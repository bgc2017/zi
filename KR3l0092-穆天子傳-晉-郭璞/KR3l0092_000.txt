穆天子傳小說家𩔖二(異聞之屬)
提要
(臣)等謹案穆天子傳六卷晉郭璞注前有荀
勖序按束晳傳云太康二年汲縣人不凖盜
發魏襄王墓得竹書穆天子傳五篇又襍書
十九篇周食田法周書論楚事周穆王美人
盛姬事按今盛姬事載穆天子傳第六卷蓋
即束晳傳所謂襍書之一篇也尋其文法應
歸此傳束晳傳别出之非也此書記事有月
日而無年又文多斷缺以今本竹書紀年較
之紀年載十二年冬王北巡狩遂征犬戎事
在傳之第一卷十四年夏王畋於軍邱五月
作范宫作虎牢事在傳之第五卷十五年作
重壁臺冬王觀於鹽澤事在傳之第六卷十
七年王西征崑崙邱見西王母事在傳之第
二卷第三卷第四卷兩書同時並出荀勖等
互校其文不應牴牾如此蓋今本竹書紀年
乃明人摭諸書以為之非汲冢之舊本併郭
璞注中所引紀年之文尚掇拾未盡况暇考
其次第乎是亦今本紀年出於依托之一証
或乃謂當移五卷六卷於二卷之前以符竹
書之次第則削趾適屨矣書中所紀雖多夸
言寡寔然所謂西王母者不過西方一國君
所謂縣圃者不過飛鳥百獸之所飲食為大
荒之圃澤無所謂神仙怪異之事所謂河宗
氏亦僅國名無所謂魚龍變見之說較山海
經淮南子猶為近寔郭璞注爾雅西王母句
不過云西方昏荒之國於河出崑崙墟句雖
引大荒西經而不言其靈異其注此書乃頗
引志怪之談蓋釋經不敢不謹嚴而箋釋襍
書則務矜博洽故也列子周穆王篇所載與
此傳相出入蓋當時流俗有此記如後世小
說野乘之𩔖故列禦寇得捃採其文耳世所
傳汲冡書師春之𩔖已亡逸周書又屬後人
沿誤紀年偽妄顯然其獲存於今者惟此傳
矣然文字既古訛脱又甚學者多不究心封
膜晝於河水之陽見第二卷膜晝自是人名
封者錫以爵邑張彦遠歷代名畫記誤以晝
字為畫字遂以封膜為畫家之祖山䧙自出
乃西王母謠見第三卷方回瀛奎律髓注陳
子昂詩邱陵徒自出句乃云自出二字疑誤
第二卷云乃為銘迹於縣圃之上第三卷云
乃紀丌跡於弇山之石其文甚明朱珪名蹟
錄乃謂取穆天子傳為名蹟於弇兹石上全
然舛迕其傳也亦在若存若亡之間固考古
者所宜寳重矣乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
穆天子傳序
穆天子傳出汲冢晉荀勖校定為六卷有序言其事雖
不典其文甚古頗可觀覽予考書序稱穆王饗國百年
耄荒太史公記穆王賓西王母事與諸傳說所載多合
則此書蓋備記一時之詳不可厚誣也春秋之時諸侯
各有國史多龐雜之言下逮戰國王迹熄而聖言湮處
士横議而異端起人人家自為說求其欲不龐雜其可
得乎其書紀王與七萃之士廵行天下然則徒衛簡而
徵求寡矣非有如秦漢之千騎萬乘空國而出也王之
自數其過及七萃之規未聞以為迕也登羣玉山命邢
侯攻玉而不受其牢是先王恤民之法未嘗不行至遇
雨雪士皆使休獨王之八駿超騰以先待輙旬日然後
復發去是非督令致期也其承成康熙洽之餘百姓晏
然雖以徐偃王之力行仁義不足以為倡而搖天下以
知非有暴行虐政而君子猶以王為獲沒於祗宫為深
幸足以見人心之危之如此也是豈可效哉是豈可效
哉存其書者固可以覽其古徵其事者又安可不考其
是非與南臺都事海岱劉貞庭幹舊藏是書懼其無傳
暇日稍加讎校訛舛命金陵學官重刊與博雅之士共
之諗予題其篇端云時至正十年歲在庚寅春二月二
十七日壬子北岳王漸玄翰序
穆天子傳序
序古文穆天子傳者太康二年汲縣民不准盜發古塚
所得書也皆竹簡素絲編以臣勖前所考定古尺度其
簡長二尺四寸以墨書一簡四十字汲者戰國時魏地
也案所得紀年蓋魏惠成王子令王之塚也於世本蓋
襄王也案史記六國年表自令王二十一年至秦始皇
三十四年燔書之歲八十六年及至太康二年初得此
書凡五百七十九年其書言周穆王遊行之事春秋左
氏傳曰穆王欲肆其心周行於天下將皆使有車轍馬
迹焉此書所載則其事也王好巡守得盜驪騄耳之乘
造父為御以觀四荒北絶流沙西登昆侖見西王母與
太史公記同汲郡收書不謹多毁落殘缺雖其言不典
皆是古書頗可觀覽謹以二尺黃紙寫上請事平以本
簡書及所新寫並付祕書繕寫藏之中經副在三閣謹
序
