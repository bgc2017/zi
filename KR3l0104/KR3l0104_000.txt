提要
集異記小說家𩔖二(異聞之屬)
(臣)等謹案集異記一卷唐薛用弱撰案唐書
藝文志載用弱字仲勝長慶中光州刺史其
里籍則未之載此本卷首題曰河東然唐代
士族率標郡望劉必彭城李必隴西其確生
何地固未之知也是書所記凡十六條晁公
武讀書志稱其首載徐佐卿化鶴事此本亦
以此條為首與晁氏所記合蓋猶舊本世所
傳狄仁傑集翠裘王維鬱輪袍王積薪婦姑
圍棋王之渙旗亭畫壁諸事皆出此書其良
常山新宫銘洪邁隨筆推為奇作蘇軾與子
過詩所謂爾應奴隸蔡少霞我亦伯仲山玄
卿者即用其事卷帙雖狹而歴代詞人恒所
引據亦小說家之可采者陳振孫書錄解題
謂是書一名古異記然諸家著錄俱無此名
不知振孫何本又唐比部郎中陸勲亦有集
異記二卷與用弱書同名故文獻通考題勲
書為陸氏集異記以别於用弱書焉
博異記小說家𩔖二(異聞之屬)
(臣)等謹案博異記一卷舊本題唐谷神子還
古撰不著姓氏考晁公武讀書志載老子指
歸十三卷亦題谷神子註不著姓氏而唐書
藝文志有馮廓註老子指歸十三卷與公武
所言書名卷數皆合則谷神子其馮廓歟胡
應麟二酉綴遺則曰唐詩人鄭還古嘗為殷
七七作傳其人正晚唐而殷傳文與事皆𩔖
是書蓋其作也其說亦似有依據然古無明
文闕所不知可矣其書載敬元穎許漢陽王
昌齡張竭忠崔元微隂𨼆客岑文本沈亞之
劉方元馬燧十人太平廣記三百四十八卷
載李全質一條稱會昌壬戍濟隂大水谷神
子與全質同舟云云此本無之蓋亦鈔合而
成非完帙也所記皆神怪之事叙述雅贍而
所錄詩歌頗工緻視他小說為勝惟師曠鏡
銘一條不似三代語爾陳振孫書錄解題謂
語觸時忌故𨼆其名前有自序亦稱非徒但
資笑語抑亦麤顯箴規或冀逆耳之詞稍獲
周身之戒今觀所載殊不見觸忌之語而證
以太平廣記所引又確為本書非出依托未
審其寓言之旨何在也乾隆四十六年十二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
