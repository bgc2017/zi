金匱要略論註卷五漢張機撰
嘉興徐彬註
中風歷節
夫風之為病當半身不遂或但臂不遂者此為痺脉微
而數中風使然
註曰此論輕重不就風病詳其出證重在半身與臂
辨其重與不重庶不至誤治也謂風之為病原由陽
虛而有風以襲之陽虚則痺此一肢一節矣即云各
入其門(闕)風不及全體亦當半身不遂
不遂者不用也若但臂不遂譬如樹之一枝何關全
體陽氣乎故曰此為瘧痺者閉也不仁也謂一節之
氣偶閉而不仁也于是證之于脉必微而數微者陽
之微也數者風之數也曰中風使然謂風乘虚入而
後使之半身不遂也
論曰仲景于冬時傷寒治分寒傷榮風傷衛及風寒
兩傷而篇名貫之以傷寒盖冬不蔵精致寒侵肌骨
而殺人最捷其間不無傷風者統之以寒謂風不足
以殺人實冬寒之易于殺人也其論中風既專屬風
而仍不外寒為言盖邪之以漸着人皮膚雖槩由風
而風即挾寒故統之以風謂三時之寒未即殺人漸
深之風乃殺人于不覺也故仲景于首叚揭中風二
字以脉微而數為正虚邪盛之主象第二叚即論浮
緊之為寒者而次之以侯氏黑散為邪未侵于心者
示人以填塞空竅之法與建中之理相類也第三叚
即論遲緩之為風者而次之以風引湯為除熱之方
示人以風之善行數變為癱癎者必由于熱與白虎
之意相類也又次之以防巳地黃湯為熱已侵于心
者而示人以清心安神之法與必先救裏之理相類
也然中風病不論寒多風多大槩由于虚故首尾不
脫虚字而淺深則自不同耳
寸口脉浮而緊緊則為寒浮則為虚寒虚相摶邪在皮
膚浮者血虚絡脉空虚賊邪不瀉或左或右邪氣反緩
正氣即急正氣引邪喎僻不遂邪在于絡肌膚不仁邪
在于經即重不勝邪入于府即不識人邪入于臓舌即
難言口吐涎
註曰此叚主一緊字言中風之偏于寒者邪自外入
其證必以漸而深也謂中風而寸口脉得浮而緊緊
是寒脉浮為虚故不能隂陽相調而令脉外見則虚
寒相摶邪即結滯于外之皮膚矣然浮因血虚絡者
血所飬也虚則絡空失飬無力禦邪邪乃不瀉盛于
皮膚其或左或右與邪并者氣多而緩正之無病者
反氣少而急一急一緩正邪相引喎僻不能如常人
之遂意矣此尚屬皮膚近絡之病也若邪在絡不去
則邪方入衛氣不得運皮膚不仁然猶在經脉之外
若在經則邪入榮脉之中内骨外肉皆失所飬故重
着然猶在軀殼之間至入府府邪必歸于胃胃為六
府之總司也于是風入胃中胃熱必盛蒸其津液結
為痰涎氣壅墜道胃之支脉絡心者纔有壅塞即堵
其神氣出入之竅故不識人試觀俗做陳摶按住頸
間兩人迎脉氣即壅逆不識人人迎者胃脉也則不
識人之由胃氣壅不信然哉至入臓則諸臓受邪至
盛必迸入于心而亂其神明神明無主則舌縱難言
廉泉開而流涎沫矣
侯氏黑散治大風四肢煩重心中惡寒不足者(外臺治風癲)
註曰此為中風家挾寒而未變熱者治法之準則也
謂風從外入挾寒作勢此為大風證見四肢煩重豈
非四肢為諸陽之本為邪所痺而陽氣不運乎然但
見於四肢不猶愈體重不勝乎證又見心中惡寒不
足豈非漸欲陵心乎然燥熱猶未乘心不猶愈于不
識人乎故侯氏黑散用參苓歸芎補其氣血為君菊
花白术牡蠣飬肝脾腎為臣而加防風桂枝以行痺
着之氣細辛乾薑以驅内伏之寒兼桔梗黃芩以開
提肺熱為佐&KR0552;石所至却濕解毒收澁心氣酒力運
行周身為使庶舊風盡出新風不受且必為散酒服
至六十日止又常冷食使藥積腹中不下盖邪漸侵
心不惡熱而惡寒其由隂寒可知若胸中之陽不治
風必不出故先以藥填塞胸中之空竅壮其中氣而
邪不内入勢必外消此即内經所謂塞其空竅是為
良工之理若專治其表裏風邪非不外出而重門洞
開出而復入勢將莫禦耳
侯氏黑散方
菊花(四十分)白木(十分)防風(十分)桔梗(八分)
黃芩(五分)細辛(三分)乾薑(三分)人參(三分)
茯苓(三分)當歸(三分)川芎(三分)牡蠣(三分)
&KR0552;石(三分)桂枝(三分)
右十四味杵為散酒服方寸匕日一服初服二十日
温酒調服禁一切魚肉大蒜常宜冷食六十日止即
藥積在腹中不下也熱食即下矣冷食自可助藥力
寸口脉遲而緩遲則為寒緩則為虚榮緩則為亡血衛
緩則為中風邪氣中經則身痒而隠疹心氣不足邪氣
入中則胸滿而短氣
註曰此叚主一緩字言中風之偏于風者而有淺深
之不同也謂寸口脉遲挾微寒也緩本風脉并遲而
見則為風虚于是緩在榮為血不充而亡緩在衛為
氣摶風而不鼓邪既屬風所以中經則身痒而隠疹
即水氣篇曰風強則為隠疹身體為痒痒者為泄風
心氣不足即五臓風寒篇曰心傷者其人勞倦之謂
也入中則胸滿而短氣即胸痺篇曰胸痺胸中氣塞
短氣之謂也
風引湯除熱癱癎(治大人風引少小驚癎瘛瘲日數十發醫所不療除熱方)外臺
註曰風邪内并則火熱内生五蔵亢甚迸歸入心故
以桂甘龍牡通陽氣以心腎為君然厥隂風木與少
陽相火同居火發必風生風生必挾木勢侮其脾土
故脾氣不行聚液成痰流注四末因成癱瘓故用大
黃以蕩滌風火濕熱之邪為臣随用乾薑之止而不
行者以補之為反佐又取滑石石膏清金以伐其木
赤白石脂厚土以除其濕寒水石以助腎水之隂紫
石英以補心神之虚為使故大人小兒風引驚癎皆
主之巢氏用治脚氣以石性下達可勝濕熱不使攻
心也
論曰河間謂風病多因熱甚非外中于風良由將息
失宜而心火暴甚腎水虚衰不能制之則隂虚陽實
而熱氣怫欝心神昏冐筋骨不用而卒倒無知多因
喜怒悲憂恐五志過極此最確之論但云全無外風
未免太偏不知熱能生風風亦能生熱故仲景既云
脉微而數中風使然此偏中外風者也又以寸口脉
浮而緊亦為中風而實皮膚經絡風寒逓深者也又
以寸口脉遲而緩亦為中風之脉然又分别言之曰
榮緩則為亡血謂本氣先自病而外風因之也衛緩
則為中風謂風強則然而以漸入内者也下即出風
引湯方統以除熱二字而方名全主于風以風為陽
邪故熱也則知從亡血来是熱能生風而外邪又助
之也從中風来是風能生熱以滯津液而痰涎壅膈
也是河間主熱之論仲景早引其端緒但不專主于
熱謂實有陽虚而外邪入之為卒倒為偏枯為筋急
瘛瘲者也若諸痿全起于肺熱因而傳入五臓為昏
惑瘛瘲瞀悶暴瘖皆屬于火為四肢不收舌夲強足
痿不收痰涎有聲皆屬于上悉是濕熱之病與中風
之虚多風多寒多皆為中風之理全不相涉矣
風引湯方
大黃(四兩)乾薑(四兩)龍骨(四兩)牡蠣(二兩)
桂枝(三兩)甘草(二兩)寒水石滑石
赤石脂白石脂紫石英石膏(各六兩)
右十二味杵粗節以葦囊盛之取三指撮井花水三
升煮三沸溫服一升巢氏云脚氣宜風引湯
防巳地黃湯治病如狂状妄行獨語不休無寒熱其脉
浮用頭風摩散
註曰此亦風之迸入于心者也風升必氣湧氣湧必
滯涎涎滯則留濕濕留壅火邪聚于心故以二防桂
甘去其邪而以生地最多清心火凉血熱謂如狂妄
行獨語不休皆心火熾盛之證也况無寒熱則知病
不在表裏在表而脉浮其為火盛血虚無疑耳後人
地黃飲子犀角地黃湯等實祖于此若頭風乃偏着
之病故以附子劫之鹹清其邪
防巳地黃湯方
防巳(一分)甘草(一分)桂枝(三分)防風(三分)
右四味以酒一杯漬之一宿絞取汁生地黃二觔哎
咀蒸之如斗米飯久以銅器盛其汁更絞地黃汁和
分再服
頭風摩散方
大附子(一枚炮)鹽等分
右二味為散沐後用方寸匕以摩疾上令藥力行
寸口脉沉而弱沉即主骨弱即主筋沉即為腎弱即為
肝汗出入水中如水傷心歷節痛黃汗出故曰歷節
註曰此言歷節病亦從外邪而此則因水氣所致者
也謂寸口脉沉而弱沉弱者隂脉也沉則遠于肌肉
故曰沉主骨沉中見弱筋近骨而柔故曰弱主筋骨
者腎主之筋者肝主之然病雖在筋骨肝腎實由外
邪故云從汗出得但外邪何以能傷筋骨水為隂物
故云如汗出入水水傷其心以漸及之乃濕流關節
而歷節痛外水心火相欝而黃汗出但非中風不遂
之比故曰歷節言外邪挾濕入與隂争逓歷關節而
為痛也
趺陽脉浮而滑滑則穀氣實浮則汗自出少隂脉浮
而弱弱則血不足浮則為風風血相摶即疼痛如掣
盛人脉濇小短氣自汗出歷節疼不可屈伸此皆飲酒
汗出當風所致
註曰此㮣言歷節因風濕其在胃在腎不同而皆因
飲酒汗出當風所致乃歷節病之因于風者也謂趺
陽脾胃脉也滑為實知穀氣實浮為熱盛故汗自出
然榖何以不行而實豈非酒濕先傷之乎胃何以致
熱豈非風摶其濕乎若少隂脉左尺也主腎主隂弱
則隂不強故知血不足腎脉本沉無故而浮故知為
風風血相摶而邪與正争故疼痛如掣有似抽掣也
然風何以得至少隂豈非因酒濕挾風而乘之乎若
盛人肥人也肥人濕多脉得濇小此痺象也于是氣
為濕所摶而短因風作使而自汗出血為邪所痺而
疼痛不可屈伸然肥人固多濕何以脉驟濇小豈非
酒濕困之乎何以疼痛有加而汗出不已豈非濕而
挾風乎脉證不同因風則一故曰此皆飲酒汗出當
風所致
諸肢節疼痛身體尫羸脚腫如脫頭眩短氣温温欲吐
桂枝芍藥知母湯主之
註曰此類歷節病由風濕外邪而兼脾腎俱虚之方
也謂諸肢節疼痛濕流關節也因而身體為邪所痺
則尫羸濕從下受亦或自上注之總是濕喜歸下故
脚腫如脫腎虚挾風故頭眩衛氣起于下焦腎元既
虧三焦無主致太陽與陽明相牽制為病故胃氣欲
下行而太陽掣其氣在上太陽欲上行而胃濕相摶
不利故短氣温温欲吐用桂枝湯去棗加麻黃以助
其通陽加白术防風以伸脾氣加知母附子以調其
隂陽謂欲制其寒則上之欝熱已甚欲治其熱則下
之腎陽已痺故並加之耳
桂枝芍藥知母湯方
桂枝(四兩)芍藥(三兩)甘草(二兩)麻黃(二兩)
生薑(五兩)白术(四兩)知母(四兩)防風(四兩)
附子(二兩炮)
右九味以水七升煮取二升温服七合日三服
味酸則傷筋筋傷則緩名曰泄鹹則傷骨骨傷則痿名
曰枯枯泄相摶名曰斷泄榮氣不通衛不獨行榮衛俱
微三焦無所御四屬斷絶身體羸瘦獨足腫大黃汗出
脛冷假令發熱便為歷節也
註曰此論飲食傷隂致榮衛俱痺足腫脛冷有類歷
節但當以發熱别之也謂飲食既傷隂然味各歸其
所喜攻酸為肝之味過酸則傷筋筋所以束骨而利
機關傷則緩漫不收肝氣不歛故名曰泄鹹為腎之
味過鹹則傷腎腎所以華髮而充骨傷則髄竭精虚
腎氣痿憊故名曰枯肝腎者人之夲也腎不榮而肝
不歛根銷源斷故曰斷泄飲食傷隂榮先受之乃榮
氣不通榮衛本相依榮傷衛不獨治因循既久榮衛
俱微三焦所以統領内氣而充貫四肢者也失榮衛
之飬而無所恃以為御御者攝也四屬之氣不相統
攝而斷絶四屬者四肢也元氣既憊身體羸瘦足尤
在下陽氣不及腫大脛冷榮中氣欝則熱而黃汗然
此皆隂分病非歷節歷節挾外之濕邪而重且痛也
唯外邪必發熱故曰假令發熱是表分亦有邪從肌
肉而歷關節便為歷節
論曰歷節與黃汗最難辨觀仲景兩言假令發熱便
為歷節似歷節有熱而黃汗無熱然仲景叙黃汗又
每曰身熱則知黃汗亦可有熱總無不熱之&KR1318;節耳
若黃汗由汗出入水中浴歷節亦有由汗出入水而
水傷心故黃汗汗黃歷節歷節或亦汗黃則知歷節
之汗亦有不黃總無汗不黃之黃汗耳若歷節言肢
節疼言疼痛如掣黃汗不言疼痛則知肢節痛歷節
所獨也若黃汗言渴言四肢頭面腫言上焦有寒其
口多涎言胸中窒不能食反聚痛暮躁不得眠而歷
節但有足腫黃汗則知已上證皆黃汗所獨也若是
者何也黃汗歷節皆是濕欝成熱逡廵不已但歷節
之濕即流關節黃汗之濕邪聚膈間故黃汗無肢節
痛而歷節無上焦證也
病歷節不可屈伸疼痛烏頭湯主之
註曰歷節病即行痺之屬也乃濕從下受風風流注
故或足腫而必發熱且更不可屈伸而疼痛故以甘
芍和隂麻黃黃茋通肌肉之陽氣而藉川烏之迅發
以行其痺着
烏頭湯方亦治脚氣疼痛不可屈伸
麻黃(二兩)芍藥(三兩)黃茋(三兩)甘草(三兩炙)
烏頭(五枚㕮咀以密二升煎取一升即出烏頭)
右五味㕮咀四味以水三升煮取一升去滓内密煎
中更煎之服七合不知盡服之
礬石湯治脚氣衝心
註曰礬石收濕觧毒故以之為外治然至衝心亦能
治之盖脚氣而至衝心皆由腎水挾脚氣以陵心得
礬石之却水而勢自不能相陵所以有護心之功也
礬石(二兩)
右一味以漿水一斗五升煎三五沸浸脚良
附方
古今錄騐續命湯治中風痱身體不能自收持口不
能言冐昧不知痛處或拘急不得轉側
註曰痱者痺之别名也因榮衛素虚風入而痺之故
外之榮衛痺而身體不能自收持或拘急不得轉側
内之榮衛痺而口不能言冐昧不知痛處因從外感
来故以麻黃湯行其榮衛乾薑石膏調其寒熱而加
芎歸參以飬其虚必得小汗者使邪仍從表出也若
但伏不得卧欬逆上氣面目浮腫此風入而痺其胸
膈之氣使肺氣不得通行獨逆而上攻面目故亦主之
麻黃(三兩)桂枝(三兩)杏仁(四十粒)甘草(三兩)
乾薑(三兩)石膏(三兩)川芎(一兩五錢)當歸(三兩)
人參(三兩)
右九味以水一斗煮取四升温服一升當小汗薄覆
脊憑几坐汗出則愈不汗更服無所禁勿當風并治
但服不得卧欬逆上氣面目浮腫
千金三黃湯治中風手足拘急百節疼痛煩熱心亂
惡寒經日不欲飲食
註曰此風入榮衛肢節之間擾亂既久因而邪襲腎
府手足拘急陽不運也百節疼痛隂不通也煩熱心
亂熱收于心也惡寒經日不欲飲食腎家受邪不能
交心關胃也故以麻黃通陽開痺而合黃茋以走肌
肉合黃芩以清邪熱獨活細辛專攻腎邪為主而心
熱腹滿氣逆悸渴及先有寒各立加法為邪入内者
治法之凖繩也
麻黃(五分)獨活(四分)細辛(二分)黃茋(二分)
黃芩(三分)
右五味以水六升煮取二升分温三服一服小汗二
服大汗心熱加大黃二分腹滿加枳實一枚氣逆加
人參三分悸加牡蠣三分渴加括蔞根三分先有寒
加附子一枚
近效方术附湯治風虚頭重眩苦極不知食味煖肌
補中益精氣
註曰腎氣空虚風邪乘之漫無出路風挾腎中濁隂
之氣厥逆上攻致頭中眩苦至極兼以胃氣亦虚不
知食味此非輕揚風劑可愈故用附子煖其水臓白
术甘草煖其土臓水土一煖猶之冬月井中水土既
煖陽和之氣可以立復而濁隂之氣不驅自下矣
白术(一兩)附子(一枚半炮去皮)甘草(一兩炙)
右三味剉每五錢匕薑五片棗一枚水盞半煎七分
去滓温服
崔氏八味丸治脚氣上入少腹不仁
註曰因論歷節推言之也謂歷節之因雖風濕兼有
之槩多足腫脛冷是病在下焦下焦屬隂隂虚而邪
乘之正未可知但脚氣上入少腹不仁以八味丸為
主盖脚氣不必兼風行陽去濕治正相類然唯桂枝
故有偏行榮衛之力若肉桂則專下入而補矣今人
習用肉桂不知此理也
乾熟地(八兩)山茱萸(四兩)薯蕷(四兩)澤瀉(三兩)
茯苓(三兩)牡丹皮(三兩)桂枝(一兩)附子(一兩)
右八味末之煉蜜和丸梧子大酒下十五丸日再服
千金方越婢加术湯治肉極熱則身體津脫腠理開
汗大泄厲風氣下焦脚弱
註曰此治風極變熱之方也謂風勝則熱勝以致内
極熱而汗多將必津脫津脫而表愈虚則腠理不能
復固汗泄不已將必大泄風入榮為厲内經曰厲者
有榮氣熱胕今風入榮為熱即是厲風氣矣盖風勝
氣浮下焦夲虚至厥陽獨行而濁隂不降無以飬隂
而隂愈虛致下焦脚弱故以麻黃通痺氣石膏清氣
分之熱薑棗以和榮衛甘草白术以理脾家之正氣
汗多而用麻黃賴白术之扶正石膏之飬隂以制之
故曰越婢加术湯所謂用人之勇去其暴也汗大泄
而加惡風即須防其亡陽故加附子
麻黃(六兩)石膏(半觔)甘草(二兩)生薑(二兩)
白术(四兩)大棗(十五枚)
右六味以水六升先煎麻黃去上(闕)取二
升分温三服惡風加附子一枚
金匱要略論註卷五
