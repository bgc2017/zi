金匱要略論註卷十四漢張機撰
嘉興徐彬註
水氣
師曰病有風水有皮水有正水有石水有黃汗
註曰内經止有水脹及石水二條仲景特立五條示
人水病有淺深欲人因名思義而處治無誤耳故以
水從外邪而成其邪在經絡者别之曰風水謂當從
風治也或水雖從外邪而成其邪已滲入于皮不在
表不在裏者别之曰皮水謂在皮而不脫於風也其
有不因風由三隂結而成水者别之曰正水謂當正
治其水也其隂邪多而沉於下者别之曰石水謂病
全在下也其有亦因風邪或水邪雖為外邪内傷于
心熱鬱而為黃汗状如風水而脈不浮者别之曰黃
汗謂病邪同水而所入在心也
風水其脈自浮外證骨節疼痛惡風皮水其脈亦浮外
證胕腫按之沒指不惡風其腹如鼔不渴當發其汗正
水其脈沉遲外證自喘石水其脈自沉外證腹滿不喘
黃汗其脈沉遲身發熱胸滿四肢頭面腫久不愈必致
癰膿
註曰凡水病相去不遠故内經水脹篇槩曰目窠上
微腫如新卧起之狀其頸脈動時欬隂股間寒足脛
腫腹乃大水已成矣以手按其腹隨手而起如裹水
之状而不分别為言然而病因不同則治法迥異故
仲景先從脈别之則浮者為風風邪相摶則骨節疼
痛風尚在表則惡風合三者他證所不能同故以此
主風水之辨若脈浮為風而身胕腫胕者浮也甚
且按之没指其浮何如是邪已去經而在皮間去經
故不惡風在皮間故腹皮如鼓千金此下尚有不滿
二字乃外雖似脹而病不在内故不滿也風在皮内
不燥故不渴治之亦宜從風故曰當發其汗是皮水
與風水脈不異而證異也若正水則三隂結而非
風結則脈沉水屬隂故遲三隂結而下焦隂氣不復
與胸中之陽相調故水氣格陽在上而喘卽内經頸
脈動喘疾欬曰水也其目窠如蠶兩脛腫腹大不問
可知然與石水相辨不在此故只舉喘言之若石
水脈亦沉但不遲内經曰隂陽結邪多隂少陽曰石
水少腹腫則知此所謂腹滿乃少腹腫也病專在下
焦非全體病故不喘其頸脈動欬目窠如蠶亦或與
正水等微甚不同可知矣若黃汗乃從汗出入水
水邪傷心或汗出當風所致汗與水總屬水氣因其
入内而結結則熱鬱而黃故脈亦沉遲心受邪鬱故
身發熱傷在上故胸滿陽部之邪從陽或走四肢并
頭面腫若久不愈邪氣侵隂榮氣熱故凝滯而為癰
膿
脈浮而洪浮則為風洪則為氣風氣相搏風強則為癮
疹身體為痒痒者為泄風久為痂癩氣強則為水難以
俛仰風氣相繫身體洪腫汗出乃愈惡風則虛此為風
水不惡風者小便通利上焦有寒其口多涎此為黃汗
註曰此叚詳風之所以成水并與黃汗分别之因謂
脈得浮而洪浮為風是矣洪乃氣之盛也風氣相搏
是風與氣兩不相下也其有風稍強者則風主其病
故侵於血為[病-丙+(穩-禾)]疹因而火動則痒然風稍得疏洩故
曰泄風久則榮氣并風而生蟲為痂癩厲風之屬不
成水也若氣強則風為氣所使不得洩于皮膚逆其
邪成隂分以致隂絡受病而為水難以俛仰者成水
後腫脹之狀也然氣雖強風仍不去故曰相繫風氣
無所不到故身體洪腫洪腫者大腫也汗出則風與
氣皆瀉故愈惡風為風家本證旣汗而仍惡風則當
從虛而不當從風故補註一句曰惡風則虛而總結
之曰此為風水謂水之成雖由于氣而實原于風也
其有不惡風者表無風也小便通利者非三隂結也
更口多涎是水寒之氣纏綿上焦也此惟黃汗之病
因汗出而傷水則内入于胸膈故即别之曰上焦多
寒其口多涎此其黃汗不脫前黃汗證中胸滿之意
也
寸口脈沉滑者中有水氣面目腫大有熱名曰風水視
人之目窠上微擁如蠶新卧起状其頸脉動時時欬按
其手足上䧟而不起者風水
註曰此二叚從風水中之變易者而仍正其名以示
别也謂風水脈本浮今沉滑是中有水氣相結似屬
正水然而面目腫大有熱高顚之上惟風可到風為
陽邪故熱是脈雖沉不得外風而言之故仍正其名
曰風水若目窠微擁如蠶而且頸脈動欬此正水之
徵也乃按手足上䧟而不起則隨手而起者水也今
不起知非正水而為氣水矣風氣必相繫故亦正其
名曰風水
太陽病脈浮而緊法當骨節疼痛反不疼身體反重而
痠其人不渴汗出即愈此為風水惡寒者此為極虛發
汗得之渴而不惡寒者此為皮水身腫而冷狀如周痺
胸中窒不能食反聚痛暮躁不得眠此為黃汗痛在骨
節欬而喘不渴者此為脾(恐是肺字)脹其状如腫發汗則愈
然諸病此者渴而下利小便數者皆不可發汗
註曰此一叚言風水中有類太陽脈而不出太陽證
者又有相似而實為皮水者有相似而實為黃汗者
有相似而并非皮水黃汗實為肺脹者如太陽病脈
浮緊在法當骨節疼痛所以前叙風水亦曰外證骨
節疼痛此反不疼又太陽病不重今得太陽寒脈身
體反重而痠却不渴汗出即愈明是風為水所柔故
不疼而重風本有汗乃因自汗而解故正其名曰此
為風水然旣汗不宜惡寒復惡寒明是人為汗虛故
曰此為極虛發汗得之若前證更有渴而不惡寒
者渴似風水然不惡寒則非風水矣故又别之曰此
為皮水但皮水身不熱故又註其的證曰身腫而冷
狀如周痺周痺者通身皮膚受邪而不用即前所謂
外證胕腫按之没指也若前證更有胸中窒不能
食反聚痛暮躁不得眠者明是入水以傷心致胸中
受邪而窒邪高妨食又邪聚而痛又心煩而暮躁不
得眠此惟黃汗證都在胸故曰此為黃汗若前證
之脈浮緊而骨節仍痛且欬而喘但不渴則類於皮
水然而不甚胕腫又非皮水故曰此為肺脹乃肺主
氣受邪而欬其状如腫實非腫也此亦風之淫于肺
者故總曰發汗則愈見證異而治宜同也諸病此者
四句謂證雖不同似皆可發汗然遇有渴者下利者
小便利者即為邪氣内入即非一汗所能愈故曰皆
不可發汗
裏水者一身面目黃腫其脈沉小便不利故令病水假
令小便自利此亡津液故令渴越婢加术湯主之
註曰此言正水而兼色黃為異者以其别于風水皮
水之在外故曰裏水然水病多面目鮮潔此獨一身
面目黃瘇則久鬱為熱矣又水病小便必難不渴或
鬱久而津亡熱壅為渴小便反自利熱在上焦氣分
故以越婢行陽化熱加术以勝其水
趺陽脈當伏今反緊本自有寒疝瘕腹中痛醫反下之
即胸滿短氣趺陽脈當伏今反數本自有熱消榖小
便數今反不利此欲作水
註曰此二條言水病人别有宿病人各不同當從趺
陽脈與其舊疾見證别之謂人有水病水寒相搏趺
陽脈當伏今犯水病趺陽脈反緊此因本自有寒疝
瘕腹中痛病故脈加緊治當兼顧其寒而醫反下之
則元氣受傷水病未除寒邪上乘胸中之宗氣弱不
能禦之為胸滿為短氣矣或趺陽脈當伏今反數此
因本自有熱應消榖小便數今反不利是有熱而健
運之人因水而氣反不化知其邪結三隂矣故曰此
欲作水
寸口脈浮而遲浮脈則熱遲脈則潛熱潛相摶名曰沉
趺陽脈浮而數浮脈即熱數脈即止熱止相摶名曰伏
沉伏相摶名曰水沉則絡脈虛伏則小便難虚難相摶
水走皮膚即為水矣
註曰此叚論正水所成之由也謂人身中健運不息
所以成雲行雨施之用故人之汗以天地之雨名之
人之氣以天地之疾風名之故寸口脈主上猶之天
道必下濟而光明故曰隂生於陽趺陽脈主下猶之
地軸必上出而旋運故曰衛氣起於下焦今寸口脈
浮而遲浮主熱乃又見遲遲者元氣潛于下也旣見
熱脈又見潛脈是熱為虚熱而潛為真潛故曰熱潛
相摶名曰沉言其所下濟之元氣沉而不復舉也今
趺陽脈浮而數浮主熱乃又見數數者衞氣止于下
也旣見熱脈又見止脈是于客氣為熱而眞氣為止
故曰熱止相摶名曰伏言其宜上出之衞氣伏而不
能升也從上而下者不返而終沉從下而上者停止
而久伏則旋運之氣幾乎熄矣熄則隂水乘之故曰
沉伏相摶名曰水見非止客水也恐人不明沉伏之
義故又曰絡脈者陽精隂氣所往來也寸口陽氣沉
而在下則絡脈虚小便者水道之所從出也趺陽眞
氣止而在下氣有餘即是火火熱甚則小便難于是
上不能運其水下不能出其水又焉能禁水之胡行
而亂生邪故曰虚難相摶水走皮膚即為水矣水者
即身中之隂氣合水飲而横溢也沉伏二義俱于浮
脈見之非眞明天地升降隂陽之道者其能道隻字
耶此仲景所以為萬世師也
寸口脈弦而緊弦則衞氣不行即惡寒水不沾流走于
腸間
註曰此言水病將成之脈有挾弦緊者以明水不循
故道之由謂脈緊屬寒弦而緊乃卽弦状如弓弦按
之不移者弦則衞氣為寒所結而不行外無衞氣所
以惡寒不能運水故隨其自至不能沾流走于腸間
水旣不直走於腸間自不能不横出于肌膚矣
少隂脈緊而沉緊則為痛沉則為水小便即難
註曰此言水氣已成亦或于少隂脈見之也少隂者
尺脈也緊而沉緊屬寒故主痛沉為隂結故屬水小
便即難言因腎病水而小便即為之不利非小便難
故成水病也
脈得諸沉當責有水身體腫重水病脈出者死
註曰此除風水及皮水言之也謂水屬隂沉脈亦屬
隂故脈得諸沉當責有水然亦必合身體腫重而斷
之諸云者言脈部不同則病原異然槩以沉為斷耳
水病脈既沉則浮出為陽氣上脫故主死
夫水病人目下有卧𧖟面目鮮澤脈伏其人消渴病水
腹大小便不利其脈沉絶者有水可下之
註曰此為正水言之謂凡水病人脾胃為水氣所犯
故目之下包曰窠胃脈之所至脾胃之所主病水則
有形如卧𧖟水氣主潤故面目鮮華而潤澤不同于
風燥也脉伏即沉也其人消渴水在皮膚内之眞氣
耗耗則渴然非驟至之熱故直消渴不若偶渴病水
也在下則必腹大小便不利盖非痞塞則不能成水
耳至於脈沉絶則沉之甚也水病不盡可下沉甚則
水甚故可下之以去其標
問曰病下利後渴飲水小便不利腹滿因腫者何也荅
曰此法當病水若小便自利及汗出者自當愈
註曰此言下利後有可以成水而易愈者謂下利後
渴液暴脫也以土弱而氣不化小便反不利又恣飲
水以傷脾土因而有入無出腹為之滿氣浮為腫然
水入不出滿乃常事腫則可疑故問不知胃氣既虚
水乃侮土土主肌肉土虚水溢則未有不腫者故曰
此法當病水然在下利後非三隂結之比故小便通
而汗即自愈也
心水者其身重而少氣不得卧煩而燥其人隂腫肝
水者其腹大不能自轉側脇下腹痛時時津液微生小
便續通肺水者其身腫小便難時時鴨溏脾水者
其腹大四肢若重津液不生但苦少氣小便難腎水
者其腹大臍腫腰痛不得溺隂下濕如牛鼻上汗其足
逆冷面反瘦
註曰此亦為正水者微細分别以為治療地也謂人
病水久則相傳而槩病然其初有心獨虚而致者水
自心卽為心水心為君火主一身之陽水困之則君
火不申而通身之陽無所禀故不能蹻健而重火為
氣之原火困則少氣水逆衞氣不得入于隂則不得
卧君火愈鬱則隂火愈動故煩而躁心腎本相交今
心為水所抑不能交於腎所交者即心外之餘濕故
隂腫即勢腫也有肝獨虚而致者水自肝即為肝
水木不能洩水以助土故脾傷而腹大木氣上揚病
則横肆而強直故不能自轉側肝之府在脇而氣連
小腹故脇下腹痛大腸主津液肝木侮土則土衰而
水濁且澁然非大腸本病肝氣少舒舒則陽明氣暢
津液微生而小便續通以肝主疏洩此其獨異于肝
脾腎者也有肺獨虚而致者水自肺即為肺水肺
主氣以運于周身病則正氣不布故身腫小便必因
氣化而出氣不化故小便難肺氣病則不能受脾氣
之上輸肺脾交困而鴨溏鴨溏者如鴨糞之清而不
實也有因脾虚而致者水自脾即為脾水脾為至
隂主腹故脾病則腹大四肢屬脾脾困故苦重脾為
太隂濕土得濕而化生又惡濕而喜燥今水以困之
則土欝而津液不生但苦少氣脾土不能制水則水
横溢而不遵故道故小便難有因腎獨虚而致者
水自腎即為腎水腎原為水之主病水則為重隂而
腹大身半以下腎主之故臍腫腰痛腎病則開閤無
權清濁不分且心火無制金傷不能化氣故不得溺
腎中有眞火而臓眞屬寒水濕困之則龍火欝而逼
寒外出故隂下濕如牛鼻上汗冷濕無有亁時也然
腎隂實虚故足逆冷腎氣為水所遏不得上榮故不
若他臓之水病面目鮮澤而反獨瘦
師曰諸有水者腰以下腫當利小便腰以上腫當發汗
乃愈
註曰前水證既分内外表裏此復從上下分之要知
腫之所至即水之所至故以内外分治不若以上下
分治尤為切確故曰諸有水者不復分風水正水等
名腰以下腫當利小便者腰以下隂為主用故以潔
淨府為急腰以上腫當發汗者腰以上陽為主用故
以開鬼門為急耳
師曰寸口脉沉而遲沉則為水遲則為寒寒水相摶趺
陽脈伏水榖不化脾氣衰則鶩溏胃氣衰則身腫少陽
脉卑少隂脉細男子則小便不利婦人則經水不通經
為血血不利則為水名曰血分
註曰此言正水之偏於下焦者謂前寸口脉浮而遲
既為熱潜相摶而名沉矣此乃沉而遲沉既為水遲
即為寒水寒相摶趺陽脉自欝而伏因而隂寒用事
不能化榖然微有分焉脾氣主裏故脾氣衰則鶩溏
胃氣主表故胃氣衰則身腫兼之少陽脉卑少陽者
左關膽脉也少隂脉細少隂者左尺腎脉也卑則低
而弱細則微而損肝腎主下焦故男子則小便不利
婦人則經水不通經者血也男子亦屬血唯婦人有
經可徵故知因血分不利而積漸阻滯則水病乃成
謂證脈俱在下焦下焦主陰主血故曰血分男婦一
體也
問曰病者苦水面目身體四肢皆腫小便不利脈之不
言水反言胸中痛氣上冲咽狀如炙肉當微欬喘審如
師言其脈何類師曰寸口脈沉而緊沉為水緊為寒沉
緊相摶結在關元始時尚微年盛不覺陽衰之後榮衛
相干陽損陰盛結寒微動腎氣上冲咽喉塞噎脇下急
痛醫以為畱飲而大下之氣繫不去其病不除復重吐
之胃家虛煩咽噪欲飲水小便不利水穀不化面目手
足浮腫又與葶藶丸下水當時如小差食飲過度腫復
如前胸脇苦痛象若奔豚其水揚溢則欬喘逆當先攻
擊衝氣令止乃治欬欬止其喘自差先治新病病當在
後
註曰此言正水之成有眞元太虚因誤治成水又誤
治而變生新病然當先治其新病者謂水病至面目
身體四肢皆腫而小便不利水勢亦甚矣乃病者似
不苦水反苦胸痛氣冲疑水病中所應有之變證故
問脈形何類不知水氣中原不得有此證其先寸口
脈必沉而緊沉主有微水緊主有積寒但緊而沉是
積寒挾微水摶結在關元初時水與寒皆微壯年氣
盛邪不勝正故不覺陽衰則所伏之邪稍稍干于榮
衛陽日就損隂日加盛而所結之寒微動能挾腎氣
上冲不獨相干已也唯其挾腎于是腎脈之直者上
貫膈入肺中循喉嚨挾舌本其支者從肺出絡心注
胸中乃咽喉塞噎脇下急痛彼時温腎瀉寒病無不
去乃以為畱飲而大下之不治其本病氣不服故相
繫不去重復吐之是誅伐無過傷其中氣矣胃家乃
虚而煩吐傷上焦之陽而陰火乘之故咽燥欲飲水
因而脾胃氣衰邪留血分致小便不利水穀不化胃
氣不強水氣乘肺面目手足浮腫又以葶藶丸下水
雖非治本之劑然標病既盛先治其標故亦能小差
小差者腫退也食飲不節而復腫又加胸脇痛如奔
豚則腎邪大肆且水氣揚溢欬且喘逆矣然欬非病
之本也病本在腎故曰先當攻擊冲氣令止如痰飲
門苓桂味甘湯是也欬止喘雖不治而自愈矣此乃
病根甚深不能驟除故須先去暴病則原病可治故
曰先治新病病當在後要知衝氣欬喘等皆新病也
病當在後病字指水氣言然關元結寒則又為水病
之本矣
風水脈浮身重汗出惡風者防巳黃茋湯主之腹痛者
加芍藥
註曰首節論風水有骨節疼痛此處出方反無骨節
疼而有身重汗出何也前為風字辯與他水不同故
言骨節疼謂正水皮水石水皆不能骨節疼也然骨
節疼痛實非水之證也故前推廣風水一曰風氣相
繫身體洪腫一曰面目腫大有熱一曰目窠微腫頸
脈動咳按手足上䧟而不起一曰骨節反不疼身體
反重而痠不渴汗出總不若身重為確而合之脈浮
汗出惡風其為風水無疑前所推廣之證或兼或不
兼正聽人自消息耳藥用防巳能去風濕黃茋直達
肌肉白术甘草調其内氣而去濕之本薑棗以行榮
衛而宣上焦之氣腹痛加芍藥脾虛故以此補之也
防巳黃茋湯方
防巳(一兩)黃茋(一兩一分)白术(三兩三分)甘草(五錢炙)
右剉每服五錢生薑四片大棗三枚水盞半煎八分
溫服良久再服
風水惡風一身悉腫脈浮不渴續自汗出無大熱越婢
湯主之
註曰前證身重則濕多此獨一身悉腫則風多氣強
矣風為陽邪脈浮為熱又汗非驟出續自汗出若有
氣蒸之者然又外無大熱則外表少而内熱多故以
越婢湯主之麻黃發其陽石膏清其熱甘草和其中
薑棗以通榮衛而宣陽氣也此方劑獨重蓋比前風
多氣多則熱多且屬急風故欲一劑剷之若惡寒知
内虛故加附子古今錄騐加术並驅濕矣
越婢湯方
麻黃(六两)石膏(半觔)生薑(三两)大棗(十五枚)甘草(二两)
右五味以水六升先煑麻黃去上沫内諸藥煑取三
升分温三服惡風者加附子風水加术四两(古今錄騐)
皮水為病四肢腫水氣在皮膚中四肢聶聶動者防己
茯苓湯主之
註曰按前皮水所證騐皆不列謂挈皮水二字即㮣
之也又特揭言四肢腫聶聶動以申明水氣在皮膚
之狀而後皮字義曉然矣藥亦用防已黃茋湯但去
术加桂苓者風水之濕在經絡近内皮水之濕在皮
膚近外故但以苓協桂滲週身之濕而不以术燥其
中氣也不用薑棗濕不在上焦之榮衛無取乎宣之
耳
防巳茯苓湯方
防巳黃茋桂枝(各三兩)茯苓(六兩)甘草(二兩)
右五味以水六升煮取二升分溫三服
裏水越婢加术湯主之甘草麻黃湯亦主之
註曰裏水即前一身面目黃腫脈沉而渴正水也越
婢方解見前又甘草麻黃湯亦主之者麻黃發其陽
甘草以和之則陽行而水去即有裏熱不治自清耳
且以防質弱者不堪石膏也
甘草麻黃湯方
甘草(二兩)麻黃(四兩)
右二味以水五升先煮麻黃去上沫內甘草煮取三
升溫服一升重覆汗出不汗再服慎風寒
水之為病其脈沉小屬少陰浮者為風無水虚腫者為
氣水發其汗即已脈沉者宜麻黃附子湯浮者宜杏子
湯
註曰按仲景前於風水皮水裏水皆出方獨所云石
水不出方觀前所出之方似乎責之手足太陽手足
太陰裏水與急風兼責陽明而用石膏此獨另揭言
水之為病脈沉小者屬少陰後即承之曰脈沉者宜
麻黃附子湯然則此方或即所謂石水之主方耶又
即承麻黃附子甘草方而曰脈浮者宜杏子湯既脈
浮不與前風水皮水方相同豈非杏子方乃正水而
間有脈浮者即為風水宜用此方耶蓋麻黃附子甘
草方即麻黃甘草二味耳以少陰而加附子發其龍
火之眞陽協力麻黃甘草以開久蝕之陰杏子方因
金囚不能運水故以脈浮責肺金之熱而瀉氣以洩
其水之實耳若無水虚腫此即所謂風水相摶氣強
即為水風之屬也故亦主發汗
麻黃附子湯方
麻黃(三兩)甘草(一兩)附子(一枚炮)
右三味以水七升先煮麻黃去上沫內諸藥煮取二
升半溫服八合日三服杏子湯(林億曰未見恐是麻黃杏仁甘草石)
(膏湯)
厥而皮水者蒲灰散主之(方見消渴)
註曰按皮水前有其脈亦浮等正文又有推廣不惡
寒而如周痺之說又有四肢聶聶動之文總歸防已
茯苓方此又言厥而皮水者蓋此段承脈沉者為少
陰之義故言皮水本屬皮膚如厥則似病本於腎故
另出蒲灰散方以主之蓋蒲灰散乃蒲席灰合滑石
取其解利涼滑以洩腎邪專為少陰水之兼皮水而
不堪過溫者言耳
論曰皮水本為風之入皮者此因厥而次於論少陰
水之後裏水既非風水則是正水矣乃以風入裏而
非石水之比亦非風水之比特易其名為裏即其屬
詞命名其辨證之妙豈不瞭如懸鏡哉至其用藥其
於娠姙之有水氣身重小便不利洒淅惡寒起即頭
眩者用葵子茯苓湯似亦正水石水所可用而不主
之謂至肌肉腫脹勢極燎原非區區滲滑可濟事耳
如後賢灸水分穴及禹餘糧丸又車牛八味丸為善
後計皆百發百中可謂補前人所不逮但當水勢横
决正如天地陸沉不可拘以常理故子和有神祐丸
導水丸以之徼倖萬一每唇黑傷肝缺盆平傷心臍
突傷脾背平傷肺足下平滿傷腎五傷不治亦間有
愈者然豈可仗以為主用耶故仲景於臨證危急時
險峻之劑未必不用而著書出方槩不及焉立法謹
嚴矣
問曰黃汗之為病身體腫(一曰重)發熱出汗而渴狀如風
水汗沾衣色正黃如蘖汁脈自沉何從得之師曰以汗
出入水中浴水從汗孔入得之宜黃茋芍藥桂酒湯主
之
註曰此段正言黃汗病因與治法也謂身腫似皮水
發熱汗出而渴如風水則脈不宜沉而自沉使非風
濕相摶何以有此故問所從得度有不止於風者也
所以仲景答汗出入水中浴水從汗孔入得之謂汗
出則凑疎客水之氣從毛孔而傷其心故水火相蒸
而色黃水氣摶結而脈沉此證亦有從酒後汗出當
風所致者蓋雖無外水所出之汗因風內反亦是水
也但此只就入水浴者言之其理當參會耳藥用茋
芍桂酒蓋桂芍乃驅風聖藥得茋酒而徧走肌肉不
治濕而濕去風能勝濕也然心得補氣熱藥當暫煩
病去方解故曰當心煩至六七日乃解然非增病故
但曰苦酒阻故也
黃茋芍藥桂酒湯方
黃茋(五兩)芍藥(三兩)桂枝(三兩)
右三味以苦酒一升水七升相合煮取三升溫服一
升當心煩服至六七日乃解若心煩不止者以苦酒
阻故也(一方以美酒醢代苦酒)
黃汗之病兩脛自冷假令發熱此屬歷節食已汗出又
身常暮盜汗出者此榮氣也若汗已出反發熱者久久
其身必甲錯發熱不止者必生惡瘡若身重汗出已輒
輕者久久必身瞤瞤即胸中痛又從腰已上汗出下無
汗腰臗弛痛如有物在皮中狀劇者不能食身疼重煩
躁小便不利此為黃汗桂枝加黃茋湯主之
註曰此段論黃汗中變證零雜同歸於黃汗其治大
同而小異也謂黃汗病由水氣傷心故熱聚心胸君
火不能下交於腎每兩脛自冷自者眞氣不下非足
下另受邪也假令發熱而足脛亦熱是風寒歷於肢
節而痛故曰此屬歷節其汗出之期乃心火為水濕
所傷不能生土中氣虚餒心主血榮分虚熱于是食
已胃勞火動則汗當暮陰躁則汗故曰此榮氣也乃
又設言汗與發熱及身重相并之際以盡病態曰假
若汗出已宜身涼今因內邪盛而反熱則皮膚之陰
氣為汗所爍久久必甲錯更發熱不止榮氣熱胕則
生惡瘡假若身本重濕也汗出已輒輕是表濕為汗
所衰但暫輕而不能終止其重則內氣愈虚內虚則
肌肉瞤瞤動也胸中痛氣不運也又或元氣上下不
能貫串則腰已上汗下無汗於是元氣不能及下則
腰臗弛痛弛如脫也如有物在皮中狀不便捷也其
劇而危者胸中之元氣傷則不能食周身之陰氣窒
則身疼氣壅則煩燥心火欝胃而熱氣下流則溺濇
然皆積漸所至其原總由水氣傷心而病日深故曰
此為黃汗藥用桂枝加黃茋者調和榮衛而暢其氣
則補正即所以驅邪耳較防已黃茋湯不用防已謂
黃汗病肌表之濕原不多也較茋芍桂酒湯去酒加
薑棗甘草及粥和調其胸中之內氣以補為攻而無
取酒力之迅速也比治血痺桂枝黃茋五物湯多生
甘草取其瀉入心之邪也
桂枝加黃茋湯方
桂枝(三兩)芍藥(二兩)甘草(二兩)生薑(三兩)黃茋(二兩)大棗(十二枚)
右六味以水八升煮取三升溫服一升須臾飲熱稀
粥一升餘以助藥力溫服取微汗若不汗更服
師曰寸口脈遲而濇遲則為寒濇則血不足趺陽脈微
而遲微則為氣遲則為寒寒氣不足則手足逆冷手足
逆冷則榮衞不利榮衞不利則腹滿脇鳴相逐氣轉膀
胱榮衞俱勞陽氣不通即身冷陰氣不通即骨疼陽前
通則惡寒陰前通則痺不仁陰陽相得其氣乃行大氣
一轉其氣乃散寒(恐是實字)則失氣虚則遺溺名曰氣分
註曰此段非黃汗證乃因黃汗證之脈遲上下榮衞
不相通徹及久而胸中痛腰臗痛身疼重之發於氣
分故推類而及於虚寒證氣血不足原於氣分者詳
其病之所以得所以愈所以同所以異者以啟人認
證之聰謂寸口脈主榮衞遲而濇遲為陽虧寒也濇
為陰虧血不足也趺陽脈主脾胃微則胃之元氣衰
則虚氣反痞故曰微則為氣遲亦寒也合而言之寒
也氣也血不足也是氣血大虚而加之以寒手足為
諸陽之本眞氣不到則逆冷陽氣起於四肢以貫周
身而調榮衛逆冷則榮衞不利不利則眞氣乏而虚
氣横溢反似有餘乃腹滿脇鳴相逐氣轉而膀胱榮
衞無眞陽以統之皆疲勞困乏故曰俱勞於是膀胱
之太陽無主則陽氣不通而身冷榮衞之陰氣大虚
則陰氣不通而骨疼其或飲食之氣道開而陽氣前
通則一身之陽氣仍阻而惡寒其或飲食之滋養潤
而陰氣前通則一身之陰氣仍稿而痺不仁總由陰
陽相暌閉塞成痞傾痞之道豈有外於調元以成資
始資生之用故曰陰陽相得其氣乃行大氣一轉其
氣乃散此即由乾健而元亨利貞之理也氣既痞塞
則實者失氣邪從大便而洩虚者遺尿邪從小便而
洩其原雖亦血不足而病之所以成所以散實一氣
主之故曰氣分
論曰仲景於論正水後結出一血分於論黃汗後結
出一氣分何也蓋正水由腎受邪發於下焦下焦血
為主用故論正水而因及於經血不通黃汗由心受
邪發於上焦上焦氣為主用故因黃汗而推及於大
氣不轉唯上下焦之氣血陰陽不同此仲景治黃汗
以桂枝為君主取其化氣而治正水以麻黃為君主取
其入榮也石水以附子為主取其滋陰也審其立言
之次第則立方之意不曉然耶
氣分心下堅大如盤邊如旋杯桂甘薑棗麻辛附子湯
主之
註曰黃汗發於上焦氣分故前節因黃汗而推及於
氣分病者此即言氣分病而大氣不轉心下堅大如
盤者其證實心腎交病不止如黃汗之專在上焦矣
蓋心下固屬胃口之上宜責上焦然腎為胃關假使
腎家之龍火無虧則客邪焉能凝結胃上而堅且大
耶邊如旋杯乃形容堅結而氣不得通水飲俱從旁
漉轉狀如此也唯真火不足君火又虧故上不能降
下不能升所以藥既用桂甘薑棗以和其上而復用
麻黃附子細辛少陰的劑以治其下庶上下交通而
病愈所謂大氣一轉其氣乃散也
桂甘薑棗麻辛附子湯方
桂枝生薑(各三兩)甘草大棗(十二枚)麻黃(二兩)
細辛(三兩)附子(一枚炮)
右七味以水七升先煮麻黃去上沫內諸藥煮取二
升分溫三服當汗出如蟲行皮中自愈
心下堅大如盤邊如旋杯(一作盤字)水飲所作枳术湯主之
註曰前方既心腎交治然此證亦有中氣素虚痰飲
驟結者則此之心下堅實由水飲所作當專治其飲
故以枳术湯一補一瀉但病狀既同何從辨其水飲
度久暫形氣之間必有不同者耳若盤字乃即杯字
偶誤勿泥蓋堅大如盤上之取義在大邊如旋杯下
之取義在圓不應又取大字義耳合言之總是堅大
而圓也
枳术湯方
枳實(七枚)白术(二兩)
右二味以水五升煮取三升分溫三服腹中耎即止
附方
外臺防巳黃茋湯治風水脈浮為在表其人或頭汗
出表無他病病者當下重從腰已上為和已下當腫
及陰難以屈申(方見前)
註曰前仲景立風水方既以脈浮身重汗出惡風為
正則而主防已黃茋湯又出一急風一身悉腫者為
變證而主越婢湯矣然而人身上下更有風濕偏媵
者或陽分為汗解而陰分無汗則或頭汗而上和下
重脈陰腫此仍當從風濕緩治則亦主防已黃茋湯
不得如急風之用越婢矣故特補外臺方論以詳風
水之變態云
金匱要略論註卷十四
