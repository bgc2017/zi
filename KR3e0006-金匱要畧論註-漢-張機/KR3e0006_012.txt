金匱要略論註卷十二漢張機撰
嘉興徐彬註
痰飲欬嗽
問曰夫飲有四何謂也師曰有痰飲有懸飲有溢飲有
支飲
註曰飲非痰乃實有形之水也其所因不同所居不
同故有懸溢支之分懸者如物空懸懸于膈上而不
下也溢者如水旁漬滿盈而徧溢肢體也支者如菓
在枝偏旁而不正中也所以傷寒論有支結之條痰
飲者亦即飲與涎相襍久留不去者其間或凝或不
凝凝者為痰不凝者為飲也
論曰後人不明四飲之義遂于四飲加畱飲為五飲
不知留飲即痰飲也俱在心下膈中但留飲者暫留
也元氣稍充即自去痰飲則久住不去甚則溢滿于
胃有妨肌肉然則有痰飲而未妨肌肉皆止可謂之
留飲非若懸飲之水逆在上驟而不可當非若溢飲
之溢於周身渙而不可下非若支飲之偏結于肺大
腸絡脉之交有礙于氣能使陽明逆不得從其道而
不卧者其與痰飲因同地同但有久暫之分旣將痰
飲列為四飲之一何得另列留飲以滋認證之惑
問曰四飲何以為異師曰其人素盛今瘦水走腸間瀝
瀝有聲謂之痰飲飲後水流在脇下欬唾引痛謂之懸
飲飲水流行歸於四肢當汗出而不汗出身體疼重謂
之溢飲欬逆倚息氣短不得卧其形如腫謂之支飲
註曰脾胃證有忽肥忽瘦乃肥與瘦互換不常非若
此之一瘦不復也故曰素盛今瘦謂素肥盛今忽瘦
削也腸鳴有氣虛者有火嘈者有寒氣者若痰飲則
實有溢下之飲故曰水走腸間瀝瀝有聲謂如微水
在囊而瀝出作響也飲後水流在脇下此則因水
多而氣逆者矣譬如倒山龍水為氣吸不能下肺主
布氣氣逆則肺氣不行故欬唾氣不行而欲行相攻
擊故引痛凡飲入於胃遊溢精氣上輸于脾脾氣
散精上歸于肺通調水道下輸膀胱水精四布五經
並行若飲水多水則性冷多則氣逆逆則溢故流於
四肢然汗出則亦散矣不汗則身得濕氣衛氣不行
而重復得冷邪與正相爭而疼此由水氣驟溢故曰
溢飲内經曰肝脉耎而散色澤者當病溢飲蓋水泛
木浮而澤也并色脉而詳之矣若飲邪偏注停留
上焦曲折之處則肺之支脉絡大腸大腸經脉從柱
骨之會上下入缺盆絡肺下膈有飲停之外旣不通
于表内不循于飲食之道而礙於肺大腸交通之氣
道肺主氣氣喜順下礙則逆逆則欬息因呼吸而名
氣逆而欬則倚息矣倚者若有停倚而小促也有停
倚則宗氣不布而短矣陽明之氣順則下行逆則上
行逆而上行則不得卧所謂陽明逆不得從其道也
形如腫非腫也氣逆暫浮喘定即平也
論曰懸飲溢飲此驟病也懸飲主内故痛而可下溢
飲主外故重而可汗若痰飲則有微甚久暫之不同
故不必主痛重若支飲槩不言及痛而脉至弦胸痺
亦云喘息欬唾短氣或不得卧但多胸背痛而脉沉
可知胸脾與支飲之辨全在痛與脉弦矣蓋支飲病
勢偏而微故脉弦不痛各隨現證而治胸痺病勢虛
而大且邪結故脉沉而且痛治唯以開結行陽為主
也若支飲亦有脉沉弦者重在兼證卽非正支飲詳
後各條下
水在心心下堅築短氣惡水不欲飲水在肺吐涎沫
欲飲水水在脾少氣身重水在肝脇下支滿嚏而
痛水在腎心下悸
註曰前辨四飲現證旣已劃然但人之五臟或有偏
虛虛則病邪乘之故皆曰在自當隨證分别為治不
得膠柱也心主火水逼之故氣收而築如相攻然
堅者凝隂之象短氣心氣抑而宗氣弱則呼氣自短
也惡水不欲飲水本為火仇水多則惡增益矣肺
體清肅行榮衛布津液水邪遏之則氣欝而涎聚有
如肺痿所吐涎沫然氣鬱而熱重亡津液故仍引水
自救脾主肌肉且惡濕得水氣則濡滯而重脾精
不運則中氣不足而倦怠少氣肝與少陽膽為表
裏所以主半表裏者其經脉並行于脇水氣乘之陰
寒内束故脇下支滿而少陽氣上出故衝擊而嚏如
傷風然然相攻吊動則痛矣支滿者胸不全滿而偏
滿也腎本水臟加水則重強故凌心不安而為悸
也悸亦有心虛者然支飲者兼見此證則當瀉水
論曰水既所在不定言臟不及腑者腑屬陽在腑則
行矣臟屬陰水與隂為類故久滯也痰飲在胸似不
屬臟然虛則受邪病各有着故相援不去也按此水
分五臟與水氣篇心水肺水五條不同正宜參看蓋
彼處論水通身之水也乃臟眞先有病而使水道壅
塞妄行故以水腫為主病而直曰心水等謂其由心
也但水氣上下焦俱受之而水之來有分則證别故
脾腎在下焦則皆腹滿皆小便不利而唯肝有續通
時心肺在上焦則因臟氣作使漸及中下因而由心
為身重少氣陰腫由肺為身腫鴨溏小便難皆浸淫
脾腎之象也此處言水内入之飲也適五臟有偏虛
而飲氣襲之故以飲為主病而曰水在謂飲氣及之
也但飲雖在上焦而水所往有異則證殊其在心肺
者固應見之上焦其在肝者肝在下而肝之府在脇
病因府而氣流于臟故脅滿嚏而痛也脾在下而脾
主中氣及肌肉飲氣有餘病氣干脾則為水在脾而
身重少氣腎在下然心腎本交通心本先虛痰飲客
之病氣干腎則為水在腎而陵心為悸
夫心下有留飲其人背寒冷如掌大留飲者脇下痛
引缺盆欬嗽則輒已(一作轉甚)胸中有留飲其人短氣而
渴四肢歷節痛脈沉者有留飲
註曰留飲者原在往來之道可去而暫留乃痰飲之
不甚者非若支飲之偏而不易去者也故四飲中不
列留飲而必另言之以示别也觀曰心下曰胸中則
與痰飲為類可知矣背寒冷如掌大此其飲之近背
者妨督脈上升之陽而為背寒然飲氣有限故僅如
掌大也留飲不必盡痛然脇下為肝膽之府少陽
脈由缺盆過季脇飲近於脇邪襲肝侵少陽故脇下
痛引缺盆然痛屬氣鬱欬嗽則少舒故暫已其有
飲留在胸中妨心氣則氣為之短肺不行氣脾不輸
精則邪聚在膈而渴四肢歷節痛者有寒邪從表入
也而脈沉故當責飲
論曰仲景敘歷節曰脈沉而弱由汗出入水中浴水
氣侵心故黃汗出歷節痛則知留飲中歷節痛一條
乃亦為邪從表入者言之若更加黃汗竟當從歷節
治矣
膈上病痰滿喘欬吐發則寒熱背痛腰疼目泣自出其
人振振身瞤劇必有伏飲
註曰膈有留飲濕聚則為痰為滿射肺則為喘為欬
此其常也乃有不時吐發即為寒熱背痛腰疼目泣
自出其人振振身瞤劇者蓋謂因吐則諸病俱發也
寒熱背痛腰疼俱太陽表證目泣者風氣與陽明俱
入人瘦則外洩而寒則為寒中而泣出也振振身瞤
劇者榮氣為痰所虛表裏俱不足身體不能自主而
瞤瞤者肉動也劇者變證零雜也然必待吐乃發則
知不吐即不發有伏而為病根者矣故曰必有伏飲
謂初亦痰滿喘欬支飲無異唯不即發知其所處稍
僻故為伏也
論曰四飲中懸飲溢飲皆猝感猝發非逡巡難辯之
證唯痰飲支飲因循不已則伏飲豈非二飲之不即
發者乎然不言留而言伏則義有不同矣蓋痰飲深
者入胃淺者留胸中每與中氣相干而與表氣不相
及支飲襲入偏旁既不與表氣相干亦不與中氣相
礙唯伏飲則居常能為痰滿喘欬吐則表證俱發可
知伏飲為實邪乃在近背高處内與中氣相通外與
表氣相接故邪動即大隊俱起義如伏兵此當從表
裏并治如小青龍及木防巳湯去石膏加芒硝茯苓
之類非從小便可去矣
夫病人飲水多必暴喘滿凡食少飲多水停心下甚者
則悸微者短氣脈雙弦者寒也皆大下後(一作喜)虛脈偏
弦者飲也
註曰飲水多二條乃懸飲之類而不成懸飲者蓋非
停蓄在脇引痛則不可謂懸耳然病人飲水多必喘
滿水逆也暴者勢驟在欲懸未懸之界也至食少飲
多而為悸為短氣則眞痰飲之漸矣故曰凡則知中
氣不強氣壅作渴之人槩須防此欲人知飲所由來
非專液聚為涎實有外入之水但多則陵心故悸水
為火仇也微則短氣心氣為陽水為陰陽為陰所抑
也雙弦者兩手皆弦寒則衞氣結也然已上雖為飲
為寒非元氣虛不至此故又註其因曰皆大下後土
虛若偏弦則飲無疑以關前皆主中氣而有弦有不
弦明是飲偏而脈亦偏耳
論曰又有一手兩條脈亦曰雙弦此乃元氣不壯之
人往往多見此脈亦屬虛邊愚槩溫補中氣兼化痰
應手而愈
肺飲不弦但苦喘短氣支飲亦喘而不能卧加短氣
其脈平也
註曰上既曰偏弦者飲然肺與脈道遠有飲在肺本
則肺自病而為喘阻氣不布而為短氣乃肺之形病
不妨脈故不弘支飲屬實邪而偏為喘為不能卧為
短氣乃飲邪停膈而陽明氣逆或不妨脈而脈不弦
故曰平恐人因脈不弦而并疑喘與短氣不能卧三
證以為非飲也飲脈本弦故兩舉特異者言之
病痰飲者當以溫藥和之心下有痰飲胸脇支滿目
眩苓桂术甘湯主之
註曰老人痰火槩多屬火乃陰氣虧而火衝胸中之
清陽又不足以禦之故糾纏不已治以清凉養陰為
主若痰飲乃有形之飲因循不已濕結為痰本以寒
濕為主病假使中氣健運則不能容之矣故曰當以
溫藥和之取其溫中健脾化氣行痰也若心下有痰
飲心下非即胃也乃胃之上心之下上焦所屬惟其
氣受寒濕陰邪冲胸及脇而為支滿支者占定不去
如痞狀也陰邪抑遏上升之陽而目見玄色故眩苓
桂术甘湯正所謂溫藥也桂甘之溫化氣术之溫健
脾苓之平而走下以消飲氣茯苓獨多任以為君也
苓桂术甘湯方
茯苓(四兩)桂枝(三兩)白术(三兩)甘草(二兩)
右四味以水六升煮取三升分溫三服小便則利
夫短氣有微飲當從小便去之苓桂术甘湯主之(方見上)
腎氣丸亦主之(方見婦人雜病中)
註曰短氣有微飲即上文微者短氣也然支飲留飲
水在心皆短氣總是水停心下故曰當從小便去之
痰飲不言短氣蓋痰飲勢大水走腸間有不止於妨
氣者矣苓桂术甘湯固能健胃下水腎氣丸之力尤
大蓋使飲留不行土之力弱也似病屬水勝不知土
實藉眞水以滋燥化物故曰太陰濕土水者腎也今
以地黃養其眞陰山茱益肝苓藥調脾丹皮凉肝腎
之氣使相火自伏澤瀉瀉膀胱以通腎氣桂能化氣
附益眞陽以運動下焦陽氣使腎之關門利而不壅
則脾氣自調調則健運古人所謂脾腎之氣通則三
焦俱泰者此也故能使飲從小便去耳然調陰陽滋
根本實為虛損主方驅飲又其剰技矣
病者脈伏其人欲自利利反快雖利心下續堅滿此為
留飲欲去故也甘遂半夏湯主之
註曰仲景謂脈得諸沉當責有水又曰脈沉者為留
飲又曰脈弦者為懸飲伏者亦即沈之意然有飲
而痛者為胸痺彼云寸口脈沉而遲則知此脈字指
寸口矣欲自利者不由外感内傷亦非藥誤也利反
快飲减人爽也然病根未拔外飲加之仍復堅滿故
曰續堅滿雖堅滿而去者自去續者自續其勢已動
故曰欲去甘遂能達水所而去水半夏燥水兼下逆
氣故以為君乘其欲去而攻之也甘草反甘遂而加
之取其戰克之力也蜜能通三焦調脾胃又制其不
和之毒故加之利則傷脾故以芍藥恊甘草以補脾
陰固其本氣也
甘遂半夏湯方
甘遂(大者三枚)半夏(十二枚以水一升煮取半升去滓)芍藥(五枚)甘
草(如指大一枚炙一本無)
右四味以水二升煮取半升去滓以蜜半升和藥汁
煎取八合頓服之
脈浮而細滑傷飲脈弦索有寒飲冬夏難治脈沉
而弦者懸飲内痛病懸飲者十棗湯主之
註曰細脈不專屬飲合滑則為水之象矣浮者客水
自表入故脈未沉也浮而細滑謂浮本非飲浮而細
滑則為飲耳不曰有飲而曰傷飲見為外飲所驟傷
而非停積之水也仲景嘗謂脈弦數者當下其寒
可知弦數之脈為陽中有陰故曰有寒飲病旣陽中
有陰値大寒大熱病氣復因時令而變東垣所謂復
病也復病深而易惑故曰冬夏難治脈沉為有水
故曰懸飲弦則氣結故痛主十棗湯者甘遂性苦寒
能瀉經隧水濕而性更迅速直達大戟性苦辛寒能
瀉臟腑之水濕而為控涎之主芫花性苦溫能破水
飲窠囊故曰破癖須用芫花合大棗用者大戟得棗
即不損脾也蓋懸飲原為驟得之證故攻之不嫌峻
而驟若稍緩而為水氣喘急浮腫三因方以十棗湯
藥為末棗肉和丸以治之可謂善於變通者矣
十棗湯方
芫花(熬)甘遂大戟(各等分)
右三味搗篩以水一升五合先煮肥大棗十枚取八
合去渣内藥末強人服一錢匕羸人服半錢平旦溫
服之不下者明日更加半錢得快之後糜粥自養
病溢飲者當發其汗大青龍湯主之小青龍湯亦主
之
註曰溢飲者水已流行歸四肢以不汗而致身體疼
重蓋表為寒氣所侵而疼肌體着濕而重全乎是表
但水寒相雜猶之風寒兩傷内有水氣故以大青龍
小青龍主之然大青龍合桂麻而去芍加石膏則水
氣不甚而挾熱者宜之倘欬多而寒伏則必小青龍
為當蓋麻黃去杏仁桂枝去生薑而加五味乾薑半
夏細辛雖表散而實欲其寒飲之下出也
論曰觀仲㬌論太陽中暍謂身熱疼重而脈微弱乃
夏月傷冷水水行皮中所致一物瓜蒂湯主之然曰
發其汗則惡寒甚而此獨主二湯發表為急豈非以
溢飲所犯其源非中暍且腠理積固不若夏月之易
汗乎彼在夏月腠理本疎又中暍在先故主吐然則
夏月身不熱非中暍而得是證其亦宜二湯可知也
大青龍湯方
麻黃(六兩去節)桂枝(二兩去皮)甘草(二兩炙)生薑(三兩)
杏仁(四十箇去皮尖)大棗(十二枚)石膏(如雞子大碎)
右七味以水九升先煮麻黃减二升去上沬内諸藥
煮取三升去滓溫服一升取微似汗汗多者溫粉粉
之
小青龍湯方
麻黃(三兩去節)甘草(三兩炙)桂枝(三兩去皮)芍藥(三兩)
五味(半升)乾薑(三兩)半夏(半升)細辛(三兩)
右八味以水一斗先煮麻黃减二升去上沫内諸藥
煮取三升去滓溫服一升
膈間支飲其人喘滿心下痞堅面色黧黑其脈沉緊得
之數十日醫吐下之不愈木防巳湯主之虚者即愈實
者三日復發復與不愈者宜木防巳湯去石膏加茯苓
芒硝湯主之
註曰膈在膜之上比心下稍高蓋心下當胃管上口
而膈更在上不可按之處也曰膈間則在肺外而非
肺飲矣然胸為肺之府氣迫肺故亦喘膈中清虛如
天之空飲氣乘之故滿心下痞堅者因誤吐下客氣
動膈而痞塞乃在心下也面色黧黑者胃之精華在
而陰邪奪其正氣故面不榮而黑黑者陰象也水則
為沉寒則為緊故脈沉緊誤在吐下無疑矣更得之
數十日之久其虛可知故以木防巳湯主之木防巳
為君通水氣壅塞也人參為佐恐虛不能運邪也然
膈屬太陽之分非桂則氣不化故加桂枝痞則胸中
必鬱虛熱故加石膏彼漢防巳能瀉血中濕熱而通
其壅滯故下焦濕腫及皮水淋漓除膀胱積熱宜之
而上焦氣分熱證禁用若木防巳則通濕壅而兼主
虛風故與石膏并用以治膈若中有實熱非硝之急
暴衝散不去石膏性寒而緩不能除在胃之結熱故
曰實者復發復與不愈宜去石膏加芒硝謂實有邪
熱與氣分虛熱不同也後已椒藶黃丸下云口中有
津液渴者加芒硝亦然又加茯苓導其水也
木防巳湯方
木防巳(三兩)石膏(雞子大十二枚)桂枝(二兩)人參(四兩)
右四味以水六升煮取二升分溫再服
木防巳湯去石膏加茯苓芒硝湯方
木防巳(二兩)桂枝(二兩)茯苓(四兩)人參(四兩)
芒硝(二合)
右五味以水六升煮取二升去滓内芒硝再微煎分
溫再服微利則愈
心下有支飲其人苦冒眩澤瀉湯主之
註曰支飲在心下雖不正中而近心則心火為水氣
所蝕心者君火為陽氣之宗所謂火明外視陽氣有
權也飲氣相蝕陰氣盛而清陽阻抑又適與氣道相
干故冒眩冒者如有物蒙之也眩者目見黑也腎為
水之源澤瀉味鹹入腎故以之瀉其本而標自行白
术者壯其中氣使水不復能聚也然以澤瀉瀉水為
主故曰澤瀉湯
論曰時珍以伏飲合四飲為五飲謂伏飲在心下則
為心水而見冒眩寒熱等證云似乎傍此一條為言
不知仲景前旣曰心下有留飲其人背寒冷如掌大
又曰心下有痰飲其人胸脇支滿目眩此復云心下
有支飲冒眩豈非留飲之近背者則見背寒證而位
居中故僅可謂之留飲不得謂支飲乎痰飲位居中
而勢大故使胸脇支滿而兼目眩不得謂支飲乎支
飲之在心下者因其近心阻抑清陽而證見眩冒位
稍偏不得以留飲概之勢不甚不得以痰飲名之乎
若謂飲在心下為伏則留飲亦在心下何以不言伏
也况心下為孔道則何可言伏觀仲景敘伏飲只一
條特以吐發二字别之其為留飲而稍僻義如埋伏
然不若支飲之偏脇可知矣至若千金有大五飲丸
主留飲痰飲澼飲溢飲流飲其註溢飲謂溢在膈上
流飲謂流在大腸名愈雜而難稽豈若仲景之命名
切確不可移易耶
澤瀉湯方
澤瀉(五兩)白术(二兩)
右二味以水二升煮取一升分溫再服
支飲胸滿者厚朴大黃湯主之
註曰言支飲則必稍偏矣然不引痛脇下亦不言脇
支滿而只胸滿是雖偏而不甚偏故可直驅之而用
小承氣氣順則自下也
論曰此即小承氣治腹滿之痛而閉者即曰三物湯
蓋此重散結氣故以厚朴為主彼乃與七物湯對照
言之也
厚朴大黃湯方
厚朴(一尺)大黃(六兩)枳實(四枚)
右三味以水五升煮取二升分溫再服
支飲不得息葶藶大棗瀉肺湯主之(方見肺癰中)
註曰言支飲則非肺飲矣然而不得息是肺因支飲
滿而氣閉也一呼一吸曰息不得息是氣既閉而肺
氣之布不能如常度也葶藶苦寒體輕象陽故能洩
陽分肺中之閉唯其洩閉故善逐水今氣水相擾肺
為邪實以葶藶洩之故曰瀉肺大棗取其甘能補胃
且以制葶藶之苦使不傷胃也
嘔家本渴渴者為欲解今反不渴心下有支飲故也小
半夏湯主之
註曰嘔乃胃家病非支飲本證然可以驗心下之有
支飲者嘔家本渴謂諸嘔皆屬火又嘔多則亡津液
渴乃常理嘔家必寒為本火為標嘔至於渴寒邪去
矣故曰渴者為欲解反不渴是胃中客邪可盡而偏
旁之水飲常存飲氣能制燥也故曰必有水飲然飲
所居偏而不正中故曰支飲假使在中與嘔俱出矣
半夏生薑止嘔去逆燥濕下飲故主之曰小半夏湯
者另有人參半夏與蜜三味為大半夏湯故以小字
别之
小半夏湯方
半夏(一升)生薑(半觔)
右二味以水七升煮取一升半分溫再服
腹滿口舌乾燥此腸間有水氣已椒藶黃丸主之
註曰中脘已下曰腹腹滿自不得責上焦口舌在上
上焦無病何以乾燥則知腹滿為大腸病口舌乾燥
乃水氣傷陰大腸主津液陰傷而津液不得上達口
舌乃乾燥矣故曰此腸間有水氣藥用防巳不言木
漢防巳也腸間為下焦下焦血主之漢防瀉血中濕
熱而利大腸之氣椒目椒之核也椒性善下而核尤
能利水葶藶洩氣閉而逐水大黃洩血閉而下熱故
主之若口中有津液是大腸厥陰不為飲傷故陰津
不亡而胃家之津反為壅熱所耗故渴乃熱在胃為
實邪故加芒硝急下之以救胃耳先服一小丸起尤
巧所謂峻藥緩用也
防巳椒目葶藶大黃丸方
防巳椒目葶藶(熬)大黃(各一兩)
右四味末之蜜丸如梧子大先食飲服一丸日三服
稍增口中有津液渴者加芒硝半兩
卒嘔吐心下痞膈間有水眩悸者小半夏加茯苓湯主
之
註曰無物曰嘔有物曰吐卒嘔吐謂原無病猝然而
嘔吐也乃有飲之人偶為寒觸但邪盡宜即鬆仍然
心下痞是初之嘔吐因胃不受邪若胃受邪即作利
矣是嘔吐而痞外不因表邪内不因胃傷乃膈間有
水故為水逆也至於眩悸陰邪不能下注而上冒故
侵於目為眩陵於心為悸水在膈間益明矣故治之
不若誤下之痞而但以小半夏加茯苓去飲下逆為
主
小半夏加茯苓湯方
半夏(一升)生薑(半觔)茯苓(三兩一云四兩)
右三味以水七升煮取一升五合分溫再服
假令瘦人臍下有悸吐涎沫而顚眩此水也五苓散主
之
註曰瘦人則腹中原少濕也然而臍下有悸悸者微
動也此唯傷寒發汗後欲作奔豚者有臍下悸或心
氣傷者勞倦則發熱當臍跳今内無積濕外無表䧟
又非心氣素傷而忽臍下悸論理上焦有水不宜證
見於臍乃上仍吐涎沫甚且顚眩明是有水在中間
故能上為涎沫為顚眩下為臍下悸蓋心為水逼腎
乘心之虛而作相陵之勢故曰此水也因以桂苓伐
腎邪猪苓澤瀉白术瀉水而健胃比痰飲之苓桂术
甘湯去甘草加猪澤彼重溫藥和胃此則急於去水
耳且云飲暖水汗出愈内外分消其水也
五苓散方
澤瀉(一兩一分)猪苓(三分去皮)茯苓(三分)白术(三分)桂枝(二分)
右五味為末白飲服方寸匕日三服多飲暖水汗出
愈
附方
外臺茯苓飲治心胸中有停痰宿水自吐出水後心
胸間虛氣滿不能食消痰氣令能食
茯苓(三兩)人參(三兩)白术(三兩)枳實(二兩)橘皮(二兩半)
生薑(四兩)
右六味水六升煮取一升八合分溫三服如人行八
九里進之
註曰此為治痰飲善後最穏當之方心胸之間因大
吐而虛故加參設非大吐無參减枳實亦可俗醫謂
用陳皮即减參之力此不唯用陳皮且加枳實二兩
補瀉并行何其妙也
欬家其脈弦為有水十棗湯主之(方見上)
註曰脈經謂關上脈微為欬又肺脈微急為欬而唾
血脈弦為水故曰欬家脈弦為有水然脈經又曰偏
弦為水脈沉為留飲洪滑多痰則此云弦知必偏弦
而脈之不沉亦不滑可知也但欬而弦則為有水也
十棗湯者水飲為有形之物故逐之不嫌驟耳
論曰欬嗽一條為虛損大關頭仲景不另立門而僅
附於痰飲之後又襍見之肺痿門可知治欬嗽當以
清痰飲為主但其中有挾寒挾氣之不同耳
夫有支飲家欬煩胸中痛者不卒死至一百日或一歲
宜十棗湯
註曰夫有支飲家乃追原之詞也謂支飲本不痛蔓
延至胸痺而痛氣上逆為欬火上壅為煩巳有死道
矣不卒死甚至一百日或經年之久其虛可知幸元
氣未竭也原其病支飲為本病本不拔終無愈期逡
巡不愈正坐醫家以虛故畏縮故曰宜十棗湯以見
攻病不嫌峻不得悠悠以待斃也
久欬數歲其脈弱者可治實大數者死其脈虛者必苦
冒其人本有支飲在胸中故也治屬飲家
註曰久欬數歲三旬此槪言久欬者邪氣少則可治
邪氣盛則難治也即所謂欬脈浮軟者生浮直者死
也又古人合證而斷之云欬而羸瘦脈形堅大者死
欬而脫形發熱脈小緊急者死欬而嘔腹脹且洩其
脈弦急者死要知堅急直大皆實大之象邪盛也然
彼處反不言數可知欬家所畏在堅急則眞邪盛正
虛若數則不足以盡之也但數而合實大則堅急可
知故曰死内有脈虛者此軟之類即實之反也使非
因飲而咳則久必臟眞有傷何以能不死故曰脈虛
者必苦冒冒者飲象也因申言其人本有支飲在胸
中以見向來醫治之誤故久病由支飲故不死然則
雖久豈可舍病本而圖之故曰治屬飲家見亦宜十
棗湯但恐虚極聽人酌量然終不出驅飲為治耳
欬逆倚息不得卧小青龍湯主之(方見前)
註曰欬逆倚息不得卧即前支飲的證也不用十棗
湯而用小青龍湯必以其挾表也然此必病發未久
而不得卧則熱亦孔亟故暫以桂麻治表薑半治飲
耳
青龍湯下已多唾口燥寸脈沉尺脈微手足厥逆氣從
小腹上衝胸咽手足痺其面翕熱如醉狀因復下流陰
股小便難時復冒者與茯苓桂枝五味甘草湯治其氣
衝
註曰前欬逆倚息明知是飲邪侵肺但使其人下實
不虛則飲去病除設虛多正氣不足以禦邪得藥上
飲未能去而下先不堪發散動其衝氣以致肺燥如
痿而多唾唾者其痰薄如唾也又口燥燥者覺口乾
非渴也寸脈沉水未去也尺脈微下元驟虛也虛則
寒氣下并手足厥逆於是腎邪乘心而氣從小腹下
衝胸咽自腹及胸自胸及咽高之至也手足痺者不
止於厥而直不用也面翕熱如醉狀所謂面若粧朱
眞陽上浮也然未至于脫則陽復下流陰股謂浮于
面之陽旋復在兩股之陰作熱氣也陽復歸於下似
較浮出時稍可然不歸於腎而或上薰於面或下徵
於股是狂陽無主故小便得其燥氣而難又復隨經
犯上而為冒為眩總是腎邪動而龍雷之火無歸如
電光之閃爍無主故以桂苓伐腎邪加五味歛其肺
氣恐欬甚而火愈不能輯則衝氣愈不能下也甘草
調其中土以制水也腎邪去而氣自不衝故曰治其
衝氣見初時以去飲止欬為主既衝氣發其病大即
不得旁圖以分其藥力也
桂苓五味甘草湯方
桂枝(四兩去皮)茯苓(四兩)五味子(半升)甘草(三兩炙)
右四味以水八升煮取三升去滓分溫三服
衝氣即低而反更欬胸滿者用桂苓五味甘草湯去桂
加乾薑細辛以治其欬滿
註曰衝氣即低乃桂苓之力單刀直入腎邪遂伏故
低也反更欬滿明是肺中伏匿之寒未去但青龍湯
已用桂桂苓五味甘草湯又用桂兩用桂而邪不服
以桂能去陽分凝滯之寒而不能驅臟内沉匿之寒
故從不得再用桂枝之例而去桂唯取細辛入陰之
辛熱乾薑純陽之辛熱以洩滿驅寒而止欬也
桂苓五味甘草去桂加薑辛湯方
茯苓(四兩)五味子(半升)甘草(三兩)乾薑(三兩)
細辛(三兩)
右五味以水八升煮取三升去滓溫服半升日三服
欬滿即止而更復渴衝氣復發者以細辛乾薑為熱藥
也服之當遂渴而渴反止者為支飲也支飲者法當冒
冒者必嘔嘔者復内半夏以去其水
註曰寒得熱而消故欬滿即止然熱則津耗津耗則
渴熱傷元氣元氣傷而陰乃侮陽故衝氣復發故曰
以細辛乾薑為熱藥也因而津耗胃乾當遂渴遂者
不止也今不應止而止故曰反明是素有支飲故火
不勝水但支飲必有的據故曰支飲者法當冒冒者
必嘔嘔者有水故也故復納半夏以去之同是衝氣
而此不用桂枝者蓋冒而嘔則重驅飲以半夏為主
桂枝非所急也
論曰此亦衝氣前何獨鄭重而專治之蓋前乃肺之
客寒未去藥峻而寒邪乘腎逼迫眞陽浮出上下狂
奔不能復返故湏以桂之至陽者入陰而伐之若此
之復發乃肺被熱傷而元氣不能禦陰况有支飲以
援之故亦相衝然無面熱等證則非眞陽上浮之比
矣故專去其水而衝自止謂水去而肺腎當自調耳
苓甘五味加薑辛半夏湯方
茯苓(四兩)甘草(二兩)細辛(二兩)乾薑(二兩)半夏(半升)
五味子(半升)
右六味以水八升煮取三升去滓溫服半升日三服
水去嘔止其人形腫者加杏仁主之其證應内麻黃以
其人遂痺故不内之若逆而内之者必厥所以然者以
其人血虛麻黃發其陽故也
註曰形腫謂身腫也肺氣已虛不能遍布則滯而腫
故以杏仁利之氣不滯則腫自消也其證應内麻黃
者水腫篇云無水虛腫者謂之氣水發其汗則自已
發汗宜麻黃也以其人遂痺即前手足痺也欬不應
痺而痺故曰逆逆而内之謂誤用麻黃則陰陽俱虚
而厥然必厥之意尚未明故曰所以必厥者以其人
因血虚不能附氣故氣行濇而痺更以麻黃湯藥發
洩其陽氣則亡血復汗溫氣去而寒氣多焉得不厥
正如新產亡血復汗血虚而厥也
苓甘五味加薑辛半夏杏仁湯方
茯苓(四兩)甘草(三兩)五味子(半升)乾薑(三兩)
細辛(三兩)半夏(半升)杏仁(半升去皮尖)
右七味以水一斗煮取三升去滓溫服半升日三服
若面熱如醉此為胃熱上衝薰其面加大黃以利之
註曰面屬陽明胃氣盛則面熱如醉是胃氣之熱上
薰之也旣不因酒而如醉其熱勢不可當故加大黃
以利之雖有薑辛之熱各自為功而無妨矣
論曰前既云以乾薑細辛為熱藥故也本方止加半
夏不去薑辛及形腫又不去薑辛及面熱又不去薑
辛何也蓋支飲久渴之人胸中之宗氣久為水寒所
蝕故極易欬滿逮欬滿而藉薑辛以洩滿止欬則薑
辛自未可少謂飲氣未即去則肺之寒侵刻刻須防
之也至面熱如醉與首條翕熱如醉不同前因衝氣
病發在下此不過肺氣不利乃滯外而形腫滯内而
胃熱故但以杏仁利其胸中之氣復以大黃利其胃
陰之熱耳
苓甘五味加薑辛半杏大黃湯方
茯苓(四兩)甘草(三兩)五味(半升)乾薑(三兩)細辛(三兩)
半夏(半升)杏仁(半升)大黃(三兩)
右八味以水一斗煮取三升去滓溫服半升日三服
先渴後嘔為水停心下此屬飲家小半夏加茯苓湯主
之(方見前)
註曰飲有久暫不同此云先渴後嘔渴必多飲從無
嘔證而忽於渴後見之其為水飲無疑矣故曰此屬
飲家暫時傷飲也小半夏止嘔專方加茯苓則水從
小便出矣不用止渴及健脾藥水去即無病倘涼之
則傷陽燥之則傷胃也
金匱要略論註卷十二
