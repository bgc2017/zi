金匱要略論註卷十漢張機撰
嘉興徐彬註
腹滿寒疝宿食
趺陽脉微弦法當腹滿不滿者必便難兩胠疼痛此虚
寒從下上也當以温藥服之病者腹滿按之不痛
為虚痛者為實可下之舌黃未下者下之黃自去
腹滿時减復如故此為寒當與温藥病者痿黃燥
而不渴胸中寒實而利不止者死寸口脉弦者即脇
下拘急而痛其人嗇嗇惡寒也夫中寒家喜欠其
人清涕出發熱色和者善嚏中寒其人下利以裏
虚也欲嚏不能此人肚中寒(一云痛)夫瘦人繞臍痛必
有風冷榖氣不行而反下之其氣必衝不衝者心下
則痞
註曰此言腹滿寒疝皆由寒中于内然腹滿間有實
者寒疝則槩屬于寒而于發有不同也謂腹滿本脾
胃家病脉莫切于趺陽趺陽脉微弦微者陽虚弦者
客寒虚而受寒腹者脾主之焉得不滿内經曰臓寒
生滿疾設不滿是脾胃素有熱邪即避實而襲虚故
寒束其熱而便反難邪襲兩脇而結于其下乃兩脇
胠痛微弦脉見于下之趺陽而痛發于脇胠自比風
從上受者異故曰此虚寒從下上也内寒不可表散
得温即去故曰當温藥若竟腹滿虚則無形之寒
不痛實則有形之邪而痛故可下因胃熱而舌黃下
其熱則黃随熱去見非下不可也腹滿有增减則
非臓真粘着之病所以得陽即减得隂加滿故曰此
為寒當温藥若下虚寒應腹痛而腎更虚極不能
自固以致寒壅脾氣而為痿黃痿者黃之黯淡者也
以致腎寒上入不渴而燥(闕)致胃中實有寒邪下焦
自利不止此(闕)加強而不滿乃元氣太泄欲滿而不
能故曰利不止者死若寒疝則邪之所起不止于
脾胃故脉專責之寸口脉既得弦則是衛氣為寒邪
所結而不行風(闕)與肝相得脇者肝之府故脇下拘
急而痛邪從(闕)故嗇嗇惡寒然中寒家每先自
皮毛與陽明俱入故肺之合受邪而清涕出且發熱
邪侵胃而欠邪不行表而色和然不行表之經則走
表之竅故善嚏假令所中之寒不行于表而侵于
裏為下利此邪乘虚入故知裏虚然其外邪牽制于
内寒則大氣不能全走於竅故欲嚏不能知其肚中
寒若繞臍痛風冷稽留之也瘦弱則更無痰之可
疑設或便難乃是胃寒榖氣不行而反下之則下焦
以夲虚而邪襲又誤下以動腎氣則必氣衝設或不
衝是腎中之陽尚足以禦之故臍中風冷并滯于心
下而為痞
病腹滿發熱十日脉浮而數飲食如故厚朴七物湯主之
註曰此有表復有裏但裏挾燥邪故小承氣為主而
合桂甘薑棗以和其表盖腹之滿初雖因微寒乃胃
素強故表寒不入而飲食如故但腹滿發熱且脉浮
數相持十日此表裏兩病故兩觧之耳若寒多加生
薑至半觔謂表寒多也若嘔則停飲上逆矣故加半
夏若下利則表裏氣夲虚寒去大黃
厚朴七物湯方
厚朴(半觔)甘草(三兩)大黃(三兩)大棗(十枚)
枳實(五枚)桂枝(二兩)生薑(五兩)
右七味以水一斗煮取四升温服八合日三服嘔者加
半夏五合下利去大黃寒多者加生薑至半觔
腹中寒氣雷鳴切痛胸脇逆滿嘔吐附子粳米湯主之
註曰此方妙在粳米鳴而且痛腹中有寒氣也乃滿
不在腹而在胸脇是邪高痛下寒實從下上所謂腎
虚則寒動于中也故兼嘔逆而不發熱以附子温腎
散寒半夏去嘔逆只用粳米合甘棗調胃建立中氣
不用术恐壅氣也
附子粳米湯方
附子(一枚炮)半夏(半升)甘草(一兩)大棗(十枚)
粳米(半升)
右五味以水八升煮米熟湯成去滓温服一升日三服
痛而閉者厚朴三物湯主之
註曰痛而閉則燥熱之久隂氣消亡故藥不嫌峻而
用小承氣比大承氣無芒硝非外邪内結之比也不
即曰小承氣而曰三物湯以别于七物之兩觧耳
厚朴三物湯方
厚朴(八兩)大黃(四兩)枳實(五枚)
右三味以水一斗二升先煮二味取五升内大黃煮
取三升温服一升以利為度
按之心下滿痛者此為實也當下之宜大柴胡湯
註曰此亦兩觧之方但此為太陽已傳少陽者設也
謂按之心下痛此有形為病故曰實而當下用大柴
胡者不離于小柴胡之和觧而稍削其有形之邪耳
大柴胡湯方
柴胡(半觔)黃芩(三兩)芍藥(三兩)半夏(半升洗)
枳實(四枚炙)大黃(二兩)大棗(十二枚)生薑(五兩)
右八味以水一斗二升煮取六升去滓再煎温服一
升日三服
腹滿不减减不足言當須下之宜大承氣湯(方見痓病中)
註曰前有腹滿時减當温之一條故此以减不足言
者别之見稍减而實不减是當從實治而用大承氣
此比三物湯多芒硝熱多故耳
心胸中大寒痛嘔不能飲食腹中寒上衝皮起出見有
頭足上下痛而不可觸近大建中湯主之
註曰此以下皆治寒痛之法也謂心胸中本陽氣治
事今有大寒與正氣相阻則痛正氣欲降而隂寒上
逆則嘔胃陽為寒所痺則不能飲食更腹中亦寒氣
浮于皮膚而現假熱之色乃上下俱痛而手不可近
此寒氣挾虚滿于上下内外然而過不在腎故以乾
薑人參合飴糖以建立中氣而以椒性下逹者并温
起下焦之陽為温中主方
大建中湯方
蜀椒(二合炒去汗)乾薑(四兩)人參(一兩)
右三味以水四升煮取二升去滓内膠飴一升微火
煎取一升半分温再服如一炊頃可飲粥二升後臾
服當一日食糜粥温覆之
脇下偏痛發熱其脉緊弦此寒也以温藥下之宜大黃
附子湯
註曰此較前條同是寒但偏痛為實邪况脉緊弦雖
發熱其内則寒正内經所謂感于寒者皆為熱病也
但内寒多故以温藥下之附子細辛與大黃合用並
行而不倍此即傷寒論大黃附子瀉心湯之法也
大黃附子湯方
大黃(三兩)附子(三枚炮)細辛(二兩)
右三味以水五升煮取二升分温三服若強人煮取
二升半分温三服服後如人行四五里進一服
寒氣厥逆赤丸主之
註曰此即傷寒論直中之類也胸腹無所苦而止厥
逆盖四枝乃陽氣所起寒氣格之故陽氣不順接而
厥隂氣衝滿而逆故以烏頭細辛伐内寒苓半以下
其逆上之痰氣真朱為色者寒則氣浮故重以鎮之
且以護其心也真朱即硃砂也
赤丸方
茯苓(四兩)半夏(四兩)烏頭(二兩)細辛(一兩)
右四味末之内真朱為色煉蜜丸如麻子大先食酒
酒下三丸日再夜一服不知稍增之以知為度
腹滿脉弦而緊弦則衛氣不行即惡寒緊則不欲食邪
正相摶即為寒疝遶臍痛若發則白津(一云自汗)出手足厥
冷其脉沉緊者大烏頭煎主之
註曰此寒疝之總脉證也其初亦止腹滿而脉獨弦
緊弦則表中之衛氣不行而惡寒緊則寒氣痺胃而
不欲食因而風冷注臍邪正相摶而遶臍痛是衛外
之陽胃中之陽下焦之陽皆為寒所痺因寒臍痛故
曰疝至發而白津出寒重故冷涎也手足厥冷厥逆
也其脉沉緊是寒已直入于内也故以烏頭一味合
密頓服之此攻寒最專之劑即後人所謂霹靂散也
烏頭煎方
烏頭(大者五枚熬去皮不必咀)
右以水三升煮取一升去滓内蜜二升煎令水氣盡
取二升強人服七合弱人服五合不差明日更服不
可一日再服
寒疝腹中痛及脇痛裏急者當歸生薑羊肉湯主之
註曰寒疝至腹痛脇亦痛是腹脇皆寒氣作主無復
界限更加裏急是内之榮血不足致隂氣不能相榮
而歛急不舒故以當歸羊肉兼補兼温而以生薑宣
散其寒然不用參而用羊肉所謂形不足者補之以
味也痛多而嘔加橘术胃虚多也
當歸生薑羊肉湯方
當歸(三兩)生薑(五兩)羊肉(一觔)
右三味以水八升煮取三升温服七合日三服若寒
多者加生薑成一觔痛多而嘔者加橘皮二兩白术
一兩加生薑者亦加水五升煮取三升二合服之
寒疝腹中痛逆冷手足不仁若身疼痛灸刺諸藥不能
治抵當烏頭桂枝湯主之
註曰起于寒疝腹痛而至逆冷手足不仁則陽氣大
痺加以身疼痛榮衛俱不和更灸刺諸藥不能治是
或攻其内或攻其外邪氣牽制不服故以烏頭攻寒
為主而合桂枝全湯以和榮衛所謂七分治裏三分
治表也如醉状則榮衛得温而氣勝故曰知得吐則
隂邪不為陽所容故上出而為中病
烏頭桂枝湯方
烏頭
右一味以水二升煎减半去滓以桂枝湯五合觧(恐是)
(合煎)之令得一升後初服二合不知即服三合又不知
復加至五合其知者如醉状得吐者為中病
桂枝湯方
桂枝(三兩去皮)芍藥(三兩)甘草(二兩)生薑(三兩)
大棗(十二枚)
右五味剉以水七升微火煮取三升去滓
其脉數而緊乃弦状如弓弦按之不移脉數弦者當下
其寒脉緊大而遲者必心下堅脉大而緊者陽中有隂
可下之
註曰此言弦緊為寒疝主脉然有數而緊與大而緊
俱是中有隂皆當下其寒故以此總結寒疝之脉
之變謂緊夲寒脉數而緊緊不離于弦但如弓弦按
之不移因其緊而有綳急之状也如弓弦七字註緊
脉甚切故下即言數弦不復言緊謂弦即緊也然雖
數隂在陽中故曰當下其寒若緊大而遲大為陽脉
挾緊且遲則中寒為甚而痞結故曰必心下堅即所
謂心下堅大如盤之類若单大而緊此明係陽包隂
故曰陽中有隂可下之即前大黃附子細辛湯下之
是也
附方
外臺烏頭湯治寒疝腹中絞痛賊風入攻五臓拘急
不得轉側發作有時使人隂縮手足厥逆(方見上)
註曰此即前大烏頭煎方也外臺亦用之取其多驗
耳但治症相彷而註云賊風入攻五臓則知此為外
邪内犯至急然未是邪蔵腎中但刻欲犯腎故腎不
為其所犯則不發稍一犯之即發發則隂縮寒氣歛
切故也腎陽不發諸陽皆微故手足厥逆
外臺柴胡桂枝湯方治心腹卒中痛者
註曰外邪内入與裏之虚寒不同故桂枝柴胡湯合
則表邪之内入者從内而漸驅之為便故曰治腹卒
中痛者謂從表入者從半表治也
柴胡(四兩)黃芩(一兩半)人參(一兩半)半夏(六枚)
大棗(六枚)生薑(一兩半)甘草(一兩)桂枝(一兩半)
芍藥(一兩)
右九味以水六升煮取三升温服一升日三服
外臺走馬湯治中惡心痛腹脹大便不通
註曰中惡心痛此客忤也腹脹不大便是正氣不復
能運此時緩治皆不暇及故須以巴豆峻攻杏仁兼
利肺與大腸之氣一通則無不通故亦主飛尸鬼擊
總是隂邪不能留也
巴豆(三枚去皮心熬)杏仁(二枚)
右二味以綿纏槌令碎熱湯二合捻取白汁飲之當
下老小量之通治飛尸鬼擊病
問曰人病有宿食何以别之師曰寸口脉浮而大按之
反濇尺中亦微而濇故知有宿食大承氣湯主之脉
數而滑者實也此有宿食下之愈宜大承氣湯若下利
不欲食者此有宿食也當下之宜大承氣湯(方見前痓病中)
註曰凡人不問表病裏病宿食之化不化因乎其人
之胃氣不必凡病盡有宿食然而有者須别而治之
謂有形之邪不去則無形之邪不能化耳如寸口主
陽浮大陽脉也非必主宿食然榖氣壅而盛亦能為
浮大但飲食不節則隂受之隂受之則血先傷故按
之反濇然濇脉不專主宿食知其宿食濇在浮大中
也尺中尤隂之所主隂生于陽血中之隂既為食傷
且中焦食阻氣不宣通而下失化源之生故亦微而
濇邪屬有形故宜大承氣峻逐之若數滑為陽脉
尤滑為内實此非榖氣有餘而何若下利胃不和
也更不欲食豈非傷食惡食而何故不必察脉而知
宿食皆宜大承氣總屬有形不容緩治也
宿食在上脘當吐之宜瓜蒂散
註曰宿食在胃中者多然有驟食太多而不能下或
氣壅在上則是食未下胃在上者越之故用瓜蒂少
許所以湧之加赤小豆以去其隂之逆也
瓜蒂散方
瓜蒂(一分)赤小豆(一撮)
右二味杵為散以水合煑汁温服之不吐者加之以
吐為度而止
金匱要略論註卷十
