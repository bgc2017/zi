金匱要略論註卷十一漢張機撰
嘉興徐彬註
五臓風寒積聚
肺中風者口燥而喘身運而重冒而腫脹肺中寒
吐濁涕肺死臓浮之虚按之弱如葱葉下無根者
死
註曰大腸主津液肺與大腸為表裏肺受邪則大腸
之氣不化故口燥肺為氣主邪摶其呼吸故喘此實
喘也肺主周身之氣受邪則不能矯健如常度故運
而重運者如在車船之上不能自主也重者肌中氣
滯不活動故重也邪氣實則清氣滯故清陽不升而
冐内外皆藉氣為流動肺夲受邪而内外皆壅壅則
外腫内脹矣寒為隂邪隂主濁故吐濁或涕然吐濁
則膈間亦變熱其本則寒也肺脉夲浮濇虚則元氣
虧而弱葱體空軟按之如葱葉則上之陽不下于隂
矣甚至下無根則元氣全脫故死
論曰按已上證皆言肺本受病則所傷在氣而凡身
之藉氣以為常者作諸變證如此乃詳肺中風寒之
内象也若内經所云肺風之状多汗惡風時欬晝瘥
暮甚診在眉上其色白此言肺感表邪之外象也
按水氣論云胃虚則腫脹此論肺中風亦言腫脹盖
脾氣散精上歸于肺肺邪重不受輸而脾不得伸胃
氣亦滯故亦能為腫脹然肺之腫脹因于風則視胃
虚之腫脹為虚中之實矣
肝中風者頭目瞤兩脇痛行常傴令人嗜甘肝中寒
者兩臂不舉舌本燥喜太息胸中痛不得轉側食則吐
而汗出也肝死臓浮之弱按之如索不来或曲如蛇
行者死
註曰高巔之上唯風可到風性上搖故頭目瞤動肝
脉上貫膈今脇中有邪故痛肝主筋風燥則筋急故
傴猶樹木受風而彎本弱邪強勢不能禦之也後天
以脾胃為本木邪盛而土負甘益脾嗜甘所以自救
也内經曰肝苦急食甘以緩之乃緩木以濟土也四
肢雖屬脾為諸陽之本然兩臂如枝木之體也中寒
則木氣困故不舉寒為隂邪則隂受之隂受邪而熱
肝氣随經上注循喉嚨之後上入頏顙舌本為氣脉
所過故舌本燥且脾之脉係舌本肝氣盛則脾之脉
亦熱也膽主善太息肝膽為表裏肝病則膽欝欝則
太息也因而心脇痛不得轉側以膽之别脉貫心循
脇也肝之脉上行者挾胃貫鬲病則嘔逆故食則吐
吐逆則熱客之乃少陽之氣欝而汗出矣肝居下浮
之弱是木浮之象按之如索不来是有其象而不能
成至矣更曲如蛇行内經所謂肝不弦無胃氣也為
夲臓脉見故死
論曰巳上言風寒所感肝之隂受傷則木氣不能敷
榮而凡身之藉隂以為飬者作諸變證如此乃詳肝
中風寒之内象也如内經所云肝中于風多汗惡風
善悲色蒼嗌乾善怒時憎女子診在目下其色青此
言肝受表邪之外象也
肝着其人常欲蹈(恐是搯字)其胸上先未苦時但欲飲熱旋
覆花湯主之(臣億等校諸本旋覆花湯方皆同)
註曰肝着者如物之粘着而不流動比風寒驟感而
随時現證者不同矣病氣不移故常欲搯胸搯按摹
也先未苦時但喜飲熱者不動之邪伏于其中遇熱
略散氣冷益凝故喜熱飲溉之然至大苦則病氣發
而熱又非熱飲所能勝故曰先未苦時旋覆花湯即
後旋覆花加葱及新絳少許也盖旋覆花鹹温能軟
堅下水故胡洽以治痰飲在兩脇脹滿仲景以治寒
下後心下痞堅噫氣不除有七物旋覆代赭湯雖寇
氏謂其冷利大腸涉虚不用然觀仲景治半産漏下
虚寒相摶其脉弦芤者則知旋覆之行水下氣而通
血脉雖不可過用然病在兩脇心下堅凝不移雖虚
非此不為功矣其方億等不註故闕之
論曰前風寒皆不出方此獨立方盖肝着為風寒所
漸獨異之病非中風家正病故也
心中風者翕翕發熱不能起心中飢食即嘔吐心中
寒者其人苦病心如噉蒜状劇者心痛徹背背痛徹心
譬如䖝注(恐是蛀字)其脉浮者自吐乃愈心傷者其人勞
倦即頭面赤而下重心中痛而自煩發熱當臍跳其脉
弦此為心臓傷所致也心死臓浮之實如麻豆按之
益躁疾者死
註曰心為君火為五臓之主夲無為而治風為陽邪
并之則發熱翕翕言驟起而均齊即論語所謂始作
翕如也壮火食氣故不能起飢者火嘈也食即嘔吐
邪熱不容榖也内經曰諸嘔吐酸皆屬于熱然此皆
風邪勾引火邪為患以風屬陽邪故也若寒則為隂
邪外束之則火内聚故如噉蒜状言其似辣而非痛
也劇則邪盛故外攻背痛内攻心痛徹者相應也邪
據氣道正氣反作使故痛如相應然譬如虫蛀状其
綿綿不息也若脉浮是邪未結故可吐而愈其心傷
者客邪内傷神明或正氣未復即使表邪已盡一有
勞倦相火并之真隂不守而心火上炎頭面發赤蔵
真既從火而上隂之在下者無陽以舉之則下重其
衛外之陽不得入通于心則發熱人之氣血交相飬
心虚不能運其熱則痛而煩臓氣不交欝而内鼓則
當臍跳其脉弦弦者减也正氣摶結而虚也故總結
之曰心臓傷所致心脉本如琅玕實如麻豆則硬矣
見之浮脉則熖高矣按之益躁疾勢如方盛之火隂
氣已絶故死
論曰生萬物者火殺萬物者亦火火之體在熱而火
之用在温故鼎烹則頥飬燎原則焦枮已上證乃正
為邪使而心火失陽和之用凡身之藉陽以煖者其
變如此乃詳心中風之内象也若内經云心中于風
多汗惡風焦絶善怒嚇病甚則言不可快診在口其
色黑千金曰診在唇其色赤此言心中風之外象也
邪哭(恐是入字)使魂魄不安者血氣少也血氣少者屬于心
心氣虛者其人則畏合目欲眠夢遠行而精神離散魂
魄妄行隂氣衰者為顛陽氣衰者為狂
註曰前心傷一叚言心因客邪而致傷傷則證脉不
同于初中也此又就人之血氣虚因心氣不足而感
邪者别言之謂邪入于身當形體為病何遂魂魄不
安乃有邪一入即便魂魄不安此因血氣少其少之
故又屬于心之虚欲人遇此證者當以安神補心為
主也合目夢遠魂魄妄行乃状其不安之象精神離
散則又註妄行之夲也心為君主之官一失其統馭
而隂虚者邪先乘隂則顛陽虚者邪先乘陽則狂顛
狂雖不同心失主宰則一也然此皆為餘臓無病者
言見感邪之人有互異不同如此而非中風寒家正
病也故别言之
脾中風翕翕發熱形如醉人腹中煩重皮目瞤瞤而短
氣脾死臓浮之大堅按之如覆杯潔潔状如搖者死
(臣億等校五蔵各有中風中寒今脾只載中風腎中寒中風俱不載古文簡亂極多去古既遠無文可以補綴也)
註曰火之用一炤即遍故心火為風所扇即翕翕發
熱脾主周身之肌肉故風入亦即翕翕然熱徧周身
但肌膚之熱發自本臓則上輸之精欝故頽然如醉
腹中脾所主也邪勝正正不用故煩重皮目瞤瞤風
在中也短氣者肺賴脾精以為氣脾病則肺虚而氣
短矣脾屬中州其象緩浮之大堅是土燥而翹反其
安敦之性所謂如烏之喙也按如覆杯則如頽土矣
至状如搖是不能成至而欲傾圯之象故其動非活
動轉非圓轉非臓氣垂絶而何故曰死
論曰金匱缺脾中寒然不過如自利腹痛腹脹不食
可類推也若已上脾中風諸證則凡形體之待中土
以收冲和之益者其變證如此乃詳脾中風之内象
也若内經云脾中風状多汗惡風身體怠惰四肢不
欲動色薄微黃不嗜食診在鼻上其色黃此言脾中
風之外象也
趺陽脉浮而濇浮則胃氣強濇則小便數浮濇相摶大
便則堅其脾為約麻仁丸主之
註曰趺陽脾胃脉也脾中素有燥熱外邪入之益甚
甚則增氣故脉浮浮者陽氣強也濇則隂氣無餘故
小便數大便堅而以麻仁潤之内芍藥飬隂大黃下
熱枳實逐有形厚朴散結氣杏仁利大腸加之以蜜
則氣凉血亦凉而燥熱如失矣然用丸不作湯取緩
以開結不欲驟傷其元氣也要知人至脾約皆因元
氣不充所致耳但不用參茋恐氣得補而增熱也
論曰按仲景論歷節則曰趺陽脉浮而滑滑則榖氣
實浮則汗自出論消渴則曰趺陽脉浮而數浮則為
氣數即消榖而大堅氣盛則溲數溲數即堅堅數相
摶即為消渴論水腫則曰趺陽脉浮而數浮脉即熱
數脉即止熱止相摶名曰伏論榖疸則曰趺陽脉緊
而數數則為熱熱則消榖緊則為寒食則為滿論反
胃則曰趺陽脉浮而濇浮則傷脾脾傷則不磨朝食
暮吐暮食朝吐此論脾約則曰趺陽脉浮而濇浮則
胃氣強濇則小便數浮數相摶大便則堅其脾為約
可知數證皆關脾胃皆是陽強隂弱弱則邪客之元
氣不能運而與陽熱為比故挾風濕則歷節痛而汗
出痛與汗出風濕之體其原由于中土不調故氣餒
不足以勝肌肉之邪也挾氣則脾隂畜熱而為消渴
熱結如堅石雖水不足以濟之也因于水氣相阻則
為水腫水為氣使不能潤下而為過顙也因于食積
寒濕相蒸則為榖疸因于脾隂虧損則不能磨食而
反胃也因于客風變易則為胃強而脾約但浮數皆
氣熱也滑則為有餘濇則為隂耗故脾約丸以潤燥
為主而胃反即曰難治此則微有分耳至于論血分
受邪寒水相摶則曰趺陽脉伏水榖不化脾氣衰則
鶩溏胃氣衰則身腫論氣分冷心下堅大如盤則曰
趺陽脉微而遲微則為氣遲則為寒寒氣不足則手
足逆冷逆冷則榮衛不利不利則腹滿脇鳴相逐氣
轉論腹滿則曰趺陽脉微弦法當腹滿已上皆言脾
胃虚寒則為腫為滿為鶩溏為腹鳴其脉不外于弦
伏遲微耳趺陽之辨證最明且切惜乎今人略此不
講宜仲景有按手不及足之誚乎
麻仁丸方
麻仁(二升)芍藥(半觔)大黃(一觔去皮)枳實(一觔炙)
厚朴(一尺去皮)杏仁(一升去皮尖熬别作脂)
右六味末之煉蜜和丸桐子大飲服十丸日三服漸
加以知為度
腎着之病其人身體重腰中冷如坐水中形如水狀反
不渴小便自利飲食如故病屬下焦身勞汗出衣裹冷濕
久久得之腰以下冷痛腹重如帶五千錢甘乾苓术湯
主之
註曰腎着者言粘着不流動也但衛氣出于下焦腎
有着邪則濕滯衛氣故身體重腰為腎之府真氣不
貫故冷如坐水中形如水状者盖腎有邪則腰間帶
脉常病故溶溶如坐水中其不用之状微脹如水也
然反不渴則上焦不病小便自利飲食如故則中焦
用命而氣化故總曰病屬下焦濕從下受之故知其
身勞汗出衣裏冷濕久久得之必曰因勞者腎非勞
不虚邪非腎虚不能乘之耳然雖曰腎着濕為隂邪
隂邪傷隂不獨腎矣故槩曰腰以下冷痛腹重如𢃄
五千錢謂統腰腹而為重也總之腎着乃濕邪傷隂
腎亦在其中與冬寒之直中者不同故藥以苓术甘
扶土滲濕為主而以乾薑一味温中去冷謂腎之元
不病其病止在腎之外府故治其外之寒濕而自愈
也若用桂附則反傷腎之隂矣
論曰腎臓風寒皆缺然觀千金三黃湯用獨活細辛
治中風及腎者而叙病状曰煩熱心亂惡寒終日不
欲飲食又叙腎中風曰踞坐腰痛則知金匱所缺腎
風内動之證相去不遠至寒中腎即是直中當不越
厥逆下利欲吐不吐諸條若内經云腎中風状多汗
惡風面龐然如腫脊痛不能正立其色炲隠曲不利
診在肌上其色黑盖言風自表入傷少隂經氣乃腎
中風之外象也
甘草乾薑茯苓白术湯方
甘草(二兩)白术(二兩)乾薑(四兩)茯苓(四兩)
右四味以水五升煮取三升分温三服腰中即温
腎死臓浮之堅按之亂如轉丸益下入尺者死
註曰腎脉主石浮之堅則不沉而外鼓陽已離于隂
位按之亂如轉丸是變石之體而為躁動真陽摶激
而出矣至于益下入尺乃按之尺後寸許尚有脉形
可見也脉長似有餘不知腎脉夲沉平人尺下無脉
形乃土能制水故坎流于地中今宜伏行者反上出
是夲氣不固而外脫腎欲絶矣故死論曰五臓風寒
之辨欲人于治中風中寒時詳察施治似補中風中
寒論之未備故皆不出方唯肝着腎着脾約則有方
乃病之逡廵而特異者也
問曰三焦竭部上焦竭善噫何謂也師曰上焦受中焦
氣未和不能消榖故能噫耳下焦竭即遺溺失便其氣
不和不能自禁制不湏治久則愈
註曰三焦者水榖之道路氣之所終始也上焦在胃
上口其治在膻中中焦在胃中脘其治在臍旁下焦
當膀胱上口其治在臍下一寸内病必分三焦為治
故有部名部名者司其事也竭者氣竭也噫者如噯
而非餿酸微有聲如意字也但噫乃脾家證今入上
焦竭部故疑而問不知中氣實統乎三焦故云上焦
受氣于中焦氣未和不能消榖則胃病病則脾不能
散精上輸于肺而上焦所受之氣竭病氣乃上出而
為噫矣此噫病所以入上焦竭部也因而論中焦不
和亦有累及下焦者謂便溺雖下焦主之中氣不和
不能自禁制亦能使失其常度而遺溺失便然下焦
實聽命于中焦使中焦氣和則元氣漸復而二便調
故曰不須治久則愈謂不須治下焦也若遺溺失便
果屬下焦腎虚者亟當益火之原以消隂翳何云不
須治也
論曰按仲景論肺痿一證吐涎沬而不欬其人不渴
必遺尿小便數所以然者以上虚不能制下故也此
為肺中冷云則知此論不能禁便亦上虛不能制下
之意耳但中焦既能致病于上下焦矣上下之病不
齊發或為噫或為遺溺失便何也豈非上焦果宗氣
強則中焦不和之氣即不能侵上而单及于下下焦
實則中焦不和之氣即不能侵下而单及于上乎故
曰上焦竭上亦先虚也曰下焦竭下亦先虚也但非
上下焦本病故以中氣不和兩申言之以别于上下
焦之自為病者
師曰熱在上焦者因欬為肺痿熱在中焦者則為堅熱
在下焦者則尿血亦令淋閉不通大腸有寒者多鶩溏
有熱者便腸垢小腸有寒者其人下重便血有熱者必痔
註曰肺痿因于汗多或消渴或嘔吐或便閉皆從重
亡津液得之然亡津液則無不熱熱則欬欬久則肺
痿矣故曰上焦有熱久欬成肺痿中焦者脾胃所主
也氣和則胃調脾健熱則氣結而為消渴雖水不能
止血結而為便鞕雖攻不能下皆堅之屬也下焦屬
隂榮所主也熱則血不能歸經因尿而血出氣使之
也然此但熱耳若熱而加以氣燥小便滴瀝而不利
則為淋加以血枯大便堅閉而不通則為閉皆以熱
為主故曰亦主之鶩即鴨也鴨之為物一生無乾糞
必水屑相襍大腸為傳導之官變化出焉有寒則化
氣不煖而水榖不分故雜出滓水如鶩溏也腸垢者
如猪腸中刮出之垢即俗所謂便膿也人之腸必有
垢不熱則元氣為主故傳𨗳如常垢随便减有熱則
元氣消而滯故便腸垢言其色惡而垢穢也小腸受
盛之官化物出焉與心火為表裏所謂丙小腸也挾
火以濟隂而隂不滯挾氣以化血而血歸經有寒則
氣不上通而下重血無主氣而妄行矣直腸者大腸
之頭也門為肛小腸有熱則大腸傳導其熱而氣結
于肛門故痔痔者滯其丙小腸之熱于此也
論曰肺痿亦有吐涎沬而不欬且遺尿及眩者謂由
肺中冷尿血有因心虚不足有因胃家濕熱諸不同
淋有五閉亦有寒閉而皆槩以熱者要知數證由于
熱者其常也仲景獨言其常謂知常則可以盡變耳
至于鶩溏仲景言肺水時時鴨溏又言脾虚則鶩溏
此獨主大腸有寒可知手足太隂皆能移寒于大腸
若仲景有云熱利下重又云下重便膿血此言小腸
有寒下重便血盖血因中焦之汁變化而赤運于周
身小腸有火以蒸之故血不得下今有寒血不及四
布而下墜矣然但言血則非有膿之比膿者熱所釀
也若痔多因大腸濕熱而此獨責小腸盖小腸為火
臓主受盛大腸不過傳導所受盛之物未有本熱而
末流不焦爛者矣故曰必痔謂即大腸有濕熱亦從
小腸来也
問曰病有積有聚有䅽氣何謂也師曰積者臓病也終
不移聚者府病也發作有時展轉痛移為可治䅽氣者
脇下痛按之則愈復發為䅽氣
註曰古人氣名必有義同是三焦中之痛而或曰積
或曰聚或曰䅽氣盖積者迹也惡氣之屬隂者也臓
屬隂兩隂相得故不移不移者有專痛之處而無遷
改也聚則如市中之物偶聚而已病氣之屬陽者也
府屬陽故相比陽則非如隂之凝故寒氣感則發否
則已所謂有時也既無定着則痛無常處故曰展轉
痛移其根不深故比積為可治若䅽氣䅽者穀也乃
食之氣也食傷太隂敦阜之氣抑遏肝氣故痛在脇
下病不由臓腑故按之可愈然病氣雖輕按之不能
絶其病原故復發中氣強不治自愈病最輕故并不
曰可治
論曰此積非癓瘕之類亦非必有形停積天下之物
皆從無中生有乃氣從隂結隂則粘著也觀下文云
積在喉中則結隂可知不然則喉中豈能容有形之
物耶
諸積大法脉来細而附骨者乃積也寸口積在胸中微
出寸口積在喉中關中積在臍旁上關上積在心下微
下關積在少腹尺中積在氣衝脉出左積在左脉出右
積在右脉兩出積在中央各以其部處之
註曰積病堅久難治故必詳其脉與地以示人辨證
法盖積屬隂細小而沉隂象也故曰諸積大法脉來
細者榮氣結結則為積附骨者状其沉之甚非謂病
在骨也寸口主上焦胸中為上焦故曰積在胸中微
者稍也稍出寸口則胸之上為喉故曰積在喉中如
喉痺之類也關主中焦中焦之治在臍旁故曰積在
臍旁上關上為上焦之下中焦之上故曰積在心下
微下關則為下焦少腹主之故曰積在少腹氣衝近
毛際在兩股之陰其氣與下焦通故曰尺中積在氣
衝脉出左積在左謂脉見左手則積在内之左也脉
出右積在右謂脉見右手積在内之右也脉兩出兩
手俱見積無兩跨之理明是中央之氣兩兩相應故
曰積在中央既所在不一則處治不同故曰各以其
部處之
金匱要略論註卷十一
