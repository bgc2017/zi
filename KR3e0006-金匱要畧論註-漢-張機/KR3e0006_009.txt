金匱要略論註卷九漢張機撰
嘉興徐彬註
胸痺心痛短氣
師曰夫脉當取太過不及陽微隂弦即胸痺而痛所以
然者責其極虚也今陽虚知在上焦所以胸痺心痛者
以其隂弦故也平人無寒熱短氣不足以息者實也
註曰此言治病當知虚之所在故欲知病脉當先審
脉中太過不及之形謂最虚之處即是容邪之處也
假令關前為陽陽脉主陽陽而微虚也關後為隂隂
脉主隂隂而弦虚邪也然弦脉為隂之所有雖云弦
則為减虚未甚也陽宜洪大而微則虚之甚矣虛則
邪乘之即胸痺而痛痺者胸中之陽氣不用也痛者
陽不用則隂火刺痛也然則不虚隂火何能乘之故
曰所以然者責其極虚然单虚不能為痛今陽微而
知虚在上焦其所以胸痺心痛以隂中之弦乃隂中
寒邪乘上焦之虚則為痺而痛是知虚為致邪之因
而弦乃襲虚之邪也但雖有邪亦同歸于虚陽微故
也若平人無寒熱則非表邪矣又不見胸痺心痛之
證然而短氣不足以息非有邪礙其呼吸之氣而何
故曰實也則并非胸痺矣合出二條所以示人辨虚
實之法
胸痺之病喘息欬唾胸背痛短氣寸口脉沉而遲關上
小緊數括蔞薤白白酒湯主之
註曰此叚實註胸痺之證脉後凡言胸痺皆當以此
槩之但微有參差不同故特首揭以為胸痺之主證
主脉主方耳謂人之胸中如天陽氣用事故清肅時
行呼吸往還不愆常度津液上下潤飬無壅痺則虚
而不充其息乃不勻而喘唾乃隨欬而生胸為前背
為後其中氣痺則前後俱痛上之氣不能常下則下
之氣不能時上而短矣寸口主陽因虚伏而不鼔則
沉而遲關主隂隂寒相摶則小緊而數數者隂中挾
燥火也故以括蔞開胸中之燥痺為君薤白之辛温
以行痺着之氣白酒以通行榮衛為佐其意謂胸中
之陽氣布則燥自潤痰自開而諸證悉愈也
論曰寸口脉沉而遲關上小緊數既為胸痺主脉前
又云陽微隂弦即胸痺而痛孰為是乎曰此正見仲
景斟酌論證之妙盖胸痺證陽既虚虚則不運不運
則津液必凝滯而為痰故胸痺夲與支飲痰飲相類
但支飲痰飲乃飲重而滯氣胸痺則由陽虚而氣削
痰飲因之故仲景既不列胸痺于支飲痰飲中即胸
痺内亦不拈煞一脉為言而曰夫脉當取太過不及
陽微隂弦即胸痺而痛又註云責其極虚見胸痺證
當全責陽虚既非表證外入之疾亦非痰飲内積之
比故以括蔞薤白潤燥通陽為主未嘗不取消痰下
氣而意實不同于治飲也故細分寸口沉遲者約略
言其脉之在陽者為微細分關上小緊數者約略言
其脉之在隂者為弦當取太過不及者約略之辭也
令以隂陽槩審關前關後使人認定上焦陽虚而胸
痺一證與支飲痰飲等病因治法判然矣
括蔞薤白白酒湯方
括蔞實(一枚搗)薤白(半觔)白酒(七升)
右三味同煮取二升分温再服
胸痺不得卧心痛徹背者括蔞薤白半夏湯主之
註曰此貫以胸痺是喘息等證或亦有之也加以不
得卧此支飲之兼證又心痛徹背支飲原不痛飲由
胸痺而痛氣應背故即前方加半夏以去飲下逆
括蔞薤白半夏湯方
括蔞實(一枚搗)薤白(三兩)半夏(半升)白酒(一斗)
右四味同煮取四升温服一升日三服
胸痺心中痞留氣結在胸胸滿脇下逆搶心枳實薤白
桂枝湯主之人參湯亦主之
註曰胸痺而加以心中痞胸滿似痞與結胸之象乃
上焦陽微而客氣動鬲也註云留氣結在胸即客氣
也更脇下逆搶心是不獨上焦虚而中焦亦虚隂邪
得以據之為逆為搶故于薤白括蔞又加枳朴以開
其結桂枝行陽以疏其肝人參湯亦主之者病由中
虚去其太甚即可補正以化邪也胸痺之虚夲陽氣
微非榮氣虚也陽無取乎補宣而通之即陽氣暢暢
即陽盛矣故薤白方以行陽為主不取補也此曰人
參湯亦主之因脇下逆由中氣虚故補中
枳實薤白桂枝湯方
枳實(四枚)薤白(半觔)桂枝(一兩)厚朴(四兩)
括蔞(一枚搗)
右五味以水五升先煮枳實厚朴取二升去滓内諸
藥煮數沸分温三服
人參湯方
人參(三兩)甘草(三兩)乾薑(三兩)白术(三兩)
右四味以水八升煮取三升温服一升日三服
胸痺胸中氣塞短氣茯苓杏仁甘草湯主之橘枳生薑
湯亦主之
註曰胸痺而尤覺氣塞短氣是較喘息更有閉塞不
通之象氣有餘之甚也知下之壅滯多矣故以杏仁
利肺氣而加茯苓以𨗳飲甘草以補中不則恐挾微
寒橘枳以利中上焦氣而加生薑以宣之胸痺夲屬
虛而治之若此氣塞之甚故先治標後治夲也
茯苓杏仁甘草湯方
茯苓(三兩)杏仁(五十個)甘草(一兩)
右三味以水一斗煮取五升温服一升日三服不差
更服
橘枳生薑湯方(肘後千金治胸痺胸中愊愊如滿噎塞習習如痒喉中燥澁唾沬)
橘皮(一觔)枳實(三兩)生薑(半觔)
右三味以水五升煮取二升分温再服
胸痺緩急者薏苡附子散主之
註曰緩急是肢節之筋有緩有急乃胸痺之邪淫及
于筋也肝主筋乙癸同原明是龍雷之火不足故得
以痺胸之氣移而痺筋以舒筋之薏苡合附子以温
起下元則陽回而痺自去用散者欲其漸觧之也
薏苡附子散方
薏苡(十五兩)大附子(十枚炮)
右二味杵為散服方寸匕日三服
心中痞諸逆心懸痛桂枝生薑枳實湯主之
註曰此已下不言胸痺是不必有胸痺的證矣但心
中痞是隂邪凝結之象也非因初時氣逆不至此然
至心痛如懸是前因逆而邪痞心中後乃邪結心中
而下反如空矣故以桂枝去邪生薑枳實宣散而下
其氣也
桂枝生薑枳實湯方
桂枝(三兩)生薑(三兩)枳實(五兩)
右三味以水六升煮取三升分温三服
心痛徹背背痛徹心烏頭赤石脂丸主之
註曰心背夲屬兩面中之空竅乃正氣所貯以通上
下者今心痛則通徹于背背痛則通徹于心明是正
氣不足而寒邪摶結于中故以烏附薑椒温下其氣
而以赤石脂入心而飬血且鎮墜輯浮以安其中邪
去而胸中之正氣自復則痛止矣
赤石脂丸方
烏頭(一分炮)蜀椒(一兩一法二分)附子(半兩一法一分)乾薑(一兩一法一分)
赤石脂(一兩一法二分)
右五味末之蜜丸如梧子大先食服一丸日三服不
知稍加服
附方
九痛丸治九種心痛
註曰凡心痛不離于寒或有稍滯之積故亦以乾薑
附子為主而加吴萸以降濁隂狼牙以去浮風巴豆
以逐留滯邪非虚不着故加人參以飬正兼治卒中
惡及連年積冷血疾者飬正驅邪氣通而諸證悉愈耳
附子(三兩炮)生狼牙(一兩)巴豆(兩去皮研如膏)
乾薑(一兩)吴茱萸(一兩)人參(一兩)
右六味末之煉蜜丸如梧子大酒下強人初服三丸
日三服弱者二丸兼治卒中惡腹脹痛口不能言
又治連年積冷流注心胸痛并冷衝上氣落馬墜車
血疾等皆主之忌口如常法
金匱要略論註卷九
