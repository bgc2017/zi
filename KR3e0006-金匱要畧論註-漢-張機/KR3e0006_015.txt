金匱要略論註卷十五漢張機撰
嘉興徐彬註
黃疽病脉證并治
寸口脉浮而緩浮則為風緩則為痺痺非中風四肢苦
煩脾色必黃瘀熱以行
註曰此總言黃疸初時由風兼挾寒濕後則變熱也
其先辨之寸口脉若浮而緩浮緩亦專主風然浮風
也自黃者言之緩則挾濕故曰痺濕熱相蒸而肌痺
也内經曰風寒濕合而為痺則風不足以槩病故曰
痺非中風然熱為病情風為病因風熱乃陽邪陽邪
入陽四肢為諸陽之本邪入而苦煩煩者風熱也四
肢又屬脾脾屬土土色黃故曰脾色必黃見疸病所
因雖不同必内傷于脾也然至於黃則熱反不堅結
于内故曰瘀熱以行此言黃疸之病槩由熱欝而外
蒸也
論曰仲景首揭黃疸之脉主之以風而推及于痺是
明言黃疸之病風寒濕兼有之矣故後言風寒相摶
註曰黃家所得從濕得之然觀其後所出方雖有榖
疸女勞疸酒疸正黃疸之别未嘗專于治風專于治
寒專于治濕唯清熱開欝而為肺為胃為脾為腎分
因用藥絶不兼補豈非治黃疸法以清熱開欝為主
雖亦有汗下之說而破氣與温補大汗及大下皆非
所宜乎
趺陽脉緊而數數則為熱熱則消榖緊則為寒食即為
滿尺脉浮為傷腎趺陽脉緊為傷脾風寒相摶食榖即
眩榖氣不消胃中苦濁濁氣下流小便不通陰被其寒
熱流膀胱身體盡黃名曰榖疸
註曰此叚言榖疸病脉證相因之理也謂肌肉者脾
胃所主黃則由脾胃有傷趺陽者脾胃主脉也故責
之若緊而數數為熱熱故消榖挾緊是本寒而標熱
矣本先受寒寒則為滿言榖雖易消而時滿也此雖
胃病然腎為胃關其使胃不能消榖則腎必受傷故
龍火不能上升腐熱五榖于是推原于寸脉之浮浮
在尺則傷腎又趺陽脉見緊則傷脾脾腎俱傷則風
寒相摶脾不能輸精于肝肺而病氣隨經上注于目
故食即眩干金方連旋轉言脾既不能輸精而上干
其榖氣自然不消于是胃中清陽之氣不升而苦濁
小便者氣化所從出升䧏廢而濁氣下流小便無氣
以化反有欝熱相干漸乃不通若是者何也臟陰被
寒之傷而客熱流入膀胱也膀胱為太陽統一身肌
表之陽寒熱相欝則一身盡黃矣此雖病本風寒傷
兼脾腎假使榖氣消則正足以勝邪今不消而胃濁
胃濁而致黃是榖非致黃之因而實主黃之媒也故
曰榖疸以别于病黃疸而與榖不相妨者耳
額上黑微汗出手足中熱薄暮即發膀胱急小便自利
名曰女勞疸腹如水狀不治
註曰此言黃雖必由于脾傷而致傷之原有因腎者
其證必額上黑盖額者心之部也腎邪重則水勝火
黑為水色而見于火部矣手勞宫屬心足湧泉屬腎
腎虚而水火不相濟則熱中者槩言手足也人之呼
吸晝行陽二十五度夜行陰二十五度一日五十度
周于身而日暮則交於酉酉主腎因原有虚熱衛氣
并之即發于手足而熱矣膀胱腎之腑也腎臓陰虚
則外腑自急然雖急而水出高原非熱流膀胱之比
故小便不礙而自利後女勞方下尙有日晡發熱反
惡寒少腹滿身盡黃等證而皆不列要知發熱惡寒
腹滿身黃他證可有此則腎病所獨異也故見此數
證名女勞疸謂房事過當而致女勞也然腹如水狀
則脾精不守先後天俱絶故不治
心中&KR0008;憹而熱不能食時欲吐名曰酒疸
註曰此言黃雖脾色有因于酒者酒多濕而性陽故
傷在上焦心為濕熱所困則熱而&KR0008;憹不安熱氣病
胃邪不殺榖則不能食食不化而氣上逆則時欲吐
後註榖疸條下亦有心胸不安句然此數證皆不因
食榖後發故知為酒疸
陽明病脉遲者食難用飽飽則發煩頭眩小便必難此
欲作榖疸雖下之腹滿如故所以然者脉遲故也
註曰此言榖疸有偏于寒者謂榖疸本陽明府病假
如人有病陽明而身熱汗出不惡寒或内實不大便
脉不宜遲而遲遲則胃虚寒欝胃病故稍能食而不
堪飽飽則不運故火聚而發煩濕熱于目而頭眩濁
氣下流而為小便難然此乃陰被其寒寒勝熱熱未
流于膀胱而有漸致之勢故曰欲作榖疸本非胃實
故下之腹滿如故假令胃不虚寒水榖自化疸何由
成故曰所以然者脉遲故也
夫病酒黃疸必小便不利其候心中熱足下熱是其證
也酒黃疸者或無熱靖(恐是清字)言了了腹滿欲吐鼻燥
其脉浮者先吐之沉弦者先下之酒疸心中熱欲吐
者吐之愈酒疸下之久久為黑疸目青面黑心中如
噉蒜虀狀大便正黑皮膚爪之不仁其脉浮弱雖黑微
黃故知之
註曰酒性熱屬陽上焦先受之故前註酒疸以&KR0008;憹
而熱不能食時欲吐為的證然其相因為病者不止
于上也水出高原豈有上焦濕熱既甚而小便反利
者故曰必小便不利心中固熱而足下者腎之部也
濕熱下溜則腎受之亦足下熱故曰是其證也但自
心中熱來是不得等于榖疸之小便不通女勞疸之
足下熱耳然酒疸變證亦有熱去于心而無熱且
清言了了其邪竟注于陽明而腹滿欲吐鼻燥者邪
苟近上脉必浮宜吐之邪苟近下脉必沉弦宜下之
盖治陽明唯有吐下兩法也曰先者倘有未盡之病
再消息也然酒疸心中熱方惡其結熱不行假使
欲吐正熱邪欲出之機故曰吐之愈又酒疸有因
誤下而變證襍出如女勞疸者但心中與脉及黑色
中之黃必微有辨故曰酒疸下之久久為黑疸謂酒
本傷上脉未及沉是下未熱也誤下而陽明病邪從
支别入少陰則積漸而腎傷傷則為黑疸乙癸同源
故肝亦病而目青腎氣上乘而面黑然其心中仍如
噉蒜虀狀則下雖病而酒熱未除也大便正黑腎邪
乘上也皮膚不仁土傷則痺也但腎邪雖盛正氣實
虚故脉浮弱若是則竟類女勞疸何以辨其為酒疸
謂雖脾傷而黃又誤下傷腎然實因酒而脉終浮則
黑色中必不如眞女勞而微黃曰雖黑微黃故知之
示人以微細之辨也
師曰病黃疸發熱煩喘胸滿口燥者以病發時火劫其
汗兩熱所得然黃家所得從濕得之一身盡發熱而黃
肚熱熱在裏當下之
註曰此除榖疸女勞疸酒疸槩言黃疸有因誤火得
之者又辨其從濕得之者為黃疸之常熱在裏者為
熱黃之變以使人分别論治也謂黃疸病雖不必專
在上焦乃有發熱而煩喘胸滿口燥熱燥俱在上焦
者此以表病無汗火劫其汗寒變之熱火劫之熱兩
相并則氣欝故肌肉不堪而黃然燥火不能遽使人
黃也凡黃必因濕欝故又槩言黃家所得從濕得之
謂火不與濕并不能作黃耳假令一身盡發熱而黃
又見肚熱是發熱似表而肚熱則裏證多矣故又言
熱在裏當下之謂不得先攻其上焦之火熱也
脉沉渴欲飲水小便不利者皆發黃腹滿舌痿黃燥
不得睡屬黃家(舌痿疑作身痿)
註曰此言黃疸病有先見一二標證而可必其為黃
疸者謂沉陰脉也乃有脉得沉而反渴小便不利非
熱欝而何熱欝焉得不發黃腹滿裏證也乃有腹
滿而加身痿黃躁不得睡瘀熱外行此發黃之漸也
故曰屬黃家見當圖治于將成不得俟既成而後藥
之也
黃疸之病當以十八日為期治之十日以上瘥反劇為
難治
註曰此言黃疸若既成則其病由淺而深當速治故
謂黃疸之病過三候而氣一變五日為一候十五日
為一氣若十五日又加三日則為十八日一氣有餘
未滿四候愈則竟愈故曰為期否則根漸深而難拔
故曰治之十日以上瘥言至十日外必宜瘥不瘥而
劇則又不若初治之可取必矣故曰難治
疸而渴者其疸難治疸而不渴者其疸可治發于陰部
其人必嘔陽部其人振寒而發熱也
註曰治黃疸内外陰陽之辨最為喫緊故特拈出渴
嘔寒熱以别之謂疸色黃欝熱外蒸之象渴則内熱
更甚内外交病故難治不渴則熱從外宣内之正氣
自運故可治陰主内氣故嘔從内出知陰部逆欝陽
主外衛寒熱發于肌表故病在陽部則振寒而發熱
然二條辨法凡病皆然不獨疸也唯疸為自内及外
之證故淺深多少尤宜詳之
榖疸之病寒熱不食食即頭眩心胸不安久久發黃為
榖疸茵陳蒿湯主之
註曰榖疸之名似乎榖為病也然其原仍由外感故
前首章雖不言發熱特揭風寒相摶四字而寒熱者
亦有之不食食即頭眩是言頭眩為榖疸第一的據
也榖疸雖為胃病心胸在胃口上濁氣上薰則心胸
不安矣但病未甚則熱亦不甚欝久則熱甚而徧于
肌表故曰久久發黃為榖疸藥用茵陳巵子大黃乃
以開欝解熱為主非發表亦非攻裏也盖茵陳性苦
辛寒善開肌肉之欝巵子輕浮性凉能觧内欝而降
屈曲之火大黃雖為攻下之品然從巵子茵陳則取
其相佐以開欝觧熱所以茵陳最多而大黃少也
論曰前第一叚論榖疸不言寒熱而有小便不通第
二叚論榖疸不言心胸不安而有小便必難此獨不
言及小便盖榖疸證亦有微甚不同前所云小便不
通此勢之甚急者也所云陽明病脉遲者小便必難
乃既見陽明證而因脉遲挾虚以致不運此表病中
之間有者也若此云寒熱則非二三日之病矣不食
食即頭眩則雖眩而食未嘗斷可知矣故曰久久發
黃見遲之又久乃相因為病其勢漸而緩則小便亦
未至不通耳然觀方下註云一宿腹减此亦必小便
不快而腹微脹可知但不必專責之耳榖疸三證止
出一方盖陽明病一至發黃則久暫皆宜開欝觧熱
故此方實為主方若陰黃則後人以附子合茵陳乃
此方之變也按心胸不安與酒疸之心中&KR0008;憹亦不
同彼因心中熱至有無可奈何之象此言不安僅微
煩也即陽明脉遲證所謂發煩頭眩耳
茵陳湯方
茵陳蒿(六兩)巵子(十四枚)大黃(二兩)
右三味以水一斗先煑茵陳减六升内二味煑取三
升去滓分温三服小便當利尿如皂角汁狀色正赤
一宿腹减黃從小便去也
黃家日晡所發熱而反惡寒此為女勞得之膀胱急少
腹滿身盡黃額上黑足下熱因作黑疸其腹脹如水狀
大便必黑時溏此女勞之病非水也腹滿者難治消&KR0552;
散主之
註曰此詳辨女勞疸症其初亦未遽黑故與諸黃相
類而曰黃家但日晡所發熱而反惡寒謂彼驟然表
證或發熱惡寒並見而無定時至于瘧則發熱即不
惡寒惡寒即不發熱亦無定時脾胃勞熱則但熱不
惡寒每于日昃時若此獨專于日晡日晡即申時此
時氣血注膀胱然前曰薄暮此曰日晡乃綂申酉時
言之酉時氣血注腎也以發熱知陰虚生熱以惡寒
知腎中虚極不任客寒以日晡所發知衛氣并腎與
膀胱而腎虚又不任熱故曰此為女勞得之然腎主
下焦以膀胱為腑故膀胱急小腹滿足下熱必兼見
之額雖在上水盛有過顙之勢故火受水尅而額見
腎色黑色者腎色也然曰身盡黃其初亦不即黑也
病勢浸淫正愈虧則邪愈肆故曰因作黑疸言腎邪
徧于周身不獨額上也因而腹脹如水狀水肆則土
敗也因而大便黑腎邪徧于腸胃又不獨身軀也時
溏泄者上敗則淖澤而不堅也然腹脹似水而非眞
水下焦本寒水實不結而小便自利故曰此女勞之
病非水也又兼腹滿土敗則腎邪愈難制故曰難治
消&KR0552;散主之者消能散虚欝之熱為體輕脱而寒不
傷脾&KR0552;能郤水而所到之處邪不復侵如紙既&KR0552;即
不受水滲也合而用之則散欝熱觧腎毒其于氣血
陰陽汗下補瀉等治法毫不相涉所以為佳
消&KR0552;散方
消石&KR0552;石(燒等分)
右二味為散大麥粥汁和服方寸七日三服病隨大
小便去小便正黃大便正黑是其候也
酒疸心中&KR0008;憹或熱痛巵子大黃湯主之
註曰前酒疸正條尙有不能食欲吐後各變證如小
便不利足下熱腹滿不一此獨舉心中&KR0008;憹為酒疸
第一的據也熱而至痛更甚矣藥用巵子大黃湯盖
酒熱氣血兩傷欲速逐之故以枳實佐大黃氣下而
血分之熱觧以豆䜴佐巵子清膈而使氣分之熱散
酒必挾濕因其陰大傷故不用燥藥以耗其津亦不
用滲藥以竭其液謂熱散則濕不能留也則凡治病
之濕熱而兼燥者于此可悟矣
巵子大黃湯方
巵子(十四枚)大黃(一兩)枳實(五枚)䜴(一升)
右四味以水六升煑取二升分温三服
諸病黃家但利其小便假令脉浮當以汗觧之宜桂枝
加黃茋湯主之(方見水氣病中)
註曰此以下皆正黃疸方也故言諸病黃家不論從
何而得黃槩屬氣欝小便為氣化之主故但利其小
便下竅氣通則諸竅之氣自不能久閉然有病氣全
滯表分者則外出之氣強利小便無益故脉浮以桂
枝湯觧肌發表黃茋内托之稀粥助其正則邪自不
能留也
論曰黃疸家不獨榖疸酒疸女勞疸有分别即正黃
疸病邪乘虚所着不同予治一黃疸百藥不效而垂
斃者見其偏於上令服鮮射于一味觔許而愈又見
一偏於陰者令服鮮益母草一味數觔而愈其凡有
黃疸初起非係榖疸酒疸女勞疸者輙令將車前根
葉子合搗取自然汁酒服數碗而愈甚有卧床不起
者令將車前一味自然汁數盂置床頭隨意飲之而
愈然則汗下之說亦設言以啟悟其可無變通耶
諸黃猪膏髮煎主之
註曰此為黃疸之榖氣實者設也腎為胃關胃家榖
氣實則氣閉而腎燥故以猪膏潤腎燥髮灰利陰血
合而服之則胃燥和而欝觧仲景於婦人胃氣下泄
陰吹而正結者亦用此方註曰此榖氣之實也以猪
膏髮煎導之乃利陽明之陰以洩榖氣之實也然此
之榖氣實又非榖疸之比盖榖疸原由風寒不能消
榖此則眞榖氣過實熱而閉耳予友駱天游黃疸腹
大如鼓百藥不效用猪膏四兩髮灰四兩一劑而愈
仲景豈欺我哉
猪膏髮煎方
猪膏(半觔)亂髮(如鷄子大三枚)
右二味和膏中煎之髮消藥成分再服病從小便出
黃疸病茵陳五苓散主之
註曰此表裏兩觧之方然五苓中有桂术乃為稍涉
虚者設也但治黃疸不貴補存此備虚證耳
茵陳五苓散方(五苓散見痰飲中)
茵陳蒿末(十分)五苓散(五分)
右二味和先食飲方寸七日三服
黃疸腹滿小便不利而赤自汗出此為表和裏實當下
之宜大黃消石湯
註曰此為黃疸之有裏無表者言之謂疸色黃見于
表矣乃腹滿小便不利且赤裏熱可知黃疸最難得
汗乃自汗則表從汗觧故曰此為表和裏實實者邪
也有邪則宜去故主大黃消石湯大黃消石觧氣血
中之實熱黃蘗苦寒主下焦巵子雖輕浮在上然能
使裏熱從上而下故以為使且輕浮則與欝結相宜
也
大黃消石湯方
大黃(四兩)黃蘗(四兩)消石(四兩)巵子(十五枚)
右四味以水六升煑取二升去滓内消更煑取一升
頓服
黃疸病小便色不變欲自利腹滿而喘不可除熱熱除
必噦噦者小半夏湯主之(方見痰飲中)
註曰此言黃疸中有眞寒假熱者謂内實小便必赤
今色不變加自利虚寒也雖腹熱能滿虚亦滿實症
有喘虚亦喘誤以為熱而攻除之則虚其胃而噦噦
由胃虚而氣逆逆則痰壅故曰噦者小半夏湯主之
謂噦非小故唯薑半能行痰下逆而調胃胃調然後
消息治之非小半夏即能治黃疸也
諸黃腹痛而嘔者宜柴胡湯(必小柴胡湯方見嘔吐中)
註曰邪高痛下此少陽證也是黃雖脾胃之傷實少
陽欝熱故以小柴胡湯仍去其本經之邪但小柴胡
主和觧此必黃之不甚而亦未久者也
男子黃小便自利當與虚勞小建中湯方見虚勞中
註曰既無表證而又小便自利是表裏無邪然發黃
此中氣不壯旺以致上焦氣欝全當治其虚虚得補
則氣暢而欝開欝開則黃去矣故曰宜虚勞小建中
湯盖桂芍甘薑棗能調和榮衛而飴糖大補其中也
然單言男子謂在婦人則血分有熱正未可知又當
另自消息耳
附方
瓜蒂湯治諸黃(方見暍病中)
註曰瓜蒂能觧上焦欝熱故黃疸之由上焦欝者宜
之且瓜蒂主吐吐亦有發散之義故附此以見治黃
疸亦有用吐法者耳
千金麻黃醇酒湯治黃疸
註曰此為黃疸之因寒而欝熱在榮分者言謂麻黃
能發榮中之陽加之以醇酒則徹上徹下之陰邪等
於見晛故附此以備榮熱之治
麻黃醇酒方
麻黃(三兩)
右一味以美酒五升煑取二升半頓服盡冬月用酒
春月用水煑之
金匱要略論註卷十五
