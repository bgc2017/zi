金匱要略論註卷十六漢張機撰
嘉興徐彬註
驚悸吐衂下血胸滿瘀血病脉證治
寸口脉動而弱動即為驚弱則為悸
註曰前奔㹠章既言有驚怖有火邪皆從驚發得之
此又另揭驚悸言之非詳其病所從得乃謂病有驚
狂不安者有只心悸不寧者驚乃邪襲於心在實邊
故其寸口脉動動者有粒如豆也悸乃神不能主在
虚邊故其寸口脉弱弱者脉來無力也動而弱者有
邪襲之而心本原虚也故驚悸並見然而脉仍分屬
動則驚氣之發弱則悸氣所形故曰動即為驚弱則
為悸
師曰尺脉浮目睛暈黃衂未止暈黃去目睛慧了知衂
今止
註曰衂為清道之血從督脉由風府貫頂下鼻中此
肝腎熱欝火冲陽經而經血妄出故云衂者其尺脉
浮以尺主下焦肝腎有熱而虚則尺浮故前曰尺脉
浮為傷腎目睛屬肝陽明熱氣乘之則目睛暈黃乙
癸同原故尺浮暈黃其邪正盛衂為未止暈黃去則
熱已衰更目睛&KR0034;了&KR0034;了者清爽也知腎熱已觧則
肝汗無恙血乃陰屬無熱迫之則衂從何來故曰知
衂今止
又曰從春至夏衂者太陽從秋至冬衂者陽明
註曰衂者陽經之血從火上炎則妄出于鼻竅春夏
之陽在外今衂為勢迫知從太陽來以太陽主經絡
之陽也秋冬之陽在内是外無熱迫知從陽明來以
陽明主中土之陽也若是者何也衂既為陽經清道
之血總非陰經所主也若足少陽經脉起目銳眥上
抵頭循角下耳後行手少陽之前手少陽支者亦止
能入耳中上耳角不能從督脉由風府貫頂下鼻中
矣故以太陽陽明分屬四時耳
衂家不可汗汗出必額上陷脉緊急直視不能眴不得
眠
註曰衂既為陽經府似可從外觧不知汗乃血液心
主之衂家亡血過多若又汗則重亡其陰而陽氣為
之餒額為心部陰亡陽餒則必陷矣陷者如物之不
堅滿也脉屬心血不能榮則失和緩之氣而為緊急
矣目得血而能視久衂復汗陰脱而直視不能轉眗
矣心血虧而虚陽擾擾則火逆不得眠矣
病人面無色無寒熱脉沉弦者衂浮弱手按之絶者下
血煩欬者必吐血
註曰此條面無色三字是主盖人身中陰陽相維而
陰實統于陽血者陰也故陽能綂陰則血無妄出今
面無色知其陽和不足陽和不足則陰火乘之假令
脉平則如貧人無事亦可支持若既無色又非有寒
熱表邪而脉沉弦沉則衛氣伏弦則衛氣結真陽衰
而燥氣有餘血隨燥火走于清道則血上溢而為衂
矣若浮弱浮則與陰不交弱則虚陽無力陽虚而上
浮甚至手按即絶則下焦之陰無元陽以維之而血
下漏矣面無色其人陽氣既虧陰火乘之忽見煩欬
證煩屬心欬屬肺心肺病而胸中之陽不能禦陰火
血隨虚火湧于濁道則從口出矣已上三條皆起于
真陽不足血無所統故血證人大槩苦寒不如甘温
而補肺不如補腎何也腎得補而眞陽自生此腎氣
丸為虚損之寳也又補腎不如補脾何也脾得補而
中氣徤運此建中湯為金匱所重也
夫吐血欬逆上氣其脉數而有熱不得卧者死
註曰凡吐血先由陽虚後乃陰虚至陰虚而火日以
盛有爍陰之火無生陰之陽欬則肺氣耗散逆而上
氣則肝挾相火上乘脉數有熱則無陰不得卧則夜
卧血不歸肝而木枯火然君火變為燥火陰陽俱虧
凶證相并有立盡之勢故曰死
夫酒客欬者必致吐血此因極飲過度所致也
註曰此言吐血不必盡由于氣不攝血亦不必盡由
于陰虚火盛其有酒客而致欬則肺傷已極又為欬
所擊動必致吐血此非内因也故曰極飲過度所致
則治之當以清酒熱為主可知
寸口脉弦而大弦則為减大則為芤减則為寒芤則為
虚寒虚相摶此名曰革婦人則半産漏下男子則亡血
註曰此叚言下血之脉非言吐衂之脉也謂脉之弦
者衛氣結也故為减為寒脉之大者氣不固也故為
芤為虚至弦而大是初按之而弦弦可以候陽稍重
按之而大大可以候陰不問而知其上為邪實下為
正虚故曰寒虚相摶此名曰革謂如皮革之上有下
空也下既虚則無陽以綂之血不循行經絡而下漏
男女一體故曰婦人則半産漏下男子則亡血血下
遺如亡也
亡血不可發其表汗出即寒慄而振
註曰此言亡血家雖有表邪不可發汗汗則因亡血
而元陰本虚又因汗而虚其表中之陽則内無以守
外無以固故虚極如冷而寒慄無陽自衛也振者虚
不能自主也
病人胸滿唇痿舌青口燥但欲嗽水不欲嚥無寒熱脉
微大來遲腹不滿其人言我滿為有瘀血病者如有
熱狀煩滿口乾燥而渴其脉反無熱此為陰伏是瘀血
也當下之
註曰此二條言平人表裏無病而有瘀血其證脉不
相應如此也謂胸為上焦受氣于中焦唇口舌皆脾
胃所主故千金云口為戊唇舌為已循環中宫榮華
于舌今因中宫有瘀中氣不清熱氣熏上焦而為胸
滿循于肌竅而為唇痿為舌青為口燥且欲𠻳水血
氣燥也不欲嚥胸中未嘗有熱也無寒熱既非有表
八裏况乃脉微近于大虚也來遲亦虚而無熱也三
焦脹應氣滿于皮膚今腹外皮膚不滿自覺氣脹不
快而曰我滿有滯也非瘀血而何故曰為有瘀血若
病者如有熱狀乃欝悶之象即下所謂煩滿口乾燥
而渴也如果裏有熱則脉應數反無熱謂不見洪數
之脉也豈非有陰物伏于内而致陰火干於上乎故
曰此為陰伏陰者何瘀血也瘀屬有形非下之不可
故曰當下之此三字似總結上二節然上節云胸滿
云不欲嚥水云脉來遲不獨瘀血内或寒多則寒下
之藥即不可用去瘀之法當更酌量故不槩曰可下
也
論曰仲景論婦人有瘀血以其證唇口乾燥故知之
則此所謂唇痿口燥即口乾燥足證瘀血無疑矣然
前一證言𠻳水不欲嚥後一證又言渴可知瘀血症
不甚則但𠻳水甚則亦有渴者盖瘀久而熱欝也
火邪者桂枝去芍藥加蜀漆牡蠣龍骨救逆湯主之
註曰此方治驚乃治病中之驚狂不安者非如安神
九鎮驚丸等之鎮心為言也奔㹠氣篇中雖有驚怖
等四部病皆從驚恐得之句然病由虚聲所驚可以
鎮浮而愈若因炙炳且熱且驚以致邪結胸中驚狂
不安則必驅散其胸中之邪為主故標之為火邪者
見胸中者清陽之所居乃火劫亡陽致神明散亂故
以桂甘薑棗宣其上焦之元陽則爝火自熄驚則必
有瘀結故加常山苖蜀漆破血療胸中結邪而以龍
骨之甘澁平牡蠣之酸鹽寒一陽一陰以交其心腎
而寧其散亂之神若枝枝湯去芍病不在肝脾故嫌
其酸收入腹也
論曰驚悸似屬神明邊病然仲景以此貫于吐衂下
血及瘀血之上可知此方重在治其瘀結以復其陽
而無取乎鎮墜故治驚全以宣陽散結寧心去逆為
主至于悸則又專責之痰而以半夏麻黃發其陽化
其痰為主謂結邪不去則驚無由安而正陽不發則
悸邪不去也
桂枝救逆湯方
桂枝(三兩去皮)甘草(二兩炙)生薑(三兩)牡蠣(五兩熬)
龍骨(四兩)大棗(十枚)蜀漆(三兩洗去腥)
右為末以水一斗二升先煑蜀漆减二升内諸藥煑
取三升去滓温服一升
心下悸者半夏麻黃丸主之
註曰悸與驚大不同矣驚有邪結神明不能堪故脉
動悸則為陰邪所困而心氣不足故脉但弱隂邪者
痰飲也故以半夏主之而合麻黃老痰非麻黃不去
也每服三丸日三服以漸去之静伏之痰非可驟郤
耳然悸有虚損而悸者此無别虚證故專責痰此正
痰飲門所謂微者短氣甚者則悸也
半夏麻黃湯方
半夏麻黃(等分)
右二味末之煉蜜和丸小豆大飲服三丸日三服
吐血不止者柏葉湯主之
註曰此重不止二字是諸寒凉止血藥皆不應矣吐
血本由陽虚不能導血歸經然血亡而陰虧故以柏
葉之最養陰者為君艾葉走經為臣而以乾薑温胃
為佐馬通導火使下為使愚意無馬通童便亦得按
本草載此方乃是栢葉一把乾薑三片阿膠一挺炙
合煑入馬通一升未知孰是候參
栢葉湯方
柏葉(三兩)乾薑(三兩)艾(三把)
右三味以水五升取馬通汁一升合煑取一升分温
再服
下血先便後血此遠血也黃土湯主之
註曰下血較吐血勢順而不逆此病不在氣也當從
腹中求責故以先便後血知未便時血分不動直至
便後努責然後下血是内寒不能温脾脾元不足不
能綂血脾居中土自下焦而言之則為遠矣故以附
子温腎之陽又恐過燥阿膠地黃壯陰為佐白术徤
脾之氣脾又喜凉故以黃芩甘草清熱而以經火之
黃土與脾為類者引之入脾使煖氣于脾中如冬時
地中之陽氣而為發生之本眞神方也脾腎為先後
天之本調則榮衛相得血無妄出故又主吐衂愚謂
吐血自利者尤宜之
黃土湯方(亦主吐衂)
甘草(三兩)地黃(三兩)白术(三兩)附子(三兩炮)
阿膠(三兩)黃芩(三兩)竈中黃土(半觔)
右七味以水八升煑取三升分温二服
下血先血後便此近血也赤小豆當歸散主之(方見狐惑中)
註曰先血後便則知雖未便而血已先聚于肛為近
故曰此近血也然下焦乃腎膀胱所主水府也使下
無留&KR0668;與血相混則便溺如常血自歸經何得溢出
故以赤小豆為主去其陰分之濕熱當歸導血歸經
其勢甚便不若遠血之傷在脾腎温凉補瀉多其委
曲也
心氣不足吐血衂血瀉心湯主之
註曰吐血有因病久上熱煩欬而致者有因極飲過
度者若因心虚虚則熱收于内而火盛爍陰湧血上
逆出于清道為衂出于濁道為吐則主心氣不足論
治謂不得同諸陰虚及極飲者之積漸而致也故以
芩連清其熱大黃下其瘀而曰瀉心湯謂病既侵心
恐因循則釀祸也
瀉心湯方(亦治霍亂)
大黃(二兩)黃連(一兩)黃芩(一兩)
右三味以水三升煑取一升頓服之
金匱要略論註卷十六
