金匱要略論註卷三漢張機撰
嘉興徐彬註
百合狐惑陰陽毒
論曰百合病者百脉一宗悉致其病也意欲食復
不能食嘗默默欲卧不能卧欲行不能行飲食或
有美時或有不欲聞食臭時如寒無寒如熱無熱
口苦小便赤諸藥不能治得藥則劇吐利如有神
靈者身形如和其脉微數每溺時頭痛者六十日
乃愈若溺時頭不痛淅淅然者四十日愈若溺時
快然但頭眩者二十日愈其證或未病而預見或
病四五日而出或病二十日或一月後見者各隨
證治之
註曰此言傷寒虚勞之人都有正氣不能禦邪致浸
淫脉現證雜亂不能復分經絡曰百合病謂周身百
脉皆病然若有所宗而主之以致各病而各不能專
持其病者但覺行住坐卧飲食皆妨而寒熱口苦便
赤吐利諸症且得藥則劇身形反如和毫無可捉摸
而唯其脉微數似屬(闕)轉為患現證不能
食默默不能卧似屬(闕)口苦似屬少陽小便
赤似屬太陽吐利似屬三焦腑病未深入臓故恐邪
久留連陽經摶結于腦則猝難脫身而非不治之病
但于溺時而頭痛者知其深曰六十日愈謂月再週
而隂勝則傷邪自平也頭不痛而淅淅然則病稍淺
矣快然而頭眩則邪更淺矣故愈日以漸而速也至
其病發之先後遠近無非視内氣并邪蓄之淺深故
曰各随證治之乃千金曰其状惡寒而嘔者病在上
焦也二十三日當愈其状腹滿微喘大便堅三四日
一大便時復小溏者病在中焦也六十三日當愈其
状小便淋瀝而難者病在下焦也三十三日當愈各
随證治之則知此病有摶邪在内而微有三焦之分
者其治法又當分三焦而和之可知矣
百合病發汗後者百合知母湯主之百合病下之後
者滑石代赭湯主之
註曰十二經絡皆朝宗于肺而氣口成寸乃仲景註
百合病云百脉一宗悉致其病豈非謂百脉之病無
可名状一宗于肺而為病乎百合者味甘平微苦色
白陽中之隂補肺藥也觀其用之為主而即以百合
名病則仲景因肺為治之意不更曉然乎然不明言
肺何也盖百合病乃傷寒餘邪留連陽經而浸淫于
各腑之隂無正氣以統之各自為病互相牽引若出
一宗而現證無一是肺則知病雖不在肺而肺之治
節實不行矣故以百合之夜合屬隂色白歸肺瓣瓣
相附無往不合者補肺之正氣以合于他臓而理其
滯者為主其在汗後者汗過傷陽陽虚熱欝不可攻
補故以百合同知母之保肺清胃而滋腎者以飬其
隂加之泉水以清其熱而陽邪自化也其在下後者
下多傷隂虚邪在隂隂虚火逆攻補無益故以百合
同滑石之通竅代赭之鎮逆者以通陽氣加之泉水
以瀉其熱而隂氣自調也
百合知毋湯方
百合(七枚)知母(三兩)
右先以水洗百合漬一宿當白沬出去其水更以泉
水二升煎取一升去滓别以泉水二升煎知毋取一
升後合煎取一升五合分温再服
滑石代赭湯方
百合(七枚)滑石(三兩碎綿褁)代赭石(如弹丸碎綿裹)
右先以水洗百合浸一宿當白沬出去其水更以泉
水二升煎取一升别以泉水二升煎滑石去渣取一
升後合和重煎分温服
百合病吐之後者百合雞子湯主之
註曰吐傷元氣而隂精不上奉故百合病在吐之者
須以雞子黃之飬隂者同泉水以滋元隂協百合以
行肺氣則氣血調而隂陽自平
百合雞子湯方
百合(七枚)雞子黃(一枚)
右先以水洗百合浸一宿當白沬出去其水更以泉
水二升煎取一升去滓内雞子黃攪勻煎五分温服
百合病不經吐下發汗病形如初者百合地黃湯
註曰既不經吐下發汗則無傷隂傷陽之可慮但病
形如初初者即傷寒論所謂太陽病是也如初不觧
是陽經之困極而隂氣亦耗竭矣心為五臓之主故
以生地之凉血補心者同百合泉水飬隂以化其陽
經之久邪
百合地黃湯方
百合(七枚)生地黃汁(一升)
右以水洗百合漬一宿當白沬出去其水更以泉水
二升煎取一升去滓内地黃汁煎取一升五合分温
再服中病勿更服大便當如漆
百合病一月不觧變成渴者百合洗方主之
註曰渴有陽渴有隂渴若百合病一月不觧而變成
渴其為隂虚火熾無疑矣隂虛而邪氣蔓延陽不随
之而病乎故以百合洗其皮毛使皮毛之竅得其平
而通氣于隂即是肺朝百脉輸精液於皮毛脉合精
行氣于腑之理食煮餅假麥氣以助精液也勿食鹽
豉恐傷隂血也
百合洗方
百合一升以水一斗漬一宿洗身洗後食煑餅(勿食鹽䜴)
百合病渴不差者括蔞牡蠣散主之
註曰渴不差是雖百合湯洗而無益矣明是中之隂
氣未復隂氣未復由于陽亢也故以括蔞根清胸中
之熱牡蠣清下焦之熱與上平陽以救隂同法但此
從其内治耳故不用百合而作散
括蔞牡蠣散方
括蔞根牡蠣(熬等分)
右為細末飲服方寸匕日三服
百合病變發熱者百合滑石散主之
註曰仲景嘗謂發于陽部其人振寒而發熱則知變
發熱者内熱不已淫于肌膚而陽分亦熱故以滑石
清腹中之熱以和其内而平其外兼百合壮肺氣以
調之不用泉水熱已在外不欲過寒傷隂故曰當微
利謂略疏其氣而隂平則除也
百合滑石散方
百合(一兩炙)滑石(二兩)
右為散飲服方寸匕日三服當微利者止服熱則除
百合病見于隂者以陽法救之見于陽者以隂法救之
見陽攻隂復發其汗此為逆見隂攻陽乃復下之此亦
為逆
註曰此叚總結全篇謂百合病同是内氣與傷寒餘
邪相併留連無已不患增益而患因循故病在下後
及變渴渴不止所謂見于隂也勢必及陽至陽亦病
而無可為矣故以滑石通徹其毛竅之閉百合利其
皮毛之陽在内之陽燥括蔞牡蠣飬其腹内之陽陽
得其平隂邪欲傳之而不受則隂經之邪漸消矣所
謂以陽法救之也病在汗後及下後及病形如初及
變發熱皆所謂見于陽也勢必及隂至隂亦病而無
可為矣故以知母(闕)之隂雞子飬其血分之
隂生地壮其(闕)發于肌表者滑石以和其
腸胃之隂(闕)邪欲傳之而不受則陽中之
邪漸消矣所謂以隂法救之也然而救也非攻也若
用汗下之法則是攻矣故見陽攻隂隂虚陽將襲之
而况云救乎然使陽即有欲襲之勢非陽之強也故
曰復發其汗此為逆謂初誤在攻隂此又誤在治陽
也見隂攻陽陽虚隂將襲之而况云救乎然使隂即
有欲襲之勢非隂之強也故曰乃復下之此亦為逆
謂初誤在攻陽此又誤在治隂也
論曰陽法隂法即和隂和陽之法也以此相救即和
其未病意内經所謂用隂和陽用陽和隂也故諸治
法皆以百合補肺而使流氣于腑所謂氣歸于權衡
權衡以平也皆以泉水清邪熱而使受成于肺金所
謂炎蒸得清肅而萬物容平也但病見陽加一二味
以和其隂病見隂加一二味以和其陽耳或曰滑石
亦屬隂品以為和陽藥何也曰氣屬陽竅通陽小便
利則氣化滑石色白味淡隂中陽藥也能利竅通便
則氣暢氣暢而陽自和也或曰然則滑石既以和陽
逮後變發熱又以之和隂何也曰百合病至發熱此
又隂病不已而陽乃併病與陽獨病不同故外既熱
且安其内而以滑石之凉寒潤下者主之然即不敢
與泉水並用以大傷其隂則内隂自和而外陽無忤
亦所謂隂法救之也若渴不瘥者乃百合變渴既和
皮毛之陽而不應則隂中之陽必燥矣花粉牡蠣皆
味輕色白隂中陽藥以之退隂火而復元陽故亦能
和陽也
狐惑之為病状如傷寒默默欲眠目不得閉卧起不安
蝕于喉為惑蝕于隂為狐不欲飲食惡間食臭其面目
乍赤乍黑乍白蝕于上部則聲嗄甘草瀉心湯主之蝕
于下部則咽乾苦參湯洗之蝕于肛者雄黃薰之(千金肛字)
(下有外字)
註曰狐惑虫也虫非狐惑而因病以名之欲人因名
思義也大抵皆濕熱毒所為之病故状如傷寒謂温
熱無奈略似傷寒而病不在表也隂分受熱故默默
欲眠然目不得閉隂火隔陽在目也卧起不安病在
内外不自適也于是毒盛在上侵蝕于喉為惑謂熱
淫如惑亂之氣感而生&KR0558;也毒偏在下侵蝕于隂為
狐謂柔害而幽隠如狐性之隂也蝕者若有食之而
不見其形如日月之蝕也濕熱既盛隂火傷胃不思
飲食惡聞食臭矣面者陽明之標目者厥隂之標内
有毒氣去来故乍赤乍黑乍白變現不一然上部毒
盛則所傷在氣而聲嗄藥用半夏瀉心湯謂病雖由
濕熱毒使中氣健運氣自不能逆而在上熱何能聚
而在喉故以參甘薑棗壮其中氣為主芩連清熱為
臣而以半夏降逆為佐也下部毒盛所傷在血而咽
乾喉屬陽咽屬隂也藥用苦參薰洗以去風清熱而
殺䖝也蝕于肛則不獨随經而上侵咽濕熱甚而糜
爛于下矣故以雄黃薰之雄黃之殺虫去風觧毒更
有力也
甘草瀉心湯方
甘草(四兩炙)黃芩(三兩)乾薑(三兩)半夏(半升)黃連(一兩)
大棗(十二枚劈)人參(三兩)
右七味以水一斗煮取六升去滓再煎取三升温服
一升日三服
參雄薰方
苦參一升以水一斗煎取七升去滓燻洗日三雄
黃一味為末筒瓦二枚合之燒向肛燻之
病者脉數無熱微煩默默但欲卧汗出初得之三兩日
目赤如鳩眼七八日目四眥黑若能食者膿已成也赤
豆當歸散主之
註曰此言人病濕熱侵隂有類于狐惑而加甚者故
繼狐惑證而曰病者乃槩詞如驚悸篇中論瘀血先
提病人病者起非即指狐惑病也觀後用藥絶不同
于治狐惑可知矣謂脉數隂分熱也無熱不在表也
更微煩默默但欲卧汗出隂分熱可知但初得之僅
止于熱故二三日目赤如鳩眼目通于厥隂熱氣乘
之故赤鳩鴿也七八日熱極而肌傷則四眥黑火乘
胃則反能食肌傷則膿故曰膿已成也然狐惑但欲
眠此言欲卧則昏然欲睡乃邪獨乘隂而更甚矣藥
用赤豆當歸者赤小豆善去濕而觧毒清熱當歸辛
散主下焦隂分之病故以此引豆入血分而去其濕
熱毒非補之也
赤豆當歸散方
赤小豆(三升浸令毛出曝乾)當歸(十兩)
右二味杵為散漿水服方寸匕日三服
陽毒之為病面赤班班如錦紋咽喉痛唾膿血五日可
治七日不可治升麻鱉甲湯主之
註曰内經云傷于寒皆為熱病然邪在陽經久而熾
盛則為毒矣故有陽毒之病其病乃熱淫榮衛摶結
于胃上于咽喉總是陽熱故熾于上焦而肝脾之隂
不交面者陽明之氣所注故火熱盛而面赤班班如
錦也咽喉雖有隂陽之分大火所衝玉石無分故咽
喉俱痛也陽經熱盛心火并之心主血則化而為膿
病在上焦故唾也陽毒病甚雖非傷寒傳經之比然
人身經脉遞運五日經氣未徧故可治七日則隂陽
經氣已週而再行故不可治藥用升麻鱉甲湯此熱
摶氣血不可直折故以升麻合生甘草升散熱毒為
主而以雄黃觧毒為臣鱉甲當歸以理其肝隂為佐
蜀椒導其熱氣為使非陽毒反起于隂經而用鱉甲
也盖治病之法病在陽必兼和其隂即兵家伐魏救
趙之法耳亦即所謂病見于陽以隂法救之也然非
補也
隂毒之為病面目青身痛如被杖咽喉痛五日可治七
日不可治升麻鱉甲湯去雄黃蜀椒主之
註曰寒邪直中隂經久而不觧則為毒矣故有隂毒
之病其病乃直中于腎浸淫肝脾寒氣凛烈所至疼
痛面目者肝脾之精所及也土受寒侵木乃乘之故
色青寒侵肌肉與衛氣相争故痛如被杖咽喉亦痛
者少隂脉上至咽故有伏寒者咽必痛喉雖屬陽痛
甚則氣相應也然邪總以相傳而深深則難治故亦
曰五日可治七日不可治藥用升麻鱉甲獨去蜀椒
雄黃者盖隂邪為毒雖隂亦有隂燥之氣則温之無
益即攻之亦偏而鮮濟故去蜀椒之温雄黃之猛而
但以鱉甲當歸走肝和隂以止痛升麻甘草從脾升
散以化其寒謂直折而有剛燥之患不若辛平而得
散觧之功也
升麻鱉甲湯方
升麻(二兩)蜀椒(一兩炒去汗)雄黃(五錢研)甘草
當歸(一兩)鱉甲(手指大一片炙)
右六味以水四升煮取一升頓服之老小再服出汗
隂毒去蜀椒雄黃
金匱要略論註卷三
