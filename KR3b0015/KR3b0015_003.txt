守城錄卷三
湯璹德安守禦錄上
王在党忠寇德安二十日引去
靖康元年十二月二十一日羣賊王在党忠閻僅薛廣
等攻陷隨州守城陸德先以下俱逃或盡室遭擄遂犯
德安府知安陸縣事陳規先被差部押縣兵赴京行至
信陽郡盜梗路二十八日承府牒抽回赴府捍禦二十
九日還至應山縣七里河賊夥閻僅千餘人在寮子市
置酒張樂邀截歸路二年正月初一日規率同部押官
知應城縣宋理應山縣丞權縣事夏翬各以所部弓手
土軍召募人合五七百餘人結甲定安陸縣弓手節級
馬立廣冕召募人雷智和管界巡檢寨土軍劉允應城
縣弓手節級李吉三州寨土軍向吉應城縣弓手節級
竹清三縣巡檢寨土軍楊素凡八人徑領衆入應山縣
掩殺羣賊僅等大敗餘黨潰散投入王在夥中王在寨
去府百餘里規尋得路將所部兵到府時知德安府李
公濟已往諸處招集人兵通判周子通先往諸縣起發
民兵及士曹張顔悅因賊至驚死司錄士曹局務官安
陸縣丞簿尉皆緣故搬家遁去初三日城中官吏軍民
推規權領府事初六日通判周子通回府當日規交府
事與通判凖府牒規權通判仍充統領守禦人兵迎敵
規遂措置修築城壁召募騰勇刷差軍兵勾抽保甲隄
防守禦十一日知府李公濟回更不交割牒府乞折資
監當即日離任去十三日王在人馬入府界劫掠十四
日權兵曹應城主簿田縡出城逃走十五日賊遊騎數
十人至城下與城上人相射至晚回寨十六日王在領
馬步五千餘人著顔色衣各執弓箭背牌及板門扇來
圍城攻諸門委管界巡檢胡善三州都巡檢張惟德出
戰二人先走匿於孝感縣九嵕山寺是日賊與守禦人
相射申後賊退往府東天慶觀泰山廟等處下寨十七
日賊又攻城賊首王在及近上首領多在齊安門外規
與權府周子通城上呼賊與語喻以禍福賊暫退是晚
周子通驚中風疾十八日牒府在假本府止有規及安
陸縣尉董貽兵馬都監趙令戣監酒稅務趙康輔四員
而已於是官吏軍民又推規權領府事規以城危急不
敢辭遂糾率官吏軍民多方措置盡死堅守是日賊搬
積柴草欲燒齊安門守門人於未到十餘步先放火箭
爇之賊又用松柏長木及大竹雲梯五十座齊力並進
城上人用磚石及連䕸棒長鎗弓弩拒退良久遣人縋
城毁斫雲梯二十日賊列騎成陣逼城驅人擡鵝車洞
子樓座用牛皮并氊包漫攻齊安門被城上人及城門
上門空處先以撞竿托叉抵定次用搭鈎鈎去洞子上
皮氊墜大石及磚石摧擊又用弓弩箭射其賊退去續
次下城焚燒毁斫盡絶賊又進雲梯約高二丈各有梯
道四圍用綿被并氊皮包裹煙火箭鑿不可侵近約用
四五十人擡擁向城被守城人先以長竹併力撞衝雲
梯傾倒壓死賊數人次磚石弓弩箭射擊賊人走退是
日賊又進天橋約高二丈闊一丈以木長四丈餘可以
並行數人如城之幔道用以登城賊衆數十人擡以向
城被城上人用弓弩磚石射擊致擡者止於十步外不
能前進又於諸攻具之外列大砲十餘座四面向城飛
石擊守城人其城上人存身向篦籬以避之城下人向
木柵存身以避之致其砲並不曾傷守城之人是日賊
又前以步後以騎列陣向城城内多設砲座城上人看
覷賊近遠向著諭與定砲人向賊放擊發而多中其賊
遠退只於城東十餘處下寨自是每日遣人至城下相
射鬭敵及四散燒劫略無退意三十日早又有党忠人
馬五六千人齊到城下着雜色衣與王在兩夥同來爭
先攻擊四面環繞風水不通規與機宜閻孝周登城招
王在諸酋至城下開說大義薄許犒設賊意稍解又招
賊大將蔣宣入城置酒欵說禍福却令出城二月初三
日王在引兵去党忠人馬仍用洞子火櫃齊攻城門被
城上人用撞竿磚石弓弩箭拒退當日景陵門下打死
賊五人并砲打殺鼓賊一名是夜三更賊乘暗忽由四
邊停雲梯上城被城上人用槍及磚石刺打下又攢火
炬燒望雲朝天齊安等門又用長鈎鈎城上人又用竹
木縳荻把作火炬長二丈列二三百炬如火山向城門
及燒城上竹城篦籬並被守城人併力用撞竿托叉抵
拒及用磚石弓弩箭射并放砲石如此鬭敵自三更至
曉方暫退初四日早規見攻擊危急賊不肯遠退遂點
第一隊第三隊人兵開朝天門出乘賊不備分頭掩擊
党賊敗走即收兵入門却開景陵門令第二第四隊并
第一第三併力出門掩殺其賊大敗乘勢趕逐除斬獲
生擒外逼入溳河死者不知其數餘黨遂潰是日奪到
旗六十三面鼓四十面鉦五面槍刀二十三條牌十五
面甲七連弓三張弩二枝牛五十二頭馬九十匹騾五
頭驢十二頭自正月十五日至二月初四日凡攻圍二
十日今考具措置於後
一踏逐過往寄居官進士勇敢者借補官資差攝職事
一選募有心力百姓分布諸門上城禦敵及分認地頭
譏察姦細及催督修城人夫工役
一差使院典級黃謹等行軍期司專一行遣防城守禦
修城文字及各帶器甲隨規巡城
一選差安陸縣吏楊玠等提轄防城軍民弓手日夜巡
邏及催促添修城壁
一差撥軍民弓手分作四隊及選差弓手節級長行每
二人共管押一隊内馬立馬政管押四百一十五人李
全許進管押三百一十六人郭政田全管押三百六十
五人劉德李清管押三百五十人各分布城下凖備出
戰
一差撥有心力騰勇保正隊頭黃夀等部領保甲人兵
一十六隊計八百餘人凖備出戰
一招集到茶客楊政等自召募人凖備出戰并僧雷知
和自召募僧行百姓二十六人殺賊
一城上極是尖狹有不及一尺闊者其上不能容立一
人及無乳頭尋於城上裏邊用鍬钁直削向下三尺以
代乳頭下城鐙道添造竹木棚棧令人坐立可以施放
弓箭等器械守禦
一城壁卑矮遂於城外添立竹柵間安篦籬外可以遮
隔弓箭内可以施用兵仗於土城之上又立竹城一層
一城有極卑薄處遂於城内脚下離城三尺别立木柵
一重約高一丈五尺門空五寸立木一根於城稍低薄
處無不周遍係於土城之内又立木城一重於木城之
外每兩步立一人與城上人更互上下守禦
一城門薄怯損敝尋於門外别立小門一重各以氊皮
釘裹上開門頂空隙以備墜石及下施兵仗又於門内
兩邊栽立枋木作鹿頂約高一丈五尺長五十步其中
路闊六尺至盡處用木拒馬四五重閉定每五寸立木
一根兩邊木外每步立一人持長槍
一城上以千字文為號每步一字每字一人以五人為
一甲十甲為一隊互相統制分布城上又以在城火夫
客戶置籍結甲上城守禦
一選人兵一百五十人令保正副六人甲頭二人管押
統領晝夜准備應援如東壁有報警急即提兵東應西
則西應自攻圍二十餘日每有警急無有不至者
一於賊退之後其未遠止在四外側近圍繞之中寅夜
偷工開壕築城仍命工人計城厚薄而中分之先併力
以築其表高及尋丈度不可以驟登則又併力以築其
裏適相當然後增築以成之内具畚鍤以督役外荷戈
矛以備警起五邑之夫萬人竭作不淹時而畢
一城壁長八百八十二丈高二丈五尺上闊一丈六尺
底闊三丈七尺五寸及於城壁外開築城壕繞城壕塹
計長七百八十八丈上闊三丈底闊一丈八尺深一丈
五尺
張世李孝義寇德安四日引去
建炎元年九月二十二日李孝忠餘黨張世李孝義賊
馬五萬餘衆已破襄陽荆門軍荆南府郢復州遂寇德
安府先行文字稱欲就招安一面擺拽兵馬環繞府城
本府以方議招未敢禦敵是夜五更一點忽同時發喊
雲梯火砲弓弩箭鑿攻城勢焰兇猛本府官吏軍民以
死禦敵至二十三日巳時賊始退是日矢石殺死賊兵
三百餘人賊拽屍以去沉之河及積薪焚之被傷一千
餘人諸門奪下雲梯七十餘座二十四日夜賊兵又乘
暗至西北兩門以城上肅靜隄防不能下手夜半引去
其時有御營使司同都統制范瓊討捕李孝忠等領兵
在府北累遣至城下應援掩擊不下二十五日拔寨南
去
楊進寇德安一十六日引去
建炎二年三月初四日羣賊楊進號没角牛領衆至本
府城外四面下寨遣人齎文字來稱有衆一百五十萬
馬三萬五千餘匹自京東登萊沂密濰淄徐等州前來
逐州官員盡皆勦殺本府視賊寨約有十餘萬人馬三
千餘匹是日略來脅城不多時各退歸寨初五日以後
朝暮繞城矢石所不及處擺布人馬三五重更番替換
又於前分布攻城人馬大振金鼓喝喊馬軍在後用刀
鎗擁逼步人并力攻城一齊發弓弩及神臂弓箭鑿射
城上人并持雲梯四面奔城被城上守禦人弓弩箭鑿
砲石磚石雨下賊並不曾得利城中時出兵衝殺賊遂
少退四五日後賊復添立攻具高起望樓下瞰城中并
造戰柵對樓洞子用牛皮包漫又用夾布作遮箭幕約
高三丈箭鑿皆不能害又立大砲攻具日增夜遣人搬
柴草向羊馬城并城門放火亦被守禦人救護撲滅并
矢石禦退賊不得利十七日增望樓四座大砲五十餘
座洞子一百餘個遮箭布幕三十餘座大戰柵一座對
樓一座及雲梯不知其數其戰柵約高二丈四方各闊
一丈六尺有餘先用人裏外擡夯向城被城上人用弓
弩箭鑿并砲先射打退擡夯人及打得傾側使用不得
棄下退去其對樓約高四丈闊一丈五尺有餘作五層
縳木梯斜上高過如城其勢太重推拽難行兼被城上
守禦人施放矢石射打推拽人莫能近前其餘遮箭幕
盡被砲石打得碎破其洞子凑城又被城上墜下柴草
積火焚燒皆不得近前其砲亦被城内放砲多打殺定
砲人其賊凡所立攻具一一施用數日皆不能傷城上
人自初四至十九日計十六日逐戰鬭殺傷賊數多賊
知城不可攻二十日方遣人至齊安門下高聲呼城上
人且不要放箭防禦教來打話當時城上人問打甚話
其人言恁也不出來共唵厮殺我也打恁城不破有招
安官來唵只待要些犒設受招安城上人答待恁受招
安了與恁犒設其人便去至晚有一人着紫道服領二
十餘人持東京留守司請召旗一面向城隔壕與城上
人說話稱是東京留守宗元帥使臣成忠郎王申元帥
遣來招安楊防禦高聲讀示宗元帥咨目并劄子言楊
防禦今日方肯受招安待問本府要些犒設并出劵往
東京本府許之二十一日送犒設在城外其楊進領人
親到齊安門下收受致謝而去是日楊進領衆起離向
信陽軍前去(契勘楊進自三月初四日圍城攻具甚盛被城上人施用弓弩箭鑿砲石磚石射打)
(死損賊人數多及出兵衝殺入壕渰死者五十餘人及於壕内撈漉到賊屍於沿身搜到借補使臣文帖四道)
(及被擄人回稱楊進被箭射着頭又被磚砲打着額倒卧累日後起來嗔在邊將官不來扶救斬之又聽得楊)
(進言自出京以來不曾折了人却到這裏折却許多又折了強將四員見得楊進計窮力盡方受招安)
孔彦舟三次寇德安皆不克引去
建炎二年十二月二十八日有北來一項羣賊數萬人
稱是單州團練使郢州鈐轄孔彦舟在黃州麻城縣作
過至三年正月初七日賊至黃州皆剃頭辮髮作金人
裝束是夜填塞壕塹用雲梯及牛皮洞子安立砲座攻
圍黃州城及肆掠黃陂縣并侵犯德安府孝感縣界本
府慮賊來犯城遂分布官吏軍民於諸門地分嚴行隄
備其賊迤邐至孝感縣東舊鎮殺人放火劫掠財物二
十四日到環河鎮殺傷已受范瓊招安下吳錫人馬二
十六日到府東十八里下寨稱是武經大夫榮州團練
使東平府兵馬鈐轄京東西路統制軍馬孔彦舟二十
七日領全軍數萬至府城下四外占岡擺布搭立施設
弓箭射城上守禦人被城上人齊發砲石弓弩賊衆不
敢近當夜遁走向隨州前去至閏八月十一日復自光
州回至本府應山縣作過再占據隨州九月初一日分
遣賊騎侵犯本府圍城本府乘時出兵掩殺初八日賊
遁去復回占隨州十一月初一日彦舟又自隨州領人
馬至本府城下圍繞劄寨初八日大隊併至攻城被本
處守禦人施放弓弩箭鑿砲石禦敵至晚退却止在城
外初九日拔寨南去占據復州又往占據荆南府(正月二十)
(七日攻城當夜引去初九月初一日攻城初八日引去十一月八日攻城次日引去)
董平寇德安三萬人即日敗去
建炎三年三月羣賊董平部領人馬至應山縣稱勤王
兵沿路劫掠四月初四日夜掩劫孝感縣官吏居民逃
走有不及者悉為驅擄及燒盡一縣官私屋宇是日在
本縣東舊鎮劄寨分遣賊徒剽掠本府差撥人兵六頭
項前去掩殺董平起離取唐州去九月十二日有宣撫
處置使司差知信陽軍武經郎孫璘到本府差兵護行
至信陽交割至十二月二十日董平破信陽璘僅以身
脫其家并官屬皆没於賊平差占據信陽自往唐州大
義山劄寨令隨唐信陽三郡人戶送納糧草并收逐處
稅錢四年三月十六日平領三萬餘衆到本府本府差
正將辛選發兵往應山界迎敵戰數合賊大敗走殺賊
千餘人鉦鼓旗槍弓箭器械輜重棄之滿道平尋走往
西京界為鄉村把隘人所殺
