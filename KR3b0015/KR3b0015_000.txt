提要
守城錄四卷兵家類
(臣)等謹案守城錄四卷宋右正議大夫陳規
在德安禦寇事蹟也規字元則密州安邱人
中明法科靖康末金兵南下荆湖諸郡所在
盜起規以安陸令攝守事連敗劇寇建炎元
年除知德安府擢鎮撫使羣盜先後來攻隨
機捍禦皆摧破去尋召赴行在又出知順昌
與劉錡同却金兵又移知廬州兼淮西安撫
使卒乾道中追封忠利智敏侯立廟德安事
蹟具宋史本𫝊是書凡分三種首為規所撰
靖康朝野僉言後序朝野僉言本夏少曾作
備載靖康時金人攻汴始末規在順昌見之
痛當日大臣將帥捍禦失策因條列應變之
術附於各條下謂之後序徐夢莘嘗採入北
盟會編一百三十九卷中然其文與此大同
小異疑𫝊錄者有所刪潤也次曰守城機要
亦規所作皆論城郭樓櫓制度及攻城備禦
之方宋史本𫝊載規有攻守方略𫝊世疑即
此書次曰建炎德安守禦錄乃瀏陽湯璹所
作璹淳熙十四年進士官德安教授尋訪規
守城遺事作為此書紹熙四年除太學錄乃
表上之案規本𫝊載乾道八年詔刻規德安
守城錄頒天下為諸守將法藝文志亦别有
劉荀建炎德安守禦錄三卷而無璹書之名
疑荀所撰者即乾道所頒之本璹書上於紹
熙時距乾道已二十餘年或又據荀書而重
加增定歟三書本各自為帙不知何人始併
為一編觀書末識語則寧宗以後人所輯矣
宋自靖康板蕩㝢内淪胥規獨能支拄經年
不可謂非善於備禦然此僅足為守一城乘
一障者應變之圖而不足為有國有家者固
圉之本當時編為程式原欲令沿邊肄習蘄
保殘疆然至元師南下直破臨安為東京之
續率未聞有一人登陴以抗敵者豈非本根
先撥雖有守禦之術亦無所用歟伏讀
睿題闡發精微抉汴梁喪敗之由申守在四夷之訓
然後知保邦諶命自有常經區區輸攻墨
守之技固其末務矣謹錄存是帙以不沒規
一事之長並恭錄
宸翰弁於簡端俾天下萬世知
聖人之所見者大也乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
御題陳規守城錄
攝篆德安固守城因而失事論東京(陳規於靖康丙午攝德安府事羣盗)
(王在等攻城規在城上問賊何因到此賊言東京已破規初不信迨賊遁遣人詣都城奏功始知城果䧟因嘆)
(當時身不在圍城中以效守禦並論官吏將帥應敵捍禦之失更因靖康朝野僉言於所載攻守各條下附以)
(己見并為之序)陳規屢禦應之暇(守城機要備載陳規守德安事自城郭門墻樓櫓之制以)
(及攻城備禦之方凡四十餘條極為詳備又載羣賊王在等攻德安未兩月而退張世李孝義四日引去楊進)
(十六日引去孔彦舟三次皆不克而去董平三萬人即日敗去趙夀亦三日引去曹成李宏閱九月始引去桑)
(仲夏邢尚孫羣賊閱三月引去李横則六十五日引去前後應敵機宜紀載甚悉其後瀏陽人湯璹編為德安)
(守禦錄表上其書欲沿邊守宰共為紬繹其意固善夫陳規力保危城九遇賊至皆随機應敵卒頼安全可謂)
(長於守矣但此特施之郡邑用得其人或見功效然因幸遇小寇耳若宋靖康汴京之失則由於平時政事之)
(乖違豈盡係臨事捍禦之疎略彼時即陳規果在圍城又安能救其敗亡之禍乎)湯璹深知紀
以精小縣傍州或可賴通都大邑轉難行四夷守在垂
明訓逮廹臨衝禍早成
