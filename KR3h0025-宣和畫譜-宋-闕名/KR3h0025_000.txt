宣和畫譜藝術類一(書畫之屬)
提要
(臣)等謹案宣和畫譜二十卷不著撰人名氏
記宋徽宗朝内府所蔵諸畫前有宣和庚子
御製序然序中稱今天子云云乃類臣子之
頌詞疑標題誤也所載共二百三十一人計
六千三百九十六軸分為十門一道釋二人
物三宫室四蕃族五龍魚六山水七鳥獸八
花木九墨竹十蔬果考趙彦衞雲麓漫鈔載
宣和畫學分六科一曰佛道二曰人物三曰
山川四曰鳥獸五曰竹花六曰屋木與此大
同小異蓋後又更定其條目也蔡絛鐵圍山
叢談曰崇寧初命宋喬年值御前書畫所喬
年後罷去繼以米芾輩迨至末年上方所藏
率至千計吾以宣和癸卯歲常得見其目云
云癸卯在庚子後三年當時書畫二譜蓋即
就其目排比成書歟徽宗繪事本工米芾又
稱精鑒故其所錄收藏家據以為徵非王黼
等所輯博古圖動輒舛謬者比絛又稱御府
所秘古來丹青其最高遠者以曹不興元女
授黃帝兵符圖為第一曹髦卞莊子刺虎圖
第二謝稚烈女貞節圖第三自餘始數顧陸
僧繇而下與今本次第不同蓋作譜之時乃
分類排纂其收藏之目則以時代先後為差
也又卞莊子刺虎圖今本作衞協不作曹髦
則併標題名氏亦有所考正更易矣王肯堂
筆麈曰畫譜采薈諸家記錄或臣下撰述不
出一手故有自相矛盾者如山水部稱王士
元兼有諸家之妙而宫室部以皂隸目之之
類許道寧條稱張文懿公深加歎賞亦非徽
宗御撰蓋亦未詳繹序文然所指牴牾之處
則固切中其失也乾隆四十六年六月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
