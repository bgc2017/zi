宣和畫譜卷十四
畜獸二
五代
羅塞翁張及之
厲歸真李靄之
宋
令松趙邈齪
朱義朱瑩
甄慧王凝
祁序何尊師
羅塞翁乃錢塘令隱之子為吳中從事喜丹青善畫羊
精妙卓絶世罕見其筆隱以詩名于時而塞翁獨寓意
於丹青亦詞人墨客之所致思今御府所藏二
牧牛圖海物圖
張及之京兆人畫犬馬花鳥頗工作犬得其敦厖無搖
尾乞憐之状世或傳其騎射圖擎蒼牽黃挽強馳驅筆
力豪逸極妙然所得特犬馬之習方五代干戈之際風
聲氣俗蓋有自而然今御府所藏一
寫犬圖
道士厲歸真莫知其鄉里善畫牛虎兼工竹雀鷙禽雖
號道士而無道家服餙唯衣布袍徜徉闤闠視酒壚旗
亭如家而歸焉人或問其出處乃張口茹拳而不言所
以人莫之測也一日朱梁太祖詔而問曰卿有何道理
歸真對曰臣衣單愛酒以酒禦寒用畫償酒此外無能
梁祖然之推是語以究其所得必非常人此與除睡人
間總不知之意何異真寓之於畫耳南昌信果觀中有
聖像甚工每苦雀鴿糞穢而歸真為畫一鷂於壁間自
此遂絶亦頗竒怪要其至非術則幾神矣今御府所藏
二十有八
雲龍圖一乳虎圖一
牧牛圖七渡水牧牛圖二
渡水牛圖一牧放顧影牛圖一
江堤牧放圖一荀竹乳兔圖一
柏林水牛圖一乳牛圖五
貓竹圖一宿禽圖一
鵲竹圖二筍竹圖一
蜂蝶鵲竹圖一蔓瓜圖一
李靄之華隂人善畫山水泉石尤喜畫貓雅為羅紹威
所厚建一亭為靄之援毫之所名曰金波時以號靄之
為金波處士妙得幽人逸士林泉之思致故一寄於畫
則無復朝市車塵馬足肩磨轂擊之狀真胸中自有丘
壑者也畫貓尤工蓋世之畫貓者必在於花下而靄之
獨畫在藥苖間豈非幽人逸士之所寓果不為紛華盛
麗之所移耶今御府所藏十有八
藥苖戲貓圖一醉貓圖三
藥苖雛貓圖一子母戲貓圖三
戲貓圖六小貓圖一
子母貓圖一蠆貓圖一
貓圖一
宗室令松字永年與其兄令穰俱以丹青之譽竝馳工
畫花竹無俗韻以水墨作花果為難工而令松獨於此
不凡然巧作朽蠧太多論者或病之而畫犬尤得名于
時昔人謂畫虎不成反類於狗今令松故直作狗豈無
意乎官至右武衛將軍隰州團練使贈徐州觀察使追
封彭城侯今御府所藏四
瑞蕉獅犬圖一花竹獅犬圖一
秋菊相屬圖二
趙邈齪亡其名朴野不事修飾故人以邈齪穪不知何
許人也善畫虎不惟得其形似而氣韻俱妙蓋氣全而
失形似則雖有生意而往往有反類狗之状形似備而
乏氣韻則雖曰近是奄奄特為九泉下物耳夫善形似
而氣韻俱妙能使近是而有生意者唯邈齪一人而已
今人多穪包鼎為上游者亦猶井蛙澤鯢何足以語滄
溟之渺瀰也今御府所藏八
叢竹虎圖三出山虎圖一
戰沙虎圖一伏虎圖一
馴虎圖一虎圖一
朱義江南人與朱瑩其族屬也皆以畫牛得名作斜陽
芳草牧笛孤吹村落荒閒之景而無市朝犇逐之趣雖
望戴嵩為不及而亦後來名家今御府所藏六
牧牛圖三横笛牧牛圖一
飲水牛圖一乳牛圖一
朱瑩江南人與朱義同族亦善畫牛馬得名尤工人物
作牧牛圖極臻其妙然飲水齕草蓋牛之真性非筆端
深造物理而徒為形似則人人得以專門矣獨瑩與義
殆若知之者今御府所藏五
牧牛圖四牛圖一
甄慧睢陽人善畫佛像帝釋脱落世間形相具天人之
威儀故以此得名于時亦工畫牛馬而留意甚精至於
穿絡真性固已失之矣而鞭繩之所制畜亦有見於警
策者也畫雖末技而意之所在故有進於妙者今御府
所藏一
牧童卧牛圖一
王凝不知何許人也嘗為畫院待詔工畫花竹翎毛下
筆有法頗得生意又工為鸚鵡及師貓等非山林草野
之所能不唯責形象之似亦兼取其富貴態度自是一
格苟不能焉終不到也今御府所藏一
繡墪獅貓圖
祁序(一作嶼)江南人善工畫花竹禽鳥又工畫牛人或謂
有戴嵩遺風至於畫貓近世亦罕有其比貓與牛者皆
人之所常見每難為工昔人有畫鬭牛者衆穪其精獨
有一田夫在傍乃指其瑕既而問之乃曰我見鬭牛多
擫尾今揭其尾非也畫者惘然因服其不到序亦有鬭
牛甚竒今御府所藏四十有四
倒影牛圖一渡水乳牛圖二
四皓奕碁圖三夾竹桃花圖二
長江漁樂圖一瀟湘逢故人圖二
寫生鷄冠花圖一牧牛圖二十二
乳牛圖三鬭牛圖二
水牛圖一牧羊圖一
詩客圖二虎圖二
何尊師不知何許人也龍德中居衡岳不顯名氏常往
來於蒼梧五嶺僅百餘年人嘗見之顏貌不改或問其
氏族年夀但云何何或問其鄕里亦云何何時人因此
遂號曰何尊師不見他技但喜戲弄筆墨工作花石尤
以畫貓專門為時所穪凡貓寝覺行坐聚戲散走伺鼠
捕禽澤吻磨牙無不曲盡貓之態度推其獨步不為過
也嘗謂貓似虎獨有耳大眼黃不相同焉惜乎尊師不
充之以為虎但止工於貓似非方外之所習亦意其寓
此以遊戲耳今御府所藏三十有四
戎葵太湖石圖一葵石戲貓圖六
山石戲貓圖一葵花戲貓圖二
葵石羣貓圖二子母戲貓圖一
莧菜戲貓圖一子母貓圖一
薄荷醉貓圖一羣貓圖一
戲貓圖五貓圖一
醉貓圖十石竹花戲貓圖一
宣和畫譜卷十四
