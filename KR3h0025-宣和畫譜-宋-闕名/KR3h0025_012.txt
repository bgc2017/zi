宣和畫譜卷十二
山水三
宋
宋道宋廸
王榖范坦
黃齊李公年
李時雍王詵
童貫劉瑗
梁揆羅存
馮覲巨然
日本國
文臣宋道字公逹洛陽人以進士擢第為郎善畫山水
閒淡簡遠取重于時但乘興即寓意非求售也其畫故
傳于世者絶少弟廸亦能畫今御府所藏一
松竹圖
文臣宋廸字復古洛陽人道之弟以進士擢第為郎性
嗜畫好作山水或因覽物得意或因寫物創意而運思
高妙如騷人墨客登高臨賦當時推重往往不名以字
顯故謂之宋復古又多喜畫松而枯槎老枿或高或偃
或孤或雙以至于千株萬株森森然殊可駭也聲譽大
過於兄道今御府所藏三十有一
晴巒漁樂圖二煙嵐漁浦圖一
扁舟輕泛圖一古岸遙岑圖一
羣峯遠浦圖一對岸古松圖二
闊浦遠山圖一闊浪遙岑圖一
瀟湘秋晩圖一江山平遠圖一
長江晩靄圖一遙山松岸圖二
雙松列岫圖二老松對南山圖一
崇山茂林圖二遠浦征帆圖二
秋山圖一遙山圖二
遠山圖二雪山圖一
八景圖一萬松圖一
小寒林圖一
文臣王榖字正叔潁川郾城人有吏才於儒學之外又
寓興丹青多取今昔人詩詞中意趣寫而為圖繪故鋪
張布置率皆瀟灑居郾城邑之南城有小亭下臨㶏水
榜曰㶏景亭南通淮蔡北望箕潁川原明秀甚類江鄉
景物吳處厚曾有詩云亂鶯啼處柳飛花拍拍春流漲
曉沙正是江南梅子熟年年離恨寄天涯榖常遊其上
得助甚多時發其妙於筆端間耳榖頃佐京尹後又為
大理寺卿今御府所藏三
洞庭曉照圖一雪晴漁浦圖一
雪江旅思圖一
文臣范坦字伯履洛陽人以蔭補入官長於吏事所至
皆以明辨稱善丹青作山水其筆法學關仝李成至於
摹寫花鳥則幾近之也雖寓意於此甚久然人罕知之
蓋其不出以求知耳在洛中閒居之日為多得游蓺繪
事下筆益老徤世之論畫者謂學人規矩多失之拘或
柔弱無骨鯁坦既老健則拘與弱皆非所病焉今以承
議郎徽猷閣待制致仕今御府所藏六
太上渡關圖一
寫李成江山梵刹圖四
寫徐崇嗣杏花對果圖一
文臣黃齊字思賢建陽人游太學有時名挍蓺每在高
等後擢進士第調官都下僦居必擇閒曠遠市聲處官
曹暮歸闔戶不出多寓興丹青遂作風煙欲雨圖非隂
非霽如梅天霧曉霏微晻靄之状殊有深思使他人想
像於微茫之間若隱若顯不能窮也此殆與詩人騷客
命意相表裏齊歴官至大司成今任朝散大夫兵部侍
郎致仕今御府所藏四
風煙欲雨圖一晴江捕魚圖一
山莊自樂圖一雪滿羣峰圖一
文臣李公年不知何許人善畫山水運筆立意風格不
下於前輩寫四時之圖繪春為桃源夏為欲雨秋為歸
棹冬為松雪而所布置者甚有山水雲煙餘思至於寫
朝暮景趣作長江日出疎林晩照真若物象出沒於空
曠有無之間正合騷人詩客之賦詠若山明望松雪寒
日出霧遲之類也公年嘗為江浙提點刑獄公事今御
府所藏十有七
桃溪春山圖一夏溪欲雨圖一
秋江歸棹圖一秋霜漁浦圖一
松峯積雪圖一欲雨寒林圖一
雲生列岫圖一遠煙平野圖一
日出長江圖一疎林晩照圖一
秋江静釣圖二江山漁釣圖二
對岸古松圖二長江秋望圖一
文臣李時雍字致堯成都人天章閣待制大臨之孫朝
奉大夫隲之子也自大臨至時雍三世皆以書名于時
時雍讀書刻意翰墨初從事舉子屢以行蓺中鄉里選
終不第遂以祖蔭補入仕崇寧中以書名藉甚方建書
學首擢為書學諭因獻頌遷博士喜作詩或寓意丹青
間皆不凡作墨竹尤高遂將與文同竝馳官至承議郎
殿中丞今御府所藏一
渭川晩晴圖
駙馬都尉王詵字晉卿本太原人今為開封人幼喜讀
書長能屬文諸子百家無不貫穿視青紫可拾芥以取
嘗袖其所為文謁見翰林學士鄭獬獬歎曰子所為文
落筆有竒語異日必有成耳既長聲譽日益藉甚所從
遊者皆一時之老師宿儒於是神考選尚秦國大長公
主詵博雅該洽以至奕棋圖畫無不造妙寫煙江遠壑柳溪
漁浦晴嵐絶澗寒林幽谷桃溪葦村皆詞人墨卿難状
之景而詵落筆思致遂將到古人超軼處又精於書真
行草隸得鐘鼎篆籀用筆意即其第乃為堂曰寶繪藏
古今法書名畫常以古人所畫山水寘於几案屋壁間
以為勝玩曰要如宗炳澄懷卧遊耳如詵者非胸中自
有丘壑其能至此哉喜作詩嘗以詩進呈神考一見而
為之穪賞至其奉秦國失歡以疾薨神考親筆責詵曰
内則朋淫縱慾而失行外則狎邪罔上而不忠抑以見
神考取捨人物示天下之至公不以好惡為己私也然
詵卒能奉詔以自新雖牢落中獨以圖書自娛其風流
蘊藉真有王謝家風氣若斯人之徒顧豈易得哉歴官
至定州觀察使開國公駙馬都尉贈昭化軍節度使謚
榮安今御府所藏三十有五
幽谷春歸圖一晴嵐曉景圖一
煙嵐晴曉圖三煙江疊嶂圖一
松路入仙山圖一客帆挂瀛海圖一
風雨松石圖一長江風雨圖一
漁鄉曝網圖一柳溪漁浦圖一
江山漁樂圖一江亭寓目圖一
漁村小雪圖一江山平遠圖一
房次律宿因圖一會稽三賢圖一
連山絶澗圖一老松野岸圖一
金碧潺湲圖一名山卧遊圖一
秀峯遠壑圖二千里江山圖一
屏山小景圖一寫李成寒林圖二
子猷訪戴圖一山居圖二
松石圖二長春圖一
遠景圖一
内臣童貫字道輔(一作道通)京師人性簡重寡言而御下寬
厚有度量能容喜慍不形于色然能節制兵戎率有紀
律父湜雅好藏畫一時名手如易元吉郭熙崔白崔慤
輩往往資給于家以供其所需貫侍其父獨取其尤者
有得于妙處胸次磅礴間發其祕或見筆墨在傍則弄
翰遊戲作山林泉石隨意點綴興盡則止人有收去者
往往復取而壊之左右每因其興來揮毫落墨之時或
在退紙背或於斷幅間乃亟藏之不復出皆以為珍玩
也故因其少而尤貴之大抵命思瀟灑落筆簡易意足
得之自然耳若宿習而非求合取悦也自古之用兵者
如諸葛孔明亦能畫故八陣圖之形勢見于分布粲然
可觀如馬援聚米為山川亦有畫意豈非方寸明於規
畫不期乎能而能耶貫於此亦然貫策功湟鄯與夫西
鄙拔城而俘馘夷醜體貌鎮重不嚴而威凡進退賞罰
初不見運動之迹故莫得以窺之貫獨寬惠慈厚人率
歸心至號為著脚赦書蓋言其所至推恕有恩惠以及
物也其於出處勲庸自有正史詳載此得以略也今貫
歴官任太傅山南東道節度使領樞密院事陜西河東
等路宣撫使封涇國公今御府所藏四
窠石四
内臣劉瑗字伯玉京師人持身端慤初終無玷時人謂
五十餘年在仕而喜怒不形于色為两朝從龍未嘗自
矜父有方平日性喜書畫家藏萬卷牙籖玉軸率有次
第自晉魏隋唐以來竒書名畫無所不有故能考覈真
偽論辨古今推其人世次遠近各有攸當故世所言書
畫者皆率心服之凡中外之人有得繪畫而莫知主名
者必以求瑗辨之瑗雖未敢誰何然論之皆有所歸也
瑗亦能放筆作雲林泉石頗復瀟灑昔桓譚以謂能誦
千賦自可為之與此相類然適意而止所傳乃不多非
若專門積累於歲月者也今瑗官至通侍大夫武勝軍
(一作清遠軍)承宣使贈少師謚忠簡今御府所藏三
臨李成小寒林圖一
秋景平遠圖一秋雲欲雨圖一
色山高士圖一竹石小景圖一
小景墨竹圖二墨竹圖一
竹石圖一
内臣梁揆字仲敘京師人以蔭補入仕自齠齔之時便
喜刻雕及繪事矣及長因所閱甚多往往一見而便能
似其宿習花竹人物凡可賦象者一一能之率取其名
流高古之畫各擇其一以資衆善冀兼備焉揆齒方壮
若更加討論使就繩撿則有加而無已揆今官任左武
大夫達州防禦使直睿思殿今御府所藏二
春山霽靄圖一蓮溪漁父圖一
内臣羅存字仲通開封人性喜畫作小筆雖身在京國
而浩然有江湖之思致不為朝市風埃之所汩沒落筆
則有煙濤雪浪扁舟翻舞咫尺天際坡岸高下人騎出
沒披圖便如登高望遠悠然與魚鳥相往還此人後生
若其學駸駸未已他日豈可量哉存官任武德大夫文
州團練使充殿中省尚食局奉御今御府所藏二
秋江歸騎圖一雪霽歸舟圖一
内臣馮覲字遇卿開封人少好丹青作江山四時隂晴
旦暮煙雲縹緲之状至於林樾樓觀頗極精妙畫金風
萬籟圖怳然如聞笙竽于木末其間思致深處殆與秋
聲賦為之相參焉惜乎覲性習未寧但恐他日參差耳
覲今任武翼大夫永泰陵都監今御府所藏十有三
雨餘春曉圖一江山春早圖一
膏雨乍晴圖一薰風樓觀圖一
清夏潺湲圖一霽煙長景圖一
南山茂松圖一江山晩興圖一
金風萬籟圖一霜霽凝煙圖一
霜秋漁浦圖一江山密雪圖一
雪霽羣山圖一
僧巨然鍾陵人善畫山水深得佳趣遂知名于時每下
筆乃如文人才士就題賦詠詞源衮衮出於毫端比物
連類激昂頓挫無所不有蓋其胸中冨甚則落筆無窮
也巨然山水於峯巒嶺竇之外下至林麓之間猶作卵
石松柏疎筠蔓草之類相與映發而幽溪細路屈曲縈
帶竹籬茅舍斷橋危棧真若山間景趣也人或謂其氣
質柔弱不然昔嘗有論山水者乃曰儻能於幽處使可
居於平處使可行天造地設處使可驚嶄絶戲嶮處使
可畏此真善畫也今巨然雖瑣細意頗類此而曰柔弱
者妄以是論評之耳又至於所作雨腳如有爽氣襲人
信哉昔人有畫水挂於壁間猶曰波濤洶湧見之皆毫
髮為立况於煙雲變化乎前蹤迹一出於已畫錄稱之
不為過矣今御府所藏一百三十有六
夏景山居圖六夏日山林圖一
夏雲欲雨圖一秋江晚渡圖二
夏山圖三九夏松峯圖三
秋山圖二秋江漁浦圖四
溪山蘭若圖六溪山漁樂圖六
溪山林藪圖二溪橋高隱圖一
重溪疊嶂圖四山溪水閣圖一
江山遠興圖二江山静釣圖一
江山晚景圖一江村捕魚圖一
江山旅店圖一江山晚興圖一
江山歸棹圖六江左醒心圖一
江山平遠圖一江山行舟圖二
松峯高隱圖二煙浮遠岫圖六
山林歸路圖一山林小筆圖一
曉林野艇圖一茂林疊嶂圖一
林汀遠渚圖一林石小景圖一
煙關小景圖一雲横秀嶺圖二
雲嵐清曉圖三松路仙巖圖一
松巖蕭寺圖一晴冬晻靄圖六
嵐鎖羣峰圖四寒溪漁舍圖一
小寒林圖二遙山漁浦圖二
山隂蕭寺圖二遙山闊浦圖三
松吟萬壑圖三萬壑松風圖二
羣峯茂林圖二晥口山圖一
山居圖一松巖山水圖二
煙江晩渡圖一山水圖四
層巒圖一秀峰圖三
金山圖一鍾山圖一
廬山圖一松嶺圖二
柏泉圖一遙山圖一
遠山圖一松峯圖三
高隱圖一歸牧圖一
長江圖一窠石圖一
日本國古倭奴國也自以近日所出故改之有畫不知
姓名傳寫其國風物山水小景設色甚重多用金碧考
其真未必有此第欲綵繪粲然以取觀美也然因以見
殊方異域人物風俗又蠻陬夷貊非禮義之地而能留
意繪事亦可尚也抑又見華夏之文明有以漸被豈復
較其工拙耶舊有日本國官告傳至於中州比之海外
他國已自不同宜其有此太平興國中日本僧與其徒
五六人附商舶而至不通華語問其風土則書以對書
以隸為法其言大率以中州為楷式其後再遣弟子奉
表穪賀進金塵硯鹿毛筆倭畫屏風今御府所藏三
海山風景圖一風俗圖二
宣和畫譜卷十二
