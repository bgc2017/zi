蘇沈良方卷四
宋蘇軾沈括撰
治消渴方
眉山有楊潁臣者長七尺健飲啖倜儻人也忽得消渴
疾日飲水數斗食倍常而數溺服消渴藥逾年疾日甚
自度必死治棺衾囑其子于人蜀有良醫張元𨼆之子
不記其名為診脈笑曰君幾誤死矣取麝香當門子以
酒濡之作十許丸取枳枸子為湯飲之遂愈問其故張
生言消渴消中皆脾衰而腎敗土不能勝水腎液不上
泝乃成此疾今診潁臣脾派極熱而腎不衰當由果實
酒過度虚熱在脾故飲食兼人而多飲水既多不得不
多溺也非消渴也麝香能敗酒瓜果近輒不植而枳枸
子亦能勝酒屋外有此木屋中釀酒不熟以其木為屋
其下亦不可釀酒故以此二物為藥以去酒果之毒也
宋玉云枳枸來巢枳音句里切枸音矩以其實如鳥乳
故能來巢今俗譌謂之雞距子亦謂之癩漢指頭蓋取
其似也嚼之如乳小兒喜食之
木香散
治臟腑冷極及久冷傷&KR0629;口瘡下泄榖米不化飲食無
味肌肉瘦顇心多嗔恚婦人産後虚冷下泄一切水泄
冷痢
木香破故紙高良姜砂仁厚朴(姜汁炙各三分)
赤芍藥陳橘紅肉桂白术(各半兩)胡椒吳
茱萸(湯洗去黑水各一分)肉荳蔲(四枚)㯽榔(一箇)
右為散每服三錢不經水猪肝四兩許去筋膜㓟
為薄片重重摻藥置一鼎中入漿水一碗醋一茶
脚許蓋覆煑肝熟入鹽一錢蔥白三莖細切生姜
彈子許槌碎同煑水欲盡空心為一服冷食之初
服微瀉不妨此是逐下冷氣少時自止經年冷痢
滑瀉只是一服渴即飲粥湯下忌生冷油膩物如
不能食冷即少添漿水暖服張簡夫職方嘗久瀉
忽有人召食以疾辭不往主人曰吾有良藥一服
可瘥煑藥而召之簡至先服藥便就席熟醉而歸
竟不復瀉簡夫得此方與人服莫不神應嘉興謝
醫得此方惡其煩只用漿水煑猪肝為丸如桐子
大每服五十丸粥飲下其效亦同若暴瀉痢只是
一服唯熱痢熱瀉不住須加服
硇砂煎丸
治一切積滯化氣消食補益真氣産後逐敗血補虚損
至善
硇砂(揀通明無石者别研令如粉)當歸(無灰酒浸一宿去蘆切薄片子焙)肉
蓯蓉(無灰酒浸一宿薄切作片子乾秤)穿心巴戟(無灰酒浸一宿去心用)
㯽榔黑附子天雄(用無灰酒煑五七百沸候軟刮去皮)木香
沈香舶上茴香(微炒一以上各兩)金鈴子(三兩洗過切破四面無灰)
(酒浸一宿候軟以刀子刮下瓤去皮核不用)阿魏(半兩米醋磨成膏八諸藥)
右為細末以無灰酒煑白麫糊丸如桐子大每服
三十丸空心日午溫酒下此方家家有予家婦嘗
病蓐中下痢日久甚困篤百方不瘥士人李潛善
醫曰蓐中下痢與他痢不同常痢可用苦澁藥止
之蓐中痢生于血不足投澁藥則血愈不行痢當
更甚為予作硇炒法云此藥最能治産後痢先以
桂圓方小下之次投硇砂丸日九十丸痢頓減半
次日遂愈硇砂丸産後雖無疾亦宜服之能養血
去積滯桂圓方今附于後
硇砂(研)肉桂甘遂巴荳(去心皮勿去油)丁香木
香莞花(醋炒焦)
右等分擣治麫糊為圓小菉荳大每服二圓三圓
溫水下加減更量虚實潛名醫也云此圓取積最
勝不論久近皆能化
黑神丸
漆(六兩半生半用重湯煑半日令香)神麴茴香(各四兩)木香
椒紅丁香(各半兩)㯽榔(四枚除椒外五物皆半生半炒)
右圓如彈丸取茴香末十二兩鋪蓋陰地廕乾候
外乾并茴香收器中極乾乃去茴香腎餘育腸膀
胱痃癖七疝下墜五隔血崩産後諸血漏下白赤
並圓分四服死胎一圓皆無灰酒下難産炒葵子
四十九枚擣碎酒煎下一圓諸疾不過三服元氣
十服(案此句疑有脱字)隔氣癥癖五服血瘕三圓當瘥予
族子婦病腹中有大塊如杯每發痛不可堪時子
婦已貴京下善醫者悉投方莫愈陳應之曰此血
瘕也投黑神丸盡三圓杯氣消盡終身不復作
神保丸
木香胡椒(各一分)巴荳(十枚去皮心研)乾蝎(七枚)
右湯釋蒸餅丸麻子大朱砂為衣每服三丸心膈
痛柿蔕燈心湯下腹痛柿蔕煨姜煎湯下血痛炒
姜醋下小便不通燈心湯下血痢臟毒楮葉湯下
肺氣甚者白礬蚌粉各三分黃丹一分同研為散
煎桑根白皮糯米飲調下三錢小喘止用桑皮糯
飲下腎氣脅下痛茴香酒下大便不通蜜湯調㯽
榔末一錢下氣噎木香湯下宿食不消茶酒漿飲
任下予三十年前客金陵醫人王琪傳此方琪云
諸氣惟膀胱氣脅下痛最難治獨此丸輒能去之
熙寧中予病項筋痛諸醫皆以為風治之數月不
瘥乃流入背膂久之又注右脅攣痛甚苦憶琪語
方向已編入靈苑取讀之有此一驗乃合服之一
投而瘥後嘗再發又一投而瘥
小建中湯
治腹中切痛
官桂生姜(切分各三)甘草(炙半兩)大棗(十二枚擘)白
芍藥(一兩半)膠飴(二兩)
右以水二升煑取九合去滓内飴更上火微煑令
化溫服三合日三服嘗有人患心腹切痛不可忍
累用良醫治之相不效炙十餘處亦不瘥士人陳
丞善醫投一藥遂定問之乃小建中湯也此藥偏
治腹中虚寒補血尤止腹痛常人見其藥性温平
未必信之古人補虚止用此體面藥不須附子硫
黃丞用此藥治腹痛如神然腹痛按之便痛重按
却不甚痛不可是氣痛重按愈而堅堅者當自有
積也氣痛不可下下之愈痛此虚寒證也此藥尤
相當按外臺虚勞腹中痛夢失精四肢酸痛手足
煩熱咽乾口燥婦人少腹痛宜服張仲景傷寒
論陽脈濇陰脈弦法當腹中急痛先與此不差者
小柴胡湯主之此二藥皆主腹痛予已于小柴胡
湯叙之若作散即每服五錢匕生姜五片棗三箇
大者飴一栗火者若疾勢盛須作湯劑散服恐力
不勝病元豐中丞相王郇公病少腹痛不止宣差
太醫攻治備至皆不效丸藥之至熱如附子硫黃
五夜乂丸之類用之亦不瘥附馬張都尉令取婦
人油頭髮燒為灰細研篩過溫酒服二錢即時痛
止婦人用男子頭髮如前類用方
進食散
青皮陳皮(去瓤)甘草(炙)肉桂(去外皮)高良姜(薄切)
(炒分各一)川烏頭(一箇泡去皮臍)草荳蔲(三箇)訶子(煨去核五)
(箇)
右每服一錢水一中盞生姜二片煎七分食空時
服此廬州李潛方治脾胃虚冷不思食及久病人
脾虚全不食者只一二服便頓能食潛名醫也予
目見在真州治賈使君女子已五十餘日病脾多
嘔不進食久醫絶無驗潛投此藥一服遂食蒸餅
半枚明日百味皆思潛云此藥進食極神速余疑
此藥太熱潛云不然用之三十年無不效也
壓氣散
止逆定喘治氣乏控上膈者
木香人參白茯苓藿香陳橘皮枳殼
附子(炮)甘草(炙等已上各分)
右一大盞煎紫蘇木瓜生姜湯再入銀盞重湯煎
五七沸通口服
訶子丸
消食化氣
訶子皮(三兩洗泡)木香白荳蔲㯽榔桂人參
乾姜茯苓(各二兩)甘草(粗大者炙)牽牛子(略炒兩各一)
右酒煑麫糊為丸桐子大每服十五丸至二十丸
如有氣疾發動喫食過多築心满悶爛嚼茶酒任
下陸子履學士知蔡州平輿縣值石普南遷子履
傳此方普啖物極多常致憒悶成疾服此輒愈予
問子履求得之家中常合食飽脹滿及氣膨胸膈
只一服如人手按下極有驗也
椒朴丸
治脾胃虚冷歲久不思飲食或發虚腫或日漸羸瘦四
肢衰倦吐痢無節一應脾虚候狀皆可服
漢椒(去目)厚朴(去麄皮剉)茴香青鹽(淘去沙土取淨)
右各二兩以水二升煑令乾焙燥擣為末麫糊丸
如桐子大每服三四十丸空心溫米飲及鹽湯下
病深者日三服予中表許君病脾逾年通身黃腫
不能起全不嗜食其甥為本道轉運使日遣良醫
治之不效有傅主簿傳此方服十許日漸安自爾
常服肌膚充碩嗜飲食年六十餘日行數十里強
力如少年椒朴丸博濟及諸集中多載有加附子
者有加姜皮者皆不快捷此方得其精要與病相
當如神慎勿增他藥以致不驗
無礙丸
此丸傳自湖州處士劉某其叔父病喘手足皆腫殆不
能起劉君夢神謂之曰君叔父病脾病横泄四肢非他
也子有隠德吾能愈之乃疏方授之曰無礙丸且戒勿
服他藥劉君得方以餌其叔父三餌而疾間君先迎醫
于錢塘後數日醫至曰此肺逆當治肺藥入口疾復作
君諭曰神人預嘗戒我急謝醫復投無礙丸遂瘥
大腹皮(炙二兩)蓬莪术(三稜皆濕紙裹煨熟一兩)㯽榔(生一分)
木香(麫裹煨熟半兩)
右為末炒麥蘖擣粉為糊丸如桐子大每服二十
丸生姜湯下
陰陽二勝散
治久患翻胃及小兒驚吐諸吐
好硫黃(半兩細研)水銀(一分與硫黃研無星)
右同研如黑煤色每服三錢生姜四兩取汁酒一
盞同姜汁煎熟調藥空心服衣被蓋覆當俟足指
間汗出迤邐遍身汗出即差常有人病翻胃輒吐
出午後即發經三年不瘥國醫如孫兆輩皆治療
無驗消羸殆盡有守庫卒季吉者見之曰此易治
也一服可瘥始都不信一日試令合藥如法服之
汗出皆如膠腥穢不可近當日更不復吐遂瘥楚
人田醫善治小兒諸吐亦用此藥量兒長少服一
錢至一字冷水調下吐立定此散極浮難調須先
滴少水以至緩緩研殺稍稍增湯使令調和若頓
入湯酒盡浮泛不可服又予舊官属陳宣德之妻
病翻胃亦彌年得一烏頭散服之一服差又楚人
孫生有一茱萸丸亦療翻胃其人自有傳今皆附
于此予校此三方惟田季有陰陽理故自勝捷烏
頭茱萸二方皆性熱用者量其臟寒温投之
烏頭散
烏頭(三兩炮去皮)川楝子(一兩半)檳榔木香(各一兩)
右為末每服二錢水一盞煎至七分鹽一捻溫服
茱萸丸
孫生傳曰年深膈氣翻胃飲食之物至晚皆吐出悉皆
生存不化膈上常有痰涎時時嘔血胸中多酸水吐清
水無時日漸羸瘦腹中痛楚時復冷滑或即閉結候牀
不可盡𫐠自患此疾六年百方無驗因遇此法服及兩
月諸疾悉瘥嘗願流傳救人具方如左
吳茱萸(三分瓦上出油)胡椒人參當歸(各五錢)甘草
(半兩一半生一半紙裹五七重酸浸令透火内慢煨乾再浸如此七遍)半夏(一兩用姜四兩)
(研汁入砂礶子内用姜汁井水煑候破看存二分自心取半夏研為膏子半兩炒乾存性一分)
右為末半夏膏丸如稍硬添姜汁丸如桐子大每
服七丸桑柳條各三十莖上等銀器内煎湯吞下
日三服忌諸毒物惟可食油猪胰脾軟飯此孫生
自叙如此
治噎方
廣五行記治噎疾永徽中絳州有僧病噎數年臨死遺
命令破喉視之得一物似魚而有兩頭徧體悉是肉鱗
致鉢中跳躍不止時寺中刈藍作淀試取少淀致鉢中
此蟲繞鉢畏避須臾蟲化成水世人以淀治噎疾始此
張果醫說病噎吐蛇華佗行道見一人病噎嗜食而
不得下家人車載欲往就醫佗聞其呻吟駐車往視語
之曰向來道傍有賣餅家蒜虀大酢從取三升飲之病
自當差即如佗言立吐蛇一條懸之車邊欲造佗佗尚
未還佗家小兒戲門迎見自相謂曰客車邊有物必是
是我公也疾者前入見佗壁北懸此蛇輩以十數食
飴至噎吳廷紹為太醫令烈祖因食飴喉中噎國醫皆
莫能愈廷紹尚未知名獨謂當進楮食湯一服疾失去
羣醫默識之日取用皆不驗或扣之答曰噎因甘起故
以楮實湯治之
槐花散
治熱吐
皂角(去皮燒烟絶)白礬(熬沸定)槐花(炒黃黑色)甘草(炙)
右等分為末每服二錢白湯調下嘉興李使君曾
病嘔每食訖輒吐如此兩月服翻胃藥愈甚或謂
有痰飲投半夏散服之亦皆不驗幕下樂判官授
此服之即時瘥又有一老青衣久病嘔與服之又
瘥大凡吐多是膈熱熱且生痰此藥能化胃膈熱
涎特有殊效
紫粉丸
治吐
針沙醋浸一夜劈破便帶醋炒直候銚子紅色無
煙乃止候冷細研更用醋團火燒洞赤取候冷再
研極細麫糊丸如桐子大每服四十丸粥飲下服
訖便啜一盞許粥已不吐如未定再服決定小兒
小丸之隨兒大小與此藥極神異然吐有多端良
方中有數法皆累驗者可參用之
軟紅丸
止吐
辰砂信砒(強分各五)胭脂(一錢)巴豆(取霜七箇)
右鎔蠟少許入油三兩滴和藥為劑以油單裹之
大人如菉豆小兒如芥子濃煎槐花甘草湯放溫
下一丸忌熱食此藥燎人吐只一服止嘗與人一
丸偶兩人病分與兩人服兩人皆愈
酒磨丸
治吐逆粥藥不下者万俟迹中濟急經驗單用生姜丸
彈子大服法同
五靈脂狗膽汁和丸如鷄頭實大每服一枚煎熱
生姜酒磨化再湯令極熱先煑溫粥半升持在手
令病人乘藥熱頓飲以粥送下
蘇沈良方卷四
