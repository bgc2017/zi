蘇沈良方卷五
宋蘇軾沈括撰
桂香散
治脾胃虚弱并婦人脾血久冷
高良薑(剉炒香熟)草荳䓻甘草白术縮砂肉
厚朴(去麄皮剉各一兩)青橘皮(去瓤炒黃)訶子肉(各半兩)肉
桂(一分)生薑(切)棗肉(各一兩碗二味同厚朴一處用水一煮令乾同杵為團)
(焙乾用)
右同為末每服二錢入鹽少許沸湯點空心服此
藥偏療腹痛天台吕使君自來有腹痛疾發即悶
絶連日不差有一道士點此散飲之一服遂定自
後每發即飲數服痛如失去予得之累與人服莫
不神驗治冷瀉尤妙腹痛最難得藥此方只是温
脾藥耳特工止痛理不可知
引氣丹
理一切滯氣
硃砂(研)安息香(研)麝香(研分各一)白芥子(三百六十)
(粒炒)大戟末(一錢匕)牛黃(半錢研入)牽牛末(一錢匕)五
靈脂(研入)乳香(研入)沒藥(研入各一錢)班猫(二十七箇去翅頭足)
(研入)巴豆(二七粒研出油不出油助使快)
右件都研令勻用紅米飯為丸如麻子臨時湯下
之太醫潘璟帶囊中常貯此藥倉猝疾多用之
沈麝丸
治一切氣痛不可忍
沒藥辰砂血竭麝香沈香(各一兩)木香(半兩)
右皆生用銀磁器熬生甘草膏丸皂莢子大薑鹽
湯嚼下血氣醋湯嚼下松滋令萬君擬寳此藥婦
人血痛不可忍者只一丸萬君神秘之每有人病
止肯與半丸往往亦差
礞石丸
治諸痰
硇砂(一兩米醋三升化)巴荳霜(二兩半煑以上先)青礞石(半兩研)
三稜(一兩醋浸一宿煨以上次煑)大黃(一兩半分三分煨炒又次煎)木
香㯽榔肉荳䓻猪牙皂角(去皮炒一云炙)肉桂
乾薑(炮)丁香蓬莪术(各一兩)芫花(醋浸一宿炒微有烟)
青橘皮白荳䓻墨(燒八分過各半兩)胡椒粉霜(研)
(各一分)麫(二兩酒半觔化又次煎)
以硇砂醋合巴豆煑兩食久投礞石三稜又投酒
麫又投大黃相去皆半食久乃入衆藥熬圓菉豆
大每服三五圓酒飲雜下凡癥積飲食所傷氣凝糓
食不化皆能愈
褐丸
消食化氣止泄瀉腹中諸冷疾
烏頭(炮去皮)桂香附子(微炒)乾薑(炮)陳橘皮(微炒)
右先用川巴豆取肉麻油内慢火煎自旦及午候
巴豆如皂子色即止淨拭冷水中浸兩日日再換
水又拭乾研如油極細須研一日方可用以鐵匙
刮起薄攤新瓦上如一重紙厚候一伏時以鐵匙
刮下再研極細每巴豆霜一兩即諸藥各五兩為
細末水調成膏與巴豆同研千萬匝再用絹羅過
更研令勻用陳米一升半為細末水調成膏直候
微酸臭即煑為硬糊細研令無塊硬處乃與衆藥
為丸如菉豆大每服五七丸隨湯使下此只是食
藥然食藥方至多無如此方者能和脾消氣進食
止瀉去積凡食物壅隘服之即消腹中不平脾胃
諸疾服之莫不康泰蘇州有人賣一朱砂丸食藥
無所不治其效如神以此致巨冨服其藥者徧天
下人無有得其真方者後有親人竊得乃與此一
同但加朱砂為衣耳人家宜常合長少皆可服
神聖香薷散
治胃氣虚霍亂吐瀉轉筋腹痛(原注出吳兢五臟論)
香薷穗(經霜者一兩半)新厚朴(取心)川黃連(各二兩)白扁
豆(一兩焙)
右先用薑汁四兩一處杵黃連厚朴二味令細炒
成黑色入香薷扁荳二味都為末每服五錢水一
盞酒一盞共煎至一盞入磁瓶内蠟紙封沈入井
底候極冷一併服二服至死者亦活京師有人賣
此藥一服三百錢
治腹中氣塊方
大黃蓽撥(等分生用)
右蜜丸梧子大麝香水下二三十丸空心服日三
服貴州守李承議得嵐瘴夫婦兒女數人相繼而
死有二子歸嶺北皆病腹中有塊如瓜瘦若欲死
陳應之與此方服及三十服氣塊皆消應之云此
寒熱相雜所當以寒熱二物攻之
梔子湯
治胸痺切痛
梔子(二兩)附子(一兩炮)
右每服三錢水一大盞薤白三寸同煎至五分温
服泗州有人病歲餘百方不效服此二服頓愈
蘇合香丸
治肺痿客忤鬼氣𫝊屍伏連硽殜等疾又治心痛霍亂
吐痢及諸瘧瘀血月閉痃癖丁腫驚癎邪氣狐媚瘴癘
等疾
蘇合香白术硃砂沉香訶子肉丁香
木香香附子白檀香乳香蓽撥烏犀屑
安息香(各一兩)麝香龍腦(各半兩)
右為末煉蜜丸如鷄頭實大每服一丸温酒嚼下
人參湯亦得此方人家皆有恐未知其神驗耳本
出廣濟方謂之白术丸後人編入外臺千金等方
真宗朝嘗出蘇合香酒賜近臣又賜蘇合香丸自
此方盛行于世此藥大能安氣血郤外邪凡疾自
内作不曉其名者服此往往得效惟治氣疰氣厥
氣逆氣不和吐痢榮衛阻塞尤有神功予所親見
者嘗有淮南監司官謝執方因嘔血甚久遂奄奄
而絶計無所出惟研蘇合香丸灌之盡半兩遂蘇
又有一船工病傷寒日久而死但心尚暖不忍棄
而不救試與蘇合香丸灌之四丸乃省遂瘥又友
人為兩浙提點刑獄嘗病大瀉目視天地皆轉諸
藥不效服蘇合香兩丸頓覺輕爽腹瀉亦止予目
覩救人于將絶者不可勝計人家不可無此藥以
備急難瘟疫時服之尤驗倉猝求人參不得只白
湯亦佳勿用酒古方雖云用酒下多不效切宜記
之東陽劉使君少時嘗病瘵日漸羸削至于骨立
肌熱盜汗不止人有勸服此藥凡八九兩即瘥一
方有牛黃半兩古方無之乃後人加也
明月丹
治諸癆
兔屎(四十九枚)碙砂(如兔屎相類大者四十九枚)
右用生蜜為丸以生甘草半兩碎浸一夜取汁五
更初下七丸勿令病人知之藥下後頻看若有蟲
急打殺以桑火油煎使焦棄惡水中三日不下更
服須月三日以後望前服之忌見喪服色衣婦人
猫犬之類後服治癆補氣藥取瘥威愍孫元規藏
此方數能活人江隂萬融病癆四體如焚垂困一
夜夢神腹擁一月大如盤明爛不可正視逼人心
骨皆寒已而悸寤俄有人扣關乃威愍使人遺之
藥服之遂瘥問其名則明月丹也始悟向之所夢
大抵此藥最治熱癆又云傷寒煩燥骨熱皆治
火角法
治久冷痰咳𠻳及癆𠻳服藥無效者
雄黃(通明不夾石者一兩)雌黃(不夾石者半兩二味同研極細)蠟(三兩)
右先鎔蠟令冷下藥末攬勻候凝刮下用紙三五
段每段闊五寸長一尺鎔藥蠟塗其一面令厚以
竹箭卷成筒子令有藥在裏幹令相著乃拔去箭
臨臥熨斗内盛火燃筒子一頭令有烟乃就筒子
長引氣吸取烟陳米飲送下又吸每三吸為一節
當大咳咯出冷涎即以衣覆臥良久汗出若病三
五年者二三吸即瘥十年以上瘦甚咳聲不絶胸
中常有冷痰服藥寒温補瀉俱無效者日一為之
不過五七日良愈先君病痰𠻳胸中常如冰雪三
年而伯父繼感𠻳又六年羸瘵殆困百方治之皆
莫愈用此二三為之皆瘥
九寳散
治積年肺氣
大腹(并皮)肉桂甘草(炙)乾紫蘇杏仁(去皮尖)
桑白皮(各一兩)麻黃(去根)陳橘皮(炒)乾薄荷(各二兩)
右𢷬為麄末每服十錢匕用水一大盞童子小便
半盞烏梅兩箇薑錢五片同煎至一中盞濾去滓
食後臨臥服兩浙張大夫病喘二十年每至秋冬
輒劇不可坐百方不差後得臨平僧法本方服之
遂瘥法本凡病喘三十年服此藥半年乃愈永不
復發凡復此藥須久乃效
何首烏散
治脚氣流疰頭目昏重肢節痛手足冷重熱拘攣浮腫
麻痺目生黑花
何首烏(水浸一日切厚半寸黑豆水拌勻令濕何首烏重重相間蒸豆爛去豆隂乾)仙
靈脾葉牛膝(以上各酒浸一宿)烏頭(水浸七日入鹽二兩半炒黃色以)
(上各半觔)
右每服二錢酒下或粥飲調下日三服空心食前
久患者半月效先君同官王綽有女子病足攣痛
二歲得此方半月愈予老姨亦病手足骨髓中痛
不能堪久治不瘥亦得此愈
經效阿膠方
治𠻳并𠻳血唾血
阿膠(剉碎微炒)卷柏(去塵土)生乾地黃乾山藥大
薊(獨根者更佳曰影乾)五味子(淨兩各一)柏子(别研)茯苓
百部遠志(去心錢各五)
右擇好藥材依方修製𢷬羅為末煉蜜丸如彈子
大不拘時候用濃煎小麥并麥門冬湯嚼下半丸
加至一丸若覺氣虚空心不用服
炙咳送法
予族中有病霍亂吐痢垂困忽發咳逆半日之間遂至
危殆一客云有炙咳逆法凡傷寒久疾得咳逆皆為惡
候投藥皆不效者炙之必愈予遂令炙之火至肌咳逆
已定元豐中予為鄜延經略使有幕官張平序傷寒已
困一日官屬會飲通判延州陳平裕忽言張平序已屬
纊求往見之予問何遽至此云咳逆甚氣已不屬予忽
記炙法試令炙之未食項平裕復來喜笑曰一炙遂瘥
其法乳下一指許正與乳相直骨間陷中婦人即屈乳
頭度之乳頭齊處是穴艾炷如小荳許炙三壯男炙左
女炙右只一處火到肌即瘥若不瘥則多不救矣
羌活散
止咳逆(案三困方有丁香一兩)
羌活附子(炮)茴香(微炒兩各半)木香乾薑(炮去土)
(各一兩)
右每服二錢水一盞鹽一捻同煎一二十沸帶熱
服一服止
治肺喘方
蒲頽葉(微似棠葉尤柔厚背白似熟羊皮經冬不凋花正如丁香蒂極細如絲倒懸之風吹則搖)
(搖然冬末生花至春乃敷實一如山茱萸味酸可啖與麥齊熟其木甚大吳人名半含江南名棠京師名)
(紙錢毬襄漢名黃婆嬭)
右一物為末每服二錢或温水調下發時服有患
喘三十年者服之皆愈疾甚者服後胷上生小癮
疹痒者其疾即瘥一方用人參等分
硃砂膏
鎮心安神解熱及損𠻳血等疾
硃砂(别細研)生犀玳瑁真珠末蘇合香(用油和藥)
(亦可)銖艷粉(各一兩)牛黃麝香生腦子硼砂
琥珀(别研)羚羊角安息香(酒蒸去砂石别研入藥各半兩)
金末(一分用箔子研)新羅人參甘草(微炒兩各一)遠志(去心)
茯苓(各半兩同參以下四味𢷬)
右都為細末拌和煉蜜破蘇合油劑諸藥為小錠
子更以金箔裹之磁器内蜜封每用一皂子大食
後含丸衛尉葉丞得效并阿膠丸相雜服此藥治
血安神更勝至寳丹
蘂珠丹
鎮心空膈去八邪氣及婦人血攻寒熱等疾但驚憂成
病皆主之
辰砂(一兩一分鳳尾草一握水研汁煑砂一食久水洗乾研)桃仁(四十九枚生)
牛黃(一分)附子(一分半紙裹煨)安息香(一分蜜一分酒少許煑成膏)
麝香(二錢)阿魏(薄切微焙)木香(各半兩)
右丸如豆大五七至十圓婦人桃仁醋湯下丈夫
桃仁鹽湯下侍郎簡之妻因悲憂病腹中有兩塊
皆如拳每相衝擊則悶絶堅不可破臥歲餘服此
藥兩塊皆失所在
至寳丹
本池州醫鄭感慶歴中為予處此方以其屢效遂編入
靈苑
生烏犀生玳瑁琥珀硃砂雄黃(各一兩)牛
黃龍腦麝香(各一分)安息香(一兩半酒浸重陽煑令化濾去滓約)
(取一兩淨)金箔(五十片)
右丸如皂子大人參湯下一丸小兒量減舊說主
疾甚多此丸專療心熱血凝心膽虚弱喜驚多涎
眠中驚魘小兒驚熱女子憂勞血滯血厥産後心
虚怔忪尤效血病生薑小便化下
蘇沈良方卷五
