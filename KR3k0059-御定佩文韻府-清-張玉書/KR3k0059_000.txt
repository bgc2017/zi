欽定四庫全書
御製佩文韻府序
朕萬幾在御日昃宵分未遑自逸時當燕閒不輟問學
羣經子史誦其文而晰其義矣以至百家之書凡可以
禆世教勵民風者脩眀補正㒺使闕遺嘗謂韻府羣玉
五車韻瑞諸書事繫於字字統於韻稽古者近而取之
約而能博是書之作誠不為無所見也然其為書簡而
不詳略而不偹且引據多誤朕每致意焉欲博稽衆籍
著為全書爰於康熙四十三年夏六月朕與内直翰林
諸臣親加考訂證其訛舛增其脫漏或有某經某史所
載某字某事未脩者朕復時時面諭一一增錄漸次成
帙猶以故實或未極博於十月復命閣部大臣更加蒐
采以裒益之既有原本增本又有内增外增將付剞劂
矣名曰佩文韻府随於十二月開局武英殿集翰林諸
臣合併詳勘逐日進覧旋授梓人於五十年十月全書
告成共一百零六卷一萬八千餘頁嚢括古今網羅鉅
細韻學之盛未有過於此書者也書成諸臣請序朕念
自初至今經八年矣歴寒暑之久積歲月之勤朕於此
書政事之暇未嘗惜一日之勞也朕又嘗諭諸臣從來
著一大書非數十年之功不能成今數年以來所成大
部書凡十有餘種若非合衆人之力豈能刻期告竣故
念先後預事諸臣皆命列名其中兹序佩文韻府因備
記編撰之始末遂及脩集諸書之大指以見成書之不
易如此
康熙五十年十月題
欽定四庫全書子部十一
御定佩文韻府類書類
提要
(臣)等謹案
御定佩文韻府四百四十四卷康熙五十年
聖祖仁皇帝御定考唐書藝文志載顔真卿韻海鏡
原二百卷釋皎然陪顔使君修韻海畢東溪
泛舟餞諸文士詩有外史刊新韻中郎定古
文菁華兼百氏縑雅備三墳句其自注又有
魯公著書依切韻起東字脚語然則分韻隸
事始自真卿今其書不傳宋元間作者頗夥
謂之詩韻(語詳韻府羣玉條下)其傳於今者惟韻府羣玉
為最古至明又有五車韻瑞然皆疎漏不完
舛訛相踵楊慎作韻藻朱彝尊作韻粹其子
昆田又作三體摭遺皆欲補陰氏凌氏之闕
而仍未賅備是以我
聖祖仁皇帝特詔儒臣蒐羅典籍輯為是編每字皆
先標音訓所隸之事凡陰氏凌氏書所已採
者謂之韻藻列於前兩家所未採者别標增
字列於後皆以兩字三字四字相從而又各
以經史子集為次其一語而諸書互見者則
先引最初之書而其餘以次註於下又别以
事對摘句附於其末原本不標卷第但依韻
釐為一百六卷而中分子卷二十有四今以
篇頁繁重編為四百四十四卷自有韻府以
來無更浩博於是者俯視隂氏凌氏之書如
滄海之于蠡勺矣考康熙五十九年大學士
王掞等恭製韻府拾遺序有曰佩文韻府書
成卷帙一百有六聞諸臣分纂之時每繕初
稿先呈
御覽我
皇上十行並下點摘闕遺舉凡六經奥義箋詁之所
難通四部僻書棗梨之所未鋟莫不
親加批乙宣付諸臣再三稽考雖諸臣衆手合作之
書實我
皇上一心裁定之書也云云盖由
聖學高深為千古帝王所未有故是書博贍亦千古
著述所未有也乾隆四十五年十二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
康熙四十九年十一月奉
旨開載
佩文韻府纂修監造官員職名五十年十月奉
旨刊定
彙閱
原任文華殿大學士兼戸部尚書(臣)張玉書
經筵講官文淵閣大學士兼吏部尚書(臣)陳廷敬
文淵閣大學士兼吏部尚書(臣)李光地
原任經筵講官吏部尚書兼管翰林院掌院學士事(臣)徐潮
原任經筵講官戶部尚書(臣)王鴻緒
原任經筵講官禮部尚書(臣)李振裕
原任經筵講官工部尚書(臣)徐元正
原任經筵講官戸部右侍郎兼管詹事府詹事事(臣)汪霦
原任内閣學士兼禮部侍郎教習庶吉士(臣)顧悦履
纂修兼校勘官
原任經筵講官内閣學士兼禮部侍郎(臣)蔡升元
原任經筵講官内閣學士兼禮部侍郎兼管詹事府詹事事(臣)楊瑄
原任日講官起居注詹事府少詹事兼翰林院侍講學士(臣)查昇
原任日講官起居注翰林院侍讀學士今任編修(臣)陳壯履
日講官起居注翰林院侍講學士(臣)勵廷儀
日講官起居注翰林院侍講(臣)錢名世
日講官起居注左春坊左贊善兼翰林院檢討(臣)蔣廷錫
日講官起居注翰林院檢討(臣)張廷玉
翰林院編修(臣)查愼行
翰林院編修(臣)賈國維
纂修官
原任翰林院侍讀學士(臣)孫致彌
原任翰林院侍講(臣)吴昺
左春坊左諭德兼翰林院修撰(臣)張元臣
原任翰林院編修(臣)汪倓
原任翰林院編修(臣)陳至言
日講官起居注翰林院編修(臣)吴廷楨
翰林院編修(臣)廖賡謨
翰林院編修(臣)宋至
原任日講官起居注翰林院編修(臣)趙申季
翰林院編修(臣)吴士玉
翰林院庶吉士(臣)周彝
翰林院庶吉士(臣)盧軒
校勘官
原任日講官起居注左春坊左中允兼翰林院編修(臣)汪士鋐
翰林院編修(臣)陳邦彥
翰林院修撰(臣)趙熊詔
内閣撰文中書舍人(臣)王圖炳
校錄官生
翰林院庶吉士(臣)鄭為龍
翰林院庶吉士(臣)李同聲
翰林院典簿舉人(臣)胡期恒
國子監典籍候補主事(臣)王世繩
舉人候補内閣中書(臣)宮懋諒
舉人揀選知縣(臣)王懋訥
舉人(臣)孫順
舉人(臣)田廣運
泰興縣教諭候補(臣)叢潤
貢生教習知縣(臣)逯選
教習貢生(臣)查昌洵
貢生(臣)王䭲
貢生(臣)張育徽
貢生(臣)顧藹吉
監生(臣)王敬銘
監生候選州同知(臣)馮守禮
監生候選州同知(臣)汪俊
監生候選州同知(臣)陸箕永
監生(臣)于樹範
監生候選州同知(臣)高位
監生候選州同知(臣)潘秉鈞
監生候選州同知(臣)沈經
監生候選州同知(臣)周旋
監生候選州同知(臣)錢阿瑛
監生候選州同知(臣)丁圖南
監生(臣)于枋
監生候選州同知(臣)胡宸基
監生候選州同知(臣)裘嚴生
監生候選州判(臣)孫起範
監生候選州同知(臣)蔣深
監生(臣)吴暄
監生候選州同知(臣)程瓚
監生候選州同知(臣)孫農祥
生員(臣)楊希曾
監生(臣)洪聲
監造官
養心殿總監造(臣)趙昌
養心殿總監造上駟苑主事(臣)王道化
原任武英殿總監造内務府會計司員外郎兼佐領(臣)赫世亨
武英殿總監造内務府會計司員外郎兼佐領(臣)張常住
武英殿總監造管翻書房内閣侍讀學士兼佐領(臣)和素
武英殿總監造内務府會計司員外郎兼參領佐領(臣)李國屏
