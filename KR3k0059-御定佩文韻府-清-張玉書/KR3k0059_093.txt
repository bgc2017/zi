欽定四庫全書
御定佩文韻府卷十一之四
上平聲十一真韻四
麟(力珍切仁獸爾雅云麕身牛尾一角)
韻藻麒麟(禮記山出器車河出馬圖鳳凰丨丨皆在郊棷漢書蘇武傳甘露三年上思股肱之美乃圖畫其人於丨丨閣)
(注武帝獲丨丨時作此閣遂以為名晉書元帝紀有玉册見於臨安白玉丨丨神璽出於江寧其文曰長夀萬年日有重暈皆以為)
(中興之象焉又顧和傳和總角便有清操族叔榮雅重之曰此吾家丨丨興吾宗者必此子也宋書符瑞志黃帝齋於宮中坐於玄)
(扈丨丨在囿神鳥来儀南史徐陵傳陵年數歲釋寳誌摩其頂曰天上石丨丨也論衡鳥無世鳳凰獸無種丨丨酉陽雜爼歴城縣)
(魏明寺中有韓公碑太和中所造也魏公言此碑詞義最善常藏一本於枕中故家人謂此枕為丨丨函韓公諱丨丨又百體中有)
(丨丨篆太平廣記丨丨客者南陽張茂實客傭僕也其名曰王夐一旦白茂實曰夐家去此甚近能相逐一遊乎茂實從之相與南)
(行一里餘有黃頭執青丨丨一赤文&KR0849;二候於道左夐乘丨丨茂實與黃頭各乘一&KR0849;上仙掌峰越壑凌山不覺峻險西京賦丨丨)
(朱鳥龍興含章注皆殿名杜甫麗人行繡羅衣裳照暮春蹙金孔雀銀丨丨又莫度清秋吟蟋蟀早開黃閣盡丨丨楊基詩泥金孔)
(雀裁歌扇刻玉丨丨壓舞茵)獲麟(春秋西狩丨丨注麟者仁獸聖王之嘉瑞也仲尼傷周道之不興感嘉瑞之無應故因魯)
(春秋而修中興之教絶筆於丨丨之一句所感而作固所以為終也李白詩希聖如有作絶筆於丨丨杜甫詩高興知籠鳥斯文起)
(丨丨)白麟(漢書武帝紀元狩元年冬十月行幸雍祠五畤獲丨丨作丨丨之歌又終軍傳從上幸雍獲丨丨一角而五蹄時又)
(得竒木其枝旁出復合於木上上異此二物博謀羣臣軍上對上甚異之宋書符瑞志瑞&KR0849;合仁丨丨燿精庾信周宗廟歌凱樂聞)
(朱鴈鐃歌見丨丨)玉麟(唐書隋造丨丨符代銅&KR0849;符范成大詩仙人来佩丨符丨)祥麟(唐書兵志以尚乘掌天子之御)
(左右六閑總十有二閑為二廐一曰丨丨二曰鳳苑玉海興國九年十月癸巳嵐州獻牝獸一角角端有肉詔羣臣參驗徐鉉等以)
(為丨丨有司作丨丨曲)翔麟(唐書季適傳凡天子享會游豫惟宰相及學士得從給丨丨馬)宗麟(孔叢子飛者宗鳳走)
(者丨丨為其難致也)抱麟(拾遺記夫子未生時有麟吐玉書於闕里人家徵在知為神異乃以繡紱繫麟角信宿而麟去魯定)
(公二十四年魯人鋤商田於大澤得麟以示夫子繫角之紱尚猶在焉夫子乃丨丨解紱涕泗滂沱杜甫詩鸞鳳有鎩翮先儒曾丨)
(丨)格麟(子虚賦掩菟轔鹿射麋丨丨師古注格字或作腳言特引其腳也)碩麟(甘泉賦焱感黃龍兮熛訛丨丨)斑
麟(庾信步虚詞丹丘乘翠鳳玄圃馭丨丨又賀新樂表醴泉與甘露同飛赤鴈與丨丨俱下)
五色麟(李九齡上清辭東皇近日無游宴閒煞瑤池丨丨丨)
增黃麟(隋書禮儀志凡旗太常畫三辰旃畫青龍旟畫朱雀旌盡丨丨旗畫白獸旐畫玄武皆加雲拾遺記魏明帝去煩歸)
(儉人神致感衆祥皆應沛國有丨丨見於戊己之地神仙傳王君出城唯乘一丨丨將十數侍人每行常見山林在下去地數百丈)
綠麟(隋書禮儀志象輅以黃為質象飾諸末左建旌畫丨丨)遊麟(隋書禮儀志羽葆圓蓋畫天街雲䍐山林竒怪及丨)
(丨飛鳳玉海隋有丨丨閣張華詩儀鳳鳥届丨丨)鐡麟(唐書地理志麟州新秦縣開元二年置七年又置丨丨縣)嘉麟
(唐書地理志凉州丨丨縣神龍二年於故漢鸞鳥縣城置)飛麟(唐書儀衛志左右武衛白旗仗居驍衞之次第一五牛旗隊第)
(二丨丨旗隊)鬭麟(淮南子麒麟闘而日月蝕庾信詠懷詩丨丨能食日戰水定驚龍)執麟(易林子鉏丨丨春秋作隂)
神麟(十洲記夫威加百禽者不必繫之以大小是以丨丨故為巨象之王鸞鳳必為大鵬之宗)鳳麟(十洲記丨丨洲在西)
(海之中洲上多丨丨數萬各為羣顧况步虚詞殘藥沾雞犬靈香出丨丨陸游詩誰恢天網致丨丨)雕麟(拾遺記穆王東廵大)
(騎之谷西王母乘翠鳳之輦而來前導以文虎文豹後列丨丨紫麏)石麟(述異記丹陽大姑陵陵下有丨丨二枚不知年代傳)
(曰秦漢間公卿墓則以丨麒丨鎮之劉禹錫漢夀城春望詩田中牧䜿燒芻狗陌上行人看丨丨溫&KR1161;筠金虎臺詩碧草連金虎青)
(苔蔽丨丨)雙麟(太平廣記唐太宗好神仙之術有玄解於衣間出三等藥實為帝種於殿前一曰丨丨芝色褐一莖兩穗形如)
(麟頭尾悉具其中有子如瑟瑟焉)乘麟(神仙傳漢孝桓帝時神仙王遠字方平降於蔡經家威儀奕奕如大將軍鼓吹皆丨)
(丨從天而下懸集於庭)真麟(路史唐文皇時龍支来貢天馬墮地無毛鱗生於肉目若黃金項若雞延股裡旋毛光成日月)
(在處有鮮雲周覆之是丨丨也)蒼麟(路史石季龍開華林郡國上送丨丨二八爰俾張司虞調之以駕芝蓋王士熙夀劉邢公)
(詩嘉辰又紱丨丨角仙侶同驂白鶴翎)野麟(路史并州有丨丨其大如鹿又白居易詩時傷大丨丨命問長沙鵩)蛷麟
(路史麟有蒼白黃紫斑蛷之異白獲於孝武蒼獲於石&KR0849;丨丨紫麟出於罽賓)紫麟(見上白居易司徒令公分守東洛移鎮北)
(都詩通天白犀帶照地丨丨袍司馬光海山歌鸞歌鳳舞入帝鄉丨丨徐驅白鶴翔)麟麟(揚雄文帝典闕者已補王綱弛者已)
(張炳炳丨丨豈不懿哉注丨丨光明也麟與燐古字同用)底麟(幽通賦素文信而丨丨兮漢賓祚於異代)放麟(東京賦成)
(禮三歐解罘丨丨注大鹿曰麟)致麟(杜預春秋左氏傳序先儒以為制作三年文成丨丨既已妖妄又引經以至仲尼卒亦又)
(近誣)餓麟(檀珪與王僧虔書饑&KR0849;能嚇人遽與肉丨丨不噬誰為落毛)圖麟(庾信竹枝賦杖端刻鳥角首丨丨)般
麟(庾信羽調曲朝陽栖於鳴鳳靈畤牧於丨丨)星麟(張說射詩雪鶴来銜箭丨丨下集弦)赤麟(韓愈元和聖德詩丨)
(丨黃龍逶陀結糾)龜麟(楊濤金賦育丨丨之體貌煥鸞鳳之文章)麋麟(韓駒送倪巨濟詩勸子博學如横罝丨丨兔鹿)
(盡所遮)騎麟(程俱讀神仙傳詩鞭靈走石纔一戲丨丨上天亦徒爾柳貫送劉叔讜赴潮州詩丨丨想来過盼盼攬遺躅)
天麟(陸游詩此郎端恐是丨丨)書麟(雅琥上執政詩朝陽先覩鳳春籟正丨丨)角麟(宋夲鄉試貢院聮句揀金晝披)
(沙丨丨宵設饌)驂麟(戴表元詩丨丨翳鶴誰不能要識神光牛背上)李麟(唐書丨丨傳麟裔出懿祖好學善文辭以父蔭)
(補京兆府戶曹參軍舉宗室異能轉殿中侍御史)
九真麟(漢書宣帝詔曰丨丨獻竒獸晉灼注駒形丨色牛角仁而愛人西都賦其中乃有丨丨之丨大宛之馬)六蜚
麟(路史辰放氏是謂皇次屈渠頭四乳駕丨丨丨又乘蜚麟以理)濯濯麟(封禪文丨丨之丨游彼靈畤)未絶麟
(蘇軾東樓詩獨栖高閣多辭客為著新書丨丨丨)繡作麟(花蘂夫人宫詞金作盤龍丨丨丨壺冰楼閣禁中春)趙德
麟(蘇軾有和丨丨丨雪中惜梅詩)李公麟(宋史丨丨丨傳公麟字伯時舒州人好古博學長於詩多識竒字老肆意於龍)
(眠山巖壑間雅善畫自作山莊圖為世寶傳寫人物尤精識者以為顧愷之張僧繇之亞黃庭堅謂其風流不減古人)王應
麟(宋史丨丨丨傳應麟字伯厚慶元府人九歲通六經淳祐元年舉進士帝御集英殿策士召應麟覆考考第既上帝欲易第七)
(卷寘其首應麟讀之乃頓首曰是卷古誼若龜鑑忠肝若鐡石臣敢為得士賀遂以第七卷為首選及唱名乃文天祥也)
對語(赤鴈蒼麟)(銅&KR0849;玉麟)(霧豹星麟)(控鶴驂麟)(負圖馬繫紱麟)(五采鳳六蜚麟)(香噴獸脯擘麟)
摘句(清時出鳳麟勲業上麒麟)(御袍新賜錦麒麟雲裏丹梯駐鳳麟)(瑞國當為一角麟送酒麻姑脯擘麟)
珍(陟隣切寳也貴也重也)
韻藻力珍(禮記君子仕則不稼田則不漁食時不丨丨注力猶務也)常珍(禮記八十丨丨正義丨丨者謂常食之法)
(言棄丨丨而嗜乎異饌者惡覩其識味也)𢷬珍(禮記丨丨取牛羊麋鹿麕之肉必脄每物與牛若一捶反側之注脄音每脊側)
(肉也)八珍(周禮冢宰膳夫凡王之饋食用六糓膳用六牲飲用六清羞用百二十品珍用八物注珍謂淳熬淳母炮豚炮牂𢷬)
(珍漬熬肝膋也清異錄醬丨丨主人也醋食總管也梁武帝詩蘭園種五果雕案出丨丨梁昭明太子陶靖節集序齊謳趙女之娛)
(丨丨九鼎之食張藴古大寳箴羅丨丨于前所食不過適口杜甫詩黃門飛鞚不動塵御厨絡繹送丨丨韓偓詩鱗脯隨重釀霜華)
(間丨丨蘇軾詩二更鐃鼓動諸隣百首新詩間丨丨陸游詩烹野丨丨邀父老燒窮四和伴兒童)兼珍(後漢書章帝紀孝明)
(皇帝聖德淳茂身御浣衣食無丨丨)懷珍(蔡邕陳太丘碑銘於皇先生抱寶丨丨)時珍(王浚詩八音以迭奏蘭羞備丨)
(丨)混珍(李白詩蝘蜓嘲龍魚目丨丨)
席上珍(禮記儒有丨丨之丨以待聘吳均詩長安城中諸貴臣争貴儒者丨丨丨杜甫詩豈是池中物由来丨丨丨又文心)
(雕龍木鐸啟而千里應席珍流而萬世響杜甫寄薛郎中詩聞子心甚壯所過信席珍黃鎮臣贈鄭守光遠詩少日探經笥頽年愧)
(席珍)不食珍(禮記庶人無故丨丨丨注故謂祭享又白居易食櫻桃詩已懼長尸禄仍驚數食珍又虞悰有食珍錄)天
下珍(魏志衛臻傳文帝曰丨丨之丨當與山陽共之李白詩野人得燕石誇作丨丨丨又黃庭堅詩天珍誤落黃茅地)味
禁珍(呂氏春秋越王苦會稽之耻身親耕而食妻親織而衣丨丨丨衣禁襲)淵潛珍(賈誼賦襲九淵之神龍兮沕丨)
(丨以自丨又蘇軾詩化國無潛珍)闡坤珍(東都賦聖皇乃握乾符丨丨丨注坤珍洛書也又王維詩乾降瑞兮坤獻珍)
川效珍(寳鼎詩嶽修貢兮丨丨丨吐金景兮歊浮雲又崔伯陽珠賦發詠乎川珍翶翔乎水邊又范鎮大報天賦玄尊降休)
(而殊響富媪效珍而弗憂按謂天地也)駭雞珍(吳都賦其琛賂則琨瑶之阜銅鍇之垠火齊之寳丨丨之丨)命世
珍(盧諶詩不待卞和顯自為丨丨丨又許謙詩勸君勿辭一日力為我留為百世珍)魏國珍(楊炯詩寳劍豐城氣明珠)
(丨丨丨又杜審言安樂公主滿月侍宴詩睿作堯君寳孫謀梁國珍)吳越珍(陶翰詩墨客鍾張侶材高丨丨丨)連城
珍(李白贈崔司戶文昆季詩雙珠出海底俱是丨丨丨)廊廟珍(杜甫詩巢許山林志䕫龍丨丨丨)瑞露珍(蘇軾)
(地黃詩融為寒食餳嚥作丨丨丨注纂異記田璆鄧韶逢二書生謂曰我有瑞露之酒釀于百花之中與飲其味甘香又梁棟黃葵)
(詩邈哉望帝國産此瑞世珍)
增寶珍(戰國策孫子為書謝春申君因為賦曰丨丨隋珠不知佩兮注孫子荀卿也楚辭九思歴九宫兮偏觀睹祕藏兮丨)
(丨曹植聖皇篇傾府竭丨丨)奏珍(漢書田蚡傳諸丨丨物狗馬玩好不可勝數注奏進也宋史樂志朝會樂章丨丨皆述職)
奉珍(漢書宣帝紀詔曰單于稱臣使弟丨丨朝賀正月北邊晏然又王莽傳漸化端冕丨丨助祭)獻珍(漢書揚雄傳莫)
(不蹻足抗手請丨厥丨申鑒重譯而丨丨非寳也匍匐而獻善寳之至矣楊萬里題望韶亭詩山祗川后爭丨丨姚家制作初一新)
饌珍(後漢書明帝詔侯王設醬公卿丨丨)土珍(後漢書南蠻傳西部都尉廣漢鄭純為政清潔化行夷貊君長感慕皆獻)
(丨丨頌德美天子嘉之又蘇軾寄周安孺茶詩豈但中丨丨兼之異邦蓄)極珍(晉書夏侯湛傳湛族為盛門性頗豪侈侯服玉)
(食窮滋丨丨)採珍(晉書陸雲傳雲移書太常府薦同郡張贍曰思樂百氏博丨其丨辭邁翰林言敷其藻)含珍(晉書)
(曹毗傳夫寳以丨丨為貴士以藏噐為俊麟以絶迹標竒松以負霜稱雋水族加恩簿白中隐可丨丨大元帥豐甘上柱國兼脆尹)
(注車螯也)珮珍(魏書張淵傳淵著觀象賦曰扶匡照矅麗珠丨丨注扶匡七星在天津東麗珠五星在須女北丨丨后夫人之)
(盛飾其星主皇后之服也)司珍(唐書百官志戸部其屬有四一曰戸部二曰度支三曰金部四曰倉部龍朔二年改戶部曰司)
(元度支曰司度金部曰丨丨倉部曰司庾)典珍(唐書百官志司珍丨丨各二人掌珠寳錢貨)市珍(宋史天文志天弁九)
(星主列肆闤闠市籍之事以知丨丨也)殊珍(宋史外國列傳占城王遣使来貢奉表言臣生居異域幸遇明時不貴丨丨惟)
(貴良馬儻皇帝念及外國不罪懇求若使介南歸願垂頒賜臣之幸矣)衆珍(呂氏春秋味不丨丨衣不燀熱燀熱則理寒理)
(寒則氣不逹味丨丨則胃充胃充則中大鞔注燀音亶鞔音懣)氣珍(韓詩外傳傳曰居處齊則色姝食飲齊則丨丨言語齊則)
(信聽思齊則成志齊則盈五者齊斯神居之)才珍(法言蜀莊之丨之丨也不作苟見不治苟得久幽而不改其操雖隨和何)
(以加諸舉兹以旃不亦寳乎吾珍莊也注莊遵字君平)賤珍(忠經丨丨則人去貪徹侈則人從儉)寒珍(永嘉記永嘉有)
(八軰蠺一曰蚖珍蠺三月績二曰板蠺四月初績三曰蚖蠺四月績四曰愛珍五月績五曰愛蠺六月末績六曰丨丨七月績七曰)
(四出蠺九月初績八曰寒蠺十月績凡蠶再熟者皆謂之珍此則八蠶之實也)蚖珍(見上)愛珍(見上)識珍(抱朴子丨)
(丨者必拾濁水之明珠賞氣者必採穢藪之芳蕙)底珍(酉陽雜俎阿驛波斯國呼為阿驛拂林呼為丨丨樹長丈四五枝葉)
(繁茂葉有五出似椑麻無花而實實赤色類椑子味似甘柿一月一熟)紫珍(異聞集王度有古鏡常令張龍駒持照病者其)
(夜鏡于匣中泠然自鳴明早龍駒来謂度曰龍駒昨忽夢一人龍頭蛇身朱冠紫服謂龍駒我即鏡精也名曰丨丨為我謝王公百)
(姓有罪天與之疾當漸愈無為我苦)鍊珍(清異錄叚文昌丞相精饌事第中庖所榜曰丨丨堂在途號行珍館)行珍(見上)
海珍(水族加恩簿咨爾獨步王江殊鼎鼐仙姿瓊瑶紺體宜以流碧郡為靈淵國追號玉柱仙君稱丨丨元年注江殊乃江瑶)
(文名)圓珍(水族加恩簿藏用素稱蠘副衆許蟹師宜授爽國公丨丨巨美功臣注藏用蝤蛑也)三珍(玉食批蓮花鴨簽蠒)
(兒羹丨丨膾南炒鱔)餘珍(封禪文獲周丨丨放龜于岐注周放富餘龜于沼池之中至漢得之于岐山之旁)移珍(羽獵)
(賦旃裘之王胡貉之長丨丨来享抗手稱臣)嘉珍(東都賦丨丨御太宰饗)貢珍(東都賦天子受四海之圖籍膺萬國)
(之丨丨)儲珍(張衡七辨沙餳石蜜遠國丨丨)妙珍(王粲車渠枕賦侍君子之宴坐覽車渠之丨丨)寵珍(劉楨贈五)
(官中郎將詩勉哉修令德北面自丨丨)徇珍(吳都賦哂澹臺之見謀聊襲海而丨丨注徇求也襲入也)敷珍(潘岳詩筆)
(下摛藻席上丨丨)重珍(潘岳夏侯常侍誄甘服美食丨丨兼味)膳珍(束晢貧家賦食草葉而不飽常嗛嗛于丨丨隋)
(食舉歌玉食惟后丨必丨)駿珍(盧諶詩奬飾駑猥方駕丨丨)名珍(江統弧矢銘幽都筋角會稽竹矢率土丨丨東南之)
(美)酎珍(殷淡肅成樂歌丨丨充庭璆懸凝會)瓊珍(鮑照學古詩首飾亂丨丨梁宣帝遊七山寺賦山多寳玩地出丨丨)
恒珍(蕭綸文夜光結綠非胠箧之丨丨)求珍(叚承根贈李寳詩剖峯丨丨搜巖采榦)貳珍(庾信為閻大將軍乞)
(致仕表臣聞禮云大夫七十致仕于朝膳則丨丨衣稱時制)掌珍(徐彦伯和送金城公主詩鳳閣憐簫曲鸞閨念丨丨)綵
珍(李白詩鳳飛九千仞五章備丨丨)地珍(李白明堂賦元符分兮丨丨見樊珣春雷賦慶集天寳祥開丨丨)錯珍
(李白詩入門上高堂列鼎丨丨羞)心珍(李白擬古詩取掇世上豔所貴丨之丨)山珍(韋應物長安道詩丨丨海錯弃)
(籓籬烹犢炰羔如折葵又王疇詩沉此荆丨丨)精珍(白居易詩頑賤一拳石丨丨百鍊金)陸珍(白居易詩丨丨熊掌爛)
自珍(韓愈春雪間早梅詩願得長輝映輕微敢丨丨)林珍(韓愈納凉聮句篚實摘丨丨盤肴饋禽□)函珍(韓愈城南)
(聮句飛膳自北下丨丨極東烹)貴珍(韓愈文脱外累自丨丨)豐珍(呂温由鹿賦雖復處之密邇享以丨丨比檻猿之駭)
(躍同海鳥之悲辛)西珍(歐陽修詩南産錯交廣丨丨富卭巴)至珍(梅堯臣荅張主簿遺茶詩丨丨非貴多為贈勿言些)
祕珍(梅堯臣觀韓玉汝貢奉圖詩茜袍白馬韓公子從何得此来丨丨)分珍(蘇軾和陶荅龐參軍詩旨酒荔蕉絶甘丨)
(丨)怪珍(蘇軾送陳傳道詩五君從我游傾瀉出丨丨)蠻珍(蘇軾詩丨丨海錯聞名久怪雨腥風入座寒党懷英題雙)
(橘堂詩公今致養豐禄食更取丨丨奉顔色)厨珍(黃庭堅詩走送丨丨自不嘗)芳珍(楊萬里詩滿盤山海眩丨丨未)
(借前籌已咽津)五珍(楊萬里郡中送春盤詩卧沙壓玉剖紅香部署丨丨訪詩腸)拾珍(陳與義雜書詩巨源邦之棟急)
(士如丨丨)水珍(馬祖常寄隐士詩葛花藤蔓供山貢菰米蓮房給丨丨)南珍(馬祖常移梅詩眷言江介品紛葩號丨丨)
閩珍(周權徐景端席上詩海邊丹荔輸丨丨)儒珍(蒲道源送吳閑閑真人詩貌雖老氏心丨丨)劉珍(後漢書安)
(帝紀詔謁者丨丨及五經博士校定東觀五經諸子傳記百家藝術整齊脱悞是正文字)伯珍(後漢書来歴字丨丨)叔珍
(後漢書陳龜字丨丨)君珍(拾遺記郅竒字丨丨居喪盡禮)洛珍(拾遺記孫亮作琉璃屏風每于月下舒之愛姬四人一名)
(朝姝二名麗居三名丨丨四名潔華使四人坐屏風内而外望之如無隔惟香氣不通于外為四人合四氣香香氣沾衣歴年彌盛)
(百浣不歇因名曰百濯香或以人名香故有朝姝香麗居香丨丨香潔華香)盧珍(傳燈錄五祖壁夲欲令處士丨丨畫楞伽)
(變相及見神秀題偈遂止不畫)
養老珍(禮記適饌省醴丨丨之丨具)龢隨珍(漢書叙傳先賤而後貴者丨丨之丨也)江南珍(後漢書岑)
(彭傳鄧讓與江夏太守侯登等相率遣使貢獻悉封為列侯或遣子將兵助彭征伐于是丨丨之丨始流通焉又楊萬里詩江珍海)
(錯各自竒冬裘何曾羡夏絺)四方珍(後漢書馬皇后紀太后詔曰人所以願封侯者欲上奉祭祀下求溫飽耳今祭祀則)
(受丨丨之丨衣食則蒙御府餘資斯豈不足而必當得一縣乎又晉書張實傳實遣督護王該送諸郡貢計獻名馬方珍)白茅
珍(晉書樂志明君篇雖薄供時用丨丨猶為丨)荆楚珍(晉書殷仲堪傳仲堪都督荆益寧三州軍事假節鎮江陵將之)
(任詔曰卿去有日使人酸然常謂永為廊廟之寳而忽為丨丨之丨良以慨恨又李嶠詠玉詩徒為卞和識不遇楚王珍)璫珥
珍(宋書陸徽傳徽薦朱萬嗣曰歴宰金山家無寳鏤之飾連組珠海室靡丨丨之丨)金玉珍(陳書世祖紀詔曰梁氏末)
(運奢麗已甚芻豢厭于胥史歌鍾列于管庫土木被朱丹之采車馬飾丨丨之丨又酉陽雜俎仙家圖籍有玉案記玉珍記)竹
箭珍(陳書江總傳總至會稽郡憩于龍華寺乃製修心賦曰信丨丨之為丨何珷玞之罕値)海表珍(唐書江夏王道)
(宗傳道宗為鄂州刺史坐貪贓帝聞怒曰朕提四海之富士馬若林如使采絶域之玩丨丨之丨顧不得耶特以勞民自樂不為也)
國家珍(墨子賢良之士厚乎德行辯乎言談博乎道術此固丨丨之丨而社稷之佐也又韓詩外傳魯公甫文伯死其母不)
(哭季孫使人問焉對曰是子也吾使之事仲尼仲尼去魯送之不出魯郊贈之不與家珍傅休奕豫章行女育無欣愛不為家所珍)
齊州珍(列子吳楚之國有大木焉其名為櫾碧樹而冬生實丹而味酸食皮汁已憤厥之疾丨丨丨之渡淮而北化為枳焉)
驥見珍(新論丨所以丨丨者以其日行千里也滿旬而取至則與駑馬均矣又景福殿賦或以嘉名取寵或以美材見珍)
明文珍(劉子楩楠鬱蹙以成褥錦之瘤蚌蛤結疴以銜明月之珠鳥飛則能翔青雲之際矢驚則能踰白雪之嶺斯皆仍瘁)
(以成丨丨之丨因激以致高遠之勢)李藏珍(水族加恩簿丨丨丨照乘走盤厥價不貲注丨丨丨真珠也又黃滔壺公山詩)
(藏珍起瑞烟周邦彦汴都賦地必出竒土無藏珍)洙泗珍(墨記東魯陳相作方圭樣銘之曰丨丨之丨佳墨也)市鮭
珍(古焦仲卿妻詩雜綵四百匹交廣丨丨丨)珠翠珍(七啓山鵽斥鷃丨丨之丨注肉以鳥名珠生於蚌謂蚌肉及翠鳥肉)
(以為肴饌之珍也又司馬光賜書詩萬商遷有無不通丨丨丨又元稹詩焉用翠毛珍)尺牘珍(陸雲南衡詩丨丨成丨潘)
(岳楊荆州誄草隸兼善丨丨必丨蘇舜欽寒夜荅子履見寄詩嘉篇數為貺丨丨亦相丨)鄒魯珍(潘岳笙賦丨丨之丨有汶)
(陽之孤篠焉)昭華珍(三月三日曲水詩序丨丨之丨既徙延喜之玉攸歸注尚書大傳曰堯得舜推而尊贈以昭華之玉)
美藉珍(梁昭明太子七契金盤薦丨丨之丨玉杯沉縹清之酒)釋花珍(梁昭明太子東齋聽講詩昔聞孔道貴今)
(覩丨丨丨)鳳卵珍(蕭子範七誘豹胎之貴丨丨之丨)清河珍(庾肩吾謝武陵王賚絹啟丨丨之丨丘園慙其束帛)
(關東之妙潛織陋其卷綃)西域珍(顔師古詩天涯致重譯丨丨獻竒丨)希代珍(高適荅侯少府詩誰謂行路難猥當)
(丨丨丨)結綠珍(李白詩我有丨丨丨)入幕珍(李白贈張鎬詩倒瀉溟海珠盡為丨丨丨)衛玠珍(元稹贈嚴)
(童子詩衛瓘諸孫丨丨丨可憐雏鳳好青春)小片珍(元稹酬樂天寄簟詩碾玉連心潤編牙丨丨丨)嘗膏珍(白居)
(易贈内詩蔬食足充飢何必丨丨丨)合穗珍(趙蕃甸人獻嘉禾賦丨丨之丨方將效祉于今日異畝之美豈獨標竒于古風)
藥物珍(韓愈贈元十八協律詩遺我數幅書繼以丨丨丨)握中珍(賈島送令狐相公詩數行望外札絶句丨丨丨)
(又白居易詩莫愛槖中珍范成大詩卷中圖畫袖中珍)碧桃珍(韓偓詩歌憐黃竹怨味實丨丨丨)比翼珍(吳融)
(無題詩木為連理貴禽因丨丨丨)刻釵珍(吳融無題詩黃鸝裁帽貴紫燕丨丨丨)圭璧珍(韓琦荅張望之求古)
(瓦硯詩求之日甚得日少片材無异丨丨丨)翰墨珍(司馬光瞻彼南山詩金石之符丨丨之丨)卧龍珍(趙抃詩厨)
(醖旋篘浮蟻釅府茶深點丨丨丨)明月珍(蘇軾詩璀燦丨丨丨)上古珍(蔡襄詩常欲贊奏丨丨丨)無價珍
(鄭侠詩箧有丨丨丨貴於青玉案)御厨珍(汪元量湖州歌金屋粧成物色新三宫日用丨丨丨)翠釡珍(袁桷装馬)
(曲駝峰熊掌丨丨丨碧實冰盤行陸續)羽毛珍(于慎行詩非同珠樹鳥獨用丨丨丨)教可珍(雲笈七籖真人以神)
(聽可尊也聖人以身教丨丨丨也)呂僧珍(南史丨丨丨字元瑜東海范陽人也身長七尺七寸容貌甚偉武帝受禪為冠)
(軍將軍封平固縣侯任總心膂性甚恭慎卒謚忠敬)劉懷珍(南史丨丨丨字道玉平原人伯父奉伯位至太守懷珍幼隨奉)
(伯至夀陽豫州刺史趙伯符出獵百姓聚觀懷珍獨不視奉伯異之曰此兒方興吾家齊臺建朝士爭為臣吏以懷珍為宋臺右衛)
(懷珍謂高帝曰人皆迎新臣獨送故豈以臣篤於夲乎建元元年封霄城侯卒謚敬侯)
對語(三品八珍)(國器家珍)(海錯林珍)(鴻寳駿珍)(西賮南珍)(枕中秘席上珍)(連城價希代珍)
摘句(萬國貢航珍求賢似拾珍)(淵静得藏珍青梅弄嶺珍)(白魚芳酒寄来珍岷峨鍾秀蜀多珍)
瞋(昌真切怒也說文張目也亦作謓嗔)
韻藻丞相嗔(杜甫麗人行炙手可熱勢絶倫慎莫近前丨丨丨)巴竹嗔(孟郊詩自悲風雅志恐被丨丨丨)
玉女嗔(王安石詩故將明豔凌霜雪未怕青腰丨丨丨)將軍嗔(蘇軾詩平生不識高丨丨手涴吾足乃敢丨)醉
尉瞋(蘇軾詩老子時遭丨丨丨)白鷗嗔(方岳詩便歸吾已俗往往丨丨丨)
增多嗔(冷齋夜話安世高者安息國王之嫡子也為沙門漢靈帝末謂人曰我有道伴在江南以嗔故為神當往省之舟次)
(廬山䢼亭湖廟下廟神語世高曰我以丨丨至此)若瞋(傅休奕猿猴賦揚眉蹙額若愁丨丨)張瞋(劉孝威春鷄贊排膺)
(激怒礴翅丨丨)不嗔(庾信秦穆公飲盜駿馬贊駿馬遇盜秦君丨丨韓愈詩獨宿荒陂射鳬雁賣納租賦官丨丨黃庚紀夢詩)
(&KR0849;豹獰丨丨知余有仙緣)怒嗔(杜甫詩上馬不用扶每扶必丨丨又前出塞詩生死向前去不勞吏丨丨蘇軾和子由踏青詩)
(何人聚衆稱道人遮道賣符色丨丨)神嗔(李賀神絃曲丨丨神喜師更顔)佯嗔(韓琮題商山店詩丨丨阿母留賓客暗為)
(王孫換綺羅)歸嗔(晁補之上馬詩来嗔馬蹄急丨丨馬蹄緩)龍嗔(唐庚大水詩丨丨揮水十丈餘千村萬落幾為魚倪)
(瓚苦雨行孟秋苦雨稲禾死天地晦冥丨怒丨)饑嗔(鄭清之詩炊沙作糗成丨丨楊萬里詩野炊未到也丨丨到得炊邊却可)
(人)兒嗔(范成大積雨作寒詩婢喜蚊僵霧帳丨丨蝸篆風櫺)忘嗔(陸游大熱詩汲井掬寒泉自足丨我丨戴良秦湖漁)
(隐詩競多聲失厲得雋語丨丨)天嗔(楊萬里䟦山谷草聖院花醉圖詩詩仙不合兼草聖鬼妒丨丨教薄命)奴嗔(周必)
(大登龜山詩注波緣壁化城中客愠丨丨我亦慵)怨嗔(郝經陽春怨恨郎不歸多丨丨)藂嗔(郭棐懷賢賦抱貞白而不)
(阿兮遭蒙霿而丨丨)惡嗔(翻譯名義頭師此云丨丨迦葉佛時魔名)貪嗔(翻譯名義三結者一身見二戒取三疑使更加)
(丨丨名五下分陸游詩丨丨雖斷尚餘癡)
蝮蛇瞋(北史厙狄士文傳士文拜貝州刺史至州發摘姦謟長吏尺布斗粟之贜無所寬貸司馬韋焜清河令趙逹二人并)
(苛刻唯長史有惠政時人語曰刺史羅刹政司馬丨丨丨長史舍笑判清河生喫人)見輒嗔(世說王長豫為人謹順事親盡)
(色養之孝丞相見長豫輒喜丨敬豫丨丨注王悦字長豫丞相導長子王恬字敬豫導次子也)未嘗嗔(顔氏家訓齊吏部侍)
(郎房文烈丨丨丨怒經霖雨絶糧遣婢糴米因爾逃竄三四日許方復擒之房徐曰舉家無食汝何處来竟無捶撻又杜甫詩傍舍)
(未曾嗔)鼉獺嗔(杜甫詩我能汎中流搪突丨丨丨)聲愈嗔(杜甫詩癡女饑咬我啼畏虎狼聞懷中掩其口反側)
(丨丨丨)嶄嵓嗔(孟郊峡哀詩古齒丨丨丨)獸目瞋(元稹代曲江老人詩建簴崇牙盛銜鐘丨丨丨)因酒嗔
(元稹旱災自咎貽七縣宰詩符下歛錢急值官丨丨丨)笑是瞋(白居易詩隂陽神變皆可測不測人間丨丨丨)左右
嗔(黃庭堅詩當時近前丨丨丨)北風嗔(黃庭堅詩簸船結纜丨丨丨)官長瞋(張耒赴亳州教官詩醉歸應被)
(丨丨丨未飽徒勞方朔愶)任客嗔(陸游詩食莱從兒瘦關門丨丨丨)妻生嗔(鄭震樵歌衣衫藍縷鶉百結與妻索)
(笑丨丨丨那知不是朱買臣)作笑嗔(岳珂拙婦吟尚隨姑嫂丨丨丨一生苦樂由他人)雷雹嗔(劉克莊詩海激)
(天翻丨丨丨)花應嗔(元好問詩對花不飲丨丨丨)魚鳥嗔(戴表元詩歸来反如客丨丨亦相丨柳貫詩平生幾)
(夢奉先寺不知猿鳥猶相嗔)塵土嗔(袁桷新安芍藥歌洛陽花枝如美人點點不受丨丨丨)起戰嗔(吳莱問五)
(臟詩坎離漸違行龍虎丨丨丨)三種嗔(翻譯名義禪門明丨丨丨一非理嗔他不来惱而自生嗔二順理嗔外人来惱爾乃)
(生嗔三諍訟嗔著已之法謂是著人之法言非由兹不順而生惱覺)
李日知嗔(朝野僉載李日知自為畿赤不曾行杖罰其事克濟及為刑部尚書有令史受勅三日忘不行者索杖剝衣欲)
(决之責曰我欲笞汝頓恐天下人稱你撩得丨丨丨丨喫李日知杖你亦不是人妻子亦不禮汝遂放之自是無敢犯者)老未
斷嗔(范成大詩白傅病猶牽愛晁公丨丨丨丨)
對語(解愠忘嗔)(匿笑佯嗔)(鵲喜猿嗔)(薄怒微嗔)(花常笑鳥不嗔)(猩唇沸獸目瞋)(齲齒笑頩顔嗔)
摘句(游戲不生嗔飄瓦不須嗔)(老来學佛離貪嗔小兒弄筆不能嗔)
塵(直珍切說文鹿行揚土也)
韻藻囂塵(左傳公欲更晏子之宅曰子之宅近市湫隘丨丨不可以居嵇康絶交書丨丨臭處千變百技在人目前桓法)
(闓初入山詩當知勝地遠於此絶丨丨)甑塵(後漢書范冉傳桓帝時為莱蕪長遭黨人禁錮窮居自若言貌無改閭里歌之)
(曰丨中生丨范史雲釡中生魚范莱蕪)承塵(後漢書雷義傳義嘗濟人死罪罪者以金一觔謝之義不受金主伺義不在默)
(投金於丨丨上後葺理屋宇得金金主已死乃以付縣曹李商隐詩陶公戰艦空灘雨賈傅丨丨破廟風)望塵(晉書石崇與潘)
(岳謟事賈謐廣成君每出崇降車路左丨丨而拜五代史唐臣傳周德威勇而多智能丨丨知敵數唐失名大章車賦丨丨不及初)
(非千里而遥)拜塵(見上晉書潘岳傳論安仁挾彈盈果丨丨趨貴斯才也而有斯行也劉禹錫望賦不作渭濱垂釣臣羞隨)
(洛陽丨丨友)凝塵(晉書簡文帝紀帝少有風儀善容止留心典籍不以居處為意丨丨滿席湛如也范成大石湖書事詩丨)
(丨滿書簏張養浩詩婦勤絲滿籰兒嬾硯丨丨)同塵(老子淵乎似萬物之宗和其光丨其丨)絶塵(莊子顔淵問於仲尼)
(曰夫子步亦步夫子趨亦趋夫子奔逸丨丨而回瞠若乎後矣西京雜記文帝自代還有良馬九匹浮雲赤電絶羣逸驃紫鷰騮綠)
(螭驄龍子麟駒丨丨號為九逸蘇軾荅完夫穆父詩竝轡天街兩丨丨)掃塵(淮南子雨師灑道風伯丨丨李陵書滅跡丨丨)
(斬其梟帥朱慶餘詩何門為丨丨)弭塵(淮南子止言以言止事以事辟猶揚堁以丨丨抱薪而救火陸雲詩和風丨丨清暉)
(映蓋)梁塵(劉向别錄魯人虞公發聲清晨歌動丨丨梁簡文帝有詠丨丨詩高啟詩繡陛花驚飄豔雪文丨風動委芳丨)灑
塵(論衡濕堂不丨丨卑屋不蔽風九歌令飄風兮先驅使涷雨兮丨丨)灰塵(干寳晉紀論若夫日昃不暇食夙夜匪懈者共)
(嗤點以為丨丨而相詬病矣)玉塵(搜神記橘中叟曰君輸瀛洲丨丨九斛龍縞襪八兩後日于青城草堂還我耳何遜雪詩)
(若逐微風起誰言非丨丨白居易詩十分滿醆黃金液一尺中庭白丨丨陸游午睡詩聊呼蟹眼湯瀹我丨色丨)芳塵(拾遺)
(記石虎起樓四十丈異香為屑使數百人于樓上吹散之名曰丨丨臺謝莊月賦綠苔生閣丨丨凝榭)香塵(拾遺記石季倫)
(屑沉水之丨如丨末布象床上使所愛者踐之無迹者賜以真珠)游塵(洞冥記元光中帝起壽靈壇四面列種軟棗條如青)
(桂風至自拂階上丨丨范甯穀梁傳序拯頽綱以繼三五鼔芳風以肩丨丨廣絶交論視若丨丨遇同土梗)揚塵(神仙傳麻)
(姑謂王方平曰見東海三變為桑田矣向到蓬莱水淺于往略半也東海行復丨丨乎風賦夫庶人之風塕然起于窮巷之間堀堁)
(丨丨鮑照詩綺羅豔華風車馬自丨丨)風塵(世說王戎云太尉神姿高徹如瑶林瓊樹自然是丨丨外物班固荅賓戲彼皆)
(躡丨丨之會履顛沛之勢杜甫詩驊騮開道路鷹隼出丨丨)衮塵(龍城錄唐寧王善畫馬花萼樓壁上畫六馬丨丨圖明皇)
(最愛玉面花驄風騌霧鬛纖悉具備後壁上止存五馬信知神物變化)拂塵(青箱雜記魏仲先寇莱公游陜郊僧寺多留題)
(後同到見寇詩用碧紗籠魏詩昏塵滿壁官妓以紅袖拂之仲先曰若得時將紅袖拂也應勝似碧紗籠晉白紵舞歌詩質如輕雲)
(色如銀袍以光軀巾丨丨杜牧寄張祜詩仲蔚欲知何處在苦吟林下丨詩丨)撫塵(東方朔與公孫宏書大丈夫相知何必以)
(丨丨而游垂髮齊年偃伏以日數哉應璩與曹公牋昔漢光武與戴子高有丨丨之好)清塵(東都賦雨師汎灑風伯丨丨又)
(盧諶與劉琨書自奉丨丨于今五稔)埃塵(蔡邕釋誨掃六合之穢慝清宇宙之丨丨左思詩結綬在纏牽彈冠去丨丨)紅
塵(應璩書悲風起于閨闥丨丨蔽于機榻祖詠詩停車傍明月走馬入丨丨)飛塵(陸機詩輕蓋承華景騰步躡丨丨傅休奕)
(有丨丨篇)輕塵(海賦丨丨不飛纖蘿不動李康游山序人生天地之間若流電之過戶牖丨丨之栖弱草)秋塵(鮑照詩高)
(墉宿寒霧平野起丨丨)音塵(謝莊賦美人邁兮丨丨闕隔千里兮共明月儲光羲詩中夜凉風来顧我闕丨丨)出塵
(北山移文以耿介絶俗之標蕭灑丨丨之想)六塵(梁武帝詩揮霍變三有恍惚隨丨丨昭明太子詩庶兹袪八倒冀此遣丨)
(丨)行塵(别賦驅征馬而不顧見丨丨之時起)征塵(王勃詩誰忍望丨丨)黃塵(楊炯詩寸心明白日千里暗丨丨)
邊塵(蘇味道單于川對雨詩伐邢知有屬已見静丨丨)沙塵(李白詩淪落歸丨丨杜甫詩回風颯颯吹丨丨)塞塵
(李白詩感激張天步從容靜丨丨盧綸寄王郎中詩未遠金門籍旋清玉丨丨)旅塵(孟郊詩十日一理髮每梳飛丨丨)微
塵(李商隐詩世界丨丨裏吾寧愛與憎法華經譬如有經卷書寫三千大千世界事全在丨丨中時有智人破彼丨丨出此經卷)
(首楞嚴經汝觀地性粗為大地細為丨丨傳燈錄百丈禪師曰不如于理先立後有福智臨時得捉土為金變海水為酥酪破須彌)
(山為丨丨)煙塵(黃滔詩縦徵終不起相與避丨丨)綠塵(范仲淹茶詩黃金碾碎丨丨飛)幻塵(圓覺經幻心滅故丨)
(丨亦滅)根塵(圓覺經丨丨虚妄注六丨六丨也)聞塵(圓覺經識清淨故丨丨清淨丨丨清淨故耳根清淨耳根清淨)
(故色塵清淨)色塵(見上)毒塵(釋氏要覧梵語杜多漢言抖擻謂三丨如丨能坌汚直心此人能振掉除去今訛稱頭陀)
法塵(楞嚴經有言句盡屬丨之丨埃)
元規塵(晉書王導傳庾亮居外鎮而執朝廷之權導内不能平常遇西風塵起舉扇自蔽曰丨丨丨汚人李白詩西来一搖)
(扇共拂丨丨丨)牀上塵(南史虞愿傳褚彦回詣愿不在丨丨積丨埃有書數帙彦回歎曰虞君之清至於此拂床而去語林)
(簡文帝為撫軍時見丨丨丨不拂視鼠行跡為佳又郎士元詩蟲聲粘戶網鼠跡印牀塵)三斗塵(唐書權懷恩傳懷恩賞罰)
(明見惡輒取語曰寧飲丨丨丨無逢權懷恩每盛服妻子不敢仰視)褥却塵(杜陽編元載寵姬薛瑶英有却塵褥云是却塵)
(之獸毛所為也)犀辟塵(嶺南表異錄犀角為梳簪塵不著髮又劉司封嘗言石駙馬毁舊屋坐於下風塵自分去蓋其所服)
(帶乃辟塵犀也李商隐詩碧城十二曲闌干丨丨丨埃玉辟寒又埤雅麈獸似鹿而大其尾辟塵又採蘭雜志沈約有香爐曰辟塵)
(謝靈運有帳曰辟塵)謁後塵(古今詩話牛僧孺赴舉投文贄劉禹錫禹錫對客塗竄其文後劉轉汝州牛出鎮漢南枉道汝)
(州駐旌信宿牛賦詩尾句云莫嫌恃酒輕言語曾把文章丨丨丨劉和云猶有當時舊冠劍待公三日拂埃塵牛意稍解曰三日之)
(事何敢當焉注宰相三日後主印升降百官又舞鶴賦逸翮後塵翺翥先路)隔兩塵(合璧事類韋子威師事丁約一日辭)
(去謂子威曰郎君得道尚丨丨丨又范成大詩君看百戰功名地越戍吳臺兩窖塵)襪生塵(洛神賦凌波微步羅丨丨丨又)
(王初詩猶殘仙媛湔裙水幾見星妃渡櫗塵)陌上塵(陶潛詩人生無根蒂飄如丨丨丨)馬足塵(費㫤春郊見美)
(人詩陽陽蓋項日飄飄丨丨丨又杜甫詩朝扣富兒門暮隨肥馬塵又王逢詩雲掩金戈日風生鐡馬塵)離俗塵(唐太宗詩)
(對此留餘想超然丨丨丨)松下塵(李白對酒憶賀監詩昔好杯中物今為丨丨丨)萬古塵(李白詩天地一逆旅同悲)
(丨丨丨)翠幃塵(杜甫詩蟲書玉佩蘚燕舞丨丨丨)不動塵(杜甫詩黃門飛鞚丨丨丨御厨絡繹送八珍)一
片塵(岑參詩日暮征鞍去東郊丨丨丨又范成大詩過眼人情一閧塵)硯留塵(柳宗元詩印文生綠經旬合丨匣丨)
(丨盡日封)一騎塵(杜牧詩丨丨紅丨妃子笑無人知是荔枝来又陳孚詩紅塵一騎君休笑中有漁陽萬騎塵)
增自塵(詩無將大車祗丨丨兮蘇軾詩病馬羸騶只丨丨)前塵(禮記丨有丨埃則載鳴鳶又首楞嚴經若分别性離)
(塵無體斯則丨丨分别影事)驅塵(禮記國中丨丨不出軌注入國不馳長孫正隐上元夜詩車馬亂丨丨)起塵(左傳)
(欒枝使輿曳柴注曳柴丨丨詐為衆走)繼塵(後漢書荀韓鍾陳列傳贊二方承則八慈丨丨注二方元方季方也荀淑八子)
(皆以慈為字故云八慈)煨塵(後漢書士有懷琬琰而就丨丨者亦何可支哉)韜塵(晉書摯虞傳思游賦曰夏像丨丨于)
(市北兮瓶罍抗方于兩楹)英塵(晉書皇甫謐傳謐釋勸曰登紫闥侍北辰翻然景曜雜沓丨丨司空圖商山詩國史數行猶有)
(志只將談笑繼丨丨)荒塵(宋書禮志征西將軍庾亮在武昌開置學官教曰詩書丨丨頌聲寂寞仰瞻俯省能弗歎慨)餘
塵(宋史南唐李氏世家煜奉表陳紹襲之意曰臣自出膠庠心疎利禄被父兄之蔭育樂日月以優游思追巢許之丨丨遠慕夷)
(齊之高義)塵塵(逸周書詩云馬之剛矣轡之柔矣馬亦不剛轡亦不柔志之丨丨取予不疑以是御之注丨丨亦和擾也不疑)
(和之心也又蘇軾詩念忘俱有劫丨丨自無際)食塵(山海經愚水之南有蛇丨丨蔡邕勸學螾無爪牙輭弱不便穿穴洞地丨)
(丨飲泉)意塵(關尹子惟我一心則丨者丨往来爾事者歘起滅爾我心有大常者存)鏤塵(關尹子言之如吹影思之)
(如丨丨)屑塵(管子剽土之次曰五沙五沙之狀粟焉丨丨厲注剽堅也言其地粟碎故若丨丨之厲厲踊起也)宿塵
(參同契洗濯羽翮振索丨丨)十塵(算經纖十沙沙丨丨)袪塵(拾遺記崑崙之山有丨丨之風若衣服塵汚者風至吹之)
(衣則淨如浣濯吳莱泛海登盤陀石詩古棹苔駐跡仙枰竹丨丨)金塵(拾遺記岱輿山南有平沙千里色如金風吹沙起若)
(霧亦名金霧亦名丨丨沙著樹粲然如黃金塗矣)拾塵(拾遺記員嶠北有浣腸之國甜水繞之而水強流迅急千鈞投之久)
(久乃沒其國人常行于水上逍遥于絶岳之嶺繞八柱為一息經四軸而暫寢丨丨吐霧以算歴劫之數而成丘阜亦不盡也李白)
(雪讒詩丨丨掇蜂疑聖猜賢柳宗元詩機事齊飄瓦嫌猜比丨丨)步塵(拾遺記昭王時東甌獻二女一名延娟二名延娥巧)
(善歌笑丨丨上無迹行日中無影范成大鞭春微雨詩旛勝絲絲雨笙歌步丨丨)縈塵(拾遺記燕昭王時廣延國獻舞女二)
(人一名旋娟一名提嫫並玉質凝膚行無跡影積年不饑王飲以瓀珉之膏飴以丹泉之粟其舞曲一曰丨丨言其體輕與塵相亂)
(也)落塵(西京雜記東方生善嘯每曼聲長嘯輒塵落帽陸龜蒙置酒行丨丨花片排香痕)彌塵(拾遺錄遥碣石而轢)
(倒晷排閶闔而軼姑徐非夫歸風丨丨之迹超虚送日之步安能若是哉)空塵(司空圖詩品悠悠丨丨忽忽海漚淺深聚散萬)
(取一收僧淡交詩水花凝幻質墨土聚丨丨)鑑塵(世說補趙匡凝每整衣冠使人持巨丨前後照微覺有丨即令持紅拂去)
(之)無塵(高士春秋方鎔隐天門山以椶櫚葉拂書號曰丨丨子月以酒脯祭之)收塵(玉海清風先戒屏翳丨丨)蚓
塵(路史堂蜋之氣含之出火丘丨之丨背之起霧)雨塵(路史梁武大同元年二年丨黃丨如雪攬之盈掬雨又上聲崔櫓詩)
(紅葉下山寒寂寂濕雲如夢丨如丨)麴塵(西溪叢話劉禹錫詩龍墀遥望丨丨絲按禮記鞠衣注如鞠塵色又周禮内司服鞠)
(衣鄭氏云黃桑服如鞠塵色乃知用麴蘖字非是)仰塵(聞見近錄丁晉公常忌楊文公文公一日詣晉公既拜而髯拂地晉)
(公曰内翰拜時鬚撇地文公起視其丨丨曰相公坐處幕漫天)隔塵(文房寳餙養硯以文綾蓋貴乎丨丨)驚塵(風賦丨丨)
(則日月晝昏卷霧則珠星夜朗王勃楚望賦覩丨丨之歘起虞集刷馬歌如雲之馬西北来飛鞚丨丨徧南陌)軌塵(東京賦丨)
(丨掩迒匪疾匪徐注迒音岡迹也王濟詩乃心戀丨丨)激塵(七啟飛聲丨丨依違厲響注激飄也言善歌者)光塵(繁欽)
(與魏文帝牋冀事速訖旋侍丨丨)遺塵(魏都賦魏地者先王之桑梓列聖之丨丨又陸龜蒙文謝丨丨者有道之士也隐于)
(四明之南一旦訪余曰吾得于玉泉生知子性誕逸樂神仙中書探海岳遺事以期方外雖銅墻鬼炊&KR0849;獄劍餌無不窺之也)振
塵(西征賦砰揚桴以丨丨繣瓦解而冰泮)衝塵(張華遊獵詩鼓噪山淵動丨丨雲霧連)翳塵(閭丘冲三月三日詩)
(微風扇穢朝露丨丨)路塵(古詩君為清丨丨妾為濁水泥唐太宗詩舞接花間燕歌迎鳥丨丨)飈塵(古詩人生寄一世奄)
(忽若丨丨)靜塵(宋明帝治兵大雅中虚巾拂四表丨丨)涓塵(謝靈運山居賦施隆貸而有渥報丨丨而無期梁武帝孝)
(思賦序慈如河海孝若丨丨王僧孺侍宴詩小臣良不才丨丨愧所守)躡塵(謝莊舞馬賦寫秦坰之丨丨狀吳門之曳練)
夕塵(鮑照懷遠人詩輕蘿含丨丨)徽塵(謝朓游後園賦仰丨丨兮美無度奉英軌兮式如璋)抗塵(北山移文焚芰)
(製而裂荷衣丨丨容而走俗状顧瑛餞謝子蘭詩丨丨走俗山澤容)情塵(頭陀寺碑愛流成海丨丨為岳)朱塵(别賦鏡丨)
(丨之炤爛襲青氣之烟煴)心塵(梁昭明太子詩因慈闡慧雲欲使丨丨伏)喧塵(梁簡文帝詩丨丨是時息靜坐對重巒)
砌塵(梁元帝詩垂楊拂丨丨)纓塵(沈約詩願以潺湲水霑君丨上丨)梵塵(庾肩吾和太子受戒詩梅梁落丨丨)
背塵(庾肩吾詩分驂各丨丨)淹塵(劉孝綽和太子鍾山解講詩丨丨資海滴昭暗仰燈然)澣塵(陶弘景華陽頌)
(熒芝可燭夜田泉常丨丨)拭塵(庾信咏鏡詩玉匣聊開鏡輕灰暫丨丨韓偓無題詩紫蠟融花蔕紅綿丨鏡丨)吹塵(庾信)
(秦州麥積崖佛龕銘雷陳法鼓樹積天香潄泉珉谷丨丨石床呂太乙土賦軒佐丨丨直庶幾于夢想)范塵(駱賓王韋明府)
(宅宴詩雅琴馴魯雉清歌落丨丨)辭塵(駱賓王冒雨尋菊序白帝徂秋黃金勝友丨丨成契冒雨相邀)暗塵(蘇味道詩)
(丨丨隨馬去明月逐人来蘇軾詩春雨如丨丨春風吹倒人又想見氊車碾丨丨王鬱傷别曲蘭臯飛丨丨征車紆去轍)聚塵
(賈至詩萬里平沙一丨丨)網塵(李白山中孺子妾歌芙蓉秋老霜團扇羞丨丨又贈叚七娘詩羅襪凌波生丨丨高啟詩朱字)
(箜篌委丨丨)騰塵(杜甫有事於南郊賦高衢丨丨長劍吼血馬祖常北遊詩馬跡見丨丨車轍聞戞轊)浥塵(王維詩渭)
(城朝雨丨輕丨又作裛吳融詩丨丨絲雨送微凉)化塵(張仲素廻文錦賦委箧多年丨丨千古白居易秦中吟無名税奪我)
(身上煖買爾眼前恩進入瓊林庫歲久丨為丨)纖塵(耿湋詩宫闕參差當晚日山河迢逓淨丨丨)泥塵(韓愈合江亭詩)
(願書岩上石勿使丨丨涴)流塵(劉禹錫詩丨丨蔽霜紈李商隐詩一年生意屬丨丨)銷塵(李紳望鶴林寺詩紅照日高殷)
(奪火紫凝霞曙瑩丨丨)弄塵(白居易觀兒戲詩丨丨復闘草盡日樂嬉嬉)擺塵(白居易詩丨丨野鶴春毛暖)去
塵(白居易詩無人繼丨丨)海塵(李賀天上謠東指羲和能走馬丨丨新生石山下)舊塵(王建詩專望紅旗拜丨丨)
諸塵(王建詩焚香向居士無計出丨丨)緇塵(李益詩晚逐旌旗俱白首少遊京洛共丨丨)素塵(李商隐殘雪詩)
(旭日開晴色寒空失丨丨)赤塵(温庭筠詩白馬䟃□丨丨起)粉塵(温庭筠詩花房透露紅珠落蛺蝶䨇雙護丨丨)暝
塵(温庭筠詩駑馬垂頭搶丨丨)麝塵(温庭筠詩𢷬丨成丨香不減拗蓮作寸絲難絶柳貫詩月窗青錦丨丨寒)狂塵
(温庭筠曉仙謠霧蓋丨丨億兆家世人猶作牽情夢)石塵(馬戴贈别空公詩松風掃丨丨)利塵(陸龜蒙詩丨丨日冥冥獨)
(此清夜止)蘂塵(陸龜蒙和襲美徵友人酒詩輕蟻漂漂雜丨丨張佖芍藥詩香清粉澹怨殘春蝶翅蜂鬚戀丨丨唐彦謙牡丹)
(詩嫦娥婺女曾相送留下鵶黃作丨丨)燒塵(張蠙詩尺書先假路紅旆旋丨丨)獵塵(張蠙詩曉戍殘烽火晴原起丨)
(丨)康塵(羅隐病驄馬詩曾聽禁漏驚街鼓慣踏丨丨怕小橋)避塵(羅隐詩禁樹曾摛藻臺烏舊丨丨又牡丹詩芍藥與)
(君為近侍芙蓉何計丨芳丨)趋塵(羅隐詩萬里朝臺勞寄夢十年侯國阻丨丨)析塵(蘇軾詩丨丨妙質夲来空更積)
(微陽一綫功)混塵(蘇軾詩天上麒麟豈丨丨)一塵(蘇軾詩下視禹九州毫端栖丨丨又傳燈錄法融曰丨丨飛而翳空)
(一芥墮而覆地)掠塵(張耒大禮慶成賦霽暘告旦祥飈丨丨)蛛塵(范成大詩掃盡丨丨看舊題)隙塵(范成大詩)
(丨丨浮日影)仙塵(范成大詩北山山下小菴居佛劫丨丨只故吾)客塵(范成大詩片雲不載歸夢兩髩全供丨丨又楞)
(嚴經憍陳那起白佛我今長老于大衆中獨得解名因悟丨丨二字成果譬如行客投寄旅亭不遑居處若實主人自無攸往)瓊
塵(楊萬里詩銅圍銀範鑄丨丨)帽塵(楊萬里詩野雲墟月空荒寺兩袖寒風一丨丨)細塵(陸游詩滿路新泥換丨丨)
架塵(陸游詩酒盡枵樽腹書抛委丨丨)嗅塵(趙孟頫駿馬圖詩丨丨一歕驚肉飛奮迅不受人間鞿)臆塵(王惲)
(遊萬國寺詩掬飲清丨丨坐睨巨石怪)劫塵(耶律楚材詩草没詩碑覆丨丨)末塵(柳貫詩清廟方惇禮容臺忝丨丨)
紫塵(馬祖常詩南陌丨丨十丈高捋鬚買酒意氣豪)暖塵(虞集詩城南城北丨丨飛楊基詩十里湖堤踏丨丨老懷忽憶)
(故鄕春)瘴塵(黃鎮成詩化雨蘇民望祥風洗丨丨)蠧塵(吳莱詩手挟殘編只丨丨山林著我最閒身)軟塵(許有)
(壬詩喚醒三年夢東華足丨丨)霏塵(譚貞良笑賦丨丨餐花)垢塵(郭四朝詩高舉方寸物萬吹皆丨丨)攘塵(雲笈)
(七籖玉童擲華以却穢神妃散香以丨丨)四塵(楞嚴經我今觀此浮根丨丨祗在我面如是識心實居身内注丨丨者色香味)
(觸也)緣塵(楞嚴經爾時阿難及諸大衆聞佛示誨身心泰然念無始来失却本心妄認丨丨分别影事注見不動心方顯識為)
(塵影故悔迷真逐妄)蓬塵(傳燈錄僧問國一大師如何是道師曰山上有鯉魚水底有丨丨)
袂拘塵(禮記凡為長者糞之禮必加帚於箕上以丨丨而退其丨不及長者)車軌塵(穀梁傳丨丨丨馬候蹄掩禽旅)
(御者不失其馳然後射者能中注丨丨丨謂塵不出轍又曲水詩序增類帝之宫飭禮神之館塗歌邑頌以望屬車之塵者久矣宋)
(之問詩多慚獻嘉頌空累屬車塵又蒲道源詩金印此行如斗大西還遥望使車塵)積年塵(晉書山濤傳初陳郡袁毅嘗為)
(鬲令貪濁而賂遺公卿以求虚譽亦遺濤絲百斤濤不欲異於人受而藏於閣上後毅事露檻車送廷尉凡所受賂皆見推檢濤乃)
(取絲付吏丨丨丨埃印封如初又蔣防聚米為山賦起自纖微有類積塵為岳終非竒幻那同畫地成川)谷中塵(周書齊煬)
(王憲傳建德五年大舉東討時齊主分軍萬人向千里徑又令其衆出汾水關自率大兵與大將軍永昌公椿對陣宇文盛馳騎告)
(急憲自以千騎救之齊人望丨丨丨起相率遽退又化書夫空中之塵若飛雪而目未嘗見)野馬塵(莊子丨丨也丨埃也)
(生物之以息相吹也姚鵠詩浮世休驚丨丨丨)清受塵(論衡丨丨丨白取垢青蠅所汙常在練素)再成塵(拾遺記員)
(嶠南有移池國人皆䨇瞳修眉長耳餐九天之正氣死而復生於億劫之内見五岳丨丨丨扶桑萬歲一枯其人視之如旦暮也)
衣上塵(述異記香水在并州其水香潔浴之去病吳故宫亦有香水溪俗云西施浴處吳王宮人濯妝於此溪上源至今馨)
(香古詩云安得香水泉濯郎丨丨丨雲笈七籖我有衣中珠不嫌丨丨丨我有長生理不厭有生身又趙嘏詩三年踏盡化衣塵只)
(見長安不見春張翥送觀性空上人歸省詩一龕還可老莫汚衲衣塵)明窗塵(許彦周詩話李太白作草創大還詩云髣)
(髴丨丨丨死灰同至寂初不曉此語後得李氏鍊丹法云丨丨丨丹砂妙藥也)歌扇塵(庾肩吾和徐主簿望月詩願以重光)
(曲承君丨丨丨又唐太宗詩畫棟歌塵合)數寸塵(庾信步虛詞海無三尺水山成丨丨丨)雪翻塵(司空曙詩射禽)
(風助箭走馬丨丨丨又薩都剌詩夜深怕有羊車到自起籠燈照雪塵)火照塵(盧綸詩壞壁烟垂網香街丨丨丨又白居)
(易詩鞍馬光照塵)九衢塵(耿湋詩天垂五夜月霜覆丨丨丨又章碣詩夜潮分卷三江月曉騎齊驅九陌塵王安石詩尋)
(幽觸靜還成興何必區區九陌塵)霽後塵(韓愈詩庭變寒前草天銷丨丨丨)帝京塵(柳宗元詩素衣今盡化非)
(為丨丨丨又呂讓詩髮改河陽鬢衣餘京洛塵)幽鳳塵(李賀詩鏡奩丨丨丨)玉像塵(王建題應聖觀詩空廊鳥啄花)
(甎縫小殿虫緣丨丨丨)戲鹿塵(王建詩石冷啼猿影松昏丨丨丨)碾為塵(元稹詩青山丨丨丨白日無閑人)
郡榻塵(白居易郡齋旬假命宴詩初黔軍厨突一拂丨丨丨)眼耳塵(白居易冷泉齋記丨丨之丨心舌之垢不待盥)
(滌見輒除去又詩憂喜皆心火榮枯是眼塵)草座塵(白居易詩闇落燈光燼間生丨丨丨)候吏塵(温庭筠送北陽)
(袁明府詩葦浦迎船火茶山丨丨丨)杏花塵(喻坦之詩誤入丨丨丨晴江一看春又宋无贈歌者詩十疋吳綾賞永新一聲)
(歌歇丨丨丨)六街塵(于武陵贈賣松人詩長安重桃李徒染丨丨丨又李商隐詩一丈紅薔擁翠筠羅窗不識繞街塵)
幾坊塵(薛能詩出去歸来旅食人麻衣長帶丨丨丨又釋明夲梅花詩寒添灞上雙眉凍愁壓江南幾屐塵)筆染塵
(薛能夏日蒲津寺居詩風窗丨丨丨)醉袖塵(趙嘏詩曖駐含窗日香餘丨丨丨)枕席塵(趙嘏别麻氏詩出門便涉)
(東西路回首初驚丨丨丨)漠漠塵(韋莊詩錦江風散霏霏雨花草香飄丨丨丨)𢷬藥塵(李洞詩井鎻煎茶水廳關)
(丨丨丨又陸游詩杵急藥塵香)一條塵(杜荀鶴塞上詩戍樓三號火探馬丨丨丨又佛印寄蘇子瞻書子瞻胸中有萬卷書)
(筆下無一點塵又劉炳詩二分流水一分塵)玉琴塵(李中贈王道者詩功就不看丹竈火性閒時拂丨丨丨)玉梯
塵(王初延平天慶觀詩劍化江邊綠搆新層臺不染丨丨丨又韋應物寄令狐侍郎詩夕宴華池月朝奉玉階塵又胡曾邯鄆詩)
(曉入邯鄲十里春東風吹下玉樓塵)瑟瑟塵(林逋茶詩石碾輕飛丨丨丨)渴肺塵(王安石詩長卿消丨丨生丨朱)
(松荅卓民表送茶詩喚回窈窈清都夢洗盡蓬蓬丨丨丨)荔支塵(楊億梨花詩漢苑漫傳盧橘賦驪山誰識丨丨丨)玉
輅塵(蘇軾詩曾謁東封丨丨丨)旄頭塵(蘇軾仁宗皇帝飛白御書記凡所見者皆當聳然而作如望丨丨之丨而聽屬)
(車之音)萬斛塵(蘇軾詩紛紛模擬真堪笑爾輩毫端丨丨丨朱子詩十年不共賦陽春正有胸中丨丨丨)桃李塵
(張耒詩吹盡紛紛丨丨丨范成大秋日雜興即事亦足樂何必丨丨丨)簿領塵(范成大送唐彦博宰安豐詩繡腸五車書)
(不鄙丨丨丨)庾公塵(陸游詩翛然不染丨丨丨又馮璧詩虎守天門未易通庾塵無扇障西風)破硯塵(余汝尚詩)
(開書丨丨丨)累劫塵(劉汲詩清泉便當如澠酒澆盡胸中丨丨丨)羽書塵(姚燧詩太平無有丨丨丨)半面
塵(吳澄題畫竹圖詩被誰點染移將去也愛京華丨丨丨又楊萬里南華道中詩殷勤自掬曹溪水淨洗先生面上塵)灞橋
塵(耶律楚材詩征衣全染丨丨丨)瀚海塵(廼賢詩曾蹴隂山雪思清丨丨丨)釡底塵(鄭元祐詩艱難若此良自)
(笑束燒不爇丨丨丨)綺羅塵(朱德潤詩靜樂可忘軒冕貴清遊端勝丨丨丨)霧如塵(張淮詩空濛罩影丨丨丨)十
丈塵(張淮詩九陌風光丨丨丨)畫棟塵(王士熙題九成宮圖詩丨丨丨空巢燕去蒼崖雲掩路碑横)邯鄲塵
(陳泰詩東風日暮丨丨丨去去共踏長安春)
函夏無塵(陸雲賦丨丨丨丨海外有謐)
對語(丹液玉塵)(香霧花塵)(漁火獵塵)(甜雪香塵)(舞汗歌塵)(金粉麯塵)(三昧六塵)(聚沫流塵)
(金莖露玉輅塵)(榆莢雨杏花塵)(雲擘絮雨霏塵)(犀分水玉辟塵)(鞦韆影蹴踘塵)(鴻爪雪馬蹄塵)
摘句(冰輪不染塵呼童碾玉塵)(絃管沸香塵幽草綠無塵)(閒階柳拂塵細雨若歌塵)(玉勒染輕塵畫扇拂遊塵)
(千官齊出拜行塵宿雨能消御路塵)(風泉竹露淨衣塵青苔日厚自無塵)(小圃隂隂遍灑塵秋山行盡路無塵)
(一尺松栽已出塵車雷晴起曲江塵)(馬蹄經雨不霑塵日窺窗隙弄遊塵)(玉山翹翠步無塵沉香火暖錦承塵)
陳(直珍切列也張也衆也布也故也亦州名又姓又直刃切)
韻藻汨陳(書丨丨其五行)君陳(書序周公既沒命丨丨分正東郊作丨丨困學紀聞丨丨蓋周公之子伯禽弟見坊)
(記注)取陳(詩我丨其丨食我農人)我陳(詩彼何人斯胡逝丨丨傳陳堂塗也)在陳(論語子丨丨曰歸與歸與)陳
陳(漢書食貨志太倉之粟丨丨相因充溢露積於外腐敗不可食杜牧早秋詩銖稱與縷雪誰覺老丨丨)直陳(漢書谷永)
(傳疏賤之臣至敢丨丨天意)雷陳(後漢書雷義傳舉茂才讓於陳重刺史不聽義遂徉狂被髮走不應命鄕里為之語曰膠)
(漆自謂堅不如丨與丨杜甫詩莫令膠漆地萬古重丨丨)鉤陳(晉書天文志北極五星丨丨六星皆在紫宫中北極北辰最尊)
(者也其紐星天之樞也丨丨後宮也大帝之正妃也大帝之帝居也庾信華林園馬射賦玉衡正而泰階平閶闔開而丨丨轉賈至)
(詩堯樽列鐘鼓漢闕闢丨丨李商隐陳後主詩渚蓮參法駕沙鳥犯丨丨)常陳(晉書天文志丨丨七星如畢狀在帝座北天子)
(宿衛武賁之士以設彊禦也星搖動天子自出明則武兵用微則兵弱)下陳(晏子春秋願得充數乎丨丨班偼伃賦登薄軀)
(於宫闕兮充丨丨於後庭文選注丨丨後列也)梁陳(唐本事詩李白才逸氣高與陳拾遺齊名先後合德其論詩云丨丨已来)
(豔薄斯極沈休文又尚以聲律將復古道非我而誰歟故陳李二集律詩殊少又陸機詩夙駕尋清軌遠遊越丨丨江淹詩驅馬遵)
(淮泗旦夕見丨丨)星陳(八伯歌明明上天爛然丨丨甘泉賦於是乃命羣僚歴吉日協靈辰丨丨而天行東京賦清道案列)
(天行丨丨張說宿直温泉宮羽林獻詩丨丨玄武閣月對羽林營)横陳(宋玉諷賦主人之女為臣歌曰内怵惕兮徂玉牀丨)
(自丨兮君之旁司馬相如好色賦花容自獻玉體丨丨李商隐北齊詩小憐玉體丨丨夜已報周師入晉陽陸龜蒙薔薇詩倚牆當)
(戶自丨丨)錯陳(王粲弩俞新福歌材官選士劍弩丨丨)自陳(應璩詩避席跪丨丨賤子實空虚束晳賦愁鬱煩而難處)
(且覼縷而丨丨梁簡文帝詩誰知日欲薄含羞不丨丨)敷陳(謝靈運詩論物靡浮說析理實丨丨)重陳(崔湜至桃林塞)
(詩歲月行差盡山川難丨丨杜甫詩途遠欲何向天高難丨丨)羅陳(韓愈詩光芒相照燭南北爭丨丨)列陳(韓愈雜詩)
(喑蟬終不鳴有抱不丨丨)肆陳(柳宗元詩蔬果自遠至杯酒盈丨丨)朱陳(白居易詩徐州古豐縣有村曰丨丨蘇軾丨丨)
(嫁娶圖詩何年顧陸丹青手畫作丨丨嫁娶圖聞道一村唯兩姓不將門戸賣崔盧又詩奉引拾遺叨侍從思歸少傅羡丨丨)雜
陳(歐陽修醉翁亭記山肴野䔩丨然而前丨者太守宴也)
卑高陳(易丨丨以丨貴賤位矣)芻狗陳(莊子夫丨丨之未丨也盛以篋衍巾以文繡尸祝齋戒以將之及其已陳)
(也行者踐其首脊蘇者取而㸑之而已)縦横陳(曹植詩清醴盈金觴餚饌丨丨丨張華詩八音硼磕奏肴俎丨丨丨梁昭)
(明太子詩茂㳂實俊朗文義丨丨丨)羽觴陳(謝朓詩瓊筵妙舞絶桂席丨丨丨)六義陳(唐明皇宴羣臣詩進對一)
(言重遒文丨丨丨又司馬光賜書詩願推賜書意直以古義陳)步障陳(李嶠錦詩漢使巾車遠河陽丨丨丨)仙衛陳
(沈佺期詩拂旦雞鳴丨丨丨憑高龍首帝城春)禮容陳(裴光庭詩紫庭崇讓畢粉署丨丨丨)百味陳(劉昇詩聖酒千)
(鍾洽仙厨丨丨丨)五合陳(蘇軾詩子有折足鐺能容丨丨丨)
增卜陳(書丨丨惟若兹注丨兆丨列惟若此吉征必克之柳貫詩稽謀信丨丨)代陳(左傳陳厲公蔡出也故蔡人殺)
(五父而立之生敬仲其少也周史有以周易見陳矦者陳矦使筮之遇觀之否曰是謂觀國之光利用賓於王此其丨丨有國乎)
薦陳(左傳子産曰非丨丨之不敢輸也又弘執恭和平凉公觀妓詩小堂羅丨丨)豫陳(戰國策司馬喜奏書中山王曰)
(臣願之趙觀其地形險阻人民貧富君臣賢不肖商敵為資未可丨丨也)顯陳(史記秦始皇紀秦聖臨國始定刑名丨丨舊章)
(漢書敘傳子絲慷慨激辭納說攬轡正席丨丨成敗)張陳(漢書禮樂志自夏以往其流不可聞已殷頌猶有存者周詩既備而)
(其器用丨丨周官具焉又後漢書王丹傳丹曰交道之難未易言也世稱管鮑次則王貢丨丨凶其終蕭朱隙其末故知全之者鮮)
(矣李咸用論交詩松篁貞管鮑桃李豔丨丨按謂張耳陳餘)畢陳(漢書郊祀志郊見上帝青赤白黃黑五方之帝皆丨丨各)
(有位饌祭祀僃具楊侃皇畿賦四校丨丨六飛並駕)暴陳(漢書文三王傳毫釐過失無不丨丨)開陳(漢書公孫弘傳每朝)
(會議丨丨其端使人主自擇不肯面折庭爭)極陳(漢書杜鄴傳扶陽矦韋育舉鄴方正鄴對曰臣聞禽息憂國碎首不恨卞)
(和獻寳刖足願之臣今幸得奉直言之詔無二者之危敢不丨丨)明陳(漢書蕭望之傳令公卿大臣朝見奏事丨丨其職以)
(考功能)文陳(漢書外戚傳孝成許皇后疏曰事率衆多不可勝以丨丨俟自見索言之)戹陳(漢書儒林傳周道既衰陵)
(夷二百餘年而孔子興以聖德遭季世西入周南至楚畏匡丨丨)平陳(漢書儒林傳林尊字長賓濟南人也事歐陽高為博)
(士論石渠後至少府太子太傅授平陵平當梁陳翁生當至丞相翁生信都太傅家世傳業由是歐陽有丨丨之學又羅隐詩思量)
(只合騰騰醉煮海丨丨盡夢中)朝陳(隋書音樂志樽壺夕視幣玉丨丨謝莊登歌潔火夕照明水丨丨)昭陳(宋史樂志)
(罍之初登其儀丨丨罍之既祼其香升聞吳均竹賦和風流暢萬彙丨丨)妥陳(宋史樂志紫觚陟降嘉玉丨丨)靖陳(宋史)
(樂志文物流彩鑾輅丨丨)食陳(鹽鐡論繇賦省而民富多溫衣飽食藏新丨丨抱朴子我庾惟億民丨其丨朱松荅卓民表送)
(茶詩攪雲飛雪一番新誰念幽人尚丨丨)儲陳(鹽鐡論繫馬百駟貨財充内丨丨納新不知有旦無暮稱貸者之急)金陳
(水經注竺枝扶南記曰林陽國去丨丨國步道二千里車馬行無水道舉國事佛)荀陳(世說正始中人士比論以五丨方五)
(丨荀淑方陳實荀靖方陳諶荀爽方陳紀苟彧方陳羣荀顗方陳泰李商隐詩耿賈官勲大丨丨地望清)因陳(本草茵蔯蒿類)
(經冬不死更因舊苗而生故名丨丨杜甫詩茵蔯春藕香蘇軾元日詩盤堆紅縷細丨丨)放敶(楚辭丨丨組纓班其相紛敶同)
(陳)究陳(高唐賦狀似走獸或像飛禽譎詭竒偉不可丨丨)粗陳(難蜀父老余之行急其詳不可得聞已請為大夫丨)
(丨其略)素陳(賈誼疏以陛下之明逹因使少知治體者得佐下風致此非難也其具可丨丨於前願幸毋忽趙抃送范憲赴)
(闕詩大對如晁董公嘗丨所丨)弘陳(班固典引蓄炎上之烈精藴孔佐之丨丨)後陳(東京賦總輕武於丨丨奏嚴鼓之嘈)
(囐注丨丨者謂北軍五營兵在丨丨列)樂陳(王粲安臺新福歌丨丨我廣庭式宴賓與師虞世基汴水早發應令詩臨淄成)
(頌美河間雅丨丨又杜審言歲夜詩明朝元會日萬夀樂章陳)儷陳(景福殿賦華鍾杌其高懸悍獸仡以丨丨)宿陳(景福)
(殿賦星居丨丨綺錯鱗比)對陳(景福殿賦其西則左墄右平講藝之場二六丨丨)冬陳(陶潛文簞瓢屢罄絺綌丨丨)
虚陳(陶潛感士不遇賦疑報德之若兹懼斯言之丨丨)肅陳(赭白馬賦武義粤其丨丨文教迄已優洽)四陳(顔延)
(之迎送神歌金支中樹廣樂丨丨梁簡文帝詩三息俱上堂觴肴滿丨丨江淹詩曠哉宇宙惠雲羅更丨丨)䨇陳(鮑照詩齊)
(衾久兩設角枕已丨丨)三陳(何遜贈族人秣陵兄弟詩名價高兩許閨門比丨丨)龍陳(北齊郊廟歌丨丨萬騎鳳動千)
(乘)徐陳(虞世南應令詩緣情摛聖藻竝作命丨丨張說詩丨丨嘗竝作枚馬亦同時)應陳(鄭愔夜遊曲許史多暮宿)
(丨丨從夜遊)階陳(謝偃惟皇誡德賦鼓鐘庭設玉帛丨丨)鋪陳(白居易詩六義互丨丨)二陳(蘇軾和趙德麟)
(送陳傳道詩丨丨既妙士兩歐惟德人)黃陳(楊萬里詩要與梅花巧鬭新恨無詩句敵丨丨注謂黃山谷陳后山)深陳
(朱子詩肻過寒齋共樽酒向來心事許丨丨)
繩墨陳(禮記經解丨丨誠丨不可欺以曲直規矩誠設不可欺以方圜)有司陳(儀禮丨丨入丨注入賓所館之廟陳)
(其積)夾道陳(漢書宣帝紀上登長平坂蠻夷君長王侯迎者數萬人丨丨丨張說詩高居帝座出丨丨衆官丨又魏都賦長)
(庭砥平鐘簴夹陳)嘉籩陳(漢書禮樂志丨丨列丨庶幾燕享又隋書音樂志嘉薦以陳盛樂奏氣序和平資靈祐)六
典陳(後漢書崔駰傳威械藏而俎豆布丨丨丨而九刑厝)楛矢陳(晉書樂志肅慎率職丨丨來丨)七德陳(隋書)
(音樂志六伐乃止丨丨必丨)海貢陳(隋書音樂志荆包畢至丨丨丨)干戚陳(隋書音樂志鼓鐘既奮丨丨攸丨)
律歴陳(法言夫天地設故貴賤序四時行故父子繼丨丨丨故君臣理)短筆陳(文心雕龍鴻風懿采丨丨敢丨)老
雅陳(清異錄巴陵陳氏累世孝謹鄉里以丨丨丨目之謂烏鴉能反哺也)華酌陳(楚辭丨丨既丨有瓊漿些)宿草
陳(謝朓詩歲遠荒城思霜華丨丨丨)錦繡陳(劉繪入琵琶峽望積布磯詩照爛虹蜺雜交錯丨丨丨)犧剛陳
(謝超宗樂歌牲柔既昭丨丨既丨)芬俎陳(謝超宗樂歌丨丨具丨嘉薦兼列又吳萊寄柳博士詩上下笙鏞間縦横俎豆)
(陳)三清陳(謝超宗樂歌九章既飭丨丨既丨)繡簋陳(江淹饗神歌瓊斝既飾丨丨以丨)簫鼓陳(别賦)
(琴羽張兮丨丨丨燕趙歌兮傷美人)陶匏陳(庾信祀圜丘歌俎豆斯立丨丨以丨)蒼幣陳(庾信祀圜丘歌員玉已奠)
(丨丨斯丨)位班陳(唐明皇賜宴詩獻酬尊俎列賓主丨丨丨)角觝陳(唐明皇酺宴詩伐鼓魚龍雜撞鐘丨丨丨)玉
帛陳(陳子昂詩雲陛旂裳滿天庭丨丨丨)綺席陳(王維詩堂上青絃動堂前丨丨丨)藥未陳(杜甫詩肘後符)
(應騐囊中丨丨丨)東西陳(韓愈三星行三星各在天什伍丨丨丨)廣讌陳(孟郊詩常恐遺秀志迨兹丨丨丨)
九部陳(元稹詩文物千官會彜音丨丨丨)國風陳(鄭谷讀薛尚書詩集詩篇篇高且真真為丨丨丨)大冶
陳(范仲淹金在鎔賦丨丨既丨滿籯斯在)太倉陳(陸游詩紅粟丨丨丨)五斗陳(陸游詩時分鄰甕䨇瓶綠永謝)
(官倉丨丨丨)讜言陳(趙孟頫送董參政詩仲舒經術邃賈誼丨丨丨)累牘陳(范梈詩已用遺經試寧辭丨丨丨)
含王超陳(楊修與臨淄侯牋今乃丨丨丨丨度越諸子)儒墨兼陳(顔師古聖德頌丨丨丨丨申韓迭去)
對語(環衛鉤陳)(鷺序龍陳)(孔李朱陳)(口授指陳)(三策對六符陳)(椒觴獻桂籃陳)(舟同郭榻下陳)
摘句(鳳輦拂鉤陳承筐玉幣陳)(華屋富徐陳清秋宴席陳)(鸞鳳旌旂拂曉陳延閣圖書取次陳)
(桃李依然在後陳遥知清夜會荀陳)
春(昌脣切尚書大傳丨出也萬物之出也說文丨之為言蠢也物蠢而生春秋繁露丨喜氣)
韻藻莫春(詩維丨之丨亦又何求南都賦于是丨丨之禊元已之辰方軌齊軫祓于陽濱蘭亭叙丨丨之初會于會稽山)
(隂之蘭亭修禊事也陽休之詩遲遲丨丨日藹藹春光上丘遲與陳伯之書丨丨三月江南草長雜花生樹羣鶯亂飛)懷春
(詩有女丨丨吉士誘之梁元帝詩不見丨丨人徒望春光新)祠春(周禮大宗伯之職以丨丨享先王)宜春(史記司馬)
(相如傳相如嘗從上至長楊獵還過丨丨宫奏賦漢書元帝紀初元二年詔罷水衡禁囿丨丨下苑少府佽飛外池嚴籞池田假與)
(貧民又東方朔傳南獵長楊東游丨丨水經澇水經漢丨丨觀合渼陂入渭括地志秦丨丨宫在雍州萬年縣西南三十里丨丨苑)
(在宫之東杜之南三輔黃圖丨丨宫夲秦之離宫在長安城東南杜縣東近下杜玉海丨丨之名漢史凡三出實為兩地曰丨丨苑)
(者在杜縣東即唐曲江曰丨丨觀在鄠縣上林賦下棠梨息丨丨唐太宗詩鏡池波太液粧苑麗丨丨錢起詩丨丨花滿不飛香又)
(漢書地理志汝南郡有丨丨侯國唐書地理志袁州丨丨郡丨丨縣有丨丨泉醞酒入貢朱子有寄題丨丨張使君隐齋詩又玉海)
(玉津瓊林瑞聖丨丨是為四園苑太平興國中以皇城丨丨舊苑為富國倉遷朝陽門外道南又荆楚歲時記立春日剪綵為燕戴)
(之貼丨丨字傅咸燕賦何夫人之工巧式儀刑之有似銜青書以贊時著丨丨之嘉祉施肩吾詩灑水初晴物候新飡霞閣上最丨)
(丨)司春(漢書魏相傳東方之神太皥秉震執規以丨丨隋樂章青帝歌震宮初動木德惟仁龍精戒旦鳥歴丨丨袁桷詩隂)
(陽在手丨帝丨)班春(後漢書崔駰傳高祖父朝生子舒舒小子篆王莽時以篆為建新大尹到官稱疾不視事門下椽倪敞諫)
(篆乃強起丨丨注丨布丨令)富春(後漢書嚴光傳除為諫議大夫不屈乃耕于丨丨山注今杭州富陽縣也本漢丨丨縣謝)
(靈運丨丨渚詩宵濟漁浦潭旦及丨丨郭王維詩樹色分揚子潮聲滿丨丨韓翃送王少府歸杭州詩歸舟一路轉青蘋更欲隨潮)
(向丨丨)臨春(南史張貴妃傳至德二年乃於光昭殿前起丨丨結綺望仙三閣後主自居丨丨閣張貴妃居結綺閣龔孔二)
(貴嬪居望仙閣竝複道交相往來李商隐詩夜来江令醉别詔宿丨丨又杜審言大酺詩紫宫初啟坐蒼壁正丨丨)長春(唐書)
(高祖紀九月甲子次丨丨宮寰宇記丨丨宫在同州梁洽丨丨宫賦丨者仁壽之符丨者發生之所杜甫詩雲斷岳蓮臨大路天晴)
(宫柳暗丨丨玉海垂拱殿舊曰丨丨明道元年改勤政又改垂拱祥符元年至天禧三年宴丨丨殿凡十有七又魏都賦西闢延秋)
(東啟丨丨注端門之外西有延秋門東有丨丨門又本草石鱗石絡也在石曰石鱗在地曰地錦纏繞叢木曰丨丨藤述異記燕昭)
(王種丨丨樹葉如蓮花樹身如桂樹花隨四時之色春生碧花夏生紅花秋生白花冬生紫花故號為丨丨樹又元史釋老傳丘處)
(機登州棲霞人自號丨丨子年十九為全真學于寧海之崑崙山歲己夘太祖自乃蠻遣近臣持詔求之歴四載而始逹雪山既見)
(太祖言欲一天下者必在乎不嗜殺人及問為治之方則對以敬天愛民為本問長生久視之道則告以清心寡欲為要太祖深契)
(其言有旨改賜宫名曰丨丨且遣使勞問曰朕常念神仙神仙毋忘朕也)生春(唐書德宗紀大歴十四年罷劍南貢丨丨酒李)
(白詩宮花爭笑日池草暗丨丨元稹白居易劉禹錫皆有何處丨丨早詩黃庭堅詩能令隂谷黍丨丨楊維楨紅梅詩羅浮仙子宴)
(璚宫海色丨丨醉靨紅)底春(列子林類年且百歲丨丨披裘拾遺穗于故畦竝歌竝進)如春(韓非子善之生丨丨荅賓)
(戲其君天下也炎之如日威之如神函之如海養之丨丨夏侯太初樂毅論我澤丨丨下應如草道光宇宙賢者託心高瑾詩燈光)
(恰似月人面併丨丨薩都拉詩浙江潮似雪閩土臘丨丨又莊子凄然似秋暖然似春范成大詩小童三喚先生起日滿東窗暖似)
(春)報春(卓異記武后臘月將遊上苑遣詔曰明朝遊上苑火急丨丨知花須連夜發莫待曉風吹臨晨花草皆開若有神助)
(又顧渚山記顧渚有鳥如鴝鵒而小蒼黃色至正月二月作聲曰春起也三月四月作聲曰春去也採茶人呼為丨丨鳥王綽詩玉)
(管潛移律東郊始丨丨張環新潭賦正月登晦韶風丨丨花明上巳柳暗長津)芳春(梁元帝纂要春曰丨丨青春陽春九春崔)
(知賢上元夜詩今夜啟城闉結伴戲丨丨)青春(見上楚辭丨丨受謝白日昭只景福殿賦結實商秋敷華丨丨藹藹萋萋馥馥)
(芬芬李白送李青詩伯陽仙家子容色如丨丨韓愈詩百年未滿不得死且可勤買抛丨丨注蘇東坡云唐人名酒多以春抛丨丨)
(亦必酒名也)陽春(見上開天遺事人謂宋璟為有脚丨丨言所至之處如丨丨煦物也唐太宗詩華林滿芳景洛陽徧丨丨)
(李白春夜宴桃李園序丨丨召我以烟景大塊假我以文章孫淑新綠窗詩甘心對冰雪不愛豔丨丨又宋玉對楚王問客有歌于)
(郢中者其始曰下里巴人國中屬而和者數千人其為陽阿薤露國中屬而和者數百人其為丨丨白雪國中屬而和者數十人李)
(白詩郢曲和丨丨岑參詩丨丨一曲和皆難朱子詩贈言還喜和丨丨)九春(見上)上春(梁元帝纂要孟春曰丨丨初春)
(開春發春獻春首春又詩春人竟何在空爽丨丨期江淹賦羅與綺兮嬌丨丨)初春(見上傅休奕詩嘉慶形三朝美德揚丨丨)
開春(見上九章丨丨發歲兮白日出之悠悠又袁恕已屏風詩鳥驚疑欲曙花笑不丨丨)發春(見上楚辭獻歲丨丨兮汨)
(吾南征朱子感春賦自余之既還歸兮畢藏英而丨丨)獻春(見上王浚詩羣僚荷恩澤朱顔感丨丨)首春(見上陳叔)
(逹有丨丨詩)末春(梁元帝纂要三月曰丨丨晚春)晚春(見上錢起詩叢篠輕新暑孤花占丨丨)小春(初學記十)
(月天時和暖似春故曰丨丨之月)萬春(唐六典兩儀殿之東曰丨丨殿西曰千秋殿又唐高宗詩方期六合泰共賞丨年丨)
(唐明皇詩唯願聖主南山夀何愁不賞丨年丨閻朝隐詩三月重三日千春續丨丨蘇味道詩願奉咸英奏長歌億丨丨杜甫詩聖)
(夀宜過億丨丨又唐書雷丨丨事張廵為偏將令狐潮圍雍丘丨丨立城上與潮語伏弩發著面丨丨不動潮疑刻木人諜得其實)
(乃大驚遥謂廵曰向見雷將軍知君之令嚴矣丨丨方略不及南霽雲而彊毅用命每戰巡任之與霽雲均)尋春(摭言崔沆)
(及第年為主罰錄事同年盧彖俯近開讌請假往洛拜慶及讌曲江亭彖以雕幰載妓微服縦觀為團司所發沆判之曰紫陌丨丨)
(便隔同年之面青雲得路可知異日之心孟浩然詩五行將禁火十步枉丨丨杜牧詩自是丨丨去較遲高啟梅花詩詩隨十里丨)
(丨路愁在三更挂月村)先春(茶譜建州北苑丨丨龍焙常州宜興紫筍陽羡春盧仝茶歌丨丨抽出黃金芽又李子卿聚雪)
(為山賦玉林不夜瑶草丨丨)燒春(國史補酒有劍南之丨丨韋莊詞錦江春水蜀女丨丨美又白居易詩花光熖熖火丨丨)
(曹鄴詩半夜笙歌教泥月平明桃杏放丨丨)麗春(兩京記東都城有流杯殿在丨丨臺北有東西廊南至丨丨臺北連宏徽)
(殿又花木考游默齋云金陵丨丨鸎粟别種也紅紫白黃江浙皆有之獨金陵者尤異)三春(琴賦丨丨之初麗服以時乃携)
(友生以遨以嬉七命晞丨丨之溢露遡九秋之鳴飈駱賓王詩長嘯丨丨晚端居百慮盈)熙春(潘岳賦凛秋暑退丨丨寒往又)
(揚維楨有嬉春詩)元春(北齊大享歌展此肆樂協此丨丨)江春(李嶠詩霞滿蜀丨丨蘇頲詩暮来青嶂宿朝去綠丨)
(丨杜審言詩雲霞出海曙梅柳渡丨丨李白詩萬國鶯花隨玉輦西来添作錦丨丨劉禹錫詩歸来還見曲丨丨白居易詩臨流一)
(惆悵還憶曲丨丨譚用之詩雲外簟凉吟嶠月島邊花暖釣丨丨鄭谷詩丨丨鋪網闊市晚鬻蔬遲)留春(宋廸龍池春草詩幽)
(姿偏占暮芳意欲丨丨席蘷竹箭有筠詩虛心如待物勁節自丨丨韓愈詩大哉陽德盛榮茂恒丨丨)殘春(李嘉祐詩江花)
(鋪淺水山木暗丨丨)宛春(左傳子玉使丨丨告于晉師曰請復衛侯而封曹臣亦釋宋之圍先軫曰不許楚言是棄宋也不如)
(私許復曹衛以携之執丨丨以怒楚既戰而後圖之公說乃拘丨丨于衛)子春(禮記注樂正丨丨曾子弟子叙周禮廢興河南)
(緱氏杜丨丨永平之初年且九十家于南山能通其讀頗識其說鄭衆賈逵往受業焉管輅别傳琅邪太守單丨丨雅有才度聞輅)
(一黌之儁欲得見輅父即遣輅造之丨丨及衆士互共攻劫論難鋒起而輅人人荅對言皆有餘丨丨語衆人曰此似司馬犬子又)
(鮑丨丨為列人令有明思才理與輅相見論爻象變化丨丨自言少好談易又喜分蓍聽君語自視眞憒憒又陶潛詩聞有田丨丨)
(節義為士䧺南史隂丨丨字幼文遷都督秦梁二州刺史丨丨雖無他才行臨人以廉潔稱身服垢汙脚數年一洗言每洗則失財)
(敗事粧樓記朱丨丨未婚先開房室帷帳甚麗以待其事旁人謂之待闕鴛鴦社太平廣記杜丨丨者蓋周隋間人縦酒閒游資蕩)
(盡仰天長吁有一老人問曰君子何歎春言其心老人曰明午候予西市及峕往老人與錢三百萬丨丨既富蕩心復熾一二年間)
(倏忽如初嘆于市門發聲而老人到明午来前期處得錢一千萬一二年間又如故復遇老人與三千萬曰来歲中元見我于老君)
(䨇檜下及期而往遂與登華山雲臺峰室屋嚴潔中有藥爐持白石二丸酒一巵遺丨丨戒曰慎勿語一心念我所言言訖而去有)
(一人稱大將軍直入前呵不對大怒摧斬争射之竟不應俄而猛虎毒龍爭前搏噬丨丨神色不動大將軍敇斬之被領見閻羅王)
(王言宜作女人配生宋州單父縣丞王勸家容色絶代而口無聲目為啞女同鄉進士盧珪迎為妻生一男二歲抱與之言不應盧)
(大怒持兒兩足撲石上應手而碎丨丨愛生于心不覺失聲云噫噫尚未息身坐故處老人亦在初五更矣老人嘆曰措大悞向使)
(子無噫聲吾之藥成子亦上仙矣嗟乎仙才之難得也丨丨嘆恨而歸)景春(孟子趙岐注丨丨孟子時人為縦横之術者)
嚴春(宋玉笛賦於是天旋少隂白日西靡命丨丨使叔子洞簫賦師襄丨丨不敢竄其巧兮浸淫叔子遠其類注七略有莊春)
(言琴)
王次春(漢書董仲舒傳正次王丨丨丨春者天之所為也)物皆春(宋史樂章陽和啟蟄品丨丨丨杜甫詩每蒙天)
(一笑復似丨丨丨又雲笈七籖使神陽逹而不失於充日夜無隂而與物為春即是合而生時於心者也)五百春(莊子楚之)
(南有冥靈者以丨丨歲為丨五百歲為秋上古有大椿者八千歲為春八千歲為秋)八千春(見上)石凍春(國史補酒)
(有富平之丨丨丨滎陽之土窟春鄭谷贈富平李宰詩易得連宵醉千缸丨丨丨)土窟春(見上)竹葉春(吳郡志吳)
(興烏程酒名丨丨丨杜甫詩崖蜜松花熟山杯丨丨丨)梨花春(長慶集杭州之俗釀酒趁梨花開時熟號丨丨丨又李羣)
(玉詩困醉松花春)一枝春(陸凱詩江南無所有聊贈丨丨丨又王初詩天香飄戶月枝春)四時春(陳暄詩洛陽九)
(逵上羅綺丨丨丨柳公綽詩桃源千里遠花洞丨丨丨)故鄕春(董思泰詩唯有梅將李猶帶丨丨丨又盧綸詩舊居無舊)
(隣似見故園春于鄴巫山廟詩䨇黛儼如嚬應傷故國春又送友人詩渚田芳草遍共憶故山春)上苑春(張文悰詩忽見)
(天山雪還疑丨丨丨又万俟造龍池春草詩暖積龍池綠晴連御苑春)後園春(王績田家詩琴伴前庭月酒勸丨丨丨又)
(王勃詩花柳一園春韓翃詩露色點衣孤嶼曉花枝妨帽小園春)草木春(李白詩澤被魚鳥悦令行丨丨丨)金陵
春(李白詩甕中百斛丨丨丨)桃李春(李白詩松柏雖苦寒羞逐丨丨丨)瑤臺春(李白詩清都緣玉樹灼爍丨丨)
(丨)泗水春(杜甫詩醉舞梁園夜行歌丨丨丨又肅肅湘妃廟空牆碧水春又劉長卿詩殷勤斗酒城隂暮蕩漾孤舟楚水)
(春李中詩解纜汀洲曉張帆烟水春)麯米春(杜甫詩聞道雲安丨丨丨朱子詩家家丨丨丨周昂詩詩書讀破自融神不羡)
(雲安丨丨丨)萬里春(杜甫詩巫峽千山暗終南丨丨丨盧綸金吾竇將軍詩氣懾千夫勇恩傳丨丨丨又王禹偁詩釃酒)
(空經六里春)五湖春(杜甫詩停驂雙闕早回鴈丨丨丨戴叔倫詩年年五湖上厭見丨丨丨又馬臻詩晚来閒却半湖春)
碧海春(杜甫詩楚宫臘近荆門水白帝雲偷丨丨丨又高適詩柳接滹沱暗鶯連渤海春劉禹錫詩雙鸞遊處天京好五馬)
(行時海嶠春司空圖詩洲色海烟春貢師泰詩風鳴鼓角山村曉日射旌旗海戍春)京華春(杜甫詩騎驢三十載旅食丨丨)
(丨)減却春(杜甫詩一片花飛丨丨丨)楊柳春(高適詩縦酒高歌丨丨丨)眼前春(韓愈詩朝鶯雪裏新雪樹)
(丨丨丨又李賀詩東方風来滿眼春)占斷春(韓愈詩山榴花似結紅巾容豔新妍丨丨丨又劉禹錫詩勸君多買長安酒南)
(陌東城占取春王安石詩花影妖嬈各占春)自在春(王安石詩放出枝頭丨丨丨)一掬春(蘇軾茶詩曾坑丨丨)
(丨紫餅供千家)羅浮春(蘇軾詩一杯付與丨丨丨注公自釀酒名丨丨丨)井大春(後漢書丨丹字丨丨通五經善)
(談論故京師為之語曰五經紛綸丨丨丨)
與時為春(淮南子日夜無傷而丨丨丨丨又蘇鱗詩近冰樓臺先得月向陽花木易為春)
增震春(易注虞翻曰乾為天坤為地丨丨兌秋坎冬離夏)仲春(書日中星鳥以殷丨丨禮記丨丨之月日在奎周禮)
(籥師中春晝擊土鼓龡豳詩以逆暑注中音仲又大司馬中春教振旅司馬以旗致民平列陳如戰之陳大戴禮丨丨獻鳩於國老)
(歸田賦丨丨令月時和氣清原隰鬱茂百草敷榮梁簡文帝大法頌夾鍾應于丨丨甲申在于吉日庾信華林園馬射賦序堯以丨)
(丨之月刻玉而遊河舜以甲子之朝披圖而廵洛)悲春(詩春日遲遲采蘩祁祁女心傷悲毛傳春女悲秋士悲感其物化也)
(鄭箋春女感陽氣而思男秋士感隂氣而思女是其物化所以悲也陸機詩節運同可丨莫若丨氣甚李顒賦丨丨日兮悲陽澤之)
(方宣)孟春(禮記丨丨之月日在營室史記歴書昔自在古歴建正作於丨丨索隐案古歴者謂黃帝調歴以前有上元太初歴)
(等皆以建寅為正謂之丨丨也東京賦於是丨丨上日羣后旁戾百僚師師于斯胥洎魏文帝詩丨丨之月惟氣權輿和氣初動有)
(穆其舒)季春(禮記丨丨之月日在胃梁鴻歌維丨丨兮華阜麥含金兮方秀)迎春(禮記立春之日親率三公九卿諸矦)
(大夫以丨丨于東郊漢書立春之日皆青幡幘丨丨于東郊外令一童男罥青衣先在東郭外野中則丨丨至自野中則迎者拜之)
(而還皇覽唱之以角舞之以羽翟者丨丨之樂也劉庭芝詩寄語同心伴丨丨且薄籹張九齡詩瑞雲叢捧日芳樹曲丨丨韋縝讀)
(春令賦辨氣而金貂列位丨丨而玉輅廻輪又玉海太平興國五年賜新及第舉人宴於丨丨苑)立春(禮記是月也以丨丨)
(先丨丨三日太史謁之天子曰某日丨丨史記天官書丨丨四時之卒始也注謂丨丨日是去年四時之終卒今年之始也荆楚歲)
(時記丨丨日為拖鉤之戲以鞭作篾纜相罥綿亘數里鳴鼓牽之要覽列子御風常以丨丨歸乎八荒四民月令凡丨丨日食生菜)
(進漿粥四時寳鏡丨丨日春餅生菜號春盤四時纂要丨丨日貯水謂之神水釀酒不壞陳後主有丨丨日汎舟詩岑參詩苜蓿烽)
(邊逢丨丨)畢春(禮記大合樂命國儺九門磔禳以丨丨氣歐陽修詩丨丨應須萬斛酒與子共醉三千杯)承春(穀梁傳郊)
(自正月至於三月郊之時也夏四月郊不時也五月郊不時也夏之始可以丨丨以秋之末丨丨之始蓋不可矣九月用郊用者不)
(宜用者也)奉春(漢書婁敬傳上曰本言都秦地者婁敬婁者劉也賜姓劉氏拜為郎中號曰丨丨君注張晏曰春歲之始也以)
(其首勸都關中故號丨丨西都賦丨丨建策留侯演成)舉春(漢書魏相傳謁者趙堯丨丨李舜舉夏兒湯舉秋貢禹舉冬注)
(主一時衣服禮物朝祭百事也)蘄春(漢書地理志江夏郡丨丨縣)夀春(漢書地理志九江郡丨丨邑楚考烈王自陳徙)
(此梁簡文帝上昭明太子集表豈止博望延賓丨丨能賦問疑棗據書戒憑陵而已劉禹錫寄韓夀州詩風獵紅旗入丨丨滿城歌)
(舞向朱輪又牡丹譜丨丨紅瘦小宜陽)行春(謝承後漢書鄭弘為臨淮太守丨丨有兩白鹿隨車夹轂而行歲華紀麗詩人)
(之黃鶯出谷太守之白鹿丨丨岑參詩鶯聲隨坐嘯草色喚丨丨韋縝讀春令賦太史上謁以明在木之文上公奉儀乃讀丨丨之)
(令錢起送張岳州詩臺下鴛鸞争送遠岳陽雲樹待丨丨張蠙詩散招僧坐暑閑載客丨丨)周春(後漢書陳寵傳寵奏曰夫)
(冬至之節陽氣始萌故十一月諸生蕩天以為正丨以為丨十二月陽氣上通雉雊雞乳地以為正殷以為春十三月陽氣已至天)
(地已交萬物皆出蟄蟲始振人以為正夏以為春注蕩萌動也正春皆始也十三月今正月也)殷春(見上)夏春(見上)望
春(唐書姚南仲傳王者必據高明燭幽隐先皇所以因龍首而建丨丨也又郭子儀傳朝京師百寮班迎帝御丨丨樓以待之地)
(理志京兆萬年縣有丨丨宫臨滻水西岸有北丨丨宫西京記西京禁苑内有丨丨宫在高原之上東臨灞滻今上曾登北亭賦春)
(臺咏朝士奉和凡數百玉海丨丨宫即丨丨亭蘇頲詩東望丨丨春可憐更逢晴日柳含烟令狐楚詩晚遊臨碧殿日上丨丨亭又)
(曹植畫讚妙哉平生才巧若神辭賦之作華若丨丨梁元帝有丨丨詩姚合詩隂谷非因煖幽叢豈丨丨)永春(宋史地理志泉)
(州清源郡丨丨縣閩桃源縣)堯春(宋史樂章永翼瑶圖億萬丨丨)流春(宋史樂志清歌振曉叶氣丨丨韓琦詩輕雲閣)
(雨迎天仗寒色丨丨入夀杯)邊春(山海經丨丨之山多葱葵韭桃李)待春(吕氏春秋水凍方固后稷不種后稷之種)
(必丨丨于季子雲詩布葉疑臨夏開花詎丨丨又白居易紅菊詩似燒非因火如花不丨丨)當春(春秋繁露明王正喜以丨)
(丨正怒以當秋正樂以當夏正哀以當冬上下法此以取天之道又張耒詩明年一笑東風裏山杏江桃不丨丨)疏春(春秋)
(繁露天地之氣不致盛滿不交隂陽是以君子甚愛氣而謹游於房丨丨而曠夏涸秋而暌冬)養春(春秋繁露以夏丨丨以冬)
(養秋)求春(論衡東方主春春主生物故祭歲星丨丨之福也四時皆有力於物獨丨丨者重夲尊始也)貴春(鹽鐡論天)
(道好生惡殺好賞惡罰故使陽居於實而宣德施隂藏於虚而為陽佐輔陽剛隂柔季不能加孟此天賤冬而丨丨申陽而屈隂故)
(王者南面以聽天下背隂而向陽前德而後刑也)正春(說苑春秋之義有丨丨者無亂秋)探春(開天遺事都人士女)
(每至正月半後各乘車跨馬供帳于園圃或郊野為丨丨之宴鄭谷詩一枝兩枝梅丨丨)仙春(異人錄明皇時有獻牡丹者詔)
(栽于丨丨舘)惜春(玉塵集穆宗每宫中花開則以重頂帳蒙蔽欄檻置丨丨御史掌之號曰括春裴璘詩長安豪華丨丨殘)
(爭賞新開紫牡丹李廓詩戟門連日閉苦飲丨殘丨)括春(見上)買春(承平舊纂進士不第者親知供酒肉費號丨丨錢司)
(空圖詩品玉壺丨丨賞雨茅屋坐中佳士左右修竹孔平仲榆錢詩丨住青丨費幾錢楊萬里詩種柳堅堤非丨丨)爭春(揚州)
(事蹟揚州太守圃中有杏花數十畷每至爛開張大宴一株令一倡倚其傍立舘曰丨丨戎昱槿花詩不將桃李共丨丨盧肇賦登)
(妝臺而鸞鳳比翼對寳鏡而菡萏丨丨黃庭堅賦麗紫妖紅丨丨而取寵)瀉春(司空圖詩品空潭丨丨古鏡照神體素儲潔乘)
(月返真)遊春(琹集五弄丨丨渌水幽居坐愁秋思並宫調蔡邕所作也琴錄邕性沉厚雅好琴道嘉平初入青溪訪鬼谷先)
(生所居山有五曲一曲製一弄山之東曲常有仙人遊故作丨丨王維有丨丨曲丨丨辭白居易有和元稹夢丨丨)登春(玉海)
(隋有丨丨閻)延春(玉海寶元元年改萬春閣為丨丨閣閣在禁中北臨後苑游幸之所也兩壁畫農家蠶織張翥詩大庭新)
(命詔終日在丨丨)鞭春(夢華錄立春前一日開封府進春牛入禁中丨丨開封祥符兩縣置春牛於府前至日絶早府僚打)
(春)打春(見上晁冲之詩自慚白髮嘲吾老不上譙樓看丨丨)叢春(洛陽名園記門下侍郎安公買於尹氏其大亭有丨)
(丨亭高亭有先春亭)紅春(清異錄丨丨胭脂名也)喚春(冷齋夜話喚起鳥江南謂之丨丨)泛春(醉仙圖記汝陽)
(王璡取雲夢石甃丨丨渠以蓄酒作金銀龜魚浮沉其中為酌酒具)思春(武林市肆記丨丨堂三省激賞庫酒)投春(揚䧺)
(蜀都賦百華丨丨隆德芬芬)向春(班婕妤𢷬素賦若雲霞之邇日似桃李之丨丨)餞春(崔駰觀洛賦迎夏之首丨丨之)
(杪)朝春(蔡邕太傅胡公夫人靈表丨丨路寢贊樂蠶宫又如字夏侯湛賦丨丨挺葩夕霞抱月)繁春(傅咸荅潘尼詩)
(貽我妙文丨丨之榮)昊春(張華詩仁風導和氣勾芒御丨丨)始春(蜀都賦冬終丨丨吉日良辰置酒高堂以御嘉賓)
涉春(閒居賦背冬丨丨隂謝陽施天子有事于柴燎以郊祖而展義)靈春(曺毘詩丨丨散初澤)樂春(謝萬春遊賦撫)
(鳴琴而懷古登修臺而丨丨)驚春(鮑照詩開芳及稚節含綵吝丨丨李嶠詩階前蓂候月樓上雪丨丨喬林大儺賦舞服丨)
(丨歌聲下鳳閻伯嶼鹽池賦入澤遙窺喜霜天之送曙隔林斜望訝瓊樹之丨丨)度春(鮑令暉詩經秋復丨丨王昌齡題朱)
(鍊師山房詩百花仙醖能留客一飯胡麻丨幾丨皇甫曾詩孤戍雲通海平沙雪丨丨李嘉祐詩湘浦眠銷日桃源醉丨丨)經
春(王儉詩露華方照歲雲彩復丨丨)弄春(王儉詩青荑結翠藻黃鳥丨丨飛王維詩誰家折楊女丨丨如不及)徂春
(昭明太子啟景逼丨丨時臨變節)餘春(梁簡文帝晚春賦待丨丨于北閣藉高讌于南陂李白惜丨丨賦惜丨丨之將闌朱)
(子詩雨師誰遣送丨丨)含春(梁簡文帝燈賦草丨丨而色動雲飛綵以輕来蘇頲詩管絃高逐吹歌舞妙丨丨謝偃詩青樓)
(綺閣已丨丨又夲草雀兒酸所謂半丨丨也)識春(梁簡文帝梅花賦年歸氣新搖芸動塵梅花特早偏能丨丨)恒春
(戴暠月重輪行重輪非是暈桂滿自丨丨陸龜蒙幽居賦稲名半夏藥號丨丨)異春(劉緩詩遥見疑花發聞香知丨丨楊素詩)
(植林雖各樹開榮豈丨丨)和春(王纘詩猗猗季月穆穆丨丨虞羲詩風遲蝶弄蘤景麗鳥丨丨李衢春雪詩輕搖梅共笑飛弱)
(柳丨丨)吟春(伏知道詩横吹獨丨丨)新春(王褎詩細柳發丨丨司空圖詩裁紅剪翠為丨丨)要春(庾信吹臺)
(山銘比花依樹登榭丨丨)感春(庾信有丨丨賦白居易有丨丨詩朱子有丨丨賦)暢春(唐太宗詩披襟欽眺望極目丨)
(丨情)作春(韋元旦詩池魚戲葉仍含凍宫亥裁花已丨丨范成大詩冷蘂疎枝已丨丨)知春(王勃詩鳥飛村覺曙魚戲)
(水丨丨李白愁陽春賦東風歸来見碧草而丨丨又惜餘春賦天兮何為令北斗而丨丨兮廻指于東方白居易詩紙窗明覺曉布)
(被暖丨丨)候春(張九齡送李少府詩送子南昌尉離亭西丨丨崔損北斗城賦羽衛咸集聲明克陳登睥晲以清夜聽畢逋而)
(丨丨)看春(杜審言詩愁思丨丨不當春曺松詩玉殿朝初退天街一丨丨)花春(杜審言詩歌鐘期重錫拜手落丨丨楊巨)
(源玉蘂花詩持贈昔聞將白雪蘂珠宫上玉丨丨李賀詩長鎗江米熟小樹棗丨丨又紫石硯詩紗帷晝暖墨丨丨温庭筠詩沃田)
(桑景晚平野菜丨丨李咸用石版詩冷倚砌丨丨静伴疎篁直)山春(王維桃源行漁舟逐水愛丨丨兩岸桃花夾去津杜甫詩)
(遠水非無浪他丨自有丨韓翃詩竹裏經聲晚門前丨色丨姚鵠詩疎鐘關路曉遠兩塞丨丨)禁春(杜甫詩渌樽須盡日白髮)
(好丨丨)放春(杜甫詩沙村白雪仍含凍江縣紅梅已丨丨)受春(錢起詩水驛偏乘月海園别丨丨)遮春(王建)
(曉雪詩斜舞丨丨到地難)過春(李廓下第詩深居乞丨丨陸游詩莫學衰翁睡丨丨)杪春(李端詩江上花開盡南行見丨)
(丨)醉春(楊巨源春雪詩閒飄上路呈豐歲狂舞中庭學丨丨謝宗可醒酒石詩蒼骨冷侵酣枕夢苔痕清逼丨鄉丨)老
春(韓翃詩玉佩迎初夜金壺醉丨丨)搜春(韓愈詩丨丨摘花卉)冬春(韓愈詩盤蔬丨丨雜樽酒清濁共)添春
(韓愈詩銀燭未消窗送曙金釵半醉座丨丨)踏春(孟郊詩一日丨丨一百廻)宿春(孟郊詩花木叠丨丨風飈凝古秋)
空春(李賀詩山秀愁丨丨)嬌春(李賀浩歌丨丨楊柳含細煙)酣春(李賀詩勞勞鶯燕怨丨丨)古春(李賀詩丨)
(丨年年在高啟詩花落閑祠閉丨丨)别春(元稹詩曾携酒伴無端宿自入朝行便丨丨又范成大詩月從雪後皆竒夜天向梅)
(邊有丨丨)綿春(白居易詩丨丨歴夏復經秋)變春(皇甫松大隐賦山泉鳴而入夜洞花寒而丨丨)閒春(趙嘏詩水)
(邊門戶閉丨丨)千春(李商隐詩仙家暫謫亦丨丨)判春(李商隐有丨丨詩)錦春(温庭筠詩花題照丨丨)平
春(温庭筠詩丨丨遠綠窗中起)送春(杜牧詩高枝百舌猶欺鳥帶葉梨花已丨丨)欺春(杜牧詠梅詩妒雪聊相比)
(丨丨不逐來)凝春(許渾詩彩檻燭煙光吐日畫屏香霧暖丨丨)鶯春(鄭谷詩丨丨雁夜長如此賴是幽居近酒家)
晴春(鄭谷詩山城多曉瘴澤國少丨丨)兼春(陸希聲梅花詩已兼殘雪又丨丨)駐春(雍陶詩竹冷花遲剰丨丨)
狀春(雍陶丨丨詩珍重兩般堪比處醉時紅臉舞時腰)藏春(方干詩滿湖風撼月半日雨丨丨王禹偁詩白紙糊窗堪)
(聽雪紅爐著火别丨丨蘇軾詩每到丨丨得暫凉注丨丨塢前一岡皆松林名萬松岡)媚春(李中詩王孫昔日甚相親共賞)
(西園正丨丨)訪春(薛能詩適罷祈農此丨丨)沉春(吳融詩醉波疑奪影嬌態欲丨丨)矜春(羅隐詩傞傞江柳欲)
(丨丨)愛春(韋莊晚春詩萬物不如酒四時惟丨丨)賞春(劉兼詩載酒尋花共丨丨)涵春(范仲淹應制賞花釣魚詩)
(華林新濯雨靈沼正丨丨)催春(梅堯臣詩燈光煖熱夜丨丨完顔璹詩驚夢故人風動竹丨丨羯鼓雨敲花)進春(楊侃)
(皇畿賦珍果獻夏竒花丨丨)得春(蘇軾詩君家庭院丨丨多戴復古詩杏花時節偏饒雨楊柳門墻易丨丨)洗春(蘇軾)
(詩綠葉成隂雨丨丨)偷春(秦觀詩梅已丨丨成國色雲猶憑臘造天隂)借春(陳造詩椒酒須分歲江梅巧丨丨)呌
春(晁補之詩何處提壺鳥荒園自丨丨)好春(楊萬里除夜宿石塔寺詩幸無爆竹驚寒夜休羡椒花頌丨丨王惲詩風簷數)
(點催粧雨辦與梨花作丨丨柳貫詩接席連芳晝看花惜丨丨)扶春(陳與義詩朝來庭樹有鳴禽紅綠丨丨上遠林)呼春
(白玉蟾湧翠亭記風開柳眼露浥桃腮黃鸝丨丨青鳥送雨)深春(劉因詩十日得閒須小醉一年最好是丨丨丁寉年詩丨)
(丨耒耜孤村雨落日帆檣遠浦風)挽春(龔璛詩長袖丨丨携手去小車舁醉一肩斜)破春(楊奐詩岸柳猶含凍溪花)
(欲丨丨)剰春(任士林詩楊柳初籠雨蒹葭欲丨丨)簇春(宋褧杏蠟辭霞綃丨丨笑紅雨曲江芳情惱游子)窺春
(謝宗可柳眼詩媚輭丨丨淺碧浮欲開還閉半顰羞)魁春(謝宗可鴛鴦梅詩兩兩丨丨簇錦機文衾夢覺月分輝)圍春
(馬臻詩林林紅紫索價高幄錦丨丨鬭光彩)烘春(元好問詩薄雲晴日爛丨丨高柳清風便可人)賭春(楊維楨丨丨曲)
(鬭草歸来後開筵又丨丨)問春(楊維楨士女詩小玉相呼起丨丨)載春(張昱詩畫船湖上丨丨行日日花香扇底生)
銜春(張昱織錦詞作雙紫燕對丨丨一匹錦成過半月)蠻春(宋无送毌丘秀才自黔歸益州詩竹枝歌峽夜椰子醉丨)
(丨)妒春(舒頔詩造化如丨丨又釀明日雨)瓊春(釋明本梅花詩每惜半檐風露重起披玉毳伴丨丨)師春(杜預)
(春秋後序又别有一卷純集疏左氏傳卜筮事上下次第及其文義皆與左傳同名曰丨丨師春者似是抄集者人名也)劉春
(南史丨孝綽子諒字求信小名丨有文才大悉晉代故事號皮裏晉書)谷春(雲笈七籖丨丨櫟陽人成帝時為郎死三年更)
(著冠幘坐縣門上家人迎之不肻歸去之長安復去之太白山)
蟄戸春(宋史樂章四序伊始三陽肇新氣迎東郊丨丨咸丨又王昌齡詩月昃鳴珂動花連繡戶春)天下春(鶡冠)
(子斗柄東指丨丨皆丨歲華紀麗斗轉東而丨丨皆丨雁向北而嶺邊先煖司馬光賜書詩清若四海秋熙如丨丨丨)存吾
春(申鑒物不能為春故候天春而生人則不然丨丨丨而已矣注丨丨丨謂順養其生氣)一夜春(清異錄周季年東漢)
(國大雪盛唱曰生怕赤真人都來丨丨丨後大宋受命又朱子詩老枝横出數花新誰寄茅齋雪夜春張淮詩簫管還娛不夜春)
婪尾春(清異錄胡嵩詩缾裏數枝丨丨丨時人罔喻其意桑維翰曰唐末文人有謂芍藥為丨丨丨者婪尾酒乃最後之名)
(芍藥殿春亦得是名)漏影春(清異錄丨丨丨法用鏤紙貼盞糝茶而去紙偽為花身别以荔肉為葉松實鴨脚之類珍物為)
(蕊沸湯點攪)政和春(牡丹譜丨丨丨色淺紅花有絲頭政和中始出故名)玉樓春(牡丹譜丨丨丨多雨盛開)三
皇春(皇極經世丨丨丨也五帝夏也三王秋也五伯冬也)北閣春(歲華紀麗丨丨之丨東山之士乘舟薦鮪出勾逹萌)
(柳暗花明燕來鶯老)永和春(歲華紀麗丨丨之丨癸丑之歲)總是春(冷齋夜話盛學士次仲孔舍人平仲同在館中)
(雪夜論詩平仲曰當作不經人道語曰斜拖闕角龍千丈澹抹牆腰月半稜坐客皆稱絶次仲曰句甚佳惜其未大乃曰看来天地)
(不知夜飛入園林丨丨丨平仲乃服其工朱子詩萬紫千紅丨丨丨張伯淳詩岩壑何曾老階庭丨丨丨)海岳春(武林市肆)
(記丨丨丨西總酒名)蓬萊春(武林市肆記丨丨丨越州酒名)錦波春(武林市肆記丨丨丨浮玉春鎮江酒名)浮
玉春(見上)秦淮春(武林市肆記丨丨丨建康酒名)豐和春(武林市肆記丨丨丨溫州酒名)榖溪春(武林)
(市肆記丨丨丨蘭溪酒名)日華春(蕭子顯詩江東大道丨丨丨)採桑春(岑之敬洛陽道詩陌上丨丨丨)鳥聲
春(庾信詩深谷丨丨丨僧善住詩江郭雨昏山色古柳橋風暖丨丨丨又溫庭筠詩麥秀雉聲春)玉階春(盧思道珠簾詩)
(落花時屢拂會待丨丨丨)北巖春(唐明皇詩草依陽谷變花待丨丨丨又儲光羲詩雲歸萬壑暗雪罷千巖春楊靜詩回首)
(向来佳麗地暮雲斜日紫巖春)别館春(唐明皇詩九逹長安道三陽丨丨丨)六代春(王勃詩化鶴千齡早元龜丨丨)
(丨)落照春(王勃詩綴葉歸煙晚乘花丨丨丨又盧綸詩延步愛清晨空山日照春)一家春(王勃詩林塘花月下)
(别是丨丨丨楊巨源聖夀無疆詞天地丨丨丨又韓翃詩江聲六合暮楚色萬家春白居易詩綠楊宜作兩家春)大唐春
(盧照隣詩人歌小歲酒花舞丨丨丨)松檟春(盧照隣相如琴臺詩園院風烟古池臺丨丨丨)鹿苑春(駱賓王春日遊)
(陁山寺詩葉暗龍宫密花明丨丨丨)列宿春(駱賓王詩忽見嚴冬盡方知丨丨丨)玉井春(李嶠詠李詩葉暗青房晚)
(花明丨丨丨)蘿月春(沈佺期入少密溪詩相留且待雞黍熟夕卧深山丨丨丨)農扈春(宋之問詩吾君不事瑶池)
(樂時雨来觀丨丨丨)不勝春(宋之問詩江雨朝飛浥細塵陽橋花柳丨丨丨戴叔倫詩東閣此時聞一曲翻令和者丨丨丨)
玉樹春(徐彦伯詩星轉銀河夕花移丨丨丨謝宗可雪煎茶詩月團影落銀河水雲脚香融丨丨丨又張說詩隄含官樹春)
(孫逖十五夜詩龍銜火炬千燈豔雞踏蓮花萬樹春王諲觀燈詩通看火樹春李中詩玉書閑展石樓晚瑶瑟醉彈琪樹春)帝
城春(趙彦昭詩憑高隴首丨丨丨又李子卿春雪詩色搖鶉野霽影落鳳城春梁持勝海棠詩野店山桃委路塵芳華都屬錦)
(城春)小堂春(任希古詩花發丨丨丨又李端詩鶯飛綺閣曙花發畫堂春于鵠詩𢷬茶春院静講易藥堂春)漢南春
(孫逖詩觀風布明詔更是丨丨丨)兩地春(儲光羲詩不惜孤舟去其如丨丨丨)山河春(儲光羲秦中初霽詩雲開)
(天地色日照丨丨丨)五柳春(王維詩空山丨丨丨)瓮頭春(孟浩然詩已言雞黍熟復道丨丨丨黃庭堅詩多方挈取)
(丨丨丨大白梨花十分注)建寅春(孟浩然詩咸歌太平日共樂丨丨丨)五谿春(王昌齡武陵田太守席送司馬盧谿)
(詩諸侯分楚郡飲餞丨丨丨)未央春(陶翰送史少府詩歸期應不遠當及丨丨丨)青蘿春(岑參思王屋青蘿舊)
(齋詩蚤年家王屋五别丨丨丨)酒裏春(崔國輔詩雲雁樓前晚霜花丨丨丨)天上春(李白鳳凰曲贏女吹玉簫吟弄)
(丨丨丨又趙嘏詩松杉韻冷雪溪暗鸞鶴勢高天路春)四海春(李白詩天門九重謁聖人龍顔一解丨丨丨)峴首
春(杜甫詩地闊峨眉晚天高丨丨丨)伊闕春(杜甫收稲詩種幸房州熟苗同丨丨丨)鞏梅春(杜甫詩秋風楚)
(竹冷夜雪丨丨丨)斗柄春(杜甫贈王侍御詩一别星橋夜三移丨丨丨)翠華春(杜甫詩日聞紅粟腐寒待丨丨)
(丨)百越春(劉長卿詩花連丨丨丨)洞庭春(皇甫曾詩水傳雲夢曉山接丨丨丨陳羽詩明年還到此同看丨丨)
(丨蘇軾丨丨丨色詩序安定郡王以黃柑釀酒謂之丨丨丨色色香味三絶)雨後春(盧綸詩仍逢丨丨丨又温庭筠詩野)
(梅江上晚隄柳雨中春李中詩音書天外斷桃李雨中春)白田春(李嘉祐詩柳暗丨丨丨又羅隐詩雉聲角角野田春)土
膏春(李嘉祐詩氣迎天詔喜恩發丨丨丨鄭谷詩雪融鴛瓦丨丨丨)透簾春(權德輿詩石楠紅葉丨丨丨)綵霞
春(武元衡唐昌觀玉蘂花詩琪樹年年玉蘂新洞宫長閉丨丨丨)蜀國春(武元衡詩笙歌幾處朝天月羅綺長留丨丨丨)
枯條春(令狐楚賀恩赦表幽室盡曉丨丨遍丨雷雨作而蟄蟲昭蘇風雲行而籠鳥飛舞)棣華春(劉禹錫詩仙署)
(丨丨丨當時已絶倫)鴨頭春(劉禹錫詩汴水東流虎眼文清淮曉色丨丨丨)箬下春(劉禹錫詩駱駝橋上蘋風急鸚)
(鵡杯中丨丨丨)紫陌春(韓愈詩塵埃丨丨丨風雨靈臺夜)塞草春(韓愈詩横飛玉盞家山曉遠蹀金珂丨丨丨崔)
(塗詩三聲戍角邊城暮萬里鄉心丨丨丨)右掖春(韓愈和席八詩絳闕銀河曙東風丨丨丨)一片春(孟郊荅友人贈)
(炭詩驅却坐上千重寒燒出爐中丨丨丨又楊翮詩金籠不鎖閑鸚鵡占得東風一叚春)入心春(孟郊送淡公詩鏡浪洗手)
(綠剡花丨丨丨)田家春(孟郊詩日日出西園祗望花柳色乃知丨丨丨不入五侯宅)驛亭春(王建詩商路雪明旗)
(旆遠楚堤梅發丨丨丨)滿腹春(白居易詩飲似陽和丨丨丨又邵子詩拍拍滿懷都是春)世界春(白居易詩見盡)
(三千丨丨丨)蘭苕春(李賀天上謠青洲步拾丨丨丨)綠影春(李賀竹詩入水文光動抽空丨丨丨)洛陽春
(李紳詩勸教沉醉丨丨丨)野寺春(賈島子規詩飛過隣家月聲連丨丨丨殷文圭賀同年詩金壺藉草溪亭晚玉勒看花丨)
(丨丨)幾芽春(賈島詩經聲終卷曉草色丨丨丨)桂宫春(周徹尚書郎上直聞春漏詩静聞銅史漏暗識丨丨丨)
廣陵春(杜牧隋苑詩紅霞一抹丨丨丨)香玉春(温庭筠詩柳縷吐芽丨丨丨又蘭膏墮髮紅玉春)鏡中春
(温庭筠詩紅妝萬戸丨丨丨碧樹一聲天下曉)扶桑春(李商隐詩吟弄東海若笑倚丨丨丨)紅桂春(李商隐詩金魚)
(鎖斷丨丨丨)甲帳春(李商隐詩承露盤晞丨丨丨)掃地春(李商隐詩錦水湔雲浪黃山丨丨丨)北里春
(許渾詩冠蓋西園夜笙歌丨丨丨)管帶春(雍陶咏柳詩一樹千條丨丨丨)綺席春(趙嘏詩病酒堅辭丨丨丨)島
嶼春(劉得仁詩却憶波濤郡來時丨丨丨)石楠春(李郢詩山頭蘭若丨丨丨山下清明烟火新龔璛詩清隂山寺古紅)
(樹丨丨丨)拍浪春(張喬春日游曲江詩日暖鴛鴦丨丨丨又華幼武詩城下官河水拍春)筆下春(張喬贈河南詩)
(友詩山東令族玉無塵裁剪烟花丨丨丨)手中春(裴延咏剪花詩懸知陌上柳應妒丨丨丨又元好問詩六朝瓊樹掌中春)
麥壠春(羅鄴經故洛城詩錦雉驚飛丨丨丨)甘泉春(皮日休詩願以太平頌題向丨丨丨)紅粉春(司空圖詩)
(鏡弄佳人丨丨丨)曉霧春(韓偓詩粉化横波溢衫輕丨丨丨)富貴春(韓偓詩金紫雍容丨丨丨)臉邊春
(韓偓詩歌凝眉際恨酒發丨丨丨)煮莱春(鄭谷詩半醉看花晚中飡丨丨丨)海棠春(鄭谷詩吟殘荔枝雨詠徹)
(丨丨丨)唐唐春(李咸用春雨詩濕塵輕舞丨丨丨神娥無跡莓苔新)暗暗春(吳融還俗尼詩空門付與悠悠夢寳)
(帳迎回丨丨丨)御溝春(杜荀鶴御溝柳詩律到丨丨丨溝邊柳色新)彎環春(陳陶海昌望月詩始見丨丨丨又逢)
(團圞秋)十洲春(李中詩琴彈三峽水屏畫丨丨丨又市肆記丨丨丨海閫酒名)天地春(李中詩槎流海上波濤闊)
(酒滿壺中丨丨丨)子後春(韋莊詩雪向寅前凍花從丨丨丨)大都春(黃滔曲江詩引將諸派水别貯丨丨丨又)
(周權羸驥行金羈照曜皇都春又市肆記皇都春京醖也)石竇春(僧清塞贈李道士詩布褐高眠丨丨丨迸泉多濺黑紗巾)
玉女春(韋渠牟步虚詞執節仙童小燒香丨丨丨)隨分春(孫氏詩裝點亭臺丨丨丨)帝澤春(王禹偁賀雨詩)
(若有民謠起當歌丨丨丨)上已春(趙抃詩湖上初經丨丨丨)一旗春(余靖詩松溪千蓋雨茶圃丨丨丨)雪壓
春(余靖詩寒深丨丨丨)陽崖春(蘇舜欽詩蒼猿嘯斷夜月古丹花開遍丨丨丨)水蘭春(司馬光詩吳釀丨丨丨江)
(鱸白錦鱗)金明春(司馬光金明沼書事詩日華駘蕩丨丨丨波光淨綠生魚鱗)白渠春(司馬光詠史詩開田谷口)
(美荷鍤丨丨丨)興慶春(司馬光仲庶同年自成都移長安詩借問錦江樂何如丨丨丨)晉祠春(司馬光送裴中舍赴)
(太原幕府詩山寒太行曉水碧丨丨丨)酪奴春(林逋詩齋房閒試丨丨丨)火廹春(蘇軾雪中惜梅詩飛霙欲要先)
(桃李散作千林丨丨丨)武林春(蘇軾試焙新茶詩明月来投玉川子清風吹破丨丨丨胡炳文桃花馬詩背上落紅吹不)
(起至今猶帶丨丨丨)無邊春(蘇軾詩行看花柳動共享丨丨丨倪瓚畫山詩墨池挹涓滴寓我丨丨丨)梅信春(蘇軾)
(次韶守詩為公過嶺傳新唱催發寒丨一丨丨)一笑春(蘇軾詩京兆平反丨丨丨)浩蕩春(蘇軾詩一看郊原丨丨丨)
五更春(蘇軾詩仍將對牀夢伴我丨丨丨)影搖春(蘇軾詩離離花丨欲丨丨)萬戸春(蘇軾詩持我丨丨丨)
(一酹五柳陶注丨丨丨東坡在嶺南所自釀酒名)仙家春(黃庭堅題溪山岩詩洞口綠樹丨丨丨)第一春(黃庭)
(堅茶詩壑源包貢丨丨丨)禁籞春(韓維詩來對天池丨丨丨)五換春(韓維詩不踏南溪路于今丨丨丨)錦籜
春(韓維詩趙令林中丨丨丨)報荅春(陳師道詩旋傾美酒留連客急作新詩丨丨丨方回吳江二親携酒詩一壺就請衰)
(翁飲亦與花朝丨丨丨)鶴林春(韓駒送蘇世美東歸詩東游兩見丨丨丨晚愧先生作並鄰)藻繪春(程俱詩拏)
(舟更欲陪清賞要看毫端丨丨丨)軟脚春(陳與義詩䋲牀相對有今日勝醉齋中丨丨丨)錦字春(范成大擬古詩)
(西窗廻紋機織徧丨丨丨)一犁春(范成大詩東岡雪後丨丨丨)紫壇春(范成大郊祀慶成詩洗兵銀漢水收雪丨)
(丨丨)可憐春(范成大詩為誰開放丨丨丨)杞菊春(朱子詩丨丨成畦亦自丨)蘭亭春(陸游詩丨丨丨勝鏡)
(湖春)蹴踏春(陸游詩高談䧺辯憑陵酒豪竹哀絲丨丨丨)中山春(陸游詩尉曹堆盤笠澤鱠秀才瀉榼丨丨丨)
慶元春(陸游詩宣和人醉丨丨丨)雪籬春(張元幹詩坐來江月白興在丨丨丨)小槽春(陳傅良菊詩霜螯風)
(味丨丨丨新樣宫衣試麴塵)葡萄春(戴復古題壁詩朱門金叵羅九醖丨丨丨薩都刺謝遺白石詩今年東海逢故人海)
(波灔灔丨丨丨)野衣春(謝翺詩水生溪榜夕苔卧丨丨丨)坐上春(李俊民詩竹葉杯中綠金釵丨丨丨)沁園
春(耶律楚材詩昔年曾賞丨丨丨又詞調名)艾陵春(范梈詩洗觴猶及丨丨丨)鷓鴣春(薩都剌詩一江烟雨丨丨)
(丨)建炎春(白珽游天竺寺詩講石尚存天寳寺御梅嘗識丨丨丨)翠幌春(袁桷詩象榻香濃丨丨丨)繞屋
春(王惲詩杞菊蕭條丨丨丨不教鵝鴨惱比隣)玉爐春(楊載送林季羽入京宿衛詩漏殘珠閣曉香煖丨丨丨)鳳
池春(薛漢詩芸暖圖書蓬閣曉花明劍佩丨丨丨)錦窠春(王惲牡丹詩香重丨丨丨)芍藥春(吳萊詩法酒葡)
(萄熟天花丨丨丨)碧澗春(錢惟善詩雨香寳穡瓊田曉露冷琪花丨丨丨)淡沲春(馬臻詩雲凝丨丨丨)鴈列
春(王逢詩瑤筝丨丨丨)九峯春(王逢詩滿載丨丨丨)柳孕春(楊維楨詩别地梅凝曉寒江丨丨丨)金盤春
(楊維楨詩錦貂半醉丨丨丨)牡丹春(朱德潤詩深院朱闌覆錦茵百花開盡丨丨丨)短蓑春(戴良詩月浮孤艇夜)
(雨著丨丨丨)鳳團春(張淮詩玉屏還啜丨丨丨)少年春(僧善住詩花邊曾醉丨丨丨)浦漵春(僧善住詩)
(青山古木丘園晚白鳥蒼烟丨丨丨)午橋春(僧大訢詩雞豚栗里社賓客丨丨丨)得意春(徐禎卿詩風暖池塘丨丨)
(丨)鍾離春(列女傳丨丨丨者齊無鹽之女也其醜無雙自詣齊王乞備後宫說王以四殆王拜為后)
萬象皆春(武林市肆記丨丨丨丨榮邸酒名)摛藻為春(七命舉實為秋丨丨丨丨)
對語(就日登春)(不夜恒春)(銷夏嬉春)(餞臘迎春)(縞夜錦春)(捉月踏春)(盍旦喚春)(乞巧討春)
(同民樂與物春)(曈曨日駘蕩春)(榆莢雨杏花春)(金莖露竹葉春)(舫載月檻移春)(歌扇月酒壚春)
摘句(椿夀八千春桑麻萬里春)(詩情柳絮春茶煎穀雨春)(靈草雪中春桃花水氣春)(芳草傍池春花暗竹房春)
(宮壺分賜臘前春一竿風月野橋春)(露苗煙蕊滿山春鳥聲啼破一簾春)(雪點寒梅小院春野草無名亦自春)
津(將隣切水渡也)
韻藻孟津(書惟十有三年春大會于丨丨陶翰詩與君相見即相親聞道君家住丨丨孟一作盟史記不期而會盟津者)
(八百諸侯)問津(論語使子路丨丨焉陶潛桃花源記後遂無丨丨者宋之問明河篇明河可望不可親更擬乘槎一丨丨王昌)
(齡詩黃河渡頭歸丨丨離家幾日茱萸新李白詩蹈海寧受賞還山非丨丨)知津(論語是丨丨矣又許敬宗詩獨歎高陽晚)
(歸路不丨丨)平津(漢書公孫弘傳元朔中封丞相弘為丨丨侯其後以為故事至丞相封自弘始也孫逖詩作京雄近縣開)
(閤寵丨丨儲光羲詩花明洛陽苑水綠小丨丨李白詩承恩借獵小丨丨)漢津(晉書天文志天漢起東方經尾箕之間謂之丨)
(丨李嶠詩今日銜天造還疑上丨丨又蔡邕丨丨賦發源自乎嶓冢引漾澧而東征)天津(晉書天文志丨丨九星横河中一曰)
(天漢一曰天江主四瀆津梁所以度神通四方也一星不備津關道不通郭璞客傲夫攀驪龍之髯撫翠禽之毛而不得絶霞肆跨)
(丨丨者未之前聞也許敬宗詩何如御京洛流霰下丨丨李白詩已矣歸去來白雲飛丨丨)龍津(晉書孫綽傳綽嘗鄙山濤)
(謂人曰山濤吾所不解吏非吏隐非隠若以元禮門為丨丨則當點額暴鱗矣郭璞客傲登降紛于九五淪湧懸乎丨丨閭丘冲三)
(月三日應詔詩俯鏡清流仰睇丨丨駱賓王詩遥瞻丹鳳闕斜望黑丨丨高適詩猶言日尚早更向九丨丨李德裕詩文帝寵深陪)
(雉尾武皇恩厚讌丨丨)雲津(晉書褚陶傳陶字季雅張華見之謂陸機曰君兄弟龍躍丨丨顧彦先鳳鳴朝陽謂東南之寳)
(已盡不意復見禇生曹毘詩體鍊五靈妙氣含丨霞丨王勃啟鳳鳴朝日森捎烟雨之標龍躍丨丨盤礴江山之氣唐失名黃雲捧)
(日賦皇帝御紫宸垂至仁恩覃日域澤被丨丨)無津(晉書陶侃傳鄱陽孝廉范逵嘗過侃及逵去侃追送百餘里逵曰卿欲仕)
(郡乎侃曰欲之困于丨丨耳曹植詩君門以九重道遠河丨丨)臨津(孔叢子趙簡子使聘夫子夫子及河聞鳴犢與竇犨之見)
(殺也廻輿而旋之衛使鄹遂為操曰黃河洋洋攸攸之魚丨丨不濟還轅息鄹)西津(述異記㳆鄉丨丨有玉女岡天當雨輒先)
(涌五色氣於石間俗謂玉女披衣王浚詩長流無舍逝白日入丨丨)玉津(玉海丨丨園在南薰門外夾道為兩園中引閔河水)
(别流貫之周顯德中置本朝因之又紹興十七年建丨丨園在龍山之北楊侃皇畿賦景象仙島園名丨丨珍果獻夏竒花進春又)
(蜀都賦西踰金隄東越丨丨注丨丨在犍為之東北成都之東也又張耒寄子由詩涓涓潄納白丨丨鍊以真元納之骨)要津
(古詩何不策高足先據丨路丨杜甫詩賓從雜遝實丨丨薛能詩正色凝高嶺隨流助丨丨)冰津(曹毘對儒火林之蔚炎柯)
(丨丨之擢陽草)玄津(頭陀寺碑釋網更維丨丨重枻注釋網丨丨竝佛法也駱賓王詩雕談筌奥旨妙辨潄丨丨)芳津
(王筠詩折花競鮮彩拭露染丨丨韓偓詩柳虛禳沴氣梅實引丨丨元好問詩陽和入枯株藹藹含丨丨)迷津(孟浩然詩桃源)
(何處是游子正丨丨)
白馬津(漢書酈食其傳漢王數困滎陽成臯計欲捐成臯以東屯鞏洛以拒楚食其曰願足下急復進兵收取滎陽塞成臯)
(之險距飛狐之口守丨丨之丨以示諸侯形制之勢則天下知所歸矣梁元帝詩水涉黃牛瀆山過丨丨丨又駱賓王詠雪詩影亂)
(銅鳥吸光銷玉馬津)延平津(晉書張華傳雷煥為豐城令掘獄入地四丈餘得石函有雙劍竝刻題一曰龍泉一曰太阿煥)
(送一與華留一自佩華誅失劍所在煥卒子華持劍經丨丨丨忽于腰間躍出墮水使人没水取之但見兩龍各長數丈光彩照水)
(波浪驚沸)富平津(晉書杜預傳預以孟津渡險有覆沒之患請建橋于丨丨丨及成帝從百竂臨會舉觴屬預曰非君此橋)
(不立也)妬婦津(酉陽雜俎劉伯玉妻叚氏字光明性妬忌伯玉嘗誦洛神賦語其妻曰娶婦得如此吾無憾焉光明曰君)
(何以水神美而欲輕我乃自沉而死七日托夢語伯玉曰君本願神吾今得為神也伯玉終身不渡水婦人渡津者皆壞衣枉妝不)
(爾風波暴發)同歸津(陸機詩將遂殊途軌要子丨丨丨)扶桑津(海賦大明㩠轡于金樞之穴翔陽逸駭于丨丨)
(之丨)紫梨津(劉孝綽詠㯽榔詩羞比朱櫻熟詎易丨丨丨)落花津(王勃詩東園垂柳徑西堰丨丨丨)玉雞
津(李嶠詩花明丹鳳浦日映丨丨丨)元和津(杜甫幽人詩暮把東皇衣嚥𠻳丨丨丨中皇經服元和除五穀必獲寥天)
(得其籙注服丨丨謂嚥丨液也)月漾津(楊億梨詩五夜方諸丨丨丨)
增茅津(左傳秦伯伐晉濟河焚舟取王官及郊晉人不出遂自丨丨濟封殽尸而還)延津(左傳太叔又收貳以為已)
(邑至于廪延注廪延鄭邑陳留酸棗縣北有丨丨)圍津(史記曹相國世家參以中尉從漢王出臨晉關至河内下修武渡丨)
(丨擊龍且項佗定陶破之索隐按水經注白馬津有韋鄉韋津城圍字與韋同)鬲津(漢書溝洫志許商以爲古說九河之名有)
(徒駭胡蘇丨丨今見在成平東光鬲界中注丨丨言其順小可丨以為丨而度也鬲與隔同)觀津(漢書外戚傳竇廣國四五)
(歲時家貧為人所掠賣聞皇后新立家在丨丨姓竇氏廣國去時雖少識其縣名及姓上書自陳又地理志信都國丨丨縣徐陵玉)
(臺新詠序亦有潁川新市河間丨丨本號嬌娥曾名巧笑劉憲詩風烟起丨丨)杜津(漢書叙傳食其監門長揖漢王畫襲陳留)
(進收敖倉塞隘丨丨王基以張注杜亦塞也謂說令塞白馬津)蜀津(後漢書郡國志潁川郡長社有蜀城有丨丨)陜津
(三國志杜畿傳拜畿為河東太守河東人衛固范先等與高幹通謀使兵數千人絶丨丨畿至不得渡)三津(南史郭祖深傳)
(祖深上封事曰勲人投化之始但有一身及被任用皆募部曲而揚徐之人逼以衆役多投其募利其貨財皆虛名上簿止送出丨)
(丨名在遠役身歸鄉里)化津(魏書程駿傳駿上慶國頌曰德從風穆教與丨丨千載昌運道隆兹辰)上津(唐書百官)
(志丨丨置尉一人掌舟梁之事津長四人下津置尉一人津長二人又李商隐詩我本玄元胄禀華由丨丨)下津(見上)司
津(唐書百官志龍朔二年改都水監曰丨丨使者曰監)集津(唐書食貨志玄宗從裴耀卿議乃於河隂置河隂倉河西置柏)
(崖倉三門東置丨丨倉西置鹽倉鑿山十八里以陸運)熊津(唐書高宗紀龍朔二年以孫仁師為丨丨道行軍總管伐百濟)
潼津(山海經注涇水與渭水合流三百里清濁不相雜東合漆沮水至丨丨入於河)九津(吕氏春秋禹至榑木之地日出)
(丨丨青羌之野欲盡地利至勞也)棘津(韓詩外傳呂望行年五十賣食丨丨年七十屠于朝歌九十乃為天子師范成大詩)
(莫問朝歌與丨丨浮生惟有一杯春)碧津(十洲記昆吾鎮于流澤扶桑植于丨丨)蘭津(華陽國志孝武時通博南山渡)
(蘭滄水人歌之曰漢德廣開不賓渡博南越丨丨又虞羲詩光風轉蕙畮香霧鬱丨丨)支津(水經河水又東北逕廣違城北)
(又合烏頭川水注水發遠川引納丨丨北逕城東而北流注於河也)輟津(水經注潁水又東五渡水注之其水導源崇高縣東)
(北太室東谿縣漢武帝置以奉太室山及春夏雨泛水自山頂而迭相灌澍崿流相承為二十八浦也陽旱丨丨而石潭不耗)湘
津(水經注深水一名邃水導源盧溪西入營水亂流營波同注丨丨深水出桂陽南平縣)旅津(水經注堂陽縣衡水自堰)
(分為二水其一降水水上有梁謂之丨丨渡商旅所濟故也其右水謂之長蘆水)孤津(水經注谷水又東逕苦縣故城中水)
(泛則四周隍壍耗則丨丨獨逝)輕津(水經注新城王莽之洮亭也涑水自城西注水流急濬丨丨無緩故詩人以為激揚之水)
(言不能流移束薪耳)通津(水經注陽水又東逕陽城東南昔在宋世是水絶而復流劉晃賦丨丨焉魏太和中此水復竭輟流)
(積年先公滁州即任未期是水復通澄暎盈川海岱之士又頌丨丨焉王凝之蘭亭詩駕言興時遊逍遙暎丨丨華幼武桃源圖詩)
(漁郎從此得丨丨)南津(水經注燕縣故城北則有濟水河水於是有棘津之名亦謂之濟津故丨丨也春秋僖公二十一年)
(晉將伐曹曹在縣東假道於衛衛人不許還自南河即此濟也司空曙詩青圻連白浪曉日渡丨丨)竇津(水經注漢武微行柏)
(谷遇辱竇門又感其妻深識之饋賜以河津令其鬻渡今丨丨者是也一名浢津)五津(水經注大江自湔堰至犍為有丨丨)
(白華萬里江首涉頭江南也王勃詩城闕輔三秦風烟望丨丨)溪津(水經注鄭弘少以苦節自居恒躬采伐用貿糧膳每出入)
(丨丨嘗感神風送之惟憑舟自運無杖楫之勞唐彦謙詩雲藏三伏熱水散百丨丨)河津(三秦記龍門一名丨丨去長安九百)
(里水懸絶龜魚之類莫能上上則化為龍庾信春賦三日曲水向丨丨日晚河邊多解神注迎神巫也李白詩弄景奔日馭攀星戲)
(丨丨)漁津(酉陽雜俎平原高菀城東有丨丨濟水泛溢得一魚長二丈廣五尺脂數十斛)青津(酉陽雜俎仙藥有丨丨碧)
(荻圓丘紫柰)飴津(益部方物略柑贊碧葉素葩厥包之珍丹裏既披香液丨丨)鼈津(埤雅鼈之所在其上必有浮沫)
(謂之丨丨捕者以占之)生津(埤雅今人望梅丨丨食芥墮淚此五液之自外至者也黃庭堅戲荅晁適道乞消梅詩南人誇)
(說齒丨丨)餘津(慧遠傳潄流者味其丨丨)梁津(楚辭麾蛟龍以丨丨兮詔西皇使涉予)及津(張衡應間於兹縉紳)
(如雲儒士成林丨丨者風攄失塗者幽僻)清津(張衡賦號馮夷俾丨丨兮擢龍舟以濟予)含津(馬融廣成頌翕習春風丨)
(丨吐榮梁宣帝詠棃詩綠葉已承露紫實復丨丨張九齡荔枝賦膚玉英而丨丨色江萍以吐日)洪津(魏文帝祭濟文瞻丨)
(丨而懷德乘長波而欽智)泝津(魏文帝祭河文汎汎棹舟翾翾丨丨)外津(王粲車渠椀賦光清朗以内曜澤温潤而丨丨)
異津(傅休奕明君篇邪正不並存譬若胡與秦胡秦有合時邪正各丨丨)前津(王濬詩豈伊張仲專美丨丨)微津
(魏都賦風無纖埃雨無丨丨)江津(江賦衝巫峽以迅激躋丨丨而起漲注馬頭崖北對大岸謂之丨丨)膏津(郭璞鹽池)
(賦玉潤丨丨雪白凌岡粲如散璽煥若布璋)曲津(徐豐之蘭亭詩零觴飛丨丨歡然朱顔舒)濠津(王凝之蘭亭詩莊浪)
(丨丨巢步潁湄)芬津(支遁讚佛詩丨丨霈四境甘露凝玉瓶)蕩津(支遁利城山居詩五嶽盤神基四瀆涌丨丨)越
津(湛方生懷歸謠思涉路兮莫由欲丨丨兮無梁)滄津(曹毗賦瞻丨丨之騰起觀雲濤之耒征李白詩逐日廵海右驅石駕)
(丨丨)廣津(鮑照詩蔓草綠高隅修楊夾丨丨朱子詩聞說雙飛槳翩然下丨丨)鄉津(鮑照詩北臨出塞道南望入丨丨)
冥津(王融淨行詩丨丨殊復曉高聽亦能卑)方津(謝朓奉和隨王殿下詩卷轡棲道樹丨丨棹法船)拂津(劉繪)
(詩翠微上虧景青莎下丨丨)炎津(王筠詩飛飇煥南陸丨丨通北瀨)智津(庾肩吾詩殊塗同義路分流合丨丨)星
津(陳後主詩丨丨雖可望詎得似人情)别津(陰鏗罷故章縣詩淒淒對丨丨駱賓王詩北走平生親南浦丨離丨)靈津
(庾僧淵詩瓊巖朗璧室玉潤灑丨丨九華安妃詩俯潄丨瓶丨仰掇碧柰花葛仙翁詩吐納丨河丨)趙津(庾信詩雖同燕市泣)
(猶聽丨丨歌)長津(唐太宗賦得櫻桃詩朱顔含遠日翠色影丨丨)傾津(王勃九成宮東臺山池賦靈芝獻液露菊丨丨)
霞津(李嶠詩丨丨錦浪動月浦練花開)龜津(宗楚客應制詩綵旗臨鳳闕翠幕遶丨丨按丨丨謂洛水也龜負書出洛)
迴津(張說詩梅花百般障行路垂柳千條暗丨丨)灞津(張九齡三月三日登龍山詩伊川與丨丨今日袚除人盧藏用)
(詩瑶臺半入黃山路玉檻旁臨玄丨丨)遼津(李白詩半渡上丨丨黃雲慘無煙)遠津(杜甫贈汝陽郡王璡詩何以開)
(我悲泛舟俱丨丨)嶮津(袁皓詩昇平時節逢公道不覺龍門是丨丨)甘津(韓愈秋雨聮句丨丨澤祥禾伏潤肥荒艾)
(白居易和晨霞詩燭以智慧日灑之丨露丨)北津(柳宗元詩海霧連南極江雲暗丨丨)飛津(孟郊江邑春霖詩枕席病)
(流濕簷楹若丨丨)沃津(孟郊峽哀詩紅光根潛涎碧雨飛丨丨)渭津(元稹酬樂天早春閒遊詩問俗煩江界蒐田想)
(丨丨)咽津(元稹和樂天贈吳丹詩委氣榮衛和丨丨顔色好楊萬里小飲詩滿盤山海眩芳珍未借前籌已丨丨)華津
(許渾詩夜按雙娃禁曲新東西簫鼓接丨丨)仙津(薛能詩昨宵魂夢到丨丨)名津(秦韜玉詩會致丨丨搜雋彦還張愁)
(網絆英䧺)金津(皮日休石榴花盛發詩火齊滿枝燒夜月丨丨含蘂滴朝陽)綘津(王初銀河詩閶闔疎雲漏丨丨橋頭)
(秋夜鵲飛頻)去津(皇甫冉詩郢路逢歸客湘川問丨丨)楚津(喻坦之詩歸日値江春看花過丨丨)流津(李洞龍池)
(春草詩和風輕動色湛露静丨丨)釣津(黃韜詩宧遊兼得逍遥趣休憶三吳舊丨丨)瓊津(黃韜壺公山詩丨丨流乳)
(竇春色駐芝田)映津(張何蜀江春日文君濯錦賦疊嶂縈郭長楊丨丨)窮津(蘇舜欽和菱磎石歌苟非高賢獨賞激終)
(古棄卧於丨丨)驚津(蘇舜欽詩昔也衣裾已化塵驅車今去涉丨丨)寶津(韓維詩百尺朱樓壓丨丨)歸津(王安石詩)
(徤席高檣送病身亂山荒隴障丨丨)夾津(陳與義舟抵華容縣詩丨丨列茂樹倒影青相接)煙津(陸游詩菱歌縹緲泛)
(丨丨)劍津(周必大詩淳熙又貢第三春驛騎星馳渡丨丨黃鎮成贈鄭守光遠詩佐乘臨漳浦搴帷入丨丨)松津(元好)
(問蒲桃酒賦覺丨丨之孤峭羞桂醑之塵埃)鯢津(顧瑛浣華館聫句馬山分玉崑丨丨類清霅)遐津(貢師泰遊西山)
(詩梵宇抗疎嶺飛閣騰丨丨)横津(王逢江邊竹枝詞石筏丨丨蛟莫窺近山張弩或眠旗)檀津(賀裳蠟梅花賦苞惹)
(輕塵趙合德臍藏麝屑萼濡殘雨薛瑶英舌擁丨丨)衛津(湯顯祖銅馬湖賦水國波臣漁父賢人蒼梧兮逝水黃河兮丨丨)
范津(後漢書傅燮傳初郡將丨丨名知人舉燮孝廉及津為漢陽與爕交代合符而去鄉邦榮之津字文淵南陽人)
瓜里津(後漢書郡國志南陽郡宛本申伯國有丨丨丨注東觀書鄧奉拒光武瓜里)五社津(後漢書光武帝紀遣)
(耿弇率彊弩將軍陳俊軍丨丨丨備滎陽以東注水經注鞏縣北有丨丨丨一名土社津有山臨河其下有穴潛通淮浦有渚謂之)
(鮪渚)採桑津(後漢書郡國志河東北屈縣有丨丨丨又庾信經藏碑春園柳路變入禪林蠶月桑津迴成定水)漁涪
津(後漢書吳漢傳漢與公孫述將魏黨公孫永戰於丨丨丨大破之注續漢書曰犍為郡南安縣有丨丨丨在縣北臨大江南中)
(志曰丨丨丨廣數百步按郡國志作魚泣津蜀都賦注作魚符津)薄落津(後漢書袁紹傳三月上已紹大會賓徒於丨丨)
(丨注水經注曰漳水經鉅鹿故城西謂之落津續漢志曰癭陶縣有薄落亭)安風津(魏志諸葛誕傳大將軍司馬景王東)
(征使誕督豫州諸軍渡丨丨丨向夀春)君子津(魏書世祖紀始光三年冬十月車駕西伐幸雲中臨丨丨丨會天暴寒數)
(日冰結四年三月詔執金吾桓貸造橋於丨丨丨水經注漢桓帝十三年西幸榆中東行代地洛陽大賈齎金貨隨帝後行夜迷失)
(道往投津長曰子封送之渡河賈人卒死津長埋之其子尋求父喪發冢舉尸資費一無所損其子悉以金與之津長不受事聞於)
(帝曰丨丨也即名其丨為君子)七女津(魏書世祖紀神䴥三年九月河北諸軍會於丨丨丨)析木津(唐書天文志箕)
(尾丨丨丨也)楊柳津(易通卦驗立春條風至雉雊雞乳冰解丨丨丨又許渾詩避雨松楓岸看雲丨丨丨)鹿角津
(水經河水自平原左逕安德城東而北為丨丨丨)長夀津(水經河水又東北為丨丨丨)靈昌津(水經注石勒襲)
(劉曜出於延津以河冰泮為神靈之助號為丨丨丨)冠雀津(水經注丨丨丨在介休縣又名雀鼠谷)鄭伯津(水經)
(注浩亹水東至允吾入湟水又東逕允吾縣北為丨丨丨與潤水合)天橋津(水經注昔慕容玄明自鄴率衆南徙滑臺既無)
(舟楫將保黎陽昏而流澌冰合於夜中濟訖旦而冰泮燕民謂是處為丨丨丨)鹿鳴津(水經注鄭鹿城内有故臺謂之鹿鳴)
(臺濟取名焉故亦曰丨丨丨)倉亭津(水經注述征記曰丨丨丨在范縣界去東阿六十里)石城津(水經注丨丨丨)
(在金城西北)吉人津(譚子化書是以大人體物知身體身知神體神知真是謂丨丨之丨)横江津(吳地記吳先主)
(使徐詳至魏魏太祖謂之曰孤欲越丨丨之丨與孫將軍游姑蘇之上獵長洲之苑吾志足矣)玉魚津(開天遺事貴妃素有)
(肉體至夏苦熱常有肺渴每日含一丨丨兒于口中蓋藉其涼丨沃肺也)魚鳬津(路史魚鳬治今眉之彭山縣北東二里有)
(丨丨丨)歴陽津(庾闡賦過乎丨丨之丨迄乎横江之浦)黎陽津(謝靈運擬劉楨詩北渡丨丨丨南登宛郢城)
淮陽津(湯惠休江南思詩幽客海陰路留戍丨丨丨)紅粉津(丘巨源詠七寳畫圖扇詩生風長袖際晞華丨丨丨)
寶船津(梁昭明太子東齋聽講詩良思大車道方願丨丨丨)玉池津(江淹詩朝食琅玕實夕飲丨丨丨又陶弘景華)
(陽頌表裏玉沙津周廻隱輪迹又右英夫人詩俱挹玉醴津)桃李津(江淹詩不知誰家子看花丨丨丨又徐鉉詩清商一)
(曲送人行桃葉津頭月正明)交河津(陳後主隴頭詩投錢積石水斂轡丨丨丨)剖璜津(柳𧦬渭水詩飲馬投錢岸)
(解釣丨丨丨)洛橋津(盧照隣詩悠悠天下士相送丨丨丨)蒲類津(駱賓王夕次丨丨丨詩二庭歸望斷萬里客心)
(愁)今古津(韋承慶靈臺賦繹思於丨丨之丨佇懷於天地之域)茱萸津(儲光羲詩鄉亭丨丨丨)揚子津
(李白詩横江西望阻西秦漢水東連丨丨丨注永淳元年析江都縣置揚子縣揚子縣有瓜步步即渡江處横江建康之西津丨丨)
(建康之東丨也)浩然津(李白詩勿踏荒溪波朅來丨丨丨又趙嘏詩瓊臺雪映迢迢鶴蓬島波横浩浩津)洿池津
(杜甫薛少保畫鶴詩赤霄有真骨恥飲丨丨丨)江漢津(杜甫詩子豈無扁舟往復丨丨丨)羅源津(杜甫詩聖賢冠)
(史籍枝派丨丨丨)蓮葉津(王泠然新潭賦騎影攢臨變作桃花之浪衣香亂入翻為丨丨之丨)浣紗津(樓穎詩西)
(施昔日丨丨丨石上青苔思殺人)斗牛津(顔真卿詩文聚丨丨丨又韓偓詩棹尋聞犬洞槎入飲牛津)織女津
(張仲素漲昆明池賦浪湧烟郊更失辨牛之涘日華翠瀲纔分丨丨之丨吳萊泛海登盤陀石望東霍山詩好携支機石去躍丨丨)
(丨)太陽津(劉禹錫詩雪霽丨丨丨)琉璃津(孟郊詩赬廊芙蓉霽碧殿丨丨丨)曲江津(張籍詩詞客南)
(行寵命新瀟湘郡入丨丨丨)沆瀣津(薛能詩檐前潄曉穹蒼碧庭下眠秋丨丨丨)黑水津(李商隠詩蓮幕遥臨)
(丨丨丨櫜鞬無事但尋春)涵花津(陸龜蒙詩朝為照花日暮作丨丨丨)星河津(陸龜蒙詩明朝動蘭楫不啻丨丨丨)
澹澹津(陳陶詩拂岳蕭蕭竹垂空丨丨丨)月中津(吳融詩錦收花上露珠引丨丨丨)彭蠡津(李羣玉詩)
(我亦縱烟棹西浮丨丨丨)畫鷁津(趙嘏詩桃花塢接啼猿寺野竹亭通丨丨丨)硯起津(李洞詩誰寄江南信隂窗)
(丨丨丨)天池津(李洞詩采鉛丨丨丨飲醁桃花灣又晁補之詩能来一潄華池津七椀清風立有神)馬頰津(司馬)
(光詩羣峰斜轉太行角萬谷同趨丨丨丨)黃鶴津(陸游詩從我者誰歟夜渡丨丨丨)太華津(周必大詩一别龍門)
(不計春思公夢渡丨丨丨)三澨津(余闕九日宴盛唐門詩西馳丨丨丨東瞻九華山)尾箕津(揚維楨詩曾開天水)
(國直問丨丨丨)衆妙津(庾僧淵詩逍遥丨丨丨栖凝於玄冥)莊惠津(萼綠華詩棲情丨丨丨超形象魏林)青海
津(右英夫人歌騰躍丨丨丨)滄浪津(右英夫人歌騁駢丨丨丨)空洞津(右英夫人歌縦心丨丨丨)自然津
(太真夫人贈馬明生詩邀我丨丨丨告以鴻飛術)
對語(日觀星津)(金谷玉津)(丙穴寅津)(雪竇雲津)(竹粉松津)(握髄潄津)(鮒谷鯢津)(槐里棘津)
(宜春苑長夀津)(鴻濛氣沆瀣津)(斤竹嶺采桑津)(劉郎浦楊子津)(雲表露月中津)(桔柏渡茱萸津)
摘句(飛觀接天津霄漢有通津)(香絲散柳津飛絮滿龍津)(桃花密映津金井潄餘津)(烟月隔江津人在綠楊津)
(宫墻烟柳接龍津天漢乘槎可問津)(兩岸桃花夾去津日照河隄柳映津)(玉瓶寒貯露含津笙歌池館接西津)
秦(匠鄰切國名又州名又姓)
韻藻絶秦(左傳晉侯使呂相丨丨丁鶴年寄九靈先生詩衣冠栗里猶存晉鷄犬桃源久丨丨)帝秦(史記魯仲連傳)
(秦兵圍邯鄲魏王使新垣衍謂趙曰趙誠尊秦昭王為帝必罷兵魯仲連請責而歸之新垣衍謝曰吾請出不復言丨丨秦將聞之)
(為却軍五十里又蘇秦傳從合則楚王横成則秦帝)三秦(史記淮隂侯傳大王舉而東丨丨可傳檄而定也按高祖本紀項羽)
(三分關中立秦三將章邯為雍王司馬欣為塞王董翳為翟王鄭谷詩先入醉鄉君莫問十年風景在丨丨)却秦(史記信陵)
(君傳得虎符奪晉鄙軍北救趙而西丨丨此五霸之伐也李白詩丨丨振英聲後世仰末照)新秦(漢書食貨志徙貧民於關)
(中以西及充朔方以南丨丨中七十餘萬口注始皇攘却匈奴得河南北地徙民充之名曰丨丨四方雜錯奢儉不同今俗名新富)
(貴者為丨丨唐書地理志靈州丨丨縣開元二年置)大秦(後漢書西域傳丨丨國一名犂鞬亦云海西地方數千里有四百餘)
(城以石為城郭有松柏諸木百草宫室皆以水精為柱食器亦然其人民皆長大平正有類中國故謂之丨丨)阬秦(法言聖讀)
(而庸行猶有聞焉去之阬也丨丨者非斯乎投諸火)過秦(侯鯖錄秦太虚為御史賈易所彈張文潛戲之曰千餘年前賈生丨)
(丨今復爾也聞者以為佳謔賈誼有丨丨論左思詩著論凖丨丨作賦擬子虚蘇軾詩付君此事寧論晉載我當時舊丨丨)借
秦(賈山至言臣不敢以久遠喻請丨丨以為喻蘇軾詩曲無和者宜思郢論少卑之且丨丨)劇秦(丨丨美新臣雄敢竭肝膽)
(寫腹心作丨丨美新一篇)避秦(陶潛桃花源記太元中武陵漁人溪行忽逢桃花林林窮得一山從小口入行數十步土地平)
(曠居人曰先世丨丨亂來絶境不知有漢無論晉魏許敬宗詩不知今有漢惟言昔丨丨)向秦(鄭谷詩數聲風笛離亭晚君向)
(瀟湘我丨丨又杜甫詩綿谷元通漢沱江不丨丨)蘇秦(史記丨丨者東周雒陽人也師鬼谷先生出遊數歲大困而歸得周)
(書隂符伏而讀之期年以出揣摩為從約長并相六國車騎輜重擬於王者丨丨喟然嘆曰使我有洛陽負郭田二頃豈能佩六國)
(相印乎於是散千金以賜宗族朋友投從約書於秦秦兵不敢闚函谷關十五年馮衍顯志賦流丨丨於洹水兮幽張儀於鬼谷劉)
(孝威詩甘言無忠實世薄多丨丨)
生一秦(史記陳涉世家陳王捕繫武臣家室柱國曰秦未亡而誅趙王將相家屬此丨丨丨也)智於秦(史記淮隂)
(侯傳百里奚居虞而虞亡在秦而秦霸非愚於虞而丨丨丨也用與不用也)東西秦(漢書田肯曰齊地方千里持戟百萬)
(縣鬲千里之外齊得十二焉此則丨丨之丨也又晁補之北渚亭賦山河十二號稱東秦王惲送王嘉父詩錦波流不到東秦)虢
與秦(杜甫詩就中雲幕椒房親賜名大國丨丨丨)
增近秦(左傳夷吾將奔狄郤芮曰不如之梁梁丨丨而幸焉)伐秦(左傳晉侯丨丨圍邧新城以報王官之役)闕秦
(左傳燭之武見秦伯曰夫晉何厭之有既東封鄭又欲肆其西封若不丨丨將馬取之丨丨以利晉唯君圖之)歌秦(左傳吳子)
(使札來聘請觀於周樂為之丨丨曰此之謂夏聲夫能夏則大大之至也其周之舊乎)横秦(戰國策丨丨之勢合則楚國之)
(形危)相秦(史記馮驩說齊王曰孟嘗君不西則已西入丨丨則天下歸之又商君丨丨數年秦國怨望姚燧過姚嗣輝南榿堂)
(詩不見樗里疾智囊終丨丨)邊秦(史記晉世家獻公曰曲沃吾先祖宗廟所在而蒲丨丨屈邊翟不使諸子居之我懼焉)
燕秦(史記荆軻傳燕太子丹見田光曰丨丨不兩立願先生留意也漢書貨殖傳安邑千樹棗丨丨千樹栗蜀漢江陵千樹橘)
(淮北滎南河濟之間千樹萩荀勖時雍樂首定荆楚遂平丨丨弘執恭和平凉公觀妓詩妙妓命丨丨)入秦(史記孟嘗君傳)
(馮驩曰借臣車一乘可以丨丨者必令君重於國梁簡文帝詩挟瑟曾遊趙吹簫屢丨丨李白詩會稽愚婦輕買臣余亦辭家西丨)
(丨陳陶贈高閒上人詩白馬方依漢朱星又丨丨梅堯臣詩苜蓿方枯馬丨丨)赴秦(史記平原君傳李通以敢死之士三千人)
(丨丨軍秦軍為之却三十里岑參送嚴詵擢第歸蜀詩十月天官待應須早丨丨)先秦(漢書景十三王傳獻王所得書皆古)
(文丨丨舊書注丨丨猶言秦先謂未焚書之前湯思退謝賜御書周易尚書表續東魯之韋編發丨丨之竹簡)孤秦(漢書異姓)
(諸侯王表古世相革皆承聖王之烈今漢收丨丨之弊鎸金石者難為功摧枯朽者易為力其勢然也胡曾青門詩漢王提劍滅丨)
(丨)寧秦(漢書曹參傳參將兵守景陵三秦使章平等攻參參出擊大破之賜食邑於丨丨注丨丨今華陰)引秦(漢書)
(鄒陽傳吳王隂有邪謀陽奏書諫為其事尚隠惡指斥言故先丨丨為諭)全秦(漢書枚乘傳今漢據丨丨之地兼六國之衆吳)
(師道戲馬臺詩項王戰馬從東來意氣蹴踏丨丨摧)遯秦(漢書叙傳四皓丨丨古之逸民)襲秦(漢書叙傳留侯丨丨作漢)
(腹心)莋秦(後漢書郡國志丨丨城名在越嶲郡)干秦(後漢書蘇竟傳屠羊救楚非要爵禄茅焦丨丨豈求報利)苻秦
(晉書穆帝紀丨健僭稱王國號丨中說齊方尊王室而諸侯服惟管仲知之丨丨舉大號而中原静惟王猛知之)凉秦(晉書)
(樂志張華命將出征歌云元帥統方夏出軍撫丨丨)留秦(吕氏春秋墨者有田鳩欲見秦惠王丨丨三年而弗得見庾信文韓)
(王孫之質趙楚公子之丨丨李商隱殘雪詩珠還猶照魏璧碎尚丨丨)之秦(吕氏春秋田鳩往見楚王楚王悦之與將軍之)
(節以如秦因見惠王告人曰丨丨之道乃之楚乎韓愈上宰相書於齊不可則去之宋之鄭丨丨之楚也又送惠師詩尋嵩方抵洛)
(歴華遂丨丨)違秦(法言秦之有司負秦之法度秦之法度負聖人之法度秦弘違天地之道而天地之丨丨亦弘矣)儀
秦(法言或問丨丨學乎鬼谷術而習乎縦横言安中國者十餘年是夫曰詐人也聖人惡諸張九成詩六經文字變丨丨雅琥上)
(執政詩正言期賈董枉道恥丨丨)中秦(河圖玉版崑崙以東大秦國人長十丈皆衣帛從此以東丨丨國人長一丈)笑
秦(夷堅志江西趙尚書宅與常省元園相接百計取之而不可得一日常作一詩書契送之云乾坤到處是吾亭機械從來未必)
(真覆雨翻雲成底事清風明月冷看人蘭亭褉事今非晉桃洞神仙也丨丨園是主人身是客問君還有幾年身趙得詩不敢受劵)
(即日還之馬祖常戲馬臺詩將軍一叱廢千人未可掀髯便丨丨)代秦(楚辭大招丨丨鄭衛鳴竽張只注丨丨鄭衛當世之)
(樂也)攻秦(過秦論嘗以什倍之地百萬之衆叩關而丨丨)囚秦(報任少卿書韓非丨丨說難孤憤阮籍猿賦如韓非之丨)
(丨)嫚秦(韋孟諷諫詩悠悠丨丨上天不寧乃眷南顧授漢於京)悟秦(崔駰逹旨魯連辯言以退燕包胥單辭而存楚)
(唐且華顛而丨丨甘羅童牙而報趙)搦秦(魏都賦丨丨起趙威振八蕃則信陵之名若蘭芬也注搦女格切按也)徂秦
(西征賦潘子馮軾西征自京丨丨)齊秦(蕪城賦吳蔡丨丨之聲魚龍爵馬之玩)霸秦(劉孝威正旦春雞贊雄飛帝漢)
(雌飛丨丨)南秦(庾信詩無庸奉天睠驅傳牧丨丨又元好問贈楊煥然詩東楚西丨丨望君勞我神)舊秦(陸瑜仙人攬六)
(著篇戲谷聞餘地銘山憶丨丨)侈秦(唐太宗登三臺言志詩未央初壯漢阿房昔丨丨)歸秦(唐明皇南出雀鼠谷詩川)
(塗猶在晉車馬漸丨丨杜甫上韋左相詩韋賢初相漢范叔已丨丨又贈王侍御詩接輿還入楚王粲不丨丨又此生寧老蜀不死)
(會丨丨又姚燧詩五年三入蜀十夢九丨丨)滯秦(駱賓王春霽早行詩玄草終疲漢烏裘幾丨丨)聘秦(董思恭昭君怨)
(詩新年猶尚少那堪遠丨丨)姓秦(宋之問詩金鞍白馬來從趙玉面紅粧本丨丨吳融無題詩解織宜名蕙能歌合丨丨)
隔秦(張說蒲津橋贊河上有三橋蒲津是其一丨丨稱塞臨晉名關楊魯未歸詩渭水遙通洛函關近丨丨)望秦(張說)
(詩蒲坂横臨晉華芝曉丨丨)狂秦(李白詩龍&KR0849;相啖食兵戈逮丨丨)歴秦(李白贈友詩玉匣閑霜雪經燕復丨丨)
通秦(杜甫謁先主廟詩錦江元過楚劍閣復丨丨)事秦(杜甫寄李白詩蘇武先還漢黃公豈丨丨)胡秦(于逖詩安)
(知汝與我乖隔同丨丨)出秦(李嘉祐送客游荆州詩草色随驄馬悠悠共丨丨)逃秦(麴信陵移居洞庭詩重林將叠)
(嶂此處可丨丨)游秦(李賀始為奉禮憶昌谷山居詩犬書曾去洛鶴病悔丨丨)報秦(元稹四皓廟詩張良韓孺子椎碎屬)
(車輪遂令英雄意日夜思丨丨)強秦(秦韜玉仙掌詩長扶王氣擁丨丨無名氏華山為城賦地控丨丨路惟分陜蘇軾和陶飲)
(酒詩三杯洗戰國一斗消丨丨)燒秦(唐彦謙新豐詩半夜素靈先哭楚一星遺火下丨丨)羡秦(韓偓無題詩溪紵殊輕越)
(樓簫豈丨丨)咸秦(羅隐贈湖州裴郎中詩貴提金印出丨丨蕭灑江城兩度春)越秦(羅隠于越亭詩流水那知丨與)
(丨)背秦(蔣吉出塞詩瘦馬羸童行丨丨暮鴉撩亂入殘雲)函秦(司馬光送王書記之官永興詩鞏洛風煙遠丨丨草)
(樹微)賂秦(蘇洵六國論六國破滅非兵不利戰不善弊在丨丨賂秦而力虧破滅之道也)朝秦(晁補之北渚亭賦托生理)
(於四方固丨丨而暮楚)髯秦(晁補之詩淮海一丨丨按謂秦觀也)罪秦(方岳田制詩井田變阡陌萬世以丨丨)隴
秦(張翥即事詩烽火連齊魯干戈接丨丨)嬴秦(廼賢孔林瑞槐歌丨丨書焚士坑僇幾歎遺經藏壁屋千年聖道復昭明)
(喜見文章出嘉木陳高感興詩商君佐丨丨變法開田疇)耻秦(倪瓚醉歌行魯連丨丨亦蹈海笑爾局局商山芝)憶秦
(袁桷壽李承旨詩習隐時思許題詩尚丨丨)封秦(曹文晦豬毫筆詩鼠書過晉今無用兔穎丨丨亦不如)鈐秦(李蔉)
(詩關塞半丨丨)
鼎入秦(史記封禪書周之九丨丨於丨或曰宋太丘社亡而鼎沒於泗水彭城下)鵰鷙秦(史記荆軻傳鞠武曰且以)
(丨丨之丨行怨暴之怒豈足道哉)獷獷秦(漢書叙傳丨丨亡丨滅我聖文)討暴秦(漢書陸賈傳賈曰皇帝起豐沛)
(丨丨丨誅強楚自天地剖判以来未始有也)漢承秦(後漢書百官志丨丨丨置官本末訖於王莽始有條貫又董仲舒策)
(今漢繼秦之後雖欲善治之亡可奈何)萬石秦(後漢書循吏傳秦彭字伯平扶風茂陵人也自漢興之後世位相承六世)
(祖襲為潁川太守與羣從同時為二千石者五人故三輔號曰丨丨丨氏)一主秦(晉書天文志斗丨丨丨二主楚三主梁四)
(主吳五主燕六主趙七主齊)南北秦(宋書州郡志及至宋世分揚州為南徐徐州為南兗揚州之江西悉屬豫州分荆為)
(雍分荆湘為郢分荆為司分廣為越分荆為冀分梁為丨丨丨)大小秦(唐書儒林傳是時漢書學大興其章章者若劉伯莊)
(秦景通兄弟劉訥言皆名家景通者晉陵人與弟暐皆精漢書號丨秦君丨丨君)西遊秦(呂氏春秋張儀魏之餘子也將)
(丨丨於丨過東周昭文君送而資之至於秦留有間惠王說而相之又李賀詩始欲南去楚又將西適秦又郭璞方言注西秦酒泉)
(燉煌張掖是也李嶠詠星詩將軍臨北塞天子入西秦)監周秦(論衡周監二代漢丨丨丨蘭臺之官國所監得失也)家
本秦(報孫會宗書丨丨丨也能為秦聲又韓偓無題詩東阿初渡洛楊惲舊家秦)不辨秦(喬侃人日登高詩桃源丨)
(丨丨)斗臨秦(杜甫太歲日詩西江元下蜀北丨故丨丨)樹浮秦(杜甫詩地平江動蜀天闊丨丨丨又范成大詩憐君)
(飛棹也浮秦)四經秦(白居易朱陳村詩孤舟三適楚羸馬丨丨丨)壻於秦(賈島送沈鶴詩家楚丨丨丨携妻去)
(養親)輦來秦(杜牧阿房宫賦妃嬪媵嬙王子皇孫辭樓下殿丨丨於丨)占半秦(張喬終南山詩帶雪復銜春終南丨)
(丨丨又吳融詩伴雨聊過楚歸雲定占秦)語帶秦(歐陽修送劉太尉從廣赴襄陽詩丨言輕清微丨丨)虎豹秦(王安)
(石讀孟嘗君傳世皆稱孟嘗君能得士士以故歸之而卒賴其力以脱於丨丨之丨)曲抱秦(司馬光送趙書記之官華州詩)
(幕府斜依嶽關山丨丨丨)標故秦(方䕫感興詩可憐種瓜客猶自丨丨丨)
對語(辭漢避秦)(詛楚劇秦)(下蔡中秦)(諭蜀過秦)(歲在越斗臨秦)(東西虢南北秦)(開百粤定三秦)
摘句(箏嬌語帶秦珠履更歸秦)(雲飛半自秦星旄要定秦)(花洞不知秦山河曲向秦)
(桃源自隐不緣秦青驄御史上南秦)(三川歌頌徹咸秦有舌何須定說秦)
御定佩文韻府卷十一之四
