性理大全書卷二十
家禮三
喪禮
初終
疾病遷居正寢(凡疾病遷居正寝内外安静以俟氣絶男子不絶於婦人之手婦人不絶於男)
(子之手)既絶乃哭
(司馬温公曰疾病謂疾甚時也近世孫宣公臨薨遷于外寝蓋君子謹終不得不爾也高氏曰廢牀寝)
(於地注人始生在地故廢牀寝於地庶其生氣之復也本出儀禮及禮記喪大記劉氏璋曰凡人病危)
(篤氣微難節乃屬纊以俟氣絶纊乃今之新綿易為搖動置口鼻之上以為候也)
復(侍者一人以死者之上服嘗經衣者左執領右執要自前榮升屋中雷北面招以衣三呼曰某人復畢卷)
(衣降覆尸上男女哭擗無數䄂上服謂有官則公服無官則襕衫皂衫深衣婦人大背子呼某人者從生時)
(之號)
(司馬温公曰士喪禮復者一人升自前東榮中屋北面招以衣曰皋某復三注皋長聲也今升屋而號慮)
(其驚衆但就寝庭之南男子稱名婦人稱字或稱官封或依常時所稱高氏曰今淮南風俗民有暴死)
(則使數人升其居室及於路傍遍呼之亦有蘇活者豈復之餘意歟劉氏璋曰喪大記曰凡復男子稱)
(名女人稱字復聲必三者禮成於三也)
立喪主(凡主人謂長子無則長孫承重以奉饋奠其與賓客為禮則同居之親且尊者主之)
(司馬温公曰奔喪曰凡喪父在父為主註與賓客為禮宜使尊者父没兄弟同居各主其喪註各為妻)
(子之喪為主也者親同長者主之註昆弟之喪宗子主之不同親主之註從父昆弟之喪也雜記曰)
(姑姊妹其夫死而夫黨無兄弟使夫之族人主喪妻之黨雖親弗主夫若無族矣則前後家東西家無有)
(則里尹主之喪大記曰喪有無後無無主若子孫有喪而祖父主之子孫執喪祖父拜賓)
主婦(謂亡者之妻無則主喪者之妻)護喪(以子弟知禮能幹者為之凡喪事皆禀之)司書司
貨(以子弟或吏僕為之)乃易服不食(妻子婦妾皆去冠及上服被髮男子扱上衽徒跣餘有服)
(者皆去華餙為人後者為本生父母及女子已嫁者皆不被髮徒跣諸子三日不食期九月之喪三不食五月)
(三月之喪再不食親戚隣里為糜粥以食之尊長強之少食可也扱上衽謂插衣前襟之帶華餙謂錦繡紅)
(紫金玉珠翠之類)治棺(護喪命匠擇木為棺油杉為上栢次之土杉為下其制方直頭大足小僅取容)
(身勿令高大及為虚簷高足内外皆用灰漆内仍用瀝加青溶瀉厚半寸以上以煉熟秫米灰鋪其㡳厚四寸許)
(七星板底四隅各釘大鐵環動則以大索貫而舉之必司馬温公曰棺欲厚然太厚則重而難以致遠又不)
(高大占地使壙中寬易致催毁宜深戒之椁雖聖人所制自古用之然板木歲久終歸腐爛徒使壙中寬大不)
(能牢固不若不用之為愈也孔子葬鯉有棺而無椁又者許貧者還葬而無椁今不欲用非為貧也乃欲保安亡)
(爾之程子曰雜書有松脂入地千年為茯苓萬年為琥珀說蓋物莫久於此故以塗棺古人已有用之者)
(高氏曰伊川先生謂棺之合縫以松脂塗之則縫固而木堅註云松脂與木性相入而又利水蓋今人所)
(謂瀝青者是也湏以少蚌粉黃蠟清油合煎之乃可用不然則裂矣其棺椁之間亦宜以此灌之胡氏)
(泳曰松脂塗縫之說未然先生葬時蔡氏兄弟主用松脂嘗問用黃蠟麻油否答云用油蠟則松脂不得)
(全其性矣此言有理但彭止堂作訓蒙云灌以松脂宜於北方江南用之適為蟻房彭必有攷更詳之)
(劉氏璋曰凡送死之道唯棺與椁為親身之物孝子所宜盡之初喪之日擇木為棺恐倉卒未得其木灰)
(漆亦未能堅完或值署月尸難久留古者國君即位而為稗蒲力切歲一漆之今人亦有生時自為夀器)
(者此乃猶行其道非豫凶事也其木油杉及栢為上母事高大以圖美觀惟棺周於身椁周於棺足矣棺)
(内外皆用布裘漆務令堅實余嘗見前人葬墓掩壙之後即以松脂溶化灌於棺外其厚尺餘後為人侵)
(掘松脂歲久凝結愈堅斧斤不能加得免大患今有葬者用之可謂宜矣)
訃告于親戚僚友(護喪司書為之發書若無則主人自訃親戚不訃僚友自餘書問悉停以)
(書來弔者並須卒哭後答之)
沐浴襲奠為位飯含
執事者設幃及牀遷尸掘坎(執事者以韓障卧内侍者設牀於尸牀前縦置之施)
(簀去薦設席枕遷尸其上南首覆以衾掘坎于屏處潔地)陳襲衣(以桌子陳于堂前東壁下西領南上)
(幅巾一充耳二用白纊如棗核大所以塞耳者也幎目帛方尺二寸所以覆面者也握手用帛長尺二寸廣五)
(寸所以裹手者也深衣一大帶一履二袍襖汗衫袴襪勒帛裹肚之類隨所用之多少)
(楊氏復曰儀禮士喪襲三稱衣單複其曰稱三稱者爵弁服皮弁服禒衣設冐櫜之註云冐韜尸者制如)
(直囊上曰質下曰殺其用之先以殺韜足而上後以質韜首而下齊手君錦冐黼殺綴旁七大夫玄冐黼)
(殺綴旁五士緇冐經殺綴旁三凡冐質長與手齊殺三尺劉氏璋曰古者人死不冠但以帛裹其首謂)
(之掩士喪禮掩練帛廣終幅五尺析其末註掩裹首也析其末為將結於頥下又還結於項中蓋以襲歛)
(主於保庇肌體貴於柔軟緊實冠則磊嵬難安况今幞頭以鐵為脚長三四尺帽用漆紗為之上有虛簷)
(置於棺中何由安帖莫若襲以常服上加幅巾深衣大帶及履既合於古又便於事幅巾所以當掩也其)
(制如今之暖帽深衣帶履自有制度若無深衣帶履止用衫勒帛鞋亦可其幞頭腰帶靴笏俟葬時安於)
(棺上可也之幎日用緇方尺二寸充之以絮四角有繫於後結握手用玄纁長尺二寸廣五寸令裏親)
(膚據從手内置之長尺二寸中掩之手纔相對也兩端各有繫先以一端統掔一匝還從上自貫又以一)
(端向上鉤中指反與繞掔者結於掌後節也)
沐浴飯含之具(以桌子陳于堂前西壁下南上錢三實於小箱米二升以新水浙令精實於盌)
(櫛一沭巾一浴巾二上下體各用其一也)乃沐浴(侍者以湯入主人以下皆出帷外北面侍者沐髮櫛)
(之晞以巾撮為髻抗衾而浴拭以巾剪爪其沐浴餘水并巾櫛棄于坎而埋之)襲(侍者别設襲牀於幃外施)
(薦席褥枕先置大帶深衣袍襖汗衫袴襪勒帛裹肚之類於其上遂舉以入置浴牀之西遷尸於其上悉去病)
(時衣及復衣易以新衣但未著幅巾深衣履)徙尸牀置堂中間(卑幼則各於室中間餘言)
(在堂者放此)乃設奠(執事者以桌子置脯醢升自阼階祝盥手洗盞斟酒奠於尸東當肩巾之祝)
(以親戚為之)
(劉氏璋曰士喪禮復者降禊齒綴足即奠脯醢與酒於尸東鄭註鬼神無象設奠以憑依之開元禮五品)
(以上如士喪禮六品以下襲而後奠今不以官品高下沐浴正尸然後設奠於事為宜奠謂斟酒奉至桌)
(上而不酹主人虞祭然後親奠酹巾者以辟塵蠅也)
主人以下為位而哭(主人坐於牀東奠北衆男應服三年者坐其下皆藉以槀同姓期功)
(以下各以服次坐於其後皆西向南上尊行以長幼坐於牀東北壁下南向西上藉以席薦主婦衆婦女坐於)
(牀西藉以槀同姓婦女以服為次坐於其後皆東向南上尊行以長幼坐於牀西北壁下南向東上藉以席薦)
(妾婢立於婦女之後别設幃以障内外異姓之親丈夫坐於幃外之東北向西上婦人坐於帷外之西北向東)
(上皆藉以席以服為行無服在後異若内喪則同姓丈夫尊卑坐于幃外之東北向西上姓丈夫坐於帷外)
(之西北向東上薦三年之喪夜則寝於尸旁藉稾枕塊羸病者藉以草可也期以下寢於側近男女異室外)
(親歸家可也)乃飯含(主人哭盡哀左袒自前扱於腰之右盥手執箱以入侍者一人插匙於米盌執)
(以從置於尸西徹枕以幎巾入覆面主人就尸東由足而西牀上坐東面舉巾以匙抄米實於尸口之右并實)
(一錢又於左於中亦如之主人襲所袒衣復位)侍者卒襲覆以衾(加幅巾充耳設幎目納履)
(乃襲深衣結大帶設握手乃覆以衾)
(司馬温公曰古者死之明日小歛又明日大歛顛倒衣裳使之正方束以絞紟韜以衾冐皆所以保其肌)
(體也今世俗有襲而無大小歛所闕多矣然古者士襲衣三稱大夫五稱諸候七稱公九稱小歛尊卑通)
(用十九稱大歛士三十稱大夫五十稱君百稱此非貧者所辦也今從簡易襲用衣一稱小大歛則據死)
(者所有之衣及親友所禭之衣隨宜用之若衣多不必盡用也高氏曰禮士襲衣三稱而子羔之襲也衣)
(三稱孔子之喪公西赤掌殯葬焉襲衣十一稱加朝服一雜記曰士襲九稱蓋襲數之不同如此大抵衣)
(衾惟欲其厚耳衣衾之所以厚者豈徒以設餙哉蓋人死斯惡之矣聖人不忍言也但制為典禮使厚其)
(衣衾而已今世之襲者不知此意或止用單祫一稱雖富貴之家衣衾畢偹皆不以襲歛又不能謹藏古)
(人遺衣裳必置於靈座既而藏於廟中乃或相與分之甚至輒計直貿易以充喪費徒加功於無用擯財)
(於無謂而所以附其身者曾不之慮嗚呼又孰若用以襲歛而使亡者獲厚芘於九泉之下哉楊氏復)
(曰按高氏一用禮絰而襲歛用衣之多故襲有胃小歛有布絞大歛有布絞布紟所以保其肌體者固矣)
(司馬公欲從簡易而襲歛用衣之少故小歛雖有布絞而襲則無冐大歛則無絞紟此為疎略先生初述)
(家禮皆取司馬公書儀後與學者論禮以高氏喪禮為最善遺命治喪俾用儀禮此可以見其去取折衷)
(之意矣况夫古者襲歛用衣之多故古有禭禮衣服曰禭士喪禮親者禭庶兄弟禭朋友禭又君使人禭)
(今世俗冇襲而無大小歛故禭禮亦從而廢惜哉然欲悉從高氏之說則誠非貧者所能辦冇如司馬公)
(之所慮者但當量其力之所及可也愚故於襲小斂大斂之下悉述儀禮并高氏之說以備参考)
靈座魂帛銘旌
置靈座設魂帛(設&KR0008;於尸南覆以帕置椅卓其前結白絹為魂帛置倚上設香爐合盞注酒果)
(於卓子上侍者朝夕設櫛頮奉飬之具皆如平生之司馬温公曰古者鑿木為重以主其神今令式亦有然)
(士民之家未嘗識也故用束帛依神謂之魂帛亦古禮之遺意也世俗皆畫影置於魂帛之後男子生時有畫)
(像用之猶無所謂至於婦人生時深居䦌門出則乘輜軿擁蔽其面既死豈可使畫工直入深室揭掩面之帛)
(執筆訾相畫其容貌此殊為非禮又世俗或用冠帽衣履裝餙如人狀此尤鄙俚不可從也)
(問重朱子曰三禮圖冇畫像可攷然且如司馬公之說亦自合時之宜不必過泥於古也楊氏復曰禮)
(大夫無主者束帛依神司馬公用魂帛蓋取束帛依神之意高氏曰古人遺衣裳必置於靈座既而藏於)
(廟中恐當從此說以遺衣裳置於靈座而加魂帛於其上可也)
立銘旌(以絳帛為銘旌廣終幅三品以上九尺五品以下八尺六品以下七尺書曰某官某公之柩無)
(官即隨其生時所稱以竹為杠如其長倚於靈座之右)
(司馬温公曰銘旌設跗立於殯東註跗杠足也其制如傘架)
不作佛事(司馬温公曰世俗信浮屠誑誘於始死及七七日百日朞年再朞除喪飯僧設道場或作)
(水陸大會寫經造像修建塔廟云為死者滅彌天罪惡必生天堂受種種快樂不為者必入地獄剉燒舂磨受)
(無邊波吒之苦殊不知人生含氣血知痛飬或剪瓜剃髮從而燒斫之已不知苦况扵死者形神相離形則入)
(於黃壤朽腐消滅與木石等神則飄若風火不知何之借使剉燒舂磨豈復知之且浮屠所謂天堂地獄者計)
(亦以勸善而懲惡也苟不以至公行之雖鬼可得而治乎是以唐廬州刺史李舟與妹書曰天堂無則已有則)
(君子登地獄無則已冇則小人入世人親死而禱浮屠是不以其親為君子而為積惡有罪之小人也何待其)
(親之不厚哉就使其親實積惡有罪豈賂浮屠所能免乎此則中智所共知而舉世滔滔信奉之何其易惑而)
(難曉也甚者至有傾家破産然後已與其如此曷若早賣田營墓而葬之乎彼天堂地獄若果有之當與天地)
(俱生自佛法未入中國之前人死而復生者亦有之矣何故無一人誤入地獄見閻羅等十王者耶不學者固)
(不足與言讀書知古者亦可以少悟矣)執友親厚之人至是入哭可也(主人)
(未成服而來哭者當服深衣臨尸哭盡哀出拜靈座上香再拜遂弔主人相向哭盡哀主人以哭對無辭)
小歛袒括髮免髽奠代哭
厥明(謂死之明日)執事者陳小歛衣衾(以卓子陳於堂東壁下據死者所有之衣)
(隨宜用之若多則不必盡用也衾用複者絞横者三縱者一皆以細布或綵一幅而析其两端為三横者取足)
(以周身相結縱者取足以掩首至足而結於身中)
(高氏曰襲衣所以衣尸歛衣則包之而已此襲歛之辨也小歛衣尚少但用全幅細布析其末而用之)
(凡歛欲方半在尸下半在尸上故散衣有倒者惟祭服不倒凡鋪歛衣皆以絞紟為先小歛美者在内故)
(次布散衣後布祭服大歛美者在外故次布祭服後布散衣也歛以衣為主小歛之衣必以十九稱大)
(歛之衣多至五十稱夫既襲之後而歛衣若此之多故非絞以束之則不能以堅實矣凡物束練緊急則)
(細小而堅實夫然故衣衾足以朽肉而形體深秘可以使人之勿惡也今之喪者衣歛既薄絞冐不施懼)
(夫形體之露也遽納之於棺乃以入棺為小歛蓋棺為大歛入棺既在始襲之時蓋棺又在成服之日則)
(是小歛大歛之禮皆廢矣一楊氏復曰按儀禮士喪小歛衣十九稱絞横三縮廣終幅析其末注云絞)
(所以收束衣服為堅急也以布為之縮縱也横者三幅縱者一幅析其末令可結也)
設奠(設卓子于阼階東南置奠饌及盞注於其上巾之設盥盆帨巾各二于饌東其東有臺者祝所盥也)
(其西無臺者執事者所盥也别以卓子設潔滌盆新拭巾於其東所以洗盞拭盞也此一節至遣並同)具
括髮麻免布髽麻(括髮謂麻䋲撮髻又以布為頭&KR1326;也免謂裂布或縫絹廣寸自項向前交)
(於額上卻遶髻如著掠頭也髽亦用麻繩撮髻竹木為簮也設之皆於别室)設小歛牀布絞
衾衣(設小歛牀施薦席褥于西階之西鋪絞衾衣舉之升自西階置於尸南先布絞之横者三於下以備)
(周身相結乃布縱者一於上以備掩肯及足也衣或顛或倒但取正方唯上衣不倒)乃遷襲奠(執事)
(者遷置靈座西南俟設新奠乃去之後凡奠皆放此)遂小歛(侍者盥手畢尸男女共扶助之遷於小歛)
(牀上先去衴而舒絹疊衣以藉其首仍卷兩端以𥙷兩肩空處又卷衣夾其兩脛取其正方然後以餘衣掩尸)
(左祍不紐裹之以衾而未結以絞未掩其面蓋孝子猶俟其復生欲時見其面故也歛畢别覆以衾)主人
主婦憑尸哭擗(主人西向憑尸哭擗主婦束向亦如之凡子於父母憑之父母於子夫於妻)
(執之婦於舅姑奉之舅於婦撫之於昆弟執之凡憑尸父母先妻子後)袒括髮免髽於别
室(男子斬衰者袒括髮齊衰以下至同五世祖者皆袒免於别室婦人髽於别室)
(司馬温公曰古禮袒者皆當肉袒免者皆當露髮今袒者止袒上衣免者惟主人不冠齊衰以下去帽著)
(頭中加免於其上亦可也婦人髽也當去冠梳髮楊氏復曰小仲變服斬衰者祖括髮今人無袒括一)
(節何也緣世俗以襲為小歛故失此變服一節在禮聞喪奔喪入門詣柩前再拜哭盡哀乃就束方去冠)
(及上服被髮徒跣如始喪之儀詣殯東面坐哭盡哀乃就東方祖括髮又哭盡哀如小歛之儀明日後日)
(朝夕哭猶祖括髮至家四日乃成服夫奔喪禮之變也猶謹其序而况處禮之常可欠小歛一節又無袒)
(括髮乎此則孝子知禮者所當謹而不可忽也)
還遷尸牀於堂中(執事者徹襲牀遷尸其處哭者復位尊長坐卑幼立)乃奠(祝帥執事)
(者盥手舉饌升自阼階至靈座前祝焚香洗盞斟酒奠之卑幼者皆再拜侍者巾之)主人以下哭
盡哀乃代哭不絶聲
大歛
厥明(小歛之明日死之第三日也日司馬温公曰禮曰三日而歛者俟其復生也三而不生則亦不生)
(矣故以三日為之禮也今貧者喪具或未辦或漆棺未乾雖過三日亦無傷也世俗以隂陽拘忌擇日而歛盛)
(暑之際至有汁出蟲流豈不悖哉)執事者陳大歛衣衾(以卓子陳於堂東壁下衣無常)
(數衾用有綿者)
(高氏曰大歛之絞縮者三蓋取一幅布裂為三片也横者五蓋取布二幅裂為六片而用五也以大歛衣)
(多故每幅三析用之以為堅之急也衾凡二一覆之一藉之楊氏復曰儀禮士喪大歛衣三十稱紟不)
(在筭不必盡用注云紟單被也小歛衣數自天子逹大歛則異矣大歛布絞縮者三横者五)
設奠具(如小歛之儀)舉棺入置於堂中少西(執事者先遷靈座及小歛奠於)
(旁側役者舉棺以入置於牀西承以兩凳若卑紉則於别室役者出侍者先置衾於棺中垂其裔於四外司)
(馬温公曰周人殯於西階之上今堂室異制或狹小故但於堂中少西而已今世俗多殯於僧舍無人守視往)
(往以年月未利踰數十年不葬或為盗賊所發或為僧所棄不孝之罪孰大於此)乃大歛(侍者與子)
(孫婦女俱盥手掩首結絞共舉尸納於棺中實生時所落齒髮及所剪爪於棺角又揣其空缺處卷衣塞之務)
(令充實不可搖動謹勿以金玉珍玩置棺中啟盗賊心收衾先掩足次掩首次掩左次掩右令棺中平滿主人)
(主婦憑哭盡哀婦人退入幕中乃召匠加蓋下釘徹牀覆柩以衣祝取銘旌設跗於柩東復設靈座於故處留)
(婦人兩人守之當司馬温公曰凡動尸舉棺哭擗無算然殯歛之際亦輟哭臨視務令安固不可但哭而已)
(棺按古者大歛而殯既大歛則累墼塗之今或漆未乾又南方土多螻蟻不可塗殯故從其便)設靈
牀於柩東(牀帳薦席屛枕衣被之屬皆如平生時)乃設奠(如小歛之儀)主人以
下各歸喪次(中門之外擇樸陋之室為大夫喪次斬衰寢苫枕塊不脱經帶不輿人坐焉非時見)
(父母也不及中門齊衰寝席大功以下異居者既殯而歸居宿於外三月而復寝婦人次於中門之内别室或)
(居殯側去帷帳衾褥之華麗者不得輒至男子喪次)止代哭者
成服
厥明(大歛之明日死之第四日也)五服之人各服其服入就位然後
朝哭相弔如儀
(楊氏復曰三日大歛可以成服矣必四日而後成服何也大歛雖畢人子不忍死其親故不忍據成服必)
(四日而後成服也禮生與來日死與往日取此義也)
其服之制一曰斬衰三年(斬不緝也衣裳皆用極粗生布旁及下際皆不緝也衣縫)
(向外裳前三幅後四幅縫内向前後不連每幅作三㡇㡇謂屈其兩邊相著而空其中也衣長過腰足以掩裳)
(上際縫外向背有負版用布方尺八寸綴於領下垂之前當心有衰用布長六寸廣四寸綴於左衿之前左右)
(有辟領各用布方八寸屈其兩頭相著為廣四寸綴於領下在負版兩旁各攙負版一寸兩腋之下有衽各用)
(布三尺五寸上下各留一尺正方一尺之外上於左旁裁入六寸下於右旁裁入六寸便於盡處相望斜裁却)
(以兩方左右相沓綴於衣兩旁垂之向下状如燕尾以掩裳旁際也冠比衣裳用布稍細紙糊為材廣三寸長)
(足跨頂前後裹以布為三㡇皆向右縱縫之用麻䋲一條從額上約之至項後交過前各至耳結之以為武屈)
(冠兩頭入武内向外反出之縫於武武之餘䋲垂下為纓結於頥下首經以有子麻為之其圍九寸麻本在左)
(從額前向右圍之從頂過後以其未加於本上又以繩為纓以固之如冠之制腰經大七寸有餘兩股相交兩)
(頭結之各存麻本散垂三尺其交結處兩旁各綴細繩繫之絞帶用有子麻繩一條大半腰經中屈之為兩股)
(各一尺條乃合之其大如絰圍腰從左過後至前乃以其右端穿兩股間而反插於右在絰之下苴杖用竹)
(高齊心本在下屨亦粗麻為之婦人則用極粗生布為大䄂長裙蓋頭皆不緝布頭&KR1326;竹釵麻屨衆妾則以背)
(子代大袖凡婦人皆不杖其正服則子為父也其加服則嫡孫父卒為祖若曾高祖承重者也父為嫡子當為)
(後者也其義服則婦為舅也夫承重則從服也為人後者為所後父也為所後祖承重也夫為人後則妻從服)
(也妻為夫也妾為君也)
(問周制有大宗之禮立嫡以為後故父為長子三年今大宗之禮廢無立嫡之法而子各得以為後則長)
(子少子不異庶子不得為長子三年不必然也父為長子三年亦不可以嫡庶論也朱子曰宗法雖未能)
(立然服制自當從古是亦愛禮存羊之意不可妄有改易也如漢時宗子法已廢然其詔令猶云賜民當)
(為父後者爵一級是此禮猶在也豈可謂宗法廢而庶子皆得為父後者乎楊氏復曰喪服制度惟辟)
(領一節沿襲差誤自通典始按喪服記云衣二尺有二寸蓋指衣身自領至腰之長而言之也用布八尺)
(八寸中斷以分左右為四尺四寸者二又取四尺四寸者二中摺以分前後為二尺二寸者四此即尋常)
(度衣身之常法也合二尺二寸者四疊為四重從一角當領處四寸下取方裁入四寸乃記所謂適慱四)
(寸註䟽所謂辟領四寸是也按鄭注云適辟領也則兩物即一物也今記曰適注䟽又曰辟領何為而異)
(其名也辟猶開也從一角當領處取方裁開入四寸故曰辟領以此辟領四寸反摺向外加兩肩上以為)
(左右適故曰適乃䟽所謂兩相向外各四寸是也辟領四寸既反摺向外加兩肩上以為左右適故後之)
(左右各有四寸虚處當脊而相並謂之闊中前之左右各有四寸虛處當肩而相對亦謂之闊中乃䟽所)
(謂闊中八寸是也此則衣身所用布之處與裁之之法也注又云加辟領八寸而又倍之者謂别用布一)
(尺六寸以塞前後之闊中也布一條縱長一尺六寸横闊八寸又縱摺而中分之其下一半裁斷左右兩)
(端各四寸除去不用只留中間八寸以加後之闊中元裁辟領各四寸處而塞其缺當脊之相並處此所)
(謂加辟領八寸是也其上一半全一尺六寸不裁以布之中間從項上分左右對摺向前垂下以加於前)
(之闊中與元裁斷處當肩相對處相接以為左右領也夫下一半加於後之闊中者用布八寸而上一半)
(從頃而下以加前之闊中也又倍之而為一尺六寸焉此所謂而又倍之者是也此則衣領所用之布與)
(裁之之法也古者衣服吉凶異制故衰服領與吉服領不同而其制如此也注又云凡用布一丈四寸者)
(衣身八尺八寸衣領一尺六寸合為一丈四寸也此是用布正數又當少寬其布以為針縫之用然此即)
(衣身與衣領之數若負衰帶下及兩衽又在此數之外矣但領必有祫此布何從出乎曰衣領用布闊八)
(寸而長一尺六寸古者布幅闊二尺二寸除衣領用布闊八寸之外更餘闊一尺四寸而長一尺六寸可)
(以分作三條施於祫而適足無餘欠也通典以辟領為適本用注䟽又自謂喪服記文難曉而用臆說以)
(參之既别用布以為辟領又不言制領所用何布又不計衣身衣領用布之數失之矣但知衣身八尺八)
(寸之外又别用布一尺六寸以為領凡用布共一丈四寸則文義不待辨而自明矣又按喪服記及注)
(云袂二尺二寸緣衣身二尺二寸故左右兩袂亦二尺二寸欲使縱横皆正方也喪服記又云祛尺二寸)
(祛者袖口也袂二尺二寸縱合其下一尺留上一尺二寸以為䄂口也又按喪服記云衣帶下尺緣古)
(者上衣下裳分别上下不相侵越衣身二尺二寸僅至腰而止無以掩裳上際故於衣帶之下用縱布一)
(尺上屬於衣横繞於腰則以腰之闊狹為凖所以掩裳上際而後綴兩衽於其旁也度用指尺中指中)
(節為寸首絰腰絰圍九寸七寸之類亦同恐菅屨儀禮注菅屨非履也家禮云屨以粗麻為之當從儀)
(禮為正髽儀禮妻為夫妾為君女子子在室為父布總箭笄衰三年以家禮參攷之儀禮小歛婦人髽)
(於室以麻為髽家禮小歛婦人用麻繩撮髻為髽其制同儀禮婦人成服布總六寸謂出紒後所垂者六)
(寸箭筓長尺家禮婦人成服布頭&KR1326;竹釵所謂布頭&KR1326;即儀禮之布總也所謂竹釵即儀禮之箭笄也凡)
(喪服上曰衰下曰裳儀禮婦人但言衰不言裳者衽婦人不殊裳衰如男子衰下如深衣無帶下尺無)
(夫衰如男子衰未知備負版辟領之制與否下如深衣未知裳用十二幅與否此雖無文可明但衣身必)
(二尺二寸袂必屬幅裳必上屬於衣裳旁兩幅必相連屬此所以衣不用帶下尺裳旁不用衽也今攷家)
(禮則不用此制婦人用大䄂長裙蓋頭男子衰服純用古制而婦人不用古制此則未詳儀禮婦人有經)
(帶絰首絰也帶腰帶也圍之大小無明文大約與男子同卒哭丈夫去麻帶服葛帶而首絰不變婦人以)
(葛為首絰而麻帶不變既練男子除絰婦人除帶其謹於絰帶變除之節若此家禮婦人並無絰帶之文)
(當以禮經為正以喪服斬衰傳曰童子何以不杖不能病也婦人何不杖不能病也䟽曰童子不杖此)
(庶童子也問喪云童子當室則免而杖矣謂適子也婦人不杖亦謂童子婦人若成人婦人正杖喪大記)
(云二日子夫人杖五日大夫世婦杖諸經皆有婦人杖又如姑在為夫杖母為長子杖按喪服小記云女)
(子子在室為父母其主喪者不杖則子一人杖鄭云女子子在室亦童子也無男昆弟使同姓為攝主不)
(杖則子一人杖謂長女也許嫁及二十而笄笄為成人成人正杖也是其童女為喪主則亦杖矣愚按家)
(禮用書儀服制婦人皆不杖與問喪喪大記喪服小記不同恨未得質正劉氏璋曰衰服之制前言已)
(載惟裳制則未之詳按司馬温公曰古者五服皆用布以升數為别其以八十縷為一升又衰裳記曰凡)
(衰外削幅裳内削幅幅三袧䟽曰衰外削幅者謂縫之邊幅向外裳内削幅者謂縫之邊幅向内有幅三)
(袧者據裳而言用布七幅幅二尺二寸兩畔各去一寸為削幅則二七十四丈四尺若不辟積其腰中則)
(束身不得就故一幅布凡三處屬之又禮惟斬衰不緝餘衰皆緝之緝必外向所以别其吉服也又杖)
(屨一節按三家禮云斬衰苴杖竹也為父所以杖用竹者父是子之天竹圖亦象天内外有節象子為父)
(亦有内外之痛又貫四時而不變子之為父亦經寒温而不改故用之也菅屨謂以菅草為屨毛𫝊云野)
(菅也已漚為菅又云菅菲外納則周公時謂之屨子夏時謂菲外納者外其餙向外編之也黃氏瑞節)
(曰先生長子塾卒以斷體服斬衰禮謂之加服俗謂之報服也)
二曰齊衰三年(齊緝也其衣裳冠制並如斬衰但用次等麄生布緝其旁及下際冠以布為武)
(及纓首絰以無子麻為之大七寸餘本在右末繫本下布纓腰絰大五寸餘絞帶以布為之而屈其右端尺餘)
(杖以桐為之上圓下方婦人服同斬衰但布用次等為異後皆倣此其正服則子為母也士之庶子為其母同)
(而為父後則降也其加服則嫡孫父卒為祖母若曾高祖母承重者也母為嫡子當為後者也其義服則婦為)
(姑也夫承重則從服也為繼母也為慈母謂庶子無母而父命他妾之無子者慈已也繼母為長子也妾為君)
(之長子也)
(楊氏復曰按儀禮補服條當增祖父卒而後為祖母後者也為所後者之妻若子也劉氏璋曰齊衰削)
(杖桐也為母按三家禮云桐者言同也取内心悲痛同於父也以外無節象家無二尊外屈於天削之使)
(下方者取母象於地也䟽屨者粗屨也䟽讀如不熟之䟽草也斬衰重而言菅以見草體舉其惡貎齊衰)
(輕而言䟽舉草之總稱也不杖章言麻屨齊衰三月與大功同繩屨小功緦麻輕又没其屨號麻屨注云)
(不用草各凡言杖者皆下本順其性也高下齊其心其大小如腰絰)
杖期(服制同上但又用次等生布其正服則嫡孫父卒祖在為祖母也其降服則為嫁母出母也其義服)
(則為父卒繼母嫁而已從之者也夫為妻也子為父後則為出母嫁母無服繼母出則無服也)
(楊氏復曰按齊衰杖期恐當添為所後者之妻若子也祖父在嫡孫為祖母也据先生儀禮經傳補服條)
(脩首一條已具齊衰三年下)
不杖期(服制同上但不杖又用次等生布其正服則為祖父母女雖適人不降也庶子之子為父之母)
(而為祖後則不服也為伯叔父也為兄弟也為衆子男女也為兄弟之子也為姑姊妹女在室及適人而無夫)
(與子者也婦人無夫與子者為其兄弟姊妹及兄弟之子也妾為其子也其加服則為嫡孫若曾玄孫當為後)
(者也女適人者為兄弟之為父後者也其降服則嫁母出母為其子子雖為父後猶服也妾為其父母也其義)
(服則繼母嫁母為前夫之子從已者也為伯叔母也為夫兄弟之子也繼父同居父子皆無大功之親者也妾)
(為女君也妾為君之衆子也舅姑為嫡婦也)
(楊氏復曰按不杖期注正服當添一條姊妹既嫁相為服也其義服當添一條父母在則為妻不杖也)
(按為人後者為其父母報女子子適人者為其父母此是不杖期大節目何以不書也蓋此條在後)
(凡男為人後者與女適人者為其私親皆降一等中故不見於此)
五月(服制同上其正服則為曾祖父母女適人者不降也)三月(服制同上其正服則為高祖父母女)
(適人者不降也其義服則繼父不同居者謂先同今異或雖同居而繼父有子已有大功以上親者也其元不)
(同居者則不服)
(楊氏復曰按儀禮補服條當增為所後者之祖父母若子也)
三曰大功九月(服制同上但用稍粗熟布無負版衰辟領首絰五寸餘腰絰四寸餘其正服則)
(為從父兄弟姊妹謂伯叔父之子也為衆孫男女也其義服則為衆子婦也為兄弟子之婦也為夫之祖父母)
(伯叔父母兄弟子之婦也夫為人後者其妻為本生舅姑也)
(楊氏復曰儀禮注云前有衰後有負版左右有辟領孝子哀戚之心無所不在䟽云衰者孝子有哀摧之)
(志負者負其悲哀適者指適緣於父母不念餘事用又按注䟽釋衰負版辟領三者之義惟子為父母)
(之旁親則不用也家禮至大功乃無衰負版辟領者蓋家禮乃初年本也後先生之家所行之禮旁親皆)
(無衰負版辟領若此之類皆從後來議論之定者為正大功九月恐當添為同母異父之昆弟也或曰)
(為外祖母也据先生儀禮經傳補服條脩同母異父之昆弟本子游答公叔木之問以同父同母則服期)
(今但同母而是親者血屬故降一等蓋恩繼於母不繼於父若子夏答狄儀以為齊衰則過矣故注䟽家)
(以大功為是外祖母只据魯莊公為齊王姬服大功檀弓或曰外祖母也今家禮以外祖父母為小功正)
(服則當以家禮為正以劉氏垓孫曰沈存中說喪服中曾祖齊衰服曾祖上皆謂之曾祖恐是如此如)
(此則皆合有齊衰三月服看來高祖死豈有不為服之禮須合行齊衰三月也伊川頃言祖父母喪須是)
(不赴舉後來不曾行今法令雖無明文看來為士者為祖父母期服内不當赴舉今人齊衰用布大細又)
(大功小功皆用苧布恐皆非禮大功須用市中所賣火麻布稍細者或熟麻布亦可小功須用虔布之屬)
(古者布帛精粗皆用升數所以說布帛精粗不中數不鬻於市今更無此制聽民之所為所以倉卒難得)
(中度者只得買來自以意擇製之耳)
四曰小功五月(服制同上但用稍熟細布冠左縫首絰四寸餘腰絰三寸餘其正服則為從祖)
(祖父從祖祖姑謂祖之兄弟姊妹也為兄弟之孫為從祖父從祖姑謂從祖祖父之子父之從父兄弟姊妹也)
(為從父兄弟之子也為從祖兄弟姊妹謂從祖父之子所謂再從兄弟姊妹者也為外祖父母謂母之父母也)
(為舅謂母之兄弟也為甥也謂姊妹之子也為從母謂從母之姊妹也為同母異父之兄弟姊妹也其義服則為)
(祖祖母也為夫兄弟之孫也為從祖母也為夫從兄弟之子也為夫之姑姊妹適人者不降也女為兄弟姪之)
(妻已適人亦不降也為娣姒婦謂兄弟之妻相名長婦謂次婦曰娣婦娣婦謂長婦曰姒婦也庶子為嫡母之)
(父母兄弟姊妹嫡母死則不服也母出則為繼母之父母兄弟姊妹也為庶母慈巳者謂庶母之乳養己者也)
(為嫡孫若曾玄孫之當為後者之婦其姑在則否也為兄弟之妻也為夫之兄弟也)
(楊氏復曰按儀禮補服條當增為所後者妻之父母若子也姑為適婦不為舅後者也諸候為適孫之婦)
(也)
五曰緦麻三月(服制同上但用極細熟布首絰三寸腰絰二寸並用熟麻纓亦如之其正服則)
(為族曾祖父族曾祖姑謂曾祖之兄弟姊妹也為兄弟之曾孫也為族祖父族祖姑謂族曾祖父之子也為從)
(父兄弟之孫也為族父族姑謂族祖父之子也為從祖兄弟之子也為族兄弟姊妹謂族父之子所謂三從兄)
(弟姊妹也為曾孫玄孫也為外孫也為從母兄弟姊妹謂從母之子也為外兄弟謂姑之子也為内兄弟謂舅)
(之子也其降服則庶子為父後者為其母而為其母之父母兄弟姊妹則無服也其義服則為族曾祖母也為夫)
(兄弟之曾孫也為族祖母也為夫從兄弟之孫也為族母也為夫從祖兄弟之子也為庶孫之婦也士為庶母)
(謂父妾之有子者也為乳母也為壻也為妻之父母妻亡而别娶亦同即妻之親母雖嫁出猶服也為夫之曾)
(祖高祖也為夫之從祖祖父母也為兄弟孫之婦也為夫兄弟孫之婦也為夫之從祖父母也為從父兄弟子)
(之婦也為夫從兄弟子之婦也為夫從父兄弟之妻也為夫之從父姊妹適人者不降也為夫之外祖父母也)
(為夫之從母及舅也為外孫婦也女為姊妹之子婦也為甥婦也)
(楊氏復曰當增為同㸑也為朋友也為改葬也大夫為貴妾也士為妾有子也按通典漢戴德云以朋友)
(有同道之恩故加麻三月晉曹述初問有仁人義士矜幼携養積年為之制服當無疑耶徐邈答曰禮緣)
(情耳同㸑緦朋友麻又按儀禮補服條同㸑謂以同居生於禮可許既同㸑而食合有緦麻之親改葬謂)
(墳墓以他故崩壊將亡失尸柩也言改葬者明棺物毁敗改設之如葬時也此臣為君也子為父也妻為)
(夫也餘無服必服緦者親見尸柩不可以無服緦三月而除之謂葬時服之又按通典戴德云制緦麻具)
(而葬葬而除謂子為父妻妾為夫臣為君孫為祖後者也其餘親皆弔服魏王肅云非父母無服無服則)
(弔服加麻士妾有子而為之緦無子則已謂士卑妾無男女則不服不别貴賤也大夫貴妾雖無子猶服)
(之故大夫為貴妾緦是别貴賤也古劉氏垓孫曰司馬公書儀斬衰古制而功緦又不制此却可疑蓋)
(古者五服皆用麻但布有差等皆用冠絰但功緦之絰小耳今人吉服不古而凶服古亦無意思今俗喪)
(服之制下用横布作襕惟斬衰用不得)
凡為殤服以次降一等(凡年十九至十六為長殤十五至十二為中殤十一至八歲為)
(下殤應服期者長殤降服大功九月中殤七月下殤小功五月應服大功以下以次降等不滿八歲為無服之)
(殤哭之以日易月生未三月則不哭也男子已娶女子許嫁皆不為殤)凡男為人後女適
人者為其私親皆降一等私親之為之也亦然(女適人者降服)
(未滿被出則服其本服已除則不復服也則凡婦服夫黨當喪而出則除之凡妾為其私親如衆人)
(司馬温公曰喪服小記云為父母喪未練而出則三年既練而出則已未綀而返則期既綀而返則遂之)
成服之日主人及兄弟始食粥(諸子食粥妻妾及期九月䟽食水飲不食菜果)
(五月三月者飲酒食肉不與宴樂自是無故不出若以喪事及不得已而出入則乘樸馬布鞍素轎布簾)凡
重喪未除而遭輕喪則制其服而哭之月朔設位服其
服而哭之既畢返重服其除之也亦服輕服若除重喪
而輕服未除則服輕服以終其餘日
(問從母之夫舅之妻皆無服何也朱子曰先王制禮父族四故由父而上為從曾祖服緦麻姑之子姊妹)
(之子女子之子皆有服皆由父而推之故也母族三母之父母之母母之兄弟恩止於舅故從母之夫舅)
(之妻皆不為服推不去故也妻族二妻之父妻之母乍看時似乎雜亂無紀子細看則皆有義存焉又言)
(吕與叔集中一婦人墓誌凡遇功緦之喪皆蔬食終其月此可為法問喪禮衣服之類逐時換去如葬)
(後換葛衫小祥後換練布之類今之墨縗可便於出入而不合於禮經如何曰若能不出則不服之亦好)
(但要出外治事則只得服之勉問居喪為尊長強之以酒當如何曰若不得辭則徇其意亦無害但不)
(可至沾醉食已復初可也問坐客有歌唱者如之何曰當起避楊氏復曰心喪三年按儀禮父在為母)
(期注子於母雖為父屈而期心喪猶三年唐前上元元年武后上表請父在為母終三年之喪禮記師)
(心喪三年三今服制令庶子為後者為其母緦亦觧官申心喪年母出及嫁為父後者雖不服申心)
(喪三年喪三年)(為人後者為其父母不杖期亦觧官申心嫡孫祖在為祖母齊衰杖期雖期除仍心)
(喪三年先生曰喪禮須從儀禮為正如父在為母期非是薄於母只為尊在其父不可復尊在母然亦須)
(心喪三年這般處皆是大項事不是小節目後來都失了而今國家法為所生父母皆心喪三年此意甚)
(好嘗又按先生此書雖自儀禮中出其於國家之法未遺也前章所論為所生父母心喪㮣可見矣五)
(服年月之制既已備載則式假一條恐亦當補入今喪葬假寕格非在職遭喪期三十日大功二十日小)
(功十五日緦麻七日降而絶服三日無服之殤期五日日大功三日小功二日緦麻一日葬期五日大功三)
(小功二日緦麻一日除服期三日大功二日小功緦麻一日在職遭喪期七日大功五日小功緦麻三日降而絶服之)
(殤一日本宗及同居無服之親之喪一日改葬期以下親一日私忌在職非在職祖父母父母並一日建事高曾同)
朝夕哭奠上食
朝奠(每日晨起主人以下皆服其服入就位尊長坐哭卑者立哭侍者設盥櫛之具于靈牀側奉魂帛出)
(就靈座然後朝奠執事者設蔬果脯醢祝盥手焚香斟酒主人以下再拜哭盡哀)
(劉氏璋曰凡奠用脯醢者蓋古人家常有之如無别具饌數器亦可夫朝夕奠者謂隂陽交接之時思其)
(親也朝奠將至然後徹夕奠夕奠將至然後徹朝奠各用罩子若暑月恐臭敗則設饌如食頃去之止留)
(茶酒果屬仍罩之)
食時上食(如朝奠儀)夕奠(如朝奠儀畢主人以下奉魂帛入就靈座哭盡哀)哭無時
(朝夕之間哀至則哭於喪次)朔日則於朝奠設饌(饌用肉魚麫米食羹飯各一器禮如)
(朝奠之儀)
(問母喪朔祭子為主朱子曰凡喪父在父為主則父在子無主喪之禮也又曰父没兄弟同居各主其喪)
(注云各為妻子之喪為主也則是凡妻之喪夫自為主也今以子為喪主似未安高氏曰若遇朔望節)
(序則具盛饌其品物比朝夕奠差衆禮䟽曰士則月望不盛奠唯朔奠而已楊氏復曰按初喪立喪主)
(條凡主人謂長子無則長孫承重以奉饋奠今乃謂父在父為主父在子無主喪之禮二說不同何也蓋)
(長子主喪以奉饋奠以子為母喪恩重服重故也朔奠則父為主者朔殷奠以尊者為主也喪服小記曰)
(婦之喪虞卒哭其夫若子主之虞卒哭皆是殷祭故其夫主之亦謂父在父為主也朔祭父為主義與虞)
(卒哭同)
有新物則薦之(如上食儀)
(劉氏璋曰孝子之心事死如事生斯湏不忘其親也如遇五榖百果一應新熟之物必以薦之如上奠儀)
(凡靈座之間除金銀酒器之外盡用素器不用金銀錢餙以主人有哀素之心故也)
弔奠賻
凡弔皆素服(幞頭衫帶皆以白生絹為之)
(問今弔人用横烏此禮如何朱子曰此是玄冠以弔正與孔子所謂羔裘玄冠不以弔者相反)
奠用香茶燭酒果(有状或用食物即别為文)賻用錢帛(有状惟親友分厚者有之)
(司馬温公曰東漢徐穉每為諸公所辟雖不就有死喪負笈赴弔嘗於家豫炙雞一隻以一兩綿絮漬酒)
(中暴乾以裹雞徑到所赴家隧外以水漬絮使有酒氣汁米飯白茅為藉以雞置前醊酒畢留謁則去不)
(見喪主然則奠貴哀誠酒食不必豊腆也)
具刺通名(賓主皆有官則具門狀否則名紙題其隂面先使人通之與禮物俱入)入哭奠
訖乃弔而退(既通名喪家炷火燃燭布席皆哭以俟護喪出迎賓賓入至廳事進揖曰竊聞某人)
(傾背不勝驚怛敢請入酹并伸慰禮護喪引賓入至靈座前哭盡哀再拜焚香跪酹茶酒俛伏興護喪止哭者)
(祝跪讀祭文奠賻状於賓之右畢興賓主皆哭盡哀賓再拜主人哭出西向稽顙再拜賓亦哭東向答拜進曰)
(不意凶變某親某官奄忽傾背伏惟哀慕何以堪處主人對曰某罪逆深重禍延某親伏蒙奠酹并賜臨慰不)
(勝哀感又再拜賓答拜又相向哭盡哀賓先止賓慰主人曰脩短有數痛毒奈何願抑孝思俯從禮制乃揖而)
(出主人哭而入護喪送至廳事茶湯而退主人以下止哭若七者官尊即云薨逝稍尊即云捐館生者官尊)
(則云奄棄榮養存亡俱無官即云色養若尊長拜賓禮亦同此惟其辭各如啟狀之式見卷末)
(司馬温公曰凡弔人者必昜去華盛之服有哀戚之容若賓與亡者為執友則入酹婦人非親戚與其子)
(為執友嘗升堂拜母者則不入酹凡弔及送喪者問其所乏分導營辦貧者為之執綍負土之類母擾及)
(其飲食財貨可也承高氏曰既謂之奠而乃燒香酹酒則非奠矣世俗習久矣非禮也又曰喪禮賓)
(不答拜凡非弔喪無不答拜者胡先生書儀曰若弔人是平交則落一膝展手策之以表半答若孝子尊)
(弔人卑則側身避位候孝子伏次卑者即跪還湏詳緩去就無令跪伏與孝子齊楊氏復曰按程子張)
(子與朱先生後來之說奠謂安置也奠酒則安置於神座前既獻則徹去奠而有酹者初酌酒則傾少酒)
(於茅代神祭也今人直以奠為酹而盡傾之於地非也高氏之說亦然與此條所謂入酹跪酹似相牴牾)
(蓋家禮乃初年本當以後來已定之說為正詳見祭禮降神條又曰按弔禮主人拜賓賓不答拜此何)
(義也蓋弔賓來有哭拜或奠禮主人拜賓以謝之此賓所以不答拜也故高氏書有半答跪還之禮凡禮)
(必有義不可苟也書儀家禮從俗有賓答拜之文亦是主人拜賓賓不敢當乃答拜今世俗弔賓來見几)
(筵哭拜主人亦拜謂代亡者答拜非禮也既而賓弔主人又相與交拜亦非禮也)
聞喪奔喪治葬
始聞親喪哭(親謂父母也以哭答使者又哭盡哀問故)易服(裂布為四脚白布衫繩帶麻屨)
遂行(日行百里不以夜行雖哀戚猶辟害也)道中哀至則哭(哭避市邑喧繁之處司)
(馬温公曰今人奔喪及從柩行者遇城邑則哭過則止是飾詐之道也)望其州境其縣境
其城其家皆哭(家不在城望其鄉哭)入門詣柩前再拜再變服就
位哭(初變服如初喪柩東西向坐哭盡哀又變服如大小歛亦如之)後四日成服(與家人相)
(弔賓至拜之如初)若未得行則為位不奠(設椅子十枚以代尸柩左右前後設位哭)
(如儀但不設奠若喪側無子孫則此中設奠如儀)變服(亦以聞後之第四日)在道至家皆
如上儀(若喪側無子孫則在道朝夕為位設奠至家但不變服其相弔拜賓如儀)若既葬則
先之墓哭拜(之墓者望墓哭至墓哭拜如在家之儀未成服者變服於墓歸家詣靈座前哭拜四)
(日成服如儀已成服者亦然但不變服)齊衰以下聞喪為位而哭(尊長於正堂卑)
(幼於别室喪司馬温公曰今人皆擇日舉哀凡悲哀之至在初聞即當哭之何暇擇日但法令有不得於州)
(縣公廨舉哀之文則在官者當哭於僧舍其他皆哭於本家可也)若奔喪則至家成服
(奔喪者釋去華盛之服装辦即行既至齊衰望鄉而哭大功望門而哭小功以下至門而哭入門詣柩前哭再)
(拜或服就位哭弔如儀)若不奔喪則四日成服(不奔喪者齊衰三日中朝夕為位會)
(哭四日之朝成服亦如之大功以下始聞喪為位會哭四日成服亦如之皆每月朔為位會哭月數既滿次月)
(之朔乃為位會哭而除之其間哀至則哭可也)
三月而葬前期擇地之可葬者(司馬温公曰古者天子七月諸候五月大夫三)
(月士踰月而葬今五服年月敕王公以下皆三月而葬然世俗信葬師之說既擇年月日時又擇山水形勢以)
(為子孫貧富貴賤賢愚夀夭盡繫於此而其為術又多不同爭論紛紜無時可决至有終身不葬或累世不葬)
(或子孫衰替忘失處所遂棄捐不葬者正使殯葬實能致人禍福為子孫者亦豈忍使其親臭腐暴露而自求)
(其利邪悖禮傷義無遇於此然孝子之心慮患深遠恐淺則為人所抇音骨深則濕潤速朽故必求土厚水深)
(之地而葬之所以不可不擇也或問家貧鄉遠不能歸葬則如之何公曰子游問喪具夫子曰稱家之有無子)
(游曰有無惡音烏乎齊子細切夫子曰有母過禮苟無矣歛手足形還葬懸棺而窆彼歛切人豈有非之者哉)
(昔廉范千里負喪郭平自賣營基豈待豐富然後葬其親哉在禮未葬不變服食粥居廬寝苫枕塊蓋閔親之)
(未有所歸故寢食不安奈何舍之出游食稻衣錦不知其何以為心哉世人又有遊宦没於遠方子孫火焚其)
(柩收燼歸葬者夫孝子愛親之肌體故歛而藏之殘毁他人之尸在律猶嚴况子孫乃悖謬如此其始蓋出於)
(羌夷之俗浸染中華行之既久習以為常見者恬然曾莫之怪豈不哀哉延陵季子適齊其子死葬於嬴慱之)
(間孔子以為合禮必也不能歸葬葬於其地可也豈不猶愈於焚之哉程子曰卜其宅兆卜其地之美惡也)
(非隂陽家所謂禍福者也地之美則其神靈安其子孫盛若培壅其根而枝葉茂理固然矣地之惡者則反是)
(然則曷謂地之美者土色之光潤草木之茂盛乃其驗也父祖子孫同氣彼安則此安彼危則此危亦其理也)
(而拘忌者惑以擇地之方位决日之吉凶不亦泥乎甚者不以奉先為計而專以利後為慮尤非孝子安厝之)
(用心也惟五患者不得不謹須使他日不為道路不為城郭不為溝池不為貴勢所奪不為耕犂所及也一本)
(云所謂五患者溝渠道路避村落遠井窑俗按古者葬地葬日皆决於卜筮今人不曉占法且從擇之可也)
擇日開塋域祠后土(主人既朝哭帥執事者於所得地掘穴四隅外其壤掘中南其壤各)
(立一標當南門立兩標擇遠親或賓客一人告后土氏祝帥執事者設位於中標之左南向設盞注酒果脯醢)
(於其前又設盥盆帨巾二於其東南其束有臺架告者所盥其西無者執事者所盥也告者吉服入立於神位)
(之前北向執事者在其後東上皆再拜告者與執事者皆盥帨執事者一人取酒注西向跪一人取盞東向跪)
(告者斟酒反注取盞酹于神位前俛伏興少退立祝執版立於告者之左東向跪讀之曰維某年歲月朔日子)
(某官姓名敢告於后土氏之神今為某官姓名營建宅兆神其保佑俾無後艱謹以清酌脯醢祗薦於神尚饗)
(訖復位告者再拜祝及執事者皆再拜徹出主人若歸則靈座前哭再拜後倣此)
(司馬温公曰莅卜或命筮者擇遠親或賓客為之及祝執事者皆吉冠素服注云非純吉亦非純凶素服)
(者但徹去華采珠金之飾而已)
遂穿壙(司馬温公曰今人葬有二法有穿地直下為壙而懸棺以窆者冇鑿隧道旁穿土室而擸柩於)
(其中者按古者唯天子得為隧道其他皆直下為壙而懸棺以窆今當以此為法其穿地宜狹而深狹則不崩)
(損深則盗難近也)
(問合葬夫妻之位朱子曰某初葬亡室時只存東畔一位亦不曾考禮是如何陳安卿云地道以右為尊)
(恐男當居右曰祭時以西為上則葬時亦當如此方是人家墓壙棺槨切不可太大當使壙僅能容槨)
(槨僅能容棺乃善去年此間陳家墳墓遭發掘者皆緣壙中太闊其不能發者皆是壙中狹小無著脚手)
(處此不可不知也此問墳墓山脚低卸故盜易入問墳與墓何别曰墓想是塋域墳即封土隆起者光武)
(紀云為墳但取其稍高四邊能走水足矣古人墳極高大壙中容得人行也没意思今法令一品以上墳)
(得高一丈二尺亦自儘高矣李守約云墳墓所以遭發掘者亦隂陽家之說有以啓之蓋凡發掘者皆以)
(葬淺之故若深一二丈自無此患古禮葬亦許深曰不然深葬有水嘗見興化漳泉間墳墓甚高問之則)
(曰棺只浮在土上深者僅有一半入地半在地上所以不得不高其封後來見福州人舉移舊墓稍深者)
(無不有水方知興化漳泉淺葬者蓋防水爾北方地土深厚深葬不妨豈可同也)
作灰隔(穿壙既畢先布灰末於壙底築實厚二三寸然後布石灰細沙黃土拌勻者於其上灰三分二)
(者各一可也築實厚二三尺别用薄板為灰隔如椁之狀内以&KR0377;青塗之厚三寸許中取容棺墻高於棺四寸)
(許置於灰上乃於四旁旋下四物亦以薄极隔之炭末居外三物居内如底之厚築之既實則旋抽其板近上)
(復下炭灰等而築之及墻之平而止蓋既不用椁則無以容瀝青故為此制又炭禦木根辟水蟻石灰得沙而)
(實得土而黏歲久結而為全石螻蟻盗賊皆不得進也程子曰古人之葬欲比化者不使土親膚今竒玩之)
(物尚保藏固密以防損汙况親之遺骨當何如哉世俗淺識惟欲不見而已又冇求速化之說者是豈知必誠)
(必信之義且非欲求其不化也未化之間保藏當如是爾)
(問槨外可用灰雜沙土否朱子曰只純用炭末置之槨外槨内實以和沙石灰或曰可純用灰否曰純灰)
(恐不實須雜以篩過細沙久之灰沙相乳入其堅如石槨外四圍上下一切實以炭末約厚七八寸許既)
(辟濕氣免水患又截樹根不入樹根遇炭皆生轉去以此見炭灰之妙蓋炭是死物無情故樹根不入也)
(抱朴子曰炭入地千年不變問范家用黃泥拌石灰實槨外如何曰不可黃泥久之亦能引樹根又問古)
(人用瀝青恐地氣蒸熱瀝青溶化棺有偏陷却不便曰不曾親見用瀝青利害但書傳間多言用者不知)
(如何以禮壙中用生體之屬久之必潰爛却引蠱蟻非所為亡者慮久遠也古人壙中置物甚多以某)
(觀之禮文之意大備則防患之意反不足要之只當防慮久遠母使土親膚而已其他禮文皆可略也又)
(如古者棺不釘不用漆粘而今灰漆如此堅密猶有蟻子入去何况不使釘漆此皆不可行楊氏復曰)
(先生答廖子晦曰所問葬法後來講究木槨瀝青似亦無益但於穴底先鋪炭屑築之厚一寸許其上即)
(鋪沙灰四傍即用炭屑側厚一寸許下與先所鋪者相接築之既平然後安石槨於其上四傍又下三物)
(如前槨底及棺四傍上面復用沙灰實之俟滿加蓋復布沙灰而加炭屑於其上然後以土築之盈坎而)
(止蓋沙灰以隔螻蟻愈厚愈佳項嘗見籍溪先生說嘗見用灰葬者後因遷葬則見灰已化為石矣炭屑)
(則以隔木根之自外至者亦里人改葬所親見故須令常在沙灰之外四面周密都無縫罅然後可以為)
(固但法中不許用石槨故此不敢用全石只以數片合成庶幾不戾法意耳)
刻誌石(用石二片其一為蓋刻云某官某公之墓無官則書其字曰某君某甫其一為底刻云某官某)
(公諱某字某某州某縣人考諱某某官母氏某封某年月日生叙歴官遷次某年月日終某年月日葬於某鄉)
(某里某處娶某氏某人之女子男某某官女適某官某人婦人夫在則蓋云某官姓名某封某氏之墓無封則)
(云妻夫無官則書夫之姓名夫亡則云某官某公某封某氏夫無官則云某君某甫妻某氏其底叙年若干適)
(某氏因夫子致封號無則否葬之日以二石字面相向而以鐵束束之埋之壙前近地面三四尺間蓋慮異時)
(陵谷變遷或誤為人所動而此石先見則人有知其姓名者庶能為掩之也)造明器(刻木為車馬僕)
(從侍女各執奉養之物象平生而小准令五品六品三十事七品八品二十事非陞朝官十五事)下帳
(謂牀帳茵席椅卓之類亦象平生而小)苞(竹掩一以盛遣奠餘脯)
(劉氏璋曰既夕禮苞二所以裹奠羊豕之肉注云用便昜者謂茅長難用裁取三尺一道編之)
筲(竹器五以盛五穀)
(司馬温公曰今但以小甕貯五榖各五升可也皆劉氏璋曰既夕禮筲三容與簋同盛黍稷麥其實瀹)
(注云皆湛之以湯神之所享不用食道所以為敬)
甖(甆器三以盛酒醯醢穿司馬温公曰自明器以下俟實土及半乃於其旁便房以貯之按此雖古人)
(不忍死其親之意然實非有用之物且脯肉腐敗生蠱娶蟻尤為非便雖不用可也)大轝(古者柳車制度)
(甚詳今不能然但從俗為之取其牢固平穏而已其法用兩長杠杠上加伏兔附杠處為圓鑿别作小方床以)
(載柩足高二寸旁立兩柱柱外施圓柄令入鑿中長出其外柄鑿之間湏極圓滑以膏塗之使其上下之際柩)
(常適平兩柱近上更為方鑿加横扄扄兩頭出柱外者更加小扄杠兩頭施横杠横杠上施短杠短杠上或更)
(加小杠仍多作新麻大索以備扎縛此皆切要實用不可闕者但如此制而以衣覆棺亦足以少華道路或更)
(欲加飾則以竹為之格以綵結之上如撮蕉亭施帷幔四角垂流蘇而已然亦不可太高恐多罣礙不湏大華)
(徒為觀美若道路遠决不可為此虚飾但多用油單裹柩以防雨水而已)
(朱子曰某舊為先人飾棺考制度作帷㡛延平先生以為不切而今禮文覺繁多使人難行後聖有作必)
(是裁減了方始行得)
翣(以木為筐如扇而方兩角高廣二尺高二尺四寸衣以白布柄長五尺黼翣畫黼黻翣畫黻畫翣畫雲氣)
(其緣皆為雲氣皆畫以紫准格)作主(程子曰作主用栗跌方四寸厚一寸二分鑿之洞底以受主身身高)
(一尺二寸博三寸厚寸二分剡上五分為圓首寸之下勒前為頷而判之四分居前八分居後頷下陷中長六)
(寸廣一寸深四分合之植於跌下齊竅其旁以通中圓徑四分居三寸六分之下下距趺面七寸二分以粉塗)
(其前面將司馬温公曰府君夫人共為一櫝按吉者虞主用桑練而後易之以栗今於此便作栗主以從簡)
(便或無栗止用木之堅者櫝用黑漆且容一主夫婦俱入祠堂乃如司馬氏之制)
(程子曰庶母亦當為主但不可入廟子當祀於私室主之制庶則一蓋冇法象不可益損益損則不成矣)
(當朱子曰伊川制士庶不用主只用牌子看來牌子如古制只不消二片相合及竅其旁以通中且如)
(今人未仕只用牌子到任後不中換了若是士人只用主亦無大利害主式乃伊川先生所制初非朝廷)
(立法固無官品之限萬一繼世無官亦難遽易但繼此不當作耳牌子亦無定制竊意亦湏似主之大小)
(高下但不為判合陷中可也凡此皆是後賢義起之制今復以意斟酌於古禮未有考也今詳伊川主式)
(書屬稱本注屬謂高曾祖考稱謂官或號行如處士秀才幾郎幾公之類如此則士庶可通用周尺當省)
(尺七寸五分弱程集與書儀誤注五寸五分弱温公圖以謂三司布帛尺即省尺程沙隨尺即布帛尺今)
(以周尺校之布帛尺正是七寸五分弱然非有聲律高下之差亦不必屑屑然也得一書為據足矣)
遷柩朝祖奠賻陳器祖奠
發引前一日因朝奠以遷柩告(設饌如朝奠祝斟酒訖北面跪告曰今以吉辰)
(遷柩敢告俛伏興主人以下哭盡哀再拜蓋古有啓殯之奠今既不塗殯則其禮無所施又不可全無節文故)
(為此禮也)
(楊氏復曰古禮自啓殯至卒哭更有兩變服之節啓殯斬衰男子括髮婦人髽蓋小歛括髮髽今啓殯亦)
(見尸柩故變同小歛之節也此是一節今既不塗殯則亦不啓雖不變服可也古禮啓殯之後斬衰男子)
(免至虞卒哭皆兔此又是一節開元禮主人及諸子皆去冠絰以斜布巾帕頭亦放古意家禮今皆不用)
(何也司馬公曰自啓殯至於卒哭日數甚多若使五服之親皆不冠而袒免恐其驚俗故但各服其服而)
(已)
奉柩朝於祖(將遷柩役者入婦人退避主人及衆主人輯杖立視祝以箱奉魂帛前行詣祠堂前)
(執事者奉奠及椅卓次之銘旌次之役者舉柩次之主人以下從哭男子由右婦人由左重服在前輕服在後)
(服各為叙侍者在末無服之親男居男右女居女左皆次主人主婦之後婦人皆蓋頭至祠堂前執事者先布)
(席役者致柩於其上北首而出婦人去蓋頭祝帥執事者設靈座及奠于柩西東向主人以下就位立哭盡哀)
(止此禮蓋象平生將出必辭尊者也)
(楊氏復曰按儀禮朝祖正柩之後遂匠始納載柩之車于階間即家禮所謂大轝也方其朝祖時又别冇)
(輁軸注云輁軸狀如長牀夫輁狀如長牀則僅可承棺轉之以軸輔之以人故得以朝祖既正柩則用夷)
(牀蓋朝祖時載柩則有輁軸正柩則有夷牀後世皆闕之今但使役者舉柩柩既重大如何可舉恐非謹)
(之重之之意若但魂帛朝于祖亦失遷柩朝祖之本意恐當從儀禮别制輁軸以朝祖至祠堂前正柩用)
(夷牀北首祝帥執事者設靈座及奠于柩西東向主人以下就位立哭盡哀止輯歛也謂舉之不以拄)
(地也設既夕禮遷于祖正柩于兩楹問席升設于柩西奠如初注奠設如初東面也不統於柩神不西)
(面也不設柩東東非神位也)
遂遷於廳事(執事者設帷於廳事役者入婦人退避祝奉魂帛導柩右旋主人以下男女哭從如)
(前詣廳事執事者布席役者置柩于席上南首而出祝設靈座及奠于柩前南向主人以下就位坐哭藉以薦)
(席)乃代哭(如未歛之前以至發引)親賓致奠賻(知初喪儀)陳哭(方相在前役夫)
(為之冠服如道士執戈揚盾四品以上四目為方相以下兩目為魌頭次明器下帳苞筲甖以牀舁之次銘旌)
(去跗執之次靈車以奉魂帛香火次大轝轝旁有翣使人執之)
(劉氏璋曰司馬温公喪禮陳器篇内於下帳之下有曰上服二字者注云有官則公服靴笏幞頭無官則)
(襕衫鞋履之類又大轝旁有翣貴賤有數庶人無之今書雖不曾載姑附此亦備引用)
日晡時設祖奠(饌如朝奠祝斟酒訖北向跪告曰永遷之禮靈辰不留今奉柩車式遵祖道俛)
(伏興餘如朝夕奠儀而司馬温公曰若柩自他所歸葬則行日但設朝奠哭行至葬乃備此及下遣奠禮)
遺奠
厥明遷柩就轝(轝夫納大轝扵中庭脱柱上横扄執事者徹祖奠祝北向跪告曰今遷柩就轝)
(敢告遂遷靈座置傍側婦人退避召役夫遷柩就轝乃載施肩加楔以索維之令極牢實主人從柩哭降視載)
(婦人哭於帷中載畢祝帥執事者遷靈座于柩前南向)
(司馬温公曰啓殯之日備布三尺以盥濯灰治之布為之祝御柩執此以指麾役者劉氏璋曰儀禮云)
(商祝拂柩用功布幠火吳切用侇衾注曰商祝祝習商禮者商人教之以敬於接神功布拂去棺上塵土)
(幠覆之為其形露也侇之言尸也侇衾覆尸之衾也)
乃設遣奠(饌如朝奠有脯惟婦人不在奠畢執事者徹脯納苞中置舁牀上遂徹奠)
(楊氏復曰高氏禮祝跪告曰靈輀既駕往即幽宅載陳遣禮永訣終天載謂升柩於轝也以新組左右)
(束柩於轝乃以横木楔柩足兩旁使不動搖)
祝奉魂帛升車焚香(别以箱盛主置帛後至是婦人乃蓋頭出帷降階立哭守舍者哭辭)
(盡哀再拜而歸尊長則不拜)
發引
柩行(方相等前導如陳器之叙)主人以下男女哭步從(如朝祖之叙出門則以白)
(幕夾障之)尊長次之無服之親又次之賓客又次之(皆乘車馬親賓)
(或先待於墓所或出郭哭拜辭歸)親賓設幄於郭外道旁駐柩而奠(如在)
(家之儀)塗中遇哀則哭(若墓遠則每舍設靈座於柩前朝夕哭奠食時上食夜則主人兄弟)
(皆宿柩旁親戚共守衛之)
及墓下棺祠后土題木主成墳
未至執事者先設靈幄(在墓道西南向有椅卓)親賓次(在靈幄前十數步男)
(東女西次北與靈幄相直皆南向)婦人幄(在靈幄後壙西)方相至(以戈擊壙四隅)明器
等至(陳於壙東南北上)靈車至(祝奉魂帛就幄座主箱亦置帛後)遂設奠而退
(酒果脯醢)柩至(執事者先布席於壙南柩至脱載置席上北首執事者取銘旌去杠置柩上)主人
男女各就位哭(主人諸丈夫立於壙東西向主婦諸婦女立於壙西幄内東向皆北上如在塗)
(之儀)賓客拜辭而歸(主人拜之賓答拜)乃窆(先用木杠横於灰隔之上乃用索四條穿)
(柩底鐶不結而下之至杠上則抽索去之别摺細布若生絹兜柩底而下之更不抽出但截其餘棄之若柩無)
(鐶即用索兜柩底兩頭放下至杠上乃去索用布如前大凡下柩最須詳審用力不可誤有傾墜動搖主人兄)
(弟宜輟哭親臨視之已下再整柩衣銘旌令平正)主人贈(玄六纁四各長丈八尺主人奉置柩旁再)
(拜稽顙在位者皆哭盡哀家貧或不能具此數則玄纁各一可也其餘金玉寶玩並不得入壙以為亡者之累)
加灰隔内外蓋(先度灰隔大小制薄板一片旁距四墻取令脗合至是加於柩上更以油灰彌)
(之然後旋旋少灌瀝靑於其上令其速凝即不透板約已厚二寸許乃加外蓋)實以灰(三物拌勻者居)
(下炭末居上各倍於底及四旁之厚以酒灑而躡實之恐震柩中故未敢築但多用之以俟其實耳)乃實
土而漸築之(下土每尺許即輕手築之勿令震動柩中)祠后土於墓左(如前儀祝)
(版同前但云今為某官封謚窆兹幽宅神其後同)
(劉氏璋曰為父母形體在此故禮其神以安之)
藏明器等(實土及半乃藏明器下帳苞筲甖扵便房以版塞其門)下誌石(墓在平地則於)
(壙内近南先布磚一重置石其上又以磚四圍之而覆其上若墓在山側峻處則於壙南數尺間掘地深四五)
(尺依此法埋之)復實以土而堅築之(下土亦以尺許為凖但須密杵堅築)題主(執事)
(者設卓子於靈座東南西向置硯筆墨對卓置盥盆帨巾如前主人立於其前北向祝盥手出主卧置卓上使)
(善書者盥手西向立先題陷中父則曰故某官某公諱某字某第幾神主粉面曰考某官封謚府君神主其下)
(左旁曰孝子某奉祀母則曰故某封某氏諱某字某第幾神主粉面曰妣某封某氏神主旁亦如之無官封則)
(以生時所稱為號題畢祝奉置靈座而藏魂帛於箱中以置其後炷香斟酒執版出於主人之右跪讀之日子)
(同前但云孤子某敢昭告于考某官封謚府君形歸窀穸神返室堂神主既成伏惟尊靈舍舊從新是憑是依)
(畢懷之興復位主人再拜哭盡哀止母喪稱哀子後放此凡有封謚皆稱之後皆放此)
(問夫在妻之神主宜書何人奉祀朱子曰旁注施於所尊以下則不必書也高氏曰觀木主之制旁題)
(主祀之名而知宗子之法不可廢也宗子承家主祭有君之道諸子不得而抗焉故禮支子不祭祭必告)
(於宗子宗子為士庶子為大夫則以上牲祭於宗子之家其祝詞曰孝子某為介子某薦其常事若宗子)
(居于他國庶子無廟則望墓為壇以祭其祝詞曰孝子某使介子某執其常事若宗子死則稱名不稱孝)
(蓋古人重宗如此自宗子之法壊而人不知所自來以至流轉四方往往親未絶而有不相識者是豈教)
(人尊祖收族之道哉)
祝奉神主升車(魂帛箱在其後)執事者徹靈座遂行(主人以下哭從如來)
(儀出墓門尊長乘車馬去墓百步許卑幼亦乘車馬但留子弟一人監視實土以至成墳)墳高四尺
立小石碑於其前亦高四尺趺高尺許(司馬温公曰按令式墳碑石獸)
(大小多寡雖各有品數然葬者當為無窮之規後世見此等物安知其中不多藏金玉邪是皆無益於亡者而)
(反有害故令式又有貴得同賤賤不得同貴之文然則不若不用之為愈也今按孔子防墓之封其崇四尺)
(故取以為法用司馬公說别立小碑但石湏闊尺以上其厚居三之二圭首而刻其面如誌之蓋乃略述其世)
(系名字行實而刻於其左轉及後右而周焉婦人則俟夫葬乃立面如夫亡誌蓋之刻云)
(司馬温公曰古人有大勲德勒銘鍾鼎藏之宗廟其葬則有豐碑以下棺耳秦漢以來始命文士褒贊功)
(德刻之於石亦謂之碑降及南朝復有銘誌埋之墓中使其人果大賢邪則名聞昭顯衆所稱頌流播終)
(古不可掩蔽豈待碑誌始為人知若其不賢也雖以巧言麗詞強加采飾功侔吕望德比仲尼徒取譏笑)
(其誰肯信碑猶立於墓道人得見之誌乃藏於壙中自非開發莫之睹也隋文帝子秦王俊薨府僚請立)
(碑帝曰欲求名一卷史書足矣何用碑為徒與人作鎮石耳此實語也今既不能免依其誌文但可直叙)
(鄉里世家官簿始終而已季札墓前有石世稱孔子所篆云嗚呼有吳延陵季子之墓豈在多言然後人)
(知其賢也今但刻姓名於墓前人自知之耳)
反哭
主人以下奉靈車在塗徐行哭(其反如疑為親在彼哀至則哭)至家哭
(望門即哭)祝奉神主入置於靈座(執事者先設靈座于故處祝奉神主入就位櫝之并)
(出魂帛箱置主後)主人以下哭於廳事(主人以下及門哭入升自西階哭于廳事婦人)
(先入哭于堂)
(朱子曰反哭升堂反諸其所作也主婦入于室反諸其所養也湏知得這意思則所謂踐其位行其禮等)
(事行之自安方見得繼志述事之事其楊氏復曰按先生此言蓋謂古者反哭于廟反諸所作謂親所)
(行禮之處反諸其所養謂親所饋食之處皆指反哭于廟而言也先生家禮反哭于廳事婦人先入哭于)
(堂又與古異者後世廟制不立祠堂狹隘所謂廳事者乃祭祀之地主婦饋食亦在此堂也)
遂詣靈座前哭(盡哀止)有弔者拜之如初(謂賓客之親密者既歸待反哭)
(而復予檀弓曰反哭之弔也哀之至也反而亡焉失之矣於是為甚)期九月之喪者飲酒
食肉不與宴樂小功以下大功異居者可以歸
性理大全書卷二十
