性理大全書卷六十一
歴代三
西漢
陳平
或問陳平當王諸吕時何不諫程子曰王陵廷爭不從
則去其位平自意復諫者未必不激吕氏之怒也夫
漢初君臣徒以智力相勝勝者為君其臣之者非心
說而臣事之也當王諸吕時而責平等以死節庸肯
苟死乎陳平只是幸而成功當時順却諸吕亦只
是畏死漢之君臣當恁時豈有樸實頭為社稷者使
後來少主在事變那時他也則隨却如令周勃先入
北軍陳平亦不是推功讓能底人只是占便宜令周
勃先試難也其謀甚拙其後成功亦幸如人臣之義
當以王陵為正陳平雖不知道亦知學如對文帝
以宰相之職非知學安能此
龜山楊氏曰吕后問宰相高祖曰陳平智有餘難以獨
任王陵少戇可以佐之則高祖固有疑平之心矣然
終其世不見其隙蓋天下初定國家多故諸候内叛
夷狄外陵平為護軍常從征代不據重兵不親國柄
故能免也然高祖謂平難獨任王陵可以佐之而陵
終以戇見疎無益於國其後平專為丞相天下無間
言卒以功名終不其反歟知人惟帝難之信矣夫
或問文帝問陳平錢榖刑獄之數而平不對乃述所謂
宰相之職或以為錢榖刑獄一得其理則隂陽和萬
物遂而斯民得其所矣宰相之職莫大於是惜乎平
之不知此也朱子曰平之所言乃宰相之體此之所
論亦是一說但欲執此以廢彼則非也要之相得其
人則百官各得其職擇一戸部尚書則錢榖何患不
治而刑部得人則獄事亦清平矣
或問良平漢之功臣也十八侯之次良平何以不與高
后四年差次功臣其位愈下何歟潛室陳氏曰漢封
功臣其誓盟之辭曰非軍功不侯於軍功中又三事
最重一曰從起豐沛二曰從入關中破秦三曰從定
三秦十八侯位次全論此三事良平皆後附(良雖從沛公但)
(其時自有故君韓氏)所以不在此數又良平皆帷幄謀議不履
行陣所以諸軍功者率在先
王陵
或問王陵周勃陳平處吕后之事如何南軒張氏曰夫
以吕氏之凶暴欲王諸吕其誰扼之獨問此三人者
蓋亦有所憚也非特憚此三人蓋實憚高帝之餘威
流澤之在天下也陵引高帝白馬之盟以對其言明
切固足以折其姦心如砥柱之遏横流也使二子者
對復如陵吾知吕氏將悚焉若高帝臨之在上且懼
天下之變或縮而不敢未可知也彼二子者乃唯然
從之反有以安其邪志而遂其凶謀既分王諸吕而
吕氏羽翼成就氣燄增長然則吕氏之欲簒漢二子
實助之予謂二子方對吕氏時其心特畏死耳未有
安漢之謀也退而聞王陵之責顧高帝之眷思天下
後世之議於是而不遑則有卒安社稷之言耳雖然
使二子未及施計先吕氏而死則是乃畔漢輔吕不
忠之臣尚何道哉抑二子安劉氏之計亦疎矣不遏
之於爪牙未就之初而捄之於搏擊磔裂之後觀其
間居深念與劫麗寄入北軍等事亦可謂窘迫僥倖
之甚夫豈全謀哉麗寄不可劫北軍不可入吕&KR0912;之
謀行則亦殆矣忠於人國者固如是哉人臣之立朝
徇義而已利害所不當顧也功業之成不必蘄出於
吾身也義理苟存則國家可存矣借使王陵以正對
平勃又以正對吕氏一日而尸三子於朝三子雖死
而大義固已皎然如白日轟然如震霆天下之義士
將不旋踵四面並起而亡吕氏矣安劉氏者豈獨三
子為能哉使人臣當變故之際畏死貪生不知徇義
而曰吾欲用權以濟事于後此則國家何所頼焉亂
臣賊子所以接踵於後世也其弊至於如荀彧馮道
之徒而論者猶或賢之豈不哀哉夫所貴乎權者謂
其委曲以行其正也若狄仁傑是已其始終之論皆
以母子天性為言拳拳然日以復廬陵王為事然其
所以紆餘曲折而卒成其志者則用功深矣潛授五
龍夾日以飛仁傑豈必功業於其身者哉人臣之義
當以王陵為正濟大事者當以狄仁傑為法
叔孫通
朱子曰叔孫通為綿蕝之儀其效至於群臣震恐無敢
喧譁失禮者比之三代燕享群臣氣象更大不同蓋
只是秦人尊君卑臣之法魯二生之不至亦是見得
如此未必能傳孔孟之道只是他深知叔孫通之為
人不肯從他耳
或問叔孫通定禮樂召兩生不至曰禮樂積德百年而
後可興漢初朝廷無禮群臣拔劒擊柱若從兩生無
救於目前從叔孫則又因陋就簡揚子雲獨以大臣
許兩生如何潛室陳氏曰人有所不為也而後可以
有為叔孫通盜儒稍有節操人便不因之而進兩生
不是欲待百年但以叔孫通非興禮樂之人故設辭
以拒之耳子雲以其自重難進有所不為故以大臣
許之蓋因其出處之間可卜其事業也
四皓
朱子曰漢之四皓元稹嘗有詩譏之意謂楚漢分爭却
不出只為吕氏以幣招之便出來只定得一箇惠帝
結裹小了然觀四皓恐不是儒者只是智謀之士
問四皓是如何人品曰是時人材都没理會學術權
謀混為一區如安期生蒯通蓋公之徒皆合做一處
四皓想只是箇權謀之士觀其對高祖言語重如願
為太子死亦脅之之意又問高祖欲易太子想亦是
知惠帝人才不能負荷曰固是然便立如意亦了不
得蓋題目不正諸將大臣不心服到後來吕氏横做
了八年人心方憤悶不平故大臣誅諸吕之際因得
以誅少帝少帝但非張后子或是後宫所出亦不可
知史謂大臣隂謀以少帝非惠帝子意亦可見少帝
畢竟是吕氏黨不容不誅耳杜牧之詩云南軍不袒
左邊袖四老安劉是滅劉
趙堯季布劉章張蒼酈寄
龜山楊氏曰予讀漢史至吕戚之事未嘗不為之廢卷
太息也以高帝之明惓惓於趙王其念深矣然卒用
趙堯之策可謂以金注也且吕后以堅忍之資濟之
以深怨積怒其於趙王也欲得而甘心焉久矣雖韓
彭之強有弗利於己去之猶發蒙耳一貴強相何足
以重趙哉善為高皇計者盍亦反諸己而已不以衽
席燕好之私亂嫡妾之分使貴者不陵賤者不逼夫
夫婦婦而家道正矣是將化天下以婦道如關雎之
詩豈特無母禍而已哉
桓公殺公子紏召忽死之管仲不死孔子稱其仁管
仲之不死繩以春秋之法則其義固有在矣世莫有
能窺之者方季布髠鉗奴辱於朱家非有深計遠慮
也期以免死而已班固謂賢者誠重其死夫死非其
所固賢者所重也然君子固有舍生而取義者固之
為此說豈非以管仲之事與之乎是皆未明春秋之
法也揚子曰明哲不終事項其義得之矣
予讀高五王傳至劉章言田事及誅諸吕一人亡酒
者未嘗不為之寒心也方高后欲強諸吕雖大臣平
勃等皆俛首取容而已其志非忘漢也觀王陵之事
則可鑑矣使章以才見忌不得宿衛禁中則後雖欲
有為也尚何及哉
張蒼吹律調樂定律令若百工作程品其有意乎推
本之也當是時漢廷公卿皆武夫軍吏無能知書者
惟蒼自秦時為柱下史明習天下圖書尤邃於律歴
有所建明宜無不從也然其術學疎陋猶以漢當水
德之盛正朔宜因秦弗革卒以此絀惜夫
諸吕之王非漢約天下莫與也産禄擅兵欲危劉氏
忠臣所共切齒而酈寄固與之友善而商亦莫之禁
何也其謀吕禄也劫之而後從則商寄之罪均矣雖
絳侯頼之以入北軍功不足以贖其罪也使商不就
劫而吕氏得志則寄之父子得無非望乎其賣友非
其本心也
張釋之
龜山楊氏曰君子欲訥於言而敏於行利口捷給古人
賤之若上林尉居其位不知其任至十餘問不能對
是謂不任職非訥於言者也張釋之以絳侯張相如
方之過矣文帝問絳侯天下一歲决獄幾何絳候不
能對又問天下錢榖一歲出入幾何又不能對帝以
問陳平平條析甚辨文帝善之絳候愧汗洽背自以
其能不及平遠甚若是以絳候為賢平為喋喋可乎
予謂上林尉真亡頼而虎圈嗇夫雖口對響應亡窮
然上所問乃其職事非利口捷給也豈足深過之歟
或問張釋之為廷尉天下無冤民于定國為廷尉民自
以不冤二者何以異東萊吕氏曰以史氏之辭論之
則民自以為不冤者勝於天下無冤民蓋天下無冤
民者所斷皆當其罪罪人未必皆心服也然以實攷
之則定國實不勝釋之
或問張釋之為廷尉天下無冤民于定國為廷尉民自
以不冤若趙蓋韓楊之死謂之不冤可乎或者說宣
帝時廷尉不獨一于定國雖不獨在定國而定國坐
視四子之死亦不能效張釋之之守法如何潛室陳
氏曰漢卿有罪未必悉下廷尉自有詔獄多丞相御
史大夫治之或下中二千石雜議廷尉所謂平者非
必皆寬縦之謂剛不吐柔不茹者平也趙蓋韓楊之
死今作文人但浪說耳
周亞夫
五峰胡氏曰周亞夫霍光不學不知道能進不能退殺
身亡宗是功名富貴誤之也知道者屈伸通變與天
地相似功名富貴何足以病之張子房進於是矣
或問周亞夫軍中聞將軍令不聞天子詔不知是否朱
子曰此軍法又問大凡為將之道首當使軍中尊君
親上若徒知有將而不知有君則將皆亞夫固無害
也設有姦將一萌非意則軍中之人豈容不知有君
曰若說到反時更無說凡天子命將既付以一軍只
當守法
賈誼
或問賈誼程子曰誼之言曰非有孔子墨翟之賢孔與
墨一言之其識末矣其亦不善學矣
龜山楊氏曰賈誼以少年英銳之資抱負其器頗見識
拔慨然遂以身任天下而絳灌之徒出於織薄販繒
之武夫先王之典章文物彼烏足與議哉高帝所與
平天下定法令又皆其身親見之也誼以疎逖晚進
之人欲一日悉更奏之彼其心豈能恝然耶此纔釁
之所由起也古之君子自重其身常若不得已而後
進非固要君也蓋天下重器不可易為之王業之大
必遲久而後成故人君非有至誠不惓之心則不足
以有為也其尊德樂義一有不至則引而去之萬鍾
於我何加焉非忘天下道固然也誼之草具儀法與
夫三表吾鉺其術固疎矣當是時人君方且謙讓未
遑也誼身非宰輔及汲汲然自進其說蓋亦不自重
矣在我者不重故人聽之也輕及夫以才見忌不容
於朝出為王傅其論國事猶曰陛下曾不與如臣者
議之則是欲嬰撫在廷之臣而出其上也豈不召禍
歟孔子曰為國以禮其言不讓於誼有之漢之儒
者若賈誼用力亦勤矣其文宏妙殆非後儒能造其
域然稽其道學淵源論篤者終莫之與也
朱子曰賈誼之學雜他本是戰國縦横之學只是較近
道理不至如儀秦蔡范之甚爾他於這邊道理見得
分數稍多所以說得較好然終是有縱横之習緣他
根脚只是從戰國中來故也漢儒惟董仲舒純粹其
學甚正非諸人比只是困苦無精彩極好處也只有
正義明道兩句下此諸子皆無足道如張良諸葛亮
固正只是太麄
南軒張氏曰賈生英俊之才若董相則知學者也治安
之策可謂通逹當世之務然未免乎有激發暴露之
氣其才則然也天人之對雖若緩而不切然反復誦
味淵源純粹蓋有餘意以其自學問涵養中來也讀
其奏篇則二子氣象如在目中而其平生出處語默
亦可驗於是矣以武帝好大喜功多欲之心使其聽
仲舒之言則天下蒙其福矣孰謂緩而不㘦也耶
或問賈誼陳冶安策論民俗奢侈盗賊乘時而發夫文
帝躬修玄默移風易俗以誼言觀之所謂移風易俗
者安在潛室陳氏曰誼煞有疎密太過處惟文帝能
受盡言史臣謂誼之言亦略施行文帝風俗好處誼
不為無助
袁盎賈山馮唐鄒陽枚乘
龜山楊氏曰淮南王之驕恣其荏禍久矣然徵之即至
則反形未具以檻車遷之是將置之必死也不早辨
之養成其禍卒至乎敗國亡身文帝不無罪也鄭共
叔不義得衆詩人以刺莊公而春秋交譏之正謂此
也然則人君不幸有弟如淮南者宜奈何若舜之於
象放之有庳可也袁盎不能明義以正其君乃以無
稽之言謂之不亦過乎若七國之反聞晁錯之欲治
已也反以竒禍中之此戰國策士之常也然二人之
相賊其志一也特繫其發之先後耳不念國家之大
計乃欲因禍以釋一己之私怨若二人又何足誅哉
而班固謂盎仁心為質誤矣
孝文之恭儉仁慈而賈山乃借秦為喻盛言其侈靡
貪狠暴虐宜若過矣然君臣儆戒正在無虞之時故
舜之臣猶以丹朱戒其君則山之借秦不為過也後
世驕君諛臣恃天下無虞而不知儆戒有聞斯言必
以為訕矣其取禍敗不亦宜乎
馮唐謂文帝不能用頗牧其言雖有激然亦深中其
病也夫李牧之為趙將也軍市之租皆自用賞賜皆
决於外不從中覆故能有成功魏尚守雲中上功首
虜差六級文吏即以法繩之以是較之文帝不能用
李牧信矣揚雄謂文帝親詘帝尊以信亞夫之軍曷
為不能用頗牧夫孫武斬吳王之寵姬穰苴斬齊君
之寵臣與其使者僕車之左駙馬之左驂皆在軍不
受君令也古之為將者皆然豈獨亞夫乎然則文帝
未嘗詘而亞夫之軍未嘗信也謂之有激云爾則得
矣
吳王怨望隂有邪謀鄒陽枚乘之徒不能明義以導
其君而區區以利說之宜乎其無益也及吳兵西嚮
而枚乘猶以民之輕重國之大小為言則是使吳重
大而漢輕小則吳兵可得而進也吳亡乘不及禍而
卒以取重於世幸矣夫
田叔
龜山楊氏曰班固謂田叔隨張敖赴死如歸彼誠知所
處予謂田叔之隨王雖以身死之何益於趙此與婢
妾賤人感慨自殺者何以異哉烏在其為知所處孟
舒為雲中守而士爭臨城死敵此誠長者而田叔乃
以隨張王事首稱之斯言豈特為舒而發抑亦自賢
耳夫譽人以自賢是豈長者之言乎
五峯胡氏曰田叔悉燒梁獄詞空手來見可謂善處人
子母兄弟之間者也漢景忌刻之君也而能賢田叔
有過人之聰明越人之度量者何歟以太后在上不
敢肆故也天理存亡在敬肆之間耳孔子作春秋必
記災異警乎人君萬世不死也
晁錯
龜山楊氏曰晁錯云人君必知術數又云五帝神聖其
臣莫能及而自親事操是說蓋未嘗知治體也夫天
下大器非智力所能勝也舜之惇五典庸五禮用五
刑皆因天而已未嘗自為也雖股肱耳目付之臣而
不自用况以術數而自親事乎使後世懷謟者誤其
君挾術以自用必資是言也其為禍豈淺哉若吳楚
之反不在錯天下戸知之矣景帝用䜛邪之謀以誅
錯其失計不已甚乎當是時兵之勝負國之安危未
可知也而誅其謀首豈不殆哉而在廷之臣無一人
為錯言者蓋變起倉卒各欲僥倖於無事而莫敢以
身任之也然而錯亦有以取之矣夫漢之有七國未
若魯之三家也孔子墮三都之城而三家無敢不受
命者則其處之必有道矣孟子曰子以為有王者作
則魯在所損乎在所益乎使孟子而得志固將損之
也錯無碩德重望以鎮服其心而強為之謀其召亂
而取禍蓋無足怪者武帝時淮南王欲反獨畏汲黯
之節義視公孫弘軰如發蒙耳則天下果非智力可
為也以一汲黯猶足以寢淮南之謀况不為黯者乎
南軒張氏曰晁錯在當時只合使居論思獻納之職觀
其言之是者行之不是者置之而使之為御史大夫
則過其才矣至如馬謖不是孔明錯看他亦是用過
其才謖平生參軍事煞有籌畫一但使之自將兵所
以敗耳使參謀為都綂如何做得
竇嬰灌夫田蚡
龜山楊氏曰景帝燕兄弟欲以天位傳梁王竇嬰以漢
約直之忤大后旨可謂不阿矣及為丞相推轂士類
尊用儒術雖籍福之辨不能遷惑其所守直己以往
不撓權貴其節義有足稱者至晩節末路失位不得
志而與灌夫相為引重二人者並位公侯顯名當世
其平生意氣何其壯哉田蚡以外戚進顯滛奢無度
尊己以下人壯夫義士宜恥出其門而二人者乃幸
其臨况以為名高其志慕又何其汙也蓋騖勢榮者
勢窮則辱而氣隨以奪其理然矣若灌夫者勇悍不
遜有死之道焉終以一朝之忿亡其身非自取歟竇
嬰區區復銳於為救果何益哉故卒與俱滅是亦不
知量也田蚡規利賣國其不族幸矣
卜式
潛室陳氏曰漢方事匈奴而卜式願輸助邊方事南越
而式願父子俱死天下方事匿財而式猶欲就助公
家之費凡式之所樂為者皆衆人之所難為而武帝
之所欲為者式輒揣其意而逆為之故天下因式獲
罪者十室而九而式之褒寵眷遇自以為有用於天
下及武帝當封禪而式獨以不習文章見棄式乎式
乎何不先衆人而為之乎
公孫弘
程子曰觀武帝問賢良禹湯水旱厥咎何由公孫弘曰
堯遭洪水不聞禹世之有洪水也而不對所由姦人
也
元城劉氏曰公孫弘姦詐人也亦有長處諫罷西南夷
不用卜式郭解是也且武帝之好征伐天下皆欲諫
而止之而式身為庶人乃願以家財助邊以迎合人
主其後又欲父子死南越帝由是移怒列侯不肯從
軍坐酎金失侯者百六人實式激其怒也故弘以式
為非人情不軌之臣不可以為化而亂法且郭解以
匹夫而奪人主死生之權且聖人之作五刑固有輕
重今一言不中意而立殺之此何理也考其唱此悖
亂之風解實為之魁故弘之言解布衣為任俠行權
以睚眦殺人解不知此罪甚於解知此二事得大臣
之體
張湯
涑水司馬氏曰或稱張湯矯偽刻薄而後嗣顯榮七葉
不絶意者積善餘慶積惡餘殃近虚語耶應之曰不
然所謂積者繼世相因之謂也故傳稱八元八凱世
濟其美饕餮三族世濟其凶此非積善積惡之謂耶
欒書有惠於晉晉人思之黶雖剛愎猶得保其宗廟
至盈無德卿族遂亡然則黶之所以存書之餘慶也
盈之所以亡黶之餘殃也祖父有德子孫為不善未
免禍敗慶何有焉祖父不善而子孫有德福禄將集
殃何有焉祖父為不善而子孫又無德以蓋前人之
愆則餘殃被之是以堯舜雖至德朱均不能免其災
瞽鯀雖大惡舜禹無所虧其聖若張湯者雖險詖人
也而有子安世保輔漢室寔有大功子孫嗣之率皆
忠格信厚恭儉周密邦有道不廢邦無道免於刑戮
以是光顯於後彌歴永世固其宜矣又何異焉
霍光
朱子曰霍光臨大節亦有大虧欠處問君臣之變不
可不講且如霍光廢昌邑正與伊尹同然尹能使太
甲自怨自艾而卒復辟光當時被昌邑說天子有爭
臣七人兩句後他更無轉側萬一被他更咆勃時也
惡模樣曰到這裏也不解恤得惡模樣了又問光畢
竟是做得未宛轉曰做到這裏也不解得宛轉了良
久又曰人臣也莫願有此萬一有此時也十分使那
宛轉不得問霍光小心謹厚而許后之事不可以
為不知馬援戒諸子以口過而裹屍之禍乃口過之
所致二人之編在小學無亦取其一節耶曰采葑采
菲無遺下體取人之善為己師法正不當如此論也
南軒張氏曰霍光天資重厚如朝謁進止常不差尺寸
似乎知學者後人往往輕加詆毁使之當大事必不
能然立君豈易事吕氏之難或言齊王可立大臣以
為王舅駟鈞虎而冠即立齊王復為吕氏矣遂定議
立文帝須謹擇於其初至如昌邑王在國素狂縱光
不能察知而輕立之豈得無罪其後幸而能立宣帝
劉元城謂取其無黨此則未然霍光天資重厚故
可以當大事而其所以失則由於不學之故也人臣
之功至於周公無以加矣而詩人形容其盛德則曰
公孫碩膚赤舄几几夫何其温恭謙厚也是則雖以
天子叔父之尊處人臣之極位有蓋世之功業而玩
其氣象豈有一毫權勢之居而人之視之也但見其
道德之可尊而亦豈覺權勢之可憚哉孟子曰事親
若曾子可也而後之君子亦曰事君若周公可也如
曾子之事親適為人子之能盡其分者耳非有加也
如周公之事君亦然蓋在其身所當為者而何一毫
有於己也周公惟無一毫有於己也是故德盛而愈
恭事業為無窮也光之所建立想負於其身横於其
心而不能以弭忘惟其不能以弭忘故其氣燄不可
掩威勢日以盛權利之途人爭趨之非惟家人子弟
門生故吏馴習驕縱而不可戢光之身亦不自知其
安且肆矣此凶于乃國敗于乃家之原也可不畏哉
故其一時用舍進退例出於私意以蘇武之忠節進
不由己僅得典屬國而大司馬長史雖如楊敞之庸
謬亦得為宰相至於如魏相蕭望之之才皆擯不用
田千秋小不當意則其壻即論死作威作福蓋如此
隂妻之邪謀未論其不能白發於後使其妻邪謀至
此而人敢為之助而無復言其姦則履霜堅冰馴致
其道夫豈一日之故哉光至此亦無全理矣原其始
皆由於其心以寵利居成功不知為人臣之分故曰
不學之過也雖然後之儒生如班固軰蓋知以不學
病光矣然使其當小利害僅如毫髮鮮不喪其所守
望其如光凛然當大事屹如山嶽其可得哉然則光
雖有不學之病而其自得於天資者蓋有不可及後
之儒生雖自號為學者譏議前人而反無以自立則
亦何貴乎學哉子謂人才如光軰學者要當觀其大
節先取其所長而後議其所蔽反身而察焉則庶幾
為蓄德之要不然所論雖似高亦為虚言而已矣
或問周勃霍光在漢均有擁立之功優劣如何潛室陳
氏曰霍光仗忠義舉動光明平勃任智術蹤跡疎昧
汲黯
龜山楊氏曰周勃起布衣蓋椎朴鄙人以其重厚故可
屬大事則天下重任固非狷忿褊迫者所能勝也武
帝時淮南王欲反獨畏汲黯之節義至論公孫弘軰
若發蒙爾夫汲黯之直為天下敬憚如此予獨疑其
狷忿𥚹迫臨大事不能無輕重輕重則失事機難與
成功故武帝謂古有社稷臣黯近之矣其有得於此
乎
䟽廣受
或論二䟽不合徒享爵位而去又不合不薦引剛直之
士代已輔導太子朱子曰䟽廣父子亦不必苛責之
雖未盡出處之正然在當時親見元帝懦弱不可輔
導他只得去亦是避禍而已觀渠自云不去懼貽後
悔亦自是省事恬退底世間自有此等人他性自恬
退又見得如此只得去若不去蕭望之便是樣子望
之即剛直之士
魏相趙充國
南軒張氏曰魏相所存不得為正觀其有許史之累則
可見矣夫欲其說之行而假許史以為重此詭遇獲
禽之心君子不道也然其為相亦有可取者四方有
異聞或有逆賊災變輙奏言之此誠宰相事也其諫
伐匈奴書有曰今郡國守相多不實選風俗猶薄水
旱不時按今年子弟殺父兄妻殺夫者凡二百二十
二人臣愚以此非小變也凡此在他人不知為憂者
而相獨知憂之亦槩乎有聞矣故予甚惜其進之不
能以正也進不以正則牽制徇從之事必多而感格
正捄之風或鮮矣
漢將誠當以趙充國為最凡將之病患於勇而不詳
也充國蓋更軍事多矣及聞西羌之事則不敢以遽
而曰兵難遥度願馳至金城圖上方略其不敢忽如
此蓋思慮之深經歴之多孔子所謂臨事而懼好謀
而成者也將之病在於急近功也充國則圖其萬全
陳屯田十二利持久而為不可動之計其規模與孔
明渭上之師何以異哉將之病在果於殺而不恤百
姓也充國任閫外之寄而為國家根本之慮要使百
姓安邊圉彊而西戎坐消焉此殆三代之將非戰國
以來摧鋒折敵者所可班也反覆究其規模味其風
旨遠大周密拔出倫軰予謂充國在宣帝時且不獨
為賢將殆可相也使其為相必能為國家圖回制度
為後世慮安養百姓為邦本計如魏相軰皆當在其
下風耳
丙吉
涑水司馬氏曰丙吉為丞相出逢群盗格鬭死傷横道
過之不問見牛喘而問之以為詰禁盗賊守令之事
隂陽不調此乃宰相職耳談者美之愚竊以為不然
夫宰相所以治隂陽者豈拱手端冕無所施設而隂
陽自調蓋亦佐人主治庶政安四海使和氣洋洋薄
於宇宙旁暢周逹浸潤滲漉明則百姓洽幽則鬼神
諧然後寒暑時至萬物阜安雖古昔聖人之治天下
至於隂陽和寒暑時而至治極矣豈庸人所能致哉
當丙吉為政之時政治之不得刑罰之失中不肖之
未去忠賢之未進可勝紀哉釋此不慮而慮於牛喘
以求隂陽不亦疎乎且京邑之内盗賊縱横政之不
行孰甚於此詩云商邑翼翼四方之極近不能正如
遠人何若曰守令之職守令不賢當責何人非執政
者之過而又誰歟昔士會為政晉國之盗逃奔於秦
子産為政桃李垂於街者莫援若盗賊不禁而曰長
安令之職風俗不和而曰三老之職刑罰不當而曰
廷尉之職衣食不足而曰司農之職推而演之天下
之事各有其官則宰相居於其間悉無所與而曰主
調隂陽隂陽固可坐而調耶愚以為丙吉自知居其
位而無益於世飾智譎問以揜其迹抑亦自欺而已
矣
南軒張氏曰丙吉深厚不伐在他人亦無所難者其德
厚可稱也其為相若寬緩者雖天資則然意亦以宣
帝之政尚猛而有矯之之意歟然抑亦太甚矣至於
韓延壽楊惲之死則亦莫能救也吉見謂不親小事
知大體二卿之死夫豈事之小者耶濫刑若是其於
大體何有若語其才識蓋不逮魏相遠矣
黃覇
象山陸氏曰黃覇為穎川守鰥寡孤獨死無以葬者覇
為區處曰某所木可為棺某亭猪可以祭吏往皆如
其言遣吏司察事既還而勞其食於道傍為烏所攫
肉事每得實人無敢欺皆以為神史家載其得之之
由以為語次尋繹問他隂伏以相參考後世儒者乃
以為鈎距而鄙之此在黃覇雖未盡善而後儒非之
者猶為無知蓋不論其本而論其末不觀其心而遽
議其行事則皆不足以論人原覇之心本欲免人之
欺求事之實而已
匡衡
朱子曰嘗見一人云匡衡做得相業全然不是只是所
上䟽議論甚好恐是收得好懷挾又云如答淮陽王
求史遷書其詞甚好又曰如宣元間詔令及戒諸侯
王詔令皆好不知是何人做漢初時却無此議論漢
初却未曾講貫得恁地又曰匡衡說詩關雎等處甚
好亦是有所師授講究得到
劉向蕭望之
龜山楊氏曰漢武元鼎元封之間燕齊之士爭言神仙
祭祀致福之術者以萬數故滛祠於漢世為多雖當
時名儒碩德繼登宰輔莫有能是正之者元成之際
衡譚用事始奮然欲盡去滛祠正以古義又幸世主
從之其志行矣未幾以劉向一言而廢祠復興豈不
惜哉蓋人情狃於禍福而易動鬼神隠於無形而難
知以易動之情稽難知之理而欲正百年之謬宜乎
其難矣以劉向之賢猶溺於習見况餘人乎自孟
子没王道不傳故世無王佐之才既無王佐之才故
其治效終不如古若要行道纔說做計較要行便不
是何故自家先負一箇不誠了安得事成劉向多少
忠於漢只為做計較大甚纔被見破手足俱露是甚
模樣初孝宣循武帝故事招置名儒劉更生以通
逹善屬文與選中可謂遇主矣其後上復興神仙方
術之士而更生得淮南枕中鴻寳秘書獻之言黃金
可成其所為未免長君之過也豈其逢世希合而為
之歟抑年少學猶未能無惑於異端歟其後與望之
堪猛軰並立于朝為羣小側目更生乃令外親上變
事其義安在哉夫君子小人相為盛衰蓋天地之大
義也消息盈虚天地且不能不以其漸况於人乎且
許史恭顯之於漢也憑藉私昵寵嬖之恩非一日矣
其培根深其滋蔓遠非所以朝升而暮罷而君子之
去小人又非智謀之足恃也亦有吾之仁義而已彼
方欲肆欺以罔吾之信為數以敗吾之義而吾且欲
决而去之而自為不信其見乘也不亦宜乎子讀更
生傳見其惓惓於其君未嘗不為之歎息也惜其不
知義命之歸故一蹶而不振悲夫
南軒張氏曰蕭望之劉更生輔元帝初政以元帝天資
之弱而外有史高總朝廷之事内有恭顯制樞機之
權二子居其間可謂孤弱之勢危疑之時矣所以處
之之道要當艱深其慮正固其守誠意懇惻以廣上
心人才兼收以彊國勢謹其為勿使有差密其機勿
使或露積之以久上心開明人才衆多群心歸而理
勢順庶幾有可為者此在易屯膏小貞之義也而二
子處之蓋甚疎矣其綢繆經理未嘗有一日之功也
遽白罷中書宦官其機蓋已盡露而無餘策既不蒙
信用而中外小人並起而乘之身之死逐不足道而
當時之事遂不可復救甚矣二子之疎也况其所為
自多不正用人要當公天下之選而二子者不惟其
賢惟其附己不知小人迎合於外者詎可保耶故以
鄭朋之傾邪而使之待詔至於華龍之汙穢亦欲入
其黨彼蓋有以召之也在易有之君子以遠小人不
惡而嚴所謂嚴者嚴其在我者也二子處群小之間
而不嚴如是其可得乎袁安任隗當梁冀強横之時
非惟不能加害而卒能去之以安隗所處之嚴故也
故史稱安隗素行高冀未有以害之斯言誠有味也
二子曾不知此耶至於使外親上變事與子上書則
又其甚矣子觀二子所執雖正然懇誠之心不篤勢
利之念相交以天下之公義而行之以一己之私蓋
不知學之弊也吁可惜哉然而昔人未可以一失斷
其平生若更生經歴憂患晩歲氣象殊勝於前處王
氏之際庶幾為憂國敦篤者矣
龔勝
涑水司馬氏曰王莽慕龔君賓之名訹以尊爵厚禄劫
以滛威重勢而必致之君賓不勝逼迫絶食而死班
固以薰膏之語譏焉未聞有為辨之者也可不大哀
歟昔者紂為不道毒痡四海武王不忍天下困窮而
征之斯則有道天子誅一亂正之匹夫爾於何不可
而伯夷叔齊深非之義不食周粟而餓死狷隘如此
仲尼猶稱之曰仁以為不殞其節而已况於王莽憑
漢累世之恩因其繼嗣衰絶飾詐偽而盗之又欲誣
洿清士以其臭腐之爵禄甘言諛禮期於必致不可
以智免不可以義攘則志行之士舍死何以全其道
哉或者謂其不能黜芳棄明保其天年然則虎豹之
鞹何以異於犬羊之鞹庸人之行孰不如此又責其
不詭辭曲對若薛方然然則將未免於謟豈曰能賢
故君賓遭遇無道及此窮矣失節之徒排毁忠正以
遂已非不察者又從而和之太史公稱伯夷叔齊不
有孔子則西山之餓夫誰識知之信矣哉
王莽
潛室陳氏曰莽拔於族屬繼四父而輔政時人未之信
也於是刻心厲行以著其節禮賢下士以釣其名分
布黨與以承其意謟事母后以市其權延見吏民以
致其恩意上下之勢既成而人皆知有莽矣於是力
為險異之行以焜耀當時封邑不受位號不居視天
下爵禄若將凂焉天下之人見其苦心如此遂以其
無他而謂伊周復出故其避丁傅也莫不稱其賢其
罷歸也天下莫不訟其冤一辭采女而詣闕上書者
千數辭益封而吏民上書者八千人辭新野田而前
後上書者至四十八萬蓋當時惟恐莽之一日去漢
舉國以授之惟恐其不受夫莽斗筲之才賈孺之智
兒曹之恩妾婦之行徒以驅委庸人籠絡小孺媚事
婦人女子可也而乃掩竊大物豈非厄會然歟
總論
朱子曰漢興之初人未甚繁氣象剗地較好到武宣極
盛時便有衰底意思周人繁密秦人盡掃了所以
賈誼謂秦專用苟簡自恣之行秦又太苟簡自恣不
曾竭其心思太史公董仲舒論漢事皆欲用夏之忠
不知漢初承秦掃去許多繁文已是質了董仲舒
才不及陸宣公而學問過之張子房近黃老而隠晦
不露
南軒張氏曰西漢末世風節不競居位大臣號為有正
論者不過王嘉何武師丹耳在波蕩風靡之中誠亦
可取比之光禹則甚有間矣然西漢末年正如病者
元氣先敗几疾皆得以入之而皆得以亡之為當時
大臣者要當力陳國勢根本之已蹶勸人主以自強
於德多求賢才以自輔庶可以扶助元氣消靡沉痼
若不循其本而姑因一事之謬一人之進而指陳之
縱使一事之正一人之去亦將有繼其後者終無益
也故哀帝之末董賢雖去而王氏即起遂以亡漢矣
自成帝以來受病之痼且大者乃在王氏如丁傅董
賢之徒又特一時乘間之疾耳在位者當深以王氏
為慮以王氏為慮當如予所言先勸人主以自強於
德自強於德則不宜少有差失顧反尊傅氏寵董賢
以重失天下之心是益自削而增助王氏之勢耳故
莽得以拱手而乘其後惜當時論者皆不知及此也
可勝歎哉
性理大全書卷六十一
