性理大全書卷六十四
歷代
五代
後唐明宗
致堂胡氏曰明宗美善頗多過舉亦不至甚求於漢唐
之間蓋亦賢主也其尤足稱者内無聲色外無遊畋
不任宦官廢内蔵庫賞廉吏治臧蠧若輔相得賢則
其過舉當又損矣其焚香祝天之言發於誠心天既
厭亂遂生聖人用是觀之天人交感之理不可誣矣
後周世宗
朱子曰周世宗規模雖大然性迫無甚寬大氣象做好
事亦做教顯顯地都無些含洪之意亦是數短而然
晉悼公幼年聦慧似周世宗只是世宗却得太祖
接續他做將去雖不是一家人以公天下言之畢竟
是得人接續所做許多規模不枉却且如周武帝一
時也自做得好只是後嗣便如此弱了後來雖得一
箇隋文帝終是不甚濟事周世宗亦可謂有天下
之量纔見元稹均田圖便慨然有意周世宗天資
高於人才中尋得箇王樸來用不數年間做了許多
事業且如禮樂律歷等事想見他都會得故能用其
說成其事
馮道
程子曰馮道更相數主皆其讐也安定以為當五代之
季生民不至於肝腦塗地者道有力焉雖事讐無傷
也荀彧佐曹操誅伐而卒死於操君實以為東漢之
衰彧與攸視天下無足與安劉氏者惟操為可依故
俯首從之方是時未知操有他志也君子曰在道為
不忠在彧為不智如以為事固有輕重之權吾方以
天下為心未暇䘏人議己也則枉己者未有能直人
者也
涑水司馬氏曰忠臣不二君賢女不二夫策名委質有
死無二天之制也彼馮道者存則何心以臨前代之
民死則何面以見前代之君自古人臣不忠未有如
此比者然而尊官重禄老以没齒何哉夫為國家者
明理義奬忠良褒義烈誅姦回以厲羣臣猶愛死而
忘其君况相印將節以寵叛臣其不能永享天命宜
矣然庸愚之人往往猶稱其智蓋五代披攘人主歲
昜羣臣失節比踵於朝因而譽之欲以自釋余恐後
世以道所為為合於理君臣之道將大壊矣臣而不
臣雖云其智安所用哉
宋
太祖
元城劉氏司太祖極好讀書每夜於寢殿中看歷代史
或至夜分但人不知及口不言耳至與大臣論事時
出一語往往盡利害之實又曰太祖既平孟蜀而兩
淛錢王入朝羣臣自趙普以下争欲留之聖意不允
一日趙相拉晉王於後殿奏事畢晉王從容言錢王
事太祖曰我平生不曾欺善怕惡不容昜留住這漢
候捉得河東薛王令納土於後數日錢王陛辭太祖
封一軸文字與錢王曰到杭州開之錢王至杭會其
下開視乃滿朝臣僚乞留錢王表劄君臣北面再拜
謝恩至太平興國四年河東已平乃令錢王納土太
祖此意何也馬永卿對曰此所謂不欺善也曰此固
然也錢氏久據兩淛李氏不能侵藉使錢王納土使
大將鎮之未必能用其民湏本朝兵去鎮服又未必
能守兩淛必不敢附李氏李氏既平則兩淛安歸乎
此聖模之宏遠也
或言太祖受命盡除五代弊法用能昜亂為治朱子曰
不然只是去其甚者其他法令條目多仍其舊大凡
做事底人多是先其大綱其他節目可因則因此方
是英雄手段問藝祖平定天下如破竹而河東獨
難取何耶以為兵強則一時政事所為皆有敗亡之
勢不知何故如此曰這却本是他家底郭威乘其主
幼而奪之劉氏遂據有并州若使柴氏得天下則劉
氏必不服所以太祖以書喻之謂本與他無讐隙渠
答云不忍劉氏之不血食也此其意可見矣被他辭
直理順了所以難取
太宗真宗仁宗
朱子曰太宗真宗之朝可以有為而不為太宗每日看
太平廣記數卷若能推此心去講學那裏得來不過
寫字作詩君臣之間以此度日而已真宗東封西祀
糜費巨萬計不曾做得一事仁宗有意於為治不肯
安於小成要做極治之事只是資質慈仁却不甚通
曉用人驟進驟退終不曾做得一事然百姓戴之如
父母契丹初陵中國後來却服仁宗之德也是慈仁
之效緣他至誠惻怛故能動人如此
神宗
朱子曰神宗銳意為治用人便一向傾信他初用富鄭
公甚傾信及論兵鄭公曰願陛下二十年不可道著
用兵二字神宗只要做鄭公只要不做說不合後來
傾信王介甫終是坐此病只管好用兵用得又不著
費了無限財糓殺了無限人殘民蠧物之政皆從此
起神宗極聰明於天下事無不通曉真不世出之
主只是頭頭做得不中節拍如王介甫為相亦是不
世出之資只緣學術不正當遂悮天下使神宗得一
真儒而用之那裏得來此亦氣數使然天地生此人
便有所偏了
欽宗
朱子曰欽宗勤儉慈仁出於天資當時親出詔答所論
事理皆是但於臣下賢否邪正辨别不分明又無剛
徤勇决之操纔說著用兵便恐懼遂致播遷之禍言
之使人痛心
孝宗
問或言孝宗於内殿置御屏書天下監司帥臣郡守姓
名作揭帖於其上果否朱子曰有之孝宗是甚次第英
武劉恭甫奏事便殿嘗見一馬在殿庭間不動疑之
一日問王公明公明曰此刻木為之者上萬機之暇
即御之以習據鞍騎射故也孝宗小年極鈍高宗
一日出對廷臣云夜來不得睡或問何故云看小兒
讀書念不得甚以為憂某人進云帝王之學只要知
興亾治亂初不在記誦上意方少解後來却恁地聰
明
寧宗
寧宗即位踰月留揆以一二事忤旨特批逐之人方服
其英斷朱子被召至上饒聞之有憂色曰人心昜驕
如此某今方知可懼或問曰某人專恣當逐何懼之
有曰大臣進退亦當存其體貌豈宜如此又問恐是
廟堂諸公難其去故以此勸上逐之曰亦不可如此
何不使其徒諭之以物論不佳恐丞相久勞機務或
欲均佚俟其請去而後許之則善矣幼主新立豈可
𨗳之以輕遂大臣耶
向敏中王隨
程子曰本朝向敏中號有度量至作相却與張齊賢争
取一妻為其有一萬囊槖故也王隨亦有德行仁宗嘗
稱王隨德行李淑文章至作相肅端公欲得作三路
運使及退隨語堂中人曰何不以溺自照看做得三
路運使無皆量所動也今人何嘗不動只得綾寫一
卷便動又干他身分甚事
楊億
朱子曰楊億工於纖麗浮巧之文已非知道者所為然
資禀清介立朝獻替略有可觀而釋子特以為知道
者以其有八角磨盤之句耳然既謂之知釋氏之道
則於死生之際宜亦有過人者而方丁謂之逐萊公
也以他事召億至中書億乃恐懼至於便液俱下面
無人色當此時也八角磨盤果安在哉
范仲淹
程子曰張横渠謂范文正才氣老成
朱子曰范文正傑出之才近得周益公書論吕范解仇
事曰初范公在朝大臣多忌之及為開封府又爲百官
圖以獻因指其遷進遲速次序曰某為超遷某為左遷
如是而爲公如是而爲私意頗在吕相吕不樂由是落職
出知饒州未幾吕亦罷相後吕公再入元昊方犯邊乃以
公經略西事公亦樂為之用嘗奏記吕公云相公有汾陽
之才之德仲淹無臨淮之才之力後歐陽公為范公神道
碑有懽然相得戳力平賊之語正謂是也公之子堯夫乃以
為不然遂刊去此語前書今集中亦不載疑亦堯夫所刪他
如叢談所記說得更乖某謂吕公方寸隱微雖未可測然其
補過之功使天下實被其賜有不可得而掩者范文正公
平日胸襟豁達毅然以天下國家為己任既為吕公
而出豈復更有匿怨之意况公嘗自謂平生無怨
惡於一人此言尤可騐忠宣固是賢者然其規模廣
狹與乃翁不能無間意謂前日既排申公今日若與
之解仇前後似不相應故諱言之却不知乃翁心事
政不如此范文正公自做秀才時便以天下為己
任無一事不理會過一旦仁宗大用之便做出許多
事業今則所謂負剛大之氣者且先一筆勾斷秤停
到第四五等人器宇厭厭布列臺諫如何得事成故
某向謂姓名未出而内外已知其非天下第一流矣
問范文正公振作士大夫之功為多不知使范公
處韓公受顧命之時處事亦能如諱公否曰看范公
才氣亦湏做得又曰祖宗以來名相如李文靖王文
正諸公只恁善亦不得至范文正時便大厲名節振
作士氣故振作士大夫之功為多
韓𤦺
程子嘗與韓公范公泛舟於穎湖有屬吏求見韓公公
既已見之退而不悦曰謂其以職事來也乃求薦舉
耳程子曰公為州太守不能求之顧使人求君乎范
公曰子之固每若是也夫今世之仕者求舉於其上
蓋常事耳程子曰是何言也不有求者則遺而不及
知也是以使之求之歟韓公無以語愧且悔者久之
程子顧范公曰韓公可謂服義矣
朱子曰韓魏公為相或謂公之德業無愧古人但文章
有所不逮公曰某為相歐陽永叔為翰林學士天下
之文章莫大於是韓魏公作相温公在言路凡事
頗不以魏公為然魏公甚被他激撓後來温公作魏
公祠堂記却說得魏公事分明見得魏公不可及處温
公方心服他記中所載魏公之言曰凡為臣者盡力
以事君死生以之顧事之是非何如耳至於成敗天
也豈可豫憂其不成遂輟不為哉公為此言時乃神
宗之末英宗之初蓋朝廷多故之時也
南軒張氏曰韓魏公登第時唱名未終大史奏五色雲
見未幾色映殿庭此不偶然魏公後來果有大功於
社稷
司馬光
程子曰司馬君實能受盡言故與之言必盡又曰能受盡
言儘人迕逆終不怒便是好處君實之語自謂如
人參甘草病未甚時可用也病甚則非所能及觀其
自處必是有救之之術問司馬公辭副樞名冠一
時天下無賢不肖浩然歸重吕申公亦以論新法不
合罷歸熙寧末取公起知河陽先生以詩送行復為
詩與温公蓋恐其以不出為高也及申公自河陽乞
在京宫祠神宗大喜召登樞府人以二公出處為優
劣曰吕公世臣不得不歸見上司馬公諍臣不得不
退處
朱子曰温公可謂知仁勇他那活國救世處是甚次第
其規模稍大又有學問其人嚴而正
南軒張氏曰司馬温公改新法或勸其防後患使他人
答之必曰苟利社稷遑恤其他只如此說已自好使
某答之亦不過如此温公乃曰天若祚宋必無此事
更不論一己利害想其平日所養故臨事發言能如
是中理雖聖人不過如此說近於終條理者矣
吕公著
吕申公常薦處士常秩秩既起他日稍變其節申公謂
知人實難以語程子且告之悔程子曰然不可以是
而懈好賢之心也申公矍然謝之
上蔡謝氏曰申公寡言在中書議事衆人議畢然後以
一語去取之人亦不能昜其議至於用人於己分合
除得若干人湏教是當初自洛中上君道十篇不止
可用於當時為君之道幾無出此
王安石
程子曰介甫之言道以文焉耳矣言道如此已則不能
然是己與道二也夫有道者不矜於文學之門啟口
容聲皆至德也或曰未有大臣如介甫得君者曰
介甫自知之其求去自表於上曰忠不足取信事事
待於自明使君臣之契果深而有是言乎王介甫
當初只是要行己志恐天下有異同故只去上心上
把得定他人不能搖以是拒絶言路進用柔侫之人
使之奉行新法今則是他已去不知今日却留下害
事
洓水司馬氏曰介甫文章節義過人處甚多但性不曉
事而喜遂非致忠直疎遠讒侫輻輳敗壊百度以至
於此
龜山楊氏曰神宗嘗問伯淳王安石如何人伯淳云安
石博學多文則有之守約則未也又嘗問是聖人否
伯淳云詩稱周公公孫碩膚赤舄几几聖人蓋如此
若安石剛褊自任恐聖人不然荆公云利者陰也
陰當隠伏義者陽也陽當宣著此說源流發於董仲
舒然此正是王氏心術之蔽觀其所為雖名為義實
為利以此觀王氏之學其治天下專講求法度如彼
修身之潔宜足以化民矣然卒不逮王文正吕晦叔
司馬君實諸人者以其所為無誠意故也明道嘗曰
有關雎麟趾之意然後可以行周官之法度蓋深達
乎此
元城劉氏謂馬永卿曰金陵有三不足之說聞之乎永
卿曰未聞曰金陵用事同朝起而攻之金陵闢衆論
進言於上曰天變不足懼祖宗不足法人言不足䘏
此三句非獨為趙氏禍乃為萬世禍也司馬温公嘗
云人主之勢天下無能敵者或有過舉人臣欲回之
必思有大於此者把攬庶幾可回也天子者天之子
也今天變乃天怒也必有災禍或可回也今乃教人
主使不畏天變不法祖宗不䘏人言則何等事不可
為也永卿曰此言為萬世禍或有術可以絶此言使
不傳於後世乎曰安可絶也此言一出天下人皆聞
之不若著論明辨之曰此乃禍天下後世之言雖聞
之不可從也譬如毒藥不可絶而神農與歷代名醫
言之曰此乃毒藥如何形色食之必殺人故後人見
而識之必不食也今乃絶之不以告人既不能絶而
人誤食之死矣
樂菴李氏曰荆公長處甚多亦不易得方其執政時豈
有意壊亂天下第所見有不到處故温公曰介甫無
他但執拗爾此言中荆公之病可謂公論
或論荆公云他當時不合於法度上理會朱子曰法度
如何不理會只是他所理會非三代法度耳問荆
公節儉恬退素行亦好曰他當時作此事已不合中
如孔子於飲食衣服之間亦豈務滅裂他當初便只
苟簡要似一苦行然問王介甫其心本欲救民後
來弄壊者乃過誤致然曰不然正如醫者治病其心
豈不欲活人却將砒霜與人喫及病者死却云我心
本欲捄其病死非我之罪可乎介甫之心固欲捄人
然其術足以殺人豈可謂非其罪
南軒張氏曰王介甫埶拗只是不曉事若是曉事言有
當於吾心者當幡然而改矣
范純仁
程子曰范公堯夫之寬大也昔余過成都公時攝帥有
言公於朝者朝廷遣中使降香峨眉實察之也公一
日訪予欵語予問曰聞中使在此公何睱也公曰不
爾則拘束已而中使果怒以鞭傷傳言者耳屬官喜
謂公曰此一事足以塞其謗請聞於朝公既不折言
者之為非又不奏中使之過其有量如此
鄒浩
或曰鄒浩以極諫得罪世疑其賣直也程子曰君子之
於人當於有過中求無過不當於無過中求有過
曾肇
龜山楊氏曰曾子開不以顔色語言假借人其慎重為
得大臣之體於今可以庶幾前軰風流者惟此一人
耳
宗澤李綱
朱子曰宗澤守京城治兵禦戎以圖恢復之計無所不
至上表乞回鑾數十表乞不南幸乞修二聖宫殿論
不割地其所建論所謀畫是非利害昭然可觀觀其
勢駸駸乎中興之基矣耿南仲沮之於南京時使不
歸京城汪黃沮之淮甸時動相掣肘使不得一有所
為
惟天下之義莫大於君臣其所以纏綿固結而不可觧
者是皆生於人心之本然而非有所待於外也然而
世哀俗薄學廢不講則雖其中心之所固有亦且淪
胥陷溺而為全軀保妻子之計以後其君者往往接
迹於當世有能奮然拔起於其間如李公之為人知
有君父而不知有其身知天下之有安危而不知其
身之有禍福雖以䜛間竄斥屢瀕几死而其愛君憂
國之志終有不可得而奪者是亦可謂一世之偉人
矣
汪伯彥黃潛
朱子曰舜舉十六相誅四凶如此方恰好兩邊方停勻
後世都不然惟小人得志耳方天下無事之時則端
人正士行義謹飭之士為小人排擯不能一日安於
朝廷遷竄貶謫及擾攘多故之秋所謂忠臣義士者
犯水火蹈白刃以捐其軀而小人者平世固是他享
富貴及亂世亦是他獨寬縱横顛倒無非是他得志
之日君子者常不幸而小人者常幸也如汪黃在高
宗初年為宰相後來竄廣中正中原多故之日却是
好好送他去廣中避盗及事稍定依舊取他出來為
官高宗初啟中興而此等人為宰相如何有恢復之
望在維揚時番人兵矢簇在胸前了他猶自不管世
間有此愚人
趙鼎
或問中興賢相皆推趙忠簡公如何朱子曰看他做來
做去亦只是王茂洪規模當時廟論大槩亦主和議
使當國久未必不出於和但就和上却湏有些計較
如歲幣稱呼疆土之類不至一一聽命如秦檜之樣
草草地和了後來秦没意智乃以不合沮撓和議為
詞貶之却十分送箇好題目與他問趙妨處何如曰
意思好又孜孜汲引善類但其行事亦有不強人意
處趙丞相中興名臣一人而已然當時不滿人意
處亦多且如好伊洛之學又不大段理會得故皆為
人以是欺之沈公雅言趙丞相鎮静德量之懿而
諳練事機則恐於秦公不逮張子恭以為不然且曰
燾在都司日忠簡為相有建議者公必計曰如是則
利在上而害在民如是則害在上而利在民今湏如
此行則利澤均而公私便至秦公則僚屬凡有關白
默無一語而屬諸吏事出則皆吏軰所為而非復前
日之所擬
或問趙忠簡公南軒張氏曰人品甚高如元祐黨籍至
忠簡始除五峯云過江來如趙丞相做得五分宰
相若充以學湏做成十分
洪皓
西山真氏曰蘇武之還自匈奴也詔拜為典屬國賜錢
百萬緡田宅副焉洪忠宣公之節亡媿蘇武而高宗
皇帝之所以寵錫者有過漢庭其褒表忠義皆可為
後世法然武不幸見抑於霍光公亦不幸逢怒於秦
檜武之見抑不過不為公卿爾而公方違陰山之壯
復貶瘴海之南是公之不幸視子卿為甚而檜之罪
又浮於博陸也
張浚張俊韓世忠劉光世岳飛
朱子曰張魏公材力雖不逮而忠義之心雖婦人孺子
亦皆知之故當時天下之人惟恐其不得用張魏
公不與人共事有自為之意也是當時可共事之人
少然亦不可如此天下事未有不與人共而能濟者
問如張韓劉岳之徒富貴已極如何責他死了宜
其不可用若論數將之才則岳飛為勝然飛亦横只
是他猶欲向前厮殺曰便是如此有才者又有些毛
病然亦上面人不能駕馭他若撞著周世宗趙太祖
那裏怕他駕馭起皆是名將緣上之舉措無以服其
心所謂得罪於巨室者也人問劉光世本無能然却
軍心向他其裨將亦多可用者張魏公撫師淮上督
劉光世進軍是時虜人正大舉入寇光世恐懼遂背
後懇趙忠簡是時趙為相折彦質為樞密折助之請
樞密院遂命劉光世退軍魏公聞之大怒遂趕回劉
光世約束云如一人一馬渡江者皆斬光世遂不敢
渡江便回淮上樞府一面令退軍而宣撫令進軍淮
上然終退怯魏公既還朝遂力言光世巽懦不堪用
罷之而命吕安老董其軍及安老為瓊等所殺降劉
豫魏公由是得罪而趙忠簡復相趙既相遂復舉劉
光世為將都弄成私意魏公已自罷得劉光世好了
雖吕安老敗事然復舉能者而任之亦足矣何必湏
光世哉此皆趙之私意以某觀之必竟魏公去得光
世是而趙所為非豈有虜人方入你却欲掉了去一
邊令進軍一邊令退軍如何作事因言諸將驕横張
與韓較與高宗密故二人得全岳飛較疎高宗又忌
之遂為秦所誅而諱世忠破膽矣只有韓世忠在大
儀鎮筭殺得虜人一陣好高宗初遣魏良臣往虜中
講和令韓世忠退師渡江韓聞魏將至知其欲講和
也遂留之云某方在此措置得略好正抵當得虜人
住大功垂成而主上乃令退還何也魏云主上方與
大金講和以息兩國之民恐邊將生事敗盟故欲召
公還慎勿違上意韓再三嘆息以為可惜又云既上
意如此只得抽軍歸耳遂命士卒束装即日為歸計
魏遂渡淮兀术問以韓世忠已還否魏答以某來時
韓世忠正治疊行即日起離矣兀术再三審之知其
然遂稍弛偹世忠乘其懈回軍奮擊之兀术大敗魏
良臣皇恐無地再三求哀云實見韓將回不知其紿
已乃得免
岳飛恃才不自晦郭子儀晚節保身甚闒茸然當緊
要處又不然單騎見虜是也飛作副樞便直是要去
做張韓知其謀便只依違然便不做亦不免直是忠
勇故也
秦檜
或問胡文定公與秦丞相厚善之故朱子曰秦會之嘗
為密教翟公巽時知密州薦試宏詞游定夫過密與
之同飯於翟竒之後康侯問人才於定夫首以會之
為對云其人類荀文若(又云無事不會)京城破虜欲立張邦
昌執政而下無敢有異議惟會之抗䟽以為不可康
侯亦義其所為力言於張德遠諸公之前後會之自
海上歸與聞國政康侯屬望尢切嘗有書䟽往來講
論國政康侯有詞掖講筵之召則會之薦也然其雅
意堅不欲就是必已窺見其微隠有難處者故以老
病辭後來會之做出大䟽脫則康侯已謝世矣定夫之
後及康侯諸子會之皆擢用之又曰此老當國却留
意故家子弟往往被他牢籠出去多墜家聲獨胡
明仲兄弟却有樹立終是不歸附他嘗問和仲先世
遺文因曰先公議論好但只是行不得和仲曰聞之
先人所以謂之好議論政以其可以措諸行事何故
却行不得答曰公不知便是六經也有說得行不得
處此是這老子由中之言看來聖賢說話他只將做
一件好底物事安頓在那裏又曰此老千鬼百怪如
不樂這人貶竄將去却與他通慇懃不絶一日忽招
和仲飯意極拳拳比其還家則臺章已下又送白金
為贐如欲論去之人章䟽多是自為以授言者做得
甚好傅安道諸公往往認得如見弹洪慶善章曰此
秦老筆也秦老倡和議以誤國挟虜勢以邀君終
使彝倫斁壊遺親後君此其罪之大者至於戮及元
老賊害忠良攘人之功以為已有又不與也
胡銓
南軒張氏語門人曰胡澹庵大節極好曾見其諫書否
門人對曰見之曰雖與日月争光可也
張九成李椿
朱子曰張子韶人物甚偉高廟時除講筵嘗有所奏陳
上云朕是一箇至誠張奏云陛下對羣臣時如此退
居禁中時不知如何云亦只是箇誠又問對宫嬪時
如何上方經營答語間張便奏云只此便是不誠蓋
高宗容諫故臣下得以盡言
直敷文閣李公椿莊重簡淡嶷然有守泊然無欲喜
怒不形見於色故人不可得而親疎而中夷易平直
廉不近名介不絶物應事存心悉主於厚平生未嘗
失節於權倖然非有意以矯屬為高也
總論
程子曰熙寧中洛陽以清德為朝廷尊禮者大臣曰富
韓公侍從曰司馬温公吕申公位卿監以清德早退
者十餘人好學樂善有行義者幾二十人邵先生隐
居謝聘皆相從忠厚之風聞於天下里中後生皆知
畏廉恥欲行一事必曰無為不善恐司馬端明邵先
生知嘗觀自三代而下本朝有超越古今者五事
如百年無内亂四聖百年受命之日市不昜肆百年
未嘗誅殺大臣至誠以待夷狄此皆大抵以忠厚廉
恥為之綱紀故能如此蓋睿主開基規模自别
武夷胡氏曰自熙寧元祐靖國間事變屢更當其時固
有名蓋天下致位廟堂得行所學者然夷考其事猶有
憾焉如張天祺朱光掞等可謂奮不顧身盡忠許國
而議論亦多過矣乃知理未昜窮義未易精言未易
知心未昜盡聖賢事業未昜到也
臨川吳氏曰韓司徒張文成侯漢丞相諸葛忠武侯唐
司空狄文惠公宋参知政事范文正公四人之功業
不盡同而其為百代殊絶之人物則一文成身事漢
而心在報韓讐文惠身事周而心在復唐祚常人莫
能測知卒克遂其志故邵子稱其忠且智焉忠武扶
漢於末造文正佐宋於盛際器局公平廣大設施精
審詳密心事如青天白日遘時雖異易地則皆然故
朱子稱其磊磊落落無纖芥之可疑也
性理大全書卷六十四
