性理大全書卷六十八
治道三
人才
程子曰善言治者必以成就人才為急務人才不足雖
有良法無與行之矣欲成就人才者不患其禀質之
不美患夫師學之不明也師學不明雖有美質無由
成之矣作新人才難變化人才易今諸人之才皆
可用且人豈肯甘為小人在君相變化如何爾若宰
相用之為君子孰不為君子才高者多過過則一
出焉一入焉才卑者多不及不及者殆且弛矣
元城劉氏曰所謂長養成就人才非如今學校之類也
但於人才愛惜保全之爾譬如富家養山林不旦旦
伐之乃可為棟梁之具若非理摧折之及至造屋無
材可用也是愛惜人才乃人主自為社稷計耳
龜山楊氏曰當先王之盛禮義之澤漸摩浸灌天下亹
亹向風承德敦厚而成俗於斯時也士游乎校庠術
序之間攬六藝之英華而充飫乎道德之實凡耳目
之所習聞者皆足以廸已而勵行優游自得不見異
物而遷焉此三代之士所以彬彬多全德也陵夷至
于戰國暴君汙吏各逞其私欲磨牙搖毒相吞噬者
天下相環也機會之變間不容髮故從人合之以效
其謀衡人離之以攻其後掉三寸之舌鬭天下之諸
侯斂為已功由是靡靡日入於亂也漢興襲秦遺俗
而高皇帝起於布衣戶伍之中一呼而有天下慢而
侮人尤不喜儒士故一時貪利頑頓無恥者多歸之
雖秉國鈞衡為一代宗臣者猶且囚拘縲絏而不知
去况其餘人乎光武中興尤旌節義之士而依違附
逆之臣多見戮辱故宏儒遠智累行高舉激揚風流
者方軌而出及其衰也懷濟時之志則以觸權而嬰
禍謝事丘壑則以黨錮而陷刑雖輿敗輹脱猶不忍
改轍一犯清議則蹈鼎伏鑕而不悔東漢之社稷僅
如垂髮而不絶者亦衆君子之力也東晉之興士懲
前軌皆遺世絶俗視天下治亂恝然如秦人視越人
之肥瘠也而晉從而亡此氣俗之不同然亦興衰治
亂之所繫也故戰國之士務奇謀而不徇正道西漢
之士喜功名而不務奇節東漢之士貴節義而不通
時變東晉之士樂恬曠而不孚實用是皆為世變所
移而昧夫中行者也惟古之聖賢則不然不以世治
而堅其操世亂而改其度雖變故日更而吾之所守
自若也周之士也貴秦之士也賤周之士非獨上
之人貴之也士亦知自貴焉秦之士非獨上之人賤
之也士亦輕且賤焉自秦而來迄于今千有餘歲士
之知自貴者何其少而輕自賤者何多耶蓋古之士
雖一介之賤厠於編戶齊民之間短褐不完含菽飲
水裕然有餘而不知王公之為尊與夫膏粱文繡之
為美也三旌之位非其道也有弗屑焉萬金之餽非
其義也有弗受焉夫如是上之人雖欲挾貴自尊以
輕天下之士其可得乎後世之士顛冥利欲而不知
有貴於己者故守道循理之志薄而偷合苟得之行
多伺候公卿之門奔走形勢之塗脅肩謟笑以取容
悦其自處如是而欲人貴之其可得乎故愚竊謂士
之貴賤雖視勢盛衰然其所以貴賤者皆其自取也
朱子曰世間有才底人若能損那有餘勉其不足時節
却做得事却出來擔當得事與那小廉曲謹底不同
東萊呂氏曰不離莘野而割烹之鼎已調不離傅巖而
濟川之舟已具不離磻溪而牧野之陣已成彼為伊
傅太公者曷嘗徒勞州縣屈首簿書然後知之哉殊
不知有非常之才而後有非常之舉也
魯齋許氏曰大聖大賢本末具舉極其規模之大盡其
節目之詳先勤小物而後盡於大事降此一等亦豪
傑之士然舉其大則遺其細盡其小則惛於大材具
稍大便不謹細行所以有材大便疎之語謹於細小
者多不識大體不能謀大事用人者宜知之後世功
名之士到禮樂制度便進不去蓋到此稍細密亦精
力有所不及故須别用一般人物傳記中人才傑
然可觀以道理觀之只是偏才聖人則圓融渾全百
理皆具古今人才多是血氣用事故多偏聖人純是
德性用事只明明德便自能圓成不偏
求賢
程子曰古之聖王所以能致天下之治無他術也朝廷
至於天下公卿大夫百職羣吏皆稱其任而已何以
得稱其任賢者在位能者在職而已何以得賢能而
任之求之有道而已雖天下常用易得之物未有不
求而得者也金生於山木生於林非匠者採伐不登
於用况賢能之士傑出羣類非若山林之物廣生而
無極也非人君搜擇之有道其可得而用乎自昔邦
家張官置吏未嘗不取士也顧取之之道如何爾
歴觀前史自古以來稱治之君有不以求賢為事者
乎有規規守常以資任人而能致大治者乎有國家
之興不由得人者乎由此言之用賢之驗不其甚明
若曰非不欲賢也病求之之難也竊以為不然夫以
人主之勢心之所嚮天下風靡景從設若珍禽異獸
瓌寳奇玩之物雖遐方殊域之所有深山大海之所
生志所欲者無不可致蓋上心所好奉之以天下之
力也若使存好賢之心如是則何巖穴之幽不可求
何山林之深不可致所患好之不篤爾
龜山楊氏曰三代兩漢人才之盛風俗之美後世莫能
及者取士以行不專以言故也今雖詔内外官舉經
明行修之士中第之日優其恩典不獨取之以言又
本其行庶乎近古然徒使舉之而不由鄉里之選又
無考察之實與斯舉者隨衆牒試於有司糊名謄錄
校一日之長不惟士失自重之義且於課試之際無
以别異於衆人則所謂本其行者亦徒虚文而已謂
宜别立一科稍倣三代兩漢取士官人之法因今之
宜斟酌損益要之無失古意而已至於投牒乞試糊
名謄錄之類非古制者一切罷之待遇恩數盡居詞
賦經義等科之上庶使學者尊經術惇行義人人篤
於自修則人才不盛風俗不美未之有也明道在
鄠邑政聲流聞當路欲薦之朝而問其所欲對曰夫
薦士者皆才之所堪不問志之所欲
五峯胡氏曰人君聯屬天下以成其身者也内選於九
族之親禮其賢者表而用之以聯屬其親外選於五
方之人禮其英傑引而進之以聯屬其民是故賢者
衆之表君之輔也不進其親之賢者是自賊其心腹
也不進其人之賢者是自殘其四肢也古者舉士
於鄉自十年出就外傅學於家塾州序其學者何事
也曰六禮也七教也八政也書其資性近道才行合
理鄉老鄉吏會合鄉人於春秋之祭祀鬼神而書之
者也三歲大比鄉老鄉吏及鄉大夫審其性之不悖
於道也行之不反於理也質其書之先後無變也乃
入其書於司徒謂之選士選士學於鄉校其書之如
州序三歲大比鄉大夫及司徒審之如初乃入其書
於樂正謂之俊士俊士入國學春秋教以禮樂冬夏
教以詩書以上觀古道樂正官屬以時校其業之精
否而勉勵之三歲大比樂正升其精者於王謂之進
士王命冢宰會天下之進士論其資性才行學業某
可以為卿歟某可以為大夫歟某可以為士歟卿闕
則以可以為卿者補之大夫闕則以可以為大夫者
補之士有闕則以可以為士者補之三年一考其績
三考黜其不職陟其有功者是故朝無幸官野無遺
賢毁譽不行善惡不眩德之大小當其位才之高下
當其職人務自脩而不僥倖於上人知自守而不冐
昧求進人知自重而不輕用其身人能有恥而不苟
役於利此所以仕路清政事治風俗美天下安寧四
夷慕義而疆場不聳也
朱子曰德行之於人大矣然其實則皆人性所固有人
道所當為以其得之於心故謂之德以其行之於身
故謂之行非固有所作為增益而欲為觀聽之美也
士誠知用力於此則不唯可以脩身而推之可以治
人又可以及夫天下國家故古之教者莫不以是為
先若舜之命司徒以敷五教命典樂以教胄子皆此
意也至於成周而法始大備故其人才之盛風俗之
美後世莫能及之漢室之初尚有遺法其選舉之目
必以敬長上順鄉里肅政教出入不悖所聞為稱首
魏晉以來雖不及古然其九品中正之法猶為近之
及至隋唐遂專以文詞取士而尚德之舉不復見矣
夫古之人教民以德行道藝而興其賢者能者其
法備而意深矣今之為法不然其教之之詳取之之
審反復澄汰至于再三而其具不越乎無用之空言
而已深求其意雖或亦將有賴於其用然彼知但為
無用之空言而便足以要吾之爵禄則又何暇復思
吾之所以取彼者其意為何如哉古之大臣以其
一身任天下之重非以其一耳目之聰明一手足之
勤力為能周天下之事也其所賴以共正君心同斷
國論必有待於衆賢之助焉是以君子將以其身任
此責者必咨詢訪問取之於無事之時而參伍校量
用之於有事之日蓋方其責之必加於已而未及也
無旦暮倉卒之頃則其觀之得以久無利害紛拏之
惑則其察之得以精誠心素著則其得之多歲引月
長則其蓄之富自重者無所嫌而敢進則無幽隠之
不盡欲進者無所為而不來則無巧偽之亂真久且
精故有以知其短長之實而不差多且富故有以使
其更迭為用而不竭幽隠畢達則讜言日聞而吾德
修取舍不眩則望實日隆而士心附此古之君子所
以成尊主庇民之功於一時而其遺風餘韻猶有稱
思於後世者也天下之事决非一人之聰明才力
所能獨運是以古之君子雖其德業智謀足以有為
而未嘗不博求人才以自裨益方其未用而收寘門
牆勸奬成就已不勝其衆是以至於當用之日推挽
成就布之列位而無事之不成也古之君子有志
於天下者莫不以致天下之賢為急而其所以急於
求賢者非欲使之綴緝言語譽道功德以為一時觀
聽之美而已蓋將以廣其見聞之所不及思慮之所
不至且慮夫處已接物之間或有未盡善者而將使
之有以正之也是以其求之不得不博其禮之不得
不厚其待之不得不誠必使天下之賢識與不識莫
不樂自致於吾前以輔吾過然後吾之德業得以無
媿乎隠微而寖極乎光大耳朝廷設官求賢故在
上者不當以請託而薦人士人當有禮義廉恥故在
下者不當自衒鬻而求薦
東萊呂氏曰井田之制士與兵國之重事皆取於農工
商不與古者取士於田野取其民之秀者以其質朴
故也
臨川吳氏曰古之為士者苟可以住則選於里舉於鄉
而長治其鄉里之民在公得以行已志在私得以資
禄養此古之士所以自安於内而無願外之想也後
世取士之法不一雖存選舉之名而實與古不同何
也所取不于其可用之實能而于其不可用之虚伎
可以仕者或不得仕而不可以仕者乃或得仕時之
多失人士之多失志往往由是
論官(蒞政附)
程子曰古者使以德爵以功世禄而不世官故賢才衆
而庶績成及周之衰公卿大夫皆世官政由是敗矣
三代之時人君必有師傅保之官師道之教訓傅
傅之德義保保其身體後世作事無本知求治而不
知正君知規過而不知養德傅德義之道固已疎矣
保身體之法無復聞焉古之時分羲和以職天道
以正四時遂司其方主其時政在堯謂之四岳周乃
六卿之任統天下之治者也後世學其法者不復知
其道故星歴為一技之事而與政分矣禮院關天
下之事得其人則凡舉事可以考古而立制非其人
未免隨俗而已或曰治獄之官不可為曰苟能充
其職則一郡無冤民矣四海之利病係於斯民之
休戚斯民之休戚係於守令之賢否然而監司者守
令之綱也朝廷者監司之本也欲斯民之皆得其所
本原之地亦在乎朝廷而已
元城劉氏曰左右之史紀人主之言動職清地要他官
莫比非器識端方上下所信才學優贍中外所推者
不虛授也
華陽范氏曰夫天地之有四時如百官之有六職天下
萬事備盡於此如網之在綱裘之挈領雖百世不可
易也人君如欲稽古以正名苟不於周官未見其可
也
朱子曰宰相擇監司吏部擇郡守如此則朝廷亦可無
事又何患其不得人
臨川吳氏曰予聞居思天下之治法以為禹稷伊尹之
志苟得一縣亦可小試何也縣之於民最近令之福
惠所及最速莫若縣官也而舉世瞀瞀孰知其任之
為不輕專務已肥遑恤民瘠壅閼吾君之德使不得
下達愁怨之氣瀰漫兩間以至上干隂陽之和者十
而八九也聚羣羊而牧之以一狼恣其啖食何辜斯
民而至斯極於斯之時倏有人焉慰愜其蘇息之朢
則民之愛之也焉得不如子之愛其父母哉世固有
廉者矣其見不明則為吏所蔽雖廉何補亦有廉而
且明者矣其心不仁則自謂無取於民不眩於事而
深刻嚴酷又縱其下漁獵躪躒略無惻隠之意或其
心雖仁而短於剸裁徒有仁心而民不被澤仁而不
能故也或其才雖能而意之所向不無少偏終亦不
免於小疵能而未公故也全此五善難矣哉
程子曰談經論道則有之少有及治體者如有用我者
正心以正身正身以正家正家以正朝廷百官至于
天下此其序也其間則又係用之淺深臨時裁酌而
應之難執一意也(以下論蒞政)斟酌去取古今恐未易
言須尺度權衡在胷中無疑乃可處之無差古者
鄉田同井而民之出入相友故無爭鬭之獄今之郡
邑之訟往往出於愚民以戾氣相搆善為政者勿聽
焉可也又時取強暴而好譏侮者痛懲之則柔良者
安鬭訟可息矣韓持國常患在下者多欺曰欺有
三有為利而欺者則固可罪有畏罪而欺者在所恕
事有類欺者在所察問臨政無所用心求於恕如
何曰推此心行恕可也用心求恕非也恕已所固有
不待求而後得舉此加彼而已呂進明使河東伊
川問之曰為政何先對曰莫要於守法曰拘於法而
不得有為者舉世皆是也若某之意謂猶有可遷就
不害於法而可以有為者也昔明道為邑凡及民之
事多衆人所謂於法有礙焉者然明道為之未嘗大
戾於法人亦不以為駭也謂之得伸其志則不可求
小補焉則過之與今為政遠矣人雖異之不至指為
狂也至謂之狂則心大駭盡誠為之不容而後去之
又何嫌之有或問為官僚而言事於長理直而不
見從也則如之何曰亦權其輕重而已事重於去則
當去事輕於去則當留事大於爭則當爭事小於爭
則當已雖然今之仕於官其有能去者必有之矣而
吾未之見也一命之士苟存心於愛物於人必有
所濟問臨民曰使民各得輸其情問御吏曰正已
格物
人有語及為政者和靖尹氏曰子張問政子曰居之無
倦倦最害事若能無倦推而行之為尉為邑為郡以
至為宰相皆可了若倦則雖居家至小事也不能了
五峯胡氏曰事有大變時有大宜通其變然後可為也
務其宜然後有功也
朱子曰作縣固非易事然盡心力而為之必無不濟今
人多是自放懶了所以一綱弛而衆目紊也仕宦
只是廉勤自守進退遲速自有時節切不可起妄念
也大扺守官只要律已公廉執事勤謹晝夜孜孜
如臨淵谷便自無他患害纔是有所依倚便使人怠
惰放縱不知不覺錯做了事也大率天下事循理
守法平心處之便是正當如賊盗入獄而加以桎梏
箠楚乃是正理今欲廢此以誘其心欲其歸恩於我
便是挾私任術不行衆人公共道理况恩既歸已怨
必歸於他人彼亦安得無忿疾於我耶事變無窮
幾會易失酬酢之間蓋有未及省察而謬以千里者
是以君子貴明理務果斷則異端不能惑流俗不能
亂而德可久業可大矣問班朝治軍莅官行法非
禮威嚴不行禱祠祭祀非禮不誠不莊先生謂古人
以誠莊對威嚴蓋為政以嚴為本寬以濟嚴之太過
也某竊謂居上以寬為本寬則得衆嚴以濟寬之不
及耳若一意任威其弊將有至於法令如牛毛者然
先王為政之本寬嚴先後之異施者不敢不講曰為
政以寬為本者謂其大體規模意思當如此耳古人
察理精密持身整肅無偷惰戲豫之時故其政不待
作威而自嚴但其意則以愛人為本耳及其施之於
政事便須有綱紀文章關防禁約截然而不可犯然
後吾之所謂寬者得以隨事及人而無頽敝不舉之
處人之蒙惠於我亦得以通達明白實受其賜而無
間隔欺蔽之患聖人說政以寬為本而今反欲其嚴
正如古樂以和為主而周子反欲其淡蓋今之所謂
寬者乃縱弛所謂和者乃哇淫非古之所謂寬與和
者故必以是矯之乃得其平耳如其不然則雖有愛
人之心而事無統紀緩急先後可否與奪之權皆不
在已於是姦豪得志而善良之民反不被其澤矣此
事利害只在目前不必引書傳考古今然後知也但
為政必有規矩使姦民猾吏不得行其私然後刑罰
可省賦斂可薄所謂以寬為本體仁長人孰有大於
此者乎平易近民為政之本
南軒張氏曰為政須是先平其心不平其心雖好事亦
錯如抑強扶弱豈不是好事往往只這裏便錯須是
如明鏡然妍者自妍醜者自醜何預我事若是先以
其人為醜則相次見此人無往而非醜矣問趙德
莊知建寧府問於晦庵為政寬則是猛則是晦庵云
若教公寬一尚猛一尚則如發瘧子相似以某之意
御善良以寬治強暴以嚴此語如何曰若胷中著一
寬字寬必有弊著一猛字猛必有弊吾徒處事當如
持衡高者下之低者平之若聖人之秤則常平矣
東萊呂氏官箴曰凡治事有涉權貴須平心看理之所
在若其有理固不可避嫌故使之無理(直須平心看若有一毫畏)
(禍自恕之心則五分有理便看作十分有理)若其無理亦不可畏禍曲使
之有理政使見得無理只須作尋常公事看斷過後
不須拈出說尋常犯權貴取禍者多是張大其事邀
不畏強禦之名所以彼不能平若處得平穏妥帖彼
雖不樂視前則有間矣然所以不欲拈出者本非以
避禍蓋此乃職分之常若特然看做一件事則發處
已自不是矣當官之法唯有三事曰清曰慎曰勤
知此三者則知所以持身矣然世之仕者臨財當事
不能自克常自以為必不敗持必不敗之意則無不
為矣然事常至於敗而不能自已故設心處事戒之
在初不可不察借使役用權智百端補治幸而得免
所損已多不若初不為之為愈也司馬子微坐忘論
云與其巧持於末孰若拙戒於初此天下之要言當
官處事之大法用力寡而見功多無如此言者人能
思之豈復有悔吝耶事君如事親事官長如事兄
與同僚如家人待羣吏如奴僕愛百姓如妻子處官
事如家事然後為能盡吾之心如有毫末不至皆吾
心有所不盡也故事親孝故忠可移於君事兄弟故
順可移於長居家治故事可移於官豈有二理哉
當官處事常思有以及人如科率之行既不能免便
就其間求所以使民省力不使重為民患其益多矣
當官者難事勿辭而深避嫌疑以至誠遇人而深
避文法如此則可免前軰嘗言小人之性專務苟
且明日有事今日得休且休當官者不可徇其私意
忽而不治諺有之曰勞心不如勞力此實要言也
當官既自廉潔又須關防小人如文字歴引之類皆
須明白以防中傷不可不至謹不可不詳知也當
官者凡異色人皆不宜與之相接巫祝尼媼之類尤
宜疎絶要以清心省事為本後生少年乍到官守
多為猾吏所餌不自省察所得毫末而一任之間不
復敢舉動大抵作官嗜利所得甚少而吏人所盜不
貲矣以此被重譴良可惜也當官者先以暴怒為
戒事有不可當詳處之必無不中若先暴怒只能自
害豈能害人前軰嘗言凡事只怕待待者詳處之謂
也蓋詳處之則思慮自出人不能中傷也嘗見前輩
作州縣或獄官每一公事難决者必沉思静慮累日
忽然若有得者則是非判矣是道也唯不苟者能之
處事者不以聰明為先而以盡心為急不以集事
為急而以方便為上畏避文法固是常情然世人
自私者率以文法難事委之於人殊不知人之自私
亦猶已之自私也以此處事其能有濟乎當官大
要直不犯禍和不害義在人消詳斟酌之爾然求合
於道理本非私心專為已也當官處事但務著實
如塗擦文書追改日月重易押字萬一敗露得罪反
重亦非所以養誠心事君不欺之道也百種姦偽不
如一實反復變詐不如慎始防人疑衆不如自慎智
數周密不如省事不易之道也事有當死不死其
詬有甚於死者後亦未必免死當去不去其禍有甚
於去者後亦未必得安世人至此多惑亂失常皆不
知義命輕重之分也此理非平居熟講臨事必不能
自立不可不預思古之欲委質事人其父兄日夜先
以此教之矣中材以下豈臨事一朝一夕所能至哉
教之有素其心安焉所謂有所養也忍之一字衆
妙之門當官處事尤是先務若能清慎勤之外更行
一忍何事不辦書曰必有忍其乃有濟此處事之本
也諺有之曰忍事敵災星少陵詩云忍過事堪喜此
皆切於事理為世大法非空言也王沂公嘗說喫得
三斗釅醋方做得宰相蓋言忍受得事也居官臨
事外有齟齬必内有窒礙蓋内外相應毫髮不差只
有反已兩字更無别法也
魯齋許氏曰恐害於已者必思所以害人也豈知利人
則未有不利於已者也至於推勘公事已得大情適
當其法不旁求深入是亦利人之一端也彼俗吏不
達此理專以出罪為心謂之隂德子曰不然履正奉
公嫉惡舉善人臣之道也有違于此則惡者當害之
而反利之善者當利之而反害之顯不能逃其刑責
幽不能欺於神明顧隂德何有焉每臨事且勿令
人見喜既令見喜必是偏於一處隨後便有弊蓋喜
悦非久長之理既不令人喜亦不令人怒便是得中
諫諍
程子曰有翦桐之戲則隨事箴規違養生之戒則即時
諫止人臣以忠信善道事其君者須體納約自牖
之意必違其所蔽而皆其所明乃能入矣雖有所蔽
亦有所明未有冥然而皆蔽者也古之善諫者必因
君心所明而後見約是故訐直強果者其說多忤温
厚明辯者其說多行愛戚姬將易嫡庶是其所蔽也
素重四老人之賢而不能致是其所明也四老人之
力孰與夫公卿及天下之心其言之切孰與周昌叔
孫通也高祖不從彼而從此者留侯不攻其蔽而就
其明也趙王太后愛其少子長安君不使為質於齊
是其蔽也愛之欲其富貴久長於齊是其所明也左
師觸龍所以導之者亦因其明爾故其受命如響夫
教人者亦如此而已
元城劉氏曰嘗讀國語以謂天子聽政使公卿至於列
士獻詩瞽獻曲史獻書師箴瞍賦矇誦百工諫庶人
傳語近臣盡規親戚補察瞽史教誨耆艾修之而後
王斟酌焉是三代之前上則公卿大夫朝夕得以納
忠下則百工庶民猶執藝事以諫故忠言嘉謀日聞
於上而天下之情無幽不燭無遠不通所為必成所
舉必當者諫諍之效也後世之士不務獻納於君而
多為自全之謀正論遠猷鮮有入告於是設員置職
而責之以諫矣夫進言者日益少而聽言者不加勤
此天下之治所以終愧於先王之盛時也
華陽范氏曰人臣諫而不聽則當去位苟不能彊諫而
視其君之過舉至於天下咸怨其臣則曰非我不諫
君不能用我也始則擇利以處其身終則引謗以歸
於君此不忠之大者也國之將興必賞諫臣國之
將亡必殺諫臣故諫而受賞者興之祥也諫而被殺
者亡之兆也天下如人之一身夫身必氣血周流無
所壅底而後能存焉諫者使下情得以上通上意得
以下達如氣血之周流於一身也故言路開則治言
路塞則亂治亂者繫乎言路而已
五峯胡氏曰事物之情以成則難以毁則易足之行也
亦然升高難就卑易舟之行也亦然沂流難順流易
是故雅言難入而淫言易聽正道難從而小道易用
伊尹之訓太甲曰有言逆于汝心必求諸道有言遜
于汝志必求諸非道蓋本天下事物之情而戒之耳
非謂太甲質凡而故告之以如是也英明之君能以
是自戒則德業日新可以配天矣
朱子曰内自臣工外及甿庶有能開寤聖心指陳闕政
者無間疎賤使咸得以自通然後差擇近臣之通明
正直者一二人使各引其所知有識敢言之士三數
人寓直殿門凡四方之言有來上者悉令省閱舉其
盡忠不隠者日以聞于聰聽則夫天人之際將有粲
然畢陳於前者然後兼總條貫稱制臨決畫為科品
以次施行問淵源錄折柳事(程伊川在經筵一日講罷未退哲宗忽起)
(憑楹戲折柳枝進曰方春發生無故不可摧折)曰有無不可知但劉公非妄
語人而春秋有傳疑之法不應遽削之也且伊川之
諫其至誠惻怛防微慮遠既發乎愛君之誠其涵養
善端培植治本又合乎告君之道皆可以為後世法
而於輔導少主尤所當知至其餘味之無窮則善學
者雖以自養可也
南軒張氏曰某每登對必先自盟其心曰切不可見上
喜便隨順將去恐一時隨順後來收拾不得上嘗曰
伏節死義之臣難得某對曰陛下未得所以求之之
道上曰何如曰當於犯顔敢諫中求則臨事可以得
伏節死義之士矣若平時不能犯顔敢諫他日安能
望其伏節死義乎武昭儀稱制長孫無忌欲諫褚
遂良曰公國之元舅諫而得罪使上有殺元舅之名
不如遂良先諫諫而不從公却繼之遂諫至於棄笏
此非不美也然費了多少氣力終亦不成事孰若高
宗初幸尼寺取才人入宫之時大臣一言可去矣大
凡事豈可不辨於幾微小處放過却來大處旋爭無
益矣
東萊吕氏曰自古進言於君者必以責難為恭蓋宴安
之適聲色之娛瓌麗之玩畋游之佚實為治之大蠧
其樂難捨其惑難移忠臣義士乃冒萬死而欲奪其
君之所嗜此自古及今所共謂之責難也大凡為
人須識綱目辭氣是綱言事是目言事雖正辭氣不
和亦無益自古亂亡之國非無敢言之臣既殺其身
國亦從之政坐此耳諫之道有三難焉曰遠曰疎
曰驟遠則勢不接疎則情不通驟則理不究其言之
不行也固也彼周設師氏之官淵乎其用意之深乎
師氏之官實居虎門之左而詔王以媺者也其勢近其
情親其言漸若江海之浸膏澤之潤日加益而不知
焉周公之設官三百六十官必掌一事事必寓一意
而師氏獨列地官之屬實周公致意之深者想夫成
周之隆出入起居同歸於欽發號施令同歸於臧者
師氏抑有助焉昔周太史辛甲命百官箴王闕而虞
人之箴獨傳竊意師氏之所獻必反復紬繹辭順意
篤足以為百代箴規之法然求之於蠧書漆簡之中
雖斷章片辭邈不可得是可歎已
西山真氏曰天下之務至廣也軍國之機至要也雖明
主聽斷賢相謀議思慮之失亦不能免一失則為害
不細必藉忠良之士諫正夫忠良之士論治體補國
事乃其志爾能密有所助則亦志伸而道行豈必彰
君過而取高名哉當君相議事之際使諫官預聞得
以關說或有關失從而正之天下但覩朝政之得宜
不知諫者之何言上下誠通國體豈不美乎况大臣
論事以諫官規正於人君之前安有不公之議兹亦
制御大臣使之無過之術爾若以諫官小臣不可預
聞國議必衆知闕失方許諫正事或已行而不可救
過或已彰而不可言故剛直之臣有激訐不顧以争
之者君從之猶掩其過君或不從則君之過大臣之
罪愈大矣君子小人之分義利而已矣君子之心
純乎為義故其得位也將以行其道小人之心純乎
為利故其得位也將以濟其欲二者操術不同故所
以道其君者亦異夫為人君者受諫則明拒諫則昏
明則君子得以自盡昏則小人得以為欺故為君子
者惟恐其君之不受諫為小人者惟恐其君之不拒
諫彼小人者豈以受諫為不美哉蓋正論勝則邪說
不容公道行則私意莫逞故其術不得不出諸此
欲諫其君者必先能受人之諫儻在已則知盡言以
諫君而於人則不欲盡言以諫我是以善責君而未
嘗以善責已也其可乎哉故為大臣必以羣下有言
為救已之過而不以為形已之短以為愛已而不以
為輕已以為助已而不以為異已然後可稱宰相之
度矣
魯齋許氏曰後世臣子謀於君只說利害有如此以利
害相恐動則利害不應時都不信了或者於君前說
旱災可畏税課害人為害不細後皆無損再有便難
說後來雖因此壊了天下也說不得唐懿宗為諫驪
山事曰彼叩頭何足信此其驗也人只當言義理可
與不可當與不當且如天道福善禍淫有時而差是
禍福亦不足信也人只得當於義理而已利害一切
不恤也
法令
程子曰三王之法各是一王之法故三代損益文質隨
時之宜若孔子所立之法乃通萬世不易之法孔子
於他處亦不見說獨答顔回云行夏之時乘殷之輅
服周之冕樂則韶舞此是於四代中舉這一箇法式
其詳細雖不可見而孔子但亦言其大法使後人就
上修之二千年來亦無一人識者居今之時不安
今之法令非義也若論為治不為則已如復為之須
於今之法度内處得其當方為合義若須更改而後
為則何義之有古之人重改作變政易法人心始
以為疑者有之矣久而必信乃其改作之善者也始
既疑之終復不信而能善治者未之有也為政必
立善法俾可以垂久而傳遠若後世變之則末如之
何矣
龜山楊氏曰立法要使人易避而難犯至於有犯則必
行而無赦此法之所以行也
元城劉氏曰嘗考載籍以推先王之道雖禮樂刑政號
為治具而所以行之者特在於命令而已昔之善觀
人之國者不視其勢之盛衰而先察其令之弛張未
論其政之醇疵而先審其令之繁簡惟其慮之既熟
謀之已臧發之不妄而持以必行則堅如金石信如
四時敷天之下莫不傾耳承聽聳動厭服此聖人所
恃以鼓舞萬民之術也書曰慎乃出令令出惟行弗
惟反易曰渙汗其大號傳曰令重則君尊又曰國之
安危在出令凡此皆聖人慎重之意也人君命令
雖在必行苟處之得其理則執之不可變惟其不合
衆望違咈人情關天下之盛衰繫朝廷之輕重所宜
擇善何憚改為
五峯胡氏曰荀子云有治人無治法竊譬之欲撥亂反
之正者如越江湖法則舟也人則操舟者也若舟破
楫壊雖有若神之技人人知其弗能濟矣故乘大亂
之時必變法法不變而能成治功者未之有也法
制者道德之顯爾道德者法制之隠爾天地之心生
生不窮者也必有春秋冬夏之節風雨霜露之變然
後生物之功遂有道德結於民心而無法制者為無
用無用者亡(劉虞之類)有法制縶於民身而無道德者為
無體無體者滅(暴秦之類)是故法立制定苟非其人亦不
可行也
朱子曰古人立法只是大綱下之人得自為後世法皆
詳密下之人只是守法法之所在上之人亦進退下
之人不得朝廷紀綱尤所當嚴上自人主以下至
於百執事各有職業不可相侵蓋君雖以制命為職
然必謀之大臣參之給舍使之熟議以求公議之所
在然後揚于王庭明出命令而公行之是以朝廷尊
嚴命令詳審雖有不當天下亦皆曉然知其謬之出
於某人而人主不至獨任其責臣下欲議之者亦得
以極意盡言而無所憚此古今之常理也
賞罰
程子曰聖人所知宜無不至也聖人所行宜無不盡也
然而書稱堯舜不曰刑必當罪賞必當功而曰罪疑
惟輕功疑惟重與其殺不辜寧失不經異乎後世刻
核之論矣萬物皆只是一箇天理已何與焉至如
言天討有罪五刑五用哉天命有德五服五章哉此
都只是天理自然當如此人幾時與與則便是私意
有善有惡善則理當喜如五服自有一箇次第以章
顯之惡則理當惡彼自絶於理故五刑五用曷嘗容
心喜怒於其間哉舜舉十六相堯豈不知只以他善
未著故不自舉舜誅四凶堯豈不察只為他惡未著
那誅得他舉與誅曷嘗有毫髮厠於其間哉只有一
箇義理義之與比
元城劉氏曰人主所以鼓動天下制馭臣民之柄莫大
於賞罰使賞必及於有功罰必加於有罪則四海之
内竦然向風而無不心服者矣惟其無功者虚受有
罪者幸免遂容僣濫而其弊將至於無所勸懲然則
為天下者安可不以至公而慎用之乎
華陽范氏曰人君賞一人而天下莫不勸罰一人而天
下莫不懼豈其力足以勝億兆之衆哉處之中理而
能服其心也用一不肖而四方莫不解體殺一無罪
而百姓莫不怨怒豈必人人而害之哉處之不中理
而不能服其心也
武夷胡氏曰人主以天下為度者也所好當遵王道不
可以私勞行賞所惡當遵王路不可以私怨用刑其
喜怒則當發必中節和氣絪緼而育萬物也
吕氏本中曰賞必賞功罰必當罪刻核之論也罪疑惟
輕功疑惟重君子長者之心也以君子長者之心為
心則自無刻核之論如君子不盡人之歡不竭人之
忠去其臣也必可使復仕去其妻也必可使復嫁如
此等論上下薰蒸則太平之功可立致也芝草生甘
露降醴泉出皆是此等和氣薰蒸所生
朱子曰古之欲為平者必稱其物之大小高下而為其
施之多寡厚薄然後乃得其平若不問其是非曲直
而待之如一則是善者常不得伸而惡者反幸而免
以此為平是乃所以為大不平也故雖堯舜之治既
舉元凱必放共兜此又易象所謂遏惡揚善順天休
命者也蓋善者天理之本然惡者人欲之邪妄是以
天之為道既福善而禍淫又以賞罰之權寄之司牧
使之有以補助其禍福之所不及然則為人君者可
不謹執其柄而務有以奉承之哉
性理大全書卷六十八
