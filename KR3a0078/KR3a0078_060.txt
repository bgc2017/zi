性理大全書卷六十
歴代二
西漢
高帝
程子曰高祖其勢可以守關不放入項王然而須放他
入來者有三事一是有未阬二十萬秦子弟在外恐
内有父兄為變二是漢王父母妻子在楚三是有懷
王
元城劉氏與馬永卿論圍棋曰棋中有一事今與公論
之某嘗見高棋云高低棋不甚相遠但高棋識先後
着耳若低棋即以後着為先着故敗昔有高棋曰漢
高帝方黥布以窮來歸故洗足不起以挫其銳布欲
自殺後見張御從官如漢王則又大喜過望此識先
後着也又有低棋曰梁武帝方侯景以窮來歸遽裂
地而王之其後景凡有所須輙痛挫抑之故景反而
梁亡此以後著為先着也又曰圍棋有過行者必須
皆是高棋而當局者為利害所昏故藉傍人指之爾
若低棋雖是提耳而明告之亦不悟也昔漢高帝聞
韓信欲為假王輙大怒慢罵良平躡足此過行法也
且高帝見處不甚相遠但高帝當局而迷爾使良平
遇暗主雖累千萬言亦何益哉
或問高祖為義帝發喪是詐後如何却成事朱子曰只
緣當時人和詐也無如五伯假之亦是諸侯皆不能
假故也漢高祖取天下所謂仁義者豈有誠心哉
其意本謂項羽背約及到新城遇三老董公遮道之
言方假此之名以正彼之罪所謂縞素發喪之舉其
意何在似此之謀看當時未必不是欲項羽殺之而
後罪之也廣武之會太公既已為項羽所執高祖
若去求告他定殺了只得以兵攻之他却不敢殺時
高祖亦自知漢兵已強羽亦知殺得無益不若留之
庶可結漢之懽心(一云使高祖屈意事楚則有俱斃而已惟其急於攻楚所以致太公)
(之歸也)問舜棄天下猶敝屣曰如此則父子俱就戮爾
亦救太公不得若分羹之語自是高祖說得不是
高祖斬丁公赦季布非誠心欲伸大義特私意耳季
布所以生蓋欲示天下功臣是時功臣多故不敢殺
季布既是明大義陳平信布皆項羽之臣信布何待
反而誅之
南軒張氏曰惟仁義足以得天下之心三王是也高帝
之興亦有合乎此是以能剪暴秦滅強項而卒基漢
業方懷王遣將入關諸老將固以為沛公素寬大長
者而心歸之至於三章之約其所以得乎民者深矣
此非其所謂仁者歟予每愛三老董公之說以為順
德者昌逆德者亡兵出無名事故不成名其為賊敵
可乃服三軍之衆為義帝縞素聲項羽之罪而討之
於是五十六萬之師不謀而來從義之所感也使斯
時高帝不入彭城置酒高會率諸侯窮羽所至而誅
之天下即定矣惜其誠意不篤不能遂收湯武之功
然漢卒勝楚卒亡者良由於此名正義立故也問
高祖規模宏遠何事可驗曰約法三章用三老董公
仁義之說此二事可驗嘗讀漢史至平城之圍内
外不通者七日用陳平秘計僅而獲免未嘗不為高
帝危之班固號良史於陳平之計亦莫得聞意必猥
陋可羞之甚故平亦恥諱不欲自貽笑於後世也猶
幸有平計可用耳脱或無策則漢家社稷豈不寒心
雖欲斬十使封婁敬尚及為乎一聽之誤為禍如此
幸免而悔所失已多曷若審聽於初而不輕用以取
辱乎又曰高祖平生好謀能聽自起布衣以有天下
用人之言鮮有誤者至此忽輕信十軰之言其病安
在蓋由急於功利之過惟帝貪易擊之利遂欲邀功
於遠夷此念既萌利害倒置故十軰之言得以入之
雖有婁敬之忠反怒其妄言沮軍也是故為人主者
又當端其一心勿以小功淺利自惑其聰明則臣下
是非之言可以坐照而挾功利之說者亦無隙之可
乘矣
潛室陳氏曰楚懷王之立也夫將以興漢乎懷王之死
也天將以亡楚乎夫懷王項氏所立此宜深德於項
今觀懷王在楚曾無絲粟之助於楚而獨屬意於沛
公方其議遣入關也羽有父兄之怨於秦所遣宜莫
如羽者顧不遣羽而遣沛公曰吾以其長者不殺也
沛公之帝業蓋於是乎興矣至其與諸將約也曰先
入關者王之沛公先入關而羽有不平之心使人致
命於懷王蓋以為懷王為能右己也而懷王之報命
但如約而已以草莽一時之言而重於山河丹書之
誓羽雖欲背其約其如負天下之不直何是沛公之
帝業又於此乎定矣夫項氏之興本假於亡楚之遺
孽顧迫於亞父之言起民間牧羊子而王之蓋亦謂
其易制無他而豈料其賢能若是邪始而為項氏之
私人而今遂為天下之義主始以為有大造於楚而
今則視羽蔑如也則羽此心之鬱鬱悔退豈能久居
人下者自我立之自我廢之或生或殺羽以為此吾
家事而不知天下之英雄得執此以為辭也故自三
軍縞素之義明沛公之師始堂堂於天下而羽始奄
奄九泉下人矣懷王之立曾不足以重楚而懷王之
死又適足以資漢然則范增之謀欲為楚也而秪以
為漢也嗚呼此豈沛公智慮所能及哉其所得為者
天也此豈范增項羽智慮之所不及哉其所不得為
者亦天也高帝之為義帝發喪也三軍縞素天下
之士歸心焉雖然帝亦詭而用之耳夫帝之於懷王
也君臣之分未定也生則嘗以天下之義主而事之
死則以為天下之義主而喪之此蓋項氏之短而大
其辭以執之是三老董公之善謀豈出於帝之本情
哉問高帝約法三章如何曰沛公之始入關也與
秦父老約法三章是時沛公猶未王關中也而輒與
其民私約如此殆類於兒曹嘔咆之為者當雌雄未
定之時務為寬大長者以媚悦其民孰不能者及項
氏既滅天下一家正高帝創法定令之時也而三章
之法不移如山豈兒軰咆嘔之恩姑以媚悦於一時
者哉使其仁心仁聞出於至誠憐恤之意雖草莽私
約遂以為漢世不刊之典真主一言其利博哉問
高祖大封同姓卒有尾大不掉之患高祖明逹何不
慮此曰懲戒亡秦孤立之弊故大封同姓聖人謂百
世損益可知此類是也周以封建亡故秦必損之秦
以不封建亡故漢必益之事勢相因必至於此兼漢
初戸口减少封諸王時計地故封三庶孽分天下半
其後戸口日蕃所以彊大問漢高人謂其寬仁長
者韓彭英盧曾未免於誅死何耶曰方事之殷能奪
諸公死力是高祖善將將處及事之定置諸公於死
即將將之餘習未忘寬仁其天資殘忍是無學問
問漢高祖為義帝發喪與曹操挾天子以令天下未
審如何曰為義帝發喪因人之短而執之挾天子以
令天下負己之有而挾之雖皆詭之為名但一則豪
傑起事舉動光明一則奸雄不軌蹤跡暗昧為義帝
發喪無君之罪在項羽挾天子以令諸侯無君之責
在曹操
魯齋許氏曰高祖自有取天下才量如推車子須是自
推得六七分則人扶領二三分雖陡峻處都行得若
全推不得全仰别人平地上也行不得况陡險乎諸
功臣但輔翼之也躡足不悟後大害事
文帝
程子曰漢文帝殺薄昭李德裕以為殺之不當温公以
為殺之當說皆未是據史不見他所以殺之之故須
是權事勢輕重論之不知當時薄昭有罪漢使人治
之因殺漢使也還是薄昭與漢使飲酒因忿怒而致
殺之也漢文帝殺薄昭而太后不安柰何既殺之太
后不食而死柰何若漢治其罪而殺漢使太后雖不
食不可免也須權他那箇輕那箇重然後論他殺得
當與不當也
龜山楊氏曰文帝以竇廣國有賢行欲相之恐天下以
為私不用用申屠嘉此乃文帝以私意自嫌而不以
至公處己也廣國果賢邪雖親不可廢果不賢邪雖
疎不可用吾何容心哉當是時承平日久英才間出
擇可用者用之可也必曰高帝舊臣過矣
朱子曰三代以下漢之文帝可謂恭儉之主問文帝
好黃老亦不免有慘酷處莫是纔好清淨便至於法
度不立必至慘酷而後可以服人曰自清淨至慘酷
中間大有曲折却如此說不得惟是自家好清淨便
一付之法有犯罪者都不消問自家但看法如何只
依法行自家這裏更不與你思量得此所以流而為
慘酷或曰黃老之教本不為刑名只要理會自己亦
不說要慘酷但用之者過耳曰緣黃老之術凡事都
先退一着做教人不防他到得逼近利害也便不讓
别人寕可我殺了你定不容你殺了我他術多是如
此所以文景用之如此文帝猶善用之如南越反則
卑辭厚禮以誘之吳王不朝賜以几杖等事這退一
着都是術數到他教太子晁錯為家令他謂太子亦
好學只欠識術數故以晁錯傅之到後來七國之變
弄成一場紛亂看文景許多慈祥愷悌處都只是術
數然景帝用得不好如削之亦反不削亦反問文
帝欲短喪或者要為文帝遮護謂非文帝短喪乃景
帝之過曰恐不是恁地文帝當時遺詔教大功十五
日小功七日纖三日或人以為當時當服大功者只
服十五日當服小功者只服七日當服纖者只三日
恐亦不解恁地臣為君服不服則已服之必斬衰三
年豈有此等級或者又說古者只是臣為君服三年
服如諸侯為天子大夫為諸侯及畿内之民服之於
天下吏民無三年服道理必不可行此制必是秦人
尊君卑臣却行這三年至文帝反而復之耳
南軒張氏曰文帝初政良有可觀蓋制事周密為慮深
遠懇惻之意有以得人之心三代而下亦未易多見
也文帝以庶子居藩國入踐大綂知己之立為漢社
稷非為己也故不敢以為己私有司請建太子則先
示博求賢聖之義而又推之於吳王淮南王有司請
王諸子則先推諸兄之無後者而立之其辭氣温潤
不迫其義誠足以感人也凡所以施惠於民者類非
虚文皆有誠意存乎其間千載之下即事而察之不
可掩也史於其編年曰帝既施惠天下諸侯四夷遠
近驩洽乃修代來功觀諸此又可見其明先後之宜
而不敢私己記史者亦可謂善發明矣其待夷狄蓋
亦有道以南越尉佗之強恣自高帝猶難於服之而
帝特施恩惠遣使遺以一書而佗即自去帝制下令
國中稱漢皇帝賢天子皇恐報書不敢慢予嘗詳味
帝所與書則知忠信之可行於蠻貃也如此書之首
辭曰朕高皇帝側室子也棄外奉北藩于代蓋後世
之待夷狄往往好為夸辭於是等皆在所蓋覆矯飾
以示之者也而帝一以其實告語之彼亦豪傑也見
吾推誠如此則又安得不服故其報書首曰老夫故
越吏也文帝不以高帝側室之子為諱則佗敢以越
吏為歉哉若吾以驕辭蓋之則彼亦且慢以應我必
然矣推此一端忠信可行於蠻貃可不信哉以文帝
天資之美初政小心畏忌之時得道學之臣佐之治
功之起豈不可追三代之餘風惜其大臣不過絳灌
申屠嘉之徒獨有一賈誼為當時英俊而誼之身蓋
自多所可恨而卒亦不見庸也故以帝之賢僅能為
一時之小康無以垂法於後世如淮南薄昭之事未
免䧟於刑名之家衰世之事至於即位歲久怠肆亦
萌新垣平之邪說故得以入之然終以其天資之高
旋即悟也其終詔有曰惟年之久長懼于不終蓋可
見帝之能察乎此矣嗚呼亦賢矣哉故予猶重惜其
諸臣之無以佐下風也
或問肉刑始于苖堯因之而不革更虞夏商周而又不
革漢文以一女子之言而革之何唐虞三代不知出
此也文帝除之而刑亦措何邪潛室陳氏曰先儒謂
井田學校封建肉刑四者廢一不可不知秦變古法
凡古人教民養民處掃地不存單獨留肉刑以濟其
虐雖微文帝必有變之者此蓋損益盈虚理勢必至
能通變宜民雖成康復起不能易也問漢文平生
所為大抵出於黃老至其得力處亦是黃老不聞有
無情少恩之病何邪曰文帝天資粹美却能轉得黃
老不好處作好處景帝天資刻忍却將黃老好處轉
作不好處問漢文殺薄昭李德裕以為殺之不當
温公以為殺之當未知孰是曰雖未免少恩然以文
帝仁厚之資為之乃是借一人以行法於仁厚中有
神武焉問漢文時吳王不朝賜以几杖此與唐之
陵夷藩鎮邀節旄者何異不幾於姑息之政歟曰文
帝是純任德教權綱在上伸縮由巳唐一向姑息權
柄倒持于下予奪由人兩事不可同日語問晦翁
以三代而下皆人欲而非天理且如漢文帝資禀純
粹如何斷以人欲曰晦翁此語止謂秦漢而下不曾
有徹底理會學問人其中好者只是天資粹美暗合
聖賢元不從學問中來(文帝是)若似此人主更從學問
中徹底理會便是湯文以上人問天下之患莫大
於本小末大周之内輕外重宜若難久而卒綿遠漢
之内重外輕宜若足以相制而猶有七國之禍何邪
曰周雖諸侯彊大猶能支吾數百年先史喻為百足
蟲所以難死者扶之者多也漢七國之禍亦自外重
自此以後日以輕矣
景帝
五峰胡氏曰漢景以郅都寗成為中尉以嚴酷治宗室
貴戚人人惴恐夫親親尊尊之道必選天下有節行
賢德之人為之師傅為之交遊則將有大人君子可
為天下用何有憂其犯法耶治百姓亦然修崇學校
所以教也刑以助教而已非為治之正法也
武帝
朱子曰武帝病痛固多然天資高志向大足以有為使
合下便得箇真儒輔佐豈不大有可觀惜乎無真儒
輔佐不能勝其多欲之私做從那邊去了欲討匈奴
便把吕后嫚書做題目要來揜蓋其失他若知得此
豈無修文德以來道理又如討西域初一番去不透
又再去只是要得一馬此是甚氣力若移來就這邊
做豈不可末年海内虚耗去秦始皇無幾若不得霍
光收拾成甚麽輪臺之悔亦是天資高方如此嘗因
人言太子仁柔不能用武答以正欲其守成若朕所
為是襲亡秦之迹可見他當時已自知其罪向若能
以仲舒為相汲黯為御史大夫豈不善
南軒張氏曰武帝奢侈窮黷之事與秦皇相去何能尺
寸然不至於亂亡者有四事焉高帝寬大文景惠養
其得民也深流澤滲漉未能遽泯非若秦自商鞅以
來根本已蹶民獨迫於威而強服耳此一也武帝所
為每與六經戾夫豈真能尚儒者然猶表章六經聘
召儒生為稽古禮文之事未至蕩然盡棄名教如秦
之為此二也輪臺之詔雖云已晩然詳味其辭蓋真
知悔者誠意所動固足以回天人之心自詔下之後
不復萌前日之為思與民休息矣與卒死於行而不
之悟者蓋甚有間秦穆之誓聖人取其悔過列之於
書予於輪臺之詔每三復焉蓋以為存亡之幾所係
耳此三也惟其能悔過也故自是之後侈欲之機息
而清明之慮生是以能審於付託昭帝之初霍光當
政述文景之事以培植本根於是興利之源窒而惠
澤復流有以祈天永命矣此四也以四者相須而維
持是以能保其祚然向使武帝老不知悔死於熾然
私欲之中則决不能善處其後雖使頼高文景之澤
以免其身旋即殆矣故予深有取於輪臺之詔以為
存亡之幾所係也然其能卒知悔者則以其平日猶
知誦習六經之言習儒生之論至於力衰而意怠則
善端有時而萌故耳然則其所以不至亂亡者亦豈
偶然也哉
潛室陳氏曰武帝之伐匈奴也不絶大漠不襲王庭則
不足以泄其怒其通西域也不窮河源不歴懸度則
不足以快其欲其事土木也不千門萬戸則不息其
聚歛也不告緡則不休其深刑也不根株則不已其
崇儒也不辟雍則不樂其務農也不代田則不為至
其老而悔過不下輪臺之詔則不足蓋天地之間凡
可以力致者武帝皆能以力致之而有不容於力致
者獨其終身用力於神仙曾不獲如其意蓋嘗凝神
於蓬萊蜕形於海上魂交黃帝而夢接安期矣亦嘗
父事少君師事文成五利公孫卿而賓齊魯之士矣
而卒莫能致也豈其力尚不足耶嗚呼武帝窮奢極
欲以從富貴之樂使神仙道家之事為不無蓋非帝
之所可冀矧其實無有哉今徒狃於力之所可為而
謂神仙可以力致曾不察其理之有無也使天下而
有是理則須帝之力而可致如其無是理也則雖帝
之力何所用哉觀諸此世之言神仙者亦可以已矣
問漢法宰相必出於列侯武帝變而通之是耶非
耶曰漢法非軍功不侯非列侯不相儒者既無軍功
可論永無入相之路此高祖馬上之陋規非三代之
宏規至武帝元朔中始下詔嘉先聖之道招四方之
士遂以御史大夫公孫弘代薛澤為丞相封平津侯
丞相封侯自弘始也其後遂為故事夫武帝崇儒之
君子厭文吏武功之不學無識陋國初淺近之規以
為儒道不能光顯遂革其故習不吝厚爵重封以激
厲儒者則武帝之美意人亦孰得而非之也然公孫
弘起自徒步之中以明春秋一經不四年而超取相
位貴至封候則論者不能不於是而有憾焉蓋武帝
以利而用儒儒者見利而求用自弘以明經而為相
後之為儒者孰不欲競章句之末習以僥倖於一遇
利禄之門一開而士大夫之心術自兹蠱壊矣况漢
家以軍功立國必以列侯為相雖漢之陋規然而非
軍功不侯則漢之良法使儒者而不相則已使儒者
而可相則自版築而遽登相位乎何慊而猶欲假封
侯以為重此又武帝之不善變也故自弘之侯平津
也而由相封侯者漢史自為恩澤侯自是以恩澤侯
者相望於前後使恩澤而可候則無復軍功之足竸
矣故自侯法之既壊至元成之間士大夫之氣習豢
養於富貴之餘無復剛心銳氣之可畏而委靡巽懦
之風猶婦人女子生長于閨房之中求欲如周昌趙
堯申屠嘉張蒼軰愈不可得矣夫相者既非真儒侯
者又非軍功是武帝更張之善意不免一舉而兩失
蓋自命相之法變而儒者之心術壊自封侯之法變
而士大夫之氣習壊更張之善者猶若此更張而不
善則柰何此變法之所以難也
宣帝
豫章羅氏曰漢宣帝詰責杜延年治郡不進乃善識治
體者夫治郡不進非人臣之大罪而宣帝必欲詰責
之何耶蓋中興之際内之朝廷外之郡縣法度未備
政事未修民人未安堵或治郡不進則百職廢矣烏
可不責之夫一郡尚爾况天下乎予謂漢宣帝識治
勢
或問宣帝言漢雜王伯此說也似是朱子曰這箇先須
辨别得王伯分明方可去論他是與不是胡叔器云
如約法三章為義帝發喪之類做得也似好曰這箇
是他有意無意叔器曰有意曰既是有意便不是王
又曰宣帝也不識王伯只是把寬慈底便喚做王嚴
酷底便喚做伯
南軒張氏曰宣帝謂漢家雜伯固其所趨若此然在漢
家論之則蓋亦不易之論也自高祖取天下固以天
下為己利而非若湯武弔民伐罪之心故其即位之
後反者數起而莫之禁利之所在固其所趨也至其
立國規模大抵皆因秦舊而無復三代封建井田公
共天下之心矣其合於王道者如約法三章為義帝
發喪要亦未免有假之之意其誠不孚也則其雜伯
固有自來夫王道如精金美玉豈容雜也雜之則是
亦伯而已矣惟文帝天資為近之然其薰習操術亦
雜於黃老刑名考其施設動皆有術但其資美而術
高耳深攷自可見至於宣帝則又伯之下者桓文之
罪人也西京之亡自宣帝始蓋文景養民之意至是
而盡消靡矣且宣帝豈真知所謂德教者哉而以為
不可用也如元帝之好儒生蓋竊其近似之名委靡
柔懦敗壊天下者其何德教之云夫惟王者之政其
心本乎天理建立人紀施於萬事仁立義行而無偏
弊不舉之處此古人之所以制治保邦而垂裕乎無
疆者後世未嘗真知王道顧曰儒生之說迂闊而難
行蓋亦未之思矣
或問孝宣綜覈名實而王成以為增戸口褒賞遂起天
下俗吏之偽然綜覈者安在潛室陳氏曰刑名術數
之家各是執一實以御百虚老蘇所謂人服吾之識
其一而不知吾之不識其九也宣帝殆用此術間有
受人欺處不害他大體也
元帝
涑水司馬氏曰甚矣闇君之不可與言也天實剥喪漢
室而昏塞孝元之心使如木石不可得入至於此乎
哀哉京房之言如此其深切著明也而曾不能喻何
哉詩云匪面命之言提其耳匪手携之言示之事又
云誨爾諄諄聽我藐藐噫後之人可不以孝元為監
乎
項羽(范增附)
涑水司馬氏曰世皆以項羽不能用韓生之言棄關中
之險故失天下竊謂不然夫秦據函谷東嚮以制天
下然孝惠昭襄以之興而二世子嬰以之亡顧所以
用之之道何如耳地形不足議也項羽放殺其君不
義之名明於日月宰制天下王諸侯廢公義而任私
意逐其君以置其臣其受封者爭奪不服疎斥忠良
猜忌有功使臣下皆無親附之意推此道以行之雖
重金襲湯不能以一日守也况三秦之險哉
龜山楊氏曰予讀漢紀至高祖謂項王有一范增不能
用故為我禽常以為信然及讀項羽傳觀范增所以
佐羽者然後知羽雖用增無益於敗亡也夫秦人齮
齕其民天下背而去之莫肯反顧當是時民之就有
道正猶飢者之嗜食不必芻豢稲粱而皆可於口也
項籍以閭閻匹夫之資首天下豪傑西向而並爭視
秦車之覆曾不知戒猶蹈其故轍欲以力致天下所
過燒夷殘滅是以秦攻秦也范增曾無一言及此乃
區區欲立楚後為足以懷民望何其謬哉其後項王
卒有弑義帝之名為敵國之資增實兆之也增之得
計不過數欲害沛公耳使項王不改其轍則前日之
亡秦是也借令沛公死天下其無沛公乎
或問高祖言項羽有一范增不能用所以亡夫項羽之
失無數初未聞范增之有誎使項羽而終用范增又
將如何潛室陳氏曰係興亡處但看人物有無是第
一節范增豈三傑比耶但就項羽人物言之有此人
耳
董公
庸齋許氏曰方楚漢爭雄之時能使沛公激發天下之
大機括者誰歟三老董公說之以三軍素服共誅楚
之弑義帝者順德逆德之辭昭然與日月爭光人心
稍知義者其從順去逆已於此决擇矣董公之說又
豈蕭何文墨議論之比以子房號為帝師籌幄之間
亦未見有此大計當時仗義而西天下為之響應者
董公力也
蕭何
龜山楊氏曰高帝收民於暴秦傷殘之餘而蕭何秉國
鈞盡革秦苛法與之更始天下宜之作畫一之歌其
法令終漢世守之莫能損益也班固謂為一代宗臣
豈虚語哉然高皇帝既平天下於功臣猶多忌刻何
為宰輔至出私財以助軍費買田宅以自汙以是媚
上僅能免其甚至於械繫之猶不知引去豈工於為
天下而拙於謀身耶蓋不學無聞暗於功成身退之
義貪冐榮寵惴惴然如持重寳惟恐一跌然而幾踣
者亦屢矣蓋高帝慢而侮人而輕與人爵邑故不得
廉節之士而一時頑鈍嗜利無恥者多歸之以何之
賢猶不免是惜夫
元城劉氏曰蕭何治未央宫之意深矣高帝項王皆楚
人豐沛臨淮相去至近二人之心豈一日忘山東哉
羽見秦地皆已燒殘乃思東歸使其如昔日之盛未
必不都關中也漢五年夏雖自雒陽駕之關中然長
安宫殿未成寄治櫟陽又高帝之在關中無幾時矣
五年秋親征臧荼復至雒六年十二月取韓信還至
雒陽七年冬十月自征韓信又自雒陽至長安時宫
闕已成乃自櫟陽徙都長安則高帝都長安之心方
定矣然何欲順適其意以就大事不欲令窺其秘也
故假辭云爾此何之深意也而史氏見蕭何之意又
不欲明言之又不欲不言之乃書上說兩字以見高
帝在何術中而且樂都關中也
南軒張氏曰蕭何佐高帝定一代規模亦宏遠矣高帝
征伐多在外何守關中營緝根本漢所以得天下者
以關中根本先壯故也此何相業之大者又何為相
之初首薦韓信為大將而三秦之計遂定此亦得為
相用人之體曹參雖不逮何然以摧鋒䧟陣勇敢果
銳之氣而施之治民乃能盡歛芒角以清淨為道遵
何約束不務變更其人亦寬裕有識矣此參相業也
然二子惜皆未之學以高帝之資質何不能贊助遠
追三代之法創業垂統貽之後嗣一時所定未免多
襲秦故如井田封建等事皆不能復古在高帝之世
反者固已數起此在何為可憾也至參但知以清淨
不擾為善而不知吕氏之禍已復著見當逆為之處
以折其謀惠帝憂不知所出但為滛樂不聽政而曾
不能引義以強其君心為可罪也矣
東萊吕氏曰蕭何治未央但欲高帝安於此不欲之他
爾要之創業之君自當以儉為先何慮不及此也
潛室陳氏曰沛公之入關也諸將爭走金帛財物之府
庫蕭何獨先入收丞相府圖籍藏之以故沛公得知
天下阨塞戸口多少強弱之處世常以刀筆吏少何
此特書生之論耳何非刀筆吏何以知丞相府之有
圖籍耶然刀筆吏多矣而何獨知丞相府之有圖籍
則自其為郡縣小吏時固已習於國家之體要若此
此其器已不在人下矣况當草莽角逐之時見秦氏
府庫宫室之盛雖沛公不能不垂涎者而何之器度
越人如此沛公之有愧多矣及項羽王沛公於漢中
也沛公意大不滿自絳灌以下莫不勸攻項羽何獨
諫曰能屈於一人之下而伸於萬乘之上者湯武是
也願大王王漢中養其民以致賢人收用巴蜀還定
三秦天下可圖也嗚呼何之器度若此其位當不在
人下矣昔者晉重耳之亡也從亡三人者皆相國之
器也夫以羈旅喪亡之餘而其從者皆可以相國君
子曰用臣如三人公子何患於喪乎吁此固沛公所
以興也問蕭何未央之營前殿建北闕周匝二十
重九十五步街道周廻七十里臺殿四十三所宫門
闥凡九十五壯麗如此宜高帝之所以怒温公譏其
非元城乃以為蕭何堅漢高都長安之深意當從何
說為正曰高帝都關中之意猶豫未决蓋嫌殘破故
也何大建宫室以轉其機至其自夸壯麗今人皆譏
其無識不知何不欲以據形勢定根本正言於高帝
恐費分疎姑假世俗之言以順適其意(與買田宅自汚意同)
韓信
龜山楊氏曰韓信以機變之才因思歸之衆以臨江東
而燕代趙齊之間無堅城彊敵矣其用竒無窮所向
風靡自漢興名將未有倫儗也至其軍脩武也又輔
以張耳二人皆勇略蓋世余竊怪漢王自稱漢使晨
馳入壁即卧内奪其印符麾召諸將易置之而耳信
未之知也此其禁防闊疎與棘門覇上之軍何異耶
使敵人投間竊發則二人者可得而虜也豈古所謂
有制之兵者信亦有未逮歟
或問太史公書項籍垓下之敗實被韓信布得陣好是
以一敗而竟斃朱子曰不特此耳自韓信左取燕齊
趙魏右取九江英布收大司馬周殷而羽漸困于中
而手足日翦則不待垓下之敗而其大勢蓋已不勝
漢矣
張良
程子曰張良亦是箇儒者進退間極有道理人道漢高
祖能用張良却不知是張良能用高祖良計謀不妄
發發必中如後來立太子事皆是能使高祖必從使
之左便左使之右便右豈不是良用高祖乎
或言正叔云人言沛公用張良沛公幾曾用得張良張
良用沛公耳良之從沛公以為韓報秦也既滅秦於
是置沛公關中辭歸韓已而見沛公有可以取天下
之勢故又從之已取天下便欲棄人間事從赤松子
遊良不為高祖之臣可見矣此論甚好以前無人及
此龜山楊氏曰此論亦未盡張良蓋始終為韓者方
沛公為漢王之國遣良歸韓良因說沛公燒絶棧道
此豈復有事漢之意及良歸至韓聞項羽以良從漢
王故不遣韓王成之國與俱東至彭城殺之先是良
說項梁以韓諸公子横陽君成可立梁遂使良求韓
成立為韓王良為韓司徒良以韓見殺之故於是又
間行歸漢其意蓋欲為韓報項羽也至漢高祖用其
謀已破項羽平定天下從高祖西都關中於是始道
引辟榖有從赤松子之語蓋為韓報仇之心於是方
已故也據良當時說高祖燒絶棧道然後歸韓此亦
似有意使韓王成若在良輔之并天下未可知良意
以謂可與之爭天下者獨高祖高祖既阻蜀不出其
他不足慮矣不幸韓王成為項羽所殺故無以自資
而卒歸漢也如高祖亦自用張良不盡良之術亦不
止於如此須更有事在其臣高祖非其心也不得已
耳子房起布衣徒步以三寸舌為帝者師其竒謀
秘計轉敗為成出於困急之中者數矣故高祖稱之
配蕭韓為三傑天下既平功高者往往以才見忌疑
釁一開雖韓信有解衣推食之誠猶不克終竟以葅
醢蕭何雖能以功名自全而見疑亦屢矣是三人者
惟子房功成智隠不邇權勢視去權利如脱敝屣雖
寄身朝市而翛然如江湖萬里之遠鴻冥鳳舉矰繳
不及方諸范蠡其優矣哉夫漢興將相於去就之際
皆中機會而不違理義者吾獨於子房得之矣
或問養虎自遺患事張良當時若放過恐大事去矣如
何朱子曰若只計利害即無事可言者當時若放過
未取亦不出三年耳問幾會之來間不容髮况沛公
素無以繫豪傑之心放過即事未可知曰若要作此
事先來便莫與項羽講解既已約和即不可為矣大
抵張良多隂謀如入關中初賂秦將之為賈人者此
類甚多問伊川却許以有儒者氣象豈以出處之際
可觀耶曰為韓報仇事亦是是為君父報仇三代
以下人品皆稱子房孔明子房今日說了脱空明日
更無愧色畢竟只是黃老之學及後疑戮功臣時更
尋討他不著問子房孔明人品曰子房全是黃老
皆自黃石一編中來又問一編非今之三略乎曰又
有黃石公素書然大率是這樣說話輔廣云觀他慱
浪沙中事也甚竒偉曰此又忒煞不黃老為君報仇
此是他資質好處後來事業則都是黃老了凡事放
退一步若不得那些清高之意來緣飾遮蓋則其從
衡詭譎殆與陳平軰一律耳問邵子云智哉留侯善
藏其用如何曰只燒絶棧道其意自在韓而不在漢
及韓滅無所歸乃始歸漢則其事可見矣
南軒張氏曰子房蓋有儒者氣象三代之後未易得也
五世相韓篤春秋復讎之義始終以之其狙擊嬴政
非輕舉也其復讎之心苟得以一擊而遂焉則亦慊
矣此其大義根諸心建諸天地而不可泯者也子房
之心非以功利也始終為韓而漢之爵禄不足以羈
縻之故予以為有儒者之氣象三代之後未易多得
此其出處大致也至於從容高帝之旁其計策不汲
汲於售而所發動中節會使高帝從之有不庸釋者
蓋子房非有求於高帝故能屈伸在已而動無不得
此豈獨可以知計名哉高帝之英武慢侮士大夫
其視隨何酈食其陸賈軰皆撫而忽之至如蕭相國
之功一旦下之廷尉亦不顧也獨於子房蓋敬而不
敢慢順而不可強則以子房所守在義而不以利故
爾嗟乎秦漢以來士賤君肆正以在下者急於爵禄
而上之人持此以為真足以驕天下之士故也若子
房者其可得而驕之哉雖然以高帝之英武而能虛
己以聽信子房蓋亦可謂明也已矣可謂遠也已矣
或問高帝暮年猜忌功臣張良不能開釋帝意及見諸
將沙中偶語乃指示曰此屬相聚謀反毋乃益其猜
忌之心而温公反謂因事納忠何也潛室陳氏曰子
房言無虚發平生智謀都因事方用所以撥轉主心
如轉戸樞問子房之於漢高言無不盡晩年廢立
乃不敢言至四皓之來而後定豈天下既定子房之
言不足以動帝之聽耶曰此事子房自度不能得之
於口舌之間故於人主機括中撥轉來伊川生平不
喜人用智獨喜子房此著具見易傳可玩味自是轉
移君心一道理未可以一筆勾斷沛公有三傑故
雖遷漢中而卒定三秦項羽無三傑故雖王三將而
終不能有三秦嗚呼羽非失險也失人也夫項羽遷
沛公於巴蜀而王三降將以拒漢漢勢若己屈矣吁
彼豈知巴蜀果非死地也耶羽以巴蜀為死地而謀
遷沛公沛公亦以死地視巴蜀而忿嫉項羽當是時
也取捨屈伸之理惟蕭何知之故何勸王王漢中收
用巴蜀還定三秦及其既就國也項羽肺肝之謀惟
張良知之故良說王燒絶棧道以示項羽無東意此
蕭何之所以強沛公之行也而張良所以安沛公之
心也使巴蜀而果能為死地也則蕭何張良之謀是
置沛公於死也蕭何張良可謂見之明計之熟矣至
於韓信登壇之日畢陳平生之畫略論楚之所以失
及漢之所以得漢一日舉兵而東秦民其為沛公耶
為三降將耶此三秦還定之謀所以卒定於韓信之
手也噫三傑宜人傑也向也蕭何張良有卓越之見
而始勸沛公之入今也韓信乘罅漏之餘而徑勸沛
公之出其入也所以養其出也其出也所以用其入
也三子之見智謀略同故蹙楚之效同熟謂關中非
沛公囊中物耶善乎史臣之論高祖曰從諫如轉圜
也夫天下之勢成敗未易料也見近者昧其勢而慮
遠者審其勢蓋勢者成敗之所係也一舉措之不謹
則俄頃之間大事去矣方羽之王三降將於三秦而
王高祖於漢中也高祖蓋不勝其忿而欲奮於一擊
之間周勃等又從而協贊之當是時高帝死固未可
定而何以成敗為也及蕭相國進諫而高祖翻然改
悟罷兵就國徐起而還定之如取諸寄此豈有他術
也知成敗之勢在己而已己能屈之亦能伸之是以
高帝之還定三秦也不在於引兵故道之時而在於
不攻項羽之日不在於拜將之後而在於聽諫之初
彭越
龜山楊氏曰天下之禍莫大乎不明分分之不明由較
材程力之過也予觀韓彭之亡皆以此歟蓋西漢之
初高皇帝以匹夫起阡陌之中一時名將非屠販亡
命輕猾之徒則里巷齠齓布衣之交也其平居握手
素非有君臣等威也論其材力亦豈足相過哉天下
未平而大者已王小者已候皆連城數郡一搖足則
秦項之爭復搆矣漢方收民於百戰凋瘵之餘而臨
諸候王之上凛乎其猶蹈春冰而常恐其潰也故疑
隙一開則葅醢隨之矣嗚呼是豈知先王所以維持
天下者哉雖朝委裘植遺腹而不亂者亦有名義以
正其分耳故君君臣臣而天下治如將較材程力以
彊弱勝負為君臣則天下之禍何時已哉漢之君臣
不知出此卒至相夷而不悟悲夫
或問司馬温公言漢之所以得天下者大抵皆韓信之
功則知彭越又其次耶今考其本末二子各有所長
其功一也故張漢家之勢者信之功多於越破魏取
代仆趙脅燕擊齊滅楚是也困項氏之勢者越之功
多於信焚楚積聚而項氏敗擾梁地而項氏急是也
未審如何潛室陳氏曰彭越人物功勲皆非信比但
其常以游兵出入梁楚間為項氏腹心之疾所以有
功於漢
曹參
程子曰曹參去齊以獄市為託後之為政者留意於獄
者則有之矣未聞有治市者
龜山楊氏曰曹參從高帝起豐沛間與之並馳者皆一
時熊羆之士而䧟敵攻堅必以參為首宜其勇悍彊
鷙果於繫斷天下已定參為齊相乃退然不自用盡
召長老諸先生問所以安集百姓者既得蓋公避正
堂舍之尊用其言而齊大治其後為漢相亦以治齊
者治天下故其效如之觀參所為其始以戰闘為功
而終則以清淨無為自守何其不相侔也非其資務
學樂用人言而勇於自克其何能爾若參者可不謂
賢矣夫初參與蕭何有隙何且死所推賢唯參參代
何為相國舉事無所變更一遵用何法二人者苟無
體國之誠心忘一己之私忿則排䧟紛更將無所不
至推之以為賢守之而勿失尚何有哉其卒為一代
宗臣蓋有以也後世如曹參可謂能克己者觀參
本武人攻堅䧟敵是其所長至其治國為天下乃以
清淨無為為事氣質都變了
婁敬
龜山楊氏曰婁敬建和親之策欲以適長公主妻單于
以謂冐頓在固為子壻子壻死外孫為單于豈聞孫
敢與大父亢禮哉可毋戰以漸臣也其說何謬哉且
子壻之與外孫孰與父子親也彼且殺父以代立况
妻之父乎其何足恃哉然屬人主厭兵故以一言之
謬而遂成千載之患惜夫
周勃
程子曰周勃入北軍問曰為劉氏左袒為吕氏右袒既
知為劉氏又何必問若不知而問設或右袒當如之
何已為將乃問士卒豈不謬哉當誅諸吕時非陳平
為之謀亦不克成及迎文帝至覇橋曰願請間此豈
請間時耶至於罷相就國每河東守行縣至絳必令
家人被甲執兵而見此欲何為可謂至無能之人矣
或問周勃雖則重厚少文可屬大事然其畏誅令家人
持兵自衛似未得人臣事君之義而班固以為漢伊
周何耶潛室陳氏曰周勃處事煞有周章處如既入
軍復問左右袒迎文帝至渭橋却欲入私謁皆非召
之不來麾之不去舉動安劉事特幸成耳
性理大全書卷六十
