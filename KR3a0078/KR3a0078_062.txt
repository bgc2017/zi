性理大全書卷六十二
歷代四
東漢
光武
南軒張氏曰光武之不任功臣為三公蓋鑒高帝之弊
而欲保全之前史莫不以為美談以予觀之光武之
保全功臣使皆得以福禄終身是固美矣然於用人
之道則有未盡也蓋用人之道先以一說横於胷中
則為私意非立賢無方之義矣高帝之待功臣誠非
也如韓彭黥布之徒雖有大功要皆天資小人在易
之師開國承家小人勿用蓋於用師既終成功之後
但當寵之以富貴而不可使之有國家而為政也高
帝正犯此義是以不能保功臣之終為光武者要當
察吾大臣有如韓彭之徒者乎則當以是待之若光
武之功臣則異於是至寇鄧賈復則又識明而行脩
量洪而器遠以光武時所用之大臣論之若三子者
類過之遠甚與共圖政豈不可乎顧乃執一槩之嫌
廢大公之義是反為私意而已矣抑光武之所責於
大臣者特為吏事大臣之職顧如是乎惟其不知大
臣所當任之職故不知用大臣之道而獨以吏事之
督責為憂抑亦末矣方當亂定之後正宜登用賢才
與共圖紀綱以為垂世長久之計而但知吏事責三
公其貽謀之不競亦宜矣
東萊吕氏曰光武治天下規模不及高帝其禮嚴光用
卓茂所以養得後來許多名節光武罷郡縣材官
等事其識見與秦皇相去不遠
或問光武之失正在攬權而史乃稱其總攬權綱舉無
過事何耶潜室陳氏曰光武再造於僵仆之後如何
不總攬權綱但末流之弊至不任三公乃矯枉過正
非謂全不是
和帝
致堂胡氏曰和帝幼冲能誅竇憲自是威權不失無大
過舉尊信儒術友愛兄弟禮賢納諫中國乂安方之
章帝實過之矣
鄧禹吳漢
朱子曰古人年三十時都理會得了便受用行將去如
鄧禹十三歲學於京師已識光武為非常人後來杖
策謁軍門只以數年定天下大計
古之名將能立功名者皆是謹重周密乃能有成如
吳漢朱然終日欽欽常如對陳湏學這樣底方可如
劉琨恃才傲物驕恣奢侈卒至父母妻子皆為人所
屠今人率以才自負自待以英雄以至恃氣傲物不
能謹嚴以此臨事卒至於敗而已要做大功名底人
越要緊密未聞粗魯闊略而能有成者
嚴光
南軒張氏曰嘗怪嚴子陵竟不為帝少屈何邪攷子陵
之言論風旨亦非素隠行怪必欲長往而不反者彼
與光武少而相從知其心度為最詳也以謂光武欲
為當時之治則當時之人才固足辦之而無待乎己
若欲進乎兩漢之事則又懼有未能信從者不然徒
受其高位饗其尊禮之虚名則非子陵之本心也故
寧不就之然而以子陵為光武之故人名高一世而
竟高卧不屈光武亦不敢屈之其所以激頑起懦扶
植風化助成東京風俗之美人才之盛其為力固亦
多矣豈不美哉
黃憲
龜山楊氏曰黃叔度學充其德雖顔子可至矣
或問黃憲不得似顔子朱子曰畢竟是資禀好又問若
得聖人為之依歸想是煞好曰又不知他志向如何
顔子不是一箇衰善底人看他多少聰明便敢問為
邦孔子便告以四代禮樂
李固杜喬
南軒張氏曰李杜二公精忠勁節不憚殺身百世之下
凛乎猶有生氣其視胡廣趙戒軰真不翅如糞土也
但恨於幾會節目之間處之未盡要是於春秋提綱
之法講之不素耳李固方舉於朝即就梁商之辟商
雖未有顯過然如固之志業其進也將以正邦殆不
可以苟也一為之屬即涉梁氏賓客事必有牽制者
矣此其失之於前也方質帝之弑也固為首相又質
帝忍死有語之以被毒之事則任是責者非固而誰
質帝既不幸固便當召尚書發冀姦正大義顯言于
朝則忠臣義士孰不應固冀雖勢盛然名其為賊逆
順理殊蓋可誅也此間不容髮之時而固昧夫大幾
獨推究侍醫等舉動迂緩使冀得以措手大義不白
人心日以懈㢮其幾既失固身據大位當大權持大
義而反聽命受制於賊豈不惜哉此其失之於後也
夫以冀之悖逆而固且奏記與議所立固豈不知冀
心之所存哉失太阿之柄而陵遲至此耳度固之不
白發冀罪非黨梁氏也恐事之不成無益故欲隠忍
以待清河王之立庶幾可扶社稷而不知天下大變
已為冢宰理當明義以正之事之成與不成蓋非所
問况如前所論逆順之理冀决無以逭死邪固之隠
忍乃所以成冀姦謀殺身不足道而社稷重受害矣
若固者盡其忠國之心而無克亂之才可勝惜哉杜
喬在九卿中若懷是見必贊固為之矣及繼固為相
已制命於冀矣相與就死嗚呼悲夫
朱穆
龜山楊氏曰蔡邕謂朱穆貞而孤有羔羊之節觀其立
朝論議有足稱者然乃從梁冀之辟何也孟子曰觀
近臣以其所為主觀遠臣以其所主以穆之賢而主
梁冀烏在其為貞孤哉然邕之從董卓無異於梁冀
宜其不以朱穆為過也
荀淑
朱子曰近看温公論東漢名節處覺得有未盡處但知
黨錮諸賢趨死不避為光武明章之烈而不知建安
以後中州士大夫只知有曹氏不知有漢室却是黨
錮殺戮之禍有以敺之也且以荀氏一門論之則荀
淑正言於梁氏用事之日而其子爽已濡跡於董卓
專命之朝及其孫彧則遂為唐衡之壻曹操之臣而
不知以為非蓋剛大直方之氣折於凶虐之餘而漸
圖所以全身就事之計故不覺其淪胥而至此耳想
其當時父兄師友之間亦自有一種議論文飾蓋覆
使驟而聽之者不覺其為非而真以為是必有深謀
竒計可以活國救民於萬分有一之中也邪說横流
所以甚於洪水猛獸之害孟子豈欺予哉
陳寔
勉齋黃氏曰陳太丘送張讓父之喪人以為善類頼以
全活者甚衆前軰亦以為太丘道廣嘗竊疑之如此
則枉尺直尋而可為歟士君子行己立身自有法度
有義有命豈宜以此為法天地如此其廣古今如此
其遠人物如此其衆便使東漢善類盡為宦官所殺
世亦曷嘗無善類哉若使是真丈夫又豈畏宦官之
禍而藉太丘如此之屈辱以全其身哉吾人於此等
處直湏見得分明不然未有不墮坑落塹者也
竇武何進陳蕃
龜山楊氏曰桓靈之間昏弱相仍女后臨朝權移近習
久矣王甫曹節以臺厮之賤便嬖寵昵之私竊弄神
器固天下之所同疾也竇武倚元舅之親操國重柄
招集天下名儒碩德布在王庭相與仗義恊謀勦絶
凶類正猶因迅風之勢以揚稃粃耳豈不易哉然而
身敗功頽貽國後患者幾事不密而禍成於猶豫也
方武之不受詔馳入步軍營召會北軍五校士數千
人勢猶足以有為也張奂北州人豪素非中人之黨
可以義動也不能乘機决策收為己用而乃遲回逹
旦使逆賊得與奂等合豈不惜哉何進親見竇氏之
敗而不用陳琳鄭公業之諫躬蹈覆轍引姦凶而授
之柄卒成移鼎之禍進實兆之也范曄乃引天廢商
之言豈不謬哉
朱子曰東漢誅宦官事前軰多論之然嘗細考其事恐
禍根不除終無可安之理後人據紙上語指點前人
甚易為力不知事到手頭實要處斷毫髮之間便有
成敗不是容易事若使陳竇只誅得首惡一二人後
來未必不取王允五王之禍也
南軒張氏曰竇武陳蕃雖據權處位而事當至難主弱
一也政在房闥二也宦者盤錯其勢已成三也武等
雖漸引類於朝而植根未固上則太后之心未明禍
亂之原下則中外之情未識朝廷之尊而武等之謀
但欲速决為誅小人之計夫當時宦者雖有罪然豈
無輕重先後之倫乃一槩欲施之舉動草草今日誅
數軰明日誅數軰輕重失其權先後失其序非天討
矣且使之人人自疑反締其黨與而速其姦謀善處
大事者顧如是邪觀朱瑀所謂中官放縱者自可誅
耳我曹何罪而當盡族滅使蕃武施之有道行之有
序則雖此曹蓋亦有心服者矣殱厥渠魁脅從罔治
此待盗與小人之法而亦天心也况其所自處者又
自有失方是時非衆志允從其何以濟事宦者竊柄
已久人知有此曹而已為大臣者要當深自刻苦至
誠惻怛舉動無失而後人有以孚信而趨向於我人
心向信則勢立而形成然後可以消弭禍亂而武於
靈帝踐位之初一門三侯妄自封殖如此其誰心服
乎故王甫後來亦得以藉口則可見此曹平日之所
竊議而衆志之所不平者矣及難之作雖曰忠義而
無或應之以張奂之賢猶且被紿而莫知逆順之所
在則以武平日所為未有以慰士大夫故也蕃雖亂
爵而不能力止武之封是亦潔身之為耳任天下之
重顧止如是哉然予每讀蕃辭爵之疎未嘗不三覆
歎息其辭逹其義正東京之文若此者蓋鮮亦足以
見其忠義之氣也可勝惜哉
趙苞
程子曰東漢趙苞為邊郡守虜奪其母招以城降苞遽
戰而殺其母非也以君城降而求生其母固不可然
亦當求所以生母之方奈何遽戰乎不得已身降之
可也王陵母在楚而使楚質以招陵陵降可也徐庶
得之矣
臧洪
龜山楊氏曰臧洪初為張超功曹後遇袁紹以為青州
刺史二人之遇洪其義均矣而洪之報二人者何其
異哉方曹公圍超於雍丘也洪欲赴難而請兵於紹
袁曹方睦而紹之與超素無一日之觀則雍丘之圍
非切於己也欲其背好用師以濟不切之難則紹之
不聽未為過而洪之絶紹豈亦不重彼已歟其不屈
而死也蓋亦匹夫匹婦之為諒也已
總論
或有問寗武子邦有道則智邦無道則愚其智可及其
愚不可及初理會不得武子當衞成公無道失國之
時周旋其間盡心竭力而不去及成公囚京師武子
求掌槖饘賂醫薄酖免衞侯於死終以復國及元咺
之訟武子又獨以忠而獲免其能保身以濟其君如
此雖謂之知可也而夫子曰其愚不可及又嘗曰君
子哉蘧伯玉邦有道則仕邦無道則可卷而懷之以
伯玉之事責武子雖謂之愚不識時亦可也然惓惓
忠君不避險艱能為人所不能為抑亦難矣故謂之
愚蓋閔之也其稱南容曰邦有道則仕邦無道則免
於刑戮武子之免亦幸矣然武子仕衞两世其君信
任之義不可棄之而去其幾於東漢王允乎允又不
免被害伊尹以天下為己任治亦進亂亦進使成湯
不興聘幣不至雖五就桀其志曷施陳蕃漢代人豪
驅馳險阨之中與刑人腐夫同朝争衡屢退而不去者
以仁為己任非人倫莫相䘏也卒以謀疎見殺亦昧
於夫子免刑戮之戒然陳蕃王允猶是當時朝廷倚
任身居鼎軸義當與國存亡故程子曰亦有不當愚
者比干是也若無言責官守則如東漢逄萌當先漢
之亂憤三綱之既絶挂冠東都門浮海而去惟恐其
或緩也君子之道詎可不識時幾朱子曰所疑寗武
子事大槩得之但為蘧伯玉南容之愚則易為武子
之愚則難所以聖人有不可及之歎陳蕃王允固不
得為伯玉南容之愚然蕃事未成而謀已泄允功未
就而志已驕則又不能為寗武子之愚此其所以取
禍也然為逄萌則甚易為二公則甚難又不可以彼
而責此但當問其時義之如何與其所處之當否可
也
南軒張氏曰高祖洪模大略非光武所及也高祖起匹
夫提三尺取天下光武則以帝室之胄因人心之思
漢而復舊業其難易固有間矣而高祖之對乃項籍
亦蓋世之豪也光武所與周旋者獨張步隗囂公孫
述軰其去籍蓋萬萬相遠矣至於韓信彭越之徒皆
如泛駕之馬實難駕御而盡在高祖掌握之中指麾
使令無不如意使光武有臣如此未必能用也然而
創業之難光武固不及高祖而至於光武之善守則
復非高祖所及也大抵高祖天資極高所不足者學
爾即位之後所以維持經理者類皆疎略雄傑之氣
不能自歛卒至平城之辱一時功臣處之不得其道
類皆赤族此則由其學不足之故也光武天資雖不
逮高祖而自其少時從諸生講儒學謹行義故天下
既定則知兵之不可不戢審黃石存包桑閉玉關以
謝西域之質安南定北以為單于久遠之計處置功
臣假以爵寵而不使之任事卒保全其始終凡此皆
思處縝密要自儒學中來至於尊禮隠逸褒崇風節
以振起士氣後之人君尤未易及此非特高祖也嗟
乎以高祖之天資使之知學為當務則湯武之聖亦
豈不可至哉是尤可歎息也名節之稱起於衰世
昔之儒者學問素克其施於用随時著見不蘄於立
節而其節不可奪不蘄乎徇名而其名随之在己初
無一毫加意也至於世衰道微於陵遲委靡之中而
其能拔然自立者則世以名節歸之而士君子道學
未至則亦以此自負吁亦小矣然而名節之稱雖起
於衰世而於衰世之中實亦有頼乎此使併與是焉
而俱亡則亦無以為國矣西漢之儒者予甚病之蓋
自董相申公數人之外其餘往往以佔畢詁訓為儒
無復氣象上焉既不能推尋問學之源流而其次又
不能以名節立於衰世其亦何所貴於儒也考其所
自亦由上之人有以致之自高帝鄙薄儒生文景則
尚黃老武帝雖號為表章然徇其文而不究其實適
足以為害至宣帝則又明示所以不崇尚之意矣則
其挫抑摧沮之餘不復自振固宜然儒者之學豈必
為一時貴向而後勉邪待文王而後興者凡民也漢
之儒者自叔孫通師弟子固皆以利禄為事至於公
孫丞相取相印封侯學士皆歆慕之其流如夏侯勝
之剛果猶有明經取青紫之言况他人乎蓋其習俗
胥靡之陋一至於此宜乎王莽簒竊之日貢符獻瑞
一朝成羣而能自潔者班班僅有見於史也故光武
中興力矯斯弊尊德義貴隠逸以變其風而中世以
後人才軰出雖視昔之儒者有愧然在衰世之中守
義不變蓋有足尚者矣至於桓靈之後國勢奄奄羣
狡並起睥睨神器未敢即取者亦一時君子維持之
力也然則名節之稱在君子則為未盡而於國家亦
何負哉蓋不可不思也人言東漢之亡黨錮趣之
也曾不知東漢若無數君子其亡也尤速譬如羸病
者之服丹一旦死則歸罪於丹不知其所以能延數
日之命者丹之力使其不服丹則其死必速矣東
京黨錮諸君子蓋嘉其志氣之美而惜其所處之未
盡重其天資之高而歎其於學有所未足也方是時
乾綱觧紐隂邪得路天下之勢日入於頽敗矣而諸
君子曾不少貶以徇於世慷慨所激視死如歸至於
患難得喪寧復肯顧其志氣可謂美矣雖然昔之君
子其出處屈伸之際蓋各有義故當困之時則有居
困之道當屯之時則有亨屯之法時不我用則晦處
自脩危行而言遜其進不可苟也若乃居位則思其
艱而慮其周扶持根本漸以圖濟其為不可驟也黨
錮諸君子在下則嘘枯吹生自為題榜圭角眩露昧
夫處困之道矣及其有位於朝不過奮袂正色搏擊
毫強數軰以為事業在是矣又進而居高位則果於
有為直欲一施之而不復顧身死非所問而國勢愈
傾是又失亨屯之法矣是豈非有所未盡為可恨歟
若諸君子之不為死生禍福易操其間如李膺杜密
陳蕃軰卓然一時其天資可謂剛特不羣矣然惟其
未知從事於聖門也故所行雖正立節雖嚴未免發
於意氣之所動而非循乎義理之安出於惡其聲之
所感而未盡夫惻隠之實處之有未盡固其宜也豈
非於學有不足歟使其在聖門則當入於仲由之科
聖人抑揚矯揉之其必有道矣或以為陳太丘之事
為得其中以予觀之太丘在諸君子之中持心最平
蓋天資又加美焉耳而其所處張讓之事亦非中節
在當時隠迹自晦豈無其方何至送宦者之葬此又
為矯失之過以此免禍君子亦不貴也不然則郭有
道乎識高而量洪才優而處遠足為當時人物之領
䄂然收歛之功猶未之盡要亦於學有欠也不然則
黃叔度乎言論風旨雖不盡見然其氣象温厚圭角
渾然見之者有所感於心其為最高乎使在聖門作
成之當居顔氏之科矣
或問高帝不免韓彭之誅而光武乃能全功臣之世何
耶潜室陳氏曰此大有說一則逐鹿之勢外相臣服
事定難制一則高祖之業名位素定事已相安一則
草昧功臣豪傑難收一則中興功臣謹守規矩一則
大度中有嫚罵之失人心素疑一則大度中能動如
節度人心素定一則定其死力封爵過度不計後患
一則赤心在人監戒覆轍務在保全問高帝只因
請苑事便疑蕭何欲置之辟光武於馮異或譛其威
權太重百姓歸心而帝信之愈篤何高帝之介介於
其小而光武乃釋然於其大曰高帝因諸將而疑元
臣光武鑒往事而全功臣
三國
漢昭烈
或云昭烈知有權而不知有正朱子曰先主見幾不明
經權諸失當劉琮迎降之際不能取荆州烏在其知
權耶至於狼狽失據乃不得已而出於盗竊之計善
用權者正不如此若聲罪致討以義取之乃是用權
之善蓋權不離正正自有權二者初非二物也劉
備之敗於陸遜雖言不合輕敵亦是自不合連營七
百餘里先自做了敗形是時孔明在成都督運餉後
云法孝直若在不使主上有此行孔明先不知曾諫
止與否今皆不可考但孔明雖正然盆(去聲)法孝直輕
快必有術以止之先主不忍取荆州不得已而為
劉璋之圖若取荆州雖不為當然劉表之後君弱勢
孤必為他人所取較之取劉璋不若得荆州之為愈
也學者皆知曹氏為漢賊而不知孫權之為漢賊也
若孫權有意興復漢室自當與先主協力并謀同正
曹氏之罪如何先主纔整頓得起時便與壊倒如襲
取關羽之類是也權自知與操同是竊據漢土之人
若先主事成必滅曺氏且復滅吳矣權之姦謀蓋不
可掩平時所與先主交通姑為自全計爾或曰孔明
與先主俱留益州獨令關羽在外遂為陸遜所襲當
時只先主在内孔明在外如何曰正當經理西向宛
洛孔明如何可出此特關羽恃才疎鹵自取其敗據
當時處置如此若無意外齟齬曺氏不足平两路進
兵何可當也此亦漢室不可復興天命不可再續而
已深可惜哉
或問蜀先主以國委孔明無言不聽伐吳之役先主誠
失計也而孔明曾不以為非及其既敗乃曰法孝直
若在必能制主上東行何孔明不能諫於知己之主
而猶有待於孝直也潜室陳氏曰只緣孔明規模在
據荆益方成伯業以荆州為必争之地争而不得後
方悔耳
魏曹操吳孫權
元城劉氏謂馬永卿曰温公退居洛一日語某曰昨夕
看三國志識破一事因令取三國志及文選示某乃
理會武帝遺令也公曰遺令之意如何某曰曹公平
生姦至此盡矣故臨死諄諄作此令也公曰不然此
乃操之微意也遺令者世所謂遺囑也必擇緊要言
語付囑子孫至若纖細不緊要之事則或不暇矣
且操身後之事有大於禪代者乎令操之遺令諄諄
百年下至分香賣履之事家人婢妾無不處置詳盡無
一語語及禪代之事其意若曰禪代之事自是子孫
所為吾未嘗教為之是實以天下遺子孫而身享漢
臣之名此遺令之意歷千百年無人識得昨夕偶窺
破之公似有喜色且戒某曰非有識之士不足以語
之或云非温公識高不能至此曰此無他也乃一誠
字爾惟以誠意讀之且誠之至者可以開金石况此
虚偽之事一看即觧散也某因此歷觀曹操平生之
事無不如此夜卧枕圓枕噉野葛至尺許飲鴆酒至
一盞皆此意也操之負人多矣恐人報已故先揚此
聲以誑時人使人無害己意也然則遺令之意亦揚
此聲以誑後世耳
或論三國形勢朱子曰曹操合下便知據河北可以為
取天下之資既被袁紹先說了他又不成出他下故
為大言以誑之胡致堂說史臣後來代為文辭以欺
後世看來只是一時無說了大言耳此著被袁紹先
下了後來﨑嶇萬状尋得箇獻帝來為挾天子令諸
侯之舉此亦是第二大著若孫權據江南劉備據蜀
皆非取天下之勢僅足以自保耳曹操用兵煞有
那幸而不敗處却極能料如征烏桓便能料得劉表
不從其後來孫權與劉備同禦曹操亦是其勢不
得不合孫權若不與劉備即當迎降於操然此两人
終非好相識到利害處便不相顧劉備纔得荆州權
便遣吕蒙去擒關羽人謂曹操父子為漢賊以某
觀之孫權真漢賊耳先主孔明正做得好時被孫權
來戰两陣到這裏便難向前了權又結托曹氏父子
權之為人正如偷去劉氏一物知劉氏之興必來取
此物不若結托曹氏以賊托賊使曹氏勝我不害守
得一隅曹氏亡則吾亦初無利害
諸葛亮
程子曰孔明有王佐之心道則未盡王者如天地之無
私心焉行一不義而得天下不為孔明必求有成而
取劉璋聖人寧無成耳此不可為也若劉表子琮將
為曹公所并取而興劉則可也孔明不死三年可以
取魏且宣王有英氣久不得伸必沮死不久也孔
明營五丈原宣王言無能為此偽言安三軍耳兵自
高地來可勝先主嘗自觀五丈原曰此地不可據英
雄欺人不可盡信問文中子謂諸葛亮無死禮樂
其有興乎諸葛亮可以當此否曰禮樂則未敢望他
只是諸葛亮已近王佐又問如取劉璋事如何曰只
有這一事大不是便是計較利害當時只為不得此
則無以為資然豈有人特地出迎他却於座上執之
大叚害事只是箇為利君子則不然只一箇義不可
便休豈可苟為又問如湯兼弱攻昧如何曰弱者兼
之非謂并兼取他只為助他與之相兼也昧者乃攻
亂者乃取亡者乃侮諸葛亮近王佐之才或問亮
果王佐才何為僻守一蜀而不能有為於天下曰孔
明固言明年欲取魏幾年定天下其不及而死則命
也某嘗謂孫覺曰諸葛武侯有儒者氣象孫覺曰不
然聖賢行一不義殺一不辜雖得天下不為武侯區
區保完一國不知殺了多少人邪某謂之曰行一不
義殺一不辜以利一己則不可若以天下之力誅天
下之賊殺戮雖多亦何害陳恒弑君孔子請討孔子
豈保得討陳恒時不殺一人耶蓋誅天下之賊則有
所不得顧爾曰三國之興孰為正曰蜀志在興復漢
室則正也
元城劉氏曰淮隂武侯二人不同若論人品則淮隂不
及孔明遠甚若論功業而武候何寥寥也馬永卿曰
西南者漢始終之地也故漢起於西南而卒終於此
而淮隂當漢之初興故能卓卓如此而武侯之時火
將燼矣故無所成也曰此固然矣然淮隂所以得便
宜者以平日名太卑而武侯所以無成者以平日名
太高也淮隂有乞食胯下之辱也而武侯即隠於隆
中而當時謂之卧龍此一事也又淮隂既從項梁又
事項羽又歸漢而武侯則必待三顧而後起此又一
事也又楚漢之時用兵者皆非淮隂之敵而嘗易之
故淮隂能取勝也三國之時若司馬仲逹軰乃武侯
等軰人也而又素畏孔明故武侯不能取勝也譬知
奕碁有二國手一國手未有名而對之乃低碁不知
其為國手而嘗易之故狼狽大敗有一國手已有名
對局者亦國手而差弱焉謹以待之故勝敗未分也
且淮隂既平魏趙而功業如此其卓犖也而龍且尚
且輕之曰吾平生知韓信為人易與耳寄食於漂母
無資身之策受辱於胯下無兼人之勇以淮隂平日
名素卑也孔明與司馬宣王對壘不能取尺寸地宣
王受其中幗之辱而不敢出兵至其已死按行軍壘
猶曰天下竒材也故當時有死諸葛走生仲逹之嘲
以孔明平日名素高故也人品高下不同而其功業
反相去之遠者由此
豫章羅氏曰西漢人才可與適道東漢人才可與立三
國人才可與權杜欽谷永可與適道而不可與立故
附王氏陳蕃竇武可與立而不可與權故困於宦官
至於諸葛孔明然後可與權夫人才至可與權而不
可以有加張良近太公之材略諸葛近伊尹之出處
然良佐高祖論其時則宜語其德則合亮處三國則
材大任小惜哉
朱子曰孔明天資甚美氣象宏大但所學不盡純正故
亦不能盡善取劉璋一事或以為先主之謀未必是
孔明之意然在當時多有不可盡曉處如先主東征
之類不見孔明之語議論後來壊事却追恨法孝直
若在則能制主上東行孔明得君如此猶有不能盡
言者乎南軒言孔明體正大問學未至此語也好
但孔明本不知學全是駁雜了然却有儒者氣象後
世誠無他比程先生云孔明有王佐之心然其道
則未盡其論極當魏延請從間道出關中侯不聽侯
意中原已是我底物事何必如此故不從不知先主
當時只從孔明不知孔明如何取荆取蜀若更從魏
延間道出關中所守者只是庸人從此一出是甚聲
勢如拉朽然後竟不肯為之問孔明出處曰當時
只有蜀先主可與有為耳如劉表劉璋之徙皆了不
得曹操自是賊既不可從孫權又是两間底人只有
先主名分正故只得從之問孔明殺劉璋是如何
曰這只是不是初間教先主殺劉璋先主不從到後
來先主見事勢廹也打不過便從他計要知不當恁
地行計殺了他若明大義聲罪致討不患不服看劉
璋欲從先主之招傾城人民願留之那時郡國久長
能得人心如此孔明之事其於荆蜀亦合取當日
草廬亦是商量凖擬在此但此時不當恁地若是恁
地取時全不成舉措如二人視魏而不伐自合當取
兼在是時捨此無以為資若能聲其罪用兵而取之
却正但當時劉焉父子亦得人情恐亦未易取或問
聖人處此合如何曰亦湏别有箇道理若是如此寧
可事不成只為後世事欲苟成功欲苟就便有許多
事孔明大綱却好只為如此便有班駁處義利之
大分武侯知之有非他人所及者亦其天資有過人
處若其細微之間則不能無未察處豈其學有未足
故耶觀讀書之時他人務為精熟而已則獨觀大旨
此其大者固非人所及而不務精熟亦豈得無欠
闕耶或論孔明事以為天民之未粹者此論甚當
然以為略數千戶而歸不肯徙還乃常人之態而孔
明於此亦未能免俗者則熹竊疑之夫孔明之出祁
山三郡響應既不能守而歸則魏人復取三郡必齮
齕首事者墳墓矣拔衆而歸蓋所以全之非賊人諱
空手之謂也近年南北交兵淮漢之間數有䧏附而
吾力不能守虜騎復來則委而去之使忠義遺民為
我死者肝腦塗地而莫之收省此則孔明之所不忍
也故其言曰國家威力未舉使赤子困於豺狼之吻
蓋傷此耳此見古人忠誠仁愛之心招徠懷附之略
恐未必如或者之論也孔明失三郡非不欲盡徙
其民意其倉卒之際力之所及止是而已若其心則
豈有窮哉以其所謂困於豺狼之吻者觀之則亦安
知前日魏人之暴其邊境之民不若今之胡虜哉孔
明非急近功見小利詭衆而自欺者徙民而歸殆亦
昭烈不肯棄民之意歟問孔明興禮樂如何曰也
不見得孔明都是禮樂中人也只是粗底禮樂孔
明擇父正得醜女奉身調度人所不堪彼其正大之
氣經綸之藴固已得於天資然竊意其智慮之所以
日益精明威望之所以日益隆重者則寡欲養心之
助與為多焉看史策自有該載不盡處如後人多
說武侯不過子午谷路往往那時節必有重兵守這
處不可過今只見子午谷易過而武侯自不過史只載
魏延之計以為夏侯楙是曹操壻怯而無謀守長
安甚不足畏這般所在只是該載不盡亮以為此危
計不如安從坦道又揚聲曰斜谷又使人據箕谷此
可見未易過問孔明出師每乏糧古人做事湏有
道理湏先主些根本曰孔明是殺賊不得不急如人
有箇大家被賊來占了趕出在外墻下住殺之豈可
緩一纔緩人便一切都忘了孔明亦自言一年死了
幾多人不得不急為之意司馬懿甚畏孔明便使得
辛毗來遏令不出兵真實是不敢出也諸葛公是
忠義的司馬懿司馬懿是無状底諸葛公劉禪備位
而已
南軒張氏曰諸葛武侯左右昭烈父子立國於蜀明討
賊之義不以強弱利害一其心蓋凛凛乎三代之佐
也侯之言曰漢賊不两立王業不偏安又曰臣鞠躬
盡力死而後已至於成敗利鈍非臣之明所能逆睹
嗟乎誦味斯言則侯之心可見矣雖不幸功業未究
中道而殞然其扶皇極正人心挽回先王仁義之風
垂之萬世與日月同其光明可也夫有天地則有三
綱中國之所以異於夷狄人類之所以别無庶物者
以是故耳若汩於利害之中而亡夫天理之正則雖
有天下不能一朝居此侯所以不敢斯湏而忘討賊
之義盡其心力至死不悔者也方天下雲擾之初候
獨高卧昭烈以帝室之胄三顧其廬而後起從之則
夫出處之際固已有大過人者其治國立經陳紀而
不為近圖其用兵正義明律而不以詭計凡其所為
悉本大公曾無纖毫姑息之意類皆非後世所可及
至讀其將没自表之辭則知天下物欲舉不足以動
之所養者深則所發者大理固然也曾子曰士不可
以不弘毅若侯者其所謂弘且毅者歟孟子曰冨貴
不能滛貧賤不能移威武不能屈此之謂大丈夫若
侯者所謂大丈夫非耶問孔明不死能取中原否
曰屯田渭上根本已固必能取中原司馬懿亦是能
者常不敢與戰又問蒋琬特守常之才乎曰誠不可
以應變馬謖議論與孔明略相似其才非不可用
但置之帷幄則可以之為將帥則違其才孔明使之
領衆為前鋒於此小有差爾
或問魯两生謂禮樂必百年可興文中子輕許孔明何
也潜室陳氏曰叔孫通人物汚下故两生却之孔明
人物正大故文中子許之問文中子曰諸葛亮而
無死禮樂其有興乎近思錄程子亦以此許之敢問
孔明自比管樂使果能興復漢室恐未必便能興禮
樂如三代曰孔明是天資帶得又從學問中攛出來
據他用事行師調度若當升平之時做出必湏光明
不止漢唐人物問巴蜀四塞非進取之地惟一江
陵然諸葛亮不勸先主都之及關羽之危又不聞救
之何也曰江陵屬荆州武侯首陳取荆州之策先主
不能用其後争之於吳而不得吳止分數郡以與之
至關羽之敗并數郡而失之况得而都之耶况荆襄
為南北咽喉在三國為必争之地乃戎馬之場非帝
之都也
魯齋許氏曰不問利害只求義理孔明見得真當時只
有復漢討賊為當然至於成敗利鈍非臣之明所能逆
睹歸之於天而已只得如此做便是聖賢之心常
人則必計其成敗利害也
臨川吳氏曰開誠心布公道集衆思廣忠益諸有忠慮
於國但勤攻吾之闕漢丞相諸葛忠武侯語也可以
為萬世相天下者之法矣孔明豈不知為相之體哉
於主簿楊顒之諫也生既謝之死又哀之孔明豈不
知其言之忠哉然而罰二十以上皆親覽食少事繁
至為敵國所窺而慶幸其不久孔明豈不知愛重其
身哉其若是者何也嗚呼是未可以常情度淺識議
也夫知相之體而未免自勞知言之忠而未見樂取
知一身繫國之存亡而竟取敵國慶幸之計苟非甚
愚者或有所不為而謂蓋世絶人之智者為之乎予
故曰是未可以常情度淺識議也且當時事勢如何
耶以一木支大厦之傾事君而致其身盡瘁於國遑
恤其他夫豈可已而不已者楊顒之諫謂之愛孔明
則可謂之知孔明則未也杜子美詩云三分割據紆
籌策萬里雲霄一羽毛又云運移漢祚難恢復志决
身殱軍務勞此詩字字有意細味之庶乎知孔明之
心而豈常情淺識之所能測度擬議者哉
荀彧
龜山楊氏曰議者謂曹公非取天下於漢其說非也方
曹公以強忍之資因亂假義挾主威以利諸侯其包
蔵禍心天下庸人知之矣而荀彧間關河冀擇其所
歸卒從曹氏志欲扶義奮謀以舒倒懸之急迹其行
事可謂勇智兼人矣乃獨不知曹氏之無君乎其拒
董昭之議何也夫豈誠有忠貞之節歟抑欲以晩節
蓋之歟由前則不智由後則不忠不智不忠而求免
於亂臣宜乎其難矣嗚呼荀君安得無罪歟觀其臨
大義斷大謀操弄強敵於股掌之間輔成曹氏之霸
業至其威加海内下陵上逼乃欲潜杜其不軌是猶
揚瀾潰堤以成㴞天之勢而後徐以一葦障之尚可
得乎而范曄猶謂彧有殺身成仁之美吾不知其說
也東坡謂荀文若其才似子房其道似伯夷予以
謂其才似子房則有之矣伯夷不事非君不立於惡
人之朝寧忍事操乎以為其道似伯夷吾不知其說
朱子曰荀彧之死胡文定引宋景文說以為劉穆之宋
齊丘之比最為得其情状之實無復改評矣考其議
論本末未見其有扶漢之心其死亦何足悲又據本
傳彧乃唐衡之壻則彧之失其本心久矣
性理大全書卷六十二
