性理大全書卷五十六
學十四
論詩
問詩可學否程子曰既學時湏是用功方合詩人格既
用功甚妨事古人詩云吟成五箇字用破一生心又
謂可惜一生心用在五字上此言甚當某素不作詩
亦非禁止不作但不欲為此閑言語邵堯夫詩云
梧桐月向懷中照楊柳風來面上吹真風流人豪也
石曼卿詩云樂意相關禽對語生香不斷樹交花
此語形容得浩然之氣
龜山楊氏曰作詩不知風雅之意不可以作詩詩尚譎
諫唯言之者無罪聞之者足以戒乃為有補若諫而
涉於毁謗聞者怒之何補之有觀蘇東坡詩只是譏
誚朝廷殊無温柔敦厚之氣以此人故得而罪之若
是伯淳詩則聞者自然感動矣因舉伯淳和温公諸
人禊飲詩云未湏愁日暮天際是輕隂又泛舟詩云
只恐風花一片飛何其温柔敦厚也君子之所養
要令暴慢邪僻之氣不設於身體陶淵明詩所不可
及者冲淡深粹出於自然若曾用力學詩然後知淵
明詩非著力之所能成私意去盡然後可以應世
朱子曰詩者志之所之在心為志發言為詩然則詩者
豈復有工拙哉亦視其志之所向者高下如何耳是
以古之君子德足以求其志必出於高明純一之地
其於詩固不學而能之至於格律之精粗用韻屬對
比事遣詞之善否今以魏晉以前諸賢之作考之蓋
未有用意於其間者而况於古詩之流乎近世作者
乃始留情於此故詩有工拙之論而葩藻之詞勝言
志之功隠矣或言今人作詩多要有出處曰關關
雎鳩出在何處古樂府只是詩中間却添許多泛
聲後来人怕失了那泛聲逐一聲添箇實字遂成長
短句今曲子便是作詩間以數句適懷亦不妨但
不用多作蓋便是䧟溺爾當其不應事時平淡自攝
豈不勝如思量詩句至其真味發溢又却與尋常好
吟者不同古詩湏看西晉以前如樂府諸作皆佳
杜甫䕫州以前詩佳䕫州以後自出規模不可學蘇
黃只是今人詩蘇才豪然一衮說盡無餘意黃費安
排選中劉琨詩高東晉詩已不逮前人齊梁益浮
薄鮑明遠才徤其詩乃選之變體李太白專學之如
腰鎌刈葵藿倚杖牧鷄豚分明說出箇倔強不肯甘
心之意如疾風衝塞起砂礫自飄揚馬毛縮如蝟角
弓不可張分明說出邊塞之狀語又俊健陶淵明
詩平淡出於自然後人學他平淡便相去遠矣某後
生見人做得詩好銳意要學遂將淵明詩平側用字
一一依他做到一月後便觧自做不要他本子方得
作詩之法蘇子由愛選詩亭臯木葉下隴首秋雲
飛此正是子由慢底句法某却愛寒城一以眺平椘正
蒼然十字却有力齊梁間人詩讀之使人四肢皆
懶慢不收拾晉人詩惟謝靈運用古韻如祜字恊
燭字之類唐人惟韓退之柳子厚白居易用古韻如
毛穎傳牙字資字毛字皆恊魚字韻是也唐明皇
資稟英邁只看他做詩出來是什麽氣魄今唐百家
詩首載明皇一篇早渡蒲津關多少飄逸氣概便有
帝王底氣燄越州有石刻唐朝臣送賀知章詩亦只
有明皇一首好有曰豈不惜賢達其如高尚何李
太白詩不專是豪放亦有雍容和緩底如首篇大雅
久不作多少和緩陶淵明詩人皆說是平淡據某看
他自豪放但豪放得來不覺耳其露出本相者是詠
荆軻一篇平淡底人如何說得這樣言語出來杜
詩初年甚精細晩年横逆不可當只意到處便押一
箇韻如自秦州入蜀諸詩分明如畫乃其少作也李
太白詩非無法度乃從容於法度之中蓋聖於詩者
也古風两卷多效陳子昂亦有全用其句處太白去
子昂不遠其尊慕之如此然多為人所亂有一篇分
為三篇者有二篇合為一篇者李太白終始學選
詩所以好杜子美詩好者亦多是傚選詩漸放手䕫
州諸詩則不然也問李白清水出芙蓉天然去雕
飾前軰多稱此語如何曰自然之好又不如芙蓉露
下落楊柳月中疎則尤佳人多說杜子美䕫州詩
好此不可曉魯直一時固自有所見今人只見魯直
說好便却說好如矮人看場耳問韓退之潮州詩東
坡海外詩如何曰却好東坡晩年詩固好只文字也
多是信筆胡說全不看道理文字好用經語亦一
病老杜詩致遠思恐泥東坡寫此詩到此句云此詩
不足為法杜子美暗飛螢自照語只是巧韋蘇州
云寒雨暗深更流螢度高閣此景色可想但則是自
在說了因言國史補稱韋為人高㓗鮮食寡欲所至
之處掃地焚香閉閤而坐其詩無一字做作直是自
在其氣象近道意常愛之問比陶如何曰陶却是有
力但語徤而意閑隠者多是帶性負氣之人為之陶
欲有為而不能者也又好名韋則自在其詩則有做
不著處便倒塌了底晉宋間詩多閑淡杜工部等詩
常忙了陶云身有餘勞心有常閑乃禮記身勞而心
閑則為之也韋蘇州詩高於王維孟浩然諸人以
其無聲色臭味也韓詩平易孟郊吃了飽飯思量
到人不到處聫句中被他牽得亦著如此做人不
可無戒謹恐懼底心莊子說庖丁觧牛神妙然纔到
那族必心怵然為之一動然後觧去心動便是懼處
韓文闘鷄聯句云一噴一醒然再接再礪乃謂雖困
了一以水噴之便醒一噴一醒即所謂懼也此是孟
郊語也說得好又曰爭觀雲填道助呌波翻海此乃
退之之豪一噴一醒然再接再礪乃此是東野之工李
賀較怪得些子不如太白自在又曰賀詩巧詩湏
是平易不費力句法混成如唐人玉川子軰句語雖
險怪意思亦自有混成氣象因舉陸務觀詩春寒催
唤客嘗酒夜静卧聽見讀書不費力好白樂天琵
琶行云嘈嘈切切錯雜彈大珠小珠落玉盤這是和
而淫至凄凄不似向前聲滿座重聞皆掩泣這是淡
而傷行年三十九歲暮日斜時孟子心不動吾今
其庶幾此樂天以文滑稽也然猶雅馴非若今之作
者村裏雜劇也唐文人皆不可曉如劉禹錫作詩
說張曲江無後及武元衡被刺亦作詩快之白樂天
亦有一詩暢快李德裕樂天人多說其清高其實愛
官職詩中凡及富貴處皆說得口津津底涎出杜子
美以稷契自許未知做得與否然子美却高其救房
琯亦正偶誦寒山數詩其一云城中蛾眉女珠佩何
珊珊鸚鵡花間弄琵琶月下彈長歌三日響短舞萬
人看未必長如此芙蓉不耐寒云如此類煞有好處
詩人未易到此石曼卿詩極有好處如仁者雖無
敵王師固有征無私乃時雨不殺是天聲曼卿詩
極雄豪而縝密方嚴極好如籌筆驛詩意中流水遠
愁外舊山青之句極佳可惜不見其全集多於小說
詩話中略見一二爾曼卿胷次極高非諸公所及其
為人豪放而詩詞乃方嚴縝密此便是他好處可惜
不曾得用山谷詩精絶知他是用多少工夫今人
卒乍如何及得可謂巧好無餘自成一家矣但只是
古詩較自在山谷則刻意為之又曰山谷詩忒巧了
陳後山初見東坡時詩不甚好到得為正字時筆
力高妙如題趙大年所畫高軒過圖云晚知書畫真
有益却悔歲月來無多極其筆力張文潜詩有好
底多但頗率爾多重用字如梁甫吟一篇筆力極徤
如云永安受命堪垂涕手挈庸見是天意等處說得
好但結末差弱耳又曰張文潜大詩好崔德符小詩
好古人詩中有句今人詩更無句只是一直說將去
這般詩一日作百首也得如陳簡齋詩亂雲交翠壁
細雨濕青林暖日薰楊柳濃隂醉海棠他是甚麽句
法今時婦人能文只有李易安與魏夫人李有詩
大略云两漢本繼紹新室如贅疣所以嵇中散至死
薄殷周中散非湯武得國引之以比王莽如此等語
豈女子所能近世諸公作詩費工夫要何用元祐
時有無限事合理會諸公却盡日唱和而已今言詩
不必作且道恐分了為學工夫然到極處當自知作
詩果無益今人所以事事做得不好者緣不識之
故只如箇詩舉世之人盡命去奔(去聲)做只是無一箇
人做得成詩他是不識好底將做不好底不好底將
做好底這箇只是心裏閙不虚静之故不虚不静故
不明不明故不識若虚静而明便識好物事雖百工
技藝做得精者也是他心虚理明所以做得來精心
裏閙如何見得詩社中人言詩皆原於賡歌今觀
其詩如何有此意作詩先用看李杜如士人治本
經本既立次第方可看蘇黃以次諸家詩今人不
去&KR0688;義理只去學詩文已落第二義况又不去學好
底却只學去做那不好底作詩不學六朝又不學李
杜只學那嶢﨑底今便學得十分好後把作甚麽用
莫道更不好如近時人學山谷詩然又不學山谷好
底只學那山谷不好處林擇之云後山詩恁的深他
資質儘高不知如何肯去學山谷曰後山雅健強似
山谷然氣力不似山谷較大但却無山谷許多輕浮
的意思然若論序事又却不及山谷山谷善叙事情
叙得盡後山叙得較有疎處若散文則山谷大不及
後山或謂梅聖俞長於詩曰詩亦不得謂之好或
曰其詩亦平淡曰他不是平淡乃是枯槁江西之
詩自山谷一變至楊庭秀又再變楊大年雖巧然巧
之中猶有混成底意思便巧得來不覺及至歐公早
漸漸要說出來然歐公詩自好所以他喜梅聖俞詩蓋
枯淡中有意思歐公最喜一人送别詩两句云曉日
都門道微凉草樹秋又喜王建詩曲徑通幽處禅房
花木深歐公自言平生要道此語不得今人都不識
這意思只要嵌事使難字便云好明道詩旁人不
識余心樂將謂偷閑學少年此是後生時氣象眩露
無含蓄
南軒張氏曰作詩不可直說破湏如詩人婉而成章椘
詞最得詩人之意如言沅有芷兮澧有蘭思公子兮
未敢言思是人也而不言則思之之意深而不可以
言語形容也若說破如何思如何思則意味淺矣
象山陸氏曰詩之學尚矣原於賡歌委於風雅風雅之
變壅而溢焉者也湘纍之騷又其流也子虚長楊之
賦作而騷幾亡矣黃初而降日以澌薄惟彭澤一源
來自天稷與衆殊趣而淡薄平夷玩嗜者少隋唐之
間否亦極矣杜陵之出愛君悼時追躡騷雅而才力
宏厚偉然足以鎮浮靡詩家為之中興
西山真氏曰古者雅頌陳於閒燕二南用之房中所以
閑邪辟而飬中正也衞武公作抑戒以自警卒為時
賢相以椘靈王之無道一聞祁招愔愔之語凛焉為
之弗寧詩之感人也如此于後斯義浸亡凡日接其
君之耳者樂府之新聲棃園之法曲而已其不蕩心而
溺志者幾希古今詩人吟諷弔古多矣斷煙平蕪
凄風澹月荒寒蕭瑟之状讀者往往慨然以悲工則工矣
而於世道未有云補也惟杜牧之王介甫高才遠韻
超邁絶出其賦息媯留侯等作足以訂千古是非
臨川吳氏曰詩之變不一也虞廷之歌邈矣弗論余觀
三百五篇南自南雅自雅頌自頌變風自變風以至
於變雅亦然各不同也詩亡而椘騷作騷亾而漢五
言作訖扵魏晉顔謝以下雖曰五言而魏晉之體已
變變而極扵陳隋漢五言至是幾亡唐陳子昂變顔
謝以下上復晉魏漢而沈宋之體别出李杜繼之因
子昂而變柳韓因李杜又變變之中有古體有近體
體之中有五言有七言有雜詩詩之體不一人之才
亦不一各以其體各以其才各成一家言如造化生
物洪纖曲直青黃赤白均為大巧之一巧自三百五
篇已不可一概齊而况後之作者乎宋時王蘇黃三
家各得杜之一體涪翁於蘇迥不相同蘇門諸人其
初略不之許坡翁獨深器重以為絶倫眼高一世而
不必人之同乎己者如此近年乃或清圓倜儻之為
尚而極詆涪翁噫羣兒之愚爾不會詩之全而該夫
不一之變偏守一是而悉非其餘不合不公何以異
漢世專門之經也哉詩雅頌風騷尚矣漢魏晉五
言迄于陶其適也顔謝而下弗論浸微浸滅至唐陳
子昂而中興李韋柳因而因杜韓因而革律雖始於
唐然深遠蕭散不離於古為得非但句工語工字工
而可詩以道情性之真十五國風有田夫閨婦之
辭而後世文士不能及者何也發乎自然而非造作
也漢魏迨今詩凡幾變其間宏才實學之士縱横放
肆千彙萬状字以鍊而精句以琢而巧用事取其切
模擬取其似功力極矣而識者乃或舍旃而尚陶韋
則亦以其不鍊字不琢句不用事而情性之真近乎
古也今之詩人随其能而有所尚各是其是孰有能
知真是之歸者哉
論文
程子曰聖賢之言不得已也蓋有是言則是理明無是
言則天下之理有闕焉如彼耒耜陶冶之器一不制
則生人之道有不足矣聖賢之言雖欲己得乎然其
包涵盡天下之理亦甚約也後之人始執卷則以文
章為先平生所為動多於聖人然有之無所補無之
靡所闕乃無用之贅言也不止贅而已既不得其要
則離真失正反害於道必矣問作文害道否曰害
也凡為文不專意則不工若專則志局於此又安能
與天地同其大也書曰玩物喪志為文亦玩物也吕與叔
有詩云學如元凱方成癖文似相如殆類俳獨立孔
門無一事只輸(一作惟𫝊)顔氏得心齋此詩甚好古之學
者惟務飬情性其他則不學今為文者專務章句悦
人耳目既務悦人非俳優而何曰古者學為文否曰
人見六經便以為聖人亦作文不知聖人亦(一作只)攄
發胷中所藴自成文耳(一作章)所謂有德者必有言也
曰游夏稱文學何也曰游夏亦何嘗秉筆學為詞章
也且如觀乎天文以察時變觀乎人文以化成天下
此豈詞章之文也聖人文章自然與學為文者不
同如繫詞之文後人决學不得譬之化工生物且如
生出一枝花或有剪裁為之者或有繪畫為之者看
時雖似相類然終不若化工所生自有一般生意
孟子論王道便實徒善不足為政徒法不能自行便
先從飬生上說將去既庶既富然後以飽食暖衣而
無教為不可故教之也孟子而後却只有原道一篇
其間語固多病然要之大意儘近理若西銘則是原
道之宗祖也原道却只說到道元未到得西銘意思
據子厚之文醇然無出此文也自孟子後蓋未見此
書韓退之文不可漫觀晩年所見尤高退之晩
年為文所得處甚多學本是修德有德然後有言退
之却倒學了因學文日求所未至遂有所得如曰軻
之死不得其傳似此言語非是蹈襲前人又非鑿空
撰得出必有所見若無所見不知言所傳者何事(原性)
(等文皆少時作)退之作琴操有曰臣罪當誅兮天王聖明
此善道文王意中事者前後文人道不到也
龜山楊氏曰作文字要只說目前話令自然分明不驚
怛人不能得然後知孟子所謂言近非聖賢不能也
為文要有温柔敦厚之氣對人主語言及章疏文
字温柔敦厚尤不可無如子瞻詩多所譏玩殊無惻
怛愛君之意荆公在朝論事多不循理惟是爭氣而
已何以事君六經先聖所以明天道正人倫致治
之法也其文自堯舜歷夏商周之季興衰治亂成敗
之跡救敝通變因時損益之理皆焕然可考網羅天
地之大文理象器幽明之故死生終始之變莫不詳
諭曲譬較然如數一二宜乎後世高明超卓之士一
撫卷而盡得之也予竊怪唐虞之世六籍未具士於
斯時非有誦記操筆綴文然後為學也而其藴道懷
德優入聖賢之域者何多耶其達而位乎上則昌言
嘉謨足以亮天工而成大業雖困窮在下而潜德隠
行猶足以經世勵俗其芳猷美績又何其章章也自
秦焚詩書坑術士六藝殘缺漢儒收拾補綴至建元
元狩之間文詞粲如也若賈誼董仲舒司馬遷相如
楊雄之徒繼武而出雄文大筆馳騁古今沛然如決
江漢浩無津涯後雖有作者未有能涉其波流也然
賈誼明申韓仲舒陳灾異馬遷之多愛相如之浮侈
皆未足與議惟楊雄為庶幾於道然尚恨其有未盡
者積至於唐文籍之備蓋十百前古元和之間韓柳
輩出咸以古文名天下然其論著不說於聖人蓋寡
矣自漢迄唐千餘歲而士之名能文者無過是數人
及考其所至卒未有能唱明道學窺聖人閫奥如古
人者然則古之時六籍未具不害其善學後世文籍
雖多亾益於得也
人有語及為文者和靖尹氏曰嘗聞程先生云聖人文
章載為六經自左丘明作傳文章始壊文勝質也
朱子曰有治世之文有衰世之文有亂世之文六經治
世之文也如國語委靡繁絮真衰世之文耳是時語
言議論如此宜乎周之不能振起也至於亂世之文
則戰國是也然有英偉氣非衰世國語之文之比也
椘漢間文字真是竒偉豈易及也椘詞不甚怨君
今被諸家解得都成怨君不成模樣九歌是托神以
為君言人間隔不可企及如已不得親近於君之意
以此觀之他便不是怨君至山鬼篇不可以君為山
鬼又倒說山鬼欲親人而不可得之意今人解文字
不看大意只逐句解意却不貫問離騷卜居篇内
字曰字義從來曉不得但以意看可見如突梯&KR0632;稽
只是軟熟迎逄随人倒隨人起底意思如這般文字
更無些小窒礙想只是信口恁地說皆自成文林艾
軒嘗云班固楊雄以下皆是做文字已前如司馬遷
司馬相如等只是恁地說出今看來是如此古人有
取扵登高能賦這也湏是敏湏是會說得通暢如古
者或以言揚說得也是一件事後世只就紙上做如
就紙上做則班楊便不如已前文字當時如蘇秦張
儀都是會說史記所載想皆是當時說出又云漢末
以後只做屬對文字直至後來只管弱如蘇頲著力
要變變不得直至韓文公出來盡掃去了方做成古
文然亦止做得來屬對合偶以前體格然當時亦無
人信他故其文亦變不盡纔有一二大儒略相效以
下並只依舊到得陸宣公奏議只是雙關做去又如
子厚亦自有雙關之文向來道是他初年文字後將
年譜看乃是晩年文字蓋是他效世間模樣做則劇
耳文氣衰弱直至五代竟無能變到尹師魯歐公幾
人出來一向變了其間亦有欲變而不能者然大概
都要變所以做古文自是古文四六自是四六却不
滚雜椘些沈存中以些為咒語如今釋子念娑婆
訶三合聲而巫人之禱亦有此聲此却說得好盖今
人只求之於雅而不求之於俗故下一半都曉不得
(離騷叶韻到篇終前面只發两例後人不曉却謂只此两韻如此)古人文章大率只
是平說而意自長後人文章務意多而酸澁如離騷
初無竒字只恁說將去自是好後來如魯直恁地著
力做却自是不好古賦湏熟看屈宋韓柳所作乃有
進步處椘詞平易後人學做者反艱深了都不可
曉漢初賈誼之文質實晁錯說利害處好荅制策
便亂道董仲舒之文緩弱其荅賢良策不荅所問切
處至無緊要處又累數百言東漢文章尤更不如漸
漸趋於對偶如楊震輩皆尚䜟緯張平子非之然平
子之意又却理會風角鳥占何愈於䜟緯陵夷至於
三國两晉則文氣日卑矣古人作文作詩多是模倣
前人而作之蓋學之既久自然純熟如相如封禪書
模倣極多柳子厚見其如此却作貞符以反之然其
文體亦不免乎蹈襲也司馬遷文雄徤意思不帖
帖有戰國文氣象賈誼文亦然老蘇文亦雄徤似此
皆有不帖帖意仲舒文實劉向文又較實亦好無些
虚氣象比之仲舒仲舒較滋潤發揮大抵武帝以前
文雄徤武帝以後便實到杜欽谷永書又太弱無歸
宿了匡衡書多有好處漢明經中皆不似此司馬
遷史記用字也有下得不是處賈誼亦然如治安策
說教太子處云太子少長知妃色則入于學這下面
承接便用觧說此義忽然掉了却說上學去云學者
所學之官也又說帝入東學上親而貴仁一叚了却
方說上太子事云及太子既冠成人免扵保傅之嚴
都不成文義更無叚落他只是乘才快胡亂寫去這
般文字也不可學董仲舒文字却平正只是又困善
仲舒匡衡劉向諸人文字皆善弱無氣燄司馬遷賈
生文字雄豪可愛只是逞快下字時有不穏處叚落
不分明匡衡文字却細密他看得經書極子細能向
裏做工夫只是做人不好無氣節仲舒讀書不如衡
子細疎略甚多然其人純正開闊衡不及也荀子云
誦數以貫之思索以通之誦數即今人讀書記遍數
也古人讀書亦如此只是荀卿做得那文字不帖律
處也多仲舒文大概好然也無精彩孔子書序
不類漢文似李陵答蘇武書問董仲舒三策文氣亦
弱與&KR1007;賈諸人文章殊不同何也曰仲舒為人寬緩
其文亦如其人大抵漢自武帝後文字要入細皆與
漢初不同林艾軒云司馬相如賦之聖者揚子雲
班孟堅只填得他腔子(一作腔子滿)如何得似他自在流
出左大冲張平子竭盡氣力又更不及問吕舍人
言古文衰自谷永曰何止谷永鄒陽獄中書已自皆
作對子了又問司馬相如賦似作之甚易曰然又問
高適焚舟决勝賦甚淺陋曰文選齊梁間江揔之徒
賦皆不好了問西漢文章與韓退之諸公文章如
何曰而今難說便說某人優某人劣亦未必信得及
湏是自看得這一人文字某處好某處有病識得破
了却看那一人文字便見優劣如何若看這一人文
字未破如何定得優劣便說與公優劣公亦如何便
見其優劣處但子細自看自識得破而今人所以識
古人文字不破只是不曾子細看又兼是先將自家
意思横在胸次所以見從那偏處去說出來也都是
横說又曰人做文章若是子細看得一般文字熟少
間做出文字意思語脉自是相似讀韓文熟便做出
韓文底文字讀得蘇文熟便做出蘇文底文字若不
曾子細看少間却不得用大率古人文章皆是行正
路後來杜撰底皆是行狹隘邪路去了而今只是依
正底路脉做將去少間文章自會高人又云蘇子由
有一段論人做文章自有合用底字只是下不著又
如鄭齊叔云做文字自有穏底字只是人思量不著
横渠云發明道理惟命字難要之做文字下字實是
難不知聖人說出來的也只是這幾字如何鋪排得
恁地安穏(或曰子瞻云都來這幾字只要會安排)然而人之文章也只
是三十歲以前氣格都定但有精有未精耳然而掉
了底便荒疎只管用功底又較精向見韓無咎說他
晩年做底文字與他二十歲以前做底文字不甚相
遠此是自騐得如此人到五十歲不是理會文章時
節前面事多日子少了若後生時每日便偷一两時
閑做這般工夫若晚年如何有工夫及此或曰人之
晩年知識却會長進曰也是後生時都定便長進也
不會多然而能用心於學問底便會長進若不學問
只縱其客氣底亦如何會長進日見昏了有人後生
氣盛時說盡萬千道理晚年只恁地闒靸底或引程
先生曰人不學便老而衰曰只這一句說盡了又云
某人晩年日夜去讀書某人戲之曰吾丈老年讀書
也湏還讀得入不知得入如何得出謂其不能發揮
出來為做文章之用也其說雖粗似有理又云人晩
年做文章如禿筆寫字全無鋒銳可觀又云某四十
以上尚要學人做文章後來亦不暇及此矣然而後
來做底文字便只是二十左右歲做底文字又曰劉
季章近有書云他近來看文字覺得心平正某答他令
更掉了這箇虚心看文字蓋他向來便是硬自執他
說而今又是將這一說來罩正是未理會得大率江
西人都是硬執他底横說如王介甫陸子静都只是
横說且如陸子静說文帝不如武帝豈不是横說又
云介甫諸公取人如資質淳厚底他便不取看文字
穏底他便不取如那决裂底他便取說他轉時易大
率都是硬執他底韓文力量不如漢之漢文不如
先秦戰國某方修韓文考異而學者至因曰韓退
之議論正規模闊大然不如柳子厚較精密如辨鶡
冠子及說列子在莊子前及非國語之類辨得皆是
黃達才言柳文較古曰柳文是較古但却易學學便
似他不似韓文規模闊學柳文也得但會衰了人文
字因論韓文公謂如何用功了方能辨古書之真
偽曰鶡冠子亦不曾辨得柳子厚謂其書乃寫賈誼
鵬賦之類故只有此處好其他皆不好柳子厚看他
文字精以其人刻深故如此韓較有些王道意思每
事較含宏便不能如此退之要說道理又要則劇有
平易處極平易有險竒處極險竒且教他在潮州時
好止住得一年柳子厚却得永州力也柳學人處
便絶似平淮西雅之類甚似詩詩學陶者便似陶韓
亦不必如此自有好處如平淮西碑如問韓柳二
家文體孰正曰柳文亦自高古但不甚醇正又問子
厚論封建是否曰子厚說封建非聖人意也勢也亦
是但說到後面有偏處後人辨之者亦失之太過如
廖氏所論封建排子厚太過且封建自古便有聖人
但因自然之理勢而封之乃見聖人之公心且如周
封康叔之類亦是古有此制因其有功有德有親當
封而封之却不是聖人有不得已處若如子厚所說
乃是聖人欲貪之而不可得乃無可奈何而為此不
知所謂勢者乃自然之理勢非不得已之勢也有
一等人專於為文不去讀聖賢書又有一等人知讀
聖賢書亦自會作文到得說聖賢書却别做一箇詫
異模樣說不知古人為文大抵只如此那得許多詫
異韓文公詩文冠當時後世未易及到他上宰相書
用菁菁者莪詩注一齊都寫在裏面若是他自作文
豈肯如此作最是說載沈載浮沈浮皆載也可笑載
是助語分明彼如此說了他又如此用問韓文李
漢序頭一句甚好曰公道好某看來有病曰文者貫
道之器且如六經是文其中所說皆是這道理如何
有病曰不然這文皆是從道中流出豈有文反能貫
道之理文是文道是道文只如吃飯時下飯耳若以
文貫道却是把本為末以末為本可乎其後作文者
皆是如此因說蘇文害正道甚於老佛且如易所謂
利者義之和却觧為義無利則不和故必以利濟義
然後合於人情若如此非惟失聖言之本指又且䧟
溺其心柳子厚文有所模倣者極精如自解諸書
是倣司馬遷與任安書劉原父作文便有所倣韓
千變萬化無心變歐有心變杜祁公墓誌說一件未
了又說一件韓董晉行状尚稍長權德輿作宰相神
道碑只一板許歐蘇便長了蘇體只是一類柳伐原
議極局促不好東萊不知如何喜之陳後山文如仁
宗飛白書記大叚好曲折亦好墓誌亦好有典有則
方是文章其他文亦有太局促不好者東坡文字
明快老蘇文雄渾儘有好處如歐公曾南豊韓昌黎
之文豈可不看柳文雖不全好亦當擇合數家之文
擇之無二百篇下此則不湏看恐低了人手叚但採
他好處以為議論足矣若班馬孟子則是大底文字
韓文高歐陽文可學曾文一字挨一字謹嚴然太
廹又曰今人學文者何曾作得一篇枉費了許多氣
力大意主乎學問以明理則自然發為好文章詩亦
然國初文章皆嚴重老成嘗觀嘉祐以前誥詞等
言語有甚拙者而其人才皆是當世有名之士蓋其
文雖拙而其辭謹重有欲工而不能之意所以風俗
渾厚至歐公文字好底便十分好然猶有甚拙底未
散得他和氣到東坡文字便馳騁忒巧了及宣政間
則窮極華麗都散了和氣所以聖人取先進於禮樂
意思自是如此劉子澄言本朝只有四篇文字好
太極圖西銘易傳序春秋傳序因傷時文之弊謂張
才叔書義好自靖人自獻于先生義胡明仲醉後每
誦之又謂劉棠舜不窮其民論好歐甚喜之其後姚
孝寧易義亦好(一云或問太極西銘曰自孟子已後方見有此两篇文章)嘗以
伊川答方道輔書示學者曰他只恁平鋪無緊要說
出來只是要移易他一两字也不得要改動他一句
也不得李泰伯文實得之經中雖淺然皆自大處
起議論首卷潜書民言好如古潜夫論之類周禮論
好如宰相掌人主飲食男女事某意如此今其論皆
然文字氣象大叚好甚使人愛之亦可見其時節方
興如此好老蘇父子自史中戰國策得之故皆自小
處起議論歐公喜之李不軟貼不為所喜范文正公
好處歐不及嘗讀宋景文張巡贊曰其文自成一
家景文亦服人嘗見其寫六一瀧岡阡表二句云求
其生而不得則死者與我皆無恨也六一文一唱
三嘆今人是如何作文六一文有斷續不接處如
少了字模樣如祕演詩集序喜為歌詩以自娱十年
間两節不接六一居士傳意凡文弱仁宗飛白書記
文不佳制誥首尾四六皆治平間所作非其得意者
恐當時亦被人催促加以文思緩不及子細不知如
何然有紆餘曲折辭少意多玩味不能已者又非辭
意一直者比黃夢升墓誌極好某所喜者豊樂亭記
歐公文字鋒刃利文字好議論亦好嘗有詩云玉
顔自古為身累肉食何人為國謀以詩言之是第一
等好詩以議論言之是第一等議論問歐公文字
愈改愈好曰亦有改不盡處如五代史宦者傳末句
云然不可不戒當時必是載張承業等事在此故曰
然不可不戒後既不欲載之於此而移之於後則此
句當改偶㤀削去故也歐公為蒋穎叔軍所誣既
得辨明謝表中自叙一叚只是自胷中流出更無些
窒礙此文章之妙也又曰歐公文亦多是修改到妙
處頃有人買(一作見)得他醉翁亭記藁初說滁州四面
有山凡數十字末後改定只曰環滁皆山也五字而
已如尋常不經思慮信意所作言語亦有絶不成文
理者不知如何歐公文章及三蘇文好處只是平
易說道理初不曾使差異底字换却那尋常底字
文章到歐曾蘇道理到二程方是暢荆公文暗歐
公文字敷腴温潤曾南豊文字又更峻潔雖議論有
淺近處然却平正好到得東坡便傷於巧議論有不
正當處後來得中原見歐公諸人了文字方稍平老
蘇尤甚大抵已前文字都平正人亦不會大叚巧說
自三蘇文出學者始日趨於巧如李泰伯文尚平正
明白然亦已自有些巧了輔廣問荆公之文如何曰
他却似南豊文但比南豊文亦巧荆公曾作許氏世
譜寫與歐公看歐公一日因曝書見了將看不記是
誰作意中以為荆公作又云介甫不觧做得恁地恐
是曾子固所作廣又問後山文如何曰後山煞有好
文字如黃樓銘館職策皆好廣又問後山是宗南豊
文否曰他自說曾見南豊于㐮漢間後見一文字說
南豊過荆㐮後山携所作以謁之南豊一見愛之因
留欵語適欲作一文字事多因托後山為之且授以
意後山文思亦澁窮日之力方成僅數百言明日以
呈南豊云大略也好只是冗字多不知可為略刪動
否後山因請改竄但見南豊就坐取筆抹數處每抹
處連一两行便以授後山凡削去一二百字後山讀
之則其意尤完因嘆服遂以為法所以後山文字簡
潔如此歐公文字大綱好處多晩年筆力亦衰曾
南豊議論平正耐點檢李泰伯文亦明白好看錢木
之問老蘇文議論不正當曰議論雖不是然文字亦
自明白洞達歐陽子云三代而上治出於一而禮
樂達於天下三代而下治出於二而禮樂為虚名此
古今不易之至論也然彼知政事禮樂之不可不出
於一而未知道德文章之尤不可使出於二也夫古
之聖賢其文可謂盛矣然初豈有意學為如是之文
哉有是實於中則必有是文於外如天有是氣則必
有日月星辰之光耀地有是形則必有山川草木之
行列聖賢之心既有是精明純粹之實以旁薄充塞
乎其内則其著見於外者亦必自然條理分明光輝
發越而不可揜蓋不必託於言語著於簡冊而後謂
之文但自一身接於萬事凡其語默動静人所可得
而見者無所適而非文也姑舉其最而言則易之卦
畫詩之詠歌書之記言春秋之述事與夫禮之威儀
樂之節奏皆已列為六經而垂萬世其文之盛後世
固莫能及然其所以盛而不可及者豈無所自來而
世亦莫之識也故夫子之言曰文王既没文不在兹
乎蓋雖已决知不得辭其責矣然猶若逡廵顧望而
不能無所疑也至於推其所以興衰則又以為是皆
出於天命之所為而非人力之所及此其體之甚重
夫豈世俗所謂文者所能當哉孟軻氏沒聖學失傳
天下之士背本趨末不求知道養德以充其内而汲
汲乎徒以文章為事業然在戰國之時若申商孫吳
之術蘇張范蔡之辨列禦寇莊周荀况之言屈平之
賦以至秦漢之間韓非李斯陸生賈傅董相史遷劉
向班固下至嚴安徐樂之流猶皆先有其實而後託
之於言唯其無本而不能一出扵道是以君子猶或
羞之及至宋玉相如王褒揚雄之徒則一以浮華為
尚而無實之可言矣雄之太玄法言蓋亦長楊較獵
之流而粗變其音節初非實為明道講學而作也東
京以降訖于隋唐數百年間愈下愈衰則其去道益
遠而無實之文亦無足論韓愈氏出始覺其陋慨然
號於一世欲去陳言以追詩書六藝之作而其弊精
神糜歲月又有甚於前世諸人之所為者然猶幸其
略知不根無實之不足恃因是頗泝其原而適有會
焉於是原道諸篇始作而其言曰根之茂者其實遂
膏之沃者其光燁仁義之人其言藹如也其徒和之
亦曰未有不深於道而能文者則亦庶幾其賢矣然
今讀其書則其出於謟䛕戲豫放浪而無實者自不
為少若夫所原之道則亦徒能言其大體而未見有
探討服行之效使其言之為文者皆必由是以出也
故其論議古人則又直以屈原孟軻馬遷相如揚雄
為一等而猶不及於董賈其論當世之弊則但以詞
不己出而遂有神徂聖伏之嘆至於其徒之論亦但
以剽掠潜竊為文之病大振頽風教人自為為韓之
功則其師生之間傳受之際蓋未免裂道與文以為
两物而於其輕重緩急本末賓主之分又未免於倒
懸而逆置之也自是以來又復衰歇數十百年而後
歐陽子出其文之妙蓋已不愧於韓氏而其曰治出
於一云者則自荀楊以下皆不能及而韓亦未有聞
焉是則疑若幾扵道矣然考其終身之言與其行事
之實則恐其亦未免於韓氏之病也抑又嘗以其徒之
說考之則誦其言者既曰吾老將休付子斯文矣而
又必曰我所謂文必與道俱其推尊之也既曰今之
韓愈矣而又必引夫文不在兹者以張其說由前
之說則道之與文吾不知其果為一耶為二耶由後
之說則文王孔子之文吾又不知其與韓歐之文果
若是其班乎否也嗚呼學之不講久矣習俗之謬其
可勝言也哉吾讀唐書而有感因書其說以訂之
因言文士之失曰今曉得義理底人少間被物欲激
摶猶自一強一弱一勝一負如文章之士下稍頭都
靠不得且如歐陽公初間做本論其說已自大叚拙
了然猶是一片好文章有頭尾他不過欲封建井田
與冠婚喪祭蒐田燕饗之禮使民朝夕從事於此少
間無工夫被佛氏引去自然可變其計可謂拙矣然
猶是正當議論也到得晩年自做六一居士傳宜其所
得如何却只說有書一千卷集古錄一千卷琴一張
酒一壺棋一局與一老人為六更不成說話分明是
自納敗闕如東坡一生讀盡天下書說無限道理到
得晩年過海做昌化峻靈王廟碑引唐肅宗時一尼
恍惚升天見上帝以寳玉十三枚賜之云中國有大
灾以此鎮之今此山如此意其必有寳更不成議論
似喪心人說話其他人無知如此說尚不妨你平日
自視為如何說盡道理却說出這般話是可怪否觀
於海者難為水游於聖人之門者難為言分明是如
此了便看他們這般文字不入問東坡文不可以
道理并全篇看但當看其大者曰東坡文說得透南
豊亦說得透如人會相論底一齊指摘說盡了歐公
不說盡含蓄無盡意又好因謂張定夫言南豊秘閣
諸序好曰那文字正是好峻靈王廟碑無見識伏波
廟碑亦無意思伏波當時蹤跡在廣西不在彼中記
中全無發明或曰不可以道理看他然二碑筆徤曰
然又問潜真閣銘好曰這般閑戲文字便好雅正底
文字便不好如韓文公廟碑之類初看甚好讀子細
點檢疎漏甚多人老氣衰文亦衰歐陽公作古文
力變舊習老來照管不到為某詩序又四六對偶依
舊是五代文習東坡晩年文雖徤不衰然亦䟽魯如
南安軍學記海外歸作而有弟子揚觶序點者三之
語序點是人姓名其䟽如此老蘇之文高只議論
乖角老蘇文字初亦喜看看後覺得自家意思都
不正當以此知人不可看此等文字固宜以歐曾文
字為正坡文雄徤有餘只下字亦有不貼實處
東坡墨君堂記只起頭不合說破竹字不然便似毛
穎傳東坡歐陽公文集序只恁地文章儘好但要
說道理便看不得首尾皆不相應起頭甚麽樣大未
後却說詩賦似李白記事似司馬遷統領商榮以
温公神道碑為餉因命吏約楊道夫同視且曰坡公
此文說得來恰似山搉石裂道夫問不知既說誠何
故又說一曰這便是他看道理不破處頃之黃直卿
至復問若說誠之則說一亦不妨否曰不用恁地說
蓋誠則自能一問大凡作這般文字不知還有布置
否曰看他也只是據他一直恁地說將去初無布置
如此䓁文字方其說起頭時自未知後面說甚麽在
以手指中間曰到這裏自說盡無可說了却忽然說
起來如退之南豊之文却是布置某舊看二家之文
復看坡文覺得一叚中欠了句一句中欠了字又曰
向嘗聞東坡作韓文公廟碑一日思得頗久(一云不能得一)
(起頭起行百十遭)忽得两句云匹夫而為百世師一言而為
天下法遂掃將去道夫問看老蘇文似勝坡公黃門
之文又不及東坡曰黃門之文衰遠不及也只有黃
樓賦一篇爾道夫因言歐陽公文平淡曰雖平淡其
中却自美麗有好處有不可及處却不是闒葺無意
思又曰歐文如賓主相見平心定氣說好話相似坡
公文如說不辦後對人閙相似都無恁地安詳童蜚
卿問范太史文曰他只是據見定說將去也無甚做
作如唐鑑雖是好文字然多照管不及評論緫意不
盡只是文字夲體好然無精神所以有照管不到處
無氣力到後面多脱了道夫問黃門古史一書曰此
書儘有好處道夫曰如他論西門豹投巫事以為他
本循良之吏馬遷列之於滑稽不當似此議論甚合
人情曰然古史中多有好處如論莊子三四篇譏議
夫子處以為决非莊子之書乃是後人截斷莊子本
文攙入此其考據甚精密但今觀之莊子此數篇亦
甚鄙俚問蘇子由之文比東坡稍近理否曰亦有
甚道理但其說利害處東坡文字較明白子由文字
不甚分曉要之學術只一般看子由古史序說聖
人其為善也如水之必寒火之必熱其不為不善也
如騶虞之不殺竊脂之不穀此等議論極好程張以
後文人無有及之者因說灤城集曰舊時看他議
論亦好近日看他文字煞有害處如劉原父高才傲
物子由與他書勸之謙遜下人此意甚好其間却云
天下以吾辯而以辯乘我以吾巧而以巧困我不如
以拙養巧以訥養辯如此則是怕人來困我故卑以
下之此大叚害事如東坡作刑賞忠厚之至論却說
懼刑賞不足以勝天下之善惡故舉而歸之仁如此
則仁只是箇鶻突無理會底物事故又謂仁可過義
不可過大抵今人讀書不子細此两句却緣疑字上
面生許多道理若是無疑罪湏是罰功湏是賞便湏
更如此或曰此病原起於老蘇曰看老蘇六經論則
是聖人全是以術欺天下也子由晚年作待月軒記
想他大叚自說見得道理高而今看得甚可笑如說
軒是人身月是人性則是先生下一箇人身却外面
尋箇性來合湊范淳夫文字純粹下一箇字便是
合當下一箇字東坡所以伏他東坡輕文字不將為
事若做文字時只是胡亂寫去如後面恰似少後添
劉原父才思極多湧將出來每作文多法古絶相
似有幾件文字學禮記春秋說學公穀文勝貢父貢
父文字工於摹倣問南豊文如何曰南豊文却近
質他初亦只是學為文却因學文漸見些子道理故
文字依傍道理做不為空言只是關鍵緊要處也說
得寬緩不分明緣他見處不徹本無根本工夫所以
如此但比之東坡則較質而近理東坡則華豔處多
曾所以不及歐處是紆徐曲折處曾喜模擬人文
字擬峴臺記是放醉翁亭記不甚似南豊擬制内
有數篇雖雜之三代誥命中亦無愧南豊作宜黃
筠州二學記好說得古人教學意出南豊列女傳
序說二南處好南豊范貫之奏議序氣脉渾厚說
得仁宗好東坡趙清獻神道碑說仁宗處其文氣象
不好第一流人䓁句南豊不說子由挽南豊詩甚服
之問嘗聞南豊令後山一年看伯夷傳後悟文法
如何曰只是令他看一年則自然有自得處江西
歐陽永叔王介甫曾子固文章如此好至黃魯直一
向求巧反累正氣陳後山之文有法度如黃樓銘
當時諸公都歛袵(一云便是今人文字都無他抑揚頓挫)因論當時人
物有以文章記問為能而好點檢他人不自點檢者
曰所以聖人說益者三樂樂節禮樂樂道人之善樂
多賢友李清臣文比東坡較實論胡文定公文
字字皆實但奏議每件引春秋亦有無其事而遷就
之者大抵朝廷文字且要論事情利害是非令分曉
今人多先引故事如論青苖只是東坡兄弟說得有
精神他人皆說從别處去張子韶文字沛然猶有
氣開口見心索性說出使人皆知近來文字開了又
闔闔了又開開闔七八番到結末處又不說只恁地
休了諸公文章馳騁好異止緣好異所以見異端
新竒之說從而好之這也只是見不分曉所以如此
看仁宗時制誥之文極朴固是不好看只是他意思
氣象自恁地深厚久長固是拙只是他所見皆實看
他下字都不甚恰好有合當下底字却不下也不是
他識了不下只是他當初自思量不到然氣象儘好
非如後來之文一味纖巧不實且如進卷方是二蘇
做出恁地壮偉發越已前不曾如此看張方平進策
更不作文只如說鹽鐵一事他便從鹽鐵原頭直說
到如今中間却載著甚麽年甚麽月後面便不說措
置如今只是將虚文漫演前面說了後面又將這一
叚翻轉這只是不曾見得所以不曾見得只是不曾
虚心看聖賢之書固有不曾虚心看聖賢書底人到
得要去看聖賢書底又先把他自一副當排在這裏
不曾見得聖人意待做出又只是自底今人作文
皆不足為文大抵專務節字更易新好生面辭語至
說義理處又不肯分曉觀前軰歐蘇諸公作文何嘗
如此聖人之言坦易明白因言以明道正欲使天下
後世由此求之使聖人立言要教人難曉聖人之經
定不作矣若其義理精奥處人所未曉自是其所見
未到耳學者湏玩味深思久之自可見何嘗如今人
欲說又不敢分曉說不知是其所見畢竟是自家所
見不明所以不敢深言且鶻突說在裏前軰文字
有骨氣故其文壮浪歐公東坡亦皆於經術本領上
用功今人只是於枝葉上粉澤爾如舞訝鼔然其間
男子婦人僧道雜色無所不有但都是假的舊見徐
端立言石林嘗云今世安得文章只有箇減字换字
法爾如言湖州必湏去州字只稱湖此減字法也不
然則稱霅上此换字法也(一云今來文字至無氣骨向來前軰稱是作時文亦)
(是朴實頭鋪字朴實頭引援朴實頭道理著著雖不入眼然有骨氣今人文字全無骨氣便似舞訝鼓者)
(塗眉盡眼只不是本樣人然皆足以惑衆真好笑也或云此是禁懷挾所致曰不然自是時節所尚如此)
(只是人不知學全無本柄被人引動尤而效之且如而今作件物事一箇做𧺫一人學起有不崇朝而遍)
(天下者本來合當理會底事全不理會直是可惜)貫穿百氏及經史乃所
以辨騐是非明此義理豈特欲使文詞不陋而已義
理既明又能力行不倦則其存諸中者必也光明四
達何施不可發而為言以宣其心志當自發越不凢
可愛可傳矣今執筆以習研鑚華采之文務悦人者
外而已可耻也已道者文之根本文者道之枝葉
惟其根本乎道所以發之於文皆道也三代聖賢文
章皆從此心寫出文便是道今東坡之言曰吾所謂
文必與道俱則是文自文而道自道待作文時旋去
討箇道來入放裏面此是他大病處只是他每常文
字華妙色籠將去到此不覺漏逗說出他本根病痛
所以然處緣他都是因作文却漸漸說上道理來不
是先理會得道理了方作文所以大夲都差歐公之
文則稍近於道不為空言如唐禮樂志云三代而上
治出於一三代而下治出於二此等議論極好蓋猶
知得只是一本如東坡之說則是二本非一本矣
纔要作文章便是枝葉害著學問反两失也問要
看文以資筆勢言語湏要助發義理曰可看孟子韓
不用科叚直便說起去至終萹自然純粹成體無破
綻如歐曾却各有一箇科叚舊曾學曾為其節次定
了今覺得要說一意湏待節次了了方說得到及這
一路定了左右更去不得因言陳阜卿教人看柳文
了却看韓文不知看了柳文便自壊了如何更看韓
文作文字湏是靠實說得有條理乃好不可駕空
細巧大率要七分實只二三分文如歐公文字好者
只是靠實而有條理如張承業及宦者等傳自然好
東坡如靈壁張氏園亭記最好亦是靠實秦少游龍
井記之類全是駕空說去殊不起發人意思文章
要理會本領(謂理)前軰作者多讀書亦隨所見理會
每論著述文章皆要有綱領(文定文字有綱領龜山無綱領如字說三經辨)
(之類)前軰用言語古人有說底固是好如世俗常說
底亦用後來人都要别撰一般新竒言語下梢與文
章都差異了要作好文字湏是理會道理更可以
去韓文上一截如西漢文字用工問史記如何曰史
記不可學學不成却顛了不如且理會法度文字問
後山學史記曰後山文字極有法度幾於太法度了
然做許多碎句子是學史記又曰後世人資禀與古
人不同今人去學左傳國語皆一切踏踏地說去沒
收煞文字竒而穏方好不竒而穏只是闒靸作
文何必苦留意又不可太頽塌只略教整齊足矣
前軰作文者古人有名文字皆模擬作一萹故後有
所作時左右逢原嘗見傅安道說為文字之法有
所謂筆力有所謂筆路筆力到二十歲許便定了便
後來長進也只就上面添得些子筆路則常拈弄時
轉開拓不拈弄便荒廢此說本出於李漢老看来作
詩亦然因說吕伯恭所批文曰文章流轉變化無
窮豈可限以如此某因說陸教授謂伯恭有箇文字
腔子纔作文字時便將來入箇腔子故文字氣脉不
長曰他便是眼高見得破東萊教人作文當看獲
麟觧也是其間多曲折又曰某舊最愛看陳無己文
他文字也多曲折諸生曰韓柳文好者不可不看
嘗與後生說若會將漢書及韓柳文熟讀不到不會
做文章舊見某人作馬政策云觀戰竒也觀戰勝又
竒也觀騎戰勝又大竒也這雖是粗中間却有好意
思如今時文一两行便做萬千屈曲若一句題也要
立两脚三句題也要立两脚這是多少衰氣人有
才性者不可令讀東坡等文有才性人便湏收入規
矩不然蕩將去凡人作文字不可太長照管不到
寧可說不盡歐蘇文皆說不曾盡東坡雖是宏闊瀾
翻成大片衮將去他裏面自有法今人不見得他裏
面藏得法但只管學他一衮做將去前軰云文字
自有穏當底字只是始者思之不精又曰文字自有
一箇天生成腔子古人文字自貼這天生成腔子
今世士大夫好作文字論古今利害比並為說曰不
必如此只要明義理義理明則利害自明古今天下
只是此理所以今人做事多暗與古人合者只為理
一故也人做文字不著只是說不著說不到說自
家意思不盡文章湏正大湏教天下後世見之明
白無疑看前人文字未得其意便容易立說殊害
事蓋既不得正理又枉費心力不若虚心静看即涵
養究索之功一舉而两得之也
或誦退之聖德頌至婉婉弱子赤立傴僂牽頭曳足先
斷腰膂處梁世榮舉子由之說曰此李斯誦秦所不
忍言而退之自謂無媿於風雅何其陋也此說如何
南軒張氏曰退之筆力高得斬截處即斬截他豈不
知此所以為此言者必有說蓋欲使藩鎮聞之畏罪
懼禍不敢叛耳今人讀之至此猶且寒心况當時藩
鎮乎此正是合於風雅處只如墻有茨枽中諸詩或
以為不必載而龜山乃曰此衛為夷狄所滅之由退
之之言亦此意也退之之意過於子由遠矣大抵前
軰不可輕議
象山陸氏曰文以理為主荀子於理有蔽所以文不馴
雅
慈湖楊氏曰孔子謂巧言鮮仁又謂辭達而已矣而後
世文士之為文也異哉琢切雕鏤無所不用其巧曰
語不驚人死不休又曰惟陳言之務去夫言惟其當
而已矣繆用其心䧟溺其意至此欲其近道豈不大
難雖曰無斧鑿痕如太羹玄酒乃巧之極工心外起
意益深益苦去道益遠如堯之文章孔子之文章由
道心而達始可以言文章若文士之言止可謂之巧
言非文章
魯齋許氏曰凡立論必求事之所在理果如何不當馳
騁文筆如程試文字捏合抑揚且如論性說孟子却
繳得荀子道性惡又繳得楊子道善惡混又繳出性
分三等之說如此等文字皆文士馳騁筆端如策士
說客不求真是只要以利害惑人若果真見是非之
所在只當主張孟子不當說許多相繳之語宋文
章近理者多然得實理者亦少世所謂弥近理而大
亂真宋文章多有之讀者直湏明著眼目論古今文
字曰二程朱子不說作文但說明德新民明明德是
學問中大節目此處明得三綱五常九法立君臣父
子井井有條此文之大者細而至於衣服飲食起居
洒掃應對亦皆當於文理今將一世精力專意於文
鋪叙轉换極其工巧則其於所當文者闕漏多矣今
者能文之士道堯舜周孔曾孟之言如出諸其口由
之以責其實則霄壌矣使其無意於文由聖人之言
求聖人之心則其所得亦必有可觀者文章之為害
害於道優孟學孫叔敖楚王以為真叔敖也是寕可
責以叔敖之事文士與優孟何異上世聖人何嘗有
意於文彼其德性聦明聲自為律身自為度豈後世
小人筆端所能模放德性中發出不期文而自文所
謂出言有章者也在事物之間其節文詳備後人極
力為之有所不及何者無聖人之心為聖人之事不
能也讀魏晉唐以來諸人文字其放曠不羈誠可
喜身心即時便得快活但湏思慮究竟是如何果能
終身為樂乎果能不隳先業而澤及子孫乎天地間
人各有職分性分之所固有者不可自泯也職分之
所當為者不可荒慢也人而慢人之職雖曰飽食暖
衣安樂終身亦志士仁人所不取也故昔人謂之幸
民凡無檢束無法度豔麗不羈諸文字皆不可讀大
能移人性情聖人以義理誨人力挽之不能廻而此
等語一見之入骨髓使人情志不可收拾從善如登
從惡如崩古語有之可不慎乎或論凡人為詩文
出於何而能若是曰出於性詩文只是禮部韻中字
已能排得成章蓋心之明德使然也不獨詩文凡事
排得著次第大而君臣父子小鹽米細事緫謂之文
以其合宜又謂之義以其可以日用常行又謂之道
文也義也道也只是一般
性理大全書卷五十六
