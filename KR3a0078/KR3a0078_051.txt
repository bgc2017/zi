性理大全書卷五十一
學九
教人
程子曰君子之教人或引之或拒之各因其所虧者成
之而已孟子之不受曹交以交未嘗知道固在我而
不在人也故使歸而求之語學者以所見未到之
理不惟所聞不深徹人將理低看了人之知識未
嘗不全其蒙者猶寐也呼而覺之斯不蒙矣射中
鵠舞中節御中度皆誠也古人教人以射御象勺所
養之意如此以書傳道與口相傳煞不相干相見
而言因事發明則并意思一時傳了書雖言多其實
不盡禁人之惡者獨治其惡而不絶其為惡之原
則終不得止易曰獖豕之牙言見聖人處機會之際
也聖人責人緩而不迫事正則已矣胡安定在
湖州置治道齋學者有欲明治道者講之於中如治
兵治民水利算數之類嘗言劉彛善治水利後累為
政皆興水利有功問人之於善也必其誠心欲為
然後有所得其不欲不可以強人也曰是不然任其
自為聽其不為則中人以下自棄自暴者衆矣聖人
所以貴於立教也賢人君子未得其位無所發施
其素藴則推其道以淑諸人講明聖人之學開道後
進使其教益明其傳益廣故身雖隠而道光跡雖處
而教行出處雖異推已及人之心則一也
張子曰聖人設教便是人人可以至此人人可以為堯
舜若是言且要設教在人有所不可到則聖人之語
虚設耳教之而不受則雖強告之無益莊子謂内
無受者不入外無正者不行常人教小童亦可取
益絆己不出入一益也授人數次己亦了此文義二益
也對之必正衣冠尊瞻視三益也嘗以因己而壊人
之才為憂則不敢隋四益也
藍田吕氏曰自洒掃應對上達乎天道性命聖人未嘗
不竭以教人但人所造自有淺深故所得亦有小大
也仲尼曰吾無隠乎爾又曰有鄙夫問於我我叩其
兩端而竭焉然子貢高弟猶未聞乎性與天道非聖
人之有隠而人自不能盡耳如天降時雨百果草木
皆甲折其盛衰小大之不齊膏澤豈私於物哉横
渠張子教學者多告以知禮成性變化氣質之道學
必如聖人而後己聞者莫不動心有自得之者
上蔡謝氏曰横渠教人以禮為先大要欲得正容謹節
其意謂世人汗漫無守便當以禮為地教他就上面
做工夫然其門人下梢頭溺於刑名度數之間故其
學無傳之者明道先生則不然先使學者有知識却
從敬入或問横渠教人以禮為先與明道使學者
從敬入何故不同曰既有知識窮得物理却從敬上
涵養出來自然是别正容謹節外面威儀非禮之本
又曰横渠以禮教人明道以忠信為先
廣平游氏曰張子厚學成德尊然猶其秘學不多為人講
之其意若曰雖復多聞不務蓄德徒善口耳而已故
不屑與之言明道先生謂之曰道之不明於天下久
矣人善其所習自謂至足必欲如孔門不憤不啟不
悱不發則師資勢隔而先王之道或幾乎熄矣趨今
之時且當随其資而誘之雖識有明暗志有淺深亦
各有得焉而堯舜之道庶可馴致子厚用其言故關
中學者躬行之多與洛人並推其所自先生發之也
問昔人教人必因其才之所可而教之不以其所不可
而強之如陳圖南之教錢若水是也近世師匠不論
人材所可只一律以其所見教之是以有不得盡其
材者和靖尹氏曰固是初學之人豈可便說與十分
話然亦不可以逆料其才之不可而不以盡告只看他
志趣所向氣質如何随量而得也如陳希夷之於錢
是因其氣質志趣以教之非謂其才不可也如公孫
丑萬章之徒不是不信孟子豈不願為聖人亦豈其
才之不可只為他見得未如孟子又志趣不同氣質
或異所見膚淺便差七差八謂告之者其言太高若
不可及大率人未嘗有箇入處便語以高者大者徒
令驚疑以止其進學之心固非善教者然謂其才不
可而不以告之得為善教歟如公孫丑曰道則高矣
美矣宜若登天然似不可及何不使彼為可幾及而
日孳孳也又豈是才不迨者是未見得便知才不堪
可乎孟子曰大匠不為拙工改廢繩墨羿不為拙射
變其彀率君子引而不發躍如也中道而立能者從
之又曰聖人只是引得他只顔子便會此意謂夫子
循循然善誘人也
東萊吕氏曰前軰嘗教少年母輕議人母輕說事惟退
而自修可也學記曰幼者聽而弗問皆使人自修不
敢輕發養成德器也衣服之制飲食之度字畫之
别以至音聲笑語之高下行步進趨之遲速當一以
古人為法古之善教人者必以此為本所以養誠閑
邪而反人道之正也若於此數事少有舛異若不能自
克久久之間必至喪志失身
朱子曰聖人教人大槩只是說孝弟忠信日用常行底
話人能就上面做將去則心之放者自收性之昏者
自著如心性等字到子思孟子方說得詳聖人教
人有定本舜使契為司徒教以人倫父子有親君臣
有義夫婦有别長幼有序朋友有信夫子對顔淵曰
克己復禮為仁非禮勿視非禮勿聽非禮勿言非禮
勿動皆是定本自昔聖賢教人之法莫不使之以
孝弟忠信莊敬存養為下學之本而後博觀衆理近
思密察因踐履之實以致其知其發端啟要又皆簡
易明白初若無難解者而及其至也則有學者終身
思勉而不能至焉盖非思慮揣度之難而躬行默契
之不易故曰夫子之文章可得而聞也夫子之言性
與天道不可得而聞也夫聖門之學所以從容積累
涵養成就随其淺深無非實學者其以此與聖賢
教人下學上達循循有序故從事其間者博而有要
約而不孤無妄意凌躐之弊今之言學者類多反此
故其高者淪於空幻卑者溺於見聞倀倀然未知其
將安所歸宿也聖門教學循循有序無有先求頓
悟之理但要持守省察漸久漸熟自然貫通周禮
師氏之官以三德教國子一曰至德以為道本二曰
敏德以為行本三曰孝德以知逆惡至德云者誠意
正心端本清源之事道則天人性命之理事物當然
之則修身齊家治國平天下之術也敏德云者彊志
力行崇德廣業之事行則理之所當為日可見之跡
也孝德云者尊祖愛親不㤀其所由生之事知逆惡
則以得於己者䔍實深固有以真知彼之逆惡而自
不忍為也凡此三者雖曰各以其才品之高下資質
之所宜而教之然亦未有專務其一而可以為成人
者也是以别而言之以見其相須為用而不可偏廢
之意盖不知至德則敏德者散漫無統固不免乎䔍
學力行而不知道之譏然不務敏德而一於至則又
無以廣業而有空虚之弊不知敏德則孝德者僅為
匹夫之行而不足以通乎神明然不務孝德而一於敏
則又無以立本而有悖德之累是以兼陳備舉而無
所遺此先王之教所以本末相資精粗兩盡而不倚
於一偏也其又曰教三行一曰孝行以親父母二曰
友行以尊賢良三曰順行以事師長盖德也者得於
心而無所勉者也行則其所行之法而已盖不本之
以其德則無所自得而行不能以自修不實之以其
行則無所持循而德不能以自進是以既教之以三
德而必以三行繼之則雖其至末至粗亦無不盡而
德之修也不自覺矣然是三者似皆孝德之行而己
至於至德敏德則無與焉盖二者之行本無常師必
協於一然後有以獨見而自得之固非教者所得而
預言也唯孝德則其事為可指故又推其類而兼為
友順之目以詳教之以為學者雖或未得於心而事
亦可得而勉使其行之不已而得於心焉則進乎德
而無待於勉矣况其又能即是而充之以周於事而
沂其源則孰謂至德敏德之不可至哉或曰三德之
教大學之學也三行之教小學之學也鄉三物之為
教也亦然周人以鄉三物教萬民而賓興之其德
六曰智仁聖義中和其行六曰孝友睦婣任恤其藝
六曰禮樂射御書數是於學者日用起居飲食之間
既無事而非學於其羣居蔵修游息之地亦無學而
非事至於所以開發其聰明成就其德業者又皆交
相為用而無所偏廢孟子教人多言理義大體孔
子則就切實做工夫處教人學者議論工夫當因
其人而示以用功之實不必費辭使人知所適從以
入於坦易明白之域可也若泛為端緒使人迫切而
自求之適恐資學者之病博文約禮博文功夫雖
頭項多然於其中尋將去自將有箇約處聖人教人
有序未有不先於博者孔門三千人顔子固不須說只
曾子子貢得聞一貫之誨謂其餘人不善學固可罪
然夫子亦不呌來罵一頓教便省悟則夫子於其門
人告之亦不忠矣是夫子亦不善教人致使宰我冉
求之徒後來狼狽也要之無此理只得且待他事事
理會得了方可就其上欠闕處告語之如子貢事亦
不是許多時只教他多學使他枉做功夫直到後來
方傳以此秘妙正是待他多學之功到了方可以言
此耳教𨗳後進須是嚴毅然亦須有以興起開發
之方得只恁嚴徒拘束之亦不濟事某嘗喜那鈍
底人他若是做得工夫透徹時極好却煩惱那敏底
只是略綽看過不曾深去思量當下說也理會得只
是無滋味工夫不耐久敏底人又却用做那鈍底工夫
方得南軒之教人必使之先有以察乎義利之間
而後明理居敬以造其極其剖析精明傾倒切至必
竭兩端而後已籍溪教諸生於功課餘暇以片紙書
古人懿行或詩文銘贊之有補於人者粘置壁間俾
往來誦之咸令精熟學者之志固不可不以遠大
自期然觀孔門之教則其所從言之者至為卑近不
過孝弟忠信持守誦習之間而於所謂學問之全體
初不察察言之也若其高苐弟子多亦僅得其一體
夫以夫子之聖諸子之賢其於道之全體豈不能一
言盡之以相授納而頋為是拘拘者以狹道之傳畫
人之志何哉盖所謂道之全體雖高且大而其實未
嘗不貫乎日用細微切近之間苟悦其高而忽於近
慕其大而略於細則無漸次經由之實而徒有懸相
跂望之勞亦終不能以自達矣故聖人之教循循有
序不過使人反而求之至近至小之中博之以文以
開其講學之端約之以禮以嚴其踐履之實使之得
寸則守其寸得尺則守其尺如是久之日滋月益然
後道之全體乃有所鄉望而漸可識有所循習而漸
可能自是而往俛焉孳孳斃而後已而其所造之淺
深所就之廣狹亦非可以必詣而預期也故夫子嘗
謂先難後獲為仁又以先事後得為崇德盖於此小
差則心失其正雖有鑚堅仰高之志而反為謀利計
功之私矣仁何自而得德何自而崇哉因學者少
寬舒意曰公讀書恁地縝密固是好但恁地逼截成
一團此氣象最不好這是偏處如一項人恁地不子
細固是不成道理若一向蹙密下梢却展拓不去明
道一見謝顯道曰此秀才展拓得開下梢可望又曰
於詞氣間亦見得人氣象如明道語言固無甚激昂
看來便見寬舒意思龜山人只道恁地寬看來不是
寬只是不解理會得不能理會得范純夫語解比諸
公說理最平淺但自有寬舒氣象儘好賢軰但知
有營營逐物之心不知有真心故識慮皆昏觀書察
理皆草草不精眼前易曉者亦看不見皆由此心雜
而不一故也所以前軰語初學者必以敬曰未有致
知而不在敬者今未知反求諸心而胸中方且叢雜
錯亂未知所守持此雜亂之心以觀書察理故凡工
夫皆從一偏一角做去何緣會見得全理某以為諸
公莫且收歛身心盡掃雜慮令其光明洞逹方能
作得主宰方能見理不然亦終歲而無成耳天下
道理自平易簡直人於其間只是為剖析人欲以復
天理教明白洞達如此而已今不於明白處求却求
之於偏旁處縦得些理其能幾何某煞有話要與
諸公說只是覺次序未到而今只是面前小小文義
尚如此理會不透如何說得到其他事這個事須是
四方上下小大本末一齊貫穿在這裡一齊理會過
其操存踐履處固是緊要不可間斷至於道理之大
原固要理會纖悉委曲處也要理會制度文為處也
要理會古今治亂處也要理會精粗大小無不當理
會四邊一切合起工夫無些罅漏東邊見不得西邊須
見得這下見不得那下須見得既見得一處則其他
處亦可類推而今只從一處去攻擊他又不曾着力
濟得甚事這箇須是勇猛奮厲直前不頋做去四方
上下一齊著到方有箇入頭孔子曰仁遠乎哉我欲
仁斯仁至矣這箇全要人自去做孟子所謂奕秋只
是争些子一箇進前要做一箇不把當事某八九歲
時讀孟子到此未嘗不慨然奮發以為為學須如此
做工夫當初便有這箇意思如此只是未知得那碁
是如何著是如何做工夫自後便不肯休一向要去
做工夫今學者不見有奮發意思只是如此悠悠地
過今日見他是如此明日見他亦是如此學者悠
悠是大病今覺諸公都是進寸退尺每日理會些小
文義都是輕地拂過不曾動得皮毛上這箇道理規
模大體面闊須是四面去包括方無走處今只從一
面去又不曾著力如何可得且如曾點漆雕開兩處
漆雕開事言語少難理會曾點底須子細看他是樂
箇甚底是如何地樂不只是聖人說箇事可樂便信
著他須是自見得箇可樂底依人口說不得又曰而
今持守便打疊教淨潔看文字須着意思索應接事
物都要是當四面去討他自有一面通處聖門之
教下學上達自平易處講究討論積慮潜心優柔饜
飫久而漸有得焉則日見其高深遠大而不可窮矣
程夫子所謂善學者求言必自近易於近者非知言
者也亦謂此耳答葉賀孫書曰學者須是理會到
十分是始得是底直是是非底直是非少間做出便
會是若依希底也喚作是便了下梢只是非須是要
做苐一等人若决是要做苐一等人若才力不逮也
只做得苐四五等人今合下便要做苐四五等人說
道就他才地如此下梢成甚麽物事又曰須是先理
會本領端正其餘事物漸漸理會到上面若不理會
本領了假令一你百靈百會若有些子私意便粉碎
了只是這私意如何卒急除得如顔子天資如此孔
子也只教他克己復禮其餘弟子雖告之不同莫不
以此意望之公書所說冉求仲由當初他是只要做
到如此聖人教由求之徒莫不以曾顔望之無奈何
他才質只做到這裏如可使治其賦可使為之宰他
當初也不止是要恁地又曰胡氏開治道齋亦非獨
只理會這些如所謂頭容直足容重手容恭許多說
話都是本原又曰人須是理會身心如一片地相似
須是用力子細開墾未能如此只管說種東種西其
實種得甚麽物事又曰公今且收拾這心下勿為事
物所勝且如一日全不得去講明道理不得讀書只
去應事也須使這心常常在這裏若不先去理會得
這本領只要去就事上理會雖是理會得許多骨董
只是添得許多雜亂只是添得許多驕吝某這說的
定是恁地雖孔子復生不能易其說這道理只一而
已學問者理會文字又却昏了若不去看恐又無
路可入曰便是難且去看聖賢氣象識他一箇規模
若欲盡窮天下之理亦甚難且随自家規模大小做
去若是迫切求益亦害事豈不是私意今人所以
懶未必是真箇怯弱自是先有畏事之心纔見一事
便料其難而不為緣先有個畏縮之心所以習成怯
弱而不能有所為也問其平生自覺血氣弱日用功
夫多只㨂易底事做或尚論人物亦只取其與已力
量相近者學之自覺難處進步不得也曰便當因這
易處而益求其所謂難因這近處而益求其所謂遠
不可只守這箇而不求進步縦自家力量到那難處
不得然不可不勉慕而求之今人都是未到那做不
得處便先自懶怯了雖是怯弱然豈可不向前求其
難者遠者但求之無有不得若真箇著力求而不得
則無如之何也今人做一件沒緊要底事也著心
去做方始會成如何悠悠會做得事且如好寫字底人
念念在此則所見之物無非是寫字底道理又如賈
島學作詩只思推敲兩字在驢上坐把手作推敲勢
大尹出有許多車馬人從渠更不見不覺犯了節只
此推敲二字計甚利害他直得恁地用力所以後來
做得詩來極是精高今吾人學問是大小大事却全
悠悠若存若亡更不着緊用力反不如他人做沒要
緊底事可謂倒置學如不及猶恐失之此君子所
以孜孜焉愛日不倦而競尺寸之隂也今或聞諸生
晨起入學未及日中而已散去此豈愛日之意也哉
夫學者所以為己而士者或患貧賤勢不得學與無
所於學而已勢得學又不為無所於學而猶不勉是
亦未嘗有志於學而已矣然此非士之罪也教不素
明而學不素講也今之世父所以詔其子兄所以勉
其弟師所以教其弟子弟子之所以學舍科舉之業
則無為也使古人之學止於如此則凡可以得志於
科舉斯已耳所以孜孜焉愛日不倦以至乎死而後
己果何為而然哉今之士唯不知此以為苟足以應
有司之求矣則無事乎汲汲為也是以至於隋遊而
不知反終身不能有志於學而君子以為非士之罪
也使教素明於上而學素講於下則士者固將有以
用其力而豈有不勉之患哉古之學者八歲而入
小學學六甲五方書記之事十五而入大學學先聖
之禮樂焉非獨教之固將有以養之也盖理義以養
其心聲音以養其耳采色以養其目舞蹈降登疾徐
俯仰以養其血脈以至於左右起居盤盂几杖有銘
有戒其所以養之之具可謂備至爾矣夫如是故學
者有成材而庠序有實用此先王之教所以為盛也
自學絶而道喪至今千有餘年學校之官有教養之
名而無教之養之之實學者挾策而相與嬉其間其
傑然者乃知以干禄蹈利為事至於語聖賢之餘旨
究學問之本源則㒺乎莫知所以用其心者其規為
動息舉無以異於凡民而有甚焉者嗚呼此教者過
也而豈學者之罪哉然君子以為是亦有罪焉耳何
則今所以異於古者特聲音采色之盛舞蹈降登疾
徐俯仰之容左右起居盤盂几杖之戒有所不及為
至推其本則理義之所以養其心者固在也諸君日相
與誦而傳之頋不察耳然則此之不為而彼之久為
又豈非學者之罪哉君子之學以誠其身非直為
觀聽之美而已古之君子以是行之其身而推之以
教其子弟莫不由此此其風俗所以淳厚而德業所
以崇高也近世之俗不然自父母所以教其子弟固
已使之假手程文以欺㒺有司矣新學小生自為兒
童時習見其父兄之誨如此因恬不為愧而安受其
空虚無實之名内以傲其父兄外以驕其閭里終身
不知自力以至卒就小人之歸者未必不由此也故
為今之父兄有愛其子弟之心者當為求明師良友
使之究義理之指歸而習為孝弟馴謹之行以誠其
身而已爵禄之不至名譽之不聞非所憂也何必汲
汲使之俯心下首務欲因人成事以幸一朝之得而
貽終身之羞哉與長子受之書曰早晩受業請益
随衆例不得怠慢日間思索有疑用册子随手劄記
候見質問不得放過所聞誨語歸安下處思省要切
之言逐日劄記歸日要看見好文字亦錄取歸來不
得自擅出入與人往還初到問先生有合見者見之
不令見則不必往人來相見亦啟禀然後往報之此
外不得出入一步居處須是恭敬不得倨肆惰慢言
語須要諦當不得戱笑諠譁凡事謙恭不得尚氣凌
人自取耻辱不得飲酒荒思廢業亦恐言語差錯失
已忤人尤當深戒不可言人過惡及說人家長短是
非有來告者亦勿酧荅於先生之前尤不可說同學
之短交游之間尤當審擇雖是同學亦不可無親疎
之辨此皆當請於先生聽其所教大凡敦厚忠信能
攻吾過者益友也其謟諛輕薄傲慢䙝狎𨗳人為惡
者損友也推此求之亦自合見得五七分更問以審
之百無所失矣但恐志趣卑凡不能克己從善則益
者不期疏而日遠損者不期近而日親此須痛加檢
點而矯革之不可荏苒漸習自趍小人之域如此則
雖有賢師長亦無救拔自家處矣見人嘉言善行則
敬慕而紀錄之見人好文字勝己者則借來熟看或
傳錄之而咨問之思與之齊而後已不拘長少惟善
是取以上數條切宜謹守其所未及亦可據此推廣
大抵只是勤謹二字循之而上有無限好事吾雖未
敢言而竊為汝碩之反之而下有無限不好事吾雖
不欲言而未免為汝憂之也盖汝若好學在家足可
讀書作文講明義理不待遠離膝下千里從師汝既
不能如此即是自不好學已無可望之理然今遣汝
者恐汝在家汩於俗務不得專意又父子之間不欲
晝夜督責及無朋友聞見故令汝一行汝若到彼能
奮然勇為力改故習一味勤謹則吾猶有望不然則
徒勞費只與在家一般他日歸來又只是舊時伎倆
人物不知汝將何面目歸見父母親戚鄉黨故舊耶
念之念之夙興夜寐無添爾所生在此一行千萬努
力白鹿洞規父子有親君臣有義夫婦有别長
幼有序朋友有信(右五教之目堯舜使契為司徒敬)
(敷五教即此是也學者學此而已而其所以學之之)
(序亦有五焉其别如此)慱學之審問之慎思之明辨
之篤行之(右為學之序學問思辨四者所以窮理也)
(若夫䔍行之事則自修身以至於處事接物亦各有)
(要其别如左)言忠信行䔍敬懲忿窒慾遷善改過(右)
(修身之要)正其義不謀其利明其道不計其功(右處)
(事之要)已所不欲勿施於人行有不得反求諸已(右)
(接物之要)熹竊觀古昔聖賢所以教人為學之意莫
非使之講明義理以修其身然後推以及人非徒欲
務記覽為詞章以釣聲名取利禄而已也今人之為
學者則既反是矣然聖賢所以教人之法具存於經
有志之士固當熟讀深思而問辨之苟知其理之當
然而責其身以必然則夫規矩禁防之具豈待他人
設之而後有所持循哉近世於學有規其待學者為
已淺矣而其為法又未必古人之意也故今不復以
施於此堂而特取凡聖賢所以教人為學之大端條
列如右而揭之楣間諸君其相與講明遵守而責之
於身焉則夫思慮云為之際其所以戒謹而恐懼者
必有嚴於彼者矣其有不然而或出於此言之所棄
則彼可謂規者必將取之固不得而略也諸君其亦
念之哉增損吕氏鄉約凡鄉之約四一曰德業
相勸二曰過失相規三曰禮俗相交四曰患難相恤
衆推一人有齒德者為都約正有學行者二人副之
約中月輪一人為直月(都副正不與之)置三籍凡碩入約者
書於一籍德業可觀者書於一籍過失可規者書於
一藉直月掌之月終則以告於約正而授於其次
德業相勸德謂見善必行聞過必改能治其身能治
其家能事父兄能教子弟能御童僕能肅政教能事
長上能睦親故能擇交遊能守廉介能廣施惠能受
寄託能救患難能導人為善能規人過失能為人謀
事能為衆集事能解鬭争能决是非能興利除害能
居官舉職業謂居家則事父兄教子弟待妻妾在外
則事長上接朋友教後生御童僕至於讀書治田營
家濟物畏法令謹租賦好禮樂射御書數之類皆可
為之非此之類皆為無益右件德業同約之人各自
進修互相勸勉會集之日相與推舉其能者書於籍
以警其不能者過失相規過失謂犯義之過六犯
約之過四不修之過五犯義之過一曰酗博鬭訟(酗謂)
(縦酒喧競博謂賭博財物鬭謂闘敺罵詈訟謂告人罪惡意在害人誣賴争訴得已不已若事于負累及)
(為人侵損而訴之者非)二曰行止踰違(踰禮違法衆惡皆是)三曰行不恭
遜(侮慢齒德者持人短長者恃強凌人者知過不改聞諫愈甚者)四曰言不忠信(或為)
(人謀事䧟人於惡或與人要約退即背之或妄說事端熒惑衆聽者)五曰造言誣毁(誣人)
(過惡以無為有以小為大面是背非或作嘲咏匿名文書及發揚人之私隠無状可求及喜談人之舊過)
(者)六曰營私太甚(與人交易傷於掊克者專務進取不恤餘事者無故而好干求假貸)
(者受人寄託而有所欺者)犯約之過一曰德業不相勸二曰過失
不相規三曰禮俗不相成四曰患難不相恤不修之
過一曰交非其人(所交不限士庶但凶惡及游惰無行衆所不齒者而已朝夕與之游)
(處則為交非其人若不得己而暫往還者非)二曰游戲怠惰(游謂無故出入及謁見人)
(止務閑適者戲謂游笑無度及意在侵侮或馳馬擊鞠而不賭財物者怠惰謂不修事業及家事不治門)
(庭不潔者)三曰動作無儀(謂進退太疎野及不恭者不當言而言及當言而不言者衣冠)
(太華飾及全不完整者不衣冠而入街市者)四曰臨事不恪(主事廢忘期會後時臨事)
(怠慢者)五曰用度不節(謂不計有無過為多費者不能安貧非道營求者)右件
過失同約之人各自省察互相規戒小則密規之大
則衆戒之不聽則會集之日直月以告於約正約正
以義理誨諭之謝過請改則書籍於俟其争辨不服
與終不能改者皆聽其出約以禮俗相交禮俗之交
一曰尊幼軰行三曰造請拜揖三曰請召送迎四曰
慶弔贈遺尊幼軰行凡五等曰尊者(謂長已己三十歲以上在父母)
(者)曰長者(謂長於已十歲以上在兄行者)曰敵者(謂年上下不滿十歲者長者謂稍長)
(幼者謂稍幼)曰少者(謂少於已十歲以下者)曰幼者(謂少於已二十歲以下者)造
請拜揖凡三條曰凡少者幼者於尊者長者歲首冬
至四孟月朔辭見賀謝皆為禮見(皆具門状用幞頭公服腰帶龍笏無)
(官具名紙用幞頭襴衫腰帶繫鞋唯四孟通用帽子皂衫腰帶凡當行禮而有恙故皆先使人白之或遇雨)
(雪則尊長先使人來喻止來者)此外候問起居質疑白事及赴請召
皆為燕見(深衣涼衫皆可尊長令免即去之)尊長受謁不報(歲首冬至具已)
(名榜子令子弟報之如其服)長者歲首冬至具榜子報之如其服
餘令子弟以已名榜子代行凡敵者歲首冬至辭見
賀謝相往還(門狀名紙同上唯止服帽子)凡尊者長者無事而至
少者幼者之家唯所服(深衣涼衫道服背子可也敵者燕見亦然)曰凡見
尊者長者門外下馬俟於外次乃通名(凡往見人入門必問主人)
(食否有他客否有他幹否度無所妨乃命展刺有妨則少俟或且退後皆放此)主人使將命
者先出迎客客趨入至廡間主人出降階客趨進主
人揖之升堂禮見四拜而後坐燕見不拜(旅見則旅拜少者幼)
(者自為一列幼者拜則跪而扶之少者拜則跪扶而荅其半若尊者長者齒德殊絶則少者幼者堅請納)
(拜尊者許則立而受之長者許則跪而扶之拜訖則揖而退主人命之坐則致謝訖揖而坐)退(凡相)
(見主人語終不更端則告退或主人有倦色或方幹事而有所俟者皆告退可也後皆倣此)則主
人送於廡下若命之上馬則三辭許則揖而退出大
門乃上馬不許則從其命凡見敵者門外下馬使人
通名俟於廡下或廳側禮見則再拜(稍少者先拜旅見則特拜)退
則主人請就階上馬(徒行則主人逆於門外)凡少者以下則先
遣人通名主人具衣冠以俟客入門下馬則趨出迎
揖升堂來報禮則再拜謝(客止之則止)退則就階上馬(客徒)
(行則迎於大門之外送亦如之仍隨其行數步揖之則止望其行遠乃入)曰凡遇尊長於
道皆徒行則趨進揖尊長與之言則對不則立於道
側以俟尊長已過乃揖而行或皆乘馬於尊者則回
避之於長者則立馬道側揖之俟過乃揖而行若已
徒行而尊長乘馬則回避之(凡徒行遇所識乘馬皆倣此)若已乘
馬而尊長徒行望見則下馬前揖已避亦然過既遠
乃上馬若尊長令上馬則固辭遇敵者皆乘馬則分
道相揖而過彼徒行而不及避則下馬揖之過則上
馬遇少者以下皆乘馬彼不及避則揖之而過彼徒
行不及避則下馬揖之(於幼者則不必下可也)請召迎送凡四
條曰凡請尊長飲食親往投書(禮薄則不必書專召他客則不可兼召尊)
(長)既來赴明日親往謝之召敵者以書簡明日交使
相謝召少者用客目明日客親往謝曰凡聚會皆鄉
人則坐以齒(非士類則不)若有親則别序若有他客有爵
者則坐以爵(不相妨者猶以齒)若有異爵者雖鄉人亦不以
齒(異爵謂命士大夫以上今陞朝官是)若特請召或迎勞出餞皆以專
召者為上客如婚禮則姻家為上客皆不以齒爵為
序曰凡燕集初坐别設卓子於兩楹間置大杯於其
上主人降序立於卓東西向上客亦降序立於卓西
東向主人取杯親洗上客辭主人置杯卓子上親執
酒斟之以器授執事者遂執杯以獻上客上客辭之
復置卓子上主人西向再拜上客東向再拜興取酒
東向跪祭遂飲以杯授贊者遂拜主人答拜(者少者以下為客飲)
(畢而拜則主人跪受如常)上客酢主人如前儀主人乃獻衆賓如
前儀唯獻酒不拜(若衆賓中有齒爵者則特獻如上客之儀不酢)若婚會姻家
為上客則雖少亦答其拜曰凡有遠出遠歸者則送迎
之少者幼者不過五里敵者不過三里各期會於一處
拜揖如禮有飲食則就飲食之少者以下俟其既歸又
至其家省之慶弔贈遺凡四條曰凡同約有吉事則慶
之(冠子生子預薦登第進官之屬皆可賀婚禮雖曰不賀然禮有曰賀娶妻者蓋但以物助其賓容之費而)
(已)有凶事則弔之(喪葬水火之類)每家只家長一人與同約者
俱往其書問亦如之若家長有故或與所慶弔者不相
接則其次者當之曰凡慶禮如常儀有贈物(用幣帛酒食果)
(實之屬衆議量力定數多不過三五千少至一二百如情分厚薄不同則從其厚薄)或其家力
有不足則同約為之借助器用及為營幹曰凡弔禮
聞其初喪(聞喪同)未易服則率約者深衣而往哭弔之
(凡弔尊者則為首者致辭而旅拜敵以下則不拜主人拜則荅之少者以下則扶之不識生者則不弔不)
(識死者則不哭)且助其凡百經營之事主人既成服則相率
素幞頭素襴衫素帶(皆以白生紗絹為之)具酒果食物而往奠
之(死者是敵以上則拜而奠以下則奠而不拜主人雖不易服則亦不易服主人不哭則亦不哭情重則)
(主人不變不哭亦變而哭之賻禮用錢帛衆議其數如慶禮)及葬又相率致賵俟
發引則素服而送之(賵如賻禮或以酒食犒具役夫及為之幹事)及卒哭
及小祥及大祥皆常服弔之曰凡喪家不可具酒果
衣服以待弔客弔客亦不可受曰凡聞所知之喪或
遠不能往則遣使致奠就外次衣弔服再拜哭而送
之(唯至親䔍友為然)過期年則不哭情重則哭其墓右禮俗
相交之事直月主之有期日者為之期日當紏集者
督其違慢凡不如約者以告於約正而詰之且書於
籍患難相恤患難之事七一曰水火(小則遣人救之甚則親往)
(多率人救且弔之)二曰盗賊(近者同力追捕有力者為告之官司其家貧則為之助出募賞)
三曰疾病(小則遣人問之甚則為訪醫藥貧則助其養疾之費)四曰死喪(闕人則助)
(其幹辦乏財則賻贈借貸)五曰孤弱(孤逍無依者若能自贍則為之區處稽其出入或聞於官)
(司或擇人教之及為求婚姻貧者協力濟之無令失所若有侵欺之者衆人力為之辨理若稍長而放逸)
(不檢亦防察約束之無令䧟之於不義)六曰誣枉(有為人誣枉過惡不能自仲者勢可以聞)
(於官府則為言之有方略可以解救則為解之或其家因而失所者衆共以財濟之)七曰貧乏
(冇安貧守分而生計大不足者衆以財濟之或為之假貸置産以歲月償之)右患難相恤
之事凡當救恤者者其家告於約長急則同約之近
者為之告約正命直月徧告之且為之紏集而程督
之凡同約者財物器用車馬人僕皆有無相假若不
急之用及有所妨者則不必借可借者不借及踰期
不還及損壊借物者論如犯約之過書於籍隣里或
有緩急雖非同約而先聞知者亦當救助或不能
救助則為之告於同約而謀之有能如此者則亦書
其善於籍以告鄉人以上鄉約四條本出藍田吕氏
今取其他書及附已意稍增損之以通於今而又為
月旦集會讀約之禮如左方曰凡預約者月朔皆會
(朔日有故則前期三日别定一日直月報會者所居遠者唯赴孟朔又遠者歲一再至可也)直月
率錢具食(每人不過一二百孟朔其酒果三行麵飯一會餘月則去酒果或直設飯可也)會
日夙興約正副正直月本家行禮若會族罷皆深衣
俟於鄉校設先聖先師之像於北壁下(無鄉校則别擇一寬閑處)
先以長少序拜於東序(凡拜尊者跪而扶之長者跪而荅其半稍長者俟其俯伏)
(而荅之)同約者如其服而至(有故則先一日使人告於直月同約之家子弟雖未)
(能入籍亦許隨衆序拜未能序拜亦許侍立觀禮但不與飲食之會或别率錢略設點心於他處)俟
於外次既集以齒為序立於門外東向北上約正以
下出門西向南上(約正與齒最尊者正相向)揖迎入門至庭中北
面皆再拜約正升堂上香降與在位者皆再拜(約正升降)
(皆自阼階)揖分東西向立(如門外之立)約正三揖客三讓約正
先升客從之(約正以下升自阼階餘人升自西階)皆北面立(約正以下西上餘人)
(東上)約正少進西向立副正直月次其右少退直月引
尊者東向南上長者西向南上(皆以約正之年推之後放此西向者其位)
(在約正之右少進餘人如故)約正再拜凡在位者皆再拜(此拜尊者)尊
者受禮如儀(唯以約正之年為受禮之節)退北壁下南向東上立
直月引長者東面如初禮退則立於尊者之西東上(此拜)
(長者拜時唯尊者不拜)直月又引稍長者東向南上約正與在
位者皆再拜稍長者荅拜退立於西序東向北上(此拜)
(稍長者拜時尊者長者不拜)直月又引稍少者東面北上拜約正
約正答之稍少者退立於稍長者之南直月以次引
少者東北向西北上拜約正約正受禮如儀拜者復
位又引幼者亦如之既畢揖各就次(同列未講禮者拜於西序如初)
頃之約正揖就坐(約正坐堂東南向約中年最尊者坐堂西南向副正直月次約正之)
(東南向西上餘人以齒為序東西相向以北為主若有異爵者則坐于尊者之西東向東上)直月
抗聲讀約一過副正推說其意未達者許其質問於
是約中有善者衆推之有過者直月糾之約正詢其
實状於衆無異辭乃命直月書之直月遂讀記美一
過命執事以記過籍徧呈在坐各默觀一過既畢乃
食食畢少休復會於堂上或說書或習射講論從容
(講論須有益之事不得輙道神怪邪僻悖亂之言及私議朝廷州縣政事得失及揚人過惡違者直月糾)
(而書之)至晡方退
南軒張氏曰二程先生所以教學者不越於居敬窮理
二事取其書反覆讀之則可以見盖居敬有力則其
所窮者愈精窮理浸明則其所居者益有地二者實
互相發也謂學者曰謹飭則有餘且放教胸襟開
闊又曰不要強自開闊只涵泳義理便自然開闊去
勉齋黃氏曰孔孟之教人曰守死善道曰舍生取義夫
死生亦大矣至於道義之可樂則生不足戀而死不
足頋生不足戀而死不足頋則於聖賢之道如飢者
不㤀食渴者不㤀飲行者不忘歸病者不㤀起猶未
足以諭其意也讀書且摸得心路直方有商量每
學者來且教他磨勵了箇心歸去譬如入持一箇鑿
石錐來如何鑚得入且寄他兩面磨得恁地十分尖
利看去甚處都破開了他便自會去尋揣得不恁地
見聞儘多也不濟事學者初且令識得性情部伍
認得虚靈體面庶幾於讀書存養不至全無著落然
學者之患在於志卑氣弱度量淺狹規模𥚹陋則雖
與之細講恐終無任道之意故須是有大規模又有
細工夫方且成箇人物故常以此提撕之恐中庸所
謂高明中庸廣大精微亦此意也
問明道以記誦博識為玩物喪志謝顯道聞之不服是
邪非邪潜室陳氏曰明道是明睿内照故書無不記
却不是記問上做工夫此語正欲點化顯道惜其為
記問所障領會不去
西山真氏曰孔子答門人問仁孝皆是隨其資質而成
就之聖人之教人猶化工之生物因材而䔍於此可
見
魯齋許氏曰聖人是因人心固有良知良能上扶接將
去他人心本有如此意思愛親敬兄藹然四端隨感
而見聖人只是與發達推廣就他元有的本領上進
將去不是將人心上元無的強安排與他後世却將
良知良能去斵喪了却將人性上元無的強去安排
裁接如雕蟲小技以此學校廢壊壊却天下人才及
去做官於世事人情殊不知遠近不知何者為天
理民彛似此民何由嚮方如何養得成風俗他於風
化人倫本不曾學他家本性己自壊了如何化得人
稱人之善宜就迩上言議人之失宜就心上言盖
人之初心本自無惡特以利欲驅之故失正理其始
甚微其終至於不可救仁人雖惡其去道之遠然亦
未嘗不愍其昏暗無知誤至此極也故議之必從始
失之地言之使其人聞之足以自新而無怨而吾之
言亦自為長厚切要之言善迹既著即從而美之不
必更求隠微主為一定之論在人聞則樂於自勉在
我則為有實驗而又無他日之弊也善惡消長善
少惡多則長其善而不敢攻其惡善多惡少然後敢
攻治病亦然痼病之人且當扶護元氣至於聖人於
門弟子教養之際亦如此教人使人必先使有耻
無耻則無所不為既知此又湏養護其知恥之心督
責之使有所畏榮耀之使有所慕督責榮耀皆非所
以為教也到無所畏不知慕時都行將不去
性理大全書卷五十一
