性理大全書卷六十六
治道一
總論
程子曰論治者貴識體治身齊家以至平天下者治
之道也建立綱紀分正百職順天揆事創制立度以
盡天下之務治之法也法者道之用也聖王為治
脩刑罰以齊衆明教化以善俗刑罰立則教化行矣
教化成而刑罰措矣雖曰尚德而不尚刑顧豈偏廢
哉治則有為治之因亂必有致亂之因在人而已
矣立治有體施治有序酌而應之臨時之宜也
治道之要有三曰立志責任求賢必井田必肉刑
必封建而後天下可為非聖人之逹道也善治者放
井田而行之而民不病放封建而臨之而民不勞放
肉刑而用之而民不怨得聖人之意而不膠其迹迹
者聖人因一時之利而利焉者耳天地之生萬物
之成合而後遂天下國家至於事為之末所以不遂
者由不合也所以不合者由有間也故間隔者天下
之大害聖王之所必去也事事物物各有其所得
其所則安失其所則悖聖人所以能使天下順治非
能為物作則也惟止之各於其所而已止之不得其
所則無可止之理養民者以愛其力為本民力足
則生養遂然後教化可行風俗可美是故善為政者
必重民力教人者養其善心則惡自消治民者導
以敬遜則爭自止聖人為戒必於方盛之時方盛
慮衰則可以防其滿極而圖其永久至於既衰而後
戒則無及矣自古天下之治未有久而不亂者蓋不
能戒於其盛也狃安富則驕侈生樂舒肆則紀綱壊
忘禍亂則釁孽萌是以浸淫滋蔓而不知亂亡之相
尋也守國者必設險山河之固城郭溝洫之阻特
其大端耳若夫尊卑貴賤之分明之以等威異之以
物采凡所以杜絶陵僣限隔上下皆險之大用也
治道亦有從本而言亦有從事而言從本而言惟從
格君心之非正心以正朝廷正朝廷以正百官若從
事而言不救則已若須救之必須變大變則大益小
變則小益為天下安可求近效才計校著利害便
不是王者高拱於穆清之上而化行於禆海之外
何脩何飾而致哉以純王之心行純王之政爾老吾
老以及人之老幼吾幼以及人之幼此純王之心也
使老者得其養幼者得其所此純王之政也尚慮其
未也則又尊國老而躬事之優庶老而時飬之風行
海流民陶其化孰有怠於親而慢於長者哉虞夏商
周之盛王由是道也人倫以正風俗以厚鰥寡孤獨
無不得其飬焉後世禮廢法壊教化不明播棄耆老
饑寒轉死者往往而是嗚呼率是而行而欲王道之
成猶却行而求及前抑有甚焉爾安危之本在乎
人情治亂之機繫乎事始衆心暌乖則所言不信萬
邦協和則所為必成先王之世以道治天下後世
只是以法把持天下民可明也不可愚也民可教
也不可威也民可順也不可強也民可使也不可欺
也又嘗與客語為政曰甚矣小人之無行也牛壯
食其力老則屠之客曰不得不然也牛老不可用屠
之猶得半牛之價復稱貸以買壮者不爾則廢耕矣
且安得芻粟飬無用之牛乎曰爾之言知計利而不
知義者也為政之本莫大於使民興行民善俗而衣
食不足者未之有也水旱螟蟲之災皆不善之致也
天下之事無一定之理不進則退不退則進時極
道窮理當必變惟聖人為能通其變於未窮使其不
至於極堯舜時也三代忠質文其因時之尚然也
夏近古人多忠誠故為忠忠弊故捄之以質質弊故
捄之以文非道有弊也後世不守故浸而成弊雖不
可以一二事觀之大槩可知如堯舜禹之相繼其文
章氣象亦自小異也識變知化為難古今風氣不
同故噐用亦異宜是以聖人通其變使民不倦各随
其時而已矣後世雖有作者虞帝為不可及已蓋當
是時風氣未開而虞帝之德又如此故後世莫可及
也若三代之治後世决可復不以三代為治者終苟
道也自古聖人之救難而定亂也設施有未暇及
焉者既安之矣然後為可久可繼之治自漢而下禍
亂既除則不復有為始随時維持而己所以不能髣
髴於三代歟三代而後有聖王者作必四三王而
立制矣或曰夫子云三重既備人事盡矣而可四乎
曰三王之治以宜乎今之世則四王之道也若夫建
亥為正則事之悖繆者也
張子曰大都君相以父母天下為王道不能推父母之
心於百姓謂之王道可乎所謂父母之心非徒見於
言必須視四海之民如己之子設使四海之内皆為
己之子則講治之術必不為秦漢之少恩必不為五
伯之假名井田而不封建猶能養而不能教封建
而不井田猶能教而不能飬封建井田而不肉刑猶
能教飬而不能使然此未可遽行之秦為月令必
取先王之法以成文字未必實行之道千乘之國敬
事而信節用而愛人使民以時此皆法外之意秦苟
有愛民為惠心方能行徒法不能以自行須實有其
心也有其心而無其法則是雖有仁心仁聞不行先
王之道不能為政於天下
華陽范氏曰治天下之繁者必以至簡制天下之動者
必以至静是故號令簡則民聽不惑心慮静則事變
不撓此所以能成功也民莫不惡危而欲安惡勞
而欲息以仁義治之則順以刑罰治之則咈矣故治
天下在順之而已咈之而能治者未之聞也
龜山楊氏曰書曰德惟善政孔子曰為政以德離道德
而為政事非先王之政事也書曰德惟善政則以
德為政也伯夷降典折民惟刑則以禮用刑也有德
禮則刑政在其中矣政者正也王中心無為以守
至正而天下從之或謂經綸天下湏有方法亦湏
才氣運轉得行曰天保以上治内采薇以下治外先
王經綸之迹也其效博矣然觀其作處豈嘗費力本
之誠意而已今鹿鳴四牡諸詩皆在先王所歌以燕
群臣勞使臣者也若徒取而歌之其有效乎然則先
王之用心蓋有在矣如書堯典序言克明俊德以至
親睦九族平章百姓協和萬邦法度盖未及也而其
效已臻黎民於變時雍然後乃命羲和以欽若昊天
之事然則法度雖不可廢豈所宜先正心一事自
人未嘗深知之若深知而體之自有其效觀後世治
天下者皆未嘗識此然此亦惟聖人力做得徹蓋心
有所忿懥恐懼好樂憂患一毫少差即不得其正自
非聖人必須有不正處然有意乎此者随其淺深必
有見效但不如聖人之效著耳為政要得厲威嚴
使事事齊整甚易但失於不寬便不是古人作處孔
子言居上不寬吾何以觀之哉又曰寬則得衆若使
寬非常道聖人不只如此說了今人只要事事如意
故覺見寬政悶人不知權柄在手不是使性氣處何
嘗見百姓不畏官人但見官人多虐百姓耳然寬亦
須有制始得若百事不管唯務寬大則胥吏舞文弄
法不成官府須要權常在已操縱予奪總不由人儘
寬不妨程伯淳作縣常於坐右書視民如傷四字云
某每日常有愧於此觀其用心應是不錯決撻了人
古人於民若保赤子為其無知也常以無知恕之則
雖有可怒之事亦無所施其怒無知則固不察利害
所在教之趨利避害全在保者今赤子若無人保則
雖有坑穽在前蹈之而不知故凡事疑有後害而民
所見未到者當與他做主始得
上蔡謝氏曰君君臣臣父父子子親親而尊尊所謂民
彝也為政之道保民而已不然人類幾何其不相噬
嚙也
五峯胡氏曰造車於室而可以通天下之險易鑄鑑於
冶而可以定天下之妍醜盖得其道而握其要也治
天下者何獨不觀乎此反而求諸身乎是故一正君
心而天下定矣下之於上德不待聲色而後化人
之於其類不待聲色而後從禍福於善惡不待聲色
而後應詩云民之秉彝好是懿德是故君子篤恭而
天下平事成則極極則變物盈則傾傾則革聖人
裁成其道輔相其宜百姓於變而不知此堯舜之所
以為聖也處之以義而理得則人不亂臨之以敬
而愛行則物不爭守之以正行之以中則事不悖而
天下理矣聖人尚賢使民知勸教不能使民不爭
明善惡之歸如日月之照白黑然民猶有惑於欲而
䧟於惡故孔子觀上世之化喟然而歎曰甚哉知之
難也雖堯舜之民比屋可封能使之由而已亦不能
使之知也夫人目於五色耳於五聲口於五味其性
固然非外來也聖人因其性而道之由於至善故民
之化之也易馬牛人畜也御之失道則奮其角踶
雖有猛士莫之敢攖得其道則三尺童子用之周旋
無不如志焉天下分裂兆民離散欲以一之固有其
方患在人不仁雖與言而不入也井法行然後愚
智可擇學無濫士野無濫農人才各得其所而游手
鮮矣君臨卿卿臨大夫大夫臨士士臨農與工商所
受有分制多寡均而無貧苦者矣人皆受地世世守
之無交易之侵牟也無交易之侵牟則無爭奪之訟
獄無爭奪之訟獄則刑罰省而民安刑罰省而民安
則禮樂脩而和氣應矣飬民惟恐不足此世之所
以治安也取民惟恐不足此世之所以敗亡也財
出於九職兵起於鄉遂學校起於鄕行士選於庠塾
政令行乎世臣然後政行乎百姓而仁覆天下矣
豫章羅氏曰三代之治在道而不在法三代之法貴實
而不貴名後世反之此享國與治安所以不同教
化者朝廷之先務廉恥者士人之美節風俗者天下
之大事朝廷有教化則士人有廉恥士人有廉恥則
天下有風俗或朝廷不務教化而責士人之廉恥士
人不尚廉恥而望風俗之美其可得乎天下之變
不起於四方而起於朝廷譬如人之傷氣則寒暑易
侵木之傷心則風雨易折故内有李林甫之姦則外
有禄山之亂内有盧杞之邪則外有朱泚之叛易曰
負且乘致寇至不虚言哉
延平李氏曰治道必以明天理正人心崇節義厲廉恥
為先本末備具可舉而行
元城劉氏曰嘗考禮記春夏月令以謂無聚大衆無置
城郭掩骼埋胔毋起土功有以見聖人奉順隂陽取
法天地力役之事不奪農時行道之墐亦順生氣是
以風雨時若災害不生天人和同上下交泰其或賦
政違道役使過中人力疲勞飬氣搖動則國有水旱
之變民罹疾疫之災此繼天奉元之君所以夙夜恭
敬而不敢忽也
朱子曰天下萬事有大根本而每事之中又各有要切
處所謂大根本者固無出於人主之心術而所謂要
切處者則必大本既立然後可推而見也如論任賢
相杜私門則立政之要也擇良吏輕賦役則飬民之
要也公選將帥不由近習則治軍之要也樂聞警戒
不喜導諛則聽言用人之要也推此數端餘皆可見
然未有大本不立而可以與此者此古之欲平天下
者所以汲汲於正心誠意以立其本也若徒言正心
而不足以識事物之要或精覈事情而特昧夫根本
之歸則是腐儒迂闊之論俗士功利之談皆不足與
論當世之務矣天下之事有本有末正其本者雖
若迂緩而實易為力捄其末者雖若切至而實難為
功是以昔之善論事者必深明夫本末之所在而先
正其本本正則末之不治非所憂矣古聖賢之言
治必以仁義為先而不以功利為急夫豈故為是迂
闊亡用之談以欺世眩俗而甘受實禍哉蓋天下萬
事本於一心而仁者此心之存之謂也此心既存乃
克有制而義者此心之制之謂也誠使是說著明於
天下則自天子以至於庶人人人得其本心以制萬
事無一不合宜者夫何難而不濟不知出此而曰事
求可功求成吾以苟為一切之計而已是申商吳李
之徒所以亡人之國而自滅其身國雖富其民必貧
兵雖彊其國必病利雖近其為害也必遠顧弗察而
已矣天下之事有緩急之勢朝廷之政有緩急之
宜當緩而急則繁細苛察無以存大體而朝廷之氣
為之不舒當急而緩則怠慢廢弛無以赴事幾而天
下之事日入於壊均之二者皆失也然愚以為當緩
而急者其害固不為小若當急而反緩則其害有不
可勝言者不可以不察也天下國家之大務莫大
於恤民而恤民之實在省賦省賦之實在治軍若夫
治軍省賦以為恤民之本則又在夫人君正其心術
以立紀綱而已矣董子所謂正心以正朝廷正朝廷
以正百官正百官以正萬民正萬民以正四方蓋謂
此也治道别無說若使人主恭儉好善有言逆于
心必求諸道有言孫于志必求諸非道這如何會不
治這别無說從古來都有見成樣子直是如此人
主以論相為職宰相以正君為職二者各得其職然
後體統正而朝廷尊天下之政必出於一而無多門
之弊苟當論相者求其適己而不求其正己取其可
愛而不取其可畏則人主失其職矣當正君者不以
獻可替否為事而以趨和承意為能不以經世宰物
為心而以容身固寵為術則宰相失其職矣二者交
失其職是以體統不正綱紀不立而左右近習皆得
以竊弄威權賣官鬻獄使政體日亂國勢日卑雖有
非常之禍伏於冥冥之中而上恬下熙亦莫知以為
慮者是可不察其所以然者而反之以汰其所已用
而審其所將用者乎選之以其能正已而可畏則必
有以得自重之士而吾所以任之不得不重任之既
重則彼得以盡其獻可替否之志而行其經世宰物
之心而又公選天下直諒敢言之士使為臺諫給舍
以參其議論使吾腹心耳目之寄常在於賢士大夫
而不在於群小陟罰臧否之柄常在於廊廟而不出
於私門如此而主威不立國勢不彊綱維不舉刑政
不清民力不裕軍政不脩者吾不信也書曰成王畏
相語曰和臣不忠且以唐太宗之聰明英特號為身
兼將相然猶必使天下之事關由宰相審熟便安然
後施行盖謂理勢之當然有不可得而易者四海
之廣兆民至衆人各有意欲行其私而善為治者乃
能總攝而整齊之使之各循其理而莫敢不如吾志
之所欲者則以先有綱紀以持之於上而後有風俗
以驅之於下也何謂綱紀辨賢否以定上下之分核
功罪以公賞罰之施也何謂風俗使人皆知善之可
慕而必為皆知不善之可羞而必去也然綱紀之所
以振則以宰執秉持而不敢失臺諫補察而無所私
人主又以其大公至正之心恭己於上而照臨之是以
賢者必上不肖者必下有功者必賞有罪者必刑而
萬事之統無所闕也綱紀既振則天下之人自將各
自矜奮更相勸勉以去惡而從善蓋不待黜陟刑賞
一一加於其身而禮義之風廉恥之俗已丕變矣惟
至公之道不行於上是以宰執臺諫有不得人黜陟
刑賞多出私意而天下之俗遂至於靡然不知名節
行檢之可貴而惟阿諛軟熟奔競交結之為務一有
端言正色於其間則群譏衆排必使無所容於斯世
而後已此其形勢如將傾之屋輪奐舟艧雖未覺其
有變於外而材木之心已皆蠧朽腐爛而不可復支
持矣苟非斷自聖志洒濯其心而有以大警敕之使
小大之臣各舉其職以明黜陟以信刑賞則何以振
已頽之綱紀而厲已壊之風俗乎管子曰禮義廉恥
是謂四維四維不張國乃滅亡賈誼嘗為漢文誦之
而曰使管子而愚人也則可使管子而少知治體是
豈可不為寒心也哉二子之言明白深切非虚語者
天下豈有兼行正道邪術雜用君子小人而可以
有為者人情不能皆正故古人治世以大德不以
小惠然則固有不必皆順之人情者若曰順人心則
氣象差正當耳井田肉刑二事儘有曲折恐亦未可
遽以為非欲整頓一時之弊譬如常洗澣不濟事
須是善洗者一一折洗乃不枉了庶幾有益為政
如無大利害不必議更張則所更一事未成必閧然
成紛擾卒未已也至於大家且假借之故子産引鄭
書曰安定國家必大焉先古人為政一本於寬今
必湏反之以嚴盖必如是矯之而後有以得其當今
人為寬至於事無統紀緩急予奪之權皆不在我下
梢却是姦豪得志平民既不蒙其惠又反受其殃矣
問為政更張之初莫亦須稍嚴以整齊之否曰此
事難斷定說在人如何處置然亦何消要過於嚴今
所難者是難得曉事底人若曉事底人歷練多事纔
至面前他都曉得依那事分寸而施以應之人自然
畏服今人往往過嚴者多半是自家不曉又慮人欺
已又怕人慢已遂將大拍頭去拍他要他畏服若自
見得何消過嚴問政治當明其號令不必嚴刑以
為威曰號令既明刑罰亦不可弛苟不用刑罰則號
令徒掛墻壁爾與其不遵以梗吾治曷若懲其一以
戒百與其覆實檢察於其終曷若嚴其始而使之無
犯做大事豈可以小不忍為心問為政者當以寬
為本而以嚴濟之曰某謂當以嚴為本而以寬濟之
曲禮謂蒞官行法非禮威嚴不行湏是令行禁止若
曰令不行禁不止而以是為寬則非也或問程子
云論治湏要識體這體字是事理合當做處凡事皆
有箇體皆有箇當然處問是體叚之體否曰也是如
此又問如為朝廷有朝廷之體為一國有一國之體
為州縣有州縣之體否曰然是箇大體有格局當做
處如作州縣便合治告訐除盗賊勸農桑抑末作如
朝廷便須開言路通下情消朋黨如為大吏便須求
賢才去贓吏除暴歛均力役這箇都是定底格局合
當如此做
南軒張氏曰周家建國自后稷以農事為務歷世相傳
其君子則重稼穡之事其室家則躬織絍之勤相與
咨嗟歎息服習乎艱難詠歌其勞苦此實王業之根
本也如周公之告成王其見於詩有若七月皆言農
桑之候也其見於書有若無逸則欲其知稼穡之艱
難知小人之依也帝王所傳心法之要端在乎此夫
治常生於敬而亂常起於驕肆使為國者而每念乎
稼穡之勞而其后妃又不忘乎織絍之事則心不存
焉寡矣何者其必嚴恭朝夕而不敢怠也其必懷保
小民而不敢康也其必思天下之饑寒若已饑寒之
也是心常存則驕矜放肆何自而生豈非治之所由
興也歟美哉周之家法也聖哲相繼固不待論而其
后妃之賢見於簡編太王之妃則姜女也而文王之
母則太任妃則太姒而武王之后又邑姜也皆助其
君子焦勞于内以成風化之美觀后妃則太王文武
之德可知矣以此垂世而其後世猶有若幽王者惑
褒姒而廢正后以召犬戎之禍而詩人刺之曰婦無
公事休其蠶織盖推其禍端良由稼穡織絍之事不
聞於耳不動於心以至於此故誦服之無斁之章則
知周之所以興誦休其蠶織之章則知周之所以衰
其得失所自豈不較著乎以是意而考秦漢以下其
治亂成壊之源皆可見矣
問三代治天下曰井田封建肉刑後世變井田為阡陌
變封建為郡縣變肉刑為鞭笞而末流愈不勝其弊
今欲追復舊制於斯三者何先潛室陳氏曰復古惟
唐得之世業府兵六典建官分畫措置最有法度其
不傳遠者非作法不善自是家法不正無賢子孫耳
先儒謂必有關雎麟趾之化而後可以行周官之法
度古人所以兢業寅畏左規右矩者正欲立箇人樣
以為守法之地耳
西山眞氏曰世之言政者有曰寬以待良民而嚴以馭
姦民也或曰撫民當寬而束吏貴嚴也或曰始嚴而
終之以寬也然則治人之術其果盡於此乎如其盡
於此也夫人之所知也吾何庸思且世之能是者亦
衆矣抑何其合於聖賢者寡也嗚呼吾患不能存吾
心焉爾吾之心存則藴之為仁義發之為惻隐羞惡
随物以應而無容心焉則寬與嚴在其中矣且獨不
觀諸天乎熙然而春物無不得其生者凛然而秋物
無不遂其成者是果孰為之哉曰隂與陽而已人知
天道之妙若是而不知吾之所謂仁義者即天之隂
陽也昔者聖人繫易蓋並言之以見夫人之與天其
本則一自夫汩之以私亂之以欲於是乎與天不相
似矣盍亦反其本而觀之怵惕於情之所可矜顙泚
於事之所可愧此固有之良心而非由外鑠者也吾
能存之使勿失飬之亡以害則天理渾然随感輙應
於其當愛者憫惻施焉非吾愛之也仁發乎中而不
能不愛也於其當惡者懲艾加焉非吾惡之也義動
乎中而不能不惡也吾之愛惡以天不以人故雖寬
而寬之名不聞雖嚴而嚴之迹不立以之治人其庶
矣乎嘗觀古今之變大抵盛衰強弱之分不在兵
力而在國勢不在財用而在人心誠使國勢奠安人
心豫附運掉伸縮惟所欲為以之治財則財可豊以
之治兵則兵可強其機易回而其事易察也惟吾之
所恃者國勢也而操持不定無以遏其趨吾之所恃
者人心也而繫屬不加無以保其固百度搶攘衆志
渙散天下之患方倀然未知底止之地雖兵財之畫
日討月究何益哉或者患國勢未張而欲振以威
刑患財用未豐而欲益以聚歛謂誠信不如權譎謂
忠厚不如刻深有一於兹皆伐國之斧斨蠧民之螟
螣也
鶴山魏氏曰自三代以還王政不明而天下無善治寥
寥千百載間豈無明君令辟修立法度講明政刑欲
以挈其國於久安長治之域者哉然撑東而西傾捉
衿而肘見治之形常浮於亂之意則亦未明乎紀綱
而已矣
魯齋許氏曰孔子曰政寬則民慢慢則糾之以猛猛則
民殘殘則施之以寬寬以濟猛猛以濟寬政是以和
斯不易之常道也革人之非不可革其事要當先
革其心其心既革其事有不言而自革者也為天
下國家有大規摹規摹既定循其序而行之使無過
焉無不及焉則治功可期否則心疑目眩變易紛更
日計有餘而歲計不足未見其可也昔子産處衰周
之列國孔明用西蜀之一隅具有定論而終身由之
况堂堂天下可無一定之論而妄為之哉古今立國
規摹雖各不同然其大要在得天下心得天下心無
他愛與公而已矣愛則民心順公則民心服既順且
服於為治也何有然開創之始重臣挾功而難制有
以害吾公小民雜屬而未一有以梗吾愛於此為計
其亦難矣自非英睿之君賢良之佐未易處也勢雖
難制必求其所以制衆雖未一必求其所以一前慮
却顧因時順理予之奪之進之退之内主甚堅日戞
月摩周還曲折必使吾之愛吾之公達於天下而後
已至是則紀綱法度施行有地天下雖大可不勞而
理也然其先後之序緩急之宜密有定則可以意會
而不可以言傳也是之謂規摹
禮樂
程子曰禮儀三百威儀三千非絶民之慾而強人以不
能也所以防其欲戒其侈而使之入道也禮者人
之規範守禮所以立身也安禮而和樂斯為盛德矣
禮者理也文也理者實也本也文者華也末也理
文若二而一道也文過則奢實過則儉奢自文至儉
自實生形影之類也學禮者考文必求先王之意
得意乃可以沼革禮之本出於民之情聖人因而
道之耳禮之器出於民之俗聖人因而節文之耳聖
人復出必因今之衣服器用而為之節文其所謂貴
本而親用者亦在時王斟酌損益之爾行禮不可
全泥古湏當視時之風氣自不同故所處不得不與
古異若全用古物亦不相稱雖聖人作湏有損益
大凡禮必湏有意禮之所尊尊其義也失其義陳其
數祝史之事也人或勸先生以加禮近貴曰何不
見責以盡禮而責之以加禮禮盡則已豈有加也
禮者因人情者也人情之所宜則義也三年之服禮
之至義之盡也禮樂大矣然於進退之間則己得
性情之正樂随風氣至韶則極備若堯之洪水方
割四凶未去和有未至也至舜以聖繼聖治之極和
之至故韶為備先王之樂必湏律以考其聲今律
既不可求人耳又不可全信正惟此為難求中聲湏
得律律不得則中聲無由見律者自然之數至如今
之度量權衡亦非正也今之法且以為凖則可非如
古法也此等物雖出於自然(一有之數字)亦須人為之但
古人為之得其自然至於規矩則極盡天下之方圓
張子曰禮所以持性盖本出於性持性反本也凡未成
性湏禮以持之能守禮已不畔道矣禮即天地之德
也如顔子者方勉勉於非禮勿言非禮勿動勉勉者
勉勉以成性也禮非止著見於外亦有無體之禮盖
禮之原在心禮者聖人之成法也除了禮天下更無
道矣欲飬民當自井田始治民則教化刑罰俱不出
於禮外五常出於凡人之常情五典人日日為但不
知耳時措之宜便是禮禮即時措時中見之事業者
非禮之禮非義之義但非時中者皆是也非禮之禮
非義之義又不可一槩言如孔子喪出母子思守禮
為非也又如制禮以小功不税使曾子制禮又不知
如何以此不可易言時中之義甚大湏是精義入神
以致用觀其會通以行典禮此則眞義理也行其典
禮而不達會通則有非時中者矣禮亦有不湏變者
如天叙天秩如何可變禮不必皆出於人至如無人
天地之禮自然而有何假於人天之生物便有尊卑
大小之象人順之而已此所以為禮也學者有專以
禮出於人而不知禮本天之自然告子專以義為外
而不知所以行義由内也皆非也當合内外之道
學者且湏觀禮盖禮者滋養人德性又使人有常業
守得定又可學便可行又可集得義能答曾子之
問能教孺悲之學斯可以言知禮矣進人之速無如
禮學學之行之而復疑之此習矣而不察者也故
學禮所以求不疑仁守之者在學禮也學者行禮時
人不過以為迂彼以為迂在我乃是徑捷此則從吾
所好文則要密察心則要弘放如天地自然從容中
禮者盛德之至也古人無椅卓智非不能及也聖
人之才豈不如今人但席地則體恭可以拜伏今坐
椅卓至有坐到起不識動者主人始親一酌己是非
常之敬蓋後世一切取便安也禮文參校是非去
取不待己自了當蓋禮者理也湏是學窮理禮則所
以行其義知理則能制禮然則禮出於理之後今在
上者未能窮則在後者烏能盡今禮文殘缺湏是先
求得禮之意然後觀禮合此理者即是聖人之制不
合者即是諸儒添入可以去取今學者所以宜先觀
禮者類聚一處他日得理以意參校禮但去其不
可者其他取力能為之者大凡禮不可大叚駭俗
不知者以為怪且難之甚者至于怒之疾之故禮亦
當有漸於不可知者少行之已為多矣但不出戶庭
親行之可也毋強其人為之已德性充實人自化矣
正已而物正也古樂不可見蓋為今人求古樂太
深始以古樂為不可知只以虞書詩言志歌永言聲
依永律和聲求之得樂之意盖盡於是詩只是言志
歌只是永其言而已只要轉其聲令人可聽今日歌
者亦以轉聲而不變字為善歌長言後却要入於律
律則知音者知之知此聲入得何律古樂所以飬人
德性中和之氣後之言樂者止以求哀故晉平公曰
音無哀於此乎哀則止以感人不善之心歌亦不可
以太高亦不可以太下太高則入於噍殺太下則入
於嘽緩盖窮本知變樂之情也聲音之道與天地
同和與政通蠶吐絲而商絃絶正與天地相應方蠶
吐絲木之氣極盛之時商金之氣衰如言律中太簇
律中林鐘於此盛則彼必衰方春木當盛却金氣不
衰便是不和不與天地之氣相應
五峯胡氏曰等級至嚴也失禮樂則不威山河至險也
失禮樂則不固禮乎樂乎天下所日用不可以造次
顛沛廢焉者乎
朱子曰天叙有典勑我五典五惇哉天秩有禮自我五
禮有庸哉這箇典禮自是天理之當然欠他一毫不
得添他一毫不得惟是聖人之心與天合一故行出
這禮無一不與天合其間曲折厚薄淺深莫不恰好
這都不是聖人白撰出都是天理法定合著如此後
之人此心未得似聖人之心只得將聖人已行底聖
人所傳於後世底依這樣子做做得合時便是合天
理之自然禮即理也但謂之理則疑若未有形迹
之可言制而為禮則有品節文章之可見矣人事如
五者固皆可見其大槩之所宜然到禮上方見其威
儀法則之詳也問冠昏之禮如欲行之當湏使冠
昏之人易曉其言乃為有益如三加之辭出門之戒
若只以古語告之彼將謂何曰只以今之俗語告之
使之易曉乃佳禮時為大古禮如此零碎繁冗今
豈可行亦且得随時裁損爾孔子從先進恐已有此
意或曰禮之所以亡正以其太繁而難行耳曰然
古人於禮直如今人相揖相似終日周回於其間自
然使人有感他處後世安得如此聖人有作古禮
未必盡用湏别有箇措置視許多𤨏細制度皆若具
文且是要理會大本大原曾子臨死丁寕說君子所
貴乎道者三動容貌斯遠暴慢矣正顔色斯近信矣
出辭氣斯遠鄙倍矣籩豆之事則有司存上許多正
是大本大原如今所理會許多正是籩豆之事曾子
臨死教人去不要理會這箇夫子焉不學而亦何常
師之有非是孔子如何盡做這事到孟子巳是不說
到細碎上只說諸侯之禮吾未之學也吾嘗聞之矣
三年之喪齊疏之服饘粥之食自天子達於庶人這
三項便是大原大本嘗見劉昭信云禮之趨翔登
降揖遜皆湏習也是如此漢時如大射等禮雖不行
却依舊令人習人自傳得一般今雖是不能行亦湏
是立一科令人習得也是一事六經之道同歸而
禮樂之用為急遭秦滅學禮樂先壊漢晉以來諸儒
補緝竟無全書其頗存者三禮而已周官一書固為
禮之綱領至其儀法度數則儀禮乃其本經而禮記
郊特牲冠義等篇乃其義䟽耳若乃樂之為教則又
絶無師授律尺短長聲音清濁學士大夫莫有知其
說者而不知其為闕也古禮繁縟後人於禮日益
疎略然居今而欲行古禮亦恐情文不相稱不若只
就今人所行禮中刪修令有節文制數等威足矣古
樂亦難遽復且如今樂中去其噍殺促數之音并攷
其律吕令得其正更令掌詞命之官製撰樂章其間
略述教化訓戒及賓主相與之情及如人主待臣下
恩意之類令人歌之亦足以養人心之和平古者
教法禮樂射御書數不可闕一就中樂之教尤親切
䕫教胄子只用樂大司徒之職也是用樂盖是教人
朝夕從事於此物得心長在這上面盖為樂有節奏
學他底急也不得慢也不得久之都換了他一副當
情性古者太子生則太師吹管以度其聲看合甚
律及長其聲音高下皆要中律今之士大夫問以
五音十二律無能曉者要之當立一樂學使士大夫
習之久後必有精通者出人今都不識樂器不聞
其聲故不通其義如古人尚識鐘鼔然後以鐘鼓為
樂如孔子云樂云樂云鐘鼓云乎哉今人鐘鼓已自
不識音律只是氣人亦只是氣故相關樂律自
黃鐘至中吕皆屬陽自蕤賓至應鐘皆屬隂此是一
箇大隂陽黃鐘為陽大吕為隂太簇為陽夾鐘為隂
每一陽間一隂又是一箇小隂陽自黃鐘至中吕
皆下生自蕤賓至應鐘皆上生以上生下皆三生二
以下生上皆三生四
北溪陳氏曰禮樂有本有文禮只是中樂只是和中和
是禮樂之本然本與文二者不可一闕禮之文如爼
豆玉帛之類樂之文如聲音節奏之類湏是有這中
和而文以玉帛爼豆與聲音節奏方成禮樂就心
上論禮只是箇恭敬底意樂只是箇和樂底意本是
裏面有此敬與和底意然此意何自而見湏於賓客
祭祀時將之以玉帛寓之於籩豆播之於聲音節奏
間如此則内外本末相副方成禮樂禮樂亦不是
判然二物不相干涉禮只是箇序樂只是箇和纔有
序便順而和失序便乖戾而不和如父子夫婦兄弟
所以相戕相賊相怨相仇如彼其不和者都先緣無
父子君臣兄弟夫婦之禮無親義序别便如此禮
樂無所不在所謂明則有禮樂幽則有鬼神如何離
得如盜賊至無道亦湏上下有統屬此便是禮底意
纔有統屬便自相聽從自相和睦這便是樂底意又
如行路人兩箇同行纔存長少次序長先少後便相
和順而無爭其所以有争闘之心皆緣是無箇少長
之序先自亂了安得有和順底意人徒見升降禓
襲有類乎美觀鏗鏘節奏有近乎末節以為禮樂若
無益於人者抑不知釋回增美皆由於禮器之大備
而好善聽過皆本於樂節之素明禮以治躬則莊敬
不期而自肅樂以治心則鄙詐不期而自銷蓋接於
視聽者所以養其耳目而非以娛其耳目形於舞蹈
者所以導其血氣而非以亂其血氣則禮樂之用可
知矣
西山眞氏曰敬者禮之本制度威儀者禮之文和者樂
之本鐘鼓管磬者樂之文禮樂二者闕一不可記曰
樂由陽來禮由隂作天高地下萬物散殊而禮制行
焉(天尊於上地卑於下萬物散殊有大有小此即制之所由起盖禮主乎别故也)流而不息
合同而化而樂興焉(隂陽二氣流行於天地之間未嘗止息二氣和合而化生萬物)
(此樂之所由興盖樂主乎和故也所謂隂陽二氣者日月雷霆風雨寒暑之類皆是二氣和合方能生成)
(萬物)故禮屬隂(凡天地間道理一定而不可易者皆屬隂)樂屬陽(凡天地間流行運轉)
(者皆屬陽)禮樂之不可闕一如隂陽之不可偏勝(一歲之間寒暑)
(之相易雨露霜雪之相濟方能氣候和平物遂其生陽太勝則亢而為旱隂太勝則溢而為水有隂無陽)
(則物不生有陽無隂則生而不成)禮勝則離以其太嚴而不通乎人
情故離而難合樂勝則流以其太和而無所限節則
流蕩忘返所以有禮須用有樂有樂須用有禮此禮
樂且是就性情上說然精粗本末亦初無二理禮
中有樂(言嚴肅之中有自然之和此即是禮中之樂)樂中有禮(言和樂之中有自然)
(之節此即是樂中之禮)朱文公謂嚴而泰(此即禮中有樂)和而節(此即樂中)
(有禮)
鶴山魏氏曰人生莫不有仁義之性具乎其心禮儀三
百威儀三千聖人所以合内外之道而節文乎仁義
者也昔之教人者必以是為先
魯齋許氏曰凡天倫如父子兄弟夫婦長幼禮應如法
不可妄意增損簡易者略之細密者過之皆非也禮
者人事之儀則天理之節文聖人之於儀則節文乃
所以當然者不可易也禮只是箇敬之節文不可
令人後來有悔心亦不可使己有悔心故曰己辭者
猶可受己與者不可奪饋獻亦然聖人感人心天
下和平聖人和順積於中發之為禮樂禮樂之本在
是古人所以作樂寓情性風化於其中非為鐘鼓之
鏗鍧也小雅盡廢四夷交侵禮壊樂崩不能固結人
心人心無所係屬元氣虚隙邪氣乘之以入三百篇
古樂章也與後世樂章大異尤以見古人敦本業厚
人倫念念在是未嘗流於邪僻也傷人倫之廢哀刑
政之苛禮樂廢故也
宗廟
張子曰宗子為士立二廟支子為大夫當立三廟是曾
祖之廟為大夫立不為宗立然不可二宗别統故其
廟亦立于宗子之家
朱子曰王制天子七廟三昭三穆與太祖之廟而七諸
侯大夫士降殺以兩而祭法又有適士二廟官師一
廟之文大抵士無太祖而皆及其祖考也(鄭氏曰夏五廟商六)
(廟周七廟今按商書已云七世之廟鄭說恐非顔師古曰父為昭子為穆孫復為昭昭明也穆美也後以)
(晉室諱昭故學者改昭為韶)其制皆在中門外之左外為都宫内
各有寢廟别有門垣太祖在北左昭右穆以次而南
天子太祖百世不遷一昭一穆為宗亦百世不遷(宗亦)
(曰世室亦曰祧鄭注周禮守祧曰宗亦曰祧亦曰世室周禮有守祧之官鄭氏曰遠廟為祧周為文武之)
(廟遷主藏焉又曰遷主所藏曰祧先公之遷主藏于太祖后稷之廟先王之遷主藏於文武之廟羣穆於)
(文羣昭於武明堂位有文世室武世空鄭氏曰世室者不毁之名也)二昭二穆為四親
廟高祖以上親盡則毁而逓遷昭常為昭穆常為穆
(昭之二廟親盡則毁而遷其主于昭之宗曾祖遷于昭之二新入廟者祔于昭之三而高祖及祖在穆如)
(故穆廟親盡放此新死者如當為昭則祔於昭之近廟而自近廟遷其祖於昭之次廟而於主祭者為曾)
(祖自次廟遷其高祖于昭之世室盖於主祭者為五世而親盡故也其穆之兩廟如故不動其次廟於主)
(祭者為高祖其近廟於主祭者為祖也主祭者沒則祔于穆之近廟而逓遷其上放此凡毁廟遷主改塗)
(昜檐示有所變非盡毁也見榖梁傳及注)諸侯則無二宗大夫又無二廟
其遷毁之次則與天子同(但毁廟之主藏於太祖)儀禮所謂以
其班祔檀弓所謂祔於祖父者也(曲禮云君子抱孫不抱子此言孫可)
(以為王父尸子不可以為父尸鄭氏云以孫與祖昭穆同也周自后稷為太祖不窟為昭&KR1382;陶為穆以下)
(十二世至太王復為穆十三世至王季復為昭十四世至文王又為穆十五世至武王復為昭故書稱文)
(王為穆考詩稱武王為昭考而左氏傳曰太伯虞仲太王之昭也虢仲虢叔王季之穆也又曰管蔡魯衛)
(文之昭也䢴晉應韓武之穆也盖其次序一定百世不易雖文王在右武王在左嫌於倒置而諸廟别有)
(門垣足以各全其尊初不以左右為尊卑也)三代之制其詳雖不得聞然
其大略不過如此漢承秦敝不能深考古制諸帝之
廟各在一處不容合為都宫以序昭穆(韋元成傳云宗廟異處昭)
(穆不序但考周制先公廟在岐周文王在豊武王在鎬則都宫之制亦不得為與漢亦無甚異未詳其說)
貢禹韋元成匡衡之徒雖欲正之而終不能盡合古
制旋亦廢罷後漢明帝又欲遵儉自抑遺詔無起寝
廟但藏其主於光武廟中更衣别室其後章帝又復
如之後世遂不敢加而公私之廟皆為同堂異室之
制(見後漢明帝紀祭祀志又云其後積多無别而顕宗但為陵寝之號)自是以來更歷
魏晉下及隋唐其間非無奉先思孝之君据經守禮
之臣而皆不能有所裁正其弊至使太祖之位下同
孫子而更僻處於一隅既無以見其為七廟之尊群
廟之神則又上厭祖考而不得自為一廟之主以人
情而論之則生居九重窮極壮䴡而沒祭一室不過
尋丈之間甚或無地以容鼎爼而隂損其數孝子順
孫之心於此宜亦有所不安矣肆我神宗始獨慨然
深詔儒臣討論舊典蓋將以遠迹三代之隆一正千
古之繆甚盛舉也不幸未及營表世莫得聞秉筆之
士又復不能特書其事以詔萬世今獨其見於陸氏
之文者為可考耳然其所論昭穆之說亦未有定論
獨原廟之制外為都宫而各為寝廟門垣乃為近古
但其禮本不經義亦非古故儒者得以議之如李清
臣所謂略于七廟之室而為祠於佛老之側不為木
主而為神象不為禘祫烝嘗之祀而行一酌奠之禮
楊時所謂舍二帝三王之正禮而從一繆妄之叔孫
通者其言皆是也然不知其所以致此則由於宗廟
不立而人心有所不安也不議復此而徒欲廢彼亦
安得為至當之論哉祖有功而宗有德是為百世
不遷之廟商六百年只三宗皆以有功德當百世祀
故其廟稱宗至後世始不復問其功德之有無一例
以宗稱之古人七廟恐是祖宗功德者不遷胡氏
謂如此則是子孫得以去取其祖宗然其論續謚法
又謂謚乃天下之公義非子孫得以私之如此則廟
亦然問漢儒所論如何曰劉歆說得較是他謂宗
不在七廟中者謂恐有功德者多則占了那七廟數
也或問遠廟為祧如何曰天子七廟如周文武之
廟不祧文為穆則凡後之屬乎穆者皆歸於文之廟
武為昭則凡後之屬乎昭者皆歸乎武之廟也昭
穆昭常為昭穆常為穆中間世祖太廟門向南兩邊
分昭穆周家則自王季以上之主皆祧于后稷始祖
之夾室自成王昭王以下則随昭穆逓遷于昭穆之
首廟而止如周則文王為穆之首廟凡新崩者祔廟
則看昭穆但昭則從昭穆則從穆不交互兩邊也又
云諸廟皆有夾室問廟主自西而列何所據曰此
也不是古禮如古時一代只奉之於一廟如后稷為
始封之廟文王自有文王之廟武王自有武王之廟
不曾混雜共一廟古者一世自為一廟有門有堂
有寝凡屋三重而墻四周焉自後漢以來乃為同堂
異室之廟一世一室而以西為上如韓文中家廟碑
有祭初室祭東室之語今國家亦只用此制故士大
夫家亦無一世一廟之法而一世一室之制亦不能
備故温公諸家祭禮皆用以右為尊之說獨文潞公
嘗立家廟今温公集中有碑載其制度頗詳亦是一
世一室而以右為上自可檢看伊川之說亦誤昭穆
之說則又甚長中庸或問中已詳言之更當細考大
抵今士大夫家只當且以温公之法為定也家廟
要就人住居神依人不可離外做廟又在外時婦女
遇雨時難出入
臨川吳氏曰古之大夫元士有家有家者何謂都邑有
食采之田以奉宗廟子孫雖不世爵而猶世禄承家
之宗子世世守其宗廟所在而支子不得與焉宗子
出在他國而不復然後命其兄弟若族人主之此古
者大夫士之家所以與國咸休而無時或替也
性理大全書卷六十六
