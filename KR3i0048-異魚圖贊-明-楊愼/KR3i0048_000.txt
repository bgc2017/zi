異魚圖贊譜錄類三(草木禽魚之屬)
提要
(臣)等謹案異魚圖贊四卷明楊慎撰慎所著
古音略例諸書已别著錄是書前有嘉靖甲
辰自序稱西州畫史錄南朝異物圖將補繪
之閱其名多蹖錯文不雅馴乃取萬震沈懷
遠之物志效郭璞張駿之贊體或述其成製
或演以新文句中足徵言表即見不必張之
粉繪□之艷彩凡魚圖三卷共八十七種為
贊八十六首附以海錯一卷共三十五種為
贊三十首詞頗古雋雖詮釋名義不過形容
厓略而遽云可以代圖未免自詡之過然大
旨雅贍固博物者之所宜參考也乾隆四十
六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
刻異魚圖讃題辭
昔周公教成王讀爾雅而孔子訓門人學詩亦曰多識
於鳥獸草木之名然則博物洽聞固聖哲所不廢已用
修書破萬卷學擅五車乃以其緒搜剔異聞旁采稗史
譔為異魚圖讃時出新裁襍以古語窮極於蚌貝蜃螺
細極於鯤鮞跳䱓竭江羅海括怪囊竒玉屑霏香雅致
可誦此亦爾雅之註脚矣昔張司空博物而百歲老狐
千年華表莫逃精鑑懼而夜泣温嶠然犀而水府畢獻
其狀用修此讃母乃令海藏鮫人散落珠璣江淮水族
朝宗學海耶是書向未&KR0866;板臨從友人朱汝修氏得鈔
本錄之藏為帳中之秘蓋千載於兹矣滇雲萬里負笈
為難巾笥偶携聊充枵腹
直指周公見而嘉之曰子思論道始於夫婦知能終於
鳶飛魚躍而莊子知濠上之鯈魚謂性天之相契用修
所著母乃非道機乎君子茂對天地樂育羣生欲使昆
蟲草木並暢鳥獸魚鼈咸若其可以細故忽諸詩紀牧
人乃□而稽諸大人之占曰衆維魚矣實維豐年魚鱗
族也而□占若此則周宣中興之盛可想見矣是用付
之剞劂以廣
直指公對育之化用徵大人之占刻成於萬歴戊申之
旦月而提學道僉事范允臨謹識歲月於左
異魚圖贊引
有西州畫史錄南朝異魚圖將補繪之予閱其名多蹐
錯文不雅馴乃取萬震沈懷遠之物志效郭璞張駿之
贊體或述其成製或演以新文其辭質而不文明而不
晦蕳而易盡韵而易諷句中足徵言表即見不必張之
粉繪□之&KR2594;彩矣異鄉素居枕&KR0034;罕營為之猶賢聊以
永日
魚圖三卷贊八十六首異魚八十七種附以螺貝蜃
蚶海錯為第四卷贊三十首海物三十五種
總之凡一百二十二種嘉靖甲辰十一月望日升菴
楊慎書
