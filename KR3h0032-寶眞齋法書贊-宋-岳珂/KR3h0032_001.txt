寳真齋法書贊卷一
宋岳珂撰
歴代帝王帖
唐太宗枇杷子帖(案枇杷子帖本唐高祖書淳化閣帖誤標為唐太宗恭閱)
(欽定重刻淳化閣帖辦事蔣王惲鎮蜀時事折衷至當垂信千秋此標題既誤其跋與贊皆誤難以改正)
(人標題下據後例各注書體行數此獨缺佚姑並仍舊文謹識其誤)
使至得所進枇杷子良深慰悦嘉果珍味獨冠時新但
川路既遥無勞更送今者梅炎藻夏麥氣迎秋香飄蘭
坂之風鏡轉桂巖之月為善之暇想足怡神延望白雲
載深離緒聊疏綠字此不多申諮二十九日
右唐人摹太宗文皇帝枇杷子帖真蹟一卷字蹟略
肖王導于法書中自是一體淳化祕閣帖載焉惟太
宗一神武定天下而天縱字學乃與繇羲輩並驅爭
先應姿天日雄略霆電藹然見于尺牘間尚可髣髴
其萬一世近得之親見書精稔于士習筆筆取似閣
本可稽雖摹豈易得也得帖不著歲月軸玉標錦尚
是先君手裝與後來所得御府帖無小異益信其真
而可寶云
贊曰武帝以蒲萄弊漢明皇以荔枝蹙唐彼自謂英
姿之略同曾不知邦本之易戕觀帝之帖視人如傷
蓋不特掞辭冠八代之英結字傳二晉之芳又得所
謂公子御說宜君之言而合乎孟軻氏保民而王也
太宗皇帝處分手札御書(楷書三行)
王浦魏仁溥只今來學士院聽處分十三日
右太宗睿文皇帝御書處分手札真蹟一卷五季不
綱惟皇上帝誕啟元聖以紹三代以挈八綋武緯文
經弛張迭用維時宸藻皆所以恢雄斷闡廟謨隂闔
陽闢海嶽震動臣嘗伏閱國史范質王溥魏仁浦以
翊戴勲同綜天縡今御筆所召獨薄仁浦二人而不
及質帖尾書十三日攷之建隆元年七月辛亥以河
東偽宰相衛融為太府卿壬子幸宰相范質第質卧
病既久上深憂之故親往視焉按長歴辛亥為十三
日豈將經營太原而質方被病故不預于召耶歲月
不聯書無復可以攷之聖意然二相以鼎足承君之
誼為前朝四近之司早昧經綸恭祗明詔其必有以
感宸心備聖問或者阿衡為不召之臣良平為帷幄
之佐神謨重經他有決擇抑未可知也臣又聞帝以
英武定天下雄槩大略寓之筆法類皆飄逸勁特建
隆以後凡廟算區畫軍書應酬今多藏祕閣率是塗
改此札凡十有七字如天臨日麗端粹静嚴盖尊禮
宰臣指授將帥自不可以竝日語宜乎其不同也浦
溥字互用殆肆筆之誤帖故入附馬都尉李瑋家有
含光子臣瑋印在紹定戊子三月得之高平范必成
盖忠宣公純仁之孫故家典刑故多中原遺物百拜
紙贊冠于宸章
贊曰於赫炎圖真主勃興人文其昌天開神機海嶽
洗氛龜龍發祥明明廟謨麾指變更著于宸章十行
之頒六合驛行動罔不臧片幅所傳神護鬼呵積于
嫌緗筆縱墨濃竒正迭參芸閣之藏臣傳此札字體
静嚴意態齋莊或指以疑臣謂不然各適所當前朝
大臣帝心所祗理異尋常豈以軍書龍戰鷹揚而可
比方或敬而咨或召而親都俞巖廊帝心所形帝札
所存默寓弛張璆琅鳴琚佩玉以趨韜鋒歛鋩闢闔
坤乾風霆雲煙萬世所望意其當時左右拱承日思
贊襄君臣同心始于一堂以逹八荒後三百年來瞻
奎躔猶知激昂有偉副車承平之儲印以含光劫火
洞昏玉&KR1923;金題猶識褾裝於昭帝圖詔于後昆不愆
不忘惟天縱之能惟心之亨惟斷之剛臣得其真寶
以昭之冠于百王
太宗皇帝古詩御書(草書十八行)
口口口口口口易過朝昏鶴影臨棋局松花落酒盆注
書銷歲月點易教兒孫宿客應相笑疎慵不掩門
敕太宗皇帝御草書臣李瑋恭題(隸書二行)
前一紙六字糜損(楷書卷後不著姓名)
右太宗文武皇帝御書古詩真蹟一卷參墟繼伐戎
弓載&KR1060;人文蔚興爰及游藝太清傳歴代之刻翰林
置侍君之官借摹徧逮于副車搜訪旁求于異國擷
英潄潤維聖授能天葩宸章晃耀八極迹其撫遺什
以興慨寓神毫而掞藻脩然肆筆不間蒿萊盖由時
鄧郅平政亦多暇玉除瑤殿得以寄心俯視五季風
塵之搶攘八紘六合之間不啻出焦灼而被昭回也
詩首六字已化龍梭卷末一題猶存蠧簡甲第之毖
藏未泯北宫之印識如存紹熙庚戌六月先臣佐大
戎得之尚書臣張杓
贊曰乾德之五星旋于降婁開文祥兮太常之英姿
跨頡歴籀開大荒兮游藝之神&KR1922;古轢今奚鐘王兮
維副車之題在承平時謹毖藏兮維北宫之璽施于
中興傳帝皇兮維臣其得之錦&KR0758;瓊圅絢宸章兮
太宗皇帝南牙謝熊白狀(楷書七行外封一行面籖不存)
熊白五斤右伏蒙眷私遠有貺及感佩之至但切下情
謹修狀陳謝伏惟照察謹狀十二月二日特進檢校太
尉兼中書令行開封尹趙(花書)狀
特進檢校太尉兼中書令行開封伊趙匡義狀謹封
右太宗皇帝南牙謝熊白狀并封一卷御筆書名在
焉著以一印曰開封尹新鑄印建隆友悌之德上與
天通翼翼上都首重尹正體雄事特遹昭倚毗而當
時餉問之往來酬酢之禮度盖皆與外廷等開國宏
模廣大明白如日麗空天倫之真聲應氣合如雨山
雲躋登羲農之基締創一心又如左右手之相與畢
力是宜億萬斯年衍宋丕圖彼漢抑左官六朝置籖
帥坎蛙之見局局可羞蠛蠓泰山固無以議為也帖
雖吏牘而潛躍之舊名京府之新印皆于是以見物
以誠致不以瀆拒書以事答不以美觀國初淳古氣
象又藹然于盈咫尺幅之間斯盖足以竝龍閣之藏
而侈下國之觀矣謹按李燾續通鑑長編乾德三年
九月乙未令中書門下樞密院三司使及臺省寺監
開封興元尹皆别鑄新印比書制悉增大焉革五代
之弊陋也是印盖當時所鑄云嘉定甲申歲六月臣
遣人往比得之中原實與謝訪支降二筆偕來用奉
而傳冠于别帖之首
贊曰鼎食之珍義比美芹致者何人姓名之已湮天
筆之存龍跡紛緼暗于風塵拱護之有神字取其均
楷取其陳質勝于文繄風俗之淳鑄印以新繫姓以
親昭哉天倫繄友悌之真鳴呼有典有則詒厥子孫
此帖之傳奚止乎關石之與和均臣繫以詩式著厥
因聖制不磨攷于斯文
真宗皇帝御製朱表御書(楷書二十九行尾記兩小行)
臣言臣欽承命歴祗紹宗祊靡資泰紫之儲仁豈獲基
扃之多祐向自乾文昭錫邦禮交興云岱之峯魏脽之
壤升禋而紀號奠玉而省方延丕貺于三神均太和于
九域殊尤之事輝映于古今祗畏之心戰兢于夙夜不
敢暫形逸豫少啟振矜庶保永圖以承純錫比者宗邸
不謹炎燎驟興外接端闈内延正殿既震驚之攸甚實
寤寐而罔寧是以愈務側身更思克己期膺天鑒用集
民禧然懼𦕈姿莫諧精感虞後艱之未已倍積軫憂祈
丕蔭之曲垂克流繁社稷虔伸于仰訴冀誕照于至誠
善應來同咎徵尤息誓勤育物欽答延祥臣無任懇激
虔祈之至謹奉表奏告以聞臣誠惶誠切頓首頓首謹
言大中祥符八年六月六日嗣天子臣上表(至六月二十七日上)
(表焚奏井上者)龍圖天章閣
天聖三年六月日奉聖旨裝褫成卷
入内内侍省内侍殿頭銀青光禄大夫行内侍省内謁
者勾當龍圖天章閣飛騎尉臣裴愈入内内侍省内侍
殿頭朝奉郎守内侍省内侍内侍伯勾當龍圖天章閣
上騎都尉臣盧道隆入内内侍省内侍殿頭朝奉郎守
内侍省内府局令勾當龍圖天章閣騎都尉臣揚承德
入内内侍省内東供頭奉官朝奉郎守内侍省内侍伯
勾當龍圖天章閣上輕車都尉臣全克隆
右真宗章聖皇帝御書御製朱表稾真蹟一卷祥符
郅隆天瑞薦臻雖休勿休惟聖克念聿因仁愛以祈
邦釐大矣哉肆筆之神蹤廸威之寅監也陟降左右
順則弗違一諶感通遄格嘉應是書在承平時實彙
藏天章閣上寫以七寶砑金牋首用御製小璽後列
天聖職掌官吏臣名背用天章閣印精康失守軼落
人間風塵百年神物呵毖寶慶改元之正月臣在京
口餉治遺間至北京得之以歸褾以青綺東以縹帶
雖塵暗碎裂尚可想汴都列閣遺制祖宗示朴之意
于是尤有攷焉睠瞻西清未洗鼯穴之嘯涕泗北望
幸覩龍梭之神什襲敬傳昧死祗贊
贊曰宋德茂三世祥符闓九清兢業帝道登陟降王
心寧龍鸞夜染翰虎豹晨抽扃宸心動惕憂精思入
杳冥慶隂雲裔裔飆景風泠泠朱表動淵監蒼旻聞
德馨岧嶤瞻天章邃穆環禁庭昭回河漢隔澒河山
河腥流傳幾百年撝呵猶六丁金牋烟玉字蜀帶要
吳陵大名標北都寶慶恢中興邊塵失歐脱趙璧歸
連城百年神蹟晦再拜感涕零探驪方得雋負馬仍
騰英天心正昌唐文軌將收京願言豁氛霾長仰奎
星明
真宗皇帝南牙謝訪狀(楷書八行外封一行)
伏蒙殊私以元侃叨奉聖恩特垂(案此下缺佚字數未詳)
口口親王謁制前此蓋無攷惟淳熙翰林學士承旨
洪邁之父忠宣公皓在燕山時嘗得神宗為穎王時
封還李受門狀受之狀曰右諫議大夫天章閣待制
兼侍講李受起居皇子大王而其外封題曰台銜回
納下云皇子忠武軍節度使檢校太尉同中書門下
平章事上柱國潁王(名)謹封名乃親書其後受之子
覆以皇繳進因藏于顯謨閣故皓得之其事著于隨
筆邁又引錢丕行年雜紀謂仁祖為昇王受恩命丕
為將作少監亦投賀狀王降回書僉字啟頭參稽互
觀回以大狀前名後押至道之制也回書用僉啟天
禧之式也書名封還門狀而不答治平之故事也豈
隨時更革定于睿斷而不一耶抑友傳諮記之具議
顧皆不襲用耶謙尊而光卑而不可踰今帖有之矣
得之與太宗南牙帖同時繫之以贊式昭宸衷
贊曰自虎闈之教廢分絶堂陛偉聖皇之訂禮得古
意于胄齒南牙既啟有煜朱邸鏘鏘佩履謁刺真委
不愛尺紙錫以雲體天光之下彼藹然主噐不居其
貴此其所以詒天禧之謀垂治平之制臣贊而藏昭
示物軌以續洪氏之祕尚寶勿替式示萬世
仁宗皇帝二詩御漢體書(二紙各七行)
花領紅鬃一向偏綠槐香陌欲朝天仍嫌衆裏驕行疾
傍鐙深藏白玉鞭
慶歴八年四月二十八日
腰間寶劒七星文臂上彫弓百戰勲見說雲中擒醜虜
始知天上有將軍
慶歴八年四月二十八日(御押)
右仁宗神文皇帝御漢體書真蹟一卷慶歴詩多睱
文恬武熙嚴除清廂璧跗琅鈕所以宣暉昭回燀被
翾肖隨適而寓式抒聖心是詩之傳固足以紹祖武
之英蹤詒太平之偉觀臣沐浴遺化企瞻盛朝聞在
野而不知尚占至治望樂游而如見徙有微心嘉定
戍寅仲春得之中都新婺州戎帥臣張松家書本太
傳鄧公臣士遜家舊書有南陽及宋卿等八印皆存
其半盖後人所用者又有御府大小四印其一表以
御押月時互載盖出同日用嫓寶藏庸示來世
贊曰鴻荒有開昉頡鳥跡字學之興亦既象物漢有
議郎曰臣蔡邕帛書發竒出淳古蹤千齡寥寥嗣響
逾邈貞觀御牀淳化祕閣雲漢之章施于仁皇厥惟
天葩源宋跨唐萬幾燕閒成是肆筆弛張異用游戲
如一士俗之成玄默自躬見于首篇尚絅之風安不
忘危尤示注意筆墨之餘又形拊髀慶歴之治太平
極功帝心所存天地與同春朝鳴珂秋塞沈析一視
之仁昭此聖學海嶽八極羲娥九霄嫓于寳藏萬世
見堯
仁宗皇帝濃風二字御書(楷書兩紙濃字北風字差小)
濃風
右仁宗皇帝資善堂御書濃風字真蹟一卷天禧末
帝在資善聖質夙成掞藻摛華時寓翰墨翰林學士
臣錢惟演以左戚進因得而蔵上具錢氏三印及末
縫半印臣嘉定戊寅三月假守檇李有錢氏孫澥持
以求售敬贖而取之
贊曰維聖肆筆根于天神蹤合作皆自然勁腴華實
無以偏春秋雖富力已全天禧資善環綺園隻字落
紙時爭傳煌煌翰墨二百年傳家曾是金鑾仙渡江
丈獻仍中原繄臣何人望奎躔欲知付受須瞻前印
以忠孝錢家錢
仁宗皇帝淨字御漢體書(絹本)
淨
右仁宗皇帝御漢體書淨字真蹟一卷絹本糜損惟
小璽與字畫巋然皆存神氣軒翥筆力飄動宛有神
護足為聖世瑞物臣嘗攷帝翰墨之祖與今帖付受
之緒謹按國朝會要乾興元年三月帝在諒闇因至
定陵神御側閱視有筆以木皮為之遂取試書數字
帝素未嘗攻此書偶兹閱試而筆力猶健有如夙習
尋命寘其書靈御前以伸哀慕及分賜執政近臣各
一軸又按歐陽脩歸田錄云仁宗萬幾之暇無所翫
好惟親翰墨而是書尤為神妙凡點畫象物形而點
最難工至和中有書待昭李唐卿撰三百點以進自
謂窮盡物象上亦頗佳之乃特為清淨二字以賜之
其六點尤為可絶又出三百點外臣嘗藏慶歴二詩
字體特小意所用木皮筆盖今帖之祖也而六點出
三百點外則是賜李唐卿為甚明及攷中興實錄紹
興五年二月癸巳知韶州龔言序奏臣祖鼎臣事仁
宗為侍御史嘉祐七年三月十八日春宴前一日上
言謂久旱非宴樂時宜罷宴祈雨仁宗從之翼日駕
回中塗雨作二十三日召先臣預宴詣寶文閣賜漢
體御書清淨帝佛四字兵火散失止藏淨字一軸詔
宣付史館則是龔鼎臣固嘗有是賜矣而所存者止
一字已歸尚方臣嘉定甲申九月遺諜自北歸得此
于真定則與紹興龔氏所獻已灼然為二本豈言序
所藏乃賜龔氏而此字則賜李氏因軼遺于中原耶
然得于中興之初與臣得于北方盖相去九十年龔
李二氏之賜皆止存一淨字又豈偶然耶
贊曰淳化祕閣有晉右軍王羲之帖論此書為至難
叙篤好之不能歎小進之可觀臣嘗謂彼以法書專
門猶自歉于造次窮本之艱何上聖之天縱乃得之
于遺筆一試之間如至和待詔之賜答與嘉祐御史
之特頒俱有取于清淨恍交輝于龍鸞意其開基百
年之家法惟在乎去殺而勝殘或文帝以之而致邦
家之富或曹參以之而息獄市之姦此四十二年之
宏規所以追帝堯之安安覽中興之史牒龔氏之傳
寶固已閟雲章于九關後九十載李氏之軼遺乃復
脱妖氛于百蠻既匪分璧免于同時乃俱窺管豹之
一斑殆猶得判璋以書陽虎之玉持半玦以想王母
之環固物理之有待豈神蹤之或慳此天下日月以
冀巾興而臣子是有以驗天道之好還也
英宗皇帝寧字御漢體書
寧(御押)
右英宗憲文皇帝御漢體書寧字真蹟一卷有御印
御押表其下是書在本朝神逸清麗至昭陵而大全
帝以問安視膳之餘心悟神得掞藻之妙氏肖天真
信乎帝王之羲獻也治平止四年故宸毫睿畫不大
布于天下而臣獨既高平范氏併得之遂與神文龍
蹟竝藏寶真顧非幸歟
贊曰惟漢體書筆法之變于帝王中亦有羲獻有煜
昭陵蒸雲激電品冠一神巾寓萬善于惟治平問安
視膳葩竒自然得于目見傳英染華躬侍筆硯既習
既觀弗咤弗眩心法斯授體勢亦擅故于游戲如墨
帬練惟帝之聖統接堯禪追懷羹牆謀謹詒燕武存
止戈威寓不戰五餌匈奴三登海縣耆髫茹粹支夏
解辮寧人之功是履是踐帝心敢知畔援歆羡妙則
已具奎文式絢揭于座隅以示警勤仁皇之仁惟聖
時憲猗與此寧尸居龍見苞桑其存伐柯不遠事陋
規隨戒存藥眩有籖維瑤有軸維鈿繫此贊詩于帖
之殿
神宗皇帝龍字御漢體書
龍
右神宗皇帝御漢體書龍字真蹟一卷上有御書璽
褾以白玉軸雙龍騰騫製作精妙盖京師顯謨閣故
儲臣嘉定甲申十月遺諜至汴持歸以為信臣謹按
本朝漢體書肇自熙陵真仁而下咸祖遺法帝雖罕
傳遺跡而筆意飄動得體之全維見可攷金華紙與
宣和冬祀詩相類而與定陵朱全不同慶歴之璽大
而方治平之璽小而表以御押此璽之制特圜尚是
熙寧舊物
贊曰應龍之神兮休命之申兮利見大人兮四聖之
傳兮有筆如椽兮得龍之全兮時以乘兮世之熙寧
兮騫騰兮天衢之亨兮與物惟新兮驅雷滃雲兮澤
沛無垠兮旋坤轉乾兮聲氣自然兮其合以天兮嗟
兮龍兮澟兮遺蹤兮歸來兮漢之宫兮
哲宗皇帝御書魏野詩聯帖(雨行中批三行)
洗硯魚吞墨烹茶鶴避烟
元祐四年五月二十九日賜懷(御書押)
右哲宗欽文皇帝御書處士魏野詩聯真蹟一卷元
祐在宥時登太平惟帝富于春秋元臣鉅儒日陪執
經詞畹墨卿時寓游藝用以尊德性而道問學是帖
盖清燕之餘間御宸藻以為當時臣下之賜者也臣
懷不知其為何人紹定戊字歲三月有高平范氏必
成持以求售本忠宣公純仁傅家之藏臣疑未能别
其真鷹因書以示祕書省正字臣吳潛潛方直道山
因報書為臣言比因曝書閱祕閣列聖宸章賞見帝
筆法云無毫髮差殊又云閣上見存一扇面及幅紙
亦各書此聯盖以賜任婆婆者皆帝肆筆意此聯之
佳偶動天賞故屢入于奎文漢章之黼黻臣以是知
故家文獻真有足徵者慨想盛世式揚天芬
贊曰昔翰林承旨臣蘇軾在訪落初勸講邇英賞賜
燕于東宫侈賜詩之恩榮首進畫衮雲裳之篇以頌
聖學之夙成䄂三十四字之昭回自謂與躔殊而竝
珍臣每誦其詩懷其人見其首陋翦桐末戒用兵凡
廻鳳驚鸞之字皆歸之主聖而時平是以知老臣之
用心凛凛常在于持盈偉百年之故家傳相閥之簪
纓蔚文獻其猶存得此幅于遺贏跫然駭目之觀如
復瞻黃繖之下西清臣既探九淵而得夜光遂復持
支機而問客星側聞三神山之所儲是一聯者盖出
于肆筆之屢形不惟足以辨其毫釐之無差亦得以
竊歎夫當時師誦後先熙光緝明故游戲從容無非
墨沙而筆精三薰襲藏再拜寶真雖自幸今日之獲
烟雲章以想元祐獨未知何時之遂登樂游以望泰
陵也
寶真齋法書贊卷一
