寶真齋法書贊卷八
宋岳珂撰
唐摹雜帖
智永千文真草帖(二十八行真草間列)
周發殷湯(至)同氣連枝
右智永千文真草唐人臨寫真跡臣米友仁鑒定恭跋
右唐人摹陳僧智永真草千文真蹟一卷草字始周
發迄于毁傷又自之盛迄于猶子真字始平章迄于
毁傷又自之盛迄于連枝互差一行筆態俱入神品
如鈞天萬舞廣樂畢奏干戚羽籥各適其宜立于兩
階觀聽自爾忘勌惜乎不見其大全也按何延之蘭
亭記智永本右軍七代孫居永欣寺閣上臨書凡三
十年得真草千文好者八百餘本浙江東諸寺各施
一本今有存者猶直錢數萬此帖紙墨與歸田賦頗
類未必非真特無古印識故難據以為信攷寳晉書
史載此摹帖有三本一在國子監直講楊襃處乃粉
蠟紙一在宣德郎陳开處乃楮紙一在丞相蘇公頌
處乃黃麻紙今紙類粉蠟出楊氏卷前一小印末有
小璽亦以慶元庚申歲十月託建康士人張琨于郿
塢得之
贊曰興嗣次韻成一家作者更書遍河沙幾年真草
分正葩變現要作千體誇誰知筆椽出袈裟如擢犀
角抽龍牙墨池摹倣紛天華尚想字母真摩耶
褚遂良枯樹賦帖(楷書四十四行)
殷仲文風流儒雅海内知名代異時移出為東陽太守
常忽忽不樂顧庭槐而歎曰此樹婆娑生意盡矣至如
白鹿貞松青牛文梓根柢盤魄山崖表裏桂何事而銷
亡桐何為而半死昔之三河徙殖九畹移根開花建始
之殿落寔睢陽之園聲含嶰谷曲抱雲門將雛集鳳比
翼巢鴛臨風亭而唳鶴對月峽而吟猿乃有拳曲擁腫
盤坳反覆熊彪顧盼魚龍起伏節豎山連文横水蹙匠
石驚視公輸眩目雕鐫如就剞劂仍加平鱗鏟甲落角
摧牙重重碎錦片片真花粉披草樹散亂烟霞若夫松
子古度平仲君遷森梢百頃槎枿千年秦則大夫受職
漢則將軍坐焉莫不苔埋菌壓鳥剥蟲穿低垂于霜露
撼頓于風烟東海有白木之廟西河有枯桑之社北陸
以楊葉為關南陵以梅根作冶小山則藂桂留入扶風
則長松繫馬豈獨城臨細柳之上塞落桃林之下若乃
山河阻絶飄零離别拔本垂淚傷根流血火入空心膏
流斷節横洞口而欹卧頓山要而半折文袤者合體俱
碎理正者中心直裂一癭銜瘤藏穿抱穴木魅暘睒山
精妖孽況復風雲不感羇旅無歸未能採葛還成食薇
沈倫窮巷蕪沒荆扉既傷摇落彌嗟變衰淮南云木葉
落長年悲斯之謂矣乃為歌曰建章三月火黃河千里
槎若非金谷滿園樹即是河陽一縣花桓大司馬聞而
歎曰昔年移柳依依漢南今看摇落悽愴江潭樹猶如
此人何以堪
貞觀四年十月八日為燕國公書凡四百六十漆字
右唐人摹右僕射贈太尉河南郡公褚遂良字登善
枯樹賦真蹟一卷按寶晉書史此賦是粉蠟紙搨書
後未能二字是雙鈎唐人不肯欺人若無此皆以為
真賦在壽春魏倫處寶章待訪集記借觀之所在潤
州甘露寺予再言于潤江山之勝固攬之矣景與人
會又得竒蹟名鑒以弹壓之百年風流殆不復可見
也寶慶乙酉二月客以帖來自中都紙之粉蠟雖薄
雙鉤未能二字皆儼然如所書帖有蘇激二印蓋未
歸魏氏時又出太簡參政家上有儲氏圖書二正寶
晉所記虞世南枕卧帖在關把處所著之古印必唐
世一好事者今不知其為何人末有鑒定法書印一
凡四百六十七字七作漆書蓋真唐體書稱貞觀四
年為燕公書按唐史當是于志寧然攷其時猶未進
封志寧蓋襲祖謹爵意史所載歲月或誤也徐浩古
蹟記謂中宗時中書令宗楚客以閒居賦同此作十
二扇屏風大會貴要張以示之其此摹之祖歟中興
後書入御府有紹興印著馬
贊曰開禧之元予仕軍庾偕朋命駕嘗即甘露慨懷
海岳賦詩弔古朅予再來乘軺兹土復登多景乃得
斯賦江山几案風月樽俎俛仰迹陳卧臨意寓維賦
之作自庾開府殷歎婆婆桓懷雄據染翰行墨自唐
摹褚蘇印儲錄魏藏米譜後百餘載見我詩句又二
十年真蹟斯睹地有顯閟物遂散聚抑人與對非鑒
奚取獨慙予者莫踵遐武誰其後先傳此縑素朝猿
暮鶴秋霓春霧是書其存尚想吞吐
薛稷夏熱帖
夏熱體中復何如二十八日遣書至魏十三兄處今早
信還聞奉九姑已過揚囗追問不及極馳情也六&KR0146;囗
當使囗往省不審囗遠囗稷再拜
右唐人摹太子少保黃門侍郎薛稷字嗣通夏熱帖
真蹟一卷帖無古印識而跋卷有外府一印蓋近世
藏書家歷官所用莫知其為誰也筆力實竒甚如極
馳等字與予家藏歐陽率更臨大令何如帖正同信
乎筆法源委之本無殊也寶慶乙酉二月得之霅上
贊曰帖中月字用武后書體因其時也魏字粉如葩
葉之當風轉而竒也遡晉千年如極如馳也既宜于
今而于古亦師也既變于已而于人亦資也米芾有
言功名不如翰墨抗少保而躋之謂五王其卑也予
固從而貴其帖而亦未暇辨其是非也
顔魯公祭文帖(草書二十二行)
壬申十三叔銀青光禄大夫使持節蒲州諸軍事蒲州
刺史上輕車都尉丹陽縣開國侯顔真卿以清酌庶羞
祭于亡姪贈贊善大夫季明之靈惟爾挺生夙標幼德
宗廟瑚璉階庭蘭玉每慰人心方期戩榖何圖逆賊間
釁稱兵犯順爾父竭誠常山作郡余時受命亦在平原
仁兄愛我俾爾傳言爾既歸止爰開土門土門既開兇
威大蹙賊臣不救孤城圍逼父陷子死巢傾卵覆天不
悔禍誰為荼毒念爾遘殘百身何贖嗚呼哀哉吾承天
澤移牧河關泉明頃者再陷常山攜爾首櫬及兹同還
撫念摧切震悼心顔方俟還日卜爾幽宅魂而有知無
嗟久客嗚呼哀哉尚饗
右唐人摹顔魯公祭文帖真蹟一卷公節偉矣日月
有蔽蝕山河有隤決而一門之全名英烈言言炳炳
實與天地相為終窮是帖蓋當時奠祝之文片言所
存皆足以對越無愧數百世而下讀之尚使人凛凛
有生氣也嘉定乙酉歲十一月高安倅沈君鏜聲甫
得之霅上名卿家明年二月書來緘以見遺筆法蓋
雙鉤摹體紙亦唐世物
贊曰當天寶之季歲騰紫宫之長彗駭漁陽之駃騠
將道洛以飲渭以十五萬衆鼓行之勇涉二十四郡
無人之地偉顔門之競爽獨舍生而取義有常山以
為之兄有魯公以為之弟合羣從而死難慟三軍而
雪涕蓋將豁百世而開瞶矇澄六合而蕩氛翳手締
絶紐躬支横潰射羿日之並出扶杞天于將墜斯文
也所謂質之鬼神而無疑建諸天地而不悖人豈止
于區區之一酹于虖誤主有人效忠何罪胡大僇之
正不致于林甫之流而所遭之慘乃及于泉明之輩
予持此評氣洶心痗豈徒贊八體之書抑以代千載
之誄
李邕光八郎帖(行書十行)
即欲迎濮王八郎後來足得未勞急也蒙周至惠鹿欲
報適來風水事也少于道左申謝耳回還使馳白不次
李邕狀諮光八郎記室二日勞借馬甚堪騎悚息濮王
少若門還報驛上安置得不示之
右唐人摹北海太守贈袐書監李邕字泰和光八郎
帖真蹟一卷明皇之子琚封于光太宗之曾孫嶠襲
于濮唐世重郎稱在至尊猶或名之故雖帝子之貴
弗為瀆也邕以宗室在属籍致迎勞通假借親親之
誼為有加焉按寶晉書史帖以元祐丁夘得之甬上
石夷庚處有唐氏雜迹陳氏圖書印寳晉為之贊凡
三十二字今此帖無印識字有雙鈎摹體蓋唐世本
也珂慶元己未歲在九江嘗與寓公直秘閣張棟之
子似仲有之游見其家藏米筆甚富有一帖言唐人
摹邕帖筆法梗概而無其帖彙在米卷中今尚省其
語後二十一年珂掾西府見此帖于一醫家云得之
天上故貴臣之藏有印識又五年歲甲申月黃鐘託
中都士人購得之有之已死其家湮矣不復可見寶
晉帖意竒物之合必有時慨想真蹟尤未易見也
贊曰北海書名亢其宗雖摹猶足傳竒蹤已鳴褚籥
調歐鏞更拔永戟推羲鋒平生鑒賞襄陽公二寳相
避如燕鴻青氈閱世儻可逢定見重合延平龍
庚無名人帖(非紀錄不概非繫著不詳或軼氏名或鮮倫類猶不可闕祕閣尚矣因引而伸)
(之)
李玄胄清慎帖(楷字五行)
李玄胄曰先帝囗囗囗囗囗者何先或對曰清固為
先次復問吾吾答詔曰清慎之道相湏而成必不獲已
慎為大也清者不必慎慎者必自清亦由仁者必有(案此)
(下原本有缺字)
右錄李玄胄清慎問答唐人真蹟臣米友仁鑒定恭跋
右唐人李玄胄清慎問答帖真蹟一卷絹素百裂僅
可補綴氣全神秀落落如星斗爭耀光芒陸離有藏
書家印後登御府有一璽在旁嘗著石刻今按元刻
已亡十餘字蓋斷爛之不容收拾者嘉定辛巳歲二
月予官江東漕臺初購此帖于四姓小侯劉氏家函
貯以來偶與客燕坐忠宣堂上發書展玩字字隨風
吹舞客驚亟掩卷曰古則古矣褾而新之誰當知者
予復之曰當遂以子為證相與一笑觀他書竟不再
視至甲申歲九月始褫而藏之
贊曰洗箕山之耳緘周廟之口雷孤竹之腹策六馬
之手清乎慎乎有餘緼乎二者之間吾其隱乎
楞伽經注帖(草書三十一行題目係楷書)
唐楞伽經注
力有十力明有三明現千種萬類一時俱生無有障辱
心不用故得自覺聖智佛言我不對小乘說我大乘佛
乘者非言說文章亦非真諦解脱此明其體斷二根本
者貪愛與無明名二根本諸使隨泯不現無有生根名
害如甘鼠嚙人瘡雖差遇雷聲即微發此微細習使斷
名害羅漢以三空觀已陰無和合畢志不生名破僧斷
除七種識覺想分别知名出佛身血不印八故以八體
真梵音有八種一最醇聲二諦了聲三柔軟聲四調和
聲五尊重聲六不誤聲七深遠聲八不女聲此八聲有
八故八八六十四念更正勤神足根力覺(下一字紙裂不可辨)我
之所攝受記著生所生二心壊二俱離相非非平䓁
性生因果平等我無我平等平等者是人法平等非
性者明非有性非非性者明非無性非性悉離者雙破
二非也對異說如對有說空對生死說世世對六道說
法界對五陰說如生身對治門故聞是心量聲聞對囗
口□囗故緣覺計十二因緣(四字紙裂難辨)緣自覺聖智内正
得生不由他悟知我滅知自囗相知不生不滅此是蘆
迦耶陁弟子以得俗通惟說身覺不離于量見聞覺識
此等三法但有其名而無實體以息論端自覺聖智為
一自宗有無是二心執冥初是當求那亦依諦六法論
者一天文二陰陽三算數四醫方五知文六知武
右唐無名人書楞伽經注真蹟一卷首尾大小凡五
璽按元標帖曰褚河南乃侍書輩所作匪出宸翰予
故疑其未然或售者益之者也然其為故物明甚褚
法清勁今書圖妙體勢固易察識寳慶乙酉三月得
之后家高氏凡注文皆簡當與今釋藏所著定不同
贊曰貝多之葉來金仙益以注釋非忘言䮚伽著在
西域編名雖或訛經則傳唐世經生筆力便兹文流
布今幾年河南題字恐未然留與末世觀蹄筌
使至帖(行書五行尾批草書一行)
使至得狀為慰五月中楊慶廻已遣書此不一一付白
肜(所)七月十二日
無事勿專使人來
右唐無名人使至帖三十六字真者二十有八草者
七花書者一筆法類李邕而花書之名弗復可識疑
以傳疑故惟以歸之無名人也有永存珍袐印二其
一所存者半未著御府大小五印得此帖時又有格
天閣一印既得而裂去蓋郿塢所珍者嘉定庚辰七
月十二日得之建康
贊曰帖錄于永存之袐蓋出于唐之初世而莫知其
名氏帖題日曰七月十二予亦得之是月之乙巳日
月之適契表之王涯兹謂天意格天之印褾以題識
亦既三褫大弓之竊辱于淪棄我乃一洗贊以志其
始
奉禮帖(草書五行)
褚奉禮謝世法當囗憾度越中書人零落殆盡遠公夙
德不可接對但時復看古帖窺先賢之跡以遣日而已
右唐無名人奉禮帖真蹟一卷紙素皆唐物態圓力
健有貞觀初年風度近世薛紹彭道祖蓋倣其體者
也山隂自晉世而後代為名書人所居鵝沼蘭亭欣
藍永閣遺蹟可攷褚奉禮者不知為何人豈河南家
世耶遠公似亦辯才輩流故有夙德之稱書入御府
淳熙己亥歲偕不倦帖青峰詩得之韓莊敏家先君
手題不書月日
贊曰羣賢修禊書法遂東永欣之傳盛于越中褚雖
莫留猶有遠公至今千巖颯然清風
不倦帖(草書四行)
筆硯用來多時漸欲調適殊發人書興若不醉有目疾
亦到暮書之不倦也
右唐無名人不倦帖真蹟一卷有小璽在卷右似與
奉禮帖同出一手觀帖語大概墨池筆塚于是可想
矣
贊曰昔漢趙壹之非草書曰十日一筆月數丸墨領
袖如皂唇齒常黑雖處衆坐不遑談戲展指畫地以
草劌臂手□皮刮指爪推折見腮出血猶不休輟今
視此帖信乎斯世之有斯人也不學則已學必以工
苟焉而為焉往不窮予既折衷壹之遺論亦以戒學
書者之安于庸也
青峰詩帖(草書八行)
野人不相識偶坐為林泉莫漫愁沽酒囊中自有錢迴
瞻林下路已在翠微間時見雲林外青峰一點圓
近見崔法曹書此詩愛之不覺下筆也
右唐無名人青峰詩帖真蹟一卷帖亦與奉禮不倦
二帖相似意皆出于習書之勤者
贊曰心潜書法神造詩境予意是時萬念俱屏樂非
外騖自得雋永坐令塵埃頓發深省
吳越三王判牘帖(第一帖十一行内字有不全處第二帖牒九行判押三行第三帖十)
(一行第四帖狀十五行判押三行狀字有為判押所蓋不可辨處)
武肅王
敕淮南鎮海鎮東等軍節度使牒
節度正隨身劉仁規奉處分前件人久在軍門志懷忠
幹或比差隨局皆推奉上之心或職列巡封備顯歲寒
之節今者驂隨歸使合議甄升各加超擢之恩以示奬
酬之寵事湏改補節度散子將仍牒知者故牒乾化四
年四月日牒
使尚父守尚書令吳越王
佐正匡國功臣東面防遏都指揮使嘉興鎮遏使光禄
大夫檢校司徒前珍州刺史濮陽縣開國子食邑五百
戸吳重裕右重裕奉指揮下鎮排點將士袛候大軍進
發除留在鎮差使外揀點節級將士已具夾名㭊申上
訖今不審便押赴使袛候指揮謹錄狀申伏聽處分口
且在鎮候(案此四字係錢鏐所判)
右牒件狀如前謹牒
文帖即付軍前(案此六字係錢鏐所判)
貞明四年六月日佐正匡國功臣東面防遏都指揮使
嘉興鎮遏使光禄大夫檢校司徒前珍州刺史濮陽縣
開國子食邑五百戸吳重裕牒
二十三日押(案二十三日四字及押字皆錢鏐所判)
文穆王
敕鎮海鎮東等軍節度使節度散子將充上直從散員
旗副將檢校太子賓客楊瑫牒奉處分前人毅勇資身
忠貞秉志或屢隨征討或頻效驅馳予自紹統山河已
曾遍施酬奬昨者疊膺雙冊繼耀土茅今則特均雨露
之恩溥示維新之命更聞盡節洊可甄升事湏改補節
度子將仍牒知者故牒清泰三年正月日牒
使都統檢校太師守中書令吳越王押
忠懿王
衣錦興國軍安國縣西市看守弘聖王大坵陵客程仁
紹右仁紹戸税係衣錦北鄉每年先次送納並足且仁
紹翁祖去乾寧二年蒙太祖武肅王給帖巡看大坵陵
并及四面山林年前後並無闕失戸内所有雜色差配
夫役從前蒙太祖武肅王批命放免并本軍台命其祖
王批命見在今縣司不委從前看守官中弘聖王大坵
陵滚同一例差點不敢辭論且仁紹戸内塩税米等先
次送納不敢逋欠正限其戸内雜色差配夫役甲頭䓁
伏乞元帥大王鴻恩特降批命念以看守大坵陵年深
不同别事墳戸日夜巡看尚憂闕違許容下縣准前蠲
免冒犯明庭伏候王旨下縣指揮十月日安國縣西市
看守弘聖王大坵陵客程仁紹上狀
建炎己酉八月伯言將適湖湘自江漲挐小舟携幼子
成允過耆仲元于臨安出三王筆判以觀中秋前四日
伯言恭題
紹興丙寅二月十三日悦恭覽(二跋七行)
右吳越三王判牘真蹟一卷有文肅勰之子紹興從
臣伯言跋其卷後錢氏起甿閭開覇府金印玉冊奕
世相授功荗慶衍福于東南一門英烈萬古慨想龍
筋鳳髓寓此判墨猶可以覿蓋世之雄姿也四帖皆
有印識一曰鎮海軍節度使之印二曰東面防遏都
指揮使印三曰鎮東鎮海軍節度使印四曰天下兵
馬大元帥印其印凡十有二皆可攷云
贊曰玉冊之樓壓吳杭山川錦繡開故鄉英姿颯颯
熊虎相紅袍金印交煒煌百年霸府儀物龐山判近
出功臣堂風尾畫諾鵲抵章五雲八體嚴且莊流傳
世世民弗忘鬼神呵護謹毖藏題染猶帶猊鑪香卷
端藻墨十二行紫槖曾是天台房我寳此帖隨縑緗
匪徒嗜古思耿光大誼猶可占尊王
五代名人真蹟
豆盧草田園帖(行書十行内大德來旨垂悉並平起)
外郎云大德欲要一居處畿甸間舊無田園鄜州
雖有兩三處小莊子緣百姓租甸多年累有令公
大王書請却給還人戶盖不欲侵奪疲民兼慮無
知之輩妄有影庇色役以此未便副來旨其他計
外郎當亦細話垂悉謹狀方茶一斤團茶一斤
專令寄往
右後唐同光宰相豆盧革田園帖真蹟一卷唐季不
綱龍戰四野犢子之讖既兆戎温朱耶取之雖得猶
失革自名家子起為行臺左丞相遂開佐歷此帖乃
所與僧往還書其畏彊藩避罪罟蓋慄慄淵冰然其
後卒以故縱田客貶夜郎正坐所畏信乎亂邦之不
可居也是時據鄜乃高萬興官檢校太師中書令封
北平王即革所謂令公大王者官故梁授唐命維新
而顓面正朝者不能致褫鞶之誅而反竊貢秉旄之
佞唐之不競職有由矣帖中名不類革字蓋五代花
書體嘉定甲申歲十月得之中都有前朝五印并古
印一
贊曰書名之訛創自韋陟季衣其風始見書尺狙冠
豺綬乃唐之賊相不加誅而反畏惕禮度盡壊王綱
倒植存此謂何覽者太息
楊凝式烟柳詩帖(行書六行)
天街小雨潤如酥草色遥看近却無最是一年春好處
絶勝烟柳滿皇都
右五代太子太保楊凝式字㬌度烟柳詩真蹟一卷
六臣在唐遺臭萬古汚池蓮瑞人唾不顧如凝式者
迹混節苦既託興于昌黎亦絜蹤于巢許是蓋取伯
夷之事君而褚賁之媿父則所謂筆法端勁意態掀
舞殆出于天真之自然而亦可以見其心跡之粗著
也更藏書家有四印具予得此帖歲在庚午月紀孟
陬日躔端五售者高仲駔于京府
贊曰昔蔡仲之命曰爾尚蓋前人之愆惟忠惟孝孔
子曰危邦不入亂邦不居亦既慟攀車之頻見未易
樂執翿之只且汗漫翰墨浮沈里閭雖所寓之或偏
尚此心之炯如然則箕子之奴蒯徹之巫晏平仲之
知寗武子之愚公兼而全之何有于書乎
寶真齋法書贊卷八
