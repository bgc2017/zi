寳真齋法書贊卷二十二
宋岳珂撰
宋名人真蹟
汪忠定栗冽帖(楷書十行)
伯彦頓首拜啟大參政鈞席即日玄英正序寒氣栗冽
恭惟恊贊政機内脩外攘神明相勞鈞候萬福謹奉啟
起居不宣十一月二十一日伯彥頓首再拜啟大參政
鈞席
右建炎宰相保信節度使開府汪忠定公伯彥字廷
俊栗冽帖真蹟一卷睢陽受莢公有翊載之勲首登
台衡以穆天縡而卒以覆餗聞一跌不復猶能以聲
烈被炎海問珂侍先君牧五羊遺愛之傳尚可接也
帖蓋舊藏先君子其孫德輸所獲之歲月不識
贊曰黃霸為相功名減于治郡尺或不足而有餘于
寸文翰聲跡百年一瞬遺帖得于其家殆亦足以傳
信
朱忠靖按巡郡寄邸報三帖(並行書第一帖五行第二帖六行第三帖)
(三行)
勝非頓首上啟運使少卿直閣臺座春有餘寒伏惟按
巡涉履臺候萬福勝非謹奉狀承問執事區區不宣勝
非再拜上啟通使小卿直閣臺座初二日
勝非頓首勝非叨冒郡寄兹踰半年實恃暉蔭未以罪
去而衰疾日增不勝疲曳正初即匄外祠此日累上三
章祇俟命下復還吴中儻遂善去悉自覆護之賜也豫
以感激幸察勝非再拜
眷集必偕行伏惟鈞福見邸報令弟中丞遠朝已有禮
書之命必已知之勝非上問
右建炎宰相魯國朱忠靖公勝非字藏一按巡郡寄
邸報三帖真蹟一卷初帖之藏傳于先君其二得于
慶元之丁巳其三得于嘉定之戊寅或出自閩中之
李或軼諸溧水之秦付受有緒皆獲其真於虖翠華
南巡𤾉谷未暾妖雺煽昏雲雷其屯晦蒙難之明夷
迄再安于重輸如公之材己不愧于古人矣然而九
河方暉龍馳虎奔挾義馭以不驚兆淵謀之經綸彼
其胸中之竒顧不大于所就之勲耶更後六歲予餉
淮左之軍嘗以公軍之言及公二孫念景行之不忘
撫遺墨而猶存庸贊一辭奉敭英芬
贊曰士孰不排難貴乎安以徐士孰不立節貴乎平
以舒既家國之兼全亦身名之裕如是興夫激切奮
跲纓冠曼胡者蓋已同功而殊塗我思其人猶及屋
烏而况乎遺書
勝資政山中帖(行書十三行第一行闕第二行六字闕)
親家兄臺座冬序淒凛伏惟燕坐山中盛德有相臺候
萬福康竊禄無補幸與諸累粗遺不足勤念䘏未知見
日臨書增情天寒歲晩敢冀上為本朝加護饔寢以俟
追召謹啟不宣康頓首再拜上啟參議待制親家兄臺
座閏月三日
右建炎資政學士權知三省樞密院勝公康字子濟
山中帖真蹟一卷公自江右扈從既以失職謫朞年
而奉明道之祠此帖當在是時嘉定戊辰八月予得
之彭澤
贊曰沮徒民于中原廣好生于帝堯亦既三已歸而
漁樵而書尺之間造次不忘乎本朝此所以為中興
之大僚也
趙伯山寳鍊帖(行書七行)
子崧再拜比潦草上狀人至持辱還教累幅勤渠豈衰
廢所宜得者以愧以感不可以況嶺外氣候不常下車
既久頗能諳否惟以道對時寶鍊生理乃佳子崧再拜
右建炎延康殿學士鑑堂居士趙公子崧字伯山寶
鍊帖真蹟一卷近臣之貴宗姓之英翰墨文字足以
垂世如公者亦足以稱矣嘉泰辛酉歲三月得之潭
州漕司吏施大源
贊曰以公姓之麟定執登壇之牛耳即信厚以為俊
竒蓋一家之自為體以道對時居夷何愧此鑑堂之
所以處已而予察之于此
劉資政符寶帖(行書四行)
珏泣血叩頭再啟豚犬具狀拜屈從者初九日素飯望
賜肯臨幸甚别無他客止符寶祝卿諸丈耳珏泣血叩
頭再啟
右建炎資政學士權同知三省樞密院劉公珏字希
范符寶帖真蹟一卷公居湖之長興予以嘉泰壬戌
七月得此帖于邑人宋介
贊曰公兩登西掖前後抗論數十疏可謂剛且勁而
扈衛江右遭時不競斯亦可以言命矣夫遺學所傳
雖未足以盡乎平生而亦足以見其行已之簡敬也
葉左丞同升遂意二帖(並行書第一帖十二行第二帖四行)
夢得頓首上啟先用知府舍人台座馳響高誼之素茲
幸同升不意乃復蹉跌豈勝帳惘久欲脩謁適舊苦肺
病復作扶持造朝之外不復能辨外事昨日必先來乃
蒙寵賜教誨不敏重增愧悚朝來伏惟台候萬福謹啟
布下情不宣夢得頓首再拜元用知府舍人台座
眷聚伏想均休叔問聞亦請宫祠甚力徑欲還三衢不
知得遂此意否也夢得上問
右建炎尚書左丞崇慶節度使石林先生葉公夢得
字少藴同升遂意二帖真蹟一卷國朝將相以翰墨
文章著名當世在中興後士夫每稱石林片楮流落
蓋皆可寶玩寶慶乙酉三月得近世十餘帖于行都
以公為首
贊曰早登金扉踏仙鰲晚陪夫政歸擁旄石林風月
出處高清心妙寄同揮毫麗如雲錦披宫袍横走健
態霜鶻捎萬里筆陣誰能鏖摧鋒今識真孟勞
沈忠敏勞軍帖(行書十四行)
與求頓首去非知府侍郎老兄台座昨日具報書并度
牒文字度已在途奉告伏審秋晴臺候萬福為慰二劄
已施行然敵之求謂必避爾今車駕欲至江上勞軍因
以督諸將用命要使他時視為成熟不作難也其他由
折審如台諭當即以聞人遽草此幸察不宣與求頓首
上去非知府侍郎老兄台座
度牒已趣辨可以速求取也
右建炎知樞密院沈忠敏公與求字必先勞軍帖真
蹟一卷此帖蓋公紹興甲寅歲與簡齋陳先生者簡
齋時以徽猷直閣學士知湖州前輩風節之相似心
志之相孚禮文之簡而情義之真皆非後世比藏其
書者亦可以攷其時矣得以寶慶乙酉與石林帖同
出
贊曰仕同時也志同歸也相與以心無町畦也職位
接蹱亦相齊也噫嚱此帖比傳衣也
宗忠簡留守司二劄家書吾友三帖(二劄並楷書各十行三帖)
(並草書第一第二帖各二十二行第三帖八行)
今差迪功郎幹辨京城留守機宜文字提振京城四壁
一行事務等宗穎朝奉郎親賢宅講書兼權太常寺丞
呼延次升同捧表詣行在投進迎請聖駕還闕應合行
事件及速施行右劄付幹辨機宜文字宗迪功準此建
炎二年三月六日(押)
承節郎劉晟齎到皇弟信王蠟封奏狀並與留守諮目
遣差宗機宜齎蠟封奏恭詣行在投進須至指揮右劄
付宗機宣照會齎赴行在投進施行準此建炎二年三
月初十日(押)
五三機宜得汝三月二十九日邵伯書知在路一向平
善尤慰遠懷今天氣正難將息而汝在路不勝思憶四
月初必遠行在兩遣人專寄書必不一(案不一及何日下俱有闕文今)
(並仍原本)諸表不知何日後來會有旨許上殿否曾有六書
與當塗諸公功為一一投之後曾指麾回鑾未馬廣去
料須見之滑州番衆盡遁橋亦斷之見措畫過河收復
河西州軍若得萬乘歸即天下太平可必致矣亦不知
諸公自為如是勞攘何也宋生者既背後為賊要與人
出錢當時不欲收下禁何故尚在船中可怪可怪十一
日葉荗見人說五三親婦已般入汴此月二十前後可
到京遂得見□孫子與七二一房矣汝若從駕回尤幸
尤幸未相見間切好將息不一一(押)送五三機宜收四
月十二日
會呼延郎中為致意以事多且懶不果作書澤批
宋生即遺之此人必作過恐累汝祝祝
叔澤書寄民師四一姪承務暑熟計時奉姨姨太孺人
安佳偕十六娘四一親婦七二秀才以次一一平書老
叔自十二月十二日奔走將兵無毫髮補俯仰天地尤
可差媿也今誤蒙朝廷錄用皆翁翁婆婆與三哥積善
所芘但增慚媿而已七五名目已奏上并樓三六走到
南京得鄉中消息亦補與一承信郎吾姪但願老叔活
得三五年次第亦可霑及骨肉但願有功有德有以仰
報國恩耳婆婆墳頭柴山與田地亦買些所有價錢老
叔自還翁翁墳已託觀民為買四面山種松也投老了
得這些事死亦瞑目五三已差二十兵士并兩使臣去
取之矣七五纔得敕便遺歸拜嫂嫂也洪都行略此報
安不一不一叔澤書寄民師四一姪承務
七二姪五一哥更不别書好看孩兒澤批
澤悚息來人備知不肖之冗也撥忙遺回亦不暇一物
為左右問可羞可羞李法言之姪前任信州今在何處
後來吾友曾有郎娘否自此後有書告只用幅紙書不
必傚俗為累番圓書也戴元質今尚未赴任應亦窘矣
澤再拜
右建炎觀文殿學士東京留守宗忠簡公澤字汝霖
家書吾友三帖真蹟一卷留司迎請及齎信王蠟表
劄子繫焉方霸府開河朔公實副元帥事首議奪李
固渡以邀敵歸路次復請屯澶淵以解敵圍雖為黃
汪輩排抵不復與府中謀議不䘏也脽壇既啟公居
留于京義旅百萬響應雲合又議迎清蹕歸正京闕
汎掃龍德改脩寶籙宫以俟二聖之還以神孝悌之
義次復請躬自渡河乘人心未定奪敵之氣必期殄
滅及信王榛起兵河北遣馬廣至行在又申前請凡
二十餘上最後言丁進有衆數十萬願為陛下守京
城李成願扈從還闕即渡河勦絶敵寇沒角牛楊進
等領衆百萬亦願渡河兹三頭項人皆同寅協恭共
濟國事願陛下速歸九重盜賊戎寇皆無足畏矣繼
又言今不忠不義之臣但知身謀謂祖宗基業不足
䘏謂宗廟社稷不足顧謂二聖后妃親王不足救謂
山陵園寢不足護謂周室中興不足效謂晉惠覆轍
不足羞效巡狩之名守偏伯之地儲金帛以為敵資
樁器械以為寇用慮勇敢之殘敵則禁守禦之招募
慮流移之安業則掊保甲以助軍凡誤國之事靡不
為之顧陛下以此章揭之朝堂今朝臣指摘如臣言
涉狂妄乞明正典刑不然乞明告回鑾之期以安天
下之聽蓋建炎二年之四月正公遣子穎及呼延次
升時也既而黃汪輩益不合公自度無與成功憂憤
疽發背七月癸未朔遂薨相去無三月遺表猶贊上
還京先言已涓日渡河而得疾其末曰屬臣之子記
臣之言力請鑾輿亟還京闕大震雷霆之怒出民水
火之中夙荷君恩敢忘尸諫於虖公之心其與天通
乎使天不憗遺卒公之志吾知黍離之痛不復至于
今日矣雖然建炎距今幾百年三尺童子稱忠者莫
先乎公而或者猶以曰後之成敗疑公雖盡力于宗
社猶有幸而不盡用之議予不可以不辨按李固之
謀黃汪則曰此不量力也還京之請則又曰此不達
時也龍德寶籙之建河外元帥之授則又曰有後慮
也丁進李成楊進等之用則曰不可恃也其後卒皆
如言故苟安者幸得以僐其說合為牢不可破之談
以迄成紹興分裂之勢予則曰是皆不然劉備挾輜
重以南曹操固輕騎覆其軍矣何患乎力弱京索之
戰劉項不肯失一寸土而後大業卒定于一進一退
之頃何慮乎難守肅宗羣臣之表固無害于趣還之
誥晉鄭焉依之忠抑何歉于過歷之永殆非所當憂
也大業之羣盜用之太宗則為功臣五代之藩鎮用
之藝祖則為良吏固未嘗不足恃也彼誤國者顧以
此行其欺耳公其能伈伈俔俔以從之乎公之死在
公則無憾而于中興之機則可惜也嘉定辛巳予漕
江東嘗從公之孫有文見公遺墨跋而刻之籌思堂
後八載予在京口始得此帖于其兄有德嗟乎力扶
大義識洞大機事擊大節有如斯帖者雖欲勿傳其
可也哉
贊曰人心大義不作不奮楚漢之間較者尺寸翼翼
京邑九聖所都時方多艱天下之樞勢進則張狙許
作使聚而遺毒不人則已一退則衂彼莫我宗子敵
弗施各逞其鋒天方授吾狼貪如罕使乘其弊隻輪
不返機夫于昨何捄匪今方憤之人未弱之心京國
有君河外有統如彼見開孰不鼓勇犖犖忠簡蓍數
龜陳瞭其胸中七十之身黃汪何知愛以姑息捐之
中原俾自為敵謂不可敵公方渡河連壁百萬馬騰
士歌公心何憂憤至于死紐不在上雖締易弛榮陽
勿守漢業豈高屠狗攷儈何吠不嘈公之皇皇意固
有謂究觀後來公則知至人謂公跡如祖豫州河南
晉土未終其謀人謂公身如葛丞相祁山屢出竟沮
凋喪惟我謂公特知所先用公之言必也萬全三光
其分五岳其裂天乎奈何誰實為孽精衛往矣所填
者波呌于九閽公心不磨
宗忠簡贈陳秀才詩帖(行書十一行)
詩贈雞山陳七四秀才澤叩首上
渥洼生駿駒丹山生鳳雛家有寧馨子慶自積善餘粹
然秀眉宇瑩徹真璠璵高聲誦論語健腕學大書頭頭
欲第一(李揆文學職業為天下第一)氣已凌穹虚想其顧復意何止
掌上珠更明速騰踏爾祖立以須
幸視之以覆醬瓿
石宗忠簡贈陳秀才詩帖真蹟一卷公忠誼根于天
性篤實不華樸素自處惟思以立身揚名為尚毫楮
之簡率字法之清勁詩句之淳質皆于是帖乎可攷
予是以終信夫建功業垂名聲者之果無事乎外也
帖亦得之孫有德與家書帖同至
贊曰赫號之紙幅不盈咫字雜衆體詩具二美不軼
不毁相維天只意質功倖有志視此
孫仲益和議帖(行書九行)
覿咨台候動止萬福如聞和議報使來還一門百五十
口遂可偷安卒此歲矣大抵諸公不量力所及而輕信
忘言無行之輩淮南數州又躁踐一空可難息也不宣
覿咨頓首再拜知府宗丞台座
右建炎戶部尚書敷文閣待制孫公覿字仲益和議
帖真蹟一卷帖故得之毗陵人胡世臣家時嘉定甲
申之四月簡中詞語端欲為亡秦右袒云
贊曰事君有大義彼國家之不計而惟顧乎妻子之
避地則執筆䑛痔惟苟活是視岸然不愧固其素志
于予乎何議
蘇養直書簡帖(六帖並行書第一帖十一行第二帖十六行第三帖十三行第四第)
(六帖各十行第五帖四行)
庠頓首啟前曰蒙左顧甚寵但時已大醉了不記省未
以縱誕見黜否恐悚無量奉手帖喜聞寒沍起居佳勝
盛製連荷不鄙發藥多矣至感至感旦夕專詣謝次元
遇必已全愈寒甚更珍護為望不宣庠再拜季華先生
座下
庠頓首啟近獲瞻奉已慰人闊之懷復從容池館之勝
觴酌流行間聞警策許時塵土一掃無餘矣乍違已深
馳仰比日伏想燕居萬福庠還山壁觀如昨山中雨餘
草木清潤亦復可樂況麥曨連雲齋鉢遂爾有望想發
函至此當亦絶倒也許遊馬跡日略賜紆趾萬母渝斯
盟也未聞萬祈珍護不宜庠再拜彥清居士几下
庠頓首啟前邑中得連日承譚誨大慰間闊又辱擊鮮
治具佩厚意無窮已也到家未果上狀令嗣至出所惠
教伏審初寒起居萬福感慰無量庠曩晩一出歸輙病
卧數日當且杜門曕見未期萬萬珍護謹勒參候不宣
庠再拜彦清居士几下
庠頓首曩病爾來尤甚公乃過形善禱施及未亡人慙
荷可知又蒙專介惠字禮意尤厚感悚不可言庠抱病
度病長夏若經千百大火聚涼秋再得見公蓋天爾非
人也力疾作此不暇覶縷公八月間能結屨過我乎胷
臆約結非面不能盡庠再拜彦清觀察
因書煩致區區聞爾來香篋富甚能以一瓣見分乎松
間林下一炷似差勝朱門華屋間耳如何如何庠頓首
庠頓首再拜便中奉誨墨恭審訊後尊體萬福下清感
刻東海非日見王仲玉者自彦正處歸所說但云與孟
有不合其勢須去也回書遲遲亦請耳(案亦請耳三字上下疑有脱誤)
庠俟醫者至即用藥垂老將與草木共盡又多此一叚
亦可難爾車從何日定至大港拜見末期萬萬加愛不
宣庠再拜德祖兄座前
右中興時人後湖居士蘇公庠字養直書簡帖六幅
真蹟一卷予來京江顧瞻丹陽維公之居訪其後無
顯者嘉定壬午正月而後陸續得此帖于好事家藏
之以見慨慕焉
贊曰其作字得東坡之骨而加以平實得山谷之體
而去其越軼其應世接物得馬少游之善而持以卑
詘故先生者施之長上居士者待其儔匹兄之又所
以示其親且密意厚詞悉情真制質列之籖帙神采
坌溢雖不識者亦將曰此隱君子之筆也
蘇養直與四僧書簡帖(七帖並行書第一帖十一行第二第三第四帖各十)
(行第五帖十一行第六帖十二行第七帖六行)
庠啟使至辱手帖伏審即辰秋涼法候輕安庠賤生特
蒙齒記及送夀香經疏至感至感來日千萬過此少欵
已草草為具奉待也得乘早涼來甚佳匆匆不宣庠啟
上山主先公几下
來日更不須託故過此相聚半日為切望約南兄同來
最佳庠上
庠啟前者河上略得邂逅次日甚欲一詣問訊應接紛
然遂爾中輟豈勝悵仰比日諠濁不審法體何若見彦
清云吾師確求一晝者作平遠欲以見與益見勤厚然
不必如此得暇能拄策見過為閒齋數刻之欸乃佳耳
匆匆不宣庠頓首觀音山主懷公几下初七日
庠啟近得欵聞軟語為慰無量作别又已旬日懷向已
深暑雨微涼想安禪無惱庠還山日幸粗遣南畝雖屢
得雨尚未霑足然人心少安愈于前日無雨時耳乳泉
必已復故近一想識惠建谿頗勝何時得再至泉上與
公然鼎一瀹乎未閒珍護為祝不宣庠頓首觀音山主
懷公几下十六日
庠啟人至蒙示字具審即辰法體佳勝為慰無量乳香
藏冰併荷走寄感怍何已極暑遂得飲冰一快何喜如
之因出能略垂訪幸甚不宣庠頓首觀音山主懷公几
下
乳泉南有土氣以憤怒之氣未平也一笑一笑壜&KR0008;回
庠啟適奉問訊隨辱手帖區區感慰無已且審雨餘法
體佳健竹萌銀&KR0034;頓爾叨貺珍佩何量豈獨琅玕滿腹
殊覺光映七筯也如何得公過此同枯淡興味耶乳泉
蒙諭乃如此豈泉上老人亦有步兵青白眼乎他日澄
澈幸㩦一缶同試北焙早春也不宣庠頓首觀音山主
懷公几下二籃同納
芝山主曾否相見院中如此寬潔乃不肯來前日蒙委
曲及之益見慈悲也稍涼能乘興見過試新茶乎因㩦
泉來尤佳耳前者勞公有遠公之作實以熱甚竹輿觸
熱而歸老病恐不禁湯水也必蒙垂察庠頓首
見鄭助教且頓致意許見訪何日可來也
庠頓首庠少懇芝山主昨日忽見訪適得渠院中報不
戒于火一夕而燼可謂不幸其師孫已遭縲繋吾師能
于何居士處方便一言觧此困厄亦納子慈悲之一端
也率易悚灼悚灼庠頓首
右蘇養真四僧書簡帖七幅真蹟一卷隱君子之與
游游方之外宜也若夫跡似而名弗聞予意四僧之
未足乎此也而帖得之丹陽數刹彼其嗣者知存而
寶之以信于我予之意其薰芝染蘭猶有不泯者足
以遺其嗣也輯而贊之以旌其所遇焉
贊曰彼黃四娘詩于杜陵先南懷芝果何等僧視其
與游尚或可喜于帖之存以識驥尾
蘇養真留客詩帖(行書六行)
戲成小詩留子靜兄庠上
秋霜一夜到帖荷奈此南江秋色何蘄君未作一成去
同聽竹窗鴻鴈過
右蘇後湖留客詩帖真蹟一卷寶慶丙戌七月得之
吳門僧惟永
贊曰予在京江蓋慣識江南之秋一成之去而虚作
十年之留也
朱熹真書簡帖(五帖並行書第一第四帖各十行第二帖九行第三帖三行第五帖)
(四行尾批三行)
敦儒頓首再拜未遑繼請政爾懷仰辱手帖欣審甚熱
尊履萬福承餉綠龜紫菓感佩珍貺副以回文鏡銘佛
僊摹像投衴輟扇併得清暑區區皆需面謝使還草草
不宣敦儒頓首再拜序臣提幹奉議賢友座前合盌
附還
敦需再拜去歲疾痛相仍春來方稍向平久曠音問惟
增馳情敦儒居秀粗遣遂謀居于此相去不遠他日有
從遊之便矣憂居想惟每事裝懷向熱千萬強飯為門
戸自愛撥冗乘便草草布此敦儒再拜
一姐孺人意不殊前二十六日晩幸相過也敦儒上
敦儒再拜中問承惠書殊荷厚意公私衮衮不得即奉
答甚媿也日來想已外除莫便赴行朝否佇聽新除也
偶被旨往四明逼出百冗布此殊媿草草敦儒再拜
一姐孺人久别喜聞安佳向寒更希將愛家中人都致
問敦儒上
承惠常筆何必及此不敢不愛極媿
右紹興鴻臚少卿朱公敦儒字希真書簡帖五幅真
蹟一卷中州遺老百年一人梅花清癯風流蓋與孤
山相似幡然一出林宗之中墊矣帖尚足以見其意
象之傳也
贊曰洛陽耆英淪于朔塵三十年有人典型之存炙
手絶倫一日之伸梅花兮繽紛孤山兮片雲
葛常之犀表帖(行書十行)
立方叩頭再拜又覆立方不望犀表忽已數年名德之
重不忘瞻仰竊惟知府朝議以文學政事受知廟堂不
遠治封曰聞嘉績諒惟不待報政即有鋒車之召雖在
哀疚不無徯望也立方叩首拜覆
右紹興吏部侍郎葛公立方字常之犀表帖真蹟一
卷予于葛氏帖所藏者三世此又嘉定己卯七月過
舟吳門而得之者其無譌矣
贊曰文康之學導其源文定之學濬其流三世之帖
俱傳于予家其亦足以見植槐之志而占良冶之裘
也歟
蔣宣卿書簡帖(五帖並行書第一帖八行第二帖二行尾批二行第三帖十二行第)
(四帖十七行第五帖十五行)
伯愚知縣朝奉仁妷為别頻年不勝思渴冬寒惟所履
佳勝比辱書并附陳提舉書已具報矣思今杜門鄉落
無足言者但半生出仕歸無屋宇不免結廬以安老稚
衰晩勞費可厭也聞甲第雄麗恨未得一拭目耳正寒
萬萬加愛不悉二十三日璨手啟
閤中孺人郎娘以次一一安佳道服甚煩惡念也維揚
常得安問骨肉謝念問附伸意也璨上
衣著二匹酒四斗希知到
伯愚提宫朝奉仁妷即日惟所履佳勝思渴思渴顯親
大蘆行兩地附問當無不達少意乘此乍涼決欲至府
得會見以慰問别偶一二處假舟值出專走此介擬借
仙舟一求庶幾途中得寬穩之適不識可否或辱應允
仍借駕船人即得頤指就路尤幸但煩聞為媿他皆面
言尚冀愛衛不悉十九日望手啟
璨再拜啟昨日水衡出為江西常平宫靖康之初併罷
是時初遭變故遠方恐駭二年間軍旅洊興身履危難
既解秩便欲挂冠養病偶有召命遂至廣陵初差湖北
漕繼改江西未到間寓居高安敵騎奄至竄伏山谷幾
年貧不能給有肇慶之除且還毘陵及錢塘忽差臨川
到官半年大軍經行逋寇侵迫幾不能保州邑既幸苟
免目前無苦重事即丐宫以歸寄食親舍去秋被召賜
對叨冒郎省未閱月得天台已而報罷雖祠廟不敢請
忽蒙收用分符于此自惟衰頓退黜無複出仕意而朝
廷已行之命不敢辭到此殆半年矣兵火之餘廢法病
民之政上下一律故于整革寬猛之際尤為費力老矣
不能堪事但民社所寄不敢不勉耳通問故人自當縷
縷亦恐要知也璨再拜啟
璨再拜啟承居里社極安穩真是第一等福人璨從仕
三十年無一梨之地一椽之居世故如此不比平日一
旦緩急叩人之門猶有應者今但可為三篾束腰忍饑
計耳自謀之拙如此故人聞之應發一笑村居堂有五
字句云翻燕巢泥急喧蜂密蘂忙飛嗚俱有役時節豈
相忘餒也思儲粟衣兮欲樹桑謀生吾若拙已矣鬢毛
蒼又云掃軒容榻穩洗竹進風清樹繞扶疎夏山開錦
繡晴屢空無足食多壘未休兵酒薄從深酌憂端或暫
平可見懷況也專此馳問繼是别上狀庶不輟往來之
信為慰耳璨再拜
右紹興戶部侍郎敷文閣侍制蔣公璨字宣卿書簡
帖五幅真蹟一卷中興而來簡札曰趨于文降而不
返真隨以亡思古之君子于是亦可以觀百年之流
風矣帖得之義興吳氏寶慶乙酉之二月
贊曰盧山之下仙佛之廬多公題扁予熟其體矣而
今見其帖大抵小則遒而大則婉豈所施有異而筆
法亦隨以變遒而不流于介婉而不失其健予猶愧
乎知書之淺
寶真齋法書贊卷二十二
