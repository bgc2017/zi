寶真齋法書贊卷六
宋岳珂撰
唐名人真蹟
唐許渾烏絲欄詩真蹟
余丱歲業詩長不知難雖志有所尚而才無可觀大中
三年守監察御史抱疾不任朝謁堅乞東歸明年少間
端居多暇因編集新舊五百篇置于几案聊用自適非
求知之志也時庚午歲三月十九日于丁夘澗村舍手
寫此本(内御史字係續添注)
登凌歊臺一首(臺在當塗縣北五里宋高祖所築)
宋祖凌歊樂未迴三千歌舞宿層臺湘潭雲盡暮山出
巴蜀雪消春水來行殿有基荒薺合寢園無主野棠開
百年應作萬年計巖上古碑空綠苔
途經驪山一首
聞說先皇醉碧桃日華浮動鬱金袍風隨玉輦笙歌迥
雲捲珠簾劎佩高鳳駕北歸山寂寂龍旗西幸水滔滔
貴妃殁後巡遊少瓦落宫牆見野蒿
咸陽西門城樓晩眺一首
一上高城萬里愁蒹葭楊柳似汀洲溪雲初起日沉閣
(南近磻溪西對慈福寺□)山雨欲來風滿樓鳥下綠蕪秦苑夕蝉鳴
黃葉漢宫秋行人莫問前朝事渭水寒聲晝夜流
送蕭處士歸緱氏别業一首
醉斜鳥帽髮如絲曾看仙人一局棋賓舘有魚為客久
鄉書無鴈到家遲緱山住近吹笙廟湘水行逢鼓瑟祠
今夜月明何處宿九嶷雲盡綠參差(内鄉字元作象字注改山字元作氏)
(字注改嶷字元作疑字從山添筆)
元日一首
高揭雞竿闢帝閽祥風微暖瑞雲屯千官共削奸臣迹
萬國初銜聖主恩宫殿雪華齊紫閭關河春色到青門
華夷一軌人方泰莫學論兵誤至尊
金陵懷古一首
玉樹歌愁王氣終景陽兵合畫樓空梧楸遠近千官塚
禾黍高低六代宫石燕拂雲晴亦雨江㹠吹浪夜還風
英雄一去豪華盡惟有青山似洛中
南海府罷南康阻淺行侶稍稍登陸而遇宴餞至頻暮
宿東谿一首(而遇二字元作至而頻字係注改)
晴灘水落漲虚沙灘去秦吳萬里斜馬上折殘江北柳
舟中開盡嶺南花離歌漸怨如留客鄉夢初驚似别家
山鳥一聲人未覺半牀春月在天涯
聞開江相國宋公下世二首
權門陰進奪移才駰騎如星墮峽來晁氏有恩忠作禍
賈生無罪直為災貞魂誤向崇山殁冤氣疑從汨水迴
畢竟功成何處是五湖雲月一帆開(内忠字原係中字從心係添之筆)
月落清湘棹不喧玉杯瑶瑟奠蘋蘩誰令力制乘軒鶴
自取機沈在檻猨位極乾坤三事貴謗興華夏一夫冤
宵衣旰食明天子日伏青蒲不為言
題汴河亭一首
廣陵花盛帝東遊先劈洪河一𣲖流百二禁兵辭象闕
三千宫女下龍舟凝雲鼓震星辰動拂浪旂開日月浮
四海義師歸有道迷樓何異景楊樓
登蒜山觀發軍一首
羽檄徵兵急轅門選將雄蟲沙憂破竹貔虎極飛蓬定
繫猖狂輩何煩矍鑠翁更探黃石略重振黑山功别馬
嘶營柳驚烏散井桐低星連寶劎殘月護雕弓浪曉戈
鋋裹山晴鼓角中甲開魚照水旂颺虎挐風去想金河
遠行知玉塞空漢庭應有問師律在元戎
送前緱氏韋明府南遊一首
酒闌横劍歌日暮望關河道直去官早家貧為客多山
昏函谷雨水落洞庭波莫盡遠遊意故園荒薜蘿
題張司馬灞東郊園一首
楚翁秦塞住昔事李輕車白社貧思橘青門老仰瓜讀
書三逕草沽酒一籬花更欲尋芝术商山便寄家(内李輕車)
(三字无係添注)
送張處士一首
醼罷衆賓散長歌携一巵溪亭相送遠山郭獨歸遲風
檻夕雲散月軒寒露滋病來雙鬢白不是别離時
移攝太平寄前李明府一首
病移巖邑稱閒身何處風光貰酒頻溪柳遶門彭澤令
野花連洞武陵人嬌歌自駐壼中日艷舞長留海上春
早晚高臺更同醉綠蘿如帳草如茵
晚自東郭迴留一二遊侶一首
鄉心迢遞宦情微吏散尋幽竟落暉林下草腥巢鷺宿
洞前雲濕雨龍歸鐘隨野艇迴孤棹鼓絶山城掩半扉
今夜西齋好風月一瓢春酒莫相
陵陽春日寄汝洛舊遊一首
百年身世似飄蓬澤國移家田嶂中萬頃碧波魚戀釣
九重青漢鶴愁籠西池水冷春巖雪南陌花香晚樹風
縱倒芳樽心不醉故人今在洛城東
將歸姑孰南樓餞送前李明府一首
無處登臨不繫情一憑春酒醉高城暫移羅綺見山色
纔駐管絃聞水聲花落西亭添别恨柳陰南浦促歸程
前期迢遞今宵月更倚朱欄待月明
宣城開元寺贈元李上人二十韻一首
一鉢事南宗僧儀稱病容曹溪花裏别蕭寺竹前逢燭
影深寒殿經聲徹曙鐘欲齋簷睡鴿初定壁吟蛩詩繼
休遺韻書傳永逸蹤藝多人譽冾機絶道情濃汲澗缾
沈藻眠階錫掛松雲鳴新放鶴池卧舊降龍露茗山厨
焙霜秔野碓春梵文明處譯禅衲暖時縫層塔題應徧
飛軒步不慵繡梁交薜荔畫井倒芙蓉翠戶垂旂網朱
窗列劎鋒寒飈金磬響晴雪玉樓重妙理三乘逹清才
萬象供山高横睥睨灘淺聚艨艟微靄蒼平楚殘暉淡
遠峰林疎霜槭槭波靜月溶溶劎出因雷煥琴全遇蔡
邕西方如有社支許合相從
泛五雲溪一首
此溪何處路遥問白髯翁佛廟千巖裏人家一島中魚
傾荷葉露蝉噪柳林風急瀨鳴車軸微波漾釣筒石苔
縈棹綠山果拂舟紅更就前村宿村橋與剡通
津亭送張崔二侍御散北歸一首
愛樹滿西津津亭墮泪頻素車應度洛珠履更歸秦水
接三湘暮山通五嶺春傷離與懷舊明月白頭人
韶州送竇司直北歸一首
江曲山如畫貪程亦駐舟果隨巖狖落槎帶水禽流客
散他鄉夜人歸故國秋樽前掛帆去風雨在西樓
再遊越中傷朱慶餘恊律好直上人一首
昔年湖上客留訪雪山翁王氏船猶在蕭家寺已空月
高花有露烟合水無風處處多遺韻何情入剡中
寄題商山王隱士居一首
近逢商洛客知爾住南塘草閣平春水柴門掩夕陽隨
蜂收野蜜尋麝採生香更憶前年醉松花滿石牀
留贈偃師主人一首
孤城漏未殘徒侶拂征鞍洛北去愁遠淮南歸夢闌曉
燈迴壁暗晴雪捲簾寒強盡主人酒出門行路難
和祠部楊員外以僕射楊公拜官致仕舊府賓僚及禮
部楊侍郎同年門生先輩合醼申賀座中飲後書事一
首
龍闕公卿拜後塵手持優詔掛朱輪從軍幕下三千客
聞禮庭中七十人錦悵麗詞推北巷畫堂清樂掩南鄰
豈同王謝山陰會空序流杯醉暮春(序字係添注)
秋日候朝一首
宵衣應待絶更籌環珮珊珊月下樓井轉轆轤千樹晚
鏁開閶闔萬山秋龍旂盡列趨金殿雉扇纔分拜玉旒
虚戴鐡冠無一事滄江歸去老漁舟(内轤字元係添注)
經李倰殿中舊宅一首
歸作儒翁出致君北山誰復有移文漢庭使氣摧張禹
楚國懷憂送范雲楓葉暗時迷舊宅茅花高處認荒墳
朱絃一奏沈湘怨風起寒波日欲曛(内起寒二字元作寒起係乙轉)
題靈山寺行堅師院一首
西巖一逕不通樵八十持盂未覺遥龍在石潭聞夜雨
鴈移沙渚見秋潮逕涵霧濕文多暗香印風吹字半消
應笑南來又東去越山無路水迢迢
嘗與故宋補闕次都秋夕遊永泰寺後湖今復登賞愴
然有感一首
西風渺渺月連天同醉蘭舟未十年鵩鳥賦成人已殁
嘉魚詩在世空傳榮枯盡寄浮雲外哀樂猶驚逝水前
日暮長堤更迴首一聲鄰笛舊山川
京口閒居寄兩都親友一首
吳門煙月昔同遊楓葉蘆花並客舟聚散有期雲北去
浮沈無計水東流一樽酒盡青山暮千里書迴碧樹秋
何處相思不相見鳳城宫闕楚江樓
卧疾一首
寒窗燈盡月斜暉珮馬朝天獨掩扉清露已凋秦塞柳
白雲應長越山薇病中送客難為别夢裏還家不當歸
惟有寄書書未得卧聞燕鴈向南飛
山行至雙巖溪訪元隱居隱居已榜舟詣開元寺水閣
見送棹迴已暮因贈一首
犬吠雙巖碧樹間主人朝出半開關湯師閣上留書别
杜叟橋邊載酒還櫟塢炭烟晴過嶺蓼村漁火夜移灣
故鄉蕪没兵戈後憑向溪南買一山
與韜鄭二秀才同舟東下洛中親朋送至景雲寺一首
三十六峯同一川綠陂無路草芊芊牛羊晚食鋪平地
鵝鸛晴飛摩遠天洛客盡迴臨水寺楚人皆逐下江船
東西未有相逢日更把繁花共醉眠
冬日登越王臺懷歸一首
月沈高岫宿雲開萬里歸心獨上來河畔雪飛揚子宅
海邊花盛越王臺瀧分桂嶺魚難過瘴近衡峯鴈卻迴
鄉信漸稀人漸老只應頻醉北枝梅
將赴京師津亭别蕭處士二首
樽前萬里愁楚塞與皇州雲試瀟湘雨風知鄠杜秋潮
平仍倚棹月上更登樓他日滄浪水漁歌更白頭
津亭多别離楊柳半無枝住接猿啼處行逢鴈過時江
風颺帆急山月下樓遲還就西齋寢煙波勞夢思
經馬鎮西宅一首
將軍久已殁行客自興哀功業山長在繁華水不迴亂
芹侵廢井荒菊上崩臺惟見軍中卒朝朝戲馬來
早發壽安濟永濟渡一首
東西車馬塵鞏洛與咸秦山月夜行客水烟朝渡人樹
涼風浩浩灘淺石磷磷會待功名就扁舟寄此身
寓居崇聖寺送客南歸一首
野寺薛蘿晚官渠楊柳春歸心已無限更送洞庭人
聞歌一首
新秋絃管清時轉遏雲聲曲盡不知處月高風滿城
塞下一首
夜戰桑乾雪秦兵半不歸朝來有鄉信猶自寄征衣
晨裝一首
帶月飯行侣西遊關塞長晨鷄鳴遠戍宿鴈起寒塘雲
卷四山雪風凝千樹霜誰家歌舞散沈醉卧蘭堂
早别翛然上人一首
吳僧誦經罷敗衲倚蒲團鐘韻花猶斂樓陰月向殘晴
山開殿響秋水卷簾寒獨恨孤舟去千灘復萬灘
早秋一首
遥夜泛清瑟西風生翠羅殘螢委玉露早鴈拂銀河萬
樹曉猶密遠山晴更多淮南一葉下自覺老烟波
凌歊臺送韋秀才一首
雲起層臺日未沈數村殘照半巖隂野蠶成蠒桑柘盡
溪鳥引雛蒲稗深帆势依依投極浦鐘聲杳杳隔前林
故山迢遞故人去一夜月明千里心
送嶺南盧判官罷職歸華陰别墅一首
曾事劉琨鴈塞空十年書劎任飄蓬東堂舊屈移山志
南國新留煮海功還掛一帆青草上更開三逕碧蓮中
關西親友如相問已許滄浪伴釣翁
贈蕭兵曹先輩一首
廣陵隄上昔離居帆轉湘南萬里餘楚澤病時無鵬鳥
越江歸處有鱸魚潮生水國蒹葭響雨過山村橘柚疎
聞道携琴還載酒臨卭休羡馬相如
南海府罷歸京口郊居途經大庾縣留贈張明府一首
樓船旌旆極天涯一劎從軍兩鬢華迴日眼明河畔柳
去時腸斷嶺頭花陶詩盡寫行過縣張賦初成夢到家
官滿知君有歸處吳王臺殿舊烟霞
村舍二首
自剪青莎織雨衣村南烟火是柴扉萊妻早報蒸藜熟
通子遥迎種豆歸魚下碧潭當鏡躍鳥還青嶂拂屏飛
花時未免人來往欲買嚴光舊釣磯
尚平多累自休難一日深居一日安山路有雲收獵網
水亭無月掛漁竿花間酒氣春風遠竹裏棋聲夜雨寒
三頃湖田秋更熟北窗誰拂舊塵冠
將渡固城湖阻風夜泊水陽戍一首
行盡清溪日已暮雲容山影水嵯峨樽前歸客怨秋夢
樓上美人凝夜歌獨樹高高風勢急平湖渺渺月明多
終期一艇載樵去來往使帆凌白波
故洛城一首
黍稷離離半野蒿昔人城此豈知勞水聲東去市朝變
山勢北來宫殿高鵶噪暮雲歸古堞鴈迷寒雨下空濠
可憐緱嶺登仙子猶自吹笙醉碧桃
題四皓廟一首
桂花松暖廟門開獨瀉椒漿奠一杯秦法欲興鴻已去
漢儲將廢鳳還來紫芝翳翳多青草白石蒼蒼半綠苔
山下驛塵南竄路不知冠蓋幾人迴
出關一首
朝纓初解佐江濆麋鹿心知自有羣漢囿獵稀慵獻賦
楚山耕早任移文卧歸漁浦月連海行沒塵埃花隔雲
關吏不行迎馬笑去時無意學終軍
送從兄别駕歸蜀一首(從兄彦昭與桂陽令韋伯逹貞元中俱為千牛伯逹官至楚王)
(長史亦以藝文自任長慶初非罪受譴前年會赦復故秩詔未及而身已殁從兄自蜀而南發旅觀歸葬灞上)
(既而西還因抒十韻貺别)
聞與湘南令童年侍玉墀家留秦塞曲官謫瘴溪湄道
直奸臣屏冤深聖主知逝川東去疾霈澤北來遲青漢
龍髯絶蒼山馬鬛移風凄聞笛處月慘罷琴時客路黃
公廟鄉關白帝祠已稱鸚鵡賦寧誦鶺鴒詩遠道書難
逹長亭酒重持當憑蜀江水萬里寄相思(内塞字鵡字係添注鬛字)
(誦字係筆誤修改)
自洛東蘭若夜歸一首
一衲老禪牀吾生半異鄉管絃愁裏醉書劍夢中忙烏
急山初瞑蟬稀樹正凉又歸何處去塵路月蒼蒼
行次潼關驛一首
紅葉晩蕭蕭長亭酒一瓢殘雲歸太華疎雨過中條樹
色隨關迥河聲入海遙帝鄉明日到猶自夢漁樵(内殘雲疎)
(雨聫元作遠帆春水闊高寺夕陽條内陽字易字不成上有補絹已不存其筆畫猶隱然在紙上云)
别韋處士一首
南北斷蓬飛别多相見稀更傷今日酒未換昔年衣舊
友幾人在故鄉何處歸秦原向西路雲晚雪霏霏
奉陪少師相國李公賓客相國李公宴居守僕射狄公
池亭一首
池色似三湘仙舟日正長燕飛驚蛺蝶魚躍動鴛鴦雲
聚歌初轉風迴舞欲翔暖醅松葉嫩寒粥杏花香羅綺
留春意笙竽送晚光何湏明月夜紅燭在華堂
瞑投靈智寺渡溪不得緣江路一首
雙巖瀉一川迴馬斷橋前古廟陰風地寒鐘暮雨天沙
虚留虎跡水滑帶龍涎卻下臨江路潮深無渡船
遊譙山新興寺宿石屏村謝叟家一首
晚過石屏村村長日易曛僧歸下嶺見人語隔江聞谷
響寒耕雪山明夜燒雲家家扣銅鼓欲賽魯將軍(村有魯肅)
(廟)
與羣公宴南亭一首
秋來水上亭幾處似巖扄戲鳥翻紅葉游龜帶綠萍管
弦心戚戚羅綺鬢星星行樂非吾事西齋尚有螢
孟夏有懷一首
綠樹蔭青苔柴門臨水開簟涼初熟麥枕潤乍經梅魚
躍海風起鼉鳴江雨來佳期今已晚日夕上高臺
題聖女祠一首
停車一巵酒凉葉下隂風龍氣石牀濕鳥聲山廟空長
眉留桂綠丹臉寄蓮紅莫學陽臺伴朝雲暮雨中
蒙賓客相國李公見示和宣武盧尚書以吏部高尚書
自江南赴闕貺大梨重以將雛白鷴因贈五言六韻之
什輙敢獻和一首(内自江南赴闕五字元係添注)
巨實珍吳果馴雛重越禽摘來漁浦上携在兔園隂符
谷凝丹頰風枝歛素襟刀分瓊液散籠掩雪華深虎帳
齋中詠龍樓洛下吟含消兼受彩應貴冡卿心
歲暮自廣江至新興往復道中留題峽山寺四首
夜醉晨方醒孤吟乍失羣海鰌潮上見江鵠霧中聞未
臘桃先實經冬草自薰樹隨山崦合泉到石棱分虎帳
空林雨猿聲絶嶺雲蕭蕭異鄉鬢明日共絲棼
薄暮緣西峽停橈一訪僧鷺巢横卧柳猨飲倒垂藤水
曲巖千疊雲重樹百層山風寒殿磬溪雨夜船燈灘漲
危槎沒泉衝怪石崩中臺一襟淚歲抄别良朋
密樹分蒼壁長溪抱碧岑海風聞鶴遠潭日見魚深松
蓋環清韻榕根架綠隂(南方有大葉榕樹横枝免者輒生根垂入地如柱大者合抱)
洞丁多斵石蠻女半掏金(端州斵石塗縣掏金為業)南浦驚春至西
樓送月沈江流不過嶺何處寄歸心(内容字元係榕字修改)
月在行人起千峯復萬峯海虚爭翡翠溪邏鬭芙蓉(南方)
(呼市為虚呼戍為邏新州有翡翠虚芙蓉邏)古木花生斛隂池滿種松(木槲花生)
(于他樹槎枿池沼多種松謂之水松松根即抱木也)火探深洞燕香送遠潭龍(南方)
(人持火于乳洞中捕燕食之康州悦城縣有媪龍狀如蛇常迎送舟檝或千里之外人多以金帛香火送之)
藍塢寒先燒禾堂晚併舂(種藍多在塢中冬燒其地人以木槽舂米謂之禾堂也)
暝投何處宿西峽隔雲鐘(内花字元作古改作高又注作花)
始至潼關一首
飛閣架層臺終童此路迴山形朝岳去河勢抱關來鴈
過秋風急雞鳴宿霧開平生無限意驅馬任塵埃(内岳字元)
(係修改)
湯處士返初後卜居曲江一首
鴈門歸去遠垂老脱袈裟蕭寺林為客曹溪便寄家綠
琪千歲葉黃槿四時花别怨應無限門前桂水斜
發靈溪館一首
山多水不窮一葉似漁翁鳥浴寒潭日猨吟暮嶺風雜
英垂錦繡衆籟合絲桐應有桃溪路千巖萬壑中
放猨一首
殷勤解金鏁昨夜雨凄凄山淺懷巫峽水寒思建溪遠
尋紅樹宿深向白雲啼便覓南歸路烟叢莫自迷
下第别楊至之一首
花落水潺潺十年離舊山夜愁添白髮春泪减朱顔孤
劍北遊塞遠書東出關逢君話心曲一醉㶚陵間
題湖州韋長史山居一首
一官惟買畫公堂但得身間日自長琴曲少聲重勘譜
藥丸多忌更尋方溪浮箬葉添醅綠泉遶松根助茗香
明日鱖魚何處釣門前春水下滄浪
過鮑溶宅有感一首
寥落故人宅重來身已亡古苔殘墨沼深竹舊書堂秋
色館池静雨聲雲木凉無因展交道日暮倍心傷
寄兄弟一首
江城紅葉盡旅思倍凄凉孤夢家山遠獨眠秋夜長道
存空倚命身賤未歸鄉南望仍垂淚天邊鴈一行
秋日一首
有計自安業秋風罷遠吟買山惟種竹對客更彈琴烟
起藥廚晚杵聲松院深閒眠得真性惆悵舊時心
卜居招書侶一首
憶昨未知道臨川每羨魚世途行處見人事病來疎微
雨秋栽竹孤燈夜讀書憐君亦同志晩歲傍山居
西山草堂一首
何處少人事西峯舊草堂曬書秋日晩洗藥石泉香後
嶺有微雨北窗生夜涼徒勞問歸路峯疊遶家鄉
貽隱者一首
迴報隱名士英憂山興闌求人顔色盡知道性情寬信
譜彈琴誤緣崖&KR1263;藥難東皋亦自給殊愧遠相安
竹林寺與李德玄别一首
騷人吟罷起鄉愁暗覺年光似水流花滿楚城傷遠别
蝉鳴蕭寺喜同遊前山日落杉松晚深夜風清枕席秋
明日分襟人何處江南江北路悠悠
送武全通處士歸章洪山一首
形影無辜消息沈登聞三擊血霑襟皇綱一日開冤氣
青史千年重壯心卻望烏臺春樹老獨歸蜗舍暮雲深
他時縱有徵書去雪滿空山不可尋
題義女亭一首
身殁蘭閨道自明郭南尋得舊池亭詩人愁立暮山碧
賈客怨離春草青四座月沈疑掩鏡兩簷花動悟收屏
至今鄉裹風猶在借問誰家義女銘
寄殷堯藩先輩一首
十載聞名翰墨林為從知己信浮沈青山有雪諳松性
碧落無雲稱鶴心帶月獨歸蕭寺遠翫花頻醉庾樓深
尋思一見如瓊樹空把新詩盡日吟
吳門送振武李從事一首
晚促離筵醉玉缸伊州一曲淚雙雙欲携刀筆從新幕
更宿烟霞别舊窗代馬近秋侵紫塞吳帆乘月下清江
嫖姚若使傳書檄坐築三城看受降
夜泊松江渡寄友人一首
清露白雲明月天與君齊棹木蘭船南湖風雨一相失
夜泊横塘心渺然(内蘭字作欄塗去木字添)
送人歸吳興一首
綠水棹雲月洞庭歸路長春橋懸酒慢夜柵集茶檣箬
葉沈溪暖蘋花遶郭香應逢柳太守為說過瀟湘
月夜期友人不至一首
坐待故人宿月華清欲秋管絃誰處醉池閣此時愁風
過渚荷動露含山桂幽孤吟不可曙昨夜更登樓
寄袁校書一首
擾擾換時節舊山琪樹陰猶乖青漢志空負白雲心廣
陌塵埃遠重門管吹深勞歌極西望未省有知音(内極西二)
(字元係西望字粉塗重改)
征西舊卒一首
少年乘勇氣百戰過烏孫力盡邊城難功添上將恩曉
風聽戍角殘日倚營門自說輕生處金瘡有舊痕
王秀才自越見尋不遇題詩而迴因以酬寄一首
南齋知數宿半為木蘭開晴閣留詩徧春帆載酒迴烟
深揚子宅雲斷越王臺自有孤舟興無妨更一來
送客歸蘭谿一首
花下送歸客路長應過秋暮隨江鳥宿寒共嶺猨愁衆
水喧嚴瀨羣峯抱沈樓因君幾南望曾向此中遊
贈王處士一首
歸卧養天真鹿裘烏角巾荗陵閒久病彭澤醉長貧冠
蓋西園夜笙歌北里春誰憐清渭北又老釣魚人
送張厚浙東謁丁常侍一首
凉露清蝉柳陌空故人遙指淛江東青山有雪松當澗
碧落無雲鶴出籠齊唱離歌愁曉月獨看征棹怨秋風
定知洛下聲名士共說膺門得孔融
宿松江驛卻寄蘇州一二同志一首
侯館人稀夜更長姑蘇城遠路蒼蒼江湖潮落高樓迥
河漢秋歸廣簟凉月轉碧梧移鵲影露低紅草濕螢光
名園詩侶應多思暮醉笙歌掩畫堂
寄雲際寺子敬上人一首
萬山秋雨水縈迴紅葉多從紫閣來雲冷竹齋禅衲薄
已應飛錫過天台
遊楞伽寺一首
晚烟秋寺泛潮來水浸城根古堞摧盡日傷心人不見
石楠花滿舊歌臺
送薛洪秀才南遊訪山習業一首
姑蘇城外柳初凋同上江樓更寂寥繞壁舊詩塵漠漠
對窗寒竹雨蕭蕭憐君别路隨秋鴈盡我離觴任晚潮
從此草玄應有處白雲青嶂一相招
夜歸孤山寺卻寄上盧郎一首
青雲有志路猶賒心在琴書似憶家醉别庾樓山色晚
夜歸蕭寺月光斜落帆露濕迴塘柳開院風驚滿地花
他日此身湏報德莫言空爱舊烟霞
贈桐廬房明府先輩一首
帝城春牓謫雲仙四海聲華二十年闕下書功無後輩
卷中文字掩前賢官成每喜江山靜道在寧憂雨露偏
自笑小儒非一鶚亦趨門屏冀相憐
贈裴處士一首
為儒白髮生鄉里早聞名暖酒雪初下讀書山未明字
形翻鳥跡詩調合猨聲門外滄浪水知君欲濯纓
石池一首
通竹引泉脉泓澄深室盆驚魚翻藻葉浴鳥上松根殘
日留山影高風耗水痕誰家洗秋藥來往自開門
送蘇恊律從事振武一首
琴樽詩思勞更欲學龍韜王粲暫投筆吕虔初佩刀夜
吟關月苦秋望塞雲高去去從軍樂雕飛代馬豪
懷政禪師院一首
山齋路幾層敗衲學真乘寒暑移雙樹尤陰盡一燈風
飄高竹雪泉漲小池冰莫訝頻來此修身欲到僧
送荔浦蔣明府赴任一首
路長春欲盡歌怨酒初酣白社蓮塘北青袍桂水南驛
行盤馬道船宿避龍潭真得詩人趣烟霞處處諳
秋夕有懷一首
念遠坐西閣華池涵月涼書迴秋欲盡酒醒夜初長露
白蓮衣淺風清蕙帶香前年此佳境蘭棹醉横塘
秋霽寄遠一首
初霽獨登賞西樓多遠風横烟秋水上疎雨夕陽中高
樹下山鳥平蕪飛草蟲惟應待明月千里共君同
經故行宮一首
臺閣參差倚太陽年年花發滿山香重門勘鏁青春晩
深殿垂簾白日長草色芉眠侵御路泉聲嗚咽遶宫牆
先皇一去無迴駕紅粉雲鬟空斷腸
宣州開元寺贈惟直上人一首
曾與徑山為小師十年僧行衆人知夜深月色當裨處
齋後鐘聲到講時經雨綠苔侵古畫過秋紅葉落新詩
勸君莫厭江城客雖在風塵别有期
秋晩懷茅山石涵村舍一首
十畝山田近石涵石涵風俗舊曾諳簷前白艾驚春燕
籬上青桑待晚蠶雲暖採茶來嶺北月明沽酒過溪南
陵陽秋盡多歸思紅樹蕭蕭覆碧潭
送令閒上人一首
近日高僧更有誰宛陵山下遇閒師東林共許三乘學
南國爭傳五字詩初到庾樓紅葉墜夜眠蕭寺碧雲隨
秋江莫惜題佳句正是磷磷見底時
送上元王明府之任一首
莫言名重懶驅雞六代江山碧海西日照蒹葭明楚塞
烟分楊柳見隋隄荒城樹接沈書浦舊宅花連罨畫溪
官滿定應歸未得九重霄漢有丹梯
東遊留别李業秀才一首
煩君沽酒強登樓罷唱離歌說遠遊文字豈勞諸子重
風塵何幸故人憂一程山路長侵夜十里家書動隔秋
起凭欄干各垂淚又驅羸馬向東州
客有卜居不遂薄遊汧隴者因題絶句一首
海燕西飛白日斜天門遙望五侯家樓臺深鎖無人到
落盡春風第一花
送鄭寂上人南遊一首
儒家有釋子年少學支公心出是非外跡辭榮辱中錫
寒秦嶺月杯急楚江風惟恐故園思山秋梨葉紅
霅上宴别一首
山斷水茫茫洛人西路長笙歌留遠棹風雨寄華堂紅
壁耿秋燭翠簾凝曉香誰堪從此去雲樹滿陵陽
留題李侍御宅一首
曾話平生志書齋幾見留道孤心易感恩重力難酬獨
立千峯晚頻來一葉秋雞鳴應有處不學淚空流
行次白沙館先寄上河南王侍郎一首
夜程何處宿山疊樹層層孤舘開秋雨空堂停曙燈歌
慙漁浦客詩學鴈門僧此志無人識明朝見李膺
重哭楊攀處士二首(自號為綠雲翁)
綠雲多學古黃髮竟無成酒縱中山性詩留上海名讀
書新樹老垂釣舊磯平今日悲前事西風聞哭聲
從官任直道幾處脱長裾殁後兒猶小葬來人漸疎鄰
翁占池館長吏覓圖書身賤難相報平生恨有餘
茅山題徐校書隱居一首
深居四十年語舊淚潺潺官滿春辭省兵來夜出關思
隨江鶴遠心寄海鷗閒莫訝頻相訪前峯似故山
題倪處士舊居一首
儒翁九十餘舊向北村居生寄一壺酒死留千卷書欄
摧新竹少池淺故蓮疎但有子孫在帶經還荷鋤
南鄰樊明府久不還家因題林亭一首
湘南官罷不歸來高閣經年掩綠苔魚溢池塘秋雨過
鳥還洲島暮潮迴階前石隱碁終局窗外山寒酒滿杯
借問先生獨何處遶籬疎菊又花開
下第貽友人一首
身在關西家洞庭夜寒歌苦燭熒熒人心高下月中桂
客思往來波上萍馬氏識君眉最白阮公留我眼長青
花前失意共寥落莫遣東風吹酒醒
送楊發東歸一首
江花半落燕雛飛同客長安今獨歸一紙鄉書報兄弟
還家羞著别時衣
貴遊一首
朝迴珮馬草萋萋年少恩濟衛霍齊斧鉞舊威龍塞北
池臺新賜鳳城西門通碧樹開金鏁樓對青山倚玉梯
南陌行人盡迴首笙歌一曲暮雲低
宿咸宜觀一首
羽袖飄飄杳夜風翠幢歸殿玉壇空步虚聲盡天未曉
露壓桃花月滿宫
紫藤一首
綠蔓穠陰紫袖低客來留坐小堂西醉中掩瑟無人會
家近江南罨畫溪
越中一首
石城花暖鷓鴣飛征客春帆秋不歸猶自保郎心似石
綾梭夜夜織寒衣
春日題韋曲席野老所居二首
背嶺枕南塘數家村落長鶯啼中婦懶蠶出小姑忙烟
草近溝濕風花臨路香自憐非楚客春望亦心傷
遶舍徧桑麻村南第一家林繁樹勢直溪轉水紋斜竹
院晝看筍□欄春賣花故園歸未得到此是生涯
聞范秀水自蜀遊江湘一首
蜀道下湘渚客帆應不迷江分三峽響山竝九疑齊秋
泊鴈初宿夜吟猿正啼歸時慎行李莫到古城西
綠蘿一首
綠蘿縈數里本在草堂閒秋色寄高樹晝陰籠近山移
花疎處過&KR1263;樂困時攀日暮微風起難尋舊逕還
晚泊七里瀨一首
天晚日沈沈歸舟繫柳陰江村平見寺山郭遠聞碪樹
密猿聲響波澄鴈影深榮華暫時事誰識子陵心
子陵釣臺貽行侶一首
故人天下定垂釣碧巖幽舊跡隨臺古高名寄水流鳥
喧羣木晩蝉急衆山秋更待新安月憑君暫駐舟
江上喜洛中友人繼至一首
戰馬兩河道風驚嵩少塵全家南渡遠舊友北來頻罷
酒松桂晚賦詩蘭杜春何言今夜月同是洛陽人
宿東横山瀨一首
孤舟路漸賒時見碧桃華溪雨灘聲急巖風樹勢斜獼
猴懸弱蔓鸂鶒睡横槎漫向山林宿無人識阮家
貽遷客一首
無機還得罪直道不傷情微雨昏山色疎籠閉鶴聲閒
居多野客高枕見江城門外長溪水憐君又濯纓
題韋山人山居一首
&KR1263;藥去還歸家人半掩扉山風藤子落溪雨豆花肥寺
遠僧來少橋危客過稀不聞砧杵動應解製荷衣
再寄殷堯藩一首
直道知難用經年釣水濱宅從栽竹貴家為買書貧就
學多名客登朝盡故人蓬萊自有路莫羨武陵春
陵陽送客一首
南樓送郢客西郭望荆門鳬鵠下寒渚牛羊歸遠村蘭
舟倚行棹桂酒掩餘樽重此一留宿前汀烟水昏
途經李翰林墓一首
氣逸何人識才高舉世疑襧生狂善賦陶令醉能詩碧
水鱸魚思青山鵩鳥悲至今孤塚在荆棘楚江湄
錢唐青山李隱居西齋一首
小隱西亭為客開翠蘿深處徧青苔林間掃石安棋局
巖下分泉遞酒杯蘭葉露光秋月上蘆花風起夜潮來
雲山遶屋猶嫌淺欲棹漁舟近釣臺
與鄭秀才叔姪會送楊秀才昆仲東歸一首
書劎功遲白髮新異鄉仍送故鄉人阮公留客竹林晚
田氏到家荆樹春雪盡塞鴻南翥少風來胡馬北嘶頻
洞庭烟月如終老誰是長楊諫獵臣
贈桐江隱者一首
潮去潮來洲渚春山花如繡草如茵嚴陵臺下湘江水
解釣鱸魚能幾人
送宋處士一首
賣藥修琴歸去遲山風吹盡桂花時世間甲子湏臾事
逢著仙人莫看棋
陳宮怨一首
風暖江城白日遲昔人遺事後人悲草生宮闕國無主
玉樹後庭花為誰
題旌儒廟一首
寒柏陰風萬古悲儒冠相枕死秦時廟前亦有南山路
不學老翁歌紫芝
謝亭送客一首
勞歌一曲解行舟紅樹青山水急流日暮酒醒人已遠
滿天風雨下西樓
南遊泊松江驛一首
漠漠故宮地月凉風露幽雞鳴荒戍曉鴈過古城秋楊
柳北歸路蒹葭南渡舟去鄉今已遠更上望京樓
松江懷古一首
故人今何在扁舟竟不歸雨餘山漠漠江闊樹依依暮
色千帆落秋聲一鴈飛此時兼送别憑檻欲霑衣
孤鴈一首
昔年雙頡頏池上靄春暉霄漢力猶怯稻梁心已違蘆
洲寒獨宿榆塞夜孤飛不及巢簷燕西風相逐歸
題李元之幽居一首
宅前雲水滿高興一書生垂釣有深意望山多遠情夜
棋留客宿春酒勸僧傾未作干時計何人記姓名
長興里夏日寄南鄰避暑一首
侯家大道傍蝉噪樹蒼蒼開鏁洞門遠卷簾高館凉欄
圍紅藥盛架引綠蘿長永日一欹枕故山雲水鄉
天街曉望一首
曉星低未央蓮闕迥蒼蒼疊鼓送殘月疎鍾迎早霜關
河浮瑞氣宮館耀神光再拜為君壽南山高且長
早春懷江南一首
雲月有歸處故山清洛南如何一花發春夢徧江潭
送友人自荆襄歸江東一首(時友人新喪偶)
商洛轉江濆一杯聊慰君劎愁龍失伴琴怨鶴離羣楚
驛枕秋水湘帆凌暮雲猿聲腸斷夜應向雨中聞
洞靈觀冬青一首
霜霰不凋色兩株交石壇未秋紅實淺經夏綠陰寒露
重蝉鳴急風多鳥宿難何如西禁柳晴舞玉欄干
送客南歸有懷一首
綠水暖青蘋湘潭萬里春瓦樽迎海客銅鼓賽江神避
雨沿風岸看雲渡柳津長安一杯酒座上有歸人
送太昱禪師一首
禅林深竹裏心與徑山期結社多高客登壇盡小師早
秋歸寺遠新雨上灘遲别後江雲碧南齋一首詩
長安旅懷一首
久客怨良夜西風吹鴈聲雲移河色淺月泛露華清掩
琴獨凝思緩歌空寄情門前有歸路迢遞洛陽城
春望一首
南樓春一望雲水共昏昏野店歸山路危橋帶郭村晴
烟和草色夜雨漲溪痕下岸誰家住殘陽半掩門
酬杜補闕初春雨中舟次横江喜裴郎中相迎兼見寄
之什一首
江舘維舟為庾公暖波微綠雨濛濛紅檣迤邐春巖下
朱旆聫翩曉樹中柳滴圓紋生細浪梅含香艷吹輕風
郢歌莫問青山吏魚在深池鳥在籠
題衛將軍廟一首(并序)
將軍名逖陽羡人少習詩書仍學劎有武略二十七遊
并汾間神堯皇帝始揭義旗逖進備行列洎擒竇建德
逖持挾槍劎前突後翼太宗顧而多之天下既定第其
功拜將軍宿衛以母老且病乞歸侍殘年辭旨哀激詔
許之既而以孝敬睦閨門以然信居鄉里及卒邑人懷
之廟于荆溪之湄以平生弓甲懸東西廡下歲時祠祭
焉或云頗福其土邑文士王敖撰碑詞寔詳備惜乎國
史闕載其功因題詩于廟壁
武牢關下護龍旂挾槊彎弧馬上飛漢業未興王霸在
秦軍纔散魯連歸墳穿大澤埋金劎廟枕長溪掛鐡衣
欲弔忠魂何處問葦花楓葉雨霏霏
送前東陽于明府由鄂渚歸故林一首
結束征車換黑貂㶚西風雨正蕭蕭荗陵久病書千卷
彭澤先歸酒一瓢帆背夕陽湓水闊棹經秋月甑山遙
殷勤為謝南谿侶白首螢窗未見招(内盆字元作秋字注改)
泛溪迴寄道元上人一首
南郭烟光異世間碧桃紅杏水潺潺猿來近嶺獼猴散
魚下深潭翡翠閒猶阻晚風停桂檝欲乘春月訪松關
幾回策杖終難去洞口雲歸不見山
留别裴秀才一首
三獻無功玉有瑕更㩗書劎客天涯孤帆夜别瀟湘雨
廣陌春期鄠杜花燈照水螢千點滅棹驚灘鴈一行斜
關河迢遞秋風急望見鄉山不到家
傷虞將軍一首
白首從軍未有名近將孤劎到江城巴童戍久能番語
代馬調多解漢行對雪夜窮黃石略望雲秋計黑山程
可知身死家猶遠汴水東流無哭聲
李定言自殿院銜命歸闕拜員外郎俄遷右史因寄一
首
白筆南征變二毛越山愁瘴海驚濤纔歸龍尾含雞舌
更立螭頭運兔毫閶闔欲開宫漏盡冕旒初坐御香高
吳中舊侶君先貴曾憶王祥與佩刀
右唐郢州刺史許渾所書烏絲欄詩一百七十一篇
真蹟分上下凡二卷織組間錯辭格華古筆妙爛然
見為三絶渾本丹陽人居丁夘澗予再仕是邦每過
其舊居遐攬雲山慨想清致未嘗不過車而式也安
陽劉涇巨濟故與寳晉同時博雅尚古詩藏其家蓋
與太沖序俱在祕笈第一物之數嘗剪一幅易與杜
介又一幅在駙馬都尉王詵第書史具焉字法柳而
不俗信乎其確論也予家舊傳幅絹帖知其為晚唐
詩嘉定癸未歲客有自中都携來者始見首卷制作
脗合序著五百餘篇合兩者纔得六十五首冥搜踰
年復得後一卷略計所存未及半豈猶有待耶然書
史謂涇所藏止百篇又豈未盡覩耶度王杜之所分
蓄固已具是矣劎津再合已煥龍文珠浦復還益彰
蠙貢兩卷皆印紹興御璽又有一半印蓋唐詩之存
而帝璽之信莫此若者
贊曰玉&KR1630;詩府旌陽仙驂鸞翳鳳珊瑚鞭羽裳雲錦
朝帝垣天鳳戛佩披瑯玕瑶階十二琪樹連珠暉璧
魄環非烟手挼碧蘂丹葩鮮崑閬七七爭芳妍翩焉
來下探九淵攫頷驚起龍正眠茫茫塵劫今幾年北
斗柄爛東海田袖中琲琲輝且圓琤淙落筆如流泉
烏欄錦褾餘百篇獄寶上燭牛斗纏御題小璽今宛
然已散復合庸非天鯨魚東去雲浪翻晴晝詄蕩開
虎關紫金浮玉月滿川大招為賦乘槎騫
崔遠送廣利詩帖(楷書詩并序尾記共八行)
唐崔遠送廣利大師詩(御書題籖)
送廣利大師歸江東
楚山楓老楚江清笠掛高帆浪注罌真往本無前後際
葉舟誰問去來程忘機每與鷗為伴息念應憐月共明
想見家山諸弟子盛誇新賜大師名
中書侍郎平章事崔遠乾寧四年季夏二十九日書
右唐乾寧宰相崔遠字昌之送廣利詩真蹟一卷嘉
定甲申九月贖之邵邸廣利師吾不知其為何如人
方其江東之歸想見冥鴻將翔下避世網既遊時賢
之門亦欲因決去之機以警在位者而盛誇新賜之
名崔獨戀棧不念淪胥反將以腐鼠嚇之卑哉見也
考之年表是歲六月乙巳始拜中書侍郎而寫詩之
月適同斯時汲汲持鳳池之名以衒鬻于緇徒之前
益可羞矣卷首尾有小璽四御府印一宸奎題標目
蓋書法之勁嘗動天鑒云
贊曰唐而乾寧果何時作書及詩且恬以嬉淪胥之
不知而拳拳于一緇吁其可悲
寶真齋法書贊卷六
