寶真齋法書贊卷二十六
宋岳珂撰
宋名人真蹟
李子至禀議帖(案此帖行數原本缺)
若川近赴都督府禀議往來經月疎拜記府之問方深
悚懼特被誨墨仰認謙眷之厚下情不勝感刻敵中多
事報契丹復盛金人族中有立者且旱蝗大作前日報
敵帥被殺繼聞乃副元帥中箭又云已死然皆未有端
的宿州之舉敵皆騎兵我合用步卒以勁弩尅敵弓制
之乃專用馬軍彼衆我寡彼強我弱十四日之戰敵援
未集我雖勝而馬軍傷中者已大半此一失也破城之
後當傾府庫以犒將士振旅而歸以成全功乃占吝所
獲恬不知退坐待其援兵之至此二失也敵援雖至若
早入城堅壁不戰以逸待勞至如劉錡在順昌時亦可
成功不知出此以致二十日二十一日之挫此三失也
二十三日入城不待敵兵之解門小兵衆自成蹂踐壕
外之兵為敵所乘此四失也既議班師合先約束不得
遺棄器甲以備追襲更無隊伍紛亂而歸此五失也有
此五失宜其成功而敗今大軍所損不及二分喪馬雖
多亦不多半棄甲尚可添造猶為莫大之幸也使敵有
謀詐為敗衂引我直至南京以兵斷其後路或不于宿
州城下交鋒但立兩硬寨于濠泗歸路為之奈何今日
思之猶不免寒心此皆不審彼已失于輕敵所致也今
日之事尤宜以守禦為先守禦之策無如以重兵屯江
上以固根本輕兵屯淮南以為藩籬淮東以水為形勢
淮西以山為形勢可以壅水即壅以浸其地餘皆清野
以軍官同民兵各據形勢堅壁為守敵寇之來勿輕與
戰但斷其粮道刧其營寨使不得久住或敵寇大入力
不可禦遏即渡江共為固守今防秋在近宜速定其議
内外協力措置捨此恐别無此良策也措置已定根本
已固如敵人衰弱以機會可乘亦不害于恢復如敵中
多故復欲尋盟亦不害於講和若用區區愚見素守此
論因以用兵昨日得盱眙探報謹禀封呈伏冀台照右
謹具呈六月日右朝請大夫戶部尚書郎中總領淮西
江東軍馬錢粮李若水劄子
右乾道戶部侍郎李公若水字子稟議論帖真蹟一
卷帖蓋出于隆興符離退師之時予在京口與公從
子權為寮因求得之實寶慶元年之八月
贊曰金本世讎固當厲不共戴天之義遼本與國亦
可同仇而互倚中原尺寸之壤皆天之所以全畀又
不應不效前人之堅守而輕于棄是三說者固無可
議然以予攷之其時則隆淳之間事體大與紹興異
如帖中語固謂之失策而亦出于勢之必至也昔漢
之席卷本肇于從東歸之士燕之復振蓋猶有垂寶
令麟之徒以為子弟本朝順昌之力守亦歲月之
未深而人心戴漢有死無二既歴三十年矣則居者
已安而無歸意誰復有敢為之氣亡者燼滅而不復
熾彷徨故臣凋落宗裔亦何以為之地懷慕者既已
閱世而遺黎之習已成其族類城壁雖不改于昔而
所與共守者皆岌然而不可恃又安得以前日為比
先生出師之議曰大遼有可立之形金人有破滅之
理蓋以及時經理為社稷無窮之計其在朱仙鎮去
京師四十五里拳拳忠憤一日百啟亦必曰此正陛
下中興之時金人滅亡之會又以欲弭後患惟在于
乘勢於虖投機者間不容穟政使能者亦不能違時
以致利而顯忠輩又何可求其備春秋之法責在于
帥予意魏公之心亦懼其愈久愈忘而為是萬一之
覬予故于此帖重惜先王之機而竊哀魏公之志也
張安國書簡帖(十帖並行書第一帖十一行第二第四第六第七帖各八行内第四)
(第六帖各尾批二行第三第八第十帖各十二行第五帖九行第九帖十三行)
孝祥伏以秋令告中伏惟都運顯謨右司持要尊兄玉
節在途台候動止萬福孝祥罪戾之迹又蒙罷免得還
共子職實大芘之自政遠瞻承伏乞為時珍護亟膺禁
密之除右謹具呈八月日左朝奉郎充集英殿修撰賜
紫金魚袋張孝祥剳子
孝祥惶恐拜問台眷上下均有休祥令嗣皆在侍傍否
老親久託大芘知感得四月問書久不聞安耗矣江東
委令惟一一垂示孝祥惶恐拜問
孝祥比奉還教極荷至意不勝感激春物已半伏惟台
候萬福孝祥極欲一至府下孤危多畏欲發復止懇辭
不獲今不免盡室泝江以行連年道塗吁可厭也買紙
極荷篤念糧法如此足矣告為併手甚幸非理作煩惶
恐死罪臨行别遣狀右謹具呈若虚總管御帶承宣台
座二月二十三日左朝奉即充集英殿修撰張孝祥剳
子
孝祥再拜上問台眷上下均有休祥老親蒙問多感常
收安問也過郡齋切為致千萬意亦作書告别矣妙鮓
已領殊荷分甘湖湘間有委示及孝祥再拜上問
恐有篦刀子佳者告求一副無即已之惶恐惶恐
孝祥在池口具書託利君行後附郡中人必已逹即日
不審尊候何如孝祥至九江累日以俟劉樞到小留奉
近況極感告再四致問葉文極恨不一見也扁牓非所
惜當託六哥帶行藥方先遣去餘俟後信四月二十二
日孝祥頓首德初宣教大哥座下
孝祥惶恐再拜台眷上下均介休祉劉樞昨日得報約
至九江相見當是舟行耳德初幸得一見即還侍傍極
悤悤也不知可暫令至九江否孝祥至決須作五七日
留耳孝祥惶恐再拜舟中不辦視所貺為報忽過
孝祥伏蒙垂諭魏監謹悉台意渠但欲出門下淹速不
敢計也未行尚圖再詣右謹具呈府判朝議台席十二
月日左通直即提舉江州太平興國宫張孝祥剳子
孝祥列郡地卑公府禮絶雖緣雅舊難躐等威不謂至
仁尚記孤官下教收恤敷蔭庇庥飭誨載勤噢咻無量
展刷摧羽不復驚弦封殖陳荄更俟吹律冀保危蹤不
任叩叩之至右謹且呈承議即充敷文閣待制知靜江
軍府事張孝祥剳子
孝祥惶恐慶禮已右具啟比獻歲以來履道何似惟天
佑元弼壽日升而德山立也孝祥遠守節符以大芘所
洎幸脱罪尤然塵垢冠巾未得一侍几杖為恨心馳門
下何日可忘右謹具呈承議即充敷文閣待制知靜江
軍府事張孝祥剳子
孝祥頓首比聞體候就平不勝欣慰況秋氣乘肅必于
眠飯易為調適欲日夕間一詣齋坐祇欵未審可否公
酎六器備飲劑之用幸留納右謹具呈承議郎充敷文
閣待制知静江軍府事張孝祥剳子
右乾道敷文閣待制于湖居士張公孝祥字安國書
簡帖十幅真蹟一卷紹熙乙卯同舍沈聲甫以曬書
節出諸法書德化邑治中漪嵐堂下以前兩幅授予
蓋其祖詹事樞持要所藏書尺後八帖雜得之諸好
事家不復編繫歲月思陵嘗因進對見公奏疏玉音
諭公曰稍進乎此便可名世觀公合作處骨力固已
軒軒如鯤擊鵬運蓋一日九萬未可量也公則仙矣
故其可賭者止于是
贊曰漢輕法言耳目所忽予藏于湖亦近世物氣並
華劍烈同段笏匪尚其容亦尚其骨
張國安寫坡詩帖(楷書五行)
西湖處士骨應槁只有此詩君壓倒東坡先生心已灰
為愛君詩被花惱多情立馬待黃昏殘雪消遲月出
早江頭千樹春欲暗竹外一枝斜更好孤山山下醉眠處
點綴裙腰紛不掃萬里春隨遠客來十年花送佳人老
去年花開我已病今年對花還草草不知風雨卷春
歸收拾餘香還畀昊
右張安國書東坡和秦太虚梅詩帖真蹟一卷紹定
戊子二月得之京江于湖少小楷今帖視他書特為
遒婉可觀
贊曰玉妃粲粲怯詩瘦秦豔蘇腴略先後于湖筆力
並竒秀手執遺篇欲三嗅
張安國東坡三養(行書九行)
東坡居士自今日已往飲食不過一飲一啄有尊客盛
饌則三之可損不可增有召我者豫以此告至人不從
而過是乃止一曰安分以養福二曰寬胃以養氣三曰
省費以養財元符三年正月七日于湖居士
右張安國東坡三養帖真蹟一卷安國字法多竒而
此帖尤勁挺以之書知德之言垂世之訓稱矣帖亦
沈聲甫所遺蓋後秋中二帖十四年云
贊曰在易之頤飲食以節推而廣之有是三說蒸壺
發羃衰髮滿幘機赤乳白未死神泣萬金之璧護一
蟻缺彼過分者于我何得昔傳者詩今見者帖昔以
事戒今以理悦吁嗟先生何學非易稱此翰墨是謂
知德
陳正獻權攝帖(楷書十二行)
俊卿悚息啟别忽歲晩良以悁企辱惠書審寒甚履用
佳福承有分教宗邸之命懽慶缺尚幾時與見任人為
代耶俊卿碌碌且滿歲來春力丏投間少休疲&KR1727;耳下
諭教官闕已差詹令權旬日矣續有攝闕當即奉報也
未有見日尚千萬加厚復狀不宣俊卿悚息啟宗教從
政
右淳熙宰相魏國陳正獻公俊卿字應求權攝帖真
蹟一卷孝皇勵精庶政公以元儒受異知秉國成不
激不隨以昌其藴當世稱厚德者歸焉衮衣東山從
容始終全節巋然尚可仰也帖以慶元丙辰七月得
于公之孫坦實予婣家
贊曰英宰翼天縡治象開淳熙雖云簡牘間已具梁
棟資瀛海渺且清壺山秀而滋膚寸起膏澤筆意儻
可知
梁文靖南安漳巖泉福三帖(並行書第一帖十七行第二帖九行第三)
(帖十行)
克家頓首再拜持志運使朝議老兄台座自聞使節及
境既再上狀想繼以逹秋暑特甚弭節之初伏惟台候
萬福眷集小大均休克家衰病閒處為宜但深負空食
之慚爾泉之南安令江君廉平有威信邑人甚安之祖
母年踰九十而使司使與福清對移公私之計皆非便
今渠有申狀乞留舊任望主張依所乞也屬如晦婦
病背瘡舉家甚惶駭而克家亦苦臟腑上狀草草不罪
何當行部俾獲瞻欵餘冀倍自珍護以承寵用不勝至
願不宣克家頓首再拜持志運使朝議老兄台座
七月二十六日克家頓首再拜持志運使朝議老兄節
下比上狀度通覽久矣至節俯臨伏惟倍擁休祉方
嘉猷迪功今自踏逐得漳巖主簿丁憂闕度人皆未切
望便以差牒付去介也立作此書幸恕草率十一月三
日謹狀克家頓首再拜持志運使朝議老兄節下
迪功郎新授郴州郴縣尉方嘉猷
尊嫂郎娘一一安勝家人輩致問訊舍弟愁悶中未及
上狀望加察前辱示書情文過當不更具外啟敢少懇
表兄趙中父家得旨所在應副葬事在法合得千緡有
使臣狀子封納望便為施行令泉福兩州分認應副蒙
賜厚矣老兄與渠兄弟契素不薄度不待多禱也克家
再拜
右淳熙宰相鄭國梁文靖公克家字叔子南安漳巖
泉福三帖真蹟一卷祖宗盛時士習醇厚書牘間不
為溢美謬敬而真意藹然可挹此帖雖出近世尚可
髣髴也寶慶乙酉三月婺將張松自中都以國初四
功臣像介帖見遺
贊曰詞真意浹不屈不狎端重有法此近世名臣之
帖承平流風尚或可接予欲以此觀相業
范參政行臺兩司常州成都四帖(並草書第一帖八行第二帖十)
(二行第三帖十九行第四帖十七行)
成大少禀林得之見過求一言云有公狀詣行臺鄉親
之故敢忘僭率且其言亦有緒論幸冀垂情他容探伺
留中之除詞馳賀幅次右謹具呈五月日左朝奉郎集
英殿修撰新知靜江府范成大剳子
成大比蒙誨筆欽認眷意昨已盡郤鼓笛等謂可降臨
竟辱鄭重如聞來日兩司之招軒盖欲二十二日午間
具家飯欵契闊敢幸不外他遲面盡右謹具呈二月日
中大夫提舉洞霄宫范成大剳子
成大拜覆五一兄即日伏惟尊候多福比承累書知安
慰甚且收三哥書知已赴常州且得食祿以歸養非細
事須謝祖先積善所致也七哥九哥在此甚安但為先
生丁憂廢學已議别請先生也但未有赴試藝解者極
以為憂耳兄且得一子食禄自此可以水淺長流矣劣
弟年來多病早衰鬚髮如雪骨瘦如柴食少藥多如此
度日可以想見況味未閒一味瞻想而已今略此通問
三哥不及别書且善將息凡事勤謹三嫂姪孫安勝大
姐且安跡不說親否未閒將愛為祝不備九月十一日
成大拜覆五一兄座前更送去新附子十枚
成大拜覆五一兄座前暑候伏惟尊候萬福成大自正
月起離廣西六月七日方入成都府路界交割今已入
城了在路恰四箇月以上川陸相半受萬千辛苦艱險
他時歸來面說書中說不盡也新婦自遭壓後到荆南
上下方得性命可保又為路中辛苦到漢川大病至今
未能坐起擾撓可知成大止存四莖骨頭烏皮包裹其
不仆于道塗者天也七哥九哥遠路一遭卻得安樂九
哥氣弱多病全不及七哥也前日在桂林時先生不得
人枉瓌了光隂今已得一佳士矣旦夕事定敦逼兩人
為學矣三哥曾討得權局否新生想甚長進大姐想且
安跡于高氏也定女日長已議所向矣因遣成人過行
在今過平江通安問未閒伏乞保重不備六月九日成
大拜覆五一兄座前
右淳熙參政資政大學士石湖先生范文穆公成大
字至能行臺兩司常州成都四帖真蹟一卷近世能
書惟范張相望筆勁體遒可廣可狹如公抑足以名
家矣嘉定癸未十月得前一帖于維揚醫者劉大聲
次二帖後一歲十月得于平江鬻者何義又兩歲三
月復得後一帖于金壇士人劉克家
贊曰縱之而矩不踰歛之而鋒無餘實藴而華敷雲
爛而霞舒雖曰近世之書亦足以為軒几之娛久而
信信而傳其殆留而為後世之須噫嚱石湖
范參政書懷詩帖(行書十二行)
書懷二絶重送文高季兼呈府公貳卿
劍門雲棧守非難函谷泥封久未刊今日漢中誰國士
莫教春草上齋壇
西出陽關有舊知薰風淥水泛蓮時煩君傳語詩書帥
更寄臺城别後詞
右不湖書懷詩帖真蹟一卷此詩似寄示興元連率
者在淳熙間殆是章德茂諸君而未得其人也帖以
嘉定己卯十月得之建鄴
贊曰當平世而慨想齋壇之國士因送客而遂及陽
關之舊知蓋拊髀之思在上弗替故淳熙之士夫亦
不敢一日而忘可將之奇斯帖之傳固未易例以近
世之詩也
王文定省中要津二帖(並行書第一帖十四行第二帖十行)
淮昨承枉顧屬留省中歸捧盛刺悵仰何已奉教喜審
即日尊候萬福夔憲歸守二書蒙不外謹納上已及周
旋之意矣方總領少與之接者承命不獲惟推照何日
戒行尚須面别右謹具呈十月日淮惶恐上呈
淮頓首再拜淮違奉談塵閱時淹久山斗之仰不勝勤
拳頃歲一拜書函繼嘗具狀自是汩沒莫遑嗣音者謂
如俊望宜踐要津日冀除召見有承教之樂何意尚貳
近藩惘惘逮今愧生顏表辱台慈鑒諒萬萬之幸淮惶
恐頓首再拜
右淳熙宰相魯國王文定公淮字季海省中要津二
帖真蹟一卷公輔阜陵歲月最久總領衆職要必有
以稱上意而非偶然者婺人劉多祜多蓄近世翰墨嘉
定戊寅六月予得之嘉禾
贊曰謹嚴而穩愜一筆之涉足寓心法淳熙之相業
動守檢押耳目猶接列于書笈百體不乏是曰王魯
公之帖
周文忠寶眷帖(行書六行)
必大僭易拜問年家寶眷敬想上下均祉或有委願聞
台命必大僭易再拜上
右兩朝相國太師益國文忠公必大字洪道寶眷帖
真蹟一卷舜禹授受公以元臣陟降帝廷鎮安八紘
磐石九鼎蓋近世以文致身以道致主以學致用全
名終始進退雍容未有公若者幅紙之得維以尚德
嘉定乙亥時維元夕觀于京酺售此真蹟
贊曰廬陵之文忠前歐而後周筆法之可稽歐勁而
周柔苟内心之是似豈外蹟之能求予嘗遡平原之
津望二典之樓想公從容于墨客卿間猶足以接六
一之風流也
張宣公書簡帖(六帖並行書第一第二帖各十六行第三帖十一行第四第五帖各)
(七行第六帖四行)
栻頓首拜啟德瞻茂才吾友座下為别寖久每用懷想
手問遠貽慰懌可知也暑雨緬惟義履勝福栻幸爾安
常不必念承在城中親炙正字想當日有進益來諭克
己言持之難當用大壯之力誠然也然而力貴于壯而
工夫密若工夫不密雖勝于暫終不能持于久而銷其
端觀諸顏子沈潛積習之功為何如哉其有不善未嘗
不知知之未嘗復行非工夫篤至久且熟也其能若是
乎别紙亦答去有以復之是望其他互見諸書中矣晦
叔多時不相見却嘗通書書已寄去未知再會之日更
希茂勉厚愛不宣栻再拜德瞻茂才吾友座下
栻許時幸欵晤霅川之别良用悵然從者遂還金華否
栻留此已幾半月館舍寬凉可以觀書但恨友朋之遠
耳論語仁說亦稍稍改正矣早晩寫寄伯恭可就觀也
左右天資之茂加以思慮細竊所期望惟力審自勉惟
宏惟毅以進篤實之功君舉後來曾相見否近亦一得
書也詣叔來吳江相見歸侍傍欲再求假來此猶未得
却數通問他非此可既今日得雨更數日可以西去矣
拭頓首啓德瞻祕校吾友潘叔度兄弟因會致言晦叔
已兩來相見歲晩可遷來城中論及陸薛徐三君恨未
識之此間數士略見正字書中矣敬亭記潘叔昌寫來
方見之敬則實實則虚之意遺書中已有但虚則無事
矣亦疑傷快了蓋無事字殺此段意思不了如明道云
兩忘則澄然無事矣無事則靜靜則明便完全近看惟
二先生完全精粹說話比其他先生不同其次則尹又
其次則中立次則謝上蔡後生何足以窺前輩但講論
間又不可含糊爾更以其大者移于小物作日用工夫
此語大意固好亦疑立言有病也栻又上
栻稽顙再拜上狀通判學士座下即晨梅雨蒸濕伏惟
開決有相台候萬福栻孤露餘生不足深軫尚冀若時
厚自衛重不次栻稽顙再拜上狀通判學士座下
栻稽顙再拜先公平生心純王室深痛讐恥之大誓不
與俱存至于易簀惟以未克報兩宫知遇為念嗚呼痛
哉不肖孤泣血何極輓章讀之更重感慟邇求盜賊屏
息否長才淹汩為重歎也栻稽顙再拜
栻叩首再拜齋醖及寶峰新笋見寄得以備薦奉愧感
愧感建茶廿片輒馳凂幸檢留栻叩首再拜
右淳熙侍講南軒先生張宣公栻字敬夫書簡帖六
幅真蹟一卷公以道鳴孝宗朝學者從之如雲前三
帖乃與婺士喬拱德瞻者予嘗從公之猶子匠監忠
恕丏遺墨以藏寶慶乙酉三月匠監書介德瞻之孫
宗亮來遂得之言皆諄諄所謂造次不離乎道者後
三帖紹定戊子二月得之京師
贊曰紫巖之傳原委一忠遡而伊濓根本一中事君
致身其用則同自我淑人𣲖于五峯力久積真至公
而充淳熙之間天下為公守道彬彬洙泗之風公于
是時不下禹功據德游藝言立志通故其遺書筆意
俱工我得而藏敢忘所宗淵淵其心皜皜其容學冠
穹壤名儕岱嵩萬世仰之曰人中龍
寶真齋法書贊卷二十六
