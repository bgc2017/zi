寶真齋法書贊卷五
宋岳珂撰
唐名人真蹟
歐陽詢陰符經帖(楷書二十七行)
經曰觀天之道執天之行盡矣故天有五賊見之者昌
五賊在心施行于天宇宙在乎手萬化生乎身天性人
也人心機也立天之道以定人也天發殺機移星易宿
地發殺機龍蛇起陸人發殺機天地反覆天人合發萬
變定基性有巧拙可以伏藏九竅之邪在乎三要可以
動靜火生于木禍發必剋姦生于國時動必潰知之修
練謂之聖人天生天殺道之理也天地萬物之盗也萬
物人之盗也三盗既宜三才既安故曰食其時百骸理
動其機萬化安人知其神之神而不知不神之所以神
也日月有數大小有定聖功生焉神明出焉其盗機也
天下莫不見莫能知也君子得之固窮小人得之輕命
瞽者善聽聾者善視絶利一源用師十倍三反晝夜用
師萬倍心生于物死于物機在目天之無恩而大恩生
迅雷烈風莫不蠢然至樂性餘至靜則廉天之至私用
之至公禽之制在氣生者死之根死者生之根恩生于
害害生于恩愚人以天地文理聖我以時物文理哲自
然之道静故天地萬物生天地之道浸故陰陽勝陰陽
相推而變化順矣至靜之道律吕所不能契爰有竒器
是生萬象八卦甲子神機鬼藏陰陽相勝之術昭昭乎
進乎象矣
黃帝陰符經貞觀十一年丁酉歲九月□□日書與善
奴
上清大洞三景弟子内供奉道士張平叔題(此題係隷書)
右唐太子率更令歐陽詢字信本陰符經真蹟一卷
楷莊而勁嚴而有法紙古以香態嶮而絶真歐筆也
書與善奴又與右軍寫樂毅論賜大令者同一體製
按率更之子曰通字通師官至内史號小歐陽亦以
能書稱淳化閣帖中有所授筆訣亦云付善奴即其
人也予壻陳天澤以寶慶乙酉五月見之中都知予
篤好傾行槖購之以遺予有小璽在卷後
贊曰内史書如率令善奴秀比官奴千古會稽楷則
于今重見陰符
陳子昂無端帖(草書六行)
道既不行復不能知命樂天又不能深隱于山藪乃亦
時出于人間自覺是無端之人况漸近無聞不免自惜
如何
右唐武后朝右拾遺清邊道行軍總管府軍曹陳子
昂字伯玉無端帖真蹟一卷有小璽在卷端并米芾
審定真蹟半印一古半印四書無始末因筆陳志而
已得之與昭陵册文同時
贊曰麟臺正字垂拱臣手持鴻筆扶金輪喔咿自擬
教牝晨尚欲圭璧全其身筆精墨妙雖有神千載乃
作無端人以人廢言古所聞尚可展卷書吾紳
裴行儉衛公帖(草書四行)
因檢文字見衛公論定襄用兵之勢歎服不能已行儉
右唐金牙總管幽州都督裴獻公行儉字守約衛公
帖真蹟一卷唐世名將公在甲乙選而以草隸名家
嘗自歎曰褚遂良非精筆佳墨未嘗輒書不擇筆墨
而妍捷者余與虞世南耳所撰選譜草字雜體至數
萬言後為武后詔武承嗣就第取去不復行于世此
帖蓋追寫李衛公兵事也不特妍捷之態信其所言
而用兵節度心融神契蓋與衛公同一軌轍高宗謂
文武兼備非公孰能當之張懷瓘書斷第公書法入
能品信不誣矣幅紙之藏千載如對書入紹興御府
拊髀之意寓焉嘉定戊辰歲二月與懷素千文同得
之官鬻者
贊曰營陣部伍妙盡四十訣而不能忘情于前輩之
遺轍草字雜體多至數萬言而僅能傳信于後世之
一編古人用心豈徒自賢精思以求全隨所寓則然
使用心皆如是則字法之妍何患乎不如其言今世
之愚自謂兼善護前以矜名欲獨擅豈知公心靡恃
靡夸我藏此書以愧坎蛙
崔融荷華帖(草書十行内長者字平起)
荷華想已殘處此過四夏到彼亦屢而獨不見其盛則
是亦可訝豈亦有緣耶敝宇今歲植得千葉者數盆亦
便發花相繼不絶今已開□□□□頗有可觀恨不與
□□□□□望雖不遠披對邈未可期伏紙可勝悵惘
耶
右唐中書舍人崔融字安成荷華帖真蹟一卷筆勢
洞精紙素古雅鳳鶱騠驟寔為竒蹟融本文士筆法
不多見開元中張說常與韋堅論近世文章謂李嶠
薛稷宋之問與融之文如良金美玉無施不可固篤
論矣攷之此帖豈翰墨之妙其得于天者亦與之相
表裹耶寳章之序武成之觀積千古之見聞攷一時
之期屬固已知深于書矣印以小璽并古半印二不
可辨嘉定癸未歲十二月得之嘉禾王希吕尚書家
贊曰六郎之風姿秀于清池初日之華蕤流景發暉
種玩之誰宜有美人兮掞胸中之竒筆下其似之
賀知章事宜帖(草書三行)
以諸人不至今日自當得□事宜諸人何為不報也
國老題
右唐秘書監贈禮部尚書賀知章字委真事宜帖真
蹟一卷鏡湖老監以能書名固已見于李白之詩竇
&KR2116;之賦今觀其帖高逸豁逹乃爾精絶益信開元盛
時文館十八學士俱足以追貞觀之遺風歐褚清塵
尚可及也帖有小璽蓋蘇耆家舊藏有國老題字開
禧乙丑歲三月予在京口得之故簮紳家不欲名
贊曰讀騎馬之歌而知其人之曠逹觀換鵝之詩而
見其時之尊慕閱集賢之畫而識其像于後世拜千
秋之祠而想其高于前古稽山之雲方霽鏡湖之月
初吐一曲浩蕩千一呈露是不惟足以忘世間之塵
紛而亦可因以攷筆端之風度也
顔真卿朝迴帖(行書六行)
不審所苦何如奉計已痊復真卿緣馬病朝迴已乏未
遂馳謁謹勒參候不次真卿狀上李太保大夫公閣下
右唐太子太師贈司徒魯郡顔文忠公真卿字清臣
朝迴帖真蹟一卷文與秘閣帖相似而小大不同公
忠節貫穹壤筆法冠古今胷中所存凜凜不屈筆下
是以言言如生百世而下尚可拜而仰也帖本家藏
無得書歲月
贊曰公之素守日烈霜嚴公之大節斗揭巖瞻筆勢
所存心畫可占八法具體匪柔匪銛庶彙流形如鶱
如潜坱圠是似端倪孰覘人以藝進公以德兼凛其
高風氣壓萬籖公神在天公書在奩繫贊以藏震于
壬憸
徐浩謝賜書帖(楷書七行尾批一行)
臣言伏奉詔書賜臣漢故南陽郡太平鄧恢素書一十
五行竒跡遠至臣孤見寡聞所未遇臣當臨倣冀日進
益不任欣戴謹奉表以聞臣誠惶誠恐頓首死罪
惠于必省之(案此五字即所謂尾批一行然文義不可解當有脱誤)
昌朝觀于許昌郡齋癸巳五月(楷書兩行)
陳表自揚携此書并魯公帖來見過時在白沙溫陵明
父(行書三行温陵明父字元係分注)
字圓熟而行筆工巧其人存心未可知也元祐三年十
一月十四日熟中題(楷書四行)
明年寒食元章倦游閣觀(行書兩行)
晏元圭張彦通張敦叔同觀于禪居寺元符庚辰(楷書一行)
(元符庚辰字元係分注)
沈括存中觀于百花堆元祐五年季春十九日書(行書兩行)
元符二年八月二十四日高郵道中觀濓溪周壽元翁
(小楷一行)
阜嘗就觀己巳秋八月題(楷書一行)
崇寧壬午孟夏李秉文章君邃同觀于泗上通守公宇
中獨秀峯前(小楷兩行)
右唐中書舍人尚書右丞集賢學士副知院事國子
祭酒會稽郡公徐浩字季海謝書帖真蹟一卷有御
府印一古半印二本朝賈曾二相光元章沈存中諸
公皆書其後按史傳浩以八體名天寶至德兩充訪
圖書使能精而見博固後世之所莫及而浩之祖九
隴縣尉師道父洺州刺史嶠之真行草皆名冠古今
無與為比源長流浚又非淺學得以易窺信帖傳至
今為可寶也嘉定庚辰歲二月得之郿塢
贊曰南陽素書浩之所珍而本朝觀浩之書又皆以
為絶倫今視諸賢之跋凡十有三人歲月幾何又不
能髣髴其清塵書意日新而迹日陳白首之攻庶幾
信今
張長史春草三帖(六行凡三本)
春草青青千里餘邊城落日見離居情知海上三年别
不寄雲間一雁書旭書隱之
昇元□年十一月□日重題印
文房檢點銀青光祿大夫兼監察御史臣陳遵鄴文房
押司官銀青光祿大夫兼御史中丞臣楊德綸文房副
使銀青光禄大夫兼殿中侍御史臣周承望文房副使
銀青光禄大夫兼御史中丞臣邵周崇英殿副使知崇
英院兼文房官檢校工部尚書臣王紹顔(又二帖同前)
唐張顛春草詩(一外籖古經紙上御書墨字一内籖青絹上御書金字)
右唐左率府長史張旭字伯高春草詩三帖真蹟各
一卷其一得之中都本江南李氏故藏有建業文房
三印并古印二文房官職銜鴈行于左刻在御府帖
中其二得之京口鍾氏卷左亦有文房印識二古印
一并續卷後縫有小璽七其三得之忠訓郎苟夢玉
苟使蒙古還至雲中以香荈易得之祐陵金字宸奎
在焉首尾著政和宣和八璽亦有内府圖書璽予按
長史以草聖得名蓋其天真爛漫妙入神品而非榘
矱步武者比前後所見大體如是然一詩三帖豈伯
高平生于此篇每切寄意正猶大令作洛神賦人間
合常有數本之比耶一以神雋稱一以法度著又何
其不同也最後一軸則類後人所模倣者睿思外庫
如儲宏輩固不可以賞鑒期所以例霑壁跗之寵殆
以此故雖然既列天鑒矣詎復可以淺識汰彼其嶄
然露頭角者亦自不可掩也因存鼎峙以俟知音
贊曰䕫作八音莖韺咸雲婁辨五色朱紫玄纁偉絶
藝之天成隨所施而冠羣既運斤而薦巧亦端委而
長身或有若而闕里或蔡邕而虎賁是其同者體而
不同者神藻繪既後素笙鏞無奪倫夫是之謂寳真
張長史秋深帖(十行帖首秋深至復字行書氣力字平起)
秋深不審氣力復如何也藏弊何知可論河南送物人
近來得京中消息承彼數年不熟憂懸不復可論不委
諸小大如何為活計幾日有京中信使知之當數報委
曲耳
右唐張伯高秋深帖真蹟一卷按寳晉書史云真蹟
四帖在杭州陸氏大姓家舊有五帖第一秋深第二
前發第三汝官第四昨日第五承湏今所存四帖汝
官後有一古印文訛不可辨昨日承湏二帖小襞紙
也陸氏子素從關景仁學關因借摹三大帖余昔見
石本于關中宋氏及官桂林關杞為使者語及始知
石在關氏又五年官潭關把通判邵州以石本見寄
又三年官杭而關景仁為錢塘令因陸氏子登第者
來謁與謝而閱之獨失秋深第一帖詰之顰蹙而言
嘉祐中為太守沈文通借閱拆留余遣工摹餘帖即
歸詰文通弟遫時為郡從事乃云在其姪延嗣處遂
得閱徐購得之即是書也慶元辛酉歲八月有鄂州
姚氏嘗以西班仕孝宗朝乘軺按刑酷好帖字其家
不能保故余因試漕臺介僧德荗得之有古縫印及
印迹可見者四并小璽在卷尾
贊曰煒五帖兮迨今信第一兮秋深彼伯高兮書滛
人爭取兮千金攷步武兮可尋付纖穠兮何心嫓關
沈兮鳴琴尚海岳兮知音
懷素千文帖(一百八十五行内稱鳴毁彩明給又蓻素要任陋十二字並楷注内彩字)
(又□草注)
千字文敕員外散騎侍郎周興嗣次韻
天地玄黃(至)焉哉乎也(文全)國老題(行書)
右唐僧懷素字藏真草書千文真蹟一卷予嘗得内
府舊帖此書在首卷中筆勁墨妙傳付甚真嘗動天
鑒襄陽米芾元章著寶章待訪錄其間第三十五事
特載此書係絹本藏蘇液家有沈文通刻板本行于
世後入章丞相子厚家又見于書史液蓋太簡參政
曾孫而耆國老之孫藏書精鑒為本朝第一今卷尾
有國老題字及有武功印十九半印四皆蘇氏遺蹟
又曾入山谷家後自御府賜貴臣有山谷與貴臣家
二印并一小璽在焉按朱長文續書斷素長沙人自
云嘗觀夏雲隨風變化頓有所悟遂至妙絶如壯士
拔劒神彩動人顔魯公嘗有書云昔張長史之作也
時人謂之張顛今懷素之為也僕寔謂之狂僧以狂
繼顛孰謂不可耶其定著入妙品今視信然又按羣
玉堂帖别有千文一卷亦稱素書與此夐異豈游戲
翰墨隨寓輒寫其所出不一耶王大令之洛神賦張
伯高之春草詩筆塚用工之深殆不應出其下層見
疊出固應爾耳嘉定戊辰歲二月予既多得官鬻帖
將歸有界南貨繒絲孫氏者射請囊帛得此書于故
衣袽中予以二萬錢取之雖絹素塵暗而神裁軒翥
如非烟卿雲輝煥九霄宿霧晨靄益助妍態真可寶
也
贊曰鵾鵬徙海龍蛇起陸思妙天隨神鍾鬼哭垂露
在手非烟眩目錦紱瓊機光我韞櫝
懷素秋風帖(十二行)
此相遇極慰積心人情逼深江事來甫爾遂不果欵悉
海(案帖首及江字上下海字上下俱有闕文)我有數行淚不落十餘年今日
為君盡併灑秋風前
右唐僧懷素秋風帖真蹟一卷草法入聖精藝無敵
紙素亦蠧朽不可觸絶匪後人所能逕庭者著以御
府印慶元庚申十月予來建康得之士人張琨家後
二十四年卷軸經屢閱皆畟畟碎斷始以癸未歲十
一月重裝于維揚因取而贊之
贊曰憭慄之秋騷人所悲彼僧何為乃寫以辭絶藝
出塵亦寄焉耳雲烟蒼茫在此幅紙
懷素律公帖(九行)
貧道頻患腳氣異常憂悶也常服三黃湯諸風疾兼心
中常如刀刺乃可處方數日服不然客舍非常之憂耳
律公能枉步求貧道顛草斯乃好事也奉凂不盡垂悉
沙門懷素白
右懷素書律公帖臣米友仁鑒定真蹟恭跋
右唐僧懷素律公帖絹本真蹟一卷凡帖非有意于
傳也遇事而作合乎天真過是弗復可得矣兹帖也
以問疾為酬答託諸好事寓以縑素固非無意于傳
也天真之合雜草而行隨用無别則其所造非逢原
自得者疇克爾哉按寶晉書史安師文家懷素絹帖
三本此為第三元祐戊辰歲安君㩗至留米家月餘
臨為乃還後有呂汲公大防已下題今歸章子厚即
此本也紹興間嘗入九禁遂命米友仁鑒定雖言其
真而不及寶晉篤好之詳豈不之攷耶吕跋不復見
矣小璽繫識于後又刻在御府帖中繼賜貴戚因遂
流傳人間淳熙丁酉得之中都先君手裝
贊曰噫懷素善草書雜真行世所無妙之臻理不殊
盍反觀同其初
叚文昌秋氣帖(草書六行)
總不得書何為如此秋氣稍冷不知當如何也有華陽
消息可報委曲十四日報
右唐御史大夫叚文昌字墨卿秋氣帖真蹟一卷按
唐世搢紳家以上逹下其制相承名之曰委曲蓋今
之批示也迄于國初猶多用之史傳所書如高駢輩
類不止一見此帖蓋當時授其家隸者前有古印不
可辨小璽并一小印在卷首尾得之歲嘉定庚午月
黃鍾日中澣售者江陰王氏
贊曰唐世士大夫委曲之逹下多矣而曰此獨存其
用情則通而真其下問則仁而温其字體之竒縱入
神猶在所未論也於虖辨分有倫待人以身風俗其
淳我思古人
裴素明日帖(草書八行)
裴素制誥書寶歷元年楊嗣復相公下及第更不知聞
是何薄情也明日為吾人請假一日具空繪袛望候捨
却他事早見訪也更無人惟有崔十學士此走狀不宣
素再拜二十一官郎中使君閣下二日
右唐知制誥裴素字□□明日帖真蹟一卷唐固多
竒蹟如素亦未以能稱而可見者如此亦足以知其
習俗之不凡也嘉定辛未歲九月予因上澣過壽星
山與客訪古有僧錄壽者逮事高廟多蓄名帖購得
數紙以歸始末著五印按宰相世系表素系出東眷
冕之姪冔之子云
贊曰有王茂宏之筆勢予非取其麗從容而大肆巧
者以愧尚庶古意
唐史惟則篆千文帖(一百一十八行尾記一行帖首五行絹素斷裂有字不全)
(處内民淵基旦治幾機機字並□當是避唐諱云)
果珍李柰(至)焉哉乎也
河南府陽翟縣丞史惟則書(八分書一行)
右唐殿中侍御史史惟則字□□篆千字文絹本真
蹟一卷上有九古印髣髴可識者曰清河德異圖書
縫著内殿袐書等印六經賜李氏嘉泰甲子十二月
李保大孝純餞予之官京口以為贐按惟則在法書
家以能篆名竇&KR2116;述書賦有曰心復世業階乎籕篆
古今由中大小應變如因高而瞩遠俯川陸而畢見
朱長文續書斷又稱其與韓擇木蔡有鄰李潮四人
皆能八分擇木為妙惟則亞之而有鴈印平沙魚躍
深淵之評今此書前以篆後以八分蓋兼有之矣集
賢注記謂是開元時人嘗以二十年三月自吏部常
選入院待制仍校理述書賦續書斷又謂嘗為伊闕
尉後至殿中是帖結銜乃云河南府陽翟縣丞不著
歲月其在入院之先後皆莫可攷然觀其書法竒妙
得雅趣所謂待制殆以善書備諮訪耶昔唐懷素草
聖自序藏蘇泌家亡其卷首一幅其文集賢校理舜
欽補之今在淳熙袐閣續帖中字態如出一手幾不
可辨今此帖亦不存前幅安得如滄浪之書者為我
成之斷珪瑕璧虹氣猶在顧亦可寶也已
贊曰籀學在唐陽冰一䕫彼秩八音各有工師斯帖
之竒體微而具何以譬之磬襄鼗武
寶真齋法書贊卷五
