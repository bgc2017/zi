寶真齋法書贊卷十二
宋岳珂撰
宋名人真蹟
蘇文忠公書簡帖(十七帖並行書第一第四第十四帖各七行第二帖八行第三)
(第六帖各九行第五第九帖各五行第七第十三帖各十二行第八第十五帖各十一行第十帖十)
(行弟十一帖十四行外封一行第十二第十七帖各六行第十六帖十五行)
此中近忽有一人能畫山水極可愛本無人知僕始擢
之居人過客爭求其筆遂漸艱難異時必為奇物也今
將一軸奉獻如要六幅圖但與一匹細畫絹錢兩千省
便可也子軾猶未敢劣耳軾又上穆父内翰兄執事
軾啟適辱訪别豈勝悵然知只今就道無暇往見後會
未期千萬珍愛藥數品可備途中服食服食不一不一
軾頓首先輩吳君足下十一月十一日
軾啟自聞下車日欲作書紛冗衰病因循至今疊辱書
誨感愧交集比日起居佳勝未緣瞻奉伏冀以時保練
不宣軾再拜知郡朝奉閣下十一月二十三日
軾啟昨日辱延顧媿感媿感改旦伏惟福履勝常田賑
不知取得未幸為督之得早見果決為佳船久留恐不
便耳不罪不罪軾再拜處善宣德年兄一日
楊都廵本欲作書適得書云欲來循州恐已起發更不
作書若尚未且為申意廬處士軾又問
令兄先輩不及書不訝
軾啟盛製東都賦舊于范子功處得本諸公傳玩幾至
成誦非獨不肖區區仰服也示喻欲令作跋尾謹當如
教顧安能為左右輕重耶適若冗迫少暇當作致之軾
再拜伯原先生足下
軾啟適辱奇篇伏讀驚歎愧何以當之以太守會上不
卽裁謝繼枉手教益深感怍晚來起居佳勝公窮約至
老居甚卑而節獨高軾忝冐過分實内自愧相見不免
踧踖來示何謙損之過也迫行不再詣惟原自愛入夜
草草不宣軾再拜仲車先生足下
軾啓人還辱書承起居佳勝為慰承鹽局乃爾繁重君
何故去逸而就勞有可以脱去之道乎外郡雖麤俗然
每日惟早衙一時辰許紛紛餘蕭然皆我有也四明旣
不得欲且得乞淮浙一郡不能勝暑中登舟耳其餘書
不能盡萬一惟保愛保愛不一不一軾再拜子豊正字
親家翁足下
汝陰之别忽十餘年不謂復此會合增感歎也書教累
幅懃重愧佩厚意之乏人裁寫手簡草略恕之恕軾再
拜
軾啟適怡遣人奉啟辱教且審起居佳勝召食固當依
命為章憲在武昌見候試來日又齋素必難趨赴日望
恕察晚當拜見怱怱奉啟不一軾再拜安常處士足下
軾再啟謫居已再經春徒以知罪信命故受之恬然除
舊苦痔外亦無甚恙也杜門少出所云攜青衣童步松
下好事者粉飾也羅浮初過時一至其下耳後亦不復
到叔弼亦久不得書中間得書報去年二月間仲純之
子臨邑尉愻者有事必已知之所云病者乃其閣中也
後聞已安矣此中真井底了不知北方事風物郤粗可
但無醫藥耳軾再拜
手啟上文公大夫閣下軾謹封
疾疫方行家人皆病老軀亦自昏憊也兒子方合藥救
療不果往見許君且為致意疲倦不别簡不罪不罪不
知幾日成行已遷舟未軾又白
軾啟去歲塗中暫聚遽别可勝悵仰遠辱手教感慰殊
深比日起居佳勝軾衰病增劇不堪繁會適值難食之
歲未敢别乞間處勉強度日坐候汰逐耳未由展奉惟
冀順時為國自重不宣軾再拜明夫提刑朝散閣下六
月十六日
令子先輩疊辱寵臨終不克款奉後會未期臨紙黯然
惟侍奉外多愛以就遠業軾附白
所要文字為連日人客不暇續寫得納去也
軾啟近别想體中佳勝田事想煩經畫今遣姪孫齎錢
赴州納有所買牛車等錢本欲擘畫百緡足今只有省
陌請收檢支用如少不過來年正二月續得面納也餘
惟萬萬自愛不宣軾頓首公裕蔣君良親足下十月十
二日
曹潛夫得三舟許為多載米來不敢指定石數但請問
潛夫看可帶多少卽依數發來切望留意少濟都下所
闕也丁卯年租米數且便一報為冗迫不及寫單家兄
弟書且致意軾又上
兼託曹潛夫買少漆噐仍于公裕處支錢乞依數付與
諸事不免一一喧聒向時姪孫帶不盡米知寄在強景
仁家如未曾寄與人來可便付潛夫也
軾啟遠蒙惠書甚荷勤意比日起居安否盛年不出從
官竭力報恩但眷戀鄉井何也新年宜早赴部切祝切
祝餘順時自愛不一軾頓首殿直陳君足下十二月二
十九日
軾再拜近承范子豐傾喪親契之深伏想同增悲悼蜀
公篤老有此感戚賴公過從時相開曉也軾再拜
知君貧甚僕亦久容乍到未有以相濟只有五兩銀(短二)
(錢)且助旦夕薪水之費不罪舍弟想旦夕過彼過彼也
忙甚不悉軾又上
右元帖翰林學士承旨東坡先生蘇文忠公軾字子
瞻書簡真蹟十七幅分三卷惟先生立身大節下睨
萬古剛毅邁往之氣固宜磅礴八極流見于翰墨文
字間今觀其書澹泊淳古委蛇不迫藹然有畎畆忠
愛之意剛態毅狀見諸書法内七帖本家藏後六帖
得之九江士夫家所蓄皆有付受次四帖散得之禾
興建鄴京口維揚月日次序不可悉著有流傳好事
家及先王故印識乃雜禠而彙傳之
贊曰雲濤稽天睨而陸之神龍在淵&KR0034;而觸之一世
諞諞稚而畜之節堅氣全墨卿卜之淳古簡嚴芝繇
僕之勁直不然䖃鮓目之(案䖃鮓二字未詳所以攷唐韻䖃與䖃同䖃䕢不中)
(貎䖃苴泥不熟貎磋苴鮓三字者相近或即此意)
蘇文忠金丹帖(行書三十九行)
軾頓首再拜少師先生文丈執事秋冷竊惟道體勝常
軾蒙免如昨窮約愈久念道漸熟常佩至言不敢失墜
今年春夏微疾遂杜門謝客而傳者過實以為左右憂
入秋來殊佳健子道雖未有得而異時浮念雜好殆灰
滅矣先生丈丈愍其有意于此當時發藥乎王郎北歸
慰喜可量恨不得助舉一觴耳憂喜過人何翅電露欲
尋王即初别時意味豈復有絲毫在者則今日會合之
喜又與造物皆逝矣近者孫鼛宣德赴偃師宅寄帶幷
二簟去不審逹未已令兒子往荆南買一官莊若得之
遂為楚郢間人矣每念違去几杖聸奉無期未嘗不臨
風嗟惋萬一天恩放停逐便當不遠千里見先生也今
有少懇干求不罪不罪軾于門下至厚先生有金丹奇
藥而不以數粒見分實未免耿耿若遂其請謹藏之耳
未敢服也舍弟在筠甚安望其牽復解去得相聚少時
近以公事為一倅所怒据摭百端雖未見可以害渠者
然已滯牽復矣行止飲啄非復人事亦不能念之也厚
之奉議且在左右否先生邇來復有幾孫歲行晚江淮
風物凄緊坐念齋閣蕭然黃花白酒有與共者乎乍冷
惟乞萬萬為國自重閒居乏人止用手啟信筆不覺滿
紙惶悚惶悚謹附承動靜不宣從表妷蘇軾頓首再拜
少師先生文文執事八月二十二日
右東坡先生金丹帖七紙真蹟一卷先生于藥全以
道相從投石以針不約而合誼兼師友蓋所謂千百
載間二人而已帖在先生謫黃時金丹事他不見之
記錄惟蘇黃門龍川志略曰予治平未泝峽還蜀泊
舟仙都山下有道士以陰真君長生金丹訣石本相
示養生有内外精氣内也非金石所能堅凝四支百
骸外也非精氣所能變化欲事内必調養精氣極而
後内丹成然求變化輕舉不可得也惟外丹成然後
可以點瓦礫化皮骨輕舉無礙矣然内丹未成内無
以交之則服外丹者多死譬積枯草敝絮而置火其
下無不焚者予甚然其說後十餘年官于南京張公
安道家有一道人陜人也為公養金丹其法用紫丹
丹砂費數百千朞年乃成公喜告予曰抱朴子言藥
旣成以手握之如泥出指間者藥真成也今吾藥如
是以其成無疑矣予為公道仙都所聞謂曰公自内
丹成則此藥可服若猶未也姑俟之若何公笑曰我
姑俟之如此則真有是也予平生藏先生帖清逸真
妙惟此為最目閱諸藏書家帖字半世矣亦未有一
紙可與此帖並者瓣香之敬情事固應爾耳紹定戊
子三月得之無錫故家尾著建炎門下後省之印一
及有傳付六印
贊曰師生一門千載二賢九轉之成意授神傳此而
謂丹鼎之自然抑明皇有云魏文求靈藥于西山而
不知羽翼之自天豈先生泛焉于所得之淵源而有
覬乎刀圭之仙覆鹿夢蕉得魚忘筌精氣内全金石
外堅草然置火之不知而托外物以引年予知先生
其必不棄于對牀之言
蘇文忠歸穎帖(行書九行)
迨旣忝薦赴省試遂可就親雖叔弼尚在疚想可别令
人主婚已令子由咨禀彼此欲及時子當想蒙開許也
軾再拜老妻不敢拜書縣君親家母不殊此懇也
叔弼丁太夫人憂將自京師歸穎仲帖也至穎仲豫方
成親余時入穎幕後數後先生來作守已四十餘年令
人驚歎癸丑三月十五日令時題(行書五行)
右東坡先生歸穎帖真蹟一卷趙德麟跋其後紹定
戊子二月得之錫山
贊曰事師之情期以百世言雖不多意則獨至識以
歲月越王之孫式時覧觀用攷大倫
蘇文忠與錢粮父書簡重本二帖(二本共四紙並粉牋紙上行書)
(第一帖十一行第二帖六行)
軾啟久不聞問奉懷悵然忽人來辱手書承比日起居
佳勝感慰無量示諭欲令紀述新廟記不敢以淺陋固
違但迫行冗甚不暇俟到揚州得少靜息當下筆成卽
遞中寄去也會合未緣千萬自重不宣軾啟上穆父内
翰兄執事
適承見訪偶出豈悵勝然新茶少許納上幸俟至事空
當往同啜也軾啟上穆父内翰兄執事
右東坡先生與錢内翰穆父書簡重本二帖真蹟一
卷予嘗欵所藏顔魯公朝迴帖與羣玉堂刻本文皆
同而字則有小大之别意必有一贗而未敢議也後
收先生帖而此二帖者亦復出焉騐其紙素皆一等
粉牋而筆力精到又皆非先生不能作尤以為惑後
見韓季茂寺丞同在外府因論及帖事為予言先生
以翰墨雄一世每自貴重雖人簡片幅亦不苟書遇
未愜意輒更寫取妍而後出以予人期于傳世凡今
帖間有同者便當視其紙長短色澤若具出一時字
與之稱切勿以為贗而置疑此予先居莊敏之所以
致别也予驚異其說強應曰諾是時家藏正有此帖
飯已出局驅車疾歸發笈視之不爽毫髮則作而呼
曰有是哉而今而後蓋知寶晉雙眸自信之說為足
據帖蓋家藏置一處旣聞韓說及褾而析之
贊曰予家吏部兄以翰墨自喜每作書尺必屢易廢
紙之積如垤先君至其几間戲謂之曰世傳元祐士
子有䞇東坡先生以文者一覽而曰旨哉旨哉今毋
乃類是耶遂相與大笑然卒不能變也今觀先生之
帖始知右軍之墨池懷素之筆冢褚河南之精筆佳
墨要皆此一意度諺不云乎不攻不姸不貴不傳是
雖齊東野人之言亦必有得于不苟然者矣
蘇文忠柳子厚覺衰詩帖(行書十一行尾記二行)
久知老會至不謂便見侵今年宜未衰稍已來相尋齒
疎髮就種奔走力不任咄此可奈何未必傷我心彭耼
安在哉周孔亦已沈古稱夀聖人曾不留至今但願得
美酒朋友常共斟是時春向莫桃李生繁陰日照天正
綠杳杳歸鴻吟出門呼所親扶杖登西林高歌足自快
商頌有遺音
戊寅十二月十四日試新端硯書柳子厚覺衰一首
右東城先生柳子厚覺衰詩真蹟一卷按帖尾紀年
以戊寅正先生在儋耳時先生生丙子是年已六十
有三豈以柳州同居南荒其不遇者同而有所感耶
度先生胸中浩氣隘九州得喪齊百世必不以是芥
蔕特寄情焉耳帖得于嘉泰之甲子七月鬻者牛氏
贊曰人生會有衰何必深惜獨是先生以忠見斥抱
百世之道逢千年之歴而不得以舒其謇直此先生
所以惜寸陰于尺璧不然則先生之胷次夫人之所
識而豈以此置欣戚瘴昏霧泣鳶跕虎黑有此竒蹟
予以占筆力
蘇文忠藥方帖(行書十七行尾記一行)
藥方有兵部手集者唐宰相李公絳所編方無不驗者
療折傷骨破碎或五臟内損垂死者用生地黃𢷬取自
然汁和熱酒服之骨破碎者自大便下復生新骨補故
處有瘀血者立取下卽平復云天設此法以救人命地
黃滓以酒和傳傷破或腫處予在儋耳民有相毆内損
者不下粥飲且不能言予以家傳接骨丹療之乃能言
又以南嶽活血丹授之下少黑血乃能食然尚呻號不
能轉動也小圃中有地黃然地瘠根細如髮乃并葉擣
治飲傳之取血塊升餘遂能起行此人與進士黎先覺
有親乃書以授之使多植此藥以救人命
戊寅十二月五日
右東坡先生藥方帖真蹟一卷先生于海山窮絶處
活人一念無間斷想是方蓋可占矣淳熙己酉歲三
月廬陵張子禮彦和以此帖歸先君
蹟曰上醫醫國亦旣贈繞朝之策于彼窮阨猶出隠
惻使不傷且折而先有以夀其脈此先生之本心而
獨無所用其力是方之傳正足以為先生惜蓋不得
效腠理心腹之技而徒使之愈焦頭爛額之客也
蘇文忠潘墨詩帖(行書九行)
潘郎曉踏河陽春明珠白璧驚市人那知望拜馬蹄下
胸中一斛泥與塵何似墨潘穿破褐琅琅翠餅敲玄笏
布衫漆黑手如龜未害冰壺貯秋月世人重耳輕目前
區區張李爭媸姸一朝入海尋李白空看人間畫墨仙
右東坡手書潘谷墨詩真蹟一卷潘以墨名一時而
窮悴不偶託興于物炯其不緇被望塵之可羞是殆
先生有感于是而寄于此也寶慶乙酉二月得之盱
江李君與善
贊曰懷絶世之清音歎媸姸之難諶慨丸墨之未改
挹古人而寄心褐黯黯以如漆笏琅琅而扺金貯冰
壺其自如渺一塵之弗侵彼遠臭以何歸謾花柳之
繁陰姓昧昧以汚人雖千年而亦瘖予得此意跫然
長吟想先生之清標契謫仙于同襟凌九垓而神會
豈入海之可尋方將抱月乘風携壺命琴短墨帝于
元圃挾客卿于翰林快騎鯨而翳鳳遂登高而俯深
執此卷而撰杖筮得朋于盍簪秋露其滴玉蜍自斟
捧詩硯之如箕淬詞鋒之發鐔付張李于一吷視滄
溟于蹄涔逸興天游浩無古今斗杓回光䂀車發晨
承謦欬于緒言猶足以投微機于芥針也
蘇文公西湖聽琴觀月詩帖(行書詩八行序兩行尾記一行)
觀月聽琴西湖一首呈坐客軾上
白露下衆草碧空捲微雲清光為誰來似為我與君水
天浮四坐河漢落酒樽使我冰雪腸不受麴蘖醺尚恨
琴有弦出魚亂湖紋哀彈本舊曲妙耳非昔聞良時失
俯仰此見寧朝昏懸知一生中道眼無由渾
元祐六年九月十五日
右東坡先生西湖聽琴觀月詩真蹟一卷予嘉泰壬
戌春往中都因游湖上有貴游子弟好治圃者家北
山築堂水湄刻此詩在璧間而繫以跋予覽而曰此
非其地也潁與杭皆有湖湖皆在西此詩蓋為穎作
主人憮然不應意予強解事者旣五日忽招致促席
歎息詫坐客指予為博且曰予碎此政矣予謝不敢
應旣乃叩其所以然則新得何人坡詩注攷年譜而
知其為穎州也其人已矣後二十有七年紹定戊子
二日予在京江忽得此帖于鄽鬻者家驚詫黯然問
其所從得噤莫之對嗟乎時趨事遷固如此耶貴游
故交情憫其遺跡之凋零故亦莫之名也按年譜先
生元祐六年八月以龍圖學士知穎州閠八月滌印
今詩蓋九月望去
贊曰西湖之名杭穎異轍然皆足以寄七絃之清調
贊共而里之明月方指地而辨訛客烘堂而纓絶迄
五日之攷據騐注編之一閱是詩之來予目所别昔
也傳觀今焉秘笈歎人事之易變何凋零之飄忽然
則記歲月于所見而逸名氏于可闕亦予之所不忍
恝也
蘇文忠二詩帖(兩詩行書八行)
十月春寒不出門不知江柳已搖村稍聞泱泱流冰谷
盡放青青沒燒痕數畆荒園留我住半鉼濁酒待君温
去年今日關山路細雨梅花正斷魂
春來空谷水潺潺的皪梅花草棘間作夜東風吹石裂
半隨飛雪渡關山
右東坡先生梅花二詩真蹟一卷信筆而寫故詩是
謂雜書此帖皆雜書也前一詩按先生集謂元豐四
年正月二十日往岐亭郡人潘古郭三人送于女王
城東禪莊院所作而顧施二氏注謂成都嘗有墨迹
刻本題以正月二十一日出城到虎跑蓋在黃州北
二十餘里是時先生尚在雪堂予謂豈特一篇為然
使皆攷同異訂是非蓋有不勝辨者矣惟當取其意
可也帖得之歲嘉定禩丙戌月姑洗鬻者鄭元溶
贊曰物隨春而欣榮詩之偶成何間乎虎跑之與女
城縱筆而書冰谷梅英凡是歲月之與所因予皆不
必強評惟當即先生雜出之書以攷先生所寄之情
其何以異乎孤山之清也
蘇文忠大字詩帖(楷書大字十行尾記三行)
清風終日自開簾凉月通省肯掛簷琴裏若能知賀若
詩中定合愛陶潛
有書東坡一首坡公墨妙如繁星麗天照映千古疇敢
輕肆摹畫鄉人許傳正持示真蹟一卷遂得肅袵一觀
何其幸耶嘉定癸未修禊後三日越隠張鎬題
右東坡先生大字東坡詩真蹟一卷先生寫醉翁亭
記赤璧賦皆大字今皆罕傳予家多先生帖然皆詩
簡嘉定乙酉八月有以此軸來售者金壇張氏䟦其
後蓋京口士人家所藏筆法殆與滌黃石刻無二
贊曰小字鵠引騫而翔大字虎卧靖且莊我藏遺帖
雖盈箱尚歎鉅刻無滌黃誰憐神物開混茫想見醉
墨猶淋浪此題要補束皙亡更恐有詩書雪堂
蘇文忠蕭丞相樓二詩帖(行書詩十一行序二行尾記六行)
滕元發令賦蕭丞相樓二首眉陽蘇轍
繞郭靑峯睥睨屯入城流水縠紋翻樓成始覺江山勝
人去方知德業尊坐久浮雲霾後嶺酒醒飛雪變前村
我來邂逅公歸國猶喜登臨共一樽
丞相風流直至今朱欄仍對舊山林奔馳軒冕身何有
跌宕圖書意最深松遶城頭風瑟縮江浮山外氣陰森
三年不起南遷想應有前人識此心
元豐三年五月家弟子由過池元發令作此詩到黃為
軾誦之也七年六月軾從文玉兄登斯樓因為錄出贈
文玉時子由在筠州將復過此汝州團練副使蘇軾書
右東坡先生書穎濱蕭丞相樓詩二首帖真蹟一卷
予嘗過池登斯樓挹二難之風攷百年之蹟蓋未嘗
不三歎也先君述先生之遺意喜收坡帖平生嘗置
凡上指此為真不紀所得之時紙皆故暗而筆勢有
軒翥態蕭丞相蓋唐相蕭後文玉王姓名子琦時守
池州云
贊曰登高而賦維以思古二難之風意健句嫵黯然
塵楮筆勢軒翥真分不諼我懷陟岵
蘇文忠羅漢偈帖(行書十六行)
東坡居士告悟清師有紹遠上人寶持唐人所畫十六
大阿羅漢如護眼目遠上人亡今者是畫在黃山常歡
喜所子往為我致問常公欲求是畫當可得否若彼常
公愛而不捨而不可得捨而不愛則不可取不愛不捨
則取以來旬有八日清師復命且以畫來居士升堂普
告大衆燒香作禮為遠上人追福滅罪衆問居士今此
羅漢有何勝相供養讚嘆得何功德當以何等酬報常
公居士言此畫實無勝相亦無功德彼與我者卽以報
之乃說偈曰五更粥熱聞魚鼓起對孤燈與誰語溪邊
洗鉢月中歸還君羅漢君收取元祐八年正月望日雪
堂書
右東坡先生十六羅漢偈真蹟一卷昔晁說之以道
嘗作謝伋景思所藏先生帖跋有曰先生為兵部尚
書為說之言在黃州時陳慥相戲曰公只不能作佛
經曰何以知我不能曰佛經是三昧流出公未免思
慮出耳先生卽為作魚枕冠頌命陳為書于是筆不
及並墨&KR1727;且笑曰便作佛經語耶今此偈序通徹義
諦于勝相功德了無窒礙是又不特作佛經語精妙
解脱固兼之矣予妣大寧夫人素奉釋氏在湘東時
有僧持此羅漢并偈為戲時予方齔尚憶淳熙丁未
歲除以忠武諱日供伊蒲出像堂上併閱此軸噫今
四十有二年矣
贊曰佛法離住相色相本非實云何阿羅漢可以色
相求居士宰官身祇園夙親近會發宏深願現此廣
長舌于後像法世讚歎說偈言筆力涵虛空三昧出
胸臆撞開愚癡綱透出大千界我昔睹殊勝會聞諸
佛說以音聲求我不能見如來偈語復云何能離音
聲見今當解佛意一切有為法非偈亦非贊應在如
此觀
蘇文定衙前至京湖三口帖(並行書第一帖八行第二帖十三行尾批)
(一行第三帖十三行尾批一行)
轍頓首蒙别紙示諭嘗有衙前食錢之請朝廷比有成
法似與所陳不甚相遠計能蚤與推行實公私之利也
冗中奉答草略恕察幸甚轍頓首
轍啟鄂渚之别已半年餘矣承舟御至京日欲奉問懶
慢至今愧仄愧仄先蒙枉敬具審履况安適令子以下
如宜至慰至慰故棲雖久不葺治幽致故應在也昔日
交游有在都下可往來者否示諭欲求江淮一官于事
為宜矣然何時復展晤臨風依黯倍冀若時自重不宣
轍頓首定國朝請老弟六月十四日
轍啟久留府中蒙眷甚厚因得頻接讌語至幸至幸奉
違數日間伏計尊候安勝轍舟至湖口風雨不止泊于
西岸已三日矣旦暮稍霽卽行益遠左右千萬為國順
時珍重謹奉手啟為謝不宣轍頓首再拜知軍大夫徐
丈執事十六日
右元祐黃門侍郎穎濱先生蘇文定公轍字子由衙
前至京湖口之帖真蹟一卷先生道睨今古文追父
兄立朝之節具在國史四海之士共知景嚮是帖之
得蓋先君手藏犀軸象籖與文忠對于是可以知德
之不孤矣
贊曰周禾同穎趙玉連璧層見間出又其偉特有美
穎濱味道自得旣相師于父子亦齊驅于翰墨吾評
其人槩猶可識蓋嚴重端肅者老泉之教而淳勁邁
往者長公之德謂余不信視此手澤
二蘇文登趨闕二帖(並行書第一帖六行第二帖八行)
過再啟竊承文登信至丈丈尊候萬福欣慰何已并惠
海魚芝藻石研棋子多品遠物未易到此乃蒙輟貺何
感如之區區非面謝不盡過再拜
遲頓首再拜密邇雖每聞動静而書問不繼兹為愧負
遲杜門與俗緣日遠但僑寄非安亦任運而已小妷符
自蜀趨闕冐涉艱嶮非晚遂至國門遠來不知朝廷之
儀凡百有教之幸甚遲頓首再拜
右東坡穎濱二蘇先生之子過字叔黨遲字伯充文
登趨闕二帖真蹟各一卷蘇氏文章翰墨在本朝自
為一家如喬崧大河崒嵂澎湃極天宗海有識者皆
知之至于芝蘭流馨肖才濟媺各真源泒自颶風思
子之外世固未之暏也豈名以制義所以示日益日
損之戒得之于趨庭者固猶有不同耶先君生平喜
藏蘇帖而于斜川而下無傳焉寶慶乙酉春正月容
自眉山來有出是帖者得之京江合而褾之以繫其
本
贊曰文字之祥厥有原委父師昆弟以及諸子文兮
鈄川道兮穎水以文貴道一家濟美施及翰林特游
戲耳于風味中亦復是似以坡為骨以穎為體蘇門
之英來者視此
寶真齋法書贊卷十二
