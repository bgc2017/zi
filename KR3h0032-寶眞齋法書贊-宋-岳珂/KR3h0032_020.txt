寶真齋法書贊卷二十
宋岳珂撰
宋名人真蹟
米元章硯山詩帖(行書八行)
山硯雲時抱奩書客不傳北窗多異氣正對淨名天
右先臣芾大字二詩五幅(案硯山詩止一首與二詩五幅之語不符當是友仁所跋)
(本二詩而珂但得其一耳)臣米友仁鑒定恭跋(行書二行)
右寶書米公硯山詩帖真蹟一卷硯山者公平生所
寳也老謀菟裘遂以易海嶽之居予固言之矣治餉
京口既得舊址兔葵燕麥動懷人之歎因築圍建祠
以奉公一日觴客鵬雲樓上客鄭君猷視園之扁謂
笈中嘗藏公硯山詩取而是之良是贖以得之蓋紹
定戊子之四月因刻以殿英光之帖
贊曰壺嶺九華營是一枝何異乎持琬琰以易羊皮
硯之不存而寶此詩抑類乎舍魚兔而守筌蹄不我
後先得于斯是几席江山庶幾見之
米元章甘露詩帖(行書二十行)
欲雨氣不透庭梧有栖煙迴首望北固雲藏淨名天呼
童速具輿凭高攬山川隠見豈不好開霽景固全須臾
剛風流湛湛清露圓歸塗知有伴華月上丹淵甘露
作呈夷曠
右寳晉米公甘露詩帖真蹟一卷甘露之勝偉矣公
詩竒筆勁亦復稱之予皆未暇論獨詳味呼輿及歸
塗作伴之語公之居必在山之趾殆是海嶽未火時
他日既東當不復能竟夕往來矣山有鳳凰池丹淵
蓋指此予于是益信予之記跋皆粗有依據紹定戊
子四月得之蘇臺王氏紙素少暗故湛湛如碧雲色
有藏書家印四字畫尤飄勁于平時實今世竒帖
贊曰公嘗有淨名之詩曰殷勤顧景物為爾老南徐
攷乎此篇則出無晴雨之待觀無陰霽之殊晝呼竹
輿墓詠歸塗既不舍于斯須其心邇于海嶽之故廬
如曰易硯山之寶儲登樓平章維王及蘇自西徂東
乃獲奠居此所謂舍其舊而新是圖予固因以驗予
記與跋之皆不誣也
米元章寶月觀詩帖(行書十一行)
新創亭觀之盛又非海岱比也寳月觀用觀風樓基高
出雲表詩曰濁盡塵難掩光分逐露圓香清得桂子珠
瑩墜花鈿求一篇見海月處也
右寳晉米公觀月樓詩帖真蹟一卷海岱在漣漪是
蓋公宰邑時所作者本雜書簡帖中亦摘取而别之
繋以贊云
贊曰月之行空四海清輝豈獨于一觀見之覽層宇
之翬地高而天隨而後可以觀公之詩
米元章鑑遠前詩帖(行書二十一行)
夜登鑑遠觀江南野燒作
君不見紅旗一卷無奔北龍讓將軍初下蜀又不見天
兵十萬領潘曹百文靈旗照江國高樓夜燈有健賞江
南野燒深山谷烈勢已覺逼南辰龍蛇血膏如爆竹故
應玉石俱被焚老樵拾炭拾斧斤長松巨梓中大厦一
隨烈焰同埃塵人言木自為風戛木中生火自焚爇欲
知利害日相應此火害人尤躁爇芾上呈
右寶晉米公鑑遠前詩帖真蹟一卷帖有四印出貴
臣家嘉定戊辰官鬻于鄽肆德清李氏得之予又贖
之李氏其筆法蓋老作云
贊曰登覽之勝隨寓有感野燒之觀玉石俱慘逞志
一快忘彼物情是以老氏惡夫佳兵觀乎觀乎彼以
為觀而予以為懲
米元章鑑遠後詩帖(行書十三行)
鷗鷺寒依水蒹葭静靡風朝煙開雨細輕素淡山重
鑑遠樓米老(案是詩已見前四大字詩帖中題云過當塗與寳晉英光集所載合今復出于此而)
(復書云鑑遠樓米老疑是詩本係過當塗所作而復于鑑遠樓書之珂遂以為鑑遠後詩云)
右寳晉米公鑑遠後詩帖真蹟一卷紹定戊子歲二
月得之平江莫氏莫蓋寳晉家戚舊云
贊曰野燒之觀予嘗以為歎此詩之存予又以為欣
一鑑遠耳而戚休之以身天乎非人
米元章即事詩帖(行書十一行)
不應武康清溪之檄端居即事呈淮陽建昌二太守辰
溪監郡三公芾上
秘篋大開千古到雪圖小挂滿堂寒墨濃員嶠蜂孤起
枕冷燕山玉一團圓扇古人蜂雀意清風四海弟兄歡
閉關不謝勤來客畏署非緣懶作官鳧脛欲長寧可益
蜩枝求足已能胖有時驚覺神瀵夢北里新聲舞翠鸞
右寶晉米公即事詩帖真蹟一卷按書史公游相國
得雪圖為富韓公之壻范大圭持去其記甚詳今此
所挂豈别一王維耶且畏暑不應檄自開秘笈而勤
來之客不拒想皆樞言康公志東軰耳又不知二太
守一監郡果何如人也帖本與諸小帖同得别而出
之
贊曰平時不可告以情之客自不得以窺秘笈而況
乎畏暑與閉關三公得此詩固必能進退如理據空
案以觀者也旁無梅子平又烏知垂涎于滿堂之寒
塞馬得失海漚往還當不足以隔四海兄弟之歡畫
史之浪傳予意其當據此詩以刪之也
米元章催租詩帖(行書八行)
一司日日下賑濟一司旦旦催租税單状請出且抄納
(弊邑以身當夏税之責不令受賑時催)百姓眼中聊一視白頭縣令受薄
禄不敢鞭笞怒上帝救民無術告朝廷監廟東歸早相
乞芾呈
右寶晉米公催租詩帖真蹟一卷詩亦在羣帖中摘
出歲月不可攷意當在公為漣水雍邱時
贊曰賑濟者何人催租者何司有令如斯而無救于
背馳此古人所以設官以採詩也
米元章槐前竹後詩帖(行書五行)
槐前竹後午陰繁壺嶺華胥屢往還雅興欲為十客具
人和端使一身閒
古洲居士曾觀(草書一行)
元章字畫脱盡筆墨畦逕無一點塵俗氣是可寶玩槩
敬書(行書三行)
右寳晉米公槐前竹後詩帖真蹟一卷有楚胄印一
紹定戊子予在京口得之亦婺將張松家物也硯山
槐竹似矣餉事日殷安得身閒如公之賦詩乎予于
是有感焉
贊曰槐竹之與居栩栩乎華胥予方發韓滉之連艫
午陰之繁維以驅原隰之車蓋健羡乎一身之閒所
以縱玩乎八體之書
米元章萬籟詩帖(行書八行)
萬籟寒深響羣山隠映開遲遲暮鐘裏且喚竹輿來
右寳晉米公萬籟詩帖真蹟一卷按此亦甘露作也
寒夜鳴鐘猶不廢登覽江上風月公胸中固有之矣
帖與甘露詩同得亦有藏書家印四
贊曰甘露之江山世固指為天下之第一矣而况公
胸中自有烟霞之痼疾耶予嘗持斯帖據狠日望淮
海弔今昔慨然歎曰神州沈陸固當待一代之英雄
名勝風流亦必屬百年之翰墨也
米元章壯觀前詩帖(行書二十五行兩詩連書)
無涯小智日營營昔昔浮生夢數驚重到白沙登壯觀
江湖醉眼暫揩明
夢寐中間得鹿時孔軻如在定能知江山勝處頻傾酒
我是當年謝客兒
右寶晉米公壯觀前詩帖真蹟一卷有内殿圖書五
紹定小璽一其子友仁鑒定于後按山林集嘗有是
賦泱泱乎瑰辭雄談前無卿雲殆與是詩相為表裏
信哉山川清竒樽爼名勝要川齷齪塵埃者所可與
議也嘉定甲戌十一月予在中都得之鄽鬻者
贊曰北山之麓有竒觀景絶人竒乃無間賦非雕蟲
句有眼千古雄姿想蕭散我觀此卷字老孏猶似古
彛親數頮借公舊詩聊永歎跪閱墨皇三復返
米元章壯觀後帖(行書十一行)
同二公遊壯觀上呈府公工部芾
壯觀不到俄四朞丁寧老思模雄竒羣山勢活各奔走
大川氣斂合衆離蒼嵌留雪玉刻巧碧落静滑紅輪馳
寒潮不生九澤凍行膠與子約再來
右寳晉米公壯觀後詩帖真蹟一卷亦在舊帖中公
于壯觀拳拳如此胸次可知也
贊曰四朞之不到雪與日杲停舟不棹無嫌平衝冒
出此詩畫摹寫天巧觀之壯思之老詩乎可攷
米元章姑孰詩帖(行書二十二行)
下輿照澗數星星一世還如隔世經不見山東李十二
青山山色只青青
過姑孰作海嶽米老
右姑孰詩大字先臣芾真蹟臣米友仁鑒定恭跋
右寳晉米公姑孰詩帖真蹟一卷短軸大字筆老意
真有其子友仁跋凢璽印十有七歷歷咸具詩蓋為
宫錦謫仙而作千載相望可以紹遺躅矣寳慶乙酉
四月予得之京師鄽鬻者開卷歎息因賡其詩以為
之贊
贊曰天上文章一酒星生平只欠換鵝經竒才逸思
通千古留待南宫眼為青
米元章道林詩帖(行書十四行)
陟巘不自期孤雲掛松頂一揖不相期飛去無留影雲
已去泉更長雲泉畢世友相得每相思
漣漪瑞墨堂書
先子道林小詩一首友仁鑒定真蹟謹跋(行書二行)
米元章字畫類能用其所長往往不擇紙筆皆得如意
至于險怪脱略雖其病處亦自成研者也慶元戊午秋
八月周蒙題(行書四行)
右寶晉米公道林詩帖真蹟一卷有其子友仁鑒定
他蹟皆著臣名惟此則否蓋士夫家所藏于取正于
友仁者也予開禧丙寅以南徐庾吏被檄犒師宿泗
至于漣漪荒壘頽垣中有十數立石皆靈壁竒甚狐
榛免葵蕪穢埋没或指謂予曰此瑞墨堂故基後二
十三年而得此帖于京口道林在三湘間豈漣漪别
有其名耶極目莾蒼又豈雲泉松陰隨時變遷耶不
然則友仁之鑒定或在他帖而此詩非道林之真耶
按山林集詩無名特繫之瑞墨堂是拾遣者亦不得
而攷耶贊之以傳疑焉
贊曰道林之名予不得而知雲泉松石之勝寫于漣
漪必其地之景物足以稱其詩也今其陳跡杳然已
無復遺予蓋嘗登瑞墨之基渺一境之陂陀皆平蕪
與荒畦又惡覩所謂畢世相忘之奇泉侈雲歸松橋
斧隨世固多有之而予獨于此奇其北向之悲也
米元章賞心詩帖(行書十行尾記二行共二十字案二十字原注云十行恐有誤)
(尾記二行亦脱去今並仍原本)
晴新山色黛風縱蘆花雪盡日倚雕欄寒宵低細月
右寳晉米公賞心詩帖真蹟一卷嘉定己邜予漕江
東屢登賞心訪卧雪之圖問坡仙之跡獨未知有是
也後八年二月于京口得之以三萬錢予欣然蓋自
慶未始得聞也意如寳晉者豈知百餘年後為人作
三萬錢地耶
贊曰金陵之賞心天下之奇觀真足以當南宫之詩
(闕)
右銀青光禄大夫守尚書右僕射兼中書侍郎上柱國
魯郡開國公曾布撰奉議郎充江淮荆浙等路制置發
運司管勾文字武騎尉賜緋魚袋米芾書龍圖閣學士
朝請大夫知揚州軍州事兼管内觀農使上護軍曲阜
縣開國子賜紫金魚袋曾肇篆蓋
治平中余為海州懷仁令而永康陳君實佐余為主簿
余與君皆少且壮相得甚適後六年余以翰林學士判
司農寺薦君為勾當公事余諭事貶番易君亦以憂去
又二十年余在政府而君復官守京師又七年君以疾
卒明年其子次中縗服自浙東來再拜且哭願得銘也
余與君游四十年而又以仲孫之孫妻次中銘詎可辭
君諱愷字濟公婺州之永康人曾祖思遠祖文授父億
知名朝奉君與大父相繼卒君力學有大志少以文采
知名朝奉君與大父相繼卒君未及冠家故貧無貲喪
祭冠婚悉倚君以辦其餘力已能嫁兄弟之女未嫁者
登治平四年進士第初仕蓋懷仁也徙光州軍事推官
知廬州合淝縣丞事熙寧中神考肇新百度弛徭役以
寬民力修水土以敦本業更常平斂散之法以恤貧弱
凢經畫民事一委之司農故司農最號要地為從事者
實一時高選然經始之際四方以利害言無虚日君從
容研究織悉通解時以為稱職遷著作佐郎且命按察
淮西農田保甲等事召對便殿復使淮浙兩路歲大旱
民轉從于道君移文郡縣賑恤之婺為甚飢殍枕藉君
欲發常平之粟以紓其急部使者噤不肯從君顧而言
曰吾銜命使一方民疾苦若是儻不能盡力于斯實辱
君命且君職在廉察爾終能與我違戾耶責固在我爾
安無恐乃大開倉廪民頼以活部使者由是銜之君之
出使里人有擊鮮釃酒以勞之者而使者以在所部乃
以君為墨而置之獄有司傳至卒坐法免議者以君為
冤哲宗踐阼以恩復宣德郎監福州海口鎮鹽税徙光
禄寺丞分司南京已而朝廷知其非辜悉除其罪以遷
為鄖國忠正武昌軍三院大小學教授秩滿除通判熙
州未行改管勾步軍司差撥剰員所今天子嗣位賜五
品服累遷至朝散郎飛騎尉元符三年七月屬疾謂其
子曰吾且死亟告老以歸乃屏醫藥不復詢家事旬日
而卒實癸巳日也享年六十有六以崇寧元年三月十
七日壬申葬于龍山之北原娶錢氏封金華縣君子男
五人長曰次牧太廟齋郎次曰次公次曰次中擢進士
第為峽州安遠縣尉次曰次仲次道與次公舉進士女
三人長適鄉貢進士袁輪次適鄉貢進士李光祖次適
鄉貢進士許操孫男二人女一人君詞學爽邁少以氣
自豪而又敏于從政所至輒治辦熙寧首被選擢人實
期以通顯然一遭横&KR0008;誣服受詬坐廢幾二十年困躓
有如是者余自州縣吏與君相好逮余執政君已垂老
而不用于世方將從容薦于上而君不幸死矣豈命也
夫銘曰仕困于仇而不克顯才屈于命而不克施有子
而立嗣厥世君則不朽刊吾詩
右陳朝散墓誌丞相魯公撰先子晚年真蹟紹興丙寅
仲夏二十八日獲觀友仁鑒定謹書(行書四行)
右寶晉米公書曾文肅陳濟翁墓誌帖真蹟一卷諛
墓之文豊碑碩碣相望于墻間而世率不之錄者書
也紹定戊子二月得之霅川李氏
贊曰予觀柳少師在唐以能書聞當時碑誌或非其
筆則人以不孝議其子孫噫嚱陳君之傳夫豈以文
如寶晉者亦庶幾乎其人矣
米元章書山谷大悲憕贊帖(行書六行尾批四行)
通身是眼不見自己欲見自己頻撤驢耳通身是手不
解著鞭墨牛懶惰空打車轅通身是佛頂戴彌陁頭上
安頭笑殺涪皤
魯直題徐文信大悲憕贊見其人誦其語真脱塵埃耳
芾元章
右寶晉米公書黃山谷大悲憕贊帖真蹟一卷公與
山谷同時而景慕之如此異時求薦之帖曰襄陽米
某文在蘇軾黃庭堅之間其竊比之心亦可見已如
是憕者以勝妙相接引衆生居閻浮提幻非幻質贊
語透徹三昧流出見性成佛直指人心所謂畫者贊
者皆得成就第一希有功德于此時乃能取三生八
體結習為一大緣事作摩訶薩埵觀引筆行墨正念
現前等是二者無有差别又所謂不于一佛二佛而
種善根乃至百千萬億佛種諸善根者見聞勸喜得
未曾有此歲在丁丑室伐挐月從越口氏我乃受持
復宣此因說偈讚歎又所謂受者藏者讚說者皆植
福本于口世與佛有緣神通光明具足圓滿于口寶
真是足以為寶矣
贊曰我佛住世大開方便有大士者現自在身以千
手眼一一接引指示羣迷照破諸妄如是我聞佛說
了義諸鈴杵鐸寳㙮經卷輪拂瓔珞種種所執凢所
執者俱非有相智慧清淨肉眼慧眼佛法天眼種種
所見凢所見者俱非有著以無相故釋諸纏縳一切
衆生得大解脱以無著故具足圓明一切衆生得大
知見佛尚無相何況于讚佛身常住即心是佛稻麻
竹葦無限劑數彼頂戴者皆真實相百千萬億何況
于身涪皤說法如標月指標本在手何者為月寶晉
寫讚如轉輪王運轉隨人終不成道我不見憕我不
執筆非見非手眼皆具稽首大士大慈悲故去我妄
想即見如來
米元章臨晉武帝大水帖(草書四行尾記一行)
去歲大水城中大飢撫别君便常分南諸軍耳此奈卒
無所復箭已送
右晉武帝書李太師瑋本
右晉武帝大水帖先臣芾手臨真蹟臣米友仁鑒定恭
跋(二行)
右寳晉米公手摹晉武帝大水帖真蹟一卷寶晉平
生自言法書斷自西晉其作書史載李瑋家所得晉
賢十四帖中有臣詹晉武帝批答一豈此耶臣詹不
知何人不足摹故止及武帝書耳按今中祕羣玉堂
帖芾真蹟有云好事家所收帖有若篆籀者回視二
王頓有塵意晉武帝帖是也謝奕之流混然天成謝
安清邁真宜批子敬尾也其帖首尾印多與弊笥所
收同君倩唐氏陳氏之類印玉軸古錦皆故物希世
之珍不可盡言恨不能同賞歸即追寫數十幅頓失
故步可笑可笑觀此芾之留意蓋可見西晉字在今
豈可復得得見芾之摹斯可矣其子友仁嘗著鑒定
縫有内祕書印紹興印二宸奎標目嘉定甲申十月
客或得之宗藩以歸于我
贊曰論帖至晉書法之祖遡晉而西又舉一武樸散
質寓意研態魯禁臠之藏尚覿真古
米元章臨謝安八月帖(行書七行)
米芾臨謝安八月五日帖(御書題籖)
八月五日告淵郎廓攸靖玄允等何圖酷禍暴疾中郎
奄至逝没哀痛崩慟五情破裂不自堪忍痛當奈何當
復奈何汝等哀暴斷絶號咷深至豈可為心奈何奈何
安疏
右謝安八月五日帖先臣芾手臨紹興九年四月二十
七日臣米友仁審定恭跋(三行)
右寳晉米公手臨晉太傅謝安字安石八月帖真蹟
一卷按帖本在淳化閣帖中東淮餉府供軍堂所刻
破羌帖之次亦有此臨帖本出天上有紹興三璽幷
宸翰標目亦其子審定而帖中情字作内字又中間
少十二字末少奈何二字蓋臨帖縱筆隨意所謂者
不若此本則與閣帖皆同也友仁謂芾平生蓄晉帖
日臨學不計數夜則以小笈置枕旁攷之寶晉山林
集所贊所藏芾嘗自指此為絶品宜其臨本之多也
帖尾友仁跋字與前跋亦載歲月又不知中興後所
流傳者有幾而吳氏之傳與予之得脗合如一是又
重可貴也寶慶乙酉二月得之故宗臣家
贊曰八月一帖無為寶晉之刻則其初也兵燬而後
重取而鐫遺其精而得其粗也京口供軍之碑紹興
所傳芾之書也此帖亦其同時同出于尚方之儲也
芾之嗜帖所謂麻紙十萬足以驗其平生之工夫也
字與跋皆不同蓋所臨雖出一手而其所得之時日
則殊也供軍帖字之所以寡出于率意之真而此二
帖則皆臨而非摹也京口海嶽芾所居也兩臨本之
並傳尚可以見其人之緒餘也
米元章臨智永千文真草帖(十二行天地玄黃至菜重芥薑海真草間)
(列尾記二行文不錄)
崇寧兩學書贈亦虚
右智永書真草千字文真蹟先臣芾手臨臣米友仁鑒
定恭跋(二行)
右寶晉米公手臨陳僧智永千文二卷摹臨兩法本
不同摹帖如梓人作室梁櫨榱桷雖具準繩而締創
既成氣象自有工拙臨帖如雙鵠並翔于九霄青天
浮雲浩蕩萬里各隨所至而息寶晉蓋進乎此者也
神動天隨筆與心會似不似未可期而真態頡頏已
與千載相上下矣帖有小璽藏旴江瘳氏慶元丁巳
予歸自閩九月相遇皇華館廖方以此軸投郡守丘
琛予輟而取之
贊曰永之法研以婉芾之體峭以健馬牛其風神合
志通彼妍我峭惟神克肖故曰袒裼不浼夜戸不啟
善學柳下惠莫如魯男子芾其知此
米元章臨右軍四帖(草書第一帖七行第二帖三行第三帖二行第四帖六行)
米芾臨王羲之初月十二日等帖(御書題籖)
初月十二日羲之累書至也得去月二十六日書為慰
以可不下違之不無所一欲噉不化消諸弊日甚不知
何以教之罔然及不王羲之頓首
官舍佳也節風故不適可憂彼云何昨得熙書殊佳甚
慰甚慰
得官奴晉陵書平安念懸懸此粗佳一日書以囗囗囗
見尚書一日遣信以具必宜有行都情事恐不可委行
使耶遲遠具問近以之尚書懷今後遣吳興也
羲之真蹟四帖麻紙上書先臣芾舊所藏其二得于職
方員外郎劉涇其二得于大相國寺僧清道偶合縫有
唐室貞觀小璽文大觀間已獻御府迄元祐之末先臣
芾權潤州州學教授時紹聖間任樞密院事林希以待
制為潤守極好古博雅出此帖示之希曰昨祕閣所見
貞觀印文貞字在上觀字在下相去五六寸許遂熟視
之所印上下各不相對希嘆曰益顯此書是真唐御府
所藏蓋或有時上下印也先臣芾所藏晉唐真蹟無日
不展于几上手不釋筆臨學之夜必收于小篋置枕邊
乃眠好之之篤至于如此實一世好學所共知此帖乃
先臣芾中年手臨今得祕于紹與嗣聖天府實萬世不
朽之傳翰墨之學出類拔萃必有神物護持亦可謂榮
遇矣今臣忽得經目一閱恭跋于後臣又繼膺宸翰所
臨以賜伏覩筆意快逸意在筆先字字縱心皆相連屬
龍鸞飛翔眩映觀覩深得羲之法度妙處非愚臣所敢
率易窺頌得以寳之什襲傳示雲來臣之一門父子預
榮實千載未易逢之幸也紹興七年閏十月十二日臣
米友仁書(行書二十六行)
右寶晉米公手摹王右軍四帖真蹟一卷其子友仁
奉詔跋其後具記顛末帖有米帖翰墨印鬻熊後人
印壬寅印各二首印半已不存内府書印幾暇清玩
之印内祕書印各一又有宸翰標目嘉定甲申歲十
月有貴裔自都攜過金陵以售予惟京口餉臺有供
軍堂前使者吳琚嘗以内府所賜寳晉破羌帖刻之
石珂復于是堂得此帖皆出一手皆得之天上意若
神物之合自有其時而非偶然者乃復刻置堂廡俾
對峙焉
贊曰東淮餉府供軍堂壁有龕石鸞鵠翔問之何石
摹破羌曾傍雲漢分天章廷陵刻此侈寵光後四十
載猶煒煌我持搨本謹毖藏三年倚徙玩未央客來
袖出雲一張曾染復古隃麝香珠璣别出十九行驚
喜比並走且僵摛華絢彩交相望宛然並粲如英皇
幾年絶識高君王尚取鑒定煩諸郎半歸左畹半尚
方駕言駰隰留遺芳今夕何夕獲干將鏌鎁未睹龍
已驤吳侯攀髯歸帝鄉秋虹挾月常貫窗誰能籋雲
開斗房攜書伴我老柴桑要隨神物恢混茫更斵此
石封苔蒼六丁雷電未可量會見難起初平羊
米元章臨右軍玉潤帖(行書十一行内先生字空闕)
官奴小女玉潤病來十餘日了不令民知昨來忽發痼
至今轉篤又若頭癰頭癰以潰尚不足憂痼病少有差
者憂之燋心良不可言頃者艱疾未之有良田民為家
長不能克己懃脩訓化上下多犯科誡以至于此民惟
歸誠待罪而已此非復常言常辭想官奴辭以具不復
多白上負道德下愧先生夫復何言
羲之玉潤帖世舊有石刻流傳好事之家多有雙鈎模
本此帖先臣芾手臨蓋中年字也筆筆取似故無少異
紹興丙辰季冬初七日臣友仁審定(行書五行)
右寶晉米公手臨王右軍玉潤帖真蹟一卷嘗入九
禁有内府三印其子友仁鑒定于後筆勢所及真有
衛夫人所謂洞精遒媚態度使右軍而在猶當起咄
咄逼人之嘆也按書史帖乃唐人冷金紙上雙鈎摹
連在稚恭帖後字大小一如蘭亭芾自以想其真蹟
神妙為言則是未嘗得見真帖摹之又摹猶能如此
意所到處殆所謂閉戸造車出門合轍者矣珂嘉泰
甲子歲十二月之官南徐李奉寧燕餞以是為贈
贊曰熠煜客星顒逵之伍乎軒冕相禪泉石之嫵乎
美疢惡石天所痼乎情之所種同此趣乎排九閶之
雲巫咸之訴乎後千年有人垤澤之呼乎
米元章臨筆精日寒二帖(行書十三行)
紙筆精要深知兒至欲一物而無所書信後酬德筆永
不可用都下三錢方上之選信致一者佳并自三兄道
此也衛軍名書
日寒凉得告承諸惡猶不勝復極嘗慘痛悲灼僕病正
自不差疾久自憂日深悲企甚積既慘居疾係以罪黜
二三不越出門近起取叙不復益企恨壯掌有人當復
見耳及不次獻之白
右寳晉米公手臨王右軍筆精帖大令日寒帖真蹟
一卷淳熙閣帖以為羊欣書按書史王羲之筆精帖
内兩字集在諸家碑上縫有貞觀半印王獻之日寒
帖有唐氏雜迹印後有兩行謝安批所謂批後為答
也唐太宗不收獻之帖而收雜帖故于帖上刮去不
白獻之白字謂之羊欣以應募而以前帖為薄紹之
書跋尾書官姓名云大歷某年月日下剖去古姓名
五代人題曰薛邕記之後題一行曰某年和傳遺予
押字是薛丞相居正此即和凝丞相疑為薛氏故物
以遺薛也其後歸王文正家此乃芾見真晉帖之始
今此臨本後仍有不次等五字蓋芾想像刮去之遺
蹟而足之者而寶章待訪錄又載二帖顛未曰本故
相王曾家物在其孫景融處後為倒龍圖待制沈括
存中取之古跋右軍作羊欣日寒作薄紹之仍將大
中歲跋刮去數字填為薛邕記之而故相薛居正題
曰和傳遺予此蓋和凝以為薛氏故物歸居正耳唐
太宗雅不喜子敬書故時人以他名名之以應募所
謂紹之書白乃于耳字下刮去及不次獻之頓首字
猶在一分許可識大中所跋既不能辨復為不鑒之
人所收遂使至寳永失其真吁可痛也所紀互是特
芾所臨復𢃄筆莫知其為白或頓首也以一人之筆
力合千載之二妙此臨書之所無非芾其孰能與于
此哉即臨以相真當益可珍尚惜其不得見真矣帖
故在李奉寧家有紹興御筆題字仍著小璽嘉定戊
辰歲二月予就試中都因即其家閱書帖見之指所
題誤合二者為一摘其不然為摭米書及閣帖參定
客讙不信既而皆脗合李喜舉以遺予
贊曰羲獻之蹟臨者米也遡觀欣書乃二體也隨珠
卞璧萃此紙也以鑒得之亦可紀也
米元章臨王獻之臺符帖(草書三行)
米芾臨王獻之臺符帖奇(御書題籖)
元參軍雖可外將豈知何白臺符從事耳
右王獻之臺符帖十六字先臣芾書紹興十年二月十
五日臣米友仁番定恭跋(三行)
右寳晉米公手摹王獻之臺符帖真蹟一卷紹興天
筆書標目注以奇字有其子友仁審定昭回下賁萬
物五色芾于是有餘榮矣帖故先君手装有芾二印
内府五印藏書家一印褾軸蓋天上物云
贊曰芾贊謝安帖而嘉其得太帝之翰墨龍跡震驚
言猶未泐豈知其身被帝澤也哉士患不能不患不
知百世俟聖乃今見之予將以之為行已之師
米元章臨王獻之東問帖(草書三行)
米芾臨王獻之東問帖(御書題籖)
東問具道姊消息此人豈能知其況耶
右王獻之東問帖十五字先臣芾書紹興十年二月十
五日臣米友仁審定恭跋(三行)
右寶晉米公手摹王獻之東問帖真蹟一卷首尾列
内府四印藏書家一印芾二印紹興天筆題其首其
子友仁跋其後芾摹帖多矣簡嚴精絶惟此帖與臺
符帖為然亦予藏予家故藏
贊曰字有十五如月當戸騰輝以望靡忒今古匪獻
莫具匪芾莫祖誰其修之其玉其斧
米元章臨顔真卿放生池帖(楷書六行)
天下放生池碑金紫光禄大夫湖州刺史上柱國真卿
撰并書
右先臣芾手臨顔真卿書放生池二十四字臣米友仁
鑒定真蹟恭跋(三行)
右寶晉米公手摹唐顔魯公放生池帖真蹟一卷顔
米本異體摹而傳之見其習之博而嗜之專也雖然
骨格之存似不蓋真予固有稽焉帖藏御府故出杜
氏存者三印表以小璽其子友仁復著鑒定嘉定壬
午二月得之江陰王氏
贊曰楷正而端方維顔之長軒昂而自喜維米之體
多嗜而博愛故能有其態略迹而取神故不没其真
是曰唐放生之碑作者書之能者摹之江隂之王畀
我儲之五御既調又日驅之於虖後生誰能如之
寳真齋法書贊卷二十
