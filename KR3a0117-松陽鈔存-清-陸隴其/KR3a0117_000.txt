松陽鈔存儒家類
提要
(臣)等謹案松陽鈔存二卷
國朝陸隴其撰隴其有三魚堂四書大全别著
錄是編乃其為靈夀知縣時於簿書之暇所
輯問學錄日記二書摘其中切要之語錄為
一編以示學者靈夀古松陽地故以松陽鈔
存為名本七十八條儀封張伯行嘗為刊板
刪其與問學錄重複者僅存二十八條殊失
隴其之意此本刊於乾隆辛未乃金山楊開
基所重編分道體為學處事教學辨學術觀
聖賢六門仍以原第幾條注於本條之下以
存其舊而别以己見附識於後前有開基序
稱學問錄為中年之書此本為晚年手定之
書極論伯行之刪本為非又有隴其孫申憲
跋亦謂伯行刻隴其遺書四種惟讀禮識疑
讀朱隨筆為足本此書及問學錄均刪節失
真云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
松陽鈔存序
松陽鈔存二卷共七十八條當湖先生摘自著問學錄
及隨記中有關學術人心及先儒未發之語重錄成冊
以惠後學者也先生精義微言不盡于此書而晚年審
定為迷者指途已該先生講道之大旨儀封張清恪公
曾有刊本僅二十八條蓋儀封見問學錄中多與此同
故刪去過半不知問學錄乃先生中年之書而此則先
生晚年所審定也即如論善人一條問學錄以為中行
狂狷各有善人顯與朱子善人畫定無進步之解不合
鈔存内則將此條削去其半改從朱子困勉續錄内壬
申所記一條正與此同其為晚年手定無疑清恪轉刪
抄存而存問學錄此條亦未細考矣(基)久有刊刻此書
之意因循未果歲辛未舘清獻文孫令嘉書塾擬輯陸
子全書而功力浩煩未能猝就及門相與慫恿先梓抄
存乃勉從其請其附識之語本擬削去而學徒軰以為
籍此可以就正有道故亦附存(基)于此竊有嘆焉夫子
朱子後大儒若西山若鸖山若魯齋固謹守繩尺矣自
是以迄有明非程朱之學不道然嘗歷選先賢記錄其
極醇無疵者薛文清讀書錄胡文敬居業錄羅文莊困
知記而止爾他如曹靖修之夜行燭陳布衣之正學纂
要專言一事未為全書而顧端文小心劄記高忠憲語
錄陳幾亭學言陸桴亭思辨錄其果克繼薛胡羅三君
子為朱子功臣乎
國朝治教昌隆先生應運而起其著𫐠所係真有以羽
翼考亭而維持鄒魯而是書乃其手定則尤心精所繫
詎可以少而忽之先生手定尚有雜纂雜抄偶記十餘
種行將掇其要語同問學錄隨記參定為書以繼讀書
居業困知三書之後與天下學者共見先生之全而以
此編為乘韋焉爾金山後學楊開基惕齋甫敬識
