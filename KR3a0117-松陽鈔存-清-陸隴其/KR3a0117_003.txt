松陽鈔存䟦
先王父之宰靈夀也靈夀别名松陽又為衛水所經故
當時與諸生講學之書名松陽講義而鈔存舊名衛濱
曰鈔亦名松陽鈔存蓋靈夀簿書之暇所定故咸冠以
松陽誌其地也鈔存取諸問學錄日記為多殆輯其粹
語以示後學實無可增損正誼堂刻先王父遺書四種
讀禮志疑讀朱隨筆二書全刻至鈔存及問學錄均有
刪節行世既久幾失其真(憲)業師惕齋楊姑夫邃精性
理于先王父諸書最所熟習謂鈔存一册不宜刪節因
全書艱于剞劂同門先請鎸是書遂相協力三月告成
然後先王父閑先聖闢異學之旨朗然如日中天即此
七十五條大旨已具見矣嗚呼手澤猶存淵源莫續詩
曰無念爾祖聿修厥德(憲)于此自勉還自愧焉孫男申
憲百拜謹䟦
