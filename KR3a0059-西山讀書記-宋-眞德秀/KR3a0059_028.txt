西山讀書記卷二十八
宋真德秀撰
堯舜禹湯文武𫝊授
虞書允執厥中帝王𫝊心之要典也
語堯曰咨爾舜天之歷數在爾躬允執其中四海困窮
天祿永終
朱子曰此堯命舜而禪以帝位之辭歷數帝王相繼
之次第猶歲時氣節之先後也允信也中者無過不
及之名四海之人困窮則君禄亦永絶矣戒之也
舜亦以命禹
即虞書所載危微精一之訓是也已見前篇
曰予小子履敢用玄牡敢昭告於皇皇后帝有罪不敢
赦帝臣不蔽簡在帝心朕躬有罪無以萬方萬方有罪
罪在朕躬
此引商書湯誥之辭蓋湯旣放桀而告諸侯也與書
文大同小異曰上當有湯字履蓋湯名用玄牡夏尚
黑未變其禮也簡閱也言桀有罪已不敢赦而天下
賢人皆上帝之臣己不敢蔽簡在帝心惟帝所命此
述其初請命而伐桀之詞也又言君有罪非民所致
民有罪實君所為見其厚於責己薄於責人之意此
其告諸侯之辭也
周有大賚善人是富
此以下述武王事賚予也武王克商大賚於四海見
周書武成篇此言其所富者皆善人也詩序云賚所
以錫予善人蓋本於此
雖有周親不如仁人百姓有過在予一人
此周書秦誓之詞孔氏曰周至也言紂至親雖多不
如周家之多仁人
謹權量審法度修廢官四方之政行焉
權稱錘也量斗斛也法度禮樂制度皆是也
興滅國繼絶世舉逸民天下之民歸心焉
興滅繼絶謂封黃帝堯舜夏商之後舉逸民謂釋箕
子之囚復商容之位三者皆人心之所欲也
所重民食喪祭
武成曰重民五教惟食喪祭
寬則得衆信則民任焉敏則有功公則說
此於武王之事無所見恐或汎舉帝王之道也楊
氏曰論語之書皆聖人微言而其徒傳守之以明斯
道者也故於終篇具載堯舜咨命之言湯武誓師之
意與夫施諸政事者以明聖學之所傳者一於是而
已所以著明二十篇之大旨也孟子於終篇亦歷叙
堯舜湯文孔子相承之次皆此意也南軒曰此篇
所載帝王之事孔子之所常言門人列於末章所以
示後世之大法也黃氏曰論語末篇歷叙堯舜禹
湯武王相傳之道而先之以執中可謂得其要矣至
其下乃泛及于賞善罰惡責己恕人大綱小紀本數
末度無不具舉者蓋帝王之道初無精粗惟其合於
天理當於人心者是其所以為道也所謂執中者正
以其事事物物無適而非中也是豈空虛無據而可
謂之中乎哉然後知聖賢相傳之道無非實理非若
老釋氏空無之謂也
子畏於匡曰文王旣没文不在茲乎
朱子曰道之顯者謂之文不曰道而曰文謙辭也茲
此也孔子自謂
天之將喪斯文也後死者不得與於斯文也天之未喪
斯文也匡人其如予何
馬氏曰文王旣沒故孔子自謂後死者言天若欲喪
此文則必不使我得與於此文今我旣得與於此文
則是天未欲喪此文也天旣未欲喪此文則匡人其
柰我何言必不能違天害己也南軒曰文王旣没
文不在茲聖人以斯文為己任也己之在與亡斯文
之喪與未喪係焉是豈人之所能為哉天也不曰喪
已而曰喪斯文蓋己之身即斯文之所在也
子曰甚矣吾衰也久矣吾不復夢見周公
朱子曰孔子盛時志欲行周公之道故夢寐之間如
或見之至其老而不能行也則無復是心而亦無復
是夢矣故因此而自歎其衰之甚也程子曰孔子
盛時寤寐常存行周公之道及其老也則志慮衰而
不可以有為矣蓋存道者心無老少之異而行道者
身老則衰也或問孔子不夢周公之說程子以為
初實未嘗夢也如何曰孔子自言不夢之久則其前
固嘗夢之矣程子之意蓋嫌於因思而夢者故為此
說其義則精矣然恐非夫子所言之本意也
衛公孫朝問於子貢曰仲尼焉學子貢曰文武之道未
墜於地在人賢者識其大者不賢者識其小者莫不有
文武之道焉夫子焉不學而亦何嘗師之有
朱子曰文武之道謂文王武王之謨訓功烈與凡周
之禮樂文章皆是也在人言人有能記之者又曰
此言未墜落於地而猶在人耳賢者則能記其道之
大者不賢者則能記其道之小者皆有文武之道夫
子皆師之也或問何以言文武之道為周之禮樂
也曰此固好高者之所不樂聞然其文意不過如此
以未墜在人之云者考之則可見矣若曰道無適而
非唯所取而得則又何時墜地且何必賢者識其大
不賢者識其小而後得師耶此所謂人正謂老𣆀萇
弘郯子師㐮之儔耳若入太廟而每事問焉則廟之
祝史亦其一師也大率近世學者習於老佛之言皆
有厭薄事實貪騖高遠之意故其說常如此不可以
不戒也然彼所謂無適而非者亦豈離於文章禮樂
之間哉但子貢本意則正指其事實而言不如是之
空虛恍惚而無所據也南軒曰文武之道謂周家
之制度典章在當時猶有存者未至盡泯也在人所
識何如賢者則識其大者不賢者則識其小者至如
鄉黨之間其冠昏喪祭日用飲食亦習乎其教而不
自知也然則夫子焉往而非學唯善之主而初無常
師也此其所以能集文武之道而極其大全歟
中庸仲尼祖述堯舜憲章文武
朱子曰祖述者遠宗其道憲章者近守其法游氏
曰中庸之道至仲尼而集大成故此書之末以仲尼
明之道著於堯舜故祖述焉法詳於文武故憲章焉
呂氏曰祖述者推本其意憲章者循守其法
孟子宰我曰以予觀於夫子賢於堯舜遠矣
程子曰語聖則不異事功則有異夫子賢于堯舜語
事功也蓋堯舜治天下夫子又推其道以垂教萬世
堯舜之道非得孔子則後世亦何所據哉或問三
代以前只是說中說極至孔門答問說者便是仁何
也朱子曰說中說極今人多錯會了文義今未暇詳
說但至孔門仁字則是列聖相傳到此方漸次說到
親切處爾夫子之所以賢於堯舜亦其一端也
孟子曰舜生於諸馮遷於負夏卒於鳴條東夷之人也
文王生於岐周卒於畢郢西夷之人也地之相去也千
有餘里世之相後也千有餘歲得志行乎中國若合符
節先聖後聖其揆一也
朱子曰揆度也其揆一者言度之而其道無不同也
范氏曰言聖人之生雖有先後遠近之不同然其
道則一也南軒曰先聖後聖莫非一揆孟子獨舉
舜與文王言之者蓋其地相去為最遠而世相去為
最久故耳所謂得志行乎中國者聖人之道化行乎
天下是所謂行志者也然自今觀之舜與文王所值
之時周旋於父子君臣之際者蓋不同矣孟子謂若
合符節者何耶蓋道一而已其所以一者天之理也
若夫人為則萬殊矣聖人者純乎天理者也純乎天
理則其云為注措莫非天之所為而有二乎哉故舜
之所以事瞽瞍者是文王所以事王季者也而文王
之事紂是舜所以事堯者也文王之憂勤是舜無為
而治者也舜與文王易地則皆然何者舜與文王皆
天也使其間有一毫不相似則不曰若符節之契矣
然舜與文王之所以為天者則抑有道矣堯舜文王
生知之聖也亦必學以成之惟精惟一允執厥中者
舜之學也緝熙敬止克宅厥心者文王之學也卽其
生知之聖而學以成之此其所以為天之無疆也學
者讀此章深究所以一者於此有得則先聖後聖之
心可得而識矣
孟子曰舜明於庶物察於人倫由仁義行非行仁義也
說已見前
孟子曰禹惡旨酒而好善言湯執中立賢無方文王視
民如傷望道而未之見武王不泄邇不㤀遠周公思兼
三王以施四事其有不合者仰而思之夜以繼日幸而
得之坐以待旦
朱子曰此承上章言舜因歷叙羣聖以繼之而各舉
其一事以見其憂勤愓厲之意蓋天理之所以常存
人心之所以不死也程子曰孟子所稱各因其一
事而言非謂武王不能執中立賢湯却泄邇忘遠也
人謂各舉其盛亦非也聖人亦無不盛南軒曰於
是四者而窺四聖人之心則可見其運而不息化而
不滯其天地之心歟
孟子曰王者之迹熄而詩亡詩亡然後春秋作晉之乘
楚之檮杌魯之春秋一也其事則齊桓晉文其文則史
孔子曰其義則丘竊取之矣
朱子曰此承上章列叙羣聖因以孔子之事繼之而
孔子之事莫大於春秋故特言之
孟子曰君子之澤五世而斬小人之澤五世而斬予未
得為孔子徒也予私淑諸人也
朱子曰私猶竊也淑善也人謂子思之徒也孟子言
予雖未得親受業於孔子之門然聖人之澤尚存猶
有能傳其學者故我得聞孔子之道於人而私竊以
善其身蓋推尊孔子而自謙之辭至此又承上三章
歷叙舜禹至於周孔而以是終之其辭雖謙然其所
以自任之重亦有不得而辭者矣
孟子曰昔者禹抑洪水而天下平周公兼夷狄驅猛獸
而百姓寧孔子成春秋而亂臣賊子懼詩云戎狄是膺
荆舒是懲則莫我敢承無父無君是周公所膺也我亦
欲正人心息邪說距詖行放滛辭以承三聖者予豈好
辯哉予不得已也(詳見後篇)
孟子曰由堯舜至於湯五百有餘歲若禹臯陶則見而
知之若湯則聞而知之
趙氏曰五百歲而聖人出天道之常然亦有遲速不
能正五百年故言有餘也尹氏曰知謂知其道也
由湯至於文王五百有餘歲若伊尹萊朱則見而知之
若文王則聞而知之
趙氏曰萊朱湯賢臣或曰即仲虺也
由文王至於孔子五百有餘歲若太公望散宜生則見
而知之若孔子則聞而知之
散氏宜生名文王賢臣也
由孔子而來至於今百有餘歲去聖人之世若此其未
遠也近聖人之居若此其甚也然而無有乎爾則亦無
有乎爾
林氏曰孟子言孔子生今時未遠鄒魯相去又近然
而已無有見而知之者矣則五百餘歲之後又豈復
有聞而知之者乎朱子曰按此言雖若不敢自謂己
得其傳而憂後世遂失其傳然乃所以自見其有不
得辭者而又以見夫天理民彛不可泯滅百世之下
必將有神會而心得之者耳故於篇終歷序羣聖之
綂而終之以此所以明其傳之有在而又以俟後聖
於無窮也其指深哉南軒曰道不為古今而有加
損聖人先得我心之所同然者耳苟得其所同然則
雖越宇宙與親見之何以異哉愚按臯陶伊尹萊
朱太公望散宜生皆與斯道之傳今考之臯陶謨伊
訓太甲咸有一德諸篇則二人之學至精至粹其得
與羣聖之列也宜哉萊朱若誠仲虺則固伊尹之亞
也太公望於書無所見惟大戴禮踐阼篇武王問道
於太公望公奉丹書以入所陳者敬義仁之道其所
以為文武之師者亦豈苟哉後世特以為兵家之祖
蓋未然也散宜生之名一見於書而傳道之事則無
所攷至于獨言文王而不及武王周公則以父子同
道舉文王則餘在其中故爾或者遂謂孟子有不取
武王之意豈其然耶
韓子曰斯道何道也曰斯吾所謂道也非向所謂老與
佛之道堯以是傳之舜舜以是傳之禹禹以是傳之湯
湯以是傳之文武周公文武周公傳之孔子孔子傳之
孟軻軻之死不得其傳焉荀與揚擇焉而不精語焉而
不詳
程子曰退之因學文日求所未至遂有所得如曰軻
之死不得其傳似此言語非蹈襲前人又非鑿空撰
出必有所見若無所見不知言所傳者何事張子
曰孔孟而後其心不傳如荀揚皆不能知以上總
叙堯舜禹湯文武周孔傳授然其所傳之道若堯舜
禹之中湯文之敬武王之極周公之禮樂孔子之六
經與凡心學性學之類各已散見諸篇合而觀之然
後見聖賢傳授之全體又非此篇所能悉該也
孔子顔曾傳授
語顔淵問仁子曰克己復禮為仁一日克己復禮天下
歸仁焉為仁由己而由人乎哉顔淵曰請問其目子曰
非禮勿視非禮勿聽非禮勿言非禮勿動顔淵曰回雖
不敏請事斯語矣(說己見言仁篇)
子曰回也其心三月不違仁其餘則日月至焉而已矣
(說己見言仁篇)
顔淵喟然嘆曰仰之彌高鑽之彌堅瞻之在前忽然在
後
朱子曰仰彌高不可及鑽彌堅不可入在前在後恍
惚不可為象顔淵深知夫子之道無窮盡無方體而
嘆之也
夫子循循然善誘人博我以文約我以禮
循循有次序貎誘引進也博文約禮教之序也言夫
子道雖高妙而教人有序也侯氏曰博我以文致知
格物也約我以禮克己復禮也程子曰此顔子稱聖
人最切要處聖人教人惟此二事而已
欲罷不能旣竭吾才如有所立卓爾雖欲從之末由也
已
此顔子自言其學之所至也蓋悅之深而力之盡所
見益親而又無所用其力也吳氏曰所謂卓爾亦在
乎日用行事之間非所謂窈冥昏默者程子曰到此
地位工夫尤難直是峻絶又大段着力不得楊氏曰
可欲之謂善充而至于大力行之積也大而化之則
非力行所及矣此顔子所以未達一間也胡氏曰無
上事而喟然嘆此顔子學旣有得故述其先難之故
後得之由而歸功於聖人也高堅前後語道體也仰
鑽瞻忽未領其要也唯夫子循循善誘先博我以文
使我通古今達事變然後約我以禮使我尊所聞行
所知如行者之赴家食者之求飽是以欲罷而不能
盡心盡力不少休廢然後見夫子所立之卓然雖欲
從之末由也已是蓋不怠所從必欲至乎卓立之地
也抑斯嘆也其在請事斯語之後三月不違之時乎
夫子教顔子只是博文約禮兩事自堯舜以來便如
此說惟精便是博文惟一便是約禮博我以文是
要四方八面却見得周匝無遺至於約之以禮又要
逼向身己上來無一毫之不盡瞻仰鑽忽見得猶
未親切在如有所立卓爾方始親切雖欲從之末由
也己只是脚步未到蓋不能得似聖人從容中道也
或問云云曰此是顔子當初尋討不着時節仰之
煞高一層之上又有一層鑽之又堅透一重又有一
重瞻之却似前又到着力趕上又却在後然夫子教
人又却循循善誘旣博之以文又約之以禮只如此
教我去下工夫久而後見道體卓爾立在這裏此已
得親切處然雖欲從之却又末由也己此是顔子未
達一間時說己當初捉摸不着時事顔子初見聖
人之道廣大如此欲向前求之轉覺無下手處退而
求之則見聖人所以循循善誘者不過博文約禮於
是就此處竭力求之而所見始親切的當如有所立
卓爾在前而嘆其峻絶着力不得也顔子仰鑽瞻
忽初是捉摸不着夫子不就此啟發顔子只博之以
文約之以禮令有用功處顔子做這工夫漸見得分
曉至于欲罷不能已是住不得了及夫旣竭吾才如
此精專方見夫子動容周旋無不中處皆是天理之
流行卓然如此分曉到這裏只有個生熟顔子生些
少未能渾化如夫子故曰雖欲從之末由也已問
云云曰未到這裏須着力到這處自是用力不得如
孔子六十而耳順七十而從心這處如何用力得只
熟了自然恁地去横渠曰大可為也化不可為也在
熟之而已所謂瞻之在前忽然在後只是個中庸
不可能盖聖人之道是個恰好底道理所以不可及
自家才著意去做不知不覺又蹉過了且如恭而安
固是聖人不可及處到得自家才著意去學時便恭
而不安了此其所以不可能只是難得到那恰好處
不着意又失了才着意又過了所以難横渠曰高明
不可窮博厚不可極則中道不可識蓋顔子之歎也
雖說得拘然亦自說得好或曰伊川過不及之說亦
是此意否曰然南軒曰誦味此章則顔子學聖人
終始之功孔子教人先後之序與夫聖人之道之至
皆可得而研求矣黃氏曰此章高堅前後之嘆所
立卓爾之言顔子之見固非後學所可窺測然以其
不可窺測也故言之者往往流於恍惚無所據依之
地敢于為言者反借老佛之說以議聖人其不敢者
則委之於虛無不可測識之域故此章最為難曉惟
吳氏以為亦在日用常行之間者最為切實今竊以
其意而推之夫聖人之道固高明廣大不可幾及然
亦不過性情之間動容之際飲食起居交接應酧之
務君臣父子兄弟夫婦之常出處去就辭受取舍以
至於政事設施之間無非道之所寓其所謂高堅前
後者他人于此或未能無纖毫之私或未能逹義理
之正或未能通權變之宜或未能極從容之妙故仰
之但見其高鑽之但見其堅或前或後而無定所也
顔子用力亦不過於博文約禮之間而竭其力則見
益精行益熟而於聖人情性動容以至政事設施之
類皆有以見其當然之則卓然立乎其前耳初非有
深遠不可窮詰之事也以上三章乃孔顔傳心要
指今本胡氏之說以問仁為首不違仁次之此章又
次之餘章則係於後云
子曰吾與回言終日不違如愚退而省其私亦足以發
回也不愚
朱子曰不違者意不相背有聽受而無問難也私謂
燕居獨處非進見請問之時發謂發明所言之理愚
聞之師曰顔子深潛純粹其於聖人體段已具其聞
夫子之言默識心融觸處洞然自有條理故終日言
但見其不違如愚人而已及退省其私則見其日用
動静語默之間皆足以發明夫子之道坦然由之而
無疑然後知其不愚也或問先儒之說曰曾氏胡
氏張敬夫之說亦善曾氏曰入乎耳著乎心默而識
之故不違如愚退而察其踐履則布乎四體形乎動
静故足以發胡氏曰顔子之質鄰於生知故聞夫子
之言心通默識不復問辨反如愚蒙之未逹者及侍
坐而退夫子察其燕私則其視聽言動皆能以聖人
所教隨用發見然後知向之所謂愚者乃所謂上智
也然聖人久已知顔子之不愚矣而必曰退而省其
私之云者所以見其非無證之空言且以明進德之
功必内外相符隠顯一致欲學者之謹其獨也嗚呼
夫子與回言終日則言多矣而今存者無幾可勝惜
哉張敬夫曰夫子之言顔子皆能體之於日用間所
以夫子退而省其私而知其足以發明斯道乃其請
事斯語之驗也問顔子省其私不必指燕私只是
他自作用處曰便是這意思但恐没着落只得說燕
私謂如人相對坐心意默有趨向亦是私如謹獨之
獨亦非特在幽隠人所不見處只他人之所不知雖
在衆中便是獨也問亦足以發莫是所以發明夫
子所言之旨否曰然且如夫子告以非禮勿視聽言
動顔子受用不復更問如何是禮與非禮但是退而
省察顔子之所為則直是視聽言動無非禮也此則
足以發明夫子之言也問李先生謂顔子聖人體
段已具莫只是言個模樣否曰然顔子去聖人不争
多其所以不及聖人者只是須待聖人之言觸其機
乃能通曉爾問默識心融如何曰融如消融相似
融如雪之在湯若不融一句只是一句在胷中如何
發得出來如人飲若不消化如何能滋益體膚如孔
子告曾子一貫之語他人聞之只是個一貫曾子聞
之便能融化發得忠恕之說出來
子謂子貢曰女與回也孰愈對曰賜也何敢望回回也
聞一以知十賜也聞一以知二
朱子曰一數之始十數之終二者一之對也顔子明
睿所照即始而見終子貢推測而知因此而識彼無
所不悅告往知來是其驗矣
子曰弗如也吾與女弗如也
與許也胡氏曰子貢方人夫子旣語以不暇又問
其與回孰愈以觀其自知如何聞一知十上知之資
生知之亞也聞一知二中人以上之資學而知之才
也子貢平日以己方回見其不可企及故喻之如此
夫子以其自知之明而又不難於自屈故旣然之又
重許之此其所以終聞性與天道不特聞一知二而
已或問云云曰胡氏亦得其旨胡氏曰聞一知十
舉始知終無不盡也聞志學則知從心不踰矩之妙
聞可欲之善則知聖而不可知之神聞一知二者序
而進類而達也語以出告反面而知昏定晨省語以
徐行後長而知天顯克恭
子曰賢哉回也一簞食一瓢飲在陋巷人不堪其憂回
也不改其樂賢哉回也
朱子曰顔子之貧如此而處之泰然不以改其樂故
夫子深歎美之程子曰顔子之樂非樂簞瓢陋巷
也不以貧寠累其心而改其所樂也故夫子稱其賢
又曰簞瓢陋巷非可樂蓋自有樂爾其字當玩味自
有深意又曰昔受學於周茂叔每令尋仲尼顔子樂處
所樂何事按程子之言引而不發蓋欲學者深思而
而自得之今亦不敢妄為之說學者但當從事於博
文約禮之誨以至於欲罷不能而竭其才則庶乎有
以得之矣或問顔樂之說程子答鮮于侁之問其
意何也曰程子蓋曰顔子之心無少私欲天理渾然
是以日用動静之間從容自得而無適不樂不待以
道為可樂然後樂也問學者看文字如何對曰方
思量顔子樂處先生曰不用思量他只是博我以文
約我以禮然後見得天理分明日用間義理純熟不
被人欲來苦楚自恁地快活而今只去博文約禮便
自見得若只索之於杳冥無朕之際何益只要着實
用工問顔子樂處曰未到他地位如何便能知得
他樂處且要得就他實下工夫處做下稍亦須會到
他樂時節顔子胸中自有樂地雖貧寠不以累其
心不是將那不以貧寠累心底做樂明道曰百官萬
務金革百萬之衆曲肱飲水樂亦在其中問伊川
所謂其字當玩味是如何曰是元有此樂問濓溪
教程子尋孔顔樂處如何曰先賢到樂處己自成就
向上了非初學所能求况今師非濓溪友非二程不
如且就聖賢着實用工處求之如克己復禮致謹於
視聽言動之間久久當自純熟充達向上處孔顔
雖同此樂然顔子未免有意問云云曰不要去孔
顔身上問只去自家身上討問程子曰使顔子以
道為樂則非顔子周子顔子章又却似言以道為樂
先生曰顔子之樂非是自家有這道至富至貴只管
把來玩弄後樂見得這道理後自是樂故曰見其大
則心泰心泰則無不足無不足則富貴貧賤處之一
也問云云曰程子之言但謂聖賢之心與道為一
故無適而不樂若以道為一物而樂之則心與道二
非所以為顔子爾若某人之云乃老佛緒餘非程子
本意又問伊川云云曰如何曰樂道之言不失只
是說得不精切故如此告之今便以為無道可樂却
走作了問如鄒侍郎引此謂今日始見伊川面已入
禪去曰然曾點之樂是見得如此顔子之樂是工
夫到那裡南軒曰此不可以想像求也惟用力於
克己則庶幾其得之耳黃氏曰集註或問二說不
同何也曰博文約禮顔子所以用其力於前天理渾
然顔子所以求其功於後博文則知之明約禮則守
之固凡事物當然之理旣無不洞曉而窮通得喪與
凡可憂可喜之事舉不足以累其心此其所以無少
私欲天理渾然蓋有不期樂而樂者矣
子謂顔淵曰用之則行舍之則藏惟我與爾有是夫
尹氏曰用舍無與於己行藏安於所遇命不足道也
顔子幾於聖人故亦能之朱子曰用之則行舍之
則藏此八字極要人玩味若他人用之則無可行舍
之則無可藏唯孔顔先有此事業在己分内若用之
則見成將出來舍之則藏了他人豈有是哉故下文
云唯我與爾有是夫有是二字當如此首問命不
足道也曰如常人用之則行乃所願舍之則藏是自
家命恁地不得已不柰何聖人無不得已底意思聖
人用我便行舍我便藏無不奈何底意思何消得更
言命聖人說命只是為中人以下說如道之將行
將廢聖人欲曉子服景伯故以命言只看義理如
何都不問那命雖使前面做得去若義去不得也只
不做若中人之情則見前面做不得了方休方委之
於命若使前面做得定不肯己所謂無可柰何而安
之若命也此固賢於世之貪冒無知者矣然實未能
無求之之心也聖人更不問命只看義如何貧富貴
賤惟義所在所謂安於所遇也如顔子之安于陋巷
他那曾計較命如何南軒曰用之則行舍之則藏
龍德正中隨時隠見者也蓋君子所性大行不加窮
居不損道固自若也因時用舍而有行藏耳惟顔子
幾於此故足以與此南軒初本云其行也豈有意
於行之其舍也豈有意於藏之朱子曰聖人固無意
必然亦謂無私意期必之心耳若其救時拯物之意
皇皇不舍豈可謂無意於行哉至於舍之而藏則雖
非其所欲謂舍之而猶無意於藏則亦過矣若果如
此則是孔顔之心漠然無情於應物推而後行曳而
後往如佛老之為也聖人與異端不同處正在於此
不可不察也程子於此但言用舍無與已行藏安於
所遇詳味其言中正微密不為矯激過高之說而語
意卓然自不可及其所由來者遠矣
子曰語之而不惰者其回也與
范氏曰顔子聞夫子之言而心解力行造次顛沛未
嘗違之如萬物得時雨之潤發榮滋長何有於惰此
羣弟子所不及也
子曰回也非助我者也於吾言無所不說
朱子曰助我若子夏之起予因疑問而有以相長也
顔子於聖人之言默識心通無所疑問故夫子云然
其詞若有憾焉其實乃深喜之胡氏曰夫子之於
回豈其以助我望之蓋聖人之謙德又以深贊顔子
云爾
子曰回也其庶乎屢空
朱子曰庶近也言近道也屢空數至空匱也不以貧
寠動心而求富故屢至於空匱也言其近道又能安
貧也
賜不受命而貨殖焉億則屢中
命謂天命貨財生殖也億意度也言子貢不如顔子
之安貧樂道然其才識之明亦能料事而多中也程
子曰子貢之貨殖非若後人之豐財但此心未忘耳
然此亦子貢少時事至聞性與天道則不為此矣范
氏曰屢空者簞食瓢飲屢絶而不改其樂也天下之
物豈有可動其中者哉貧富在天而子貢以貨殖為
心則是不能安受天命其言而多中者億而已非窮
理樂天者也夫子嘗曰賜不幸言而中是使賜多言
也聖人不貴言也如是或問屢空之說曰空為匱
乏其說舊矣何晏始以為虚中受道蓋出老莊之說
非聖言本意也胡氏亦論之曰以屢空為虚中受道
聖人之言未嘗如是之僻而晦也屢而有間是頻復
矣方其不空之時與庸人亦奚遠哉此得之矣且下
文以子貢貨殖方知尤見舊說之不易也
易大傳子曰顔氏之子其殆庶幾乎有不善未嘗不知
知之未嘗復行也(說見廣大學篇)
中庸子曰回之為人也擇乎中庸得一善則拳拳服膺
而弗失之矣(說己見前許以上皆聖人稱之辭)
語顔淵問爲邦
朱子曰顔子王佐之才故問治天下之道曰為邦者
謙辭
子曰行夏之時
夏時謂以斗柄初昏建寅之月為歲首也天開於子
地闢於丑人生於寅故斗柄建此三辰之月皆可以
為歲首而三代迭用之夏以寅為人正商以丑為地
正周以子為天正也然時以作事則歲月自當以人為
紀故孔子嘗曰吾得夏時而說者以為夏小正之屬
蓋取其時之正與其令之善而於此又以告顔子也
乘殷之輅
商輅木輅也輅者大車之名古者以木為車而已至
商而有輅之名蓋始異其制也周人餙以金玉則過
侈而易敗不若商輅之樸素渾堅而等威己辨為質
而得其中也
服周之冕
周冕有五祭服之冠也冠上有覆前後有旒黃帝以
來蓋已有之而制度儀等至周始備然其為物小而
加於衆體之上故雖華而不為靡雖費而不及奢夫
子取之蓋亦以為文而得其中也
樂則韶舞
取其盡善盡美
放鄭聲遠佞人鄭聲滛佞人殆
放謂禁絶之鄭聲鄭國之音佞人卑謟辨給之人殆
危也程子曰問政多矣惟顔淵告之以此蓋三代
之制皆因時損益及其久也不能無弊周衰聖人不
作故孔子斟酌先王之禮立萬世常行之道發此以
為之兆爾由是求之則餘皆可考也張子曰禮樂治
之法也放鄭聲遠佞人法外意也一日不謹則法壞
矣虞夏君臣相飭戒意蓋如此又曰法立而能守則
德可久業可大鄭聲佞人能使人喪其所守故放遠
之尹氏曰此所謂百王不易之大法孔子之作春秋
蓋此意也孔顔雖不得行之於時然其為治之法可
得而見矣或問商周之政正朔何以不如夏之得
其正也曰陽氣雖始於黃鍾而其月為建子然猶潛
於地中而未有以見其生物之功歷丑轉寅而三陽
始備于是叶風乃至盛德在木而春氣應焉古之聖
人以是為生物之始改歲之端蓋以人之所共見者
言之未有知其所由始也至於商周始以征伐有天
下於是更其正朔定為一代之制以新天下之耳目
而有三統之說然以言乎統則改歲之義不明而凡
四時五行之序皆不得其中正此孔子所以論考三
王之制而必行夏之時也曰周輅為過侈何也曰夫
輅者身之所乘足之所履其為用也賤矣運行振動
任重致遠其為物也勞矣且一器而工聚焉則其為
費也廣矣賤用而貴餙之則不稱物勞而華餙之則
易壊費廣而又增費之則傷財周輅之所以為過侈
與曰周冕之不為侈柰何曰加之首則體嚴而用約
詳其制則等辨而分明此周冕所以雖文而不為過
也夏商之制雖不可考然意其必未備者矣問程
子云云曰兆猶言凖則也謂以此四者為凖則餘可
推也屏山劉氏曰顔氏終日如愚論語所載惟發
二問一為仁一為邦夫子答之皆極天理人事之大
者天理謂克己復禮全一性之天也人事謂行夏時
乘商輅服周冕樂韶舞也原易之用内焉惟窮理盡
性外焉惟開物成務顔子盡之雖無諸子之著撰謂
之通易可也此章蓋聖人許顔子以王佐之事業
又家語魯定公問於顔回曰子亦聞東野畢之善
為御乎對曰善則善矣然其馬將必佚二日馬佚公
召回曰吾子奚以知之回曰以政知之昔者帝舜巧
於使民造父巧於使馬舜不窮其民力造父不窮其
馬力是以舜無佚民造父無佚馬今東野畢之御也
升馬執轡容體正矣步驟馳騁朝禮畢矣歷險致遠
馬力盡矣然猶求進不已以此知之公曰善吾子之
言其義大矣願進乎曰臣聞之鳥窮則喙獸窮則攫
人窮則詐馬窮則佚自古及今未有窮其下而無危
者也公悅以告孔子孔子曰夫其所以為顔回者此
之類也豈足多哉按顔子在陋巷而於帝王經世
之事無所不講此學者所當法也
顔淵死子曰噫天喪予天喪予
朱子曰悼道無傳若天喪己也
顔淵死子哭之慟從者曰子慟矣曰有慟乎非夫人之
爲慟而誰爲
朱子曰慟哀過也夫人謂顔淵言其死可惜哭之宜
慟非他人之比也胡氏曰痛惜之至施當其可皆
性情之正也史記回年二十九髮盡白蚤死孔子
哭之曰自吾有回門人益親
子謂顔淵曰惜乎吾見其進也未見其止也
朱子曰顔子旣没之後子惜之言其方進而未已也
或問云云曰惟胡氏為盡善胡氏曰顔淵曰舜何
人也予何人也有為者亦若是此吾往者也冉求曰
非不悦子之道力不足也此吾止者也其進其止皆
非他人所能此君子所以自強不息也南軒曰此
顔子既沒之後夫子稱之之詞蓋其日進無疆于聖
為幾矣然未至于聖則猶有所進焉至于聖則止矣
所謂止者大而化之止于中而成乎天也此顔子所
以有雖欲從之末由也已之歎與
哀公問弟子孰為好學孔子對曰有顔回者好學不遷怒
不貳過不幸短命死矣今也則亡未聞好學者也(說見學篇)
曾子曰以能問於不能以多問於寡有若無實若虛犯而
不校昔者吾友嘗從事於斯矣
朱子曰友馬氏以為顔淵是也顔子之心惟知義理之
無窮不見物我之有間故能如此程子曰此顔子之
所以為大賢後之學者有一善而自足哀哉謝氏曰不
知有餘在我不足在人不必得為在己失為在人非幾
於無我者不能也或問能矣而問於不能多矣而問
於寡不幾於巧偽以近名乎曰愚嘗聞之於師矣曰顔
子深知義理之無窮惟恐一善之不盡故雖能而肯問
於不能雖多而肯問於寡以求盡乎義理之無窮者而
已非挾其能而故問也但自他人觀之則見其如此耳
謝說意蓋如曰孟子之自反不如顔氏之不校信乎曰
孟子所言學者反身脩德之事若顔子則心理渾然不
待自反物我一致不見可校者也二者優劣固不待言
而喻矣然自學者則隨其所至之深淺而用力各有所
當不可以此廢彼而反䧟于躐等之失也曰有謂犯而
不校非特自反且有包之之意焉有彼之之意焉有愧
之之意焉莫非理也其說然乎曰夫犯而不校固不待
於自反今曰非特自反則既失之矣且其所謂包之者
驕也彼之者狹也愧之者薄也是豈顔子之心哉曰
吳氏曰子貢多聞故於顔子見其聞一知十曾子力行
故又見其如此信乎其優入聖域也此說如何曰即其
言足以見三子之氣象亦善言也此章乃朋友稱
許之辭
孟子昔者竊聞之子夏子游子張皆有聖人之一體冉
牛閔子顔淵則具體而微
此公孫丑之問一體猶一肢也具體而微謂有其全
體但未廣大耳
孟子曰禹稷顔回同道
全章見時中篇又舜何人也見性善篇
揚子昔仲尼潛心文王矣達之顔淵亦潛心仲尼矣未
達一間矣
子雲論顔子凡數條今獨取此
周子曰顔子一簞食一瓢飲在陋巷人不堪其憂而不
改其樂夫富貴人所愛者也顔子不愛不求而樂乎貧
者獨何心哉天地間有至貴至愛可求
至愛之間當有貴可二字
而異乎彼者見其大而忘其小焉爾
此即周子之教程子每令尋仲尼顔子樂處所樂何
事者也然學者當深思而實體之不可但以語言解
會而已
見其大則心泰心泰則無不足無不足則貴富貧賤處
之一也一則能化而齊故顔子亞聖
齊字意複恐或有悞或曰化大而化也齊齊於聖也
亞則將齊而未全之名也學顔子之所學已見學篇
子曰予欲無言天何言哉四時行焉百物生焉然則聖
人之藴微顔子殆不可見發聖人之蘊教萬世無窮者
顔子也聖同天不亦深乎
朱子曰蘊中所蓄之名也仲尼無迹顔子微有迹故
孔子之教旣不輕發又未嘗自言其道之蘊而學之
者唯顔子得其全故因其進脩之迹而後孔子之蘊
可見猶天不言而四時行百物生也夫子之道如
天惟顔子得之夫子許多大意思盡在顔子身上發
見如天地生物即在物上盡見天地純粹之氣謂之
發者乃亦足以發之發不必待顔子言之而後發也
顔子所以發聖人之蘊恐不可以一事言蓋聖人全
體大用無不一一於顔子身上發見也
程子曰學者欲得其正必學顔子有凖的顔孟於孔子
其知之深淺同只是顔子尤温淳淵懿近聖人氣象
又曰顔子不動聲氣孟子則動聲氣矣又曰人須學
顔子有顔子之德則有孟子之事功孟子者禹稷之
事功也又曰孟子才高學之無可依据學顔子入聖
人為近有用力處又曰孟子有功於道為萬世之師
其才雄只見䧺才便是不及聖人處人須當學顔子
便入聖人氣象
或曰顔子為人似乎怯曰孰勇於顔子觀其言曰舜何
人也予何人也有為者亦若是有若無實若虛之類抑
可謂大勇矣
朱子亦曰顔子非懦善底人開口便問為邦孔子便
語以四代禮樂愚謂顔子克己復禮即雷天大壯氣
象非知仁勇之備其孰能之
問顔子所好何學曰學以至聖人之道也
全文已見論學篇其末云所未至者守之也非化之
也又曰大而化之只是謂理與己一其未化者如
人操尺度量物用之尚未免有差若至於化者則已
便是尺度尺度便是已顔子正在此若化則便是仲
尼也
張子曰樂正子顔淵知欲仁矣樂正子不致其學足為
信人善人志於仁無惡而已顔子好學不倦合仁與智
具體聖人獨未至於聖人之止耳
又曰顔子未至於聖人猶是心麄
朱子曰顔子渾渾無迹
有舉先生舊語問曰顔子優於湯武如何見得曰公
且自做工夫這般處說不得據自看得覺顔子渾渾
無㾗迹以上皆後賢論述之辭此章專叙顔子
傳授愚按堯舜以及周孔其可見者相傳之大概爾
至孔子之授顔子則本末盡見聖人之蘊無復遺餘
蓋希顔所以希孔而堯舜禹湯文武周公之道從可
知矣夫人心惟危道心惟微惟精惟一允執厥中堯
舜禹相傳之要指也克已復禮為仁孔顔相傳之要
指也以言語求之蓋甚不同矣然孔子之所謂己即
舜之所謂人心孔子之所謂禮即舜所謂道心克而
復即精一之功而仁之與中又名異而實同者也蓋
合乎義理之正而無過不及者中也純乎義理之正
而不雜之以私欲者仁也未有中而不仁亦未有仁
而不中者即此推之凡聖賢相傳之心法皆可一以
貫之矣
語子曰參乎吾道一以貫之曾子曰唯子出門人問曰
何謂也曾子曰夫子之道忠恕而已矣
愚按此亦孔門傳授心法與告顔子克己復禮一也
故以為首章說見前篇
曾子曰吾日三省吾身為人謀而不忠乎與朋友交而
不信乎傳不習乎
朱子曰盡已之謂忠以實之謂信傳謂受之於師習
謂熟之於已曾子以此三者日省其身有則改之無
則加勉其自治誠切如此可謂得為學之本矣而三
者之序則又以忠信為傳習之本也尹氏曰曾子
守約故動必求諸身謝氏曰諸子之學皆出於聖人
其後愈遠而愈失其真獨曾子之學專用心於内故
傳之無弊觀於子思孟子可見矣惜乎其嘉言善行
不盡傳於世也其幸存而未冺者其可不盡心乎
問未為人謀未交朋友時所謂忠信如何做工夫朱
子引程子鷄鳴為善只是主敬之說曰只是存養此
心在這裏照管勿差失此便是不動而敬不言而信
處曾子守約不是守那約只是所守者約耳曾
子之學大率力行之意多曾子守約是於樸實頭省
力處用功南軒曰曾子以此三者自省可謂為己
篤實之功矣
曾子曰士不可以不弘毅任重而道遠仁以為己任不
亦重乎死而後已不亦遠乎(說見言仁篇)
曾子曰可以託六尺之孤可以寄百里之命臨大節而
不可奪也君子人與君子人也(說見君臣篇)
曾子有疾召門弟子曰啟予足啟予手詩云戰戰兢兢
如臨深淵如履薄冰而今而後吾知免夫小子
朱子曰曾子平日以為身體受於父母不敢毁傷故
於此使弟子開其衾而視之詩小旻之篇戰戰恐懼
兢兢戒謹臨淵恐墜履冰恐陷也曾子以其所保之
全示門人言其所以保之之難如此至於將死而後
得免於毁傷也小子門人也語畢而又呼之以致反
復丁寧之意其警之深矣程子曰君子曰終小人
曰死君子保其身以没為終其事也故曾子以為全
歸則免矣尹氏曰父母全而生之子全而歸之曾子
臨終而啟手足為是故也非有得於道能如是乎范
氏曰身體猶不可虧也况虧其行以辱其親乎或
問以易簀為死生無變於己者奈何曰昔晁詹事嘗
問此義於程子程子曰禮也晁曰今人蔽於老佛之
說則不謂之禮而謂之達矣程子然之不知或人之
說禮為重乎是未可知也集義程子曰顔子没後
得聖人之道者曾子也觀其啟手足之言可以見矣
所傳者子思孟子皆其學也
曾子有疾孟敬子問之曾子言曰鳥之將死其鳴也哀
人之將死其言也善君子所貴乎道者三動容貎斯遠
暴慢矣正顔色斯近信矣出辭氣斯遠鄙倍矣籩豆之
事則有司存
說見敬篇或問此章之說曰胡氏所考曾子之事則
善胡氏曰曾子之疾見於此者二而見於檀弓者一
愚嘗攷其事之先後切意此章最先前章次之而易
簀之事最在其後乃垂絶時語也當是時也氣息奄
奄僅在而聲為律身為度心即理理卽心其視死生
猶晝夜然夫豈異教坐亡幻語不誠不敬者所可彷
彿學者誠能盡心於此則可以不惑於彼也按程
子曰曾子易簀之意心是理理是心聲為律身為度
也胡氏蓋本諸此愚謂曾子之啟手足也蓋以為
知免矣而易簀一節猶在其後使其終於大夫之簀
猶為未正也全歸之難如此學者其可不戰兢以自
省歟
記檀弓曾子寢疾病樂正子春坐於牀下曾元曾申坐
於足童子隅坐而執燭童子曰華而睆大夫之簀與子春
曰止曾子聞之瞿然曰呼華而睆大夫之簀與曾子曰
然斯季孫之賜也我未之能易也元起易簀曾元曰夫
子之病革矣不可以變幸而至於旦請敬易之曾子曰
爾之愛我也不如彼君子之愛人也以德細人之愛人
也以姑息吾何求哉吾得正而斃焉斯已矣舉扶而易
之反席未安而沒
程子曰曾子傳聖人學其德後來不可測安知其不
至聖人如言吾得正而斃且休理會文字只看他氣
象極好彼他所見處大後人雖有好言語只被氣象
卑終不類道又曰曾子疾病只要以正不慮死與
武王殺一不辜行一不義得天下不為同心又曰
曾子易簀之際其氣之微可知只為他志已定故雖
死生許大事亦動他不得
孟子昔者孔子没三年之外門人治任將歸入揖於子
貢相嚮而哭皆失聲然後歸子貢反築室於場獨居三
年然後歸他日子夏子張子游以有若似聖人欲以所
事孔子事之彊曾子曾子曰不可江漢以濯之秋陽以
暴之皜皜乎不可尙已
朱子曰有若似聖人蓋其言行氣象有似之者如檀
弓所記子游謂有若之言似夫子之類是也所事孔
子所以事夫子之禮也江漢水多言濯之潔也秋日
燥烈言暴之乾也皜皜潔白貎尚加也言夫子道德
明著光輝潔白非有若所能彷彿也以上皆紀曾
子言行末章形容聖人之語非知德之至者其能
及是
語子曰柴也愚參也魯師也辟由也喭
朱子曰魯鈍也程子曰參也竟以魯得之又曰曾子
之學誠篤而已聖門學者聰明才辨不為不多而卒
傳其道乃質魯之人爾故學以誠實為貴也尹氏曰
曾子之才魯故其學也確所以能深造乎道也楊
氏曰曾子在孔門當時以為魯學道宜難於他人然
子思之中庸聖學所賴以傳者也考其淵源乃自曾
子由此觀之聰明才智未必不害道而剛毅木訥信
乎於仁為近矣南軒曰曾子之魯其為學篤實故
卒能深造於道此章乃聖人目曾子之辭然必在
曰唯之前無疑也
孝經仲尼閒居曾子侍坐子曰參先王有至德要道以
順天下民用和睦上下無怨女知之乎曾子避席曰參
不敏何足以知之子曰夫孝德之本也教之所由生也
此章見曾子之學由孝而入孔子以此授之亦傳道
之一端也禮記所舉曾子論孝數條與孟子稱曾子
之孝皆已見五典篇不重出然學曾子者必自孝始
可也又大學正經朱子以為孔子之言而曾子述
之其傳十章則曾子之意而門人述之其序所以為
大學之書蓋孔子取先王之法誦而傳之以詔後世
三千之徒莫不聞其說而曾氏之傳獨得其宗云
程子曰顔子默識曾子篤信得聖人之道者二人也
朱子曰曾子之為人敦厚質實而其學專以躬行為主
故其真積力久而得以聞乎一貫之妙然其所以自守
而終身者則固未嘗離乎孝敬信譲之規而其制行立
身又專以輕富貴守貧賤不求人知為大
朱子曾子序曰昔孔子沒門人惟曾氏為得其傳其
後孔子之孫子思樂正子春公明儀之徒皆從之學
而子思又得其傳以授孟軻故其言雜見論語孟氏
書及他傳語者為多然皆散出不成一家之言而世
傳曾子書者乃獨取大戴禮之十篇以充之其言語
氣象視論孟檀弓篇所載相去遠甚予友劉子澄蓋
病其然因輯此書以傳學者而其精粗純駁之際尤
致意焉熹嘗攷之竊以謂云云是以從之游者所聞
雖或甚淺亦不失為謹厚脩潔之人所記雖或甚疎
亦必有以切於日用躬行之實蓋雖或附而益之要
亦必為如是之言然後得以自託於其間也然則是
七篇者等而别之雖有内外雜篇之殊而其大致皆
為有益於學者非他書所及也誠能志其大而必謹
其小歷其淺而徐望其深則庶乎其無躐等之病而
有日新之功矣按其書有曰曾子曰尊其所聞則
高明行其所知則光大高明光大不在乎他加之意
而已即仲舒所引也其他多名言學者自當詳味又
按禮記曾子問一篇雖所問皆禮文之變然古之學
者未有不以博文為先而三千三百皆道體之所形
文多不載於此要當顓考云
孔門唯一顔子天資至純粹到曾子便過於剛與孟子
相似
世衰道微人欲横流不是剛勁有脚跟底人定立不
住又曰曾子語言盛水不漏
問顔曾以下皆致曲否曰顔子體段巳當曾子則是致
曲一一推之至答一貫之問則渾合矣
因論中庸致曲及此以上後賢論述之辭此章
專叙曾子傳授
西山讀書記卷二十八
