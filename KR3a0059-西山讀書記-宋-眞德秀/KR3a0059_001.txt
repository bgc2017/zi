西山讀書記卷一
宋眞德秀撰
天命之性
書湯誥曰惟皇上帝降衷于下民若有恒性克綏厥猷
惟后
此成湯誥萬邦之詞孔氏曰皇大也衷善也順人
有常之性能安立其道則惟在於君唐孔氏曰天生
蒸民與之五常之性使有仁義禮智信是天降善於
民也程子曰以形體謂之天以主宰謂之帝朱
子曰自天而言謂之降衷自人受此衷而言則謂之
性其要在降字上猷即道道者性之發用處又曰衷
字只是無過不及之中是恰好底道理天生人物各
有一至當恰好底道理降與爾與程子所謂天然自
有之中劉子所謂民受天地之中相似昔人云衷善
也却未親切林氏曰天能降衷于民不能使民保
其常性而勿失故為之君而付之以教命之任師矌
曰天生民而立之君使司牧之勿使失性者謂勿使
失其所降之衷也民既有降衷之性至於循其固有
之性以安其所謂道者是乃君之事故曰云云湯欲
言桀之暴虐夫民以亡天下則以此言為先盖推本
上天所為立君乂民之意與仲虺之誥惟天生民有
欲無主乃亂之言相為終始蔡氏曰天之降命而
具仁義禮智信之理無所偏倚所謂衷也人之禀命
而得仁義禮智信之理與心俱生所謂性也循其理
之自然而有仁義禮智信之行所謂道也以降衷而
言則無有偏倚順其自然固有常性矣以禀受而言
則不無清濁純雜之異故必待君師之作而後能使
之安於其道故曰克綏厥猷惟后夫天生民有欲以
情言也上帝降衷下民以性言也仲虺即情以言人
之欲成湯原性以明人之善盖互相發云愚按六
經言性始見於此又伊川曰兹乃不義習與性成
是又兼習而言與湯言降衷之性亦互相發也聖
賢之言衷曰降衷命曰降命才曰降才深味降之一
言真若天之與人交相付受明命赫然不離心目之
間也可不敬哉蔡氏說若有恒性與諸說異恐未
安安於其道謂父安於慈子安於孝之類
詩蒸民之首章曰天生蒸民有物有則民之秉彜好是
懿德
此尹吉甫美宣王之詩朱子曰天生衆民有是物
必有是則五官百骸九竅五藏而達於父子君臣夫
婦長幼無非物也而莫不有法焉如視之明聽之聰
貌之恭言之順君臣有義父子有親之類是也是乃
民所執之常性故於其情無不好此美德者昔孔子
讀詩至此而贊之曰為此詩者其知道乎而孟子引
之以證性善之說其指深矣按朱子此語本之龜
山楊氏而小異盖楊氏曰視聽言動必由禮焉此一
身之則為君止於仁為臣止於敬為子止於孝為父
止於慈此君臣父子之則愚謂有物有則乃天理之
自然今曰必由禮止於仁則人道之當然矣故朱子
不盡取也朱子又曰物指形氣則乃理也物之理
方為則若便以物為則非也而南軒張氏有曰夫有
是物必有是則苟失其則實已非矣其得謂是名哉
故凡言君不君臣不臣父不父子不子皆以失其則
故也人生於天地之中其所以名為人者以天之降
衷善無不備也失其所以為人之道則雖名為人也
而實何如哉其言深有警焉故附於此
春秋左氏傳劉康公曰民受天地之中以生所謂命也
是以有動作禮義威儀之則以定命也
程子曰民受天地之中以生天命之謂性也問受
中與程子天然自有之中是一意否朱子曰只是一
意盖指大本之中也又問劉子所謂中即周子所謂
太極否曰只一般但名不同中是恰好處又曰這
幾个字自古聖賢上下數千年喚得都一般必竟是
聖賢𫝊授不斷故能如此至春秋時其傳猶未泯如
劉康公論人受中以生其窮理甚精愚按民受天
地之中以生故凡動作禮義威儀皆有自然之準則
過之非中也不及亦非中也所以然者以其有定命
也命出於天一定而不可易雖欲違之得乎動作以
身言禮義以理言威儀以著於外者言
易大傳一隂一陽之謂道
朱子曰隂陽迭運者氣也其理則所謂道程子曰
離隂陽便無道隂陽氣也所以隂陽者是道也氣形
而下者道形而上者又曰道非隂陽也所以一隂一
陽者道也如一闔一闢謂之變
繼之者善也成之者性也
道具於隂而行於陽繼言其發也善謂化育之功陽
之事也成言其具也性謂物之所受言物生則有性
而各具是道也隂之事也問性具仁義禮智曰性
猶是說成之者性只一隂一陽之道可知做人做物
已具是四者矣問一隂一陽之謂道便是太極否
曰隂陽只是隂陽道便是太極繼之者善元亨也
成之者性利貞也繼是接續綿綿不息之意成是
凝成有主之意問云云曰以一日言之則晝陽而
夜隂以一月言之則望前為陽望後為隂以一歲言
之則春夏為陽秋冬為隂從古至今恁地滚將去只
是這箇隂陽是孰使之然也乃道也此氣之動為人
為物渾是一箇道理故未生人物以前此理本善所
以謂繼之者善氣質既定為人為物所以謂成之者
性大哉乾元萬物資始乃繼之者善也乾道變化
各正性命此成之者性也繼之者善自隂陽變化
而言成之者性自人物禀受而言隂陽變化流行而
未始有窮陽之動也人物禀受一定而不可易隂之
靜也天地變化不為無隂然物之未形則屬乎陽
物正其性不為無陽然形氣已定則屬乎隂張忠定
公云云事未著字以前屬陽著字以後屬隂似窺見
此意繼之者善繼字是動之頭若只一闔一闢而
無繼便是合殺了問繼是動静之間否曰是静之終
動之始也問孔子言性與天道不可得而聞而孟
子教人纔開口便說性善是如何曰孟子亦大槩說
性善至於性之所以善亦少曾說必如孔子所謂一
隂一陽之謂道繼之者善也成之者性也方是說性
與天道耳
孝經子曰天地之性人為貴
董子曰人受命於天固超然異於羣生入有父子兄
弟之親出有君臣上下之誼會聚相遇則有耆老長
幼之施燦然有文以相接驩然有恩以相愛此人之
所以貴也生五糓以食之桑麻以衣之六畜以養之
服牛乘馬圈豹檻虎是其得天之靈貴於物也故孔
子曰天地之性人為貴明於天性知自貴於物知自
貴於物然後知仁誼知仁誼然後重禮節重禮節然
後安處善安處善然後樂循理樂循理謂之君子故
孔子曰不知命無以為君子此之謂也龜山楊氏
曰人禀五行之秀氣而靈於萬物者也故曰天地之
性人為貴然人之下愚卒至於同乎物者豈賦予之
異哉失其性而自賊之過也西山李氏曰人之性
即天地之性也愚按荀子曰水火有氣而無生草
木有生而無知禽獸有知而無義人有氣有生有知
亦且有義故最為天下之貴也其論似矣至其論性
則以為惡論禮則以為偽何其自相戾耶
中庸天命之謂性率性之謂道修道之謂教
朱子曰命猶令也性即理也天以隂陽五行化生萬
物氣以成形而理亦賦焉猶命令也於是人物之生
因各得其所賦之理以為健順五常之德所謂性也
率循也道猶路也人物各循其性之自然則其日用
事物之間莫不各有當行之路是則所謂道也修品
節之也性道雖同而氣禀或異故不能無過不及之
差聖人因人物之當行者而品節之以為法於天下
則謂之教若禮樂刑政之屬是也盖人之所以為人
道之所以為道聖人之所以為教原其所自無一不
本於天而備於我學者知之則其於學知所用力而
自不能已矣或問云云何也曰天命之謂性言天
之所以命乎人者是則人之所以為性也盖天之所
以賦與萬物而不能自已者命也吾之得乎是命以
生而莫非全體者性也故以命言之則曰元亨利貞
而四時五行庶類萬化莫不由是以出以性言之則
曰仁義禮智而四端五典萬事萬物之理無不統於
其間盖在天在人雖有性命之分而其理則未嘗不
一在人在物雖有氣禀之異而其理則未嘗不同此
吾之性所以純粹至善而非若荀楊韓子之所云也
率性之謂道言循其所得乎天以生者則事事物物
莫不自然各有當行之路是則所謂道也盖天命之
性仁義禮智而已循其仁之性則自父子之親以至
於仁民愛物皆道也循其義之性則自君臣之分以
至於敬長尊賢亦道也循其禮之性則恭敬辭讓之
節文皆道也循其智之性則是非邪正之分别皆道
也盖所謂性者無一理之不具故所謂道者不待外
求而無所不備所謂性者無一物之不得故所謂道
者不假人為而無所不周雖鳥獸草木之生僅得形
氣之偏而不能有以貫通乎全體然其知覺運動榮
悴開落亦皆循其性而各有自然之理焉至於虎狼
之父子蜂蟻之君臣豺獺之報本雌雄之有别則其
形氣之所偏又反有以存其義理之所得尤可以見
天命之本然初無間隔而所謂道者亦未嘗不在是
也是豈有待於人為而亦豈人之所得為哉修道之
謂教言聖人因是道而品節之以立法垂訓於天下
是則所謂教也盖天命之性率性之道皆理之自然
而人物之所同得者也人雖得其形氣之正然其清
濁厚薄之禀亦有不能不異者是以賢智者或失之
過愚不肖者或失之不及而得於此者亦或不能無
失於彼是以私意人欲或生其間而於所謂性者不
免有所昏蔽錯雜而無以全其所受之正性有不全
則於所謂道者因亦有所乖戾舛逆而無以適於所
行之宜惟聖人之心清明純粹天理渾然無所虧闕
故能因其道之所在而為之品節防範以立教於天
下使夫過不及者有以取中焉盖有以辨其親疎之
殺而使之各盡其情則仁之為教立矣有以别其貴
賤之等而使之各盡其分則義之為教行矣為之制
度文為使之有以守而不失則禮之為教得矣為之
開導禁止使之有以别而不差則智之為教明矣夫
如是是以人無知愚事無大小皆得有所持循據守
以去其人欲之私而復乎天理之正推而至於天下
之物則亦順其所欲違其所惡因其材具之宜以致
其用制其取用之節以遂其生皆有政事之施焉此
則聖人所以材成之道而致其彌縫輔贊之功然亦
未始外乎人之所受乎天者而強為之也問天命
謂性之命與死生有命之命不同何也曰死生有命
之命是帶氣言之氣便有禀得多少厚薄之不同天
命謂性之命是統乎理言之然天之所命不離乎氣
但中庸此句乃是以理言天命之謂性者是就人
身中指出這个是天命之性不雜氣禀者而言天
命之謂性是專言理若云兼言氣便說率性之謂道
不去如太極雖不離乎隂陽亦不雜乎隂陽按輯
略程子曰上天之載無聲無臭其體則謂之易其理
則謂之道其用則謂之神其命於人則謂之性率性
則謂之道修道則謂之教生之謂性與天地之性
同乎性字不可一槩論生之謂性止訓所禀受也天
命之謂性此言性之理也今人言性柔緩性剛急皆
生來如此此訓所禀受也若性之理則無不善曰天
者自然之理也又曰道即性也若道外尋性性外尋
道便不是又曰仁也者人也合而言之道也率性之
謂道也又曰率性之謂道率循也若言道不先立下
名義則茫茫然何處下手何處着心又曰天命之謂
性率性之謂道者天降是於下萬物流形各正性命
者是所謂性也循其性而不失是所謂道也此亦通
人物而言循性者馬則為馬之性又不做牛底性牛
則為牛底性又不為馬底性此所謂率性也人在天
地之間與萬物同流天幾時分别是人是物修道之
謂教此則專主人事呂氏曰中者天道也天德也
降而在人人禀而受之是之謂性書曰惟皇上帝降
衷於下民傳曰民受天地之中以生此人性之所以
必善故曰天命之謂性性與天道本無有異但人雖
受天地之中以生而梏於蕞爾之形體常有私意小
智撓乎其間故與天地不相似所發遂至於出入不
齊而不中節如使所得於天者不喪則豈不中節乎
故良心所發莫非道也在我者惻隱羞惡辭讓是非
皆道也在彼者君臣父子夫婦昆弟朋友之交皆道
也在物之分則有彼此之殊在性之分則合乎内外
一體而已是皆人心所同然乃吾性之所固有隨喜
怒哀樂之所發則愛必有差等敬必有節文所感重
者其應也亦重所感輕者其應也亦輕自斬衰至緦
喪服異等而九族之情無所憾自王公至皂隸儀章
異制而上下之分莫敢爭非出於性之所有安能致
是乎故曰率性之謂道游氏曰天之命萬物者道
也而性者具道以生也因其性之固然而無容私焉
則道在我矣此率性之謂道也若出於人為則非道
矣楊氏曰天命之謂性人欲非性也率性之謂道
離性非道也性天命也命天理也道則性命之理而
已孟子道性善盖原於此謂性有不善者誣天也性
無不善則不可加損也無俟乎修焉率之而已揚雄
謂學以修性非知性者也故孔子曰盡性子思曰率
性曰尊德性孟子曰知性養性未嘗言修也然則道
其可修乎曰道者日用而不知也先王為之防範使
過不及者取中焉所以教也謂之修者盖亦品節之
而已又曰性命道三者一體而異名初無二致也
故在天曰命在人曰性率性而行曰道特所從言之
異耳又曰人性上不可添一物堯法之所以為萬
世法只是率性而已所謂率性循天理是也外邊用
計用數假饒立得功業只是人欲之私與聖賢作處
天地懸隔朱子曰程子之論率性正就私意人欲
未萌之處指其自然發見各有條理者而言以見道
之所以得名非指修為而言也呂氏良心所發以下
至安能致是一節亦甚精密但謂人雖受天地之中
以生而梏於形體又為私意小知所撓故與天地不
相似而發不中節必有以不失其所受乎天者然後爲
道則所謂道者又在修為之後而反由教以得之非
復子思程子所指人欲未萌自然發見之意矣游氏
所謂無容私焉則道在我楊氏所謂率之而已者似
亦皆有呂氏之病也此率字不是用力伊川謂合
而言之道也是此義率性之謂道只是循性去皆
是道呂氏說以人行道若然則未行之前便不是道
乎性是箇渾淪物道是性中分派條理隨分派條
理去皆是道如穿牛鼻絡馬首皆是隨他所通處仁
義禮智物豈不有但偏耳隨他所通處道亦無不在
性與道相對則性是體道是用道便是在裏面做
出底道理程子謂通人物而言馬則為馬之性馬
不做牛底性牛則為牛之性又不做馬底性物物各
有箇理即此便是道總而言之又只是一箇理否
曰是或引伊川循之而不失語以問者勉齋黃氏曰
如此則循性不是道而不失方是道也又引類而循
之順而修之以為程子之密旨又謂因其良心之所
發順而循之者為道終亦未免循之而不失之意循
之而不失病在不失順而循之其病在順須要見得
性也者人物不能不循循而見之常行之間便是道
初非有意於不失亦非有意於順若是有意便是人
為纔是人為便不是自然底道理怵惕惻隱是愛赤
子之道所以有是道者是循其性而自然有是道則
良心所發便是循性今曰因其良心之所發順而循
之則良心所發不是循性又何自而發耶待其既發
而循之則是率情不是率性矣愚按朱子論率性
之義盖本程子之說而黃氏又辨不失二字為有病
又益精矣或謂朱子於告子生之謂性章深言人物
之異而於此章乃兼人物而言何也曰生之謂性以
氣言者也天命之謂性以理言者也以氣言之則人
物所禀之不同以理言之則天之所命一而已矣然
則人物各循其性斯謂之道則虎狼之搏噬馬牛之
踶觸亦道耶曰子思之所謂率性云者循其天命之
性也虎狼之慈仁馬牛之健順是也若夫搏噬踶觸
則氣禀之所為而非天命之本然矣豈獨物為然凡
人之為善者皆循天命之性也而為不善則發乎氣
禀之性矣以是而觀則此章兼人物而言尚何疑哉
禮運人者其天地之德隂陽之交鬼神之會五行之秀
氣也
鄭氏曰言人兼此氣性純也孔氏疏曰天以覆為
德地以載為德人感覆載為生是天地之德也隂陽
則天地據其氣謂之隂陽據其形謂之天地獨陽不
生獨隂不成二氣相交乃生故云隂陽之交也鬼謂
形體神謂精靈祭義云氣也者神之盛也魄也者鬼
之盛也必形體精靈相會然後物生故曰鬼神之會
也人感五行秀異之氣故有仁義禮智信是五行之
秀氣也故人者天地之德隂陽之交是其氣也鬼神
之會五行之秀是其性也愚按天地之德盖指乾
坤健順而言此天地之理人之所得以為性者也隂
陽鬼神五行皆指氣而言流行天地之間而人之所
得以為形者也然氣之流行理實寓焉非氣之外有
所謂理也但理無不善氣則有清濁昏明之不同耳
疏以天地之德為氣鬼神五行為性恐非
又曰故人者天地之心也五行之端也
鄭氏曰此言兼氣性之效也正義曰天地高遠在上
臨下四方人居其中央動静應天地天地有人如人
腹内有心動静應人也故云天地之心王肅曰人於
天地之間如五藏之有心人乃生之最靈其心五藏
之最聖也端猶首也萬物悉由五行而生而人最得
其妙氣明仁義禮智信為五行之首也邵子曰人
居天地之中心居人之中張氏衍義曰人者天地之
太極故居天地之中天地待之以為主亦賴之以為
用心者人之太極故居人之中人待之以為主亦賴
之以為用按邵張之言本非為此設而其義略同
故附此
滕文公為世子將之楚過宋而見孟子孟子道性善言
必稱堯舜
朱子曰道言也性者人所禀於天以生之理也渾然
至善未嘗有惡人與堯舜初無少異但衆人汨於私
欲而失之堯舜則無私欲之蔽而能充其性爾故孟
子與世子言每道性善而必稱堯舜以實之欲其知
仁義不假外求聖人可學而至而不懈於用力也
程子曰性即理也天下之理原其所自未嘗不善喜
怒哀樂未發何嘗不善發而中節即無往而不善發
不中節然後為不善故凡言善惡皆先善而後惡言
吉凶皆先吉而後凶言是非皆先是而後非
世子自楚反復見孟子孟子曰世子疑吾言乎夫道一
而已矣
時人不知性之本善而以聖賢為不可幾及故世子
於孟子之言不能無疑而復來求見盖恐别有卑近
易行之說也孟子知之故但告之如此以明古今聖
愚本同一性前言已盡無復有他說也
成覵謂齊景公曰彼丈夫也我丈夫也吾何畏彼哉顔
淵曰舜何人也予何人也有為者亦若是公明儀曰文
王我師也周公豈欺我哉
孟子既告世子以道無二致而復引此三言以明之
欲世子篤信力行以師聖賢不復當求他說也
今滕絶長補短將五十里也猶可以為善國書曰若藥
不瞑眩厥疾不瘳
言滕國雖小猶足為治但恐安於卑近不能自克則
不足以去惡而為善也孟子言性始見於此而詳具
於告子之篇然默識而旁通之則七篇之中無非此
意其所以擴前聖之未發而有功於聖人之門程子
之言信矣
告子曰性猶把柳也義猶桮棬也以人性為仁義猶以
把柳為桮棬
朱子曰性者人生所禀之天理也告子言人性本無
仁義必矯揉而後成如荀子性惡之說也
孟子曰子能順把柳之性而以為桮棬乎將戕賊把柳
而後以為桮棬也如將戕賊把柳而以為桮棬則亦將
戕賊人以為仁義與率天下之人而禍仁義者必子之
言夫
言如此則天下之人皆以仁義為害性而不肯為是
因子之言而為仁義之禍也南軒張氏曰有太極
則有兩儀故立天之道曰隂與陽立地之道曰柔與
剛立人之道曰仁與義仁義者性之所有而萬善之
宗也人之有仁義乃其性之本然自親親而推之至
於仁不可勝用自長長而推之至於義不可勝用皆
順其所素有而非外之也若逆乎仁義則為失其性
矣而告子乃以把柳為喻其言曰以人性為仁義則
失之甚矣盖仁義性也而曰以人性為仁義則性别
為一物以人為矯揉而為仁義其失豈不甚乎或
謂把柳之可為桮棬亦性也朱子曰把柳之性固可
以為桮棬然須斬伐裁截矯揉而後可成故孟子曰
戕賊把柳而後可以為桮棬若把柳可為而楩楠不
可為又是第二重義理不當引以為說愚按程子
曰服牛乘馬皆因其性而為之胡不乘牛而服馬理
不可也或人之說盖本於此然把柳之為桮棬尚須
人力仁義之性本於自然不待着力此朱子所以不
取之也其義精矣
告子曰性猶湍水也決諸東方則東流決諸西方則西
流人性之無分於善不善也猶水之無分於東西也
朱子曰告子因前說而小變之近於揚子善惡混之
說
孟子曰水信無分於東西無分於上下乎人性之善也
猶水之就下也人無有不善水無有不下今夫水搏而
躍之可使過顙激而行之可使在山是豈水之性哉其
勢則然也人之可使為不善其性亦猶是也
此章言性本善故順之而無不善本無惡故反之而
後為惡非本無定體而可以無所不為也或問告
子揚子之說如何曰告子以為性無善惡揚子以為
性有善惡其言雖同而所以言則亦不無少異也
告子曰生之謂性
朱子曰生指人物之所以知覺運動者而言告子論
性前後四章語雖不同然其大意不外乎此與近世
佛氏所謂作用是性者略相似
孟子曰生之謂性也猶白之謂白與曰然白羽之白也
猶白雪之白白雪之白猶白玉之白與曰然
白羽以下孟子再問而告子以為然則是謂凡有生
者同是一性矣
然則犬之性猶牛之性牛之性猶人之性與
孟子又言若果如此則犬牛與人皆有知覺皆能運
動其性皆無以異矣於是告子自知其非而不能對
也今按性者人之所得於天之理也生者人之所
得於天之氣也性形而上者也氣形而下者也人物
之生莫不有是性亦莫不有是氣然以氣言之則知
覺運動人與物初不異也以理言之則仁義禮智之
禀豈物之所得而全哉告子不知性之為性而以所
謂氣者當之是以把柳湍水之喻食色無善無不善
之說縱横繆戾紛紜舛錯而此章之誤乃其本根所
以然者盖徒知知覺運動之蠢然者人與物同而不
知仁義禮智之粹然者人與物異也孟子以是折之
其義精矣人物之生天賦之以此理未嘗不同但
人物之禀受自有異爾如一江水杓取只得一杓碗
取只得一碗至於一桶一缸各隨器量不同故理亦
隨以異物亦具有五行只是得五行之偏者耳
論萬物之一原則理同而氣異觀萬物之異體則氣
猶相近而理絶不同氣相近如知寒煖識饑飽好生
惡死趨利避害人與物都一般理不同如蜂蟻之君
臣只是義上有一點子明虎狼之父子只是仁上有
一點子明其他更推不去問人物皆禀天地之理
以為性皆受天地之氣以為形若人禀之不同固是
氣有昏明厚薄之異若在物言之不知是所禀之理
便有不全耶亦是緣氣禀之昏蔽故如此耶曰惟其
所受之氣只有許多故其理亦只有許多如犬馬形
氣如此故只會得如此事又問物物具一太極則是
理無不全也曰以理言之則無不全以氣言之則不
能無偏性如日光人物所受之不同如隙竅之受
先有大小也人與物都一般者理也所以不同者
心也人心虛靈包得許多道理過故無不通雖有氣
質昏底亦可克治使明萬物之心便包許多道理不
過大本論之其理則一纔禀於氣便有不同問動
物有知植物無知何也曰動物有血氣故能知植物
雖不可言知然一般生意亦可見若戕賊之便枮悴
不悅懌亦似有知者問理是人物同得於天者如
物之無情者亦有理否曰固是有理如舟只可行之
於水車只可行之於陸孟子言人之所以異於禽
獸者幾希庶民去之君子存之不知人何故與禽獸
異又言犬之性猶牛之性牛之性猶人之性與不知
人何故與牛犬異此兩處似欠一轉語須著說是形
氣不同故性亦少異始得恐孟子見得人性同處自
是分曉直截却於此似未甚察問氣有清濁而理
則同如何曰理如寳珠在聖賢則如置在清水中其
輝光自然發見在愚不肖則如置在濁水中須是澄
去泥沙則光方可見至如萬物亦有此理只為氣昏
塞如置寳珠於濁泥中不復可見生之謂性生之
理謂性孟子以理言性告子以氣言性問告子
云云曰合下便是錯了他只是說生來精神魂魄凡
動用處是性正如禪家說作用是性只說得箇形而
下者故孟子闢之釋氏云作用是性在目曰見在
耳曰聞在鼻齅香在口談論在手執捉在足運奔即
告子生之謂性之說也且如手執捉若執刀妄亂殺
人亦可謂性乎龜山舉龐居士云神通妙用運水搬
柴以比徐行後長不知徐行後長方謂之弟疾行先
長則為不弟如曰運水搬柴即是妙用則徐行疾行
皆可謂之弟耶告子說生之謂性二程都說他說
得是只下面接得不是若如此說却如釋氏言作用
是性乃是說氣質之性非性善之性按程子曰告
子云生之謂性凡天地所生之物須是謂之性皆謂
之性則可於中却分别牛之性馬之性是他便只道
一般如釋氏說蠢動含靈皆有佛性如此則不可盖
不以生之謂性為非故朱子云云其義益精矣
告子曰食色性也仁内也非外也義外也非内也
朱子曰告子以人之知覺運動者為性故言人之甘
食悅色者即其性故仁愛之心生於内而事物之宜
由乎外學者但當用力於仁而不必求合於義也
孟子曰何以謂仁内義外也曰彼長而我長之非有長
於我也猶彼白而我白之從其白於外也故謂之外也
曰異於白馬之白也無以異於白人之白也不識長馬
之長也無以異於長人之長與且謂長者義乎長之者
義乎
張氏曰上異於二字宜衍李氏曰或有闕文焉今按
白馬白人所謂彼白而我白之也長馬長人所謂彼
長而我長之也白馬白人不異而長馬長人不同是
乃所謂義也義不在彼之長而在我長之之心則義
之非外明矣
曰吾弟則愛之秦人之弟則不愛也是以我為悅者也
故謂之内長楚人之長亦長吾之長是以長為悅者也
故謂之外也
言愛主於我故仁在内敬主於長故義在外
曰耆秦人之炙無以異於耆吾炙夫物則亦有然者也
然則耆炙亦有外與
言長之耆之皆出於心也林氏曰告子以食色為性
故因其所明者而通之自篇首至此四章告子之辨
屢屈而屢變其說以求勝卒不聞其能自反而有所
疑也此正其所謂不得於言勿求於心者所以卒於
鹵莽而不得其正也飲食男女固出於性然告子
以生為性則以性為止於是矣因此又生仁内義外
之說正與佛者之言以作用為性義理為障者相類
然孟子不攻其食色之云者使誠知義之非外則性
之不止於食色其有以察之矣告子不知理之為
性乃即人之身而指其能知覺運動者以當之所謂
生者是也始而見其但能知覺運動非教不成故有
把柳之譬既屈於孟子之言而病其說之偏於惡也
則又繼而為湍水之喻以見其但能知覺運動而非
有善惡之分又以孟子為未喻己之意也則又於生
之謂性章極其立論之本意而索言之至於孟子折
之則其說又窮而終莫悟其非也其以食色為言盖
猶生之云爾而公都子之所引又湍水之餘論也以
是考之凡告子之論性其不外乎生之一字明矣但
前此未有深究其弊者往往隨其所向各為一說以
與之辨而不察其所以失之端獨在於此是以其說
雖多而迄無一定之論也告子只知有人心不知
有道心故有食色性也及義外之說南軒張氏曰
食色固出於性然莫不有則焉今告子乃舉物而遺
其則是固出於性無分於善不善之類也其說行則
天理不明而人欲莫之遏矣至於仁内義外之說其
失又甚焉彼以為長之在人如白之在彼曾不知白
之為色一定而不變而長之所宜則隨事而不同也
若一槩而論則馬之長將亦無以異於人之長而可
乎長雖在彼而長之者在我盖長之之理素具於此
非因彼而有也有是性則具是理其輕重親疎小大
遠近之宜固森然於秉彜之中而不可亂事物至於
前者雖有萬之不同而有物必有則泛應曲酬各得
其當皆吾素有之義而非外取之此天所命也惟夫
昧於天命而以天下之公理為有我之得私而始有
義外之說孟子告之曰且謂長者義乎長之者義乎
使思夫長之之為義則知義之非外矣而告子猶惑
焉謂愛吾弟而不愛秦人之弟是以我為悅故曰仁
内也長吾長而亦長楚人之長是以長為悅故曰義
外也曾不知所以長之者非在我而何出哉故孟子
復以嗜炙喻之同為炙也而所以嗜之則在我然則
以其在彼之同而謂嗜炙之為外可乎雖然長吾之
長義也長楚人之長亦義也長則同而待吾兄與待
楚人固有間矣其分之殊豈人之所能為哉觀告子
義外之說固為不知義矣則其所謂仁内者亦烏知
仁之所以為仁者哉彼徒以愛為仁而不知愛之施
有差等固義之所存也徒以長為義而不知所以長
者固仁之體也不知仁義而以論性宜乎莫適其指
歸也
孟季子問公都子曰何以謂義内也曰行吾敬故謂之
内也
朱子曰所敬之人雖在外然知其當敬而行吾心之
敬以敬之則不在外也
鄉人長於伯兄一歲則誰敬曰敬兄酌則誰先曰先酌
鄉人所敬在此所長在彼果在外非由内也
此皆季子問公都子答而季子又言如此則敬長之
心果不由中出也
公都子不能答以告孟子孟子曰敬叔父乎敬弟乎彼
將曰敬叔父曰弟為尸則誰敬彼將曰敬弟子曰惡在
其敬叔父也彼將曰在位故也子亦曰在位故也庸敬
在兄斯須之敬在鄉人
尸祭祀所主以象神雖子弟為之然敬之當如祖考
也在位弟在尸位鄉人在賓客之位也庸常也斯須
暫時也言因時制宜皆由中出也
季子聞之曰敬叔父則敬敬弟則敬果在外非由内也
公都子曰冬日則飲湯夏日則飲水然則飲食亦在外
也
此亦上章耆炙之意范氏曰二章問答大指略同
皆反復譬喻以曉當世使明仁義之在内則知人性
善而皆可為堯舜矣南軒張氏曰季子不知性故
於義内之說有疑焉公都子答以行吾敬故謂之内
亦未為失也盖敬之所施各有攸當是乃義也然公
都子未能本於性而論故聞季子先酌鄉人之論則
無以對之盖庸敬於兄義也以鄉人之長酌而先之
亦義也可敬雖在彼而敬之者在我故孟子以弟為
尸為比夫兄之當敬鄉人之酌當先與夫為尸者之
當敬皆其理之素定而不易者也然則其為在内也
明矣而季子猶惑焉盖以叔父與弟為在外而不知
其義之存於内内外之本一也公都子盖有發於孟
子之言故以冬日飲湯夏日飲水譬之盖冬之飲必
湯夏之飲必水是乃義也而豈外乎哉
公都子曰告子曰性無善無不善也
朱子曰此亦生之謂性食色性也之意蘇氏胡氏之
說盖如此
或曰性可以為善可以為不善是故文武興則民好善
幽厲興則民好暴
此即湍水之說
或曰有性善有性不善是故以堯為君而有象以瞽瞍
為父而有舜以紂為兄之子且以為君而有微子啓王
子比干
韓子性有三品之說盖如此
今曰性善然則彼皆非與孟子曰乃若其情則可以為
善矣乃所謂善也
情者性之動也人之情本但可以為善而不可以為
惡則性之本善可知矣
若夫為不善非才之罪也
才猶材質人之能也人有是性則有是才性既善則
才亦善人之為不善乃物欲陷溺而然非其才之罪
也
惻隱之心人皆有之羞惡之心人皆有之恭敬之心人
皆有之是非之心人皆有之惻隱之心仁也羞惡之心
義也恭敬之心禮也是非之心智也仁義禮智非由外
鑠我也我固有之也弗思耳矣故曰求則得之舍則失
之或相倍蓰而無算者不能盡其才者也
言四者之心人所固有但人自不思而求之耳所以
善惡相去之遠由不求不思而不能擴充以盡其才
也前篇言是四者為仁義禮智之端而此不言端者
彼欲其擴而充之此直因用以著其本體故言有不
同耳
詩曰天生蒸民有物有則民之秉彜好是懿德孔子曰
為此詩者其知道乎故有物必有則民之秉彜也故好
是懿德
有物必有法如有耳目則有聰明之德有父子則有
慈孝之心是民所秉執之常性也故人之情無不好
此懿德者以此觀之則人性之善可見而公都子所
問之三說皆不辨而自明矣程子曰性即理也理則
堯舜至於塗人一也才禀於氣氣有清濁禀其清者
為賢禀其濁者為愚學而知之則氣無清濁皆可至
於善而復性之本湯武身之是也孔子所言下愚不
移者則自暴自棄之人也今按程子所說才字與孟
子本文小異盖孟子專以其發於性者言之故以為
才無不善程子兼指其禀於氣者言之則人之才固
有昏明強弱之不同矣所謂氣質之性是也二說雖
殊各有所當然以事理考之程子為密盖氣質所禀
雖有不善而不害性之本善性雖本善而不可以無
省察矯揉之功學者所當深玩也告子曰性無善
無不善非惟無不善并善亦無之謂性中無惡則可
謂無善則性果何物性既善才亦可為善今乃至
於為不善非是才如是乃是我使才如此故曰非才
之罪問孟子言情才皆善如何曰情本自善其發
也未有染汙何嘗不善才只是資質亦無不善譬物
之白者未染時只是白也人皆有許多才聖人却
做許多事我不能做得些子出故孟子謂或倍蓰而
無算者不能盡其才者也不能盡其才謂發得略
好便自阻隔了不順他道理做去論情可為善因
曰李翺論復性則是滅情以復性則非情如何可滅
此乃釋氏之說陷於其中不自知理純而氣雜理
精一故純氣粗故雜胡氏說性不可以善言本然
之性其尊無對纔說善時便與惡對非本然之性矣
孟子道性善非是說性之善只是贊歎之辭某嘗辨
之本然之性固渾然至善無惡可對此天之賦予然
也然行之在人則有善有惡行得善者即本然之性
豈可謂善者非本然之性乎若如其言有本然之性
又有善惡相對之性則是有兩性矣其得於天者此
性也行得善者亦此性也只是纔有箇行得善底便
有箇不善底所以善惡須着對說不是元有箇惡在
裏與之為對只是行得錯底便流入於惡爾然文定
之說又得於龜山龜山得之東林揔老揔極聰明龜
山嘗問孟子道性善是否揔曰是又問性豈可以善
惡言揔曰本然之性不與惡對㧾之言本未有病盖
本然之性是本無惡及至文定父子遂分成兩截說
善底不是性若善底非本然之性却那處得這善來
既以善為贊歎之詞便是性本善矣若非性善何贊
歎之有二蘇論性亦是如此嘗言孟子道性善猶云
火之能熟物也荀卿言性惡猶云火之能焚物也龜
山反其說而辨之曰火之所以能熟物者以其能焚
故耳若火不能焚物何從熟蘇氏論性自堯舜至孔
子不得已而命之且寄之曰中曰一未嘗分善惡言
也自孟子道性善而一與中始支矣更不看道理只
認說得行底便是諸胡之說亦然知言論性曰不可
以善惡辨不可以是非分既無善惡又無是非則是
告子湍水之說爾問知言萬事萬物性之質也如
何曰此未有害最是好惡性也大錯五峯言天命
不囿於善不可以人欲對天理固無對然有人欲即
天理便不得不與人欲相為消長善亦本無對然既
有惡則善便不得不與惡對為盛衰且謂天命不囿
於物可也謂其不囿於善則不知天之所以為天矣
謂惡不足以言性可也謂善不足以言性則不知善
之所從來矣好善而惡惡人之性也為有善惡故
有好惡君子順其性小人拂其性五峯言好惡性也
君子好惡以道小人好惡以欲是好人之所惡惡人
之所好亦是性也而可乎或問天理人欲同體異用
同行異情之說如何先生曰當然之理人合恁地底
便是體故仁義禮智為體如五峯之說則仁與不仁
義與不義禮與無禮智與無智皆是性非小失也性
中只有天理無人欲謂之同體可乎若如此則是性
可以為善亦可以為惡也同行異情盖亦有之如口
之於味目之於色耳之於聲鼻之於臭四肢之於安
佚聖人與常人皆如此是同行也然聖人之情不溺
於此所以與常人異耳龜山云天命之謂性人欲
非性也胡氏不取其說是以人欲為性矣此其甚差
者也又白雲郭氏言性善之善非善惡之善先生
謂極本窮源之善與善惡末流之善非有二也但以
其發與未發言之有不同耳盖未發之前只有此善
而其發為善惡之善者亦此善也既發之後乃有不
善以雜焉而其所謂善者即極本窮源之發耳南
軒張氏曰善者性也能為善者才也
孟子曰形色天性也惟聖人然後可以踐形
朱子曰人之有形有色無不各有自然之理所謂天
性也踐如踐言之踐盖衆人有是形而不能盡其理
故無以踐其形惟聖人有是形而又能盡其理然後
可以踐其形而無歉也程子曰此言聖人盡得人
道而能充其形也盖人得天地正氣而生與萬物不
同既為人須盡得人理然後稱其名衆人有之而不
知賢人踐之而未盡能充其形惟聖人也楊氏曰天
生蒸民有物有則物者形色也則者性也各盡其則
則可以踐形也南軒張氏曰有是形者皆可以踐
形其曰可以者猶言事親若曾子可也言至於聖人
而適得為能踐其形也然則有是形者皆可以為聖
人其不為聖人者以其不能踐之故耳
周子曰無極而太極
朱子曰上天之載無聲無臭而實造化之樞紐品彙
之根柢也故曰無極而太極非太極之外復有無極
也大傳云大極者何也即兩儀四象八卦之理具
於三者之先而蘊於三者之内者也正以其究竟至
極無名可名故特謂之太極猶曰舉天下之極無加
此云耳大傳既云形而上者謂之道矣而又曰一
隂一陽之謂道此豈直以一隂一陽為形而上者哉
正所以見一隂一陽雖屬形器然其所以一隂一陽
是乃道體之所為也故語道體之至極則謂之太極
語太極之流行則謂之道雖有二名初無兩體周子
所以謂之無極正以其無方所無形狀以為在無物
之前而未嘗不立於有物之後以為在隂陽之外而
未嘗不行乎隂陽之中以為通貫全體無乎不在則
又初無聲臭影響之可言也今乃深詆無極之不然
則是直以太極為有形狀有方所矣以其無器與
形而具天地萬物之理故曰無極而太極以其具天
地萬物之理而無器與形故曰太極本無極天地
之間只有動靜兩端循環不已更無餘事此之謂易
而其動其靜則必有所以動靜之理焉是則所謂太
極者也聖人既指其實而名之周子又為圖以象之
其所以發明表著可謂無餘蘊矣原極之所以得名
盖取樞極之義聖人謂之太極者所以指夫天地萬
物之根也周子因之而又謂之無極者所以著夫無
聲無臭之妙也然曰無極而太極太極本無極則非
無極之後别生太極而太極之上先有無極也又曰
五行隂陽隂陽太極則非太極之後别生二五而二
五之上先有太極也以至於成男成女化生萬物而
無極之妙盖未始不在是焉此一圖之綱領大易之
遺意與老子所謂物生於有有生於無而以造化為
真有始終者正南北矣又云老氏之言有無以有
無為二周子之言有無以有無為一太極只是天
地萬物之理在天地則天地中有太極在萬物則萬
物中各有太極未有天地之先畢竟先有此理或
云太極便是人心之至理先生曰事事物物皆有箇
極是道理之極至或曰如君之仁臣之敬便是先生
曰此是一事一物之極總天地萬物之理便是太極
無極是有理而無形如性何嘗有形太極只是
極至周子恐人道太極有形故曰無極是無形之中
有箇至極之理太極不是别為一物即隂陽而在
隂陽即五行而在五行即萬物而在萬物只是一箇
理而已太極是箇極好至善底道理無極而太
極人都想像有箇光明閃鑠底物在那裏却不知本
是說無這物事只有箇理能如此動靜而已上天
之載云云是就有中說無無極而太極是就無中說
有南軒張氏曰太極所以形性之妙也若只曰性而
不曰太極則只去未發上認之不見功用曰太極則
性之妙都見矣體用一源顯微無間其太極之蘊歟
無極而太極猶言莫之為而為
太極動而生陽動極而静静而生隂静極復動一動一
静互為其根分隂分陽兩儀立焉
太極之有動静是天命之流行也其動也誠之通也
繼之者善萬物之所資以始者也其静也誠之復也
成之者性萬物各正其性命也動極而静静極復動
一動一静互為其根命之所以流行而不已也動而
生陽静而生隂分陰分陽兩儀立焉分之所以一定
而不移也盖太極者本然之妙也動静者所乘之機
也太極形而上之道隂陽形而下之器也是以自其
著者而觀之則動静不同時隂陽不同位而太極無
不在焉自其微者而觀之則冲漠無朕而動静隂陽
之理已悉具於其中矣雖然推之於前而不見其始
之合引之於後而不見其終之離也故程子曰動静
無端隂陽無始非知道者孰能識之問太極動而
生陽静而生隂見得理先而氣後曰二者有則俱有
問未有一物之時如何曰是有天下公共之理未有
一物不具是理問太極之有動静是静先動後否
曰一動一靜循環無端無静不成動無動不成静譬
如鼻息無時不嘘無時不吸吸盡則生噓噓盡則生
吸理自如此太極動而生陽是且從動處說起其
實動前是静静前又是動如晝而夜夜而晝晝前已
有夜夜前已有晝動静無端隂陽無始本不可以
先後言然就中間截斷言之則亦不得不言其有先
後也如太極動而生陽則其未斷之前固已嘗静矣
静極復動則已静之後固必有動矣就此看又有先
後也當初元無一物只有此理有此理便會動而
生陽静而生隂静極復動動極復静循環流轉其實
理無窮氣亦與之無窮自有天地便只是這物事在
這裏流轉一日有一日之運一月有一月之運一歲
有一歲之運都只是這箇物事衮衮將去如水車相
似一箇起一箇倒一箇上一箇下如人不語則嘿不
嘿則語中間更無空缺處太極動而生陽静而生
隂不是動後方生陽盖才動便屬陽静便屬隂隂
陽動静以大體言則春夏是動屬陽秋冬是静屬隂
就一日言之晝陽而動夜隂而静就一時一刻言之
無時而不動静無時而無隂陽曰隂陽無處無之横
看竪看皆可見横看則左陽而右陰竪看則上陽而
下隂仰手則為陽覆手則為隂向明處為陽背明處
為隂正蒙云隂陽之氣循環迭至聚散相盪升降相
求絪蘊相揉相兼相制欲一之不能盖謂是也動
而生陽元未有物且是如此動盪所謂化育流行也
静而生隂隂主凝然後萬物各正性命太極未動
之前便是隂静隂静之中自有陽之根陽動之中又
有隂之根動所以必静者根乎隂故也静所以必動
者根乎陽故也問如何是所乘之機曰理撘於氣
而行太極理也動静氣也氣行則理亦行二者常
相依而未嘗相離也圖解云動静者所乘之機識
者謂此語最精盖太極是理隂陽是氣理無形而氣
有迹氣既有動静則所載之理亦安得無動静隂
陽有个流行底有个定位底一動一静互為其根是
流行底寒暑往来是也分隂分陽兩儀立焉是定位
底天地四方是也易有兩義一是變易便是流行底
一是交易便是對待底問太極是理理不可以動
静言惟動而生陽静而生隂理寓於氣不能無動静
所乘之機乘載之乘其動静者乃乘載在氣上不覺
動了静静了又動先生曰然自見在事物觀之則
隂陽函太極推其本則太極生隂陽南軒張氏曰
太極函動静之理者也有體必有用太極之動始而
亨也動極而静利而貞也動静之端立則隂陽之形
著矣一動一静互為其根動為静之根而静復為動
之根非動之能生静静之能生動動而静静而動兩
端相感太極之道然也故曰一闔一闢謂之變往来
不窮謂之通語其體則無極而太極冥漠無朕而動
静隂陽之理無不具於其中循其用則動静之為隂
陽者闔闢往来變化萬物而太極之體各全其形器
之内此易之所以為易也
陽變隂合而生水火木金土五氣順布四時行焉
有太極則一動一静而兩儀分有隂陽則一變一合
而五行具然五行者質具於地而氣行於天者也以
質而語其生之序則曰水火木金土而水木陽也火
金隂也以氣而語其行之序則曰木火土金水而木
火陽也金水隂也又統而言之則氣陽而質隂也又
錯而言之則動陽而静隂也盖五行之變至於不可
勝窮然無適而非隂陽之道至其所以為隂陽者則
又無適而非太極之本然也水陰根陽火陽根隂
錯綜而生其端乃天一生水地二生火天三生木地
四生金其運行處則水生木木生火火生土土生金
金又生水循環相生陽變隂合初生水火水火氣
也流動閃爍其體尚虛其成形猶未定次生木金則
確然有定形矣問陽變隂合如何曰陽動而隂隨
之
五行一隂陽也隂陽一太極也太極本無極也五行之
生也各一其性
五行具則造化發育之具無不備矣故又即此而推
本之以明其渾然一體莫非無極之妙而無極之妙
亦未嘗不各具於一物之中也盖五行異質四時異
氣而皆不能外乎隂陽隂陽異位動静異時而皆不
能離乎太極至其所以為太極者又初無聲臭之可
言是性之本體然也天下豈有性外之物哉然五行
之生隨其氣質而所禀不同所謂各一其性也各一
其性則渾然太極之全體無不各具於一物之中而
性之無所不在又可見矣
無極之真二五之精妙合而凝乾道成男坤道成女二
氣交感化生萬物萬物生生而變化無窮焉
夫天下無性外之物而性無不在此無極二五所以
混融而無間者也所謂妙合者也真以理言無妄之
謂也精以氣言不二之名也凝者聚也氣聚而成形
也盖性為之主而隂陽五行為之經緯錯綜又各以
類凝聚而成形焉陽而健者成男則父之道也隂而
順者成女則母之道也是人物之始以氣化而生者
也氣聚成形則形交氣感遂以形化而人物生生變
化無窮矣自男女而觀之則男女各一其性而男女
一太極也自萬物而觀之則萬物各一其性而萬物
一太極也盖合而言之萬物統體一太極也分而言
之一物各具一太極也太極便是性動静隂陽是
心水火木金土是仁義禮智信化生萬物是萬事又
云無極之真二五之精妙合而凝此數句甚妙是氣
與理合而成性也南軒張氏曰非無極之真為一
物與二五之精相合也言無極之真未嘗不存其中
也愚按氣化形化本程子說當考
惟人也得其秀而最靈形既生矣神發知矣五性感動
而善惡分萬事出矣
人物之生莫不有太極之道焉然隂陽五行氣質交
運而人之所禀獨得其秀故其心為最靈而有以不
失其性之全所謂天地之心而人之極也然形生於
隂神發於陽五常之性感物而動而五性之殊分為
萬事矣問五行之生各一其性五性感動而善惡
分此性字是其氣禀言之否曰性離氣禀不得有氣
禀性方存在裏面無氣則性亦無所寄矣
聖人定之以中正仁義
聖人之道仁義中正而已矣
而主靜
無欲故靜
立人極焉
此言聖人全動靜之德而常本於靜也盖人禀隂陽
五行之秀氣以生而聖人之生又得其秀之秀者是
以其行之也中其處之也正其發之也仁其裁之也
義盖一動一静莫不有以全夫太極之道而無所虧
焉則向之欲動情勝利害相攻者於此乎定矣然静
者誠之復而性之貞也苟非此心寂然無欲而靜則
亦何以酧酢事物之變而一天下之動哉故聖人中
正仁義動靜周流而其動也必主乎静此其所以成
位乎中而天地日月四時鬼神有所不能違也盖必
體立而後用有以行故程子論乾坤動静而曰不專
一則不能直遂不翕聚則不能發散亦此意爾問
何故不言禮智而言中正曰中正字尤切又曰中正
二字較有力中者禮之極正者智之極伊川解貞
字謂正而固也一正字未盡必兼固字所謂智之實
知斯二者弗去是也知是端的真知恁地便是正弗
去便是固所以正字較親切知是非之正為智故
通書以正為智主静者主正與義也正義便是利
貞中是亨仁是元問聖人定之以中正仁義曰本
無先後此四字配金木水火而言中有禮底道理正
有智底道理如乾之元亨利貞元即仁亨即中利即
義貞即正皆是此理至於主静是以正與義為體中
與仁為用聖人只是主静自有動底道理中正仁
義四者常在這裏流轉然常靠着箇静做本若無夜
則做得晝不分曉若無秋冬則做得春夏不長茂如
人終日應接須少休歇便精神較健如生物而無冬
只管一向生去元氣也有竭時中仁是動正義是静
通書都是恁地說如云禮先而樂後且如四時有
秋冬收歛則春夏方能生長若只管生長將去却有
甚了期便有許多元氣故復見天地之心這便是静
後見得動恁地好主静看夜氣一章可見問無
欲故静曰欲動情勝則不能静聖人定之以中正
仁義而主静正是要人静定其心自作主宰程子又
恐只管静去遂與事物不交涉却說个敬云敬則自
虛静須是如此做工夫愚按自五性感動而善惡
分萬亊出人心之太極始不能自保矣於是聖人定
之以中正仁義而主静所以立在人之太極此中庸
所謂修道之教也中正者太極之全仁義者太極之
分程子嘗謂中者天下之大本天地間亭亭當當直
上直下之正理此盖以形性之本體故愚敢以中正
為太極之全也聖人之道其體配太極其用配隂陽
以此立道垂教而使天下之人一惟中正仁義是趨
而向之擾擾不齊者於是乎定矣本文言中正仁義
者太極隂陽也本註言仁義中正者隂陽太極也體
用互舉其旨明矣然仁義性也謂之用可乎盖自性
情言之則仁義其體而四端其用也自太極言之則
仁義為五行之性而屬乎用矣
君子修之吉小人悖之凶
聖人太極之全體一動一静無適而非中正仁義之
極盖不假修為而自然也未至此而修之君子之所
以吉也不知此而悖之小人之所以凶也修之悖之
亦在乎敬肆之間而已矣敬則欲寡而理明寡之又
寡以至於無則静虛動直而聖可學矣
故曰立天之道曰隂與陽立地之道曰柔與剛立人之
道曰仁與義又曰原始反終故知死生之說
隂陽成象天道之所以立也剛柔成質地道之所以
立也仁義成德人道之所以立也道一而已隨事著
見故有三才之别而於其中又各有體用之分焉其
實則一太極也陽也剛也仁也物之始也隂也柔也
義也物之終也能原其始而知所以生則反其終而
知所以死矣此天地之間綱紀造化流行古今不言
之妙聖人作易其大意盖不出此故引之以證其說
大哉易也斯其至矣
易之為書廣大悉備然語其至極則此圖盡之其旨
豈不深哉抑嘗聞之程子昆弟之學於周子也周子
手是圖以授之程子之言性與天道多出於此然卒
未嘗明以此圖示人是則必有微意焉學者亦不可
不知也
通書曰誠者聖人之本
朱子曰誠者至實而無妄之謂天所賦物所受之正
理也人皆有之而聖人之所以聖者無他焉以其獨
能全此而已此書與太極圖相表裏誠即所謂太極
也
大哉乾元萬物資始誠之源也乾道變化各正性命誠
斯立焉純粹至善者也故曰一隂一陽之謂道繼之者
善也成之者性也元亨誠之通利貞誠之復大哉易也
性命之源乎
言乾道之元萬物所取以為始者乃實理流出以賦
於人之本如水之有源即圖之陽動也乾道變化而
萬物各得受其所賦之正則實理於是而各為一物
之主矣即圖之隂静也純不雜也粹無疵也言天之
所賦物之所受皆天理之本然無不善之雜也隂陽
氣也形而下者也所以一隂一陽者理也形而上者
也道即理之謂也繼之者氣之方出而未有所成之
謂也善則理之方行而未有所立之名也陽之屬也
誠之源也成則物之已成性則理之已立者也隂之
屬也誠之立也元始亨通利遂貞正乾之四德也通
者方出而賦於物善之繼也復者各得而藏於已性
之成也此於圖已為五行之性矣
又曰二氣五行化生萬物五殊二實二本則一是萬為
一一實萬分萬一各正小大有定
朱子曰二氣五行天之所以賦授萬物而生之者也
自其末以緣本則五行之異本二氣之實二氣之實
又本一理之極是合萬物而言之為一太極而已也
自其本而之末則一理之實而萬物分之以為體故
萬物之中各有一太極而小大之物莫不各有一定
之分也問如此說則是太極有分裂乎曰本只是
一太極而萬物各有禀受又自各全其一太極爾如
月在天只一而已及散在江湖則隨處而見不可謂
月分也又云所謂分以為體不是割成片去只如月
映萬川相似
程子曰性即理也
全文見孟子道性善註朱子曰伊川此語自孔孟
後無人見得到此便是千萬世說性之根基真有功
於聖門昔人言性惡善惡混都是不曾識性性只
是天理天理又那得有惡理是天地間公共之理
人禀得便為我所有性是天成許多道理
張子曰乾稱父坤稱母予兹藐焉乃混然中處
朱子曰天陽也以至健而位乎上父道也地隂也以
至順而位乎下母道也人禀氣於天賦質於地以藐
然之身混合無間而位乎中子道也然不曰天地而
曰乾坤者天地其形體也乾坤其性情也乾者健而
無息之謂萬物之所資以始者也坤者順而有常之
謂萬物之所資以生者也是乃天地之所以為天地
而父母乎萬物者故啟而言之
故天地之塞吾其體天地之帥吾其性
乾陽坤隂此天地之氣塞乎兩間而人物所資以為
體者也故曰天地之塞吾其體乾健坤順此天地之
志為氣之帥而人物所得以為性者也故曰天地之
帥吾其性深察乎此則父乾母坤混然中處之實可
見矣問西銘之義曰緊要血脉盡在其體其性二
句
民吾同胞物吾與也
人物並生於天地之間其所質以為體者皆天地之
塞其所得以為性者皆天地之帥也然體有偏正之
殊故其於性也不無明暗之異惟人也得其形氣之
正是以其心最靈而有以通乎性命之全體於並生
之中又為同類而最貴焉故曰同胞則其視之也皆
如已之兄弟矣物則得夫形氣之偏而不能通乎性
命之全故與我不同類而不若人之貴然原其體性
之所自是亦本之天地而未嘗不同也故曰吾與則
其視之也亦如已之儕輩矣惟同胞也故以天下為
一人如下文之云惟吾與也故凡有形於天地之間
者若動若植有情無情莫不有以若其性遂其宜焉
此儒者之道所以必至於参天地贊化育然後為功
用之全而非有所強於外也西銘全文見傳道篇
今摘其首章論體性之所自出者載於此昔游先生
見西銘即渙然不逆於心曰此中庸之理也明道先
生稱其能求之語言之外近世學者或未喻其旨愚
謂中庸綱領在性道教三言而終篇之義無非教人
以全天命之性西銘綱領亦止在其體其性之二言
也
西山讀書記卷一
