西山讀書記卷三十二
宋真德秀撰
聖賢氣象
詩狼跋美周公也狼跋其胡載疐其尾公孫碩膚赤舄
几几
鄭氏曰公周公也程氏曰遜者遜而弗居也毛氏曰
碩大膚美也王氏曰几人所馮以為安几几安也
程氏曰周公攝政居危疑之地雖成王不知四海流
言終不能損其聖德者以其忠誠在於王家無貪欲
之私心也狼獸之貪者猛於求欲故陷於機穽羅縶
前跋後疐進退困險詩人取之以言夫狼之所以致
禍難危困如是者以其有貪欲故也若周公者至公
不私進退以道無私欲之蔽以謙遜自處不有其尊
不矜其德故雖在危疑之地安然舒泰赤舄几几然
也又曰周公之處已也䕫䕫然存恭畏之心其存
誠也蕩蕩然無顧慮之意所以不失其聖也范氏
曰其德備者其容亦盛赤舄几几則其餘可見矣
朱氏曰赤舄冕服之舄也几几安重貌周公雖遭疑
謗然所以處之不失其常故詩人美之言狼跋其胡
則疐其尾矣公遭流言之變而其安肆自得乃如此
蓋其道隆德盛而安土樂天有不足言者所以遭大
變而不失其常也明道對神宗言王安石之學不
是上愕然曰何故對曰臣常讀詩言周公之德曰公
孫碩膚赤舄几几周公盛德形容如是之盛如王安
石其身猶不能自治何足以及此龜山集載上問
王安石是聖人否餘同
淇奥美武公之德也瞻彼淇奥綠竹猗猗
毛氏曰美盛貌
有匪君子
匪文章貌
如切如磋
治骨曰切象曰磋
如琢如磨
治玉曰琢石曰磨
瑟兮僴兮
瑟矜莊貌僴寬大貌
赫兮喧兮
赫有明德赫赫然喧威儀容止宣著也
有匪君子終不可諼兮
諼忘也
瞻彼淇奥綠竹青青有匪君子充耳琇瑩
充耳瑱也琇瑩美石
會弁如星
弁皮弁會縫中飾以玉采
瞻彼淇奥綠竹如簀
密比如簀
有匪君子如金如錫如圭如璧
毛氏曰金錫鍊而精圭璧性有質程氏曰成質之
美如金錫圭璧然
寬兮綽兮
程氏曰寬弘裕綽開豁也
猗重較兮
朱子曰重較卿士之車也
善戲謔兮不為虐兮
程氏曰言其樂易而以禮自防節不至於過是不為
虐也
烝民仲山甫之德柔嘉維則令儀令色小心翼翼古訓
是式威儀是力
朱氏曰柔嘉維則不過其則也過其則為弱不得謂
之柔嘉矣令儀令色小心翼翼言其表裏柔嘉也古
訓是式威儀是力言其學問進脩也
論語子禽問於子貢曰夫子至於是邦也必聞其政求
之與抑與之與子貢曰夫子温良恭儉讓以得之夫子
之求之也其諸異乎人之求之與
朱子曰温和厚也良易直也恭莊敬也儉節制也讓
謙遜也五者夫子之盛德光輝接於人者也言夫子
未嘗求之但其德容如是故時君敬信自以其政就
而問之耳非若他人必求之而後得也聖人過化存
神之妙未易窺測然卽此而觀則其德盛禮恭而不
願乎外亦可見矣學者所當潛心而勉學也謝氏
曰學者觀於聖人威儀之間亦可以進德矣若子貢
亦可謂善觀聖人矣亦可謂善言德行矣今去聖人
千五百年以此五者想見其形容尚能使後人興起
而況於親炙之者乎南軒曰夫子至是邦必聞其
政而未有能委國而授之以政者蓋見聖人之儀刑
而樂告之者秉彛好德之良心也而私欲害之是以
終不能用耳
顔淵季路侍子曰盍各言爾志子路曰願車馬衣輕裘
與朋友共敝之而無憾顔淵曰願無伐善無施勞
朱子曰伐誇也善謂有能施亦張大之意勞謂有功
易曰勞而不伐是也或曰勞勞事也勞事非已所欲
故亦不欲施之於人亦通
子路曰願聞子之志子曰老者安之朋友信之少者懷
之
老者養之以安朋友與之以信少者懷之以恩一說
安之安我也信之信我也懷之懷我也亦通程子
曰夫子安仁顔淵不違仁子路求仁又曰子路顔淵
孔子之志皆與物共者也但有大小之差耳又曰子
路勇於義者觀其志豈可以勢利拘之哉亞於浴沂
者也顔子不自私已故無伐善知同於人故無施勞
其志可謂大矣然未免出於有意也至於夫子則如
天地之化工付與萬物而已不勞焉此聖人之所為
也今夫羈靮以御馬而不以制牛人皆知羈靮之作
在乎人而不知羈靮之生由於馬聖人之化亦猶是
也先觀二子之言後觀聖人之言分明天地氣象凡
看論語非但欲理會文字須要識得聖人氣象南
軒曰人之不仁病於有已故雖衣服車馬之間此意
未嘗不存焉子路蓋欲先去其私於車馬之間者其
志可謂篤而用工亦實矣至於顔子則幾於廓然大
公而無物我之間矣然猶所謂誠之者人之道也至
於孔子則純乎天矣物各付物止於其分而無不得
焉此誠者天之道也然而學者有志於求仁則子路
之事亦不可忽要當如此用力然後顔子之事可以
馴致若慕高遠而忽卑近則亦妄意躐等終身無所
成就而已耳
子之燕居申申如也夭夭如也
朱子曰燕居閒暇無事之時楊氏曰申申其容舒也
夭夭其色愉也程子曰此弟子善形容聖人處也
為申申字說不盡故更著夭夭字今人燕居之時不
怠惰放肆必太嚴厲嚴厲時著此四字不得怠惰放
肆時亦著此四字不得唯聖人便自有中和之氣
南軒曰聖人聲氣容色之所形盛德之至不勉而中
也黃氏曰記此語者足以見聖人渾然天理與時
偕行一弛一張皆有當然之則初豈有心為之哉
子食於有喪者之側未嘗飽也
朱子曰臨喪哀不能甘也
子於是日哭則不歌
哭謂弔哭一日之内餘哀未忘自不能歌也謝氏
曰學者於此二者可見聖人情性之正也能識聖人
之情性然後可以學道南軒曰臨喪則哀食何由
飽哭者哀之至歌者樂之至二者不容相襲學者法
聖人而勉之亦足以養忠厚之心也
子與人歌而善必使反之而後和之
朱子曰反復也必使復歌者欲得其詳而取其善也
而後和之者喜得其詳而與其善也此見聖人氣象
從容誠意懇至而其謙遜審密不掩人善又如此蓋
一事之微而衆善之集有不可勝旣者焉讀者宜詳
味之
子温而厲威而不猛恭而安
朱子曰厲嚴肅也人之德性本無不備而氣質所賦
鮮有不偏惟聖人全體渾然隂陽合德故其中和之
氣見於容貌之間者如此門人熟察而詳記之亦可
見其用心之密矣抑非知足以知聖人而善言德行
不能記故程子以為曾子之言學者所宜反復而玩
味也
陳司敗問昭公知禮乎孔子曰知禮孔子退揖巫馬期
而進之曰吾聞君子不黨君子亦黨乎君取於吳為同
姓謂之吳孟子君而知禮孰不知禮巫馬期以告子曰
丘也幸苟有過人必知之
朱子曰孔子不可自謂諱君之惡又不可以娶同姓
為知禮故受以為過而不辭吳氏曰魯蓋夫子父
母之國昭公魯之先君也司敗又未嘗顯言其事而
遽以知禮為問其對之宜如此也及司敗以為有黨
而夫子受以為過蓋夫子之盛德無所不可也然其
受以為過也亦不正言其所以過初若不知孟子之
事者可以為萬世之法矣南軒曰他國之大夫問
吾國之君知禮與否則但可告之以知禮而已及巫
馬期以司敗之言告則又豈可謂取同姓為知禮哉
若言為君隠之意則淺露已甚而失前對之本意矣
故但引已之過而已然而取同姓之為非禮其義固
已在其中矣聖人辭氣之間其天地造化歟愚按
聖人之言如元氣之運渾然無迹而春生秋殺嘿寓
其中如對王孫賈媚竈之問答陽貨懷寶迷邦之誚
皆此類也雖非學者所可望而及然優游諷詠涵浸
而不已則其所以轉移變化於冥冥之中者其益可
勝計哉
子見齊衰者冕衣裳者與瞽者見之雖少必作過之必
趨
范氏曰聖人之心哀有喪尊有爵矜不成人其作與
趨蓋有不期然而然者尹氏曰此聖人之誠心内外
一者也南軒曰愛敬生於中而形於外惟聖人為
能有常而無失於齊衰哀有喪也於冕衣裳貴達尊
也於瞽者矜困窮也推之則帝王所以治天下之綱
要亦在是也
鄉黨孔子於鄉黨恂恂如也似不能言者
程子曰鄉黨一篇形容聖人動容周旋甚好使學者
宛然如見聖人楊氏曰聖人之所謂道者不離乎
日用之間也故夫子之平日一動一靜門人皆審視
而詳記之尹氏曰甚矣孔門諸子之耆學也於聖人
之容色言動無不謹書而備錄之以貽後世今讀其
書即其事宛然如聖人之在目也雖然聖人豈拘拘
而為之者哉蓋盛德之至動容周旋自中乎禮耳學
者欲潛心於聖人宜於此求焉朱子曰恂恂信實
之貌似不能言者謙卑遜順不以賢知先人也鄉黨
父兄宗族之所在故孔子居之其容貌辭氣如此
南軒曰此篇所記於夫子言語容貌衣服飲食之際
可謂察之精矣門人亦善學聖人哉蓋聖人之道如
是其高深也茫然測度懼夫泛而無入德之地也故
即其顯見之實而盡心焉存而味之則而象之於此
有得則内外並進體用不離而其高深者可以馴致
矣
其在宗廟朝廷便便言唯謹爾
便便辯也宗廟禮法之所在朝廷政事之所出言不
可以不明辯故必詳問而極言之但謹而不放爾
此一節記孔子在鄉黨宗廟朝廷言貌之不同
朝與下大夫言侃侃如也與上大夫言誾誾如也
此君未視朝時也侃侃剛直也誾誾和悅而諍也
君在踧踖如也與與如也
君在視朝也踧踖恭敬不寧之貌與與威儀中適之
貌張子曰與與不忘向君也亦通此一節記孔子在
朝廷事上接下之不同也
君召使擯色勃如也足躩如也
擯主國之君所使出接賓者勃變色貌躩盤辟貌皆
敬君命故也
揖所與立左右手衣前後襜如也
與立謂同擯者也揖左人則左其手揖右人則右其
手襜整貌
趨進翼如也
疾趨而進張拱端好如鳥舒翼
賓退必復命曰賓不顧矣
紓君敬也此一節記孔子為君擯相之容黃氏
曰色勃足躩被命之初也揖也趨進也行禮之際也
賓退禮畢之後也皆天理之節文所當然也至於揖
之左右衣之前後手之翼如皆禮文之至末者聖人
於此動容周旋無不中禮盛德之至從心所欲不踰
矩也門人弟子亦必審觀而詳記之可謂善學者矣
入公門鞠躬如也如不容
鞠躬曲身也公門高大而若不容敬之至也
立不中門行不履閾
中門中於門也謂當棖闑之間君出入處也謝氏曰
立中門則當尊行履閾則不恪
過位色勃如也足躩如也其言似不足者
位君之虚位謂門屏之間人君宁立之處所謂宁也
君雖不在過之必敬不敢以虛位而慢之也言不敢
肆也南軒曰君不在焉而莊敬也如此則其事君
之誠可知矣
攝齊升堂鞠躬如也屏氣似不息者
禮將升堂兩手摳衣使去地尺恐躡之而傾跌失容
也屏藏也息鼻息出入者也近至尊氣容肅也
出降一等逞顔色怡怡如也没階趨進翼如也復其位
踧踖如也
等階之級也逞放也漸遠所尊舒氣解顔怡怡和悅
也没階下盡階也趨走就位也復位踧踖敬之餘也
此一節記孔子在朝之容
執圭鞠躬如也如不勝上如揖下如授勃如戰色足蹜
蹜如有循
圭諸侯命圭聘問鄰國則使大夫執以通信如不勝
執主器執輕如不克敬慎之至也上如揖下如授謂
執圭平衡手與心齊高不過揖卑不過授也戰色戰
而懼也蹜蹜舉足促狹也如有循記所謂舉前曳踵
言行不離地如緣物也
享禮有容色
享獻也旣聘而享用圭璧有庭實有容色和也儀禮
曰發氣滿容
私覿愉愉如也
私覿以私禮見也愉愉則又和矣此一節記孔子
為君聘於鄰國之禮也
君子不以紺緅飾
紺深青楊赤色齊服也緅絳色三年之喪以飾練服
飾領緣也
紅紫不以為褻服
紅紫間色不正且近於婦人女子之服也褻服私居
服也言此則不以為朝祭之服可知
當暑袗絺綌必表而出之
欲其不見體也詩所謂蒙彼縐絺是也
緇衣羔裘素衣麑裘黃衣狐裘褻裘長短右袂狐貉之
厚以居去喪無所不佩非帷裳必殺之羔裘玄冠不以
弔吉月必朝服而朝
吉月月朔也孔子在魯致仕時如此此一節記孔
子衣服之制
齊必有明衣布
齊必沐浴浴竟卽著明衣所以明潔其體也以布為
之此下脫前章寢衣一簡
必有寢衣長一身有半
齊主於敬不可解衣而寢又不可著明衣而寢故别
有寢衣其半蓋以覆足從程子說移附此
齊必變食居必遷坐
變食謂不飲酒不茹葷遷坐易常處也此一節記孔
子謹齊之事楊氏曰齊所以交神故致潔變常以
盡敬
食不厭精膾不厭細
食精則能養人膾麤則能害人不厭言以是為善非
謂必欲如是也
食饐而餲魚餒而肉敗不食色惡不食臭惡不食失飪
不食不時不食
饐飯傷熱濕也餲味變也魚爛曰餒肉腐曰敗色惡
臭惡未敗而色臭變也飪烹調生熟之節也不時五
榖不成果實未熟之類此數者皆足以傷人故不食
割不正不食不得其醬不食
割肉不方正者不食造次不離於正也漢陸續之母
切肉未嘗不方斷葱以寸為度蓋其質美與此暗合
也食肉用醬各有所宜不得則不食惡其不備也此
二者無害於人但不以嗜味而苟食耳
肉雖多不使勝食氣惟酒無量不及亂
食以榖為主故不使肉勝食氣酒以為人合歡故不
為量但以醉為節而不及亂耳程子曰不及亂者非
唯不使亂心志雖血氣亦不可使亂但浹洽而已可
也
沽酒市脯不食
沽市皆買也恐不精潔或傷人也與不嘗康子之藥
同意
不撤薑食
薑通神明去穢惡故不撤
不多食
適可而止無貪心也
祭於公不宿肉祭肉不出三日出三日不食之矣
助祭於公所得胙肉歸卽頒賜不俟經宿者不留神
惠也家之祭肉則不過三日皆以分賜蓋過三日則
肉必敗而人不食之是褻鬼神之餘也
食不語寢不言
答述曰語自言曰言范氏曰聖人存心不他當食而
食當寢而寢言語非其時也楊氏曰肺為氣主而聲
出焉寢食則氣窒而不通語言恐傷之也
雖疏食菜羹瓜祭必齊如也
齊嚴敬貌孔子雖薄物必祭其祭必敬聖人之誠也
此一節記孔子飲食之節謝氏曰聖人飲食如此非
極口腹之欲然聖人之所不食窮口腹者或反食之
欲心勝而不暇擇也胡氏曰亂者内昏其心志外喪
其威儀甚則班伯所謂滛亂之原皆在於酒是也聖
人飲無定量亦無亂態蓋從心所欲而不踰矩是以
如此學者未能然則如晉元帝可也帝初鎮江東以
酒廢事王導以為言帝命酌飲觴覆之於此遂絶
黃氏曰飲食以養生故欲其精然亦能傷生故惡其
敗至於失節違禮縱欲敗德無不致其謹焉聖人一
念之微莫非天理學者不可以不戒也
席不正不坐
謝氏曰聖人心安於正故於位之不正者雖小不處
鄉人飲酒杖者出斯出矣
杖者老人也六十杖於鄉未出不敢先旣出不敢後
鄉人儺朝服而立於阼階
無所不用其誠敬也或曰恐其驚先祖五祀之神欲
其依已而安也此一節記孔子居鄉之事
問人於他邦再拜而送之
拜送使者如親見之敬也
康子饋藥拜而受之曰丘未達不敢嘗
楊氏曰大夫有賜拜而受之禮也未達不敢嘗謹疾
也必告之直也此一節記孔子與人交之誠意
廐焚子退朝曰傷人乎不問馬
非不愛馬然恐傷人之意多故未暇問蓋貴人賤畜
理當如此
君賜食必正席先嘗之君賜腥必熟而薦之君賜生必
畜之
正席先嘗如對君也腥生肉熟而薦之祖考榮君賜
也畜之者仁君之惠無故不敢殺也
侍食於君君祭先飯
不祭而先飯若為君嘗食然不敢當客禮也
疾君視之東首加朝服拖紳
東首以受生氣也病臥不能著衣束帶又不可以褻
服見君故加朝服於身又引大帶於上也
君命召不俟駕行矣
急趨君命行出而駕車隨之此一節記孔子事君之
禮
入太廟每事問朋友死無所歸曰於我殯朋友之饋雖
車馬非祭肉不拜
朋友有通財之義故雖車馬之重不拜祭肉則拜者
敬其祖考同於已親也此一節記孔子交朋友之道
寢不尸居不容
范氏曰惰慢之氣不設於身體雖舒布其四體而未
嘗肆耳居不容非惰也但不若奉祭祀見賓客而已
申申夭夭是也
見齊衰者雖狎必變見冕者與瞽者雖褻必以貌
狎謂素親狎褻謂燕見貌禮貌
凶服者式之式負版者
式車前横木有所敬則俯而憑之負版持邦國圖籍
者式此二者哀有喪重民數也
有盛饌必變色而作
敬主人之禮非以其饌也
迅雷風烈必變
迅速也烈猛也必變者所以敬天之怒記曰若有疾
風迅雷甚雨則必變雖夜必興衣服冠而坐
升車必正立執綏
綏挽以上車之索也范氏曰正立執綏則心體無不
正而誠意肅恭矣蓋君子莊敬無所不在升車則見
於此也
車中不内顧不疾言不親指
此一節記孔子升車之容
閔子侍側誾誾如也子路行行如也冉有子貢侃侃如
也子樂
朱子曰誾侃義見鄉黨行行剛強之貌子樂者樂得
英才而教育之
若由也不得其死然
尹氏曰子路剛強有不得其死之理故因以戒之其
後子路卒死於衛孔悝之難或問誾誾侃侃於前
篇之訓其亦通已乎曰誾誾者外和内剛德氣深厚
所謂和說而諍者也侃侃則和順不足而剛直稍外
見矣前篇之訓樂故侃侃直而果故行行有諸中形
於外莫揜也按鄉黨注引許氏說文侃侃剛直也
誾誾和說而諍或問二字之訓不同說文為得何也
曰太史公稱魯道之衰洙泗之間齗齗如也亦作誾
誾說者以為爭譲之意而晉人亦有侃侃正色之語
蓋以音義求之亦宜如此說文之訓所以為得也誾
誾之為中正義有不盡衎衎而樂自作衎不作侃也
後漢書云誾誾衎衎得禮之容寢默抑心非朝廷福
其意亦以爭辯剛直為是而有此言但侃字誤作衎
爾朱張二先生誾侃之訓不同更當詳玩
子路曾晳冉有公西華侍坐子曰以吾一日長乎爾毋
吾以也居則曰不吾知也如或知爾則何以哉子路率
爾而對曰千乘之國攝乎大國之間加之以師旅因之
以饑饉由也為之比及三年可使有勇且知方也夫子
哂之
朱子曰率爾輕遽之貌方向也謂向義也民向義則
能親其上死其長矣哂微笑也
求爾何如對曰方六七十如五六十求也為之比及三
年可使足民如其禮樂以俟君子赤爾何如對曰非曰
能之願學焉宗廟之事如會同端章甫願為小相焉
宗廟之事謂祭祀諸侯時見曰會衆頫曰同端玄端
服章甫禮冠相贊君之禮者
點爾何如鼔瑟希鏗爾舍瑟而作對曰異乎三子者之
撰
希間歇也作起也撰具也
子曰何傷乎亦各言其志也曰莫春者春服旣成冠者
五六人童子六七人浴乎沂風乎舞雩詠而歸夫子喟
然嘆曰吾與點也
曾點之學蓋有以見夫人欲盡處天理流行隨處充
滿無少欠闕故其動靜之際從容如此而其言志則
又不過即其所居之位樂其日用之常初無舍己為
人之意而其胸次悠然直與天地萬物上下同流各
得其所之妙隠然自見於言外視三子之規規於事
為之末者氣象不侔矣故夫子嘆息而深許之
三子者出曾晳後曾晳曰夫三子者之言何如子曰亦
各言其志也已矣曰夫子何哂由也曰為國以禮其言
不讓是故哂之唯求則非邦也與安見方六七十如五
六十而非邦也者唯赤則非邦也與宗廟會同非諸侯
而何赤也為之小孰能為之大
程子曰古之學者優柔厭飫有先後之序如子路冉
有公西赤言志如此夫子許之亦以此自是實事後
之學者好高如人游心千里之外然自身却只在此
又曰孔子與點蓋與聖人之志同便是堯舜氣象也
誠異乎三子之撰特行有不掩焉耳此所謂狂也子
路等所見者小子路只為不達為國以禮道理是以
哂之若達却便是這氣象也又曰三子皆欲得國而
治之故孔子不取曾點狂者也未必能為聖人之事
而能知夫子之志故曰浴乎沂風乎舞雩詠而歸言
樂而得其所也孔子之志在於老者安之朋友信之
少者懷之使萬物各遂其性曾點知之故孔子喟然
歎曰吾與點也又曰曾點漆雕開已見大意集義
謝氏論佛學之失曰為他不窮天理只將拈匙把筯
日用底便承當做大事大事任意縱横將來作用便
是差處便是私處問作用何故是私曰把來作用做
弄便是做兩般看當了是將此事横在肚裏一如子
路冉有相似便被他曾點將冷眼看他只管獨對春
風吟詠肚裏渾没些能解豈不快活又問堯舜湯武
做底事業豈不是作用曰他做底事業只是與天理
合一幾曾做作横在肚裏他見做出許多掀天動地
蓋世底功業如太空中一點雲相似他把做甚麽又
引呂氏詩云函丈從容問且酬展才無不至諸侯可
憐曾點惟鳴瑟獨對春風詠不休謝氏之說集註不
取今附此或問夫子何以與點也曰方三子之競
言所志也點獨鼓瑟於其間漠然若無所聞者及夫
子問之然後瑟音少間乃徐舍瑟而起對焉而悠然
遜避若終不肯見所為者及夫子慰而安之然後不
得已而發其言焉而其志之所存又未嘗少出其位
蓋澹然若將終身焉者此夫子所以與之也曰何以
言其與天地萬物各得其所也曰夫暮春之日生物
暢茂之時也春服旣成人體和適之候也冠者五六
人童子六七人少長有序而和也沂上舞雩魯國之
勝處也旣浴而風又詠而歸樂而得其所也夫以所
居之位而言其樂若止於一身然以其心論之則固
藹然天地生萬物之心聖人對時育物之事也夫又
安有物我内外之間哉程子以為與聖人之志同便
是堯舜氣象正謂此爾或曰曾晳胸中無一毫能事
列子御風之事近之其說然乎曰聖賢之心所以異
於佛老者正以無意必固我之累而所謂天地生物
之心對時育物之事者未始一息而停也若但曰曠
然無所倚著而不察乎此此則亦何以異於虚無寂
滅之學而豈聖人之事哉曾點之志如鳳凰翔于
千仞之上故曰異乎三子之撰只看他鼔瑟希鏗
爾舍瑟而作從容優裕悠然自得處無不是這個道
理人之一身便是天地只緣人為人欲隔了自看
此理意思不見曾點却超然看破這意思曾點於
道見其遠者大者而視其近與小者皆不足為故其
言超然無一毫作為之意唯欲樂其所樂以終身焉
耳先生令門人說曾點之志門人以為只是樂其
性分而已日用間見得天理流行才著一毫私意去
安排便不得曰不是不要著私意去安排這道理自
是天生自然私意自著不得更待誰去安排與聖人
安老懷少信朋友底意思相似惟曾點見得到這裏
聖人便做得到這裏人只是說曾點狂看夫子特
與之之意須是大段高緣他資質明敏洞然自得見
斯道之體看天下甚麽事能動得他他大綱如莊子
明道先生亦稱莊子云有大底意思又云莊生形容
道體儘有好處曾點見得大意然裏面工夫却疎略
明道亦云莊子無禮無本問曾點浴沂氣象與顔
子樂底意思相近否曰顔子恬靜無許多事曾點是
自恁地說顔子是孔子稱他樂他不曾自說我樂
問吾與點處程子謂便是堯舜氣象如何曰曾點却
只是見得未必能做堯舜事看其見到處直有堯舜
氣象如莊子亦見得堯舜分曉或問天王之用心何
如便說得天德而出寧日月照而四時行若晝夜之
有經雲行而雨施以是知他見得堯舜氣象出曾點
見識儘高見得此理洞然只是未曾下得工夫點參
父子正相反以點如此高明參却魯鈍一向低頭捱
將去直到一貫方始透徹此時見識方到曾點地位
然而規模氣象又别此一段唯上蔡見分曉蓋三
子只就事上見得此道理曾點只去自己心性上見
得箇中庸道理使曾點做三子事未必做得然曾點
見處雖堯舜事業亦不過以此為之而已諸子皆
有安排期必之意曾點只以平日所樂處言之曾
點見得道理大所以堯舜事業優為之視三子規規
於事為之末固有間矣是他見得聖人氣象如此雖
超然事物之外而實不離乎事物之中是個無事無
為底道理却做有事有為底功業此所謂大本所謂
忠所謂一者是也點操得柄&KR0008;據著源頭諸子則從
支流上做工夫諸子底小他底大觀季武子死曾
點倚門而歌便有些莊老底意思曾點言志云云
蓋其見道分明無所係累從容和樂欲與萬物各得
其所之意莫不藹然見於詞氣之間明道謂與聖人
之志同便是堯舜氣象者正指此而言之也嚴時
亨問曾晳一章夫子旣語以居則曰不吾知也如或
知爾則何以哉正是使之盡言一旦進用何以自見
及三子自述其才之所能堪志之所欲為夫子皆不
許之而獨與曾點看來三子所言皆是實事曾點雖
答言志之問實未嘗言其志之所欲為有似逍遥物
外不屑當世之務者而聖人與此而不與彼何也嘗
因是而思之為學與為治本來只是一統事他日之
所用不外乎今日所存三子却分作兩截看如治軍
旅治財賦治禮樂與凡天下之事皆學者所當理會
無一件是少得底然須先理會自家身心使自得無
欲常常神清氣定涵養直到清明在躬志氣如神則
天下無不可為之事程子所謂不得以天下事物撓
已已立後自能了當得天下事物者是矣夫子嘗因
孟武伯之問而言由可治賦求可為宰赤可與賓客
言固已深知其才所能辦而獨不許其仁夫仁者體
無不具用無不該豈但止於一才一藝而已使三子
不自安於所已能孜孜惟求仁是務而好之樂之則
何睱規規於事為之末緣他有這能解横在胸中常
恐無以自見故心欲得國而治之一旦夫子之問有
以觸其機即各述所能凡聖門平日所以講切自身
受用處全不之及將為學為治作兩截看了所以氣
象不宏事業不能到得至處如曾點浴沂風雩自得
其樂却與夫子飯蔬食飲水樂在其中顔子陋巷簞
瓢不改其樂襟懷相似大抵士之未用須知舉天下
之物不足以易吾天理自然之安方是本分學者曾
點言志乃是素其位而行不願乎其外無入而不自
得者故程子以為樂而得其所也孟子謂廣土衆民
君子欲之所樂不存焉中天下而立定四海之民君
子樂之所性不存焉君子所性雖大行不加焉雖窮
居不損焉分定故也孟子所謂所性即孔子顔子曾
點之所樂顔子惟所樂如此故夫子以四代禮樂許
之浴沂風雩識者所以知堯舜事業曾點優為之也
如子路食於孔悝求也為季氏聚歛後來成就止於
如此正為他不知平日所養便是建功立業之本未
到無入不自得處夫子之不與其有以知之矣所見
如此不背馳否朱子答曰此段說得極有本末學者
立志要當如此然其用力却有次第已為希遜言之
矣按先生答歐陽希遜云學者當循下學上達之
序若一向求曾晳見解未有不流於釋老者也南
軒曰三子之對非偶然而言蓋體察其力之所至而
言其實也言三年而可使如此者其先後條貫素定
於胸中而知其然也向使用力不素驟聞聖人之問
非茫乎無所措則泛然肆其說矣至於曾晳則又異
乎是其鼓瑟舍瑟之間已可見其從容不廹之意矣
言暮春之時與數子者浴沂舞雩吟詠而歸蓋其中
心和樂無所係累油然欲與萬物俱得其所玩味辭
氣温乎如春陽之無不被也故程子以為此即是堯
舜氣象而亦夫子老安少懷之意也晳之志若此非
其見道之明涵泳有素其能然乎然而未免於行有
不揜焉則以其於顔氏工夫有所未盡耳黃氏曰
觀夫子逝如斯之言欲無言之意是亦歎曾點之意
也又曰夫子以是與點矣獨不以是教門人何也曰
夫子未嘗不以是教門人也誨之以務内語之以求
仁無非使之存此心之天理也又曰晳之不免為狂
何也曰天下之理固根於人心而未嘗不形見於事
物為學之方固當存養於德性而亦不可不省察乎
實行夫是以精粗不遺而表裏相應内外交養而動
靜如一然後可以為聖學之全功點之質甚高志甚
大然深厚沉潜淳實中正之意有未足則見高而遺
卑見大而略小此所以不及乎顔曾也
師冕見及階子曰階也及席子曰席也皆坐子告之曰
某在斯某在斯師冕出子張問曰與師言之道與
朱子曰聖門學者於夫子之一言一動無不存心省
察如此
子曰然固相師之道也
相助也古者瞽必有相其道如此蓋聖人於此非作
意而為之但盡其道而已尹氏曰聖人處己為人
其心一致無不盡其誠故也有志於學者求聖人之
心於斯可見矣范氏曰聖人不侮鰥寡不虐無告可
見於此推之天下無一物不得其所矣或問卒章
之說曰張敬夫推之尤詳曰道無往而不存聖人之
動靜語默無往而非道蓋各止於其所而已師冕之
見及階則告之階及席則告之席旣坐則歴告之以
在坐者蓋待瞽者之道當然耳子張竊窺而有問焉
夫子以為固相師之道辭則近而意無不盡矣事事
物物莫不有其道蓋所當然者天之所為也夫以一
日之間起居則有起居之道飲食則有飲食之道見
是人則有待是人之道遇是事則有處是事之道不
可須臾離也一失所宜則廢是道矣是故君子戰兢
自持顛沛必於是造次必於是惟懼其失之也夫惟
天下之至誠一以貫之道之所在如影隨形蓋無往
而非是也謝先生為朱震子發說論語首舉子見
齊衰者與冕衣裳者與瞽者見之雖少必作過之必
趨又舉師冕見及階子曰階也及席子曰席也皆坐
子曰某在斯某在斯子張問曰與師言之道與曰固
相師之道也夫聖人之道無微顯無内外由洒掃應
對進退而上達天道本末一以貫之一部論語只恁
地看
子夏曰君子有三變望之儼然即之也温聽其言也厲
朱子曰儼然者貌之莊温者色之和厲者辭之確
程子曰他人儼然則不温温則不厲惟孔子全之謝
氏曰此非有意於變蓋並行而不相悖也如良玉温
潤而栗然南軒曰其為三變豈君子之強為之哉
禮樂無斯須而去身故其成就發見如此
孟子曰仁義禮智根於心其生色也睟然見於面盎於
背施於四體四體不言而喻
程子曰言四者本於心而生色也孟子非自及此焉
能道到此又曰人必有仁義之心然後仁義之氣
睟然達於外故曰不得於心勿求於氣可也
程子曰仲尼元氣也顔子春生也孟子并秋殺盡見仲
尼無所不包顔子示不違如愚之學於後世有自然之
和氣不言而化者也孟子則露其材蓋亦自然而已仲
尼天地也顔子和風慶雲也孟子泰山巖巖之氣象也
觀其言皆可見之矣仲尼無跡顔子微有跡孟子其跡
著
謝氏曰顔子具體而微所謂具體者合下來有恁地
氣象但未彰著耳孟子強勇以身任道壁立萬仞誰
敢正覷著非孟子恁地手脚也撑拄此事不去雖然
猶有大底氣象未能消磨得盡不然藐大人等語言
不說出來孔子曰事君盡禮人以為謟當時諸國君
相怎生當得他聖人恁地禮數是他只管行禮又不
與你計較長短與上大夫言便誾誾與下大夫言便
侃侃冕者瞽者見之便作過之便趨蓋其德全盛自
然到此不是勉強做出來與孟子全别
豫章黃氏曰周茂叔胸中灑落如光風霽月
延平先生李氏以為善形容有道者氣象朱子曰
濓溪清和孔經甫祭文曰公年壯盛玉色金聲從容
和毅一座皆傾墓誌亦謂其精密嚴恕氣象可想矣
又曰所謂灑落者只是形容一個不疑所行清明
高遠之意若有一毫私吝心何處更有此等氣象耶
能如此看有道者胸懷表表亦自可見
伊川先生曰明道先生資禀旣異而充養有道純粹如
精金温潤如良玉寬而有制和而不流忠誠貫於金石
孝悌通於神明視其色其接物也如春陽之温聽其言
其入人也如時雨之潤胸懷洞然徹視無間測其藴則
浩乎若滄溟之無際極其德美言蓋不足以形容先生
行己内主於敬而行之以恕見善若出諸己不欲勿施
於人居廣居而行大道言有物而動有常
謝氏曰明道先生坐如泥塑人接人則渾如一團和
氣又云學者須是襟懷擺脫得開始得明道在鄠縣
時有詩云雲淡風輕近午天望花隨柳過前川旁人
不識予心樂將謂偷閒學少年看他襟懷直是好與
曾點底事一般侯師聖云朱公掞見明道于汝歸
謂人曰光庭在春風中坐了一個月游楊初見伊川
伊川瞑目而坐二子侍立旣覺顧謂曰賢軰尚在此
乎日旣晩且休矣及出門門外之雪深一尺其嚴厲
如此晩年乃更平易蓋其學已到至處但於聖人氣
象差少從容爾明道則已從容惜其早死不及用也
使及用於元祐間則不至有今日事矣劉安禮云
明道先生德性充完粹和之氣盎於面背樂易多恕
終日怡悅立之從先生三十年未嘗見其忿厲之容
右論聖賢氣象
程子嘗言學者不學聖人則己欲學之須熟玩味聖
人之氣象故近思錄亦立此篇今放之然近思所錄
併及其道德學行此則專取其儀形辭氣之可以想
像而興起者若道德學行則别見云
論語子曰君子不器
朱子曰器者各適其用而不能相通成德之士體無
不具故用無不周非特為一才一藝而已南軒曰
器者拘於一用凡人可以器言者皆以其才而論之
也器雖有小大然其拘於才而有限則一也若君子
則進於德進於德則器質變化而才有弗器者矣不
亦君子乎先行其言而後從之與訥言敏行章已
見前
子曰君子無所爭必也射乎揖讓而升下而飲其爭也
君子
朱子曰揖讓而升者大射之禮耦進三揖而後升堂
也下而飲謂射畢揖降以俟衆耦皆降勝者乃揖不
勝者升取觶立飲也言君子恭遜不與人爭惟於射
而後有爭然其爭也雍容揖遜乃如此則其爭也君
子而非小人之爭矣南軒曰爭生於有己君子克
己者也是以無所爭惟射疑於可爭而君子之於射
於以正己而觀德耳揖讓而升揖讓而下揖讓而飲
其雍容辭遜自反而下人之意蓋如此然則君子其
爭乎於射而不爭則他可知矣司馬牛問君子與
君子人與章已見前
子曰質勝文則野文勝質則史文質彬彬然後君子
朱子曰野人言鄙略也史掌文書多聞習事而誠或
不足也彬彬猶班班物相雜而適均之貌言學者當
損有餘補不足至於成德則不期然而然矣楊氏
曰文質不可以相勝然質之勝文猶之甘可以受和
白可以受采也文勝而至於滅質則其本亡矣雖有
文將安施乎然則與其史也寧野南軒曰以二者
論之若未得中而有所偏勝與其失而為府史無亦
寧為野人之野乎
棘子成曰君子質而已矣何以文為子貢曰惜乎夫子
之說君子也駟不及舌文猶質也質猶文也虎豹之鞟
猶犬羊之鞟
朱子曰鞟皮去毛者也言文質等耳不可相無若必
盡去其文而獨存其質則君子小人無以辨矣夫棘
子成矯當時之弊固失之過而子貢矯子成之弊又
無本末輕重之差胥失之矣或問棘子成之言與
夫子之答林放何異而子貢非之若是耶曰夫子之
言權衡審密而詞氣和平蓋未始以文為可盡去也
若子成則詞氣矯激而取舍過中矣其流之弊將至
於棄禮蔑法如西晉君子之為者故子貢惜其言而
力正之也曰何以言子貢之言之有病也曰子成之
說偏矣而子貢於文質之間又一視之而無本末輕
重緩急之差焉則又矯子成之失而過中者也立言
之難如此自非聖人孰能無所偏倚而常適其平也
哉恥言過行及君子道者三子路問君子義以為
質章並見前
子曰君子病無能焉不病人之不已知也
南軒曰病無能者病夫履行之無其實
子曰君子疾没世而名不稱焉
范氏曰君子學以為己不求人知然没世而名不稱
焉則無為善之實可知矣南軒曰有是實則有是
名名者所以命其實終其身而無實之可名君子病
諸非謂求名於人也
子曰君子矜而不爭羣而不黨
朱子曰莊以持己曰矜然無乖戾之心故不爭和以
處衆曰羣然無阿比之意故不黨南軒曰矜莊以
自持則易以不和而失於爭羣居而相與則易以有
比而失於黨君子非與人異也處己嚴而不失其和
故矜而不爭君子非與人同也待物平而不失其公
故羣而不黨惟敬者為能處此而弗失也
子曰君子不以言舉人不以人廢言
南軒曰以言舉人則行不踐者進矣此固不可也然
則雖使小人言之而善亦不害其為善言也以人廢
之則善言棄矣故君子云云公心無蔽也
子曰君子貞而不諒
朱子曰貞正而固也諒則不擇是非而必於信或
問貞諒之别曰處義旣精不期固而自固者貞也不
擇邪正惟知必信而不易者諒也南軒曰貞者貞
於義也諒者執於小信也貞於義則信在其中若但
執其小信而於義有蔽則失其正而反害於信矣蓋
貞於義者公理所存而執小信者私意之守而已
君子有三戒三畏與九思三變章並見前五美章以
上言君子之道
子張問善人之道子曰不踐迹亦不入於室
朱子曰善人質美而未學者也程子曰踐迹如言循
途守轍善人雖不必踐舊迹而自不為惡然亦不能
入聖人之室也張子曰善人欲仁而未志於學者
也欲仁故雖不踐成法亦不陷於惡有諸己也由不
學故無自而入聖人之室或問善人者未能有諸
已乎南軒曰不能有之則安得善然所謂有諸己者
蓋亦有淺深善人謂其不能有諸己則不可然謂其
盡夫有諸己之道則未也此章言善人之道
子張問士何如斯可謂之達矣
朱子曰達者謂德孚於人而行無不得之謂
子曰何哉爾所謂達者
子張務外夫子蓋己知其發問之意故反詰之將以
發其病而藥之也
子張對曰在邦必聞在家必聞
言名譽著聞也
子曰是聞也非達也
聞與達相似而不同乃誠偽之所以分學者不可不
審也故夫子旣明辨之而下文又詳言之
夫達也者質直而好義察言而觀色慮以下人在邦必
達在家必達
内主忠信而所行合宜審於接物而卑以自牧皆自
修於内不求人知之事然德修於己而人信之則所
行自無窒礙矣
夫聞也者色取仁而行違居之不疑在邦必聞在家必
聞
善其顔色以取於仁而行實背之又自以為是而無
所忌憚此不務實而專求名者故虛譽雖隆而實德
則病矣程子曰學者須是務實不要近名有意近
名大本已失更學何事為名而學則是偽也今之學
者大抵為名為名與為利雖清濁不同然其利心則
一也尹氏曰子張之學病在乎不務實故孔子告之
皆篤實之事充乎内而發乎外者也聞只是求聞
於人達却有實有實方能達色取仁而行違居之
不疑正是指子張病痛處問察言而觀色曰此是
實要做工夫察人之言觀人之色乃是要騐吾之言
是與不是今有人自任己意說將去更不看人之意
是信受他是不信受他如此則只是自高更不能謙
下於人實去做工夫大抵人之為學須自低下做將
去才自高了便不濟事這一項都是詳細收歛工夫
如色取仁居之不疑只是麄謾將去此章大意一
箇是名一箇是實呂氏謂德孚於人者必達矯行
求名者必聞此說却好質與直是兩件質是質朴
直是無偏曲南軒曰聖人論達蓋為己篤實工夫
若有求聞之意則其心外馳矣色取仁者其色則有
取於仁其行則違如内交要譽惡其聲之類一毫萌
於中皆所謂行違也雖然使其有所不安於心則庶
乎可使之反者惟其居之不疑則終為不仁而已矣
又曰聞與達異聞謂人知之達謂道行於邦家也
子貢問曰何如斯可謂之士矣子曰行己有恥使於四
方不辱君命可謂士矣
朱子曰此其志有所不為而其材足以有為者也子
貢能言故以使事告之蓋為使之難不獨貴於能言
而已
曰敢問其次曰宗族稱孝焉鄉黨稱弟焉
此本立而材不足者故為其次
曰敢問其次曰言必信行必果硜硜然小人哉抑亦可
以為次矣
果必行也硜小石之堅確者小人言其識量之淺狹
也此其本末皆無足觀然亦不害於自守也故聖人
猶有取焉下此則市井之人不復可為士矣
曰今之從政者何如子曰噫斗筲之人何足算也
算亦作筭今之從政蓋如魯三家之屬噫心不平聲
斗量名容十升筲竹器容斗二升斗筲之人言鄙細
也算數也子貢之問每下故夫子以是警之程子
曰子貢之意蓋欲為皎皎之行聞於人者夫子告之
皆篤實自得之事晁氏曰尊義於己不窮於外士
之上也僅能有義於己而未能不窮於外士之次也
孝弟親於宗族鄉黨特行己有恥之事或問行己
有恥為使不辱亦何足以為高而夫子以為士之上
何邪曰是二者泛而觀之雖若僅免於羞辱然嘗反
諸身而度之則能充其實者正不易得程子所謂篤
實自得者正謂此也曰硜硜小人而亦可以為士何
也曰彼其識量雖淺而非惡也至其所守雖規規於
信果之小節然與夫誕謾苟賤之人則不可同年而
語矣此與不得中行而取狂狷同意故下章言之
子路問何如斯可謂之士章見前
子曰士而懷居不足以為士矣
朱子曰居謂意所便安也南軒曰懷居者志不立
其何以為士乎愚按懷居與小人懷土之義同
周有八士伯達伯适仲突仲忽叔夜叔夏季隨季騧
楊氏曰盡為士之道子張曰士見危致命章見前
孟子曰待文王而後興者凡民也若夫豪傑之士雖無
文王猶興
朱子曰興者感動奮發之意豪傑有過人之才知者
也蓋降衷秉彛人所同得惟上智之材無物欲之蔽
為能無待於教而自能感發以有為也士尚志章
見前以上言為士之道
子路問成人子曰若臧武仲之知公綽之不欲卞莊子
之勇冉求之藝文之以禮樂亦可以為成人矣
朱子曰成人猶言全人言兼此四子之長則知足以
窮理廉足以養心勇足以力行藝足以泛應而又節
之以禮和之以樂使德成於中而文見乎外則材全
德備渾然不見一善成名之迹中正和樂粹然無復
偏倚駁雜之蔽而其為人也亦成矣然亦之為言非
其至者蓋就子路之所可及而語之也若論其至則
非聖人之盡人道不足以語此
曰今之成人者何必然見利思義見危授命久要不忘
平生之言亦可以為成人矣
復加曰字者旣答而復言也授命言不愛其生持以
與人也久要舊約也平生平日也有是忠信之實則
雖其才知禮樂有所未備亦可以為成人之次也
程子曰知之明信之篤行之果天下之達德也若孔
子所謂成人亦不出此三者武仲知也公綽仁也卞
莊子勇也冉求藝也須是合此四人之能文之以禮
樂亦可以為成人矣然而論其大成則不止於此若
今之成人有忠信而不及於禮樂則又其次者也又
曰臧武仲之知非正也若文之以禮樂則無不正矣
又曰語成人之名非聖人孰能之孟子曰惟聖人然
後可以踐形如此方可以稱成人之名胡氏曰今之
成人以下乃子路之言蓋不復聞斯行之之勇而有終
身誦之之固矣未詳是否或問四子之事曰武仲
則春秋傳詳矣公綽他無所見而前章所稱亦可以
得其為人卞莊子事見新序曰莊子養母戰而三北
及母死齊伐魯莊子赴闘三獲甲首以獻曰此塞三
北遂赴齊師殺十人而死冉求之藝則夫子固嘗稱
之矣曰必兼四子之長而又必文之以禮樂然後可
以為成人何也曰四子各有所長而不能相兼又無
禮樂以文之故知者至於要君勇者至於輕死藝者
至於聚歛而不欲者又或不能於小國之大夫也亦
難以為成人矣故孔子言必兼此四人之能而又文
之以禮樂則集其所長去其所短而後可以為成人
也洪氏以為特以四人為言者四人皆魯人而莊子
於子路皆卞人冉求又朋友也舉其近而易知者胡
氏以為言卞莊子蓋以況子路耳言有是一能而不
能兼衆之長與成於禮樂焉則亦不足為成人矣恐
亦有此意也曰今之成人以下或以為子路之言何
如曰未可知也然姑存之以備參考可也胡氏曰此
子路之所己能也夫子方進子路於成人之域豈又
取其己能者而重奬之哉蓋子路晩節末路不復聞
斯行之之勇而有終身誦之之固是以自名其善而
為此辭與未見其止者異矣文之以禮樂此一句
最重上面四人所長且把做個樸素子唯文之以禮
樂始得南軒曰文之以禮樂道問學之事也又言
其次者聖人所以引而進也見利思義無苟得也見
危授命無苟避也久要不忘不食其言也是雖未有
過人之才而亦篤實忠信之士也故在今日亦可謂
成人此亦思狂狷之意此章言成人
子曰聖人吾不得而見之矣得見君子者斯可矣善人
吾不得而見之矣得見有恒者斯可矣亡而為有虛而
為盈約而為泰難乎有恒矣
朱子曰亡讀為無三者皆虛夸之事凡若此者必不
能守其常也或問云云曰吳氏曾氏說亦得之吳
氏曰君子蓋有賢良而又有作用者特不及聖人耳
若善人則粗能嗣守成緒不至於為惡而已非若君
子之能有為也曾氏曰當夫子時聖人固不可得而
見豈無君子善人有常者乎而夫子云然者蓋其人
少而思見之也及其見則又悅而進之曰君子哉若
人凡此類當得意而忘言善人明乎善者也有常雖
未明乎善亦必有一節終身不易者若本無一長而
為有之狀未能充實而為盈之狀貧約而為泰之狀
此亦妄人而已矣孟子所謂雨集溝澮皆盈其涸可
立而待也烏能久矣曰有亡虛實約泰之分奈何曰
無絶無也虛則未滿之名耳二者兼内外學之所至
事之所能而言約之與泰則貧富貴賤之稱耳為之
云者作為如是之形作為如是之事者也為而無以
繼則雖欲為有常不可得矣釋曰亡為有虚為盈
約為泰三者夸大欺妄之意不實之謂也人惟實也
則始終如一故能有常今其人不實如此又豈敢望
其有常哉夫子稱聖人君子有恒不可得見而卒反
乎此又以明夫有恒者之亦不可見也言舉世皆虚
浮之徒豈敢望其有常而得見之哉嘆風俗之益薄
也南軒曰聖人君子以學言善人有恒者以質言
聖人者肖天地者也君子者具其體而未能充盡者
也故聖人不得而見得見君子斯可矣善人資禀醇
篤無惡之稱有恒者則能謹守常分而已故善人不
得而見得見有恒者斯可矣雖然以善人之質而進
學不已聖蓋可幾有恒者力加勉焉亦足以有至也
若夫以無而為有以虚而為實在約以為泰則是驕
矜浮虚不務實者其能以有恒乎未能言恒況可言
學乎此章言聖人君子善人有恒之分
子曰君子周而不比小人比而不周
朱子曰周普徧也比偏黨也皆與人親厚之意但周
公而比私耳君子小人所為不同如隂陽晝夜每
每相反然究其所以分則在公私之際毫釐之差耳
故聖人於周比和同驕泰之屬常對舉而互言之欲
學者察乎兩間而審其取舍之幾也南軒曰君子
小人之分公私之間而已周則不比比則不周天理
人欲不並立也君子内恕以及人其於親疎遠近賢
愚處之無不得其分蓋其施無不溥焉所謂周也若
小人則有所偏係而失其正其所親䁥皆私情耳所
謂比也
子曰君子懷德小人懷土君子懷刑小人懷惠
朱子曰懷思念也懷德謂存其固有之善懷土謂溺
其所處之安懷刑謂畏法懷惠謂貪利君子小人趣
向不同公私之間而已尹氏曰樂善惡不善所以
為君子苟安務得所以為小人或問君子小人安
知不以位言耶曰以例求之凡言君子小人而相須
者則君民之謂如愛人易使之類是也言君子小人
而相反者則善惡之謂也如周比和同之類是也此
蓋以相反為言云云又問懷刑之說以為惡不善何
也曰樂善惡不善猶曰好仁惡不仁也必以刑為言
則猶管仲所謂畏威如疾之謂耳南軒曰懷德懷
刑好善惡惡之公心也懷土懷惠苟安務得之私意
也喻義喻利章己見前
子曰君子坦蕩蕩小人長戚戚
朱子曰坦平蕩蕩寬廣貌程子曰君子循理故常舒
泰小人役於物欲故多憂戚程子曰君子坦蕩蕩
心廣體胖南軒曰正己而不求於人故坦蕩蕩徇
欲而不反諸己故長戚戚坦蕩非謂放懷自適無所
憂慮之謂也謂求之在己而無必於外故常舒泰云
耳
子曰君子成人之美不成人之惡小人反是
朱子曰成者誘掖奬勸以成其事也君子小人旣有
厚薄之殊而其所好又有善惡之異故其用心不同
如此南軒曰君子充其忠愛之心於人之美其樂
之如在己也從而扶持之又從而勸相之惟欲其美
之成也於人之惡則從而正救之正救之不可則哀
矜之惟恐其惡之成也若小人則以刻薄為心幸人
之有過而疾人之勝己非徒坐視其入於惡又從而
濟之非徒欲其美之不成又從而毁之君子小人之
操存未嘗不相反也
子曰君子和而不同小人同而不和
朱子曰和者無乖戾之心同者有阿比之意尹氏
曰君子尚義故有不同小人尚利安得而和或問
云云曰諸說皆祖晏子之意然晏子之言乃就事而
言而此章之意則直指君子小人之情狀而言似不
可引以為證也蓋此所論君子之和者乃以其同寅
恊恭而無乖爭忌刻之意其不同者乃以其守正循
理而無阿黨朋比之風若小人則反是焉此二者外
雖相似而内實相反乃君子小人情狀之隠微自古
至今如出一轍非聖人不能究極而發明之也且以
本朝諸公論之韓富范公上前議論不同或至失色
而卒未嘗失和氣王呂章曾蔡氏父子同惡相濟而
其䆒也無所不至焉亦足以驗聖言之不可易也如
此說則君子之心無可否同異之私而惟欲必歸於
是若晏子之說則是必於立異然後可以為和而不
同也是非矯枉過直之論哉然其為齊景公梁丘據
而發明切中其病耳
子曰君子易事而難悅也悅之不以道不悅也及其使
人也器之小人難事而易悅也悅之雖不以道悅也及
其使人也求備焉
朱子曰器之謂隨其材器而使之也君子之心公而
恕小人之心私而刻天理人欲之間每相反而已矣
南軒曰易事者平恕之心難悅者正大之情
子曰君子泰而不驕小人驕而不泰
朱子曰君子循理故安舒而不矜肆小人逞欲故反
是南軒曰泰者心廣而體胖驕者意盈而氣盛曰
驕則何由泰泰則奚驕之有然而能不驕矣而未之
泰者則亦有之蓋雖能制其私而涵養未至未免乎
拘迫者也君子而不仁章已見前
子曰君子上達小人下達
朱子曰君子循天理故日進乎高明小人徇人欲故
日究於汚下按張子曰上達循天理下達徇人欲
朱子之說本此南軒曰上達反本下達趨末皆云
達者如喻義喻利同言喻固窮窮斯濫章見前
子曰君子求諸己小人求諸人
謝氏曰君子無不反求諸己小人反是此君子小人
所以分也楊氏曰君子雖不病人之不己知然亦
疾没世而名不稱也雖疾没世而名不稱然所以求
者亦反諸己而已小人求諸人故違道干譽無所不
至二者文不相蒙而意實相足亦記言者之意按
此章在病人不已知與疾沒世名不稱之次故楊氏
云云朱子有說見學篇
子曰君子不可小知而可大受也小人不可大受而可
小知也
朱子曰此言觀人之法知我知之也受彼所受也蓋
君子于細事未必可觀而材德足以任重小人雖器
量淺狹而未必無一長可取吳氏曰方舜之耕稼
時視之猶人也一旦受堯之天下若素有之小人有
立談之間其材可知者至委以國則未有不敗南
軒曰君子所存者大故不可以小者測知而可以當
其大者小人局於狹小其長易見故不可以任大而
可以小知之大受如學者之學聖人有為者之當大
任也
右論君子小人之分
學所以學為君子者也故先之以君子之道次之以
善人之道又次之以士之道與成人之道然後及君
子小人之分學者誠能深玩乎此則其願為君子而
不願為小人也必矣
西山讀書記卷三十二
