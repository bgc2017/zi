西山讀書記卷五
宋真德秀撰
元亨利貞
䷀易乾元亨利貞
朱子曰六畫者伏羲所畫之卦也一者竒也陽之數
也乾者健也陽之性也本註乾字三畫卦之名也下
者内卦也上者外卦也經文乾字六畫卦之名也伏
羲仰觀俯察見隂陽有竒偶之數故畫一竒以象陽
畫一偶以象隂見一隂一陽有各生一隂一陽之象
故自下而上再倍而三以成八卦見陽之性健而其
成形之大者為天故三竒之卦名之曰乾而擬之于
天也三畫已具八卦已成則又三倍其畫以成六畫
而于八卦之上各加八卦以成六十四卦也此卦六
畫皆竒上下皆乾則陽之純而健之至也故乾之名
天之象皆不易焉元亨利貞文王所繋之辭以斷一
卦之吉凶所謂彖辭者也元大也亨通也利宜也貞
正而固也文王以為乾道大通而至正故於筮得此
卦而六爻皆不變者言其占當得大通而必利在正
固然後可以保其終也程子曰元者萬物之始亨
者萬物之長利者萬物之遂貞者萬物之成唯乾坤
有此四德
彖曰大哉乾元萬物資始乃統天
此專以天道明乾義又析元亨利貞為四德以發明
之而此一節首釋元義也大哉歎辭元大也始也乾
元天德之大始故萬物之生皆資之以為始也又為
四德之首而貫乎天德之始終故曰統天
雲行雨施品物流形
此釋乾之亨也
大明終始六位時成時乘六龍以御天
始即元也終即貞也不終則无始不貞則无以為元
也此言聖人大明乾道之終始則見卦之六位各以
時成而乘此六陽以行天道是乃聖人之元亨也
乾道變化各正性命保合太和乃利貞
變者化之漸化者變之成物所受為性天所賦為命
太和隂陽會合冲和之氣也各正者得於有生之初
保合者全於有生之後此言乾道變化無所不利而
萬物各得其性命以自全以釋利貞之義也
首出庶物萬國咸寧
聖人在上高出庶物猶乾道之變化也萬國各得其
所而咸寧猶萬物之各正性命而保合太和也此言
聖人之利貞也盖嘗合而論之元者物之始生亨者
物之暢茂利則向於實也貞則實之成也實之既成
則其根蒂脫落可復種而生矣此四德之所以循環
而無端也然而四者之間生氣流行初無間斷此元
之所以包四德而統天也其以聖人而言則孔子之
意盖以此卦為聖人得天位行天道而致太和之治
也問乾元統天(闕)者所以用形如何曰亦是
但只說得乾健不息(闕)意在元字上六
龍只是六爻龍只是譬喻此六爻之義潛見飛躍以
時而動便是乘六龍便是御天乾道(闕)
元亨各正性命它那元亨時雖正了然未成形質到
這裏方成如百糓堅實了方喚做正性命(闕)乾道(闕)
只如萬物當那變化發生之始此是元也各正性命
物之生理截然各足不偏即是亨矣能保合以全其
太和之性則利貞之義也
文言曰元者善之長也亨者嘉之會也利者義之和也
貞者事之幹也
元者生物之始天地之德莫先於此故於時為春於
人則為仁而衆善之長也亨者生物之通物至於此
莫不嘉美故於時為夏於人則為禮而衆善之會也
利者生物之遂物各得宜不相妨害故於時為秋於
人則為義而得其分之和貞者生物之成實理具備
隨在各足故於時為冬於人則為智而為衆事之幹
幹木之身而枝葉所依以立者也問元者善之長
曰元亨利貞皆善也而元乃為四者之長是善端初
發見處也問亨者嘉之會曰嘉美也會是齊集底
意思許多嘉美一時鬭湊到此故謂之嘉會問程
子曰物各得所為利只是當然便安否曰然只萬物
各得其分便是徇義截然不可犯似不和分别後萬
物各正其所却是和不和生於不義義則無不和和
則無不利矣貞者事之幹伊川說貞字只以為正
恐未足以盡貞之義須是說正而固貞取以配冬
者以其固也孟子以知斯二者弗去為智之實弗去
乃貞固之意文王本說元亨利貞為大亨利貞夫
子以為四德故曰元亨利貞譬諸榖可見榖之生萌
芽是元苗是亨穟是利成實是貞榖之實又復能生
循環無窮元亨利貞理也有這四段氣也有這四
段理便在氣中兩箇不曾相離元亨利貞無斷處
貞了又元今日子時前便是昨日亥時温底是元
熱底是亨凉底是利寒底是貞以天道言之為元
亨利貞以四時言之為春夏秋冬以人道言之為仁
義禮智以氣侯言之為温涼燥濕以方言之為東西
南北乾元萬物資始坤元萬物資生元者天地生
物之端元者生意亨則生意之長利則生意之遂貞
則生意之成以上皆總論四德之義也又程子曰四
德之元猶五常之仁偏言則一事專言則包四者又
曰萬物之生意最可觀此元者善之長也斯所謂仁
也朱子曰元只是初底意思如木之萌如草之芽在
人則惻然有隠是也又曰要理會得仁當就初處看
故元亨利貞而元為四德之首春夏秋冬而春為一
歲之首由是而為夏由是而為秋為冬皆自此生出
所以謂仁包四德者只緣四箇是一箇以元亨利貞
言之只是一箇元却有元之元元之亨元之利元之
貞上四箇元字便是包四德下一箇元字便是主一
事又有亨之元利之元貞之元曉得此意則仁包四
者尤明白亨之元者夏四月初是也利之元者秋七
月初是也貞之元者冬十月初是也程先生亦謂觀
雞雛可以見仁者亦是看其初生意思也又曰樂記
言易直子諒之心韓詩外傳作慈良却是人之初心
自是慈愛良善此便是元者善之長如孟子說惻隠
之心皆是這般心聖賢教人先要求此心正為是萬
善之總處又曰性中有此四者聖門却只以求仁為
急者緣仁却是四者之先若常存得温厚底意思在
這裏到宣著發揮時便自然會宣著發揮到剛斷時
自然剛斷到收斂時自然收斂此仁之所以包四者
也或問此恐如五行之木若不是先有箇木便亦生
下面四箇不得曰若無木便無火無火便無土無土
便無金無金便無水又曰仁字如人釀酒酒方微發
時帶些温氣便是仁到發得極熱時便是禮到得熱
時便是義到得成酒後却與水一般便是智又如一
日之間蚤間天氣清明便是仁午間極熱便是禮晩
下漸凉便是義到夜半全然收斂無些形迹便是智
只如此看甚分明或問萬物之生意最可觀此元者
善之長也斯所謂仁也此只是先生所謂初之意否
曰萬物之生天命流行自始至終無非此理但初生
之際淳粹未散尤易見耳只如元亨利貞皆是善而
元則為善之長亨利貞皆在那裏來仁義禮智亦皆
善也而仁則為萬善之首義禮智皆從這裏出耳或
問天地生物氣象如温厚和粹即天地生物之仁否
曰這是從生處說來如所謂大哉乾元萬物資始至
哉坤元萬物資生那元字便是生物之仁資始是得
其氣資生是成其形到得亨便是彰著利便是結聚
貞便是收斂既無形迹又須復生至如夜半子時此
物雖存猶未動在到寅卯時便生己午便著申酉便
結亥子丑便實及至寅又生他這箇只管運轉一歲
有一歲之運一月有一月之運一日有一日之運一
時有一時之運雖一息之微亦有四箇段子恁地運
轉但元則是始初未至於著如所謂怵惕惻隠存於
人心自恁惻隠地未至大段發出又曰仁之包四德
猶冢宰之統六官又曰得此生意以有生然後有義
禮智以先後言之則仁在先以小大言之則仁為大
又曰四時之氣温凉寒熱凉與寒既不能生物夏氣
又熱亦非生物之時惟春氣温厚乃天地生物之心
到夏是生氣之長秋是生氣之斂冬是生氣之藏若
春無生物之意後面三時都無了此仁之所以包義
禮智也又曰(闕)言元者仁也仁人心也固
有此禮然不知仁如何(闕)先生曰天下之
理原其所自未有不善易傳曰(闕)非先
成者也得而後有失非得何以有失也(闕)
曰當來得之於天者只是箇仁所以為心之本體
却自仁中分四界子一界子上是仁之仁一界子上
是仁之義一界子上是仁之禮一界子上是仁之智
一个物事四脚撐在裏面惟仁兼統之人心中只有
此四者萬物萬事皆此中出又曰春生夏長秋收冬
藏雖分四時生意未嘗不貫縱霜雪之惨亦是生意
凡此又專論元包四德之首也
君子體仁足以長人嘉會足以合禮利物足以和義貞
固足以幹事
以仁為體則無一物不在所愛之中故足以長人嘉
其所會則無不合禮使物各得其所利則義無不和
貞固者知正之所在而固守之所謂知而弗去者也
故足以為事之幹元亨利貞是一箇道理之大綱
領須時復將來子細研究元者善之長以下四句
說天德之自然君子體仁足以長人以下四句說人
事之當然元只是善之長萬物生理皆始於此衆善
百行皆統於此故於時為春於人為仁亨是嘉之會
嘉美也會猶齊也嘉會衆美之會猶言齊好也春時
發生萬物未大故齊到夏洪纖高下各各暢茂其在
人則禮儀三百威儀三千事事物物大大小小一齊
到恰好處所謂動容周旋皆中禮故於時為夏於人
為禮利者為義之和萬物至此各遂其性事理至此
無不得宜故於時為秋於人為義貞乃事之幹萬物
至此收斂誠實事理至此無不的正故於時為冬於
人為智此天德之自然其在君子所當從事於此者
則必體仁乃足以長人云云體仁與體物相似人
在仁裏做骨子故謂之體仁仁是道理須着這人方
始體得他比而效之之說未是體猶所謂公而以
人體之之體處得事事是謂之嘉會一事不是則
非嘉會矣嘉會者嘉其所會一一以禮文節之使
之無不中節是嘉其所會也義者事之宜也利物
則合乎事之宜不利物則非義矣老蘇論此謂惨
殺為義必以利和之如武王伐紂是義也若徒義則
不足以得天下之心必散財發粟而後可以和其義
如此則義在利之外分成兩截矣義之為義只是
一箇宜其初則甚嚴如男正位乎外女正位乎内直
是有内外之辨君尊於上臣卑於下截然不可犯似
若不和然使之各得其宜則其和也孰大於此只是
義中便有和既曰利者義之和即說利物足以和義
盖不如是不足以和其義欲為事而非貞固則植
立不起貞而不固則非貞貞如版築之有幹乾
四德元最重貞次之非元則無以生非貞則無以終
非終則無以為始不始則不能成終如此循環無窮
所謂大眀終始也智所以藏仁義禮惟是知恁地
方能恁地亦猶元亨利之理藏於貞春生夏長秋成
之意藏於冬也
君子行此四德者故曰乾元亨利貞
非君子之至健無以行此故曰乾元亨利貞此一
節與春秋傳所載穆姜之言不異疑古者已有此語
乾元者始而亨者也
始則必亨理勢然也
利貞者性情也
收斂歸藏乃見性情之實始而亨是生出去利貞
是收斂聚方見性情元亨是動發用在外利貞是
静而伏藏於内性情如言本體元亨是發用處利
貞是收斂歸本體處盖春便生夏便長茂條達秋便
有收斂攝聚意思到冬方成天地之心别無可做
只是生物而已謂如一樹春榮夏敷至秋乃實至冬
乃成雖有先成實者若未冬便種不成直待受得氣
足將欲相離之際將千實來種便是千樹如碩果不
食是也方其自小而大各有生意到冬時疑若無生
意矣不知却收斂在下每實各具生理便見生生不
窮之意
周子曰元亨誠之通利貞誠之復
註見前性命篇問元亨是春夏利貞是秋冬秋冬
生氣既散何以謂之收斂朱子曰其氣已散收斂者
乃其理耳曰冬間地下氣暖便也是氣收斂在内曰
上面氣自散了下面暖底乃是生來却不是已散之
氣復為生氣誠之通是造化流行未有成立之時
所謂繼之者善誠之復是萬物已得此理而皆有所
歸藏之時所謂成之者性在人則感而遂通者誠之
通寂然不動者誠之復元亨誠之通動也利貞誠
之復静也元者動之端也本乎静貞者静之質也著
乎動一動一静循環無端而貞也者萬物之所以成
終而成始者也故人雖不能不動而立人極者必主
於静惟主於静故其著於動也無不中節而不失其
本然之體矣來書所謂通復二字甚密亦有未切
處繼之者善造化流行萬物方資以始而未實也成
之者性物生已實造化與物各藏其用而無所為也
在人則感物而動者通也寂然不動者復也以此推
之則圖象隠然不待言而喻矣南軒張氏曰誠通
誠復之論其至矣乎聖人與天地同用通而復復而
通一往一來至誠之無内外而天地之無終窮也君
子修之所以戒慎恐懼之嚴者正以須臾不在乎是
則窒其通迷其復而遏天命之流行故爾此非用力
之深者孰能體之
右兼言元亨利貞
仁義禮智信
孟子曰人皆有不忍人之心
朱子曰天地以生物為心而所生之物因各得夫天
地生物之心以為心所以人皆有不忍人之心也
先王有不忍人之心斯有不忍人之政矣以不忍人之
心行不忍人之政治天下可運之掌上
言衆人雖有不忍人之心然物欲害之存焉者寡故
不能察識而推之政事之間惟聖人全體此心隨感
而應故其所行無非不忍人之政也
所以謂人皆有不忍人之心者今人乍見孺子將入於
井皆有怵惕惻隠之心非所以内交於孺子之父母也
非所以要譽於鄉黨朋友也非惡其聲而然也
乍猶忽也怵惕驚動貌惻傷之切也隠痛之深也即
所謂不忍人之心也内結要求聲名也言乍見之時
便有此心隨見而發非由此三者而然也程子曰滿
腔子是惻隠之心謝氏曰人須是識其真心方乍見
孺子入井之時其心怵惕乃真心也非思而得非勉
而中天理之自然也内交要譽惡其聲而然即人欲
之私矣
由是觀之無惻隠之心非人也無羞惡之心非人也無
辭讓之心非人也無是非之心非人也
羞恥己之不善也惡憎人之不善也辭解使去己也
讓推以與人也是知其善而以為是也非知其惡而
以為非也人之所以為心不外乎是四者故因論惻
隠而悉數之言人若無此則不得謂之人所以明其
必有也
惻隠之心仁之端也羞惡之心義之端也辭讓之心禮
之端也是非之心智之端也
惻隠羞惡辭讓是非情也仁義禮智性也心統性情
者也端緒也因其情之發而性之本然可得而見猶
有物在中而緒見於外也集義程子曰惻隠屬愛
乃情也非性也因其惻隠知其有仁
人之有是四端也猶其有四體也有是四端而自謂不
能者自賊者也謂其君不能者賊其君者也
四體四肢人之所必有者也自謂不能者物欲蔽之
耳
凡有四端於我者知皆擴而充之矣若火之始然泉之
始達苟能充之足以保四海苟不充之不足以事父母
擴推廣之意充滿也四端在我隨處發見知皆即此
推廣而充滿其本然之量則其日新又新將有不能
自己者矣能由此而遂充之則四海雖遠亦吾度内
無難保者不能充之則雖事之至近而不能矣此
章所論人之性情心之體用本然全具而各有條理
如此學者於此反求默識而擴充之則天之所以與
我者可以無不盡矣程子曰人皆有是心惟君子為
能擴而充之不能然者皆自棄也然其充與不充亦
在我而已矣又曰四端不言信者既有誠心為四端
則信在其中矣今按四端之信猶五行之土無定位
無成名無專氣而水火金木無不待是以生者故土
於四行無不在於四時則寄王焉其理亦猶是也
天地生人物須是和氣方生人自和氣中出所以有
不忍人之心問滿腔子是惻隠之心曰只是滿這
軀殼都是惻隠之心纔觸着便是這個出來大感則
大應小感則小應仁是根惻隠是萌芽親親仁民
愛物便是推廣到枝葉處玉山講義天之生物各
付一性性非有物只是一個道理之在我者耳故性
之所以為體只是仁義禮智信五字天下道理無不
出於此韓文公云人之所以為性者五其說最為得
之却為後世之言性者多雜佛老而言所以將性字
作知覺心意看了非聖賢說性字本旨也五者之中
所謂信者是箇真實無妄底道理如仁義禮智皆真
實無妄者也故信字更不須說只仁義禮智四字於
中各有分别不可不辨盖仁則是箇温和慈愛底道
理義則是箇斷制裁割底道理禮則是箇恭敬撙節
底道理智則是箇分别是非底道理凡此四者具於
人心乃是性之本體方其未發漠然無形象之可見
及其發而為用則仁者為惻隠義者為羞惡禮者為
恭敬智者為是非隨事發見各有苗脉不相淆亂所
謂情也故孟子曰惻隠之心仁之端也羞惡之心義
之端也辭讓之心禮之端也是非之心智之端也謂
之端者猶有物在中而不可見必因其端緒發見於
外然後可得而尋也盖一心之中仁義禮智各有界
限而其性情體用又自各有分别須是見得分眀然
後就此四者之中又見得仁義兩字是箇大界限如
天地造化四序流行而其實不過於一隂一陽而已
於此見得分明然後就此又見得仁字是个生底意
思通貫周流於四者之中仁固仁之本體也義則仁
之斷制也禮則仁之節文也智則仁之分别也正如
春之生氣貫徹四時春則生之生也夏則生之長也
秋則生之收也冬則生之藏也故程子謂四德之元
猶五常之仁偏言則一事專言則包四者正謂此也
孔子只言仁以其專言者言之也故但言仁而義禮
智皆在其中孟子兼言義以其偏言者言之也然亦
不是於孔子所言之外添入一箇義字但於一理之
中分别出來耳其又兼言禮智亦是如此盖禮是仁
之著智是義之藏而仁之一字未嘗不流行乎四者
之中也若論體用亦有兩說盖以仁存於心而義形
於外言之則曰仁人心也義猶路也而以仁義相為
體用若以仁對惻隠義對羞惡而言則就其一理之
中又以未發已發相為體用若認得熟看得透則玲
瓏穿穴縱横顛倒無處不通而日用之間行著習察
無不是着工夫處矣四端說曰性是太極渾然之
體本不可以名字言但其中含具萬理而綱領之大
者有四故命之曰仁義禮智孔門未嘗備言至孟子
而始終備言之者盖孔子之時性善之理素明雖不
詳其條而說自具至孟子之時異說蠭起往往以性
為不善孟子懼是理之不明而思有以明之苟但曰
渾然全體則恐其為無星之稱無寸之尺而終不足
以曉天下於是别而言之界為四破而四端之說於
是乎立盖四端之未發也性雖寂然不動而其中自
有條理自有間架不是儱侗都無一物所以外邊纔
感中間便應如赤子入井之事感則仁之理便應而
惻隠之心於是乎形如過廟過朝之事感則禮之理
便應而恭敬之心於是乎形盖由其中間衆理渾具
各各分明故外邊所遇隨感而應所以四端之發各
有面貌之不同是以孟子析而為四以示學者使知
渾然全體之中而燦然有條如此則性之善可知矣
然四端之未發也所謂渾然全體之理無聲臭之可
言無形象之可見何以知其燦然有條若此盖是理
可驗乃就他發處驗得凡物必有本根而後有枝葉
見其枝葉而知其必有本根性之理雖無形而端緒
之發則可騐故由其惻隠所以必知其有仁由其羞
惡所以必知其有義由其恭敬所以必知其有禮由
其是非所以必知其有智使其本無是理於内則何
以有是端於外所以有是端於外必知有是理在内
而不可誣也故孟子言乃若其情則可以為善矣乃
所謂善也是則孟子之言性善盖亦適其情而逆知
之耳仁義禮智既得見他界限分明又須知四者之
中仁義是箇對立底關楗盖仁仁也而禮者則仁之
著義義也而智者則義之藏猶春夏秋冬雖為四時
而春夏皆陽之屬也秋冬皆隂之屬也故曰立天之
道曰隂與陽立地之道曰柔與剛立人之道曰仁與
義是知天地之道不兩則不能以立故端之有四而
立者有兩耳仁義雖對立而成兩然仁實貫通乎四
者之中盖偏言則一事專言則包四者故仁者仁之
本體禮者仁之節文義者仁之斷制智者仁之分别
猶春夏秋冬雖不同而同出於春春則春之生也夏
則春之長也秋則春之收也冬則春之藏也自四而
兩自兩而一則統之有終會之有元矣故曰五行一
隂陽隂陽一太極是天地之理固然也仁包四端而
智居四端之末者盖冬者藏也所以始萬物而終萬
物者也智有藏之義焉有始終之義焉且惻隠羞惡
恭敬是三者皆有可為智但分别其為是為非耳是
以謂之藏也又惻隠羞惡恭敬皆是一面底道理而
是非則有兩面既别其所是又别其所非是終始萬
物之象也故仁義為四端之首而智則能成終成始
猶元雖四德之長然元不生於元而生於貞盖天地
之化不翕聚則不能發散理固然也仁智交際之間
乃萬化之機軸此理循環不窮脗合無間程子所謂
動静無端隂陽無始者此也問仁兼四端意思曰
上蔡見明道舉史書成誦明道謂其玩物喪志上蔡
汗流浹背面發赤色明道云此便是惻隠之心且道
上蔡聞過慚惶自是羞惡之心如何却說惻隠惟是
有惻隠之心方會動動了始有羞惡有恭敬有是非
動處便是惻隠若不會動却不成人天地生生之理
這些動意未嘗止息惻隠之心首末皆惻隠三者
則首是惻隠末是羞惡辭讓是非性不可言所以
言性善者只看他四端之善則可以見其性之善如
見其水之清則知其源頭必清矣四端情也性則理
也發者情也其本則性也如見影知形之意仁義
禮智本體自無形影要捉摸不着只得將發動處看
程子曰因其惻隠知其有仁說得最分明親切也不
道惻隠便是仁也不道舍了惻隠别有一箇仁譬如
草木因其萌芽知其下面有根也不道萌芽便是又
不道舍了萌芽别取一箇根說仁義便如隂陽說
四端便如四時分四端八字便如分八節問心中
湛然清明與天地相流通此是仁否先生云湛然清
明時是仁義禮智統會處今人說仁都把做空洞底
看却不得當此時仁義禮智之苗脉已在裏許只是
未發動及有箇合親愛底事來便發出惻隠之心有
箇可厭惡事來便發出羞惡之心禮智亦然四端
固是良心苟不加存養則發不中節便是私心或
問未發之際不知如何曰未發之際便是中便是敬
以直内便是心之本體又問未發之際欲加識别使
四者各有落着如何曰如何識别只存得此道理在
這裏便恁地涵養將去既熟則其發見自不差又
曰未發之時此心之體寂然不動無可分别只得混
沌養將去若必欲其求所謂四者之端則既思便是
已發矣問仁何以能包四者曰人只是這一箇心
就這裏面分為四者且以惻隠論之本只是這惻隠
底心遇當辭讓則為辭讓不安處便為羞惡分别處
便為是非若無一箇動底醒底在裏面便也不知羞
惡不知是非譬如天地只是一箇春氣是發生之心
春氣長得過便是夏收歛便是秋消縮盡便是冬明
年又從春處起渾然只是一箇發生之氣問四端
之端集注以為端緒或說端乃尾如何曰以體用言
之有體而後有用故端亦可謂之尾若以終始言之
則四端是始發處故亦可以端緒言之二說各有所
指自不相礙也四端乃孔子所未發人只道孟子
有闢楊墨之功不知他就人心上發明大功如此闢
楊墨是打邊境之功發明四端乃安社稷之功四
者皆我所固有其初發也毫毛如也及推廣將去充
滿其量則廣大無窮問人心陷溺之久四端蔽於
利欲之私初用功亦未免間斷曰固是然義理之心
纔勝則利欲之念便消如惻隠之心勝則殘虐之意
自消羞惡之心勝則貪冒無恥之意自消恭敬之心
勝則驕惰之意自消是非之心勝則含胡苟且冥頑
昏謬之意自消孟子四端處極好思量玩味只反
身而自騐其明昧深淺如何惻隠之心仁也羞惡
之心義也見前性命篇當與此章參觀
孟子曰矢人豈不仁於函人哉矢人惟恐不傷人函人
惟恐傷人巫匠亦然故術不可不慎也
朱子曰函甲也惻隠之心人皆有之是矢人之心本
非不如函人之仁也巫者為人祈祝利人之生匠者
作為棺槨利人之死
孔子曰里仁為美擇不處仁焉得智夫仁天之尊爵也
人之安宅也莫之禦而不仁是不智也
里有仁厚之俗者猶以為美人擇所以自處而不於
仁安得為智乎此孔子之言也仁義禮智皆天所與
之良貴而仁者天地生物之心得之最先而兼統四
者所謂元者善之長也故曰尊爵在人則為本心全
體之德有天理自然之安無人欲陷溺之危人當常
在其中而不可須臾離者也故曰安宅此又孟子釋
孔子之意以為仁道之大如此而自不為之豈非不
智之甚乎
不仁不智無禮無義人役也人役而恥為役由弓人而
恥為弓矢人而恥為矢也
以不仁故不智不智故不知禮義之所在
如恥之莫如為仁
此亦因人愧恥之心而引之使志於仁也不言智禮
義者仁該全體能為仁則三者在其中矣
仁者如射射者正己而後發發而不中不怨勝己者反
求諸己而已矣
為仁由己而由人乎哉南軒張氏曰矢人與函人
巫與匠俱人也而其所欲之異者以其操術然也故
夫人自處於不仁為忌忮為殘忍至於嗜殺人而不
顧夫豈獨異於人哉惟其所處每在乎人欲之中安
習滋長以至於此其性本同而其習有霄壤之異可
不畏歟
孟子曰仁之實事親是也義之實從兄是也
朱子曰仁主於愛而愛莫切於事親義主於敬而敬
莫先於從兄故仁義之道其用至廣而其實不越於
事親從兄之間盖良心之發最為切近而精實者有
子以孝弟為為仁之本其意亦猶此也
智之實知斯二者弗去是也禮之實節文斯二者是也
樂之實樂斯二者樂則生矣生則惡可已也惡可已則
不知足之蹈之手之舞之
斯二者指事親從兄而言知而弗去則見之明而守
之固矣節文謂品節文章樂則生矣謂和順從容無
所勉強事親從兄之意油然自生如草木之有生意
也既有生意則其暢茂條達自有不可遏者所謂惡
可已也其又盛則至於手舞足蹈而不自知矣此
章言事親從兄良心真切天下之道皆原於此然必
知之明而守之固然後節之密而樂之深也南軒
張氏曰仁義具於人之性而其實則見於事親從兄
之間盖仁故能愛愛莫大於愛親義者宜也宜之所
施莫宜於從兄也擴而充之仁義盖不可勝用而實
事親從兄之心也故知者知此弗去者也禮者節文
此者也樂者樂此者也豈有外此者哉知必云弗去
者盖曰知之而有時乎去之非真知至也知之至則
弗肯去之矣有其禮斯有其節有其實斯有其文凡
三千三百皆所以節文乎此者也有以節文則内外
進矣至於樂則非自得之深涵養之熟者無此味也
樂則生矣生不息之道盖其中心油然有不自知其
然也生則惡可已言其自不可已則手之所舞足之
所蹈莫非是矣至此則仁義之心粹然於内而周流
乎事事物物之間矣
孟子曰廣土衆民君子欲之所樂不存焉
朱子曰地闢民聚澤可遠施故君子欲之然未足以
為樂也
中天下而立定四海之民君子樂之所性不存焉
其道大行無一夫不被其澤故君子樂之然其所得
于天者則不在是也
君子所性雖大行不加焉雖窮居不損焉分定故也
分者所得於天之全體故不以窮逹而有異
君子所性仁義禮智根於心其生色也睟然見於面盎
於背施於四體四體不言而喻
上言所性之分與所欲所樂不同此乃言其蘊也仁
義禮智性之四德也根本也生發見也睟然清和潤
澤之貌盎豐厚盈溢之意施於四體謂見於動作威
儀之間也喻曉也四體不言而喻言四體不待吾言
而自能曉吾意也盖氣禀清明無物欲之累則性之
四德根本於心其積之盛則發而著見於外者不待
言而無不順也程子曰睟面盎背皆積盛所致然四
體不言而喻唯有德者能之行道固君子之所樂
但其用其舍於我之性分本不相關進而大行退而
窮居於我性分之内初無加損問君子所性曰此
是說生來承受之性仁義禮智根於心便見得四端
著在心上相離不得纔有些子私意便剗斷了那根
便無生意其色睟然都從那根上發出來性字從心
見得先有這心便有許多道理在裏四體不言而
喻若曰不待安排而自然中節耳南軒張氏曰四
者具於性而根於心猶木之著本水之發源由是而
生生不息焉仁義禮智根於心而生色於外充盛著
見自不可揜故其睟然之和見於面盎於背施於四
體四體不言而喻涵養擴充積久而熟天理融會動
容周旋無非此理而内外一也不言而喻言其自然
由於此而無待防檢耳
董子曰仁義禮智信五常之道王者所宜修飭也
此因武帝何修何飭之問而言其意雖甚正惜其剖
析未明使帝知若何而為仁若何而為義其修飭之
方又孰先孰後也其後帝策公孫弘問仁義禮智四
者之宜當安設施而弘之對乃曰仁者愛也義者宜
也禮者所履也智者術之源也致利除害兼愛無私
謂之仁明是非立可否謂之義進退有度尊卑有分
謂之禮擅殺生之柄通壅塞之塗權輕重之數論得
失之道遠近情偽必見於上謂之術凡此四者治之
本道之用也皆當設施不可廢也弘於仁義禮皆指
用以為體既不足以明義理之源而智之一字則直
以術言之其為人主心術之害尤大且四者即道也
而曰道之用不知何者復為道之體乎大抵後世之
言道者往往指以為虛無之物而不知其為至實之
理故其舛謬如此弘不足責也愚獨以剖析未明為
仲舒惜云
周子曰誠無為幾善惡德愛曰仁宜曰義理曰禮通曰
智守曰信
朱子曰道之得於身者謂之德其别有是五者之用
而因以名其體焉誠即太極幾者隂陽之象五者五
行之性也當寂然不動時便是誠無為有感而動
即有善惡幾是動處大凡人性不能不動但要頓放
得是於其所動處頓放得是時便是德愛曰仁宜曰
義頓放得不是時便一切反是人性豈能不動但須
於中分得天理人欲時方是
性焉安焉之謂聖
性者獨得於天安者本全於己聖者大而化之之稱
不待學問強勉而誠無不立幾無不明德無不備者
也
復焉執焉之謂賢
復者反而至之執者保而持之賢者才德過人之稱
此思誠研幾以成其德而能守之者也
發微不可見充周不可窮之謂神
發之微妙而不可見充之周徧而不可窮則聖人之
妙用而不可知者也幾者動之微是欲動未動之
間便有善惡須就這處理會若至于發著之甚則亦
不濟事矣所以聖賢說戒慎乎其所不覩恐懼乎其
所不聞盖幾微之際大是切要誠是實理無所作
為便是天命之謂性喜怒哀樂未發之謂中幾者動
之微微動之初是非善惡於此可見一念之生不是
善便是惡德者有此五者而已仁義禮智信者德之
體曰愛曰宜曰理曰通曰守者德之用幾善幾惡
便是心之所發處有个善有个惡德便只是善底為
聖為賢只是這材料做問既言誠無為恐其下未
可便着善惡字先生曰當其未感五性具備豈有不
善及其應事纔有照管不到處這便見惡古之聖賢
戰戰兢兢過了一生正謂此也顔子有不善未嘗不
知亦是如此通書多說幾太極圖却不說曰五性
感動動而未分者是直卿云主静審幾謹動三者循
環與孟子夜氣旦晝所為相似問周子曰誠無為
幾善惡此明人心未發之體而指其已發之端盖欲
學者致察於萌動之微知所决擇而去取之以不失
乎本心之體而已或疑之以謂有類於胡子同體異
用之云者遂妄以意揣量為圖如后善惡雖相對當
分賓主天理人欲雖分𣲖必有宗孽自誠之動而之
善則如木之自本而幹自幹而末上下相達者則道
心之發見天理之流行此心之本主而誠之正宗也
其或旁榮側秀若寄生疣贅者此雖亦誠之動則人
心之發見而私欲之流行所謂惡也非心之固有盖
客寓也非誠之正宗盖庶孽也苟決之不早擇之不
精則客或乘主孽或代宗矣學者能於萌動幾微之
間而察其所發之向背凡其直出者為天理旁出者
為人欲直出者為善旁出者為惡直出者固有旁出
者横生直出者有本旁出者無源直出者順旁出者
逆直出者正旁出者邪而吾於直出者利導之旁出
者遏絶之功力既至則此心之發自然出於一途而
保有天命矣於此可以見未發之前有善無惡而程
子所謂不是性中元有此兩物相對而出者盖謂此
也若以善惡為東西相對彼此角立則是天理人欲
同出一源未發之前已具此兩端所謂天命之性亦
甚汙雜矣此胡氏同體異用之說也先生曰此說得
之而圖有病今已略改正矣
動而正曰道
動之所以正以其合乎衆所共由之道也
用而和曰德
用之所以和以其得道於身而無所待於外也
匪仁匪義匪禮匪智匪信悉邪也
所謂道者五常而已非此則其動也邪矣
邪動辱也甚焉害也
無得於道則其用不和矣
故君子慎動
動必以正則和在其中矣動而得其正理便是道
若動而不正則不是道和亦只是順理用而和順也
便是得此理於身若用而不和順則此理不得於身
故下云匪仁匪義匪禮匪智匪信悉邪也只是此理
故又曰君子慎動
聖人之道仁義中正而已矣
朱子曰中即禮正即智圖解備矣
守之貴
天德在我何貴如之
行之利
順理而行何往不利
廓之配天地
充其本然並立之全體而已矣
豈不簡易豈為難知
道體本然故易簡人所固有故易知
不守不行不廓耳
言為之則是而歎學者自失其幾也
十室之邑人人提耳而教且不及况天下之廣兆民之
衆哉曰純其心而已矣
朱子曰純者不雜之謂心謂人君之心
仁義禮智四者動静言貌視聽無違之謂純
仁義禮智五行之德也動静隂陽之用而言貌視聽
五行之事也德不言信事不言思者欲其不違則固
以思為主而必求四者之實矣
程子曰孟子以四端為四體仁木之氣象也惻隠之心
春之氣象也羞惡秋之氣象也推之四端皆然
其全文云上取諸身百理具備背在上故為陽胸在
下故為隂天有五行人有五藏心火也着些天地間
風氣乘之便須發燥肝木也着些天地間風氣乘之
便須發怒推之五藏皆然孟子將四端便為四體仁
便是箇木氣象惻隠之心便是一箇生物春底氣象
羞惡之心便是一箇秋底氣象只有一箇斷割底氣
象便是義也推之四端皆然此箇事又着箇甚安排
得也此箇道理雖牛馬血氣之類亦然都恁備具只
是流形不同各隨形氣後便昏了他氣如子愛其母
母愛其子亦有木底氣象又豈無羞惡之心如避害
就利别所愛惡一一理完更如獮猴尤似人故於獸
中最為智巧童昏之人見解不及者多矣然而為人
氣最清可以輔相裁成天地設位聖人成能直行乎
天地之中所以為三才
凡有血氣之類者皆具五常但不知充而已矣
仁義禮智信五者性也仁者全體四者四肢仁體也義
宜也禮别也智知也信實也仁者公也人此者也義者
宜也權量輕重之極禮者别也定分信者有此者也萬
物皆有性此五常性也若夫惻隠之類皆情也凡動者
謂之情性者自然完具信只是有此故四端不言信
張子曰仁統天下之善禮嘉天下之會義公天下之利
信一天下之動
仁不得義則不行不得禮則不立不得信則不能守此
致一之道也
朱子曰程子所謂性中只有仁義禮智曷嘗有孝弟來
盖父子之親兄弟之愛在性中只謂之仁君臣之分朋
友之交在性中只謂之義推此言之曰禮曰智無不然
者盖天地萬物之理無不出於此四者
仁義禮智自天之生人便有此四者
指罏而言曰如此罏便自有此四角天有四時地有
四方日有旦晝昏夜天下道理千枝萬葉千緒萬端
都是這四者做出來四者之用自各有許多模樣
元亨利貞仁義禮智金木水火春夏秋冬以此四者時
時涵泳其味無窮
本語云以此四者時時涵泳玩味儘好
仁義禮智性之大目皆是形而上者
形上從仁義禮智中出
惻隠之心仁也愛父母愛兄弟愛鄉黨愛朋友故舊各
有等差即義也禮亦然
其全文云仁是發出來底及至發出來有截然不可
亂處便是義如水流動處是性流為江河匯為池沼
便是義如惻隠之心是仁愛父母愛兄弟愛鄉黨愛
朋友故舊有許多等差便是義且如敬只是一箇敬
君敬長敬賢便有許多般樣禮也只是如此如天子
七廟諸侯五廟大夫三適士二這便是禮其或七或
五或三或二之不同便是義禮是理之節文義是理
之所宜處吕與叔說天命之謂性云自斬至緦喪服
異等而九族之情無所憾自王公至皂隸儀章異制
而上下之分莫敢爭自是天性合如此一堂有十房
父子到得父各慈其子子各孝其父而人不嫌者是
合如此其慈其孝便是仁各親其親各子其子這箇
理義這箇各事離不得流出來便是仁仁一動義禮
智便隨在這裏不是要仁使時義却留在後面少間
放出來其實一箇道理論着界分便有許多分别按
此云仁是發出來底盖持其用而言
仁字專言之則混然而難名必以仁義禮智四者兼舉
而並觀則其意味情狀互相形比乃為易見盖人之性
皆出於天而天之氣化必以五行為用故仁義禮智信
之性即水火金木土之理也木仁金義火禮水智各有
所主獨土無位而為四行之實故信亦無位而為四德
之實也仁義禮智信同具於性而其體渾然莫得而見
至於遇物而動然後見其惻隠羞惡辭讓是非之用而
仁義禮智之端於此形焉乃所謂情而程子以謂陽氣
發處者此也但此四者同在一處之中而仁乃生物之
主故雖居四者之一而四者不能外焉此易傳所以有
偏言則一事專言則包四者之說固非獨以仁為性之
統體而謂三者必已發而後見也大抵仁義禮智性也
惻隠羞惡辭讓是非情也心則統乎性情者也以此觀
之則區域分别而不害其同脉絡貫通而不害其别庶
乎其得之矣
張無垢謂當惻隠時體其仁朱子曰孟子論四端只欲
人擴而充之則仁義禮智不可勝用不言當此之時别
起一念以體其為何物也
下云無垢此言猶是禪學意思只要想像認得此箇
精靈而不求之踐履之實若曰一面擴充一面體認
是一心而兩用之亦不勝其煩且擾矣
朱子曰健順之體即性也合而言之則曰健順分而言
之則曰仁義禮智仁禮健而義智順也
李貫之曰天之運五行其實隂陽而已人之性五常
其實健順而已仁之油然生意不可遏禮之燦然明
晰不可亂健之為也義不拂夫可否之宜智不昧夫
是非之别順之為也若夫信則體是理而不易者健
也循是理而無所違者順也勉齋黃氏以為此義極
精命辭尤確故附於此
右兼言仁義禮智信
西山讀書記卷五
