西山讀書記卷三十五
宋真德秀撰
吾道異端之辨(上)
子夏曰雖小道必有可觀者焉致遠恐泥是以君子不
為也
朱子曰小道如農圃醫卜之類泥不通也楊氏曰
百家衆技猶耳目口鼻皆有所明而不能相通非無
可觀也致遠則泥矣故君子不為也或問何以言
小道之為農圃之屬也曰小者對大之名正心修身
以治人道之大者也專一家之業以治於人道之小
者也然皆用於世而不可無者其始固皆聖人之作
而各有一物之理焉是以必有可觀也然能於此者
或不能於彼而皆不可以達於君子之大道是以致
遠恐泥而君子不為也黃氏曰小道之不可以致
遠者聖人之道自修身而齊家治國而平天下與夫
參天地贊化育無適而不通也農圃醫卜之屬施之
目前淺近不為無益然求其為聖人之道無所不通
則不可也許行欲以並耕而治天下此孟子所以譏
其相率而為偽也或曰安知所謂小道者不指楊墨
佛老之類而言邪曰小道合聖人之道而小者也異
端者遠聖人之道而異者也小者猶可以施之近異
者則不可以頃刻而施也楊墨老佛之無父無君又
何待致遠而後不通哉所謂正牆面而立跬步而不
可行者也
有為神農之言者許行自楚之滕踵門而告文公曰遠
方之人聞君行仁政願受一㕓而為氓文公與之處其
徒數十人皆衣褐捆屨織席以為食
朱子曰神農氏始為耒耜教民稼穡者也為其言者
史遷所謂農家者流也程子曰許行所謂神農之言
乃後世稱述上古之事失其義理者耳猶隂陽醫方
稱黃帝之說也
陳良之徒陳相與其弟辛負耒耜而自宋之滕曰聞君
行聖人之政是亦聖人也願為聖人氓
陳良楚之儒者
陳相見許行而大悅盡棄其學而學焉陳相見孟子道
許行之言曰滕君則誠賢君也雖然未聞道也賢者與
民並耕而食饔飧而治今也滕有倉廩府庫則是厲民
而以自養也惡得賢孟子曰許子必種粟而後食乎曰
然許子必織布而後衣乎曰否許子衣褐許子冠乎曰
冠曰奚冠曰冠素曰自織之與曰否以粟易之曰許子
奚為不自織曰害於耕曰許子以釡甑爨以鐡耕乎曰
然自為之與曰否以粟易之以粟易械器者不為厲陶
冶陶冶亦以其械器易粟者豈為厲農夫哉且許子何
不為陶冶舍皆取諸其宫中而用之何為紛紛然與百
工交易何許子之不憚煩曰百工之事固不可耕且為
也然則治天下獨可耕且為與有大人之事有小人之
事且一人之身而百工之所為備如必自為而後用之
是率天下而路也故曰或勞心或勞力勞心者治人勞
力者治於人治於人者食人治人者食於人天下之通
義也
君子無小人則饑小人無君子則亂以此相易正猶
農夫陶冶以粟與械器相易乃所以相濟而非所以
相病也治天下者豈必耕且為哉
當堯之時天下猶未平洪水横流汜濫於天下草木暢
茂禽獸繁殖五榖不登禽獸逼人獸蹄鳥跡之道交於
中國堯獨憂之舉舜而敷治焉舜使益掌火益烈山澤
而焚之禽獸逃匿禹疏九河瀹濟漯而注諸海決汝漢
排淮泗而注之江然後中國可得而食也當是時也禹
八年於外三過其門而不入雖欲耕得乎后稷教民稼
穡樹藝五穀五榖熟而民人育人之有道也飽食煖衣
逸居而無教則近於禽獸聖人有憂之使契為司徒教
以人倫父子有親君臣有義夫婦有别長幼有序朋友
有信放勲曰勞之來之匡之直之輔之翼之使自得之
又從而振德之聖人之憂民如此而暇耕乎
人之有道言皆有秉彝之性也然無教則亦放逸怠
惰而失之故聖人設官而教以人倫亦因其固有者
而道之耳書曰天叙五典勅我五典五惇哉此之謂
也德猶惠也堯言勞者勞之來者來之邪者正之枉
者直之輔以立之翼以行之使自得其性矣又從而
提撕警覺以加惠焉不使其放逸怠惰而或失之蓋
命契之辭也
堯以不得舜為已憂舜以不得禹臯陶為已憂夫以百
畆之不易為已憂者農夫也分人以財謂之惠教人以
善謂之忠為天下得人者謂之仁是故以天下與人易
為天下得人難孔子曰大哉堯之為君惟天為大惟堯
則之蕩蕩乎民無能名焉君哉舜也巍巍乎有天下而
不與焉堯舜之治天下豈無所用其心哉亦不用於耕
耳吾聞用夏變夷者未聞變於夷者也陳良楚産也悅
周公仲尼之道北學於中國北方之學者未能或之先
也彼所謂豪傑之士也子之兄弟事之數十年師死而
遂倍之
豪傑才德出衆之稱言其能自拔於流俗也倍與背
同言陳良用夏變夷陳相變於夷也
昔者孔子沒三年之外門人治任將歸入揖於子貢相
嚮而哭皆失聲然後歸子貢反築室於場獨居三年然
後歸他日子夏子張子游以有若似聖人欲以所事孔
子事之彊曾子曾子曰不可江漢以濯之秋陽以暴之
皜皜乎不可尚已
江漢水多言濯之潔也秋日燥烈言暴之乾也皜皜
潔白貌尚加也言夫子道德明著光輝潔白非有若
所能彷彿也
今也南蠻鴃舌之人非先王之道子倍子之師而學之
亦異於曾子矣吾聞出於幽谷遷於喬木者未聞下喬
木而入於幽谷者魯頌曰戎狄是膺荆舒是懲周公方
且膺之子是之學亦為不善變矣從許子之道則市賈
不貳國中無偽雖使五尺之童適市莫之或欺布帛長
短同則賈相若麻縷絲絮輕重同則賈相若五穀多寡
同則賈相若屨大小同則賈相若曰夫物之不齊物之
情也或相倍蓰或相什伯或相千萬子比而同之是亂
天下也巨屨小屨同賈人豈為之哉從許子之道相率
而為偽者也惡能治國家
南軒曰許行之說初若淺近而乃盛行於時其所以
能動人者蓋其人亦清苦高介之士遠慕古初而燭
理不明見世有神農之說不知其為後世𫝊習之謬
則從而祖述之以謂農者天下之本善為治者必使
斯民盡力於農而人君必力耕以先之不當使民勞
而已逸以為是乃以道治天下而非後世所及此其
說若高而有以惑人者也樊遲請學稼微夫子救之
蓋亦幾陷於此矣夫帝王之道如長江大逵無往而
不達者以其述天之理故耳異端之說如斷港荒蹊
卒歸於不可行者以其私意之所為故耳又曰陳相
言許行之說以謂使其說行其效可使天下反於淳
朴凡天下之物皆可齊也嗟乎豈有此理哉有天地
則有萬物其巨細多寡高下美惡之不齊乃物之情
而實天之理也物各付物止於其所吾何加損於其
間哉故莊周之齊物強欲以理齊之猶為賊夫道况
乎許子遂欲一天下之物而泯其一定之分其蔽豈
不甚矣哉孟子曰夫物之不齊物之情也斯兩言也
足以發明天理之大不但可以闢許行而莊周之說
併可坐見其偏矣故曰從許子之道相率而為偽者
也強使巨者細多者寡高者下美者惡豈非相率而
為偽乎
墨者夷之因徐辟而求見孟子孟子曰吾固願見今吾
尚病病愈我且往見夷子不來
朱子曰墨者治墨翟之道者徐辟孟子弟子孟子稱
疾疑亦托辭以觀其意之誠否
他日又求見孟子孟子曰吾今則可以見矣不直則道
不見我且直之吾聞夷子墨者墨之治喪也以薄為其
道也夷子思以易天下豈以為非是而不貴也然而夷
子葬其親厚則是以所賤事親也
又求見則其意已誠矣故因徐辟以質之如此直盡
言以相正也莊子曰墨子生不歌死無服桐棺三寸
而無椁是墨之治喪以薄為道也易天下謂移易天
下之風俗也夷子學於墨氏而不從其教其心必有
所不安者故孟子因以詰之
徐子以告夷子夷子曰儒者之道古之人若保赤子此
言何謂也之則以為愛無差等施由親始徐子以告孟
子孟子曰夫夷子信以為人之親其兄之子為若親其
鄰之赤子乎彼有取爾也赤子匍匐將入井非赤子之
罪也且天之生物也使之一本而夷子二本故也
若保赤子周書康誥篇文此儒者之言也夷子引之
蓋欲援儒而入於墨以拒孟子之非已又曰愛無差
等施由親始則推墨而附於儒以釋已所以厚葬其
親之意皆所謂遁辭也孟子言人之愛其兄子與鄰
之子本有差等書之取譬本為小民無知而犯法如
赤子無知而入井耳且人物之生必各本於父母而
無二乃自然之理若天使之然也故其愛由此立而
推以及人自有差等今如夷子之言則是視其父母
本無異於路人但其施之之序姑自此始耳非二本
而何哉然其於先後之間猶知所擇則又其本心之
明有終不得而息者此其所以卒能受命而自覺其
非也
蓋上世嘗有不葬其親者其親死則舉而委之於壑他
日過之狐狸食之蠅蚋姑嘬之其顙有泚睨而不視夫
泚也非為人泚中心達於面目蓋歸反虆梩而掩之掩
之誠是也則孝子仁人之掩其親亦必有道矣
因夷子厚葬其親而言此以深明一本之意上世謂
太古也委棄也壑山水所趨也蚋蚊屬姑語助聲或
曰螻蛄也嘬攢共食之也顙額也泚然汗出之貌睨
邪視也視正視也不能不視而又不忍正視哀痛迫
切不能為心之甚也非為人泚言非為他人見之而
然也所謂一本者於此見之尤為親切蓋惟至親故
如此在他人則雖有不忍之心而其哀痛迫切不至
若此之甚矣反覆也虆土籠也梩土轝也於是歸而
掩覆其親之尸此葬埋之禮所由起也此掩其親者
若所當然則孝子仁人所以掩其親者必有其道而
不以薄為貴矣
徐子以告夷子夷子憮然為間曰命之矣
憮然茫然自失貌間者有頃之間也命猶教也言孟
子已教我矣蓋因其本心之明以攻其所學之蔽是
以吾之言易入而彼之惑易解也南軒曰仁莫大
於愛親其達之天下皆是心所推也故其差等輕重
莫不有别焉此仁義之道所以相為體用也若夫愛
無差等則是無義也無義則亦害夫仁之體矣以失
其所以為本之一故也故孟子於墨氏之說所以深
闢之而發二本之論也
公都子曰外人皆稱夫子好辨敢問何也孟子曰予豈
好辨哉予不得已也天下之生久矣一治一亂
朱子曰生謂生民也一治一亂氣化盛衰人事得失
反復相尋理之常也
當堯之時水逆行汜濫於中國蛇龍居之民無所定下
者為巢上者為營窟書曰洚水警余洚水者洪水也
洚水洚洞無涯之水也警戒也此一亂也
使禹治之禹掘地而注之海驅蛇龍而放之菹水由地
中行江淮河漢是也險阻既遠鳥獸之害人者消然後
人得平土而居之
此一治也
堯舜既没聖人之道衰暴君代作壊宫室以為汙池民
無所安息棄田以為園囿使民不得衣食邪說暴行又
作園囿汙池沛澤多而禽獸至及紂之身天下又大亂
自堯舜沒至此治亂非一及紂而又一大亂也
周公相武王誅紂伐奄三年討其君驅飛廉於海隅而
戮之滅國者五十驅虎豹犀象而遠之天下大悅書曰
不顯哉文王謨丕承哉武王烈佑啟我後人咸以正無
缺
此一治也
世衰道微邪說暴行有作臣弑其君者有之子弑其父
者有之
此周室東遷之後又一亂也
孔子懼作春秋春秋天子之事也是故孔子曰知我者
其惟春秋乎罪我者其惟春秋乎
孔子作春秋以討亂賊則致治之法垂於萬世是亦
一治也
聖王不作諸侯放恣處士横議楊朱墨翟之言盈天下
天下之言不歸楊則歸墨楊氏為我是無君也墨氏兼
愛是無父也無父無君是禽獸也公明儀曰庖有肥肉
廏有肥馬民有饑色野有餓莩此率獸而食人也楊墨
之道不息孔子之道不著是邪說誣民充塞仁義也仁
義充塞則率獸食人人將相食
楊朱但知愛身而不復知有致身之義故無君墨子
愛無差等而視其至親無異衆人故無父無父無君
則人道滅絶是亦禽獸而已充塞仁義謂邪說遍滿
妨於仁義也孟子引公明儀之言以明楊墨道行則
人皆無父無君以陷於禽獸而大亂將起是亦率獸
食人而人又相食也此又一亂也
吾為此懼閑先聖之道距楊墨放淫辭邪說者不得作
作於其心害於其事作於其事害於其政聖人復起不
易吾言矣
閑衛也放驅而遠之也作起也事所行政大體也孟
子雖不得志於時然楊墨之害自是滅息而君臣父
子之道賴以不墜是亦一治程子曰楊墨之害甚於
申韓蓋楊氏為我疑於義墨氏兼愛疑於仁申韓則
淺陋易見故孟子止闢楊墨為其惑世之甚也
昔者禹抑洪水而天下平周公兼夷狄驅猛獸而百姓
寧孔子成春秋而亂臣賊子懼詩云戎狄是膺荆舒是
懲則莫我敢承無父無君是周公所膺也我亦欲正人
心息邪說距詖行放淫辭以承三聖者豈好辨哉予不
得已也
承繼也三聖禹周公孔子也蓋邪說横流壞人心術
甚於洪水猛獸之災慘於夷狄簒弑之禍故孟子深
懼而力救之再言豈好辨哉予不得已也所以深致
意焉然非知道之君子孰能真知其所以不得已之
故哉
能言距楊墨者聖人之徒也
言苟能有為此距楊墨之說者則其所趨正矣雖未
必知道是亦聖人之徒也孟子既答公都子之問而
意有未盡故復言此蓋邪說害正人人得而攻之不
必聖賢如春秋之法亂臣賊子人人得而討之不必
士師也聖人救世立法之意其切如此若以此意推
之則不能攻討而又唱為不必攻討之說者其為邪
詖之徒亂賊之黨可知矣尹氏曰學者於是非之原
毫釐有差則害及於生民禍及於後世故孟子辨邪
說如是之嚴而自以為承三聖之功也當是時方且
以好辨目之是以常人之心而度聖賢之心也南
軒曰為我兼愛特其見之偏耳而比之遽及於禽獸
者蓋為我則自私自私則害義而君臣之分遂可廢
也兼愛則無本無本則害仁而父子之親遂可夷也
人之異乎庶物以其有君臣父子也無父無君則與
禽獸有異乎哉愚按莊子以曾史楊墨並譏者凡
數焉曾子孔門之高弟史魚亦孔子所與莊生非孔
子者也其譏之宜矣併及於楊墨者以其兼愛之似
仁為我之似義故也孟子莊子同於非楊墨而其意
不同蓋莊子直以為仁義孟子則以其似仁義而實
非仁義此所以為不同也
論語子曰攻乎異端斯害也已
范氏曰攻專治也故治木石金玉之工曰攻異端非
聖人之道而别為一端如楊墨是也其率天下至於
無父無君專治而欲精之為害甚矣或問有以攻
為攻擊之攻言異端不必深排但當反經而已者如
何朱子曰不務反經而徒與之角其無涯之辨固所
以自蔽然熟視異端之害而不一言以正之則亦何
以祛習俗之蔽而反之於經哉蓋正道異端如水火
之相勝彼盛則此衰此強則彼弱反經固所當務而
不可以徒反異端固不必辨然亦有不可不辨者熟
觀孟子所以答公都子好辨之問者則可見矣或
問諸說如何如張子謂孔子不闢異端其考之亦不
詳矣當時所謂異端固未有以見其為誰氏姑以楊
墨論之如墨氏之無父則悖德悖禮之訓固已深闢
之楊氏之無君則潔身亂倫之戒又已深闢之矣
愚按孔子之言雖非為楊墨發然此兩言實深中二
氏之病此義常明則楊墨之禍自熄矣
孟子曰楊子取為我拔一毛而利天下不為也墨子兼
愛摩頂放踵利天下為之(全文見前)
孟子曰逃墨必歸於楊逃楊必歸於儒歸斯受之而已
矣
朱子曰墨氏務外而不情楊氏太簡而近實故其反
正之漸大略如此歸斯受之者閔其陷溺之久而取
其悔悟之新也
今之與楊墨辨者如追放豚既入其苙又從而招之
放豚放逸之豕豚也苙闌也招罥也羈其足也言彼
既來歸而又追究其既往之失也此章見聖賢之於
異端拒之甚嚴而於其來歸待之甚恕拒之嚴故人
知彼說之為邪待之恕故人知此道之可反仁之至
義之盡也問逃墨歸楊云云曰楊墨皆是邪說無大
輕重但墨氏之說尤出於矯偽不近人情而難行故
孟子之言如此非以楊氏為可取也程子曰儒者
潛心正道不容有差其始甚微其終則不可救如師
也過商也不及於聖人中道師只是過於厚些商只
是不及些然而厚則漸至於兼愛不及則便至於為
我其過不及同出於儒者其末遂至楊墨至如楊墨
亦未至於無父無君孟子推之便至於此蓋其差必
至於是也吕氏大事記曰齊宣王喜文學游說之
士鄒衍之徒七十六人皆賜列第為上大夫不治而
議論是以齊稷下學士盛者數百千人是時諸子並
起秦漢以後所謂六家九流特其略耳孟子荀卿列
𫝊曰騶衍作怪迂之變終始大聖之篇稱引天地剖
判以來五德轉移治各有宜其語閎大不經王公大
人初見其術懼然顧化淳于髠齊人博聞強記學無
所主慎到趙人田駢接子齊人環淵楚人皆學黃老
之術騶奭者齊諸騶子亦頗采騶衍之術文具難施
公孫龍為堅白同異之辨魏有李悝盡地力之教楚
有尸子長盧阿之吁子焉自騶衍與齊之稷下先生
淳于髠慎到環淵接子田駢之徒各著書言治亂之
事以干世主豈可勝道哉莊子天下篇曰古之人其
備乎配神明醇天地育萬物和天下澤及百姓明於
本數係於末度六通四闢小大精粗其運無乎不在
其明而在數度者舊法世傳之史尚多有之其在詩
書禮樂者鄒魯之士縉紳先生多能明之詩以導志
書以導事禮以導行樂以導和易以導隂陽春秋以
導名分其數散於天下而設於中國者百家之學或
稱而道之天下大亂道德不一天下多得一察焉以
自好譬如耳目鼻口皆有所明不能相通天下之人
各為其所欲焉以自為方悲夫百家往而不反必不
合矣後世學者不見天地之純古人之大體道術將
為天下裂司馬子長與莊生所談皆當深味也愚按
莊生所述諸子墨翟禽滑釐其一也宋鈃尹文其二
也彭蒙田駢慎到其三也關尹老𥅆其四也莊周其
五也惠施其六也異端之盛莫甚於此時而孟子獨
深辨楊墨者或曰楊墨之禍仁義固也必若何而後
為仁義耶曰孟子嘗言之矣曰君子親親而仁民仁
民而愛物是也蓋自親親而推之於民物是其理之
一也明乎理之一則心無不傳而非楊氏之為我矣
親親與仁民不同仁民與愛物不同是其分之殊也
明乎分之殊則其施有序而非墨氏之兼愛矣聖賢
正大之學異端私邪之見其霄壤也學者徒知孟子
之闢楊墨而不知此章乃闢楊墨之本故附見焉
詖辭知其所蔽淫辭知其所陷邪辭知其所離遁辭知
其所窮
程子曰詖辭偏蔽淫辭陷溺邪辭信其說至於耽惑
遁辭生於不正窮著便遁此四者楊墨皆有愚按
此亦闢異端之詞故附著於此全章見志氣篇
景春曰公孫衍張儀豈不誠大丈夫哉一怒而諸侯懼
安居而天下熄
朱子曰景春人姓名公孫衍張儀皆魏人怒則說諸
侯使相攻伐故諸侯懼也
孟子曰是焉得為大丈夫乎子未學禮乎丈夫之冠也
父命之女子之嫁也母命之往送之門戒之曰往之女
家必敬必戒無違夫子以順為正者妾婦之道也
加冠於首曰冠女家夫家也婦人内夫家以嫁為歸
也夫子夫也女子從人以順為正道也蓋言二子阿
諛苟容竊取權勢乃妾婦順從之道耳非丈夫之事
也
居天下之廣居立天下之正位行天下之大道得志與
民由之不得志獨行其道富貴不能淫貧賤不能移威
武不能屈此之謂大丈夫
廣居仁也正位禮也大道義也與民由之推其所得
於人也獨行其道守其所得於己也淫蕩其心也移
變其節也屈挫其志也何叔京曰戰國之時聖賢
道否天下不復見其德業之盛但見姦巧之徒得志
横行氣燄可畏遂以為大丈夫不知由君子觀之是
乃妾婦之道耳何足道哉愚按此章闢縦横家又
宋鈃章闢遊說之徒見仁義篇
孟子曰求也為季氏宰無能改於其德而賦粟倍他日
孔子曰求非我徒也小子鳴鼓而攻之可也
求孔子弟子冉求季氏魯卿宰家臣賦猶取也取民
之粟倍於他日也小子弟子也鳴鼔而攻之聲其罪
而責之也
由此觀之君不行仁政而富之皆棄於孔子者也況於
為之強戰爭地以戰殺人盈野爭城以戰殺人盈城此
所謂率土地而食人肉罪不容於死
為去聲林氏曰富其君者奪民之財耳而夫子猶
惡之況為土地之故而殺人使其肝腦塗地則是率
土地而食人之肉其罪之大雖至於死猶不足以容
之也
故善戰者服上刑連諸侯者次之辟草萊任土地者次
之
辟與闢同善戰如孫臏吴起之徒連結諸侯如蘇
秦張儀之類辟開墾也任土地謂分土授民使任耕
稼之責如李悝盡地力商鞅開阡陌之類也愚按
此章兼闢兵縦横農三家
魯欲使慎子為將軍
朱子曰慎子魯臣
孟子曰不教民而用之謂之殃民殃民者不容於堯舜
之世
教民者教之禮義使知入事父兄出事長上也用之
使之戰也
一戰勝齊遂有南陽然且不可
是時魯蓋欲使慎子伐齊取南陽也故孟子言就使
慎子善戰有功如此且猶不可
慎子勃然不悅曰此則滑釐所不識也
滑釐慎子名
曰吾明告子天子之地方千里不千里不足以待諸侯
諸侯之地方百里不百里不足以守宗廟之典籍
待諸侯謂待其朝覲聘問之禮宗廟典籍祭祀會同
之常禮也
周公之封於魯為方百里也地非不足而儉於百里大
公之封於齊也亦為方百里也地非不足也而儉於百
里
二公有大勲勞於天下而其封國不過百里儉止而
不過之意也
今魯方百里者五子以為有王者作則魯在所損乎在
所益乎
魯地之大皆并吞小國而得之有王者作則必在所
損矣
徒取諸彼以與此然且仁者不為況於殺人以求之乎
徒空也言不殺人而取之也
君子之事君也務引其君於當道志於仁而已
當道謂事合於理志仁謂心在於仁
孟子曰今之事君者曰我能為君闢土地充府庫今之
所謂良臣古之所謂民賊也君不鄉道不志於仁而求
富之是富桀也
為去聲辟與闢同鄉與向同下皆同辟開墾也
我能為君約與國戰必克今之所謂良臣古之所謂民
賊也君不鄉道不志於仁而求為之強戰是輔桀也
約要結也與國和好相與之國也
由今之道無變今之俗雖與之天下不能一朝居也
言必争奪而至於危亡也愚按此二章專闢兵家
孟子曰有人曰我善為陳我善為戰大罪也
陳去聲制行伍曰陳交兵曰戰
國君好仁天下無敵焉(好去聲)
南面而征北狄怨東面而征西夷怨曰奚為後我
此引湯之事以明之解見前篇
武王之伐殷也革車三百兩虎賁三千人
兩去聲賁音奔又以武王之事明之也兩車數一
車兩輪也千書序作百
王曰無畏寧爾也非敵百姓也若崩厥角稽首
書泰誓文與此小異孟子之意當云王謂商人曰無
畏我也我來伐紂本為安寧爾非敵商之百姓也於
是商人稽首至地如角之崩也
征之為言正也各欲正已也焉用戰
焉於虔反民為暴君所虐皆欲仁者來正已之國
也
太史公曰世之學老子者則絀儒學儒學亦絀老子道
不同不相為謀
史記老子列𫝊老子姓李氏名耳字伯陽諡曰𣆀周
守藏室之史孔子適周將問禮於老子老子曰吾聞
之良賈深藏若虚君子盛德容貌若愚去子之驕氣
與多慾態色與淫志是皆無益於子之身吾所以告
子若是而已老子修道德其學以自隠無名為務著
書言道德之意五千餘言莫知其所終莊子名周
嘗為蒙漆園吏與梁惠王齊宣王同時其學無所不
闚然其要本歸於老子之言故其著書十餘萬言大
抵皆寓言也作漁父盜跖胠箧以詆訾孔子之徒以
明老子術畏累虚亢桑子之屬皆空語無事實然善
屬書離辭指事類情用剽剥儒墨雖當世宿學不能
自解免也其言洸洋自恣以適已故自王公大人不
能器之終身不仕以快其志焉按莊子之稱老𣆀
關尹曰以本為精以末為粗澹然獨與神明居以懦
弱謙下為表以空虚不毁萬物為實又曰在巳無居
形物自著其動若水其静若鏡其應若響未嘗先人
而常隨人又曰人皆取先己獨取後曰受天下之垢
人皆取實己獨取虛無藏也故有餘又曰關尹老𣆀
古之博大真人哉其自稱則曰寂漠無形變化無常
又曰以謬悠之說荒唐之言無端厓之辭時恣縱而
不儻不以觭見之也以天下為沈濁不可與莊語以
巵言為曼衍以重言為真以寓言為廣獨與天地精
神往來而不敖睨於萬物上與造物者遊而下與外
死生無終始者為交老莊之學即此可見其大略矣
楊子曰老子之言道德吾有取焉耳搥提仁義絶
滅禮學吾無取焉耳程子曰楊子看老子謂言道
德則有取云云則無取若以老子剖斗折衡聖人不
死大盜不止為救時反本之言為可取却尚可恕如
老子言失道而後德失德而後仁失仁而後義失義
而後禮則自不識道已不成言語却言其言道德有
取則是楊子已不見道又曰今語道德須要寂滅湛
静形使如槁木心使如死灰豈有直做墻壁木石而
謂之道所貴乎智周天地萬物而不遺又幾時要如
死灰所貴乎動容周旋中禮又幾時要如槁木又曰
物之不齊物之情也莊周彊要齊物然而物終不齊
也堯夫有言泥空終是著齊物到頭争問莊子齊物
論如何曰莊子之意欲齊物理物理從來齊何待莊
子而後齊若齊物形物形從來不齊如何齊得又曰
莊生形容道體之語儘有好處老子谷神不死一章
最佳又曰莊言遊方之内遊方之外方何嘗有内
外如此則是道有隔斷内外各是一處也豈有此理
龜山楊氏曰聖人以為尋常事者莊周則夸言之
莊周之博乃禪家呵佛罵祖之類是也如逍遥遊養
生主曲譬廣喻張大其說論其要則逍遙遊一篇乃
子思所謂無入而不自得而養生主一篇乃孟子所
謂行其所無事而已朱子曰老子之術須自家占
得十分穏便方肯做才有一毫於己不便便不肯做
又曰老子之術沖嗇不肯役精神又曰老子之學只
要退步柔伏不與你爭才有一毫主張計較思慮之
心這氣便麤了故曰致虚極守静篤又曰專氣致柔
能如嬰兒乎又曰知其雄守其雌為天下谿知其白
守其黑為天下谷所謂谷只是低下處讓你在高處
他只要在卑下處全不與你爭只是他用出術數來
便不可當如曰以正治國以竒用兵以無事取天下
他取天下便是用此道如張子房之術全是如此嶢
關之戰啗秦將以利與之連和即回兵殺之與項羽
約和已講解了即勸高祖追之漢家始終治天下全
是得此術又曰老子也見得此个道理只是怕與事
物交涉故其言有曰豫兮若冬涉川猶兮若畏四鄰
儼乎其若客老子說話大抵如此只是欲得退步占
却不要與事物接如治人事天莫若嗇迫之而後動
不得已而後應皆是這樣意思故為其學者多流於
術數如申韓之徒皆是也其後則兵家亦祖其說如
隂符經之類是也問老氏柔能勝剛弱能勝強之說
曰它便揀便宜底先占了若這下則剛柔寬猛各有
用問老子云夫禮忠信之薄而亂之首孔子又却問
禮於他不知何故曰他曉得禮之曲折只是他說這
个無緊要底物事不將為事某初間疑有兩个老𣆀
横渠亦意其如此今看得來不是如此他曾為柱下
史故禮自是理會得所以與孔子說得如此好只是
他又說這个物事不用得亦可一似聖人用禮時反
若多事所以如此說禮運中謀用是作而兵由此起
等語便自有這个意思又曰易不言有無老子言有
生於無便不是又曰一便生二二便生四老子却說
二生三便是不理會得又曰莊周都理會得只是不
把做事觀其第四篇人間世及漁父篇以後多是說
孔子與諸人語只是不肯學孔子所謂知者過之者
也如說易以道隂陽春秋以道名分等語後來人如
何下得它直是似快刀利斧劈截將去字字有著落
問莊子較之老子較平帖些曰莊子跌蕩老子收
斂莊子却將許多道理掀翻說不拘繩墨又曰莊周
列禦寇亦似曾點底意思他也不是專學老子吾儒
書他都看來不知如何被他晫見這箇物事便放蕩
去了又曰列莊本楊朱之學故其書多引其語莊子
說子之於親也命也不可解於心至臣之於君則曰
義也無所逃於天地之間是他看得那君臣之義却
似是逃不得不奈何須著臣服他更無一箇自然相
胥為一體處可怪故孟子以為無君此類是也又曰
莊子云各有儀則之謂性此謂各有儀則如有物有
則比之諸家差善又曰天其運乎地其處乎日月其
爭於所乎孰主張是孰綱維是孰居無事推而行是
意者其有機緘而不得已邪意者其運轉而不能自
立邪雲者為雨乎雨者為雲乎孰隆施是孰居無事
淫樂而勸是莊子這數語甚好是他見得方說到此
其才高如老子天下篇言詩以導志書以導事禮以
導行樂以導和易以導隂陽春秋以導名分若見不
分曉焉敢如此道要之他病我雖理會得只是不做
又曰人說孟子闢楊墨不闢老氏却不知道家修養
之說只是為已獨自一身便了更不管别人便是楊
氏為我之學大事記周安王四年書鄭人列禦寇
為李耳之學著書𫝊於世耳楚人與孔子同時楊朱
亦師耳與宋人墨翟春秋後各以其學行天下吕氏
曰耳老子也孔子嘗問禮焉今載於曾子問者與五
千言殊不類蓋告孔子者其所職著於書者自其所
見也列子多引黃帝書蓋古之微言𫝊久而差者也
玄牝一章今見於老子此戰國秦漢以來所以多喜
並言黃帝老子而謂之黃老也孔子定書而始堯典
其有以哉以列子所載楊朱遇老子老子中道而歎
一章觀之則朱受學於老子不疑朱之言見於列子
者固多後人所附益為我之說亦略可見也史謂墨
翟並孔子時又或曰其後雖不可考然楊墨之說肆
行於天下必在春秋後蓋異端之說非王教盡廢不
能行也按曾子問曰古者師行必以遷廟主行乎
孔子曰天子巡狩以遷廟主行載於齊車言必有尊
也今也取七廟之主以行則失之矣當七廟五廟無
虚主虚主者唯天子崩諸侯薨與去其國與祫祭於
祖為無主耳吾聞諸老𣆀曰天子崩國君薨則祝取
羣廟之主而藏諸祖廟禮也卒哭成事而后主各反
其廟君去其國太宰取羣廟之主以從禮也祫祭於
祖則祝迎四廟之主主出廟入廟必蹕老𣆀云曾子
問曰葬引至於堩日有食之則有變乎且不乎孔子
曰昔者吾從老𣆀助葬於巷黨及堩日有食之老𣆀
曰丘止柩就道右止哭以聽變既明反而後行曰禮
也反葬而丘問之曰夫柩不可以反者也日有食之
不知其已之遲數則豈如行哉老𣆀曰諸侯朝天子
見日而行逮日而舍奠大夫使見日而行逮日而舍
夫柩不蚤出不莫宿見星而行者唯罪人欲奔父母
之喪者乎日有食之安知其不見星也且君子行禮
不以人之親痁患吾聞諸老𣆀云子夏問曰三年之
喪卒哭金革之事無避也者禮與初有司與孔子曰
夏后氏三年之喪既殯而致事殷人既葬而致事記
曰君子不奪人之親亦不可奪親也此之謂乎子夏
曰金革之事無避也者非與孔子曰吾聞諸老𣆀曰
昔者魯公伯禽有為為之也今以三年之喪從其利
者吾不知也此吕氏所謂與五千言異者列子引黃
帝書有曰谷神不死是謂玄牝玄牝之門是謂天地
之根綿綿若存用之不勤此章亦見老子又引黃帝
書曰形動不生形而生影聲動不生聲而生響無動
不生無而生有形必終者也天地終乎與我偕終終
進乎不知也張湛曰聚則成形散則為終此世之所
謂終始也然則聚者以形實為始以離散為終散者
以虚漠為始以形實為終故迭相為終始而理實無
終無始者也又黃帝書曰精神入其門骨骸反其根
我尚奚存其大指與老莊相若而朱子又謂佛氏所
謂四大各散幻身何在蓋本此意楊朱之語多見於
列子其遇老子一章云楊朱南之沛老𣆀西遊於秦
邀於郊至梁而遇老子老子中道仰天而嘆曰始以
汝為可教今不可教也楊朱不答至舍進涫潄巾櫛
脫履戶外膝行而前曰向者弟子欲請夫子夫子辭
行不間是以不敢今夫子間矣請問其過老子曰而
睢睢旴旴而誰與居大白若辱盛德若不足楊朱蹵
然變容曰敬聞命矣其往也舍者迎將其家公執席
妻執巾櫛舍者避席煬者避竈其反也舍者與之爭
席矣楊朱之宋宿於逆旅逆旅人有妾二人其一人
美其一人惡惡者貴而美者賤楊子問其故逆旅小
子對曰其美者自美吾不知其美也其惡者自惡吾
不知其惡也楊子曰弟子記之行賢而去自賢之行
安往而不愛故天下有常勝之道有不常勝之道常
勝之道曰柔不常勝之道曰彊又曰百年夀之大齊
得百年者千無一焉設有一者孩抱以逮昏老幾居
其半矣夜眠之所弭晝覺之所遺又幾居其半矣痛
疾哀苦亡失憂懼又幾居其半矣量十數年之中逌
然而自得亡介焉之慮者亦亡一時之中爾夫人之
生奚為哉奚樂哉為美厚爾為聲色爾而美厚復爾
不常厭足聲色不可常玩聞乃復為刑賞之所禁勸
名法之所追遣遑遑爾競一時之虚譽規死後之餘
榮偊偊爾慎耳目之視聽惜身意之是非徒失當年
之至樂不能自肆於一時重囚桎梏何以異哉太古
之人知生之暫來知死之暫往故從心而動不違自
然所好當身之娱非所去也故不為名所勸從性而
行不逆萬物所好死後之名非所取也故不為形所
及名譽先後年命多少非所量也又曰伯成子高不
以一毫利物舍國而隱耕大禹不以一身自利一體
偏枯古之人損一毫利天下不與也悉天下奉一身
不取也人人不損一毫人人不利天下天下治矣禽
子問楊朱曰去子體之一毛以濟一世汝為之乎楊
子曰世固非一毛之所濟禽子曰假濟為之乎楊子
弗應禽子出語孟孫陽孟孫陽曰子不達夫子之心
吾請言之有侵若肌膚獲萬金者若為之乎曰為之
孟孫陽曰有斷若一節得一國子為之乎禽子默然
有間孟孫陽曰一毛微於肌膚肌膚微於一節省矣
然則積一毫以成肌膚積肌膚以成一節一毛固一
體萬分中之一物奈何輕之乎禽子曰吾不能所答
子然則以子之言問老𣆀關尹則子言當矣以吾言
問大禹墨翟則吾言當矣孟孫陽因顧與其徒說他
事楊朱曰天下之美歸之舜禹周孔天下之惡歸之
桀紂然而舜耕於河陽陶於雷澤四體不得暫安口
腹不得美厚父母之所不愛弟妹之所不親及受堯
之禪年已長智已衰戚戚然以至於死此天人之窮
毒者也禹荒土功過門不入身體偏枯手足腁胝及
受舜禪卑宫室美黻冕戚戚然以至於死此天人之
憂苦者也周公攝天子之政四國流言居東三年誅
兄放弟僅免其身戚戚然以至於死此天人之危懼
者也孔子明帝王之道應時君之聘伐樹於宋削迹
於衛窮於商周圍於陳蔡受屈於季氏見辱於陽虎
戚戚然以至於死此天民之遑遽者也凡彼四聖者
生無一日之歡死有萬世之名名者固非實之所取
也桀藉累世之資居南面之尊恣耳目之所娱窮意
慮之所為熙熙然以至於死此天民之蕩逸者也紂
亦藉累世之資居南面之尊肆情於傾宫縱欲於長
夜不以禮義自苦熙熙然以至於死此天民之放縦
者也彼二凶也生有從欲之歡死被愚暴之名實者
固非名之所與也彼四聖雖美之所歸苦以至終同
歸於死矣彼二凶雖惡之所歸樂以至終亦同歸於
死矣其他言論尚多大抵皆邪說詖論也吕氏所謂
為我之說亦略可見其不信夫
太史公曰申子卑卑施之於名實韓子引繩墨切事情
明是非其極慘礉少恩皆原於道德之意而老子深遠
矣
𫝊云申不害京人也故鄭之賤臣學術以干韓昭侯
昭侯用為相内修政教外應諸侯國治兵強無侵韓
者申子之學本於黃老而主刑名著書二篇號曰申
子韓非者韓之諸公子也喜刑名法術之學而其歸
本於黃老與李斯俱事荀卿斯自以為不如非非見
韓之削弱數以書諫韓王韓王不能用於是韓非疾
治國不務修明其法制執勢以御其臣下富國強兵
而以求人任賢反舉浮淫之蠧加之於功實之上以
為儒者用文亂法而俠者以武犯禁寬則寵名譽之
人急則用介胄之士今者所養非所用所用非所養
悲廉直不容於邪枉之臣觀往者得失之變故作孤
憤五蠧内外儲說林說難十餘萬言然韓非知說之
難終死於秦不能自脫申子韓子皆得𫝊於後世
宛丘張氏曰吾嘗論黃老之道德遣去情累而其末
流為智術刑名何哉夫惟静者見物之情而無為者
知物之(闕)而中其情者智術之所從出也仁
義生於恩恩(闕)不遣也無情之
至至(闕)
蘇氏之說略同而張尤精(闕)
者道之用朱子曰老子說話都是(闕)
他看得天下事變熟了都於反處做起且如人剛
強咆哮跳躑之不已其勢必有時而屈故它只務為
弱人纔弱便蓄得那精剛完全及其發也自然不可
當故張文潛說老子恬静故能知變然其勢必至於
忍心無情視天下之人皆如土偶其心冷冰冰地便
是殺人也不䘏故其流入於變詐刑名太史公將老
子與申韓同𫝊非是強安排源流實是如此吕氏
曰按新序申子之書號曰術商鞅之書號曰法太史
公謂非喜刑名法術之學則兼治之也六經孔孟之
教與人之公心合故治世宗之申商韓非之說與人
之私情合故末世宗之彼各有所合也
董子對策曰春秋大一統者天地之常經古今之通誼
也今師異道人異論百家殊方指意不同是以上亡以
持一統法制數變下不知所守臣愚以為諸不在六藝
之科孔子之術者皆絶其道勿使並進邪辟之說滅息
然後統紀可一而法度可明民知所從矣
武帝紀建元元年丞相綰奏所舉賢良或治申商韓
非蘇秦張儀之言亂國政請皆罷奏可吕氏曰此行
仲舒之言也衛綰特使之書奏耳建白大義豈綰所
能辨哉武帝年未二十而知所決擇如此可謂英主
矣然轅固以老而見棄莊助以容悅而見錄仲舒雖
殷勤三策而不能引以自近也以舉賢良一事考之
武帝終身之得失皆可推矣按仲舒本𫝊自武帝
立魏其武安為相而隆儒矣及仲舒對策推明孔氏
抑黜百家皆自仲舒發之胡氏曰仲舒推明春秋之
義以隆仲尼之教道術有統異端滅息民到於今賴
之其功不在孟子之下漢唐大儒皆莫能及又遷
固二史並稱魏其武安俱好儒術推轂趙綰為御史
大夫王臧為郎中令迎魯申公欲設明堂云云竇太
后好黃老言而魏其武安趙綰王臧等隆重儒術貶
道家言太后滋不悅及建元二年御史大夫綰請母
奏事東宫太后大怒得綰臧之過以讓上上因廢明
堂事下綰臧吏皆自殺而免丞相太尉申公亦疾免
以歸及外戚傳曰竇太后好黃帝老子言景帝及諸
竇不得不讀老子尊其術其後太后崩武安侯田蚡
為丞相絀黃老之言復申刑名百家之禁於時學儒
者以百數吕氏曰武帝即位之初罷申韓蘇張之言
尊尚黃老以竇太后之故至是始禁之太史公曰自
曹參薦蓋公明黃老而賈生晁錯明申韓蓋漢初以
來黃老申韓迭用於世攷其源流皆有𫝊授張留侯
得之黃石公而參得諸蓋公蓋公亦皆有所本蓋河
上丈人教安期生安期生𫝊之毛翕公毛翕公𫝊之
樂瑕公樂瑕公𫝊之樂臣公樂臣公𫝊之蓋公蓋公
當時擢國師此黃老源流之可見者也晁錯學申商
刑名於軹張恢生所與洛陽宋孟及劉帶同師此申
商之源流可見者也曹參丞相之學賈傅之學亦必
有所𫝊授特史失之耳又以文帝清淨其性與黃老
合景帝深刻其性與申韓合故道家刑名盛行於時
而儒術闇昩不明微仲舒發其端則六經之教終為
二家所揜矣然武帝雖曰罷黜百家然張杜之徒以
深文峻法進則刑名家未嘗不用也嚴助朱買臣以
談說親幸則縱横家之得志如故也至其顛倒沒溺
於神仙方士之說幾終其身而不悟是又黃老之末
流耳名雖崇儒而所得者則公孫弘輩是又何益於
治亂之數哉又太史公自序太史公學天官於唐
都受易於楊何習道論於黃子太史公仕於建元元
封之間愍學者之不達其意而師悖乃論六家之要
指曰易大𫝊天下一致而百慮同歸而殊塗夫隂陽
儒墨名法道德此務為治者也直所從言之異路有
省不省耳隂陽之術大祥而衆忌諱使人拘而多所
畏然其序四時之大順不可失也儒者博而寡要勞
而少功是以其事難盡從然其序君臣父子之禮列
夫婦長幼之別不可易也墨者儉而難遵是以其事
不可徧循然其彊本節用不可廢也法家嚴而少恩
然其正君臣上下之分不可改也名家使人儉而善
失真然其正名實不可不察也道家使人精神專一
動合無形贍足萬物其為術也因隂陽之大順采儒
墨之善撮名法之要與時遷移應物變化立俗施事
無所不宜旨約而易操事少而功多儒者則不然以
為人主天下之儀表也主唱而臣和主先而臣隨如
此則主勞而臣逸至於大道之要去健羨絀聰明釋
此而任術夫神大用則竭形大勞則敝形神蚤衰欲
與天地長久非所聞也夫隂陽四時八位十二度二
十四節各有教令順之者昌逆之者亡未必然也故
曰使人拘而多畏夫春生夏長秋收冬藏此天道之
大經也弗順則無以為天下紀綱故曰四時之大順
不可失也夫儒者以六藝為法六藝經𫝊以千萬數
累世不能通其學當年不能究其禮故曰博而寡要
勞而少功若夫列君臣上下之禮序夫婦長幼之別
雖百家弗能易也墨者亦尚堯舜言其德行曰高堂
三尺土階三等茅茨不剪采椽不斵飯土簋啜土刑
糲梁之食藜藿之羹夏日葛衣冬日鹿裘其送死桐
棺三寸舉音不盡其哀教喪禮必以此為萬民之率
使天下法若此則尊卑無別也夫世異時移事業不
必同故曰儉而難遵要曰彊本節用則人給家足之
道也此墨子之所長雖百家不能廢也法家不別親
疎不殊貴賤一斷於法則親親尊尊之恩絶矣可以
行一時之計而不可長用也故曰嚴而少恩若尊主
卑臣明分職不得相踰越雖百家不能改也名家苛
察繳繞使人不得反其意剽決於名時失人情故曰
使人儉而善失真若夫控名責實參伍不失此不可
不察也道家無為又曰無不為其實易行其辭難知
其術以虚無為本以因循為用無成勢無常形故能
究萬物之情不為物先不為物後故能為萬物主有
法無法因時為業有度無度因物興舍故曰聖人不
巧時變是守虚者道之常也因者君之綱也羣臣並
至使各自明也其實中其聲者謂之端實不中其聲
者謂之&KR1094;&KR1094;言不聽姦乃不生賢不肖自分白黑乃
形在所欲用耳何事不成乃合大道混混冥冥光耀
天下復反無名凡人所生者神也所託者形也神大
用則竭形大勞則敝形神離則死死者不可復生離
者不可復合故聖人重之由是觀之神者生之本也
形者生之具也不先定其神形而曰我有以治天下
何由哉太史公之論如此宜班固以先黃老後六經
為譏也其視仲舒有間矣按此上兼論諸子之學
又劉歆序諸子分為九流曰儒曰道曰隂陽曰法
曰名曰墨曰縦横曰雜曰農以為九家者其言雖殊
譬如水火相滅亦相生仁義相反而皆相成也若能
修六藝之術而觀此九家之言舍短取長則可以通
萬方之略矣胡氏論之曰歆言九流猶仁義之相反
而相成也夫仁以親親義以尊尊施之雖有等衰發
端則非異道故事父孝則忠可移於君求忠臣必於
孝子未聞相反之理也曰法則慘刻曰名則苛嬈曰
墨則二本曰縦横則妾婦之道是皆五經之棄也其
歸豈足安乎儒家者流固修六藝矣列儒於九家而
曰修六藝之術以觀九家之言則修六藝者無所名
家謂誰氏耶何其言之多舛也歆資性穎利而不端
學該博而不正方之仲舒豈直什百而已哉
西山讀書記卷三十五
