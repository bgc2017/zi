御纂醫宗金鑑卷三十
删補名醫方論卷五目錄
礞石滚痰丸
指迷茯苓丸
金匱枳术湯
桂苓甘术湯
疏鑿飲子
葶藶大棗瀉肺湯
蘇葶定喘丸
舟車神祐丸
實脾飲
清脾飲
芍藥湯
温脾湯
大黃附子湯
越鞠湯丸
四磨飲
備急丸
磁硃丸
石斛夜光丸
洗刀散
失笑散
獨聖散
大黃䗪蟲丸
仙方活命飲
托裏消毒散
御纂醫宗金鑑卷三十目錄
御纂醫宗金鑑卷三十
删補名醫方論卷五目錄
礞石滚痰丸
指迷茯苓丸
金匱枳术湯
桂苓甘术湯
疏鑿飲子
葶藶大棗瀉肺湯
蘇葶定喘丸
舟車神祐丸
實脾飲
清脾飲
芍藥湯
温脾湯
大黃附子湯
越鞠湯丸
四磨飲
備急丸
磁硃丸
石斛夜光丸
洗刀散
失笑散
獨聖散
大黃䗪蟲丸
仙方活命飲
托裏消毒散
御纂醫宗金鑑卷三十目錄
御纂醫宗金鑑卷三十
刪補名醫方論卷五
礞石滚痰丸
治實熱老痰之峻劑虚寒者不宜用
黃芩(八兩)大黃(八兩酒蒸)
沉香(五錢忌火)礞石(一兩焰消煆過埋地内七日用)
右四味為細末水丸川椒大量人大小用之用温
水一口送過咽即仰卧令藥徐徐而下半日不可飲食
勿起身行動言語待藥氣自胃口漸下二腸然後動作
飲食服後喉間稠黏壅滯不快此藥力相攻故痰氣泛
上也少頃藥力至而漸逐惡物入腹下腸效如響應
指迷茯苓丸
治中焦停痰伏飲
半夏(二兩製)茯苓(一兩)
枳殼(五錢)風化消(二錢半)
右四味薑汁糊為丸
(註)經曰飲入於胃游溢精氣上輸於脾游者運行也
溢者渗溢也輸者輸布也精氣者水化之精氣也
言入於胃運行水化之精氣渗溢於腸胃之外而
上輸布於脾也又曰脾氣散精上歸於肺言水之
清者上升猶天之雨露也又曰通調水道下輸膀
胱言水之濁者下降猶地之江河也此皆言水自
濁化清由府輸藏自清分濁由藏輸府水之運行
循環也又曰水精四布五經並行言水發源於脾
周布四藏並行五經也此皆言水内養藏府外滋
百骸水之變化精微也如是者何痰之有若飲食
失度不和於中水精不渗溢於外直下走大小腸
而為泄瀉矣若三焦失運氣不蒸化水之清者不
升水之濁者不降精化為水則内停作脹外泛作
腫上攻喘呼下蓄淋閟矣若上焦氣不清肅不能
輸布留於胸中水之精者悉變為濁陽盛煎灼成
痰隂盛凝蓄為飲也故治痰者以清火為主實者
利之虚者化之治飲者以燥濕為主實者逐之虚
者温之所以古人治飲有温補之法而治痰則無
之也王隠君製礞石滚痰丸治老痰一方用黃芩
清胸中無形諸熱大黃瀉腸胃有質實火此治痰
必須清火也以礞石之燥悍此治痰必須除濕也
以沉香之速降此治痰必須利氣也二黃得礞石
沉香則能迅掃直攻老痰巢穴濁膩之垢而不少
留滾痰之所由名也若陽氣不盛痰飲兼作又非
此方所宜當以指迷茯苓丸合而治之用半夏燥
濕茯苓渗濕風消軟堅枳殼利氣别於二陳之甘
緩遠扵大黃礞石之峻悍殆攻中之平劑歟
金匱枳术湯
治心下鞕如大盤邊旋如杯水飲所作
枳實(七枚)白术(二兩)
右二味以水五升煑取三升分温三服腹中輭即
散
(註)心下胃之上脘也上脘結鞕如盤邊旋如杯謂時
大時小水氣所作非有形食滯也用枳實以破結
氣白术以除水濕温服三服則腹輭結開而鞕消
矣李杲法仲景以此方倍白术是以補為主也此
方君枳實是以瀉為主也然一緩一急一補一瀉
其用不同只此多寡轉換之間耳
桂苓甘术湯
治心下有痰飲胸脇支滿目眩又曰短氣有微飲當
從小便去之桂苓甘术湯主之腎氣丸亦主之
茯苓(四兩)桂枝(三兩)
白术(三兩)甘草(三兩)
右四味以水六升煑取三升分温三服小便則利
(集註)趙良曰靈樞謂心胞絡之衇動則病胸脇支滿者
謂痰飲積於心胞其病則必若是也目眩者痰飲
阻其胸中之陽不能布精於上也茯苓淡滲逐飲
出下竅因利而去故用以為君桂枝通陽輸水走
皮毛從汗而解故以為臣白术燥濕佐茯苓消痰
以除支滿甘草補中佐桂枝建土以制水邪也夫
短氣有微飲此水飲停蓄呼吸不利而然也金匱
並出二方妙義益彰呼氣之短用苓桂术甘湯之
輕清以通其陽陽化氣則小便能出矣吸氣之短
用腎氣丸之重降以通其隂腎氣通則關門自利
矣
(按)風水陽水也石水隂水也陽水多實隂水多虚陽
水在上故多喘隂水在下故多滿所以治陽水用
散用攻治隂水用温用補然隂中必有陽此方治
隂水之在陽而上者也腎氣丸治隂水之在隂而
下者也於此推之陽中亦必有隂故有小青龍湯
五苓散之治法也今舉世不分隂陽虚實皆以金
匱腎氣湯治之服之無效終不改轍每至吐血而
死良可嘆也
疏鑿飲子
治徧身水腫喘呼口渴大小便秘
羌活秦艽
㯽榔大腹皮
商陸茯苓皮
椒目木通
澤瀉赤小豆(等分)
加薑皮水煎服
(註)經曰三焦者决瀆之官水道出焉若水飲阻扵内
風寒束於外則三焦之氣化不行上焦之如霧中
焦之如漚同為下焦之如瀆也以致水氣外泛皮
膚作腫内停腹裏作脹上攻喘咳嘔逆下蓄小便
不利種種諸證而治法總不外乎表裏也小青龍
湯真武湯越婢湯五苓散疏鑿飲子五方皆治有
水氣兼表裏證之藥也小青龍湯治表裏寒實中
有水氣真武湯治裏有虚寒中兼水氣二證俱内
不作脹外不作腫故一以麻桂輩散寒以行水一
以薑附輩温寒以制水也越婢湯治表裏實熱中
有水氣五苓散治表裏虚熱中有水氣故一以麻
黃石膏散膚之水清肌之熱以消腫也一以桂苓
术澤解肌表熱利所停水以止吐也疏鑿飲子治
表裏俱實不偏寒熱而水濕過盛遍身水腫喘脹
便秘者故以商陸為君專行諸水佐羌活秦艽腹
皮苓皮薑皮行在表之水從皮膚而散佐㯽榔赤
豆椒目澤瀉木通行在裏之水從二便而出上下
内外分消其勢亦猶神禹疏鑿江河之意也至於
越婢湯加半夏者因喘氣上逆用之降逆也加附
子者因汗出惡風散表固陽也小青龍湯加石膏
者因喘而煩燥用之兼清胃熱也五苓散以术桂
易滑石阿膠名豬苓湯專清隂兼治水也真武湯
去生薑加人参名附子湯專温陽不治水也由此
可知仲景用方於羣温劑中加以大寒之品大寒
劑中加以&KR0605;熱之品去桂枝加滑石則不走外去
生薑加人参則不治水其轉換變化神妙如此拘
拘之士不足語也
葶藶大棗瀉肺湯
治肺癰喘不得卧及水飲攻肺喘急者
葶藶(一兩苦)大棗(十枚)
以水五鍾先煑棗三鍾去棗内葶藶煑取一鍾半
頓服弱者減服戒鹽醬
蘇葶定喘丸
治飲停上焦攻肺喘滿不得卧面身水腫小便不利
者
苦葶藶子(研泥)南蘇子(研泥)
各等分合均用棗肉為小丸隂乾磁礶盛之恐渗
去油性減去藥力每服三錢於夜三更時白湯下
以利四五次為度利多則減服之利少則加服之
次日身軟則隔一日或隔二日服之形氣弱者先
減半服之俟可漸加戒鹽醬服之即奏竒功如不
嚴戒一切鹹物即對證用藥萬無一生
舟車神祐丸(又名净府丸)
治水腫水脹形氣俱實
黑牽牛(四兩炒)大黃(二兩酒浸)
甘遂(一兩麺裹煨)大戟(一兩麺裹煨)
芫花(一兩醋炒)青皮(一兩炒)
橘紅(一兩)木香(五錢)
㯽榔(五錢)輕粉(一錢)
右為末水丸每服五分五更白滚水下大便利三
次為度若一二次不通利次日仍服或六分七分
漸加至一錢若服後大便利四五次或形氣不支
則減其服三分二分俱可或隔一二三日服一次
以愈為度甚者忌鹽醬百日
(註)葶藶大棗湯蘇葶定喘丸舟車神祐丸三方皆治
腫脹之劑然葶藶大棗湯治水停胸中肺滿喘急
不得卧皮膚浮腫中滿不急者故獨用葶藶之苦
先瀉肺中之水氣佐大棗恐苦甚傷胃也蘇葶定
喘丸即前方加蘇子以降氣氣降則水降氣降則
輸水之上源水降則開水之下流也舟車神祐丸
治水停諸裏上攻喘咳難卧下蓄小便不利外薄
作腫中停脹急者故備舉甘遂大戟芫花牽牛大
黃直攻水之巢穴使從大小二便而出佐青皮陳
皮木香以行氣使氣行則水行腫脹兩消其尤峻
厲之處又在少加輕粉使諸攻水行氣之藥迅烈
莫當無微不入無窮不達用之若當功效神竒百
發百中然非形實或邪盛者不可輕試苟徒利其
有刦病之能消而旋腫用者慎之
實脾飲
治身重懶食肢體浮腫口中不渴二便不實
白术(土炒)茯苓
甘草(炙)厚朴(薑炒)
大腹子草果仁
木香木瓜
附子乾薑
加薑棗煎服
氣虚者加人参
(註)脾胃虚則土不能制水水妄行肌表故身重浮腫
用白术甘草生薑大棗以實脾胃之虚也脾胃寒
則中寒不能化水水停腸胃故懶食不渴二便不
實用薑附草果以温脾胃之寒更佐大腹茯苓厚
朴木香木瓜者以導水利氣盖氣者水之母也土
者水之防也氣行則水行土實則水治故名曰實
脾也然此方導水利氣之力有餘隂水寒勝而氣
不虚者固所宜也若氣少聲微則必以理中湯加
附子數倍茯苓以君之温補元氣以行水為萬當
也
(按)苓桂术甘湯實脾飲腎氣丸皆治陽虚水氣之證
苓桂术甘湯治上焦陽虚不能輸布水留於上心
下逆滿氣上衝胸故用苓桂术甘之品扶陽通氣
輸水道也實脾飲治中焦陽虚不能蒸化水漬於
中外泛作腫二便通利故用薑附苓术之劑培土
温中勝寒濕也腎氣丸治下焦陽虚不能行水小
便不利肢體浮腫喘急腹脹故用桂附地苓之輩
温而補之以行水也
清脾飲
治痰積成瘧無表裏證者
青皮厚朴
草果半夏
柴胡白术
甘草茯苓
黃芩
水煎服
(註)瘧為少陽病兼太陽表者麻桂各半湯汗之兼陽
明裏者大柴胡湯下之若不兼表裏或已汗下而
仍作者當從少陽和解法也是方以小柴胡四君
二湯合劑清少陽而顧及扵脾故名曰清脾也減
人参者以氣不虚也加草果厚朴氣味俱厚之品
取以輸胃之積加青皮佐茯苓半夏用以破痰之
原先哲云無痰不成瘧無積不成瘧此湯是也若
夫氣虚者仍加人参氣實者更加㯽榔熱多者加
石膏汗多者加桂枝自當臨病斟酌也
芍藥湯
治滯下赤白便膿血後重窘痛
芍藥(二兩)當歸(五錢)
黃連(五錢)黃芩(五錢)
㯽榔(三錢)木香(三錢)
甘草(三錢)
每服半兩水煎服痢不減加大黃
(註)滯下起於夏秋非外因濕暑即内因生冷濕蒸熱
鬱釀成初起府病久則傳藏府病易治藏病難治
府者何病在大腸則從金化故其色白病在小腸
則從火化故其色赤所以赤痢多噤口以小腸近
胃穢氣易於上攻而為嘔逆不食也藏者何傳心
則熱不休下利血水傳腎則利不止如屋漏水傳
脾則水漿不入噦逆不食此湯治初病在府之方
也用當歸白芍以調血木香㯽榔以調氣血和則
膿血可除氣調則後重自止芩連燥濕而清熱甘
草調中而和藥若窘廹痛甚或服後痢不減者加
大黃通因通用也
温脾湯
主治痼冷在腸胃間泄瀉腹痛宜先取去然後調治
不可謂虚以養病也
厚朴(二兩)乾薑(二兩)
甘草(二兩)桂心(二兩)
附子(二兩)大黃(四錢)
右㕮咀取一兩水二鍾煎六分頓服
(集註)喻昌曰許叔微製此方深合仲景以温藥下之之
法其大黃止用四錢更為有見夫痼冷在腸胃而
泄瀉矣即温藥中寧敢用大黃之猛重困之乎減
五之一乃知許叔微之得於仲景深也仲景云病
人舊微溏者梔子湯不可與服又云太隂病衇弱
便利設當行大黃芍藥者宜減之以其人胃氣弱
易動故也即是觀之腸胃痼冷之泄瀉而可恣用
大黃耶不用則温藥恐不能制而洞下之勢或至
轉增裁酌用之真足法矣
大黃附子湯
主治脇下偏痛發熱其衇緊弦此寒也以温藥下之
大黃(二兩)附子(二枚炮)
細辛(二兩)
右三味以水五升煑取二升分温三服若強人取
二升半分三服服後如人行四五里再進
(集註)喻昌曰仲景治傷寒熱邪痞聚心下而挾陽虚隂
盛之證用附子瀉心湯之法矣其雜證脇下偏痛
發熱為陽其衇弦緊為隂是則知陽中隂邪上逆
也復立此温藥下之一法然仲景諄諄傳心後世
領略者鮮金匱又别出一條云其衇數而緊乃弦
狀如弓弦按之不移數衇弦者當下其寒衇緊而
遲者必心下堅衇大而緊者陽中有隂可下之讀
者㒺識其旨詎知皆以温藥下之之法耶其曰當
下其寒謂陽中有隂實之邪可下其金鍼不躍躍
乎
張璐曰三承氣湯為寒下之柔劑白散備急丸為
熱下之剛劑附子瀉心湯大黃附子湯為寒熱互
結剛柔並濟之和劑近世但知寒下一途絶不知
有温下一法盖暴感之熱結可以寒下久積之熱
結亦可寒下乎是以備急等法所由設也然此僅
可治寒實之結設其人禀質素虚雖有實邪固結
敢用剛猛峻劑攻擊之乎故仲景又立附子瀉心
湯用芩連佐大黃以祛膈上之熱痞即兼附子之
温以散之大黃附子湯用細辛佐附子以攻脇下
寒結即兼大黃之寒以導之寒熱合用温攻並施
此聖法昭然不可思議者也
越鞠湯丸
治一切濕痰食火氣血諸鬱
香附蒼术
撫芎神麯
山梔仁
水煎服或作丸
(註)夫人以氣為本氣和則上下不失其度運行不停
其機病從何生若飲食不節寒温不適喜怒無常
憂思無度使冲和之氣升降失常以致胃鬱不思
飲食脾鬱不消水穀氣鬱胸腹脹滿血鬱胸膈刺
痛濕鬱痰飲火鬱為熱及嘔吐惡心吞酸吐酸嘈
雜噯氣百病叢生故用香附以開氣鬱蒼术以除
濕鬱撫芎以行血鬱山梔以清火鬱神麯以消食
鬱此朱震亨因五鬱之法而變通者也五藥相須
共收五鬱之效然當問何鬱病甚便當以何藥為
主至若氣虚加人參氣痛加木香鬱甚加鬱金懶
食加穀糵脹加厚朴痞加枳實嘔痰加薑夏火盛
加萸連則又存乎臨證者之詳審也
四磨飲
治七情感傷上氣喘急胸膈不快妨悶不食
人參㯽榔
沉香天台烏藥
右四味各濃磨水取七分煎三五沸放温空心服
(集註)王又原曰經云聖人嗇氣如持至寳庸人役物而
反傷太和此七情随所感皆能為病然壯者氣行
而愈弱者氣著為病愚者不察一遇上氣喘急滿
悶不食謂是實者宜瀉輒投破耗等藥得藥非不
暫快初投之而應投之久而不應矣夫呼出為腸
吸入為隂肺陽清肅則氣下行腎隂寧謐則氣歸
攝不復散而上逆矣若正氣既衰即欲削堅破滯
則邪氣難伏法當用人參先補正氣沉香納之於
腎而後以㯽榔烏藥從而導之所謂實必顧虚瀉
必先補也四品氣味俱厚磨則取其氣味俱足煎
則取其氣味純和氣味齊到效如桴鼔矣
備急丸
治寒氣冷食稽留胃中心腹滿痛大便不通者
大黃(二兩)乾薑(二兩)
巴豆(一兩去皮研如脂)
先搗大黃乾薑為末内巴豆合搗千杵和蜜丸如
豆大藏密器中勿洩氣候用每服三四丸煖水或
酒下
金匱主中惡心腹脹滿卒痛如錐刺氣急口噤如
卒死者捧頭起灌令下咽須臾當差不差更與三
丸當腹中鳴即吐利便差若口噤者須化開從鼻
孔用葦管吹入自下於咽
(集註)柯琴曰大便不通當分陽結隂結陽結有承氣更
衣之劑隂結又製備急白散之方金匱用此治中
惡當知寒邪卒中者宜之若用於温暑熱邪速其
死矣是方允為隂結者立乾薑散中焦寒邪巴豆
逐腸胃冷積大黃通地道又能解巴豆毒是有制
之師也然白散治寒結在胸故用桔梗佐巴豆用
吐下兩解法此則治寒結腸胃故用大黃佐薑巴
以直攻其寒世徒知有温補之法而不知有温下
之法所以但講寒虚不議及寒實也
(按)世人之情惟知畏貧不知畏禍因其貧遺其禍病
人之情亦多如是惟知畏虚不知畏病因其虚忘
其病殊不知虚猶貧也病猶禍也虚而有病猶夫
貧者有禍也去其禍而但貧猶可安也實而有病
猶夫富者有禍也不去其禍而其富未可保也最
可笑者近世之醫臨診病家外飭小心中存不决
且諉言虚不可攻縱使病去正氣難復病人畏懼
自然樂從受病淺者幸而自愈設不愈者另延醫
至詎病者先意難入攻病之藥尚未入口衆議咻
咻致明通之士拂袖而去坐而待斃終不悟為庸
工之所誤也醫者久擅其術初心原為自全恬不
知恥久之亦竟以為養病為能攻病為拙而舉世
之病者皆昧昧於治病也嘗考孫思邈以仲景麻
黃桂杏甘草之還魂湯治卒中昏冒口噤握固李
杲以仲景巴豆大黃乾薑之備急丸治卒中暴死
腹痛滿閉下咽立效豈二人不知虚實耶盖上工
之醫未診病時並不先存意見亦不生心自全有
是病但用是藥耳柯琴曰備急丸治寒結腸胃白
散治寒結在胸於此又可知還魂湯治寒結在胸
之表以散無形之邪氣也白散治寒結在胸之裏
以攻有形之痰飲也備急丸治寒結在腸胃以攻
不化之糟粕也
磁硃丸
治神水寬大漸散昏如霧露中行漸覩空中有黑花
覩物成二體及内障神水淡綠色淡白色又治耳鳴
及聾
磁石(二兩)辰砂(一兩)
神麯(三兩生更以一兩水和作餅煑浮入前藥煉蜜為丸)
每服十丸加至三十丸空心米湯下
(集註)王又原曰五藏六府之精皆上注於目則目之能
視者氣也目之所以能視者精也腎為藏精故神
水發於腎心為離照故神光發於心光發陽而外
映有隂精以為守則不散而常明水發隂而凝靜
有陽氣以為布則洞悉而不窮惟心腎有虧致神
水乾涸神光短少昏眊内障諸證所由作也磁石
直入腎經收散失之神性能引鐵吸肺金之氣歸
藏腎水硃砂體陽而性隂能納浮游之火而安神
明水能鑒火能燭水火相濟而光華不四射與然
目受藏府之精精裨於穀神麯能消化五穀則精
易成矣盖神水散大緩則不收頼鎮墜之品疾收
而吸引之故為救急之劑也其治耳鳴耳聾等證
亦以鎮墜之功能治虚陽之奔耳
柯琴曰此丸治癲癎之聖劑蓋狂癡是心腎脾三
藏之病心藏神脾藏意與智腎藏精與志心者神
明之主也主不明則十二官危使道閉塞而不通
形乃大傷即此謂也然主何以不明也心法離而
屬火真水藏其中若天一之真水不足地二之虚
火妄行所謂天氣者蔽塞地氣者冒明日月不明
邪害空竅故目多妄見而作此竒疾也非金石之
重劑以鎮之狂必不止硃砂禀南方之赤色入通
於心能降無根之火而安神眀磁石禀北方之黑
色入通於腎吸肺金之氣以生精墜炎上之火以
定志二石體重而主降性寒而凉隂志同道合奏
功可立俟矣神麯推陳致新上交心神下達腎志
以生意智且食入於隂長氣於陽奪其食則已此
内經治狂法也食消則意智明而精神治是用神
麯之旨乎煉蜜和丸又甘以緩之矣
石斛夜光丸
治神水寬大漸散昏如霧露空中有黑花及覩物成
二神水淡綠淡白色者
天門冬(二兩)兔絲子(七錢)
人參(二兩)茯苓(二兩)
甘菊花(七錢)乾山藥(七錢)
麥冬(一兩)熟地(一兩)
肉蓯蓉(五錢)青葙子(五錢)
生地(一兩)枸杞(七錢)
羚羊角(五錢鎊)草决明(八錢)
石斛(七錢)杏仁(七錢)
蒺藜(五錢)川芎(五錢)
甘草(五錢炙)黃連(五錢)
防風(五錢)枳殼(五錢)
烏犀(五錢鎊)牛膝(七錢五分)
右為細末煉蜜丸桐子大每服三五十丸温酒鹽
湯下
(集註)羅謙輔曰此方為陽衰隂弱不能升精於目而設
故目科與千金磁硃丸並重治證亦同然磁硃為
鎮墜藥此為羡補藥鍼經曰五藏六府精氣皆上
於目而為之精故夫目之精明者隂陽合傳而為
精明者也若腎肝虚則隂弱不能斂精以升養神
水於内脾肺虚則陽衰不能攝隂而浮散神光於
外以致神水寬大覩物成二此其治法其營在肝
其主在腎其合在脾能合腎脾之隂而使肝達之
則必能歸精於兩眸而繼明如晝夜矣是方先補
腎肝以二冬二地兔絲枸杞五味牛膝蓯蓉羣隊
滋隂之品以之強隂填精斂氣安神養血此壯水
之主亦所以生水也復以人參炙草茯苓山藥培
補中宫使調合隂陽也佐之以蒺藜甘菊川芎枳
殼防風行肝達氣青葙决明子解結散滯黃連烏
犀羚角清火瀉熱然必取石斛之妙合脾腎者清
而行之要使升精歸明之用藏府合德專精致一
耳其以為丸者補上治下利以緩利以久不利以
速也
洗刀散
治風熱上攻火眼赤痛驟生雲翳外障遮睛
防風(一錢)石膏(一錢)
滑石(一錢)歸尾(一錢)
赤芍(八分)羌活(八分)
荆芥(五分)黃芩(五分)
連翹(五分)川芎(五分)
桔梗(五分)麻黃(五分)
白术(五分)大黃(五分)
芒消(五分)獨活(五分)
元參(五分)木賊(五分)
菊花(五分)白蒺藜(五分)
蟬退(五分)草决明(五分)
薄荷(四分)梔子(四分)
蔓荆子(四分)細辛(三分)
甘草(三分)
加清茶葉五分水煎服
(註)目之病内障者昏暗不明而不腫痛得之於内七
情動中勞傷心腎也外障者赤腫而痛睛不昏暗
得之於六滛所襲熱藴經絡也故内障多虚外障
多實子和曰眼無火不病非止内障正指外障而
立言也外障赤腫而痛者或散外邪或瀉内熱或
併解之可立愈也其有風火上攻留而不散凝結
雲翳掩其光明者又非或散或下所能即愈也洗
刀散方既可以攻風熱又可以去雲翳是一方而
兼擅其長也方中用防風通聖散全劑是主以去
風熱也倍歸尾赤芍是治風先治血血行風自滅
也加羌獨活蔓荆子倍防風是祛風而專在太陽
表也太陽之裏少隂也故又加細辛直走少隂加
元參下安腎火是治表而顧及其裏也其加木賊
蟬蜕草决明白蒺藜菊花者是佐諸祛風清熱之
羣藥以消風熱驟壅之雲翳也
失笑散
治産後心腹絞痛欲死或血迷心竅不省人事
五靈脂蒲黃(等分)
每服三錢酒煎服
獨聖散(附)
南山查肉(一兩炒)
水煎用童便沙糖和服
(集註)吳于宣曰經云心主血脾統血肝藏血故産後瘀
血停滯三經皆受其病以致心腹瘀痛惡寒發熱
神迷眩運胞膈滿悶凡兹者由寒凝不消散氣滯
不流行惡露停留小腹結痛迷悶欲絶非純用甘
温破血行血之劑不能攻逐蕩平也是方用靈脂
之甘温走肝生用則行血蒲黃辛平入肝生用則
破血佐酒煎以行其力庶可直抉厥隂之滯而有
推陳致新之功甘不傷脾辛能散瘀不覺諸證悉
除直可以一笑而置之矣至獨聖散用山查一味
濃煎與沙糖童便同服者何也山查不惟消食健
脾功能破瘀止兒枕痛更益以沙糖之甘逐惡而
不傷脾童便之鹹入胞而不凉下相得相須功力
甚偉名之曰獨聖誠不虚也
大黃䗪蟲丸
治五勞七傷内有乾血肌膚甲錯兩目黯黑
大黃(十兩酒蒸)桃仁(四兩去皮尖炒)
杏仁(四兩去皮尖炒)黃芩(二兩炒)
甘草(三兩)芍藥(四兩炒)
地黃(十兩)乾漆(一兩炒)
蝱蟲(一兩五錢去翅足炒)水蛭(百枚炙黃)
蠐螬(一兩五錢炒)䗪蟲(一兩去頭足炒)
右十二味為末蜜丸如小豆大酒服五丸日三服
(集註)李中梓曰勞傷之證肌膚甲錯兩目黯黑此内有
瘀血者也瘀之日久則必發熱熱涸其液則血乾
於經隧之間愈乾愈熱愈熱愈乾而新血皆損人
之充養百骸光華潤澤者止藉此血血傷則無以
沃其膚故甲錯也目得血而能視血枯則無以榮
其目故黯黑也仲景洞見此證補之不可凉之無
益而立此方經曰血主濡之故以地黃為君堅者
削之故以大黃為臣統血者脾也脾欲緩急食甘
以緩之又酸苦湧泄為隂故以甘芍桃仁為佐鹹
走血苦勝血故以乾漆之苦四蟲之鹹為使夫濁
隂不降則清陽不升瘀血不去則新血不生今人
遇一勞證便用滋隂之藥服而不效坐以待斃術
豈止此耶
仙方活命飲(附薛已治瘍通方)
治一切瘡瘍未成膿者内消已成膿者即潰又止痛
消毒之聖藥也
穿山甲白芷
防風皂角刺
乳香没藥
當歸尾赤芍
花粉貝母
陳皮金銀花
甘草
右十三味用酒一碗煎數沸服
(集註)羅謙輔曰此瘍門開手攻毒之第一方也經云榮
氣不從逆於肉理故癰疽之發未有不從榮氣之
鬱滯因而血結痰滯藴崇熱毒為患治之之法妙
在通經之結行血之滯佐之以豁痰理氣解毒是
方穿山甲以攻堅皂刺以達毒所白芷防風陳皮
通經理氣而疏其滯乳香定痛和血没藥破血散
結赤芍歸尾以驅血熱而行之以破其結佐以貝
母金銀花甘草一以豁痰解鬱一以散毒和血其
為潰堅止痛宜矣然是方為榮衛尚強中氣不虧
者設若脾胃素弱榮衛不調則有托裏消毒散之
法必湏斟酌而用此薛已所論千古不易之治也
因附治瘍用方之法於後使學者服膺云
薛已曰治瘍之法若腫高焮痛者先用仙方活命
飲解之後用托裏敗毒散漫腫微痛者用托裏散
如不應加薑桂若膿出而反痛氣血虚也八珍散
不作膿不腐潰陽氣虚也四君加歸耆肉桂不生
肌不收斂脾氣虚也四君加芍藥木香惡寒憎寒
陽氣虚也十全大補加薑桂晡熱内熱隂血虚也
四物加參耆欲嘔作嘔胃氣虚也六君加炮薑自
汗盗汗五藏虚也六味丸料加五味子食少體倦
脾氣虚也補中益氣加茯苓半夏喘促咳𠻳脾肺
虚也前湯加麥冬五味欲嘔少食脾胃虚也人參
理中湯腹痛泄瀉脾胃虚寒也附子理中湯熱渴
淋秘腎虚隂火也加減八味丸大凡怯弱之人不
必分其腫潰惟當先補胃氣盖瘡瘍之作緣隂陽
虧損其膿既泄氣血愈虚豈有不宜補者哉或疑
參耆滿中間有用者又加發散敗毒所補不償所
損又或以有疾不服補劑因而致誤者多矣可勝
惜哉
托裏消毒散
人參黃耆
白术茯苓
當歸川芎
白芍金銀花
白芷甘草
連翹
水煎服
(註)參耆术苓草以益氣分歸芎芍以滋血分銀花白
芷連翹以解毒
御纂醫宗金鑑卷三十
御纂醫宗金鑑卷三十
刪補名醫方論卷五
礞石滚痰丸
治實熱老痰之峻劑虚寒者不宜用
黃芩(八兩)大黃(八兩酒蒸)
沉香(五錢忌火)礞石(一兩焰消煆過埋地内七日用)
右四味為細末水丸川椒大量人大小用之用温
水一口送過咽即仰卧令藥徐徐而下半日不可飲食
勿起身行動言語待藥氣自胃口漸下二腸然後動作
飲食服後喉間稠黏壅滯不快此藥力相攻故痰氣泛
上也少頃藥力至而漸逐惡物入腹下腸效如響應
指迷茯苓丸
治中焦停痰伏飲
半夏(二兩製)茯苓(一兩)
枳殼(五錢)風化消(二錢半)
右四味薑汁糊為丸
(註)經曰飲入於胃游溢精氣上輸於脾游者運行也
溢者渗溢也輸者輸布也精氣者水化之精氣也
言入於胃運行水化之精氣渗溢於腸胃之外而
上輸布於脾也又曰脾氣散精上歸於肺言水之
清者上升猶天之雨露也又曰通調水道下輸膀
胱言水之濁者下降猶地之江河也此皆言水自
濁化清由府輸藏自清分濁由藏輸府水之運行
循環也又曰水精四布五經並行言水發源於脾
周布四藏並行五經也此皆言水内養藏府外滋
百骸水之變化精微也如是者何痰之有若飲食
失度不和於中水精不渗溢於外直下走大小腸
而為泄瀉矣若三焦失運氣不蒸化水之清者不
升水之濁者不降精化為水則内停作脹外泛作
腫上攻喘呼下蓄淋閟矣若上焦氣不清肅不能
輸布留於胸中水之精者悉變為濁陽盛煎灼成
痰隂盛凝蓄為飲也故治痰者以清火為主實者
利之虚者化之治飲者以燥濕為主實者逐之虚
者温之所以古人治飲有温補之法而治痰則無
之也王隠君製礞石滚痰丸治老痰一方用黃芩
清胸中無形諸熱大黃瀉腸胃有質實火此治痰
必須清火也以礞石之燥悍此治痰必須除濕也
以沉香之速降此治痰必須利氣也二黃得礞石
沉香則能迅掃直攻老痰巢穴濁膩之垢而不少
留滾痰之所由名也若陽氣不盛痰飲兼作又非
此方所宜當以指迷茯苓丸合而治之用半夏燥
濕茯苓渗濕風消軟堅枳殼利氣别於二陳之甘
緩遠扵大黃礞石之峻悍殆攻中之平劑歟
金匱枳术湯
治心下鞕如大盤邊旋如杯水飲所作
枳實(七枚)白术(二兩)
右二味以水五升煑取三升分温三服腹中輭即
散
(註)心下胃之上脘也上脘結鞕如盤邊旋如杯謂時
大時小水氣所作非有形食滯也用枳實以破結
氣白术以除水濕温服三服則腹輭結開而鞕消
矣李杲法仲景以此方倍白术是以補為主也此
方君枳實是以瀉為主也然一緩一急一補一瀉
其用不同只此多寡轉換之間耳
桂苓甘术湯
治心下有痰飲胸脇支滿目眩又曰短氣有微飲當
從小便去之桂苓甘术湯主之腎氣丸亦主之
茯苓(四兩)桂枝(三兩)
白术(三兩)甘草(三兩)
右四味以水六升煑取三升分温三服小便則利
(集註)趙良曰靈樞謂心胞絡之衇動則病胸脇支滿者
謂痰飲積於心胞其病則必若是也目眩者痰飲
阻其胸中之陽不能布精於上也茯苓淡滲逐飲
出下竅因利而去故用以為君桂枝通陽輸水走
皮毛從汗而解故以為臣白术燥濕佐茯苓消痰
以除支滿甘草補中佐桂枝建土以制水邪也夫
短氣有微飲此水飲停蓄呼吸不利而然也金匱
並出二方妙義益彰呼氣之短用苓桂术甘湯之
輕清以通其陽陽化氣則小便能出矣吸氣之短
用腎氣丸之重降以通其隂腎氣通則關門自利
矣
(按)風水陽水也石水隂水也陽水多實隂水多虚陽
水在上故多喘隂水在下故多滿所以治陽水用
散用攻治隂水用温用補然隂中必有陽此方治
隂水之在陽而上者也腎氣丸治隂水之在隂而
下者也於此推之陽中亦必有隂故有小青龍湯
五苓散之治法也今舉世不分隂陽虚實皆以金
匱腎氣湯治之服之無效終不改轍每至吐血而
死良可嘆也
疏鑿飲子
治徧身水腫喘呼口渴大小便秘
羌活秦艽
㯽榔大腹皮
商陸茯苓皮
椒目木通
澤瀉赤小豆(等分)
加薑皮水煎服
(註)經曰三焦者决瀆之官水道出焉若水飲阻扵内
風寒束於外則三焦之氣化不行上焦之如霧中
焦之如漚同為下焦之如瀆也以致水氣外泛皮
膚作腫内停腹裏作脹上攻喘咳嘔逆下蓄小便
不利種種諸證而治法總不外乎表裏也小青龍
湯真武湯越婢湯五苓散疏鑿飲子五方皆治有
水氣兼表裏證之藥也小青龍湯治表裏寒實中
有水氣真武湯治裏有虚寒中兼水氣二證俱内
不作脹外不作腫故一以麻桂輩散寒以行水一
以薑附輩温寒以制水也越婢湯治表裏實熱中
有水氣五苓散治表裏虚熱中有水氣故一以麻
黃石膏散膚之水清肌之熱以消腫也一以桂苓
术澤解肌表熱利所停水以止吐也疏鑿飲子治
表裏俱實不偏寒熱而水濕過盛遍身水腫喘脹
便秘者故以商陸為君專行諸水佐羌活秦艽腹
皮苓皮薑皮行在表之水從皮膚而散佐㯽榔赤
豆椒目澤瀉木通行在裏之水從二便而出上下
内外分消其勢亦猶神禹疏鑿江河之意也至於
越婢湯加半夏者因喘氣上逆用之降逆也加附
子者因汗出惡風散表固陽也小青龍湯加石膏
者因喘而煩燥用之兼清胃熱也五苓散以术桂
易滑石阿膠名豬苓湯專清隂兼治水也真武湯
去生薑加人参名附子湯專温陽不治水也由此
可知仲景用方於羣温劑中加以大寒之品大寒
劑中加以&KR0605;熱之品去桂枝加滑石則不走外去
生薑加人参則不治水其轉換變化神妙如此拘
拘之士不足語也
葶藶大棗瀉肺湯
治肺癰喘不得卧及水飲攻肺喘急者
葶藶(一兩苦)大棗(十枚)
以水五鍾先煑棗三鍾去棗内葶藶煑取一鍾半
頓服弱者減服戒鹽醬
蘇葶定喘丸
治飲停上焦攻肺喘滿不得卧面身水腫小便不利
者
苦葶藶子(研泥)南蘇子(研泥)
各等分合均用棗肉為小丸隂乾磁礶盛之恐渗
去油性減去藥力每服三錢於夜三更時白湯下
以利四五次為度利多則減服之利少則加服之
次日身軟則隔一日或隔二日服之形氣弱者先
減半服之俟可漸加戒鹽醬服之即奏竒功如不
嚴戒一切鹹物即對證用藥萬無一生
舟車神祐丸(又名净府丸)
治水腫水脹形氣俱實
黑牽牛(四兩炒)大黃(二兩酒浸)
甘遂(一兩麺裹煨)大戟(一兩麺裹煨)
芫花(一兩醋炒)青皮(一兩炒)
橘紅(一兩)木香(五錢)
㯽榔(五錢)輕粉(一錢)
右為末水丸每服五分五更白滚水下大便利三
次為度若一二次不通利次日仍服或六分七分
漸加至一錢若服後大便利四五次或形氣不支
則減其服三分二分俱可或隔一二三日服一次
以愈為度甚者忌鹽醬百日
(註)葶藶大棗湯蘇葶定喘丸舟車神祐丸三方皆治
腫脹之劑然葶藶大棗湯治水停胸中肺滿喘急
不得卧皮膚浮腫中滿不急者故獨用葶藶之苦
先瀉肺中之水氣佐大棗恐苦甚傷胃也蘇葶定
喘丸即前方加蘇子以降氣氣降則水降氣降則
輸水之上源水降則開水之下流也舟車神祐丸
治水停諸裏上攻喘咳難卧下蓄小便不利外薄
作腫中停脹急者故備舉甘遂大戟芫花牽牛大
黃直攻水之巢穴使從大小二便而出佐青皮陳
皮木香以行氣使氣行則水行腫脹兩消其尤峻
厲之處又在少加輕粉使諸攻水行氣之藥迅烈
莫當無微不入無窮不達用之若當功效神竒百
發百中然非形實或邪盛者不可輕試苟徒利其
有刦病之能消而旋腫用者慎之
實脾飲
治身重懶食肢體浮腫口中不渴二便不實
白术(土炒)茯苓
甘草(炙)厚朴(薑炒)
大腹子草果仁
木香木瓜
附子乾薑
加薑棗煎服
氣虚者加人参
(註)脾胃虚則土不能制水水妄行肌表故身重浮腫
用白术甘草生薑大棗以實脾胃之虚也脾胃寒
則中寒不能化水水停腸胃故懶食不渴二便不
實用薑附草果以温脾胃之寒更佐大腹茯苓厚
朴木香木瓜者以導水利氣盖氣者水之母也土
者水之防也氣行則水行土實則水治故名曰實
脾也然此方導水利氣之力有餘隂水寒勝而氣
不虚者固所宜也若氣少聲微則必以理中湯加
附子數倍茯苓以君之温補元氣以行水為萬當
也
(按)苓桂术甘湯實脾飲腎氣丸皆治陽虚水氣之證
苓桂术甘湯治上焦陽虚不能輸布水留於上心
下逆滿氣上衝胸故用苓桂术甘之品扶陽通氣
輸水道也實脾飲治中焦陽虚不能蒸化水漬於
中外泛作腫二便通利故用薑附苓术之劑培土
温中勝寒濕也腎氣丸治下焦陽虚不能行水小
便不利肢體浮腫喘急腹脹故用桂附地苓之輩
温而補之以行水也
清脾飲
治痰積成瘧無表裏證者
青皮厚朴
草果半夏
柴胡白术
甘草茯苓
黃芩
水煎服
(註)瘧為少陽病兼太陽表者麻桂各半湯汗之兼陽
明裏者大柴胡湯下之若不兼表裏或已汗下而
仍作者當從少陽和解法也是方以小柴胡四君
二湯合劑清少陽而顧及扵脾故名曰清脾也減
人参者以氣不虚也加草果厚朴氣味俱厚之品
取以輸胃之積加青皮佐茯苓半夏用以破痰之
原先哲云無痰不成瘧無積不成瘧此湯是也若
夫氣虚者仍加人参氣實者更加㯽榔熱多者加
石膏汗多者加桂枝自當臨病斟酌也
芍藥湯
治滯下赤白便膿血後重窘痛
芍藥(二兩)當歸(五錢)
黃連(五錢)黃芩(五錢)
㯽榔(三錢)木香(三錢)
甘草(三錢)
每服半兩水煎服痢不減加大黃
(註)滯下起於夏秋非外因濕暑即内因生冷濕蒸熱
鬱釀成初起府病久則傳藏府病易治藏病難治
府者何病在大腸則從金化故其色白病在小腸
則從火化故其色赤所以赤痢多噤口以小腸近
胃穢氣易於上攻而為嘔逆不食也藏者何傳心
則熱不休下利血水傳腎則利不止如屋漏水傳
脾則水漿不入噦逆不食此湯治初病在府之方
也用當歸白芍以調血木香㯽榔以調氣血和則
膿血可除氣調則後重自止芩連燥濕而清熱甘
草調中而和藥若窘廹痛甚或服後痢不減者加
大黃通因通用也
温脾湯
主治痼冷在腸胃間泄瀉腹痛宜先取去然後調治
不可謂虚以養病也
厚朴(二兩)乾薑(二兩)
甘草(二兩)桂心(二兩)
附子(二兩)大黃(四錢)
右㕮咀取一兩水二鍾煎六分頓服
(集註)喻昌曰許叔微製此方深合仲景以温藥下之之
法其大黃止用四錢更為有見夫痼冷在腸胃而
泄瀉矣即温藥中寧敢用大黃之猛重困之乎減
五之一乃知許叔微之得於仲景深也仲景云病
人舊微溏者梔子湯不可與服又云太隂病衇弱
便利設當行大黃芍藥者宜減之以其人胃氣弱
易動故也即是觀之腸胃痼冷之泄瀉而可恣用
大黃耶不用則温藥恐不能制而洞下之勢或至
轉增裁酌用之真足法矣
大黃附子湯
主治脇下偏痛發熱其衇緊弦此寒也以温藥下之
大黃(二兩)附子(二枚炮)
細辛(二兩)
右三味以水五升煑取二升分温三服若強人取
二升半分三服服後如人行四五里再進
(集註)喻昌曰仲景治傷寒熱邪痞聚心下而挾陽虚隂
盛之證用附子瀉心湯之法矣其雜證脇下偏痛
發熱為陽其衇弦緊為隂是則知陽中隂邪上逆
也復立此温藥下之一法然仲景諄諄傳心後世
領略者鮮金匱又别出一條云其衇數而緊乃弦
狀如弓弦按之不移數衇弦者當下其寒衇緊而
遲者必心下堅衇大而緊者陽中有隂可下之讀
者㒺識其旨詎知皆以温藥下之之法耶其曰當
下其寒謂陽中有隂實之邪可下其金鍼不躍躍
乎
張璐曰三承氣湯為寒下之柔劑白散備急丸為
熱下之剛劑附子瀉心湯大黃附子湯為寒熱互
結剛柔並濟之和劑近世但知寒下一途絶不知
有温下一法盖暴感之熱結可以寒下久積之熱
結亦可寒下乎是以備急等法所由設也然此僅
可治寒實之結設其人禀質素虚雖有實邪固結
敢用剛猛峻劑攻擊之乎故仲景又立附子瀉心
湯用芩連佐大黃以祛膈上之熱痞即兼附子之
温以散之大黃附子湯用細辛佐附子以攻脇下
寒結即兼大黃之寒以導之寒熱合用温攻並施
此聖法昭然不可思議者也
越鞠湯丸
治一切濕痰食火氣血諸鬱
香附蒼术
撫芎神麯
山梔仁
水煎服或作丸
(註)夫人以氣為本氣和則上下不失其度運行不停
其機病從何生若飲食不節寒温不適喜怒無常
憂思無度使冲和之氣升降失常以致胃鬱不思
飲食脾鬱不消水穀氣鬱胸腹脹滿血鬱胸膈刺
痛濕鬱痰飲火鬱為熱及嘔吐惡心吞酸吐酸嘈
雜噯氣百病叢生故用香附以開氣鬱蒼术以除
濕鬱撫芎以行血鬱山梔以清火鬱神麯以消食
鬱此朱震亨因五鬱之法而變通者也五藥相須
共收五鬱之效然當問何鬱病甚便當以何藥為
主至若氣虚加人參氣痛加木香鬱甚加鬱金懶
食加穀糵脹加厚朴痞加枳實嘔痰加薑夏火盛
加萸連則又存乎臨證者之詳審也
四磨飲
治七情感傷上氣喘急胸膈不快妨悶不食
人參㯽榔
沉香天台烏藥
右四味各濃磨水取七分煎三五沸放温空心服
(集註)王又原曰經云聖人嗇氣如持至寳庸人役物而
反傷太和此七情随所感皆能為病然壯者氣行
而愈弱者氣著為病愚者不察一遇上氣喘急滿
悶不食謂是實者宜瀉輒投破耗等藥得藥非不
暫快初投之而應投之久而不應矣夫呼出為腸
吸入為隂肺陽清肅則氣下行腎隂寧謐則氣歸
攝不復散而上逆矣若正氣既衰即欲削堅破滯
則邪氣難伏法當用人參先補正氣沉香納之於
腎而後以㯽榔烏藥從而導之所謂實必顧虚瀉
必先補也四品氣味俱厚磨則取其氣味俱足煎
則取其氣味純和氣味齊到效如桴鼔矣
備急丸
治寒氣冷食稽留胃中心腹滿痛大便不通者
大黃(二兩)乾薑(二兩)
巴豆(一兩去皮研如脂)
先搗大黃乾薑為末内巴豆合搗千杵和蜜丸如
豆大藏密器中勿洩氣候用每服三四丸煖水或
酒下
金匱主中惡心腹脹滿卒痛如錐刺氣急口噤如
卒死者捧頭起灌令下咽須臾當差不差更與三
丸當腹中鳴即吐利便差若口噤者須化開從鼻
孔用葦管吹入自下於咽
(集註)柯琴曰大便不通當分陽結隂結陽結有承氣更
衣之劑隂結又製備急白散之方金匱用此治中
惡當知寒邪卒中者宜之若用於温暑熱邪速其
死矣是方允為隂結者立乾薑散中焦寒邪巴豆
逐腸胃冷積大黃通地道又能解巴豆毒是有制
之師也然白散治寒結在胸故用桔梗佐巴豆用
吐下兩解法此則治寒結腸胃故用大黃佐薑巴
以直攻其寒世徒知有温補之法而不知有温下
之法所以但講寒虚不議及寒實也
(按)世人之情惟知畏貧不知畏禍因其貧遺其禍病
人之情亦多如是惟知畏虚不知畏病因其虚忘
其病殊不知虚猶貧也病猶禍也虚而有病猶夫
貧者有禍也去其禍而但貧猶可安也實而有病
猶夫富者有禍也不去其禍而其富未可保也最
可笑者近世之醫臨診病家外飭小心中存不决
且諉言虚不可攻縱使病去正氣難復病人畏懼
自然樂從受病淺者幸而自愈設不愈者另延醫
至詎病者先意難入攻病之藥尚未入口衆議咻
咻致明通之士拂袖而去坐而待斃終不悟為庸
工之所誤也醫者久擅其術初心原為自全恬不
知恥久之亦竟以為養病為能攻病為拙而舉世
之病者皆昧昧於治病也嘗考孫思邈以仲景麻
黃桂杏甘草之還魂湯治卒中昏冒口噤握固李
杲以仲景巴豆大黃乾薑之備急丸治卒中暴死
腹痛滿閉下咽立效豈二人不知虚實耶盖上工
之醫未診病時並不先存意見亦不生心自全有
是病但用是藥耳柯琴曰備急丸治寒結腸胃白
散治寒結在胸於此又可知還魂湯治寒結在胸
之表以散無形之邪氣也白散治寒結在胸之裏
以攻有形之痰飲也備急丸治寒結在腸胃以攻
不化之糟粕也
磁硃丸
治神水寬大漸散昏如霧露中行漸覩空中有黑花
覩物成二體及内障神水淡綠色淡白色又治耳鳴
及聾
磁石(二兩)辰砂(一兩)
神麯(三兩生更以一兩水和作餅煑浮入前藥煉蜜為丸)
每服十丸加至三十丸空心米湯下
(集註)王又原曰五藏六府之精皆上注於目則目之能
視者氣也目之所以能視者精也腎為藏精故神
水發於腎心為離照故神光發於心光發陽而外
映有隂精以為守則不散而常明水發隂而凝靜
有陽氣以為布則洞悉而不窮惟心腎有虧致神
水乾涸神光短少昏眊内障諸證所由作也磁石
直入腎經收散失之神性能引鐵吸肺金之氣歸
藏腎水硃砂體陽而性隂能納浮游之火而安神
明水能鑒火能燭水火相濟而光華不四射與然
目受藏府之精精裨於穀神麯能消化五穀則精
易成矣盖神水散大緩則不收頼鎮墜之品疾收
而吸引之故為救急之劑也其治耳鳴耳聾等證
亦以鎮墜之功能治虚陽之奔耳
柯琴曰此丸治癲癎之聖劑蓋狂癡是心腎脾三
藏之病心藏神脾藏意與智腎藏精與志心者神
明之主也主不明則十二官危使道閉塞而不通
形乃大傷即此謂也然主何以不明也心法離而
屬火真水藏其中若天一之真水不足地二之虚
火妄行所謂天氣者蔽塞地氣者冒明日月不明
邪害空竅故目多妄見而作此竒疾也非金石之
重劑以鎮之狂必不止硃砂禀南方之赤色入通
於心能降無根之火而安神眀磁石禀北方之黑
色入通於腎吸肺金之氣以生精墜炎上之火以
定志二石體重而主降性寒而凉隂志同道合奏
功可立俟矣神麯推陳致新上交心神下達腎志
以生意智且食入於隂長氣於陽奪其食則已此
内經治狂法也食消則意智明而精神治是用神
麯之旨乎煉蜜和丸又甘以緩之矣
石斛夜光丸
治神水寬大漸散昏如霧露空中有黑花及覩物成
二神水淡綠淡白色者
天門冬(二兩)兔絲子(七錢)
人參(二兩)茯苓(二兩)
甘菊花(七錢)乾山藥(七錢)
麥冬(一兩)熟地(一兩)
肉蓯蓉(五錢)青葙子(五錢)
生地(一兩)枸杞(七錢)
羚羊角(五錢鎊)草决明(八錢)
石斛(七錢)杏仁(七錢)
蒺藜(五錢)川芎(五錢)
甘草(五錢炙)黃連(五錢)
防風(五錢)枳殼(五錢)
烏犀(五錢鎊)牛膝(七錢五分)
右為細末煉蜜丸桐子大每服三五十丸温酒鹽
湯下
(集註)羅謙輔曰此方為陽衰隂弱不能升精於目而設
故目科與千金磁硃丸並重治證亦同然磁硃為
鎮墜藥此為羡補藥鍼經曰五藏六府精氣皆上
於目而為之精故夫目之精明者隂陽合傳而為
精明者也若腎肝虚則隂弱不能斂精以升養神
水於内脾肺虚則陽衰不能攝隂而浮散神光於
外以致神水寬大覩物成二此其治法其營在肝
其主在腎其合在脾能合腎脾之隂而使肝達之
則必能歸精於兩眸而繼明如晝夜矣是方先補
腎肝以二冬二地兔絲枸杞五味牛膝蓯蓉羣隊
滋隂之品以之強隂填精斂氣安神養血此壯水
之主亦所以生水也復以人參炙草茯苓山藥培
補中宫使調合隂陽也佐之以蒺藜甘菊川芎枳
殼防風行肝達氣青葙决明子解結散滯黃連烏
犀羚角清火瀉熱然必取石斛之妙合脾腎者清
而行之要使升精歸明之用藏府合德專精致一
耳其以為丸者補上治下利以緩利以久不利以
速也
洗刀散
治風熱上攻火眼赤痛驟生雲翳外障遮睛
防風(一錢)石膏(一錢)
滑石(一錢)歸尾(一錢)
赤芍(八分)羌活(八分)
荆芥(五分)黃芩(五分)
連翹(五分)川芎(五分)
桔梗(五分)麻黃(五分)
白术(五分)大黃(五分)
芒消(五分)獨活(五分)
元參(五分)木賊(五分)
菊花(五分)白蒺藜(五分)
蟬退(五分)草决明(五分)
薄荷(四分)梔子(四分)
蔓荆子(四分)細辛(三分)
甘草(三分)
加清茶葉五分水煎服
(註)目之病内障者昏暗不明而不腫痛得之於内七
情動中勞傷心腎也外障者赤腫而痛睛不昏暗
得之於六滛所襲熱藴經絡也故内障多虚外障
多實子和曰眼無火不病非止内障正指外障而
立言也外障赤腫而痛者或散外邪或瀉内熱或
併解之可立愈也其有風火上攻留而不散凝結
雲翳掩其光明者又非或散或下所能即愈也洗
刀散方既可以攻風熱又可以去雲翳是一方而
兼擅其長也方中用防風通聖散全劑是主以去
風熱也倍歸尾赤芍是治風先治血血行風自滅
也加羌獨活蔓荆子倍防風是祛風而專在太陽
表也太陽之裏少隂也故又加細辛直走少隂加
元參下安腎火是治表而顧及其裏也其加木賊
蟬蜕草决明白蒺藜菊花者是佐諸祛風清熱之
羣藥以消風熱驟壅之雲翳也
失笑散
治産後心腹絞痛欲死或血迷心竅不省人事
五靈脂蒲黃(等分)
每服三錢酒煎服
獨聖散(附)
南山查肉(一兩炒)
水煎用童便沙糖和服
(集註)吳于宣曰經云心主血脾統血肝藏血故産後瘀
血停滯三經皆受其病以致心腹瘀痛惡寒發熱
神迷眩運胞膈滿悶凡兹者由寒凝不消散氣滯
不流行惡露停留小腹結痛迷悶欲絶非純用甘
温破血行血之劑不能攻逐蕩平也是方用靈脂
之甘温走肝生用則行血蒲黃辛平入肝生用則
破血佐酒煎以行其力庶可直抉厥隂之滯而有
推陳致新之功甘不傷脾辛能散瘀不覺諸證悉
除直可以一笑而置之矣至獨聖散用山查一味
濃煎與沙糖童便同服者何也山查不惟消食健
脾功能破瘀止兒枕痛更益以沙糖之甘逐惡而
不傷脾童便之鹹入胞而不凉下相得相須功力
甚偉名之曰獨聖誠不虚也
大黃䗪蟲丸
治五勞七傷内有乾血肌膚甲錯兩目黯黑
大黃(十兩酒蒸)桃仁(四兩去皮尖炒)
杏仁(四兩去皮尖炒)黃芩(二兩炒)
甘草(三兩)芍藥(四兩炒)
地黃(十兩)乾漆(一兩炒)
蝱蟲(一兩五錢去翅足炒)水蛭(百枚炙黃)
蠐螬(一兩五錢炒)䗪蟲(一兩去頭足炒)
右十二味為末蜜丸如小豆大酒服五丸日三服
(集註)李中梓曰勞傷之證肌膚甲錯兩目黯黑此内有
瘀血者也瘀之日久則必發熱熱涸其液則血乾
於經隧之間愈乾愈熱愈熱愈乾而新血皆損人
之充養百骸光華潤澤者止藉此血血傷則無以
沃其膚故甲錯也目得血而能視血枯則無以榮
其目故黯黑也仲景洞見此證補之不可凉之無
益而立此方經曰血主濡之故以地黃為君堅者
削之故以大黃為臣統血者脾也脾欲緩急食甘
以緩之又酸苦湧泄為隂故以甘芍桃仁為佐鹹
走血苦勝血故以乾漆之苦四蟲之鹹為使夫濁
隂不降則清陽不升瘀血不去則新血不生今人
遇一勞證便用滋隂之藥服而不效坐以待斃術
豈止此耶
仙方活命飲(附薛已治瘍通方)
治一切瘡瘍未成膿者内消已成膿者即潰又止痛
消毒之聖藥也
穿山甲白芷
防風皂角刺
乳香没藥
當歸尾赤芍
花粉貝母
陳皮金銀花
甘草
右十三味用酒一碗煎數沸服
(集註)羅謙輔曰此瘍門開手攻毒之第一方也經云榮
氣不從逆於肉理故癰疽之發未有不從榮氣之
鬱滯因而血結痰滯藴崇熱毒為患治之之法妙
在通經之結行血之滯佐之以豁痰理氣解毒是
方穿山甲以攻堅皂刺以達毒所白芷防風陳皮
通經理氣而疏其滯乳香定痛和血没藥破血散
結赤芍歸尾以驅血熱而行之以破其結佐以貝
母金銀花甘草一以豁痰解鬱一以散毒和血其
為潰堅止痛宜矣然是方為榮衛尚強中氣不虧
者設若脾胃素弱榮衛不調則有托裏消毒散之
法必湏斟酌而用此薛已所論千古不易之治也
因附治瘍用方之法於後使學者服膺云
薛已曰治瘍之法若腫高焮痛者先用仙方活命
飲解之後用托裏敗毒散漫腫微痛者用托裏散
如不應加薑桂若膿出而反痛氣血虚也八珍散
不作膿不腐潰陽氣虚也四君加歸耆肉桂不生
肌不收斂脾氣虚也四君加芍藥木香惡寒憎寒
陽氣虚也十全大補加薑桂晡熱内熱隂血虚也
四物加參耆欲嘔作嘔胃氣虚也六君加炮薑自
汗盗汗五藏虚也六味丸料加五味子食少體倦
脾氣虚也補中益氣加茯苓半夏喘促咳𠻳脾肺
虚也前湯加麥冬五味欲嘔少食脾胃虚也人參
理中湯腹痛泄瀉脾胃虚寒也附子理中湯熱渴
淋秘腎虚隂火也加減八味丸大凡怯弱之人不
必分其腫潰惟當先補胃氣盖瘡瘍之作緣隂陽
虧損其膿既泄氣血愈虚豈有不宜補者哉或疑
參耆滿中間有用者又加發散敗毒所補不償所
損又或以有疾不服補劑因而致誤者多矣可勝
惜哉
托裏消毒散
人參黃耆
白术茯苓
當歸川芎
白芍金銀花
白芷甘草
連翹
水煎服
(註)參耆术苓草以益氣分歸芎芍以滋血分銀花白
芷連翹以解毒
御纂醫宗金鑑卷三十
