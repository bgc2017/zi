御纂醫宗金鑑卷六
訂正仲景全書傷寒論註太隂全篇目錄
理中丸
乾薑黃連黃芩人參湯
厚朴生薑半夏甘草人參湯
桂枝加芍藥湯
桂枝加大黃湯
御纂醫宗金鑑卷六目錄
御纂醫宗金鑑卷六
訂正仲景全書傷寒論註太隂全篇目錄
理中丸
乾薑黃連黃芩人參湯
厚朴生薑半夏甘草人參湯
桂枝加芍藥湯
桂枝加大黃湯
御纂醫宗金鑑卷六目錄
御纂醫宗金鑑卷六
訂正仲景全書傷寒論註
辨太隂病衇證并治全篇
六氣之邪感人雖同人受之而生病各異者何也
蓋以人之形有厚薄氣有盛衰蔵有寒熱所受之
邪每從其人之蔵氣而化故生病各異也是以或
從虛化或從實化或從寒化或從熱化譬諸水火
水盛則火滅火盛則水耗物盛從化理固然也誠
知乎此又何疑乎陽邪傳隂變寒化熱而遂以為
竒耶自後漢迄今千載以來皆謂三隂寒邪不傳
且以傷寒傳經隂邪謂為直中抑知直中乃中寒
之證非傳經之邪耶是皆未曾熟讀仲景之書故
有此誤耳如論中下利腹脹滿身體疼痛者先温
其裏乃攻其表温裏宜四逆湯攻表宜桂枝湯此
三陽陽邪傳入太隂邪從隂化之寒證也如少隂
病下利白通湯主之此太隂寒邪傳少隂之寒證
也如下利清糓裏寒外熱汗出而厥者通衇四逆
湯主之此少隂寒邪傳厥隂之寒證也皆歴歴可
據豈得謂傷寒隂不相傳無陽從隂化之理乎夫
太隂濕土純隂之蔵也故病一入太隂則邪從隂
化者多從陽化者少從隂化者如論中腹滿吐食
自利不渴手足自温時腹自痛宜服理中四逆輩
者是也從陽化者如論中發汗後不解腹滿痛者
急下之宜大承氣湯腹滿大實痛者宜桂枝加大
黃湯主之者是也蓋脾與胃同處腹中故腹滿腹
痛兩皆有之然腹滿為太隂主病心下滿為陽明
主病其陽明亦有腹滿者以陽明腹滿與熱同化
故必有潮熱自汗不大便之證而不似太隂與濕
同化有發黃暴煩下利穢腐之證也誠能更於腹
之時痛大實痛腹滿痛處詳審虚實斟酌温下則
了無餘義矣故以此括之自知太隂之要法也
太隂之為病腹滿而吐食不下自利益甚時腹自痛若
下之必胸下結鞕
(按)吳人駒曰自利益甚四字當在必胸下結鞕句之
下其說甚是若在吐食不下句之下則是已吐食
不下而自利益甚矣仲景復曰若下之無所謂也
(註)太隂脾經也其衇布胃中絡於嗌寒邪傳於太隂
故腹滿時腹自痛寒邪循衇犯胃故吐食不下此
太隂裏虛邪從寒化之證也當以理中四逆輩温
之若腹滿嗌乾不大便大實痛始為太隂裏實邪
從熱化之證當以桂枝加大黃湯下之矣若以太
隂虚寒之滿痛而誤認為太隂實熱之滿痛而下
之則寒虚相摶必變為蔵結痞鞕及自利益甚矣
此太隂病全篇之提綱後凡稱太隂病者皆指此
證而言也
(集註)程應旄曰陽邪亦有腹滿得吐則滿去而食可下
者今腹滿而吐食不下則滿為寒脹吐為寒格也
陽邪亦有下利腹痛得利則痛隨利減者今下利
而時腹自痛則利為寒利痛為寒痛也曰胸下隂
邪結於胸下之隂分異於陽邪結胸之在胸且按
之而痛也曰結鞕無陽以化氣則為堅隂異於痞
之濡而耎也彼皆陽從上陷而阻留此則隂從下
逆而不歸寒熱大别也
吳人駒曰自利有時而腹自痛非若積蓄而常痛
者若以諸痛為實從而下之其滿益甚必令胸下
皆為結鞕而自利益甚矣
傷寒四五日腹中痛若轉氣下趨少腹者此欲自利也
(註)傷寒四五日邪入太隂之時也腹中痛若不轉氣
下趨者屬陽眀也今腹中痛轉氣下趨少腹者乃
太隂欲作自利之候也此仲景示人不可以諸痛
為實而妄議下之意也
(集註)方有執曰腹中痛轉氣下趨者裏虛不能守而寒
邪下迫也
張璐曰腹痛亦有屬火者其痛必自下而上攻若
痛自上而下趨者定屬寒痛無疑
魏荔彤曰此重在預防下利而非辨寒熱也玩若
字欲字可見其辨寒邪者自有别法
自利不渴者屬太隂以其蔵有寒故也當温之宜服四
逆輩
(註)凡自利而渴者裏有熱屬陽也若自利不渴則為
裏有寒屬隂也今自利不渴知為太隂本蔵有寒
也故當温之四逆輩者指四逆理中附子等湯而
言也
(集註)程知曰言太隂自利為寒宜温者也少隂屬腎水
熱入而耗其水故自利而渴太隂屬脾土寒入而
從其濕則不渴而利故太隂自利當温也
程應旄曰三隂同屬蔵寒少隂厥隂有渴證太隂
獨無渴證者以其寒在中焦總與龍雷之火無涉
少隂中有龍火底寒甚則龍升故自利而渴厥隂
中有雷火故有消渴太陽一照雷雨收聲故發熱
則利止見厥而復利也
魏荔彤曰自利二字乃未經誤下誤汗誤吐而成
者故知其蔵本有寒也
理中丸方
人參白术
甘草(炙)亁薑(各三兩)
右四味𢷬篩蜜和為丸如雞子黃許大以沸湯數
合和一丸研碎温服之日三四夜二服腹中未熱
益至三四丸然不及湯湯法以四物依兩數切用
水八升煑取三升去滓温服一升日三服
加減法
若臍上築者腎氣動也去术加桂枝四兩
吐多者去术加生薑三兩
下多者還用术悸者加茯苓二兩
渴欲得水者加术足前成四兩半
腹中痛者加人參足前成四兩半
寒者加亁薑足前成四兩半
腹滿者去术加附子一枚服湯後如食頃飲熱粥
一升許微自温勿發揭衣被
(集解)程應旄曰陽之動始於温温氣得而糓精運糓氣
升而中氣贍故名曰理中實以爕理之功予中焦
之陽也蓋謂陽虚即中氣失守膻中無發宣之用
六府無灑陳之功猶如釜薪失焰故下至清糓上
失滋味五蔵凌奪諸證所由來也參术炙草所以
守中州亁薑辛以温中必假之以燃釜薪而騰陽
氣是以糓入於隂長氣於陽上輸華蓋下攝州都
五蔵六府皆受氣矣此理中之旨也若水寒互勝
即當脾腎雙温加之以附子則命門益而土母温
矣白术補脾得人參則壅氣故臍下動氣吐多腹
滿皆去术也加桂以伐腎邪加生薑以止嘔也加
附子以消隂也下多者濕勝也還用术燥濕也渴
欲飲水飲渴也加术使飲化津生也心下悸停水
也加茯苓導水也腹中痛倍人參虚痛也寒者加
亁薑寒甚也
傷寒本自寒下醫復吐下之寒格更逆吐下若食入口
即吐亁薑黃連黃芩人參湯主之
(按)經論中並無寒下之病亦無寒下之文玩本條下
文寒格更逆吐下可知寒下之下字當是格字文
義始相屬註家皆釋胃寒下利不但文義不屬且
與芩連之藥不合
(註)經曰格則吐逆格者吐逆之病名也朝食暮吐脾
寒格也食入即吐胃熱格也本自寒格謂其人本
自有朝食暮吐寒格之病也今病傷寒醫見可吐
可下之證遂執成法復行吐下是寒格更逆於吐
下也當以理中湯温其太隂加丁香降其寒逆可
也若食入口即吐則非寒格乃熱格也當用亁薑
人參安胃黃連黃芩降胃火也
亁薑黃連黃芩人參湯方
亁薑黃連
黃芩人參(各三兩)
右四味以水六升煑取二升去滓分温再服
傷寒醫下之續得下利清糓不止身疼痛者急當救裏
後身疼痛清便自調者急當救表救裏宜四逆湯救表
宜桂枝湯
(註)傷寒醫不分表裏寒熱虚實而誤下之續得下利
清糓不止者寒其裏也雖有通身疼痛之表未除
但下利清糓不止裏寒已盛法當急救其裏俟便
利自調仍身疼痛不止再救其表可也救裏宜四
逆湯温中勝寒救表宜桂枝湯調榮和衞也
(集註)王三陽曰此證當照顧協熱利須審其利之色何
如與勢之緩急不可輕投四逆桂枝也
喻昌曰攻裏必須先表後裏始無倒行逆施之患
惟在裏之隂寒極盛不得不急救其裏俟裏證稍
定仍救其表蓋謂救裏後再行救表也
下利清糓不可攻表汗出必脹滿
(註)此詳上條不先救裏而發其表以眀太隂少隂同
病之證也下利清糓太隂寒邪已傳少隂即有身
痛不可攻表若誤攻其表即使汗出太陽表解而
太隂寒凝必脹滿矣
下利腹脹滿身體疼痛者先温其裏乃攻其表温裏宜
四逆湯攻表宜桂枝湯
(註)此承上條互發其證以眀先裏後表之治也下利
腹脹滿者裏寒邪也身體疼痛者表寒邪也凡表
裏寒邪之證同見總以温裏為急故當先温其裏
後攻其表温裏宜四逆湯攻表宜桂枝湯
(集註)方有執曰裏虚表實惟其虚也故必先之惟其實
也故可後焉
發汗後腹脹滿者厚朴生薑半夏甘草人參湯主之
(註)發汗後表已解而腹滿者太隂裏虚之脹滿也故
以厚朴生薑甘草半夏人參湯主之消脹散滿補
中降逆也
(集註)成無己曰吐後脹滿與下後脹滿皆為實者言邪
氣乘虚入裏而為實也發汗後則外已解腹脹滿
知非裏實由太隂不足脾氣不通故壅而為滿也
與此湯和脾胃而降逆氣宜矣
汪琥曰此條乃汗後氣虚腹脹滿其人雖作脹滿
而内無實形所以用人參炙甘草等甘温補藥無
疑也
張錫駒曰此言發汗而傷其脾氣也脾主腹故腹
滿為太隂主病發汗後而腹脹滿則知其人脾氣
素虛今脾氣愈虛則不能轉輸濁氣不降清氣不
升而脹滿作矣
厚朴生薑半夏甘草人參湯方
厚朴(半觔炙去皮)生薑(半觔切)
半夏(半升洗)甘草(二兩炙)
人參(一兩)
右五味以水一斗煑取三升去滓温服一升日三
服
發汗不解腹滿痛者急下之宜大承氣湯腹滿不減減
不足言當下之宜大承氣湯
(註)此詳申上條互發其義以别其治也發汗後表已
解腹滿不痛者乃腹滿時減減復如故之虚滿也
當温之厚朴生薑半夏甘草人參湯證也今發汗
後表不解腹滿大痛者乃腹滿不減減不足言之
實滿也當下之宜大承氣湯蓋以裏急先攻裏後
和表也
(集註)喻昌曰減不足言四字形容腹滿如繪見滿至十
分即減去一二分不足殺其勢也此所以縱有外
邪未解而當下無疑耳
程應旄曰下之而腹滿如故即減去一二分算不
得減下之不妨再下必當以減盡為度也
劉宏璧曰太隂無可下之法也設在經則各經已
無可下之理在蔵則太隂尤無受下之處桂枝加
大黃湯安能無疑乎不知脾與胃相表裏也太陽
誤下太隂受邪適胃有宿食則脾因胃之實而實
亦即因太陽之邪而痛矣既大滿大痛已成胃實
又非此湯之所能治故宜大承氣湯也
太隂病衇浮者可發汗宜桂枝湯
(註)太隂經病衇當浮緩太隂蔵病衇當沉緩今邪至
太隂衇浮不緩者知太陽表邪猶未全罷也故即
有吐利不食腹滿時痛一二證其衇不沉而浮便
可以桂枝發汗先解其外俟外解已再調其内可
也於此又可知論中身痛腹滿下利急先救裏者
衇必不浮矣
(集註)王肯堂曰病在太陽衇浮無汗宜麻黃湯此衇浮
當亦無汗而不言者謂隂不得有汗不必言也不
用麻黃湯而用桂枝湯蓋以三隂兼表病者俱不
當大發汗也須識無汗亦有用桂枝者
程知曰此言太隂宜散者也太隂病謂有腹痛下
利證也太陽衇尺寸俱浮今衇浮則邪還於表可
知矣故宜用桂枝解散不用麻黃者隂病不得大
發其汗也桂枝湯有和裏之意焉
程應旄曰此太隂中之太陽也雖有裏病仍從太
陽表治方不引邪入蔵
本太陽病醫反下之因而腹滿時痛者屬太隂也桂枝
加芍藥湯主之大實痛者桂枝加大黃湯主之
(註)本太陽中風病醫不以桂枝湯發之而反下之因
而邪陷入裏餘無他證惟腹滿時痛者此屬太隂
裏虚痛也故宜桂枝加芍藥湯以外解太陽之表
而内調太隂之裏虚也若大滿實痛則屬太隂熱
化胃實痛也故宜桂枝加大黃湯以外解太陽之
表而内攻太隂之裏實也
(集註)趙嗣真曰太隂腹滿證有三有次第傳經之邪有
直入中寒之邪有下後内陷之邪不可不辨
喻昌曰太陽病之誤下其變皆在胸脇以上此之
誤下而腹滿時痛無胸脇等證則其邪已入隂位
所以屬在太隂也仍用桂枝解肌之法以升發太
陽之邪倍芍藥者以調太隂之氣本方不增一藥
斯為神耳大實大滿宜從急下然陽分之邪初陷
太隂未可峻攻但於桂枝湯中少加大黃七表三
裏以分殺其邪與大柴胡湯同其義也
程應旄曰誤下太陽而成腹滿時痛太隂之證見
矣然表邪内陷留滯於太隂非蔵寒病也仍用桂
枝湯升發陽邪但倍芍藥以調和之倘大實而痛
於證似可急下然隂實而非陽實仍從桂枝例升
發陽邪但加大黃以破結滯之物使表裏兩邪各
有去路則寒隨實去不温而自温矣然此二證雖
屬之太隂實從太陽傳來則衇必尚浮可知
桂枝加芍藥湯方
於桂枝湯方内更加芍藥三兩隨前共六兩餘依桂
枝湯法
桂枝加大黃湯方
桂枝(三兩)大黃(二兩)
芍藥(六兩)甘草(二兩炙)
生薑(三兩切)大棗(十二枚擘)
右六味以水七升煑取三升去滓温服一升日三
服
(集解)柯琴曰腹滿為太隂陽明俱有之證然位同而職
異太隂主出太隂病則腐穢氣凝不利故滿而時
痛陽明主内陽明病則腐穢燥結不行故大實而
痛是知大實痛是陽明病而非太隂病矣仲景因
表證未解陽邪已陷入太隂故倍芍藥以益脾調
中而除腹滿之時痛此用隂和陽法也若表邪未
解而陽邪陷入陽明則加大黃以潤胃通結而除
其大實之痛此雙解表裏法也凡妄下必傷胃之
氣液胃氣虚則陽邪襲隂故轉屬太隂胃液涸則
兩陽相摶故轉屬陽明屬太隂則腹滿時痛而不
實隂道虚也屬陽明則腹滿大實而痛陽道實也
滿而時痛是下利之兆大實而痛是燥屎之徵故
倍加芍藥小變建中之劑少加大黃微示調胃之
方也
太隂為病衇弱其人續自便利設當行大黃芍藥者宜
減之以其人胃氣弱易動故也
(註)太隂為病必腹滿而痛治之之法當以衇消息之
若其人衇弱則其中不實雖不轉氣下趨少腹然
必續自便利設當行大黃芍藥者宜減之以胃氣
弱難堪峻攻其便易動故也由此推之可知大便
鞕者不論在隂在陽凡衇弱皆不可輕下也
(集註)程知曰此言太隂衇弱恐續自利雖有腹痛不宜
用攻與建中湯相發明也
喻昌曰此叚叮嚀與陽明篇中互相發明陽明曰
不轉失氣曰先鞕後溏曰未定成鞕皆是恐傷太
隂脾氣此太隂證而衇弱恐續自利雖有腹痛減
用大黃芍藥又是恐傷陽明胃氣也
汪琥曰或問大黃能傷胃氣故宜減芍藥能調脾
隂何以亦減之答曰衇弱則氣餒不充仲景以温
甘之藥能生氣芍藥之味酸寒雖不若大黃之峻
要非氣弱者所宜多用故亦減之
傷寒衇浮而緩手足自温者繫在太隂太隂當發身黃
若小便自利者不能發黃至七八日雖暴煩下利日十
餘行必自止以脾家實腐穢當去故也
(註)傷寒衇浮而緩手足熱者為繫在太陽今手足温
故知繫在太隂也太隂屬濕濕與熱瘀當發身黃
小便自利者則濕不畜熱不瘀故不能發黃也若
至七八日大便鞕則為轉屬陽明今既不鞕雖暴
煩下利日十餘行必當自止何也以衇浮緩手足
温知太隂脾家素實邪不自容腐穢當去故也
(集註)程知曰言自利之證衇浮緩手足温則為脾實也
太隂衇本緩故浮緩雖類太陽中風而手足自温
則不似太陽之發熱更不似少隂厥隂之厥逆所
以為繋在太隂也太隂濕熱相蒸勢必發黃然小
便利則濕下泄而不發黃矣此雖暴煩頻利有似
少隂之證然其利當自止所以然者以衇浮緩手
足温知其人脾氣實而非虚寒之比其濕熱所積
之腐穢自當逐之而下也若不辨晰而以四逆法
治之則誤矣
程應旄曰太隂得浮緩手足温之衇證則胃陽用
事自無蔵寒之痛隂鬱或有之小便不利必發黃
雖發黃不為隂黃若小便自利者不能發黃隂欲
鬱而陽必驅至七八日雖暴煩下利日十餘行必
自止所以然者衇不沉且弱而浮緩手足不凉而
自温隂得陽以周護則不寒不寒則不虛是為脾
家實也經曰陽道實隂道虚隂行陽道豈肯容邪
久住此則腐穢當去故耳
汪琥曰下利煩燥者死此為先利而後煩是正氣
脫而邪氣擾也兹則先煩後利是脾家之正氣實
故不受邪而與之争因暴發煩熱也
太隂中風四肢煩痛陽微隂濇而長者為欲愈
(註)太隂中風者謂此太隂病是從太陽中風傳來者
故有四肢煩疼之證也隂陽以浮沉言夫以浮微
沉濇之太隂衇而兼見陽明之長衇則為隂病陽
衇蔵邪傳府故為欲愈也
(集註)程知曰傷寒隂邪也故自利宜用四逆傷風陽邪
也故煩痛見於四肢凡太隂病衇浮者多是太隂
中風
喻昌曰微濇之中更察其衇之長而不短知元氣
未漓其病當自愈也
太隂病欲解時從亥至丑上
(註)邪之解也必於所旺之時亥子丑乃太隂所旺之
時也當此旺時故邪不能勝而自解矣
音切
趨(七句切)揭(音訐)腐(音府)穢(於廢切)
御纂醫宗金鑑卷六
御纂醫宗金鑑卷六
訂正仲景全書傷寒論註
辨太隂病衇證并治全篇
六氣之邪感人雖同人受之而生病各異者何也
蓋以人之形有厚薄氣有盛衰蔵有寒熱所受之
邪每從其人之蔵氣而化故生病各異也是以或
從虛化或從實化或從寒化或從熱化譬諸水火
水盛則火滅火盛則水耗物盛從化理固然也誠
知乎此又何疑乎陽邪傳隂變寒化熱而遂以為
竒耶自後漢迄今千載以來皆謂三隂寒邪不傳
且以傷寒傳經隂邪謂為直中抑知直中乃中寒
之證非傳經之邪耶是皆未曾熟讀仲景之書故
有此誤耳如論中下利腹脹滿身體疼痛者先温
其裏乃攻其表温裏宜四逆湯攻表宜桂枝湯此
三陽陽邪傳入太隂邪從隂化之寒證也如少隂
病下利白通湯主之此太隂寒邪傳少隂之寒證
也如下利清糓裏寒外熱汗出而厥者通衇四逆
湯主之此少隂寒邪傳厥隂之寒證也皆歴歴可
據豈得謂傷寒隂不相傳無陽從隂化之理乎夫
太隂濕土純隂之蔵也故病一入太隂則邪從隂
化者多從陽化者少從隂化者如論中腹滿吐食
自利不渴手足自温時腹自痛宜服理中四逆輩
者是也從陽化者如論中發汗後不解腹滿痛者
急下之宜大承氣湯腹滿大實痛者宜桂枝加大
黃湯主之者是也蓋脾與胃同處腹中故腹滿腹
痛兩皆有之然腹滿為太隂主病心下滿為陽明
主病其陽明亦有腹滿者以陽明腹滿與熱同化
故必有潮熱自汗不大便之證而不似太隂與濕
同化有發黃暴煩下利穢腐之證也誠能更於腹
之時痛大實痛腹滿痛處詳審虚實斟酌温下則
了無餘義矣故以此括之自知太隂之要法也
太隂之為病腹滿而吐食不下自利益甚時腹自痛若
下之必胸下結鞕
(按)吳人駒曰自利益甚四字當在必胸下結鞕句之
下其說甚是若在吐食不下句之下則是已吐食
不下而自利益甚矣仲景復曰若下之無所謂也
(註)太隂脾經也其衇布胃中絡於嗌寒邪傳於太隂
故腹滿時腹自痛寒邪循衇犯胃故吐食不下此
太隂裏虛邪從寒化之證也當以理中四逆輩温
之若腹滿嗌乾不大便大實痛始為太隂裏實邪
從熱化之證當以桂枝加大黃湯下之矣若以太
隂虚寒之滿痛而誤認為太隂實熱之滿痛而下
之則寒虚相摶必變為蔵結痞鞕及自利益甚矣
此太隂病全篇之提綱後凡稱太隂病者皆指此
證而言也
(集註)程應旄曰陽邪亦有腹滿得吐則滿去而食可下
者今腹滿而吐食不下則滿為寒脹吐為寒格也
陽邪亦有下利腹痛得利則痛隨利減者今下利
而時腹自痛則利為寒利痛為寒痛也曰胸下隂
邪結於胸下之隂分異於陽邪結胸之在胸且按
之而痛也曰結鞕無陽以化氣則為堅隂異於痞
之濡而耎也彼皆陽從上陷而阻留此則隂從下
逆而不歸寒熱大别也
吳人駒曰自利有時而腹自痛非若積蓄而常痛
者若以諸痛為實從而下之其滿益甚必令胸下
皆為結鞕而自利益甚矣
傷寒四五日腹中痛若轉氣下趨少腹者此欲自利也
(註)傷寒四五日邪入太隂之時也腹中痛若不轉氣
下趨者屬陽眀也今腹中痛轉氣下趨少腹者乃
太隂欲作自利之候也此仲景示人不可以諸痛
為實而妄議下之意也
(集註)方有執曰腹中痛轉氣下趨者裏虛不能守而寒
邪下迫也
張璐曰腹痛亦有屬火者其痛必自下而上攻若
痛自上而下趨者定屬寒痛無疑
魏荔彤曰此重在預防下利而非辨寒熱也玩若
字欲字可見其辨寒邪者自有别法
自利不渴者屬太隂以其蔵有寒故也當温之宜服四
逆輩
(註)凡自利而渴者裏有熱屬陽也若自利不渴則為
裏有寒屬隂也今自利不渴知為太隂本蔵有寒
也故當温之四逆輩者指四逆理中附子等湯而
言也
(集註)程知曰言太隂自利為寒宜温者也少隂屬腎水
熱入而耗其水故自利而渴太隂屬脾土寒入而
從其濕則不渴而利故太隂自利當温也
程應旄曰三隂同屬蔵寒少隂厥隂有渴證太隂
獨無渴證者以其寒在中焦總與龍雷之火無涉
少隂中有龍火底寒甚則龍升故自利而渴厥隂
中有雷火故有消渴太陽一照雷雨收聲故發熱
則利止見厥而復利也
魏荔彤曰自利二字乃未經誤下誤汗誤吐而成
者故知其蔵本有寒也
理中丸方
人參白术
甘草(炙)亁薑(各三兩)
右四味𢷬篩蜜和為丸如雞子黃許大以沸湯數
合和一丸研碎温服之日三四夜二服腹中未熱
益至三四丸然不及湯湯法以四物依兩數切用
水八升煑取三升去滓温服一升日三服
加減法
若臍上築者腎氣動也去术加桂枝四兩
吐多者去术加生薑三兩
下多者還用术悸者加茯苓二兩
渴欲得水者加术足前成四兩半
腹中痛者加人參足前成四兩半
寒者加亁薑足前成四兩半
腹滿者去术加附子一枚服湯後如食頃飲熱粥
一升許微自温勿發揭衣被
(集解)程應旄曰陽之動始於温温氣得而糓精運糓氣
升而中氣贍故名曰理中實以爕理之功予中焦
之陽也蓋謂陽虚即中氣失守膻中無發宣之用
六府無灑陳之功猶如釜薪失焰故下至清糓上
失滋味五蔵凌奪諸證所由來也參术炙草所以
守中州亁薑辛以温中必假之以燃釜薪而騰陽
氣是以糓入於隂長氣於陽上輸華蓋下攝州都
五蔵六府皆受氣矣此理中之旨也若水寒互勝
即當脾腎雙温加之以附子則命門益而土母温
矣白术補脾得人參則壅氣故臍下動氣吐多腹
滿皆去术也加桂以伐腎邪加生薑以止嘔也加
附子以消隂也下多者濕勝也還用术燥濕也渴
欲飲水飲渴也加术使飲化津生也心下悸停水
也加茯苓導水也腹中痛倍人參虚痛也寒者加
亁薑寒甚也
傷寒本自寒下醫復吐下之寒格更逆吐下若食入口
即吐亁薑黃連黃芩人參湯主之
(按)經論中並無寒下之病亦無寒下之文玩本條下
文寒格更逆吐下可知寒下之下字當是格字文
義始相屬註家皆釋胃寒下利不但文義不屬且
與芩連之藥不合
(註)經曰格則吐逆格者吐逆之病名也朝食暮吐脾
寒格也食入即吐胃熱格也本自寒格謂其人本
自有朝食暮吐寒格之病也今病傷寒醫見可吐
可下之證遂執成法復行吐下是寒格更逆於吐
下也當以理中湯温其太隂加丁香降其寒逆可
也若食入口即吐則非寒格乃熱格也當用亁薑
人參安胃黃連黃芩降胃火也
亁薑黃連黃芩人參湯方
亁薑黃連
黃芩人參(各三兩)
右四味以水六升煑取二升去滓分温再服
傷寒醫下之續得下利清糓不止身疼痛者急當救裏
後身疼痛清便自調者急當救表救裏宜四逆湯救表
宜桂枝湯
(註)傷寒醫不分表裏寒熱虚實而誤下之續得下利
清糓不止者寒其裏也雖有通身疼痛之表未除
但下利清糓不止裏寒已盛法當急救其裏俟便
利自調仍身疼痛不止再救其表可也救裏宜四
逆湯温中勝寒救表宜桂枝湯調榮和衞也
(集註)王三陽曰此證當照顧協熱利須審其利之色何
如與勢之緩急不可輕投四逆桂枝也
喻昌曰攻裏必須先表後裏始無倒行逆施之患
惟在裏之隂寒極盛不得不急救其裏俟裏證稍
定仍救其表蓋謂救裏後再行救表也
下利清糓不可攻表汗出必脹滿
(註)此詳上條不先救裏而發其表以眀太隂少隂同
病之證也下利清糓太隂寒邪已傳少隂即有身
痛不可攻表若誤攻其表即使汗出太陽表解而
太隂寒凝必脹滿矣
下利腹脹滿身體疼痛者先温其裏乃攻其表温裏宜
四逆湯攻表宜桂枝湯
(註)此承上條互發其證以眀先裏後表之治也下利
腹脹滿者裏寒邪也身體疼痛者表寒邪也凡表
裏寒邪之證同見總以温裏為急故當先温其裏
後攻其表温裏宜四逆湯攻表宜桂枝湯
(集註)方有執曰裏虚表實惟其虚也故必先之惟其實
也故可後焉
發汗後腹脹滿者厚朴生薑半夏甘草人參湯主之
(註)發汗後表已解而腹滿者太隂裏虚之脹滿也故
以厚朴生薑甘草半夏人參湯主之消脹散滿補
中降逆也
(集註)成無己曰吐後脹滿與下後脹滿皆為實者言邪
氣乘虚入裏而為實也發汗後則外已解腹脹滿
知非裏實由太隂不足脾氣不通故壅而為滿也
與此湯和脾胃而降逆氣宜矣
汪琥曰此條乃汗後氣虚腹脹滿其人雖作脹滿
而内無實形所以用人參炙甘草等甘温補藥無
疑也
張錫駒曰此言發汗而傷其脾氣也脾主腹故腹
滿為太隂主病發汗後而腹脹滿則知其人脾氣
素虛今脾氣愈虛則不能轉輸濁氣不降清氣不
升而脹滿作矣
厚朴生薑半夏甘草人參湯方
厚朴(半觔炙去皮)生薑(半觔切)
半夏(半升洗)甘草(二兩炙)
人參(一兩)
右五味以水一斗煑取三升去滓温服一升日三
服
發汗不解腹滿痛者急下之宜大承氣湯腹滿不減減
不足言當下之宜大承氣湯
(註)此詳申上條互發其義以别其治也發汗後表已
解腹滿不痛者乃腹滿時減減復如故之虚滿也
當温之厚朴生薑半夏甘草人參湯證也今發汗
後表不解腹滿大痛者乃腹滿不減減不足言之
實滿也當下之宜大承氣湯蓋以裏急先攻裏後
和表也
(集註)喻昌曰減不足言四字形容腹滿如繪見滿至十
分即減去一二分不足殺其勢也此所以縱有外
邪未解而當下無疑耳
程應旄曰下之而腹滿如故即減去一二分算不
得減下之不妨再下必當以減盡為度也
劉宏璧曰太隂無可下之法也設在經則各經已
無可下之理在蔵則太隂尤無受下之處桂枝加
大黃湯安能無疑乎不知脾與胃相表裏也太陽
誤下太隂受邪適胃有宿食則脾因胃之實而實
亦即因太陽之邪而痛矣既大滿大痛已成胃實
又非此湯之所能治故宜大承氣湯也
太隂病衇浮者可發汗宜桂枝湯
(註)太隂經病衇當浮緩太隂蔵病衇當沉緩今邪至
太隂衇浮不緩者知太陽表邪猶未全罷也故即
有吐利不食腹滿時痛一二證其衇不沉而浮便
可以桂枝發汗先解其外俟外解已再調其内可
也於此又可知論中身痛腹滿下利急先救裏者
衇必不浮矣
(集註)王肯堂曰病在太陽衇浮無汗宜麻黃湯此衇浮
當亦無汗而不言者謂隂不得有汗不必言也不
用麻黃湯而用桂枝湯蓋以三隂兼表病者俱不
當大發汗也須識無汗亦有用桂枝者
程知曰此言太隂宜散者也太隂病謂有腹痛下
利證也太陽衇尺寸俱浮今衇浮則邪還於表可
知矣故宜用桂枝解散不用麻黃者隂病不得大
發其汗也桂枝湯有和裏之意焉
程應旄曰此太隂中之太陽也雖有裏病仍從太
陽表治方不引邪入蔵
本太陽病醫反下之因而腹滿時痛者屬太隂也桂枝
加芍藥湯主之大實痛者桂枝加大黃湯主之
(註)本太陽中風病醫不以桂枝湯發之而反下之因
而邪陷入裏餘無他證惟腹滿時痛者此屬太隂
裏虚痛也故宜桂枝加芍藥湯以外解太陽之表
而内調太隂之裏虚也若大滿實痛則屬太隂熱
化胃實痛也故宜桂枝加大黃湯以外解太陽之
表而内攻太隂之裏實也
(集註)趙嗣真曰太隂腹滿證有三有次第傳經之邪有
直入中寒之邪有下後内陷之邪不可不辨
喻昌曰太陽病之誤下其變皆在胸脇以上此之
誤下而腹滿時痛無胸脇等證則其邪已入隂位
所以屬在太隂也仍用桂枝解肌之法以升發太
陽之邪倍芍藥者以調太隂之氣本方不增一藥
斯為神耳大實大滿宜從急下然陽分之邪初陷
太隂未可峻攻但於桂枝湯中少加大黃七表三
裏以分殺其邪與大柴胡湯同其義也
程應旄曰誤下太陽而成腹滿時痛太隂之證見
矣然表邪内陷留滯於太隂非蔵寒病也仍用桂
枝湯升發陽邪但倍芍藥以調和之倘大實而痛
於證似可急下然隂實而非陽實仍從桂枝例升
發陽邪但加大黃以破結滯之物使表裏兩邪各
有去路則寒隨實去不温而自温矣然此二證雖
屬之太隂實從太陽傳來則衇必尚浮可知
桂枝加芍藥湯方
於桂枝湯方内更加芍藥三兩隨前共六兩餘依桂
枝湯法
桂枝加大黃湯方
桂枝(三兩)大黃(二兩)
芍藥(六兩)甘草(二兩炙)
生薑(三兩切)大棗(十二枚擘)
右六味以水七升煑取三升去滓温服一升日三
服
(集解)柯琴曰腹滿為太隂陽明俱有之證然位同而職
異太隂主出太隂病則腐穢氣凝不利故滿而時
痛陽明主内陽明病則腐穢燥結不行故大實而
痛是知大實痛是陽明病而非太隂病矣仲景因
表證未解陽邪已陷入太隂故倍芍藥以益脾調
中而除腹滿之時痛此用隂和陽法也若表邪未
解而陽邪陷入陽明則加大黃以潤胃通結而除
其大實之痛此雙解表裏法也凡妄下必傷胃之
氣液胃氣虚則陽邪襲隂故轉屬太隂胃液涸則
兩陽相摶故轉屬陽明屬太隂則腹滿時痛而不
實隂道虚也屬陽明則腹滿大實而痛陽道實也
滿而時痛是下利之兆大實而痛是燥屎之徵故
倍加芍藥小變建中之劑少加大黃微示調胃之
方也
太隂為病衇弱其人續自便利設當行大黃芍藥者宜
減之以其人胃氣弱易動故也
(註)太隂為病必腹滿而痛治之之法當以衇消息之
若其人衇弱則其中不實雖不轉氣下趨少腹然
必續自便利設當行大黃芍藥者宜減之以胃氣
弱難堪峻攻其便易動故也由此推之可知大便
鞕者不論在隂在陽凡衇弱皆不可輕下也
(集註)程知曰此言太隂衇弱恐續自利雖有腹痛不宜
用攻與建中湯相發明也
喻昌曰此叚叮嚀與陽明篇中互相發明陽明曰
不轉失氣曰先鞕後溏曰未定成鞕皆是恐傷太
隂脾氣此太隂證而衇弱恐續自利雖有腹痛減
用大黃芍藥又是恐傷陽明胃氣也
汪琥曰或問大黃能傷胃氣故宜減芍藥能調脾
隂何以亦減之答曰衇弱則氣餒不充仲景以温
甘之藥能生氣芍藥之味酸寒雖不若大黃之峻
要非氣弱者所宜多用故亦減之
傷寒衇浮而緩手足自温者繫在太隂太隂當發身黃
若小便自利者不能發黃至七八日雖暴煩下利日十
餘行必自止以脾家實腐穢當去故也
(註)傷寒衇浮而緩手足熱者為繫在太陽今手足温
故知繫在太隂也太隂屬濕濕與熱瘀當發身黃
小便自利者則濕不畜熱不瘀故不能發黃也若
至七八日大便鞕則為轉屬陽明今既不鞕雖暴
煩下利日十餘行必當自止何也以衇浮緩手足
温知太隂脾家素實邪不自容腐穢當去故也
(集註)程知曰言自利之證衇浮緩手足温則為脾實也
太隂衇本緩故浮緩雖類太陽中風而手足自温
則不似太陽之發熱更不似少隂厥隂之厥逆所
以為繋在太隂也太隂濕熱相蒸勢必發黃然小
便利則濕下泄而不發黃矣此雖暴煩頻利有似
少隂之證然其利當自止所以然者以衇浮緩手
足温知其人脾氣實而非虚寒之比其濕熱所積
之腐穢自當逐之而下也若不辨晰而以四逆法
治之則誤矣
程應旄曰太隂得浮緩手足温之衇證則胃陽用
事自無蔵寒之痛隂鬱或有之小便不利必發黃
雖發黃不為隂黃若小便自利者不能發黃隂欲
鬱而陽必驅至七八日雖暴煩下利日十餘行必
自止所以然者衇不沉且弱而浮緩手足不凉而
自温隂得陽以周護則不寒不寒則不虛是為脾
家實也經曰陽道實隂道虚隂行陽道豈肯容邪
久住此則腐穢當去故耳
汪琥曰下利煩燥者死此為先利而後煩是正氣
脫而邪氣擾也兹則先煩後利是脾家之正氣實
故不受邪而與之争因暴發煩熱也
太隂中風四肢煩痛陽微隂濇而長者為欲愈
(註)太隂中風者謂此太隂病是從太陽中風傳來者
故有四肢煩疼之證也隂陽以浮沉言夫以浮微
沉濇之太隂衇而兼見陽明之長衇則為隂病陽
衇蔵邪傳府故為欲愈也
(集註)程知曰傷寒隂邪也故自利宜用四逆傷風陽邪
也故煩痛見於四肢凡太隂病衇浮者多是太隂
中風
喻昌曰微濇之中更察其衇之長而不短知元氣
未漓其病當自愈也
太隂病欲解時從亥至丑上
(註)邪之解也必於所旺之時亥子丑乃太隂所旺之
時也當此旺時故邪不能勝而自解矣
音切
趨(七句切)揭(音訐)腐(音府)穢(於廢切)
御纂醫宗金鑑卷六
