欽定四庫全書
御纂朱子全書卷四十九
理氣一
總論
天下未有無理之氣亦未有無氣之理
有是理後生是氣自一隂一陽之謂道推来此性自有
仁義
先有箇天理了却有氣氣積為質而性具焉
問先有理抑先有氣曰理未嘗離乎氣然理形而上者
氣形而下者自形而上下言豈無先後理無形氣便
粗有渣滓
理氣本無先後之可言然必欲推其所從来則須說先
有是理然理又非别為一物即存乎是氣之中無是
氣則是理亦無掛搭處氣則為金木水火理則為仁
義禮智
問理與氣曰伊川說得好曰理一分殊合天地萬物而
言只是一箇理及在人則又各自有一箇理
有是理便有是氣但理是本而今且從理上說氣如云
太極動而生陽動極而靜静而生隂不成動已前便
無靜程子曰動静無端盖此亦是且自那動處說起
若論著動以前又有静靜以前又有動如云一隂一
陽之謂道繼之者善也這繼字便是動之端若只一
開一闔而無繼便是闔殺了又問繼是動静之間否
曰是静之終動之始也且如四時到得冬月萬物都
歸窠了若不生来年便都息了盖是貞復生元無窮
如此
問有是理而後有是氣未有人時此理何在曰也只在
這裏如一海水或取得一杓或取得一擔或取得一
椀都是這海水但是他為主我為客他較長久我得之
不久耳
問理在氣中發見處如何曰如隂陽五行錯綜不失條
緒便是理若氣不結聚時理亦無所附著
問先有理後有氣之說曰不消如此說而今知得他合
下是先有理後有氣耶後有理先有氣耶皆不可得
而推究然以意度之則疑此氣是依傍這理行及此
氣之聚則理亦在焉盖氣則能凝結造作理却無情
意無計度無造作只此氣凝聚處理便在其中且如
天地間人物草木禽獸其生也莫不有種定不會無
種了白地生出一箇物事這箇都是氣若理則只是
箇潔淨空闊底世界無形迹他却不會造作氣則能
醞釀凝聚生物也
問有是理便有是氣似不可分先後曰要之也先有理
只不可說是今日有是理眀日却有是氣也須有先
後
問未有天地之先畢竟是先有理如何曰未有天地之
先畢竟也只是理有此理便有此天地若無此理便
亦無天地無人無物都無該載了有理便有氣流行發
育萬物曰發育是理發育之否曰有此理便有此氣流
行發育理無形體曰所謂體者是強名否曰是曰理
無極氣有極否曰論其極將那處做極
或問理在先氣在後曰理與氣本無先後之可言但推
上去時却如理在先氣在後相似
可機問大鈞播物還是一去便休也還有去而復来之
理曰一去便休耳豈有散而復聚之氣
問氣之伸屈曰譬如將水放鍋裏煮水既乾那泉水依
前又来不到得將巳乾之水去做他
問上帝降衷扵民天將降大任扵人天佑民作之君天
生物因其材而篤作善降百祥作不善降百殃天將
降非常之禍扵此世必預出非常之人以擬之凡此
等𩔖是蒼蒼在上者真有主宰如是耶抑天無心只
是推原其理如此曰此三段只一意這箇也只是理
如此氣運從来一盛了又一衰一衰了又一盛只管
恁地循環去無有衰而不盛者
人呼氣時腹却脹吸氣時腹却厭論来呼而腹厭吸而
腹脹乃是今若此者盖呼氣時此一口氣雖出第二
口氣復生故其腹脹及吸氣時其所生之氣又從裏
趕出故其腹却厭老子曰天地之閒其猶橐籥乎動
而不屈虛而愈出橐籥只是今之鞴扇耳
理搭扵氣而行
以氣言則春夏秋冬以德言則元亨利貞在人則為仁
義禮智元亨利貞理也有只四段氣也有只四叚理
便在氣中兩箇不曾相離
問理與數曰有是理便有是氣有是氣便有是數蓋數
乃是分界限處
此身只是箇軀殼内外無非天地隂陽之氣如魚在水
外面水便是肚裏水鱖魚肚裏水與鯉魚肚裏水只
一般
氣聚成形理與氣合便能知覺如火得脂膏便有許多
光燄盖所覺者心之理也能覺者氣之靈也
人之所以為人其理則天地之理其氣則天地之氣理
無迹不可見故扵氣觀之(以上語類二十三條)
天地之間有理有氣理也者形而上之道也生物之本
也氣也者形而下之器也生物之具也是以人物之
生必稟此理然後有性必稟此氣然後有形(荅黃道夫)
所謂理與氣決是二物但在物上看則二物渾淪不可
分開各在一處然不害二物之各為一物也若在理
上看則雖未有物而已有物之理然亦但有其理而
己未嘗實有是物也大凡看此等處湏認得分眀又
兼始終方是不錯(荅劉叔文)
有此理後方有此氣既有此氣然後此理有安頓處大
而天地細而螻蟻其生皆是如此又何慮天地之生
無所付受耶要之理之一字不可以有無論未有天
地之時便已如此了也(答楊志仁)
問天地之間有理有氣理常不移而氣不常定中庸曰
大德必得其名必得其位必得其夀理固當如此然
孔子無位顔子夭死蓬蓽之士固有老死而名不著
者豈非氣使之然耶故君子道其常而不道其非常
然竊疑理先而氣後今理既不足以勝氣則凡福善
禍淫之說不騐常多何以為天地之常經意謂氣雖
不同然亦随世而異堯舜禹以聖人在上天下平治
以和召和則氣亦醇正而随扵理如春秋戰國之時
刑殺惨酷則氣亦随之而變而理反不能勝此處亦
當關扵人事否曰此扵前叚論性命處已言之矣雖
是所感不同亦是元氣薄耳(荅鄭子上)
有是理即有是氣氣則無不兩者故易曰太極生兩儀
而老子乃謂道先生一而後一乃生二則其察理亦
不精矣(荅程可久)
論萬物之一原則理同而氣異觀萬物之異體則氣猶
相近而理絶不同也氣之異者粹駁之不齊理之異
者偏全之或異幸更詳之自當無可疑也(荅黃商伯)
氣之所聚理即在焉然理終為主此即所謂妙合也(荅王)
(子合)
所疑理氣之偏若論本原即有理然後有氣故理不可
以偏全論若論稟賦則有是氣而後理随以具故有
是氣則有是理無是氣則無是理是氣多則是理多
是氣少即是理少又豈不可以偏全論耶(荅趙致道)
理固不可以偏正通塞言然氣稟既殊則氣之偏者便
只得理之偏氣之塞者便自與理相隔是理之在人
亦不能無偏塞也横渠論受光有大小昏眀而照納
不二其說甚備(荅杜仁仲)
所論氣稟有偏而理之統體未嘗有異得之眀道又謂
不可以濁者不為水亦是此意也(荅杜仁仲)
盖理則純粹至善即氣則雜糅不齊内君子外小人凢
所以抑隂而扶陽者乃順乎理以裁成輔相而濟夫
氣數之不及者也又何病乎(荅或人)
性只是理不可以聚𣪚言所謂精神魂魄有知有覺者
皆氣之所為也故聚則有𣪚則無若理則初不為聚
𣪚而有無也但有是理則有是氣苟氣聚乎此則其
理亦命乎此耳(荅廖子晦)
理有動静故氣有動静若理無動静則氣何自而有動
靜乎且以目前論之仁便是動義便是静此又何關
於氣乎(荅鄭子上以上文集十三條)
太極
太極只是一箇理字
問太極不是未有天地之先有箇渾成之物是天地萬
物之理總名否曰太極只是天地萬物之理在天地
言則天地中有太極在萬物言則萬物中各有太極
未有天地之先畢竟是先有此理動而生陽亦只是
理靜而生隂亦只是理
萬物四時五行只是從那太極中来太極只是一箇氣
迤邐分做兩箇氣裏面動底是陽靜底是隂又分做
五氣又𣪚為萬物
問太極解何以先動而後静先用而後體先感而後寂
曰在隂陽言則用在陽而體在隂然動静無端隂陽
無始不可分先後今只就起處言之畢竟動前又是
静用前又是體感前又是寂陽前又是隂而寂前又
是感静前又是動將何者為先後不可只道今日動
便為始而昨日靜更不說也如鼻息言呼吸則辭順
不可道吸呼畢竟呼前又是吸吸前又是呼
太極非是别為一物即隂陽而在隂陽即五行而在五
行即萬物而在萬物只是一箇理而已因其極至故
名曰太極
若無太極便不翻了天地
太極理也動靜氣也氣行則理亦行二者常相依而未
嘗相離也當初元無一物只有此理有此理便會動
而生陽靜而生隂靜極復動動極復靜循環流轉其
實理無窮氣亦與之無窮自有天地便是這物事在
這裏流轉一日有一日之運一月有一月之運一歲
有一歲之運只是這箇物事滚將去
太極未動之前便是隂隂靜之中自有陽之根陽動之
中又有隂之根動之所以必靜者根乎隂故也靜之
所以必動者根乎陽故也
太極之有動靜是天命之流行也或疑静處如何流行
曰惟是一動一静所以流行如秋冬之時謂之不流
行可乎若謂不能流行何以謂之静而生隂也觀生
之一字可見
自太極至萬物化生只是一箇道理包括非是先有此
而後有彼但統是一箇大原由體而逹用從微而至
著
問一理之實而萬物分之以為體故萬物各具一太極
如此說則太極有分裂乎曰本只是一太極而萬物
各有稟受又自各全具一太極爾如月在天只一而
已及𣪚在江湖則随處而見不可謂月分也
太極分開只是兩箇隂陽括盡了天下物事
原極之所以得名盖取樞極之義聖人謂之太極者所
以指夫天地萬物之根也周子因之而又謂之無極
者所以大無聲無臭之妙也
太極無方所無形體無地位可頓放若以未發時言之
未發却只是靜動靜隂陽皆只是形而下者然動亦
太極之動靜亦太極之靜但動靜非太極耳故周子
只以無極言之未發固不可謂之太極然中含喜怒
哀樂喜樂属陽怒哀属隂四者初未著而其理已具
若對已發言之容或可謂之太極然終是難說此皆
只說得箇髣髴形容當自體認
動不是太極但動者太極之用耳靜不是太極但靜者
太極之體耳
或問太極曰太極只是箇極好至善底道理人人有一
太極物物有一太極周子所謂太極是天地人物萬
善至好底表德
才說太極便帶著隂陽才說性便帶著氣不帶著隂陽
與氣太極與性那裏收附然要得分眀又不可不拆
開說
問先生說太極有是性則有隂陽五行此說性是如何
曰想是某舊說近思量又不然此性字為稟扵天者
言若太極只當說理自是移易不得易言一隂一陽
之謂道繼之者則謂之善至扵成之者方謂之性此
謂天所賦扵人物人物所受扵天者也
某嘗說太極是箇蔵頭底動時属陽未動又属隂了
太極自是涵動静之理却不可以動静分體用盖靜即
太極之體也動即太極之用也譬如扇子只是一箇
扇子動搖便是用放下便是體才放下時便只是這
一箇道理及搖動時亦只是這一箇道理
梁文叔云太極兼動靜而言曰不是兼動靜太極有動
靜喜怒哀樂未發也有箇太極喜怒哀樂已發也有
箇太極只是一箇太極流行扵已發之際斂蔵扵未
發之時
或問太極曰未發便是理已發便是情如動而生陽便
是情
太極者如屋之有極天之有極到這裏更沒去處理之
極至者也陽動隂静非太極動靜只是理有動靜理
不可見因隂陽而後知理撘在隂陽上如人跨馬相
似才生五行便被氣質拘定各為一物亦各有一性
而太極無不在也
問劉子所謂天地之中即周子所謂太極否曰只一般
但名不同中只是恰好處書惟皇上帝降衷扵下民
亦只是恰好處極不是中極之為物只是在中如這
燭臺中央簪處便是極從這裏比到那裏也恰好不
曾加些從那裏比到這裏也恰好不曾減些
太極是箇大底物事四方上下曰宇古往今来曰宙無
一箇物似宇樣大四方去無極上下去無極是多少
大無一箇物似宙樣長遠亘古亘今往来不窮自家
心下須常認得這意思問此是誰語曰此是古人語
象山常要說此語但他說便只是這箇又不用裏面
許多節拍却只守得箇空蕩蕩底公更看横渠西銘
初看有許多節拍却是狭充其量是甚麽樣大
以理言之則不可謂之有以物言之則不可謂之無
或問康節云道為太極又云心為太極道指天地萬物
自然之理而言心指人得是理以為一身之主而言
曰固是但太極只是箇一而無對者
太極是五行隂陽之理皆有不是空底物事若是空時
如釋氏說性相似
極是道理之極至總天地萬物之理便是太極
太極只是極至更無去處了至高至妙至精至神是沒
去處濓溪恐人道太極有形故曰無極而太極是無
之中有箇極至之理
問太極理也理如何動静有形則有動静太極無形恐
不可以動靜言曰理有動静故氣有動靜若理無動
静則氣何自而有動静乎
自見在事物而觀之則隂陽函太極推原其本則太極
生隂陽
問太極便是人心之至理曰事事物物皆有箇極是道
理之極至或曰如君之仁臣之敬便是極曰此是一
事一物之極總天地萬物之理便是太極太極本無
此名只是箇表德
太極如一本生上分為枝榦又分而生花生葉生生不
窮到得成果子裏面又有生生無窮之理生將出去
又是無限箇太極更無停息只是到成果實時又却
略少歇也不是生到這裏自合少止所謂終始萬物
莫盛乎艮艮止是生息之意
只是這一箇物事所以萬物到秋冬時各自收斂閉蔵
忽然一下春来各自發越條暢這只是一氣一箇消
一箇息只如人相似方其默時便是静及其語時便
是動那箇滿山青黃碧綠無非是這太極
所謂太極者不離乎隂陽而為言亦不雜乎隂陽而為
言
問萬物各具一太極此是以理言以氣言曰以理言
無極而太極只是無形而有理周子恐人扵太極之外
更尋太極故以無極言之既謂之無極則不可以有
底道理強搜尋也問太極始扵陽動乎曰隂静是太
極之本然隂静又自陽動而生一静一動便是一箇
闢闔自其闢闔之大者推而上之更無窮極不可以
本始言
問南軒云太極之體至靜如何曰不是又云所謂至静
者貫乎已發未發而言如何曰如此却成一不正當
尖斜太極(以上語類三十九條)
天地之間只有動靜兩端循環不已更無餘事此之謂
易而其動其静則必有所以動静之理是則所謂太
極者也
所謂太極者便只在隂陽裏所謂隂陽者便只在太極
裏今人說是隂陽上别有一箇無形無影裏是太極
非也
性猶太極也心猶隂陽也太極只在隂陽之中非能離
隂陽也然至論太極則太極自是太極隂陽自是隂
陽惟性與心亦然所謂一而二二而一也(以上三條出性理太)
(極圖小註)
此道字即易之太極一乃陽數之竒二乃隂數之偶三
乃竒偶之積其曰二生三者猶所謂二與一為三也
若直以一為太極則不容復言道生一矣(荅程泰之)
動靜無端隂陽無始本不可以先後言然就中閒截斷
言之則亦不害其有先後也觀周子所言太極動而
生陽則其未動之前固已嘗靜矣又言靜極復動則
已靜之後固必有動矣如春夏秋冬元亨利貞固不
能無先後然不冬則何以為春而不貞又何以為元
就此看之又自有先後也(荅王子合)
前書所謂太極不在隂陽之外者正與来教所謂不倚
扵隂陽而生隂陽者合但某以形而上下者其實初
不相雜故曰在隂陽之中吾丈以形而上下者其名
不可相雜故曰不在隂陽之外雖所自而言不同而
初未嘗有異也(荅程可久)
太極之義正謂理之極致耳有是理即有是物無先後
次序之可言故曰易有太極則是太極乃在隂陽之
中而非在隂陽之外也今以大中訓之又以乾坤未
判大衍未分之時論之恐未安也形而上者謂之道
形而下者謂之器今論太極而曰其物謂之神又以
天地未分元氣合而為一者言之亦恐未安也(荅程可久)
太極含動静則可以本體而言也謂太極有動静則可
以流行而言也若謂太極便是動靜則是形而上下
者不可分而易有太極之言亦贅矣(荅楊子直)
太極乃兩儀四象八卦之理不可謂無但未有形象之
可言爾故自此而生一隂一陽乃為兩儀而四象八
卦又是從此生皆有自然次第不由人力安排然自
孔子以来亦無一人見得至邵康節然後明其說極
有條理意趣可玩恐未可忽更詳之(荅林黃中)
未發者太極之靜已發者太極之動(荅呂子約)
銖問極之為言究竟至極不可有加之謂以状此理之
名義則舉天下無以加此之稱也故常在物之中為
物之的物無之則無以為根主而不能以有立故以
為在中之義則可而便訓極為中則不可以有形者
論之則如屋之有脊棟囷廩之有通天柱常在此物
之中央四面八方望之以取正千條萬别本之以有
生禮所謂民極詩所謂四方之極其義一也未知推
說如此是否曰是(荅董叔重以上文集八條)
天地
天地初閒只是隂陽之氣這一箇氣運行磨来磨去磨
得急了便桚許多渣滓裏面無處出便結成箇地在
中央氣之清者便為天為日月為星辰只在外常周
環運轉地便在中央不動不是在下
天運不息晝夜輥轉故地榷在中閒使天有一息之停
則地須陷下惟天運轉之急故凝結得許多渣滓在
中閒地者氣之渣滓也所以道輕清者為天重濁者
為地
問天有形質否曰只是箇旋風下輭上堅道家謂之剛
風人常說天有九重分九處為號非也只是旋有九
耳但下面氣較濁而暗上面至高處則至清至眀耳
天地始初混沌未分時想只有水火二者水之滓脚便
成地今登高而望羣山皆為波浪之状便是水泛如
此只不知因甚麽時凝了初閒極輭後来方凝得硬
問想得如潮水湧起沙相似曰然水之極濁便成地
火之極清便成風霆雷電日星之属
問自開闢以来至今未萬年不知已前如何曰已前亦
須如此一番眀白来又問天地會壊否曰不會壊只
是相將人無道極了便一齊打合混沌一番人物都
盡又重新起又問生第一箇人時如何曰以氣化二
五之精合而成形釋家謂之化生如今物之化生者
甚多如蝨然
方渾淪未判隂陽之氣混合幽暗及其既分中閒放得
開闊光朗而兩儀始立邵康節以十二萬九千六百
年為一元則是十二萬九千六百年之前又是一箇
大闔闢更以上亦復如此直是動靜無端隂陽無始
小者大之影只晝夜便可見五峯所謂一氣大息震
蕩無垠海宇變動山勃川湮人物消盡舊迹大滅是
謂鴻荒之世嘗見高山有螺蚌殼或生石中此石即
舊日之土螺蚌即水中之物下者却變而為高柔者
却變而為剛此事思之至深有可驗者
問天地未判時下面許多都已有否曰只是都有此理
天地生物千萬年古今只不離許多物
地却是有空缺處天却四方上下都周匝無空缺逼塞
滿皆是天地之四向底下却靠著那天天包地其氣
無不通恁地看来渾只是天了氣却從地中迸出又
見地廣處
天包乎地天之氣又行乎地之中故横渠云地對天不
過
問天地之所以高深曰天只是氣非獨是高只今人在
地上便只見如此高要之連地下亦是天又云世閒
無一箇物事大故地恁地大地只是氣之渣滓故厚
而深也
天地但隂陽之一物依舊是隂陽之氣所生也
康節言天依形地附氣所以重複而言不出此意者惟
恐人於天地之外别尋去處故也天地無外所以其
形有涯而其氣無涯也為其氣極緊故能扛得地住
不然則墜矣氣外更須有軀殼甚厚所以固此氣也
若夫地動只是一處動亦不至遠也
古今歴家只是推得箇隂陽消長界分爾如何得似康
節說得那天依地地附天天地自相依附天依形地
附氣底幾句
問天依形地附氣曰恐人道下面有物天行急地閣在
中
天明則日月不眀天無眀夜半黑淬淬地天之正色
天只是一箇大底物須是大著心腸看他始得以天運
言之一日固是轉一匝然又有大轉底時候不可如
此偏滯求也
天轉也非自東而西也非旋環磨轉却是側轉
問康節論六合之外恐無外否曰理無内外六合之形
須有内外日從東畔升西畔沈眀日又從東畔升這
上面許多下面亦許多豈不是六合之内歴家算氣
只算得到日月星辰運行處上去更算不得安得是
無内外
問天地之心亦靈否還只是漠然無為曰天地之心不
可道是不靈但不如人恁地思慮伊川曰天地無心
而成化聖人有心而無為
問天地之心天地之理理是道理心是主宰底意否曰
心固是主宰底意然所謂主宰者即是理也不是心
外别有箇理理外别有箇心又問此心字與帝字相
似否曰人字似天字心字似帝字
問天地無心仁便是天地之心若使其有心必有思慮
有營為天地曷嘗有思慮来然其所以四時行百物
生者盖以其合當如此便如此不待思維此所以為
天地之道曰如此則易所謂復其見天地之心正大
而天地之情可見又如何如所說祗說得他無心處
耳若果無心則須牛生出馬桃樹上發李花他又却
自定程子曰以主宰謂之帝以性情謂之乾他這名
義自定心便是他箇主宰處所以謂天地以生物為
心
天地别無勾當只是以生物為心一元之氣運轉流通
略無停閒只是生出許多萬物而已問程子謂天地
無心而成化聖人有心而無為曰這是說天地無心
處且如四時行百物生天地何所容心至扵聖人則
順理而已復何為哉所以眀道云天地之常以其心
普萬物而無心聖人之常以其情順萬事而無情說
得最好問普萬物莫是以心周徧而無私否曰天地
以此心普及萬物人得之遂為人之心物得之遂為
物之心草木禽獸接著遂為草木禽獸之心只是一
箇天地之心爾今須要知得他有心處又要見得他
無心處只恁定說不得
萬物生長是天地無心時枯槁欲生是天地有心時
造化之運如磨上面常轉而不止萬物之生似磨中撒
出有粗有細自是不齊又曰天地之形如人以兩椀
相合貯水扵内以手常常掉開則水在内不出稍住
手則水漏矣
天在四畔地居其中減得一尺地遂有一尺氣但人不
見耳此是未成形者及至浮而上降而下則已成形
者若融結糟粕煨燼即是氣之渣滓要之皆是示人
以理
晝夜運而無息便是隂陽之兩端其四邊散出紛擾者
便是游氣以生人物之萬殊如麪磨相似其四邊只
管層層散出天地之氣運轉無已只管層層生出人
物其中有粗有細如人物有偏有正
帝是理為主
蒼蒼之謂天運轉周流不已便是那箇而今說天有箇
人在那裏批判罪惡固不可說道全無主之者又不
可這裏要人見得
問經傳中天字曰要人自看得分曉也有說蒼蒼者也
有說主宰者也有單訓理時
天以氣而依地之形地以形而附天之氣天包乎地地
特天中之一物爾天以氣而運乎外故地𣙜在中閒
隤然不動使天之運有一息停則地須陷下
季通云地上便是天
天地不恕謂肅殺之類
問天有形質否曰無只是氣旋轉得緊如急風然至上
面極高處轉得愈緊若轉纔慢則地便脫墜矣
道家有高處有萬里剛風之說便是那裏氣清緊低處
則氣濁故緩𣪚想得高山更上去立人不住了那裏
氣又緊故也離騷有九天之說注家妄解云有九天
據某觀之只是九重盖天運行有許多重數裏面重
數較軟至外面則漸硬想到第九重只成硬殼相似
那裏轉得又愈緊矣
生物之初隂陽之精自凝結成兩箇盖是氣化而生如
蝨子自然爆出来既有此兩箇一牝一牡後来却從
種子漸漸生去便是以形化萬物皆然
天地形而下者乾坤形而上者天地乾坤之形殼乾坤
天地之性情
夫乾其靜也專其動也直是以大生焉夫坤其靜也翕
其動也闢是以廣生焉本義云乾一而實故以質言
而曰大坤二而虚故以量言而曰廣學者不曉請問
曰此兩句解得極分曉盖言以形言之則天包地外
地在天中所以說天之質大以理與氣言之則地却
包著天天之氣却盡在地之中地盡承受那天之氣
所以說地之量廣大只是一箇物事一故實從裏面
便實出来流行發生只是一箇物事所以說乾一而
實地雖是堅然却虚所以天之氣流行乎地之中皆
從地裏發出来所以說坤二而虚用之云地形如肺
形質雖硬而中本虚故陽氣升降乎其中無所障礙
雖金石也透過去地便承受得這氣發育萬物曰然
要之天形如一箇鼓鞴天便是那鼓鞴外面皮殼子
中閒包得許多氣開闔消長所以說乾一而實地只
是箇物事中閒盡是這氣升降往来緣中閒虚故容
得這升降来往以其包得地所以說其質之大以其
容得天之氣所以說其量之廣非是說地之形有盡
故以量言也只是說地盡容得天之氣所以說其量
之廣爾
或問伊川說以主宰謂之帝孰為主宰曰自有主宰盖
天是箇至剛至陽之物自然如此運轉不息所以如
此必有為之主宰者這樣處要人自見得非言語所
能盡也因舉莊子孰綱維是孰主張是十數句曰他
也見得這道理
列子曰天積氣日月星宿亦積氣中之有光耀者此言
得之或問天地壊也不壊曰既有形氣如何得不壊
但一箇壊了便有一箇生得来(以上語類三十九條)
問康節天地自相依附之說燔以為此說與周子太極
圖程子動静無端隂陽無始之義一致非歴家所能
窺測曰康節之言大體固如是矣然歴家之說亦須
考之方見其細密處如禮記月令疏及晉天文志皆
不可不讀也(荅李敬子)
問清濁以氣言剛柔美惡以氣之為質言清濁恐属天
剛柔美惡恐属地曰陳了翁云天氣而地質前軰已
有此說矣(荅徐彦章)
天地之閒品物萬形各有所事惟天確然扵上地隤然
扵下一無所為只以生物為事故易曰天地之大德
曰生而程子亦曰天只是以生為道其論復見天地
之心又以動之端言之其理亦已眀矣然所謂以生
為道者亦非謂將生来做道也(荅張欽夫)
康節所著漁樵對問論天地自相依附形有涯而氣無
涯極有條理當時想是如此說故伊川然之(荅呂伯恭以)
(上文集四條)
隂陽五行時令
天地統是一箇大隂陽一年又有一年之隂陽一月又
有一月之隂陽一日一時皆然(以下論隂陽)
隂陽五行之理須常常看得在目前則自然牢固矣
五行相為隂陽又各自為隂陽
得五行之秀者為人只說五行而不言隂陽者盖做這
人須是五行方做得成然隂陽便在五行中所以周
子云五行一隂陽也舍五行無别討隂陽處如甲乙
属木甲便是陽乙便是隂丙丁属火丙便是陽丁便
是隂不須更說隂陽而隂陽在其中矣或曰如言四
時而不言寒暑耳曰然
陽無驟生之理如冬至前半月中氣是小雪陽已生三
十分之一分到得冬至前幾日須已生到二十七八
分到是日方始成一畫不是昨日全無今日一旦便
都復了大抵剝盡處便生莊子云造化密移疇覺之
哉這語自說得好又如列子亦謂運轉無已天地密
移疇覺之哉凡一氣不頓進一形不頓虧亦不覺其
成不覺其虧盖隂陽浸消浸盛人之一身自少至老
亦莫不然
天地閒只有一箇隂陽故程先生云只有一箇感與應
所謂隂與陽無處不是且如前後前便是陽後便是
隂又如左右左便是陽右便是隂又如上下上面一
截便是陽下面一截便是隂問先生易說中謂伏羲
作易驗隂陽消息兩端而已此語最盡曰隂陽雖是
兩箇字然却只是一氣之消息一進一退一消一長
進處便是陽退處便是隂長處便是陽消處便是隂
只是這一氣之消長做出古今天地閒無限事来所
以隂陽做一箇說亦得做兩箇說亦得
又問氣之發散者為陽收斂者為隂否曰也是如此如
鼻氣之出入出者為陽收回者為隂入息如螺螄出
殼了縮入相似是收入那出不盡底若只管出去不
收便死矣問出入息畢竟出去時漸漸消到得出盡
時便死否曰固是如此然那氣又只管生
天地間一隂一陽如環無端便是相勝底道理隂符經
說天地之道浸故隂陽勝浸字最下得妙天地間不
陡頓恁地隂陽勝
大抵言語兩端處皆有隂陽如開物成務開物是陽成
務是隂如致知力行致知是陽力行是隂周子之書
屢發此意推之可見
横渠言游氣紛擾合而成質者生人物之萬殊其隂陽
兩端循環不已者立天地之大義說得似稍支離只
合云隂陽五行循環錯綜升降往来所以生人物之
萬殊立天地之大義
問一故神曰横渠說得極好須當子細看但近思錄所
載與本書不同當時緣伯恭不肯全載故後来不曾
與他添得一故神横渠親注云兩在故不測只是這
一物却周行乎事物之閒如所謂隂陽屈伸往来上
下以至扵行乎什百千萬之中無非這一箇物事所
以謂兩在故不測兩故化注云推行乎一凡天下之
事一不能化惟兩而後能化且如一隂一陽始能化
生萬物雖是兩箇要之亦是推行乎此一爾此說得
極精須當與他子細看
神化兩字雖程子說得亦不甚分眀惟是横渠推出来
推行有漸為化合一不測為神又曰一故神(兩在故不測)
兩故化言兩在者或在隂或在陽在隂時全體都是
隂在陽時全體都是陽化是逐一挨將去底一日復
一日一月復一月節節挨將去便成一年這是化直
卿云一故神猶一動一静互為其根兩故化猶動極
而静静極復動
横渠言隂聚之陽必散之一叚却見得隂陽之情
五行一隂陽也隂陽一太極也太極本無極也此當思
無有隂陽而無太極底時節若以為止是隂陽隂陽
却是形而下者若只專以理言則太極又不曾與隂
陽相離正當沈潛玩索將圖象意思抽開細看又復
合而觀之某解此云非有離乎隂陽也即隂陽而指
其本體不雜乎隂陽而為言也此句自有三節意思
更宜深考通書云靜而無動動而無静物也動而無
動静而無静神也當即此兼看之
問動而生陽靜而生隂注太極者本然之妙動静者所
乘之機太極只是理理不可以動靜言惟動而生陽
靜而生隂理寓扵氣不能無動静所乘之機乘如乘
載之乘其動静者乃乘載在氣上不覺動了靜靜了
又動曰然又問動靜無端隂陽無始那箇動又從上
面静生下上面靜又是上面動生来今姑把這箇說
起曰然
問太極動而生陽是陽先動也今解云必體立而用得
以行如何曰體自先有下言靜而生隂只是說相生
無窮耳
統言隂陽只是兩端而隂中自分隂陽陽中亦有隂陽
乾道成男坤道成女男雖属陽而不可謂其無隂女
雖属隂亦不可謂其無陽人身氣屬陽而氣有隂陽
血屬隂而血有隂陽
問隂陽動靜以大體言則春夏是動属陽秋冬是靜属
隂就一日言之晝陽而動夜隂而静就一時一刻言
之無時而不動静無時而無隂陽曰隂陽無處無之
横看豎看皆可見横看則左陽而右隂豎看則上陽
而下隂仰手則為陽覆手則為隂向眀處為陽背眀
處為隂正蒙云隂陽之氣循環迭至聚𣪚相盪升降
相求絪縕相揉相兼相制欲一之不能盖謂是也
厚之問陽變隂合如何是合曰陽行而隂随之
隂陽有相對而言者如東陽西隂南陽北隂是也有錯
綜而言者如晝夜寒暑一箇横一箇直是也伊川言
易變易也只說得相對底隂陽流轉而已不說錯綜
底隂陽交互之理言易須兼此二意(體在天地後用起天地先對待)
(底是體流行底是用體静而用動以上語類二十條)
隂陽只是一氣隂氣流行即為陽陽氣凝聚即為隂非
直有二物相對也此理甚眀周先生扵太極圖中已
言之矣(荅楊元範)
謂一隂一陽之謂道已涉形器五性為形而下者恐皆
未然隂陽固是形而下者然所以一隂一陽者乃理
也形而上者也五事固是形而下者然五常之性則
理也形而上者也(荅楊子順)
問蔡丈云天根是好人之情状月窟是小人之情状三
十六宮是八卦隂陽之爻某疑人物二字恐未可便
以善惡斷之又言三十六宮都是春即月窟亦為春
也曰陽善隂惡聖賢如此說處極多盖自正理而言
二者固不可相無以對待而言則又各自有所主康
節所詠恐是指生物之源而言則正氣為人偏氣為
物為隂陽之辨季通所論却是推說然意亦通也(荅甘)
(吉甫)
問蔡文言天根為好人之情狀月窟為小人之情状又
云隂陽都將做好說也得以隂為惡陽為善亦得伏
蒙賜教以為陽善隂惡聖賢如此說處極多盖自正
理而言二者固不可相無以對待而言則又各有所
主某疑康節先言天根月窟是合偏正而言後言以
為都是春者是專以正者言之不知是否曰看遺書
中善惡皆天理及惡亦不可不謂之性不可以濁者
不謂之水等語及易傳陽無可盡之理一節即此義
可推矣更以事實考之只如鴟梟蝮蝎惡草毒藥還
可道不是天地隂陽之氣所生否(荅甘吉甫)
盈天地之閒所以為造化者隂陽二氣之終始盛衰而
已陽生扵北長扵東而盛扵南隂始扵南中扵西而
終於北故陽常居左而以生育長養為功其類則為
剛為眀為公為義而凡君子之道属焉隂常居右而
以夷傷慘殺為事其類則為柔為暗為私為利而凡
小人之道属焉聖人作易畫卦繫辭扵其進退消長
之際所以示人者深矣(傅伯拱字序)
隂陽之氣相勝而不能相無其為善惡之象則異乎此
蓋以氣言則動静無端隂陽無始其本固並立而無
先後之序善惡之分也若以善惡之象而言則人之
性本獨有善而無惡其為學亦欲去惡而全善不復
得以不能相無者而為言矣今以隂陽為善惡之象
而又曰不能相無故必曰小人日為不善而善心未
嘗不閒見以為隂不能無陽之證然則曷不曰君子
日為善而惡心亦未嘗不閒見以為陽不能無隂之
證耶盖亦知其無是理矣且又曰克盡巳私純是義
理亦不離乎隂陽之正則善固可以無惡矣所謂不
能相無者又安在耶大凡義理精微之際合𣪚交錯
其變無窮而不相違悖且以隂陽善惡論之則隂陽
之正皆善也其沴皆惡也(周子所謂剛善剛惡柔亦如之者是也)以象
類言則陽善而隂惡以動静言則陽客而隂主此類
甚多要當大其心以觀之不可以一說拘也(荅王子合)
隂陽盈天地之閒其消息闔闢終始萬物觸目之閒有
形無形無非是也而蘇氏以為象立而隂陽隐凡可
見者皆物也非隂陽也失其理矣逹隂陽之本者固
不指生物而謂之隂陽亦不别求隂陽扵物象見聞
之外也(蘇氏易解辨)
一隂一陽往来不息舉道之全體而言莫著扵此者矣
而以為借隂陽以喻道之似則是道與隂陽各為一
物借此而況彼也隂陽之端動靜之機而已動極而
靜靜極而動故隂中有陽陽中有隂未有獨立而孤
居者此一隂一陽所以為道也今曰一隂一陽者隂
陽未交而物未生廓然無一物不可謂之無有者道
之似也然則道果何物乎此皆不知道之所以為道
而欲以虚無寂滅之學揣摸而言之故其說如此(蘇氏)
(易觧辨)
夫謂溫厚之氣盛扵東南嚴凝之氣盛扵西北者禮家
之說也謂陽生於子於卦為復隂生於午扵卦為姤
者歴家之說也謂巽位東南乾位西北者說卦之說
也此三家者各為一說而禮家歴家之言猶可相通
至扵說卦則其卦位自為一說而與彼二者不相謀
矣今来教乃欲合而一之而其閒又有一說之中自
相乖戾者此某所以不能無疑也夫謂東南以一隂
已生而為隂柔之位西北以一陽已生而為陽剛之
位則是陽之盛於春夏者不得為陽隂之盛扵秋冬
者不得為隂而反以其始生之微者為主也謂一隂
生扵東南一陽生扵西北則是隂不生扵正南午位
之遇而滛於東陽不生扵正北子位之復而旅扵西
也謂巽以一隂之生而位乎東南則乾者豈一陽之
生而位扵西北乎況說卦之本文扵巽則但取其潔
齊於乾則但取其戰而已而未嘗有一隂一陽始生
之說也凡此﨑嶇反復終不可通不若直以陽剛為
仁隂柔為義之眀白而簡易也盖如此則發生為仁
肅殺為義三家之說皆無所牾肅殺雖似乎剛然實
天地收斂退蔵之氣自不妨其為隂柔也(荅袁機仲)
論十二卦則陽始扵子而終扵己隂始扵午而終扵亥
論四時之氣則陽始於寅而終扵未隂始扵申而終
扵丑此一說者雖若小差而所争不過二位盖子位
一陽雖生而未出乎地至寅位泰卦則三陽之生方
出地上而溫厚之氣從此始焉已位乾卦六陽雖極
而溫厚之氣未終故午位一隂雖生而未害於陽必
至未位遯卦而後溫厚之氣始盡也其午位隂已生
而嚴凝之氣及申方始亥位六隂雖極而嚴凝之氣
至丑方盡義亦倣此盖地中之氣難見而地上之氣
易識故周人以建子為正雖得天統而孔子之論為
邦乃以夏時為正盖取其隂陽始終之著眀也按圖
以推其說可見(荅袁機仲)
来諭以東南之溫厚為仁西北之嚴凝為義此鄕飲酒
義之言也然本其言雖分仁義而無隂陽柔剛之别
但扵其後復有陽氣發扵東方之說則固以仁為屬
乎陽而義之當属乎隂從可推矣来諭乃不察此而
必欲以仁為柔以義為剛此既失之而又病夫柔之
不可属乎陽剛之不可属乎隂也扵是強以温厚為
柔嚴凝為剛又移北之隂以就南而使主乎仁之柔
移南之陽以就北而使主乎義之剛其於方位氣候
悉反易之而其所以為說者率皆參差乖迕而不可
合又使東北之為陽西南之為隂亦皆得其半而失
其半愚扵圖子已具見其失矣盖嘗論之陽主進而
隂主退陽主息而隂主消進而息者其氣強退而消
者其氣弱此隂陽之所以為柔剛也陽剛溫厚居東
南主春夏而以作長為事隂柔嚴凝居西北主秋冬
而以斂蔵為事作長為生斂蔵為殺此剛柔之所以
為仁義也以此觀之則隂陽剛柔仁義之位豈不曉
然而彼揚子雲之所謂於仁也柔扵義也剛者乃自
其用處之末流言之盖亦所謂陽中之隂隂中之陽
固不妨自為一義但不可以雜乎此而論之爾(荅袁機仲)
(以上文集十一條)
問前日先生荅書云隂陽五行之為性各是一氣所稟
而性則一也兩性字同否曰一般又曰同者理也不
同者氣也又曰他所以道五行之生各一其性節復
問這箇莫是木自是木火自是火而其理則一先生
應而曰且如這箇光也有在硯盖上底也有在墨上
底其光則一也(以下論五行)
氣之精英者為神金木水火土非神所以為金木水火
土者是神在人則為理所以為仁義禮智信者是也
金木水火土雖曰五行各一其性然一物又各具五行
之理不可不知康節却細推出来
天一自是生水地二自是生火生水只是合下便具得
濕底意思木便是生得一箇軟底金便是生出得一箇
硬底五行之說正蒙中說得好又曰木者土之精華也
又曰水火不出於土正蒙一叚說得最好不胡亂下一字
問黃寺丞云金木水火體質属土曰正蒙有一說好只
說金與木之體質属土水與火却不屬土問火附木
而生莫亦屬土否曰火自是箇虚空中物事問只溫
熱之氣便是火否曰然
水火清金木濁土又濁
論隂陽五行曰康節說得法密横渠說得理透邵伯溫
載伊川言曰向惟見周茂叔語及此然不及先生之
有條理也欽夫以爲伊川未必有此語盖伯溫妄載
某則以爲此語恐誠有之
隂以陽為質陽以隂為質水内眀而外暗火内暗而外
眀横渠曰隂陽之精互蔵其宅正此意也
清眀内影濁眀外影清眀金水濁眀火日
陽變隂合初生水火水火氣也流動閃鑠其體尚虚其
成形猶未定次生木金則確然有定形矣水火初是
自生木金則資扵土五金之属皆從土中旋生出来
大抵天地生物先其輕清以及重濁天一生水地二生
火二物在五行中最輕清金木復重扵水火土又重
於金木如論律呂則又重濁為先宮最重濁商次之
角次之徵又次之羽最後(以上語類十一條)
隂陽之為五行有分而言之者如木火陽而金水隂也
有合而言之者如木之甲火之丙土之戊金之庚水
之壬皆陽而乙丁己辛癸皆隂也以此推之健順五
常之理可見(荅黃商伯)
問一曰水二曰火三曰木四曰金五曰土竊謂氣之初
溫而已溫則蒸溽蒸溽則條達條達則堅凝堅凝則
有形質五者雖一有俱有然推其先後之序理或如
此曰向見吴斗南說五事庶徵皆當依此為序其言
亦有理(荅黃商伯)
問二氣五行造化萬物一闔一闢萬變是生所謂五行
之氣即雷風水火之運耶又即二氣之參差𣪚殊者
耶先儒謂物物皆具則人之氣稟有偏重者謂之皆
具可乎或謂雖物皆具而就五行之中有得其多者
有得其少者扵此思之殊茫然未曉曰五行之氣如
溫涼寒暑燥濕剛柔之類盈天地之閒者皆是舉一
物無不具此五者但其閒有多少分數耳(五音五色五味之類)
(皆是也荅呂子約)
問以質而語其生之序則曰水火木金土而水木陽也
火金隂也此豈就圖而指其序耶而水木何以謂之
陽火金何以謂之隂曰天一生水地二生火天三生
木地四生金一三陽也二四隂也(荅林子玉)
問以氣而語其行之序則木火土金水而木火陽也金
水隂也此豈即其運用處而言之耶而木火何以謂
之陽金水何以謂之隂曰此以四時而言春夏為陽
秋冬為隂(荅林子玉以上文集五條)
問學者云古人排十二時是如何諸生思未得先生云
志字從之從心乃是心之所之古旹字從之從日亦
是日之所至盖日至扵午則謂之午時至未則謂之
未時十二時皆如此推古者訓日字實也月字缺也
月則有缺時日常實是如此如天行亦有差月星行
又遲趕他不上惟日鐵定如此又云看北斗可以見
天之行(以下論時令)
數只是算氣之節候大率只是一箇氣隂陽播而為五
行五行中各有隂陽甲乙木丙丁火春属木夏属火
年月日時無有非五行之氣甲乙丙丁又屬隂屬陽
只是二五之氣人之生適遇其氣有得清者有得濁
者貴賤夀夭皆然故有參錯不齊如此
陽變隂合而生水火木金土隂陽氣也生此五行之質
天地生物五行獨先地即是土土便包含許多金木
之類天地之閒何事而非五行五行隂陽七者滾合
便是生物底材料五行順布四時行焉金木水火分
属春夏秋冬土則寄旺四季如春属木而清眀後十
二日即是土寄旺之時每季寄旺十八日共七十二
日唯夏季十八日土氣為最旺故能生秋金也以圖
象考之木生火金生水之類各有小畫相牽連而火
生土土生金獨穿乎土之内餘則從旁而過為可見
矣(以上語類三條)
御纂朱子全書卷四十九
