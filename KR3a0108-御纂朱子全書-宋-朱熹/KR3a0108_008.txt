欽定四庫全書
御纂朱子全書卷八
大學二
自人受之喚做明德自天言之喚做明命今人多鶻鶻
突突一似無這箇明命若常見其在前則凛凛然不
敢放肆見許多道理都在眼前又曰人之明德即天
之明命雖則是形骸間隔然人之所以能視聽言動
非天而何
顧諟天之明命古註云常目在之說得極好非謂有一
物常在目前可見也只是常存此心知得有這道理
光明不昧方其靜坐未接物也此理固湛然清明及
其遇事而應接也此理亦隨處發見只要人常提撕
省察念念不忘存養久之則是理愈明雖欲忘之而
不可得矣孟子曰學問之道無他求其放心而已矣
所謂求放心只常存此心便是存養既久自然信向
決知堯舜之可為聖賢之可學如菽粟之必飽布帛
之必煖自然不為外物所勝若是若存若亡如何會
信如何能必行又曰千書萬書只是教人求放心聖
賢教人其要處皆一苟通得一處則觸處皆通矣
因說天之明命曰這箇物事即是氣便有許多道理在
裏人物之生都是先有這箇物事便是天當初分付
底既有這物事方始具是形以生便有皮包裹在裏
若有這箇無這皮殼亦無所包裹如草木之生亦是
有箇生意了便會生出芽蘖芽蘖出來便有包皮裹
著而今儒者只是理會這箇要得順性命之理佛老
也只是理會這箇物事老氏便要常把住這氣不肯
與他散便會長生久視長生久視也未見得只是做
得到也便未會死佛氏也只是見箇物事便放得下
所以死生禍福都不動只是他去作弄了又曰各正
性命保合太和聖人於乾卦發此兩句最好人之所
以為人物之所以為物都是正箇性命保合得箇和
氣性命便是當初合下分付底保合便是有箇皮殼
包裹在裏如人以刀破其腹此箇物事便散却便死
(以上語類三條)
右傳一章
苟日新一句是為學入頭處而今為學且要理會苟字
苟能日新如此則下面兩句工夫方能接續做去而
今學者只管要日新却不去苟字上面著工夫苟日
新苟者誠也
苟日新新是對舊染之汚而言日日新又日新只是要
常常如此無間斷也新與舊非是去外面討來昨日
之舊乃是今日之新道夫云這正如孟子操存舍亡
說存與亡非是有兩物曰然只是在一念間爾如顧
諟天之明命上下文都說明德這裏却說明命蓋天
之所以與我便是明命我之所得以為性者便是明
德命與德皆以明為言是這箇物本自光明顯然在
裏我却去昏蔽了他須用日新說得來又只是箇存
心所以明道云聖賢千言萬語只是欲人將已放之
心約之使反覆入身來自能尋向上去下學而上達
也
鼓之舞之之謂作如擊鼓然自然使人跳舞踴躍然民
之所以感動者由其本有此理上之人既有以自明
其明德時時提撕警策則下之人觀瞻感發各有以
興起其同然之善心而不能已耳
周雖舊邦其命維新自新新民而至於天命之改易可
謂極矣必如是而後為止於至善也(以上語類四條)
無所不用其極觀上文三引詩書而此以無所二字總
而結之則於自新新民皆欲用其極可知矣自新固
新民之本然天下無一物非吾度内者亦無一事非
吾之所當為者譬如百尋之木根本枝葉生意無不
在焉但知所先後則近道耳豈曰專用其本而直棄
其末哉今曰不求為新民而專求之德化則又賤彼
貴我之私心而無以合内外之道矣(荅江德功)
問大學明明德新民皆欲止於至善而傳之一章結語
止言自明而二章結語乃言無所不用其極曰二章
兼明自新新民之事故通結之下章又自正解止於
至善之意初不相妨也(荅陳與叔以上文集二條)
右傳二章
於緝熙敬止緝熙是工夫敬止是功效收殺處
或言大學以知止為要曰如君便要止於仁臣便要止
於敬子便止於孝父便止於慈若不知得何緣到得
那地位只這便是至善處道夫問至善是無過不及
恰好處否曰只是這夾界上些子如君止於仁若依
違牽制懦而無斷便是過便不是仁臣能陳善閉邪
便是敬若有所畏懼而不敢正君之失便是過便不
是敬
問至善如君之仁臣之敬父之慈子之孝者固如此就
萬物中細論之則其類如何曰只恰好底便是坐如
尸便是坐恰好底立如齊便是立恰好底
傳之三章緊要只是如切如磋如琢如磨如切可謂善
矣又須當磋之方是至善如琢可謂善矣又須當磨
之方是至善一章主意只是說所以止於至善工夫
為下不可諠兮之語拖帶說到道盛德至善民不能
忘又因此語一向引去大槩是反覆嗟咏其味深長
他經引詩或未甚切只大學引得極細密
魏元壽問切磋琢磨之說曰恰似剝了一重又有一重
學者做工夫消磨舊習幾時便去教盡須是只管磨
礲教十分淨潔最怕如今於眼前道理略理會得些
便自以為足更不著力向上去這如何會到至善田
地
問解瑟為嚴密是就心言抑就行言曰是就心言問心
如何是密處曰只是不粗疎恁地縝密
僩武毅之貎能剛強卓立不如此怠惰闒䬃
問僩者武毅之貌恂慄戰懼之貌不知人當戰懼之時
果有武毅之意否曰人而懷戰懼之心則必齋莊嚴
肅又烏可犯
問恂慄何以知為戰懼曰莊子云木處則惴慄恂懼
大率切而不磋亦未到至善處琢而不磨亦未到至善
處瑟兮僩兮則誠敬存於中矣未至於赫兮喧兮威
儀輝光著見於外亦未為至善此四句是此叚緊切
處專是說至善蓋不如此則雖善矣未得為至善也
至於民之不能忘若非十分至善何以使民久而不
能忘古人言語精密有條理如此
問君子賢其賢而親其親曰如孔子仰文武之德是賢
其賢成康以後思其恩而保其基緒便是親其親
或問至善章曰此章前三節是說止字中一節說至善
後面烈文一節又是咏歎此至善之意(以上語類十二條)
君止於仁以體仁足以長人居上不寬等語觀之可見
蓋為人上者無此意思即上下乖暌壅隔而無以相
有矣(荅滕德章文集)
右傳三章
問聽訟吾猶人也必也使無訟乎曰固是以脩身為本
只是公别底言語多走作如云凡人聽訟以曲為直
以直為曲所以人得以盡其無情之辭聖人理無不
明明無不燭所以人不敢如此却是聖人善聽訟所
以人不敢盡其無實之辭正與經意相反聖人正是
說聽訟我也無異於人當使其無訟之可聽方得若
如公言則當云聽訟吾過人遠矣故無情者不敢盡
其辭始得聖人固不會錯斷了事只是他所以無訟
者却不在於善聽訟在於意誠心正自然有以薰炙
漸染大服民志故自無訟之可聽耳如成人有其兄
死而不為衰者聞子臯將至遂為衰子臯何嘗聽訟
自有以感動人處耳
無情者不得盡其辭便是說那無訟之由然惟先有以
服其心志所以能使之不得盡其虚誕之辭
大畏民志者大有以畏服斯民自欺之志(以上語類三條)
右傳四章
問表裏精粗曰須是表裏精粗無不到有一種人只就
皮殼上做工夫却於理之所以然者全無是處又有
一種人思慮向裏去又嫌眼前道理粗於事物上都
不理會此乃談玄說妙之病其流必入於異端
周問大學補亡心之分别取舍無不切曰只是理徹了
見善端的如不及見不善端的如探湯好善便端的
如好好色惡不善便端的如惡惡臭此下須連接誠
意看此未是誠意是醖釀誠意來(案此條所舉是舊本)
李問吾之所知無不切曰某向說得較寬又覺不切今
說較切又少些寬舒意所以又說道表裏精粗無不
盡也自見得切字却約向裏面(案此條所舉是舊本)
問格物章補文處不入敬意何也曰敬已就小學處做
了此處只據本章直說不必雜在這裏壓重了不淨
潔
問所補致知章何不效其文體曰亦曾效而為之竟不
能成劉原父却會效古人為文其集中有數篇論全
似禮記(以上語類五條)
所舉伊川先生格物兩條極親切上蔡意固好然却只
是說見處今且論涵養一節疑古人直自小學中涵
養成就所以大學之道只從格物做起今人從前無
此工夫但見大學以格物為先便欲只以思慮知識
求之更不於操存處用力縱使窺測得十分亦無實
地可據大抵敬字是徹上徹下之意格物致知乃其
間節次進步處耳(荅林擇之)
格物之說程子論之詳矣而其所謂格至也格物而至
於物則物理盡者意句俱到不可移易某之謬說實
本其意然亦非苟同之也蓋自十五六時知讀是書
而不曉格物之義往來於心餘三十年近歲就實用
功處求之而參以他經傳記内外本末反覆證驗乃
知此說之的當恐未易以一朝卒然立說破也夫天
生蒸民有物有則物者形也則者理也形者所謂形
而下者也理者所謂形而上者也人之生也固不能
無是物矣而不明其物之理則無以順性命之正而
處事物之當故必即是物以求之知求其理矣而不
至夫物之極則物之理有未窮而吾之知亦未盡故
必至其極而後已此所謂格物而至於物則物理盡
者也物理皆盡則吾之知識廓然貫通無有蔽礙而
意無不誠心無不正矣此大學本經之意而程子之
說然也其宏綱實用固已洞然無可疑者而微細之
間主賓次第文義訓詁詳密精當亦無一豪之不合
今不深考而必欲訓致知以窮理則於主賓之分有
所未安(知者吾心之知理者事物之理以此知彼自有主賓之辨不當以此字訓彼字也)訓
格物以接物則於究極之功有所未明(人莫不與物接但或徒接)
(而不求其理或粗求而不究其極是以雖與物接而不能知其理之所以然與其所當然也今曰一與物)
(接而理無不窮則亦太輕易矣蓋特出於聞聲悟道見色明心之餘論而非吾之所謂窮理者固未可同)
(年而語也且考之他書格字亦無訓接者)以義理言之則不通以訓詁考
之則不合以功用求之則又無可下手之實地竊意
聖人之言必不如是之差殊疎略以病後世之學者
也(荅江德功以上文集二條)
右傳五章
看誠意章有三節兩必謹其獨一必誠其意十目所視
十手所指言小人閒居為不善其不善形於外者不
可揜如此德潤身心廣體胖言君子謹獨之至其善
之形於外者證驗如此
居甫問誠意章結句云此大學之樞要樞要說誠意是
說致知曰上面關著致知格物下面關著四五項上
須是致知能致其知知之既至方可以誠得意到得
意誠便是過得箇大關方始照管得箇身心若意不
誠便自欺便是小人過得這箇關便是君子又云意
誠便全然在天理上行意未誠以前尚汨在人欲裏
說大學誠意章曰如今人雖欲為善又被一箇不欲為
善之意來妨了雖欲去惡又被一箇尚欲為惡之意
來妨了蓋其知之不切故為善不是他心肯意肯去
惡亦不是他心肯意肯這箇便是自欺便是不誠意
才不誠則心下便有許多忿懥恐懼憂患好樂而心
便不正心既不正則凡有愛惡等事莫不倚於一偏
如此如何要家齊國治天下平惟是知得切則好善
必如好好色惡惡必如惡惡臭是非為人而然蓋胷
中實欲如此而後心滿意愜
問實其心之所發欲其一於理而無所雜曰只為一便
誠二便雜如惡惡臭如好好色一故也小人間居為
不善(止)著其善二故也只要看這些便分曉二者為
是眞底物事却著些假攙放裏便成詐偽如這一盞
茶一味是茶便是眞才有些别底滋味便是有物夾
雜了便是二(按此條所舉是舊本)
器遠問物格知至了如何到誠意又說毋自欺也毋者
禁止之辭曰物既格知既至到這裏方可著手下工
夫不是物格知至了下面許多一齊掃了
所謂誠其意者毋自欺也注云心之所發陽善隂惡則
其好善惡惡皆為自欺而意不誠矣而今說自欺未
說到與人說時方謂之自欺只是自家知得善好要
為善然心中却覺得微有些没緊要底意思便是自
欺便是虛偽不實矣正如金已是真金了只是鍜鍊
得微不熟微有些渣滓去不盡顔色或白或青或黃
便不是十分精金矣顔子有不善未嘗不知便是知
之至知之未嘗復行便是意之實(按此條所舉注亦是舊本)
所謂自欺者非為此人本不欲為善去惡但此意隨發
常有一念在内阻隔住不放教表裏如一便是自欺
但當致知分别善惡了然後致其謹獨之功而力割
去物欲之雜而後意可得其誠也
國秀問大學誠意看來有三樣一則内全無好善惡惡
之實而專事掩覆於外者此不誠之尤也一則雖知
好善惡惡之為是而隱微之際又苟且以自瞞底一
則知有未至隨意應事而自不覺䧟於自欺底曰這
箇不用恁地分只是一路都是自欺但有深淺之不
同耳
次早云夜來國秀說自欺有三樣底後來思之是有這
三樣意思然却不是三路只是一路有淺深之不同
又因論以假託換掩覆字云假託字又似重了掩覆
字又似輕不能得通上下底字又因論誠與不誠不
特見之於外只裏面一念之發便有誠偽之分譬如
一粒粟外面些皮子好裏面那些子不好如某所謂
其好善也隂有不好者以拒於内其惡惡也隂有不
惡者以挽其中盖好惡未形時已有那些子不好不
惡底藏在裏面了
人固有終身為善而自欺者(不特外面有心中欲為善而常有箇不肯底意思便)
(是自欺也)須是要打疊得盡盖意誠而後心可正過得這
一關後方可進
自慊之慊大意與孟子行有不慊相類子細思之亦微
有不同孟子慊訓滿足意多大學訓快意多横渠云
有外之心不足以合天心初看亦只一般然横渠亦
是訓足底意思多大學訓快意多問大學說自慊且
說合做處便做無牽滯於己私且只是快底意少間
方始心下充滿孟子謂行有不慊只說行有不滿足
則便餒耳曰固是夜來說此極子細若不理會得誠
意意思親切也說不到此今看來誠意如惡惡臭如
好好色只是苦切定要如此不如此自不得
誠意章皆在兩箇自字上用功
問毋自欺是誠意自慊是意誠否小人閒居以下是形
容自欺之情狀心廣體胖是形容自慊之意否曰然
後叚各發明前說但此處是箇牢關今能致知知至
而意誠矣驗以日用間誠意十分為善矣有一分不
好底意思潛發以間於其間此意一發便由斜徑以
長這箇却是實前面善意却是虚矣如見孺子入井
救之是好意其間有些要譽底意思以雜之如薦好
人是善意有些要人德之之意隨後生來治惡人是
好意有些狠疾之意隨後來前面好意都成虛了如
姤卦上五爻皆陽下面只一陰生五陽便立不住了
荀子亦言心臥則夢偷則自行使之則謀(見解蔽萹)彼言
偷者便是說那不好底意若曰使之則謀者則在人
使之如何耳謀善謀惡都由人只是那偷底可惡故
須致知要得早辨而豫戒之耳
問誠其意者毋自欺也近改注云自欺者心之所發若
在於善而實則未能不善也若字之義如何曰若字
只是外面做得來一似都善其實中心有些不愛此
便是自欺前日得孫敬甫書他說自慊字似差了其
意以為好善如好好色惡惡如惡惡臭如此了然後
自慊看經文語意不是如此此之謂自慊謂如好好
色惡惡臭只此便是自慊是合下好惡時便是要自
慊了非是做得善了方能自慊也自慊正與自欺相
對不差豪髮所謂誠其意便是要毋自欺非至誠其
意了方能不自欺也所謂不自欺而慊者只是要自
快足我之志願不是要為他人也誠與不誠自慊與
自欺只爭這些子豪髮之間耳又曰自慊則一自欺
則二自慊者外面如此中心也是如此表裏一般自
欺者外面如此做中心其實有些子不願外面且要
人道好只此便是二心誠偽之所由分也(按此條所舉注亦是)
(舊本)
問知至而後意誠則知至之後無所用力意自誠矣傳
猶有謹獨之說何也曰知之不至則不能謹獨亦不
肯謹獨惟知至者見得實是實非灼然如此則必戰
懼以終之此所謂能謹獨也如顔子請事斯語曾子
戰戰兢兢終身而後已彼豈知之不至然必如此方
能意誠盖無放心的聖賢惟聖㒺念作狂一豪少不
謹懼則已墮於意欲之私矣此聖人教人徹上徹下
不出一敬字也
誠意章上云必慎其獨者欲其自慊也下云必慎其獨
者防其自欺也盖上言如惡惡臭如好好色此之謂
自慊故君子必慎其獨者欲其察於隱微之間必吾
所發之意好善必如好好色惡惡必如惡惡臭皆以
實而無不自慊也下言小人閒居為不善而繼以誠
於中形於外故君子必慎其獨者欲其察於隠微之
間必吾所發之意由中及外表裏如一皆以實而無
少自欺也
問自欺與厭然揜其不善而著其善之類有分别否曰
自欺只是於理上虧欠不足便胡亂且欺謾過去如
有得九分義理雜了一分私意九分好善惡惡一分
不好不惡便是自欺到得厭然揜著之時又其甚者
原其所以自欺又是知不至不曾見得道理精至處
所以向來說表裏精粗字如知為人子止於孝這是
表到得知所以必著孝是如何所以為孝當如何這
便是裏見得到這般處方知決定是著孝方可以用
力於孝又方肯決然用力於孝人須是掃去氣禀私
欲使胷次虚靈洞徹
問意誠曰表裏如一便是但所以要得表裏如一却難
今人當獨處時此心非是不誠只是不奈何他今人
在靜處非是此心要馳騖但把捉他不住此已是兩
般意思至如見君子而後厭然詐善時已是第二番
罪過了
此一箇心須每日提撕令常惺覺頃刻放寬便隨物流
轉無復收拾如今大學一書豈在看他言語正欲驗
之於心如何如好好色如惡惡臭試驗之吾心好善
惡惡果能如此乎閒居為不善見君子則掩其不善
而著其善是果有此乎一有不至則勇猛奮躍不已
必有長進處今不知為此則書自書我自我何益之
有
誠於中形於外大學和惡字說此誠只是實字也惡者
却是無了天理本然者但實有其惡而已
凡惡惡之不實為善之不勇外然而中實不然或有所
為而為之或始勤而終怠或九分為善尚有一分苟
且之心皆不實而自欺之患也所謂誠其意者表裏
内外徹底皆如此無纖豪絲髮苟且為人之弊如飢
之必欲食渴之必欲飲皆自以求飽足於己而已非
為他人而食飲也又如一盆水徹底皆清瑩無一豪
砂石之雜如此則其好善也必誠好之惡惡也必誠
惡之而無一豪勉強自欺之雜所以說自慊但自滿
足而已豈有待於外哉是故君子謹其獨非特顯明
之處是如此雖至微至隠人所不知之地亦常謹之
小處如此大處亦如此顯明處如此隠微處亦如此
表裏内外精粗隠顯無不謹之方謂之誠其意孟子
曰人能充無欲害人之心而仁不可勝用也夫無欲
害人之心人皆有之閒時皆知惻隠及到臨事有利
害時此心便不見了且如一堆金寶有人曰先爭得
者與之自家此心便欲爭奪推倒那人定要得了方
休又如人皆知穿窬之不可為雖稍有識者亦不肯
為及至顚冥於富貴而不知恥或無義而受萬鍾之
祿便是到利害時有時而昏所謂誠意者須是隠微
顯明小大表裏都一致方得孟子所謂見孺子入井
時怵惕惻隠非惡其聲而然非為内交要譽而然然
却心中有内交要譽之心却向人說我實是惻隠羞
惡所謂為惡於隠微之中而詐善於顯明之地是所
謂自欺以欺人也然人豈可欺哉人之視已如見其
肺肝然則欺人者適所以自欺而已誠於中形於外
那箇形色氣貎之見於外者自别決不能欺人秪自
欺而已這樣底永無緣做得好人為其無為善之地
也外面一副當雖好然裏面却踏空永不足以為善
永不濟事更莫說誠意正心脩身至於治國平天下
越沒干涉矣
問誠意自欺注今改本恐不如舊注好曰何也曰今注
云心之所發陽善隂惡則其好善惡惡皆為自欺而
意不誠矣恐讀書者不曉又此句或問中已言之却
不如舊注云人莫不知善之當為然知之不切則其
心之所發必有隂在於惡而陽為善以自欺者故欲
誠其意者無他亦曰禁止乎此而已矣此言明白而
易曉曰不然本經正文只說所謂誠其意者毋自欺
也初不曾引致知兼說今若引致知在中間則相牽
不了却非解經之法又况經文誠其意者毋自欺也
這說話極細盖言為善之意稍有不實照管少有不
到處便為自欺未便說到心之所發必有隂在於惡
而陽為善以自欺處若如此則大故無狀有意於惡
非經文之本意也所謂心之所發陽善陰惡乃是見
理不實不知不覺地䧟於自欺非是隂有心於為惡
而詐為善以自欺也如公之言須是鑄私錢假官會
方為自欺大故是無狀小人此豈自欺之謂耶(又曰所謂)
(毋自欺者正當於幾微豪釐處做工夫只幾微之間少有不實便為自欺豈待如此狼當至於陰在為惡)
(而陽為善而後謂之自欺耶此處語意極細不可草草看)此處工夫極細未便說
到那粗處所以前後學者多說差了盖為賺連下文
小人閒居為不善一叚看了所以差也又問今改注
下文云則無待於自欺而意無不誠也據經文方說
毋自欺毋者禁止之辭若說無待於自欺恐語意太
快未易到此曰既能禁止其心之所發皆有善而無
惡實知其理之當然便無待於自欺非勉強禁止而
猶有時而發也若好善惡惡之意有一豪之未實則
其發於外也必不能掩既是打叠得盡實於為善便
無待於自欺矣如人腹痛畢竟是腹中有些冷積須
用藥驅除去這冷積則其痛自止不先除去冷積而
但欲痛之自止豈有此理(按此條所辨皆係舊本)
敬子問所謂誠其意者毋自欺也注云外為善而中實
未能免於不善之雜某意欲改作外為善而中實容
其不善之雜如何盖所謂不善之雜非是不知是知
得了又容著在這裏此之謂自欺曰不是知得了容
著在這裏是不奈他何了不能不自欺公合下認錯
了只管說箇容字不是如此容字又是第二節緣不
奈他何所以容在這裏此一叚文意公不曾識得他
源頭在只要硬去捺他所以錯了(大槩以為有纖豪不善之雜便是自)
(欺)自欺只是自欠了分數恰如淡底金不可不謂之
金只是欠了分數如為善有八分欲為有兩分不為
此便是自欺是自欠了這分數或云如此則自欺却
是自欠曰公且去看(又曰自欺非是要如此是不奈他何底)荀子曰心
臥則夢偷則自行使之則謀某自十六七讀時便曉
得此意盖偷心是不知不覺自走去底不由自家使
底倒要自家去捉他使之則謀這却是好底心由自
家使底李云某每常多是去捉他如在此坐心忽散
亂又用去捉他曰公又說錯了公心粗都看這說話
不出所以說格物致知而後意誠裏面也要知得透
徹外面也要知得透徹便是自無那箇物事譬如果
子爛熟後皮核自脫落離去不用人去咬得了如公
之說這裏面一重不曾透徹在只是認得箇容著硬
遏捺將去不知得源頭工夫在所謂誠其意者毋自
欺也此是聖人言語之最精處如箇尖銳底物事如
公所說只似箇樁頭子都粗了公只是硬要去強捺
如水恁地滾出來却硬要將泥去塞他如何塞得住
又引中庸論誠處而曰一則誠雜則偽只是一箇心
便是誠才有兩箇心便是自欺好善如好好色惡惡
如惡惡臭他徹底只是這一箇心所以謂之自慊若
才有些子閒雜便是兩箇心便是自欺如自家欲為
善後面又有箇人在這裏拗你莫去為善欲惡惡又
似有箇人在這裏拗你莫要惡惡此便是自欺(因引近思)
(錄如有兩人焉欲為善云云一叚正是此意)如人說十句話九句實一句
脱空那九句實底被這一句脱空底都壞了如十分
金徹底好方謂之真金若有三分銀便和那七分底
也壞了又曰佛家看此亦甚精被他分析得項數多
如云有十二因緣只有一心之發便被他推尋得許
多察得來極精微又有所謂流注想他最怕這箇所
以潙山禪師云某參禪幾年了至今不曾斷得這流
注想此即荀子所謂偷則自行之心也(按此條所舉亦是舊本盖)
(舊本經屢改也)
次早又曰昨夜思量敬子之言自是但傷雜耳某之言
却只說得那箇自欺之根自欺却是敬子容字之意
容字却說得是盖知其為不善之雜而又盖庇以為
之此方是自欺謂如人有一石米却只有九斗欠了
一斗此欠者便是自欺之根自家却自盖庇了嚇人
說是一石此便是自欺謂如人為善他心下也自知
有箇不滿處他却不說是他有不滿處却遮盖了硬
說我做得是這便是自欺却將那虚假之善來盖覆
這真實之惡某之說却說高了移了這位次了所以
人難曉大率人難曉處不是道理有錯處時便是語
言有病不是語言有病時便是移了這步位了今若
只恁地說時便與那小人閒居為不善處都說得貼
了
次日又曰夜來說得也未盡夜來歸去又思看來如好
好色如惡惡臭一叚便是連那毋自欺也說言人之
毋自欺時便要如好好色如惡惡臭樣方得若好善
不如好好色惡惡不如惡惡臭此便是自欺毋自欺
者謂如為善若有些子不善而自欺時便當斬根去
之眞箇是如惡惡臭始得如小人閒居為不善底一
叚便是自欺底只是反說閒居為不善便是惡惡不
如惡惡臭見君子而後厭然揜其不善而著其善便
是好善不如好好色若只如此看此一篇文義都貼
實平易坦然無許多屈曲某舊說忒說闊了高了深
了然又自有一樣人如舊說者欲節去之又可惜但
終非本文之意耳
問十目所視十手所指曰此承上文人之視己如見其
肺肝底意不可道是人不知人曉然共見如此
心廣體胖心本是闊大底物事只是因愧怍了便卑狹
便被他隔礙了只見得一邊所以體不能常舒泰
伊川問尹氏讀大學如何對曰只看得心廣體胖一句
甚好又問如何尹氏但長吟心廣體胖一句尹氏必
不會嚇人須是他自見得今人讀書都不識這樣意
思(以上語類二十八條)
欺慊兩事正相抵背此之謂自慊即是言如惡惡臭好
好色便是自慊非謂必如此而後能自慊也所論謹
獨一節亦似太說開了須知即此念慮之間便當審
其自欺自慊之向背以存誠而去偽不必待其作姦
行詐干名蹈利然後謂之自欺也小人閒居以下則
是極言其弊必至於此以為痛切之戒非謂到此方
是差了路頭處也(荅孫敬甫)
毋自欺乃解誠其意之義知未至者固當如此用力然
知之至者亦未可便謂不假此也但知未至者禁之
雖力而或未能止唯知至然後禁之不難而無不能
止耳(荅吳伯豐)
論亦有真知而自欺者此亦未然只此自欺便是知得
不曾透徹此間昨晩有嘗鼠藥而中毒者幾至委頓
只此便是不曾真知砒霜能殺人更何疑耶然又不
是隨衆略知之外别有真知更須别作道理尋求但
只就此略知得處著實體驗須有自然信得及處便
是真知也(荅趙恭父以上文集三條)
右傳六章
問先生近改正心一章方包括得盡舊來說作意或未
誠則有是四者之累却只說從誠意去曰這事連而
却斷斷而復連意有善惡之殊意或不誠則可以為
惡心有得失之異心有不正則為物所動却未必為
惡然未有不能格物致知而能誠意者亦未有不能
誠意而能正心者
問意既誠而有憂患之類何也曰誠意是無惡憂患忿
懥之類却不是惡但有之則是有所動
問心體本正發而為意之私然後有不正今欲正心且
須誠意否未能誠意且須操存否曰豈容有意未誠
之先且放他喜怒憂懼不得其正不要管他直要意
誠後心却自正如此則意終不誠矣所以伊川說未
能誠意且用執持
誠意是真實好善惡惡無夾雜又曰意不誠是私意上
錯了心不正是公道上錯了又曰好樂之類是合有
底只是不可留滯而不消化無留滯則此心便虛
問忿懥恐懼憂患好樂皆不可有否曰四者豈得皆無
但要得其正耳如中庸所謂喜怒哀樂發而中節者
也
看心有所喜怒說曰喜怒哀樂固欲中節然事過後便
須平了謂如事之可喜者固須與之喜然别遇一事
又將此意待之便不得其正盖心無物然後能應物
如一量稱稱物固自得其平若先自添著些物在上
而以之稱物則輕重悉差矣心不可有一物亦猶是
也
四者心之所有但不可使之有所私爾才有所私便不
能化梗在胷中且如忿懥恐懼有當然者若定要他
無直是用死方得但不可先有此心耳今人多是才
忿懥雖有可喜之事亦所不喜才喜雖有當怒之事
亦不復怒便是蹉過事理了便視而不見聽而不聞
食而不知其味了盖這物事才私便不去只管在胷
中推盪終不消釋設使此心如太虛然則應接萬務
各止其所而我無所與則便視而見聽而聞食而真
知其味矣看此一叚只是要人不可先有此心耳
忿懥好樂恐懼憂患這四者皆人之所有不能無然有
不得其正者只是應物之時不可夾帶私心如有一
項事可喜自家正喜驀見一可怒底事來是當怒底
事却以這喜心處之和那怒底事也喜了便是不得
其正可怒事亦然惟誠其意真箇如鑑之空如衡之
平妍媸高下隨物定形而我無與焉這便是正心因
說前在漳州見屬官議一事數日不決却是有所挾
後忽然看破了道這箇事不可如此一向判一二百
字盡皆得這意思此是因事上見這心親切
人心如一箇鏡先未有一箇影像有事物來方始照見
妍醜若先有一箇影像在裏如何照得人心本是湛
然虛明事物之來隨感而應自然見得高下輕重事
過便當依前恁地虛方得若事未來先有一箇忿懥
好樂恐懼憂患之心在這裏及忿懥好樂恐懼憂患
之事到来又以這心相與滚合便失其正事了又只
苦留在這裏如何得正
問喜怒憂懼人心所不能無如忿懥乃戾氣豈可有也
曰忿又重於怒心然此處須看文勢大意但此心先
有忿懥時這下面便不得其正如鏡有人影在裏面
第二人來便照不得如秤子釘盤星上加一錢則稱
一錢物便成兩錢重了心若先有怒時更有當怒底
事物來便成兩分怒了有當喜底事來又減却半分
喜了先有好樂也如此先有憂患也如此若把忿懥
作可疑則下面憂患好樂等皆可疑問八章謂五者
有當然之則如敖惰之心則豈可有也曰此處亦當
看文勢大意敖惰只是一般人所為得人厭棄不起
人敬畏之心若把敖惰作不當有則親愛敬畏等也
不當有
黃丈云舊嘗問視而不見聽而不聞只是說知覺之心
却不及義理之心先生曰才知覺義理便在此才昏
便不見了
心須卓立在八九者之外(謂忿懥之類)而勿䧟於八九者之
中方得其正聖人之心周流應變而不窮只為在内
而外物入不得及其出而應接又不䧟於彼(以上語類十二)
(條)
問宋傑嘗觀傳文論脩身在正其心嘗每閒力自克亦
頗得力而敬子不以為然以謂若論是當須還是喜
怒中節乃可然宋傑今日之所謂得力者仍是隨意
之所便者以致力而實未深察夫不能自已者也曰
正心之功若自知至意誠中來則不須如此安排而
自無不正矣未到此地則亦隨力隨分省察持守可
也不須如此計較且向格物處用功乃為知所先後
耳(荅余國秀文集)
右傳七章
問七章八章頗似一意如何曰忿懥之類心上理會親
愛之類事上理會心上理會者是見於念慮之偏事
上理會者是見於事為之失
正卿問大學傳正心脩身莫有深淺否曰正心是就心
上說脩身是就應事接物上說那事不從心上做出
來如脩身如絜矩都是心做得出但正心是萌芽上
理會若脩身及絜矩等事却是各就地頭上理會
親愛賤惡畏敬哀矜敖惰各自有當然之則只不可偏
如人飢而食只合當食食才過些子便是偏渴而飲
飲才過些子便是偏如愛其人之善若愛之過則不
知其惡便是因其所重而䧟於所偏惡惡亦然下面
說人莫知其子之惡莫知其苗之碩上面許多偏病
不除必至於此
問章句曰人於五者本有當然之則然敖之與惰則氣
習之所為實為惡德至若哀矜之形正良心之苗裔
偏於哀矜不失為仁德之厚又何以為身不脩而不
可以齊其家者乎曰敖惰謂如孔子之不見孺悲孟
子不與王驩言哀矜謂如有一般大姦大惡方欲治
之被他哀鳴懇告却便恕之道夫云這只是言流為
姑息之意曰這便是哀矜之不得其正處
因學者問大學敖惰處而曰某嘗說如有人問易不當
為卜筮書詩不當去小序不當叶韻及大學敖惰處
皆在所不答
問大學釋脩身齊家章不言脩身何也曰好而不知其
惡惡而不知其美是以好為惡以曲為直可謂之脩
身乎(以上語類六條)
敖惰讀者多以為疑嘗欲於或問中補數語以發之而
未暇大抵此自有一等人上不至於可親愛畏敬下
不至於可賤惡哀矜使人視之汎然不入念慮者耳
然如此而猶以恐其有偏為戒則豈真敖忽而忘之
哉(荅潘恭叔)
問燔近於家間區處一二事便覺上下暌隔情意寖薄
欲遂置而不問則諸事不整不知且只於身上自理
會莫屑屑問他如何曰威如之吉反身之謂也(荅李敬子)
(以上文集二條)
右傳八章
孝者所以事君弟者所以事長慈者所以使衆此道理
皆是我家裏做成了天下人看著自能如此不是我
推之於國
心誠求之者求赤子之所欲也於民亦當求其有不能
自達此是推其慈幼之心以使衆也
如保赤子一節只是說慈者所以使衆一句保赤子慈
於家也如保赤子慈於國也保赤子是慈如保赤子
是使衆
李德之問齊家治國平天下三章看來似皆是恕之功
用曰如治國平天下兩章是此意治國章乃責人之
恕平天下章乃愛人之恕齊家一章但說人之偏處
因講禮讓為國曰一家仁一國興仁一家讓一國興讓
自家禮讓有以感之故民亦如此興起自家好爭利
却責民間禮讓如何得他應東坡策制敦教化中一
叚說得也好雖說得粗道理却是如此(敦教化云欲民之知信莫)
(若務實其言欲民之知義莫若務去其貪云云)看道理不要玄妙只是粗處
說得出便是如今官司不會制民之産民自去買田
又取他牙税錢古者羣飲者殺今置官誘民飲酒惟
恐其不來如何得民興於善(以上語類五條)
問傳之九章大率皆躬行之事而未及乎為政八章亦
然曰成教於國則政事之施在其中矣但須以躬行
為本故特詳之本末輕重固自不同也(荅李敬子文集)
右傳九章
問平天下在治其國章曰此三節見上行下效理之必
然又以見人心之所同是以君子有絜矩之道所以
以己之心度人之心使皆得以自盡其興起之善心
若不絜矩則雖躬行於上使彼有是興起之善心而
不可得遂亦徒然也又曰因何恁地上行下效盖人
心之同然所以絜矩之道我要恁地也使彼有是心
者亦得恁地全章大意只反覆說絜矩如專利於上
急征横斂民不得以自養我這裏雖能興起其善心
濟甚事若此類皆是不能絜矩
才卿問上老老而民興孝恐便是連那老衆人之老說
曰不然此老老長長恤孤方是就自家身上切近處
說所謂家齊也民興孝興弟不倍此方是就民之感
發興起處說治國而國治之事也緣為上行下效捷
於影響可以見人心之所同者如此是以君子必有
絜矩之道也此一句方是引起絜矩事下面方觧說
絜矩而結之云此之謂絜矩之道盖人心感發之同
如此所以君子須用推絜矩之心以平天下此幾多
分曉若如才卿說則此便是絜矩何用下面更絮說
許多才卿不合誤曉老老長長為絜矩所以差也所
謂文王之民無凍餒之老者此皆是絜矩以後事如
何將作老老說得
所謂絜矩者矩者心也我心之所欲即他人之所欲也
我欲孝弟而慈必欲他人皆如我之孝弟而慈不使
一夫之不獲者無一夫不得此理也只我能如此而
他人不能如此則是不平矣
問絜矩一條此是上下四方度量而知民之好惡否曰
知在前面這處是推老老而民興孝長長而民興弟
恤孤而民不倍這處便已知民之好惡與己之好惡
相似是以君子有絜矩之道便推將去緊要在毋以
字上又曰興謂興起其善心遂謂成遂其事又曰為
國絜矩之大者又在於財用所以後面只管說財如
今茶鹽之禁乃是人生日用之常却反禁之這箇都
是不能絜矩
平天下謂均平也所惡於上毋以使下所惡於下毋以
事上此與中庸所謂所求乎臣以事君未能者同意
但中庸是言其所好者此言其所惡者也問前後左
右何指曰譬如交代官相似前官之待我者既不善
吾毋以前官所以待我者待後官也左右如東鄰西
鄰以鄰國為壑是所惡於左而以交於右也俗語所
謂將心比心如此則各得其平矣問章句中所謂絜
矩之道是使之各得盡其心而無不平也如何曰此
是推本上老老而民興孝上長長而民興弟上恤孤
而民不倍須是留他地位使人各得自盡其孝弟不
倍之心如八十者其家不從政廢疾非人不養者一
子不從政是使其各得自盡也又如生聚蕃息無令
父子兄弟離散之類(以上語類五條)
興孝興弟不倍上行下效之意上章已言之矣(治國)此章
再舉之者(平天下)乃欲引起下文君子必須絜矩然後
可以平天下之意不然則雖民化其上以興於善而
天下終不免於不平也故此一章首尾皆以絜矩之
意推之而未嘗復言躬行化下之說然則治國平天
下雖無二道然其設施之際不可謂無異術也(荅王子合)
老老長長恤孤正是治國之事皆人君躬行以化其下
者至於有夫三者之效則國治矣故欲平天下者必
須先有此箇本領效驗然後有以為地而致其絜矩
之功所謂平天下在治其國者也文勢甚明無可疑
者其不能絜矩之病章句或問三處說極分明如來
諭所謂奪其財力使不得養其父母者亦無疑矣(荅陳)
(膚仲)
問絜矩之道推己度物而求所以處之之方故於上下
左右前後之際皆不以己之所不欲者施諸彼而已
矣然皆以敬老事長恤孤之三者推之以見民心之
同然故下文極言好惡不可以異乎人而財利不可
以擅乎己苟為不然皆取惡之道也是則一章之意
無非發明恕之一字上章既言所藏乎身不恕則不
能喻諸人矣於此復推廣之以極其所不通之意恕
之為用其大如此求其指歸則不過孝弟慈三者行
乎一家推而至於治國平天下同一幾而已孝弟慈
非恕也自身而家自家而國自國而天下推之者近
施之者廣必與人同其欲而不拂乎人之性兹其所
以為恕以此觀之是否曰此叚說得條暢(荅周舜弼以上文)
(集三條)
或問爭鬭其民而施以劫奪之教曰民本不是要如此
惟上之人以德為外而急於貨財暴征横斂民便效
尤相攘相奪則是上教得他如此
趙唐卿問十章三言得失而章句云至此而天理存亡
之幾決矣何也曰他初且言得衆失衆再言善不善
意已切矣終之以忠信驕泰分明是就心上說出得
失之由以決之忠信乃天理之所以存驕泰乃天理
之所以亡
問仁者以財發身曰不是特地散財以取名買教人來
奉己只是不私其有則人自歸之而身自尊只是言
其散財之效如此
蜚卿問未有上好仁而下不好義如何上仁而下便義
曰這只是一箇在上便喚做仁在下便喚做義在父
便謂之慈在子便謂之孝直卿云也如孝慈則忠曰
然
國不以利為利如秦發閭左之戍也是利墮名城殺豪
傑銷鋒鏑北築長城皆是自要他利利不必專指財
利所以孟子從頭截斷只說仁義說到未有仁而遺
其親未有義而後其君這裏利却在裏面所以說義
之所安即利之所在蓋惟義之安則自無不利矣
問末章說財處太多曰後世只此一事不能與民同
第九章十章齊家治國既已言化平天下只言措置之
理絜度也矩所以為方也如用曲尺為方者也何謂
是以君子有絜矩之道上面人既自有孝弟下面民
亦有孝弟只要使之自遂其孝弟之心於其下便是
絜矩若拂其良心重賦横斂以取之使他不得自遂
其心便是不方左右前後皆然言是以者須是如此
後面說民之父母所好所惡皆是要與民同利之事
且如食祿之家又畜雞豚牛羊却是與民爭利便是
不絜矩所以道以義為利者義以方外也(以上語類七條)
絜矩章專言財用繼言用人盖人主不能絜矩者皆由
利心之起故徇己欲而不知有人此所以專言財用
也人才用舍最係人心向背若能以公滅私好惡從
衆則用舍當於人心矣此所以繼言用人也(荅范叔應)
問平天下之事盖新民之極功則用益廣而法宜益詳
今攷傳文則皆感發維持之意而不及乎他似未免
乎略曰平天下章以絜矩推之而詳言同貨利公好
惡之事其法可謂詳矣何謂略耶(荅李敬子以上文集二條)
右傳十章
御纂朱子全書卷八
