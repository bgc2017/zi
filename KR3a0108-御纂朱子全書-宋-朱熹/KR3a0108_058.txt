欽定四庫全書
御纂朱子全書卷五十八
諸子一
老子列子莊子
老子之術謙沖儉嗇全不肯役精神(以下論老子)
老子之學大抵以虚静無為沖退自守為事故其為說
常以懦弱謙下為表以空虚不毁萬物為實其為治
雖曰我無為而民自化然不化者則亦不之問也其
為道每每如此非特載營魄一章之指為然也若曰
旁日月扶宇宙揮斥八極神氣不變者是乃莊生之
荒唐其曰光眀寂照無所不通不動道場徧周沙界
者則又瞿曇之幻語老子則初曷嘗有是哉今世人
論老子者必欲合二家之似而一之以為神常載魄
而無所不之則是莊釋之所談而非老子之意矣
伯豐問程子曰老子之言竊弄闔闢者何也曰如將欲
取之必固與之之類是他亦窺得些道理將來竊弄
如所謂代大匠斵則傷手者謂如人之惡者不必自
去治他自有别人與他理會只是占便宜不肯自犯
手做㽦曰此正推惡離己曰固是如子房為韓報秦
攛掇高祖入關及項羽殺韓王成又使高祖平項羽
兩次報讐皆不自做後來定太子事他亦自處閒地
又只教四老人出來定之
問楊氏愛身其學亦淺近而舉世宗尚之何也曰其學
也不淺近自有好處便是老子之學今觀老子書自
有許多說話人如何不愛其學也要出來治天下清
虚無為所謂因者君之綱事事只是因而為之如漢
文帝曺參便是用老氏之效然又只用得老子皮膚
凡事只是包容因循將去老氏之學最忍他閒時似
箇虛無卑弱底人莫教緊要處發出來更教你支梧
不住如張子房是也子房皆老氏之學如嶢關之戰
與秦將連和了忽乘其懈擊之鴻溝之約與項羽講
解了忽回軍殺之這箇便是他柔弱之發處可畏可
畏他計策不湏多只消兩三次如此高祖之業成矣
問楊朱似老子頃見先生如此說看來楊朱較放退老
子反要以此治國以此取天下曰大槩氣象相似如
云致虚極守静篤之類老子初間亦只是要放退未
要放出那無狀來及至反一反方說以無事取天下
如云反者道之動弱者道之用之類
楊朱之學出於老子盖是楊朱曾就老子學來故莊列
之書皆說楊朱孟子闢楊朱便是闢莊老了釋氏有
一種低底如梁武帝是得其低底彼初入中國也未
在後來到中國却竊取老莊之徒許多說話見得儘
高新唐書贊(李蔚)說得好
義剛問原壤看來也是學老子曰他也不似老子老子
却不恁地莊仲曰却似莊子曰是便是夫子時已有
這樣人了莊仲曰莊子雖以老子為宗然老子之學
尚要出來應世莊子却不如此曰莊子說得較開闊
較高遠然却較虚走了老子意思若在老子當時看
來也不甚喜他如此說
問老子與鄉原如何曰老子是出人理之外不好聲不
好色又不做官然害倫理鄉原猶在人倫中只是箇
無見識底好人
問老子道可道章或欲以常無常有為句讀而欲字屬
下句者如何曰先儒亦有如此做句者不妥貼問三
十輻共一轂當其無有車之用無是車之坐處否曰
恐不然若以坐處為無則上文自是就輻轂而言與
下文戶牖埏埴是一例語某嘗思之無是轂中空處
惟其中空故能受軸而運轉不窮猶傘柄上木管子
衆骨所會者不知名何緣管子中空又可受傘柄而
開闔下上車之轂亦猶是也莊子所謂樞始得其環
中以應無窮亦此意(以下論老子書)
正淳問谷神不死是為玄牝曰谷虚谷中有神受聲所
以能響受物所以生物
問谷神曰谷只是虛而能受神謂無所不應他又云虚
而不屈動而愈出有一物之不受則虚而屈矣有一
物之不應是動而不能出矣問玄牝或云玄是衆妙
之門牝是萬物之祖曰不是恁地說牝只是木孔承
筍能受底物事如今門&KR1498;謂之牡鐶則謂之牝鏁管
便是牝鏁鬚便是牡雌雄謂之牝牡可見玄者謂是
至妙的牝不是那一樣的牝問老子之言似有可取
處曰他做許多言語如何無可取如佛氏亦儘有可
取但歸宿門戶都錯了
問谷神不死曰谷之虚也聲達焉則響應之乃神化之
自然也是謂玄牝玄妙也牝是有所受而能生物者
也至妙之理有生生之意焉程子所以取老氏之說
也
玄牝盖言萬物之感而應之不窮(又言受而不先)如言聖人執
左契而不責於人契有左右左所以銜右言左契受
之義也
沈莊仲問常有欲以觀其徼徼之義如何曰徼是那邊
徼如邊界相似說那應接處向來人皆作常無常有
點不若只作常有欲無欲點又問道可道如何解曰
道而可道則非常道名而可名則非常名又問玄之
義曰玄只是深遠而至於黑窣窣地處那便是衆妙
所在
張以道問載營魄與抱一能無離乎之義曰魄是一魂
是二一是水二是火二抱一火守水魂載魄動守静
也
專氣致柔只看他這箇甚麽樣工夫專非守之謂也只
是專一無間斷致柔是到那柔之極處纔有一豪發
露便是剛這氣便粗了
郭德元問老子云夫禮忠信之薄而亂之首孔子又却
問禮於他不知何故曰他曉得禮之曲折只是他說
這是箇無緊要底物事不將為事某初間疑有兩箇
老聃横渠亦意其如此今看來不是如此他曾為柱
下史故禮自是理會得所以與孔子說得如此好只
是他又說這箇物事不用得亦可一似聖人用禮時
反若多事所以如此說禮運中謀用是作而兵由此
起等語便自有這箇意思
問反者道之動弱者道之用曰老子說話都是這樣意
思緣他看得天下事變熟了都於反處做起且如人
剛強咆哮跳躑之不已其勢必有時而屈故他只務
為弱人纔弱時却蓄得那精剛完全及其發也自然
不可當故張文潛說老子惟静故能知變然其勢必
至於忍心無情視天下之人皆如土偶爾其心都冷
冰冰地了便是殺人也不恤故其流多入於變詐刑
名太史公將他與申韓同傳非是強安排其源流實
是如此
易不言有無老子言有生於無便不是
多藏必厚亡老子也是說得好
天下有道却走馬以糞車是一句謂以走馬載糞車也
頃在江西見有所謂糞車者方暁此語(今本無車字不知先生所)
(見何本)
儉德極好凡事儉則鮮失老子言治人事天莫若嗇夫
惟嗇是謂早復早復是謂重積德被他說得曲盡早
復者言能嗇則不遠而復便在此也重積德者言先
已有所積復養以嗇是又加積之也如脩養者此身
未有所損失而又加以嗇養是謂早復而重積若待
其已損而後養則養之方足以補其所損不得謂之
重積矣所以貴早復早復者早覺未損而嗇之也如
某此身已衰耗如破屋相似東扶西倒雖欲脩養亦
何能有益耶今年得季通書說近來深暁養生之理
盡得其法只是城郭不完無所施其功也看來是如
此(以上語類二十二條)
寵辱若驚貴大患若身貴猶重也言寵辱細故而得之
猶若驚焉若世之大患則尤當貴重之而不可犯如
愛其身也寵為下者寵人者上於人者也寵於人者
下於人者也是辱固不待言而寵亦未足尚今乃得
之而猶若驚而况大患與身為一而可以不貴乎若
使人於大患皆若其將及於身而貴重之則必不敢
輕以其身深預天下之事矣得如是之人而以天下
託之則其於天下必能謹守如愛其身而豈有禍敗
之及哉老子言道之真以治身又言身與名孰親而
其言外其身後其身者其實乃所以先而存之也其
愛身也至矣此其學之傳所以流而為楊氏之為我
也蘇子由乃以忘身為言是乃佛家夢幻泡影之遺
意而非老氏之本真矣(答邱子服)
出生入死章諸家說皆不愜人意恐未必得老子本指
今只自夫何故以下看則語意自分眀盖言人所以
自生而趨死者以其生生之厚耳聲色臭味居處奉
養權勢利欲皆所以生之者惟於此太厚所以物得
而害之善攝生者遠離此累則無死地矣此却只是
目前日用事便可受持他既難眀似亦不必深究也
如何如何(答邱子服以上文集二條)
列子平淡疎曠(以下論列子語類)
問横耳所聞無非妙道曰横耳所聞乃列子之語與聖
人之意相入不得聖人只言耳順者盖為至此渾是
道理聞見之間無非至理(謂之至理便與妙道不同)自然不見其
他雖有逆耳之言亦皆随理冰釋而初無横耳之意
也只此便見聖人之學異端之學不同處其辨如此
只豪髮之間也(答張敬夫)
向所謂未發者即列子所謂生之所生者死矣而生生
者未嘗終形之所形者實矣而形形者未嘗有爾豈
子思中庸之旨哉丙申臘日因讀列子書此又觀其
言精神入其門骨骸反其根我尚何存者即佛書四
大各離今者妄身當在何處之所由出也他若此類
甚衆聊記其一二於此可見剽掠之端云(觀列子偶書以上)
(文集二條)
莊周是箇大秀才他都理會得只是不把做事觀其第
四篇人間世及漁父篇以後多是說孔子與諸人語
只是不肯學孔子所謂知者過之也如說易以道隂
陽春秋以道名分等語後来人如何下得他直是似
快刀利斧劈截將去字字有著落公晦曰莊子較之
老子較平帖些曰老子極勞攘莊子得些只也乖莊
子跌蕩老子收斂老子齊脚歛手莊子却將許多道理掀
翻說不拘繩墨(以下論莊子)
列莊本楊朱之學故其書多引其語莊子說子之於親
也命也不可解於心至臣之於君則曰義也無所逃
於天地之間是他看得那君臣之義却似是逃不得
不奈何湏著臣服他更無一箇自然相胥為一體處
可怪故孟子以為無君此類是也
因者君之綱道家之說最要這因萬件事且因來做因
舉史記老子傳贊(云云)虚無因應變化於無窮曰虚
無是體與因應字當為一句盖因應是用因而應之
之義云爾
因論庖丁解牛一叚至恢恢乎其有餘刃曰理之得名
以此目中所見無全牛熟也
問野馬也塵埃也生物之以息相吹也是如何曰他是
言九萬里底風也是這箇推去息是鼻息出入之氣
先生曰天其運乎地其處乎日月其争於所乎孰主張
是孰綱維是孰居無事而推行是意者其有機緘而
不得已耶意者其運轉不能自止耶雲者為雨乎雨
者為雲乎孰隆施是孰居無事淫樂而勸是莊子這
數語甚好是他見得方說到此其才高如老子天下
篇言詩以道志書以道事禮以道行樂以道和易以
道隂陽春秋以道名分若見不分暁焉敢如此道要
之他病我雖理會得只是不做又曰莊老二書解注
者甚多竟無一人說得他本義出只據他臆說某若
拈出便别只是不欲得(以上語類六條)
莊子曰為善無近名為惡無近刑緣督以為經督舊以
為中盖人身有督脈循脊之中貫徹上下(見醫書)故衣
背當中之縫亦謂之督(見深衣注)皆中意也老莊之學不
論義理之當否而但欲依阿於其間以為全身避患
之計正程子所謂閃姦打訛者故其意以為為善而
近名者為善之過也為惡而近刑者亦為惡之過也
唯能不大為善不大為惡而但循中以為常則可以
全身而盡年矣然其為善無近名者語或似是而實
不然盖聖賢之道但教人以力於為善之實初不教
人以求名亦不教人以逃名也盖為學而求名者自
非為己之學盖不足道若畏名之累已而不敢盡其
為學之力則其為心亦巳不公而稍入於惡矣至謂
為惡無近刑則尤悖理夫君子之惡惡如惡惡臭非
有所畏而不為也今乃擇其不至於犯刑者而竊為
之至於刑禍之所在巧其途以避之而不敢犯此其
計私而害理又有甚焉乃欲以其依違苟且之兩間
為中之所在而徇之其無忌憚亦益甚矣客嘗有語
予者曰昔人以誠為入道之要恐非易行不若以中
易誠則人皆可行而無難也予應之曰誠而中者君
子之中庸也不誠而中則小人之無忌憚耳今世俗
苟偷恣睢之論盖多類此不可不深察也或曰然則
莊子之意得無與子莫之執中者類耶曰不然子莫
執中但無權耳盖猶擇於義理而誤執此一定之中
也莊子之意則不論義理專計利害又非子莫之比
矣盖迹其本心實無以異乎世俗鄉原之所見而其
揣摩精巧校計深切則又非世俗鄉原之所及是乃
賊德之尤者所以清談盛而晉俗衰盖其勢有所必
至而王通猶以為非老莊之罪則吾不能識其何說
也既作皇極辨因感此意有相似者謾筆之於其後
云(養生主說)
示諭讀莊周書泛觀無害但不必深留意耳若謂己知
為學之大端而自比於眀道則恐未然眀道乃是當
時已見大意而尚有疑其說之想以故始雖博取而
終卒棄之向來相聚見德粹似於此理見得未甚端
的且尚不能無疑於釋子之論今若更以莊周之說
助之恐為所漂蕩而無以自立也况今日諸先生議
論流傳於世得失已分眀又非當日之比耶若論泛
觀則世間文字皆湏看過又不特莊子也(答滕德粹以上文)
(集二條)
墨子管子孔叢子(子華子附)申韓
楊墨皆是邪說但墨子之說尤出於矯偽不近人情而
難行孔墨並稱乃退之之謬然亦未見得其原道之
作孰先孰後也(論墨子)
管子非仲所著仲當時任齊國之政事甚多稍閒時又
有三歸之溺決不是閒工夫著書底人著書者是不
見用之人也其書老莊說話亦有之想只是戰國時
人收拾仲當時行事言語之類著之并附以他書(論管)
(子)
家語只是王肅編古錄雜記其書雖多疵然非肅所作
孔叢子乃其所注之人偽作讀其首幾章皆左傳句
已疑之及讀其後序乃謂渠好左傳便可見(以下論孔叢子)
漢卿問孔子順許多話却好曰出於孔叢子不知是否
只孔叢子說話多類東漢人文其氣軟弱又全不似
西漢人文兼西漢初若有此等話何故不略見於賈
誼董仲舒所述恰限到東漢方突出來皆不可暁(以上)
(語類四條)
會稽官書板本有子華子者云是程本字子華者所作
即孔子所與傾盖而語者好竒之士多喜稱之以予
觀之其詞故為艱澀而語實淺近其體務為高古而
氣實輕浮其理多取佛老醫卜之言其語多用左傳
班史中字其粉飾塗澤俯仰態度但如近年後生巧
於摸擬變撰者所為不惟決非先秦古書亦非百十
年前文字也原其所以祗因家語等書有孔子與程
子傾盖而語一事而不見其所語者為何說故好事
者妄意此人既為先聖所予必是當時賢者可以假
託聲勢眩惑世人遂偽造此書以傅合之正如麻衣
道者本無言語祗因小說有陳希夷問錢若水骨法
一事遂為南康軍戴師愈者偽造正易心法之書以
託之也麻衣易予亦嘗辨之矣然戴生朴陋予嘗識
之其書鄙俚不足惑人此子華子者計必一能文之
士所作其言精麗過麻衣易遠甚如論河圖之二與
四抱九而上躋六與八蹈一而下沈五居其中據三
持七巧亦甚矣惟其甚巧所以知其非古書也又以
洛書為河圖亦仍劉牧之謬尤足以見其為近世之
作或云王銍性之姚寬令威多作偽書二人皆居越
中恐出其手然又恐非其所能及如子華子者今亦
未暇詳論其言之得失但觀其書數篇與前後三序
皆一手文字其前一篇託為劉向而殊不類向他書
後二篇乃無名氏歲月而皆託為之號類若世之匿
名書者至其首篇風輪水樞之云正是並緣釋氏之
說其卒章宗君二祥蒲璧等事皆剽剝他書傅會為
說其自叙出處又與孔叢子載子順事略相似(孔叢亦偽)
(書也)又言有大造於趙宗者即指程嬰而言以左傳考
之趙朔既死其家内亂朔之諸弟或放或死而朔之
妻乃晉君之女故武從其母畜於公宫安得所謂大
夫屠岸賈者興兵以滅趙氏而嬰與杵臼以死衛之
云哉且其曰有大造者又用吕相絶秦語其不足信
眀甚而近歲以來老成該洽之士亦或信之固己可
怪至引其說以自證其姓氏之所從出則又誣其祖
矣大抵學不知本而眩於多愛又每務欲出於衆人
之所不知者以為博是以其弊必至於此可不戒哉
(論子華子偶讀漫記文集)
問史記云申子卑卑施於名實韓子引繩墨切事情眀
是非其極慘覈少恩皆原於道德之意曰張文潜之
說得之道夫曰東坡謂商鞅韓非得老子所以輕天
下者是以敢為殘忍而無疑曰也是這意要之只是
孟子所謂楊氏為我是無君也老子是箇占便宜不
肯擔當做事底人自守在裏看你外面天翻地覆都
不管此豈不是少恩道夫曰若柳下惠之不恭莫亦
至然否曰下惠其流必至於此又曰老子著書立言
皆有這箇意思(論申韓語類)
荀子董子楊子文中子韓子
或言性謂荀卿亦是教人踐履先生曰湏是有是物而
後可踐履今於頭段處既錯又如何踐履(以下論荀子)
不要看楊子他說話無好處議論亦無的實處荀子雖
然是有錯到說得處也自實不如他說得恁地虚胖
仲舒所立甚高後世之所以不如古人者以道義功利
關不透耳(以下論董子)
仲舒識得本原如云正心脩身可以治國平天下如云
仁義禮樂皆其具此等說話皆好若陸宣公之論事
却精密第恐本原處不如仲舒然仲舒施之臨事又
却恐不如宣公也
賈誼之學雜他本是戰國縱横之學只是較近道理不
至如儀秦范蔡之甚爾他於這邊道理見得分數稍
多所以說得較好然終是有縱横之習緣他根脚只
是從戰國中來故也漢儒惟董仲舒純粹其學甚正
非諸人比只是困苦無精彩極好處也只有正義眀
道兩句下此諸子皆無足道如張良諸葛亮固正只
是太粗
問正其義者凡處此一事但當處置使合宜而不可有
謀利占便宜之心眀其道則處此事便合義是乃所
以為眀其道而不可有計後日功效之心正義不謀
利在處事之先眀道不計功在處事之後如此看可
否曰恁地說也得他本是合掌說看來也湏微有先
後之序
楊子雲出處非是當時善去亦何不可(論楊子)
文中子議論多是中間暗了一叚無分眀其間弟子問
答姓名多是唐輔相恐亦不然盖諸人更無一語及
其師人以為王通與長孫無忌不足故諸人懼無忌
而不敢言亦無此理如鄭公豈畏人者哉七制之主
亦不知其何故以七制名之此必因其續書中曾採
七君事迹以為書而名之曰七制如二典體例今無
可考大率多是依倣而作如以董常如顔子則是以
孔子自居謂諸公可為輔相之類皆是撰成要安排
七制之君為他之堯舜考其事迹亦多不合劉禹錫
作歙池江州觀察王公墓碑乃仲淹四代祖碑中載
祖諱多不同及阮逸所注并載關朗等事亦多不實
王通大業中死自不同時如推說十七代祖亦不應
遼遠如此唐李翺已自論中說可比太公家教則其
書之出亦已久矣伊川謂文中子有些格言被後人
添入壊了看來必是阮逸諸公增益張大復借顯者
以為重耳今之偽書甚多如鎮江府印關子眀易并
麻衣道者易皆是偽書至如世傳繁露玉杯等書皆
非其實大抵古今文字皆可考騐古文自是莊重至
如孔安國書序並注中語多非安國所作盖西漢文
章雖粗亦勁今書序只是六朝軟慢文體因舉史記
所載湯誥并武王伐紂言詞不典不知是甚底齊東
野人之語也(以下論文中子)
天下皆憂吾獨得不憂天下皆疑吾獨得不疑又曰樂
天知命吾何憂窮理盡性吾何疑盖有當憂疑者有
不當憂疑者然皆心也文中子以為有心迹之判故
伊川非之又曰惟其無一已之憂疑故能憂疑以天
下惟其憂以天下疑以天下故無一已之憂疑(以上語類)
(九條)
道之在天下未嘗亡而其眀晦通塞之不同則如晝夜
寒暑之相反故二帝三王之治詩書六藝之文後世
莫能及之盖非功效言語之不類乃其本心事實之
不侔也雖然維天之命於穆不已彼所謂道者則固
未嘗亡矣而大學之教所謂眀德新民止於至善者
又已具有眀法若可階而升焉後之讀其書考其事
者誠能深思熟講以探其本謹守力行以踐其實至
於一旦豁然而晦者眀塞者通則古人之不可及者
固已倏然而在我矣夫豈患其終不及哉苟為不然
而但為模倣假竊之計則不惟精粗懸絶終無可似
之理政使似之然於其道亦何足以有所𤼵眀此有
志為己之士所以不屑而有所不暇為也王仲淹生
乎百世之下讀古聖賢之書而粗識其用則於道之
未嘗亡者盖有意焉而於眀德新民之學亦不可謂
無其志矣然未嘗深探其本而盡力於其實以求必
得夫至善者而止之顧乃挾其窺覘想像之彷彿而
謂聖之所以聖賢之所以賢與其所以修身所以治
人而及夫天下國家者舉皆不越乎此是以一見隋
文而陳十二策則既不自量其力之不足以為伊周
又不知其君之不可以為湯武且不待其招而往不
待其問而告則又輕其道以求售焉及其不遇而歸
其年盖亦未為晚也若能於此反之於身以益求其
所未至使眀德之方新民之具皆足以得其至善而
止之則異時得君行道安知其卒不逮於古人政使
不幸終無所遇至於甚不得已而筆之於書亦必有
以𤼵經言之餘藴而開後學於無窮顧乃不知出此
而不勝其好名欲速之心汲汲乎日以著書立言為
己任則其用心為己外矣及其無以自託乃復捃拾
兩漢以來文字言語之陋功名事業之卑而求其天
資之偶合與其竊取而近似者依倣六經次第采輯
因以牽挽其人強而躋之二帝三王之列今其遺編
雖不可見然考之中說而得其規模之大略則彼之
贊易是豈足以知先天後天之相為體用而高文武
宣之制是豈有精一執中之傳曺劉顔謝之詩是豈
有物則秉彝之訓叔孫通公孫述曺褒荀勖之禮樂
又孰與伯夷后夔周公之懿至於宋魏以來一南一
北校功度德盖未有以相君臣也則其天命人心之
向背統緒繼承之偏正亦何足論而欲攘臂其間奪
彼予此以自列於孔子之春秋哉盖既不自知其學
之不足以為周孔又不知兩漢之不足以為三王而
徒欲以是區區者比而效之於形似影響之間傲然
自謂足以承千聖而詔百王矣而不知其初不足以
供兒童之一戲又適以是而自納於吴楚僣王之誅
使夫後世知道之君子雖或有取於其言而終不能
無恨於此是亦可悲也已至於假卜筮象論語而強
引唐初文武名臣以為弟子是乃福郊福畤之所為
而非仲淹之雅意然推原本始乃其平日好高自大
之心有以啟之則亦不得為無罪矣或曰然則仲淹
之學固不得為孟子之倫矣其視荀揚韓氏亦有可
得而優劣者耶曰荀卿之學雜於申商子雲之學本
於黃老而其著書之意盖亦姑託空文以自見耳非
如仲淹之學頗近於正而粗有可用之實也至於退
之原道諸篇則於道之大原若有非荀揚仲淹之所
及者然考其平生意鄉之所在終不免於文士浮華
放浪之習時俗富貴利達之求而其覧觀古今之變
將以措諸事業者恐亦未若仲淹之致懇惻而有條
理也是以予於仲淹獨深惜之而有所不暇於三子
是亦春秋責賢者備之遺意也可勝歎哉(王氏續經說文集)
遺書第一卷言韓愈近世豪傑揚子雲豈得如愈第六
卷則曰揚子之學實韓子之學華華則涉道淺二說
取予似相牴牾曰只以言性論之則揚子善惡混之
說所見僅足以比告子若退之見得到處却甚峻絶
性分三品正是說氣質之性至程門說破氣字方有
去著此退之所以不易及而第二說未得其實也(以下)
(論韓子)
問退之原性三品之說是否曰退之說性只將仁義禮
智來說便是識見高處如論三品亦是但以某觀人
之性豈獨三品湏有百千萬品退之所論却少了一
氣字程子曰論性不論氣不備論氣不論性不眀此
皆前所未發如夫子言性相近若無習相遠一句便
說不行如人生而静静固是性只著一生字便是帶
著氣質言了但未嘗眀說著氣字惟周子太極圖却
有氣質底意思程子之論又自太極圖中見出來也
問韓文公說人之所以為性者五是他實見得到後如
此說耶惟復是偶然說得著曰看他文集中說多是
閒過日月初不見他做工夫處想只是才高偶然見
得如此及至說到精微處又却差了因言惟是孟子
說義理說得來精細眀白活潑潑地如荀子空說許
多使人看著如喫糙米飯相似
問仁與義為定名道與德為虚位虚位之義如何曰亦
說得通盖仁義禮智是實此道德字是通上下說却
虚如有仁之道義之道仁之德義之德此道德只隨
仁義上說是虚位他又自說道有君子小人德有凶
有吉謂吉人則為吉德凶人則為凶德君子行之為
君子之道小人行之為小人之道如道二仁與不仁
君子道長小人道消之類若是志於道據於德方是
好底方是道德之正
韓退之云磨礲去圭角浸潤著光精又曰沈浸醲郁又
曰沈潜乎訓義反復乎句讀杜元凱云優而游之使
自求之饜而飫之使自趨之若江海之浸膏澤之潤
渙然冰釋怡然理順然後為得也而今學者都不見
這般意思又曰磨礲去圭角易暁浸潤著光精此句
最好人多不知又曰只是將聖人言語只管浸灌少
間自是生光精氣象自别
問荀揚王韓四子曰凡人著書湏自有箇規模自有箇
作用處或流於申韓或歸於黃老或有體而無用或
有用而無體不可一律觀且如王通這人於世務變
故人情物態施為作用處極見得分曉只是於這作
用暁得處却有病韓退之則於大體處見得而於作
用施為處却不曉如原道一篇自孟子後無人似他
見得郊焉而天神格廟焉而人鬼享以之為人則愛
而公以之為心則和而平以之為天下國家無所處
而不當說得極無疵只是空見得箇本原如此下面
工夫都空疎更無物事撐拄襯簟所以於用處不甚
可人意緣他費工夫去作文所以讀書者只為作文
用自朝至暮自少至老只是火急去弄文章而於經
綸實務不曾究心所以作用不得每日只是招引得
幾箇詩酒秀才和尚度日有些工夫只了得去磨煉
文章所以無工夫來做這邊事兼他說我這箇便是
聖賢事業了自不知其非如論文章云自屈原荀卿
孟軻司馬遷相如揚雄之徒却把孟軻與數子同論
可見無見識都不成議論荀卿則全是申韓觀成相
一篇可見他見當時庸君暗主戰鬭不息憤悶惻怛
深欲提耳而誨之故作此篇然其要卒歸於眀法制
執賞罰而已他那做處粗如何望得王通揚雄則全
是黃老某嘗說揚雄最無用真是一腐儒他到急處
只是投黃老如反離騷并老子道德之言可見這人
更無說自身命也奈何不下如何理會得别事如法
言一卷議論不眀快不了決如其為人他見識全低
語言極獃甚好笑荀揚二人自不可與王韓二人同
日語問王通病痛如何曰這人於作用處暁得急欲
見之於用故便要做周公底事業便去上書要興太
平及知時勢之不可為做周公事業不得則急退而
續詩書續元經又要做孔子底事業殊不知孔子之
時接乎三代有許多典謨訓誥之文有許多禮樂法
度名物度數數聖人之典章皆在於是取而纉述方
做得這箇家具成王通之時有甚麽典謨訓誥有甚
麽禮樂法度乃欲取漢魏以下者為之書則欲以七
制命議之屬為續書(高文武宣光武眀章七制盖以比二典也)詩則欲取
曺劉沈謝者為續詩續得這般詩書發眀得箇甚麽
道理自漢以來詔令之稍可觀者不過數箇如高帝
求賢詔雖好又自不純文帝勸農武帝薦賢制策輪
臺之悔只有此數詔略好此外盡無那一篇比得典
謨訓誥便求一篇如君牙冏命秦誓也無曺劉沈謝
之詩又那得一篇如鹿鳴四牡大眀文王關雎鵲巢
亦有學為四句古詩者但多稱頌之詞言皆過實不
足取信樂如何有雲英咸韶濩武之樂禮又如何有
伯夷周公制作之禮他只是急要做箇孔子又無佐
證故裝點幾箇人來做堯舜湯武皆經我刪述便顯
得我是聖人如中說一書都是要學孔子論語說泰
伯三以天下讓他便說陳思王善讓論語說殷有三
仁他便說荀氏有二仁又捉幾箇公卿大夫來相答
問便比當時門人弟子正如梅聖俞說歐陽永叔他
自要做韓退之却將我來比孟郊王通便是如此他
自要做孔夫子便胡亂捉别人來為聖為賢殊不知
秦漢以下君臣人物斤兩已定你如何能加重中說
一書固是後人假托非王通自著然畢竟是王通平
生好自誇大續詩續書紛紛述作所以起後人假托
之故後世子孫見他學周公孔子學不成都冷淡了
故又取一時公卿大夫之顯者纉緝附會以成之畢
竟是王通有這樣意思在雖非他之過亦他有以啟
之也如世人說坑焚之禍起於荀卿荀卿著書立言
何嘗教人焚書坑儒只是觀他無所顧藉敢為異論
則其末流便有坑焚之理然王通比荀揚又夐别王
通極開爽說得廣闊緣他於事上講究得精故於世
變興亡人情物態更革沿襲施為作用先後次第都
曉得識得箇仁義禮樂都有用處若用於世必有可
觀只可惜不曾向上透一著於大體處有所欠闕所
以如此若更曉得高處一著那裏得來只細看他書
便見他極有好處非特荀揚道不到雖韓退之也道
不到韓退之只曉得箇大綱下面工夫都空虚要做
更無下手處其作用處全疎如何敢望王通然王通
所以如此者其病亦只在於不曾子細讀書他只見
聖人有箇六經便欲别做一本六經將聖人腔子填
滿裏面若是子細讀書知聖人所說義理之無窮自
然無工夫閒做他死時極後生只得三十餘歲他却
火急要做許多事或云若少假之年必有可觀曰不
然他氣象局促只如此了他作許多書時方只二十
餘歲孔子七十歲方繫易作春秋而王通未三十皆
做了聖人許多事業氣象去不得了宜其死也又曰
中說一書如子弟記他言行也煞有好處雖云其書
是後人假託不會假得許多湏真有箇人坯模如此
方装點得成假使懸空白撰得一人如此則能撰之
人亦自大有見識非凡人矣(以下論荀董揚王韓諸子)
子升問仲舒文中子曰仲舒本領純正如說正心以正
朝廷與命者天之令也以下諸語皆善班固所謂純
儒極是至於天下國家事業恐施展未必得王通見
識高眀如說治體處極高但於本領處欠如古人眀
德新民至善等處皆不理會却要鬭合漢魏以下之
事整頓為法這便是低處要之文中論治體處高似
仲舒而本領不及&KR1065;似仲舒而純不及
立之問揚子與韓文公優劣如何曰各自有長處文公
見得大意已分眀但不曾去子細理會如原道之類
不易得也揚子雲為人深沈會去思索如隂陽消長
之妙他直是去推求然而如太元之類亦是拙底工
夫道理不是如此盖天地間只有箇竒耦奇是陽耦
是隂春是少陽夏是太陽秋是少隂冬是太隂自二
而四自四而八只恁推去都走不得而揚子却添兩
作三謂之天地人事事要分作三截又且有氣而無
朔有日星而無月恐不是道理亦如孟子既說性善
荀子既說性惡他無可得說只得說箇善惡混若有
箇三底道理聖人想自說了不待後人說矣看他裏
面推得辛苦却就上面說些道理亦不透徹看來其
學似本於老氏如惟清惟静惟淵惟默之語皆是老
子意思韓文公於仁義道德上看得分眀其綱領已
正却無他這箇近於老子底說話
先生令學者評董仲舒揚子雲王仲淹韓退之四子優
劣或取仲舒或取退之曰董仲舒自是好人揚子雲
不足道這兩人不湏說只有文中子韓退之這兩人
疑似試更評看學者亦多主退之曰看來文中子根
脚淺然却是以天下為心分眀是要見諸事業天下
事他都一齊入思慮來雖是卑淺然却是循規蹈矩
要做事業底人其心却公如韓退之雖是見得箇道
之大用是如此然却無實用功處他當初本只是要
討官職做始終只是這心他只是要做得言語似六
經便以為傳道至其每日工夫只是做詩博奕酣飲
取樂而已觀其詩便可見都襯貼那原道不起至其
做官臨政也不是要為國家做事也無甚可稱其實
只是要討官職而已(以上語類九條)
歐陽子
歐陽子曰三代而上治出於一而禮樂達於天下三代
而下治出於二而禮樂為虚名此古今不易之至論
也然彼知政事禮樂之不可不出於一而未知道德
文章之尤不可使出於二也夫古之聖賢其文可謂
盛矣然初豈有意學為如是之文哉有是實於中則
必有是文於外如天有是氣則必有日月星辰之光
耀地有是形則必有山川草木之行列聖賢之心既
有是精眀純粹之實以旁薄充塞乎其内則其著見
於外者亦必自然條理分眀光輝發越而不可揜盖
不必託於言語著於簡冊而後謂之文但自一身接
於萬事凡其語默動静人所可得而見者無所適而
非文也姑舉其最而言則易之卦畫詩之詠歌書之
記言春秋之述事與夫禮之威儀樂之節奏皆已列
為六經而垂萬世其文之盛後世固莫能及然其所
以盛而不可及者豈無所自來而世亦莫之識也故
夫子之言曰文王既沒文不在兹乎盖雖已決知不
得辭其責矣然猶若逡巡顧望而不能無所疑也至
於推其所以興衰則又以為是皆出於天命之所為
而非人力之所及此其體之甚重夫豈世俗所謂文
者所能當哉孟軻氏沒聖學失傳天下之士背本趨
末不求知道養德以充其内而汲汲乎徒以文章為
事業然在戰國之時若申商孫吴之術蘇張范蔡之
辨列禦寇莊周荀况之言屈平之賦以至秦漢之間
韓非李斯陸生賈傅董相史遷劉向班固下至嚴安
徐樂之流猶皆先有其實而後託之於言唯其無本
而不能一出於道是以君子猶或羞之及至宋玉相
如王褒揚雄之徒則一以浮華為尚而無實之可言
矣雄之太玄法言盖亦長楊校獵之流而粗變其音
節初非實為眀道講學而作也東京以降訖於隋唐
數百年間愈下愈衰則其去道益遠而無實之文亦
無足論韓愈氏出始覺其陋慨然號於一世欲去陳
言以追詩書六藝之作而其弊精神縻歲月又有甚
於前世諸人之所為者然猶幸其略知不根無實之
不足恃因是頗泝其源而適有會焉於是原道諸篇
始作而其言曰根之茂者其實遂膏之沃者其光曄
仁義之人其言藹如也其徒和之亦曰未有不深於
道而能文者則亦庶幾其賢矣然今讀其書則其出
於諂諛戲豫放浪而無實者自不為少若夫所原之
道則亦徒能言其大體而未見其有探討服行之效
使其言之為文者皆必由是以出也故其論古人則
又直以屈原孟軻馬遷相如揚雄為一等而猶不及
於董賈其論當世之弊則但以詞不已出而遂有神
徂聖伏之歎至於其徒之論亦但以剽掠僣竊為文
之病大振頽風教人自為為韓之功則其師生之間
傳受之際盖未免裂道與文以為兩物而於其輕重
緩急本末賓主之分又未免於倒懸而逆置之也自
是以來又復衰歇數十百年而後歐陽子出其文之
妙盖已不愧於韓氏而其曰治出於一云者則自荀
揚以下皆不能及而韓亦未有聞焉是則疑若幾於
道矣然考其終身之言與其行事之實則恐其亦未
免於韓氏之病也抑又嘗以其徒之說考之則誦其
言者既曰吾老將休付子斯文矣而又必曰我所謂
文必與道俱其推尊之也既曰今之韓愈矣而又必
引夫文不在兹者以張其說由前之說則道之與文
吾不知其果為一耶為二耶由後之說則文王孔子
之文吾又不知其與韓歐之文果若是其班乎否也
嗚呼學之不講久矣習俗之謬其可勝言也哉吾讀
唐書而有感因書其說以訂之(論歐陽子讀唐志文集)
御纂朱子全書卷五十八
