廣博物志卷三
明董斯張撰
天道三(風霧)(雲露)(雨蜺雪雷霜虹電)
氣上薄為雨下薄為霧風其噫也雲其氣也雷其相擊
之聲也電其相擊之光也風多則合速故雨大而疎風
少則合遲故雨細而密其寒月則雨凝於上而因風相
襲故成雪焉雹霰之流也陽氣暴上雨則凝結成雹焉
太平之世雲則五色而為慶三色而為矞露則結味而
成甘結潤而成膏政多紕繆則隂陽不調風發屋雨溢
河雪至牛目雹殺驢馬此皆隂陽相蕩而為祲沴之妖
也(春秋繁露)
王者與臣無禮貌不肅敬則木不曲直而夏多暴風風
者木之氣也其音角也故應之以暴風王者言不從則
金不從革而秋多霹靂霹靂者金氣也其音商也故應
之以霹靂王者視不明則火不炎上而秋多電電者火
氣也其音徵也故應之以電王者聽不聰則水不潤下
而春夏多暴雨雨者水氣也其音羽也故應之以暴雨
王者心不能容則稼穯不成而秋多雷雷者土之氣也
其音宫也故應之以雷(上)
隂陽之氣偏則風俱則雷交則雹亂則霧和則雨陽氣
勝則散為雨露隂氣勝則凝為霜雪陽之專氣為雹隂
之專氣為霰(大戴禮)
人主之情上通於天故誅暴則多飄風枉法令則多䖝
螟殺不辜則國赤地令不收則淫雨多(淮南子)
萬物尊天而貴風雨所以尊天者為其莫不受命焉也
所以貴風雨者為其莫不待風而動待雨而濡也若使
萬物釋天而更有所受命釋風而更有所仰動釋雨而
更有所仰濡則無為尊天而貴風雨矣(管子)
風猶人之有吹喣也雨猶人之有精液也雷猶人之有
腹鳴也三者附於天地祭天地三者在矣人君重之故
别祭必以為有神則人吹喣精液腹鳴當復食也日月
猶人之有目星辰猶人之有髮三光附天祭天三光在
矣人君重之故復别祭必以為有神則人之食已復食
目與髮也(論衡)
調暢祥和天之喜氣也折揚奔厲天之怒氣也(黃帝風經)
諸稽攝提條風之所生也(諸稽攝提天神之名也)通視明庶風之
所生也(通視天神也)赤奮若清明風之所生也(赤奮若天神也)共工
景風之所生也(共工天神也人面蛇身)諸比涼風之所生也(諸比天神)
(也)臯稽閶闔風之所生也(臯稽天神也)隅強不周風之所生
也(隅強天神也)窮竒廣莫風之所生也(窮竒天神也在北方淮南子)
條風至則出輕繫去稽畱明庶風至則正封疆修田疇
清明風至則出幣帛使諸侯景風至則爵有位賞有功
凉風至則報地德祀四郊閶闔風至則收縣垂琹瑟不
張不周風至則修宫室繕邊城廣莫風至則閉關梁决
刑罰(上)
風兖豫雍冀横口合脣言之風汜也其氣博汜而動物
也青徐言風踧口開脣推氣言之風放也氣放散也(釋名)
風氣者禮樂之使萬物之首也物非風不能熟也風順
則歲美風暴則歲惡(樂動聲儀)
出號令合民心則祥風至(禮稽命徵)
人君政訟平則祥風至宋均注曰即景風也(禮斗威儀)
鎮星黃時則祥風至(禮斗威儀)
猛風曰颲凉風曰飀微風曰飈小風曰颼(風俗通)
風或清明来久長不搖樹木枝葉離地二三丈者此有
龍德在於下風或清明不及二三尺者此君子之風也
(上)
太微天帝君曰九天眞人呼風為浮金房在明霞之上
九戶在瓊闕之内(雲笈七籖)
天官之書以正月朝占四方之風風從南方来者旱從
北方来者湛東方来者為疫西方來者為兵(論衡)
風高者道遠下者道近凡大風非常三日三夜者天下
盡風也二日二夜者天下半風也一日一夜者千里風
也(抱朴子)
裂葉風八月風也(洞冥記)
治身之道春避青風夏避赤風秋避白風冬避黑風(養性)
(儀)
雷公江赫冲電母秀文英風伯方道彰雨師陳華夫(七籖)
九眞郡居風有風門常出風(山海經)
大荒之中有山曰鞠陵焉山有人名曰折丹處東極以
出入風(上神注折丹人也)
景公為長庲將欲美之有風雨作公與晏子入坐飲酒
致堂上之樂酒酣晏子作歌云穗乎不得獲秋風至兮
殫零落風雨之弗殺也太上之靡弊也歌終顧而流涕
張躬而舞公遂廢酒罷役不果成長庲(晏子)
列禦寇鄭人御風而行常以立春日歸乎八荒立秋日
遊於風穴是風至即草木皆生去則草木皆落謂之離
合風(述異記)
射的山南有白鶴山此鶴仙人取箭漢太尉鄭弘嘗采
薪得一遺箭頃有人覓弘還之問何所欲弘患若耶溪
載薪為難願旦南風莫北風後果然故若耶溪風至今
猶然呼為鄭公風(孔靈符會稽記)
吳真君嘗遇大風書符置屋上有青鳥銜去風即止(續仙)
(傳)
齊神武時芒山之役風從西來入營李業興曰小人風
來當大勝後果騐(北史)
隋文帝仁壽二年西河有胡人乘騾在道忽為回風所
飄幷一車上千餘丈乃墜皆碎焉京房易𫝊曰衆逆同
志至德乃潛厥異風後二年漢王諒在并州潜逆謀亂
車及騾騎之象也升空而墜顛沛之應也天戒若曰無
妄動車騎終當覆敗而諒不悟及高祖崩諒發兵反州
縣響應衆至數十萬月餘而敗(隋書)
煬帝泛舟忽隂風頗緊歎曰此風可謂跋扈將軍(大業拾遺)
(記以下雲)
雲之為言運也觸石而起謂之雲含陽而起以精運也
(春秋說題辭)
雲猶云云衆盛意也又言運也運行也(釋名)
雲者天地之本也(河圖帝通記)
冬至陽雲出箕如樹木之狀小寒合凍蒼陽雲出氐大
寒降雪黑陽雲出心立春青陽雲出房如積水雨水黃
陽雲出亢驚蟄赤陽雲出翼春分正陽雲出張如積白
鵠清明白陽雲出奎糓雨大陽雲出張如車蓋立夏當陽
雲出觜赤如硃小滿上陽雲出七星芒種長陽雲出斗維
夏至少隂雲如水波萃萃小暑雲五色出大暑隂雲出
南赤北蒼立秋濁隂雲出如赤繒處暑赤雲出白露黃
隂雲出秋分白隂雲出寒露正隂雲出如冠纓霜降大
隂雲出上如羊下如磻石立冬隂雲出而黑大雪降隂
雲出而分冬至日謹候見雲送迎從其鄉來歲美民和
(易通卦騐)
春有白鶴雲(易說)
人君乘水而王其政和平則景雲見也(禮斗威儀)
山雲艸莾水雲魚鱗旱雲烟火涔雲波水各象其形類
所以感之(淮南子)
雲外赤内青謂之矞雲雨雲曰油雲雪雲曰同雲(上)
雲狀若有象馬以鬭名曰滑馬(吕氏春秋)
凡占長吏耕當視天有黃雲来覆車五糓大熟青雲致
兵白雲致盗烏雲多水赤雲有火(東方朔外傳)
至亂之國君相賊其雲狀若有犬馬若白鶴連者(上)
赤雲如兔蜀國當富(京房易傳)
有雲如蛟龍所見處將軍失魄有雲如鵠尾来蔭國上
三日亡(兵書)
有雲如丹蛇隨車後大戰殺將(上)
四方北斗中無雲惟河中有雲三枚相連如浴豨三日
大雨(黃子發雨書)
四方有濯雨雲雲疾者立雨遲者雨少難至(上)
韓雲如布趙雲如牛楚雲如日宋雲如車魯雲如馬
衛雲如犬周雲如車輪秦雲如行人魏雲如鼠鄭雲如
絳衣越雲如龍蜀雲如菌車(晉書)
牂雲如狗赤色長尾為亂君為兵表(上)
九眞華妃曰日者霞之實霞者日之精人唯聞服日實
之法未見其知霞之精也夫飡霞之精甚秘致霞之道
甚易此謂體生玉灮霞映上清之法也(眞誥)
崑崙有雲色從下望之如城闕之象四面有風羣仙常
駕龍乘鶴遊戲其間四面風者言東南西北一時俱起
也又有祛塵之風若衣服塵汚者風至吹之衣則净如
浣濯甘露濛濛似霧著草木則滴瀝如珠亦有朱露望
之色如丹著木石赭然朱雪灑焉以瑶器承之如飴(拾遺)
(記)
員嶠東有雲石廣五百里駮駱如綿扣之片片則蓊然
雲出(上)
霍山南嶽有雲師雨虎雲師如蠶長六寸似兔雨虎如
蛹長七八寸似蛭雲雨之時出在石上(開山圖)
鄭有不毛山上有無為之君分布雲雨於九州之内(上)
上清玉房生七寳之雲雲色七重其氣九扇以童子辟
非童子宣彌得乘此寳雲上入玉清之天也而辟非者
太微之内神宣彌者玉清之神女若兆能離合百神間
關帝一變化九魂混暢五七者則辟非可賴宣彌可致
七度死厄三光所利五老延日以曲照太上三便以相
入矣三便者太上金房之名也(雲笈七籖)
炎帝時有流雲灑液是謂霞漿服之得道後天而老(拾遺)
(記)
黃帝戰涿鹿之野有五色雲氣金枝玉葉止於帝上有
花葩之象因作華蓋(路史)
黃帝之將興黃雲升於堂文命之侯玄龍御雲天命於
湯白雲入房(春秋孔演圖)
楚昭王之時有雲如飛鳥夾日而飛三日昭王患之使
人乘驛東而問諸太史州黎州黎曰將虐於王身以令
尹司馬說焉則可令尹司馬聞之宿齋沐浴將自以身
禱焉王曰止楚國之有不糓也由身之有匈脇也其有
令尹司馬也由身之有股肱也匈脇轉之股肱庸為去
是人也(說苑)
楚有蒼雲如霓圍軫七蟠中有荷斧之人向軫而蹲於
是楚唐史畫遺灰而雲滅故曰唐史之策上滅蒼雲(春秋)
(文耀鈎)
東方朔乘雲飛去仰天霧覆之不知所在(漢武内傳)
帝寝靈莊殿召東方朔於青綺窗不隔綈紈重幕問朔
曰漢承庚運火德以何精瑞為祥應朔跪而對曰臣嘗
過吳明之墟是長安東過扶桑七萬里有及雲山山頂
有井雲起井中若土德王黃雲出火德王赤雲出水德
王黑雲出金德王白雲出木德王青雲出此皆應瑞德
也帝曰善(述異記以下雨)
雨者天之施也(河圖帝通記)
雨羽也如鳥羽動則散(釋名)
候月知雨多少八月一日二日三日凡月色黃者其月
少雨月色青者其月多雨常以五卯日候西北有雲如
羣羊者即有雨至矣冬戊己春辰巳日雨蝗蟲食禾稼
立春雨傷五禾立秋日雨害五糓常以戊己日日入時
出時欲雨日上有冠雲大者即多雨雲小者少雨(師曠占)
凡候雨以晦朔弦望雲漢四塞者皆當雨東風曰雷雨
暴有黑雲氣如船覆於日下當雨有黑雲氣如牛彘
當雨暴有異雲如水牛不三日大雨黑雲如羣羊奔如
飛烏五日必雨雲如浮舡皆雨北斗獨有雲不五日大
雨四望見青白雲名曰天寒之雲雨徵蒼黑雲細如杼
軸蔽日月五日必雨雲如兩人提鼔持桴皆為暴雨(京房)
(易飛候)
一歲三十六雨天地之氣宣十日小雨應天文也十五
日大雨以斗運也(春秋說題辭)
大將軍行雨濡衣冠是謂灑兵其師有慶(魏武帝兵書摘要)
凡軍出逢天無雲而雨此天泣也軍沒不還(太公兵法)
占天雨否外卦得隂為雨得陽不雨其爻發變得坎為
雨得離不雨坎化為巽先雨後風(周易集林雜占)
朱鼈浮於波上必大雨(淮南子)
焦明至為雨備焦明水鳥也(樂動聲儀)
文襄遊東山雲起恐雨筮遇剥李業興曰坤下艮上為
山山出雲故知有雨吳遵世曰坤為地土尅水故知無
雨文襄曰遵世若著賞絹十不著罰杖十業興若著無
賞不著杖十業興曰同是著何獨無賞文襄曰遵世會
我意也須臾雲散二人各受賞罰(北齊書)
攝木生江上有寄枝高三四丈生毛一名楓子天旱以
泥塗之即雨(爾雅注)
西海上有人乘白馬朱鬛白衣朱冠從十二童子馳馬
如飛名曰河伯使者其所至之國雨水滂沱(神異經)
耒陽縣有雨瀨此縣時旱百姓同壅之則甘露普降若
一鄉獨壅雨亦偏隨方所其信符刻(太平御覽)
湘東有雨母山山有祠壇每祈禱無不降澤以是名之
(荆州記)
絳北有陽石山有神龍池黃帝時遣雲陽先生養龍於
此國有水旱不時即祀池請雨(遁甲開山圖)
張元賓得仙入華陽洞為理禁伯其職主水蓋雨官也
(真誥)
君急恚怒無雲而雨(河圖秘徵)
三軍將行其旗墊然若雨是謂天露三軍失徙將軍雨
甚是謂浴屍先陣者敗亡(魏武帝兵書摘要)
春旱求雨合縣邑以水日令民禱社家祀戶祝無伐名
木無斬山林暴巫聚蛇八日於邑東門之外為四通之
壇方八尺植蒼繒八其神共工祭之以生魚八玄酒具
清酒膞脯擇巫之清㓗辯言利辭者以祝祝齋三日服
蒼衣先再拜乃跪陳陳已復再拜乃起祝曰昊天五糓
以養人今五糓病旱恐不成敬起進清酒膊脯再拜請
雨雨幸大㴻奉牲禱以甲乙日為大蒼龍一長八丈㞐
中央為小龍七各長四丈於東方皆東鄉其間相去八
尺小童八人皆齋三日服青衣舞之田嗇夫亦齋三日
服青衣而立之諸里社通之於閭外之溝取五蝦蟇錯
置於中池方八尺深二尺置水蝦蟇焉具清酒膊脯祝
齋三日取蒼衣拜跪陳祀如初取三歲雄雞三歲豬皆
燔之於四通神宇令闔邑里南門置水其外開北門其
豭豬一置之於里北門之外市者亦置一豭豬聞鼓聲
皆燒豬尾取死人骨埋之開山淵積薪而燔之决通道
橋之壅塞不行者夏求雨令邑以水日家人祝竈無舉
土功更大浚井暴金於壇臼杼於術七日為四通之壇
於邑南門外方七尺植赤繒七其神蚩尤祭之以赤雄
雞七玄酒具清酒膞脯祝齋三日服赤衣拜跪陳祝如
春辭以丙丁日為大赤龍一長七丈居中央又為小龍
六長各三丈五尺於南方皆南鄉其間相去七尺壯者
七人皆齋三日服赤衣而舞之司空嗇夫亦齋三日服
赤衣而立之决而通之閭外之溝取五蝦蟇錯置里社
之中池方七尺深一尺酒膊祝齋衣赤衣拜跪陳祝如
初取三歲雄雞豭豬燔之四通神宇開隂閉陽如春季
夏禱山陵以助之令縣邑壹徙市於邑南門之外五日
禁男子無得行入市家人祠中霤無興土功聚巫市為
益四通之壇於中央植黃繒五其神后稷祭之以五玄
酒具清酒膊脯令名為祝齋三日衣黃衣皆如春祠以
戊己日為大黃龍一長五丈居中央又為小龍五各長
二丈五尺於南方皆南鄉其間相去五尺丈夫五人齋
三日服黃衣而舞之嗇夫亦齋三日衣黃衣而立之亦
通社中於閭外溝取蝦蟇池方五尺深一尺他皆如前
秋暴巫至九日無舉火事煎金器家人祠門為四通之
壇於邑西門之外九尺植白繒九其神大昊祭之桐木
魚九玄酒具清酒膊脯衣白衣他如春以庚辛日為大
白龍一長九丈居中央為小龍八各長四丈五尺於西
方皆西鄉其間相去九尺鰥者九人皆齋三日服白衣
而舞之司嗇亦齋三日衣白衣而立之蝦蟇池方九尺
深一尺他皆如前冬儛龍六日禱於名山以助之家人
祠井無壅水為四通之壇於邑北門之外方六尺植黑
繒六其神玄冥祭之以黑狗子六玄酒具清酒膊脯祝
齋三日衣黑衣祝禮如春以壬癸日為大黑龍一長六
丈居中央為小龍五各長三丈於北方皆北鄉其間相
去六尺老者六人皆齋三日衣黑衣而舞之尉亦齋三
日服黑衣而立之蝦蟇池如春四時皆以水為龍必取
㓗土為之結蓋龍成而發之四時皆以庚子之日令吏
民夫婦皆偶處凡求雨之大體丈夫欲藏匿女子欲和
而樂神書又曰開神山神淵積薪夜擊鼔譟而燔之為
其卑也(春秋繁露)
天及龍皆能降雨何以取别天雨細霧下者是龍雨粗
雷下者是又阿修羅共天鬭時亦能降雨雨有二種有
喜雨有瞋雨若雨和調者是歡喜雨若興雷電霹靂者
是瞋恚雨(分别功德論)
太白竊織女侍兒梁玉清衞承莊逃入小仙洞天帝怒
命五嶽搜捕太白歸位衞承莊迯焉玉清有子名子休
玉清謫於北斗常舂其子乃配與河伯驂乘行雨子休
每至小仙洞恥其母淫奔之所輙回馭不經故此地常
少雨(東方朔内傳)
周穆王時天下連雨三月穆王吹笛其雨乃止(述異記)
魯僖公時雨澤不澍比於九月率羣臣禱山川以六過
自讓退舍南郊天立大雨(春秋考異郵)
墨子歸過宋天雨庇其閭中守閭者不内也故曰治於
神者衆人不知其功爭於明者衆人知之(墨子)
汝南周獲善占天文為郡門下掾鮑昱為汝南太守時
郡境天旱昱自往問何以致雨獲曰急罷三部督郵明
府當自北門出到四十里雨可致也昱從之果得大雨
(司馬彪續漢書)
管輅與倪清河刻雨期倪未信輅曰十六日壬子直滿
畢星中已有水氣水氣之發動於卯辰此必至之應也
昨檄召五星宣布星符刺下東井告命南箕使召雷公
電父風伯雨師羣岳吐隂衆川激精雲漢垂澤蛟龍含
靈㷸㷸朱電吐咀杳冥殷殷雷聲嘘吸雨靈習習谷風
六合皆同咳唾之間品物流形天有常期道有自然不
足為難也向暮果有良風鳴鳥日未入東南有山雲樓
起黃昏之後雷聲動天到一鼔中星月皆沒風雲並興
玄氣四合大雨河傾(管輅列傳)
馬均大巧能削竹作人語時天下大旱人皆將酒與此
竹人語天下須臾雨也(郭子)
文虔字仲孺為郡功曹時霖雨廢民業太守憂悒召虔
補戶曹掾虔奉教齋戒在社三日夜夢見白頭翁謂曰
爾来何遲虔具白所夢太守曰昔禹夢青繡衣男子穪
滄水使者禹知水脉當通若掾此夢將其兆也明日果
霽(長沙耆舊傳)
太康中都界大旱束晳為邑人請雨三日而雨注衆謂
晳誠感為作歌曰束先生通神明請天三日甘雨零零
我黍以育我稷以成何以酬之報束長生(晉書)
晉周暢性仁惠和篤穆帝時為河南尹永和二年夏旱
久禱無雨因收葬枯骨萬餘乃大雨後位至光禄勲(上)
宋大明六年天下亢旱禱祈山川累月無騐世祖請求
那跋陁羅三藏法師祈雨跋陁即往北湖釣臺燒香祈
請不復飲食默而誦經密加祕咒明日晡時西北雲起
初如團蓋日在桑榆風震雲合連日降雨(法苑珠林)
前樂後憂厥妖天雨羽又曰邪人進賢人逃天雨毛(京房)
(易傳羽又易妖云天雨毛貴人出走)
内淫亂百姓勞苦則雨土君吝祿信衺厥妖雨草雨五
糓人相食(上)
天雨墨君臣無道讒人進(災祥集)
雨杼臼饑鬴&KR0008;穰(占鏡)
雨䈥大饑(上)
雨綿絲絮皆兵喪(内記)
雨爵錫為饑荒狀如甘露而黃(上)
雨血君殺雨膏忠輔多貪内記云天雨膏師敗雨肉將
易君(占鏡雨紂末年天肉)
天雨水銀是謂荆祖不出三年兵喪並起去國失王(内記)
雨木多風雨蘖君有咎(占鏡)
河圖云怪目勇敢兩童天雨刀於楚之邦謂項羽春秋
演孔圖云八政不中則天雨刀
雨鼈兵喪(並上)
夏禹時天雨金古詩云安得天雨金使金賤如土(述異記)
(河間有雨鉛城漢世天雨鉛錫於此王莽時雨五銖錢既而至地悉為龜兒)
京房云雨冰大疫桀末年冰生於朝梁赧王十二年齊
地雨冰廣者六尺漢桓時京師雨冰張駿二年二月雨
冰片如纊
殷紂時十日雨土於亳(尚書中候)
紂末年雨石皆大如甕(上)
趙簡子問於翟封荼曰吾聞翟雨糓三日信乎曰信又
聞雨血三日信乎曰信又聞馬生牛牛生馬信乎曰信
簡子曰大哉妖亦足以亡國矣對曰雨糓三日䖟風之
所飄也雨血三日摯鳥擊於上也馬生牛牛生馬雜牧
也此非翟之妖也簡子曰然則翟之妖奚也對曰其國
數散其君幼弱其諸卿貨其大夫比黨以求禄爵其百
官肆斷而無告其政令不竟而數化其士巧貪而有怨
此其妖也(說苑又國策云樂毅伐齊湣王出走地方數百里雨血沾衣漢書云哀帝時山陽雨)
(血後二年王莾擅朝)
惠成王七年天雨碧於鄭(竹書紀年)
梁惠成八年雨骨於赤鞞後國饑兵疫内記云是謂陽
消(上)
漢武帝時廣陽縣雨麥(述異記)
武帝時天雨白毛時征役繁興戶口凋弊元帝時雨草
而葉相摎結大如彈丸時帝外氏權盛成帝時雨魚王
氏專政(搜神記雨十六國春秋云蜀李期末年宫中魚色黃是年為李壽所殺)
漢宣帝時江淮饑饉人相食雨糓三秦魏地亡糓二十
頃(又吳桓王時金陵雨五糓於貧民家富者則不雨矣)
宣帝元康四年南昌雨荳光武建武三年春縑一疋易
一斗豆夏埜生旅豆民收取之明帝永平十八年下邳
雨大豆似槐實(古今注)
漢永和年長安雨綿皆白(古今注)
魏武帝末年鄴中雨五色石(述異記)
漢桓帝建和三年秋七月北地雨肉似羊肋或大如手
是時梁太后攝政梁冀專權(搜神記)
魏時河間王子元家雨中有小兒七八枚墮於庭前長
六七寸許自言家在河東南為風所飄而至於君庭與
之言甚有所知如史傳所述(上)
梁武同泰年雨灰色黃時帝信佛法蔽賢絶道後有侯
景之亂梁簡文時雨黃沙其年人相食(隋書)
梁武大同元年雨黃塵如雪攬之盈掬
大同中雨襍色寳珠虞寄上瑞雨頌
隋仁壽年在仁壽宫天雨花(同上以下雪)
雪綏也水下遇寒氣而凝綏綏然也(釋名)
霰星也水雪相搏如星而散也(上)
盛隂雨雪凝滯而水寒陽氣薄之不相入則散而為霰
盛陽雨水温煖而湯熱隂氣脇之不相入則轉而為雹
霰者隂脇陽也雹者陽脇隂也(洪範五行傳)
北風雨雪有凍人天子作黃竹詩以哀民(穆天子傳)
曾子耕泰山之下天雨雪凍旬日不得歸思其父母作
梁山吟(琴操)
管寧家貧久雪隂霾不開謂友人曰吾恐凍斷三足烏
脚寧不足憂(俗說)
焦先野火燒其廬先因露寢遭大雪至先袒臥不移人
以為死就視如故(高士傳)
大明中元日雪花降殿庭右將軍謝莊下殿雪暴衣白
上以為嘉瑞羣臣皆作雪花詩(宋書以下霜)
霜喪也其氣慘毒物皆喪也(釋名)
豐山有九鐘霜降而自鳴(山海經)
廣延國去燕七萬里其地常雨青雪冰霜色皆紺碧(拾遺)
(記)
桀無道地吐黃霧夏隕霜冬下露(命歴序以下霧)
天氣下地不應曰雺地氣發天不應曰霧(爾雅孫炎注)
十月癸巳霧赤為兵青為殃(望氣經)
六月三日有霧歲熟(上)
曲江縣有銀山常多素霧(湘川記)
大霧君迷或云霧四時則時多隠士(京房妖占)
王之千歲者行遊諸國其所居國必三日變為日中之
霧(地鏡圖)
白霧四面圍城不出百日大兵至城下(抱朴子)
服霧法常以平旦於寝静之中坐卧任已先閉目内視
髣髴如見五臟畢因口呼出氣二十四過臨目為之使
目見五色之氣相繞纏在面上鬱然因又口内此五色
氣五十過畢咽唾六十過畢乃微呪曰太霞發暉靈霧
四遷結氣宛屈五色洞天神烟合啟金石華真藹鬱紫
空鍊形保全出景藏幽五靈化分合明扇虛時乘六雲
和攝我身上昇九天畢又叩齒七通咽液七過乃開目
事訖此道神妙又神州玄都多有得此術者爾可行此
法邪久行之常乘雲霧而遊(真誥)
伊尹卒年百有餘歲天霧三日(帝王世紀)
後主禎明三年元日大霧四塞入人口鼻氣皆辛酸(陳書)
(以下露)
露慮也覆慮物也(釋名)
物之不朽者莫如金氣之清者莫如露(曹植論)
君治政則軒轅之精散為甘露(禮斗威儀)
武露布文露沈(甘露降其國布散者人尚武沉重者人尚文春秋緯)
甘露降耆老得敬則松柏受之尊賢容衆則竹葦受之
甘露者仁澤也其凝如脂其甘如飴名曰天酒(中興書)
聖德上及太清下及太寧中及萬靈則膏露下(鶡冠子)
諸沃之埜搖山之民甘露是飲不壽者八百歲(山海經)
勒畢國人長三丈有翼善言語戲笑因名善語國常飲
丹露為漿丹露者日初出有露汁如珠也(洞冥記)
明帝永平十七年夢見先帝光烈皇后夢覺悲不能寐
明旦上陵其日甘露降於陵樹帝令百官採之帝伏御
牀流涕也(後漢書)
皇甫謐幼時有甘露降其柳樹謐每以食之謂蜜也(晉書)
新蔡鄭敬都尉高懿廳前槐樹有白露類甘露懿問掾
屬皆言是甘露敬曰明府德政未致甘露但樹汁耳懿
不悦稱疾而去(汝南先賢傳以下虹蜺)
虹攻也純陽攻隂氣也(釋名)
霓齧也其體斷絶見於非時此災氣也傷害於物如有
所食齧也(上)
鎮星散為虹蜺主内淫又霓者氣也起在日側其色青
赤黃白(河圖稽耀鈎)
日傍氣白者為虹日傍青赤者為霓(尚書考靈曜)
霓者斗之亂精也斗失度則投霓見(宋均注曰投應也春秋演孔圖)
天弓虹也又謂之帝弓明者為虹暗者為霓(白虎通)
九女並譌則九虹並見(感精符)
螮蝀充側佞人傾惑(焦氏易林)
虹當雙見鮮盛者雄其暗者雌(埤雅)
天二氣則成虹地二氣則泄藏(淮南子)
攻城有虹從南方入飲城中者從虹攻之勝白虹繞城
不匝從虹所在擊之勝謹守其缺賊乃從其地破走(黃帝)
(出軍决)
古者有夫妻二人荒年菜食而死俱化成青絳故俗呼
美人虹(異苑)
白虹貫牛山管仲諫曰無近妃宫恐失權齊侯大懼去
色黨更立賢輔(春秋文曜鈎)
崔文子學道於王子喬子喬化為白蜺而嬰茀持藥與
之文子驚怪引戈擊蜺因墮其藥俯而視之子喬之尸
也(王逸離騷注)
郎顗上章曰竊見今月十四日乙邜時白虹貫日見日
旁氣色白而純者多白虹貫日中者侵太陽也見於日
旁政變常也易傳曰公能其事序賢進士後必有喜反
之則白虹貫日以甲乙見則譴在中台自司徒居位隂
陽多謬宜黜之以謝天意(後漢書)
靈帝時有黑氣墮北宫温明殿東庭中上問蔡邕對曰
所謂天投蜺也(上)
晉義熙初晉陵薛願有虹飲其釜澳須臾噏響便竭願
輦酒灌之隨投涸便吐金滿釜(異苑)
李特長子盪字仲平少子雄字仲雋初特妻羅氏任雄
夢雙虹自地升天一虹中斷羅曰吾二兒有先亡者有
貴者後雄王蜀(華陽國志)
太原温湛婢見一嫗向婢流涕無孔竅婢駭怖告湛湛
遂抽刀逐之化成一物如紫虹形宛然長舒上没霄漢
(異苑)
有黑虹下樂輯營少日輯病卒(述異記)
劉義慶在廣陵卧病食粥忽有白虹入室就食其粥義
慶擲器於階虹遂作風雨聲響撼庭戶良久不見(獨異志)
故越王無諸舊宫上有大杉樹空中可坐十餘人越人
夏世隆高尚不仕常之故宫因雨霽欲暮斷虹飲於宫
池漸漸縮小化為男子入樹良久不出世隆怪異乃召
鄰之少年十數人往視之見男子為大赤蛇盤繞衆懼
不敢逼而少年遥擲瓦礫聞樹中有聲極異如婦人之
哭須臾雲霧不相見又聞隠隠如遠雷之響俄有一彩
龍與赤鵠飛去及曉世隆往觀之見樹中紫蛇皮五色
蛟皮欲取以歸有火生樹中樹焚蕩盡吳景帝永安三
年七月也(東甌後記)
正光元年首陽溪有虹化為女宇文顯進之帝逼幸之
不得異聲如鐘復為虹而去未幾帝崩(上以下雷電)
東方之氣雷南方之氣電西方之氣虹霓北方之氣雲
雨雹霰雪(造化權輿)
雷硠也如轉物有所硠雷之聲也(釋名)
電殄也乍見則殄滅也(上)
河圖謂雷曰玉虎鳴(雞跖集)
春雨初起其音恪恪霹靂者所謂雄雷旱氣也其鳴依
依音不大霹靂者謂之雌雷水氣也(師曠占)
豐昦(音杲)之幹睛之奯(音豁)雷磤磤(音隠)電炟炟(當葛反)𫝊曰昦
之幹日之轉也睛之奯目之動也雷磤磤其聲震也電
炟炟其光睒也昔王由是動干戈耀兵威(元命苞)
天冬雷地必震教令撓則冬雷民飢(易妖占)
夫雷人君相也入能除害出能興利(上)
東方有電名曰無厚南方有電名曰順流西方有電名
曰墮光明北方有電名曰百生樹無厚與墮光明相觸
相對順流與百生樹相觸相對(起世經)
東方光明電王名阿揭多南方光明電王名阿羝嚕西
方光明電王名主多光北方光明電王名蘇多末尼善
男子女聞是名字及知方處者遠離一切怖畏雷電災
横之事
雷部鬼神晝勞夕役動有搖楚大則考戮屑雲雕雷無
有巳時檄龍命鴉以息彼作(玉樞經)
謝仙者雷部中鬼也夫婦皆長三尺其色如玉掌行火
於人間(酉陽雜俎)
新山周廻十里樵人常聞雷聲在山下俯看初霧大如
扇須臾雷霆彌漫敷數百里(安成記)
楚商梁出遊九臯之澤覽漸水之臺引罘置周於荆山
臨曲池而漁疾風霣雹雷電奄冥大水四起霹靂下臻
瞿然而驚其僕曰孤虛設張八宿相望熒惑干角五星
失行此國之大變也君其返國矣於是商梁返室援琴
歎之韻聲激發象霹靂之聲故曰霹靂引或曰商梁即
楚莊王聲誤也(琴操)
秦穆公出狩至於咸陵天震大雷下有火化為白雀銜
綠丹書集於公車(尚書中候)
子路感雷精而生尚剛好勇親罹衞難結纓而死孔子
每聞雷鳴中心惻怛(王充論衡)
秦二世元年天無雲而雷雷陽也雲隂也有雲然後有
雷象君臣也故雲雷相託隂陽相合也今二世不恤人
人臣叛之故無雲而雷也(太平御覽)
神武閱馬北牧道逢暴雨大雷震地火燒浮圖神武令
薛孤延視之延案矟直前大呼繞浮圖走火遂滅延還
鬚及馬尾鬛皆焦神武歎其勇决曰延乃能與霹靂鬭
(北史)
廣博物志卷三
