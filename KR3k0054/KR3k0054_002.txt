廣博物志卷二
明董斯張撰
天道二(星)
夫占變之道二而已矣二者隂陽之數也易曰一隂一
陽之謂道是故發於一成於二備於三周於四行於五
懸象著明莫大於日月察變之動莫著於五星天之五
星運氣於五行其初猶發於隂陽而化極萬一千五百
二十五星之所犯各以金木水火土為占春夏秋冬伏
見有時失其常離其時則為變異得其時居其常是謂
吉祥(說苑)
星之為言精也陽之榮也陽精為日日分為星故其字
日生為星(春秋說題辭)
衆星布列體生於地精成於天列居錯峙各有攸屬在
野象物在朝象官在人象神其以神差有五列焉是為
三十五名一居中央謂之北斗四布於方各七為二十
八舍日月運行歷示吉凶五緯躔次用告禍福中外之
官常明者百有二十四可名者二百二十為星二千五
百微星之數蓋萬一千五百二十庶物蠢蠢咸得繫命
不然何得總而理諸(靈憲)
常星猶公卿也衆星猶萬民也列星正則衆星齊常星
亂則衆星墜矣(鹽鐵論)
玉鈐云主命原由人之吉凶脩短於結胎受氣之日皆
上得列宿之精其值聖宿則聖值賢宿則賢值文宿則
文值武宿則武值貴宿則貴值富宿則富值賤宿則賤
值貧宿則貧值夀宿則夀值僊宿則僊(抱朴子)
太微者太乙之庭也紫宫者太乙之居也軒轅者帝妃
之舍也咸池者水魚之囿也天阿者羣神之闕也(淮南子)
大星一由旬小星二百步樓炭經云大星圍七百里中
星四百八十里小星二十里星是諸天宫宅瑜伽論云諸
星宿中其星大者十八拘盧舍其中者十拘盧舍其小
者四拘盧舍(法苑珠林)
五星反羽其下之國不可久處反羽光芒上大下小狀
如反羽(宋書)
歲星其國齊其位東方蒼帝之子人主之象也其色明
而内寔暗天下安寧夫歲星所居國人主有福不可加
以兵歲星一曰攝提一曰重華一曰應星一曰經星一
曰修仁歲星動人主怒無光仁道失歲星順行仁德加
也歲星農官也主五穀春不勸農則歲星盈縮所在之
國不可以罰小則民多病大則喜(天官星占)
太白謂之太囂(廣雅)
太白位在西方白帝之子天將之象也一名天相一名
太正一名大臣一名大皓一名明星(天官星占)
太白暉芒雞必夜鳴火精光盛馬必晨驚(劉子)
熒惑主大鴻臚主死喪主司空又為司馬主楚吳越以
南又司天下羣臣之過司驕奢亡亂妖孽主歲成敗(廣雅)
熒惑主夏位在南方赤帝之子方伯之象也為天候主
歲成敗司察妖孽所在有兵為亂為賊為疾為喪為饑
為兵(天官星占)
孔子曰火上不可握熒惑斑變不可息志帝應其修無
極此言熒惑火精尤史家所宜察也(風俗通)
填星者黃帝之子女主之象也一名地候(廣雅)
鎮星主德女主之象也所居國有德不可以兵加也(天官)
(星占)
填星墜海水决黃星騁海水躍(晉書)
辰星北方之位黑帝之子宰相之祥也一名安調一名
熊星一名鈎星一名伺晨主德常行四仲當出不出天
下旱色黃五榖熟色白中謀泄色青大臣憂(天官星占)
辰星一名㸑星一名伺星(廣雅)
凡五星盈縮失位其精降於地為人歲星降為貴臣熒
惑降為童兒歌謠嬉戲填星降為老人婦女太白降為
壯夫處於林麓辰星降為婦人吉凶之應隨其象告(晉書)
五星者是日月之靈根天胎之五臟天地頼以綜氣日
月繫之而明東方歲星真皇君姓碧空名澄瀾字清凝
夫人姓涵常名寶容字飛靈南方熒惑真皇君姓涣空名
維渟字散融夫人姓陽常名華凝字元羅太白真皇君
姓皓空名德標夫人姓颷英字靈恩辰星真皇君姓(闕)
名肇咺字積原夫人名元華字龍娥鎮星真皇君名
藏睦字耽延夫人名空瑤字飛賢二十八宿為籬落也
織女水官星能致神芝食之夀與天地無極傳舍水官
星主天符南戒星同北戒水官星旦為馬晝為鹿暮為
麞天市星天之倉曹神能致明月珠旦為犬晝為兔暮
為狢平門土官星能致神女倡樂旦為畊牛晝為豕暮
為螔蝓玄冥星姓冥樞名定宣覺字法開度真名執天
之遊擊也主伐逆上總九天鬼神中領北帝三官下監
萬兆榖土星能致飛鳥来朱雀旦為雞晝為烏暮為鳶
積水星能致四方萬物恣其所欲坐在立亡狼星能致
天帝君百二十神(雲笈七籖)
春步七星名曰步三綱夏步七星名曰躡六紀秋步七
星名曰行六害冬步七星名曰登六絶(上)
北極五星一名天極一名北極其第一星為太子第二
星最明者為帝第三為庶子餘二後宫屬也並在紫微
宫中央故謂之中極其占明大則吉若變動則有憂(大象)
(列星圖)
上有九辰華君中有九皇夫人䰟精魄靈皆元斗之威
神吐煥七曜之光流映九天之門洞朗幽虛無毫不彰
也其星陽芒則為流金火鈐隂芒則為豁落七元皆高
上之靈策元始之威章也能飛尺素之訣隱緯吕之中
列帛華辰之下羊雁禮天以招真則玄光曲照于盟場
九辰下降于靈宇夫人懽悦于寢席元斗記名于隱書
有知此道存之便足以免大劫之會度洪災于甲申也
(雲笈七籖)
北斗君字君時一字充北斗神君本江夏人姓伯名大
萬挾萬二十石左右神人姓雷名機字太隂主天下諸
仙人又招搖與玉衡為輪北斗之星精曜九道光暎十
天
東斗主擊君西斗主伐君中斗伏逆君紫微宫内神姓
柳字君明紫微君字露光夫人姓王諱叔華太微星君字
卿元太微内有三皇一曰皇君二曰天皇三曰皇老此
即三元之氣混沌之真在太微總領符命也文昌星神
君字先常天子司命之符也土官星所主能致山内菓
實旦為猨晝為猴暮為鼪鼯璇璣星君字處行鈎陳水
星主之常陳天之虎賁也五車天之五嶽能致甘露麒
麟三台星天之陛官旦為龍晝為蛇暮為魚三神者三
台之靈也上台神君字顯真上台名虛精主金玉中台
神君字章明中台名六淳主祿位中台兩星小闊晉張
華為司空死其星開下台神君字際生下台名曲生主
土田軒轅星天之后妃土官也其神旦為羊晝為蟹暮
為鱉洞明星姓幽昇字幽韻真人星姓歸珩諱妙光字
度元天之司空主五嶽靈仙
北斗第一星中名太上宫宫中有帝君變隱逃元内妃
名太乙法怛字幸正扶著黃錦帔丹青飛帬頽雲髻第
二星名中元宫宫中有帝君保胎化形内嬪名太乙三
瓮字羅朱嬰著赤錦帔綠羽飛帬頽雲髻第三星中名
真元宫宫中有帝君六遁七隠上元丹母名太乙虛夷
字仲雙兆著青錦帔繡羽華飛帬頽雲髻第四星中名
紐幽宫宫中有帝君匿景藏光中元内妃名太乙七烈
字横單槃著紫錦帔黃華羽帬頽雲髻第五星中名網
神宫宫中有帝君變體易景斗中太女名太乙鬱書字
疇邱蘭著朱錦帔紫青飛帬頽雲髻第六星中名紀明
宫宫中有帝君隱迹散衆斗中中女名太乙氣精字抱
定陵著朱錦帔青繡飛帬頽雲髻第七星中名關會宫
宫中有帝君分景萬形斗中少女名太乙都墨字天凡
著朱錦帔青華明羽帬頽雲髻第八星中名帝席宫宫
中有帝君化日月水火斗中高皇左夫人名太乙石啟
珠字落茂華著紫錦帔繡羽飛丹帬頽雲髻第九星中
名上尊宫宫中有帝君化金石山河斗中高皇右夫人
名太乙條字雲育著綠錦帔翠羽華帬頽雲髻
第一天樞星則陽明星之䰟神也其星則號元斗宫魁
精元上真皇夫人姓明通諱&KR1125;元真名上精頭建飛雲
華頽之髻餘髮散至腰衣紫黃青三色之䙱帶九鈴之
綬口恒吐青氣之光
第二天璇星則隂精星之䰟神也其星則號元斗官虛
精上元皇夫人姓元鏡諱鬱勃光真名金歸頭建飛雲
華頽之髻餘髮散至腰衣飛錦羅帬鳳交錦帔帶飛紫
綬口恒吐黑氣之光
第三天璣星則真人星之魄精也其星則號上精宫靈
妃元皇夫人姓常明諱化雲真名流爓頭建霞纓寶冠
衣飛雲明光錦䙱帶六山飛晨之綬口恒吐黃氣之精
第四天權星則玄冥星之魄精也其星則號綱極宫上
虛神妃華皇夫人姓開生諱運明真名嬰關頭建七稱
之冠衣緋羅鳳文之䙱帶金真玉光口恒吐紫氣之精
第五玉衡星則丹元星之䰟靈也其星則號紀明宫北
上金蓋中皇夫人姓元方諱神武真名勃頭建紫霞飛
華之冠衣九色之䙱帶神虎玉文口恒吐白氣之光
第六闓陽星則北極星之魄靈也其星則號紫極宫安
上晨華元皇夫人姓王元諱根華真名冥會頭建玉霞
進賢之冠衣飛青羽䙱帶流金火鈴口恒吐綠氣之精
第七搖光星則天關星之䰟太明也其星則號運天宫
玉華靈皇夫人姓度元諱終會真名啓光頭建飛華頽
雲之髻餘髮散至腰衣七色夜光雲錦之帬九色錦帔
九天威靈玉策口恒吐赤氣之精
第八洞明星則輔星之䰟精陽明也其星則號空真宫
太明常皇夫人姓幽昇諱無韻真名空變頭建飛雲華
頽之髻餘髮散至腰衣飛羅文䙱帶九光之綬口恒吐
青氣之精
第九隱元星則弼星之魂明空靈也其星則號元寶宫
空玄變靈上皇夫人姓冥通諱萬先真名常陽頭建飛
雲七稱玉冠衣青衣錦䙱帶九光夜燭口恒吐黑氣之
精
陽明星天之太尉司政主刑上總九天上真中監五嶽
飛仙下領後學真人天地神靈功過輕重莫不隸焉星
圍九百二十里皆琉璃水精中有玉樹青寔金翅之鳥
棲宿其上自生青精玉芝食之一口夀九萬年星有九
門門有四光芒皆爓照九億萬里中上有青城玉樓據
斗真人號曰太上宫青城玉樓九晨君姓上雲號法嬰
容字董洞陽搖天槌頭建九晨玉冠衣青羽飛裳手執
斗中玄圖坐玉樓之中若有元名玉錄當得知九晨君内
諱
隂精星天之上宰主祿位上總天宿下領萬靈及學仙
之人諸學道及兆民宿命祿位莫不隸焉星圍五百五
十里亦皆琉璃水精中有玉樹黑實金翅之所棲自生
玄芝玉飴食之一口得夀五萬年星有五門門有四光
芒爓照九億萬里中上有五色玉樓攀魁真人號曰中
元宫五色玉樓北上晨君姓育嬰諱元上瓮字昌陽文
激明光頭建元精玉冠衣元羽飛裳手執五色羽節坐
玉樓之中若有元名朱臺當得知上晨君内諱
真人星天之司空主神仙上總九天高真中監五嶽靈
仙下領學道之人真仙之流莫不隸焉星圍七百七十
里亦皆琉璃水精中有玉樹黃實金翅之所棲自生黃
精玉芝食之一口得夀三千萬年星有十二門門有四
光芒爓照九億萬里中上有黃臺玉樓真人號曰真元
宫中黃臺玉樓主仙華晨君姓歸㻂諱妙隂光字通度
元度凝脂頭建飛晨寶冠衣青羽飛裳手執斗中青籙
坐玉樓之中若有元名方諸當得知華晨君内諱
玄冥星天之遊擊主伐逆上總九天鬼神中領北帝三
官下監萬兆伐逆不臣諸凡凶勃莫不隸焉星圍八百
里亦皆琉璃水精中有玉樹赤實金翅之所棲自生丹
芝流瑛食之一口得夀八千萬年星有三門門有四光
芒爓照九億萬里中上有朱臺玉樓出斗真人號曰紐
幽宫中朱臺玉樓元上飛蓋晨君姓冥樞諱定宣覺字
法明度搖天柱頭建三華寶晨冠衣丹錦飛裳手執命
靈之節坐玉樓之中若有元名玉格當得飛蓋晨君内
諱
丹元星天之斗君主命錄籍上總諸天譜籙中統鬼神
部目下領學真兆民命籍諸天諸地莫不總統星圍七
百二十里亦皆琉璃水精中有赤樹白實金翅之所棲
自生金精冶鍊之膏食之一口得夀七萬年星有七門
門有四光芒爓照九億萬里中上有素臺金樓躡紀真
人號曰網神宫中素臺金樓躡紀真人金魁七晨君姓
上開諱冥通光字朱煥元變五道頭建七寶飛天冠衣
白錦飛帬手執青玄籙籍坐金樓之中若有元名崑臺
當得知七晨君内諱
北極星天之太常主昇進上總九天真一中統五嶽飛
仙下領學者之身凡功勤得道輪轉階級悉總之焉星
圍七百七十里亦皆琉璃水精中有黑樹白子金翅之
所棲自生玄芝水瑛食之一口夀五萬年星有八門門
有四光芒爓照九億萬里中上有玄臺玉樓步網真人
號曰紀明宫中元臺玉樓北晨飛華君姓羽靈諱長明
化字淵洞源昌上元頭建飛精華冠衣紫錦飛裳手執九
斗玉策坐玉樓之中若有元名金臺當得知飛華君内
諱
天關星天之上帝主天地機運如四時長飬天地否泰
劫會莫不隸焉星圍九百里亦皆琉璃水精中有二華
之樹五色之實金翅之所棲生自然九味芝膏食之一
口身生九色之光得夀九萬年星有一門門有九光芒
爓照九億萬里中上有九層玉樓乘龍真人號曰關會
宫九層玉樓總雲九元北蓋晨君姓元樞諱轉光字會
元終明天徒頭建九元寶冠衣九色錦裳手執暉神之
章坐玉樓之中若有元名九天帝圖玉籙當得知北蓋
晨君内諱
輔星天尊玉帝之星也曰常常者常陽也主飛仙上總
九天下領九地五嶽四瀆神仙之官悉由之焉星圍九
百九十里亦皆琉璃水精中有青華之樹自有九音之
字上有青鳥三足鳥生自然琉璃芝瑛食之一口得與玉
帝同真星有八門交通八氣門有四光芒爓照九天之
上中有紫氣玉樓遊行三命真人號曰帝席宫中紫氣
玉樓帝尊九晨君姓精常號常無瓮字元解子空正上
開延頭建飛精玉冠衣九色衣手執火鈴坐玉樓之中
若有元名上清當得知帝尊内諱
弼星太帝真星也曰空空者恒空隱也主變化無方星
圍九百九十里亦皆琉璃水精中有三華之樹自生九
天玉章上有金口之鳳口銜火鈴中生自然七曜之暉
得食暉一口與太帝同真星有九門交關九天門有四
光芒爓照八極之外無央之中也中有玉臺紫館徘徊
三陽真人號曰上尊宫中玉樓紫館帝真元晨君姓幽
空諱空無先字隱元覺冥陽暉幽寥元頭建飛天玉冠
衣九天龍衣手執帝章坐紫館之中若有元名九天當
得知帝真内諱(並上)
北斗七星星間相去九千里其二隂星不見者相去八
千里也(徐整長歷)
北斗亦有九星七見二隱其第八第九是帝皇太尊精
神也霍光家有典衣奴子名還車忽見二星在斗中光
明非常乃拜而還遂得增年六百(玄門寶海經)
北斗七星在太微北七政之樞機隂陽之元本也故運
乎天中而臨制四方以建四時而均五行也魁四星為
璇璣杓三星為玉衡又曰斗為人君之象號令之主也
又為帝車取乎運動之義也又魁第一星曰天樞二曰
璇三曰璣四曰權五曰玉衡六曰開陽七曰搖光一至
四為魁五至七為杓樞為天璇為地璣為人權為時玉
衡為音開陽為律搖光為星石氏云第一曰正星主陽
德天子之象也二曰法星主隂刑女主之位也三曰令
星主中禍四曰伐星主天理伐無道五曰殺星主中央
助四旁殺有罪六曰危星主天倉五穀七曰部星亦曰
應星主兵又一主天二主地三主火四主水五主土六
主木七主金又曰一主秦二主楚三主梁四主吳五主
燕六主趙七主齊(晉書)
春斗為天關軫為地梁夏角為北關參為地梁
玉衡北兩星為玉䋲玉之為言溝刻也瑕而不掩折而
不傷(禮斗威儀)
樞為雍州璇為冀州璣為青兗州權為徐揚州衡為荆
州開陽為梁州摇光為豫州(廣雅)
東斗主算西斗記名北斗落死南斗上生中斗大魁總
監衆靈(度人經)
北斗魁第一星神名執一曰報隂第二星曰叶詣第三
星曰視金第四星曰拒理第五星曰防仵第六星曰開
寶第七星曰招摇(一曰始酉陽襍俎)
中宫大帝其精北極星含元出氣流精生物也(文耀鉤)
斗殞精王者孝行溢則見(宋書)
次南斗君及七宿法老君曰南斗君姓唐名麤字宣道
太原人次西斗君及七宿法老君曰西斗君姓劉名起
字石嬰長安人次北斗君及七宿法老君曰北斗君姓陳
名奉字百萬江夏人云云在流珠中(雲笈七籖)
老君曰左司命一人也姓韓名思字元信長樂人也司
錄司伐等屬焉左司命有三十六大員官右司命姓張
名獲邑字子良廣陽人也司隸司刑等屬焉右司命亦
有三十六大員官
上台星名虛精求上感帝王之夢及金玉念名求之必
應中台星名六淳求官禄盛興念名求之必得吉遂下
台星名曲生求妻妾奴婢念名求之必遂
甲從官陽神也角星神主之陽神九人姓賓名遠生衣
綠玄單衣角星宿主之乙從官隂神也亢星神主之隂
神四人姓扶名司馬馬頭赤身衣赤緹單衣𢃄劒亢星神
主之丙從官陽神也氐星神主之陽神十三人姓王名
師子衣青紗單衣氐星神主之丁從官隂神也房星神
主之隂神八人姓洪名寄生衣絳緋單衣房星神主之
戊從官陽神也心星神主之心星火也為工故在東方陽
神五人姓女名涂祖牛頭人身衣黃單衣帶劍心星神
主之已從官隂神也尾星神主之隂神十一人姓涂名
徐澤兔頭人身衣青單衣尾星神主之庚從官陽神也
箕星神主之桑木者其星之精也陽神十一人姓元闕
名仲衣飄颻玉紗單衣箕星神主之辛從官隂神也南
斗星神主之隂神四人姓陽名多衣青單衣持矛南斗
星主之壬從官陽神也牛星神主之陽神十二人姓柳
名將生衣絳玄單衣牛星神主之癸從官隂神也女星
神主之隂神四人姓刁名徐字鬱子犬頭人身女星神
主之寅從官孟神也虛星神主之槐者虛星之精也孟
神四人姓木名徐他鼠頭人身衣銀黑單衣帶劍虛星
神主之夘從官仲神也危星神主之仲神十一人姓劉名
歸生衣瓊紋單衣帶劍危星神主之辰從官季神也營
室星神主之營室之内五色襍神營室天子受命之司水
官星神主之季神八人姓吕名昇衣黃錦單衣營室星神主
之已從官孟神也東壁星神主之孟神七人姓石名蘇和豕
頭人身衣黑單衣帶劍東壁星神主之午從官仲神也奎
星神主之仲神六人姓黑名石勝衣丹紗單衣帶劍奎
星神主之未從官季神也婁星神立之季神十三人姓
竺名遠来衣流熒單衣婁星神主之申從官孟神也胃
星神主之孟神八人姓馮名謝名衣流黃單衣帶劍胃
星神主之酉從官仲神也昴星神主之仲神四人姓張
名弩小衣綠青單衣昴星神主之戌從官季神也畢星
神主之季神姓桑名公孫帶劍衣白毛單衣畢星神主
之亥從官孟神也觜星神主之孟神十一人姓王名平
衣龍青單衣觜星神主之子從官仲神也參星神主之
仲神八人姓銅名徐舒衣黃緋單衣帶劍參星神主之
丑從官季神也井星神主之季神九人名摶陽衣黃水
單衣帶劍能致鳳凰玄武東井星神主之震乾之長男
也鬼星神主之長男神五人姓作名涂于蛇頭黑身帶劍
衣赤野單衣鬼星神主之坎乾之中子也柳星神主之
中男神四人姓角名石襄羊頭人身衣黃韋單衣柳星
神主之艮乾之少子也七星神主之少子神五人名勝
子衣飛霞單衣七星神主之巽坤之長女也張星神主
之長女神五人姓李名神子衣赤血單衣張星神主之
離坤之中女也翼星神主之中女神十人姓張名奴子
衣赭黑單衣帶劍翼星神主之兑坤之少女也軫星神
主之少女神五人姓(闕)名蘇子衣流黃單衣軫星神主
之(並上)
東方七宿一者角宿主於衆鳥二者亢宿主於出家求
聖道者三者氐宿主水主衆生四者房宿主行車求利
五者心宿主於女人六者尾宿主洲渚衆七者箕宿主
於陶師南方七宿一者井宿主於金師二者鬼宿主於
一切國王大臣三者柳宿主雪山龍四者星宿主巨富
者五者張宿主於盗賊六者翼宿主於商人七者軫宿
主須羅吒國西方七宿一者奎宿主行船人二者婁宿
主於商人三者胃宿主於婆樓迦國四者昴宿主於水
牛五者畢宿主一切衆生六者觜宿主鞞提訶國七者
參宿主於刹利北方七宿一者斗宿主澆部沙國二者
牛宿主於刹利及安多鉢竭那國三者女宿主鴦伽摩
伽陀國四者虛宿主那遮羅國五者危宿主著華冠六
者室宿主乾陀羅國輸盧那國及諸龍蛇腹行之類七
者壁宿主乾闥婆善樂者大德婆伽婆(法苑珠林)
爾時佉盧虱吒仙告一切天言初置星宿昴為先首衆
星輪轉運行虛空告諸天衆說昴為先首其事是不爾
時日天而作是言此昴宿者常行虛空歷四天下恒作
善事饒益我等知彼宿屬於火天是時衆中有一聖人
名大威德復作是言彼昴宿者我妹之子其星有六形
如俗剃刀一日一夜歷四天下行三十時屬於火天姓
鞞耶尼屬彼宿者祭之用酪復次置畢為第二宿屬於
水天姓頗羅墮畢有五星形如立乂一日一夜行三十
五時屬畢宿者祭用鹿肉復次置觜為第三宿屬於月
天即是月天子姓毗黎伽耶尼星數有三形如鹿頭一
日一夜行十五時屬觜宿者祭用根及果復次置參為
第四宿屬於日天姓婆利失絺其性大惡多於嗔怒止
有一星如婦人黶一日一夜行三十五時屬參宿者祭
用醍醐復次置井為第五宿屬於日天姓私失絺其星
有兩形如脚跡一日一夜行十五時屬井宿者以粇米
華和蜜祭之復次置鬼為第六宿屬歲星天歲星之子
姓炮波那毗其性溫和樂修善法其星有三猶如諸佛
胸滿相一日一夜行三十時屬鬼宿者亦以粇米華和
蜜祭之復次置柳為第七宿屬於蛇天即姓蛇氏止有
一星如婦人黶一日一夜行十五時屬柳宿者祭用乳
糜右此七宿當於東門復次置南方第一之宿其名曰
星屬於火天姓賓伽耶尼其星有五形如河岸一日一
夜行三十時屬此宿星者宜用粇米烏麻作粥祭之復
次置張為第二宿屬福德天姓瞿曇彌其星有二形如
人之脚跡一日一夜行三十時屬張宿者將毗羅婆果
以用祭之復次置翼為第三宿屬於林天姓&KR0008;陳如其
星有二形如脚跡一日一夜行十五時屬翼星者用青
黑荳煮熟祭之復次置軫為第四宿屬沙毗黎帝天姓
迦遮延蝎仙人子其星有五形如人手一日一夜行三
十時屬軫星者以莠稗飯而以祭之復次置角為第五
宿屬喜樂天姓質多羅延尼乾闥婆子止有一星如婦
人黶一日一夜行十五時屬於角者以諸華飯而祭之
復次置亢為第六宿屬摩垢羅天姓迦旃延尼其有一
星如婦人黶一日一夜行十五時屬亢星者當取菉豆
和酥煑以用祭之復次置氐為第七宿屬於火天姓些
者利多耶尼一日一夜行三十五時屬氐宿者取種種
華作食祭之右此七宿當於南門復次西方第一之宿
其名曰房屬於慈天姓阿藍婆耶尼房有四星形如瓔
珞一日一夜行三十時屬房宿者以酒肉祭之次復置
心為第二宿屬帝釋天姓羅延那心有三星形如大麥一
日一夜行十五時屬心星者以粇米粥而用祭之次復
置尾為第三宿屬獵師天姓迦遮耶尼尾有七星形如
蝎尾一日一夜行三十時屬尾星者以諸果根作食祭
之次復置箕為第四宿屬於水天姓持乂迦旃延尼箕
有四星形如斗角一日一夜行三十時屬箕宿者取尼
拘陀皮汁祭之次復置斗為第五宿屬於火天姓摸伽
邏尼斗有四星如人拓地一日一夜行四十五時屬斗
宿者以粇米華和蜜祭之次復置牛為第六宿屬於梵
天姓梵嵐摩牛有三星形如牛頭一日一夜行於六時
屬牛宿者以醍醐而用祭之次復置女為第七宿屬毗
紐天姓帝利迦遮耶尼女有四星如大麥粒一日一夜
行三十時屬女宿者以鳥肉祭之右此七宿當於西門
次復置北方第一之宿名為虛星屬帝釋天娑婆天子
姓憍陳如虛有四星其形如鳥一日一夜行三十時屬
虛星者煮烏荳汁而用祭之次復置危為第二宿屬多
羅拏天姓單那尼一日一夜行十五時屬此宿者以粇
米粥而用祭之次復置室為第三宿屬蛇頭天蝎天之
子姓闍都迦尼拘室有二星形如脚跡一日一夜行三
十時屬室宿者以肉血祭之次復置壁為第四宿屬林
天婆婁那子姓陀難闍壁有二星形如脚跡一日一夜
行四十五時屬壁星者以肉祭之次復置奎為第五宿
屬富沙天姓阿虱吒排尼奎有一星如婦人黶一日一
夜行三十時屬奎宿者以酪祭之次復置婁為第六宿
屬乾闥婆天姓阿舍婆婁有三星形如馬頭一日一夜
行三十時屬婁星者以大麥飯并肉祭之次復置胃為
第七宿屬閻摩羅天姓趺伽毗胃有三星形如鼎足一
日一夜行四十時屬胃宿者以粇米烏麻及野棗而用
祭之右此七宿當於北門(上)
水星姓湍名炎字神靈火姓炎名九鼎字光天木姓艾
名用字道輝金姓魯名遂字德璋土姓司名辯字道后日
姓孫名開字子真月姓唐名末字天賢計姓翁名若字
天真炁姓高名華字俊夫羅姓馬名元字伯惟孛姓忠
名炎字忠應(雲笈七籖)
五星合狼張晝視無日光虹蜺煌煌太山失金雞西嶽
亡玉羊太山失金雞者箕星亡也箕者風也風動雞鳴
今箕侯亡故雞亦亡也西嶽亡玉羊者星在未為羊雞
失羊亡臣縱恣萬人愁不祥(易是類謀)
昴者天之耳也主西方故爾雅曰西陸昴也(宋書)
火星與昴星出入昴星低時火星出昴星見時火星伏
非火之性厭伏昴也時偶不並度轉乖也正月建寅斗
魁破申非寅建使申破也轉運之衡偶自應也(論衡)
箕為天口主出氣尾為逃臣賢者叛十二諸侯列於庭(詩汎歷樞)
有星守三淵大水地動海魚出(天官占)
維星散句星信則地動散者不相從也(上)
太白上公妻曰女媊居南明天下祀之曰明星(甘石星經)
軫星逐鬼張星拘䰟東井還魄(抱朴子)
魚星主理隂陽事知雲雨之期也故讚曰漢中魚星知
雲雨也占曰魚星明大河海水皆出(謝承後漢書)
五車者五帝車舍也三柱一曰三泉天子得靈臺之禮
則五車三柱均明有常(晉書)
四輔四星在紫微宫中抱之細星此為輔臣之位贊於
萬機其占以小而明則吉若微闇則官不理也
鈎陳六星在紫微宫中華蓋之下天帝所居之宫亦護
軍將軍之象占以明則吉
華蓋七星其柱九星合十六星如蓋狀在紫微宫中臨
鈎陳以蔭帝座占者正則吉若傾則凶也
女史一星在紫微宫内柱史北此婦人之官掌記宫中
之事占以明則為女史直詞若不明則反是
柱下史一星在紫微宫内近尚書此左右掌記君之過
其占以明則為史直詞若不明則詞不依過無真寔也
尚書五星在紫微宫内東南之隅此八座大臣之象故
讚曰尚書納言夙夜詔謀占以小而明則君臣和
宦者四星次帝座西南主侍者帝旁閹人也占以不明
則吉若明則内臣專權
勢四星在太陽西北主刑餘人而用事者也占以不明
為吉若明則閹宦用權
輔一星附北斗杓第六星大臣之象也占欲其小而明
則吉若大而明則臣奪君政若小而不明則臣不任職
若明大與斗合者則國兵暴起也
五諸侯五星主刺舉戒不虞一曰帝師二曰帝友三曰
三公四曰博士五曰太史此五者常為帝定疑議
東壁二星主文章天下圖書之祕府也星明王者興道
術行國多君子星失色大小不同王者好武經士不用
圖書隱星動則有土功(並上)
進賢一星在平旦西垣星明賢士用進暗小人用(星經)
帝席三星在大角北星暗天下安星不欲明明則王公
凶
女床三星在天紀北主後宫明則宫人自恣
扶匡七星在天柱東主桑蠶之事
離珠五星在女北主藏府以御後宮移則亂
褵褕三星在秦代東南列北主王侯衣服
傅說一名太祝(並上)
織女星主瓜果(春秋元命苞)
運斗樞云牽牛神名略石氏星經云牽牛名天關佐助
期云織女神名收隂
河鼔一名三武(荆州星占)
匏瓜明則歲大熟(上又天文要集云匏瓜為天子果園)
農丈人一星在南斗南主農正官也占明則為豐稔若
暗則為歉(晉書)
筆星星氣有一枝末銳似筆也(釋名)
咸池主五榖其星五者各以其職以精委為國也(元命苞)
天有卷舌之星人有緘口之銘(劉子)
昆弟有親親之恩則鉤鈴不離房(孝經内事宋均曰鉤鈴遠房則疎闊今)
(昆弟相親故相近也)
帝命驗曰有人雄起戴玉英履赤矛(鄭玄注曰赤矛瑞星名)
瑞星有十二一曰景星二曰周伯三曰含譽四曰王蓬
芮五曰格澤六曰元保七曰昭明八曰昏昌九曰旬始
十曰司危十一曰莵昌十二曰地維臧光瑞星五行之冲
和氣也五行順樂旺相喜合之所生也周伯王蓬芮皆
古者高世不仕之人王其姓蓬芮其名周伯其姓字也
其精為星帝命之為瑞星然考之晉志瑞星止四星其
周伯又於客星見之無王蓬芮而客星則有王蓬絮芮
所至之國非福也而三家所言妖星則别有蓬星焉曰
蓬芮曰蓬絮芮曰蓬星其言禍福不同豈各有據乎又
晉志無元保以下七星其昭明司危地維臧光則皆為
妖星若隋志則因晉志而又無格澤疑當從晉志(通志)
天樞得則景星見衡星得則麒麟生萬人夀(春秋運斗樞)
作樂制禮得天心則景星見也(禮稽命圖)
景星者天暒也狀如半月生於晦朔助月為明王者不
私人則見(暒音精孫氏瑞應書)
歸邪如星非星如雲非雲或曰星有兩赤彗上向有蓋
下連星見必有歸國者昌光赤如龍狀聖人起帝受終
則見(晉書)
祥氣昌光握譽可錯持&KR0008;履予(廣雅)
妖氣格澤旬始□譎天狗枉矢氛祲冠珥(上)
若星與日並出名曰嫁女星與日爭光武且弱文且強
女子為王在邑為喪在野為兵(晉書)
流星之類有音如炬火下地野雉鳴斯天保也所墜國
安有喜流星色青赤名曰地雁其所墜者起兵流星有
光青赤曰天雁軍中之精華也
流星大如缶其光赤黑有喙者名曰梁星其所墜之鄉有
兵君失地飛星大如缶若瓮後皎然白前卑後高此謂
頓頑其所從者多死亡削邑而不戰有飛星大如缶若
瓮後皎然白前卑後高搖頭乍上乍下此謂降石所下
民食不足飛星大如缶若瓮後皎然白星滅後白者曲
環如車輪此謂解銜其國人相斬為爵祿有飛星大如
缶若瓮其後皎然白長數丈星滅後白者化為雲流下
名曰大滑所下有流血積骨有飛星大如缶若瓮後皎
白縵縵然長可十餘丈而委曲名曰天刑一曰天飾將
軍殉封疆
歲星之精流為天棓天槍天猾天衝國皇及登蒼彗熒
惑𣪚為昭旦蚩尤之旗昭明司危天欃赤彗填星𣪚為
五殘獄漢大賁昭星絀流旬始蚩尤虹蜺擊咎黃彗太
白散為天杵天柎伏靈大敗司姦天狗天殘卒起白彗
辰星散為枉矢破女拂樞滅寶繞綖驚理大奮祀黑彗
(並上)
國有搶星其君必辱國有彗星必有流血浮丘之戰彗
之所出必服天下之讐(管子)
漢京房著風角書有集章所載妖星皆見於月旁互有五
色方雲以五寅日見各有五星所生云天槍天根天荆
真若天㨬天樓天垣皆歲星所生也見以甲寅其星咸
有兩青方在其旁天陰晉若官張天惑天崔赤若蚩尤
皆熒惑之所生也出在丙寅日有兩赤方在其旁天上
天伐從星天樞天翟天沸荆彗皆填星之所生也出在
戊寅日有兩黃方在其旁若星帚星若彗竹彗牆星㨬
星白雚皆太白之所生也出在庚寅日有兩白方在其
旁天美天毚天社天麻天林天蒿端下皆辰星之所生
也出以壬寅日兩黑方在其旁此三十五星即五行氣
所生皆出於月左右方氣之中各以其所生星將出不
出日數期候之當其未出之前而見見則有水旱兵喪
饑亂所指亡國失地王死破軍殺將(文獻通考)
凡妖星五行之乖戾氣也五行掩合陵犯怒逆錯亂離
散雜變之所生也孛本黃帝時一女子脩行不得其死
蚩尤則黃帝所誅者亦五行戾氣之所蓄結而為之者
也按申須公羊杜預郭璞俱以彗孛為一星左氏昭公
十七年有星孛於大辰魯申須曰彗所以除舊布新也
公羊曰孛者何彗星也文公十四年有星孛於北斗杜
預曰孛彗也郭璞釋爾雅曰彗妖星也亦謂之孛綜其
實不然彗孛長三星其占略同而其形少異孛星光芒
短其光四出蓬蓬孛孛然彗星光芒長參之如掃帚長
星光芒有一直或竟天或十丈或三十丈宋均注鉤命
訣曰彗五彗也蒼則王侯破天子苦兵赤則賊起強國
恣黃則女害色權奪於后妃白則將軍逆二年兵大作
黑則河决賊處處起史記彗出東井東井齊分景公以
為憂晏子曰君高臺深池賦歛如弗得刑罰恐弗勝孛
星將出彗星何懼乎然則孛甚彗也董仲舒曰孛者乃
非常惡氣之所生也大率孛彗為除舊布新火災長星
為兵革事(上)
旬始出北斗旁如雄雞其怒有青黑為伏鼈或曰怒雌
也主爭兵(晉書)
東北有三大星出名曰女帛見則有大喪(上)
彗星無光假日之光故夕見則東指晨見則西指(正義)
國有兵凶則星墜為鳥獸天下將亡則星墜為飛虫天
下大兵則星墜為金鐵天下有水則星墜為土國主亡
有兵則星墜為草木兵起國主亡則星墜為沙星墜為
人而言者善惡如其言又曰國有大喪則星墜為龍(隋書)
唐堯為政七十餘載然後景星摛耀
堯遭大水填星逆行入水府(大象賦注)
仲尼曰吾聞堯率舜等遊首山觀河渚有五老遊焉一
老曰河圖將来告帝期二老曰河圖將来告帝謀三老
曰河圖將来告帝書四老曰河圖將来告帝圖五老曰
河圖將来告帝符龍御玉苞金泥玉檢封盛書咸曰知
我者重瞳姚黃五老因飛為流星上入昴(論語䜟)
帝堯時有五星自天而霣一是土之精墜於穀城山下
其精化為圯橋老人歲星之精墜於荆山化而為玉側
而視之色碧正而視之色白卞和得之獻楚王火星之
精墜於南海中為大珠光照數百里紅氣亘天今名其
地為珠池金星之精墜於終南圭峯之西因號為太白
山其精化為白石狀如美玉時有紫氣覆之水星之精
墜於張掖郡柳谷中化為黑石漢之末漸有文彩未甚
分明魏青龍年忽如雷震聲聞百餘里其石自立白色
為文有牛馬僊人之狀及玉環玉玦兼文字果應司馬
氏為晉以符金德焉(錄異記)
虞舜在位十年有五老遊於國都舜以師道尊之言則
及造化之始舜禪於禹五老去不知所從舜乃置五星之
祠以祭之其夜有五長星出薰風四起連珠合璧祥應
備焉(拾遺記)
張淵賦云嘉黃星之靡鋒明虞舜之不競(注舜將受禪先有星見員)
(而無鋒芒示揖讓而受不以兵事競也)
桀末年兩日並鬭五星交錯枉矢流火神見關龍逢引
黃圖諫不聽焚圖誅逢(路史)
武王伐紂魚辛諫曰歲星在北方不北征武王不從(尸子)
太公釣於磻溪夜夢北斗神告以伐紂之意(尚書中候)
周將伐殷五星聚房齊桓將霸五星聚箕漢高入秦五
星聚東井四星聚柳張而光武興復於洛(宋志)
周公黃錄記太白下為王公然歲星變為寗夀公等所
見非一家(劉向列仙傳序)
微子感牽牛星顔淵感中台星張良感弧星樊噲感狼
星老子感火星(劉子佐助期云蕭何禀昴星)
周厲王時北斗與三台並流不知其所厲王沒後兩主
星復見(獨異志)
莊公七年甲午四月辛夘夜恒星不見星隕如雨即周
莊王十年也遂即易筮之云西域銅色人出也所以夜
明非中國之災也(莊王别傳)
周襄王不能字其母弟彗入斗亡其度(孝經鉤命訣)
昔管仲與鮑叔牙商賈於南陽見三星聚虛危之分知
齊將有霸主遂共戮力来投齊地(觀象賦注)
齊有彗星齊侯使祝禳之晏子曰無益也祗取誣焉天
道不諂不貳其命若之何禳之也且天之有彗以除穢
也君無穢也又何禳焉若德之穢禳之何益(一作損)詩云
惟此文王小心翼翼昭事上帝聿懷多福厥德不回以
受方國君無違德方國將至何患於彗詩曰我無所監
夏后及商用亂之故民卒流亡若德之回亂民將流亡
祝史之為無能補也公說乃止(新序)
按天官曰背水陳為絶紀向阪陳為廢軍武王伐紂背
濟水向山阪而陣以二萬二千五百人擊紂之億萬而
滅商豈紂不得天官之陳哉楚將公子心與齊人戰時
有彗星出柄在齊柄所在勝不可擊公子心曰彗星何
知以彗鬭者因倒而勝焉明日與齊戰大破之(尉繚子)
秦始皇帝三十六年熒惑守心有星墜下至地為石刻
其石曰始皇死而地分始皇聞之令御史逐問莫服盡
取石旁家人誅之因燔其石妖
漢武帝祀甘泉至渭橋有女子浴於渭乳長七尺上怪
而問之女曰帝後第七車侍中知我所来時張寬在第
七車對曰夫星主祭祀者齋戒不嚴則女人星見(益部耆舊傳)
東方朔太白星精黃帝時為風后堯時為務成子周時
為老子越為范蠡齊為鴟夷言其變化無常也(集仙傳)
東方朔云天下無知我者唯歷官大伍公知之帝召問
之曰諸星在唯歲星不見(西京雜記)
武帝元狩中有日者奏太乙星不見帝召東方朔問其
由朔奏曰是星不見則遊於世為居民福夀帝曰何以
驗之朔曰陛下使人於江海之濱設禮祭而迎之或乘
舟或控鶴特異於常者則為驗見則斫竹建壇醮謝之
帝如奏朔日迎之是月果有會稽太守奏海中有人丫
角面如玉色乘一葉紅蓮約長丈餘偃卧其中手持一
黃書自東海浮来臣等焚香迎拜俯及百步俄而雲霧
所遮後霧散不知所之遺其黃書飄至亭側進於帝帝
令朔驗之曰此上界火珠經也或曰連珠(漢遺史)
帝嘗見彗星東方朔折指星之木以授帝帝以木指彗
星星尋則沒也星出之夜野獸皆鳴别說謂之獸鳴星
(洞冥記)
郭翰嘗遇織女降其室衣玄霄之衣霜羅之帔翹鳳金
之冠躡瓊文九章之履張霜霧丹縠之幬施九晶玉華
之簟轉會風之扇有同心龍枕翌日丹鉛書青縑一幅
以寄翰(東方朔神異記)
孫休永安三年將守質子羣聚嬉戲有異小兒忽来言
曰三公鋤司馬如又曰我非人熒惑星也言畢上昇仰
視若曳一匹練有頃沒後四年而蜀亡六年而魏廢二
十一年而吳平於是九服歸晉魏與吳蜀並戰國三公
鋤司馬如之謂也(晉書)
司星奏曰三台星墜於蜀化為三井遣使人驗之撞麗
譙鐘聲為度而汲之各使人候於井遂汲一而兩動(上)
劉聰淫泆無度時有星隕平陽化為肉羣臣諫以滛色
所致聰曰自是天家事於朕何干(十六國春秋)
秦苻生時太白犯東井有司奏東井秦之分也太白罰
星必有暴兵起於京師生曰星入井者必將渴耳何所
怪(晉書)
晉建元十三年正月太史奏云有星見外國分野當有
大德智人入輔中國苻堅曰朕聞西域有鳩摩羅什將
非此耶即遣外求之(神僧傳)
晉太元中有妖星現帝普下諸國有德沙門精勤佛事
令懴禳災曇猷乃祈誠冥感至六日旦見青衣小兒来
悔過云便退去毋勞法師是夕星退以太和之末卒於
山室屍猶生而舉體綠色
僧慧紹為僧通法華經苦行堅節後隨師僧要止臨行
招提寺常念佛恩之重誓欲捨身以報尅日就山建八
關齋會闔境奔赴雲滿山谷至山紹自行香執燭燃薪
入龕而坐誦藥王捨身品火沿至額猶聞經聲大衆忽
見一星大如斗直下火中俄而升天紹嘗謂同學曰吾
燒身處當生梧桐木切莫伐之後三日果爾而生(並上)
桓玄母馬氏嘗與同輩夜坐於月下見流星墜銅盆水
中忽如二寸火珠冏然明淨競以瓢接取馬氏得而吞
之若有感遂有娠及生玄有光照室占者竒之故小名
靈寶(晉書)
容城令徐路善占候世宗時坐事繫冀州獄别駕崔隆
宗就禁慰問路曰昨夜驛馬星流計赦即時應至隆宗
遣人試出城候焉俄而赦至時人重之(後魏書)
源師字踐言為尚書郎攝祠部後屬孟夏以龍見請雩
時高阿那肱為錄尚書事謂為真龍出見大驚喜問龍
所在云作何顔色師整容云此是龍星初見依禮當雩
祭郊壇非謂真龍别有所降阿那肱忿然作色曰漢兒
多事強知星宿祭事不行師出竊歎曰國家大事在祀
與戎禮既廢也其能久乎齊亡無日矣(北史)
廣博物志卷二
