廣博物志卷十四
明董斯張撰
靈異三(神)
凡䧿山之首自招搖之山以至箕尾之山凡十山二千
九百五十里其神狀皆鳥身而龍首其祠之禮毛(言擇牲取)
(其毛色也周官曰陽祀用騂牲之毛)用一璋玉瘞(半珪為璋瘞埋也)糈用稌米(糈祀)
(神之米名先吕反今江東音所一壻稌稌稻也他覩反糈或作疏非也)一璧稻米白菅為
席(菅茅屬也音間山海經)
凡南次二經之首自柜山至於漆吳之山凡十七山七
千二百里其神狀皆龍身而鳥首其祠毛用一璧瘞糈
用稌
凡南次三經之首自天虞之山以至南禺之山凡十四
山六千五百三十里其神皆龍身而人面其祠皆一白
狗祈糈用稌
凡西經之首自錢來之山至於騩山凡十九山二千九
百五十七里華山冢也(冢者神鬼之所舍也)其祠之禮太牢(牛羊豕為)
(太牢)羭山神也祠之用燭(或作煬)齋百日以百犧(牲純色者為犧)瘞
用百瑜(瑜亦美玉名音臾)湯(或作温)其酒百樽(温酒令熱)嬰以百珪百
璧(嬰謂陳之以環祭也或曰嬰即古罌字謂盂也徐州云穆天子𫝊曰黃金之嬰之屬也)其餘十
七山之屬皆毛牷用一羊祠之(牷謂牲體全具也左傳曰牷牲肥腯者也)燭
者百草之末灰白席采等純之(純緣也五色純之等差其文綵也周禮莞席紛)
(純)
凡西次二經之首自鈐山至於萊山凡十七山四千一
百四十里其十神者皆人面而馬身其七神皆人面牛
身四足而一臂摻杖以行是為飛獸之神其祠之毛用
少牢(羊猪為少牢也)白菅為席其十輩神者其祠之毛一雄雞
鈐而不糈(鈐所用祭器名所未詳也或作思訓祈不糈祠不以米)毛采(言用雄色雞也)
凡西次三經之首自崇吾之山至於翼望之山凡二十
三山六千七百四十四里其神狀皆羊身人面其祠之
禮用一吉玉瘞(玉加采色者也子曰吉玉大龜尸)糈用稷米
凡北山經之首自單狐之山至於隄山凡二十五山五
千四百九十里其神皆人面蛇身其祠之毛用一雄雞
彘瘞吉玉用一珪瘞而不糈(言祭不用米皆埋其所用牲玉)其山北人
皆生食不火之物(或作皆生食而不火)
凡北次二經之首自管涔之山至於敦題之山凡十七
山五千六百九十里其神皆蛇身人面其祠毛用一雄
雞彘瘞(埋之)用一璧一珪投而不糈(擿玉於山中以禮神不埋之也)
凡東山經之首自樕蛛之山以至於竹山凡十二山三
千六百里其神狀皆人身龍首祠毛用一大祈䎶用魚
(以血塗祭為䎶也公羊傳云盖叩其鼻以䎶社音鈎餌之餌)
凡西次四經自隂山以下至於崦嵫之山凡十九山三
千六百八十里其祠祀禮皆用一白雞祈糈以稻米白
菅為席
凡東次二經之首自空桑之山至於䃌山凡十七山六
千六百四十里其神狀皆獸身人面載觡其祠毛用一
雞祈嬰用一璧瘞
凡東次三經之首自尸胡之山至於無臯之山凡九山
六千九百里其神狀皆人身而羊角其祠用一牡羊米
用黍是神也見則風雨水為敗
凡北次三經之首自太行之山以至於無逢之山凡四
十六山萬二千三百五十里其神狀皆馬身而人面者
廿神其祠之皆用一藻&KR0581;瘞之其十四神狀皆彘身而
載玉其祠之皆玉不瘞(不埋所用玉也)其十神狀皆彘身而八
足蛇尾其祠之皆用一璧瘞之大凡四十四神皆用稌
糈祠之此皆不火食
凡薄山之首自甘棗之山至於鼓鐙之山凡十五山六
千六百七十里歴兒冢也其祠禮毛太牢之具縣以吉
玉(縣祭山之名也見爾雅)其餘十三山者毛用一羊縣嬰用桑封
瘞而不糈桑封者桑主也方其下而銳其上而中穿之
加金(言作神主而祭以金銀飾之也公羊傳曰虞主用桑主或用玉)
凡萯山之首自敖岸之山至於和山凡五山四百四十
里其祠太逢熏池武羅皆一牡羊副(副謂破羊骨磔之以祭也見周禮音)
(悃愊之愊)嬰用吉玉其二神用一雄雞瘞之糈用稌
凡釐山之首自鹿蹄之山至於玄扈之山凡九山千六
百七十里其神狀皆人面獸身其祠之毛用一白雞祈
而不糈(言直祈禱)以彩衣之(以彩飾雞)
凡薄山之首自苟林之山至於陽虛之山凡十六山二
千九百八十二里升山冢也其祠禮太牢嬰用吉玉首
山䰠也其祠用稌黑犧太牢之具蘖釀(以蘖作醴酒也)干儛(干儛)
(萬儛干楯也)置鼓(擊之以儛)嬰用一璧尸水合天也(天神之所馮也)肥牲
祠之用一黑犬於上用一雌雞於下刉一牝羊獻血(以血)
(祭也刉猶刲也周禮曰刉咡用犬牲)嬰用吉玉彩之(又加以繒彩飾之也)饗之(勸強之也)
(特牲饋食禮曰執奠祝饗是也)
凡苦山之首自休與之山至於大騩之山凡十有九山
千一百八十四里其十六神者皆豕身而人面其祠毛
瘞用一羊羞(言以羊為薦羞)嬰用一藻玉瘞(藻玉玉有五彩者也或曰所以盛玉)
(藻藉也)苦山少室大室皆冢也其祠之太牢之具嬰以吉
玉其神狀皆人面而三首其餘屬皆豕身人面也
凡岷山之首自女几山至於賈超之山凡十六山三千
五百里其神狀皆馬身而龍首其祠毛用一雄雞瘞糈
用稌文山勾檷風雨騩之山是皆冢也其祠之羞酒(先進)
(酒以酹神)少牢具嬰毛一吉玉熊山席也(席者神之所憑止也)其祠羞
酒太牢具嬰毛一璧干儛用兵以禳(禳祓除之祭名儛者持盾武儛也)
祈璆冕舞(所求福祥也祭用玉儛者冕服也美玉曰璆已求反)
凡濟山經之首自煇諸之山至於蔓渠之山凡九山一
千六百七十里其神皆人面而鳥身祠用毛(擇用毛色)用一
吉玉投而不糈
凡縞羝山之首自平逢之山至於陽華之山凡十四山
七百九十里嶽在其中以六月祭之(六月亦歲之中)如諸嶽之
祠法則天下安寧
凡荆山之首自景山至琴鼓之山凡二十三山二千八
百九十里其神狀皆鳥身而人面其祠用一雄雞祈瘞
(禱請已埋之也)用一藻圭糈用稌驕山冢也其祠用羞酒少牢
祈瘞嬰毛一璧
凡首陽山之首自首山至於丙山凡九山二百六十七
里其神狀皆龍身而人面其祠之毛用一雄雞瘞糈用
五種之糈堵山冢也其祠之少牢具羞酒祠嬰毛一璧
瘞騩山帝也其祠羞酒太牢其合巫祝二人儛嬰一璧
凡荆山之首自翼望之山至於几山凡四十八山三千
七百三十二里其神狀皆彘身人首其祠毛用一雄雞
祈瘞用一珪糈用五種之精禾山帝也其祠太牢之具
羞瘞倒毛(薦羞反倒牲埋之也)用一璧牛無常堵山玉山冢也皆
倒祠羞毛少牢嬰毛吉玉
凡洞庭山之首自篇遇之山至於榮余之山凡十五山
二千八百里其神狀皆鳥身而龍首其祠毛用一雄雞
一牝豚刉(刉亦割刺之名)糈用稌凡夫之山即公之山堯山陽
帝之山皆冢也其祠皆肆瘞(肆陳之也陳牲玉而後埋藏之)祈用酒毛
用少牢嬰毛一吉玉洞庭榮余山神也其祠皆肆瘞(肆竟)
(然後依前埋之)祈酒太牢祠嬰用圭璧十五五彩惠之(惠猶飾也)
(方言也)
嬴母之山神長乘司之是天之九德也(九德九氣所生)其神狀
如人而豹尾
玉山是西王母所居也(此山多玉石因以名云穆天子𫝊謂之群玉之山見其山河無)
(險四徹中繩先王之所謂策府寡草木無鳥獸穆王於是攻其玉石取玉石版三乘玉器服物載玉萬隻以歸)
(雙玉為㲄半璧為隻)西王母其狀如人豹尾虎齒而善嘯蓬髮戴
勝(蓬頭亂髮勝玉勝也音龐)是司天之厲及五殘(王母知灾厲五刑殘殺之氣也又案)
(竹書穆王五十七年西王母來見賓於昭宫)
長留之山其神白帝少昊居之實惟員神磈氏之宫(音隗)
是神也主司反景
符惕之山神江疑居之
騩山神耆童居之其音常如鐘磬
天山有神焉其狀如黃囊赤如丹火六足四翼渾敦無
面目是識歌舞實唯帝江也
泑山神蓐收居之是山也西望日之所入其氣負神紅
光之所司也
敖岸之山神薰池居之
堵山神天愚居之岐山神涉&KR2416;處之
剛山剛水出焉北流注於渭是多神&KR0008;(&KR0008;亦魑魅之類也音恥回反或)
(作&KR0008;)其狀人面獸身一足一手其音如欽(欽亦吟字假音)
槐江之山實惟帝之平圃神英招司之其狀馬身而人
面虎文而鳥翼其音如榴有天神焉其狀如牛而八足
二首馬尾其音如勃皇見則其邑有兵
崑崙之丘實惟帝之下都神陸吾司之(即肩吾也)其神狀虎
身而九尾人面而虎爪
青要之山實惟帝之密都䰠武羅司之(武羅神名䰠即神字)其狀
人面而豹文小腰而白齒(或作首)而穿耳以鐻(鐻金銀器之名未詳)
(也音渠)其鳴如鳴玉
平逢之山有神焉其狀如人而二首名曰驕䖝是為螫
䖝(為螫䖝之長)實惟蜂蜜之廬(言羣蜂之所舍集蜜赤蜂名)
驕山神&KR2416;圍處之(&KR2416;音鼉)其狀如人面羊角虎爪恒遊於
睢漳之淵出入有光
豐山神耕父處之常遊清冷之淵出入有光見則其國
為敗
和山五曲九水合焉吉神泰逢司之其狀如人而虎尾
是好居於萯山之陽出入有光
光山神計蒙處之其狀人身而虎首恒遊於漳淵出入
必有飄風暴雨
夫夫之山神於兒居之其狀人身而手操兩蛇常游於
江淵
洞庭之山帝之二女居之(按九歌湘君湘夫人自是二神江湘之有夫人猶河洛之)
(有宓妃也此之為靈與天地並矣安得謂之堯女禮記曰舜葬蒼梧二妃不從明二妃生不從征死不從葬義)
(可知矣即令從之二女靈達鑒通無方尚能以鳥工龍裳救井廩之難豈當不能自免於風波而有雙淪之患)
(乎假復如此𫝊曰生為上公死為貴神禮五嶽比三公四瀆比諸侯今湘川不及四瀆無秩於命祀而二女帝)
(者之后配神而靈無緣當復下降小水而為夫人也)是常遊於江淵澧沅之風交
瀟湘之淵是在九江之間出入必以飄風暴雨是多怪
神狀如人而載蛇左右手撡蛇
鍾山之神名曰燭隂(燭龍也是燭九隂因名云)視為晝暝為夜吹為
冬呼為夏不飲不食不息息為風(息氣息也)身長千里在無
䏿之東其為物人面蛇身赤色居鍾山下(淮南子曰龍身一足)
朝陽之谷神曰天吳是為水伯兩水間其為獸也八首
人面八足八尾皆青黃(大荒東經東十尾)
從極之淵深三百仞維冰夷恒都焉(冰夷馮夷也淮南云馮夷得道以潜)
(大川即河伯也穆天子𫝊所謂河伯無夷者)冰夷人面乘兩龍(畫四面各乘靈車駕二龍)
一曰忠極之淵陽汙之山河出其中凌門之山河出其
中(皆河之枝源所出之處也)
雷澤中有雷神龍身而人頭鼓其腹在吳西(今城陽有堯冢靈臺)
(雷澤在北也河圖曰大迹在雷澤華胥履之而生伏羲)
東海之渚中(渚島)有神人面鳥身珥兩黃蛇(以蛇貫耳)踐兩黃
蛇名曰禺&KR1888;黃帝生禺&KR1888;禺&KR1888;生禺京(即禺強也)禺京處北
海禺&KR1888;處東海是惟海神(言分治一海而為神也)
南海渚中有神人面珥兩青蛇踐兩赤蛇曰不廷胡余
(神名耳)有神名曰因因乎南方曰因乎夸風曰乎民(亦有二名)
處南極以出入風
有神十人名曰女媧之腸(或作女媧之腹)化為神處栗廣之野
(女媧古神女而帝者人面蛇身一日中七十變其腹化為此神栗廣野名媧音瓜)横道而處(言斷)
(道也)有人名曰石夷來風曰韋(來或作本也)處西北隅以司日
月之長短(言察日月晷度之節)
西海陼中有神人面鳥身珥兩青蛇踐兩赤蛇名曰奄
兹
西北海之外赤水之北有章尾山有神人面蛇身而赤
(身長千里)直目正乘(直目目從也正乘未聞)其暝乃晦其視乃明(言視為晝)
(眠為夜也)不食不寢不息風雨是謁(言能請致風雨)是燭九隂(照九隂之)
(幽隂也)是謂燭龍
大荒之中有山名曰北極天櫃有神九首人面鳥身名
曰九鳳又有神銜蛇撡蛇其狀虎首人身四蹄長肘名
曰強良
有神焉人首蛇身長如轅左右有首衣紫衣冠旃冠名
曰延維人主得而饗食之伯天下
夏后啟之臣曰孟涂是司神於巴人請訟於孟涂之所
其衣有血者乃執之
小人國有神名曰犁&KR1751;之尸
南方祝融獸身人面乘兩龍(火神也)
東方勾芒鳥身人面乘兩龍(木神也方面素服墨子曰昔秦穆公有明德上帝使)
(勾芒賜之夀十九年)
西方蓐收左耳有蛇乘兩龍(金神也人面虎爪白毛執鉞見外傳)
北方禺疆人面鳥身弭兩青蛇踐兩赤蛇(字玄冥水神也莊周曰禺)
(疆立於北極一曰禺京一本云北方禺疆黑身手足乘兩龍)
五帝廟蒼曰靈府赤曰文祖黃曰神升白曰顯紀黑曰
玄秬(廣雅)
青帝護魂白帝侍魄赤帝養炁黑帝通血黃帝中主萬
人無越(度人經)
天歲星主德慶其精下為大社之神天太白星主兵凶
其精下為雨師之神天熒惑星主司非其精下為風伯
之神天辰星主氣司灾其精下為先農之神天鎮星主
得士之慶其精下為靈星之神(龍魚河圖)
東方蒼帝神名靈威仰精為青龍南方赤帝神名赤熛
怒精為朱鳥中央黃帝神名含樞紐精為麒麟西方白
帝神名白招矩精為白虎北方黑帝神名叶光紀精為
玄武(上)
東方君姓爓諱開明字靈威仰南方君姓洞浮諱極炎
字赤熛怒中央君姓通斑諱元氏字含樞紐西方君姓
上金諱昌開字耀魄寳北方君姓黑節諱靈會字隠侯
局(道家玉玦經)
乾神字仲尼號曰伏羲坎神字大曾子艮神字照光玉
震神字小曾子巽神字大夏侯離神字文昌坤神字揚
翟王號曰女媧兌神字一世(一云字八世)
五龍兄弟五人皆人面龍身長曰角龍木仙也次曰羽
龍水仙也父曰宫龍土仙也父子同得仙治在五方今
五行之神也(遁甲開山圖)
東嶽泰山君領羣神五千九百人主治死生百鬼之主
帥也泰山君服青袍戴蒼璧七稱之冠佩通陽太平之
印乘青龍
南嶽衡山君領仙官七萬七百人南嶽君服朱光之袍
戴九丹日精之冠佩夜光天真之印乘赤龍
中嶽嵩高君領仙官玉女三萬人中嶽君服黃素之袍
戴黃王太乙之冠佩神宗陽和之印乘黃龍
西嶽華山君領仙官玉女四千一百人華山君服白素
之袍戴太初九流之冠佩開天通真之印乘白龍
霍山南嶽儲君黃帝所命衡岳之副主也領靈官三萬
人上調和氣下拯黎民閱校衆仙制命水神是峻險之
府而諸靈之所順也儲君服青錦之袍戴啟明之冠佩
道君之玉策而來或駕科車或駕龍虎
潛山儲君黃帝所命為衡嶽儲貳時參政事今職似輔
佐者也潜山君服朱光繡衣戴參明之冠佩朱宫之印
乘赤龍之車(並上)
東方太山君神姓圓名常龍南方衡山君神姓丹名靈
峙西方華山君神姓浩名鬱狩北方恒山君神姓登名
僧中央嵩山君神姓軍夀名逸羣呼之令人不病東方
泰山將軍姓唐名臣南方霍山將軍姓朱名丹西嶽華
隂將軍姓鄒名尚北嶽恒山將軍姓莫名惠中嶽嵩高
山將軍姓石名玄恒存之郤百邪東海君姓馮名修青
夫人姓朱名隠娥南海君姓視名赤夫人姓翳名逸寥
西海君姓勾大名丘白夫人姓靈名素蕳北海君姓禹
名帳黑夫人姓結名連翹河伯姓公名子夫人姓馮名
夷(河圖)
東嶽姓玄丘名日陸南嶽姓爛名洋光西嶽姓浩嶽名
元倉北嶽姓伏名通萌中嶽姓角名暜生(雲笈七籖)
少昊治西方蚩尤佐之使主金玄冥治北方白辯佐之
使主水太皓治東方袁何佐之使主木祝融治南方僕
程佐之使主火后土治中央后稷佐之使主土(越絶書)
句芒號曰文始洪崖先生東方蒼帝東海君也祝融號
曰赤精成子南方赤帝南海君也蓐收號曰夏里黃公
西方白帝西海君也禺疆號曰冥玄子昌北方黑帝北
海君也天地神人等耳風伯神名叱號曰長育雨師神
名馮修號曰樹德諸神常當存念之馮夷號曰元梁使
者(雲笈七籖)
東海姓閧名内靈西海姓導名洞清北海姓喻名淵
東海姓何名歸君南海姓劉名潄君北海姓吳名禽強
君
東海神名阿明南海祝融西海臣乘北海禺疆(養生雜書)
堪坏得之以襲昆侖肩吾得之以處泰山禺疆得之立
乎北極西王母得之坐乎少廣(莊子)
山神謂之離河伯謂之馮夷江神謂之竒相物神謂之
鬼土神謂之羵羊水神謂之网寫木神謂之畢方火神
謂之游光金神謂之清明(廣雅江江賦曰竒相得道而宅神記云帝女也卒為江)
(神蜀檮杌曰古史震蒙氏之女竊黃帝玄珠汎江而死化為此神即今江瀆廟是也山海經大禹生於石紐江)
(瀆神生於汶川)
丁卯神司馬卿丁丑神趙子壬丁亥神張文通丁酉神
臧文公丁未神石叔通丁巳神崔石卿(老君六甲符圖)
丁卯神名孔林埃丁丑神名梁丘叔丁亥神名林盛陸
丁酉神名費顔明丁未神名王屈竒丁巳神名許咸池
(鬼谷注隂符經)
甲子神名弓隆欲入水内呼之不溺甲戌神名執明呼
之入火不燒(酉陽雜爼)
甲子神王文卿甲戌神展子江甲申神扈文長甲午神
衛上卿甲辰神孟非卿甲寅神明文章
東王公諱傀字君明佩雜色綬綬長六尺六寸
太乙君名獦
天翁姓張名刺渴(酉陽雜爼)
九源丈人者為方丈宫主領天下水神
真中有神長生大君無英公子白元尊神太乙司命桃
康合延執符把籙保命生根(度人經)
其神則有無頭子倒景君翕鹿公中黃先生與鹿門大
夫張陽字子淵使備玉闕自不帶老君竹使符左右契
者不得入也(抱朴子)
梁簡文云船神名馮耳五行書云下船三呼其名除百
忌又呼為孟公孟母
炎帝於火而死為竈禹勞天下而死為社后稷作稼穡
而死為稷羿除天下之害而死為宗布(淮南子共又風俗通云工之)
(子曰修車好遠遊舟車所至足跡所達靡不窮覽故祀以為社神)
井神曰吹簫女子(白澤圖)
夢神曰趾離呼之而寢夢清而吉有呪曰元州牂菅娶
竺米題臨卧誦七遍吉(致虛閣雜爼)
竈神名隗狀如美女又姓張名單字子郭夫人字卿忌
有六女皆名察治常以月晦日上天白人罪狀大者奪
紀紀三百日小者奪算算一百日其屬神有天帝嬌孫
天帝大夫天帝都尉天帝長兄硎上童子突上紫宫君
太和君玉池夫人等一曰竈神名壤子也(酉陽雜俎蘇又云竈神)
(吉利妻王氏名摶頰)
東卿司命監泰山之衆真總括吳越之萬神可謂道淵德
高折衝羣靈者也賈玄道李叔升言城生𫝊道流往竝
受東卿君之要也玄道河東人周威王之末年生叔升
涿郡人漢元帝時生道流北地人漢靈帝殿中將軍
也城生吳人後漢劉聖公時為武當郡尉受學至勤竝
得真道今在泰山支子小陽山中此所謂地真者也(陶隠)
(居真誥)
夏啟為東明公文王為西明公召公奭為南明公季札
為北明公主領四方鬼齊桓公為三官都禁郎主生死
簡籙晉文公為水官司命秦始皇為北帝上相劉季為
南明賓友孔子為太極上真公治九嶷山顔回為明晨
侍郎後為三天司真張衡楊子雲為北方鬼帝治羅酆
山周公為北帝師莊周為太玄博士嵇康為中央鬼帝
治抱犢山屈原為海伯統八海王弼為丘監嚴君平尚
在峨眉山鬼谷子為太玄師治青城山郭景純為都錄
司命治雲臺山周顗為鬼官司命賈誼為西明都禁郎
以治馬融事不當謫遷泰山司馬郄鑒為南門亭長臧
洪為北斗天門亭長紀瞻為北天修門郎與虞譚更直
守天門顧和為執盖郎温太真為監海伯杜預為長史
王嘉徐庶何晏殷浩俱侍帝宸庾亮為北太帝前中衛
大將軍孔融為後中衛大將軍陶侃為西河侯蔡謨為
長史荀彧為北明公賓友謝幼輿為左副監(酉陽雜爼)
張良為門下侍中淮南王劉安為太極真人莊周為太
極闈編郎墨翟為太極仙卿東方朔為華陽洞主司馬
季主為委羽仙人曹植為遮須國王蔡邕為修文郎劉
楨徐幹王粲俱為侍中王導為尚書令陶隠居為蓬萊
都水監楊羲為東華上佐許遜為九州都仙太史高明
大使劉文饒為華陽洞童初府上帥鄭崇為大霍山長
顔回與卜商俱為地下修文郎
沈有履竈有髻戶内之煩壤雷霆處之東北方之下者
陪阿蛙蠪躍之西方之下者則泆陽處之水有罔象丘
有萃山有䕫埜有方皇澤有委蛇委蛇其大如轂其長
如轅紫衣而朱冠惡聞雷車之聲則捧其首而立見之
者殆乎霸(履水神髻竈神阿蛙蠪狀如小兒泆陽豹頭馬尾罔象大耳長臂萃文身五采䕫一足方)
(皇如蛇兩頭皆神名莊子)
涸澤數百歲生慶忌慶忌者其狀若人其長四寸衣黃
衣冠黃冠戴黃盖乘小馬好疾馳以其名呼之可使千
里之外一日反報此涸澤之精也涸川之精者生於蟡
蟡者一頭而兩身其形若蛇其長八尺以其名呼之可
以取魚鼈此涸川水之精也(韓子)
吳孫皓時臨海得毛人山海經云山精如人而有毛此
蔣山精也故抱朴子曰山之精形如小兒而獨足足向
後喜來犯人其名曰蚑知而呼之即當自却耳一名曰
超空可兼呼之又或如鼓赤色一足其名曰渾又或如
人長九尺衣裘戴笠曰金累又或如龍有五色赤角名
曰飛龍見之皆可呼其名不敢為害玄中記山精如人
一足長三四尺食山蟹夜出晝藏(異苑)
厠之精名曰倚衣青衣持白杖知其名呼之者除不知
其名呼之則死又築室三年不居其中有滿則長二尺
見人則掩面見之有福又其精名忽長七尺見者有福
又築室三年不居其中有小兒長三尺而無髮見人則
掩鼻見之有福火之精名曰必方狀如鳥一足以其名
呼之則去水之精名曰罔象其狀如小兒赤目黑色大
耳長爪以索縳之則可得烹之吉門之精名曰野狀如
侏儒見之則拜以其名呼之宜飲食故澤之精名曰冕
其狀如蛇一身兩頭五采文以其名呼之可使取金銀
故廢丘墓之精名曰無狀如老役夫衣青衣而操杵好
舂以其名呼之使人宜禾穀故道徑之精名曰忌狀如
野人行歌以其名呼之使人不迷故車之精名曰寧野
狀如輼車見之傷人目以其名呼之不能傷在道之精
名曰作器狀如丈夫善眩人以其名呼之則去故臼之
精名曰意狀如豚以其名呼之則去故井故淵之精名
曰觀狀如美女好吹簫以其名呼之則去故臺屋之精
名曰兩貴狀如赤狗以其名呼之使人目明左右有山
石水生其澗水出流千歲不絶其精名曰喜狀如小兒
黑色以其名呼之使取飲食三軍所戰精名曰賓滿其
狀如人頭無身赤目見人則轉以其名呼之則去故水
石者精名慶忌狀如人乘車盖一日馳千里以其名呼
之則可使入水取魚丘墓之精名曰狼鬼善與人鬭不
休為桃棘矢羽以鵄羽以射之狼鬼化為飄風脱履捉
之不能化也故市之精名曰問其狀如囤而無手足以
其名呼之則去故室之精名曰傒龍狀如小兒長一尺
四寸衣黑衣赤幘大冠帶劍持戟以其名呼之則去山
之精名䕫狀如鼔一足如行以其名呼之可使取虎狼
豹故牧弊池之精名曰髠頓狀如牛無頭見人則逐人
以其名呼之則去夜見堂下有鬼被髮走物惡之精名
曰溝以其名呼之則無咎故溷之精名曰卑狀如美女
而持鏡呼之知愧則去也(白澤圖)
河精者人頭魚身師曠時所受䜟也(宋書)
或以三皇天文召司命司危五嶽之君阡陌亭長六丁
之靈皆使人見之而對問以諸事則吉凶昭然存諸掌
無遠近幽深咸可先知也或召六隂玉女其法六十日
而成成則長可役使或祭致八史八史者八卦之精也
亦足以預識未形矣或服葛花及秋芒麻勃刀圭方寸
匕忽然如欲卧而聞人語之以所不覺之事吉凶立定
也或用明鏡九寸以上自照有所思存七日七夕則見
神仙或男或女或老或少一示之後心中自知千里之
外方來之事也明鏡或用一或用二謂之日月鏡或用
四謂之四規四規者照之時前後左右各施一也用四
規所見來神甚多或縱目或乘龍駕虎冠服采色不與
世同皆有經圖欲修其道當先暗誦所當致見諸神姓
名識其衣冠不爾則卒至而忘其神或能驚懼則害人
也為之率欲得靜漠幽閑林麓之中外形不驚目外聲
不入耳其道必成也三童九女節夀君九首蛇軀百二
十官雖來不得熟視也或有問之者或有訶怒之者亦
弗荅也或有侍從暐曄力士甲卒乘龍駕虎簫鼓嘈嘈
勿舉目與言也但諦念老君真形老君真見形則起再
拜也老君真形者思之姓李名聃字伯陽身長九尺黃
色深嘴隆鼻秀眉長五寸耳長七寸額有三理上下赤
足有八卦以神龜為牀金樓玉堂白銀為階五色雲為
衣重疊之冠鋒鋋之劍從黃金百二十人左有十二青
龍右有二十六白虎前有二十四朱雀後有七十二玄
武前道十二窮竒後從三十六辟邪雷電在上晃晃昱
昱(抱朴子則又云執八歲威之節佩老子玉策山神可使豈敢為害乎)
依七佛經云若有人能受持五戒感得二十五神侍衛
殺戒有五神一名波吒羅二名摩那斯三名婆睺那四
名呼奴吒五名頗羅吒盗戒有五神一名法善二名佛
奴三名僧善四名廣額五名慈善婬戒有五神一名貞
潔二名無欲三名淨潔四名無染五名蕩滌妄戒有五
神一名美旨二名實語三名質直四名直答五名和合
語飲酒戒有五神一名清素二名不醉三名不亂四名
無失五名護戒(法苑珠林)
庖羲氏使鬼物以致羣祠以犧牲登薦百神則祭祀之
始也(拾遺記)
炎慶甲者古之炎帝也今為北太帝君天下鬼神之主
也(真誥)
黃帝會鬼神於泰山駕象車六蛟龍(墨子)
少昊以金德王母曰皇娥處璇宫而夜織或乘桴木而
晝游經歴窮桑滄茫之浦時有神童容貌絶俗稱為白
帝之子即太白之精降乎水際與皇娥讌戲奏㛐娟之
樂游漾忘歸窮桑者西海之濱有孤桑之樹直上千尋
葉紅椹紫萬歲一實食之後天而老帝子與皇娥汎於
海上以桂枝為表結薰茅為旌刻玉為鳩置於表端言
鳩知四時之候今之相風此之遺象也帝子與皇娥竝
坐撫桐峯梓瑟皇娥倚瑟而清歌曰天清地曠浩茫茫
萬象迴薄化無方浛天蕩蕩望滄滄乘桴輕漾着日旁
當期何所至窮桑心知和樂悦未央俗謂遊樂之處為
桑中也白帝子荅歌曰四維八埏渺難極驅光逐影窮
水域璇宫夜靜當軒織桐峯文梓千尋直伐梓作器成
琴瑟清歌流暢樂難極滄湄海浦來棲息及皇娥生少
昊號曰窮桑氏亦曰桑丘氏至六國時桑丘氏著隂陽
書即其餘裔也(拾遺記)
禹鑿龍關之山亦謂之龍門至一空巖深數十里幽暗
不可復行禹乃負火而進有獸狀如豕啣夜明之珠其
光如燭又有青犬行吠於前禹計可十里迷於晝夜既
覺漸明見向來豕犬變為人形皆着玄衣又見一神蛇
身人面禹因與語神即示禹八卦之圖列於金版之上
又有八神侍側禹曰華胥生聖子是汝耶答曰華胥是
九河神女以生余也乃探玉簡授禹長一尺二寸以合
十二時之數使量度天地禹即執持此簡以平定水土
蛇身之神即羲皇也(上)
禹治水三至桐栢山驚風迅雷石號木鳴五伯擁川天
老肅兵不能興禹怒召集百靈搜命䕫龍桐栢千君長
稽首請命禹因囚鴻蒙氏商章氏兜氏盧氏犂婁氏乃
獲淮渦水神名無支祈善應對言語辨江淮之淺深原
隰之遠近形若猿猴縮鼻高額青軀白首金目雪牙頸
伸百尺力踰九象禹授之童律不能制授之烏木田不
能制授之庚辰能制鴟脾桓胡木魅水靈山妖石怪奔
號藂繞以千數庚辰持戟逐去頸鎖大索鼻金鈴徙之
淮陽之龜山足下禆淮水永安流注海也(古嶽凟經)
禹理洪水觀於河見白面長人魚身出曰吾河精也授
禹河圖而還於淵中(尸子)
僕躬耕南陽之畝遂蒙劉氏顧草廬勢不可郤計善事
之於是情好日密相拉總師趨蜀道履黃牛因覩江山
之勝亂石排空驚濤拍岸歛巨石於江中崔嵬巑岏列
作三峯平治洚水順遵其道非神扶助於禹人力奚能
致此耶僕縱步環覽乃見江左大山壁立林麓峰巒如
畫熟視大江重複石壁間有神像影現焉鬢髮鬚眉冠
裳宛然如彩畫者歬竪一旌旗右駐一黃犢猶有董工
開導之勢古𫝊所載黃龍助禹開江治水九載而功成
信不誣也惜乎廟貌廢去使人太息神有功助禹開江
不事鑿斧順濟舟航當廟食兹土僕復而興之再建其
廟號目之曰黃牛廟以顯神功(諸葛亮黃陵廟記)
昔三苗大亂天命夏禹於玄宫有大神人面鳥身降而
福之司禄益食而民不饑司金益富而固家實司命益
年而民不夭四方歸之禹乃克三苖而神民不違(隋巢子)
伯益字隤敳為唐澤虞是為百蟲將軍(今鞏洛嵩山有百蟲將軍廟是)
(也自漢有之水經云晉元康五年七月順人吳義復立)
夏桀時天乃命湯於釃宫有神來告曰夏德大亂往攻
之予必使汝乃戡之(墨子)
有神降於莘王問内史過曰是何故也對曰昔夏之興
也祝融降於崇山其亡也回禄信於聆隧商之興也檮杌
次於丕山其亡也夷羊在牧周之興也鸑鷟鳴於岐山
其衰也杜伯射王于鄗是皆明神之志者也昔昭王娶
於房曰房后實有爽德協於丹朱丹朱馮身以儀之生
穆王焉實臨照周之子孫而禍福之(國語)
湯時有神牽白狼啣鈎入朝乃東觀沈璧於洛獲黃魚
黑玉之瑞(世紀)
武王伐紂都洛邑未成隂寒雨雪十餘日深丈餘甲子
平旦不知何五丈夫乘五車從兩騎止門外欲謁武王
武王將不出見大公曰不可雪深丈餘而車騎無跡恐
是聖人王使太師尚父謝五大夫曰賓幸臨之失不先
問方修法服太師尚父使人持一器粥出進五車兩騎
曰大夫在内方對天子天寒故進熱粥以御寒未知長
幼從何起兩騎曰先進東海君次河伯風伯雨師粥既
畢使者具以告尚父尚父告武王曰客可見矣武王曰
諸神各有名乎師尚父曰南海神名祝融北海神名玄
冥東海神名勾芒西海神名蓐收河伯名馮修請使謁
者各以其名召之武王乃於殿上謁者於殿下門外引
祝融進五神皆驚相視而歎祝融拜武王王曰天隂乃
遠來何以教之神曰王伐殷立周謹來受命願勅風伯
雨師各使奉其職武王曰予歲時亦無廢禮焉(太公金匱)
武王問太公曰天下神來甚衆恐有試者何以待之太
公曰請樹槐於王門内有益者入無益者距之(上)
天子西征鶩行至於陽紆之山河伯無夷之所都居(穆天)
(子傳)
關中有金魚神周平王時十旬不雨祭此神俄生涌泉
魚躍降雨(述異記)
儒家之徒董無心墨家之徒躔子相見講道躔子稱墨
家右鬼神是引秦繆公有明德上帝賜之九年董子難
以堯舜不賜年桀紂不夭死而秦穆晉文言之夫謬者
誤亂之名文者德惠之表有誤亂之行天賜之年有德
惠之操天奪其命乎(論衡)
虢公夢在廟有神人面白毛虎爪執鉞立於西阿公懼
而走神曰無走帝命曰使晉襲於爾門公拜稽首覺召
史嚚占之對曰如君之言則蓐收也天之刑神也天事
官成公使囚之且使國人賀夢舟之僑告其諸侯曰衆
謂虢亡不久吾今乃知之君不度而賀大國之襲於己
何瘳吾聞之曰大國道小國襲焉曰報小國傲大國襲
焉曰誅民疾君之侈也是以遂於逆命今嘉其夢侈心
展是天奪之鑑而益其疾民疾其態天又誑之大國來
誅出令而逆宗國既卑諸侯遠己内外無親其誰云救
之吾不忍族也將行以其族適晉六年虢乃亡(國語)
晉平公至澮上見人乘白驂八駟以來有狸身而狐尾
去其車而隨公之車公問師曠師曠曰狸身而狐尾其
名曰首陽之神飲酒於霍泰山而歸其逢君於澮乎君
其有喜焉(古文瑣語)
晉侯有疾鄭伯使公孫僑如晉聘且問疾叔向問焉曰
寡君之疾病卜人曰實沉臺駘為祟史莫之知敢問此
何神也子産曰昔高辛氏有二子伯曰閼伯季曰實沈
居於曠林不相能也日尋干戈以相征討后帝不臧遷
閼伯於商丘主辰商人是因故辰為商星遷實沈於大
夏主參唐人是因以服事夏商其季世曰唐叔虞當武
王邑姜方震大叔夢帝謂己余命而子曰虞將與之唐
屬諸參而蕃育其子孫及生有文在其手曰虞遂以命
之及成王滅唐而封大叔焉故參為晉星由是觀之則
實沈參神也昔金天氏有裔子曰&KR0008;為玄冥師生允格
臺駘臺駘能業其官宣汾洮障大澤以處犬原帝用嘉
之封諸汾州沈姒蓐黃實守其祀今晉主汾而滅之矣
由是觀之則臺駘汾神也(左傳)
鄭子産聘於晉晉侯有疾韓宣子逆客私焉曰寡君寢
疾於今三月矣並走羣望有加而無瘳今夢黃&KR0034;入於
寢門其何厲鬼也對曰以君之明子為大政其何厲之
有昔堯殛鯀于羽山其神化為黃&KR0034;以入于羽淵實為
夏郊三代祀之晉為盟主其或者未之祀也乎韓子祀
夏郊晉侯有間賜子産莒之二方鼎(上)
齊景公伐宋過泰山夢見二人怒公恐謂泰山之神晏
子以宋祖湯與伊尹為言其狀湯姿容多髭鬚伊尹黑
而短即此夢也景公進軍不聽車轂毁公恐乃散軍不
伐宋(物異志揚晏子云湯質晳而長顔以髯兊上豐下倨身而聲伊尹黑而短蓬而髯豐上兊下僂身)
(而下聲大又璅語作盤庚伊尹云盤庚長九尺餘下小上白而髯好仰而聲上)
鄭繆公晝日處廟有神人面鳥身素服面狀方正繆公
大懼神曰無懼帝厚汝明德使錫汝夀十年使若國昌
公問神名曰予為勾芒也(墨子)
孔子生夜有二蒼龍自天而下來附徵在之房因夢而
生孔子有二神女擎香露於空中而來以沐浴徵在又
有五老列於徵在之庭則五星之精也(拾遺記)
孔子母徵在遊大冢之坡睡夢黑帝使請與己交語曰
女乳必於空桑之中(春秋孔演圖)
項槖魯人十歲而亡時人尸而祝之號小兒神(圖經)
孟子生時其母夢神人乘雲自泰山來將止於嶧母疑
視久之忽片雲墜而寤時閭巷皆見有五色雲覆孟子
之居焉
屈原以忠見斥隠於沅湘披蓁茹草混同禽獸采栢實
以和桂膏用養心神被王逼逐乃赴清泠之水楚人思
慕謂之水仙其神遊於天河精靈時降湘浦楚人為之
立祠(拾遺記)
昔秦漢二代大興祈禱所祭太乙神陳寳八仙之屬動
用牛羊穀帛錢費億萬了無所益况於匹夫德之不備
體之不養而欲以三牲酒肴祝愿鬼神以索延年惑亦
甚矣(抱朴子)
秦時丹陽縣湖側有梅姑廟生時有道術能著履行水
上後負道法夫怒殺之投屍于水乃隨波漂流至今廟
處巫人常令殯殮不須墳葬即時有方頭漆棺在祠堂
下晦望之日時見霧中曖然有著履形廟左右不得取
魚射獵輙有迷徑溺沒之患巫云姑既傷死所以惡見
殘殺(法苑珠林)
秦始皇作石橋欲過海觀日所出處𫝊云時有神能驅
石下海陽城十一山今盡起立嶷嶷東傾如相隨形狀
又云石去不速神人輙鞭之皆流血石莫不悉赤至今
猶爾秦皇于海中作石橋或云海神為之竪柱始皇感
其惠乃通敬于神求與相見神云我形醜約莫圖我形
當與帝會始皇乃從石橋入三十里與神相見帝左右
有巧者潛以脚畫神怒曰帝負約可速去始皇即轉馬
前脚猶立後脚隨崩僅得登岸(三齊要會)
秦始皇與神女遊忤其旨唾之生瘡始皇怖謝乃為出
温湯洗除(辛氏三秦記)
武帝時迷於鬼神尤信越巫董仲舒數以為言武帝欲
驗其道令巫詛仲舒仲舒朝服南面誦詠經論不能傷
害而巫者忽死(風俗通)
漢武帝在甘泉宫有玉女降常與帝圍棋帝乃逼之玉
女因唾帝面而去遂病瘡經年漢書云避暑甘泉宫此
其時也(幽明錄)
漢武帝宴於未央方噉黍&KR0796;忽聞人語云老臣冒死自
訴不見其形尋覓良久梁上見一老翁長八九寸面目
頳&KR0008;鬚髮皓白拄杖僂步篤老之極帝問曰叟姓字何
居在何處何所病苦而來訴朕翁緣柱而下放杖稽首
嘿而不言因仰頭視屋俯指帝脚忽然不見帝駭愕不
知何等乃曰東方朔必識之於是召方朔以告朔曰其
名為藻水木之精夏巢幽林冬潛深河陛下頃日頻興
造宫室斬伐其居故來訴耳仰頭看屋而復俯指陛下
脚者足也願陛下宫室足於此帝感之既而息役幸瓠
子河聞水底有絃歌聲前梁上翁及年少數人絳衣素
帶纓佩甚鮮皆長八九寸有一人長尺餘凌波而出衣
不霑濡或有挾樂器者帝方食為之徹膳命列坐於食
案前帝問曰聞水底樂奏為是君耶老翁對曰老臣前
昩死歸訴幸蒙陛下天地之施即息斧斤得全其居不
勝歡喜故私相慶樂耳帝曰可得奏樂否曰故齎樂來
安敢不奏長人便絃而歌歌曰天地德兮垂至仁愍幽
魄兮停斧斤保窟宅兮庇微身願天子兮夀萬春歌聲
大小無異於人清徹遶越梁棟又二人鳴管撫節調契
聲諧帝歡悦舉觴竝勸曰不德不足當雅貺老翁等並
起拜受爵各飲數升不醉獻帝一紫螺殼中有物狀如
牛脂帝問曰朕闇無以識此物曰東方生知之耳帝曰
可更以珍異見貽老翁顧命取洞穴之寳一人受命下
沒淵底倏忽還到得一大珠徑數寸明耀絶世帝甚愛
翫翁等忽然而隠帝問朔紫螺殼中何物朔曰是蛟龍
髓以傅面令人好顔色又女子在孕産之必易會後宫
産難者試之殊有神效帝以脂塗面便悦澤又曰何以
此珠名洞穴珠朔曰河底有一穴深數百丈中有赤蚌
蚌生珠故以名焉帝既深歎此事又服朔之竒識(上)
蜀有迴復水江神嘗流殺人文翁為守祠之勸酒不盡
拔劍擊之遂不為害(水經注)
初宣帝時隂子方者至孝有仁恩臘日晨炊而竈神形
見子方再拜受慶家有黃羊因以祀之自是暴冨(後漢書)
文選注引王褒碧雞頌曰持節使者王褒謹拜南崖敬
移金精神馬縹碧之雞(云云)歸來歸來漢德無疆廣乎
唐虞澤配三皇黃龍見兮白虎仁歸來歸來可以為倫
歸來翔兮何事南荒
茂陵富人袁廣漢藏鏹巨萬家僮八九百人於北邙山
下築園東西四里南北五里激流水注其内搆石為山
高十餘丈連延數里養白鸚鵡紫鴛鴦牦牛青兕竒禽
怪獸委積其間移沙為洲嶼激水為波潮其中置江鷗
海鶴孕雛産鷇延漫林池竒樹異草靡不具植屋皆徘
徊連屬重閣修廊行之移晷不能徧也所親或以僣侈
戒之廣漢傲然不從其家常祀太一神一夕假寐忽見
神告之曰不即歛戢且禍及既覺終不能從後竟被誅
(西京雜記)
習郁為侍中時從光武幸黎丘與帝通夢見蘇山神光
武嘉之拜大鴻臚錄其前後功封襄陽侯使立蘇嶺祠
刻二石鹿俠神道百姓謂之鹿門廟或呼蘇嶺山為鹿
門山(㐮陽耆舊傳)
漢朱遵仕郡功曹公孫述僣號遵擁郡人不伏述攻之
乃以兵拒述埋車絆馬而戰死光武追贈輔漢將軍吳
漢表為置祠一曰遵失首退至此地絆馬訖以手摸頭
始知失首於是士人感而義之乃為置祠號為健兒廟
後改勇士廟(新漢縣圖記)
第五公誅除妖道而既夀且貴宋廬江罷除山祭而福
禄永終文翁破水靈之廟而身吉民安魏武禁淫祀之
俗而洪慶來格(抱朴于)
汝南鮦陽有於田得麏者其主未往取也商車十餘乘
經澤中行望見此麏著繩因持去持一鮑魚置其處有
頃其主往不見所得麏反見鮑魚澤中非人道路怪其
如是大以為神轉相告語治病求福多有效騐因為起
祠舍衆巫數十幃帳鐘鼔方數百里皆來禱祀號鮑君
神其後數年鮑魚主來歴祠下尋問其故曰此我魚也
當有何神上堂取之遂從此壊(風俗通重李君事同不錄)
范丹少為尉從佐使檄謁督郵丹有志節自恚為厮役
小吏及於陳留大澤中殺所乘馬捐棄官幘詐逢劫者
有神下其家曰我范史雲也為劫人所殺疾取我衣於
陳留大澤中家取得一幘丹遂之南郡轉入三輔從英
賢遊學十三年乃歸家人不復識焉陳留人高其志行
及歿號為貞節先生(搜神記)
漢時泰山黃原平旦開門忽見一青犬在門外伏守備
如家養原紲犬隨隣里獵日垂夕見一鹿便放犬犬行
甚遲原絶力逐終不及行數里至一穴入百餘步忽有
平衢槐柳列植垣牆迴匝原隨犬入門列房可有數十
間皆女予姿容妍媚衣裳鮮麗或撫琴瑟或執博碁至
北閣有三間屋二人侍直若有所伺見原相視而笑云
此青犬所引至妙音婿也一人留一人入閣須臾有四
婢出稱太真夫人白黃郎有一女年已弱笄冥數應為
君婦既暮引原入内有南向堂堂前有池池中有臺臺
四角有徑尺穴穴中有光照暎帷席妙音容色婉妙侍
婢亦美交禮既畢宴寢如舊經數日原欲暫還報家妙
音曰神人道異本非久居至明日解佩分袂臨階涕泣曰
後會無期深加愛敬若能相思三月旦可修齋戒四婢
送出門半日至家情念恍惚每至期常見空中有軿車
彷彿若飛
漢中有鬼神欒侯常在承塵上喜食鮓菜能知吉凶甘
露中大蝗起所經處禾稼輙盡太守遣使告欒侯祀以
鮓菜侯謂史曰蝗虫小事輙當除之言訖翕然飛出吏
髣髴其狀類鳩聲如水鳥吏還具白太守即果有衆鳥
億萬來食蝗䖝須臾皆盡(列異𫝊)
龍舒陵亭有一大樹高數十丈黃鳥十數巢其上時久
旱長老共相謂曰彼樹常有黃氣或有神靈可以祈雨
因以酒脯往亭中有寡婦李憲者夜起室中忽見一繡
衣婦人曰我樹神也以汝性潔佐汝為生來朝父老皆
欲祈雨吾有求之於帝至明日日中果大雨遂立為祠
憲曰諸卿在此吾近居水當致少鯉魚言訖有鯉數十
頭飛集堂下坐者莫不驚悚如此歲餘神曰將有大兵
今辭汝去留一玉環曰持此可以避難後袁術劉表相
攻龍舒之民皆流去惟憲里不被兵(搜神記)
南州人有遣吏獻犀簮于孫權者舟過宫亭湖廟而乞
靈焉神忽下教曰須汝犀簮吏惶遽不敢應俄而犀簮
已前列矣神復下教曰俟汝至石頭城反汝簮吏不得
已遂行自分失簮且得死罪比達石頭忽有大鯉魚長
三尺躍入舟剖之得簮
諸葛恪為丹陽太守出獵兩山之間有物如小兒伸手
欲引人恪令伸之曰去故地即死既而參佐問其故以
為神明恪曰此事在白澤圖内曰兩山之間其精如小
兒見人則伸手欲引人名曰傒囊引去故地則死諸人
未之見也(並上)
司馬懿拜司空日有人叩門請見自稱白虎使者衣白
衣懷中探一物内懿手中戒曰兩世慎勿開墓中絶言
訖不見懿曰此或數也遂開視之乃一金龍子長三四
尺背上有銘云父子從我受重火至武帝受禪世墓中
絶玄帝渡江都建業(獨異志)
孝武帝遊于清暑殿有人黃衣自號天泉池神名淋岑君謂
帝曰若見善待當福佑之帝怪恐授以佩刀神怒曰君為不道
當使知之因不見遂聞鼔鼙之響而去帝乃請大沙門為齋轉
誦見一臂長二丈來摸經案甚怪之後帝與宫妓汎龍舟宴
飲于池有慢色神乃見形攀龍舟沈帝遂溺死(圖經)
鳥傷陳氏有女未醮著履徑上大楓樹顛了無危懼顧
曰我應為神今便長去惟左蒼右黃當暫歸耳家人悉
出見之舉手辭訣於是飄聳輕越極睇乃沒人不了蒼
黃之意每春輙以蒼狗秋黃犬設祀於樹下(異苑)
汝陽有彭氏墓近大道墓口有一石人田家老母到市
買數片餌以歸天熱過蔭彭氏墓口樹下以所買餌暫
著石人頭上及去忘取之後來者見石人頭上有餌求
而問之或人調云此石人有神能治病病愈者以餌來
謝之如此轉以相語云頭痛者摩石人頭腹痛者摩石
人腹亦還以自摩無不愈者遂千里來就石人治病初
具雞豚後用牛羊為立帷帳管絃不絶如此數年前忘
餌母聞之乃為人說無復往者(抱朴子)
西門豹之神夢交於苟氏而生苻堅
建康小吏曹著見廬山夫人夫人命女婉與著相見婉
見著欣悦命婢瓊林取琴出婉撫琴歌云登廬山兮鬱
嵯峨晞陽風兮拂紫霞招若人兮濯靈波欣良運兮暢
雲柯彈鳴琴兮樂莫過雲龍會兮樂太和著意不安屢
求去婉垂涕為别并贈織成禈衫(搜神記)
晉太元中謝家沙門竺曇遂年二十餘白晳端正嘗行
經青溪廟前過因入廟中看暮歸夢一婦人來語云君
當來作我廟中神不復久曇遂夢問婦人是誰婦人云
我是青溪中姑如此一月許便病臨死謂同學年少曰
我無福亦無大罪死乃當作青溪廟中神諸君行便可
過看之既死後諸年少道人詣其廟既至便靈語相勞
問音聲如昔時臨去云久不聞唄思一聞之其伴慧覲
便為作唄訖其猶唱讃語云岐路之訣尚有悽愴况此
之乖形神分散窈冥之歎情何可言既而歔欷不自勝
諸道人等皆為流涕(續搜神記)
晉明時獻馬者夢河神請之及至與帝夢同即投河以
奉神始太傅禇褒亦好此馬帝云已與河神及禇公卒
軍人見公乘此馬矣(孔約志怪)
徐登趙昞貴尚清儉祀神以東流水削桑皮以為脯(搜神)
(記)
永嘉中有神見兖州自稱樊道基有嫗號成夫人夫人
好音樂能彈箜篌聞人絃歌輙便起舞(上)
廬江匡先生廟舟人往來致禱能分風送之晉曹毗詩
云分風為二擘流為兩(海錄)
豫章有戴氏女久病不差見一小石形像偶人女謂曰
爾有人形豈神能差我宿疾者吾將重汝其夜夢有神
告之吾將祐汝自後疾漸差遂為立祠山下戴氏為巫
故名戴侯祠(搜神記)
晉揚州江畔有亭湖神嚴峻甚惡于時有一客僧婆羅
門名曰法藏善能持咒辟諸邪毒並皆有騐别有小僧
就藏學呪經於數年學業成就故詣亭湖神廟止宿誦
呪伏神其夜見神遂致殞命藏師聞弟子誦呪致死懷
忿自來夜到神廟瞋意誦咒神來出見自亦致死同寺
有僧每恒受持般若聞師徒並亡遂來神所於廟夜誦金
剛般若至夜半中聞有風聲極大迅速之間見有一物
其形偉大眼光如電經師端坐正念誦經神來至師前右
膝著地聽經訖師問神曰檀越是何神靈初來猛峻後
乃容豫神答曰弟子惡業報得如是是此湖神然甚信
敬經師又問若神信敬何意前二師並皆打死荅云前
二師死者為不能受持大乘經典瞋心誦呪見弟子來
專誦惡語欲降弟子弟子不伏于時二師見弟子形惡
自然怖死亦非弟子故殺二僧左近道俗見歬二僧被
殺謂經師亦死相率往看且見平安容儀歡泰時人甚
怪競共問由具荅前意實因般若威力聖教不虛(法苑珠林)
釋僧稠常於鵲山靜處感神來嬈抱肩築腰氣噓頂上
稠以死要心因證心定九日不起(梁高僧傳)
晉始豐赤城山有支曇蘭青州人蔬食樂禪晉太元中
遊剡後憩始豐赤城山見林泉清曠居之忽見一人長
數丈呼蘭令去又見諸異形禽獸以駭蘭見蘭恬然自
得乃屈膝云珠欺王是家舅今往韋鄉山就之推此處
以相奉爾後三年忽見車騎隠隠從者彌峰俄而有人
著幘稱珠欺王通既前從其妻子男女等二十三人並
形貌端正有逾於世既至蘭所暄涼訖蘭問住在何處
荅云樂安縣韋鄉山久服夙聞今與家累仰投乞受歸
戒蘭即受之受法竟襯錢一萬密二器辭别而去便聞
鳴笳動天響振山谷(法苑珠林)
沛國戴文諶居陽城山有神降妻焉諶疑是妖魅神已
知之便去遂見作一五色鳥白鳩數十枚從有雲覆之
遂不見(搜神記)
益州之西雲南之東有神祠尅山石為室下有人奉祠
之自稱黃公因言此神張良所受黃石公之靈也清淨
不烹殺諸祈禱者持一百錢一雙筆一丸墨石室中前
請乞先聞石室中有聲須臾問來人何欲既言便具語
吉凶不見其形至今如此(上)
苻堅入寇會稽王道子以威儀鼓吹求於鍾山之神奉
以相國之號及堅至夀春望八公山草木皆類人形若
有力焉(晉書)
臨海羅陽縣有神自稱王表語言飲食與人無異然不
見其形又一婢名績紡遣中書郎李崇賫輔國將軍羅
陽縣印綬迎表表隨崇俱出所歴山川輙遣婢與其神
相聞表至權於蒼龍門外為立第舍表說水旱小事往
往有騐(吳志)
宫亭湖孤石廟嘗有估客下都經其廟下見二女子云
可為買兩量絲履自相厚報估客至都市好絲履并廂
盛之自市書刀亦内廂中既還以廂及香置廟中而去
忘取書刀至河中流忽有鯉魚跳入船内破魚腹得書
刀焉(搜神記)
有商人區明者過彭澤湖有車馬出自稱青洪君要明
過厚禮之問何所須有人教明但乞如願及問以此言
荅青洪君甚惜如願不得已許之乃其婢也既而送出
自稱商人或有所求如願並為即得後至正旦如願起
晩乃打如願如願走入糞中商人以杖打糞掃喚如願
竟不還也(錄異記)
陶侃家童子千餘人嘗得胡奴不喜言嘗默坐侃一日
出郊奴執鞭以隨胡僧見而驚禮云此海山使者也侃
異之至夜失奴所在(異苑)
王猛少貧賤鬻畚為事嘗至洛陽貨畚有人於市貴買
其畚云家近在此可隨我取直隨去忽至深山此人曰
且住當先啟道君須臾猛進見一公踞胡床頭白將從
十許人有一人引猛云大司馬公可進猛因拜老公公
曰王公何緣拜即發人送猛出山既出顧視乃嵩高山
也(晉中興書)
顧劭為豫章禁淫祀毁諸廟至廬山廟一郡悉諫不從
夜有人經前狀若方相云是廬山君劭要之入坐與談
春秋燈盡燒左傳以續之鬼欲凌劭劭神氣湛然鬼返和
遜求復廟劭笑而不荅鬼怒曰三年内君必衰當此時
相報如期劭果病咸勸復廟劭曰邪豈勝正終不聽遂
卒(商芸小紀)
藺啟之家在南鄉有樗蒲婁廟啟之有女名僧暴死一夕
而寤云樗蒲君遣婢迎僧坐斗帳中仍陳盛筵以金銀
為俎案五色玉為杯椀與僧共食一宿而醒也(上)
陳後主禎明二年有神自稱老子遊於都下與人對語
而不見形吉凶多騐得酒輒飲之經三四年乃去有船
下忽聞人言明年亂視之得死嬰兒長三尺而無頭明
年陳亡(南史)
宋咸寧中太常卿韓伯子某會稽内史王藴子某光禄
大夫劉耽子某同遊蔣山廟有數婦人像甚端正某等
各指像以妻匹配戲弄之即以其夕三人同夢蔣侯遣
𫝊教相聞曰家子女甚醜陋而隈蒙榮顧輙尅某月某
日悉相迎某等以其夢指適異常試往相問而果各得
此夢符協如一於是大懼備三牲詣廟謝罪乞哀又俱
夢蔣侯親來降已曰君等既以顧之實幸今剋期坐及
豈容君等中悔經少時並亡
會稽趙文韶宋元嘉中為東扶侍廨在清溪中橋清夜
步月悵然思歸乃倚門唱烏飛曲忽有青衣詣門曰女
郎聞歌聲有悦人者逐月遊戲故遣相問須臾女郎至
年可十八九許容色絶妙謂文韶曰聞君善歌能為作
一曲否文韶為歌草生盤石下聲甚清美女郎顧青衣
取箜篌鼓之泠泠似楚曲又令侍婢歌繁霜自脱金簪
扣箜篌和之婢乃歌云日暮風吹葉落依枝丹心寸意
愁君未知又云歌闋夜已久繁霜侵曉幕何意空相守
坐待繁霜落將旦别去以金簪遺文韶文韶亦贈以銀
盌及琉璃匕明日於清溪廟中得之乃知昨所見青溪
小姑也廣陵蔣子文嘗為秣陵尉擊賊傷而死吳孫權
時封中都侯立廟鍾山清溪小姑者蔣侯第三妹云
沈警字玄機吳興武康人也美風調善吟咏為梁東宫
常侍名著當時每公卿宴集必致騎邀之語曰玄機在
席顛倒賓客其推重如此後荆楚陷沒入周為上柱國
奉使秦隴途過張女郎廟旅行多以酒餚祈禱警獨酌
水具祝詞曰酌彼寒泉水紅芳掇岩谷雖致之非遙而
荐之隨俗丹誠在此神其感錄既暮宿𫝊舍憑軒望月
作鳳將雛含嬌曲其詞曰命嘯無人嘯含嬌何處嬌徘
徊花上月空度可憐宵又續為歌曰靡靡春風至微微
春露輕可惜關山月還成無用明吟畢聞簾外嘆賞之
聲復云閒宵豈虛擲明月豈無明音旨清婉頗異于常
忽見一女子褰簾而入拜云張女郎姊妹見使致意警
異之乃具衣冠未離坐而二女已入謂警曰跋涉山川
因勞動止警曰行役在途春宵多感聊因唫咏稍遣旅
愁豈意女郎猥降仙駕願知伯仲二女郎相顧而微笑
大女郎謂警曰妾是女郎妹適廬山夫人長男指小女
郎云適衡山府君小子並以生日同覲大姊屬大姊今
朝層城未旋山中幽寂良夜多懷輙欲奉屈無憚勞也
遂攜手出門共登一輜軿車駕六馬馳空而行俄至一
處朱樓飛閣備極煥麗令警止一水閣香氣自外入内
簾幌多金縷翠羽間以珠璣光照滿室須叟二女郎自
閣後冉冉而至揖警就坐又具酒殽於是大女郎彈箜
篌小女郎援琴為數弄皆非人世所聞警嗟賞良久願
請琴寫之小女郎笑而謂警曰此是秦繆公周靈王太子
神仙所製不可𫝊於人間警粗記數弄不復敢訪及酒
酣大女郎歌曰人神相合兮後會難邂追相遇兮暫為
歡星漢移兮夜將闌心未極兮且盤桓小女郎歌曰洞
簫響兮風生流清夜闌兮管絃遒長相思兮衡山曲心
斷絶兮秦隴頭又題曰隴上雲車不復居湘川斑竹淚
沾餘誰念衡山烟霧裡空看雁足不𫝊書警歌曰義熙
曾歴許多年張碩凡得幾時憐何意今人不及昔暫來
相見更無緣二女郎相顧流涕警亦下淚小女郎謂警
曰蘭香姨智瓊姊亦嘗懷此恨矣警見二女郎歌詠極
歡而未知密契所在警顧小女郎曰潤玉此人可念也
良久大女郎命履與小女郎同出及門謂小女郎曰潤
玉可使伴沈郎寢警欣喜如不自得遂攜手入門已見
小婢前施卧具小女郎執警手曰昔從二妃遊湘川見
君于舜帝廟讀湘東碑此時想念頗切不意今宵得諧
宿願警亦備記此事執手欵叙不能自已小婢麗質前
致詞曰人神路隔别促會賒况姮娥妬人不肻留照織
女無賴已復斜河寸隂幾時何勞煩瑣遂掩戶就寢備
極歡昵將曉小女郎起謂警曰人神事異無宜卜晝大
姊已在門首警於是抱持置于膝共叙衷欵須臾大女
郎即復至前相對流涕不能自勝復置酒警又歌曰直
恁行人心不平那宜萬里阻關情只今隴上分流水更
汎從來嗚咽聲警乃贈小女郎指環小女郎贈警金合
歡結歌曰結心纏萬縷結縷幾千迴結怨無窮極結心
終不開大女郎贈警瑤鏡子歌曰憶昔窺瑤鏡相望看
明月彼此俱照人莫令光彩滅贈荅極多不能備記粗
憶數首而已遂相與出門復駕輜軿車送至廟下乃執
手嗚咽而别及至館懷中探得瑤鏡金縷結良久乃言
於主人夜而失所在時同侣咸怪警夜有異香警後使
回至廟中于神座後得一碧箋乃是小女郎與警書備
叙離恨書末有篇云飛書報沈郎尋已到衡陽若存金
石契風月兩相忘從此遂絶(異聞錄)
會稽山隂賀瑀字彦琚曾得疾不知人惟心下尚温居
三日乃蘇云吏將上天見官府府君居處甚嚴使人將
瑀入曲房房中有層架其上有印及劍使瑀取之印雖意
所好短不及上層取劍以出問之子何得也瑀曰得劍
吏曰恨不得印可以驅策百神今得劍惟使社公耳疾
既愈每行即社公拜謁道下(錄異傳)
京兆董竒庭前有大樹隂暎甚佳後霖雨竒獨在家鄉
有小吏言大承雲府君來乃見承雲著通天冠長八尺
自稱為方伯某第三子有雋才方當與君周旋明日覺
樹下有異每晡後無人輙有一少年就竒語戲或命取
飲食如是半年竒氣強壯一門無疾竒後適下墅其僕
客三人送護言樹材可用欲貨之郎常不聽今試共斬
斫之竒遂許之神亦自爾絶矣(幽明錄)
曇邕與弟子曇果澄思禪門嘗於一時果夢見山神求
受五戒果曰家師在此可往諮受少時邕見一人著單
衣帢風姿端雅從者二十許人請受五戒邕以果先夢
知是山神乃為說法授戒神襯以外國匕筯禮拜辭别
倏忽不見至邕臨亡之日奔赴號踊(神僧傳)
平原縣西十里舊有社林南燕太上時有邵敬伯者家
于長白山有人寄敬伯一函書言我吳江使也令吾通
問于齊伯吾今須過長白幸君為通之仍教敬伯但至
社林中取樹葉投之于水當有人出敬伯從之果見人
引入伯懼水其人令敬伯閉目似入水中豁然宫殿宏
麗見一翁年可八九十坐水精牀發函開書曰裕興超
滅侍衛者皆圓眼具甲胄敬伯辭出以刀子贈敬伯曰
好去但持此刀當無水厄矣敬伯出還至社林中而衣
裘初無沾濕其年宋武帝滅燕敬伯三年居兩河間夜
中忽大水舉村俱没唯敬伯坐一榻牀至曉著岸敬伯
看之牀乃是一大黿也敬伯死刀子亦失世𫝊社林下
有河伯家(酉陽雜爼)
河南陽起字聖卿少時疾瘧于社中得書一卷譴劾百
鬼法為日南太守母至厠上見鬼頭長數尺以告聖卿
聖卿曰此肅霜之神劾之來出變形如奴送書京師朝
發暮返作使當千人之力有與忿恚者聖卿遣神夜往
趣其牀頭持兩手張目正赤吐舌柱地其人怖幾死(幽冥)
(錄)
宋齊僧欽者江陵人也家門奉法年十許歲時善相占
云年不過三六父母兄弟甚為憂懼僧欽亦增加勤敬
齋戒精苦至年十七宋景平末得病危篤家齋祈彌厲
亦淫祀求福疾終不愈時有一女巫云此郎福力猛盛
魔魎所不能親自有善神護之然病久不差運命或將
有限世有揬命術少事天神頗曉其數當為君試效之
於野中設酒脯之饋燒錢經七日七夕云始有感見見
諸善神方為此郎祈禱蒙益兩算矣病必得愈無所憂
也僧欽於是遂差彌加精至其後二十四年而終如巫
所言則一算十二年矣(冥祥記)
僧達返鄴京夜有神現身被黃服拜而跪曰弟子戴山
胡也王及三谷正備供養願不須還達曰在山利少在
京利多貧道觀機而動幸無遮止又經靜夜有推戶者
稱曰山神之童曰日無暇今故參拜并奉米糕一筐進
而重曰僧無偏為禮佛之時請兼弟子名也(神僧傳)
玄光見思大和尚後返錫江南屬本國舟艦附載離岸
時綵雲亂目雅樂沸空絳節霓旌𫝊呼空中聲云天帝
召海東玄光禪師光拱手避讓唯見青衣前導少選入
宫城且非人間宫府羽衛之設也無非鱗介參襍鬼神
或曰今日天帝降龍王宫請師說親證法門吾曹水府
蒙師利益既登寳殿次涉高臺如問而談略經七日然
後王躬送别其船汎洋不進光復登船船人謂經半日
而已(上)
宋文帝元嘉三年八月吳郡趙文昭字子業為東宫侍
講宅在清溪橋北與吏部尚書王叔卿隔牆南北當秋
夜對月臨溪唱烏棲之詞音旨閑怨忽有一女子衣青
羅之衣絶美云王尚書小娘子欲來訪君文昭問其所
以荅曰小娘子聞君歌詠有怨曠之心著清涼之恨故
來願薦枕席言訖而至姿容絶世文昭迷悞恍惚盡忘
他志乃揖而歸從容密室命酒陳筵逓相歌送然後就
寢至曉請去女解金纓留别文昭荅琉璃琖後數夜文
昭思之不已偶遊清溪神廟忽見所與琉璃盞在神女
之後及顧其神與畫侍女並是同宿者(八朝窮怪錄)
餘杭縣南有上湖湖中央作塘有一人乘馬看戲將三
四人至岑村飲酒小醉暮還時炎熱因下馬入水中枕
石眠馬斷走歸從人悉追馬至暮不返眠覺日已向晡
不見人馬見一婦來年可十六七云女郎再拜日既向
暮此間大可畏君作何計問女郎姓何那得忽相聞復
有一年少年十三四甚了了乘新車車後二十人至呼
上車云大人暫欲相見因迴車而去道中絡繹把火見
城郭邑居既入城進廳事有信幡題云河伯俄見一人
年三十許顔色如畫侍衛繁多相對欣然敕行酒炙云
僕有小女頗聰明欲以給君箕箒此人知神不敢拒逆
便敕備辦令就進婚郎中承白已辦遂穿絲布單衣紗
及祫絹裙紗衫禈履屐皆精好又給十小吏青衣數十
人婦年可十八九姿容婉媚便成三日經大會客拜閤
四日云禮既有限當發遣去婦以金甌麝香囊為婿别
涕泣而分又與錢十萬藥方三卷云可以施功布德復
云十年當相迎此人歸家遂不肯别婚辭親出家作道
人所得三卷方一卷脈經一卷湯方一卷丸方周行救
療皆致神騐後母老兄喪因還婚宦(幽明錄)
宋劉子卿徐州人也居廬山虎溪少好學篤志無倦常
慕幽閒以為養性恒愛花種樹其江南花木溪庭無不
植者文帝元嘉三年春臨翫之際忽見雙蝶五彩分明
來遊花上其大如燕一日中或三四往復子卿亦訝其
大九旬有三日月朗風清歌唫之際忽聞扣扄有女子
語咲之音子卿異之謂左右曰我居此溪五歲人尚無
能知何有女子而詣我乎此必有異乃出戶見二女各
十六七衣服霞煥容止甚都謂子卿曰君常怪花間之
物感君之愛故來相詣未度君子心若何子卿延之坐
謂二女曰居止僻陋無酒叙情有慚于此一女曰此來
之意豈求酒耶况山月已斜夜將垂曉君子豈有意乎
子卿曰鄙夫唯有茅齋願申繾綣二女東向坐者笑謂
西向坐者曰今宵讓姊餘夜可知因起送子卿之室入
謂子卿曰郎閉戶雙棲同衾共枕來夜之歡願同今夕
及曉女乃請去子卿曰幸遂繾綣復更來乎一夕之歡
反生深恨女撫子卿背曰且女妹之期後即次我將出
戶女曰心存意在特望不憂出戶不知蹤跡是夕二女
又至宴如前姊謂妹曰我且去矣昨夜之歡今留與汝
汝勿貪多娛少惑劉郎言訖大咲乘風而去于是同寢
卿問女曰我知卿二人非人間之有願知之女曰但得
佳妻何勞執問乃撫子卿曰郎但申情愛莫問閑事臨
曉將去謂卿曰我姊實非人間之人亦非山精物魅若
說與郎郎必異𫝊故不欲取咲于人代今者與郎契合
亦是因緣慎跡藏心無使人曉即姊妹每旬更至以慰
郎心乃去常十日一至如是數年會寢後子卿遇亂歸
鄉二女遂絶廬山有康王廟去所居二十里餘子卿一
日訪之見廟中泥塑二女神并壁間畫二侍者容貌依
稀有如前遇疑此是也(八朝窮怪錄)
蕭總字彦先自建業歸江陵值宋廢帝元徽中四方多
亂因游明月峽愛其風景遂盤桓累歲常於峽下枕石
潄流時春向晩忽聞林下有人呼蕭卿者數聲驚顧去
坐石四十餘步有一女把花招總總心異之又常知此
有神女從之視其容貌當可笄年所衣之服非世所有
所佩之香非世所聞謂總曰蕭郎遇此未曾見邀今幸
良辰有同宿契總恍然行十餘里乃見溪上有宫闕臺
殿甚嚴宫門左右有侍女二十人皆十四五並神仙之
質其寢卧服玩之物俱非世有心亦喜幸一夕綢繆以
至天曉忽聞山鳥晨呌巖泉韻清出戶臨軒將窺舊路
見烟雲正重殘月在西神女執總手謂曰人間之人神
中之女此夕歡會萬年一時也總曰神中之女豈人間
所常望也女曰妾實此山之神上帝三百年一易不似
人間之官來歲方終一易之後遂生他處今與郎契合
亦有因由不可陳也言訖乃别神女手執一玉指環謂
曰此妾嘗服玩未曾離手今永别寧不相遺願郎穿指
慎勿忘心總曰幸見顧錄感恨徒深執此懷中終身是
寳天漸明總乃拜辭掩涕而别攜手出戶已見路分明
總下數步迴顧宿處宛見巫山神女之祠也他日持玉
環至建業因話於張景山景山驚曰吾嘗遊巫峽見神
女指上有此玉環世人相𫝊云是晉簡文帝李后曾夢
遊巫峽見神女神女乞后玉環覺後乃告帝帝遣使賜
神女吾親見在神女指上今又令卿得之是世世異人
矣總齊太祖建元末方徵召未行帝崩世祖即位累為
中書舍人初總為制書御史江陵舟中偶而忽思神女
事悄然不樂乃賦詩曰昔年巖下客宛似成今古徒思
明月人願濕巫山雨(廣記)
義鄉縣長風廟神姓鄧先經為縣令死遂發靈周山圖
啟乞加神位輔國將軍上答曰足狗肉便了事何用階
級為(南齊書)
陳霸先討侯景進次大雷軍人杜稜夢雷池君周何神
自稱征討大將軍乘朱航陳甲仗稱下征侯景須臾便
還云已殺景死(陳書)
孝武初裴粲出為膠州刺史屬時亢旱土人勸令禱於
海神粲憚違衆人乃為祈請直據胡牀舉杯曰僕白君
左右云前後例皆拜謁粲曰五嶽視三公四瀆視諸侯
安有方伯致禮海神卒不肻拜(北史)
劉畫夜嘗夢貴人若吏部尚書者補交州興俊令寤而
密書記之卒後旬餘其家幼女鬼語聲似畫云我被用
為興俊縣令得假暫來辭别云(上)
蕭猷封臨汝侯為吳興郡守性倜儻與楚王廟神交飲
至一斛每酧祀盡歡極醉神亦有酒色祈禱必從後為
益州刺史時江陽人濟苟兒反猷乃禱之請救是日有
田老逢一騎從東方來問去城幾里曰百四十時日已
晡騎舉稍曰後人來可令之病馬歘又曰破賊俄有數
百騎如風一騎過請飲田老問為誰曰吳興楚王來救
臨汝當此時廟中請祈騐十餘日乃見侍衛土偶皆泥
濕如汗者是日猷大破苟兒(梁書)
初聖武皇帝嘗率數萬騎田於山澤歘見輜車自天而
下既至見美人侍衛甚盛帝異而問之對曰我天帝女
受命相遇隨同寢宿且請還曰明年周時復會此言終
而别去如風雨及周歲前所田處果復相見此女以所
生男授帝曰此君之子也善養視之子孫相承當世為
帝語訖而去子即世祖也(後魏書)
吳興徐長夙與鮑南海有神明之交欲授以秘術先謂
徐宜有約誓徐誓以不仕於是受籙常見八大人在側
能知來見往才識日異縣鄉翕然有美談欲用為縣主
簿徐心悦之八神一朝不見七神餘一神倨傲不如常
徐問其故答云君違誓不復相為使身一人留衛籙耳
徐乃還籙遂退(世語)
北齊盧元明聘于梁其妻乘車送至河濱忽聞水有香
氣異常顧見水神湧出波中牛乃驚奔曳車入河其妻
溺死(北史)
廣博物志卷十四
