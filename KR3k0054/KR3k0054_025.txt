廣博物志卷二十五
明董斯張撰
形體
人生長六七尺大三四圍面有五色夀至扵百萬世不
異如以上世人民侗長佼好堅彊老夀下世反此則天
地初立始為人時長可如防風之君色如宋朝夀如彭
祖乎從當今至千世之後人可長如莢英色如嫫母夀
如朝生乎王莽之時長人身長一丈名曰霸出建武年
中潁川張仲師長一尺二寸張湯八尺有餘其父不滿
五尺俱在今世或長或短儒者之言竟非誤也語稱上
世使民以宜傴者抱關侏儒俳優如皆侗長佼好安得
傴侏之人乎(論衡)
太古之民秀長以夀者食也在今之民羸醜以胔者事
也(大戴禮)
天有風雨寒暑人有取與喜怒膽為雲肺為氣脾為風
腎為雨肝為雷人與天地相類而心為之主
天氣為䰟地氣為魄(淮南子)
肝之為言干也肺之為言費也情動得序心之為言任
也任扵思也腎之為言寫也以竅寫也脾之為言辨也
所以積精禀氣也五臟肝仁肺義心禮腎智脾信也肝
所以仁者何肝木之精也仁者好生東方者陽也萬物
始生故肝象木色青而有枝葉目謂之候何目為出淚
而不能内物木亦能出枝葉而不能有所内也肺所以
義者何肺者金之精義者斷决西方亦金成萬物也故
肺象金色白也鼻謂之候何鼻出入氣高而有竅山亦
有金石累積亦有孔穴出雲布雨以潤天下雨則雲消
鼻能出納氣也心所以為禮何心火之精也南方尊陽
在上卑隂在下禮有尊卑故心象火色赤而銳也人有
道尊天本在上故心下銳也耳謂之候何耳能遍内外
别音語火照有似扵禮上下分明腎所以智何腎者水
之精智者進而止無所疑惑水亦進而不惑北方水故
腎色黑水隂故腎雙竅謂之候何竅能瀉水亦能流濡
脾所以信何脾者土之精也土尚任養萬物為之象生
物無所私信之至也故脾象土色黃也口為之候何口
能啖嘗舌能知味亦能出音聲吐滋液故元命苞曰目
者肝之使肝者木之精蒼龍之位也鼻者肺之使肺者
金之精制割立斷耳者心之候心者火之精上為張星
隂者腎之寫腎者水之精上為虚危口者脾之門戶脾
者土之精上為北斗主變化者也(白虎通)
火宿扵心炎上而排下其神燥而無凖人之暴急以取
禍者心使之也木宿扵肝觸突干抵而銳其神狷束而
無當人之樸戇以取禍者肝使之也金宿扵肺䃘訇而
不屈罄而不能仰也其神闊疎而無法人之訐决以取
禍者肺使之也水宿扵腎瑟縮以湊險其神伏而不發
人之媕婀脂韋以取禍者腎使之也土宿扵脾磅礴而
不盡其渗漉也下注而不止其神好大而無功人之重
遲瀝納以取禍者脾使之也(子華子)
心之精為火其氣為離其色為赤其狀如覆蓮其神為
朱鳥其竅上通扵舌肝之精為木其氣為震其色青其
狀如懸瓠其神為蒼龍其竅上通於目肺之精為金其
氣為兌其色白其狀如懸罄其神為伏虎其竅上通扵
鼻腎之精為水其氣為坎其色黑其狀如介石其神為
玄龜其竅上通扵耳脾之精為土其氣為戊巳其色黃
其狀如覆缶其神為鳳凰其竅上通扵口(上)
人仁也仁生物也故易曰立人之道曰仁與義體第也
骨肉毛血表裏大小相次第也軀區也是衆名之大總
若區域也形有形象之異也身伸也可屈伸也毛貌也
冐也在表所以别形貌且以自覆冐也皮被也被覆體
也膚布也布在表也肌懻也膚幕堅懻也骨滑也骨堅
而滑也胑枝也似水之枝格也肉柔也筋力也肉中之
力氣之元也靳固扵身形也膜幕也幕絡一體也血濊
也出扵肉流而濊濊也膿醲也汁醲厚也汁涕也涕涕
而出也津進也汁進出也汋澤也有潤澤也汗[泳-永+旱]也出
在扵表[泳-永+旱][泳-永+旱]然也髓遺也遺&KR0008;也髮拔也拔擢而出也
鬢峻也所生高峻也髦冐也覆冐頭頸也眉媚也有嫵
媚也頭獨也扵體高而獨也首始也面漫也額鄂也有
垠鄂也故幽州人則謂之鄂也角者生扵額角也頞鞍
也偃折如鞍也目默也默而内識也眼限也童子限限
而出也睫插接也插扵眼眶而相接也瞳子瞳重也膚
幕相裹重也子小稱也主謂其精眀者也或曰眸子眸
冐也相裹冐也鼻嘒也出氣嘒嘒也口空也頰夾也兩
旁稱也亦取挾斂食物也舌泄也舒泄所當言也齒始
也少長之别始乎此也以齒食多者長也食少者幼也
頥養也動扵下止扵上上下咀物以養人也牙摣牙也
隨形言之也輔車其骨強所以輔持口也或曰牙車牙
所載也或曰頷頷含也口含物之車也或曰頰車亦所
以載物也或曰鼸車鼸鼠之食積扵頰人食似之故取
名也凡繫扵車皆取在下載上物也耳耏也耳有一體
屬著兩邊耏耏然也脣緣也口之緣也呴免也入之則
碎出則免也又取抆也潄唾所出恒加抆拭因以為名
也舌卷也可以卷制食物使不落也鼻下曰立人取立
於鼻下狹而長似人立也口上曰髭髭姿也為姿容之
美也口下曰承漿漿水也頥下曰鬚鬚秀也物成乃秀
人成而鬚生也亦取須體幹長而後生也在頰耳旁曰
髯隨口動摇髯髯然也其上連髮曰鬢鬢濱也濱崖也
為面額之崖岸也鬢曲頭曰距距拒也言其曲似拒也
項确也堅确受枕之處也頸俓也俓挺而長也咽咽物
也䑍在頥纓理之中也青徐謂之脰物投其中受而下
之也又謂之嗌氣所流通阨要之處也胡互也在咽下
垂能斂互物也胷猶啌也啌氣所衝也臆猶抑也抑氣
所塞也膺壅也氣所壅塞也腹複也富也腸胃之屬以
自裹盛復扵外複之其中多品似富者也心纖也所識
纖微無物不貫心也肝幹也五行屬木故其體狀有枝
幹也凡物以大為幹也肺㝅也言其氣㪍鬱也脾禆也
在胃下禆助胃氣主化榖也腎引也腎屬水主引水氣
灌注諸脉也胃圍也圍受食物也腸暢也通暢胃氣去
滓穢也臍濟也腸端之所限劑也胞&KR0008;也&KR0008;空虛之言
也主以虛承水汋也或曰膀胱言其體短而横廣也自
臍以下曰水腹水汋所聚也又曰少腹少小也比扵臍
以上為小也隂蔭也言所在蔭翳也脇挾也在兩旁臂
所挾也肋勒也檢勒五臟也膈塞也塞上下使氣與榖
不相亂也腋繹也言可張翕尋繹也肩堅也甲闔也與
胸脇皆相會闔也臂裨也在旁曰裨也肘注也可隠注
也腕宛也言可宛屈也掌言可以排掌也手須也事業
之所須也節有限節也爪紹也筋極為爪紹續指端也
背倍也在後稱也脊積也積續骨節終上下也尾微也
承脊之末稍微殺也要約也在體之中約結而小也髖
緩也其腋皮厚而緩也臀殿也高厚有殿遌也尻廖也
尻所在寥牢深也樞機也要髀股動搖如樞機也髀卑
也在下稱也股固也為強固也膝伸也可屈伸也脚却
也以其坐時却在後也脛莖也直而長似物莖也膝頭
曰膞膞圍也因形團圜而名之也或曰蹁蹁扁也亦因
形而名之也足續也言續脛也趾止也言行一進一止
也蹄底也足底也踝确也居足兩旁磽确然也亦因其
形踝踝然也足後曰跟在下旁著地一體任之象木根
也踵鍾也鍾聚也上體之所鍾聚也(釋名)
心應棗肝應榆我通天地將隂夢水將晴夢火天地通
我(關尹子)
酸主脾鹹主肺辛主腎苦主肝甘主心五臟已具而後
生肉脾生膈肺生骨腎生腦肝生革心生肉五肉已具
而後發為九竅脾發為鼻肝發為目腎發為耳肺發為
竅五月而成十月而生(管子)
肝東方青其人姓為婁氏字君眀衣青衣心南方赤其
人姓為張氏字巨明衣赤衣肺西方白其人姓為文氏
字元眀衣白衣腎北方黑其人姓為玄氏字子真衣黑
衣脾為中央戊子土黃其人姓為巳氏字元巳衣黃衣
知吾者生不知吾者死(知五藏神名與天地適等晨暮常呼之與言語有痛處自令其)
(神治之即差也不與相知不與言語則死矣出黃石西方兵法)
至道不犯决存真泥丸百節皆有神髮神蒼華字太元
腦神精根字泥丸眼神眀上字英玄鼻神玉壟字靈堅
耳神空閑字幽田舌神通命字正倫齒神鍔鋒字羅干
心神丹元字守靈肺神皓華字虚成肝神龍煙字含眀
腎神玄冥字育嬰脾神常在字魂停膽神龍曜字威明
皆在心内運天經書夜存之自長生(黃庭内經)
六府者謂肺為玉堂宫尚書府心為綘宫元陽府肝為
清冷宫蘭臺府膽為紫微宫無極府腎為幽昌宫太和
府脾為中黃宫太素府(雲笈七籖)
肺神名為青龍字&KR0034;龍子方心神名為豪丘字陵陽子
明肝神名為方長宜字子元腎神名為雙以字林子脾
神名為黃庭字飛黃子
腦神名覺元子字道都形長一寸一分色正白髮神名
玄文華字道衡形長二寸一分色玄皮膚神名通衆仲
字道連形長一寸五分色黃目神名虛監生字道童形
長三寸六分衣五色項髓神名靈謨蓋字道周形長五
寸色白素衣膂神名益歴輔字道桂形長三寸半白玉
素衣鼻神名冲龍王字道微形長二寸五分青白黃色
衣舌神名始梁峙字道岐形長七寸正赤色喉神名百
流放字道通形長八寸八分九色衣肺神名素靈生字
道平形長八寸一分純白心神名煥陽昌字道眀形長
九寸色赤肝神名開君童字道青形長六寸色青黃膽
神名龍德拘字道放形長三寸六分色青黃綠左腎神
名春元真字道卿形長三寸七分數變白赤青五色無
常右腎神名象地無字道生形長三寸五分色白或黑
脾神名寳元全字道騫形長七寸三分色正黃胃神名
同來育字道還形長七寸色黃腸中神名兆滕康字道
還形長二寸四分黃赤色胴中神名受厚勃字道虚形
長九寸一分九色衣胸膈神名廣瑛宅字道仲形長五
寸色白兩脇神名辟假馬字道成形長四寸一分赤白
色左隂左陽神名扶流起字道圭形長二寸三分青黃
白色在男存為左陽在女存為左隂右隂右陽神名苞
表眀字道生形長二寸三分青黃白色在男存為右陽
在女存為右隂
中黃道君曰人身包含天地無所不法立天子置三公
九卿二十七大夫八十一元士九州百二十郡千二百
縣也膽為天子大道君脾為皇后心為太尉左腎為司
徒右腎為司空封八神及臍為九卿珠樓神十二胃神
十二三焦神三合為二十七大夫四肢神為八十一元
士合之百二十以法郡數也
老君者天之䰟也自然之君也人亦有之金樓鄉小廬
里姓皮字子眀衣青衣長九分把芝草持青旛侍道君
在左方從仙人仲成子思之長三寸其妻素女衣黃衣
長九分思之亦長三寸
南極者一也仙人之首出也人亦有之在長吳鄉綘宫
中姓李名尚(一名常)字曾子衣綘衣長九分思之亦長三
寸在心中其妻玉女也衣白衣長九分思之亦長三寸
常思心中有華蓋下有人赤幘大冠綘章單衣名曰天
矦玉𢃄紫綬金印玄黃
日月者天之司徒司空公也人亦有之兩腎是也左腎
男衣皂衣右腎女衣白衣長九分思之亦長三寸為日
月之精虛無之氣人之根也在目中故人之目左為司
徒公右為司空公兩腎各有三人凡有六人左為司命
右為司錄左為司隸校尉右為廷尉卿主記人罪過上
奏皇天上帝太上道君太初卿玄冥里司隸六丁玉女
字道明皆在神龜上乘紫雲氣之車驂駕雙鯉魚字太
成子玄母道成也在中央身之師也主生養身中諸神
在五色雲氣華蓋之下坐載太白明星明月之珠光曜
照一身中
中極黃老者真人之府中斗君也天之矦王主皇后素
女宫也人亦有之正在脾上衣五色珠衣黃雲氣華蓋
之下坐主哺飬赤子太素鄉中元里中黃真人字黃裳
子主辟榖令人神明乍小乍大
璇璣者北斗君也天之侯王也主制萬二千人持人命
籍人亦有之在臍中太一君人之侯王也柱天大將軍
特進侯也主身中萬二千人中極鄉璇璣里姓王名陽
字靈子冠三縫之冠衣綘章單衣長九分思之亦長三
寸其大與自身等也太一君有八使者八卦神也太一
在中央主總閱諸神案比定錄不得逋亡八使者以八
節之日上對太一故臍中名為太淵都鄉之府也
臍者人之命也一名中極一名太淵一名崑崙一名特
樞一名五城五城中有五真人五城者五帝也五城之
外有八吏者八卦神也并太一為九卿八卦之外有十
二樓者十二太子十二大夫也并三焦神合為二十七
大夫四支神為八十一元士故五域真人主四時上計
八神主八節日上計十二大夫主十二月以晦日上計
月月不得懈怠
子欲為道當先歴藏皆見其神先念天靈君青衣白頭
正在眉間思之三日即見其神念玄膺狀正赤生光念
咽喉中正白如銀環十二重凡三日念遍乃念肺色正
白名曰鴻鴻七日念心色正赤名曰朐朐九日念肝色
正青名曰藍藍三日念膽色正青名曰護護三日念脾
色正黃名曰俾俾五日念胃色正黃名曰旦旦五日念
腎色正黑名曰㵱㵱三日念臍中太一色赤人名曰玉
靈子三日念大腸色正白名曰胴胴(胴一作洞)七日念小腸
色正赤名曰契契九日念丹田色正赤中有赤人名曰
藏精三日念玄丈方丈其中有人到住七日念金玉印
乾燥完堅三日念玄英正黑潤澤有光三日念兩脾(脾一)
(作陛)左右脾内各有一玉女衣綘帔襦青裙正立兩陛上
三日念兩足下各有一人正白三日念為道竟矣不出
静室辭庶俗赴清虚先齋戒節飲食乃依道而思之
老君曰聖人銷珠賢人水玉銷珠水玉其道同法銷珠
者服日之精左目日也水玉者服月之精右目月也
太上神名元光心中神字光堅心下神字玄谷
頭髮神七人七星精也神字禄之兩目神六人日月精
也左目字英明右目字玄光頭上神三人東王父也腦
戶神三人泥丸君也眉間神三人南極老人元光天靈
君也兩耳神四人隂陽之精也字嬌女鼻中神一人名
太一字通盧本天靈也口旁神二人厨宰守神也口中
神一人太一君也字丹朱頥下神三人太隂神也頸外
神二人玉女君也兩手中神二人太陽之精也字䰟隂
項中神二人字上間也肩背神二人少隂少陽之精也
字女爵胸中神二人虎賁神也兩乳下日月也日月中
有大神各一人王父母也兩腋下神二人䰟魄兆神也
小腹中神二人玉女也兩陛内神二人亦玉女也字隂
隐兩脛神二人金木神也字隨孔子兩足神二人太隂
之精也字柱天力士肩背神一人字朱雀上元神字威
成子中元神字中黃子下元神字眀光子一云字命光
隂神字窮英兩膝神字樞公
經曰東王父者青陽之元氣也萬神之先也衣五色珠
衣冠三縫一云三縫之冠上有太清雲曜五色治扵東
方下在蓬萊山姓無為字君鮮一云君解人亦有之在
頭上頂巔左有王子喬右有赤松子治在左目中戲在
頭上其精氣上為日名曰伏羲太清鄉東明里西王母
字偃昌在目為日月左目為日右目為月目中童子字
英眀王父在左目王母在右目童子在中央兩目等也
兆欲修真當念東王父西王母止在頭上有三人並立
乃合日月精光下念紫房太一綘宫黃庭太淵丹田行
其真氣五周施扵腹復行氣十二周施扵一身中道畢
即止朱雀闕門闕門兩乳是也左乳曰君阿右乳曰翁
仲當兩乳下有玉闕天狗天鷄在其上主晨夜鳴吠
太微靈書云人有三䰟一曰爽靈二曰胎光三曰幽精
常呼念其名則䰟安人身也
生䰟者元父變一成神生魄者元母化二生身
清水鄉敖丘里丹田名藏精宫老子道德經所謂谷神
不死者也
大腸小腸為元梁使者主逐捕邪氣三焦關元為左社
右稷主捕奸賊上焦元氣上入頭中為宗廟
兩腎間名曰大海一名弱水中有神龜呼吸元氣流行
作為風雨通氣四支無不至者上有九人三三為位左
有韓衆右為范蠡中有太城子左為司徒公右為司空
公中有太一君左有青腰玉女右有白水素女中有玄
光玉女左有司錄右有司命風伯雨師雷電送迎仙人
玉女宿衛門戶故名曰太淵之宫
胃為太倉又為太海中有神龜神龜上有七星北斗正
在中央其龜黃色狀如黃金盤左右日月照之故臍下
為地中中有五嶽四瀆水泉交通崑崙弱水沈沉滉滉
玄冥之淵也胃中神十二人諫議大夫名曰赤裳子黃
騰子中黃子主傳相太子玄光玉女主取金液神丹芝
草玉液松脯諸可飲食者立至矣
常思脾中有日日中有黃金匱匱中有書封之以黃玉
&KR0008;&KR0008;廣三寸字曰威喜精而思之則&KR0008;自出
百歲之人黃頭髮二百歲之人兩顴起三百歲之人萬
物耳四百歲之人面縱理五百歲之人方瞳子六百歲
之人脅肋腁七百歲之人骨體瑱八百歲之人陽為筋
九百歲之人延耳生千歲之人飛上天
重堂喉嚨名也一曰重樓亦曰重環
桃核隂陽神名亦曰伯桃仙經曰命門臍宫中有大君
名桃核字合延衣朱衣巾紫芙蓉冠
髮神名夀長耳神名嬌女目神名朱映鼻神名勇盧齒
神名丹朱有患呼之九過惡自郤(並上)
頭為三台君(洞神經)
頭為高臺腸為廣野
君乘火而王其民銳頭君乘水而王其民大頭(禮斗威儀乂)
(云君乘金而王為人美眉)
鼻神亦曰玉廬名仲靈字道微
影神一名右皇二名魍魎三名洩節樞四名尺鳬五名
索關六名魄奴七名竈&KR0146;(一曰&KR0146;)八名亥靈胎(酉陽雜俎)
靈妃云眼者身之鏡耳者體之牖妾有磨鏡之石决牖
之術面者神之庭髮者腦之華妾有童面之經還白之
法(真誥)
體百神者耳為帝君之牎門目者太乙之日月鼻者三
元之丘山口者綘宫之朱源眉者日元之華蓋髮者明
堂之林精舌者元英之龍轅齒者胃宫之威力手者膽
神之外援足者腎元之靈關隂極之真機也(三元直一經)
真誥曰三關常調是長生之道也口為天關手為心關
足為地關調則五藏安安則無病又存五神為體謂兩
手兩足頭也頭想恒青兩手俱赤二足常白者則去僊
近矣昔徐季道學僊扵鵠鳴山中亦時時出市中道間
忽見一人着皮袴褶拄桃杖季道乃拜之因語季道曰
欲學道者掌中天青詠大歴踏雙白佪二赤此五神之
事(其語隐也大歴三皇文也)
鼻中隔之際名曰山源山源者一名鬼井一名神池一
名邪根一名䰟臺也(真誥)
依立世經云閻浮提人命促至十歲時身形短小或長
二搩手三搩手扵其自身則有八搩手毗曇論云閻浮
提人至百歲時身長三肘半或長四肘(長阿含經云長三肘或有不定)
(者大位言之)弗婆提人長八肘瞿耶尼人長十六肘欝單越
人長三十二肘(依立世經)
或問堅齒之道抱樸子曰能飬以華池浸以醴液清晨
建齒三百過者永不搖動其次則含地黃煎或含玄膽
湯及蛇指丸礬石丸九棘散則已動者更牢有蟲者即
愈又服靈飛散則可令既脫者更生(抱朴子)
或問聦耳之道抱朴子曰能龍導虎引熊經龜咽燕飛
蛇屈鳥伸天俛地仰令赤黃之景不去洞房猿據兔驚
千二百至則聦不損其既聾者以玄龜薰之或以棘頭
羊糞桂毛雀桂成褁塞之或以狼毒冶葛或以附子蔥
涕合内耳中或以蒸鯉魚腦灌之皆愈
或問眀目之道抱朴子曰能引三焦之昇(一作外)景召大
火扵南離熨之以陽光及燒丙丁洞視符以酒和洗之
古人曾以夜書也或苦酒煮蕪菁子令熟曝乾末服方
寸匕日三盡一斗能夜視有見矣或以犬膽煎青羊斑
鳩石决眀充蔚百花散或以鷄舌香黃連乳汁煎注之
諸有百疾之在目者皆愈而更加精眀倍常也(並上)
佛自說云八十種好者一無能見頂二頂骨堅實三額
廣平正四眉高而長形如初月紺璢璃色五目廣長六
鼻高圓直而孔不見七耳厚廣長埵輪成就八身堅實
如那羅延九身分不可壊十身節堅密十一合身廻顧
猶如象王十二身有光眀十三身調直十四常少不老
十五身恒潤澤十六身自將衞不待他人十七身分滿
足十八識滿足十九容儀具足二十威德遠震二十一
一切向不背他二十二住處安穏不危動二十三面門
如量不大不長二十四面廣而平二十五面圓淨如滿
月二十六無憔悴容二十七進止如象王二十八容儀
如師子王二十九行步如鵝王三十頭如摩陀那果三
十一身色光悦三十二足趺厚三十三爪如赤銅葉三
十四行如印文現地三十五指文莊嚴三十六指文明
了不闇三十七手文明直三十八手文直三十九手文
不斷四十手足如意四十一手足紅白色如蓮華四十
二孔門相具四十三行步不減四十四行步不過四十
五行步安平四十六齊深厚狀如盤蛇團圓右轉四十
七毛色青紅如孔雀項四十八毛色潤澤四十九身毛
右旋五十口出無上香身毛皆爾五十一脣色潤澤如
頻婆果五十二脣潤相稱五十三舌形薄五十四一切
樂觀五十五隨衆生意和悅與語五十六扵一切處無
非善言五十七若見人先與語五十八音聲不高不下
隨衆生樂五十九說法隨衆生語言六十說法不著六
十一等觀衆生六十二先觀後作六十三發一音荅衆
聲六十四說法次苐皆有因緣六十五無有衆生能見
相盡六十六觀者無厭六十七具足一切音聲六十八
顯現善色六十九剛強之人見則調伏恐怖者見即得
安穏七十音聲明淨七十一身不傾動七十二身分大
七十三身長七十四身不染七十五光遍身各一丈七
十六光照身而行七十七身清淨七十八光色潤澤猶
如青珠七十九手足滿八十足德字(勝天王經)
縳喝國有佛牙長寸餘廣八九分色黃白而光淨兼有
佛掃箒用迦奢草長二尺餘圍可七寸雜寳餙柄三物
齋日法俗所感放大光明
梵衍䢷國度大雪山東寺有佛齒及劫初獨覺齒長五
寸廣四寸又有金輪王齒長三寸廣二寸(西域傳)
迦畢試國古王寺有佛頂骨一片廣二寸餘色黃白髮
孔分眀又此寺有佛髮青色螺旋右縈引長丈餘尺舍
利升餘卷可寸許
花氏城内大塔故基舊有佛齒别塔高三丈餘云從空
而來既非人工實多靈異
花氏城東岸石壁大洞穴是龍王所居昔佛扵此化龍
留影煥若真形至誠請者乃暫明現
花氏城東三十餘里有醯羅城中有重閣上安佛頂骨
周尺二寸其色黃白髮孔分明欲知善惡用香泥印之
及觀香泥隨心而現又有佛髑髏狀如荷葉色同頂骨
有佛眼睛大如奈許清白映徹並用七寳瓶盛前三迹
婆羅痆厮國南有四佛經行處長五十步高七尺青石
積成上作釋迦經行像其形特異肉髻上鬚髮頭抽出
神而有徵(並上)
寳手菩薩手中出無量花香瓔珞(虚空藏經)
蟜其為人虎文脛有䏿(言脚有膞腸也蟜音橋山海經)
闒非人面而獸身青色(闒音榻)
據比(一云掾比)之尸其為人折頸被髮無一手
環狗其為人獸首人身一曰蝟狀如狗黃色
袜其為物人身黑首從目(袜即魅也)
戎其為人人首三角
王子夜之尸兩首兩股胸首齒皆斷異處(此蓋形解而神連貌乖而)
(氣合合不為密離不為疎)
有人反臂名曰天虞
有人名曰芙回竒左是無右臂
大荒之山日月所入有人焉三面是顓頊之子三面一
臂(無左臂也)三面之人不死(言人頭三邊各有面也吕氏春秋曰一臂三面之鄉)
有人六目當面中生一曰是威姓少昊之子食黍有繼
無民繼無民任姓無骨子食氣魚(言有無骨人也尸子曰徐偃王有筋無骨)
(俱並上)
天皇頎贏三舌驤首鱗身碧盧秃楬(丹壺記)
地皇十一君皆女面龍顙馬踶蛇身人皇龍身九頭驤
首達腋(上之雒書人皇身九章)
伏羲龍身牛首(玄中記云伏羲龍身靈光賦乃云麟身文子云蛇身上首有聖德故周燮𫝊注)
(云麟身牛首非也補史記世紀帝繫皆云蛇身牛首詳女媧紀)渠肩達掖(亦同臂也今作蔽)山
準日角奯目珠□駿毫翁巤龍唇龜齒(援神契云伏羲大目山準日角)
(而連珠□宋均注云木精之人日角額有骨表取象日所出房所立有星也連珠□衡中有骨表如連珠象玉)
(衡星)長九尺有一寸望之廣視之專(合誠圖)
伏羲山準禹虎鼻(援神契)
神農長八尺有七寸弘身而牛頭龍顔而大脣懷成鈐
戴玉理
黃帝身逾九尺附函挺朵修髯花瘤河目隆顙日角龍
顔
黃軒四面非有八目䕫之一足必有獨脛傳聞喪真飜
轉名實(劉子)
少昊秀外龍庭月縣通&KR0008;
帝乾荒(即韓流蓋乾荒之誤)擢首而謹耳豭喙而渠股(擢首長咽謹耳小耳)
(或作擢耳謹首非海内朝鮮紀云謹耳豕喙鱗身渠股郭云謹耳未詳渠車輞傳言若大車之渠非也渠鉅也)
(謹小也)是襲若水取蜀山氏曰樞是為河女所謂淖子也
淖子感搖光於幽防而生顓頊(?夫論云幽防宫也)
顓頊渠頭併幹通眉帶午(元命苞云顓頊帶午是謂清明易乾鑿度云泰表戴干鄭)
(氏云泰者人形體之彰識也干盾也王劭言隨文有龍顔戴干之表指示羣臣是也宋忠注為干盾故世紀云)
(高陽首戴干戈誤矣本又作帶午言如午字葉法善額有二午者或义作帶午非)
帝嚳方頥龐&KR0008;珠庭仳齒戴干(河圖矩起及白虎通云帝俈駢齒上法日参秉)
(度成紀以理隂陽帝系亦云方頥駢齒元命苞云帝俈戴干是謂清明發節移度蓋像招搖注云干楯也招搖)
(為天戈戈楯相副戴之像見天中以為表干或作辛古幸作干干作辛二字相似云)
黃帝兊頥黑帝修頸蒼帝并乳(河圖)
蒼帝方面赤帝圓面白帝廣面黑帝深面(上)
有古疆者自云四千歲云見堯舜禹湯說之了了世云
堯眉八彩不然也直兩眉頭甚䜿似八字耳(抱朴子)
赤帝之為人視之豐長八尺七寸豐下兌上龍顔日角
八采三眸(合誠圖云堯面八彩謂八位皆有光彩注云彩色有八者非而孝經援神契及元命苞乃)
(云眉有八彩書大傳等遂以為眉如八字妄也)鳥庭荷勝琦表射出(援神契注云堯火精)
(鳥庭庭有鳥骨表取朱鳥與大微庭也朱鳥戴聖荷勝似之堯碑云性發蘭石生自馥芬琦表射出雙握嘉文)
(手直文也)握嘉履翌竅息洞通(合誠圖云足下五翌星)
舜長九尺太上員首龍顔日衡(古謂眉衡故執天子之器上衡日衡者眉骨圓)
(起也)方庭甚口面顄亡髦懷珠握褒形卷婁色黳露目童
重曜故曰舜而原曰重華(世紀云因童子名重華真源云宇重華按荀子堯舜参眸)
(子是堯亦重瞳然但一目重書大傳言舜四童子則兩目重矣故春秋演孔圖云舜目四瞳謂之重明承乾踵)
(堯海内富昌尸子淮南子云舜兩瞳子是謂重明作事成法出言成章夫舜葍也蔓地&KR1567;華之名有晱曜意故)
(自好動而曰舜或作瞬)
舜龍顔大口手握褒(孝經援神契從宋均注云握褒手中有褒字喻勞苦受褒餙致大)
(祚也)
舜耕於歴山夢眉與髮等(尚書大傳)
舜形體大上而圓首長於天文純於孝慈(春秋繁露)
禹身長九尺有只虎鼻河目&KR0008;齒鳥喙耳三&KR0146;(世紀長九尺二)
(寸耳参鏤本作漏一云九尺九寸)戴成鈐襄玉斗(鄭注雒書靈準聽云有人出石夷掘地代)
(戴成鈐懷玉斗注姚氏云禹胸有墨如北斗鄭謂懷璇璣玉衡之道戴鈐謂有骨衣如鈎鈐星也)玉骭
履已(世紀云鈐胸有玉斗首戴鈐虎鼻大口足文履已)
夏禹蛇身人面牛首虎鼻而有大聖之德(列子)
世傳禹病偏枯足不相過至今巫稱禹步是也(帝王世紀)
臯繇生馬喙忠信疏通漁于雷澤虞帝以為士師
臯陶喑而為大理天下無虐刑有貴扵言者也師曠瞽
而為大宰晉無亂政有貴扵見者也(淮南子)
潜夫論云后稷披頤元命苞曰稷岐頤自求是謂好農
蓋象角亢載上食榖注云面皮有土象頤面為下部下
部為地巧扵利也
蓋帝堯長帝舜短文王長周公短仲尼長子弓短昔者
衞靈公有臣曰公孫吕身長七尺面長三尺焉廣三寸
鼻目耳具而名動天下楚之孫叔敖期思之鄙人也突
秃長左軒較之下而以楚伯葉公子高微小短瘠行若
將不勝其衣然白公之亂也葉公子高入據楚誅白公
定楚國如反手耳且偃王之狀目可瞻焉仲尼之狀面
如蒙倛周公之狀身如斷菑臯陶之色如削爪閎夭之
狀面無見膚傅說之狀身如值鰭伊尹之狀面無須麋
禹孰湯偏堯舜参牟子(荀子)
堯身修十尺眉乃八彩實聖舜身修八尺有竒而頷無
毛亦聖禹湯文武及周公勤思勞體或折臂望視或秃
骭背僂亦聖(孔叢子)
湯臂再肘武王望陽周公背僂臯陶馬口孔子反羽(論衡)
(武元命苞云王駢齒)
殷時有仙女名昌容隔窗見骨
商成已生而缺左耳
蒼帝姬昌日角烏鼻高長八尺二寸聖智慈理也(雒書靈聽)
文王龍顔阜肩(元命苞)
文王虎眉(帝王世紀)
老子身九變有七十二相八十一好七十二相者頭圓
為天伏暑蟠起玉枕穹窿皓髮如鶴長七尺餘眉有北
斗其色翠綠其間紫毛長五寸餘虎髭龍髯素潔如絲
耳無輪郭中有三漏高平於頂厚而且堅(僊鑑云耳有垂珠中有三)
(門又抱朴子云耳長七寸)兩目日光方瞳綠筋鼻有雙柱形如截筒
口方如海唇赤如丹氣有紫色其香如蘭齒如編貝其
堅如銀數有六八上下均平舌長且廣形如錦文玉泉
充溢其味甘香每發妙言聲如金玉顴高而起頥方若
矩日角月圓金容玉姿龍顔肅肅鳳視閑閑額有兌象
参午上達天庭平坦金匱充盈腹有白痣頥有玉丸頂
有三約鶴素昂昂垂臂過膝手握十文其指纖長爪有
玉甲身有綠毛胸有偃骨背貝河魁臍深寸餘腹軟如
綿心有錢文腹有玄痣眼有輪文足蹈二卍指有乾坤
身長丈二徧體芳香面方而澤上下三停身如金剛貌
若琉璃行如虎步動若龍趨(法輪經)
周昭王庶子食采翁山夫人貫白虹而有娠生子兩手
壓拳不開昭王噀之即開左手有文曰公右手有文曰
翁遂賜姓翁氏(廣記)
周昭王少子生而有文在手曰閻康王封于閻城(出唐表)
周平王少子生而有文在手曰武遂以為氏(出元和姓譜)
周文王曹夫人姜女見赤龍交而孕十二月生子手把
薛字因氏為薛(出薛氏血脉譜)
子他之子曰文生而有文在手左曰魚右曰羊及長封
漁陽姓鮮于氏為燕附庸(鮮于血脉譜)
盤庚妃姜氏夢龍入懷孕十二月而生手把南字長封
荆州號南赤龍(出姓源韻譜)
后稷之孫生而有文在手曰鞠因以為氏(通考)
伯竒放流首髮早白(論衡)
師曠見太子晉曰汝聲清浮汝色赤火色不夀王子曰
後三年上賓扵帝汝慎毋言殃將及汝師曠歸未及三
年告死者至(周書)
吕望芝眉唐叔生而手有文曰虞遂以為名魯仲子生
而手有文曰為魯夫人季友手有文曰友干將子眉廣
三寸張良手紋如琴陳平手文有兵符其妻蕭氏手有
金花印諸葛亮身長八尺形細面麤猶如松柏皮膚枯
槁文理潤澤(秘笈)
孔子足躡追莵力招城關(淮南子)
先聖生有異質凡四十九表反首洼面月角日準河目
海口牛唇昌顔均頥輔㗋駢齒龍形龜脊虎掌駢脇参
膺圩頂山臍林胔翼臂窪頭隆鼻阜脥堤眉地足谷竅
雷聲澤腹面如蒙倛(兩目方相也)手垂過膝眉有一十二彩
目有二十四理立如鳳峙坐如龍蹲手握天文足履度
字或作王字望之如仆就之如升修上趨下末僂後耳
視若營四海耳垂珠庭其頂似唐堯其顙似虞舜其項
類臯陶其肩類子産自腰以下不及禹者三寸胸有文
曰制作定世符身長九尺六寸腰大十圍(祖庭廣記)
孔仲尼有聖人之表河目而隆顙黃帝之形貌也修肱
而龜背長九尺有六寸成湯之容體也(孔叢子)
孔子生而頨頂故名丘而字仲尼(尼古夷字頨蓋圬字拗貌故世本史記家)
(譜皆作圬頂緯書言孔子反宇世本云反首張面言頂上窳也)
孔子無鬚孔叢子子思告齊君先君生無鬚眉天下王
侯不以此損其敬今像多鬚誤(羣碎錄)
孔子胸應矩是謂儀古(論語摘輔象)
孔子海口言若含籜(援神契又鈎命决云舌理七重陳機授度)
仲尼虎掌是謂威射(鈎命訣)
仲尼鈎文在手是謂知始宰我握戶是謂守道子游握
文是謂敏士公冶長握輔是謂習道子夏握正是謂受
相公伯周手握直期是謂病惡(論語摘輔象反樊遲山額有若月形宇䧟額)
(是謂和喜澹臺滅明岐掌是謂正直)
顔回重瞳(劉書新論)
顔淵山庭日角曾子珠衡犀角(論語摘輔象)
子貢滅鬚為婦人人不知其狀龍變體自匿人亦不能
覺(論衡)
衞蒯聵亂子羔滅髭鬚衣婦人之衣逃得出曰父子爭
國吾何為其間乎(幽通賦注)
子貢斗星繞口(摘輔象山又御覧云子貢有庭之相)
孔子舍扵沙丘見主人曰辯士也子路曰何以識之曰
其口窮踦其鼻空大其服博其睫流其舉足也高其踐
地也深鹿與而牛舍
子産日角晏平仲月角尾生犀角柳下惠史魚反角(御覽)
昔子産初生執拳而出啓手觀之文成相里其後因而
氏焉(唐高僧傳)
叔魚生其母視之曰是虎目而豕喙鳶肩而牛腹谿壑
可盈是不可饜也必以賄死(國語後叔魚為贊理受雝子女而抑邢侯邢侯殺)
(之)
專諸碓顙而深目虎膺而熊背(吳越春秋)
盗跖身長八尺二寸面目有光脣如激丹齒如齊貝音
中黃鍾(莊子)
齊桓公獵得一鳴鵠之嗉中得一人長三寸三分著白
圭之袍帶劍持刀罵詈瞑目後又得一折齒方圓三尺
問羣臣曰天下有此及小兒否陳章答曰昔秦胡充一
舉渡海與齊魯交戰折傷版齒昔李子敖於鳴鵠嗉中
游長三寸三分(說苑)
子求行年五十有四而病傴僂脊管高扵頂&KR2109;下廹頥
兩脾在上燭營指天匍匐自闚扵井曰偉哉造化者其
以我為此拘拘耶(淮南子)
蘇秦骨鼻為六國相張儀仳脇亦相秦魏(論衡)
陳有惡人焉曰敦洽讐糜雄顙廣顔色如浹頳垂眼臨
鼻長肘而盭陳侯見而甚悅之(吕氏春秋)
軒白王愛嫫母之醜貌不易落英之麗容陳侯悅敦洽之
醜狀弗貿陽文之婉姿(新論)
郊間兩瞳之正方卬䟽之雙耳出乎頭顛(抱朴子)
宋偃王剖僂之背斮朝涉之脛(賈子)
始皇虎口日角(河圖)
秦時不覺無鼻之醜陽翟不憎無癭之人(抱朴子)
張良體弱而精彊荆叔色平而神勇(人物志)
田光曰竊觀太子客無可用者夏扶血勇之人怒而面
赤宋意脉勇之人怒而面青武陽骨勇之人怒而面白
光所知荆軻神勇之人怒而色不變(燕丹子)
漢景帝元年九月膠東下蜜人年七十餘生角角有毛
京房易傳曰冢宰專政厥妖人生角五行志以為人不
當生角猶諸侯不敢舉兵以向京師也其後遂有七國
之難至晉武帝泰始五年元城人年七十生角殆趙王
倫簒亂之應也(搜神記)
宣帝高才好學足下有毛居止數有神光照曜每買餅
所從買家輙大售(漢紀)
漢武帝對羣臣云相書云鼻下人中長一寸年百歲東
方朔在側因大笑有司奏不敬方朔免冠云臣誠不敢
笑陛下實笑彭祖面長耳帝問之朔曰彭祖正八百歲
果如陛下之言則彭祖人中可長八寸以此推之彭祖
面長一丈餘矣帝大笑(别傳)
時成紀隗囂起兵應漢更始徵至長安逃歸天水囂少
病蹇天水童謠曰出吳門望緹羣見一蹇人言欲上天
令天可上地上安得民後囂意稍廣欲為天子遂被滅
(後漢書)
公孫述自言手文有竒瑞數移書中國上賜述書曰瑞
應手掌成文亦非吾所知(東觀漢記)
張道陵字輔漢母初夢天人自北斗魁星中降至地長
丈餘衣繡衣以蘅薇香授之既覺衣服居室皆有異香
感而有孕於建武十年甲午正月望日生扵吳地天目
山時黃雲覆室紫氣盈庭室中光氣如日月年及冠身
長九尺二寸龐眉廣顙綠睛朱頂隆準方頥目有三角
伏犀貫腦玉枕峰起垂手過膝美鬚髯龍踞虎步豐下
銳上(真僊通鑑)
李郃長七尺八寸多鬚髯手握三公之字(别傳)
李固足下有龜文(後漢書)
鄭玄惟有一子益思有遺腹子玄以其手文似已名曰
小同(别傳)
漢光武時潁川張仲師長一尺二寸長頸是毘騫王古
來至今不死(南史)
承宫字少子朝廷憚其節名播匈奴時北單于遣使求
得見宫顯宗敕自整餙宫對曰夷狄眩名非識實者也
聞臣虚稱故欲見臣醜陋形寢不可以示遠不如選長
大有威容者帝乃以大鴻臚魏應代之(後漢書)
支謙字恭明月氏國優婆塞也漢末游洛該覽經籍及
諸伎藝善諸國語細長黑瘦白眼黃睛時人語曰支郎
眼中黃形軀雖細是智嚢(高僧傳)
馮偃長不滿七尺常自耻短陋恐子孫之似也乃為子
伉娶長妻伉生勤長八尺三寸(後漢書)
涉正字玄真漢末從二十弟子入吳莫有見其開目者
有一弟子固請之乃為開目目開時有音如霹靂而光
如電照諸弟子皆不覺頓伏良久乃能起正已復還閉
目(神仙傳)
熹平中雒陽訛言虎賁東壁中有黃人形容鬚眉良是
觀者數萬省内悉出後張角起兵冀州自號黃巾(後漢書)
何氏筭張氏鈎何氏肥張氏瘦言何氏者肥人輙貴瘦
人輙賤張氏瘦者輙貴肥者輙賤(三輔舊語)
魏明帝起凌雲臺峻峙數十丈即韋誕白首處有人鈴
下能着屐登錄不異踐地明帝怪而殺之腋下有兩翅
長數寸(酉陽雜爼)
趙孟字孟舒入補尚書都令史善扵清談有國士之風
其面有疵黯諸事不决皆言當問疵面也(晉書)
孝武欲以吳隠之為黃門郎以貌類簡文帝乃止
晉惠帝永寧元年齊王冏舉義軍軍中有小兒出扵襄
城繁昌縣年八歲髮體悉白頗能卜扵洪範則白祥也
(並上)
懷帝母曰夏侯氏帝生有白毫生扵目左角龍顔隆準
眼有精曜(晉起居注重元帝事同不錄)
衞玠盥面用化玉膏及芹泥故色愈眀潤終不枯槁
傅咸掌有卧龍紋指甲上隠起花草如雕刻是以文章
過人(南康記)
咸康五年四月下邳民王和僑居暨陽息女可年二十
自云上天來還得真瑞印綬當母天下晉陵太守以為
妖收付獄至十一月有人持柘杖絳衣詣止車門口列
為聖人使求見天子門候受辭列姓吕名錫云王和女
可右足下有九星星皆有毛髮長七寸天今命可為天
下母奏聞即伏誅并下晉陵誅可(晉書)
晉康帝建元二年十月衞將軍營督過望所領兵陳瀆
女壹有文在足曰天子之母灸之逾明京都喧譁有司
收繫以聞俄自建康縣獄亡去(上)
苻堅時有長人見身長五丈語張靖曰今當太平(述異記)
申香為拂蓋郎長一丈九尺(三十國春秋)
陶侃左手有文直達中指上横節便止有相者師圭謂
侃曰君左手中指有竪理若徹扵上位在無極侃以針
挑令徹血流彈壁乃作公字又取紙裹公迹愈明(上)
黃平夢書一髮字書髟而止索紞曰此亡友也是日果
有友人訃至(潜居錄)
大興初有女子其隂在腹當臍下自中國來至江東其
性滛而不産又有女子隂在首居在揚州亦性好淫京
房易妖曰人生子隂在首則天下大亂若在腹則天下
有事若在背則天下無後(搜神記)
瑯琊費縣民家常患失物謂是偷者常周行宅内後見
籬下穿穴可容人臂滑澤有蹤乃作繩彄放穴内夜中
忽聞有擺樸聲往掩得一髮長可三尺許從此無復所
失(異苑)
苻堅背有文隠起曰草付慕容皝版齒蕭道成鱗文徧
體梁武舌文八字身映日無景兩骻駢骨項上隆起有
文右手曰武為兒時踏空而行簡文眉翠色
劉淵姿儀魁偉身長八尺四寸鬚長三尺餘當心有赤
毫毛三根長三尺六寸生而左手有文曰淵(晉載記)
晉董青建不知何許人父字賢眀建元初為越騎校尉
初建母宗氏孕建時夢有人語云爾必生男體上當有
青誌可名為青建及生如言即名焉
晉王彪之年二十鬚鬢皓白時人謂之王白鬚
吕光左肘生肉印及征南城印内隠起文字曰巨霸(叚龜)
(龍凉州記)
陳郡謝石字石奴少患面瘡諸治莫愈乃自幽遠止扵
巖下中宵有物來䑛其瘡随䑛随除既不見形意謂是
龍而䑛處悉白故世呼為謝白面(異苑)
瑯琊諸葛忘名而病鼠瘻劉真長見歎曰鼠乃復窟穴
人面乎(郭子)
釋道安生而左臂有一皮廣一寸許著手可得上下之
惟不得出手時人謂之即手菩薩(十六國春秋安符堅拔襄陽獲道安貌)
(俛而姿黑喜談論故諺曰漆道人騖四鄰左臂有肉方寸隆起如印世號酒海)
佛圖澄腹旁有孔常以絮塞之每夜讀書則拔絮孔中
光照扵一室(晉書)
范寗字武子嘗患目痛就張湛求方湛因嘲之曰古方
宋陽里子少得其術以授魯東門伯魯東門伯以授左
丘明遂世世相傳及漢杜子夏鄭康成魏高堂隆晉左
太冲凡此諸賢並有目疾得此方云用損讀書一減思
慮二專内視三簡外觀四旦晚起五夜早眠六凡六物
熬以神火下以氣簁藴於胸中至七日然後納諸方寸
修之一時近能數其目睫遠視尺捶之餘長服不已洞
見墻壁之外非但明目乃亦延年(上)
魏晉滑稽盛相驅扇遂乃應瑒之鼻方於盗削卵張華
之形比乎握舂杵曾是莠言有虧德音豈非溺者之妄
筏胥靡之狂歌歟(文心雕龍)
賈弼夢易其頭遂能半面咲半面啼(異兆)
元嘉末長廣人病差便能食而不能卧一飯輙覺身長
如此數日頭遂出屋段究為刺史度之為三丈復還漸
縮如舊經日而亡俄而文帝為凶暴所害(上)
禇彦回美姿貌善容止時以方何平叔袁粲曰褚公眼
睛白多所謂白虹貫日亡宋者終此人也(南史)
謝靈運欲入遠公社遠公拒之曰子髮鬢而鬚美面與
身戾非令終之相運怒曰學道在心安以貌耶遠公笑
而不答後果如所料(嵩冲虚鈔書紀事)
王敬弘形狀短而起坐端方桓玄謂之彈碁發八勢(南史)
宋武狎侮羣臣随其狀貌各有比類多鬚者謂之羊顔
師伯缺齒號之曰齴劉秀之吝呼為老慳黃門侍郎宗
靈秀體肥拜起不便每至會集多所賜與欲其瞻謝傾
踣以為歡笑(宋書)
王敬則兩腋下生乳各長數寸(齊書)
明帝大會新亭接勞諸軍摴蒱賭官李安人五擲皆盧
帝大驚目安人曰卿面方如田封侯狀也(宋書)
陸驗為少府丞容貌特醜先是外國獻生犀其形甚陋
故閭里以驗為生犀(南史)
齊始安王遥光生而躄疾多忌人有餉履者以為戲已
大被嫌責劉繪嘗為牋云智不及葵亦以忤旨(上)
梁昭明太子脛骨微紅而潤澤異常(珍珠船)
沈約左目重瞳子右目有紫志(南史)
陶先生形細身長七尺二寸腰正圍二尺六寸薄皮膚
露筋骨青白色長頭面疎眉目鼻小而平直長額聳耳
左耳内輪有大黑痣如豆耳兩孔裏各有十餘大毛出
外二三寸方頥秃鬢露顙少鬚髮右肩上有一紫痣如
兩錢大右股内有數十細黑子多作七星形起正方如
鐵鎗脚眼中常見有黑光象左右各類未嘗言其狀
釋普恒將終之日微有病相唯緣家一奴看之明旦平
坐而卒手屈三指試將随伸伸已還屈生時體黑死已
鮮白(梁高僧𫝊)
劉薩何師卒于肅州形骨小細狀如葵子中皆有孔可
以繩連(上)
釋慧静姓王東阿人少遊學伊洛之間晚歴徐兖容甚
黑而識悟清遠時洛中有沙門道經亦解邁當世與静
齊名而耳甚長大故時人語曰洛下長大耳東阿黑如
墨有問無不酬有酬無不塞
智顗禪師眼有重瞳俊朗通悟詣金陵瓦官寺創弘禪
法徐陵等明時貴望學統釋儒並禀禪慧俱𫝊香法
釋貞觀左掌仙文右掌人字口流津液充潤榮澤從幼
至終未嘗患渴舌文交加狀如羅綺八歲通詩禮和庾
尚書林檎之作沙門洪偃才邁儒英鉤深釋傑面相謂
曰顴高多知耳白有名我有四絶爾具八能謂義道書
詩辯貌聲棋是也學士傅縡嗟曰三千稱首七十當初
是上人者當為酬對時人語曰錢塘有貞觀當天下一
半
功德直西域人道契既廣善誘日新宋大明年到荆州
為釋玄畼翻譯畼刊正文義詞旨婉密舒手出香掌中
流水莫之測也(翻譯)
宗如周南陽人有才學以府僚随蕭詧後至度支尚書
如周面狹長詧以法華經云聞經随喜面不狹長嘗戲
之曰卿何為謗經如周踧踖自陳不謗詧又謂之如初
如周懼出告蔡大寳大寳知其旨笑謂之曰君當不謗
餘經正應不信法華耳如周乃悟
徐陵目有青睛時人以為聪慧之相也
鮑泉既專征長沙久而不尅元帝乃為責之曰面如冠
玉還疑木偶鬚似蝟毛徒勞繞喙(並上)
昔王池國有民壻面竒醜婦國色鼻齆壻乃求媚此婦
既齆豈知分香臭哉(金樓子)
眼方者夀千歲陶弘景晚年一眼有時而方(仙傳)
斛律光馬面彪形神爽雄俊侯景謂高敖曹曰斛律家
小兒不可三度將行後奪人君(北史)
侯景左足上有肉瘤其狀如龜戰應尅捷瘤則隠起如
其不勝瘤則低下及奔敗瘤陷肉中(典略)
彭神符生而有文在其手曰神符(十六國春秋)
章昭達少遇相者曰卿貌甚善須小虧則貴後醉堕馬
鬢角小傷侯景之亂中流矢𦕈一目相者曰卿相善矣
仕陳位至司空(陳書)
後魏拓拔濬立髮委地每卧則鬚垂至臍崔浩纖妍潔
白如美媍人盧曹身長九尺臂毛逆如豬鬛力能拔樹
嘗卧疾猶伸足舉二人
宋游道剛直疾惡如讐時人語曰游道獼猴面陸操科
斗形意識不關見何謂醜者必無情李搆嘗因游道會
客因戲之曰賢從在門外大好人宜自迎接為通名稱
族弟游山游道出見之乃獮猴而衣冠也將與搆絶搆
謝之豁然如舊(北史)
李諧為人短小六指因癭而舉頥因跛而後步因謇而
徐言人言李諧善用三短(後魏書)
周弘正醜而不陋吃而能談誹諧似優剛腸似直善玄
理為當世所宗藏法師扵開善寺講說門徒數百弘正
年少未知名着紅單錦絞髻踞門而聽衆人蔑之弗譴
也既而乘間進難舉坐盡傾法師疑非世人覘知大相
賞狎
北齊中書侍郎裴伯茂患耳新搆山池與賓客宴集謂
邢子才曰山池始就願乞一言子才曰海中有蓬萊山
仙人所居宜名蓬萊蓋蓬音反語裴聾也故以戲之
王肅弟秉之初歸國也謂楊大眼曰在南聞君之名以
為眼如車輪及見乃不異扵人大眼曰旗鼓相望瞋眸
奮發足使君目不能視何必大如車輪(北史)
武成生齻牙問諸醫尚藥典御鄧宣文以實對武成怒
而撻之後以問徐之才拜賀曰此是智牙生智牙者聪
眀長夀武成悦而賞之(上)
隋文帝未貴時嘗舟行江中夜泊夢無左手及覺甚惡
之及登岸詣一草庵中有一老僧道極高具以夢告之
僧起賀曰無左手者獨拳也當為天子後帝興建此庵
為吉祥寺居武昌下三十里(獨異志)
隋文帝生而頭有二角一日三見鱗甲母畏而棄之有
老尼來育哺甚勤尼偶外出囑其母視兒母見鬚角稜
稜起燁然有光大懼寘諸地尼疾走歸抱起云驚吾兒
令吾兒晚得天下兒漸知飲食尼不知所之後帝果六
十登極(北史)
陳主知隋文帝貌異世人使副使袁彦圖像而去
高祖龍顔額上有五柱八頂目光外射有文在手曰王
齊梁州薛河寺釋僧遠不知何人為性疎誕不修細行
好逐流宕歡讌為任以齊武平三年夢見大人切齒責
之曰汝是出家人面目如此放縱造惡何不取鏡自照
遠忽覺驚悸流汗至曉以盆水自照乃見眼邊烏點謂
是垢汗便洗拭之眉毛一時随手落盡因自咎責奈此
殃譴遂改常習反形易性弊衣破履一食長齋遵奉律
儀昏曉行悔悲淚交注經一月日又夢前人含笑謂曰
知過能改是謂智人赦汝前愆勿復相續忽驚喜覺流
汗徧身面目津潤眉毛漸出遠扵一身頻感兩報信知
三世苦樂不虚自後竭情時不暫怠鄉川所歸卒扵本
土(法苑珠林)
誌公面方而瑩徹如鏡手足皆鳥爪止江東道林寺至
宋大始初忽如僻異居止無定飲食無時髮長數寸常
跣行街巷執一錫杖杖頭掛剪刀及鏡或掛一兩疋帛
齊建元中稍見異迹數日不食亦無饑容(神僧傳)
大士傅弘者住東陽郡烏傷縣雙林寺體權應道躡嗣
維摩時或分身濟度為任依止雙林導化法俗或金色
表於胸臆異香流於掌内或見身長丈餘臂過於膝脚
長二尺指長六寸兩目明亮重瞳外耀色貌端峙有大
人之相(神僧傳)
杯渡在北巖下敷敗袈裟於地卧之而死頭前脚後皆
蓮華極鮮香一夕而萎(上)
隋煬帝大業元年㕍門人房回安母年百歲額上生角
長二寸洪範五行傳曰婦人隂象也角兵象也下反上
之應後天下果大亂隂賊圍帝於㕍門(集異志)
劉炫字光伯眸子精眀視日不眩左手畫方右手畫圓
口誦千言目數耳聽五事同舉無所遺失(隋書)
隋末賦役重人往往自析肢體謂之福手福足
薛君曹見二青衣駕赤犢出耳二童子曰兜玄國在吾
耳中一童子傾耳示君曹乃别有天地花卉因捫耳投
之至一都會城池樓堞窮極瓌麗因作思歸賦自童子
耳中落(幽怪錄)
隋兗州佐史董慎性公直明法理一日出州門逢一黃
衣使者曰太山府君呼君為錄事既至府君命坐因與
之論天曹疑獄慎舉張審通自代審通為狀申天曹天
符下罰府君府君大怒審通即命左右取方寸肉塞郤
一耳遂無聞審通更為判申天曹允之府君悦命左右
割下耳中肉令一小鬼擘之為一耳安於審通額上既
寤數日額角痒遂踴出一耳通前三耳而踴出者尤聪
時人笑曰天有九頭鳥地有三耳秀才亦有呼雞冠秀
才者(上)
范陽盧景裕少好閑默馳騁經史守道恭素時號居士
初頭生一叢白毛數之四十九莖偏好老易為注解至
四十九而卒故小字白頭性端謹雖在暗室必矜莊自
持盛暑之月初不露袒妻子相對有若嚴賓歴位中書
侍郎(談藪)
北海之外其民一目毗舍那有鳥語鬼形之民夏啓之
北其人三首鑿齒之東其民一首而三身(玄覽)
昔佛在世時舍衞城中有一長者財寳無量不可稱計
其婦産一男兒兀無有手産便能語作是唱言今此手
者甚為難得深生愛惜父母怪之因為立字名曰兀手
年漸長大見佛聞法得須陁洹果求佛出家佛告善來
鬚髮自落法眼著身便成沙門精勤修習得阿羅漢果
諸天世人所見敬仰昔有比丘一是羅漢一是凡夫為
說法師時諸民衆競共請喚常將法師受檀越請後于
一日法師不在將餘者行瞋恚罵言我常為汝給使今
將餘者共行自今以往更為汝使今我無手作是語已
各自辭退止不共行以是業緣五百世中受是果報是
故唱言今此手者甚為難得由扵彼時供給聖人故今
得值我出家成道
阿育王夫人産生一女端正殊妙世之少雙其女右手
恒常急捲年滿五歲夫人白王所生女子一手常捲王
即喚來抱著膝上王為摩手手即尋開當扵掌中有一
金錢隨取隨生而無窮盡須臾之間金錢滿藏王怪所
以即將往問夜奢羅漢上座此女先身作何福德扵手
掌中有此金錢取已無窮上座答言此女先身是王宫
人於糞掃中得一銅錢布施衆僧以此善根得生王家
以為王女緣昔一錢布施衆僧善根因緣恒常手中把
一大金錢取無窮盡
佛告比丘過去無量阿僧袛劫此間浮提有一大王名
瞿薩離典四天下有八萬四千小國有二萬夫人婇女
一萬大臣時王頂上歘生一皰其形如蠒淨潔清徹亦
不疼痛後大如瓠便劈看之得一童子甚為端正大王
已崩頂生為王七寳具足衣食音樂自然作樂
昔有一人欲得王意問餘人言云何得之有人語言若
欲得意王形相汝當效之此人見王眼&KR0008;便效王&KR0008;王
問之言汝為病耶為著風耶何以眼&KR0008;其人答王我不
病眼亦不著風欲得王意見王眼&KR0008;故效王也王聞是
語即大瞋恚使人加害擯令出國世人亦爾於佛法中
欲得親近求其善法以自增長既得親近不解如來法
王為衆生故種種方便現其短闕便生譏毁效其不是
由是之故於佛法中永失其善墮於三惡如彼效王亦
復如是
昔有一人聘取二婦若近其一為一所瞋不能裁斷便
在二婦中間正身仰卧值天大雨屋舍霖漏水土俱下
墮其眼中以先有要不敢起避遂令二目俱失其明世
間凡夫亦復如是親近邪友習行非法造作結業墮三
惡道長處生死喪智慧眼如彼愚夫為其二婦故二眼
俱失
廣博物志卷二十五
