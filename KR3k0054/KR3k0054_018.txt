廣博物志卷十八
明董斯張撰
人倫一(總論人)(君臣)(孝子)(賢子)(誡子)
三月微的而後能見七月生齒而後能食期年髑就而
後能行三秊腦合而後能言十六精通而後能施化男
八月生齒八歲而齠齒女七月生齒七歲而齓齒(韓詩外傳)
一月而膏二月而胅三月而胎四月而肌五月而筋六
月而骨七月而成八月而動九月而躁十月而生(淮南子)
人皇之後有五姓四姓七姓十二姓紀則姓疑起於此
(通歷記)
三代之前姓氏分而為二男子稱氏婦人稱姓氏以别
貴賤貴者有氏賤者有名無氏姓所以别婚姻故有同
姓異姓庶姓之别三代之後姓氏合而為一皆所以别
婚姻而以地望明貴賤(鄭樵氏族略)
譜諜之不修也久矣自晉東渡五胡亂中原衣冠離散
而致然也夫京房之先李姓也牛弘之先遼姓也疎之
後乃為束民之後乃為氏元魏據洛諸虜喜中原之姓
而冐之者益衆則譜不可以不知也(麈史)
昔侯霸之子孫稱其祖父曰家公陳思王稱其父曰家
父母曰家母潘尼稱其祖曰家祖古人之所行今人之
所笑也今南北風俗言其祖及二親無云家者田里猥
人方有此言爾凡與人言言已世父以次第稱之不云
家者以尊於父不敢家也凡言姑姊妹女子已嫁則以
夫氏稱之在室則以次第稱之言禮成他族不得云家
也子孫不得稱家者輕略之也蔡邕書集呼其姑女為
家姑家姊班固書集亦云家孫今並不行也凡與人言
稱彼祖父母世父母父母及長姑皆加尊字自叔父母
以下則加賢字尊卑之差也王羲之書稱彼之母與自
稱已母同不云尊字今所非也(顔氏家訓)
昔堯賜稷姓姬賜禹姓姒氏曰有夏伯夷為姜氏曰有
呂下及三代官有世功則有官族邑亦如之後世微末
因是以為姓則不能改也故或傳本姓或氏號邑諡或
氏於爵或氏於志若夫五帝三王之世所謂號也文武
昭景成宣戴桓所謂諡也齊魯吳楚秦晉燕趙所謂國
也王氏侯氏王孫公孫所謂爵也司馬司徒中行下軍所
謂官也伯有孟孫子服叔子所謂字也巫氏匠氏陶氏
所謂事也東門西門南宮東郭北郭所謂居也三烏五
鹿青牛白馬所謂志也凡厥姓氏皆出屬而不可勝紀
也(潛夫論)
父之考為王父父之妣為王母玄孫之子為來孫來孫
之子為晜孫晜孫之子為雲孫王父之姊妺為王姑母
之考為外王父母之姊妹為從母妻之父為外舅妻之
母為外姑姊妹之子曰出出之子為離孫侄之子為歸
孫婦稱夫之父母曰君舅君姑謂夫之庶母曰少姑夫
之兄為兄公夫之姊為女公夫之女弟為女妹壻之父
為姻婦之父為婚同門壻為亞(爾雅)
爸(步可切)父也&KR0008;(子我切)母也娋孟姉也□(音謂)妹也父榘也
母牧也兄况也弟悌也子敬也孫順也男任也女和也
(廣雅)
親襯也言相隱襯也屬續也恩相連續也父甫也始生
己也母冐也含生己也祖祚也祚物先也又謂之王父
王暀也家中所歸暀也王母亦如之曾祖從下推上祖
位轉增益也高祖高臯也最在上臯韜諸下也兄荒也
荒大也故青徐人謂兄為荒也弟弟也相次第而上也
子孳也相生蕃孳也孫遜也遜遁在後生也曾孫義如
曾祖也玄孫玄懸也上懸於高祖最在下也玄孫之子
曰來孫此在無服之外其意疎遠呼之乃來也來孫之
子曰昆孫昆貫也恩情轉遠以禮貫連之耳昆孫之子
曰仍孫以禮仍有之耳恩意實遠也仍孫之子曰雲孫
言去已遠如浮雲也皆為早娶晩死壽考者言也父之
兄曰世父言為嫡統繼世也又曰伯父伯把也把持家
政也父之弟曰仲父仲中也位在中也仲父之弟曰叔
父叔少也叔之弟曰季父季癸也甲乙之次癸最在下
季亦然也父之世叔父母曰從祖父母言從己親祖别
而下也亦言隨從己祖以為名也父之姊妹曰姑姑故
也言於己為久故之人也姊積也猶日始出積時多而
明也妹昧也猶日始入歷時少尙昩也姑謂兄弟之女
為姪姪迭也共行事夫更迭進御也夫之父曰舅舅久
也久老稱也夫之母曰姑亦言故也母之兄弟曰舅亦
如之也妻之父曰外舅母曰外姑言妻從外來謂至己
家為歸故反以此義稱之夫妻匹敵之義也妻之昆弟
子曰外甥其姊妹女既來歸己内為妻故其男所生為
外也甥者生也他姓子本生於外不得如其女來在己
内也姊妹之子曰出出嫁於異姓而生之也出之子曰
離孫言遠離己也侄之子曰歸孫婦人謂嫁曰歸侄子
列故其所生為孫也妻之姊妹曰娣娣弟也言與己妻
相長弟也母之姊妹曰姨亦如之禮謂之從母為娣而
來則從母列也故雖不來猶以此名之也姊妹互相謂
夫曰私言於其夫兄弟之中此人與己姊妹有恩私也
舅謂姊妹之子曰甥甥亦生也出配他男而生故其制
字男旁作生也妾謂夫之嫡妻曰女君夫為男君故名
其妻曰女君也嫂叟也叟老者稱也叟縮也人及物老
皆縮小於舊也叔少也幼者稱也叔亦俶也見嫂俶然
却退也夫之兄曰公公君也君尊稱也俗間曰兄章章
灼也章灼敬奉之也又曰兄忪是已所敬見之怔忡自
肅齊也俗或謂舅曰章又曰忪亦如之也少婦謂長婦
曰姒言其先來已所當法似也長婦謂少婦曰娣娣弟
也已後來也或曰先後以來先後言之也青徐人謂長
婦曰稙長禾苖先生者曰稙取名於此也荆豫人謂長
婦曰熟熟祝也祝始也兩壻相謂曰亞言一人取姊一
人取妹相亞次也又並來至女氏門姊夫在前妹夫在
後亦相亞而相倚共成其禮也又曰友壻言相親友也
婦之父曰婚言壻親迎用昏又恒以昏夜成禮也壻之
父曰姻姻因也女往因媒也天子之妃曰后后後也言
在後不敢以副言也諸侯之妃曰夫人夫扶也扶助其
君也卿之妃曰内子子女子也在閨門之内治家也大
夫之妃曰命婦婦服也服家事也夫受命於朝妻受命
於家也士庶人曰妻妻齊也夫賤不足以尊稱故齊等
言也天子妾有嬪嬪賓也諸妾之中見賓敬也妾接也
以賤見接幸也姪娣曰媵媵承事嫡也(釋名)
河間獻王問温城董君曰孝經曰夫孝天之經地之義
何謂也對曰天有五行木火土金水是也木生火火生
土土生金金生水水為冬金為秋土為季夏火為夏木
為春春主生夏主長季夏主養秋主收冬主藏是故父
之所生其子長之父之所長其子養之父之所養其子
成之諸父所為其子皆奉承而續行之不敢不致如父
之意盡為人之道也由此觀之父授之子受之乃天之
道也故曰天之經也王曰善哉願聞地之義對曰地出
雲為雨起氣為風地不敢有其功名必上之於天命故
曰天風天雨也莫曰地風地雨也勤勞在地名歸於天
非至有義其孰能行此故下事上如地事天也可謂大
忠矣土者火之子也五行莫貴於土土之於四時無所
命者不與火分功名木名春火名夏金名秋水名冬忠
臣之義孝子之行取之土土者五行最貴者也其義不
可以加矣五聲莫貴於宮五味莫貴於丼五色莫貴於
黃此謂孝者地之義也王曰善哉(董子)
父死子繼何法法木終火旺也兄死弟及何法法夏之
承春也善善及子孫何法法春生待夏復長也惡惡止
其身何法法秋煞不待冬也主幼臣攝政何法法土用
事於季孟之間也子之復讐何法法土勝水水勝火也
子順父臣順君妻順夫何法法地順天也男不離父母
何法法火不離木也女離父母何法法水流去金也娶
妻親迎何法法日入陽下隂也君讓臣何法法月三十
日名其功也善稱君過稱已何法法隂陽共叙共生陽
名生隂名煞也臣有功歸於君何法法歸明於日也臣
諫君何法法金正木也子諫父何法法火揉直木也臣
諫君不從則去何法法水潤下逹於上也君子遠子近
孫何法法木遠火近土也親屬臣諫不相去何法法水
木枝葉不相離也父為子隱何法法木之藏火也子為
父隱何法法水逃金也君有衆民何法法天有衆星也
王者賜先親近後疎遠何法法天雨高者先得之也長
幼何法法四時有孟仲季也朋友何法法水合流相承
也父母生子養長子何法法水生木長大也子養父母
何法法夏養長木此火養木也不以父母廢主命何法
法金不畏土而畏火陽舒隂急何法法日行遲月行疾
也有分土無分民何法法四時各有分而所生者通也
若言春東方天下皆生也君一娶九女何法法九州象
天之施也不娶同姓何法法五行異類乃相生也子喪
父母何法法木不見水則憔悴也喪三年何法法三季
一閏天道終也父喪子夫喪妻何法法一歲物有終始
天氣亦為之變也年六十閉房何法法六月陽氣衰也
人有五臟六腑何法法五行六合也人目何法法日月
明也日照晝月照夜人目所不更照何法法日不更用
事也臣之諫君何法法金正木也臣諫君以義故折正
之也子諫父以恩故但揉之也(白虎通)
父子者何謂也父者矩也以法度教子子者孳孳無己
也
謂之舅姑何舅者舊也姑者故也舊故者老人之稱也
謂之姊妹者何姊者恣也妹者末也謂之兄弟何兄者
况父法也弟者悌也心順行篤也
宗者何謂也宗尊也為先祖主也宗人之所尊也禮曰
宗人將有事族人皆待主者所以必有宗何也所以長
和睦也大宗能率小宗小宗能率羣弟通於有無所以
紀理族人者也宗其為始祖後者為大宗此百世之所
宗也宗其為高祖後者五世而遷者也高祖遷於上宗
則易於下宗其為曾祖後者為曾祖宗宗其為祖後者
為祖宗宗其為父後者為父宗以上至高祖宗皆為小
宗以其轉遷别於大宗也别子者自為其子孫為祖繼
别也各自為宗小宗有四大宗有一凡有五宗人之親
所以備矣諸侯奪宗明尊者宜之大夫不得奪宗何曰
諸侯世世傳子孫故奪宗大夫不傳子孫故不奪宗也
喪服經曰大夫為宗子不言諸侯為宗子也族者何也
族者凑也聚也謂恩愛相流凑也生相親愛死相哀痛
有會聚之道故謂之族尙書曰以親九族族所以九何
九之言究也親親恩愛究竟也謂父族四母族三妻族
二父族四者謂父之姓一族也父女昆弟適人有子為
二族也身女昆弟適人有子為三族也身女子適人有
子為四族也母族三者母之父母一族也母之昆弟一
族也母昆弟子三族也母昆弟者男女皆在外親故合
言之妻族二者妻之父為一族妻之母為二族妻之親
略故父母各一族禮曰惟氏三族之不虞尙書曰以親
九族義同也(並上臣以下君)
管仲射小白中其鈎白陽僵鮑叔割指血塗之傾蓋以
覆之哭曰吾君死矣魯攝兵(班固幽通賦注)
齊桓公知寗戚將任之以政羣臣争䜛之曰寗戚衞人
也去齊不遠君可使人問之問之而固贒用未晩也公
曰不然問之患其有小惡以其小惡忘其大美此世所
以失天下之士也乃夜舉火而爵之以為卿(劉畫新論)
桓公微服而行於民間有鹿門稷者行年七十而無妻
桓公問管仲曰有民老而無妻者乎管仲曰有鹿門稷
者行年七十矣而無妻桓公曰何以令之有妻管仲曰
臣聞之上有積財則民臣必匱乏於下宮中有怨女則
有老而無妻者桓公曰善令于宮中女子未嘗御者出嫁
之乃令男子年二十而室女年十五而嫁(韓非子)
桓公之平陵見家人有年老而自養者公問其故對曰
吾有子九人家貧無以妻之吾使傭而未返也桓公取
外御者五人妻之管仲入見曰公之施惠不亦小矣公
曰何也對曰公待所見而施惠焉則齊國之有妻者少
矣公曰若何管仲曰令國丈夫三十而室女子十五而
嫁(說苑此與上文小異並存之)
齊桓公謂鮑叔曰寡人欲鑄大鐘昭寡人之名焉寡人
之行豈避堯舜哉鮑叔曰敢問君之行桓公曰昔者吾
圍譚三年得之而不自與者仁也吾北伐孤竹剗令支
而反者武也吾為葵丘之會以偃天下之兵者文也諸
侯抱美玉而朝者九國寡人不受者義也然則文武仁
義寡人盡有之矣寡人之行豈避堯舜哉鮑叔曰君直
言臣對昔者公子紏在上位而不讓非仁也背太公之
言而侵魯境非義也壇場之上詘於一劒非武也姪娣
不離懷袵非文也為不善遍於物不自知者無天禍必
有人害天處甚高其聽甚下除君過言天且聞之桓公
曰寡人有過子幸教寡人是社稷之福也子不幸教幾
有大罪以辱社稷(說苑)
管仲有病桓公往問之對曰臣願君之遠易牙䜿刁堂
巫公子開方公不聽期年四子作難圍公一室不得出
有一婦人從竇入得至公所告之公曰嗟茲乎聖人之
言長乎哉吾何面目見仲父地下乃援素幭裹首而死
葬以楊門之扇(管子)
衛懿公有臣曰弘演遠使未還狄人攻衛其民曰君之
所與禄位者鶴也所富者宫人也君使宫人與鶴戰余
焉能戰遂潰而去狄人追及懿公於滎澤殺之盡食其
肉獨舍其肝弘演至報使於肝畢呼天而號盡哀而止
曰臣請為表因自刺其腹内懿公之肝而死齊桓公聞
之曰衛之亡也以無道今有臣若此不可不存於是救
衛於楚丘(新序)
晉獻公之時東郭民有祖朝者上書獻公曰草茅臣東
郭民祖朝願請聞國家之計獻公使使出告之曰肉食
者已慮之矣藿食者尙何與焉祖朝對曰大王獨不聞
古之將曰桓司馬者朝其君舉而晏御呼車驂亦呼車
御肘其驂曰子何越云為乎何為藉呼車驂謂其御曰
當呼者呼乃吾事也子當御正子之轡銜耳子今不正
轡銜使馬卒然驚妄轢道中行人必逢大敵下車免劒
涉血履肝者固吾事也子寧能辟子之轡下佐我乎其禍
亦及我身與有深憂吾安得無呼車哉今大王曰食肉
者已慮之矣藿食者尙何與焉設使食肉者一旦失計
於廟堂之上若臣等之藿食者寧得無肝膽塗地於中
原之野與其禍亦及臣之身臣與有其憂深臣安得無
與國家之計乎獻公召而見之三日與語無復憂者乃
立以為師也(說苑)
晉文公逐麋而失之問農夫老古曰吾麋何在老古以
足指曰如是往公曰寡人問子以足指何也老古振衣
而起曰一不意人君如此也虎豹之居也厭閑而近人
故得魚鼈之居也厭深而之淺故得諸侯厭衆而亡其
國於是文公恐歸遇欒武子欒武子曰獵得獸乎而有
悅色文公曰寡人逐麋而失之得善言故有悅色欒武
子曰其人安在乎曰吾未與來也欒武子曰居上位而
不恤其下驕也緩令急誅暴也取人之言而棄其身盗
也文公曰善還載老古與俱歸
晉文公將伐鄴趙衰言所以勝鄴文公用之而勝鄴將
賞趙衰趙衰曰君將賞其末乎賞其本乎賞其末則騎
乘者存賞其本則臣聞之郄虎公召郄虎賞之郄虎對
曰言之易行之難臣言之者也公曰子無辭乃受賞
晉文公亡時陶叔狐從文公反國行三賞而不及陶叔
狐舅犯言之文公文公曰嘻我豈忘是子哉夫高明至
賢德行全誠暴浣我行昭明我名使我為成人者吾以
為上賞防我以禮諫我以誼蕃援我使我不得為非數
引我而請於賢人之門吾以為次賞夫勇壯強禦免我
於患難之中者吾又以為之次且子獨不聞乎死人者
不如存人之身亡人者不如存人之國三行賞之後而
勞苦之士次之夫勞苦之士是子固為首矣豈敢忘子
哉周内史叔輿聞之曰文公其伯乎昔聖王先德而後
力文公其當之矣(並上)
楚恭王有疾召令尹曰常侍莞蘇與我處犯我以義吾與
其處不見不思也雖然吾有以得也其功不細必爵之申
伯與我處吾所樂者勸吾為之吾所好者勸吾服
之嘗與處不見思之雖然吾終無得也其過也不細必
亟遣之令尹曰諾明日王薨令尹即拜莞蘇為上卿而
逐申伯出於國(新序莞恭王呂氏作文王蘇作莧譆)
文王得茹黃之狗宛路之矰以畋於雲夢三月不反得
丹之姬淫期年不聽朝葆申曰先王卜以臣為葆吉王
之罪當笞王曰不榖免衣繦緥而齒於諸侯願請變更
而無笞葆申曰臣承先王之令不敢廢也王不受笞是
廢先王之令也臣寧抵罪於王母抵罪於先王王曰敬
諾引席王伏葆申束細荆五十跪而加之於背如此者
再謂王起矣王曰有笞之名一也遂致之申曰臣聞君
子耻之小人痛之耻之不變痛之何益葆申趨出自流
于淵請死罪文王曰此不榖之過也葆申何罪王乃變
更召葆申殺茹黃之狗析宛路之矰放丹之姬後荆國
兼國三十九令荆國廣大至於此者葆申之力也(吕氏)
(春秋)
荆有善相人者所言無遺策聞於國莊王見而問焉對
曰臣非能相人也能觀人之友也觀布衣也其友皆孝
悌純謹畏令如此者其家必日益身必日榮矣所謂吉
人也觀事君者也其友皆誠信有行好善如此者事君
日益官職日進此所謂吉臣也觀人主也其朝臣多賢
左右多忠主有失皆交争正諫如此者國日安主日尊
天下日服此所謂吉主也臣非能相人也能觀人之友
也莊王善之於是疾收士日夜不懈遂霸天下(上)
楚莊王謀事而當羣臣莫逮退朝而有憂色申公巫臣進
問曰王朝而有憂色何也莊王曰不榖謀事而當羣臣
莫能逮是以憂也其在中蘬之言也曰諸侯自為得師
者王得友者霸得疑者存自為謀而莫已若者亡今以
不榖之不肖而羣臣莫吾逮吾國幾於亡乎是以憂也
(荀子)
楚昭王當房而立愀然有寒色曰寡人朝饑饉時酒二
&KR0008;重裘而立猶㦧然有寒氣將柰我元元之百姓何是
日也出府之裘以衣寒者出倉之粟以賑饑者居二年
闔閭襲郢昭王奔隨諸當房之賜者請還至死之宼闔
閭一夕而十徙卧不能賴曳師而去昭王乃復當房之
德也(賈子)
齊莊公且伐莒為車五乘之賓而把梁華舟獨不與焉
故歸而不食其母曰汝生而無義死而無名則雖非五
乘孰不汝笑也汝生而有義死而有名則五乘之賓盡
汝下也趣食乃行把梁華舟同車侍於莊公而行至莒
莒人逆之把梁華舟下鬭獲甲首三百莊公止之曰子
止與子同齊國把梁華舟曰君為五乘之賓而舟梁不
與焉是少吾勇也臨敵涉難止我以利是汙吾行也深
入多殺者臣之事也齊國之利非吾所知也遂進鬭壊
軍陷陣三軍弗敢當至莒城下莒人以炭置地二人立
有間不能入隰侯重為右曰吾聞古之士犯患涉難者
其去遂於物也來吾踰子隰侯重仗楯伏炭二子乘而
入顧而哭之華舟後息把梁曰汝無勇乎何哭之久也
華舟曰吾豈無勇哉是其勇與我同也而先吾死是以
哀之莒人曰子無死與子同莒國杞梁華舟曰去國歸
敵非忠臣也去長受賜非正行也且鷄鳴而期日中而
忘之非信也深入多殺者臣之事也莒國之利非吾所
知也遂進鬭殺二十七人而死其妻聞之而哭城為之
陁而隅為之崩(說苑)
齊崔杼弑莊公邢蒯瞶使晉而返其僕曰崔杼弑莊公
子將奚如邢蒯瞶曰驅之將入死而報君其僕曰君之
無道四隣諸侯莫不聞也以夫子而死之不亦難乎邢
蒯瞶曰聞食其禄者死其事吾旣食亂君之禄矣又安
得治君而死之遂驅車入死其僕曰人有亂君人猶死
之我有治長可毋死乎乃結轡自刎於車上
崔杼弑莊公有陳不占者聞君難將赴之比去餐則失
七上車失軾聞戰鬭之聲恐駭而死(上)
齊景公出田十有七日而不反晏子乘而往比至衣冠
不正景公見而怪之曰夫子何遽乎得無有急乎晏子
對曰然有急國人皆以君為惡民好禽臣聞之魚鱉厭
深淵而就乾淺故得於釣網禽獸厭深山而下於都澤
故得於田獵今君出田十有七日而不反不亦過乎景
公曰不然為賓客莫應待邪則行人子牛在為宗廟
不血食邪則祝人太宰在為獄不中邪則大理子幾在
為國家有餘不足邪則巫賢在寡人有四子猶有四肢
也而得代焉又何患焉晏子曰然人心有四肢而得代
焉則善矣令四肢無心十有七日不死乎景公曰善哉
言遂援晏子之手輿驂乘而歸(韓詩外傳)
景公登箐室而望見人有斷雍門之橚者公令吏拘之
顧謂晏子趣誅之晏子對曰嬰聞之古者人君出則闢
道十里非畏也冕前有旒惡多所見也纊紘珫耳惡多
所聞也大帶重半鈞舃履倍重不欲輕也刑死之罪日
中之朝君過之則赦之嬰未嘗聞為人君而自坐其民
者也公曰赦之無使夫子復言(晏子)
景公飲酒夜移於晏子前驅欵門曰君至晏子被玄端
立於門曰諸侯得微有故乎國家得微有事乎君何為
非時而夜辱公曰酒醴之味金石之聲願與夫子樂之
晏子對曰夫布薦席陳簠簋者有人臣不敢與焉公曰
移於司馬穰苴之家前驅欵門曰君至穰苴介胄撡戟
立於門曰諸侯得微有兵乎大臣得微有叛者乎君何
為非時而夜辱公曰酒醴之味金石之聲願與將軍樂
之穰苴對曰夫布薦席陳簠簋者有人臣不敢與焉公
曰移於梁丘據之家前驅欵門曰君至梁丘據左操瑟
右挈竽行歌而出
景公病疽在背高子國子請見高子進而撫瘍公曰熱
乎曰熱熱何如曰如火其色何如曰如未熟李大小如
何曰如荳其墜者何如曰如屨瓣二子者出晏子入呼宰
人具盥御者具巾刷跪請撫瘍公曰其熱何如曰如日
其色何如曰如蒼玉大小何如曰如璧其墜者何如曰
如珪晏子出公曰吾不見君子不知野人之拙也(並上)
晉平公問於叔向曰昔者齊桓公一匡天下不識其君
之力乎其臣之力乎叔向對曰管仲善制割隰朋善削
縫賓胥無善繩緣桓公知衣而已亦其臣之力也師曠
侍曰臣請譬之以五味管仲善斷割之隰朋善煎熬之
賓胥無善齊和之羹以熱矣奉而進之而君不食誰能
強之亦君之力也(新序)
晉逐欒盈之族命其家臣有敢從者死其臣曰辛俞從
之吏得而將殺之君曰命汝無得從敢從何也辛俞對
曰臣聞三世仕於家君之二世者主之事君以死事主
以勤為其賜之多也今臣三世於欒氏受其賜多矣臣
敢畏死而忘三世之恩哉晉君釋之(說苑)
簡子有臣尹綽赦厥簡子曰厥愛我諫我必不於衆人
中綽也不愛我諫我必於衆人中尹綽曰厥也愛君之
醜而不愛君之過也臣愛君之過而不愛君之醜孔子
曰君子哉尹綽面訾不譽也
趙簡子上羊腸之坂羣臣皆偏袒推車而虎會獨擔戟
行歌不推車簡子曰會為人臣侮其主其罪何若虎會
對曰為人臣而侮其主者死而又死簡子曰何謂死而
又死虎會曰身死妻子又死若是謂死而又死君旣已
聞為人臣而侮其主者之罪矣君亦聞為人君而侮其
臣者乎簡子曰為人君而侮其臣者何若虎會對曰為
人君而侮其臣者智者不為謀辯者不為使勇者不為
鬭智者不為謀則社稷危辯者不為使則使不通勇者
不為鬭則邊境侵簡子曰善乃罷羣臣不推車以虎會
為上客(並上)
趙簡子有臣曰周舍立於門下三日三夜簡子使問之
對曰願為諤諤之臣筆墨撡牘從君之過簡子居則與
之居出則與之出居無幾何而周舍死後與諸大夫飲
於洪波之臺酒酣簡子涕泣諸大夫皆出走曰臣有罪
而不自知簡子曰大夫皆無罪昔者商紂默默而亡武
王諤諤而昌今自周舍之死吾未嘗聞吾過也吾亡無
日矣是以寡人泣也(韓詩外傳)
中行文子出亡至邊從者曰為此嗇夫者君人也胡不
休焉且待後車者文子曰異日吾好音此子遺吾琴吾
好佩又遺吾玉是不非吾過者也自容於我者也吾恐
其以我求容也遂不入後車入門文子問嗇夫之所在
執而殺之(說苑)
魯哀公問於孔子曰當今之時君子誰賢對曰衛靈公
公曰吾聞之其閨門之内姑姊妺無别對曰臣觀於朝
廷未觀於堂陛之間也靈公之弟曰公子渠牟其知足
以治千乘之國其信足以守之而靈公愛之又有士曰
王林國有賢人必進而任之無不達也不能達退而與
分其祿而靈公尊之又有士曰慶足國有大事則進而
治之無不濟也而靈公說之史鰌去衛靈公邸舍三月
琴瑟不御待史鰌之入也而後入臣是以知其賢也(上)
昔顔回死魯定公將躬弔焉使人訪仲尼仲尼曰凡在
邦内皆臣也定公乃升自東階行君禮焉(抱朴子)
衛蒯瞶亂子路興師往有狐黯者當師曰子欲入耶曰
然黯從城上繫麻繩釣子路半城問曰為師也耶為君
耶曰在君為君在師為師黯因投之折其左股不死黯
開城欲殺之子路目如明星之光曜黯不能前黯曰畏
子之目願覆之子路以衣袂覆目黯遂殺之(論語隠義)
白公之難楚人有莊善者辭其母將往死之其母曰棄
其親而死其君可謂義乎莊善曰吾聞事君者内其祿
而外其身今所以養母者君之祿也身安得無死乎遂
辭而行比至公門三廢車中其僕曰子懼矣曰懼既懼
何不返莊善曰懼者吾私也死義吾公也聞君子不以
私害公及公門刎頸而死(說苑)
吳與楚戰于栢舉三戰入郢君王身出百姓離散蒙榖
結鬭於宮唐之上舍鬭奔郢曰若有孤楚國社稷其庶
幾乎遂入大宫負雞次之典以浮於江逃於雲夢之中
昭王反郢五官失法百姓昏亂蒙榖獻典五官得法而
百姓大治封之執圭田六百畛蒙榖怒曰榖非人臣社
稷之臣苟社稷血食余豈患無君乎遂自棄於磨山之
中(戰國策)
梁君出獵見白鴈羣集梁君下車彀弓欲射之道有行
者白鴈羣駭梁君怒欲殺行者其御公孫龍下車撫其
心梁君忿然作色而怒曰龍不欲其君而顧與他人何
也公孫龍對曰昔者齊景公之時天旱三年卜之曰必
以人祠乃雨景公下堂頓首曰吾所以求雨者為民也
今必使吾以人祠乃且雨寡人將自當之言未卒而天
大雨方千里何為有德於天而惠施民也今主君以白
鴈之故而欲殺人無異於虎狼梁君援手與上車歸入
郭門呼萬歲曰樂哉今日也人獵皆禽獸吾獵獨得善
言而歸(新序)
魯陽文君謂子墨子曰有語我以忠臣者令之俯則俯
令之仰則仰處則靜呼則應可謂忠臣乎子墨子曰令
之俯則俯令之仰則仰是似景也處則靜呼則應是似
響也君將何得於景與響哉若以翟之所謂忠臣者上
有過則微之以諫已有善則訪之上而無敢以告外匡
其邪而入其善尙而無下比以美善在上而怨讐在下
安樂在上而憂慽在臣此翟之謂忠臣者也(墨子)
知伯囂之時有士曰長兒子魚絶知伯而去之三年將
東之越而道聞知伯囂之見殺也謂御曰還車反吾將
死之御曰夫子絶知伯而去之三年矣今反死之是絶
屬無别也長兒子魚曰不然吾聞仁者無餘愛忠臣無
餘祿吾聞知伯之死而動吾心餘祿之加於我者至今
尙存吾將往依之反而死(說苑)
豫讓為知伯報讐為襄子所得使兵環之讓願請其衣
而擊之襄子義之脫附身之衣以與之讓拔劒三躍呼
天擊之衣盡出血曰而可以報知伯矣遂伏劒而死襄
子回車車輪未周而亡(𤨏語史索隱)
田鮪教其子田章曰欲利而身先利而君欲富而家先
富而國一日田鮪教其子田章曰主賣官爵臣賣智力
故自恃無恃人(韓非子)
齊負郭之民有狐咺者正議閔王斮之檀衢按呂氏春
秋貴直論狐援說齊湣王曰殷之鼎陳於周之廷其社
蓋于周之屏其干戚之音在人之遊亡國之音不得至
於廟亡國之社不得見於天亡國之器陳於廷所以為
戒王必勉之其無使齊之大呂陳之廷無使太公之社
蓋之屏無使齊音充人之遊齊王不受狐援出而哭國
五日其辭曰先出也衣絺紵後出也滿囹圄吾今見民
之洋洋然東走而不知所處齊王問吏曰哭國之法若
何吏曰斮王曰行法狐援乃言曰有人自南方來鮒入
而鯢居使人之朝為草而國為墟殷有比干吳有子胥
齊有狐援已不用若言又斮之東間每斮者以吾參夫
二子者乎漢古今人表作狐爰注即狐咺也
墨者有鉅子腹䵍居秦其子殺人秦惠王曰先生之年
長矣非有他子也寡人已令吏弗誅矣先生之以此聽
寡人也腹䵍對曰墨者之法曰殺人者死傷人者刑此
所以禁殺傷人也天下之大義也王雖為之賜弗誅腹
䵍不可以不行墨者之法遂殺之(呂氏春秋)
周之季世巴國有亂將軍蔓子將師於楚許以三城楚
王救巴巴國既寧楚使請城蔓子曰藉楚之靈克攝禍
難誠許楚王城將吾頭往謝之城不可得也乃自刎以
頭授使王歎曰使吾得臣若巴蔓子用城何為乃以上
卿禮葬其頭(華陽國志)
祁射子見秦惠王惠王說之於是唐姑䜛之復見惠王
懷怒以待之非其說異也所聽者易也故以徵為羽非
絃之罪也以丼為苦非味之過也(說苑)
衛嗣君之時有胥靡逃之魏因為襄王之后治病衛嗣
君聞之使人請以五十金買之五次而魏王不予乃以
左氏易之(韓子)
申子請仕其從兄官昭侯曰非所望於子也聽子之論
敗子之道申子避舍請罪(上)
柱厲叔事莒敖公自以為不知而去居於海上夏日則
食菱芡冬日則食橡栗莒敖公有難柱厲叔辭其友而
往死之其友曰子自以為不知故去今又往死之是知
與不知無異别也柱厲叔曰不然自以為不知故去今
死而弗往死是果知我也吾將死之以醜後世人主之
不知其臣者也(呂氏春秋)
齊有事人者所事有難而弗死也遇故人於塗故人曰
固不死乎對曰然凡事人以為利也死不利故不死故
人曰子尙可以見人乎對曰子以死為顧可以見人乎
(上孝以下子)
伯竒旣沉於江衣苔帶藻忽夢見水仙賜其美藥揚聲
悲歌船人聞而學之吉甫聞其聲以為子也乃援琴作
子安之操或云期門離須兄弟三人兄從軍二年不歸
離須當往輸屬其弟於所知弟欲同往離須固止之去
數日弟夜亡莫知其處離須歸分布求之卒不可得故
其操曰子安之(琴撡)
孔子行遊中路聞哭者聲其音甚悲孔子曰驅之驅之
前有異人音少進見之丘吾子也擁䥥帶索而哭孔子
辟車而下問曰夫子非有喪也何哭之甚也丘吾子對
曰吾有三失孔子曰願聞三失丘吾子曰吾少好學問
周遍天下還後吾親亡一失也事君奢驕不遂是二失
也厚交友而後絶三失也樹欲静乎風不定子欲養乎
親不待往而不來者年也不可得再見者親也請從此
辭則自刎而死孔子曰弟子記之此足以為戒也於是
弟子歸養親者十三人(說苑)
孝已一夕三起視衣之厚薄枕之高卑愛其親也(尸子)
崔子渡河操閔子騫所作也崔子蚤失母後母常以其
死母名呼之不應輒笞之崔子乃以渡河為辭繫石於
腰自沉而死(琴操)
鄭子産善事母奉命聘晉道中心痛遣人還家起居問
母母曰吾忽身體不調憶想汝耳更無他也(俗說)
曾參出薪於野有客至其家欲去其母曰願留參方到
即以左手搤右臂臂痛參即馳至問母曰臂何故痛母
曰今者客至搤吾臂呼汝耳(論衡)
曾子見益母而感(本草)
曾參行孝枯井湧泉(淮南子)
公西華之養親也若與朋友處曾參之事親也若事嚴
主烈君(淮南子)
樂正子春之視疾也復加一飯則脫然愈復損一飯則
脱然愈復加一衣則脱然愈復損一衣則脱然愈(公羊傳)
演門有親死者以善毁爵為官師其黨人毁而死者半
(莊子)
陳玄字子元陳侯太子七歲喪母父更娶周氏有子曰
昭周氏說陳侯將殺玄昭欲先死玄不聽引白羊誓曰
孝者羊血逆上一丈三尺一如誓言周后又說之侯怒
令玄自殺玄投遼水有大魚負之玄曰我罪人也魚乃去
昭從後來以問漁者云投水死矣昭氣絶良久曰吾兄
也又投水而死(蕭廣濟孝子傳)
張掖郅奇字君珍居喪盡禮所居去墓百里每夜行常
有飛烏銜火夾之登山濟水號泣不息以淚灑石則成
痕着朽木枯草必皆重茂以淚浸地即鹹俗謂之鹹鄉
(拾遺記)
程曾年七歲喪母哀號哭泣不異成人祖母憐之嚼肉
食之覺有味便吐出(師覺授孝子傳)
竺彌字道綸父生時畏雷每至天隂輒至墓伏墳悲哭
有白兔在其左右(王歆孝子傳)
孫期字仲彧少為諸生習京氏易古文尙書家貧事母
至孝牧豕於大澤中以奉養焉(後漢書)
吳郡馬皓父為南郡太守坐事繫獄皓懷小石至公卿
門輒出石叩頭流血覆面父遂得免
馮衍子豹年十二後母惡之因夜行毒而豹敬事逾謹
汝郁年五歲母患病不能飲食郁常抱持啼哭亦不肻
飲食母憐之強為餐飯郁察母顔色不平輒復不食宗
親共異之因字曰叔異
蔡順少孤養母嘗出求薪有客卒至母望順不還乃噬
其指順即心動棄薪馳歸跪問其故母曰有急客來吾
噬指以悟汝耳(上此搜神記周暢事與大同不重錄)
孫禮字德達後漢獻帝時初喪亂禮與母相失同郡馬
台求得禮母禮推家財盡以與台台後坐法當死禮私
導令踰獄自首既而曰臣無逃亡之義徑詣刺奸主簿
温恢恢嘉之具白曹操各減死一等
漢古初遭父喪未葬隣人失火初匍匐柩上以身扞火
火為之滅
董黯盡心色養喪致其哀單身林野鳥獸歸懷怨親之
辱白日報讐海内聞名昭然光著
漢蕭固字秀異少有孝行遭父母喪六年雉鵲遊狎其
居麞鹿入其門墻徵聘不就固生子芝字英髦亦孝心
醇至後官至尙書郎有雉數十餘宿其廬上嘗上直送
至路雉飛鳴車側人以為孝感所致
陳元方有至德絶俗烝烝色養不離左右豫州刺史嘉
其至行表上尙書畫像百城以勵風俗焉(海内先賢傳)
支漸蜀之資陽人年七十持母喪廬於墓白蛇素狸擾
其傍皓鳥皬雀集於隴(華陽國志)
吳王虛之廬陵人年十三喪母三十三喪父二十五季
鹽醋不入口疾病著牀忽有一人來問疾謂之曰君病
尋瘥俄而不見病果愈庭中楊梅樹隆冬三實又每夜
所居有光如燭墓口橘樹一冬再實
樂恢年十一父為縣吏得罪將殺恢伏市中晝夜號哭
令哀之而赦其父(孝子傳)
晉孫略有孝行卒時大殮日有一老父緼袍草履不通
姓字徑入撫柩而哭哀聲慷慨感動左右哭止便出容
貌甚清眼瞳又方門者告喪主怪而追焉直去不顧時
人以為孝行感通故神仙來弔之
昔有人姓蘭名期者稱之曰蘭公初居于曲阜縣高平
鄉其家百餘口精修孝行致斗中真人下降其家自稱
孝悌王諱弘康字伯中語蘭公曰始炁為大道於日中
為孝道仙王元炁為至道於月中為孝道仙王玄炁為
孝道於斗中為孝悌王夫孝至于天日月為之明孝至
於地萬物為之生孝至於民王道為之成後晉代當有
眞仙許遜傳吾孝道之宗是為衆仙之長因付蘭公秘
旨及金丹寳經銅符鐵劵令傳授丹陽黃堂靖女眞諶
母且戒之曰將來有學仙者許遜汝當以此授之孝悌
王遂將蘭公遊於郊野道傍忽見有三古塜指以示蘭
公曰此是汝三生解化之迹其第一塜乃昔尸解所遺
仙衣而已第二塜乃太隂煉形形體己就今當起矣第
三塜藏蛻骨耳宜移塜傍之路勿令人踐履也孝悌王
言訖昇天蘭公乃榜示行人斷其舊路人謂其妖妄擅
移路逕執以詣官官吏拘公而詰其驗公具以前事對
官吏曰必若妄言將加誅公曰吾言得之孝悌王安得
妄官吏遂引蘭公與地分對開其塜其第一塜果有仙
衣一領其第二塜見一人童顔弱質如睡初覺之状第三
塜見連環骨一具衆咸驚嘆吏乃持仙衣還獻府君府
君着衣不能勝還與蘭公公服之即同塜中仙人合為
一體竦身輕舉官吏悔謝虔懇拜問何時再降人間蘭
公俯語之曰我自此或十日或百日一降施行孝道以
濟迷塗其後吳都有十五歲童丹陽三歲靈童並是眞
仙之化身也將弘孝道之教以接合仙之士焉
劉殷母王氏盛冬思堇而不言殷怪而問之母言其故殷
時年九歲乃於澤中慟哭聲不絶者半月于是忽然有
人云止聲殷收淚視地便有堇生焉因得斛餘而歸(十六)
(國春秋)
晉末黃祖至孝母病篤庭中稽顙俄頃天漢開明有一
老翁以兩丸藥賜母服之衆患頓消翁曰汝入三月可
汎河而來依期行見門題曰善福門内有水曰湎源池
有芙蕖如車輪(幽明錄)
楚僚早失母事後母至孝母患癰腫形容日悴僚自徐
徐吮之血出迨夜即得安寢乃夢一小兒語母曰若得
鯉魚食之其病即差可以延壽不然不久死矣母覺而
告僚時十二月冰凍僚仰天歎泣脫衣上冰臥之有一童
子决僚臥處冰忽自開一䨇鯉魚躍出僚將歸奉其母病
即愈壽至一百三十三歲蓋至孝感天神昭應如此(搜神)
(記)
羅威事母至孝及天寒常以身自温席(上)
郭世道孝行淳備仁厚之風行於鄉黨隣村小大莫有
呼其名者元嘉四年散騎常侍袁愉表其淳行太祖嘉
之敕郡牓表閭門蠲其稅調改所居獨楓里為孝行焉
(宋書居又晉張敷以毁死孝武改所為孝張里附記于此)
宋王朋喪父母家貧無以營葬兄弟二人晝則傭力夜
則號哭感鄉里並哀之乃各出夫力助作磚磚須水而
天旱穿井數十丈泉不出墓處去淮五里荷擔遠汲困
而不周朋號天自訴如此積日一旦天霧磚竈前忽生
泉水葬竟水復自竭元嘉九年太守劉伯龍依事表言
改其里為通靈里
宋辛繕字幼文母喪倚廬旁有大鳥頭高五尺鷄首燕
頷魚尾蛇頸備五色而青棲于門樹
庾道愍穎川鄢陵人晉司空冰之玄孫也有孝行少出
孤悴時人莫知其所生母流漂交州道愍尙在襁褓及
長知之求為廣州綏寧府佐至南而去交州尙遠乃自
負擔僅得自逹及至交州尋求母日夜悲泣嘗入林中
暮雨驟至乃寄止一家且有一嫗負薪外還而道愍心
動因訪之乃其母也於是行伏號泣遠近赴之莫不揮
淚
庾杲之幼有孝行宋司空劉勔見而竒之謂曰見卿足
使江漢崇望杞梓發聲(並上)
齊雁門解叔謙徵為朝請不赴母疾叔謙夜於庭中稽
顙祈福聞空中云得丁公藤為酒便差訪醫及本草無
識者乃崎嶇求訪至宜都境遙見山中老翁伐木問其
所用答曰此丁公藤治風尤驗叔謙再拜流涕具欵行
求之意此翁愴然以藤與之并示其漬酒之法叔謙受
領此人不復知處依法為酒母疾便愈(齊春秋)
齊松滋令蘭陵蕭叡明母患積年叡明晝夜祈禱時寒
凍叡明下淚凝結如筯額上扣血成冰不溜忽有一人
以石函授之曰此能治太夫人病叡明跪而受之忽然
不見以函奉母中惟三寸絹丹書為日月字母病即愈
齊南陽宗元卿有至行早孤為母所養母病元卿在遠
輒心痛大病則大痛小病則小痛以此為常則鄉里宗
敬率號宗曾子
齊廬陵匡昕奔還華山服食不與俗人交母亡已經數
日昕奔還號呌母便蘇
張敷生母亡至十歲餘求母遺物而散施已盡惟得一
畫扇乃緘錄之每至感思輒開笥流涕
齊晉安王蕭子懋字雲昌武帝之子也始年七歲阮淑
媛嘗病危篤請僧行道有獻蓮花供佛者衆僧以銅罌
盛水浸之如此三日而花不萎子懋流涕禮佛誓曰若
使阿姨因此勝緣遂獲冥祐願花竟齋如故七日齋畢
色更鮮紅看視罌中稍有根鬚淑媛尋差(並上)
劉璠母在建康遘疾璠弗之知嘗忽一日舉身皆痛尋
而家信至云其母病璠即號泣戒道絶而又蘇當身痛
之辰即母死之日(南史)
梁彦先七歲父篤疾求紫石瑛不得彦先憂悴忽園中見
一物持歸乃紫石瑛(北史)
齊袁昂字千里明帝時為豫章内史丁所生母憂去職
以喪還江路風潮暴駭昂乃縛首着柩誓同沉溺及風
止餘舟皆没唯昂船獲全
齊江紑字含潔幼有孝性年十三父蒨患眼紑侍疾衣
不解帶夜夢一僧云患眼者飲慧眼水必差及覺說之
莫能解者紑第三叔祿與草堂智者法師善往訪之智
者曰無量壽經云慧泉見眞能度彼岸蒨乃因智者啟
捨同夏縣界牛屯里舍為寺乞賜嘉名齊武帝勑荅曰
純誠孝子往往感應晉時顔含遂見冥中送藥又近見
智者以卿子夢云飲慧眼水則目差蓋慧眼則五眼之
一號可以慧眼為名及就創造因濬故井井水清冽異
於恒泉依夢取水洗眼及煑藥稍覺有瘳因此遂差
庾黔婁至孝父病危每夜稽顙北辰求以身代聞空中
曰徵君夀盡命不可延汝誠禱既至政得至月末耳
師覺授南陽湼陽人也與外兄宗少文並有素業以琴
書自娛於路忽見一人持書一函題曰至孝師君苫前
俄而不見捨車奔歸聞家哭聲一呌而絶良久乃蘇後
撰孝子傳八卷(並上)
王文殊吳興故鄣人也父沒虜文殊思慕泣血蔬食山
谷三十餘年太守謝[卄瀹]拔為功曹不就永明十一年太
守孔琇之表曰文殊性挺五常心符三教以父沒獯庭
抱終身之痛專席恒居銜罔極之䘏服紵縞以經年餌
蔬菽以俟命㛰義滅于天情官序空於素抱儻降甄異
之典牓其閭里鬱林詔牓門改所居為孝行里(南齊書)
朱文濟字敬達吳興人自賣以葬母(南史)
袁孝叔者陳郡人也少孤事母以孝聞母嘗得疾恍惚
踰日不痊孝叔忽夢一老父謂曰子母疾可治明旦迎
吾于石壇之上當有藥授子所居十里外有廢觀古石
壇往而見老父在焉拜迎至家即于囊中取九靈丹一
丸以新汲水服之即日而瘳
庾域母好鶴唳域孜孜營求一日䨇鶴來下
庾沙彌晉司空冰六世孫母死所坐薦淚霑為之爛墓
忽生松栢數株有異常松
梁庾子輿字孝卿武帝時為尙書郎父域出守巴西子
輿以蜀路險峻艱難啟求侍從以奉養獲許父遷寧蜀
子輿亦相隨父於路感心疾及父卒奉喪還鄉秋水猶
壯巴東有灔澦石高出二十許丈次有瞿塘大灘行旅
忌之子輿撫心長呌其夜五更水退減安流南下及渡
水復舊初發蜀有雙鳩巢舟中及至又栖廬側每聞哭
泣之聲必飛翔簷宇悲鳴激切服闋手足枯攣待人而
起(並上)
甄恬字彦約數歲喪父哀感有若成人家人矜其小以
肉汁和飯飼之恬不肻食年八歲嘗問其母恨生不識
父遂悲泣累日忽若有見言形貌則其父也家貧養母
常得珍羞及居喪廬墓側恒有鳥玄黃雜色集於廬樹
恬哭則鳴哭止則止又有白鳩白雀栖宿其廬梁始興
王憺表其行武帝旌其門賜爵(南史)
韓懷明客居荆州十歲母患尸疰懷明於星下稽顙祈
禱忽聞香氣空中有人曰童子母須臾疾差無勞自苦
未晩而母平復
柳遐字子昇有孝行其父卒于揚州遐自襄陽奉喪西
歸中流風起舟中人相顧失色遐抱棺號慟愬天求哀
俄頃風止浪息其母嘗乳間發疽醫云此疾無可救之
理唯得人吮膿可愈遐應聲即吮旬日遂瘳
蕭放字希逸隨父祗至鄴祗卒放居喪以孝聞其所居
室前有二慈烏來集各據一樹為巢自午以前馴庭飲
啄午後更不下樹每臨時舒翅悲鳴全似哀泣
劉霽字士湮母明氏寢疾霽誦觀世音經數萬遍夜中
夢見一僧謂曰夫人算盡以君精誠篤至當相為申延
後果以壽終霽廬於墓哀慟過禮常有雙白鶴循翔廬
側
禇翔字世舉少有孝行為侍中時母病篤請沙門祈福
中夜忽見戶外有異光又聞空中彈指及旦疾遂愈
梁阮孝緒母疾合藥須得人參孝緒隨一鹿至一所遂
滅就視果得參(南史)
胡叟曰我此生少孤每言及父母則淚下若孺子之號
春秋當祭之前則先求旨酒美膳將其所知携榼執壺
至郊外空静處設坐奠拜盡孝思之敬時燉煌汜潜家
善釀酒每節送一壺於叟或謂潜曰再三之惠以為過
厚子惠於叟何其恒也潜曰我給恒祭者以其恒於孝
思也論者以潜為君子矣(魏書)
張元字孝始年十六其祖喪明三年元恒憂泣晝夜讀
佛經禮拜以祈福祐後讀藥師經見盲者得視之言遂
請七僧然七燈七日七夜轉藥師經行道每言元為孫
不孝使祖喪明今以燈光普施法界願祖目見明元求
代闇如此經七日其夜夢見一老翁以金鎞療其祖目
於夢中喜躍遂即驚覺乃徧告家人三日祖目果明(北史)
崔子約喪母哀瘠骨立人云崔九作孝風吹即倒
隋華秋幼喪父事母以孝聞家貧傭賃為養其母偶患
病秋容貌毁悴髮鬢盡改母終遂絶櫛沐髮盡秃落廬
於墓側負圡成墳有人欲助輒拜而止之獵者嘗逐一
兔奔入秋廬中匿秋膝下獵人至廬所異而免之自爾
此兔嘗宿廬中馴其左右郡縣嘉其孝感具以狀聞降
使勞問表其門閭後羣盗起常往來廬之左右咸相誡
曰勿犯孝子鄉賴秋全者甚衆
隋陸政性至孝其母吳人好食魚北土魚少政求之常
苦難得後宅側泉出忽湧而有魚遂得以供母膳時人
以為孝感所致因謂其泉為孝魚泉焉
梁何瑚字重寳為北征諮議事親恭謹母病求醫不乘
車馬忽感聖僧體質殊異手執香爐來求齋食而至無
早晩故疑其非常如此十餘日母病有瘳僧便辭去留
素書般若經一卷因執香曰貧道是二十七聖賢不退
相人感檀越至心故來看病今病者已差貧道宜還言
訖前行忽不見爐煙香氣一旬方歇(以下賢子)
後漢李元禮祖父修安帝時生子亮叔訓秀號四龍皆
為牧守
荀淑有子八人儉緄靖燾汪爽肅專時人謂八龍初荀氏
舊里名西豪令苑康以為昔高陽氏有才子八人今荀
氏亦有八子故改其里曰高陽里(後漢書)
魏張魯有十子時人語曰張氏十龍儒雅温恭(語林)
陳紀父實實子羣魏使持節給事中文帝曰卿何如祖
父羣曰臣父有言而治臣有言而不治(梁湘東王繹孝子傳)
弭生字仲叔其父賤故張伯英與李幼才書曰弭仲叔
高德美名命世之才也非弭氏小族所當有新豐瘠土所
當出也(三輔决錄)
公沙穆五子並有令名號公沙五龍(後漢書)
公廣文伯河東蒲坂人也其生亦以夜半時適生有人
從門呼其父名父出應之不見人有一木杖植其門側
好善異於衆其父持杖入門以示人人占曰吉文伯長
大學宦位至廣漢太守文伯當富貴故父得賜杖其占
者若曰當杖子力矣(論衡)
李宓字令伯六子皆英挺逸秀號曰六龍(華陽國志)
杜軫字超宗二子長子毗字長基少子秀彥潁珪璋琬
琰世號二鳳(上)
戴碩子延壽善書延興好學山隂有陳載者家富有錢
三千萬鄉人云戴碩兒敵陳載三千萬錢(宋書)
王僧虔年數歲與子戲僧達下地戲作虎僧虔獨正坐
採蠟為鳳曇首曰此子終為長者(南史)
王僧孺幼聰慧年五歲便機警人有餽其父冬李先以
一與之僧孺不受曰大人未見不容先嘗家貧常傭書
以養母寫畢諷誦亦了
禇彥回謂任遥曰聞卿有令子相為喜之所謂百不為
多一不為少由是昉名聲籍甚(並上)
辛攀字懷遠隴西人父奭尙書郎兄覽曠弟寳迅皆以
才識知名秦雍為之語曰五龍一門金友玉昆(十六國春秋)
沈約指其子謂陸喬曰此吾愛子也少聰慧好讀書因
以青箱名之
王忻字元景生九子並風流藴藉世號九龍(齊書)
張充少好逸遊父緒嘗告歸至吳逢充正獵右臂鷹左
牽狗遇緒舟至便放紲脫鞲拜於水次緒曰一身兩役
毋乃勞乎充跪曰充聞三十而立今二十九矣請至來
歲緒曰過而能改顔子有焉明歲飜然易操尋師就學
鬱為名士(上)
孝文臨軒令諸州中正各舉所知陽尼與房千秋各舉
其子帝曰昔有一祁名垂往史今有二奚當聞來牒(後魏)
(書)
傅豎眼有三子靈慶靈根靈越並有才名融以自負謂
足為一時之雄嘗謂人曰吾昨夜夢有一駿馬無堪乘
者人曰何由得此人乘有一人曰唯傅靈慶堪乘此馬
又有弓一張亦無人堪引人曰唯有傅靈根可彎此弓
又有數紙文書人皆讀不能解人曰唯有傅靈越能解
此文融謂其三子文武才幹以駕馭當世常從容謂鄉
人曰汝聞之不鬲虫之子有三靈此圖䜟文也(上誡以下子)
范文子莫退於朝武子曰何莫也對曰有秦客廋辭於
朝大夫莫之能對也吾知三焉武子怒曰大夫非不能
也讓父兄也爾童子何知而三掩人於朝吾不在晉國
亡無日矣擊之以杖折委笄(國語)
趙之相者曰林氏有九子皆賢國人美而稱之號曰九
德之父十德之門趙王疾之王乃使擇其果之繁者伐
之其父曰果之茂者猶伐之况其人乎吾將以爾為累矣
去之則免乃携老持子逃於白雲之巖終身不返趙人
思之(符子)
後漢司馬徽誡子書曰聞汝充役室如懸磬何以自辦
論德則吾薄設居則吾貧勿以薄而志不壯貧而行不
高也
晉羊祜誡子書曰吾少受先君之教能言之年便詔以
典文年九歲便誨以詩書然尙猶無鄉人之稱無清異
之名今之職位謬恩之加耳非吾力所能致也吾不如
先君遠矣汝等復不如吾諮度弘偉恐汝兄弟未之能
也竒異獨達察汝等將無分也恭為德首慎為行基願
汝等言則忠信行則篤敬無口許人以財無傳不經之
語無聽毁譽之語聞人之過耳可得受口不得宣思而
後動若言行無信身受大謗自入刑論豈復惜汝耻及
祖考思乃父言纂乃父教各諷誦之
王僧虔宋世嘗有書誡子曰知汝恨吾不許學欲自悔
厲或以闔棺自期或更擇美業且得有慨亦慰窮生但
亟聞斯唱未覩其實請從先師聽言觀行冀此不復虛
耳吾未信汝非徒然也往年有意於史取三國志聚置
牀頭百日許復徙業就玄自當小差於史猶未近彷彿
曼倩有云談何容易見諸玄志為之逸腸為之抽專一
轉誦數十家注自少至老手不釋卷尙未敢輕言汝開
老子卷頭五尺許未知輔嗣何所道平叔何所說馬鄭
何所異指例何所明而便盛於麈尾自呼談士此最險
事設令袁令命汝言易謝中書挑汝言莊張吳興叩汝
老聃可復言未嘗看耶談故如射前人得破後人應解
不解即輸賭矣且論注百氏荆州八袠又才性四本聲
無哀樂皆言家口實如客至之有設也汝皆未經拂耳
瞥目豈有庖厨不修而欲延大賓者哉就如張衡思侔
造化郭象言類懸河不自勞苦何由至此汝曾未窺其
題目未辯其指歸六十四卦未知何名莊子衆篇何者
内外八袠所載凡有幾家四本之稱以何為長而終日
欺人人亦不受汝欺也由吾不學無以為訓然重華無
嚴父放勲無令子亦各由己耳汝輩竊議亦當云阿越
不學在天地間可嬉戲何忽自課讁幸及盛時逐歲暮
何必有所减汝見其一耳不全爾也設令吾學如馬鄭
亦必甚勝復倍不如今亦必大減致之有由從身上來
也今壯年自懃數倍許勝劣及吾耳世中比例舉眼是
汝足知不復具言吾在世雖乏德素要復推人間數十
許年故是一舊物人或以比數汝等耳即化之後若自
無調度誰復知汝事者舍中亦有少負令譽弱冠越超
清級者於時王家門中優者則龍鳳劣者猶虎豹失蔭
之後豈龍虎之儀况我不能為汝蔭政應各自努力耳
或有身經三公蔑爾無聞布衣寒素卿相屈體或父子
貴賤殊兄弟聲名異何也體盡讀數百卷書耳吾今悔
無所及欲以前車誡爾乘也汝年入立境方應從官兼
有室累牽役情性何處復得下帷如王郎時邪為可作
世中學取過一生耳汝試三思勿諱吾言猶捶撻志軰
冀脫萬一未死之間望有成就者不知當有益否各在
爾身已切身豈復關吾邪鬼惟知愛深松茂栢寧復知
子弟毁譽事因汝有感故略敘胸懷矣(南齊書)
王敬弘未嘗教子孫學問各隨所欲人問之答曰丹朱
不應乏教寗越不聞被捶(南史)
魏收以子侄少年須誡厲遂著枕中篇以戒之
齊朝一士大夫嘗謂吾曰我有一兒年已十七頗曉書
疏教其鮮卑語及彈琵琶稍欲通解以此服事公卿無
不寵愛亦要事也吾時俛而不答異哉此人之教子也
若由此業自致卿相亦不願汝曹為之(顔氏家訓)
廣博物志卷十八
