廣博物志卷十五
明董斯張撰
靈異四(鬼)
心蔽吉凶者靈鬼攝之心蔽男女者淫鬼攝之心蔽幽
憂者沉鬼攝之心蔽放逸者狂鬼攝之心蔽盟詛者竒
鬼攝之心蔽藥餌者物鬼攝之如是之鬼或以隂為身
或以幽為身或以風為身或以氣為身或以土偶為身
或以彩畫為身或以老畜為身或以敗器為身彼以其
精此以其精兩精相摶則神應之為鬼所攝者或解竒
事或解異事或解瑞事(關尹子)
鬼云為䰟鬼白為魄於文則然鬼者人死所變云者風
風者木木白者氣氣者金風散故輕清輕清者上天金
堅故重濁重濁者入地輕清者魄從魂升重濁者魂從
魄降有以仁升者為木星佐有以義升者為金星佐有
以禮升者為火星佐有以智升者為水星佐有以信升
者為土星佐有以不仁沉者木賊之不義沉者金賊之
不禮沉者火賊之不智沉者水賊之不信沉者土賊之
魂魄半之則在人間升魂為貴降魄為賤靈魂為賢厲
魄為愚輕魂為明重魄為暗揚魂為羽鈍魄為毛明魄
為神幽魄為鬼(關尹子)
佛典引韓詩外𫝊曰死者為鬼鬼者歸也精氣歸於天
肉歸於土血歸於水脈歸於澤聲歸於雷動作歸於風
眼歸於日月骨歸於木筋歸於山齒歸於石膈歸於露
毛歸於草呼吸之氣復歸於人今本俱無之(焦氏筆乘)
莊子云遊島問於雄黃曰逐疫出魅擊鼓呼噪何也曰
黔首多疾黃帝氏立巫咸使之沐浴齋戒以通九竅鳴
鼓振鐸以動其心勞其形趍步以發隂陽之氣飲酒茹
葱以通五臟擊鼓噪呼逐疫出魅黔首不知以為魅祟
爾(逸篇)
季冬先臘一日大儺謂之疫選侲子百二十人皆赤幘
皂製執大鼗鼓方相氏黃金目蒙熊皮玄衣朱裳執戈
持盾率百隸及童子而時儺以逐惡鬼於禁中黃門唱
侲子和曰甲作食&KR1223;胇胃食虎熊伯食魅騰簡食不祥攬
諸食咎伯竒食夢強梁祖明共食磔死寄生委隨食觀
錯斷食巨窮竒騰根共食蠱凡使十二神追惡凶赫女
軀拉女幹節解女肉抽女肺腸女不急去後諸為糧(後漢)
(書)
太真科經說有鬼仙丙戌日鬼名&KR0034;生丙午日鬼召挻
&KR0008;乙夘日鬼名天陪戊午日鬼名耳述壬戌日鬼名&KR0146;
辛丑日鬼名䢑乙酉日鬼名聶左丙辰日鬼名天&KR0146;辛
夘日鬼名&KR0034;酉䖝鬼名髮廷&KR0146;厠鬼為頊天竺語忘敬
遺二鬼名婦人臨産呼之不害人馬鬼名賜蛇鬼名㕓
井鬼名瓊衣服鬼名甚遠(酉陽雜爼)
傖獰亦鬼名見東方朔罵鬼書
東北方有鬼星石室三百戶而共一門石榜題曰鬼門
晝日不開至暮即有人語(神異經)
南有人焉周行天下其長七丈腹圍如其長朱衣縞帶
以赤蛇繞其項此人以鬼為飲以霧為漿名曰尺郭一
名黃父(上)
南海小虞山中有鬼母能産大蛇朝産之暮食之今蒼
梧有鬼姑神是也虎頭龍足蟒目蛟眉(述異記)
黃州治下有黃父鬼出則為祟所著衣袷皆黃至人家
張口而笑必得疫癘長短無定隨籬高下自不出已十
餘年土俗畏怖廬陵人郭慶之有家生婢名採薇年少
有色宋孝建中忽有一人自稱山靈如人祼身長丈餘
臂胸皆有黃色膚貌端潔言音周正土俗呼為黃父鬼
來通此婢婢云意事如人鬼遂數來常隠其身時或露
形形變無常乍大乍小或似烟氣或為石或作小兒或
作婦人或如鳥如獸足跡如人長二尺許或似鵝跡掌
大如盤開戶閉牖其入如神與婢戲笑如人(述異記)
山中鬼常迷惑使失徑者以葦杖投之即死也(上)
夏至著五綵辟兵題綵曰遊光遊光厲鬼也知其名無
温疾(風俗通)
青天魔王巴元醜伯赤天魔王負天擔石白天魔王反
六目黑天魔王監醜朗馥黃天魔王横天擔力五帝大
魔萬人之宗(度人經)
張天師傳八部鬼帥劉元達行雜病張元伯行瘟病趙
公明行下痢鍾子季行腸腫史文業行暴汗寒瘧范巨
卿行酸痛姚公伯行五毒李公仲行狂魅赤眼
當有一人著平上幘多髭鬚長著紫皮袴褶將黃娥來
此人是鬼帥王延也(真誥)
北帝煞鬼之法先叩齒三十六下乃祝曰天蓬天蓬九
元煞童五丁都司高刁北公七政八靈太山浩凶長顱
巨獸手把帝鐘素梟三晨嚴駕䕫龍威劍神王斬邪滅
蹤紫氣乘天丹霞赫衝吞魔食鬼横身飲風蒼舌綠齒
四目老翁天丁力士威南禦凶天騶激戾威北銜鋒三
十萬兵衛我九重辟尸千里去郤不祥敢有小鬼欲來
見狀攫天大斧斬鬼五形炎帝裂血北斗燃骨四明破
骸天猷滅類神刀一下萬鬼自潰
赤靈丈人侍以玉女二人一女名華正一女名攝精丈
人着赤羅袍玉女二人上下黃衣所存畢乃叱咤曰廟
中鬼神速來使百邪詣赤靈丈人受斬死衆精郤千里
此是三天前驅使者捕鬼之法(並上)
獼猴之鬼令人病瘧龜鼈鼉之鬼令人鬼欬(抱朴子)
害馬之神曰馬步(通典注)
目連至恒河邊見五百餓鬼羣來趨水有守水鬼以鐵
杖驅逐不得近於是諸鬼逕詣目連禮目連足各問其
罪一鬼曰我受此身常患熱渴先聞恒河水清且涼歡
喜趣之沸熱壊身試飲一口五藏焦爛臭不可當何因
緣故受如此罪目連答曰汝先世時曾作相師相人吉
凶少實多虛或毁或譽自稱審諦以動人心詐惑欺誑
以來財利迷惑衆生失如意事復有一鬼言我常為天
祠有狗利牙赤白來啗我肉唯有骨在風來吹起肉續
復生狗復來啗此苦何因目連答言汝前世作天祠主
常教衆生殺羊以血祠天汝自食肉是故今日以肉償
之復有一鬼言我常身上有糞周徧塗漫亦復啗之是
罪何因目連答言汝前世時作婆羅門惡邪不信道人
乞食取鉢盛滿糞以飯著其上持與道人道人持還以
手食飯糞汙其手是故今日受如此罪復有一鬼言我
腹極大如甕咽喉手脚其細如針不得飲食何因此苦
目連答言汝前世時作聚落主自恃豪貴飲酒縱横輕
欺餘人奪其飲食餓困衆生復有一鬼言我常趣溷欲
啗食糞有大羣鬼捉杖驅我不得近厠口中爛臭饑困
無賴何因如此目連答言汝前世時作佛圖主有諸白
衣供養衆僧供辨食具汝以麤供設客僧細者自食復
有一鬼言我身上徧滿生舌斧來斫舌斷復續生如此
不已何因故爾目連答言汝前世時作道人衆僧差作
蜜漿石蜜塊大難消以斧斫之盜心啗一口以是因緣
故來斫舌也復有一鬼言我常有七枚熱鐵丸直入我
口入腹五藏焦爛出復還入何因故受此罪目連答言
汝前世時作沙彌行果蓏子到自師所敬其師故偏心
多與實長七枚復有一鬼言常有二熱鐵輪在我兩腋
下轉身體焦爛何因故爾目連答言汝前世時與衆生
作餅盗心取二番挾兩腋底故受此苦復有一鬼言我
癭丸極大如甕行時擔著肩上住則坐上進止患苦何
因故爾目連答言汝前世時作市令常以輕稱小斗與
他重稱大斗自取常自欲得大利於己侵剋餘人復有
一鬼言我常兩肩有眼胸有口鼻常無有頭何因故爾
目連答言汝前世時恒作魁膾弟子若殺罪人時汝常
歡喜心以繩著髻挽之復有一鬼言我常有熱鐵針出
入我身受苦無賴何因故爾目連答言汝前世時作調
馬師或作調象師象馬難制汝以鐵針刺腳又時牛遲
亦以針刺復有一鬼言我身常有火出自然懊惱何因
故爾目連答言汝前世時作國王夫人更一夫人王甚
幸愛常生妬心伺欲危害值王卧起去時所愛夫人卧
猶未起著衣即生惡心正值作餅有熱麻油即以灌其
腹上腹爛即死故受此苦復有一鬼言我常有旋風迴
轉我身不得自在隨意東西心常惱悶何因故爾目連答
言汝前世時常作卜師或時實語或時妄語或誑人心
不得隨意復有一鬼言我身常如塊肉無有脚手眼耳
鼻等恒為蟲鳥所食罪苦難堪何因故爾目連答言汝
前世時常與他人樂墮兒胎復有一鬼言我常有熱鐵
籠籠絡我身焦熱懊惱何因受此目連答言汝前世時
常以羅網掩捕魚鳥復有一鬼言我常以物自蒙籠頭
亦常畏人來殺我心常怖懼不可堪忍何因故爾目連
答言汝前世時作婬犯外色常畏人見或畏其夫捉縛
打殺或畏官法戮之都市恐怖相續復有一鬼問言我
受此身肩上常有銅瓶滿中洋銅手捉一杓取自灌頭
舉體焦爛如是受苦無數無量有何罪咎答言汝前世時
出家為道與僧飲食以一酥瓶私著餘處有客道人來
者不與之去已出酥行與舊僧此酥是招提僧物一切
有分此人藏隠雖與不等由是緣故受此罪也(法苑珠林)
文王晝卧夢人登城而呼己曰我東北陬之稿骨也速
以王禮葬我文王曰諾覺召吏視之信有焉文王曰速
以人君禮葬之吏曰此無主也請以伍大夫文王曰吾
夢中已許之矣奈何其倍之也(賈子)
杜伯名曰恒入為周大夫宣王之妾曰女鳩欲通之杜
伯不可女鳩訴之宣王曰竊與妾交宣王信之使薛甫
與司空錡殺杜伯其友左儒九諫而王不聽後三年宣
王遊囿田從人滿野日中見杜伯乘白馬素車朱冠起
於道左執朱弓彤矢射王中心折脊伏於弓衣而死(顔之)
(推還冤記不王濟事與此略同重錄)
顔淵子路共坐於門有鬼魅求見孔子其目若日其形
甚偉子路失魄口噤顔淵乃納履拔劒而前於是化為
蛇遂斬之(小說)
齊莊公之時有士曰賓卑聚夢有壮子叱之唾其面惕
然而寤終夜坐不自快明日召其友而告之曰吾少好
勇年六十而無所挫辱今夜辱吾將索其形期得之則
可不得將死之每朝與其友俱立乎衢三日不得却而
自歿(呂氏春秋)
燕臣莊子儀無罪簡公殺之子儀曰死者無知則已若
其有知不出三年當使君見之明年簡公祀於祖澤子
儀起於道左荷朱杖擊公公死車上(顔之推還冤記)
宋公鮑有疾祝曰夜姑掌將事於厲者厲鬼杖檝而與
之言曰何而粢盛之不膏也何而芻犧之不肥碩也何
而珪璧之不中度量也而罪歟其鮑之罪歟夜姑順色
而對曰鮑身尚幼在襁褓不預知焉審是掌之厲鬼舉
檝而掊之斃於壇下(論衡)
梁北有黎丘部有竒鬼焉善效人之子姪昆弟之狀邑
丈人有之市而醉歸者黎丘之鬼效其子之狀扶而道
苦之丈人歸酒醒而誚其子曰吾為汝父也豈謂不慈
哉我醉汝道苦我何故其子泣而觸地曰孽矣無此事
也昔也往責於東邑人可問也其父信之曰譆是必夫
竒鬼也我固嘗聞之矣明日端復飲於市欲遇而刺殺
之明旦之市而醉其真子恐其父之不能反也遂逝迎
之丈人望其真子拔劍而刺之(吕氏春秋)
隴西辛道度者遊學至雍州城四五里北見一大宅有
青衣女子在門度詣門下求飱女子入告秦女女命召
入度趨入閣中秦女於西榻而坐度稱姓名叙起居既
畢命東榻而坐即治飲饌食訖女謂度曰我秦閔王女
出聘曹國不幸無夫而亡亡來已二十三年獨居此宅
今日君來願為夫婦經三宿三日後女即自言曰君是
生人我鬼也共君宿契此會可三宵不可久居然兹信
宿未悉綢繆既已分飛將何表信即命取床後盒子開
之取金枕一枚與度為信乃分袂泣别即遣青衣送出
門外未逾數步不見舍宇惟有一塜度當時荒忙出走
視其金枕在懷乃無異變尋至秦國以枕於市貨之恰
遇秦妃東遊親見度賣金枕疑而索看詰度何處得來
度具以告妃聞悲泣不能自勝乃遣人發冡起柩視之
原葬悉在唯不見枕解體看之交情宛若秦妃始信之
歎曰我女大聖死經二十三年猶能與生人交往此是
我真女壻也遂封度為駙馬都尉賜金帛車馬令還本
國因此以來後人名女婿為駙馬(搜神記不談生盧充事同重錄)
梁緯枉殺叚孝直孝直魂愬於漢景帝帝勅下將梁緯
往孝直墓所斬而祭之仍追贈尚書郎守長安令故語
云莫言鬼無身杜伯射宣王莫言鬼無靈孝直訟生人
此之謂也(上)
江夏劉次卿以正旦至市見一書生入市衆鬼悉避劉
問曰子有何術以至於此書生言我本無術出之日家
師以一丸藥絳囊裹之令以繫臂防惡氣耳於是劉就
書生借此藥至所見鬼處諸鬼悉走(荆楚歲時記)
漢九江何敞為交州刺史行部到蒼梧郡高安縣暮宿
鵠奔亭夜猶未半有一女從樓下出呼曰妾姓蘇名娥
字始珠本居廣信縣修里人早失父母又無兄弟嫁與
同縣施氏薄命夫死有襍繒帛百二十疋及婢一人名
致富妾孤窮羸弱不能自振欲之傍縣賣繒從同縣男
子王伯賃牛車一乘直錢萬二千載妾并繒令致富執
轡乃以前年四月十日到此亭外於時日已向暮行人
斷絶不敢復進因即留止致富暴得腹痛妾之亭長舍
乞漿取火亭長龔夀操戈持戟來至車旁問妾曰夫人
從何所來車上所載何物丈夫安在何故獨行妾應曰
何勞問之夀因持妾臂曰少年愛有色冀可樂也妾懼
怖不從夀即持刀刺脇下一創立死又刺致富亦死夀
掘樓下合埋妾在下婢在上取財物去殺牛燒車車缸
及牛骨貯亭東空井中妾既冤死痛感皇天無所告訴
故來自歸於明使君敞曰今欲發出汝屍以何為驗女
曰妾上下著白衣青絲履猶未朽也願訪鄉里以骸骨
歸死夫掘之果然敞乃馳還遣吏捕捉拷問具服下廣
信縣驗問與娥語合夀父母兄弟悉捕繫獄敞表夀常
律殺人不至族誅然夀為惡首隠密數年王法自所不
免令鬼神訴者千載無一請皆斬之以明鬼神以助隂
誅上報聽之(搜神記)
陳仲舉微時常行宿主人黃申家申家夜産仲舉不知
夜三更有叩門者久許聞應云門裏有貴人不可前宜
從後門往俄聞往者還門内者問之見何兒名何當幾
歲還者曰是男兒名阿奴當十五歲又問曰後當若為
死答曰為人作屋落地死仲舉聞此默志之後十五年
為豫章太守遣吏往問昔兒阿奴所在家云助東家作
屋墮棟而死矣仲舉後果大貴(幽明錄陽列異傳華歆魏舒晉秋劉少事同)
(不重錄)
蔣濟為領軍其婦夢見亡兒涕泣曰死生異路我生時
為卿相子孫今在地下為泰山五伯憔悴困辱不可復
言今太廟西謳士孫阿見召為泰山令願母為白侯屬
阿令轉我得樂處言訖母忽寤明日以白濟濟曰夢為
爾耳不足怪也明日暮復夢我來迎新君止在廟下未
發之頃暫得來歸新君明日日中當發臨發多事不復
得歸永辭於此侯氣彊難感悟故自訴於母願重啟侯
遂道阿之形狀言甚備悉天明母重啟云夢不足
怪亦何惜不一驗之濟乃遣人詣太廟下推問孫阿果
得之形狀證騐如兒言濟涕泣曰幾負我兒於是
乃見孫阿具語其事阿不懼當死而喜得為泰山令惟
恐濟言不信也曰若如節下言阿之願也不知賢子欲
得何職濟曰隨地下樂者與之阿曰輙當奉教乃厚賞
之言訖遣還濟欲速知其驗從領軍門至廟下十步安
一人以𫝊阿消息辰時𫝊阿心痛已時傳阿劇日中𫝊
阿亡濟泣曰雖哀吾兒之不幸且喜亡者有知後月餘
兒復來語母曰已得轉為錄事矣(列異𫝊)
世𫝊費長房得符於壺公以是制服百鬼其後鬼竊其
符因以殺長房
糜竺家傍有古塜夜聞哭聲尋見一婦云漢末為赤眉
剖棺見剥乞弊衣自掩竺從其言復見婦云君應遭火
厄今遺君青蘆杖一枚奉報後隣人見竺家有青氣如
龍蛇之形旬日火從庫起燒其珠玉十分遺一火盛之
時見青衣童子十數個來撲火即滅(拾遺記)
潁川鍾繇字元常嘗數月不朝會意性異常或問其故
云常有好婦來美麗非凡問者曰必是鬼物可殺之婦
人後往不即前止戶外繇問何以曰公有相殺意繇曰
無此勤勤呼之乃入繇斫之傷髀婦人即出以新綿拭
血竟路明日使人尋跡之至一大冢木中有好婦人形
體如生人著白練衫丹繡裲襠傷左髀以裲襠中綿拭
血(搜神記)
廣陵王瓊之為信安令在縣忽有一鬼自稱姓蔡名伯
喈或復談論誦詩書知古今靡所不諳問是昔蔡邕不
答云非也與之同姓耳問此伯喈今何在云在天上或
下作仙人飛來去受福甚快非復疇昔也(齊諧)
賈充伐吳時常屯項城軍中忽失充所在帳下都督周
勤時晝眠夢見百餘人錄充引入一徑勤驚覺聞失充
乃出尋索忽覩所夢之道遂往求之果見充行至一府
舍侍衛甚盛府公南面而坐聲色甚厲謂充曰將亂吾
家事者必爾與荀勖既惑吾子又亂吾孫間使任愷黜
汝而不去又使庾純詈汝而不改今吳寇當平汝方表
斬張華汝之暗戅皆䫫此也若不悛慎當旦夕加誅充
因叩頭流血府公曰汝所以延日月而名器若此者皆
衛府之勲耳終當使係嗣死於鐘&KR1206;之間大子斃於金
酒之中小子困於枯木之下荀勖爾亦宜同然其先德
小濃故在汝後數世之外國嗣亦替言畢命去充忽然
得還營顔色憔悴性理昏錯經日乃復至後謐死於鐘
下賈后服金酒而死賈午考竟用大杖終皆如所言(搜神)
(記)
晉潁川荀澤以太元中亡恒形見還與婦魯國孔氏嬿
婉綢繆遂有姙焉十月而産産悉是水(異苑)
晉鄒湛南陽人初湛常見一人自稱甄舒仲餘無所言
如此非一久之乃悟曰吾宅西有積土敗瓦其中必有
死人甄舒仲者予舍西土瓦中人也檢之果然乃厚加
殯殮畢夢此人來謝(上)
宋岱為青州刺史禁淫祀著無鬼論有一書生葛巾脩
㓨詣岱曰君絶我輩血食二十餘年君有青牛髯奴所
以未得相困耳奴已叛牛已死今日得相加矣言絶而
失明日岱死(語林同搜神記阮瞻事不重錄)
有士人買得鮮卑女名懷順自說其姑女為赤莧所魅
始見一丈夫容質研淨著赤衣自云家在厠北女於是
恒歌謠自得每至將夕輙結束去屋後其家伺候唯見
有一株赤莧女子指環挂在莧上芟之而女號泣經宿
遂死(異苑)
昔有一老姥雨夜紡績斷失其&KR1810;所在姥獨罵曰何物
鬼擔去戶外即有應聲言暫借避雨實不偷&KR1810;宜就覓
之姥驚懼窺外略無所見&KR1810;尋獲(上)
吳興施續為尋陽督能言論有門生亦有理意常秉無
鬼論忽有一黑衣白袷客來與共語遂及鬼神移日客
辭屈乃曰君辭巧理不足僕即鬼也何以云無問鬼何
以來答曰受使來取君期盡明日食時門生請乞酸苦
鬼問有人似君者否門生云施續帳下都督與僕相似
便與俱往與都督對坐鬼手中出一鐵鑿可尺餘安着
都督頭便舉椎打之都督云頭覺微痛向來轉劇食頃
便亡(搜神記)
晉王敬伯仕東宫為衛佐休假還鄉過吳維舟中渚登
亭望月倚琴歌泫露之詩俄聞戶外有嗟賞聲見一女
子入曰女郎悦君之琴願共撫之有頃女郎至資質婉
麗綽有餘態從以二少女一則向先至者女郎乃撫琴
揮絃調韻哀雅類今之登歌曰古所謂楚明君也惟嵇
叔夜能為此聲自兹以來𫝊習數人而已復鼓琴歌遲
風之詞因嘆息久之乃命大婢酌酒小婢彈箜篌作宛
轉歌女郎脱頭上金釵扣琴絃而和之意韻繁諧歌凡
八曲敬伯惟憶二曲將去留綿卧具繡香囊并佩一雙
以遺敬伯敬伯報以牙火籠玉琴軫既别敬伯船至虎
牢戍吳令劉惠明者有愛女早世舟中亡卧具於敬伯
船獲焉敬伯具以告果於帳中得火籠琴軫女郎名妙
容字雅華大婢曰春條小婢曰桃枝皆善音相繼卒(異苑)
安定梁清字道修居揚州右尚方間桓徐州故宅元嘉
十四年二月數有異光仍聞擘羅聲令婢子松蘿往看
見一人問云姓華名芙蓉為六甲至尊所使從太微紫
宫下來過舊居乃留不去或烏頭人身舉面是毛擲灑
糞穢引弓射之應弦而滅並有絳汁染箭又覩一物形
如猴懸在樹標令人刺中其髀墮地淹沒經日反從屋
上跛行就婢乞食團飰授之頓盡二升經日衆鬼羣至
醜惡不可稱論松蘿牀帳塵石飛揚累晨不息婢採菊
路逢一鬼著衣幘乘馬衛從數十人謂採菊曰我是天
上仙人勿名作鬼問何以恒擲穢汚答曰糞穢者錢財
之象也投擲者速遷之徵也頃之青果為揚武將軍北
虜郡太守清厭毒既久乃呼外國道人波羅㲲誦咒文
見諸鬼怖懼踰垣穴壁而走皆作鳥聲於此都絶在郡
少時夜中松蘿復見威儀器械人衆數十一人戴幘送
書粗紙有七十許字筆跡婉媚遠擬羲獻又歌云生儂
孔雀樓遥聞鳳凰鼓下我鄒山頭彷彿見梁魯鬼有叔
操喪哭泣答弔不異世人鬼𫝊教曾乞松蘿一函書題
云故孔修之死罪白箋以弔其叔喪叙致哀情甚有銓
次復云近往西方見一沙門自名大摩刹問君消息寄
五丸香以相與之清先奉使燉煌憶見此僧清有婢産
於此遂絶(上)
元嘉中太山巢氏先為湘縣令居晉陵家婢採薪忽有
一人追之如相問訊遂共通情隨婢還家仍住不復去
巢恐為禍夜輙出婢聞與婢謳歌言語大小悉聞不使
人見見者唯婢而已恒得錢物酒食日以充足每與飲
吹笛而歌歌云閒夜寂已清長笛亮且鳴若欲知我者
姓郭字長生(幽明錄)
晉升平末故鄣縣老公有一女居深山餘杭廣求為婦
不許公後病死女上縣買棺行半道逢廣女具道情事
女因曰窮逼君若能往家守父屍須吾還者便為君妻
廣許之女曰我欄中有豬可為殺以飴作兒廣至女家
但聞屋中有撫掌欣舞之聲廣披帷見衆鬼在堂共捧
弄公屍廣把杖大呼入門羣鬼盡走廣守屍取豬殺至
夜見屍邊有老鬼伸手乞肉廣因捉其臂鬼不復得去
持之愈堅但聞戶外有諸鬼共呼云老奴貪食至此甚
快廣語老鬼殺公者必是汝可速還精神我當放汝汝
若不還者終不置也老鬼曰我兒等殺公耳即喚鬼子
可還之公漸活因放老鬼女載棺至相見驚悲因取女
為婦(幽明錄)
句章人至東野還暮不至門見路傍有小屋燈火因投
寄止宿有一小女不欲與丈夫共宿呼鄰家女自伴夜
共彈琴箜篌至曉此人謝去問其姓氏女不答彈琴而
歌曰連綿葛上藤一緩復一絙欲知我姓名姓陳名阿
登(上)
吳興袁乞妻臨終執乞手云我死君再娶不乞言不忍
也既而服竟更娶乞白日見其死婦語之云君先結誓
何負言因以刀割其陽雖不致死人性永廢(異苑)
臨川聶包死數年忽詣南豐相沈道襲作歌其歌笑甚
有倫次每歌輙作花上露盈盈正聞行當歸不聞死復生
事異辭怪(上)
會稽賀思令善彈琴嘗夜在月中坐臨風撫奏忽有一
人形器甚偉著械有慘色至其中庭稱善便與共語自
云是嵇中散謂賀云卿下手極快但于古法未合因授
以廣陵散賀因得之於今不絶(幽明錄)
宋高平金鄉張超與同縣翟願不和願以宋元嘉中為
方與令忽為人所殺咸疑是超超後除縣職解官還家
入山伐林翟兄銅烏執弓持矢并賫酒醴就山貺之斟
酌已畢銅烏曰明府昔害民叔無緣同戴天日引弓射
之即死銅烏其夜見超云我不殺汝叔枉見殘害今已
上訴故來相報引刀刺之吐血而死(廣記)
元嘉二十年王懷之丁母憂葬畢忽見樹上有嫗頭戴
大髮身披白羅裙足不踐柯亭然虛立還家叙述其女
遂得暴疾面乃變作向樹杪鬼狀迺與麝香服之尋復
如常世云麝香辟惡此其驗也(異苑)
宋沈攸之在鎮朱道珍嘗為孱陵令劉廓為荆州戶曹
皆好圍碁日夜相就道珍元徽三年六月亡至數月廓
坐齋中忽見一人以書授廓云朱孱陵書題云每思碁聚
非意致闊方有來緣想能近顧廓讀畢失信所在寢疾
尋卒(渚宫舊事)
梁天監元年武昌小吏顧總性昏戅不任事數為縣令
鞭朴嘗鬱鬱懷憤因逃墟墓之間彷徨惆悵不知所適
忽有二黃衣顧見總曰劉君頗憶疇日周旋耶總曰弊
宗乃顧氏先未曾面清顔何有周旋之問二人曰僕王
粲徐幹也足下前生是劉楨為坤明侍中以納賂金謫
為小吏公當自知矣然公言辭歴歴猶見記室音旨因
出䄂中軸書示之曰此君集也當諦視之總試省覽乃
了然明悟便覺文思坌涌其集人多有本唯卒後數篇
記得詩一章題云從駕遊幽厲宫却憶平生西園文會
因寄地文府正郎蔡伯喈詩曰在漢繩綱緒溟瀆多騰
湍煌煌魏英祖拯溺靜波瀾天紀已垂定邦人亦保完
大開相公府掇拾盡幽蘭始從衆君子日侍賢王歡文
王在春宫蒸孝踰問安監撫多餘暇園圃恣遊觀末臣
戴簪筆翊聖從和鸞月出行殿涼珍木清露團天文信
輝麗鏗鏘振琅玕被命仰為和顧已試所難弱質不自
持危脆朽萎殘豈意十餘年陵寢梧楸寒今來坤明國
再顧簪蟬冠侍遊于離宫足躡浮雲端却想西園時主
死暫悲酸君昔漢公卿未央冠羣賢倘若念平生覽此
同愴然其餘七篇𫝊者失本王粲謂總曰吾本短小無
何娶樂進女女似其父短小尤甚自别君後改娶劉荆
州女尋生一子荆州與字翁奴今年十八長七尺三寸
所恨未得參丈人也當渠年十一與予同覽鏡予謂之
曰汝首魁梧於予渠立應予曰防風骨節專車不如白
起頭小而銳予又謂曰汝長大當為將又應予曰仲尼
三尺童子羞言覇道况承大人嚴訓敢措意於斫刺乎
予知其了了過人矣不知足下生來有郎娘否良久沈
思稍如相識因曰二君既是總友人何計可脱小吏之
厄徐幹曰君但執前集訴於縣宰則脱矣總又問坤明
是何國幹曰魏武開國鄴地也公昔為其國侍中遽忘
耶公在坤明家累悉無恙賢女嬌羞娘有一篇奉憶昨
者已誦似丈人矣詩曰憶爺抛女不歸家不作侍中為
小吏就他辛苦棄榮華願爺相念早相見與兒買李市
甘瓜誦訖總不覺涕泗交下因為一章寄嬌羞娘云憶
兒貌念兒心望兒不見淚沾襟時移世異難相見棄謝
此生當重尋既而王粲徐幹與總殷勤叙别乃遺劉禎
集五卷見縣令具陳其事令見禎集後詩驚曰不可使
劉公幹為小吏即解遣以賓禮待之後不知總所在集
亦尋失時人勖子弟皆曰死劉禎猶庇得生顧總可不
修進哉(玄怪錄)
劉導字仁成沛國人好學篤志專勤經籍慕晉嵇康曾
隠京口與同志李士烟同宴於時秦江初霽共歎金陵
皆傷興廢俄聞松間數女子笑聲乃見一青衣女童立
導之前曰館娃宫歸路經此聞君志道高閒欲冀少留
願垂顧盼語訖二女已至容質甚異皆如仙者衣紅紫
綃縠馨香襲人俱年二十餘導與士烟不覺起拜謂曰
人間下俗何降神仙二女相視而笑曰住爾輕言願從
容以陳幽抱導揖就席謂曰塵濁酒不可以進二女笑
曰既來叙會敢不同觴衣紅絹者西施也謂導曰適自
廣陵渡江而至殆不可堪深願思飲焉衣紫絹者夷光也
謂導曰同宫三妹久曠深幽與妾此行盖為君子導語
夷光曰夫人之姊固為導匹乃指士烟曰此夫人之偶也
夷光大笑而熟視之西施曰李郎風儀亦足相匹夷光
曰阿婦容貌豈得動人合座喧笑俱起就寢臨曉請去
尚未天明西施謂導曰妾本浣紗之女吳王之姬君固
知之矣為越所遷妾落他人之手吳王歿後復居故國
今吳王已耄不任妾等夷光是越王之女越昔貢吳王
者妾與夷光相愛坐則同席出則同車今者之行亦因
緣會言訖惘然導與士烟深相感恨聞京口曉鐘各執
手曰後會無期西施以寳鈿一隻留與導夷光拆裙珠
一雙亦贈士烟言訖共乘寳車去如風雨音猶在耳頃
刻無見時梁武帝天監十一年七月也(窮怪錄)
王諿瑯琊人也仕梁為南康王記室亡後數年妻子困
於衣食歲暮諿見形謂婦曰我若得財物當以相寄後
月小女探得金指環一雙(集靈記)
長白山西有夫人墓清河崔羅什弱冠有令望被徵詣
州道經於此忽見朱門粉壁樓閣相接俄有一青衣出
語什曰女郎須見崔郎什恍然下馬兩重門内有一青
衣通問引前什曰行李之中忽重蒙厚命素既不叙無
宜深入青衣曰女郎平陵劉府君之妻侍中吳質之女
府君先行故欲相見什遂前什就牀坐其女在戶東坐
與什叙温涼室内二婢秉燭女呼一婢令以玉夾膝置
什前什素有才藻頗善諷詠雖疑其非人亦愜心好也
女曰比見崔郎息駕庭樹皆若吟歗故延入一叙玉顔什
遂問曰魏帝與尊公書稱尊公為元城令然否也女曰
家君元城之日妾生之歲什仍與論漢魏時事悉與魏
史符合言多不能備載什曰貴夫劉氏願告其名女曰
狂夫劉孔才之第二子名瑤字仲璋比有罪被攝乃去
不返什下牀辭出女曰從此十年當更奉面什遂以玳
瑁簪留之女以指上玉環贈什什上馬行數十步回顧
乃見一大冢什届歴下以為不祥遂躬設齋以環布施
天統末什為王事所牽築河隄于桓家冢遂於幕下話
斯事于濟南奚叔布因下泣曰今歲乃是十年無何什
在園中食杏忽見一人云報女郎信俄即去食一杏未
盡而卒什二為郡功曹為州里推重及死無不傷歎(襍俎)
煬帝夕泛舟北海忽見水上有小舟至乃後主也帝起
迎之後主曰聞開隋渠引洪河之水東遊維揚因作詩
以奏云隋室開兹水初心謀大賖一千里力役百萬民
吁嗟水殿不復返龍舟成小瑕溢流隨陡岸濁浪噴黃
沙兩人迎客至二月柳飛花日脚沈雲外榆梢噪暝鴉
如今遊子俗異日便天家且樂人間景休尋海上槎人
喧舟艤岸風細錦帆斜莫言無後利千古壯京華(海山記)
煬帝在江都嘗遊吳公宅雞臺恍惚間與陳後主相遇
尚稱帝為殿下後主舞女數十許羅侍左右中一人迥
美帝屢目之後主云即麗華也乃以綠文測海蠡酌紅
粱新醖勸帝帝飲之甚歡因請麗華舞玉樹後庭花麗
華徐起終一曲後主問帝蕭妃何如此人帝曰春蘭秋
菊各一時之秀也(隋遺錄)
廣博物志卷十五
