廣博物志卷三十九
明董斯張撰
器用(諸器物)
尹夀作鏡(玄中記)
帝既與王母會於王屋乃鑄大鏡十二面隨月用之則
鏡始於軒轅矣(黃帝内傳)
鑑之銘曰見爾前慮爾後(大戴禮)
武王鏡銘曰以鏡自照者見形容以人自照者見吉凶
(太公隂謀)
明鏡之始下型曚然未見形容及其粉以玄錫摩以白
旃鬚眉微毛可得而察(淮南子)
昔有夫妻將别破鏡人執半以為信其妻與人通其鏡
化鵲飛至夫前其夫乃知之後人因鑄鏡為鵲安背上
自此始也(神異經)
或問知將来吉凶為有道乎答曰用鏡九寸自照有所
思存七月則知神仙千里事也明鏡用一或二謂之日
月或用四謂之四規鏡(抱朴子)
桀失玉鏡用其噬獸(尚書帝命期魚又考靈曜云秦失金鏡目入珠)
周靈王時異方貢玉人石鏡此石色白如月照面如雪
謂之月鏡有玉人機捩自能轉動萇弘言於王曰聖德
所招也故周人以萇弘幸媚而殺之流血成石或玄或
碧不見其尸矣(拾遺記)
穆王時沮渠國貢火齊鏡人語則鏡中響應
有韓房者自渠胥國来獻玉駝高五丈琥珀鳳凰高六
尺火齊鏡廣三尺闇中視物如晝向鏡語則鏡中影應
聲而答韓房身長一丈垂髮至膝以丹砂畫左右手如
日月盈缺之勢可照百餘步周人見之如神明矣(並上)
有降靈壇養靈池分光殿五間奔雷室七間望蟾閣十
二丈上有金鏡廣四尺元封中有祗國獻此鏡照見魑
魅不獲隱形(洞冥記)
日南國有神藥數千種其西南有石鏡方數百里光明
瑩徹可鍳五藏六府亦名仙人鏡國中人若有疾輒照
其形遂知病起何藏府即采神藥餌之無不愈其國人
夀三千歲亦有長生者(述異記)
宣帝被收繫郡邸獄臂上猶帶史良娣合綵婉轉絲繩
繫身毒國寶鏡一枚大如八銖錢舊傳此鏡見妖魅得
佩之者為天神所福故宣帝從危獲濟及即大位每持
此鏡感咽移辰常以琥珀笥盛之(西京雜記)
杜真孟宗周覽求師經歷齊魯資用將乏磨鏡自給(益部)
(耆舊傳)
河東孫博能引鏡為刀屈刀為鏡(神仙傳傳)
文帝問占夢周宣吾夢磨錢文欲滅而愈更明何謂宣
悵然不對帝固問之宣曰陛下家事雖欲爾而太后不
聽是以欲滅更明耳帝欲治弟植之罪逼於太后但加
貶爵(魏志)
仁夀殿前大方銅鏡高五尺餘廣三尺二寸立着庭中
向之便寫人形體了一怪也(陸士衡書)
王獻失鏡鏡在罌中罌中纔數寸而鏡尺餘以問郭璞
曰此乃邪魅所為使燒車轄以擬鏡鏡即出焉(搜神記)
胡太后使靈昭造七寶鏡臺合有三十六室别有一婦
人手各執鎻纔下一關三十六戶一時自閉若抽此關
諸門咸啟婦人各出戶前
扶南大舶從西天竺國来賣碧玻瓈鏡内外皎潔置五
色物於其上向明視之不見其質問其價約錢百萬貫
杰公曰昔波羅尼斯國王有大福得獲二寶鏡鏡光可
照大者三十里小者十里至玄孫福盡天火燒宫大鏡
光明皎潔災火不至焚爇小者光微為火所害雖光彩
昧暗尚能辟諸毒物方圓百步蓋此鏡也時王賣得金
二千餘斤遂入商人之手後王福薄失其大寶收奪此
鏡却入王宫此王十世失道國人將謀害之此鏡又出
入於商賈其價千金傾竭府庫不足也因命杰公與之
論鏡由是信服(四公記)
隋汾隂侯生天下竒士也王度嘗以師禮事之臨終贈
度以古鏡曰持此則百邪遠人度受而寶之鏡横徑八
寸鼻作麒麟蹲伏之象遶鼻列四方龜龍鳳虎依方陳
布四方外又設八卦卦外置十二辰位而具畜焉辰畜
之外又置二十四字周遶輪廓文體佀隸點畫無闕而
非字書所有也侯生云二十四氣之象形承日照之則
背上文畫墨入影内纖毫無失舉而扣之清音徐引竟
日方絕嗟乎此則非凡鏡之所同也宜其見賞高賢自
稱靈物侯生常云昔者吾聞黃帝鑄十五鏡其第一横
徑一尺五寸法滿月之數也以其相差各校一寸此第
八鏡也雖歲祀悠遠圖書寂寞而高人所述不可誣矣
昔楊氏納環累代延慶張公喪劍其身亦終今度遭世
擾攘居常鬱怏王室如燬生涯何地寶鏡復去哀哉今
具其異跡列之於後數千載之下倘有得者知其所由
耳大業七年五月度自御史罷歸河東適遇侯生卒而
得此鏡至其年六月度歸長安至長樂坡宿於主人程
雄家雄新受寄一婢頗甚端麗名曰鸚鵡度既税駕將
整冠履引鏡自照鸚鵡遙見即便叩首流血云不敢住
度因召主人問其故雄云兩月前有一客㩦此婢從東
来時婢病甚客便寄畱云還日當取比不復来不知其
婢由也度疑精魅引鏡逼之便云乞命即變形度即掩
鏡曰汝先自叙然後變形當捨汝命婢再拜自陳云某
是華山府君廟前長松下千歲老狸大行變惑罪合至
死遂為府君捕逐逃於河渭之門為下邽陳思恭義女
蒙養甚厚嫁鸚鵡與同鄕人柴華鸚鵡與華意不相愜
逃而東出韓城縣為行人李無傲所執無傲麤暴丈夫
也遂將鸚鵡遊行數歲昨隨至此忽爾見畱不意遭逢
天鏡隱形無路度又謂曰汝本老狸變形為人豈不害
人也婢曰變形事人非有害也但逃匿幻惑神道所惡
自當至死耳度又謂曰欲捨汝可乎鸚鵡曰辱公厚賜
豈敢忘德然天鏡一照不可逃形但久為人形羞復故
體願緘於匣許盡醉而終度又謂曰緘鏡於匣汝不逃
乎鸚鵡笑曰公適有美言尚許相捨緘鏡而走豈不終
恩但天鏡一臨竄跡無路惟希數刻之命以盡一生之
歡耳度登時為匣鏡又為致酒悉召雄家隣里與宴謔
婢頃大醉奮衣起舞而歌曰寶鏡寶鏡哀哉予命自我
離形於今幾姓生雖可樂死必不傷何為眷戀守此一
方歌訖再拜化為老狸而死一座驚歎大業八年四月
一日太陽虧度時在臺直晝臥廳閣覺日漸昏諸吏告
度以日蝕甚整衣時引鏡出自覺鏡亦昏昧無復光色
度以寶鏡之作合於隂陽光景之妙不然豈合以太陽
失曜而寶鏡亦無光乎歎怪未已俄而光彩出日亦漸
明比及日復鏡亦清朗如故自此之後每日月薄蝕鏡
亦昏昧其年八月十五日友人薛俠者獲一銅劍長四
尺劍連於靶靶盤龍鳳之狀左文如火焰右文如水波
光彩灼爍非常物也俠持過度曰此劍俠常試之每月
十五日天地清朗置之暗室自然有光傍照數丈俠持
之有日月矣明公好竒愛古如飢如渴願與君今夕一
試度喜甚其夜果遇天地清霽密閉一室無復脱隙與
俠同宿度亦出寶鏡置於座側俄而鏡上吐光明照一
室相視如晝劍横其側無復光彩俠大驚曰請内鏡於
匣度從其言然後劍乃吐光不過一二尺耳俠撫劍歎
曰天下神物亦有相伏之理也是後每至月朢則出鏡
於暗室光嘗照數丈若月影入室則無光也豈太陽太
隂之耀不可敵也乎其年冬兼著作郎奉詔撰國史欲
為蘇綽立傳度家有奴曰豹生年七十矣本蘇氏部曲
頗涉史傳略解屬文見度傳草因悲不自勝度問其故
謂度曰豹生嘗受蘇公厚遇今見蘇公言騐是以悲耳
郎君所有寶鏡是蘇公友人河南苗季子所遺蘇公者
蘇公愛之甚蘇公臨亡之歲戚戚不樂嘗召苗生謂曰
自度死日不久不知此鏡當入誰手今欲以蓍筮一卦
先生幸觀之也便顧豹生取蓍蘇公自揲布卦卦訖蘇
公曰我死十餘年我家當失此鏡不知所在然天地神
物動静有徵今河派之間往往有寶氣與卦兆相合鏡
其往彼乎季子曰亦為人所得乎蘇公又詳其卦云先
入侯家復歸王氏過此以往莫知所之也豹生言訖涕
泣度問蘇氏果云舊有此鏡蘇公薨後亦失所在如豹
生之言故度為蘇公傳亦具言其事於篇末論蘇公蓍
筮絕倫默而獨用謂此也大業九年正月朔旦有一胡
僧行乞而至度家弟勣出見之覺其神彩不俗更邀入
室而為具食坐語良久胡僧謂勣曰檀越家佀有絶世
寶鏡也可得見耶勣曰法師何以得知之僧曰貧道受
明錄秘術頗識寶氣檀越宅上每日常有碧光連日絳
氣屬月此寶鏡氣也貧道見之兩年矣今擇良日故欲
一觀勣出之僧跪捧欣躍又謂勣曰此鏡有數種靈相
皆當未見但以金膏塗之珠粉拭之舉以照日必影徹
墻壁僧又歎息曰更作法試應照見腑臟所恨卒無藥
耳但以金烟薰之玉水洗之復以金膏珠粉如法拭之
藏之泥中亦不晦矣遂畱金烟玉水等法行之無不獲
驗而胡僧遂不復見其年秋度出兼芮城令令廳前有
一棗樹圍可數丈不知幾百年矣前後令至皆祠謁此
樹否則殃禍立及也度以為妖由人興淫祀宜絕縣吏
皆叩頭請度度不得已為之以祀然隂念此樹當有精
魅所託人不能除養成其勢乃密懸此鏡於樹之間其
夜二鼓許聞其廳前磊落有聲若雷霆者遂起視之則
風雨晦冥纏繞此樹電光晃耀忽上忽下至明有一大
蛇紫鱗赤尾綠頭白角額上有王字被數創死於樹度
便下收鏡命吏出蛇焚於縣門外仍掘樹樹心有一穴
於地漸大有巨蛇蟠泊之跡旣而焚之妖怪遂絶其年
冬度以御史帶芮城令持節河北道開倉糧賑給陜
東時天下大飢百姓疾病蒲陜之間癘疫尤甚有河北
人張龍駒為度下小吏其家良賤數十口一時遇疾度
憫之齎此入其家使龍駒持鏡夜照諸病者見鏡皆驚
起云見龍駒持一月来相照光隂所及如冰著體冷徹
腑臟即時熱定至晚並愈以為無害於鏡而有濟於衆
令密持此鏡遍廵百姓其夜鏡於匣中冷然自鳴聲甚
徹遠良久乃止度心獨怪明早龍駒来謂度曰龍駒昨
忽夢一人龍頭蛇身朱冠紫服謂龍駒我即鏡精也名
曰紫珍嘗有德於君家故来相託為我謝王公百姓有
罪天與之疾奈何使我反天救物且病至後月當漸愈
無為我苦度感其靈怪因此誌之至後月病果漸愈如
其言也大業十年度弟勣自六合丞棄官歸又將遍遊
山水以為長往之策度止之曰今天下向亂盜賊充斥
欲安之乎且吾與汝同氣未嘗遠别此行也似將高蹈
昔尚子平遊五嶽不知所之汝若追踵前賢吾所不堪
也便涕泣對勣勣曰意已决矣必不可畱兄今之逹人
當所不體孔子曰匹夫不奪其志矣人生百年忽同過
隙得情則樂失志則悲安遂其欲聖人之義也度不得
已與之决别勣曰此别也亦有所求兄所藏寶鏡非塵
俗物也勣將抗志雲路棲蹤烟霞欲兄以此為贈度曰
吾何惜於汝也即以與之勣得鏡遂行不言所適至大
業十三年夏六月始歸長安以鏡歸謂度曰此鏡真寶
物也辭兄之後先遊嵩山少室降石梁坐玉壇屬日暮
遇一嵌巖有一石堂可容三五人勣棲息止焉月夜二更
後有兩人一貌鬍鬚眉皓而瘦稱山公一面闊白鬚眉
長黑而矮稱毛生謂勣曰何人斯居也勣曰尋幽探穴
訪竒者二人坐與勣談久往往有異義出於言外勣疑
其精怪引手潛後開匣取鏡鏡光出而二人失聲俯伏
矮者化為龜鬍者化為猿懸鏡至曉二身俱殞龜身帶
綠毛猿身帶白毛即入箕山渡潁水歷太和視玉井井
傍有池水湛然綠映問樵夫曰此靈湫耳村閭每八節
祭之以祈福祐若一祭有闕即池水出黑雲大雹浸堤
壞阜勣引鏡照之池水沸湧有雷如震忽爾池水騰出
池中不遺涓滴可行二百餘步水落於地有一魚可長
丈餘粗細大於臂首紅額白身作青黃間色無鱗有涎
龍形蛇角觜尖狀如鱘魚動而有光在於泥水困而不
能遠去勣謂蛟也失水而無能為耳刃而為炙甚膏有
味以充數朝口腹遂出於宋汴汴主人張琦家有女子
患入夜哀痛之聲實不堪忍勣問其故病来已經年歲
白日即安夜常如此勣停一宿及聞女子聲遂開鏡照
之痛者曰戴冠郎被殺其病者牀下有大雄鷄死矣乃
是主人七八歲老鷄也遊江南將渡廣陵楊子江忽暗
雲覆水黑風波湧舟子失容慮有覆没勣㩦鏡上舟照
江中數步明朗徹底風雲四歛波濤遂息湏臾之間逹
濟天塹躋攝山麴芳嶺或攀絶頂或入深洞逢其羣鳥
環人而噪數熊當路而蹲以鏡揮之熊鳥奔駭是時利
涉浙江遇潮出海濤聲振吼數百里而聞舟人曰濤旣
近未可渡南若不廻舟吾輩必葬魚腹勣出鏡照江波
不進屹如雲立四面江水豁開五十餘步水漸清淺黿
鼉散走舉帆翩翩直入南浦然後却視濤波洪湧高數
十丈而至所渡之所也遂登天台周覽洞壑夜行佩之
山谷去身百步四面光徹纖微皆見林間宿鳥驚而亂
飛還履會稽逢異人張始鸞授勣周髀九章及明堂六
甲之事與陳永同歸更遊豫章見道士許藏秘云是旌
陽七代孫有咒登刀履火之術說妖怪之次更言豐城
縣倉督李敬慎家有三女遭魅病人莫能識藏秘療之
無效勣故人曰趙丹有才器任豐城縣尉勣因過之丹
命祗承人指勣停處勣謂曰欲得倉督李敬慎家居止
丹遽命敬慎為主禮勣因問其故敬慎曰三女同居堂
内閤子每至日晩即靚粧衒服黃昏後即歸所居閤子
滅燈燭聽之竊與人言笑聲及至曉眠非唤不覺日日
漸瘦不能下食制之不令粧梳即欲自縊投井無奈之
何勣謂敬曰引示閤子之處其閣東有忩恐其門閉固
而難啟遂晝日先刻斷忩櫺四條却以物支拄之如舊
至日暮敬報勣曰粧梳入閤矣至一更聽之言笑自然
勣拔忩櫺子持鏡入閤照之三女呌云殺我婿也初不
見一物懸鏡至明有一鼠狼首尾長一尺三四寸身無
毛齒有一老鼠亦無毛齒其肥大可重五斤又有守宫
大如人手身披鱗甲煥爛五色頭上有兩角長可半寸
尾長五寸已上尾頭一寸色白並於壁孔前死矣從此
疾愈其後尋真至廬山婆娑數月或棲息長林或露宿
草莽虎豹接尾豺狼連跡舉鏡視之莫不竄伏廬山處
士蘇賓竒識之士也洞明易道藏往知来謂勣曰天下
神物必不久居人間今宇宙喪亂他鄉未必可止吾子
此鏡尚在足相衛幸速歸家鄕也勣然其言即時北歸
便遊河北夜夢鏡謂勣曰我蒙卿兄厚禮今當捨人間
遠去欲得一别卿請早歸長安也勣夢中許之及曉獨
居思之恍恍發悸即時西首秦路今既見兄勣不負諾
矣終恐此靈物亦非兄所有數月勣還河東大業十三
年七月十五日匣中悲鳴其聲纖遠俄而漸大若龍咆
虎吼良久乃定開匣視之即失鏡矣(異聞集以下扇)
五明扇舜所作也既受堯禪廣開視聽求賢人以自輔
故作五明扇焉秦漢公卿士大夫皆得用之魏晉非乘
輿不得用
雉尾扇起於殷世高宗時有雊雉之祥服章多用翟羽
周制以為王后夫人之車服
武王作翣(世本)
魯少千山陽人漢文帝微服懷金欲問其道少千執象
牙扇出應門(搜神記)
梁冀作擁身扇(續漢書)
晉庾廙為荆州都督以毛扇上成帝帝疑是故物侍中
劉劭對曰栢梁雲構工匠先居其下管弦繁奏䕫牙先
聆其音廙之此扇以好不以新(語林)
石虎作雲母五明金薄莫難扇薄打純金如蟬翼二面
彩漆畫列仙竒烏異獸雲母帖其中彩色明徹虎出時
用此扇挾乘輿又有象牙桃枝扇或綠沉色或木蘭色
或紫紺色或作薄金色(拾遺記)
義熙中高平檀茂崇喪亡其母沛郡劉氏晝眠夢見崇
手執團扇云崇年命未盡横被災厲永遠乖離今以此
扇奉别母流涕驚覺果於屏風間得扇上皆如蜘蛛網
絡撫執悲慟(異苑)
齊高帝好畫扇何戢有蟬雀扇顧景秀所畫絕巧獻之
張融弱冠有名道士陸修静以白鷺羽扇遺之曰此旣
異物以奉異人(南史鼎以下)
神鼎者質文之精也知吉知凶能重能輕不吹而沸五
味自生王者盛德則出(宋書)
金華山黃帝作一鼎高一丈三尺大如十石甕像龍騰
雲百神螭獸滿其中文曰真金作鼎百神率服複篆書
三足(虞荔鼎錄)
大茅山有玄帝時銅鼎鼎可容四五斛許偃刻甚精好
在山獨高處入土八尺許上有盤石掩鼎上玄帝時命
東海神使埋藏於此
軒轅自採首山之銅以鑄鼎虎豹百禽為之視火參鑪
鼎成而軒轅疾崩葬喬山五百年後山崩空室無尸唯
寶劍赤舄在耳一旦又失所在也(真誥)
禹九鼎成而太白見者九日
禹鑄九鼎人不覺鼎移而日移五步自周郟鄏已来
東南移不知今至何國也道人商行傳曰鼎在罽賓(孫暢)
(之述書)
夏后開使蜚廉折金於山而陶鑄之於昆吾是使翁難
雉乙卜於白若之龜曰鼎成三足而方不炊而自烹不
舉而自藏不遷而自行以祭於昆吾之墟上乙又言兆
之繇曰饗矣逢逢白雲一南一北一西一東九鼎旣成
遷於三國夏后氏失之殷人受之殷人失之周人受之
(墨子)
周家以世孝天瑞之鼎以助享祭(公羊注)
周鼎著倕而使齕其指先王以見大巧之不可也(淮南子)
鼎有黃耳利得鱣鯉(歸藏占)
吕望銘功於昆吾仲山鏤績於庸器計功之義也(文心雕龍)
太公於渭水得玉璜鑄一鼎刻其文曰璜鼎
荀况在嵩溪作一鼎大如五石甕表裏皆紀兵法大篆
書四足
秦丞相樗里子作一鼎文曰智嚢獨足古文大篆書
張儀伐蜀鑄一鼎高三尺文曰定蜀大篆書
周顯王四十二年九鼎淪没泗淵秦始皇時見於泗水
始皇大喜使數千人入水求之一絲未出龍嚙斷其口
故泗上謠曰稱樂太早絕鼎絲(水經注)
李斯為丞相鑄一鼎其文曰上丞相鼎埋於上蔡東門
漢孝景帝鑄一鼎名曰食鼎高二尺銅金銀雜為之形
若瓦甑無足中元六年造其文曰五熟是滋君王膳之
小篆書
武帝登泰山鑄一鼎高四尺銅銀為之其形如甕有三
足太始四年造其文曰登於泰山萬夀無疆四海寕謐
神鼎傳芳大篆書
元鼎元年汾陽得寶鼎即吾丘夀王所鑄之鼎高一丈
二尺受十二石雜金銀銅錫為之四面蛟龍兩耳能鳴
三足馬蹄刻山雲竒怪之象紀靈圖未然之狀其文曰
夀考天地百祥臻峙山伏其靈海伏其異此銘在底下
又别有銘或浮或沈皆古文複篆此上古之鑄造也總
有九枚
昭帝元平元年於藍田覆車山鑄一鼎高三尺受五斗
刻其文曰宜君王和四方調滋味去腥傷小篆書三足
廢帝賀以天鳳六年登位廢為海昏侯鑄一小鼎貯酒
其形若甕四足受二斗其文曰長滿上小篆書
宣帝甘露元年於華山仙掌鑄一鼎高五尺受四斗擬
承甘露刻其文曰萬國伏貽長久鑄神鼎承天酒三足
小篆書又建章宫銅人生毛以為美祥作一金鼎埋之
本宫
元帝初元二年鑄一鼎大如甕無足其文曰黃帝膳鼎
小篆書
成帝綏和元年匈奴平鑄一鼎其文曰寇盜平黃河清
八分書三足高五尺六寸
哀帝元夀元年鑄一鼎貯酒高四尺三足其文曰羣臣
元日用醴小篆書
平帝元始五年鑄一鼎受二斗其文曰藥鼎三足八分
書
王莽建國元年鑄一大鼎高一丈其文曰建國鼎莽自
書埋之漸臺又作一鼎其文曰君臣之鼎並小篆書三
足
後漢光武建元元年鑄一鼎其文曰定天下萬物伏小
篆書三足高九尺
明帝永平十年鑄一鼎於洛水高六尺其文曰蛟龍伏
大篆書三足又鑄一鼎於榖水高五尺其文曰榖洛小
篆書四足
章帝元和二年於北嶽鑄一鼎高四尺無足其文曰鎮
地鼎小篆書
安帝延光四年鑄一鼎於少室山其文曰承露鼎小篆
書四足
順帝永建六年鑄一鼎於伊水名曰魚鼎高四尺三足
靈帝嘉平元年鑄一大鼎埋之鴻都門其文曰儒鼎古
書三足
漢官儀曰開陽門夜植樓上帝因作一鼎其文曰柱鼎
一足如馬蹄
蕭何為丞相鑄一鼎大如三石甕自表已功其文曰紀
功鼎亦是何自作署書體四足
張陵在雲臺山得仙作一鼎寫丹經埋於雲臺山下
車千秋為丞相鑄一鼎文曰車丞相鼎八分書
司馬遷南遊探禹穴作一鼎而小記年月日埋之秦望
山
黃霸為潁川守神雀集遂刻鼎記之
孔光拜丞相鑄一鼎文曰丞相博山侯大篆書
王商為單于所畏遂令鑄一鼎刻記其功以勸功臣
楊震為太尉作一鼎其文曰太尉鼎古隸書
南單于於漠北遺憲古鼎客五斗其傍銘曰仲山甫鼎
萬年子子孫孫永保用憲乃上之(竇憲傳)
胡廣鑄一鼎其文曰孝子鼎八分書
陳太丘鑄一鼎藏於陘山
張衡制地動圖記之於鼎沉於西鄂水中
王允字子師郭林宗見而竒之允自鑄一鼎曰千里八
分書
王仲子為大司徒鑄一鼎其文曰司徒鼎大篆書
王朗為司空鑄一鼎其文曰司空鼎複篆書
董卓為太師鑄一鼎其文曰太師鼎古隸書
蔡伯喈為侍中封高陽侯作一鼎記漢家歷數邕自書
藏於泰山
蜀先主章武二年於漢川鑄一鼎名曰克漢鼎埋之丙
穴中八分書三足又鑄一鼎沉於永安水中紀行軍竒
變又於成都武檐山埋一鼎名曰受禪鼎又埋一鼎於
劍口山名曰劍山鼎並小篆書皆武侯迹又時龍見武
陽之水九日因鑄一鼎像龍形沉水中
蜀章武三年先主作二鼎一與魯王文曰富貴昌宜侯
王一與梁王文曰大吉祥宜公王並古隸書高二尺
諸葛亮殺王雙還定軍山作一鼎埋於漢川其文曰定
軍鼎又作八陣鼎沉之永安水中皆大篆書又於玄武
郡金山作二鼎一大一小並無文時亮行軍見此山勢
似有王者故鎮之
魏武帝鑄一鼎於白鹿山高一丈紀征伐戰陣之能古
文篆書四足更作鼎予太子名曰孝鼎畫刻古来孝子
姓名小篆書
文帝黃初元年鑄受禪鼎其文曰受祚鼎小篆書
明帝太和六年鑄一鼎三足名曰萬夀鼎小篆書
鍾繇魏文帝賜五熟鼎
吳孫權黃武元年於彭蠡水沉一鼎其文曰百神助陽
侯伏三足大篆書又獵於樊山見一姥問得何獸答曰
得一豹曰何不截尾遂為姥立廟并作一鼎文曰豹尾
鼎
孫亮建興元年於武昌鑄一鼎其文曰鎮山鼎小篆書
三足
孫浩鑄一鼎於蔣山紀吳之歷數八分書
吳顧邕鑄一鼎文曰顧元凱之鼎八分書三足
陸遜破劉備軍鑄一鼎紀功其文曰破備鼎
晉懷帝永嘉六年鑄一鼎沈於瓜步江中無文字鼎似
龜形
苻堅建元年中長安樵人於城内見金鼎走白堅堅遣
載取到化為銅鼎入門又變成大鐸(異苑)
孔愉獲龜放之遂作一鼎刻其文曰孔敬康鼎沉之於
水
王羲之於九江作書鼎高五尺四面周匝書遍刻之沉
於水中真隸書
宋王劉裕晉永初三年從秦中還紀功鑄一鼎於九江
其文曰沸秦洛伏大漢古篆書
宋文帝得鰕魚遂作一鼎其文曰鰕魚四足
順帝昇明元年有人於宫亭湖得一鼎上有古文洵漠
二字
齊高祖諱道成於齋中池内見龍聞簫鼓音遂埋一鼎
其文曰龍鼎真書三足
梁武帝大通元年於蔣山埋一鼎其文曰大通真書又
鑄一鼎書老子五千言沉之九江中並蕭子雲書又天
監二年安豐得一角靈龜武帝遂作一鼎投得龜處
陳武帝即位鑄一鼎其文曰元勲鼎沉於浙江
陳宣帝於太極殿中鑄一鼎其文曰忠烈常侍丁初正
書(並上)
邳公好古物鐘鼎什物珪璽錢貝必具子聞之曰古之
好古者聚道今之好古者聚財(文中子以下罏)
長安巧工丁緩者為常滿燈七龍五鳳常雜以芙蓉蓮
藕之竒又作臥褥香罏一名被中香罏本出房風其法
後絶至緩始更為之為機環轉運四周而罏體常平可
置之被褥故以為名又作九層博山香罏鏤為竒禽怪
獸窮諸靈異皆自然運動又作七輪扇連七輪大皆徑
丈相連續一人運之滿堂寒顫(西京雜記)
吳郡吳泰能筮會稽盧氏失博山罏使泰筮之泰曰此
物質雖為金其象實山有樹非林有孔非泉閶闔風至
時發青烟此香罏也語其主處求即得之(集異記)
釋寳海姓龔梁武自講湼盤命海論佛性義海升榻而
執鍮香罏帝曰法師雖斷慳貪香罏非鍮不執海應聲
曰陛下位居宸極帽簪非纛不戴帝大悦
宋費崇先者吳興人也泰始三年受菩薩戒寄齋於惠
遠家二十四日書夜不懈每聽經常以鵲尾香罏置膝
前初齋三夕見一人容服不凡竟来舉罏將去崇先視
膝前罏猶在其處更詳視此人見提去甚分明崇先方
悟是神異自惟衣裳新滌了無不淨唯坐側有唾壺旣
使去壺即復見此人還罏坐前未至席頃猶見兩罏旣
即合為一然則此神人所提者蓋罏影乎(法苑珠林)
沈約有香罏曰辟塵謝靈運有帳亦曰辟塵(採蘭雜志)
馮小憐有足罏曰辟邪手罏曰鳬藻冬天頃刻不離皆
以其飾得名(上)
陶弘景母郝氏夢天人手執香罏来至其所已而有娠
(南史枕以下)
泰山父者時漢武帝東巡見父鋤於道頭上白光高數
尺呼問之對曰有道士教臣作神枕枕有三十二竅二十
四竅應二十四氣八竅應八風臣行之轉少齒生(神仙傳)
李廣與兄弟獵於宜山見卧虎射之一矢即殪斷其頭
為枕示服猛也鑄銅象其形為溲器示辱之今人作虎
枕自廣始
景初中咸陽吏王臣夜倦卧枕有頃聞竈下有呼聲曰
承約何以不來枕應曰我見枕不得動汝来飲至乃缶
也(列異傳)
滕放夏枕文石枕卧忽暴雷震其枕旁微覺有聲不怖
也其所枕蓋六安也(異苑)
宋世焦湖廟有一栢枕或云玉枕枕有小圻時單父縣
人楊林為賈客至廟祈求廟巫謂曰君欲好壻否林曰
幸甚巫即遣林近枕邊因入圻中遂見朱樓瓊室有趙
大尉在中即嫁女與林生六子皆為秘書郎歷數十年
並無思歸之志忽如夢覺猶在枕傍林愴然久之(幽明錄)
寕州嘗獻琥魄枕光色甚麗價盈百金時將北伐以琥
魄療金創上大悦命碎分賜諸將(南史席以下)
草名虎鬚者江東織以為席曰西王母席也(崔豹古今注)
仙人鄭碞坐玉華之席(玉珮金璫經)
景公獵休坐地而食晏子後至左右滅葭而席公不悦
曰寡人不席而坐地二三子莫席而子獨搴車而坐之
何也晏子對曰吾聞介胄坐陣不席獄訟不席尸坐堂
上不席三者皆憂也故不敢以憂侍坐公曰諾令人下
席曰大夫皆席寡人亦席矣(晏子)
石季龍作席以金裹五香雜以五采綫編蒲皮緣之以
錦(鄴中記)
郢州刺史韓務獻七寶牀象牙席詔曰昔晉武帝焚雉
頭裘朕常嘉之今務所獻亦此之流也竒麗之物有乖
素風可付其家(後魏書)
海中浮鵠山去地千餘里上有女人年三百歲有女道
士百四十五人年並出百俱在學道遣使獻紅席梁武
帝方捨身時其使適至此草常有紅鳥居下故以名觀
其狀則鸞鳥也(南史)
會稽歲時獻竹簟供御世號為流黃簟(西京雜記)
跂勒國貢文犀織以為簟(洞冥記以下帳)
茅君當受神靈之職衆賓皆至忽然有素縑帳於屋下
敷數重白氊金案玉杯人皆醉飽(神仙傳)
上設紫琉璃帳火齊屏風列靈麻之燭以紫玉為盤(拾遺記)
斯條國王作白珠交結帳(吳時外國傳)
帝於迷樓上張四寶帳帳各異名一名散春愁二名醉
忘歸三名夜酣香四名延秋月(大業拾遺以下燈)
穆王設常生之燈以自照一名恒輝又列璠膏之燭遍
於宫内又有鳳腦之燈又有冰荷者出冰壑之中取此
花以覆燈七八尺不欲使光明遠也(拾遺記)
高祖初入咸陽宫周行庫府金玉珍寶不可稱計其尤
驚異者有青玉五枝燈高七尺五寸作蟠螭以口銜燈
燃燈鱗甲皆動煥炳若列星而盈室焉(西京雜記)
武帝燃芳苢燈於閣上光色紫有白鳳黑冠黑龍馵足
来戲於閣(洞冥記)
元封中起方山像招諸靈異燒天下異香有沉光香塗
魂香外國所貢青樝之燈燃照數里(上)
江寕縣寺有晉長明燈歲久火色變青而不熱隋文帝
平陳已訝其古至今猶存(隋唐嘉話)
黿脂為燈置水中即見諸物(淮南萬畢術物以下雜紀器)
劉樊撰諸器物造作之始十五卷名曰物祖(北史)
太昊制九針(帝王世紀)
黃帝創觀漏水(隋志)
雍父作舂黃帝臣也(世本)
蚩尤作冶(尸子)
夏少康作箕帚(古本)
昆吾作陶赤翼作杵臼(吕氏春秋作周書又云神農陶)
伏羲氏作網黃帝作釜甑舜作瓦棺土墍夏昆吾氏作
瓦公輸般作石磑倕作銚(古史考)
孟莊子作鋸(上)
神農作牀席薦蓐枕被少昊作簀堯作毯伊尹制承塵
周公作簟(物原)
軒轅作帷帳禹作屏伊尹作亮槅周公作簾
伏羲作木梳神農作笓□軒轅作鏡鑷剃刀少康作掠
子伊尹作油刷吕望作梳匣秦始皇作鏡臺
軒轅臣雍父作碓后稷作水碓魯般作礱磨碾子晉杜
預作連機碓踏碓是也
神農作釜軒轅作鋸鑿般作鉋鑽櫽括
軒轅作帨巾帝嚳作布袱湯作手巾脚巾祖甲作&KR1843;周
公作紗罩軒轅作几夏禹作案周公制筵坫吕望作榻
召公作椅漢武帝始效北蕃作交椅曹操作懶架
神農作瓶甕軒轅作釜甑鼎尊盤盂椀楪匙筯祝融作
𨫼舜作爼豆敦勺禹作籩豆盞湯作杯周公作臺盞田
恒作唾壺秦始皇制湯礶
軒轅始造記里鼓指南車周公作欹器
遂人作火神農因制陶冶軒轅作針剪少昊制灰汁米
糊顓頊作衣桁后稷制砧杵后䕫作衣架紂作熨斗
蒍敖作酒窄老𣆀作酒篘
神農作油軒轅作燈唐堯作燈檠成湯作蠟燭
遂人作樵祝融作炭唐堯作火爐伊尹作踏脚史佚作
火杴秦始皇為烘篰晉羊琇作獸炭
軒轅作膠舜作漆公劉作黃蠟桀臣昆吾作石灰紂作
脂粉周公作礪火秦穆公作輕粉劉安作焰硝白蠟
軒轅始作浴盆溺器高辛氏造為偪厠
柱作蓑笠禹始為蓋魏神元帝始為傘宇文涉歸作氊
衫雨籠公劉作泥罱戽斗伊尹始作桔橰史佚始作轆
轤馬鈞始作&KR0008;桶
赫胥氏造梳以木為之二十四齒取疏通之義
梭一名踟蹰蚕箔一名璘籍
漢靈帝使畢嵐作翻車(並上)
馮鈞居京城内無水灌園乃作翻車令童兒轉之田家
有水車即此器也(魏略)
漢張讓作翻車名渴烏為曲角以氣引水
豪犀刷鬢器也詩曰側釵移袖拂豪犀(三餘帖)
無餘胡王有洛成天大旱浸於水即雨下(三餘帖)
郎當淨櫛器也
吳主亮夫人洛珍有櫛名玉雪
淮南王有薰籠賦
大衣篝一名答一名薰籠(急就章注)
光武后隂麗華有金虬屈膝倒鳳銜花簫局(記事珠)
簫局古薰籠也女巫章丹陳珠以犀金雜花簫局自隨
(上)
杵之神曰細腰庾信詩曰北堂細腰杵
劉之遴好古愛竒在荆州聚古器數十百種有一器似
甌可容一斛上有金錯字時人無能知者又獻古器四
種於東宫其第一種鏤銅鴟夷榼二枚兩耳有銀鏤銘
云建平二年造其第二種金銀錯鏤古罇二枚有篆銘
云泰容成侯適楚之歲造其第三種外國滲罐一口有
銘云元封二年龜兹國獻其第四種古製澡盤一枚銘
云初平二年造(南史)
竟陵王得古窑小口方腹而底平可容七八升以問陸
澄澄曰此名服匿單于以與蘇武詳視器底彷彿可識
如澄言(南史)
西魏文帝造二欹器其一為二仙人共持一鉢同處一
盤蓋有山山有香氣别有一仙人持一金缾以臨器上
以水灌山則出於缾而注於器烟氣通發山中謂之仙
人欹器也其一為二荷同處一盤相去盈尺中有芙蓉
下垂器上以水注芙蓉而盈於器又為鳬雁蟾蜍以飾
之謂之水芝欹器二盤各有一牀一鉢鉢圓而牀方中
有人焉言三才之象也器如觥形滿則平溢則傾置之
前殿以警滿盈焉
曹公作欹案卧視書六朝人作隱囊柔軟可欹又勝欹
案
楊愔傳以方麯障面讀書不解方麯為何語按說文作
筁蚕薄也通作曲禮記曰薄漢書周勃傳織薄曲為業
方言薄謂之曲此云方麯障面蓋竹織方扇也
廣博物志卷三十九
