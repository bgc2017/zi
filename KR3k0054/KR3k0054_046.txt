廣博物志卷四十六
明董斯張撰
鳥獸第一(獸上)
冥氏掌設弧張為穽擭以攻猛獸以靈鼓敺之若得其
獸則獻其皮革齒須備(周禮)
獸人(其職共膳羞故屬於此)掌罟田獸辨其名物冬獻狼(狼膏温故冬獻)
(之)夏獻麋(麋膏凉故夏獻之)春秋獻獸物(春秋寒温適故獸物皆獻之)時田
則守罟及弊田令禽注于虞中凡祭祀喪紀賓客共
其死獸生獸凡獸入于腊人皮毛筋角入于玉府凡田
獸者掌其政令
服不氏掌養猛獸而教擾之凡祭祀共猛獸賓客之事
則抗皮射則贊張侯以旌居乏而待獲
穴氏掌攻蟄獸各以其物火之以時獻其珍異皮革
獸醫掌療獸病療獸瘍凡療獸病灌而行之以節之以
動其氣觀其所發而養之凡療獸瘍灌而劀之以發其
惡然後藥之養之食之凡獸之有病者有瘍者使療之
死則計其數以進退之(據功過進退其禄也並上)
軒轅始醫獸少昊始閹潔六畜(物原)
麟王者嘉祥也食嘉禾之實飲珠玉之英(瑞應圖)
麟一角明海内共一主也王者不刳胎不剖卵則出於
郊(春秋感精符)
&KR0008;&KR0008;狼蹄肉角含仁懷義音中鍾呂步行中規折旋中
矩遊必擇土翔必後處(廣雅)
麒麟牡鳴曰遊聖牝鳴曰歸和夏鳴曰扶幼秋鳴曰養
綏(宋書)
麟之青曰聳孤赤曰炎駒白曰索冥黑曰角端黃曰麒
麐(瑞應圖)
歲星散為麟玉衡散為龜瑤光散為象鹿斗星散為犬
彘樞精為虎地精為馬(玄覽)
昔人未見麟問嘗見者麟何類乎曰麟如麟也問者曰
若吾嘗見麟則不問子矣而曰麟如麟寧可解哉見者
曰麟麕身牛尾鹿蹄馬背問者霍然解(春秋運斗樞)
孔子未生時有麟吐玉書於闕里人家文云水精之子
孫衰周而素王徵在賢明知為神異乃以繡紱繫麟角
信宿而麟去至敬王之末魯人鉏商田於大澤得麟以
示夫子繫角之紱尚猶在焉夫子知命之將終乃抱麟
解紱涕泗滂沱(拾遺記)
孔子夜夢豐沛有赤烟氣起顔回子夏侶往觀之驅車
到楚西北范氏之廟見芻兒捶麟傷其前左足束薪而
覆之孔子曰兒来汝姓為誰兒曰吾姓為赤松字時僑
名受紀孔子曰汝豈有所見乎兒曰吾所見一獸如麕
羊頭上有角其末有肉兒發薪下麟示孔子孔子趨而
往麟蒙其耳吐三卷圖廣三寸長八寸每卷二十四字
其言赤劉當起孔子精而讀之(孝經援神契)
孔子謂子夏曰得麟之月天當有血書魯端門孔聖没
周室亡子夏往觀逢一郎云門有血飛為赤鳥化而為
書云(春秋說題辭)
末多國人長四寸織麟毛為布以文石為牀人形雖小
而室宇崇曠織鳳毛錦以錦為帷幕也(洞冥記)
王方平常乘一黃麟降蔡經家擘脯而食云是麟脯(列仙)
(傳)
王濬平吴被謗上表曰夫猛獸當塗麒麟恐懼(晉書師以下)
(子)
如婬欲盛故生於鴿雀鴛鴦之中瞋恚盛故生於蚖蝮
蛇螫中愚癡盛故生於猪羊蚌蛤中憍慢盛故生於師
子虎狼中掉戲盛故生獼猴中慳嫉盛故生餓狗中若
有少分施善餘福雖生在畜生於中微樂身口二業雖
由心為主然其口業受報者多如罵人輕躁喻如獼猴
即生猴中若言貪戾如烏語如狗吠騃如猪羊聲如驢
鳴行如駱駝自高如象惡如逸牛婬如鳥雀怯如猫狸
諂如野狐如是諸惡隨口受報(法苑珠林)
師子五色而食虎於巨山之岫一噬則百人俯惟畏鉤
戟(束晳發蒙記)
法顯將至天竺去王舍城三十餘里有一寺逼暝過之
顯欲詣耆闍崛山寺僧諫曰路甚艱險阻且多黑師子
亟經噉人何由可至顯曰遠涉數萬里誓到靈鷲豈可
使積年之誠既至而廢耶衆莫能止乃遣兩僧送之顯
至山日將曛夕遂欲停宿兩僧危懼捨之而還顯獨留
山中燒香禮拜翹感舊跡如覩聖儀至夜有三黑師子
來蹲顯前䑛脣搖尾誦經不輟一心念佛師子乃低頭
妥尾伏顯足前顯以手麾之咒曰若欲相害待我誦竟
若見試者可使退矣師子良久乃去(神僧傳)
沙門邵碩至四月八日成都行化碩於衆中匍匐作師
子形爾日郫縣亦見碩作師子形乃悟分身也(梁高僧傳)
跋摩嘗於别室坐禪累日不出寺僧遣沙彌往候之見
一白師子緣柱而立亘室彌漫生青蓮花沙彌驚恐大
呼往見師子豁無所見(神僧傳)
佛告諸比丘汝等當聽古昔有兩惡獸為伴一名善牙
師子二名善搏虎晝夜伺捕衆鹿時有一野牛逐彼二
獸後食其殘肉以自全命時彼野牛竊自生念我今不
能久與相逐當以何方便鬭亂彼二獸令不復相隨時
野牛即往善牙師子所如是語善牙善搏虎有如是語
言我生處勝汝種姓勝汝形色勝汝力勢勝汝何以故
我日日得好美食善牙師子逐我後食我殘肉以自全
命即說偈曰形色及所生大力而復勝善牙不能善善
搏如是說善牙問野牛言汝以何事得知答言汝等二
獸共集一處相見自知爾時野牛竊語善牙已便往善
搏虎言汝知不善牙有如是語而我今日種姓生處悉
皆勝汝力勢亦勝何以故我常食好肉善搏虎食我殘
肉而自活命爾時即說偈言形色及所生大力而復勝
善搏不能善善牙如是說善搏問言汝以何事得知答
言汝等二獸共集一處相見自知後二獸共集一處瞋
眼相視善牙師子便作是念我不應不問便先下手打
爾時善牙師子向善搏虎而說偈曰形色及所生大力
而復勝善牙不如我善搏說是耶彼自念言必是野牛
鬭亂我等善搏虎說偈答善牙師子言善搏不說是形
色及所生大力而復勝善牙不能善若受無利言信他
彼此語親厚自破壞便成於怨家若以知真實當滅除
瞋惱今可至誠說令身得利益今當善降伏除滅惡知
識可殺此野牛鬭亂我等者即打野牛殺爾時佛告諸
比丘此二獸為彼所破共集一處相見不悦況復於人
為人所破心能不惱(四分律)
此閻浮提有大國王名曰提毗總領八萬四千小國時
世無佛有辟支佛在山林中福度衆生禽獸亦附時有
師子名曰堅誓軀體金色食果噉草不害羣生有一獵
師剃除鬚髮身著袈裟内佩弓箭行見師子而心念言
可殺取皮以用上王足得脱貧值師子睡獵師便以毒
箭射傷師子驚覺即往欲害見著袈裟便自念言著袈
裟人不久在世必得解脱所以然者見此袈裟乃是三
世聖人標相我若害之則起惡心向三世諸賢聖人念
己息害毒箭入體命在不久即說偈言耶囉羅婆奢沙
沙訶說此語時天地大動無雲而雨諸天觀見雨華供
養死已剝皮持以奉王求索賞募王見念言經書有云
若有禽獸金色身者必是菩薩我今云何與物賞之若
與賞者同彼無異王即問言師子死時有何瑞應獵師
答言口說八字雨華動地無雲而雨王聞語已悲喜交
集即召諸臣令解是義無能解者時山林中有一仙人
名曰奢摩善解字義王即請来為王解說耶囉羅者謂
剃頭著袈裟者當於生死疾得解脱婆奢沙者謂剃頭
著染衣者皆是三世賢聖之相近於涅槃沙訶者謂剃
頭著染衣者當為一切諸天世人所見敬仰仙人解竟
王大歡喜即召四萬八千小王悉集共作七寶高車載
師子皮燒香散華盡心供養打金作棺盛師子皮以用
起塔爾時人民因是善心命終之後悉得生天(賢愚經)
佛告波斯匿王曰過去久遠阿僧祗劫此閻浮提有一
大國名波羅柰於時國王名波羅摩達王將四種兵入
山獵戲王到澤上馳逐禽獸單隻一乘獨到深林王時
疲極下馬小休爾時林中有牸師子懷欲心盛行求其
偶不能得值於林間見王獨坐婬意轉盛思欲從王近
到其邊舉尾背住王知其意而自思惟此是猛獸力能
殺我若不從意儻見危害王以怖故即從師子成欲事
已師子還去諸兵羣從已復来到王與人衆即還宫城
爾時師子從是懷胎十月滿足便生一子形盡似人唯
足斑斕師子憶識知是王有便銜擔来著於王前王亦
思憶知是己兒即收取養以足斑駮字為斑足(上象以下)
王者自養有道則白象至負不死藥来(瑞應圖)
神靈滋液百寶為用則白象至(援神契)
梁翔法師曰象一名伽郍(北戶錄)
象曰大客(天中記)
漢制天子以象牙為火籠(西京襍記)
人希見生象也而得死象之骨案其圖以想其生也故
諸人之所以意想者皆謂之象也(韓非子)
無竭至舍衞國中野逢山象一羣無竭稱名歸命即有
師子從林中出象驚惶奔走後渡恒河復值野牛一羣
鳴吼而来無竭歸命如初尋有大鷲飛来野牛驚散遂
得免之(神僧傳)
曇無懺從兄善能調象騎殺王所乘白耳大象王怒誅
之令曰敢有視者夷三族親屬莫敢往者懺哭而葬之
王怒欲誅懺懺曰王以法故殺之我以親而葬之並莫
違大義何為見怒傍人為之寒心其神色自若王竒其
志氣遂留供養之(上)
始興郡陽山縣有人行田忽遇一象以鼻卷之遙入深
山見一象脚有巨刺此人牽挽得出病者即起相與躅
陸狀若歡喜前復載人就一汚濕地以鼻掘出數條長
牙送還本處彼境田稼常為象所困其象俗呼為大客
因語云我田稼在此恒為大客所犯若念我者勿復見
侵便見躑躅如有馴解於是一家業田絶無其患(異苑)
昔日有人行在曠路逢大惡象為象所逐狂懼走突無
所依怙見一丘井即尋樹根入井中藏上有黑白二鼠
牙齧樹根此井四邊有四毒蛇欲螫其人而此井下有
三大毒龍傍畏四蛇下畏毒龍所攀之樹其根動搖樹
上有蜜五滴墮其口中于時動樹敲壞蜂窠衆蜂散飛
唼螫其人有野火起又復来燒大王當知彼人苦惱不
可稱計而彼人得味甚少苦患甚多其所味者如牛跡
水其所苦患猶如大海味如芥子苦如須彌味如螢火
苦如日月如藕根孔比於太虛亦如蚊子比金翅鳥其
味苦惱多少如是尊者言大王曠野者喻於生死彼男
子者喻於凡夫象喻於無常丘井喻於人身樹根喻於
人命白黑鼠者喻於晝夜齧樹根者喻念念滅四毒蛇
者喻於四大蜜者喻於五欲衆蜂喻惡覺觀野火燒者
喻其老邁下有三毒龍者喻其死亡墮三惡道(法苑珠林)
爾時摩竭國中有一長者生一男兒相貌具足甚可愛
敬其生之日藏中自然出一金象父母歡喜因瑞立號
名曰象護兒漸長大象亦隨大既能行步象亦行步出
入進止常不相離若意不用便住在内象大小便唯出
好金由是因緣庫蔵寶滿象護長大恒騎東西遲疾隨
意甚適人情阿闍世王聞知索看象護父子乘象在門
王聽乘象入内下象拜王王大歡喜命坐賜食麤略談
論須臾之間辭王欲去王告象護留象在此莫將出耶
象護慼然奉教留之空步出宫未久之間象没於地踊
在門外象護還得乘之象護慮王見害投佛出家得羅
漢道(賢愚經)
華氏國王有一白象能滅怨敵若人犯罪令象蹋殺後
時象廏為火所燒移象近寺象聞比丘誦法句經偈云
為善生天為惡入淵象聞法已心便柔和起慈悲心後
付罪人但以鼻嗅舌舐而去都不肯殺王見斯已心大
惶怖即召諸臣共謀此事智臣白王此象近寺必聞妙
法是故爾耳今可移近屠肆處繫王用其言象見屠殺
惡心猛熾殘害更增是以當知一切衆生志性無定畜
生尚爾聞法生慈見殺增害豈況於人而不染習是故
智者宜應覺知見惡須棄覩善宜近勤聽經法
昔者菩薩身為象王其心弘遠照知有佛法僧常三自
歸每以普慈拯濟衆生誓願得佛當度一切從五百象
時有兩妻象王於水中得一蓮華厥色甚妙以惠適妻
適妻得華欣懌曰冰寒尤甚何緣有斯華乎小妻貪嫉
恚而誓曰會以重毒鴆殺汝矣結氣而殞魂靈感化為
四姓女顔華絕人智意流通博識古今仰觀天文明時
盛衰王聞若兹娉為夫人至即陳治國之政義合忠臣
王悦而敬之每言輒從夫人曰我夢覩六牙之象心欲
其牙以為珮几王不致之我即死矣王曰無妖言人聞
見笑爾夫人心生憂結王請議臣四人自云己夢曰古
今有斯象乎一臣對曰無有之也一臣曰王不夢也一
臣曰臣嘗知之所在彌遠一臣曰若能致之王無憂於
兹矣四臣即召四方射師問之南方師曰臣父嘗云有
之然遠難致臣上聞云斯人知之王即現之夫人曰汝
直南行三千里入山行二日許即至象所道邊作坑除
汝鬚髮著沙門服於坑中射之蔵取其牙將二寸来象
師如命行之象處先射象却著法衣服持鉢於坑中止
住象王見沙門即低頭言和南道士將以何事誡吾軀
命答曰欲得汝牙象曰吾痛難忍疾取牙去無亂吾心
令惡念生也志念惡者死入太山餓鬼畜生道中夫懷
忍行慈惡來善往菩薩之上行也人即截牙象曰道士
汝當却行無令羣象尋足跡也象適人去遠甚痛難忍
躃地大呼奄然而死即生天上羣象四来咸曰何人殺
吾王者行索不得還守王屍悲痛哀號師以牙還王覩
象牙心即慟怖夫人以牙著手巾適欲視之雷電霹靂
椎之吐血死入地獄佛告諸沙門爾時象王者我身是
也大婦者裘夷是獵師者調達是夫人者好首是(六度集經)
佛言過去久遠有二國王一是迦尸國王二是比提醯
國王比提醯王有大香象以香象力摧伏迦尸王軍迦
尸王作是念言我今云何當得香象摧伏比提醯王軍
時有人言我見山中有一白香象王聞此已即便募言
誰能得香象者我當重賞有人募言多集軍往彼取象
象思惟言若我遠去父母盲老不如調順往至王所爾
時衆人便自將香象向王邊王大歡喜為作好屋具被
蹋蹬敷著其下與諸妓女彈琴鼔瑟以娱樂之與象飲
食不肯食之時守象人来白王言象不肯食王自向象
所上古畜生皆能人語王問象言汝何故不食象答王
言我有父母年老眼盲無與水草父母不食我云何食
復白王言我欲去者王諸軍衆無能遮我但以父母盲
老順王来耳王今見聽我去供養父母終其年壽自當
還来王聞此語極大歡喜我等便為人頭之象此象乃
是象頭之人先迦尸國人惡賊父母無供養心因此象
故王即宣令一切國内若不孝養父母者當與大罪尋
即放象還養父母隨壽長短父母喪亡還来王所王得
白象甚大歡喜即時莊嚴欲伐彼國象語王言莫與鬭
諍凡鬭諍法多所傷害王言彼欺陵我象言聽我使往
令彼怨敵不敢欺侮王言汝若去者或能不還答言無
能遮我使不還者象即於是往彼國中比提醯王聞象
来至極大歡喜自出往迎既見象己而語之言即住我
國象白言不得即住我立身已来不違言誓先許彼王
當還其國汝二國王應除怨惡自安其國豈不快乎即
說偈言得勝增長怨負則益憂苦不諍勝負者其樂最
第一爾時此象說斯偈已即還迦尸國從是以後二國
和好爾時迦尸國王者今波斯匿王是比提醯王者今
阿闍世王是爾時白象者今我身是也(襍寶蔵經)
迦葉佛時有兄弟二人俱為沙門兄持戒坐禪一心求
道而不布施弟布施修福而喜破戒兄從釋迦出家得
阿羅漢果衣常不充食常不飽弟生象多力能却怨敵
國王所愛金銀珍寶瓔珞其身封數百戶邑供給此象
隨其所須時兄比丘值世大儉遊行乞食七日不得末
後得少麤食劣得濟命先知此象是前世弟便往詣象
手捉象耳而語之言我昔與汝俱有罪也象思比丘語
即識宿命見前因緣愁憂不食象子怖懼便往白王王
問象子先無人犯此象不象子答曰無他異人唯一沙
門来至象邊須臾便去王即遣人覓得沙門問言至象
邊何所道耶沙門答曰我語象云我與汝俱有罪耳沙
門向王具說如上王意便悟即放沙門(譬喻經)
太子至年十歲與兄弟捔力將欲出城于時有一大象
當城門住諸人皆不敢前提婆達多以手搏頭即便躃
地難陀以足指挑擲著路傍太子以手執象擲著城外
還以手接不令傷損象又還甦時諸人民歎未曾有(因果)
(論)
時有敵國怨家聞太子好喜布施在所求索不逆其意
即會諸臣及衆道士共集議言葉波國王有行蓮華上
白象名須檀延者多力徤鬭每與諸國共相攻伐此象
常勝誰能往乞者諸臣或言無能往者中有婆羅門八
人即白王言我能往乞當給我糧王即給之王便語言
能得象者我重賞汝道士八人即詣葉波國至太子宮
門悉皆挂杖俱翹一腳住自說言故從遠来欲有所乞
太子聞之甚大歡喜便出迎之前為作禮如子見父因
想慰勞問何所求道士答言我聞太子好喜布施不逆
人意欲從太子乞行蓮華上白象太子即將至廏中令
取一象道士等八人言我正欲得行蓮華上白象名須
檀延者太子言此大象是我父王之所愛重王視如我
若與卿者我即失父王意或逐我出國太子即日思惟
我前有要在所布施不逆人意今不與者違我本心若
不以此象施者何從得成無上平等即勅左右被象金
鞍疾牽來出太子左手持水澡道士手右手牽象以授
與之八人得象即咒願太子累騎白象歡喜而去(法苑珠林)
昔有二人從師學道俱到他國路見象跡一人言此是
母象懷雌子象一目盲象上有一婦人懷女兒一人言
汝何以知之答曰以意思知汝若不信前到見之二人
俱及象所悉如所言一人自念我與汝俱從師學我獨
不見而汝獨知後還白師師為重開乃呼一人問曰何
因知此答曰是師常所教導者我見象小便地知是雌
象見其右足踐地深知懷雌也見道邊右面草不動知
右目盲見象所止有小便知是女人見右足蹈地深知
懷女我以纖密意思惟之耳師曰夫學當以意思穩審
乃達也(法苑珠林以下犀)
却塵犀海獸也然其角辟塵致之於座塵埃不入(述異記)
犀行過叢林不通便開口露齒前向直指棘林自開(林邑)
(國記)
犀角駭狐(淮南萬畢術)
獸曰玄犀處自林麓食唯棘刺體兼五肉或有神異表
露以角含精吐靈望如華燭置之荒野禽獸莫觸(南海異物)
(志)
犀角之好者稱雞昧白(廣志)
江水為害蜀守李冰作石犀五枚二枚在府中一枚在
市橋下二枚在水中以壓水精因曰石犀里(蜀王本記以下獬廌)
獬廌廣韻作&KR0008;&KR0008;
觟&KR1694;即獬廌也
獬豸名神羊窮竒名神狗(宛委餘編)
獬廌食楝(風俗通)
獬廌似山牛一角神人以廌遺黃帝帝曰何食何處曰
食薦春夏處水澤秋冬處松柏(說文)
堯時有獬廌緝其毛為帝帳(田俅子以下熊)
愛熊而食之鹽愛獺而飲之酒雖欲養之非其道(淮南子)
熊山有穴焉熊之穴恒出神人夏啓而冬閉是穴冬啓
乃必有兵(山海經)
熊獸蔵於山穴穴裏不得見穢及傷殘則合穴自死又
有居大樹孔中東土呼熊為子路以物擊樹云子路可
起於是便下不呼則不動也(述異記)
陸居曰熊水居曰能(上)
赤熊佞人遠姦猾息則入國(宋書)
熊獸似豕山居冬蟄(說文)
晉平公夢見赤熊闚屏惡之而有病使問子産子産曰
昔共工之卿曰浮遊既敗於顓頊自没沉淮之淵其色
赤其言善笑其形善顧其狀如熊常為祟見之堂上天
下之主死見堂下則邦人駭見門則臣憂見庭則無傷
窺君之屏病而無傷祭顓頊共工則瘳公如其言而疾
間(瑣語)
邵陵高平黃秀以元嘉三年入山經月不還其兒根生
尋覓見秀蹲空樹中從頭至腰毛色如熊問其何故答
曰天譴如此汝但自去生哀慟而歸逾年伐山人見形
盡為熊矣(異苑)
有人入林伐木迷惑失道時值大雨日暮饑寒惡蟲毒
獸欲侵害之是人入石窟中有一大熊見之怖出熊語
之言汝勿恐怖此舍温暖可於中宿時連雨七日常以
甘果美水供給此人七日雨止熊將此人示其道徑熊
語人言我是罪身多人怨家若有問者莫言見我人答
言爾此人前行見諸獵者問汝從何来見有衆獸否答
言見一大熊於我有恩不得示汝獵者言汝是人當以
人類相觀何以惜熊今一失道何時復来汝示我者我
與汝多分此人心變即將獵者示熊處所獵者殺熊即
以多分與之此人展手取肉二肘俱墮獵者言汝有何
罪答曰是熊看我如父視子今我負恩將是罪報獵者
恐怖不敢食肉持施衆僧上座是羅漢語諸下座此是
菩薩未來出世當得作佛莫食此肉即時起塔供養王
聞此事勅下國内背恩之人無令住此(法苑珠林以下虎)
大虎出有時猶龍見有期也隂物以冬見陽蟲以夏出
出應其氣氣動其類參伐以冬出心尾以夏見參伐則
虎星心尾則龍象象出而物見氣至而類動天地之性
也(論衡)
虎有子不能搏攫者殺之為其墮武也(淮南子)
虎行以瓜圻地卜食觀竒偶而行今人畫地卜者曰虎
卜
鵲食猬猬食□鸃□鸃食豺豺食駁駁食虎他如玄龜
食&KR3939;飛鼠斷猨狼虱喫鶴青腰食虎皆以小制大所謂
禽之制其氣也
虎交而月暈(襍俎)
山中寅日有自稱虞吏者虎也稱當路君者狼也稱令
長者老狸也卯日稱丈夫者兔也稱東王父者麋也稱
西王母者鹿也辰日稱雨師者龍也稱河伯者魚也稱
無腸公子者蟹也巳日稱寡人者社中蛇也稱時君者
龜也午日稱三公者馬也未日稱主人者羊也稱吏者
麞也申日稱人君者猴也稱九卿者猿也酉日稱將軍
者雞也稱捕賊者雉也戌日稱人姓字者犬也稱城陽
公仲者狐也亥日稱人君者猪也子日稱社君者鼠也
稱神人者伏翼也丑日稱書生者牛也但知其物名則
不能為害也(抱朴子)
四方煩擾小民失恩虎銜魚(斗運樞)
虎陳魏宋楚之間或謂之李父江淮南楚之間謂之李
耳(虎食物值耳即止以觸其諱故)或謂之於䖘(於音烏今江南山夷呼虎為䖘音狗竇反)自
關東西或謂之伯都(俗曰伯都事詳虎說方言)
寅獸白齒亦能見機亦云寅客(真誥)
漢中山有虎生角道家云虎千年則牙蜕而角生(述異記)
堯為天子季秋下旬夢白虎遺吾馬喙子其母曰扶始
升高丘賭白虎上有雲感已生臯陶索扶始問之如堯
言明於刑法故立臯陶為大理(春秋元命苞)
天命湯白虎戲朝其終白虎在野(春秋孔演圖)
有虎在乎葭中天子將至七萃之士高奔戎請生捕虎
必全之乃生捕虎而獻之天子命之為柙而畜之東虞
是為虎牢(穆天子傳)
周王欲殺王子宜咎立伯服釋虎將執之宜咎叱之虎
弭耳而服(瑣語)
周幽王時牛化為虎羊化為狼洛南有避狼城云幽王
時羣羊為狼食人故築城避之今洛中有狼村是其處
也(述異記)
孔子嘗遊於山使子路取水逢虎於水所與共戰攬尾
得之内懷中取水還問孔子曰上士殺虎如何子曰捉
虎頭又問中士殺虎如何子曰捉虎腰又問下士殺虎
如何子曰捉虎尾子路出尾棄之因恚孔子曰夫子知
水所有虎使我取水是欲死我乃懷石盤欲中孔子又
問上士殺人如之何子曰上士殺人用筆端又問中士
殺人如之何子曰中士殺人用舌又問下士殺人如之
何子曰下士殺人懷石盤子路出而棄之於是心服(殷芸小說)
齊景公獵上山見虎下澤見蛇問晏子曰此不祥耶曰
有賢不知知而不用用而不任此不祥也山是虎室澤
是蛇窟何不祥乎(說苑)
中行繆伯手搏虎而不能生也(力能殺虎而德不能服之)蓋力優而
克不能及也(淮南子)
趙王遊於圃中左右以莵與虎而輒觀之盻然環其眼
王曰可惡哉虎目也左右曰平陽君之目可惡過此見
此未有害也見平陽君之目如此者則必死矣(韓子)
漢景帝好遊獵見虎不能得之乃為珍饌祭所見之虎
帝乃夢虎曰汝祭我欲得我牙皮耶我自殺從汝取之
明日帝入山果見此虎死在祭所乃命剝取皮牙餘肉
復為虎(獨異志)
都區寶者後漢人居父喪鄰人格虎虎走趨其廬中即
以蓑衣覆蔵之鄰人尋跡問寶寶曰虎豈有可念而蔵
之乎此虎後送禽獸以助寶祭(安成記)
顧少連補登封主簿邑有虎孽民患之少連命塞陷穽
移文嶽神虎不為害(汝南先賢傳)
王業字子香為荆州刺史有德政卒於支江有三白虎
低頭曳尾宿衞其側及喪去踰州境忽然不見共立碑
文號曰支江白虎也(陳留耆舊傳)
葛仙翁憑白桐几學道數年白日登仙几化為白虎三
脚兩頭往往人見之(會稽典錄)
道士王暉者魏時人白羊公之弟子也居華嶽洞真觀
常種黃精於溪側虎為之耕豹為之耘出入亦乘虎豹
具薦轡行鞭策如人乘馬無異餌黃精蒼术積有歲時
其後以道術傳王法沖乃尸解而去(真仙通鑑)
晉武帝太康六年南陽獲兩足虎虎者隂精而居乎陽
金獸也南陽火名也金精入火而失其形王室亂之妖
也其七年十一月景辰四角獸見於河間天戒若曰角
兵象也四者四方之象當有兵革起於四方後河間王
遂連四方之兵作為亂階(搜神記)
江漢之域有貙人其先廩君之苗裔也能化為虎長沙
所屬蠻縣東高居民曾作檻捕虎檻發明日衆人共往
格之見一亭長赤幘大冠在檻中坐因問君何以入此
中亭長大怒曰昨忽被縣召夜避雨遂誤入此中急出
我曰君見召不當有文書耶即出懷中召文書於是即
出之尋視乃化為虎上山走或云貙虎化為人好著紫
葛衣其足無踵虎有五指者皆是貙
晉太元元年江夏郡安陸縣師道宣年二十二少未了
了後忽發狂變為虎食人不可紀後有一女子樹上採
桑虎取食之竟乃蔵其釵釧於山石間後復人形知而
取之經年還家復為人遂出仕官為殿中令史夜共人
語忽道天地變怪之事自云我曾得病發狂遂化
為虎啗人言其姓名同坐人或有食其父子兄弟者於
是號哭捉送赴官遂餓死建康獄中
丹陽人沈宗在縣治下以卜為業義熙中左將軍檀侯
鎮姑熟好獵以格虎為事忽有一人著皮袴乘馬從一
人亦著皮袴以紙裹十餘錢来詣宗卜云西去覓食好
東去覓食好宗為作卦卦成告之東向吉西向不利因
就宗乞飲内口著甌中狀如牛飲既出東行百餘步從
者及馬皆化為虎自此以後虎暴非常
蘇易者廬陵婦人善看産夜忽為虎所取行六七里至
大壙厝易置地蹲而守見有牝虎當産不得解匍匐欲
死輒仰視易怪之乃為探出之有三子生畢牝虎負易
還再三送野肉於門内(並上)
介象入山冀遇神仙臥石上有一虎往䑛象額象謂曰
天使汝来侍衞我者汝且停若山神使汝試我者汝自
去虎乃去(神仙傳)
永初中邵都梁馮恭醉臥於山路夜有虎来以頭枕其
背恭中宵展轉以手搏之復大寢向曉始醒猶見虎蹲
在脚後若有宿命非智力所及也(異苑)
晉沙門釋法安者廬山之僧遠法師弟子也義熙末陽
新縣虎暴甚盛縣有大社樹下有築神廟左右民居以
百數遭虎死者夕必一兩人法安嘗遊其縣暮投此村
民以懼虎早閉門閭且不識法安不肯受之法安遙之
樹下坐禪通夜向曉有虎負人而至投樹之北見安如
喜如跳伏安前安為說法授戒虎踞地不動有頃而去
至旦村人追死者至樹下見安大驚謂其神人故虎不
害自兹以後虎患遂息(法苑珠林)
晉時會稽嚴猛婦出採薪為虎所害後猛行至蒿中忽
見云君今日行必遭不善我當相免也既而俱前忽逢
一虎跳踉向猛婦舉手指虎狀而遮護須臾有二胡人
荷戟而過婦因指之虎即擊胡猛得免也(異苑)
宋元嘉中章安縣人常屠虎至海口見一蟹大如笠脚
長三尺取食甚美其夜夢一少姬語云汝噉我肉我食
汝心明日其人為虎所食
商亮字子華舉孝廉到陽城遇兩虎爭一羊亮按劍直
前斬羊虎乃各以其一半去時人為之謠曰石里之勇
商子華暴虎見之蔵爪牙(上)
義熙四年東陽郡大朱縣吴道宗少失父單與母居會
道宗收債不在隣人聞其屋中砰磕之聲闚不見其母
但有烏斑虎在其室中鄉曲驚怕恐虎入食其母便鳴
鼓會人共往救之圍宅突進不見其虎但見其母語如
常不解此意兒還母語之曰宿罪見追當有變化事後
一月日便失其母縣界内虎災屢起皆云烏斑虎百姓
患之發人格擊之殺數人後人射虎中膺弁戟刺中其
腹然不能即死經數日後虎還其家故床上不能復人
形伏床上而死其兒號泣而葬其母如法朝夕哭臨(齊諧記)
梁衡山侯蕭泰為雍州刺史鎮襄陽時虎甚暴村門設
檻機發村人炬火燭之見一老道士自陳云從村告乞
還誤落檻中共開之出檻即成虎馳去
梁末始興人黃乾有妹小珠聘同縣人李肅小珠共嫂
入山采木實過神廟而小珠在廟戀慕不肯歸及將還
復獨走上廟見人即入草中乾妻来告肅肅以為更有
他意肅被縣召將一伴夜還值風雨見廟屋有火二人
向火炙衣見神床上故衣少間聞外有行聲二人惶怖
入神床屏風後須臾見一虎振尾奮迅直至火邊自脱
牙爪卷皮置床上著衣向火坐肅看乃小珠也肅往抱
小珠共語不應明日將歸送向乾家乃閉置一室擲生
肉則接食之其母恒看守之惟見一猪少日又成虎村
人乃將弓弩上舍發屋射殺之(虎薈)
廷尉沈僧照聽南山彪嘯云國有邊事當選人丁(梁典)
後周楊忠從太祖狩於龍門獨當一虎左挾其腰右拔
其舌太祖壯之北臺謂虎為揜于因以字之(周書)
曇詢山行值二虎相鬭累時不歇詢乃執錫分之以身
為翳語云同居林藪計無大乖幸各分路虎低頭受命
便飲氣而散屢逢熊虎交諍事略同此而或廓居榛梗
唯詢一蹤入鳥不亂獸見如偶每入禪定七日為期白
虎入房仍為窟宅獨處靜院不出十年初遘疾彌留忽
有神光照燭香風拂扇又感異鳥白頸赤身繞院空飛
聲淚哀切氣至大漸鳥住堂基自後狎附不畏人物或
在房門至於臥席悲呌逾甚血沸眼中既爾往化鳥便
飛出外空中旋轉奄然翔逝又猛虎遶院悲吼兩宵雲
昏三日天地結慘(神僧傳)
釋靜藹附節終南有終焉之志烟霞風月樂而亡返山
本無水須便澗飲當於昏夕覺人侍立忽降虎来前爮
地而去及明觀之漸見潤濕使人淘掘飛泉通涌從是
已来遂省挹酌今錫谷避世堡虎爮泉是也(法苑珠林)
有人常隨佛調山行數十里天暮大雪調入石穴虎窟
中宿虎還共臥窟前調謂虎曰我辱汝處有愧如何虎
乃弭耳下山(神僧傳)
竺曇猷移始豐赤城山石室坐禪有猛虎數十蹲在猷
前猷誦經如故一虎獨睡猷以如意扣虎頭問何不聽
經俄而羣虎皆去有頃壯蛇競出大十圍循環往復舉
頭向猷經半日復去(上)
雪山之下多有襍類諸獸馳遊各各相隨任其所食時
彼獸中有一㹀虎端正少雙於諸獸中無比類者彼虎
如是毛色光鮮為於無邊諸獸求覓欲取為對各各皆
言汝屬我来汝屬我来復有諸獸自相謂言汝等且待
莫共相爭聽彼牸虎自選取誰即為匹偶彼獸即是我
等之王時諸獸中有一牛王向於牸虎而說偈言世人
皆取我之糞持用塗地為清淨是故端正賢牸虎應當
取我以為夫是時牸虎向彼王說偈答言汝項斛領甚
高大止堪駕車及挽犁云何將此醜身形忽欲為我作
夫主是時復有一大白象向於牸虎而說偈言我是雪
山大象王戰鬭用我無不勝我既有是大威力汝今何
不作我妻是時牸虎復以偈答彼白象言汝若見聞獅
子王膽讋驚怖馳奔走遺失屎尿狼籍去云何堪得為
我夫爾時彼中有一獅子諸獸之王向彼牸虎而說偈
言汝今觀我此形容前分闊大後纖細在於山中自恣
活復能存恤餘衆生我是一切諸獸王無有更能勝我
者若有見我及聞聲諸獸悉皆奔不住我今如是力猛
壯威神甚大不可論是故賢虎汝當知乃可為夫作扵
婦時彼牸虎向獅子而說偈言大力勇猛及威神身體
形容悉端正如是我今得夫已必當頂戴而奉承(法苑珠林)
(下以鹿)
魚懷珠而鱗紫鹿帶玉而角斑(說林)
鹿食龜麂食蛇(玄覽)
鹿者純善之獸王孝則白鹿見王者明惠及下則見(瑞應圖)
白麞王者刑罰理則至(說文)
蟩為蚊黃魚為鸚鵡汝魚之斑者為鹿
邪希有鹿兩頭而角且千一角者為天鹿兩角者為辟
邪道書有五頭鹿其角且千
大林中塔佛與調達昔為鹿王佛代孕鹿命野處野鹿之
號因此得名(西域傳)
蜀郡頤墓山山有穴如墓之口故名崕巗直峭有平地
百餘步坦然方正諸山之鹿一日一聚其中號曰鹿市
(圖經)
黃帝時南夷乘白鹿来獻鬯(宋志)
夏禹之時神鹿行於河水(金樓子)
老子騎青鹿上昇(仙鑑)
太微真人尹澄字初默曾行山中遇鹿有傷足躓頓不
前者澄哀其苦乃以藥封之後因入山忽遇洪雨食盡
衣單困於林藪時有羣鹿奄至相依而止饑則吮其乳
安則臥其懷相隨累日而返(上)
夷齊棄薇不食有白鹿乳之
楚元王在鬱林大獵於雲夢之澤有鹿哀鳴王釋之後
吳侵楚萬鹿乘月黑馳繞吴軍若萬馬奔聲吳軍驚遁
楚王明日達吳營見鹿無數環之一大白鹿叙其報恩
曲折楚王乃為立廟以旌其德
辛孟年七十與麋鹿同羣遊世謂之鹿仙(潘岳關中記)
丁茂字仲慮交趾人也至孝母終負土治冢列植松柏
白鹿遊乎左右(廣州先賢傳)
黃列子者嘗遊獵九江射中五色神鹿逐跡尋穴遇神
芝服而得仙
楚王英宫樓未成鹿走上階其後果薨昌邑王時夷鴣
鳥集宫殿下其後昌邑王竟亡會稽東郡都尉禮文伯
時羊伏廳下其後遷為東莱太守都尉王子鳳時麕入
府中其後遷丹陽太守(論衡)
成帝末年宫中雨一蒼鹿殺而食之其味甚美(述異記)
辛繕字公文少治春秋詩易隱居弘農華隂弟子受業
者六百餘人所居傍有白鹿甚馴不畏人(三輔决錄)
襄陽蘇嶺山廟門有二石鹿夾之故謂之鹿門山習氏
記云習郁常為侍中從光武幸黎丘郁與光武俱夢見
蘇嶺山神因使立祠郭重産記云雙石鹿自立如鬭採
伐人常過其下或有時不見鹿因是知有靈瑞梁天監
初有蚌湖村人於此澤間獵見二鹿極大有異於恒鹿
乃走馬逐之鹿即透澗直向蘇嶺人逐鹿至神所遂失
所在惟見廟前二石鹿獵者疑是向者鹿所化遂迴其
夜夢見一人著單巾幘黃布袴褶語云使君遣我牧馬
汝何驅迫賴得無他若見損傷豈得全濟(襄陽記)
昔番陽郡安樂縣有人姓彭世以捕射為業兒隨父入
山父忽蹶然倒地乃變成白鹿兒悲號追鹿超然遠逝
遂失所在兒於是不捉弓終身至孫復學射忽得一白
鹿乃於鹿間得道家七星符有其祖姓名年月分明視
之惋悔乃燒去弧矢(列異傳)
有一士人姓車是淮南人天雨舍中獨坐忽有二年少
女來就之著紫纈襦立其牀前共語笑車疑之天雨如
此女人從外来而衣服何不沾濕必是異物其壁上先
挂一銅鏡徑數寸回顧鏡中有二鹿在牀前因將刀斫
之而悉成鹿一走去獲一枚以為脯食之(五行記)
有人捕鹿獲之為人所竊詣管輅為卦云東巷第三家
候無人時發其屋頭第七椽以瓦著椽下明日食時自
送還汝也其夜盜者父患頭痛亦来自占輅令歸之病
乃愈(異苑)
昔張盍蹹及孺甯成二人並精思於蜀雲臺山石室中
忽有一人著黃練單衣葛巾到其前曰勞乎道士乃辛
苦幽深於是二人顧視於鏡乃見是鹿也因問曰汝是
草中老鹿何敢詐為人形也言絶即逐其鹿而走去(抱朴)
(子)
東晉義熙中鄱陽李嬰李滔兄弟二人善於用弩嘗得
大鹿解其四脚懸著樹上以臟為炙方欲共食遙見山
下有人長三丈許疾步而来手持大囊既至歛取鹿頭
骼皮骨并火上雜肉悉納囊中徑負入山嬰兄弟須臾
俱卒
石勒嘗傭於臨水為遊軍所囚會有羣鹿傍道軍人競
逐之勒乃獲免俄而見一老父謂勒曰向来羣鹿者我
也君應為列國主故相救耳
貞山在毘陵郡梁時有村人韓文秀見一鹿産一女子
在地遂收養之及長與凡女有異遂為女冠梁武帝為
别立一觀號曰鹿娘後死入棺武帝致祭開棺視之但
聞異香不見骸骨遂葬棺於毘陵因號其葬處為貞山
(述異記)
沙門惠原本姓春氏義陽人也少以弓弩為業至武陵
山射一孕鹿將死能言曰吾先身只殺汝汝今遂併殺
害我母子既是緣對應為汝死復向言曰吾尋當成佛
也汝可行善生生代代勿復結冤惠原即悟前緣遂落
髮於鹿死之處而置迦藍名耆闍窟山寺王融别傳言
惠死後十年有人於武當山下見之(朗州圖經)
慧約季父喜畋獵化終不改約常歎曰飛走之類去人
甚遠好生惡死此情何别乃絶羶腥叔父遂避於他里
恣行勦戮夢赤衣使者手持矛戟謂曰汝終日殺生菩
薩教化又不能止捉来就死驚覺汗流旦便毀諸獵具
深改前咎約復至常所獵處見麋鹿數十頭騰倚隨船
若有愧謝者(神僧傳)
梁小莊嚴寺在建康定隂里本是晉零陵王廟地天監
六年度禪師起造時有鄒文立者世以烹屠為業嘗欲
殺一鹿鹿跪而流淚以為不祥即加刳剖鹿懷一麑尋
當産育就庖哀切有惻害心因斯患疾眉鬚皆落身瘡
並壞因生慚愧深起悔責乃求道度禪師發露重懴立
大誓願罄捨家貲迴買此地為立伽藍(梁京寺記)
僧崖焚身後八月中獵人牟難當者於就嶠山頂行獵
搦箭弓弩舉眼望鹿忽見崖騎一青麖獵者驚曰汝在
益州已燒身死今那在此崖曰誰道許誑人耳汝能燒
身不射獵得罪也汝當勤力作田矣便爾别去又至冬
間崖兄子於溪中忽聞山谷喧動若數萬衆舉望見崖
從以兩僧執錫而行因追及之欲捉袈裟崖曰汝何勞
捉我乃指前雞猪曰此等音聲皆有詮述如汝等語他
人不解餘國言音汝亦不解人畜有殊皆有佛性但為
惡業故受此形汝但力田莫養禽畜(神僧傳)
有佛世尊號曰寶德我時作摩納之子此會衆生住佛
智慧者往昔之時悉在鹿中我時發願如是諸鹿我皆
令住佛智慧中時鹿聞已尋皆發願得如是一切勇(法苑珠林)
昔有一菩薩身為九色鹿毛色九種角白如雪常在恒
水邊飲食水草與一烏為知識時水中有一溺人隨流
来下或出或沒仰頭呼天山神樹神諸天龍神何不愍
我鹿聞下水救之語言汝可騎我捉我角負出上岸溺
人下地繞鹿三匝向鹿叩頭乞為人天作奴給其使令
採取水草鹿言不用且各自去欲報恩者莫道我在此
人貪我皮角必来殺我時國王夫人夜夢見九色鹿即
詐病不起王問何以答曰我昨夜夢見非常之鹿其毛
九種色其角白如雪我思欲得其皮作坐褥其角作拂
柄王當為我得之王若不得我將死矣王募國中若有
能得當分國而治賜其金鉢盛滿銀粟賜其銀鉢盛滿
金粟溺人聞之欲取富貴念是鹿是畜生死活何在往
至王所言知鹿處王大歡喜言汝若能得其皮角来者
報之半國溺人面上即生癩瘡溺人言大王此鹿雖是
畜生大有威神王宜多出人兵乃可得耳王即大出人
衆徑到恒水邊烏在樹頭見人兵来即呼鹿言知識且
起王兵来至鹿熟睡眠臥不覺烏下喙耳鹿方驚覺四
向顧望無復走地便往趣王車邊傍臣欲射王曰莫射
此鹿非常將是天神鹿言大王且莫射我我前活王國
中一人鹿復長跪問王曰誰道我在此王便指示車邊
癩面人是也鹿即仰頭視此人面眼中淚出不能自勝
此人前溺在水中我不惜身命自投水中負此人出約
不相道人心反復不如水中浮木也王有愧色乃曰汝
受其恩奈何反欲殺之背恩如是即下勅國中若有驅
逐此鹿老當誅五族其人因癩而死(九色鹿經)
昔有國王名梵達多以此林施與羣鹿故名施鹿林如
羯蘭鐸迦長者於王舍城竹林園中穿一池以施羯蘭
鐸迦鳥令其遊戲因名施羯蘭鐸迦池此亦如是故名
施鹿林(法苑珠林)
昔摩竭國甘黎園中城北石室窟中有衆多獵師入山
遊獵廣施羅網殺鹿無數復還上山時有一鹿墮彼&KR0008;
(&KR0008;去聲)中大聲呼喚獵師聞己各各奔馳自還墮&KR0008;傷害
人民不可勝數雖復不死被瘡極重痛不可言各相扶
持乃到其舍求諸膏藥以傅其瘡室家五親各迎屍喪
歸還被瘡衆生念知瘡瘥厭患遊獵宿緣應度便自捨
家學道作沙門(上)
佛告諸比丘過去久遠無量世時波羅柰國中有山名
曰仙山有梵志在彼山住大小便利於石上後有精氣
墮於行處有一雌鹿來䑛即便有身十月滿足来至仙
人所生一女子端正殊妙唯脚似鹿梵志取之養育長
成梵志事火使火不絶此女宿火小不用意使令火滅
此女恐怖畏梵志瞋有餘梵志離此住處此女往彼乞
火梵志見跡跡有蓮華要此女言遶我舍七帀當與汝
火若去時亦遶七帀莫行本蹤異道而還即如其言取
火而去時梵豫國王出行遊獵見彼梵志繞舍周帀十
四重蓮華復見二道有兩行華怪其所以問梵志言都
無水池云何有此妙華彼具答之王尋華跡至梵志所
從索女看見其端正甚適悦意即從梵志求索此女梵
志與王王即立為第二夫人後時有身相師占言當生
千子王大夫人聞己生妬漸作計校恩厚招喻鹿女左
右多與財寶十月滿足便生千葉蓮華欲生之時大夫
人以物縵眼不聽自看捉臭爛馬肺承著其下取千葉
蓮華盛著籃裏擲於河中還為解眼而語之言看汝所
生唯見一段臭爛馬肺王遣人問為生何物而答王言
唯生臭肺大夫人而語王言王喜倒惑此畜生所生仙
人供養生此不祥臭穢之物王大夫人即便退其夫人
之職不復聽見時烏耆延王將諸徒衆從夫人綵女下
流遊戲見黃雲蓋從河上流隨水而来王作是念此雲
蓋下必有神物遣人往看於黃雲下見有一籃即便接
取開而看之見千葉蓮華葉葉有一小兒取之養育以
漸長大各有大力烏耆延王常貢獻梵豫王集諸獻物
遣使欲去諸子問言欲作何等時王答言欲貢獻彼梵
豫國王諸子答言若有一子猶望能服天下使来貢獻
況有千子而當獻他千子即時將諸軍衆降伏諸國次
到梵豫國王聞軍至募其國中誰能攘却如此之敵都
無有人能攘却者第二夫人来受募言我能却之問言
云何得却夫人答言但為我作百丈之臺我坐其上必
能攘却作臺已竟夫人在上而坐爾時千子欲舉弓射
自然手不能舉夫人語言汝慎莫舉手向父母我是汝
母千子問言何以為驗母答子言我若搆乳一乳有五
百岐各入汝口是汝之母若當不爾非是汝母即時兩
手搆乳一乳之中有五百岐入千子口中其餘軍衆無
有得者千子降伏向父母懴悔諸子於是和合二國無
復怨讐(襍寶蔵經)
往昔久遠無數世時有五通比丘名精進力在山中樹
下閑寂求道時有四禽獸依附左右常得安隠一者鴿
二者烏三者毒蛇四者鹿是四禽獸者晝行求食暮則
還宿四禽獸一夜自相問言世間之苦何者為重烏言
饑渴最苦饑渴之時身羸目冥神識不寧投身羅網不
顧鋒刃我等喪身莫不由之以此言之饑渴為苦鴿言
婬欲最苦色欲熾盛無所顧念失身滅命莫不由之毒
蛇言瞋恚最苦毒意一起不避親疎亦能殺人復亦自
殺鹿言驚怖最苦我在林野心恒怵惕畏懼獵師及諸
豺狼髣髴有聲奔投坑岸母子相捐肝膽悼悸以此言
之驚怖為苦比丘聞之即答之曰汝等所論是其末耳
不究苦本天下之苦無過有身身為苦器憂畏無量吾
以是故捨俗學道滅意斷想不貪四大欲斷苦源志存
泥洹是故知身為大苦本故書云大患莫若於身也(法苑)
(珠林兔以下)
赤兔王者德盛則至(宋書)
白兔王者敬耆老則見(上)
王者恩加耆老則白兔見一本曰王者應事疾則見赤
兔者王者德茂則見(瑞應圖)
熒惑不明雉生兔焉(春秋考異郵)
君失德則地吐泉魚啣兔(春秋元命苞)
兔毫出玄菟樂浪(范子計然)
殷紂時龜生毛兔生角是甲兵將興之兆(述異記)
宣王三十年有兔舞於鎬京(竹書紀年)
后羿獵於巴山獲一兔大如驢異之置柙中中塗失去
柙掩如故羿夜夢一人冠服如王者謂羿曰我鵷扶君
為此土之神而何辱我我將假手於逄蒙是日逄蒙弑
羿而奪之位兔曰鵷扶自此始也(雲忩私志以下馬)
趣馬(趣養馬者)掌贊正良馬(贊助校人而正良馬之弗良者)而齊其飲食(所以)
(養之使無饑渴之害)簡其六節(所以閑之以辨六馬之等)掌駕說之頒(駕以行說以止)
(有勞逸之節故叙而頒之說稅)辨四時之居治(居謂牧廏所處之宜治謂執駒攻特之屬治直)
(吏反)以聽馭夫(周禮)
巫馬掌養疾馬而乘治之相醫而藥攻馬疾受財于校
人馬死則使其賈粥之入其布于校人
圉師掌教圉人養馬春除蓐釁廏始牧夏庌馬冬獻馬
射則充椹質茨牆則翦闔
圉人(良馬匹一人駑馬麗一人)掌養馬芻牧之事以役圉師凡賓客
喪紀牽馬而入陳廞馬亦如之
馬質(主平馬價)掌質馬(質正也買馬則平其價值)馬量三物(三馬之材必量其高下然)
(後可知其價也)一曰戎馬二曰田馬三曰駑馬(下材而共冗事之馬)皆有
物賈(以其材之美惡定其價之高下)綱惡馬(馬之惡者則綱維之所以禁其奔踶也)凡受
馬於有司者(有司謂校人之屬受馬謂國事當用馬者)書其齒毛與其賈(馬質)
(則書其年齒毛色及其價值)馬死則旬之内更旬之外入馬耳以其
物更其外否馬及行則以任齊其行若有馬訟則聽之
(有爭馬之訟則聽其曲直)禁原蠶者(原再也蠶為龍精與馬同祖一歲再蠶則蠶勝而馬衰故禁之)
校人(馬官之長)掌王馬之政(政謂差檡養乘之數)辯六馬之屬(馬之屬不同而)
(所駕亦異故辯之)種馬一物(種謂馬之至良而可以為種者王路用之一物者謂以一類相從也)
戎馬一物(戎路駕戎馬)齊馬一物(金路駕齊馬)道馬一物(象路駕道馬)
田馬一物(田路駕田馬)駑馬一物(以給宫中之役)凡頒良馬而養乘
之(頒良馬謂頒之於圉師圉人趣馬馭夫僕夫也養之乘之然後教也)乘馬一師四圉(四匹)
(曰乘養馬曰圉乘馬分為四圉圉師一人主之)三乘為皂(馬十二匹為皂)皂一趣馬(下士)
(一人主之)三皂為繫(馬三十六匹為繫)繫一馭夫(中士一人主之)六繫為廐
(馬二百一十六匹為廐)廐一僕夫(上士一人主之)六廐成校(六馬各一廐共成一校凡)
(千二百九十六匹而王馬少備)校有左右(二校分為左右)駑馬三良馬之數(五馬)
(皆為良馬惟駑馬一物獨三倍良馬之數)麗馬一圉(二馬為麗是二駑馬共為一圉)八麗一
師(馬十六匹共一圉師)八師一趣馬(馬百二十八匹共一趣馬)八趣馬一馭夫
(馬一千二十四匹共一馭夫也駑馬三良馬之數五良一駑凡一千四百五十六匹而王馬大備矣)天
子十有二閑(閑必木為之以防馬也六廐成校校有左右故十二閑也)馬六種(種馬戎馬)
(齊馬道馬田馬駑馬)邦國六閑(諸侯良馬三閑駑馬三閑)馬四種(無種馬戎馬也)家四
閑(卿大夫良馬一閑駑馬三閑)馬二種(止有田馬駑馬)凡馬特居四之一(特牡)
(馬也三牝一牡欲其生之衆也)春祭馬祖(祭天駟星)執駒(馬二歲為駒性未定執之無令)
(近母)夏祭先牧(祭始養馬者)頒馬攻特(牡馬蹄齧不可乘用故因夏頒馬而攻鑿其蹄)
(也)秋祭馬社(祭始乘馬者)臧僕(簡為馭者令皆善也)冬祭馬步(祭神為災害馬)
(者)獻馬(獻成馬於王)講馭夫(馭夫馭貳車從車使車者講簡習也)凡大祭祀
朝覲會同(皆有合用之馬)毛馬而頒之(齊其毛色而頒授之)飾幣馬(以馬賜遺)
(則校人飾之)執朴而從之(馭者執鞭策而從之)凡賓客受其幣馬(受其庭實)
(之馬)大喪飾遺車之馬及葬埋之田獵則帥驅逆之車
凡將事于四海山川則飾黃駒(黃中之色也謂殺駒以祈沈也)凡國之
使者共其幣馬(幣馬或以賜諸侯或以私覿)凡軍事物馬而頒之(齊其)
(足力而頒授之)等馭夫之禄(自馭馬以下皆有禄舉馭夫以見之也)宫中之稍食
(謂馬皆冇養乘於宫中者並上)
黃鵠之飛日行千里有必飛之備也騏驎騄駬每一日
走千里有必走之勢也虎豹熊羆而無敵者有必勝之
理也(商子)
馬毛大尾親友自絶(註云取馬毛大尾置朋友衣中及夫婦衣中則各自相憎矣萬畢)
(術)
古之善相馬者寒風氏相口齒麻朝相頬子女厲相目
衞忌相髭許鄙相&KR2697;投伐褐相胸脇管青相膹肳陳悲
相股脚秦牙相前贊君相後(吕氏春秋)
馬頭為王欲得方目為丞相欲得光脊為將軍欲得強
腹脇為城郭欲得張四下為令欲得長凡相馬之法先
除三羸五駑乃相其餘大頭小頸一羸弱脊大腹二羸
小頸大蹄三羸大頭緩耳一駑長頸不折二駑短上長
下三駑大髂(括賈切)短脇四駑淺䯑薄騧五駑(齊民要術)
相馬不蔵法肝欲得小耳小則肝小肝小識人意肺欲
得大鼻大則肺大肺大則能奔心欲得大目大則心大
心大則猛利不驚目四滿則朝暮徤腎欲得小腸欲得
厚且長腸厚則腹下廣方而平脾欲得小膁腹小則脾
小脾小則易養望之大就之小筋馬也望之小就之大
肉馬也皆可乘致致瘦欲得見其肉(謂前肩守肉)致肥欲得
見其骨(骨謂頭顱)馬龍顱突目平脊大腹䏶重有肉此三事
備者亦千里馬也水火欲得分(水火在鼻兩孔間也)上唇欲急而
方口中欲得紅而有光此馬千里馬上齒欲鉤鉤則壽
下齒欲鋸鋸則怒頷下欲深下唇欲緩牙欲去齒一寸
則四百里牙劍鋒則千里嗣骨欲廉如織杼而闊又欲
長(頬下側八骨是)目欲滿而澤眶欲小上欲弓曲下欲直素中
欲廉而張(素鼻孔上)隂中欲得平(股下)主人欲小(股裏上近前也)陽裏
欲高則怒(股中上之主人)額欲方而平八肉欲大而明(耳下)玄中
欲深(耳下近牙)耳欲小而銳如削筒相去欲促𩮰欲戴中骨
高二寸(𩮰中骨也)易骨欲直(眼下直下骨也)頰欲開赤長膺下欲廣
一尺以上名曰挾(一作扶)尺能久走鞅欲方(頬前)喉欲曲而
深胸欲直而出(髀間前向)鳧間欲開望視之如雙鳬頸骨欲
大肉次之髻欲桎而厚且折季毛欲長多覆肝肺無病
(髮後毛是)背欲短而方脊欲大而抗脢筋欲大(夾脊筋也)飛鳬見
者怒(胸次筋也)三府欲齊(兩骼及中骨也)凥欲頽而方尾欲減本欲
大脇肋欲大而窪名曰上渠能久走龍翅欲廣而長升
肉欲大而明(髀外肉也)輔肉欲大而明(前脚下肉)腸欲充腔小(腔膁)
季肋欲張(短肋)懸薄欲厚而緩(脚腔)虎口欲開(股肉)腹下欲平
滿善走名曰下渠日三百里陽肉欲上而高起(髀外近前)髀
欲廣厚汗溝欲深明直肉欲方能久走(髀後肉也)輸(一作翰)鼠
欲方(直肉下也)朒肉欲急(髀裏也)間筋欲急短而減善細走(輸鼠)
(下筋)機骨欲舉上曲如懸匡馬頭欲高距骨欲出前間骨
欲出前後曰(外鳧臨蹄骨也)附蟬欲大前後目(夜眼)股欲薄而博
善能走(後髀前骨)臂欲長而膝本欲起有力(前脚膝上句前)肘後欲
開能走膝欲方而庳髀骨欲短兩肩骨欲深名曰芙蕖
怒蹄欲厚三寸硬如石下欲深而明其後開如鷂翼能
久走(上)
夫因氣含生罕不以形相别至於比德方事龍馬則同
類焉是以蔡曇觀其智衞忌相其才抑亦昭發扵圖緯
而刊載於寶牒章皇王之符瑞叶河洛之禎祥故以丹
青列其形銅玉傳其象至如騄耳驊騮赤驥白驎之絶
黃渠山子踰輪之異不可得而比也故能遙碣石而礫
倒晷排閶闔而軼姑徐非夫歸風彌塵之迹超虚送日
之步安能若是哉望絳宫而驤首指瓊臺而一息繄可
得而齊影矣至於詩書所紀名色實多騂駱麗乎坰野
皎質耀乎空谷或表形騧紫被乎青玄難可盡言矣其
有龍文騕褭之倫取其電逝而飇逸驎駵駃騠之儔亦
騰驤以稱駿莫不待盛明而皆出歴代之神寶矣次有
蒲梢囓膝魚文驪駒之類或擅名於漢右或珍生於冀
北備飾于涓正填列于帝皂進則充服於上襄而驂驪
於瑤輅退則羈棄於下圉而思馭於帝閑俟吳班秦公
之見識仰天門而彌遠窺雲路而何難哉使乎韓哀孫
陽之復執靶豈傷吻敝策伏匿而不進焉自非神徹幽
遐體照冥遠驅駕羣龍窮觀天域詳搜迥古靡得儔
焉(蕭綺拾遺記錄)
孔穎達曰古人不騎馬故經典不見至趙武靈王謀胡
服騎射以教百姓李牧日殺牛饗士習騎射始見於此
又宋劉炫謂左氏左師展將以公乘馬而歸此騎馬之
漸予按古者服牛乘馬馬以駕車不單騎也至六國時
始單騎(羣碎錄)
佛說馬有八態譬人經云佛告諸比丘馬有弊惡八態
何等為八一態者解羈韁時便掣車欲走二態者車駕
跳梁欲囓其人三態者便舉前兩脚掣車而走四態者
便蹋車軨五態者便人立持軛摩身抄車却行六態者
便傍行斜走七態者便掣車馳走得值濁泥止住不行
八態者懸篼餧之熟視不食其主牽去欲駕之時遽含
噏噬飲食不得佛言人亦有弊惡八態何等為八一態
者聞說經便走不欲樂聽如馬解羈韁掣車走時二態
者聞說經意不解不知語所趣向便瞋跳梁不欲樂聞
如馬駕車跳梁欲齧人時三態者聞說經便逆不受如
馬舉前兩脚掣車走時四態者聞說經便罵如馬蹹車
軨時五態者聞說經便起去如馬人立持軛摩身抄車
却行時六態者聞說經不肯聽䫌頭邪視耳語如馬傍
行斜走時七態者聞說經便欲窮難問之不能相應答
便死抵妄語如馬得濁泥便止不復行八態者聞說經
不肯聽及念婬泆多求不欲聽受死入惡道時乃遽欲
學問行道亦不能復得行道如馬懸篼餧之熟視不肯
食其主牽去欲駕之乃遽含噏噬亦不得食(法苑珠林)
羆差之山多馬(山海經多义北鮮之山馬)
有文馬縞身(色白如縞)朱鬛目若黃金名曰吉量(一作良)乘之
壽千歲(周書曰犬戎文馬赤鬛白身目若黃金名曰吉黃之乘成王時獻之六韜曰文身朱鬛眼若黃)
(金項若雞尾名曰雞斯之乘大傳曰駮身朱鬛雞目山海經亦有吉黃之乘壽千歲者惟名有不同說有小錯)
(其實一物耳)
騰黃者神馬也其色黃一名乘黃亦曰飛黃或作古黃
或曰翠黃其狀如狐(初學記)
龍馬者仁馬也河水之精高八尺五寸長頸有翼傍有
垂毛鳴聲九哀(宋書)
其名則汗血山子桃驂綠耳金喙騰黃騶吾吉光蒲稍
啔服野麋蛾鹿白蟻雞斯蜚鴻母兒遺風騕褭兹白纖
驪(馬賦)
馬有秀騏逢騩(尸子)
馬稱驊騮驥騄牛譽郭椒丁櫟(桓譚新論)
馬屬白馬黑脊驙白馬朱鬛駱飛黃騶吾吉量朱駮飛
兔金喙騕褭走狐駃騠飛鴻野麋腹丹騏驥騄駬驊騮
駣&KR3809;汗血驒騱巨塵騀鹿(廣雅)
滇池縣有澤水周迴二百里所出深廣下流淺狹似如
倒流故俗曰滇池長老傳言池中有神馬與家馬交則
生駿駒世稱滇池駒日行五百里(華陽國志)
盧縣有馬穴山傍有地道漢時常有百匹馬出其中形
皆小似滇池馬今遂名其處曰馬穴(荆州圖說)
舜駕五龍馬行康衢(列子)
飛兔者神馬之名日行三萬里禹治水勤勞歷年救民
之害天應其德而至(吳志)
駃蹄者后土之獸也自能言語王者仁孝於民則出禹
治水有功而来(孫氏瑞應圖)
微子乘白馬入周曰白馬氏
天子東遊至於黃澤使宮樂謠曰黃之池其馬歕沙皇
人威儀黃之澤其馬歕玉皇人壽穀(穆天子傳)
綠耳又作&KR0008;耳渠黃又名訾黃
天子命駕八駿之乘右服□騮而左綠耳右驂赤&KR0034;而
左白&KR0034;天子主車造父為御□&KR0034;為右次車之乘右服
渠黃而左踰輪右盜驪而左山子栢夭主車參百為御
奔戎為右(穆天子傳)
犬戎觴天子於雷首之阿乃獻良馬四駟天子使孔牙
受之曰雷水之平寒爰有黑牛白角黑羊白血
八駿之乘以飲於枝洔之中積石之南河(並上)
北唐之君来見以一驪馬是生綠耳八駿皆因其毛色
以為名號(竹書紀年)
天子大享於平衍之中&KR1809;韓之人無鳬乃獻良馬百匹
用牛三百良犬七千(穆天子傳)
東海島龍川穆天子養八駿處也島中有草名龍芻馬
食之一日千里古語云一株龍芻化為龍駒(述異記)
穆王巡行天下馭黃金碧玉之車傍氣乘風起朝陽之
岳自明及晦窮萬縣之表有書史十人記其所行之地
又副以瑤華之輪十乘隨王之後以載其書也王馭八
龍之駿一名絶地足不踐土二名翻羽行越飛禽三名
奔霄夜行萬里四名超影逐日而行五名踰輝毛色炳
燿六名超光一形十影七名騰霧乘雲而奔八名挾翼
身有肉翅遞而駕焉按轡徐行以匝天地之域(拾遺記)
周宣王三十三年幽王生是歲有馬化為孤
晉平公出畋見乳虎伏而不動顧謂師曠曰吾聞之也
霸王之主出則猛獸伏不敢起今者寡人出見乳虎伏
而不動此其猛獸乎師曠曰鵲食猬猬食鵁鸃鵁鸃食
豹豹食駮駮食虎夫駮之狀有如駮馬今者君之出必
驂駮馬而出畋乎公曰然師曠曰臣聞之一自誣者窮
再自誣者辱三自誣者死今夫虎所以不動者為駮馬
也固非主上之德義也君奈何一自誣乎(說苑)
景公有馬其圉人殺之公怒援戈將自擊之晏子曰此
不知其罪而死臣請為君數之令知其罪而殺之公曰
諾晏子舉戈而臨之曰汝為吾君養馬而殺之而罪當
死汝使吾君以馬之故殺圉人而罪又當死汝使吾君
以馬故殺人聞於四隣諸侯汝罪又當死公曰夫子釋
之夫子釋之勿傷吾仁也(上)
齊景公好馬命畫工圖而訪之殫百馬之價期年而不
得像過實也今使愛賢之君考古籍以求其人雖期百
年不可得也(符子)
齊景公遊少海傳騎從中来謁曰嬰疾甚且死恐公後
之景公遽起傳騎又至景公曰趣駕煩且之乘使騶子
韓樞御之行數百步以騶為不疾奪轡代之御可數百
步以馬為不進盡釋車而走以煩且之良而騶子韓樞
之巧而以為不如下走也(韓子)
公遊於紀得金函發而視之中有丹書曰食魚無反勿
乘駑馬公曰善哉知苦言食魚無反則惡其鱢也勿乘
駑馬惡其取道不遠也晏子對曰不然食魚無反毋盡
民力乎勿乘駑馬則無置不肖於側乎(晏子)
秦繆公將田而喪其馬求三日而得之於莖山之陽有
鄙夫乃相與食之繆公曰此駮馬之肉不得酒者死繆
公乃求酒徧飲之然後去明年晉師與繆公戰晉之左
格右者圍繆公而擊之甲已墮者六矣食馬者三百餘
人皆曰吾君仁而愛人不可不死還擊晉之左格右免
繆公之死(韓詩外傳)
孔子侍坐於季孫季孫之宰通曰君使人假馬其與之
乎孔子曰吾聞君取於臣謂之取不曰假季孫悟告宰
通曰今以往君有取謂之取無曰假(上)
韓宣子曰吾馬菽粟多矣甚臞何也寡人患之周市對
曰使騶盡粟以食雖無肥不可得也名多與之其實少
雖無臞亦不可得也主不審其情實坐而患之馬猶不
肥也(韓非子)
伯樂教其所憎者相千里之馬教其所愛者相駑馬千
里之馬時一其利緩駑馬日售其利急此周書所謂下
言而上用者惑也(上)
伯樂令其子執馬經以求馬逾年無有似者歸以告父
更令求之出見大蝦蟇謂父曰得一馬略與相同而不
能具伯樂曰何也對曰其馬隆顱跌目脊郁縮但蹄不
如累趨耳伯樂曰此馬好跳擲不堪御也子笑乃止(朝野僉載)
秦孝公二十一年有馬生人昭王二十年牡馬生子而
死劉向以為皆馬禍也京房易傳曰方伯分威厥妖牡
馬生子上無天子諸侯相伐厥妖馬生人(搜神記)
公孫龍常爭論曰白馬非馬人不能屈後乘白馬無符
傳欲出關關吏不聽此虛言難以奪實也(桓譚新論)
走馬引樗里牧恭所作也為父報冤殺人而亡蔵於山
谷之下有天馬夜降圍其室而鳴夜覺聞其聲以為吏
追乃犇而亡去明視之馬跡也乃惕然大悟曰豈吾所
居之處將危乎遂荷衣糧而去入於沂澤援琴鼔之為
天馬之聲號曰走馬引焉(古今注)
秦始皇有七名馬追風白菟躡景追電飛翮銅爵晨鳬
(上)
漢文帝十二年吴地有馬生角在耳前上向右角長三
寸左角長二寸皆大二寸劉向以為馬不當生角猶吳
不當舉兵向上也吳將反之變云京房易傳曰臣易上
政不順厥妖馬生角兹謂賢士不足又曰天子親伐馬
生角(搜神記)
文帝自代還有良馬九匹皆天下之駿馬也一名浮雲
一名赤電一名絶羣一名逸驃一名紫燕騮一名綠螭
驄一名龍子一名麟駒一名絶塵號為九逸有来宣能
御代王號為王良俱還代邸(西京襍記)
漢武帝聞大宛有天馬遣李廣利伐之始得此馬有角
為竒故漢武為賦天馬之歌胡馬感北風之思遂頓羈
絶絆驤首而馳晨發京城食時至燉煌北塞山下嘶鳴
而去因名其處為候馬亭(西河舊事)
東方朔遊吉雲之地得神馬一疋高九尺帝問朔是何
獸也朔曰昔西王母乘靈光輦以適東王公之舍稅此
馬遊於芝田乃食芝田之草東王公怒棄馬於清津天
岸臣至王公之壇因騎馬返繞日三匝然入漢關關猶
未掩臣於馬上睡不覺而至帝曰其名云何對曰因疾
為名步景當乘之時如駑蹇之驢耳東方朔曰臣有吉
雲草十種種於九景山東二千歲一花明年應生臣請
走刈之得以秣馬終不饑也朔曰臣至西極過吉雲之
澤多生此草移於九景之山全不如吉雲之地帝曰何
謂吉雲朔曰其國俗之雲氣占吉凶若樂事則滿室雲
氣起五色照人著於草樹皆成五色露珠甚甘帝曰吉
雲露可得乎朔乃東走至夕而返得玄露青露盛青琉
璃各受五合跪以獻帝遍賜羣臣羣臣得嘗者老者皆
少疾者皆愈凡五官嘗露董謁李克孟岐郭瓊黃安也
(洞冥記)
衞將軍青生子或有獻騧馬者乃命其子曰騧字叔馬
其後改為登字叔昇(西京襍記)
武帝時身毒國獻連環羈皆以白玉作之碼碯石為勒
白光琉璃為鞍鞍在暗室中常照十餘丈如晝日自是
長安始盛飾鞍馬競加雕鏤或一馬之飾直百金皆以
南海白蜃為珂紫金為華以飾其上猶以不鳴為患或
加以鈴鑷飾以流蘇走則如撞鐘磬若飛幡葆後得貳
師天馬帝以玟㻁石為鞍鏤以金銀鍮石以綠地五色
錦為蔽泥後稍以熊羆皮為之熊羆毛有綠光皆長二
尺者直百金卓王孫有百餘雙詔使獻二十枚(西京襍記)
漢哀帝建平三年定襄有牡馬生駒三足隨羣飲食五
行志以為馬國之武用三足不任用之象也(搜神記)
王莽建國三年池陽有小人長一尺餘或乘馬或步行
撡持萬物小人皆自相稱三日乃止莽甚惡之(五行記)
馬援得駱越銅鼓乃鑄為馬式還上之因表曰夫行天
莫如龍行地莫如馬馬者甲兵之本國之大用安寧則
以别尊卑之序有變則以濟遠近之難昔有騏驥一日
千里伯樂見之昭然不惑近世有西河子輿亦明相法
子輿傳西河儀長孺長孺傳茂陵丁君都君都傳成紀
楊子阿臣援嘗師事子阿受相馬骨法臣愚以為傳聞
不如親見視景不如察形今欲形之於生馬則骨法難
備具又不可傳之於後孝武皇帝時善相馬者東門京
鑄作銅馬法獻之有詔立馬於魯班門外則更名魯班
門曰金馬門臣謹依儀氏䩭中帛氏口齒謝氏脣鬐丁
氏身中備此數家骨相以為法馬高三尺五寸圍四尺
四寸有詔置於宣德殿下欲為名馬式焉(後漢書)
肅宗崩廉范奔赴敬陵時廬江郡掾嚴麟俱會於路麟
乘小車塗深馬死不能自進范見而愍然命從騎下馬
與之不告而去麟事畢不知馬所歸乃緣蹤訪之或謂
麟曰故蜀郡太守廉叔度好周人窮急今奔國喪獨當
是耳麟亦素聞范名以為然即牽馬造門謝而歸之(後漢書)
失馬塞翁姓李見高谷詩序
鮑宣子永永子昱皆為司隷而乘一驄馬京師人歌之
曰鮑氏驄三人司隷再入公馬雖瘦行步工(後漢書)
茨充字子河宛人舉孝廉之京師同侶馬死充到前亭
輒舍車持馬還相迎鄉里號曰一馬兩車茨子河
孔仲山正身勵行辭公府之京師宿卞亭盜竊其馬尋
知是仲山馬乃責讓曰孔仲山善士豈宜侵盜送馬還
之(上)
蒒翁者長安善相馬者也於邊郡求得駿馬騎以入市
去来人不見也後勞問之因請觀焉翁曰諸卿無目不
足視也(桓譚新論)
曹洪家盈産業駿馬成羣武帝討董卓夜行失馬洪以
所乘馬讓帝其馬號曰白鵠此馬走時惟覺耳邊風聲
足似不踐地諺曰憑空虚躍曹家白鵠(拾遺記)
驚帆曹真之馬其名驚帆者言其馳驟如烈風之舉帆
疾也
張飛有馬號玉追時歌曰人中有張飛馬中有玉追(寰宇)
(記)
豹月烏張飛馬(彙苑)
魏曹彰性倜儻偶逢駿馬愛之其主所惜也彰曰余有
美妾可換惟君所選馬主因指一妓彰遂換之馬號曰
白鶻(獨異志)
廣漢楊翁仲聽鳥獸之音乘蹇馬之野田間有放眇馬
相去鳴聲相聞翁仲謂其御曰彼放馬知此馬而目眇
其御曰何以知之曰罵此轅中馬蹇此馬亦罵之眇其
御不信往視之目竟眇焉(論衡)
魏時鮮卑獻千里馬白色兩耳黃名曰黃耳(穆天子傳注)
程堅南陽人居貧以磨鏡給養母喪哀號櫪下有馬每
聞堅哭輒淚出暫輟芻草(魏略)
魏齊王嘉平初白馬出河妖馬夜過官牧邊鳴呼衆馬
皆應明日見其跡大如斛行數里還入河(搜神記)
黃平夢舍中馬舞數十人向馬拍手索紞曰馬火也馬
舞火起也向馬拍手救火也平未歸火發
大興二年丹陽郡吏濮陽演馬生駒兩頭自項前别生
而死此政在私門二頭之象也其後王敦陵上(上)
李南乘赤馬行道逢他人乘白馬者白馬先鳴而南赤
馬應之南謂從者曰彼馬言汝當見一黃馬左目盲者
是吾子可為使駛行相及從者不信行二里所果逢黃
馬而左目盲南馬先鳴而黃馬應之問其主果向白馬
子也(抱朴子)
苻堅為慕容沖所襲堅騧馬墮而落澗追兵幾及計無
由出馬即踟蹰臨澗而垂鞍與堅堅不能及馬又跪而
受焉堅援之得登岸而西走廬江(異苑)
吾與玄子觀東海釋駟而升乎&KR3450;山未中路而忘馬符
子使人求之不獲使鬼索之而獲符子曰六合不可忘
故知良馬在其中矣請以六合之觀觀之也(符子)
王武子好馬非馬不行正旦則柳葉金障泥上元則滿
月韉清明則剪水鞭重午則籠嬌鞁中秋則玉櫳總絡
頭重陽則蟬兒鐙春秋社則塗金鞁冬至則嘶風鐙除
日則藥王鞍每節則飼馬以明紗豆薔薇草(馬癖記)
老宿諺言赫連之世有駿馬名曰白口騮(水經注)
上以王融才辯十一年使兼主客接虜使房景高宋弁
上以虜獻馬不稱使融問曰秦西冀北實多駿驥而魏
主所獻良馬乃駑駘之不若求名檢事殊為未孚將旦
旦信誓有時而爽駉駉之牧不能復嗣宋弁曰不容虛
偽之名當是不習土地融曰周穆馬跡徧於天下若騏
驥之性因地而遷則造父之策有時而躓弁曰王主客
何為懃懃於千里融曰鄉國既異其優劣聊復相訪若
千里日至聖上當駕鼓車弁曰向意既須必不能駕鼓
車也融曰買死馬之骨亦郭隗之故弁不能答(南齊書)
曇邃少出家止河隂白馬寺蔬食布衣誦法華經又釋
達經旨亦為人解說常於夜中忽聞扣戸云欲請法師
九旬說法邃不許固請乃赴之而猶是眠中比覺己身
在白馬塢神祠中拜一弟子自是日日密往餘無知者
後寺僧經祠前見有兩高座邃在北弟子在南如有講
說聲又聞有竒香之氣於是道俗共傳神異至夏竟神
施白馬一疋白羊五頭絹九十匹咒願畢於是而絶(神僧傳)
梁武帝有良馬名照殿玉獅子(小說)
陸法和嘗謂人曰勿繫馬於碓其人行過鄉曲門側有
碓因繫馬於其柱入門中憶法和戒走出將解之馬已
斃矣(北齊書)
河間王琛遣使至波斯國求得千里馬號追風亦以銀
為槽金為鎖環(洛陽伽藍記)
北齊散騎常侍河南陸乂黃門郎卬之子也卬字雲駒
而乂患風多所遺忘嘗與人馬曰雲駒有劉神符者常
帶符與人渡漳水至失符乂笑曰劉君渡水失神符其
人答曰陸乂名馬作雲駒(談藪)
王皓字季高少立名行性懦緩嘗從文宣北伐乘赤馬
赤蒙霜氣遂不復識自言失馬虞候為求不得須臾日
出馬體霜盡繫在幕前方云我馬尚在(北史)
韋夐至延州見弟孝寬以所乘馬及轡勒與之夐惡其
華飾心弗欲之笑謂其弟曰昔人不棄遺簪墜履者惡
與之同出不與之同歸也卒乘舊馬而歸(上)
煬帝使李星御馬一匹名獅子&KR0008;(海錄碎事以下驢騾)
修彌國多神馬騾驢十丈毛色皎然能行水上有兩翼
或飛於海上常與牧馬合則生神驢(洞冥記)
趙簡子有兩白驢而甚愛之陽城胥渠處廣門之官夜
款門而謁曰主君之臣胥渠有疾醫教之曰得白驢之
肝病則止不得則死於是召庖人殺白驢取肝以與陽
城胥渠處無幾何趙興兵而攻翟廣門之官左七百人
右七百人皆先登而獲甲首(呂氏春秋)
漢靈帝養驢數百頭常自騎之驅馳遍京師有時駕四
驢入市(金樓子殿又宋廢帝亦於上養驢)
王粲好驢家畜數頭其價有至百金者其一曰落釵其
二曰遠遊其三曰鷙翼其四曰白鳳其五曰臨江其六
曰上雲其七曰奔濤其八曰飛星(下帷短牒)
石虎鄴中有一胡道人知咒術乘驢作估客於外國深
山中行下有絶澗窅然無底忽有惡鬼偷牽此道人驢
下入絶澗道人尋跡咒誓呼諸鬼王須臾即驢物如故
(搜神記)
釋道安常乘赤驢往来荆襄間一日而徧
王奐初拜僕射劉祥與奐子融載行至中堂見路人驅
驢祥曰驢汝好為之如汝人材皆己令僕矣(南齊書)
元恒傲狠兇麄安豐王延明每切責之曰昔宋有東海
王禕志性凡劣人號曰驢王我熟觀汝所作亦恐不免
驢當時聞者號為驢王(後魏書)
沙苑之敗李神雋策眇馬而走曰丁掾力馬倒曰丁掾
誤我(北史)
若乃三軍陸邁糧運艱難謀臣停算武夫吟歎爾乃長
鳴上黨慷慨應邦﨑嶇千里荷囊致餐用捷大勲歴世
不刊斯實爾之功者也音隨時興晨夜不默仰契玄象
俯協漏刻應更長鳴毫分不忒雖挈壺著稱未足比德
斯又爾之智也若乃六合昏晦三辰幽暝猶憶天時用
不廢聲斯又爾之明也青脊隆身長頭廣額修尾後垂
巨耳雙磔斯又爾之相也嘉麥既熟實須精麵負磨迴
衡迅若轉電惠我衆庶神祗獲薦斯又爾之能也爾有
濟師旅之勲而加之以衆能是用遣中大夫閭丘騾加
爾使銜勒大鳴鴻臚班脚大將軍宫亭侯以揚州之廬
江江州之廬陵吳國之桐廬合浦之珠廬封爾為廬山
公(宋索淑排諧集驢山公九錫文)
附大蘭王九錫文曰太亥十年九月乙亥朔十三
日丁亥北燕伯使使者豪豨册命大蘭王曰唯君
稟太隂之沉精標羣形於玄質體肥腯而洪茂長
無心以遊逸資豢養於人主雖無爵而有秩此君
之純也君昔封國殷商號曰豕氏葉隆當時名垂
後世此君之美也白蹢彰於周詩港波應乎隆象
歌詠垂於人口經千載而流響此君之德也君相
與野遊為君雄顧羣數百自西徂東俯歕沬則成
霧仰奮鬛則生風猛毒必噬有敵必攻長驅直突
陣無全鋒此君之勇也
過去世時有城名波羅奈國名伽尸有一婆羅門有摩
沙豆陳久煮不可熟持著肆上欲賣與他都無人買時
有一人家有一罷驢市賣難售時陳豆主便作是念我
當以豆買此驢用便往語言汝能持驢貿此豆那驢主
復念用是態驢為當取彼豆即便答言可爾得驢已歡
喜爾時豆主便作是念今得驢子便即說頌曰婆羅門
法巧販賣陳久沙豆十六年唐盡汝薪煮不熟慼折小
齒(闕)爾時驢主亦作頌曰汝婆羅門何所喜雖有
四脚毛衣好負重著道令汝知錐刺火燒終不動爾時
豆主復說偈言獨生千秋杖頭著四寸針能治敗態驢
何憂不可伏爾時驢聞復瞋即說誦曰安立前二足雙
飛後兩蹄折汝前板齒然後自當知爾時豆主聞驢此
頌復說偈言蚊䖟毒虫螫惟仰尾自防當截汝尾却令
汝知辛苦爾時驢復以偈答言從先祖已来行此𢤱悷
法今我故承習死死終不捨爾時豆主知此弊惡不可
苦語便更稱譽以頌答曰音聲鳴徹好面白如珂雪當
為汝取婦共遊林澤中驢聞輭愛語復說頌曰我能負
八斛日行六百里婆羅當知聞取婦歡喜故(僧祗律)
爾時殊致羅婆菩薩告諸龍言過去世時此賢劫初有
一天子名曰大三摩多端正少雙才智聰明以正行化
常樂寂靜不樂愛染常樂潔身王有夫人多貪色慾王
既不幸無處遂心曾於一時見驢命羣根相出見慾心
發動脱衣就之驢見即交遂成胎蔵月滿生子頭耳口
眼悉皆似驢唯身類人而復麤澀駮毛被體與畜無殊
夫人見之心驚怖畏即便委棄投於厠中以福力故處
空墜時有羅利婦名曰驢神見兒不汚念言福子遂於
空中接取洗持將往雪山乳哺畜養猶如己子等無有
異及至長成教服仙藥與天童子日夜共遊復有大天
亦来愛護此兒飲食甘果藥草身體轉異福德莊嚴大
光照曜如是天衆共同稱美號為法驢虱叱大仙聖人
以是因緣彼雪中并及餘處悉皆化生種種好華好果
好藥好香種種清流種種好鳥在所盈住普皆豐盈以
此藥果資益因緣其餘形容麤相悉轉身體端正唯脣
似驢是故名為驢脣仙人(大集經)
廣博物志卷四十六
