廣博物志卷三十二
明董斯張撰
武功下(刀)(劍)(射)(弓)(矢)(弩)(諸軍器)
&KR0008;謂之彈師蕡弦也彄謂之絠拾捍韝韘也&KR0008;㢾&KR0008;也
鞬䩨櫜韜韣弓藏也棚医皾㿪靫韝矢藏也飛蝱矰笰
矢拔箭也平題鈀錍鉤腸羊頭&KR0008;鑪鏃砮鏑也袂襓䘤
劍衣也拾室□劍削也劍珥謂鐔鞞䩢刀削也龍淵太
阿干將鏌釾莫門斷蛇魚腸□鈞燕支蔡倫屬鹿干隊
&KR0034;谿墨陽鉅闕辟閭劍也陳寳孟勞馬氏白楊剞劂劉
刀也錟鏦&KR0008;矟&KR0008;□矛也&KR1483;謂之鋋&KR0008;&KR0008;蒲蘇鎔鈹也
鏔孑饅胡釨戛戈戟也其鋒謂之□其孑謂之㦺匽謂
之雄戟鐓釪鐏也吳魁干瞂樐&KR0008;盾也䤴甲介鎧也兜
鞪謂之胄錏鍜謂之鏂銗機謂之牙和鑾鐲鐸鉦鐃鍾
鑮鈴也(廣雅)
黃帝作斧鉞見輿服志
黃帝作刀見二儀實錄
蚩尤作陌刀舜作&KR0008;鹿箭筒(見上)
燧人氏鑄金作刀(古史考)
刀子之神名曰脱光(六韜)
古人鑄刀以五月丙午取純火精以協其數故王粲銘
曰相時隂陽制兹利兵(虞喜志林)
古有阮師之刀天下之所寳貴也初阮之作刀受法於
金精之靈七月庚辛見金神於冶監之門其人光色燁
燿向而再拜神執其手曰子可教也既致之閑宴設饌
而問焉神教以水火之齊五精之陶用隂陽之候取剛
軟之和(楊泉物理論)
司刀鬼名聻一名滄耳
鯀死三歲不腐副之以吳刀是用出啟(歸藏啟筮)
漢太上皇微時佩一刀長三尺上有銘其字難識疑是
殷高宗伐鬼方之時所作也上皇遊酆沛山中寓居窮
谷裏有人歐冶鑄上皇息其傍問曰此鑄何器工者笑
而言曰為天子鑄劍慎勿泄言上皇謂為戲言而無疑
色工人曰今所鑄鐵鋼礪難成若得公腰間佩刀雜而
冶之即成神器可以尅定天下星精為輔佐以殱三猾
木衰火盛此為異兆也上皇曰余此物名為七首其利
難儔水斷虬龍陸斬虎兕魑魅罔兩莫能逢之斫玉鑄
金其刃不卷工人曰若不得此七首以和鑄雖歐冶專
精越砥斂鍔終為鄙器上皇則解七首投於鑪中俄而
煙熖衝天日為之晝晦及乎劍成殺三牲以釁祭之鑄
工問上皇何時得此七首上皇云秦昭襄王時余行逢
一野人於陌上授予云是殷時靈物世世相傳上有古
字記其年月及成劍工人視之其銘尚存叶前疑也工
人即持劍授上皇上皇以賜高祖高祖常佩於身以殱
三猾及天下已定呂后藏於寳庫庫中守藏者見白氣
如雲出於戶外狀如龍蛇呂后改庫名曰靈金藏及諸
呂擅權白氣亦滅及惠帝即位以此庫貯禁兵器名曰
靈金内府也(拾遺記項按鉤命決曰蕭何為昴星精羽陳勝胡亥為三猾)
漢武帝出淮陽到舒不覽城問曰此鄉名何陳翼對曰
鄉名不覽上曰萬乘主所問不祥耶欲舉燔之翼曰臣
言不欺佩刀當生毛欺則無毛也視之刀有毛長寸乃
不燔(廬江七賢傳)
帝解鳴鴻之刀以賜朔刀長三尺朔曰此刀黃帝採首
山之銅鑄之雄已飛去雌者猶存帝臨崩舉刀以示朔
恐人得此刀欲銷之刀自手中化為鵲赤色飛去雲中
(洞冥記)
丁次卿者不知何許人也漢順帝時賣刀遼東市時人
名之丁氏次卿有寶刀(列仙傳)
蒲元性多奇思於斜谷口為諸葛武侯鑄刀三千口刀
成言漢水鈍弱不任淬用蜀江爽烈是大金之元精命
人於成都取江水蒲以淬刀言雜涪水不可用取水者
捍言不雜蒲以刀畫水言雜八升取水者叩頭云於涪
津覆水遂以涪水八升益之(御覽)
關羽為先主所重不惜身命自採都山鐵為二刀名曰
萬人及羽敗羽惜刀投之水中(古今刀劍錄)
張飛初拜新亭侯自命匠鑄赤朱鐵為一刀銘曰新亭
侯蜀大將也(上)
丕造百辟寳刀其一文似靈龜名曰靈寶其二彩似丹
霞名曰含章其三鋒似崩霜刀身劍鋏名曰素質又造
百辟七首三其一理似堅冰名曰清剛其二曜似朝日
名曰揚文其三狀似龍文名曰龍鱗(典論)
時西胡有獻香者腰帶割玉刀(陳思王辨道論)
范文本日南奴也為奴時牧羊於澗中得兩鯉魚欲私
食之郎知詰文詐云將礪石還非魚也郎至魚所果見
兩石文異之石有鐵文因入山中就冶作兩刀因舉刀
向鄣鄣即蕃中山地名也呪曰斫石鄣破者文當治此
國遂斫破之衆遂推為君(述異記)
齊許惇長鬚垂至帶省中號為長鬛公文宣嘗因酒酣
握惇鬚穪美遂以刀截之惟留一握惇不敢復長人號
為齊鬚公(三國典略)
梁簡文謝賚善勝刀啟云名均素質神號脱光河圖書
有脱光刀
陶貞白隠居貝都山中嘗畜二刀一名善勝一名寳勝
往往飛去望之如二條青蛇(太平廣記)
穀梁傳稱公子友與莒拏相摶左右呼曰孟勞孟勞者
魯之寳刀名亦見廣雅近在齊時有姜仲岳謂公子左
右姓孟名勞多力之人為國所寳(顔氏家訓以下劍)
昔有一人貧窮困苦為王作事日月經久身體羸瘦王
見憐愍賜一死駝貧人得已即便剥皮嫌刀鈍故求石
欲磨乃於樓上得一磨石磨刀令利來下而剝如是數
數往來磨刀後轉苦憚不能上樓懸駝上樓就石磨刀
深為人笑猶如愚人毁破禁戒多取錢財以用修福望
得生天反得其殃如懸駱駝上樓磨刀用功甚多所得
甚少(法苑珠林)
桃氏為劍(劍工謂之桃氏以能辟除不祥故也)臘廣二寸有半寸兩從半
之以其臘廣為之莖圍長倍之中其莖設其後參分其
臘廣去一以為首廣而圍之身長五其莖長(手所握者謂之莖其)
(長五寸劍身長五倍於莖則共長三尺也臘納)重九鋝(一鋝重六兩半有零九鋝則重六十兩也鋝劣)
謂之上制(此劍之上等)上士服之(勇士之上者能用之)身長四其莖長
(共長二尺五寸)重七鋝(重四十六兩有餘)謂之中制(此劍之中等)中士服之
(勇士之中者能用之)身長三其莖長(共長二尺)重五鋝(重三十兩有餘)謂之下
制(此劍之下等)下士服之(勇士之下者能用之周禮)
薛燭庸子見若狐甲於劍而利鈍識矣臾兒易牙淄澠
之水合者常一合水而甘苦知矣(淮南子)
劍工惑劍之似莫邪者惟歐冶能名其種玉工眩玉之
似碧盧者惟倚頓不失其情
今劍或絶側羸文齧缺卷銋而稱以頃襄之劍則貴人
爭帶之琴或撥刺枉橈闊解漏越而稱以楚莊之琴側
室爭鼓之苗山之鋋羊頭之銷雖水斷龍舟陸剸兕甲
莫之服帶山桐之琴澗梓之腹雖鳴廉隅修營唐牙莫
之鼓也(並上)
世稱利劍有千金之價棠谿魚腸之屬龍泉太阿之輩
其本鋌山中之恒鐵也冶工鍛鍊成而銛利豈利劍之
鍛與鍊乃異質哉工良師巧鍊數至也試取東下直一
金之劍更熟鍛鍊足其火齊其銛猶千金之劍也夫鐵
石天然尚為鍛鍊者變易故質況人含五常之性賢聖
未知熟鍛鍊耳奚患性之不善哉(論衡)
輕羅霧縠冶服之麗也而不可以禦流鏑沈閭巨闕斬
關之良也而不可以挑脚刺(抱朴子)
顓頊高陽氏有畫影劍騰空劍若四方有兵此劍飛赴
指其方則克未用時在匣中常如龍虎吟(拾遺記)
王子者帝俈也曾詣鍾山獲九化十變經以隠遁日月
遊行星辰後一旦疾崩營塚在渤海山夏中衰時有發
王子墓者室中無所有惟見一劍在北寢上自作龍鳴
虎嘷之聲人遂無敢近者(真誥)
夏禹子帝啟在位十年以庚戌八年鑄一銅劍長三尺
九寸後藏之秦望山腹上刻二十八宿文有背面面文
為星辰背記山川日月(古今刀劍錄)
啟子太康在位二十九年歲在辛卯三月春鑄一銅劍
上有八字面長三尺二寸頭方
孔甲在位三十一年以九年歲次甲辰採牛首山鐵鑄
一劍銘曰夾古篆書長四尺一寸
殷太甲在位三十二年以四年歲次甲子鑄一劍長二
尺文曰定光古文篆書
武丁在位五十九年以元年歲次戊午鑄一劍長三尺
銘曰照膽古文篆書
周昭王瑕在位五十一年以二年歲次壬午鑄五劍各
投五嶽銘曰鎮嶽尚方古文篆書長五尺(並上)
魏黑卵以暱嫌殺丘邴章丘邴章之子來丹謀報父之
讎丹氣甚猛形甚露計粒而食順風而趨誓手劍以屠
黑卵黑卵悍志絶衆力抗百夫延頸承刃披胸受矢鋩
鍔摧屈而體無痕撻負其材力視來丹猶雛鷇也來丹
之友申他曰子怨黑卵至矣吾聞衞孔周其子得殷帝
之寳劍奚不請焉來丹遂適衞見孔周執僕御之禮請
先納妻子後言所欲孔周曰吾有三劍惟子所擇皆不
能殺人且先言其狀一曰含光視之不可見運之不知
有其所觸也泯然無際經物而物不覺二曰承影將旦
昧爽之交日夕昏明之際北面而察之澹澹焉若有物
存莫識其狀其所觸也竊竊然有聲經物而物不疾也
三曰宵練方晝則見影而不見光方夜見光而不見形
其觸物也騞然而過隨過隨合覺疾而不血刃焉此三
寳者傳之十三世矣而無施於事匣而藏之未嘗啟封
來丹曰雖然吾必請其下者孔周乃歸其妻子與齋七
日晏隂之間跪而授其下劍來丹再拜受之以歸來丹
遂執劍從黑卵時黑卵已醉偃於牖下自頸至腰三斬
之黑卵不覺來丹以黑卵之死趣而退遇黑卵之子於
門擊之三下如投虚黑卵之子方笑曰汝何蚩而三招
予黑卵既醒怒其妻曰醉而露我使我嗌疾而腰急其
子曰疇昔來丹之來遇我於門三招我亦使我體疾而
肢彊彼其厭我哉(列子)
眉間赤名赤鼻父干將母莫邪父為晉王作劍藏雄送
雌語其妻曰吾藏劍在南山之隂北山之陽松生石上
劍在其中矣君若覺殺我爾生男以告之乃至君覺殺
干將妻從生男名赤鼻具以告之赤鼻斫南山之松不
得劍於屋柱中得之晉君夢一人眉廣三尺辭欲報讎
購求甚急乃逃朱興山道逢一客客問曰子眉間赤乎
答曰是也吾能為子報讎赤曰父無分寸之罪枉被荼
毒君今惠念何所用耶客曰須子之頭并子之劍赤乃
與頭客與王王大賞之即以鑊煮其頭七日七夜不爛
客曰此頭不爛者王親臨之王即視之客於後以劍斬
王頭入鑊中二頭相齧客恐赤不勝自以劍擬頭入鑊
中三頭相咬七日後一時俱爛乃分葬之名曰三王冢
(晉王一作楚王赤一作尸列異傳)
闔閭請干將鑄作名劍二枚干將者吳人也與歐冶子
同師俱能為劍越前來獻三枚闔閭得而寶之以故使
劍匠作為二枚一曰干將二曰莫邪莫邪干將之妻也
干將作劍采五山之鐵精六合之金英候天伺地隂陽
同光百神臨觀天氣下降而金鐵之精不銷淪流於是
干將不知其由莫邪曰子以善為劍聞於王使子作劍
三月不成其有意乎干將曰吾不知其理也莫邪曰夫
神物之化須人而成今夫子作劍得無得其人而後成
乎干將曰昔吾師作冶金鐵之類不銷夫妻俱入冶鑪
中然後成物至今後世即山作冶麻絰葌服然後敢鑄
金於山今吾作劍不變化者其若斯耶莫耶曰師知爍
身以成物吾何難哉於是干將妻乃斷髮剪爪投於鑪
中使童女童男三百人鼓槖裝炭金鐵刀濡遂以成劍
陽曰干將隂曰莫耶陽作龜文隂作漫理干將匿其陽
出其隂而獻之闔閭甚重既得寶劍適會魯使季孫聘
於吳闔閭使掌劍大夫以莫邪獻之季孫拔劍之鎠中
缺者大如黍米歎曰美哉劍也雖上國之師何能加之
夫劍之成也吳霸有缺則亡矣我雖好之其可受乎不
受而去闔閭既寶莫邪復命於國中作金鈎令曰能為
善鈎者賞之百金吳作鉤者甚衆而有人貪王之重賞
也殺其二子以血舋金遂成二鈎獻於闔閭詣宫門而
求賞王曰為鈎者衆而子獨求賞何以異於衆夫子之
鈎乎作鈎者曰吾之作鈎也貪而殺二子舋成二鈎王
乃舉衆鈎以示之何者是也王鈎甚多形體相類不知
其所在於是鈎師向鈎而呼二子之名吳鴻扈稽我在
於此王不知汝之神也聲絶於口兩鈎俱飛着父之胸
吳王大驚曰嗟乎寡人誠負於子乃賞百金遂服而不
離身(吳越春秋)
昔者越王句踐有寳劍五聞於天下客有能相劍名薛
燭王召而聞之曰吾有寳劍五請以示之薛燭對曰愚
理不足以言大王請不得已乃召掌者王使取豪曹薛
燭對曰豪曹非寳劍也夫寳劍五色並見莫能相勝毫
曹已擅名矣非寳劍也王曰取巨闕薛燭曰非寳劍也
寳劍者金錫和銅而不離今巨闕已離矣非寳劍也王
曰然巨闕初成之時吾坐於露壇之上宫人有駕白鹿
而過者車奔鹿驚吾引劍而指之四驚上飛揚不知其
絶也穿銅釜絶鐵䥶胥中決如粢米故曰巨闕王取純
鈎薛燭聞之忽如敗有頃懼如悟下階而深惟簡衣而
坐望之手振拂揚其華淬如芙蓉始出觀其鈲爛如列
星之行觀其光渾渾如水之溢於塘觀其斷巖巖如瑣
石觀其才煥煥如冰釋此所謂純鈎耶王曰是也客有
直之者有市之鄉二駿馬千匹千戶之都二可乎薛燭
對曰不可當造此劍之時赤堇之山破而出錫若耶之
溪涸而出銅雨師掃灑雷公擊槖蛟龍捧鑪天帝裝炭
太一下觀天精下之歐冶乃因天之精神悉其伎巧造
為大刑三小刑二一曰湛盧二曰純鈎三曰勝邪四曰
魚腸五曰巨闕吳王闔閭之時得其勝邪魚腸湛盧闔
閭無道子女死殺生以送之湛盧之劍去之如水行秦
過楚楚王卧而寤得吳王湛盧之劍將首魁漂而存焉
秦王聞而求不得興師擊楚曰與我湛盧之劍還師去
汝楚王不與闔閭又以魚腸之劍刺吳王僚使披腸夷
之甲三事闔閭使專諸為秦炙魚者引劍而刺之遂弑
王僚此其小試於敵邦未見其大用於天下也今赤堇
之山已合若耶溪深而不測羣神不下歐冶即死雖復
傾城量金珠玉竭河猶不能得此一物有市之鄉二駿
馬千匹千戶之都二何足言哉楚王召風胡子而問之
曰寡人聞吳有干將越有歐冶子此二人甲世而生天
下未嘗有精誠上通天下為烈士寡人願齎邦之重寳
皆以奉子因吳王請此二人作鐵劍可乎風胡子曰善
於是乃令風胡子之吳見歐冶子干將使人作鐵劍歐
冶子干將鑿茨山洩其溪取鐵英作為鐵劍三枚一曰
龍淵二曰泰阿三曰工布(一作市)畢成風胡子奏之楚王
楚王見此三劍之精神大悦風胡子問之曰此三劍何
物所象其名為何風胡子對曰一曰龍淵二曰泰阿三
曰工布楚王曰何謂龍淵泰阿工布風胡子對曰欲知
龍淵觀其狀如登高山臨深淵欲知泰阿觀其鈲巍巍
翼翼如流水之波欲知工布鈲從文起至脊而止如珠
不可袵文如流水不絶晉鄭王聞而求之不得興師圍
楚之城三年不解倉糓粟索庫無兵革左右羣臣賢士
莫能禁止於是楚王聞之引泰阿之劍登城而麾之三
軍破敗士卒迷惑流血千里猛獸歐瞻江水折揚晉鄭
之頭畢白楚王於是大悦曰此劍威耶寡人力耶風胡
子對曰劍之威也因大王之神楚王曰夫劍鐵耳固能
有精神若此乎風胡子對曰時各有使然軒轅神農赫
胥之時以石為兵斷樹木為宫室死而龍臧夫神聖主
使然至黃帝之時以玉為兵以伐樹木為宫室鑿地夫
玉亦神物也又遇聖主使然死而龍臧禹穴之時以銅
為兵以鑿伊闕通龍門決江導河東注於東海天下通
平治為宫室豈非聖主之力哉當此之時作鐵兵威服
三軍天下聞之莫敢不服此亦鐵兵之神大王有聖德
楚王曰寡人聞命矣(越絶書)
越王問相國范蠡曰孤有報復之謀水戰則乘舟陸行
則乘輿輿舟之利頓於兵弩今子為寡人謀事莫不謬
者乎范蠡對曰臣聞古之聖君莫不習戰用兵然行陣
隊伍軍鼓之事吉凶決在其工今聞越有處女出於南
林國人稱善願王請之立可見越王乃使使聘之問以
劍戟之術處女將北見於王道逢一翁自稱曰袁公問
於處女吾聞子善劍願一見之女曰妾不敢有所隠惟
公試之於是袁公即杖箖箊竹竹枝上頡橋未墮地女
即捷末袁公則飛上樹變為白猨遂别去見越王越王
問曰夫劍之道則如之何女曰妾生深林之中長於無
人之野無道不習不達諸侯竊好擊之道誦之不休妾
非受於人也而忽自有之越王曰其道如何女曰其道
甚微而易其意甚幽而深道有門戶亦有隂陽開門閉
戸隂衰陽興凡手戰之道内實精神外示安儀見之似
好婦奪之似懼虎布形候氣與神俱往得聞斯道者一
人當百百人當萬王欲試之其驗即見越王即加女號
號曰越女乃命五板之墮長高習之教軍士當世勝越
女之劍(並上)
衞靈公晝寢而起志氣益衰使人馳召勇士公孫悁道
遭行人卜商卜商曰何驅之疾也對曰公晝寢而起使
我召勇士公孫悁子夏曰微悁而勇若悁者可乎御者
曰可子夏曰載我而返至君曰使子召勇士何為召儒
使者曰行人曰微悁而勇若悁者可乎臣曰可即載與
來君曰諾延先生上趣召公孫悁至入門杖劍疾呼曰
卜商我存若頭子夏顧咄之曰咄内劍吾將與若言勇
於是君令内劍而上子夏曰來吾嘗與子從君而西見
趙簡子簡子披髮杖矛而見我君我從十三行之後趨
而進曰諸侯相見不宜不朝服將以頸血濺君之服矣
使反朝服而見吾君子耶我耶悁曰子也子夏曰子之
勇不若我一矣又與子從君而東至阿遭齊君重鞇而
坐吾君單鞇而坐我從十三行之後趨而進曰禮諸侯
相見不宜相臨以勢揄其一鞇而去之者子耶我耶悁
曰子也子夏曰子之勇不若我二矣又與子從君於囿
中於是兩寇肩逐我君拔矛下格而還子耶我耶悁曰
子也子夏曰子之勇不若我三矣所貴為士者上懾萬
乘下不敢傲乎匹夫外立節矜而敵不侵擾内禁殘害
而君不危殆是士之所長君子之所致貴也若夫以長
掩短以衆暴寡凌轢無罪之民而成威於閭巷之間者
是士之甚毒而君子之所致惡也衆之所誅鋤也夫何
以論勇於人主之前哉於是靈公避席抑手曰寡人雖
不敏請從先生之勇(韓詩外傳)
王子喬墓在京陵人有盜發之者都無所見惟有一劍
停在穴中欲進取之劍作龍鳴虎吼遂不敢進俄而徑
飛上天(世語)
經侯往適魏太子左帶羽玉具劍右帶環珮左光照右
右光照左坐有頃太子不視也又不問也經侯曰魏國
亦有寳乎太子曰有經侯曰其寶何如太子曰主信臣
忠百姓上戴此魏之寳也經侯曰吾所聞者非是之謂
也乃問其器而已太子曰有徒師沼治魏而市無預價
郄辛治陽而道不拾遺芒卯在朝而四隣賢士無不相
因而見此三大夫乃魏國之大寳於是經侯默然不應
左解玉具右解環珮委之坐愆然而起默然不謝趨而
出上車驅去魏太子使人操劍珮逐與經侯使告曰此
寒不可衣饑不可食無為遺我賊(說苑)
宋有蘭子者以技干宋元宋元召而使見其技以雙技
長倍其身屬其踁並趨並馳弄七劍迭而躍之五劍常
在空中元君大驚立賜金帛又有蘭子又能燕戲者聞
之復以干元君元君大怒曰昔有異技干寡人者技無
庸適值寡人有歡心故賜金帛彼必聞此而進復望吾
賞拘而擬戮之經月乃放(列子)
曾從子善相劍者也衞君怨吳王曾從子曰吳王好劍
臣請為吳王相劍因為君刺之衞君曰子為之是也非
緣義也為利也吳強而富衞弱而貧子必往吾恐子為
吳王用之於我也乃逐之(韓子)
司馬蒯聵天下之攻擊劍者也(新論)
魯石公劍迫則能應感則能動沕穆無窮變無形像優
柔委從如影與響如龐之守戶如輪之逐馬響之應聲
影之像形也閶不及鞈呼不及吸足舉不及集相離若
蟬翼尚在肱北此善當敵者也未及夫折衝於未形之
前者揖讓乎廟堂之上而施惠乎百萬之民故居則無
變動戰則不血刃其湯武之兵與(說苑)
燕支蔡愉千勝堂谿墨陽並劍名也(廣雅)
楚有龍泉秦有太阿工市(初學記)
太公之闕文王之錄莊君之&KR1544;闔閭干將莫邪巨闕辟
閭此皆古之良劍也然而不加砥礪則不能斷(荀子)
蜚景之劍威奪白日氣盛紫蜺以之刲穫則其與劂刃
也無擇及夫凶邪流毒沸渭不靖加之運掌之上則千
里之内不留行矣(亢倉子)
昆吾山其下多赤金色如火昔黃帝伐蚩尤陳兵於此
地鍊石為銅銅色青而利泉水赤山草木皆劍利土亦
鋼而精至越王勾踐使工人以白馬白牛祠昆吾之神
採金鑄之以成八劍之精一名揜日以之指日則光晝
暗金隂也隂盛則陽滅二名斷水以之劃水開即不合
三名轉魄以之指月蟾兔為之倒轉四名懸翦飛鳥遊
過觸其刃如斬截焉五名驚鯢以之泛海鯨鯢為之深
入六名滅魂挾之夜行不逢魑魅七名却邪有妖魅者
見之則伏八名真剛以切玉斷金如削土木矣以應八
方之氣鑄之也其山有獸大如兔毛色如金食土下之
丹石深穴地以為窟亦食銅鐵膽腎皆如鐵其雌者色
白如銀昔吳國武庫之中兵刃鐵器俱被食盡而封署
依然王令檢其庫穴獵得雙兔一白一黃殺之開其腹
而有鐵膽腎方知兵刃之鐵為兔所食王乃召其劍工
令鑄其膽腎以為劍一雌一雄號干將者雄號莫邪者
雌其劍可以切玉斷犀王深寳之遂霸其國(拾遺記)
楚王夫人於夏納涼抱鐵柱心有所感遂懷孕産一銕
楚王命鏌邪鑄為雙劍(列士傳)
西平縣有龍泉水可以砥礪刀劍特堅利故有堅白之
論矣(晉太康地理志)
梁國多池沼時池中出神劍到今其民像而作之號大
梁氏之劍(水經注)
秦始皇在位三十七年以三年歲次丁巳採北祗銅鑄
二劍銘曰定秦小篆書李斯埋在阿房閣下一在觀臺
下長三尺六寸(古今刀劍錄)
前漢劉季以始皇三十四年得一鐵劍長三尺銘曰赤
銷大篆書及貴常服之此即斬蛇劍也
漢武帝在位五十四年以元光五年歲次乙巳鑄八劍
長三尺六寸銘曰八服小篆書嵩恒霍華泰山五嶽皆
埋之(並上)
漢武帝崩後忽見形謂陵令薛平曰我雖失勢猶為汝
君奈何令吏卒止吾陵磨劍乎因不見推陵旁果有方
石可以為礪吏卒常盜磨刀劍霍光欲斬之張安世曰
神道茫昧不宜為法故阮公詠懷詩曰失勢在須臾帶
劍上吾丘(漢武故事)
漢武帝七夕幸開襟樓忽見殿北方綵雲縹緲有美女
騎一物翩躚而下即以所騎之物上帝曰此棨東之劍
羣僊寳之能辟諸邪妾乘之而來頃刻百里矣後入吳
宫大帝號曰辟邪亦曰百里(潛居錄)
王母帶分景之劍上元夫人帶流黃擇精之劍(漢武内傳)
宣帝詢在位二十五年以本始四年鑄二劍長三尺一
曰毛一曰貴以足下有毛故為之皆小篆書(刀劍錄)
平帝衎在位五年以元始元年歲次辛酉掘得一劍有
帝名因服之大篆書
後漢光武秀在位三十三年未貴時在南陽鄂山得一
劍文曰秀霸小篆書帝常服之(並上)
光武有駭犀之劍以賜陳遵(東觀漢記)
建武十三年屠耆國獻劍直百金以賜騎士(上)
肅宗嘗賜諸尚書劍惟此三人特以寳劍自手署其名
曰韓稜楚龍淵郅壽蜀漢文陳寵濟南椎成時論者為
之說以稜淵深有謀故得龍淵壽明達有文章故得漢
文寵敦朴善不見外故得椎成(後漢書)
章帝建初八年鑄一金劍令投於伊水中以厭人膝之
怪弘景按水經云伊水有一物如人膝頭有爪人浴輒
没不復出(刀劍錄)
趙珜少好遊俠行部帶劍過亭長亭長譴之嘆曰無大
志故為豎吏所輕耳於是解劍挂壁曰珜不乘輜重佩
綬不復帶劍因之京師詣太學受業治春秋變行厲操
名德遂稱除野王令乃解劍帶之官(益部耆舊傳)
齊張仲曲成侯以善擊刺學用劍立名天下
袁紹在黎陽夢有一神授一寳劍及覺果在卧所銘曰
思召紹解之曰思召紹字也(刀劍錄)
魏文帝有飛景流彩華鋒三劍(典論)
余幼學擊劍閱師多矣四方之法各異惟京師為善桓
靈之間有虎賁王越善斯術稱於京師河南史阿言昔
與越遊具得其法余從阿學之精熟嘗與平虜將軍劉
勲奮威將軍鄧展等共飲宿聞展善有手臂曉五兵又
稱其能空手入白刃余與論劍良久謂言將軍法非也
余顧嘗好之又得善術因求與余對時酒酣耳熱方食
竿蔗便以為杖下殿數交三中其臂左右大笑展意不
平求更為之余言吾法急屬難相中面故齊臂耳展言
願復一交余知其欲突以取交中也因偽深進展果尋
前余却脚䣛正截其顙坐中驚視余還坐笑曰昔陽慶
使淳于意去其故方更授以秘術今余亦願鄧將軍捐
棄故伎更受要道也(上)
吳大皇帝有寳刀三寳劍六一曰白虹二曰紫電三曰
辟邪四曰流星五曰青冥六曰百里刀一曰百鍊二曰
青犢三曰漏景(刀劍錄)
孫亮鑄一劍文曰流光(上)
邯鄲淳詣臨淄侯植時大暑植取水浴以粉自傅科頭
胡舞擊劍誦小說顧謂淳曰邯鄲生何如也(魏略)
劉曜隠居管涔之山夜中忽有一童子入跪曰管涔王
使小臣奉謁趙皇帝獻劍一口置前再拜而去以燭視
之劍長二尺光澤非常赤玉為飾背有銘云神劍服御
除衆毒(異苑)
武勝公常於灘口見雷公逐一黃蛇或以石投之鏗然
有雷聲雷公飛去得一劍有文云許旌陽斬蛟第三劍
也(上)
陶貞白著太清經一名劍經凡學道術者皆須有好劍
鏡隨身又說干將莫邪劍皆以銅鑄非鐵也(太平廣記)
永明初始造舊宫鑿東北之地皆平崗迤隴尤多古冢
墓有人得銅劍長尺五寸余既借看歎其古異客有謂
余曰古時乃以銅為兵乎其可得而聞不余笑而應曰
此證據甚多輒具言之余按山海經曰昆吾之山其上
多赤銅郭璞注曰此山出金如火以之切玉如割泥也
周穆王時西戎獻之尸子所謂昆吾之劍也越絶書曰
赤瑾之山破而出錫若耶之谿涸而出銅歐冶鑄以為
純鈎之劍又汲冢中得一銅劍長三尺五及今所記干
將者亦皆非鐵明古者以銅錫為兵器也周書稱穆王
時征犬戎得昆吾之劍火浣布長尺有咫又有鍊銅赤
刀割玉如泥焉又左傳僖公十八年鄭伯始朝於楚楚
賜之金既而悔之盟曰無以鑄兵故以鑄三鐘杜預注
云楚金利故也古者以銅為兵故禹貢曰荆揚貢金三
品余以為古者語質而難解今者語文而易了獨詩云
元龜象齒其實象牙也書曰厥包橘柚乃黃柑也金品
上則黃中則赤下則黑黑金是鐵赤金是銅黃金是金
黃金可為寳赤金可為兵黑金可為器韓子稱昔智伯
繇之伐趙襄子初晉陽襄子金將盡問於張孟談孟談
對曰吾聞董安于治晉陽也公室悉以銅為柱質君可
發而用之於是發之有餘金矣謂此據蓋可知焉又昔
夏后氏使九牧貢金鑄九鼎於荆山之下於昆吾氏之
墟白若甘攙之地圖其山川奇怪以形於鼎使民知神
姦不逢其害以定其祥鼎成三足而方不炊而自沸不
舁而自藏不遷而自行九鼎既成定之國都桀有昏德
鼎遷於商殷紂暴虐鼎遷於周每人主休明鼎雖小而
重其姦回昏亂雖大而輕及周顯王三十二年姬德大
衰乃淪入泗水秦始皇之初見於彭城二十七年始皇
東遊大發徒出之而不能得焉後漢武帝賓禮百神於
汾隂得大鼎時人以為九鼎其詳不可得而審也且荆
軻刺秦王之日七首擊銅柱銅柱火出則古者非直以
銅為七首亦以為殿柱也且始皇之世長狄十二見於
臨洮身長三丈足跡六尺於是始皇斂天下之兵鑄而
象之故西京賦云高門有閌列坐金狄是也又造阿房
之宫其門悉用磁石磁石噏鐵以防外兵之入焉以此
推之明知春秋迄於戰國戰國至於秦時攻爭紛亂兵
革互興銅既不充給故以鐵足之鑄銅既難求鐵甚易
是故銅兵轉少鐵兵轉多年甚一年歲甚一歲漸染流
遷遂成風俗所以鐵工比肩而銅工稍絶二漢之世逾
見其微及漢建安二十四年魏文帝為太子時鑄三寳
刀二匕首天下百鍊之精利而悉是鑄鐵不能復鑄銅
矣按張華博物志亦稱鑄銅之工不復可得惟蜀地羌
中時有解者由此言之斯妙久絶余謂不能復鑄銅者
正當不能使利如霜雪光如雲霞陸斬犀兕水斷蛟龍
豈復不能鑄銅鑪鋺燈耶然今太極殿前兩大銅鏡即
周景王鑄也製作精巧獨絶晩世今之作必不及古猶
今鏡不及古鏡今鐘不及古鐘矣昔余為吳興令鑿池
又獲銅箭鏑數十枚時有人復於彼山中伐木得銅斧
一口古銅鑄為兵豈為一據故備言其詳以發子之蒙
矣古貴銅賤鐵非獨此事按皇覽帝王塚墓記稱吳王
闔閭塚銅槨三重汞池六尺玉鳬之流扁諸之劍三盤
郢魚腸之劍在焉秦始皇冢亦以銅槨水銀為江河關
東賊發之至銅槨而取銅深大不可多得因此穴塞漢
東思王冢時奢侈皆生葬取愛幸奴婢蓄穀為銅窗以
通殉葬者氣息兼以水火守冢給呼召數十年乃不復
聞聲矣晩世之葬無復此例然猶自大奢大富大盛或
傾一國之財或竭一家之寳或爭為宏麗或競相高尚
前漢奢於後漢魏時富於晉世中原既夷至於江左時
天下凋喪制度日衰富貴之家猶或厚葬然論古曩亦
減損千萬倍矣世愈貧狹哀禮愈薄又往古之士棺皆
不用釘悉用細腰其細腰之法長七寸廣三寸厚二寸
五分狀如木秤兩頭大而中央小仍鑿棺際而安之因
普漆其外一棺凡用細腰五十四枚大略如此亦可謂
至巧矣其法既絶亦有銅釘銅釘之體皆如今柘釘形
也銅釘既滑多被發掘自義熙以來乃以柘代銅爰及
明器之屬亦多減省必不得已乃用烏牙焉相與皆用
素棺不得施漆又自棺之外一無所設既由貧富之懸
兼以避患之及耳故為此讃以明古今銅鐵之兵刃葬
送之事焉乃成讃曰悠悠開闢或聖或賢蚩尤鑄銅為
兵幾年天生五材實此為先既古既曩誰測誰傳紛綸
百氏事無不異況乃金鐵國之利器風胡專精歐冶妙
思於昔則出於今則秘聞之釋經萬物澹薄在古必厚
在今必惡徒侈徒異徒鏟徒削聊舉一槩以明鴻略(江淹)
(銅劍讃)
七首劍屬漢王莽避火宣室持虞帝七首則堯舜已為
其物矣(通俗文)
應仲遠云昔荆軻逐秦王其後謁者持七首以備不虞
從此侍官執刀劍漢高祖偃武修文始制以手板代焉
(周遷車服襍事以下射)
射人掌國之三公孤卿大夫之位三公北面孤東面卿
大夫西面其贄三公執璧孤執皮帛卿執羔大夫鴈諸
侯在朝則皆北面詔相其法若有國事則掌其戒令詔
相其事掌其治達(其善治射事者則達之於王也)以射灋治射儀王以
六耦射三侯(三侯熊侯虎侯豹侯也)三獲三容(三獲謂執獲旌而告中者三人也三)
(容謂設之以蔽待獲者也)樂以騶虞九節五正(節即騶虞也以九為數五正者以五采為)
(正鵠也中朱次白次黃次蒼而黑居其外焉)諸侯以四耦射二侯(二侯熊豹也)二
獲二容樂以貍首七節三正(三正朱白蒼也)孤卿大夫以三耦
射一侯(一侯謂麋侯也)一獲一容樂以采蘋五節二正(采蘋以五為節)
(二正則朱綠也)士以三耦射豻侯(亦六人也豻胡犬也)一獲一容樂以采
蘩五節二正(周禮)
天子所以親射何助陽氣達萬物也春氣微弱恐物有
窒塞不能自達者夫射自内發外貫堅入剛象物之生
故以射達之也含文嘉曰天子射熊諸侯射麋大夫射
虎豹士射鹿豕天子所以射熊何示服猛巧佞也諸侯
射麋者示達迷惑人也麋之言迷也大夫射虎豹者示
服猛也士射鹿豕者示除害也各取德所能服也侯者
以布為之何用人事之始也本正則末正矣(白虎通)
天子射百二十步諸侯九十步大夫七十步士五十步
明尊者所服遠也卑者所服近也(上)
羿以善射服事先王乃命司衡賜以累矰彤弓蒿矢羿
是以去下地之白難而民得以佚(白難兇頑為亂之人如封豕長蛇之類皆)
(其號名爾)
許氏云羿臣堯河伯溺殺人羿射其左目風伯壊其室
屋羿中其膝
羿五歲父母與之入山處之木下以待蟬鳴還欲取之
而羣蟬俱鳴遂捐而去羿為山間所養年二十習於弓
矢仰天嘆曰我將射四方矢至吾門止因捍弓射矢徑
至羿之門乃隨矢去(括地象)
羿事夏王王命射於方豕之皮征南之的曰中之賞子
萬金不中則削十邑羿援矢而色蕩射之矢逸再之又
不中焉王謂傳彌仁曰斯羿也發無不中而今也不中
何以對曰若羿者喜懼之為災而萬金為之患也人能
遺其喜懼之私若萬金之患則天下亡愧於羿矣王曰
善吾乃今知亡欲之道矣(符子)
帝羿與吳賀北游賀使羿射雀曰生之乎殺之乎賀曰
射其左目羿引弓射之誤中右目抑首而愧終身不忘
(帝王世紀)
甘蠅古之善射者彀弓而獸伏鳥下弟子名飛衞學射
於甘蠅而巧過其師紀昌者又學射於飛衞飛衞曰爾
先學不瞬而後可言射矣紀昌歸偃卧其妻之機下以
目承牽挺二年之後雖錐末倒眥而不瞬也以告飛衞
飛衞曰未也亞學視而後可視小如大視微如著而後
告我昌以氂懸虱於牖南面而望之旬日之間浸大也
三年之後如車輪焉以覩餘物皆丘山也乃以燕角之
弧朔蓬之簳射之貫虱之心而懸不絶以告飛衞飛衞
高蹈拊膺曰汝得之矣紀昌既盡衞之術計天下之敵
己者一人而已乃謀殺飛衞相遇於野二人交射中路
矢鋒相觸而墜於地而塵不揚飛衞之矢先窮紀昌遺
一矢既發飛衞以棘刺之端扞之而無差焉於是二子
泣而投弓相拜於塗請為父子尅臂以誓不得告術於
人(列子)
逢蒙之弟子曰鴻超怒其妻而怖之射其目矢來注眸
子而眶不睫矢墜地而塵不揚(上)
更嬴之妻能作鎖雲囊佩之陟高山有雲處不必開囊
而自然有雲氣入其中歸至家啟視皆有雲氣白如綿
自囊而出囊大如蠶繭而可以開合更嬴善射每言能
仰射入雲中其妻不信因以一囊繫箭頭令射之及墜
驗之果有白雲在内因名箭曰鎖雲(謝氏詩源)
於是范蠡復進善射者陳音音楚人也越王請音而問
曰孤聞子善射道何所生音曰臣楚之鄙人嘗步於射
術未能悉知其道越王曰然願子一二其辭音曰臣聞
弩生於弓弓生於彈彈起古之孝子越王曰孝子彈者
柰何音曰古者人民朴質饑食鳥獸渴飲霧露死則褁
以白茅投於中野孝子不忍見父母為禽獸所食故作
彈以守之絶鳥獸之害故歌曰斷竹續竹飛土逐宍之
謂也於是神農皇帝弦木為弧剡木為矢弧矢之利以
威四方黃帝之後楚有弧父弧父者生於楚之荆山生
不見父母為兒之時習用弓矢所射無脱以其道傳於
羿羿傳逢蒙逢蒙傳於楚琴氏琴氏以為弓矢不足以
威天下當是之時諸侯相伐兵刃交錯弓矢之威不能
制服琴氏乃横弓着臂施機設樞加之以力然後諸侯
可服琴氏傳之楚三侯所謂句亶鄂章人號麋侯翼侯
魏侯也自楚之三侯傳至靈王自靈王之後射道分流
百家能人用莫得其正臣前人受之於楚五世於臣矣
臣雖不明其道惟王試之越王曰弩之狀何法焉陳音
曰郭為方城守臣子也教為人君命所起也牙為執法
守吏卒也牛為中將主内裹也關為守禦檢去止也錡
為侍從聽人主也臂為道路通所使也弓為將軍主重
負也弦為軍師禦戰士也矢為飛客主教使也金為實
(闕)不止也衞為副使正道理也又為受教知可
否也縹為都尉執左右也敵為百死不得駭也鳥不及
飛獸不暇走弩之所向無不死也臣之愚劣道悉如此
越王曰願聞正射之道音曰臣聞正射之道道衆而微
古之聖人射弩未發而前名其所中臣未能如古之聖
人請悉其要夫射之道身若戴板頭若激卵左蹉右足
横左手若附枝右手若抱兒舉弩望敵翕心咽煙與氣
俱發得其和平神定思去去止分離右手發機左手不
知一身異教豈況雄雌此正射持弩之道也願聞望敵
儀表投分飛矢之道音曰夫射之道從分望敵合以參
連弩有斗石矢有輕重石取一兩其數乃平遠近高下
求之銖分道女在斯無有遺言越王曰善盡子之道願
子悉以教吾國人音曰道出於天事在於人人之所習
無有不神於是乃使陳音教士習射於北郊之外三月
軍士皆能用弓弩之巧陳音死越王傷之葬於國西號
其葬所曰陳音山(吳越春秋)
空石之中有人焉其名曰觙其為人也善射以好思耳
目之欲接則敗其思蚊虻之聲聞則挫其精是以闢耳
目之欲而遠蚊虻之聲閑居靜思則通思神若是可謂
微矣(荀子)
李悝為上地守而欲人之善射也乃下令曰人之有狐
疑之訟者令之射的中之者勝不中者負令下而人皆
習射及與秦人戰大敗之以人之善戰射也(韓子)
後漢陳王寵善弩射十發十中中皆同處華嶠書云寵
射其祕法以天覆地載參連為奇三微三小三微為經
三小為緯相將萬勝之方然要在機牙
晉中興後譙郡周子文家在晉陵少時喜射獵嘗入山
獵忽山岫間見一人長五丈許捉弓箭鏑頭廣二尺許
白如霜雪忽出聲喚曰阿鼠(阿鼠子文小字)子文不覺應曰諾
此人牽弓滿鏑向子文文便失魄厭伏(搜神記)
齊柳惲字文暢常與琅玕王瞻博射嫌其皮闊乃摘梅
帖烏珠之上發必命中觀者驚駭(南史)
宣武靈后胡氏幸西林園法流堂命侍臣射不能者罰
之又自射針孔中之尋關口温水登鷄頭山射象牙簪
一發中之
斛律光嘗從文襄校獵雲表見一大鳥射之正中其頭
形如車輪旋轉而下乃鵰也邢子高嘆曰此射鵰手也
當時號落鵰都督(北齊書)
隋末有督君謨善閉目而射志其目則中目志其口則
中口有王靈智者學射於君謨以為曲盡其妙欲射殺
君謨獨擅其美君謨製一短刀箭來輒截之惟有一矢
君謨張口承之遂囓其鏑而笑曰汝學射三年未教汝
囓鏃法(酉陽雜俎)
元幹機悟壯勇善弓馬太宗出遊白登之東北幹從有
雙鴟飛於上太宗命左右射之莫能中者幹自請射之
以二箭而下雙鴟太宗嘉之賜御弓矢金帶以旌其能
軍中號幹為射鴟都尉(後魏書以下弓)
弓穹也張之弓隆然也其末曰簫言簫捎也又謂之弭
以骨為之滑弭弭也中央曰弣弣撫也人所撫持也(釋名)
司弓矢掌六弓四弩八矢之法(六弓謂王弓弧弓夾弓庾弓唐弓大弓也四弩)
(謂夾庾唐大也八矢謂枉矢絜矢殺矢鏃矢矰矢茀矢恒矢庳矢也)辨其名物而掌其守
藏與其出入中春獻弓弩(弓弩成於陽氣方和之時故中春獻之)中秋獻
矢箙(箙盛矢器也以獸皮為之矢與箙成於隂氣將堅之時故仲秋獻之)及其頒之王弓
弧弓以授射甲革椹質者夾弓庾弓以授射豻侯鳥獸
者唐弓大弓以授學射者使者勞者其矢箙皆從其弓
凡弩夾庾利攻守唐大利車戰野戰凡矢枉矢絜矢利
火射用諸守城車戰殺矢鍭矢用諸近射田獵矰矢茀
矢用諸弋射恒矢庫矢用諸散射天子之弓合九而成
規(往體寡來體多則合多往體多來體寡則合少天子之弓王弓弧弓也其體不甚曲故合九弓而成一規)
諸侯合七而成規(諸侯之弓唐弓大弓也其體稍曲故合七弓而成一規)大夫合
五而成規(大夫之弓夾弓庾弓也其體愈曲故合五弓而成一規)士合三而成規
(士之弓斗力也其體極曲故合三而成規)句者謂之弊弓(句曲也弊惡也句者弊則直者為良)
(矣)凡祭祀共射牲之弓矢(射牲示親殺也殺牲非尊者所親故用弓矢)澤共
射椹質之弓矢(澤謂澤宫將祭而習射以選士之處也質止也言樹椹以為射正而共其弓矢)
大射燕射(大射擇士助祭燕射燕飲而射)共弓矢如數并夾(如數謂如當射者之)
(數也并夾謂矢之高者以夾取之也)大喪共明弓矢凡師役會同頒弓弩
各以其物(物謂弓弩矢箙之類)從授兵甲之儀田弋充籠箙矢共
矰矢凡亡矢者弗用則更
弓人為弓取六材必以其時(六材幹角筋膠絲漆也非天時無以備隂陽之和故)
(取之必以其時)六材既聚(六材既已合聚)巧者和之(非工巧無以全六材之用故資巧者)
(以和之)幹也者以為遠也(弓所以為遠者其力在幹故幹以為遠)角也者以
為疾也(弓所以疾發者其執在角故角以為疾)筋也者以為深也(角幹資筋以為)
(堅忍以射則中深也)膠也者以為和也(三者得膠然後相合以為和)絲也者以
為固也(結而固之在絲故絲所以為固)漆也者以為受霜露也(飾而堅之在漆)
(故漆所以為受霜露)凡取幹之道七柘為上檍次之檿桑次之橘
次之木瓜次之荆次之竹為下凡相幹欲赤黑而陽聲
赤黑則鄉心陽聲則遠根凡析幹射遠者用埶深者用
直居幹之道菑粟不迤則弓不發凡相角秋閷者厚春
閷者薄穉牛之角直而澤老牛之角紾而昔疢疾險中
瘠牛之角無澤角欲青白而豐末夫角之本蹙於&KR1120;而
休於氣是故柔柔故欲其埶也白也者埶之徵也夫角
之中恒當弓之畏畏也者必橈橈故欲其堅也青也者
堅之徵也夫角之末遠於&KR1120;而不休於氣是故脆脆故
欲其柔也豐末也者柔之徵也角長二尺有五寸三色
不失理謂之牛戴牛凡相膠欲朱色而昔昔也者深瑕
而澤紾而搏廉鹿膠青白馬膠赤白牛膠火赤鼠膠黑
魚膠餌犀膠黃凡昵之類不能方凡相筋欲小簡而長
大結而澤小簡而長大結而澤則其為獸必剽以為弓
則豈異於其獸筋欲敝之敝漆欲測絲欲□得此六材
之全然後可以為良凡為弓(弓有六材而治之各以其時)冬析幹(幹欲)
(堅而貞固故冬析之)而春液角(角欲和而温柔故春液之)夏治筋(筋欲散而解緩故夏治之)
秋合三材(膠絲漆三者欲其成就而克實故秋合之)寒奠體(奠定也體者弓往來之體也必)
(於寒而奠之則弓體用膠至冬堅而牢也)冰析灂(灂者漆之灂也必於冰而析之則漆灂欲其不動故)
(也灂子召)冬析幹則易(此覆解上文謂於幹堅之時而析之則其勢和易也)春液角則
合(於角和之時而液之則其氣浹洽也)夏治筋則不煩(於筋散之時而治之則其理不亂也)
秋合三材則合(於成材之時而合之則其質不相離也)寒奠體則張不流
(體已定則雖張之而不流移也)冰析灂則審環(灂已環則不復有所鼓動也)春被弦
則一年之事(被弦於春俟一朞之久而後可用也)析幹必倫析角無邪斵
目必荼斵目不荼則及其大修也筋代之受病夫目也
者必強強者在内而摩其筋夫筋之所由幨恒由此作
故角三液而幹再液厚其帤則木堅薄其帤則需是故
厚其液而節其帤約之不皆約疏數必侔斵摯必中膠
之必均斵摯不中膠之不均則及其大修也角代之受
病夫懷膠於内而摩其角夫角之所由挫恒由此作凡
居角長者以次需恒角而短是謂逆撓引之則縱釋之
則不校恒角而達譬如終紲非弓之利也今夫茭解中
有變焉故校於挺臂中有柎焉故剽恒角而達引如終
紲非弓之利撟幹欲孰於火而無贏撟角欲孰於火而
無燂引筋欲盡而無傷其力鬻膠欲孰而水火相得然
則居旱亦不動居濕亦不動苟有賤工必因角幹之濕
以為之柔善者在外動者在内雖善於外必動於内雖
善亦弗可以為良矣凡為弓方其峻而高其柎長其畏
而薄其敝宛之無已應下柎之弓末應將興為柎而發
必動於閷弓而羽閷末應將發弓有六材焉(六者之中幹角為急)
(用)惟幹強之(弓以幹為強以角附幹而安)張如水流(張之如水之順流)維體
防之(弓往來之體防其深淺之失)引之中參維角䟫之(引弓與三尺之矢相中䟫)
(正也必其用角之正)欲宛而無負弦引之如環釋之無失體如環
材美工巧為之時謂之參均(得天時材美工巧為三均)角不勝幹幹
不勝筋謂之參均(用幹勝一石如角勝二石者被筋勝三石三者皆平曰三均)量其
力有參均均者參謂之九和(合上材工時角幹筋之六者又以絲漆膠為之輔九)
(者相得而和)九和之弓角與幹權(角與幹皆權平)筋三侔(侔猶等也)膠三
鋝絲三邸漆三斞(鋝相稱也邸相敵也斞有所受也)上工以有餘(巧工和之)
(而有餘)下工以不足(下工和之則不足)為天子之弓合九而成規
為諸侯之弓合七而成規大夫之弓合五而成規士之
弓合三而成規(說並見夏官司弓矢注)弓長六尺有六寸(此言人之形貎)
(不同故弓之等制不一六尺六寸弓之制長者)謂之上制(此弓之上等)上士服之(士之)
(上者能用之)弓長六尺有三寸(此得長短之中者)謂之中制(此弓之中等)
中士服之(士之中者能用之)弓長六尺(弓之至短者)謂之下制(此弓之下)
(等)下士服之(士之下者能用之)凡為弓各因其君之躬志慮血
氣豐肉而短寬緩以荼若是者為之危弓危弓為之安
矢骨直以立忿執以奔若是者為之安弓安弓為之危
矢其人安其弓安其矢安則莫能以速中且不深其人
危其弓危其矢危則莫能以愿中往體多來體寡謂之
夾臾之屬利射侯與弋往體寡來體多謂之王弓之屬
利射革與質往體來體若一謂之唐弓之屬利射深大
和無灂其次筋角皆有灂而深其次有灂而疏其次角
無灂合灂若背手文角環灂牛筋蕡灂麋筋斥蠖灂和
弓&KR0795;摩覆之而角至謂之句弓(詳察謂之覆極善謂之至角獨善而筋幹未善)
(謂之句弓弓之弊也)覆之而幹至謂之侯弓(角善幹又善而筋獨未善可以射侯謂之)
(侯弓)覆之而筋至謂之深弓(非特角幹善而筋亦善故疾而遠又中深故曰深弓)
矢人為矢鍭矢參分茀矢參分一在前二在後兵矢田
矢五分二在前三在後殺矢七分三在前四在後參分
其長而殺其一五分其長而羽其一以其笴厚為之羽
深水之以辨其隂陽夾其隂陽以設其比夾其比以設
其羽參分其羽以設其刃則雖有疾風亦弗之能憚矣
刃長寸圍寸鋌十之重三垸前弱則俛(前弱則矢行而低)後弱
則翔(後弱則矢行而還)中弱則紆(中弱則矢行而曲)中強則揚(中強則矢行而)
(起此四者強弱之失其中也)羽豐則遲(羽多則矢重而其行失於緩)羽殺則趮(羽少)
(則矢輕而其行失於急此二者豐殺之失其節也)是故夾而搖之(此言相失之之法宜以指)
(夾矢而搖之)以眡其豐殺之節也(以矢之輕重而知其豐殺之節)撓之(以指撓其)
(幹而曲之)以眡其鴻殺之稱也(以矢之強弱而知其鴻殺之稱)凡相笴欲生
而搏同搏欲重同重節欲疏同疏欲稟(並上)
天子彫弓諸侯彤弓大夫黑弓(荀子)
少皥生般始為弓矢(山海經作又世本曰揮弓)
夷羿作弓牟夷作矢黃帝作弩(古史考)
天弓主司弓弩之張神名推亡(佐助期太矢神名續長見公兵法)
繁弱鉅黍古之良弓也(荀子)
白鷼古弓名(風俗通)
宛轉弓今之彌弓是也(御覽)
韓出谿子少府時力距來皆射於六百步之外(戰國策)
挹婁弓長四尺(魏志)
濊貉貢良弓(典論焦又帝王世紀云僥貢没羽)
徐偃王治其國仁義著聞欲周行上國乃通溝陳蔡之
間得朱弓朱矢
齊景公使人為弓三年乃成得弓而射不穿三札景公
怒將殺弓人弓人之妻往見景公曰此弓者太山之南
烏號之柘騂牛之角荆麋之筋河魚之膠也四物者天
下之練材也不宜穿札之少如此且妾聞奚公之車不
能獨走莫邪雖利不能獨斷必有以動之夫射之道在
手若附枝掌若握卵右手發之左手不知此蓋射之道
景公以為儀而射之穿七札弓人之夫立出矣(韓詩外傳)
齊攻魯子貢見哀公請求救於吳公曰奚先君寳之用
子貢曰使吳責吾寳而與我師是不可恃也於是以楊
幹麻䈥之弓六往子貢謂吳王曰齊為無道用使周公
之後不血食且魯賦五百邾賦三百不識以此益齊吳
之利與非與吳王懼乃興師救魯(說苑)
張興泰字義亨不以武業自居好隸書讀子史年十餘
詣吏部尚書禇彦回彦回問張郎弓馬多少答曰性怯
畏馬無力牽弓彦回甚異之(南史矢以下)
魏氏瑣連孫吳之法(漢官解詁注曰兵書有黃氏瑣連之器蓋弩射法也)弩則幽
都筋角恒山檿幹通肌暢骨起崇曲彈大黃沈紫直矢
輕弦當鋒摧決貫遐洞堅(陳琳武軍賦)
佩石碣之矢張盧生之弩(吳越春秋)
南越王尉佗攻安陽安陽王有神人睪通為安陽王治
神弩一張一發萬人死三發殺三萬人佗退遣太子始
降安陽不知通神人遇無道理通去始有姿容端美安
陽王女眉珠悦其貎而通之始與珠入庫盜鋸截神弩
亡歸報佗佗出其非意安陽王弩折兵挫浮海奔竄(日南)
(傳)
宋則字元舉子年十歲與蒼頭共弩射蒼頭弦斷矢激
誤中之即死奴叩頭就誅則察而恕之(東漢書以下旗)
充幅曰旐繼旐曰旆注旄首曰旌有旍曰旂錯鳥革曰
旟因章曰旃(爾雅)
經卒者以經令分之為三分焉左軍蒼旗卒戴蒼羽右
軍白旗卒戴白羽中軍黃旗卒戴黃羽卒有五章前一
行蒼章次二行赤章次三行黃章次四行白章次五行
黑章次以經卒亡章者有誅前一五行置章於首次二
五行置章於項次三五行置章於胸次四五行置章於
腹次五五行置章於腰
守城之灋木為蒼旗火為赤旗薪樵為黃旗石為白旗
水為黑旗食為菌旗死士為蒼鸞之旗競士為虎旗多
卒為雙兔旗居人男女為童旗弩為狗旗盾為羽旗車
戟為莋旗(墨子)
天賜武王黃鳥之旗(上)
芊尹文者荆之敺鹿彘者也司馬子期獵於雲夢載旗
之長拖地芊尹文拔劍齊諸軫而斷之貳車抽弓於韔
援矢於筩引而未發也司馬子期伏軾而問曰吾有罪
於夫子乎對曰臣以君旗拽地故曰國君之旗齊於軫
大夫之旗齊於軾今子荆國有名大夫而滅三等文之
斷也不亦可乎子期悦載之王所王曰吾聞有斷子之
旗者其人安在吾將殺之子期以文之言告王悦使文
為江南令而大治(說苑軍以下諸器)
興作甲興少康子也(世本)
伏犧之臣共工始為步戰及水攻神農因造干戈殳戟
矛斧蚩尤益以刀劍而用馬戰及火攻軒轅始征四方
製八陣法及京觀又為甲胄雲梯樓櫓黃鉞車戰之具
鉦鐃鞞角之號三苗始為伏兵禹制抹額吕望始為船
戰專諸始造匕首孫武造鐵蒺藜漢匈奴作鶻箭諸葛
亮造竹槍(物原)
軒轅作柝趙武靈王作刁斗
軒轅作砲吕望作銃魏馬鈞製爆杖隋煬帝益以火藥
雜戲几蘧作砲鑿齒作楯
軒轅因造弓矢弩的舜造弓袋矢筒殷臣薛侯製投壺
(並上)
函人為甲犀甲七屬兕甲六屬合甲五屬(屬讀如灌注之注謂上旅)
(下旅札讀之數也革堅者札長鄭司農云合甲削革裏肉但取其表合以為甲)犀甲壽百年兕
甲壽二百年合甲壽三百年凡為甲必先為容(服者之形容也)
(鄭司農云容謂象武)然後制革(裁制札之廣)權其上旅與其下旅而重
若一(鄭司農云上旅謂要以上下旅謂要以下)以其長為之圍(圍謂札要廣厚)凡甲
鍜不摯則不堅已敝則橈(周禮)
闕鞏之甲武王所以克商也
越王乃被唐夷之甲帶步光之劍杖屈盧之矛(吳越春秋)
張奫擊賊有功文帝賜綠沈甲(隋書)
舉螳螂之斧被結蜣之甲(杜弼檄文)
斧神名狂章(龍魚河圖)
矛之神名跌蹌(太公兵法)
戈有旁出者為句孑亦名胡孑(玉海)
昔周魯寶雍狐之戟狐父之戈徐氏七首凡斯皆上世
名器(典論)
葛盧之山出金蚩尤制為劍鎧矛戟雍狐之山出金蚩
尤以為雍狐之戟芮戈(管子)
夏執玄戉殷執白戉周杖黃戉(司馬法說文云戉俗作鉞非是)宛鉅鐵
拖利若䗬蠆脇蛟犀兕堅若金石(商子)
魯人以榶衞人用柯齊人用一革土地形制不同者械
用備飾不可不慎也(荀子)
吳遣將軍賀齊討山越越中有善禁者官軍刀劍不得
拔弓矢皆還自向賀曰吾聞兵有刃者可禁彼能禁吾
刃必不能禁吾無刃物矣乃多作勁木白棓選有力精
帥五千人為先登盡持棓山越恃其善禁了不設備於
是官軍以白棓擊之禁者果不得行所殺萬計(抱朴子)
廣博物志卷三十二
