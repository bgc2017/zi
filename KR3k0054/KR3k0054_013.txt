廣博物志卷十三
明董斯張撰
靈異二(女僊)
西王母者九靈太妙龜山金母也一號太虛九光龜臺
金母元君乃西華之至妙洞陽之極尊在昔道氣凝寂
湛體無為將欲啟廸玄功化生萬物先以東華至真之
氣化而生木公木公生於碧海之上芬靈之墟以主陽
和之氣理於東方亦號曰東王公焉又以西華至妙之
氣化而生金母金母生於神州伊川厥姓侯氏與東王
公共理二氣而育養天地陶鈞萬物焉所居宫闕有曾
城千里玉樓十二瓊華之闕光碧之堂九層玄室紫翠
丹房左帶瑶池右環翠水其山之下弱水九重非飈車
羽輪不可到也所謂玉闕暨天綠臺承霄青琳之宇朱
紫之房連琳綵帳明月四朗戴華勝佩虎章左侍僊女
右侍羽童軒砌之下植以白環之樹丹剛之林空青萬
條瑶幹千尋無風而神籟自韻琅琅然皆九奏八會之
音也爾雅云王母蓬髮戴華勝虎齒善嘯者此乃王母
之使金方白虎之神非王母之真形也(廣記)
西王母梯几而戴勝(山海經注梯謂憑也)
東王父姓無為字君解西王母姓自然字君思一云東
王公名倪字君明西王母姓楊名回(老君枕中經)
西王母姓楊一曰緱氏一曰侯氏一曰焉氏名回一曰
婉妗(廣記)
萬民皆付西王母唯王聖人真人僊人道人之命上屬
九天君耳(御覽)
西王母感上之誠暮必神降上乃盛施幃帳燒兜沫香
香聞數百里(漢武故事)
雲華夫人者金母之女也(真仙竒記云名瑶姬)受書為雲華上宫
夫人主領教童真之士理在玉暎之臺(真僊通鑑)
帝閒居承華殿東方朔董仲舒在側忽見一女子著青
衣美麗非常帝愕然久之女對曰我墉宫玉女王子登
也為王母所使至七月七日王母暫來也帝下席跪諾
言訖玉女忽然不知所在帝問東方朔此何人朔曰是
西王母紫蘭宫玉女常傳使往來扶桑出入靈州交關
常陽傳言玄都阿母昔出配北燭僊人近又召還使領
命祿真靈官也(漢武内傳)
上元夫人即命侍女紀離容徑到扶廣山勅青真小童
出六甲左右靈飛致神之方十二事當以授劉徹也(真青小童)
(君太上中黃道君之師真元始十天王十室弟子也姓延陵名陽字庇華形有嬰孩之貌故仙官以青真小童)
(為號)
王母謂帝曰夫欲修身當榮其氣太上真經所謂行益
易之道益者益精易者易形能益能易名山僊籍不益
不易不離死厄子但愛精握固閉氣吞液行之不倦神
精充溢此元始天王在丹房之中所說微言今勑侍笈
玉女李慶孫書錄之以相付子善修焉(並上王母又有侍女郭密香)
(又有侍女張靈子見茅盈傳)
玉女常以黃玉為誌大如黍米在鼻上是真玉女也無
此誌者鬼試人耳(抱朴子)
老君曰或見玉女青衣者名曰惠精玉女或見玉女黑
衣者名曰太玄玉女或見玉女赤衣者名曰赤圭玉女或
見玉女黃衣者名曰常陽玉女或見玉女三人青衣紫
下裳俱來者一名常在一名絶洞一名五德或見九玉
女衣服五綵俱來者一名上一名虎一名扶一名靈闕
一名孔林一名憑一名住一名多一名(闕雲笈真籖)
東方之神女名曰青腰玉女南方之神女名曰赤圭玉
女中央之神女名曰黃素玉女西方之神女名曰玉素
玉女北方之神女名曰玄光玉女左為常陽右為承翼
此皆玉女之名也(上)
南極夫人西王母第四女也名林字容真一號紫元夫
人或曰南極元君理太丹宫受書為金闕聖君漢平帝
時降於陽落山䂖室之中授清虛王母太上保文等經
三十卷夫人着錦袍青羽裙左佩虎書右帶揮靈可年
十六七形貎真正天姿奄靄乘羽寳車駕以九龍女騎
九千居渤陽丹海長離山中主教當為真人者(真仙通鑑)
右英夫人西王母第十三女名媚蘭字申林治滄浪山
受書為雲林夫人晉哀帝興寧三年七月降句曲山
紫微夫人名青娥字愈音王母第二十女也昔降寳神
經與清靈裴真人行之得道晉哀帝興寧三年乙丑六
月與九華安妃二十三真人十五女僊降句曲授道於
真人揚羲
太真夫人王母之小女也衣服竒麗姿容絶世年可十
六七時以兒為三天太上府都官司直被降主東嶽夫
人暫來往於岱宗山石室高崖重巖深隱人跡所不能
到去地千餘丈中有玉几金牀珍物竒偉每彈一弦之
琴即百鳥飛集鼓舞聽之時乘白龍周旋四海僊人馬
眀生嘗為縣吏為賊所傷瘡甚殆死遇夫人救之數年
後夫人令明生歸師安期生授金液還丹修煉昇天(並上)
昔禪黎世界隊王有女字絓音(一曰繼音)生乃不言年至十
四王怪之乃棄女於南浮長桑之阿空山之中女乏糧
食常仰日咽氣引月服精自然充飽體不疲損常行山
周帀巗洞忽與神人會於丹陵之舍栢林之下執絓音
右手題赤石之上語絓音曰汝雖不能言可憶此也絓
音私心自悼受生不幸口不能言棄枉窮山誓心自願
得還人中當作功德無有愛惜百劫之後冀與願會天
為其感遣朱宫靈童下教絓音理身之術受赤書八字
之音於是能言絓音晨夕朝禮天文道真既降逆知吉
凶役使百靈坐命十方於山而出還於王國時天下大
旱人民燋燎王大懼怖祈請神眀絓音往白王言常聞
山中有女不言能感於天王識之乎王於是悟識是王
女乃迎女還宫見女能言王見愧顔女顯其道為王仰
笑天降洪雨注水至丈於是化形隱景而去(洞玄本行經)
紫清上宫九華安妃名鬱嬪字靈簫太虚元君金臺李
夫人少女詣龜山學上清道道成受太上書署為紫清
上宫九華真妃賜姓安(真仙通鑑)
王觀香字衆愛周靈王第三女也是宋姬所生於子喬
為别生妹授子喬飛解脫網之道得去入緱氏山中後
俱與子喬入陸渾移三十九年道成白日昇天子喬弟
兄七人得道(五男二女)其眉壽是觀香之同生兄亦得道(上)
毛女字玉姜(神僊𫝊)
有魚道超魚道遠者皆秦時之女真入武夷山隐焉後
人常常見之其地四圍皆生毛竹故人因毛竹而亦呼
此二魚為毛(真仙通鑑)
南嶽夫人能隸書小有王君並𫝊事甚詳悉又述黃庭
内景叙青精䭈飯方(魏夫人傳夫人名華存)
清虛真人王君侍女華教條李眀瓮(上)
梅姑秦時丹陽縣人有道術能着履行水上縣有梅姑
廟尚存(異苑)
張麗英面有竒光不照鏡但對白紈扇長沙王吳芮聞
而聘之女聞芮來登金精山仰臥被髮覆石鼓下咸謂
已死忽紫雲鬱起遂失所在惟留歌一首歌曰石鼓石
鼓哀哉下土自我來觀民生實苦世事悠悠我意蹙蹙
我意不可辱兮王威不可奪有鸞有鳳自舞自歌凌雲歴漢
遠絶塵羅世人之子其如我何
李真多李八百之妹也隨兄修道一日八百見真多手
持蓮花身似有孕八百怒意欲引劔揮之真多覺之倏
爾凌虚渡江産下童子經一卷遂乘雲氣冉冉昇天(真仙)
(通鑑)
周爰支漢河南尹周暢之女也暢汝南安城人好行隂
德功在不覺曾作河南尹遭大旱收葬洛陽城傍客死
骸骨萬餘人為立義塚祭祀之應時大雨豐收太上虔
以暢有隂行令爰支從南宫受化得僊今在洞中為眀
晨侍郎
韓太華者韓安國之妹也漢貳師將軍李廣利之婦也
得道在易遷宫利宿世有功德今亦在南宫受化
張微子者漢昭帝時將作大匠張慶之女不知何郡人
也微子少好道因得尸解去微子自言師東海東華玉
妃淳文其受服霧氣之道云霧是山澤水火之華精金
石之盈氣久服之則能散形入空與雲氣合體微子修
之得其僊道也
傅禮和者漢桓帝外甥侍中𫝊建之女也北地人舉家
奉佛禮和常月日灑掃佛前勤勤祝誓心願仙化常服
五星精身生光華得道僊去善為空同之歌歌則禽鳥相
舞而集飛集其前以聽之
劉春龍漢宗正劉奉先之女以其先世有隂德故皆得
道入華陽易遷宫中
郭芍藥漢度遼將軍郭蹇女也少好道篤誠真人因授
其六甲而得道
趙素臺者漢幽州刺史趙熙之女也熙少有善行常濟
窮困救王惠等族誅有隂德數十事熙得身詣朱陵兒
子得遁形遊洞天素臺在易遷宫中已四百年不肯徙
自謂天下無復樂於此處也數微服遊行盻山澤以自
足
黃景華者漢司空黃瓊之女也景華少好仙道常密修
至要後師韓終授其岷山丹方服之得入易遷宫位為
恊晨夫人領九宫諸僊女亦總教授之
張桃枝者漢司隸校尉朱寓季陵母也沛人寓往與陳
蕃俱誅寓母以隂德久聞在易遷始得為明晨侍郎耳
(真誥注云朱寓沛人桓靈之時八俊後同黨人之烈與李膺杜密俱下獄死非陳蕃同時)
竇瓊英者竇武之妹也其七代祖名峙常以葬枯骨為
事以活死為心瓊英今得女僊在易遷宫
趙愛兒者幽州刺史劉虞别駕趙該姊也好道得尸解
後又受符見居東華方諸臺
張玉蘭者張衡之女也幼而潔素不食葷血年十七歲
夢朱光入口因而有孕父母索之終不肯言惟侍婢知
之一日謂侍婢曰我死爾當剖腹以明我心其夕遂殁
父母不違其言剖腹得一物如蓮花初開其中有白素
金書十卷乃本濟經也十餘日間有大風雨晦暝遂失其
經成都記云天師雲孫女無夫而孕父疑之欲殺焉既
産有異光乃一軸書則本濟經也父以為師乃擲其刀
其後於敦信村登僊即女郎觀也今有聖女臺抛刀池
洗經池存焉
王魯連魏明帝城門校尉范陽王剛女也剛得道於元
洲魯連見父昇天遂勤志修道入陸山遇太乙真人授
飛昇之法行之白日昇天
張姜子西州人張濟妹也(濟後漢末西凉州人為董卓將後攻穣成被射死即張繡)
(從叔也其妹不顯外書不知出適)李惠姑齊人夏侯玄婦也(玄魏末人與李豐俱)
(為晉文王所誅不知婦亡在玄之前後李女豐乃是馮翊人非齊人不知此是李誰之)施淑女山陽
人施績女也(施績吳興人孫皓時為驃騎將軍守西陵今云山陽恐女或出適取夫家郡不爾則)
(乖)鄭天生鄧芝母也(鄧芝字伯苖南陽新野人在蜀為劉禪車騎將軍後行見蝯抱子行)
(引弓射殺因感念而亡母不知鄭誰之女)此數女子昔世有仁行令問並得
在洞中洞中有易遷館舍真臺皆宫名也計今在易遷
館東廂中此館中都有八十三人又有恊辰夫人者九
宫之女也太上往遣來教此等法皆以保命授書恊辰
夫人主教領之也夫人漢司空黃瓊女黃景華也韓終
授其岷山丹服得僊
趙威伯者東郡人也少學邯鄲張先生先生得道之人
耳晚在中嶽授玉珮金鐺經於范丘林丘林乃是漢樓
船將軍衛行道婦也學道得僊遂授行挹日月之道又
服九靈明鏡華遂得僊昔亦來在華陽内為保命丞
郭叔香者王修母得道在易遷宫中真誥注云王修字
叔冶北海人為魏武郎中令年七歲喪母母以社日亡
不知郭誰女也
北元中玄道君李慶賓之女太保玉郎李靈飛之小妹
受書為東宫靈照夫人治方丈臺第十三朱館中
孫寒華者吳人孫奚之女也師杜契授玄白之要顔容
少艾周旋吳越諸山十餘年乃得僊道而去一云即吳
大帝孫女也於茅山修道道成冲虚而去因號其山為
華姥山
李奚子者晉樂平太守李惠祖母也奚子每專一志務
於救人大雪寒凍每積稲布榖於園庭恐禽鳥餓死其
用心如此今得道而居華陽洞中
王進賢者晉武帝尚書令王衍女為愍懷太子妃洛陽亂
劉曜石勒掠進賢渡孟津河於河中欲妻之進賢罵曰
我皇太子婦司徒公之女而胡羌小子敢欲干我乎言
畢即投河中其侍婢名六出復言曰大既有之小亦宜
然復投河中時遇嵩高女真諱西華出遊而愍之撫接
二人遂獲救外示死形體實密濟便將入嵩高山今在
華陽宫洞内(並上)
六出時年二十二三許體貎亦整善有心節本姓田漁
陽人魏故浚儀令田諷之孫諷會有隂德之行以及於
六出耳
嬰母者姓諶氏西晉之時丹陽郡黃堂觀居焉潜修至
道時人自童幼迨衰老見之顔状無改衆號為嬰母因
入吳市逢有三歲孩子悲啼呼呌執母衣裾曰我母何
來母哀而收育之逾於所生既長明穎孝敬異於常人
冠歲以來風神挺邁所居常有異雲氣光景彷彿時說
蓬萊閬苑之事母異之謂曰吾與汝暫此相因汝以何
為號子曰昔蒙天真盟授靈章錫以名品約為孝道眀
王今宜呼而稱之遂告母修真之訣曰每須高處玄臺
疎絶異黨修閒丘阜餌順陽和静夷玄圃委鑒前非無
英公子黃老玉書大洞真經豁落七元太上隠玄之道
可致晏息以流霞之障睠盻乎文昌之臺得此道者九
鳳齊唱天籍駭虛竦身御節入景浮空龍車虎旂遊徧
八方矣母宜保之一旦孝道眀王漠然隱去母密修道
法積數十年其後吳猛許遜自高陽南遊詣母請傳所
得之道又數年有雲龍之駕千乘萬騎來迎諶母白日
昇天(墉城仙錄)
濟北弦超嘉平中夜夢神女從之自稱天上玉女東郡
人姓成公字智瓊蚤失母天帝哀其孤苦令得下嫁從
夫當其夢也嘉善非常覺悟欽想如此三四夕旦顯然
來遊駕輜軿車從八婢服綾羅綺繡狀若飛僊自言年十
七遂為夫婦贈詩曰飄颻浮勃述敖曹雲石滋神僊豈
虛降應運來相之
杜蘭香自稱南陽人以建興四年春詣張傳傳年十七
望見其車在門外婢通言阿母所生遣授配君𫝊先改
名碩碩呼女前視可十八九說事邈然久遠有婢子二
人大者萱支小者松支鈿車青牛上飲食皆僃作詩曰
阿母處靈嶽時遊雲霄際衆女侍羽儀不出墉宫外飈
輪送我來豈復恥塵穢從我與福俱嫌我與禍會至其
年八月旦來復作詩曰逍遥雲霧間呼吸發九嶷流汝
不稽路弱水何不之出薯豫子三枚大如雞子云食此
令君不畏風波避寒温碩食二欲留一不肯令碩盡食
言本為君作妻情無曠遠以年命未合其小乖太歲東
方卯當還求君(杜蘭香别傳)
會稽剡縣民袁根杜碩二人獵經深山見一群山羊逐
經一石橋橋甚狹而峻向絶崖崖正赤壁立名曰赤城
經有山穴如門豁然而過旣入内甚平敞草木皆香有
一小屋二女子住其中年皆十五六容色甚美着青衣
一名瑩珠一名(闕)見二人至忻然云早望汝來遂為室
家忽二女出行云復有得壻者往慶之曳履於絶巖上
行琅琅然二人思歸潜去歸路二女追還已知乃謂曰
自可去乃以一腕嚢與根語曰慎勿開也於是乃歸後
出行家人開其嚢&KR0809;如蓮花一重去一重復至五蓋中
有小青鳥飛去根還知此悵然而已後根於田中耕家
依常餉之見在田中不動就視但有殼如蟬蛻也(續搜神記)
晉太始中北海蓬球字伯堅入山伐木忽覺異香遂遡
風尋至北山廓然宫殿盤鬱樓臺博敞球入門窺之見
五株玉樹復稍前有四婦人端妙絶世共彈棋於堂上
見球俱驚起謂球曰蓬君何故得來球曰尋香而至遂
復還戲一小者便上樓彈琴留戲者呼之曰元暉何為
獨昇樓球樹下立覺少饑乃以舌䑛葉上垂露俄然有
一女乘鶴而至迎恚曰玉華汝等何故有此俗人王母
已令王方平行諸僊室球懼而出門回顧忽然不見至
家建平中其舊居閭舍皆為墟矣(廣記)
許氏者許真君遜之女也適建安黃仁覧盡得真君道
妙日究神僊之學任青州從事單騎之官留許氏侍翁
姑一夕家僮告許氏院中夜有語笑聲姑訊之許氏曰黃
郎爾姑曰吾子從事數千里安得至此許氏曰彼已得
仙道能頃刻千里戒在漏語故不敢令姑知若然當使
我見之是夕仁覽歸許氏告以故仁覽不得已出謁父
母曰仁覽雖從宦遠鄉夜必潜歸膝下僊道秘密不可
泄言恐招譴累言訖取竹杖化為青龍乘之而去後許
真君輕舉之日許氏同仁覽公姑三十二口白日飛昇
僊仗既行許氏釵偶墜落今有許氏墜釵洲(真僊通鑑)
鮑靚及妹並是其七世祖李湛張慮本杜陵北鄉人也
在渭橋為客舍積行隂德好道希生故令福逮於靚等
使易世變練改氏更生合為兄弟耳根胃雖異德蔭者
同故當同心氏族也今並作地下主者在洞宫中靚所
受學本自薄淺質又撓滯故不得多也(陶隠居真誥)
郗綜婦丁淑英者有救窮之隂德又遇趙阜之厄而不
言内慈自中玄感皇人故令福逮於回使好僊也綜墓
在東平淑英今為朱陵嬪數遊三上司命亦令聽政焉
(此二人當是回之曾祖也外書不顯)郄瞿與薛春華至垂心於門宗初不
以生人為事然訟者多但不能威制之耳每見諫考訴
者甚懃至也時節宜祠之耶此二人郗家之福鬼(外書亦無)
(此二人不知是何親)郗雄與閻屈女不相當負石之役於今未了
喜擊犯門宗心常殺絶此二人是郗家之禍鬼
女真薛練師不知何許人也晉時世弊京邑不寧有道
之士多棲寓山林以避世因居南嶽尋真臺外示同塵
内修至道嘗騎白豹遊耆闍峰黃鳥白猿不離左右(並上)
錢妙真二姊妹依陶隠居誦黃庭經三十年至普通二
年道成入洞即茅山燕洞也至今有紫菖蒲碧桃在焉
其姊披白練衣先入洞妹後至洞已扃矣
蘋花溪相傳洪崖先生煉丹地嘗有老姥採蘋其間莫
測所自來問之曰吾鮑姑也忽不見(湖廣志)
廣陵茶姥者不知姓氏晉元帝南渡之後耆舊相𫝊見
之百餘年顔色不改再持一器茗往市鬻之市人争買
自旦至暮所買者極多而器中茶常如新熟而未減少
人多異之刺史以冐法繫之於獄姥乃持所賣茗器自
牗中飛去矣(真仙通鑑)
徐僊姑者隋朝僕射徐之才女也不知師奉何人已數
百歲狀貌如常二十四五歲善禁呪之術(上)
廣博物志卷十三
