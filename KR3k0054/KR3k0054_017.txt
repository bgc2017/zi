廣博物志卷十七
明董斯張撰
職官下(刺史)(郡縣)
李壽長為青州刺史其所經歴他州縣察視牧守治政
優劣上言曰夫東家有犬不忍見西家之有鼠臣之所
見敢不以聞(後漢書)
李珣為兖州刺史所種小麥胡蒜悉付從事無所留清
約率下席羊皮服布被(東觀漢記)
百里嵩時為徐州刺史境旱行部傳車所經甘雨即降
謂刺史雨(後漢書)
王閎遷冀州刺史閎性刻不發私書不交豪族賓客號
曰王獨坐
巴祗為揚州刺史與客坐闇冥之中不燃官燭(並上)
裴潛為兖州刺史每之官不將妻子妻子貧乏織荆笓
以自供家人小大咸并食而食(魏略)
陳泰字伯玄為并州刺史懷柔民夷甚有威惠京邑貴
人多寄寳貨因泰市奴婢泰皆挂之於壁不發其封及
徵為尚書悉付還之(魏志)
交州刺史朱符多以鄉人虞褒劉彦之徒分作長吏侵
虐百姓彊賦於民黃魚一枚收稻一斛百姓怨叛山賊
並出攻州突縣(吳志)
吳孫皓時以滕修為廣州刺史未至州有五僊人騎五
色羊負五榖來迎而去今州廳事梁上畫五僊人騎五
色羊為瑞(郡國志)
杜預為荆州人號為杜父舊水道唯㳂漢達江陵千數
百里預乃開陽口起夏水導洪洞達巴陵徑近千里南
土美而謠曰後世無叛由杜翁孰識知名與勇功及卒
州人諱其名改戶曹為辭曹(晉書)
劉卞字叔龍本兵家子質直少言少為縣小吏功曹夜
醉如厠使卞執燭不從功曹銜之以他事補亭子有祖
秀才者於亭中與刺史箋久不成卞教之數言卓犖有
大致秀才謂縣令曰卞公府掾之精者云何以為亭子
令即召為門下吏後為輕車將軍雍州刺史(晉書)
祖逖為豫州刺史躬自儉約督課農桑克已務施不畜
資産又收葬枯骨為之祭醊百姓感悅嘗置酒大會耆
老中坐流涕曰吾等老矣更得父母死將何恨乃歌曰
幸哉遺黎免俘虜三辰既朗遇慈父玄酒忘勞甘瓠脯
何以詠思歌且舞
苟晞字道將領兖州牧暴虐殺人流血號曰屠伯其弟
純領青州刑殺尤甚於晞號小苟慘於大苟也(並上)
羊暨為青州刺史暨牛産犢及遷以官舍所生遺之而
去(曹嘉之晉紀)
晉陵韋朗家在延陵元嘉初忽見庭前井中有一人出
高長尺許被帶組甲麾伍相應相隨出門良久乃盡朗
兄藪頗善占筮常云吾子弟當至刺史朗後領青廣二
州(異苑)
蕭憺為荆州刺史惠及百姓徵還朝人歌曰始興王人
之爹赴人急如水火何時來哺乳我(爹徒我反荆土方言謂父為爹南)
(史)
劉秀之為丹陽尹初秀之從叔穆之為丹陽與子弟宴
集廳事柱有一穿穆之謂子弟曰汝等各以栗遥擲入
穿者後必得此郡唯秀之栗獨入焉(宋書)
廬陵王子卿為南豫州刺史帝稱其小名謂司徒竟陵
王子良曰烏熊癡如熊不得天下第一人為行事無以
壓一州既而曰吾思得人矣乃使陸慧曉為長史行事
别帝問曰卿何以輔持廬陵答曰靜以修身儉以養性
靜則人不擾儉則人不煩上大悅(南史)
蕭明字靖通少被武帝親愛封貞陽侯太清元年為豫
州刺史百姓詣闕拜表言其德政樹碑於州門内及碑
匠採石出自肥陵明乃廣營廚帳多召人物躬自率領
牽至州識者笑之曰王自立碑非州人也
宋氏晚運典籖之權重宗慤為豫州典籖每多違執慤
大怒曰慤年六十得一州如斗大不能復與典籖共臨
之(並上)
臨川王映為雍州刺史嘗還都買物有獻計者於江陵
賈貨至都迴艘可得微有所增映笑曰我是賈客耶乃
復求利(齊書)
王崐為廣州刺史南土沃實在任者常致巨富世謂廣
州刺史但經城門一過便得三千萬也崐無所取納表
獻禄俸之半及罷任孝武知其清問還資多少崐曰臣
買宅百三十萬餘物稱之帝悅其對(上)
安成康王秀都督雍梁南北泰四州諸軍事雍州刺史
有疾百姓商賈咸為請命既薨四州裂為白帽送之(梁書)
夏侯詳遷湘州刺史詳善吏事在州四載為百姓所稱
州城南臨水有峻峰舊傳云刺史登此山輒代是山歴
政莫敢到詳於其臺榭延僚屬以表損抑之志(上)
薛聰為齊州刺史卒於州吏人追思留所坐榻以為遺
愛(後魏書)
崔暹字元欽為瀛州刺史貪暴安忍民庶患之嘗出獵
州北單騎至於民村井有汲水婦人暹令飲馬因問曰
崔瀛州何如婦人不知其暹也答曰百姓何罪得如此
癩兒刺史暹乃默然而去
奚康生為相州刺史在州以天旱令人鞭石虎畫像復
就西門豹祠祈雨不獲令吏取豹舌未幾二兒暴喪身
亦遇疾巫以為虎豹之祟
王襲為并州刺史州人為立銘稱美或曰襲所教也尚
書奏免官
夏侯夔為豫州刺史於蒼陵立堰溉田千餘頃境内賴
之夔兄亶先居此任兄弟並有恩惠百姓歌之曰我之
有州賴彼夏侯前兄後弟布政優優
鄭述祖天保中為兖州刺史父道昭亦嘗為此州竝有
政績百姓歌之曰大鄭公小鄭公相去五十載風教猶
尚同
河間王琛字曇寳世宗時拜定州刺史憑恃内外多所
受納貪惏之極及還朝靈太后詔曰琛在定州惟不將
中山宫來自餘無所不致何可更復敘用由是遂棄廢
於家
元誕為齊州刺史在州貪暴有沙門為誕採藥還誕曰
師從外來有何得對曰唯聞王貪願王早代誕曰齊州
七萬家吾每家未得三升錢何得言貪
崔挺拜光州刺史州舊掖城西北數里有斧山峰嶺高
峻北臨滄海南望岱嶽挺於頂上欲營觀宇故老曰此
嶺上秋夏之際常有暴雨相傳云是龍道恐此觀不可
久立挺曰人龍相去何遠之有虯龍儵忽豈一路乎遂
營之數年間果無風雨之異挺代即為風雨所毁遂莫
能立衆以為善化所感
陸馥俟長子也多智有父風高祖見而悅之謂朝臣曰
吾嘗歎其父智過其軀是復踰於父矣為相州刺史假
長廣公為政清平州中有德宿老以友禮待之詢之政
事如此者十人號曰十善於是發姦擿伏事無不驗
封回為度支尚書鄭雲諂事劉騰賂紫襭四百疋得安
州刺史除書旦出晚詣回問安州興生何事為便回曰
卿位為方伯宜思方略以濟百姓如何見造問興生乎
封回不為商賈何以相示雲大慚去(並上)
張華原字滿國為兖州刺史獄有繫囚謂曰三元之始
念卿幽閉今給假五日足得展謁親親期盡還也果應
期而至(北齊書)
尉景為冀州刺史大納賄神武令優人石董桶戲之董
桶剝景衣曰公剝百姓董桶何為不剝公
任城王諧為并州刺史時有婦人臨汾川浣衣有乘馬
人換其新靴驅而去者婦人持故靴詣州言之諧召居
城諸嫗以靴示之紿曰有乘馬人於路被賊劫害遺此
靴焉得無親屬乎一嫗撫膺哭曰兒昨著此靴向妻家
如其語捕獲之時稱明察
申微為襄州刺史時南方初附舊俗官人皆通餉遺微
性廉愼乃畫楊震像於寢室以自戒及代還送者數十
里不絶微自以無德於人慨然懷愧因賦詩題於清水
亭長幼聞之皆競來讀遞相謂曰此是申使君手迹並
寫誦之(並上)
長孫儉為荆州刺史吏民請為儉建清德樓立碑頌德
詔許之(後周書)
豆盧勣周武帝時為渭州刺史有惠政華夷悅服大致
祥瑞鳥鼠山俗呼為高武隴其山絶壁千尋由來乏水
諸羌苦之勣馬足所踐忽飛泉湧出有白烏翔止廳前
乳子而後去民為之謠曰我有丹陽山出玉漿濟我人
夷神烏來翔後因號其泉曰玉漿泉(上)
張威在青州頗治産業遣家奴於民間鬻蘿菔根其奴
緣此侵擾百姓上深加譴責坐廢於家(隋書縣以下郡)
晉文公問於舅犯曰誰可使為西河守者舅犯對曰虞
子羔可也公曰非汝之讐也對曰君問可為守者非問
臣之讐也羔見舅犯而謝之曰幸赦臣之過薦之於君
得為西河守舅犯曰薦子者公也怨子者私也吾不以
私事害公義子其去矣顧吾射子也(新序伯韓非子解狐邢都事與此)
(相似不重錄)
董閼于為趙上地守行石邑山中澗深峭如牆深百仞
因問其左右曰人嘗有入此者乎對曰無有曰嬰兒癡
聾狂悖之人嘗有入此者乎對曰無有牛馬犬彘嘗有
入此者乎對曰無有董閼于喟然太息曰吾能治矣使
吾治之無赦猶入澗之必死也則人莫之敢犯也(韓子)
董安于治晉陽問政於蹇老蹇老曰忠信敢安于曰安
忠乎曰忠于主安信乎曰信於令安敢乎曰敢於不善
人安于曰守此三者足矣(上)
朱買臣為會稽太守懷章綬還至舍亭而國人未知也
所知錢勃見其暴露乃勞之曰得無罷乎遺與紈扇買
臣至郡引為上客(西京襍記)
淮陽偽鑄錢吏不能禁汲黯為太守不壊一罏不刑一
人而淮陽政清(論衡)
漢宣城郡守封邵一旦化為虎食郡民呼之曰封使君
因去不復來故時語曰無作封使君生來治民死食民
(述異記)
羊續為南陽太守府丞嘗獻生魚續受而懸於庭丞後
又進之續乃出所懸者以杜其意(後漢書敗又云臥一副布綯糊紙補之)
張霸為會稽太守舉賢士勸教講授一郡慕化但聞誦
聲時賊未解郡界不寧乃移書開購明用信賞賊遂束
手歸附不煩士卒之力童謠歌曰城上烏鳴哺父母府
中諸吏皆孝友又曰棄我戟捐我矛盜賊盡吏皆休
和帝時蒼梧太守以清白為治郡頌之曰於惟蒼梧交
阯之域大漢惟宗遠以仁德
陳臨字子然為蒼梧太守有遺腹子報父怨捕繫獄傷
其無子令其妻入獄遂産一男人歌曰蒼梧陳君恩廣
大令死罪囚有後代德參古賢天報施其後子孫繁庶
並登榮要果符所祝(並上)
桓帝時李盛仲和為郡守貪財重賦國人刺之曰狗吠
何諠諠有吏來在門披衣出門應府記欲得錢語窮乞
請期吏怒反見尤旋步顧家中家中無可與思往從鄰
貸鄰人以言遺錢錢何難得令我獨憔悴(華陽國志)
蜀郡太守潁川劉勝季陵去官在家閉門却掃歲時致
敬郡縣答問而已無所褒貶雖自枝葉莫為力太僕杜密
周甫亦去北海相在家每至郡縣多所陳說牋記託屬
太守王昱頗厭苦之語次聞得京師書公卿舉故大臣
劉季陵高士也當急見徵密知以見激因曰明府以九
重之内臣吏惶畏天威莫敢盡情劉勝位故大夫見禮
上賓俯伏甚於鼈蝟冷澁比如寒蜒無能往來此罪人
也清雋就義隱居篤學時所不綜而密達之冤疑勲賢
成陳之罪所折而密啓之明府賞賢得中令聞休揚雖
自天然之姿猶有萬分之一昱甚悅服待之彌厚(風俗通)
魏霸字喬卿濟隂人為鉅鹿太守妻子不到官舍念兄
嫂在家勤苦而獨尊樂嘗服麤糲不食魚肉(東觀漢記)
任延拜會稽郡尉吳有龍丘萇者掾史白請召之延曰
龍丘先生躬德履義召之不可使功曹奉謁修書記致
醫藥積一歲萇乃乘輦詣府門願得先死備錄延辭讓
再三遂署議曹祭酒
王阜為益州太守神馬四出填河中甘露降白烏見連
有瑞應世謂其用法平正寬慈惠化所致(並上)
岑熙為東郡太守招聘隱逸與參政事無為而化視事
二年輿人歌之曰我有枳棘岑君伐之我有蟊賊岑君
遏之狗吠不驚足下生氂含哺鼓腹焉知凶灾我喜我
生獨於斯時美矣岑君於戲仁慈
漢蒼梧賈雍為豫章太守有神術出界討賊為賊所殺
失頭雍上馬還營營中咸走來視雍雍胸中語曰諸君
視有頭為佳無頭佳乎吏泣曰有頭佳雍曰不然無頭
亦佳言畢遂死(錄異傳)
第五倫為會稽太守常蔬食衣布受俸常取赤米(後漢書)
高愼歴東萊太守其妻謂曰君累為宰守何不為蓄以
遺子孫愼曰吾之勤苦以清名為基以二千石遺之也
(陳留耆舊傳)
將作大匠陳國公孫志節有蒼頭地餘年十七志節為
戶曹史令地餘歸取資用因持車馬亡去至丹陽自云
姓王名斌字文高遂留為諸曹史志節拜揚州刺史郡
選曹衣冠子弟皆出斌下乃用之斌乞屏左右叩頭涕
洟曰斌即明使君地餘也斌後為蒼梧太守(風俗通)
羊茂字叔寳為郡太守冬坐白羊皮夏坐丹板榻常食
乾飯出界買鹽豉妻子不歴官舍(後漢書)
張盤為廬江太守潯陽令嘗餉盤柑一奩其小男年七
歲就取一枚與之盤奪兒柑鞭卒曰何故行賂於吾子
永建中吳資為巴郡太守屢獲豐年人歌之曰吳資其
辭曰習習晨風動澍雨潤禾苗我后恤時務我人以優
饒及資還去人思資又歌曰吳資其辭曰望遠忽不見
惆悵當徘徊恩澤實難忘悠悠心永懷(上)
九江太守武陵威生不識母常自悲感游學京師還於
陵谷中見一老母年六十餘因就問母姓為何曰陳家
女李氏何故獨行曰我孤獨欲依親家子威再拜長跪
自白曰子威少失慈母姓陳舅氏亦李又母與亡親同
年會遇於此乃天意也因載歸家供養以為母(風俗通)
趙瑶自扶風太守來之郡司空張温謂曰第五伯魚從
蜀郡為司空今掃吾第以待足下(後漢書)
東郡趙咨為東海郡人遺其雙枯魚者噉之二歲不盡
以儉化俗
鮑德為南陽太守號神父(並上)
黃穆字伯開為山陽太守有德政致甘露白兔神雀白
鳩之瑞弟奐字仲開為武陵太守貪穢無行武陵人歌
曰天有冬夏人有兩黃言不同也(襄陽耆舊傳)
東門奐歴吳郡濟隂太守所至貪濁謠曰東門奐取吳
半吳不足濟隂續(魯國先賢志)
漢有牛通為隴西主簿馬文淵為太守羊喜為功曹凉
部云三牲備身(風俗通)
光武建武二年西河鮮于冀為清河太守作公廨未就
而亡後守趙高計功用二百萬五官黃秉功曹劉適言
四百萬錢於是冀乃鬼見白日導從入府與高及秉等
對共計校定為適秉所割匿冀乃書表自理其略言高
貴不尚節畝壟之夫而箕踞遺類研密失機婢妾其性
媚世求顯偷竊銀艾鄙辱天官易譏負乘誠高之謂臣
不勝鬼言謹因千里驛聞付高上之便西北去三十里
車馬皆滅不復見秉等皆伏地物故高以狀聞詔下還
冀西河田宅妻子焉兼為差代以旌幽中之訟(水經注)
後漢時鄧殷為淮南太守夢行水邊見女子猛獸自後
斷其鞶囊占者曰水邊女汝字也斷鞶囊者新獸頭代
故獸頭也不作汝隂作汝南太守也
吳良字大儀齊國臨淄人以清白守正稱為郡議曹掾
正旦掾吏入賀門下掾王望舉觴上夀曰齊郡遭罹盜
賊今明府視事五年家給人足良跪曰門下掾佞諂明
府勿受其觴盜賊未盡人庶困苦今良為議曹掾尚無
袴望曰議曹惰窳自無袴寧足為不家給人足耶太守
曰此生言是賜良鰒魚百枚
世說云五郡之人各是異財而逢喪亂常山一人安定
一人襄陵一人博陵一人悉皆孤獨俱行衞國同至樹
隂因相問姓名各言離亂因相謂曰我等皆無骨肉今
日幸得聚會亦天然也可為兄弟已否衆曰諾因結義
為兄弟長字仲伯次名文仲次名季仲次名叔仲次名
雅仲五人相將詣衞國市中見一老母孤單告乞五人
收養侍奉敬如事親母孝心無二已經三年其母遇疾
母曰吾是并州太原人董世基之女嫁同郡張文賢為
妻任北海太守因遭荒亂文賢卒亡葬在太原赤山之
下八塚同行東頭第一塚是賢塚吾死後汝等若能與
我送葬到塚側吾平生之願畢矣吾遭荒亂之日有一
子姓張名遺年七歲胸中有七靨足下有通徹之紋父
喪因流浪相失汝等宜思記之他日有如此子即我子
也宜話我之由言訖而卒五人扶喪至太原忽叔仲横
被朝歌合禁繫時有一人走投太守言養母之狀述并
葬之由太守曰汝何姓氏具以對之因話男之形狀太
守聞之號哭擗地此吾母也吾以幼小兵革離亂母子
相失迨今乃發使往朝歌迎喪并具表聞奏於魏帝陳
其流浪之由并述五人孝狀善其人義重可以旌之各
為太守仲伯河中太守文仲河東太守叔仲河南太守
季仲河西太守雅仲河北太守并賻贈張遺母喪追封
太原縣太夫人仍遷張遺為魏府都護(搜神記)
賈逵在豫郡亡家迎喪去去後恒見形於項城吏民以
其戀慕彼境以立廟廟前有柏樹有人竊來斫伐始投
斧刃仍著於樹中所著處尋而更生項城左右人莫不
振怖(賈逵碑)
魏周泰為新城太守司馬宣王使鍾毓調曰君釋褐登
宰府三十六日擁麾蓋守兵馬郡乞兒乘小車一何駛
乎泰曰君名公之子少有文采故守吏職獼猴騎土牛
又何遲也
王經堂前有一流光燕雀入懷殷殷有聲管輅曰吉遷
之徵頃之拜為江夏太守
孟宗為豫章太守謂倉掾曰君昔負太守一刺寧識之
否掾曰不識宗曰吾昔家貧親老為官運資以刺詣君
感見發遣何乃久屈耶(吳錄)
葛祚吳時衡陽太守郡境有大槎横水能為妖怪百姓
為立廟行旅禱祀槎乃沈沒不者槎浮則船為之破壊
祚將去官乃大具斤斧將去民累明日當至其夜聞江
中哅哅有人聲往視槎移去船流下數里駐灣中自此
行者無復沈覆之患衡陽人為祚立碑曰正德祈禳神
木為移也(幽明錄)
吳郡陸績為鬱林太守歸過洞庭湖舟輕載黃石壓之
謂之廉石(吳志)
洪矩吳時為廬江太守清儉徵還船輕皆以載土(宣城記)
鄧攸為吳郡太守自載糧食唯飲河水而已(王隱晉書)
胡母輔之為樂安太守嘗過河南門下飲河南騶王子
博箕坐其傍輔之叱使取火子博曰我卒也惟不乏吾
事則已安復為人使輔之因就與語嘆曰吾不及也薦
之河南尹樂廣廣召見悅之擢為功曹(上)
鮑靚字子玄上黨人博究仙道為海南太守晝臨政夜
來羅浮山騰空往還(羅浮山記)
龐德公子奐字世文晉太康中為䍧牱太守去官歸鄉
居白沙里鄉人宗敬之相語曰我家池中龍種來里中
化其德讓少壯皆代老者擔(襄陽記)
阮籍嘗從容言於帝曰籍平生曾遊東平樂其風土帝
大悅即拜東平相籍乘驢到郡壊府舍屏鄣使内外相
望法令清簡旬日而還(晉書)
興古太守馬氏在官有親故人投之求恤焉馬乃令此
人出外住詐云是神人道士治病無不手下立愈又令
辯士遊行為之虚聲云能令盲者登視躄者即行於是
四方雲集趨之如市而錢帛固已積山矣(抱朴子)
何敬叔在政清約不通問遺當歲儉夏節忽榜門受餉
共得米二千八百石悉取以代貧人輸租(南史)
虞愿為晉安太守郡舊出蚺蛇膽可為藥有遺愿蛇者
愿不忍殺放二十里外山中一夜蛇還牀下復送四十
里山經宿復歸論者以為仁心所致海邊有越王石常
隱雲霧相傳云清廉太守乃得見愿往就觀視清徹無
所隱蔽後瑯琊王秀之為郡與朝士書曰此郡承虞公
之後善政猶存遺風易遵差得無事
謝朏字敬仲為吳興以雞卵賦人收雞數千為清談所
少
謝朏為義興太守不省雜事悉付綱紀曰吾不能作主
者吏但能太守耳
孔奐除晉陵太守曲阿富人殷綺見奐居處儉素乃餉
以衣氊一具奐曰太守身居美禄何為不能辦此但百
姓未周不容獨享温飽勞卿厚意幸勿為煩
蕭推歴淮南晉陵吳郡太守所至必赤地大旱其人號
旱母焉
江秉之為新安太守在郡作書案一枚去官以留府庫
王秀之字伯奮為晉平太守至郡期年謂人曰此郡豐
壤禄俸常盈我生資已足豈可少留而妨賢路上表請
代時人謂王晉平恐富求歸
孔琇之為臨川太守在任清約罷郡還獻乾薑二片武
帝嫌其少知琇之清乃嘆息
初顧琛景平中為朝請假還東日晚至方山於時商旅
數十船悉泊岸側有一人玄衣介幘執鞭屏諸船云顧
吳郡部伍尋至應泊此岸於是諸船各東西俄有一假
裝至事力甚寡仍泊向處人問顧吳郡早晚至船人答
無顧吳郡又問何船曰顧朝請耳莫不驚怪琛意竊知
為善徵因誓之曰若得郡當於此立廟至是果為吳郡
乃立廟方山號白馬廟云
梁范述曾為永嘉太守為政清平罷郡惟得白桐木火
龍朴十餘枚而已
褚翔為義興太守郡西亭古樹枯死忽更生枝葉善政
所感也
傅昭為臨海郡有蜜巖前後太守皆自封固昭以為文
王之囿與百姓共之大可喻小乃教勿封
劉之遴除南郡太守初之遴在荆府常寄居南郡忽夢
前太守袁彖謂曰卿後當為折臂太守即居此中之遴
後牛奔墮車折臂右手偏直不復得屈伸書則以手就
筆周捨嘗戲之曰雖復並坐可横政恐陋巷無枕
何鳳為建安太守物不敢忤伏臘每放囚還家依期而
返
臧厥為晉陽太守嚴酷少恩百姓謂之臧彪
蕭勵遷豫章内史道不拾遺男女異路去郡之日吏人
悲泣數百里中舟乘填塞至新淦縣岓山村有一老姥
以槃擎鰌魚自送舟側奉上之童兒數十人入水扳舟
或歌或泣
殷均為臨川内史郡舊多山瘧更暑必動自均在任郡
境無復瘧疾
孫廉為吳興太守廣陵高爽有險薄才客於廉委以文
記爽嘗有求不遂乃為屐謎以喻廉曰刺鼻不知啑蹋
面不知瞋囓齒作步數持此得勝人譏其不計恥辱以
此取名位
任昉為新安太守為政清省吏民便之卒於官惟有桃
花米二十斛無以為斂遺言不許將新安一物還都(昉又)
(為義興守被代而還無裙沈約遺裙以迎)
蔡樽為吳興太守不飲郡井水齊前自種白莧紫茄以
為常餌詔褒其清加信武將軍(並上)
宋世良為清河太守獄櫓生桃牙門虚寂及代至傾城
祖道有老人丁金剛者泣而前謝曰老人年九十記三
十五政府君非惟善政清亦徹骨今失賢者人何以濟
莫不攀轅涕泣(北史)
蘇瓊為清河守沙門道研統資巨萬在郡出息常得守
令為徵瓊每見則談問玄理道研雖為債來無由啓口
弟子問故研曰每見府君徑將我入青雲無由得論地
上事也
崔和位太守富而吝其母春月思堇惜錢不買(後魏書)
李曾為趙郡太守令行禁止并州丁零數為山東害知
曾能得百姓死力憚不入境賊於常山界得一死鹿賊
長謂趙郡地鹿責之還令送鹿故處郡謠曰詐作趙郡
鹿猶勝常山粟其見憚如此
韋孝寬除浙陽守時獨孤信為新野守同隸荆州情好
數密政術俱美荆部吏人號為聯璧
裴俠為河北郡守俠躬履儉素愛人如子所食唯菽麥
鹽菜而已吏人莫不懷之歌曰肥鮮不食丁庸不取裴
公貞惠為世規矩俠常與諸牧守俱謁周文帝周文帝
命俠别立謂諸牧守曰裴俠清愼奉公為天下之最令
衆中有如俠者可與之俱立衆皆默然文帝乃厚賜俠
朝野服焉號為獨立使君(並上)
王晞為并州司馬昭帝欲用為侍中苦辭不受謂人曰
非不愛作熱官但思之爛熟耳(北齊書)
魏愷辭青州長史文宣大怒曰何物漢子與官不就愷
容色坦然帝曰死與長史任卿所擇答曰能殺臣者陛
下不受長史者愚臣帝曰何慮無人因放還(北史)
趙軌為齊州别駕考績入朝父老相送者各揮涕曰别
駕在官水火不與百姓交是以不敢以壺酒相送公清
若水清酌一杯水奉餞軌受而飲之(隋書)
宓子治亶父於是齊人攻魯過亶父始父老請曰麥已
熟矣今迫齊寇民人出自艾傅郭者歸可以益食且不
資寇三請宓子弗聽俄而麥畢還乎齊寇季孫聞之怒
使人讓宓子曰豈不可哀哉民乎寒耕熱耘曾弗得食
也弗知猶可聞或以告而夫子弗聽宓子蹵然曰今年
無麥明年可樹不耕者得穫是樂有寇也且一歲之麥
於魯不加彊喪之不加弱今民有自取之心其創必數
年不息季孫聞之慙曰使穴可入吾豈忍見宓子哉(賈子)
子貢為信陽令辭孔子而行孔子曰力之順之因子之
時無奪無伐無暴無盜子貢曰賜少日事君子君子固
有盜者耶孔子曰夫以不肖伐賢是謂奪也以賢伐不
肖是謂伐也緩其令急其誅是謂暴也取人善以自為
己是謂盜也君子之盜豈必當財幣乎吾聞之曰知為
吏者奉法利民不知為吏者枉法以侵民此皆怨之所
由生也臨官莫如平臨財莫如廉廉平之守不可攻也
匿人之善者是謂蔽賢也揚人之惡者是謂小人也不
内相教而外相謗者是謂不足親也言人之善者有所
得而無所傷也言人之惡者無所得而有所傷也故君
子愼言語矣毋先己而後人擇言出之令口如耳(說苑)
子路治蒲見於孔子曰由願受教孔子曰蒲多壯士又
難治也然吾語汝恭以敬可以攝勇寬以正可以容衆
恭以潔可以親上(上)
子路為蒲宰為水備與其民修溝洫以民之勞煩苦也
人與之簞食一壺漿孔子止之曰汝以為餓也何不白
於君發倉廩以賑之而以爾食饋之是明君之無惠而
見已之德矣子路心服而退(家語)
齊人欲伐魯畏卞莊子不敢過卞晉人欲伐衞畏子路
不敢過蒲(荀子)
景公欲使晏子為東阿宰三年毁聞於國景公不悅召
而免之晏子謝曰嬰知嬰之過矣請復治阿三年而譽
必聞於國景公不忍復使治阿三年而譽聞於國景公
悅召而賞之景公問其故對曰昔者嬰之治阿也築蹊
徑急門閭之政而淫民惡之舉儉力孝弟罰偷窳而惰
民惡之決獄不避貴彊惡之左右所求法則子非法則
否而左右惡之事貴人體不過禮而貴人惡之是以三
邪毁乎外二讒毁於内三年而毁聞乎君也今臣謹更
之不築蹊徑而緩門閭之政而淫民說不舉儉力孝弟
不罰偷窳而惰民悅決獄阿貴彊而貴彊悅左右所求
言諾而左右悅事貴人體過禮而貴人悅是三邪譽乎
外二讒譽乎内三年而譽聞於君也昔者嬰之所以當
誅者宜賞今所以當賞者宜誅是故不敢受景公知晏
子賢迺任以國政三年而齊大興(說苑)
齊威王設大鼎於庭中而數無鹽令曰子之譽日聞吾
耳察子之事田野蕪倉廩虚囹圄實子以姦事吾者也
乃烹之(淮南子)
子高見齊王齊王問誰可臨淄宰稱管穆焉王曰穆容
貌陋民不敬答曰夫見敬在德晏子長不過三尺齊國
上下莫不宗焉趙文子其身如不勝衣其言如不出口
其相晉國晉國以寧皆有德故也以穆軀形方之二子
猶悉賢之昔臣嘗行臨淄市見屠商焉身修八尺鬚髯
如戟市之男女未有敬之者無德故也王曰是所謂祖
龍始者也忱如先生之言於是乃以管穆為臨淄宰(孔叢)
(子)
晉文公出亡箕鄭挈壺餐而從迷而失道與公相失饑
而道泣寢餓而不敢食及文公反國舉兵攻原而拔之
文公曰夫輕忍饑餒之患而必全壺餐是將不以原叛
乃舉以為原令大夫渾軒聞而非之曰以不動壺餐之
故怙其不以原叛也不亦無術乎故明主者不恃其不
我叛也恃吾不可叛也不恃其不我欺也恃吾不可欺
也
中牟無令晉平公問趙武曰中牟三國之股肱邯鄲之
肩髀寡人欲得其良令也誰使而可武曰邢伯子可公
曰非子之讐也曰私讐不入公門公又問曰中府之令
誰使而可曰臣子可故曰外舉不避讐内舉不避子(韓子)
西門豹為鄴令清刻潔慤而甚簡左右左右因相與比
周而惡之居期年上計君收其璽豹自請曰臣昔者不
知所以治鄴今臣得矣願請璽復以治鄴不當請伏斧
鑕之罪文侯不忍而復與之豹因重斂百姓急事左右
期年上計文侯迎而拜之豹對曰往年臣為君治鄴而
君奪臣璽今臣為左右治鄴而君拜臣臣不治矣遂納
璽而去文侯不受曰寡人曩不知子今知矣願子勉為
寡人治之遂不受(上)
魏文侯使西門豹往治於鄴告之曰必全功成名布義
豹曰敢問全功成名布義為之奈何文侯曰子往矣是
無邑不有賢豪辯博者也無邑不有好揚人之惡蔽人
之善者也往必問豪賢者因而親之其辯博者因而師
之問其好揚人之惡蔽人之善者因而察之不可以特
聞從事夫耳聞之不如目見之目見之不如足踐之足
踐之不如手辦之人始入官如入晦室久而愈明明乃
治治乃行(新序)
西門豹治鄴廩無積粟府無儲錢庫無甲兵官無計會
人數言其過於文侯文侯身行其縣果若人言文侯曰
翟璜任子治鄴而大亂子能道則可不能將加誅於子
西門豹曰臣聞王主富民霸主富武亡國富庫今王欲
為霸王者也臣故蓄積於民君以為不然臣請升城鼓
之一鼓甲兵粟米可立具也於是乃升城而鼓之一鼓
民被甲括矢操兵弩而出再鼓負輦粟而至文侯曰罷
之西門豹曰與民約信非一日之積也一舉而欺之後
不可復用也燕常侵魏八城臣請北擊之以復侵地遂
舉兵擊燕復地而後反(淮南子)
梁車為鄴令其姊往看之暮而後門閉因踰郭而入車
遂則其足趙成侯以為不慈奪之璽而免之令(韓子)
趙襄子之時以任登為中牟令上計言於襄子曰中牟
有士曰膽胥已請見之襄子見而以為中大夫相國曰
意者君耳而未之目耶為中大夫若此其易也非晉國
之故襄子曰吾舉登也已耳而目之矣登所舉吾又耳
而目之是耳目人終無己也遂不復問而以為中大夫
(吕覽)
昭帝時蒙人焦貢為小黃令路不拾遺詔遷貢百姓揮
涕守闕求索還貢天子聽增貢之秩千石貢之風化猶
存其民好學多貧此其風也(風俗通)
河内趙仲讓舉司隸茂才為高唐令密乘輿車徑至高
唐變易名姓止都亭中十餘日默入市里觀省風俗已
呼亭長問新令為誰從何官來何時到曰縣已遣吏迎
垂有起居曰正我是也亭長怖遽拜謁竟便具吏其日
入舍乃謁府數十日無故便去為郡功曹所選頗有不
用因稱狂亂首走出府門太守以其宿有重名忍而不
罪後為大將軍梁冀從事中郎將冬月坐庭中向日解
衣裘捕虱已因傾卧厥形悉表露將軍夫人襄城君云
不潔清當亟推問將軍嘆曰是趙從事絶高士也他事
若此非一也(上)
虞延為細陽令每至歲時伏臘輒休遣囚徒各使歸家
並感其恩應期而還(後漢書)
戴封字平仲遷西華令其年大旱禱請無獲乃積薪坐
其上以自焚火起而大雨(上)
李弘字仲元蜀人居成都之圭里里人化之斑白不負
男女不錯行弘嘗為縣令鄉人共送之元無心就行因
共酣飲月餘太守使人促之仲元曰本不之官(高士傳)
汝南步遊張少失其母及為縣令道取慮城良馬踟躕
輕軒罔進顧訪病姬乃其母也(水經注)
祝良為洛陽令歲時亢旱天子祈雨不得良乃暴身階
庭告誠引罪自晨至中紫雲沓起甘雨登降人為之歌
曰天久不雨兆人失所天王自出祝令持苦精符感應
滂沱下雨
孔翊為洛陽令置水庭前得囑託書皆投水中一無所
發(魯國先賢傳)
瑯琊董种為不其令有赤雀乳於廳事前桑上民為作
歌流傳樂府
袁安為隂平長有惠化縣先有雹淵冬夏未嘗消釋歲
中輒出飛布十數里大為民害安乃推誠潔齋引愆貶
已至誠感神雹遂為之沉淪伏而不起(小說)
公沙穆為弘農令元夀元年三輔㠯東漂沒穆曉占乃
預告百姓徙高地遂得免(後漢書)
王渙除河内温令商賈露宿人開門卧人為作謠曰王
稚子代未有平徭役百姓喜
吳祐為弘農令勸善懲姦貪濁出境甘露降年榖豐童
謠曰君不我憂人何以休不行界署焉知人處
崔瑗為汲令開溝造稻田瀉鹵之地更為沃壤民賴其
利長老歌之曰上天降神明錫我仁慈父臨民布德澤
恩惠施以序穿溝廣溉灌決渠作甘雨
董宣字少平為洛陽令搏擊豪強莫不震慄京師號為
卧虎歌云枹鼓不鳴董少平
劉陶字子竒潁川潁隂人桓帝時除順陽長縣多姦猾
陶到官宣募吏民有勇力能以死易生者得數百人皆
嚴兵待命於是覆案姦軌所按發若神以病免吏民思
而歌之曰悒然不樂思我劉君何時復來安此下民(並上)
王譚字世容為武成令民服德化宿惡奔迸父老歌曰
王世容治無雙(吳錄)
閻憲字孟度為綿竹令以禮讓為化民莫敢犯男子杜
成夜行得遺物一囊中布錦二十五疋求其主還之曰
縣有明君何敢負其化童謠歌曰閻尹賦政既明且昹
去苛去辟動以禮讓遷蜀郡民涕泣送之以千數(華陽國志)
何隨字季業除安漢令蜀亡去官時巴土饑荒所在無
榖送吏行乏輒取道側民芋隨以綿繫其處使足所取
直民視芋見綿相語曰聞何安漢清廉行過從者無糧
必能爾爾持綿追還之終不受因為語曰安漢吏取糧
令為之償(上)
鄭潭字文公禁人殺子民咸舉育男女皆以鄭為字(三國)
(志)
吳褚瑶字孔珽為烏傷令罷去單船而歸故人太子中
庶子羊道乞土宜瑶乃抽船上竹一竿與之曰東南之
美惟竹箭最貞而有節幸堪歲寒羊道密令人視之舟
中惟竹笠一枚蘆席數領遂啓用瑶為昭信中郎(吳書)
陳司空為邑宰所在幽閑獨坐愁思幸賴遊蟻以娛其
意(應璩與曹昭伯牋)
鉅鹿時苗為夀春令始之官乘㹀牛歲餘生一犢及代
留犢而去(魏略)
宋登字叔陽為汝隂令政教明能號稱神父汝隂人配
社祠之(上)
萬亮為永康令嚴刻人憚之乃以桃木刻作亮身燒柴
煑湯火熾桃人自鼎跳去(異苑)
滇陽令羊嗣貪而不治縣功曹吏共逐嗣嗣饒鬚乃以
嗣内羊闌中始興太守尹虞聞之大怒手劒功曹(鄧粲晉紀)
陸雲為浚儀令有見殺者主名不立雲錄其妻而無所
問十許日遣出密令人隨後謂曰其去不出十里當有
男子候之與語便縛至既而果然問之具服云與此妻
通共殺其夫聞妻得出欲與語憚近縣故遠相要候於
是一縣稱為神明(晉書)
袁甫字公胄自言能為劇縣荀勖曰惟欲宰縣不為臺
閣職何也甫曰人各有能有不能譬繒中之好莫過錦
錦不可以為幍榖中之美莫過稻稻不可以為虀是以
聖王使人必先以器苟非周材何能悉長黃霸馳名於
州郡而息譽於京邑廷尉之材不為三公自昔然也勖
善之除松滋令(上)
高爽經途謁晉陵令劉蒨之蒨之了不相接俄爽代為
晉陵令蒨之迎贈甚厚爽受餉答書曰高晉陵自答人
問所以曰劉蒨之自餉晉陵令耳何關爽事(南史)
樂法才為建康令不受俸秩比去將至百金懸曹啟輸
臺庫武帝嘉之曰居職若斯可謂百城表矣(梁書)
顧憲之字士思元徽中為建康令清儉彊力為政甚得
人和故都下飲酒者醇旨輒號為顧建康謂其清且美
焉(南史)
傅琰字秀珪為武康令遷山隂令並著能名二縣皆謂
之傅聖
范岫字懋賓所居官恒以廉潔著稱為長城令時有梓
材巾箱至數十年經貴遂不改易在晉陵惟作牙管筆
一雙猶以為費
傅翽為吳令往别建康令孫廉廉問曰聞丈人發姦摘
伏惠化如神何以致此答曰無他也惟勤而清清則憲
綱自行勤則事無不理
傅翽為官有能名時臨淮劉玄明亦有吏能歴山隂建
康令政嘗為天下第一終於司晨卿後翽又代玄明為
山隂令問玄明曰願以舊政告新令尹答曰我有竒術
卿家譜所不載臨别當相示既而曰作縣令惟日食一
升飯而莫飲酒此第一策也
張融出為封溪令廣越嶂險獠賊執張將殺食之張神
色不動方作洛生詠
沈瓚之吳興武康人為丹徒令性疎直在縣自以清廉
不事左右浸潤日至遂鎖繫尚方歎曰一見天子足矣
上召問曰復欲何陳答曰臣坐清所以獲罪上曰清復
何獲罪曰無以承奉要人上曰要人為誰瓚之以手板
四面指曰此赤衣諸賢皆是若臣得更鳴必令清譽日
至上知其無罪重除丹徒令入縣界吏人候之曰我今
重來當以人肝代米不然清名不立(並上)
貴鄉館陶人爭請以魏德深為長詔遣斷從貴鄉貴鄉
吏人歌呼滿道互相稱慶館陶衆庶合境悲泣因徙而
居者數百家
蘇威薦房恭懿授新豐令為三輔之最上呼至榻前訪
以理人之術(隋書)
黃穆字子敬安成人也為郡主簿太守荆寓舉穆孝廉
乃薦讓殷仲才寓不聽遂懷板入見寓曰若仲才者六
選之首也而穆先之適足以興謗議便投板於内寓知
不可移遂從之(周斐汝南先賢傳)
馮良年二十為尉舉檄書迎督郵即路慨然恥在厮役
因毁車殺馬裂衣冠遁至犍為從姜撫學妻子求索蹤
跡斷絶後見草中有敗車死馬衣裳朽腐以為虎狼盜
賊所害發喪制服十許年乃還鄉里(後漢書此范史雲事稍類入神部)
漢雍仲子進南海香物拜為洛陽尉時謂之香尉(述異)
廣博物志卷十七
