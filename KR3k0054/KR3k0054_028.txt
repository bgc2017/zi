廣博物志卷二十八
明董斯張撰
藝苑三(圖籍)(釋道經典附)
仲秋甲戌東遊次雀梁蠧書於羽陵(穆天子傳)
王壽負書而行見徐憑憑曰事者應變而動書者言之
所出智不籍書王壽乃焚其書而舞之(淮南子)
魏人陳餘謂孔鮒曰秦將滅先王之籍而子為書籍之
主其危哉子魚曰吾為無用之學知吾者唯友秦非吾
友吾何危哉吾行藏之以待其求求至無患矣(孔叢子)
子墨子南遊使衛關中載書甚多弦唐子見而怪之子
墨子曰昔周公旦朝讀書百篇夕見七十士故周公旦
佐相天下其修至于今翟上無君上之事下無耕農之
難吾安敢廢此(墨子)
孝武皇帝敕丞相公孫弘廣開獻書之路百年之間書
積如丘山故外則有太常太史博士之藏内則有延閣
廣内秘室之府(劉歆七略)
武陵記天門山巖中有書數千卷見而不可取伏滔北
征記皇天場古陶穴藏書二千餘卷
魏氏代漢采掇遺亡藏在秘書中外三國魏秘書郎鄭
默始制中經秘書監荀勖又因中經更著新簿分為四
部總括羣書一曰甲部紀六藝及小學等書二曰乙部
有古諸子家近世子家兵書兵家術數三曰景部有史
記舊事皇覽部襍事四曰丁部有詩賦圖讚汲冡書大
凡四部合二萬九千九百四十五卷但錄題及言盛以
縹囊書用緗素至於作者之意無所論辯
晉魏之士見管輅道術神妙占候無錯以為有隐書及
象甲之數予每觀輅書惟有易林風角及鳥鳴仰觀星
書三十餘卷世所共有然輅獨在少府官舍無家人子
弟隨之其亡後好竒者盗輅書惟携易林風角及鳥鳴
書還耳夫術數有百數十家其書有數千卷書不少也
然而世鮮名人皆由無才不由無書也(管輅别傳)
惠懷之亂京華蕩覆石渠文籍靡有孑遺東晉之初漸
更鳩聚著作郎李充以勖舊簿校之其見存者但為三
千一十四卷充遂總設衆篇之名但以甲乙為次自爾
因循無所變革其後中朝遺書稍流江左
皇甫謐常自表就帝借書帝送一車與之(晉書)
宋武帝入關收其圖籍府藏所有纔四千卷文帝元嘉
八年秘書監謝靈運造四部目錄大凡六萬四千五百
八十二卷元徽元年秘書丞王儉又造目錄大凡萬五
千七百四卷儉又别撰七志一曰經典志紀六藝小學
史記雜傳二曰諸子志紀今古諸子三曰文翰志紀詩
賦四曰軍書志紀兵書五曰隂陽志紀隂陽圖緯六曰
術藝志紀方技七曰圖譜志紀地域及圖書其道佛附
見合九條然亦不述作者之意但於書名之下每立一
傳而又作九篇條例編乎首卷之中文義淺近未為典
則
齊永明中秘書丞王亮監謝朏又造四部書目大凡一
萬八千一十卷齊末兵火延燒秘閣經籍遺散
梁初秘書監任昉躬加部集又於文德殿内列藏衆書
華林園中總集釋典大凡二萬三千一百六卷而釋氏
不豫焉梁有秘書監任昉殷鈞四部目錄又文德殿目
錄其術數之書更為一部使奉朝請祖暅譔其名故梁
有五部目錄普通中有處士阮孝緒博采宋齊以來王
公之家凡有書記參校官簿更為七錄一曰經典錄紀
六藝二曰記傳錄紀史傳三曰子兵錄紀子書兵書四
曰文集錄紀詩賦五曰技術錄紀數術六曰佛錄七曰
道錄梁武敦說詩書下化其上四境之内家有文史元
帝克平侯景收文德之書及公私經籍歸於江陵大凡
七萬餘卷陳天嘉中又更鳩集考其篇目遺闕尚多
虞願有書四篋(南史)
裴諏之嘗從常景借書百卷十許日即返景疑其不能
讀每卷策問應答無遺景歎曰應奉五行俱下禰衡一
覽便記今復見之裴生矣(北史)
王筠幼便警悟及長清淨好學沈約每見其所著輙嗟
咨吟咏以為不逮嘗語筠曰昔蔡中郎一見王仲宣稱
為王公孫曰吾家書籍悉當相與僕雖不敏請附斯言
自謝朓諸賢零落已後平生意好殆將都絶不謂痿暮
復逢于君(南史)
柳津字元舉性強直乏風華或勸之聚書津曰吾嘗令
道士上章驅鬼安用此鬼名也(梁書)
後魏始都燕代南略中原粗收經史未能全具道武嘗
問博士李先曰天下何物最善可以益人神智對曰莫
若書籍帝曰書籍凡有幾何如何可集對曰自書契以
來世有滋益以至于今不可勝計苟人主所好何憂不
集乃命郡縣大收書籍悉送平城孝文徙都洛邑借書
于齊秘府之中稍以充實暨於爾朱之亂散落人間(北史)
魏甄琛假書于許赤彪聞見日富
邢子才有書甚多不甚讐校嘗謂誤書思之更是一適
妻弟李節謂劭思誤書何由便得劭曰若思不能得便
不勞讀書(北史)
慧約静居閒室忽有野媪齎書數卷置經案上無言而
出并持異樹自植于庭云青庭樹也約曰此書美也不
俟看之如其惡也亦不勞視經七日又見一叟請書而
退此樹葉綠花紅扶疎尚在(高僧傳)
隋牛弘請開獻書之路曰昔周德既衰舊經舉棄孔子
憲章祖述正五始而修春秋闡十翼而弘易道及秦皇
馭㝢吞滅諸侯先王墳典掃地皆盡此則書之一厄也
漢興建藏書之策置校書之官至孝成之代遣謁者陳
農求遺書于天下詔劉向父子讐校篇籍漢之典文于
斯為盛及王莽之末竝從焚燼此則書之二厄也光武
嗣興尤重經術未及下車先求文雅至肅宗親臨講席
和帝數幸書林其蘭臺石室鴻都東觀秘牒填委更倍
于前及孝獻移都吏人擾亂圖書縑帛皆已為帷囊所
取而西裁七十餘乘屬西京大亂一時燔蕩此則書之
三厄也魏文代漢更集經典秘書郎鄭默刪定舊文時
之論者美其朱紫有别晉氏承之文籍尤廣晉秘書監
荀勖定魏内經史著新簿屬劉石憑陵從而失墮此則
書之四厄也劉裕平姚泓收其圖籍五經子史纔四千
卷皆赤軸青紙文字古拙並歸江左宋秘書丞王儉依
劉氏七略撰為七志梁人阮孝緒亦為七錄總其書數
三萬餘卷及侯景渡江攻破梁室經籍雖從兵火其文
德殿内書及公私典籍重本七萬餘卷悉送荆州及周
師平郢繹悉焚之于外城所收十纔一二此則書之五
厄也後魏爰自幽方遷宅伊洛日不暇給經籍闕如周
氏創基戎軍未息保定之始書止八千後加收集方盈
萬卷高氏據有山東初亦採訪騐其本目殘缺猶多及
東夏初平獲其經史四部重襍三萬餘卷所益舊書五
千而已今御書單本一萬五千餘卷部帙之間仍有殘
缺至于隂陽河洛之篇醫方圖譜之說彌復為少臣以
經書自古迄今數遭五厄興集之期屬膺聖代今秘集
見書亦足披覽但一時載籍須令大備若猥發明詔兼
開購賞則異典必致觀閣斯積上納之内詔獻書一卷
齎縑一疋一二年間篇籍稍備乃總加編次召天下工
書之士京兆韋霈南陽杜頵等于秘書内補續殘缺為
正副二本藏于宫中其餘以實秘書内外之閣凡二萬
餘卷煬帝即位秘閣之書分為三品于東都觀文殿東
西廂屋以貯之東屋藏甲乙西屋藏丙丁(隋書)
隋煬帝令造觀文殿前兩廂為書堂各十二間堂前通
為閤道承殿每一間十二寳厨前設方五香重牀亦裝
以金玉春夏鋪九龍象簟秋設鳳綾花褥冬則加綿裝
須彌氊帝幸書堂或觀書其十二間内南北通為閃電
窗玲瓏相望雕刻之工窮竒極之妙金鋪玉題綺井華
榱暉映溢目每三間開一方戶戶垂錦幔上有二飛仙
當戸地口施機轝駕將至則有宫人擎香爐在轝前行
去戶一丈脚踐機發仙人乃下閤捧幔而昇閤扇即開
書厨亦啟若自然皆一機之力轝駕出垂閉復常諸房
入戶式樣如一(大業拾遺)
焬帝藏書上品紅琉璃軸中紺琉璃軸下漆軸
陽玠娶博陵崔吏部女崔家富圖籍殆將萬卷成婚之
後頗亦遊其書齋既而告人曰崔氏書被人盡盗曾不
知覺崔遽令檢之玠捫腹曰已藏之經笥矣(談藪)
黃妳言書卷怡神如妳媪有人讀書把卷即睡梁人因
呼書卷為黃妳
司書鬼曰長恩除夕呼其名而祭之鼠不敢囓蠧魚不
生(致虚閣雜爼典以下釋道經)
漢法本内傳稱漢明帝遣蔡愔秦景王遵等一十八人
至天竺國得摩騰法蘭等及佛經像還帝問法王出世
何以化不及此騰曰天竺迦毗羅衛國者三千大千世
界百億日月中心也三世諸佛皆於彼出乃至天龍人
鬼有願行力皆生于彼受佛正化咸得悟道餘處羣生
無緣感之佛故不往也佛雖不往光相及處或五百年
或一千年或千年外皆有聖人傳佛聲教而往化也時
帝大悦至永平十四年正月一日五岳諸山道士六百
九十人朝正之次上表請與西域佛道較試優劣敕尚
書令宋庠引入告曰此月十五日大集白馬寺南門立
三壇五岳八山諸道士將經三百六十九卷置于西壇
二十七家諸子書二百三十五卷置于中壇奠食百神
置于東壇明帝設行殿在寺門道西置佛舍利及經諸
道士等以柴荻火遶壇臨經涕泣曰人主信邪玄風失
緒敢延經義在壇以火取驗用辯真偽便放火燒經並
成煨燼道士等相顧失色有欲昇天入地種種呪術並
不能得大生愧伏太傅張衍曰卿今無一可驗宜從西
域佛法剃髮爾時外道禇善信等于時不答南岳道士
費叔才等自感而死佛之舍利放五色光上空如蓋覆
日映衆摩騰禪師涌身高飛神化自在于時天雨寳華
得未曾有(法苑珠林)
前漢哀帝元壽年使景憲往大月氏國因誦浮圖經還
漢當時稍行浮圖齋戒也
前漢成帝時都水使者光禄大夫劉向傳云向博觀史
籍往見有佛經及看列仙傳云吾搜檢藏書太史創撰
列仙圖黃帝以下迄至于今定檢實錄一百四十六人
其七十四人已見佛經矣據此而明秦周已前早有佛
法流行震旦何以取知今案所列也故佛傳云佛滅度
後一百一十六年東天竺國有鐵輪王統閻浮提收佛
靈骨役使鬼神起八萬四千塔具如下述此九州之地
並有遺塔云是育王所造此塔即當此周敬王二十六
年丁未之歲故塔興焉世經十二王至秦始皇二十四
年焚燒典籍育王諸塔由此見隐又檢釋道安朱士行
等經錄目云秦始皇之時有外國沙門釋利防等一十
八賢者齎持佛經來化始皇弗從遂囚禁之夜有金剛
丈六來破獄出之始皇驚怖稽首謝焉准此而言則知
秦漢已前有佛法也尋道安所載十二賢者亦在七十
之數今列仙傳見有七十二人案文殊般若經泥洹經
云佛滅度後四百五十年文殊至雪山中為仙人說法
又案地理志西域傳云雪山者即葱嶺是也其下有三
十六國先來奉漢其葱嶺連亘東至終南文殊來化仙
人即斯地也詳而驗之劉向所論可證矣
晉濟隂丁承字德慎建安中為凝隂令時北界居民婦
詣外井汲水有胡人長鼻深目左過井上從婦人乞飲
飲訖忽然不見婦則腹痛遂加轉劇啼呼有頃卒然起
坐胡語指麾邑中有數十家悉共觀視婦呼索紙筆來
欲作書得筆便作胡書横行或如乙或如巳滿五紙投
着地教人讀此書邑中無能讀者有一小兒十餘歲婦
即指此小兒能讀小兒得書便胡語讀之觀者驚愕不
知何謂婦教小兒起儛小兒即起翹足以手弄相和須
臾各休即以白德慎德慎召見婦及兒問之云當時忽
忽不自覺知德慎欲驗其事即遣吏齎書詣許下寺以
示舊胡胡大驚言佛經中間亡失道遠憂不能得雖口
誦不具足此乃本書遂留寫之
晉沙門安慧少無恒性卓越異人而工正書善能談吐
永嘉年中天下疫病則晝夜祈禱願天神降藥以愈萬
民一日出寺門見兩石形如甕疑是異物取看之果有
神水在内病者飲服莫不皆愈後止洛陽大市寺手自
細書黃縑大品經一部合為一卷字如小豆而分别可
識凡十餘本以一本與汝南周仲智妻母胡氏供飬胡
氏過江齎經自隨後為火災所延倉卒不暇取經悲泣
懊惱火息後乃於灰中得之首軸顔色一無虧損
釋師初得放光經始就披讀魔來蔽文唯見空牒釋知
魔所為誓心逾固魔去字顯仍習誦之復聞空中聲曰
汝是智人何用讀此釋曰汝是小魔宜時速去我心如
地不可轉也(並上)
晉謝敷字慶緒會稽山隂人也少有高操篤信大法手
寫首楞嚴經嘗在都白馬寺為災火所延什物餘經並
成煨燼而此經止燒紙頭界外而已文字悉存無所毁
失敷死時友人疑其得道及聞此經彌復驚異(冥祥記)
南齊釋弘明會稽山隂人也少出家貞苦有戒節止越
山隂之雲門寺誦法華經深習禪定精勤禮懴六時不
輟每旦則水瓶自滿實感諸天童子以為給使也每明
坐禪虎常伏於室内(法苑珠林)
恒山沙門釋道安者經石趙之亂避地於襄陽注般若
道行密迹諸經析疑甄觧二十餘卷恐不合理乃誓曰
若所說不違理者當見瑞相乃夢見胡道人頭白眉長
語安曰君所注經殊合道理我不得入泥洹住在西域
當相助弘通可時時設食也後十誦律至遠公云昔和
尚所夢乃是賓頭盧也
西晉蜀郡沙門静僧以苦行致目為蜀三賢寺主誦法
華經尋常山中誦經時至每感虎求蹲前聽部訖乃去
常至諷詠輙見左右四人為侍
晉沙門士行者潁川人也姓朱氏氣忘方遠識宇沈正
修心直詣榮辱不能動焉時經典未備唯有小品而章
句闕略義致弗顯魏甘露五年發迹雍州西至于闐尋
求經藏踰歷諸國西域僧徒多小乘學聞士行求方等
諸經咸駭怪不與曰邊人不識正法將多惑亂士行曰
經云千載將末法當東流若疑非佛說請以至誠驗之
乃焚柴灌油烟炎方盛士行捧經涕泣稽顙誓曰若果
出金口應宣布漢地諸佛菩薩宜為證明于是投經火
中騰燎移景既而一積煨燼文字無毁皮牒若故舉國
欣敬因留供養遣弟子法饒齎送梵本還至陳留浚儀
倉垣諸寺出之凡九十篇二十萬言河南居士竺叔蘭
練解方俗深善法味親共傳譯今放光首品是也
宋羅璵妻費氏者寕蜀人父悦宋寕州刺史費少而敬
信誦法華經數年勤至不倦後忽得病苦心痛守命闔
門惶懼屬纊待時費氏心念我誦經勤苦宜有善祐庶
不于此遂致死也既而睡卧食頃如寤如夢見佛于窗
中授手以摩其心應時即愈一堂男女婢僕悉覩金光
亦聞香氣璵從妹既琰外族曾祖尚書中兵郎費愔之
夫人也于時省疾牀前亦具聞見于是大興信悟虔戒
至終每以此瑞進化子姪焉
法顯至中天竺于摩竭提邑波連弗阿育王塔南天王
寺得摩訶僧祗律又得薩婆多律抄襍阿毗曇心線經
方等泥洹經等顯留三年學胡語胡書方躬自書寫于
是持經像寄附商客到師子國顯同旅十餘或留或亡
顧影唯己常懷悲慨忽于玉像前見商人以晉地一白
團絹扇供養不覺悽然下淚停二年復得彌沙塞律長
襍二舍及襍藏並漢土所無既而附商人大舶循海而
還
釋僧辯姓吳建康人出家止安樂寺少好讀經哀婉折
衷獨步齊初無人如之嘗在新亭劉紹宅齊辯初夜讀
經始得一契忽有羣鶴下集階前及辯度一卷一時飛
去由是聲振天下
釋曇憑姓楊犍為南安人少游京師學轉讃止白馬寺
音調甚工而過且自任時人未之推也于是專精規矩
更加研尋晩遂出郡翕然改觀誦三本起經尤善其聲
後還蜀止龍淵寺已漢懷音者皆崇其聲範每梵音一
吐輙象馬悲鳴因製造銅鐘于未來常有八音四辯庸
蜀有銅鐘始于此也(並上)
宋沙門慧和者京師衆造寺僧也宋義嘉難和猶為白
衣隸劉胡部下胡嘗遣將士數十人值諜東下和亦預
行行至鵲渚而直臺軍西上諜衆離散各逃草澤和得
竄下至新林外會見野老衣服縷敝和乃以貌整袴褶
易其衣提籃負擔若類田人時諸游軍捕此散諜視和
形色疑而問之和答對謬略因被笞掠登將見斬和自
散走但恒誦念觀音經至將斬時祈懇彌至既而軍人
揮刃屢跌三舉三折並驚而釋之和于是出家遂成精
業(冥祥記夥諸誦經報應載太平廣記甚略舉一條餘不更錄)
宋尼釋智通京師簡静尼也年貌姝少信道不篤元嘉
九年師死罷道嫁為魏郡梁羣甫妻生一男年六七歲
家甚貧無以為衣通為尼時有數卷素無量壽法華等
經悉練擣之以衣其兒居一年而得病恍惚驚悸竟體
剝爛狀若火瘡有細白蟲日去升餘燥痛煩毒晝夜號
呌常聞空中語云壊經為衣得此劇報旬餘而死(上)
宋廬山有釋慧慶廣陵人出家止廬山寺學通經律清
潔有戒行誦法華經每夜吟諷常聞暗中有彈指讃歎
之聲嘗于小雷遇風波船將覆没慶唯誦經不輟覺船
在浪中如有人牽之倏忽至岸
普安樂習山居守素林壑時行村聚惠益生靈終寢烟
霞不接浮俗末有人于子午虎林兩谷合澗之側鑿龕
結庵延而住之初住龕日上有大石正當其上恐落掘
出逐峻崩下安自念曰願移餘處莫碎龕窟石遂依言
迸避餘所大衆共怪安曰是華嚴經力也(高僧傳)
梁有廣州南海郡人何規以歲次恊洽月吕黃鍾天監
十四年十月二十三日採藥于豫章胡翼山登峯十所
里將循曲陌先限清澗或如止水乍有潔流方從揭厲
且就褰攬未濟之間忽不自覺見澗之西隅有一長者
語規勿渡規于時即留其人面色正青徒跣捨屨年可
八九十面已皺歛鬚長五六寸髭半于髩耳過于眉眉
皆下被眉之長毛長二三寸隨風相靡唇色甚赤語響
而清手爪正黃指毛亦長二三寸着布帔下赭有泥洹
僧手提書一卷遥投與規規即奉持望禮三拜語規可
以此經與建安王此經若至宜作三七日慶齋若不曉
齋法可問下林寺副公長者言畢便去行十餘步間忽
然不覩規開示卷内題名為慧印三昧經(見梁朝僧祐律師弘明集)
後魏末齊州釋志湛者住太山北人頭山䆳谷中銜草
寺省事少言人鳥不亂讀誦法華人不測其素業將終
時神僧寳誌謂梁武曰北方銜草寺須陀洹聖僧今日
滅度湛之亡也無惱而化兩手各舒一指
後魏范陽五侯寺僧失其名誦法華為常業初死權殮
隄下後改葬骸骨並枯唯舌不壊雍州有僧亦誦法華
隠白鹿山感一童子供給及死置屍巖下餘骸並枯唯
舌不朽矣齊武陵世并東看山人掘見土黃白又見一
物狀如兩唇其中有舌鮮紅赤色以事聞奏帝問道俗
沙門法尚曰此持法華者六根不壊也誦滿千遍其徵
驗矣乃集持法華者圍遶誦經纔始發聲此靈唇舌一
時鼓動同見毛豎以事奏聞乃石函緘之(梁高僧傳)
後魏高祖太和中代京内閹官自慨形殘奏乞入山修
道恩敕許之乃齎華嚴晝夜讀禮懺悔不息一夏不滿
至六月末髭鬚生得丈夫相(見侯君素旌異記述)
宋釋慧嚴京師東安寺僧也理思該暢見器道俗嘗嫌
大湼槃經文字繁多遂加刊削就成數卷寫兩三通以
示同好因寢寤之際忽見一人身長二丈餘形氣偉壯
謂之曰湼槃尊經衆藏之宗何得以君璅思輕加斟酌
嚴驚覺失措悉燒除之
齊太原釋慧寳誦經得二百卷以齊武平三年從并向
鄴行逹艾州失道尋徑入山暮宿巖下室似人居迥無
所見寳端坐室前上觀松樹見有横枝懸磬去地丈餘
夜至二更有人身服草衣從外而至口云此中何為有
俗氣寳即具述說敬與共言議問寳云即今何姓統國
答曰姓高氏號齊國寳問曰尊師山居早晩曰吾後漢
時來長老得何經業寳恃已誦博頗以自矜山僧曰修
道者未應如此欲聞何經為誦之寳曰樂聞華嚴僧即
少時誦之便度聲韻諧暢非世所聞更令誦餘經率皆
如此寳驚歎曰何因大部經文倏然即度報曰汝是有
作心我是無作心夫忘懷于萬物者彼我自得矣寳知
為異人也求哀乞住山僧曰國中利養召汝何能自安
且汝情累未遣住亦無補至曉捨去寳返尋行跡不知
去處(梁高僧傳)
後周武滅法于建德三年五月行虐關中其禍既畢至
六月十五日罷朝有金城公任民部于所治府與諸左
右彷徉天望忽見五六叚物飛虚空在於鳥路大者上
摩青霄小如十斛堈許漸漸微沒自餘數段小復低下
其色黃白卷舒空際類旛無脚爾日天晴氣静纖塵不
動但增炎曦而已因往冬官府道經圓王比見重墻上
有黃書拖棘上及往取之乃是摩訶般若經第十九卷
問其所由答云從天而下飛揚墜此于時三寳初滅刑
法嚴峻略示連席之官乃藏諸衣袖還緘篋笥(法苑珠林)
齊鄴東大覺寺沙門僧範姓李平鄉人也善觧羣書時
稱府庫常有膠州刺史杜弼于鄴顯義寺請範冬講至
華嚴六地忽有一㕍飛下從浮圖東順行入堂正對高
座伏地聽法講散徐出還順塔西爾乃翔逝又于此寺
夏講雀來在座西南伏聽終于九旬又曾處濟州亦有
號一鶚鳥飛來入聽講訖便去
周祖滅法經籍從灰以後年中忽見空中如菌大者有
五六飛上空中極目不見全為一叚隨風飄飄上下朝
宰立望不測是何久乃翻下墮上土墻視乃是大品經
之十三卷
隋京師延興寺釋曇延欲著湼槃大疏恐滯凡情每祈
誠寤寐願得嘉徵乃於夜夢有人被白服乘於白馬騣
尾拂地而導授經旨延手執馬騣與之講論寤後惟曰
此必馬鳴菩薩授我義端執騣知其宗旨抵事可觀耳
雖感此瑞猶恐不合理更持經疏於陳州治仁壽寺舍
利塔前燒香誓曰延以凡度仰測聖心銓釋已了具如
别卷若幽致微逹願示明靈言訖湼槃卷軸並放光明
通夜呈祥道俗稱慶
隋開皇中魏州刺史博陵崔彦武因行步至一邑愕然
驚喜謂從者曰吾昔嘗在此邑中為人婦今知家處因
乘馬入修巷屈曲至一家命叩門主人公年老走出拜
謁彦武入家先升其堂視東壁上去地六七尺有高隆
客謂主人曰吾昔所讀法華經并金釵五隻藏此壁中
高處是也其經第七卷尾後紙火燒失文字吾今每誦
此經至第七卷尾恒忘失不能記得因令左右鑿壁果
得經函開第七卷尾及金釵並如其言主人涕泣曰亡
妻存日常誦此經釵亦是其處彦武曰庭前槐樹吾欲
産時自解頭髮置此樹穴中試令人探樹中果得髮於
是主人悲喜彦武留衣物厚給主人而去(並上)
昔迦葉佛滅度之後遺法垂末有二梵志到比丘邊俱
受八戒一願生天一願作國王願生天者至家為婦逼
非時食由破戒故乃生龍中願作王者持戒完具得生
王家作大國王其王園中多有甘果常遣一人隨時看
送其人後時于園泉中得一果柰色香甚美持與門監
展轉奉王王食此柰甚覺甘美便問夫人展轉相推到
于園監王即喚來而責之曰如此美柰何為不送園監
於是具陳本末王瞋語言自今以後常送斯柰園監啟
王此柰無種何由可辦王復語言若不能得當斬汝身
其人還園舉聲大哭時有一龍從泉而出變身為人問
其哭由園監具說龍聞入水即以金盤盛柰與之遣持
奉王并謄吾意云吾及王本是親友乃昔在世時俱為
梵志共受八戒各求所願汝戒完具得為人王吾戒不
全故生龍中今欲奉修八關齋法求捨此身當為吾覓
八關齋文持來與我若其相違吾覆汝國用作大海園
監奉柰具說龍意王聞甚憂良由時世無有佛法齋法
難得王勅一臣龍索齋法仰卿得之若不得者吾當殺
卿大臣至家甚懷憂愁臣父見子面色不悦問知委由
其父語言吾堂柱今日忽放光明試破之看必有異事
尋即破之得經二卷一是十二因緣二是八關齋文得
已奉王王得歡喜自送與龍龍得此經便用好寳贈遺
於王王及于龍重修八戒壽盡生天同共一處(賢愚經)
一天皇内宇二地皇内記三人皇内文皆三元八會自
然成文鳥迹之始也(洞神記演真誥曰八會文章之祖也一皇八會之文為龍鳳之章)
(雲篆之迹是矣太微黃書云靈書八會字無正形)
三皇自然之文皆以金玉為用天皇所授玄玉為簡青
玉為文地皇所授黃玉為簡白玉為文(三皇經)
洞神經有三皇玉劵一曰金契三皇經云自然之文皆
綴以金鉤置以玉案覆以珠巾
道經有三皇内文天地人三卷元文上中下三卷混成
經二卷玄錄二卷九生經二十四生經九仙經靈才仙
經十二化經九變經老君玉歴真經墨子枕中五行記
五卷温寳經息民經自然經隂陽經養生書一百五卷
太平經五十卷九敬(一作都)經甲乙經一百七十卷青龍
經中黃經太清經通明經按摩經導引經十卷元陽子
經玄母經素女經彭祖經陳赦經子都經張虚經天門
子經容成經十三經内寳經四規經明鏡經日月臨鏡
經五言經柱中經靈寳皇子心經龍蹻經正機經平衡
經飛龜振經鹿盧蹻經蹈形經守形圖坐七圖觀卧引
圖含景圖觀天圖木芝圖茵芝圖肉芝圖石芝圖火塊
襍芝圖五嶽經五卷隐守記東井圖虚元經牽牛中經
玉彌記臘成記六安記平都記定心記龜文經山陽記
玉策記八史圖八寳經左右契玉歷經昇天儀九竒經
更生經四鈐經十卷食日月精經食六氣經丹一經胎
息經行氣治病經勝中經十卷百守攝提經丹壼(一作臺)
經岷山經魏伯陽内經日月厨食經步三罡六紀經入
軍經六隂玉女經四君要用經金雁經三十六水經白
虎七變經道家地行仙經黃白要經八公黃白經天師
神氣經枕中黃白經五卷白(一作帛)子變化經移災經壓
禍經文人經涓子天地人經崔文子肘後經神光(一作仙)
占方來經水仙經尸解經中遁經李君包元經黃庭經
淵體經太素經華蓋經行厨經微言三卷内視經文始
先生經歷藏延年經南闕記協龍子記七卷九宫五卷
三五中經宣常經節解經鄒陽子經玄洞經十卷玄示
經十卷箕山經十卷鹿臺經小僮經河洛内記七卷舉
形道(一作通)成經五卷道機經五卷見鬼記無極經宫氏
經真人玉胎經道根經侯命圖反胎胞經枕中清記幻
化經詢化經金華山經鳳綱經召命經保神記鬼谷經
凌霄子安神記去丘子黃山公記王子五行要貞經小
餌經鴻寳經鄒生延命經安魂記皇道經九隂經雜集
書錄銀函玉匱記金板經黃老仙錄厚都經玄元經日
精經渾成經三尸集呼身神治百病經收山鬼老魅治
邪精經三卷入五毒中記休糧經三卷採神藥治作秘
方三卷登名山渡江海勅地神法三卷趙大白囊中要
五卷入瘟氣疫病太禁七卷收治百鬼召五嶽丞太山
主者記三卷興利宫宅宫舍法五卷斷虎狼禁山林記
召百里蟲蛇記萬畢高丘先生法三卷王喬養性治身
經三卷服食禁忌經立功益算經道士奪算律三卷移
門子記鬼丘法立亡術鍊形記五卷郄公道要甪里先
生長生集少君道意十卷樊英石壁文三卷思靈經三
卷龍首經荆山記孔安仙淵赤斧子大覽七卷董君地
仙却老要記李先生口訣肘後二卷凡有不言卷數者
皆一卷也其次有諸符則有自來符金光符太玄符三
卷通天符五精符石室符玉策符枕中符小童符九靈
符六君符玄都符黃帝符少干三十六將軍符延命神
符天水神符四十九貞符天水符青龍符白虎符朱雀
符玄武符朱胎符七機符九天發兵符九天符老子七
符大捍厄符玄子符武孝經燕居龍虎三囊辟兵符包
元符沈羲符禹蹻符消災符八卦符監乾符雷電符萬
畢符八威五勝符威喜符巨勝符採女符玄精符玉歴
符北臺符隂陽大鎮符枕中符治百病符十卷壓怪符
十卷壺公符二十卷九臺符九卷六甲通靈符十卷六
隂行厨龍胎石室三金五木防終符合五百卷軍火召
治符玉斧符十卷此皆大符也其餘小小不可具記(抱朴)
(子)
其變化之術大者唯有墨子五行記本有五卷昔劉君
安未仙去時抄取其要以為一卷其法用藥用符乃能
令人飛行上下隐淪無方含笑即為婦人蹙面即為老
翁踞地即為小兒執杖即成林木種物即生瓜果可食
畫地為河撮壤成山坐致行厨興雲起火無所不作也
其次有玉女隐微一卷亦化形為飛禽走獸及金木玉
石興雲致雨方百里雪亦如之渡大水不用舟梁分形
為千人因風高飛出入無間能吐氣七色坐見八極及
地下之物放光萬丈冥室自明亦大術也然當步諸星
數十曲折難識少詣之其淮南鴻寳萬畢皆無及此書
者也又有白虎七變法取三月三日所殺白虎頭皮生
駞血虎血紫綅履組流萍以三月三日合種之初生草
似胡有食即取此實種之一生輙一異凡七種之則用
其實合之亦可以移形易貎飛沉在意與墨子及玉女
隠微略同過此不足論也(上)
金書玉籙乃琅蚪瓊文也(飛行羽經)
太常靈神都官中有金房度命廻年之訣皆鑄金為簡
刻白銀之編紫筆書文也(度命經)
西華宫有琅簡蕊書當為真人者乃得此文(八素經)
東旃青華小童治於青宫内其東殿架上者寳經三百
卷玉訣九千篇主學仙簿籙應為真人者授之玉晨監
仙侍郎典之(洞真經)
楊君許長史共書洞房經於小碧牋紙又曰篆書白麻
紙(登真隠訣)
閬風玉臺緫司學道仙籍(大洞經)
太初之時老君從虚空而下為太初之師口吐開天經
一部四十八萬卷一卷有四十八萬字一字辟方一百
里以教太初太始之時老君下為師口吐太始經一部
九宫之時老君下為師口吐乾坤經一部元皇之時老
君下為師口吐元皇經一部伏羲之時老君下為師號
曰無化子一名鬱華子教示伏羲推舊法演隂陽正八
方定八卦作元陽經以教伏羲女媧没而有神農神農
之時老君下為師號曰大成子作大微經教神農神農
没後而有燧人燧人之時老君下為師教示燧人燧人
没後而有祝融祝融之時老君下為師號廣夀子三皇之後
而有軒轅黃帝黃帝之時老君下為師號曰力牧子消
息隂陽作道戒經道康經黃帝之後次有少昊少昊之
時老君下為師號曰隨應子作玄藏經顓頊之時老君
下為師號曰元陽子作微言經帝堯之時老君下為師
號曰務成子作政事經帝舜之時老君下為師號曰尹
壽子作太清經夏禹之時老君下為師號曰直寗子作
德誡經周初時老君下為師號郭叔子作赤精經
道有八素真經太上之隠書也在世有九真中經老君
之祕言也在世有太清上經變化七十四方有除六天
之文三天正法在世有黃氣陽精藏天隠月有三元布
經道真之圖有黃素神方四十四訣有黃書赤界長生
之要有赤丹金精石景水母有青要紫書金根衆文有
玉清真訣三元素語有石精金光藏景錄形在世有丹
景道精隠地八術有白簡素籙得道之名有紫度炎光
夜照神燭有飛步七元天綱之經在世有七變神法七
轉之經有大洞真經三十九篇在世有大丹隠書八禀
十訣有天關三圖七星移度有九丹變化胎精中記有
九赤斑符封山墜海有五行秘符呼魂召魄有曲素決
辭以招六天之鬼在世有天皇象符以合元炁有三皇
内文以召天地神靈有玉珮金鐺以登太極有神虎之
符以威六天(真誥)
日中五帝字曰日魂珠景昭韜綠映廻霞赤章玄炎飇
象凡十六字此是金闕聖君採服飛根之道昔受之于
太微天帝君一名赤丹金精石景水母玉胞之經(真誥)
上道之高神虎經是也自非傳授者皆不得令其見所
寫之紙也(上)
紫蘭臺瓊文紫字在其中(本行經)
開雲鳳之藴紫錦之囊出紫書真訣玉篇(金根經)
瓊文藻笈琳篆琅函皆道書也
太陽六戊之書(仙書也)
梁簡文昇仙歌云丹繒碧琳字綠玉黃金篇
太素三元宫有雲瓊九變虎書
圖籍有丹臺經玉胎經鳳綱經(酉陽雜爼)
元始天王于明霞之觀大霄雲戶以上真玉檢下授三
天玉童(三元經)
太極左真人曲素訣辭一名九天鳳氣玄丘大真書太
上授太極左真人真人傳東海方諸宫青童太君使傳
道士宿有名應神仙真人者佩之(金闕靈書)
中黃之書皆白帝君所藏於瑶臺說丹藥秘法非有真
籙不得其道也(上清列紀)
八素之經是聖經以白素之繒八色之彩筆自書者也
(登真隠訣)
龜母按筆玉童結編名之曰靈書紫文上經(後聖列紀)
玄羽玉郎以玄羽玉經投太素三元高上玉賢之賓(玉清)
(隠書)
晨燈之臺飛天檢之文在其中明照九天之上(三元玉檢)
有洞天陽臺玉珮金璫經在其内(金簡玉字)
太上玄一真人曰吾昔受無極太上大道經無上八門
經道成位加真人此文與元始同生包含天地億劫長
存自非仙籙不敢妄傳(法輪經)
龍景九文紫鳳赤書經舊文藏在太上六合紫房之内
天人侍衛其經(太上經)
玄靈臺五老寳經藏其内(洞真經)
白簡度品青籙定仙(空洞靈章經)
發九天之珠匱望上清之瓊劄玄書既刻於玉章綘名
始列於靈闕(消魔經)
青宫有寳經玉訣應有真人者授之(大有經)
靈寳經有正機平衡飛龜授祑三篇皆仙術也(抱朴子)
靈寳天書封於九天之上大有之宫西華玉女金晨紫
童典衛之(馬明生内傳)
靈寳經仙術也吳王伐石治宫室而石之中得紫文金
簡之書不能讀之使使者以問仲尼曰吳王閒居有赤
雀&KR1335;書以置殿前不知其義故遠諮呈仲尼視之曰此
乃靈寳方長生之法禹所服也禹將仙化封之名山石
函之中今乃赤雀&KR1335;之殆天授也(抱朴子)
禹北見六子獲玉匱之書以從事受黑書於臨洮得綠
字於濁水
天帝以寳文大字賜禹
夏禹集天官之寳書書以南和丹繒封以金英之函檢
以元都之印(道學傳)
禹問於風后曰吾聞黃帝有勝負之圖六甲隂陽之道
今安在乎風后曰黃帝藏會稽之山下其坎深千丈廣
千丈鎮以盤石致難得也禹北見六子問海口所出禹
乃决江口鳴角會稽龍神為見匱玉浮禹乃開而視之
中有天下經十二卷禹未及持之其四卷飛上天禹不
能得也其四卷復下陂池禹不能極也禹得中四卷開
而視之(黃帝玄女占法)
王母付茅盈玉珮金璫之道太極玄真之經能之者皆
飛行大墟(茅盈傳)
西王母以上皇元年七月於南浮洞室下教以授清虚
真人王君傳於夏禹禹封文于南浮洞室石&KR0008;之中&KR0008;
亦有作此碽者故五符云九天靈書猶封於石碽是也
今檢諸字類無此碽字也玉訣下雲五老真之封題玉
&KR0008;亦其例也孔靈符會稽記云會稽山南有宛委山其
上有石俗呼為石簣壁立千雲累梯然後至焉昔禹治
洪水厥功未就齊于此山發石簣得金簡字以知山河
體勢於是疏導百川各盡其宜也(三洞珠囊)
上元夫人語帝曰阿母今以瓊笈妙韞發紫臺之文賜
汝八會之書五嶽真形可謂至珍且貴上帝之玄觀矣
(漢武内傳)
武帝受西王母真形六甲雲飛十二事帝盛以黃金几
封以白玉函珊瑚為牀紫錦為帳安著栢梁臺上(上)
臣先師谷希子者太上真官也昔授臣崑崙鍾山蓬萊
山及神州真形圖昔來入漢留以寄知此書尤重于嶽
形圖矣(東方朔十洲記)
隂長生受仙君神丹要訣道成去世裂黃素寫丹經一
通封以文石之函置嵩高山一通黃櫨之簡漆書之封
以青玉之函置太華山一通黃金之簡刻而書之封以
白銀之函置蜀綏山一封縑書合為十篇付弟子世世
有所傳付(太平廣記)
茅盈字叔申王褒字子登張道陵字輔漢洎九聖七真
凡得道授書者皆朝王母于崑陵之闕焉時叔申道陵
侍太上道君乘九蓋之車控飛虬之軌越積石之峰濟
弱流津浮白水凌黑波顧盼倏忽詣王母于闕下子登
清齋三月王母授以瓊華寳曜七晨素經茅君從西城
王君詣龜臺朝謁王母求長生之道曰盈以不肖之軀
慕龍鳳之年欲以朝菌之脆求精朔之期王母愍其勤
志告之曰吾昔師元始天王及皇天扶桑帝君授我以
玉珮金璫二景躔煉之道上行太極下造十方溉月咀
日出入天門名曰玄真之經今以授爾宜勤修焉因敇
西城王君一一解釋以授焉(集仙錄)
茅君之師總真王君西王母與上元夫人降於句曲之
山以宴茅君焉時茅中君名固小君名衷王母王君授
以靈訣亦授錫命紫素之榮固為定錄君衷為保命君
亦侍真會王君告二君曰夫人乃三天真皇之母上元
之高尊統領千萬玉女之籍汝可自陳二君下席再拜
求乞長生之要夫人憫其勤志命侍女宋辟非出紫金
之囊開綠金之笈以三元流珠之經金丹景道精道經
隠仙人術經太極錄景經凡四部以授二君王母復勅
侍女李方明出丹瓊之函披雲珠之笈出玉珮金璫經
太霄隠書經洞飛内景二書授傳二君
王褒字子登范陽襄平人也入華山中九年一日夜半
忽聞林澤中有人馬簫鼓之聲須臾漸近仰而望之見
千乘萬騎浮空而至神人乘三素雲輦手把虎符朱鉞
啟途握節執旄曲展傾蔭錦旗蔽虚神人暫停駕而言
曰吾太極真人西梁子文也聞子好道劬勞山林未該
真要誠可愍也勤企長生實為至矣君叩頭自搏曰褒
以肉人愚頑庸賤少好生道莫知隠訣真人曰夫學道
無師無緣自觧我太極真人神仙之司主試校學者領
舉正直爾名編青虚位登小有必當掌括寳籍為天王
之任但注心四景勤慕上業道自成也後隠陽洛山中
感南極夫人西城真人授君以太上寳文八素隠書大
洞真經靈書八道柴度炎光石精玉馬神真虎文高仙
羽玄凡三十一卷依科立盟結誓而付乃將君觀玄洲
須臾而至四面大海懸濤千丈洲上宫闕樓觀瓊室瑶
房不可稱記西城真人曰此仙都之府太上丈人處之
乃將君入紫桂宫見丈人着流霞羽袍冠芙蓉之冠腰
𢃄神光手把大鈴侍女數百龍虎衛階太上丈人曰彼
所謂王子登乎學道遭逢良師將得之矣西城真人笑
因命君拜拜畢使坐北向丈人乃設厨膳呼吸立具靈
殽千種丹醴湛溢燔烟震擅飛節玄香陳鈞天之大樂
擊金璈於七芒崆峒啟音徹朗天丘於是龍騰雲崖飛
鳳鳴嘯山阜洪鯨湧波淩濤雲起太虚風生廣遼靈歌
九真雅吟空寥玉華作唱西飛折腰爾乃衆仙輝袂萬
神遷延羽童拊節慶雲纏綿於是太上丈人會二十九
真人皆玄洲之太真公也其第一真人自稱主仙道君
指君而向西城真人言曰視此子心眸澄邈神停形凝
圓晨丕煥六景發華殆真人之美者小有之賢王也于
是命侍女范運華趙峻珠王抱壹等發瓊笈披綠韞出
上清隠書龍文八靈真經二卷授君又以雲碧陽水晨
飛丹腴二升賜君君拜服此真人遂將君還西城九年
道成給飛飊之車東行渡啟明滄海登廣桑山入始暉
庭謁大帝君大帝授龍景九文紫鳳赤書上清神圖八
道玉籙次南行渡渤海登長離山詣南極紫元夫人華
蓋上公授以五雲夜光雲琅水霜次西行渡庾丘巨海
沈羽之津登麗農山詣紫蓋晨夫人景真三皇道君授
玉道綠字廻曜太真隠書次北遊渡彫柔玄海濟飲龍
上河匏瓜津登廣夜山詣高上虚皇太道玉君會其出
遊駕日月之晨乘紫始之光鬱藹黃素之雲勃蔚八景
之曜飛真萬億不可稱數君冄拜道側乃詣上清玉晨
帝君玄清六微元君二君授以寳洞飛霄絶玄金章及
賜太極隠書龍明寳珠絳和雲芝君拜而飲之又退登
閬風之野玄圃之宫詣中皇玉帝受解形遁變流景玉
經乃越鬱絶濟弱河西詣龜臺謁九靈太真上清夫人
退更清齋三月受生華寳曜瓊文琅書靈暉上錄七晨
素經退又清齋三年浮浩汗之河登白空靈山山周廻
三萬里遊行翌日趨詣紫清太素瓊闕即太素三元上
道君所治焉君稽首冄拜詣瓊闕之下太素三元上道
君乃命繡衣使者西林藻授君金真玉光流金火鈴豁
落十元八景飛靈又使清真左夫人郭靈蓋右陽玉華
使飛姬齎神策玉璽授君以為太素清虚真人領小有
天王三元四司右保上公主領上清玉章太素寳玄太
極上品九天靈文六合秘籍山海妙經悉主之(真仙通鑑)
青帝君授紫微始青道經一卷
蒼帝君授蒼元上籙北斗真經中命四旋經四卷
白帝君授太素玉籙寳玄經三卷
赤帝君授龍胎太和丹經二卷
黃帝君授四氣上樞大元黃書八卷
青帝君授通光陽霞之符
蒼帝君授鬱真簫鳳之符
白帝君授皓靈扶希之符
赤帝君授四明朱碧之符
黃帝君授中元八維玉門之符
谷希子青帝君授青精日水青華芝東到青丘受服上
皇籙司命君於太山授
太素真人授太上鬱儀文在白水沙洲空山之上授
太素真人授太上結璘文在白水沙洲空山之上授
太素真人授太上隠書在白水沙洲空山之上授
上清三元君授玉璽金真在太素宫金闕下授
四真人授神虎符流金火鈴在太極宫授
日中五帝君授揮神之章九有之符青精日&KR0961;雲碧玄
腴
日中五帝夫人授流星夜光章十明之符黃琬紫津之
&KR0961;月華雲膏(右裴君所受衆書符之目真誥)
紫陽真人周義山廵行名山尋索仙人聞蒙山欒先生
能讀龍蹻經遂往尋之遇衍門子於是授龍蹻經及三
皇内文登王屋山遇趙陀子授芝圖十六首及五行秘
符又遇黃先生受黃素神方五帝六甲左右靈飛之書
四十四訣登磻冡山遇上衛君受太素傳左乙混洞東
蒙之籙右庾素文攝殺之律登嵩高山遇中央黃老君
教以存洞房之内見白元君西登白空山過沙野帛先
生授太清上經登峨眉山入空洞金府遇寗先生授大
丹隠書八禀十訣登岷山遇隂先生授九赤斑符登岐
山遇臧延甫授憂樂曲素訣登梁山遇淮南子成受天
關三圖登牛首山遇張子房授太清真經登九嶷山遇
李伯陽授李氏幽經登鍾山遇高丘子授金丹方二十
七首登鶴鳴山遇陽安君授金液丹經九鼎神丹登猛
山遇青精先生授黃素傳登陸渾山潜入伊水同室遇
李子甘授隠地八術登戎山遇趙伯玄授二九素女術
登陽洛山遇幼陽君授青要紫書登霍山遇司命君授
經命青圖上皇民籍登鳥鼠山遇墨翟子授紫度炎光
内視圖中經登曜名山遇大帝候夜神童授金根之經
登委羽山遇司馬季主授石精金光藏景化形登大庭
山遇劉子先授七變神法登都廣建木遇谷希子授黃
氣之法太空之術陽精三道之要登桐栢山遇王喬授
素奏丹符登大華山遇南嶽赤松子授上元真書登太
冥山九老仙都君授黃水月華四真法登合黎山遇皇
人授八素真經太上隠書登景山遇黃臺萬畢先生授
九真中經登玄壠羽山遇玉童九氣丈人授白羽紫蓋
服黃水月華法到桑木登扶廣山遇真青小童君授金
書秘字南行朱天登丹陵山遇龔仲陽授仙忌真記(仙鑑)
寳神經是裴清靈錦囊中書侍者常所𢃄者也裴昔從
紫微夫人授此書也(真誥)
戴公拍腹有十數卷書是太微黃書耳此人即謝允之
師也
昔周君兄弟三人並少而好道在於常山中積九十七
年精思無所不感忽然見老公頭首皓白三人知是大
神乃叩頭流血涕淚交連喜悲自摶就之請道公乃出
素書七卷以與誦之兄弟三人俱精讀之奄有一白鹿
在山邊二弟放書觀之周君讀之不廢二弟還周君多
其弟七過其二弟内意或云仙人化作白鹿呼周視之
周君不應周君誦之萬過二弟誦得九千七百三十三
過周君翻然飛仙二弟取書誦之石室忽有石爆成火
燒去書二人遂不得仙
南嶽夫人魏華存幼而好道請齋三月忽有太極真人
安度明東華大神方諸青童扶桑碧阿陽谷神王景林
真人小有仙女清虚真人王褒來降褒曰聞子密緯真
氣注心三清勤苦至矣扶桑大帝君勅我授子神真之
道乃命侍女華散條李明兌等便披雲藴開玉笈出太
上寳文八素隠書大洞真經靈書八道紫度炎光石精
金馬神真虎文高仙羽玄等經凡三十一卷景林授夫
人黃庭内景經
于吉者瑯琊人也(一云北海人)先名室後改名吉其父祖世
有道術不殺生命吉精苦有愈于昔日嘗有曲陽流水
上得神書百餘卷皆赤界白素青首朱目號曰太平青
籙書時漢成帝河平二年甲午也蓋吉親受於老君今
道家太平經也其經以甲乙丙丁戊己庚辛壬癸為部
每部一十七卷(並上)
涓子至平固縣山中扣石忽開中有宫室額曰輸寥之
館有一石笥發之得秘書十二卷讀之欣然遂著天人
經四十八篇故名其山覆笥山(緝柳編)
嚴青者會稽人也居貧常于山逢一人與青語臨别贈
素書之軸但以潔器盛之署高處并教青服石腦法(神仙)
(傳)
戴孟本姓燕名濟字仲微漢明帝時人也入華山及武
當山受裴君玉珮金璫經及受石精金光符復有太微
黃書能周遊名山
真人姓尹氏名道全天水人也修洞真還神之道佩五
帝六甲左右靈飛之符天仙降而謂之曰昔漢武帝親
受金母靈飛十二事及五嶽真形圖纔得尸解而不能
使形骨俱飛爾得一而有昇天之望豈非積功宿分所
植耶道全曰淺學無聞願示十二事之目天真曰一者
五帝六甲左右靈飛之符二者太一昆洞東蒙之文三
者丙丁入火九赤斑符四者太隂六丁通真遁靈玉女
之籙五者六戊太陽招真天光策精之書六者六已石
精金光藏景錄形之訣七者六庚素招攝役之律八者
六辛致黃水月華之法九者壬癸六遯隠地八術十者
子午夘酉八禀十訣六虚威儀十一者辰戌丑未地真
曲素訣辭三五順行十二者寅巳申亥紫度炎光内視
中央也一者五嶽山符安鎮方嶽檄召萬靈太上真文
也二者五嶽山蹠神仙倒景俯視山川之蹠窵其曲折
盤薄在地之勢也三者五嶽山形取其峰巒洞室之所
在神芝靈草之所生高下丈尺等級之數東西南北里
舍之限也四者五嶽山骨取其體之所像枝榦之所分
上法星文下主人事之所起也五者五嶽山水冗貫之
圖取其泉液之所出金寳之所藏地脉之通而為之圖
也主符圖吏兵官屬各數萬人五嶽之所總大山三百
六十小山千二百並列仙曹職宰可謂衆矣武帝雖得
其法而不能專其戒窮武玩兵自毁其福故不得與黃
帝同功今爾遇之乃知文始之裔大和之族世有其人
吾當與汝期於九清之上言訖而去真人以晉懷帝元
嘉元年三月九日有白雲起於室中三日不散散而視
之已失真人所在但聞香氣襲人
鮑靚於晉惠帝永康年中于嵩山劉君石室清齋思道
忽有刻石三皇天文出于石壁靚以絹四百尺告玄而
受後授葛洪(並上)
廣博物志卷二十八
