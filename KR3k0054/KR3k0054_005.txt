廣博物志卷五
明董斯張撰
地形(總地)(山)
伏羲立九部而民易理(易卦坤靈圖蓋九州之始也竇櫝記云伏羲審地勢定山川是)
神農世白阜圖地形脉道(春秋元命苞註白阜為神農圖畫地形通水之脉)
神農度四海内東西九十萬里南北八十一萬里帝堯
所治九州地二千四百三十萬八千二百四頃其墾者
九百一十萬八千二十四頃夏禹所治四海内地東西
二萬八千里南北二萬六千里出水者八千里受水者
八千里(廣雅)
黃帝受命風后受圖割地布九州置十二圖(周公城名錄)
黃帝立四監以治萬國唐有九州舜置十二州有牧夏
為九州牧殷周八命曰牧
九州十二域或繫之北斗或繫之二十八宿或繫之五
星雍主魁冀主樞青兖主機揚徐主權荆主衡梁主開
陽豫主搖光此繫之北斗者也星紀吴越玄枵齊娵訾
衞降婁魯大梁趙實沈晉鶉首秦鶉火周鶉尾楚壽星
鄭大火宋析木燕此繫之二十八宿者也歲星主齊吴
熒惑主楚越鎮星主王子太白主大臣辰星主燕趙代
此繫之五星者也(晉書)
昔在帝堯叶和萬邦制八家為隣三隣為朋三朋為里
五里為邑十邑為都十都為師州十有二師焉(上)
禹東造絶迹西延積石南逾赤岸北過玄谷而徘徊乎
崑崙察六扈青泉赤淵分入洞穴金匱玉符以鎮川瀆
東至榑木日出九津青羌之野攅樹之所㨉天之山鳥
谷青山之鄕窮髮帶方之地南至交趾孫濮續樠之域
丹栗沸水之際南娭黃支之堵不死之望西過三危之
阨巫山之下飲露之民竒肱三面北至太正之谷夏海
之窮祝栗之界禺強之里積冰積石之山未嘗暇息(吴越)
(春秋吕氏春秋)
湯問於夏革曰四海之外奚有革曰猶齊州也湯曰汝
奚以寔之革曰朕東行至營人民猶是也問營之東復
有營也西行至豳人民猶是也問豳之西復有豳也朕
以是知四海四荒四極之不異是也(列子)
職方氏掌天下之圖以掌天下之地辨其邦國都鄙四
夷八蠻七閩九貉五戎六狄之人民與其財用九榖六
畜之數要周知其利害乃辨九州之國使同貫利東南
曰揚州其山鎮曰會稽其澤藪曰具區其川三江其浸
五湖其利金錫竹箭其民二男五女其畜宜鳥獸(周書云宜)
(鷄狗鳥獸)其榖宜稻正南曰荆州其山鎮曰衡山其澤藪曰
雲瞢其川江漢其浸潁湛其利丹銀齒革其民一男二
女其畜宜鳥獸其榖宜稻河南曰豫州其山鎮曰華山
其澤藪曰圃田其川滎雒其浸波溠其利林漆絲枲其
民二男三女其畜宜六擾其榖宜五種正東曰青州其
山鎮曰沂山其澤藪曰望諸其川淮泗其浸沂沭(米當作洙)
其利蒲魚其民二男二女其畜宜鷄狗其榖宜稻麥河
東曰兖州其山鎮曰岱山其澤藪大野其川河泲其浸
盧維其利蒲魚其民二男三女其畜宜六擾其榖宜四
種正西曰雍州其山鎮曰嶽山其澤藪曰弦蒲其川涇
汭其浸渭洛其利玉石其民三男二女其畜宜牛馬其
榖宜黍稷東北曰幽州其山鎮曰醫無閭其澤藪曰貕
養其川河泲其浸菑時其利魚鹽其民一男三女其畜
宜四擾其榖宜三種河内曰冀州其山鎮曰霍山其澤
藪曰楊紆其川漳其浸汾潞其利松栢其民五男三女
其畜宜牛羊其穀宜黍稷正北曰并州其山鎮曰恒山
其澤藪曰昭餘祁其川虖池嘔夷其浸淶易其利布帛
其民二男三女其畜宜五擾其榖宜五種乃辨九服之
邦國方千里曰王畿(畿周書作祁)其外方五百里曰侯服又
其外方五百里曰甸服又其外方五百里曰男服又其
外方五百里曰采服又其外方五百里曰衞服又其外
方五百里曰蠻服又其外方五百里曰夷服又其外方
五百里曰鎮服又其外方五百里曰藩服(周禮)
兩河間曰冀州河南曰豫州河西曰雍州漢南曰荆州
江南曰揚州濟河間曰兖州東曰徐州燕曰幽州齊曰
營州(與禹貢異此殷制爾雅)
青州在東取物生而青也州注也郡國所注仰也徐州
徐舒也土氣舒緩也揚州州界多水水波揚也荆州取
名於荆山也必取荆為名者荆警也南蠻數為寇逆其
民有道後服無道先彊常警備之也豫州地在九州之
中京師東都所在常安豫也凉州西方所在寒凉也雍
州在四山之内雍翳也并州曰無定也其州或并或設
故因以為名也幽州在北幽昧之地也冀州亦取地以
為名也其地有險有易帝王所都亂則冀治弱則冀彊
荒則冀豐也兖州取兖水以為名也司州司隸校尉所
主也益州益阨也所在之地險阨也古有營州齊衞之
地於天文屬營室取其名也燕宛也北方沙漠平廣此
地在涿鹿山南宛宛然以為國都也宋送也地接淮泗
而東南傾以為殷後若云滓穢所在送使隨流東入海
也鄭町也其地多平町町然也楚辛也其地蠻多而人
性急數有戰爭相爭相害辛楚之禍也周地在岐山之
南其山四周也秦津也其地沃衍有津潤也晉進也其
土在北有事於中國則進而南也又取晉水以為名其
水迅進也趙朝也本小邑朝事於大國也魯魯鈍也國
多山水民性樸魯也衞衞也既滅殷立武庚為殷後三
監以守衞之也齊齊也地在渤海之南勃齊之中也吳
虞也太伯讓位而不就歸封之於此虞其志也越夷蠻
之國也度越禮義無所拘也此十三國上應列宿各以
其地及於事宜制此名也至秦改諸侯置郡縣隨其所
在山川土形而立其名漢就而因之也河南在河之南
也河内河水從岐山而南從雷首而東從譚首而北郡
在其内也河東在河水東也河西在河水西也上黨黨
所也在山上其所最高故曰上也潁川因潁水為名也
汝南在汝水南也汝隂在汝水隂也東郡南郡皆以京
師方面言之也北海海在其北也西海海在其西也南
海在海南也宜言海南欲同四海名故言南海東海海
在其東也濟南濟水在其南也濟北濟水在其北也義
亦如南海也濟隂在濟水之隂也南陽在國之南而地
陽也凡若此類郡國之名取號於此則其餘可知也縣
邑之名亦如之大曰邦邦封也封有功於是也國城曰
都者國君所居人所都會也周制九夫為井其制似井
字也四井為邑邑猶悒也邑人聚會之稱也四邑為丘
丘聚也四丘為甸甸乘也出兵車一乘也鄙否也小邑
不能遠通也縣懸也懸係於郡也郡羣也人所羣聚也
五家為伍以五為名也又謂之鄰鄰連也相接連也又
曰比相親比也五鄰為里居方一里之中也五百家為
黨黨長也一聚之所尊長也萬二千五百家為鄉鄕向
也衆所向也(釋名)
東至於泰遠西至於邠國南至於濮鉛北至於祝栗謂
之四極觚竹北戶西王母日下謂之四荒太平之人仁
(在東)丹穴之人智(在南)太蒙之人信(在西)空同之人武(在北爾雅)
凡天下之地執兩山之間必有川焉大川之上必有涂
焉(考工記)
布指知寸布手知尺舒肘知尋十尋而索百步而堵三
百步而里千步而井三井而句烈三句烈而距五十里
而對百里而有都邑(大戴禮)
東方之域天地之所始生也魚鹽之地海濱傍水其民
食魚而嗜鹹皆安其處美其食魚者使人熱中鹽者勝
血故其民皆黑色疎理其病皆為癰瘍其治宜砭石故
砭石者亦從東方來西方者金玉之域沙石之處天地
之所收引也其民陵居而多風水土剛強其民不衣而
褐薦其民華食而脂肥故邪不能傷其形體其病生於
内其治宜毒藥故毒藥者亦從西方來北方者天地所
閉藏之域也其地高陵居風寒冰冽其民樂野處而乳
食藏寒生滿病其治宜灸焫故灸焫者亦從北方來南
方者天地所長養陽之所盛處也其地下水土弱霧露
之所聚也其民嗜酸而食胕故其民皆緻理而赤色其
病攣痺其治宜微鍼故九鍼者亦從南方來中央者其
地平以濕天地所以生萬物也衆其民食襍而不勞故
其病多痿厥寒熱其治宜導引按蹻故導引按蹻者亦
從中央出也(素問)
地厚萬里其下得大空大空四角下有自然金柱輙方
員五千里(關令内傳)
地大則有常祥不庭岐母羣抵天翟不周山大則有虎
豹熊螇蛆水大則有蛟龍黿鼉鱣鮪(呂氏春秋)
土有九山山有九塞澤有九藪風有八等水有六品何
謂九州東南神州曰農土正南次州曰沃土西南戎州
曰滔土正西弇州曰并土正中冀州曰中土西北台州
曰肥土正北濟州曰成土東北薄州曰隠土正東陽州
曰申土何謂九山會稽泰山王屋首山太華岐山太行
羊腸孟門何謂九塞曰太汾澠阨荆阮方城殽阪井陘
令疵句注居庸何謂九藪曰越之具區楚之雲夢秦之
陽紆(一名具圃)晉之大陸鄭之圃田宋之孟諸齊之海隅趙
之鉅鹿燕之昭余何謂八風東北曰炎風(一曰融風)東方曰
條風(一曰明庶風)東南曰景風(一曰清明風)南方曰巨風(一曰凱風)西
南曰涼風西方曰飂風西北曰麗風(一曰閶闔風)北方曰寒
風(一曰廣莫風)何謂六水曰河水赤水遼水黑水江水淮水
闔四海之内東西二萬八千里南北二萬六千里水道
八千里通谷其名川六百陸徑三千里禹乃使大章步
自東極至於西極二億三萬三千五百里七十五步使
豎亥步自北極至於南極二億三萬三千五百里七十
五步凡鴻水淵藪自三百仞以上二億三萬三千五百
五十里有九淵禹乃以息土填洪水以為名山掘崑崙
虛以下地中有增城九重其高萬一千里百一十四步
二尺六寸上有木禾其修五尋珠樹玉樹琁樹不死樹
在其西沙棠琅玕在其東綘樹在其南碧樹瑶樹在其
北傍有四百四十門門間四里里間九純純丈五尺傍
有九井玉横維其西北之隅(横猶光也横或作彭彭受不死藥器也)北門
開以内不周之風傾宮旋室縣圃涼風樊桐在崑崙閶
闔之中是其疏圃疏圃之池浸之黃水黃水三周復其
原是謂丹水飲之不死河水出崑崙東北陬貫渤海入
禹所導積石山赤水出其東南陬西南注南海丹澤之
東赤水之東弱水出自窮石至於合黎餘波入於流沙
絶流沙南至南海洋水出其西北陬入於南海羽民之
南凡四水者帝之神泉以和百藥以潤萬物崑崙之丘
或上倍之是謂涼風之山登之而不死或上倍之是謂
懸圃登之乃靈能使風雨或上倍之乃維上天登之乃
神是謂太帝之居抉木在陽州日之所曊建木在都廣
衆帝所自上下日中無景呼而無嚮蓋天地之中也若
木在建木西末有十日其華照下地九州之大純方千
里九州之外乃有八殥亦方千里自東北方曰大澤曰
無通東方曰大渚曰少海東南方曰昃區曰元澤南方
曰大夢曰浩澤西南方曰渚資曰丹澤西方曰九區曰
泉澤西北方曰大夏曰海澤北方曰大冥曰寒澤凡八
殥八澤之雲是雨九州八殥之外而有八紘亦方千里
自東北方曰和丘曰荒土東方曰棘林曰桑野東南方
曰大窮曰衆女南方曰都廣曰反戶西南方曰焦僥曰
炎土西方曰金丘曰沃野西北方曰一目曰沙所北方
曰積冰曰委羽凡八紘之氣是出寒暑以合八正必以
風雨八紘之外乃有八極自東北方曰方土之山曰蒼
門東方曰東極之山曰開明之門東南方曰波母之山
曰陽門南方曰南極之山曰暑門西南方曰編駒之山
曰白門西方曰西極之山曰閶闔之門西北方曰不周
之山曰幽都之門北方曰北極之山曰寒門凡八極之
雲是雨天下八門之風是節寒暑八紘八殥八澤之雲
以雨九州而和中土東方之美者有醫母閭之珣玗琪
焉東南方之美者有會稽之竹箭焉南方之美者有梁
山之犀象焉西南方之美者有華山之金石焉西方之
美者有霍山之珠玉焉西北方之美者有崑崙之球琳
琅玕焉北方之美者有幽都之筋角焉東北方之美者
有斥山之文皮焉中央之美者有岱嶽以生五榖桑麻
魚鹽出焉凡地形東西為緯南北為經山為積德川為
積刑高者為生下者為死丘陵為牡谿谷為牝水圓折
者有珠方折者有玉清水有黃金龍淵有玉英土地各
以其類生是故山氣多男澤氣多女障氣多喑風氣多
聾林氣多癃木氣多傴岸下氣多腫石氣多力險阻氣
多癭暑氣多夭寒氣多壽谷氣多痺丘氣多狂衍氣多
仁陵氣多貪輕土多利重土多遲清水音小濁水音大
湍水人輕遲水人重中土多聖人皆象其氣皆應其類
故南方有不死之草北方有不釋之冰東方有君子之
國西方有形殘之尸寢居直夢人死為鬼磁石上飛雲
母來水土龍致雨燕雁代飛蛤蟹珠龜與月盛衰是故
堅土人剛弱土人肥壚土人大沙土人細息土人美耗
土人醜食水者善游能寒食土者無心而慧食木者多
力而□食草者善走而愚食葉者有絲而蛾食肉者勇
敢而捍食氣者神明而壽食穀者知慧而夭不食者不
死而神(淮南子)
東方川谷之所注日月之所出其人兊形小頭隆鼻大
口鳶肩企行竅通於目筋氣屬焉蒼色主肝長大早知
而不壽其地宜麥多虎豹南方陽氣之所積暑濕居之
其人修形兊上大口決&KR0008;竅通於耳血胍屬焉赤色主
心早壯而夭其地宜稻多兕象西方高土川谷出焉日
月入焉其人面末僂修頸卭行竅通於鼻皮革屬焉白
色主肺勇敢不仁其地宜黍多旄犀北方幽晦不明天
之所閉也寒水之所積也蟄䖝之所伏也其人翕形短
頸大肩下尻竅通於隂骨幹屬焉黑色主腎其人蠢愚
禽獸而壽其地宜菽麥犬馬中央四逹風氣之所通雨
露之所會也其人大面短頥美髯惡肥竅通於口膚肉
屬焉黃色主胃慧聖而好治其地宜禾多牛羊及六畜
東方之極自碣石過朝鮮貫大人之國東至日出之次
扶木之地青土樹木之野太皥句芒之所司者萬二千
里南方之極自北戶烏孫之界貫顓頊之國南至委火
炎風之野赤帝祝融之所司者萬二千里中央之極自
崑崙東絶恒山日月之所道江漢之所出人民之野五
穀之宜龍門河濟相貫以息壤堙鴻水之洲東至於碣
石黃帝后土之所司者萬二千里西方之極自崑崙絶
流沙沉羽西至三危之國石城金室飲氣之民不死之
野少皥蓐收之所司者萬二千里北方之極自九極窮
夏海之所極北至令止之俗有凍寒積雪雹霜霰凛潤
羣水之野顓頊玄冥之所司者萬二千里(夏海大海也)
東北為報德之維西南為背陽之維東南為常羊之維
西北為號通之維(並上)
秦地處仲秋之位男懦弱女高瞭(瞭明也落消切)白色音中商
其言舌舉而仰聲清而揚魏地處季冬之位土地平夷
唐地處孟冬之位得常山大岳之風音中羽其地磽确
(上苦交切下苦割切)而收其民儉而好畜此唐堯之所處(詩含神霧)
曾隨師主履行比至朱陵扶桑蜃海宴夜之丘純陽之
陵始青之下月宫之間内遊七丘中旋十洲踐赤縣而
遨五嶽行陂澤而息名山臣自少及今周流六天廣陟
天光極於是矣未若陵虚之子飛真之官上下九天洞
視百萬北極勾陳而并華蓋南翔大丹而棲大夏東之
通陽之霞西薄寒穴之野日月所不逮星漢所不與其
上無復物其下無復底臣所識乃及於是愧不足以酬
廣訪矣(十洲記)
崑崙柱天萬脈(萬山之脈)由起西北綿亘幽寒莫詣為背為
項(西北近崑崙如人之背項)為脊為毳(漸遠也)下為&KR0034;臋上為髮際面
居泰雍耳目口鼻(秦雍為天下之西分耳目口鼻也)幽冀川蜀分左右
背懸心關腦腹垂洛汭胃脘出納為汧為渭大河大江
經絡榮衞大腸膀胱震澤漯濟青徐以降是為髖髀泄
為尾閭茫洋無際海洲萬國糞滓塵穢(張子房赤霆經)
大夫曰五行東方木而丹章有金銅之山南方火而交
趾有大海之川西方金而蜀隴有名材之林北方水而
幽都有積沙之地此天地所以均有無而通萬物也(鹽鐵)
(論)
佛告諸比丘若閻浮洲日正中時弗婆提洲日則始没
瞿耶尼洲日則初出鬱單越洲正當半夜若瞿耶尼洲
日正中時此閻浮洲日則始没鬱單越洲日正中時瞿
耶尼洲日則始没弗婆提洲日則初出閻浮洲正當夜
半若弗婆提洲日正中時鬱單越洲日則始没閻浮洲
中日則初出瞿耶尼洲正當半夜佛告比丘若閻浮洲
人所謂西方瞿耶尼人以為東方瞿耶尼人所謂西方
鬱單越人以為東方鬱單越人所謂西方弗婆提人以
為東方弗婆提人所謂西方閻浮洲人以為東方南北
二方亦復如是(法苑珠林)
尋夫方土人别不同總有二種一凡二聖若約方言之
即有四種所謂四天下人若以住處言之四天下中合
有四千八處則有四千八種之人若直按閻浮提一方
言之如樓炭經說大國總有三十六之大國人亦同之
若展别論則有二千五百小國人亦同之又一一國中
種類若干胡漢羌虜蠻夷楚越各隨方土色類不同樓
炭經云此南浮提種類差别合有六千四百種人但總
彰大數不别其名長阿含經云佛告比丘此四天下有
八千天下圍繞其外復有大海水周帀圍繞八千天下
復有大金剛山繞大海水金剛山外復有苐二大金剛
山二山中間窈窈冥冥日月神天有大威力不能以光
照及於彼人大地獄也苐一北鬱單越者長阿含經云
湏彌山北天下有鬱單越國其土正方縱廣一萬由旬
人面亦方像彼地形有大樹王名菴婆羅圍七由旬高
百由旬枝葉四布五十由旬多有諸山浴池華果豐茂
無數種鳥和鳴地生輭草槃縈右旋色如孔翠香如婆
師輭若天衣其地柔輭以足踏地地凹四寸舉足還復
地平如掌無有高下彼土四面有四阿耨逹池各縱廣
百由旬以七寳砌出四大河廣十由旬衆鳥和鳴彼土
無有溝坑荆棘株杌亦無蚊虻毒䖝地純衆寳隂陽調
柔四氣和順百草常生無有冬夏其土常有自然粇米
不種自生無有糠糩如白華聚猶忉利天食衆味具足
其土常有自然釡鍑有摩尼珠名曰熖光置於鍑下飯
熟光滅不假樵火不勞人功其土有樹名曰曲躬葉葉
相次天雨不漏彼諸男女止宿其下復有香樹高七十
里華果繁茂其果熟時皮破自烈自然香出或高六十
里五十里小者五里其果熟時皮破自然出種種衣或
出種種嚴身之具或出種種器或出種種食或戲河中
有衆寳船彼方人民欲入中洗浴遊戲時脫衣岸上乘
船中流娛樂訖已度水遇衣便着先出先着後出後着
不求本衣次至香樹樹為曲躬其人手取樂器調絃並
以妙聲和絃而行詣園娛樂其土中夜阿耨達尤王數
數時起清淨雲周遍世界而降甘雨如構牛乳以八味
水潤澤普洽於中夜後淨無有翳空中清明海出涼風
微吹人身舉體快樂其貌少壯如閻浮提二十許人其
人口齒平正潔白無間髮紺青色無有塵垢髮垂八指
齊眉而止不長不短若其土人起欲心時有熟視女人
而捨之去彼女隨逐往詣園林若彼女人是彼男子父
親母親骨肉中表不應行欲者樹不曲蔭各自散去若
非親者樹則曲蔭隨意娛樂一日二日或至七日爾乃
捨去(立世阿毗曇論云北洲人不索女不迎妻不買不賣若男子欲娶女時諦瞻彼女若女欲羡男時亦)
(須諦視男子若不見視餘女報言是人看汝即為夫妻男不見女看餘男報言是女看汝亦為夫妻若自相見)
(便即相隨其往别處若多欲者一生之中數唯至五其中品者或四三亦有修行至死無欲)彼人懷
姙七日八日便産隨生男女置於四衢捨之而去有諸
行人經過其邊出指含&KR0008;指出甘乳充遍兒身過七日
已其兒長成與彼人等男向男衆女向女衆彼人命終
不相哭泣莊嚴死屍捨之而去有鳥名憂慰禪伽接彼
死屍置於他方(依世論云其鳥啄屍將去至山外而便噉食也)又其土人大小
便時地為開坼便利訖已地還自合其土人民無所繫
戀亦無蓄積壽命常定死盡生天其人前世修十善行
身壞命終生鬱單越壽命千歲不增不減彼土人民悉
皆白淨人所莊餙鬚髮翠黑恒如剃周羅五日頭髮自
然長横七指無有增減順正論云北俱盧洲形如方座
邊有二中洲一矩婆洲二憍拉洲苐二東弗于逮依長
阿含經云須彌山東有天下名弗于逮其土正圓縱廣
九千由旬人面像彼地形有大樹王名伽藍浮圍七由
旬高百由旬枝葉四布五十由旬造天地經云東方人
物勝閻浮提人彼土用綿絹共相市易依長阿含經云
彼土人壽二百歲(樓炭經云人壽三百歲也)飯食魚肉(立世論云自不殺生不令)
(他殺若有自死則食其肉)人有婚禮嫁娶(立世論云東弗婆提人其多欲者一生之中其數至)
(七其中品者或至五六亦有修行至死無欲東西二洲人唯無黑色餘同閻浮提身有種種色彼人頭髮莊飾)
(剪前被後上下兩衣著下竟上衣繞身而已)依順正論云東勝神洲東狹西
廣形如半月其洲邊有二中洲者一提訶洲二毗提訶
洲苐三俱耶尼者依長阿含經云須彌山西天下名俱
耶尼其土形如滿月縱廣八千由旬人面像彼地形有
樹王名曰斤提圍七由旬高百由旬枝葉四布五十由
旬(起世經云於彼樹下有一石牛高一由旬以此因緣名瞿尼尼此云牛傎)人壽三百歲以
牛馬珠玉共相市易人物亦勝閻浮提主世論云彼土
人或自殺生或令他殺死則食肉同閻浮提人若眷屬
死送喪山中燒屍棄去或置水中或埋土裏或著空地
東西二洲大同閻浮提婚禮亦同其欲多者一生之中
數至十二其中品者數或至十亦有修行至死無欲彼
人莊飾並皆被髮上下著衣依順正理論云西牛貨洲
圓如滿月其洲邊有中洲者一捨摑洲二嗢怛羅澷里
拏洲苐四閻浮提者依長阿含經云須彌山南有天下
名閻浮提其土南狹北廣縱廣七千由旬人面像此地
形有大樹王名閻浮提圍七由旬高百由旬枝葉四布
五十由旬(起世經云於此樹下有閻浮那檀金聚高二十由旬以此勝金出此樹下故名閻浮那檀)
(金)復有金翅鳥王樹名俱利睒婆羅圍七由旬高百由
旬枝葉四布五十由旬阿修羅王有樹名曰善盡圍七
由旬高百由旬枝葉四布五十由旬閻浮提人人壽百
歲中夭者多初十無知二十少知猶未黠了三十欲意
盛四十所行無端五十所習不忘六十慳著七十體性
遲緩八十無榮飾九十疾病百歲諸根衰耗立世阿毗
曇論云閻浮提人衣服莊飾種種不同或有長髮分為
兩髻或有剃落髮鬚或有頂留一髻餘髮皆除名周羅
髮或有拔除髮或有剪髮或有編髮或有被髮或有剪
前被後令圓或有裸形或着衣服覆上露下或露上覆
下或上下俱覆或止障前後四洲人民所食多種不可
具述婚禮市易現事可知然論云閻浮提人一生欲事
無數無量不同餘三洲人少欲亦有修行至死無欲依
順正理論云南贍部洲有邊洲一名遮末羅洲二名筏
羅遮羅洲(法苑珠林)
東方弗于岱九萬里之外極毫林之墟其國音銘呵羅
提之國國地形正圓其色如碧脂之鮮無有山阜廣狹
九十萬里其國人形長二丈壽四百歲國有六音之銘
是高上始氣置於外國胡老之品高上恒吟歌其音以
化胡老之人令知外國有不死之教其國人皆行禮而
誦其音是得四百歲之壽上學之士知外國地色恒吟
詠六品之音者則致胡老仙官衞兆之身九年自然得
遊其國與胡老交言變化飛空遊行東極之境也(雲笈七籖)
南方閻浮利三十萬里之外極洞陽之野其國音則銘
伊沙陁之國國地平博無有高下土色如丹廣狹八十
一萬里其國人形長二丈四尺壽三百六十歲國有六
音之銘是高上置於外國越老之品高上恒吟歌其音
以化越老之人令知其國有不死之教其國人皆行禮
而誦其音是得三百六十歲之壽學者知外國地色恒
吟詠六品之音者則致越老仙官衞兆之身九年自然
得遊伊沙陁之國與越老交言變化朱宮飛行南陽之
境也
西方俱耶尼七十萬里之外極浩素之壠其國音則銘
尼維羅綠那之國地形多高壠與天西關相接土色白
如玉廣狹六十八萬里其國人形長一丈六尺壽六百
歲國有六音之銘是高上置於外國氐老之品高上恒
吟歌其音以化氐老之人令知其國有不死之教其國
人皆行禮誦詠其音是得六百歲之壽學者知外國地
色恒吟詠修行則致氐老仙官衞兆之身九年自然得
遊尼維羅綠那之國與氐老交言能飛行玄虚遊戲浩
素之壠也
北方鬱單越五十萬里之外國極朔隂之庭其國音則
銘旬他羅之國國地長流平演土色黑潤廣狹五十八
萬里其國人形長一丈二尺壽三百歲國有六音之銘
是高上置於外國羌老之品高上恒吟歌其音以化羌
老之人令知其國有不死之教其國人皆行禮而誦詠
其音是得三百歲之壽學者知外國地色恒吟詠修行
則致羌老仙官衞兆之身九年自然得遊其國與羌老
交言飛行玄虚遊宴朔隂之庭也
上方九天之上清陽虚空之内無色無象無形無影空
洞之銘元精青沌自然之國以青氣為世界上極無窮
四覆諸天則高上玉皇萬聖帝真受生之根元壽命無
量惟劫為年其空洞之内亦有六音之銘則元始置於
真皇自然之品高上吟歌其音以延羣仙令知玄空有
無量之真其國玉皇萬聖帝真皆行禮悉吟詠其音是
得無量之壽學者知空洞之色吟詠修行則致三元下
降五帝詣房授兆靈音九年則得乘駕浮雲上追玉清
太空之中也
中國極下極大風澤去地五百二十億萬里綱維地源
制使不落土色如金之精中國音則銘太和寳真無量
之國中嶽崑崙即據其中央諸天之别名上有玄囿七
寳諸宮與天交端上真飛仙之館中國周迴百二十億
萬里其國人形長九尺皆學導引之術壽一千二百歲
國有六音之銘是高上置於中國之品高上玉皇帝君
悉吟詠其音以化中國傖老之人令知其國有不死之
教其國人皆修上清之道行禮誦詠是得壽一千二百
歲學者知中國地色吟詠修行則致傖老仙官衞兆之
身九年自然與傖老交言玄察太空飛行上清(並上)
或問日時羣忌此天地之數也非吉凶所生也東方主
生死者不鮮西方主殺生者不寡南方火也居之不焦
北方水也蹈之不沈故甲子昧爽殷滅周興咸陽之地
秦亡漢隆(申鑒)
夫土地皆有形名而人莫察焉有龜龍體有鱗鳳貌有
弓弩勢有斗升象有張舒形有塞閉容有隠真之安有
累卵之危有膏腴之利有塉埆之害此十形者氣勢之
始終隂陽之所極也(楊泉物理論)
自華以南氣下黑上赤嵩高三河之郊氣正赤恒山之
北氣青勃碣海岱之間氣皆正黑江淮之間氣皆白東
海氣如員簦附漢河水氣如引布江漢氣勁如杼濟水
氣如黑㹠渭水氣如狼白尾淮南氣如白羊少室氣如
白兔青尾恒山氣如黑牛青尾東夷氣如樹西夷氣如
室屋南夷氣如闍臺或類舟船(晉書)
地理書者若朱贛所採浹於九州闞駰所書殫於四國
斯則言皆雅正事無偏黨者矣(史通)
周隠王二年四月齊地暴長長丈餘高一尺五寸京房
易妖曰地四時暴長占春夏多吉秋冬多凶歴陽之郡
一夕淪入地中而為水澤今麻湖是也不知何時運斗
樞曰邑之淪隂吞陽下相屠焉(搜神記)
依佛般&KR0008;泥經云阿難义手問佛欲知地動幾事佛語
阿難有三因緣一為地倚水上水倚於風風倚於空大
風起則水擾水擾則地動二為得道沙門及神妙天欲
現感應故以地動三為佛力自我作佛前後已動三千
日月萬三千天地無不感發天人鬼神多得聞解又大
方等大集念佛三昧經云一切大地六種震動一動遍
動等遍動二震遍震等遍震三涌遍涌等遍涌四吼遍
吼等遍吼五起遍起等遍起六覺遍覺等遍覺是六各
三合十八相如是東涌西没西涌東没南涌北没北涌
南没中涌邊没邊涌中没又立世阿毗曇論云佛告富
樓那復有大神通威德諸天若欲震動大地即能令動
若諸比丘有大神通及大威德觀地大相令小小相令
大欲令地動亦能震動令地動有風名鞞嵐婆此風常
吹俱動不息風力上昇有風下吹亦有傍動是風平等
圓轉相持又智度論云地動有四種一火二龍三金翅
鳥四天二十八宿等又諸羅漢諸天等亦能地動又增
一阿含經云佛在舍衞城見諸比丘有八因緣而地大
動此地深六十八千由延為水所持水依虚空或復是
時虚空風動而水亦動水動地便大動是初動也若比
丘得神足所欲自在觀地如掌能使地大動是二動也
若復諸天有大神足有大威力能使地動是三動也若
復菩薩在兜術天欲降神下生是時地是四動也若菩
薩自知在母胎中地為大動是五動也若菩薩知滿十
月當出母胎地為大動是六動也若菩薩出家於道場
坐降伏魔怨終成等覺地為大動是七動也若未來於
無餘中湼槃界而般湼槃為大動是八動也(法苑珠林以下山)
古之人入山者皆佩黃神越章之印其廣四寸其字一
百二十以封泥著所住之四方各百部則虎狼不敢近
其内也或用七星步及玉神符八威五勝符李耳太平
符中黃華蓋印文及石流黃散燒牛羊角或立西嶽公
禁山符皆有驗也(枹朴子)
入名山必先齋五十日牽白犬抱白鷄以鹽一升山神
大喜芝草異藥寳玉為出未到山百步呼曰林林央央
此山王名知之却百邪(地鏡)
凡天下名山五千二百七十出銅之山四百六十有七
出鐵之山三千六百有九(廣雅)
山産也産生物也土山曰阜阜厚也言高厚也大阜曰
陵陵隆也體高隆也山頂曰冢冢腫也言腫起也山旁
曰陂言陂陁也山脊曰岡岡亢也在上之言也山旁隴
間曰涌涌猶桶桶狹而長也山大而高曰嵩嵩竦也亦
高稱也山小高曰岑岑嶃也嶃然也上銳而長曰嶠形
似橋也小山别大山曰甗(音彦)甗甑也甑一孔者甗形孤
出處似之也山多小石曰磝磝堯也每石堯堯獨處而
出見也山多大石曰礐礐學也大石之形學學形也山
有草木曰岵岵怙也人所怙取以為事用也山無草木
曰屺屺圮也無所出生也山上有水曰垺垺脫也脫而
下流也石載土曰岨岨臚然也土載石曰崔嵬因形名
之也山東曰朝陽山西曰夕陽隨日所照而名之也山
下根之受霤處曰甽甽吮也吮得山之肥潤也山中藂
木曰林林森也森森然也山足曰麓麓陸也言水流順
陸燥也山體曰石石格也堅捍格也小石曰礫礫料也
小石相枝柱其間料料然出内氣也(釋名)
五嶽者何謂也泰山東嶽也霍山南嶽也莘山西嶽也
常山北嶽也嵩高山中嶽也五嶽何以視三公能大布
雲雨焉能大歛雲雨焉雲觸石而出膚寸而合不崇朝
而雨天下施德博大故視三公也四瀆者何謂也江河
淮濟也四瀆何以視諸侯能蕩滌垢濁焉能通百川於
海焉能出雲雨千里焉為施甚大故視諸侯也山川何
以視子男也能出物焉能潤澤物焉能生雲雨為恩多
然品類以百數故視子男也(說苑)
東方泰山詩云泰山巖巖魯邦所贍尊曰岱宗岱者長
也萬物之始隂陽交代雲觸石而出膚寸而合不崇朝
而徧雨天下其惟泰山乎故為五嶽之長王者受命易
姓改制應天功成分禪以告天地孔子曰封泰山禪梁
父可得而數七十有二岱宗廟在博縣西北三十里山
虞長守之十月日合凍臘月日涸凍正月日解凍皆太
守自侍祠若有穢疾代行事法七十萬五千三牲燔柴
上福脯三十朐縣次傳送京師四嶽皆王同禮南方衡
山一名霍霍者萬物盛長垂枝布葉霍然而大廟在廬
江灊縣西方崋山崋者華也萬物滋然變華於西方也
廟在弘農崋隂縣北方恒山恒者常也萬物伏藏於北
方有常也廟在中山上曲陽縣中央曰嵩山嵩者高也
詩云嵩高惟嶽峻極于天廟在潁川陽城縣(風俗通)
岱宗謂之泰山天柱謂之霍山崋山謂之太崋常山謂
之恒山(廣雅)
先儒說桀之將亡泰山三日泣今泰山山石遠望之若
人泣蓋是也武王謂周公曰桀為不道走山泣石(述異記)
舊說岱嶽上有金篋玉策能知人年壽修短漢武帝探
策得十八因倒讀曰八十其後果夀八十(風俗通)
泰山之中有神房阿閣(尸子)
泰山廟在山南悉種栢樹千株大者十五六圍父老傳
云漢武所種廟及東西房三十餘間并高樓三處春秋
饗祀泰山君常在此壇(泰山記)
泰山之高參天入雲孟子逸語(文選註)
泰山在左亢父在右亢父知生梁甫知死王者封泰山
禪梁甫(開山圖)
車駕正月二十八日發雒陽宮二月九日到魯遣守謁
者郭堅伯將徒五百人治泰山道十日曾遣宗室諸劉
及孔氏瑕丘丁氏上壽受賜皆詣孔氏宅賜酒肉十日
發十二日宿奉高是日遣虎賁郎將先上山三案行還
益治道徒千人十五日始齋國家居太守府舍諸王居
府中諸侯在縣庭中齋諸卿校尉將軍大人黃門郎百
官及宋公衞公褒城侯東方諸侯雒中小侯齋城外汶
水土太尉太常齋山虞馬苐伯自云某等七十人先之
山虞觀祭山壇及故明堂宮郎官等郊肆處入其幕府
觀治石石二枚狀博平圓九尺此壇上石也其一石武
帝時石也時用五車不能上也因置山下為屋號五車
石四維距石長丈二廣三尺厚尺半所四枚檢石長三
尺廣六寸狀如封篋長檢十枚一紀號石高丈二尺廣
三尺厚尺二寸名曰立石一枚刻文字紀功德是朝上
山騎行往往道峻峭不騎步牽馬乍步乍騎且相半至
中觀留馬去平地二十里南向極望無不覩仰望天闕
如從谷底仰觀抗峯其為高也如視浮雲其峻也石壁
窅篠如無道徑通望其人端如行朽兀或為白石或雪
久之白者移過樹乃知是人也殊不可上四布僵卧石
上有頃復蘇亦賴齎酒脯處處有泉水目輙為之明復
勉強相將行到天關自以已至也問道中人言尚十餘
里其道旁山脇大者廣八九尺狹者五六尺仰視巖石
松樹鬱鬱蒼蒼若在雲中俛視谿谷碌碌不可見丈石
遂至天門之下仰視天門窔遼如從穴中視天直上七
里賴其羊腸逶迤名曰環道往往有絙索可得而登也
兩從者扶挾前人相牽後人見前人履底前人見後人
頂如畫重累人矣所謂磨胸&KR1053;石捫天之難也初上北
道行十餘步一休稍疲咽脣焦五六步一休牒牒據頓
地不避濕暗前有燥地目視而兩脚不隨早食上脯後
到天門郭使者得銅物銅物形狀如鐘又方柄有孔莫
能識也疑封禪具也得之者汝南召陵人姓楊名通東
上一里餘得木甲木甲者武帝時神也東北百餘步得
封所始皇立石及闕在南方漢武在其北二十餘步得
北垂圓臺高九尺方圓三丈所有兩陛人不得從上從
東陛上臺上有壇方一丈二尺所上有方石四維有距
石四面有闕鄉壇再拜謁人多置錢物壇上亦不掃除
國家上見之則詔書所謂醀棃酸棗狼籍散錢處數百
幣帛具道是武帝封禪至泰山下未及上百官為上跪
拜置棃棗錢於道以求福即此也東山名曰日觀者鷄
一鳴時見日始欲出長三丈所秦觀者望見長安吳觀
者望見會稽周觀者望見齊西北有石室壇以南有玉
盤中有玉龜山南脇神泉飲之極清美利人日入下去
行數環日暮時頗雨不見其道一人居則前先知蹈有
人乃舉足隨之北至天門下夜人定矣(應劭漢官儀)
晉越城寺有釋法相姓梁不測何許人常山居精苦誦
經十餘萬言鳥獸集其左右皆馴若家禽泰山祠有大
石函貯財寳相時山行宿於廟側忽見一人玄衣武冠
令相開函言絶不見其石函蓋重過千鈎相試提之飄
然而起於是取其財以救貧民(梁高僧傳)
華山古之敦物山也(上)
趙主父工施鈎梯而緣潘吾刻疎人迹其上廣三尺長
五尺而勒之曰主父常遊于此秦昭王令工施鈎梯而
上華山以松栢之心為博箭長八尺棋長八寸而勒之
曰昭王嘗與天神博於是矣(韓非子)
嵩高山下有石室名謨觴内有僊書無數昔僊人方回
讀書於内玉女進以飲食(記事珠)
傅亮北征在黃河中垂至洛遥見嵩高山於時同從客
在坐問傅曰潘安仁懷舊賦云前瞻太室傍眺嵩丘嵩
丘太室故是一山何以言傍眺傅曰有嵩丘山去太室
七十里此是書寫誤耳(俗說)
懊來山是蜀中來與嵩山爭高而不勝故云懊來(嵩山記)
有臘師在山見畫圖竒妙異常有金象比來尋求白霧
忽起不知其處(上)
恒山謂之玄嶽(水經)
范零子隨司馬季主入常山石室石室東北角有石匱
季主戒勿開零子思歸發之見其父母大小近而不還
乃悲思季主遂逐之經數載復令守一銅匱又違戒所
見如前竟不得道(真誥)
北嶽有五名一名蘭臺府二名列女宫三名華陽臺四
名紫薇宫五名太乙宫(上)
漢武徙南嶽之祭於廬江灊縣霍山之上無水廟有四
鑊可受四十斛至祭時水輒自滿用之足了事畢即空
塵土樹葉莫之汚也積五十歲歲作四祭後但作三祭
一鑊自敗(搜神記)
舜時十有一月巡狩北嶽詣大茂山谷值大雪不能進
而遥祭之忽廟之右飛一石冉冉而墜帝前名曰安王
石又五載巡狩其石飛於曲陽建廟祀之(上)
代州東南五臺山方三百里極巉巖崇峻有五臺上不
生草木唯松栢茂林經中明文殊將五百仙人往清涼
之山即斯地也地極嚴寒多雪號曰清涼山中臺最高
去頂七百里望如指掌上有小石浮啚其量千計即是
魏文帝宏所立石上人馬跡宛然如新有大泉名曰太
華清澄如鏡有二浮啚夾之中有文殊師利象(法苑珠林)
衡山俗名岣嶁(山海經)
衡山一名芝岡東海一名岱淵(楊升菴集)
湘東姚祖大元中為郡吏經衡山望巖下數少年竝執
筆作書祖謂行旅休息乃過之未至百步少年相與飛
颺遺一紙書在坐處前數句古詩字字皆鳥跡(異苑)
衡山有三峯極秀一峯名芙蓉峯最為竦桀自非清霽
素朝不可望見峯上有泉飛𣲖如一幅絹分映青林直
注山下(盛弘之荆州記)
崔賾從駕登太行山詔問賾曰何處有羊腸坂賾對曰
臣按漢書地理志上黨壺關縣有羊腸坂帝曰不是又
答曰臣按皇甫士安撰地書云太原北九十里有羊腸
坂帝曰是也因謂牛弘曰崔祖濬所謂問一知二(隋書)
少室一名負黍山負黍城在南故因山以名城(郡國志)
終南山半有横雲如瀑布則澍雨人常以為驗候故語
云南山瀑布非朝即暮(上)
積石河北有層山山甚靈秀山峯之上立石數百丈亭
亭桀竪兢勢爭高遠望嵾嵾若攢圖之起霄上其下層
巖峭舉壁岸無階懸巖之中多石室焉室中若有積卷
矣而世士罕有津逮者因謂之積書巖巖堂之内每時
見神人往還矣蓋鴻衣羽裳之士練精餌食之夫耳俗
人不悟其僊者乃謂之神鬼彼羌目鬼曰唐述復因名
之為唐述山(水經註)
河東涷水南鹽道山其西則石壁千尋水則磻溪萬仞
方嶺雲迴竒峯霞舉孤標秀出罩絡羣山之表翠栢蔭
峯清泉灌頂郭景純云世所謂鴦漿也發於上而潛於
下矣厥頂方平有良藥神農本草曰地有固活女疎銅
芸紫菀之族也是以緇服思玄之士鹿裘念一之夫代
往遊焉路出北巘勢多懸絶來去者咸援蘿騰崟尋葛
降深於東則連水乃陟百梯方降巖側縻鎻之跡仍今
存焉故亦曰百梯山也(上)
鵜鶘山有二峯峻極于天高崖雲峯亢石無階猨徒喪
其捷巧鼯族窮其輕工及其長霄罥嶺層霞冠峯方為
就辨優劣耳故有大小鵜鶘之名矣(上)
若魚山本名立石山石色黑而理若雲母發一重輒有
魚形長數寸鱗鬛首尾皆若刻畫燒之作魚膏腥(並上)
曹植嘗登魚山臨東阿忽聞巖岫裏有誦經聲清通深
亮遠谷流響肅然有靈氣不覺歛衿袛敬便有終焉之
志即效而則之今之梵唱皆植依擬所造一云陳思王
遊山忽聞空裏誦經聲清遠遒亮解音者則而寫之為
神仙聲道士效之作步虚聲也(異苑)
女觀山厥處高顯迥眺極目古老傳言昔有思婦夫官
於蜀屢愆期愁登此山絶望憂感而死山木古悴鞠為
童枯鄕人哀之因名此山為女觀焉(水經注)
高齊初沙門寔公者旦從林慮向白鹿山因迷失道日
將禺中忽聞鐘聲尋響而進巖岫重阻登陟而趣乃見
一寺獨據深林三門正南赫奕輝煥前至門所看額云
靈芝寺門外五六犬其犬如牛白毛黑喙或踊或臥以
眼盻寔寔怖將返須臾胡僧外來寔喚不應亦不迴顧
直入門内犬亦隨入講堂唯見牀榻高座儼然寔入西
南隅牀上坐久之忽聞棟間有聲仰視見開孔如井大
比丘前後從孔飛下遂至五六十人依位坐訖末後一
僧從空而下諸人競問來何太遲答曰今日相州城東
彼岸寺鑒禪師講會各各竪義大有後生聰俊難問詞
旨鋒起殊為可觀不覺遂晩而至寔本事鑒為和上旣
聞此語咨諸僧曰鑒是寔和上諸僧直視忽隠向之寺
宇一無所見唯覩巖谷禽鳥翔集喧亂切心出以問尚
統法師尚曰此寺名趙時佛圖澄法師所造年歲久遠
賢聖居之非凡所住或汎或隠遷徙無定今山行者猶
聞鐘聲(見侯君素族異記錄)
高唐縣鳴石山巖高百餘仞人以物扣巖聲甚清越晉
太康中逸士田宣隠於巖下葉風霜月常拊石自娛每
見一人着白单衣徘徊巖上及曉方去宣於後令人擊
石乃於巖上潛伺俄然果來因據執袂詰之自言姓王
名中倫衞人周宣王時入少室山學道比頻適方壺去
來經此愛此石響故輙留聽宣乃求其養生唯留一石
如雀卵初則凌空百餘步猶見漸漸烟霧障之宣得石
含輙百日不饑(上)
漢建武間有人騎白牛曰吾北海使將看天子登封田
父尋至山上惟見牛跡遺糞皆銀也明年世祖登封遂
名其山為銀牛在太原北(雜俎)
廣昌嶺高四十餘里二十里中委折五迴方逹其上故
嶺有五迴之名下望層山盛如蟻垤實兼孤山之稱亦
崚崠也(水經注)
汝州臨汝縣廣成坡之西垠有小山曰崆峒即黃帝訪
道地廣成子所隠也其顛洞穴如盎將有大風雨則白
犬自穴出田夫以為候亦名山曰玉犬峯耆老云若九
春三秋天景清麗必有素霧自岊起須臾粉㻡青梵彌
亘數里樓殿轇轕花木煥爛數息中霧勢漫散不復見
矣(三水小牘)
龜山操孔子所作季桓子受齊女樂孔子欲諫不得退
而望龜山作曲喻季氏若龜山之蔽魯(琴纂)
玉笥山本名羣玉山胚渾初分此山積五色氣而成形
覩若羣玉之狀皆虚無之貌浮焉至庖犧氏之時山乃
堅而委地變為五色遂號為羣玉山至夏殷之世人多
採其玉百靈慮損其山形遂化為五色土石而生之叢
木今溪澗之中五色碧赤之石皆古變色(太真白龜山經)
雷首一名獨頭山夷齊所隠也(闕駰十三州志)
西河謁泉山一名隱泉山山有石室子夏退居之所(隋圖)
(經)
長白山陳仲子夫妻隠處(郡國志)
長白山相傳古肅然也峴南有鐘鳴燕世桑門釋惠霄
者自廣固至此峴聽鐘聲稍前忽見一寺門宇炳煥遂
求中食見一沙彌乃摘一桃與霄須臾又與一桃語霄
曰至此已淹留可去矣霄出迴頭顧失寺至廣固見弟
子言失和尚已二年矣霄始知二桃兆二年矣(上)
雅州有周公山舊𫝊孔明於此夢見周公因立廟為文
憲王廟號周公山(蜀志)
不其城南二十里有大勞山小勞山在海側俗云泰山
自言高不如東海勞即此也(伏深齋記)
平樂縣有山臨水巗間有兩目如人眼極大瞳子白黑
分明名為目巗(搜神記)
濟南郡有方山相傳有奐生得仙於此山南有明鏡崖
石方三丈魑魅行伏了了然在鏡中南燕時鏡上遂使
漆焉俗言山神惡其照物故漆之(上)
漢高帝封兄子信為頡羔侯寔有頡羔山在嫣州懷戎
縣東南十五里(上)
牟州有拒神山在州東五里始皇取石為橋此山拒而
不去因遂名焉山南四里有黃銀穴(續高僧傳)
臨沮縣西有青山青溪之源也尋源浮溪竒詭深峭盛
弘之云稠水傍生凌空交合危樓傾嶽恒有落勢風泉
傳響於青林之下巗澗流聲於白雲之上遊者常若目
不周翫情不給賞是以林徒栖託雲客宅心泉側多結
道士精廬焉側北齊州東南有石門世俗謂之龍門也
其山上合下開開處高六丈飛水歴其間南出乘崖傾
瀾泄注七丈有餘渀盪之音竒為壯猛觸石成井水深
不測闞之者驚神臨之者駭魄矣(水經注)
夏桀末年瞿山地陷一夕為大澤深九丈其年為湯所
放(古今五行記)
紇其山望之數百里内夏恒積雪又有神泉人為之歌
曰紇其山頭凍死雀何不飛去生處樂
金陵之土似北邙及谷關土堅實而宜禾穀掘其間作
井正似長安鳳門外井水味是清源幽瀾洞泉遠沽耳
水色白都不學道居其土飲其水亦令人壽考也是金
津潤液之所漑耶(陶隠居真誥)
金陵之左右汧谷溪源陵之左有山也右有源汧名柳
谷陵之西有源汧名陽谷名山内經福地誌曰伏龍之
地在柳谷之西金壇之右可以高棲正金陵之福地也
上古名此山為岡山孔子福地記云岡山之間有伏龍
之鄉可以避水辟病長生本所以名為岡者亦金壇之
質也
句曲有五門有心立志清齋三月登尋此門皆可即得
得可入但人自不能齎尋之耳
華陽中玉碣文在童初府西向一云四面其文曰解帶
被褐尋生理活養存三赤洞我玉文領理八老二十四
真不眠内視微氣綿綿把錄太素玄之又玄神道在今
子來乃臻
河圖要元篇云勾金之壇其間有陵兵病不起洪波不
登又曰乃有地脉土良水清勾曲之山金壇之陵可以
度世上昇曲城要元篇蓋漢世緯書後漢書志註不載
其目今見茅山志
句曲洞天東通林屋北通岱宗西通峨嵋南通羅浮皆
大道也其門有小徑襍路阡陌抄會非一處也漢建安
之中左元放聞傳者云江東有此神山故渡江尋之遂
齋戒三月乃登山乃得其門入洞虚造隂宫三君亦授
以神芝三種元放周旋洞宫之内經年宫室結搆方圓
整肅甚惋懼也不圖天下復有如此之異乎神靈往來
相推校生死如地上之官家矣(並上)
始皇登句曲北垂嘆曰巡狩之樂莫過於山海自今以
往良為常也乃改為良常山(金陵志)
良常東南又有可住處累石如竈寄生樹如曲蓋(陶隠居真)
(誥)
宋武帝登八公山劉安舊臺曰城郭猶匹帛之繞叢花
也(六帖)
白紵山本名楚山桓温領妓遊此山奏樂好為白紵歌
因改焉(宣城圖經)
溧水有伍牙山一名護牙輿地廣記云子胥伐楚還吳
經此山故名伍牙建康志云俗傳伍子胥美齒牙避楚
至此恐為人所識以石擊毀其牙山神為鎮護之不毀
因名護牙
浮槎山相傳自海上浮來有梵僧過而指曰此耆闍一
峯也梁武帝女為尼於此山建道林寺
舒州灊山最竒絶而山麓尤勝誌公與白鶴道人皆欲
之天監六年二人俱白武帝帝以二人皆具靈通俾各
以物識其地得者居之道人云某以鶴止處為記誌云
某以卓錫處為記已而鶴先飛去至麓將止忽聞空中
錫飛聲誌公之錫遂卓於山麓而鶴驚止他所道人不
懌然以前言不可食遂各以所識築室焉(神僧傳)
太湖中穹窿山有銅闕(水經註)
禹治洪水至牧德之山見神人焉謂禹曰勞子之形役
子之慮以治洪水無乃怠乎禹知其神人再拜請誨神
人曰我有靈寳五符以役蛟龍水豹子能傳之不日而
就因授禹而誡之曰事畢可秘之於靈山禹成功後乃
藏之於洞庭苞山之穴至吳王闔閭之時有龍威丈人
得符獻之吳王以示羣臣皆莫能識乃令賫符以問孔
子孔子曰昔禹治水於牧德之山遇神人授以靈寳五
符後藏於洞庭之苞山君王所得無乃是乎赤鳥之事
某所未詳使者反白闔閭乃尊事之先是江左童謠云
禹治洪水得五符藏之洞庭之苞山湖龍威丈人竊禹
書得五書者喪國廬尋而吳果滅(吳越春秋越絶書)
震澤中洞庭山有洞穴深百餘尺仰公眺誤墮洞中至
一龍宫下有青泥晝夜常明饑食青泥味若粳米飯記
得歸路得出事聞梁武帝帝問杰公公曰此洞穴有四
支一通洞庭湖西岸一通蜀道青衣浦北岸一通羅浮
兩山間大谿一通枯桑島東&KR0146;(梁四公記)
洞庭山有靈洞入中常如有燭於前中有異香芬馥泉
石明朗採藥石之人入中如行十里迥然天清霞耀花
芳柳暗丹樓瓊宇宫觀異常乃見衆女霓裳冰顔豔質
來邀採藥之人飲以瓊漿金液延入璇室奏以簫管絲
桐餞令還家贈之丹醴之訣便絶饑渴而逹舊鄕已見
邑里人戶各非故鄉惟尋得九代孫問之云遠祖入洞
庭山採藥不還今經三百年也(拾遺記)
洞庭山有穴五門東通林屋西逹峨眉南接羅浮北連
岱嶽東有石樓樓下兩石扣之清越所謂神鉦者有青
童乘獨飈飛輪之車至此其跡存焉上有天帝壇山山
有金牛穴吴孫權時令人掘金金化為牛走上山故號
為金牛穴(述異記)
包山舊無三班謂蛇虎雉也侯景之亂乃有蛇虎
香山吴王遣美人採香於此山因以為名故有採香徑
(吳地記)
包山下有石室銀戶方圓百里
虞山東二百里有石室太公吕望避紂之處(上)
天目山有洞三十六每秋必有一月風雨晦暝土俗云
是山神與江神會也(圖經)
山川之美古來共談高峯入雲清流見底兩岸石壁五
色交暉青林翠竹四時俱偹曉霧將歇猨鳥亂鳴夕日
欲頽沈鱗競躍寔是欲界之僊都自康樂以來未復有
能與其竒者(陶弘景答謝中書書)
故鄣縣東三十五里有青山絶壁干天孤峯入漢綠嶂
百重青川萬轉歸飛之鳥千翼競來企水之猨百臂相
接秋露為霜春蘿被逕風雨如晦鷄鳴不已信足蕩累
頥物悟衷散賞(梁吳均與施從事書)
梅溪之西有石門山者森壁爭霞孤峯限日幽岫含雲
深溪蓄翠蟬吟鶴唳水響猿啼英英相雜綿綿成韻旣
素重幽居遂葺字其上幸富菊華偏饒竹寔山谷所資
於斯已辦仁智所樂豈徒語哉(吳均與顧章書)
風烟俱淨天山共色從流飄蕩任意東西自富陽至桐
廬一百許里竒山異水天下獨絶水皆漂碧千丈見底
遊魚細石直視無礙急湍甚箭猛浪若奔夾峯高山皆
生寒樹負勢競上互相軒邈爭高直指千百成峯泉水
激石泠泠作響好鳥相鳴嚶嚶成韻蟬則千轉不窮猨
則百呌無絶鳶飛戾天者望峯息心經綸世務者窺谷
忘反横柯上蔽在晝猶昏疎條交映有時見日(吳均與朱元思)
(書)
吳興有山曰吳羌山漢有吳羌避王莾之亂同梅福東
隠於吳後人因指其所居山名之(吳興掌故)
長城北五里有雉山梁武帝時有童謠云鳥山出天子
乃於江左以鳥名山者皆鑿之而雉山獨遺焉及武帝
興為長城下若里人寔應其謠
會稽山南有宛委山其上有石俗呼石簣壁立于雲有
懸度之險升者累梯然後至焉昔禹治洪水厥功未就
乃躋於此山發石簣得金簡玉字以知山河體勢於是
疏導百川各盡其宜(孔靈符會稽山記)
九山東南曰天承山號宛委承以文玉覆以藍石其書
金簡青玉為字編以金銀禹登衡山有赤繡衣男子自
稱玄夷蒼水使者謂禹曰欲得我簡書知道水方齋於
黃帝之嶽禹乃齋登石簣山果得其文周行天下伯益
記之為山海經(吳越春秋)
禹巡越大會計治國之道更名茅山曰會計(上)
會稽剡縣有山名刻石父老相傳云山雖名刻石而不
知文字所在昇明末縣人倪襲祖行獵忽見石上有文
字凡三處苔生其上字不可識乃去苔視之其大石文
曰此齊者黃石公之化氣也立石文黃天星姓蕭字道
成得賢師天下太平小石文曰刻石者誰會稽南山李
斯刻秦望之封也(南史)
會稽集道經云兩火一刀可以逃言剡中多名山可以
避災也故漢晉以來多隠逸之士沃州天姥是其處
許詢常登山憑林築室蕭然有致因號蕭山
越絶云獨婦山去會稽四十里勾踐將伐吳徙寡婦至
獨山者以為死士示得專一也吳越春秋作獨女山云
勾踐以諸寡婦滛泆過犯皆輸山上士有憂思者令遊
山上以喜其意
天台山上超然出天山有八重視之如一帆高一萬八
千丈周廻八百里又有飛泉懸流千丈似布(臨海經)
天台山去人不遠路經福溪水險清冷前有石橋路徑
不盈尺長數十丈下臨絶冥之澗唯忘其身然後能躋
躋者梯巖壁捫蘿葛之莖度得平路見天台山蔚然綺
繡列雙嶺於青霄上有瓊臺玉閣天堂碧林醴泉仙物
畢具晉隠士白道猷得過之獲醴泉紫芝靈藥(啟蒙記注)
赤城山有孤巖獨立秀出干雲釋道猷摶石作梯昇巖
宴坐接竹傳水以供常用禪學造者十有餘人王羲之
聞而故往仰峯高挹致敬而返赤城巖與天台瀑布靈
溪四明竝相連屬而天台懸崖峻峙峯嶺切天古老相
傳云上有往時精舍得道者居之雖有石橋跨澗而横
石斷人且莓苔青滑自終古已來無得至者猷行至橋
所聞空中聲曰知君誠篤今未得度却後十年自當來
也猷心悵然夕留中宿聞行道唱布薩聲且復欲前見
一人鬚眉皓白問猷所之猷具答意公曰君生死身何
可得去吾是山神故相告耳猷乃退還道經一石室過
中憩息俄而雲霧晦合室中盡明猷神色無擾明旦見
人著单衣祫來曰此乃僕之所居昨行不在家中遂致
騷動大深愧怍猷曰若是君室請以相還神曰僕家室
已移請留今住猷停少時猶恨不得度石橋後潔齋累
日復欲更往見横石洞開度橋少許覩精舍神僧果如
所說因燒香中食食畢神僧謂猷曰却後十年自當來
此今未得住於是而反顧看横石還合如初(神僧傳)
智顗語默之際每思林澤乃夢巖崖萬重雲日半垂其
側滄海無畔泓澄在於其下又見一僧搖手伸臂至於
岐麓挽顗上山顗以夢中所見通告門人咸曰此乃會
稽之天台山也聖賢之所託矣先有青州僧定光久居
此山積四十載定慧兼習顗未至二年預告山民曰有
大善知識當來相就宜種豆造醬編蒲為席更起屋舍
用以待之顗往天台旣逹彼山與光相見即陳賞要光
曰大善知識憶我早年山上搖手相喚不乎顗驚異焉
知通夢之有在也又聞鐘聲滿谷衆咸怪異光曰鐘是
召集有緣爾得住也顗乃卜居勝地是光所住之北佛
壠山南螺溪之源地平泉清徘徊止宿俄見三人皂幘
絳衣執疏請云可於此行道顗後於寺北華頂峰獨靜
頭陀大風拔木雷霆震吼螭魅千羣一形百狀吐火聲
呌駭畏難陳乃抑心安忍湛然自失(上)
八素山在武義縣東陽山水記云秦末有八士來隠於
此故名
廬山古名南鄣山(郡國志九微志云武王時方輔先生與李老跨白驢入山煉丹得道仙)
(去惟廬存故曰廬山云)
匡俗字君孝父東野王共潯陽令吳芮佐漢定天下而
亡漢封俗於潯陽曰越廬君兄弟七人皆好道術遂寓
精爽於洞庭之山故世謂之廬山漢武南巡封俗大明
公(豫章舊志)
威烈王以安車迓匡續續仙去惟廬存因命其山為靖
廬山邦人以先生姓呼匡山又曰匡阜(謝顯廣福觀碑)
潯陽有廬山者盤基彭蠡之西其崇標峻極辰光隔輝
幽澗澄深積清百仞若乃絶阻重險非人跡之所遊窈
窕冲深常含霞而貯氣真可謂神明之區域列真之苑
囿矣太元十一年有樵採其陽者于時鮮霞褰林傾暉
映岫見一沙門披法服獨在巗中俄頃振裳揮錫凌崖
直上排丹霄而輕舉起九折而一指旣白雲之可乘何
帝鄉之足遠哉窮目蒼蒼翳然滅跡(湛方生廬山神仙詩序)
匡廬大嶺凡有七重圓基周廻乘五百里風雲之所攄
江山之所帶高巗仄宇峭壁萬尋幽岫穹嵌人獸兩絶
天將雨則有白氣先摶而纓絡於山嶺下及至觸石吐
雲則倏忽而集或大風振巗逸響動谷羣籟競奏其聲
駭人(遠公廬山記)
晉廬山七嶺同會於東共成峯㠋其崖窮絶莫有昇者
晉太元中豫章太守范寗將起學館遣人伐材其山見
人著沙門服凌虚直上旣至則廻身踞其峯良久乃與
雲氣俱滅時有採藥數人皆共瞻覩當時能文之士咸
為之興沙門釋曇諦廬山賦曰應真凌雲以踞峯眇翳
景而入冥者也
廬山紫霄峰石室極深險人不可至禹刻字大如掌有
好事者縋而下摹得百餘字字竒古不可辨惟洪荒漾
予乃檋六字可識云(一統志)
廬山有三石梁長數千丈廣不盈尺咸康中江州刺史
庾亮迎吳猛將弟子登山遊觀因過此梁見一老公坐
住樹下以玉杯承甘露與猛猛遍與弟子又進至一處
見崇臺廣厦玉宇金房琳琅焜燿煇彩眩目多珍寳玉
器不可識見數人與猛共言若舊相識設玉膏終日(述異)
(記)
桓冲為江州刺史遣人周行廬山冀覩靈異旣陟崇巘
有一湖帀生桑樹有羣白鵠湖中有敗艑赤鱗魚使者
渴極欲往飲水赤鱗魚張鬐向之使者不敢飲(述征記)
石門山在康王東北八十餘里是一山之大谷有澗水
亦名石門澗吐源渡遠為衆泉之宗每夏霖秋潦轉石
發樹聲動數十里(周景式廬山記)
潯陽姑石山在江之坻初桓玄西下令人登之中嶺便
聞長嘯聲甚清澈及至峯頂見一人箕踞石上(異苑)
南康歸(一作皈)美山石城内有柑橘橙柚就食其實任意
取足脫持歸者便遇大蛇或顛仆失徑家人啖之輒病
(上)
濟陽山麻姑登仙處俗說山上有千年金鷄鳴玉犬吠
(述異記)
葛洪嘗過贛之興國境見山靈水秀遂結廬築壇鑿池
洗藥留四言詩一首曰洞隂泠泠風佩清清仙居永劫
花木長榮今其地有洗藥池
丹雀山高可三十丈北臨丹水赤壁如霞(荆州圖副)
樊東之口有樊山若天旱以火燒山即至大雨今往往
有驗(搜神記)
元嘉初武溪蠻人射鹿逐入石穴纔容人見其傍有梯
豁然開朗桑果蔚然行人翺翔亦不為怪此蠻於路斫
樹為記其後茫然無復彷彿(異苑)
武陵綠蘿山素巗若雪松如插翠流風叩阿有絲桐之
韻上人歌曰仰兹山兮迢迢層石構兮嵯峨朝日麗兮
陽巗落景梁兮隂阿鄣壑兮生音吟籟兮相和敷芳兮
綠林恬淡兮潤波樂兹潭兮安流緩爾櫂兮詠歌(水經注)
武當山一名篸嶺輕霄蓋其上白雲帶其前(荆山記)
武當山一名謝羅山蓋以謝允仙跡也酈道元水經注
引荆州圖副記晉咸和中歴陽謝允為羅令棄官隠遁
兹山得道仙去故名又甄異傳云允字道通年十五為
蘇峻賊兵所掠賣東陽蔣鳳家嘗飼虎檻中甫入則一
虎攀木仰視允謂虎曰此檻木本為汝施而我幾死其
中汝不殺我我放汝乃開檻出虎賊平之後詣縣自理
烏程令張球不為申别桎梏考楚允夢見一人謂曰此
中易入難出汝有慈心當拯救醒覩一少年通身黃衣
忽進獄與允言語獄吏知是異人不敢枉蒙理還都西
上武當山大尉庾公聞而愍之給其糧資隨到襄陽見
道士說吾師戴先生非世間人也云若有西山欲見我
者可將來君是謝允否允因隨去入武當山齋戒三日
進見先生乃是昔日所夢人也問允復見黃童否因賜
以神藥三丸服之便不饑渴無所思欲戴先生亦無常
處時有祥雲紫氣蔭其上或聞芳香之氣徹於山谷按
戴先生即漢武帝所遣殿上將軍戴甄生也甄異傳所
載詳備如此而不言嘗作羅令不可曉又續搜神記云
謝允從武當山還在桓宣武坐言及左玄放為曹公致
鱸魚允便云此可得耳求大甕盛水朱書符投水中俄
有二鯉鼓鬐而泳然則允得道後又嘗出山矣(弇州集)
長沙有銅棺山湘中記云程普關羽分界於此共鑄銅
棺為誓相侵者以銅棺貯之
君山有道與吳包山潛通上有美酒數斗得飲者不死
漢武帝齋七日遣男女數十人至君山得酒欲飲之東
方朔曰臣識此酒請視之因一飲致盡帝欲殺之朔乃
曰殺朔若死此為不驗以其有驗殺亦不死乃赦之(東方)
(朔别傳)
宜都夷陵縣西八十里有高筐山古老相傳堯時大水
此山不沒如筐篚因以為名
荆州有空舲峽絶崖壁立數百丈飛鳥不棲有一火燼
插在崖間望見可長數尺傳云洪水時行舟者泊爨於
此餘燼插之至今猶曰插竈(洽聞記)
黃州東百里有孔子山相傳孔子適楚嘗登山上有坐
石草木不侵有硯石每雨墨水浸出(山川記異)
君山翠麗鮮明遠若臺榭名曰媧宫風雨之後景氣明
淨頗聞鼓吹之聲(南康記)
江州有明月峽峽首南峯石壁有圓孔形如明月因以
為名(華陽國志)
宜城縣有泰山山下有廟漢末多士其中刺史二千石
卿長數十人朱軒華蓋同會於廟下荆州刺史行部見
之雅嘆其盛號曰冠蓋里刻石銘之其辭曰峩峩南嶽
烈烈離明實敷俊乂君子以生唯此君子作漢之英德
為龍光聲化鶴鳴(上)
九疑之山山有九峯峯有一水九江分流其下以注六
合周而復始泝上於此以灌天河故九水源出此山也
上下流注周於四海九水者一曰銀花水二曰復淑水
三曰巢水四曰許泉五曰歸水六曰沙水七曰金花水
八曰冰安水九曰晉水(集仙傳)
九疑清澗中有黃色蓮花芳氣竟谷此山之表復有二
峯望之乃似人形映出雲端如玉積高于諸山頂有飛
泉如帶舜廟在山之陽有入廟中者常聞絃歌之聲(王歆)
(之神境記)
九疑山盤基數郡之界連峯接岫競秀爭高含霞捲霧
分天隔日(盛弘之荆州記)
九疑山有九峯一曰丹朱峯二曰石城峯三曰樓溪峯
形如樓四曰娥皇峯下有舜池池傍春日百鳥生卵人
取之則迷路致不可得五曰舜原峯比衆峯最高上多
紫蘭六曰女英峯舜墓于此峯下七曰簫韶峯峯下即
象耕種之處八曰紀峯馬明生遇安期授金液神丹之
處九曰紀林峯周義山開石函得李山經讀之得仙也
有九水七則歸流嶺北二則翻注廣南(郡國志)
永州有山曰蘇躭山乃其飛昇之所也山中多石人以
鋸界破其象有桃株有塔樣有觀音彌勒像又有天下
蘇山四字
峨嵋山有聖燈每月明之夕數十日如亂螢自二峨來
撲之皆木葉也
蜀中山水如峨嵋山夏含霜雹碑板之所聞崑崙之伯
仲也(王羲之書)
混沌初開有神曰聖姥母子二人居武夷山後衆仙立
為大姥聖母今人祝廟稱太元夫人是也又云天台山
元靈老君華真仙師遣第七仙子名屬仁乘雲駕來棲
此山今人號為控鶴仙人是也又云昔有魏王名子騫
於此山得道有白石先生馬鳴先生等八人并女子四
人共十二人同詣此山謂魏王為地主求道得遇控鶴
仙人各賜胡麻一合湯藥半合得道玄化(武夷記)
鳴鐃山蕭子開建安記云一名大戈山越王無諸乘象
輅大將軍乘鳴鐃載旗略獵登于此山古老傳天欲雨
其山即有音樂聲也(建州圖經)
羅浮山本蓬萊一峯有璇房瓊室七十二所(日南志)
聚霞峯在羅浮絶頂上高三百丈周廻二十里常有紫
霞聚於峯上(羅浮山記)
羅羅山也浮浮山也二山合體謂之羅浮在層城博羅
二縣之境有羅水南流流于海相傳曰浮山從會稽來
今浮山上猶有東方草木(上)
朱明之陽宮耀真之隂空洞穴之寳衢海靈之雲術(謝靈)
(運羅浮山賦序)
重類應沉而南海有浮石之山輕物當浮而牂牱有沉
羽之流(抱朴子)
東莞寳安縣有參里山傳云曾參純孝其所居山林後
以為名(顧微廣州記)
日南有月山時人為之語曰東有日山西有月年年征
戰無休歇(古樂府)
今據三千大千世界之中諸佛世尊皆垂化現現生現
滅導聖導凡約有四天下即以一日月所照臨處以蘇
迷盧山為中(唐云妙高山舊名湏彌山又曰迷留亦云彌婁山)高三百三十六
萬里四寳所成東面黃金南面流璃西面白銀北面玻
瓈在大海中亦深三百三十六萬里據金輪上如起世
經云須彌山下有八重山初山名佉提羅高四萬二千
由旬上闊亦爾七寳所成其須彌山佉提羅山二山之
間闊八萬四千由旬周帀無量佉提羅山外有山名曰
伊沙陀羅高二萬一千由旬上闊亦爾七寳所成二山
之間闊四萬二千由旬周帀無量伊沙陀羅山外有山
名曰遊乾陀羅高一萬二千由旬上闊亦爾七寳所成
二山之間闊二萬一千由旬周帀無量遊乾陀羅山外
有山名曰善見高六千由旬上闊亦爾七寳所成二山
相去一萬二千由旬周帀無量善見山外有山名曰馬
半頭高三千由旬上闊亦爾七寳所成二山之間闊六
千由旬周帀無量馬半頭山外有山名曰尼民陀羅高
一千二百由旬上闊亦爾七寳所成二山之間闊二千
四百由旬周帀無量尼民陀羅山外有山名毗那耶迦
高六百由旬上闊亦爾七寳所成二山之間闊一千二
百由旬周帀無量毗那耶迦山外有山名斫迦羅(此言輪圍)
(即鐵圍山是也)高三百由旬上闊亦爾七寳所成二山之間闊
六百由旬周帀無量上列諸山中間皆是海水水皆有
優鉢羅華鉢頭摩華拘牟陀華奔荼利迦華等諸妙香
物遍覆於水去斫迦羅山其間不遠亦有空地青草遍
布即是大海長阿含經云其山空地中有大海水名曰
鬱禪那此水下轉輪聖王道廣十二由旬夾道兩邊有
七重牆七重欄楯七重羅網七重行樹周帀交餙七寳
所成閻浮提地輪王出時水自然去其道平現去海不
遠有山名鬱禪山去此山不遠有山名金壁過此山已
有山名雪山縱廣五百由旬深五百由旬雪山中間有
寳山高二十由旬雪山埵出高百由旬其山頂上有阿
耨逹池縱廣五十由旬其水清冷澄徹無穢七寳砌壘
其池底金沙充滿華如車輪根如車轂華根出汁色白
如乳味甘如蜜池東有恒伽河從牛口出從五百河入
于東海池南有新頭河從獅子口出從五百河入于南
海池西有博义河從馬口出從五百河入于西海池北
有斯陀河從象口出從五百河入于北海西國傳云其
贍部洲之中地者阿那婆答多池也(此云無熱舊曰阿耨逹池訛也)在
香山之南大雪山之北周八百里金銀琉璃頗胝飾其
岸焉金清彌澷清波皎鏡大地菩薩以願力故化為龍
王於中潛宅出清泠水屬贍部洲是以池東面銀牛口
流出殑加河(舊曰恒河又曰恒伽訛也)繞池一帀入東南海池南面
金象口流出信度河(舊曰辛頭河者訛也)繞池一帀入西南海池
西面琉璃馬口流出縳芻河(舊曰义河者訛也)繞池一帀入西
北海池北面頗胝獅子口流出徙多河(舊說曰私陀河者訛也)繞
池一帀入東北海或曰潛流下地出積石山即徙多河
之流為中國之河源也時無輪王應運贍部洲地有四
主焉南象主則暑温宜象西寳主乃臨海盈寳北馬主
寒勁宜馬東人主和暢多人故象主之國躁烈篤學時
閑異術寳主之鄕無禮義重財賄馬主之俗天資擴暴
情忍殺戮人主之地風俗機變仁義照明四主之俗東
方為上其居室則東開其戶日則東向以拜人主之地
南面為尊方俗殊風斯其大槩至於君臣上下之禮憲
章文軌之儀人主之地無以加也清心釋累之訓出離
生死之數象主之國其理優矣
閻浮提外東方海中有琉璃山具種種寳其山有窟名
種種色是昔菩薩所住之處有一毒蛇在中而住修聲
聞慈復有一窟名曰無死亦是菩薩昔所住處中有一
馬修聲聞慈復有一窟名曰善住處亦是菩薩昔所住
處中有一羊修聲聞慈其山樹神明曰無勝有羅刹女
名曰善行各有五百眷屬圍繞是二女人常共供養如
是三獸閻浮提外南方海中有玻瓈山其山有窟名曰
上色亦是菩薩昔所住處有一獼猴修聲聞慈復有一
窟名曰誓願亦是菩薩昔所住處中有一鷄修聲聞慈
復有一窟名曰法牀亦是菩薩昔所住處中有一犬修
聲聞慈中有火神有羅刹女名曰眼見各有五百眷屬
圍遶是二女人常供養是三鳥獸閻浮提外西方海中
有一銀山名曰菩提月中有一窟名曰金剛亦是菩薩
昔所住處中有一豬修聲聞慈復有一窟名香功德亦
是菩薩昔所住處中有一鼠修聲聞慈復有一窟名高
功德亦是菩薩本所住處中有一牛修聲聞慈山有鳳
神名曰動風有羅刹女名曰天護各有五百眷屬圍遶
是二女人常供養如是三獸閻浮提外北方海中有一
金山名曰功德相中有一窟名曰明星亦是菩薩昔所
住處有一獅子修聲聞慈復有一窟名曰淨道亦是菩
薩昔所住處中有一兔修聲聞慈復有一窟名曰喜樂
亦是菩薩昔所住處中有一龍修聲聞慈山有水神名
曰水天有羅刹女名修慚愧各有五百眷屬圍遶是二
女人常共供養如是三獸是十二獸晝夜常行閻浮提
内人天恭敬功德成就已於諸佛所發深重願一日一
夜常令一獸遊行教化餘十一獸安住修慈周而復始
七月一日鼠初遊行以聲聞乘教化一切鼠身令離惡
業勸修善事如是次第至十二日鼠復還行如是乃至
盡十二月至十二歲亦復如是常為調伏諸衆生故(迦葉)
(經)
須彌山高三百三十六萬里四寳所成東面黃金西面
白銀南面琉璃北面玻瓈四邊繞山半有遊乾陀山谷
高四萬二千由旬四天王各居一山長阿含經云北面
天金所成光照北方西面天水精所成光照西方東面
天銀所成光照東方南面天琉璃所成光照南方智度
論云四天王各居其城東方城名上賢南方城名善見
西方城名周羅北方城有三一名可畏二名天敬三名
衆歸(智摩論)
崑崙山縱廣萬里高萬一千里有青河白河赤河黑河
環其墟(山海經)
槐江之山寔惟帝之平圃南望崑崙其光熊熊其氣魂
魂(上)
崑崙號曰崑崚在西海之戍地北海之亥地(十洲記)
崑崙山下有黃水名曰日月水飲者得仙
崑崙矩縷宛委防山有黃帝之書空桐祝融有唐帝之
碑泰山箕山青城海隅有古帝王文字霍灊嵩岱衡華
恒山會稽空桐雄耳碣石等處皆有禹所記焉(路史)
崑崙山者西方曰須彌山對七星之下出碧海之中上
有九層第六層有五色玉樹蔭翳五百里夜至水上其
光如燭第三層有禾穟一株滿車有瓜如桂有柰冬生
如碧色以玉井水洗食之骨輕柔能騰虚也第五層有
神龜長一尺九寸有四翼萬歲則升木而居亦能言第
九層山形漸小狹下有芝田蕙圃皆數百頃羣仙種耨
焉傍有瑶臺十二各廣千步皆五色玉為臺基最下層
有流精闕霄間直上四十丈東有風雲雨師南有丹密
雲望之如丹色丹雲四垂周密西有螭潭多龍螭皆白
色千歲一蛻其五臟此潭左側有五色石皆云是白螭
腸化成此石有琅玕璆琳之玉煎可以為脂北有珍林
别出折枝相扣音聲和韻九河分流南有赤陂紅波千
劫一竭千劫水乃更生也(拾遺記又云崑崙山有昆陵之池其高出日月之上山)
(有九層每層相去萬里)
崑崙為無熱丘(水經注)
嶓冢山上為狼星武開山為地門上為天高星主囹圄
荆山為地雌上為軒轅星大别為地理天以合地以通
三危山在鳥鼠之西南上為天苑星政山在崑崙東南
為地乳上為天糜星汶山之地為井絡帝以會昌神以
建福上為天井星桐栢為地穴鳥鼠同穴山之幹也上
為掩畢星熊耳山地門也精上為畢附星耳(河圖)
崑崙山者天之中嶽也在八海之間形如偃蓋日月黃
赤二道交會其上上有瓊華之闕光碧之堂瑶池翠水
即西王母統衆僊居焉絶頂之上有金臺五所玉樓十
二金城千里瓊柯瑶林紫雀翠鸞碧桃白李即黃帝天
君含樞紐鎮此山主鎮星之精居於中元一氣天中焉
(雲笈七籖)
廣乘山者天之東嶽也在東海之中上有碧霞之闕瓊
樹寒林紫雀翠鸞碧藕白橘即青帝天君靈威仰鎮此
山上主歲星之精居九氣青天之内矣
長離山者天之南嶽也在南海之中上有朱宮絳闕赤
室丹房朱草紅芝霞膏金液應天下初得道神仙皆詣
此宮營形浴質銷隂煉陽為長生久視之道即赤帝天
君赤熛怒鎮此山主熒惑之精居二氣丹天之内矣
麗農山者天之西嶽也在西海之中上有白華之闕三
素之城玉泉之宮瑶林瑞獸即白帝天君白招拒鎮此
山主太白之精居七氣素天之内矣
廣野山者天之北嶽也在北海弱水之中上多瓊樓寳
闕金液龍芝即黑帝天君叶光紀鎮此山居五氣玄天
之内矣(並上)
蓬萊山亦名防丘亦名雲來水淺有細石如金玉得之
不加陶冶自然光淨仙者服之東有鬱夷國時有金霧
諸仙說此上常浮轉低昂有如山上架樓室常向明以
開戸牖及霧滅歇戶皆西北其西有含明之國綴鳥毛
以為衣承露而飲終天登高取水亦以金銀蒼環水精
火藻為階有冰水拂水飲者千歲(拾遺記)
方丈之山一名巒雉東方龍場方千里玉瑶為林雲色
皆紫(上)
方丈之西北有隂成大山滄浪西南有陽長大山山周
廻各一千四百里高七百里其山多真仙之人所居處
焉此二山是陽九百六歴數之標揭也百六之運將至
則陽長水竭隂成水架矣陽九之運將至則隂成水竭
陽長水架矣(真誥)
員嶠山一名環丘上有方湖周廽千里(拾遺記)
岱輿山有員淵千里常沸騰以金石投之則爛如土矣
孟冬水涸中有黃烟從地出起數丈烟色萬變山人掘
之入數尺得燋石如炭滅有碎火以蒸燭投之則然而
青色深掘則火轉盛(上)
鍾山之南有平邪山北有蛟龍山西有勁草山東有束
木山四山竝鍾山之枝幹也(十洲記)
西玄者葛衍山之别名葛衍有三山相連西為西玄東
為鬱絶根山中央名葛衍山三山有三府名曰三宫西
玄山為清靈宮葛衍山為紫陽宮鬱絶根山為極真宮
三山纏固萬三千里高二千七百里下有洞庭潛行地
中通玄洲崑崙府也西玄山下有洞臺方圓千里金城
九重有玉堂蘭室東西宮殿中有四百二十真人處焉
其樹則絳碧草則芝英鳥獸則麒麟鳳凰距崑崙七萬
里其間則有高暉山(雲笈七籖)
天子觴西王母於瑶池之上西王母為天子謠曰白雲
在天山䧙自出道里悠遠山川間之將子無死尚能復
來天子答之曰予歸東土和治諸夏萬民平均吾汝比
及三年將後而野天子遂驅升於弇山乃紀丌跡於弇
山之石而樹之槐眉曰西王母之山(穆天子傳)
天子五日觀於舂山之上乃為銘迹於縣圃之上以詔
後世(上)
濱北海之北其國名曰終北當國之中有山山名壺嶺
狀若甔甀頂有口狀若員環名曰滋穴有水湧出名曰
神瀵(列子)
王屋山仙之别天所謂陽臺是也諸始得道者皆詣陽
臺陽臺是清虚之宮也下生鮑濟之水水中有石精得
而服之可長生(真誥)
大洞者神州是也神州别有三山三山有七宮七宮有
七變朝化為金日中化為銀暮化為銅夜化為光或化
為山或化為水或化為石謂之七變七變有七經七經
有二十一玉童隨此書故曰大洞真經(雲笈七籖)
方諸王四方故謂之方諸一面長一千三百里四面合
五千二百里上高九千丈有長明太山夜月高丘各周
廽四百里小小山川如此間耳但草木多茂蔚而華實
多蒨粲饒不死草甘泉水所在有之飲食者不死青君
宫在東華山上方二百里中盡天仙上真宫室也金玉
瓊瑶雜為棟宇
又有玄寒山山上别為外宫宫室周二百里中方諸東
西面又各有小方諸去大方諸三千里小方諸亦方面
各三百里周廽一千三百里亦各别有青君宫室又特
多中仙人及靈鳥靈獸輩
大方諸之東小方諸上多竒靈寳物有白玉酒金漿汧
青君畜積天寳之器物盡在於此亦多有仙人食不死
草飲此酒漿身作金玉色澤
桐柏山高萬八千丈其山八重周廽八百餘里四面視
之如一在會稽東海際一頭亞在海中金庭有不死之
鄉在桐柏之中方圓四十里上有黃雲覆之樹則蘇玡
琳碧泉則石髓金精其山盡五色金也
八渟山高五千里周帀七千里與滄浪方山相連比其
下有碧水之海山上有乘林真人鬱池玄宫東王公所
鎮處也此山是琳琅衆玉青華絳實飛間之金所生出
矣(並上)
廣博物志卷五
