廣博物志卷三十八
明董斯張撰
服餙(衣履)(冠屐)(釵釧鞾)
紫貂白狐製以為裘鬱若慶雲皎如荆玉此毳衣之美
也壓菅蒼蒯編以蓑芒葉微疎絫黯若朽穰此卉服之
惡也裘蓑雖異被服實同美惡雖殊適用則均今處繡
戸洞房則蓑不如裘被雪沐雨則裘不及蓑以此觀之
適才所施隨時成務各有宜也(新論)
霜風慘烈周棄不藝禾炎氣赫曦胡曺不製裘知時不
可也貨章甫者不造閩越衒赤舄者不入跣㹫知俗不
宜也(上)
先王法服不其深乎為冠所以莊其首也為履所以重
其足也衣裳襜如劍珮鏘如皆所以防其躁也以此防
民猶有疾驅於道者今捨之曰不便是投魚於淵寘猨
於木也天下庸得不馳騁而狂乎引之者非其道也
(文中子)
胡曹作衣(吕氏春秋余又淮南子云伯作衣)
司裘掌為大裘以共王祀天之服(祀天尚質故用黑羔為裘)中秋獻
良裘(裘之美者王者所服)王乃行羽物(以羽鳥之物行賜羣臣)季秋獻功裘
(功裘致人功為之卿大夫所服)以待頒賜王大射則共虎侯熊侯豹侯
設其鵠諸侯則共熊侯豹侯卿大夫則共麋侯皆設其
鵠大喪廞裘餙皮車凡邦之皮事掌之歲終則會
唯王之裘與其皮事不會(周禮)
内司服掌王后之六服褘衣(褘與翬同伊雒而南素質五色皆備成章曰翬)揄
狄(狄與翟同江淮而南青質五色皆備成章曰揄)闕狄(闕狄刻而不畫此三者皆祭服)鞠衣(色象)
(桑葉始生告桑之服也)展衣(以禮見王及賓客之服也)緣衣(御於王之服亦以宴居推次其色則)
(緣衣黑展衣白鞠衣黃闕狄赤揄狄青褘衣玄)素沙(今之白絹也六服皆以素沙為裏)辨外内
命婦之服(外内命婦見内宰注)鞠衣展衣緣衣素沙(内命婦九嬪服鞠衣世婦)
(服展衣女御服緣衣外命婦孤之妻服鞠衣卿大夫之妻服展衣士之妻服緣衣亦皆以素沙為裏)凡祭
祀賓客共后之衣服及九嬪世婦凡命婦共其衣服共
喪衰亦如之后之喪共其衣服凡内具之物
縫人掌王宫之縫線之事以役女御(為女御所役使)以縫王及
后之衣服喪縫棺飾焉衣翣柳之材掌凡内之縫事
染人掌染絲帛凡染春暴練(春陽燥逹故㬥曬其練)夏纁玄(夏暑潤易)
(可和釋故染纁玄而為祭服)秋染夏(夏翟至秋五色皆備染者擬以為度秋氣凉可以染五色)冬
獻功(冬至功成並獻之於王也)掌凡染事
追師掌王后之首服為副編次(副所以覆首為之飾編列髮為之次次第髮長)
(短為之)追衡笄(追治也王后之衡笄以玉為之副配褘揄編配闕鞠次配展緣衡則維持冠而平之)
(也笄則卷髮而節之使平也)為九嬪及内外命婦之首服(衣鞠衣展衣者服編)
(衣緣衣者服次)以待祭祀賓客喪紀及弁絰亦如之
司服掌王之吉凶衣服辨其名物與其用事(名以命之物以色之)
(用事如祀昊天上帝之類)王之吉服(此下言祭祀之服)祀昊天上帝則服大
裘而冕(大裘黑裘也内服大裘外服衮衣冕冠也其制後方前圜玄表朱裏)祀五帝亦如
之享先王則衮冕享先公饗射則鷩冕(鷩謂華蟲以下其衣三章其裳)
(四章)祀四望山川則毳冕(毳謂宗彛以下其衣三章其裳四章)祭社稷五祀
則希冕(社土神稷榖神五祀門戶竈行中霤也希但刺粉米以下無畫也其衣一章其裳二章)祭
羣小祀則玄冕(羣小祀謂林澤墳衍四方百物之屬也玄者衣無文裳刺黼而已)凡軍
事韋弁服(韋謂革之熟者弁冠也其服用十五升白布積素以為裳王以為兵事之服)眡朝
則皮弁服(衣裳與韋弁同但以鹿皮為弁也王以為眡朝之服)凡甸冠弁服(冠弁委貌)
(也其服緇布衣亦積素以為裳王以為甸獵之服)凡凶事服弁服凡弔事弁絰
服凡喪為大王斬衰為王后齊衰王為三公六卿錫衰
為諸侯緦衰為大夫士疑衰其首服皆弁絰大札大荒
大烖素服公之服(九命之服)自袞冕而下如王之服(其服九章)
侯伯之服(七命之服)自鷩冕而下如公之服(其服七章)子男之服
(五命之服)自毳冕而下如侯伯之服(其服五章)孤之服(公之孤四命之服)
自希冕而下如子男之服(其服二章)卿大夫之服(公侯之卿三命其大)
(夫再命子男之卿亦再命)自玄冕而下如孤之服(其服一章)其凶服亦
加以大功小功士之服自皮弁而下如大夫之服其凶
服亦如之其齊服有玄端素端凡大祭祀大賓客共
其衣服而奉之(各共奉上之衣服而用之)大喪共其復衣服歛衣服
奠衣服廞衣服皆掌其陳序
弁師掌王之五冕皆玄冕朱裏(冕以板為之廣八寸長一寸玄表而朱裏)延
紐(延即冕之覆而在上也紐小鼻也綴於武上四旁以笄貫之)五采繅有十二就(以五)
(采絲為繩如繅之文以貫玉而垂於延之前後各十有二就也就成也繅音藻)皆五采玉十有
二(以五采玉相間用五采繅貫而垂之每就各十有二旒也)玉笄朱紘(以玉為笄横貫於紐以朱)
(為紘綴於笄之兩端而結於頷下)諸侯之繅斿九就(冕之前後各九就每就綴九旒侯當)
(為公斿畱)瑉玉三采(瑉玉石似玉者也三采朱白蒼也)其餘如王之事(謂玄冕朱)
(裏延紐玉笄朱紘也)繅斿皆就(此總言侯伯子男之冕也侯伯七命則七就子男五命則五就)玉
瑱玉笄(以玉為瑱所以塞耳也)王之皮弁會五采(皮弁王眡朝之服其縫中結五)
(采玉為飾也)玉琪象邸(玉琪即五采玉十二也象邸以象骨飾采内頂上之邸也)玉笄王
之弁絰弁而加環絰諸侯及孤卿大夫之冕韋弁皮弁弁
絰各以其等為之而掌其禁令(並上)
天子袾(朱同)裷(袞同)衣冕諸侯玄裷衣冕大夫裨冕士皮弁
服(荀子)
後周設司服之官掌皇帝十二服祀昊天上帝則蒼衣
蒼冕祀東方上帝及朝日則青衣青冕祀南方上帝則
朱衣朱冕祭皇地祗祀中央上帝則黃衣黃冕祀西方
上帝及夕月則素衣素冕祀北方上帝祭神州社稷則
玄衣玄冕享先皇加元服納后朝諸侯則象衣象冕十
有二章日月星辰山龍華蟲六章在衣火宗彛藻粉米
黼黻六章在裳凡十二等享諸先帝大貞於龜食三老
五更享諸侯耕籍則服袞冕自龍已下凡九章十二等
宗彛已下五章在衣藻火已下四章在裳衣重宗彛祀
星辰祭四望視朔大射饗羣臣廵犧牲養國老則服山
冕八章十二等衣裳各四章衣重火與宗彛羣祀視朝
臨太學入道法門宴諸侯與羣臣及燕射養庶老適諸
侯家則服鷩冕七章十二等衣三章裳四章衣重三章
袞山鷩三冕皆裳重黼黻俱十有二等通以升龍為領
褾冕通十有二旒廵兵即戎則服韋弁謂以靺韋為弁
又以為裳衣也田獵行鄕畿則服皮弁謂以鹿子皮為
弁白布衣而素裳也(隋書)
皇后衣十二等其翟衣六從皇帝祀郊禖享先皇朝皇
太后則服翬衣祭隂社朝命婦則服&KR0008;衣祭羣小祀受
獻璽則服鷩衣采桑則服鳪衣從皇帝見賓客聽女教
則服朝衣食命婦歸寕則服&KR0008;衣俱十有二等以翬雉
為領褾各有二臨婦學及法道門命婦有時見命婦則
蒼衣春齋及祭還則青衣夏齋及祭還則朱衣采桑齋
及采桑還則黃衣秋齋及祭還則素衣冬齋及祭還則
玄衣自青衣而下其領褾以相生之色
諸公之服九一曰方冕二曰袞冕三曰山冕四曰鷩冕
五曰火冕六曰毳冕七曰韋弁八曰皮弁九曰玄冠諸
侯服自方冕而下八無袞冕諸伯服自方冕而下七又
無山冕
三公之服九一曰祀冕二曰火冕三曰毳冕四曰藻冕
五曰繡冕六曰爵弁七曰韋弁八曰皮弁九曰玄冠三
孤之服自祀冕而下八無火冕公卿之服自祀冕而下
七又無毳冕上大夫之服自祀冕而下六又無藻冕中
大夫之服自祀冕而下五又無皮弁下大夫之服自祀
冕而下四又無爵弁士之服三一曰祀弁二曰爵弁三
曰玄冠庶士之服一玄冠
諸公夫人九服曰&KR0008;衣鷩衣鳪衣鵫衣鴩衣并朱衣黃
衣素衣玄衣而九諸侯夫人自鷩而下八諸伯夫人自
鳪而下七
三妃三公夫人之服九一曰鳪衣二曰鵫衣三曰鴩衣
四曰青衣五曰朱衣六曰黃衣七曰素衣八曰玄衣九
曰髾衣華皆九樹
三㚤三孤之内子自鵫衣而下八六嬪六卿之内子自
鴩衣而下七上媛上大夫之孺人自青衣而下六中媛
中大夫之孺人自朱衣而下五下媛下大夫之孺人自
黃衣而下四御媛士之婦人自素衣而下三(並上)
釋迦佛初成道時及至湼槃唯服粗布僧伽㴝及白㲲
三衣未曾着蠶衣繒帛何為惡比丘等謗黷我云毘尼
教中開許着之初成道時愛道比丘尼手執金縷袈裟
持施與我我不敢受令持施僧况我三界大師服着蠶
衣我於三藏教中雖聽用繒綵供養佛法僧然本非是
蠶口出絲綿我此閻浮州及以大州之外有千八百大
國並有繒帛絲綿皆從女口出之非是蠶口中出由不
殺害衆生命故福業所感故從女口中出問何以得知
答曰若欲湏絲作衣時即湏然香至桑樹下便有二化
女子從彼樹下出形如八歲女從口中吐絲彼國人等
但設繀車從女口中取絲轉至繀車上取足便止化女
即滅我聽着繒綵者是此女絲及天繒綵本非害生取
絲而用云何謗我害生取絲用取(法苑珠林)
有巢始衣皮軒轅妃嫘祖始育蠶緝麻以興機杼而成
布帛唐堯加以絺苧木綿草布毛&KR1455;虞舜加以錦繡秦
始皇作夾纈伏羲作裘軒轅臣胡曹作衣伯余為裳因
染采以表貴賤舜始制袞及黻深衣禹作襦袴伊尹作
夾襖𫝊說作袍唐高祖作半臂馬周作襴衫軒轅始定
服色凡人君所尚服色各依五運更之色周公始制天
子服四時各以其色隋文帝始制天子服專尚黃唐韋
韜始請天子用器皆以黃色伊尹始制婦人大袖秦始
皇制霞帔二世作背子隋煬帝作長袖遂人始以繩束
髮為髻伏羲始作皮冠軒轅加以冕旒充纊堯加繡纓
周公作幅巾魯昭公始以絹素為弁趙氏武靈王作貂
蟬秦孝公作武幘漢高祖作竹皮冠王莽制頭巾後漢
始效北蕃制氊帽周武帝作幞頭(物原)
周公作縰
軒轅始作帶顓頊制絛堯為玉珮殷湯作笏及鞶囊(並上)
袍者自有虞氏即有之故國語曰袍以朝見也秦始皇
三品以上綠袍深衣庶人白袍皆以絹為之(古今注)
披襖子蓋袍之遺象也漢文帝以立冬日賜宫侍承恩
者及百官披襖子多以五色繡羅為之或以錦為之始
有其名煬帝宫中有雲鶴金銀泥披襖子
布衫三皇及周末庶人服短褐襦服深衣秦始皇以布
開袴名曰衫用布者尊女工之尚不忘本也
汗衫蓋三代之襯衣也禮曰中單漢高祖與楚交戰歸
帳中汗透遂改名汗衫至今亦有中單但不緶而不開
袜肚蓋文王所制也謂之腰巾但以繒為之宫女以綵
為之名曰腰綵至漢武帝以四帶名曰袜肚至靈帝賜
宫人䠞金絲合勝袜肚亦名齊襠
裠古之前制衣裳相連至周文王令女人服裠裠上加
翟衣皆以絹為之始皇元年宫人令服五色花羅裠至
今禮席有短裠焉
裩三代不見所述周文王所制裩長至膝謂之弊衣賤
人不下服曰良衣蓋良人之服也至魏文帝賜宫人緋
交襠即今之裩也
袴蓋古之裳也周武王以布為之名曰褶敬王以繒為
之名曰袴但不縫口而已庶人衣服也至漢章以綾為
之加下緣名曰口常以端午日賜百官水紋綾袴若百
官母及妻妾等承恩者則别賜羅紋勝袴取其名曰勝
今太常二人服紫絹袴褶緋衣執永籥以舞之(並上)
黃帝冕舜十二章服禹珮玉秦簡公初令吏帶劍趙武
靈王始胡服騎射漢獻帝時王公士人服幅巾後周宇
文護令百官執笏紗幞隋文帝定服色尚黃煬帝定品
官服色三紫五朱六品以下綠吏青庶人白商皂(玄覽)
帝舜冕翌紱絑緇衣纁裳(路史)
臯陶擇羝裘以御之(尸子)
少昊都於曲阜鞬鞮毛人獻其羽裘(田俅子)
禹時渠搜来獻裘(宋志)
舜令禹制繡以五種之彩明施於五色制作衣服則帝
舜始為繡也(詩正義)
齊桓公出遊遇一丈夫裒衣應步𢃄著桃殳桓公怪而
問之丈夫曰是名二桃桃之為言亡也夫日日慎桃何
患之有故亡國之社以戒諸侯庶人之戒在於桃殳桓
公說其言與之共載(韓詩外傳)
晉侯使申生伐東山衣之偏裻之衣佩之金玦僕人贊
聞之曰太子殆哉君賜之竒竒生怪怪生無常無常不
立使之出征先以觀之故告之以離心而示之以堅忍
之權則必惡其心而害其身矣惡其心必内險之害其
身必外危之外自中起難哉且是衣也狂夫之衣也
其言曰盡敵而返雖盡敵其若内讒何申生勝翟而返
讒言作於中君子曰知微(新序)
景公為巨冠長衣以聽朝疾視矜立日晏不罷晏子進
曰聖人之服中侻而不駔可以導衆其動作侻順而不
逆可以奉生是以下皆法其服而民争學其容今君之
服駔華不可以導衆民疾視矜立不可以奉生日晏矣
君不若脱服就燕公曰寡人受命退朝遂去衣冠不復
服(晏子)
晏公為西曲潢其深滅軌高三仞横木龍蛇立木鳥獸
公衣黼黻之衣素繡之裳一衣而五彩具焉帶球玉而
冠且被髮亂首南面而立傲然晏子見公曰昔仲父之
霸何如晏子抑首而不對公又曰昔管文仲之霸何如
晏子對曰臣聞之維翟人與龍蛇比今君横木龍蛇立
木鳥獸亦室一就矣何暇在霸哉且公伐宫室之美矜
衣服之麗一衣而五彩具焉帶球玉而亂首被髮亦室
一容矣萬乘之君而一心於邪君之䰟魄亡矣以誰與
圖霸哉公下堂就晏子曰梁丘據裔欵以室之成告寡
人是以竊襲此服與據為笑又使夫子及寡人請改室
易服而敬聽命其可乎晏子曰夫二子營君以邪公安
得知道哉且伐木不自其根則孽又生也公何不去二
子者母使耳目淫焉(上)
齊林旣者衣葦朝景公景公曰何忽服小人衣耶林旣
曰衣狗裘者必不羊鳴今君衣狐裘音必能不狐乎(說苑)
田贊衣儒衣而見荆王荆王曰先生之衣何其惡也贊
對曰衣又有惡此者荆王曰可得而聞耶對曰甲惡於此
王曰何謂也對曰冬日則寒夏日則熱衣無惡於甲者
矣贊貧故衣惡也今大王萬乘之主也富厚無敵而好
衣人以甲臣竊為大王不取也
宋景公之時懸四時衣春夏以珠玉為飾秋冬以翡翠
為温(拾遺記)
勾踐與妻入臣吳夫人衣無緣之裳左開之襦莝以養
馬(吳越春秋)
趙簡子乘敝車瘦馬衣羖羊裘其宰進諫曰車新則安
馬肥則往來疾狐白裘温且輕簡子曰吾非不知也吾
聞之君子服善則益恭細人服善則益倨我以自備恐
有細人之心也傳曰周公位尊愈卑勝敵愈懼家富愈
儉故周氏八百餘年此之謂也(說苑)
列精子高聽行乎齊泯王善衣東布衣白縞冠顙推之
履特會朝雨袪步堂下謂其侍者曰我何若侍者曰公
姣且麗列精子高因步而窺於井粲然惡丈夫之狀也
喟然歎曰侍者謂吾聽行於齊王也夫何阿哉又况於
所聽行乎(吕氏春秋)
宋有澄子者亡其緇衣順塗以求之見婦人衣緇衣焉
援之而弗舍曰而以是償我矣婦人曰公雖亡緇衣然
此吾所自為者也澄子曰而弗如速以償我矣我昔所
亡者紡緇也今子之所衣者禪緇也以禪緇而當我之
紡緇也而豈有所不得哉(子華子)
主人之女翳承日之華被翠雲之裘(宋玉風賦)
渠搜國人綴草毛為䋲結網為衣似今之羅紈也元狩
六年来獻網衣一襲帝焚於九逹之道恐後人徵求以
物奢費燒之烟如金石之氣(拾遺記)
武帝時西域獻吉光裘入水不濡入火不焦(西京雜記)
王母上殿東向坐着黃金&KR0008;䙱文采鮮明光儀淑穆帶
靈飛大綬腰佩分景之劍頭上太華髻戴太真晨嬰之
冠履玄璚鳳文之舄(漢武内傳)
西王母侍女服紺綾之袿
上元夫人降武帝服赤霜袍雲采亂色(並上)
南極夫人被錦服青羽裠(真人傳)
秦護清廉不受禮賂家貧衣服單露鄉人歌之曰冬無
袴有秦護(後漢書)
黃香字文強年十二家業虚貧衣食不贍舅龍鄕侯為
作衣被不受(東觀漢記)
張君平與妺憲書曰念諸里舍皆富財賄袿䙱襲蔽紛
華照曜於是之際想汝懷愧(婦人集)
吳選曹令史劉卓病夢見一人以白越單衫與之言曰
汝着衫汙火燒便潔也卓覺果有衫在側汙輒火浣之
(魏文帝典論)
薛夏天水人也博學絕倫母孕夏時夢人遺之一篋衣
云夫人必産賢明之子也為帝王之所崇母記所夢之
日及生夏之年以弱冠才辯過人魏文帝與之講論終
日不息應對如流帝曰昔公孫龍稱為辯捷而迂誕誣
妄今子所說非聖人之言不談子游子夏之儔不能過
也昔仲尼在魏復為入室焉帝手制書與夏題云入室
生位至祕書丞居生甚貧帝解御衣以賜之(拾遺記)
楊阜字義山為城門校尉常見明帝着帽被縹綾半袖
阜問帝曰此於禮何法服也帝默然(魏志)
昔魏武軍中無故作白帢此縞素凶喪之徵也初横縫
其前以别後名之曰顔帢傳行之至永嘉之間稍去其
縫名無顔帢而婦人束髮其緩彌甚紒之堅不能自立
髮被於額目出而已無顔者愧之言也覆額者慚之貌
也其緩彌甚者言天下亡禮與義放縱情性及其終極
至於大恥也其後二年永嘉之亂四海分崩下人悲難
無顔以生焉(搜神記)
陸遜破曹休上大會命遜舞解所着白鼯子裘賜之(吳書)
梁孝王彤衣補車幰以此為清參軍王銓曰晏嬰大官
稱清者以為御食七百家也公無此費宜美衣服使内
外相稱彤有慚色(王隱晉書)
永嘉中士大夫競服生箋單衣識者怪之曰此古練纕
之布諸侯所以服天子也今無故服之殆有應乎其後
懷愍晏駕(搜神記)
謝尚開率穎秀辨悟絕倫脱略細行不為流俗之事好
衣刺文袴諸父責之因而自改遂知名
王敦參軍摯瞻見敦以故壞裘賜老外部都督曰此裘
雖故不如與小吏敦曰何故瞻曰上服賜下貂蟬亦可
賜下乎(並上)
石虎臨軒大會着青龍袍(鄴中記)
石虎獵着金樓合歡袴(上)
太祖竒張融賜衣曰見卿衣服麄交爾藍縷亦虧朝望
令送一通衣意謂雖故猶勝新是吾之所着已令裁減
稱卿之體(齊書)
王琨性儉約景和中討義陽王㫤六軍戒嚴應湏紫服
琨曰元嘉初征謝晦有紫服在匣不湏更製檢取果得
焉(上)
到溉為建安太守任昉以詩贈之求二衫云鐵錢兩當
一百代易名實為惠當及時無待凉秋日溉答云余衣
本百結閩中徒八蠶假令金如粟詎使廉夫貪(梁書)
高允拜中書令司徒陸麗曰高允雖蒙寵待而家貧布
衣妻子不立帝怒曰何不先言今見朕用之方言其貧
是日幸允第唯草屋數間布被緼袍厨中鹽菜而已帝
歎息曰古人之清貧豈有此乎即賜帛五百疋粟千斛
(北史)
唐邕字道和少明敏有治世才斛律金啟太后曰唐邕
強幹一人當千顯祖乃解所服青鼠皮裘賜之云意在
與卿共敝(北齊書)
昔佛入舍衞城分衛身衣有少穿壞有一婆羅門見佛
衣壞即其家中得少白㲲持用施佛唯願如来當持此
以補衣佛即受之佛與授記使與當来世兩阿僧祇劫
之中當得作佛
佛姨母摩訶波闍汲提佛已出家手自紡織預作一端
金色之㲲積心係想唯俟於佛既得見佛喜發心髓即
持此㲲奉上如来佛告憍曇彌汝持此㲲往奉衆僧波
提重白佛言自佛出家心每思念故手自紡織規心俟
佛唯願垂愍為我受之佛告之曰知母專心欲用施我
然恩愛心福不弘廣若施衆僧獲報彌多我知此事是
以相勸(賢愚經)
乾陀國昔有王神勇多謀號伽當(一日加色伽當)討襲諸國所
向悉降至五天竺國得上絲&KR1303;二條自畱一一與妃妃
因衣其&KR1303;謁王&KR1303;當妃乳上有鬱金香手印跡王見驚
恐謂妃曰爾忽着此手跡之服何也妃言向王所賜之
&KR1303;王怒問藏臣藏臣曰&KR1303;本有是非臣之咎王追商者
問之商言南天竺國娑陁婆限王有宿願每年所賦細
&KR1303;並重叠積之手染鬱金柘於&KR1303;上千萬里手印悉透
丈夫衣之手印當背婦人衣之手印當乳王令左右披
之皆如商者言王因叩劍曰吾若不以劍裁娑陁婆限
王手足無以寢食乃遣使就南天竺索娑陁婆限王手
足使至其國娑陁婆限王與羣臣紿報曰我國雖有王
名娑陁婆限元無王也但以金為王設於殿上凡統領
教習在臣下耳王遂起象馬兵南討其國其國隱其王
於地窟中鑄金人来迎王知其偽且自恃福力因斷金
人手足娑陁婆限王於窟中手足亦自落也(法苑珠林)
昔迦夷國王名梵摩逹時出遊獵于曠野見有一屋即
往趣之中有一女從求飲食無索不得王請相見女都
裸形王解衣與之著體便無如是至三王以問女女答
昔為王妻王飯沙門又施衣時諫但設飯已足不須施
衣故受此罪王欲令我得着衣者為我作衣先施沙門
及明經賢者王求沙門久不能得可施五戒賢者賢者
咒願云願令金床女得福無量得着王衣王問女曰女
是何神答曰我勝於人小不及天故在鬼神道中捨此
命後當生第一天上(上冠以下)
冠銘曰寵以着首將身不正遺為德咎書履曰行必慮
正無懷僥倖(太公金匱)
儒者冠圓冠者知天時履方履者知地形緩佩玦者事
至而斷(莊子)
知天道者冠鉥知地道者履蹻能治煩决亂者佩觿能
射御者佩鞢能正三軍者搢笏衣必荷規而承矩負䋲
而凖下故君子衣服中而容貌得接其服而象其德(說苑)
劍之在左青龍之象也刀之在右白虎之象也鈎之在
前赤鳥之象也冠之在首玄武之象也四者人之盛餙
也夫能通古今别然不然乃能服此也(堇子)
黃帝時荀始為冠于則為扉
天子玄冠玄纓諸矦素冠素纓大夫以下練冠練纓(尉繚子)
太子庶子攝太常少卿裴正奏曰切見後周制冕加為
十二旣與前禮數大不同而色應五行又非典故謹按
三代之冠其名各别六等之冕承用區分璪玉五綵隨
班異飾都無迎氣變色之文唯月令者起於秦代乃有
青玉赤玉白駱黑衣與四時而色變全不言於弁冕王
時冕色禮既無文稽於正典難以經證且後魏以来制
度咸闕天興之歲草創善修所造車服多參胡制故魏
叔論之稱為違古是也周氏因襲將為故事大象承統
咸取用之輿輦衣冠甚多迂怪今皇隋革命憲章前代
其魏周輦輅不合制者已勅有司盡令除廢然衣冠禮
器尚且兼行乃有立夏袞衣以赤為質迎秋平冕用白
成形既越典章湏革其謬謹按續漢書禮儀志云立春
之日京都皆着青衣秋夏悉如其色逮於魏晉迎氣五
郊行禮之人皆同此制考尋故事唯幘從色衣今請冠
及冕色並用玄唯應着幘者任依漢晉制曰可(隋書)
通天冠金博山蟬謂之金顔(古今注)
高祖冠以竹皮為之謂之劉氏冠楚制禮無文鄙人不
識謂之鵲尾冠(獨斷)
建華冠以鐡為柱卷貫九珠九枚今以銅為珠形制似
縷簏記曰知天文者服之
術士冠前圓英制邐迤四重趙武靈王好服之
巧士冠高五寸要後相通掃除從官服之
郤非冠宫門僕射服之
樊噲冠漢將軍樊噲造次所冠以入項籍營廣七寸前
出四寸司馬殿門大護衞士服之
郤敵冠前高四寸通長四寸後高三寸監門衛士服之
(並上)
嫫母作特髻漢吕后作婦冠
漢制洗馬冠高山冠(北堂書鈔)
六國時趙魏之間通謂巾為承露用全幅向後幞髮謂
之頭巾俗人謂之幞頭(古今注)
實錄曰羌人首服以羊毛為之謂之氊帽即今氊笠秦
漢競服之後故以蓆為骨而鞔之謂之蓆帽
天皇太帝北辰星也含元秉陽舒精吐光居紫宫中制
馭四方冠有五采(春秋合誠圖)
高靈九天建金華七曜之冠(上清經)
皇初紫元天中真人授朱錦之服巾綠霞之冠(太洞玄訣)
玉真九天丈人戴飛精百變之冠佩九玄道真之策(上清經)
元始皇上丈人戴七曜之冠佩九色自然之綬(上)
太紫真君建紫晨巾乘青龍紫羽蓋太帝建七氣朱冠
玉珮帝君建紫冠(變化經)
天皇君戴九色冠地皇君戴二晨玉冠執元皇定籙策
人皇君戴七色冠執上皇保命玉策(洞神經)
東元君道君冠七色曜天玉冠躡九色之履(八景經)
青城丈人戴蓋天之冠(五嶽圖)
魯哀公問於孔子曰昔者舜冠何冠乎對曰君之問不
先其大者公曰其大何乎孔子曰舜之為君也其政好
生而惡殺其任授賢而遠不肖德若天地而静虛化若
四時而變物也是以四海承風暢於異類鳳翔麟至鳥
獸馴德無他也好生故也(家語孔又荀子曰哀公問舜冠於子三問不對哀公曰)
(寡人問舜冠於子何以不言也孔子對曰古之王者有務而拘領者矣其政好生而惡殺焉是以鳳在列樹麟)
(在郊野烏鵲之巢可俯而窺也君不此問而問舜冠所以不對也)
妺喜冠男冠桀亡天下何晏服女服亦亡其身此服妖
也(晉傅玄奏議)
成王將加元服周公使人来零陵取文竹為冠(獨斷)
齊桓公飲酒醉遺其冠恥之三日不朝管仲曰此非有
國之恥也公胡其不雪之以恥公曰善乃發倉囷賜貧
窮論囹圄出薄罪處三日而民歌之曰公胡不復遺冠乎
(韓非子)
昔者齊桓公高冠博帶金劍木盾以治其國其國治昔
者晉文公大布之衣䍧羊之裘韋以帶劍以治其國其
國治昔者楚莊王鮮冠組纓絳衣博袍以治其國其國
治昔者越王勾踐剪髮文身以治其國其國治此四君
者其服不同其行猶一也(墨子)
楚文王好服獬冠楚國效之趙武靈王具帶鵕&KR0008;而朝
趙國化之(淮南子)
魯國孔子尚有仲尼車輿冠履明德盛者光靈遠也(東平)
(王蒼傳)
晏平仲以齊君奢故澣其朝冠振其鹿裘(風俗通)
越王勾踐使廉稽獻民於荆王荆王使者曰越夷狄之
國也臣請欺其使者荆王曰越王賢人也其使者亦賢
子其慎之使者出見廉稽曰冠則得以俗見不冠不得
見廉稽曰夫越亦周室之列封也不得處於大國而處
江海之陂與魭鱣魚鱉為伍文身剪髮而後處焉今来
至上國必曰冠得俗見不冠不得見如此則上國使敵
越亦將劓墨文身剪髮而後得以俗見可乎荆王聞之
披衣出謝孔子曰使於四方不辱君命可謂士矣(韓詩外傳)
范獻子卜獵占之繇曰君子得黿小人遺冠范獻子獵
而無得遺其豹冠(瑣語)
魯人身善制冠妻善織屨往徙於越而大困窮以其所
修而遊不用之鄉譬若樹荷山上而蓄火井中操釣上
山揭斧入淵欲得所求難也(淮南子)
古幘無巾王莽頭秃乃始施巾(獨斷)
漢末諸賢多委王服以幅巾為雅袁紹崔豹之徒雖為
將帥猶着縑巾
劉生帽裁製微不長有似里父之服(魏文帝與劉燁書)
有澤火者冠霞笠兼莎裳褐衣緩步而去(苻子)
義熙中王愉字茂和在庭中行帽忽自落仍乘空如人
所着尋而第三兒緩懷貳伏誅(異苑)
宋何尚之致仕在家常着鹿皮冠後復起拜開府儀同
三司天子臨軒百僚陪位沈慶之戲曰今日何不着鹿
皮冠(宋書)
沈慶之隨宗慤伐沔北諸山蠻大破之慶之患頭風好
着狐皮帽羣蠻惡之號曰蒼頭公(上)
劉訐常着榖皮巾被衲衣每遊山澤輒流連忘返神理
閒正姿貌甚華在林谷之間意氣彌遠遇者皆謂神人
(南史)
武帝幸劉悛第帝着鹿皮冠劉悛設兔毛衾於牖中宴
樂以冠賜悛至夜乃出(齊書)
齊東昏侯製四種冠五彩袍(金陵志)
永明中高麗使至服窮袴冠拒風曰此古之遺像也(南齊書)
梁邵陵王綸於婁湖立園廣讌酒後好聚衆賓冠手自
裂破投之唾壺皆莫敢言謝舉常與宴王欲取舉幘舉
正色曰裂冠毁冕下官弗敢聞命拂衣而退王屢召不
返甚有慙色(南史)
崔休兼給事黃門侍郎參定禮儀帝嘗閱故府得舊冠
題曰南部尚書崔逞制顧謂休曰此卿家舊事也(後魏書)
周獨孤信馳馬帽微側人遂為側帽
雲定興謂宇文述曰入内宿衞必當耳冷乃為術製裌
頭巾令深袙耳時人學之名為許公袙勢許公述封爵
也
隋大業十年左丞相牛弘下議請着桐子巾以桐木為
之内皆漆詔從之(劉馮事始)
李子雄明辨有器幹煬帝甚任之新羅適遣使朝貢子
雄至朝堂與語因問其冠制所由其使者曰皮弁遺象
安有大國君子而不識皮弁也子雄曰中國無禮求諸
四夷使者曰自至以来此言之外未見無禮憲司以子
雄失詞劾奏其事竟坐免(隋書)
高麗冠曰骨蘇多以紫羅為之(周書笄以下)
燧人始為笄女媧之女以荆杖及竹為笄以貫髮至堯
以銅為之且横貫焉舜雜以象牙玳瑁(實錄)
王肅之奔魏也劉芳未及相見嘗宴羣臣於華林肅語
次云古者唯婦人有笄男子則無笄芳曰推經禮正文
古者男子婦人俱有笄肅曰喪服稱男子免而婦人髽
男子冠而婦人笄如此則男子不應有笄芳曰此專謂凶
事也内則稱子事父母鷄初鳴櫛纚笄總以兹而言男
子有笄明矣肅亦以為然曰此真劉石經也昔漢世造
三字石經於太學學者文字不正多往質焉芳析義明
辨疑者皆往詢訪故時人號為劉石經(北史釧以下釵)
女媧作竹簮堯作銅簮舜作象牙簮玳瑁釵桀作金玉
釧紂作翠翹金鈿步搖寶幹指環吕后制五采通草花
晉郭隗始剪綵為花(物原)
釵子蓋古笄之遺象也至秦穆公以象牙為之敬王以
玳瑁為之始皇又金銀作鳳頭以玳瑁為脚號曰鳳釵
又至東晉有童謠言織女死時人插白骨釵子白粧為
織女作孝至隋煬帝宫人插鈿頭釵子常以端午日賜
百僚玳瑁釵冠後漢書貴人助簮玳瑁釵(中華古今注)
漢武元鼎元年起招靈閣有一神女畱玉釵與帝帝以
賜趙婕妤至昭帝元鳳中宫人猶見此釵謀欲碎之開
視匣唯見白燕直升天後宫嘗作玉釵因名玉燕釵言其
吉祥(洞冥記)
趙后持昭儀手抽紫玉九鶵釵為昭儀簮髻(飛燕外博)
盤龍釵梁冀婦所制
元帝將拜貴人有司請市雀釵帝以煩費不許(晉書)
後漢孫程十九人立順帝有功各賜金釧指環則釧之
起漢已有之也
涪陵山有大龜其中可卜其緣可作釵世號靈釵(華陽國志)
(以下履)
軒轅臣于則作屨制襪周公造偪履屧舄晉文帝造屐
趙武靈王始效北蕃造靴
實錄曰履夏商皆以草為之周以麻晉永嘉中以絲或
云馬周始以麻為之名鞋也古今注曰魏文帝絶寵段
絲猶以之為履則非晉始以絲為鞋矣按禮少儀云國
雖靡敝君子不履絲屨則周人已用為屨也
文子曰文王伐崇襪繋解則其物已見於商代實錄曰自
三代有之謂之角襪前後兩隻相承中心繫𢃄魏文帝吴妃
始裁縫以綾羅紬絹為之洛神賦羅襪生塵是也
秦始皇有望仙鞋漢有伏虎頭履繡鴛鴦履東晉有鳳
頭履聚雲履五朵履南宋有重臺履梁有笏頭履分稍
履立鳳履五色雲霞履漢履婦人圓頭男子方頭晉太
康後婦人皆方頭
伊尹始為草履周文王以麻為之至秦以絲為屩令宫
人侍從着之(中華古今注)
屨人掌王及后之服屨為赤舄(赤舄者天子六冕后闕狄之舄也)黑舄
(天子玄端服之)赤繶黃繶(以赤黃之絲為下緣)青句(以青絲飾屨頭之鼻)素屨(裨下曰屨)
(素屨有凶去飾用之)葛屨(夏衫絺綌以葛為屨冬則以皮為之)辨外内命夫命婦
之命屨功屨散屨凡四時之祭祀以宜服之(周禮)
天子黑方履諸侯素方履大夫素圓履(賈子)
景公為履黃金之綦飾以銀連以珠良玉之絇其長尺
冰月服之以聽朝晏子朝公迎之履重僅能舉足問曰
天寒乎晏子曰君奚問天之寒也古聖人製衣服也冬
輕而煖夏輕而清今君之履冰月服之是重寒也履重
不節是過任也失生之情矣故魯工不知寒温之節輕
重之量以害正生其罪一也作服不常以笑諸侯其罪
二也用財無功以怨百姓其罪三也請拘而使吏度之
公苦請釋之晏子曰不可嬰聞之苦身為善者其賞厚
苦身為非者其罪重公不對晏子出令吏拘魯工令人
送之境吏不得入公撒履不復服也(晏子)
鄭人有且置履者先自度其足而置之其坐至之市而
忘操之已得履乃曰吾忘持度反歸取之及反市罷遂
不得履又曰何不試之以足曰寕信度無自信也(韓子)
鬼谷先生居清溪山中蘇秦張儀從之學縱横之術二
子欲馳騖諸侯以智詐相傾奪不可化以至道先生痛
其道廢絶數對蘇張涕泣然終不能寤蘇張學成别去
先生與一隻履化為犬北引二子即日到秦矣(神仙拾遺)
公主山在華山中漢末王莽秉政南陽公主避亂奔入
此峯學道後得昇仙至今嶺上有一雙朱履傳云公主
既於山中得道駙馬王咸追之不及故畱二履以示之
潘安仁有公主峯記(述異記)
張衡同聲歌鞮芬以狄香鞮履也狄香外國之香也謂
之香薰履也
後漢江夏劉勤家貧作屩供食嘗作一兩縷斷勤置不
賣出行妻賣以糴米勤歸責妻欺取其直因棄不食
江州刺史王弘造淵明無履弘從人脱履以給之語左
右為彭澤作履左右請履度淵明於衆坐伸脚及履至
着而不疑(續陽秋)
劉敬宣嘗夜與僚佐宴坐空中有投一隻芒履於座墜
敬宣食盤上頃之而敗(異苑)
東昏侯宫人皆着綠絲屩(齊書)
後魏王遵業從容恬素常着穿角履好事者多毁新履
學之
有五色九色獅子之履(金真玉光經以下屐)
昔有仙人鳳子者欲有所度隱於農夫之中一日大雨
有隣人来借草履鳳子曰他人草履則可借我之草履
乃不借者也其人怒詈之鳳子即以草履擲與化為鶴
飛去故後世名草履為不借(致虚閣雜爼)
木履起於晉文公時介之推逃祿自隱抱樹而死公撫
木哀歎遂以為履每思從亡之功輒俯視其履曰悲乎
足下足下之稱亦自此始也(東方朔瑣語)
孔穿振方屐見平原君(孔叢子)
抱木生於水松之傍若寄生然極柔弱不勝刀鋸乘濕
時刳而為履易於削瓜乾則韌不可理也履雖猥大而
輕風至則隨飄而動夏月納之可禦蒸濕之氣太康六
年扶南貢百雙帝深歎異然哂其作之陋但置諸外府
以備方物而已(南方草木狀)
舊為屐者齒皆逹褊上名曰露卯太元中忽不徹名曰
隂卯識者以為卯謀也必有隂謀之事至烈宗末驃騎
參軍袁悦之始攬搆内外隆安中遂謀詐相傾以致大
亂(晉書)
沈麟士性寬恕一隣人認其所着屐麟士曰是卿屐耶
即脱與跣而歸後隣人得屐送還前日屐曰非卿屐耶
笑而受之(南齊書以下鞾)
鞾本胡也趙武靈王服之(釋名)
帝王貴臣多服九華帶烏皮六合靴唯天子帶加十二
鐶以為差異(隋書)
王儉嘗朝蕭琛年少未為儉識自負其才氣候儉宴於
樂遊苑着虎皮靴策桃枝杖直造其坐儉與語大說(南史)
廣博物志卷三十八
