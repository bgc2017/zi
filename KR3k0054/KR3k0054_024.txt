廣博物志卷二十四
明董斯張撰
閨壼二(妬婦變美人婢異)(孕育)(穕紀女婦)(尼)
叔向之母妬叔虎之母美而不使其子皆諫其母曰深
山大澤實生龍蛇余懼其生龍蛇以禍女余何愛焉使
往視寢生叔虎美而有勇力欒懷子嬖之故羊舌氏之
族及於難(國語)
杜蘭香降張碩碩妻無子取妾妻妬無已碩謂香如此
云何香曰此易治耳言卒而碩妻患創委頓碩曰妻將
死如何香曰此創所以治妬創已亦當瘥數日之間創
損而妻無妬心遂生數男(杜蘭香别傳)
武歴陽女嫁阮宣武絶忌家有一桃樹花葉灼燿宣歎
美之即便大怒使婢取刀斫樹摧折其花(妬女記)
宋世諸主莫不嚴妬太宗疾之湖孰令袁慆妻以妬忌
賜死使近臣虞通之撰妬婦記左光祿大夫江湛孫斆
當尚世祖女上使人為斆作表讓婚曰伏承詔旨當以
臨海公主降嬪榮出望表恩加典外顧審輶蔽伏用憂
惶臣寒門顇族人凡質陋閭閻有對本隔天姻如臣素
流室貧業寡年近將冠皆已有室荆釵布裙足得成禮
每不自解無偶迄兹謀訪莫尋素族弗問自惟門慶屬
降公主天恩所覃容及醜末懷憂抱惕慮不獲免徵命
所當果膺兹舉雖門泰宗榮於臣非幸仰緣聖貸冐陳
愚實自晉氏以來配尚王姬者雖累經美胄亟有名才
至如王敦懾氣桓温斂威真長佯愚以求免子敬炙足
以違詔王偃無仲都之質而倮露於北階何瑀闕龍工
之姿而投軀於深井謝莊殆自同於矇&KR1363;殷冲幾不免
於強鋤數人者非無才意而勢屈於崇貴事隔於聞覧
吞悲茹氣無所迯訴制勒甚於僕隸防閑過於婢妾往
來出入人理之常當賓待客用從之義而令掃轍息駕
無闚門之期廢筵抽席絶接對之理非惟交友離異乃
亦兄弟疎闊第令受酒肉之賜制以動静監子荷錢帛
之私節其言笑姆奶争媚相勸以嚴妮媪競前相謟以
急第令必凡庸下才監子皆葭萌愚竪議舉止則未閑
是非聽言語則謬於虚實姆奶敢恃耆舊唯贊妬忌妮
媪自倡多知務檢口舌其間又有應答問訊卜筮師母
乃至殘餘飲食詰辨與誰衣被故敝必責頭領又出入
之宜繁省難衷或進不獲前或入不聽出不入則嫌於
欲疏求出則疑有别意召必以三晡為期遣必以日出
為限夕不見晚魄朝不識曙星至於夜步月而弄琴晝
拱袂而披卷一生之内與此長乖又聲影裁聞則少婢
奔迸裾袂向席則老醜叢來左右整刷以疑寵見嫌賓
客未冠以少容致斥禮則有&KR0844;媵象則有貫魚本無嫚
嫡之嫌豈有輕婦之誚况今議絶傍和虔恭正匹而每
事必言無儀適設辭輙言輕易我又竊聞諸主集聚唯
論夫族緩不足為急者法急則可為緩者師更相扇誘
本其恒意不可貸借固實常辭或言野敗去或言人笑
我雖家曰私理有甚王憲發口所言恒同科律王藻雖
復彊佷頗經學涉戲笑之事遂為冤魂禇曖憂憤用致
天絶傷理害義難以具聞夫螽斯之德實致充昌專妬
之行有妨繁衍是以尚主之門往往絶嗣駙馬之身通
離釁咎以臣凡弱何以克堪必將毁族淪門豈伊身𤯝
前後嬰此其人雖衆然皆患彰遐邇事觸天朝故吞言
咽理無敢論訴臣幸屬聖明矜照由道弘物以典處親
以公臣之鄙懷可得自盡如臣門分世荷殊榮足守前
基便預提拂清官顯宦或由才升一叨婚戚咸有恩假
是以仰冐非宣披露丹實非唯止陳一已規全身願實
乃廣申諸門憂患之切伏願天慈照察特賜蠲停使燕
雀微羣得保叢蔚蠢物含生自已彌篤若恩詔難降披
請不申便當刊膚剪髮投山竄海(宋書)
劉孝標云余與馮衍有三同敬通值中朝明君終不試
用予值英主亦擯棄當年一同也敬通雄才冠世志堅
金石予雖不及而節亮慷慨二同也敬通有忌妻至身
操井臼予有悍室亦令家道轗軻三同也
宋明帝憎婦人妬榮彦遠以善碁見親婦妬傷其面帝
曰為卿治之何如遠率爾曰聽聖旨其夕遂賜藥殺其
妻劉休妻王氏亦妬帝聞之賜休妾敕杖王二十令休
宅後開小店使王親賣掃箒皂筴以辱之
長粲性好内有一侍婢其妻妬而殺之大忿恨數年不
相見親表為之語曰自我不見于今三年(以下美人)
昔者績陽強力四征重丘遺之美女績陽之君悦之熒
惑不治大臣争權遠近不相聽國分為二(周書)
紂囚文王於羑里散宜生受命而行宛懷條塗之山有
玉女三人宜生得之因費仲而獻之於紂以免文王(六韜)
赤烏之人獻二女於天子以為嬖人赤烏美人之地(穆天)
(子傳)
旋波夷光越之美女進於吳王肌香體輕餙以珠幌若
雙旌之在煙霧
越謀滅吳蓄天下竒寳美人異味進於吳越又有美女
二人一名夷光二名修明以貢於吳吳處以椒華之房
貫細珠為簾幌朝下以蔽景夕捲以待月二人當軒並
坐理鏡靚粧於珠幌之内竊窺者莫不動心驚魂謂之
神人吳王妖惑忘政及越兵入國乃抱二女以逃吳苑
越軍亂入見二女在樹下皆言神女望而不敢侵今吳
城蛇門内有朽株尚為祠神女之處(拾遺記)
西施越之美女欲見者先輸金錢一文(孟子注䟽)
宋玉東家女因玉見棄誓不他適膏沐不施恒以帛帶
交結胸前後撡織作以自給後人效之富家至以珠玉
寳花餙錦繡流蘇帶束之以增妖冶浸失其制矣(緝柳編)
琴引秦時倡屠門高所作也秦為無道奢淫不制徵天
下美女以充後宫乃縱酒離宫作戲倡優宫女侍者千
餘人屠門高見宫女幼妙寵麗扵是援琴作歌曲未及
終琴折柱摧絃音不鳴舍琴而更援他琴以續之
廣延國來獻善舞者二人一名旋娟一名提謨並玉質
凝膚體輕氣馥飲以瓀珉之膏飴以丹泉之粟其舞一
名縈塵言其體輕與塵相亂次曰集羽言其婉轉若羽
毛之從風末曲曰旋懷言其肢體纏曼若入懷袖也乃
設麟文之席散荃蕪之香香出波弋國浸地則土石皆
香著朽木腐草莫不鬱茂以燻枯骨則肌肉皆生以屑
噴地厚四五寸使二女舞其上終日無跡體輕故也(拾遺)
(記)
秦惠公以美女遺蜀王死葬之石鏡王追思之作幽魄
之曲(琴操)
武都丈夫化為女子美而豔蓋山精也蜀王納為妃不
習水土欲去王留之作東平歌以樂之未幾物故王悲
悼乃作臾邪歌龍歸曲(上)
楚襄王遊雲夢夢一婦人名曰瑶姬曰我夏帝之季女
也封於巫山之陽臺精魄為芝媚而服焉則與夢期也
(襄陽耆舊傳)
漢武帝令宫人為八字眉梁冀妻孫夀改翠眉為愁眉
魏武帝令宫人掃青黛眉連心細長謂之蛾眉粧西子
母浣帛於溪有眀珠射體感而孕又夢有翠雞五色自
空而下久之化為鶚飛去(翰府名談)
帝所幸宫人名麗娟年十四玉膚柔軟吹氣勝蘭不欲
衣纓拂之恐體痕也每歌李延年和之於芝生殿唱廻
風之曲庭中花皆飜落置麗娟於眀離之帳恐塵垢汚
其體也帝常以衣帶縛麗娟之袂閉於重幕之中恐随
風而去也麗娟以琥珀為佩置衣裾裏不使人知乃言
骨節自鳴相與為神怪也(洞冥記)
王昭君姊歸人也有香溪即昭君常遊翫處(郡國志)
伶玄字子干買妾樊通德有才色知書慕司馬遷史記
頗能言趙飛燕姊弟故事子干閒居命言厭厭不倦子
干曰斯人俱灰滅矣當時疲精力騖嗜欲蠱惑之事寧
知終歸荒田野草乎通德占䄂顧眎燭影以手擁髻悽
然泣下曰夫淫於色非慧男子不至也慧則通通則流
流而不得其防則百物變態為溝為壑無所不往焉禮
義成敗之說不能止其流唯感之以盛衰奄忽之變可
以防其壊今婢所道趙后姊弟事盛之至也主君恨然
有荒田野草之悲衰之至也婢子拊形屬影識夫盛之
不可留衰之不可推俄然相緣奄忽雖婕好聞此不少
遣乎(飛燕外傳)
陳忠女名豐隣人葛勃有美姿豐與村中數女戲相謂
曰得壻如葛勃無恨也(異苑)
陳豐與葛勃屢通音問而歡會末由七月七日豐以青
蓮子十枚寄勃勃啖未竟墜一子於盆水中有喜鵲過
惡汚其上勃遂棄之明早有並蒂花開於水面如梅花
大勃喜曰吾事濟矣取置几頭數日始謝房亦漸長割
之各得實五枚如豐來數即書其異以報豐自此鄉人
改雙星節為雙蓮節(賈子說林)
孫亮作琉璃屏風甚薄而瑩澈每於月下清夜舒之常
與愛姬四人皆振古絶色一名朝姝二名麗居三名洛
珍四名潔華使四人坐屏風内而外望之如無隔惟香
氣不通扵外為四人合四氣香殊方異國所出凡經踐
躡宴息之處香氣沾衣歴年彌盛百浣不歇因名曰百
濯香或以人名香故有朝姝香麗居香洛珍香潔華香
所居室名為思香媚寢(拾遺記)
夏統從父祀先人迎女巫章丹陳珠二人並有國色莊
服甚麗善歌舞又能隠形匿影吞刀吐火統破藩而走
歸責諸人曰昔淫亂之俗興衛文公為之悲惋螮蝀之
氣見君子尚不敢指季桓納齊女仲尼載馳而退子路
見夏南憤恚而忼慨吾常恨不得頓叔向之頭搯華父
之眼柰何諸君迎此妖物夜與遊戲放傲逸之情縱奢
淫之行亂男女之禮破高貞之節何也遂隠床上披髮
而卧不復言(晉書)
綠珠姓梁白州人(小傳)
翔風因季倫見棄聽寒蛩心悲因織寒蛩之褥以獻之
石崇有妓善投壺隔屏風投之(晉書)
何充後閣妓以翡翠指環換刺繡筆歎曰此物洞仙與
吾欲保長年之好乃令蒼頭急以蜻蜓帽贖之(粧樓記)
石虎有馬妓著朱衣進賢冠立於馬上馬定而作書字
皆端正(石虎鄴中記)
臨州王宏後庭數百千人皆極天下之選所幸江無畏
服玩侔於齊東昏潘妃寳屧直千萬(梁書)
羊侃善音律自造採蓮棹歌兩曲甚有新致姬妾侍列
窮極奢靡有彈筝人陸太喜著鹿角爪長七尺儛人張
淨琬腰圍一尺六寸時人咸推能掌中舞又有孫荆玉
能反腰帖地啣得席上玉簮(上)
高陽王雍有二美姬一名修容二名豔姿並蛾眉皓齒
潔貌傾城修容亦能為綠水歌豔姿善火鳳舞並愛傾
後室寵冠諸姬(洛陽伽藍記)
河内人色美善歌其夫貌醜而好酒醉歸常毆其妻故
其歌多為怨苦之詞或演其曲而被之管絃以歌時每
摇其身因號為踏摇娘曲(琴操)
洛陽進合蔕花得之嵩山塢中人不知名採者異之會
煬帝駕適至因名迎輦花濃豔芬馥或惹襟袖移時不
散嗅之令人不睡命御車女袁寳兒持之號司花女時
虞永興世南草征遼德音扵側寳兒注視之帝曰昔傳
飛燕可掌上舞今得寳兒方昭前事然多憨態今注目
扵卿卿可便嘲之虞為絶句曰學畫鴉黃半未成垂肩
嚲袖太憨生緣憨却得君王惜長把花枝傍輦行帝稱
美(大業拾遺)
帝登鳳舸凭殿脚女吳絳僊肩喜其柔麗不與羣軰齒
愛之甚久不移步絳僊善畫長蛾眉帝色不自禁輦召
絳僊將拜婕妤適值絳僊下嫁為玉工萬郡妻故不克
諧帝寢興罷擢為龍舟首檝號曰崆峒夫人(妬記以下孕育)
一産二子者當以後生者為兄言其先胎也荅曰此野
人之鑿語耳君子不測暗安知胎之先後也
周哀公之八年鄭有人一生四十子其二十人為人二
十死其九年晉有豕生人能言吳赤烏七年有婦人一
生三子(搜神記)
哀帝建平四年四月山陽方與女子田無嗇生子未生
二月前兒啼腹中及生不舉葬之陌上後三日有人過
聞兒啼聲母因掘收養之(搜神記)
漢平帝元始元年六月長安有女子生兒兩頭兩頸面
俱相向四臂共胸俱前向尻上有目長二寸所京房易
傳曰暌孤見豕負塗厥妖人生兩頭下相攘善妖亦同
人若六畜首目在下兹謂亡上政將變更厥妖之作以
譴失正各象其類兩頸下不一也手多所任邪也足少
下不勝任或不任下也凡下體生於上不敬也上體生
扵下媟凟也生非其類婬亂也人生而大上速成也生
而能言好虚也羣妖推此類不改乃成凶也
靈帝光和二年洛陽上西門外女子生兒頭異肩共胸
俱前向以為不祥墮地棄之自是後朝廷霧亂政在私
門上下無别二頭之象後董卓戮太后被以不孝之名
放廢天子後復害之漢元以來禍莫踰此
靈帝中平元年六月壬申雒陽男子劉倉居上西門外
妻生男兩頭共身至建安中女子生男亦兩頭共身
晉懷帝永嘉元年吳郡吳縣萬詳婢生一子鳥頭兩足
馬蹄一手無毛尾黃色大如椀(並上)
建興四年西都傾覆元皇帝始為晉王四海宅心其年
十月二十二日新蔡縣吏任僑妻胡氏年二十五産二
女相向腹心合自胸以上臍以下分此蓋天下未壹之
妖也時内史吕會上言案瑞應圖云異根同體謂之連
理異畆同類謂之嘉禾草木之屬猶以為瑞今二人同
心天垂靈象故易云二人同心其利斷金休顯見生扵
陳東之國斯蓋四海同心之瑞不勝喜躍謹畫圖上時
有識者哂之
晉元帝大興三年十二月謝平妻生女墮地濞濞有聲
須臾便死鼻目皆在頂上面處如項口有齒都連為一
胸如鱉手足爪如鳥爪皆下勾此亦人生他物非人所
見者後二年王敦反有石頭之敗
常山趙宣母妊身如常而髀上癢搔之成瘡兒從瘡出
母子平安(異苑)
劉毅討桓修之桓遣人擒得毅妻郭美送與玄遂寵擅
諸姬有身及玄敗郭還遂産一兒一鼠毅怒殺兒鼠走
枯莽中其後郭病死方殮鼠忽來跳入棺内
元嘉中高平平丘孝婦懷妊生一團冰得日便消液成
水
魏郡徐逮字君及婦平昌孟氏生兒頭有一角一脚頭
止仰向通身盡赤落地無聲乘虚而去(並上)
昔燕趙之間有三男子共娶一女生四子后争訟廷尉
延夀奏云禽獸生子逐母宜以四子還母尸三男子扵
市(譙周法訓)
昔陽翟有婦人妊身三十月乃生子五歲便入此山學
道神眀為母立祠因號曰開母祠焉(嵩高山記)
太原温磐石母懷身三年然後生墮地便坐而笑髮覆
面牙齒皆具(異苑)
梁武帝太清元年丹陽有莫氏妻生男眼在頂上大如
兩歲兒墮地而言曰兒是旱疫鬼不得住母曰汝當令
我得過疫鬼曰有上官何得自由母可急作綘帽故當
無憂母不暇作絳帽以綘繫髮自是旱疫者二年揚徐
兗豫尤甚莫氏鄉隣多以絳免他土效之無驗
後魏肅宗熙平二年并州祈縣人韓僧真女從母右脇
而出胡太后令付掖庭養之太后臨朝為元人劉騰幽
扵永巷後竟被爾朱榮沉扵河魏室因滋大亂
高搆馮翊武鄉女子焦氏既瘂又聾嫁之不售嘗樵採
扵野為人所犯而有孕遂生一男年六歲莫知其姓扵
是申省搆判曰母不能言窮䆒理絶按風俗通姓有九
種或氏扵爵或氏所居此兒生在武鄉可以武為姓(北史)
昔王舍城有一長者其家巨富庫藏盈溢如毘沙門然
無子胤禱祀神祗求乞有子其婦不久便覺有身滿足
十月生一男兒是兒先世宿植福因初生之日其手一
指出大光明明照十里(燈指經)
佛在世時王舍城中有一長者財寳無量不可稱計其
婦足滿十月便欲産子然不肯出尋重有身足滿十月
復産一子先懷者住在右脇如是次第懷妊九子各滿
十月而産唯先一子故在胎中不肯出外其母極患設
湯藥以自療治病無降損囑及家中我腹中子故活不
死今若設終必開我腹取子養育其母扵時不免所患
即便命終時諸親眷屬載其尸骸詣諸塜間請大醫耆
婆破腹看之得一小兒形狀故小頭鬚皓白俯僂而行
四向顧視語諸親言汝等當知我由先身惡口罵辱衆
僧故處此熟藏中經六十年受是苦惱難可匹當諸親
聞已號啼悲哭不能答之爾時世尊遥知此兒善根已
熟將諸大衆往到尸所小兒言汝是長老比丘不荅言
實是第二第三亦如是何故言道是時諸大衆此小兒
與佛答對各懷疑惑前白佛言今此老兒宿造何業在
腹髮白俯僂而行復與如來共相答問爾時世尊告諸
大衆此賢劫中有佛出世號曰迦葉有諸比丘夏望安
居衆僧和合差一比丘年在老耄為僧維那共立制限
扵此夏望要得道者聽共自恣若未得者不聽自恣今
此維那獨不得道僧皆不聽布薩自恣心懷懊惱而作
是言我獨為爾營理僧事令汝䓁軰安隠行道今復還
返更不聽自恣布薩羯磨即便瞋恚罵辱汝衆僧尋即
牽捉閉著室中作是唱言使汝等軰常處暗冥不見光
明如我今者處此暗室作是語已自戮命終墮地獄中
受大苦腦今始得脱故在胎中受是苦惱衆僧聞已各
護三業厭離生死得四沙門果者有發辟支佛心者有
發無上菩提心者時諸親屬還將老兒詣家養育年漸
長大放令出家得阿羅漢果(百緣經)
有一國王小夫人生一肉團大夫人妬之作木凾棄之
常河水後河邊人得之肉破生千小兒勇健欲伐父王
國小夫人以乳五百道射小兒口遂弛弓仗號為賢劫
千佛(以下雜紀女婦)
周宣王始稱其女曰公主諸侯女曰翁主魏文帝始稱
主壻曰駙馬唐太宗始稱諸王女曰郡主諸侯女曰縣
主(物原)
齊莊王始封婦人以食邑漢武帝始封婦人為郡君縣
君王莽始加婦人夫人號宋文帝始封婦人為國夫人
孟嘗君號其母薛公大家(並上)
玉女天賜妾也禮含文嘉曰禹卑宫室盡力溝洫百谷
用成神龍女降(宋書)
魏豹字叔虎范陽人也遷中山太守所在有治名豹嬖
妾先死豹後守扵廪丘南妾形見與豹言翌日而卒(崔鴻)
(十六國春秋)
廬江太守華令思高才達學洽聞之士也妾名瑶華者
已死乃見形與之言語如平生(抱朴子)
齊王厚送女欲妻屠牛吐屠牛吐辭以疾其友曰子終
死腥臭之肆而已乎何為辭之吐應之曰其女醜其友
曰子何以知之吐曰以吾屠知之其友曰何謂也吐曰
吾肉善而去若少耳吾肉不善雖以吾附益之尚猶賈
不售今厚送子子醜故耳其友後見之果醜傳曰目如
擗杏齒如編貝(韓詩外傳)
漢陳留考城史姁字威明年少時嘗病臨死謂母曰我
死當復生埋我以竹杖柱於瘞上若杖折掘出我及死
埋之柱如其言七日往視杖果折即掘出之已活走至
井上浴平復如故後與鄰船至下邳賣鋤不得售云欲
歸人不信之曰何有千里暫得歸耶荅曰一宿便還即
取書報以為驗實一宿便還果得報考城令江夏[邱-丘+覃]賈
和姊病在鄰里欲急知消息請往省之路遥三千里再
宿還報(搜神記)
漢建安中南陽賈偶字文合得病而亡時有吏將詣太
山司命閱簿謂吏曰當召某郡文合何以召此人可速
遣之時日暮遂至郭外樹下宿見一女獨行文合問之
女曰某三河人父為弋陽令昨被召而來今得却還望
君之容必是賢者是以停留依馮左右文合曰悦子之
心願交懽扵今夕女曰聞之諸姑女子以貞專為德潔
白為稱文合反覆與言終無動志天明各去文合卒已
再停宿少頃却蘇文合欲驗其事遂至弋陽修刺謁令
因問曰君女寧卒而却蘇耶具說本末令入問女所言
皆同初大驚歎竟以女配文合焉(上)
女色者世間之枷鎻凡夫戀著不能自拔女色者世間
之重患凡夫困乏至死不免女色者世間之衰禍凡夫
遭之無厄不至行者既得捨之若復顧念是為從獄得出
還復思入從狂得正而復樂之從病得差復思得病智
者怒之知其狂而顛蹶死無日矣凡夫重色甘為之僕
終身馳驟為之辛苦雖復鐵質寸斬鋒鏑交至甘心受
之不以為患狂人樂狂不是過也行者若能棄之不顧
是則破枷脱鎻惡狂厭病離扵衰禍既安且吉得出牢
獄永無患難女人之相其言如蜜而其心如毒譬如停
淵澄鏡而蛟龍居之金山寳窟而師子處之當知此害
不可暫近室家不和婦人之由毁宗敗族婦人之罪實
是隂賊滅人慧明亦是獵圍尠得出者譬如高羅羣鳥
落之不能奮飛又如密網衆魚投之刳腸俎几亦如暗
坑無目投之如蛾赴火是以智者知而遠之不受其害
惡而穢之不為此物之所惑也(日明菩薩經)
佛告柰女好邪淫者有五自妨一多聲不好二王法所
疾三懷異多疑四死入地獄五地獄罪竟受畜生形皆
罪所致能自滅心不邪婬者有五增福一多人稱譽二
不畏縣官三身得安隠四死上天生五從立清淨得泥
洹道(泥洹經)
國王有女名曰狗牟頭有捕魚師名術波伽隨道而行
遥見王女在高樓上窗中見面想像染著心不暫捨彌
歴日月不能飲食母問其故以情答母我見王女心不
能忘母喻兒言汝是小人王女尊貴不可得也兒言我
心願樂不能暫忘若不如意不能活也母為子故入王
宫中常送肥魚鳥肉以遺王女而不取價王女怪而問
之欲求何願母白王女願却左右當以情告我唯有一
子敬慕王女情結成病死不云遠願垂愍念賜其生命
王女言汝去至月十五日扵某甲天祠中住天像後母
還語子汝願已得告之如上沐浴新衣在天像後住王
女至時白其父王我有不吉須至天祠以求吉福王言
大善即嚴車五百乘出至天祠既到勑諸從者齊門而
止獨入天祠天神思惟此不應爾王為施主不可令此
小人毁辱王女即厭此人令睡不覺王女既入見其睡
重推之不窹即以瓔珞直十萬兩金遺之而去後此人
得覺見有瓔珞又問衆人知王女來情願不遂憂恨懊
惱婬火内發自燒而死以是證知女人之心不擇貴賤
唯欲是從(法苑珠林)
昔有四姓藏婦不使人見婦值青衣人作地突與琢銀
兒私通夫後覺婦婦言我生不邪行卿莫妄語夫言吾
不信汝當將汝至神樹所立誓婦言甚佳夫持齋七日
始入齋室婦密語琢銀兒汝詐作狂亂頭扵市逢人抱
持牽引棄之夫齋竟便將婦出婦言我不見市卿將我
過市琢銀兒便來抱持詐狂卧地婦便哮呼其夫何為
使人抱持我耶夫言此是狂人何須記錄夫婦俱到神
所叩頭言我生來不作惡但為狂人所抱婦便得活夫
默然而慙佛言當知一切女人奸詐如是不可信也
昔有大姓家子端正以金作女像語父母言有女似此
者兒乃當取時他國有女貌亦端正亦作金男白父母
言有男似此乃當嫁之父母各聞便遠聘合時國王舉
鏡自照謂羣臣曰天下人顔有如我不諸臣答曰臣聞
彼國有男端正無比則遣使請之使至告之王欲見賢
者則嚴車進去己自念王以我明達故來相呼則還取
書而見婦與奴為奸悵然懷憾為之結氣顔色衰醜臣
見如此謂行道消瘦馬廐安之夜扵廐中見王正大夫
人與馬下人私通心乃自悟王大夫人尚當如此何况
我婦意解心悦顔色如故則與王相見王曰何因止外
三日答曰臣來有忘還歸取之而見婦與奴為奸意忿
顔色衰變故往廐中三日昨見正夫人來與養馬兒私
通夫人乃爾何况餘人意解顔色復故王言我婦尚爾
何况凡女兩人俱捨便入山中剃髮作僧思惟女人不
可從事精進不懈俱得辟支佛道(譬喻經)
昔有婦人生一女端正無比年始三歲國王取視呼道
人相後堪為夫人不道人報王此女有夫王後得之王
言我當牢藏豈可後得便呼鶴來汝處在何鶴白王言
我在大山半腹有樹人畜不歴下有洄水舡所不行王
言我以此女寄汝將養便撮持去日日從王取飯與女
如是久後上有一卵卒為水漂去有一樹竒逐水下流
有一男子得抱持樹墮洄水中不得去廽有蒲桃樹踊
出住倚山傍男子尋之得上鶴樹與女私通女便藏之
鶴覺女身重左右求得男子舉撮棄之如事白王王曰
前道人善功相人也師曰人有宿對非力所制逢對則
可畜生亦爾(上)
目連到大海邊見一新死端正女人見有一蟲從其口
出還從鼻入復從眼出從耳而入目連觀已捨之而去
弟子問言是何女人答言此是含衛城中大薩薄婦容
貌端正世間少雙其婦常以三竒木頭擎鏡照面自覩
端正便起憍慢深自愛著夫甚敬愛將共入海海惡船
破沒水而死漂出在岸此薩薄婦由自愛身死後還生
在故身中作此蟲也(法苑珠林)
渤海太守史良好一女子許而不果良斷其頭而歸投
扵竈下曰當令火葬頭語曰使君我相從何圖當爾(搜神)
(記)
顧愷之嘗悦一鄰女挑之不從乃圖其形扵壁以棘鍼
釘其心女遂患心痛愷之因致其指女從之遂密去鍼
而愈(晉書)
董卓孫女名白時尚未笄封為渭陽君扵郿城起壇從
廣二丈餘高五六尺使白乘金華青蓋車都尉中郎將
刺史二千石在郿者各令乘軒簮筆為白導從之壇上
使兄子横為使者授印綬也(英雄記)
吳興餘不鄉有女囚山又曰女獄山漢姚恢以柯田山
水嘉甚謀居其女洩之扵姻沈戎家奪之恢憤其女賺
女歸寧囚之苧溪之北山墟間至死不悔仍戒其後三
世不舉女戎字威卿說降劇賊尹良光武嘉之功封海
昏侯不受(圖經)
廣平人李波宗族彊盛殘掠不已公私咸患百姓為之
語曰李波小妹字雍容搴裙逐馬如卷篷左射右射必
叠雙婦女尚如此男子安可逢(華陽國志)
瑯琊王獻之保母姓李名意如廣漢人也在母家志行
高秀歸王氏柔順恭勤善屬文能草書解釋老旨趣年
七十興寧三年歲在乙丑二月六日無疾而終仲冬既
望葬會稽山隂之黃閼岡下殉以曲水小硯交螭方壺
樹雙松於墓上立貞石而志之悲夫後八百餘載知獻
之保母宫扵兹土者尚焉
東陽女子婁逞變服詐為丈夫粗知圍碁解文義徧游
公卿仕至揚州議曹從事事發明帝驅令還東逞始作
婦人服而去歎曰如此伎還之為老嫗豈不惜哉(南史)
時有女子年二十許散髮黃衣在武窟山石室中無所
修行唯不甚食或出人間時飲少酒鵝卵一兩枚人呼
為聖姑就求子往往有效(上)
昔佛在世時波斯匿王婦末利夫人産生一子字曰金
剛面貌極醜身體麄澀頭髮麄強王見不喜勑閉深宫
不令出外年漸長大任當嫁娶便遣一臣推覓一人本
是豪族今貧乏者卿可將來臣授勑已覓得付王王將
屏處密私語言聞卿豪族今者貧窮我有一女面貌極
醜卿幸納受當相供給時此貧人跪白王曰正使大王
以狗見賜亦不敢違豈王女末利所生王即娶之為造
宅舍門戶七重王嘱女夫自捉戶鈎出入牢閉勿使人
見王出財物供給女壻無所乏少拜為大臣後與豪貴
共為邑會聚會之契令婦共趣自餘諸人各將婦來唯
此大臣獨不將赴衆人疑怪彼人婦者或甚端正或甚
極醜不能顯現是以不來復扵後會密共勸酒令使醉
卧解取門鈎遣其五人造家往看至家開門婦疑非夫
内自尅責懊惱而言我宿何罪為夫幽閉不覩日月即
便至心遥禮世尊願佛慈悲來到我前暫救苦厄佛知
其意即扵女前地中涌出紺髮相現其女舉頭見佛髮
相敬心歡喜女髮自然如紺青色佛漸現面女心倍喜
面復端正惡相麄皮自然化滅佛悉現身令盡見之更
增歡喜身體端正猶如天女佛便為說種種法要得須
陀洹果(法苑珠林)
隋開皇末年代州人姓王為驃騎將軍在蒲州鎮守性
好畋獵所殺無數有五男無女後生一女端美見者皆
愛竒之父母鍾念不同凡人既還鄉里里人親族為作
衣服而共愛養之女年七歲一旦失去無處求覓疑隣
里戲藏訪問不見諸兄乘馬遠覓乃見去家三十餘里
馬追不及兄等以數十騎共圍而始得之口中作聲如
似兔鳴足上得刺盈掬經月餘日不食而死父母悲痛
不能自割良由父獵殃及女受合家齋戒練行不絶大
理寺丞寀宣眀曾為代府法曹為臨說之(出冥報記以下尼)
漢眀初立佛寺同梵福量時後宫隂夫人王婕妤等一
百九十人出家司空陽城侯劉善峻等二百六十人出
家(法本内傳譯經圖記)
東晉何充始捨宅安尼此尼之始也
宋侖氏二女東官曾城人也是時祖姊妹元嘉九年姊
年十歲妹年九歲里越愚蒙未知經法忽以二月八日
並失所在三日而歸粗說見佛九月十五日又失一旬
還作外國語誦經及梵書見西域沙門便相開解眀年
正月十五忽復失之曰間作人云見其從風徑飄上天
父母號懼祀神求福既而經月乃返剃頭為尼被服法
衣持髮而歸自說見佛及比丘尼曰汝宿世因緣應為
我弟子舉手摩頭髮因随落與其法名大曰法緣小曰
法綵臨遣還日可作精舍當與汝經法也女既歸家即
毁除鬼座繕立精廬夜齊誦經夕中每有五色光明流
泛峰嶺若燈燭二女自此後從容止華雅音制詮正上
京風調不能過也(冥祥記)
高聰有妓十餘人及病不欲適他人並令燒指吞炭出
家為尼(海錄)
佛在世時迦毗羅衞城中有一長者名曰瞿沙其婦生
女端正殊妙有白㲲衣裹身而生因為立字名曰淨年
漸長大衣亦随長鮮白淨潔不煩浣染衆人見之競共
求索白父母言我今不貪世俗榮華願樂出家父母愛
念不能違逆尋將佛所求索入道佛告善來比丘尼頭
髮自落身上白衣化為袈裟成比丘尼精勤修習得阿
羅漢果(百緣經)
佛在世時波羅奈國有梵摩逹王其婦生女身被袈裟
端正殊妙世所希有因為立字名伽尸孫陀利年漸長
大衣亦随大禀性賢善慈仁孝順將諸侍衞出城遊戲
漸次往到鹿野苑中見佛相好心懷喜悅前禮佛足却
坐一面佛為說法心開意解得須陀洹果(上以下婢)
桓公使管仲求寗戚寗戚應之曰浩浩乎管仲不知至
中食而慮之婢子曰公何慮管仲曰非婢子之所知也
婢子曰公其毋少少毋賤賤昔者吳干戰未齔不得入
軍門國子擿其齒遂入為干國多(戰功曰多)百里傒秦國之
飯牛者也穆公舉而相之遂覇諸侯由是觀之賤豈可
賤少豈可少哉管仲曰然公使我求寗戚寗戚應我曰
浩浩乎吾不識婢子曰詩有之浩浩者水育育者魚未
有室家而安召我居寗子其欲室乎(管子)
濟隂戎良字子恭年十八為郡門幹良儀容佳麗太守
諸葛禮使寫書從者誣良與婢通良刳腹示禮赤心(後漢)
書
穎川庾嘉德善扵筮蔡之事有人失一婢庾卦云君可
出東陵口伺候有姓曹乘車者無問識否但就其載得
與不得殆一理也旦出郭果有曹郎上墓徑便升車曹
大駭呼生驚奔入草刺一死屍下視乃其婢也
顧行常不宜兒子其婦將産求術扵郭璞為作卦得家
人之蒙其辭曰巽子在上變值蒙女蘿覆高松&KR0034;養徵
火捍其凶養子之人名宜同法當字乳婢曰青蘿如其
言呼兒果無恙(洞林)
長婢來成左目失眀動則入井已死復生次婢良信有
桓公司馬之&KR2096;行步雖曠了無前進隠疾難明辭不盡
韻小婢從成南方之奚形如驚瘴言語嘍&KR0867;聲音駭人
惟堪驅雞它無所役遣詣阿嵇復被狗咋困熟如泥(晁道)
(元與天公牋)
到撝有愛婢陳玉珠宋明帝遣求不與逼而奪之撝頗
怨帝令有司誣奏將殺之撝入獄數宿鬚鬢皆白免死
繫上方奪封(南史)
齊吏部侍郎房文烈未嘗嗔怒經霖雨絶糧遣婢糴米
因爾逃竄三四許日方復擒之房徐曰舉家無食汝何
處來竟無捶撻嘗寄人宅奴婢撤屋為薪略盡聞之顰
䠞卒無一言(顔氏家訓)
冠軍將軍郭文遠堂宇園林匹扵邦君時隴西李元謙
能雙聲語常經文遠宅前過見其闕闔華美乃曰是誰
第宅遇值婢春風出曰郭冠軍家元謙曰此婢雙聲春
風曰獰奴慢罵元謙服婢之能(洛陽伽藍記以下變異)
魏襄王三年有女子自首化為丈夫與妻生子故京房
易傳曰女子化為丈夫兹謂隂昌賤人為王丈夫化為
女子兹謂隂勝陽厥咎亡也(搜神記)
哀帝建平中豫章有男子化為女子嫁為人婦生一子
長安陳鳳曰陽變為隂將亡繼嗣自相生之象一曰嫁
為人婦生一子者將復一世乃絶故後哀帝崩平帝沒
而王莽簒焉
漢建安七年越嶲有男子化為女子周羣曰哀帝時亦
有此變將有易代之事也至二十五年獻帝封山陽公
晉元康中安豐有女子曰周世寧年八歲漸化為男至
十七八而氣性成女體化而不盡男體成而不徹畜妻
而無子(並上)
廣博物志卷二十四
