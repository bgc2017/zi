廣博物志卷二十七
明董斯張撰
藝苑二(史)
大史掌國之六典小史掌邦國之志内史掌書王命外
史掌書使於四方左史記言右史記事(周禮)
㫺在三墳五典春秋檮杌卽上代帝王之書中古諸侯
之記行諸歴代以為格言其餘外傳則神農嘗藥厥有
本草夏禹敷土實著山經世本辯姓著自周室家語載
言傳諸孔氏是知偏記小說自成一家而能與正史參
行其所從來尚矣爰及近古斯道漸煩史氏流别殊途
並騖㩁而為論其流有十焉一曰偏記二曰小錄三曰
逸事四曰𤨏言五曰郡書六曰家史七曰别傳八曰雜
記九曰地理書十曰都邑簿夫皇王受命有始有卒作
者著述詳略難均有權記當時不終一代若陸賈楚漢
春秋樂資山陽公載記王韶晉安陸紀姚梁後略此之
謂偏記者也普天率土人物弘多求其行事罕能周悉
則有獨舉所知編為短部若戴逵竹林名士王粲漢末
英雄蕭世誠懷舊志盧子行知已傳此之謂小錄者也
國史之任記事記言視聽不該必有遺逸於是好竒之
士補其所亡若和嶠汲冡紀年葛洪西京雜記顧協璅
語拾遺此之謂逸事者也街談卷議時有可觀小說為
言猶賢於己故好事君子無所棄諸若劉義慶世說裴
榮期語林孔思尚語錄陽松玠談藪此之謂𤨏言者也
汝潁竒士江漢英靈人物所生載光郡國故鄉人學者
編而記之若周稱陳留耆舊周斐汝南先賢陳壽益部
耆舊虞預會稽典錄此之謂郡書者也高門華胄奕世
載德才子承家思顯父母由是紀其先烈貽厥後來若
揚雄家諜殷敬世傳孫氏譜記陸宗系歴此之謂家史
者也賢士貞女類聚區分雖百行殊途而同歸於善則
有取其所好各為之錄若劉向列女梁鴻逸民趙採忠
臣徐廣孝子此之謂别傳者也陰陽為炭變化為工流
形賦象於育不育求其怪物有廣異聞若祖台志怪干
寶搜神劉義慶幽眀劉敬叔異苑此之謂雜記者也九
州土宇萬國山川物產殊宜風化異俗如各志其本國
足以眀此一方若盛弘之荆州記常璩華陽國志辛氏
三秦羅含湘中此之謂地理書者也帝王桑梓列聖遺
塵經始之制不常厥所苟能書其軌則可以龜鏡將來
若潘岳關中陸機洛陽三輔黃圖建康宫殿此之謂都
邑簿者也(史通)
五帝三王皆立史官叙錄功美垂之無窮(華覈疏)
史之為難也有五煩而不整一難也俗而不典二難也
書不實錄三難也賞罰不中四難也文不勝質五難也
(袁山松書)
春秋左氏傳每有發論假君子以稱之二傳云公羊子
榖梁子史記云太史公旣而班固曰讚荀悅曰論東觀
曰序謝承曰詮陳壽曰評王隱曰議何法曰述揚雄曰
譔劉昞曰奏袁宏裴子野自顯姓名皇甫謐葛洪列其
所號史官所撰通稱史臣其名萬殊其義一揆必取便
於時則總歸論焉(史通)
夏太史令終古出其圖法執而泣之夏桀迷惑暴亂愈
甚太史令終古乃出奔如商殷内史向摯見紂之愈亂
迷惑也於是載其圖法出亡之周晉大史屠黍見晉之
亂也以其圖法歸周(吕氏春秋)
維正月王在成周昧爽召三公左史戎夫曰今夕朕寤
遂事驚予乃取遂事之要戒俾戎夫言之朔望以聞(周書)
當春秋之世諸侯國自有史故孔子求衆家史記而得
百二十國書如楚之書鄭之志魯之春秋魏之紀年此
其可得言者左丘明旣配經立傳又撰諸異同號曰外
傳國語二十一篇斯蓋採書志等文非唯魯之史記而
已楚漢之際有好事者錄自古帝王公侯卿大夫之世
終乎秦末號曰世本十五篇春秋之後七雄並爭秦并
諸侯則有戰國策三十三篇漢興太中大夫陸賈紀錄
時功作楚漢春秋九篇孝武之世太史公司馬談欲錯
綜古今勒成一史其意未就而卒子遷乃述父遺志採
左傳國語刪世本戰國策據楚漢列時事上自黃帝下
訖麟趾作十二本紀十表八書三十世家七十列傳凡
百三十篇都謂之史記厥協六經異傳整齊百家雜語
藏諸名山副在京師以俟後聖君子至宣帝時遷外孫
楊惲祖述其書遂宣布焉而十篇未成有錄而已(張晏漢書)
(注云十篇没後亡失此說非也)元成之閒會稽禇先生更補其缺作武
帝紀三王世家龜策日者等傳其龜策日者辭多鄙陋
非遷本意也晉散騎常侍巴西譙周以遷書周秦已上
或采家人諸子不專據正經於是作古史考二十五篇
皆憑舊典以糺其繆今則與史記並行於代焉(史通)
馮商所續太史公七篇(商字子高七略云陽陵人事五鹿充宗後事劉向能屬文與孟)
(柳俱待詔)
晉魏之世在洛京時有一才學重臣新得史記音而頗
紕誤見顓頊字為許綠反錯作許緣其人遂謂朝士言
從來謬音專旭當專翾耳此人先有高名翕然行信期
年之後更有碩儒苦相究討方知誤焉(顔氏家訓)
史記所書年止漢武太初已後闕而不錄其後劉向向
子歆及諸好事者若馮商衛衡楊雄史岑梁審肆仁晉
馮段肅金丹馮衍韋融蕭奮劉恂等相次撰續迄於哀
平間猶名史記至建武中司徒掾班彪以為其言鄙俗
不足以踵前史又雄歆偽褒新莽誤後惑衆不當垂之
後代者也於是採其舊事旁貫異聞作後傳六十五篇
其子固以父所撰未盡一家乃起元高皇終乎王莽十
有二世二百三十年綜其行事上下通洽為漢書紀表
志傳百篇其事未畢會有上書云固私改作史記者有
詔京兆收繫悉錄家書封上固弟超詣闕自陳眀帝引
見言固續父所作不敢改易舊書帝意乃解卽出固徵
詣校書受詔卒業經二十餘載至章帝建初中乃成固
後坐竇氏事卒於洛陽獄書頗散亂莫能綜理其妹曹
大家博學能屬文奉詔校叙又選高才郞馬融等十人
從大家授讀其八表及天文志等猶未克成多是待詔
東觀馬續所作而古今人表不類本書始自漢末迄乎
陳世為其主解者凡二十五家至於專門受業遂與五
經相亞初漢獻帝以固書文煩難省乃詔侍中荀悅依
左氏傳刪為漢紀三十篇命秘書給紙筆經五六年乃
就其言簡要亦與本傳並行(史通)
梁有僧南渡賫一葫蘆有漢書班固眞本宣城太守蕭
琛得之謂之瓠史
時鄱陽嗣王範得班固所撰漢書眞本獻東宫皇太子
令劉之遴與張纘到漑陸襄等參校異同之遴錄其異
狀數十事其大略云案古本漢書稱永平十六年五月
二十一日己酉郎班固上而今本無上書年月日子又
案古本叙傳號為中篇今本稱為叙傳載班彪事行而
古本云彪自有傳又今本紀及表志列傳不相合為次
而古本相合為次總成三十八卷又今本外戚在西域
後古本外戚次帝紀下又今本高五子文三王景十三
王孝武六子宣元六王雜在諸傳表中古本諸王悉次
外戚下在陳項傳上又今本韓彭英盧吳述云信惟餓
隷布實黥徒越亦狗盗芮尹江湖雲起龍驤化為侯王
古本述云淮陰毅毅伏劒周章邦之傑子實唯彭英仕
為侯王雲起龍驤又古本第三十七卷解音釋義以助
雅詁而今本無此卷也(梁書)
東莞臧逄世年二十餘欲讀班固漢書苦假借不久乃
就姊夫劉緩乞丐客刺書翰紙末手寫一本軍府服其
志尚卒以漢書聞(顏氏家訓)
陸倕所讀一徧必誦於口嘗借漢書失五行志四卷乃
暗寫還之略無遺脫(南史)
謝舉兄子僑素貴嘗一朝無食其子啟以班史質錢答
曰寧餓死豈可以此充食乎(梁書)
劉臻精於兩漢書時人稱為漢聖(隋書)
闞駰二史羣言經目則誦時人謂之宿讀(後魏書)
魏收之在議曹與諸博士議宗廟事引據漢書博士笑
曰未聞漢書得證經術魏便忿怒多不復言取韋玄成
傳擲之而起博士一夜共披尋之達明乃來謝曰不謂
玄成如此學也(家訓)
在漢中興明帝始詔班固與睢陽令陳宗長陵令尹敏
司隷從事孟冀作世祖本紀并撰功臣及新市平林公
孫述事作列傳載記二十八篇自是以來春秋世(闕)亦以
煥炳而忠臣義士莫之撰勒於是又詔史官謁者僕射
劉珍及諫議大夫李充雜作紀表名臣節士儒林外戚
諸傳起自建武訖乎永初事業垂竟而珍充繼卒復命
侍中伏無忌與諫議大夫黃景作諸王王子功臣恩澤
侯表南單于西羌傳地理志至元嘉元年復令大中大
夫邊韶大軍營司馬崔寔議郎朱穆曹壽雜作孝穆崇
二皇及順烈皇后傳又增外戚傳入安思等后儒林列
傳入崔篆諸人寔壽又與議郞延篤雜作百官表順帝
功臣孫程郭願及鄭衆蔡倫等傳凡百十有四篇號曰
漢紀熹平中光祿大夫馬日磾議郞蔡邕楊彪盧植著
作東觀接續紀傳之可成者而邕别作朝會車服二志
後坐事徙朔方上書求還續成十志會董卓作亂大駕
西遷史臣廢棄舊文散逸及在許都楊彪頗存注記至
於名賢君子自本初已下闕續魏黃初中唯著先賢表
故記殘缺至晉不成太始中秘書丞司馬彪始討論衆
說綴其所聞起元光武終于孝獻錄世十二編年二百
通綜上下旁引庶事為紀志傳凡一十三篇號曰續漢
書又散騎常侍華嶠刪定東觀記為後漢書帝紀十二
皇后紀二三譜十典列傳七十總九十七篇其十典竟
不成而卒自斯已後作者相繼為編年者四族創紀傳
者五家推其所長華氏居最而遭晉室東徙三惟一存
至宋宣城太守范曄乃廣集學徒窮覽舊籍刪煩補略
作後漢書凡十紀十志十八列傳合為百篇會曄以罪
被收其十志亦未成而死先是晉東陽太守袁宏抄撮
漢代後書依荀悅體著後漢紀十三篇世言漢中興史
者唯范袁二家而已(史通)
後漢紀傳發源東觀袁張所制偏駁不倫薛謝之作疎
謬少信司馬彪之詳實華嶠之凖當則其冠也及魏代
三雄紀傳互出陽秋魏略之屬江表吳錄之類或激抗
難徵疎闊寡要唯陳壽三志文質辯洽荀張比之於遷
固非妄譽也至於晉代之書繫乎著作陸機肇始而未
備王韶續末而不終干寶述紀以審正得序孫盛陽秋
以約舉為能按春秋經傳舉例發凡自史漢以下莫有
凖的至鄧揆晉紀始立條例又撮略漢魏憲章殷周雖
湘州曲學亦有心典謨及交國立例乃鄧氏之規焉(上)
東觀漢記起光武記注至靈帝長水校尉劉珍等撰蔡
邕前在東觀與盧植韓說等撰補後漢記會遭事流離
不及得成因上書自陳奏其所著十意分别首目連置
章左帝嘉其才高
蔚宗後漢傳標列女徐淑不齒而蔡琰見書欲使彤管
所載將安凖的(上)
范曄所撰十志一皆托謝儼搜撰垂畢遇曄敗悉蠟以
覆車一代以為恨(沈約宋書)
范曄獄中與諸甥姪書以自序其略曰吾少懶學問年
三十許始有尚耳自爾以來轉為化心至於所通處皆
自得之胸懷常謂情志所託故當以意為主以文傳意
以意為主則其旨必見以文傳意則其辭不流然後抽
其芬芳振其金石耳觀古今文人多不全了此處年少
中謝莊最有其分手筆差易於文不拘韻故也吾思乃
無定方但多公家之言少於事外遠致以此為恨亦由
無意於文名故也本未開史書政恒覺其不可解耳旣
造後漢轉得統緒詳觀古今著述及評論殆少可意者
班氏最有高名旣任情無例唯志可推耳博贍可不及
之整理未必愧也吾雜傳論皆有精意深旨至於循吏
以下及六夷諸序論筆勢縱放實天下之竒作其中合
者往往不減過秦篇嘗共比方班氏所作非但不愧之
而已欲徧作諸志前漢可有者悉令備雖事不必多且
使見文得盡又欲因事就卷内發論以正前代得失意復
不果贊自是吾文傑思殆無一字空設竒變不窮同合
異體乃自不知所以稱之此書行故應有賞音者紀傳
例為舉其大略耳諸細意甚多自古體大而思精未有
此也恐世人不能盡知多貴古賤今所以稱情狂言耳
(上)
魏史黃初太和中始命尚書衛覬繆襲草創紀傳累載
不成又命侍中韋誕應璩秘書監王沉大將軍從事中
郞阮籍司徒右長史孫該司隷校尉傅玄等復共撰定
其後王沉獨就其業勒成魏書四十四卷其書多為時
諱殊非實錄吳大帝之季年始命太史令何孚郞中項
峻撰吳書峻孚俱非史才其文不足紀錄至少帝時更
勅韋曜周昭薛瑩梁廣華覈訪求往事相與紀述並作
之中推瑩為首當歸命侯時廣昭先亡曜瑩徙黜史官
久闕書遂無聞覈表請曜瑩續成全史其後曜獨終其
書定為五十五卷至晉受命海内大同著作陳壽乃集
三國史撰為國志凡六十五篇夏侯湛時亦著魏書見
壽所作便壊已草而罷及壽卒梁州大中正范頵表言
國志明乎得失辭多勸誡有益風化願垂採錄於是詔
下河南尹就家寫其書先是魏時京兆魚豢私撰魏略
事止明帝其後孫盛撰魏氏春秋王隱撰蜀記張勃撰
吳錄異聞間出(蜀本作錯宋本作間)其流最多宋文帝以國志載
事傷於簡略命中書侍郎裴松之兼採衆書補注其闕由
是世言三國志者以裴注為本焉(史通)
裴松之字世期注三國志其子駰字龍駒注史記
王沉字處道太原人也好書善屬文累遷秘書監正元
中典著作與荀覬阮藉共撰魏書多為時諱未若陳壽
之實錄也(晉書)
齊史之書崔弑馬遷之述漢非韋昭仗正於吳朝崔浩
犯諱於魏國或身膏斧鉞取笑於當時或書填坑窖無
聞於後代夫世事如此而責史臣不能申其強項之風
勵其匪躬之節蓋亦難矣是以張儼發憤私存嘿記之
文孫盛不平竊撰遼東之本以兹避禍幸獲而全是以
驗世途之多隘知實錄之難遇耳
王沉魏錄濫述貶甄之詔陸機晉史虚張拒葛之鋒班
固受金而始書陳壽借米而方傳此又記言之奸賊載
筆之凶人雖肆諸市朝投畀豺虎可也
孫盛有魏氏春秋孔衍有隋尚書陳壽王邵曰志何之
元劉璠曰典(並上)
子謂陳壽有志於史依大義而削異端謂范寗有志於
春秋徵聖經而詰衆傳子曰使陳壽不美於史遷固之
罪也使范寗不盡美於春秋歆向之罪也裴晞曰何謂
也子曰史之失自遷固始也記繁而志寡春秋之失自
歆向始也棄經而任傳(文中子)
王韶之字休泰瑯琊臨沂人也私撰晉陽秋旣成時人
謂之宜居史職卽除著作佐郞使續後事訖義熙九年
善叙事辭論可觀為後代佳史(宋書)
晉史洛京時著作郞陸機始撰三祖紀佐著作郞束晳
又撰十志會中朝喪亂其書不存先是歷陽令陳郡王
銓有著述才每私錄晉書及功臣行狀未就而卒子隱
博學多聞受父遺業西都事跡多所詳究過江為著作
郞受詔撰晉史為其同僚虞預所斥坐事免官家貧無
資書未遂就乃依征西將軍庾亮於武昌鎮亮給其紙
墨由是獲成凡為晉書八十九卷咸康六年始詣闕奏
上隱雖好述作而辭拙才鈍其書編次有序者皆銓所
修章句混漫者必隱所作時尚書郞領國史干寶亦撰
晉紀自宣訖愍七帝五十三年凡二十二卷其書簡略
直而能婉甚為當時所稱晉江左史官自鄧粲孫盛王
韶之檀道鸞已下相次繼作遠則偏記兩帝近則唯叙
六朝至宋湘東太守何法盛始撰晉中興書勒成一家
首尾該備齊隱士東莞臧榮緒又集東西二史合成一
書皇家貞觀中有詔以前後史十有八家制作雖多未
能盡善乃敕史官更加纂錄採正典與雜說數十餘部
兼引偽史十六國書為記十志二十列傳七十載記三
十并序例目錄合為百三十二卷自是言晉史者皆棄
其舊本競從新撰者焉(史通)
李彪上表曰竊謂天文之官太史之職如有其人宜其
世矣是以談遷世事而功立彪固世事而名成此乃前
鑒之軌轍後鏡之蓍龜也然前代史官之不終業者皆
陵遲之世不能容善是以平子去史而見賦伯喈違閣
而就志近僭晉之世有佐郞王隱為著作虞預所毁亡
官在家晝則樵薪供㸑夜則觀文屬綴集成晉書存一
代之事司馬紹敕尚書唯給筆札而已國之大籍成於
私家末世之弊乃至如此此史官之不遇時也(北史)
高平郄紹作晉中興書以示何法盛法盛有意圖之謂
曰卿名位顯達我寒士頼有著述流聲於後宜以為惠
紹不與至書成在齋内厨中法盛詣紹紹不在直入竊
書紹還失之無復兼本遂行何書(晉書)
劉孝綽子諒字求信小名春少好學有文才尤悉晉代
故事時人號曰皮裏晉書(南史)
十六國史前趙劉聰時領左國史公師彧撰高祖本紀
及功臣傳二十人甚得良史之體凌修譖其訕謗先帝
聰怒而誅之劉曜時平輿子和苞撰趙記十篇事止當
年不終曜滅後趙石勒命其臣徐光宗歴傳暢郭愔等
撰上黨國記起居注趙書其後又令王蘭陳宴程陰徐
機等相次撰述至石虎並令刊削使勒功業不傳其後
燕太傅長史田融宋尚書庫部郞郭仲產北中郞參軍
王度追撰石事集鄴都記趙紀等書前燕有起居注杜
輔全錄以為燕紀後燕建興元年董統受詔草創後書
著本紀并佐命功臣王公列傳合三十卷慕容垂稱其
叙事富贍足成一家之言但褒述過美有慙董史之直
其後申秀范亨各取前後二燕合成一史南燕有趙郡
王景暉嘗事德超撰二主起居注超亡仕於馮氏官至
中書令仍撰南燕錄六卷蜀初號曰成後改稱漢李勢
散騎常侍常璩撰漢書十卷後入晉秘閣改為蜀李書
璩又撰華陽國志具記李氏興滅前涼張駿十五年命其
西曹邊瀏集内外事以付秀才索綏作涼國春秋五十
卷又張重華護軍參軍劉慶在東苑專修國史二十餘
年著涼記十二卷建康太守索暉從事中郞劉昞又各
著凉書前秦史官初有趙淵車敬梁熙韋譚相繼著述
苻堅嘗取而觀之見苟大后幸李威事怒而焚滅其本
後著作郞董誼追錄舊語十不一存及宋武帝入關曾
訪秦國事又命梁州刺史吉翰問諸仇池並無所獲先
是秦秘書郞趙整參撰國史値秦滅隱於商洛山著書
不輟有馮翊車頻助其經始(一作費)整卒翰乃啟頻纂成
其書以元嘉九年起至二十八年方罷定為三卷而年
月失次首尾不倫河東裴景仁又正其訛僻刪為秦記
十一篇後秦扶風馬僧虔河東衛隆景並著秦史及姚
氏之滅殘缺者多泓從弟和都仕魏為左氏尚書又追
撰秦紀十卷夏天水趙思羣北地張淵於眞興承光之
世並受命著其國書及統萬之亡多見焚燒西涼與西
秦北燕其史或當代所書或他邦所錄叚龜龍記吕氏
宗欽記秃髮氏韓顯宗記吕馮氏唯此三者可知自餘
不詳誰作魏世黃門侍郞崔鴻乃考覈衆家辨其同異
除煩補闕錯綜綱紀易其國書曰錄主紀曰傳都謂之
十六國春秋鴻始以景明之初求諸國逸史逮至始元
年鳩集稽備而以猶闕蜀事不果成書推求十有五年
始於江東購獲乃增其篇目勒為十卷鴻沒後永安中
其子繕寫奏上請藏諸秘閣由是偽史宣布大行於時
(史通)
劉祥撰宋書序錄歴說諸家晉史其略云法盛中興荒
拙少氣王隱徐廣淪溺罕華(上)
宋史元嘉中著作郞何承天草創紀傳自此以外悉委
奉朝請山謙之補承天殘缺後又命裴松之續成國史
松之尋卒史佐孫冲之表求别自創立為一家言(蜀本家下)
(有之字宋本無)孝建初又勅南臺侍御史蘇寶生續造諸傳元
嘉名臣皆其所撰寶生被誅大眀六年又命著作郞徐
爰踵成前作爰因何孫山蘇所述勒為一言其臧質魯
爽王僧達諸傳又皆孝武自造而序事多虚難以取信
自永光已後至禪讓十餘年中闕而不載至齊著作郞
沈約更補綴所遺製成雜史自義熙肇號終乎昇明三
年為紀十志三十列傳六十合百卷名曰宋書永明末
其書旣行河東裴子野更刪為宋略二十卷沈約見而
歎曰吾所不逮也由是世之言宋史者以裴略為上沈
書次之(上)
齊史江淹始受詔著述以史之所難無出於志故先著
其志以見其才沈約復著齊紀二十篇紀八志十一列
傳四十合成五十九篇時奉朝請吳均亦表請撰齊史
乞給起居注并羣臣行狀有詔齊氏故事布在流俗聞
見旣多可自搜訪也均遂撰齊春秋三十篇其書稱梁
帝為齊明佐命帝惡其實詔燔之然其私本竟能與蕭
氏所撰並傳於後
梁史武帝時沈約與給事中周興嗣步兵校尉鮑行卿
秘書監謝吳相承撰錄已有百篇値承聖淪沒並從焚
蕩廬江何之元沛國劉璠以所聞見究其始末合撰梁
典三十篇而紀傳之書未有其作陳祠部郞中姚察有
志撰勒施功未周但旣當朝務兼修國史至於陳亡其
書不就(並上)
梁安城王蕭佽博學善屬文天保之朝為一代文宗專
掌詞令沈博歴侍中僕射尚書令有集三十卷著梁史
百卷初佽以文詞擅名所敵擬者唯河東柳信言然柳
内雖不伏而莫與抗及聞佽卒時為吏部尚書賓客候
之見其屈一脚跳連稱曰獨步來獨步來衆賓皆舞抃
以為笑樂(渚宫舊事)
梁武帝嘗從容謂蕭子顯云我造通史此書若成衆史
可廢子顯對曰仲尼讚易道黜八索述職方除九丘聖
製符同復在今日時以為名對(梁書)
梁特進沈約撰史王希𥅆嘗問約曰從叔太常何故無
傳約戲之曰賢從叔者何可載答曰從叔唯忠與孝君
當不以忠孝為美約有慙色(宋齊語錄)
陳史初有吳郡顧野王北地傅縡各為撰史學士其武
文二帝紀卽顧傅所修太建初中書郞陸瓊續撰諸篇
事傷煩雜姚察就加刪改粗有條貫及江東不守持以
入關隋文帝常索梁陳事跡察具以所成每篇續奏而
依違荏苒竟未絕筆皇家貞觀初其子思廉為著作郞
奉詔撰成二史於是憑其舊藁加以新錄彌歴九載方
始畢功定為梁書五十六卷陳書三十六卷今並行世
焉(史通)
元魏史道武時始令鄧淵著國記為十卷而條例未成
曁乎元明廢而不述神䴥二年又詔集諸文士崔浩浩
弟覽高閭鄧潁晁維范亨黃輔等撰國書為十卷又特
命浩總監史任務從實錄復以中書郞高允散騎侍郎
張偉並參著作續成前史書叙述國事無隱惡而刊石
寫之以示行路浩坐此夷三族同作死者百二十八人
自是遂廢史官至文成帝和平元年始復其職而以高
允典著作修國記允年已九十手目俱衰時有校書郞
中劉模長於緝綴乃令執筆而口占授之如是者五六
歲所成篇卷模有力焉初國記自鄧崔以下皆相承作
編年體至孝文太和十一年詔秘書丞李彪著作郞崔
光始分為紀傳異科宣武時命邢巒追撰孝文起居注
旣而崔光遵業補續下訖孝明之世溫子昇復修孝武
紀濟陰王暉業撰辨宗室錄魏史官私所撰盡於斯矣
齊天寶二年勅秘書監魏收博訪舊聞勒成一史又令
刁柔辛元植房延祜睦仲讓裴昂之高孝幹等助其編
次收所取史官懼相凌忽故刁辛諸子並乏史才唯以
髣髴學流憑附得進於是大徵百家譜狀斟酌以成魏
書上自道武下終孝靖紀傳與志凡百三十卷收諂齊
氏於魏室多不平旣黨北朝又厚誣江左性憎勝己喜
念舊惡甲門盛德與之有怨者莫不被以醜言沒其善
事遷怒所至毁及高曾書成始奏詔收於尚書省與諸
家論討前後列訴者百有餘人時尚書令楊遵彥一代
貴臣勢傾朝野收撰其家傳甚美是以深被黨援諸訟
史者皆獲重罰或有斃於獄中羣怨謗聲不息孝昭世
敇收更加研審然後宣布於外武成嘗訪諸羣臣猶云
不實又令治改其所變易甚多由是世薄其書號為穢
史至隋開皇勅著作郞魏澹與顔之推辛德源更撰魏
書矯正收失澹以西魏為眞東魏為偽故文恭列紀孝
靖稱傳合紀傳論例總九十二篇煬帝以澹書猶未能
善又敕左僕射楊素别撰學士潘徽褚亮歐陽詢等佐
之會素薨而止今世稱魏史者猶以收本為主焉
高齊史天統初太常少卿祖敬徵述獻武起居名曰黃
初傳天錄時中書侍郞陸元規常從文宣征討著皇帝
寔錄惟記行師不載他事自武平後史官楊休之杜臺
卿祖崇儒崔子發等相繼注記逮於齊滅隋秘書監王
劭内令史李德林並少仕鄴中多識故事王乃憑述起
居注廣以異聞造編年書號曰齊志十有六卷(其序云二十卷)
(今世間傳者唯十六卷焉)李在齊預修國史創紀傳書二十七卷至
開皇初奉詔續撰增多齊史三十八篇已上送官藏之
秘府皇家貞觀初勅其子中書舍人百藥仍其舊錄雜
採他書演為五十卷今之言齊史者唯王李二家云(並上)
魏收修國史得楊休之助因曰無以謝德當為卿作佳
傳(北史)
曹悛初為常侍求人修起居注明曰魏收可悛曰魏收
輕薄徒耳又欲陷收以不孝之罪收銜之收後典國史
悛恐被惡言乃悅之曰昔有班固今則魏子收縮鼻笑
之憾不釋(北齊書)
宇文周史天統年有秘書丞柳虬兼領著作直辭正色
事有可稱至隋開皇中秘書監牛弘追撰周紀十有八
篇略叙紀綱仍皆牴牾皇家貞觀初勑秘書丞令狐德
棻秘書郞岑文本共加修緝定為周書五十卷(史通)
隋史當開皇仁壽時王劭為書八十卷以類相從定其
篇目至於編年紀傳並闕其體煬帝世唯有王胄等所
修大業起居注及江都之禍仍多散逸皇家貞觀初勅
中書侍郞顔師古給事中孔穎達共撰成隋書五十五
卷與新撰周史並行於時初太宗以梁陳及齊周隋氏
並未有書乃命學士分修事具於上仍使秘書監魏徵
總知其務凡有贊論徵多預焉(上)
廣博物志卷二十七
