廣博物志卷三十三
明董斯張撰
聲樂一(總樂)(歌)(舞)
大司樂掌成均之灋(成均五帝學名)以治建國之學政而合國
之子弟焉凡有道者有德者使教焉死則以為樂祖祭
於瞽宗(瞽宗殷學名祭於學宫示不忘其所教也)以樂德教國子(以樂成其德故曰樂)
(德)中和祗庸孝友(祗敬也庸常也)以樂語教國子(以樂達其語故曰樂語)
興道諷誦言語以樂舞教國子舞雲門(門言其出謂其德如雲之出也)
大卷(卷言其聚謂能聚物類也此二者皆黃帝之樂卷權)大咸(咸池堯樂也言其德無所不施也)
大㲈(舜樂也言其德能紹堯之道也)大夏(禹樂也言其德能大中國也)大濩(湯樂也言其德)
(能使天下得其所也)大武(武王樂也言其德能武功也)以六律六同五聲八音
六舞(黃帝堯舜禹湯武六代樂舞)大合樂(律同聲音六舞所以大合樂也)以致鬼神
示以和邦國(賜之諸侯則明而邦國由此而和也)以諧萬民以安賓客以
說遠人以作動物(歲十二月索萬物而饗之樂以此作則動物可作也)乃分樂而
序之(分用六代之樂以功德厚薄為先後之序)以祭以饗以祀乃奏黃鍾歌
大呂舞雲門以祀天神乃奏太簇歌應鍾舞咸池以祭
地示乃奏姑洗歌南呂舞大㲈以祀四望乃奏蕤賓歌
函鍾舞大夏以祭山川乃奏夷則歌小呂舞大濩以享
先妣乃奏無射歌夾鍾舞大武以享先祖凡六樂者文
之以五聲播之以八音凡六樂者一變而致羽物及川
澤之示(此言大蜡之祭索鬼神而致百物也)再變而致臝物及山林之示
三變而致鱗物及丘陵之示四變而致毛物及墳衍之
示五變而致介物及土示六變而致象物及天神凡
樂圜鍾為宫(圜鍾即夾鍾也屬卯正東方之律也致天神以為之宫則以帝所出之方也)黃
鍾為角太簇為徵姑洗為羽(三者陽律之相繼也)靁鼓靁鼗(八面鼓也)
(縣之曰鼓有柄曰鼗靁為天聲也)孤竹之管(孤竹竹特生者取陽數奇也)雲和之琴
瑟(雲和山名也)雲門之舞(雲和雲門皆取其為天之施也)冬日至於地上之
圜丘奏之(冬至陽生之始圜丘象天之形故以祀天神而奏其樂也)若樂六變則天
神皆降可得而禮矣凡樂函鍾為宫(函鍾屬木西南方之律也致地)
(示以為之宫則以致養之方也)太簇為角姑洗為徵南呂為羽(是三者律呂之)
(相生也)靈鼓靈鼗(六面鼓也靈者地之德也)孫竹之管(孫竹竹枝根之未生者蓋以隂)
(為小也)空桑之琴瑟(空桑山名曰空者蓋以隂為乏也)咸池之舞(以咸池為舞象)
(地之澤也)夏日至於澤中之方丘奏之(夏至隂生之始方澤象地之形故以祭地)
(示而奏其樂也)若樂八變(八變者函鍾之數極於八也)則地示皆出可得而
禮矣凡樂黃鍾為宫(黃鍾屬子正北方之律也致人鬼以為之宫則以幽隂之方也)
大吕為角太簇為徵應鍾為羽路鼓路鼗(四面鼓也路者取往來之)
(義)隂竹之管(隂竹生於山北者亦取幽隂之義)龍門之琴瑟(龍門山名龍則取神)
(化不測之義)九德之歌(九功之德皆可歌也)九㲈之舞(取其繼紹前人也)於宗
廟之中奏之若樂九變(九變者黃鍾之數極於九也)則人鬼可得而
禮矣凡樂事大祭祀宿縣(大祭祀謂鬼神示宿縣者於祭前之夕列於筍簴也)遂
以聲展之(遂相扣作聲而展宿聽之知其完否也)王出入則令奏王夏尸
出入則令奏肆夏牲出入則令奏昭夏帥國子而舞大
饗不入牲(大享賓客設牲於廟門外因即烹之)其他皆如祭祀(不入牲故不奏昭夏)
(其他如王出入賓出入亦奏王夏肆夏)大射王出入令奏王夏及射令奏
騶虞詔諸侯以弓矢舞王大食三宥皆令奏鍾鼓(用樂節以)
(助氣體之養也)王師大獻則令奏愷樂(愷樂獻功之樂也以人之怒氣釋焉故也)
凡日月食四鎮五嶽崩大傀異烖諸侯薨令去樂大札
大凶大烖大臣死凡國之大憂令弛縣凡建國禁其淫
聲過聲凶聲慢聲大喪涖廞樂器及葬藏樂器亦如之
(周禮)
樂師掌國學之政以教國子小舞凡舞有帗舞(析五采繒柄而)
(持之)有羽舞(析重翟之羽為之)有皇舞(五采為羽以象鳳凰來儀)有旄舞(持毛牛之)
(尾以象百獸率舞)有干舞(執干盾而舞)大人舞(使人效四夷來王之舞)教樂儀
(教王以樂出入於大寢朝廷之儀)行以肆夏(行於大寢之中則奏肆夏之章以為節也)趨以
采薺(趨於朝廷之上則歌采薺之詩以為節也)車亦如之(行緩而趨疾故車之疾徐亦以肆夏)
(采薺為節)環拜以鐘鼓為節(賓客環列而拜則鼓聲以作之鐘聲以止之)凡射王
以騶虞為節諸侯以貍首為節大夫以采蘋為節(樂循法也)
士以采蘩為節(樂不失職也)凡樂掌其序事治其樂政凡國
之小事用樂者令奏鐘鼓凡樂成則告備詔來瞽臯舞
(臯緩也詔瞽使之來詔舞使之緩)及徹帥學士而歌徹令相(相扶助也瞽矇當退)
(使眡瞭扶之)饗食諸侯序其樂事令奏鐘鼓令相如祭之儀
燕射帥射夫以弓矢舞樂出入令奏鐘鼓凡軍大獻教
愷歌(教瞽矇也)遂倡之(樂師倡之而瞽矇和之也)凡喪陳樂器則帥樂
官及序哭亦如之凡樂官掌其政令聽其治訟
大胥(胥有才智之稱)掌學士之版以待致諸子春入學舍采合
舞(春以學士入學舍采謂薦蘋蘩之祭而禮先師合舞者等其進退使應節奏也)秋頒學合聲
(至秋則頒其才萟所為合聲者亦等其曲折使應節奏也)以六樂之會正舞位以序
出入舞者(其出入行綴各有序也)比樂官(比校其所教之人)展樂器(展視其所)
(用之器)凡祭祀之用樂者以鼓徵學士(大胥擊鼓以徵召學士之衆皆舞)
序宫中之事(次序宿衞於王宫者)
小胥掌學士之徵令而比之(徵之使來學令之使有為比則校其能否也)觵
其不敬者(觵罰爵也慢期則不敬故觵以罰之)巡舞列而撻其怠慢者正
樂縣之位王宫縣(四面皆縣如宫之有墻也)諸侯軒縣(去其南面以避王也)卿
大夫判縣(又去其北面以示其德半於君也)士特縣(又去其西面以示特立之義也)辯
其聲凡縣鐘磬半為堵全為肆(如四面皆設)
大師掌六律六同以合隂陽之聲陽聲(六律)黃鍾太簇姑
洗蕤賓夷則無射隂聲(六同)大呂應鍾南呂函鍾小呂夾
鍾皆文之以五聲宫商角徵羽皆播之以八音金石土
革絲木匏竹教六詩曰風曰賦曰比曰興曰雅曰頌以
六德為之本(中和祇庸孝友以立其本)以六律為之音大祭祀帥瞽
登歌令奏擊拊下管播樂器令奏鼓朄(朄小鼓也)大饗亦如
之大射帥瞽而歌射節大師(大起軍師)執同律以聽軍聲而
詔吉凶(商則戰勝軍士強角則軍擾多變失士心宫則軍和士卒同心徵則將急數怒軍士勞羽則兵)
(弱少威)大喪帥瞽而廞作匶諡凡國之瞽矇正焉
小師掌教鼓鼗柷敔壎簫管弦歌大祭祀登歌擊拊下
管擊應鼓(應鼓鼙也蓋為鼔朄之應也)徹歌大饗亦如之大喪與
廞凡小祭祀小樂事鼓朄掌六樂聲音之節與其和
(相應和)
瞽矇(無目眸謂之瞽有目眸而無見謂之矇)掌播鼗柷敔壎簫管弦歌諷
誦詩世奠繫(奠定也繫即帝系世本之書也言以世之序而定其繫也誦世奠繫則知前世之興)
(衰也)鼓琴瑟(詩與世本雖不歌詠猶鼓琴瑟以合之也)掌九德六詩之歌以役
太師(聽太師之役使)
眡瞭(目明者)掌凡樂事播鼗擊頌磬笙磬掌太師之縣
掌凡樂事相瞽(相扶助也瞽矇作樂眡瞭扶之)賓射皆奏其鐘鼓鼜
愷獻亦如之(鼜謂師旅夜戒之鼓愷獻謂戰勝獻俘之樂亦皆奏其鐘鼓也)
典同(同即六同言同則六律在其中矣)掌六律六同之和以辨天地四
方隂陽之聲以為樂器凡聲高聲䃂正聲緩下聲肆
陂聲散險聲斂達聲贏徵聲韽回聲衍侈聲筰弇聲鬱
薄聲甄厚聲石凡為樂器以十有二律為之數度以
十有二聲為之齊量凡和樂亦如之
鞮鞻氏(四夷樂人所履之革屨也)掌四夷之樂與其聲歌祭祀則龡
而歌之燕亦如之(並上)
樂器重者從細輕者從大是以金尚羽石尚角瓦絲尚
宫匏竹尚徵草木一聲聲應相保曰和細大不踰曰平
(國語)
聲樂之象鼓大麗鐘統實磬廉制竽笙簫和筦籥發猛
壎箎翁博瑟易良琴婦好歌清盡舞意天道兼鼓其樂
之君耶故鼓似天鐘似地磬似水竽簫管籥似星辰日
月鞉柷拊&KR0034;控&KR0008;似萬物曷以知舞之意曰目不自見
耳不自聞也然而治俯仰詘信進退遲速莫不廉制盡
筋骨之力以要鐘鼓俯會之節而靡有悖逆者衆積䜄
䜄乎(荀子)
宫謂之重商謂之敏角謂之經徵謂之迭羽謂之柳(爾雅)
商者章也物成熟可章度也五音為金五常為義五事
為言凡歸為臣角者觸也物觸地而出戴芒角也五行
為木五常為仁五事為貎凡歸為民宫者中也居中央
暢四方倡始施生為四聲綱也五行為土五常為信五
事為思凡歸為君徵者祉也物盛大而繁祉也五行為
火五常為禮五事為視凡歸為事羽者宇也物聚藏宇
下覆之也五行為水五常為智五事為德凡歸為物(廣雅)
凡聽徵如負豬豕覺而駭凡聽羽如鳴馬在野凡聽宫
如牛鳴窌中凡聽商如離羣羊凡聽角如雉登木以鳴
音疾以清凡將起五音必首先主一而三之四開以合
九九以是生黃鍾小素之首以成宫三分而益之以一
為百有八為徵不無有三分而去其乘適足以是生商
有三分而復相其所以是成羽有三分去其乘適足以
成是角(管子)
角者躍也陽氣動躍徵者止也陽氣止商者張也隂氣
開張陽氣始降也羽者紆也隂氣在上陽氣在下宫者
容也含也含容四時者也(白虎通)
夫樂者先王之所以飾喜也軍旅鈇鉞所以飾怒也故
先王之喜怒皆得其齊焉喜則天下和之怒則暴亂者
畏之先王之道禮樂可謂盛矣聞角聲莫不惻隠而慈
者聞徵聲莫不喜養好施者聞商聲莫不剛斷而立事
者聞羽聲莫不深思而遠慮者聞宫聲莫不温潤而寬
和者也(上)
凡十二律黃鍾為宫太簇為商姑洗為角林鍾為徵南
吕為羽物以三成音以五立三與五如八故卵生者八
竅律之初生也寫鳳之音故音以八生黃鍾為宫宫者
音之君也故黃鍾位子其數八十一主十一月下生林
鍾林鍾之數五十四主六月上生太簇太簇之數七十
二主正月下生南吕南吕之數四十八主八月上生姑
洗姑洗之數六十四主三月下生應鍾應鍾之數四十
二主十月上生蕤賓蕤賓之數五十七主五月上生大
吕大吕之數七十六主十二月下生夷則夷則之數五
十一主七月上生夾鍾夾鍾之數六十八主二月下生
無射無射之數四十五主九月上生仲吕仲吕之數六
十主四月徵生宫宫生商商生羽羽生角角生姑洗姑
洗生應鍾比於正音故為和應鍾生蕤賓不比正音故
為繆日冬至應比林鍾浸以濁日夏至應比黃鍾浸以
清以十二律應二十四時之變甲子仲吕之徵也丙子
夾鍾之羽也戊子黃鍾之宫也庚子無射之商也壬子
夷則之角也(淮南子)
黃鍾初九律之首陽之變林鍾初六吕之首隂之變參
天兩地之法也(劉歆三統歴)
六始為律六間為吕(太玄經注陽為始隂為間於子為律於丑為吕)
春宫秋律百卉必凋秋宫春律萬物必榮夏宫冬律雨
雹必降冬宫夏律雷必發聲(劉歆鍾律書)
揚子雲曰聲生於日律生於辰聲以情質律以和聲聲
律相恊而八音生聲和音諧是謂五樂日謂甲巳為角
乙庚為商丙辛為徵丁壬為羽戊癸為宫辰謂子為黃
鍾丑為大吕寅為太簇卯為夾鍾辰為姑洗已為中吕
午為蕤賓未為林鍾申為夷則酉為南吕戌為無射亥
為應鍾(宋志)
八音八方之風也乾之音石其風不周坎之音革其風
廣莫艮之音匏其風融震之音竹其風明庶巽之音木
其風清明離之音絲其風景坤之音土其風涼兑之音
金其風閶闔(隋書)
五音用火尺其事火重用金尺則兵用木尺則喪用土
尺則亂用水尺則律吕合調天下和平(上)
葛天氏之樂也八士捉牛投足摻尾扣角亂之而歌八
終一曰載民二曰玄鳥三曰遂物四曰奮穀五曰敬天
常六曰達帝功七曰依地德八曰臨萬物之極(吕氏春秋)
祝融氏聽弇州之鳥鳴以為樂歌作樂屬俗以通倫類
諧神明而和人聲
辯樂論云昔伏羲氏因時興利教民畋漁天下歸之時
則有罔罟之歌神農繼之教民食穀時則有豐年之詠
按扶來歌即鳳來之頌乃神農之扶犁也扶鳳來犁音
相同爾是知神農因太昊之樂(路史云祝誦氏之屬續朱㐮氏之來隂隂康氏)
(之來和伏羲氏之立基黃帝氏之雲門高陽氏之承雲高辛氏之六歴)
伏羲之人靜故作樂以鎮之黃帝之人動故宣正聲以
檢之(兔園策注引傳)
楚辭云伏羲駕辨吳都賦所謂超延露而駕辨者劉淵
林云伏羲作琴制此曲
伏羲樂名扶來亦曰立本神農樂名扶持亦曰下謀(孝經)
(緯)
少昊樂曰九淵(上)
黃帝命伶倫與榮將(一作猨)鑄十二鐘以和五音以施英
韶以仲春之月乙卯之日日在奎始奏之命之曰咸池
帝顓頊好其音乃令飛龍作效八風之音命之曰承雲
帝嚳命咸黑作為聲歌九招六列六英帝堯立乃命質
(一作&KR2851;)為樂質乃效山林谿谷之音以歌乃以麋&KR1752;置缶
而鼓之瞽瞍乃拌五絃之瑟作以為十五絃之瑟命之
曰大章舜立仰延乃拌瞽瞍之所為瑟益之八絃以為
二十三絃之瑟(吕氏春秋為文心雕龍云帝俈之世成累頌應是咸黑之誤)
維元祀巡守四嶽八伯壇四奥沈四海封十有二山肇
十有二州樂正定樂名元祀代泰山貢兩伯之樂焉東
嶽陽伯之樂舞株離其歌聲比余謠名曰晢陽儀伯之
樂舞鼚哉其歌聲比大謠名曰南陽中祀大交霍山貢
兩伯之樂焉夏伯之樂舞謾彧其歌聲比中謠名曰初
慮羲伯之樂舞將陽其歌聲比大謠名曰朱干秋祀桺
穀華山貢兩伯之樂焉秋伯之樂舞蔡俶其歌聲比小
謠名曰苓落和伯之樂舞玄鶴其歌聲比中謠名曰歸
來冬祀幽都弘山貢兩伯之樂焉冬伯之樂舞齊落歌
曰縵縵并論八音四會歸假於禰祖用特五載一巡狩
羣后德譲貢正聲而九族具成(九族九奏也尚書大傳)
舜巡州觀風習其情性因論十有二俗定以六律五聲
八音七始著其素以為韶退其利欲返其仁義九奏成
而鳥獸之聲猶悉關於律惟五祀定鍾石論人聲鳥獸
咸變乃更著四時推律吕均十有二變而道弘廣於是
勃然興韶於大麓之野執事還歸二年䜎然乃作大唐
之歌以聲帝美聲成而絑鳳至故其樂曰舟張辟雝鶬
鶬相從八風回回鳳皇喈喈言其和也(舜既巽禹於洞庭張樂成於洞)
(庭之野乃作大唐之樂以皈帝美作大化大訓六府九原之章以颺禹功而君臣之美盡矣)
禹命扶登氏為承夏之樂歌九敘以樂其成是謂九夏
(路史之孔融傳云禹興九韶樂而致異物)
桀之末傳慕淫聲晨歌達於三衢聞之悲酸(阮籍樂論)
師延者殷之樂人也師延精述隂陽曉明象緯莫測其
為人世載遼絶而或出或隠在軒轅之世為司樂之官
及殷時總修三皇五帝之樂拊一絃琴則地祗皆升吹
玉律則天神俱降當軒轅之時年已數百歲聽衆國樂
聲以審興亡之兆至夏末抱樂器以奔殷而紂淫於聲
色乃拘師延於隂宫欲極刑戮師延既被囚繫奏清商
流徵滌角之音司獄者以聞於紂紂猶嫌曰此乃淳古
遠樂非余可聽說也猶不釋師延乃更奏迷魂淫魄之
曲以歡修夜之娛乃得免炮烙之害周武王興師乃越
濮流而逝或云死於水府故晉衞之人鐫石鑄金以像
其形立祀不絶矣(拾遺記)
湯作濩聞其宫聲使人温良而寬大聞其商聲使人方
廉而好義聞其角聲使人惻隠而愛仁聞其徵聲使人
樂養而好施聞其羽聲使人恭敬而好禮(韓詩外傳)
文王樂名巨業武王樂名象武(樂苑)
成王因先王之樂命曰騶虞(墨子)
周公作勺
王將鑄無射問律於伶州鳩對曰律所以立均出度也
古之神瞽考中聲而量之以制度律均鍾百官軌儀紀
之以三平之以六成於十二天之道也夫六中之色也
故名之曰黃鍾所以宣養六氣九德也由是第之二曰
太簇所以金奏贊陽出滯也三曰姑洗所以修潔百物
考神納賓也四曰蕤賓所以安靖神人獻酬交酢也五
曰夷則所以詠歌九則平民無貳也六曰無射所以宣
布哲人之令德示民軌儀也為之六閒以揚沈伏而黜
散越也元閒大吕助宣物也二閒夾鍾出四隙之細也
三閒中吕宣中氣也四閒林鍾和展百事俾莫不任肅
純恪也五閒南吕贊陽秀也六閒應鍾均利器用俾應
復也律吕不易無姦物也細鈞有鐘無鎛昭其大也大
鈞有鎛無鐘甚大無鎛鳴其細也大昭小鳴和之道也
和平則久久固則純純明則終終復則樂所以成政也
故先王貴之王曰七律者何對曰昔武王伐殷歲在鶉
火月在天駟日在析木之津辰在斗柄星在天黿星與
日辰之位皆在北維顓頊之所建也帝嚳受之我姬氏
出自天黿及析木者有建星及牽牛焉則我皇妣太姜
之侄伯陵之後逢公之所馮神也歲之所在則我有周
之分野也月之所在辰馬農祥也我太祖后稷之所經
緯也王欲合是五位三所而用之自鶉及駟七列也南
北之揆七同也凡神人以數合之以聲昭之數合聲和
然後可同也故以七同其數而以律和其聲於是乎有
七律王以二月癸亥夜陳未畢而雨以夷則之上宫畢
之當辰辰在戌上故長夷則之上宫名之曰羽所以藩
屏民則也王以黃鍾之下宫布戎於牧之野故謂之厲
所以厲六師也以太簇之下宫布令於商昭顯文德底
紂之多辠故謂之宣所以宣三王之德也反及嬴内以
無射之上宫布憲施舍於百姓故謂之嬴亂所以優柔
容民也(國語)
師涓出於衞靈公之世寫列代之樂造新曲以代古樂
故有四時之樂春有離鴻去鴈應蘋之歌夏有明晨焦
泉之華流金之調秋有商風白雲落葉吹蓬之曲冬有
凝河流隂沈雲之操以此四時之聲奏於靈公靈公情
湎心惑忘於政事蘧伯玉趨階而諫曰此沈湎淫漫之
音無合於風雅非下臣宜薦於君也靈公乃去其聲而
親政務故衞人美其化焉師涓悔其乖於雅頌失為臣
之道乃退而隠跡蘧伯玉焚其樂器於九達之衢恐後
世傳造焉(拾遺記)
平公說新聲師曠曰公室其將卑乎君之明兆於衰矣
夫樂以開山川之風以耀德於廣遠也風德以廣之風
山川以遠之風物以聽之修詩以詠之修禮以節之夫
德廣遠而有時節是以遠服而邇不遷(國語)
晉平公好樂多其賦斂下治城郭曰敢有諫者死咎犯
見門大夫曰臣聞主君好樂故以樂見門大夫入言曰
晉人咎犯也欲以樂見平公曰内之止坐殿上則出鐘
磬竽瑟坐有頃平公曰客子為樂咎犯對曰臣不能為
樂臣善隠平公召隠士十二人咎犯申其左臂而詘五
指平公問於隠官曰若之為何隠官皆曰不知平公曰
歸之咎犯則申其一指曰是一也便游赭盡而峻城闕
二也柱梁衣繡士民無褐三也侏儒有餘酒而死士渴
四也民有饑色而馬有粟秩五也近臣不敢諫遠臣不
得達平公曰善乃屏鐘鼓除竽瑟遂與咎犯參治國(說苑)
橘柚生於江南而民皆甘之好音生於鄭衞而人皆樂
之越人夷吾戎人由余待譯而後通而並顯齊秦故曾
子倚山而吟山鳥下翔師曠鼓琴百獸率舞未有善而
不合誠而不應者也
洞庭山浮於水上其下有金堂數百間玉女居之四時
聞金石絲竹之聲徹於山頂楚懷王之時舉羣才賦詩
於水湄故云瀟湘洞庭之樂聽者令人忘老每四季之
節王常繞山以遊宴舉四仲之氣以為樂章仲春律中
夾鍾乃作輕風流水之詩醼於山南時中蕤賓乃作皓
露秋霜之曲(拾遺記)
漢順帝聽山鳥之音云勝絲竹之響魏文侯好槌鑿之
聲不貴金石之和(劉子)
漢桓帝時有馬子侯者為人頗癡自謂曉音律黃門樂
人更相嗤誚子侯不知名陌上桑反言鳳將雛輒搖頭
欣喜多賜左右錢帛無復慙色應璩新詩曰漢末桓帝
時郎有馬子侯自謂識音律使客奏笙竽為作陌上桑
反言鳳將雛左右偽稱善亦復自搖頭(右樂府)
濟南公姚邕字子和興之弟也尤喜音樂皆能度其盈
虚增改曲調世咸傳之號濟南新調(十六國春秋)
范曄曰吾於音樂聽功不及自揮但所精非雅聲為可
恨然至於一絶處亦復何異邪其中體趣言之不可盡
絃外之意虚響之音不知所從而來亦嘗以授人士庶
中無有一毫者此永不傳矣(宋書)
劉瓛謂學生嚴植曰江左以來隂陽律數之學廢矣吾
今講此曾不得其髣髴時濟陽蔡仲熊禮樂博聞謂人
曰凡鍾律在南不容復得調平昔五音金石本在中土
今既來南土氣偏陂音律乖爽(南齊書)
王僧虔留意雅樂昇明中所奏雖微有釐改尚多遺失
是時上始欲通使僧虔與兄子儉書曰古語云中國失
禮問之四夷計樂亦如之苻堅敗後東始備金石樂故
知不可全誣也北國或有遺樂誠未可便以補中夏之
闕且得知其存亡亦一理也但鼓吹舊有二十一曲今
所能者十一而已意謂北使會有散役得今樂署一人
粗别同異者充此使限雖復延州難追其得知所知亦
當不同若謂有此理者可得申吾意上聞否試為思之
事竟不行(上)
姚察為尚書祠部侍郎舊魏王肅奏祀天地設宫懸之
樂八佾之舞至梁武帝以為事人禮縟事神禮簡古無
宫懸之交陳初承用莫有損益宣帝欲備樂付有司立
儀以梁武為非時碩學名儒咸希旨察乃博引經籍獨
違羣議據梁樂為是當時莫不慙服(陳書)
後周明帝時裴政上書以為昔者大舜欲聞七始下洎
周武爰制七音持林鍾作黃鍾以為正調之首及武帝
取史書見武王克殷而作七始又欲廢八懸七并除黃
鍾之正宫用林鍾為調首長孫紹遠奏云天子懸八百
王共軌下逮周武甫修七始之音詳諸經義又無廢八
之典且黃鍾為君天子正位今欲廢之未見其可後竟
廢懸七紹遠疾中命其子覽曰夫黃鍾者天子之宫大
吕者皇后之位今廢黃鍾之位是禄去王室若用林鍾
為首是政出私門將恐八百之祚不得同姬周之永也
(北史)
隋文帝取律吕實葭灰以候氣問於牛弘對曰灰飛半
出為和氣全出為猛氣不出為衰氣(古今樂錄)
開皇二年詔求知音之士參定音樂沛國公鄭譯曰考
尋樂府鍾石律吕皆有宫商角徵羽變宫變徵之名七
聲之内三聲乖應每常求訪終莫能通初周武帝時有
龜兹人白蘇祗婆從突厥皇后入國善胡琵琶聽其所
奏一均之中間有七聲因而問之答曰父在西域稱為
知音代相傳習調有七種以其七調勘校七聲冥若符
合一曰婆陁力華言平聲即宫聲也二曰鷄識華言長
聲即南宫聲也三曰沙識華言質直聲即角聲也四曰
沙侯加濫華言應聲即變徵聲也五曰沙獵華言應聲
即徵聲也六曰般贍華言五聲即羽聲也七曰俟利&KR1869;
華言斛斗聲即變宫聲也譯因習而彈之始得七聲之
正然其就此七調又有五音之名旦作七調以華言譯
之旦者則謂之均也其聲亦應黃鍾太簇南吕姑洗五
均以外七律更無調聲遂因其所捻琵琶絃柱相飲為
均推演其聲更成七均合成二以應十二律律有七音
音立一調故成一調十二律合八十四旋轉相交盡皆
和合仍以其聲考校太樂所奏林鍾之宫應用林鍾為
宫乃用黃鍾宫聲應用南吕為商乃用太簇為商應用
應鍾為角乃取姑洗為角故林鍾一宫七聲三聲並戾
其十一宫七十七音例皆乖越莫有通者又以編懸有
八因作八音之樂七聲之外更立一聲謂之應聲譯因
作書二十餘篇明其指趣至是譯以其書宣示朝廷并
立議正之(隋書)
上令何妥考定鍾律妥上表曰臣聞樂有二一曰姦聲
二曰正聲夫姦聲感人而逆氣應之順氣成象故樂行
而倫清耳目聰明血氣和平移風易俗天下皆寧孔子
曰放鄭聲遠佞人故鄭衞宋趙之聲出内則發疾外則
傷人是以宫亂則荒其君驕商亂則陂其官壊角亂則
憂其人怨徵亂則哀其事勤羽亂則危其財匱五者皆
亂則國亡無日矣魏文侯問子夏曰吾端冕而聽古樂
則欲寐聽鄭衞之音而不知倦何也子夏對曰夫古樂
者始奏以文復亂以武修身及家平均天下鄭衞之音
者姦聲以亂溺而不止優雜子女不知父子今君所問
者樂也所愛者音也夫樂之與音相近而不同為人君
者謹審其好惡案聖人之作樂也非止苟悦耳目而已
矣欲使在宗廟之内君臣同聽之則莫不和敬在鄉里
之内長幼同聽之則莫不和順在閨門之内父子同聽
之則莫不和親此先王立樂之方也故知聲而不知音
者禽獸是也知音而不知樂者衆庶是也故黃鍾大吕
絃歌干戚僮子皆能儛之能知樂者其惟君子不知聲
者不可與言音不知音者不可與言樂知樂則幾於道
矣紂為無道太師抱樂器以奔周晉君德薄師曠固惜
清徵上古之時未有音樂鼓腹擊壤樂在其間易曰先
王作樂崇德殷薦之上帝以配祖考至於黃帝作咸池
顓頊作六莖帝嚳作五英堯作大章舜作大韶禹作大
夏湯作大濩武王作大武從夏以來年代久遠惟有名
字其聲不可得聞自殷至周備於詩誦故自聖賢已下
多習樂者至如伏羲減瑟文王足琴仲尼擊磬子路鼓
瑟漢高擊筑元帝吹簫漢高祖之初叔孫通因奏樂人
制宗廟之樂迎神於道門奏嘉至之樂迎神於廟門奏
嘉至之樂猶古降神之樂也皇帝入廟門奏永至之樂
以為行步之節猶采齊肆夏也乾豆上薦奏登歌之樂
猶古清廟之歌也登歌再終奏休成之樂美神饗也皇
帝就東廂坐定奏永安之樂美禮成也其休成永至二
曲叔孫通所制也漢高祖廟奏武德文始五行之儛當
春秋時陳公子完奔齊陳是舜後故齊有韶樂孔子在
齊聞韶三月不知肉味是也秦始皇滅齊得齊韶樂漢
高祖滅秦韶傳於漢高祖改名文始以示不相襲也五
行儛者本周大武樂也始皇改曰五行及於孝文復作
四時之儛以示天下安和四時順也孝景采武德儛以
為昭德孝宣又采昭德以為盛德雖變其名大抵皆因
秦舊事至於魏晉皆用古樂魏之三祖並制樂辭自永
嘉播越五都傾蕩樂聲南渡是以大備江東宋齊以來
至於梁代所行樂事猶皆傳古三雍四始實稱大盛及
侯景簒逆樂師分散其四儛三調悉度偽齊齊氏雖知
傳受得曲而不用之於宗廟朝廷也臣少好音律留意
管絃年雖耆老頗皆記憶及東土尅定樂人悉返訪其
逗遛果云是梁人所教今三教四儛並皆有手雖不能
精熟亦頗具雅聲若令教習傳授庶得流傳古樂然後
取其會歸撮其指要因循損益更制嘉名歌盛德於當
今傳雅正於來葉豈不美歟謹具錄三調四儛曲名又
製歌辭如别其有聲曲流宕不可以陳於殿庭者亦悉
附之於後書奏别勅太常取妥節度於是作清平瑟三
調聲又作八佾鞞鐸巾拂四舞先是太常所傳宗廟雅
樂數十年惟作大吕廢黃鍾妥又以深乖古意乃奏請
用黃鍾詔下公卿議從之(隋書)
裴嘉有㛰會薛方士預焉酒中而樂作方士非之而出
文中子聞之曰薛方士知禮矣然猶在君子之後乎(中說)
(下以歌)
舜耕歴山思慕父母見鳩與母俱飛相哺益以感思因
而作歌(琴操)
舜有子八人始歌舞(朝鮮記)
西南海之外赤水之南流沙之西有人珥兩青蛇乘兩
龍名曰夏后開開上三嬪於天(嬪婦也言獻美女於天帝)得九辯與
九歌以下(皆天帝樂名也開登天而竊以下用之也開筮曰昔彼九冥是與帝辯同宫之序是為九)
(歌又曰不得竊辯與九歌以國於下義具見於歸藏)此穆天之野高二千仞開焉
得始歌九招(山海經)
夏桀卒於亭山禁絃歌舞(竹書紀年)
湯命伊尹作大濩歌晨露(吕氏春秋)
商紂無道比干知極諫必死作秣馬金閨之歌(洞歴記)
夏后氏孔甲田於東陽萯山天大風晦盲孔甲迷惑入
於民室主人方乳或曰后來之子是必大吉或曰不勝
也之子是必有殃后乃取其子以歸曰以為余子誰敢
殃之子長成人幕動折撩斧斫斬其足遂為守門者孔
甲曰嗚呼有疾命矣夫乃作為破斧之歌實始為東音
禹行功見塗山之女禹未之遇而巡省南土塗山氏之
女乃令其妾待禹於塗山之陽女乃作歌歌曰候人兮
猗實始作為南音周公及召公取風焉以為周南召南
周昭王親將征荆辛餘靡長且多力為王右還反涉漢
梁敗王及蔡公抎於漢中辛餘靡振王北濟又反振蔡
公周公乃候之於西翟實為長公殷整甲徙宅西河猶
思故處實始作為西音有娀氏有二佚女為之九成之
臺飲食必以鼓帝令燕往視之二女愛而爭搏之覆以
玉筐少選發而視之燕遺二卵北飛遂不反二女作歌
一終曰燕燕往飛實始作為北音(吕氏春秋)
終北之國其俗好聲相攜而迭謠終日不輟音(列子)
瓠梁之歌可隨也其所歌者不可為(瓠梁古善歌之人也淮南子)
周有申喜者亡其母聞乞人歌於門下而悲之動於顔
色與之語蓋其母也(吕氏春秋)
杞梁妻杞殖妻妹明月之所作也杞殖戰死妻嘆曰上
則無父中則無夫下則無子生人之苦至矣乃抗聲長
哭杞都城感之而頽遂投水而死其妹悲其姊之貞操
乃為作歌名曰杞梁妻焉梁殖字也(古琴操)
晏子朝杜扃望羊待於朝晏子曰君奚故不朝對曰君
夜發不可以朝晏子曰何故對曰梁丘據扃入歌人虞變
齊音晏子退朝命宗祝修禮而拘虞公聞之而怒曰何
故而拘虞晏子曰以新樂淫君公曰諸侯之事百官之
政寡人願以請子酒醴之味金石之聲願夫子無與焉
夫樂何必夫故哉對曰夫樂亡而禮從之禮亡而政從
之政亡而國從之君奚輕變夫故哉公曰不幸有社稷
之業不擇言而出之請受命矣(晏子春秋)
薛譚學謳於秦青未窮青之技自謂盡之遂辭歸秦青
弗止餞於郊衢撫節悲歌聲振林木響遏行雲薛譚乃
謝求反終身不敢言歸(列子)
曾子居衞緼袍無表顔色腫噲手足腁胝三日不舉火
十年不製衣正冠而纓絶捉衿而肘見納屨而踵決曳
縰而歌商頌聲滿天地若出金石(莊子)
客有見淳于髠於梁惠王者再見之終無言也惠王怪
之以讓客曰子之稱淳于生言管晏不及及見寡人寡
人未有得也寡人未足為言邪客謂髠曰固也吾前見
王志在遠後見王志在音吾是以默然客具報王大駭
曰嗟乎淳于生誠聖人也前淳于生之來人有獻龍馬
者寡人未及視會生至後來人有獻謳者未及試亦會
生至寡人雖屏左右私心在彼(論衡)
昔者揖封生高商齊人好歌(韓詩外傳)
王母命安法嬰歌玄靈之曲(漢武内傳曲又云西王母歌玉蘭之上元夫人歌)
(玉昭)
上元夫人自彈雲林之璈歌步玄之曲王母命侍女郭
四非答歌(上)
壽靈壇高八丈帝使董謁乘雲霞之輦以昇壇至夜三
更聞野鷄鳴忽如曙西王母駕玄鸞歌春歸樂謁乃聞
王母歌聲而不見其形歌聲遶梁三帀乃止壇傍草樹
枝葉或翻或動歌之感也四面列種軟棗條如青桂風
至自拂階上游塵(述異記)
張仲春武帝時人也善雅歌與李延年並時每奏新歌
莫不稱善(風俗通)
漢代無絃節伎最先一人唱三人和魏帝尤好之時有
宋容華者清徹好聲善唱此曲當時稱妙(通典)
頃諸鼓吹廣求異伎時都尉薛訪車子年始十四能喉
囀引聲與笳同音白上呈見果如其言即日故共觀試
乃知天壤之所生誠有自然之妙物也潛氣内轉哀音
外激大不抗越細不幽散聲悲舊笳曲美常均及與黃
門鼓吹温胡迭唱迭和喉所發音無不響應曲折沈浮
尋變入節自初呈試中間二旬胡欲傲其所不知尚之
以一曲巧竭意匱既已不能而此孺子遺聲抑揚不可
勝窮優游轉化餘弄未盡暨其清激悲吟襍以怨慕詠
北狄之遐征奏胡馬之長思悽入肝脾哀感頑豔是時
日在西隅涼風拂袵背山臨谿流泉東逝同坐仰嘆觀
者俯聽莫不泫泣隕涕悲懷慷慨自左&KR1516;史妠謇&KR0008;名
倡能識以來耳目所見僉曰詭異未之聞也竊惟聖體
兼愛好奇是以因牋先白委曲伏想御聞必含餘懽冀
事速訖旋侍光塵寓目階庭與聽斯調宴喜之樂蓋亦
無量(繁欽與太子牋)
披書歡笑不能自勝奇才妙伎何其善也頃守土孫世
有女曰瑣年始九歲夢與神通寤而悲吟哀聲激切涉
歴六載於今十五近者督將具以狀聞是日薄延衆賢
遂奏名倡曲極數殫歡情未逞乃令從官引内世女須
臾而至厥狀甚美素顔玄髮皓齒丹唇詳而問之云善
歌舞於是提袂徐進揚蛾微眺芳聲清激逸足横集然
後循容飾糚改曲變度斯可謂聲恊鍾石氣應風律今
之妙舞莫巧於絳樹清歌莫激於宋臘豈能上亂靈祗
下變庶物漂悠風雲横厲無方若斯也哉固非車子喉
囀長吟所能逮也吾鍊色知聲雅應此選謹卜良日納
之閒房(魏文帝答繁欽書)
絳樹一聲能歌兩曲二人細聽各聞一曲一字不亂人
疑其一聲在鼻竟不測其何術當時有黃華者雙手能
寫二牘或楷或草揮毫不輟各自有意余謂絳樹兩歌
黃華二牘是確對也(志奇)
魏晉之世有孫氏善歌舊曲宋識善擊節唱和陳左善
清歌列和善吹笛郝素善彈箏朱生善琵琶尤發新聲
故傅玄著書曰人若欽所聞而忽所見不亦惑乎此六
人生於上世越古今而無儷(晉書)
三月上巳日會稽夏統字仲御入洛市樂太尉賈充問
曰卿能土地間曲乎統曰百姓懷先君恩遂作慕歌又
孝女曹娥歌河女之章為伍子胥作小海唱今欲歌之
充曰善乃以足叩船引聲喉囀清激慷慨大風應至含
水嗽天雲雨響集充曰聽慕歌之聲便髣髴見大禹之
容聞河水之音不覺涕淚交流即謂伯姬高行在目前
也聆小海之唱謂子胥屈平立吾左右矣(晉書)
郭訥觀妓人歌言佳石崇問其曲訥不知崇笑曰卿不
識曲那得言佳曰譬如見西施何必識其名姓然後知
美(鄧粲晉紀)
升平末俗間忽作廉歌有扈兼者聞之曰廉者臨也國
家其天諱乎少時而穆帝宴駕(晉書)
索丞字伯夷燉煌人善鼓箏悲歌能使喜者墮淚改調
易謳能使戚者起舞當時號曰雍門調(十六國春秋)
憑乘縣有歌父山傳云老父少不娶妻而善於謳歌年
八十餘病命終鄉里六七人輿上穴中隣人舞歸老父
歌而送之聲振林薄響遏行雲(盛弘之荆州記)
賀道卷工卜筮經遇工歌女人病死為筮之曰此非死
也天帝召之歌耳乃以土塊加其心上俄頃而蘇(南史)
玉女行觴神仙留客皆煬帝曲名
齊有朱顧仙善聲讀曲朱子尚又善歌二人遂俱蒙厚
賚梁有吳安泰善歌後為樂令精解聲律初改西曲别
江南上雲樂内人王金珠善歌吳聲西曲又製江南歌
當時絶妙次有韓法秀又能妙歌吳聲讀曲等古今獨
絶(通典)
宋游道除司州中從事時將還鄴會霖雨行旅擁於河
橋游道於幕下朝夕宴歌行者曰何時節作此聲也固
大癡游道應曰何時節而不作此聲也亦大癡(北史舞以下)
舞師掌教兵舞帥而舞山川之祭祀教帗舞帥而舞社
稷之祭祀教羽舞帥而舞四方之祭祀教皇舞(皇析五采羽為)
(之)帥而舞旱暵之事凡野舞則皆用之凡小祭祀
則不興舞(周禮)
司干掌舞器祭祀舞者既陳則授舞器既舞則受之賓
饗亦如之大喪廞舞器及葬奉而藏之(上)
古者合歡之樂舞於堂四夷之樂陳於門(後漢書)
樂九變者舞九終八變者舞八終六變者舞六終終成
也(三禮義宗)
歌在堂上舞在堂下歌者象德舞者象功君子上德而
下功(白虎通)
南夷之樂曰兜西夷之樂曰禁北夷之樂曰昧東夷之
樂曰離東夷之樂持矛舞助時生也南夷之樂持羽舞
助時養也西夷之樂持戟舞助時煞也北夷之樂持干
舞助時藏也(上)
今鼓舞者繞身若還曾撓摩地扶旋猗那動容轉曲便
媚擬神身若秋葯被風髮若結旌騁馳若騖木熙者舉
梧檟據句枉蝯自縱好茂葉龍夭矯燕技拘援豐條舞
扶疏龍從鳥集搏援攫肆薎蒙踊躍且夫觀者莫不為
之損心酸足彼乃始徐行微笑被衣修擢(淮南子)
隂康氏之時水&KR2902;不疏江不行其原隂凝而易閟人既
鬱於内腠理墆著而多重膇得所以利其關節者乃制
為之舞教人引舞以利道之是謂大舞(帝王統錄)
顓頊作承雲之舞(後魏志)
楚靈王信巫祝之道躬執羽紱起舞壇前吳人來攻其
國人告急而靈王鼓舞自若顧應之曰寡人方祭上帝
樂明神當蒙福祐焉不敢赴救而吳兵遂至俘獲其太
子及后姬以下(桓子新論)
高帝戚夫人善鼓瑟擊筑帝常擁夫人倚瑟而絃歌畢
每泣下流漣夫人善為翹袖折腰之舞歌出塞入塞望
歸之曲侍婢數百皆習之後宫齊首高唱聲入雲霄(西京)
(襍記)
漢武有雲翹育命之舞以祀天地(魏名臣奏)
越嶲國有吸華絲凡華着之不即墮落用以織錦漢時
國人奉貢武帝賜麗娟二命作舞衣春暮宴於花下舞
時故以袖拂落花滿身都着舞態愈媚謂之百華之舞
(採蘭襍志)
滎陽人姓何忘其名荆州辟為别駕不就隠遁養志常
至田舍人收穫在場上忽有一人長丈餘蕭疎單衣角
巾來詣之翩翩舉其兩手並舞而來語何云君曾見韶
舞不此是韶舞且舞且去何尋逐徑向一山山有穴纔
容一人其人命入穴何亦隨之入初甚急前輒閒曠便
失人見有良田數十頃何遂墾作以為世業子孫至今
賴之(搜神記)
西城善雅舞總章饒清彈(陸雲詩)
狄鞮妙音邯鄲才舞(趙都賦)
廣博物志卷三十三
