傷寒總病論卷二
宋龐安時撰
可發汗證
大法春宜發汗
太陽中風陽浮而隂弱陽浮者自發熱隂弱者自汗出
嗇嗇惡寒浙浙惡風翕翕發熱鼻鳴乾嘔者桂枝湯主
之
桂枝芍藥生薑(各一兩)甘草(一兩)大棗(六个)
㕮咀水三升半微火煎取一升七合半生布絞去滓
温服一盞須臾啜熱粥一椀令助藥力周覆一時汗
徧身濈濈者益佳不可令如水流漓病必不除若一
服汗出病差止後服不必盡劑也若不汗如前法更
服半日許令三服若病重者一日一夜可盡一劑病
證猶存者更作服若汗未出乃至二三劑忌生冷粘
滑肉麪五辛酒酪臭惡等物
太陽病初服桂枝湯反煩不解者先刺風池風府却與
桂枝湯則愈按風池是少陽之經陽維之會不針天柱
而取風池者陽維維諸陽巨陽與諸陽主氣故也
龐曰凡桂枝湯證病者常自汗出小便不數手足温和
或手足指梢露之則微冷覆之則温渾身熱微煩而又
增寒始可行之若病者身無汗小便數或手足逆冷不
惡寒反惡熱或飲酒後慎不可行桂枝湯也(脉緊必無汗設有汗)
(不可誤作桂枝證)
太陽病發汗遂漏不止其人惡風小便難四支微急難
以屈伸者桂枝加附子湯主之(桂枝湯内加附子一枚炮去皮尖切片同煎如)
(前小便難為有津液可作汗若小便數不可誤認陽旦證也陽旦即桂枝湯異名也)
下後脉促胷滿者桂枝去芍藥湯主之(桂枝湯内去芍藥只用四味也)
(芍藥味酸脉促胷滿恐成結胷故去芍藥之佐全用辛甘發散其毒氣也)
服桂枝湯或下之仍頭項強痛翕翕熱無汗心下滿微
痛小便不利者桂枝去桂加白术茯苓各一兩半主之
(不用桂加水成四升服一升)
太陽病項背強几几汗出惡風者桂枝加葛根二兩添
水成四升煎取二升通治柔痓
太陽下之微喘者表未解也桂枝加杏仁厚朴湯主之
(桂枝内加厚朴一兩杏仁四十枚)此則中風自汗用桂枝湯證也
龐曰惡寒者不當風而憎寒惡風者當風而增寒皆屬
表證太陽病頭痛發熱身疼痛骨節煩疼惡風無汗而
喘者麻黃湯主之
麻黃(一兩半)桂枝(一兩)甘草(五錢)杏仁(三十五個)
㕮咀水二升半煮麻黃數沸去上沫内諸藥煮取一
升二合半去滓每飲一盞續次服盡不用粥投温覆
如桂枝法將息未汗可再作二三劑
龐曰傷寒之脉緊盛而按之澀是也脉浮而緊浮為風
緊為寒風傷衛寒傷榮榮衛俱病骨節煩疼外證必發
熱無汗或喘其人但增寒手足指末必微厥久而復温
掌心不厥此傷寒無汗用麻黃證
凡脉浮數或浮緊無汗小便不數病雖十餘日尚宜麻
黃湯也
太陽中風脉浮緊發熱惡寒身痛不汗出而煩躁者大
青龍湯主之若脉微弱自汗出惡風者不可服之服之
則厥逆筋惕肉瞤此為逆也大青龍湯
麻黃(三兩)桂枝甘草石膏(各一兩)杏仁(二十個)棗(五枚)生
薑(一兩半)
㕮咀水五升煮麻黃數沸去上沫内諸藥煮取二升
每温飲一盞微汗為度若汗周身潤則止服未周身
潤可停待少時服盡不欲汗多亡陽故也亡陽遂虚
惡風煩躁不得眠也
傷寒脉浮緩身不疼但重乍有輕時無少隂證者大青
龍湯主之(少隂當言太隂按太隂證内有脉浮緩手足温者繫太隂太隂當發證屬青龍湯似桂枝)
(證反無汗而脉緊似麻黃證反身不疼而脉浮緩)
太陽病項背几几無汗惡風葛根湯主之
葛根(二兩)麻黃(一兩半)桂枝(一兩)甘草(一兩)芍藥(一兩)大棗(六枚)生
薑(一兩半)
㕮咀水四升先煮麻黃葛根數沸去沫下諸藥煮取
二升半去滓每温飲一盞日三服如桂枝湯將息
太陽與陽明合病必自下利者葛根湯主之
太陽與陽明合病不利但嘔者葛根加半夏湯主之用
煎葛根湯内加半夏一兩一分湯洗十遍每個作四破
龐曰脉浮緊無汗服湯未中病其人發煩目瞑極者必
衂小衂而脉尚浮者宜麻黃湯衂後脉已微者不可再
行也凡脉浮自汗服湯不中病桂枝證尚在必頭痛甚
而致衂小衂而脉尚浮者再與桂枝湯衂後脉已微者
不可再行也
傷寒三日後與諸湯不差脉勢如數陽氣猶在經絡未
入藏府宜桂枝石膏湯此方可夏至後代桂枝證用之
若加麻黃一兩可代麻黃青龍湯用之
石膏(三兩)栀子(二十四個)生薑(一兩半)桂枝黃芩甘草(各一)
(兩)升麻葛根(各一兩半)
㕮咀水五升煮取二升半去滓温飲一盞食頃再服
若得汗即止後服
龐曰凡發汗以辛甘為主復用此苦藥者何也然辛甘
者折隂氣而助陽氣也今熱盛於表故加苦以發之素
問云熱淫於内以苦發之故也
葛根龍膽湯療病四五日不差身體毒熱面赤兼泊陽
毒風温
葛根(生者四兩乾者二兩代)生薑升麻大青龍膽桂
枝甘草麻黃芍藥(各半兩)萎蕤(一兩)石膏(一兩半)
㕮咀水四升半下麻黃煮數沸去上沫内諸藥煎二
升去滓温飲一湯盞日三夜二(凡葛根須用家園味甘多白粉者為佳若)
(誤用味苦野葛多吐人轉增病)
時行熱病六七日未得汗脉洪大或數面目赤身體大
熱煩躁狂語欲走大渴甚又五六日以上不解熱在胃
中口禁不能言為壞傷寒醫所不能治如死人或精神
已竭心下微煖發開其口灌藥下咽即活兼治陽毒麥
奴丸
麻黃(三分)釜底煤黃芩竈底墨梁上塵小麥
奴竈中黃土(各一分)芒硝大黃(各半兩)
細末蜜丸彈子大新汲水三合和一丸研服之渴者
但令冷水足意飲之須臾當寒竟汗出便差若日移
五尺不汗依前法再服一丸差即止須微利小麥奴
乃小麥未熟時叢中黑麥捻之成黑勃者是也無即
以小麥炒黑焦地上出火毒用之亦得此藥須是病
人大渴倍常躁盛若小渴者強與之為禍耳強人每
服半雞子大(亦治瘟瘧)
傷寒連服發汗湯七八劑汗不出者死如中風法蒸之
使温熱之氣外迎無不得汗也古今用效薪火燒地良
久去火掃地以水洒之取𧖟沙桃柏荆葉糠及麥麩皆
可同和鋪燒地上可側手厚上鋪席令病人卧席上温
覆之熱月只可夾被覆其汗立出後周身至脚心皆汗
濈濈乃用温粉撲止移之上牀即愈無𧖟沙即用麩糠
之類鋪燒地上亦得(温粉法白术藁本白芷各二兩末之入英粉十二兩和勻用之無英)
(粉以蜯粉代之)
傷寒差後有不了了證者謂至十日或半月二十日終
不惺惺常昏沉以失精神言語錯謬或無寒熱有似鬼
祟或朝夕潮熱頰赤或有寒熱如瘧狀此乃發汗不盡
餘毒氣在心胞絡間所致也宜知母麻黃湯
知母(一兩半)麻黃(一兩)芍藥黃芩甘草桂枝(各半兩)
㕮咀水二升半煮麻黃數沸去上沫内諸藥取一升
三合去滓每温飲一大盞半日可相次三服温覆令
微汗若心煩欲水當稍與之令胃中和則愈未汗盡
劑
太陽病下之後氣上衝其脉必浮可依證發汗不與汗
則成結胷也凡發汗脉浮大雖大便秘小便少者可發
汗而解也合汗不汗諸毛孔閉塞悶絶而死
不可發汗證
脉浮緊法當身痛當以汗解假令尺中脉遲為榮氣不
足血少故也(前陽明病脉遲汗出多微惡寒宜桂枝湯不責榮不足蓋尺脉長大而遲也此必軟)
(緊而遲不可汗宜小建中湯)小建中湯
桂枝(三分)生薑(三分)芍藥(一兩半)甘草(半兩)棗(六枚)飴糖(兩合半)
㕮咀水二升半煮取九合去滓方下飴糖煎令化每
温飲一湯盞日進二三服尺尚遲再作一劑入人參
加半兩同煎最良舊有微溏或嘔者不用飴糖也兼
治傷寒一二日胷中悸而煩及汗後身疼脉沉遲又
治傷寒陽脉澀隂脉弦法當腹中急痛先小建中湯
不差與柴胡湯(方在和表證中)
龐曰凡脉緊病必無汗唯濡而緊病必自汗勿誤行桂
枝宜建中湯也
脉濡弱不可發汗汗則厥而煩躁不得眠
諸動氣在心腹上下左右不可發汗
龐曰諸脉動數微弱不可發汗(以上並宜建中湯若煩躁者宜竹葉湯)
竹葉湯治虚煩病似傷寒身亦熱而煩躁頭不痛身不
疼脉不數者兼治中暍渴吐逆而脉滑數者及傷寒解
後虚羸少氣氣逆欲吐者並宜服之
淡竹葉(半把)石膏(四兩)半夏(三分)人參(半兩)甘草(半兩)麥門冬(二兩)
粳米(一合淘過)
細剉以水五升煎二升半米熟去滓温飲一盞日進
三服夜二服嘔者加生薑一兩半不嘔不用
虚煩或嘔吐脉弦細芤遲手足微寒胷滿者橘皮湯主
之兼治暴煩下利(方在太隂證中)
四逆不可發汗發汗則聲嘶舌萎不得前言亂睛眩者
命將難全
咽中閉塞不可發汗發汗則吐血氣微絶手足不能自
温者乾薑甘草湯主之(方在太隂證中)
淋家不可發汗發汗必便血
瘡家雖身痛不可發汗汗出則痙(以癰瘡家膿血過多)
動氣在右不可發汗汗出則衂而渴心苦煩飲則吐水
(動者謂心腹中虚氣動若誤汗有此證先宜五苓散三服方在可水證中次服竹葉湯方在前)
動氣在左不可發汗發汗則頭眩汗出則筋惕肉瞤此
為逆難治(但先服防風白术散次服建中湯方在前)防風白术散
防風(一兩)牡蠣粉(半兩)白术(三分)
細末温米飲調下二錢日二三服汗出續與建中湯
動氣在上不可發汗發汗則氣上衝正在心端李根湯
主之
半夏(半兩)桂枝當歸芍藥黃芩甘草人參
(各一分)茯苓(三分)
粗末每五錢水兩盞薑三片甘李根白皮一團如雞
子黃大煎八分通口日三五服
動氣在下不可發汗發汗則心中大煩骨節苦痛目運
惡寒食則反吐穀不得前先服大橘皮湯得吐止後服
建中湯大橘皮湯(亦主手足冷嘔&KR0938;)
橘皮(一兩半)生薑(二兩)棗(二十四個)甘草(半兩)人參(一分)竹茹(半兩)
㕮咀水三升煎一升半去滓温服一盞食頃再服
不當汗而強汗之則津液枯槁而死
四逆證
四逆湯治病發熱頭痛脉反沉若不差身體疼痛者脉
浮遲表熱裏寒下利清穀者汗出熱不去内拘急支節
疼四逆者下利厥逆惡寒者下利腹脹滿身疼脉浮者
先用四逆温裏得利止乃可隨證用藥攻表也
甘草(一兩)附子(半個)乾薑(三分)
㕮咀以水一升半煮取六合去滓温分作二服
手足厥脉微欲絶者當歸四逆湯主之
當歸桂枝芍藥細辛(各一兩半)棗(三十六個)甘草木
通(各一兩)
㕮咀以水四升半煮二升二合去滓每温一盞服
和表證
傷寒表不解心下有水氣乾嘔發熱而欬或渴或利或
噎或小便難腹滿而喘者小青龍湯主之
麻黃芍藥細辛乾薑甘草桂枝(各一兩半)半
夏(三分)五倍子(半兩)
㕮咀以水六升先煮麻黃數沸去上沫内諸藥煮一
升去滓每温服一盞若渴者去半夏加括樓根一兩
半若微利去麻黃加蕘花一雞子大炒赤若噎者去
麻黃加附子一枚炮小便不利小腹滿者去麻黃加
赤茯苓二兩若喘去麻黃加杏仁一兩一分無蕘花
以桃花一鴨子大不炒代之
太陽病得之八九日如瘧狀發熱惡寒熱多寒少其人
不嘔清便欲自可一日二三度發脉微緩者為欲愈也
脉微而惡寒此隂陽俱虚不可更發汗吐下也面色反
有熱色者未解也以其不能得小汗出其身必痒宜桂
枝麻黃各半湯
桂枝湯末麻黃湯末(各三分)
以水一升半棗三個生薑三片煎减半去滓温飲一
盞未有小汗再服之
服桂枝湯大汗出脉洪證候不改者服桂枝湯如前法
若形似瘧狀日再發者宜桂枝二麻黃一湯
桂枝湯末(一兩)麻黃湯末(半兩)
以水一升半薑三片棗三個煎减半去滓温飲一盞
未有小汗再服之
服桂枝湯大汗出後大煩渴脉洪大者白虎湯加人參
主之(方在厥隂證中)
龐曰傷寒已得汗身和脉弦細讝語妄見此為津液不
和與小柴胡去人參加桂枝湯服之津液和自愈未差
與調胃承氣湯下之
傷寒六七日發熱微惡寒支節煩疼微嘔心下支結外
證未去柴胡桂枝湯主之兼治寒疝腹痛
柴胡(一兩)桂枝黃芩人參(各半兩)半夏(四錢)芍藥(半兩)甘
草(一錢一字)大棗(九枚)生薑(半兩)
㕮咀以水三升半煮取一升七合半去滓温飲一盞
小柴胡湯治傷寒五六日中風往來寒熱胷脅滿嘿嘿
不欲食心煩喜嘔或胷中煩而不嘔或渴或腹中痛或
脇下痞鞕或心下悸小便不利或不渴身微熱或欬者
柴胡(二兩)甘草黃芩人參(各三分)半夏(六錢一字)生薑(三分)
大棗(三枚)
㕮咀以水六升煮取三升去滓再煎取一升半温作
三服若胷中煩而不嘔者去半夏人參加括樓半個
若渴去半夏加人參成二兩二錢半括樓根二兩若
腹中痛去黃芩加芍藥一兩半若脇下痞鞕去大棗
加牡蠣二兩若心下悸小便不利去黃芩加茯苓二
兩若不渴外有微熱去人參加桂枝一兩半温覆微
汗愈若欬去人參大棗生薑加五味子一兩一分乾
薑一兩
傷寒中風有柴胡證但見一證不必悉具凡以柴胡證
而下之與柴胡湯必蒸蒸而振却復發熱汗出而解也
病十日以上脉浮細嗜卧者為己安候小柴胡和之細
而遲者勿與
婦人中風七八日續自寒熱發作有時經水適斷者此
為熱入血室其血必結故使如瘧狀發作有時小柴胡
湯主之
婦人傷寒發熱經水適來晝則明了暮則讝語如見鬼
狀此為熱入血室無犯胃氣必自愈(先宜小柴胡湯不愈可刺期門)
婦人中風發熱惡寒經水適來得之七八日熱除而脉
遲身涼胷脇下滿如結胷狀讝語此為熱入血室也當
刺期門隨其實取之
陽明病潮熱大便溏小便自如胷脇滿不去者小柴胡
湯主之又不大便而嘔舌上白苔者亦宜服之上焦得
通津液得下胃氣因和身濈然汗出而解
陽明中風脉浮弦大而短氣腹滿脇下及心痛久按之
氣不通鼻乾不得汗嗜卧一身及目悉黃小便難有潮
熱時時噦耳前後腫刺之小差外不解病過十日脉續
浮者與小柴胡湯若不尿腹滿加噦者不治
可下證(血證附)
大法秋宜下
陽明病發熱不惡寒汗多者急下之
凡脉沉細數為熱在裏又兼腹滿咽乾或口躁舌乾而
渴者或六七日不大便小便自如或目中瞳子不明無
外證者或汗後脉沉實者或下利三部脉皆平心下堅
者或連發汗已不惡寒者或已經下其脉浮沉按之有
力者宜大承氣湯
大黃(半兩)厚朴(一兩)枳實(一枚)朴硝(半兩)
㕮咀以水四升先煮厚朴枳實至三升下大黃煮取
一升半去滓下朴硝烊化每温一盞服利即止後服
如作煮散煎每服厚朴枳實末共三錢水兩盞煎一
盞半下大黃末一錢煎一盞絞去滓下朴硝末一錢
烊化服之
陽明與少陽合病而利脉不負者為順也負者失也弦
相克為負也脉滑而數者有宿食當下之(宜大承氣湯陽明土其脉)
(大少陽木其脉弦若合病土被木賊克更利為胃已困若脉不弦為土不負弦者為土負必死)
脉雙弦而遲心下堅或脉大而緊者陽中有隂可下之
病者煩熱汗出如瘧狀日晡則發潮熱者屬陽明其脉
必實當下之而愈
病人小便不利大便乍難乍易時有微熱喘冐不能卧
者有躁屎宜下之
傷寒若吐下後不解不大便五六日以上至十餘日日
晡則發潮熱不惡寒獨語如見鬼狀若劇者發則不識
人循衣妄撮(常見有此撮空候故改之)惕而不安微喘直視脉弦者
生脉濇者死微者但發熱讝語可下之一服利止後服
過經讝語者可下之
病人不大便五六日繞臍痛煩躁發作有時此有躁屎
故不大便可下之(以上並宜大承氣湯)
太陽病未解其脉隂陽俱停者必先振慄汗出而解陽
微者先汗之而解隂實者先下之而解下之宜大柴胡
湯
柴胡(四兩)黃芩芍藥(各一兩半)枳實(二枚)生薑(二兩半)半夏(一兩)
(一分)大棗(六個)大黃(一兩)
㕮咀以水六升煮取三升去滓再煎每温一盞服
因下之後潮熱而微利者此醫以丸藥下之非其治也
而有表證仍胷鬲滿而嘔者先服小柴胡湯後服大柴
胡湯(小柴胡湯在和表證中)
傷寒發熱汗出不解心中痞鞕嘔吐下利者大柴胡湯
主之
傷寒十餘日結熱在裏往來寒熱者宜大柴胡湯
陽明病讝語發潮熱脉滑疾者小承氣湯主之
大黃(二兩)厚朴(一兩)枳實(兩枚)
㕮咀水二升半煎至八合去滓放温時飲一盞以利
為度凡大便秘悶恐有表證者但少少飲之微下為
度不可飲多恐大泄利也虚弱人可作煮散煎服
太陽病若吐下發汗後微煩小便數大便難者與小承
氣湯利之則愈(此太陽陽明證也)
下利讝語者有燥屎也宜小承氣湯初一服讝語止若
更衣者停後服不爾盡與之(更衣即登厠也非顔師古注漢書更衣之義集驗方)
(痒有更衣挺出頗妨於更衣更衣出清血故以知之)
陽明病不吐不下心煩者可與調胃承氣湯(方在太陽證中)
發汗後惡寒者虚也不惡寒但熱者實也當和其胃氣
宜調胃承氣湯
傷寒十三日過經讝語者此有熱當以湯下之若小便
利者大便當鞕反下利而脉調和者知醫以丸藥下之
非其治也若自下利者脉當微厥今反和者為内實也
宜調胃承氣湯
太陽病過經十餘日心下温温欲吐而胷中痛大便反
溏腹微滿欝欝微煩此時極吐下者與調胃承氣湯不
爾不可與之但欲嘔胷中痛微溏者此非柴胡證以嘔故
知極吐下也屬調胃承氣湯
傷寒吐後腹脹滿者屬調胃承氣湯
茵陳湯治陽明病發熱汗出者此為熱越不能發黃也
但頭汗出其身無汗齊頸而還小便不利渴而飲水者
以瘀熱在裏身必發黃
茵蔯蒿(三兩)大黃(一兩半)栀子(二十個大者七枚)
㕮咀水二升半先煮茵蔯至二升内二味煮取一升
二合半去滓温飲一盞日三服小便當利尿如皂角
汁一宿腹減黃從小便出
十棗湯治太陽病中風下利嘔逆表解者乃可攻之其
人漐漐汗出發作有時頭痛心下痞鞕滿脇下痛乾嘔
短氣汗出不惡寒者此表和裏未和也
芫花甘遂大戟(等分異杵篩秤末合之入臼再杵二三百下)
先以水一升煮肥棗十枚擘碎煮取半升去棗用煎
湯少半調末一錢匕羸人半錢再單飲棗湯送之平
旦服若下少而病不除明旦加藥一錢半如前服之
服之必利利後糜粥自養
欬而脇下痛此為有飲宜十棗湯
調中湯治夏月及秋初忽有暴寒折於盛熱熱結四支
則壯熱頭痛寒傷於胃下利或血或水或赤帶下壯熱
且悶脉數宜下之久年腸風下之亦差
大黃(三分)葛根黃芩芍藥桔梗茯苓藁本
白术甘草(各半兩)
㕮咀水三升煎至二升下大黃取一升二合去滓温
温飲一盞移時勿鬲食再服之得快下壯熱便歇其
下利亦止凡秋夏旱熱積日或有暴寒折之熱無可
散喜搏著肌中作壯熱氣也胃為六府之表最易為
暴寒所折故也虚人亦不在壯熱但主利或霍亂不
宜用此實人有服玉石人喜壯熱與别藥下則加熱
喜悶而死矣是以宜以此下和其胃氣(調中湯又治陽病因下遂)
(陽熱利不止及傷寒不因下而自利表不解脉浮數者皆可去大黃加葛根成一兩煎服之殊驗也)
茵陳丸療瘴氣及黃病㾬瘧
茵陳梔子鼈甲芒硝(各一兩)大黃(二兩半)豉(二合半)
常山杏仁(各一兩半)巴豆(半兩)
細末蜜丸梧桐子大初得時氣三日内平旦米飲服
二丸如人行十里久或吐或利或汗出不爾更服一
丸以熱粥投之老少以意加減丸數服若黃病痰癖
時氣傷食㾬瘧小兒驚熱欲發癎服之無不差者療
瘴神驗赤白痢服之亦效春初有宿熱依上法服之
取吐利當年不憂熱病(有性殺藥者每服七九五丸)
抵黨湯治太陽病六七日表證在脉微而沉反不結胷
其人發狂者乃熱在下焦小腹當鞕滿小便反利者下
血乃愈所以然者以太陽隨經瘀血在裏故也(小腹滿而小便)
(不利者非血證)
水蛭蝱蟲(各十枚)桃仁(七個)大黃(一兩)
㕮咀以水二升半煮至一升二合半去滓温温分四
服未下再服虚人只可作半料服之如作煮散每五
錢水一盞半煎一盞去滓服之
桃仁承氣湯治太陽病不解熱結在膀胱其人如狂血
自下者乃愈其外不解者尚未可攻當先隨證行湯解
外外已解但小腹急結者乃可攻之(不惡寒為外解)
桃仁(二十四個)大黃(二兩)甘草桂枝芒硝(各一兩)
㕮咀以水三升半煎取一升半去滓内芒硝烊化温
服一盞虚人減作半料亦可作煮散每五錢水一盞
半煎至一盞去滓下芒硝一錢半烊化服之
桃仁承氣湯又治産後惡路不下喘脹欲死服之無不
差者
龐曰脉朝夕駛者實癖也可下之朝平夕駛者非癖也
不可下駛謂數脉六七至者也若脉數一息八九至慎
不可下若下之則煩躁下利不止而死凡數脉與皮毛
相得亦不可下也合下不下令病人腹脹滿通身浮腫
而死
不可下證
脉軟而弱弱反在關(關下三分也)濡反在顛(關上三分也)微反在
上(寸口也)澀反在下(尺部也)微則陽不足澀則無血陽氣反
微中風汗出而反煩躁澀則無血厥而且寒宜建中湯
(方在不可汗證中)
陽微不可下下之則心下痞
諸動氣在心腹上下左右俱不可下
動氣在右不可下下之則津液内竭咽躁鼻乾頭眩心
悸(宜竹葉湯方在不可汗證中)
動氣在左不可下下之則腹裏拘急不止動氣反劇身
雖有熱反欲勌(先服乾薑甘草湯方在太陽證中後服建中湯方在不可汗證中)
動氣在上不可下下之則掌握熱煩身冷熱汗自泄欲
水自灌竹葉湯主之(方在不可汗證中)
動氣在下不可下下之則腹滿卒起頭眩食則下清穀
心下痞堅半夏瀉心湯主之(方在痞證中)
咽中閉塞不可下
龐曰諸脉濡弱微細相搏俱不可下
諸四逆不可下虚家亦然
龐曰若下證悉具而見四逆者是失下後氣血不通使
然但手足微厥掌心常温時復指梢温便下之不可拘
忌也
傷寒嘔多雖有陽明證不可攻也
龐曰凡下證小便不利或尚少未可攻之也
不當下而強下之令病人腸胃洞泄不禁而死
可水不可水證
龐曰凡病非大渴不可與冷水若小渴口咽乾小小呷
滋潤之若大渴煩躁甚能飲一斗者與五升能飲一升
者與半升若乃不與則乾躁無由作汗煩喘而死者多
矣但勿令足意飲也若大汗將來躁渴甚者但足意飲
之勿疑常人見因渴飲水而得汗見小渴遂強與之致
停飲心下滿結喘而死者亦多矣其有熱脉數尚可作
汗而解者出於天幸也
五苓散治病人水藥入口則吐或渴而嘔者或汗後脉
尚浮而煩渴者或下利渴而小便不利者或因渴停水
心下短息者難治嘔而小便不利者皆主之
猪苓白术茯苓桂枝澤瀉(各半兩)
細末白飲調下二錢日三服數飲煖水汗出效
陽明病小便數者大便即堅不更衣十日無所若欲飲
水但與之當以法救渴者五苓散主之
霍亂頭痛發熱身體疼發熱欲飲水五苓散主之若得
病無熱但狂言煩躁不安精采不與人相當勿以火導
之但以豬苓散方寸寸服之當逼飲新汲井水一升即
令指刺喉中吐去之病隨手愈若不能吐者勿強與水
水停則結心下也當以藥吐之不爾更致危病若當吐
不時以豬苓散吐之其死迨速矣亦可針之尤佳夫飲
鬲實難治此皆三死一生也太陽病發汗後大汗出胃
中乾燥煩不得眠其人欲飲水者但與之當稍稍飲之
令胃和則愈
可吐不可吐證
龐曰胷鬲痞悶痰壅塞礙脉得浮或滑並宜瓜蒂散吐
之(方在厥隂證中)産後六七日内下瀉諸藥不效得此脉與吐
之瀉立止
下利日數十行其脉反遲寸口微滑吐之則止
龐曰虚家當吐而不敢吐之宜以枳實散壓氣毒痰水
過日毒入胃乃可微下之也
諸四逆脉微弱虚細或弦遲雖中滿悶不可吐宜橘皮
湯枳實散之類(橘皮湯在和表證中枳實散在叙論中)
不可吐而強吐之氣築心即死矣
可灸不可灸證
燒灸令其汗針處被寒核起而赤者必發賁豚氣從少
腹上撞者灸其核上一壯與桂枝加桂湯(桂枝湯内加桂枝足成一)
(兩一分如前法煎之)
少隂病其人吐利手足不逆反發熱不死灸少隂七壯
下利手足厥無脉灸之不煖反微喘者死
傷寒脉促手足厥逆可灸之
合灸不灸令病人冷結久而彌固氣衝心而死微之脉
慎不可灸因火為邪則為煩逆追虚逐實血散脉中火
氣雖微内攻有力焦骨傷筋血難復也
脉浮當以汗解而反灸之邪無從去因火而盛病從腰
以下必當重而痺此為火逆若欲自解當先煩煩乃有
汗隨汗而解何以知之脉浮故以知汗出而解脉浮熱
甚而灸之此為實實以虚治因火而動咽躁必唾血
不當灸而誤灸令火邪入腹千錯五藏重加煩而死
可火不可火證
下利穀道中痛當以熬鹽末熨之或炒枳實末温熨二
味相兼益佳若臍下冷結不可便熨冷氣攻心腹必死
須先用藥温之久而可熨凡臍下冷結成開隂大小便
不通服藥雖多不見效以炒鹽熨臍下須臾即通然開
隂已服巴豆甘遂大黃輕粉之類太多即暴通利而損
人尤宜詳之也
可温證
大法冬宜温熱藥
少隂病其人飲食入則吐心中温温欲吐復不能吐始
得之手足寒脉弦遲若鬲上有寒飲乾嘔者不可吐宜
四逆湯温之(方在四逆證中)
下利其脉浮大此為虚以強下之故也設脉浮大因爾
腹鳴宜當歸四逆湯温之(方在四逆證中)
火邪證(醫以火卧牀下或周身用火迫却作或熨或誤炙皆屬火邪也)
傷寒脉浮醫以火迫劫之亡陽驚或狂起卧不安者宜
桂枝去芍藥加蜀漆牡蠣龍骨救逆湯
桂枝(一兩半)蜀漆(一兩半)甘草(一兩)龍骨(二兩)牡蠣(二兩半)生薑
(一兩半)大棗(六枚)
以水六升先煮蜀漆減一升内諸藥煮取二升去滓
温服一盞無蜀漆以恒山代之火劫後脉浮當汗出
而愈
火邪下之因燒針煩躁者桂枝甘草湯主之
桂枝(半兩)甘草牡蠣龍骨(各一兩)
以水二升煮一升去滓温取一盞可代救逆湯使之
龐曰灸及燒針後證似火劫者並宜火劫治之煩躁驚
及狂用六石風引湯尤良柴胡加龍骨牡蠣湯亦通用
病人因火劫至十五六日身黃下利狂欲走師脉之言
當下清血如豚肝乃愈後如師言何以知之師曰寸口
脉陽浮而隂濡弱陽浮為風濡弱為虚浮虚受
少血發熱惡寒洒淅項強頭眩醫以大熏鬱令汗出惡
寒遂甚客熱因火而發怫鬱蒸於肌膚自為黃小便微
難短氣鼻中出血而復下之胃無津液利遂不止熱瘀
在膀胱畜結成積狀如豚肝當下不下心亂迷憒狂走
赴水必不能自制蓄血若去目明心了此皆醫所為輕
者得愈極者不治
傷寒總病論卷二
