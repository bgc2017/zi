傷寒總病論卷五
宋龐安時撰
天行温病論
龐曰辛苦之人春夏多温熱者皆由冬時觸冒寒毒所
致自春及夏至前為温病者素問仲景所謂傷寒也有
冬時傷非節之暖名曰冬温之毒與傷寒大異即時發
病温者乃天行之病耳其冬月温暖之時人感乖候之
氣未即發病至春或被積寒所折毒氣不得泄至天氣
暄熱温毒乃發則肌肉斑爛也又四時自受乖氣而成
腑臟隂陽温毒者則春有青筋牽夏有赤脉㩌秋有白
氣貍冬有黑骨温四季有黃肉隨治亦别有法難經載
五種傷寒言温病之脉行在胃經不知何經之動隨經
所在而取之中風木傷寒金熱病火濕温水温病土治
之者各取其所屬據難經温病本是四種傷寒感異氣
而變成温病也土無正形因火而名故以温次熱也土
寄在四維故附金木水火而變病所以王叔和云陽脉
浮滑隂脉濡弱更遇於風熱變成風温陽脉洪數隂脉
實大更遇其熱變成温毒温毒為病最重也陽脉濡弱
隂脉弦緊更遇濕氣變為濕温脉隂陽俱盛重感於寒
變成温瘧斯乃同病異名同脉異經者也故風温取足
厥隂木手少隂火温毒專取手少隂火温瘧取手太隂
金濕温取足少隂水手少隂火故云隨經所在而取之
也天行之病大則流毒天下次則一方次則一鄉次則
偏着一家悉由氣運鬱發有勝有伏遷正退位或有先
後天地九室相形故令升之不前降之不下則天地不
交萬化不安必偏有宫分受斯害氣莊子所謂運動之
泄者也且人命有遭逢時有否泰故能偏着一家天地
有斯害氣還以天地所生之物以防僃之命曰賢人知
方矣
辟温疫論
療疫氣令人不相染及辟温病傷寒屠蘇酒(通俗文曰屋平曰屠)
(蘇廣雅云屠蘇庵也然屠蘇平而庵園所以不相同今人寒月廳事下作版閣是也尊貴之家閣中施羽帳綿)
(幃聚會以禦寒故正旦會飲辟温酒而以屠蘇為名也)
大黃桂枝桔梗川椒(各十五銖)白术(十銖)烏頭菝
葜防風(各六銖)
㕮咀縫嚢盛以十二月晦日蚤懸沈井中至泥正旦
平曉出藥置酒中屠蘇之東向戶飲之屠蘇之飲先
從小起多少自在一人飲一家無病一家飲一里無
恙飲藥酒三朝還置井中若能歲歲飲可代代無病
當家内外井皆悉著藥辟温氣也忌猪肉生䓗桃李
雀肉等
辟温粉
芎术白芷藁本苓陵香(等分)
為末每一兩半入英粉四兩和勻常撲身上無英粉
蚌粉亦可凡出汗大多欲止汗宜此法
入温家令不相染研雄黃并嚏法
水研光明雄黃以筆濃蘸塗鼻竅巾則疫氣不能入
與病人同牀亦不相染五更初洗面後及臨時點之凡
温疫之家自生臭穢之氣人聞其氣即時以紙筯探鼻
中嚏之為佳不爾邪氣入上元宫遂散百脉而成斯
病也以雄黃點之則自不聞其氣并辟諸惡怪夢神良
常以雞鳴時存心念四海神名三七遍辟百邪惡鬼令
人不病温
東海神阿明南海神祝融西海神巨乘北海
神禺強
每入病人室存心念三遍口勿誦
古今名賢傅許季山所撰干敷散辟温疫惡疾不相染
著
附子(一个一分者)細辛乾薑麻子栢實(各一分)
細末和入栢實麻子令勻酒服方寸匕服藥一日十
年不病二日二十年不病三日三十年不病受師法
保應三日服(闕)歲名疫則預服之不飲酒井花水服
亦得忌猪肉生菜
辟温殺鬼丸薰百鬼惡氣
雄黃雌黃(各二兩)羖羊角虎頭骨(各七兩)龍骨鼈
甲陵鯉甲螺皮(各三兩)樗雞(十五枚無以芫青五枚代)空青(一兩)
(無以石綠代)川芎真朱砂(各五兩)東門上雞頭(一枚)
細末以臘二十兩併丸雞頭大正旦門前燒一丸男
左女右臂上帶一丸辟百惡獨弔喪問死吞下一丸
小豆大天隂大霧燒一丸於門牖前極佳
務成子螢火丸主辟疾病惡氣百鬼虎狼蛇虺蜂蠆諸
毒
五兵白刃盗賊凶害者冠軍將軍武威大守劉子南從
尹公受得此方永平十二年於虜界交戰敗績士卒掠
盡子南被圍矢如雨未至子南馬數尺矢輒墮地虜以
為神人各解圍而去子南以方教子及諸兄弟為將者
皆未嘗被傷累世秘之漢末青牛道士得之以𫝊安定
皇甫隆隆傳魏武帝乃有人得之故一名冠軍丸一名
武威丸(曾試此法一家五十餘口俱染病唯四人帶者不染)
螢火鬼箭(削取皮羽)蒺藜(各一兩)雄黃雌黃礬石(各二)
(兩)羖羊角鍜竈灰䥫錘柄(入䥫處燒焦各一兩半)
為末以雞子黃丹雄雞冠一具和之如杏子大作三
角絳嚢盛住丸帶左臂若從軍繫腰下勿離身若在
家挂戶之上辟絶賊盗温疫神良
劉根别𫝊曰潁川太守到官民大疫掾吏死者過半夫
人郎君悉病府君從根求消除疫氣之術根曰寅歲泄
氣在亥今年太歲在寅於聽事之亥地穿地深三尺廣與
深同取沙三斛着中以淳酒三升沃其上府君從之病
者即愈疫氣遂絶(於聽事取太歲六合之地也)
青筋牽證
春三月青筋牽證其源自少隂少陽從少隂而涉足少
陽少陽之氣始發少隂之氣始衰隂陽怫鬱於腠裏皮
毛之間因生表裏之痾因從足少陽發動及少隂則藏
腑受癘而生其病
肝腑臟隂陽毒氣病頸背雙筋牽急先寒後熱其病相
反若腑虚為隂邪所傷者則腰強急脚縮不伸腑中欲
折眼中生花此法主之(不可作煮散)
柴胡地黃湯
柴胡(二兩半)生地黃(五合半)香豉(五合)生薑石膏(各四兩)桂
枝(半兩)大青白术芒硝梔子仁(各一兩半)
㕮咀水七升煎三升去滓下芒硝温飲一盞日三四
服未差再作
肝腑臟隂陽温毒病頸背牽急先寒後熱其病相反若
臟實則為陽毒所損眼黃頸背強直若欲轉動即合自
回側
石膏竹葉湯(不可作煮散)
淡竹葉(二升)梔子仁黃芩升麻芒硝(各一兩半)細辛
玄參(各半兩)石膏(四兩)車前草(一升葉)
㕮咀水六升先下竹葉車前草煮四升去滓下諸藥
煮二升去滓下芒硝化勻温飲一盞
赤脉㩌證
夏三月行赤脉㩌病其源自少隂太陽
心腑臟隂陽温毒氣身熱皮肉痛起其病相反若臟實
則為陽毒所侵口乾舌破而咽塞若腑虚則為隂邪所
傷戰掉不定而驚動
石膏地黃湯(不可作煮散)
石膏生葛根(各四兩)麻黃(二兩)玄參(三兩)知母(半兩)梔子仁
大青黃芩芒硝(各一兩半)濕地黃(半升)
㕮咀水九升取四升去滓下芒硝烊化勻温飲一盞
日三四服
黃肉隨證
四季月終餘十八日行黃肉隨病其源從太隂陽明相
格節氣相移三焦寒濕不調四時開格而起則臟腑之
痾隨時而受癘陽氣外泄隂氣内伏
脾腑臟温毒病隂陽毒氣頭重項直皮肉強其病相反
臟實則陽疫所傷藴而結核起於頸下布熱毒於分肉
之中上散入髮際下貫顳顬隱隱而熱不相斷離
玄參寒水石湯(不可作煮散)
羚羊角屑大青(各一兩)升麻射干芒硝(各一兩半)玄
參(四兩)寒水石(二兩半)梔子仁(二兩)
㕮咀水七升煎至三升去滓下芒硝烊化勻温飲一
盞日三四服
扁鵲云灸肝脾二腧主治四時隨病
白氣貍證
秋三月行白氣貍病其源從太陽繫手太隂太隂受淫
邪之氣則經絡壅滯毛皮堅竪發泄邪氣則藏腑傷温
隨狀受癘
肺腑臟温病隂陽毒氣其病相反若腑虚則隂邪所傷
乍寒乍熱損肺傷氣暴𠻳嘔逆
石膏杏仁湯(不可作煮散)
石膏(四兩)杏仁前胡(各二兩)甘草(一兩)梔子仁麻黃
紫苑桂枝大青玄參葛根(各一兩半)
㕮咀水九升煎四升温飲一盞日三四服
肺腑臟温病隂陽毒氣其病相反若臟實則為陽毒所
損體熱生斑氣喘引飲
石膏葱白湯(不可作煮散)
豉(半升)葱白連鬚(二兩)石膏生薑(各四兩)梔子仁升麻
大青芒硝(各一兩半)
㕮咀水八升煎三升半去滓下芒硝烊化勻温飲一
盞日三四服
黑骨温證
冬三月行黑骨温病其源從太陽少隂相摶藴積三焦
上下壅塞隂毒内行臟腑受客邪之氣則病生矣
腎府藏温病隂陽毒氣其病相反若腑虚則為隂毒所
傷裏熱外寒意欲守火而引飲或腰痛欲折腎府藏温
病隂陽毒氣其病相反若藏實陽毒所損胷脇切痛類
如刀刺心腹膨脹服冷藥差過而便洞泄
苦參石膏湯(不可作煮散)
苦參生葛(各二兩)石膏濕地黃(各四兩)梔子仁茵
蔯芒硝(各一兩半)香豉葱白(各半升)
㕮咀水八升煎三升半去滓下芒硝烊化勻温飲一
盞日三四服
扁鵲云灸脾肝腎三腧治丹毒黑骨温之病
知母解肌湯療温熱病頭痛骨肉煩疼口燥心悶或是
夏月天行毒外寒内熱者或已下之餘熱未盡者或熱
病自得利有虚熱煩渴者
麻黃甘草(各一兩)知母葛根(各一兩半)石膏(三兩)
㕮咀水三升煎一升去滓温飲一盞若已下及自得
利下虚熱未除者除麻黃加葛根成三兩病常自汗
者亦如此法加葛根無汗而難得汗者加麻黃成一
兩半因變泄者除麻黃加白薇人參各一兩加水四
升煎至一升半
温病噦方論
伏熱在胃令人胷滿氣逆逆則噦若大下後胃中虚冷
亦致噦也
温病有熱飲水暴冷啘茅根葛根湯
茅根葛根(各半升)
水四升煮二升去滓温飲一盞
温病熱未除重被暴寒寒毒入胃藴結不散變啘梓皮
飲子
單煮梓皮汁稍稍飲之佳
温病積飲冷冷結胃中熱入腎中變壯熱大啘者服梓
皮湯夫腎中有熱者病差後足心皮喜剥脫去頭髮秃
落是其證也
温病胃冷變啘茅根橘皮湯
白茅根(半升)橘皮(一兩半)桂枝葛根(各一兩)
㕮咀水三升煎去半去滓温飲一盞啘止停後服微
有熱減桂半兩(微有熱宜去桂加生薑二兩)
温病有熱飲水暴冷啘枇杷茅根湯
枇杷葉茅根(各半斤)
水四升煮去半去滓稍熱飲之一二盞(已上四方皆不可作煮散)
温病者此熱入腎腎藏惡燥熱盛則腎燥腎燥故渴引
飲而自救也
萎蕤湯療冬温及春月中風傷寒發熱頭眩痛咽乾舌
強胷中痛心胷痞滿腰背強
萎蕤白薇麻黃獨活大杏仁(生)芎藭甘
草青木香葛根(各一兩)石膏(一兩半)
㕮咀水五升煎二升半去滓飲一盞通口服之取汗
若一寒一熱者加朴硝半兩大黃一兩半朴硝末後
下
黃病證
黃病者一身盡痛發熱面色洞黃七八日後結熱裏有
血當下之如㹠肝狀(有血必狂宜抵黨湯如黃病自下血亦有自愈者)其人小
腹滿急若眼睛澀痛鼻骨疼兩膞及項強腰背急則是
黃候大便澀但得小便利則不慮死矣不用大便多多
則心腹脹為不佳此由寒濕在表則熱畜於脾胃腠理
不開瘀熱與宿榖相摶鬱蒸不得消散則大小便不通
故身體面目皆變黃色黃候其寸口近掌無脉口鼻氣
冷者死
亂髮(兩雞子大)猪膋(八兩)
二味煎令髮消盡研絞去滓分二服病從小便去有
人再病胃中乾糞下便差
又方
瓜蒂二十七个水一升煎去半頓服之
黃疸目黃不除瓜丁散
瓜丁細末
含水搐豆許深入鼻中黃水出盡為度
孫真人曰凡遇天行熱病多内熱着黃但用瓜丁散内
鼻中黃水出乃愈即於後不復患病黃矣常須用心警
候病人四肢身面微似有黃氣即速行瓜丁散不可令
散漫失候必至危矣特忌酒麺色欲犯者死黃家日晡
發熱而反惡寒此為女勞得之膀胱急小腹滿身體盡
黃額上反黑足下熱因作黑癉大便必黑腹臚脹滿如
水狀大便黑溏者此女勞之病非水也腹滿者難療硝
石礬石散
硝石礬石
等分𢷬篩以大麥粥汁和服方寸匕日三重衣覆取
汗病隨大小便去小便正黃大便正黑也大麥則須
是無皮麥者千金方云硝石二分熬令燥礬石一分
熬令燥故治之
傷寒感異氣成温病壊候并瘧證
病人素傷於風因復傷於熱風熱相摶則發風温四肢
不收頭痛身熱常自汗出不解治在少隂厥隂(少隂火厥隂木)
不可發汗汗出則讝語内煩擾不得卧善驚目光無精
治之復發其汗如此者醫殺之耳
風温之為病脉隂陽俱浮汗出體重其息必喘嘿嘿但
欲眠下之則小便難發汗則讝語加温鍼則耳聾難言
但吐下之則遺尿宜萎蕤湯(方在温病噦方論中)因發汗後身體
不惡寒而反惡熱無下證者名曰風温知母石膏湯
知母(一兩)石膏(一兩半)葛根萎蕤(各三分)甘草黃芩
升麻人參杏仁羌活防風(各半兩)
㕮咀水三升煎一升半去滓温飲一盞通口與之取
汗
病人素傷於寒因復傷於寒變成温瘧寒多熱少者華
佗赤散主之(在寒疫治法中)
寒熱相半者丹砂丸(兼治間日瘧子)
丹砂人參(各一錢)附子(一个半兩者)
細末蜜丸梧桐子大煎竹葉湯吞下二三十丸發前三
服中病則吐或身習習麻木未中病加至四十丸間
日發前如法服中病即止
温瘧内熱甚昏昏嘿嘿者麥奴丸主之(方在可汗門中)
温瘧其脉如平身無寒但熱骨節煩疼時嘔白虎加桂
枝湯
石膏(四兩)知母(一兩半)甘草(半兩)粳米(一合半)桂枝(三分)
㕮咀水三升半煮米熟去米下藥取一升半温飲一
盞
温瘧之為病先熱後寒
病人嘗傷於濕因而中暍濕熱相摶則發濕温病苦兩
脛逆冷腹滿支胷頭目痛苦妄言治在少隂不可發汗
汗出則不能言耳聾不知痛所在身青面色變名曰重
暍如此者醫殺之耳
治濕温如前證者白虎湯主之(方在傷寒厥隂門中)
濕温多汗妄言煩渴石膏甘草散
石膏甘草(等分)
細末漿水調下二錢匕日三服
龐曰愚醫昩於冷熱之脉見足脛冷多行四逆輩如此
醫殺者不可勝計濕温脉小緊有如傷寒脉但證候有
異數進白虎則脛自温而差也
病人素傷於熱因復傷於熱變為温毒重温毒為病最重也
風温與中風脉同温瘧與傷寒脉同濕温與中濕脉同
温毒與熱病脉同唯證候異而用藥有殊耳議作傷寒
發汗者十死無一生
敗壊别行方
天行病經七日已上熱勢彌固大便秘澀心腹痞滿食
飲不下精神昏亂恍惚狂言異語其脉沈細衆狀之中
無一可救決計附子鼈甲湯(不可作煮散)
鼈甲白蘚皮茵蔯(各半兩)細辛桂枝白术
吴茱萸附子枳實(各一分)大黃(三分)生薑(一兩)
㕮咀水三升煮一升温作三服
傷寒將理失節服冷藥太多伏熱在藏手足厥逆瓜甲
稍青恐陽氣漸衰成隂毒氣踟蹰之間變入狐惑面色
斑斑如錦紋木通桂枝湯
木通桂(各一兩)吴茱萸細辛(各一分)甘草(半兩)葱白(六莖)
棗(九个)
㕮咀水二升半煎一升二合去滓温作四服
傷寒三七日至四七日勞痟不歇熱毒不止乍熱乍寒
乍差乍發動作如瘧鼈甲恒山湯
鼈甲恒山牛膝(各三分)大青牡丹(各半兩)石膏(二兩)
烏梅肉甘草(各一分)淡竹葉豉生麥門冬生
地黃(各二合半)
㕮咀水五升煎二升半温飲一盞
傷寒八九日不差名曰敗傷寒諸藥不能治者鼈甲犀
角湯
鼈甲升麻柴胡烏梅肉枳實犀角屑
黃芩(各半兩)甘草(一分)生地黃(二合半)
㕮咀水三升煎一升半分五服日三夜二
敗傷寒頭痛骨肉痛荒言妄語醫所不能療者用前黑
奴丸主之(方在雜汗證中)
龐曰有人患時氣經六七日因發狂遂眼瞪不瞬手攣
膕曲口噤或有張口者冥冥不知人事口鼻氣絶但心
頭温面色和六脉皆動一如尸厥如此不省五六日因
作成敗計救用風引湯加附子嚾下兩服遂省風引加
附子湯
寒水石石膏赤石脂白石脂紫石英滑
石(各六錢)附子(一个)龍骨大黃乾薑(各四錢)甘草牡
蠣粉(各二錢)桂枝(三錢)
麄末每服三錢匕水一盞煎至七分去滓温飲之
小兒傷寒證
小兒傷寒發熱自汗多啼葛根芍藥湯
葛根(三分)芍藥甘草黃芩桂枝(各半兩)
麄末每服三錢水一盞煎六分去滓温温作二服相
次與之熱盛者去桂加升麻半兩無汗者加麻黃一
兩喘者加杏子半兩
龐曰小兒傷寒始因壯熱不除被湯丸下後其項強眼
飜弄舌搐搦如發癎狀久則哽氣啼聲不出醫以為驚
風屢服朱砂水銀牛黃录粉巴豆竹&KR0377;之類藥皆無驗
此由誤下後毒氣結在心胷内熱生涎涎裹諸藥不能
宣行所致也蕩涎散
粉霜(一錢)膩粉(二匣)芫花(一分)
細末煖漿水調下一歲半錢病勢大者再服白色着
底者粉霜也宜盡嚾之良久得睡取下黑黃涎裹包
丹砂之類皆成顆塊啼聲便出立安
龐曰小兒結胷亦如前狀但啼聲出醫亦多作驚風治
之其脉浮滑試以指按心下則痛而啼宜半夏黃連括
蔞湯斟酌服當下黃涎便差
小兒傷寒蒸起風熱發癎手足搐掣不省蛇皮湯
麻黃大黃牡蠣黃芩(各四錢)寒水石白石脂
赤石脂石膏紫石英滑石(各八錢)人參桂
枝龍齒(各二錢)甘草(三錢)蛇退皮(一錢)
麄末每四錢水一盞半煎七分温分二服熱多者進
三服以水并竹瀝中半煎尤佳
小兒傷寒後胃中有熱煩悶不食至日晩潮熱頰赤躁
亂嘔吐蘆根湯
生蘆根生茅根赤茯苓子芩麥門冬甘
草生薑(各一分)小麥糯米(各二百粒)
細剉水一升二合煎六合去滓分三服立效
小兒傷寒欬𠻳胷膈痰壅喉中呀呷聲射干湯
射干麻黃紫苑桂心半夏(各半兩)甘草(一分)
麄末每服三錢水一盞半生薑汁少許煎六分去滓
入蜜半匕烊化勻温作二服
又方甜葶&KR0995;湯
甜葶&KR0995;(炒)杏仁(炒)麻黃(各等分)
麄末每二錢水一盞煎五分温温分減服
小兒傷寒後盗汗體熱咽乾犀角黃耆湯
犀角屑茯神麥門冬黃耆人參(各半兩)甘草
(一分)
麄末每三錢水一盞煎五分温温服
小兒傷寒裏不解發驚妄語狂躁潮熱釣藤大黃湯
釣藤皮當歸甘草(灸)芍藥(各半兩)大黃(三分)
麄末每三錢水一盞煎六分温温服以利為度難利
者間茵蔯丸服(方在傷寒門中)此方不唯治傷寒常時小兒
傷食作驚發癎不乳温壯&KR0008;啀皆可斟酌與服以利
為度
傷寒總病論卷五
