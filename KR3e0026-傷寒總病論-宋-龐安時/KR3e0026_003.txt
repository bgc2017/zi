傷寒總病論卷三
宋龐安時撰
結胷證
病發於陽而反下之熱入内作結胷其病心下堅滿按
之如石鞕而痛項強如柔痓狀其脉寸口浮關上尺中
皆沈或沈緊名曰結胷也下之則和宜大陷胷湯(今作煮散)
(煎之)
大黃(一兩半)芒硝(一兩八錢半)甘遂末(一字)
異末先以水一升半煎大黃半升絞去大黃滓下硝
末更煮一二沸内甘遂末和勻温分二服一服快利
止後服如作煮散即先以水一盞煎大黃末四錢匕
至八分下硝末二錢匕候化勻下甘遂末半錢匕沸
勻温服之移時未利再煎一服快利為度
藏結如結胷狀飲食如故時時下利寸口脉浮關上脉
小細沈緊名曰藏結舌上白苔生者難治藏結無陽證
不往來寒熱其人反靜舌上苔滑不可攻也
結胷證其脉尺寸浮大者不可下下之則死
結胷證悉具煩躁甚者死
太陽病脉浮而動數浮則為風數則為熱動則為痛數
則為虚頭痛發熱微盜汗出而反惡寒表未解也醫反
下之動數變遲鬲内拒痛胃中空虚宿熱動鬲短氣煩
躁心下懊憹陽氣内陷心下固鞕則為結胷大陷胷湯
主之若不結胷但頭汗餘處無汗齊頸而還小便不利
身必發黃也
結胷無大熱者此為水結在胷脇也但頭微汗出者宜
大陷胷湯
太陽病重發汗而復下之不大便五六日舌躁而渴日
晡則少有潮熱從心下至小腹滿而痛不可近者宜大
陷胷湯
虚弱家不耐大陷胷湯即以大陷胷丸下之
結胷者項亦強如柔痓狀下之則和宜大陷胷丸
大黃(四兩)葶藶子(一兩半)朴硝(一兩八錢)杏仁(二合)
杵二味内杏仁朴硝合研如脂丸如彈子大抄甘遂
末一錢白蜜二合水二升煮取一升温頓服之一宿
乃下不下更服
小結胷正在心下按之則痛脉浮滑者宜小陷胷湯
半夏(六錢半)黃連(一分)栝樓(一枚用四錢)
㕮咀水三升煮栝樓至二升下諸藥煮取一升去滓
温温服一盞食頃再服一日盡劑微解下黃涎即愈
太陽病下之脉促者不結胷此為欲解也脉浮者必結
胷脉緊者必咽痛脉弦者必兩脇拘急脉細數者頭痛
未止脉沈緊者必欲嘔脉沈滑者恊熱而利脉浮滑者
必下血
寒實結胷無熱證者與三物白散方(小陷胷者非也)
桔梗(三分)巴豆(一分)貝母(三分)
細末内巴豆研勻白飲調下一錢羸人減之病在鬲
上必吐在鬲下必利未利啜熱粥投之利過不止飲
冷粥止之
龐曰近世治結胷多行針頭丸用硫黃陽起石者若病
熱毒甚者必死唯治冷結寒實耳
心下痞證
病發於隂而反下之為痞(發熱惡寒為陽誤下則為結胷無熱惡寒為發於隂誤下)
(則為痞氣)
傷寒下之後若發熱汗出者為欲解若心下滿而鞕痛
者此為結胷也但滿而不痛此為痞氣宜半夏瀉心湯
甘草黃芩乾薑人參(各一兩半)黃連(半兩)大棗(六枚)半
夏(一兩一分)
㕮咀水六升煮取三升去滓再煎一升半温温飲一
盞日三夜二(設下後津液入裏胃虚上逆寒結在心下故宜辛甘發散半夏下氣苦能去濕)
(兼通心氣又甘草力大故乾薑黃連不能相惡也)
心下痞按之濡其脉關上浮者宜大黃黃連瀉心湯
大黃(一兩)黃連黃芩(各半兩)
㕮咀以鰕眼沸湯一升漬之須臾絞去滓温温分四
服得利止後服(寒濕迫心氣不行欲作熱也)
心下痞悶而復惡寒汗出者大黃黃連瀉心湯内加附
子主之附子(一枚炮去皮尖四破以水三合煎一合去附子以附子汁内湯中和勻服之)
與瀉心湯而痞不解其人渴而口乾燥小便不利者五
苓散主之(方在可水證中)
傷寒汗出解之後胃中不和心下痞鞕乾噫食臭脇下
有水氣腹中雷鳴下利宜生薑瀉心湯
生薑(二兩)人參甘草黃芩(各一兩半)半夏(一兩一分)大棗(六枚)
黃連乾薑(各半兩)
㕮咀水五升煮取三升去滓再煎取一升半温作四
服(胃中不和為少陽水氣所制故用二薑之辛味)
傷寒中風醫反下之其人下利日數十行榖不化腹中
雷鳴心下痞鞕而滿乾嘔心煩不得安醫見心下痞謂
病不盡復下之其痞益甚此非結熱但以胃中虚客氣
上逆故使鞕也甘草瀉心湯主之
甘草(二兩)黃芩乾薑人參(各半兩)半夏(一兩一分)大棗(六枚)
黃連(半兩)
㕮咀水五升煎至三升去滓再煎取一升半温作四
服(胃虚故加甘味)
大下後復發汗心下痞惡寒者表未解不可攻痞當先
解表表解乃可攻痞攻痞宜大黃黃連瀉心湯(前加附子是汗)
(出多而惡寒表汗解而裏結未除故也此證是發後無汗惡寒故先須解表也)
傷寒發熱汗出不解心下痞鞕吐嘔下利者大柴胡湯
主之(汗出嘔吐下利是胃中津液燥裏有結實非胃虚也故以大柴胡湯下之)
病人脇下素有痞連臍傍引小腹入隂筋者此為藏結
死
陽毒證
初得病一二日便成陽毒或服藥吐下後變成陽毒其
病腰背痛煩悶不安狂言欲走或見鬼或下利其脉浮
大而數面赤發斑如錦紋咽喉痛吐下膿血五日可治
七日不可治升麻湯主之不可作煮散
升麻當歸甘草(各二分)雄黃(研一分)桂枝(一分)鼈甲(半兩)
蜀椒(半分)
㕮咀水二升煎一升去滓温服一盞食頃再服温覆
手足出汗汗出則解未解重作之得吐尤佳
陽毒宜葛根龍膽湯(方在雜發汗證中)
隂毒證
初得病一二日便成隂毒或服藥六七日以上至十日
變成隂毒其病身重背強腹中絞痛咽喉不利毒氣攻
心心堅強氣不得息嘔逆唇青面黑四支厥冷其脉沈
細而緊仲景云隂毒之候如被杖喉咽痛五六日可治
七日不可治甘草湯主之(不可作煮散)
甘草鼈甲升麻當歸桂枝(各二分)蜀椒(一分)雄
黃(一個)
㕮咀水三升煎取一升去滓温温每飲一盞食頃再
服温覆中毒當汗吐之汗吐則愈不吐再服之
治隂毒反隂丹
硫黃(五兩研末)太隂玄精石(味鹹者研末)硝石(研末各二兩)
用鐵銚子先鋪玄精石一半次鋪硝石一半中間下
硫黃又以硝石蓋硫黃都以玄精石蓋之用盞子合
定令三斤炭火燒令得所勿以烟出多急取出以瓦
盆合定地下四面灰擁勿令烟出直候冷取細研蒸
餅心丸豌豆大艾湯下十五丸病重加至二三十丸
此法甚驗喘促吐逆者入口便安服此藥三五服覺
不退便於臍下一寸半灸之須是大炷百壯未愈可
至二百壯若手足極冷小便澀小腹鞕㽲痛囊縮即
須更於臍下四寸如前炙之乃與當歸四逆并反隂
丹頻頻與服内外通遂方可解若稍緩即死矣當歸
四逆乃加吳茱萸生薑者是慎勿與尋常利小便藥
此是隂毒氣結在小腹所致也有見小便不通便用
炒鹽及裏熱藥熨臍下欲望小便通利其冷氣在小
腹之間被熱物所熨無處通出即奔上衝心其死速
矣
又治隂毒硫黃丸
硫黃(二兩)水銀(一兩)
同研入銚洒少醋慢火炒欲似烟出再出火洒醋如
此三四遍地上放冷研之蒸餅丸梧桐子大每服二
十三十丸艾湯吞下日三服食前
隂毒脉沈微欲絶四支逆冷大躁而渴不止附子飲子
附子(一枚半兩以上者炮去皮尖四破)
以水九升煎至三升去附子入瓶油單緊封沈井底
候極冷取飲之仍下硫黃丸甚妙
隂毒之為病因汗下藥性冷所變多在四五日也或素
來陽氣虚冷始得病便成隂毒或始因傷風傷冷物便
成隂毒其病六日内可治過六日不可治
狐惑證
狐惑之為狀如傷寒或因傷寒變成斯疾其候默默欲
眠目不得閉卧起不安蝕於喉為惑蝕於隂為狐不欲
飲食惡聞食臭其面乍黑乍白上部則聲嗄甘草瀉心
湯主之(方在痞證中)蝕於下部則咽乾蝕於肛門者燒雄黃
薰之(雄黃一味燒薰下部)病者脉數則熱微煩默默但欲卧汗出
初得之三四日目赤如鳩眼七八日則兩目四眥周皆
黑若能食者膿已成也赤小豆當歸散主之
赤小豆(一升浸生芽曝乾)當歸(一兩)
細末漿水調下二錢日三服
百合證
龐曰百合病者百脉一宗悉致其病意欲食復不能食
常默默欲卧復不能卧欲出行復不能行或有美食時
或惡聞食臭時如寒無寒如熱無熱口苦小便赤諸藥
不能治得藥則增劇吐利者如有神祟者身形如和其
脉微數每溺時頭痛者六十日乃愈若溺頭不痛浙然
者四十日愈若溺快然但頭眩者二十日愈其證或未
病而預見或病四五日而出或二十日或一月微見者
隨證治之
治汗後百合病百合知母湯
百合(十枚)知母(一兩半)
百合先洗漬一宿當白沫出去其漬水别以清泉水
一升半煮百合取一升去滓又别以泉水一升煮知
母取半升去滓同百合湯煎至一升温分三服
治下後百合病滑石代赭湯
百合(十收)滑石(一兩半)代赭(半兩)
先以水漬百合一宿當白沬出則去其水更以泉水
一升半煮取一升去滓别以泉水一升煮滑石代赭
取半升去滓合和重煎至一升分温三四服
治吐後百合病百合雞子湯
百合(十枚)雞子黃(十枚)
先以水洗百合漬一宿當白沫出去其水更以泉水
一升煮取一升去滓下雞子黃攪勻分温三服
治不經吐下發汗百合病形如初者百合地黃湯
百合(十枚)地黃汁(半升)
先以百合水漬一宿有白沫出去其水更以泉水一
升半煮取一升去滓内地黃汁再煮取一升二合温
温分三服中病勿更服
治百合病一月不解變成渴者百合湯洗之
百合(一升如煎洗先漬一宿當白沫出去其水)
更以水一㪷煎數沸洗周身慎風仍食白湯餅但勿
與鹽豉也煮餅是切麵條湯煮水淘過熱湯漬食之
渴不差栝樓牡蠣散主之
栝樓(無黃脉者)牡蠣粉(等分)
細末水調方寸匕日三服
治百合病變發熱百合滑石散
百合(一兩)滑石(三兩)
細末清飲調方寸匕日三服當微利熱則除已利勿
服之
百合病見於隂者以陽法救之見於陽者以隂法救之
見陽攻隂復發其汗此為逆見隂攻陽乃復下之此亦
為逆
痓濕暍證
傷寒所至太陽病痓濕暍此三種宜應别論以為傷寒
相似故此見之
痓證
太陽病發熱無汗反不惡寒名曰剛痓
太陽病微熱汗出不惡寒名曰柔痓(病原云惡寒)
其證身熱足寒頭強項急惡寒時頭熱面赤目脉赤獨
頭摇卒口噤背反張者痓病
太陽病發汗太過因致痓(素問曰太陽所至為寢汗痓又云肺熱移於腎𫝊為柔痓)
(始太陽中風發熱而故迫肺金金投子而避對故移熱於胃水水為火迫則上升復凌心位水入火鄉而為郡)
(若汗太多因而熱寐汗反為冷濕之氣復著太陽經故發痓也)
痓病卧不著席小兒腰背去席二指大人側掌為難治
痓病脉弦直上下行
仲景云太陽病證其身體几几然脉反沈遲者為欲作
痓宜桂枝加栝樓湯(栝樓不主中風強項几几其意治肺熱令不能移於腎也桂枝湯内)
(當加栝樓四兩)
痓病不宜大發汗及針灸宜小汗之
柔痓宜桂枝加葛根湯(桂枝湯内加葛根四兩)
剛痓宜葛根麻黃湯(方在觧表證中)
剛柔痓加減葛根麻黃湯
葛根麻黃生薑(各一兩)防風芍藥白术人
參芎藭黃芩防已桂枝甘草(各半兩)附子
(一個)
㕮咀水六升先煮麻黃葛根數沸去上沬内諸藥煮
取二升去滓飲服一盞食頃再服日四五夜二三柔
痓自汗者去麻黃加葛根成一兩半
剛痓胷滿口噤卧不著席脚攣急其人必齘齒宜大承
氣湯下之(方在可下門中)
濕證
太陽病關節疼痛而煩脉沈緩濕痺之候其人小便不
利大便反快只當利其小便宜五苓散(方在水證中)
濕家之為病一身疼發熱身如熏黃仍治風濕脉浮身
汗出惡風宜黃耆湯
黃耆(二兩半)防已(二兩)甘草(一兩)白术生薑(各一兩半)棗(十六個)
㕮咀水四升煎至二升去滓温飲一盞食久再服喘
者加麻黃一兩胃中不和者加芍藥一兩半氣上衝
者加桂枝一兩半下有陳寒者加細辛一兩服後當
如蟲行皮中從腰下如冰坐厚被上又以一被繞腰
以下令微汗出
濕家其人但頭汗出背強欲得被覆向火若下之早則
噦胷滿小便不利舌上如胎者此丹田有熱胷上有寒
渴欲得水而不能飲口燥故也
濕家下之額上汗出微喘小便不利者死下利不止者
亦死問曰風濕相搏一身盡疼痛法當汗出而解值天
隂雨不止汗出已解身復痛何也答曰發其汗汗大出
者但風氣去濕氣續在是故不愈也若治風濕者發其
汗但微似欲出汗者風濕俱去也
濕家病身上疼痛發熱面黃而喘頭痛鼻塞而煩其脉
大自能飲食腹中和無病病在頭中寒濕故鼻塞細末
瓜蒂含水畜少許鼻中則愈
濕家身煩痛可與麻黃湯内加白术二兩(麻黃湯在可汗證中)
病者一身盡疼發熱日晡則劇者此名風濕此病因傷
於汗出當風或久傷於冷所致也可與杏仁薏苡湯
麻黃(一兩半)杏仁(四十五枚)薏苡仁甘草(半兩)
㕮咀以水二升先煮麻黃一二十沸去上沫内諸藥
煮取一升去滓温二三服
傷寒八九日風濕相搏身體煩痛不能轉側不嘔不渴
脉浮虚而澀者宜桂枝附子湯此治大便自利小便不
利者
桂枝(二兩)附子(二枚)生薑(一兩半)大棗(十二枚)甘草(一兩)
㕮咀以水三升煮取一升去滓分温四服若大便堅
小便自利者去桂枝加白术二兩煎如前法初一二
服身如痺半日許服之都盡其人如冐狀勿怪此乃
术附并走皮膚逐水氣未得除故使之耳
風濕相搏骨節疼煩掣痛不得屈伸近之則極汗出短
氣小便不利惡風不欲去被或有微腫者甘草附子湯
主之
附子(二枚)白术(二兩)桂枝(三兩)甘草(二兩)
㕮咀水三升煮取一升去滓分温三服身腫者加防
己二兩悸氣小便不利加茯苓一兩半溢水成四升
煎一升三合
暍證
太陽中熱者暍是也其人汗出惡寒身熱而渴白虎湯
加人參主之(方在厥隂證中)
太陽中暍者身熱疼重而脉微此夏月傷冷水水行皮
中所致也瓜蒂湯主之
瓜蒂(二十七枚)
水半升煮取二合半去滓温服
太陽中暍發熱惡寒身重而疼痛其脉弦而細芤而遲
小便已洒然毛聳手足逆冷小有勞身即熱口前板
齒燥若發其汗則惡寒甚加温針則反熱甚下之則淋
甚宜大小橘皮湯(大橘皮湯在不可汗證中)小橘皮湯(主手足冷嘔噦)
橘皮(二兩)生薑(四兩)
㕮咀水三升煮取一升半去滓作四服稍熱呷之
發汗吐下後雜病證
病人脉微而濇此乃醫所病大發其汗又數大下之其
人亡血病當惡寒後乃發熱無休止時夏月盛熱欲著
複衣冬月盛寒欲裸其體所以然者陽微則惡寒隂弱
則發熱此醫發其汗使陽氣微又大下之令隂氣弱五
月之時陽氣在表胃氣虚冷以陽氣内微不能勝冷故
欲著複衣十一月之時陽氣在裏胃中躁熱以隂氣内
弱不能勝熱故欲裸其身又隂脉遲濇故知亡血也(此皆)
(可治陽微惡寒四逆隂弱發熱為内熱病宜苦酒艾之類)
大下後復發汗小便不利者亡津液故也勿治之得小
便利必自愈
發汗後其人臍下悸者欲作奔豚茯苓桂枝湯主之
茯苓(四兩)桂枝(二兩)甘草(一兩)大棗(八個)
㕮咀以甘爛水五升先煮茯苓減一升内下諸藥煮
取一升半温温作三服
作甘爛水法
取水二㪷置大盆中以楊柏板擊水上有珠子五六
千個相逐取用之
發汗或下後痞滿或成寒寔結胷氣塞不通宜檳榔散
檳榔(二個一生一煨)
細末酒三盞煎二盞四分作兩服温飲之兼治蚘厥
心腹刺痛南海本草治膀胱氣佳
龐曰因發汗時汗出如水漏下還復汗少喘促不止脉
促而按之濡者合當汗而解脉促而按之實者死若脉
浮手足微厥面垢脣青昏憒而喘者隂陽未和尚阻升
降宜服順隂陽五味子湯
麻黃(半兩)人參五味子麥門冬杏仁橘皮
生薑(各一分)棗(七枚)
㕮咀水二升煮七合去滓通口服一盞未差再作二
三服手足厥甚者厚衣護其厥
下後復發汗晝日煩躁不得眠夜而安靜不嘔不渴無
表證脉沈微身無大熱者宜乾薑附子湯(不可作煮散)
乾薑(一兩)附子(一枚生)
㕮咀水一升半煎至半升時飲一小盞食久再服
傷寒若吐下後心下逆滿氣上衝胷起則頭眩脉沈緊
發汗則動經身為振振摇者宜茯苓白术湯
茯苓(二兩)桂枝(一兩半)白术甘草(各一兩)
㕮咀水三升煎至一升半去滓分温四服
發汗吐下後虚煩不得眠若劇者必反復顛倒心中懊
憹香豉梔子湯主之少氣者加甘草嘔者加生薑梔子
香豉湯
肥梔子(二十枚)香豉(兩合綿裹)
水二升煎梔子至一升三合下豉取七合半去滓每
進一盞得吐止後服
梔子甘草湯前湯内加甘草一兩同梔子煮後下豉如
前法加水半升
梔子生薑湯前方内加生薑二兩半同梔子煮後下豉
同前法加水一升
傷寒五六日大下之後身熱不去心中結痛者欲解也
屬梔子香豉湯主之(用前方)
下後腹煩滿起卧不安者梔子厚朴湯主之
梔子(大者八個)厚朴(二兩)枳實(二枚)
㕮咀水二升煮一升去滓温飲一盞
傷寒醫以丸藥下之身熱不去微煩梔子乾薑湯主之
肥梔子(八個)乾薑(一兩)
以水一升七合煮取八合去滓分温三服
凡用梔子湯得效即止後服病人舊有微溏不可與之
發汗若下之而煩熱胷中窒寒者梔子湯主之
傷寒五六日已發汗而復下之胷脇滿微結小便不利
渴而不嘔但頭汗出往來寒熱煩者此表未解柴胡桂
枝乾薑湯主之
桂枝黃芩(各一兩半)柴胡(四兩)栝樓根(二兩)乾薑甘草
牡蠣(各一兩)
㕮咀水六升煎至三升去滓再煎一升半温温時飲
一盞食頃再服
傷寒發汗若吐下解後心下痞鞕噫氣不除者旋復花
代赭湯主之
旋復花甘草(各一兩半)人參(一兩)生薑(二兩半)代赭(末半兩)棗
(三枚)半夏(一兩半)
㕮咀水五升煎三升去滓再煎取一升半温分四服
傷寒若吐下後七八日不解熱結在裏表裏俱熱時時
惡風大渴舌上乾燥而煩飲水至數升者白虎加人參
主之(方在厥隂證中)
傷寒八九日下之胷滿煩驚小便不利讝語身重不可
轉側者柴胡龍骨牡蠣湯主之
柴胡(二兩)龍骨黃芩生薑鉛丹人參桂枝
茯苓牡蠣(各三分)半夏(一合)大黃(一兩)棗(六個)
㕮咀水六升煎取三升下大黃切如棋子塊更煎取
二升去滓温飲一盞
傷寒服湯藥下利不止心下痞鞕服瀉心已復以他藥
下之利不止醫以理中與之利益甚理中治中焦此利
在下焦以赤石脂禹餘糧湯主之復不止當以五苓散
利小便(五苓散方在可水證中)
赤石脂禹餘糧湯
赤石脂禹餘糧(各八兩)
水四升煮取二升去滓温飲一盞
太陽病外證未除而數下之遂協熱而利利不止心下
痞鞕表裏不解者桂枝人參湯主之
桂枝甘草(各二兩)白术人參乾薑(各一兩半)
㕮咀水五升先煮四味取三升内桂更煮取一升去
滓温分三服
發汗後腹脹滿者厚朴人參湯主之
厚朴(四兩)甘草(一兩)生薑(四兩)半夏(一兩一分)人參(半兩)
以水五升煮取一升半去滓温分三服
治頭痛壯熱心中煩黃芩梔子湯
黃芩梔子(各一兩半)石膏乾葛(各二兩)䜴(半兩)葱白(寸切半斤)
㕮咀水四升煮取一升半温温作三四服始得病便
如前證亦可服治夏月傷暑毒殊驗
傷寒發汗後或未發汗頭痛如破宜葱白湯
連鬚葱白(寸切半斤)生薑(二兩)
水二升煮一升去滓温温作二三服
服前湯頭痛未解宜葛根葱白湯
葛根(一兩)芍藥芎藭知母(各半兩)葱(白一握寸切)生薑(一兩)
㕮咀水二升半煮取一升去滓温温分減服
傷寒頭痛立效荆芥散
天南星草烏頭(肉白者生用)荆芥穗(各半兩)石膏(一兩)
細末每服二錢半陳茶一錢薑汁半呷薄荷三葉水
兩盞煎至八分温温相次三服
傷寒嘔吐不止惡寒脉細或浮遲宜理中丸兼治霍亂
吐利及傷寒後發熱水停喜唾者
人參乾薑甘草白术(各一兩)
細末蜜丸雞子黃大每服一丸百沸湯一盞化令細
煎三五沸温服之霍亂臍上築者不宜术可作湯去
术加桂一兩半水三升煎取八合稍熱服之吐甚去
术加生薑一兩半作湯煎如前法飲熱粥一椀微温
覆之勿發揭衣被有寒腹滿痛或四肢拘急或下利
轉筋加生附子二枚作湯服之
治傷寒嘔吐欲死生薑半夏湯
半夏(一兩半)生薑(一兩)
水三升半煮一升去滓温温分四服
治嘔吐發熱脉滑數或洪者茅根湯
茅根(半升)麥門冬(二合半)半夏(一兩)人參(半兩)茯苓(半兩)生薑(二兩)
㕮咀水五升煎一升半去滓温温分減服
霍亂頭痛發熱身疼多飲水者宜五苓散(方在水證中)
傷寒發熱自利脉浮大數及鼻衂或嘔者宜黃芩芍藥
湯
黃芩(一兩半)芍藥甘草(各一兩)
㕮咀水五升煮取一升半去滓分四服嘔者加半夏
一兩一分生薑一兩半煎服
治傷寒熱痢或兼腹痛黃連當歸丸
黃連當歸(各三兩)乾薑赤石脂(各一兩)
細末蜜丸梧桐子大米飲呑下二三十丸日三夜二
服
傷寒下利如爛肉汁赤帶下伏氣腹痛諸熱毒悉主之
薤白梔子湯
豉(半升綿裹)薤白(一握)肥梔子(大者七個)
水三升半先煮梔子十沸下薤白煎至二升去滓下
豉煮一升半温温分減服必解下惡積
傷寒汗解因飲酒復劇苦煩悶乾嘔口燥呻吟錯語不
得卧此藥解熱毒除酷熱不必飲酒劇者療五日中神
效黃連黃蘗湯
黃連(一兩半)黃芩黃蘗(各一兩)肥梔子(十二個)
㕮咀水三升煎一升二合去滓温温分減服未差更
作
傷寒四日而大下熱利時作白通諸藥多不得止四順
湯熱白通湯苦温除熱止利莫若黃連熟艾湯
黃連黃蘗(各一兩半)龍骨(一兩)熟艾(兩雞子大)
㕮咀水四升煮一升二合去滓分減温服
龐曰凡冷利皆宜四逆冷利臍下必寒水穀黃白色或
青黑也熱利臍下必熱利黃赤色也天行熱毒下利赤
白久下膿血及下部毒氣當下細蟲如布絲縷大或長
四五寸黑頭銳尾宜麝香丸
麝香(一錢)附子雄黃丹砂乾薑巴豆(各二錢)
搗下篩訖煉蜜和丸小豆大米飲下二丸未知增之
(此方本無巴豆是古方脱去服之不效今增巴豆試之甚驗)
傷寒後咳噫肉豆蔲湯
肉豆蔲(一個)石蓮肉(炒)茴香(各一分)丁香(半分)生薑人參
(各二分)枇杷葉(五片拭去毛炙)
㕮咀水三升煎至一升半分四服空心煖飲之
龐曰傷寒汗後咳噫不止是隂陽氣升降欲作汗升之
不上降之不下故胃氣上逆而咳噫無休止者宜良薑
方
橘皮良薑桂枝當歸(各一分)麻黃(半兩)檳榔(三個)杏
仁(二十個)甘草(一分)生薑(一分)大棗(十個)
㕮咀水二升半煎至一升去滓下檳榔末又煎三沸
去滓通口服一盞未巳再一劑
時行頭痛心如醉狀面愛向黑處不欲見人此為壊熱
不散速行大青湯與服不爾狂走赶人大青湯
大青葉秦芁吳藍升麻薺苨栝樓根(各二)
(分)甘菊(一分)石膏(三分)竹瀝(二分)朴硝(三分)
㕮咀分二貼每服一貼水二升半煎至一升二合去
滓下竹瀝朴硝分温四服肉色黃加茵陳六分面似
火加梔子十四枚加水成三升煮取一升半温飲一
盞
七八日熱盛不解苦葶藶湯
苦酒(一升半)苦葶藶(一合)生艾汁(半升)
同煎至七合作二服此療内熱病有牛黃一刀圭尤
良阬河南曰今諸療疾多用辛甜薑桂人參之屬此
皆貴價難得常有必欲求之轉以失時而苦參青葙
葶藶子艾之屬所在盡有之除熱解毒最勝向貴價
藥也前後數參並用之得病内熱者不必按常藥次
也便以青葙苦參艾苦酒療之但少促其間耳無不
解者(苦酒即米醋也)
龐曰辛甜薑桂人參之屬是發散寒氣之藥其病未𫝊
成内熱者為調治之大要藥也決不可慮其酸苦之藥
正治内熱病急要之藥也設當行辛甘而用酸苦設當
行酸苦而用辛甘是昧於隂陽之用如此醫殺之耳其
辛甘酸苦自是調治通行之要藥若論苦則忌甘論甘
則忌苦雖有屢中誠為粗工矣
傷寒發黃者先用瓜蒂末内鼻中口含水搐鼻中去黃
水用五苓茵陳散最良
時行一切不知身上疼痛不寒亦不熱沈沈似有所思
順事多語此藏正𫝊熱麻仁龍膽丸服此藥不死
大麻仁大黃(各一兩)柴胡黃芩白鮮皮秦艽
赤芍藥龍膽草(各二分)黃連(一分)梔子(二十四個)
細末蜜丸如梧桐子大食後煎淡竹葉湯下三十丸
日與三服以大利為度十日小差一月平復
地黃湯療傷寒及温病應發汗而不與發汗五内有瘀
血者及鼻衂吐血不盡内熱瘀血面黃大便黑者此方
主之消化瘀血甚良
生濕地黃(四兩)牡丹皮芍藥犀角屑(無以升麻代各半兩)
㕮咀水二升煮取一升去滓温温飲一盞喜忘如狂
者加地黃黃芩各三分加水一升脉大來遲腹不滿
自言滿者為無熱不用黃芩也
鼻衂或吐血下血黃芩湯
黃芩(四兩)
㕮咀水三升煮一升半温飲一盞兼治婦人漏下血
不止黃蘗更佳
吐血百治不差此方療十差十大黃散
地黃汁(半升)生大黃末(一方寸匕)
煎地黃汁三沸下大黃末調勻空腹服之每温飲一
小盞日三服血即止
熱病毒氣入眼赤痛生翳不見光明者大黃梔子湯
生大黃(一兩)升麻(半兩)瞿麥甘草(各一分)梔子(七個)
㕮咀水二升煎至一升去滓温作四服以利為度難
利者煎藥畢下朴硝二分和服先煮諸藥至一升半
乃下大黃大黃先以水漬和水下之則折熱易利
治毒病入眼忽生赤翳或白或腫膚起或赤痛不得視
光熱入心肝或眼浮腫如吹汁出生膜覆珠子或内障
不見物良由病後不慎酒麵炙煿五辛所致宜服此頻
利之秦皮大黃湯
秦皮柴胡常山黃芩升麻芍藥白歛
枳實甘草(各半兩)大黃(三分)
㕮咀水三升煮二升下大黃再煎一升半去滓食後
温飲一盞熱盛者加焰硝半兩湯成後下化勻服未
差更作可至五七劑
又方滴眼湯(斑豆瘡不宜用)
秦皮升麻黃連(各半兩)
細剉水二升煎至一升綿包筯頭揾湯滴入眼中頻
頻用之
下部䘌瘡雄黃散
雄黃青葙子苦參黃連(各三分)桃仁(一分)
為散以艾汁和丸棗核大綿包内下部萹蓄汁更佳
冬月無艾濃煎艾汁和為丸更以米飲調下二錢温
飲之日二服
治䘌瘡青黛丸
青黛丁香黃連(等分)
細末甘淀和丸棗核大口中有瘡含之咽汁若下部
有瘡綿裹内下部日含化五六十丸差
牽馬丸治天行四五日下部生瘡醫所不能治此方主
之
附子(一分)藜蘆桂枝巴豆(各半兩去皮心炒黑)
二丸未知加三丸熱在鬲上不下飲熱湯半升投吐
之下部䘌自差神良
天行口瘡黃蘗升麻湯
黃蘗升麻甘草(生各半兩)
㕮咀水一升半煮半升入地黃汁一合煎半升分二
服細呷之
又方薔微飲子
薔微莖葉切一升(冬用根皮)
水三升煮半升温温漬之去涎喉咽有瘡者嚥汁少
許為佳
又方黃蘗飲子
黃蘗薄切小片蜜漬一宿嚼蘗汁漬瘡
又方五倍子散
五倍子炒為末傅之涎出吐去以差為度
傷寒喉中痛閉塞不通射干煎
生射干猪脂(各半斤)
合煎令射干色微焦去滓取一棗大綿裹含稍稍嚥
之
治喉咽痛塞硼砂散
硼砂殭蠶牙硝白礬甘草雄黃(各一分)硇
砂(半分)草烏頭尖(四個)
細末米飲調一錢細細呷之
古方黑龍煎治咽喉腫痛九種疾
人參(半兩)甘草(一兩)無灰酒(一升)不蚛皂角(四十條)
水三㪷浸皂角一宿淨鐺内煎令水減半次下人參
甘草細切又同煎三分耗二布絞去滓下酒更入釜
煤一小半攪煎如餳稀入甆合内埋地中一宿若用
時取一丸如雞頭大盞中以温酒一呷化之先以水
潄口以鵝毛點藥入喉中掃之有惡涎或自出或下
腹可兩三度引藥方歇良久令吐候惡物出盡了令
喫少許水浸烝餅及軟飯粥壓之次含甘草一寸嚥
汁忌炙煿胡餅猪肉淹藏等物如木舌難下藥以匙
按舌用藥掃喉中
九般名
急喉閉纏喉風結喉爛喉重舌木舌
遁蟲蚛喋飛系入喉
元祐五年自春至夏秋蘄黃二郡人患急喉閉十死
八九速者半日一日而死黃州潘推官昌言親族中
亦死數口後得黑龍膏救活者數十人
龐曰急切亦不候合此膏用古方以意處之但得不蚛
皂角一兩條槌碎水三升半浸少時揉汁去滓下甘草一
分人參一分同煎作稀膏勿令太稠乃下後藥
霜梅上白鹽硇砂焰硝(各等分)
三味生研用前膏斟酌和勻可以掃得為度每以鵝
毛揾少許如前法掃喉中甚效其將息次第亦如前
法此膏得力尤速若日久膏乾以甘草水化之病差
後胷喉外生瘡勿疑無鹽梅以白鹽代
天行手足腫疼痛皮脱者濃煎虎杖汁漬之
天行後毒氣手足腫痛欲脱必作癰膿升麻大黃湯
升麻木通白歛(各三分)黃芩芍藥(各一兩)甘草(半兩)
大黃(一兩半)
㕮咀水三升煮二升半下大黃煮一升半温温飲一
盞利下為度
傷寒勞復證
病新差後氣血津液衰耗慎勿為諸勞動事凡言語思
慮勞神梳沐澡頮勞力則生熱而復病如初也又新差
後精髓枯燥切不可為房事犯房事勞復必死魏督郵
顧子獻病差後華敷囑之慎勿為勞事餘勞尚可女勞
即死此是女勞復非隂陽易也素問云病熱而有所遺
者是新差後腸胃尚弱若多食則難消化而復病如初
也此是食復新差強人足兩月虚弱人足百日則無復
病矣
天行勞復頭痛四肢疼葱豉湯
葱白豉(半升)
水二升半煎葱爛去滓入雄鼠屎三七枚末之和勻
分再服未差更作
天行勞復作熱且至晚則腰背痛頭項強重葛根薑豉湯
芍藥生薑(各一兩半)䜴葱白(各二合半)葛根(二兩)
㕮咀水三升煎二升下豉煎一升半去滓温飲一盞
大病差後勞復枳實梔子湯
枳實(一分)肥梔子(十二個)香豉(半升)
漿水三升煮枳實梔子至二升下豉煮一升半去滓
温飲一盞温覆微汗食復者加大黃碁子大七枚同
煎服之愈
療傷寒已差勞復如初脉浮無汗者桂枝梔子湯(自汗者去)
(麻黃)
梔子(十二個)䜴(半升)桂枝麻黃(各一兩)
㕮咀水三升煎至二升下豉取一升半去滓温飲一
盞温覆取小汗差
療傷寒勞復如初自汗出者脉浮滑煩躁甚宜此方梔
子石膏香䜴湯
梔子(十六個)石膏(四兩)香豉(一兩綿裹)
水三升先煮二味至二升半下豉煮取一升半去滓
温飲一盞(一法湯成入雄鼠矢二七枚末良)
病未平復後勞動致熱氣攻胷手足拘急搐搦如中風
狀瓜蔞湯
瓜蔞根(四兩無黃脉者)淡竹茹(半斤)
水三升煮一升二合去滓日二三服温與之
婦人病未平復因夫所動小腹篹中急痛腰胯疼四肢
不任舉動無熱證者附子黃耆湯
白术當歸桂枝附子甘草芍藥人參
(各半兩)黃蓍(三分)生薑(一兩半)
㕮咀水四升煮至一升半去滓通口服一盞食久再
服温覆取小汗
男子房勞成復病鼠屎湯
薤根(一升)豭鼠屎(二十一個為末矢頭尖硬者是即牡鼠也)
水三升半煮薤根至一升半去滓下鼠矢末再煎三
沸温飲一盞相次三服衣覆必有黏汗為效未汗再
作一劑兼治隂陽易神驗
男子房勞復發熱口噤臨死舌出數寸又始得病百節
痛如被打渾身沈重恍惚失措脉促而絶不可治或有
吐涎不止或有譫妄煩亂者皆不可治
天行差後勞復發熱嘔吐食不下蘆根湯
蘆根(半升)生薑(二兩)橘皮枇杷葉(各一兩)
㕮咀水三升煮一升半去滓温飲一盞大效心煩躁
加石膏二兩加水一升煮二升
隂陽易證
隂陽易病者隂陽相感動其毒氣著人如換易也男子
病新差女子與之交女子得病名曰陽易女子病新差
男子與之交男子得病名曰隂易若二男二女則不相
易然女犯男得病鮮有死者男犯女得病救稍緩則十
無一人得生者若女犯男男自發勞復則女不病男犯
女女自發勞復則男得病亦輕富貴之家雖知其事後
生輕於自恣犯之多致不救田野之人蒙蒙昧昧只知
傷寒能死人因此病死者十有三四矣皆不知其所犯
之由深可傷也男子女人隂陽易病其狀身體疼痛熱
上衝胷頭重不能舉眼内生眵四肢拘急小腹絞痛手
足拳則暴死其亦有不即死者若小腹裏急熱上衝胷
頭重不欲舉百節解離經脉緩弱血氣虚骨髓竭便吸
吸氣力轉少著牀不得動起止仰人引歲月死宜此方
足甲裩灰散
傷寒總病論卷三
