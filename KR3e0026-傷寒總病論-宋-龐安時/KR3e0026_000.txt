傷寒總病論醫家類
提要
(臣)等謹案傷寒總病論六卷附音訓一卷修
治藥法一卷宋龐安時撰安時字安常蘄水
人安時本士人習與蘇軾黃庭堅游第六卷
末附與軾書一篇論是編之義甚悉卷首載
軾荅安時一帖猶從手跡鉤摹形模略具又
以黃庭堅後序一篇冠之于前序末稱前序
海上人諾為之故虛其右以待署元符三年
三月作時軾方謫儋州至五月始移廉州七
月始渡海至廉故是年三月猶稱海上人也
然軾以是年八月北歸至次年七月即卒于
常州前序竟未及作故即移後序為弁首也
原本序中剷去庭堅名帖中亦剷去軾名考
卷末附載音訓一卷修治藥法一卷題政和
癸巳門人董炳編字知正當禁絶蘇黃文字
之日諱而闕之此本猶從宋本抄出故仍其
舊今悉為補入焉宋史藝文志但載安時難
經解前後兩見而不載此書文獻通考載龐
氏家藏秘寳方五卷引陳振孫之言謂安時
以醫名世者惟傷寒而已此書南城吳炎晦
叔錄以見遺似乎别為一書而下列庭堅之
序與此本同疑當時已無刻本故傳寫互異
歟又載張耒一跋云張仲景傷寒論論病處
方纖悉必具又為之增損進退之法以預告
人嗟夫仁人之用心哉且非通神造妙不能
為也安常又竊憂其有病證而無方者續著
為論數卷用心為術追儷古人淮南謂安常
能與傷寒說話豈不信哉此本未載此跋殆
傳寫偶佚歟葉夢得避暑錄話頗不滿于安
常曾敏行獨醒襍志則記其治泗州守王公
弼中丹石毒甚奇又記其治公弼之女尤神
異意夢得本蔡京餘黨以安常為蘇黃舊交
尚持門戶之見歟乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
傷寒總病論原序
龐安常自少時喜醫方為人治病處其死生多驗名傾
淮南諸醫然尚氣任俠鬭雞走狗蹴鞠擊毬少年豪縦
事無所不為博奕音技一工所難而兼能之家富多後
房不出戶而所欲得人之以醫聘之也皆多陳其所好
以順適其意其来也病家如市其疾已也君脫然不受
謝而去中年乃屏絶戲弄閉門讀書自神農黃帝經方
扁鵲八十一難經皇甫謐甲乙無不貫穿其簡策紛錯
黃帝朽蠹先師或失其意學術淺薄私智穿鑿曲士或
竄其文安常悉能辯論發揮每用以治病幾乎十全矣
然人疾詣門不問貧富為便房曲齋調護寒暑所宜珍
膳美蔬時節其飢飽之度愛老而慈幼不以人之疾嘗
試其方如疾痛在已也盖其輕財如糞土耐事如慈母
而有常似秦漢間任侠而不害人似戰國四公子而不
争利所以能動而得意起人之疾不可為數他日過之
未嘗有德色也其所揔輯傷寒論皆其日用書也欲掇
其大要論其精妙使士大夫稍知之然未嘗游其庭者
雖得吾說而不解若有意于斯者讀其書自足以攬其
精微故不著著其行事以為後序云前序海上人諾為
之故虚其右以待元符三年三月豫章黃庭堅序
軾啟久不為問思企日深過辱存記遠枉書教具聞起
居佳勝感慰兼集惠示傷寒論真得古聖賢救人之意
豈獨為𫝊世不朽之資盖已義貫幽眀矣謹當為作題
首一篇寄去方苦多事故未能便付去人然亦不久作
也老倦甚矣秋初决當求去未知何日會見臨書惘惘
惟萬萬以時自愛不宣再拜安常處士閤下五月卄八
日
人生浮脆何者為可恃如君能著書傳後有幾念此便
當為作數百字仍欲送杭州開板也知之知之又白
