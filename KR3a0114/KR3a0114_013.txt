榕村語錄卷十三
大學士李光地撰
詩
詩經道理不出齊家治國平天下二南從齊家起雅則
治國平天下頌則天地位萬物育郊焉而天神格廟
焉而人鬼享然其理不外於修身齊家大指如此至
從来說詩的藩籬有說不通處須與破除不然都成
挂礙且如周南召南以為皆被后妃之化之詩若漢
有遊女有女懷春之類何以女人都被后妃之化變
成貞潔而男人被文王之化尚不免於淫蕩乎黍離
變為國風而雅亡難道西周畿内便無風謠東周賢
人君子憂時念亂不許有雅不成以頌盡為周公制
作禮樂時作將成康顯然名號皆強為之辭豈復可
通大約周南召南是分陜時有此篇名後來仍其名
而附以西周風詩之醇正者小雅大雅亦如此問是
孔子附的抑是舊編如此曰恐舊編便是如此且只
如此分剖義例放寬些便不致東擊西撞動成觸礙
大雅自卷阿以上文武成康之詩民勞以下厲宣幽平
詩衛武公想是厲王時人小雅之賓筵大雅之抑戒
恰好皆在厲王時名時問考衛武公立於宣王時卒
於平王時史中甚眀恐二詩或是追刺之作曰幽平
之際武公恐已不在了不然王室之亂至此全不見
他勤王晉鄭焉依衛密邇於鄭漠然不相聞問尚可
謂之睿聖耶以理論之恐古史年代多不可信矣雲
漢崧高烝民韓奕江漢常武宣王之詩瞻卬召旻眀
眀是說幽王世次一些不亂小雅自鹿鳴至菁莪文
武成康之詩六月以下則宣王詩節南山至鼔鐘顯
然為幽平之詩乃自楚茨至車舝復起頭似文武成
康之詩青蠅賓筵魚藻似厲王時詩黍苖眀是宣王
詩白華眀是幽王詩又照前世次另叙一編是何緣
故前人都不於此致疑看来豳風是周公營洛時作
所謂汝往敬哉兹予其眀農哉自己要教民以養生
之道恐成王不知稼穡艱難故作七月之詩道王業之
本祖宗之事以告之夫子既存此詩因將居東時詩
附焉而皆謂之豳風周禮祈年於田祖龡豳雅以樂
田畯祭蜡龡豳頌以息老物朱子疑大田良耜等為
豳雅豳頌而未嘗言之詳今觀小雅楚茨信南山甫
田大田頌載芟良耜絲衣皆言豳事所謂豳雅豳頌
其餘則皆東都之詩如東山破斧之附七月也如此
則西京之詩自文武以及幽平東都之詩亦自文武
以及幽平有條有理各得其所矣
鄭康成好以一二字傅會至周禮言豳風豳雅豳頌處
字面都與雅頌合却不將来作証不特迎寒迎暑與
豳風寒暑之月合雅中以御田祖田畯至喜恰與迎
田祖樂田畯合頌中胡考之寧胡考之休恰與息老
物合此數詩周公所作竟令天下用之所謂制禮作
樂也
詩中顯有証據的自然為某人某事稍涉游移者便當
空之愈空愈好何用實以世系姓名為哉只是要見
其大處六經皆是言天人相通之理然猶零碎錯見
惟詩全見此意國風所言不過男女飲食之故雅雖
賢人君子所作所言亦不過此即三頌中居歆奏假
洋溢同流亦總不出此其言情情即性也聖人盡性
徹上徹下見到至處我輩此時飲一杯茶點一盞燈厮
役之侍立偶然之嚬笑得其理便是天道無有間隔
原道見得精其法其文其民其衣食云云直至生則
得其情死則盡其常郊焉而天神格廟焉而人鬼饗
後代作憂患詩其歸多是何以解憂惟有杜康意思便
昏冥去詩則曰我日斯邁而月斯征夙興夜寐無忝
爾所生又云人之齊聖飲酒温克彼昏不知壹醉日
富又云如臨于谷如集于木即女子善懷亦能說出
不忮不求何用不臧綠衣之什歸于思古人信是王
澤未歇
聖人刪詩之意當就論語中求之如素以為絢句某意
即在碩人之詩而夫子去之素自素絢自絢如人天
資自天資學問自學問豈可說天資高便不用學問
不成正如雖曰未學吾必謂之學又如質而已矣何
以文為一般繪事後素亦言繪事必繼素後耳禮後
乎亦言禮必繼忠信之後乎皆言絢不可抹殺也推
此可以見刪詩之意
天地神人以至鳥獸草木總是一箇性情雎鳩之摯而
有别麟之仁厚草木之榮落翩反皆天地之性萬古
不變月落萬川處處皆圓一𣪚為萬萬各有一原自
無兩惟然故詩中比興用之
朱子易詩二經解大叚是了亦有未細處如易中取象
龍馬鷄牛之類皆有精理朱子都略將過去詩之比
興朱子亦看得無甚關係而興尤甚朱子舉沅有芷
兮澧有蘭思公子兮未敢言及山有木兮木有枝心
悦君兮君不知云此上下句如何勾連不過是隨便
說出一句以興下文耳其實此二處皆有關合湘夫
人一章本是托意於舊日僚友故言芷蘭臭味原自
相同今乃托根於沅澧幽閒之間以興已之疎逖不
得與舊僚為侶也所以接云思公子兮未敢言枝以
木為體木以山為根山若不生滋潤則木必枯木若
不有滋潤則枝必枯所以接云心悦君兮君不知詩
中興體未有無關合者(清植)
詩傳叶韻已好尚不如顧寧人考據精確六經皆可通
如外禦其侮烝也無戎朱傳云戎古皆作汝戎雖小
子而式弘大戎汝也然於整我六師以修我戎戎亦
讀汝顧氏則云戎有二音兵戎之戎仍當讀容是也
知子之来之雜佩以贈之来與贈斷不可叶某意能
字古多作来音然才能相能之能仍不可讀来蓋亦
有二音也此来字應是能字謂相能也因漢人傳經
口授訛讀致悞小雅無木不萎叶思我小怨萎與怨
亦不可叶古音凡夗字皆讀作慰彼菀者柳菀即蔚
也讀慰便與萎叶興字有蒸侵二韻寧莫之懲蒸韻
之興也載寢載興秩秩德音侵韻之興也
童子入塾讀詩經便當教以古韻韻之所叶叚落多在
其中兩句一連者自多但三句一連者亦不少申伯
番番章若兩句一連便全不叶惟番番叶嘽嘽翰與
憲叶詞義皆順民之未戾章亦三句一連可與歌叶
頌多不叶韻大雅近頌亦多不叶韻
韓昌黎到底文字結習深其云周詩三百篇雅麗理訓
誥又曰詩正而葩孔子說詩却不如此看興觀羣怨
正墻面而立無以言何嘗說到此来
近看詩經覺得漢人只逐句解朱子則逐節解某今逐
篇解又數篇通部會合解便看出許多層次聯絡照
應来
問國風次第曰二南風化之首邶鄘衛乃與二南反對
者周以齊家而興衛以淫亂而亡且衛即紂之汚俗
所謂殷鑒不遠也王風衰弱亂由褒姒次於殷之故
都鄭乃畿内之國王畿之風化可知王綱頽敗則覇
國興故次以齊晉唐魏即晉也覇者再衰則天下之
勢歸於秦所以刪詩錄秦風刪書錄秦誓鄶風之卒
章傷天下之無王曹風之卒章傷天下之無覇豳風
居末者見變之可復于正也問此果是夫子當日次
第否曰如今所行者鄭成康本也以左傳季札觀樂
篇觀之依稀似是
關雎之詩作太姒思賢自作其說為長内政修治使夫
子正位乎外一切賓祭皆無舛失豈是易事太姒有
見於此故思所以助君子者未得至有寤寐反側之
憂得之則有琴瑟鐘鼔之樂從来惟此為哀不傷樂
不淫外此未有不淫傷者蓋螽斯麟趾之本也
問樛木篇所云樂只君子朱傳謂指后妃猶言小君内
子也竊意君子仍指文王說后妃能逮下如樛木之
芘葛藟以致室家和理天下化成則文王膺受多祉
矣文王膺祉則后妃之福履可知於禮祝嘏止及主
人而不及主婦亦以婦從夫故也若祝后妃而略文
王反覺非體如此解君子二字不用分䟽意味似尤
深長曰此說亦好(清植)
朱子把興義都抹却便多錯了詩意野有死麕篇之言
懷春非是如俗下所謂思春周禮仲春會男女不是
男會女女會男想是男女各為會元鳥至祠高禖即
此時也當春而出則曰懷春耳死麕照吉士白茅照
有女首章是疑詞言死麕豈白茅所包乎有女豈為
吉士所誘乎二章乃洗刷有女之詞言死鹿原在雜
木之中白茅固無恙也末章則申說其如玉而嘆其
不可誘又如漢廣之詩全在喬木錯薪著意喬木高
不可攀緊對游女不可休思緊對不可求至下錯薪
緊照上喬木言游女喬木也豈可與尋常雜亂之人
一例看待彼翹然雜薪則可得刈其楚刈其蔞矣何
不可攀之有此類只好與之子喂馬喂駒耳言無能
為役也其立言藴藉曲折方好接漢之廣矣四句若
但言欲秣其馬欲秣其駒與下文不相粘合
喬木以興游女之持身高峻詩傳中亦有此意至下錯
薪竟說得似實事一般言貪慕之子之甚故刈薪以
飼其馬駒庶以求悦於之子看来不是因上文以喬
木起興故言喬木乃不可休耳若錯薪則可刈之矣
錯薪豈喬木擬哉僅可飼之子之馬駒而已不但不
可比之子并不得比之子之馬如累降之人只堪為
僕隸後世以龍眼為荔奴正是此意(清植)
何彼穠矣一詩言帝女下嫁之事若是諸侯之女便應
先夫後妻如韓侯娶妻之類方是倡隨之常所謂齊
侯之子衛侯之妻者乃是叙其閥閱非正言嫁娶之
比故不妨先母家而後夫家此詩先說王姬見得不
同於諸侯說王姬之車不說下嫁而下嫁顯然矣王
姬到底是何世系下嫁到底是何國曰平王之孫齊
侯之子先平王於齊侯尊王也所以先著王姬也齊
侯侯封也何敢娶於天王㛰姻者人道之常不以勢
地而隔絶故曰其釣維何其絲伊緡畢竟地道也妻
道也臣道也乃曰齊侯之子平王之孫先子於孫從
夫也春秋于天王嫁女先曰築王姬之舘于外後曰
王姬歸于齊義例即出于此
一𤼵五豝自是註疏說好豝雖有五其𤼵則一而已方
是解網之仁大易失前禽之意若說一𤼵而中五豝
無論無此事亦不見仁愛之心矣
邶鄘詩皆衛事而仍繫之邶鄘說者以為詩本得之其
地但就中有莊姜詩却說不去或是用邶調鄘調因
以其調繫之紂作靡靡之音大抵皆哀怨悽切由之
瑟為比鄙殺伐之聲朝歌而北謂之邶南謂之鄘東
謂之衛北鄙即邶子路衛人好此故鼔之
谷風篇毋逝我梁四句傳作戒新婦言毋居我之處毋
行我之事又自解說我身且不見容何暇卹我之後
哉亦說得去但小弁卒章亦用此若如此說則與上
文君子無易由言耳屬于垣不相連接矣况梁與笱義
皆無取閱字尤難說某意此蓋取譬於魚以戒後人
也逝字𤼵字皆指魚逝即悠然而逝之逝𤼵即鱣鮪
𤼵𤼵之𤼵若曰其夫乃無常之人今雖宴爾將来恐
汝亦逝于我梁而𤼵于我笱也前車宜鑒我不是身
親閱歴暇為後人憂耶如此說即小弁亦可通貫言
我已被讒而逐後人無蹈吾故轍也末章如傳說亦
好某謂不如總作御窮說窮冬之時我蓄旨以御之
至家道好時便宴新昏而厭棄我是以我御窮也汝
今者驕盈恣肆之狀盡我勞苦所詒也不念昔者我
初来汝家之時是何如景況耶如此說與前兩章都
有關照
問式微篇首章曰故曰中露次章曰躬曰泥中蓋失國
之初必有奔走望救之事所謂控于大邦也及乎救
斷望絶則與其君相守坐困而已始不辭勞終無貳
志可不謂忠乎曰看得好(清植)
問采唐諸詩似可不存曰我輩選詩便持此見聖人所
見者大存此見衛之所以亡二南之化以刑于寡妻
而興衛之末流以子之不淑而亡所謂可以觀也
黍離之詩若說宗廟宮室盡為禾黍何以黍總是離離
稷則由苖而穗而實難道黍就不苖不穗不實乎此
是周既東遷秦逐西戎遂盡有西周之地故詩人過
而憂之黍五榖之長喻周也稷五榖之亞喻秦也彼
黍離披不支稷則有根苖矣始過之而中心搖搖也
秦漸強而大周之不競如故也故黍猶離離稷則不
止於苖而穗不止於穗而實矣故過之而心憂不特
如醉而且如噎也大凡詩首句不變而次句不同者
如有兔爰爰之類皆有義旨不是換韻而已
東萊以為詩無邪焉得有淫風朱子以放鄭聲詰之呂
云鄭聲淫非鄭詩淫也朱子曰未有詩淫而聲不淫
者本末源流已一句說盡但却亦要知詩自詩聲自
聲不然虞書何為說詩言志又說聲依永夫子何為
說興於詩又說成於樂不淫詩亦可以淫聲歌之淫
詩亦可以不淫聲歌之如旦曲以淨唱淨曲以旦唱
只是不合情事耳何以放鄭聲不放鄭詩這却易知
醜行惡狀采風者存為鑒戒見得淫風便至亂亡若
播之於樂要人感動此心却是何為如商臣陳恒等
尋常說話時何妨舉為滅倫亂理之戒若被之管絃
摹寫他如何舉動是甚意思聖人之權衡精矣
詩傳不從注疏之無情理者極多甚是但其有情理者
應存如鷄鳴舊註却好謂極昏亂之時而有心中明
亮之人如風雨之候早晩皆不可知而雞却至其時
而鳴不已也蒹葭篇舊注以蒹葭勁利喻秦俗強悍
蒹葭而柔以霜露則可用喻秦俗當澤以周禮伊人
即能澤以周禮者其說雖似太迂然倒轉来以蒹葭
喻秉禮之君子以霜比秦人之威刑却極貼合恐當
時學究相傳未必全是臆說賢者不移於風氣如蒹
葭至秋尚蒼然蔚茂而秦之悍暴如霜威摧殘之此
非有獨立不懼威武不屈之節者不能此人自在山
巔水涯之間所以上下求之而不能舍大凡詩起興
者興中即帶比意取譬于霜極象秦之嚴急取譬于
風雨極象鄭之淫昏
出其東門舊說亦以為滛奔被朱子改正過來鄭俗雖
然不好既有鷄鳴戒旦之作不許有出其東門之人
耶惜乎朱子改之未盡如風雨子矜尚可不以淫解
之
或疑葛屨蟋蟀信是勤儉若山有樞殊不類曰此正見
其儉處衣裳自宜曳婁車馬自宜馳驅惟不肯曳婁
馳驅故徹底打算到生死之大故而後決計其吝嗇
之意言外可掬
鳲鳩四章依舊說不過是每章換韵至第二章尤說不
去難道淑人君子之常度只在帶絲弁騏乎此詩須
合前後篇觀之候人之詩譏德不稱官賢人在下故
曰不稱其服曰季女斯飢下篇冽泉亦是此意推此
便得此詩之解鳲鳩飼子朝從上下暮從下上均平
如一君子之儀亦然故由其儀之一知其心之如結
也下三章都承此章說言君子不是以一例看待為
均平如此則賢否不辨反不均平矣鳲鳩在桑其子
則在梅梅佳木也淑人君子則於賢者其帶之也伊
絲矣帶既絲則弁之也伊騏矣大夫之服也鳲鳩仍
在桑而其子則有在棘者矣棘惡木也君子於不良
者而法度不肻差忒法度不肻差忒則足以正四國矣
鳲鳩仍在桑而其子則有在榛者矣榛比棘差好比
梅則不及平等之人也可以善可以惡君子則善其
儀法以正之能正是國人胡不更歴萬年以保其家
邦乎觀墓門有棘則斧以斯之可知為惡木矣墓門
有梅惜其有鴞萃止可知為佳木矣凡上句不換次
句逐章換者皆有義理得其理字眼皆合意思甚足下泉
亦說得未當易云井冽寒泉食冽潔也功足以及物有
何不好詩意倒是說稂蕭蓍皆賤草而受冽泉之潤
亦不稱其服之意三章俱念周京之盛時其盛時云
何即末章也芃芃黍苖非稂蕭類也則有隂雨以膏
之四國已被王澤矣又有郇伯以勞之此周京之所
以念也黍苖與稂蕭對隂雨與下泉對詞意顯然又
侯國取喻于地之下泉王澤取喻于天之膏雨都妙
下泉之詩以稂蕭為下泉所浸譬周衰小國受困於物
理亦不然泉以潤物為功豈隂雨足以膏物而泉水
反以害物之理直以下泉不溉禾黍而浸稂蕭此隂
雨之膏黍苖所以可思也稂莠害苖蕭艾離騷以喻
小人蓍亦蓬蒿也皆惠及小人之謂若浸黍苖則佳
矣使膏雨不潤黍苖何佳之有反照便見
七月一篇凡陽月皆稱日隂月皆稱月惟四月秀葽一
章本為推寒候所自始故獨稱月見四月雖純陽而
一陰已萌也與易經中陽卦稱日隂卦稱月一般文
王家學是一線下来的
問七月篇兼用夏周正從夏正者以追叙舊俗而豳公
夏人也從周正者是詩作於周公也曰或是知此(清植)
大小雅若說是以體製分别看来殊不能分如桑柔召
旻若入小雅恐亦無别或小雅乃列國君卿大夫士
君子所作大雅則王朝卿士之作衛武公一人之詩
其入小雅者或在國時所作入大雅者則為周卿士
時作
四牡父母也皇華君臣也常棣兄弟也伐木朋友也杕
杜夫婦也小雅分明以五倫排起
關雎鹿鳴文王清廟都是說文王所謂四始也今看鹿
鳴直似文王自作之詩人之好我示我周行視民不
恌君子是則是效非文王不能為此語
儐爾籩豆兩節某意不欲依朱傳說言不必肆筵設席
但有籩豆可列便當飲酒為樂與兄弟共之兄弟之
不和吝爾乾餱耳又言必得妻子同心兄弟乃得永
好無斁兄弟不相耽樂妻子間之耳朋友相與尚不
輕絶何況天性豈反疎薄必有其由今欲宜爾室家
在乎樂爾妻孥試自究之圖之豈不誠然乎哉即刑
于寡妻及尚書我其試哉之意如朱傳說是究是圖
二句殊無力
和樂且孺且湛孺字湛字俱下得極妙兄弟在孩孺時
未有不相善者只是起居飲食同在一處故彌親厚
今儐爾籩豆飲食之飫兄弟既具不惟和樂且如孩
孺時之相親矣兄弟所以不和者妻子間之也妻子
好合非強合也必也與吾同調如琴瑟之相和吾所
敬者彼亦敬之吾所愛者彼亦愛之則兄弟既翕不
惟和樂且樂之終身不厭矣如有癖好不能自解一
般
詩即極淡處都有意思條理不可忽略看過如南山有
臺首章說為邦家之基次章說為邦家之光至三章
民之父母便承基字說惟為民之父母故為邦家之
基也德音不已便承光字說惟德音不已故為邦家
之光也四章末章把壽顚向前而曰德音是茂不止
于不已也曰保艾爾後所謂保我子孫黎民不止于
民之父母也章法結搆都有血脈義理又如蓼蕭首
章是說初見時燕語歡洽以其聲望好也二章為龍
為光如今時召客云寵臨光降也何以有譽處以其
德不爽壽考不忘也三章則燕飲而見其豈弟矣所
謂其德不爽壽考不忘者於何騐之以其宜於兄弟
友邦而知其令德壽豈也末章則賜以車馬也即露
之湑兮瀼瀼泥泥濃濃皆由淺而深一毫不亂
古人說恩情未有不歸之德者湛湛露斯言澤之渥也
緊貼厭厭夜飲匪陽不晞言時之久也緊貼不醉無
歸次章在彼豐草露之所聚也在宗載考飲之所集
也三章在彼把棘杞美而棘惡言湛湛之露無不被
之澤由顯允君子無不令之德見宴於宗室者實重
其德也桐樹惟其有實所以有離離之形君子有豈
弟之德所以無不令之儀見不醉無歸者非沈湎而
失度也詞義都妙
有人問古來田獵詩以何為第一某答之以車攻問者
笑云又来說道學了某云叙田獵孰不鋪張熟閙即
至結末收歸正論又顯然𤼵露意味便短杜工部觀
打魚詩亦只如此此詩乃云蕭蕭馬鳴悠悠旆旌徒
御不驚大庖不盈宛然王用三驅失前禽邑人不誡
之意即相隨衆人皆有網開三面之仁至云之子于
征有聞無聲說得逼静聞遠而聲近聞次第而聲囂
張聞小而聲大聞安和而聲疾急却不說出仁愛物
類終事肅靜字面而意味深厚玩味不盡凡物力之
備射御之精法度之整齊人心之歸向一叚虛公有
學問之意無不曲曲傳出其實有聞無聲豈惟田獵
萬事皆要如此一有聲便僨事
問正月卒章詩所云佌佌蓛蓛者小人也方安其居而
食其祿獨此下民天乃夭死而椓喪之富者猶可僅
存惸獨則可哀甚矣似無祿之民其中猶有富者恐
富人即指上文有屋有榖之小人惸獨乃天夭是椓
者耳曰如此說好(清植)
問匪舌是出維躬是瘁朱傳解云非但出諸口而適以
瘁其躬以下巧言如流俾躬處休例看恐匪舌是出
句只是找足不能言意猶巧言如流句只是找足能
言意曰是如此(清植)
各敬爾儀天命不又又字妙一去欲他再来便不可得
若是修德便源源而来觀保右命之自天申之申錫
無疆等可見
奕奕寢廟一章從来說未明白說寢廟大猷下忽然說
他人有心躍躍毚兔總粘不上此章是承上章屢盟
来推原由于君子之心不免於曖昧也以曖昧之心
御機變之巧斷不能已亂而堲讒彼此懷疑屢盟何
益試看奕奕寢廟君子之所作也何等光明正大秩
秩大猷聖人之所定也何等顯易明白你看君子聖
人如此似疎闊不能覺察人情世態之變幻究之他
人有心皆能忖度得之任如狡兔之跳躍不常而遇
犬未有不獲之者以險阻焉能知險阻惟易簡可以
知險阻故易曰恒易以知險恒簡以知阻春秋年年
盟年年亂正坐此耳凡人遇讒惟心裏對之以光明
處事只順著正理憑他如何来我意中似沒有一般
便一點不足以碍其靈臺莫子荓蜂自求辛螫蜂来
到肌膚上切莫動他一動他便一螫非他要螫你怕
你害他故螫也虎不咬嬰兒不是慈愛嬰兒知嬰兒
不害他耳佛家亦窺見此意一人屢無禮於釋迦釋
迦只不應久之其人感悟求釋迦說法釋迦云設若
人加禮于我而我不應無禮在人乎在我乎其人曰
自然在我釋迦曰設若人無禮于我而我不應無禮
在我乎抑在人乎其人曰自然在人佛因告之以當
風揚塵適以自糞持梃擊空適以自困最妙空處打
他不著徒自困乏而已彼自然歇了胸中若有一絲
芥蔕便是機心不盡列子海鷗之說亦然某十四五
歲陷賊中見有善拳棒者人與相持應手便倒問其
故對曰非我能跌彼彼自為跌耳彼方儘力向前我
只躱過輕輕一推他自跕脚不牢矣這還是第二等
推之拽之仍是應之以機惟教他打不著他自乏了
為第一義所以讒言来時疑他不好信他又不好疑
他便是荓蜂自求辛螫信他便是肇允彼桃蟲拚飛
惟鳥只胸中消化如太虛一般方好
蓼莪如注䟽說太粗淺朱傳善矣猶似有未至者莪非
以比己美材謂父母也言父母本是莪而我不肖不
能為莪也蒿焉而已然則父母亦枉生我耳缾小罍
大缾罄乃罍之耻猶子之不善貽父母之恥也鮮民
非孤寡之民乃寡德之民也使父母而在尚可望其
提命今則怙恃俱無惟有銜恤靡至而已父兮生我
章思父母之恩難報也南山生物之方今則寒風凄
其但見其為山而草木無矣父母既遠而我受害復
何望其即于善哉通篇俱作人子自責解似覺深厚
些
問大東三章所云佻佻公子朱傳謂指諸侯之貴臣亦
奔走往来不勝其勞玩佻佻二字乃是輕薄得意之
狀恐此章小東大東四句是言東人佻佻公子三句
乃指西人勞逸不均如此故曰使我心疚曰是如此
(清植)
詩經句讀要知古韻又要知上下撘連不是兩句一斷
可為定例如楚茨篇以執㸑踖踖為爼孔碩作一連
或燔或炙君婦莫莫作一連為豆孔庶為賓為客作
一連下六句作兩讀都錯了燔炙與君婦粘不上為
豆與賓客尤難粘執㸑踖踖是頭為爼孔碩或燔或
炙是一連爼所以載牲體其中有輕用火燔者有重
用火炙者君婦莫莫為豆孔庶是一連豆乃葅醢之
屬是君婦辦的為賓為客獻酬交錯禮儀卒度是一
連笑語卒獲神保是格是一連報以介福萬壽攸酢
是一連笑語如記中思其笑語之笑語所謂愾然如
聞其聲者指祖宗不指賓客祭祀時賓客如何笑語
惟爼豆具備賓客齊肅故祖考歆享而得其笑語也
又如天命降監下民有嚴既不僭亦不濫都說天命
是一連不敢迨遑命于下國封建厥福是一連遑字
原不叶韻執㸑踖踖章福字若作今韻讀竟是一句
一韻但古福音偪還是以下句為韻
公劉去禹之時未遠又恰是后稷曾孫故詩曰信彼南
山維禹甸之畇畇原隰曾孫田之以此證楚茨以下
四詩為豳雅尤明若是作於周世而却推遡禹功未
免太闊(清植)
賓筵毛序以為刺幽王朱子從韓詩以為悔過某謂此
詩或係悔過至下魚藻明是諷王若是諸侯美天子
身在鎬矣而曰王在在鎬何也似是武公居其國而
念王言飲酒亦不妨只要得豈樂樂豈耳
大武樂章疑不止於武桓賚酌大明之詩曰殷商之旅
其會如林矢于牧野惟予侯興上帝臨女無貳爾心
恰似總干山立之象尚父鷹揚所謂發揚蹈厲太公
之志也會朝清明則滅商矣
鳶飛戾天魚躍于淵朱子不用前人說而以為興無所
取義若以象求之本乎天者親上本乎地者親下文
王作于上人才興于下亦有意思凡象之所在道理
即在其中尚父之鷹卷阿之鳳都不可易
思齊之詩條理尤極精細先言生有聖母又言助有賢
妃似文王之聖由於二者一般下文遂言文王非徒
藉世德也能惠于宗公神罔怨恫非徒資内助也能
刑于寡妻至于兄弟以御于家邦惟刑于寡妻以至
兄弟故在宮則見其雝雝然惟惠于宗公而無怨恫
故在廟則見其肅肅然其雝雝在宫也雖不顯之處
常若有臨之者其肅肅在廟也雖無有厭射之事常
若有所守焉其純而不已如是至上有昏暴之君下
有昆夷之難文王之德望毫無所損雖無所前聞者
亦合于法雖不由諫諍者亦入于善上節如戒愼恐
懼之中此節如發皆中節之和文王加意作人所以
成人小子有德有造都由純德無斁始能譽髦斯士
也
朱子道理熟說到聖人敬畏修德處倍生精采興會都
到無然畔援無然歆羡誕先登于岸予懷明德不大
聲以色不長夏以革不識不知順帝之則都說得深
微但有一說須與下文帖合方好不然頭腦太大此
詩下文是伐密伐崇未應推說到此看來只是說文
王為人不與人輕離易合亦不歆羡他人所有所以
當紂昏虐之時人皆淪胥及溺而文王獨先登岸登
岸既免于溺又可援手以救人溺所以密人侵阮徂
共文王不得不救之若以為道岸反覺不甚親切至
崇人却與文王有譖害之仇故言文王不加人以聲
色不長夏以兵革長於中夏即方伯也如九合諸侯
不以兵車之意不識不知一無私意應天而動天討
所及文王不能不順之耳非報仇也都與下文一串
說来方合
孟子之說靈臺乃斷章取義為惠王言耳非詩本旨也
文王之什止此故將敬天造士最大兩事作末篇靈
臺所以望雲物之氛祲察歲時之災祥與欽若授時
之義同下二章言立學作樂之事古者典樂教胄周
禮樂師掌國學之政辟廱與作樂原是一事文王最
重是造就人才故緜之詩終以疏附先後禦侮奔奏
棫樸云周王壽考遐不作人旱麓云豈弟君子遐不
作人思齊亦以譽髦斯士終焉至有聲美武王猶以
無思不服屬之鎬京辟廱此義在四書五經中最大
聖人率不作第二義
下武即上文也言人見武王以兵滅紂而有天下以為
武功大矣不知下武者實我周也下字甚竒
雅頌一字都有緣故有聲篇文王四章先稱文王者著
祖考之尊號實則諸侯而追稱者耳故終曰王后武
王四章先稱皇王者著其為天子非追王之比卒乃
言此之為武王以别于成康諸王
篤公劉詩處處不是居室廬旅亦不是廬其賓旅因初
到豳且於此處住下且於此為廬作客居且於此商
量行事下方說于京斯依可見其軍三單者諸侯名
為三軍其實三鄉三遂則六軍也天子名為六軍其
實六鄉六遂則十二軍也謂之單者言少止有三耳
度其夕陽亦不是度山西之田以廣之豳西多高山
夕陽少人苦寒故度其有夕陽之處斯人不苦寒豳
居遂于是而大也此處若說人家多竝山西而廣之
則侵下止旅廼密芮鞫之即地位矣人若遷國便可
依此詩營理即移宅亦宜彷彿行之如此讀詩果然
使于四方自然能專對授之以政自然能達
价人維藩一節注疏決不可從朱子以价人為大德之
人大師為大衆是已大邦大宗不難解難在把懷德
維寧一句横在中間下又云宗子維城何不敘宗子
於大宗之後更難在獨將城字提唱而結曰無俾城
壞無獨斯畏朱子依文解去殊覺參差無倫次其實
只宗子維城一句說得合則自懷德維寧以下一氣
順接而於价人維藩四句亦呼吸得醒矣宗子不該
說作各宗之宗子宗子繼宗即天子也故以城歸之
藩垣屏翰皆為城而設价人大師大邦大宗皆所以
衛宗子也下字俱妙价人所謂元勲碩輔為國威重
如一層籓籬然師即殷之未喪師之師國所與立惟
民是賴如城之有牆然城之所以立也大邦諸侯如
樹之以為障蔽者故曰維屏大宗強族如垣牆之楨
幹然藉之以為羽翼者故曰維翰此四者必懷之以
德方可恃之以安蓋宗子如城然無德則雖有藩垣
屏翰而衆叛親離其城且壞而宗子亦孤立矣故曰
無使自喪其輔致城之壞以致於獨也獨斯可畏矣
德即宗子之德懷即懷諸侯之懷文從字順天造地
設應如此
朋友以譖不胥以榖若照常說下文人亦有言句不甚
著力譖人者以為特人受其害耳不知朋友相讒不
特被讒者受害連讒人者亦不得善故人亦有言退
者固窮即進者亦窮言必至於俱困也你今日只顧
譖人豈知將来連自已亦動軃不得乎此須身經之
方見此詩有味民之貪亂寧為荼毒不是說他荼毒
人言到得民不堪命寧不知亂者必死但忍不過只
得拚死去做自非萬不獲已民豈肻輕自犯上作亂
以取荼毒乎
註疏多不可從然間有好處天生蒸民四句朱子說有
耳目便有聰明之則有父子便有慈孝之則是乃民
所執之常性故其情無不好此美德者本說得好康
成謂物為性謂則為情言天生蒸民其中實在有箇
性物如為物不二之物所謂性立天下之有也惟其
有此所以感應於外者都有箇則他竟於物指出仁
義禮智之名於則指出喜怒哀樂之名惟有物故為
民之秉彜惟有則故未有好而不在此懿德者某却
從康成說朱子說下四句用況字轉康成却說天亦
好德所以監周而生山甫亦覺得更加有味次節說
山甫之德業三節說山甫之職掌肅肅王命二句承
出納王命邦國若否二句承式是百辟既明且哲四
句承王躬是保自已不能保身焉能保王躬明哲保
身非如世俗所謂趨利避害也孝經言守富守貴保
禄位都說與道德學問是一事何況保身柔茹剛吐
節發明邦國若否二句德輶如毛節發明保身事君
四句言我亦儀型圖之而莫能舉惟仲山甫舉之山
甫能舉德故能補王之闕也下二節說祖送即承賦
政于外二句每懷靡及說得妙望其早歸又照應職
掌無人說他永懷又見山甫身雖在外乃心罔不在
王室暗結王躬是保意極妙結搆
常武三事就緒朱傳說是三農某初以農工商說亦不
是凡經中常用字都要畫一朱傳解擇三有事謂是
三卿於三事大夫又云三公論理都該歸之司空司
徒司馬方是國家舉事必須人役是司徒所掌必有
政令是司馬所掌用度百須皆出於土地是司空所
掌總離不得此三項看牧誓立政周官諸篇可見當
時出兵言今日不須再留不須再處凡國家之事職
在司徒司馬司空者已俱就緒何須再留處而不行
耶冡宰輔養君德統百官宗伯掌禮樂此時用不著
故只舉三事
常武一詩說盡兵法之要當時徐方罪浮於楚自穆王
時首先僭號宣王以其控制江淮逼迫青兖所以謀
之者不可草草先命樊侯築城於齊防其北突命召
穆公平淮南之夷及于江漢剪其羽翼然後自將以
伐之戎陣齊整先聲奪人止令其畏服而止如雷如
霆妙甚只是教人怕何必將惡人盡數打殺其疾也
如飛翰其衆也如江漢其不可動也如山其不可禦
也如川其不可絶也緜緜然其不可亂也翼翼然令
人不可知又令人不可勝千古行兵有加于此者否
所以五經果讀得精細世間事未有不備者經都是
教人學做事的樣子沒有空語
思文以上皆大祭祀之詩后稷配天更是大典故在後
臣工噫嘻皆祀先農之詩振鷺初立學宮祭瞽宗之
詩與豐年有瞽潛三篇皆小祭祀之詩故彙在一處
雝載見有客皆助祭詩亦彙在一處大武乃舞之樂
故居末篇次一絲不亂大雅中因陳戒而及先公先
王者亦為受釐所歌當即歌於舞入之時生民是言
后稷亦特居後下燕父兄賓尸贈答之詩都彙在一
處公劉不在七廟之内又非配天之祖而其功實大
故又存在後泂酌卷阿召公陳戒之詩中未說及先
公先王不歌于受釐之時故又在後其篇次亦一毫
不亂
烈文之詩朱子以為獻助祭諸侯之樂歌以此之辟公
與雍之辟公例看也上祀先公以天子之禮先公亦
稱公烈文二字豈諸侯所敢當而錫茲祉福惠我無
疆子孫保之亦非對諸侯之辭無兢維人四方其訓
之不顯維德百辟其刑之諸侯尤不敢當也此為合
祭先公先王之樂章太王文武以及成康各有祭之
之詩祫尤大祭豈得無詩
烈文為祫祭之詩看第二章尤眀先公有邦而已至太
王王季文王而其功始崇武王念之因而易侯為王
故曰繼序其皇之先公尊於先王故從辟公叙起功
德在人前王為盛故結之曰前王不㤀於立言之體
亦極稱(清植)
天作高山乃文王祔廟之詩問昊天有成命亦是成王
祔廟執競是康王祔廟之詩否曰然只武王祔廟無
詩想是易侯而王禮文與他廟異(鐘旺)
詩之語氣不可不體會我將我享維羊維牛維天其右
之右是上尊之也其字是不敢必之辭惟儀式刑文
王之典日靖四方則伊嘏文王既右饗之矣用一既
字便有尊天親祖之意文王饗則天亦饗之矣然不
敢恃也故下復言畏天之威見得文王亦畏天也文
王之詩言上天之載無聲無臭惟取法于文王則萬
邦作而信之此處只言畏天之威因彼是歌文王之
德此乃配上帝之樂其意理及口氣都妙時邁亦然
言天其子我乎哉亦不敢必也既而曰想是天實右
序我周為諸侯之長矣但看薄言震之而莫不震曡
祭百神而百神享之信乎王之為天下君也今式序
諸侯偃武修文信王之可保天命也語氣道理俱足
執競篇注疏以為祀武王之詩成康皆不說是成王康
王朱子以為祭武王成王康王之詩是已但不及文
王何也此是始祔康王之主於廟告於考故及成王
祔于祖故及武王孫祔於祖有告祔之禮成王入廟
則告文王矣
振鷺非二王之後来助祭之詩古者學宮都在西故曰
西雝謂之雝自是辟雝此是初立學宮祭樂祖瞽宗
之樂章我客來學之士也其容修潔有類於鷺若以為
二王之後取象亦不類在彼無惡指客也在此無斁
指君也所謂古之人無斁也以永終譽所謂譽髦斯
士也韓文公做學宮詩便用振鷺亦一証也
樂有四節有瞽一詩不過幾句而四節皆備有瞽升歌
之人也諸樂器及簫管笙入之具也肅雝和鳴先祖
是聽間歌之聲也到得永觀厥成則合樂時矣何也
舞亦入故曰觀緊與上聽字相應成即六成九成之
成樂之終也經文周密如此
今人多以朱子不用詩序為疑據某看来正恨尚有不
盡翻案處耳如文王既勤止何以見得是大封功臣
論来却是大賚四海而共明其伐商之意只涵泳白
文求其語意通順道理正當不拘舊說方好文王既
勤止二句即尚書我文考文王克成厥勲誕膺天命
以撫方夏大邦畏其力小邦懷其德惟九年大統未
集予小子其承厥志之意言文王創造艱難已有成
規予自當有以成其志我之為此恐人以為不韙我
周徧思量不得不出於此我之往也惟求天下之安
定耳所以說無畏寧爾也非敵百姓也此文王之志
也時周之命言天命在周予弗順天厥罪惟鈞於繹
思嘆息而謂臣下宜共繹思之然乎不然乎即所謂
上帝臨女毋貳爾心大槩是初得天下大賚四海而
白其意如此一牽住大封功臣便齟齬不順
賚與般其名不可忽略賚自是大賚之詩般即遊般之
般武王因般遊至洛邑見其道里為天下之中欲都
之陟其高山墮山喬嶽所謂南望三塗北望嶽鄙也
允猶翕河所謂顧瞻有河也裒時之對正是四方来
朝道里均也自酌至般可以定為東都祭文武廟之
詩確不可易文王騂牛一武王騂牛一則東都但有
文武二廟可知
邪字古多作餘解史記漢書尚如此思無邪恐是言思
之周盡而無餘也觀上無疆無期無斁都是說思之
深的意思邶之北風亦作餘解古人歷法拙閏月必
定在十二月故曰閏者歲之餘虛者朔虛也言冬月
將盡而歲餘亦將終比北風雨雪又急矣但思無邪
從来都說是邪正之邪故詩所亦姑依之不欲破盡
舊解其實他經說道理學問至世事人情容有搜求
未盡者惟詩窮盡事物曲折情偽變幻無有遺餘故
曰思無邪也
春秋因有三傳故抵捂處得失互見詩自齊魯韓氏之
說不傳而毛氏孤行則無以見諸家之異同而以序
為經矣(自記)
榕村語錄卷十三
