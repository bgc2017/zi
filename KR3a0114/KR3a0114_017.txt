榕村語錄卷十七
大學士李光地撰
春秋三
晉人之執宋仲幾傳稱歸於京師未嘗不歸於王也不
請專執故雖歸王不書耳(自記年定公元)
凡盟必日之拔之盟不日而且不月又夫子當時之事
非遺失也無亦非魯以大夫盟邾君故去月日以見
慢歟厥後句繹則如常書(自記年定公三)
臯鼬之盟不日亦當時事非遺失也著衆志已渙散怠
於禮而略於事矣(自記年定公四)
許于夷葉白羽容城凡四遷皆楚令也如是則許幾爲
楚邑矣前侵楚之役臯鼬之盟猶有許男何哉此時
楚以吳故頗不暇於諸侯許雖遷白羽猶不敢違中
國之徵召故楚又遷之以自近歟(自記年定公四)
劉卷之卒赴不以日也其卒前乎此矣若是此月卒來
赴往會周魯之間其事不應同在一月(自記年定公四)
柏舉之戰言救則美在吳言以則自強雪恥其美在蔡
(自記年定公四)
歸粟於蔡穀梁子曰不言歸之者專辭也義通也然則
城楚丘戍虎牢亦豈義通乎蓋皆公辭也春秋所深
與也事無遠邇惟其公而已功邇而德遠矣(自記五定公)
(年)
於越入吳于是楚以秦師敗吳皆不書非楚不告也直
春秋略之耳蓋吳之可貶在于入郢之日而不在敗
也(自記年定公五)
鹹之盟不日不月我不在焉故略之沙之盟同沙瑣古
蓋同音(自記年定公七)
以暨齊平及齊平兩處事實攷之曁齊平之後我往涖
盟而齊人不報使及齊平之後兩君好會而且來返
侵田則曁爲強彼而及乃彼我同欲明也汲汲者彼
此俱汲汲也曁曁者彼此俱曁曁也非以一人言也
辰出奔時佗彄蓋爲所牽率也故曰暨其旣則同惡
其謀彼此欲之矣故及其入蕭則書及(自記年定公十)
以時卒時葬者赴既簡略會亦如之葬薛襄公是也(自記)
(十定公二年)
告至則致成特境内私邑而且無功豈亦告至乎蓋時
夫子相魯君行必告至不以近而略其禮叔孫武叔
之毁疑即在此時蓋讒毁而欲去之非特無故譏笑
也叔孫毁于内孟孫據邑阻兵于外僅一李桓子信
之故孟子公羊子皆有行焉之言及其受女樂而無
禮于聖人夫子雖欲不去而不可矣(自記二定公十年)
蛇淵之築比蒲之蒐皆夫子去魯後事(自記三定公十年)
十三年春魯有事于郊膰肉不至夫子去魯矣至十四
年而無冬蓋傷王道之不成也則曷不於十三年去
冬曰其春夫子猶在魯也故于此年去之王道無成
而不終不猶之天之歲功不究者乎(自記四定公十年)
孔子去魯子貢實從而邾子來朝子貢有觀焉之事則
知夫子在行弟子蓋往來其間(自記五定公十年)
以八月庚辰朔推之則葬定姒之日不應在九月以爲
閏九月則明年四月又有辛巳也蓋實閏九月也辛
巳爲閏月之朏計大小盡明年四月二十八日下辛
也(自記五定公十年)
哀公元年楚入蔡而僅書圍吳滅越而削不書或曰不
告也或曰皆報君父之讐故也(自記年哀公元)
伐晉之役以傳考之我師及鮮虞在焉不書諱也春秋
何厚于晉百餘年來冠蓋相望于宗周猶有臣節者
晉耳春秋之外楚爲僭王也内晉爲尊周也(自記元哀公)
(年)
晉趙鞅帥師納衛世子蒯瞶于戚罪瞶也齊國夏衛石
曼姑帥師圍戚罪輒也圍宋彭城者主晉之辭也善
晉義也圍戚者主衛之辭也誅衛志也晉義善則華
元無惡矣衛志惡則齊夏無善矣(自記年哀公三)
魯之桓僖晉之文武蓋皆竊附于祖功宗德之義者(自記)
(三哀公年)
稱人以執諸侯而諸侯不名而爵皆下執上之詞深惡
執之者也晉人執虞公其盛也執戎蠻子其衰也而
皆大惡故以上下之詞書之(自記年哀公四)
荼與奚齊同而不曰君之子何也曰君之子者不與奚
齊之爲君也謂其殺世子而立之也景公者羣公子
耳非申生奚齊類也(自記年哀公六)
歸邾子於後則不諱獲于前正如歸濟西讙闡於後則
不諱取於前也(自記年哀公七)
宋滅曹也而以入書先儒以爲罪曹誤矣春秋于諸夏
之邦言滅者邢陳蔡許是也不言滅者紀虞虢曹是
也紀與虞虢先儒以爲猶存其祀安知宋之不存曹
祀乎戰國之時猶有曹交也(自記年哀公八)
吳不挾陳以叛楚何用救哉陳之禍吳爲之也救庸足
多乎此與楚救鄭一耳蓋争諸侯非救也季子自言
之矣文定未免穿鑿(自記年哀公十)
凡侵伐之類多書時而已如國書伐我之事爲夫子歸
國之年非不詳其月日可知下伐齊則書月者例凡
戰必日不可下有日而上無月也(自記一哀公十年)
艾陵之戰大捷魯必告至無疑矣而經不致者非削也
是時夫子在魯君卿有事必咨焉子貢冉有之徒時
有論建蓋雖不能遏會吳之役猶能使知會吳殘與
國之不足榮於廟也而不告歟故傳稱季孫勝而懼
(自記一哀公十年)
甸甲不足而丘之丘賦不足而田之傳紀季孫使冉有
訪于仲尼而夫子之言曰行度于禮施取于厚事舉
其中斂從其薄如此則丘亦足矣若不度于禮而貪
冒無厭雖以田賦將又不足季氏卒不聽蓋冉子與
其謀也鳴鼓之攻其此時歟(自記二哀公十年)
先生常舉耜卿云孟子卒襍記明明說夫人之不命于
天子自魯昭公始也可見春秋據實書而紛紛以爲
貶以爲諱皆未必然近是(哀公十二年)
春者歲始也麟者仁獸也于歲始而仁獸來遊至仁之
應也春秋不書秋冬者累累而此年又止于春春或
書王或不書王而此年止書時蓋氣序雖有亂時而
生生之心長在王道雖不行而天之所以爲天萬古
不可變也(自記四哀公十年)
五石六鷁都特書甲子如何春秋以獲麟終篇却止書
春又不是遠年之事豈難咨問而得之此不得謂之
無意矣或者夫子以此開萬世之太平所以春秋一
書始于春終于春也公羊傳人都笑其在年月日時
上穿鑿恐怕他有傳受下來(哀公十四年)
春秋周三家左氏公羊穀梁唐三家啖助趙匡陸淳宋
三家孫明復胡安國張洽注疏周禮第一大全春秋
第一(以下論三傳)
治春秋者某嘗謂宋三家不如唐三家唐三家不如漢
三家漢三家不如周三家其實左公穀好而穀梁尤
好或云杜注不免太疏略曰且寬寬的說在那裏好穿
鑿就不是如滕降而書子程子謂是因其後服屬于
楚豈有因子孫服屬于楚而先貶其祖宗之理且終
春秋不見滕有服屬于楚之事蓋因孟子滕小國也
間于齊楚而誤耳文定不安于程子之說又謂其首
朝弑君之賊不想春秋中弑君之賊尚不貶其爵而
貶朝弑君者有是理乎且貶止其身可矣因這一朝
遂終春秋而不復何也朱子又不安其說而從程沙
隨謂當時小國之君因霸主會盟征伐供億不來故
自貶其爵但滕降子時會盟之事尚未多有況隱十
一年滕薛來朝方自崛強争長豈有逾年而即甘自
貶之理惟杜元凱寬寬一句說爲周所貶原是胡文
定見程子不從他便駁云如周尚能削人之爵則春
秋可以不作矣夫吳楚之僭齊晉之横天子不能問
而所貶者惟滕薛把諸小國此春秋所以作也如門
祚衰薄之家紀綱之僕尾大不掉惟汲㸑下役朝笞
而夕搒之適足以啟輕侮而已且把及邾或貶或封
當時皆請之天子何獨于滕而不能削降耶載書曰
無有封而不告旣有封即有貶矣至春秋之後晉之
三卿尚不敢自爲諸侯故綱目書曰初命晉大夫魏
斯趙籍韓虔爲諸侯何春秋之初而不能貶滕耶如
不書即位穀梁所云至精曰書即位正也不書卽位
故也繼故而書即位與聞乎故也卽位是朝見于廟
有許多事世次相及自然行正禮若有簒弑不正之
故則先君不正其終世子焉得行吉禮有故而又書
卽位是即位之人亦與乎變故之謀故意欲掩飾其
同謀之罪反行吉禮若不知然者此却終春秋都是
如此先儒又都不從另出一箇論頭及難通又變一
箇義例都不是
程子謂公穀次于左氏今觀公穀儘有好處須如朱子
之論方平(自記)
左氏非丘明也左氏若是孔子同時如何所紀六卿分
晉已是孔子卒後事古者左史記言或者以官爲氏
耶蓋因傳春秋而附以己之見聞胡文定于春秋時
事不見于經者明知道是不經赴告夫子無從而書
又時自忘却說此事左傳有之經何故不書倒似左
傳即魯之春秋原本爲夫子所據以脩者此最有關
係
左傳不可不讀其中有許多三代典禮及二百四十年
事蹟又文章古雅不讀覺得看經益無依傍國語一
書是左傳未經剪裁鍜鍊者想從列國隨便採來其
中如吳越迥與他國不同唯魯周差近齊一味誇大
晉如今日劇演一般塗飾點綴左傳則貫串鍜鍊文
采斐然韓氏評以浮夸亦確不過
孛入北斗左氏叔服曰不出七年宋齊晉之君皆將死
亂宋上公齊晉侯伯皆應北斗之象爲天紀綱也七
者斗之數(自記四文公十年)
侵鄭之役盾不與楚遇而汲汲于還蓋君臣之際疑貳
形矣盾憂内變之將作而志不存乎諸侯焉耳(自記宣)
(公三年)
點線面體事事離不得從此點到彼點便成線將此線
規而圓之便是圓四折便是方三折便是三角都成
面將此面積厚便成體體成則天下之象數備矣左
傳物生而後有象象而後有滋滋而後有數象即是
點滋即包線面體滋字妙生生不窮
鄢陵之筮似是遇復之明夷其繇曰明夷于南狩得其
大首離南方也又爲目爲戈兵離明見傷故曰射其
元中厥目而南國䠞也傳聞不詳故史失之耳(自記成)
(公十六年)
襄之十四年距夫子生時尚九年而伯玉夫子友也柰
何此便從大夫與聞國事乎據傳崔杼壽亦太多俱
有未可據者(自記四襄公十年)
伐陳之役子産不敢深言陳即楚之罪者鄭亦即楚故
也與齊不敢問楚人僭號滅國同意王道無諸已而
非諸人春秋諸侯首尾横決爲辭令以相諼而已雖
有敬仲子産何所措喙焉(自記五襄公二十年)
季札觀樂前面都是歌某歌某後面乃言舞某舞某蓋魯
備六代宮懸止存舞耳故韶箾亦言舞夫子至齊始
聞韶音所以韓文公以三月爲音字之誤(自記十襄公二九)
(年)
史趙言亥有二首六身下二如身是其日數蓋今算馬
六作□亥字下有三□而上乃二字下其二字于旁
則爲□亦算馬也(自記)
買朱鉏密州兩字切音也莒夷也語譯而通(自記十襄公三一)
(年)
郯子來朝時夫子年二十七魯禮樂已盡學矣而又好
問好察以廣其智又兩年遂適周而窮文武之道(自記)
(十昭公七年)
左氏于昭二十二年十二月有庚戌是月癸酉朔烏得
有庚戌乎(自記二昭公二十年)
公羊傳自内出者無匹不行自外至者無主不止自内
出似以祖言匹者匹配之匹祖妣是也自外至似以
神祗言主者賓主之主天祖是也(自記年宣公二)
敬嬴公羊作頃熊音之訛也(自記年宣公八)
胡傳誤以叔弓爲叔孫氏叔弓蓋公弟叔肸之孫(自記昭)
(公十年)
大全惟春秋最好永樂命儒臣纂集四書五經性理大
全只限七箇月俱成故當時只得將現成本子略加改
換春秋是用歙人汪克寬所纂原有條理所以好
某平生于易經外一部書不敢動手大凡著書有一字
不安便不好朱子不敢注春秋便是爲此其大綱如
何不知不知如何作綱目只是零碎處不曾透曉得
孝經
程朱提出學庸語孟直是功蔽天壤只少一部孝經孝
經道理好到至處朱子疑其有左傳語雖未知其言
之先後總當以道理爲主
聖賢著書都是提尖如大學一書欲成天下之人才同
天下之風俗非此不可子思時已有邪說異端如講
老莊刑名之類子思見得天下道理平平實實高者
空虚得不是低者又淺俗得不是只是中庸二字切
近精實故作此書至孝經亦是提出大道理的要領
來說天下道理只是仁義義又出於仁義不是冰冷
的仁心之有節制處便是義道理說到仁已頂尖了
只是囫圇說箇仁難道墨子兼愛亦算做仁佛家慈
悲亦算做仁仁之道却要從孝做起親親而仁民仁
民而愛物極其至通于神明光于四海
五性缺一不可單拈别的還有病只是孔子說仁斷無
流弊仁包四德是我生最初所得的道理然猶恐其泛
也孝經又專說一孝字更妙前人多說孝經文字淺
易不知聖人說話原不要深只此已足世上有一種
鄉人止知愛敬其父兄而惡人慢人又一種好虚名
者外事結納而内薄骨肉更是無根由惡人慢人一
種便有楊子爲我一種學問由不愛親不敬親一種
便有墨子兼愛一種學問異端不過此二事孝經儘
是精密此書縱不是夫子自作必是曾子之徒所記
生吾者父由父而祖而曾而高而始祖以及始祖所
自出非天地而何非天地與吾爲一體而何所以太
極圖下二圈一箇是天地生人一箇是父母生人父
母人之小天地也吾有一事自覺得好不必問定知
父母喜之祖宗喜之卽天地亦是喜的我有此身父
母之心在我天地祖宗之心亦在我是以呼吸相通
問祖宗年代既遠未知尚有䰟魄否至天地却舉目
可見是現在的祖宗曰祖宗魂魄原在天地有我他
便未亡我盛他亦盛我衰他亦衰孝弟之至通于神
明光于四海道理不到此原未完備孝道不到愛盡
天下人亦不算完得孝道中庸由子臣弟友說到鬼
神之德大孝達孝直到郊社禘嘗說得實實精到如
今說微之顯都說屈實有屈之理伸實有伸之理纏
來纏去都是皮膚語誠即理也如心有愧怍面便發
赤人都知其慚恧心中快活便有喜悦之色人都知
其得意此何以故其羞愧者必是理上打不過其喜
悦者必是理上做得順也我們誠心果到祈禱便應
以我有此心彼亦有此心故相感若一有而一無如
何能感何以能感此心有此實理也理便是性性與
祖宗天地鬼神一也有此理便有此氣便有此象如
何掩得往日看中庸此章殊如贅疣今見得如無此
章前面位育後面不顯其德都無著落人知此理便
見得暗室屋漏刻刻有神明臨之自已知得念頭不
好便是鬼神察你自已覺得此事無愧便是鬼神許你
到得暗室屋漏不欺神明尚敢欺天下之人而凌虐
之乎故曰治國如視諸掌問不知當日賈誼與漢文
帝說鬼神是如何曰必說不到此此理到宋儒纔說
得明白
程朱大叚與孔孟若合符節所謂先聖後聖其揆一也
若微文碎義安能處處都不差若使不差伊川何以
亦有不依明道處朱子何以亦有不依二程處蓋主
於發明道理不爲人也即朱子于四書注至垂絶猶
改可見他亦不以自已所見爲一定不移何況于人
朱子疑孝經某便不敢從孝經所說道理實在完全
說孝爲至德要道下文德之本也教之所由生也即
解說至德要道五常之性德也禮信義智皆統于仁
而仁之最篤處莫過于孝這箇根剪不斷的極殘賊
兇暴之人說到他父母未有不關心者所以爲德之
本惟其爲本故謂之至德五達道所以爲教知愛父
母自然愛兄弟因是長幼有序便見得上下尊卑之
分宗祧繼嗣之大四者必頼朋友講明聯絡教都由
此而生所以爲要道世上原有只知自已父母當愛
敬而不知别人父母亦當愛敬又有一種人不愛敬
自已父母轉交結别人孝經云愛親者不敢惡于人
敬親者不敢慢於人又倒說回來不愛其親而愛他
人者謂之悖德不敬其親而敬他人者謂之悖禮不
愛敬别人父母似無與于己之孝不知不能及人便
是自己的不足詩云孝子不匱不匱是取之不窮用
之不竭也若惡慢于人畢竟自己之孝有限程朱極
推西銘不知却從孝經脱出如云事父孝故事天明
事母孝故事地察是乾坤大父母也通于神明即窮
神達化以繼志述事也光于四海即民胞物與也又
易言天地之心天地之情不有性心情何從而見惟
孝經云天地之性是最大頭腦他書都未言及又孝
經書名便好是道德頂尖處故以爲經經非孔子自
命也以其爲孔子所言而人稱之爲經至云吾志在
春秋行在孝經自稱孝經則不可信矣書名如易字
洪範範字大學中庸皆妙若忠經便不是忠已包在
孝内
前儒謂西銘乃原道宗祖吾謂孝經又西銘宗祖西銘
言人皆知孝父母而不知孝天地其實如此等去孝
天地就如此等去孝父母還是比例相同的意思若
孝經則即此便是事父孝故事天明事母孝故事地
察直上直下一以貫之孝經只是推將去收將來初
由敬愛父母而推之欲其盡敬愛天下之人終必盡
敬愛天下之人而後爲敬愛吾父母之盡如人家在
一鄉一邑雖在家中無失意於父母苟得罪于鄉邑
令人辱及父母便是自已有以致之即爲不敬愛其
父母矣若人人皆敬愛其子因而歸美於親咸曰某
人生此賢嗣即是以衆人之敬愛敬愛其父母矣至
合萬國之歡心以事其先王亦是此意所謂一朝之
忿亡其身以及其親好勇鬭狠以危父母皆是此叚
話頭的反面此書開口說至德要道下文夫孝德之
本也即是解至德仁義禮智皆德也然元者善之長
仁以親親爲大仁之實事親是也豈非至德乎教之
所由生也即是解要道司徒五教父子君臣夫婦昆
弟朋友何莫非道然有父子然後有君臣有君臣然
後有上下假如父子不立他教何從而有故曰教所
由生豈非要道乎中庸曰脩道以仁親親爲大孟子
曰事親事之本也亦有此意然無用此意衍成全書
者此書是生人之本如何可少朱子疑其中有左傳
語然安知非左氏用孝經耶如元者善之長數語左
氏亦有之可云易經襲左傳乎此書道理至足不當
于語言文字間疑之
天地之性人爲貴貴其能盡人道也蜂蟻之君臣雎鳩
之有别就其一節雖人有所不及然而不貴者所賦止
此不能推之而盡其道若夫婦之知能似與禽獸不
能大段差别然却限量他不得一旦要做聖賢便能
做你却禁捺他不下白額虎入市傷三數人羣起而
噪之以為罪大惡極人殺百虎曾不以為非人于此
要猛省自已貴重在何處
榕村語錄卷十七
