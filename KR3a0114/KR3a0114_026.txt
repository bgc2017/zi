榕村語錄卷二十六
大學士李光地撰
理氣
大極天之性帝天之心
先有理而後有氣有明一代雖極純儒亦不明此理蔡
虛齋謂天地間二氣滚作一團其不亂處即是理羅
整菴謂理即氣之轉折處如春轉到夏夏轉到秋自
古及今何嘗有一毫差錯此便是理某初讀其書只
覺得不帖然不知其病在何處及讀薛文清讀書錄
有性即氣之最好處頗賞其語而未暢至五十一歲
後忽悟得三說之差總是理氣先後不分明耳先有
理而後有氣不是今日有了理明日纔有氣如形而
上者為道形而下者為器豈判然分作兩截只是論
等級畢竟道屬上器屬下論層次畢竟理在先氣在
後理能生氣氣不能生理大凡道理不明白處即以
人身驗之如人之歡欣暴厲者氣也但未有漠然無
喜而忽歡忻恬然無怒而忽暴厲之事何以有喜以
有仁之理故也何以有怒以有義之理故也喜中乎
仁之節則喜得其理矣怒中乎義之節則怒得其理
矣是未發之先此理本自充滿堅實於中故及其已
發自有條理明乎此則知天地雖氣化遷流萬端雜
糅亦有不能自主之時卻有萬古不變的一箇性在
惟其如此所以人雖物欲陷溺氣質昏蔽惟狂克念
作聖天下雖大而君子以為篤恭可平世雖大亂而
聖賢以為反手可治即謂氣滚作一團其不亂者即
理到底有所以不亂者在謂氣流行不已其轉折處
即理到底有所以轉折者在蔡羅之說但說到發而
中節之和不曾見得未發之中誠也中也太極也即
性也誠者性之實理中者性之不偏不倚無過不及
有未發之不偏不倚而後有已發之無過不及極者
造化之樞紐品彙之根柢樞紐自其生物之旋運有
主處言如戶之闔闢無端而扉柱不移故運行不已
而其生不窮也根柢自所生之物歸根復命處言如
草木之種入地榦枝華葉而結果如種故物之形千
態萬状而無一不全其天也又曰極者至極之義即
樞紐之說標準之名即根柢之說見到此便覺得聖
賢儒先所言無一處不合
理氣固不可分作兩截然豈得謂無先後如有仁之理
一感于事便有温和之氣有義之理一感于事便有
果決之氣
虛齋理氣性命說得全不是門人於其身後翻出他自
記一篇欲將太極圖說動而陽静而隂之本體改作
全體不知一改全體便鶻突了盖從頭便有此太極
也人物尚有性豈天地之大而無性太極者天地之
性也有太極便不能無隂陽一直流出毫無虚假毫
無間斷若本原上明白雖虚齋之說亦說得通但須
知有太極自有隂陽不可說從隂陽始見太極如說
由情見性未始不可但須知有性斯有情斷不可說
惟有情乃可從此見性也有太極自有隂陽與因隂
陽而見太極是大關頭由彼說竟有以氣為性之病
張長史於某極有益長史初登第自言在監中試無
欲故静題他論中有一段言禪定便說静故無欲此
論大妙静故無欲者勉強要静也無欲故静者自然
而静也一日某問之曰理是何物可是萬事萬物有
當然而不可易即見得有自然而不容己者否曰看
來却須倒轉來有自然而不容己的故有當然而不
可易的此言殊有味如人忠孝之心有一段不可解
處是自然不容己纔有陳善閉邪視無形聽無聲種
種當然之事與其從氣上說理於此見不如從理上
說氣於此出為是又一日因講為物不貳復問之曰
為物的是甚麽生物的又是甚麽曰其為物的就是
其生物的某曰這不是向日所說有自然而不容己
的故有當然而不可易的麽曰便是
蔡虚齋分别理氣不清直認氣為理固不是又或離氣
以言理謂未有天地之先天地既壊之後理依然在
亦不須推說到此(鍾旺)
程子言性即理也今當言理即性也不知性之即理則
以習為性而混於善惡以空為性而入於虚無不知
理之即性則求高深之理而差於日用溺泛濫之理
而昧於本源性即理也是天命之无妄也理即性也
是萬物之皆備也
理即性也實實有箇本體在即乾之元而人之性也有
此便不得不動不得不静故朱子解太極曰即隂陽
而指其本體不雜乎隂陽而為言極精程朱說來若
合符節此外惟真西山有些意思餘不能也
汝楫問性即理也理可是條理否曰是條理孔子曰窮
理盡性以至於命和順於道德而理於義順性命之
理謂之理都是在事物上說君臣父子夫婦昆弟朋
友不相紊亂這是理然此理不是到事物上纔有性
即有仁義禮智不可混矣命即有隂陽五行不可亂
矣順性命之理說得最好性命皆理也程子說性即
理也是因人把性字說空了故指點此句其實在事
物為理人之所秉為性天之所降為命命本以天言性
本以人言理本以事物言道亦理也但理以事物條理
言道以人所行之路言然又曰形而上者謂之道曰天道
曰天理曰天心皆是借用字眼其曰天德亦借用字眼德
本以得之於已言故曰行道而有得於心謂之德其曰天命
亦借用臣受君之命的命字其實命字仍非本源天
有天之性若沒有緣故命箇甚麽程子兄弟一生只
把這幾箇字眼想得分明說得確當如曰在物為理
處物為義皆至精言理始於孔子言性始於成湯曰
惟皇上帝降衷於下民若有恒性將命字作賦予於
人之理言始於劉子曰人受天地之中以生謂之命
以前言命多作天之歷數言
理須活看如陽善隂惡若說陽是生氣隂是殺氣生氣
善殺氣惡如此天何為用此殺氣豈有意欲殺乎有
陽不能無隂猶之有隂不能無陽也豈有善必須有
惡乎盖天陽也地隂也人之心神陽也形體隂也人
心本無不善即形體亦非不善特不善皆起於形體
耳從其大體為大人從其小體為小人耳欲姦聲目
欲淫色四肢安於惰慢以饑渴之害為心害何者不
生於形體若天君泰然百體從令則惟有一善而已
不見有不善惟有一陽而已不見有隂也如君豈可
無臣父豈可無子夫豈可無妻然若臣不禀君之令
子不從父之教妻不受夫之節制便不好若臣能盡
職子能承教妻能宜家但見君父及夫之好處而已
雖各分些功名而不專其美也此方說得通(以上理氣)
天的大意只是生人如草木的大意只是結子既欲結
子繁多勢必先為地步不得不有根株枝榦又必有
陪生者不得不有葉至結子時千顆萬顆無不與種
子相肖雖其中有秕細不成實者亦無不與種子相
肖天要生人不得不闢世界以為之地步又必生物
以陪之人生雖至萬億無不與天相肖故皆能心天
之心行天之道盡其性以盡人物之性真與天一般
何則以天亦只此性而人全得之故也其中即有庸
愚昏惡之人如秕細不成之實然其性亦無不與天
肖也物雖不能自外此性要不能如人之全以限於
氣類之偏蔽故也見得天人同一性自能節節皆通
佛家任他虚空粉碎靈光照徹總不離乎氣吾儒平
平常常下學上達而所見無非理氣有滅時理無毁
時故謂之至誠誠者實也
某見得一箇道理頗有關係老子淮南子邵康節都說
天地未有以前渾渾沌沌動静不分及到有動静纔
有天地人物即張横渠亦說坱然太虚升降飛揚清
而浮者為陽濁而降者為隂連太極圖說亦不離此
意某讀易覺得孔子從不說到天地之先繫𫝊說天
尊地卑然後說到剛柔相摩八卦相盪又云乾坤毁
則無以見易易不可見則乾坤或幾乎息都是從天
地說起盖六合之外存而不論無稽之言無復證據
者聖人便不言康節謂過午運後天地日就消滅聖
人不復生亦未必然恐天地本無壊時就有大劫數
不過一經大亂人物幾乎滅盡便像初開闢一般雖
不敢執定此說然如堯舜這樣人忽生出一箇來亦
定不得堯舜不過是箇至好的人最平常一點不竒
怪再生幾箇好人一幫便是唐虞有何異
看天似無心然從事事物物體貼來覺得處處都似算
計過一番如黃道赤道不同極常疑何不同極省得
步算多少周折細想若同一極必有百年只見半日
半月之處惟略一差互便隠見盈虧都均齊矣
呼如春夏便是内外之氣皆充盈也吸如秋冬便是内
外之氣皆揫斂也但充盈却是内虚揫斂却是内實
耳(自記)
分野之說荒誕無理雖祖沖之約略言之亦大段不的
確以左傳中兩處觀之似是分封時以某星賜某人
使其國有水旱疾疫得而祭禳之未必以此分疆畫
界也
某舊以地雖是天之渣滓因天氣旋轉地在中間又為
精氣之會今看來精氣之會四字未完確盖是天之
精氣凝實處天凝實在中間故萬物象之凝實俱在
中間(自記)
中國不可言地之中惟可言得天地之中氣當黃道下
處日直到頂上其熱太劇當赤道下處一歲兩春夏
秋冬立春春分為春夏立夏夏至為秋冬立秋秋分
又為春夏立冬冬至又為秋冬惟中國寒暑晝夜適
均而不過所以形骸端整文物盛備
語云百川東注某嘗疑中國不過居地數十分之一西
邊之水西流者甚多如何據此以論大地其實地雖
似圓毬亦似有上下一般西北沙漠之外無非高山
曠野即西流之水皆是有岸的不似東南之海無有
邊際盖東南如血脉所注之處古人語終不錯
地至圓無有上下周遭人皆戴天履地無有偏側倒置
錫曰此盖地大之故如蟻行於雞卵之下但見其大
不見其倒曰固是亦由人與地本相粘聯如蟲行承
塵上有時失足墮地不見有人墮向天本乎天者親
上本乎地者親下既有形質不能離地矣
朱子言自大庾嶺之北水皆北流南高北下嶺南水皆
南流北高南下故浙江冬寒夏熱向嘗笑其語以為
何處不是冬寒夏熱故語類四纂削去此語其實應
存盖冬更寒而夏加熱也有嶺為背夏則南風不到故
加熱冬則北風無遮故更寒浙閩相去直算不過四
五百里如何浙江大雪而嶺南便少為此故也
繹史云天地之精華為四時有四時而後有五行水之
精為月火之精為日又云天皇十三個頭地皇十一
個頭人皇九個頭大可笑四時乃因日而有日傍近
氣温為春在頭上大熱為夏稍遠便涼為秋大遠便
冷為冬據周髀經及西洋人說則半年寒半年暑者
有之一年有兩春夏秋冬者有之與中國對過的地
方中國的南極是他的北極中國的北極是他的南
極中國寒他却暑中國暑他却寒如此倒說先有寒
暑後有日月可乎所以聖人萬古之師一切幽渺荒
唐之說刪去淨盡說理氣只從天地說起又只說現
在的至天地以前天地之終都不說刪書斷自唐虞
以前就有文字孔子都不存不似他家從混沌之始
懸空揣度以啓後來編通鑑者荒唐幽怪之謬就是
天地之初或有神怪事亦不必記只該就有條理處
記起
問寒暑之節可驗隂陽之消長而論寒暑乃以去日遠
近之故則是地形為之與隂陽之氣不相干矣曰君
以日與天為二乎日即天之心即天之目心目到處
便是神氣流行心目不到處便是神氣休息大浪山
之北我之冬至即彼之夏至我之夏至即彼之冬至
然彼之冬至猶我之冬至彼之夏至猶我之夏至無
二理也
問日行南陸便寒行北陸便暑間有一年不寒又有一
處獨寒者何故曰人事為之也雨暘寒燠風隨人所
偏之氣勝便能感召其中又以為一方之主者所召
之氣為多
日似有面背一般朝似面相向故色紅而暖既中而昃
似面已掉轉故色淡而漸寒不爾夜氣久而日初出
應寒何以暖日氣蒸至半日臨晚應暖何以寒且果
實東照者先紅西照者尚青向舉以問梅定九梅云
想果實受露朝日烘入則滋液浹洽而先紅西日則
露乾久矣故有異未知是否(以上天地)
至誠之心無一事可離得如五行都是土土氣流行無
有不貫土旺四季之說出於京房耳問何以謂之旺
於四季曰以其交際處尤為易見耳天之氣化還難
遽曉至存乎人者可以類推如喜樂怒哀是木火金
水也土何在思是也喜之過而樂到將樂時思一思
便喜不至過分樂之極而怒到將怒時思一思便樂
不至過分怒哀亦然發而皆中節謂之和和氣即土
氣從來言五行者有三文王後天圖土有艮坤月令
吕覽土在中央京房則土旺四季旺四季者是於交
際處見在中央者是播五行於四時若不將季夏屬
土便止有四行矣至文王之說於理尤長單水如何
生得木單火如何生得金畢竟須土若金生水木生
火可不須土他如納甲之說五行既不依生之次第
又不依行之次第然今星命地形家皆用之納音之
說尤無理
天地一歲生生之氣於木驗之水火金土亦自為消息
虚盈但不如木之著耳是亦木包四行之證緣此可
見五行内木得生氣之全也(自記)
人有問木何以長於五行者朱子以生氣答之極是而
未盡盖具五行之全德者無如木始發生繼暢茂又
繼而收斂又繼而閉蔵由閉蔵又復發生如仁之貫
五常元之貫四德也
火外明内闇水外闇内明火照人影在外水照人影在
内大都外明者必須内闇所謂外精明而内渾厚也
外闇者必須内明所謂内文明而外柔順也
水在地中有陽氣推盪他方會敷散潤澤如人身有血
陽氣盛方能睟然見於面不爾便血不華色面帶青
黃黑氣
土氣原流貫於五行之始終而發見却於辰未戌丑到
此節一節纔度過去(以上五行)
夫子不語怪神不說有亦不說無又說敬而遠之不說
正神亦不說邪神到得敬而遠之即鬼神亦都為民
用務民之義至於天地位萬物育不特山川社稷各
效其職即郵表畷猫虎之類都有職事年豐則祀之
否則八蜡不通以罰之一不語一敬而遠竟是鍜鍊
鬼神之法聖門賢者信是留心一云子不語怪力亂
神一云子罕言利與命與仁一云子所雅言詩書執
禮嗚呼盡之矣
問人感天似比感人較易曰自然是如此天者吾之父
母也人者吾之同類相與也
問天無心而成化果然無心否曰以為無心連人亦可
謂之無心以為有心連天亦可謂之有心人在天地
間不過偶然氣聚能蓄多少靈光尚然有知覺何況
天地即父慈子孝君仁臣忠兄友弟恭夫倡婦隨亦
是感應自然之理不得謂之有心然謂之無心可乎
山川之隂氣升而為雲天以陽氣壓下遂成雨亦升
降自然之理然便有雲師風伯雷公電母運行於其
中既過便都不知歸於何所天地總是一氣塞滿有
氣便有象有象便有神
天原發微中言鬼神云天地無空處如一窪之水蟲魚
生焉糞壤之内蛆蚓生焉以及冰至寒也而有雪蛆
雪蟇冰蠶之屬火至熱也而有火鼠之類由此觀之
至微者氣也而氣之中有物至寂者虚也而虚之中
亦有物氣與虚而鬼神居焉推而論之却有此理人
但因其平生之立心行事死而以類相從憑依感觸
而有託焉或清明剛正與明神合而為神或幽暗乖
戾與鬼怪合而為鬼佛家說人死後看一點亮處行
好人亮處入人神道惡人亮處入畜生道亦是此理
鬼神嗜好與人一般此理詩中言之最詳禮始於飲食
詩從夫婦居室說起便以此事其祖考以此賽其田
祖以此而社以此而郊問想因神亦人之游魂其生
時習於此故神魂亦如此曰天豈亦人為之而曰上
帝居歆何也不須倒看人飲食之性從何來
先天而天不違後天而奉天時天且不違而況於人乎
況於鬼神乎分明說鬼神在天地之外安得謂鬼神
無職事但鬼神亦須人幫如勾龍配土神后稷配榖
神不獨是功德在人亦因他這一件精通便就是這
物事之主問有邪曲不正之鬼神否曰有邵子曰幽
暗巖厓生鬼魅這一種喜禍惡福喜亂惡治喜暗惡
明喜邪惡正一番亂他一番出現如王章亂而盜賊
猖獗即平時亦有王法管不到處姦還時作也
問離騷言扣帝閽之類想古時便有與神鬼相通之術
曰觀尚書乃命重黎絶地天通可見堯舜之前地天
相通至堯舜絶之乃不相通佛家說許多荒唐話亦
怪他不得他那裏原相通非全掉謊也只是中庸之
道乃天地之經此道明一切鬼神皆服故絶他他就
不敢通遠他他亦不敢怨
鬼神與人不是兩箇我人也吾之祖父則鬼神矣謂不
與我一體可乎推而上之則厥初生民非天地所生
而何同為天地所生皆是一氣自古忠臣孝子聖賢
豪傑之有靈而為神者皆與吾一體矣只是聖人說
得妙敬鬼神而遠之不敬不是不遠又不是故為之
禮以裁制之應存者存應革者革各以其分則隂陽
和而灾沴息
人總是一心此心與鬼神本是一氣故天地古今無復
間隔如今關忠義之神禱祈多應豈果有忠義之奔
馳于天下哉忠義之義氣本在天地人心自有其義
氣心皆向之則忠義之神所憑也人讀易經若於天
地萬物求之都隔只于心求之則伏羲文王周公孔
子都是我
人有大好事終身不忘有大可愧恥事亦終身不忘其
忘者都是平常沒要緊者耳然亦不可謂不存在那
裏偶然觸發却又記起天地間無此物無此影象有
此物便有此影象況如堯舜禹湯文武周孔之神乃
是天地生平得意事如何忘得只是王莽董卓李林
甫秦檜之徒亦與天壤同敝是天地大不得意事桓
温乃是别有肺腸遺臭萬年有何好處如今喫一香
物惟恐不噯氣悞喫臭物惟恐噯氣臭氣噴出如何
過得
先時重伍子胥後重朱虚侯今乃重關忠義只因其人
當日死時有一段鬱結處人人為之鬱結以人之鬱
結合之神之鬱結自然兩相感通至於鬱結之久非
祭賽祠廟鼓樂祝祈之盛不足以宣洩其氣故致香
火之盛迨鬱結之氣漸平則香火亦漸減理自如此
皆人心為之
程朱說道理極精至說鬼神猶有未盡處朱子說人形
既銷亡還有甚麽存於天地間此却小差即以人心
與事驗之當其心與事相合時居然有此事至事過
後未嘗想要記此事然已有在心裏到久後偶然題
起又記得就是全忘了到底有一影子未事之先心
為形事為影既事之後事為形心為影天地既生過
這一個形就是過去了亦有此一個影大約以心法
觀之極確一念便是萬事旦夕即是百年百年即是
千古問草木禽獸亦天地所生也豈既銷化後亦有
影乎曰其靈異者尚能為物怪至尋常者如人于没
要緊事隨過便銷銷過亦無矣大概取精多而用物
宏者其存為多
人有不安於心者此事常記得不忘若做得合理便帖
然放下人死為厲此必有不安也聖賢死則與天地
泯然同流無不安也非無也其理與天地合天地存
則聖賢亦存張子云没吾寧也寧字見到至處
至而伸者為神反而歸者為鬼是解釋鬼神字義人發
動於外者為神蔵記於内者為鬼統言之只是神别
言之却有鬼神之分先儒解何以喚作鬼是反而歸
的何以喚作神是至而伸的
或疑人死為鬼使古來靈魂都在豈不塞滿世界此却
不然如人讀過的書做過的事說過的話雖多年還
記得何嘗見塞滿胸腹鬼亦有消去的只是存者自
不少又人有已忘的事追思復記起來者如鬼神你
不問他似是無的及誠心求之便又有應
物類形骸長而神理短人則形骸短而神理長草木如
松柏之類有千年者龜鶴亦久而不死人則不能然
人雖死而神理常存物類則不能此最易知以尋常
日用間驗之如人做一器皿不破毁他他便常在倘
一破毁即不復有矣若作一文字雖毁去還可記誦
起來神理存也況大而至於道德本於心性萬古常
留誰得而滅之雖草木禽獸久暫不同類人之靈蠢
亦不同類然大段如此
祖考精神便是自家精神上蔡之言盡矣其曰自家要
有便有要無便無却說得稍脱了人心上有天地間
便是有了故明道說無說有之語最圓活而朱子一
言以斷之曰有(鍾旺)
朱子事事體貼過能知鬼神情状一日論鬼怪事深詆
佛法之非有人曰信有之朱子曰公見否其人曰曾
見有鬼為祟但聞寺鐘一扣則鬼一伏朱子曰大抵
鬼亦公輩所為生時如此信向死後焉得不爾雖似
戲言却有名理
鬼神不得謂之無但不可與相接見如水火然兩者本
相濟然不可見面人或與鬼神夢寐相接尚隔一層
若直見之便非佳事
人怕鬼自是胸中愧怍多
神鬼精怪要分得清天地日星河嶽之神無非生氣以
至人之魂皆神也人既死其魄不散則鬼也精則龍
精狐精之類是有一物而修練久能變幻出入神鬼
之間即人之仙亦是此類至怪則不正之氣所生如
山之怪曰夔罔兩水之怪曰龍罔象山魈木魅之屬
是也今人一概名之曰鬼則&KR0008;頇無别矣
陳梓言物有有性而無心者先生問曰何謂曰如磚瓦
之類先生曰是何言歟有性即有心天地間木石之
類久則能成精怪靈者象人蠢者象鳥獸若無心何
以成形如管輅卜碓精和尚家破竈公案皆是土石
而云無心可乎
鬼神是有的佛家說轉生事是偶然有的如雞變為蜃
雀變為蛤何嘗個個如是
佛家輪廻之說最難信五經說鬼神多矣竝未嘗說到
此偶想在天成象在地成形覺得有些意思象與形
總是一氣凡物皆然如水在地其氣升於天便為雲
及雲之墮而下則為雨為水如日在天乃象也以地
下之陽燧取之則為火人在地下天上亦必有象所
以說魂升於天孔子亦謂其氣發揚於上為昭明以
此論之則聖賢轉生亦有此理總是天地清明之氣
耳想是當其為雲不自知其為水當其為水亦不自
知其為雲
韓宗伯慕廬病困時某往候之宗伯曰正有一事欲仗
大筆傳信某問何事曰病中見得幽冥之故灼然不
爽吾初疾原非大症止因衆祟遶榻徹夜呌讙連旬
不能合眼以致病勢日臻某日諸鬼忽相約於西河
㳂赴席甫晡相率而去吾竟得寧寝及旦使人訪問
則西河㳂人果於是夜普度施食自是後諸鬼復還
吾亦遂不寐以至於困某曰今者諸鬼在何處曰見
君在坐退處榻後矣此事向不以為信今將記錄示
後病不能執筆故以相囑此某面得之宗伯者大抵
僧家之普度即先王祭厲之義於理所有者即不當
斷以為無但不宜如和尚家說得來全是鬼物為政
耳(清植)
一友人看佛書公案極多嘗為某言渠曾攜眷歸鄉舟
次杭州一女纔二歲許匍匐坐側呼曰汝明日午時
死如是者三渠若不聞又呼曰汝不死則我死如是
者亦三渠又若不聞至明日卒皆無它其後友人享
有多夀女亦出嫁成家當時友人謂某曰若聞言驚
愕必致它異凡此皆是看公案方能解得問死生有
命豈因驚愕鬼物便能死人乎曰亦有此理如兩軍
相當不動便不敗挑戰者只得敵軍一動事便濟矣
某當日與海賊相拒時舍弟有妻弟某者使舍弟來
告曰賊己遣兵五千取道永春火藥手五百取道安
溪兩路竝發志在相滅渠從永春來見賊已駐卓埔
卓埔距余鄉僅三十里耳彼時若驚愕動足便可禍
生蕭墻幸某堅然不動惟令集衆以俟别分遣二人
偵之兩路皆不見一賊既還報其人猶敦促余行某
乃笑而止之
同年沈尚仁曾卧病三年而後起云為前生事與鬼鬭
訟自此遂盡見鬼物某登第後與陳友造之談幽冥事
陳難之曰温公言三代以前不聞有地獄轉生事自
佛法入中國便逐旋添出何也沈云果然如此如今
隂司何嘗不日日添出事與陽世一般又云人於不
平事多言豈無鬼神以為鬼神正直殊大不然如嶽
瀆正神何嘗閒管都是不好的邪鬼多事還不如陽
世尚有公道豈惟人死為鬼廟中泥塑吏役皆能為
祟嘗於早間變人出來日出便退入廟中陳友笑之
某曰亦有此理管輅傳中舊碓乃成大鳥以其啄與
翅似也大凡土木之類皆能以其形似化為人物錫
曰可見生氣無一不貫曰然
閩中有真人元女諸神能行醫方療人疾病往往有驗
此雖非人事之正然既有功于人則君子不禁先王
八蜡迎貓迎虎貓虎之神何足祭以其有功於人耳
年不順成則八蜡不通無益於人則絶之(以上鬼神)
天地如雞卵古人雖有其說而未竟其論唐之淳風一
行宋之堯夫元之郭太史許魯齋明之劉伯温皆聰
明絶世而皆不知天地之俱為圓體自西人利瑪竇
輩入中國言地原無上下無正面四周人著其上中
國人争笑之豈知自彼國至中國幾於遶地一周此
事乃彼所目見竝非浪詞至梅定九出始發明周髀
經以為原如此說何必西學因為補其闕正其訛于
是周髀煥然大明周髀言地如饅首天如上下雨傘
合籠日月在腰如在雨傘合縫處人在日月之下不
正當傘脊處西人言中國東西南三面皆有人惟北
方尚未開闢盡是林樹鬼魅青燐而已中國不見之
星甚多西人都圖將來乃知聖人無所不通周禮中
說九州只以景長景短景夕景朝數語盡之至天地
全局只以周髀盡之
周髀自張平子蔡伯喈皆以為非周公之書後人遂謂
其荒誕不經惟唐人趙君卿為之注程朱二子雖頗
露其端而未窮其旨至梅定九始大加發明遂至統
掠中西之學為歷學不祧之祖其功甚大周髀言北
極之下有朝生而暮穫者人指為謾趙氏注之云以
北極之下有以半年為晝半年為夜者故也此語忒
煞聰明盖北極下日在天腰其在上半盤繞時全是
晝及旋到下半便全是夜此理甚確問其地若彼尚
能生物乎曰天地之大德曰生生意無所不到故雪
中有雪蛆離雪則殂火山内有火樹火鼠離火則死
彼處自有彼處所生之物或非中國五榖耳即如昌
平州温泉其湯中游魚無數萍草自然鮮綠將魚投
之冷水便殭無非此理
四游之說朱子屢述之而不悟其非何也謂地於春夏
秋冬相那移三萬里如人在舟中舟移而人不知果
爾則看北極高度當四時不同何以北極出地之度
萬古不改耶周髀只周公問商高一篇為經其餘皆
傳間有假托無理之語却有精到處分别觀之可也
程子謂日無時而不為精地無處而不為中妙極此
分明是說地圓而不指明其故闕於所不見也又云
地無窮者如無端也亦極好
朱子言天天不宜以恒星為體當立有定之度數記之天
乃動物仍當於天外立一太虚不動之天以測之此
說即今西歷之宗動天也其言九層之天近人者最
和暖故能生人物遠得一層運轉得較緊似一層至
第九層則緊不可言與今西歷所云九層一一脗合
地平之說是地與天相際也程子以為四邊有空闊則
地在天中一彈丸耳極得其理(自記)
朱子語類中論歷不過六七條而已盡理法之微妙今
西歷最侈為獨解處不能加也(自記)
三萬里之說無可稽信朱子又謂三萬里者日軌相距
之數耳非地只有三萬里也故語類以程子之言為
悞然施之於用則千里一寸之法自不可通自陽城
至衡岳又無萬五千里以為二至相距亦㳂襲之說
耳今新歷却以極度推算凡二百五十里而移一度
地之周圍凡九萬里三分取一其徑三萬或古者三
萬里之說意正如此而傳者失之故或言四方之遊或
言二至之距皆不可曉也(自記)
天圓地方之說盖以動静體性言之實則形氣渾淪相
周古人卵中裹黃之喻是已歷家又以地平為說亦
即目所察天在地之上下隠顯各半而名之爾夫至
順極厚非方非平高下相循渾淪旁薄者地之本體
然也其南北兩端以去日遠近為寒暑之差東西以
見日早晚為晝夜之度東之夜乃西之晝南之暑乃
北之寒也如是則東西南北安有一定之中南北或
以極為中或以赤道為中者亦天之中非地之中也
此理周髀言之至悉而漢氏以下莫有知者近新歷
之家侈為獨得歴詆前說幾數萬言惜乎無以髀盖
之術告之者(自記)
今言歲十二年填二十八年火二年金水皆一年行一
度者舉大約耳實皆有餘分惟金水則一日一度一
歲一周萬古不差毫髮何則金水從陽先後者也使
有幾微之差則不能追及日而後先之而與三星無
異矣張子正蒙云填星地類而從天故其追日最緩
木一歲一盛衰故歲歴一辰木者生道天地之中
氣故遲疾中也火日質而微故其遲倍日金水從日
盖隂必從陽物感自然精微之理也(自記)
定九言古不知有歲差後頗有言者李淳風又掃落不
講直至一行始援證鑿鑿一行比李博雅其言天自
為天歲自為歲至精
楊某說歷法每高妙自竒使人無可攀躋梅定九則極
低平隨人扣之皆言下即得門戶恐即此便是楊不
及梅處大凡說道理平處即是高處
張平子造地動儀甚竒各處地震皆知之司儀者報聞
及彼處奏到時刻皆應不知何理定九先生云先業
師倪先生云地動儀當是極平平之至少有動便傾
響何處地震其餘勢所及者必遠人不覺而此器平
極遂有聲至其語之過於神竒者或有潤飾也
從來歷學須以梅定九為第一曩在京師見某所著歷
象本要有未當處許為改訂乃㩦往天津經年不報
某作字趣之報書云西說是矣然中歷古有其說者
不得槩置使西人專美至古說有得其意而詞未達
者須為達之又恐於其本意有所走作故須斟酌非
造次可定且尊筆文皆簡明下筆時尤須淘汰取精
文氣方稱及後訂訖寄示觀之果如其言此人心虚
而厚委曲從容非見到十分的確不肯出口落筆故
其書無一字不可信者
西人歷算比中國自覺細密但不知天人相通之理如
古人說日變修德月變修刑西人便說日月交食五
星凌犯乃運行定數無關灾異不知天於人君猶父
母也父母或有病飲食不進豈不是風寒燥濕所感
自然有的但為子孫者自應憂苦求所以然之故必
先自反於身或自己有不是處觸怒致然否則亦是
我有調理不周而致然因為徬徨求醫斷無有說疾
病人所時有不須管他之理無論天子即督撫于一
省知府于一郡知縣于一邑皆有社稷人民之責皆
當脩省即士庶雖至卑賤似不足以召天變然據理
亦當脩省如父母怒别個兒子時凡為兒子者俱當
畏懼父母斷不因其畏懼而謂我本怒他於爾無與
而反增其怒者通天地人之謂儒揚雄謂知天而不
知人則技西人此等說話直是隂助人無忌憚天變
不足畏之說(以上歷法)
榕村語錄卷二十六
