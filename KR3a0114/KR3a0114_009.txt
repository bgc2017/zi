榕村語錄卷九
大學士李光地撰
周易一
易有交易有變易交易是對待變易是流行蔡虚齋謂
對待是形流行是氣某謂形有對待亦有流行氣有
流行亦有對待如天與地是對待是交易而天施之
氣入地生物水土之氣上為雲雨非流行變易乎春
夏秋冬是流行是變易而春夏與秋冬非對待交易
乎天有日月地有水火然於月取水於日取火亦有
對待亦有流行日與月水與火亦然分屬形氣殊不
備
讀易全要看明隂陽二字向来看隂陽是兩物只是此
往彼来此来彼往循還交互今觀之不然有隂便有
陽有陽便有隂如心神陽也形體隂也形神豈能相
離只是各有用事之時天依形地附氣豈有離間亦
只是各有用事時耳人清明時便是心神用事昏濁
時便是形體用事人心中本空空洞洞舉一念作一
事皆自無而之有一心盤算是陽用事到行時目視
耳聽手持足行是隂用事然盤算時視聽持行之理
般般皆具及至視聽持行又即所盤算之事也豈能
相離處處皆湏以此意看
看易要見得這幾畫何以繫這個名何以繋這幾句辭
有斷斷不可改移者即使這名辭都泯然無存只剰
這幾畫再有聖人出畢竟還是這樣繋方得
說易賴有傳義然尚有未盡處如每卦名雖聖人另取
一名亦可但當初既立此名定有必湏此名之義又
六爻皆從卦繋辭故曰知者觀其彖辭則思過半把
卦爻看得各自成義便不融洽又繋得初爻餘爻便
可一筆寫下故曰初辭擬之卒成之終把各爻看得
各自成義亦不是又如以乾坤分君臣何嘗不是但
却泥不得豈為君者止消體乾至坤便與他無干為
臣者止消體坤至乾便與他無干麽諸卦各有其時
惟本卦八乃指人心之德欲人兼體之不可以時言
乾兌離震巽坎艮坤如何說時乾者德之健坤者德
之順震者德之動巽者德之入離者德之明艮者德
之止兌者德之說惟坎不可言德之險故加一習字
更習於險者歷試諸艱之意是亦德也又通部立卦
何以有升矣又有晉有漸有困矣又有蹇有屯聖人
必有深意
易經諸卦中有甚明朗者有甚奧窔而錯雜者其奧窔
錯雜者必湏爬梳剔抉使與明朗者一例始得(鍾旺)
聖人所以開改過之門者最切易中於爻義本凶者多
不斷定說煞示以可轉之道也大轉則變為吉小轉
則凶亦輕(鍾旺)
横渠言易為君子謀不為小人謀朱子言易中只有貞
凶不曾有不貞吉皆是作易本意(鍾旺)
小象傳字字挑剔無一意不搜索𤼵明出来連虚字都
有緣故少時見有重複叠用者有但變一二字者似
是泛填的言語却覺得自家有許多意思還似妙於
聖人由今看来果妙者他其中已有所無者便不妙
若妙於聖人便不妙了
孔子讀易却是一字不放過所以挑剔爻詞只添一二
字便醒出本意来勿藥有喜朱子謂勿藥自愈是不
消喫藥也夫子却云不可試言不可喫藥喫藥便有
害有孚惠心勿問元吉朱子謂不用問而可知其元
吉夫子却說勿問之矣言我有誠心施恩於人不必
問其感與不感故加之矣二字井渫不食為我心惻
可用汲王明竝受其福所謂我者似井自我夫子却
云井渫不食行惻也言行路之人為之心惻下皆行
路者云云也夫子却像曉得人必至錯會而挑剔之
所關於道理甚大
先君子嘗有謔詞云資質魯鈍者無如孔子周易經文
不多讀至韋編三絶何也每舉示弟姪輩此是一宗
公案試思之作何解皆不能答此乃改削十翼也古
人用刀筆筆如今木匠畫線之物湏改者則以刀削
之孔子盖有所見而筆之於策矣移時削之歲月如
此筆削多則韋帶磨攛加以刀鋒侵捎故至三絶今
人著書一筆寫成更無改訂不知於聖人何如也
孔子傳易於商瞿却不以授曾子以此推之則程子之
不出太極圖誠未可輕以流俗見識窺揣也
易不是為上智立言却是為百姓日用使之即占筮中
順性命之理通神明之德本義象數宗邵道理尊程
不復自立說惟斷為占筮而作提出此意覺一部易
經字字活動朱子亦自得意以為天牖其衷周子窮
天人之源邵子明象數自然之理程子一一體察之
於人事步步踏實朱子提出占筮平正活動的確故
易經一書前有四聖後有四賢
年来覺得周易一經惟孔子透到十二分不獨依書立
義義盡而止有時竟似與原文相反却是其中至精
至妙之義覺有透過之處此經漢人只以術數推演
至輔嗣始從事理解但發明處少只筭得一分孔䟽
亦算得一分周子易通之作直通身是易但於本文
未有詮釋算得七分程子雖有傳精采少遜算有六
分邵子先天圖精妙無比但說理處略亦算有六分
朱子集成復從占筮中見理又透過一分算有七分
至元明以来不見作者矣
自漢焦京之流以易為占測休咎之書折散爻畫配合
五行干支附以纖緯不經之說遂使聖人之經晦肓
否塞至輔嗣始廓而清之一味說理當時耆舊皆以
為非歷久而後章著故程子教人學易先看輔嗣惜
其早夭未能精透問漢人用易占測亦靈驗何也曰
彼原另有此術如火珠林之類何嘗不可用以占驗
但以附於易殊屬牽強
王輔嗣易不說變卦互卦實在好似鄭康成康成乃漢
末名儒輔嗣纔廿四歲便歿一小後生乃敢方駕前
賢非無見也
夫子解易雖是自己說出一片道理却是卦爻中所有
不是幫貼上的程傳何嘗不是好道理却是幫上的
多
程子講易逐叚未必都當如以形體言謂之天以主宰
言謂之帝以功用言謂之鬼神以妙用言謂之神及
四德之元猶五常之仁偏言則一事專言則包四者
皆精確朱子說易亦不必逐段是如贊先天圖以易
為卜筮之書皆有大功於易某解易無一句不是程
朱說的道理不過換換部位而已
伊川治易逐爻去看他道理事情後来尹和靖得伊川
之傳教人看易一日只看一爻朱子便說易是聯片
的如何一日只看一爻問初學可以逐爻看起否曰
使不得每一爻如投詞人是箇原告被告必湏會同
隣佑鄉保證佐四面逼緊審問方得實情不然雖審
得是亦不敢自信不通六爻全看雖一月看一爻亦
無用
易傳中有解不去的有硬說的每看至此等便懊悵他
當日只藏著不與人看如今做一篇文字中間或有
不妥雖後生小子看到那裏便停頓疑惑可見道理
是天下公共的心中皆有此理便皆可商量就是孔
子亦周流天下無常師而焉不學如何著一書不與
人看只就一人見解作
朱子崇重先天圖得易之本原明為占筮之書得易之
本義其言四聖之易各有不同固是然又湏曉得伏
羲之易即文周之易文周之易即孔子之易劃然看
作各樣又不是故朱子又曰恭惟三古四聖一心(清植)
遵本義說易自應分别象占兩字明白然象必有所自
来卦爻所具之才德時位是也占必有所施用大而
行師建國細而㛰媾征行與夫舉一端以包其餘言
大包細言細包大者皆是也近講名曰尊朱而絶無
復根據卦畫包涵人事之意卦卦爻爻皆硬作君臣
等樣人物分派鑿空杜撰詭怪披猖至九五六二之
類皆當作姓名呼喚蓋自前人即有此病語類闢之
詳矣(自記)
倪鴻寳解易一卦各指一事如豫說作樂遂以鳴豫為
和鳴介石為磬盱豫為眡暸貞疾為景王鑄鐘有心
疾冥豫為矇瞍泰說祭祀遂以茅茹為縮酒包荒為
包匭青茅歸妹為夫人亞獻復隍為求神革說造歷
遂以黃牛之革為建寅革去丑也改命為隨時修政
虎變為頒行天下上六為閏以豹為虎之餘君子為
大人之餘也又言吾只以孔子之言為主若文周討
叛孔子必来救援豈不可笑
凡著書湏大主意定若只在字句上著脚無用某初治
易有了幾年工夫逐爻看想覺得三百八十四爻都
不相粘後將每卦鍊作一篇文字然後逐字逐句順
將去其初以為一二處不明白且混將去那知此一
二點黑處正是緊要處有一字一句作梗便是大主
意不確到得無一字不順就是虚字都應聲合響纔
印證得大主意不錯則逐字逐句又大有力也立大
主意與逐字句求解蓋相為表裏
至尊最得意折中中義例一篇啓蒙附論道理非不是
却不似義例是經中正大切要處如治天下義例是
田賦學校官法兵制刑獄之類日日要用切於實事
附論如王府中所藏關石和鈞本来是道理根源但
終日拿這箇来治天下却不能
某治易雖不能刻刻窮研但無時去懷每見一家解必
看今四十七年矣覺得道理深廣無窮無盡向所著
雖意頗可用而詞語全非今番改訂略有意思見得
變動不居矣却又鐵板一定不可易聖人著語即一
虚字都一團義理盡是春秋筆法
周易通論自然置在正解之後然欲讀易者却當先看
此編内有湏先知道方好讀易的說話(以上總論)
乾坤只一套道理分别聖賢學者雖意思相近而不可
拘(自記)
董子曰道之大原出於天此句最好天下之理皆原於
天地地又原於天六十四卦無所不包究歸只是乾
坤坤又只是乾故看易如看得乾坤二卦透六十四
卦皆有入處(清植)
乾坤取象龍馬最精乾即是人心坤即是人身龍是箇
純陽能變化的猶心必極健能為五官百骸之主故
象乾馬是箇健行的牝馬却又是箇順而健行的猶
身必極順然却湏跟得心上方是順故象坤形神亦
是如此神用事則形隨之形用事則神便昏了然形
雖不可用事亦不可一概怠惰不能從心如牝馬雖
不可先牡馬然必湏跟得牡馬上方得地雖不可先
天然天一動地亦必動天一肅地亦必肅方是順(清植)
一日新訂乾坤二卦觀彖稿本訖命植錄之植錄至初
爻注云乾雖純陽然其道變化不窮竊疑著語未圓
因以為請答曰固是復瞑思良久曰此語難著翌日
乃命取到稿本去雖字改然為而即今定本也(清植)
乾取象於龍者為其變化龍獨貴於五者為其御天變
化則元亨而能利貞所以藏諸用御天則自利貞而
為元亨所以顯諸仁(自記)
飛龍在天則能統天而行雲施雨矣利見大人所謂首
出而萬國咸寧也五爻之詞實備四德之義(清植)
問朱子謂一卦可變六十四卦故六十四卦之變凡四
千九十六卦又謂六爻皆變者只占變卦不占本卦
則是占得否六爻皆變者無以異於得泰其卦不能
足四千九十六之數矣且既得否而六爻皆變只占
泰卦聖人何不使直占得泰必使得否乃變而之泰
何歟曰乾坤所以立二用者固是明用九六不用七
八之義亦是借以見占例見羣龍无首說者謂即是
元亨利牝馬之貞看来到底稍别利永貞亦未全當
得元亨利貞蓋占得六爻全變者雖是以變卦之辭
為重亦湏根本卦立論如二用之比(清植)
見羣龍无首謂如龍在雲氣中藏隠不肯出頭露面便
是見其无首也(自記)
傳義以大明兩字屬人故於六位時成湏添則見二字
如以大明終始即為易卦大𤼵明乾道之終始則說
六位時成全不費力矣或曰大明二字串下言聖人
大明天道終始與六位時成之義(自記)
亨處言形貞處言性極確今觀草木當抽條展葉時但
有形爾苟未結實則未知其性云何(自記)
爻言无首而象言不可為首言天德渾然無端不可定
其一處為首也蓋首可見則非所謂藏諸用者而變
化息矣若以不可為戒詞恐失其義(自記)
讀易先要知道元亨利貞四字文王本意只說大通而
利於正孔子却作四件說朱子謂竝行不悖亦未言
其故孔子讀書細亨而謂之大畢竟亨前有箇大利
於正畢竟正前有箇利元大也始也凡物之始者便
大如唐虞是何等事業洙泗是何等學問然湏知是
堯舜之心胷孔子之志願其初便大不可言范文正
作秀才便以天下為己任程明道方成童便以聖賢
自期這却在事功學問之先赤子之心大人不失者
赤子之心最初之心無所為而為不自私也不自私
便大大則統率羣物長子曰元子以能統率衆子也
天子曰元后以能統率諸侯也長妻曰元妃以能統
率羣御也大而亨不必既亨始見其大元自在亨之
前如孔孟終身不得行道其大自在我實有此大不
必問其亨不亨也利而貞不必既貞始見其利利自
在貞之前亨便當收回来宜收而收便有利益利本
訓宜宜便利如人君手致太平便宜兢兢業業持盈
保泰這是利至於社稷鞏固則貞也利者萬物之遂
貞者萬物之成成字意利字中已有貞乃是堅實凝
固之謂
孔子將元亨利貞作四件說其理最精且以為六十四
卦占辭之權輿占辭有僅曰亨者有曰小亨者是亨
不必皆大也不必皆大而獨繋以元亨則是未有亨
先有大也如農之倍收賈之獲利亦可言亨而不可
以言大以其先所謀者原小故也若士希賢賢希聖
其勲業功用直可以充塞天壤豈不以先有斯大故
亨得来亦大耶以此例之則亨不如元亨小亨又不
如亨矣占辭有曰貞吝貞厲者有曰不可貞者有曰
貞凶者是貞不必皆利也不必皆利而獨繋以利貞
則是未有貞先有利也如事之不可常者以為正而
固守之則必致凶厲矣何利之有以此例之則凡貞
吝貞厲者必其微有不宜也其曰貞凶者必其大有
不宜也故以元亨利貞作占辭看似元字利字是虚
字亨字貞字是實字被孔子細心讀破元字利字却
是實際字亨字貞字反是現成字(清植)
體仁足以長人安土敦乎仁故能愛也嘉會足以合禮
觀會通而行典禮也利物足以和義行而宜之之謂
義也貞固足以幹事知之明信之篤則行之果而守
之固也和義猶言合義(自記)
貞字舊說有屬信者惟朱子以智字註解極確其源則
自周子仁義中正以正屬智處来(自記)
北方前一半屬隂後一半屬陽所以有兩以性情言惻
隠恭敬屬愛一邊羞惡屬惡一邊是非則是者愛之
非者惡之便管兩邊也以倫言父子兄弟朋友君臣
俱是一類夫婦却有男女兩身以至人身賢有二天
象北方有龜蛇二象故易于貞言貞固揚子冈蒙直
酋冥冈冥皆北方(自記)
言行信謹方外也閑邪存誠直内也坤二言進學故自
内說到外乾二語成德故自外說到内(自記)
善世有兩說善蓋一世是一說善了一世之人是一說
從前說當添入蓋字不如後說為妥(清植)
誠即忠信也非見之躬行之實則忠信亦未有著落故
必立其誠而後存誠者有所據依周子曰誠之源也
誠斯立焉立字之義本此(自記)
進字與至字相關居字與終字相關幾字又根至字存
義存字又根終字(自記)
行道而有得於心之謂德所謂有得非泛泛之謂直似
有一物吞入腹内不可復出夢寐依之死生以之任
世間可喜可懼之事再不能奪去換去纔是有得業
指事言不特大經綸即做一件小事能成就皆謂之
業忠信是存實心如孝便要誠于孝弟便要誠于弟
總是要自己慊心不是徇外為人念念如此所以進
德然德又不是空空存在這裏便了湏見之于實事
凡日用之間無非忠信之心之所流注以致言顧行
行顧言則所行所言處處皆實理實事可依可據而
誠立矣如是則有可居之業如人買得房屋便可搬
家在裏面住的一般故謂之居知至屬進德以理言
也知終屬修業以事言也理不可以終言理無終也
卻有至當不可易處至之者必求到至善之處也事
必有終終之者必做到完全處也至之所謂進也終
之所謂修也時解以知至至之屬知知終終之屬行
非是朱子本意卻以知至知終屬知至之終之屬行
乾乾因其時而惕如云當時乾惕則湏云因其時而乾
惕如云乾惕所以因時則湏云乾惕以因其時夫子
卻置此三字于乾乾之下而惕之上其意以為終日
乾乾至夕猶惕是時無終窮而惕無止息因其時三
字是貼夕字(清植)
或躍在淵是承龍字為義言龍或有時而出来躍于淵
時講都說是欲安于臣位則當時改革欲飛上天卻
又未敢便飛滿腔子疑惑將非為邪邪字謂是邪謀
之邪一派說得詫異夫子是言其上下无常不是要
終于隠其進退无恒不是要遯世離羣是欲内度其
身外度其時所以今日出来躍一回明日又出来躍
一回故曰欲及時又曰自試或之者疑之也疑是疑
其時之未可出而不敢輕易出来所以无咎林次厓
說近是然尚有未盡(清植)
水火以在地者言雲風以在天者言皆以明應求之理
天地猶然而况于人物乎故直接云聖人作而萬物
覩下面親上親下又就萬物言之以見萬物無不覩
者以聖人能參贊天地故也(清植)
問乾文言中小象三叚有分别否曰程傳分别過恐未
確此只是既說了一叚似有未盡卻再說一叚問如
九三一爻既說反復道了然反復之故未嘗說故曰
行事行事之故又未嘗說故曰與時偕行曰與時偕
行是因上未嘗說出夕惕底意思所以復言此(清植)
乾元統乎天之動静故曰乾元用九(自記)
利貞者性情也即各正性命處根乾道變化說来故曰
性命就物上說則曰性情(自記)
聖人之學只是希天天只一團生意以生物為事無一
息之停那一點好生的心乾乾淨淨一無所為天之
心何從見于那動處見所謂乾始者此也天心惟其
如此故能以美利利天下不然有偏私便不能公普
如何能以美利利天下以美利利天下却四時行百
物生天何言哉未嘗見天言所利只平平常常做去
而已故曰純粹精也純是無一毫駁襍粹是無一毫
惡濁精是無一毫渣滓聖人不過是要到此田地問
易之教潔淨精微亦是此意曰惟其潔淨所以精微
天地好生之心萬古如此不曾有一毫自私自利有所
為而為之意聖希天天浩浩蕩蕩從何處希起希其
心而已此無所為而為之心天心也故曰有天德始
可以行王道此心天德也孟子最善形容當乍見孺
子入井時只求此心過得竝非為别的無此心就做
出堯舜伊周的事來只是覇不然覇者亦做許多好
事如何聖賢那樣鄙薄他其初那一點無所為之本
心沒有便與天地懸隔所以中庸從戒懼慎獨說到
天地位萬物育末又收歸闇然為己一直說到無聲
無臭上天之載方住總是發明此理此一點無所為
而為之心即是天地生物之心又純又粹又精中庸
言至誠無息其功用與天地無二結到不已與純上
正是此意
乾無始坤無終以一歲一日驗之顯而易見一歲之首
自正月起其實陽氣自子月生一日之間寅時日出
其實子丑二時原算今日而不用豈非無首一歲隂
氣至亥而終却不算終又拖過子丑月夜間亥時已
終昨日又拖到寅時豈非無終豈非以大終乾之始
即坤之終坤之終即乾之始所以人但知臣下不可
以功名自居不知君上亦不可以功名自居也君以
功名自居便是覇道驩虞其起念不是大公便不純
不粹不精天之生物其心至仁不容自己絶無所為
而然故曰乾始能以美利利天下不言所利根本全
在乾始二字乾始便自不能已無利可言也堯舜君
臣其視唐虞事業總如浮雲過太虚這便是無成有
終以美利利天下不言所利之道
以貞下起元之道言之都在黑漆漆裏那一點為造化
之根冬一收歛春始發生即至歲功既成依然不言
所利吾儒以闇然為已之心始之到上天之載無聲
無臭仍是如此上天之載若說作窮高極微便不是
中庸無聲無臭中庸之至也天地終古運行那曾有
一些聲色臭味動人欣羡所以云剛健中正純粹精
也不如此便不剛健不中正不純粹精中庸始終講
此道理這裏差一絲外面直繆以千里說得三達德
五達道九經爛漫極處便緊緊點一句所以行之者
一也孔子于乾坤兩卦總不說天地神化功用只說
天地之德所以妙四書五經太極西銘無一語不是
從天心摘出來的被人囫圇看過便不覺至仁義之
利原不消說未有仁而遺其親等語孟子亦為下等
人說法耳至與門弟子言便不同曰行一不義殺一
不辜而得天下皆不為此派一斷萬事都壞
天下平即彖傳萬國咸寧之意彖傳以九五一爻明君
道之元亨利貞分作兩片說此又聯貫說來問彖傳
根首出說故曰萬國曰寧此根六龍雲雨說故曰天
下曰平雖是一意而字無苟下曰然(清植)
平字便有各正性命保合太和之意(自記)
聚辨居行皆修業之事而德在其中(自記)
何處見得是先後天蓋風氣未開而開風氣之先者為
先天時事既至而因時立事者為後天時字雖在下
句見然所謂先後天者只是先後此時耳(自記)
先天而天弗違後天而奉天時天字以理言不得如以
理言後天二字尚可說先天二字說不去理豈可先
乎天字只好以氣數言謂氣數未開如堯舜之時然
所秩敘都是天秩天敘所命討都是天命天討後天
則是因其已有者而益明備之(清植以上乾卦)
乾坤一物而兩體但觀牝馬之象則知乾固馬坤亦馬
也特牝耳
先迷句後得主句利西南得朋東北喪朋句程傳說不
必從說卦傳曰致役乎坤坤為役則必有為之主者
矣若主利另為句彖傳中不應全然不釋其曰後順
得常順字中無主利之義也即文言傳後得主而有
常有常即得常亦無主利之義也利字自屬下文讀
言西南則利于得朋東北則利于喪朋一字雙管(清植)
坤厚載物德合无疆无疆指天言言地與天合也牝馬
地類行地无疆无疆指地言地與天合則天无疆地
亦无彊矣而牝馬能行之者以其柔順利貞故也此
所以為地類也安貞之吉應地无彊无彊亦指地言
言君子與地合也然地合天而君子又合地則三才
同撰之意可見矣(清植)
本義以地類一住轉到元彊為順而健不如程傳口氣
好(自記)
利牝馬之貞五字破不開即乾彖傳亦未曾破開利貞
兩字
傳說壞了西南本義又說壞了東北然細尋義理在西
南則不妨得朋在東北則宜喪朋耳不可偏說一面
(自記)
程子謂西南得朋不好東北喪朋纔好如女人羣聚有
何用處止與類行而已惟從夫乃得所歸也朱子又
云西南得朋好東北喪朋不好西南隂方得其本位
東北陽方則必至于喪朋某則謂在西南當位用事
必湏得朋乃與類行至東北則時過地易必湏喪朋
乃終有慶也如做外官湏有屬員吏役兵馬方能辦
事及居近君之位則宜聲光銷减朋亾乃尚于中行
矣
西南如臣去君遠將在外君命有所不受大夫出彊雖
無君命專之可也其聲光幾與君同至東北則與君
近不見其有威權聲華銷减如月去日遠與日相對
則光滿近日則偏虧不全矣
存疑諸書苦分不可相無及不可竝行之隂陽故疑本
義謹幾微之說豈知其不可竝行者即其不可相無
者也有夫不可無婦有君不可無臣獨不可使臣妾
用事耳義豈相反乎(自記)
湏知不可相無者即其有淑慝者蓋陽則純是性也隂
主形形既生而善惡分萬事出是惡乃生于隂也故
隂而順于陽則為健順仁義之屬不可相無者也隂
而不順于陽則為淑慝之分不可相有者也善惡之
分在于隂故聖人于消長之際極其惓惓雖非智力
所能損益而亦不可不盡其扶陽抑隂之道也(自記)
不必從魏志小象自多此例如需上之類是以兩句釋
兩句坤初乃是以三句釋兩句耳(自記)
直與大都是乾惟方是坤本位直是受之于天大仍歸
之于天故曰不習无不利是箇順字又云合德无彊
而終之以承天而時行地道无成而代有終也
直而不方則不能大如一件挺直之物四面不方未免
褊窄譬如一樹聳然直上然周圍枝葉不能布置均
勻却算不得大樹故曰敬義立而德不孤(自記)
爻無動意象言動者非動則無由見其直與方也蓋柔
靜者體也直方者用也故曰坤至柔而動也剛至静
而德方動剛即直也如人心敬義之德義固動而制
事敬亦動而制心也爻直方竝言而象言直以方非
直無以為方如欲作方物非有一直者以度四面必
不方矣非敬無以為義先儒云無忠作恕不出是也
(自記)
動而直方則大矣大故不習无不利地道光即大也(自記)
凡數起于點當初止有一點引而長之則為線將此線
四圍而周方之則為面又復疉之教高則成體直方
大即是此意直即線方即面大即體惟直而後可方
惟方而後能大故象曰直以方也直了纔能方既直
方自然大故曰敬義立而德不孤(清植)
含章可貞則以時而發静中有動也或從王事而其知
光大動中有静也(自記)
陽為質隂為文坤爻除初上外二三四五皆文也或藏
或見耳或謂六二無文然地道之光天下之文孰大
于是(自記)
永貞即是牝馬之貞即是順而健即是隂變為陽(自記)
問安貞與永貞何别曰安貞者順也永貞者順而健也
非安則不能永然非永則亦不足以言安矣(清植)
至柔而動也剛覆釋彖辭元亨至静而德方覆釋彖辭
利貞後得主以下覆釋彖辭後得主以下不言西南
東北者西南得朋即亨之時所謂含弘化光東北喪
朋即貞元之時所謂柔順利貞順承天而時行也此
叚數句皆用而字一折上截柔静後得主含萬物承
天皆是其順處下截剛方有常化光時行皆是其順
而健處
敬義不可分動静静固敬動亦敬如處事時是義然必
此心常存義方有根譬如讀書苟心不在則口雖誦
目雖視實不知所云為何此安能制事中庸言不覩
不聞分别未𤼵已發此亦有說如人畫丹青必先有
素絹此似未𤼵之心及制事却似加以采色只見丹
青不見素絹了惟空白無采色處方是絹之本色所
以不覩不聞方見得心之本來面目實則敬貫動静
者也故言敬以直内義以方外則可若謂敬以直静
義以方動則不可大抵敬屬心義屬事提醒此心使
常在此便是敬無甚條目義則湏窮理精義便有許
多條目了(清植)
乾陽即人之神坤隂即人之形神純善形便有善惡聲
色臭味之欲不可謂惡其流即惡也所以累神者形
也以先天圖論之陽動屬神日用動作皆一心運用
隂静屬形事過休息則四體居止以後天圖論之凡
生物成物皆隂為之猶耳目手足足以集事事去則
過而不留中心湛然虚明總之天君泰然百體從令
以陽為體以隂為用者正也人欲横流心為形役者
不正也然雖當理欲混襍人心危道心微畢竟神明
為尊故玄黃者天地之雜也下綴一語云天玄而地
黃若曰雖是雜畢竟有定分天到底是玄地到底是
黃周衰君弱臣強幾于上下倒置然大號終存春秋
之名分凛然猶是義也天地隂陽君臣父子理欲善
惡君子小人無不如此
程子說孟子英氣張子說顔子粗心張長史常舉為對
果然讀書至程朱可謂細矣比之孔子覺猶未也孔
子讀書直是字字不放過坤卦上爻孔子已是解明
程朱解之尚都未盡此時陽氣雖微到底陽不可沒
故曰為其嫌于无陽也故稱龍焉此時焉得有龍倒
反以龍為主似龍自在那裏戰的一般但是龍至此
不能自振己疑于隂故曰未離其類不然氣為陽血
為隂如何說血隂陽至此混為一區故曰玄黃者天
地之雜也然到底天是天地是地猶然天玄而地黃
春秋書法便是倣此因天子失了身分諸侯皆與對
壘然春秋之文曰王師敗績于茅戎一似天王不知
何故自敗于茅戎者然天王豈能無過到底君是君
臣是臣所以孔子成春秋而亂臣賊子懼又如人心
原只有天理到得人欲熾時竟與天理爭衡豈可說
道心人心勢均力敵只說得道心微茫而已然道心
至此已不能超然于人心之上覺得混襍到底天理
是天理人欲是人欲豈可竟不分别此是夫子就龍
戰于野其血玄黃八字上逐字想出來的直細入無
間
榕村語錄卷九
