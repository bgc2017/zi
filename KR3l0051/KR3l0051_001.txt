鐵圍山叢談卷一宋蔡絛撰
太祖皇帝應天順人肇有四海受禪行八年矣當乾德
之五祀而五星聚於奎明大異常魁下當曲阜之墟也
時太宗適為兗海節度使則是太宗再受命此所以國
家傳祚聖系皆自太宗應符既同乎漢祖而卜年宜過
於周歷矣
仁廟晩未得嗣天意頗無聊稍事燕游一日於後苑龍
翔池南作兩小亭東一亭曰迎曙未幾立皇姪為皇子
而賜名適與亭名合不一年即位是為英宗神宗當宁
已負疾一日後苑池水忽沸且久不已神宗為睥睨而
不樂有抱延安郡王從旁過者池沸輙止莫不駭異未
幾延安即位是為哲宗
哲廟元符時鄧王薨祈嗣於泰州徐守真世號徐神翁
者天意切至徐曰上天已降嗣矣再三遣使迫詢其故
即大書吉人二字上之一時莫曉後端王繼立始悟吉
人者太上皇御名也
政和間東宫頗不安其後日益甚魯公朝夕危懼保持
甚至宣和庶子有孫宗鑑者時為紫微舍人密語魯公
公毋慮昔哲廟惡百官班聯不肅而後臺史號知班者
必贊言端笏立定又頃有八寳矣今復增而九之且名
之曰定命寳春宫蓋始封定王世次為九則立定之語
九寳之兆天其命之矣魯公頷之後宗鑑之言信
政和間太上諸皇子日長成宜就外第於是取景龍門
外地辟以建諸邸時鄆王有盛愛故宦者童貫主之視
諸王所居侈大為最乃中為通衢東西列諸位則又共
為一大門錫名曰蕃衍宅悉出貫也時愚甚懼蓋取詩
之叙蕃衍盛大而下句則識者深疑之亦知其旨意之
屬在鄆邸而已後及都城傾覆然第三位乃今上果中
興
宣和歲乙巳冬十二月報北方寒盟二十有三日上皇
有旨内禪時去歲盡不數日故事天子即位踰年即改
元於是中書擬進取日靖四方永康兆民二句請號年
曰靖康焉靖康之初今上在康邸因出使講解而威德
暴天下故識者多疑以謂靖康於字為十二月立康也
是後一年而中興
太上皇既北狩略不得中原信以宗社為念久之一旦
命皇族之從行者食御手親將調羹呼左右俾出市茴
香左右偶持一黃紙包以茴香來太上就視之乃中興
赦書也始知其事於是天意大喜又謂夫茴香回鄉也
豈非天乎於是從行者咸拜舞稱慶其後雖八駿忘返
然鸞輿竟還矣中興歲戊辰冬十有一月得之於韋侯
者許慈寧皇太后之猶子也頃得罪高凉召還道過於
柴副車第嘗得太祖賜后詔一以藏之詔曰朕親提六
師問罪上黨云云未有回日今七夕節在近錢三貫與
娘娘充作劇錢千五百與皇后七百與充節料問罪上黨
者國初征李筠時也娘娘即昭憲杜太后也皇后即孝
明王皇后也嗚呼有以知聖祖不忘本者如此是安得不興
太上以政和六七年間始講漢武帝期門故事初出時
左右宦者必攜從二物以備不虞其一玉拳一則鐵棒
也玉拳貢于闐玉大倍常人手拳紅錦為組以繫之鐵
棒者迺藝祖仄微時以至受命後所持鐵桿棒者棒純
鐵爾生平持握既而爪痕至今猶在恭惟神武得之艱
難一至斯乎
太宗始嗣位思有以帖服中外一日輦下諸肆有為丐
者不得乞因倚門大罵為無賴者主人遜謝久不得解
即有數十百衆方擁門聚觀中忽一人躍出以刀剚丐
者死且遺其刀而去會日已暮追逋莫獲翼日聞奏太
宗大怒謂是猶習五季亂乃敢中都白晝殺人即嚴索
捕期必得有司懼罪久之迹其事是乃主人不勝其憤
而殺之耳獄將具太宗喜曰卿能用心若是雖然第為
朕更一覆毋枉焉且攜其刀來不數日尹再登對以獄
辭并刀上太宗問審乎曰審矣於是太宗顧旁小内侍
取吾鞘來小内侍惟命即奉刀内鞘中因拂袖而起入
曰如此寧不妄殺人仁宗聖度深遠臨事不懼當寳元
康定之時西夏元昊始叛而劉平敗死京師為雨血及
報敗聞上喜曰天下平安久故兵將不知戰今既衂必
自警宜少湏之當有人出矣後果勝而元昊請服上又
曰國家竭力事西陲累數年海内不無勞弊今幸甫定
然宜防盗發可詔天下為預防也會山東有王倫者焱
起轉鬭千餘里至淮南郡縣既多備預故即得以殺捕
矣又自秦漢以還時主能享國多歷年所者獨漢武帝
在位五十五載然末年巫蠱事起成衛太子之旤梁武
帝在位四十八載唐明皇在位四十五載是二君者亦
終有侯景禄山之亂而我仁宗皇帝在位四十二年始
終若一嗚呼休哉
哲宗即位甫十歲於是宣仁高后垂簾而聽斷焉及寖
長立未嘗有一言宣仁在宫中每語上彼大臣奏事汝
胷中且謂何乃無一語邪上但曰娘娘已處分俾臣道
何語如是益恭默不言者九年時又久已納后至是上
年時十有九矣猶未復辟一旦宣仁病且甚尚時時出
御小殿及將大漸謂大臣曰太皇以久病懼不能自還
為之奈何大臣同辭而奏願供張天慶殿宣仁未及答
上於簾内忽出聖語曰自有故事大臣語塞既趨下退
相視曰我輩其獲罪乎翌日自上命軸簾出御前殿召
宰輔諭太皇太后服藥宜赦天下不數日宣仁登仙上
始親政焉上所以銜諸大臣者匪獨坐變更後數數與
臣僚論昔垂簾事曰朕只見臀背魯公頃為愚道之亦
深歎哲廟之英睿也
頃有老内侍為愚道昭陵遊幸後苑每獨置一茶床列
肴核以自酌有得一杯湯賜飲者以為寵幸非常乃張
貴妃而已後追諡温成皇后者也又有老吏嘗主睿思
殿文字外殿庫事能言偶得見泰陵時舊文簿注一行
曰紹聖三年八月十五日奉聖旨教坊使丁仙現祗應
有勞特賜銀錢一文嗚呼累聖儉德𩔖乃如此
國朝諸王弟多嗜富貴獨祐陵在藩時嗜玩早不凡所
事者獨筆硯丹青圖史射御而已當紹聖元符間年始
十六七於是盛名聖譽布在人間識者已疑其當辟矣
初與王晉卿侁宗室大年令穰往來二人者皆喜作文
辭妙圖畫而大年又善黃庭堅故祐陵作庭堅書體後
自成一法也時亦就端邸内知客吳元瑜弄丹青元瑜
者畫學崔白書學薛稷而青出於藍者也後人不知往
往謂祐陵畫本崔白書學薛稷凡斯失其元源派矣
太上皇受命灼灼天人蓋多有祥兆由是善道家者流
事晩建上清寳籙宫延接方士一日簾前有劉棟者上
其所遇韓真人丹以獻天子其狀如蠟以手指揭取而
服之翌日則又生無窮也上曰汝師錫汝長年而朕奪
之非朕志也當簾前還之此與秦皇漢武異矣可謂盛
德也哉
慈聖光獻曹后佐佑仁廟定策立英宗神宗乃本朝后
妃其間盛德之至者也其在父母家時與羣女共為撚
錢之戲而后一錢輒獨旋轉盤中凡三日止及晩歲疾
病急顧左右問此為何日左右對以十月二十日實太
祖大忌日也后頷之乃自語曰只此日去只此日去免
煩他百官蓋謂不欲别日立忌使百官有司有奉慰行
香之勞就是日則免於是以二十日崩今人學道號超
脱非常一旦於死生之際未必能達變后之始終若此
豈非天人乎哉
神廟當宁慨然興大有為之志思欲問西北二方罪一
日被金甲詣慈壽宫見太皇太后曰娘娘臣着此好否
曹后迎笑曰汝甲甚稱好也雖然使汝至衣此等物則
國家何堪矣神廟默然心服遂卸金甲慈聖光獻皇后
以盛德著而宣仁聖烈高后以嚴肅稱治平時英宗疾
既愈猶不得近嬪御慈聖一日使親近密以情鐫諭之
官家即位已久今聖躬又痊平豈得左右一無侍御者
邪宣仁不樂曰奏知娘娘新婦始得嫁十三團練爾即
不曾嫁佗官家時多傳於外朝
魯公在北門為承旨既草哲廟元符末命於是太上從
端邸始即大位遂有垂簾之舉時欽聖憲肅向后命御
藥院内侍黃庭經臣傳旨曰嗣君已長本不應垂簾以
皇帝聖孝宫中累日拜請泣涕不已今姑循聖意纔俟
國事稍定則當還政必不敢上同章憲明肅與宣仁聖
烈二后終身稱制卿可依此草詔明示天下當是時魯
公既唯命即書所被旨載諸學士院及家集是後雖同
聽斷曾不半歲永泰靈駕猶未發引即還就東朝之養
矣外廷或譸張且不知欽聖盛德之本旨如此
國朝禁中稱乘輿及后妃多因唐人故事謂至尊為官
家謂后為聖人嬪妃為娘子至謂母后亦同臣庶家曰
娘娘又呼掌書命之首曰内侍省次直筆内官之貴者
則有曰御侍曰小殿直此率親近供奉者也御侍頂龍
兒特髻衣襜小殿直皂軟巾裹頭紫義襕窄衫金束帶
而作男子拜乃有都知押班上名長行之號唐陸宣公
牓子集諫令渾瑊訪裹頭内人者是也知其來舊矣
天子之制六璽元豐間得玉矣行製而未就至大觀時
始成之然但繆篆也又元符初得漢傳國璽其文曰承
天福延萬億永無極是二者祐陵又自倣為之悉魚蟲
篆也號傳國璽曰受命寳九字璽曰鎮國寳合天子之
制六璽是為八寳者乃於大觀戊子正月元會日受之
因大赦天下本朝禮樂於此百五十年矣至是始備及
後政和末又新作一璽上曰八寳者國家之神器今再
創璽乃我受命者也因詔于闐國上美玉焉久而得之
為璽九寸而魚蟲篆其文曰範圍天地幽贊神明保合
太和萬壽無疆詔號定命寳是歲戊戌元會於大慶殿
受之
太上始意作定命寳也乃詔于闐國上美玉一日絛赴
朝請在殿閤侍班王内相(安中)因言近于闐國上表命
譯者釋之將為答詔其表大有懽也同班諸公喜皆迫
詢曰甚願聞之王内相因誦曰日出東方赫赫大光照
見西方五百國中條貫主阿舅汗黑王表上日出東方
赫赫大光照見四天下四天下條貫主阿舅大官家你
前時要那玉自家㬠是用心只被難得似你那尺寸底
我已令人尋討如是得似你那尺寸底我便送去也於
是一坐為哄吾因曰裕陵實錄已載于闐表文大略同
此特少文勝者疑經史官手潤色故爾衆乃默然其後
以玉來上長徑二尺色踰截肪誠昔未有也遂製定命
寳歲餘玉人始告成精巧視古無别矣寳與檢皆大九
寸盤螭為紐魚蟲篆文凡有十六字於是定命寳合八
寳通號九寳下詔以為乾元用九之義云
玄圭者古鎮圭也温潤異常文其色内赤外黑非世所
有固無足疑圭上銳而下方然其末平直非若後世禮
圖為圭之太銳也兩旁刻出十二山正若古山尊制度
亦非若先儒所繪鎮圭乃於圭上刻山者也凡制作精
妙又非若秦漢器玉所能及上則皆雲雷之文下平無
文而中一竅大足容指其長尺有二寸正合周尺防同
晉尺蓋晉得舜廟玉尺是以知同古尺也有制有玄圭
議行於世誠不誣已玄圭傳乃丁晉公家物流落出嘗
賣擔上士人王提舉敏文者以千七百金售得之有宦
者譚禎二得而上之時政和二年也上以付魯公曰或
謂此物古玄圭試為朕驗之魯公機務繁又付之外兄
徐若谷謂吾曰玄圭之制何可考得非雷楔邪然玉誠異
常矣因置諸櫝中略不省一日吾與若谷讀禮記見王
制言王執鎮圭釋謂旁刻十二山吾即以王制有王執
鎮圭語若谷玄圭者旁有山政若古器所謂山尊同盍
騐之乎若谷笑去手自去就櫝取圭出如吾語共數之
果十有二刻始相與駭因試以義推之則罔不合若谷
又白伯氏丐取太常寺歷代尺度石刻來則又合矣吾
與若谷大喜以白魯公因以具奏昔玄圭議中魯公第
一劄子是也但有一竅初忽之且謂豈非後人不知而
穿之作響版邪及付外庭議禮官又引天子圭中必釋
謂以組約其中央備失墜者若谷與吾甚愧弗思獨是
不滿也上得此喜乃命宣示百官則禮匣錦薦色組繅
藉十襲備極於崇奉遂以是歲冬至御大慶殿受圭因
又降詔歸美神考哲宗用告成功上親加上兩朝徽號
令廟焉時詔議玄圭官並加秩而若谷每笑謂吾曰我
一人其之推乎
玄圭既出時晉州上一石有字曰堯天正石綠色方可
三尺餘字當中咸大如掌其畫端楷政如人以手指畫
之者堯字獨居右而天正兩字綴行於左朝廷驗之於
都堂差官監視命工磨礱焉既去石三分而字愈明乃
於堯字下又出一瑞蓋曰天正堯瑞若是則四字相對
布置始勻天字瑞字其畫獨淺未與三者配則不敢更
加礱於是内外咸喜謂晉陽堯都方玄圭出適有此瑞
信天意也
政和初内中降出大白玉璧一赤玉器一俾魯公考騐
白璧大盈尺鏤文甚美而璧羡外復起飛行雲龍焉赤
玉器則長幾二尺兩邊如棹刀頭中間為古文殊極精
巧玉色則甚異誠雞冠之不足擬也當時諸儒謂璧羡
雲龍者廼周公植璧之璧也赤玉器則顧命所謂陳寳
赤刀之寳也吾竊笑諸儒之傅會且雲龍在上若植之
寧不倒植矣豈非秦漢璧璫之屬乎至於赤刀寳制作
非常三代之器無疑玉色又如此為希世之珍謂之赤
刀若得之焉其後於延福宫又得見一赤刀同屬所錫
元圭漢枳道所得傳國璽唐太宗之受命璽暨諸器列
於殿中為盛世之英瑞唐太宗璽乃虞世南真書字玉
色不大佳璽不方而長其文曰受天景命有德者昌
崇寧甲申議作九鼎有司即南郊為冶用中夜時上為
致肅不寐至是於寢望之焚香而再拜焉既乃就寢傍
四鼔矣忽有神光達禁中政燭福寧殿紅赤異常宫殿
於是盡明如晝迨曉始熄鼎一鑄而成乃取佑神觀旁
地立九成宫隨其方為室成九室以奠鼎命魯公為奉
安禮儀使又方其講事也輙有羣鶴數千萬飛其上蔽
空不散翌日上幸之而羣鶴以千餘又來雲變色五彩
光豔上亦隨方入其室焚香再拜從臣皆陪祠於下先
是方士魏漢津獻議其制各取九州之水土内鼎中及
行禮至北方之寳鼎也鼎忽漏水流浸布地且鼎金厚
數寸水又素貯鼎中未始有罅隙不當及上焚香時泄
漏漏乃旋止故上深訝焉魯公為不樂於是劉炳進曰
鼎之水土皆取於九州之地中獨寳鼎者取其水土於
雄州白溝之界上非幽燕之正方也豈此乎故當時尤
以為神然厥後終以北方而致亂矣又政和六年用方
士王仔昔建言徙九鼎入于大内作一閣而藏之時魯
公為定鼎使及帝鼐者行亦有飛鶴之祥雲氣如畫卦
之象帝鼐後改日隆鼎既甚大以萬衆拽之然行覺不
大用力其去疾速時人皆異之
政和初中間勢隆治極之際地不愛寳所在奏芝草者
動三二萬本蘄黃間至有一鋪二十五里遍野而出汝
海諸郡縣山石皆變瑪瑙動千百塊而致諸輦下伊陽
太和山崩奏至上與魯公皆有慙色及復上奏山崩者
出水晶也以木匣貯之進匣可五十斤而多至數十百
匣來上又長沙益陽縣山谿流出生金重十餘斤後又
出一塊至重四十九斤佗多稱是
太上即位之明年改元建中靖國者蓋垂簾之際患熙
豐元祐之臣為黨故曰建中靖國實兄弟為繼故踵太
平興國之故事也明年親政則改元崇寧崇寧者崇熙
寧也崇寧至五年正月彗出乃改明年元為大觀大觀
者取易大觀在上俱美名也大觀至四年夏五月彗出
因又改明年元為政和政和者取庶政惟和之義也政
和盡八年時方士援漢武故事謂黃帝得寳鼎神策是
歲己酉朔旦冬至為得天之紀而漢武但辛巳朔旦冬
至然今歲廼己酉朔旦冬至真得天之紀矣又太宗皇
帝以在位二十年因大赦天下是時上在位已十有九
年明年當二十年舉是二者廼下赦改十一月冬至朔
旦為重和元年重和者謂和之又和也改號未幾會左
丞范致虛言犯北朝年號蓋北先有重熙年時後主名
禧其國中因避重熙凡稱重熙則為重和朝廷不樂是
年三月遽改重和二年為宣和元年宣和政上自以常
所處殿名其年然實欲揜前誤也因號宣和人又謂一
家有二日為不祥及方臘起連陷二浙數郡上意彌欲
易之獨難得美名會寇甫平而止七年冬遂内禪云大
抵名年既不應襲用前代又當是時多忌諱以是為難
合而古人已多穿鑿徵兆有自來矣至仁廟初始垂簾
儒臣迎合時事年號天聖為二人聖明道為日月故後
人咸祖述之至若元字謂神宗哲宗以元符元豐登遐
且本朝火德不宜用水若治字又謂英廟治平不克久
凡十數義或出於宦官女子之常談爾
國朝故事諸王儀物視宰相張青絹傘畫繡鞍韉以親
事官呵哄而已政和三年春二月上出西郊幸普安寺
奠昭懷劉太后百官陪位上諡册罷還謁於瓊林苑御
寳津樓上垂簾百官歸或不知皆騎從大道由樓下過
燕越二王亦同途然百官往往不甚引避上訝之因申
嚴其分乃賜二王三接青羅傘七紫羅大掌扇二金鈒
花鞍若茶燎水罐凡儀物皆用塗金加異錦為鞍焉以
壯維城之固是後遂為故事蓋自政和三年始又故諸
王不施狨坐宣和末亦賜之
國朝帝女封號皆沿襲漢唐初封則有美號稱公主出
降則封某國公主兄弟又封某國長公主姑又封某國
大長公主祖姑則封兩國大長公主而皇族則稱某郡
主某縣主熙寕朝嘗議以乖義理然終不克改作政和
三年上又惡其不典咸欲追述號公主為帝嬴郡縣主
宜為宗嬴乃合於前代矣上曰此議雖近古特不合時
宜因諭大臣曰姬雖周姓後世亦以為婦人之美稱盖
不獨為姓也在我而已魯公於榻前忽力爭上愕然詢
其所以魯公謂臣乃姬姓也懼有嫌使小人得以議爾
上笑而不從乃降手詔引熙寧欲釐革而有司不克奉
承以至今日周稱王姬見於詩雅姬雖周姓考古立制
宜莫如周今帝天下而以主封臣可改公主為帝姬郡
主為宗姬縣主為族姬其稱大長者可並依舊為大長
帝姬仍以美名二字易其國號内兩國者以四字於是
魯公退而具書於時政記當是時執政者皆歎息魯公
傷弓故慮患之深也是後因又改郡縣君號為七等郡
君者為淑人碩人令人恭人縣君者室人安人孺人俄
又避太室人之目因又改曰宜人其制今猶存
唐有弘文集賢史館皆圖冊之府本朝草昧至熙寧始
大備乃直左昇龍門建秘書省聚書養賢其間并三者
皆在故號三館秘閣以盛大一時目之為木天也中更
天聖之後再立視舊亦甚偉而秘書省之西切鄰大慶
殿故於殿廊闢角門子以相通遇乘輿出必由正寢而
前則秘書省官自角門子入而班於大慶殿下迓車駕
起居及還内亦如之可謂清切矣以是諸學士多得由
角門子至大慶殿納凉於殿東偏世傳仁祖一日行從
大慶殿望見有醉人卧於殿陛間者左右亟將呵譴詢
之曰石學士也乃石曼卿神廟遽止之避從旁過政和
五年因建明堂有旨徙秘書省出于外在宣德門之東
亦古東觀𩔖云秘書省自政和末既徙於東觀之下宣
和中間始告落上因踵故事為幸之御手親持太祖皇
帝天翰一軸以賜三館語羣臣曰世但謂藝祖以神武
定天下且弗知天縱聖學筆札之如是也今付秘閣永
以為寳於是大臣近侍因得瞻拜太祖書札有𩔖顔字
多帶晩唐氣味時時作數行經子語又間有小詩三四
章皆雄偉豪傑駭動人耳目宛見萬乘風度往往跋云
鐵衣士書似仄微所遊戲翰墨也時因又賜閣下以小
李將軍唐明皇帝幸蜀圖一横軸吾立侍在班底睹之
胷中竊謂御府名丹青若顧陸曹展而下不翅數十百
今忽出此何不祥邪古人之於朝覲會同得觀其容儀
而知其咎休則是舉也厥有兆矣邈在炎陬而北望黃
雲書此疾首
天下曹務㒺不設張規條如秘書省號三館秘閣實育才
也獨不以吏事責故許置棋局然大内前後殿諸班衛
士宿直寓舍反亦得之蓋秘書省本優賢俊宿衛士則
慮其終日端閉俾不生他意此咸出祖宗之深旨
祖宗時朝班燕會多襲用唐制樞密使廼宦者為之也
其位叙甚卑故遇大燕則親王一人伴食于客省又燕
設則親王宗室率不坐以用倡故也國朝樞密使乃儒
士為之實股肱大臣至神廟時謂用倡則君臣亦不合
禮始改為女童隊小兒隊於是樞密使親王宗室皆得
列坐而預燕會矣
閤門官者有東上西上閤門使號横行班後改左右武
大夫然任上閤之職者則自稱知東上閤門知西上閤
門事又舊有通事舍人主贊喝後改宣贊舍人而閤門
宣赦書白麻舊制則皆為吟哦之聲政和間詔除去但
道勿吟焉至今尊用之
漢魏以來警夜之制不過五鼓蓋冬夏自酉戌至寅夘
斗杓之建盈縮終不過五辰故言甲夜至戊夜或言五
更而已然日入之後未至甲夜則又謂之昏刻至五更
已滿將曉之時則又有謂之至夜漏不盡刻國朝文德
殿鐘鼓院於夜漏不盡刻既天未曉則但撾鼓六通而
無更點也故不知者乃謂禁中有六更吾頃政和戊戌
未得罪時曾侍祠於宣和殿深疑之近嘗備聞之
上元張燈天下止三夕都邑舊亦然後都邑獨五夜傳謂吴
越錢王来朝進錢若干買此兩夜因為故事非也盖乾德
間蜀孟氏初降正當五年之春正月太祖以年豐時平使
士民縦樂詔開封增兩夜自是而始開寳末吴越國王始
來朝國朝上元節燒燈盛扵前代為綵山峻極而對峙於
端門綵山故隸開封府儀曹及儀鸞司共主之崇寧後有
殿中省因又移隸殿中與天府同治焉大觀元年宋喬年
尹開封乃于綵山中間高揭大牓金字書曰大觀與民同
樂萬夀綵山自是為故事隨年號而揭之蓋自宋尹始
國朝之制立后建儲命相於是天子親御内東門小殿
召見翰林學士面諭旨意乃鎖院草制付外施行其他
除拜但廟堂僉議進呈事得允然後中書入署第使御
藥院内侍一員持中書署狀内降封出宣押當直學士
院鎖院竟乃以内降付之俾草制而已故相位有闕則
中外側耳聳聽一報供張小殿子必知天子御内殿者
廼命相矣太上自即位以來尢深考慎雖九禁至密亦
不得預知獨自語學士以姓名而命之也及晩歲雖倦
萬幾然每命相猶自擇日在宣和殿親札其姓名於小
幅紙緘封垂于玉柱斧子上俾小璫持之𨗳駕於前自
内中出至小殿上見學士始啓封焉以姓名垂玉柱斧
子政與唐人金甌覆之何異
掖庭宫嬙歲給帛多色綵爾遇支賜俸稍絹應生白者多
即一束十端必間有一端為紅生絹蓋忌其純白故也
此亦國朝太平一故事
國朝燕集賜臣僚花有三品生辰大燕遇大遼人使在
庭則内用絹帛花蓋示之以禮儉且祖宗舊程也春秋
二燕則用羅帛花為甚美麗至凡大禮後宫謝上元節
游春或幸金池瓊苑從臣皆扈蹕而隨車駕有小燕謂
之對御凡對御則用滴粉鏤金花極其珍靃矣又賜臣
僚燕花率從班品高下莫不多寡有數至滴粉縷金花
為最則倍於常所頒此盛朝之故事云
政和初上始躬攬乾綱不欲付諸大臣因述藝祖故事御
馬親巡大内諸司務在奉宸庫古龍涎司中又至内後拱
宸門之左對後苑東門有一庫無名號但謂之苑東門庫乃
貯毒藥之所也外官一員共監之皆二廣川蜀每三歲一貢
藥有七等野葛胡蔓皆預鴆乃在第三其上者鼻嗅之
立死於是親筆為詔取會到本庫稱自建隆以來不曾
有支遣此皆前代殺不廷之臣籍使臣果有不赦之罪
當明正典刑豈宜用此可罷其貢廢其庫將見在毒藥
焚棄瘞于遠郊仍表識之毋令牛畜犯焉嗚呼上聖至
仁大哉堯舜之用心也
國朝肆𤯝故事三省樞筦諸房吏分陳其應行事訂諸
官長粗以為當則宰輔於是共議於都堂而可否之事
目已定迨將上進御乃入熟降付翰林學士院命詞而
宣付外焉其約束之辭大致悉吏文也獨大觀戊子元
日受八寳大赦如罷重法地分宗室陞行省刑名寬黨
錮凡數十事以事體既重方朝廷彰明其不如吏文時
多出魯公之手故獨為國朝之盛舉唐制北門學士在
内朝廷樞密使班遇天子夀節學士待制自從樞密院
先啟建道場罷散花宴及壽節日則宰臣預命直省官
具帖子請學士待制赴尚書省錫宴齊筵故中外文武
百僚罔有不隷尚書省班屬御史臺者獨學士待制不
隷外省班自屬閤門號稱内朝官又曰西班官則儒者
清貴其為世之榮如此
始熙寧時親御飛白書玉堂之署四字以賜承旨蘇易
簡及泰陵朝魯公亦為承旨以其下一字犯厚陵御諱
因奏請苐摹玉堂二字牓於翰苑之正廳且為儒林之榮
制曰可於是錫上牌燕近臣館閤畢集天子寵賚非常
有踰故事為一時之光華云
魯公為北門承旨時翰苑偶獨員當元符末命召入内
東門草哲廟遺制既末發喪事在秘密獨學士與宰執
而已於是知樞密使曾布捧研以度魯公左丞叔父文
正公為磨墨宰臣章惇手自供筆而授公焉魯公後每
曰始覺儒臣之貴也
秘書省歲曝書則有會號曰曝書會侍從皆集以爵為
位叙元豐中魯公為中書舍人叔父文正公為給事中
時青瑣班在紫微上文正公謂館閤曝書會非朝廷燕
設也願以兄弟為次遂坐魯公下是後成故事世以為
榮
國朝儀制天子御前殿則羣臣皆立奏事雖丞相亦然
後殿曰延和曰邇英二小殿乃有賜坐儀既坐則宣茶
又賜湯此客禮也延和之賜坐而茶湯者遇拜相正衙
會百官宣制纔罷則其人親抱白麻見天子於延和告
免禮畢召丞相陞殿是也邇英之賜坐而茶湯者講筵
官春秋入侍見天子坐而賜茶乃讀讀而後講講罷又
贊賜湯是也他皆不可得矣
樞密院故事樞密使在院延見賓客領武臣詞訟必以
親事官四人侍立仍置大鐵方尺二於領事案上盖國
初武臣皆百戰猛士至密院多有所是非干請故為之
防微
宣和四年既開北邊度支異常於是内外大匱上心不
樂時王丞相既患失遂用一老胥謀始為免夫之制均
之天下免夫者謂燕山之役天下應出夫調今但令出
免夫錢而已御筆一行魯公為之垂涕一日為上言曰
今大臣非所以事陛下也陛下聖仁惠養元元澤及四
海矧前日之政但取地寳走商賈未嘗及農畞今大臣
於窮百姓口中斂飯碗以取用錢甚弗取也上亦悔亟
令改作聖旨行下然無益矣自是作俑故動敷田畝因
習以為常不但祖宗朝盖崇觀政和之所無者是時天
下免夫所入凡六千二百餘萬緡朝廷樁以備緩急至
宣和七年春已用之止餘六百萬緡爾外二千二百餘
萬緡有司奏不知下落此黼密以奉宴私者盖自啓北
征則省中創立一房號經撫房及告功黼遽奏請凡經
撫房文籍盡取焚之故不得稽考
國朝之制沿襲五季始時武臣皆不喪其父母至仁廟
乃詔崇班以上持喪供奉官以下不持喪政和初方講
太平故事且亦順人情乃詔供奉官以下願持喪者聽
當是時雅愜衆心小使臣往往喪其父母者多矣不二
十年世變風移今罔睹不願持喪者
鐵圍山叢談卷一
