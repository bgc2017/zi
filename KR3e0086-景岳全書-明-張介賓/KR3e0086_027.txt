景岳全書卷二十七
明張介賓撰
眼目
經義(共三十一條)
五臟生成篇曰諸脉者皆屬於目肝受血而能視
五閱五使篇曰目者肝之官也肝病者眥青
金匱真言論曰東方青色入通於肝開竅於目
邪氣臟腑病形篇曰十二經脉三百六十五絡其血氣
皆上於面而走空竅其精陽氣上走於目而為睛
大惑論曰五臟六腑之精氣皆上注於目而為之精精
之窠為眼骨之精為瞳子筋之精為黑眼血之精為
絡其窠氣之精為白眼肌肉之精為約束裹擷筋骨
血氣之精而與脉並為系上屬於腦後出於項中故
邪中於項因逄其身之虚其入深則隨眼系以入於
腦入於腦則腦轉腦轉則引目系急目系急則目眩
以轉矣邪其精其精所中不相比也則精散精散則
視岐視岐見兩物目者五臟六腑之精也營衞魂魂
之所常營神氣之所常生也故神勞則魂魄散志意
亂是故瞳子黑眼法於隂白眼赤脉法於陽也故隂
陽合𫝊而精明也目者心使也心者神之舍也故神
精亂而不轉卒然見非常處精神魂魄散不相得故
曰惑也
脉度篇曰蹻脉氣不榮則目不合肝氣通於目肝和
則目能辨五色矣
寒熱病篇曰足太陽有通項入於腦者正屬目本名曰
眼系頭目苦痛取之在項中兩筋間入腦乃别隂蹻
陽蹻隂陽相交陽入隂隂出陽交於目銳眥陽氣盛
則䐜目隂氣盛則瞑目
衞氣行篇曰平旦隂盡陽氣出於目目張則氣上行於
頭夜則氣行於隂而復合於目
口問篇曰心者五臟六腑之主也目者宗脉之所聚也
上液之道也口鼻者氣之門戶也故悲哀愁憂則心
動心動則五臟六腑皆摇搖則宗脉感宗脉感則液
道開液道開故泣涕出焉液者所以灌精濡空竅者
也故上液之道開則泣泣不止則液渴液渴則精不
灌精不灌則目無所見矣故命曰奪精
解精微論曰夫心者五臟之專精也目者其竅也華色
者其榮也是以人有德也則氣和於目有亾憂知於
色是以悲哀則泣下泣下水所由生夫水之精為
志火之精為神水火相感神志俱悲是以目之水生
也厥則目無所見夫人厥則陽氣並於上隂氣並
於下陽並於上則火獨光也隂並於下則足寒足寒則
脹也夫一水不勝五大故目眥盲是以氣衝風泣下
而不止夫風之中目也陽氣内守於精是火氣燔目
故見風則泣下也有以比之夫火疾風生乃能雨此
之類也
决氣篇曰氣脱者目不明
癲狂篇曰狂目妄見耳妄聞善呼者少氣之所生也
藏氣法時論曰肝病者虚則目&KR0617;&KR0617;無所見耳無所聞
善恐如人將捕之取其經厥隂與少陽
熱病篇曰目中赤痛從内眥始取之陽蹻目不明熱
不已者死
繆刺篇曰邪客於足陽蹻之絡令人目痛從内眥始刺
外踝之下半寸所各二痏左刺右右刺左如行十里
頃而巳
論疾診尺篇曰目赤色病在心白在肺青在肝黃在脾
黑在腎黃色不可名者病在胸中診目痛赤脉從
上下者太陽病從下上者陽明病從外走内者少陽
病
經筋篇曰足太陽之筋支者為目上網足陽明之筋
上合於太陽為目下網足少陽之筋支者結於目
皆為外維足陽明之筋引缺盆及頰卒口僻急者
目不合熱則筋縱目不開
癲狂篇曰目眥外決於面者為銳眥在内近鼻者為内
眥上為外眥下為内眥
評熱病論曰水者隂也目下亦隂也腹者至隂之所居
故水在腹者必使目下腫也
脉要精微論曰夫精明五色者氣之華也赤欲如白裹
朱不欲如赭白欲如鵝羽不欲如鹽青欲如蒼璧之
澤不欲如藍黃欲如羅裹雄黃不欲如黃土黑欲如
重漆色不欲如地蒼五色精微象見矣其夀不久也
夫精明者所以視萬物别黑白審長短以長為短以
白為黑如是則精衰矣
五常政大論曰赫曦之紀其病瘡瘍血流狂妄目赤
陽明司天燥氣下臨肝氣上從脇痛目赤
六元正紀大論曰少陽司天之政初之氣候乃大温其
病血溢目赤三之氣炎暑至民病熱中喉痺目赤
少隂司天之政民病目赤皆瘍二之氣陽氣布風乃
行其病淋日冥目赤氣鬱於上而熱三之氣大火行
民病目赤火鬱之𤼵民病目赤心熱甚則瞀悶懊
憹善暴死木鬱之發甚則耳鳴眩轉目不識人
至真要大論曰少陽之勝目赤欲嘔太陽司天面赤
目黃善噫
氣交變大論曰歲金太過燥氣流行肝木受邪民病兩
脇下少腹痛目赤痛眥瘍
師傅篇曰肝者主為將使之候外欲知堅固視目小大
目下果大其膽乃横
五藏生成篇曰徇蒙招尤目冥耳聾下實上虚過在足
少陽厥隂甚則入肝凢相五色之竒脉(詳前面病門)
海論曰髓海不足則腦轉耳鳴脛痠眩冒目無所見懈
怠安臥
風論曰風氣與陽明入胃循脉而上至目内眥其人肥
則風氣不得外泄則為熱中而目黃人瘦則外泄而
寒則為寒中而泣出風氣循風府而上則為腦風
風入係頭則為目風眼寒
經脉篇曰五隂氣俱絶則目系轉轉則目運目運者為
志先死志先死則遠一日半死矣
診要經終論曰太陽之脉其終也戴眼反折(詳三十七卷死生門)
三部九侯論曰目内陷者死瞳子高者太陽不足戴
眼者太陽巳絶此決死生之要不可不察也
論證(共四條)
眼目一證雖古有五輪八廓及七十二證之辨余嘗細
察之似皆非切當之論徒資惑亂不足憑也以愚論
之則凡病目者非火有餘則隂不足耳但辨以虚實
二字可盡之矣盖凡病紅腫赤痛及少壮暫得之病
或因積熱而發者皆属之有餘其有既無紅腫又無
熱痛而但或昏或澁或眩運或無光或年及中衰或
酒色過度以致羞明黑暗瞪視無力珠痛如摳等證
則無非水之不足也虛者當補實者當瀉此固其辨
矣然而實中亦有兼虚者此於腫痛中亦當察其不
足虚中亦有兼實者又於衰弱内亦當辨其有餘總
之虚實殊途自有形氣脉色可診可辨也知斯二者
則目證雖多無餘義矣
一眼科有風熱之說今醫家凡見火證無論有風無風
無不稱為風熱多從散治而不知風之為義最當辨
析夫風本陽邪然必有外感方是真風因風生熱者
風去火自息此宜散之風也若本無外感止因内火
上炎而為癢為痛者人亦稱為風熱盖木屬肝肝主
風因熱極而生風者熱去風自息此不宜散者也如
果風由外感必見頭痛鼻塞或為寒熱或當涕淚或
筋骨痠疼而脉見緊數方可兼散如無表證而隂火
熾於上者則凡防風荆芥升麻白芷細辛川芎薄荷
羌活之類皆不宜用雖曰亦有芩連梔栢自能清火
然宜升者不宜降用散者是也宜降者不宜升用清
者是也若用藥不精未免自相掣肘多致可速者反
遲病輕者反重躭視日久而翳瘴損明無所不至又
孰能辨其由然哉此不可不察其隂陽升降之道也
外有升陽散火辨在二卷中亦宜參閱
一眼目之證當察色以辨虚實經曰黃赤者多熱氣青
白者少熱氣故凡治黃赤者宜清肝瀉火治青白者
宜壮腎扶陽此固不易之法也至於目黃一證尤宜
辨其虚實不可謂黃者必由熱也盖有實熱而黃者
有虚寒而黃者實熱之黃如造麯者然此以濕熱内
蓄鬱蒸而成熱去則黃自退非清利不可也若虚寒
之黃則猶草木之凋此以元陽目剝津液消索而然
其為病也既無有餘之形氣又無煩熱之脉證惟因
乾涸所以枯黃凡此類者其衰已甚使非大加温補
何以回生切不可因其色黃㮣執為熱而再加清利
鮮不危矣
一翳瘴當分虚實大都外瘴者多由赤痛而成赤痛不
巳則或為弩肉或為瘢&KR0034;此皆有餘之證治當内清
其火外磨其瘴若内瘴者外無雲翳而内有蒙蔽
綱目謂其有翳在黑睛内遮瞳子而然龍木論又云
腦脂流下作翳者足太陽之邪也肝風衝上作翳者
足厥隂之邪也故治法以鍼言之則當取三經之俞
如天柱風府大衝通里等穴是也又聞有巧手妙心
能用金鍼於黑眼内撥去雲翳取效最捷者此雖聞
之而實未見其人也又有所謂内瘴者察其瞳子則
本無遮隔惟其珠色青藍或微兼綠色或瞳人散大
别無熱壅等證而病目視不明或多見黑花等證此
悉由腎氣不足故致瞳子無光若有所瘴而内實無
瘴也治當專補腎水氣虚者尤當兼補其氣又有
七情不節肝氣上逆或挾火邪而為蒙昧不明若有
所障者雖其外無赤痛然必睛珠脹悶或口鼻如烟
此亦有餘之證氣逆者先當順氣多火者兼宜清火
若氣不甚滯火不甚盛必當滋養肝血然有餘者多
暴至若因循日積者多不足也又當以此辨之
論治(共六條)
一火證眼目赤痛或腫或澁或羞明脹悶凡暴病而火
之甚者宜抽薪飲加減主之火之微者宜徙薪飲黃芩黃
連湯之類主之若陰虛而火盛者宜加減一飲煎瀉白散
滋陰地黃丸之類主之若久病不巳或屢發而多火者宜
黃連羊肝丸明目羊肝丸或固本還睛丸之類主之
一真隂不足本無火證而但目視無光及昏黑倦視等證悉由水
虧血少而然宜濟陰地黃丸左歸丸之類主之或兼微火
者宜明目地黃丸固本還睛丸之類主之若陰中之陽虚
者宜大補元煎左歸飲人參養營湯十全大補湯之類主之
一風熱腫痛之證察其果有外感方可從散宜芎辛散明
目細辛湯助陽和血湯之類擇而用之若風熱相兼
者宜芍藥清肝散當歸龍膽湯蟬花散之類主之
一翳障遮睛凡火有未清者宜蟬花散八味還睛散之類
主之凡退翳諸藥如白蒺藜木賊蜜蒙花蛇蜕蟬蜕
青葙子草決明石決明夜明砂之類皆所宜用然欲退
翳於巳成終屬費力不若早杜其源也
一點眼諸方載者固多然皆不若金露散之為妥也或用
丹砂散亦妙若火運五臟熱毒深遠而凡過用寒涼點
洗者多致畱邪大非良法若火邪不甚而暴為赤痛者
用雞子黃連膏其效甚捷或黃連膏
一目眶歲久赤爛俗呼為赤瞎是也當以三稜鍼刺目眶
外出血以瀉濕熱而愈或用洗爛弦風赤眼方亦妙
述古(共七條)
龍木禪師論曰人有雙眸如天之有兩曜乃一身之至
寳聚五藏之精華其五輪者應五行八廓者應八卦
凡所患者或因過食五辛多啖炙&KR1020;熱餐麵食飲酒
不已房室無節極目遠視數看日月頻撓心火夜讀
細字月下觀書抄寫多能雕鏤細作博奕不休久被
烟火泣淚過多刺頭出血太甚若此者俱散明之本
復有馳騁田獵衝冐塵沙日夜不息者亦傷目之由
又有少壮之時不自保惜逮至四旬以漸昏蒙故善
衛養者纔至中年無事常須冥目勿使他視非有要
事不宜輙開則雖老而視不衰大抵營衞順則斯疾
無由而生營衞衰則致病多矣且傷風冷則淚出虛
煩則昏蒙勞力則眥赤白腫則肺家受毒生瘡則風
熱侵肺黃乃酒傷於脾血灌瞳人及赤色俱是心家
有熱羞明見紅花為肝邪黑花則腎虚青花膽有寒
五色花為腎虛有熱不可一㮣為治若虚不補而實
不瀉亦難收效然上虚乃肝虚下虚乃腎虚肝虚則
頭暈耳聾目眩腎虚則虚壅生花耳作蟬鳴大宜補
肝益腎其有熱淚交流兩臉赤痛乃肝之熱極迎風
有淚為腎虚客熱凉肝瀉腎必得其宜至於五臟各
以類推虚則生寒實則生熱補瀉之用須在參詳毫
釐之差千里之謬餘則無非有所觸動或大病之後
所患不一至於暴赤一證多因泛熱衝上或眠食失
時飽食近火得之加以勞役失於調攝過食毒物變
成惡證醫者不原本始但知暴赤屬陽或以散血之
劑或以涼心之藥縱使退散遂致脾經受寒飲食不
進頭目虚煩五臟既虚因成内障亦有見其不進飲
食俾更服熱藥遂致暴燥熱氣上攻昏澁眵淚或犯
盛怒辛苦重勞遂生努肉心氣不寕風熱交併變為
攀睛證狀不一是為外障又加讀書博奕等勞過度
名曰肝勞不可但投以治汗之劑及作他證治之終
於罔效惟須閉目珍護不及遠視庶乎疾瘳若乎患
風疹者必多眼暗先攻其風則暗自去婦人胎前産
後用藥亦須避忌小兒所患切宜善治惟略加淋洗
若披鎌鍼灸斷不可施猶戒用手頻揉或因此睛壊
至於莫救以上諸證專是科者宜留意焉
楊仁齋曰眼者五臟六腑之精華如日月麗天而不可
掩者也其大眥屬心其白睛屬肺其烏珠屬肝其
上下臉胞屬脾而中之瞳人屬腎是雖五臟各有證
應然論其所主則瞳子之關係重焉何以言之夫目
者肝之外候也肝屬木腎屬水水能生木子肝母腎
也有子母而能相離者哉故肝腎之氣充則精彩光
明肝腎之氣乏則昏蒙眩暈若烏輪赤暈刺痛浮
漿此肝熱也燥澁清淚枯黃遶睛此肝虚也瞳人開
大淡白偏斜此腎虚也瞳人集小或帶微黃此腎熱
也一虚一實以此騐之然肝腎之氣相依而行孰知
心者神之舍又所以為肝腎之副焉所謂一而二二
而一者也何則心主血肝藏血凡血熱衝𤼵於目者
皆當清心凉肝乂不可固執水生木之說夫眼以輕
膜裹水照徹四方遡源反本非天一生水又孰為之
主宰乎析而論之則拘急牽颼瞳青胞白癢而清淚
不赤不痛是謂之風眼烏輪突起胞硬紅腫眵淚濕
漿裏熱刺痛是謂之熱眼眼渾而淚胞腫而軟上壅
朦朧酸澁微赤是謂之氣眼其或風與熱併則癢而
浮赤風與氣摶則癢澁昏沉血熱交聚故生淫膚粟
肉紅縷偷針之類氣血不至故有眇視胞垂雀眼盲
障之形淡紫而隐紅者為虚熱鮮紅而妬赤者為實
熱兩眥呈露生努肉者此心熱血旺白睛紅膜如傘
紙者此氣滯血凝熱證瞳人内湧白睛帶赤冷證瞳
人青綠白睛枯稿眼熱經久復為風冷所乘則赤爛
眼中不赤但為痰飲所注則作疼肝氣不順而挾熱
所以羞明熱氣蓄聚而傷飽所以胞合吁此外證之
大㮣然爾然五臟不可闕一脾與肺獨無預何也曰
白睛帶赤或紅筋者其熱在肺上胞下胞或目唇間
如疥點者其熱在脾脾主味也五味之秀養諸中則
精華𤼵見於其外肺主氣也水火升降營衞流轉非
氣孰能使之前所謂五臟各有五證應者於此又可
推矣雖然眼之為患多生於熱其間用藥大抵以清
心涼肝調血順氣為先有如腎家惡燥設遇虚證亦
不過以當歸地黃軰潤養之則輕用温藥不可也况
夫肺能𤼵燥肝亦好潤古方率用杏仁柿乾飴糖沙
蜜為佐果非潤益之意乎至於退翳一節尤關利
害凡翳起於肺家受熱輕則朦朧重則生翳珍珠衣
狀如碎米者易散梅花翳状如梅花瓣者難消雖翳
自熱生然治法先退翳而後退熱者去之猶易若先
去赤熱則血為之冰而翳不能去其有赤熱與之涼
藥過多又且滌之以水反掌而冰凝眼特一團水耳
水性清澄尤不可規規於點洗喜怒失節嗜慾無度
窮役目力泣涕過傷衝風凌霧當暑冐日不避煙火
飲啖熱多此皆患生於臟腑者也專恃點洗可乎哉
惟有静坐澄神愛護目力放懷息慮心逸日休調和
飲食以養之斟酌藥餌以平之明察秋毫斷可必矣
張子和曰聖人雖言目得血而能視然血亦有太過不
及也太過則壅閉而𤼵痛不及則目耗竭而失明故
年少之人多太過年老之人多不及但年少之人則
無不及年老之人間猶有太過者不可不察也夫目
之内眥太陽經之所起血多氣少目之銳眥少陽經
也血少氣多目之上網太陽經也亦血多氣少目之
下網陽明經也血氣俱多然陽明經起於目兩旁交
頞之中與太陽少陽俱會於目惟足厥隂經連於目
系而已故血太過者太陽陽明之實也血不及者厥
隂之虚也故出血者宜太陽陽明盖此二經血多故
也少陽一經不宜出血血少故也刺太陽陽明出血
則愈明刺少陽出血則愈昏要知無使太過不及以
血養目而已凡血之為物太多則溢太少則枯人熱
則血行疾而多寒則血行遲而少此常理也目者肝
之外候也肝主目在五行屬木木之為物太茂則蔽
密太衰則枯瘁矣夫目之五輪乃五臟六腑之精華
宗脉之所聚其氣輪屬肺金肉輪屬脾土赤脉屬心
火黑水神光屬腎水兼屬肝木此世俗皆知之矣及
有目疾則不知病之理豈知目不因火則不病何以
言之氣輪變赤火乘肺也内輪赤腫火乘脾也黑水
神光被翳火乘肝與腎也赤脉貫目火自甚也能治
大者一句可了故内經曰熱勝則腫凡目暴赤腫起
羞明隠澁淚出不止暴寒目瞞皆大熱之所為也治
火之法在藥則鹹寒吐之下之在鍼則神庭上星顖
會前項百會血之翳者可使立退痛者可使立已昧
者可使立明腫者可使立消惟小兒不可刺顖會為
肉分淺薄恐傷其骨然小兒水在上火在下故目明
老人火在上水不足故目昏内經曰血實者宜決之
又曰虚者補之實者瀉之如雀目不能夜視及内障
暴怒大憂之所致也皆肝主目血少禁出血止宜補
肝養腎至於暴赤腫痛皆宜以䤵鍼刺前五穴出血
而已次調鹽油以塗髮根甚者雖至於再至於三可
也量其病熱以平為期子和嘗自病目或腫或翳
羞明隐澁百餘日不愈眼科張仲安云宜刺上星百
會攢竹絲空諸穴上出血又以草莖内兩鼻中出血
約升許來日愈大半三日平復如故此則血實破之
之法也
東垣曰五臟六腑之精氣皆禀受於脾上實於目脾
者諸隂之首也目者血脉之宗也故脾虚則五臟之
精氣皆失所司不能歸明於目矣心者君火也主人
之神宜静而安相火代行其令相火者胞絡也主百
脉皆榮於目既勞役運動勢乃妄行又因邪氣所並
而損血脉故諸病生焉凡翳者不理脾胃及養血安
神治標不治本是不明正理也若㮣用辛凉苦寒之
劑損傷真氣促成内障之證矣又東垣曰能遠視
不能近視者陽氣不足隂氣有餘也乃氣虚而血盛
也血盛者隂火有餘氣虚者氣弱也此老人桑榆
之象也能近視不能遠視者陽氣有餘隂氣不足也
乃血虚氣盛也血虚氣盛者皆火有餘元氣不足也
火者元氣之賊也
王海藏曰目能遠視責其有火不能近視責其無水宜
東垣地芝丸主之目能近視責其有水不能遠視責
其無火東垣定志丸主之
愚謂此二子之說在東垣以不能近視為陽不足不
能遠視為隂不足在海藏以能遠視不能近視責其
有火無水能近視不能遠視責其有水無火何二子
之言相反也豈無是非之辨哉觀劉宗厚曰陽氣者
猶日火也隂氣者金水也先儒謂金水内明而外暗
日火外明而内暗此自不易之理也然則内明者利
於近外明者利於遠故凡不能遠視者必隂勝陽也
不能近視者必陽勝隂也由此言之則海藏是而東
垣非矣若以愚見評之則但當言其不足不必言其
有餘故曰不能遠視者陽氣不足也不能近視者隂
氣不足也豈不甚為明顯若東垣以隂氣有餘陽氣
有餘皆謂之火則能視者皆火病也海藏云能近視
責其有水能遠視責其有火則當責者亦是病也此
等議論余則未敢服膺
王節齋曰眼赤腫痛古方用藥内外不同在内湯散則
用苦寒辛凉之藥以瀉其火在外點洗則用辛熱辛
凉之藥以散其邪故點藥莫要於冰片而冰片大辛
熱以其性辛甚故借以拔出火邪而散其熱氣古方
用燒酒洗眼或用乾薑末生薑汁點眼者皆此意也
盖赤眼是火邪内炎上攻於目故内治用苦寒之藥
是治其本如鍋底之去薪也然火邪既客於目從内
出外若外用寒凉以阻逆之則火鬱内攻不得散矣
故點藥用辛熱而洗眼用熱湯是火鬱則𤼵因而散
之從治法也世人不知冰片為劫藥而誤認為寒常
用點眼遂致積熱入目而昏暗障翳故云眼不點不
瞎者也又不知外治忌寒凉而妄將冷水冷物冷藥
挹洗致昏瞎者有之
愚按節齋之論甚屬有理然寒凉點眼之法亦非盡
不可用但用之有宜否耳盖點以寒凉用治火也若火
之微者其勢輕其邪淺或偶觸烟火風熱或素有標
病邪在膚腠之間而熱不深者即用黃連膏之類暫
為清解亦可去熱浮熱去而目自愈無不可也若火
之甚者本於五臟而熾及三陽欲以一星之寒凉濟
此炎炎之盛勢其果能否此其解熱之功毫無所及
而閉熱之害惟目受之矣故凡病火眼之甚者點以
寒凉痛必連珠正由火鬱而然耳所以久點寒凉而
不效者未有不致於壊目此王節齋之論有不可不
察而凡治癰疽外證者亦當並識此義
薛立齊曰前證若體倦少食視物昏花或飲食勞倦益
甚者脾胃虚也用補中益氣湯眵多緊澁赤脉貫睛
或臟腑秘結者用芍藥清肝散若赤翳布白畏日羞
明或痛如刺者上焦風熱也用黃連飲子若久視生
花畏日遠視如霧者神氣傷也用神效黃茋湯大凡
午前甚而作痛者東垣助陽和血湯午後甚而作痛
者黃連天花粉丸午後甚而不痛者東垣益隂腎氣
丸主之
鍼灸法
晴明風池太陽神庭上星
顖會百會前項攢竹絲竹空
承泣目忩客主人承光
以上諸穴皆可用鍼或以三稜鍼出血凡近目之穴
皆禁灸
大骨空(穴在手大指第二節尖灸九壮以口吹火滅)小骨空(穴在乎小指第二節尖灸七壮)
(以口吹火滅)上二穴能治迎風冷淚風眼爛弦等證
合谷(治陽明熱鬱赤腫翳瘴或迎風流淚灸七壮大抵目疾多宜灸此永不再𤼵也亦可針)
翳風(灸七壮治赤白翳膜目不明)肝俞(灸七壮治肝風客熱迎風流淚雀目)足三里(灸之)
(可令火氣下降明目)二間(灸)命門(灸)水溝(可針可灸治目睛直視)手三里
(灸右取左左取右)
八關大刺(治眼痛欲出不可忍者須刺十指縫中出血愈)
眼目論列方
抽薪飲(新寒三)大補元煎(新補一)
明目羊肝丸(因二七)徙薪飲(新寒四)
黃連飲子(因二一)黃連羊肝丸(因二八)
瀉白散(寒四二)十全大補湯(補二十)
補中益氣湯(補三一)芎辛散(因十七)
人參養營湯(補二一)神效黃茋湯(補四九)
左歸丸(新補四)固本還精丸(因十三)
濟隂地黃丸(因五)右歸飲(新補三)
八味還睛散(因十一)滋隂地黃丸(因九)
蟬花散(因二五)加减一隂煎(新補九)
益隂腎氣丸(因四)金露散(新因四四)
助陽和血湯(因十六)明目地黃丸(因七)
丹砂散(因三七)當歸龍膽湯(因二三)
明目細辛湯(因十八)黃連膏(因三三三六)
芍藥清肝散(寒六一)洗爛眼赤眼方(因四四)
黃連天花粉丸(因二九)黃芩黃連湯(因二二)
鷄子黃連膏(新因四三)
論外備用方
逍遙散(補九三目暗)羌活勝風湯(散六一風熱)
定志丸(補百十七不能近視)上清散(散六九畜鼻)
諸眼目方(共五十二方俱在因陣)
耳證
經義
隂陽應象大論曰北方生寒在臟為腎在竅為耳
五閱五使篇曰耳者腎之官也
金匱真言論曰南方赤色入通於心開竅於耳
生氣通天論曰故聖人傳精神服天氣而通神明失之
則内閉九竅外壅肌肉衞氣解散陽不勝其隂則
五臟氣爭九竅不通
玉機真藏論曰脾不及則令人九竅不通名曰重強
脉度篇曰五臟不和則七竅不通腎氣通於耳腎和
則耳能聞五音矣
口問篇黃帝曰人之耳中鳴者何氣使然岐伯曰耳者
宗脉之所聚也故胃中空則宗脉虚虚則不溜脉有
所竭者故耳鳴補客主人手大指爪甲上與肉交者
也上氣不足腦為之不滿耳為之苦鳴頭為之苦
傾目為之眩
決氣篇曰精脫者耳聾液脫者耳數鳴
海論曰髓海不足則腦轉耳鳴脛痠眩冒目無所見懈
怠安臥
師𫝊篇曰腎者主為外使之遠聽視耳好惡以知其性
癲狂篇曰狂目妄見耳妄聞善呼者少氣之所生也
藏氣法時論曰肝病者虚則目&KR0617;&KR0617;無所見耳無所聞
善恐如人將捕之状其經厥隂與少陽氣逆則頭
痛耳聾不聰頰腫取血者肺病者虚則少氣不能
報息耳聾嗌乾取其經太隂足太陽之外厥隂内血
者
通評虚實論曰暴厥而聾偏塞閉不通内氣暴薄也
頭痛耳鳴九竅不利腸胃之所生也
五藏生成篇曰徇蒙招尤目冥耳聾下實上虚過在足
少陽厥隂甚則入肝
經脉篇曰小腸手太陽也是主液所生病耳聾目黃頰
腫手陽明實則齲聾三焦手少陽也是動則病
耳聾渾渾焞焞嗌腫喉痺
脉解篇曰太陽所謂耳鳴耳者陽氣萬物盛上而躍故
耳鳴也所謂浮而聾者皆在氣也
熱論篇曰傷寒三日少陽受之少陽主膽其脉循脇絡
於耳故胸脇痛而耳聾兩感者三日則少陽與厥
隂俱病則耳聾囊縮而厥水漿不入不知人六日死
本藏篇曰黑色小理者腎小粗理者腎大高耳者腎高
耳後陷者腎下耳堅者腎堅耳薄不堅者腎脆耳好
前居牙車者腎端正耳偏高者腎偏傾也
氣交變大論曰歲火太過耳聾中熱歲金太過目赤
痛耳無所聞
至真要大論曰歲太隂在泉民病耳聾渾渾焞焞嗌
腫喉痺少隂司天客勝則耳聾目冥厥隂司天
客勝則耳鳴掉眩少陽司天客勝則嗌腫耳聾
六元正紀大論曰少陽所至為喉痺耳鳴木鬱之𤼵
為耳鳴眩轉目不識人
診要經終論曰少陽終者耳聾百節皆縱目睘絶系絶
系一日半死
邪氣臓腑病形篇曰十二經脉三百六十五絡其血氣
皆上於面而走空竅其别氣走於耳而為聽
衞氣篇曰足少陽之標在忩籠之前忩籠者耳也
寒熱病篇曰暴聾氣蒙耳目不明取天牖
雜病篇曰聾不痛者取足少陽聾而痛者取手陽明
繆刺論曰邪客於手陽明之絡令人耳聾時不聞音刺
手大指次指爪甲上去端如韭葉各一痏立聞不已
刺中指爪甲上與肉交者立聞其不時聞者不可刺
也耳中生風者亦刺之如此數左刺右右刺左耳
聾刺手陽明不已刺其通脉出耳前者邪客於手
足少隂太隂足陽明之絡此五絡者皆會於耳中上
絡左角五絡俱竭令人身脉皆動而形無知也其状
若尸或曰尸厥刺其足大指内側爪甲上去端如韭
葉後刺足心後刺足中指爪甲上各一痏後刺手大
指内側去端如韭葉後刺手心主少隂銳骨之端各
一痏立己不已以竹管吹其兩耳鬄其左角之髮方
一寸燔治飲以美酒一杯不能飲者灌之立已
厥病篇曰耳聾無聞取耳中(聽宫也手太陽穴)耳痛不可刺
者耳中有膿若有乾盯矃耳無聞也耳聾取小指
次指爪甲上與肉交者先取手後取足耳鳴取手
中指爪甲上左取右右取左先取手後取足
刺熱篇曰熱病先身重骨痛耳聾好瞑刺足少隂病甚
為五十九刺
熱病篇曰熱病不知所痛耳聾不能自收口乾陽熱甚
隂頗有寒者熱在髓死不治
論疾診尺篇曰嬰兒病耳間青脉起者掣痛
論證(共三條)
耳聾證諸家所論雖悉然以余之見大都其證有五曰
火閉曰氣閉曰邪閉曰竅閉曰虚閉凡火閉者因
諸經之火壅塞清道其證必閧閧熇熇或悶或脹或
煩或熱或兼頭面紅赤者是也此證治宜清火火清
而閉自開也氣閉者多因肝膽氣逆其證非虚非
火或因恚怒或因憂鬱氣有所結而然治宜順氣氣
順心舒而閉自開也邪閉者因風寒外感亂其營
衞而然解其邪而閉自開也竅閉者必因損傷或
挖傷者或雷炮之震傷者或患䁎耳潰膿不止而壊
其竅者是宜用開通之法以治之也虚閉者或以
年衰或以病後或以勞倦過度因致精脱腎虧漸至
聾閉是非大培本根必不可也凡此數者有從外
不能逹者其病在經有從内不能通者其病在臟當
各隨其宜而治之自無不愈者然暴聾者多易治久
聾者難為力也
一耳聾證總因氣閉不通耳盖凡火邪風邪皆令氣壅
壅則閉也怒則氣逆逆則閉也竅傷則氣窒窒則閉
也虚則氣不充不充則閉也凡邪盛氣逆而閉者實
閉也氣有不及而閉者虚閉也然實閉者少而虚閉
者多且凡屬實邪固令耳竅不通使果正氣強盛斷
不至此惟經氣不足然後邪氣得以奪之此正邪之
所凑其氣必虚之謂也故即係實邪而病至聾閉者
亦無不有挾虚之象所以凡治此證不宜峻攻如古
法之用通聖散神芎丸凉膈散木香檳榔丸之屬皆
不可輕用盖恐攻之未必能愈耳而反傷脾胃則他
變踵至矣至若治此之法凢火壅於上者自宜清降
兼隂虚者亦宜補隂此陽證之治也若無火邪止由
氣閉則或補或開必兼辛温之劑方可通行此隂證
之治也然此二者皆當以漸調理但無欲速庶乎盡
善
一耳鳴當辨虚實凡暴鳴而聲大者多實漸鳴而聲細
者多虚少壮熱盛者多實中衰無火者多虚飲酒味
厚素多痰火者多實質清脉細素多勞倦者多虚且
耳為腎竅乃宗脉之所聚若精氣調和腎氣充足則
耳目聰眀若勞傷血氣精脱腎憊必至聾瞶故人於
中年之後每多耳鳴如風雨如蟬鳴如潮聲者是皆
隂衰腎虧而然經曰人年四十而隂氣自半半即衰
之謂也又以易義參之其象尤切易曰坎為耳盖坎
之陽居中耳之聰在内此其所以相應也今老人之
耳多見聰不内居而聲聞於外此正腎元不固陽氣
漸渙之徵耳欲求來復其勢誠難但得稍緩即已幸
矣其惟調養得宜而日培根本乎
論治(共五條)
一火盛而耳鳴耳閉者當察火之微甚及體質之強弱
而清之降之火之甚者宜抽薪飲大分清飲當歸龍
薈丸之類主之火之微者宜徙薪飲主之兼隂
虚者宜加减一隂煎清化飲之類主之兼痰者宜
清膈飲主之
一氣逆而閉者宜六安煎加香附丹皮厚樸枳殼之類
主之氣逆兼火者宜加山梔龍膽草天花粉之類
主之氣逆兼風寒者加川芎細辛蘇葉菖蒲蔓
荆子柴胡之類主之
一傷寒外感𤼵熱頭痛不解而聾者當於傷寒門察證
治之邪解而耳自愈也但傷寒耳聾雖屬少陽之證
然必因虚所以有之故仲景亦以為陽氣虚也是以
凡遇此證必當專顧元氣有邪者兼以散邪且可因
耳之輕重以察病之進退若因治而聾漸輕者其病
將愈聾漸甚者病必日甚也其有聾閉至極而絲毫
無聞者此其腎氣已絶最是大凶之兆
一虚閉證凡十二經脉皆有所主而又惟肝腎為最若
老年衰弱及素禀隂虚之人皆宜以大補元煎或左
歸右歸丸肉蓯蓉丸或十全大補湯之類主之若
憂愁思慮太過而聾者宜平補鎮心丹辰砂妙香散
之類主之若陽虚於上者宜補中益氣湯歸脾湯之
類主之凡諸補劑中或以川芎石昌蒲遠志細辛升
麻柴胡之類皆可隨宜加用但因虚而閉或巳久者
終不易愈耳
一竅閉證非因氣血之咎而病在竅也當用法以通之
外臺秘要治聾法用芥菜子搗碎以人乳調和綿
裹塞耳數易之即聞千金方治耳聾久不效用大
蒜一瓣中剜一孔以巴豆一粒去皮膜慢火炮極熟
入蒜内用新綿包定塞耳中三次效又方用骨碎
補削作條火炮乘熱塞耳中又方治耳聾用巴豆
一粒去心及斑猫一枚去翅足二物合搗膏綿裹塞
耳中再易甚騐經騐方用巴豆一粒蠟褁以針刺
孔令透塞耳中又古法以酒浸針砂一日至晩去
砂將酒含口中用活滋石一塊綿裹塞耳左聾塞左
右聾塞右此導氣通閉法也凡耳竅或損或塞或震傷
以致暴聾或鳴不止者即宜以手中指於耳竅中輕
輕按捺隨捺隨放隨放隨捺或輕輕摇動以引其氣
捺之數次其氣必至氣至則竅自通矣凡値此者若
不速為引導恐因而漸閉而竟至不開耳
述古
薛立齋曰按前證若血虚有火用四物加山梔柴胡
若中氣虚弱用補中益氣湯若血氣俱虚用八珍
湯加柴胡若怒便聾而或鳴者属肝胆經氣實用
小柴胡加芎歸山梔虚用八珍加山梔若午前甚
者陽氣實熱也小柴胡加黃連山梔陽氣虚用補中
益氣湯加柴胡山梔午後甚者隂血虛也四物加
白术伏苓若腎虛火動或痰盛作渴者必用地黃
丸經云頭痛耳鳴九竅不利腸胃之所生也脾胃一
虚耳目九竅皆為之病
簡易方
一䁎耳膿出明礬散(因五八)
紅玉散(因五八)流膿方(因五九)
二日蟲入耳方(因六一)
灸法
上星(灸二七壮治風聾)翳風(灸七壮治耳聾痛)
合谷(灸七壮治耳聾)外關
聽宫偏歷
腎俞
耳證論列方
抽薪飲(新寒三)徙薪飲(新寒九)
十全大補湯(補二十)清化飲(新因十三)
清膈煎(新寒九)補中益氣湯(補三一)
地黃丸(補一二一)歸脾湯(補三三)
大分清飲(新寒五)加减一隂煎(新補九)
左歸丸(新補四)大補元煎(新補一)
平補鎮心丹(補百十一)四物湯(補八)
右歸丸(新補五)肉蓯蓉丸(補一五五)
辰砂妙香丸(固十五)八珍湯(補十九)
六安煎(新和二)小柴胡湯(散十九)
當歸龍薈丸(寒一六七)
論外備用方
柴胡清肝散(寒五九逆肝胆火)梔子清肝散(寒六十熱肝胆風)
耳病諸方(詳因陣五三至六八止)
鼻證
經義
金匱真言論曰西方白色入通於肺開竅於鼻
脉度篇曰肺氣通於鼻肺和則鼻能知臭香矣
五閱五使篇曰鼻者肺之官也以候五臟故肺病者
喘息鼻張
邪氣臟腑病形篇曰十二經脉三百六十五絡其血氣
皆上於面而走空竅其宗氣上出於鼻而為臭
本神篇曰肺藏氣氣舍魄肺氣虛則鼻塞不利少氣實
則喘喝胸盈仰息
五藏别論曰五氣入鼻藏於心肺心肺有病而鼻為之
不利也
經脉篇曰足太陽實則&KR0864;窒虛則&KR0864;衂
氣厥論曰膽移熱於腦則辛頞鼻淵鼻淵者濁涕下不
止也傳為衂衊瞑目
憂恚無言論曰人之鼻洞涕出不收者頏顙不開分氣
失也
五色篇曰明堂者鼻也雷公曰官五色奈何黃帝曰
青黑為痛黃赤為熱白為寒是為五官面王以上
者小腸也面王以下者膀胱子處也(鼻凖為面王詳前面病門)
解精微論曰泣涕者腦也腦者隂也髓者骨之充也故
腦滲為涕
刺熱篇曰脾熱病者鼻先赤
口問篇曰人之嚏者何氣使然岐伯曰陽氣和利滿於
心出於鼻故為嚏補足太陽榮眉本一曰眉上也
口鼻者氣之門戶也
熱論篇曰傷寒二日陽明受之陽明主肉其脉俠鼻絡
於目故身熱目疼而鼻乾不得臥也
遺篇刺法論帝曰余聞五疫之至皆相染易天牝從來
復得其往氣出於腦即不干邪(天牝鼻也鼻受天之氣故曰天牝詳十三)
(卷瘟疫門)
五常政大論曰審平之紀其主鼻少陽司天欬嚏鼽
衂鼻窒瘡瘍太陽司天鼽嚏喜悲少隂司天嚏鼽
衂鼻窒
六元六紀大論曰陽明所至為鼽嚏
至真要大論曰少隂司天民病鼽衂嚏嘔少陽司天
甚則鼽衂太陽司天鼽衂善悲少隂之復煩燥
鼽嚏甚則入肺欬而鼻淵
論證
鼻為肺竅又曰天牝乃宗氣之道而實心肺之門戶故
經曰心肺有病而鼻為之不利也然其經絡所至專
属陽明自山根以上則連太陽督脉以通於腦故此
數經之病皆能及之若其為病則窒塞者謂之鼽時
流濁涕而或多臭氣者謂之鼻淵又曰腦漏或生瘜
内而阻塞氣道者謂之鼻齆及有噴嚏鼻衂酒皶赤
鼻之類各當辨而治之然總之鼻病無他也非風寒
外感則内火上炎耳外感者治宜辛散内熱者治宜
清凉知斯二者則治鼻大綱盡乎是矣
論治(共六條)
一鼻塞證有二凡由風寒而鼻塞者以寒閉腠理則經
絡壅塞而多鼽嚏此證多在太陽經宜用辛散解表
自愈如川芎散神愈散及麻黃紫蘇荆芥葱白之類
皆可擇用若由火邪上炎而鼻塞者單宜清火火
之微者多近上焦出自心肺宜清化飲黃芩知母湯
之類主之火之甚者多出陽明或微兼頭痛宜竹
葉石膏湯凉膈散之類主之若風寒兼火者即防
風通聖散之類亦可用大都常塞者多火暴塞者多
風寒當以此辨之
一鼻涕多者多由於火故曰肺熱甚則鼻涕出由此觀
之則凡無故多淚及多口涎者亦多屬肝脾之火皆
其類耳
一鼻淵證總由太陽督脉之火甚者上連於腦而津津
不已故又名為腦漏此證多因酒醴肥甘或久用熱
物或火由寒鬱以致濕熱上薰津汁溶溢而下離經
腐敗有作臭者有大臭不堪聞者河澗用防風通聖
散一兩加薄荷黃連各二錢以治之古法有用蒼耳
散治之者然以余之見謂此炎上之火而治兼辛
散有所不宜故多不見效莫若但清隂火而兼以滋
隂久之自寕此即高者抑之之法故常以清化飲加
白蒺藜五錢或一兩蒼耳子二三錢若火之甚者再
以清凉等劑加减用之每獲全愈或用宣明防風湯
之意亦可但此證一見即宜節戒早治久則甚難為
力也凡鼻淵腦漏雖為熱證然流滲既久者即火
邪巳去流亦不止以液道不能扃固也故新病者多
由於熱久病者未必盡為熱證此當審察治之若執
用寒凉未免别生他病其有漏泄既多傷其髓海則
氣虚於上多見頭腦隐痛及眩運不寕等證此非補
陽不可宜十全大補湯補中益氣湯之類主之又
醫學正傳有腦漏秘方亦可檢用
一鼻齆瘜肉阻塞清道雖鼻為肺竅而其壅塞為患者
乃經絡肌肉之病此實陽明熱滯留結而然故内治
之法宜以清大清氣為主外治之法宜以黃白散及
千金瘜肉方雄黃散或簡易瘜肉方之類主之
一酒皶赤鼻多以好酒之人濕熱乘肺薰蒸面鼻血熱
而然或以肺經素多風熱色為紅黑而生皶癤者亦
有之内宜凉血清火外宜硫磺散白礬散之類主之
一鼻衂證詳見血證門
灸法
𩕄會(灸七壮治鼻齆鼻痔)上星(三壮七壮治濁涕)
通天(灸七壮灸後鼻出鼻積方愈)迎香(治鼻塞多涕)
人中曲差
百會風府
大椎風池
合谷(並治鼻流臭穢)
鼻證論列方
川芎散(因六九)雄黃散(因八四)
宣明防風湯(因七七)凉膈散(攻十九痘八三)
硫黃散(因八九)防風通聖散(攻十六)
蒼耳散(因七三)清化飲(新因十三)
補中益氣湯(補三一)神愈散(因七四)
(正𫝊)腦漏秘方(因七九)十全大補湯(補二十)
黃白散(因八十)千金瘜肉方(因八五)
竹葉石膏湯(寒五六)白礬散(因八七)
簡易瘜肉方(因八六)黃芩知母湯(寒五一)
論外備用方
川芎茶調散(散回六塞傷風鼻)羌活勝風湯(散六一塞風熱鼻)
面鼻諸方(詳因陣六九至一百止)
景岳全書卷二十七
