景岳全書卷六
明張介賓撰
脉神章(下)
難經脉義
獨取尺寸(一)
一難曰十二經皆有動脉獨取寸口以决五臟六腑死
生吉凶之法何謂也然寸口者脉之大會手太隂之
脉動也二難曰脉有尺寸何謂也從關至尺是尺
内隂之所治也從關至魚際是寸口内陽之所治也
故分寸為尺分尺為寸
脉有輕重(二)
五難曰脉有輕重何謂也然初持脉如三菽之重與皮
毛相得者肺部也如六菽之重與血脉相得者心部
也如九菽之重與肌肉相得者脾部也如十二菽之
重與筋平者肝部也按之至骨舉指來疾者腎部也
故曰輕重也
隂陽呼吸(三)
四難曰脉有隂陽之法何謂也然呼出心與肺吸入腎
與肝呼吸之間脾受穀味也其脉在中浮者陽也沉
者隂也故曰隂陽也心肺俱浮何以别之然浮而
大散者心也浮而短濇者肺也腎肝俱沉何以别之
然牢而長者肝也按之濡舉指來實者腎也脾者中
州故其脉在中是隂陽之法也
隂陽虚實(四)
六難曰脉有隂盛陽虚陽盛隂虚何謂也然浮之損小
沉之實大故曰隂盛陽虛沉之損小浮之實大故曰
陽盛隂虛是隂陽虛實之意也
脉分臟腑(五)
九難曰何以别知臟腑之病耶然數者腑也遲者臟也
數則為熱遲則為寒諸陽為熱諸隂為寒故以别知
臟腑之病也
根本枝葉(六)
十四難曰上部有脉下部無脉其人當吐不吐者死上
部無脉下部有脉雖困無能為害所以然者人之有
尺譬如樹之有根枝葉雖枯槁根本將自生脉有根
本人有元氣故知不死
仲景脉義
辨脉法(七)
問曰脉有隂陽何謂也荅曰凡脉浮大數動滑此名陽
也沉濇弱絃微此名隂也隂病見陽脉者生陽病見
隂脉者死
寸口脉微名曰陽不足隂氣上入陽中則灑淅惡寒也
尺脉弱名曰隂不足陽氣下陷入隂中則發熱也
陽脉浮隂脉弱者則血虚血虚則筋急也
其脉沉者榮氣之微也其脉浮而汗出如流珠者衞氣
之衰也
寸口脉浮為在表沉為在裏數為在腑遲為在臟若
脉浮大者氣實血虚也
寸口脉浮而緊浮則為風緊則為寒風則傷衞寒則傷
榮榮衞俱病骨節煩疼當發其汗也
夏月盛熱欲着複衣冬月盛寒欲裸其身所以然者陽
微則惡寒隂弱則發熱
寸口脉浮大而醫反下之此為大逆浮則無血大則為
寒寒氣相摶則為腸鳴醫乃不知而反飲冷水冷汗
大出水得寒氣冷必相摶其人即&KR0008;
諸脉浮數當發熱而反灑淅惡寒若有痛處飲食如常
者當發其癰脉數不時則生惡瘡也
平脉法(八)
師曰脉有三部道之根源榮衞流行不失衡銓腎沉心
洪肺浮肝絃此自經常不失銖分出入升降刻漏周
旋水下二刻一周循環當復寸口虚實見焉變化相
乘隂陽相干風則浮虚寒則牢堅沉潛水畜支飲急
絃動則為痛數則熱煩設有不應知變所緣三部不
同病各異端太過可怪不及亦然邪不空見中必有
奸審察表裏三焦别焉知其所舍消息診看料度臟
腑獨見若神為子條記傳與賢人
師曰呼吸者脉之頭也初持脉來疾去遲此出疾入遲
名曰内虛外實也初持脉來遲去疾此出遲入疾名
曰内實外虚也
師持脉病人欠者無病也脉之呻者病也言遲者
風也搖頭言者裏痛也行遲者表強也坐而
伏者短氣也坐而下一脚者腰痛也裏實護腹
如懷卵物者心痛也
問曰人病恐怖者其脉何狀曰脉絃如循絲纍纍然其
面白脱色也人愧者其脉何類曰脉浮而面色乍
白乍赤也
問曰脉有殘賊何謂也曰脉有絃緊浮滑沉濇此六者
名為殘賊能為諸脉作病也
問曰脉有災怪何謂也曰假令人病得太陽與形證相
應因為作湯比還服湯如食頃病人乃大吐若下痢
腹中痛師曰我前來不見此證今乃變異是名災怪
又問曰何緣作此吐痢荅曰或有舊時服藥今乃發
作故名災怪耳
肥人責浮瘦人責沉肥人當沉今反浮瘦人當浮今反
沉故責之
寸脉下不至關為陽絶尺脉上不至關為隂絶此皆不
治决死也若計其餘命死生之期期以月節尅之也
脉病人不病號曰行屍以無生氣卒眩仆不識人者短
命則死人病脉不病名曰内虚以無穀神雖困無苦
問曰緊脉從何而來曰假令亡汗若吐以肺裏寒故令
脉緊也假令欬者坐飲冷水故令脉緊也假令下利
以胃中虚冷故令脉緊也
寸口脉緩而遲緩則陽氣長其色鮮其顔光其聲商毛
髮長遲則隂氣盛骨髓生血滿肌肉緊薄鮮鞕隂陽
相抱營衞俱行剛柔相摶名曰強也
寸口脉浮而大浮為虚大為實在尺為關在寸為格關
則不得小便格則吐逆
寸口脉弱而遲弱者衞氣微遲者營中寒營為血血寒
則發熱衞為氣氣微者心内飢飢而虚滿不能食也
寸口脉弱而緩弱者陽氣不足緩者胃氣有餘噫而吞
酸食卒不下氣填於膈上也
寸口脉微而澁微者衞氣不行澁者營氣不足營衛不
能相將三焦無所仰身體痺不仁營氣不足則煩疼
口難言衛氣虚則惡寒數欠三焦不歸其部上焦不
歸者噫而酢吞中焦不歸者不能消穀引食下焦不
歸者則遺溲(酢古醋字)
寸口脉微而澁微者衞氣衰澁者營氣不足衛氣衰面
色黃營氣不足面色青營為根衛為葉營衞俱微則
根葉枯槁而寒慄欬逆吐腥吐涎沫也
寸口脉微尺脉緊其人虛損多汗知隂常在絶不見陽
也
寸口諸微亡陽諸濡亡血諸弱發熱諸緊為寒諸乘寒
者則為厥鬱冐不仁以胃無穀氣脾濇不通口急不
能言戰而慄也
問曰何以知乘腑何以知乘臟曰諸陽浮數為乘腑諸
隂遲澁為乘臟
金匱脉法(九)
問曰寸口脉沉大而滑沉則為實滑則為氣實氣相摶
氣血入藏即死入腑即愈此謂卒厥何謂也師曰脣
口青身冷為入臟即死身和汗自出為入腑即愈
問曰脉脱入臟即死入腑即愈何謂也師曰非為一病
百病皆然譬如浸淫瘡從口起流向四肢者可治從
四肢流來入口者不可治病在外者可治入裏者即
死
五邪中人各有法度風中於前寒中於暮濕傷於下霧
傷於上風令脉浮寒令脉急霧傷皮腠濕流關節食
傷脾胃極寒傷經極熱傷絡
夫男子平人脉大為勞極虚亦為勞男子脉浮弱而
澁為無子精氣清冷脉得諸芤動微緊男子失精
女子夢交
男子平人脉虚弱細微者喜盗汗也脉沉小遲名脱
氣其人疾行則喘喝手足逆寒腹滿甚則溏泄食不
消化也脉絃而大絃則為减大則為芤减則為寒
芤則為虚虚寒相摶此名為革婦人則半産漏下男
子則亡血失精
滑氏脉義
持脉(十)
凡診脉先須識時脉胃脉與臟腑平脉然後及於病脉
時脉謂春三月六部中俱帶絃夏三月俱帶洪秋三
月俱帶浮冬三月俱帶沉胃脉謂中按得之脉見和
緩凡人臟腑胃脉既平又應時脉乃無病者也反此
為病
持脉之要有三曰舉曰按曰尋輕手循之曰舉重手取
之曰按不輕不重委曲求之曰尋初持脉輕手候之
脉見皮膚之間者陽也府也亦心肺之應也重手得
之脉附於肉下者隂也臟也亦肝腎之應也不輕不
重中而取之其脉應於血肉之間者隂陽相適中和
之應脾胃之候也若委曲尋之而若隠若見則隂陽
伏匿之脉也
表裏虚實(十一)
明脉須辨表裏虚實四字表陽也腑也凡六淫之邪襲
於經絡而未入胃腑及臟者皆屬於表也裏隂也臟
也凡七情之氣鬱於心腹之内不能散越及飲食之
傷留於腑臟之間不能通泄皆屬於裏也虚者元氣
之自虚精神耗散氣力衰竭也實者邪氣之實由正
氣之本虚邪得乘之非元氣之自實也故虚者補其
正氣實者寫其邪氣經曰邪氣盛則實精氣奪則虚
此大法也
脉貴有神(十二)
東垣曰不病之脉不求其神而神無不在也有病之脉
則當求其神之有無謂如六數七極熱也脉中有力
即有神矣當泄其熱三遲二敗寒也脉中有力即有
神矣當去其寒若數極遲敗中不復有力為無神也
將何所恃耶苟不知此而泄之去之神將何以依而
為主故經曰脉者血氣之先氣血者人之神也善夫
附諸家脉義
矯世惑脉辨(十三)(汪石山)
夫脉者本乎營與衞也而營行脉之中衞行於脉之外
苟臟腑和平營衞調暢則脉無形狀之可議矣或者
六淫外襲七情内傷則臟腑不和營衞乖謬而二十
四脉之名狀層出而叠見矣是故風寒暑濕燥火此
六淫也外傷六淫之脉則浮為風緊為寒虛為暑細
為濕數為燥洪為火此皆可以脉而别其外感之邪
也喜怒憂思悲恐驚者此七情也内傷七情之脉喜
則傷心而脉緩怒則傷肝而脉急恐則傷腎而脉沉
悲則氣消而脉短驚則氣亂而脉動此皆可以脉而
辨其内傷之病也然此特舉其常而以脉病相應者
為言也若論其變則有脉不應病病不應脉變出百
端而難一一盡憑乎脉者矣試舉一二言之如張仲
景云脉浮大邪在表為可汗若脉浮大心下鞕有熱
屬臟者攻之不令發汗此又非浮為表邪可汗之脉
也又云促脉為陽盛宜用葛根黃芩黃連湯若脉促
厥冷為虚脱非灸非温不可此又非促為陽盛之脉
也又曰遲脉為寒沉脉為裏若陽明脉遲不惡寒身
體濈濈汗出則用大承氣此又非諸遲為寒之脉矣
少隂病始得之反發熱而脉沉宜麻黃細辛湯汗之
此又非沉為在裏之脉矣凡此皆脉難盡憑之明騐
也若只憑脉而不問證未免以寒為熱以表為裏以
隂為陽顛倒錯亂而夭人壽者多矣是以古人治病
不專於脉而必兼於審證良有以也奈何世人不明
乎此往往有病諱而不言惟以診脉而試醫之能否
脉之而所言偶中便視為良醫而傾心付託其於病
之根源一無所告藥之宜否亦無所審惟束手聽命
於醫因循遂致於死尚亦不悟深可悲矣彼庸俗之
人素不嗜學固無足怪奈近世士大夫家亦未免狃
於此習是又大可笑也夫定静安慮格物致知乃大
學首章第一義而慮者謂慮事精詳格物者謂窮致
事物之理致知者謂推及吾之所知凡此數事學者
必嘗究心於此矣先正又言為人子者不可不知醫
病卧於床委之庸醫比之不慈不孝夫望聞問切醫
家大節目也苟於臨病之際惟以切而知之為能其
餘三事一切置而不講豈得謂知醫乎豈得為處事
精詳乎豈得為窮致事物之理而推極吾之所知乎
且醫之良亦不專於善診一節凡動靜有常舉止不
妄存心忠厚發言純篤察病詳審處方精專兼此數
者庶可謂之良矣雖據脉言證或有少差然一脉所
主非一病故所言未必盡中也若以此而遂棄之所
謂以二卵而棄干城之將烏可與智者道哉姑以浮
脉言之脉經云浮為風為虚為氣為嘔為厥為痞為
脹為滿不食為熱為内結等類所主不下數十餘病
假使診得浮脉彼將斷其為何病耶若不兼之以望
聞問而欲的知其為何病吾謂戞戞乎其難矣古人
以切居望聞問之後則於望聞問之間已得其病情
矣不過再診其脉看病應與不應也若脉與病應則
吉而易醫脉與病反則凶而難治以脉參病意蓋如
此曷以診脉知病為貴哉夫脉經一書拳拳示人以
診法而開卷入首便言觀形察色彼此參伍以决死
生可見望聞問切醫之不可缺一也噫世稱善脉莫過
叔和尚有待於彼此參伍况下於叔和者乎故專以
切脉言病必不能不致於誤也安得為醫之良抑不
特此世人又有以太素脉而言人貴賤窮通者此又
妄之甚也予嘗考其義矣夫太者始也初也如太極
太乙之太素者質也本也如繪事後素之素此蓋言
始初本質之脉也此果何脉耶則必指元氣而言也
東垣曰元氣者胃氣之别名胃氣之脉蔡西山所謂
不長不短不疎不數不大不小應手中和意思欣欣
難以名狀者是也無病之人皆得此脉以此脉而察
人之有病無病則可以此脉而察人之富貴貧賤則
不可何也胃氣之脉難以形容莫能名狀將何以為
貴賤窮通之診乎竊觀其書名雖太素而其中論述
略無一言及於太素之義所作歌括率多俚語全無
理趣原其初意不過託此以為徼利之媒後世不察
遂相傳習莫有能辨其非者又或為之語曰太素云
者指貴賤窮通禀於有生之初而言也然脉可以察
而知之非謂脉名太素也予曰固也然則太素之所
診者必不出於二十四脉之外矣夫二十四脉皆主
病言一脉見則主一病貧賤富貴何從而察之哉假
如浮脉其診為風使太素家診之將言其為風耶抑
言其為貴賤窮通耶二者不可得兼若言其為風則
其所知亦不過病也若遺其病而言其為貴賤窮通
則是近而病諸身者尚不能知安得謂之太素則遠
而違諸身者必不能知之也蓋貴賤窮通身外之事
與身之血氣了不相干安得以脉而知之乎况脉之
變見無常而天之寒暑不一故四時各異其脉必不
能久而不變是以今日診得是脉明日診之而或非
春間診得是脉至夏按之而或否彼太素者以片時
之尋按而斷十生之休咎殆必無是理然縱使億則
屢中亦是捕風捉影彷彿形容安有一定之見哉噫
以脉察病尚不知病之的而猶待乎望聞問况能知
其他乎且脉兆於岐黃演於秦越而詳於叔和遍考
素難脉經並無一字言及此者非隠之也殆必有不
可誣者耳巢氏曰太素者善於相法特假太素以神
其術耳誠哉言也足以破天下後世之惑矣又有善
伺察者以言餂人隂得其實故於診按之際肆言而
為欺妄是又下此一等無足論也雖然人禀天地之
氣以生不能無清濁純駁之殊禀之清者血氣清而
脉來亦清清則脉形圓淨至數分明吾診乎此但知
其主富貴而已若曰何年登科何年陞授何年招財
何年得子吾皆不得而知矣禀之濁者血氣濁而脉
來亦濁濁則脉形不清至數混亂吾診乎此但知其
主貧賤而已若曰某時招悔某時破財某時損妻某
時尅子吾亦莫得而知矣又有形濁而脉清者此謂
濁中之清質清而脉濁者此謂清中之濁又有形不
甚清脉不甚濁但浮沉各得其位大小不失其等亦
主平穏而無大得喪也其他言有所未盡義有所未
備學者可以類推是則吾之所謂知人者一本於理
而已矣豈敢妄為之說以欺人哉噫予所以著為是
論者蓋以世之有言太素脉者靡不翕然稱美不惟
不能以理析又從而延譽於人縱使其言有謬又必
隂與之委曲影射此所謂誤己而誤人者也果何益
之有哉又有迎醫服藥者不惟不先言其所苦甚至
再三詢叩終於默默至有隠疾而困醫者醫固為其
所困不思身亦為醫所困矣此皆世之通患人所共
有故予不得不詳論之以致夫丁寧之意俾聾瞽者
或有所開發焉孟子曰予豈好辯哉予不得已也
太素可採之句(十四)吳崐
太素之說固為不經然其間亦有可採者如曰脉形圓
净至數分明謂之清脉形散澁至數糢糊謂之濁質
清脉清富貴而多喜質濁脉濁貧賤而多憂質清脉
濁此為清中之濁外富貴而内貧賤失意處多得意
處少也質濁脉清此謂濁中之清外貧賤而内富貴
得意處多失意處少也若清不甚清濁不甚濁其得
失相半而無大得喪也富貴而壽脉清而長貧賤而
夭脉濁而促清而促者富貴而夭濁而長者貧賤而
壽此皆太素可採之句也然亦不能外乎風鑑故業
太素者不必師太素但師風鑑風鑑精而太素之說
自神矣至其甚者索隠行怪無所不至是又巫家之
教耳孔子曰攻乎異端斯害也已矣正士豈為之
太素大要(十五)彭用光
論貴賤切脉之清濁論窮通切脉之滑澁論壽夭以浮
沉論時運以衰旺論吉凶以緩急亦皆彷彿靈樞虚
實攻補法天法地法人之奥旨凡人兩手清微如
無脉者此純隂脉主貴有兩手俱洪大者此純陽脉
主貴
景岳全書卷六
