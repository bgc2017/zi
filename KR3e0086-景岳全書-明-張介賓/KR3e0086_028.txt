景岳全書卷二十八
明張介賓撰
聲瘖
經義
脈解篇曰所爲入中爲瘖者陽盛已衰故爲瘖也内奪
而厥則爲瘖俳此腎虚也少隂不至者厥也
經脈篇曰手少隂之别名曰通里循經入於心中繫舌
本屬目系其實則支膈虚則不能言取之掌後一寸
别走太陽也足陽明之别名曰豐隆其别者循脛
骨外廉上絡頭項合諸經之氣下絡喉嗌其病氣逆
則喉痺瘁瘖實則狂巔虚則足不收脛枯取之所别
也
腹中論帝曰人有重身九月而瘖此爲何也岐伯對曰
胞之絡脈絶也胞絡者繫於腎少隂之脈貫腎繫舌
本故不能言帝曰治之奈何岐伯曰無治也當十月
復帝曰有病膺腫頸痛胸滿腹脹此爲何病何以
得之岐伯曰名厥逆帝曰治之奈何岐伯曰灸之則
瘖石之則狂須其氣並乃可治也帝曰何以然岐伯
曰陽氣重上有餘於上灸之則陽氣入隂入則瘖石
之則陽氣虚虚則狂
大竒論曰胃脈沈鼓濇胃外鼓大心脈小急堅皆膈偏
枯男子發左女子發右不瘖舌轉可治三十日起其
從者瘖三歲起年不滿二十者三歲死肝脈騖暴
有所驚駭脈不至若瘖不治自巳
愛恚無言篇帝曰人之卒然憂恚而言無音者何道之
塞何氣出行使音不彰願聞其方少師曰咽喉者水
榖之道也喉嚨者氣之所以上下者也會厭者音聲
之戸也口唇者音聲之扇也舌者音聲之機也懸雍
垂者聲音之關也頏顙者分氣之所泄也横骨者神
氣所使主發舌者也故人之鼻洞涕出不收者頏顙
不開分氣泄也是故厭小而疾薄則發氣疾其開闔
利其出氣易其厭大而厚則開闔難其出氣遲故重
言也人卒然無音者寒氣客於厭則厭不能發發
不能下至其開闔不致故無音帝曰刺之奈何岐
伯曰足之少隂上繫於舌絡於横骨終於會厭兩瀉
其血脈濁氣乃辟會厭之脈上絡任脈取之天突其
其厭乃發也
逆調論曰不得臥而息有音者是陽明之逆也足三陽
者下行今逆而上行故息有音也夫起居如故而
息有音者此肺之絡脈逆也絡脈不得隨經上下故
留經而不行絡脈之病人也微故起居如故而息有
音也
宣明五氣篇曰五邪所亂邪入於陽則狂邪入於隂則
痺搏陽則爲巔疾摶隂則爲瘖陽入之隂則静隂出
之陽則怒是謂五亂
脈要精微論曰心脈摶堅而長當病舌卷不能言其耎
而散者當消環自已
生氣通天論曰陽不勝其隂則五臟氣爭九竅不通
脈度篇曰五臟常内閱於上七竅也五臟不利則七竅
不通
邪氣臟腑病形篇曰心脈濇甚則爲瘖
寒熱病篇曰暴瘖氣鞭取扶突與舌本出血
寶命全形論曰夫鹽之味醎者其氣令器津泄絃絶者
其音嘶敗木敷者其葉發病深者其聲噦人有此三
者是謂瓌府毒藥無治短鍼無取此皆絶皮傷肉血
氣争黑
熱病篇曰痱之爲病也身無痛者四肢不收智亂不甚
其言微知可治甚則不能言不可治也
隂陽應象大論曰東方生風在地爲木在臟爲肝在音
爲角在聲爲呼南方生熱在地爲火在臟爲心在音
爲徵在聲爲笑中央生濕在地爲土在臟爲脾在音
爲宫在聲爲歌西方生燥在地爲金在臓爲肺在音
爲商在聲爲哭北方生寒在地爲水在臟爲腎在音
爲羽在聲爲呻
論證(共二條)
聲音出於臟氣凡臟實則聲弘臟虚則聲怯故凡五臓
之病皆能爲瘖如以憂思積慮久而至瘖者心之病
也驚恐憤鬱瘁然致瘖者肝之病也或以風寒襲於
皮毛火燥刑於金臟爲欬爲嗽而致瘖者肺之病也
或以飢飽或以疲勞致敗中氣而喘促爲瘖者脾之
病也至於酒色過傷慾火燔爍以致隂虧而盗氣於
陽精竭而移槁於肺肺燥而嗽嗽久而瘖者此腎水
枯涸之病也是五臓皆能爲瘖者其㮣如此然舌爲
心之苗心病則舌不能轉此心爲聲音之主也聲由
氣而發肺病則氣奪此氣爲聲音之戶也腎藏精精
化氣隂虚則無氣此腎爲聲音之根也經曰言而微
終日乃復言者此氣之奪也而况於無聲者乎是知
聲音之病雖由五臟而實惟心之神肺之氣腎之精
三者爲之主耳然人以腎爲根蒂元氣之所由生也
故由精化氣由氣化神使腎氣一虧則元陽寢弱所
以聲音之標在心肺而聲音之本則在腎觀之經云
陽盛已衰故爲瘖也内奪而厥則爲瘖俳此腎虛也
然則腎爲聲音之根信非謬矣
一瘖啞之病當知虛實實者其病在標因竅閉而瘖也
虚者其病在本因内奪而瘖也竅閉者有風寒之閉
外感證也有火邪之閉熱乘肺也有氣逆之閉肝滯
強也風閉者可散而愈火閉者可清而愈氣閉者可
順而愈此皆實邪之易治者也至若痰涎之閉雖曰
有虚有實然非治節不行何致痰邪若此此其虚者
多而實者少當察邪正分緩急而治之可也内奪者
有色慾之奪傷其腎也憂思之奪傷其心也大驚大
恐之奪傷其膽也飢餒疲勞之奪傷其脾也此非各
求其屬而大補元氣安望其嘶敗者復完而殘損者
復振乎此皆虚邪之難治者也然難易之辨固若此
而猶有難易之辨者則辨其久暫辨其病因乃可悉
焉蓋暫而近者易漸而久者難脈緩而滑者易脈細
而數者難素無損傷者易積有勞怯者難數劑即開
者易久藥罔效者難此外復有號呌歌唱悲哭及因
熱極暴飲冷水或暴吸風寒而致瘖者乃又其易者
也若此者但知養息則勿藥可愈是皆所當辨者
論治(共七條)
一風寒襲於皮毛則熱鬱於内肺金不清而閉塞喉竅
欬嗽甚而聲瘖者宜參蘇飲二陳湯小青龍湯金水
六君煎三拗湯之類以散之
一火邪侵肺上焦熱甚而聲瘖者宜四隂煎麥門冬湯
主之心火盛者二隂煎胃火上炎者竹葉石膏
湯肝膽火盛者柴胡清肝散之類主之勞瘵痰
嗽挾火者竹衣麥門冬湯主之
一肝邪暴逆氣閉爲瘖者宜小降氣湯潤下丸七氣湯
之類主之
一痰氣滯逆而爲瘖者如二陳湯六安煎貝母丸潤下
丸之類皆治標之可用者或用鹽湯探吐之亦可
其有虚痰或痰火之甚者當於痰飲門參酌治之
一虚損爲瘖者凡聲音之病惟此最多當辨而治之
凡色慾傷瘖病在腎者宜六味丸八味丸左歸丸右
歸丸人參平肺湯大補元煎之類主之或兼肺火者
宜一隂煎四隂煎人參固本丸之類擇而用之凡
大驚大恐猝然致瘖者肝膽受傷也宜七福飲五福
飲十味温膽湯平補鎮心丹定志丸之類主之凡
飢餒疲勞以致中氣大損而爲瘖者其病在脾宜歸
脾湯理隂煎補中益氣湯補隂益氣煎温胃飲之類
主之凡憂思過度致損心脾而爲瘖者宜七福飲
歸脾湯之類主之凡病人久𠻳聲啞者必由元氣
大傷肺腎俱敗但宜補肺氣滋腎水養金潤燥其聲
自出或略加訶子百藥煎之類兼收斂以治其標務
宜先本後末庶可保全若見其假熱而過用寒涼或
見其痰盛而妄行消耗則未有一免者矣
一凡患風毒或病喉廱病既愈而聲則瘖者此其懸雍
已損雖瘖無害也不必治之
一久病人不語者心氣已絶不治
簡易方
一方治失聲不出用蘿蔔搗自然汁入薑汁少許時
時細飲之
一方用皂角一條去皮子同蘿蔔三箇煎服數次聲
即出
一方治無故咽喉聲音不出用橘皮五兩水三升煮
一升頓服效
一方治猝啞用杏仁三分去皮煎熬别杵桂末一分
和搗如泥每用杏核大一丸綿裹噙口中細細嚥之
日三夜五
一方用密陀僧爲極細末每服一錢點茶飲之聲即
出
按右方皆治標之法凡猝瘖輕淺者亦可取效若係
根本之病不得㮣以爲用
聲瘖論列方
一隂煎(新補八)二隂煎(新補十)
大補元煎(新補一)五福飲(新補六)
七福飲(新補七)補中益氣湯(補三一)
歸脾湯(補三三)温胃飲(新熱五)
補隂益氣煎(新補十六)六味丸(補一二一)
八味丸(補一二二)金水六君煎(所和一)
左歸丸(新補四)右歸丸(新補五)
人參固本丸(補百七)定志丸(補百十七)
六安煎(新和二)柴胡清肝散(寒五九)
二陳湯(和一)參蘇飲(散三四)
平補鎮心丹(補百十一)三拗湯(散七八)
七氣湯(和四七)竹葉石膏湯(寒六)
四隂煎(新補十二)潤下丸(和百十七)
人參平肺湯(因一八七)理隂煎(新熱三)
麥門冬湯(寒四四)十味温膽湯(和一五三)
華蓋散(散七九)小青龍湯散(八)
竹衣麥門冬湯(因一八九)貝母丸(新和十八)
小降氣湯(和四二)
論外備用方
百合丸(因一八入肺燥失聲)杏仁煎(因一八三欬𠻳失聲)
訶子甘桔湯(因一七八火盛失音)鐵笛丸(因一九一謳歌失音)
靛花丸(因一八二喉風失音)
咽喉
經義
憂恚無言篇曰咽喉者水穀之道也喉嚨者氣之所以
上下者也(詳前聲瘖門)
隂陽别論曰一隂一陽結謂之喉痺
厥論曰手陽明少陽厥逆發喉痺嗌腫
經脈篇曰足陽明之别上絡頭項合諸經之氣下絡喉
嗌其病氣逆則喉痺瘁瘖三焦手少陽也是動則
病嗌腫喉痺小腸手太陽也是動則病嗌痛頷腫
腎足少隂也是所生病口熱舌乾咽腫上氣嗌乾
及痛
骨空論曰督脈爲病嗌乾
五音五味篇曰衝脈任脈皆起於胞中上循背裏爲經
絡之海其浮而外者循腹右上行會於咽喉别而絡
唇口
脈解篇曰厥隂所謂甚則嗌乾熱中者隂陽相薄而熱
故嗌乾也
竒病論曰肝者中之將也取决於膽咽爲之使
厥病篇曰嗌乾口中熱如膠取足少隂
雜病篇曰喉痺不能言取足陽明能言取手陽明
熱病篇曰喉痺舌卷口中乾煩心心痛臂内廉痛不可
及頭取手小指次指爪甲下去端如韭葉
繆刺論曰邪客於手少陽之絡令人喉痺舌卷口乾心
煩刺手中指次指爪甲上去端如韭葉各一痏邪
客於足少隂之絡令人嗌痛不可内食無故善怒氣
上走賁上刺足下中央之脈各三痏嗌中痛不能
内唾時不能出唾者刺然骨之前出血立已左刺右
右刺左
六元正紀大論曰少陽司天三之氣喉痺目赤善暴死
少隂司天嗌乾腫上
至真要大論云歲太隂在泉嗌腫喉痺太陽在泉寒
淫所勝民病嗌痛頷腫太隂之勝喉痺項強少
陽司天客勝則丹胗外發喉痺頭痛嗌腫
論證(共三條)
喉痺一證在古方書雖有十八證之辨而古人悉指爲
相火然此證雖多由火而復有非火證者不可不詳
察也蓋火有真假凡實火可清者即真火證也虛火
不宜清者即水虧證也且復有隂盛格陽者即真寒
證也故内經曰太陽在泉寒淫所勝民病嗌痛頷腫
其義即此何後人之弗究也
喉痺所屬諸經凡少陽陽明厥隂少隂皆有此證具
列如前但其中虚實各有不同蓋少陽厥隂爲木火
之臟固多熱證陽明爲水榖之海而胃氣直透咽喉
故又惟陽明之火爲最盛欲辨此者但察其以情志
鬱怒而起者多屬少陽厥隂以口腹肥甘辛熱太過
而起者多屬陽明凡患此者多宜以實火論治至若
少隂之候則非此之此蓋少隂之脈絡於横骨終於
會厭繫於舌本凡隂火逆衝於上多爲喉痺但少隂
之火有虚有實不得類從火斷若果因實火自有火
證火脈亦易知也若因酒色過度以致真隂虧損者
此腎中之虚火證也非壯水不可又有火虚於下而
格陽於上此無根之火即腎中之真寒證也非温補
命門不可凡此諸經不同而虚實大異皆後人所罕
知者獨褚氏遺書有上病察下之說誠見道之言也
咽喉證總謂之火則名目雖多似有不必盡辨者然
亦有不可不辨者如單乳蛾雙乳蛾及纏喉風之有
不同也蓋腫於咽之兩旁者爲雙蛾腫於一邊者爲
單蛾此其形必圓突如珠乃癰癤之類結於喉間故
多致出毒或宜刺出其血而愈者其纏喉風則滿片
紅腫多不成膿亦不必出血但使火降其腫自消此
其所以有異而治之當有法也
論治(共九條)
一火證喉痺悉宜以抽薪飲主之火不甚者宜徙薪
飲主之凡肝膽之火盛者宜以芍藥梔子草龍膽
爲主陽明胃火盛者宜以生石膏爲主若大便秘
結不通則宜加大黃芒硝之屬通其便而火自降
凡火浮於上而熱結於頭面咽喉者最宜清降切不
可用散風升陽等劑蓋此火由中得升愈熾經曰高
者抑之正此之謂非火鬱宜發及升陽散火之義學
者於此最當體察勿得誤認其面目凡外治火證
腫痛之法宜以木鱉子磨醋用鵝翎蘸攪喉中引去
其痰或另少和清水免其太酸時時呷𠻳喉中不可
嚥下引吐其痰爲更善漱後以代匙散吹之仍内服
煎藥自無不愈凡火壅於上而食物之治最宜雪
梨漿綠豆飲之屬爲妙若南方少梨之處或以好蘿
蔔杵汁和以清泉少加玄明粉攪勻徐徐飲之既可
消痰亦可清火凡單雙乳蛾若毒未甚膿未成者
治之自可消散若勢甚而危者必須砭出其血庶可
速退此因其急亦不得已而用之也又古法用三稜
鍼刺少商穴出血云治喉痺立愈
一隂虛喉痺其證亦内熱口渴喉乾或唇紅頰赤痰涎
壅盛然必尺脈無神或六脈雖數而浮軟無力但察
其過於酒色或素稟隂氣不足多倦少力者是皆腎
隂虧損水不制火而然火甚者宜滋隂八味煎加減
一隂煎之類主之火微而不喜冷物及大便不堅
小便不熱者宜六味地黃湯一隂煎之類主之若
因思慮焦勞兼動心火者宜二隂煎主之
一格陽喉痺由火不歸元則無根之火客於咽喉而然
其證則上熱下寒全非火證凡察此者但診其六脈
微弱全無滑大之意且下體絶無火證腹不喜冷即
其候也蓋此證必得於色慾傷精或泄瀉傷腎或本
無實火而過服寒涼以傷陽氣者皆有此證速宜用
鎮隂煎爲上八味地黃湯次之或用蜜附子含嚥亦
妙若再用寒涼必致不救
一陽虚喉痺非喉痺因於陽虚乃陽虚因於喉痺也蓋
有因喉痺而過於攻擊致傷胃氣者有艱於食飲倉
廩空虚亦傷胃氣者又有氣體素弱不耐勞倦而傷
胃氣者凡中氣内虚疼痛外逼多致元陽飛越脈浮
而散或弱而澁以致聲如鼾睡痰如拽鋸者此肺胃
垂絶之候速宜挽回元氣以人參一味濃煎放心徐
徐飲之如痰多者或加竹瀝薑汁亦可如遲多致不
救如作實火治之則禍如反掌
一喉癬證凡隂虚勞損之人多有此病其證則滿喉生
瘡紅痛久不能愈此實水虧虚火證也宜用前隂虚
喉痺之法治之若多欬嗽肺熱宜以四隂煎之類
主之若滿喉生瘡破爛而痛者宜用牛黃益金散
吹敷之仍内服滋補真隂之劑自可全愈
一瘟毒喉痺乃天行瘟疫之氣其證則咽痛項腫甚有
頸面頭項俱腫者北方尤多此病俗人呼爲蝦蟇瘟
又名顱鷀瘟亦名大頭瘟此濕熱壅盛最凶之候宜
清諸經之火或瀉陽明之熱當察緩急而治之東垣
有普濟消毒飲專治瘟毒喉痺百發百中
銷喉風證時人以咽喉腫痛飲食難入或痰氣壅塞
不通者皆稱爲銷喉風而不知有真正銷喉風者甚
竒甚急而實人所未知也余在燕都嘗見一女子年
已及笄忽一日於仲秋時無病而喉竅緊澁息難出
入不半日而緊澁愈甚及延余視胗其脈無火也問
其喉則無腫無痛也觀其貌則面青瞠目不能語也
聽其聲則喉竅之細如鍼抽息之窘如線伸頸掙命
求救不堪之狀甚可憐也余見而疑之不得其解然
意謂風邪閉塞喉竅非用辛温不能解散遂以二陳
湯加生薑煎而與之毫忽無效意復用獨參湯以救
其肺然見其勢危若此恐滋怨謗終亦未敢下手他
醫見之亦但束手而已如此者一日夜而歿後又一
人亦如此而歿若此二人者余至今莫識其所以病
此終身之疑竇殊自愧也然意必肺氣竭絶而然倘
再有值此者恐非獨參湯决不能救故筆諸此以俟
後之君子虚心詳酌焉
一楊梅結毒有喉間潰爛作痛久而不愈者此非喉痺
之屬乃楊梅瘡毒也宜仙遺糧湯甚者宜以土茯苓
煎湯吞五寶丹
一諸物哽於喉中或刺或骨必有鋒芒之逆所以刺而
不下凡下而逆者反而上之則順矣故治此者當借
飲食之勢涌而吐之使之上出則如拔刺之捷也若
芒刺既深必欲推下非惟理勢不能必且延遲或飲
食既消無可推送以致漸腫則爲害非細矣凡諸
骨鯁或以餳糖一大塊滿口吞而嚥之或用韭菜煮
略熟勿切呑下一束即裹而下亦妙
述古(共二條)
張子和曰喉痺病大㮣痰火所致急者宜吐痰後復下
之上下分消而愈又甚者以鍼刺去血然後用藥吐
下此爲治之上策若人畏懼而委曲旁求瞬息喪命
治喉痺之火與救火同不容少待内經曰火鬱發之
發散也吐中有發散之義出血者亦發散之端也治
斯疾者毋執緩方小方而藥之曰吾藥乃王道不動
臟腑若幸遇疾之輕者而獲愈疾之重者循死矣豈
非誤殺也耶
龐氏曰伏氣之病古方謂之腎傷寒謂非時有暴寒中
人毒氣伏於少隂經始初不病旬月乃發脈微弱法
當以傷寒治之非喉痺之病也次必下利愚按此
證亦所嘗有是必以少隂少陽之火令太陽之寒令
太隂之濕令而復兼風寒之邪者皆有此證故治此
者不必治喉痺但治外邪其喉自愈即如新方諸柴
胡飲及散陣諸方皆可隨宜酌用
格陽喉痺新按
余友王蓬雀年出三旬初未識面因患喉痺十餘日延
余診視見其頭面浮大喉頸粗極氣急聲啞咽腫口
瘡痛楚之甚一婢倚背坐而不臥者累日矣及察其
脈則細數微弱之甚問其言則聲微似不能振者詢
其所服之藥則無非芩連栀栢之屬此蓋以傷隂而
起而復爲寒涼所逼以致寒盛於下而格陽於上即
水飲之類俱已難入而尤畏煩熱余曰危哉再遲半
日必不救矣遂與鎮隂煎以冷水頓冷徐徐使嚥之
用畢一煎過宿而頭項腫痛盡消如失余次早見之
則癯然一瘦質耳何昨日之巍然也遂繼用五福飲
之類數劑而起疑者始皆駭服自後感余再生遂成
莫逆
虛損喉癬新按
一來宅女人年近三旬因患虚損更兼喉癬疼痛多醫
罔效余診其脈則數而無力察其證則大便溏泄問
其治則皆退熱清火之劑然愈清火而喉愈痛察之
既確知其本非實火而且多用寒涼以致肚腹不實
總亦格陽之類也遂專用理隂煎及大補元煎之類
出入間用不半月而喉痛減不半年而病全愈
小兒吞釘新按
一王氏子甫周歲其母以一鐵釘與之玩弄不覺納之
口中呑入喉間其父號呼求救余往視之但見其母
倒提兒足以冀其出口鼻皆血危劇之甚余曉之曰
豈有倒懸可以出釘而能無傷命者哉因速令抱正
遂聞啼聲余曰釘已下咽不在喉矣其父曰嬌嫰之
臟安能堪此但因其哀求之切不得不允姑以慰之
然計無從出而逼索方藥頃刻數四余只得静坐齋
頭潛思熟計亦無所得乃取本草一玩覬啓其幾見
所載曰鐡畏樸硝遂得一計乃用活磁石一錢樸硝
二錢並研爲末付其父令以熬熟猪油加蜜和調藥
末與之於申末之頃盡吞之至次早其父匍匐階前
曰昨於三鼓時忽解下一物大如芋子瑩如蓴菜潤
滑無稜藥護其外撥而視之則釘在其中矣持以視
余乃京中釘鞋所用磨菇釘也其父索其方並問其
故余曰所用者芒硝磁石耳蓋硝非磁石不能使藥
附釘磁石非硝不能逐釘速出非油則無以潤非蜜
則未必吞合是四者則着者着逐者逐潤者潤同功
合力裹護而出矣公亦以爲然否其父手額稱謝曰
神哉不可冺也宜筆記之以資後人之識焉
附按
薛立齋治一婦人咽間作痛兩月後始潰而不斂遍身
筋骨亦痛諸藥不應先以土萆薢湯數劑而歛更以
四物湯倍加土茯苓黃茋二十餘劑諸證悉愈又
一彌月小兒先於口内患之後延於身年餘不愈以
土茯苓爲末乳汁調服毋以白湯調服月餘而愈
又一男子生廣瘡服輕粉稍愈後復發又服輕粉稍
愈繼後大發喉腭潰蝕與鼻相通臂腿數枚如桃大
潰年餘不斂虚證悉具投以萆薢湯爲主佐以徤脾
諸藥月餘而安又一婦人臉鼻俱蝕半載不斂治
以前藥而愈按此方本治淫瘡味甘而利善去濕
熱和血脈所以凡諸瘡毒皆宜用之其效未可盡述
咽喉論列方
抽薪飲(新寒三)徙薪飲(新寒四)
土萆薢湯(外一九九)一隂煎(新補八)
二隂煎(新補十)仙遺糧湯(外一九八)
五福飲(新補六)獨參湯(補三六)
六味地黃湯(補一二一)四物湯(補八)
二陳湯(和一)滋隂八味煎(新寒十七)
綠豆飲(新寒十四)理隂煎(新熱三)
加減一隂煎(新補九)雪梨漿(新寒十六)
鎮隂煎(新熱十三)普濟消毒飲(寒十三)
五寶丹(外二百五)四隂煎(新補十二)
牛黃益金散(因一八五)蜜附子(因一八四)
代匙散新(因四八)大補元煎(新補一)
八味地黃丸(補一二二)
論外備用方
甘露飲(寒十)加減八味丸(補一二三)
直指黃芩湯(寒百七心肺熱)咽喉諸方(詳因陣一七五至二百一止)
齒牙
經義
上古天真論曰女子七歲腎氣盛齒更髮長三七腎氣
平均故真牙生而長極丈夫八歲腎氣實髮長齒更
三八腎氣平均筋骨勁強故真牙生而長極五八腎
氣衰髮墮齒稿八八則齒髮去
邪客篇曰天有列星人有牙齒
五味論帝曰苦走骨多食之令人變嘔何也少俞曰苦
入於胃五穀之氣皆不能勝苦苦入下脘三焦之道
皆閉而不通故變嘔齒者骨之所終也故苦入而走
骨故入而復出知其走骨也
經脈篇曰手陽明之脈其支者從缺盆上頸貫頰入下
齒中足陽明之脈下循鼻外入上齒中還出挾口
環唇下交承漿
寒熱篇曰臂陽明有入頄徧齒者名曰大迎下齒齲取
之臂惡寒補之不惡寒瀉之足太陽有入頄徧齒
者名曰角孫上齒齲取之在鼻與頄前方病之時其
脈盛盛則瀉之虚則補之骨寒熱者病無所安汗
注不休齒未稿取其少隂於隂股之絡齒已稿死不
治骨厥亦然
雜病篇曰齒痛不惡清飲取足陽明惡清飲取手陽明
論證(共四條)
齒牙之病有三證一曰火二曰蟲三曰腎虚凡此三者
病治各有不同辨得其真自無難治之齒疾矣凡
火病者必病在牙床肌肉間或爲腫痛或爲糜爛或
爲臭穢脫落或牙縫出血不止是皆病在經絡而上
牙所屬足陽明也止而不動下牙所屬手陽明也嚼
物則動而不休此之爲病必美酒厚味膏粱甘膩過
多以致濕熱蓄於腸胃而上壅於經乃有此證治宜
戒厚味清火邪爲主蟲痛者其病不在經而在牙
亦由肥甘濕熱化生牙䖝以致蝕損蛀空牙敗而痛
治宜殺蟲爲主濕熱勝者亦宜兼清胃火腎虚而
牙病者其病不在經而在臟蓋齒爲骨之所終而骨
則主於腎也故曰腎衰則齒豁精固則齒堅至其爲
病則凡齒脆不堅或易於摇動或疎豁或突而不實
凡不由蟲不由火而齒爲病者必腎氣之不足此則
或由先天之稟虧或由後天之斵喪皆能致之是當
以專補腎氣爲主
一齒有傷於外因者或以擊損或以跌撲或勉強咬嚼
堅硬等物久之無不損齒此豈藥之可療知者自當
慎也
一種齒法古有晨昏叩齒之說雖亦可行然而谷谷震
動終非盡善之道余每因勞因酒亦嘗覺齒有浮哭
之意則但輕輕咬實務令漸咬漸齊或一二次或日
行二三次而根自固矣又凡於小解時必先咬定牙
根而後解則腎氣亦頼以攝非但固精亦能堅齒故
余年逾古稀而齒無一損亦大得此二方之力
一金丹全書云今人漱齒每以早晨是倒置也凡一日
飲食之毒積於齒縫當於夜晚刷洗則垢穢盡去齒
自不壊故云晨漱不如夜漱此善於養齒者今觀智
者每於飯後必漱則齒至老堅白不壞斯存養之功
可見矣
論治(共六條)
一陽明熱壅牙痛宜清胃散清胃飲之類主之若火
之甚者宜抽薪飲太清飲之類主之皆所以清其源
也若腎隂本虚胃火復盛上實下虚而爲熱渴腫
痛者玉女煎爲最妙
一牙痛外傅之藥惟辛温可以散熱宜細辛煎丁香散
薑黃散赴筵散之類主之然惟二辛煎三香散爲尤
妙
一蟲牙蛀空疼痛宜瑞竹堂方韭子湯巴豆丸藜蘆散
皆可擇而用之
一牙縫出血不止無非胃火所致宜以前清胃等藥主
之亦有隂虚於下格陽於上則六脈微細全非實
熱火證牙縫之血大出不能止而手足厥冷者速宜
以鎮隂煎主之若誤用寒涼必致不救
腎虚牙齒不固或摇動或脆弱浮突者雖宜以補腎
爲主然亦當辨其寒熱凡左歸丸六味丸可壯腎中
之隂右歸丸八味丸可補腎中之陽須通加骨碎補
丸服尤妙若齒牙浮動脫落或牙縫出血而口不
臭亦無痛者總屬隂中之陽虚宜安腎丸之類主之
一走馬牙疳牙床腐爛齒牙脫落謂之走馬者言其急
也此蓋熱毒藴蓄而然凡病此者大爲凶候初見此
證速宜内瀉陽明之火兼以綠豆飲常服之外用冰
白散北棗丹之類傅之丹溪法曰用乾北棗燒存
性同枯白礬爲末敷之神效
述古(共二條)
聖惠方云熱者怕冷水宜用牙硝薑黃雄黃荆芥等治
之冷者怕熱湯宜用乾薑蓽撥等治之不怕冷
熱乃風牙以猪牙皂角殭蠶蜂房草烏治之有孔
者爲蟲牙宜雄黃石灰沙糖等治之用藥了皆以
温水潄之
薛立齋曰齒痛若因手足陽明經濕熱用東垣清胃散
若因風寒入腦腦痛齒亦痛用羌活附子湯若
因思慮傷脾用歸脾湯若因鬱火所致用越鞠丸
若因酒麵灸&KR1020;而發用清胃散若因飲食傷脾
用六君子湯若因勞傷元氣用補中益氣湯若
因脾胃素弱用六君子當歸升麻若因腎經隂虚
用六味丸若因腎經陽虛用八味丸若隂陽俱
虛用十補丸若脾腎虛寒用安腎丸徐用誠先
生云凡齒痛惡寒熱等證屬足手陽明經齒搖斷脫屬
足少隂經齒蝕腫痛出血皆胃火所致也亦有諸經
錯雜之邪與外因爲患者
附按
醫統云宋汪丞相之寵好食厚味一日熱大作齒間壅
出有肉漸大脹滿口不能閉水漿不入一醫用生地
黃汁一碗牙皂角數挺火上炙熱蘸汁令盡爲末敷
壅肉上隨即消縮不日而愈
鍼灸法
足内踝二尖(治上牙痛灸之)足三里(治上齒痛灸四十九壯)手三間(治下齒痛)
(灸七壯)列缺(灸七壯永不發)合谷(齒齲灸之)内庭(下牙痛鍼灸皆可)陽谷(治上牙痛)
(在手外踝骨尖左灸右右灸左十一壯屢騐神效)太淵(治風牙)肩髃(七壯隨左右灸之)耳
垂下盡骨上穴(灸三壯痛即止如神)
一法治一切牙痛以草量手中指至掌後横紋止將草
折作四分去三畱一於横紋後量臂中隨痛左右灸
三壯即愈
一經驗法於耳前鬢髮尖内有動脈處隨痛左右用小
艾炷灸五七壯神效亦不必貼膏藥如再發再灸即
可斷根
齒牙論列方
清胃飲(寒五六)清胃散(寒五四)
補中益氣湯(補三一)抽薪飲(新寒三)
冰玉散(新因四六四七)羌活附子湯(散五九)
大清飲(新寒十三)三仙散(因一五四)
六君子湯(補五)綠豆飲(新寒十四)
藜蘆散(因一五一)瑞竹堂方(用一四九)
歸脾湯(補三三)三香散(新因四九)
韭子湯(因一四八)麝礬散(因一五五)
六味丸(補一二一)玉女煎(新寒十二)
丁香散(因一四二)八味丸(補一二二)
鎮隂煎(新熱十三)薑黃散(因一六四)
左歸丸(新補四)細辛煎(因百四十)
赴筵散(因一四五)右歸丸(新補五)
二辛煎(新因四五)越鞠丸(和一五四)
十補丸(熱一七四)北棗丹(因一五二)
巴豆丸(因百五十)安腎丸(因一三八)
論外備用方
良方蘆薈丸(寒一六八疳虫)齒牙諸方(詳因陣一三五至一七四止)
景岳全書卷二十八
