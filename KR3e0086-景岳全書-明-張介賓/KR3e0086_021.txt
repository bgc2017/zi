景岳全書卷二十一
明張介賓撰
吞酸
經義
至真要大論曰諸嘔吐酸暴注下迫皆屬於熱少陽
之勝嘔酸善饑
辨證(共五條)
吐酸一證在河間言其為熱在東垣言其為寒夫理有
一定奚容謬異若此豈理因二子可以易乎必二子於
理有一悖耳此余之不能無言者乃以東垣為是而以
河間為非也何以見之蓋河間之說實本内經經曰諸
嘔吐酸暴注下迫皆屬於熱故河間病機悉訓為火而
甚以主寒者為非不知内經此論乃以運氣所屬槪言
病應非以嘔吐注泄皆為内熱病也如果言熱則何以
又曰寒氣客於腸胃厥逆上出故痛而嘔也又曰太陽
之復心胃生寒胸中不和唾出清水及為噦噫此言嘔
吐之有寒也豈皆熱耶又曰太陽之勝寒入下焦𫝊為
濡泄此言泄瀉之有寒也豈亦熱邪由此觀之則其此
處言熱而彼復言寒豈非自相矛盾能無謬乎不知内
經之理圓通詳悉無不周備故有此言其常而彼言其
變者有此言其順而彼言其逆者有此篇未盡而足之
他論者有總言所屬而詳言所病者此内經之玄所以
不易窮也故凡善觀此者務宜悟其源流察其分合其
博也必燭其為千為萬其約也必貫其總歸一理夫如
是斯足稱明眼人矣倘不能會其巔末而但知管測一
斑又烏足以盡其玅哉矧復有不明宗旨悖理妄談謬
借經文證已偏見者尚難枚舉無暇辨也兹因二子之
論故并及之而再悉於左觀者其加政焉
一辨河間吐酸之論為非據河間曰酸者肝木之味也
由火盛制金不能平木則肝木自甚故為酸也如飲食
熱則易於酸矣或言吐酸為寒者誤也所以妄言為寒
者但謂多傷生硬粘滑或傷冷物而為噫酸吞酸故俗
醫主於温和脾胃豈知經言人之傷於寒也則為病熱
故凡内傷冷物者或即隂勝陽而為病寒者或寒熱相
擊而致腸胃陽氣怫鬱而為熱者亦有内傷生冷而反
病熱得大汗熱泄身涼而愈也若久喜酸而不已則不
宜温之宜以寒藥下之後以涼藥調之結散熱去則氣
和也凡此皆河間之說余每見之未嘗不反復切歎觀
其所言病機則由火及金由金及木由木及脾所以為
酸若發微談理果可轉摺如此則指鹿為馬何患無辭
惟其執以為熱故不得不委曲若此若余言其為寒則
不然也夫酸本肝木之味何不曰火衰不能生土則脾
氣虚而肝邪侮之故為酸也豈不於理更為明切而何
以曲折彊解有若是乎又若内經所言人之傷於寒也
則為病熱此言傷寒證寒邪在表則為三陽之發熱及
其傳裏則為陽明之内熱豈以内傷冷物而亦云病熱
者邪又豈有内傷冷物而可以汗解者耶即以氣血彊
盛之人偶傷生冷久留不去而鬱為熱者此以鬱久化
熱或亦有之豈果因生冷而反熱邪矧内經本以外感
言而河間引以証内傷謬亦甚矣此不惟大害軒岐之
旨而致後人執以藉口其害又將何如也
一辨東垣吐酸之論為是據發明曰内經言諸嘔吐酸
皆屬於熱此上焦受外來客邪也胃氣不受外邪故嘔
仲景以生薑半夏治之以雜病論之嘔吐酸水者甚則
酸水浸其心其次則吐出酸水令上下牙酸澁不能相
對以大辛熱藥療之必減也酸味者收氣也西方肺金
旺也寒水乃金之子子能令母實故用大鹹熱之劑瀉
其子以辛熱為之佐而瀉肺之實病機作熱攻之誤矣
蓋雜病醋心濁氣不降欲為中滿寒藥豈能治之乎此
東垣之說也余謂其最為得理但其立言太諱如所云
收氣及西方金旺水為金子等義人有未達每多忽之
即在丹溪亦曰東垣不言外得風寒而作收氣立說欲
瀉肺金之實又謂寒藥不可治酸而用安胃湯加減二
陳湯俱犯丁香且無治熱濕鬱積之法為未合經意也
因考丹溪治法則用茱連丸二陳湯且曰宜用炒吳茱
萸順其性而折之乃反佐之法也必用黃連為君以治
之此丹溪之意亦主於熱正與東垣相反而欲以芩連
治吐酸則不可不辨也故余以東垣之說請為之疏焉
夫所謂收氣者金氣也即秋氣也内經曰秋氣始於上
蓋隂盛之漸必始於秋以陽氣之將退也寒肅之漸必
始於上以陽氣之日降也其云金旺者非云肺氣之充
實正言寒氣之有餘也其云子令母實者以寒在上焦
則收氣愈甚故治用鹹熱等劑以瀉其子亦無非扶陽
抑隂之道最切當也丹溪未達其意而反以非之抑又
何也即如丁香氣味辛爽無毒凡中焦寒氣滯有不順
者最其所宜又何至以犯字相戒而使後人畏之如虎
邪蓋丹溪但知丁香不可犯而不知黃連黃芩又豈吞
酸證所宜輕犯者哉然說雖如此而說有未盡則云寒
云熱猶不無疑謹再竟其說如左
一吐酸證諸言為熱者豈不各有其說在劉河間則曰
如飲食熱則易酸矣在戴原禮則曰如穀肉在器濕熱
則易為酸也又有相𫝊者曰觀之造酒者涼作則甘過
熱則酸豈非酸由熱乎諸說如此宛然可信而欲人不
從不可得也凡諸似是而非者正以此類譬之射者但
能不離於前後左右便云高手不知犯此四字尚足以
言射乎而諸家之說亦猶是耳何以見之蓋察病者當
察以理察理者當察以真即如飲食之酸由乎熱似近
理矣然食在釡中使能化而不能酸者此以火力彊而
速化無留也若起置器中必久而後酸此停積而酸非
因熱而酸也嘗見水漿冷積旣久未有不酸者此豈熱
耶因不行也又云造酒者熱作則酸亦似近理然必於
二三日之後鬱熱不開然後成酸未有熱作及時而遂
致酸者且人之胃氣原自大熱所以三餐入胃俱能頃
刻消化此方是真陽火候之應若如造酒者必待竟日
而後成則日不再餐胃氣能無憊乎若必如冷作之不
酸方云無火則飲食之化亦須旬日此其胃中陽氣不
已竭乎是可見胃氣本宜煖稍涼不可也酒甕本宜疏
鬱悶不可也故酒甕之化亦安能如胃氣之速而胃氣
之健又安可同酒甕之遲乎此其性理相懸奚啻十倍
有不待辨也明矣且人之飲食在胃惟速化為貴若胃
中陽氣不衰而健運如常何酸之有使火力不到則其
化必遲食化旣遲則停積不行而為酸為腐此酸即敗
之漸也故凡病吞酸者多見飲食不快自食有不快必
漸至中滿痞隔泄瀉等證豈非脾氣不彊胃脘陽虚之
病而猶認為火能無誤乎余向在燕都嘗治一縉紳患
此而求治者余告以寒彼執為熱堅持造酒之說以相
問難莫能與辯竟為芩連之屬所斃而終不能悟豈非
前說之誤之也耶亦可哀矣余故曰人之察理貴察其
真若見理不真而疑似固執以致釀成大害者無非此
類此似是而非之談所以不可不辨也
一吞酸之與吐酸證有三種凡喉間噯噫即有酸水如
醋浸心&KR1917;雜不堪者是名吞酸即俗所謂作酸也此病
在上脘最高之處不時見酸而泛泛不寧者是也其次
則非如吞酸之近不在上脘而在中焦胃脘之間時多
嘔惡所吐皆酸即名吐酸而渥渥不行者是也又其次
者則本無吞酸吐酸等證惟或偶因嘔吐所出或酸或
苦及諸不堪之味此皆腸胃中痰飲積聚所化氣味每
有濁惡如此此又在中脘之下者也但其順而下行則
人所不覺逆而上出則喉口難堪耳凡此三者其在上
中二脘者則無非脾胃虚寒不能運化之病治此者非
温不可其在中脘偶出者則寒熱俱有但當因證以治
其嘔吐嘔吐止則酸苦無從見矣雖然此亦余之論證
故不得不曲盡其說若以實理言之則凡胃彊者何暇
及於酸苦其有酸苦者必其停積不行而然此宜隨證
審察若無熱證熱脈可據而執言濕中生熱無分彊弱
惟用寒涼則未有不悞者矣
論治(共七條)
一治吞酸吐酸當辨虚實之微甚年力之盛衰實者可
治其標虚者必治其本
一凡胃氣未衰年質壯盛或寒或食偶有所積而為酸
者宜用行滯温平之劑以二陳湯平胃散和胃飲之類
主之中氣微寒者宜加減二陳湯或橘皮湯甚者宜
温胃飲氣微虚者宜藿香安胃散此皆治標之法也
一脾胃氣虚及中年漸弱而飲食減少時見吞酸吐酸
者惟宜温補脾胃以理中湯温胃飲聖术煎之類主之
切不可用清涼消耗等藥若虚在隂分下焦不煖而
水邪上泛為酸者宜用理隂煎最妙
一丹溪曰治酸必用吳茱萸順其性而折之及反佐之
法也不知此實正治非順性也蓋其性熱最能煖中下
二焦其味辛苦最能勝酸澁之味謂之反佐見之過矣
一用黃連為君以治吐酸乃丹溪之法也觀其治案有
一人酸塊自胸直上咽喉甚惡以黃連濃煎冷候酸塊
欲上與數點飲之即下蓋味苦沈降故酸得苦而即下
此亦揚湯止沸之法耳若年壯氣彊偶有所積及酒溼
不行而酸楚上泛者或用此法未必即傷胃氣而亦可
墜引下行即權宜用之亦無不可然終非治本之道也
若氣體略有虚弱及内傷年衰之輩而患吐酸者必不
可妄用芩連再殘陽氣雖暫得苦降之力而胃氣愈傷
則病必日甚而無可為矣
一嘔吐清水古法以二术二陳湯或六君子湯本皆正
治之法然余嘗治水泛為飲者覺自臍下上衝而吐水
不竭以理隂煎治之其妙如神故此三方皆宜酌用
一凡肌表暴受風寒則多有為吞酸者此其由息而入
則臓氣通於鼻由經而入則臓俞係於背故凡寒氣一
入則胃中陽和之氣被抑不舒所以滯濁隨見而即刻
見酸此明係寒邪犯胃也今以訛相𫝊者皆云肌表得
風寒則内熱愈鬱而酸味刺心何其謬也夫因鬱成熱
者必以漸久而成或一日或二日然後鬱而為熱也今
凡受寒吞酸者無不隨寒而酸見在即刻豈即刻便成
鬱熱耶惟其非熱所以却之之法亦惟肌表宜温煖藥
劑宜香燥此自寒者熱之之正治而說者必欲執言為
熱故爾彊解所謂道在邇而求諸遠凡屬謬妄者何非
此類
述古
薛立齋曰吐酸吞酸大略不同吐酸者濕中生熱吞酸
者虚熱内鬱皆屬脾胃虚寒中𫝊末證故内經以為火
者指其病形而言也東垣以為胃寒者指其病本而言
也凡患此者先當辨其吞吐而治以固本元為主若服
寒涼復傷胃氣則實實虚虚者矣復審其脾氣虚而飲
食不能輸化濁氣不能下降者須用六君子湯補養脾
胃為主少佐越鞠丸以清中故東垣先生云邪熱不殺
穀若誤認為實熱而妄用寒涼必變敗證
吞酸論列方
二陳湯(和一)平胃散(和十七)
六君子湯(補五)温胃飲(新熱五)
和胃飲(新和五)加減二陳湯(和二)
聖术煎(新熱二五)理中湯(熱一)
理隂煎(新熱三)二术二陳湯(和四)
橘皮湯(和十一)越鞠丸(和一五四)
藿香安胃散(熱七二)
論外備用方
麯术丸(和百十宿食)沈香降氣散(和四十氣滯)
半夏丁香丸(和百三十寒滯)茱連丸(寒一五三濕熱)
安脾散(熱六八胃寒)丁香茯苓湯(熱六四滯温胃行)
倍术丸(熱百五飲)
反胃
論證
反胃一證本屬火虚蓋食入於胃使果胃煖脾彊則食
無不化何至復出今諸家之論有謂其有痰者有謂其
有熱者不知痰飲之留正因胃虚而完榖復出豈猶有
熱觀王太僕曰内格嘔逆食不得入是有火也病嘔而
吐食入反出是無火也此一言者誠盡之矣然無火之
由則猶有上中下三焦之辨又當察也若寒在上焦則
多為惡心或泛泛欲吐者此胃脘之陽虚也若寒在中
焦則食入不化每食至中脘或少頃或半日復出者此
胃中之陽虚也若寒在下焦則朝食暮吐或暮食朝吐
乃以食入幽門丙火不能𫝊化故久而復出此命門之
陽虚也故凡治此者使不知病本所在混行猜摸而妄
祈奏效所以難也
論治(共七條)
一治反胃之法當辨其新久及所致之因或以酷飲無
度傷於酒溼或以縱食生冷敗其真陽或因七情憂鬱
竭其中氣總之無非内傷之甚致損胃氣而然故凡治
此者必宜以扶助正氣健脾養胃為主但新病者胃氣
猶未盡壊若果飲食未消則當兼去其滯若有逆氣未
調則當兼解其鬱若病稍久或氣體禀弱之輩則當專
用温補不可標本雜進妄行峻利開導消食化痰等劑
以致重傷胃氣必致不起也
一虚在上焦微寒嘔惡者惟薑湯為最佳或橘皮湯亦
可若氣虚為寒所侵而惡心嘔食者宜黃芽丸或橘
皮乾薑湯之類主之若寒痰勝者宜小半夏湯或大
半夏湯之類主之
一虚在中焦而食入反出者宜五君子煎理中湯温胃
飲聖术煎之類主之若胃虚甚者宜四味回陽飲或
黃芽丸主之若兼寒痰者宜六君子湯或理中化痰
丸之類主之或水泛為痰者宜金水六君煎主之
若胃不甚寒而微虚兼滯者宜五味異功散主之
一虚在下焦而朝食暮吐或食入久而反出者其責在
隂非補命門以扶脾土之母則火無以化土無以生亦
猶釡底無薪不能腐熟水穀終無濟也宜六味回陽飲
或人參附子理隂煎或右歸飲之類主之此屢用之妙
法不可忽也
一反胃初起而氣體彊壯者乃可先從清理如二陳湯
橘皮半夏湯之類皆可清痰順氣平胃散不換金正
氣散五苓散之類皆可去濕去滯半夏乾薑散仲景
吳茱萸湯橘皮湯之類皆可去寒然此惟真有邪滯
乃可用之若病稍久而胃氣涉虚者則非所宜
一反胃證多有大便閉結者此其上出固因下之不通
也然下之不通又何非上氣之不化乎蓋脾胃氣虚然
後治節不行而無以生血血涸於下所以結閉不行此
真隂枯槁證也必使血氣漸充臓腑漸潤方是救本之
治若徒為目前計而推之逐之則雖見暫通而真隂愈
竭矣故治此之法但見其隂虚兼寒者宜以補陽為主
而大加當歸肉蓯蓉韮汁薑汁之屬隂虚兼熱者宜以
補隂為主而加乳汁童便酥油蜂蜜豕膏諸血之屬然
此等證治取效最難萬毋欲速非加以旬月功夫安心
調理不能愈也其有糞如羊矢或年高病此者尤為難
治
一反胃由於酒濕傷脾者宜葛花解酲湯主之若溼
多成熱而見胃火上衝者宜黃芩湯或半夏瀉心湯之
類主之
述古(共三條)
仲景曰病人脈數數為熱當消穀引食而反吐者何也
師曰以發其汗令陽微膈氣虚脉乃數數為客熱不能
消穀胃中虚冷故也脈弦者虚也胃氣無餘朝食暮吐
變為胃反寒在於上醫反下之今脈反弦故名曰虚
趺陽脈浮而濇浮則為虚虚則傷脾脾傷則不磨朝食
暮吐暮食朝吐宿食不化名曰胃反脈緊而濇其病難
治
巢氏病源曰營衛俱虚氣血不足停水積飲在胃脘則
臓冷臓冷則脾不磨脾不磨則宿食不化其氣逆而成
反胃也則朝食暮吐暮食朝吐心下牢大如杯往來寒
熱甚者食已即吐其脈緊而弦緊則為寒弦則為虚虚
寒相摶故食已則吐名為反胃
戴原禮曰翻胃證血虚者脈必數而無力氣虚者脈必
緩而無力氣血俱虚者則口中多出沫但見沫大出者
必死有熱者脈數而有力有痰者脈滑數二者可治血
虚者四物為主氣虚者四君子為主熱以解毒為主痰
以二陳為主
簡易方
一方用甘蔗汁二分薑汁一分和勻每服半碗或一
碗日三服則止
一方用人參見嘔吐門
灸方
上脘中脘下脘(各二七壯)天樞(三七壯)
反胃論列方
理中湯(熱一)温胃飲(新熱五)
橘皮乾薑湯(熱五六)聖术煎(新熱二五)
黃芽丸(新熱二一)五君子煎(新熱六)
四味回陽飲(新熱二)六君子湯(補五)
四君子湯(補一)六味回陽飲(新熱二)
右歸飲(新補三)五味異功散(補四)
人參附子理隂煎(新熱三)橘皮湯(熱五七)
小半夏湯(和八)金水六君煎(新和一)
二陳湯(和一)大半夏湯(和十)
理中化痰丸(熱九)五苓散(和一八二)
平胃散(和十七)橘皮半夏湯(和十三)
豕膏(新因二九)黃芩湯(和一九八)
半夏瀉心湯(寒二八)葛花解酲湯(和一二四)
半夏乾薑散(熱五四)吳茱萸湯(熱一三八)
不換金正氣散(和二)
論外備用方
獨參湯(補三六)二汁飲(和一二三)
丁香半夏丸(和一九二胃寒)大七香丸(和一三一寒氣)
丁附散(熱六三胃寒)茯苓澤瀉湯(熱七五反胃渴)
甘露湯(熱七四安胃)胃愛散(熱七一虚寒)
丁香煮散(熱六二胃寒)
噎膈
經義
隂陽别論曰一陽發病其𫝊為隔三陽結謂之隔
邪氣臓腑病形篇曰脾脈微急為膈中食飲入而還出
後沃沫
大竒論曰胃脈沈鼔濇胃外鼓大心脈小堅急皆隔偏
枯
通評虚實論曰隔則閉絶上下不通則暴憂之病也
風論曰胃風之狀頸多汗惡風食飲不下膈塞不通腹
善滿失衣則䐜脹食寒則泄診形瘦而腹大
血氣形志篇曰形苦志苦病生於咽嗌治之以苦藥
本神篇曰憂愁者氣閉塞而不行
舉痛論曰恐則精却却則上焦閉閉則氣還還則下焦
脹故氣不行矣思則心有所存神有所歸正氣留而
不行故氣結矣
上膈篇帝曰氣為上膈者食飲入而還出余已知之矣
蟲為下膈下膈者食晬時乃出余未得其意願卒聞之
岐伯曰喜怒不適食飲不節寒温不時則寒汁流於腸
中流於腸中則蟲寒蟲寒則積聚守於下管則腸胃充
郭衛氣不營邪氣居之人食則蟲上食蟲上食則下管
虚下管虚則邪氣勝之積聚以留留則癰成癰成則下
管約其癰在管内者即而痛深其癰在外者則癰外而
痛浮癰上皮熱帝曰刺之奈何曰微按其癰視氣所
行先淺刺其傍稍内益深還而刺之毋過三行察其浮
沈以為淺深已刺必熨令熱入中日使熱内邪氣益衰
大癰乃潰伍以參禁以除其内恬憺無為乃能行氣後
以鹹苦化穀乃下矣
論證(共四條)
噎膈一證必以憂愁思慮積勞積鬱或酒色過度損傷
而成蓋憂思過度則氣結氣結則施化不行酒色過度
則傷隂隂傷則精血枯涸氣不行則噎膈病於上精血
枯涸則燥結病於下且凡人之臓氣胃司受納脾主運
化而腎為水火之宅化生之本今旣食飲停膈不行或
大便燥結不通豈非運化失職血脈不通之為病乎而
運行血脈之權其在上者非脾而何其在下者非腎而
何矧少年少見此證而惟中衰耗傷者多有之此其為
虛為實㮣可知矣故凡治此者欲舍根本而言捷徑又
安望其有成功也
一噎膈反胃二證丹溪謂其名雖不同病出一體若乎
似矣然而實有不同也蓋反胃者食猶能入入而反出
故曰反胃噎膈者隔塞不通食不能下故曰噎膈食入
反出者以陽虚不能化也可補可温其治猶易食不得
下者以氣結不能行也或開或助治有兩難此其輕重
之有不同也且凡病反胃者多能食病噎膈者不能食
故噎膈之病病於胸臆上焦而反胃之病則病於中下
二焦此其見證之有不同也所以反胃之治多宜益火
之源以助化功噎膈之治多宜調養心脾以舒結氣此
其證候旣有不同故診治亦當分類也
一噎膈證多有便結不通者内經曰三陽結謂之隔張
子和曰三陽者大腸小腸膀胱也結謂熱結也小腸熱
結則血脈燥大腸熱結則不圊膀胱熱結則津液涸三
陽旣結則前後閉濇下旣不通必反上行所以噎食不
下縱下而復出此陽火不下推而上行也愚按此說則
大不為然夫結之為義内經原非言熱如本篇曰隂陽
結邪多隂少陽曰石水又舉痛論曰思則氣結是豈以
結為熱耶且熱則流通寒則凝結此自隂陽之至理故
凡霜凝冰結惟寒冽有之而熱則無也此天道之顯然
可見者人身隂陽之理無非是耳惟人不能知所以多
誤也矧内經之言三陽結者乃止言小腸膀胱全與大
腸無涉蓋三陽者太陽也手太陽小腸也足太陽膀胱
也小腸屬火膀胱屬水火不化則陽氣不行而𫝊導失
職水不化則隂氣不行而清濁不分此皆致結之由也
子和不察而遂以三陽之結盡言為熱以致後世悉𫝊
為火豈理也哉然人之病結者本非一端蓋氣能結血
亦能結陽能結隂亦能結余非曰結必皆寒而全無熱
也但隂結陽結證自不同有不可不辨耳夫陽結者熱
結也因火盛爍隂所以乾結此惟表邪𫝊裏及陽明實
熱者乃有之然熱結者必有煩渴發熱等證洪大滑實
等脈最易辨也若下有結閉而上無熱證此隂結耳安
得謂之熱耶蓋隂結者正以命門無火氣不化精所以
凝結於下而治節不行此惟内傷血氣敗及真隂者乃
有之即噎膈之屬是也夫噎膈之證人皆知為内傷也
内傷至此其臓氣之健否為何如而猶云為熱豈必使
元陽盡去而别有生生之道乎噫此余之所不解也不
得不辨
一噎膈證古人多認為寒自劉河間治膈氣噎食用承
氣三湯張子和以三陽之結盡論為熱且云人之溢食
初未遽然也或傷酒食或胃熱欲吐或冒風欲吐醫者
不察本原投下香桂胡椒丁香之屬設如傷酒傷食正
可攻逐豈可言虚便將熱補素熱之人三陽必結食必
上潮醫氏猶云胃寒不納燔鍼灼艾三陽轉結歲月彌
深遂成噎膈余味此言不能無惑蓋噎膈由於枯槁本
非實熱之證承氣三湯尚可用乎此河間之見有弗確
也矧酒肉過多者未必遂成噎膈而噎膈之病又豈皆
素熱之人乎此子和之見有未然也自後丹溪遂承二
子之說而大辟局方之非謂氣之初病或飲食不謹或
如冒風雨或内感七情或食味過厚偏助陽氣積成膈
熱或資禀充實表密無汗或性急易怒肝火上炎以致
津液不行氣為之病或痞或痛或噫腐氣或吞酸或&KR1917;
雜或膨滿不求原本便認為寒遽以辛香燥熱之劑投
之數貼時暫得快以為神方厚味仍前不節七情反復
相仍舊病被劫暫開濁液易於攢聚或半月或一月前
病復作醫者不察猶執為冷翻思前藥隨手得快顒俟
久服可以温脾壯胃消積行氣以冀一旦豁然不思胃
為水穀之海清和則能受脾為消化之器清和則能運
今反得香熱之偏助劫之而愈復作復劫延綿至久而
成噎膈展轉深痼良可哀憫此丹溪之說也使後人見
之無不以為至論即余初年亦未嘗不加欽服而今則
日見其非矣何也試觀所叙病原其有然者有不然者
顧難縷指而辨也苐以此證而力指為熱能無謬乎且
旣云燥熱之劑隨手得快則固非無效也夫燥熱已能
奏效豈真火證而燥熱能效乎蓋脾土惡濕故燥之可
也火能生土故熱之亦可也温燥扶陽此自脾家正治
而必欲非之以致後人之疑似属矯矣若謂厚味七情
仍前不節以致愈而復作此誰之咎也而亦可歸之藥
誤乎又如脾胃清和能受能運之說此實至理誰不云
然苐余之所謂清和者則與丹溪不同抑又何也蓋丹
溪所言者惟恐火之盛余之所言者惟恐陽之衰異同
若此人將焉信請以天人之理證之何如夫天人之所
同賴者惟此陽氣而已故經曰天氣清静光明者也又
曰陽氣者若天與日失其所則折壽而不彰故天運當
以日光明由此言之則六合清和止此太陽為之用故
陽氣勝則温煖光明而萬類咸亨非清和乎隂氣勝則
風霾晦暝而升沈閉塞非不清和乎且春夏萬物之盛
非陽盛之化乎秋冬萬物之衰非陽衰之兆乎人之所
賴以生者亦惟此耳故人於飲食朝入口而午化盡午
入胃而暮化盡此其中焦之熱亦何異大烹之鼎必如
是者纔是清和是即平人之常乃正所為胃氣也使朝
食而午不饑午食而晩不饑飲食化遲便是陽虧之候
而矧乎全不能行全不能化者醫且猶云有火豈必并
此化源盡行撲滅而後可亦堪嗟矣夫天下之理本無
二三而或是或非何多朱紫余每欲言未嘗不知自反
苐於最疑處則不得不呈其醜又安得軒岐再起以為
我一正哉嘗聞之康節先生曰欲為天下屠龍手肯讀
人間非聖書其感慨深矣豈不信然豈不信然
論治(共七條)
凡治噎膈大法當以脾腎為主蓋脾主運化而脾之大
絡布於胸膈腎主津液而腎之氣化主乎二隂故上焦
之噎膈其責在脾下焦之閉結其責在腎治脾者宜從
温養治腎者宜從滋潤舍此二法他無捷徑矣然泰交
之道天居地下故必三陽出土而後萬物由之可見脾
土之母由下而升褚侍中曰外病療内上病救下辨病
蔵之虚實通病藏之子母斯言得矣不可忽也
一治噎膈之法凡氣血俱虚者宜五福飲及十全大補
湯脾虚於上者宜四君子湯脾虚兼寒者宜五君
子煎脾肺營虚血燥者宜生薑汁煎隂虚於下者
宜左歸飲大營煎隂中之陽虚者宜右歸飲加當歸
或右歸丸八味地黃丸之類皆治本之法也
一噎膈初起微虚者宜温胃飲加當歸厚朴如果痰
氣不清上焦多滯者宜二陳湯加厚朴或六安煎亦可
如氣有不順或兼胸腹微痛者宜加減二陳湯暫解
之凡初覺飲食微有不行而年不甚衰者宜速用大
健脾丸或木香人參生薑枳术丸以調脾氣為上策或
芍藥枳术丸亦可
一噎膈便結者但察其無火無滯而止因血燥隂虚者
宜五福飲或大營煎加酒洗肉蓯蓉二三錢同煎服
或以豕膏漸潤其下而以調脾等劑治其上最為良法
或多服牛羊乳酥之類以滋其精液使之漸潤毋欲
速也如果氣血未至甚損而下焦脹閉之甚者則不
得不為暫通輕則玉燭散人參利膈丸或搜風順氣丸
甚則大黃甘草湯酌宜用之
一用温補以治噎膈人必疑其壅滯而且嫌迂緩不知
中氣敗證此其為甚使非速救根本則脾氣何由再健
設用温補而噎塞愈甚則不得不曲為加減然必須千
方百計務從元氣中酌其所宜庶可保全也若用補之
後雖或未見功效但得全無窒碍便是藥病相投且此
病最不易治旣能受補必須多服方得漸效以收全功
不可性急致疑一暴十寒以自悞也若急圖目前之快
但使行滯開胃而妄用大黃芒硝三和莪术瓜蔞桃仁
滚痰丸之屬非惟不能見效必致胃氣日敗萬無生理
矣此徒速其亡不可不省也
一諸家治噎古法用人參黃芪以補元氣御米粟米以
解毒實胃竹瀝以清痰散結乾薑以温中生薑以去穢
牛羊乳以養血潤液蜜汁當歸以潤燥用此數者為主
治其餘因證而增減之俱是良法凡肥胖之人鮮有
噎證間或有之宜用二陳加人參白术之類血虚瘦
弱之人用四物合二陳加桃仁紅花韭汁童便牛羊乳
之類七情鬱結而成噎膈者二陳合香附撫芎木香
檳榔瓜蔞砂仁之類飲酒人患噎膈以二陳加黃連
砂仁砂糖之類胸膈有熱者加黃連黃芩桔梗瓜蔞
之類脾不磨者加神麯砂仁麥芽之類以助消導
噎膈大便燥結之甚者必用大黃或用二陳湯加酒蒸
大黃桃仁以潤之乃急則治標之法也或用四物湯加
桃仁童便韭汁多飲牛羊乳為上策按古人治噎之
法大略已盡於此雖其中有宜有不宜者亦并錄之以
備採擇
丹溪治法云用童便韭汁竹瀝薑汁牛羊乳氣虚入四
君子血虚入四物有痰用二陳入氣血等藥中用之切
不可用香燥藥宜薄滋味
噎膈不治證
凡年高患此者多不可治以血氣虚敗故也糞如羊
矢者不可治大腸無血也吐痰如蟹沫者不可治脾
氣敗也腹中疼痛&KR1917;雜如刀割者不可治營虚之極
血竭於中也
述古(共五條)
巢氏病源曰隂陽不和則三焦隔絶三焦隔絶則津液
不利故令氣塞不調是以成噎此由憂患所致憂患則
氣結氣結則不宣流而使噎塞不通也
張雞峰云膈噎是神思間病惟内觀自養者可治此言
深中病情
嚴氏云五膈五噎由喜怒太過七情傷於脾胃鬱而生
痰痰與氣摶升而不降飲食不下蓋留於咽嗌者則成
五噎結於胃膈者則為五膈其病令人胸膈痞悶嘔逆
噎塞妨礙飲食治法宜調隂陽化痰下氣隂陽平勻氣
順痰下則病無由作矣
劉宗厚曰夫治此疾也咽嗌閉塞胸膈痞悶似屬氣滯
然有服耗氣藥過多中氣不運而致者當補氣而自運
大便燥結如羊屎似屬血熱然服通利藥過多致血液
耗竭而愈結者當補血潤血而自行有因火逆衝上食
不得入其脈洪大有力而數者或痰飲阻滯而脈結澁
者當清痰泄熱其火自降有因脾胃陽火亦衰其脈沈
細而微者當以辛香之藥温其氣仍以益隂養胃為之
主非如局方之惟務燥烈也若夫不守戒忌厚味房勞
之人及年高無血者皆不能療也
陳無擇三因方曰五膈者思憂喜怒悲也五噎者憂思
氣勞食也思膈則中脘多滿噫則醋心飲食不消大
便不利憂膈則胷中氣結津液不通飲食不下羸瘦
短氣喜膈則五心煩熱口苦生瘡倦甚體痺胸痛引
背食少入怒膈則胸膈逆滿噎塞不通嘔則筋急惡
聞食氣悲膈則心腹脹滿欬𠻳氣逆腹中雷鳴遶臍
痛不能食憂噎胸中痞滿氣逆時嘔食不下思噎
心悸喜忘目視慌慌氣噎心下痞噫噦不食胸背痛
天隂手足冷不能自温勞噎氣上膈胸中塞噎肢滿
背痛食噎食急多胸中苦痛不得喘息
灸法
膏盲(百壯以多為佳)膻中(七壯)中脘(七壯)膈俞(七壯)
心俞(七壯)天府(七壯)乳根(七壯)三里(三七壯)
噎膈論列方
四君子湯(補一)五君子煎(新熱六)
十全大補湯(補二十)生薑汁煎(補九五)
五福飲(新補六)八味地黃丸(補一二二)
左歸飲(新補二)右歸飲(新補三)
加減二陳湯(和二)右歸丸(新補四)
大營煎(新補十四)人參利膈丸(和一六六)
温胃飲(新熱五)大健脾丸(和八五)
芍藥枳术丸(新和十六)四物湯(補八)
六安煎(新和二)搜風順氣丸(和三四三)
二陳湯(和一)豕膏(新因二九)
人參生薑枳术丸(和八二)玉燭散(攻二四)
滚痰丸(攻七七)大黃甘草湯(攻十三)
論外備用方
神香散(新和二十氣膈)五膈散(和一五六)
五噎散(和一五九)五膈寬中散(和一五七)
十膈散(和一五八)利膈丸(和一六五胸痺)
人參利膈丸(和一六六)大七香丸(和一三一寒逆)
草豆蔲丸(和一六七酒膈)人參豆蔲湯(和一六一)
嘉禾散(和百六十痰氣)紫蘇子飲(和一六二)
補氣運脾湯(和一六四中虚氣逆)枇杷葉散(和一六三五&KR0008;)
木香寬中飲(和五五行氣)胡椒理中湯(熱六寒胃虚)
理中湯(熱一中寒)透膈湯(攻三十逐痰滯)
青木香丸(攻八六逆氣滯痰)
&KR1917;雜
論證
&KR1917;雜一證或作或止其為病也則腹中空空若無一物
似饑非饑似辣非辣似痛非痛而胸膈懊憹莫可名狀
或得食而暫止或食已而復&KR1917;或兼惡心而漸見胃脘
作痛此證有火&KR1917;有痰&KR1917;有酸水浸心而&KR1917;大抵食已
即饑或雖食不飽者火&KR1917;也宜兼清火痰多氣滯似饑
非饑不喜食者痰&KR1917;也宜兼化痰酸水浸心而&KR1917;者戚
戚膨膨食少無味此以脾氣虚寒水穀不化也宜温胃
健脾又有誤用消伐等藥以致脾胃虧損血少&KR1917;雜中
虚則煩雜不饑脾弱則食不運化此宜專養脾胃總之
&KR1917;雜一證多由脾氣不和或受傷脾虚而然所以治此
者不可不先顧脾氣然古人於此悉以痰火論治余恐
專用寒涼則胃氣虚寒不健者反以日甚而漸至惡心
噯氣反胃噎膈之類將由此而起矣
論治(共二條)
一痰火&KR1917;雜等證如脾虚微火多痰而&KR1917;雜者宜和中
湯或三聖丸或术連丸若中焦火盛兼痰而&KR1917;雜者
宜軟石膏丸若宿食留飲痰滯不清而&KR1917;雜者宜麯
术丸若三焦火盛溼痰氣滯而&KR1917;雜者宜三補丸加
半夏蒼术香附之類
一脾胃虚寒&KR1917;雜者必多吞酸或兼惡心此皆脾虚不
能運化滯濁而然勿得認為火證妄用寒涼等藥若
多痰飲或兼嘔惡而&KR1917;雜者宜二陳湯或二术二陳湯
若寒痰停蓄胸膈或為脹滿少食而為&KR1917;雜者宜和
胃二陳煎或和胃飲若脾胃虚寒停飲作酸&KR1917;雜者
宜温胃飲或六君子湯若脾腎隂分虚寒水泛為飲
作酸&KR1917;雜者宜理隂煎或金水六君煎
&KR1917;雜論列方
二陳湯(和一)和胃飲(新和五)
六君子湯(補五)理隂煎(新熱三)
和中湯(寒五八)金水六君煎(新和一)
温胃飲(新熱五)三聖丸(寒一七一)
和胃二陳煎(新和三)麯术丸(和百十)
术連丸(寒一七二)二术二陳湯(和四)
二補丸(寒一六二)軟石膏丸(寒一七三)
景岳全書卷二十一
