景岳全書卷十一
明張介賓撰
非風
論正名(共二條)
非風一證即時人所謂中風證也此證多見卒倒卒倒
多由昏憒本皆内傷積損頽敗而然原非外感風寒
所致而古今相𫝊咸以中風名之其誤甚矣故余欲
易去中風二字而擬名類風又欲擬名屬風然類風
屬風仍與風字相近恐後人不解仍爾模糊故單用
河間東垣之意竟以非風名之庶乎使人易曉而知
其本非風證矣
一凡診諸病必先宜正名觀内經諸篇所言風證各有
淺深藏府虚實寒熱之不同前義已詳本皆歷歷可
考也若今人之所謂中風者則以内經之厥逆悉指
為風矣延誤至今莫有辨者雖丹溪云今世所謂風
病大率與痿證混同論治此說固亦有之然何不云
誤以厥逆為風也惟近代徐東臯有云痓厥類風凡
尸厥痰厥氣厥血厥酒厥等證皆與中風相類此言
若乎近之而殊亦未善也使果風厥相類則凡臨是
證者曰風可也曰厥亦可也疑似未决將從風乎將
從厥乎不知經所言者風自風厥自厥也風之與厥
一表證也一裏證也豈得謂之相類耶奈何後人不能
詳察經義而悉以厥證為風既名為風安得不從風
治既從風治安得不用散風之藥以風藥而散厥證
所散者非元氣乎因致真隂愈傷真氣愈失是速其
死矣若知為厥則原非外感自與風字無涉此名之
不可不正證之不可不辨也但名得其正又何至有
悞治之患諸厥證義詳後厥逆本門當與此門通閱
論有邪無邪
凡非風等證在古人諸書皆云氣體虚弱榮衛失調則
真氣耗散腠理不密故邪氣乘虚而入此言感邪之
由豈不為善然有邪無邪則何可不辨夫有邪者即
傷寒瘧痺之屬無邪者即非風衰敗之屬有邪者必
或爲寒熱走注或為腫痛偏枯而神志依然無恙也
無邪者本無痛苦寒熱而肢節忽廢精神言語倏爾
變常也有邪者病由乎經即風寒濕三氣之外侵也
無邪者病出乎藏而精虚則氣去所以爲眩運卒倒
氣去則神去所以爲昏憒無知也有邪者邪必乘虚
而入故當先扶正氣但通經逐邪之品不得不用以
爲佐無邪者救本不暇尚可再為雜用以傷及正氣
乎
論肝邪
凡五藏皆能致病而風厥等證何以獨重肝邪且其急
暴之若此也盖人之所賴以生者惟在胃氣以胃為
水榖之本也故經云人無胃氣曰死脉無胃氣亦死
夫肝邪者即胃氣之賊也一勝一負不相並立凡此
非風等證其病為強直掉眩之類皆肝邪風木之化
也其為四肢不用痰涎壅盛者皆胃敗脾虚之候也
然雖曰東方之實又豈果肝氣之有餘耶正以五陽
俱敗肝失所養則肝從邪化是曰肝邪故在隂陽類
論以肝藏爲最下者正謂其木能犯土肝能犯胃也
然肝邪之見本由脾腎之虚使脾胃不虚則肝木雖
強必無乘脾之患使腎水不虚則肝木得養又何有
強直之虞所謂胃氣者即二十五陽也非獨指陽明
為言也所謂腎水者即五藏六府之精也非獨指少
隂為言也然則真陽敗者真藏見真隂敗者亦真藏
見凡脉證之見真藏者俱為危敗之兆所謂真藏者
即肝邪也即無胃氣也此即非風類風之病之大本
也
論氣虚
凡非風卒倒等證無非氣脱而然何也盖人之生死全
由乎氣氣聚則生氣散則死凡病此者多以素不能
慎或七情内傷或酒色過度先傷五藏之真隂此致
病之本也再或内外勞傷復有所觸以損一時之元
氣或以年力衰邁氣血將離則積損為頽此發病之
因也盖其隂虧於前而陽損於後隂陷於下而陽乏
於上以致隂陽相失精氣不交所以忽爾昏憒卒然
仆倒此非陽氣暴脱之候乎故其為病而忽為汗出
者營衛之氣脱也或為遺尿者命門之氣脱也或口
開不合者陽明經氣之脱也或口角流涎者太隂藏
氣之脱也或四肢癱軟者肝脾之氣敗也或昏倦無
知語言不出者神敗於心精敗於腎也凡此皆衝任
氣脱形神俱敗而然故必於中年之後乃有此證何
今人見此無不指為風痰而治從消散不知風中於
外痰鬱於中皆實邪也而實邪為病何遽令人暴絶
若此且既絶如此尚堪幾多消散而人不能悟良可
哀也觀東垣云氣衰者多有此疾誠知要之言也奈
後人不明其說但以東垣為主氣又豈知氣之為義
乎故凡治卒倒昏沉等證若無痰氣阻塞必湏以大
劑參附峻補元氣以先其急隨用地黃當歸甘杞之
類填補真隂以培其本盖精即氣之根氣生於下即
向生之氣也經曰精化為氣即此之謂舍是之外他
無實濟之術矣雖然夫以養生失道而病令至此敗
壞可知猶望復全誠非易也苐治得其法猶可望其
來復若誤治之則何堪再誤哉
論痰之本
凡非風之多痰者悉由中虚而然夫痰即水也其本在
腎其標在脾在腎者以水不歸原水泛爲痰也在脾
者以食飲不化土不制水也不觀之強壯之人任其
多飲多食則隨食隨化未見其爲痰也惟是不能食
者反能生痰此以脾虚不能化食而食即為痰也故
凡病虚勞者其痰必多而病至垂危其痰益甚正以
脾氣愈虚則全不能化而水液盡為痰也然則痰之
與病病由痰乎痰由病乎豈非痰必由於虚乎可見
天下之實痰無幾而痰之宜伐者亦無幾故治痰者
必當温脾強腎以治痰之本使根本漸充則痰將不
治而自去矣治痰諸法見後及詳痰飲本門
論經絡痰邪
余嘗聞之俗傳云痰在周身為病莫測凡癱瘓瘛瘲半
身不遂等證皆伏痰留滯而然若此痰飲豈非邪類
不去痰邪病何由愈余曰汝知痰之所自乎凡經絡
之痰盖即津血之所化也使果營衛和調則津自津
血自血何痰之有惟是元陽虧損神機耗敗則水中
無氣而津凝血敗皆化為痰耳此果痰也果精血也
豈以精血之外而别有所謂痰者耶若謂痰在經絡
非攻不去則必并精血而盡去之庶乎可也否則安
有獨攻其痰而津血自可無動乎津血復傷元氣愈
竭隨去隨化痰必愈甚此所以治痰者不能盡而所
盡者惟元氣也矧復有本無痰氣而妄指為痰以誤
攻之者又何其昧之甚也故凡用治痰之藥如滾痰
丸清氣化痰丸搜風順氣丸之類必其元氣無傷偶
有壅滯而或見微痰之不清者乃可暫用分消豈云
無效若病及元氣而但知治標則未有不日用而日
敗者矣
論治痰(共四條)
治痰之法凡非風初病而痰氣不甚者必不可猜其為
痰而妄用痰藥此大戒也若果痰涎壅盛填塞胸
膈湯液俱不能入則不得不先開其痰以通藥食之
道而開痰之法惟吐為捷如古方之獨聖散茶調散
稀涎散之屬皆吐痰之劑也但恐元氣太虚不能當
此峻利之物或但用新方之吐法為妥或用牛黃丸
抱龍丸之類但使咽喉氣通能進湯飲即止不可盡
攻其痰致令危困則最所當慎以故治痰之法又必
察其可攻與否然後用之斯無誤也若其眼直咬
牙肢體拘急面赤強勁有力者雖見昏沉亦爲可治
先用粗筯之類挖開其口隨以堅實筆榦㩒住牙關
乃用淡淡薑鹽湯徐徐灌之然後以中食二指探入
喉中徐引其吐若指不能入則以鵝翎醮湯代指探
吐亦可如是數次得吐氣通必漸甦矣然後酌宜可
以進藥此治實痰壅滯之法也
一若死證已具而痰聲漉漉於喉間者吐亦無益不必
吐也若痰氣盛極而不能吐者亦不治之證也
又凡形氣大虚者忌用吐法是皆不可攻者也
一凡形證已定而痰氣不甚則萬勿治痰但當調理氣
血自可漸愈如果痰涎未清則治痰之法當分虚實
若氣不甚虚而或寒或濕生痰者宜六安煎二陳
湯主之因火為痰者宜清膈飲及竹瀝童便火甚
者抽薪飲主之脾虚兼嘔而多痰者六君子湯或
五味異攻散隂氣不足多痰兼燥而欬者金水六
君煎隂虚水泛為痰者六味丸八味丸酌而用之
或為湯亦妙脾腎虚寒不能運化而為痰者不必
兼治痰氣只宜温補根本若中氣虚者理中湯或温
胃飲隂不足者理隂煎之類最佳
一薛立齋曰若脾氣虧損痰客中焦閉塞清道以致四
肢百骸發為諸病者理宜壯脾氣爲主兼佐以治痰
則中氣健而痰涎自化非補中益氣參术二陳之類
不能治最忌行氣化痰及倒倉之法
論寒熱證(共二條)
凡非風口眼歪斜有寒熱之辨在經曰足陽明之筋引
缺盆及頰卒口僻急者目不合熱則筋縱目不開頰
筋有寒則急引頰移口有熱則筋弛縱緩不勝收故
僻此經以病之寒熱言筋之緩急也然而血氣無虧
則雖熱未必緩雖寒未必急亦總由血氣之衰可知
也嘗見有引内經之意而曰偏於左者以左寒而右
熱偏於右者以右寒而左熱誠謬言也不知偏左者
其急在左而右本無恙也偏右者亦然故無論左右
凡其拘急之處即血氣所虧之處也以藥治者左右
皆宜從補以艾治者當隨其急處而灸之盖經脉既
虚湏借艾火之温以行其氣氣行則血行故筋可舒
而歪可正也凡諸灸法有言左灸右右灸左者此亦
内經繆刺論之法從之亦無不可至若經言寒熱則
凡如唇緩流涎聲重語遲含糊者是皆縱緩之類縱
緩者多由乎熱而間亦有寒者氣虚故也歪斜牽引
抽搐反張者皆拘急之類拘急者多由乎寒而間亦
有熱者血虚故也盖經所言者言理之常余所言者
言病之變亦無非理也使讀經不明理必反害經意
矣故臨此證者不可不加之詳審
一非風瘛瘲等證亦有寒熱之辨觀之經曰寒則反折
筋急熱則筋弛縱不收此固其常也然寒熱皆能拘
急亦皆能弛縱此又不可不知如寒而拘急者以寒
盛則血凝血凝則滯澁滯澁則拘急此寒傷其營也
熱而拘急者以火盛則血燥血燥則筋枯筋枯則拘
急此熱傷其營也又若寒而弛縱者以寒盛則氣虚
氣虚則不攝不攝則弛縱此寒傷其衛也熱而弛縱
者以熱盛則筋軟筋軟則不收不收則弛縱此熱傷
其衛也以此辨之豈不明析且或寒或熱必有脉證
可據但宜因證而治之若病無寒熱則當專治血氣
無疑矣
論治血氣(共二條)
凡非風口眼歪斜半身不遂及四肢無力掉摇拘攣之
屬皆筋骨之病也夫肝主筋腎主骨肝藏血腎藏精
精血虧損不能滋養百骸故筋有緩急之病骨有痿
弱之病總由精血敗傷而然即如樹木之衰一枝津
液不到即一枝枯稿人之偏廢亦猶是也經曰足得
血而能步掌得血而能握今其偏廢如此豈非血氣
衰敗之故乎臨川陳先生曰醫風先醫血血行風自
滅盖謂肝邪之見本由肝血之虚肝血虚則燥氣乘
之而木從金化風必隨之故治此者只當養血以除
燥則真隂復而假風自散矣若用風藥則風能勝濕
血必愈燥大非宜也
一偏枯拘急痿弱之類本由隂虚言之詳矣然血氣本
不相離故隂中有氣隂中亦有血何以辨之夫血非
氣不行氣非血不化凡血中無氣則病為縱緩廢弛
氣中無血則病為抽掣拘攣何也盖氣主動無氣則
不能動不能動則不能舉矣血主静無血則不能静
不能静則不能舒矣故筋緩者當責其無氣筋急者
當責其無血無血者宜三隂煎或大營煎小營煎之
類主之無氣者宜五福飲四君子湯十全大補湯之
類主之其與痿證之不動痛風之不静者義稍不同
詳列本門
非風諸證治法(共十二條)
凡非風證未有不因表裏俱虚而病者也外病者病在
經内病者病在臟治此之法只當以培補元氣為主
若無兼證亦不宜攻補兼施徒致無益蓋其形體之
壞神志之亂皆根本傷敗之病何邪之有能復其元
則庶乎可望其愈
一初病卒倒危急不醒但察其有無死證如無死證而
形氣不脱又無痰氣但扶定搯其人中自當漸醒或
以白湯薑湯徐徐灌之亦可待其甦醒然後察證治
之若無痰無氣而息微色白脉弱暴脱者急以獨
參湯或淡薑湯灌之俱可若其有痰甚者以前治
痰法吐之其痰不甚或以白湯調抱龍丸一丸以暫
開其痰無痰聲者不可用若因氣厥昏沉而氣壅
喘滿氣閉不醒者則用淡薑湯調蘇合丸一丸以暫
開其氣若氣不壅滿者不可用其有久之不醒或
牙關不能開者則以半夏或牙皂細辛之類爲末少
許吹入鼻中有嚏者可治無嚏者不可治或以皂莢
爲末撚紙燒烟衝入鼻中亦可
一人於中年之後多有此證其衰可知經云人年四十
而隂氣自半正以隂虚為言也夫人生於陽而根於
隂根本衰則人必病根本敗則人必危矣所謂根本
者即真隂也人知隂虚惟一而不知隂虚有二如隂
中之水虚則多熱多燥而病在精血隂中之火虚則
多寒多滯而病在神氣若水火俱傷則形神俱弊難
為力矣火虚者宜大補元煎右歸飲右歸丸八味
地黃丸之類主之庶可以益火之源水虚者宜左
歸飲左歸丸六味地黃丸之類主之庶可以壯水之
主若氣血俱虚速宜以大補元煎之類悉力挽回
庶可療也凡多熱多火者忌辛温及參术薑桂之
類皆不宜輕用多寒多濕者忌清凉如生地芍藥麥
冬石斛之類皆非所宜若氣虚卒倒别無痰火氣實
等證而或者妄言中風遽用牛黃丸蘇合丸之類再
散其氣則不可救矣
一非風有火盛而病者即陽證也火甚者宜專治其火
以徙薪飲抽薪飲白虎湯之類酌而用之火微者
宜兼補其隂以一隂煎二隂煎或加減一隂煎之類
主之凡治火之法但使火去六七即當調治其本
然陽勝者隂必病故治熱必從血分甚者用苦寒微
者用甘凉欲其從乎隂也
一非風有寒盛而病者即隂證也專宜益火寒微者宜
温胃飲八味地黃丸之類主之寒甚者宜右歸飲回
陽飲理中湯四逆湯之類主之然寒勝者陽必病
故治寒之法必從氣分而從乎陽也如陽脱寒甚
者仍宜灸關元氣海神闕以回其陽氣
一非風眩運掉搖惑亂者總由氣虚於上而然經曰上
氣不足腦為之不滿頭為之苦傾目為之苦眩又曰
上虚則眩此明訓也凡微覺此證即當以五福飲之
類培其中氣虚甚者即宜用大補元煎或十全大補
湯之類治之否則卒倒之漸所由至也丹溪曰無痰
不作運豈眩運者必皆痰證耶此言最為不妥别有
詳義見眩運門
一非風麻木不仁等證因其血氣不至所以不知痛癢
盖氣虚則麻血虚則木麻木不已則偏枯痿廢漸至
日增此魄虚之候也經曰痱之爲病身無痛者四肢
不收智亂不甚其言微知可治甚則不能言不可治
也此即其類而但有微甚之辨耳又經曰營氣虚則
不仁衛氣虚則不用營衛俱虚則不仁且不用肉如
故也人身與志不相有曰死亦此類也故凡遇此證
只宜培養血氣勿得誤認為痰
一夏月卒倒忽患非風抽搐等證此火尅金熱傷氣而
然即今人之所謂暑風也氣虚者宜用參茋或十味
香薷飲亦可若水不制火而多煩渴者宜生脉散
或人參竹葉石膏湯若火獨盛者宜瓜水綠豆飲
或用芩連之屬暫解其熱若單由傷氣而無火者
宜獨參湯或四君子湯若伏隂在内而陽虚氣脱
者必用附子理中湯或六味回陽飲之類放膽用之
勿謂夏月忌温熱此不達之言也
一肥人多有非風之證以肥人多氣虚也何以肥人反
多氣虚盖人之形體骨為君也肉為臣也肥人者柔
勝於剛隂勝於陽者也且肉以血成總皆隂類故肥
人多有氣虚之證然肥人多濕多滯故氣道多有不
利若果痰氣壅滯則不得不先為清利宜於前治痰
之法隨宜暫用若無痰而氣脱卒倒者必宜四君六
君或十全大補湯大補元煎之類主之
一非風煩熱自汗小水不利者不可以藥利之盖津液
外泄小水必少若再用滲利則隂水愈竭無以制火
而燥煩益甚但使熱退汗止則小水自利也况自汗
者多屬陽明之證亦忌利小便宜生脉散一隂煎之
類主之火甚者宜加減一隂煎
一非風遺尿者由腎氣之虚脱也最為危證宜參茋歸
术之類補之是矣然必命門火衰所以不能收攝其
有甚者非加桂附終無濟也
一尸厥酒厥痰厥氣厥血厥之屬今人皆謂之中風而
不知總屬非風也俱詳後厥逆本門
論用藥佐使
凡非風而有兼證者則通經佐使之法本不可廢盖其
脉絡不通皆由血氣血氣兼證各有所因如因於風
者必閉鬱因於寒者必凝濇因於熱者必乾涸因於
濕者必壅滯因於虚者必不運行諸如此者皆能阻
塞經絡此佐使之法所以亦有不同也凡風閉者
宜散而通之如麻黃桂枝柴胡羌活細辛白芷之屬
是也寒凝者宜熱而通之如葱椒桂附乾薑之屬
是也熱燥者宜凉而通之如芩連梔栢石膏知母
之屬是也濕滯者宜温利而通之如蒼术厚朴茵
陳萆薢五苓之屬是也血滯者宜活而通之如芎
歸牛膝紅花桃仁大黃芒硝之屬是也氣滯者宜
行而通之如木香香附烏沉枳藿之屬是也痰滯
者宜開而通之如南星半夏牛黃天竺黃硃砂海石
玄明粉之屬是也氣血虚弱者宜温補而通之如
參茋歸术熟地枸杞杜仲牛膝之屬是也凡此通
經之法若乎盡矣然虚實之異猶當察焉盖通實者
各從其類使無實邪而妄用通藥則必傷元氣反為
害矣通虚者則或隂或陽尤當知其要也如參茋所
以補氣而氣虚之甚者非薑附之佐必不能追散失
之元陽歸地所以補精血而隂虚之極者非桂附之
引亦不能復無根之生氣寒邪在經而客強主弱非
桂附之勇則血脉不行寒邪不去痰濕在中而土寒
水泛者非薑附之煖則脾胃不健痰濕不除此通經
之法大都實者可用寒凉虚者必宜温熱也但附子
之性剛勇而熱凡隂虚水虧而多熱多燥者自非所
宜若無燥熱但涉陽虚而諸藥有不及者非此不能
達也古人云附子與酒同功義可知矣今人謂附子
有毒多不敢用不知製用得宜何毒之有此誠竒品
其毋忽之
辨經臟諸證(共五條)
凡非風等證當辨其在經在臟經病者輕淺可延臟病
者深重可畏經病者病連肢體臟病者敗在神氣雖
病在經者無不由中而表裏微甚則各有所主此經
臟之不可不辨也然在經在臟雖有不同而曰隂曰
陽則無不本乎氣血但知氣血之緩急知隂陽之虧
勝則盡其善矣若必曰某臟某經必用某方某藥不
知通變多失其真故凡鑿執之談每有說得行不得
者正以心之所至口不能宣也必也知幾知微斯足
稱神悟之品
一經病之輕證皮毛枯澁汗出眩運鼻塞者肺之經
病血脉不榮顔色憔悴者心之經病肌肉消瘦
浮腫不仁肉瞤筋惕四肢不用者脾之經病筋力
疲困拘急掉瘛脇肋脹痛者肝之經病口眼歪斜
者足陽明及肝膽經病骨弱無力坐立不能者腎
之經病
一經病之危證皮腠冰冷滑汗如油畏寒之甚者肺
之經病舌強不能言者心腎經病唇緩口開手
撒者脾之經病眼瞀昏黑無見筋痛之極者肝腎
經病耳聾絶無聞骨痛之極者腎之經病反張
戴眼腰脊如折者膀胱經病
一臟病之稍輕證欬嗽微喘短氣悲憂不已者病在
肺臟言語無倫神昏多笑不寐者病在心臟腹
滿少食吐涎嘔惡吞酸噯氣譫語多思者病在脾胃
胸脇氣逆多驚多怒者病在肝膽少腹疼痛二
便不調動氣上衝隂痿呻吟多恐者病在腎臟
一臟病之危證氣大急大喘或氣脱失聲色灰白或
紫赤者肺腎氣絶神脱色脱昏沉不醒色赤黑者
心臟氣絶痰涎壅極吞吐不能呃逆不止腹脹之
極色青黑者脾胃氣絶眼閉不開急躁擾亂懊憹
囊縮色青灰白者肝臟氣絶聲瘖不出寒厥不回
二便閉不能通泄不能禁者腎臟氣絶
不治證
凡非風口開眼閉手撒遺尿吐沫直視聲如鼾睡昏沉
不醒肉脱筋痛之極髮直摇頭上竄面赤如裝或頭
重面鼻山根青黑汗綴如珠痰聲漉漉者皆不治
非風之脉遲緩可生急數弦大者死
述古(共二條是皆風門論治故列於此)
華元化曰風之厥皆由中於四時不從之氣故爲病焉
有癮疹者有偏枯者有失音者有歷節者有癲厥者
有疼痛者有聾瞽者有瘡癩者有脹滿者有喘乏者
有赤白者有青黑者有瘙癢者有狂妄者皆起於風
也其脉浮虚者自虚而得之實大者自實而得之
弦緊者汗出而得之喘乏者飲酒而得之癲厥者自
勞而得之手足不遂語言謇失者房中而得之癮疹
者自痺濕而得之歷節疼痛者因醉犯房而得之聾
盲瘡癩者自五味飲食冐犯禁忌而得之千端萬狀
莫離於五臟六腑而生矣
薛立齋曰前證若因腎虚隂火而肝燥者宜用六味地
黃丸生腎水滋肝血若因怒動肝火而血耗者用
四物加柴梔丹皮茯苓以清肝火生肝血若因脾
經鬱結而血耗者用歸脾四物二湯以補脾氣生肝
血若脾氣虚而痰滯者用二陳加白术柴胡健脾
以化痰若因脾虚濕面風痰不利者用二陳加南
星蒼术防風勝濕以化痰若脾經鬱而滯者用歸
脾湯加柴胡半夏若腎經敗液為痰者用六味丸
灸法
凡用灸法必其元陽暴脱及營衛血氣不調欲收速效
惟艾火為良然用火之法惟陽虚多寒經絡凝滯者
為宜若火盛金衰水虧多燥脉數發熱咽乾面赤口
渴便熱等證則不可妄加艾火若誤用之必致血愈
燥而熱愈甚是反速其危矣
一凡灸法頭面上艾炷宜小不宜大手足上乃可粗也
又須自上而下不可先灸下後灸上
灸非風卒厥危急等證
神闕用淨鹽炒乾納於臍中令滿上加厚薑一片
盖定灸百壯至五百壯愈多愈妙薑焦則易之或
以川椒代鹽或用椒於下上盖以鹽再盖以薑灸
之亦佳
丹田氣海二穴俱連命門實為生氣之海經脉
之本灸之皆有大效
灸非風連臟氣塞涎上昏危不語等證
百會風池大椎肩井曲池間使足三
里
灸口眼歪斜
聽會(灸眼)客主人(灸眼)頰車(灸口)地倉(灸口)承漿(灸口)合谷
灸手足不遂偏枯等證
百會肩髃曲池風市環跳足三里絶
骨(即懸鍾)
華元化曰心風者宜灸心俞肺風者宜灸肺俞脾
風者宜灸脾俞肝風者宜灸肝俞腎風者宜灸
腎俞又治陽脱灸法見熱陣四十六
非風論列方
四君子湯(補一)六君子湯(補五)
金水六君煎(新和一)大補元煎(新補一)
五福飲(新補六)五味異功散(補四)
大營煎(新補十四)小營煎(新補十五)
十全大補湯(補二十)四物湯(補八)
歸脾湯(補三三)補中益氣湯(補三一)
二隂煎(新補十)一隂煎(新補八)
加減一隂煎(新補九)三隂煎(新補十一)
四逆湯(熱十四)十味香薷飲(和一七一)
獨參湯(補三六)生脉散(補五七)
六味回陽飲(新熱二)理中湯(熱一)
理隂煎(新熱三)溫胃飲(新熱五)
左歸飲(新補二)右歸飲(新補三)
六味丸(補一二一)左歸丸(新補四)
右歸丸(新補五)八味丸(補一二二)
二陳湯(和一)六安煎(新和二)
白虎湯(寒二)抽薪飲(新寒三)
徙薪飲(新寒四)綠豆飲(新寒十四)
抱龍丸(小八五)牛黃丸(和三六五)
蘇合丸(和三七一)吐法(新攻)
獨聖散(攻百六)茶調散(攻百七)
稀涎散(攻四三)人參竹葉石膏湯(寒五)
論外備用方
參附湯(補三八)术附湯(補四二)
神效黃茋湯(補四九麻木)人參膏(補一六五)
地黃飲子(補百)青州白丸子(和百十二痰氣)
三生飲(熱九五痰盛)愈風丹(和二七四血氣受邪)
易老天麻丸(和二七五血虚受邪)交加散(和二五二血虚經閉)
三建湯(熱四二隂厥)神應養真丹(和三一三癱瘓)
通關散(因九八)續斷丸(和三百六脚病)
酒浸牛膝丸(和三百八腰脚無力)調元健步丸(和三一一下步無力)
厥逆
經義(并附釋義)
脉解篇曰内奪而厥則爲瘖俳此腎虚也少隂不至者
厥也詳本篇之言厥者以其内奪謂奪其五内之
精氣也瘖聲不能出也俳肢體偏廢也今人見此必
皆謂之中風而不知由於内奪由於腎虚盖聲出於
肺而本乎腎形強在血而本乎精精氣之本皆主於
腎故少隂不至則為厥又調經論曰志不足則厥本
神篇曰腎氣虚則厥觀此諸論則非風之義可知矣
故凡治此者當以前非風證治第三條等法主之
調經論岐伯曰氣之所并為血虚血之所并為氣虚帝
曰人之所有者血與氣耳今夫子乃言血并為虚氣并
為虚是無實乎岐伯曰有者為實無者為虚今血與氣
相失故為虚焉血與氣并則為實焉血之於氣并走於
上則為大厥厥則暴死氣復反則生不反則死
氣并為血虚血并為氣虚此隂陽之偏敗也今其氣
血并走於上則隂虚於下而神氣無根是即隂陽相
離之候故致厥脫而暴死復反者輕不反者甚此正
時人所謂卒倒暴仆之中風亦即痰火上壅之中風
而不知實由於下虚也然上實者假實也其有甚者
亦宜稍為清理下虚者真虚也若無實邪可據則速
當峻補其下
陽明脉解篇曰厥逆連臟則死連經則生
觀本篇之連經連臟本以厥逆為言何其明顯平正
盖連經者病在肌表故輕而生連臟者病在根本故
重而死既知此為厥逆則凡卒倒暴仆等證其非風
也可知而河間諸公皆以中腑中臟為言則是風非
風始混亂而莫辨矣
大竒論曰脉至如喘名曰暴厥暴厥者不知與人言
解精微論曰厥則目無所見夫人厥則陽氣并於上隂
氣并於下陽并於上則火獨光也隂并於下則足寒足
寒則脹也
詳此二論云脉至如喘者謂脉之急促如喘此血氣
敗亂之候故致暴厥不言即今人所謂中風不語之
屬也云陽并於上隂并於下此即上熱下寒水火不
交之候故為目無所見即中風昏眩之屬也不語者
責在肺腎昏眩者責在肝脾暫見者氣復則甦隂敗
者最危之候俱當按法如前而救其本
終始篇曰厥逆為病也足暴凊胸若將裂腸若將以刀
切之煩而不能食脉大小皆濇煖取足少隂凊取足陽
明凊則補之溫則寫之
暴凊即暴冷也若裂若切謂其懊憹痛楚莫可名狀
此即所謂躁擾煩亂之中風也有火者多溫熱而脉
洪大宜清隂中之火有痰者多喘壅而脉滑實宜開
上焦之痰無大無痰多寒凉而脉濇弱宜補其元氣
凡證有若此而兼之昏亂不醒者此真連臟之甚者
也多不可治
生氣通天論曰陽氣者煩勞則張精絶辟積於夏使人
煎厥陽氣者大怒則形氣絶而血菀於上使人薄厥
此云煎厥者即熱厥之類其因煩勞而病積於夏亦
今云暑風之屬也若見抽搐痰涎卒倒者當即以前
暑風之法治之薄厥者急廹相薄之謂因於大怒
即氣厥血厥之屬治法如後
通評虚實論曰凡治消癉仆擊偏枯痿厥氣滿發逆肥
貴人則膏粱之疾也膈則閉絶上下不通則暴憂之
病也暴厥而聾偏塞閉不通内氣暴薄也不從内
外中風之病故瘦留著也
詳此膏粱之疾即酒色之傷脾腎之病也暴憂之病
即悲憂傷肺之屬也内氣暴薄即鬱怒傷肝之屬也
凡此皆内傷之病其有不從内而外中於風者則必
留著經絡故為消瘦痛痺之病是可見内傷外感之
辨其不可混言有如此
逆順肥瘦篇曰夫衝脉者五臟六腑之海也五臟六腑
皆禀焉其上者出於頏顙滲諸陽灌諸精其下者注少
隂之大絡出於氣街循隂股内廉入膕中伏行骭骨内
下至内踝之後屬而别其下者並於少隂之經滲三隂
其前者伏行出跗屬下循跗入大指間滲諸絡而溫肌
肉故别絡結則跗上不動不動則厥厥則寒矣
詳此衝脉之義則上自頭下自足後自背前自腹凡
五臟六腑十二經脉無所不禀故稱為五臟六腑十
二經脉之海夫海為百川之宗凡諸經發源之處即
皆有會合之義其於通身血氣盛衰皆歸乎此可知
也然衝脉起於胞中即其經絡之所亦即其聚畜之
所故稱為血海亦稱為命門此即所謂根本之宅也
若素縱情慾以致精氣之源傷敗於此則厥脫暴仆
等病亦因於此不然則何以忽然仆倒而神形俱敗
表裏俱殘全無知覺一至於此是豈一經一臟之病
之所致歟於此察之則實由衝脉崩敗必無疑矣故
凡治此者欲舍根蒂而求其濟吾知其必無是理也
衝脉詳義具類經經絡類第二十七篇註中
繆刺論曰邪客於手足少隂太隂足陽明之絡此五絡
皆會於耳中上絡左角五絡俱竭令人身脉皆動而形
無知也其狀若尸或曰尸厥鬄其左角之髮方一寸燔
治飲以美酒一杯不能飲者灌之立已(仍有刺法詳二十七卷耳證門)
詳此尸厥一證乃外邪卒中之惡候凡四時不正之
氣及山魔土煞五尸魘魅之屬皆是也犯之者忽然
手足厥冷肌膚寒栗面目青黑精神不守或口噤妄
言痰涎壅塞或頭旋運倒不省人事即名飛尸卒厥
宜用鍼法具見本經若用艾灸則無如秦承祖灸鬼
法及華陀灸陽脫法為妙凡用藥之法當知邪之所
凑必因氣虚故在本經即以左角之血餘用補五絡
之脫竭其義可知若此危急之際非用參附回陽等
藥何以挽回若果邪氣壅盛胸膈不清則不得不先
為開通然後調理宜不換金正氣散流氣飲葱薑湯
蘇合丸之類酌而主之
方盛衰論雷公請問氣之多少何者為逆何者為從帝
曰陽從左隂從右老從上少從下是以氣多少逆皆為
厥問曰有餘者厥耶荅曰一上不下寒厥倒膝少者秋
冬死老者秋冬生氣上不下頭痛巔疾求陽不得求隂
不審五部隔無徵若居曠野若伏空室緜緜乎屬不滿
日是以少隂之厥令人妄夢其極至迷
此言氣逆者即為厥也凡隂陽之氣陽從左而升隂
從右而降故陽病者左為甚隂病者右為甚以升者
不升降者不降而逆其升降之氣也又人之生氣必
自下而升故老人之氣已衰於下而從上者為順少
壯之氣先盛於下而從下者為順若以老人而神衰
於上其所終之氣可知少壯而形衰於下其所始之
氣可知皆逆候也及其為病而一上不下此其根本
已虧故寒厥到膝少年以陽氣方盛而陽衰若此故
秋冬當死老人以陽氣本衰而畏寒其常故秋冬無
慮凡此厥逆之病謂其陽若非陽謂其隂若非隂五
臟隔絶無徵可驗若不能終其日者盖甚言其凋敝
難為也再若人之妄夢而有至迷亂昏絶者此以心
腎不交而精神散越故為厥逆有至如此亦總屬少
隂根本之病
厥論岐伯曰陽氣衰於下則為陽厥隂氣衰於下則為
熱厥帝曰熱厥之為熱也必起於足下者何也岐伯
曰陽氣起於足五指之表隂脉者集於足下而聚於足
心故陽氣勝則足下熱也帝曰寒厥之為寒也必從
五指而上於膝者何也曰隂氣起於五指之裏集於膝
下而聚於膝上故隂氣勝則從五指至膝上寒其寒也
不從外皆從内也寒厥何失而然也此人者質壯以
秋冬奪於所用陽氣衰不能滲營其經絡陽氣日損隂
氣獨在故手足為之寒也熱厥何如而然也酒入於
胃則絡脉滿而經脉虚隂氣虚則陽氣入陽氣入則胃
不和胃不和則精氣竭精氣竭則不營其四支也此人
必數醉若飽以入房氣聚於脾中不得散酒氣與榖氣
相薄熱盛於中故熱徧於身内熱而溺赤也夫酒氣盛
而慓悍腎氣日衰陽氣獨勝故手足為之熱也帝曰
厥或令人腹滿或令人暴不知人或至半日遠至一日
乃知人者何也岐伯曰隂氣盛於上則下虚下虚則腹
脹滿陽氣盛於上則下氣重上而邪氣逆逆則陽氣亂
陽氣亂則不知人也
厥論帝曰願聞六經脉之厥狀病能也岐伯曰巨陽之
厥則腫首頭重足不能行發為眴仆嘔血善衂陽明
之厥則癲疾欲走呼腹滿不得卧面赤而熱妄見而妄
言喘欬身熱善驚衂嘔血少陽之厥則暴聾頰腫而
熱脇痛胻不可以運機關不利腰不可以行項不可以
顧發腸癰不可治驚者死太隂之厥則腹滿䐜脹後
不利不欲食食則嘔不得卧胻急攣心痛引腹少隂
之厥則口乾溺赤腹滿心痛嘔變下泄清厥隂之厥
則少腹腫痛腹脹涇溲不利好卧屈膝隂縮腫胻内熱
攣腰痛虚滿譫言二隂俱逆不得前後使人手足寒
三日死手太隂厥逆虚滿而欬善嘔泳手心主少
隂厥逆心痛引喉身熱死不可治手太陽厥逆耳聾
泣出項不可以顧腰不可以俛仰手陽明少陽厥逆
發喉痺嗌腫痙
詳本論之寒厥熱厥雖皆以手足為言而實以隂陽
之敗亂為言也故寒厥言奪於所用熱厥言因於數
醉正以隂陽之氣無不起於手足故凡厥之將作則
寒熱麻痺必先由手足而起及其甚也則變出百端
或五臟六腑各有其證如此然則手足之厥特其形
見之徵兆耳而見微知著自當因標而慮本也
傷寒厥逆
仲景曰傷寒一二日至四五日而厥者必發熱前熱者
後必厥厥深者熱亦深厥微者熱亦微厥應下之而反
發汗者必口傷爛赤凡厥者隂陽氣不相順接便為
厥厥者手足逆冷是也厥少熱多其病當愈寒多熱
少陽氣退其病為進也
詳此仲景之厥逆頗與内經有異盖以手足言之在
内經則有寒厥熱厥之分在仲景則單以逆冷者為
厥再以邪正言之在内經則論在元氣故其變出百
端而在氣在血俱有危證在仲景則論在邪氣故單
據手足而所畏者則在隂進而陽退也觀成無己曰
厥為隂之盛也義可知矣諸傷寒厥逆等證俱詳具
傷寒門
論證
厥逆之證危證也盖厥者盡也逆者亂也即氣血敗亂
之謂也故内經特重而詳言之如云卒厥暴厥者皆
厥逆之總名也如云寒厥熱厥者分厥逆之隂陽也
如云連經連臟者論厥逆之死生也再若諸經臟腑
之辨亦既詳矣又近世猶有氣厥血厥痰厥酒厥臟
厥蛔厥等證亦無非本之經義觀内經諸論已極明
顯奈何後人猶不能察凡遇此證則悉認之為中風
竟不知厥逆為何病而通作風治害孰甚焉余深悲
之故於前非風門悉力辨正至於治此之法即當以
前非風證治互相參用正所以治厥逆也其有未盡
等證仍列如後條
論治(共七條)
一寒厥熱厥之治凡寒厥者必四肢清涼脉沉微不數
或雖數而無力或畏寒喜熱引衣自覆或下利清榖
形證多惺惺雖此類皆屬寒證然似熱非熱之證猶
多故凡以手足見厥而脉證俱無實熱者悉寒厥之
無疑也熱厥者必先多熱證脉沉滑而數畏熱喜
冷揚手掉足或煩躁不寧大便秘赤形證多昏冐凡
治此二者即當以非風門治寒治熱之法主之至
若傷寒厥證其隂其陽亦當以此法為辨但傷寒之
厥辨在邪氣故寒厥宜温熱厥可攻也内經之厥重
在元氣故熱厥當補隂寒厥當補陽也二者之治不
可不察
一氣厥之證有二以氣虚氣實皆能厥也氣虚卒倒者
必其形氣索然色清白身微冷脉微弱此氣脫證也
宜參茋歸木地黃枸杞大補元煎之屬甚者以回陽
飲獨參湯之類主之氣實而厥者其形氣憤然勃
然脉沉弦而滑胸膈喘滿此氣逆證也經曰大怒則
形氣絶而血菀於上即此類也治宜以排氣飲或四
磨飲或八味順氣散蘇合香丸之類先順其氣然後
隨其虚實而調理之又若因怒傷氣逆氣旋去而
真氣受損者氣本不實也再若素多憂鬱恐畏而氣
怯氣䧟者其虚尤可知也若以此類而用行氣開滯
等劑則誤矣
一血厥之證有二以血脫血逆皆能厥也血脫者如大
崩大吐或産血盡脫則氣亦隨之而脫故致卒仆暴
死宜先搯人中或燒醋炭以收其氣急用人參一二
兩煎湯灌之但使氣不盡脫必漸甦矣然後因其寒
熱徐為調理此所謂血脫益氣也若不知此而但用
血分等藥則幾微之氣忽爾散失隂無所主無生機
矣其或有用寒凉以止血者必致敗絶陽氣適足以
速其死耳血逆者即經所云血之與氣并走於上
之謂又曰大怒則形氣絶而血菀於上之類也夫血
因氣逆必須先理其氣氣行則血無不行也宜通瘀
煎或化肝煎之類主之俟血行氣舒然後隨證調理
一痰厥之證凡一時痰涎壅塞氣閉昏憒藥食俱不能
通必先宜或吐或開以治其標此不得不先救其急
也但覺痰氣稍開便當治其病本如因火生痰者宜
清之降之因風寒生痰者宜散之温之因濕生痰者
宜燥之利之因脾虚生痰者自宜補脾因腎虚生痰
者自宜補腎此痰之不必治也但治其所以痰而痰
自清矣然猶有不可治痰者恐愈攻愈虚而痰必愈
甚也諸治痰法見前非風門治痰條中
一酒厥之證即經所云熱厥之屬也又經云酒風者亦
此類也凡縱飲無節之人多有此病方其氣血正盛
力能勝之不知酒害之何有及其將衰則酒之侮人
斯可畏耳酒病極多莫知所出其為酒厥則全似中
風輕者猶自知人重者卒爾運倒忽然昏憒或躁煩
或不語或痰涎如湧或氣喘發熱或欬嗽或吐血但
察其大便乾燥脉實喜冷者此濕熱上壅之證宜以
抽薪飲之類疾降其火火之甚者仍以梨漿飲綠豆
飲之屬更迭進之以解其毒此證大忌辛燥等物務
使濕熱漸退神氣稍復然後用補隂等劑以善其後
其有大便不實或無火證而脉見緩弱者則不宜
清火但以二陳湯六君子湯或金水六君煎之類主
之若因酒傷隂以致脾腎兩虚而為厥脫者非速救
本源終無濟也凡患此者宜終身忌酒勿使沾唇可
也若不知戒再犯必難為矣
一色厥之證有二一曰暴脫一曰動血也凡色厥之暴
脫者必以其人本虚偶因竒遇而悉力勉為者有之
或因相慕日久而縱竭情慾者亦有之故於事後則
氣隨精去而暴脫不返宜急搯人中仍令隂人摟定
用口相對務使煖氣嘘通以接其氣勿令放脫以保
其神隨速用獨參湯灌之或速灸氣海數十壯以復
陽氣庶可挽回第以臨時慌張焉知料理故每致不
救然此以即病者言所見誠不多也其有不即病而
病此者則甚多也又何以言之以其精去於頻而氣
脫於漸故每於房慾二三日之後方見此證第因其
病不在即故不以此為病兼之人多諱此而不知中
年之後多有因此而病者是皆所謂色厥也奈時師
不能察而每以中風斃之耳凡治此者單宜培補命
門或水或火當以非風門治法第三條者主之又
色厥之動血者以其血氣并走於上亦血厥之屬也
但與大怒血逆者不同而治法亦有所異盖此因慾
火上炎故血隨氣上必其情慾動極而慾不能遂者
有之或借麯蘖以強遏鬱火者亦有之其證則忽爾
暴吐或鼻衂不能禁止或厥逆或汗出或氣喘或欬
嗽此皆以隂火上衝而然凡治此者必先制火以抑
其勢宜清化飲四隂煎或加減一隂煎之類主之其
有隂竭於下火不歸源别無煩熱脉證而血厥不止
垂危者非鎮隂煎必不能救待其勢定然後因證酌
治之
一臟厥蚘厥二證皆傷寒證也並見傷寒門
述古
華元化陽厥論曰驟風暴熱雲物飛揚晨晦暮晴夜炎
晝冷應寒不寒當雨不雨水竭土壊時歲大旱草木
枯悴江河乏涸此天地之陽厥也暴壅塞忽喘促四
肢不收二府不利耳聾目盲咽乾口焦喉舌生瘡鼻
流清涕頰赤心煩頭昏腦重雙睛似火一身如燒素
不能者乍能素不欲者乍欲登高歌笑棄衣奔走狂
言妄語不辨親疎發躁無度飲水不休胸膈膨脹腹
脇滿悶背疽肉爛煩潰消中食不入胃水不穿腸驟
腫暴滿呌呼昏冐不省人事疼痛不知去處此人之
陽厥也陽厥之脉舉按有力者生絶者死隂厥論
曰飛霜走雹朝昏暮靄雲雨飄颻風露寒冷當熱不
熱未寒而寒時氣淋淫泉生田野山摧地裂土壞河
溢月晦日昏此天地之隂厥也暴啞卒寒一身拘急
四肢拳戀唇青面黑目直口噤心腹滿痛頭頷搖鼓
腰脚沉重語言蹇澁上吐下瀉左右不仁大小便滑
吞吐酸綠悲憂慘戚喜怒無常者此人之隂厥也隂
厥之脉舉指弱按指大者生舉按俱絶者死一身悉
冷額汗自出者亦死隂厥之病過三日勿治
厥逆論列方
獨參湯(補三六)大補元煎(新補一)
六君子湯(補五)鎮隂煎(新熱十三)
四隂煎(新補十二)六味回陽飲(新熱二)
清化飲(新因十三)化肝煎(新寒十)
四味回陽飲(新熱一)二陳湯(和一)
排氣飲(新和六)金水六君煎(新和一)
通瘀煎(新因五)四磨飲(和五二)
加減一隂煎(新補九)蘇合香丸(和三七一)
八味順氣散(和二四四)
論外備用方
星香湯(和二四三痰氣厥)四逆湯(熱十四寒厥)
沉香桂附丸(熱百十二厥冷)三建湯(熱四二隂寒)
薑附湯(熱三二厥冷轉筋)附子理中湯(熱二虚寒)
大已寒丸(熱一七一中寒)養正丹(熱一八九痰厥不降)
四逆散(散二八熱厥)
傷風
經義
骨空論曰風者百病之始也風從外入令人振寒汗出
頭痛身重惡寒治在風府調其隂陽不足則補有餘
則寫
隂陽應象大論曰邪風之至疾如風雨
太隂陽明論曰陽受風氣隂受濕氣傷於風者上先受
之傷於濕者下先受之
歲露篇曰賊風邪氣乘虚傷人
八正神明論曰正邪者身形若用力汗出腠理開逢虚
風其中人也微故莫知其情莫見其形
平人氣象論曰脉滑曰風
風論曰風氣藏於皮膚之間内不得通外不得泄風者
善行而數變腠理開則灑然寒閉則熱而悶其寒也
則衰飲食其熱也則消肌肉故使人怢慄而不能食
名曰寒熱
評熱病論曰勞風法在肺下其為病使人強上冥視唾
出若涕惡風而振寒此為勞風之病巨陽引精者三
日中年者五日不精者七日欬出清黃涕其狀如膿
大如彈丸從口中若鼻中出不出則傷肺傷肺則死
也(此節有說在欬嗽門)
論證
傷風之病本由外感但邪甚而深者偏傳經絡即為傷
寒邪輕而淺者止犯皮毛即為傷風皮毛為肺之合
而上通於鼻故其在外則為鼻塞聲重甚者并連少
陽陽明之經而或為頭痛或為憎寒發熱其在内則
多為欬嗽甚則邪實在肺而爲痰為喘有寒勝而受
風者身必無汗而多欬嗽以隂邪閉鬱皮毛也有熱
勝而受風者身必多汗惡風而欬嗽以陽邪開泄肌
腠也有氣強者雖見痰嗽或五六日或十餘日肺氣
疎則頑痰利風邪漸散而愈也有氣弱者邪不易解
而痰嗽日甚或延綿數月風邪猶在非用辛温必不
散也有以衰老受邪而不慎起居則舊邪未去新邪
繼之多致終身受其累此治之尤不易也盖凡風邪
傷人必在肩後頸根大杼風門肺俞之間由兹達肺
最近最捷按而酸處即其逕也故凡氣體薄弱及中
年以後血氣漸衰者邪必易犯但知慎護此處或晝
坐則常令微煖或夜卧則以衣帛之類密護其處勿
使微凉則可免終身傷風欬嗽之患此余身驗切效
之法謹錄之以告夫惜身同志者
論治
凡傷風欬嗽多痰或喘急嘔惡者宜六安煎加減治之
為最妙二陳湯多加生薑亦可若外感風寒欬嗽
多痰喘急而隂虚血氣不足痰有不活氣有不充則
托送無力邪不易解宜金水六君煎其效如神若年
衰胃弱者尤宜用之若傷風兼寒而欬嗽發熱者
宜柴陳煎若時行風邪在肺欬嗽喘急多痰而隂
寒氣甚邪不易解者宜小青龍湯或消風百解散或
金沸草散若傷風初感寒熱往来涕唾稠粘胸膈
不快欬嗽多痰者參蘇飲若傷風頭痛鼻塞聲重
欬嗽者局方神术散或川芎茶調散若感風兼濕
而頭目不清鼻塞聲重者宜冲和散若風寒外閉
肢節煩疼鼻塞聲重而内多伏火者局方羌活散
若太陽經傷風發熱自汗惡風者桂枝湯
傷風論列方
六安煎(新和二)二陳湯(和一)
金水六君煎(新和一)參蘇飲(散三四)
冲和散(散八十)消風百解散(散四六)
桂枝湯(散九)柴陳煎(新散九)
局方神术散(散六五)小青龍湯(散八)
金沸草散(散八一)局方羌活散(散八六)
川芎茶調飲(散六四)
論外備用方
三拗湯(散七八鼻塞欬嗽)華盖散(散七九嗽)
景岳全書卷十一
