景岳全書卷二十九
明張介賓撰
遺精
經義
上古天真論曰上古有真人者提挈天地把握隂陽呼
吸精氣獨立守神肌肉若一故能夀敝天地無有終
時中古有至人者淳德全道和於隂陽調於四時
去世離俗積精全神游行天地之間視聽八遠之外
此蓋益其夀命而強者也亦歸於真人其次有聖
人者處天地之和從八風之理適嗜慾於世俗之間
無恚嗔之心行不欲離於世舉不欲觀於俗外不勞
形於事内無思想之患以恬愉爲務以自得爲功形
體不敝精神不散亦可以百數今時之人不然也
以酒爲漿以妄爲常醉以入房以欲竭其精以耗散
其真不知持滿不時御神務快其心逆於生樂起居
無節故半百而衰也夫上古聖人之教下也皆謂
之虚邪賊風避之有時恬憺虚無真氣從之精神内
守病安從來腎者主水受五臟六腑之精而藏之
故五臟盛乃能寫
生氣通天論曰蒼天之氣清淨則志意治順之則陽氣
固雖有賊邪弗能害也此因時之序故聖人傳精神
服天氣而通神明失之則内閉九竅外壅肌肉衞氣
解散此謂自傷氣之削也隂者藏精而起亟也陽
者衞外而爲固也凡隂陽之要陽密乃固兩者不
和若春無秋若冬無夏因而和之是謂聖度故陽強
不能密隂氣乃絶隂平陽秘精神乃治隂陽離決精
氣乃絶隂之所生本在五味隂之五宫傷在五味
味過於辛筋骨阻弛精神乃央
金匱真言論曰夫精者身之本也故藏於精者春不病
温
本神篇曰天之在我者德也地之在我者氣也德流氣
薄而生者也故生之來謂之精兩精相摶謂之神隨
神往來謂之䰟並精而出入者謂之魄是故怵惕
思慮者則傷神神傷則恐懼流淫而不止恐懼而
不解則傷精精傷則骨痠痿厥精時自下是故五臟
主藏精者也不可傷傷則失守而隂虚隂虚則無氣
無氣則死矣
本藏篇曰人之血氣精神者所以奉生而周於性命者
也志意者所以御精神收魂魄適寒温和喜怒者
也志意和則精神專直魂魄不散悔怒不起五臟
不受邪矣
經脈篇曰人始生先成精精成而腦髓生
邪客篇曰心者五臟六腑之大主也精神之所舍也其
藏堅固邪弗能容也容之則心傷心傷則神去神去
則死矣
平人絶穀篇曰血脈和則精神乃居故神者水榖之精
氣也
調經本神等論曰心藏神肺藏氣肝藏血脾藏肉腎藏
精而成此形志意通内連骨髓而成身形五臟
六節藏象論曰心者生之本神之變也腎者主蟄封
藏之本精之處也
痿論曰肺主身之皮毛心主身之血脈肝主身之筋膜
脾主身之肌肉腎主身之骨髓
衞氣篇曰五藏者所以藏精神䰟魄者也六腑者所以
受水穀而行化物者也其氣内干五藏而外絡肢節
其浮氣之不循經者爲衞氣其精氣之行於經者爲
營氣隂陽相隨外内相貫如環之無端
疏五過論曰嘗貴後賤雖不中邪病從内生名曰脫營
嘗富後貧名曰失精五氣流連病有所並暴樂暴苦
始樂後苦皆傷精神精氣竭絶形體毁沮故貴脫
勢雖不中邪精神内傷身必敗亡
論證(共三條)
夢遺精滑總皆失精之病雖其證有不同而所致之本
則一蓋遺精之始無不病由乎心正以心爲君火腎
爲相火心有所動腎必應之故凡以少年多慾之人
或心有妄思或外有妄遇以致君火摇於上相火熾
於下則水不能藏而精隨以泄初泄者不以爲意至
再至三漸至不已及其久而精道滑則隨觸皆遺欲
遏不能矣斯時也精竭則隂虚隂虚則無氣以致爲
勞爲損去死不遠可無畏乎蓋精之藏制雖在腎而
精之主宰則在心故精之蓄泄無非聽命於心凡少
年初省人事精道未實者苟知惜命先須惜精苟欲
惜精先宜淨心但見伶俐乖巧之人多有此病而田
野愚魯之夫多無此病其故何也亦總由心之動静
而已此少年未病之前所當知也及其旣病而求治
則尤當以持心爲先然後隨證調理自無不愈使不
知求本之道全恃藥餌而欲望成功者蓋亦幾希矣
一遺精之證有九凡有所注戀而夢者此精爲神動也
其因在心有慾事不遂而夢者此精失其位也其
因在腎有值勞倦即遺者此筋力有不勝肝脾之
氣弱也有因用心思索過度徹遺者此中氣有不
足心脾之虚陷也有因濕熱下流或相火妄動而
遺者此脾腎之火不清也有無故滑而不禁者此
下元之虚肺腎之不固也有素禀不足而精易滑
者此先天元氣之单薄也有久服冷利等劑以致
元陽失守而滑泄者此誤藥之所致也有壯年氣
盛久節房慾而遺者此滿而溢者也凡此之類是
皆遺精之病然心主神肺主氣脾主濕肝主疎泄腎
主閉藏則凡此諸病五臟皆有所主故治此者亦當
各求所因也至若盛滿而溢者則去者自去生者
自生勢出自然固無足爲意也
一因夢而出精者謂之夢遺不因夢而精自出者謂之
滑精夢遺者有情有火有虚有溢有因情動而夢者
有因精動而夢者情動者當清其心精動者當固其
腎滑精無非腎氣不守而然若暴滑而兼痛者則當
從赤白濁門論治
論治(共八條)
一精道滑而常夢常遺者此必始於慾念成於不謹積
漸日深以致腎氣不固而然惟苓术兔絲丸爲最佳
其次則小兔絲子丸金鎖思仙丹之類皆可擇用
一君火不清神摇於上則精遺於下火甚者宜先以二
隂煎之類清去心火火不甚者宜先以栢子養心丸
天王補心丹或人參丸遠志丸之類收養心氣然後
用苓术兔絲丸之類固之
一相火易動肝腎多熱而易於疎泄者宜經騐猪肚丸
爲最或固精丸之類主之然須察其火之微甚宜清
者亦當先清其火
一凡思慮勞倦每觸即遺者但當培補心脾勿得誤爲
清利惟夀脾煎或歸脾湯減去木香或用秘元煎主
之皆其宜也其有氣分稍滯不堪茋术者宜兔絲煎
主之或以人參湯吞茯术兔絲丸亦妙
一先天素稟不足元陽不固每多遺滑者當以命門元
氣爲主如左歸右歸六味八味等丸或五福飲固隂
煎兔絲煎之類隨宜用之或經騐秘真丹亦可酌用
一濕熱下流火伏隂中而遺者宜四苓散或大小分清
飲之類主之
一過服寒涼冷利等藥以致陽氣不固精道滑而遺泄
不止者速當温補脾腎宜五君子煎夀脾煎或右歸
丸八味地黃丸家韭子丸之類主之
一治遺精之法凡心火盛者當清心降火相火盛者當
壯水滋隂氣陷者當升舉滑泄者當固澁濕熱相乘
者當分利虚寒冷利者當温補下元元陽不足精氣
兩虚者當專培根本今人之治遺泄動以黃栢知母
爲君或專用固本丸坎離丸之類不知苦寒之性極
能沈降瀉水腎虚者尤非所宜腎有補而無瀉此輩
亦何裨於腎而凡用治於非火滑泄者適足爲腎之
害耳
述古
丹溪曰夢遺精滑專主乎熱熱則流通宜滋隂降火勞
神思者安神養心久而虚脫者須兼補藥及收澁之
藥無有不愈
薛立齋曰按前證若腎氣不足用益志湯金鎖正元丹
肝腎虚熱者用六味丸加味逍遥散脾虚熱者用六
味丸補中益氣湯凡此悉屬不足之證宜用十全大
補湯或用萆薢分清飲送八味丸又曰按前證屬
足三隂虧損所致若肝腎虚熱者用四物湯加柴胡
山梔山茱萸山藥脾胃氣虚者用補中益氣加山茱
萸山藥思慮傷脾者兼用歸脾湯加山茱萸山藥肝
腎虧損者六味丸真陽虚敗者八味丸心腎不交用
萆薢分清飲心氣虚熱者清心蓮子飲
英全善綱目云一壯年夢遺白濁與濇精藥益甚知其
鬱滯改用導赤散大劑服之遺濁皆止又一中年
夢遺與澁藥勿效改與神芎丸下之下後與猪苓丸
遂愈
徐東臯云夢遺因心經有火神思不寧所以夢與人交
而精泄治當用清心安神温膽等劑加黃連生地人
參遠志茯神棗仁羚羊角之類有自遺者乃氣血
虚而下脫有因熱而流通者當分虛實須用八物湯
加龍骨牡礪樗根皮之類有小便後精出不可禁
者或不小便而自出者或莖中出而痒痛常如欲小
便者並宜先服辰砂妙香散或威喜丸或分清飲别
以綿裹龍骨同煎或加五棓子牡礪白茯苓五味子
之屬煎服
王宇泰曰凡病精泄不禁自汗頭眩虚極或寒或熱用
補澁之藥不效其脈浮軟而散蓋非虚也亦非房室
過度此無他心有所覩因有所慕意有所樂慾想方
興不遂所欲而致斯疾既以藥補且固不效將何以
治之緣心有愛則神不歸意有想則志不寧當先和
營衞營衞和則心安次調其脾脾氣和則志舍定心
腎交媾精神内守其病自愈其法用人參三錢當歸
一錢洗焙爲末作三服糯米飲調下服畢自汗出而
寒熱退若頭眩未除用川芎三錢人參一錢焙爲末
作三服沸湯調下頭眩瘥而精不禁者用芍藥半兩
丁香三錢木香三錢剉散每服用生薑五片棗二枚
以水同煎空心服即心安神定精固神悅
遺精論列方
小兔絲丸(固三五)家韭子丸(固三四)
五君子煎(新熱六)人參丸(補百六)
歸脾丸(補三三)大分清飲(新寒五)
兔絲煎(新固三)壽脾煎(新熱十六)
小分清飲(新和十)遠志丸(補百十四)
固精丸(固三十)苓术兔絲丸(新固五)
祕元煎(新固一)秘真丹(固二五)
金鎖思仙丹(固十九)固隂煎(新固二)
二隂煎(新補十)金鎖正元丹(固十八)
左歸丸(新補四)右歸丸(新補五)
補中益氣湯(補三)五福飲(新補六)
八物湯(補十九)十全大補湯(補二十)
六味丸(補一二一)八味丸(補一二)
天王補心丹(補百九)益志湯(熱一六六)
經騐猪肚丸(固四十)逍遥散(補九三)
四物湯(補八)辰砂妙香散(固十五)
安神丸(寒一四二)温膽湯(和一五三)
栢子養心丸(補百十二)威喜丸(固四五)
導赤散(寒)(二二)清心蓮子飲(寒三二)
猪苓丸(因四八)四苓散(和一八七)
萆薢分清飲(熱一六五)神芎丸(攻七二)
論外備用方
還少丹(補一三七)心腎丸(補百十三)
枸杞子丸(補一四四)金櫻膏(補百一)
安腎丸(熱一六七精寒不禁)小安腎丸(熱一六八隂虚夢遺)
玉鎖丹(固一二不禁)金鎖丹(固十七)
金鎖匙丹(固二十遺鬼交夢)固真散(固二八煖下元)
三仙丸(固四一遺滑)金櫻丸(固二四)
固真丸(固二七久滑)九龍丸(固四二)
水陸二仙丹(固二三)韭子丸(固三三精虚寒漏)
茯兔丸(固三八精思慮傷)王荆公妙香散(固十六精安神固)
淋濁
經義
至真要大論曰諸轉反戾水液渾濁皆屬於熱太陽
之勝隂中迺瘍隱曲不利互引隂股
痿論曰思想無窮所願不得意淫於外入房太甚宗筋
弛縱發爲筋痿及爲白淫
口問篇曰中氣不足溲便爲之變
五癃津液别篇曰隂陽不和則使液溢而下流於隂髓
液皆減而下下過度則虚虚故腰背痛而脛痠
氣厥論曰胞移熱膀胱則癃溺血
評熱病論曰小便黃者少腹中有熱也
玉機真藏論曰冬脈不及則令人少腹滿小便變
經脈别論曰飲入於胃遊溢精氣上輸於脾脾氣散精
上歸於肺通調水道下輸膀胱水精四布五經並行
合於四時五臟隂陽揆度以爲常也
論證(共四條)
便濁證有赤白之分有精溺之辨凡赤者多由於火
白者寒熱俱有之由精而爲濁者其動在心腎
由溺而爲濁者其病在膀胱肝脾
一赤濁之證有溺之赤色者有帶血而赤者若見鮮血
則當從血證門溺血條下治之若溺之黃赤者此
固多有火證然必赤而痛澁及别有火脈火證方可
以火證赤濁論治若或以勞倦過傷或以久病或
以酒色耗傷真隂或以素服清涼等藥愈服愈赤愈
見短少而且無痛澁等證者此係水虧液涸全非赤
濁之比經曰中氣不足溲便爲之變即此類也但當
温補下元使之氣化水必自清切不可因小便黃赤
一㮣皆從火治
一白濁證有濁在溺者其色白如泔漿凡肥甘酒醴辛
熱炙煿之物用之過當皆能致濁此濕熱之由内生
者也又有炎熱濕蒸主客時令之氣侵及臟腑者亦
能致濁此濕熱之由外入者也然自外而入者少自
内而生者多總之必有熱證熱脈方是火證清去其
火則濁無不愈矣有濁在精者必由相火妄動淫
慾逆精以致精離其位不能閉藏則源流相繼淫溢
而下移熱膀胱則溺孔澁痛清濁並至此皆白濁之
因熱證也及其久也則有脾氣下陷土不制濕而水
道不清者有相火已殺心腎不交精滑不固而遺濁
不止者此皆白濁之無熱證也有熱者當辨心腎而
清之無熱者當求脾腎而固之舉之治濁之法無出
此矣
淋之爲病小便痛澁滴瀝欲去不去欲止不止者是也
是亦便濁之類而實濁之甚者但濁出於暫而久而
不已則爲淋證其證則或有流如膏液者或出如砂
石而痛不可當者或有如筋條者或時爲溺血血條
者此淋之與濁誠有不同故嚴氏有五淋之辨曰氣
石血膏勞也氣淋爲病小便澁常有餘瀝石淋
莖中痛溺如砂石不得卒出膏淋溺如膏出勞
淋勞倦即發痛引氣衝血淋遇熱即發甚則溺血
候其鼻頭色黃者小便難也大抵此證多由心腎不
交積藴熱毒或酒後房勞服食燥熱七情欝結所致此
嚴氏之說固已盡之然淋之初病則無不由乎熱劇
無容辨矣但有久服寒涼而不愈者又有淋久不止
及痛澁皆去而膏液不已淋如白濁者此惟中氣下
陷及命門不固之證也故必以脈以證而察其爲寒
爲熱爲虚庶乎治不致誤
論治(共六條)
一熱蓄膀胱溺赤熱甚而或痛或澁者必當專去其火
宜先用抽薪飲大分清飲七正散之類主之若小水
不利而煩熱難解者惟綠豆飲爲最妙若兼大便燥
結者宜八正散主之若微熱不甚或熱稍退者宜
加減一隂煎或導赤散火府丹清心蓮子飲之類主
之若小水不利者宜清肺飲子主之
一溺白證凡如泔如漿者亦多屬膀胱水道之熱宜導
赤散徙薪飲之類以清之若無内熱而溺白者多由
飲食濕滯宜小分清飲或苓术二陳湯減去乾薑以
燥之利之大都濕在腸胃或在膀胱者宜二陳湯或
半夏丸或固元丹之類皆可擇用若胞氣不固而
液濁不清者此亦敗精之屬也宜秘元煎或水陸二
仙丹以固之
一濁在精分者必因相火妄動或逆精而然以致精溺
並至若兼澁痛之甚者亦宜抽薪飲大分清飲之類
先去其火然後再安精氣及其稍久痛澁俱去而
惟精濁不止者當用寧心固腎等劑宜秘元煎兔絲
煎或人參丸定志丸心虚白濁歌之類主之
一命門虚寒陽氣不固則精濁時見而久不能愈者但
當培補命門宜右歸丸益志湯石刻安腎丸八味地
黃丸之類主之若虚本不甚而胞氣微寒不攝者
宜萆薢分清飲主之
一治淋之法大都與治濁相同凡熱者宜清澁者宜利
下陷者宜升提虚者宜補陽氣不固者宜温補命門
但當以前法通用無他技也
一血淋證若在男子則凡便血不痛者即爲溺血血來
而痛者即曰血淋然無非逆血證耳治法具詳血證
門惟婦人之血淋則多由衝任經脈之病大與男
子者不同婦人門另有正條
述古(共六條)
河間曰小便渾濁皆屬於熱如夏月天氣熱則水液渾
濁冬月天氣寒則水清潔水體清而火體濁故也如
清水火煎自濁
東垣曰淋證當分在氣在血而治之以渴與不渴爲辨
如渴而小便不利熱在上焦氣分肺金主之宜用淡
滲之藥以茯苓澤瀉琥珀燈心通草車前瞿麥萹蓄
之類而清肺金之氣瀉其火以滋水之上源也不
渴而小便不利者熱在下焦血分腎與膀胱主之宜
用氣味俱隂之藥如知母黃栢滋腎丸是也除其熱
泄其閉塞以滋膀胱腎水之下元也
丹溪曰淋雖有五皆屬於熱治宜解熱利水以山梔子
之類不可發汗汗出必便血
又曰濁主濕熱有痰有虚赤屬血白屬氣
大率皆是濕痰流注宜燥中宫之濕用二陳加蒼
术白术燥去其濕去熱宜黃栢青黛滑石山梔
痰盛者以二陳加南星蛤粉神麯糊丸青黛爲衣
虚勞者不宜峻用寒涼當用補隂滋腎氣胃弱者
兼用人參以柴胡升麻升其胃中之氣
附錄云人之五臟六腑俱各有精然腎爲藏精之府
而聽命乎心貴乎水火升降精氣内持若調攝失宜
思慮不節嗜慾過度水火不交精元失守由是而爲
赤白濁之患赤濁是心虚有熱因思慮得之白
濁腎虚有寒過於淫慾而得之其壯漩白如油光彩
不定漩脚澄下凝如膏糊治法赤者當清心調氣白
者温補下元又須清上使水火既濟隂陽叶和精氣
自固矣
立齋曰按前證脾肺虚熱者用補中益氣湯送六味
丸肺腎虚熱者用黃芩清肺飲送六味丸肝腎虛熱
者用加味逍遥散送六味丸勞傷心腎者清心蓮子
飲鬱結傷脾者歸脾湯若鬱怒傷肝脾者加味逍遥
散若心腎虛弱者小温金散若思慮傷心腎者茯兔
丸夢遺精滑赤白二濁治法當互參用之
徐東皋曰淋證初作者主於實熱當利之八正散之屬
是也既利之而不愈久久而氣下陷者虛也宜升其
氣氣升而水自下升而不愈必用吐法吐之而氣自
升也痰多者用二陳湯先服後吐痰氣閉塞者用二
陳湯加木通香附探吐
趙氏曰肝主小便若肝經血虚用四物山梔若小便
澁滯或莖中作痛屬肝經濕熱用龍膽瀉肝湯若
小便頻數或勞而益甚屬脾氣虚弱用補中益氣湯
加山藥五味若小便無度或淋瀝不禁乃隂挺痿
痺也用六味地黃丸若小便澁滯或補而益甚乃
膀胱結熱也用五淋散若脾肺燥熱不能化生者
黃苓清肺湯膀胱隂虚陽無所生者滋腎丸膀
胱陽虚隂無所化者六味丸若隂痿思色精不出
莖道澁痛如淋用加減八味丸料加車前牛膝若
老人精竭復耗大小便牽痛如淋亦用前法温之如
不應急加附子多有生者
淋濁論列方
大分清飲(新寒五)小分清飲(新和十)
小温金散(固四三)抽薪飲(新寒三)
徙薪飲(新寒四)加減一隂煎(新補九)
七正散(寒百十六)八正散(寒百十五)
清心蓮子飲(寒三二)導赤散(寒一二二)
火府丹(寒百二十)苓术二陳煎(新和四)
綠豆飲(新寒十四)五淋散(寒百卜七)
水陸二仙丹(固二三)四物湯(補八)
清肺飲子(和一五三)萆薢分清飲(熱一六五)
二陳湯和(一)滋腎丸(寒一六三)
心虚白濁歌(補百二)六味丸(補一二一)
八味丸(補一二二)黃芩清肺飲(寒三八)
右歸丸(新補五)半夏丸(和三五二)
補中益氣湯(補三一)歸脾湯(補三三)
益智湯(熱一六六)加減八味丸(補一二三)
人參丸(補百六)兔絲煎(新固三)
加味逍遥散(補九四)定志丸(補百十七)
茯兔丸(固三八)石刻安腎丸(熱一六九)
秘元煎(新固一)固元丹(固三一)
龍膽瀉肝湯(寒六三)
論外備用方
還少丹(補一三七)金櫻膏(補百一虚帶濁)
人參固本丸(補百七)琥珀散(和三四七氣虚淋濁)
地髓湯(和三四五淋痛)海金砂散(寒一七二膏淋)
五淋散(寒百十七熱淋)牛膝湯(寒一二五砂淋)
直指黃芩湯(寒百七心肺熱)秘真丹(固二五)
五子丸(固四六濁)固精丸(固二丸濁虚滑帶)
鎖精丸(固二六帶濁)蓮子六一散(固四四赤濁)
家韭子丸(固三四濁陽虚久)威喜丸(固四五)
遺溺
經義
宣明五氣篇曰膀胱不利爲癃不約爲遺溺
五癃津液别篇曰天寒則腠理閉氣濕不行水下畱於
膀胱則爲溺與氣隂陽不和則使液溢而下流於
隂髓液皆減而下下過度則虚虚故腰背痛而脛痠
骨空論曰督脈爲病癃痔遺溺
經脈篇曰肝所生病者遺溺閉癃
痺論曰淫氣遺溺痺聚在腎
氣厥論曰心移寒於肺肺消肺消者飲一溲二死不治
脈要精微論曰倉廩不藏者是門戶不要也水泉不止
者是膀胱不藏也得守者生失守者死
本輸篇曰三焦者足少隂太陽之所將實則閉癃虚則
遺溺
論證(共二條)
遺溺一證有自遺者以睡中而遺失也有不禁者以氣
門不固而頻數不能禁也又有氣脫於上則下焦不
約而遺失不覺者此虚極之候也總之三者皆屬虚
證但有輕重之辨耳若夢中自遺者惟幼稚多有之
俟其氣壯而固或少加調理可愈無足疑也惟是水
泉不止膀胱不藏者必以氣虚而而然蓋氣爲水母
水不能蓄以氣不能固也此失守之兆大非所宜甚
至氣脫而遺無所知覺則尤其甚者也此惟非風證
及年衰氣弱之人或大病之後多有之仲景曰下焦
竭則遺溺失禁此之謂也
一古方書論小便不禁者有屬熱屬虚之辨不知不禁
之謂乃以小水太利者爲言皆屬虚寒何有熱證若
因熱而小水頻數其證則淋瀝點滴不能禁止而小
水必不利且或多痛澁方是熱證若然則自有淋濁
門正治之法蓋此非遺失之謂也倘以虚寒誤認爲
熱而妄投瀉火之藥無不殆矣
論治(共六條)
凡治小便不禁者古方多用固澁此固宜然然固澁之
劑不過固其門戶此亦治標之意而非塞源之道也
蓋小水雖利於腎而腎上連肺若肺氣無權則腎水
終不能攝故治水者必須治氣治腎者必須治肺宜
以參茋歸术桂附乾薑之屬爲之主然後相機加以
固澁之劑爲之佐庶得治本之道而源流如度否則
徒障狂瀾終無益也余制有鞏隄丸方治無論心脾
肺腎之屬皆宜以此爲主治
一脾肺氣虚不能約束水道而病爲不禁者此其咎在
中上二焦宜補中益氣湯理中湯温胃飲歸脾湯或
四味回陽飲之類加固澁等劑主之如不見效當責
之腎
一肝腎陽氣虧敗則膀胱不藏而水泉不止此其咎在
命門宜右歸飲大補元煎六味回陽飲甚者以四維
散之類主之或加固澁爲佐亦可或用集要四神丸
或八味地黃丸去澤瀉亦可用
一凡睡中遺溺者此必下元虚寒所以不固宜大兔絲
子丸家韭子丸五子丸縮泉丸之類主之其有小
兒從幼不加檢束而縱肆常遺者此慣而無憚志意
之病也當責其神非藥所及或因縱以致不固者亦
當治之如前宜用猪羊溲脬灸脆煎湯送下前藥更
妙
一凡因恐懼輙遺者此心氣不足下連肝腎而然宜大
補元煎歸脾湯五君子煎之類主之
一古方壯陽固澁等劑如茴香益智丸二氣丹固脬丸
秘元丹牡礪丸濟生兔絲子丸固真散皆可隨宜擇
用
述古
薛立齋曰經云膀胱不約爲遺溺小便不禁常常出而
不覺也人之漩溺頼心腎二氣之所傳送蓋心與小
腸爲表裏腎與膀胱爲表裏若心腎氣虧傳送失度
故有此證治宜温煖下元清心寡慾又有産育不順
致傷膀胱若内虚寒者秘元丹韭子丸之類若内虚
濕熱者六味地黃丸或加五味杜仲補骨脂年老者
八味丸産育收生不謹損破尿胞者參术補胞湯加
猪羊胞煎之竊謂肝主小便若肝經血虚用四物山
梔若小便澁滯或莖中作痛屬肝經濕熱用龍膽瀉
肝湯若小便頻數或勞而益甚屬脾氣虚弱用補中
益氣湯加山藥五味子若小便無度或淋瀝不禁乃
隂挺痿痺也用六味地黃丸若小便澁滯或補而益
甚乃膀胱熱結也用五淋散其脾肺燥不能化生者
黃芩清肺飲膀胱隂虚陽無所生者滋腎丸膀胱陽
虚隂無所化者六味丸若隂痿思色精不出莖道澁
痛如淋用加減八味丸料加車前牛膝若老人精竭
復耗大小便牽痛如淋亦用前藥不應急加附子多
有生者
遺溺論列方
理中湯(熱一)温胃飲(新熱五)
四味回陽飲(新熱一)六味回陽飲(新熱二)
八味丸(補一二二)滋腎丸(寒一六三)
四維散(新熱十二)歸脾湯(補三三)
補中益氣湯(補三一)大兔絲子丸(固三六)
固脬丸(固六三)五子丸(固四六)
二氣丹(熱一八七)右歸飲(新補三)
濟生兔絲九(固三七)縮泉丸(固六一)
五淋散(寒百十七)參术補胞湯(未收)
秘元丹(固三二)牡礪丸(酉六四)
茴香益智丸(固六五)固真散(固二八)
大補元煎(新補一)加減八味丸(補一二三)
家韭子丸(固三四)五君子煎(新熱六)
黃芩清肺飲(寒八三)龍膽瀉肝湯(寒六三)
(集要)四神丸(補百六十)鞏隄丸(新固九)
論外備用方
术附湯(補四三虚寒)鹿茸丸(補一三五腎虚多溺)
小安腎丸(熱一六八)椒附丸(熱百十三小便頻)
威喜丸(固四五)局方安腎丸(熱一六七頻數)
腎著湯(熱百三十腰冷多溺)猪苓丸(固四八頻數)
石刻安腎丸(熱一六九頻數)猪肚丸(固三九數小便頻)
肉蓯蓉丸(固六二不禁)鎖精丸(固二六)
鷄内金散(固二九二氣虚遺尿)
景岳全書卷二十九
