景岳全書卷四十一
明張介賓撰
小兒則(下)
吐瀉(二十六)
小兒吐瀉證虛寒者居其八九實熱者十中一二但察
其脉證無火面色清白氣息平緩肢體清涼或神氣疲
倦則悉是虛寒之證不得妄用凉藥古人云脾虛則嘔
胃虛則吐者是也蓋飲食入胃不能運化而吐者此脾
氣虛弱所以不能運也寒涼入胃惡心而吐者此中焦
陽氣受傷所以不能化也若邪在中焦則止於嘔吐若
連及下焦則并為瀉矣故在中上二焦者宜治脾胃連
及下焦者宜調脾腎若非實熱火邪而妄用寒涼消伐
者無有不死
一小兒虚寒嘔吐凡無故吐瀉察其無火者必生冷寒
氣傷胃所致今小兒所病大約皆是此證宜養中煎或
温胃飲為主治其次則五君子煎理中湯冬术煎若
兼血虛燥渴者宜五君子加當歸若兼脾腎虛寒或
多痰涎或兼喘促宜理隂煎甚者人參附子理隂煎為
最妙勿謂嘔吐不宜熟地也若脾氣無寒或偶有所
觸雖吐而不甚者宜五味異功散若脾中寒滯氣有
不順而嘔吐者宜藿香安胃散若上焦不清多痰兼
滯者宜六君子湯或更加砂仁炮薑木香
一小兒傷食嘔吐若誤食不宜之物或停積滯濁以致
吐者必胸膈脹滿或肚腹作痛此其中必有餘邪宜和
胃飲益黃散若但有食滯而胃不寒者宜大和中飲
小和中飲若食滯兼痰而吐者宜二陳湯六安煎苓
术二陳煎若飲食雖滯而因脾虛不能運化者此其
所重在脾氣不在飲食止宜養中煎温胃飲或理隂煎
聖术煎之類以培其本不可因飲食之故而直行消伐
也
一小兒胃熱嘔吐者其證最少蓋内熱者多不致吐即
亦有之其必多食炙&KR1572;甘甜之物以致滯積胃口或夏
間冐暑及臟氣素熱者乃有之凡治熱證必須詳辨的
確勿得以假熱作眞熱也凡胃火内熱嘔吐者察其
證必煩熱作渴喜冷察其脉息必洪大滑數火之甚者
宜瀉黃散玉泉散或竹葉石膏湯若有痰食之滯兼
火作吐者宜二陳湯加石膏黃連山梔或加山查麥芽
之類若脾胃虛弱而兼火者宜人參安胃散胃橘皮
竹茹湯若胃火嘔吐作渴者宜竹茹湯若夏月冒
熱陽暑傷胃者必煩熱大渴吐瀉並作宜五味香薷飲
或十味香薷飲或竹茹湯或橘皮竹茹湯若内熱之甚
者宜益元散玉泉散主之然暑有隂陽之辨若因天氣
暑熱過用生冷以致傷胃而為吐瀉者此屬隂暑則宜
煖胃溫中如前虛寒治法或用五苓散亦妙凡本條之
藥絶不可用
薛氏曰凡暑令吐瀉手足發熱作渴飲冷者屬陽證宜
清涼之劑若手足並冷作渴飲湯者屬隂證宜溫補之
劑故病有屬隂者誤用寒涼之藥死後手足青黯甚則
遍身皆然於此可驗
一小兒吐瀉并作者本屬内傷然有因寒氣自外而入
内犯臟氣而然者有因生冷不愼致傷胃氣而然者有
因中氣本弱飲食失宜而然者邪傷陽分則為吐邪傷
隂分則為瀉若吐瀉並作則隂陽俱傷之證也此當察
其有滯無滯詳辨其虛實而治之若吐瀉初起邪滯
未清者必有胸腹脹悶實滯等證此宜先用和胃飲苓
术二陳煎之類以清上焦之氣若吐瀉初起腹脹腹
痛而拒按者宜先用胃苓湯或五苓散加乾薑木香之
類以分下焦之清若上無脹滯或所吐既多而嘔惡
不已此其上焦豈尚有物但察其形氣困倦總惟胃虚
而然若虚寒不甚者宜五味異功散然無寒不作吐故
惟五君子煎六味異功煎及養中煎温胃飲之類皆最
宜也若下腹雖痛而可按可揉或腹寒喜熨或所瀉
既多而泄仍不止此其下焦必空虚已極惟脾腎虛寒
不能固攝而然非胃關煎不可其稍輕者或用四君子
加肉豆蔲補骨脂丁香之屬若虛中兼滯者或助胃膏
亦可酌用其或果由胃火則火逆於上熱蓄於下亦
能為吐為瀉然必有火證火脉者方是其證乃宜大小
分清飲或用香連丸或如前胃熱嘔吐條參而治之然
此證最少不得輕易混用
吐瀉新按
余季子於丁巳正月生於燕邸及白露時甫及半週余
見新涼日至虞裀褥之薄恐為寒氣所侵每切囑眷屬
保護之而眷屬不以為意及數日後果至吐瀉大作余
即用温胃和脾之藥不效隨用理中等劑亦不效三日
後加人參三錢及薑桂吳茱肉豆蔲之類亦不效至四
五日則隨乳隨吐吐其半而瀉其半腹中毫無所留矣
余不得已乃用人參五六錢製附子薑桂等各一二錢
下咽即吐一滴不存而所下之乳則白潔無氣仍猶乳
也斯時也其形氣之危已萬無生理矣余含淚靜坐書
室默測其故且度其寒氣犯胃而吐瀉不止若舍參薑
桂附之屬尚何術焉伎已止此窘莫甚矣思之思之忽
於夜半而生意起謂其胃虛已極但藥之氣味略有不
投則胃不能受隨拒而出矧附子味鹹亦能致嘔必其
故也因自度氣味酌其所宜似必得甘辣可口之藥庶
乎胃氣可安尚有生意乃用胡椒三錢搗碎加煨薑一
兩用水二鍾煎至八分另盛聽用又用人參二兩亦用
水二鍾煎至一鍾另盛聽用用此二者取其氣味之甘
辛純正也乃用茶匙挑合二者以配其味凡用參湯之
十加椒薑湯之一其味微甘而辣正得可口之宜遂溫
置熱湯中徐徐挑而與之陸續漸進經一時許皆咽而
不吐竟得獲效自後乳藥皆安但瀉仍未止也此自四
鼔服起至午未間已盡二兩之參矣參盡後忽爾躁擾
伸吟煩劇之甚家人皆怨謂以嬰兒嬌嫩臟腑何堪此
等熱藥是必燒斷肚腸也相與抱泣余雖疑之而不為
亂仍寧神熟思之意此藥自四鼔至此若果藥有難堪
何於午前相安而此時遽變若此其必數日不食胃氣
新復而倉廩空虛饑甚則然也傍有預備之粥取以示
之則張皇欲得其狀甚急乃與一小盞輒鯨呑虎噬又
望其餘遂復與半碗猶然不足又與半碗遂寂然安卧
矣至次日復加製附始得瀉止全愈嗚呼此兒之重生
固有天命然原其所致之因則人之臟氣皆繫於背褥
薄夜寒則寒從背兪而入内干於臟中必深矣原其所
治之法則用藥雖當而氣味不投無以相入求效難矣
及其因饑發躁使非神悟其機倘妄用清涼一解則全
功盡棄害可言哉故余筆此以見病原之輕重氣味之
相關及診治之活變有如此關係者雖然此特以已之
兒故可信心救療如是設以他人之子有同是病者於
用參數錢之時見其未效不知藥未及病必且煩言嘖
起謗其誤治改用苦寒無不即死而仍歸罪於用參者
此時黑白將焉辨之故再贅其詳用以廣人之聞見云
都閫錢旭陽長郎年及兩週季夏間以生果傷脾因致
先瀉後痢旭陽善醫知其不過傷於生冷乃與參术薑
桂温脾等藥瀉痢不愈而漸至唇口生瘡乃謀之余曰
此兒明為生冷所傷今不利溫藥將奈之何余曰此因
瀉傷隂兼之辛辣遽入而虛火上炎耳非易以附子不
能使火歸原也因用二劑而唇口瘡痛咽腫倍甚外見
於頭面之間而病更劇矣又謀之余曰用藥不投如此
豈眞因濕生熱耶余診之曰上之脉息下之所出皆非
眞熱本屬陽虚今熱之不效雖屬可疑然究其所歸寒
之則死必無疑也意者藥猶未及耳旭陽曰尚有一證
似屬眞寒今其所用湯飲必欲極滾極熱者余等不能
入口而彼則安然呑之即其喉口腫痛如此所不顧也
豈其證乎余曰是矣是矣遂復增附子一錢五分及薑
桂肉果人參熟地之屬其瀉漸止瀉止而喉口等證不
一日而全收矣疑似之間難辨如此使非有確持之見
萬無一生矣余自經此以來漸至不惑後有數兒證治
大同者俱得保全憶此不惑之道其要何居在知本之
所在耳臨證者可無愼哉
附按
薛氏治一小兒每飲食失節或外驚所忤即吐瀉發搐
服鎮驚化痰等藥而愈後發搐益甚飲食不進雖參术
之劑到口即嘔余用白术和土炒黃用米泔煎數沸不
時灌半匙仍嘔次日灌之微嘔再日灌之欲嘔此後每
服二三匙漸加至半杯不嘔乃濃煎服而愈
一小兒瀉而大便熱赤小便澁少此熱蘊於内也先以
四苓散加炒黃連一劑其熱頓退又用七味白术散去
术香二劑熱渴頓止後以四君升麻調理而痊
一小兒九歲食炙&KR1572;之物作瀉飲冷諸藥不應肌體消
瘦飲食少思余用黃連一兩酒拌炒焦為末入人參末
四兩粥丸小豆大每服四五十丸不拘時白湯下服訖
漸愈又用五味異功散加升麻服月餘而瘥後不戒厚
味患疳積消瘦少食發熱作渴用大蘆薈丸為主以四
味肥兒丸為佐疳證漸退却以四味肥兒丸為主以五
味異功散為佐而痊後又不禁厚味作瀉飲冷仍服肥
兒丸異功丸而瘥
霍亂吐瀉(二十七)
小兒霍亂吐瀉者必以寒涼傷胃或時氣隂濕或飲食
失宜皆能致之然此與前吐瀉並行者稍有不同蓋藿
亂者暴而甚吐瀉者徐而緩霍亂者傷在一時吐瀉者
其傷以漸此其所以有異也若暴疾霍亂而胃口未
清胸腹仍滿者宜先用和胃飲苓术二陳煎或大小和
中飲或小分清飲或神香散之類主之俟胃口稍平即
宜五味異功散或溫胃飲五苓散之類調補之若霍
亂初起便覺神疲氣倦而胃口别無脹滯者此其胃氣
已傷即宜温補如養中煎温胃飲之類不得㮣行清利
也
論瀉痢糞尿色(二十八)
古人有以小兒瀉痢糞黃酸臭者皆作胃熱論治此大
誤也蓋飲食入胃化而為糞則無有不黃無有不臭者
豈得以黃色而酸臭者為熱乎今以大人之糞驗之則
凡胃強糞實者其色必深黃而老蒼方是全陽正色若
純黃不蒼而糞有嫩色則胃中火力便有不到之處再
若淡黃則近白矣近白之色則半黃之色也糞色半黃
則穀食半化之色也糞氣酸腥則穀食半化之氣也穀
食半化則胃中火力盛衰可知也若必待糞青糞白氣
味不臭然後為寒則覺之遲矣故但以糞色之淺深糞
氣之微甚便可别胃氣陽和之成色智者見於未然而
况於顯然乎今也曰古人以糞黃酸臭為火者大誤也
再若小水之色凡大便瀉痢者清濁既不分小水必不
利小水不利其色必變即清者亦常有之然黃者十居
八九此因瀉亡隂隂亡則氣不化氣不化則水涸水涸
則色黃不清此自然之理也使非有淋熱痛澁之證而
但以黃色便作火治者亦大誤也
吐乳
小兒吐乳雖有寒熱之不同然寒者多而熱者少虛者
多而實者少總由胃弱而然但察其形色脉證之隂陽
則虛實寒熱自有可辨熱者宜加微清寒者必須溫補
乳子之藥不必多用但擇其要者二三四味可盡其妙
如參薑飲五味異功散之類則其要也若兒小乳多滿
而溢者亦是常事乳行則止不必治也若乳母有疾因
及其子或有别證者又當兼治其母宜從薛氏之法如
左
薛氏曰前證若小兒自受驚或乳母恚怒致兒吐瀉青
色者宜用異功散若母食厚味而乳熱者用東垣清
胃散母飲酒而乳熱者用葛花解酲湯子服一二匙
若飲燒酒而乳熱或子母身赤或昏憒服泠米醋三
五杯多亦無妨兒服一二匙若母停滯生冷而乳冷
者母服人參養胃湯子服調中丸若母停滯而變熱
乳者母服大安丸子服五味異功散若母鬱怒傷肝
脾而乳熱者用歸脾湯逍遙散若母脾虚血弱而乳
熱者用六君子加芎歸若母氣血虛而乳熱者子母
俱服八珍湯若母勞後發熱而乳熱者子母俱服補
中益氣湯若因怒動肝火而乳熱者用五味異功散
加柴胡山梔若吐痰涎及白綠水者木乘脾土虛寒
證也用六君子加柴胡木香大凡吐乳瀉青色者屬
驚法當平肝補脾吐瀉青白色者屬寒法當溫補脾土
前諸證若手足指熱者屬實手足指冷者屬虛此亦
驗法也
五疳證(三十)
錢仲陽曰小兒諸疳皆因病後脾胃虧捐或用藥過傷
不能傳化乳食内亡津液虛火妄動或乳母六淫七情
飲食起居失宜致兒為患凡疳在内者目腫腹脹瀉痢
青白體漸瘦弱疳在外者鼻下赤爛頻揉鼻耳或肢體
生瘡大抵其證雖多要不出於五臟而五臟之疳不同
當各分辨治之肝疳者一名筋疳亦名風疳其證白
膜遮睛或瀉血而瘦宜用地黃丸以生腎心疳者面
黃頰赤身體壯熱宜用硃砂安神丸以治心異功散以
補脾脾疳者一名肥疳體黃瘦削皮膚乾澁而有瘡
疥腹大嗜土宜用四味肥兒丸以治疳五味異功散以
生土或用益黃散肺疳者一名氣疳喘𠻳氣促口鼻
生瘡宜用人參清肺湯以治肺益氣湯以生金腎疳
者一名骨疳肢體瘦削遍生瘡疥喜卧濕地用地黃丸鼻
瘡用蘭香散諸瘡用白粉散若患潮熱當先補肝後
瀉心若妄以硝黃等藥利之則成疳若患癖當消磨
若誤以巴豆硼砂下之或傷寒誤下皆能成疳其初
病者為熱疳用黃連丸久病者為冷疳用木香丸冷熱
相兼者用如聖丸津液短少者用七味白术散凡此
皆因大病脾胃虧損内亡津液所致當固脾胃為主而
早為施治則不變敗證也
楊氏曰無辜疳者腦後項邊有核如彈丸按之轉動軟
而不疼其内有虫不速鍼出則内食臟腑肢體癰疽便
利膿血壯熱羸瘦頭露骨高宜用大蕪荑湯蟾蜍丸
丁奚者手足極細項小骨高尻削體痿腹大臍突號哭
胸陷宜用肥兒丸大蘆薈丸哺露者虛熱往來頭骨
分開翻食吐虫煩渴嘔噦宜用肥兒丸大蘆薈丸走
馬疳者牙齒蝕爛蓋齒屬腎腎虛受熱痰火上炎致口
臭齒黑甚則齦爛牙宣宜敷雄黃散服蟾蜍丸若作
渴瀉痢腫脹勞瘵等症當詳參方論而治之蓋疳者
乾也因脾胃津液乾涸而患在小兒為五疳在大人為
五勞總宜以調補胃氣為主
又楊氏曰又有疳傷者五臟虫疳也其名甚多姑舉其
要虫疳者其虫如絲出於頭項腹背之間黃白赤者
可治青黑者難治蛔疳者皺眉多啼嘔吐青沫腹中
作痛肚脹青筋唇口紫黑頭摇齒痒脊疳者身熱嬴
黃煩渴下利拍背有聲脊骨如鋸齒十指皆瘡頻嚙指
甲腦疳者頭皮光急滿頭并瘡腦熱如火髮結如穗
遍身多汗顋腫顖高疳渴者日則煩渴飲水不食夜
則渴止疳瀉者毛焦唇白額上青紋肚脹腸鳴瀉下
糟粕疳利者停積宿滯水穀不聚瀉下惡物疳腫
者虛中有積肚腹緊脹脾復受濕則頭面手足虛浮
疳勞者潮熱往來五心煩熱盜汗骨蒸𠻳喘枯悴渴瀉
飲水肚硬如石面色如銀大抵其證雖多要不出於
五臟總宜以五臟之法治之
景岳曰按楊氏云疳者乾也在小兒為五疳在大人為
五勞然既云為乾又云為勞豈非精血敗竭之證乎察
前諸法俱從熱治多用清涼雖此證眞熱者固多而元氣
既敗則假熱者尢多也即前所用亦有地黃丸異功散
益黃散益氣湯之類恐此數方有不足以盡之其或血
氣俱損有非大補不可者隂虚假熱脾敗腎虧又有非
溫補不可者貴在臨證酌宜仍當以虛損治勞之法參
用庶得盡善
薛氏曰按疳證或以哺食大早或嗜食甘肥或服峻厲
之藥重亡津液虛火熾盛或因稟賦或乳母厚味七情
致之各當調治其内若口舌蝕爛身體壯熱顋唇赤
色或作腫痛腹膈煩悶或掌熱咽乾作渴飲水便赤盜
汗嚙齒虛驚此心經内外疳也宜安神丸之類主之
若鼻外生瘡眼目赤爛肢體似癬兩耳前後項側缺盆
兩腋結核或小腹内股玉莖隂囊睾丸腫潰小便不調
或出白津或咬指甲搖頭側目白膜遮睛羞明畏日肚
大青筋口乾下血此肝經内外疳也用地黃蘆薈二丸
主之若頭不生髮或生瘡痂或髮成穗或人中口吻
赤爛腹痛吐逆乳食不化口乾嗜土瀉下酸臭小便白
濁或合目昏睡惡聞木音此脾經内外疳也用肥兒丸
主之若鼻外生瘡咽喉不利頸腫齒痛欬𠻳寒熱皮
膚皺錯欠伸少氣鼻痒出涕衂血目黃小便頻數此肺
經内外疳也用地黃清肺飲主之若腦熱吐痰手足
逆冷寒熱往來滑泄肚痛口臭作渴齒齦潰爛爪黑面
黧身耳生瘡或耳出水或食自髮此腎經内外疳也用
地黃丸主之凡疳熱上攻或痘毒上升為患甚速名
為走馬疳急敷雄黃散搽牙散馬鳴散擇而用之服蟾
蜍丸輕則牙齦腐爛唇吻腫痛可治甚則牙齦蝕落顋
頰透爛不治
盜汗(三十一)
小兒元氣未充腠理不密所以極易汗出故凡飲食過
熱或衣被過煖皆能致汗東垣諸公云此是小兒常事
不必治之然汗之根本由於營氣汗之啟閉由於衞氣
若小兒多汗者終是衞虛所以不固汗出既多未免營
衞血氣愈有所損而衰羸之漸未必不由乎此此所以
不可不治也大都治汗之本當以益氣為主但使陽氣
外固則隂液内藏而汗自止矣
一治法凡小兒無故常多盜汗或自汗者宜以團參散
為主或參苓散四君子湯五味異功散或白术散之類
俱可擇用若其甚者宜三隂煎人參養營湯或十全
大補湯若心經有火而見煩渴者宜生脉散一隂煎
若肝脾火盛内熱薰蒸血熱而汗出者脉必洪滑證
多煩熱宜當歸六黃湯或加減一隂煎若陽明實熱
汗出大渴者宜仲景竹葉石膏湯若因病後或大吐
大瀉之後或誤用尅伐之藥以致氣虛氣脫而大汗亡
陽者速宜用參附湯六味回陽飲或茋附湯之類庶可
挽回也大都汗多亡陽者多致角弓反張項強戴眼
等證此太陽少隂二經精血耗散隂虛血燥而然速宜
用大營煎人參養營湯或十全大補湯之類方可解救
若作風治萬無一生矣前汗證門有詳論詳法所當
參閱余之兒輩有於襁褓中多盜汗者但以人參一
錢泡湯與服當夜即止久不服參必又汗出再服再止
其效如神凡養兒者亦可以此為常法
腹脹腹痛(三十二)
小兒腹脹腹痛多因食積或寒凉傷脾而然内經曰病
痛者隂也又曰痛者寒氣多也有寒故痛也東垣曰寒
脹多熱脹少皆主於脾胃故凡小兒肚腹或脹或痛雖
曰多由積滯然脾胃不虛則運化以時何致作脹是脹
必由於虛也若胃氣無傷而腹中和煖則必無留滯作
痛是痛多由乎寒也故治痛治脹者當必以健脾煖胃
為主若無火證不得妄用凉藥若無拒按堅實等證不
得妄用攻藥
一治法凡小兒肚腹膨脹或時常作痛黃瘦常用調理
之法惟芍藥枳實丸加減用之為宜且善止腹痛或大
健脾丸楊氏啟脾丸和中丸之類皆可酌用若偶爾
傷脾氣促困倦外見腹脹而内不脹者此脾氣虛也宜
五味異功散或六味異功煎若脾胃陽氣不足虚寒
作脹或畏寒或手足冷或兼嘔瀉者宜五君子煎養中
煎溫胃飲六君子湯或調中丸若兼脾腎陽虛或水
泛為痰或喘促痛脹泄瀉宜理隂煎加減主之若脾
胃氣虛而痛滯吐瀉者宜六味異功煎或六君子湯加
木香或調中湯若胃口偶有留滯大痛而脹者宜排
氣飲或益黃散若宿食偶有不消而暫為脹滿者宜
大小和中飲或保和丸消食丸若有堅積停滯脹痛
拒按形氣俱實者宜赤金豆白餅子紫霜丸之類攻下
之凡諸未盡當於腹痛腫脹二門參酌為治
余初年在京治一五歲隣女適經藥舖見有晒晾巴豆
其父誤以為松仁以一粒與食之嚼而味辣即忙吐出
而已半粒下咽矣少頃大瀉十餘次瀉後次日即致肚
腹通身悉皆腫脹絶口不食因求治於余或謂宜黃連
綠豆以解毒或謂宜四苓五皮以利水余曰大攻之後
豈非大虛之證乎能再堪苦寒以敗脾否大瀉之後又
尚有何水之可利遂單用獨參湯及溫胃飲以培脾氣
不數劑而復元如初夫既以大瀉而何以反脹若是因
此一證乃知大虛大寒而致成腫脹者類多如此(新按)
痞塊(三十三)
小兒多有痞塊者總由口腹無節見食必啖食上加食
脾胃化之不及則胃絡所出之道未免漸有留滯留滯
不已則日以益大因成痞矣或以感寒發熱之後胃氣
未清此時最宜擇食節食若不知愼則食以邪留最易
成痞此實人所不知也苐痞塊既成必在腸胃之外膜
膈之間故非可以消伐之劑推逐而去者若但知攻痞
則胃氣益弱運化失權不惟不能消痞且致脾土虧損
則痞邪益横而變證百出矣故治此者當酌其緩急專
以調補胃氣為主外則用膏用灸以拔其結絡之根庶
為萬全之策
一凡調理脾胃之法若痞邪未甚宜芍藥枳實丸加減
用之為善或大健脾丸及楊氏啟脾丸皆可擇用若
脾胃氣虚食少體瘦宜五味異功散若脾胃虚寒者
宜調中丸溫胃飲五君子煎若兼胃脘停積食滯作
脹者宜保和丸消食丸或大小和中飲若脹急堅實
形氣尚強不得不瀉者宜赤金豆白餅子若痞久成
熱致動陽明之火而牙口潰爛成疳者宜蘆薈丸胡黃
連丸或蟾蜍丸此外如貼用膏及灸治之法俱詳載
積聚門
癲癎(三十四)
錢仲陽曰小兒發癎因血氣未充神氣未實或為風邪
所傷或為驚怪所觸亦有因姙娠時七情驚怖所致若
眼直目牽口噤涎流肚膨發搐項背反張腰脊強勁形
如死狀終日不醒則為痓矣凡治五癎皆隨臟治之
每臟各有一獸之形通用五色丸為主仍參以各經之
藥發而重者死病甚者亦死如面赤目瞪吐舌嚙唇
心煩氣短其聲如羊者曰心癎血虚者用養心湯發熱
飲冷為實熱用虎睛丸發熱飲湯為虛熱用辰砂妙香
丸面青唇青兩眼上竄手足攣掣反折其聲如犬者
曰肝癎肝之虚者用地黃丸抽搐有力為實邪用柴胡
清肝散大便不通用瀉青丸面黑目振吐涎沫形體
如尸其聲如猪者曰腎癎用地黃丸紫河車丸之類腎
無瀉法故徑從虛治之面如枯骨目白反視驚跳反
折搖頭吐沫其聲如雞者曰肺癎肺氣虛者用補肺散
面色痿黃者土不能生也用五味異功散面色赤者隂
火上衝於肺也用地黃丸面色痿黃目直腹滿自利
四肢不收其聲如牛者曰脾癎用五味異功散若面青
瀉利飲食少思用六君子加木香柴胡若發熱抽掣
仰卧面色光澤脉浮者病在腑為陽證易治身冷不搐
覆卧面色黯黑脉沉者病在臟為隂證難治凡有此
證先宜看耳後高骨間若有青脉紋先抓破出血可免
其患此皆元氣不足之證也須以紫河車丸為主而以
補藥佐之設若泛行尅伐復傷元氣則必不時舉發久
而變危多致不救又有驚癎風癎食癎三種治驚癎
宜比金丸茯神丸錢氏養心湯辰砂妙香散清神湯虎
睛丸之類主之風癎用錢氏牛黃丸消風丸星蘇散之
類主之食癎用妙聖丹主之
薛立齋曰姙娠若遇驚恐則必内應於胎故一月足厥
隂脉養驚則肝有病二月足少陽脉養驚則胆受病三
月手少隂脉養驚則心受病四月名為離經五月足太
隂脉養驚則脾受病六月足陽明脉養驚則胃受病七
月手太隂脉養驚則肺受病八月手陽明脉養驚則大
腸受病九月足少隂脉養驚則腎受病是臟腑納氣於
丹田自肝至腎十經滋養而生此則胎中所致也若既
生之後或驚怪所觸或乳哺失節或乳母飲食起居六
淫七情臟氣不平亦致是證須察見證屬於何經更别
隂陽以調補脾胃為主否則不時舉發甚至不救
附按
薛氏治一小兒患前證吐痰困倦半餉而甦諸藥不效
年至十三而頻發用肥厚紫河車生研爛入人參當歸
末搗丸桐子大每服三五十丸日進三五服乳化下一
月漸愈又佐以八珍湯全愈
又一兒七歲發驚癎令其恣飲人乳後發漸疎而輕至
十四復發用乳不效亦用河車丸數具而愈常用加減
八味丸而安後至二十三歲復發而手足厥冷仍用前
法佐以八味丸十全大補湯而痊
又治數小兒皆以補中益氣湯六君子湯六味八味等
丸相間用之皆得全愈
癲癎諸經義及大人證治諸法俱詳載癲狂門所當參
閱
溺白(三十五)
小兒便如米泔或溺停少頃變作泔濁者此脾胃濕熱
也凡飲食不節者多有此證然亦有氣虚下陷而然者
若脉證兼火者當清利宜導赤散或四味肥兒丸
若飲食過傷兼脹滯者宜保和丸大安丸若形氣不
足或黃瘦或嘔泄者宜五味異功散或四君子湯或補
中益氣湯若肝腎火盛移熱膀胱者必兼痛澁煩熱
宜七味龍胆瀉肝湯若脾胃本虛而復兼濕熱者宜
四君子湯加炒黃連若止見溺白而别無煩熱脉證
則但節其生冷水果及甘甜等物不久自愈切不可因
其溺白而過用芩連栀子之類多致傷脾而反生吐瀉
等證漸至羸敗者是皆誤治之害也不可不察
變蒸(三十六)
巢氏曰小兒變蒸者以長血氣也變者上氣蒸者體熱
錢仲陽曰變者易也小兒在母腹中乃生骨氣五臟六
腑成而未全自生之後即長骨脉臟腑之神志自内而
長自下而上故以生之日後三十二日一變蒸即覺情
志有異於前何也長生意志臟腑故也何謂三十二日
長骨添精神蓋人有三百六十五骨節以應天數内除
手足中四十五碎骨外共有三百二十數自下生骨一
日十叚而上之十日百叚而三十二日計三百二十叚
為一遍亦曰一蒸凡一周遍乃生虛熱諸病如是十周
則小蒸畢也故初三十二日一變生腎志六十四日二
變一蒸生膀胱九十六日三變生心喜一百二十八日
四變二蒸生小腸一百六十日五變生肝哭一百九十
二日六變三蒸生膽二百二十四日七變生肺聲二百
五十六日八變四蒸生大腸二百八十八日九變生脾
三百二十日十變五蒸生胃此所謂小蒸畢也又手厥
隂經為臟手少陽經三焦為腑此一臟一腑俱無狀故
不變不蒸也大倉云氣入四肢長碎骨於十變後六十
四日為一大蒸計三百八十四日又六十四日為二大
蒸計四百四十八日又六十四日為三大蒸計五百一
十二日至五百七十六日變蒸既畢兒乃成人也變者
生五臟也蒸者養六腑也每經一變一蒸情態即異輕
則發熱微汗其狀似驚重則壯熱脉亂而數或汗或吐
或煩啼躁渴輕者五日解重者七八日解其候與傷寒
相似其治法平和者微表之實熱微利之用紫霜丸黑
散子柴胡散有寒無熱并吐瀉不乳多啼者當歸散調
氣散主之
薛立齋曰全兒方論云變蒸者以長氣血也變者上氣
蒸者發熱也輕則體熱虛驚耳冷微汗唇生白泡三日
可愈重則寒熱脉亂腹痛啼呌不能乳食食即吐哯五
日方愈古方以黑散子紫霜丸主之竊謂此證小兒所
不免者雖勿藥可也况前藥乃屬峻厲非惟臟腑不能
勝抑且反傷氣血愼之愼之余嘗見一小兒至二變發
熱有痰投以抱龍丸一粒卒至不救觀此可驗矣若不
熱不驚略無證候而暗變者蓋受胎氣壯實故也
景岳曰小兒變蒸之說古所無也至西晉王叔和始一
言之繼自隋唐巢氏以來則日相傳演其說益繁然以
余觀之則似有未必然者何也蓋兒胎月足離懷氣質
雖未成實而臟腑已皆完備及既生之後凡長養之機
則如月如苗一息不容有間百骸齊到自當時異而日
不同豈復有此先彼後如一變生腎二變生膀胱及每
變必三十二日之理乎又如小兒之病與不病余所見
所治者蓋亦不少凡屬違和則不因外感必以内傷初
未聞有無因而病者豈真變蒸之謂耶又見保護得宜
而自生至長毫無疾痛者不少抑又何也雖有暗變之
說終亦不能信然余恐臨證者有執迷之誤故道其愚
昧若此及如前薛氏之戒皆不可不察也明達者以為
然否
小兒下論列方(三十七)
理中湯(熱一)理中丸(同上)
十全大補湯(補二十)養中煎(新熱四)
溫胃飲(新熱五)六味地黃丸(補一二一)
理隂煎(新熱三)胃關煎(新熱九)
八味地黃丸(補一二二)四君子湯(補一)
五君子煎(新熱六)加減八味丸(補一二三)
六君子湯(補五)歸脾湯(補三三)
補中益氣湯(補三一)八珍湯(補十九)
白术散(和三十)人參養營湯(補一一)
生脉散(補五七)逍遙散(補九三)
人參養胃湯(小四一)參薑飲(新熱八)
團參散(小三五)人參安胃散(小四一)
益黃散(和十九)大營煎(新補十四)
人參清肺湯(寒三六)一隂煎(新補八)
三隂煎(新補十一)加減一隂煎(新補九)
參附湯(補三八)茋附湯(補四四)
五味異功散(補四)參苓散(補五四)
安神丸(寒一四三)當歸六黃湯(寒六四)
茯神湯(小六十)清神湯(小六一)
六味異功煎(新熱七)虎睛丸(小百一)
調中湯(小二)調中丸(小三)
六味回陽飲(新熱二)保和丸(小三五)
和中丸(和八七八八)參术二陳煎(新和四)
六安煎(新和二)二陳湯(和一)
芍藥枳术丸(新和十六)大安丸(小三六)
大健脾丸(和八五)啟脾丸(和八六)
和胃飲(新和五)排氣飲(新和六)
大和中飲(新和七)小和中飲(新和八)
竹茹湯(和一二一)地黃清肺飲(小六九)
五苓散(和一八二)瀉黃散(寒五七)
錢氏養心湯(小五九)四苓散(和一八七)
胃苓湯(和百九十)硃砂安神丸(寒一四二)
益元散(寒百十二)小分清飲(新和十)
辰砂妙香散(固十五)蘭香散(小百十)
玉泉散(新寒十五)東垣清胃散(寒五四)
柴胡散(小二一)導赤散(寒一二二)
葛花解酲湯(和一二四)星蘇散(小二四)
香連丸(寒百十三)五物香薷飲(和百七十)
比金丸(小百)消風丸(小百四)
十味香薷飲(和一七一)妙聖丹(小百五)
紫河車丸(小百九)橘皮竹茹湯(和一二二)
消食丸(小三七)胡黃連丸(小一二二)
藿香安胃散(熱七二)黃連丸(小一三一)
如聖丸(小一二六)竹葉石膏湯(寒五)
紫霜丸(小百三十)木香丸(小百二十)
龍胆瀉肝湯(寒六三)白餅子(小三九)
抱龍丸(小八五)錢氏牛黃丸(小九二)
黑散子(未收)赤金豆(新攻二)
四味肥兒丸(小百十一)馬鳴散(痘一三八)
大蘆薈丸(小百十五)大蕪荑湯(小百八)
蟾蜍丸(小一二三)白粉散(外一九六)
搽牙散(痘一三五)雄黃散(痘一三三)
聖术煎(新熱二五)助胃膏(小六)
神香散(新和二十)
景岳全書卷四十一
