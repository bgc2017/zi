景岳全書卷二十五
明張介賓撰
心腹痛
經義
舉痛論帝曰願聞人之五臟卒痛何氣使然岐伯對曰
經脉流行不止環周不休寒氣入經而稽遲泣而不
行客於脉外則血少客於脉中則氣不通故卒然而
痛帝曰其痛或卒然而止者或痛甚不休者或痛
甚不可按者或按之而痛止者或按之無益者或喘
動應手者或心與背相引而痛者或脇肋與少腹相
引而痛者或腹痛引隂股者或痛宿昔而成積者或
卒然痛死不知人少間復生者或痛而嘔者或腹痛
而後泄者或痛而閉不通者凡此諸痛各不同形别
之奈何岐伯曰寒氣客於脉外則脉寒脉寒則縮
綣縮綣則脉絀急絀急則外引小絡故卒然而痛得
炅則立止因重中於寒則痛久矣寒氣客於經脉
之中與炅氣相薄則脉滿滿則痛而不可按也寒氣
稽留炅氣從上則脉充大而血氣亂故痛甚不可按
也寒氣客於腸胃之間膜原之下血不得散小絡
急引故痛按之則血氣散故按之痛止寒氣客於
俠脊之脉則深按之不能及故按之無益也寒氣
客於衝脉衝脉起於關元隨腹直上寒氣客則脉不
通脉不通則氣因之故喘動應手矣寒氣客於背
俞之脉則脉泣脉泣則血虚血虚則痛其俞注於心
故相引而痛按之則熱氣至熱氣至則痛止矣寒
氣客於厥隂之脉厥隂之脉者絡隂器繫於肝寒氣
客於脉中則血泣脉急故脇肋與少腹相引痛矣
厥氣客於隂股寒氣上及少腹血泣在下相引故腹
痛引隂股寒氣客於小腸膜原之間絡血之中血
泣不得注於大經血氣稽留不得行故宿昔而成積
矣寒氣客於五臟厥逆上泄隂氣竭陽氣未入故
卒然痛死不知人氣復反則生矣寒氣客於腸胃
厥逆上出故痛而嘔也寒氣客於小腸小腸不得
成聚故後泄腹痛矣熱氣留於小腸腸中痛癉熱
焦渴則堅乾不得出故痛而閉不通矣帝曰所謂
言而可知者也視而可見奈何岐伯曰五臟六腑固
盡有部視其五色黃赤為熱白為寒青黑為痛此所
謂視而可見者也帝曰捫而可得奈何岐伯曰視
其主病之脉堅而血反陥下者皆可捫而得也
賓按本篇論痛總計一十三條所言寒氣與炅氣相
薄及熱氣留於小腸閉而不通者止二條為熱證而
其他皆屬於寒則此證之㮣可知學者當思所辨矣
終始篇曰病痛者隂也痛而以手按之不得者隂也深
刺之
痺論帝曰内舍五臟六腑何氣使然岐伯曰五臟皆有
合病久而不去者内舍於其合也胞痺者少腹膀
胱按之内痛若沃以湯澁於小便上為清涕痛者
寒氣多也有寒故痛也
骨空論曰䏚絡季脇引少腹而痛脹刺譩譆
調經論曰實者外堅充滿不可按之按之則痛虛者
聶辟氣不足按之則氣足以温之故快然而不痛
平人氣象論曰寸口脉沉而弱曰寒熱及疝瘕少腹
痛寸口脉沉而横曰脇下有積腹中有横積痛
脉急者曰疝瘕少腹痛
邪氣臟腑病形篇曰心脉微急為心痛引背食不下
衞氣篇曰新積痛可移者易已也積不痛難已也
厥病篇曰厥心痛與背相控善瘈如從後觸其心傴倭
者腎心痛也厥心痛腹脹胸滿心尤痛甚胃心痛
也厥心痛痛如以錐鍼刺其心心痛甚者脾心痛
也厥心痛色蒼蒼如死状終日不得太息肝心痛
也厥心痛卧若徒居心痛間動則痛益甚色不
變肺心痛也真心痛手足青至節心痛甚旦發夕
死夕發旦死腸中有蟲瘕及蛟蛕心腸痛憹作痛
腫聚往來上下行痛有休止腹熱喜渴涎出者是蛟
蛕也以上皆有刺法詳在本經
雜病篇曰心痛引腰脊欲嘔取足少隂心痛腹脹嗇
嗇然大便不利取足太隂心痛引背不得息刺足
少隂不已取手少陽心痛引小腹滿上下無常處
便溲難刺足厥隂心痛但短氣不足以息刺手太
隂心痛當九節刺之按已刺按之立已不已上下
求之得之立已
六元正紀大論曰不遠熱則熱至不遠寒則寒至寒至
則堅否腹滿痛急下利之病生矣土鬱之發甚則
心痛脇䐜嘔吐霍亂飲𤼵注下金鬱之𤼵心脇滿
引小腹善暴痛不可反側水鬱之發民病寒客心
痛木鬱之發民病胃脘當心而痛上支兩脇膈咽
不通食飲不下火鬱之發民病骨痛腹中暴痛
邪氣臟腑病形篇曰大腸病者腸中切痛而鳴濯濯冬
日重感於寒即泄當臍而痛不能久立與胃同候取
巨虚上廉胃病者腹䐜脹胃脘當心而痛上支兩
脇膈咽不通食飲不下取之三里也小腸病者小
腹痛腰脊控睪而痛時窘之後取之巨虚下廉膀
胱病者小便偏腫而痛以手按之即欲小便而不得
取委中央
五邪篇曰邪在肝則兩脇中痛寒中惡血在内行善製
節時脚腫邪在脾胃則病肌肉痛陽氣不足隂氣
有餘則寒中腸鳴腹痛邪在心則病心痛喜悲時
眩仆以上俱有刺法在本經
經脉篇曰脾足太隂之脉入腹属脾絡胃其支者復從
胃别上膈注心中是動則病舌本強食則嘔胃脘痛
腹脹善噫心下急痛得後與氣則快然如衰心手
少隂之脉起於心中出屬心系是動則病嗌乾心痛
渴而欲飲腎足少隂之脉其支者從肺出絡心是
動則心如懸若饑状舌乾咽腫煩心心痛心主手
厥隂之脉起於胸中出屬心包絡是動則胸脇支滿
煩心心痛膽足少陽之脉其直者從缺盆下腋循
胸循脇裏是動則病口苦善太息心脇痛不能轉側
論證(共四條)
凡病心腹痛者有上中下三焦之别上焦者痛在膈上
此即胃脘痛也内經曰胃脘當心而痛者即此時人
以此為心痛不知心不可痛也若病真心痛者必手
足冷至節爪甲青旦發夕死夕𤼵旦死不可治也
中焦痛者在中脘脾胃間病也下焦痛者在臍下
肝腎大小腸膀胱病也凡此三者皆有虚實寒熱
之不同宜詳察而治之
一痛有虚實凡三焦痛證惟食滯寒滯氣滯者最多其
有因䖝因火因痰因血者皆能作痛大都暴痛者多
有前三證漸痛者多由後四證但蟲痛痰痛多在中
焦火痛則三焦俱有之血痛則多在下焦然惟婦人
則常有血證而男子則少也諸如此類但察其多滯
多逆者方是實證如無滯逆則不得以實論也辨之
之法但當察其可按者為虚拒按者為實久痛者多
虚暴痛者多實得食稍可者為虚脹滿畏食者為實
痛徐而緩莫得其處者多虚痛劇而堅一定不移者
為實痛在腸臓中有物有滯者多實痛在腔脇經絡
不干中臟而牽連腰背無脹無滯者多虚脉與證參
虚實自辨微實者宜調不宜攻大實者或上或下非
攻不可純虚者或氣或血非大補不可
一痛證有寒熱誤認之則為害不小盖三焦痛證因寒
者常居八九因熱者十惟一二觀内經舉痛等論議
可知矣盖寒則凝滯凝滯則氣逆氣逆則痛脹由生
而熱則流通多不然也雖熱證亦常有痛然熱者必
有明辨如内經所言腸中痛而癉熱焦渴則堅乾不
得出閉而不通者此因燥結熱閉故能作痛然必有
煩熱等證乃因於火最易見也今之醫家但見心腹
痛證無問有無寒熱便云諸痛皆屬於火多用寒凉
不知此說出自何典而彼此訛傳無墨無根妄亦甚
矣又見丹溪治法云凡心腹痛者必用温散此是鬱
結不行阻氣不運故痛也此說誠是也然又引原病
式云若欲行温散寧無助火添病也由是古方多以
山梔為主加熱藥為向導或用二陳湯加川芎蒼术
倍加梔子煎服痛甚者加炒乾薑反佐之若此議論
治法余則大有不服夫治病之由熱者自熱寒者自
寒病因火邪清利自愈固不必反佐也病因寒滯温
散自愈又何為反助火耶盖寒者熱之熱者寒之此
自正治之正理豈可不論經權不分從逆既宜梔子
又宜乾薑㮣用反佐而治寒犯寒治熱犯熱乎因致
後代醫流凡有見不真者每每借此為成法而藉口
反佐誤人於疑似之中者不少矣故余特為反佐論
在前二卷中以盡其義宜均察也
一痛證當辨有形無形無形者痛在氣分凡氣病而為
脹為痛者必或脹或止而痛無常處氣聚則痛而見
形氣散則平而無跡此無形之痛也但宜順氣氣順
則痛自愈矣有形者痛在血分或為食積凡血癥
食積而為脹痛者必痛有常所而脹無休息不往不
來不離其處者是有形之痛也然或食或血察得所
因乃可攻而去之此二者之當辨也
論痛脉
凡諸病之虚實辨之於脉者皆易惟心腹痛證則有大
有小其脉多有所難辨雖滑實有力者固多實邪虚
弱無神者固多虚邪此其常也然暴痛之極者每多
沉伏細澁最似極虚之候不知氣為邪逆氣逆則脉
道不行而沉伏異常此正邪實之脉然於沉伏之中
細察之必有梗梗然弦緊之意此必寒邪阻遏陽氣
者多有是脉若火邪作痛則不然也凡見此者不得
因其細極微極便認為虚脱妄用補劑必大誤矣辨
此之法但當察其形氣以見平素之強弱問其病因
以知新病久病及何所因而起大都暴病痛急而脉
忽細伏者多實邪久病痛緩而脉本微弱者為虚邪
再以前論虚實之法酌之以理參而診之則萬無一
失矣
論治(共十五條)
凡心腹痛證必須先辨寒熱如無熱證熱脉則定非火
邪不得妄用凉藥
凡治心腹痛證古云痛隨利减又曰通則不痛此以閉
結堅實者為言若腹無堅滿痛無結聚則此說不可
用也其有因虚而作痛者則此說更如冰炭
一凡痛在上焦者如因停滯既痛兼脹不易行散而痛
極難忍者欲其滯去速效無如吐之之妙宜於新方
吐法中擇而用之若無停積脹急而或寒或氣微有
凝滯而作痛者但順其氣無有不愈
一胃脘痛證多有因食因寒因氣不順者然因食因寒
亦無不皆關於氣盖食停則氣滯寒留則氣凝所以
治痛之要但察其果屬實邪皆當以理氣為主宜排
氣飲加减主之食滯者兼乎消導寒滯者兼乎温中
若止因氣逆則但理其氣病自愈矣其有諸藥不效
氣結難解者惟神香散為妙若氣有滯逆隨觸隨
𤼵者宜用後簡易二方最妙
一下焦小腹痛者或寒或熱或食或䖝或血或氣逆皆
有之凡閉結者利之下之當各求其類而治之
一寒滯之痛有因内寒者如食寒飲冷之類是也必兼
寒兼食隨其宜而治之如上法可也有因外寒者
或觸冐不時之寒邪或犯客令之寒氣或受暴雨沙
氣之隂毒以致心腹攪痛或吐或瀉或上不能吐下
不能瀉而為乾霍亂危劇等證總由寒氣犯臟或在
上焦或在中下二焦凡痛急在上者用吐最妙在中
在下者俱宜解寒行滯以排氣飲為主加减治之或
不換金正氣散或和胃飲平胃散十香丸之類皆可
擇用其有寒逆之甚者宜四逆湯理中湯之類主之
又神香散可解三焦之滯當隨證作引以送之
一血積之有腹痛者是即畜血證也而血證之屬有四
一傷寒有畜血證成無己曰邪氣聚於下焦則津
液不得通血氣不得行或溺或血留滯於下是生脹
滿而鞭痛也若從心下至少腹脹滿而痛小便利者
則是畜血之證此當分而治之其他證治詳義並見
傷寒門一婦人有血痛證詳見婦人門一跌打
損傷有瘀血腹痛證但去其瘀而痛自愈凡氣血和
平者宜通瘀煎加减治之其有血滯便結邪實不
通者宜桃仁承氣湯百順丸主之或血虚燥結便閉
不通者宜玉燭散主之一食鬱既久而胃脘有瘀
血作痛者生韭飲
一氣血虚寒不能營養心脾者最多心腹痛證然必以
積勞積損及憂思不遂者乃有此病或心脾肝腎氣
血本虚而偶犯勞傷或偶犯寒氣及飲食不調者亦
有此證凡虚痛之候每多連綿不止而亦無急暴之
勢或按之揉之温之熨之痛必稍緩其在心脾胸脇
之間者則或為戚戚或為㤺㤺或似&KR1917;非&KR1917;或饑勞
更甚或得食稍可或懊憹無跡莫可名状或形色青
黃或脉微氣弱是皆虚寒之證此非甘温養血補胃
和中不可也宜大小營煎理隂煎之類加减主之若
氣虚者必大加人參陽衰者必佐以桂附乾薑丹溪
曰諸痛不可補氣此惟邪實氣滯者當避之而曰諸
痛皆然則謬矣不可執以為辭也一下虚腹痛必
因虚挾寒或陽虚中寒者乃有之察無形迹而喜按
喜煖者是也治宜補隂逐寒必宜理隂煎主之然男
子則間或有之惟女人則因虚而痛者更多盖女人
有月經帶濁之病所以為異亦宜理隂煎大劑主之
余用此以活人多矣若虚中挾帶而血有不行者惟
决津煎為最妙諸未盡者詳婦人門凡治心腹痛
證已經攻擊滌蕩愈而復作或再三用之而愈作
愈甚或脉反浮弦虛大者皆為中虚之候此當酌其
虚實而或兼治邪氣或專補正氣若用補無碍則當
漸進切不可雜亂妄投以自掣其肘但當純用補
藥使脾胃氣強得以運行則邪氣自不能犯又何疼
痛之有
一火邪熱鬱者皆有心腹痛證如火在上焦痛而兼脹
者宜於行氣導滯藥中倍加山梔黃芩之屬以治之
若有痛無脹者或宜加芍藥生地麥冬以佐之若
火在下焦者宜大分清飲或茵陳飲之類主之然
火在上者必有煩熱焦渴喜冷等證火在下者必有
脹熱秘結淋澁等證務兼脉證察其真有火邪方可
治以寒凉如無火證火脉則不得妄稱為火以誤治也
一蟲痛證治詳見諸蟲門
一痰飲停滯胸膈亦能作痛凡胸脇膨悶漉漉有聲或
作醋酸心嘔惡或痛連脇背者皆其證也宜清膈煎
二陳湯橘皮半夏湯局方四七湯及括痰丸潤下丸
之類並皆治之又若東垣草豆蔲丸丹溪白螺丸
亦皆治痰之劑若鬱痰凝結消之不去者非用吐
法不能除也
一隂寒腹痛者凡男婦有因房室之後中寒而痛極者
此隂寒也宜先用䓤薑搗爛炒熱或熱磚之屬熨其
臍腹以解其寒極凝滯之氣然後用理隂煎或理中
湯四逆湯之類加减治之其有痛極至危者須速灸
神闕氣海等穴
一凡胸腹之痛有無關於内而在筋骨皮肉之間者此
邪之在經不可混作裏證必須詳問的確但當分其
或火或寒或氣或勞傷或血滯或血虚或有淫瘡邪
毒留蓄在經辨其所因庶不致謬而治之亦易也
一大人小兒或素因口腹不節致傷脾胃以後或寒或
食凡有所觸即為腹痛屢𤼵不已或為脹滿食减等
證者惟芍藥枳术丸為最妙宜加减用之
一凡胸膈大痛連及脇皆藥不能納到口即吐者此則
無論諸藥皆可發吐因就其勢探而吐之則最易最
捷吐出邪滯積痰痛可立止若邪猶未盡痛猶未止
則再以前藥與之務盡其邪無不愈者
述古(共二條)
陳無擇云十二經絡外感六淫則其氣閉塞鬱於中焦
氣與邪争𤼵為疼痛足厥隂心痛兩脇急引小腹連
隂股相引痛手心主痛徹背心煩掌中熱咽乾目黃
赤脇滿足太隂心痛腹脹滿濇濇然大便不利膈悶
咽塞手太隂心痛短氣不足以息季脇空痛遺失無
度胸滿煩心足少隂心痛煩極面黑心懸若饑胸滿
腰脊痛背輸諸經心痛心與背相引心痛徹背皆痛
徹心諸腑心痛難以俯仰小腹上衝卒不知人嘔吐
泄瀉此皆諸經諸俞諸腑涉邪所致病屬外所因
若五臟内動泪以七情則其氣痞結聚於中脘氣與
血摶𤼵為疼痛肝心痛者色蒼蒼如死状終日不得
太息真心痛者(如前經義)脾心痛者如錐針刺其心
腹藴藴然氣滿肺心痛者若從心間起動作痛益甚
色不變腎心痛者與背相控善瘈如物從後觸其心
身傴倭胃心痛者腹痛胸滿不下食食則不消皆臟
氣不平喜怒憂鬱所致此屬内因飲食勞逸觸忤
非類使臟氣不平痞膈於中食飲遁注變亂腸胃𤼵
為疼痛或飲啖生冷果實中冷不能消散結而為積
還食還𤼵名積心痛及有臟寒生蚘致心痛者所謂
九種心痛曰飲曰食曰風曰冷曰熱曰悸曰䖝曰注
曰去來痛者除風熱寒屬外所因餘皆不内外因
更有婦人惡血入心脾經𤼵作疼痛尤甚於諸痛更
有卒中客忤鬼擊屍疰使人心痛亦屬不内外因
丹溪曰心痛即胃脘痛雖日數多不喫食不死若痛方
止便喫物還痛必須三五服藥後方可漸漸喫物
痛甚者脉必伏用温藥附子之類不可用參术脉
弦者是食宜温散盖食得寒則凝得熱則化更用行
氣或利藥助之無不愈脉滑者是痰痰因氣滯而
聚阻碍道路氣不得通而痛宜導痰解鬱凡痛必
用温散以其鬱結不行阻氣不運故也腹痛以手
可重按者屬虚宜參术薑桂之類手不可按者是實
宜用硝黃下之肥白人腹痛多是氣虚兼濕痰宜
半夏人参二术之類飲食過傷而腹痛宜木香㯽
榔丸下之如氣虚之人傷飲食而腹痛宜調補胃氣
并消導藥參术山查枳實麥芽木香神麯之類如
腹中常有熱而痛此為積熱宜調胃承氣湯下之
小腹實痛用青皮以行其氣小腹因寒而痛宜桂枝吳
茱萸臍下忽大痛人中黑者多死心痛用山梔
并劫藥止之若又復𤼵前藥必不效可用玄明粉一
服立止脉堅實不大便者下之
食停小腹新按
凡腹痛因食者或因滯物或因冷物皆能停積中脘須
用前治食法加减治之此正法也然又有食停小腹
者余嘗治一上舍年及三旬因午刻食水煮麫角將
至初更食及小腹下至右角間遂停積不行而堅突
如拳大如鵝卵其痛之劇莫可名状余為治之察其
明係麫積顯而無疑然計其已入大腸此正通則不
痛之證也乃與木香梹榔丸連下二三次其痛如故
因疑藥力之緩猶未及病乃更投神祐丸以瀉之又
不效余謂此必藥性皆寒故滯有不行也因再投備
急丸雖連得大瀉而堅痛毫不為减斯時也余計窮
矣因潛測其由不過因麫豈無所以制之今既逐之
不及使非借氣以行之不可也且計麫毒非大蒜不殺
氣滯非木香不行又其滯深道遠非精銳之向導不
能逹乃用火酒磨木香令其嚼生蒜一瓣而以香酒
送之一服後覺痛稍减三四服後痛漸止而食漸進方
得全愈然雖痛止食進而小腹之塊仍在後至半年
許始得消盡由是知欲消食滯即大黃巴豆猶有所
不能及而推宜行氣為先也且知飲食下行之道乃
必由小腹下右角間而後出於廣腸此自古無人言
及者故并筆之用以廣人之聞見
括沙新按
向予荆人年及四旬於八月終初寒之時偶因暴雨後
中隂寒沙毒之氣忽於二鼓時上為嘔惡下為胸腹
攪痛勢不可當時值暮夜藥餌不及因以鹽湯探吐
之痛不為减遂連吐數次其氣愈升則其痛愈劇因
而上塞喉嗌甚至聲不能出水藥毫不可入危在頃
刻間矣余忽憶先年曾得秘傳括沙法乃擇一光滑
細口磁碗别用熱湯一鍾入香油一二匙却將碗口
護油湯内令其煖而且滑乃兩手覆執其碗於病者
背心輕輕向下刮之以漸加重碗乾而寒則再浸再
刮良久覺胸中脹滯漸有下行之意稍見寬舒始能
出聲頃之忽腹中大嚮遂大瀉如傾其痛遂减幸而
得活瀉後得睡一飯頃復通身搔癢之極隨𤼵出疙
瘩風餅如錢大者不計其數至四鼓而退愈後細窮
其義盖以五臟之繫咸附於背故向下刮之則邪氣
亦隨而降凡毒氣上行則逆下行則順改逆為順所
以得愈雖近有兩臂刮沙之法亦能治痛然毒深病
急者非治背不可也至若風餅疙瘩之由正以寒毒
之氣充塞表裏經臟俱閉故致危劇今其臓毒既解
然後經氣得行而表裏俱散也可見寒邪外感之毒
凡臓氣未調則表亦不解表邪未散則臟必不和此
其表裏相關義自如此故治分緩急權衡在人矣繼
後數日一魏姓者亦於二鼓忽患此證治不得法竟
至五鼔痛極而斃遇與不遇此其所以為命也
附按
徐東臯云匡掌科夫人年三十餘病胃脘連胸脇痛日
輕夜甚兩寸關脉弦滑有力諸醫以積滯凝寒用
𤼵散及攻下藥繼用鐡刷散四磨飲等方俱不效後
用湯水皆吐而不納經月不食痛且益甚予謂其為
痰鬱明矣但痛久弱甚不敢行吐法奈何偶一醫謂
五靈脂沒藥素用有效衆皆哂之曰此藥用之多矣
予謂再用亦無妨何哂之有彼用酒調病者到口便
吐隨吐綠痰兩碗許痛即止遂納飲食此盖痰在膈
上攻下之亦不去必得吐法而後愈經曰有故無殞
此之謂歟
簡易方
一胃脘當心而痛或氣或寒觸而屢發者用荔枝核燒
微焦每荔枝核一錢加木香七分共為末以清湯下
一錢許數服可以除根屢試神效者
一胸膈胃脘大痛察有邪滯連用排氣飲及諸藥全不
見效者但用牙皂角以微火燒烟甫盡即取起為末
用燒酒調送七八分或一錢許其效如神亦余試
效者
兵部手集方治久心痛十年五年者隨手效用小蒜
以嚴醋煮熱頓服此後再不𤼵
治脾痛三方歌
腹脹脾疼怎抵當椒薑之外有丁香三般等分羅為
末調入白鹽與白湯
水磨烏藥治脾疼每服須教一盞濃一片陳皮一蘇
葉再煎濃服有神功
心與脾疼有妙方良薑切碎等梹榔兩般同炒研為
末米飲同調服亦良
食療方治五臟冷痛心腹痛以胡椒二十一粒擂碎
熱酒服之
肘後方治心腹俱脹痛短氣欲死或已絶者用官桂
三兩切碎以水一升二合煮八合去渣頓服無桂用
薑亦可
腹痛灸法
内關中脘氣海神闕(填椒鹽灸之)
水分膈俞脾俞胃俞
心腹痛論列方
吐法(新攻一)備急丸(攻五二)
大分清飲(新寒五)四逆湯(熱十四)
排氣飲(新和六)局方四七湯(和九七)
大營煎(新補十四)小營煎(新補十五)
木香㯽榔丸(攻四九)通瘀煎(新因五)
神香散(新和二十)桃仁承氣湯(攻四)
潤下丸(和百十七)二陳湯(和一)
調胃承氣湯(攻三)清膈煎(新寒九)
茵陳飲(新寒八)括痰丸(新和十九)
橘皮半夏湯(和十三)玉燭散(攻二四)
十香丸(新和十五)芍藥枳术丸(新和十六)
平胃散(和十七)生韮飲(和一五一)
白螺丸(和百十五)東垣草豆蔲丸(和一六七)
和胃飲(新和五)理隂煎(新熱三)
神祐丸(攻四八)不換金正氣散(和二一)
决津煎(新因二)百順丸(新攻六)
理中湯(熱一)
論外備用方
荔枝散(新因二八氣痛)赤金豆(新攻二堅積)
木香順氣散(和四三氣滯)歸脾湯(補三三)
遊山散(和七六心痺痛)調氣平胃散(和十八)
參附湯(補三八)神祐丸(攻五三寒積痛)
附子茴香散(熱一四九煖胃和中)人參散(和一六二虚寒)
牙皂散(新因二七結氣)藿香安胃散(熱七二寒嘔)
四磨飲(和五二行氣)強中湯(熱九二脾生冷傷)
茱萸四逆湯(熱十八小腹痛)蘇合丸(和三七一氣逆心痛)
鐵刷散(熱百十寒濕積)八味建中湯(補二五)
烏藥散(和七四滯血氣壅)益黃散(和十九寒滯)
指迷七氣湯(和五一積痛)平拈散(和七五氣痛)
七氣湯(和四七鬱)术香調氣散(和四四氣滯)
八味湯(熱一四二虚寒氣滯)調痛散(和七二氣逆)
丁香止痛散(和七三心痛甚)蟠葱散(熱百十一寒滯)
袪痛散(和七一心氣滯)胡椒理中湯(熱六虚寒肺胃)
胃愛散(熱七一虚寒)玄桂丸(和七八瘀血痛)
厚朴温中湯(熱九一逐寒滯)勝金散(熱百九氣逆)
舒筋散(和七七痛跌閃腹)丁香茯苓湯(熱六四温行滯)
夭沉香丸(熱百十四冷氣)沉香桂附丸(熱百十二寒氣)
附子理中湯(熱三虚寒)吳茱萸散(熱百四十寒濕)
木香導氣丸(因二七六小腹氣痛)金櫃大建中湯(補二三寒痛)
大巳寒丸(熱一七一寒病)小建中湯(補二二)
事後中寒腹痛(因二七八)椒附丸(熱百十三小腹痛)
温胃湯(熱十三寒傷脾)冷香湯(熱八二生冷)
脇痛
經義
臟氣法時論曰肝病者兩脇下痛引少腹令人善怒
心病者胸中痛脇支滿脇下痛
太竒論曰肝壅兩胠滿卧則驚不得小便
邪客篇曰肝有邪其氣流於兩脇
熱論篇曰傷寒三日少陽受之少陽主膽其脉循脇絡
於耳故胸脇痛而耳聾
刺熱篇曰肝熱病者熱爭則狂言及驚脇滿痛手足躁
不得安卧刺足厥隂少陽熱病先胸脇痛手足躁
刺足少陽補足太隂
舉痛論曰寒氣客於厥隂之脉則血泣脉急故脇肋與
少腹相引痛矣
玉機真臟論曰風寒客於人弗治則病入舍肺弗治肺
即𫝊而行之肝名曰肝痺脇痛出食春脉不及則
令人胸痛引背下則兩脇胠滿
五臟生成篇曰青脉之至也長而左右彈有積氣在心
下支胠名曰肝痺
脉要精微論曰肝脉搏堅而長色不青當病墜若搏因
血在脇下令人喘逆
五邪篇曰邪在肝則兩脇中痛寒中惡血在内行善掣
節時脚腫取之行間以引脇下補三里以温胃中取
血脉以散惡血取耳間青脉以去其掣
欬論曰肝欬之状欬則兩脇下痛甚則不可以轉轉則
兩胠下滿
繆刺論曰邪客於足少隂之絡令人卒心痛暴脹胸脇
支滿無積者刺然骨之前出血如食頃而已邪客
於足少隂之絡令人脇痛不得息欬而汗出刺足小
指次指爪甲上與肉交者各一痏邪客於足太陽
之絡令人拘攣背急引脇而痛刺之從頃始數脊椎
俠脊疾按之應手如痛刺之傍三痏立已
骨空論曰䏚絡季脇引小腹而痛脹刺譩譆
邪氣臟腑病形篇曰肝脉微急為肥氣在脇下若覆杯
胃病者腹䐜脹胃脘當心而痛上支兩脇膈咽不
通食之不下取之三里也
竒病論曰病脇下滿氣逆二三歲不已病名曰息積此
不妨於食不可灸刺積為導引服藥藥不能獨治也
四時刺逆從論曰少陽有餘病筋痺脇滿
厥論曰少陽之厥暴聾頰腫面熱脇痛胻不可以運
腹中論曰有病胸脇支滿者妨於食病至則先聞腥臊
臭出清液先唾血四支清目眩時時前後血病名曰
血枯此得之年少時有所大脱血若醉入房中氣竭
肝傷故月事衰少不來也治以烏賊魚骨丸
脉解篇曰少陽所謂心脇痛者言少陽盛也盛者心之
所表也九月陽氣盡而隂氣盛故心脇痛也
五臟生成篇曰腹滿䐜脹支膈胠脇下厥上胃過在足
太隂陽明
經脉篇曰心所生病者目黃脇痛心主手厥隂心包
絡也是動則病手心熱甚則胸脇支滿心中憺憺大
動膽足少陽也是動則病口苦善太息心脇痛不
能轉側
本臟篇曰肝小則臟安無脇下之病肝大則逼胃迫咽
迫咽則苦隔中且脇下痛肝高則上支賁切脇悗為
息賁肝下則逼胃脇下空脇下空則易受邪肝堅則
臟安難傷肝脆則善病消癉易傷肝端正則和利
難傷肝偏傾則脇下痛也脾小則臟安脾大則苦
湊肋而痛不能疾行脾高則䏚引季脇而痛胸
脇好者肝堅脇骨弱者肝脆脇骨偏舉者肝偏傾
也
標本病傳論曰夫病𫝊者心病先心痛一日而欬三日
脇支痛五日閉塞不通身痛體重三日不已死肺
病喘欬三日而脇支滿痛一日身重體痛五日而脹
十日不已死肝病頭目眩脇支滿三日體重身痛
五日而脹三日腰脊少腹痛脛痠三日不已死腎
病少腹腰脊痛胻痠三日背&KR2135;筋痛小便閉三日腹
脹三日兩脇支痛三日不已死諸病以次是相傳
如是者皆有死期不可刺
氣交變大論曰歲木太過風氣流行民病反脇痛而吐
甚歲火太過炎暑流行甚則胸中痛脇支滿脇痛
歲金太過燥氣流行肝木受邪民病兩脇下少腹
痛胠脇不可轉側歲木不及燥乃大行民病中清
胠脇痛歲火不及寒乃大行民病胸中痛脇支滿
兩脇痛歲土不及復則收政嚴峻名木蒼凋胸脇
暴痛下引少腹木不及其𤯝東其臟肝其病内舍
胠脇外在關節火不及其𤯝南其臟心其病内舍
膺脇外在經絡金不及其𤯝西其臟肺其病内舍
膺脇肩背外在皮毛
六元正紀大論曰厥隂所至為脇痛嘔泄金鬱之𤼵
民病欬逆心脇滿引少腹善暴痛不可反側木鬱
之𤼵民病胃脘當心而痛上支兩脇
至真要大論曰歲厥隂在泉風淫所勝民病心痛支滿
兩脇裏急飲食不下歲陽明在泉燥淫所勝民病
心脇痛不能反側厥隂司天民病胃脘當心而痛
上支兩脇膈咽不通飲食不下少隂司天熱淫所
勝民病胸中煩熱右胠滿陽明司天民命左胠脇
痛心脇暴痛不可反側厥隂之勝胃脘當心而痛
上支兩脇太隂之勝病在胠脇陽明之勝清𤼵
於中左胠脇痛陽明之復清氣大來病生胠脇氣
歸於左
論證(共三條)
脇痛之病本屬肝膽二經以二經之脉皆循脇肋故也
然而心肺脾胃腎與膀胱亦皆有脇痛之病此非諸
經皆有此證但以邪在諸經氣逆不解必以次相傳
延及少陽厥隂乃致脇肋疼痛故凡以焦勞憂慮而致
脇痛者此心肺之所傳也以飲食勞倦而致脇痛者
此脾胃之所𫝊也以色慾内傷水道壅閉而致脇痛
者此腎與膀胱之所傳也傳至本經則無非肝膽之
病矣至於忿怒疲勞傷血傷氣傷筋或寒邪在半表
半裏之間此自本經之病病在本經者直取本經傳
自他經者必拔其所病之本辨得其真自無不愈矣
一脇痛有内傷外感之辨凡寒邪在少陽經乃病為脇
痛耳聾而嘔然必有寒熱表證者方是外感如無表
證悉屬内傷但内傷脇痛者十居八九外感脇痛則間
有之耳
一脇痛有左右血氣之辨其在諸家之說有謂肝位於
左而藏血肺位於右而藏氣故病在左者為血積病
在右者為氣鬱脾氣亦係於右故濕痰流注者亦在
右若執此說則左豈無氣右豈無血食積痰飲豈必
無涉於左乎古無是說此實後世之謬談不足憑也
然則在氣在血何以辨之但察其有形無形可知之
矣盖血積有形而不移或堅硬而拒按氣痛流行而
無迹或倏聚而倏散若食積痰飲皆屬有形之證第
詳察所因自可辨識且凡屬有形之證亦無非由氣
之滯但使氣行則何聚不散是以凡治此者無論是
血是痰必皆兼氣為主而後隨宜佐使以治之庶得
肯棨之法無不善矣
論治(共三條)
一外感證邪在少陽身發寒熱而脇痛不止者宜小柴
胡湯三柴胡飲或河間葛根湯之類酌宜用之若
外邪未解而兼氣逆脇痛者宜柴胡疎肝散主之若
元氣本虚隂寒外閉邪不能解而脇痛畏寒者非大
温中飲不可
一内傷肝膽氣逆不順而脇痛者宜排氣飲推氣散沉
香降氣散木香調氣散之類主之若鬱結傷肝中
脘不快痛連兩脇或多痰者宜香橘湯若暴怒傷
肝氣逆脹滿胸脇疼痛者宜解肝煎若怒氣傷肝
因而動火脇痛脹滿煩熱或動血者宜化肝煎若
氣滯胸脇痛而兼喘者宜分氣紫蘇飲若男子憂
鬱傷肝兩脇疼痛者宜枳實散若男婦肝腎氣滯
自下而上痛連兩脇者宜木通散若悲哀煩惱肝
氣受傷脉緊脇痛者枳殼煑散若因驚氣逆脇痛
不已者桂枝散若食積作痛但痛有一條扛起者
是也大和中飲或用保和丸若痰飲停伏胸脇疼
痛者導痰湯加白芥子若肝火内鬱二便不利兩脇
痛甚者當歸龍薈丸或左金丸若從高跌墜血流
脇下作痛者復元活血湯若婦人血滯脇腹連痛
者芍藥散决津煎若肝脾血虚或鬱怒傷肝寒熱
脇痛者逍遥散若肝腎虧損脇肋作痛頭眩心跳
身痛或婦人經水不調經後作痛者補肝散
一内傷虚損脇肋疼痛者凡房勞過度腎虚羸弱之人
多有胸脇間隠隠作痛此肝腎精虚不能化氣氣虚
不能生血而然凡人之氣血猶源泉也盛則流暢少
則壅滯故氣血不虚則不滯虚則無有不滯者倘於
此證不知培氣血而但知行滯通經則愈行愈虚鮮
不殆矣惟宜左歸飲小營煎及大補元煎之類主之
或有微滯者用補肝散亦可若憂思過度耗傷心
脾氣血病有如前者宜逍遥飲三隂煎七福飲之類
主之或歸脾湯亦可若以勞倦過傷肝脾氣血而
病如前者宜大營煎大補元煎之類主之
灸法
治卒脇痛不可忍者用蠟繩横度兩乳中半屈繩從乳
斜趨痛脇下繩盡處灸三十壯更灸章門(七壯)
丘墟(三壯可鍼入五分)
脇痛論列方
三隂煎(新補十一)七福飲(新補七)
小柴胡湯散(十九)逍遥散(補九三)
歸脾湯(補三三)三柴胡飲(新散三)
逍遥飲(新因一)推氣散(和三七七)
大温中飲(新散八)枳實散(和三七六)
導痰湯(和九一)柴胡疎肝散(散百十)
香橘湯(和三七四)解肝煎(新和十一)
當歸龍薈丸(寒一六七)桂枝散(散百十一)
化肝煎(新寒十)復元活血湯(外二首四十)
小營煎(新補十五)决津煎(新因二)
左歸飲(新補二)河間葛根湯(散百十二)
大營煎(新補十四)芍藥散(婦百三十)
補肝散(婦九二)沉香降氣散(和四十)
排氣飲(新和六)木通散(攻百十一)
大補元煎(新補一)木香調氣散(和四四)
左金丸(寒一五四)大和中飲(新和七)
分氣紫蘇飲(和三七五)保和丸(小三五)
枳殼煑散(散百九)
論外備用方
柴胡清肝散(寒五九肝火)梔子清肝散(寒六十風熱)
桃仁承氣湯(攻四瘀血)神芎丸(攻七三風痰)
神保丸(攻五二積寒氣食)大黃附子湯(攻百十二寒積)
控涎丹(攻八二痰)白术丸(和三七八息積)
加味小柴胡湯(散二一傷寒)木香順氣散(和四三肝氣)
腰痛
經義
脉要精微論曰腰者腎之府轉摇不能腎將&KR0629;矣腎
脉摶堅而長其色黃而赤者當病折腰
邪氣臟腑病形篇曰腎脉緩甚為折脊
五癃津液别篇曰五榖之精液和合而為膏者内滲入
於骨空補益腦髓而下流於隂股隂陽不和則使液
溢而下流於隂髓液皆减而下下過度則虚虚故腰
背痛而脛痠
本神篇曰腎盛怒而不止則傷志志傷則喜忘其前言
腰脊不可以俛仰屈伸
經脉篇曰足少隂之别名曰大鍾當踝後繞跟别走太
陽實則閉癃虚則腰痛取之所别也膀胱足太陽
也是動則病衝頭痛目似脫項如拔脊痛腰似折
肝足厥隂也是動則病腰痛不可以俛仰
脉解篇曰太陽所謂腫腰脽痛者正月太陽寅寅太陽
也正月陽氣出在上而隂氣盛陽未得自次也故腫
腰脽痛也少隂所謂腰痛者少隂者腎也十月萬
物陽氣皆傷故腰痛也厥隂所謂腰脊痛不可以
俛仰者三月一振榮華萬物一俛而不仰也
骨空論曰督脉為病脊強反折腰痛不可以轉摇急
引隂卵刺八髎與痛上八髎在腰尻分間
刺腰痛篇曰足太陽脉令人腰痛以下共十七證各
有刺法具詳本篇
雜病篇曰腰痛痛上寒取足太陽陽明痛上熱取足厥
隂不可以俛仰取足少陽
終始篇曰刺諸痛者其脉皆實故曰從腰以上者手太
隂陽明皆主之從腰以下者足太隂陽明皆主之
病在上者下取之病在下者高取之病在頭者取之
足病在腰者取之膕病痛者隂也痛而以手按之
不得者隂也深刺之病在上者陽也病在下者隂也
癢者陽也淺刺之
熱論篇曰傷寒一日巨陽受之故頭項痛腰脊強
刺瘧論曰足太陽之瘧令人腰痛足厥隂之瘧令人
腰痛腎瘧者令人洒洒然腰脊痛先腰脊痛者
先刺郄中出血
論證(共三條)
腰痛證舊有五辨一曰陽虚不足少隂腎衰二曰風痺
風寒濕著腰痛三曰勞役傷腎四曰墜墮損傷五曰
寝卧濕地雖其大約如此然而猶未悉也盖此證有
表裏虚實寒熱之異知斯六者庶乎盡矣而治之亦
無難也
一腰痛證凡悠悠戚戚屢發不已者腎之虚也遇隂
雨或久坐痛而重者濕也遇諸寒而痛或喜煖而
惡寒者寒也遇諸熱而痛及喜寒而惡熱者熱也
鬱怒而痛者氣之滯也憂愁思慮而痛者氣之
虚也勞動即痛者肝腎之衰也當辨其所因而治之
一腰為腎之府腎與膀胱為表裏故在經則屬太陽在
臟則屬腎氣而又為衝任督帶之要會所以凡病腰
痛者多由真隂之不足最宜以培補腎氣為主其有
實邪而為腰痛者亦不過十中之二三耳
論治(共七條)
一腰痛之虚證十居八九但察其既無表邪又無濕熱
而或以年衰或以勞苦或以酒色斵喪或七情憂鬱
所致者則悉屬真隂虚證凡虚證之候形色必清白
而或見黎黑脉息必和緩而或見細微或以行立不
支而卧息少可或以疲倦無力而勞動益甚凡積而
漸至者皆不足暴而痛甚者多有餘内傷禀賦者皆
不足外感邪實者多有餘故治者當辨其所因凡
腎水真隂虧損精血衰少而痛者宜當歸地黃飲及
左歸丸右歸丸為最若病稍輕或痛不甚虚不甚
者如青娥丸煨腎散補髓丹二至丸通氣散之類俱
可擇用
一腰痛之表證凡風寒濕滯之邪傷於太陽少隂之經
者皆是也若風寒在經其證必有寒熱其脉必見
緊數其來必驟其痛必拘急兼痠而多連脊背此當
辨其隂陽治從解散凡陽證多熱者宜一柴胡飲或
正柴胡飲之類主之若隂證多寒者宜二柴胡飲五
積散之類主之其有未盡當於傷寒門辨治
一濕滯在經而腰痛者或以雨水或以濕衣或以坐卧
濕地凡濕氣自外而入者總皆表證之屬宜不換金
正氣散平胃散之類主之若濕而兼虚者宜獨活
寄生湯主之若濕帶腰痛而小水不利者宜胃苓
湯五苓散加蒼术主之若風濕相兼一身盡痛者
宜羌活勝濕湯主之若濕而兼熱者宜當歸拈痛
湯蒼术湯之類主之若濕而兼寒者宜濟生术附
湯五積散之類主之
一腰痛有寒熱證寒證有二熱證亦有二凡外感之
寒治宜温散如前或用熱物熨之亦可若内傷陽
虚之寒治温補如前熱有二證若肝腎隂虚水虧
火盛者治當滋隂降火宜滋隂八味煎或用四物湯
加黃栢知母黃芩梔子之屬主之若邪火蓄結腰
腎而本無虚損者必痛極必煩熱或大渴引飲或二
便熱澁不通當直攻其火宜大分清飲加减主之
一跌蹼傷而腰痛者此傷在筋骨而血脉凝滯也宜四
物湯加桃仁紅花牛膝肉桂玄胡乳香沒藥之類主
之若血逆之甚而大便閉結不通者宜元戎四物
湯主之或外以酒糟䓤薑搗爛罨之其效尤速
一丹溪云諸腰痛不可用參補氣補氣則疼愈甚亦不
可峻用寒凉得寒則閉遏而痛甚此言皆未當也盖
凡勞傷虚損而陽不足者多有氣虚之證何為參不
可用又如火聚下焦痛極而不可忍者速宜清火何
為寒凉不可用但虚中挾實不宜用參者有之雖有
火而熱不甚不宜過用寒凉者亦有之若謂㮣不可
用豈其然乎余嘗治一董翁者年逾六旬資禀素
壯因好飲火酒以致濕熱聚於太陽忽病腰痛不可
忍至求自盡其甚可知余為診之則六脉洪滑之甚
且小水不通而膀胱脹急遂以大分清飲倍加黃柏
龍膽草一劑而小水頓通小水通而腰痛如失若用
丹溪之言鮮不誤矣是以不可執也
一婦人以胎氣經水損隂為甚故尤多腰痛脚痠之病
宜當歸地黃飲主之
述古
陳無擇曰腎著之候其體重腰冷如水食飲如故小便
自利腰已下冷重如帶五千錢治宜流濕兼用温散
藥腎著湯主之又滲温湯亦治腎著
丹溪治法曰腎虚腰痛用杜仲龜板黃栢知母枸杞五
味之類猪脊髓丸服瘀血用補隂丸加桃仁紅花
濕熱蒼术杜仲黃栢川芎之類痰積作痛二陳
加南星加快氣藥佐之使痰隨氣運腰曲不能伸
者鍼人中立愈
徐東皐曰腰者腎之外候一身所恃以轉移闔闢者也
盖諸脉皆貫於腎而絡於腰脊腎氣一虚腰必痛矣
除墜傷之外不涉於虚其於風寒濕熱雖有外邪多
有乘虚相犯而驅邪之中又當有以䆒其本也舉世
之人每每醉以入房欲竭其精耗散其真務快其心
恬不知養其不虚者幾希予見房室勞傷腎氣腰脊
兼痛久則髓減骨枯𤼵為骨痿者有矣豈直腰痛已
哉養生君子不可以不慎於斯也甫年少時常有腰
痛及閃挫之病每服補腎湯丸僅得不甚而易愈尚
不知房室之害也予禀性淡於慾事自壬子以來多
遊江湖間欲漸稀而腰痛亦稀至辛酉之後集此書
兼視病家無暇而欲益寡腰覺強健而絶無痛作之
因可見寡欲之功優於補劑多矣併書於此為君子
告焉
簡易方
太平聖惠方治風冷寒痺腰痛
用川烏頭三個生搗為末少加鹽水調攤於紙帛上
貼痛處須臾止
又方治卒患腰脚疼痛
用杜仲一兩製水二鍾煎一鍾再用羊腎四枚細切
去脂膜入藥湯煑熟次入韭白鹽花椒薑醬醋作羹
空腹食之二三次即腰脚倍健
鍼灸法
灸腰痛不可俛仰令患人正立以竹杖柱地平臍點記
乃以度背於脊中點記隨年壮灸之
腎俞(三壯或七壯)崑崙(三壯)委中(刺出血治脚腰腫痛)
腰痛論列方
青娥丸(補一四五)煨腎散(和二八二)
大分清飲(新寒五)四物湯(補八)
補髓丹(補一四五)當歸地黃飲(新補二十)
補隂丸(寒百六十)二至丸(熱一二九)
當歸拈痛湯(寒百三十)左歸丸(新補四)
右歸丸(新補五)元戎四物湯(攻二六)
二陳湯(和一)五積散(散三九)
滋隂八味煎(新寒十七)平胃散(和十七)
胃苓湯(和百九十)濟生术附湯(補四三)
五苓散(和一八二)腎著湯(熱百三十)
羌活勝濕湯(和一七八)滲濕湯(和一七四)
一柴胡飲新(散一)獨活寄生湯(和二百七十)
蒼术湯(寒一三三)二柴胡飲(新散二)
不換金正氣散(和二一)通氣散(婦一三一)
正柴胡飲(新散六)
論外備用方
麋茸丸(補一三六)加味青娥丸(補一四六)
滋隂大補丸(補一二七)舒筋湯(和七七跌閃)
胡桃湯(和二八四腎虚)調營活絡飲(和二八一損傷瘀血)
生附湯(熱二四寒濕)芍藥散(婦一三一婦人血滯)
沉香桂附丸(熱百十二陽虚)
景岳全書卷二十五
