景岳全書卷二十三
明張介賓撰
積聚
經義
百病始生篇岐伯曰風雨寒熱不得虚邪不能獨傷人
卒然遇疾風暴雨而不病者蓋無虚故邪不能獨傷人
此必因虚邪之風與其身形兩虚相得乃客其形是故
虚邪之中人也留而不去傳舍於腸胃之外募原之間
留着於脉稽留而不去息而成積或著孫脉或著絡脉
或著經脉或著輸脉或著於伏衝之脉或著於膂筋或
著於腸胃之募原上連於緩筋邪氣淫泆不可勝論
其著孫絡之脉而成積者其積往來上下臂手孫絡之
居也浮而緩不能句積而止之故往來移行腸胃之間
水湊滲注灌濯濯有音有寒則䐜脹滿雷引故時切痛
其著於陽明之經則挾臍而居飽食則益大饑則益
小其著於緩筋也似陽明之積飽食則痛饑則安
其著於腸胃之募原也痛而外連於緩筋飽食則安饑
則痛其著於伏衝之脉者揣之應手而動發手則熱
氣下於兩股如湯沃之狀其著於膂筋在腸後者饑
則積見飽則積不見按之不得其著於輸之脉者閉
塞不通津液不下孔竅乾壅帝曰積之始生至其已
成奈何岐伯曰積之始生得寒乃生厥乃成積也帝
曰其成積奈何岐伯曰厥氣生足悗足悗生脛寒脛寒
則血脉凝濇血脉凝濇則寒氣上入於腸胃入於腸胃
則䐜脹䐜脹則腸外之汁沫廹聚不得散日以成積
卒然多食飲則腸滿起居不節用力過度則絡脉傷陽
絡傷則血外溢血外溢則衂血隂絡傷則血内溢血内
溢則後血腸胃之絡傷則血溢於腸外腸外有寒汁沫
與血相摶則并合凝聚不得散而積成矣卒然外中
於寒若内傷於憂怒則氣上逆氣上逆則六輸不通温
氣不行凝血藴裹而不散津液濇滲著而不去而積皆
成矣
竒病論帝曰病脇下滿氣逆二三歲不已是為何病岐
伯曰病名息積此不妨於食不可灸刺積為導引服藥
藥不能獨治也
邪氣臟腑病形篇曰心脉微緩為伏梁在心下肝脉
微急為肥氣在脇下若覆杯腎脉微急為奔豚
五臟生成論曰赤脉之至也喘而堅診曰有積氣在中
時害於食名曰心痺得之外疾思慮而心虚故邪從之
白脉之至也喘而浮上虚下實驚有積氣在胸中喘
而虚各曰肺痺寒熱得之醉而使内也青脉之至也
長而左右彈有積氣在心下支胠名曰肝痺得之寒濕
與疝同法黃脉之至也大而虚有積氣在腹中有厥
氣名曰厥疝女子同法得之疾使四支汗出當風黑
脉之至也上堅而大有積氣在小腹與隂名曰腎痺得
之沭浴清水而卧
平人氣象論曰寸口脉沉而横曰脇下有積腹中有横
積痛胃之大絡名曰虚里貫膈絡肺出於左乳下其
動應衣脉宗氣也結而横有積矣
大竒論曰腎脈小急肝脈小急心脈小急不鼓皆為瘕
三陽急為瘕
刺熱篇曰類下迎顴為大瘕
氣厥論曰小腸移熱於大腸為虙瘕
骨空論曰任脉為病女子帶下瘕聚
衛氣篇曰新積痛可移者易已也積不痛難已也
腹中論帝曰病有少腹盛上下左右皆有根此為何病
可治不岐伯曰病名伏梁裏大膿血居腸胃之外不可
治治之每切按之致死帝曰何以然岐伯曰此下則因
隂必下膿血上則廹胃脘生膈俠胃脘内癰此久病也
難治居齊上為逆居齊下為從勿動亟奪帝曰人有
身體髀股胻皆腫環齊而痛是為何病岐伯曰病名伏
梁此風根也其氣溢於大脹而著於肓肓之原在齊下
故環齊而痛也不可動之動之為水溺濇之病
六元正紀大帝曰婦人重身毒之何如岐伯曰有故無
殞亦無殞也大積大聚其可犯也衰其大半而止過者
死
論證(共四條)
積聚之病凡飲食血氣風寒之屬皆能致之但曰積曰
聚當詳辨也蓋積者積累之謂由漸而成者也聚者聚
散之謂作止不常者也由此言之是堅鞭不移者本有
形也故有形者曰積或聚或散者本無形也故無形者
曰聚諸有形者或以飲食之滯或以膿血之留凡汁沫
凝聚旋成癥塊者皆積之類其病多在血分血有形而
靜也諸無形者或脹或不脹或痛或不痛凡隨觸隨發
時來時往者皆聚之類其病多在氣分氣無形而動也
故難經以積為隂氣聚為陽氣其義即此凡無形之聚
其散易有形之積其破難臨此證者但當辨其有形無
形在氣在血而治積治聚自可得其梗㮣矣
一飲食之積凡暫積者不過以飲食偶傷必在腸胃之
内故可行可逐治無難也惟飲食無節以漸留滯者多
成痞積於左脇膈膜之外蓋以胃之大絡名曰虚里出
於左乳下其動應衣此陽明宗氣所出之道也若饑飽
無論飲食叠進以致陽明胃氣一有所逆則隂寒之氣
得以乘之而脾不及化故餘滯未消乃并腸外汁沫摶
聚不散漸成癥積矣然其初起甚微人多不覺及其既
久則根深蒂固而藥餌難及今西北小兒多有此疾而
尤於食麵之鄉為最正以麵性多滯而留疾於皮裏膜
外所以不易治也即如婦人血癥氣痞或上或下者亦
多在腸胃之外募原之間故當以漸消磨求法治之愼
毋孟浪欲速妄行攻擊徒致胃氣受傷而積仍未及反
以速其危也
一風寒外感之邪亦能成積如經曰虚邪之中人也留
而不去傳舍於腸胃之外募原之間留著於脉息而成
積又曰病名伏梁此風根也由此觀之凡今人以瘧後
成痞者是即風寒之屬類可推矣但瘧由風寒固易知
也而諸積於風若不相涉不知飲食之滯非寒未必成
積而風寒之邪非食未必成形故必以食遇寒以寒遇
食或表邪未清過於飲食邪食相摶而積斯成矣經曰
虚邪之風與其身形兩虛相得乃客其形信乎致積之
由多由於此即血癥氣痞之由亦無出於此然積以寒
留留久則寒多為熱風以致積積成則證已非風故治
此者亦但當治其所留不可發散以再傷其真氣也惟
愼疾者能知所由而慮之於始則可為保脾之良策
一癥痞之積凡或上或下或左或右本無定所大都血
積多在下而氣積食積則上自胃脘下自小腹凡有留
滯無處不可停畜予嘗治一食癥結痛者乃在小腹下
右角尖處自後屢見此證方知食道之行必由小腹下
右以入廣腸此實人所不知也别有食停治按在心腹
痛門可考故凡治積聚者必當詳審所因庶得其確嘗
見丹溪之論曰痞塊在中為痰飲在右為食積在左為
血塊其不能作塊或聚或散者氣也塊乃有形之物痰
與食積死血而成也愚謂可聚可散者此氣聚無疑也
若以左為血積右為食積中為痰飲則鑿矣即如小兒
多有患痞者必在左肋之下此無非縱食所致豈因其
在左即為血積而可攻其血乎若為左血右食則右豈
無血而左豈無食乎不可以為法也此仍有論在諸風
門論丹溪條下當並閱之
論治(共十一條)
經曰堅者削之留者攻之結者散之客者除之上之下
之摩之浴之薄之刧之開之發之適事為故
凡積聚之治如經之云者亦既盡矣然欲總其要不過
四法曰攻曰消曰散曰補四者而已詳列如左
一凡積堅氣實者非攻不能去如秘方化滯丸化鐡丹
遇仙丹感應丸大硝石丸三花神祐丸赤金豆百順丸
之類皆攻劑之峻者也又如三稜丸勝紅丸阿魏丸
助氣丸紅丸子温白丸之屬皆攻劑之次者也
一凡不堪攻擊止宜消導漸磨者如和中丸草豆蔲丸
保和丸大小和中飲之類是也若積聚下之不退而元
氣未虧者但當以行氣開滯等劑融化而潛消之
一無形氣聚宜散而愈者如排氣飲神香散指迷七氣
湯十香丸四磨飲之屬是也
一凡積痞勢緩而攻補俱有未便者當專以調理脾胃
為主如潔古之枳术丸乃其宜也予復因其方而推廣
之近製芍藥枳术丸兼肝脾以消膨脹除積聚止腹痛
進飲食用收緩功其效殊勝於彼再如大健脾丸木香
人參生薑枳术丸皆調補脾胃之妙劑所當擇用者也
一凡脾腎不足及虚弱失調之人多有積聚之病蓋脾
虚則中焦不運腎虚則下焦不化正氣不行則邪滯得
以居之若此軰者無論其有形無形但當察其緩急皆
以正氣為主凡虚在脾胃者宜五味異功散或養中
煎温胃飲歸脾湯之類主之虚在肝腎者宜理隂煎
腎氣丸煖肝煎之類酌而用之此所謂養正積自除
也其或虚中有滯者則不妨少加佐使
治積之要在知攻補之宜而攻補之宜當於孰緩孰急
中辨之凡積聚未久而元氣未損者治不宜緩蓋緩之
則養成其勢反以難制此其所急在積速攻可也若積
聚漸久元氣日虚此而攻之則積氣本遠攻不易及胃
氣切近先受其傷愈攻愈虚則不死於積而死於攻矣
此其所重在命不在乎病所當察也故凡治虚邪者當
從緩治只宜專培脾胃以固其本或灸或膏以疎其經
但使主氣日強經氣日通則積痞自消斯緩急之機即
萬全之策也不獨治積諸病亦然
一凡堅鞕之積必在腸胃之外募原之間原非藥力所
能猝至宜用阿魏膏琥珀膏或水紅花膏三聖膏之類
以攻其外再用長桑君鍼法以攻其内然此堅頑之積
非用火攻終難消散故莫妙於灸予在燕都嘗治愈痞
塊在左脇者數人則皆以灸法收功也
一積久成疳乃其經絡壅滯致動肝脾陽明之火故為
類腫口糜牙齦臭爛之證此其在外當用膏藥艾火以
破堅頑在内當用蘆薈等丸以清疳熱
一婦人血癥氣聚論治詳婦人門
述古(共六條)
難經曰病有積有聚何以别之然積者隂氣也聚者陽
氣也故隂沉而伏陽浮而動氣之所積名曰積氣之所
聚名曰聚故積者五臟所生聚者六腑所成也積者隂
氣也其始發有常處其痛不離其部上下有所終始左
右有所窮處聚者陽氣也其始發無根本上下無所留
止其痛無常處謂之聚故以是别知積聚也又曰肝
之積名曰肥氣在左脇下如覆杯有頭足久不愈令人
發欬㾬瘧連歲不已心之積名曰伏梁起齊上大如
臂上至心下久不愈令人病煩心脾之積名曰痞氣
在胃脘覆大如盤久不愈令人四肢不收發黃疸飲食
不為肌膚肺之積名曰息賁在右脇下覆大如杯久
不已令人洒淅寒熱喘欬發肺壅腎之積名曰賁豚
發於少腹上至心下若豚狀或上或下無時久不已令
人喘逆骨痿少氣
仲景曰積者臟病也終不移聚者腑病也發作有時展
轉痛移為可治諸積大法脉來細而附骨者乃積也寸
口積在胸中微出寸口積在喉中關上積在臍旁上關
上積在心下微下關積在少腹尺中積在氣衝脉出左
積在左脉出右積在右脉兩出積在中央各以其部處
之愚按仲景此說固詳而善雖亦疑其太鑿然於理
則通故述於此亦可以資意見若以予之歴騐則凡病
癥癖者脉必沉緊而疾如内經曰微急小急者即其脉
也若診見和緩則胃氣本無恙終非癖塊之脉
許學士曰大抵治積或以所惡者攻之或以所喜者誘
之則易愈如硇砂水銀治肉積神麯麥芽治酒積水蛭
䖟虫治血積木香梹榔治氣積牽牛甘遂治水積雄黃
膩粉治涎積礞石巴豆治食積各從其類也若用羣隊
之藥分其藥勢則難取效須要認得分明是何積聚兼
見何證然後增减斟量使之不爾反有所損要在臨時
通變也
潔古云壯人無積虛人則有之脾胃怯弱氣血兩衰四
時有感皆能成積若據以磨堅破結之藥治之疾雖去
而人已衰矣乾漆硇砂三稜大黃牽牛之類用時則暫
快藥過則依然氣愈消疾愈大竟何益哉故治積者當
先養正則積自除譬如滿座皆君子縱有一小人自無
容地而去但令其眞氣實胃氣強積自消矣實中有積
大毒之劑治之尚不可過况虚而有積者乎此治積之
一端也邪正盛衰固宜詳審
張子和曰積之始成也或因暴怒喜悲思恐之氣或傷
酸甘辛鹹之味或停温凉寒熱之飲或受風寒暑濕燥
火之邪其初甚微可呼吸按導方十大而去之故不難
也若久而延之留滯不去遂成五積
徐東臯曰養正積除此積之微者也如脾胃失於健運
而氣積食積之不疎導者惟養脾胃之正氣而滯積自
疎矣若夫大積大聚如五積之久而成癥病堅固不移
者若非攻擊悍利之藥豈能推逐之乎惟虚弱之人必
用攻補兼施之法也
鐵灸法
長桑君鍼積塊癥瘕法先於塊上鍼之甚者又於塊首
一鍼塊尾一鍼訖以艾灸之立應
一法曰凡灸痞者須灸痞根無有不效其法在脊背十
三椎下當脊中點墨記之此非灸穴却於墨之兩傍各
開三寸半以指揣摸覺微有動脉即點穴灸之大約穴
與臍平多灸左邊或左右俱灸此即痞根也或患左灸
右患右灸左亦效
一灸穴法中脘期門章門脾俞三焦俞
通谷此諸痞所宜灸者
積痞在上者宜灸上脘中脘期門章門之類
積塊在下者宜灸天樞章門腎俞氣海關
元中極水道之類凡灸之法宜先上而後下臍
腹之壯用宜稍大皆先灸七壯或十四壯以後漸次增
加愈多愈妙以上諸穴皆能治痞宜擇而用之然猶有
不可按穴者如痞之最堅處或頭或尾或突或動處但
察其脉絡所由者皆當按其處而通灸之火力所到則
其堅聚之氣自然以漸解散有神化之妙也第灸痞之
法非一次便能必效務須或彼或此擇其要者至再至
三連次陸續灸之無有不愈者
積聚論列方
排氣飲(新和六)養中煎(新熱四)
温胃飲(新熱五)歸脾湯(補三三)
枳术丸(和七九)芍藥枳术丸(新和十六)
四磨飲(和五二)十香丸(新和十五)
木香人參枳术丸(和八二)理隂煎(新熱三)
神香散(新和二十)煖肝煎(新熱十五)
五味異功散(補四)腎氣丸(補一二一)
保和丸(小三五)指迷七氣湯(和五一)
温白丸(攻六一)和中丸(和八七)
秘方化滯丸(攻五八)助氣丸(攻六七)
三稜丸(攻六十)大健脾丸(和八五)
勝紅丸(攻六六)(三因)紅丸子(攻九六)
大和中飲(新和七)感應丸(攻五四)
遇仙丹(攻五一)小和中飲(新和八)
赤金豆(新攻二)神祐丸(攻四八)
草豆䓻丸(和一六七)百順丸(新攻六)
阿魏丸(攻六四)阿魏膏(外三一二)
大硝石丸(攻五六)琥珀膏(外三一七)
三聖膏(攻三八)化鐡丹(攻五九)
水紅花膏(外三一九)蘆薈等丸(寒一六八後)
論外備用方
消食丸(和九十行滯)枳實丸(和八四食癖)
木香梹榔丸(攻五十堅火盛積)麯术丸(和百十宿食)
法制陳皮(和七十)香砂枳术丸(和八十氣積)
白术丸(和三七八息積)陳麯丸(熱一六四冷積瀉痢)
麯蘖枳术丸(和八一食積)流氣丸(和一五五逐寒滯)
桃仁煎(攻三九血瘕)枳實導滯丸(攻五七積濕熱食)
安脾散(熱六八冷積)三稜散(攻三六積痞)
雄黃聖餅子(攻六九去積)三稜丸(攻三七六十血癥食積)
神保丸(攻五三寒積痛)川山甲散(攻四十血癥)
備急丸(攻五二寒積)消痞核桃(攻八七)
守病丸(攻六五)紅丸子(熱一九一寒食積)
熨痞方(攻八八)大異香散(攻四四脹滿)
加减四物湯(婦百十二血積)
痞滿
經義
太隂陽明論曰飲食不節起居不時者隂受之隂受之
則入五臟入五臟則䐜滿閉塞
生氣通天論曰味過於甘心氣喘滿味過於苦脾氣不
濡胃氣乃厚
臟氣法時論曰脾虚則腹滿腸鳴飱泄食不化
厥論曰厥或令人腹滿何也曰隂氣盛於上則下虚下
虚則脹滿
異法方宜論曰臟寒生滿病
陰陽應象大論曰濁氣在上則生䐜脹中滿者瀉之
於内
五臟生成篇曰腹滿䐜脹支膈胠脇下厥上胃過在足
太陰陽明
大惑論曰人有善饑而不嗜食者何氣使然曰胃氣熱
則消穀故善饑胃氣逆上則胃脘寒故不嗜食也
脉解篇曰太隂所謂病脹者隂盛而上走於陽明陽明
絡屬心故上走心為噫也
經脉篇曰胃病則賁嚮腹脹脾病則腹脹善噫心
主病則胸脇支滿
六元正紀大論曰太隂所至積飲痞膈為中滿霍亂吐
下寒氣至則堅痞腹滿痛急下利之病生矣水鬱
之發善厥逆痞堅腹滿木鬱之發病膈咽不通食飲
不下
五常政大論曰備化之紀其病痞卑監之紀其病留
滿痞塞敦阜之化其病脹滿太隂司天胸中不利
心下痞痛
氣交篇大論曰歲火不及民病脇支滿復則病鶩溏
腹滿食飲不下歲水不及民病腹滿
至真要大論曰太陽司天民病胸腹滿少陰之勝腹
滿痛太陽之勝腹滿食减陽明之復甚則心痛痞
滿太陽之復心痛痞滿
論證
痞者痞塞不開之謂滿者脹滿不行之謂蓋滿則近脹
而痞則不必脹也所以痞滿一證大有疑辨則在虚實
二字凡有邪有滯而痞者實痞也無物無滯而痞者虚
痞也有脹有痛而滿者實滿也無脹無痛而滿者虚滿
也實痞實滿者可散可消虚痞虚滿者非大加温補不
可此而錯用多致誤人
論治(共四條)
一虚寒之痞凡過於憂思或過於勞倦或饑飽失時或
病後脾氣未醒或脾胃素弱之人而妄用寒凉尅伐之
劑以致重傷脾氣者皆能有之其證則無脹無悶但不
知饑亦不欲食問其胸腹脹痞則曰亦覺有些而又曰
不甚脹蓋本非脹也止因不欲食而自疑為脹耳察其
脉則緩弱無神或弦多胃少察其形則色平氣怯是皆
脾虚不運而痞塞不開也此證極多不得因其不食妄
用消耗將至胃氣日損則變證百出矣治宜温補但使
脾胃氣強則痞滿開而飲食自進元氣自復矣又凡
脾胃虚者多兼寒證何也蓋脾胃屬土土虚者多因無
火土寒則氣化無權故多痞滿此即寒生於中也亦有
為生冷外寒所侵而致中寒者然胃強則寒不能侮而
寒能勝之總由脾氣之弱耳此義詳命門火候論中當並
察之凡脾胃微虚而若滿非滿食少不化者宜四君
子湯或異功散若心脾氣虚或氣有不順者歸脾湯
或治中湯若三陰氣血俱虚治節不行而不便於温
者宜五福飲若中焦不煖或噯腐或呑酸而痞滿者
非温補不可宜温胃飲五君子煎或理中湯聖术煎或
參薑飲若脾腎兼寒命門不煖則中焦不化或腹溏
或胸腹喜煖畏寒或上下腹俱膨膨而小水黃澁者宜
理隂煎甚者宜六味回陽飲此二藥最妙而實人所罕
知也予嘗治金孝廉以勞倦思慮致傷脾氣别無他
證但絶口久不欲食遂悉用參术歸熟附子薑桂甘草
之屬半月始愈後因病後復不食如此自分必死仍用
前藥大加薑附各至三錢而後愈又一婦人病後久不
食自言病前曾食牛肉乞求去此予佯應之而培補如
前方得全愈故凡病如此者只宜温補不可行滯(新按)
一飲食偶傷致為痞滿者當察其食滯之有無而治之
凡食滯未消而作痞滿或兼疼痛者宜大和中飲或
和胃飲加减治之或枳术丸亦可甚者神香散此有治
按在腫脹門若食滯既消脾氣受傷不能運行而虚
痞不開者當專扶脾氣微者異攻散養中煎甚者五福
飲温胃飲聖术煎若命門母氣不足者治宜如前
若偶食寒凉傷胃痞滿不開而不可補者宜和胃飲如
山查菱芽之類或用厚朴温中湯
一實滯之痞當察其所因而治之若濕勝氣滯而痞
者宜平胃散或良方厚朴湯或五苓散若寒滯脾胃
或為痛為痞而中氣不虚者厚朴温中湯若脾寒氣
滯而痞者和胃飲若怒氣暴傷肝氣未平而痞者解
肝煎若大便氣秘上下不通而痞者河間厚朴湯
若胃口停痰而痞者二陳湯或橘皮半夏湯胃寒氣
滯停痰痞而兼嘔者加减二陳湯膠痰不開壅滯胃
口者藥不易化須先用吐法而後隨證治之若大便
秘結不通而痞滿不開者宜微利之
一外邪之痞凡寒邪感人者必自表入裏若邪淺在經
未入於府則飲食如故稍深則傳入胸次漸犯胃口即
不能飲食是亦痞之類也治此者但觧外邪而或散或
消或温或補邪去則胃口自和痞滿自去此當於傷寒
門求法治之又傷寒家曰陽證下之早者乃為結胸
隂證下之早者因成痞氣此以邪在表而攻其裏邪在
陽而攻其隂不當下而妄下之以致邪氣乘虚䧟結心
下是誤治之害最危者也實者硬滿而痛是為結胸虚
者滿而不痛是為痞氣宜審别治之治法詳結胸腹滿
條中
述古(共三條)
丹溪曰痞滿與脹滿不同脹滿内脹而外亦形痞則内
覺痞悶而外無脹急之形也蓋由脾氣不和中央痞塞
皆上邪之所為也有因誤下裏氣虛邪乘虚而入於心
之分為痞者有不因誤下而得之如中氣虚弱不能運
化精微而為痞者有飲食痰飲不能施化為痞者有温
土太甚邪著心下為痞者
東垣曰傷寒痞者從血中來從外之内從無形雜病痞
者亦從血中來從内之外從無形有形以苦瀉之無形
以辛散之玉機云痞滿之病人皆知氣之不運也獨
東垣以血病言之謂下多則亡隂而損血此前人之未
論也世之用氣藥治痞而不效者蓋不知此理故也
劉宗厚曰古方治痞用黃芩黃連枳實之苦以泄之厚
朴生薑半夏之辛以散之人參白术之甘温以補之茯
苓澤瀉之鹹淡以滲之隨其病之所在以調之也既痞
有濕惟宜上下分消其氣果有内實之證庶可略與疎
導世人苦於痞塞喜行利藥以求速效暫時通快痞若
再作益以滋甚是皆不察夫下多亡隂之意也如結胸
是實邪大䧟胸湯主之痞是虚邪諸瀉心湯主之愚
據劉公此論既云下多亡隂又云痞是虚邪誠然善矣
然欲用諸瀉心湯以治虚邪能無失乎蓋未知塞因塞
用别有神化之妙法而痞滿多在脾尤不可以瀉心也
痞滿論列方
二陳湯(和一)四君子湯(補一)
五君子煎(新熱六)歸脾湯(補三三)
治中湯(熱十)大和中飲(新和七)
温胃飲(新熱五)神香散(新和二十)
理中湯(熱一)加减二陳湯(和二)
聖术煎(新熱二五)和胃飲(新和五)
理隂煎(新熱二)六味回陽飲(新熱二)
平胃散(和十七)養中煎(新熱四)
橘皮半夏湯(和十三)異功散(補四)
參薑飲(新熱八)良方厚朴湯(和五四)
五苓散(和一八二)五福飲(新補六)
河間厚朴湯(和三三六)觧肝煎(新和十一)
枳术丸(和七九)厚朴温中湯(熱九一)
論外備用方
四君子湯(補一)香砂六君湯(補七)
人參養胃湯(和二三四和胃)啓脾丸(和八六行滯)
大徤脾丸(和八五)小半夏茯苓湯(和丸痰痞)
嘉禾散(和百六十氣痞)八味理中丸(熱七虚寒)
沉香桂附丸(熱百十二中寒)越鞠丸(和一五四火鬱)
胡椒理中湯(熱六虚寒)半夏丁香丸(和百二十氣滯)
沉香降氣散(和四十氣滯)木香寬中散(和五五行氣)
藿香正氣散(和二十寒滯)蘇子降氣湯(和四順氣)
葛花觧酲湯(和一二四)貼痞琥珀膏(外三一八)
熨痞方(攻八八)消痞核桃(攻八七)
木香人參枳术丸(和八二)水紅花膏(外三一九)
消痞膏(外三一六)
景岳全書卷二十三
