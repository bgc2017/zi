景岳全書卷十三
明張介賓撰
瘟疫
經義
隂陽應象大論曰冬傷於寒春必温病
金匱真言論曰夫精者身之本也故藏於精者春不病
溫
熱論篇帝曰今夫熱病者皆傷寒之類也或愈或死其
死皆以六七日之間其愈皆以十日以上者何也岐
伯對曰巨陽者諸陽之屬也其脈連於風府故為諸
陽主氣也人之傷於寒也則為病熱熱雖甚不死其
兩感於寒而病者必不免於死帝曰願聞其狀岐伯
曰傷寒一日巨陽受之故頭項痛腰脊強二日陽明
受之陽明主肉其脈俠鼻絡於目故身熱目疼而鼻
乾不得卧也三日少陽受之少陽主膽其脈循脇絡
於耳故胸脇痛而耳聾三陽經絡皆受其病而未入
於臟者故可汗而已四日太隂受之太隂脈循布胃
中絡於嗌故腹滿而嗌乾五日少隂受之少隂脈貫
腎絡於肺繫舌本故口燥舌乾而渴六日厥隂受之
厥隂脈循隂器而絡於肝故煩滿而嚢縮三隂三陽
五臟六腑皆受病營衛不行五臟不通則死矣其
不兩感於寒者七日巨陽病衰頭痛少愈八日陽明
病衰身熱少愈九日少陽病衰耳聾微聞十日太隂
病衰腹减如故則思飲食十一日少隂病衰渴止不
滿舌乾已而嚏十二日厥隂病衰囊縱少腹微下大
氣皆去病日已矣帝曰治之奈何岐伯曰治之各
通其臟脈病日衰已矣其未滿三日者可汗而已其
滿三日者可泄而已
熱論篇曰兩感於寒者病一日則巨陽與少隂俱病則
頭痛口乾而煩滿二日則陽明與太隂俱病則腹滿
身熱不欲食譫言三日則少陽與厥隂俱病則耳聾
嚢縮而厥水漿不入不知人六日死帝曰五臟已傷
六腑不通營衛不行如是之後三日乃死何也岐伯
曰陽明者十二經脈之長也其血氣盛故不知人三
日其氣乃盡故死矣
熱論篇曰凡病傷寒而成温者先夏至日者為病温後
夏至日者為病暑暑當與汗皆出勿止
熱論篇帝曰熱病已愈時有所遺者何也岐伯曰諸遺
者熱甚而強食之故有所遺也若此者皆病已衰而
熱有所藏因其榖氣相薄兩熱相合故有所遺也帝
曰治遺奈何岐伯曰視其虚實調其逆從可使必已
也帝曰病熱當何禁之岐伯曰病熱少愈食肉則復
多食則遺此其禁也
刺熱篇曰肝熱病者小便先黃腹痛多卧身熱熱争則
狂言及驚脇滿痛手足躁不得安卧庚辛甚甲乙大
汗氣逆則庚辛死刺足厥隂少陽其逆則頭痛員員
脈引衝頭也心熱病者先不樂數日乃熱熱争則
卒心痛煩悶善嘔頭痛面赤無汗壬癸甚丙丁大汗
氣逆則壬癸死刺手少隂太陽脾熱病者先頭重
頰痛煩心顔青欲嘔身熱熱争則腰痛不可用俛仰
腹滿泄兩頷痛甲乙甚戊己大汗氣逆則甲乙死刺
足太隂陽明肺熱病者先淅然厥起毫毛惡風寒
舌上黃身熱熱争則喘欬痛走胸膺背不得太息頭
痛不堪汗出而寒丙丁甚庚辛大汗氣逆則丙丁死
刺手太隂陽明出血如大豆立已腎熱病者先腰
痛胻痠苦渴數飲身熱熱争則項痛而強胻寒且痠
足下熱不欲言其逆則項痛員員澹澹然戊己甚壬
癸大汗氣逆則戊己死刺足少隂太陽諸汗者至
其所勝日汗出也肝熱病者左頰先赤心熱病者
顔先赤脾熱病者鼻先赤肺熱病者右頰先赤腎熱
病者頥先赤病雖未發見赤色者刺之名曰治未病
太陽之脈色榮顴骨熱病也榮未交曰今且得汗
待時而已與厥隂脈争見者死期不過三日其熱病
内連腎少陽之脈色也少陽之脈色榮頰前熱病也
榮未交曰今且得汗待時而已與少隂脈争見者死
期不過三日(此一節即言傷寒之兩感也詳註備載類經疾病類四十四)
熱病篇曰熱病三日而氣口静人迎躁者取之諸陽五
十九刺以寫其熱而出其汗實其隂以補其不足者
身熱甚隂陽皆静者勿刺也其可刺者急取之不汗
出則泄所謂勿刺者有死徵也熱病七日八日脈
口動喘而弦者急刺之汗且自出淺刺手大指間
熱病七日八日脈微小病者溲血口中乾一日半而
死脈代者一日死熱病已得汗出而脈尚躁喘且
復熱勿刺膚喘甚者死熱病七日入日脈不燥燥
不散數後三日中有汗三日不汗四日死未曾汗者
勿腠刺之熱病不知所痛耳聾不能自收口乾陽
熱甚隂頗有寒者熱在髓死不可治熱病而汗且
出及脈順可汗者取之魚際大淵大都大白寫之則
熱去補之則汗止汗出太甚取内踝上横脈以止之
熱病已得汗而脈尚躁盛此隂脈之極也死其得
汗而脈静者生熱病者脈尚躁盛而不得汗者此
陽脈之極也死脈盛躁得汗静者生熱病不可刺
者有九一曰汗不出大顴發赤噦者死二曰泄而腹
滿甚者死三曰目不眀熱不已者死四曰老人嬰兒
熱而腹滿者死五曰汗不出嘔下血者死六曰舌本
爛熱不已者死七曰欬而衂汗不出出不至足者死
八曰髓熱者死九曰熱而痙者死腰折瘈瘲齒噤齘
也凡此九者不可刺也太陽之脈色榮顴骨熱病也
與厥隂脈争見者死期不過三日少陽之脈色滎頰前
熱病也與少隂脈争見者死期不過三日(本篇刺法未及詳錄具載)
(類經針刺類第四十)
評熱病論帝曰有病温者汗出輙復熱而脈躁疾不爲
汗衰狂言不能食病名為何岐伯曰病名隂陽交交
者死也人所以汗出者皆生於榖榖生於精今邪氣
交争於骨肉而得汗者是邪却而精勝也精勝則當
能食而不復熱復熱者邪氣也汗者精氣也今汗出
而輙復熱者是邪勝也不能食者精無俾也病而留
者其壽可立而傾也且夫熱論曰汗出而脈尚躁盛
者死今脈不與汗相應此不勝其病也其死明矣狂
言者是失志失志者死今見三死不見一生雖愈必
死也
刺志論曰氣盛身寒得之傷寒氣虚身熱得之傷暑
論疾診尺篇曰尺膚熱甚脈盛躁者病温也其脈盛而
滑者病且出也
刺法論帝曰余聞五疫之至皆相染易無問大小病狀
相似不施救療如何可得不相移易者岐伯曰不相
染者正氣存内邪不可干避其毒氣天牝從來復得
其往氣出於腦即不干邪氣出於腦即先想心如日
欲將入於疫室先想青氣自肝而出左行於東化作
林木次想白氣自肺而出右行於西化作戈甲次想
赤氣自心而出南行於上化作熖明次想黑氣自腎
而出北行於下化作水次想黃氣自脾而出存於中
央化作土五氣護身之畢以想頭上如北斗之煌煌
然後可入於疫室
水熱穴論帝曰夫子言治熱病五十九俞願聞其處因
聞其意岐伯曰頭上五行行五者以越諸陽之熱逆
也大杼膺俞缺盆背俞此八者以瀉胸中之熱也
氣衝三里巨虚上下廉此八者以瀉胃中之熱也
雲門髃骨委中髓空此八者以瀉四肢之熱也
五臟俞傍五此十者以瀉五臟之熱也凡此五十
九穴者皆熱之左右也帝曰人傷於寒而傳為熱
何也曰夫寒盛則生熱也
論證(共二條)
經曰冬傷於寒春必病温是温病即傷寒也然傷寒有
四時之不同如冬感寒邪而即病者為真傷寒其有
寒毒内侵而未至即病者必待春温氣動真隂外越
再觸寒邪其病則發故至春犯寒則發為温病至夏
犯寒則發為熱病亦猶傷氣者遇氣則作傷食者遇
食則發其義一也然而傷寒瘟疫多起於冬不藏精
及辛苦饑餓之人蓋冬不藏精則邪氣乘虚易入而
饑餓勞倦之流則受傷尤甚故大荒之後必有大疫
正為此也但此輩疫氣既盛勢必傳染又必於體質
虚濁者先受其氣以漸偏傳則又有不待冬寒而病
者矣然此以冬寒主氣之為病也至於客氣變遷歲
時不同故有冬行春令則應冷反温夏行冬令則應
熱反冷春秋皆然是則非其時而有其氣壯者無恙
怯者受傷是又不止冬寒而運氣不正之害所當察
而慎避者有如此
一瘟疫本即傷寒無非外邪之病但染時氣而病無少
長率相似者是即瘟疫之謂古人有云瘟證因春時
温氣而發乃因鬱熱自内而發於外初非寒傷於表
也故宜用辛平之劑治與正傷寒用麻黃者不同也
此說固若近理而實有未必然者蓋瘟疫若非表證
則何以必汗而後解故余於前論中謂其先受寒邪
再觸則發誠理勢之確然也但其時有寒熱證有隂
陽治陽證熱證者即冬時亦可清解治隂證寒證者
即春夏亦可温散謂宜因證因時者則可謂非寒傷
於表也則不可
瘟疫脈候
凡病傷寒瘟疫脈洪大滑數而數中兼緩者可治脈
洪太而緊數甚者危脈雖浮大而按之無力者宜
補兼表身雖熱而脈弱者當以純補為主或微兼
温散身大熱而脈見沉澁細小足冷者難治瘟
病四五日身熱腹痛而吐脈來細而弦強者十二日
死瘟病二三日頭痛腹滿脈直而疾者八日死
瘟病八九日頭身不痛色不變而利不止心下堅脈
不鼓時或大者十七日死瘟病汗不出或出不至
下部者死瘟病下利腹中痛甚者死以上死證
言其略耳諸所未盡當於傷寒門參閱
治法六要
自古傷寒治法苦於浩渺余自考索以來留心既久每
臨編得其法未必見其病臨病見其證未必合其方
可見病多變態執滯難行惟貴圓通而知其要耳故
余註類經所列傷寒治要有六曰汗補温清吐下然
亦但言其㮣而未及其詳今悉諸法於此用補傷寒
之未備者倘欲求仲景心法仍當閱傷寒本門使能
彼此參証則綱舉目張自有包羅貫串之妙既約且
盡而活人之要當無出此
汗有六要五忌
治傷寒之法余己折其六要而六要之外又有五忌者
何也蓋六法之中惟汗為主正以傷寒之愈未有不
從汗解者故法雖有六汗實統之而汗外五法亦無
非取汗之法也然取汗以辛散此固其常也而何以
五法皆能取汗六要則已又何以有五忌之辨也蓋
汗由液化其出自陽其源自隂若肌膚閉密營衛不
行非用辛散則玄府不開而汗不出此其一也又若
火邪内燔血乾液涸非用清凉則隂氣不滋而汗不
出此其二也又若隂邪固閉陽氣不達非用辛温則
凝結不開而汗不出此其三也又若營衛不足根本
内虧非用唆補則血氣不充而汗不出此其四也又
若邪在上焦隔遮陽道不施吐涌則清氣不升而汗
不出此其五也又若邪入陽明胃氣壅塞不以通下
則濁氣不解而汗不出此其六也凡此者皆取汗之
道是即所謂六要也何謂五忌蓋一曰熱在表者内
非實火大忌寒凉寒則隂邪凝滯不散邪必日深陽
必日敗而汗不得出者死二曰元氣本弱正不勝邪
者大忌消耗尤忌畏補消耗則正氣日消不補則邪
氣日強消者日消甚者日甚而必不能汗者死三曰
實邪内結伏火内炎者大忌温補温則愈燥補則愈
堅而汗不得出者死四曰中虚氣弱并忌汗諸條者
大忌發散散則氣脱氣脱而汗不能出氣脱而汗不
能收者死五曰病非陽明實邪并忌下諸條者大忌
通瀉瀉則亡隂隂虚則陽邪深䧟而汗不得出者死
是即所謂五忌也能知六要而避五忌傷寒治法盡
於是矣第假熱者多真實者少能察秋毫於疑似非
有過人之見者不能也余之諄諄其亦顒望於潛心
者耳
汗散法(共五條)
凡傷寒瘟疫表證初感速宜取汗不可遲也故仲景曰
凡發汗服湯藥其方雖言日三服若病劇不解當半
日中盡三服如服一劑病證猶在當復作本湯服之
至有不肯汗出者服三劑乃解若汗不能出者死病
也此所謂汗不宜遲也然取汗之法又當察其元氣
病氣之虚實若忽爾暴病表證已具而元氣未虧者
但以辛平之劑直散之可也若兼雜證則當察其寒
熱温涼酌宜而治不得但知發散也又若身雖大熱
表證全具而脈見虚弱者必不易汗此即當詳察補
虚法酌而治之若不知標本而㮣行強散營竭則死
一傷寒之宜平散者以其但有外證内無寒熱而且元
氣無虧也宜以正柴胡飲為主治此外如十神湯參
蘇飲皆可酌用若病在陽明者宜升麻葛根湯若
感四時瘟疫而身痛發熱及烟瘴之氣者宜敗毒散
或荆防敗毒散若病在三陽而頭痛鼻塞項強身
痛欬𠻳者宜神术散若傷風兼寒而發熱欬𠻳者
宜柴陳煎或金佛草散甚者小青龍湯
一傷寒之宜温散者以其寒邪外盛而内無熱證及元
氣無虧而氣清受寒者皆可從温直散之宜二柴胡
飲為最當若寒甚表實者惟麻桂飲為最妙毋疑
畏也此外如五積散麻黃湯桂枝湯小青龍湯葛根
湯聖散子之類皆可酌用
一傷寒之宜涼散者以其外熱裏亦熱必脈證俱陽而
煩渴喜冷及元氣強實者乃可兼涼兼散宜一柴胡
飲為先或九味羌活湯柴葛解肌湯甚者六神通解
散皆可酌用若内外俱熱而或為熱瀉者宜柴芩
煎若表裏俱熱而兼班疹者宜柴葛煎
一傷寒之宜兼補兼散者以營衛不足血氣不充也用
藥如用兵兵進而糧餉不繼則兵覆攻病而元氣不
繼則病覆故治虚邪之宜散者必當先本後末此其
最要者也若寒邪在營肝脾血少而邪熱不退者
宜三柴胡飲或歸柴飲若寒邪在衛脾肺氣虚而
表邪不解者宜四柴胡飲若脾胃氣血不足而邪
熱不解者宜五柴胡飲若邪在半表半裏往來寒
熱而微見氣虚者宜小柴胡湯若温暑大熱大渴
津枯液涸隂虚不能作汗者宜歸葛飲若寒邪深
入而隂中陽氣不足或背惡寒者必難散解非理隂
煎不可若中氣大虚大寒身熱惡寒或大便溏泄
而表邪不能解者非大温巾飲不可
補虚法(共三條)
傷寒瘟疫俱外侮之證惟内實者能拒之即有所感而
邪不勝正雖病無害最畏者惟内虚之人正不勝邪
邪必乘虚深入害莫大矣故曰傷寒偏打下虚人且
今人虚弱者多強實者少設遇挾虚傷寒而不知速
救根本則百無一生故傷寒書曰陽證得隂脈者死
正以隂脈即虚證也此欲辨之惟脈為主而參以形
證自無失矣蓋凡遇傷寒外熱等證而脈見微弱浮
空舉按無力者即是虚證最不易解最不宜攻雖欲
發汗汗亦難出即有微汗亦不過強逼膚腠之汗而
必非營衛通達之所化若不顧虚實而逼之太甚則
中氣竭而危亡立至矣然治虚之法須察虚實之微
甚若半虚者必用補為主而兼散其邪若太虚者則
全然不可治邪而單顧其本顧本則專以保命命得
不死則元氣必漸復或於七日之後或十四日甚者
二十日之後元氣一勝邪將不攻自潰大汗至而解
矣欲知其兆亦察其脈但得弱者漸強小者漸大弦
者漸滑緊者漸緩則大汗將通吉期近矣凡用補之
法但當察其胸膈何如若胸腹多滯者未可補年壯
氣實者未可補若氣本不實而胸腹無滯則放膽用
之又若内無熱邪而素宜用温其或氣有難行者則
必兼煖胃而後可蓋補得煖而愈行邪得煖而速散
切不可雜用消耗寒涼以分温補之力其或初感寒
邪但見脈證真虚邪不易散等證則人參熟地之類
開手便當速用愈早愈妙若或遲疑則縱寇深入反
成難制此治虚邪最善之法也余用此法活人多矣
常聞昧者有傷寒忌補之說不知補者所以補中是
即托裏之意亦以寒邪如盜其來在外元氣如民其
守在中足民正所以強中強中正所以禦外保命玄
機惟此一着何為補住邪氣庸妄誤人莫此為甚余
因再悉於此用補傷寒治法之未備漸用漸熟方知
其妙自今而後知必有不惑余言而受余之生者將
無窮矣
一傷寒精血素弱或隂中陽氣不足脈細弱而惡寒者
必須大助真隂則陽從隂出而表邪自可速解惟理
隂煎加柴胡麻黃之類或隨證加减用之為最妙
若傷寒於七八日之後脈數無力神昏氣倦或躁擾
不寧散之不可清之不可而邪不能解者只宜理隂
煎大劑與之真回生神劑也若氣血俱虚而邪不
能解只宜平補者以五福飲為主而隨證加减用之
或大補元煎或六物煎或十全大補湯皆可用若
脾胃中氣虚弱而邪不能解者宜四君子湯加减用
之若中氣虚弱脾寒或兼嘔惡而邪不解者宜五
君子煎温胃飲若勞倦傷脾寒邪内䧟身熱不退
當升散者宜補中益氣湯若寒邪䧟入隂分血虚
不能外達而當升散者宜補隂益氣煎若隂虚發
熱面赤口渴煩躁脈浮洪無力者宜六味地黃湯大
劑與之一服可愈凡中氣虚寒表邪不解或日久
畏藥或諸藥不效者只宜獨參湯或濃或淡或冷或
熱隨其所好時時代茶與之連日勿間使其營氣漸
復則邪氣漸退大有回生之妙毋忽之也
一傷寒用補之法與用攻用散者不同蓋攻散所以去
實邪其力峻其效速故凡用柴胡麻黃之類取效在
一二三劑之間用大黃芒硝之類取效在一劑之間
此而不效必其用之不善不可多也至若用補者所
以補虚其力柔其功緩雖於一二劑見效者亦多有
之若積勞積損氣血虚甚者欲其復元誠不易也但
察其服補無碍或於脈證間略見相投便是得補之
力故輕者二三劑重者十餘劑方得見功而汗出邪
退以愈也若不知此理而但於一二劑間未見速效
則必致庸讒起惑亂生而全功盡棄矣此不可不深
察也
温補法(共二條)
凡治傷寒瘟疫宜温補者為其寒邪凝滯陽不勝隂非
温不能行非温不能復也如寒氣在經者以邪在表
也宜用温散法具如前寒氣在臟者以陽氣虚也或
宜温補或止温中然用温之法但察其外雖熱而内
無熱者便是假熱宜温不宜凉也病雖熱而元氣虚
者亦是假熱宜温不宜凉也真熱者誰不得而知之
惟假熱為難辨耳病假熱者非用甘温熱必不退矧
真寒者又在不言可知大都實證多真熱虚證多假
熱故治實者多宜用凉治虚者多宜用温真假不識
誤人不淺矣又真寒假熱之辨則實亦有寒實亦
有熱虚亦有寒虛亦有熱若謂實者皆熱虚者皆寒
則鑿而謬矣但實而寒者只宜温散不必滋補虚而
熱者只宜調補最畏寒凉蓋寒凉無生意而善敗元
氣若以寒凉治虚證則熱未必退且暫用則或可久
則無不敗脾而危者既已病熱又不宜寒則總云假
熱本非過也
一傷寒發熱而命門陽虚或惡寒或身痛或嘔或痢脈
弱氣虚而表不能解者必用大温中飲或理隂煎
若傷寒身熱心肺有寒或嘔噦而欬或腹滿而喘止
有寒邪而無虚者宜小青龍湯若隂證傷寒自利
脈沉身痛發熱腹痛厥逆但有寒邪而元氣無虚者
當用温藥宜四逆湯若寒在太隂腹痛吐痢或脹
滿厥逆脾胃虚寒而邪有不解者宜温胃飲或理中
湯若傷寒一二日邪在太陽或在少隂背惡寒而
表不解者宜附子理隂煎在仲景則用附子湯若
風寒在表隂寒在裏外為身熱而内則瀉痢不能止
或見嘔惡或腹因痢痛者此其中氣下泄則外邪益
䧟必不能解宜速用胃關煎或大温中飲凡患傷
寒有隂陽大虚元氣將敗而邪不能解者非六味回
陽飲不可然但有大虚大寒之意即當用此若待其
敗恐無及矣凡隂盛隔陽内真寒而外假熱者其
證必頭紅面赤或乾渴舌焦或口瘡喉痛或煩喘狂
躁或身熱如火或見虚斑而蚊迹徧身或發隂黃而
溺如金汁雖其外有此證而脈則微弱不鼓且或為
嘔惡或為泄瀉或背腹畏寒或氣短似喘或昏睡無
知或驚惶懼怯或雖熱不渴或言雖譫妄而氣促聲
微或身雖躁狂而舉動無力禁之則止是皆内虚外
實真寒假熱之證須用理隂煎或六味回陽飲大温
中飲八味地黃湯之類大劑與之庶可保全若虚火
上浮喉痛熱躁不能熱飲者用井水浸藥冷與飲之
此用假寒之味以解上焦之假熱真熱之性以救下
焦之真寒回陽起死真神妙之法也其有血氣本
虚用補相便然温補既多而病日昏憒且見煩熱難
愈者此其陽邪獨亢隂氣不至而虚中有熱也但改
滋隂以犀角地黃湯加黃芩麥冬或一柴胡飲加知
母之類此十補一精之法一劑即效其妙如神醫中
圓活最宜知此
清利法(共三條)
凡治傷寒瘟疫宜清利者非止一端蓋火實者宜清火
氣實者宜行氣食滯者宜消食痰盛者宜化痰皆所
謂清利也凡此數者滯去則氣行而表邪自解然此
宜用於邪實等證而本非虚證之所宜其有虚中挾
實者不妨少為兼用此中權度自有其宜若病在危
急則毫不容謬設不當清而妄用之亦與撲殘燈者
無異也
一傷寒火盛者治宜清解若熱入陽明煩渴躁熱脈
洪便實而邪有不解者宜柴胡白虎煎或單用白虎
湯太清飲或玉泉散若汗後仍熱者亦宜用之若
傷寒口渴煩熱赤斑脈洪大而無力者宜人參白虎
湯若傷寒邪在太陽發熱頭痛脈洪大表邪未解
而内熱又甚者宜一柴胡飲或三黃石膏湯或六神
通解散若六經通熱火邪不解或狂斑煩躁或頭
紅面赤口乾舌黑脈洪邪實者宜抽薪飲或黃連解
毒湯或加柴胡若傷寒熱入血室吐衂斑黃及血
熱血燥不能作汗而邪不解者宜局方犀角地黃湯
熱甚者宜良方犀角地黃湯若熱邪閉結血分大便
不通而邪不能解者宜拔萃犀角地黃湯若少隂
水虧陽明火盛熱渴失血牙痛便結脈空作喘而邪
不能解者宜玉女煎若傷寒陽邪亢盛血脈不通
而四肢厥逆者謂之熱厥宜四逆散若暑月時行
瘟疫表裏俱熱宜清宜解者羌活升麻湯若傷寒
熱結膀胱而小水不利火邪不退或挾熱泄瀉者宜
大分清飲或柴芩煎或益元散若傷寒實熱内蓄
小水不利而口渴煩熱發黃者宜茵陳飲或大分清
飲凡瘟疫熱甚而煩渴不寧者宜雪梨漿時時與
之解渴退火最妙大勝於益元散冷水稟天一之
性甘而不苦故大能清熱解煩滋隂壯水凡火盛水
涸大渴便結營衛熱閉不能作汗者最宜用之雖虚
證不可用然亦有當用者但察其喉口熱極唇舌乾
焦大便秘結不通而大渴喜冷者此隂虚水虧證也
不妨與人參熟地桂附乾薑之屬相間並用藉以滋
隂其功不小惟大便不結及微熱微渴勞倦陽虚等
證最不宜用若妄用之則多致寒顫而敗
一傷寒兼雜證者治宜調和清利凡傷寒兼風發熱
欬𠻳多痰者宜柴陳煎若食滯氣實邪結胃脘而
表不解者宜大和中飲加柴胡若感四時寒濕之
氣以致脾胃不和或嘔或吐或泄瀉脹滿者宜平胃
散或寒盛多吐者宜和胃飲若外感風寒内停飲
食頭痛寒熱或為吐瀉脹滿者宜藿香正氣散若
感四時寒濕發熱發黃身痛脈緊中寒泄瀉小水不
利者宜柴苓飲若中無寒而多火者宜柴苓湯若
外傷暑熱霍亂泄瀉小水不利腹痛脹滿内隂外陽
者宜五苓散若外傷寒濕一身盡痛者羌活勝濕
湯
吐法(共二條)
凡傷寒宜吐者必其上焦有滯或食或痰結聚胸膈而
邪不得散者當吐也或寒邪濁氣内䧟膈間而為痞
為痛者當吐也蓋吐中自有發散之意若中氣虚寒
脈弱無力及氣短虚煩不寧者皆不可吐凡用吐藥
中病即止不必盡劑
一古方吐法多用獨聖散及茶調散凡上焦邪滯皆可
用之然不若新吐法為更捷也又凡諸藥皆可吐
只隨證用藥煎湯服少頃探而吐之則輕重可酌標
本可兼尤其善也
下法(共二條)
凡傷寒瘟疫宜下者必陽明邪實於腑而秘結腹滿者
乃可下之或元氣素強胃氣素實者亦可下之若大
便雖數日不行而腹無脹滿及大便無壅滯不通之
狀或連日不食而臍腹坦然軟而無碍者此其陽明
胃腑本無實邪切不可妄下妄導以泄中氣又如傷
寒門忌下諸條必當加意詳察不可誤用蓋諸誤之
害下為尤甚不可忽也今見時醫有妄下而亦不
致死者必其元氣之素強能勝攻下者也若㮣引為
證必致殺人
一傷寒邪入陽明便秘譫語腹滿煩熱脈證俱實者宜
大承氣湯或調胃承氣湯若傷寒表證未除裏證
又急表裏俱實者宜大柴胡湯若三焦六經邪火
壅結大便不通而表邪不解者宜局方涼膈散若
傷寒熱邪傳裏當下而氣血俱虚者宜陶氏黃龍湯
若傷寒熱邪傳裏而血虚秘結腹脹作痛邪不能
解者宜玉燭散若時氣瘟疫徧行火邪内蓄三焦
實熱大便秘結而邪不能退者宜五瘟丹若時行
瘟疫發熱火浮於上胸膈結熱者宜大清丸凡諸
有宜通宜下者但隨證作引送百順丸一二三錢最
捷最妙
瘟疫熱毒辨治(共三條)
瘟疫本即傷寒然亦有稍異以其多發於春夏且因時
氣偏行大小相似必待日數足然後得汗而解者是
為瘟疫之證雖古法云瘟病在三陽者多三隂者少
然亦不可拘泥若見隂證隂脈是即三隂病也大宜
辨而治之
一瘟疫之在三陽者當辨其經如脈浮頭疼發熱身痛
者太陽證也宜九味羌活湯加减治之若脈長鼻
乾不眠而躁者陽明病也宜葛根解肌湯或十味參
蘇飲加减治之若脈弦而數胸脇痛而耳聾少陽
證也宜小柴胡湯加减治之按此三陽之治乃古
方治瘟之大略然此證寒熱虚實無所不有仍當察
治如前不可拘也
瘟疫初起而頭疼身痛憎寒發熱脈緊數洪滑而别
無他證先宜正柴胡飲或敗毒散或十神湯若瘟
疫初起多隂少陽脈證無虚者宜神术散若瘟疫
胸膈滿悶小柴胡加枳實橘紅熱在内者仍加黃連
若暑月時行瘟疫表裏俱熱甚宜清火解毒者羌
活升麻湯若瘟疫火盛脈洪大而熱躁甚者三黃
石膏湯若瘟疫熱毒上浮頭面俱腫目不能開口
乾舌躁咽喉不利者普濟消毒飲若瘟疫脈洪大
煩燥熱渴者白虎湯或兼嘔吐者仲景竹葉石膏湯
若瘟疫發狂譫語脈洪大滑實而大便秘結不通
者大承氣湯或鷄子清飲若瘟疫内外俱有實邪
大便不通當表裏雙解者防風通聖散若瘟疫病
八九日不退而發斑發黃但脈不虚不浮緊而腹見
痞滿者率可以承氣五苓合服而下之若瘟疫頭
身紅赤肢體熱甚煩躁不能當者宜用解瘟疫熱毒
法及内飲雪梨漿或用井花水調玉泉散俱妙按
以上諸法乃因時因證皆陽證實邪之所宜若瘟疫
脈弱無力或外雖實而内則虚或口不喜冷大便不
結之類即非陽證不得以身熱脈數俱認為火雖在
暑月如理中湯理隂煎大温中飲大補元煎及前温
補諸法皆當隨證必用此舍時從證之妙法也矧夏
月尤多伏隂故凡臨此證者必先察隂陽次辨虚實
則其要也宜切識之
徐東皋曰瘟疫六七日不解以致熱入血室發黃身如
烟薰目如金色口躁而熱結以砭鍼刺曲池出惡血
仍以通聖散兼散兼下得汗如黃水糞如黑膏而即
愈按此即北方之所謂打寒也其法用手捋上膞
使血聚於臂以帛縛定乃用筯夾磁鋒擊刺肘中曲
澤傍之大絡使邪毒隨惡血而出亦最捷之法窮人
用之極效然非曲池穴也
大頭瘟證治(共三條)
大頭瘟者以天行邪毒客於三陽之經所以憎寒發熱
頭目頸項或咽喉俱腫甚至腮面紅赤肩背斑腫狀
如蝦蟆故又名為蝦蟆瘟大都此證多屬風熱然亦
有表裏虚實之辨又外科有時毒證亦即此也方治
具見本門當參閱用之
一大頭蝦蟆瘟治法凡病在頭目内火未盛者先當解
散宜正柴胡飲或敗毒散若時毒咽喉腫痛内火
不甚而便利調和者葛根牛旁湯時毒表裏俱熱
頭目俱腫宜清宜散者柴葛煎若毒在陽明表裏
俱熱多頭痛鼻乾宜散者柴葛解肌湯若時毒三
陽熱極狂躁咽喉腫痛宜清兼散者梔子仁湯若
時毒徧行邪熱上浮頭面俱腫咽喉不利者普濟消
毒飲若時毒風熱上聚頭面宜升散者犀角升麻
湯若時氣盛行宜清火解毒者羌活升麻湯若
時毒血熱煩躁兼赤斑者犀角散人參白虎湯若
時毒内外俱實當雙解者防風通聖散若時毒焮
腫作痛脈實便秘宜下者五利大黃湯或漏蘆升麻
湯或連翹消毒散若時毒雖盛而外實内虚脈弱
神困凡諸虚證有據者必當救裏内托宜參芪托裏
散或托裏消毒散其有陽虚假熱而兼嘔惡泄瀉者
如大味回陽飲之類皆所必用不可疑也若頭項
腫甚疼痛難忍者宜用清涼救苦散敷之或取側栢
葉自然汁調蚯蚓泥敷之
徐東皋曰大頭蝦蟆之候因風熱濕邪在於高顛之上
宜先用敗毒散加羌活黃芩酒浸大黃隨病加减不
可峻用降藥雖有硝黃之劑亦必細細呷之蓋凡治
大頭瘟者不宜速攻若攻之太峻則邪氣之在上者
自如而無過之中氣反受其害而傷人也且頭乃空
虚之地既著空虚則無所不至所以治法當先緩而
後急則邪伏也緩治以清熱消毒虚者兼益元氣胃
虚食少者兼助胃氣内實熱盛大便秘結者以酒浸
大黃下之乃宣熱而泄其毒也此為先緩後急之法
若先從鼻腫次腫於目又次腫於耳漸至頭上絡腦
後結塊則止不散必出膿而後愈又曰大頭瘟太
陽病發於頭上并腦後下項及目後赤腫者是也治
宜荆防敗毒散羌活藁本行經陽明病發於鼻頞
并目不能開及面部者是也或内熱氣喘口乾舌燥
咽喉腫痛不利脈數大者普濟消毒飲若内實而熱
者防風通聖散間服之少陽病發於耳之上下前
後并頭角紅腫者是也若發熱或日晡潮熱或寒熱
往來口苦咽乾目痛胸脇滿悶者小柴胡加消毒之
藥
傷寒初感治法
凡傷寒初感之治本與傳變者不同蓋凡病傷寒瘟疫
者無不發熱然初感之時其邪在表未經傳裏未至
鬱熱雖身表有熱不過膚腠之寒邪而内未有火豈
即陽證斯時也但用温散或兼托散藥對其證無不
即愈奈何時俗之醫一見發熱便認為火而芩連知
柏開手便用不知内無實熱何以當此以寒邪得寒
藥而表裏俱寒勾連不解則日以内傳寒凉妄用則
元陽日敗凡受斯害死者多矣此理不明則既不知
表裏又不知先後終身不省每致悞人而且敢侈口
談醫其心果亦安乎
傷寒飲食宜忌(共二條)
凡傷寒飲食有宜忌者有不宜忌者若病傷寒而食不
斷者以邪猶在表未深入也及其稍深而在半表半
裏之間則食漸减矣再入胸膈胃口則全不食矣邪
既在胃則胃口不饑所以傷寒不食者或十日或二
十日皆無足慮者亦以胃氣不餒則不敗也第不欲
食者不可強食強食則助邪或新愈之後胃氣初醒
尤不可縱食縱食則食復此皆大忌也至有不宜忌
者則如勞倦内傷之人偶感寒邪亦必發熱此多以
勞傷中氣本非真正傷寒外邪内䧟之病所以外雖
發熱而内則饑餒每多思食奈何庸昧之輩但見發
熱則曰餓不死傷寒不論虛實一㮣禁之常見欲食
者索之不得而且加以剋伐寒凉之藥嗟嗟饑腸受
剥虚者益虚内外夾攻苦無所訴及胃氣既脱反不
欲食矣即欲救之已無可及余常治此證每借食為
藥所活多人而見禁食受斃者亦已不少故詳言之
若病人時時覺饑而索食者此其邪不在臟胃中空
虚而然必不可禁但不宜縱耳且因此可察虚實關
係非小不可忽也
巢氏曰凡瘟疫病新瘥脾胃尚虚穀氣未復若作勞妄
動傷力并食猪羊鷄犬魚膾炙煿肥膩生果麫食硬
澁難消之物停積腸胃膈悶腹脹便秘或大吐大下
重復發熱病作不可救矣
避疫法(共二條)
瘟疫乃天地之邪氣若人身正氣内固則邪不可干自
不相染故避之之法惟在節慾節勞或於房室勞倦
之後尤不可近仍勿忍饑以受其氣皆要法也至於
却邪之法則如刺法論所云天牝從來復得其往氣
出於腦即不干邪蓋天牝者鼻也鼻受天之氣故曰
天牝氣自空虚而來亦欲其自空虚而去即天牝從
來復得其往也正以氣通於鼻鼻通於腦毒入腦中
則流布諸經令人相染矣氣出於腦謂嚏之或張鼻
以泄之或受氣於室則泄氣於外而大吸精氣以易
之則邪從鼻出而毒氣自散此却邪於外之法也又
如想心如日等法蓋膽屬少陽為中正之官少陽氣
壯則臟氣賴以俱壯而邪不能入此強中禦邪之法
也凡探親診疾事有不容己者但知此諸法則雖入
最穢之地自可保其無慮一方治天行時氣宅舍
怪異用降真香燒焚大解邪穢小兒帶之能解諸邪
最騐一法以福建香茶餅不時噙口中大辟傷寒
瘴氣穢惡
醫統曰男子病邪氣出於口女人病邪氣出於前隂其
相對坐立之間必須識其向背或以雄黃末塗鼻孔
中行動從容察位而入凡入病家此亦醫人之不可
不知也
瘟疫論列方
麻桂飲(新散七)理隂煎(新熱三)
補中益氣湯(補三一)麻黃湯(散一)
桂枝湯(散九)補隂益氣煎(新補十六)
參蘇飲(散三四)十補湯(散四十)
九味羌活湯(散四四)五積散(散五九)
敗毒散(散三六)荆防敗毒散(痘三一)
柴葛煎(新散十四)葛根湯(散二九)
柴葛解肌湯(散三一)歸葛湯(新散十三)
神术散(散六五)升麻葛根湯(散三十)
歸柴飲(新散十七)柴陳煎(新散九)
柴芩煎(新散十)羌活升麻湯(寒十二)
柴苓湯(和一九二)柴苓飲(新散十一)
十全大補湯(補二十)聖散子(散四三)
五瘟丹(攻百一)六神通解散(寒十五)
四逆湯(熱十四)平胃散(和十七)
六味回陽飲(新熱二)四逆散(散二八)
和胃飲(新和五)防風通聖散(攻十六)
五福飲(新補六)五苓散(和一八二)
藿香正氣散(和二十)六物煎(新因二十)
一柴胡飲(新散一)普濟消毒飲(寒十三)
獨參湯(補三六)二柴胡飲(新散二)
人參白虎湯(寒三)温胃飲(新熱五)
三柴胡飲(新散三)柴胡白虎煎(新散十二)
胃關煎(新熱九)四柴胡飲(新散四)
竹葉石膏湯(寒五)理中湯(熱一)
笠柴胡飲(新散五)三黃石膏湯(寒十一)
附子湯(熱二二)正柴胡飲(新散六)
黃連解毒湯(寒一)白虎湯(寒二)
小柴胡湯(散十九)局方涼膈散(攻十九)
太清飲(新寒十三)大柴胡湯(攻七)
解瘟熱毒法(寒二四)玉泉散(新寒十五)
大補元煎(新補一)羌活勝濕湯(和一七八)
益元散(寒百十二)四君子湯(補一)
葛根牛旁湯(外四五)抽薪飲(新寒三)
五君子煎(新熱六)陶氏黃龍湯(攻二一)
茵陳飲(新寒八)大温中飲(新散八)
調胃承氣湯(攻三)玉女煎(新寒十二)
大和中飲(新和七)五利大黃湯(外八九)
犀角散(寒一三一)大分清飲(新寒五)
漏蘆升麻湯(外九七)雪梨漿(新寒十六)
小青龍湯(散八)連翹消毒散(外六一)
大青丸(攻百二)金沸草散(散八一)
參茋托裏散(外五)玉燭散(攻二四)
大承氣湯(攻一)托裏消毒散(外二)
百順丸(新攻六)獨聖散(攻百六)
梔子仁湯(寒十九)清涼救苦散(外一三五)
茶調散(攻百七)鷄子清飲(寒十七)
犀角升麻湯(外四七)吐法(新攻一)
犀角地黃湯(三方八十)(寒七九八一)
論外備用方
奪命散(補三七虚極)芩連消毒散(寒十四)
陳氏正氣散(和二二冷風寒生)
景岳全書卷十三
