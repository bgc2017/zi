景岳全書卷六十四
明張介賓撰
外科
仙方活命飲一治一切瘡瘍未成膿者内消已成膿
者潰此止痛消毒之聖藥也
穿山甲(蛤粉炒黃)白芷防風天花粉
赤芍藥歸尾乳香沒藥
貝母皂刺甘草(各二錢)金銀花
陳皮(各三錢)
酒一碗煎數沸温服
托裏消毒散(二)治瘡疽元氣虚弱或行攻伐不能潰
散服之未成即消已成即潰腐肉即去新肉即生若
腐肉既潰而新肉不能收斂屬氣虚者四君子湯為
主屬血虚者四物湯為主氣血俱虚者十全大補湯
為主並忌寒涼消毒之劑
人參(随證增减)黃茋(鹽水拌炒)當歸川芎
芍藥(炒)白术(炒)茯苓(各一錢)金銀花
白芷(各七分)甘草連翹(各五錢)
右水煎服陳氏托裏消毒散内多陳皮方在痘瘡
秘方托裏散(三)治一切瘡毒始終常服不至内陷
瓜蔞(大者一個杵)當歸(酒拌)黃茋(鹽水炒)白芍藥
甘草(各一兩半)熟地天花粉金銀花
皂刺(炒各一兩)
右每用藥五兩以無灰酒五茶鍾入磁器内厚紙封
口再用油紙重封置湯鍋内蓋煮至藥香取出分服
直至瘡愈立齋曰此方藥品平易消毒之功甚大
且不動臓腑不傷血氣不問隂陽腫潰屢用屢效真
仙方也常治發背腦疽勢盛者更用隔蒜炙之若脉
沉實大小便秘者先用疎通而後用此其功甚捷若
火毒已退不作膿或不潰者更宜托裏潰而不斂及
膿清者用峻補
神功托裏散(四)一名金銀花散治癰疽發背腸癰
乳癰及一切腫毒或惞痛憎寒壯熱
金銀花黃茋當歸甘草(等分)
右用酒水各一鍾煎至一鍾分病上下食前食後服
之少頃再服一劑柤敷患處不問老少虚實皆可服
若為末酒調服尤妙
參茋托裏散(五)治瘡瘍氣血俱虚不能起發或腐潰
不能收斂及惡寒發熱者
人參(氣虚多用之)黃茋(炒)白术(炒)當歸
熟地芍藥(酒炒)茯苓陳皮(各一錢)
右水煎服
參茋内托散(六)方在痘疹七
治癰疽膿毒不化及潰後作痛
托裏養營湯(七)治瘰&KR1031;㳘注及一切癰疽不足之證
不作膿或不潰或潰後發熱或惡寒肌肉消瘦飲食
不思睡卧不寧盗汗不止
人參黃茋(炙)當歸(酒拌)川芎
芍藥(炒)白术(炒各一錢)熟地(二錢)五味子(炒研)
麥冬甘草(各五分)
水二鍾薑三片棗一枚煎七分食遠服
托裏黃茋湯(八)治癰疽氣虚作渴甚效
黃茋(密炒六錢)甘草天花粉(各一錢)
水二鍾煎八分頻服之加人參一錢亦可若氣
血俱虚膿血大泄而作渴或兼發熱者宜用托裏養
營湯
内補黃茋湯(九)治癰毒内虚毒不起化及潰後諸虚
迭見
黃茋(炙)麥冬(各一兩)人參熟地
茯苓甘草(炙各七分)白芍藥當歸
川芎遠志官桂(各五分)
右每服一兩薑棗水煎服
托裏當歸湯(十)治潰瘍氣血俱虚或晡熱内熱寒熱
往來或婦人諸瘡經候不調小便頻數大便不實等
證但瘡瘍氣血虚而發熱者皆宜服之久服亦收斂
瘡口
人參黃芪當歸熟地
川芎芍藥(各一錢)柴胡甘草(各五分)
右水煎服
托裏健中湯(十一)治瘡瘍元氣素虚或因涼藥傷胃
飲食少思或作嘔瀉等證
人參白术茯苓(各二錢)半夏
炮薑(各一錢)黃芪(一錢半)炙甘草(五分)肉桂(三分)
右薑棗水煎服
托裏温中湯(十二)治瘡瘍膿潰元氣虚寒或因尅伐
胃氣脫陷腸鳴腹痛大便溏泄神思昏憒此寒變内
陷緩則不治
附子(炮去皮臍二錢)乾薑(炒三錢)益志丁香
羌活沉香木香茴香
陳皮(各一錢)炙甘草(二錢)
右薑水煎服
托裏益中湯(十三)治中氣虚弱飲食少思或瘡不消
散或潰而不斂
人參白术茯苓炮薑
陳皮半夏(各一錢)木香炙草(各五分)
右薑棗水煎服
托裏温經湯(十四)治瘡瘍寒覆皮毛鬱遏經絡不得
伸越熱伏營中聚結赤腫作痛惡寒發熱或痛引肢
體若頭面腫痛焮甚仍宜砭之
麻黃升麻防風乾葛
白芷人參當歸芍藥
甘草蒼术(各一錢)
右水二鍾煎一鍾服臥煖處得汗乃散或加柴胡
托裏益黃湯(十五)治脾土虚寒水反侮土以致飲食
少思或嘔吐泄瀉等證
人參白术茯苓陳皮
半夏(各一錢)炮薑丁香甘草(炙各五錢)
右薑棗水煎服
托裏清中湯(十六)治脾胃虚弱痰氣不清飲食少思
等證
人參白术茯苓陳皮(各一錢)
半夏(八分)桔梗(七分)甘草(五分)
右薑棗水煎服
托裏抑清湯(十六)治肝木侮脾脾土虚弱以致飲食
少思或胸膈不利等證
人參白术茯苓半夏
陳皮(各一錢)芍藥柴胡甘草(各五分)
右薑棗水煎服
托裏營衛湯(十八)治瘡瘍外無焮腫内便調和乃邪
在經絡也宜用此藥
人參黃芪當歸甘草(炙)
紅花柴胡連翹蒼术(米泔浸炒)
羌活防風黃芩(各一錢)桂枝(七分)
右酒水煎服
托裏越鞠湯(十九)治六鬱所傷脾胃虚弱飲食少思
等證
人參白术(各二錢)陳皮半夏(各一錢)
山梔川芎香附蒼术(各七分)
炙甘草(五分)
右薑棗水煎服
定痛托裏散(二十)治瘡瘍血虚疼痛之聖藥也
粟殼(去蒂炒二錢)當歸(酒拌)白芍藥(炒)川芎(各一錢半)
乳香沒藥肉桂(各一錢)
右薑棗水煎服
内托復煎散(二一)治瘡瘍焮腫在外其脉多浮邪勝
必侵於内宜用此托之
人參白术(炒)當歸黃芪(鹽水炒)
芍藥(炒)茯苓甘草(炙)地骨皮
肉桂防己(酒炒)黃芩(各一錢)防風(二錢)
右先以蒼术一升水五升煎去术入藥再煎至二升
終日飲之
内托羌活湯(二二)治臀癰堅硬腫痛兩尺脉緊無力
羌活黃栢(各一錢)防風當歸尾
藁本肉桂(各一錢)連翹蒼术(米泔浸炒)
陳皮(各五分)黃芪(鹽水炒一錢半)
右水酒各一鍾煎八分食前服
内塞散(二三)治隂虚陽邪凑襲患腫或潰而不斂或
風寒襲於患處血氣不能運行久不能愈遂成漏證
附子(童便浸炮)肉桂(去皮)赤小豆炙甘草
黃芪(鹽水炒)當歸(酒拌)茯苓白芷
桔梗(炒)川芎人參遠志(去骨)
厚樸(制各一两)防風(四錢)
右為末每服二錢空心温酒下或酒糊丸鹽湯下或
煉密為丸亦可
冲和湯(二四)治瘡屬半隂半陽似潰非潰似腫非腫
此因元氣虚弱失於補托所致
人參陳皮(各二錢)黃芪白术
當歸白芷(各一錢半)茯苓川芎
皂角刺(炒)乳香沒藥金銀花
甘草節(各一錢)
右水酒各半煎服
神效酒煎散(二五)治一切瘡瘍能托毒散毒其效如
神
人參沒藥(另研)當歸尾(各一兩)甘草(三錢)
括蔞(一個半生半炒)
右以酒三碗煎二碗分四服或以為末酒糊丸桐
子大每服五十丸用酒下善消毒活血
人參黃茋湯(二六)治潰瘍飲食少思無睡發熱
人參白术蒼术麥冬
陳皮當歸升麻(各五錢)黃茋(一錢)
黃栢(炒四分)
右水煎服
黃芪人參湯(二七)治潰瘍虚熱無睡少食或穢氣所
觸作痛
黃芪(鹽水炒二錢)人參白术蒼术(米泔浸炒)
當歸(酒拌)麥門冬五味子(炒敲各一錢)甘草(炙)
升麻神麯(炒)陳皮(各五分)黃栢(酒炒三分)
水二鍾薑三片棗一枚煎服
黃芪建中湯(二八)内托癰疽諸毒
黃芪(蜜炙)肉桂(各三兩)甘草(炙二兩)白芍藥(六兩)
右每服一兩薑棗水煎服
參术補脾湯(二九)治肺疽脾氣虧損久欬吐膿或中
滿不食必服此藥補脾土以生肺金否則不治
人參白术(各二錢)黃芪(二錢半)茯苓
當歸陳皮(各一錢)麥冬(七分)北五味(四分)
桔梗(六分)炙甘草(五分)
右薑棗水煎服
參芪補肺湯(三十)治肺證欬喘短氣或腎水不足虚
火上炎痰涎壅盛或吐膿血發熱作渴小便短澁
人參黃芪白术當歸
陳皮茯苓(各一錢)山藥山茱萸(各二錢)
五味子炙甘草(各五分)熟地黃(一錢半)麥門冬
牡丹皮(各八錢)
右薑棗水煎服
益氣養營湯(三一)治怌抱抑鬱或氣血損傷四肢頸
項等處患腫不問軟硬赤白腫痛或日晡發熱或潰
而不斂
人參黃芪(鹽水炒)當歸川芎
熟地芍藥(炒)貝母香附
茯苓陳皮(各一錢)白术(二錢)柴胡(六分)
甘草桔梗(各五分)
右薑水煎服口乾加五味子麥門冬往來寒熱加
軟柴胡地骨皮膿清加人參黃芪膿多加川芎當歸
膿不止加人參黃芪當歸肌肉遲生加白蘞官桂
補隂八珍湯(三二)治瘰&KR1031;等瘡足三隂虚者
人參白术茯苓甘草
當歸川芎熟地芍藥
黃栢(酒炒)知母(酒炒各七分)
右水煎服
參术薑附湯(三三)治瘡瘍眞陽虧損或誤行汗下或
膿血出多失於補托以致上氣喘急自汗盗汗氣短
頭暈泄瀉
人參附子(炮去皮臍各一两)乾薑(炮)白术(各五錢)
右作二劑水煎服
附子理中湯(三四)治瘡瘍脾胃虚寒或誤打攻伐手
足厥冷飲食不入或腸鳴腹痛嘔逆吐瀉
附子人參白茯苓白芍藥(各三錢)
白术(四錢)
右水煎服
六物附子湯(三五)治四氣流注於足太隂經骨節煩
疼四肢拘急自汗短氣小便不利或手足浮腫
附子(制)防己桂枝(各四錢)炙甘草(二錢)
白术茯苓(各三錢)
右作二劑水一鍾半薑三片煎一鍾食遠服
附子八物湯(三八)治瘡瘍陽氣脫陷嘔吐畏寒泄瀉
厥逆
附子(炮)乾薑(炮)芍藥(炒)人參
炙甘草茯苓(各一錢)肉桂(一錢)白术(二錢)
右水煎食遠服
四物湯(三七)治脾腎虚寒瘡屬純隂或藥損元氣不
腫痛不腐潰或腹痛泄瀉嘔吐厥逆及陽氣脫陷等
證
人參白术黃茋(各三錢)乾薑(炮)
附子(炮)甘草(炙)陳皮當歸(各二錢)
柴胡升麻(各五錢)
右酒水煎服如不應倍加薑附
(薛氏)加减八味丸(三八)治瘡瘍痊後及將痊口乾渴甚
或舌上生黃或未患先渴此皆腎水枯渴不能上潤
以致心火上炎水火不能相濟故煩躁作渴小便頻
數或白濁隂痿飲食不多肌膚漸消或腿腫脚先瘦
服此以降心火滋腎水則諸證頓止及治口舌生瘡
不絶
熟地(八两酒蒸搗膏)山茱萸(酒浸杵膏)山藥(各四两)澤瀉(蒸焙)
白茯苓牡丹皮(各三两)桂心(一两)北五味(四两半炒)
右為細末入二膏加煉密少許丸桐子大每服六七
十丸五更初言語前或空心用鹽湯送下此即陳
氏加减八味丸也方在補陣一二三
加味地黃丸(三九)治肝腎隂虚瘡毒或耳内痒痛出
水或眼昏痰氣喘𠻳或作渴發熱小便赤澁等證
熟地山藥山茱萸白茯苓
澤瀉牡丹皮柴胡北五味(各為末等分)
右將地黃掐碎酒拌濕蒸爛杵膏入諸藥和勻加煉
蜜為丸桐子大每服百丸空心白湯送下如不應用
加减八味丸
當歸川芎散(四十)治手足少陽經血虚瘡證或風熱
耳内痒痛生瘡出水或頭目不清寒熱少食或婦女
經水不調胸膈不利脇腹痞痛
當歸川芎柴胡白术
芍藥(各一錢)山梔(炒一錢二分)牡丹皮茯苓(各八分)
蔓荆子甘草(各五分)
右水煎服
加味敗毒散(四一)治足二陽經熱毒流於脚根焮赤
腫痛寒熱如瘧自汗短氣大小便不利或無汗惡寒
表裏邪實者宜之
羌活獨活前胡柴胡
桔梗人參茯苓枳殼
甘草川芎大黃蒼术(各一錢)
水二鍾薑三片煎服
九味羌活湯(四二)方在散陣四四
治瘡瘍風熱鬱遏焮腫作痛或遍身作痛或拘急不
利及頭痛惡寒脊強脈浮緊
加味羌活湯(四三)
即前湯加金銀花連翹用解瘡毒
白芷胃風湯(四四)治手足陽明經氣虚風熱面目麻
木或牙關緊急眼目瞤動
白芷升麻(各二錢)葛根蒼术(米泔炒各八分)
炙甘草當歸(各一錢半)草豆蔲黃柏(炒)
柴胡藁本羌活麻黃(去節各四分)
蔓荆子殭蠶(各三分)
右水煎服
葛根牛旁湯(四五)治時毒腫痛而便利調和者
葛根管仲甘草豆豉
牛蒡子(半生半炒各二錢)
右水煎服
犀角地黃湯(四六)治胃火血熱妄行吐䘐或大便下
血
犀角(鎊為末)生地牡丹皮芍藥
黃芩(炒)升麻(各一錢)
右水煎熟入犀角末服
犀角升麻湯(四七)治時毒或風熱頭面瘇痛或咽喉
不利或鬢疽痄腮等證
犀角(鎊)升麻防風羌活(各錢半)
白芷白附子黃芩(各一錢)甘草(六分)
右水煎服入犀角末服
玄參升麻湯(四八)治心脾壅熱舌上生瘡或木舌重
舌或連頰兩邊腫痛或咽痛發斑並治之
元參升麻赤芍藥犀角(鎊末)
桔梗(炒)管仲黃芩(各一錢)甘草(五分)
水二鍾煎八分入犀角末食後服
升麻黃連湯(四九)治胃經熱毒腮腫作痛或發寒熱
升麻川芎當歸(各一錢半)連翹
黃連牛蒡子白芷
右水煎服若腫連太陽加羌活連耳後加山梔柴
胡
(秘𫝊)連翹湯(五十)治癰疽時毒腫痛焮腫
連翹升麻樸硝(各一两)玄參
芍藥白蘞防風射干(各三錢)
大黃(一两二錢)甘草(炙五錢)杏仁(八十個去皮尖同麫炒黃另研)
右每服五七錢水煎服下惡物後服内托之類
五香連翹湯(五一)治腦疽癰疽時毒邪氣鬱滯不行
者
乳香木香沉香丁香
香附黃芪射干連翹
升麻木通獨活桑寄生
甘草(各一錢)
右水煎服
復元通氣散(五二)治乳癰便毒腫痛及一切氣滯腫
毒或打撲損傷閃跌作痛及疝氣尤效
木香舶上茴香(炒)青皮陳皮
白芷甘草貝母(去心)穿山甲(炙)
漏蘆(等分)一方有玄胡索白牽牛(炒用)無白芷漏
蘆
右為末每服二三錢温酒調下
當歸散(五三)通經絡行血滯
當歸川山甲(灰炒)蒲黃(炒各半两)辰砂(一錢)
麝香(少許)
右為末每服三錢熱酒調下如不飲酒薄荷醋湯亦
可
方脉流氣飲(五四)治瘰癧流注鬱結腫塊或走注疼
痛或心胸痞悶咽塞不利脇腹膨脹嘔吐不食上氣
喘急欬𠻳痰盛面目四肢浮腫大小便秘
當歸川芎芍藥(炒)茯苓
黃茋(炙)炙草紫蘇青皮
烏藥半夏(製)桔梗(炒)枳實(麸炒)
防風陳皮(各一錢)木香大腹皮
枳殼(麸炒)檳榔(各五分)
水二鍾薑三片棗一枚煎八分食遠服
瘡科流氣飲(五五)治流注及一切恚怒氣結腫痛或
胸膈痞悶或風寒濕毒摶於經絡致成腫塊肉色不
變或漫腫木悶無頭
人參當歸(酒拌)黃芪(鹽水炒)芍藥
官桂厚朴(制)甘草防風
紫蘇枳殼烏藥桔梗(炒各七分)
㯽榔木香川芎白芷(各五分)
右水煎服
(陳氏)獨聖散(五六)凡患瘡瘍皆因氣血凝滯宜服香劑
蓋香能行氣通血也如瘡初作便宜以此入茶飲之
香附子薑汁浸一宿焙乾研末
右無時以白湯調服二錢潰後以局方小烏沉湯
為尤妙
乳香定痛散(五七)治瘡毒損傷血凝氣滯壅腫拘攣
筋骨疼痛
乳香沒藥(各另研)羌活五靈脂
獨活(各三錢)川芎當歸真綠豆粉
肉桂白芷白膠香(各半兩)
右為末煉蜜丸如彈子大每服一丸細嚼薄荷湯或
酒送下手足損痛不能舉動加草烏五錢鹽湯送下
消毒散(五八)治乳癰吹乳並便毒如憎寒壯熱或頭
痛者宜先服人参敗毒一二劑方可服此藥如無前證
即服此藥三二劑或腫不消宜服托裏散
金銀花青皮天花粉柴胡
殭蠶(炒)貝母當歸(酒拌)白芷(各二錢)
水二鍾煎一鍾食遠服如治便毒加大黃一二錢煨
用空心服
清熱消毒散(五九)治一切癰疽陽證腫痛發熱作渴
黃連(炒)山梔(炒)連翹當歸
甘草(各一錢)川芎芍藥生地(各一錢半)
金銀花(二錢)
右水煎服
(東垣)黃連消毒散(六十)治腦疽背疽焮腫疼痛或麻木
黃連(炒)羌活(各一分)黃芩黃柏
桔梗藁本防己(各五分)歸尾
連翹防風獨活知母(炒)
生地(各四分)人参甘草(各三分)黃芪
蘇木陳皮澤瀉(各二分)
右水煎服
連翹消毒散(六一)治癰疽實熱諸證亦名清涼飲
亦即局方涼膈散
連翹(一两)梔子大黃薄荷葉
黃芩(各五錢)甘草(一两半)朴硝(二錢半)
右每服一两水煎温服
加味解毒湯(六二)治癰疽實熱大痛不止
黃芪(鹽水炒)黃連(炒)黃芩(炒)黃栢(炒)
連翹當歸(酒拌各七分)甘草(炙)白芍藥
梔子(炒各一錢)
水二鍾煎服痛即止
解毒防風湯(六三)治斑疹或痒或痛
防風(一錢)黃芪芍藥地骨皮
枳殼(炒)荆芥(各二錢)
水煎徐徐服
(陳氏)解毒防風湯(六四)方在痘疹五六
治痘疹毒氣熾盛
散腫潰堅湯(六五)治瘰&KR1031;堅硬氣血無虧宜用之
柴胡黃芩(各四分)白芍藥(炒)升麻
連翹黃柏(酒炒)蓬木三稜(酒拌微炒)
乾葛歸尾(各三分)知母(酒炒)龍膽草(酒炒)
天花粉桔梗昆布(各五分)炙甘草(二分)
右水煎服
瓜蔞托裏散(六六)治瘡瘍毒盛者未成則易消已成
則易潰既潰則生肌
黃瓜蔞(一個杵碎)忍冬藤乳香(各一两)蘇木(五錢)
沒藥(三錢)甘草(二錢)
右用酒三碗煎二碗空心日午臨睡分三服或以
此為末酒糊丸彈子大硃砂為衣細嚼用當歸酒送
下治打撲損傷尤妙
萬金散(六七)一名内托散治癰疽已潰未潰者有
消毒破血之功
括蔞(一個杵碎)沒藥(一錢研)大甘草節(二錢)
右用酒二碗煎一碗去柤後入沒藥服
製甘草湯(六八)治懸癰不拘腫潰亦治癰疽
用大甘草一两切三寸長用澗水一碗浸透以慢火
炙乾仍投前水浸透再炙至水乾為度却挫細用無
灰酒二鍾煎七分空心服嘗有人患此已破服兩劑
瘡即合一國老膏方用大甘草二斤以河水浸取
漿汁去柤用銀石噐熬成膏磁礶收貯每服一二匙
酒調服或水亦可尤解丹藥之毒一方治癰疽用
生甘草為末酒調服二錢連進數服自消
梅花飲子(六九)癰疽初起服之可防毒氣内攻
川芎乾葛天花粉黃芪
烏梅甘草蘇木(各一两)忍冬藤(四两)
右作四劑水煎服
牛膠散(七十)治癰疽使毒不内攻不轉惡證有益無
損
牛皮膠(廣中明者四两)
右用酒一碗重湯煮化加酒服至醉不能飲者加白
湯
明膠飲子(七一)治一切癰疽癤毒
明廣膠(蛤粉炒珠)粉甘草(各一两)橘紅(五錢)
右作三劑水煎服
護心散(七二)解金石砒研發疽之毒
綠豆末(一两)明乳香(半两研細)
右以生甘草煎湯調時時與呷務使藥氣常在膈間
清心内固金粉散(七三)一名金花散解毒清心流
行氣血散滯清火凡焮腫熱痛飲食如常大者宜用
之
綠豆(四两研末)硃砂(另研)人參甘草
白茯苓(各三錢)朴硝(另研)白豆蔲(各五分)麝香(另研)
雄黃(各一錢)冰片(五分)
右為末每服一二錢蜜湯調下
蠟礬丸(七四)一名黃礬丸治金石發疽一切癰疽
托裏止疼痛護臟腑神玅不問老少皆可服之
黃蠟一兩黃色佳者溶開離火入礬末一方
止用七錢
白礬一兩明亮淨者研末
右二味和勻衆手急丸桐子大每服二三十丸漸加
至四五十丸熟水或鹽湯送下日進二三服服至三
四两之上愈見其功矣如服金石發疽别用白礬
末二两作三五服温酒調下尤效有人遍身生瘡
狀如蛇頭名曰蛇頭瘡尤宜服之治蛇蝎毒蟲咬
傷熔化熱塗傷處痛止毒出仍服两許此方不惟
止痛生肌而已其護膜止瀉消毒化膿及内癰排膿
托裏之功甚大
千金化毒丸(七五)治諸惡毒
用白礬三錢糊丸以葱頭七莖煎湯送下則腫痛俱
退再用仙方活命飲二劑以去其餘毒此本方原用
礬末以葱湯調服因湯難服故易為丸一方止治
瘡疽不問腫潰先用此藥二三服後用消毒藥甚效
常治芻蕘之人用此即退不用托裏藥亦愈若金石
毒藥發疽者尤效蓋礬能解金石之毒也一方用
礬末五錢硃砂五分熱酒下亦效此藥托裏固内止
瀉解毒排膿不動臟腑不傷氣血有益無損其藥易
得其功甚大偏僻之處不可不知此方或䖝蚘所傷
溶化熱塗患處更以熱酒調末服皆效
五福化毒丹(七六)治咽喉牙口瘡毒腫痛並小兒一
切熱毒瘡癤驚惕煩躁口舌生瘡夜臥不寧等證
玄參桔梗(各二两半)茯苓(三两半)人參
牙硝青黛(各一两)甘草(七錢半)麝香(少許)
金箔(二十片)
右為末煉密丸芡實大每服一丸薄荷湯化下若
痘毒上攻口齒生瘡以生黃汁化服及用雞翎掃付
患處
奪命丹(七七)治疔瘡發背等證或麻木或嘔吐重者
昏憒此藥服之不起者即起不痛者即痛痛甚者即
止昏憒者即甦嘔吐者即解未成者即消已成者即
潰有奪命之功乃惡證中之至寳也
蟾酥(酒化)輕粉麝香(各五分)枯礬
寒水石(煅)銅綠乳香沒藥(各一錢)
硃砂(三錢)蝸牛(二十個另研無亦可)
右為末用蝸牛或酒糊搗丸綠豆大每服二三丸温
酒葱湯下或用葱白三四寸病者自嚼爛吐於手心
包藥在内用熱酒和葱送下如人行五七里汗出為
效重者再服一二丸或外用一丸入瘡口内以膏藥
貼之
飛龍奪命丹(七八)治一切疔瘡毒瘡出汗則愈神效
乾蟾酥(二錢乳化)沒藥硼砂寒水石(煅)
雄黃(各三錢)乳香硃砂血竭(嚼成餅者真)
枯礬(各一錢)輕粉冰片(各五分)蜈蚣(一條去頭酒浸焙乾)
蝸牛(四十九個研為膏或無亦可)
右各研為細末取蝸牛蟾酥研勻入諸末熟杵丸綠
豆大硃砂為衣每服四五丸嚼葱白一口吐在手心
將藥包葱内用温酒吞下須臾汗出或少吐瀉毒即
解
立齋曰前回生丹乃慄悍攻毒之劑也蓋無經不至
無氣不動者後奪命丹尚緩若食一切禽畜毒物及
瘡脉浮緊細數毒畜在内並惡毒證凡宜汗吐者當
用前丹有神效若老弱之人或瘡毒稍輕者宜用後
丹或更以隔蒜灸之為良
回生丹(七九)李頥顔先生口授非泛常之藥萬寳之
秘專治一切疔毒並有神效
金脚信明磠砂明乳香半夏
上紅丹(各五分)巴豆肉(不去油)明雄黃大南星
南硼砂(各一錢)大斑猫(十五個去頭足翅)
右為細末旋取蟾酥和丸麻子大硃砂為衣每服十
五丸好酒下看瘡生上下食前後服能飲者至醉為
佳凡腫毒失治毒氣入腹用此藥能起死回生服藥
後吐瀉俱作乃甦
通氣散(八十)治時毒瘇甚咽喉不利取嚏以泄其毒
玄參(一錢半)牙皂川芎(各一錢)藜蘆(五分一方無此)
羊躑躅花(二錢半)
右為末用紙撚醮少許入鼻内取嚏為度按此方
止用皂角川芎北細辛三味即可亦不必藜蘆躑躅之
毒品也總不若通關散為妙方在因陣九十八
梔子仁湯(八一)方在寒陣十九
治發熱狂躁咽喉腫痛
六味梔子仁湯(八二)治時毒腫痛大便秘結脉沉數
山梔(炒)枳殼大黃(煨)升麻
牛旁子(炒)鬱金(等分)
右水煎服或為細末每服三錢蜜水調下
清肝益營湯(八三)治肝膽小腸經風熱血燥筋攣結
核或耳項胸乳脇肋作痛並一切肝火之證
山梔當歸木瓜(不犯鐡)茯苓(各一錢)
柴胡芍藥(炒)川芎(各七分)龍膽草(八分)
白术(二錢)熟地(一錢半)炙甘草(五分)
右薑水煎服
清心湯(八四)治瘡瘍腫痛發熱飲冷脉沉實睡語不
寧右方即防風通聖散每料加黃連五錢每劑用一
两水煎服方在攻陣十六
濟隂湯(八五)治瘍毒純陽腫痛發熱
連翹(二錢)山梔(炒)黃芩(炒)黃連(炒)
甘草(各一錢)芍藥(一錢半)牡丹皮(一錢二分)金銀花(三錢)
水煎服大便若秘量加大黃
地骨皮散(八六)治瘡瘍氣虚内熱煩渴不寧
人參黃芪生地黃地骨皮
柴胡(各一錢半)白茯苓石膏(煅)知母(各一錢)
水薑煎服
一味苦參丸(八七)治一切癰疽毒瘡焮腫作痛或煩
躁
苦參不拘多少為末
右用水糊丸桐子大每服二三錢温酒下
(陳氏)苦參丸(八八)治便身搔痒癬疥瘡瘍
苦參(四两)玄參黃連大黃
獨活枳殼防風(各二两)黃芩
梔子菊花(各一两)
右為末煉蜜丸桐子大食後茶酒任下三四十丸日
三服
五利大黃湯(八九)治時毒焮腫赤痛煩渴便秘脉實
而數
大黃(煨)黃芩升麻(各二錢)芒硝
梔子(各一錢)
水一鍾半煎六分空心熱服
清涼飲(九十)治癰瘍熱毒熾盛大便秘結此即前
連翹消毒散
連翹(一两)大黃山梔子薄荷
黃芩(各五錢)甘草(一兩半)朴硝(二錢半)
右每服一两水煎服
宣毒散(九一)治一切癰毒其功不可盡述
大黃(煨)白芷(各五錢)
水二鍾煎一鍾食前服
立齋曰此方乃宣通攻毒之劑若脉沉實便秘者毒
在臟也宜服之其功甚大若臟腑調和脉不實者不
可用醫林集要方用大黃一斤白芷六两為末每服
三錢熱酒調下更用茶清調搽患處名曰萬金散蓋
因其功而珍之也或用水跌為丸以便於服亦可吳
江申僉憲兄患背疽堅硬脉沉實乃毒在内用一服
大小便下汚物再服而消恐患者忽此二藥故以此
嘗騐者告之
拔毒散(九二)治一切癰疽腫毒其功不可盡述
乳香沒藥當歸穿山甲(炮)
木鱉子連翹(各一錢)甘草(炙五分)瓜蔞仁(八分)
牙皂(炒)貝母(各七分)忍東藤(二錢)大黃(生熟各一錢半)
右水酒各一鍾煎一鍾食前服此方攻毒止痛化
膿之良劑也屢用屢騐若膿成或已潰者大黃可不
用恐泄其真氣則膿者難潰潰者難斂也亦有膿雖
潰脉仍洪數或沉實喜冷者火邪尚在又所宜用
内疎黃連湯(九三)治瘡瘍發熱而嘔大便秘結脉洪
而實
黃連芍藥當歸㯽榔
木香黃芩梔子薄荷
桔梗甘草(各一錢)連翹大黃(各一錢半)
薑水煎仍量虚實治之
桃仁湯(九四)逐瘀血
桃仁蘇木(各一两)生地黃(五錢)䖟蟲(去足翅炒)
水蛭(炒各三十個)
右每服三錢水一盞煎六分空心服
漏蘆湯(九五)治腦疽癰疽毒盛實者
漏蘆黃芪甘草連翹
沉香(各五錢)大黃(一兩微炒)
右每服四五錢薑棗水煎服
千金漏蘆湯(九六)治癰疽發背丹疹時行熱毒赤腫
焮痛
漏蘆黃芩白蘞連翹
枳殼(麸炒)升麻粉草麻黃(去節)
大黃(濕紙褁煨)朴硝(各一两)
右每服五六錢薑水煎去柤空心服下惡物為妙
漏蘆升麻湯(九七)治時毒頭面紅腫咽嗌堵塞水藥
不下若臟腑素有積熱發為腫毒疙瘩一切紅腫惡
毒
漏蘆(二錢)升麻(一錢半)黃芩(酒洗)生甘草
玄參牛旁子(炒研)苦梗連翹(各一錢)
藍葉(如無用青黛)大黃(酒浸量輕重用之)
水煎服大利之結者加芒硝
潤腸丸(九八)治脾胃伏火大腸乾燥或風熱血結宜
用此丸通之若結在直腸宜用猪膽汁導之蓋腎立
五液開竅於二隂若津液滋潤則大便通調若津液
不足脾氣虧損必當培補乃忌此藥
桃仁(去皮尖)麻子仁(各一两)羌活歸尾
大黃(煨)皂刺秦芁(各五錢)
右各另研為末煉蜜或猪膽汁丸桐子大每服三四
十丸白湯下若用猪膽汁導而糞不結燥者須急補
元氣
沒藥丸(九九)善逐滯血
當歸(一兩)桂心芍藥(各半两)桃仁(去皮尖研)
沒藥(各三錢)䖟蟲(去足翅)水蛭(炒各三十個)
右為末醋糊丸桐子大每服三五丸空心醋湯下
當歸丸(百)行血利水通大便
當歸(半两)大黃桂心(各三錢)赤芍藥
葶藶(各二錢)人參甘遂(麫褁煨半錢)
煉密丸如彈子大空心米飲化下一丸
破棺丹(百一)治瘡瘍熱極汗多大渴便秘譫語發狂
大黃(二斤半半生半熟)芒硝甘草(各二两)
右為末煉蜜丸彈子大每服一丸童便酒化下白湯
亦可
忍冬酒(百二)解諸癰毒
忍冬藤鮮者四五两若乾者止用一两搗
大甘草節一两生用
二味入砂鍋内以水二鍾煎至一鍾再入無灰酒一
鍾又煎數沸去柦分三服病重者晝夜两劑至大小
便通利為度另用忍冬藤研爛入酒少許罨患處
金銀花酒(百三)治一切癰疽發背疔瘡喉痺等證
用金銀花藤葉搗爛取汁半鍾和熱酒半鍾温服甚
者不過三五服可保無虞
槐花酒(百四)治癰瘍熱毒最妙
用槐花四五两炒微黃乘熱入酒二鍾煎十餘滚去
柤熱服未成者二三服已成者一二服但察其有熱
毒未清者皆可用槐花治濕熱之功最為神速惟胃
寒者不宜服大扺腫毒非用蒜灸及槐花酒先去其
勢雖用托裏諸藥其效未必能速
蒲公英酒(百五)治乳癰吹乳不問已成未成皆可用
用蒲公英一握搗爛入酒半鍾取酒温服柤貼患處
甚者不過三五服即愈
遠志酒(百六)能托散諸毒治女人乳癰尤效
遠志不拘多少用米泔浸洗槌去心
右為末每服三錢用好酒一鍾調遲少頃澄清飲之
以滓敷患處
牛膝酒(百七)治楊梅風毒腰痛
牛膝川芎羌活五加皮
杜仲甘草地骨皮薏仁(各一两)
生地黃(十两)海桐皮(二两)
右㕮咀用帛裹入無灰酒浸二七日夏月三五日每
服一杯日三五次
消癭酒(百八)
昆布(三錢)海藻(五錢)沉香雄黃(各一錢研末)
海螵蛸(二錢)
右為咀用好酒一升湯煮任意每服一二鍾或浸十
餘日亦可飲
桑枝煎(百九)大治口渴
取嫩桑枝細切一升炒以水三升煎一升日服三五
劑更多尤玅抱樸子云療風痺乾燥臂痛脚氣四肢
拘攣上氣眩暈久服補肺消食利小便輕身耳目聰
明令人光澤其功不能盡述
神仙截法(百十)治癰疽發背一切惡瘡預服則毒氣
不入内
真麻油一斤銀器内熬十數沸候冷
右用酒兩碗入油五盞通口熱服一日用盡緩則數
日服之吳安世云吾家三世用之無有不效又聞
獵者云凡中藥箭急飲麻油藥毒即消屢用甚騐
按右方凡大便秘結而毒蓄於内者最宜用之以疏
通其毒若隂毒及大便不實者乃非所宜
砭法(百一一)
治丹毒疔瘡紅絲走散或時毒瘀血壅盛用細磁器
擊碎取有鋒鋩者一塊以筋一根劈開頭尖夾之用
線縳定两手指輕撮筯尾令磁鋩正對患處約七寸
許再另用筯一根頻擊筯頭令毒血遇刺皆出毒自
减退若毒氣入腹膨脹者難治
刺少商穴(百十二)治咽喉急痛
穴在手大指内側去爪甲角如韮葉刺入二分許以
手自臂勒至刺處出血即消若重而膿成者必須針
患處否則難治
洪丞相蜞鍼法(百十三)凡癰瘍勢焮毒盛血疑不散
者宜用此法以殺其勢
治癰初作先以筆管一箇入大螞蝗一條以管口對
瘡頭使蜞吮惡血得去其毒即散如瘡大須換三四
條若吮正穴蜞必死矣屢試屢效若血不止以藕節
上泥塗之即止若瘡頭未明以井邊泥塗之先乾處
即是
騎竹馬灸法(百十四)治一切瘡無有不愈
其法令病人以手肘凭几而坐男左女右將手臂竪
起要直乃用竹篾一條自臂腕中曲處横紋間量起
貼肉直上至中指尖盡處截斷為則不量指甲另用
竹杠一條令病人脫衣正身騎定前後用两人扛起
令病者脚不着地仍使人扶定勿令傴僂却將前量
臂篾從竹杠上尾骶骨坐處直貼脊背量至篾盡處
記之此取中之處非灸穴也又用薄篾量男左女右
手中指節两横紋處截為同身寸法將此寸篾即安
前脊中點記處两邊各開一寸盡處即是灸穴各灸
五七壯疽發於左則灸右疽發於右則灸左两邊俱
甚則左右皆灸蓋此穴乃心脉所過之處凡癰疽皆
心火之留滯灸此則心火流通而毒自散矣有起死
回生之功屢試屢騐
神仙隔蒜灸法(百十五)治一切癰疽瘡毒大痛或不
痛或麻木及治痘疔毒氣熾成使諸痘不能起發已
起發者不能貫膿已貫膿者不能收靨等證如痛者
灸至不痛不痛者灸至痛其毒随火而散此攻散鬱
毒從治之法也大有回生之功其法用大蒜頭去皮
切三分厚安瘡頭上用艾壯於蒜上灸之五壯換蒜
復灸或三五十壯或一二百壯愈多愈妙未成者即
消已成者亦殺其大勢不能為害如瘡大用蒜搗爛
攤患處將艾鋪上燒之蒜敗再換或隂毒紫白色不
起發不痛不作膿者尤宜多灸仍服托裏之劑如灸
後仍不痛或不作膿不起發者不治此氣血虚極也
附子餅(百十六)治潰瘍氣血俱虚不能收斂或風寒
襲之以致血氣不能運行皆令不斂用炮附子去皮
臍研末以唾津和為餅置瘡口上將艾壯於餅上灸
之每日灸數壯但令微熱勿令痛如餅乾再用唾津
調和務以瘡口活潤為度
豆豉餅(百十七)治瘡瘍腫毒硬而不潰及潰而不斂
並一切頑瘡惡瘡用江西豆豉餅為末唾津和作餅
子如錢大厚如三文錢置患處以艾壯於餅上灸之
乾則再易如灸背瘡用潄口水調餅覆患處以艾鋪
餅上灸之如未成者即消已成者亦殺其大毒如有
子效必氣血虚敗也
木香餅(百十八)治一切氣滯結腫或痛或閃肭及風
寒所傷作痛並效
木香(五錢)生地黃(一两)
右以木香為末生地黃杵膏和勻量患處大小作餅
置腫處以熱熨斗熨之
香附餅(百十九)治瘰癧流注腫塊或風寒襲於經絡
結腫或痛
用香附為末酒和量瘡毒大小作餅覆患處以熱熨
斗熨之未成者内消已成者自潰若風寒濕毒宜用
薑汁作餅
神效桑枝灸(百二十)
治發背不起或瘀肉不潰此陽氣虚弱用桑枝燃着
吹熄其㷔用火灸患處片時日三五次以助腫潰若
腐肉已去新肉生遲宜灸四畔其隂瘡瘰&KR1031;流注臁
瘡惡瘡久不愈者亦宜用之大抵此法未潰則解熱
毒止疼痛消瘀腫已潰則補陽氣散餘毒生肌肉若
陽證腫痛甚或重如負石初起用此法出毒水即内
消其日久者用之雖潰亦淺且無苦楚惜患者不知
有此治者亦不肯用此也
神效葱熨法(一二一)治流注結核骨癰鶴膝肢體腫
塊或痛或不痛或風寒襲於經絡流注肢體筋攣骨
痛或跌撲損傷止痛散血消腫之良法或先用隔蒜
灸法而餘腫未消最宜用熨以助氣血而行壅滯其
功甚大用葱頭細切杵爛炒熱敷患處冷即易之再
或熱熨數次腫痛即止其效如神或用葱煎湯薰
洗傷處亦妙或用葱一大把束其數節切為薄餅
置患處用熱物熨之或鋪艾灸之亦可必易餅多熨
為妙
神仙薰照方(一二二)
雄黃硃砂血竭(真者)沒藥(各一錢)
麝(二分)
右五味研細末用綿紙捲為粗撚約長尺許每撚中
入藥三分裹定以真麻油潤透點灼瘡上須離瘡半
寸許自紅暈外圈周圍徐徐照之以漸將撚收入瘡
口上所謂自外而内也更須將撚猛向外提以引毒
氣此是手法此藥氣從火頭上出内透瘡中則毒随
氣出自不内侵臟腑初用三條漸加至五七條瘡勢
漸消可漸减之薰罷随用後敷藥
廣陵李杜云背瘡所患惟内攻與外潰耳證屬火毒
醖釀斯成不能外散勢必内攻不能中出勢必傍潰
醫者往往以涼藥圍解多罹此二患又隂瘡不起發
者止有隔蒜灸一法然亦未見鑿鑿取效此方初用
藥撚薰照以火引火毒氣外散後用藥敷圍追膿止
痛毒從孔竅及瘡頂中出可免傍潰矣隂瘡一照即
起紅暈狀如蒸餅變為陽證可保無虞此其竒中大
略也照法日每一次初次用撚三根或四根次日用
四根或五根再次漸至六七根止大率看瘡輕重酌
撚多寡重者不過六七日腐肉盡化為膿從瘡口中
陸續湧出新肉如石榴子纍纍而生此時不必再照
圍藥始終如一隨瘡勢大小漸漸收入照圍後不可
聽醫用膏藥貼蓋以致毒氣怫鬱止剖葱葉量瘡口
貼之凡照時先須用猪蹄煎湯澄清洗去圍藥如法
薰照待瘡勢大愈肉生將蒲始可用生肌散或護以
太乙膏平復後膏藥猶不可離此其始末細微也内
服者大要不出十宣散護心散等方最忌寒涼恐傷
胃氣此瘡由惱怒鬱結厚味所致受病以年計愈久
則愈甚也調攝之法非懲忿窒慾清散托裏治以前
方即盧扁復生有望而走耳又前方初止治背疽其
後一切腫毒無不收功蓋法無定則醫貴變通神而
明之存乎其人耳余不佞善病故留心方術然未經
累騐不輕授人此一方初騐於化南再騐於陳大參
景山及范中翰舍初其他證亦曾用以推廣皆應手
取效輙贅其詳於此其𫝊則道人孫氏今大播廣陵
余先慈頼以保安者廿年云
池陽來陽伯云王孝廉良甫為余言廣陵人有善神
燈照者療渠發背神良已求得其禁方矣余識之己
酉歲余客廣陵偶桁腫比于股招所謂善療者照之
不膿得愈又館友胡含素患發背大如覆盂神懵懵
憒矣延瘍醫至束手待肉腐糜方可用膏徐長肌肉
問其術曰至此問其候曰百日果如其說則含素將
成烏有矣遂急同弟輩求得前方刻本按法治之一
日痛止二三日神清如脫桎梏釋重負肉腫如盂者
日縮而小並未嘗腐糜也不月餘膿盡爽然起矣奇
矣哉不表而汗不針而潰不灸而陷舉不補而實不
下而毒盡凡醫人之針刺不必用也至理歸於易簡
大道本在目前所謂不可不思議者也古今道術入
妙者皆如此類茲重刻之故為此叙
曲梁聶雲翰云戊戌春暮余病疽京邸疽據背中前
與心對初發微若黍粒搔之痛痒關心寒熱交作甫
十日大若升再十日大若斗食逆便結匝月目不一
瞬醫方所載諸死候業已十犯八九两絶復甦自分
無生手條後事偶從楊楚璞得李肖衡所𫝊異人指
授仙方如法薰敷越二日毒漸解廼有起色不易方
而竟就痊距初發浹廿旬歸家出以試人輕僅踰月
重亦不出百日靡不起者蓋余所感毒極重勢極大
又治極遲即二三内外科名家皆束手失色以為從
所未聞未見及試人則取騐更捷蓋感有輕重治有
遲蚤也顧念非此異方不能起余必死異證非余起
死回生不能白此方之神異余以此方活安忍天下
人以此證危因慮此方莫獲廣沛於天下又慮天下
忽視此方而不加篤信或亂於耻功不已出之醫口
疑似轉盻間致悞大事而悔無及也因贅數語以為
此方之引
咸林王維英云丙午端陽日余左臂患疽其大如拳
用騎竹馬法灸之百十壯疱起如銅錢四圍腫覺退
笥中蓄此仙方命製藥料欲俟破後薰之不識其初
亦可薰也客有備言可薰者因於當日即薰十條瘡
頂高收四圍色白夜間毒肉從邊化為稠膿徐徐内
漬粘同膠鰾每日如法薰照洗貼五六日中尖毒肉
脫落一條共有十三孔瘡外一指許傍串三孔且痛
且痒即極力照之初出黃水次出稠膿後流清漿瞬
息口收並未再串其原載敷藥長安中若不産莃薟
五龍二草止用金銀花三色敷之乾則覺痛即去之
不敷並未用生肌散惟護以太乙膏月餘盡痊當此
瘡將愈左臂又患一疽正對無二即照撚十條敷以
麸炒醋調文蛤膏一日數更次日五條三日頂破膿
出不痛不痒其毒盡散同時有患别瘡者余付此藥
薰之随薰即散並未成形廼知是方也真仙方哉真
仙方哉持此療瘡天下無瘡矣余恐世人但知瘡破
後可照不識照初發者尤易散又恐因敷藥不全並
棄前方不識敷藥不用亦可也故備述終始以神此
方之用
洗藥神效散(一二三)洗隂濕諸瘡
蛇床子(二两)朴硝(一两)
右每用一两水二碗煎數沸洗瘡拭乾摻生肌藥
雄黃解毒散(一二四)治一切癰腫潰爛毒勢甚者先
用此藥二三次以後用猪蹄湯
雄黃(一兩)白礬(四两)寒水石(煅一两半)
右俱為末用滚湯二三碗乘熱入藥末一两洗患處
以太乙膏或神異膏貼之
猪蹄湯(一二五)治一切癰疽杖瘡潰爛去惡肉潤瘡
口止痛
白芷黃芩當歸赤芍藥
獨活生甘草露蜂房(連子者佳各五錢)
用猪蹄一隻水四五碗煮熟去油柤取清湯入前藥
一兩許煎十數沸去柤温洗惡肉隨洗而下隨用
膏藥貼之按此湯不必用黃芩或以白礬易之更
佳
集香散(一二六)洗癰疽潰爛
白芷藿香茅香香附
防風(各三錢)木香甘草(各一錢)
右用水三碗煎數沸去柤淋洗患處
立齋曰此乃馨香之劑也血氣聞香則行得臭則逆
也凡瘡毒將盡末盡宜用之若有瘀肉宜先用雄黃
解毒散解之後用此方洗後湏即用膏藥貼護勿使
風入肌肉易生直至收口為度最忌用生肌之藥
敷藥方(一二七)
車前草莃薟草金銀花五爪龍草
右四味鮮草一處搗爛加多年陳米粉即常用糨衣
者初起時仍加飛鹽少許共調為稠糊敷瘡上中留
一頂拔膿出若冬時無鮮者用乾葉為末陳醋調敷
亦可或五龍草一時難得即單用三味亦能奏功不
必拘執也陽伯曰瘡毒初起毒盛者須内服敗毒
藥數劑其有氣血薄弱者亦須用托裏藥數劑則萬
全之計耳
秘傳圍藥鐡井欄(一二八)敷一切惡毒即收斂消腫
神效
牛糞灰晒乾燒灰用新磁礶盛之乾處加倍用
鐡線草草烏文蛤白芨
白蘞貝母心陳小粉(炒極黃色各等分)
右為末用高醋熬熱調藥如糊敷瘡四圍中留錢孔
以出毒氣乾則易之瘡勢惡甚者用飛龍奪命丹等
藥出汗無不效
大黃揭毒散(一二八)敷熱壅腫毒
大黃(一两半)白芨(一两)朴硝(二两)
右為末井水調搽乾則潤之
草烏揭毒散(百三十)治一切癰疽腫毒
草烏貝母天花粉南星
芙蓉葉(等分)
右為末用醋調搽四圍中留頭出毒如乾用醋潤之
抑隂散(一三一)治瘡瘍元氣虛寒焮腫不消或不潰
歛或筋攣骨痛一切冷證
草烏(二两)南星(煨)赤芍藥(炒)白芷(各一两)
肉桂(五錢)
右為末葱湯調塗熱酒亦可
抑陽散(一三二)一名洪寳丹治瘡属純陽腫痛發
熱
天花粉(三两)薑黃白芷赤芍藥(各一两)
右為末茶湯調搽患處
隂陽散(一三三)治瘡屬半隂半陽
紫荆皮(炒五两)獨活(去節炒一两)赤芍藥(炒)白芷
石菖蒲(各二两)
右為末葱酒調搽
神功散(一三四)諸發背癰疽及諸瘡不問腫潰皆效
黃栢(炒)草烏(炒各一两)
右為末用潄口水調入香油少許搽患處如乾仍用
水潤之
清涼救苦散(一三五)治大頭瘟腫甚者以此藥敷之
芙蓉葉霜桑葉白歛白芨
大黃黃連黃芩黃栢
白芷雄黃芒硝山茨菇
赤小豆南星金線重樓
右等分為末蜜水調敷腫處以翎頻掃之
二黃膏(一三六)敷一切腫毒熱浮在外或時氣熱壅
者
黃栢大黃(各等分)
右為末用醋調𫝊如乾用水潤之
迴陽玉龍膏(一三七)治隂疽發背寒邪流注風濕冷
痺諸脚氣冷痛無紅赤者及跌撲所傷為敷涼藥或
人元氣虚寒腫不消散或不潰斂及壅腫堅硬肉色
不變久而不潰潰而不斂或鼔雄風筋攣骨痛一切
隂寒冷證第一藥也
草烏肉桂(各五錢)薑黃(炒)南星(煨)
白芷赤芍藥(炒各二兩)
右為末葱湯或熱酒調塗
沖和膏(一三八)治一切瘡腫不甚焮熱積日不消
紫荆皮(炒五两)獨活(去節炒三两)赤芍藥(炒二两)白芷
菖蒲(各一两)
右為末葱頭煎湯調搽
麥飯石膏(一三九)治瘡疽初起先以麥飯石膏塗之
俟瘡根漸收即敷神異膏斂之但麥飯石膏難於脩
合用神異膏亦效
白麥飯石炭火煅醋淬數次研極細二两據
本草所載凡石如飯團粒粒粘結成塊者即是
皆可用也
鹿角生取帶腦骨者斷之用炭火燒烟盡研極
細四两
右用米醋調和入砂器煎以竹片不住手攪熬成膏
先用猪蹄湯洗患處以鵝翎拂塗四圍乾則以醋潤
之若腐爛者用布帛攤貼之李氏曰麥飯石膏治
發背癰疽神妙惜世罕知有患癰不潰而危者全用
此膏一夕頓潰凡疽得膿其毒始解或有不潰者須
用此膏故錄之俾精擇修合以取十全之功也嘗見
世間醫者每有妙方秘而不𫝊或更改以惑人誠可
惡也余思西華麥飯石膏守死不𫝊其立心私刻君
子鄙之矣
黑末子(百四十)治癤毒
用羊角連内骨燒存性為末酒調三錢分上下服之
瘡可散立齋曰此方未嘗用蓋秘方也嘗治面上
或身卒得赤斑或痒或瘭毒此而不治亦可殺人以
羖羊角燒存性研為極細末以雞子清調塗之甚效
本草亦云然
乳香定痛散(一四一)治瘡瘍潰爛疼痛不可忍諸藥
不效者
乳香沒藥(各錢)寒水石(煅)滑石(各四錢)
冰片(一分)
為細末搽敷患處痛即止此方乳沒性温佐以寒劑
制之故寒熱之痛皆妙
烏金膏(一四二)
治發背中央肉死塗之即腐未死塗之即生若初起
腫痛用點數處則解毒頓消若瘀肉腐黑塗之即潰
若惡瘡頑瘡元氣無虧久不收斂者内有毒根以紙
撚醮絍其内有等發背因元氣虚弱或因尅伐元氣
虧損毒氣散漫中黯外赤不腐不潰須服大補之劑
中塗三四寸許至五六日間赤黯之界自有裂紋如
刀劃之狀中央漸潰漸脫内用純陽之藥以接其元
氣庶能收斂若妄用刀鍼去肉出血則陽隨隂散元
氣愈傷或塗涼藥則毒氣不解氣血愈虚非徒無益
適以害之矣其方用巴豆去殼炒黑研為膏點腫
處或塗瘀肉上則自消化或加乳香少許亦可如塗
瘡内或加香油少許調稀可用若餘毒不斂者以此
絍之不致成痛
透骨丹(一四三)此潰膿藥外科不可缺
蟬酥硼砂輕粉巴豆(各五錢)
螖牛(二箇)麝香(一分)
右先將巴豆研如泥次入蝸牛麝香再研後入各藥
研極細以小磁瓶收藏每用少許以乳汁化開先用
鐵輕輕撥破毒頭挑藥米粒許納於瘡口外用清涼
膏貼之
鐡頭散(一四四)治一切頑瘡内有膿管瘀肉或瘰癧
結核不化瘡口不合宜此藥追蝕腐之
赤石脂(五錢)輕粉麝香(各五分)乳香
白丁香(各三錢)生砒黃丹(各一錢)蜈蚣(一條炙乾)
右為末搽瘀肉上其肉自化若瘡口小或痔瘡用糯
米糊和作細條隂乾絍入外以膏藥貼之凡瘡口久
不合者内有膿管必須用此腐之内服托裏之藥
代鍼膏(一四五)治瘡瘍膿熟不潰
乳香(二分)白丁香(真者是)巴豆(炒焦)碱(各五分)
右為末熱水調點瘡頭上常以碱水潤之勿令其乾
替鍼丸(一四六)治膿成不潰者
白丁香磠砂(另研)真没藥乳香(各一匙)
糯米四十粒先以礦灰拳大一塊置磁碗内量
入井水待熱氣將息以米排入灰中良久候米如
水晶狀取出用之如米未就再用灰製
右各另為末然後和勻收貯用時以飯丸麥粒大每
用一粒水濕粘瘡頭上其膿自出凡瘡瘍血氣壯
實膿成不潰者宜用此藥以洩其毒則肌肉易生瘡
口易斂若氣血虧損者須用甘温之劑以培根本否
則不惟不潰且難收斂若附骨疽及緊要之地當及
時針砭出之為善
三合散(一四七)治癰疽不肯作膿
新巴豆肉明砒斑猫(等分)
右為細末絍瘡内惡肉自化
立齋曰此方藥性大毒果有惡毒之證宜用腐之取
其以毒攻毒也若以陽氣虚不能腐化成膿者宜用
大補之劑及桑木灸之丹溪云氣血壯實膿自湧出
大抵瘡之潰斂遲速總由血氣之盛衰使然也
藜蘆膏(一四八)
治一切瘡疽胬肉突出不問大小長短用藜蘆一味
為末以生猪脂和研如膏塗患處周日易之
生肌散(一四九)治瘡口不合
木香輕粉(各二錢)黃丹枯礬(各五錢)
右為細末用猪膽汁拌勻晒乾再研細摻患處
立齋曰此方乃解毒去腐搜膿之劑非竟自生肌藥
也蓋毒盡則肉自生常見患者往往用龍骨血竭之
類以求生肌殊不知餘毒未盡肌肉何以得生反增
腐爛耳若此方誠有見也
收口糝藥(百五十)
李氏云龍遊有患背疽者大潰五臟僅隔膜耳自謂
必死用鯽魚去腸實以羯羊糞烘燥為末乾糝之瘡
口自收此出洪氏方屢用有效故附於此須候膿少
欲生肌肉時用之
桔梗湯(一五一)治欬𠻳吐膿痰中有血胸膈兩脇作
痛煩悶作渴或出臭濁已成肺癰證
桔梗(炒)貝母當歸(酒浸)瓜蔞仁
枳殼(麸炒)薏仁桑白皮(炒)百合(蒸各一錢五分)
五味子(炒)知母(炒)地骨皮甜葶藶(炒)
甘草節防己黃芪杏仁(各五分)
水二鍾煎服
(濟生)桔梗湯(一五二)治肺癰欬𠻳膿血咽乾多渴大小
便赤澁方如前但少五味葶藶知母地骨皮四味
用水二鍾薑五片煎八分食遠服大便秘者加大黃
人參五味子湯(一五三)治氣血勞傷欬膿咯血寒熱
往来夜出盜汗羸瘦困乏一切虚損肺痿之證並治
人參五味子熟地黃當歸(酒炒)
白术(炒)白茯苓炙甘草陳皮
桔梗(炒)前胡(各一錢)黃芪(炙)地骨皮
桑白皮(炒)枳殼(炒)柴胡(各七錢)
水一鍾半生薑三片煎八分食後服
四順散(一五四)治肺癰吐膿五心煩熱壅悶欬嗽
貝母(去心)紫苑(去苖)桔梗(炒各一錢半)甘草(七分)
水一鍾半煎七分食遠服如欬嗽加杏仁亦可為末
白湯調服
合歡飲(一五五)治肺癰久不斂口
用合歡皮白斂二味同煎服合歡皮即槿樹
皮也亦名夜合
紫苑茸湯(一五六)治飲食過度或煎&KR1020;傷肺欬嗽咽
乾吐痰唾血喘急脇痛不得安臥肺痿等證
紫苑茸(去苗)桑葉(經霜者)款冬花百合(蒸焙)
杏仁(去皮尖)阿膠(蛤粉炒)貝母(去心)半夏(製)
蒲黃(炒各一錢)人參犀角(鎊末)甘草(炙各五分)
水一鍾半生薑三片煎七分入犀末食後服
升麻湯(一五七)治肺癰胸乳間皆痛吐膿腥臭
川升麻桔梗(炒)薏苡仁地榆
黃芩(炒)赤芍藥牡丹皮生甘草(各錢)
水二鍾煎八分食遠服
如金解毒散(一五八)治肺癰
桔梗(一錢)甘草(一錢半)黃蓮(炒)黃芩(炒)
黃栢(炒)山梔(炒各七分)
水二鍾煎八分徐徐陸續飲之不可急服按此方
乃降火解毒之劑也凡發熱煩渴脉洪大者用之即
效若脉數欬痰腥臭或唾膿瘀者宜用桔梗湯
如聖柘黃丸(一五九)治肺癰欬而腥臭或唾膿瘀不
問膿之成否並效肺家之病雖有方惟此方功效甚
捷不可忽之
柘黃(一两為末)百齒霜(即梳垢二錢)
用糊為丸如桐子大每服三五十丸米飲下柘黃
乃柘樹所生者其色黃狀如靈芝江南最多北方鮮
有
葶藶散(百六十)治過食煎&KR1020;或飲酒過度致肺壅喘
不能臥及肺癰濁唾腥臭
甜葶藶桔梗(炒)瓜蔞仁川升麻
薏苡仁桑白皮(炒)葛根(各一錢)甘草(炙五分)
水一鍾半生薑三片煎八分食後服
知母茯苓湯(一六一)治肺痿喘𠻳不已往来寒熱自
汗
知母(炒)茯苓炙甘草人參
白术五味子(炒搗)麥門冬半夏(製)
薄荷桔梗柴胡款冬花(各一錢)
阿膠(蛤粉炒)黃芩(炒各二錢)川芎(五分)
水二鍾薑三片煎一鍾食遠服
四味排膿散(一六三)治肺癰吐膿五心煩熱壅悶欬
𠻳
嫩黃芪(鹽水炒)白芷五味子(研炒)人參(等分)
右為細末每服三錢食後蜜湯調下
八味排膿散(一六三)治腸癰小腹脹痛裏急後重脉
滑數或時時下膿
黃芪(炒)當歸(酒拌)金銀花穿山甲(蛤粉炒)
白芷防風連翹瓜蔞(各三錢)
水二鍾煎八分食前服或為末每服三錢食後蜜湯
調下如膿將盡去川山甲連翹倍當歸加川芎
薏苡仁湯(一六四)一名瓜子仁湯治腸癰腹中㽲
痛或脹滿不食小便短澁婦人産後多有此證縱非
廱服之尤效
薏苡仁(炒五錢)瓜蔞仁(三錢)牡丹皮桃仁(去皮尖各二錢)
右水煎空心服
牡丹皮散(一六五)治腸癰腹濡而痛時時下膿
牡丹皮人參黃芪(炒)白茯苓
天麻白芷桃仁(去皮尖)薏苡仁
當歸川芎(各一錢)官桂甘草(各五分)
木香(三分)
右水煎服
梅仁湯(一六六)治腸癰壅痛大便秘澁
梅仁(九個去皮尖)大黃(炒)牡丹皮芒硝
犀角(鎊各一錢)冬瓜仁(三錢研)
右水煎入犀角末服
大黃湯(一六七)一名牡丹皮湯專治腸癰小腹堅
腫而熱按之則痛肉色如故或焮赤微腫小便頻數
汗出憎寒其脉沉緊膿未成者急服之
牡丹皮瓜蔞仁(各三錢)桃仁(去皮尖)大黃(煨)
芒硝(各二錢)
水二鍾煎一鍾食前服本方去瓜蔞即名大黃牡
丹湯立齋曰此方乃行血破血之劑也如發熱自
汗惡寒小腹作痛小便如淋脉未數者有效丹溪曰
小腹腫痞按之痛小便如淋或自調發熱身無汗復
惡寒其脉遲緊者膿未成宜下之當有血此結熱所
成也故金匱用大黃利之即此方也若無前證恐不
宜用其有脉滑數腹内脹痛或時時後重而膿已下
宜用八味排膿散蠟礬丸及托裏之藥
射干湯(一六八)治胃脘癰吐膿血
射干(去毛)山梔仁赤茯苓升麻(各一錢)
白术(五分)赤芍藥(一錢半)
右水煎服
槐花散(一六九)治腸風臟毒下血
槐花(炒)熟地黃青皮白术(炒)
荆芥穗當歸身(酒拌)升麻(各一錢)川芎(四分)
右為末每服三錢空心米飲調下水煎服亦可
除濕和血湯(百七十)方在和陣二一九
治陽眀虚陷濕熱便血腹痛
夏枯草湯(一七一)治瘰癧馬刀已潰未潰或日久漏
者
夏枯草(六两)
水二鍾煎七分去柤食遠服此生血治瘰癧之聖
藥虚甚者當煎濃膏服並塗患處多服益善兼十全
大補湯加香附貝母遠志尤善
必效散(一七二)治瘰癧氣血尚無虧損癧核不愈内
服此藥外以鍼頭散腐之若氣血虚者先服益氣養
營湯數劑後服此藥服後&KR1031;毒盡下再服前湯數劑
南硼砂(二錢半)輕粉(一錢)麝香(五分)巴豆(五個去膜)
白㯽榔(一個)斑猫(四十個去頭翅同糯米炒)
右同為極細末取鷄子二個去黃用清調藥仍入殼
内以濕紙數重糊口入飯甑蒸熟取出曝乾研末虚
者每服半錢實者一錢用炒生薑酒或滚湯於五更
調服如覺小腹痛用益元散一服其毒俱從小便出
胎婦勿餌瘡毒去後多服益氣養營湯瘡口自合
此藥斑猫巴豆似為峻利然巴豆能解斑猫之毒用
者勿畏予於京師遇一冨商項有&KR1031;痕一片頗大詢
其由彼云因怒而致困苦二年百法不應忽有方士
與藥一服即退二三再服頓退四服而平旬日而痊
以重禮求之乃是必效散因修合濟人無有不效丹
溪亦云必效散與神效瓜蔞散相兼服之自有神效
常以二劑兼補劑用之甚效故錄之但此藥雖云峻
利然&KR1031;毒之深者非此不能解故宜用之惟血氣虚
者不可用恐其有誤也又一道人治此證用鷄子
七個每個入斑猫一枚飯上蒸熟每日空心食一個
求者甚多考之各書瘰&KR1031;門及本草亦有之然氣血
虚者恐不能治也
射干連翹散(一七三)治寒熱瘰癧
射干連翹玄參赤芍藥
木香升麻前胡梔子仁
當歸甘草(各一錢)大黃(二錢)
水煎食後服
如神散(一七四)治瘰癧已潰瘀肉不去瘡口不合
松香末(一两)白礬(三錢)
右為末麻油調搽乾滲亦可
遇仙無比丸(一七五)治瘰&KR1031;未成膿其人氣體如常
宜服此丸形氣覺虛者宜先服益氣養營湯待血氣
少充方服此丸核消後仍服前湯如潰後有瘀肉者
宜用針頭散更不斂亦宜服此丸斂後再服前湯
白术(炒)㯽榔防風黑丑(半生半炒取頭末)
蜜陀僧郁李仁(炮去皮)斑猫(去足翅用糯米同炒去末不用)
甘草(各五錢)
右為細末水糊丸梧子大每服二十丸早晚煎甘草
㯽榔湯下服至月許覺腹中微痛自小便中取下&KR1031;
毒如魚目狀已破者自合未膿者自消
肘後治癭方(一七六)
凡項下卒結囊欲成癭者用海藻一斤洗去鹹浸酒
飲之不可間斷須要時時飲二三杯有酒氣方妙
神效開結散(一七七)消癭塊甚效
橘紅(四两)沉香木香(各二錢)珍珠(四十九粒入砂礶内以鹽)
(泥封固煆赤取出去火毒用)猪厭肉子(四十九枚用豚猪生頂間如棗子者)
右為末每服一錢臨臥酒調徐徐嚥下患小者三五
服大者一劑可愈切忌酸鹹油膩滯氣之物須用除
日於静室修合
生地黃丸(一七八)治師尼寡婦室女乍寒乍熱而患
瘡瘍及頸間結核肝脉弦長而出魚際外無寒邪内
多欝火者宜此治之
生地(一两酒拌杵膏)秦芁黃芩硬柴胡(各半两)
赤芍藥(一两)
右為末入地黃膏加煉蜜為丸桐子大每服三五十
丸烏梅湯日進二服
(外臺)昆布丸(一七九)治項下結囊欲成癭者
昆布(酒洗)海藻(酒洗各等分)
右為末煉密丸彈子大含化嚥之
(濟生)玉壺散(百八十)治三種毒癭
海藻海帶昆布雷丸(各一两)
廣茂青鹽(各半两)
右為細末老米飲為丸桐子大不拘時噙化四五丸
神效瓜蔞散(一八一)治乳癰及一切癰疽初起腫痛
即消膿成即潰膿出即愈治癰之方甚多獨此方神
效瘰癧瘡毒尤效凡一切癰疽餘毒皆宜用之
瓜蔞(一個爛研)當歸(酒洗)生粉草(各半两)乳香
沒藥(各一錢)
右用酒煎服良久再服如不能飲以酒水各半煎之
如數劑不效宜以補氣血之藥兼服之若肝經血
虚結核不消佐以四物柴胡升麻白术茯苓若肝
脾氣血虚弱佐以四君芎歸柴胡升麻若憂欝傷
脾氣血虧損佐以歸脾湯
海藻散堅丸(一八二)治肝經癭瘤
海藻昆布龍膽草(酒拌炒焦各二两)
小麥(醋煮炒乾四两)
右為末煉密丸桐子大每服二三十丸臨臥白湯送
下或噙化嚥之尤好凡患瘰&KR1031;服調治之藥末應宜
佐以此上二方一方有柴胡二两
連翹飲子(一八三)治乳内結核服數劑如不消宜兼
服八珍湯初起有證者宜先解散
連翹川芎瓜蔞仁(研)皂刺(炒)
橘葉青皮甘草節桃仁(各一錢半)
右水煎食遠服
清肝解鬱湯(一八四)治肝經血虚風熱或欝火傷血
乳内結核或為腫潰不愈凡肝膽經血氣不和之病
皆宜用此藥
人參熟地黃芍藥(炒)茯苓
山梔(炒)貝母(各一)柴胡牡丹皮
川芎陳皮(各五分)當歸白术(各錢半)
甘草(五分)
右水煎服
羌活自芷散(一八五)治風熱血燥手掌皴裂或頭面
生瘡或遍身腫塊或膿水淋漓
羌活白芷荆芥軟柴胡
蔓荆子防風甘草牙皂
黃芩(酒炒)黃連(酒炒各一錢)
右水煎服
胡麻散(一八六)治風熱癮疹搔痒
胡麻子(一两二錢)苦参荆芥穗何首烏(各八錢)
威靈仙防風石菖蒲牛蒡子(炒)
甘菊花蔓荆子白蒺藜(炒)炙甘草(各六錢)
右為末每服二錢食後薄荷湯調服茶清亦可
四生散(一八七)治臁腿瘡淫不愈或眼目昏花名腎
臟風並治風癬疥癩血風瘡證
黃芩獨活白附子(真者)白蒺藜(等分)
右為末每服二錢用猪腰子一枚批開入藥濕紙包
裹煨熟空心連腰子細嚼鹽湯送下
㯽蘇散(一八八)治風濕流注脚脛酸痛或嘔吐不食
㯽榔木瓜陳皮炙甘草(各一錢)
香附紫蘇(各五分)
水一鍾半生薑三片葱白三莖煎一鍾空心服
升麻和氣飲(一八九)治風癬瘡疥熱結大便不通
當歸陳皮(各一錢半)枳殼(麸炒)芍藥(酒炒)
半夏(製)桔梗(炒)白芷蒼术(米泔浸炒)
乾葛白茯苓甘草(炙各一錢)乾薑(炒)
大黃(各五分)升麻(三分)
右水煎服
當歸飲(百九十)治風濕血熱[病-丙+(穩-禾)]疹痒痛膿水淋漓瘡
疥發熱等證
當歸川芎生地黃白芍藥
白蒺藜(炒)黃茋何首烏(不見鐡各錢半)
防風荆芥甘草(各一錢)
右水煎服
羌活當歸散(一九一)治風毒血熱頭面生瘡或赤腫
或成塊或瘾疹搔痒膿水淋漓
羌活當歸川芎升麻
防風白芷荆芥鼠粘子(蒸)
黃連(酒炒)黃芩(酒炒)連翹甘草
右用酒拌晒乾酒煎服
一掃散(一九二)治癬疥
防風荆芥苦参地骨皮
薄荷(等分)甘草(減半)
右為末蜜水調服三錢不過三五服可淨或煉蜜
丸桐子大每服五七十丸食遠茶清送下
烏金散(一九三)敷腎囊破爛一疳等證
麩炭紫蘇葉
右等分為末香油調搽用紫蘇葉包裹之
蛇床子散(一九四)治一切風癬疥癩搔癢膿水淋漓
蛇床子獨活苦参防風
荆芥(各三錢)枯礬銅綠(各一两二味另為末)
右為末麻油調搽
金黃散(一九五)敷天泡濕熱等瘡
滑石粉甘草(此當半用為是)
右等分為末搽敷此方或加綠豆末以治濕熱肥
瘡更妙嘗以此方加枯礬少半用治肥瘡大效
白粉散(一九六)治諸疳瘡
海螵蛸(三分)白芨(一分)輕粉(一分)
右為末先用漿水洗拭乾𫝊
滑石散(一九七)治小兒天泡瘡
好滑石黃栢
右共為末傅之仍内服荆防敗毒散或金銀花散
熱甚者宜服大連翹飲一方名碧玉散以青靛調
前二味如泥用皂刺挑破泡水次敷藥神效
秘方仙遺糧湯(一九八)治一切楊梅瘡不拘始終虚
實皆可取效
土茯苓即名仙遺根用鮮者二两洗淨以木石
桕搥碎用水三碗煎二碗去柤入後藥煎服
當歸生地防風木通
薏仁(各八两)金銀花黃連連翹(各一錢)
白术白蘚皮(各七分)皂刺(六分)
甘草(四分)
加燈心二十根用遺糧湯二碗煎一碗食遠服
上萆薢湯(一九九)治楊梅瘡及瘰&KR1031;咽喉惡瘡癰漏
潰爛筋骨拘攣疼痛皆妙
用土萆薢即土茯苓二三两以水三鍾煎二鍾不
拘時徐徐服之若患久或服攻擊之劑致傷脾
胃氣血等證以此一味為主外加對證之藥無不
神效
五加皮飲(二百)治楊梅綿花瘡百發百中亦可煮酒
以治結毒
當歸木瓜生地黃熟地黃
羌活薏仁(各一錢)防風荆芥
赤芍苦参大楓藤(各七分)五加皮(二錢)
甘草殭蚕(各五分)
右每服入土茯苓四两猪肉四两用水二大碗煎一
碗食前温服渣再煎連肉食之忌生冷魚腥沙氣牛
肉茶酒醋所用土茯苓忌鐡器若治瘋毒口服此
藥外以此藥煎膏或丹收或粉收貼之
換肌消毒散(二百一)一名萆薢湯治時瘡不拘初
起潰爛
土茯苓(五錢或一二两)當歸白芷
皂刺薏仁(各一錢半)木瓜(不犯鐡器)白蘚皮
木通(各一錢)甘草(五分)金銀花(一錢)
右水煎服甚者土茯苓用至四五两更妙
蠲痺消毒散(二百二)治時瘡肢節筋攣
姜黃土茯苓獨活(各五錢)白术
當歸(各一錢半)芍藥(一錢)白芷(五分)
右水煎服
七貼方(二百三)治楊梅綿花瘡
防風忍冬皂刺蟬退(去頭足)
連翹白蘚皮五加皮荆芥
穿山甲(炒各一錢)生地木瓜(去心忌鐡)殭蠶(炒各一錢半)
皂子(七個)薏仁(三錢)土茯苓(四两)
右用水四碗煎二碗食遠分二次服之忌牛羊茶
酒醋房事
茯苓膏(二百)治楊瘡並治瘋毒
當歸白蒺藜羌活生地
熟地甘草(去皮)連翹木通(各三錢)
土茯苓(半斤)
右為粗末用水五六碗熬將半用絹濾去滓再熬成
膏晾冷每服一大酒鍾日三服輕者五六料重者十
料全愈熬藥須用砂鍋忌房事鷄魚牛肉椒醋等
發物
五寳丹(二百五)治九種楊梅結毒並及兒女者
琥珀透明血色者用甘草水煮過三分半
珍珠炒過三分半一方用豆腐包蒸
硃砂透明者三分半
鍾乳石用木香甘草各一錢同煮乾用三分半
飛羅麺炒過三分半
冰片半分臨時加
右俱為極細末磁礶收貯聽用服法每日用土茯
苓成塊者一斤洗淨用石敲碎先入水二升煮取汁
四碗收磁器内將前柤再入水四五碗煮汁二碗並
入前汁内為一日之用若病在上者加木香二錢
病在下者加牛膝一两與土茯苓同煎病者不得另
飲茶湯但將土茯苓湯時時飲之若飲湯半鍾加五
寳丹二釐飲一鍾加四釐體厚者加六七釐一日内
服盡此湯為度在上飽服在下饑服忌茶酒並一切
發風動氣之物其毒貼清涼膏或加掺藥收口若舊
有輕粉等毒服藥後當盡發出無則不發也大忌房
事輕者十服重者二七服全愈
(醫統)楊梅癰漏方(二百六)不問年深淺並效
土茯苓(五两)金銀花(一两)皂刺花椒
牛旁欝金當歸(各五分)
黑鉛(三两)鎔化入水銀五錢乘熱擂為粉分五分
聽臨後另入煎藥用
右咀分作五貼用水二鍾入䓤一根煎至一鍾去柤
再入鉛粉一分煎至八分食遠服
右鉛粉煎後仍可取起蓋楊梅癰漏多因服輕粉積
毒而成此以水銀花椒黑鉛仍收引輕粉之毒從類
而出也此藥每以五貼為一料初服一貼要取微
汗取汗法先以金銀花一两或忍冬藤葉尤妙防風
荆芥花椒各半两煎湯二斗於不透風處先薰後洗
自然汗出即患二三十年者只用此四料四汗之無
不全愈忌牛肉燒酒真妙也世人珍秘不𫝊徐春甫
得之用以治人一一獲效故詳載之以濟人也
會膿散(二百七)治惡毒便毒初起之妙方也
白芷殭蠶(炒)川山甲(煨各二兩)
乳香沒藥(各五錢)
右為末以當歸四錢用酒水各一鍾煎一鍾去柤量
人強弱或全用或一半調服之此藥嫌太多則以
㕮咀為飲大黃生加煎服之尤妙
牡蠣散(二百八)治便毒亦名血㽾
當歸(酒拌)甘草節滑石(煆各一錢半)牡蠣(二錢)
大黃(三錢)木鱉子(五個杵非有大熱者此味不可用當去之亦不必用)
水二鍾煎一鍾露一宿五更頓服冬月火溫服無論
已未潰膿血俱從大便出此方乃鹹寒導滯之劑
若久曠房室大小便秘發熱焮痛或交感時強固精
氣以致交錯壅滯而結為腫痛便秘者不宜輕用
牛黃雙解散(二百九)治便癰内藴熱毒外挾風邪或
交感強忍精氣以致淫精交錯壅結瘇痛或大小便
閉先用此藥通解更用調補之劑
肉桂大黃(炒)芍藥牽牛(杵炒)
澤瀉桃仁(去皮尖炒各二錢半)炙甘草
乾薑(各一錢)
右分二劑水煎空心食前服
内托羌活湯(二百十)治臀癰腫痛两尺脉緊按之無
力者
羌活黃栢(各二錢)黃茋(鹽水炒)防風
當歸尾藁本肉桂連翹(各錢)
炙甘草蒼术陳皮(各半錢)
右水酒煎服
加味瀉肝湯(二一一)治肝經濕熱不利隂囊腫痛或
潰爛皮脱睾丸懸掛或便毒及下疳腫痛或潰爛皆
治之
龍膽草(酒炒)當歸稍車前子(炒)生地黃
芍藥(炒)澤瀉黃蓮黃栢(酒炒)
知母(酒炒)防風(各一錢)甘草稍(五分)
水二鍾煎八分食前服外敷烏金散
加味托裏散(二一二)治懸癰不消不潰
人参黃芪(鹽水炒)當歸川芎
麥門冬芍藥(炒)黃栢(酒炒)知母(酒炒)
金銀花製甘草柴胡(各一錢)
水二鍾煎八分食前服
加味十全大補湯(二十三)治懸癰潰而不斂或發熱
飲食少思
人參黃芪(鹽水炒)白术(炒)熟地黃
當歸川芎芍藥(炒)茯苓(各一錢)
甘草(炙)肉桂五味子(搗炒)麥門冬(各五分)
水二鍾煎一鍾食前服莖腫加青皮小便赤加
酒炒黃栢知母小便澁加車前子山梔子俱炒用
五味當歸散(二一)(四)治婦人隂中突出一物長五六
寸名隂挺
當歸黃芩(各二两)牡蠣(煆一两半)蝟皮(炙一两)
赤芍藥(五錢)
石為末每服二錢食前温酒調下滚湯亦可如不應
須以補中益氣湯倍加柴胡升麻兼服之又方用
當歸川山甲炒蒲黃炒各半两辰砂一錢麝香少許
俱為末每服三錢酒調下尤效
婦人隂瘡(二一五)治婦人隂戶生瘡作痒
杏仁(炒)雄黃白礬(各五錢)麝香(二分)
右為末敷入患處
塌腫湯(二一六)治婦人隂戶生瘡或痒痛或膿水淋漓
甘草乾漆(各三錢)生地黃當歸
黃芩川芎(各二錢)鱉甲(五錢炙)
右用水數碗煎數沸去柤當洗患處
白芷升麻湯(二一七)治婦人隂内膿水淋漓或痒或痛
白芷升麻黃蓮木通
當歸川芎白术茯苓
右水煎服更用搨腫湯浴洗之
痔漏腸紅方(二一八)其效無比
黃連去蘆毛淨一两好酒浸一宿撈起隂乾為
末
百草霜用草茅燒者松柴者不用一两研細
烏梅肉一两蒸軟即用前浸黃連酒蒸爛
右以三味同搗一處為丸桐子大如太乾仍如前酒
搗丸之每空心用酒送下四五十丸三日見效十日
全愈
地榆散(二一九)治血痔
右用地榆為細末每服二錢七食前米飲調下日三
服
臭樗皮散(二百二十)治痔漏下血及膿不止
臭樗皮(微炒)酸石榴皮黃連(去鬚)地榆
阿膠(炒珠各一两)艾葉(三錢微炒)
右為細每服二錢食前粥飲調下
秦芁防風湯(二二一)治痔漏結燥大便作痛
秦芁防風當歸(酒拌)白术
黃栢陳皮柴胡大黃(煨)
澤瀉(各一錢)桃仁(去皮尖)紅花升麻
甘草(各五分)
右水煎空心服
猪臟丸(二二二)治大便痔漏下血
猪大臓(一條控乾)以槐花炒為末填入臓内兩頭札定
瓦器内米醋煮爛
右搗和再加糕糊為丸桐子大每服五七十丸食前
米飲或當歸酒下此方用黃連猪臓二味亦名猪
臓丸尤效一方先用海螵蛸炙黃去殼為末以木
賊草煎湯調下三日即效或後服黃連猪臓丸
痔瘡方(二二三)
䧺黃(五分)五靈脂(燒斷烟)五棓子(炒過各一錢)
沒藥(三錢半明者)白礬(半生半熟三錢)
右為極細末用紙托貼瘡口上
三品錠子(二二四)
上品去十八種痔
白明礬(二两)白砒(一两零五分)乳香沒藥(各三錢半)
牛黃(三錢)
中品去五漏及翻花瘤氣核
白明礬(二两)白砒(一两三錢)乳香沒藥(各三錢半)
牛黃(二錢)
下品治瘰&KR1031;氣核疔瘡發背腦疽諸惡證
白明礬(二两)白砒(一两半)乳香沒藥(各二錢半)
牛黃(三分)
右將砒末入紫泥礶内次用礬末蓋之以炭火煆令
烟盡取出並各藥俱研極細末用糯米糊和為挺子
狀如線香隂乾絍瘡内三四次年深者五六次其根
自腐如瘡露在外更用蜜水調搽乾上亦可嘗有
一老媪用此治瘰癧索重價始肯為治其方法乃是
中品錠子絍瘡内以膏藥貼之其根自腐未盡再用
去盡更搽生肌藥數日即愈人多異之凡見其治氣
血不虚者果騐惟氣血虚者雖潰去亦不能愈蓋此
與必效散相為表裏皆攻毒去邪之藥也
羊膽膏(二二五)治痔漏下疳瘡
臘月取羊膽一枚入片腦末一分置風處掛乾用時
以凉水化開頻敷患處内服槐子酒或加味瀉肝湯
若得熊膽更佳如眼痛者點之尤效
水銀棗子膏(二二六)治蟲痔痒不止
水銀(一两)棗肉(二两)
右和研水銀不見星捻如棗核狀薄綿裹内肛門中
明日蟲出若痛加韶粉三分丸内之
熊膽膏(二二七)治痔痛極效
熊膽(五分)冰片(一分)
右研細用井花水調鷄翎掃痔上
蝸牛膏(二二七)治痔痛極效
蝸牛(一枚負殼有角者)冰片射香(各少許)
右同研爛以磁器盛次早取汁敷痔上
芫花線(二二九)繫痔漏瘤核
用芫花一握洗淨入木桕搗爛加少水絞汁於石器
中熳火煎成膏將絲線於膏内度過晾乾以線繫痔
當微痛候痔乾落以紙撚蘸膏納竅内去根當永除
根也一方只搗汁浸線一夜用不得使水
枯痔水澄膏(二百三十)治痔護肉
欝金白芨(各一两)一方加黃連
右二味為細末如患内痔候登厠時翻出在外用温
湯洗淨側臥於床其痔即出用蜜水調藥得中以篦
篾塗榖道四邊好肉上留痔在外以紙蓋藥上良久
然後用後枯藥搽痔上仍用筆醮温水於紙上潤之
勿令藥乾及四散
好白礬(四两)生信石(二錢半)硃砂(一錢研極細)
右各研為細末先將砒入紫泥礶底次將礬末盖之
用火煆令烟盡其砒盡從烟去止借砒氣於礬内耳
將礬為極細末看痔頭大小置礬末於掌中乃入硃
砂少許以唾調稀用篦篾塗痔上周遍一日三上看
痔頭顔色焦黑為效至夜有黃水出切勿他疑水盡
為妙至中夜上藥一遍來夜依然上藥三次有小痛
不妨換藥時以碗盛溫湯用筆輕洗去舊藥更上新
藥仍用護肉藥間用荆芥湯洗之三两日之後黃水
出將盡可於藥中增硃砂減白礬則藥力即緩三两
日即可增減漸漸取之庶不驚人全在看色增減傳
藥厚薄方是活法此藥只是借砒信之氣又有硃砂
能以解之一方士將此二方在京治人多效致富一
富商以百金求得之錄於予予雖未用𫝊人無不言
效但枯藥趙宜真煉師已刊於青囊雜纂如神千金
方則未見刊𫝊大抵今人言能取痔者皆此方也其
有氣血虚或挟内邪者還當兼治其内庶不有失
如神千金方(二三一)治痔無有不效
好信石(黃明者三錢打如豆粒)明白礬(一两為末)好黃丹(飛砂五錢)
蝎稍(七個洗淨瓦上焙乾為末)草烏(光實者去皮生研五錢)
有用紫泥礶先將炭火煆紅放冷拭静先下明礬燒
令沸次下信入礬内拌勻文武火煆候沸再攪勻次
看礶通紅烟起為度將礶掇下待冷取研為末方入
黃丹草烏蝎梢三味再同研極細以磁礶收貯如欲
敷藥先煎甘草湯或葱椒湯洗淨患處然後用生麻
油調前藥以鵝毛掃藥痔上每日敷藥三次必去黃
水如膠汁則痔頭漸消其年遠者不出十日可取盡
日近者俱化為黃水連根去淨更搽生肌之藥凡五
痔皆可去之此乃臨安曺五方為高宗取痔得效後
封曺官至察使
秘𫝊正骨丹(二三二)治跌打損傷骨折血瘀而傷之
重者用此可續筋骨
降真香乳香沒藥蘇木
松節自然銅(醋煆七次)川烏(炮)真血竭(各一两)
地龍(去土酒浸烘乾)生龍骨(各一錢)土狗(十個浸油内死烘乾)
右十二味共重八两八錢同為末每服五錢随病上
下酒調服覺藥自頂門而至遍身搜至病所則颯颯
有聲而筋骨漸愈病人自知之服藥後仍服人参
白术黃芪當歸川芎肉桂甘草白芷厚朴以調補元
氣
本事接骨方(二三三)治打折損傷
接骨木(半两)乳香(半两)當歸赤芍藥
川芎自然銅(炒醋焠各一两)
右為末用黃蠟四两溶化入前藥攪勻衆手丸龍眼
大如打傷筋骨及閃痛不堪忍者用一丸熱酒浸開
乘熟飲之痛即止
沒藥降聖丹(二三四)治跌打損傷接續筋骨
當歸(酒炒)白芍藥川芎生地黃
蘇木川烏頭(炮去臍)骨碎補(炙)乳香(另研)
沒藥(另研)自然銅(火煆醋淬十次為末各一两)
右為末生薑汁共蜜和丸每一两作四丸每服一丸
用米酒各半盞煎至八分空心熱服立齋曰脾主
肉肝主筋若肝脾氣血虧損或血虚有熱而不愈者
當求其本而治之
十味沒藥丸(二三五)治打撲損傷筋骨疼痛或氣逆
血暈或瘀血内停肚腹作痛或胸脹悶
沒藥乳香川芎川椒
當歸芍藥紅花桃仁
血竭(各一两)自然銅(四錢火煆七次醋淬)
右為末同黃蠟四两溶化入前末述攪勻衆手丸彈
子大每服一丸酒化下立齋曰按接骨散沒藥丸
惟元氣無虧者宜用若腎氣素怯或高年虛弱者必
用地黃丸或補中益氣湯以固根本為善
花蕊石散(二三六)治打撲損傷腹中瘀血脹痛欲死
服之血化為水其功不能盡述
硫黃(明者四两)花蕊石(一两)
右為末和勻先用紙筋和鹽泥固劑瓦鑵一箇候乾
入藥再用泥封口安在磚上虚書八卦方位用炭三
十斤煆之候罐冷取出每服一錢童便調下立齋
曰前方若被傷已甚元氣虧損内有瘀血不勝疎導
者用前藥一服其血内化又不動臟腑甚妙甚妙
黑丸子(二三七)一名和血定痛散治跌打損傷筋
骨疼痛或瘀血壅腫或外感風寒肢體作痛或手足
緩弱行步不前若流注膝風初結服之自消若潰後
氣虚發熱與補藥兼服自歛
百草霜白芍藥(各一錢)川烏(炮)南星(各三錢)
赤小豆(两半)白斂(一两六錢)白芨骨碎補
當歸(各八錢)牛膝(六錢)
右各另為末酒糊丸桐子大每服三四十丸鹽湯温
酒任下孕婦忌服
封口藥(二三八)凡損傷皮肉破裂者以此封之
牡蠣(煆)赤石脂(生研)紅丹(上好者等分)
右為細末香油調塗瘡口若欲消腫散血合口加
血竭乾掺之
當歸導滯散(二三九)治跌撲瘀血在内胸腹脹滿或
大便不通或喘咳吐血
大黃當歸(等分)
右為末每服三錢温酒下陽氣虚者須加肉桂
復元活血湯(二百四十)治跌打損傷瘀血流於脇下
作痛或小腹作痛或痞悶及便毒初起腫痛
柴胡(一錢半)天花粉穿山甲(炒各一錢)當歸(酒拌)
大黃(酒炒各一錢)紅花甘草(各七分)桃仁(二十去皮尖研)
右水一鍾半加酒鍾煎八分食前服之以利為度
金瘡方(二四一)
凡金瘡出血不止用牛膽石灰摻之即止其方以臘
月牛膽入風化石灰懸當風候乾用一方單用三七
𢷬爛敷之神效又方金瘡出血不止以五棓子生為
末乾貼之如不止而血熱者宜用犀角地黃湯之類
大凡金瘡出血不止若素本怯弱者當補其氣若
隂虚或有熱者當補其血若因怒者當平肝若煩熱
作渴昏潰者當補脾氣若筋攣搐搦者當養肝血不
應用地黃丸以滋腎水
金瘡降真散(二四二)
降真香(用節佳)松香文蛤
三味等分為末無論諸傷血出斷折摻破處夾縳定
神效
金瘡灰蛋散(二四三)治金瘡出血不止及久年惡瘡
石灰(細研)雞蛋清(以和灰成餅為度)
右將灰蛋餅子煆過候冷研細遇金瘡掺之若多年
惡瘡以薑汁調敷一方單以石灰掺傷處裹定亦
血止而愈
龍骨散(二四四)治金瘡
龍骨赤石脂五棓子黃丹
海螵蛸(各等分)
右各研入麝香少許共研勻掺上如乾先以鹽水洗
挹乾掺之
桃花散(二四五)治金瘡並一切惡瘡
黃丹軟石膏(煆過等分)
和研勻如桃花色摻傷處甚妙
刀傷跌打經騐方(二四六)
凡刀傷磕損跌撲腫痛或出血用葱白細切杵爛炒
熱敷患處葱冷再易神效一方以三七𢷬爛罨之
神效
立齋曰醫學綱目稱前方有神效余嘗以治前證青
腫不散死肉不潰佐以健脾胃之藥其功尤捷此内
外所以合一也
損傷敷夾法(二四七)
凡損傷骨折者先須整骨使正随用川烏草烏等分
為末以生薑汁調貼之夾定然後服藥無有不效
罨跌閃腫痛(二四八)
用生薑葱白同搗爛和麵炒熱罨之如熱服而痛
者用梔子加麵炒熱罨之
洗損傷方(二四九)凡傷重者用此淋洗然後傅藥
荆芥土當歸生葱(切斷一方用生薑)
右同煎湯温洗或止用葱一味煎洗亦可
箭鏃竹木刺方(二百五十)
百一方治竹刺在肉以蠐螬蟲研敷立效
衍義方治竹木刺入肉嚼牛膝根罨之即出
肘後方治箭鏃入骨以巴豆肉微炒同蜣螂研勻塗
傷處俟痒極拔出之
孫真人治箭鏃針刺杵螻敷塗患處自出
罨跌打夾棍傷(二五一)
生薑陳酒糟(各一斤)
同搗爛炒熱罨傷處
治桚傷(二五二)
凡桚傷手指者用皂礬二兩水四五碗砂鍋内熬滚
將手薰洗良久即血活疼止不致潰爛熬水忌銅鐵
器其洗手水過夜即臭惡不可間
杖瘡四方(二五三)
用川大黃一两加上好冰片二分另研俱為末和勻
涼水調如糊攤杖處即時止痛一日後換膏藥貼之
又方加甘草一两
又方攤藥
大黃白芷生半夏(各七錢)
右為末以鮮薑汁調敷乾即再敷以黑處血紅為度
即換貼膏藥神效
又方
生半夏松香(各一两)
右研一處蜜水調成膏貼之勿令見風如乾再換一
個即愈
諸骨諸物鯁(二五四)
一治諸骨鯁用苧麻根杵爛丸彈子大將所鯁物煎
湯化下
一治魚骨鯁用細茶五棓子等分為末吹入咽喉立
愈
一治稻芒糠榖鯁喉將鵝弔一足取涎徐徐嚥之即
消
一治吞釘鐵金銀銅錢等物但多食肥羊脂及諸般
肥肉等味必随大便而下
一治吞髮繞喉不出者取自己亂髮燒灰白湯調服
一錢
破傷風敷藥(二五三)治撲打損傷風腫痛者
南星半夏地龍(等分)
右為末用生薑薄荷汁調搽患處
&KR2880;薟酒(二五六)治破傷風外邪初人或風入於臓者
神效
凡頭面身體因破損傷風者頃刻發脹遲則不救速
用&KR2880;薟草一二兩酒水各半煎服被盖暖臥少頃即
可消散能飲者純用酒煎尤妙
防風湯(二五七)治破傷風表證未傳入裏急服此
防風羌活獨活川芎(等分)
右每服五錢水煎調蜈蚣散服方在後二六四
白术防風湯(二五八)治破傷風服表藥過多自汗者
白术黃芪(各一兩)防風(二兩)
右每服五七錢水煎服臓腑已和而自汗出者可服
此藥若臓腑秘小便赤而自汗者急以後大芎黃湯
下之
羌活湯(二五九)治破傷風在半裏半表間宜和解之
急服此湯稍緩則邪入於裏不可用矣
羌活麻黃菊花川芎
防風細辛前胡蔓荆子
黃芩(各一錢)薄荷白芷(各五分)
右每服五錢薑水煎日二三服
羌活防風湯(二百六十)治破傷風初傳在表脉浮緊
羌活防風藁本當歸
芍藥甘草(各四錢)地榆細辛(各二錢)
右㕮咀每服五七錢水一鍾半煎八分熱服量緊慢
加減用之熱盛加黃芩各二錢大便秘加大黃
二錢自汗加防風白术各五分
大芎黃湯(二六一)治破傷風邪傳於裏舌強口噤頂
背反張筋惕搐搦痰涎壅盛宜疎導者急服之
川芎羌活黃芩大黃(各一兩)
右每服五七錢水煎服
(本事)玉真散(二六二)一名定風散亦名奪命丹治
打撲金刅破傷風重者牙關緊急腰背反張並蛇犬
所傷
天南星(湯泡七次如急用以濕紙褁煨)防風(等分)
右為末每服二錢温酒調服若牙關緊急腰背反張
者每服三錢用童便調服雖内有瘀血亦愈至於昏
死心腹尚温者速進二服亦可保全若破傷瘡口及
風犬咬傷須用潄口水或熱童便洗淨随用生南星
為末摻之或以水調塗之出水為玅
養血當歸地黃湯(二六三)治破傷風氣血俱虚發熱
頭痛服此以養氣血袪風邪不拘新舊並可治之
當歸(酒拌)熟地(各二錢)芍藥川芎
藁本防風白芷北細辛(各一錢)
水二鍾煎一鍾食遠服甚者加酒助之
蜈蚣散(二六四)
蜈蚣(一對炙)鰾膠(三錢)
右為末用防風白术煎湯調下
破傷風灸法(二六五)
治跌打損傷或蟲獸傷破皮膚以致風邪入内牙關
緊急腰背反張或遍體麻木甚者不知人事急用蒜
搗爛塗傷處將艾壯於蒜上灸之多灸為善仍用膏
藥護貼内服玉真散如毒蛇風犬咬傷先刺患處去
毒血如前法治之
(海藏)愈風丹(二六六)治癘病手足麻木眉毛脫落遍身
生瘡及癩風癮疹皮膚瘙痒搔破成瘡並皆治之
皂角(一斤剉寸許無灰酒浸一宿以水一碗挼成汁去渣用砂礶文武火熬熱)
苦參(一斤取末四两)烏稍蛇白花蛇
土花蛇(各一條去腸隂乾酒浸取淨肉晒乾為末)
右為末入前二味和丸桐子大每服六七十丸空心
煎通聖散送下乾物壓之日三服間日浴之汗出為
度
二聖散(二六七)疎風和血去癘毒
皂角刺(燒存性為末)大黃(半兩)
右用大黃半兩煎湯調下皂刺末二錢早服樺皮散
午以升麻湯下瀉青丸晚服二聖散
(局方)樺皮散(二六八)治肺壅風毒遍身癮疹瘙痒
樺皮枳殼(去穰各四两俱燒存性)荆芥穗(一两)
炙甘草(半两)杏仁(二两去皮尖用水一碗煮令减半取出晾乾研為末)
右共為末磁器收貯每服二錢食後温酒調服
升麻湯(二六九)治諸風熱癩肌肉極熱身如蟲行或
唇反綻裂
升麻(三分)人參茯神防風
羌活犀角鎊羚羊角(鎊各一錢)肉桂(五分)
水二鍾薑三片入竹瀝少煎八分不拘時服或用
下瀉青丸
(寳鑑)醉仙丹(二百七十)治癘風遍身麻本
胡麻子(炒)牛旁子(炒)枸杞子蔓荆子(炒各一两)
白蒺藜苦參天花粉防風(各半两)
右為細末每一两五錢入輕粉二錢拌勻每服一錢
茶清調晨午各一服至五七日於牙縫中出臭涎令
人如醉或下服血病根乃去仍量人輕重虚實以用
之病重者須先以再造散下之候元氣將復方用此
藥忌一切鹽醋炙&KR1020;厚味止可食淡粥時菜及諸蛇
肉以淡酒蒸熟食之亦可以助藥力
(子和)浮萍散(二七一)治風癬疥癩
浮萍(四錢)荆芥川芎麻黃(去節)
當歸赤芍藥甘草(各二錢)
水二鐘葱二莖豆䜴一撮煎服汗出為度
(寳鑑)換肌散(二七二)治癘風久不愈或眉毛脱落鼻梁
崩壊其效如神
白花蛇黑花蛇(各三两酒浸)地龍(去土)當歸
川芎赤芍藥天門冬(去心)甘草
何首烏(不犯鐡)沙參胡麻子(炒)天麻
紫參苦參白蒺藜(炒)細辛
白芷蔓荆子威靈仙荆芥穗
菊花木賊草不灰木石菖蒲
定風草(即草烏莖)草烏(炮去皮臍)蒼术木鱉(各一兩)
右各另為末和勻每服四五錢食後温酒調服加飲
數杯尤妙
通天再造散(二七三)治大風實熱内壅宜此攻之
鬱金(半两)大黃(炮)皂刺(炒各一两)白丑(頭末半生半炒六錢)
右為細末每服五錢日未出時面東以無灰酒調下
晚利下黑頭小蟲病輕者只利臭穢之物忌葷醒
厚味半年犯則再作不可救此藥服三五次即愈
白花蛇丸(二七四)治癘風丹陽荆上舍得癘疾一
僧治而愈以數百金求方秘不肯𫝊館客袁生窺知
藏衲衣領中因醉之而竊錄焉用者多效
白花蛇(一條去頭尾連骨生用)烏稍蛇(一條去頭尾生用)蝉蜕(去土)
防風(去苗)金銀花(去葉)枸杞子槐花
苦參生地(各二兩)全蝎(醋浸一日去鹽味)黃芩
黃連梔子黃柏烏藥
牛膝川芎牛旁子何首烏(不犯鐡)
連翹天花粉白蒺藜威靈仙
荆芥穗細辛蔓荆子金毛狗脊
胡麻子(炒各一两)漏蘆(半斤洗淨去苗取四两)
右為末米糊丸桐子大每服五六十丸茶清送下空
心午前臨臥各一服
白花蛇膏(二七五)治諸風癩疾遍身生瘡
白花蛇(肉四两酒浸)天麻(七錢)荆芥薄荷(各三錢)
右為細末用好酒二升蜜四兩以銀磁器熬成膏每
温服一酒杯日三次煎餅壓下於煖處發汗效
防風天麻丸(二七六)治癘風癩病此方應是仙𫝊一
年中常療數人初服藥有嘔吐者不可疑服而得愈
其效如神
防風(去蘆)天麻升麻白附子(炮)
定風草細辛(去苗)川芎人參(去蘆)
丹參(去蘆)苦參玄參(去蘆)紫參(去蘆)
蔓荆子威靈仙穿山甲(炒)何首烏(另搗各二两)
蜈蚣(二條)
右為細末同何首烏末拌勻外用胡麻一斤淘淨晒
乾炒香熟另研為細末乃入前藥末二兩又拌勻煉
蜜和為丸十丸每服一丸細嚼温漿水送下不拘時
候日三服宜食淡白粥一百二十日大忌房勞並將
息慎口
行藥方(二七七)治癘毒
大黃白牽牛㯽榔(各一两)甘草(三兩)
輕粉(五錢)
右共為細末每服二錢用白蜜三匙薑汁二匙五更
時調服病勢重者七日行一次稍輕者半月一次輕
者一月一次或二十日一次以三五遍為度
皂角散(二七八)治大風
皂角刺(燒存性一錢)大黃(一錢)輕粉(五分)
右為末空心酒調服取下惡物服藥數日齒縫出
血甚臭
雷丸散(二七九)取大風蟲
雷丸貫仲(二味先另研)阿魏(各二錢)麝香(一分)
水銀硫黃雄黃(各二錢半用乳鉢)
右為細末每服一錢天明温酒送下
墨虎丹(二百八十)治大風諸癩惡瘡毒蟲内蝕形骸
變壊
天靈盖(三两)人中白桃仁(炮去皮尖各二兩)
老皂刺(燒存)輕粉(二錢)穿山甲(炒各半两)
麝香(五分)乾蝦蟇(二個去頭足燒存性)
右為末煉密丸桐子大每服三十丸月首五更米飲
連日服取出盡即愈殺勞蟲通用
苦參酒(二八一)治癩風及瘡疹疥癬最多者
苦參(五斤切片)
右以好酒三斗浸三十日量飲一合日服不絶覺痺
即瘥
硫黃酒(二八二)殺癘風諸蟲
明硫黃(研極細)
右用酒浸空心飲清汁明日添硫黃研入酒如前飲
之
七珍湯(二八三)浴洗大風
青蒿艾葉忍冬藤蒼耳子
桑條槐條柳條(三條俱搥碎用)
右煎水一桶入炒鹽半斤間日一洗浴蜜室中以簟
席圍之洗出汗為玅不過十次愈
烏頭湯(二八四)治大風瘡癩
草烏麻黃根艾葉地骨皮
朴硝(各一兩)
右為粗末用水一桶椒一合䓤三十根同煎湯入醋
一鍾於密室中自用手巾圍搭四肢候湯可浴令汗
透務使面上如珠徐起或臥片時汗乾着衣避風五
日再浴如此三五次每浴後更服換肌丹等藥
敷癘方(二八五)
雄黃硫黃白礬草烏
蛇床子(燒存性等分)
右為末用香油或濃蜜水調敷患處
直指洗癘方(二八六)浴洗大風瘡
苦参荆芥防風白芷
羌活獨活藁本(各一兩)洛陽花(四两火酒噴過一宿)
右作三次煎水洗令出汗
梅花白癩(二八七)
用香油二碗入雞蛋黃三枚熬將焦去柤熬油至一
碗許外用雄黃一錢白礬三分花椒五分
上共為細末入油内再熬熟收貯候用每用猪毛
湯熱洗瘡垢搽油三五次即愈愚按此方於蛋焦
去柤之後入水銀五錢微火漸熱之然後再加硃砂
細末二錢並雄黃白礬等末攪熬勻熟收用必玅
臘梨痜(二八八)
用杏仁百枚炒為炭入葱白蜂蜜共搗爛先用花椒
煎湯洗淨然後用此藥搽之新舊痜瘡皆可用但勿
見風方好
痜瘡二方(二八九)
大楓子仁木鱉仁蛇床子(各半兩)水銀(三錢研散於内)
右先以刀刮去瘡痂花椒湯洗淨外用麻油熬成珠
調藥傅之八日即愈
又方用猪骨髄和輕粉搗爛罨之過夜即愈
頭面黃水肥瘡(二百九十)治小兒頭面患瘡濃汁作
痒痂厚者名曰粘瘡當用此方或止用礬丹二味亦
可若作痒出水水到即潰者名曰黃水瘡當用後
一方
松香枯礬官粉飛丹
右等分為末麻油調傅或加香烟垢更效於香爐蓋
上刮取用之一方用菉豆松香等分為末麻油調
傅極效或内服荆防敗毒散等藥又有用益元散
加枯礬少半以麻油調敷大妙大妙
諸癬疥頑瘡(二九一)
油核桃大楓子樟腦水銀
右四色研勻擦之此治有蟲者大效一凡無蟲而
忽爾生瘡腫痛或濕爛者但以栢油搽之即可愈
白虎丹(二九二)發則頭面四肢眼目俱腫而惟額上
指尖两耳不腫及不見赤色者方是其證
先將馬桶洗淨用沸湯傾入蓋少頃傾出盆内浴之
數次即退再用車前草九里香馬蹄香枸杞苖即
雁稜菜同搗爛和麻油遍身自上而下擦之大忌
雞魚生冷炙&KR1020;日色火光燈烟湯氣極須謹慎
又方用生香附末冷茶調服一二錢即愈
又方擂綠荳水去渣飲一二碗妙
紫白瘕風歌(二九三)
紫瘕白癜一般風附子硫黃最有功
薑汁調勻茄蒂擦若經三度永無蹤
又歌
紫癜白癜兩般風水銀輕粉最成功
搗取生薑自然汁只須一擦便無蹤
又方治紫白癰汗班等風
雄黃硫黃黃丹蜜陀僧
南星
右為末先用葱擦患處次用薑蘸藥末擦之擦後漸
黑次日再擦黑散則愈矣
又四神散
雄黃雌黃硫黃明礬
各等分先浴令通身微汗以薑蘸擦之再以熱湯淋
洗當日色淡五日除根
汗斑四方(二九四)
大黃(二錢)枯礬椒紅(各五分)
右用猪脂沙糖同搗爛俟浴起以細麻布包擦至痛
而止數日即愈或止用硫黃少入麻油研如糊浴
用麻布蘸擦數次即愈
又方
蜜陀僧硫黃(各三錢)輕粉(二錢)雄黃(一錢)
人言(五分)
右為末薑汁調用茄蒂醮察三日内不沐妙
又方
雌黃雄黃(各一錢)硫黃(五分)麝(半分)
浴後薑醮擦二三日勿洗
又方
硫黃一兩用醋煮半日海螵蛸三個共為末浴後
以生薑醮擦患處須避風少時數度即愈
漆瘡方(二九五)
用香油調鐵銹塗之胃氣實者内服黃連解毒湯
胃氣弱者以漆毒侵犯中氣致虚多有作嘔不能
飲食者宜用六君加砂仁藿香酒炒芍藥之類
又解漆毒法見因陣二三五
手足甲疽(二九六)
凡手足間或因修甲傷肉或因損足成瘡潰爛上脚
用綠礬置鐵板上煆沸色赤如熔金色者為真沸定
取起研末以鹽湯洗搽
坐板瘡(二九七)腫痛多膿者
蜜陀僧生礬大黃
右等分為極細末敷之
神欬膏(二九八)治臁瘡脚瘡
先看瘡形大小用綿紙裁成四方塊十二張四角用
小撚釘住聽用外以好香油二兩用銅杓以文武
火熬之先下花椒四十丸粒煎黑取起次下槐枝
長一寸者四十九節煎黑又取起再次下黃占一
兩輕粉二分枯礬一分溶清却入前紙浸油内令透
不可令焦取起聽用凡貼瘡時先將槐枝葱椒煎湯
洗瘡令透拭乾乃以此膏貼上外面再以油單紙蓋
護乃用軟帛縳定一日取下揭去一層復用湯藥洗
淨又貼之盡十二張無有不愈者
隔紙膏(二九九)治臁瘡神效
黃芪末(五錢)輕粉乳香沒藥(各一錢)
銀硃(一錢)血蝎(五分)銅綠(二分)
右為細末真香油調成膏攤油紙上再用油單紙一
層以鍼刺孔數十掩膏藥上貼之一日一易其膏
二味隔紙膏(三百)治臁瘡濕毒瘡
石膏(煆)枯礬(等分)
右為末用銅油調成膏作隔紙膏貼之更服荆防敗
毒散如數劑不愈再服黃芪人參湯
爛腿瘡久不愈方(三百一)
用米糖即膠飴也以碗盛於飯鍋内蒸化先用花椒
荆芥防風等藥煎湯洗瘡淨乃將膠胎薄攤瘡上外
以軟竹箬蓋定用絹縛之數日即愈神效
凍瘡方(三百二)
瀝青末黃蠟(各一兩)麻油(一兩)
右三味溶化搽患處
湯火六方(三百三)
凡初被湯火所傷速用冷竈柴草灰一二升入鹽少
許以涼水調如稀糊嘗味微鹹為度用以厚攤傷處
覺熱則易之連易數次則火毒皆拔於灰中必腫痛
随散結痂而愈誠神玅方也
又方治潰爛腫痛者用生桐油調人中白敷之
即愈亦妙方也
又方用皂礬研細和以冷水澆傷處其疼立止其
腫即消
又方用大黃芒硝等分為末鷄子清調貼之神效
又方用石膏末香油調敷即愈
又赤石脂散治湯火傷肉爛赤痛
赤石脂寒水石大黃(等分)
右為末新汲水調塗
湯火至聖膏(三百四)
治湯火傷瘡用雞子黃置銀石器内熬油調胡粉敷
之錦衣楊永興厨下夜間回祿凡睡此房已死將
死者灌以生蘿蔔汁良久悉愈凡遇此患者以此治
之其應如響
湯火止痛散(三百五)止痛生肌
大黃末(微炒)當歸末(等分)
右用麻油調搽或乾摻亦可
小兒丹毒(三百六)
此毒多生頭面四肢色赤或腫遊走不定甚者宜用
前磁鋒砭法使毒血遇刺皆出更以神功散𫝊之内
服荆防敗毒散或五福化毒丹若使毒氣入腹則不
治或愈而復發皆因母食辛辣炙&KR1020;以致内熱宜於
母藥中加漏蘆煎或令自服亦愈
小兒鵝口(三百七)
凡小兒口内白屑滿口者為鵝口瘡則不能飲乳用
髮或軟絹纏指醮井水拭舌上使淨如屑不能脫濃
煮栗木湯以綿纏筯頭拭洗却用飛過黃丹搽之
加味太乙膏(三百八)一切瘡瘍並宜貼之先用隔蒜
灸更服活命飲以收全功
當歸生地黃芍藥玄參
大黃(各二两)加甘草(四兩)
用麻油二斤煎丹收
景岳會通膏(三百九)凡諸癰毒痞塊風氣骨節疼痛
無所不治
大黃木鱉仁當歸川芎
芍藥生地麻黃細辛
白芷防風荆芥蒼术
羌活川烏甘草烏藥
南星半夏香附官桂
蒼耳骨碎補草烏艾葉
皂角枳殼三稜蓬术
蘿蔔子水紅花子巴豆五棓
獨活桃仁蘇木紅花
續斷連翹梔子苦參
槐花皂刺乾薑萆麻子
透骨草(晒乾)穿山甲全蝎殭蠶
蜂房(各一兩)蛇退(一大條)蜈蚣(十四根)蝦蟆(三隻)
血餘(一團)獨蒜(四頭)
右五十四味用麻油五斤浸三日先煎血餘萆麻木
别桃仁巴豆蝦蟆獨蒜待半枯然後入餘藥煎黑去
滓丹收後下細藥十味
阿魏(二兩)乳香(制)沒藥(製各一兩)木香
丁香雄黃硃砂血蝎
兒茶(各五錢)麝香(不拘一二錢)
右麝香丁香木香三味宜最後下之以上收油法凡
熬成熟油一斤下飛淨好紅丹八兩若欲微嫩則止
下七兩五錢
神異膏(三百十)治癰疽瘡毒及收口甚效此瘡瘍中
第一方也
麻油(二斤)黃丹(十二兩)黃芪杏仁
玄參(各一兩)蛇蛻(半兩)男髮(如雞子一團)蜂房(子多者佳一兩)
右先以黃芪杏仁玄參入油煎至將黑乃入蛇蛻蜂
房亂髮再煎至黑去柤徐徐下丹慢火煎收黃丹不
必拘數但以得中為度凡膏藥用久必至老硬煎時
預留嫩膏少許如硬量和之
清涼膏(三一一)治一切瘡瘍潰後宜用之
當歸(二兩)白芷白芨木鱉子
黃栢白蘞乳香白膠香(各五錢)
黃丹(五兩淨)麻油(十二兩)
右用油煎前六味以槐柳枝順攪油熟丹收然後下
乳香等二味
阿魏膏(三一二)治一切痞塊更服胡連丸
羌活獨活玄參官桂
赤芍藥穿山甲生地黃兩頭尖
大黃白芷天麻紅花(各半兩)
木鱉(十枚去殼)亂髮(一團)槐柳桃枝(各半兩)
右用麻油二斤四兩煎藥黑去柤人髮再煎髮化仍
去柤入上好真正黃丹煎收軟硬得中入後細藥即
成膏矣
阿魏芒硝蘇合油乳香
沒藥(各五錢)麝香(三錢)
右凡貼膏藥須先用朴硝随患處鋪半指厚以紙蓋
用熱熨斗熨良久如硝耗再加熨之二時許方貼膏
藥若是肝積加蘆薈末同熨之
硃砂膏(三一三)治一切頑瘡破瘡杖瘡癰疽發背破
傷者最妙最佳
麻油(一斤)飛母(六兩)水銀(一兩)硃砂(佳者一兩半飛)
好黃蠟(四兩)
先下油煎數沸下雞子二枚敲開連殼投之熬焦撈
去子退火俟油定下水銀五錢再加微火攪熬飯頃
即入丹漸收成膏後下黃占再攪候大温下極細好
硃砂二兩五錢攪勻磁礶收貯
神效當歸膏(三一四)治一切發背瘡瘍湯火疼痛等
證去腐肉生新肉其效如神凡洗拭換膏必須預備
即貼之新肉畏風故也如用白蠟尤好此藥生肌止
痛補血續筋故與新肉相宜
當歸生地黃黃蠟(各二兩白蠟當減半)麻油(六兩)
右先將當歸地黃各一兩入油煎黑去柤又將二味
各入一兩煎至微焦復去滓乃入蠟溶化候冷攪勻
即成膏矣用塗患處以紙蓋之如有死肉須用利刀
剪去則生肌尤速
攻堅敗毒膏(三一五)亦名乾坤一炁膏專攻痞塊
諸瘡毒痔漏
當歸熟地生地白芍藥
赤芍藥南星半夏三稜
蓬术木鱉兩頭尖穿山甲
巴豆仁肉桂五靈脂桃仁
續斷玄參玄胡索萆麻子仁
白芷羌活獨活大黃
紅花川烏草烏蘇木
川芎防風杏仁(各一兩)
右用麻油四十兩浸諸藥三日桑柴火煎成丹收後
下細藥
乳香(製)沒藥(製各一兩)真阿魏(一兩半)麝香(三錢)
右方於細藥中加蘆薈木香各一兩蟬酥三錢即名
消痞大成膏
消痞膏(三一六)
三稜蓬术山甲木鱉仁
杏仁水紅花子蘿蔔子透骨草(晒乾)
大黃(各一兩)獨頭蒜(四個)
右用香油一斤入前藥十味煎油成以飛丹收之後
下細藥
真阿魏乳香沒藥(各一兩)麝香(三錢)
右先下乳沒阿魏三味後下麝香攪勻待冷傾水中
浸數日用磁瓶收貯勿使洩氣用時以白布或堅白
紙攤貼八九日一換或見大便去膿血勿以為異亦
有不去膿血而自愈者若治瀉痢可貼臍腹忌房事
生冷凡貼癥積痞塊先用蕎麥麵和作一圈圍住
患處四邊其塊上放皮硝二三两蓋厚紙以熨斗熨
令熱氣内達然後去硝用膏藥貼之右原方用白
花菜同透骨草另煎膏二兩攪入膏内收用但白花
菜惟西北方間有之求覓不易故余用獨蒜蘿蔔子
代之其功亦不减也
琥珀膏(三一七)治頸項瘰癧及腋下初結小核漸加
連珠不消不潰或潰而濃水不絶經久不瘥或成漏
證
琥珀白芷防風當歸
木鱉子木通(各一兩)丁香桂心
硃砂木香松香(各半兩)麻油(二斤)
右先將琥珀等六味為末其餘藥入油煎黑濾去柤
徐入黃丹再煎軟硬得中入前藥成膏貼之
貼痞琥珀膏(三一八)貼癥積痞塊
大黃朴硝各一兩為末以大蒜同搗膏貼之
水紅花膏(三一九)貼痞塊
用水紅花或子每一碗以水三碗用桑柴文武火熬
成膏量痞大小用紙攤貼以無方為度仍將膏用酒
調服忌暈腥油膩不飲酒者白湯下
火龍膏(三百二十)治風寒濕毒所襲筋骨攣痛及濕
痰流注經絡壅痛不能行步並治歷節風鶴膝風其
效如神
生薑(八兩取汁)乳香(為末)沒藥(為末各五錢)麝香(一錢)
真牛皮廣膠(二兩)
右先將薑汁並膠熔化方下乳香沒藥調勻待少温
下麝香即成膏矣攤貼患處更服五積散如鶴膝風
須服大防風湯
趙府膏(三二一)專貼疼痛腫毒
乾蝦蟇(三個)全蝎殭蠶(各一兩)蜈蚣(四條)
斑蝥(四十個)商陸根(一两六錢)花椒(一錢)童子髮(六分)
雞内金(二個)槐枝(三寸長者四十根)
細藥
兒茶乳香沒藥血竭
龍骨黃占白占(各五錢)麝香(一錢)
右用麻油二斤煎飛丹收
蜜陀膏(三二二)此膏治臁濕諸瘡瘋痛等證神效凡
治疼痛先以葱薑擦患處然後貼之
先用密陀僧一二斤打碎將童便煮之覺其濁性去
而童便氣清乃可止矣用便煮過則貼瘡不痛晾乾
研細如麺候用
用桐油不拘幾斤熬至將黑為度每熟油一斤用陀
僧六兩收之於將成膏之頃取起離火候稍涼諒膏
多少入冷水數碗徐攪之恐其泛出俟少定即逼去
其水再上火熬化復入水數碗攪逼如前或三次更
妙然後熬淨其水每油一斤再入官粉二两熬收其
色方黑凡熬此者銅鍋須大方可用
八仙紅玉膏(三二三)治諸瘡
龍骨赤石脂兒茶血竭
沒藥乳香(各一錢)輕粉(五分或一錢)冰片(一分)
右用麻油二兩入當歸五錢煎枯去滓入龍石茶竭
四味再煎一二沸次入乳沒略煎勻後入黃占五錢
溶化冷定入輕冰攤貼
碧油膏(三二四)止痛排膿炙後宜用之
桃枝柳枝桑枝槐枝(各二两)
乳香(另)研血竭(各五錢)黃丹(四兩淨)
右用麻油十兩煎膏成後下乳香血竭
長肉膏(三二五)
人參黃芪當歸夜合樹皮
玄參(各一兩)血餘(三两)老鼠(一個)
細藥
血竭龍骨赤石脂白臘(各五錢)
右用麻油一斤煎飛丹收
保養元氣膏(三二六)此膏助元陽補精髄通血脉鎮
玉池養龜存精百戰百勝待婦人經淨之時去膏而
泄則可成孕並治腰膝疼痛五勞七傷諸虚百損半
身不遂膀胱疝氣帶濁淫淋隂痿不舉無不效者此
邵真人方也
麻油一斤四两入甘草二兩先熬六七滚然後下
諸藥
生地黃熟地黃(俱酒洗)麥門冬肉蓯蓉(酒洗)
遠志肉蛇床子(酒浸)兔絲子(酒浸)牛膝(酒洗)
鹿茸川續斷虎骨紫稍花
木鱉仁谷精草大附子肉桂(各五錢)
右熬成以煮過松香四两飛丹半斤收之次下細藥
次下龍骨倭硫黃赤石脂
又次下乳香沉香丁香木香(各一錢)
又次下陽起石(三錢)麝香(五分)蟬酥
鴉片(各一錢)
又次下黃占五兩
右煎成入井中浸三四日每用膏七八錢紅絹攤貼
臍上或腰眼間每貼五六十日再換
煮松香法(三二七)凡用松香收膏藥者必用水多煮
一二遍去其澁燥之性方可貼瘡不痛若用貼癥
痞血塊則當加藥如後法煮過用之方妙
大都松香三斤用皮硝一碗水紅花四兩
大黃當歸生地(各二两)三稜
蓬术(各一两)
右藥七味用水一桶先熬汁去滓淨用煮松香徐徐
添入以汁完為度收用之極佳一收油之法凡煮
過松香一斤入熬熟藥油五兩即成膏矣
以下通用方
四君子湯(三二八)方在補陣一
治瘡瘍脾胃虚弱或因尅代腫痛不散潰歛不能宜
用此以補脾胃諸證自愈若誤用攻毒則七惡随至
脾胃虚弱飲食少思或食而難化或欲作嘔或大傷
不實若脾胃氣虚瘡口出血吐血便血尤宜用之蓋
氣能攝血故也凡氣血俱虛之症宜於此湯但加當
歸脾胃既旺飲食自進隂血自生若用沉隂之劑脾
胃復傷諸症蜂起
六君子湯(三二九)方在補陣五
治脾胃虚弱或寒涼尅伐腫痛不消或不潰斂宜服
此湯以壯營氣則諸證自愈
四物湯(三三十)方在補陣八
治瘡瘍血虚發熱或因失血或因尅伐或因潰後致
䀯熱内熱煩燥不安皆宜服之蓋血生於脾脾虚不
能生血者宜用四君子加當歸酒炒白术以補脾
八珍湯(三三二)方在補陣十九
治瘡瘍脾胃損傷惡寒發熱煩躁作渴或瘡瘍潰後
氣血虧損膿水清稀久不能愈
十全大補湯(三三三)方在補陣二十
治瘡瘍氣血虚弱腫痛不愈或潰瘍膿清寒熱自汗
盗汗食少體倦發熱作渴頭痛眩暈似中風狀者
補中益氣湯(三三四)方在補陣三一
治瘡瘍元氣虧損惡寒發熱或因尅伐肢體倦怠飲
食少思或不能起發消散生肌收斂或兼飲食勞倦
頭痛身熱煩躁作渴脉洪大弦虚或微細軟弱
歸脾湯(三三五)方在補陣三十三
治瘡瘍憂思傷脾血虚發熱食少體倦或脾不攝血
以致妄行吐下或健忘怔忡驚悸少寐或心脾作痛
自汗盗汗或肢體腫痛大便不調或婦人經候不調
䀯熱内熱或唇瘡流注及不能消散潰斂等症
獨參湯(三三六)方在補陣三十六
治瘡瘍一切失血或膿水出多氣血俱虛惡寒發熱
作渴煩躁蓋血生於氣故血脫者宜補氣陽生隂長
之理也用人參一兩棗十枚薑十片水煎徐徐服
加味四君子湯(三三一)
治痔漏下血面色痿黃凡諸氣虚脾虚不能攝血等
證
人參養營湯(三三七)方在補陣二十一
治瘡瘍脾胃虧損發熱惡寒血氣俱虚四體倦怠肌
肉消瘦面色痿黃汲汲短氣食少作渴凡大病後最
宜用此
五味異功散(三三八)方在補陣四
治脾胃虚弱飲食少思即四君子湯加陳皮
生脉散(三三九)方在補陣五七
治瘡瘍胃氣虧損隂火上衝口乾喘促或肢體倦怠
肌肉消瘦面色痿黃汲汲短氣汗出不止食少作渴
或濃水出多氣血俱虚煩躁不安睡臥不寧或濕熱
大行火土合病脾胃虚弱身重氣短或金為火制絶
寒水生化之源肢體痿軟脚欹眼黑等症
當歸補血湯(三百四十)方在補陣四五
治瘡瘍脾胃虚損或服峻劑致血氣俱虚肌熱大渴
引飲目赤而紅晝夜不息其脉洪大而虚重按全無
此病多得於飢飽勞役者若誤服白虎湯必死
黃芪六一湯(三四一)方在補陣五十
治瘡瘍隂陽俱虛盗汗不止
參术膏(三四二)方在補陣四十
治瘡瘍中氣虚弱諸藥不應或因用藥失宜耗傷元
氣虚症蜂起但用此藥補其中氣諸症自愈
東垣聖愈湯(三四三)方在補陣九一
治脾胃虧損膿水不止或金瘡出血心煩不安眠睡
不寧五心煩熱飲食少思
(錢氏)七味白术湯(三四四)方在小兒七
治瘡瘍胃氣虚弱或因尅伐或因吐瀉口乾作渴飲
食少思
(陳氏)五味子湯(三四五)方在補陣五九
治瘡瘍腎水枯涸口燥咽乾喘促虚煩作渴
參附湯(三四六)方在補陣三十八
治瘡瘍失血過多或膿瘀大泄或寒涼汗下真陽脫
䧟上氣喘急自汗盜汗氣短頭暈等證急服此湯以
救元氣緩則不治
人參理中湯(三四七)方在熱陣一
治瘡瘍脾胃虚寒嘔吐泄瀉飲食少思肚腹作脹或
痛或胸膈虚痞飲食不入
六味丸(三四八)方在補陣百二一
此壯水之劑夫人之生以腎為主凡病皆由腎虚而
致此方乃天一生水之劑無有不可用者若腎虚發
熱作渴小便淋秘痰氣壅盛欬𠻳吐血頭目眩暈小
便短少眼花耳聾咽喉燥痛口舌瘡裂齒不堅固腰
腿痿軟五臓齊損肝經不足等症尤多用之水能生
木故也若腎虚發熱自汗盗汗便血諸血失瘖此水
泛為痰之聖藥血虚發熱之神劑也
八味丸(三四九)方在補陣百二二
治命門火衰不能生土以致脾胃虚寒而患流注鶴
膝等症不能消潰收斂或飲食少思或食而不化臍
腹疼痛夜多漩溺
(陳氏)加减八味丸(三百五十)方在古補百二三
治腎水不足處火上炎發熱作渴咽喉疼痛口舌生
瘡寢汗惟悴等證
還少丹(三五一)方在補陣一三七
治足三隂經虚損致患鶴膝風等證又補脾腎進飲
食之良劑也
大防風湯(三五二)方在補陣九九
治足三隂虧損外邪乘虚内患鶴膝風或附骨疽腫
痛或腫而不痛不問已潰未潰用三五劑後更全用
調補之劑
十宣散(三五三)方在痘疹十四
治瘡瘍脉緩澁體倦惡寒或脉浮緊細用之以散風
助陽也
(薛氏)四神丸(三五四)方在熱陣一五二
治瘡瘍脾腎虚弱大便不實飲食少思或小腹作痛
或産後泄瀉肚腹作痛不思飲食
五積散(三五五)方在散陣三九
治風寒濕毒容於經絡致筋攣骨痛或腰脚痠疼或
拘急或身重並皆治之
二陳湯(三五六)方在和陣一
治瘍癰中脘停痰嘔吐惡心或頭目不清飲食少思
等症
小柴胡湯(三五七)方在散陣十九
治肝膽經風熱瘰癧結核或腫痛色赤或寒熱往來
或日晡發熱或潮熱身熱默默不欲飲食或怒火口
苦耳聾欬𠻳皆用此藥
小青龍湯(三五八)方在散陣八
治肝肺受寒欬𠻳喘急宜服此發散表邪
人參敗毒散(三五九)方在散陣三六
治瘡瘍外有表邪焮痛寒熱或拘急頭痛脉緊有力
不換金正氣散(三百六十)方在和陣二二
治瘡瘍脾氣虚弱寒邪相摶痰停胸膈致發寒熱服
此以正脾氣則痰氣自消寒熱不作
加味逍遥散(三六一)方在補陣九四
治瘡瘍肝脾血虚内熱發熱或遍身搔痒寒熱或肢
體作痛頭目昏重或怔忡頰赤口燥咽乾或發熱盗
汗食少不寐或口舌生瘡耳内作痛或胸乳腹脹小
便欠利
防風通聖散(三六二)方在攻陣十六
治時毒熱毒便秘熱燥邪實等症若非大滿大實者
不可輕用此藥
消風散(三六三)方在散陣四七四九
治風熱癮疹瘙痒及婦人血風瘙痒或頭皮腫痒或
諸風上攻頭目昏眩項背拘急鼻出清水噴嚏聲重耳
作蟬鳴
犀角散(三六四)方在痘疹六三
治時毒癰瘍熱盛煩躁多渴赤斑等症
黃連解毒湯(三六五)方在寒陣一
治瘡瘍焮痛煩躁飲冷脉洪數或發狂言
普濟消毒飲(三六六)方在寒陣十三
治天行時毒頭面腫痛或咽喉不利若饑饉之後患
此者最宜用之仍當兼固胃氣
梔子清肝散(三六七)方在寒陣六十
治三焦足少陽風熱耳内作痒生瘡或出水疼痛或
胸乳間作痛或寒熱往來
柴胡清肝散(三六八)方在寒陣九五
治鬢疽及肝膽三焦風熱怒火之症或項胸作痛或
瘡毒發熱
加味龍膽瀉肝湯(三六九)方在寒陣六四
治肝經濕熱或囊癰便毒下疳懸癰欣腫作痛或潰
爛不愈或睾丸懸掛小澁滯或婦人隂瘡痒痛或男
子隂挺痔漏腫痛或出膿水
清心蓮子飲(三百七十)方在寒陣三二
治膀胱隂虚濕熱玉莖腫痛或莖竅澁滯口苦咽乾
小便色赤或白濁夜安静而晝發熱
黃芩清肺飲(三七一)方在寒陣三八
治瘡瘍肺經隂虚火燥而小便不通
(東垣)清胃散(三七二)方在寒陣五四
治膏梁積熱唇口腫痛齒齦潰爛焮痛上連頭面或
惡寒發熱
竹葉石膏湯(三七三)方在寒陣五
治癰疽胃火盛腫痛作渴
竹葉黃芪湯(三七四)方在寒陣七
治癰疽氣血虚胃火盛而作渴
滋腎丸(三七五)方在寒陣一六三
治瘡瘍腎經隂虚發熱作渴便赤足熱腿軟等證凡
不渴而小便秘熱在下焦血分也最宜此藥經云無
隂則陽無以化若脾肺燥熱所移此當清其化源
瀉青丸(三七六)方在寒陣百五一
治肝經實熱瘰癧腫痛寒熱或脇乳作痛大便秘結
大蘆薈丸(三七七)方在小兒百十五
治肝火下疳潰爛或焮腫作痛或治小兒疳膨食積
口鼻生瘡牙齦蝕爛等瘡並蟲蝕肛門痒痛
五苓散(三七八)方在和陣一八二
治瘡毒下部濕熱小便短少
五淋散(三七九)方在寒陣百十七
治膀胱有熱水道不通或尿如豆汁或如砂石或如
膏油或熱沸便血
八正散(三百八十)方在寒陣百十五
治下疳便毒小便淋漓脉證俱實者
清肺飲(三八一)方在和陣三五一
治瘡瘍渴而小便不利乃肺經有熱是絶寒水生化
之源宜用此藥以清化源其水自生而便自利
益元散(三八二)方在寒陣百十二
治瘡瘍小水不利内生煩熱作渴
四順清涼飲(三八三)方在攻陣二五
治瘡瘍煩躁飲冷焮痛脉實大便秘結小便赤澁
玉燭散(三八四)
治便癰初起腫痛發熱大小便秘宜用此行散之若
邪實毒甚者宜桃仁承氣湯
人參平肺散(三八五)方在寒陣三七
治火尅肺金𫝊為疽痿欬𠻳喘嘔痰涎壅盛胸膈痞
滿咽嗌不利
葶藶大棗瀉肝湯(三八六)方在和陣百四十
治肺證胸膈脹痛上氣喘急或身面浮腫鼻塞聲重
枳殼散(三八七)方在寒陣百一
治煩熱便血
失笑散(三八八)方在婦人百四
治跌撲産後心腹絞痛或不知人事或經行瘀血作
痛或癰
槐角丸(三八九)方在寒陣一七五
治痔漏腫痛便血脫肛
紫金錠(三百九十)方在因陣二百二
治癰疽諸毒
(良方)通關散(三九一)方在古因九八
搐鼻開牙關
景岳全書卷六十四
