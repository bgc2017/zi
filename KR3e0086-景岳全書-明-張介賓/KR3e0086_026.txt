景岳全書卷二十六
明張介賓撰
頭痛
經義
五藏生成篇曰頭痛巔疾下虚上實過在足少隂巨陽
甚則入腎心煩頭痛病在膈中過在手巨陽少隂
經脉篇曰膀胱足太陽也是動則病衝頭痛目似脫項
如拔
脉解篇曰陽明並於上上者則其孫絡太隂也故頭痛
鼻鼽腹腫也
通評虚實論曰頭痛耳鳴九竅不利胃之所生也
著至教論曰三陽獨至者是三陽並至並至如風雨上
為巔疾下為漏病
脉要精微論曰來疾去徐上實下虚為厥巔疾推而
下之下而不上頭項痛也
平人氣象論曰寸口之脉中手短者曰頭痛
脉要精微論曰厥成為巔疾顑痛刺手陽明與顑之
盛脉出血顑痛刺足陽明曲周動脉見血立已不
已按人迎於經立已項痛不可俛仰刺足太陽不
可以顧刺手太陽也
寒熱病篇曰陽迎頭痛胸滿不得息取之人迎足太
陽有通項入於腦者正屬目本名曰眼系頭目苦痛
取之在項中兩筋間
雜病篇曰厥挾脊而痛者至頂頭沈沈然目&KR0617;&KR0617;然腰
脊強取足太陽膕中血絡
竒病論帝曰人有病頭痛以數歲不已此安得之名為
何病岐伯曰當有所犯内至骨髓髓者以腦為主腦
逆故令頭痛齒亦痛病名曰厥逆帝曰善
厥病篇曰真頭痛頭痛甚腦盡痛手足寒至節死不治
論證(共二條)
凡診頭痛者當先審久暫次辨表裏盖暫痛者必因邪
氣久病者必兼元氣以暫病言之則有表邪者此風
寒外襲於經也治宜疎散最忌清降有裏邪者此三
陽之火熾於内也治宜清降最忌升散此治邪之法
也其有久病者則或𤼵或愈或以表虚者微感則𤼵
或以陽勝者微熱則𤼵或以水虧於下而虚火乘之
則𤼵或以陽虚於上而隂寒勝之則𤼵所以暫病者
當重邪氣久病者當重元氣此固其大綱也然亦有
暫病而虚者久病而實者又當因脉因證而詳辨之
不可執也
一頭痛有各經之辨凡外感頭痛當察三陽厥隂盖三
陽之脉俱上頭厥隂之脉亦會於巔故仲景傷寒論
則惟三陽有頭痛厥隂亦有頭痛而太隂少隂則無
之其於辨之之法則頭腦額顱雖三陽俱有所會無
不可痛然太陽在後陽明在前少陽在側此又各有
所主亦外感之所當辨也至若内傷頭痛則不得
以三陽為拘矣如本經所言下虚上實過在足少隂
巨陽若厥病篇所論則足六經及手少隂少陽皆有
之矣竒病論曰腦者隂也髓者骨之充也凡痛在腦
者豈非少隂之病乎此内證外證之異所不可不察
也(厥病篇義詳類經)
一外感頭痛自有表證可察盖其身必寒熱脉必緊數
或多清涕或兼&KR2098;嗽或兼脊背痠痛或兼項強不可
以左右顧是皆寒邪在經而然散去寒邪其痛自止
如川芎細辛蔓荆子柴胡之類皆最宜也若寒之甚
者宜麻黃桂枝生薑䓤白紫蘇白芷之類隨其虚實
而加减用之
一火邪頭痛者雖各經皆有火證而獨惟陽明為最正
以陽明胃火盛於頭面而直逹頭維故其痛必甚其
脉必洪其證必多内熱其或頭腦振振痛而兼脹而
絶無表邪者必火邪也欲治陽明之火無如白虎湯
加澤瀉木通生地麥冬之類以抑其至高之勢其效
最速至若他經之火則芍藥天花芩連知栢龍膽梔
子之類無不可擇而用之但治火之法不宜佐以升
散盖外邪之火可散而去内鬱之火得升而愈熾矣
此為忌也
一隂虚頭痛即血虚之屬也凡久病者多有之其證多
因水虧所以虚火易動火動則痛必兼煩熱内熱等
證治宜壮水為主當用滋隂八味煎加减一隂煎玉
女煎之類主之火微者宜六味地黃丸四物湯三
隂煎左歸飲之類主之
一陽虚頭痛即氣虚之屬也亦久病者有之其證必戚
戚悠悠或羞明或畏寒或倦怠或食飲不甘脉必微
細頭必沉沉遇隂則痛逄寒亦痛是皆陽虚隂勝而
然治宜扶陽為主如理隂煎理中湯十全大補湯補
中益氣湯之類皆可擇用或以五福飲五君子煎加
川芎細辛蔓荆子之類以升逹陽氣則最善之治也
一痰厥頭痛諸古方書皆有此名目然以余論之則必
别有所因但以頭痛而兼痰者有之未必因痰頭痛
也故兼痰者必見嘔惡胸滿脇脹或欬嗽氣粗多痰
此則不得不兼痰治之宜二陳湯六安煎和胃飲平
胃散加川芎細辛蔓荆子之類主之如多痰兼火
者宜用清膈煎或二陳湯六安煎加黃芩天花粉之
類主之火甚者加石膏亦可如多痰兼虚而頭痛
者宜金水六君煎或六君子湯加芎辛之類酌而用
之東垣治痰厥頭痛惡心煩悶頭旋眼黑氣短促
上喘無力懶言心神顛倒目不能開如在風雲中頭
苦痛如裂身重如山四肢厥冷不得安卧如范天騋
之妻因兩次下之而致頭痛者用半夏白术天麻湯
述古(共三條)
活人書云頭痛者陽證也太陽證頭痛發熱惡寒無汗
麻黃湯有汗桂枝湯若已𤼵汗未𤼵汗頭痛如破者
連鬚䓤白湯不止者葛根䓤白湯陽明證頭痛不
惡寒反惡熱胃實也調胃承氣湯少陽頭痛小柴
胡湯太隂少隂並無頭痛之證仲景只有厥隂
一證吳茱萸湯
東垣曰金匱真言論云東風生於春病在肝俞在頸項
故春氣者病在頭又諸陽會於頭面如足太陽膀胱
之脉起於目内眥上額交巔上入絡腦還出别下項
病衝頭痛又足少陽膽之脉起於目銳眥上抵頭角
病則頭角額痛夫風從上受之風寒傷上邪從外入
客於經絡令人振寒頭痛身重惡寒治在風池風府
調其隂陽有餘則瀉不足則補汗之則愈此傷寒頭
痛也頭痛耳鳴九竅不利者腸胃之所生乃氣虚
頭痛也心煩頭痛者病在耳中過在手巨陽少隂
乃濕熱頭痛也如氣上不下頭痛巔疾者下虚上
實也過在足少隂巨陽甚則入腎寒濕頭痛也如
頭半寒痛者先取手少陽陽明後取足少陽陽明此
偏頭痛也有真頭痛者甚則腦盡痛手足寒至節
死不治有厥逆頭痛者所犯大寒内至骨髓髓者
以腦為主腦逆故令頭痛齒亦痛凡頭痛每以風
藥治之者總其大體而言之也高巔之上惟風可到
故味之薄者隂中之陽乃自地升天者也然亦有三
隂三陽之異故太陽頭痛惡風脉浮緊川芎薑活
獨活麻黃之類為主陽明頭痛自汗發熱惡寒脉
浮緩長實者升麻葛根白芷為主少陽經頭痛脉
弦細往來寒熱柴胡為主太隂頭痛必有痰疾體
重或腹痛為痰癖其脉沉緩蒼术半夏南星為主
少隂頭痛三隂三陽經不流行而足寒氣逆為寒厥
其脉沉細麻黃附子細辛為主厥隂頭項痛或吐
痰沫厥冷其脉浮緩吳茱萸湯主之血虚頭痛當
歸川芎為主氣虚頭痛人參黃芪為主氣血俱
虚頭痛調中益氣湯少加川芎蔓荆子細辛其效如
神半夏白术天麻湯治痰厥頭痛藥也清空膏
乃風濕熱頭痛藥也羌活附子治厥隂頭痛藥也
如濕氣在頭者以苦吐之不可執方而治先師
嘗病頭痛發時兩頰青黃眩運目不欲閉懶言身體
沉重兀兀欲吐潔古曰此厥隂太隂合病名曰風痰
以局方玉壺丸治之更灸俠谿穴即愈是知方者體
也法者用也徒執體而不知用者弊體用不失可謂
上工矣
立齋曰久頭痛多主於痰痛甚者乃風毒上攻有血虚
者有諸經氣滯者有氣虚者有四氣外傷者有勞役
所傷者有可吐者有可下者當分虚實寒熱兼變而
治之若夫偏正頭風久而不愈乃内挾痰涎風火鬱
遏經絡氣血壅滯甚則目昏緊小二便秘澁宜砭出
其血以開鬱解表余嘗治尚寳劉毅齋但怒則兩太
陽作痛先用小柴胡加茯苓山梔子後用六味丸以
生腎水而再不𤼵譚侍御每頭痛必吐清水不拘
冬夏喫薑便止余作中氣虚寒用六君子當歸黃茋
炮薑而瘥商儀部勞則頭痛余作陽虚不能上升
以補中益氣湯加蔓荆子而痊
簡易方
硝石散治風寒入腦頭痛不可當(因九七)
一方用生蘿葡汁仰臥注兩鼻孔數年之患一注即愈
灸法
神庭上星後頂百會風池
以上諸穴隨灸一處可愈
頭痛論列方
麻黃湯(散一)桂枝湯(散九)
葛根䓤白湯(散三二)白虎湯(寒二)
四物湯(補八)蓮鬚葱白湯(散三三)
平胃散(和十七)和胃飲(新和五)
補中益氣湯(補三一)二陳湯(和一)
六安煎(新和二)十全大補湯(補二十)
五福飲(新補六)玉女煎(新寒十二)
小柴胡湯(散十九)六味地黃湯(補一二一)
清膈煎(新寒九)理中湯(熱一)
五君子煎(新熱六)滋隂八味煎(新寒十七)
理隂煎(新熱三)六君子湯(補五)
加减一隂煎(新補九)三隂煎(新補十一)
吳茱萸湯(熱一三八)金水六君煎(新和一)
左歸飲(新補二)羌活附子湯(熱三五)
局方玉壺丸(和百五)調中益氣湯(補三二)
調胃承氣湯(攻三)半夏白术天麻湯(和十五)
論外備用方
川芎散(散六二頭風)川芎散(散六三風熱)
藿香正氣散(和二十寒滯)十神湯(散四十感冐)
神术湯(散三七傷寒)川芎茶調散(散四六攻風邪上)
清空膏(散七四熱年久風)都梁丸(散七七傷風)
羌活附子湯(散五九寒冬月犯)玉壺丸(和百五風痰)
上清散(散六九吹鼻)羌活勝風湯(散六一風熱)
愈風餅子(散七五頭風)菊花散(散七一風熱)
旋復花湯(散八三悶風痰昏)如聖散(散七二搐鼻)
透頂散(散七十搐鼻)八般頭風(散七六搐鼻)
點頭散(散七三氣逆痛)芎芷散(散六七風熱)
芎辛導痰湯(散六八痰厥痛)天香散(散六六痛年久頭)
神芎丸(攻七二結腫痛秘)茶調散(寒七二攻風熱上)
石膏散(寒六九熱陽明風)雙玉散(寒七一胃火)
荆芩散(寒七十頭風)芎术湯(熱五十寒濕痛)
三生散(熱九六痰厥痛)吹鼻六神散(因四二風熱)
硝石散(因九七鼻風熱吹)當歸酒(補百五血虚痛)
黑錫丹(熱百九十下元虚寒)
面病
經義
邪氣臟腑病形篇帝曰首面與身形也屬骨連筋同血
合於氣耳天寒則裂地凌冰其卒寒或手足懈怠然
而其面不衣何也岐伯曰十二經脉三百六十五絡
其血氣皆上於面而走空竅其精陽氣上走於目而
為睛其别氣走於耳而為聽其宗氣上出於鼻而為
臭其濁氣出於胃走唇口而為味其氣之津液皆上
燻於面而皮又厚其肉堅故天氣甚寒不能勝之也
帝曰邪氣之中人也奈何岐伯曰邪之中人高也
身半已上者邪中之也身半已下者濕中之也諸陽
之會皆在於面中人也方乘虚時及新用力若飲食
汗出腠理開而中於邪中於面則下陽明中於項則
下太陽中於頰則下少陽其中於膺背兩脇亦中其
經面熱者足陽明病
五閱五使篇岐伯曰五官者五臟之閱也脉出於氣口
色見於明堂五官以辨闕庭必張乃立明堂明堂廣
大蕃蔽見外方壁高基引垂居外五色乃治平博廣
大夀中百歲帝曰願聞五官岐伯曰鼻者肺之官
也目者肝之官也口唇者脾之官也舌者心之官也
耳者腎之官也帝曰以官何候岐伯曰以候五臟
故肺病者喘息鼻張肝病者眥青脾病者唇黃心病
者舌卷短顴赤腎病者顴與顔黑帝曰其常色殆
者何如岐伯曰五官不辨闕庭不張小其明堂蕃蔽
不見又埤其墻墻下無基垂角去外如是者雖平常
殆况加病哉
五色篇雷公問於黃帝曰五色獨决於明堂乎帝曰明
堂者鼻也闕者眉間也庭者顔也蕃者頰側也蔽者
耳門也其間欲方大去之十步皆見於外如是者夀
必中百歲雷公曰官五色奈何帝曰青黑為痛黃
赤為熱白為寒是謂五官雷公曰以色言病之間
甚奈何帝曰其色麄以明沉天者為甚其色上行者
病益甚其色下行如雲徹散者病方已雷公曰病
小愈而卒死者何以知之帝曰赤色出顴大如母指
者病雖小愈必卒死黑色出於庭大如母指必不病
而卒死雷公曰死有期乎帝曰察色以言時庭者
首面也闕者咽喉也闕中者肺也下極者心也直下
者肝也肝左者膽也下者脾也方上者胃也中央者
大腸也挾大腸者腎也當腎者臍也面王以上者小
腸也面王以下者膀胱子處也顴者肩也顴後者臂
也臂下者手也目内眥上者膺乳也挾繩而上者背
也循牙車以下者股也中央者膝也膝以下脛也當
脛以下者足也巨分者股裏也巨屈者膝臏也此五
臟六腑肢節之部也能别左右是謂大道男女異位
故曰隂陽審察澤夭謂之良工沉濁為内浮澤為
外黃赤為風青黑為痛白為寒黃而膏潤為膿赤甚
者為血痛甚為攣寒甚為皮不仁男子色在於面
王為小腹痛下為卵痛其圜直為莖痛高為本下為
首狐疝㿉隂之屬也女子在於面王為膀胱子處之
病散為痛摶為聚方員左右各如其色形其隨而下
至胝為淫有潤如膏状為暴食不潔左為左右為右
其色有邪聚散而不端面色所指者也其色上銳
首空上向下銳下向在左右如法以五色命臟青
為肝赤為心白為肺黃為脾黑為腎肝合筋心合脉
肺合皮脾合肉腎合骨也
五臟生成篇曰凡相五色之竒脉面黃目青面黃目赤
面黃目白面黃目黑者皆不死也面青目赤面赤目
白面青目黑面黑目白面赤目青皆死也
脉要精微論曰夫精明五色者氣之華也(詳後眼目門)
刺熱篇曰肝熱病者左頰先赤心熱病者顔先赤脾熱
病者鼻先赤肺熱病者右頰先赤腎熱病者頥先赤
太陽之脉色榮顴骨熱病也榮未交曰今且得汗
待時而已與厥隂脉争見者死期不過三日其熱病
内連腎少陽之脉色也少陽之脉色榮頰前熱病也
榮未交曰今且得汗待時而已與少隂脉爭見者死
期不過三日頰下逆顴為大瘕下牙車為腹滿顴
後為脇痛頰上者鬲上也
經脉篇曰心主所生病者面赤目黃喜笑不休煩心心
痛掌中熱
論證(共三條)
形者氣之質色者神之華有諸中必形諸外故但知面
中形色之常變則凡虚實寒熱凶吉死生之兆已可
得其七八而再證以脉再察以因則病無遁情矣凡
醫之所貴者在必能無差欲能無差在確有真見使
不有獨見之明則何以隔垣能觀而通神明之理經
曰神乎神耳不聞目明心開而志先慧然獨見口弗
能言俱視獨見昭然獨明若風吹雲故曰神又曰粗
守形上守神故上古使僦貸季理色脉而通神明是
可見形中之色無難辨也而色中之神不易言也學
者於此必能以神會神斯云神矣又安能以筆楮盡
哉
一面色之辨經言已詳諸所未盡猶當兼察也凡病
人面赤本皆屬火若滿面微紅而氣盛者此火證無
疑也若病人兩顴鮮赤如指如縷而餘地不赤者
此隂虚也仲景曰面戴陽者下虛故也婦人尤多見
之病人面紅不退者邪盛病進為難愈病人面
白色者氣虚也或白兼淡黃而氣不足者必失血也
病人面白有枯色者血氣俱敗也若證有痰火則
尤為難治病人面青或兼白者必陽虚隂勝之病
久病人面轉黃蒼此欲愈也病人面黃潤而微
赤者必主濕熱病人面黃而兼青者此木邪犯土
多不可治病人面色青蒼者多主疼痛病難愈
而面色如煤不開者終不吉平人面色如灰塵眼
下青黑者必有病至其病必重女人面色青者必
肝強脾弱多怒少食或經脉不調女人顴頰鮮紅
名曰帶桃花此隂中有虚火多淫而無子
一面腫有虚實腫者為實浮者為虚實腫者或熱或痛
乃因風火上炎此以邪之有餘也脉必緊數證必寒
熱風則散之火則清之壅滯秘結則通之利之邪去
而腫自消也虚浮者無痛無熱而面目浮腫此或
以脾肺陽虚輸化失常或以肝腎隂虚水邪泛溢然
浮而就上其形虚軟者多由乎氣腫而就下按而成
窩者多由乎水治氣者須從脾肺虚則補之實則順
之治水者須從脾腎虚則化之實則瀉之然水氣雖
分上下而氣即水之母水即氣之質故有相因之化
而亦有相因之治也凡虚浮在氣者雖曰氣虚然
亦有虚實之異不可執也盖虚而浮者多因於脾此
或以勞倦或以色慾或以瀉利或以中寒而脉必微
弱氣必虚餒者是也實而脹者多因於胃或木火熾
盛而濕熱上浮或縱酒縱食而陽明壅滯此其脉必
滑數證必多熱者是也然此證雖浮而不痛不腫自
與前證有異虚實既辨則或補或瀉或痢或清所當
詳酌而為之治也
論治(共三條)
一凡風熱腫痛此必痄腮時毒癰瘍之證論治俱詳外
科當察治之或其甚者防風通聖散主之
一面目虚浮有因色慾過度隂虚氣越而致者宜六味
地黃湯或八味地黃湯或加减八味丸若因勞倦
傷脾氣虚不斂而面目虚浮者宜參苓白术散歸脾
湯或十全大補湯若因飲酒過度濕熱上聚而面
目浮腫者宜葛花解酲湯或七味白术散若因瀉
痢不止脾腎氣虚而面目浮腫者宜關味煎或温胃
飲若因食飲不節陽明壅實二便秘結而頭面滿
脹者宜廓清飲惟小見多有此證甚者宜木香梹榔
丸下之若陽明實熱胃火上浮或煩熱乾渴而頭
面浮腫者宜抽薪飲或白虎湯或大分清飲利之
一水腫面浮或眼下有如臥蠶者此水氣之為病也論
治詳腫脹門
一面鼻粉刺雀斑諸方俱列因陣八七之後
面病論列方
六味湯(補一二一)八味湯(補一二二)
加减八味丸(補一二三)歸脾湯(補三三)
温味飲(新熱五)葛花解酲湯(和一二四)
胃關煎(新熱九)白虎湯(寒二)
七味白术散(小七)廓清飲(新和十三)
大分清飲(新寒五)參苓白术散(補五五)
抽薪飲(新寒三)十全大補湯(補二十)
防風通聖散(攻十六)木香梹榔丸(攻五十)
論外備用方
玉容散(因三百四雀斑)硫黃膏(因三百五面瘡赤風)
面鼻諸方(詳因陣六七至一百止)
口舌
經義
金匱真言論曰中央黃色入通於脾開竅於口藏精於
脾故病在舌本
隂陽應象大論曰中央生濕濕生土土生甘甘生脾脾
主口在竅為口南方生熱熱生火火生苦苦生心
心主舌在竅為舌
脉度篇曰脾氣通於口脾和則口能知五榖矣心氣
通於舌心和則舌能知五味矣
五臟别論曰五味入口藏於胃以養五臟氣
竒病論帝曰有病口甘者病名為何何以得之岐伯曰
此五氣之溢也名曰脾癉(詳三消門)帝曰有病口苦取
陽陵泉病名為何何以得之岐伯曰病名曰膽癉夫
肝者中之將也取決於膽咽為之使此人者數謀慮
不決故膽虚氣上溢而口為之苦治之以膽募俞
四時氣篇曰膽液泄則口苦胃氣逆則嘔苦故曰嘔膽
邪氣臟腑病形篇曰膽病者善大息口苦嘔宿汁心下
澹澹恐人將捕之嗌中吤吤然數唾在足少陽之本
末亦視其脉之陷下者灸之其寒熱者取陽陵泉
十二經脉三百六十五絡其血氣皆上於面而走空
竅其濁氣出於胃走唇舌而為味
痿論曰肝氣熱則膽泄口苦筋膜乾筋膜乾則筋急而
攣𤼵為筋痿
熱論篇曰傷寒四日太隂受之太隂脉布胃中絡於嗌
故腹滿而嗌乾傷寒五日少隂受之少隂脉貫腎
絡於肺繫舌本故口燥舌乾而渴
氣厥論曰膀胱移熱於小腸鬲腸不便上為口穈
五音五味篇曰衝脉任脉其浮而外者循腹右上行會
於咽喉别而絡唇口
五常政大論曰備化之紀其主口升明之紀其主舌
五閱五使篇曰口唇者脾之官也舌者心之官也
六節藏象論曰脾胃大腸小腸三焦膀胱者倉廪之本
營之居也名曰器其華在唇四白其充在肌其味甘
其色黃此至隂之類通於土氣
五藏生成篇曰脾之合肉也其榮唇也
竒病論曰足少隂之脉貫腎繫舌本
經脉篇曰手陽明還出挾口交人中足陽明還出挾
口環唇足太隂連舌本散舌下足少隂挾舌本
足太陰氣絶者則脉不榮肌肉唇舌者肌
肉之本也脉不榮則肌肉軟肌肉軟則舌萎人中滿
人中滿則唇反唇反者肉先死甲篤乙死木勝土也
足厥隂氣絶則筋絶厥隂者肝脉也肝者筋之合
也筋者聚於隂器而脉絡於舌本也故脉弗榮則筋
急筋急則引舌與卵故唇青舌卷卵縮則筋先死庚
篤辛死金勝木也
診要經終論曰厥隂終者中熱嗌乾善溺心煩甚則舌
卷卵上縮而終矣
口問篇曰人之自嚙舌者何氣使然此厥逆走上脉氣
輩也少隂氣至則嚙舌少陽氣至則嚙頰陽明氣至
則嚙唇矣視主病者則補之
經筋篇曰足陽明之筋引缺盆及頰卒口僻急者目不
合熱則筋縱目不開頰筋有寒則急引頰移口有熱
則筋弛縱緩不勝收故僻
熱病篇曰熱病不可刺者有九六曰舌本爛熱不已者
死
論證(共六條)
口舌之病有瘡者有臭者有乾有渴者有為苦為酸而
諸味不同者有重舌木舌而舌間出血及舌胎舌黑
者在各方書多以口病為熱證然其中亦有似熱非
熱及勞傷無火等證是不可盡歸於熱所當察也
一口舌生瘡固多由上焦之熱治宜清火然有酒色勞
倦過度脉虚而中氣不足者又非寒涼可治故雖久
用清凉終不見效此當察其所由或補心脾或滋腎
水或以理中湯或以蜜附子之類反而治之方可全
愈此寒熱之當辨也
一口苦口酸等證在原病式則皆指為熱謂肝熱則口
酸心熱則口苦脾熱則口甘肺熱則口辛腎熱則口
鹹或口淡者亦胃熱也若據此說則凡以口之五味
悉屬火證絶無虚寒之病矣豈不謬哉如口苦者未
必悉由心火口淡者未必盡因胃熱盖凡以思慮勞
倦色慾過度者多有口苦舌燥飲食無味之證此其
咎不在心脾則在肝腎心脾虚則肝膽邪溢而為苦
肝腎虚則真隂不足而為燥即如口淡一證凡大勞
大瀉大汗大病之後皆能令人口淡無味亦豈皆胃
火使然耶故凡臨此者但察其别無火證火脉則不
宜以勞傷作内熱而妄用寒凉此治有不容誤也
一口渴口乾大有不同而人多不能辨盖渴因火燥有
餘乾因津液不足火有餘者當以實熱論津液不足
者當以隂虚論二者不分反同冰炭矣然渴雖云火
而亦有數種當辨者如實熱之渴火有餘也亡隂之
渴水不足也故凡於大瀉之後大汗之後大勞之後
大病之後新産失血之後癰疽大潰之後過食鹹味
之後皆能作渴凡此數者悉由亡隂亡液水虧枯涸
而然本非熱證不得誤認為火總之渴而喜冷脉實
便結者固火證也其有冷飲入腹則滯沃不行或口
雖作渴而但喜熱飲及脉弱便溏者皆非火證矧復
有口雖乾苦而全然不欲茶湯者此乾也非渴也尤
属隂虚之候若作渴治能無誤乎故治此之法凡火
盛於上者宜清肺清胃水虧於下者宜補脾補腎若
陽虚而隂無以生氣虚而精無以化者使非水火並
濟則何益之有首卷十問中有渴論外科有作渴條
當並察其治法
一口鼻雖由胃火而亦有非火之異盖胃火之臭其氣
濁穢亦必兼口熱口乾及别有陽明火證者是也若
無火脉火證而臭如餿腐或如酸肨及胃口吞酸飲
食噯滯等證亦猶隂濕留垢之臭自與熱臭者不同
是必思慮不遂及脾弱不能化食者多有之此則一
為陽證宜清胃火一為隂證宜調補心脾不得謂臭
必皆熱以致生他病也
醫統曰七情所鬱及心經熱壅則舌腫滿不得息心
熱則舌裂而瘡肝熱則舌木而鞕脾熱則舌澁
而胎肺熱則舌強熱甚則舌燥如鋸舌卷囊
縮者不治厥隂絶也
論治(共七條)
一口瘡口苦凡三焦内熱等證宜甘露飲徙薪飲主之
火之甚者宜涼膈散玄參散主之胃火盛者宜
竹葉石膏湯三黃丸之類主之若心火肝火之屬
宜瀉心湯龍膽瀉肝湯之類主之多酒濕熱口糜
宜導赤散大分清飲五苓散之類主之若勞傷心
脾兼火者宜二隂煎清心蓮子飲之類主之若思
慮謀為不遂肝膽虚而口苦者宜七福飲理隂煎或
五君子煎之類主之兼火者以黃芩龍膽草之類隨
宜佐之凡口瘡六脉虚弱或久用寒凉不效者必
係無根虚火宜理隂煎理中湯之類反治之或用官
柱噙嚥亦可
一外治口瘡敷藥隂陽散綠雲散細辛黃柏散白蠶黃
柏散皆可選用或臨臥時以川黃蘖銜口過宿亦妙
若口舌生瘡麋爛者宜冰玉散主之疳爛者冰白
散
一口鼻由於胃火者宜清胃飲升麻黃連丸或竹葉石
膏湯加香薷主之或千金口鼻方皆可内清其火此
外如丁香聖惠口齒方福建香茶餅之類亦可暫解
其穢
一舌胎舌黑雖云火證然實火虚火皆能為之凡治此
者但當察脉證以虚實為主而再以辨色之法參之
庶可無誤盖實熱之黑必兼紅紫乾渴或多芒刺若
沉黑少紅而帶潤滑者本非實熱證也若其六脉細
弱而形困氣倦則又最為虚候是必寒水乘心火不
歸原之病此不救本而但知治標則萬無一生矣
此之治法凡裏熱未甚而表散有未解者宜柴胡諸
飲之類以解其表裏邪熱甚者宜凉膈散犀角地
黃湯之類以清其内此治實熱之法也若隂虚火
盛而兼有表邪未解者宜補隂益氣煎之類兼表裏
而治之若形氣病氣俱不足寒水乘心而虚陽不
斂者必用理隂煎理中湯或大補元煎之類以單救
其裏自可保其無虞此治虚火之法也若舌有白
胎語言蹇澁者以薄荷白蜜同薑片蘸而揩擦之
外傷寒門仍有辨舌正條當與本門參閱
一舌上無故出血者謂之舌衂此心火之溢也宜金花
煎聖金散黃蘖散主之或用千金口臭方亦妙
一重舌木舌以舌下腫出如舌故曰重舌又謂之子舌
忽腫木而硬者謂之木舌皆上焦熱壅故也惟宜砭
鍼刺去其血為上策及内服清胃降火之劑自愈
若舌忽腫起如猪胞或硬如木石不能出聲脹滿塞
口則閉悶殺人但看舌下有如螻蛄或如臥蠶者急
於腫突處砭去其血仍用釡底煤不拘多少以鹽醋
調厚傳之或用井花水調傳亦可脫去更傳如不甚
者單以此傅之亦愈
正傳治舌腫大塞口不通飲食經騐方用真蒲黃一味
頻刷舌上其腫自退若能嚥藥即以黃連一味煎濃
汁細細呷之以瀉心經之火則愈
醫統治一人舌腫滿口諸藥不效以梅花冰片為末傅
之即消
鍼灸法
廉泉(治舌下腫口瘡舌縱舌根急縮)金津玉液(上二穴可刺出血)
天突少商
口舌論列方
大補元煎(新補一)五君子煎(新熱六)
犀角地黃湯(寒七九)大分清飲(新寒五)
柴胡諸飲(新散五方)補隂益氣煎(新補十六)
甘露飲(寒十)二隂煎(新補十)
清心蓮子飲(寒三二)徙薪飲(新寒四)
七福飲新(補七)龍膽瀉肝湯(寒六二)
理中湯熱(一)理隂煎(新熱三)
竹葉石膏湯(寒六)五花散(和一八二)
導赤散(寒一二二)升麻黃連湯(因百十七)
玄參散(因百一)瀉心湯(寒二七)
細辛黃栢散(因一二三)三黃丸(攻六八)
清胃飲(寒五六)白蠶黃栢散(因一二四)
冰玉散(新因四六)凉膈散(攻十九痘八三)
千金口臭方(因一三三)冰白散(新因四七)
黃蘖散(因百十五)金花煎(因百十二)
聖惠口齒方(因一三四)聖金散(因百十)
隂陽散(因百二十)福建香茶餅(因三百二)
綠雲散(因一二二)丁香丸(因百十八)
論外備用方
加减八味丸(補一二三)直指黃芩湯(寒百七心肺熱)
硼砂丸(因百十噙化)
景岳全書卷二十六
