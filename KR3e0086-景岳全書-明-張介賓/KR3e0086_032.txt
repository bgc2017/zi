景岳全書卷三十二
明張介賓撰
脚氣
經義
太陰陽明論曰陽受風氣陰受濕氣傷于風者上先
受之傷于濕者下先受之清濕襲虚則病起于下
風雨襲虚則病起于上
邪氣臟腑病形篇曰身半已上者邪中之也身半已下
者濕中之也
陰陽應象大論曰地之濕氣感則害人皮肉筋脉
通評虚實論曰蹠跛寒風濕之病也
臟氣法時論曰脾苦濕急食苦以燥之禁濕地濡衣
調經論曰寒濕之中人也皮膚不收肌肉堅緊營血泣
衛氣去故曰虚虚者聶辟氣不足按之則氣足以温
之故快然而不痛
五常政大論曰太陰司天濕氣下臨
六元正紀大論曰太陽司天之政民病寒濕𤼵肌肉萎
足萎不收太陰司天之政民病寒濕腹滿身䐜憤
胕腫太陰所致為重胕腫
生氣通天論曰因于氣為腫四維相代陽氣乃竭
經脉篇曰胃病則大腹水腫膝臏腫痛足陽明實則
狂顛虚則足不收脛枯
平人氣象論曰足脛腫曰水
論證(共五條)
脚氣之說古所無也自晉蘇敬始有此名然其腫痛麻
頑即經之所謂痺也其縱緩不收即經之所謂痿也
其甚而上衝即經之所謂厥逆也逮夫後世則有類
傷寒四證而以脚氣居其一謂凡頭痛發熱身痛便
閉而但見膝脚屈弱無力者便是脚氣此說太混予
不然之夫脚氣本水濕下壅之病而實非陽邪外感
證也若諸證之兼見者則或有之若以外感之脚軟
者便認作脚氣則淆亂意見大不通也兹予刪諸繁
瑣述其節要法既無遺庶便理會
一脚氣之證其初甚微飲食動作無不如故或無他疾而
忽得之或因病後而漸得之及其病也則自膝至足或
見麻痺或見冷痛或見痿弱或見攣急或腫或不腫或
日漸枯細或蒸蒸惡熱或洒洒惡寒或如冰冷或如火
熱或到底能食或不能食或有物如指發自踹腸而氣
上衝心是皆脚氣之正病也其有為𤼵熱頭痛寒熱往来
或腹内作痛或見飲食則嘔吐或惡聞食氣或不欲見
明或語言錯亂精神昏憒是皆脚氣之兼證也大扺此
證有緩急緩者其来漸或二三月而日甚急者其来速
或一二日而即起治之若緩恐其氣上衝心亦能殺人
一脚氣之因有二一則自外而感一則自内而致也自
外而感者以陰寒水濕雨霧之氣或坐卧濕地致令
濕邪襲人皮内筋脉而凡清濕襲虚則病始于下致
為腿足之病此外因也自内而致者以肥甘過度酒
醴無節或多食乳酪濕熱等物致令熱壅下焦走注
足脛而日漸腫痛或上連手節者此内因也然在古
人謂南方卑濕病多外因北方嗜酒酪病多内因此
固一說然北方亦有寒濕南方豈少酒濕此固不必
分南北其或内或外凡受邪氣有病始於足而漸致
他證者即脚氣之謂也必察其因而治之則自無失矣
一方書以腫為濕脚氣不腫者為乾脚氣濕者宜除濕
乾者宜行氣
陳無擇曰脚氣不專主一氣亦不專在一經兼有雜生
諸病未易分别須尋經絡之陰陽再察脉息之虚實
以為治也凡自汗走注者為風勝無汗攣急掣痛者
為寒勝腫滿重者為濕勝煩渴燥熱為暑勝若四氣
兼中者但察其多者為勝分其表裏以施治也
論治(共八條)
脚氣之病實三氣之所為也然亦有虚實之異又脚氣
本為壅疾古云忌用補劑然必下元不足及陽明之
氣有虧者而後邪氣得以犯之此其中亦有虚證總
之凡治此者只因證施治則萬全也但察其因於表
者以發散為主因於裏者以疎利為主外因者多寒
濕宜用温熱内因者多濕熱宜用清涼若元氣本虚
及病久致虚者必當培補下元不得以忌補之說為
拘也
一脚氣初起無非濕滯如無他證兼見而身體重著者
單宜治濕以分利為主凡脚膝中濕或腰腿痠疼
重著腫痛者宜除濕湯不問久近乾濕並可用若
脚膝痠軟重著而胃氣不清或見噫氣呑酸脹滿者
平胃散若脚氣浮腫而兼泄瀉者宜五苓散或胃
苓湯
寒濕外侵致成脚氣者十居六七其證疼痛拘攣惡
寒清厥脉多弦細治宜以温經除濕為主是以古人
治此之法大抵熱藥多寒藥少故每用麻黃川烏桂
附亁薑之屬内經曰濕淫於内治以苦熱正以烏附
麻黃走而不守故能通行經絡乾薑官桂辛甘火熱
故能助陽退陰清濕既除病無不愈凡感寒濕雨
水或四氣流注致成脚氣腫痛不可忍者宜鷄鳴散
如神若寒濕内侵陽虚陰盛胃氣不強經氣不行
頑木浮腫或疼痛不用者獨活湯若寒邪入腹喘
急疼痛或筋急上衝悶亂危急欲絶者茱萸丸或茱
萸木瓜湯若寒濕在經血脉不和腰脚筋骨痠軟
無力或拘攣疼痛脉弱而濇者酒浸牛膝丸若寒
濕壅腫氣滯不行或冷或痛者立效散若寒濕兼
風者如五積散小續命湯皆宜用詳具後條
一濕熱内蒸致成脚氣者多因酒食不節其證必煩熱
多渴脉見滑數二便或多不利治宜利濕清火為主
若濕熱下壅足脛腫痛不消者防己飲加減治之
或蒼术黃栢丸或二妙散或加味二妙丸俱妙若
濕熱氣壅上衝胸腹煩渴悶亂頭痛口乾者活人犀
角散若濕熱流注經絡肢節煩疼肩背沉重手足
偏身疼痛熱腫者當歸拈痛湯若感冐暑濕肢節
疼痛身熱口渴小便赤澁氣虚氣促者清暑益氣湯
若肝腎陰虚血熱脚瘠疼痛行止艱難小水不利
者續斷丸
一脚氣有壅滯氣逆者其證必喘滿氣急上攻心腹甚
至危急可畏治宜行滯降氣為主凡脚氣上衝心
腹喘急不得眠卧者紫蘇散梹榔湯或加減梹榔湯
甚者四磨飲若脚氣喘急腹滿脚腫者桑白皮散
或木通散若脚氣臍下氣升衝心煩悶者木香散
或梹榔散若脚氣心胸壅悶嘔逆多痰不食者半
夏散或紫蘇湯若浮腫心腹痞悶小水不利大腹
皮散
一風濕合邪而為脚氣者其證必兼外感而或為寒熱
往来或為喘欬氣急或流走無常或筋骨疼痛治宜
以散風除濕通行經絡為主若感四時風疫風濕
或處陰濕之地致為脚氣痿弱筋骨疼痛或寒熱往
来者敗毒散若寒熱如瘧赤腫疼痛者加味敗毒
散若脚氣以風寒濕邪客於經絡而骨髓酸痛不
可忍或遍身疼痛惡寒嘔逆者五積散一法加全蝎
三個入酒煎服若脚氣以風濕留滯而陰寒外閉
表邪不解或欬𠻳喘滿寒熱者小青龍湯若風濕
留滯肢節煩疼心神壅悶者大腹子散千金云若
脚氣脉大而緩宜服小續命湯二劑立瘥活人云脚
氣屬冷者以小續命湯煎成入生薑自然汁服之最
快若脚氣風濕勝而兼𤼵熱欬𠻳肢體疼痛者芎
芷香蘇散若脚氣風濕流注憎寒發熱無汗惡寒
者麻黃左經湯
一脚氣有虚證凡脾胃肝腎之脉皆出於足邪之易入
多有乘虛故肝虛則筋病腎虛則骨病脾虛則肌肉
病胃虛則宗筋病或以勞慾不節或以酒濕大過或
以病後失調凡内有虧損而外有脚氣者無非虛證
此當以調補為主而兼察四氣以治之若肝腎陰
虛感觸四氣而癱瘓頑木半身不隨脚膝無力遍體
疼痛者神應養真丹或三因四斤丸或虎骨酒或八
味地黃湯若脾胃大虛陰寒在下陽氣不行而病
脚氣者獨活湯附子八味湯若精血不足陰虛於
下氣不歸精而脚氣上逆衝心者地黃湯若脾胃
虚寒兼風濕外邪而成脚氣者風引獨活湯或追毒
湯若脚氣以脾腎虚寒而兼欬𠻳氣逆嘔吐者兼
補厚朴湯
脚氣有實邪凡壅盛腫痛而或為閉結或為脹滿者
治宜以疎導通利為主若風濕壅盛脚氣腫痛便
結腹滿者羌活導滯湯或枳實大黃湯若四氣流
注陽明風熱腰脚腫痛大小便秘喘滿腹痛者大黃
左經湯若脚氣飲食不消心下痞悶腿脚腫痛者
開結導飲丸
敷熨淋洗
凡脚氣腫痛之甚者可用敷藥以散之或用椒艾嚢以
温之或用香散之藥煎湯以洗之如百草煎及防風
荆芥威靈仙艾葉蒼术蛇床子當歸烏藥之類皆可
用或單用紫蘇或忍冬藤煎湯淋洗之俱妙
禁忌(共三條)
觀活人等書云凡脚氣用補藥及用湯淋洗者皆醫之
所禁也此亦一偏之說耳蓋補有宜禁者以邪壅氣
實者也淋洗有宜禁者以水濕湯氣之宜避者也如
果下部虚寒或以病後或以尅伐太過而脚氣不愈
者豈尚堪禁補乎又若寒邪濕熱壅結不散而為腫
為痛者最宜以辛香蘇散之藥煎湯蒸洗則退邪極
速豈禁洗乎惟是濕熱氣逆而上衝心腹者不可驟
洗恐助濕氣上升也此必先降其氣俟其毒止在脚
再行薰洗自無不利蓋補以補其弱也洗以逐其滯
也夫何禁之有
有當禁於未𤼵之先者如外臺秘要云第一忌嗔嗔則
心煩煩則脚氣𤼵又禁大語大語則傷氣氣傷病亦
發又不得露足當風入水以冷水洗足兩足脛尤不
宜冷雖暑月當着帛袴至冬寒加綿常令兩脛及腿
温煖微汗尤佳依此將息脚氣自消而無邪氣留連
之患夏月腠理開不宜當風取涼涼處坐卧須得勞
動關節令其氣暢此拒邪之法養生之要也每食後
宜行三五百步疲倦便止則脚中惡氣隨即下散雖
有浮腫氣亦不上也
孫真人云古人少有此疾自永嘉南渡衣冠之人多有
之此皆濕鬱於内所致也故凡四時之中皆不得久
坐久立濕冷之地亦不得因酒醉汗出脫衣洗足當
風取涼皆成脚氣暑月久坐久立濕地則濕熱之氣
蒸人經絡病發必熱而四肢酸疼煩悶胕腫寒熱此
又山野農夫多有之以久濕傷於外也
述古
楊大受曰脚氣是壅疾當用宣通之劑使氣不能成壅
也如羌活導滯湯之類所宜通用又如蒼白术防己
南星以去濕羌活獨活木瓜㯽榔行氣利關節以去
壅佐木通牛膝以引經當歸生地黃以和血此必用
之藥也又如東垣拈痛湯之類亦甚捷餘因證之虚
實寒熱而辨治之此即通變活法也
附按
薛氏治一男子素有脚氣脇下作痛𤼵熱頭暈嘔吐腿
痺不仁服消毒護心等藥不應左關脉緊右關脉弦
此亦脚氣也以半夏左經湯治之而愈一男子脚
軟腫痛𤼵熱飲冷大小便秘右關脉數乃足陽明經
濕熱流注也以大黃左經湯治之而愈一婦人肢
節腫痛經足尤甚時或自汗或頭痛此太陽經濕熱
所致用麻黃左經湯二劑而愈一男子兩腿腫痛
脉滑而數此濕痰所致也先以五苓散加蒼术黃栢
二劑少愈更以二陳二术梹榔紫蘇羌活獨活牛膝
黃栢而瘥夫濕痰之證必先以行氣利濕健中為主
若中氣和則痰自消而濕亦無所容矣一男子右
腿赤腫焮痛脉沉數用當歸拈痛湯四肢反痛乃濕
毒壅遏又况下部藥不易達非藥不對證也遂砭患
處去毒血仍用前藥一劑頓减又四劑而消一婦
人患脚氣或時腿腫筋攣腹作痛諸藥不應漸至危
篤諸書云八味丸治足少陰脚氣入腹疼痛上氣喘
促欲死者遂投一服頓退又服而愈凡腎經虚寒之
人多有此患乃腎乘心水尅火之證少緩則死不旋
踵宜急服之一婦人患腿痛不能伸屈遇風寒痛
益甚諸藥不應甚苦先以活絡丹一丸頓退又服而
瘳次年復痛仍服一丸亦退大半更以獨活寄生湯
四劑而愈一男子素有脚氣又患附骨癰作痛服
活絡丹一丸二證並瘥上舍俞魯月素有疝不能
愈因患腿痛亦用活絡丹一丸不惟腿患有效而疝
亦得愈矣留都金二守女患驚風甚危諸醫皆不
能救遂自用活絡丹一丸即愈且不再作夫病邪深
伏在内非此藥莫能通達但近代有云此藥引風入
骨如油麫之說故後人多不肯服大抵有是病宜用
是藥豈可泥於此言致病難瘥
針灸
凡脚氣初覺即灸患處二三十壮或用雷火鍼以導引
濕氣外出及飲醪醴以通經散邪其要法也若壅
既成而邪盛者必腫痛熱甚一時藥餌難散宜砭去
惡血以消熱腫砭刺之後以藥繼之
脚氣論列方
平胃散(和十七)五苓散(和一八二)
當歸拈痛湯(寒百三十)立效散(和二八七)
茱萸丸(和三百九)茱萸木瓜湯(和二八六)
鷄鳴散(和二百五)二妙散(寒一三四)
加味二妙丸(寒一三五)除濕湯(和一七七)
胃苓湯(和百九十)蒼术黃栢丸(寒一三六)
五積散(散三九)敗毒散(散三六)
加味敗毒散(外四一)紫蘇湯(和二百九十)
清暑益氣湯(和一六八)紫蘇散(和二八九)
半夏散(和二九九)橘皮湯(和二九八)
人參散(和二九七)芎芷香蘇散(散八八)
梹榔散(和二九三)梹榔湯(和二九一)
防己飲(和二八八)加減梹榔湯(和二九二)
酒浸牛膝丸(和三百八)續斷丸(和三百六)
活絡丹(和二七七)地黃湯(和三百二)
八味丸(補一二二)活人犀角散(寒一三一)
四磨飲(和五二)獨活寄生湯(和二百七十)
風引獨活湯(散百二)獨活湯(散八三)
小青龍湯(散八)虎骨酒(和三一五)
木通散和(二九六)木香散(和二九五)
三因四斤丸(補一六三)小續命湯(散五二)
神應養真丹(和三一三)追毒湯(散百四)
大腹皮散(和三百)附子八味湯(熱三七)
椒艾囊(和三一七)大腹子散(和三百一)
兼補厚朴湯(散百一)百草煎(新因三七)
桑白皮散(和二九四)麻黃左經湯(散九六)
開結導飲丸(和二七八)羌活導滯湯(攻三四)
半夏左經湯(散九七)枳實大黃湯(攻三三)
大黃左經湯(散九八)
論外備用方
鹿茸丸(補一三三生瘡)稀薟丸(和二五六)
加味四斤丸(補一六二陰氣不足)活絡飲(和二六九風濕)
愈風丹(和二七四養血去風)加減四斤丸(補一六三腎虚)
薏仁酒(和三一六補陰去濕)換腿丸(和二百八十風濕)
虎骨四斤丸(補一六一滋陰)勝駿丸(和三一二養氣去邪)
降椒酒(和二三八風濕)易老天麻丸(和二七五血虚受邪)
續斷丸(和三百六涼血去風)沉香湯(和三百四脚氣攻心)
神應養真丹(和三一三滋陰行經)木瓜湯(和三百三行氣)
梹蘇散(外一八八風濕流注)史國公浸酒方(和二八一)
透骨散(和三一四行經)敷脚氣方(和三一八)
羌活勝濕湯(和一七八風濕)調元健步丸(和三一一陰虚濕熱)
濟生梹榔湯(和二九一疎壅)第一麻黃湯(散九九惡風)
第二獨活湯(散百散風)六物附子湯(外三五注四氣流)
痿證
經義
痿論帝曰五臟使人痿何也岐伯曰肺主身之皮毛心
主身之血脉肝主身之筋膜脾主身之肌肉腎主身
之骨髓故肺熱葉焦則皮毛虚弱急薄暑則生痿躄
也心氣熱則下脉急而上上則下脉虚虚則生脉痿
樞折挈脛縱而不任地也肝氣熱則膽泄口苦筋膜
亁筋膜亁則筋急而攣𤼵為筋痿脾氣熱則胃亁而
渴肌肉不仁𤼵為肉痿腎氣熱則腰脊不舉骨枯而
髓減發為骨痿帝曰何以得之曰肺者臟之長也
為心之蓋也有所失亡所求不得則𤼵肺鳴鳴則肺
熱葉焦故曰五臟因肺熱葉焦𤼵為痿躄此之謂也
悲哀太甚則胞絡絶胞絡絶則陽氣内動發則心下
崩數溲血也故本病曰大經空虚發為肌痺𫝊為脉
痿思想無窮所願不得意淫於外入房太甚宗筋㢮
縱𤼵為筋痿及為白淫故下經曰筋痿者生於肝使
内也有漸於濕以水為事若有所留居處相濕肌肉
濡漬痺而不仁𤼵為肉痿故下經曰肉痿者得之濕
地也有所遠行勞倦逢大熱而渴渴則陽氣内伐内
伐則熱舍於腎腎者水臟也今水不勝火則骨枯而
髓虚故足不任身𤼵為骨痿故下經曰骨痿者生於
大熱也帝曰何以别之曰肺熱者色白而毛敗心
熱者色赤而絡脉溢肝熱者色蒼而爪枯脾熱者色
黃而肉蠕動腎熱者色黑而齒稿帝曰論言治痿
者獨取陽明何也曰陽明者五臓六腑之海主潤宗
筋宗筋主束骨而利機關也衝脉者經脉之海也主
滲灌谿谷與陽明合於宗筋陰陽總宗筋之會會於
氣街而陽明為之長皆屬於帶脉而絡於督脉故陽
明虚則宗筋縱帶脉不引故足痿不用也帝曰治
之奈何曰各補其榮而通其俞調其虚實和其逆順
筋脉骨肉各以其時受月則病已矣帝曰善
生氣通天論曰因於濕首如裹濕熱不攘大筋緛短小
筋㢮長緛短為拘㢮長為痿
本神篇曰精傷則骨痠痿厥精時自下
根結篇曰陽明為闔闔折則氣無所止息而痿疾起矣
故痿疾者取之陽明視有餘不足無所止息者真氣
稽留邪氣居之也
邪氣臟腑病形篇曰肺脉微緩為痿瘻偏風脾脉緩
甚為痿厥微緩為風痿四肢不用心慧然若無病
腎脉微滑為骨痿坐不能起起則目無所見
論證(共二條)
痿證之義内經言之詳矣觀所列五臟之證皆言為熱
而五臟之證又總於肺熱葉焦以致金燥水虧乃成
痿證如丹溪之論治誠得之矣然細察經文又曰悲
哀太甚則胞絡絶𫝊為脉痿思想無窮所願不得𤼵
為筋痿有漸於濕以水為事𤼵為肉痿之類則又非
盡為火證此其有餘不盡之意猶有可知故因此而
生火者有之因此而敗傷元氣者亦有之元氣敗傷
則精虚不能灌溉血虚不能營養者亦不少矣若㮣
從火論則恐真陽虧敗及土衰水涸者有不能堪故
當酌寒熱之淺深審虚實之緩急以施治療庶得治
痿之全矣
經曰濕熱不攘則大筋緛短小筋弛長緛短為拘弛
長為痿此内經言筋病之㮣乃舉隅之談以啟人之
自反耳非謂大筋必無弛長小筋必無緛短也即如
痿弱必由於弛長豈大筋果無涉乎此經言之意從
可知矣故於痿證之外凡遇瘈瘲等病當知拘攣者
必由緛短癱弱者必由弛長斯得内經之意而於寒
熱燥濕之辨亦可得其據矣
論治(共二條)
一凡痿由濕熱脉洪滑而證多煩熱者必當先去其火
宜二妙散隨證加减用之若陰虚兼熱者宜正𫝊
加味四物湯虎脛骨丸或丹溪補陰丸滋陰八味丸
之類主之若絶無火證而止因水虧於腎血虧於
肝者則不宜兼用涼藥以伐生氣惟鹿角膠丸為最
善或加味四斤丸八味地黃丸金剛丸之類俱可擇
用若陰虚無濕或多汗者俱不宜輕用蒼术蓋痿
證最忌散表亦恐傷陰也
一東垣取黃栢為君黃芪等補藥輔佐以治諸痿無一
定之方有兼痰積者有濕多熱多者有濕熱相半者
有挾氣者臨病製方其亦治痿之良法也
述古(共四條)
丹溪曰内經謂諸痿起於肺熱又謂治痿獨取陽明蓋
肺金體燥居上而主氣畏火者也脾土性濕居中而
主四肢畏木者也火能炎上若嗜慾無節則水失所
養火寡於畏而侮所勝肺得火邪而熱矣木性剛急
肺受熱則不能管攝一身脾傷則四肢不能為用而
諸痿作矣瀉南方則肺金清而東方不實何脾傷之
有補北方則心火降而西方不虚何肺熱之有故陽
明實則宗筋潤能束骨而利機關矣治痿之法無出
於此雖然天産作陽厚味發熱凡病痿者若不淡薄
食味必不能保其全安也
纂要云濕熱東垣健步丸加燥濕降火之劑黃栢黃芩
蒼术濕痰二陳湯加蒼术白术黃芩黃栢之類入
竹瀝薑汁血虚四物加蒼术黃栢下補陰丸氣
虚四君子加蒼术黃芩黃栢黃栢蒼术治痿要藥
也已上方治雖所主有不同而降火清金所謂治
法之大要無不同也
薛立齋曰痿證多因足三陰虚損若脾腎不足而無力
者用還少丹肝腎虚熱而足無力者六味丸如不應
急用八味丸
陳無擇曰人身有皮毛血脉筋膜肌肉骨髓以成其形
内則有肝心脾肺腎以主之若隨情妄用喜怒勞佚
以致内臟精血虚耗使血脉筋骨肌肉痿弱無力以
運動故致痿躄狀與柔風脚氣相類柔風脚氣皆外
因風寒正氣與邪氣相搏故作腫苦痛為邪實痿由
内臟不足之所致但不任用亦無痛椘此血氣之虚
也
痿證論列方
二妙散(寒一三四)四物湯(補八)
東垣健步丸(和三百十)二陳湯(和一)
金剛丸(補一六四)加味四物湯(補十)
還少丹(補一三七)四君子湯(補一)
加味四斤丸(補一六二)鹿角膠丸(補一三二)
虎脛骨丸(寒一三七)八味地黃丸(補一二二)
丹溪補陰丸(寒百六十)滋陰八味丸(新寒十七)
六味地黃丸(補一二一)
論外備用方
煨腎丸(補一四八骨痿)敗毒散(散三六風濕)
地黃飲子(補百)鹿茸丸(補一三三陰虚弱)
清燥湯(寒一三二濕熱)加减四斤丸(補一六三)
勝駿丸(和三一二養陰袪邪)虎骨酒(和三一五強筋骨)
滋陰大補丸(補一二七陰虚)續斷丸(和三百六涼血強筋)
牛膝丸(和三百七肝腎虚)虎骨四斤丸(補一六一強陰)
小續命湯(散五二風濕)追毒湯(散百四風濕)
酒浸牛膝丸(和三百八壮筋骨)小安腎丸(熱一六八痿弱)
大防風湯(補九九風濕)加味二妙丸(寒一三五濕熱)
石刻安腎丸(熱一六九痿弱)加味四君湯(補二)
調元健步丸(和三一一)
陽痿
經義
陰陽别論曰二陽之病𤼵心脾有不得隱曲女子不月
厥論曰厥陰之厥則少腹腫痛腹脹涇溲不利好卧屈
膝陰縮腫
痿論曰思想無窮所願不得意淫於外入房太甚宗筋
㢮縱𤼵為筋痿及為白淫陽明虚則宗筋縱
邪氣臟腑病形篇曰腎脉大甚為陰痿微濇為不月沉
痔
經筋篇曰足太陰之筋病陰器紐痛下引臍足厥陰
之筋病陰器不用傷於内則不起傷於寒則陰縮入
傷於熱則縱挺不收
經脉篇曰足厥陰結於莖氣逆則睪腫卒疝實則挺長
虚則暴癢
至真要大論曰太陽之勝隱曲不利互引陰股
本神篇曰肝悲哀動中則傷魂魂傷則狂忘不精當人
陰縮而攣筋兩脇骨不舉恐懼而不解則傷精精
傷則骨痠痿厥精時自下
生氣通天論曰濕熱不攘大筋緛短小筋㢮長緛短為
拘㢮長為痿
五過論帝曰凡未診病者必問嘗貴後賤雖不中邪
病從内生名曰脫營嘗富後貧名曰失精身體目減
氣虚無精病深無氣洒洒然時驚病深者以其外耗
於衛内奪於營良工所失不知病情此治之一過也
凡欲診病者必問飲食居處暴樂暴苦始樂後苦
皆傷精氣精氣竭絶形體毁沮暴怒傷陰暴喜傷陽
厥氣上行滿脉去形愚醫治之不知補瀉不知病情
精華日脫邪氣廼并此治之二過也
陰陽應象大論曰北方生寒在志為恐恐傷腎思勝恐
宣明五氣篇曰精氣并於腎則恐
調經論曰血有餘則怒不足則恐
論證(共三條)
凡男子陽痿不起多由命門火衰精氣虚冷或以七情
勞倦損傷生陽之氣多致此證亦有濕熱熾盛以致
宗筋弛縱而為痿弱者譬以暑熱之極則諸物綿萎
經云壮火食氣亦此謂也然有火無火脉證可别但
火衰者十居七八而火盛者僅有之耳
一凡思慮焦勞憂鬱太過者多致陽痿蓋陰陽總宗筋
之會會於氣街而陽明為之長此宗筋為精血之孔
道而精血實宗筋之化源若以憂思太過抑損心脾
則病及陽明術脉而水榖氣血之海必有所虧氣血
虧而陽道斯不振矣經曰二陽之病發心脾有不得
隱曲及女子不月者即此之謂
一凡驚恐不釋者亦致陽痿經曰恐傷腎即此謂也故
凡遇大驚卒恐能令人遺失小便即傷腎之騐又或
於陽旺之時忽有驚恐則陽道立痿亦其驗也余
嘗治一強壮少年遭酷吏之恐病似脹非脹似熱非
熱絶食而困衆謂痰火宜清中焦余診之曰此恐懼
内傷少陽氣索而病及心腎大虧證也遂峻加温補
兼治心脾一月而起愈後形氣雖健如初而陽寂不
舉余告之曰根蒂若斯腎傷已甚非少壮所宜之兆
速宜培養心腎庶免他虞彼反以恐嚇為疑全不知
信未及三載竟復病而殁可見恐懼之害其不小者
如此(新按)
論治(共三條)
一命門火衰精氣虚寒而陽痿者宜右歸丸贊育丹石
刻安腎丸之類主之若火不甚衰而止因血氣薄
弱者宜左歸丸班龍丸全鹿丸之類主之
一凡因思慮驚恐以致脾腎虧損而陽道痿者必須培
養心脾使胃氣漸充則衝任始振而元可復也宜七
福飲歸脾湯之類主之然必大釋懷抱以舒神氣庶
能奏效否則徒資藥力無益也其有憂思恐懼太
過者每多損抑陽氣若不益火終無生意宜七福飲
加桂附枸杞之類主之
一凡肝腎濕熱以致宗筋弛縱者亦為陽痿治宜清火
以堅腎然必有火證火脉内外相等者方是其證宜
滋陰八味丸或丹溪大補陰丸虎潜丸之類主之
水之甚者如滋腎丸人補丸之類俱可用
述古
薛立齋曰按陰莖屬肝之經絡蓋肝者木也如木得湛
露則森立遇酷暑則萎悴若因肝經濕熱而患者用
龍膽瀉肝湯以清肝火導濕熱若因肝經燥熱而患
者用六味丸以滋腎水養肝血而自安又曰瓊玉
膏固本丸坎離丸此輩俱是沉寒瀉火之劑非腸胃
有燥熱者不宜服若足三陰經陰虚發熱者從而服
之令人無子蓋損其陽氣則陰血無所生故也屢驗
簡易方
一方治陽事不起用蛇床子五味子兔絲子等分為
末密丸梧子大每服三五十丸温酒下日三服
陽痿論列方
左歸丸(新補四)右歸丸(新補五)
全鹿丸(補一二九)贊育丹(新因又十四)
七福飲(新補七)歸脾湯(補三三)
石刻安腎丸(熱一六九)虎潜丸(寒一六四)
瓊玉膏(補六一)滋陰八味丸(新寒十七)
固本丸(補百七)六味丸(補一二一)
龍膽瀉肝湯(寒六三)坎離丸(寒一六五)
滋腎丸(寒一六三)丹溪大補陰丸(寒一五七)
班龍丸(補百三十)大補丸(寒一五五)
景岳全書卷三十二
