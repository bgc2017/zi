景岳全書卷五十一
明張介賓撰
補陣
大補元煎(一)治男婦氣血大壞精神失守危劇等證此
回天贊化救本培元第一要方本方與後右歸飲
出入互思
人參(補氣補陽以此為主少則用一二錢多則用一二兩)山藥(炒二錢)熟地(補精)
(補陰以此為主少則用二三錢多則用二三兩)杜仲(二錢)當歸(二三錢若泄瀉者去之)
山茱萸(一錢如畏酸吞酸者去之)枸杞(二三錢)炙甘草(一二錢)
水二鍾煎七分食遠温服如元陽不足多寒者於
本方加附子肉桂炮薑之類隨宜用之如氣分偏
虚者加黃茋白术如胃口多滯者不必用如血滯
者加川芎去山茱萸如滑泄者加五味故紙之屬
左歸飲(二)此壯水之劑也凡命門之陰衰陽勝者宜此
方加减主之此一陰煎四陰煎之主方也
熟地(二三錢或加至二三兩)山藥(二錢)枸杞(二錢)炙甘草(一錢)茯苓
(一錢半)山茱萸(一二錢畏酸者少用之)
水二鍾煎七分食遠服如肺熱而煩者加麥冬二
錢血滯者加丹皮二錢心熱而躁者加玄參二錢
脾熱易飢者加芍藥二錢腎熱骨蒸多汗者加
地骨皮二錢血熱妄動者加生地二三錢陰虚
不寧者加女貞子二錢上實下虚者加牛膝二錢以
導之血虚而燥滯者加當歸二錢
右歸飲(三)此益火之劑也凡命門之陽衰陰勝者宜此
方加减主之此方與大補元煎出入互用如治陰
盛格陽真寒假熱等證宜加澤瀉二錢煎成用涼水
浸冷服之尤妙
熟地(用如前)山藥(炒二錢)山茱萸(一錢)枸杞(二錢)甘草(炙一二錢)
杜仲(薑製二錢)肉桂(一二錢)制附子(一二三錢)
水二鍾煎七分食遠温服如氣虚血脱或厥或昏
或汗或運或虚狂或短氣者必大加人參白术隨宜
用之如火衰不能生土為嘔噦吞酸者加炮乾薑
二三錢如陽衰中寒泄瀉腹痛加人參肉豆䓻隨
宜用之如小腹多痛者加吳茱萸五七分如淋
帶不止加破故紙一錢如血少血滯腰膝軟痛者
加當歸二三錢
左歸丸(四)治眞陰腎水不足不能滋養營衞漸至衰弱
或虛熱往來自汗盜汗或神不守舍血不歸原或虚
損傷陰或遺淋不禁或氣虚昏運或眼花耳聾或口
燥舌乾或腰痠腿軟凡精髓内虧津液枯涸等證俱
速宜壯水之主以培左腎之元陰而精血自充矣宜
此方主之
大懷熟地(八兩)山藥(炒四兩)枸杞(四兩)山茱萸肉(四兩)川牛膝
(酒洗蒸熟三兩精滑者不用)兔絲子(制四兩)鹿膠(敲碎炒珠四兩)龜膠(切碎)
(炒珠四兩無火者不必用)
右先將熟地蒸爛杵膏加煉蜜丸桐子大每食前用
滚湯或淡鹽湯送下百餘丸
如真陰失守虚火炎上者宜用純陰至靜之劑於本
方去枸杞鹿膠加女貞子三兩麥冬三兩如火爍
肺金乾枯多嗽者加百合三兩如夜熱骨蒸加地
骨皮三兩如小水不利不清加茯苓三兩如大
便燥結去兔絲加肉蓯蓉三兩如氣虚者加人參
三四兩如血虚微滯加當歸四兩如腰膝痠痛
加杜仲三兩鹽水炒用如藏平無火而腎氣不充
者加破故紙三兩去心蓮肉胡桃肉各四兩龜膠不
必用右凡五液皆主於腎故凡屬陰分之藥無不
皆能走腎有謂必須導引者皆見之不明耳
右歸丸(五)治元陽不足或先天禀衰或勞傷過度以致
命門火衰不能生土而為脾胃虚寒飲食少進或嘔
惡膨脹或番胃噎膈或怯寒畏冷或臍腹多痛或大
便不實瀉痢頻作或小水自遺虚淋寒疝或寒侵谿
谷而肢節痺痛或寒在下焦而水邪浮腫總之真陽
不足者必神疲氣怯或心跳不寧或四體不收或眼
見邪祟或陽衰無子等證俱速宜益火之原以培右
腎之元陽而神氣自強矣此方主之
大懷熟(八兩)山藥(炒四兩)山茱萸(微炒三兩)枸杞(微炒四兩)鹿角
膠(炒珠四兩)兔絲子(製四兩)杜仲(薑湯炒四兩)當歸(三兩便溏勿用)肉
桂(二兩漸可加至四兩)製附子(自二兩漸可加至五六兩)
右丸法如前或丸如彈子大每嚼服二三丸以滚白
湯送下其效尤速
如陽衰氣虚必加人參以為之主或二三兩或五六
兩隨人虚實以為增减盖人參之功隨陽藥則入陽
分隨陰藥則入陰分欲補命門之陽非加人參不能
捷效如陽虚精滑帶濁便溏加補骨脂酒炒三兩
如飱泄腎泄不止加北五味子三兩肉豆蔲二兩
麫炒去油用如飲食减少或不易化或嘔惡吞酸
皆脾胃虚寒之證加乾薑三四兩炒黃用如腹痛
不止加吳茱萸二兩湯泡半日炒用如腰膝酸痛
加胡桃肉連皮四兩如陰虚陽痿加巴戟肉四兩
肉蓯蓉三兩或加黃狗外腎一二付以酒煮爛搗入
之
五福飲(六)凡五臟氣血虧捐者此能兼治之足稱王道
之最
人參(隨宜心)熟地(隨宜腎)當歸(二三錢肝)白术(炒一錢半肺)炙甘
草(一錢脾)
水二鍾煎七分食遠温服或加生薑三五片凡
治氣血俱虚等證以此為主或宜温者加薑附宜散
者加升麻柴葛左右逢源無不可也
七福飲(七)治氣血俱虚而心脾為甚者
即前方加棗仁二錢遠志三五分製用
一陰煎(八)此治水虧火勝之劑故曰一陰凡腎水真陰
虚損而脉證多陽虚火發熱及陰虚動血等證或瘧
疾傷寒屢散之後取汗既多脉虚氣弱而煩渴不止
潮熱不退者此以汗多傷陰水虧而然也皆宜用此
加减主之
生地(二錢)熟地(三五錢)芍藥(二錢)麥冬(二錢)甘草(一錢)牛膝(一錢)
(半)丹參(二錢)
水二鍾煎七分食遠温服如火盛躁煩者入真龜
膠二三錢化服如氣虚者間用人參一二錢如
心虚不眠多汗者加棗仁當歸各一二錢如汗多
煩躁者加五味子十粒或加山藥山茱萸如見
微火者加女貞子一二錢如虚火上浮或吐血或
衂血不止者加澤瀉一二錢茜根二錢或加川續斷
一二錢以澁之亦妙
加减一陰煎(九)治證如前而火之甚者宜用此方
生地芍藥麥冬(各二錢)熟地(三五錢)炙甘草(五七分)
知母地骨皮(各一錢)
水二鍾煎服如躁煩熱甚便結者加石膏二三錢
如小水熱澁者加梔子一二錢如火浮於上者
加澤瀉一二錢或黃芩一錢如血燥血少者加當
歸一二錢
二陰煎(十)此治心經有熱水不制火之病故曰二陰凡
驚狂失志多言多笑或瘍疹煩熱失血等證宜此主
之
生地(二三錢)麥冬(二三錢)棗仁(二錢)生甘草(一錢)玄參(一錢半)
黃連(或一二錢)茯苓(一錢半)木通(一錢半)
水二鍾加燈草二十根或竹葉亦可煎七分食遠服
如痰勝熱甚者加九製膽星一錢或天花粉一錢
五分
三陰煎(十一)此治肝脾虚損精血不足及營虚失血等病
故曰三陰凡中風血不養筋及瘧疾汗多邪散而寒
熱猶不能止是皆少陽厥陰陰虚少血之病微有火
者宜一陰煎無火者宜此主之
當歸(二三錢)熟地(三五錢)炙甘草(一錢)芍藥(酒炒二錢)棗仁(二錢)
人參(隨宜)
水二鍾煎七分食遠服如嘔惡者加生薑三五片
汗多煩躁者加五味子十四粒汗多氣虚者加
黃茋一二錢小腹隱痛加枸杞二三錢如有脹
悶加陳皮一錢如腰膝筋骨無力加杜仲牛膝
四陰煎(十二)此保肺清金之劑故曰四陰治陰虚勞損相
火熾盛津枯煩渴欬嗽吐衂多熱等證
生地(二三錢)麥冬(二錢)白芍藥(二錢)百合(二錢)沙參(二錢)生甘
草(一錢)茯苓(一錢半)
水二鍾煎七分食遠服如夜熱盜汗加地骨皮一
二錢如痰多氣盛加貝母二三錢阿膠一二錢天
花粉亦可如金水不能相滋而乾燥喘嗽者加熟
地三五錢如多汗不眠神魂不寧加棗仁二錢
如多汗兼渴加北五味十四粒如熱甚者加黃栢
一二錢鹽水炒用或玄參亦可但分上下用之如
血燥經遲枯澁不至者加牛膝二錢如血熱吐衂
加茜根二錢如多火便燥或肺乾欬咯者加天門
冬二錢或加童便亦可如火載血上者去甘草加
炒梔子
五陰煎(十三)凡真隂虧損脾虚失血等證或見溏泄未甚
者所重在脾故曰五陰忌用潤滑宜此主之
熟地(五七錢或一兩)山藥(炒二錢)扁豆(炒二三錢)炙甘草(一二錢)茯
苓(一錢半)芍藥(炒黃二錢)五味子(二十粒)人參(隨宜用)白术(炒一)
(二錢)
水二鍾加蓮肉去心二十粒煎服
大營煎(十四)治眞陰精血虧損及婦人經遲血少腰膝筋
骨疼痛或氣血虚寒心腹疼痛等證
當歸(二三錢或五錢)熟地(三五七錢)枸杞(二錢)炙甘草(一二錢)杜仲
(二錢)牛膝(一錢半)肉桂(一二錢)
水二鍾煎七分食遠温服如寒滯在經氣血不能
流通筋骨疼痛之甚者必加製附子一二錢方效
如帶濁腹痛者加故紙一錢炒用如氣虚者加人
參白术中氣虚寒嘔惡者加炒焦乾薑一二錢
小營煎(十五)治血少陰虚此性味平和之方也
當歸(二錢)熟地(二三錢)芍藥(酒炒二錢)山藥(炒二錢)枸杞(二錢)炙
甘草(一錢)
水二鍾煎七分食遠温服如營虚於上而為驚恐
怔忡不眠多汗者加棗仁茯神各二錢如營虚兼
寒者去芍藥加生薑如氣滯有痛者加香附一二
錢引而行之
補陰益氣煎(十六)此補中益氣湯之變方也治勞倦傷陰
精不化氣或陰虚内乏以致外感不解寒熱痎瘧陰
虛便結不通等證凡屬陰氣不足而虚邪外侵者用
此升散無不神效
人參(一二三錢)當歸(二三錢)山藥(酒炒二三錢)熟地(三五錢或一二兩)
陳皮(一錢)炙甘草(一錢)升麻(三五分火浮於上者去此不必用)柴胡(一二)
(錢如無外邪者不必用)
水二鍾加生薑三五七片煎八分食遠温服
舉元煎(十七)治氣虚下陷血崩血脱亡陽垂危等證有不
宜於歸熟等劑而但宜補氣者以此主之
人參黃茋(炙各三五錢)甘草(一二錢)升麻(五七分炒用)白术
(炒一二錢)
水一鍾半煎七八分温服如兼陽氣虚寒者桂附
乾薑隨宜佐用如兼滑脱者加烏梅二個或文蛤
七八分
兩儀膏(十八)治精氣大虧諸藥不應或以克伐太過耗損
真陰凡虛在陽分而氣不化精者宜參术膏若虚在
陰分而精不化氣者莫妙於此其有未至大病而素
覺陰虚者用以調元尤稱神妙
人參(半斤或四兩)大熟地(一斤)
右二味用好甜水或長流水十五碗浸一宿以桑柴
文武火煎取濃汁若味有未盡再用水數碗煎柤取
汁并熬稍濃乃入磁礶重湯熬成膏入真白蜜四兩
或半斤收之每以白湯點服若勞損欬嗽多痰加
貝母四兩亦可
貞元飲(十九)治氣短似喘呼吸促急提不能升嚥不能降
氣道噎塞勢劇垂危者常人但知為氣急其病在上
而不知元海無根虧損肝腎此子午不交氣脫證也
尤為婦人血海常虧者最多此證宜急用此飲以濟
之緩之敢云神劑凡診此證脉必微細無神若微而
兼緊尤為可畏倘庸衆不知妄云痰逆氣滯用牛黃
蘇合及青陳枳殼破氣等劑則速其危矣
熟地黃(七八錢甚者一二兩)炙甘草(一二三錢)當歸(二三錢)
水二鍾煎八分温服如兼嘔惡或惡寒者加煨薑
三五片如氣虚脉微至極者急加人參隨宜如
肝腎陰虚手足厥冷加肉桂一錢
當歸地黃飲(二十)治腎虚腰膝疼痛等證
當歸(二三錢)熟地(三五錢)山藥(二錢)杜仲(二錢)牛膝(一錢半)山
茱萸(一錢)炙甘草(八分)
水二鍾煎八分食遠服如下部虚寒加肉桂一二
錢甚者仍加附子如多帶濁去牛膝加金櫻子二
錢或加故紙一錢如氣虚者加人參一二錢枸杞
二三錢
濟川煎(二一)凡病涉虛損而大便閉結不通則硝黃攻擊
等劑必不可用若勢有不得不通者宜此主之此用
通於補之劑也最妙最妙
當歸(三五錢)牛膝(二錢)肉蓯蓉(酒洗去鹹二三錢)澤瀉(一錢半)升
麻(五七分或一錢)枳殼(一錢虚甚者不必用)
水一鍾半煎七八分食前服如氣虚者但加人參
無碍如有火加黃芩如腎虚加熟地
地黃醴(二二)治男婦精血不足營衛不充等患宜製此常
用
大懷熟(取味極甘者烘晒乾以去水氣八兩)沉香(一錢或白檀三分亦可)枸杞
(用極肥者亦烘晒以去潤氣四兩)
右約每藥一斤可用高燒酒十斤浸之不必煮但浸
十日之外即可用矣凡服此者不得過飲服完又加
酒六七斤再浸半月仍可用
歸腎丸(二三)治腎水真陰不足精衰血少腰痠脚軟形容
憔悴遺泄陽衰等證此左歸右歸二丸之㳄者也
熟地(八兩)山藥(四兩)山茱萸(肉四兩)茯苓(四兩)當歸(三兩)枸杞
(四兩)杜仲(鹽水炒四兩)兔絲子(制四兩)
煉蜜同熟地膏為丸桐子大每服百餘丸饑時或滚
水或淡鹽湯送下
贊化血餘丹(二四)此藥大補氣血故能烏鬚髮壯形體其
於培元贊育之功有不可盡述者
血餘(八兩)熟地(八兩蒸搗)枸杞當歸鹿角膠(炒珠)兔絲
子(制)杜仲(鹽水炒)巴戟(肉酒浸剥炒乾)小茴香(略炒)白茯苓(乳拌)
(蒸熟)肉蓯蓉(酒洗去鱗甲)胡桃肉(各四兩)何首烏(小黑豆汁拌蒸七次)
(如無黑豆或人乳牛乳拌蒸俱妙四兩)人參(隨便用無亦可)
右煉蜜丸服每食前用滚白湯送下二三錢許精
滑者加白术山藥各三兩便溏者去蓯蓉加補骨
脂酒炒四兩陽虚者加附子肉桂
養元粉(二五)大能實脾養胃氣
糯米(一升水浸一宿瀝乾浸火炒熟)山藥(炒)芡實(炒)蓮肉(各三兩)川
椒(去目及閉口者炒出汗取紅末二三錢)
右為末每日饑時以滚水一碗入白糖三匙化開入
藥末一二兩調服之或加四君山查肉各一二兩更
妙
玄武豆(二六)
羊腰子(五十個)枸杞(二斤)補骨脂(一斤)大茴香(六兩)小茴香
(六兩)肉蓯蓉(十二兩大便滑者去之)青鹽(八兩如無蓯蓉此宜十二兩)大黑
豆(一斗圓淨者淘洗淨)
右用甜水二斗以砂鍋煮前藥七味至半乾去藥渣
入黑豆勻火煮乾為度如有餘汁俱宜拌滲於内取
出用新布攤晾晒乾磁瓶收貯日服之其效無窮如
無砂鍋即鐵鍋亦可若陽虚者加製附子一二兩更
妙
蟠桃果(二七)治遺精虚弱補脾滋腎最佳
芡實(一斤炒)蓮肉(去心一斤)膠棗肉(一斤)熟地(一斤)胡桃肉(去皮)
(二斤)
右以猪腰六個摻大茴香蒸極熟去筋膜同前藥末
搗成餅每日服二個空心食前用滚白湯或好酒一
二鍾送下此方凡人參製附子俱可隨意加用
王母桃(二八)培補脾腎功力最勝
白术(用冬术腿片味甘者佳苦者勿用以米泔浸一宿切片炒)大懷熟地(蒸擣上二味等)
(分)何首烏(九蒸)巴戟(甘草湯浸剥炒)枸杞子(上三味减半)
右為末煉蜜擣丸龍眼大每用三四丸飢時嚼服滚
湯送下或加人參其功尤大
休瘧飲(二九)此止瘧最妙之劑也若汗散既多元氣不復
或以衰老或以弱質而瘧有不能止者俱宜用此此
化暴善後之第一方也其有他證加减俱宜如法
人參白术(炒)當歸(各三四錢)何首烏(制五錢)炙甘草(八分)
水一鍾半煎七分食遠服渣再煎或用陰陽水各一
鍾煎一鍾柤亦如之俱露一宿次早温服一鍾飯後
食遠再服一鍾如陽虚多寒宜温中散寒者加乾
薑肉桂之類甚者或加製附子如陰虚多熱煩渴
喜冷宜滋陰清火者加麥冬生地芍藥甚者加知母
或加黃芩如腎陰不足水不制火虚煩虚餒腰痠
脚軟或脾虚痞悶者加熟地枸杞山藥杜仲之類以
滋脾腎之眞陰如邪有未淨而留連難愈者於此
方加柴胡麻黃細辛紫蘇之屬自無不可如氣血
多滯者或用酒水各一鍾煎服或服藥後飲酒數杯
亦可
和陣
金水六君煎(一)治肺腎虚寒水泛為痰或年邁陰虚血
氣不足外受風寒欬嗽嘔惡多痰喘急等證神效
當歸(二錢)熟地(三五錢)陳皮(一錢半)半夏(二錢)茯苓(二錢)炙甘
草(一錢)
水二鍾生薑三五七片煎七八分食遠温服如大
便不實而多濕者去當歸加山藥如痰盛氣滯胸
脇不快者加白芥子七八分如陰寒盛而嗽不愈
者加細辛五七分如兼表邪寒熱者加柴胡一二
錢
六安煎(二)治風寒欬嗽及非風初感痰滯氣逆等證
陳皮(一錢半)半夏(二三錢)茯苓(二錢)甘草(一錢)杏仁(一錢去皮尖研)
白芥子(五七分老年氣弱者不用)
水一鍾半加生薑三五七片煎七分食遠服凡外
感風邪欬嗽而寒氣盛者多不易散宜加北細辛七
八分或一錢若冬月嚴寒邪甚者加麻黃桂枝亦
可若風勝而邪不甚者加防風一錢或蘇葉亦可
若頭痛鼻塞者加川芎白芷蔓荆子皆可若兼
寒熱者加柴胡蘇葉若風邪咳𠻳不止而兼肺胃
之火者加黃芩一二錢甚者再加知母石膏所用生
薑止宜一片凡寒邪咳𠻳痰不利者加當歸二三
錢老年者尤宜若氣血不足者當以金水六君煎與
此參用凡非風初感痰勝而氣不順者加藿香一
錢五分兼脹滿者加厚朴一錢暫開痰氣然後察其
寒熱虛實而調補之若氣虚猝倒及氣平無痰者皆
不可用此
和胃二陳煎(三)治胃寒生痰惡心嘔吐胸膈滿悶噯氣
乾薑(炒一二錢)砂仁(四五分)陳皮半夏茯苓(各一錢半)甘
草(炙七分)
水一鍾半煎七分不拘時温服
苓术二陳煎(四)治痰飲水氣停畜心下嘔吐吞酸等證
猪苓(一錢半)白术(一二錢)澤瀉(一錢半)陳皮(一錢)半夏(二三錢)
茯苓(一錢半)炙甘草(八分)乾薑(炒黃二錢)
水一鍾半煎服如肝腎兼寒者加肉桂一二錢
和胃飲(五)治寒濕傷脾霍亂吐瀉及痰飲水氣胃脘不
清嘔惡脹滿腹痛等證此即平胃散之變方也凡
嘔吐等證多有胃氣虚者一聞蒼术之氣亦能動嘔
故以乾薑代之
陳皮厚朴(各一錢半)乾薑(炮一二錢)炙甘草(一錢)
水一鍾半煎七分温服此方凡藿香木香丁香茯
苓半夏扁豆砂仁澤瀉之類皆可隨宜增用之若胸
腹有滯而兼時氣寒熱者加柴胡
排氣飲(六)治氣逆食滯脹痛等證
陳皮(一錢五分)木香(七分或一錢)藿香(一錢五分)香附(二錢)枳殼(一錢)
(五分)澤瀉(二錢)烏藥(二錢)厚朴(一錢)
水一鍾半煎七分熱服如食滯者加山查麥芽各
二錢如寒滯者加焦乾薑吳茱萸肉桂之屬如
氣逆之甚者加廣木香沉香青皮檳榔之屬如嘔
而兼痛者加半夏丁香廣陳皮如痛在小腹者加小
茴香如兼疝者加荔枝核煨焦研為末二三錢
大和中飲(七)治飲食留滯積聚等證
陳皮(一二錢)枳實(一錢)砂仁(五分)山查(二錢)麥芽(二錢)厚朴(一錢)
(半)澤瀉(一錢半)
水一鍾半煎七八分食遠温服脹甚者加白芥子
胃寒無火或惡心者加炮乾薑一二錢疼痛者加木
香烏藥香附之類多痰者加半夏
小和中飲(八)治胸膈悶脹或婦人胎氣滯滿等證
陳皮(一錢五分)山查(二錢)茯苓(一錢半)厚朴(一錢五分)甘草(五分)扁
豆(炒二錢)
水一鍾半加生薑三五片煎服如嘔者加半夏一
二錢如脹滿氣不順者加砂仁七八分如火鬱
於上者加焦梔子一二錢如婦人氣逆血滯者加
紫蘇梗香附之屬如寒滯不行者加乾薑肉桂之
屬
大分清飲(九)方在寒陣五
小分清飲(十)治小水不利濕滯腫脹不能受補等證此
方主之
茯苓(二三錢)澤瀉(二三錢)薏仁(二錢)猪苓(二三錢)枳殼(一錢)厚
朴(一錢)
水一鍾半煎七八分食前服如陰虚水不能達者
加生地牛膝各二錢如黃疸者加茵陳二錢如
無内熱而寒滯不行者加肉桂一錢
解肝煎(十一)治暴怒傷肝氣逆脹滿陰滯等證如兼肝火
者宜用化肝煎
陳皮半夏厚朴茯苓(各一錢半)蘇葉芍藥(各一)
(錢)砂仁(七分)
水一鍾半加生薑三五片煎服如脇肋脹痛加白
芥子一錢如胸膈氣滯加枳殼香附藿香之屬
二术煎(十二)治肝強脾弱氣泄濕泄等證
白术(炒二錢或三錢)蒼术(米泔浸炒一二錢)芍藥(炒黃二錢)陳皮(炒一錢五)
(分)炙甘草(一錢)茯苓(一二錢)厚朴(薑湯炒一錢)木香(六七分)乾
薑(炒黃一二錢)澤瀉(炒一錢半)
水一鍾半煎七分食遠服
廓清飲(十三)治三焦壅滯胸膈脹滿氣道不清小水不利
年力未衰通身腫脹或肚腹單脹氣實非水等證
枳殼(二錢)厚朴(一錢半)大腹皮(一二錢)白芥子(五七分或一二錢)
蘿蔔子(生搗一錢如中不甚脹能食者不必用此)茯苓(連皮用二三錢)
澤瀉(二三錢)陳皮(一錢)
水一鍾半煎七分食遠温服如内熱多火小水熱
數者加梔子木通各一二錢如身黃小水不利者
加茵陳二錢如小腹脹滿大便堅實不通者加生
大黃三五錢如肝滯脇痛者加青皮如氣滯胸
腹疼痛者加烏藥香附如食滯者加山查麥芽
掃蟲煎(十四)治諸蟲上攻胸腹作痛
青皮(一錢)小茴香(炒一錢)梹榔烏藥(各一錢半)細榧肉(三錢)
(敲碎)吳茱萸(一錢)烏梅(二個)甘草(八分)硃砂雄黃(各五分俱為極)
(細末)
右將前八味用水一鍾半煎八分去柤隨入後二味
再煎三四沸攪勻徐徐服之如惡心作吐加炒乾
薑一二錢或先啖牛肉脯少許俟一茶頃頓服之
更妙
十香丸(十五)治氣滯寒滯諸痛
木香沉香澤瀉烏藥陳皮丁香小
茴香香附(酒炒)荔核(煨焦各等分)皂角(微火燒烟盡)
為末酒糊丸彈子大者磨化服丸桐子大者湯引下
㿗疝之屬温酒下
芍藥枳术丸(十六)治食積痞滿及小兒腹大脹滿時常疼
痛脾胃不和等證此方較之枳术丸其效如神
白术(二兩麫炒)赤芍藥(二兩酒炒)枳實(一兩麫炒)陳皮(一兩)
荷葉湯煮黃老米粥為丸桐子大米飲或滚白湯任
下百餘丸如臟寒加乾薑炒黃者五錢或一二兩
如脾胃氣虛加人參一二兩
蒼术丸(十七)治寒濕在脾泄瀉久不能愈者
雲苓(四兩)白芍藥(炒黃四兩)炙甘草(一兩)川椒(去閉口者炒出汗)小
茴香(炒各一兩)厚朴(三兩薑汁炒)眞茅山蒼术(八兩米泔浸一宿切炒如)
(無即以好白术代之)破故紙(酒浸二日晒乾炒香四兩)
右為末糯米糊為丸桐子大每食遠清湯送下七八
十丸
貝母丸(十八)消痰熱潤肺止咳或肺癰肺痿乃治標之妙
劑貝母一兩為末用沙糖或蜜和丸龍眼大或噙化
或嚼服之若欲劫止久𠻳每貝母一兩宜加百藥
煎蓬砂天竺黃各一錢佐之尤妙如無百藥煎即醋
炒文蛤一錢亦可或粟殼亦可酌用若治肺癰宜
加白礬一錢同貝母丸服如前最妙
括痰丸(十九)治一切停痰積飲吞酸嘔酸胸脇脹悶疼痛
等證
半夏(製二兩)白芥子(二兩)乾薑(炒黃一兩)猪苓(二兩)炙甘草(五錢)
陳皮(四兩切碎用鹽二錢入水中拌浸一宿晒乾)
右為末湯浸蒸餅為丸綠豆大每服一錢許滚白湯
送下如胸脇疼痛者加台烏藥二兩
神香散(二十)治胸脇胃脘逆氣難解疼痛嘔噦脹滿痰飲
膈噎諸藥不效者惟此最妙
丁香白荳䓻(或砂仁亦可)
二味等分為末清湯調下五七分甚者一錢日數服
不拘若寒氣作痛者薑湯送下
攻陣
吐法(一)此方可代瓜蒂三聖散之屬凡邪實上焦或痰
或食或氣逆不通等證皆可以此吐之
用蘿蔔子搗碎以温湯和攪取淡湯徐徐飲之少
頃即當吐出即有吐不盡者亦必從下行矣又
法以蘿蔔子為末温水調服一匙良久吐涎沫愈
一法用鹽少許於熱鍋中炒紅色乃入以水煮至將
滚未滚之際攪勻試其滋味稍淡乃可飲之每用半
碗漸次增飲自然發吐以去病為度而止一法凡
諸藥皆可取吐但隨證作湯劑探而吐之無不可也
赤金豆(二)亦名八仙丹治諸積不行凡血凝氣滯疼
痛腫脹蟲積結聚癥堅宜此主之此丸去病捷速較
之硝黃稜莪之類過傷臟氣者大為勝之
巴霜(去皮膜略去油一錢半)生附子(切略炒燥二錢)皂角(炒微焦二錢)輕
粉(一錢)丁香木香天竺黃(各三錢)硃砂(二錢為衣)
右為末醋浸蒸餅為丸蘿蔔子大硃砂為衣欲漸去
者每服五七丸欲驟行者每服一二十丸用滚水或
煎藥或薑醋茶蜜茴香史君煎湯為引送下若利多
不止可飲冷水一二口即止蓋此藥得熱則行得冷
則止也如治氣濕食滯鼔脹先用紅棗煮熟取肉
一錢許隨用七八丸甚者一二十丸同棗肉研爛以
熱燒酒加白糖少許送下如治蟲痛亦用棗肉加
服止用清湯送下
太平丸(三)治胸腹疼痛脹滿及食積氣積血積氣疝血
疝邪實秘滯痛劇等證此方借此微巴豆以行羣
藥之力去滯最妙如欲其峻須用巴豆二錢
陳皮厚朴木香烏藥白芥子草豆䓻
三稜蓬术(煨)乾薑牙皂(炒斷烟)澤瀉(各三錢)
以上十一味俱為細末
巴豆用滚湯泡去皮心膜稱足一錢用水一碗
微火煮至半碗將巴豆撈起用乳缽研極細仍
將前湯攙入研勻然後量藥多寡入蒸餅浸爛
搗丸前藥如綠豆大每用三分或五分甚者一
錢
右隨證用湯引送下凡傷食停滯即以本物湯下
婦人血氣痛紅花湯或當歸湯下氣痛陳皮湯
疝氣茴香湯寒氣生薑湯欲瀉者用熱薑湯
送下一錢未利再服利多不止用冷水一二口
即止
敦阜丸(四)治堅頑食積停滯腸胃痛劇不行等證
木香山查麥芽皂角丁香烏藥
青皮陳皮澤瀉(各五錢)巴霜(一錢)
右共為末用生蒜頭一兩研爛加熟水取汁浸蒸餅
搗丸綠豆大每服二三十丸隨便用湯引送下如未
愈徐徐漸加用之
獵蟲丸(五)治諸蟲積脹痛黃瘦等病
蕪荑雷丸桃仁乾漆(炒烟盡)雄黃(微炒)錫灰
皂角(燒烟盡)梹榔史君子(各等分)輕粉(减半)細榧肉(加倍)
湯浸蒸餅為丸綠豆大每服五七分滚白湯下陸續
服之如蟲積堅固者加巴豆霜與輕粉同
百順丸(六)治一切陽邪積滯凡氣積血積蟲積食積傷
寒實熱秘結等證但各為湯引隨宜送下無往不利
川大黃(錦紋者一斤)牙皂角(炒微黃一兩六錢)
右為末用湯浸蒸餅搗丸綠豆大每用五分或一錢
或二三錢酌宜用引送下或用蜜為丸亦可
散陣
一柴胡飲(一)一為水數從寒散也凡感四時不正之
氣或為發熱或為寒熱或因勞因怒或婦人熱入血
室或産後經後因冐風寒以致寒熱如瘧等証但外
有邪而内兼火者須從涼散宜此主之
柴胡(二三錢)黃芩(一錢半)芍藥(二錢)生地(一錢半)陳皮(一錢半)
甘草(八分)
水一鍾半煎七八分温服如内熱甚者加連翹一
二錢隨宜如外邪甚者加防風一錢佐之如邪
結在胸而痞滿者去生地加枳實一二錢如熱在
陽明而兼渴者加天花粉或葛根一二錢熱甚者加
知母石膏亦可
二柴胡飲(二)二為火數從温散也凡遇四時外感或
其人元氣充實臟氣平素無火或時逢寒勝之令本
無内熱等證者皆不宜妄用涼藥以致寒滯不散則
為害非淺宜此主之
陳皮(一錢半)半夏(二錢)細辛(一二錢)厚朴(一錢半)生薑(三五七片)
柴胡(一錢半或二三錢)甘草(八分)
水一鍾半煎七八分温服如邪盛者可加羌活白
芷防風紫蘇之屬擇而用之如頭痛不止者加川
芎一二錢如多濕者加蒼术如陰寒氣勝必加
麻黃一二錢或兼桂枝不必疑也
三柴胡飲(三)三為木數從肝經血分也凡人素禀陰
分不足或肝經血少而偶感風寒者或感邪不深可
兼補而散者或病後産後感冐有不得不從解散而
血氣虛弱不能外達者宜此主之
柴胡(二三錢)芍藥(一錢半)炙甘草(一錢)陳皮(一錢)生薑(三五片)
當歸(二錢溏泄者易以熟地)
水一鍾半煎七八分温服如微寒欬嘔者加半夏
一二錢
四柴胡飲(四)四為金數從氣分也凡人元氣不足或
忍饑勞倦而外感風寒或六脉緊數微細正不勝邪
等證必須培助元氣兼之解散庶可保全宜此主之
若但知散邪不顧根本未有不元氣先敗者察之慎
之
柴胡(一二三錢)炙甘草(一錢)生薑(三五七片)當歸(二三錢瀉者少用)人
參(二三錢或五七錢酌而用之)
水二鍾煎七八分温服如胸膈滯悶者加陳皮一
錢
五柴胡飲(五)五為土數從脾胃也脾土為五臟之本
凡中氣不足而外邪有不散者非此不可此與四柴
胡飲相表裏但四柴胡飲止調氣分此則兼培氣血
以逐邪寒尤切於時用者也神效不可盡述凡傷寒
瘧疾痘瘡皆所宜用
柴胡(一二三錢)當歸(二三錢)熟地(三五錢)白术(二二錢)芍藥(錢半)
(炒用)炙甘草(一錢)陳皮(酌用或不必用)
水一鍾半煎七分食遠熱服寒勝無火者减芍藥
加生薑三五七片或炮乾薑一二錢或再加桂枝一
二錢則更妙脾滯者减白术氣虚者加人參隨
宜腰痛者加杜仲頭痛者加川芎勞倦傷脾
陽虛者加升麻一錢
正柴胡飲(六)凡外感風寒發熱惡寒頭疼身痛痎瘧初
起等證凡血氣平和宜從平散者此方主之
柴胡(一二三錢)防風(一錢)陳皮(一錢半)芍藥(二錢)甘草(一錢)生薑
(三五片)
水一鍾半煎七八分熱服如頭痛者加川芎一錢
如熱而兼渴者加葛根一二錢如嘔惡者加半
夏一錢五分如濕勝者加蒼术一錢如胸腹有
微滯者加厚朴一錢如寒氣勝而邪不易解者加
麻黃一二三錢去浮沫服之或蘇葉亦可
麻桂飲(七)治傷寒瘟疫陰暑瘧疾凡陰寒氣勝而邪有
不能散者非此不可無論諸經四季凡有是證即宜
是藥勿謂夏月不可用也不必厚蓋但取津津微汗
透徹為度此實麻黃桂枝二湯之變方而其神效則
大有超出二方者不可不為細察
官桂(一二錢)當歸(三四錢)炙甘草(一錢)陳皮(隨宜用或不用亦可)麻
黃(二三錢)
水一鍾半加生薑五七片或十片煎八分去浮沫不
拘時服若陰氣不足者加熟地黃三五錢若三
陽併病者加柴胡二三錢若元氣大虚陰邪難解
者當以大温中飲更迭為用
大温中飲(八)凡患陽虚傷寒及一切四時勞倦寒疫陰
暑之氣身雖熾熱時猶畏寒即在夏月亦欲衣被覆
蓋或喜熱湯或兼嘔惡泄瀉但六脉無力肩背怯寒
邪氣不能外達等證此元陽大虚正不勝邪之候若
非峻補托散則寒邪日深必致不救温中自可散寒
即此方也服後畏寒悉除覺有躁熱乃陽回作汗佳
兆不可疑之畏之此外凡以素秉薄弱之軰或感
陰邪時疫發熱困倦雖未見如前陰證而熱邪未甚
者但於初感時即速用此飲連進二三服無不隨藥
隨愈眞神劑也此方宜與理陰煎麻桂飲相參用
熟地(三五七錢)冬白术(三五錢)當歸(三五錢如泄瀉者不宜用或以山藥代之)
人參(三五錢甚者一兩或不用亦可)炙甘草(一錢)柴胡(二三四錢)麻黃(一二)
(三錢)肉桂(一二錢)乾薑(炒熟一二錢或用煨生薑三五七片亦可)
水二鍾煎七分去浮沫温服或略蓋取微汗如氣
虛加黃茋二三錢如寒甚陽虚者加製附子一二
錢頭痛加川芎或白芷細辛陽虚氣䧟加升麻
如肚腹泄瀉宜少减柴胡加防風細辛亦可嘗
見傷寒之治惟仲景能知温散如麻黃桂枝等湯是
也亦知補氣而散如小柴胡之屬是也至若陽根於
陰汗化於液從補血而散而雲騰致雨之妙則仲景
猶所未及故予制此方乃邪從營解第一義也其功
難悉所當深察
柴陳煎(九)治傷風兼寒欬𠻳發熱痞滿多痰等證
柴胡(二三錢)陳皮(一錢半)半夏(二錢)茯苓(二錢)甘草(一錢)生薑
(三五七片)
水一鍾半煎七分食遠温服如寒勝者加細辛七
八分如風勝氣滯者加蘇葉一錢五分如冬月
寒甚者加麻黃一錢五分氣逆多𠻳者加杏仁一
錢痞滿氣滯者加白芥子五七分
柴苓煎(十)治傷寒表邪未解外内俱熱瀉痢煩渴喜冷
氣壯脉滑數者宜此主之及瘧痢並行内熱去血兼
表邪發黃等證
柴胡(二三錢)黃芩梔子澤瀉木通(各二錢)枳殼
(一錢五分)
水二鍾煎八分温服如瘧痢並行鮮血純血者加
芍藥二錢甘草一錢如濕勝氣陷者加防風一錢
柴苓飲(十一)治風濕發黃發熱身痛脉緊表裏俱病小水
不利中寒泄瀉等證
柴胡(二三錢)猪苓茯苓澤瀉(各二錢)白术(二三錢)肉
桂(一二三錢)
水一鍾半煎服如寒邪勝者加生薑三五片如
汁出熱不退者加芍藥一二錢
柴胡白虎煎(十二)治陽明温熱表邪不解等證
柴胡(二錢)石膏(三錢)黃芩(二錢)麥冬(二錢)細甘草(七分)
水一鍾半加竹葉二十片煎服
歸葛飲(十三)治陽明温暑時證大熱大渴津液枯涸陰虚
不能作汗等證
當歸(三五錢)乾葛(二三錢)
水二鍾煎一鍾以冷水浸涼徐徐服之得汗即解
柴葛煎(十四)方在因陣十八
治瘟毒表裏俱熱
秘傳走馬通聖散(十五)治傷寒陰邪初感等證此方宜
用於倉卒之時其有質強而寒甚者俱可用
麻黃炙甘草(各一兩)雄黃(二錢)
右為細末每服一錢熱酒下即汗或加川芎(二錢)
秘傳白犀丹(十六)發散外感瘟疫癰毒等證
白犀角麻黃(去節)山茨菇玄明粉血竭甘
草(各一錢)雄黃(八分)
右共為末用老薑汁拌丸如棗核大外以紅棗去核
將藥填入棗内用薄紙裹十五層入砂鍋内炒令烟
盡為度取出去棗肉每藥一錢入冰片一分麝香半
分研極細磁礶收貯用時以角簮蘸麻油粘藥點眼
大角輕者只點眼角重者仍用些須吹鼻男先左女
先右吹點皆同如病甚者先吹鼻後點眼點後踡脚
坐起用被齊項煖蓋半炷香時自當汗出邪解如汗
不得出或汗不下達至腰者不治
又一製法將前藥用薑汁拌作二丸以烏金紙兩層
包定外搗紅棗肉如泥包藥外約半指厚晒乾入砂
鍋内再覆以砂盆用鹽泥固縫但留一小孔以候烟
色乃上下加炭火先文後武待五色烟盡取出去棗
肉每煆過藥一錢止加冰片二分不用麝香忌生
冷麵食魚腥七情
右藥凡傷寒瘟疫及小兒痘毒壅閉癰毒吼喘及陰
毒冷氣攻心或婦人吹乳或眼目腫痛鼻壅閉塞並
皆治之
歸柴飲(十七)治營虚不能作汗及眞陰不足外感寒邪難
解者此神方也如大便多溏者以冬术代當歸亦
佳
當歸(一兩)柴胡(五錢)炙甘草(八分)
水一鍾半煎服或加生薑三五片或加陳皮一
錢或加人參
寒陣
保陰煎(一)治男婦帶濁遺淋色赤帶血脉滑多熱便血
不止及血崩血淋或經期太早凡一切陰虚内熱動
血等證
生地熟地芍藥(各二錢)山藥川續斷黃芩
黃栢(各一錢半)生甘草(一錢)
水二鍾煎七分食遠温服如小水多熱或兼怒火
動血者加焦梔子一二錢如夜熱身熱加地骨皮
一錢五分如肺熱多汗者加麥冬棗仁如血熱
甚者加黃連一錢五分如血虚血滯筋骨腫痛者
加當歸二三錢如氣滯而痛去熟地加陳皮青皮
丹皮香附之屬如血脱血滑及便血久不止者加
地榆一二錢或烏梅一二個或百藥煎一二錢文蛤
亦可如少年或血氣正盛者不必用熟地山藥
如肢節筋骨疼痛或腫者加秦芄丹皮各一二錢
加减一陰煎(二)方在補陣九
治水虧火勝之甚者
抽薪飲(三)治諸凡火熾盛而不宜補者
黃芩石斛木通梔子(炒)黃栢(各一二錢)枳殼(錢半)
澤瀉(錢半)細甘草(三分)
水一鍾半煎七分食遠温服内熱甚者冷服更佳
如熱在經絡肌膚者加連翹天花粉以觧之熱在
血分大小腸者加槐蕊黃連以清之熱在陽明頭
面或躁煩便實者加生石膏以降之熱在下焦小
水痛澁者加草龍膽車前以利之熱在陰分津液
不足者加門冬生地芍藥之類以滋之熱在腸胃
實結者加大黃芒硝以通之
徙薪飲(四)治三焦凡火一切内熱漸覺而未甚者先宜
清以此劑其甚者宜抽薪飲
陳皮(八分)黃芩(二錢)麥冬芍藥黃栢茯苓牡
丹皮(各一錢半)
水一鍾半煎七分食遠温服如多鬱氣逆傷肝脇
肋疼痛或至動血者加青皮梔子
大分清飲(五)治積熱閉結小水不利或致腰腹下部極
痛或濕熱下利黃疽溺血邪熱畜血腹痛淋閉等證
茯苓澤瀉木通(各二錢)猪苓梔子(或倍之)枳殼
車前子(各一錢)
水一鍾半煎八分食遠温服如内熱甚者加黃芩
黃栢草龍膽之屬如大便堅鞕脹滿者加大黃二
三錢如黃疽小水不利熱甚者加茵陳二錢如
邪熱畜血腹痛者加紅花青皮各一錢五分
清流飲(六)治陰虚挾熱瀉痢或發熱或喜冷或下純紅
鮮血或小水痛赤等證
生地芍藥茯苓澤瀉(各二錢)當歸(一二錢)甘草
(一錢)黃芩黃連(各錢半)枳殼(一錢)
水一鍾半煎服如熱甚者加黃栢小水熱痛者
加梔子
化陰煎(七)治水虧陰涸陽火有餘小便癃閉淋濁疼痛
等證
生地黃熟地黃牛膝猪苓澤瀉生黃
栢生知母(各二錢)綠豆(二錢)龍膽草(錢半)車前子(一錢)
水二鍾加食鹽少許用文武火煎八分食前温服或
冷服若水虧居多而陰氣大有不足者可逓加熟
地黃即用至一二兩亦可
茵陳飲(八)治挾熱泄瀉熱痢口渴喜冷小水不利黃疽
濕熱閉澁等證
茵陳焦梔子澤瀉青皮(各三錢)甘草(一錢)甘菊
花(二錢)
用水三四鍾煎兩鍾不時陸續飲之治熱瀉者一服
可愈
清膈煎(九)治痰因火動氣壅喘滿内熱煩渴等證
陳皮(錢半)貝母(二三錢微敲破)膽星(一二錢)海石(二錢)白芥子(五七)
(分)木通(二錢)
水一鍾半煎七分温服如火盛痰不降者加童便
一小鍾如渴甚者加天花粉一錢如熱及下焦
小水不利者加梔子一錢半如熱在上焦頭面紅
赤煩渴喜冷者加生石膏二三錢如痰火上壅而
小水不利者加澤瀉一二錢如痰火閉結大便不
通而兼脹滿者加大黃數錢或朴硝一二錢酌宜用
之
化肝煎(十)治怒氣傷肝因而氣逆動火致為煩熱脇痛
脹滿動血等證
青皮陳皮(各二錢)芍藥(二錢)丹皮梔子(炒)澤瀉(各錢)
(半如血見下部者以甘草代之)土貝母(二三錢)
水一鍾半煎七八分食遠温服如大便下血者加
地榆小便下血者加木通各一錢五分如兼寒熱
加柴胡一錢如火盛加黃芩一二錢如脇腹脹
痛加白芥子一錢脹滯多者勿用芍藥
安胃飲(十一)治胃火上衝呃逆不止
陳皮山查麥牙木通澤瀉黃芩石
斛
水一鍾半煎七分食遠服如胃火熱甚脉滑實者
加石膏
玉女煎(十二)治水虧火盛六脉浮洪滑大少陰不足陽明
有餘煩熱乾渴頭痛牙疼失血等證如神若大
便溏泄者乃非所宜
生石膏(三五錢)熟地(三五錢或一兩)麥冬(二錢)知母牛膝(各錢)
(半)
水一鍾半煎七分温服或冷服如火之盛極者加梔
子地骨皮之屬亦可如多汗多渴者加北五味十四
粒如小水不利或火不能降者加澤瀉一錢五分
或茯苓亦可如金水俱虧因精損氣者加人參二
三錢尤妙
太清飲(十三)治胃火煩熱狂斑嘔吐等證可與白虎湯出
入酌用
知母石斛木通(各一錢半)石膏(生用五七錢)
水一鍾半煎七分温服或冷服或加麥門冬
綠豆飲(十四)凡熱毒勞熱諸火熱極不能退者用此最妙
用綠豆不拘多寡寬湯煮糜爛入鹽少許或蜜亦可
待冰冷或厚或稀或湯任意飲食之日或三四次不
拘此物性非苦寒不傷脾氣且善於解毒除煩退熱
止渴大利小水乃淺易中之最佳最捷者也若火盛
口甘不宜厚味但略煮半熟清湯冷飲之尤善除煩
清火
玉泉散(十五)亦名一六甘露散治陽明内熱煩渴頭痛
二便閉結温疫斑黃及熱痰喘嗽等證此益元散
之變方也其功倍之
石膏(六兩生用)粉甘草(一兩)
右為極細末每服一二三錢新汲水或熱湯或人參
湯調下此方加硃砂三錢亦妙
雪梨漿(十六)解煩熱退陰火此生津止渴之妙劑也
用清香甘美大梨削去皮别用大碗盛清冷甘泉將
梨薄切浸於水中少頃水必甘美但頻飲其水勿食
其柤退陰火極速也
滋陰八味丸(十七)治陰虚火盛下焦濕熱等證此方變
丸為湯即名滋陰八味煎
山藥(四兩)丹皮(三兩)白茯苓(三兩)山茱萸(肉四兩)澤瀉(三兩)黃
栢(鹽水炒三兩)熟地黃(八兩蒸搗)知母(鹽水炒三兩)
右加煉蜜搗丸梧桐子大或空心或午前用滚白湯
或淡鹽湯送下百餘丸
約陰丸(十八)治婦人血海有熱經脉先期或過多者或兼
腎火而帶濁不止及男婦大腸血熱便紅等證
當歸白术(炒)芍藥(酒炒)生地茯苓地榆黃
芩白石脂(醋煆焠)北五味丹參川續斷(各等分)
右為末煉蜜丸服火甚者倍用黃芩兼肝腎之
火甚者仍加知母黃栢各等分大腸血熱便紅者
加黃連防風各等分
服蠻煎(十九)此方性味極輕極清善入心肝二臟行滯氣
開鬱結通神明養正除邪大有竒效
生地麥門冬芍藥石菖蒲石斛川丹
皮(極香者)茯神(各二錢)陳皮(一錢)木通知母(各一錢半)
水一鍾半煎七分食遠服如痰勝多鬱者加貝母
二錢痰盛兼火者加膽星一錢五分陽明火盛
内熱狂呌者加石膏二三錢便結脹滿多熱者玄
明粉二三錢調服或暫加大黃亦可氣虚神困者
加人參隨宜
約營煎(二十)治血熱便血無論脾胃小腸大腸膀胱等證
皆宜用此
生地芍藥甘草續斷地榆黃芩槐
花荆芥穗(炒焦)烏梅(二個)
水一鍾半煎七分食前服如下焦火盛者可加梔
子黃連龍膽草之屬如氣虚者可加人參白术
如氣陷者加升麻防風
熱陣
四味回陽飲(一)治元陽虚脱危在頃刻者
人參(一二兩)製附子(二三錢)炙甘草(一二錢)炮乾薑(二三錢)
水二鍾武火煎七八分温服徐徐飲之
六味回陽飲(二)治陰陽將脱等證
人參(一二兩或數錢)製附子(二三錢)炮乾薑(二三錢)炙甘草(一錢)
熟地(五錢或一兩)當歸身(三錢如泄瀉者或血動者以冬术易之多多益善)
水二鍾武火煎七八分温服如肉振汗多者加炙
黃茋四五錢或一兩或冬白术三五錢如泄瀉者
加烏梅二枚或北五味二十粒亦可如虚陽上浮
者加茯苓二錢如肝經鬱滯者加肉桂二三錢
理陰煎(三)此理中湯之變方也凡脾腎中虚等證宜
剛燥者當用理中六君之類宜温潤者當用理陰大
營之類欲知調補當先察此此方通治眞陰虚弱
脹滿嘔噦痰飲惡心吐瀉腹痛婦人經遲血滯等證
又凡真陰不足或素多勞倦之軰因而忽感寒邪
不能解散或發熱或頭身疼痛或面赤舌焦或雖渴
而不喜冷飲或背心肢體畏寒但脉見無力者悉是
假熱之證若用寒涼攻之必死宜速用此湯照後加
减以温補陰分托散表邪連進數服使陰氣漸充則
汗從陰達而寒邪不攻自散此最切於時用者也神
效不可盡述
熟地(三五七錢或一二兩)當歸(二三錢或五七錢)炙甘草(一二錢)乾薑
(炒黃色一二三錢)或加肉桂(一二錢)
水二鍾煎七八分熱服此方加附子即名附子理
陰煎再加人參即名六味回陽飲治命門火衰陰中
無陽等證若風寒外感邪未入深但見發熱身痛
脉數不洪凡内無火證素禀不足者但用此湯加柴
胡一錢半或二錢連進一二服其效如神若寒凝陰
盛而邪有難解者必加麻黃一二錢放心用之或不
用柴胡亦可恐其清利也此寒邪初感温散第一方
惟仲景獨知此義苐仲景之温散首用麻黃桂枝二
湯余之温散即以理陰煎及大温中飲為增减此雖
一從陽分一從陰分其跡若異然一逐於外一托於
内而用温則一也學者當因所宜酌而用之若陰
勝之時外感寒邪脉細惡寒或背畏寒者乃太陽少
陰證也加細辛一二錢甚者再加附子一二錢眞神
劑也或并加柴胡以助之亦可若陰虚火盛其有
内熱不宜用温而氣血俱虛邪不能解者宜去薑桂
單以三味加减與之或止加人參亦可若治脾腎
兩虛水泛為痰或嘔或脹者於前方加茯苓一錢半
或加白芥子五分以行之若泄瀉不止及腎泄者
少用當歸或并去之加山藥扁豆吳茱萸破故肉豆
䓻附子之屬若腰腹有痛加杜仲枸杞若腹有
脹滯疼痛加陳皮木香砂仁之屬
養中煎(四)治中氣虛寒為嘔為泄者
人參(一二三錢)山藥(炒二錢)白扁豆(炒二三錢)炙甘草(一錢)茯苓
(二錢)乾薑(炒黃一二錢)
水二鍾煎七分食遠温服如噯腐氣滯者加陳皮
一錢或砂仁四分如胃中空虚覺餒者加熟地三
五錢
温胃飲(五)治中寒嘔吐吞酸泄瀉不思飲食及婦人臟
寒嘔惡胎氣不安等證
人參(一二三錢或一兩)白术(炒一二錢或一兩)扁豆(二錢炒)陳皮(一錢)
(或不用)乾薑(炒焦一二三錢)炙甘草(一錢)當歸(一二錢滑泄者勿用)
水二鍾煎七分食遠温服如下寒帶濁者加破故
紙一錢如氣滯或兼胸腹痛者加藿香丁香木香
白豆䓻砂仁白芥子之屬如兼外邪及肝腎之病
者加桂枝肉桂甚者加柴胡如脾氣陷而身熱者
加升麻五七分如水泛為痰而胸腹痞滿者加茯
苓一二錢如脾胃虚極大嘔大吐不能止者倍用
參术仍加胡椒二三分許煎熟徐徐服之
五君子煎(六)治脾胃虚寒嘔吐泄瀉而兼濕者
人參(二三錢)白术茯苓(各二錢)炙甘草(一錢)乾薑(炒黃一二)
(錢)
水一鍾半煎服
六味異功煎(七)治證同前而兼微滯者
即前方加陳皮一錢此即五味異功散加乾薑也
參薑飲(八)治脾肺胃氣虚寒嘔吐欬𠻳氣短小兒吐乳
等證
人參(三五錢或倍之)炙甘草(三五分)乾薑(炮五分或一二錢或用煨生薑三五)
(片)
水一鍾半煎七八分徐徐服之此方或陳皮或蓽
撥或茯苓皆可酌而佐之
胃關煎(九)治脾腎虚寒作瀉或甚至久瀉腹痛不止冷
痢等證
熟地(三五錢或一兩)山藥(炒二錢)白扁豆(炒二錢)炙甘草(一二錢)
焦乾薑(一二三錢)吳茱萸(製五七分)白术(炒一二三錢)
水二鍾煎七分食遠温服瀉甚者加肉豆䓻一二
錢麫炒用或破故紙亦可氣虚勢甚者加人參隨
宜用陽虚下脱不固者加製附子一二三錢腹
痛甚者加木香七八分或加厚朴八分滯痛不通
者加當歸二三錢滑脱不禁者加烏梅二個或北
五味子二十粒若肝邪侮脾者加肉桂一二錢
佐關煎(十)治生冷傷脾瀉痢未久腎氣未損者宜用此
湯以去寒濕安脾胃此胃關煎之佐者也
厚朴(炒一錢)陳皮(炒一錢)山藥(炒二錢)扁豆(炒二錢)炙甘草
(七分)猪苓(二錢)澤瀉(二錢)乾薑(炒一二錢)肉桂(一二錢)
水一鍾半煎服如腹痛甚者加木香三五分或吳
茱萸亦可如瀉甚不止者或破故紙或肉豆䓻皆
可加用
抑扶煎(十一)治氣冷陰寒或暴傷生冷致成瀉痢凡初起
血氣未衰脾腎未敗或脹痛或嘔惡皆宜先用此湯
此胃關煎表裏藥也宜察虚實用之其有寒濕傷臟
霍亂邪實者最宜用此
厚朴陳皮烏藥(各一錢五分)猪苓(二錢)澤瀉(二錢)炙甘
草(一錢)乾薑(炮一二錢)吳茱萸(製五七分)
水一鍾半煎七分食遠温服如氣滯痛甚者加木
香五七分或砂仁亦可如血虚多痛者加當歸二
錢如寒濕勝者加蒼术一錢半
四維散(十二)治脾腎虚寒滑脱之甚或泄痢不能止或氣
虚下陷二陰血脱不能禁者無出此方之右
人參(二兩)製附子(二錢)乾薑(炒黃二錢)炙甘草(一二錢)烏梅肉
(五分或一錢酌其味之微甚隨病人之意而用之或不用此即四味回陽飲也)
右為末和勻用水拌濕蒸一飯頃取起烘乾再為末
每服一二錢温湯調下
鎮陰煎(十三)治陰虛於下格陽於上則眞陽失守血隨而
溢以致大吐大衂六脉細脱手足厥冷危在頃刻而
血不能止者速宜用此使孤陽有歸則血自安也如
治格陽喉痺上熱者當以此湯冷服
熟地(一二兩)牛膝(二錢)炙甘草(一錢)澤瀉(一錢半)肉桂(一二錢)
製附子(五七分或一二三錢)
水二鍾速煎服如兼嘔惡者加乾薑炒黃一二錢
如氣脱倦言而脉弱極者宜速速多加人參隨宜
用之
歸氣飲(十四)治氣逆不順呃逆嘔吐或寒中脾腎等證
熟地(三五錢)茯苓(二錢)扁豆(二錢)乾薑(炮)丁香陳皮(各一)
(錢)藿香(一錢五分)炙甘草(八分)
水一鍾半煎七分食遠温服中氣寒甚者加製附
子肝腎寒者加吳茱萸肉桂或加當歸
煖肝煎(十五)治肝腎陰寒小腹疼痛疝氣等證
當歸(二三錢)枸杞(三錢)茯苓(二錢)小茴香(二錢)肉桂(一二錢)烏
藥(二錢)沉香(一錢或木香亦可)
水一鍾半加生薑三五片煎七分食遠温服如寒
甚者加吳茱萸乾薑再甚者加附子
壽脾煎(十六)一名攝營煎治脾虛不能攝血等證凡憂
思鬱怒積勞及誤用攻伐等藥犯損脾陰以致中氣
虧陷神魂不寧大便脱血不止或婦人無火崩淋等
證凡兼嘔惡尤為危候速宜用此單救脾氣則統攝
固而血自歸源此歸脾湯之變方其效如神若犯此
證而再用寒凉則胃氣必脱無不即斃者
白术(二三錢)當歸(二錢)山藥(二錢)炙甘草(一錢)棗仁(錢半)遠志
(制三五分)乾薑(炮一二三錢)蓮肉(去心炒二十粒)人參(隨宜一二錢急者用一兩)
水二鍾煎服如血未止加烏梅二個凡畏酸者不
可用或加地榆一錢半亦可滑脱不禁者加醋炒
文蛤一錢下焦虚滑不禁加鹿角霜二錢為末攪入
藥中服之氣虛甚者加炙黃茋二三錢氣陷而墜
者加炒升麻五七分或白芷亦可兼溏泄者加補
骨脂一錢炒用陽虚畏寒者加製附子一二三錢
血去過多陰虚氣餒心跳不寧者加熟地七八錢
或一二兩
三氣飲(十七)治血氣虧損風寒濕三氣乘虚内侵筋骨歴
節痺痛之極及痢後鶴膝風痛等證
當歸枸杞杜仲(各二錢)熟地(三錢或五錢)牛膝茯
苓芍藥(酒炒)肉桂(各一錢)北細辛(或代以獨活)白芷炙
甘草(各一錢)附子(隨宜一二錢)
水二鍾加生薑三片煎服如氣虚者加人參白术
隨宜風寒勝者加麻黃一二錢此飲亦可浸酒
大約每藥一斤可用燒酒六七升浸十餘日徐徐服
之
五德丸(十八)治脾腎虚寒飱泄鶩溏等證或暴傷生冷或
受時氣寒濕或酒濕傷脾腹痛作泄或飲食失宜嘔
惡痛泄無火等證
補骨脂(四兩酒炒)吳茱萸(製二兩)木香(二兩)乾薑(四兩炒)北五
味(二兩或以肉豆䓻代之麫炒用或用烏藥亦可)
湯浸蒸餅丸桐子大每服六七十丸甚者百餘丸滚
白湯或人參湯或米湯俱可下腹痛多嘔者加胡
椒二兩更妙
七德丸(十九)治生冷傷脾初患瀉痢肚腹疼痛凡年壮氣
血未衰及寒濕食滯凡宜和胃者無不神效此即佐
關煎之偏裨也
台烏藥吳茱萸(製)乾薑(炒黃)蒼术(炒各二兩)木香茯
苓(各一兩)補骨脂(炒四兩)
神麯糊丸桐子大每服七八十丸或百丸滚白湯送
下
復陽丹(二十)治陰寒嘔吐泄瀉腹痛寒疝等證
附子(製)炮薑胡椒北五味(炒)炙甘草(各一兩)白
麫(二兩炒熟)
右為末和勻入温湯搗丸桐子大每服一錢隨證用
藥引送下
黃芽丸(二十一)治脾胃虚寒或飲食不化或時多脹滿泄
瀉吞酸嘔吐等證此藥隨身常用甚妙
人參(二兩)焦乾薑(三錢)
煉白蜜為丸芡實大常嚼服之
一炁丹(二二)治脾腎虚寒不時易瀉腹痛陽痿怯寒等證
此即參附湯之變方也
人參製附子(各等分)
煉白蜜丸如綠豆大每用滚白湯送下三五分或一
錢凡藥餌不便之處或在途次隨帶此丹最妙
九炁丹(二三)治脾腎虚寒如五德丸之甚者
熟地(八兩)製附子(四兩)肉豆䓻(麫炒二兩)焦薑吳茱萸
補骨脂(酒炒)蓽茇(炒)五味子(炒各二兩)粉甘草(炒一兩)
煉白蜜為丸或山藥糊丸如桐子大每服六七十丸
或百丸滚白湯下如氣虚者加人參或二兩或四
兩尤妙甚
温臟丸(二四)治諸蟲積既逐而復生者多由臟氣虚寒宜
温健脾胃以杜其源此方主之
人參(隨宜用無亦可)白术(米泔浸炒)當歸(各四兩)芍藥(酒炒焦)茯苓
川椒(去合口者炒出汗)細榧肉史君子(煨取肉)檳榔(各二)
(兩)乾薑(炮)吳茱萸(湯泡一宿炒各一兩)
右為末神麯糊為丸桐子大每服五七十丸或百丸
饑時白湯下如臟寒者加製附子一二兩臟熱
者加黃連一二兩
聖术煎(二五)治飲食偶傷或吐或瀉胸膈痞悶或脇肋疼
痛或過用剋伐等藥致傷臟氣有同前證而脉息無
力氣怯神倦者速宜用此不得因其虚痞虚脹而畏
用白术此中虚實之機貴乎神悟也若痛脹覺甚者
即以此煎送神香散最妙若用治寒濕瀉痢嘔吐尤
為聖藥
白术(用冬术味甘佳者五六七八錢炒或一二兩)乾薑(炒)
肉桂(各一二錢)陳皮(酌用或不用)
水一鍾半煎七分温熱服若治虚寒瀉痢嘔吐等
證則人參炙甘草之類當任意加用若治中虚感
寒則麻黃柴胡亦任意加用
固陣
秘元煎(一)治遺精帶濁等病此方專主心脾
遠志(八分炒)山藥(二錢炒)芡實(二錢炒)棗仁(炒搗碎二錢)白术
(炒)茯苓(各錢半)炙甘草(一錢)人參(一二錢)五味(十四粒畏酸者去之)
金櫻子(去核二錢)
水二鍾煎七分食遠服此治久遺無火不痛而滑
者乃可用之如尚有火覺熱者加苦參一二錢
如氣大虚者加黃茋一二三錢
固隂煎(二)治陰虚滑泄帶濁淋遺及經水因虚不固等
證此方專主肝腎
人參(隨宜)熟地(三五錢)山藥(炒二錢)山茱萸(一錢半)遠志(七分)
(炒)炙甘草(一二錢)五味(十四粒)兔絲子(炒香二三錢)
水二鍾煎七分食遠温服如虚滑遺甚者加金櫻
子肉二三錢或醋炒文蛤一錢或烏梅二個如陰
虚微熱而經血不固者加川續斷二錢如下焦陽
氣不足而兼腹痛溏泄者加補骨脂吳茱萸之類随
宜用之如肝腎血虚小腹痛而血不歸經者加當
歸二三錢如脾虚多濕或兼嘔惡者加白术一二
錢如氣陷不固者加炒升麻一錢如兼心虚不
眠或多汗者加棗仁二錢炒用
兔絲煎(三)治心脾氣弱凡遇思慮勞倦即苦遺精者宜
此主之
人參(二三錢)山藥(炒二錢)當歸(錢半)兔絲子(製炒四五錢)棗仁
(炒)茯苓(各錢半)炙甘草(一錢或五分)遠志(製四分)鹿角霜(為末)
(每服加入四五匙)
右用水一鍾半煎成加鹿角霜末調服食前或加
白术一二錢
惜紅煎(四)治婦人經血不固崩漏不止及腸風下血等
證
白术山藥炙甘草地榆續斷(炒)芍藥(炒)
北五味(十四粒)荆芥穗(炒)烏梅(二枚)
水一鍾半煎七分食遠服如火盛者加黃連黃芩
如脾虚兼寒脾泄者加破故紙人參
苓术兔絲丸(五)治脾腎虚損不能收攝以致夢遺精滑
困倦等證
白茯苓白术(米泔洗炒)蓮肉(去心各四兩)五味(二兩酒蒸)山藥
(炒二兩)杜仲(酒炒三兩)炙甘草(五錢)兔絲子(用好水淘淨入陳酒浸一日文)
(火煮極爛搗為餅焙乾為末十兩)
右用山藥末以陳酒煮糊為丸桐子大空心滚白湯
或酒下百餘丸如氣虚神倦不能收攝者加人參
三四兩尤妙
固眞丸(六)治夢遺精滑
兔絲子(一斤淘洗淨用好酒浸三日煮極熟擣膏晒乾或用淨白布包蒸亦佳)牡蠣
(煆四兩)金櫻子(去子蒸熟四兩)茯苓(酒拌蒸晒四兩)
右蜜丸空心好酒送下三錢或鹽湯亦可
粘米固腸糕(七)治脾胃虚寒或因食滯氣滯腹痛泄瀉
久不止者多服自效
用白糯米滚湯淘洗炒香熟為粉每粉一兩加乾
薑末炒熟者二分半白糖二錢拌勻於饑時用滚
水調服一二兩如有微滯者加陳皮炒末二分或
砂仁末一分俱妙一法用陳老米粉亦妙此
與古方固類四十九泄瀉經騐方大同小異并補
陣養元粉略同
玉關丸(八)治腸風血脱崩漏帶濁不固諸藥難效者宜
用此丸兼煎藥治之及瀉痢滑泄不能止者亦宜用
此
白麫(炒熟四兩)枯礬(二兩)文蛤(醋炒黑二兩)北五味(一兩炒)訶子
(二兩半生半炒)
右為末用熟湯和丸梧子大以温補脾腎等藥隨證
加减煎湯送下或人參湯亦可如血熱妄行者以
涼藥送下
鞏隄丸(九)治膀胱不藏水泉不止命門火衰小水不禁
等證
熟地(二兩)兔絲子(酒煮二兩)白术(炒二兩)北五味益智仁
(酒炒)故紙(酒炒)附子(製)茯苓家韭子(炒各一兩)
右為末山藥糊丸如桐子大每服百餘丸空心滚湯
或温酒下如兼氣虚必加人參一二兩更妙
敦阜糕(十)治久瀉久痢腸滑不固妙方及婦人帶濁最
佳
白麫(炒黃二兩)冬白术(炒黃一兩)破故紙(炒五錢)
右共為末臨服時加白糖隨宜用清滚湯食前調服
如糕法如胃寒者每一兩加乾薑炒末五分或一錢
如氣有不順或痛或嘔每末一兩加丁香一錢如
滑泄不禁者每兩加粟殼末炒黃一錢若以作丸
則宜三味等分用即名敦阜丸
因陣
逍遥飲(一)治婦人思鬱過度致傷心脾衝任之源血氣
日枯漸至經脉不調者
當歸(二三錢)芍藥(錢半)熟地(三五錢)棗仁(二錢炒)茯神(錢半)遠
志(製三五分)陳皮(八分)炙甘草(一錢)
水二鍾煎七分食遠温服如氣虚者加人參一二
錢如經水過期兼痛滯者加酒炒香附一二錢
决津煎(二)治婦人血虛經滯不能流暢而痛極者當以
水濟水若江河一决而積垢皆去宜用此湯隨證加
减主之此用補為瀉之神劑也如氣虚者宜少用
香陳之類甚者不用亦可
當歸(三五錢或一兩)澤瀉(一錢半)牛膝(二錢)肉桂(一二三錢)熟地(二三)
(錢或五七錢或不用亦可)烏藥(一錢如氣虚者不用亦可)
水二鍾煎七八分食前服如嘔惡者加焦薑一二
錢如陰滯不行者非加附子不可如氣滯而痛
脹者加香附一二錢或木香七八分如血滯血澁
者加酒炒紅花一二錢如小腹不煖而痛極者加
吳茱萸七八分如大便結濇者加肉蓯蓉一二三
錢微者以山查代之
五物煎(三)治婦人血虚凝滯蓄積不行小腹痛急産難
經滯及痘瘡血虚寒滯等證神效此即四物湯加
肉桂也
當歸(三五七錢)熟地(三四錢)芍藥(二錢酒炒)川芎(一錢)肉桂(一二三錢)
水一鍾半煎服兼胃寒或嘔惡者加乾薑炮用
水道不利加澤瀉或猪苓氣滯者加香附或丁香
木香砂仁烏藥陰虛疝痛者加小茴香血瘀不
行臍下若覆杯漸成積塊者加桃仁或酒炒紅花
痘瘡血虛寒勝寒邪在表者加細辛麻黃柴胡紫蘇
之屬
調經飲(四)治婦人經脉阻滯氣逆不調多痛而實者
當歸(三五錢)牛膝(二錢)山查(一二錢)香附(二錢)青皮茯苓
(各一錢半)
水二鍾煎七分食遠服如因不避生冷而寒滯其
血者加肉桂吳茱萸之類如兼脹悶者加厚朴一
錢或砂仁亦可如氣滯者加烏藥二錢或痛在小
腹者加小茴香一錢半
通瘀煎(五)治婦人氣滯血積經脉不利痛極拒按及産
後瘀血實痛并男婦血逆血厥等證
歸尾(三五錢)山查香附紅花(新者炒黃各二錢)青皮(錢半)
烏藥(一二錢)木香(七分)澤瀉(錢半)
水二鍾煎七分加酒一二小鍾食前服兼寒滯者
加肉桂一錢或吳茱萸五分火盛内熱血燥不行
者加炒梔子一二錢微熱血虚者加芍藥二錢
血虛澁滯者加牛膝血瘀不行者加桃仁三十粒
去皮尖用或加蘇木玄胡索之類瘀極而大便結
燥者加大黃一二三錢或加芒硝蓬术亦可
胎元飲(六)治婦人衝任失守胎元不安不固者隨證加
减用之或間日或二三日常服一二劑
人參(隨宜)當歸杜仲芍藥(各二錢)熟地(二三錢)白术
(錢半)炙甘草(一錢)陳皮(七分無滯者不必用)
水二鍾煎七分食遠服如下元不固而多遺濁者
加山藥補骨脂五味之類如氣分虚甚者倍白术
加黃茋但茋术氣浮能滯胃口倘胸膈有飽悶不快
者須愼用之如虚而兼寒多嘔者加炮薑七八分
或一二錢如虚而兼熱者加黃芩一錢五分或加
生地二錢去杜仲如陰虚小腹作痛加枸杞二錢
如多怒氣逆者加香附無妨或砂仁亦妙如有
所觸而動血者加川續斷阿膠各一二錢如嘔吐
不止加半夏一二錢生薑三五片
固胎煎(七)治肝脾多火多滯而屢墮胎者
黃芩(二錢)白术(一二錢)當歸芍藥阿膠(各錢半)陳皮
(一錢)砂仁(五分)
水一鍾半煎服
涼胎飲(八)治胎氣内熱不安等證
生地芍藥(各二錢)黃芩當歸(各一二錢)甘草(生七分)枳
殼石斛(各一錢)茯苓(錢半)
水一鍾半煎七分食遠温服如熱甚者加黃栢一
二錢
滑胎煎(九)胎氣臨月宜常服數劑以便易生
當歸(三五錢)川芎(七分)杜仲(二錢)熟地(三錢)枳殼(七分)山藥(二錢)
水二鍾煎八九分食前温服如氣體虚弱者加人
參白术隨宜用之如便實多滯者加牛膝一二錢
殿胞煎(十)治産後兒枕疼痛等證如神
當歸(五七錢或一兩)川芎炙甘草(各一錢)肉桂(一二錢或五七分)
茯苓(一錢)
水一鍾煎八分熱服如脉細而寒或嘔者加乾薑
炒黃色一二錢如血熱多火者去肉桂加酒炒芍
藥一二錢如脉弱陰虚者加熟地三五錢如氣
滯者加香附一二錢或烏藥亦可腰痛加杜仲一
二錢
脱花煎(十一)凡臨盆將産者宜先服此藥催生最佳并治
産難經日或死胎不下俱妙
當歸(七八錢或一兩)肉桂(一二錢或三錢)川芎牛膝(各二錢)車前
子(錢半)紅花(一錢此催生者不用味亦可)
水二鍾煎八分熱服或服後飲酒數杯亦妙若胎
死腹中或堅滯不下者加朴硝三五錢即下若氣
虛困劇者加人參隨宜若陰虛者必加熟地三五
錢
九蜜煎(十二)治産後陽氣虚寒或陰邪入臟心腹疼痛嘔
吐不食四肢厥冷此與大岩蜜湯略同而稍勝之
當歸熟地(各三錢)芍藥(酒炒焦)茯苓(各錢半)炙甘草乾
薑(炒)肉桂北細辛(各一錢)吳茱萸(製五分)
水二鍾煎服
清化飲(十三)治婦人産後因火發熱及血熱妄行陰虧諸
火不清等證
芍藥麥冬(各二錢)丹皮茯苓黃芩生地(各二)
(三錢)石斛(一錢)
水一鍾半煎七分食遠温服如覺骨蒸多汗者加
地骨皮一錢半熱甚而渴或頭痛者加石膏一二
三錢下熱便澁者加木通一二錢或黃栢梔子皆
可隨證用之如兼外邪發熱加柴胡一二錢愚
按丹溪云芍藥酸寒大伐發生之氣産後忌用之此
亦言之過也夫芍藥之寒不過於生血藥中稍覺其
清耳非若芩連軰之大苦大寒者也使芍藥猶忌如
此則他之更寒者尤為不可用矣余每見産家過愼
者或因太煖或因年力方壯而飲食藥餌太補過度
以致産後動火者病熱極多若盡以産後為虛必須
皆補豈盡善哉且芍藥性清微酸而收最宜於陰氣
散失之證豈不為産後之要藥乎不可不辨也
毓麟珠(十四)治婦人氣血俱虛經脉不調或斷續或帶濁
或腹痛或腰痠或飲食不甘瘦弱不孕服一二觔即
可受胎凡種子諸方無以加此
人參白术(土炒)茯苓芍藥(酒炒各二兩)川芎炙甘
草(各一兩)當歸熟地(蒸搗各四兩)兔絲子(製四兩)杜仲(酒炒)
鹿角霜川椒(各二兩)
右為末煉蜜丸彈子大每空心嚼服一二丸用酒或
白湯送下或為小丸吞服亦可如男子制服宜加
枸杞胡桃肉鹿角膠山藥山茱萸巴戟肉各二兩
如女人經遲腹痛宜加酒炒破故肉桂各一兩甚者
再加吳茱萸五錢湯泡一宿炒用如帶多腹痛加
破故一兩北五味五錢或加龍骨一兩醋煅用如
子宫寒甚或泄或痛加制附子炮乾薑隨宜如多
鬱怒氣有不順而為脹為滯者宜加酒炒香附二兩
或甚者再加沉香五錢如血熱多火經早内熱者
加川續斷地骨皮各二兩或另以湯劑暫清其火而
後服此或以湯引酌宜送下亦可
贊育丹(又十四)治陽痿精衰虚寒無子等證妙方
熟地(八兩蒸搗)白术(用冬术八兩)巴戟肉(甘草湯炒)山茱萸杜
仲(酒炒)仙茅(酒蒸一日)淫羊藿(羊脂拌炒)肉蓯蓉(酒洗去甲)韭子(炒黃)
(各四兩)當歸枸杞(各六兩)蛇床子(微炒)附子(製)肉桂(各二)
(兩)
右煉蜜丸服或加人參鹿茸亦妙
柴歸飲(十五)治痘瘡初起發熱未退無論是痘是邪疑似
之間均宜用此平和養營之劑以為先着有毒者可
托有邪者可散實者不致助邪虚者不致損氣凡
陽明實熱邪盛者宜升麻葛根湯如無實邪則悉宜
用此增减主之
當歸(二三錢)芍藥(或生或炒一錢半)柴胡(一錢或錢半)荆芥穗(一錢)
炙甘草(七分或一錢)
水一鍾半煎服或加生薑三片血熱者加生地
陰虚者加熟地氣虚脉弱者加人參虚寒者加
炮薑肉桂火盛者加黃芩熱渴者加乾葛腹
痛者加木香砂仁嘔惡者加炮薑陳皮若治麻
疹或以荆芥易乾葛陰寒盛而邪不能觧者加麻
黃桂枝
疎邪飲(十六)治痘疹初起發熱凡血氣強盛無藉滋補者
單宜解邪用此方為主以代升麻葛根湯及蘇葛湯
等方最為妥當
柴胡(倍用)芍藥(倍用酒炒)蘇葉荆芥穗炙甘草(减半)
水一鍾半煎服無火者加生薑三片火盛内熱
者加黃芩渴者加乾葛
涼血養營煎(十七)治痘瘡血虚血熱面紅熱渴或色燥不
起及便結溺赤凡陽盛陰虚等證悉宜用此
生地黃當歸芍藥生甘草地骨皮紫
草黃芩紅花
水一鍾半煎服量兒大小加减用之渴加天花粉
肌熱無汗加柴胡熱毒甚者加牛蒡子木通連
翹之屬血熱毒不透者加犀角
柴葛煎(十八)治痘疹表裏俱熱散毒養陰及瘟疫等證
柴胡乾葛芍藥黃芩甘草連翹
水一鍾半煎服
搜毒煎(十九)解痘疹熱毒熾盛紫黑乾枯煩熱便結純陽
等證
紫草地骨皮牛蒡子(杵)黃芩木通連翹
蟬退芍藥(等分)
水一鍾半煎服渴者加天花粉麥門冬陽明熱
甚頭面牙齦腫痛者加石膏知母大腸乾結實臍
腹實脹者加大黃芒硝血熱妄行者加犀角童便
小水熱閉者加山梔車前子兼表熱者加柴胡
六物煎(二十)治痘疹血氣不充隨證加减用之神效不可
盡述并治男婦氣血俱虚等證
炙甘草當歸熟地(或用生地)川芎(三四分不宜多)芍藥(俱隨)
(宜加减)人參(或有或無隨虚實用之氣不虚者不必用)
右咀用水煎服如發熱不解或痘未出之先宜加
柴胡以疎表或加防風佐之如見點後痘不起發
或起而不貫或貫而漿薄均宜單用此湯或加糯米
人乳好酒肉桂川芎以助營氣如氣虛痒塌不起
加川山甲炒用如紅紫血熱不起宜加紫草或犀
角如脾氣稍滯者宜加陳皮山查如胃氣虚寒
多嘔者加乾薑炒用或加丁香如腹痛兼滯者加
木香陳皮表虚氣陷不起或多汗者加黃茋氣
血俱虚未起未貫而先癢者加肉桂白芷如元氣
大虚寒戰咬牙泄瀉宜去芍藥加黃茋大附子乾薑
肉桂
六氣煎(二一)治痘瘡氣虚癢塌倒陷寒戰咬牙并治男婦
陽氣虚寒等證
黃茋(炙)肉桂人參白术當歸炙甘草
右咀水煎服加减法照前六物煎
九味異功煎(二二)治痘瘡寒戰咬牙倒陷嘔吐泄瀉腹痛
虛寒等證用代陳氏十二味異功散等方
人參(二三錢)黃茋(炙一二錢)當歸熟地(各二三錢)炙甘草(七分)
(或一錢)丁香(三五分或一錢)肉桂(一錢)乾薑(炮一二錢)製附子(一二錢)
右量兒大小加减用水一鍾半煎七分徐徐與服之
如泄瀉腹痛加肉豆䓻麫炒一錢或加白术一二
錢
透邪煎(二三)凡麻疹初熱未出之時惟恐誤藥故云未出
之先不宜用藥然解利得宜則毒必易散而勢自輕
减欲求妥當當先用此方為主
當歸(二三錢)芍藥(酒炒一二錢)防風(七八分)荆芥(一錢)炙甘草
(七分)升麻(三分)
水一鍾半煎服如熱甚脉洪滑者加柴胡一錢
此外凡有雜證俱可隨宜加减
牛膝煎(二四)截瘧大效凡邪散已透而血氣微虚者宜此
主之
牛膝(二錢)當歸陳皮(各三錢)
右用好酒一鍾浸一宿次早加水一鍾煎至八分温
服
何人飲(二五)截瘧如神凡氣血俱虚久瘧不止或急欲取
效者宜此主之
何首烏(自三錢以至一兩隨輕重用之)當歸(二三錢)人參(三五錢或一兩隨宜)
陳皮(二三錢大虛者不必用)煨生薑(三片多寒者用三五錢)
水二鍾煎八分於發前二三時温服之若善飲者
以酒一鍾浸一宿次早加水一鍾煎服亦妙再煎不
必用酒
追瘧飲(又二五)截瘧甚佳凡血氣未衰屢散之後而瘧有
不止者用此截之已經屢騐
何首烏(一兩製)當歸甘草半夏青皮陳皮
柴胡(各三錢)
右用井水河水各一鍾煎一鍾柤亦如之同露一宿
次早温服一鍾飯後食遠再服一鍾
木賊煎(二六)凡瘧疾形實氣強多濕多痰者宜此截之大
效
半夏青皮(各五錢)木賊厚朴(各三錢)白蒼术梹
榔(各二錢)
用陳酒二鍾煎八分露一宿於未發之先二時温服
牙皂散(二七)治胃脘痛劇諸藥不效者服此如神
用牙皂燒存性以烟將盡為度研末用燒酒調服一
錢許即效
荔香散(二八)治疝氣痛極凡在氣分者最宜用之幷治小
腹氣痛等證神效又心腹久痛方如後
荔枝核(炮微焦)大茴香(等分炒)
右為末用好酒調服二三錢如寒甚者加制過吳
茱萸减半用之凡心腹胃脘久痛屢觸屢發者惟
婦人多有之用荔核一錢木香八分為末每服一錢
清湯調服數服除根
豕膏(二九)内經曰癰發於隘中名曰獈疽獈疽不治化為
膿膿不寫塞咽半日死其化為膿者寫則合豕膏冷
食三日已此必以猪板油煉淨服之也
又萬氏方治肺熱暴瘖用猪脂一斤煉過入白
蜜一斤再煉少頃濾淨冷定不時挑服一匙即愈
按此方最能潤肺潤腸凡老人痰嗽不利及大腸秘
結者最宜用之
又千金方治關格閉塞用猪脂薑汁各二升微
火煎至二升加酒五合和煎分服之
愚意先以當歸半斤濃煎取汁煉過猪脂一斤同煉
去其水氣乃入白蜜一斤再煉少頃濾淨收貯不時
挑服用治老人之秘結及噎膈閉結等證必無不妙
如果陽氣不行者仍加生薑四兩同當歸煎入或宜
酒者以酒送服亦可或氣有不利者加杏仁二兩去
皮尖同前煎入皆妙或有滯者當以餳代蜜更妙是
即内經所謂以辛潤之也
罨傷寒結胸法(三十)凡病傷寒結胸其有中氣虚弱不堪
攻擊内消者須以此法外罨之則滯行邪散其效如
神
葱白頭生薑生蘿蔔(此味加倍如無以子代之)
右用葱薑各數兩蘿蔔倍之共搗一處炒熱用手巾
或白布包作大餅罨胸前脹痛處此藥須分二包冷
則輪換罨之無不即時開通汗出而愈但不宜太熱
恐炮烙難受也
又法以大蒜一二十頭搗爛攤厚紙或薄絹上貼於
脹處少頃即散用治一切脹痛無不神效
連翹金貝煎(三一)治陽分癰毒或在臟腑肺膈胸乳之間
者此方最佳甚者連用數服無有不愈
金銀花貝母(土者更佳)蒲公英夏枯草(各三錢)紅藤
(七八錢)連翹(一兩或五七錢)
用好酒二碗煎一碗服服後煖卧片時火盛煩渴
乳腫者加天花粉若陽毒内熱或在頭頂之間者
用水煎亦可
連翹歸尾煎(三二)治一切無名癰毒丹毒流注等毒有火
者最宜用之
連翹(七八錢)歸尾(三錢)甘草(一錢)金銀花紅藤(各四五錢)
用酒煎服如前如邪熱火盛者加槐蕊二三錢
桔梗杏仁煎(三三)此桔梗湯之變方也治欬嗽吐膿痰
中帶血或胸膈隱痛將成肺癰者此方為第一
桔梗杏仁甘草(各一錢)阿膠金銀花麥冬
百合夏枯草連翹(各二錢)貝母(三錢)枳殼(錢半)紅
藤(三錢)
水二鍾煎八分食遠服如火盛兼渴者加天花粉
二錢
當歸蒺藜煎(三四)治癰疽瘡疹血氣不足邪毒不化内無
實熱而腫痛淋漓者悉宜用之此與芍藥蒺藜煎相
為竒正也當酌其詳
當歸熟地芍藥(酒炒)何首烏(各二錢)炙甘草防
風川芎荆芥穗白芷(各一錢)白蒺藜(炒搗碎三錢或)
(五錢)
右或水或酒用二鍾煎服然水不如酒或以水煎服
後飲酒數杯以行藥力亦可陽虚不能化毒者加
桂枝甚者再加乾薑附子氣虚不化者加黃茋人
參毒陷不能外達者加川山甲或皂刺
芍藥蒺藜煎(三五)治通身濕熱瘡疹及下部紅腫熱痛諸
瘡神效外以螵蛸粉敷之
龍膽草梔子黃芩木通澤瀉(各錢半)芍藥
生地(各二錢)白蒺藜(連刺槌碎五錢甚者一兩)
水二鍾煎八分食遠服如火不甚者宜去龍膽梔
子加當歸茯苓薏仁之屬如濕毒甚者加土茯苓
五錢或一二兩
降癰散(三六)治癰疽諸毒消腫止痛散毒未成者即消已
成者斂毒速潰可愈若陽毒熾甚而疼痛勢凶者宜
先用此方其解毒散毒之功神效最速若堅頑深
固者宜用後方
薄荷(辛佳者用葉)野菊花(連根葉各一握)土貝母(半之)茅根(一握)
右乾者可為末鮮者可擣爛同貝母研勻外將茅根
煎濃湯去柤用調前末乘熱敷患處仍留前剩湯䪺
煖不時潤於藥上但不可用冷湯冷則不散不行反
能為痛約敷半日即宜換之眞妙方也
後方凡疽毒堅頑深固及結核痰滯宜用此方
腦荷(倍用)生南星土貝母朴硝(各等分)石灰(風化者亦)
(倍用或倍倍用之)
右同為末用鹽滷調杵稠粘敷患處經宿乾即易之
不必留頭若膿成者留頭亦可或炒熱攤絹上隔絹
貼之亦可或用麻油調或用熱茅根湯調亦可若欲
止痛速效加麝香或冰片少許更妙
百草煎(三七)治百般癰毒諸瘡損傷疼痛腐肉腫脹或風
寒濕氣留聚走注疼痛等證無不竒效
百草凡田野山間者無論諸品皆可取用然猶
以山草為勝辛香者佳冬月可用乾者須
預為收採之
右不論多寡取以多煎濃湯乘熱薰洗患處仍用布
帛蘸熨良久務令藥氣蒸透然後敷貼他藥每日二
三次不拘但以頻數為善蓋其性之寒者可以除熱
熱者可以散寒香者可以行氣毒者可以解毒無所
不用亦無所不利湯得藥性則湯氣無害藥得湯氣
則藥力愈行凡用百草以煎膏者其義亦此此誠外
利中最要最佳之法亦傳之方外人者也若洗水
鼓腫脹每次須用草二三十斤煎濃湯二三鍋用大
盆盛貯以蓆簟遮風薰洗良久每日一次或二次内
服廓清飲分利等劑妙甚
螵蛸散(三八)治濕熱破爛毒水淋漓等瘡或下部腎囊足
股腫痛下疳諸瘡無不神效又海藏治下疳方在
外科下疳門
海螵蛸(不必浸淡)人中白(或人中黃碙砂亦可等分)
右為細末先以百草多煎濃湯乘熱薰洗後以此藥
摻之如乾者以麻油或熬熟猪油或蜜水調敷之
若腫而痛甚者加冰片少許更妙若濕瘡膿水甚
者加蜜陀僧等分或煆過官粉亦可或煆制爐甘石
更佳
腸癰秘方(三九)凡腸癰生於小肚角微腫而小腹隱痛不
止者是若毒氣不散漸大内攻而潰則成大患急宜
以此藥治之
先用紅藤一兩許以好酒二碗煎一碗午前一服
醉卧之午後用紫花地丁一兩許亦如前煎服
服後痛必漸止為效然後服後末藥除根神效
當歸(五錢)蟬退殭蚕(各錢)天龍犬黃(各一錢)石䗶
蚆(五錢此草藥也)老蜘蛛(二個捉放新瓦上以酒鍾蓋定外用火煆乾存性)
右共為末空心用酒調送一錢許日逐漸服自消
槐花蕊(四十)治楊梅瘡下疳神方
凡綿花瘡毒及下疳初感或毒盛經久難愈者速用
新槐蕊揀淨不必炒每食前用清酒吞下三錢許早
午晚每日三服服至二三升則熱毒盡去可免終身
除毒之患亦無寒涼敗脾之慮此經騐神方也如不
能飲即用滚水鹽湯俱可送下但不及酒送之效捷
也
飛丹散(四一)治寒濕風濕脚腿等瘡
飛丹人中黃(白更妙)輕粉水粉(各等分)
為末凡濕爛者可以乾摻外用油紙包蓋若乾陷
者以猪骨髓或猪油調貼之先以百草煎湯乘熱
薰洗然後貼之日洗數次妙
綿花瘡點藥(四二)
杏仁(取霜)輕粉(眞者)
二味等分為末敷於瘡上二三日即痂脱而落
又武定侯方用雄黃錢半杏仁三十粒去皮輕粉一
錢同為末用雄猪膽汁調敷之二三日即愈百發百
中天下第一方
鷄子黃連膏(四三)治火眼暴赤疼痛熱在膚腠淺而易解
者用此點之數次可愈若熱由内發火在陰分者不
宜外用涼藥非惟不能去内熱而且以閉火邪也用
鷄子一枚開一小竅單取其清盛以磁碗外用黃連
一錢研為粗末摻於鷄子清上用筯徹底速打數百
使成浮沫約得半碗許即其度矣安放少頃用筯撥
開浮沫傾出清汁用點眼眥勿得緊閉眼胞擠出其
藥必熱淚湧出數次即愈内加冰片少許尤妙
若鷄子小而清少者加水二三匙同打亦可
金露散(四四)治赤目腫痛翳瞕諸疾
天竹黃(擇辛香者用)海螵蛸(不必浸洗)月石(各一兩)硃砂(飛)爐
甘石(片子者佳煆淬童便七次飛盡各八錢)
右為極細末磁瓶收貯每用時旋取數分研入冰片
少許諸目疾皆妙若治内外眥障取一錢許加珍
珠八釐膽礬三眥内珍珠須放豆腐中蒸熟用若
爛絃風眼每一錢加銅綠飛丹各八釐如赤眼腫
痛每一錢加乳香没藥各半分
二辛煎(四五)治陽明胃火牙根口舌腫疼不可當先用此
湯潄之潄後傅以三香散或仍服清胃等藥以治其
本
北細辛(三錢)生石膏(一兩)
右二味用水二碗煎一碗乘熱頻嗽之
冰玉散(四六)治牙疳牙痛口瘡齒衂喉痺
生石膏(一兩)月石(七錢)冰片(三分)殭蚕(一錢)
右為極細末小磁瓶盛貯敷之吹之
冰白散(四七)治口舌糜爛及走馬牙疳等證
人中白(倍用之)冰片(少許)銅綠(用醋製者)杏仁(二味等分)
右為細末敷患處此方按之古法有以人中白七
分與枯礬三分同用者又有以蜜炙黃栢與人中
白等分仍加冰片同用者是皆可師之法諸當隨宜
用之
代匙散(四八)治喉痺
月石石膏(各錢)腦荷(五分)膽礬(五分)粉草(三分)殭蚕(炒五)
(分)冰片(一分)皂角(炙烟盡五分)
右為細末用竹管頻吹喉中加牛黃五分更佳
三香散(四九)治牙根腫痛
丁香川椒(取紅等分)冰片(少許)
右為末敷痛處如無川椒以蓽撥代之亦可
固齒將軍散(五十)治牙痛牙傷胃火糜腫久之牢牙固齒
錦紋大黃(炒微焦)杜仲(炒半黑各十兩)青鹽(四兩)
右為末每日清晨擦漱火盛者嚥之亦可
薰疥方(五一)
硃砂雄黃銀硃(各三分同研)大楓子木鱉子(各三)
(個)
右將大楓木别先搗碎乃入前三味拌勻外以乾艾
鋪捲成筒約長二寸許足矣凡薰時須將遍身疥痂
悉行&KR0946;破薰之始效後五六日復薰一筒無不悉愈
杖丹膏(五二)
猪板油(半斤)黃占(二兩)輕粉(三錢)水銀(三錢)冰片(三分)
先將水銀輕粉同研細俟猪油熬熟去滓先下黃占
熔化後入末藥攪勻收貯以水浸二三時令出火毒
用竹紙攤貼覺熱即換輕者即愈重者不過旬日
銀硃烟(五三)治頭髮生虱及諸瘡之有蟲者
用銀硃四五分揩擦厚紙上點着置一乾碗中上用
一濕碗露縫覆之其烟皆着於濕碗之上乃用指揩
擦髮中覆以毡帽則蟣虱皆盡矣此烟以棗肉和
捻作餅或作丸或擦於猪鷄熟肝之間用貼諸瘡癬
之有蟲者及蟲蝕肛門者以綿褁棗丸納肛門中一
宿無不神效須留綿帶在外以便出之
雷火鍼(五四)治風寒濕毒之氣留滯經絡而為痛為腫不
能散者
五月五日取東引桃枝去皮兩頭削如鷄子尖樣長
一二寸許鍼時以鍼向燈上點着隨用紙三五層或
布亦可貼蓋患處將熱鍼按於紙上隨即念咒三遍
病深者再燃再刺之立愈咒曰天火地火三昧眞
火鍼天天開鍼地地裂鍼鬼鬼滅鍼人人得長生百
病消除萬病消滅吾奉太上老君急急如律令
又雷火鍼新方乃以藥為鍼者其法更妙
白芷獨活川芎細辛牙皂川山甲(炮倍)
(用)丁香枳殼松香雄黃乳香没藥
杜仲桂枝(各一錢)硫黃(二錢)射香(不拘)熟艾(二三兩)
右搗為粗末和勻取艾鋪底摻藥於上用上好皮紙
捲筒先須用線絆約兩頭防其伸長然後加紙再捍
務令極實粗如鷄子尖樣是其度也乃用鷄子清盡
刷外層捲而褁之陰乾用法如前一方有巴豆仁
八分螌蝥三錢去頭足翅用
疥癬光(五五)治疥瘡搽上即愈癬瘡亦妙
松香(錢)水銀硫黃枯礬(各二錢)樟腦(二錢或一錢)麻
油
右先將松香水銀加麻油少許研如糊後入三味研
如膏擦之神效
鵝掌瘋四方(五六附錄)
猪胰一具去油勿經水花椒(三錢)
右用好酒温熱將二味同浸二三日取胰不時擦手
微火烘之自愈
又方用白砒三錢打如豆粒以麻油一兩熬砒至
黑去砒用油擦手微火烘之不過二三次即愈
又方用葱五六根椎破再用花椒一把同入磁瓦
罐中入醋一碗後以滚湯衝入薰洗數次即愈
又方用穀樹葉煎湯温洗以火烘乾隨用桕白油
擦之再以火烘乾少頃又洗又烘如此日行三次
不過三五日即愈
秘傳水銀膏(五七)擦治楊梅瘋毒潰爛危惡多年不愈者
經騐神方
黃蘗黃連(各一錢)川大黃(五分三味另研)雄黃膽礬
青黛兒茶銅青(各三分)輕粉枯礬(各四分)大楓子
(去油取淨霜五分黑者勿用)珍珠(一分半生用)冰片(一分半二味另研)人言
(人壯者七厘弱者半分中者六厘)
右十四味為極細末分作三分每分約一錢八分
番打麻另為末若瘡重而人壯能食者每分用
五分人弱不起者每分用三分中者四分以末
入前藥各分内研勻
水銀人徤者每分用一兩或八九錢中者或五
六錢卧床不起而極弱者只可用三錢决不可
再多矣
右先將麻汞并前藥各一分俱入盞内再入眞芝麻
油少許用手指研開務使汞藥混為一家漸次增油
久研以不見汞星為度大約如稀糊可矣一擦法
用此藥擦手足四腕動脉處每藥一分務分擦三日
每日早晚各擦一次每次以六七百數為度擦完用
布包之擦藥時凡周身略有破傷處俱用無麝膏藥
貼之膏藥須厚攤每二日一換換時不可經風常須
避帳幔中冬月須用厚被煖坑他時亦須常煖南方
則多用被褥蓋墊可也擦至七日毒必從齒縫中發
出口吐臭涎若口齒破爛出血但用甘草蜂房煎湯
候冷漱解不可嚥下輕者只以花椒湯潄之亦可擦
處必皮破不可畏疼而少擦也忌鹽十餘日多更
好并魚腥生冷沙氣發風等物一個月尤忌房事外
如牛肉燒酒團魚之類須忌二三年惟蕎麥麫羊肉
則終身忌之治楊梅瘡初發者五六日可愈但每
分用汞四五錢足矣若治蛀幹疳瘡或咽喉潰爛
或遍身牛皮瘡癬俱照前中治法若治久爛臁瘡
爛處難擦則擦脚心俱照前中治法亦布包貼膏如
前一自擦起之日即當服後敗毒散至七日後發
口則止
二十四味敗毒散(隨前水銀膏)
當歸川芎生地熟地芍藥牛膝
防風荆芥白芷防己忍冬桔梗
羌活獨活白癬皮薏仁連翹木通
陳皮粉草黃蘗知母梔子黃連
右每貼加土茯苓乾者四兩鮮者須半斤用水六碗
煎三碗分三次每日早午晩各服一碗右方後四
味須察其人陰陽寒熱酌而用之
按右水銀膏方凡用此者其於筋骨經絡無處不到
既能追毒亦善殺蟲若用治大麻瘋證必有竒效但
未經試故表諸此以俟後人試用之或於大瘋條擇
煎劑之相宜者同用尤妙倘獲濟人其幸多矣
臁瘡隔紙膏(五八)
黃占(五兩)飛丹鉛粉(各四兩)輕粉乳香没藥(各二)
(錢)冰片(三分)麻油(春夏二兩秋冬三兩)
右先將占油煎五六沸下乳没再二三沸下輕粉隨
下丹粉槐柳枝攪十餘沸取起冷定後下冰攪勻瓶
盛浸水中一宿出火毒先以苦茶洗瘡淨將膏用薄
油紙刺孔厚攤間日番背面貼之三日一換三貼即
可愈
完瘡散(五九)治濕爛諸瘡肉平不斂及諸瘡毒内肉既平
而口有不收者皆宜用此最妙
滑石(飛一兩)赤石脂(飛五錢)粉甘草(三錢)
右為末乾摻或用麻油調敷或加枯礬一錢痒者
極宜若痒甚者必有蟲先用水銀三四錢同松香
二錢研勻後拌前藥和勻傅之
景岳全書卷五十一
