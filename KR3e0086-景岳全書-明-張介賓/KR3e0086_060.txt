景岳全書卷六十
明張介賓撰
因陣
以下眼目方
(原機)當歸補血湯(一)治男婦亡血過多以致睛珠疼痛
不能視物羞明酸濇眼光無力眉骨太陽酸痛
當歸熟地黃(各二錢)白芍藥牛膝
白术生地黃天門冬(各一錢)川芎
防風炙甘草(各五分)
水二鍾煎八分稍熱服如惡心不進食者加生薑
煎
益氣聰明湯(二)治目中内障初起視覺昏花神水淡
綠色或淡白色久則不睹漸變純白或視物成二等
症并治耳聾耳鳴
人參黃茋(各五錢)升麻葛根
炙甘草(各三錢)芍藥黃栢(各二錢)蔓荆子(錢半)
右每服四五錢水二鍾煎一鍾臨睡熱服五更再服
(東垣)蔓荆子湯(三)治勞倦飲食不節内障眼病此方如
神
蔓荆子(二錢半)人參黃茋(各一兩)炙甘草(八錢)
黃栢(酒拌炒四遍)白芍藥(各三錢)
右㕮咀每服四五錢水二盞煎一盞去柤臨臥溫服
益隂腎氣丸(四)治足三隂虧損虚火上炎致目睛散
大視物不的或昏花緊澁作痛羞明或卒見非常等
證其功與六味還少丹同類
熟地(二兩酒洗)生地歸尾(酒洗)丹皮
五味山藥山茱萸柴胡
茯苓澤瀉(各二錢半)
煉蜜丸桐子大水飛硃砂爲衣每服五七十丸空心
淡鹽湯下
濟隂地黃丸(五)治證同上
熟地(倍用)山藥山茱萸當歸
枸杞巴戟肉麥冬肉蓯蓉
五味子甘菊花(各等分)
煉蜜丸桐子大每服七八十丸空心白湯下
神效黃茋湯(六)方在補陣四九
治目緊縮小及羞明畏日視物不明
(局方)明目地黃丸(七)治男婦肝腎俱虚風邪所乘熱氣
上攻翳障目澁多淚
熟地黃生地黃(各一斤)牛膝(三兩)石斛
枳殼杏仁(去皮尖炒)防風(各四兩)
煉蜜丸桐子大每服七八十丸食前鹽湯下
(簡易)加減駐景丸(八)治肝腎氣虚兩目昏暗視物不明
熟地當歸(各五兩)兔絲子(酒煮八兩)枸杞
車前子(炒)五味子(各二兩)楮實子川椒(炒各一兩)
右爲末煉蜜丸桐子大每服七八十丸食前溫酒下
(東垣)滋隂地黃丸(九)治足三隂虧損虚火上炎致目睛
散大視物不的或昏花緊澁作痛羞明兼眵多燥熱
赤爛者一名乾熟地黃丸
熟地(一兩)歸身(酒制)黃芩(各半兩)天冬(焙)
甘草(炙)枳壳柴胡五味子(各三錢)
人參地骨(各二錢)黃連(三錢)生地(酒洗一兩半)
煉蜜丸桐子大每服百丸食前茶湯下日三服
(謙甫)還睛散(十)治翳膜遮睛昏澁淚出瘀血努肉攀睛
川芎龍胆草草决明石决明
荆芥穗甘菊花茺蔚子楮實子
白茯苓(各一兩)白蒺藜(炒)木賊甘草(各七錢)
川椒(炒出汗一錢)
右爲細末每服二錢食後茶清調下日三服忌一切
雞魚厚味及蕎麥麪熱物
八味還睛散(十一)治肝肺停留風熱翳膜遮睛痛澁
眵淚
白蒺藜(炒去刺)防風甘草木賊
山梔仁(各七錢)草决明(一兩炒)青葙子(二錢半炒)蟬脱(二錢)
右爲細末每服二錢食後麥門冬湯調服
還睛丸(十二)治男婦風毒上攻眼目腫痛怕日羞明
多眵隱澁難開臉眥紅爛瘀肉攀睛或暴赤痛甚又
治偏正頭風頭痛皆有竒效
白术兔絲子(制)青葙子防風
羌活白蒺藜(炒去刺)蜜蒙花木賊
炙甘草(等分)
煉蜜丸彈子大每服一丸細嚼白湯送下空心食前
日二服
(止傳)祖傳固本還睛丸(十三)治遠年一切目疾内外翳
膜遮睛風弦爛眼及老弱人目眵多糊迎風冷淚視
物昏花等症悉皆治之
天門冬(酒浸一宿另研如泥)麥門冬生地黃(酒浸焙)
熟地黃(酒洗各三兩)人參白茯苓
乾山藥枸杞(各兩半)川牛膝(酒洗)
石斛(酒洗)草决明(微炒)杏仁(去皮另研)
枳殼(麪炒黃)兔絲子(酒浸煮)甘菊花(用小金錢各一兩)
羊角(細剉取淨末)烏犀角(剉用)青箱子(微炒)
防風(去蘆各八錢)五味子(焙乾)炙甘草
黃連(去鬚)白蒺藜(取仁)川芎(各七錢)
右爲末蜜丸梧子大每服五七十丸鹽湯下
定志丸(十四)方在補陣百十七
治陽氣不足眼目不能近視
地芝丸(十五)治目不能遠視但可近視或并不能乃
隂氣不足也宜用此方
生地黃(四兩)天冬枳殼(麪炒)甘菊花(各二兩)
煉蜜丸桐子大每服百丸茶清或溫酒下
(東垣)助陽和血湯(十六)治眼發之後猶有上熱白睛赤
色癮澁難開而多眵淚等證
黃茋當歸(酒洗)柴胡炙甘草
防風(各五分)升麻(七分)白芷(三分)蔓荆子(二分)
水煎熱服
(東垣)芎辛散(十七)治兩眼風熱晝夜隱澁難開羞明惡
日視物昏暗赤腫而痛
細辛(二分)芎藭蔓荆子(各五分)甘草
白芷(各一錢)防風(一錢半)
右㕮咀水二盞煎一盞臨臥溫服
(東垣)明目細辛湯(十八)治兩目發赤微痛羞明畏日怯
風惡燈火多眵隱澁鼻塞流涕津唾稠粘大便微硬
細辛麻黃羌活蔓荆子
防風藁本川芎荆芥穗
白茯苓(各四分)生地黃歸尾(各八分)花椒(七粒)
水二鍾煎八分食後臨臥稍熱服
决明夜光散(十九)治眼目夜昏雖有燈月亦不能視
石决明夜明砂(各二錢)猪肝(一兩)
右以藥爲末乃將竹刀切肝爲一片鋪藥於内合定
用麻皮縳之以米泔水一椀用砂鍋煮至半椀臨臥
連肝連汁俱服之
石斛夜光丸(二十)治神水散大昏如霧露眼前黑花
覩物成二久而光不收斂及内障瞳人淡白綠色
石斛(酒洗五錢)人參生地熟地(酒洗)
麥門冬天門冬白茯苓防風
草决明黃連(酒炒各一兩)羚羊角(鎊)犀角(鎊)
川芎炙甘草枳殼(麪炒)青葙子(微炒)
五味子(炒)肉蓯蓉(酒洗去鱗炙各五錢)牛膝(酒洗)
白蒺藜(炒去刺)兔絲子(制)家菊花山藥
杏仁枸杞(各七錢)
右爲末煉蜜丸梧子大每服三五十丸溫酒鹽湯任
下
(東垣)瀉熱黃連湯(二一)亦名黃連飲子治眼暴發赤
痛
黃連(酒炒)黃芩(酒炒)龍膽草生地
柴胡(各一錢)升麻(五分)
水煎於午前或飯後熱服
(東垣)黃芩黃連湯(二二)治兩眼血熱赤痛
黃芩黃連草龍膽(俱各酒洗炒)生地(酒洗)
右等分㕮咀每用五錢水二盞煎一盞去柤熱服
(東垣)當歸龍膽湯(二三)治眼中白翳
歸身龍膽草(酒洗)黃芩(酒炒)黃栢(酒炒)
芍藥(各八分)黃茋黃連甘草(各五分)
防風羌活升麻柴胡
五味子石膏(各五分)
水二盞煎一盞去柤入酒少許臨臥熱服忌言語
芍藥清肝散(二四)方在寒陣六一
治赤脉貫睛眵多眊矂緊澁羞明臟腑秘結
蟬花散(二五)治肝經風熱毒氣上攻眼目赤痛及一
切内外翳障
蟬蜕甘菊花榖精草羌活
甘草(炒)白蒺藜(炒)草决明梔子(炒)
防風蜜蒙花荆芥穗木賊
川芎蔓荆子黃芩(各等分)
右爲末每服二錢食後茶清調下
五味瀉白散(二六)治風熱翳膜血筋一切肺熱外障
當歸生地芍藥梔子
黃芩(各等分)
每服三五錢爲散爲湯任服
明目羊肝丸(二七)治肝虚風熱冷淚赤濇内外瘴眼
黃連(三兩)家菊花龍膽草石决明(煆)
人參當歸熟地枸杞
麥冬牛膝青鹽黃栢
柴胡防風羌活(各八錢)肉桂(四錢)
羯羊肝(一具烙乾爲末)
右爲末煉蜜丸桐子大每服三四十丸溫湯下
黃連羊肝丸(二八)治前證
單用黃連一味同羊肝俱爲末煉蜜丸服濟生方
用生羊肝去筋膜同黃連搗丸桐子大每服五六十
丸溫水下
黃連天花粉丸(二九)治兩眼赤痛眵多眊燥緊澁羞
明赤脉貫睛藏府秘結
黃連(酒炒)天花粉家菊花川芎
薄荷葉連翹(各一兩)黃芩梔子(各四兩)
黃栢(酒炒六兩)
右爲細末滴水丸梧子大或用蜜丸每服五七十丸
或百丸食後臨睡茶湯下
(局方)蜜蒙花散(三十)治風氣攻注兩眼昏暗眵淚羞明
并暴赤腫翳障
蜜蒙花羌活白蒺藜(炒)木賊
石决明(各一兩)甘菊(三兩)
右爲末每服二錢食後茶清調下
春雪膏(三一)點赤眼
朴硝置豆腐上蒸之待流下者瓦器盛點之
玄明春雪膏(三二)治時氣熱眼
玄明粉(半兩)月石(三錢)冰片(三分)
右乳無聲磁礶密收用時點二大眥内
龍腦黃連膏(三三)點赤熱眼
龍腦(一錢)黃連(去毛淨酒炒八兩)
先剉黃連令碎以水四碗貯砂鍋内入連煮至一大
碗攄去滓入薄磁碗内重湯煮成膏半盞許以龍腦
爲引或用時旋入尤妙
立消膏(三四)治浮翳宿障霧膜遮睛
雪白鹽(淨器中生研如塵)
右以大燈草蘸鹽少許輕手指定浮翳點上凡三次
即沒亦不疼痛
黃連甘石散(三五)治眼眶破爛畏日羞明
蘆甘石(制一斤)黃連(四兩)龍腦(量加)
先以黃連研極細同甘石再研俱用細縐紗篩過收
貯用時取一二兩加入龍腦用井花水調如稠糊臨
睡抹敷破爛處不破爛者點眼内眥勿使入眼珠内
爲妙
黃連人參膏(三六)治目赤痒痛
宣黃連人參(各五分或一錢)
右切碎用水一小鍾同浸飯鍋蒸少頃取出冷定頻
點眼角自愈或於臨用時研入冰片少許更妙一
方但用人乳浸黃連頻點眥中抱朴子云治目中百
病一方用黃連少加生白礬以人乳浸蒸點抹眼
角大效
丹砂散(三七)點治諸眼皆妙此李時珍方也
硼砂海螵蛸(去壳)蘆甘石(上好者煆淬童便七次飛各一兩)
硃砂(五錢用此則不粘)
右爲極細末磁瓶收貯臨用少加冰片研點極妙
清凉膏(三八)治眼目赤腫不能開痛悶熱淚如兩
生南星腦荷葉(各半兩)荆芥百藥煎(如無即用文蛤)
右各三錢爲末井水調成膏貼眼角上自然清凉
(正傳)光明丹(三九)治一切風熱上壅兩目赤腫澁痛爛
弦風眼及内外翳障
製甘石(一兩)朱砂(一錢)硼砂(二錢)輕粉(五分)
冰片(三分)麝香(一分)
以上用乳鉢研極細收貯爲君如眼赤腫痛加乳
香沒藥各五分内外眥障加珍珠五分膽礬二分
爛弦風眼加銅綠五分黃丹五分或以諸藥合
一以治諸般眼疾右各研爲細末并一處再研二日
用磁器密收勿令泄氣點眼絶妙
青火金鍼(四十)治頭風牙痛赤眼
火硝(一兩)青黛(一錢)腦荷川芎(各五分)
右爲細末口噙冷水勿嚥用此藥吹鼻
赤火金鍼(四一)治赤眼頭風冷淚鼻塞耳鳴牙疼
火硝(一兩)川芎雄黃乳香
沒藥石膏(各一錢)
右爲細末每用一二分如前吹鼻三次愈
吹鼻六神散(四二)治眼目暴發赤腫熱淚昏澁及頭
腦疼痛
熖硝(提淨五錢)白芷雄黃乳香(制)
沒藥(制)腦荷葉(各一錢)
右爲細末磁罐收貯左吹左右吹右先令病人口含
水吹之其氣上行須臾覺效頭痛吹法亦然或兩鼻
皆吹之若久患眼疾者不可吹
(東垣)點鹽法(四三)明目去昏翳大利老眼得補法之
良
用海鹽(二斤揀淨)以百沸湯泡濾取清汁於銀石器
内熬取雪花白鹽磁器盛貯每早用一錢擦牙以水
漱口用左右手指互以口内鹽津細洗兩眼大小眥
内閉目良久却用水洗面能洞視千里明目堅齒極
妙之法蘇東坡手錄目赤不明昏花老眼惟宜此法
大效
洗爛弦風赤眼方(四四)一名萬金膏此藥之效如
神人家所不可少無目病則以施人價廉功倍濟人
甚大
文蛤黃連(去毛淨)防風荆芥穗(各五錢)
苦參(四錢)銅綠(五分)
右爲極細末外以薄荷煎湯丸彈子大臨用時以熱
水化開乘熱洗眼日三次立愈神效一方有當歸
川芎各四錢
傅爛弦歌(四五)
爛弦百藥煎爲竒研細湯澄柤去之
熬作稀膏入輕粉鹽湯洗了傅之宜
搜風散(四六)篐風熱眼及腫痛
黃連大黃朴硝黃丹(等分)
右爲末以苦參煎湯少加煉過白蜜同調敷眼四弦
甚妙
拜堂散(四七)傅風赤熱眼倒睫爛弦
五棓子不拘多少爲末蜜水調敷患處
湯泡散(四八)治肝虚風熱攻眼赤腫羞明漸生翳膜
杏仁防風黃連(去鬚)赤芍藥
歸尾(各半兩)銅青(二錢)薄荷葉(三錢)
右剉散每用三四錢沸湯泡乘熱先薰後洗冷則再
煖又洗每日三兩次一方加白鹽少許閉目沃洗
尤能散血
收淚散(四九)治風淚不止
海螵蛸(五分)冰片(少許)綠蘆甘石(一錢)
右乳極細末點大眥角淚即收上二藥以燥濕片
腦以辛散
去星(五十)
凡胡椒韭菜根橘葉菊葉之類皆可杵爛爲丸用綿
裹塞鼻中觸之過夜則星自下
眼目打傷青腫(五一)
以生半夏爲末水調塗之即愈
明目第一方(五二)此方始於上陽子以授魯東門左
丘明杜子夏左太冲凡此諸賢皆有目疾得此皆愈
夜省看書一減思慮二專内視三
簡外視四晨興遲五夜眠早六
凡此六事熬以神火下以氣飲蘊於胸中納諸方寸
修之一時長服不已非但明目亦可延年
以下耳病方
桂星散(五三)治風閉耳聾
官桂川芎當歸石菖蒲
細辛木通木香白蒺藜(炒去刺)
麻黃(去節)甘草(炙各一錢)白芷稍天南星(煨裂各錢半)
水二鍾葱白二根紫蘇五葉薑五片煎八分食後服
一方加全蝎去毒一錢
(類方)復元通氣散(五四)治諸氣閉澁耳聾及腹癰便癰
瘡疽無頭者能止痛消腫
青皮橘紅(各四兩)甘草(炙三寸)連翹(一兩)
右爲末熱酒調服一二錢
補腎丸(五五)治腎虚耳聾
巴戟(去心)乾薑(炮)白芍藥山茱萸
人參黃茋當歸熟地黃
遠志(制)肉蓯蓉(酒浸)兔絲子(制)蛇牀子
牡丹皮附子(炮)石斛細辛
澤瀉桂心甘草(各二兩)石菖蒲(一兩)
茯苓(半兩)防風(一兩半)羊腎(二枚)
右爲末將羊腎用酒煮研爛仍加酒煮麪糊丸桐子
大每服五七十丸空心鹽酒送下
聰明益氣湯(五六)治腎虚耳聾
黃茋(一錢)人參炙甘草當歸(酒洗)
白术(各五分)橘紅菖蒲防風
荆芥(各三分)升麻柴胡(各二分)
右水煎服
肉蓯蓉丸(五七)方在補陣一五五
治腎虚耳聾
聤耳明礬散(五八)治膿耳
枯礬龍骨(研各二錢)黃丹(飛錢半)乾胭脂(七分)
麝香(少許)
右爲細末先須以綿杖纏拭去膿别用綿杖醮藥引
入耳中如無乾胭脂即以濟寧油胭脂同枯礬拌擦
如粉用之又紅玉散止枯礬乾胭脂麝香三味等
分用一方單用枯礬吹入即愈
聤耳流膿方(五九)
用菖蒲根水洗淨搗取汁先以綿椗將耳中膿水
攪淨然後將蒲汁灌入盪洗數次全愈最妙者
白龍散(六十)治小兒腎熱上衝於耳生膿作痛或因
沐浴水入耳中亦令作膿謂之停耳久而不愈則成
聾
枯礬黃丹龍骨(各五分)麝香(一分)
右爲極細末先以綿杖子展盡耳内膿水用藥一字
分摻兩耳日二次勿令風入
百蟲入耳(六一)
用香油滴入耳中即出本事方用白膠香燒烟
薰耳中煖即出一方用葱涕灌入活者即出
一法用生薑擦猫鼻其尿自出取尿滴入蟲即出
或以麻油滴耳則蟲死或以炒芝蔴枕頭則蟲亦
出但不若猫尿之捷也
蜈蚣入耳(六二)
用薑汁滴入或韭汁雞冠血滴入俱好
暴聾灸法(六三)
用小蒼术一塊長七分一頭削尖一頭截平將尖
頭插入耳内平頭上用筯頭大艾炷灸之輕者七
壯重者十四壯覺耳内有熱氣則效
又方用雞心梹榔一個將臍内剜一窩如錢眼大
實以麝香坐於患耳内上以艾炷灸之不過二三
次即效
塞耳聾(六四)
用大蒜一瓣一頭剜一坑子以好巴豆一粒去皮
慢火炮令極熟入在蒜内以新綿裹定塞耳中
龍腦膏(六五)
龍腦(一分)椒目(五分)杏仁(去皮二分)
右杵搗研勻綿裹棗核大塞耳中日二易之
杏仁膏(六六)治耳中汁出或痛或膿
右用杏仁炒令赤黑研成膏綿裹内耳中日三四度
易之或亂髮裹塞之亦妙
一方治耳卒痛或水出用杏仁炒焦爲末葱涎搗和
爲丸以綿裹塞耳又治耳聾兼有膿
通聖散(六七)
穿山甲(炙)螻蛄(各五分)麝香(一分)
右爲細末以葱涎和劑塞耳或用少綿裹塞之或用
葱管盛藥末塞耳中
通耳散(六八)
磁石(用活者如豆一塊)穿山甲(燒存性爲末一字)
右二味用新綿裹塞患耳内口中銜生鐵少許覺耳
内如風雨聲即愈
以下面鼻方
(醫林)川芎散(六九)治風寒鼻塞
川芎藁本細辛白芷
羌活炙甘草(各一兩)蒼术(米泔浸五兩)
右咀每服三錢水一盞薑三片葱白三寸煎服
(濟生)辛荑散(七十)治肺虚爲四氣所干鼻内壅塞涕出
不已或氣不通不聞香臭
辛荑川芎細辛白芷
升麻防風羌活藁本
炙甘草木通(各等分)一方有蒼耳子(減半)
右爲末每服二錢食後茶清調下
溫肺散(七一)治閉塞陽明鼻塞
升麻黃茋丁香(各一錢)羌活
葛根炙甘草防風(各五分)麻黃(不去節二錢)
水二鍾葱白二莖煎八分食遠熱服
(千金)細辛膏(七二)治鼻塞腦冷清涕常流
細辛川芎川椒黑附子(炮去皮臍)
乾薑吳茱萸(各二錢半)桂心(三錢)皂角屑(錢半)
右將諸藥用米醋浸過宿次用猪脂二兩熬油入前
藥煎附子色黃爲度以綿蘸藥塞鼻中
(三因)蒼耳散(七三)治鼻流濁涕不止名曰鼻淵
蒼耳子(炒二錢半)辛荑仁薄荷葉(各五錢)白芷(一兩)
右爲細末每服二錢葱湯或茶清食後調下
神愈散(七四)治風熱在肺鼻流濁涕窒塞不通
細辛白芷與防風羌活當歸半夏芎
桔梗陳皮茯苓輩十般等分剉和同
三錢薄荷薑煎服氣息調勾鼻貫通
醍醐散(七五)治傷風鼻塞聲重
細辛(半兩)川芎(一兩)薄荷(一兩半)川烏(炮去皮臍)
白芷甘草(各二兩)
右爲細末每服一錢葱茶湯或薄荷湯下
(良方)防風湯(七六)治鼻塞不聞香臭
防風麻黃官桂(各半兩)升麻
木通(各一兩)梔子(七枚)石膏(三兩)
右㕮咀每服水一盞煎七分空心溫服
(宣明)防風湯(七七)治鼻淵腦熱滲下濁涕不止久而不
已必成衂血之證
防風(一兩半)人參麥冬炙甘草
川芎黃芩(各一兩)
右爲細末每服二錢沸湯調服食後日三服
荆芥散(七八)治肺風酒皶鼻赤疱
荆芥穗(四兩)防風杏仁(去皮尖)白蒺藜(炒去刺)
殭蠶(炒)炙甘草(各一兩)
右爲末每服二錢食後茶清調下
(正傳)腦漏秘方(七九)祖傳經驗治鼻中時時流臭黃水
甚者腦亦時痛俗名控腦砂有蟲食腦中
用絲瓜藤近根三五尺許燒存性爲細末酒調服
之即愈
(簡易)黃白散(八十)治鼻齆瘜肉鼻痔等症
白礬雄黃細辛瓜蒂(炒各等分)
右爲細末以雄犬膽汁爲劑如棗核塞鼻中
細辛散(八一)治鼻齆有瘜肉不聞香臭
北細辛瓜蒂(等分)
右爲未綿裹如豆大塞鼻中
(御藥)菖蒲散(八二)治鼻内窒塞不通不得喘息
菖蒲皂角(等分)
右爲細末每用一錢綿裹塞鼻中仰臥片時
輕黃散(八三)治鼻中瘜肉
輕粉杏仁(去皮尖各一錢)雄黃(五錢)麝香(少許)
右四味用乳鉢先研杏仁如泥後入雄麝輕粉同研
極細磁盒收蓋每有患者不拘遠近於臥時用筋頭
醮米粒許點瘜肉上隔一日臥點一次半月見效
雄黃散(八四)治鼻齆
雄黃(五分)瓜蒂(二個)綠礬(一錢)麝香(少許)
右爲末吹入鼻中
千金瘜肉方(八五)一名瓜丁散
瓜蒂華隂細辛(等分)
爲末綿包少許塞鼻中
簡易瘜肉方(八六)
用枯白礬爲末以綿胭脂裹塞鼻中數日肉隨落
白礬散(八七)治肺風酒皶鼻等疾
白礬硫黃乳香(各等分)
爲末綿裹擦之或用茄汁調敷患處更妙
二神散(八八)治赤鼻久不瘥
大黃朴硝(等分)
爲末津調塗鼻上
酒&KR1439;鼻粉痣(八九)亦名硫黃散
硫黃輕粉(各一錢)杏仁(五分)
右爲末用蜜酒調於臥時塗上早洗去效或用津
唾調搽更妙又方只以銅綠爲末晩時切生薑蘸
擦之
點痣去斑(九十)
用石灰水調一碗如稠糊揀好糯米粒全者半置
灰中半露於外經一宿灰中米色變如水晶若或
面或手有黑痣黑靨及紋刺者先須鍼頭微微撥
破置少許水晶者於其上經半日許靨痣之汗自
出乃可去藥且勿着水二三日則愈
面鼻雀斑(九一)此連子衚衕方
白芷甘菊花(各三錢去梗)白果(二十個)紅棗(十五個)
珠兒粉(五錢)猪胰(一個)
右將珠粉研細餘俱搗爛拌勻外以蜜拌酒釀頓化
入前藥蒸過每晩搽面早洗去
面瘡二方(九二)
面上暴生瘡用生杏仁搗爛以雞子清調如煎餅
至夜洗面敷之旦洗去數十次愈
指甲抓破面用生薑自然汁調輕粉傅破處無痕
止鼻衂血(九三)
龍骨爲細末吹入鼻中少許即止凡九竅出血者
用此皆能治之
止鼻衂歌(九四)
石榴花瓣可以塞蘿蔔藕汁可以滴
火煆龍骨可以吹水煎茅花可以喫
又牆頭苔蘚可以塞車前草汁可以滴
火燒蓮房可以吹水調鍋煤可以喫
鼻衂蒸法(九五)治衂如湧泉不止者
用草紙摺十餘層井花水濕透分髮貼頂心中以
熱熨斗熨之微熱不妨久之即止
鼻塞不通葱熨法(九六)
但用葱頭以繩束成一把去根頭實處切成寸長
一餅先以熨斗烙葱一面令熱置頂心顖會穴處
乃以熨斗或火從上熨之俟鼻内作葱氣方住未
通再作餅熨之其有嬰兒傷氣鼻塞不能吮乳
者但用大南星爲末以生薑自然汁和作薄餅用
兩掌合煖置顖上片時即通
硝石散(九七)治風邪犯腦患頭痛不可忍不問年歲
硝石人中白(等分)冰片(少許)
右爲末用一字吹入鼻中
(良方)通關散(九八)治卒然牙關緊急腰背反張藥不能
嚥或時毒癰腫鼻塞氣閉等證
細辛(如無眞者不用亦可)薄荷葉牙皂角(等分)
右爲細末以紙撚少許入鼻内候得噴啑口開隨進
湯藥聖惠搐鼻法止用二味無薄荷
(陳氏)通關散(九九)方在痘疹八五
通心經降心火利小便良方
擦牙通關散(一百)方在小兒八四
治風搐關竅不通痰塞中脘留滯百節
以下口舌方
(良方)玄參散(百一)治滿口并舌生瘡連齒齗爛痛
玄參黃岑黃栢梔子仁
大黃前胡獨活犀角屑
麥冬升麻炙甘草(各等分)
右爲咀每服五錢水一鍾半煎七分不拘時溫服
玄參升麻湯(百二)方在外科四八
治口舌生瘡重舌木舌腮頰咽喉腫痛斑疹瘡瘍
清凉飲子(百三)治上焦積熱口舌咽鼻乾燥
黃芩黃連(各二錢)薄荷玄參
當歸芍藥(各錢半)甘草(一錢)
水二鍾煎八分不拘時服大便秘結加大黃二錢
清熱化痰湯(百四)治上焦有熱痰盛作渴口舌腫痛
貝母天花枳實桔梗(各一錢)
黃芩黃連(各錢二分)玄參升麻(各七分)
甘草(五分)
水煎服
甘露飲(百五)方在寒陣十
治口舌生瘡咽喉腫痛牙齦潰爛
龍胆瀉肝湯(百六)方在寒陣六三
治肝火内炙上爲喉口熱瘡下爲小便澁痛等症
五福化毒丹(百七)方在外科七六
治咽喉牙口瘡毒癰腫
(良方)冰蘖丸(百八)治舌瘡口瘡
薄荷葉(蘇州者)黃栢(等分)硼砂(半字)冰片(一分)
右爲末生蜜丸彈子大每服一丸噙化
上清丸(百九)治口舌生瘡咽喉腫痛止𠻳清音寬膈
化痰極效
砂仁桔梗(各一錢)月石(二錢)冰片(一分)
甘草玄明粉訶子(各一錢)百藥煎(八錢)
蘇州薄荷葉(一兩六錢)
爲極細末煉蜜丸芡實大臨睡含化一丸或爲小
丸茶清送下
硼砂丸(百十)治口瘡舌瘡
寒水石(一兩)牙硝(四錢)硼砂(二錢)冰片
麝香(各一分)
甘草膏和丸麻子大不時含化一丸津嚥
(良方)聖金散(百十一)治舌上出血不止
黃藥子(一兩)青黛(一錢)
右爲細末每服一錢食後新汲水調下日二服
金花煎(百十二)治舌上出血如簪孔
黃蘖(三兩)黃連(五錢)梔子(二十枚)
右咀以水二升浸一宿煮三沸去滓頓服一方用
酒浸煮
飛礬散(百十三)治木舌漸腫大滿口若不急治即殺
人
白礬(飛)百草霜(等分)
右爲細末捻糟茄自然汁調服若口噤灌之妙
寸金散(百十四)治心經煩熱動血妄行舌上出血不
止
新蒲黃(三錢)新白麪(三錢)牛黃(五分研)腦荷(五分研)
右研勻每服一錢生藕汁調服食後亦可摻舌上
黃蘗散(百十五)治舌出血不止名曰舌衂
黃蘖(不拘多少塗蜜慢火炙焦爲末)
右每服二錢溫米飲調下
舌上出血(百十六)重出
升麻黃連丸(百十七)治多食肥甘口臭穢惡
升麻(半兩)黃連黃芩(酒炒)生薑
檀香甘草(各二錢)青皮(半兩)
右爲細末湯泡蒸餅丸彈子大每服一丸不拘時細
嚼白湯下
丁香丸(百十八)治口臭穢
丁香(二錢)川芎(二錢)白芷(五分)炙甘草(一錢)
右爲末煉蜜丸彈子大綿裹一丸噙化
應手散(百十九)治傷寒舌出寸餘連日不收
梅花冰片
爲末搽舌上應手而收重者須用一錢方收
隂陽散(百二十)亦名赴筵散治口瘡效
黃連(一兩)乾薑(炒黑三錢)
爲細末乾摻口瘡上涎出即愈
(外科)隂陽散(一二一)方在外科一三三
治瘡屬半隂半陽者
綠雲散(一二二)治口瘡爛臭久不愈
黃蘖(蜜炙)青黛(等分)
右爲細末臨臥用少許摻舌嚥津妙
細辛黃蘖散(一二三)治口舌瘡
黃蘖細辛(等分)
右爲末傅之或摻舌上吐涎水再傅須旋合之
白蠶黃蘖散(一二四)治口糜
黃蘖(蜜炙)白殭蠶(直者新瓦上烙乾斷絲)
右爲細末用少許敷瘡上吐涎
蓬砂散(一二五)治口瘡
蓬砂青黛龍腦薄荷石膏(煆各等分)
右爲極細末每用少許臨臥傅口中
黃連朴硝散(一二六)治口瘡絶妙
黃連朴硝白礬(各五錢)薄荷葉(一兩)
右爲粗末用臘月黃牛膽將藥入膽内風前掛兩月
取下如遇口瘡旋將藥研細敷之去其熱涎即愈
柳葉散(一二七)治熱毒口瘡
黃栢(炒)蒲黃青黛(眞者)人中白(煆)
右等分爲末敷之
摻口瘡(一二八)
天竺黃月石(等分)冰片(少許)
爲末摻之
碧雪(一二九)治一切熱壅口舌生瘡舌強腮腫咽喉
腫痛等症
蒲黃青黛硼砂熖硝
甘草(等分)
右爲細末每用少許摻舌上細細嚥下或飲凉水送
下頻用之效或用砂糖丸芡實大每服一丸噙化下
咽妙
絳雪(百三十)治口瘡舌瘡咽喉腫痛
硼砂(一錢)硃砂(三錢)馬牙硝寒水石(飛各二錢)
冰片(半字)
右爲細末每用一字摻舌上嚥亦不妨喉痛者吹入
咽中
孫眞人口瘡方(一三一)
單用朴硝含之甚良
皂角散(一三二)治重舌喉痺
皂角(不蛀者四五挺去皮核炙焦)荆芥穗(二錢)
右爲細末以米醋調塗腫處
千金口臭方(一三三)亦治舌上出血如簪孔
用香薷一把以水一斗煮取三升稍稍含潄嚥之
(聖惠)口齒方(一三四)治口臭穢及齒慝腫痛
用北細辛一兩煮取濃汁熱𠻳冷即吐之立效
以下齒牙方
(東垣)神功丸(一三五)治多食肉人口臭不可近牙齒疳
蝕牙齗肉脱血出并治血崩血痢腸風下血及逆氣
上行等證
黃連(酒洗)砂仁(各五錢)生地甘草(各三錢)
當歸木香藿香葉升麻
蘭葉(各一錢無亦可)
右爲末以湯浸蒸餅和丸綠豆大每服百丸或二百
丸白湯食遠服
(東垣)清胃散(一三六)方在寒陣五四
治齒齦潰爛喜冷惡熱
(秘騐)清胃飲(一三七)方在寒陣五六
治一切風熱牙床腫痛出血動搖
(三因)安腎丸(一三八)治腎虚牙齒腫痛
此與局方安腎丸同但少肉桂茯苓二味方在熱陣
一六七
(直指)立效散(一三九)治牙痛不可忍痛連頭腦頂背微
惡寒飲大惡熱飲
防風(一錢)升麻(七分)炙甘草細辛葉(各三分)
草龍膽(酒洗四分)
右用水一鍾煎五分去滓以匙抄在口中煠痛處少
時立止如多惡熱飲更加草龍膽一錢此法不定宜
隨寒熱多少臨時加減若惡風作痛須去草龍膽
加草豆蔲黃連各五分累用得效
細辛煎(百四十)治牙齒腫痛不可忍及口氣臭
用北細辛一味煎濃汁乘熱噙𠻳良久吐之極妙
驅毒散(一四一)治熱毒上攻宣露出血牙齦腫痛不
可忍
屋遊此即瓦上青苔不拘多少洗淨
右用水煎湯澄清入鹽一撮頻頻𠻳之
(御藥院)丁香散(一四二)治牙齒痛
丁香蓽撥蝎稍大椒
右等分爲末每用少許擦於患處
(選要)芫花散(一四三)治風蟲諸牙痛
芫花細辛川椒蘄艾
小麥細茶(等分)
右咀水一鍾煎七分溫潄之日三四次吐涎出即愈
如神散(一四四)治風牙蟲牙攻蛀疼痛牙齒動搖連
頰浮腫
川椒(炒出汗)蜂房(炙)
右等分爲細末每用二錢水煎數沸熱潄即止
赴筵散(一四五)治風蟲牙痛
良薑草烏細辛荆芥穗
右等分爲末擦牙有涎吐之
蟾酥膏(一四六)治風蛀諸牙疼痛
蟾酥(少許)巴豆(去油研如泥)杏仁(燒焦)
右共研如泥以綿裹如粟米大若蛀牙塞入蛀處風
牙塞牙縫中吐涎盡愈
蟲牙痛(一四七)
蒼耳艾小麥花椒
芫花黑豆
煎熬屢敷之即愈
韭子湯(一四八)治蟲牙
用韭菜子一撮以碗足盛之用火燒烟外用小竹
梗將下截劈爲四開以紙糊如喇叭樣引烟薰其
蛀齒如下牙蛀者以韭子煎濃湯潄之蟲自出
端竹堂方(一四九)治蟲牙疼痛不已
用天仙子不拘多少燒烟以竹筒抵牙引烟薰之
其蟲即死
巴豆丸(百五十)治蟲牙疼痛蝕孔空虚
巴豆(一枚)花椒(五十粒細研)
右爲極細末飯丸黍米大綿包塞蛀孔
藜蘆散(一五一)治蟲牙疼痛
用藜蘆爲末塞牙孔中勿令嚥汁有涎吐之大有
神效
北棗丹(一五二)治走馬牙疳
用北棗去核每個内入信一釐燒存性研細每以
些少傅患處
青金散(一五三)治走馬牙疳蝕損唇舌腐臭牙落其
效如神
銅綠砒霜(等分)
右爲細末每用些少傅患處
三仙散(一五四)治走馬牙疳一時腐爛即死
銅綠(三分)麝香(一分)婦人溺桶中垢(白者火煆一錢)
右爲極細末傅齒上不可太多
射礬散(一五五)治走馬牙疳危惡證候
射香(少許)膽礬(一錢)銅綠(半兩)白礬(生用五分)
右爲細末傅牙患處
神授丹(一五六)治牙疳
枯礬(七分)白㲭灰(三分)麝香(一分)
爲末以竹管吹瘡上
黃連散(一五七)治齒齗間出血喫食不得
黃連白龍骨馬牙硝(各一錢)枯礬(五分)
冰片(半分)
右爲細末每用少許傅牙根下
雄黃麝香散(一五八)治牙斷腫爛出血
雄黃(一錢半)銅綠輕粉黃連
黃丹(炒各一錢)血竭枯礬(各五分)麝香(一分)
右爲細末研勻每用些少傅患處
齒縫出血(一五九)
右用紙絍子蘸乾蟬酥少許于血出處按之立止
固齒雄鼠骨散(百六十)治腎水不足牙齒浮動脱落
或縫中痛而出血或但動不痛者
雄鼠骨當歸没石子熟地
榆皮青鹽細辛(等分)
右爲細末用綿紙裹條扱牙床上縫中則永固不落
矣
(秘方)雄鼠骨散(一六一)治牙落可以重生
雄鼠骨(一具)生打活雄鼠一個剝去皮雜用鹽
水浸一時炭火上炙肉自脱落取骨炙燥入衆藥
内同研爲末
香附白芷川芎桑葉(晒乾)
地骨皮(闕)蒲公英青鹽
川槿皮旱蓮草
右爲末擦牙百日復出固齒無不效
(良方)荆槐散(一六二)治牙宣出血疼痛不止
荆芥穗槐花
右等分爲末擦牙患處
石膏升麻散(一六三)治陽明風熱流注齒牙腫痛出
血化爲膿汁等證
石膏羊脛骨灰地骨皮升麻
右等分爲末每用少許擦牙齒根上或加麝香少
許更妙
薑黃散(一六四)治牙疼不可忍
薑黃白芷細辛(等分)
右爲粗末擦患處須臾吐涎以鹽湯潄口面赤腫者
去薑黃加川芎其腫立消
(濟生)香鹽散(一六五)牢牙去風
大香附(炒焦黑三兩)青鹽(一兩半)
右爲末如常擦牙乃鐵瓮先生良方
(子和)牙宣散(一六六)
良薑胡椒蓽撥細辛
乳香麝香雄黃青鹽(下四味各另研)
右等分爲細末先以溫水潄淨牙後以藥末擦患處
追出涎沫吐之潄十餘次痛立止忌油鹽二日
槐鹽鹽(一六七)治食甘甜過多牙痛
食鹽青鹽槐枝(一斤切斷用水五碗煎一碗聽用)
右將二鹽先炒乾乃入槐枝湯煮乾取起爲末用鉛
盒盛擦牙固齒最妙
椒鹽散(一六八)治牙痛用清凉藥不效或反甚者宜
從此以治
川椒青鹽蓽撥薄荷
荆芥穗細辛潮腦
右爲末擦痛牙處或煎湯潄之亦可
宣風牢牙散(一六九)駐顔補腎牢牙固齒
細辛青鹽(各七錢)當歸(酒洗)川芎(各一兩)
右爲末每用少許清晨擦牙滿口潄良久連藥嚥下
或先以溫水潄口淨然後擦而嚥之亦可
(萬氏)青白散(百七十)治一切牙疼固齒
青鹽(二兩)食鹽川椒(煎汁各四兩)
右以椒汁拌鹽炒乾爲末擦牙永無齒疾以潄水洗
面目亦無疾此藥極妙
御前白牙散(一七一)
石膏(四兩另研)大香附(一兩)白芷(七錢半)甘松
三奈藿香沉香川芎
零陵香(各三錢半)細辛防風(各半兩)
右爲細末先以溫水潄口次擦之妙
(東垣)白牙散(一七二)
升麻(一錢)羊脛骨灰(二錢)軟石膏(三錢)
白芷(七分)麝香(少許)
右爲細末先以溫水潄口次擦之妙
道藏經方(一七三)治牙齒動摇血出不止
用白蒺藜不拘多少搗爲細末每日擦牙及患處
最妙
取牙不犯手(一七四)
草烏蓽撥(各錢半)川椒細辛(各三錢)
右爲細末每用少許點在患牙内外一時其牙自落
以下咽喉方
(局方)甘桔湯(一七五)治一切風熱上壅咽喉腫痛錢
氏方用甘草二錢苦梗一錢
甘草(二錢)桔梗(四錢)
水二鍾煎八分食後服此方加荆芥穗二三錢三
因方即名荆芥湯尤效
(拔萃)甘桔湯(一七六)治熱腫喉痺
甘草桔梗薄荷連翹
黃芩(各等分)
水二鍾加竹葉煎服一方有山梔子
加味甘桔湯(一七七)方在痘疹九十
治咽喉腫痛
(醫林)訶子甘桔湯(一七八)治火盛失音
訶子(四個半生半煨)桔梗(一兩五錢半生半炒)甘草(二寸半生半炙)
右咀分二服每服水一鍾童便一鍾煎八分食後溫
服
清咽利膈散(一七九)治咽喉腫痛痰涎壅盛
防風金銀花荆芥薄荷
桔梗黃芩黃連(各一錢半)山梔
連翹玄參大黃朴硝
牛蒡子(炒研)甘草(各七分)
水二鍾煎一鍾食遠服
消梨飲(百八十)治喉痺
單用消梨汁頻頻飲之或將梨削浸凉水中頻頻
飲之尤妙此物大解熱毒或南方少梨之處但
擇好蘿蔔杵汁加玄明粉徐飲大效
(醫林)透天一塊冰(一八一)治一切風熱喉痺口舌生瘡
頭目不清痰涎壅盛
黃連(二錢)腦荷月石㯽榔
蒲黃甘草(各一錢)荆芥穗黃栢(各五分)
冰片(半分或一分)白砂糖(半兩)
右爲細末煉蜜爲丸芡實大每服一丸噙化
靛花丸(一八二)治纏喉風聲不出
靛花薄荷葉(蘇州者)
右等分爲細末煉蜜丸彈子大每服一丸臨睡噙化
(醫林)杏仁煎(一八三)治欬嗽暴重聲音不出
杏仁(泡去皮尖研如泥)冬蜜薑汁砂糖(各一小盞)
木通桑白皮(去赤皮炒)貝母紫苑茸
北五味(各一兩)石菖蒲欵冬蕊(各半兩)
右將後七味爲咀用水五升煎半去滓入杏蜜薑糖
四味合和微火煎取一升半每服三合兩日夜服之
(三因)蜜附子(一八四)治隔陽咽閉吞吐不通及臟寒閉
塞等證
用大附子一枚去皮臍切作大片用蜜塗炙令黃
含口中嚥津甘味盡再塗蜜炙用或易之或用
炮附子以唾津調塗脚心一方用肉桂含之
牛黃益金散(一八五)治虚火炎上傷肺咽喉生瘡破
爛
黃栢爲末用蜜丸炙數次以熟爲度另研爲極
細末
白硼砂白殭蠶(淨各錢半)牛黃(三分)
右用蜜調如稀糊塗敷患處或丸如龍眼大含化嚥
之按此方必加冰片半分方妙
(秘方)三黃丸(一八六)治喉痺極佳
大黃黃連黃芩(各一兩)黃藥子
白藥子(各七錢半)黃栢山豆根苦參(各三錢)
月石京墨(各錢半)麝香(少許)冰片(五分)
右爲末猪胆調甑内蒸三次臨後入片射硼砂爲丸
豆大噙化一丸津嚥日夜常噙勿脱藥味方妙
人參平補湯(一八七)治腎虚聲啞不出
人參川芎當歸熟地黃
白芍藥白茯苓兔絲子(制)杜仲(制)
北五味子白术巴戟(去心)半夏麯
橘紅(各半兩)牛膝(酒洗)破故紙(炒)益智仁
葫蘆巴(炒)炙甘草(各二錢半)石菖蒲(一錢半)
右咀每服五錢薑五片棗二枚煎七分吞山藥丸百
餘粒凡五鼓後腎氣開時不得欬唾言語再進上
藥則功效勝常
百合丸(一八八)治肺燥失聲不語
百合百藥煎杏仁(去皮尖)訶子
薏苡仁(等分)
右爲末雞子清和丸彈子大臨臥噙化或用蜜丸亦
妙
(秘方)竹衣麥門冬湯(一八九)治一切勞瘵痰𠻳聲啞不
出難治者服之神效
竹衣(取金竹内衣膜鮮者一錢)竹茹(彈子大一丸即金竹青皮也括取之)
竹瀝(即取金竹者)麥冬(二錢)甘草橘紅(各五分)
白茯苓桔梗(各一錢)杏仁(七粒去皮尖研)
右咀水一鍾半加竹葉十四片煎七分入竹瀝一杯
和勻服
射干丸(百九十)治懸癰腫痛咽喉不利
射干炙甘草(各半兩)川升麻川大黃
木别仁(各二錢半)杏仁(去皮尖雙仁麩炒微黃半兩)
右爲細末煉蜜丸小彈子大常含一丸津嚥
(醫本)鐵笛丸(一九一)治謳歌動火失音不語者神效
薄荷葉(四兩)連翹桔梗甘草(各二兩半)
訶子(煨)大黃(酒蒸)砂仁(各一兩)川芎(一兩半)
百藥煎(二兩)
右爲細末雞子清和丸彈子大臨臥噙化一丸或煉
蜜丸亦可
(三因)雄黃解毒丸(一九二)治急喉風雙蛾腫痛湯藥不
下
雄黃(飛)鬱金(各一兩)巴霜(十四枚)
右爲末醋糊丸綠豆大熱茶清下七丸吐出頑涎即
甦不吐再服大效如口噤以物斡開灌之下咽無有
不活者如小兒驚熱痰涎壅塞或二丸三丸量大
小與之一法以此丸三粒用醋磨化灌之其痰立
出尤妙
(三因)玉鑰匙(一九三)治風熱喉痺及纏喉風
月石(五錢)牙硝(一兩半)白殭蠶(一錢)冰片(一字)
右爲細末每用五分以竹管吹入喉中立愈此方
加雄黃二錢即名金鑰匙
(濟生)二聖散(一九四)治纏喉風急喉痺
膽礬(二錢半)白殭蚕(炒半兩)
爲細末用少許吹入喉中
(秘方)奪命散(一九五)治急喉風
白礬(枯)殭蠶(炒)月石皂角(炙烟盡各等分)
爲細末每用少許吹喉中痰出即愈
馬牙硝散(一九六)治喉癰及傷寒熱後咽痛閉塞不
通毒氣上衝
馬牙硝細研每服一錢綿裹含嚥津以通爲度
燒鹽散(一九七)治喉中懸癰垂長咽中妨碍
燒鹽枯礬(各等分)
右和勻研細以筯頭蘸點即消
(寳鑑)開關散(一九八)治喉風氣息不通
白殭蠶(炒去絲嘴)枯白礬(等分)
右爲細末每服二三錢生薑蜜水調下細細飲之
七寳散(一九九)治喉閉及纏喉風
殭蠶(直者十個)硼砂雄黃全蝎(十個全者去毒)
明礬牙皂(一挺去皮弦各一錢)膽礬(五分)
右爲細末每用一字吹入喉中即愈
破關丹(二百)治乳蛾喉閉纏喉風等證
硼砂末(五錢)霜梅肉(一兩搗爛)
右二味和勻丸芡實大每服一丸噙化嚥下内服荆
防敗毒散
通氣散(二百一)方在外科八十
治時毒腫甚咽喉不利取啑以泄其毒
以下諸毒方
紫金錠(二百)二一名神仙太乙丹一名玉樞丹
一名萬病解毒丹解除一切中毒積毒蟲毒蠱毒
菌蕈砒石死牛死馬河肫等毒及時行瘟疫山嵐瘴
氣喉閉喉風顚邪鬼氣狂亂迷死牙關緊急小兒急
驚等證凡行兵興役之處尤不可無
文蛤(搥破)洗焙淨末三兩
山茨菰去皮淨末二兩
千金子去油取霜一兩
紅牙大戟去蘆焙乾爲末一兩五錢
麝香另研三錢
右用糯米煮濃飲爲丸分作四十錠每服半錠用井
花水或薄荷湯磨服利一二次用粥止之若治癰疽
惡毒湯火蛇蟲犬獸所傷以東流水磨服并敷患處
如治癲邪鬼氣鬼胎卛急疼痛須煖酒磨服凡
修合時日須用端午七夕重陽或天德月德日於淨
室焚香修制凡竒怪之病屢用如神效驗不可盡述
醫家大家皆不可一日無之
(三因)解毒丸(二百三)治誤食毒草或中蠱毒并百物毒
救人於必死
板藍根(洗淨晒乾四兩)貫衆(去毛)青黛(研)生甘草(各一兩)
右爲末煉蜜丸桐子大另以青黛爲衣如稍覺精神
恍惚即是誤中諸毒急取十五丸嚼爛用新汲水送
下即解或用水浸蒸餅丸尤佳
藍根散(二百四)解毒藥熱藥諸毒
藍根(剉一握)蘆根(剉一握)綠豆(三錢研)澱脚(一合研)
右先將二根以水一碗煎至七分去滓次入後藥和
勻分三服或一二服利下惡物不用再服
白扁豆飲(二百五)解諸毒入腹及砒毒
用白扁豆不拘多少爲細末入青黛等分細研再
入甘草末少許巴豆一枚去殼不去油别研爲細
末取一半入藥内外以砂糖一大塊用水化開和
藥共成一大盞飲之毒隨利去後却服五苓散之
類
八毒赤丸(二百六)方在攻陣百四
治一切邪崇鬼疰等毒
飲食中毒(二百七)
凡中飲食毒而覺煩熱脹滿者急用苦參三兩苦
酒一升半煮半沸陸續飲之吐食出即瘥或以
水煮亦得或用犀角湯亦可解
中酒毒(二百八)飲酒中毒者經日不醒是也謂之中
酒
黑豆一升煮汁溫服一盞不過三盞即愈
解麪毒(二百九)
只以蘿蔔生啖之或搗汁服之麥麪大熱蘿蔔能
解其性或用大蒜嚼食之亦善解麪毒
解一切食毒(二百十)解一切飲食之毒及飲酒不知
中何毒卒急無藥可解者
薺苨生甘草(各二兩)
右剉細以水五盞同煎取二盞停冷去滓分三服
一方加蜜少許同煎服之解一切毒
食魚中毒(二一一)
凡食魚後中毒物煩亂者用陳皮濃煎汁服之即
解
河豚毒(二一二)
五棓子白礬(等分)
右爲細末水調服之一方凡中河豚魚毒一時困
殆倉卒無藥急以清油多灌之使毒盡吐出即愈
解河肫魚膾及食狗肉不消脹滿毒(二一三)
蘆柴根鮮者搗汁飲之乾者煎汁溫飲之
解食鱔魚龜鼈蝦蟆自死禽獸等毒(二一四)
豆豉一合新汲水煎濃頓溫服之可解
中蟹毒(二一五)
凡食蟹中毒用紫蘇葉濃煮汁飲之或用紫蘇子
搗汁飲之亦良或搗藕汁或搗蒜汁飲之俱可解
或用冬瓜汁或食冬瓜亦可
食牛馬中毒(二一六)
粉草擂無灰酒服當吐瀉若渴者不可飲水飲水
必死一方淡豆豉擂人乳服之即解
食雞子毒(二一七)
好醋飲之即愈未愈再服
食斑鳩毒(二一八)
葛粉二合水調服可解薑湯調服亦解
解花椒毒(二一九)有服川椒氣閉欲絶者
冷水飲之解地漿水更妙
解諸菜毒(二百二十)
食後多腹脹者是毒也以醋解之
解蕈毒(二二一)
忍冬葉生啖之愈或煎濃汁飲之崇寧間蘇州
天平山白雲寺僧五人行山間得蕈一叢甚大摘
而食之發吐三人急採鴛鴦草生啖之即愈二人
不甚吐至死此即忍冬藤亦名金銀花亦名鷺鷥
藤也
解巴豆毒(二二二)其證口乾兩臉赤五心熱下利不
止
乾薑(炮)黃連(微炒各等分)
右爲細末每服二錢水調下如人行五里許再服
又方煮綠豆湯冷服之即愈一方黃連甘草煎汁
凉飲之一方芭蕉根葉搗汁飲之利止而安
解砒毒(二二三)凡中砒毒者其人煩燥如狂心腹絞
痛頭眩嘔吐面色青黑四肢逆冷六脉洪數飲食中
得者爲易愈若空心酒醋服者難救
以地漿水頓服若吐出又服所謂洗淨腹中毒全
憑地上漿是也其法掘地成坑以水灌注攪成
混水飲之謂之地漿
又方解砒毒最良此爲第一
用生綠豆半升擂粉入新汲水攪和去柤取汁飲
之
又方用新鮮羊血鴨血飲之皆可解一方用甘
草汁同藍汁飲之即愈
鈎吻毒(二二四)
鈎吻生池傍與芹菜相似無他異惟莖有毛以此别
之誤食殺人解之之法用薺苨八兩水六升煮取二
升分溫二服(此即甜桔梗也)一方用桂湯效
解附子等藥毒(二二五)
凡服附子酒多而覺頭腫唇裂血流或見内熱諸證
急用綠豆黑豆嚼服或搗汁飲之或濃煎二豆湯常
飲食之凡服散風藥過多以致悶亂不省以醋灌
之或濃煎甘草同生薑自然汁頓飲之一方大豆
汁餳糖棗湯並能解附子毒一方用田螺搗碎調
水飲之
解烏頭草烏毒(二二六)
甘草煎濃湯服之或米醋調沙糖俱可解
解半夏毒(二二七)
生薑搗汁飲之有中此毒口不能言倒地將死者
速用薑汁灌之須臾自甦
解斑蝥芫青毒(二二八)
猪脂油和大豆汁飲之
解藜蘆毒(二二九)
雄黃爲末溫酒調服一錢一方煮葱汁服
解雄黃毒(二百三十)
漢防己煎湯飲之有用雄黃搽瘡或薰隂囊瘡
受毒者防己煎湯洗數次愈
解杏仁毒(二三一)
藍子研水服則解
解服丹毒(二三二)
地漿服之爲上一方用蚌肉食之良
解中藥箭毒(二三三)交廣黎人以焦銅作箭中人破
皮即死糞清飲之立解患處以糞塗洗之
解鹽滷毒(二三四)
凡婦女有服鹽滷垂危者急取活鴨或雞斬去頭將
頸塞口中以熱血灌之可解若滷多者必數隻方足
盡收其鹹毒
解漆毒(二三五)
一州牧以生漆塗囚眼囚即盲適一村叟見而憐之
語之曰汝急尋蠏搗碎取汁滴眼内漆當隨汁流散
瘡亦愈矣如其言覓得一小蠏用之目睛果愈略無
損或成紅斑爛瘡取生蠏黃塗之不數次即愈
一方用杉木煎汁洗之
以下蟲毒方
解虎傷毒(二三六)
蔴油一碗飲之即無妨仍用葛根湯洗傷處綿拭
乾香油塗之再以青布作條燃火入竹筒中放烟
薰傷處口渴者沙糖調水飲之
蛇毒(二三七)
凡被蛇傷即用鍼刺傷處出血用雄黃等藥敷之
仍須中留一孔使毒氣得泄乃内服解毒等藥
凡傷處兩頭俱用繩扎縛庶不致毒氣内攻流布
經絡
一方治毒蛇咬傷急取三七搗爛罨之毒即消散神
妙無比
一方治蛇蟲傷毒用五靈脂雄黃等分爲末每服二
錢酒調服仍敷瘡留口如乾燥須以油潤之
凡居山野隂濕之處每用雄黃如桐子大一丸燒烟
以薰衣袍被褥之類則毒不敢侵百邪皆遠避矣
一凡蛇入七竅急以艾灸蛇尾又法以刀破蛇尾少
許入川椒數粒以紙封之蛇自出即用雄黃硃砂
末煎人參湯調灌之或食蒜飲酒内毒即解
一山居人被蛇傷急用溺洗咬處拭乾以艾灸之立
效又方用獨頭大蒜切片置患處以艾於蒜上灸
之每三壯換蒜多灸爲妙凡被毒蛇所傷皆效
肘後方用小蒜搗汁服渣敷傷處
雄黃辟蛇毒(二三八)
南海地多蛇而廣府尤甚某侍郎爲帥聞雄黃能禁
制此毒乃買數百兩分貯絹囊掛於寢室四隅經月
餘一日臥榻外常有黑汁從上滴下臭甚使人穿承
塵窺之則巨蟒横其上死腐矣於是盡令撒去障蔽
蛇死者長丈許大如柱傍又得十數條皆蟠蚪成窠
并他屋内所驅放者合數百自是官舍清寧
風犬傷人(二三九)
急於無風處吮出瘡口惡血如或無血則以針刺出
血用小便洗淨外用香油調雄黃少加麝香敷之
一凡遇惡犬咬傷如倉卒無藥即以百草霜麻油調
敷或用葱搗爛貼之牛糞敷之或蚯蚓糞傅之或口
嚼杏仁爛傅之皆能救急如少延緩恐毒氣入經爲
害一方拔去頂上紅髮急令人吮去惡血以艾灸
傷處五七壯甚者灸百壯神效一方用米泔水洗
淨沙糖敷之一方用杏仁炒黑搗成膏貼之
避犬法(二百四十)
瑣碎錄云凡行道遇惡犬即以左手大拇指搯寅上
吹氣一口輪至戌上搯之犬即退伏
糯米散(二四一)治風犬傷毒
大斑蝥(二十一個去頭足翅)
右用糯米一撮先將斑蝥七個入米内慢火炒勿令
焦去蝥又入七個炒令焦色變又去之再入七個炒
米出赤烟爲度去蝥不用只將米研爲末分三分冷
水入香油少許空心調下一服須臾又進一服以二
便利下惡物爲度若腹痛急以青靛調凉水解之或
先用黃連甘草煎湯待冷服之不可食熱物或用凉
水調益元散解之甚妙甚者終身禁食犬肉每見食
犬肉而復作者不救又見單服斑蝥而死者亦有之
蓋斑蝥毒之尤者雖曰以毒攻毒惟少用之兹用糯
米以奪其氣尤宜預備青靛黃連以解其毒而况單
服斑蝥者豈有不死
(寳鑑)定風散(二四二)治諸犬傷毒
南星(生用)防風(等分)
右爲末凡被犬咬先以口含漿水吮洗傷處或小便
鹽湯俱可洗淨用綿拭乾方上藥末即不發或用
制過南星一二錢爲末以童便調下亦可治破傷風
諸犬咬蟲傷灸法(二四三)
凡狼犬蛇蝎蜈蚣諸傷痛極危急或因傷受風而牙
關緊急腰背反張不省人事者速切蒜片或搗爛罨
傷處隔蒜灸之或二三十壯或四五十壯無不應手
而愈取效多矣故本草謂蒜療瘡毒有回生之功夫
積在腸胃尚爲難療况四肢受患則經絡遠絶藥不
易及故古人有淋洗灸刺等法正爲通經逐邪導引
氣血而設也
解毒散(二四四)一名國老飲治蠱毒及一切蛇蟲
惡獸所傷重者毒氣入腹則眼黑口噤手足強直此
藥平易不傷元氣大有神效不可以易而忽之也
明礬甘草(各一兩)
右爲末每服二錢不拘時冷水調下亦可敷患處
治馬咬傷(二四五)毒氣入心則危
馬齒莧搗爛煎湯服外以栗子嚼敷患處
蜈蚣毒(二四六)
以鹽擦咬處或鹽湯洗傷處痛即止用後蝎螫
方最妙已試一方用吳茱萸嚼爛擦之或取井
底泥傅之
解誤吞蜈蚣方(二四七)
昔有婢用火筒吹火不知内有蜈蚣向火一吹蜈蚣
驚竄入口不覺下喉求救人無措手適有人云取小
雞一隻斷喉取血頓飲之復灌以香油取吐蜈蚣隨
出
蝎螫毒(二四八)
用生半夏白礬等分爲末以醋和敷傷處(亦治蜈蚣傷無)
(白礬亦可)又蝎怕膽礬蛇怕雄黃徐春甫云親見蝎
螫腫痛用膽礬擦之立消可見南方人家不可無
雄黃北方人家不可無膽礬此制蝎第一藥也
解蜂螫毒(二四九)
以小便洗擦拭乾以香油塗之或以雄黃末擦
之或以蝎螫方治之
治鼠咬毒(二百五十)
猫毛燒存性入麝香少許香油調敷傷處則不害
治誤吞水蛭(二五一)
昔一人夜間飲水誤吞水蛭入腹經停日久復生水
蛭食人肝血腹痛不可忍面目黃瘦全不進食不治
必死方用田中泥一塊小死魚三枚同猪膏溶搗勻
再用巴豆十粒去油同魚膏四味搗勻丸如綠豆大
用田中冷水吞下大人五七丸小兒三丸須臾瀉下
水蛭盡却用八珍湯調理
中蚯蚓毒(二五二)
石灰泡熱水凉洗患處久浸之則愈小兒多受
蚯蚓毒則隂莖及囊俱腫如水泡用鴨血塗之或
以鴨口含少時則消一方用鹽湯溫洗之即效
治蠶咬毒(二五三)蠶咬人毒入肉中令人發寒熱
苧葉搗敷之汁塗之今治蠶家以苧近蠶則蠶不
生發也
解蜘蛛咬毒(二五四)
薑汁調胡粉敷瘡口或用清油搽之内飲羊乳
本草云蜘蛛咬人令人一身生絲惟羊乳飲之可解
貞元十年崔員外從質云目擊有人被蜘蛛咬腹大
如孕其家棄之乞食於道一僧遇之教飲羊乳未幾
日而平
(青囊)神授散(二五五)治傳屍勞瘵血氣未甚虚損者不
必多方只以此藥早服則蟲自不能爲患無有不愈
者此方得之河南郡王府濟世之功不可盡述
川椒(二升去合口者略炒出汗)
右爲細末空心米飲調服二錢或酒煮米粉糊爲丸
桐子大每服三十丸以漸增至五六十丸或用酒送
解射工溪毒(二五六)葱白散治溪澗中射工蟲專
射行人形影人中其毒則病如瘧狀或若傷寒俗云
沙發中之深者死急用後方治之
葱白(一握切)豆豉葛根(二兩)升麻(七錢半)
右剉如豆大每服四錢七水二盞煎一盞去滓不拘
時溫服移時再服
(千金)雄黃兑散(二五七)治時氣病&KR0630;下部生蟲
雄黃(半兩)桃仁(一兩)青箱子黃連
苦參(各三兩)
右五味爲末綿裹如棗核大内下部亦可用棗汁服
方寸匕日三
(千金)治大孔蟲癢方(二五八)
用大棗蒸爛爲膏以水銀和捻長二三寸許綿裹
内大孔中過宿明旦蟲皆出但水銀損腸宜愼之
愚按此方水銀不必生用但如治頭虱法燒烟
以棗肉拌之用必更妙頭髮生虱方在新因五
三
雄麝散(二五九)治五種蠱毒
明雄黃麝香(各一字另研)
用生羊肺一指大以刀切開安藥在内吞下
(醫林)丹砂丸(二百六十)治蠱毒
雄黃朱砂(各另研)藜蘆(略炒)鬼臼
巴豆霜(各二錢半)
右爲末煉蜜丸桐子大每服二丸空心薑湯下當利
惡物並蠱毒如煩悶以鴨血爲羹食之
(良七方)寳丸(二六一)治蠱毒
敗鼓皮蠶退紙刺蝟皮(各燒存性)五棓子(炒)
續隨子朱砂(另研)雄黃(另研等分)
右爲細末糯米粥丸小豆大每服七丸空心白水下
蜜髓煎(二六二)治中蠱令人腹内堅痛面目青黃病
變無常
眞蜜(一碗)猪骨髓(五兩研)
右同煎熟分作十服日三服即瘥
歸魂散(二六三)凡初中蠱毒在膈上者當用此藥吐
之
白礬建茶(各一兩)
右二味爲細末每服五錢新汲水調下頓服之一時
久當吐毒出若此藥入口其味甘甜並不覺苦味者
即其證也
麥麪散(二六四)治中蠱毒吐血
用小麥麪二合分爲三服以冷水調下半日服盡
當下蠱即瘥
挑生蠱毒簡易方(二六五)
一方明礬芽茶等分爲末凉水調三錢
一方青藍汁頻頻服半合則解
一方石榴皮煎汁飲之當吐出活蟲而愈
以下雜方
𠻳烟筒(二六六)治一切犯寒欬𠻳遇冬便作
款冬蕊鵝管石雄黃艾葉(各等分)
右爲末鋪艾上用紙捲筒燒烟吸入口内吞下即嚥
茶水一口壓之自效一方有佛耳草無艾葉用紙
捲成條每切一節約長三五分許焚爐中吸烟嚥之
靈寳烟筒(二六七)治一切寒喘欬嗽
黃蠟雄黃(各三錢)佛耳草款冬蕊(各一錢)
艾葉(三分)
先將蠟溶化塗紙上次以艾鋪之將三味細研勻摻
捲成筒用火點一頭吸烟吞之清茶送下
七寳美髯丹(二六八)補腎元烏鬚髮延年益壽
何首烏(赤白各一斤)川牛膝(半斤)
將何首烏先用米泔水浸一日以竹刀刮去粗
皮切作大片用黑豆鋪甑中一層却鋪何首烏
一層再鋪豆一層却鋪牛膝一層又豆一層重
重相間面上鋪豆蓋之蒸以豆熟爲度取起晒
乾次日如前換豆再蒸如此七次去豆用
破故紙(半斤洗淨用黑芝麻同炒無聲爲度去芝麻)
白茯苓(半斤用人乳浸透晒乾蒸熟)赤茯苓(半斤用黑牛乳浸透晒乾蒸熟)
當歸身(半斤酒洗)枸杞子(半斤去枯蒂者)
右共爲末煉蜜丸龍眼大每日空心嚼二三丸溫酒
米湯鹽湯俱可送下製藥勿犯鐵器按此即七
珍至寳丹少兔絲子一味
北京烏鬚方(二六九)兩京各處烏鬚者惟此方頗好
用之雖未至簡妙然不壊鬚傷肉制用得法者可黑
一月
五棓子擇川中之大者打作碎粒分粗細爲二
先將粗者於鍋内用文火炒成糊次入細者同
炒初時大黑烟起取出不住手炒將冷又上火
炒則黃烟起又取出炒將冷再上火炒則青黃
白烟間出即可住火先以眞青布一大片浸濕
將棓子傾在布上包成一團用脚踏成餅上用
濕泥一担&KR1883;一夜色如烏羽爲妙磁器收貯聽
用
紅銅花用細紅銅絲炭火煆醋中淬之不拘遍
數以化盡爲度去醋取銅花晒乾
皂礬明礬(各三分)没石子食鹽(各二分)
硼砂(淨一分)
右每次染時旋配旋用以制棓子二錢爲則加銅花
四分餘皆一二分和勻作一服研細以濃茶汁或燒
酒用磁鍾調如稀糊坐湯中煮之看鍾内綠氣生面
爲佳先用皂角湯洗鬚净拭乾以抿柄塗上用皮紙
搭濕包之或以青布囊囊之過夜次早溫水洗之如
不潤用胡桃油撚指潤之一連染二夜其黑如漆亦
妙
擦牙烏鬚方(二百七十)先期而擦者永久不白
青鹽(一斤)嫩槐枝葉(五斤切)黑鉛(四兩)
没石子(尖者七錢)
右將黑鉛青鹽入鍋内槐枝攪炒俱成灰炭取起將
没石子研細末和入用磁礶盛之每日早晩以藥擦
牙漱水吐掌上擦鬚鬢久久自然潤黑
便易擦牙方(二七一)
用五棓子大者一百個裝食鹽一斤鋪在鍋内大
火燒過存性爲末每日擦之久則鬚髯皆黑
(丹溪)疝氣神方(二七二)其病甚至氣上衝如有物築塞
心臟欲死手足冷者二三服除根
陳皮荔枝核(爲末炒焦黃)硫黃(火中溶化即投水中去毒研細各等分)
右爲末飯丸桐子大每服十四五丸酒下其疼立止
若疼甚不能支持略加五六丸再不可多也
神仙六子丸(二七三)男子三十歲後服此藥一歲二
單製服不息永不白鬚髮四十以上或見微白及少
年髮黃不潤者服此百日自然漆黑其效如神
兔絲子(制)金鈴子覆盆子五味子
枸杞子蛇床子(炒各一兩)何首烏(酒浸蒸極熟焙)
牛膝(酒浸蒸)熟地(酒蒸搗)地骨皮(各三兩)
舶上茴香(鹽炒)川木瓜(各二兩)
右十二味爲細末用浸兔絲酒作糊爲丸梧子大每
服五七十丸食前溫酒或白湯送下一方加人參
白术白茯苓各一兩尤有神效服此大忌三白
疝氣(二七四)方重
四製川楝子丸(二七五)治疝氣一切下部之病悉皆
治之凡腫痛縮小雖多年亦可除根
川楝子淨肉一斤分四分内一分用鹽一兩茴
香一合同炒黃色去鹽香不用外三分一分用
巴豆四十九個一分用斑蝥四十九個一分用
巴戟一兩仍各加麥麪一合同炒黃色俱去麪
藥不用
木香(一兩)破故紙(一兩炒)
右爲末酒糊丸梧子大每服五七十丸鹽湯送下甚
者日進二三服或空心或食前
木香導氣丸(二七六)治男子小腸氣肚疼一切氣積
下元虚冷脾胃不和並宜服之有效
木香丁香乳香香附
川楝子肉大茴香破故紙葫蘆巴(炒)
甘草(炙)三稜(各一兩)杜仲(炒半兩)
右爲細末酒糊丸梧子大每服三五十丸加至七八
十丸用溫酒或鹽湯食前送下日進二三服
去鈴丸(二七七)治疝消鈴
用大茴香一升以老生薑二斤取自然汁浸茴香
一宿以薑汁滲盡爲度入好青鹽二兩同炒赤取
出焙乾爲末用無灰酒浸蒸餅爲丸梧子大空心
食前酒下二三十丸或米飲亦可此方實脾疎
肝所以治疝多效非如常法之尅伐故爲妙也
事後中寒腹痛方(二七八)
凡房事後中寒厥冷嘔惡腹痛者用葱薑搗爛衝
熱酒服之睡少頃出汗即愈如腹痛甚者以葱
白頭搗爛攤臍上以艾灸之或熨之亦可得鼻尖
有汗其痛即止
濕疝隂丸作痛(二七九)
蘄艾紫蘇葉(烘乾熱)川椒(炒熱各三兩)
右三味拌勻乘熱用絹袋盛夾囊下勿令走氣冷即
易之
薰熨脱肛方(二百八十)治氣痔脱肛
枳殼(麪炒)防風(去皮各一兩)枯礬(二錢半)
右咀用水三碗煎至二碗乘熱薰之仍以軟帛蘸湯
熨之通手即淋洗
薰洗脱肛法(二八一)
用赤皮葱韭菜二味各帶根者煎湯入大楓子防
風末各數錢乘熱薰洗立收上一方用五棓子
煎湯洗以赤石脂末摻上托入或脱長者以兩牀
相並中空尺許以磁瓶盛湯令病人仰臥浸瓶中
逐日易之收盡爲度又澁腸散方在小兒五四
參术芎歸湯(二八二)治瀉痢産育氣虚脱肛脉濡而
弦者
人參白术川芎當歸
黃茋(酒炒)山藥(炒)白芍藥白茯苓
升麻炙甘草
右生薑水煎服按此方若治泄痢虚滑脱肛仍須
加製附子肉豆蔲方效
凉血清腸散(二八三)治大腸血熱脱肛
生地黃當歸芍藥(各錢半)黃芩
黃連防風荆芥升麻(各一錢)
香附川芎甘草(各五分)
水一鍾半煎服
縮砂散(二八四)治大腸伏熱脱肛紅腫
縮砂仁黃連木賊(等分)
右爲細末每服二錢空心米飲調下
訶子人參湯(二八五)治證同前
訶子(煨去核)人參白茯苓白术
炙甘草蓮肉升麻柴胡(等分)
水一鍾半加生薑煎服
澁腸散(二八六)治久痢大腸滑脱
訶子赤石脂龍骨(等分)
右爲末以臘茶少許和藥摻腸頭上用絹帛揉入
又方用鼈頭煆存性入枯礬少許如上揉入
蟠龍散(二八七)治陽證脱肛腫痛
地龍(晒乾一兩)風化硝(二兩)
右爲末每用一二錢肛門濕則乾摻燥則清油調搽
先以見腫消荆芥生葱煮水候溫洗輕輕拭乾然後
敷藥
伏龍肝散(二八八)治隂症脱肛
伏龍肝(一兩)鼈頭骨(五錢)百藥煎(二錢半)
右爲末每用一二錢濃煎紫蘇湯候溫洗過以清麻
油調藥傅如前法
獨蒜通便方(二八九)治小便不通
獨蒜(一枚)梔子(三七枚)鹽花(少許)
右搗爛攤紙上貼臍良久即通未通塗隂囊上立通
小便不通經驗方(二百九十)
以朴硝爲末每服二錢空心煎茴香湯下又方
用蚯蚓杵以凉水攄過濃服半碗立通大解熱疾
不知人事欲死服之甚效
小水不通葱熨法(二九一)
用葱三斤慢火炒香熟以絹帕裹更替熨臍下即
通或用鹽炒熱熨之冷則再易須臾即通
雞内金散(二九二)治氣虚溺尿
用雄雞䏶胵并腸燒爲末溫酒調服
狐腋氣五方(二九三)治隂汗鵶臭兩腋下臭不可與
人同行
枯白礬蜜陀僧黃丹(各二錢半)麝香(五分)
右於乳鉢内研細以醋於手心内調藥搽腋下經兩
時許即以香白芷煎湯洗之一日用一次
又治腋氣神效方
蜜陀僧(四兩)枯白礬(二兩)輕粉(三錢)
右爲細末頻擦兩腋擦至半月見效半年全愈
又腋氣方
用熱蒸餅一枚擘作兩片摻蜜陀僧細末一錢許
急挾在腋下略睡少時候冷棄之如一腋有病只
用一半葉元方平生苦此疾來紹興偶得此方用
一次遂絶根本
又腋氣方
單用枯礬爲極細末以絹袋盛之常以撲於腋下
不過十度即愈一方以唾調塗之
又腋氣方
先剃去腋毛令淨用白定粉水調搽傅患處至六
七日後清晨看腋下有一黑點如針孔大者以筆
點定即用小艾炷灸七壯灸過或有濁氣攻心作
痛者當用後藥下之
丁香青木香㯽榔檀香
麝香大黃
右煎服以下爲度
脚汗牡蠣散(二九四)治脚汗除穢氣
牡蠣(煆)枯白礬蜜陀僧黃丹(等分)
右爲細末每用少許乾摻脚指縫中即收
燥囊牡蠣散(二九五)治隂囊濕痒搔之則汁水流珠
用此極效
牡蠣(醋煆一兩)雄黃(一錢)枯礬硫黃
苦參蛇牀子(各二錢)
右爲細末先用蒼术椒鹽煎湯洗濕處後用此藥摻
之
蒸洗隂囊法(二九六)治一切隂囊濕痒
陳茶(一撮)蒼术(二錢)花椒蛇床子
白礬(各一錢)蒼耳草(量入)炒鹽(半兩)朴硝(三錢)
右用水四碗先將前五味煎湯去柤乃入後三味泡
化先薰後洗三四次絶痒
梅蘇丸(二九七)
龍腦薄荷粉草冰糖(各四兩)烏梅肉(三兩)
白檀香紫蘇葉(各二兩)
右爲極細末以熟棗肉搗丸芡實大勿用鐵器
冰梅丸(二九八)
龍腦薄荷(二兩)白糖柿霜(各四兩)烏梅肉
桔梗(各五錢)兒茶(三錢)甘草(一錢)冰片(一分)
右爲極細末煉蜜丸龍眼核大
龍腦上清丸(二九九)
烏梅肉腦荷(各四兩)白檀香蘇葉
兒茶硼砂沙糖(各二兩)冰糖
柿霜(各八兩)乾葛粉草(各一兩)冰片(三分)
右爲極細末蜜丸櫻桃大
上清丸(三百)佳方
腦荷(二兩)雨茶白硼砂(七錢)烏梅肉
貝母訶子(各三錢)冰片(三分)
煉蜜丸
辟邪丹(三百一)方在痘疹百三十
辟一切穢寒邪氣
福建香茶餅(三百二)能辟一切瘴氣時疫傷寒穢氣
不時噙口中邪氣不入
沉香白檀(各一兩)兒茶(二兩)粉草(五錢)
麝香(五分)冰片(三分)
右爲極細末糯米調飲湯爲丸黍米大噙化
香髮木樨油
採桂花半開者去莖蒂令淨每花二升用眞麻油
一斤輕手拌勻納磁瓶中用油紙緊封器口坐釡
中湯煮一餉持起頓燥處十日後掀出用麻布濾
絞清油封閉緊密收之愈久愈香或用菜子油
亦可
玉容散(三百四)治面生黑䵟雀斑
甘松三奈茅香(各半兩)白芷
白芨白斂白殭蠶白附子
天花粉綠豆粉(各一兩)防風零陵香
藁本(各二錢)肥皂(二錢去皮弦)
右爲細末每早晩蘸末洗面
硫黃膏(三百五)治面部生瘡或鼻赤風刺粉刺
硫黃白芷天花粉水粉(各五分)
全蝎(一枚)蟬蜕(五個)芫青(七個去頭足)
右爲細末用麻油黃蠟約多寡如合面油熬勻離火
方入前末藥和勻每於臨臥時洗面淨以少許塗面
勿近眼數日間腫處自平赤鼻亦消如退風刺一夕
見效
景岳全書卷六十
