景岳全書卷四十四
明張介賓撰
痘瘡(中)
總論治法(二十二條共十九)
痘瘡一證順者不必治逆者不能治所當治者惟險證
耳何為險證如根窠順而部位險部位順而日期險
日期順而多寡險多寡順而顔色險顔色順而飲食
險飲食順而雜證險雜證順而治療險治療順而觸
穢險然猶有最險者則在元氣與邪氣邪氣雖強元
氣亦強者無害只恐元氣一餒邪氣雖微者亦危設
或犯之而不為速治則順者不順而吉變為凶矣凡
此數者皆痘中之要領所當詳察詳辨也故凡欲治
痘必須先識死生辨虛實審寒熱明此六者則盡之
矣
一治痘之要惟邪氣正氣二者而已凡邪氣盛而無制
者殺人正氣虛而不支者殺人及其危也總歸元氣
之敗耳使元氣不盡則未必至死凡治此者但知補
瀉二字而用之無差則盡善矣故補瀉難容苟且毫
釐皆有權衡必不可使藥過於病亦不可使藥不及
病是以善用攻者必不致伐人元氣善用補者必不
致助人邪氣務使正氣無損而邪氣得釋能執中和
斯為高手然執中之妙當識因人因證之辨蓋人者
本也證者標也證隨人見成敗所由故當以因人為
先因證次之若形氣本實則始終皆可治標若形質
原虚則開手便當顧本若謂用補太早則補住邪氣
此愚陋之見也不知補中即能托毒灌根即能發苖
萬無補住之理是以發源之初最當着力若不有初
鮮克有終矣此可與智者言不可與庸人道也
一治痘不宜遲凡痘瘡之有不同者無過寒熱虚實四
證大都寒則虚熱則實虛寒則宜温補實熱則宜清
解然其挽回之力當於三五日前治之過此則恐無
及若七日之後毒發於外外不足則外剥而死若毒
發不盡則又内傳内不足則内攻而死故治毒有時
時之不可失也有如此倘初時不慎則後來之禍從
此伏矣
一解毒當知表裏所謂毒者火毒也所謂解毒者求其
所在而逐之也蓋痘瘡之發内則本於淫火外則成
於風邪内外相觸其毒乃發故其發也不甚於内則
甚於外甚於内者以火邪内盛而熾熖於外也甚於
外者以寒邪外閉而鬱火於内也故但察其無汗外
熱而邪在表者則當疎之散之使熱邪從外而去則
毒亦從外而解矣若察其多汗内熱而邪在裏者則
當清之利之使熱邪從内而泄則毒亦從内而解矣
其有内熱既甚而表邪仍在者則當表裏相參酌輕
重而兼解之則邪必皆散矣若邪不在表則必不可
妄兼發散以致表氣愈虛而痘必終敗其證則身有
汗而外不甚熱者是也若毒不在裏則必不可兼用
寒凉以致中寒脾敗而毒必反陷其證則口不渴而
二便不秘者是也知斯五者則解毒治實之法無餘
藴矣此外有虛邪虛火等證則當先酌元氣次察邪
氣無使失楫中流顧本不及則尤為切戒凡云痘
毒者痘必自内而達外但得出盡則内無毒但見化
盡則外無毒既出既化而不使復陷則毒盡去矣故
或宜散表或宜托送或宜清解或宜固中而治法盡
之矣
一補虛當辨隂陽凡痘瘡血氣各有所屬已見前氣血
條中然痘之所主尤惟隂分為重何也蓋痘從形化
本乎精血凡其見點起脹貫漿結痂無非精血所為
此雖曰氣為之帥而實血為之主且痘以陽邪陽盛
必傷隂所以凡治痘者最當重在隂分宜滋潤不宜
剛燥故曰補脾不若補腎養隂所以濟陽此秘法也
然血氣本自互根原不可分為兩如參茋白术之類
雖云氣分之藥若用從血藥則何嘗不補血歸芎地
黃之類雖云血分之藥若用從氣藥則何嘗不補氣
故凡見氣虛者以保元湯為主而佐以歸地血虛者
以四物為主而佐以參茋蓋氣血本不相離但主輔
輕重各有所宜而用之當不則明拙自有差耳
一治痘有要方兹表而出之以便擇用其有未盡當於
各條求之
凡解表諸方乃初熱時所必用者諸家皆以升麻葛
根湯為首程氏則用蘇葛湯似為更妥余則常用柴
歸飲以兼營衛似為尤妥此當隨宜擇用營虛表
不解者五柴胡飲陽氣虛寒表不解者柴葛桂枝
湯元氣本壯而表不解者疎邪飲或加减參蘇飲
寒氣勝而表不解者五積散或麻黃甘草湯
凡清火解毒諸方所以解實熱也如欲解毒清火而
兼養氣者惟四味消毒飲為妙鼠粘子湯亦佳熱
毒兩盛而不化者宜搜毒煎煩熱作渴小水不利
者導赤散六一散血熱赤班煩燥多渴者犀角散
熱在隂分而失血者玄參地黃湯肉熱不清者
東垣凉膈散二便俱不利而火盛於内者通關散
熱毒内蓄小水不利而為丹為癰者大連翹飲
煩熱多驚而神不安者七味安神丸熱毒内甚而
狂妄者退火丹
凡表裏兼解諸方如内外俱有熱邪者宜柴葛煎或
柴胡麥門冬散裏邪甚而表邪微者解毒防風湯
表裏俱有邪而元氣兼虛者實表解毒湯表裏
俱實熱者雙解散
凡托裏諸方有宜專補元氣者有宜兼解毒者如氣
血俱虛不起者六物煎或托裏散虛寒不達兼托
兼表者參芪内托散或十宣散氣分虚寒不透者
六氣煎氣血俱虛微熱不起者紫草快㿀湯
凡諸補劑皆痘中元氣根本袪邪托毒者之所必賴
但見虛邪必當以此諸方為主氣分不足者調元
湯口氣虛宜温者保元湯六氣煎氣虛微熱宜兼
凉解者參茋四聖散血虛者四物湯芎歸湯血
分虚寒宜温者五物煎血虛血滯者養血化㿀湯
血虛血熱宜兼解毒者凉血養營煎氣血俱虚
者六物煎八珍湯十全大補湯氣血虚寒大宜温
補者無如九味異功煎六味回陽飲即陳氏十一味
木香散十二味異功散但虛寒而兼氣滯者宜用之
欲賴補虚大有不及
凡攻下諸方亦痘中所不可無惟必不得已然後用
之勿得視以為常也血虛秘結大便不通者四順
清凉飲裏實多滯秘結者前胡枳殼湯表裏俱
實大便不通者柴胡飲子血熱便結毒盛者當歸
丸
一凡痘出已盡内無不虛蓋隨痘而為托送者皆元氣
也使於此時不知培補化源則何以貫漿何以結痂
何以收靨倘内虚無主漿恐毒氣復陷無不危矣若
痘之稀疎者氣血之耗猶為有限若痘之多而甚者
其氣血内虧必更甚矣此不可不預為之防也
一平順之痘毒原不甚既出之後内本無邪此輩原不
必治無奈父母愛子之切且不識病之輕重故必延
醫診視既延醫至無不用藥既已用藥無非寒涼在
彼立意不過曰但解其毒自亦何妨不知無熱遭寒
何從消受生陽一拔胃氣必傷多致中寒泄瀉猶云
協熱下利更益芩連最可恨也又如痘瘡初見發熱
每多不審虛實止云速當解毒凡於十日之外多有
泄瀉而致斃者皆此輩之殺之也冤哉冤哉余見者
多矣故筆諸此以為孟浪者戒
一痘在肌肉陽明主之故自出齊以後最不宜吐瀉與
其救治於倒陷之後孰若保脾土於未壊之先故凡
生果茶水之類皆宜慎用而寒凉之藥尤不可不慎
也
一治痘須辨其證大都濕多則泡血熱則斑氣不足則
頂陷血不足則漿毒不附裏實太補則生癰毒表實
太補則不結痂裏虛不補則内攻而陷表虚不補則
外剥而枯但使周身氣血活潑無碍則雖密亦不難
治故惟貴得中勿使偏勝則寒熱虛實自無太過不
及之患斯足云盡善矣
一秘傳治痘之法首尾當以四物湯為主隨證加减用
之惟肚腹不實者須遠當歸但將全劑通炒微焦則
用自無碍且復有温中煖脾之妙
一首尾皆忌汗下此先哲治痘之心法蓋妄汗者必傷
陽氣陽氣傷則凡起發灌漿收靨之力皆失所賴此
表虚之為害也妄下者必傷隂氣隂氣傷則凡臟腑
化源精神鎖鑰飲食倉廩皆為所敗此裏虛之為害
也然表虚者猶賴裏氣完足可以充之裏虛則根本
内潰衛氣亦從而陷無策可施矣故古人深以汗下
為戒誠至要之旨也然此以常道為言非所以應變
者設遇外感寒邪腠理閉密其出不快其發不透者
若不用辛甘發散之劑以通達肌表則痘有壅遏之
患矣又若有大小便秘結而毒有留伏不達者不與
苦寒泄利之藥以疏通臟腑則有脹滿煩燥焦紫黑
䧟等患矣故當察其虚實審其常變當汗則汗當下
則下中病則已無過其制若無汗下之證則必不可
妄用汗下以賊人之命也務得其宜然後謂之明醫
而福自有歸矣
一萬氏曰解其火毒恐鬱遏而乾枯養其血氣欲流行
而舒暢按此說誠善然所謂火毒者以實熱為言若
火有虚實真假則不得㮣諗為火毒
程氏曰痘瘡出自六腑先動陽分而後歸隂經其本屬
陽故多發熱而隂血虚耗者多也首尾當滋隂補血
為主不可一毫動氣貴從緩治所以白术半夏之燥
悍升麻之提氣上衝皆不可輕用也且痘瘡多有血
熱者故宜用四物加芩連之屬以養其隂而退其陽
也
程氏曰痘毒根於淫火必因歲氣傳流而發故多兼表
證則内外交攻此時若不用輕揚之劑祛風散邪淡
滲解毒之藥利便退熱則外邪内火何由得解邪既
不解則痘何由得善此治之不容已也然治之之法
必須審兒形色察兒虚實因證用藥庶獲神效世之
醫者多宗錢氏清凉解毒之論或按陳氏辛温發散
之方主見不同致誤多矣殊不知痘疹色灰白不起
發根窠不紅活此皆虚寒必宜陳氏方救之苟非理
明於心鮮不眩惑故必熱則凉之寒則温之虚則補
之實則瀉之何患乎疾之不愈耶
程氏曰治痘之要始出之前宜開和解之門既出之後
當塞走泄之路落痂之後清涼漸進毒去已盡補益
宜疎
程氏曰凡治痘前後須加木通以瀉熱邪自小便中出
不使攻胃令無變黑之證七日之後熱退者少用之
凡痘瘡前後總有危證萬勿用天靈蓋腦射之屬
攻之蓋毒出一步則内虚一步血氣運一日則内耗
一日豈可復用辛香耗氣之劑雖僥倖偶中後必有
餘害也是可見王霸之殊相去遠矣
程氏曰凡婦人有孕而出痘者以安胎為主氣虚者保
元湯血虚者四物湯或加白术黃芩砂仁陳皮必使
胎氣無損為主
程氏曰桂巖鄭先生云痘者象其形而名之也愚謂不
獨象形而名而治之之法亦猶農家之種豆也豆之
為物土實則難出土瘠則難長故實者鋤耰之瘠者
灌沃之不實不瘠惟順其性不使物害之而已知此
則可以語醫矣今人於痘初起不察虚實寒熱或過
用木香散異功散之類則以火濟火致變紫黑倒陷
癰毒吐衂者有之或妄用芩連梔栢寒凉之藥則大
傷脾胃為吐為瀉為寒戰内陷者有之故凡治痘之
法六日之前不宜温補亦不宜妄用寒凉師云凡解
毒之内略加温補温補之中略加解毒此不傳不刻
之秘訣也若六日已後毒已盡出於表當温補而不
温補者膿不得壯而癢&KR1701;寒戰之患必所不能免矣
熱證論治(二十三條共十一)
古云痘疹之病皆由父母胎毒伏於命門相火之中故
每遇二火之令或主客温熱之氣即觸發而動此痘
疹屬陽固無疑矣然陽毒陽邪無熱不成亦無熱不
散所以非熱不能出現非熱不能起發非熱不能化
漿非熱不能乾漿此痘瘡之終始不能無熱亦不可
無熱也但熱貴其微不宜其甚蓋熱甚者毒必甚而
痘亦必重熱微者毒亦微而痘出必輕無熱則不成
不化此熱固痘之常也所以凡治痘瘡不可盡除其
熱若必欲盡去之則未有不成隂證而敗者矣
一痘有三火蓋痘疹二證皆言為火者是矣然軒岐之
火義有三曰太過曰平氣曰不及也太過之火是謂
赫曦炎烈之氣也其毒甚治宜清解平氣之火是謂
升明蕃茂之氣也其毒平不必治之不及之火是謂
伏明屈伏之氣也其毒陷治宜培補此隂中有陽陽
中有隂之大義而亦痘疹萬病之法旨使不知此尚
敢云醫
一治熱當知微甚及有毒無毒斯無謬誤蓋痘疹屬陽
無不發熱若外雖發熱而内則不渴或飲食二便如
常此蒸痘之熱耳熱雖在表而内則無病萬萬不可
妄治其有熱之甚者痘毒必甚此不得不為調理若
甚於發熱之初必為之表散若甚於見點之後必為
之清解錢氏曰熱甚而大小便閉則利之如果有熱
毒實邪則不得驟用補陽等劑致令毒氣壅盛則熱
終不退反為害矣
一假熱非熱假寒非寒見有不真誤治則死如文中主
温補仲陽主凉瀉雖若各有所主然無非因病而藥
各有所宜是以二者皆不可偏用但得中和斯為貴
耳余見近日幼科多不知陳氏之心法但見痘瘡則
無論是虛是實開口止知解毒動手只是寒凉百證
千家若同一轍豈必盡皆實熱乎如實熱果真自非
凉瀉不可然必内外俱熱方是熱證内外俱實方是
實證但其中有似實非實似熱非熱者最多此不可
不察之真而審之確也故凡見外證雖若實熱而内
察則無如口不甚渴二便通利或見微溏或禀賦素
弱或脉息不強或聲色不振或臟氣多隂或飲食不
化或脹滿嘔惡或吐蚘或倦睡或畏寒或作癢或多
驚恐或筋惕肉瞤之軰雖見有熱此皆熱在表而不
在裏總屬無根之火非真熱證也最忌寒凉若執而
妄用則必致敗脾無一免矣
一痘瘡熱甚者毒之盛也其痘必多熱微者毒亦微其
痘必少痘既出而熱不减者痘必日增見點後而
熱漸退者痘必疎矣或有微熱而痘反密者其内
熱必甚而或見煩躁或二便熱燥此毒深熱亦深也
宜清其内而兼解其表或有熱甚而痘反稀者以
外雖熱而内則不熱此毒淺熱亦淺也
一痘瘡初熱治法詳發熱三朝治法條中
一治陽邪實熱之法表裡挾邪俱熱者柴葛煎連翹
升麻湯表熱不解而裡無熱者疎邪飲蘇葛湯柴
歸飲表裡俱熱而邪實者雙解散内熱毒盛者
東垣凉膈散或解毒防風湯熱毒熾盛痘瘡紫赤
煩燥者搜毒煎或大連翹飲或犀角地黃湯隂虛
血少燥熱神昏者四物湯或二隂煎隂虛血熱而
大便不通者四順清凉飲大便不通實熱内壅而
胸膈脹悶者前胡枳殼湯或三黃丸二便俱不利
而實熱内滯者通關散小水赤澁而邪熱内蓄者
導赤散六一散心火盛而驚搐多痰者萬氏牛黃
清心丸或七味安神丸痘瘡稠密身熱毒盛養營
退熱解毒者鼠粘子湯柴胡麥門冬散
一純陽無隂之證凡發熱譫語狂妄燥亂大渴大煩如
見鬼祟大便秘結小便赤澁六脉滑數急疾是皆火
毒内熾之證當用前法酌而治之
陳氏曰凡痘疹壯熱經日不除如無他證只用六味柴
胡麥門冬散治之如不愈服七味白术散凡身壯
熱大便堅實或口舌生瘡咽喉腫痛皆瘡毒未盡也
用射干鼠粘子湯如不應用七味人參白术散
程氏曰痘瘡前後凡有燒熱不退並屬血虛血熱只宜
四物湯按證加减渴加麥門冬犀角汁嗽加瓜蔞霜
有痰加貝母橘紅切忌人參白术半夏之屬倘誤用
之為害不小蓋痘瘡屬陽血多虛耗今但滋隂補血
其熱自退此即養隂退陽之義也
一痘後餘熱發熱證治俱詳痘後餘毒條中
發熱三朝治款(二十四)
痘疹一證雖原於有生之初然必因時氣相觸内外挾
邪而後作凡痘之輕重已兆於發熱之微甚而吉凶
於此亦可判矣毒輕者易出易靨固不必治毒甚者
險證百出故不得不治凡治此者於初熱時急宜用
輕揚之劑汗以散之但使外感之邪臟腑之毒皆作
穢汗盡從毛竅中出則毒氣已减其半而重者可輕
危者可活矣即如痘中一切變證亦無非毒氣欲出
不能之所為一經表散則毒從汗去而諸證亦必自
退然又當察表裏之輕重或宜解表或宜清裏或宜
托助元氣孰者宜急孰者宜緩有不可執一也故胡
氏曰表熱壅盛非微汗則熱不解裏熱壅盛非微利
則熱不解失此不治則毒氣漸盛而逆證隨見矣
一散表之法當知邪之淺深毒之微甚表邪甚者微散
之則表不能解無益於事表邪微者妄汗之則表氣
必虛痘不起發而反為大害故惟以得中為貴亦以
微汗為貴不可過傷衛氣也其有大熱不退肌膚秘
密或氣令寒凝之時則不得不大為表散一散未應
或至於再必令身熱由汗而退則毒氣自解可無患
矣此散之微甚有權宜也故凡是痘證最為内外之
寒氣務使表裏温緩但得毛竅中常見津津潤澤亦
猶庖人吹籠之法但欲其鬆則皮膚通暢氣無不達
痘必易出易收無不善矣
一痘瘡發熱之候宜乍熱乍凉者為常若遍身如火晝
夜不休為失常也此當察其表裏酌宜施治
一痘瘡初見發熱若無虛寒等證固不得驟用温補以
助火邪恐致鼓煽痘毒則反資大害若無實火太熱
等證切不可因其發熱妄用寒凉必致敗脾泄瀉則
為害尤甚此時醫之通弊也大宜戒之
一既經表散之後須謹避風寒若使外邪再感則皮毛
閉塞熱毒必將復熾汗而再汗必不能堪又須切戒
生冷水果若誤犯之恐寒濕傷脾而為泄瀉不食則
無不致害
一表散之劑凡初見發熱狀類傷寒未知是痘非痘即
當先用汗散此時欲散表邪即當兼調營氣宜以柴
歸飲為第一惟大便不實者勿用之以其性多潤也
其次則蘇葛湯再次則升麻葛根湯或只用加减參
蘇飲亦佳若冬月寒勝之時或氣體壯實表不易
解者須加麻黃必要表出一身臭汗為佳但使熱退
身凉苖則輕矣若初發熱有惡寒身振如瘧之狀
者陽氣虛也宜柴葛桂枝湯如黃茋主之痘出即愈
一清解之劑用治表裏而兼清兼散也凡熱之甚者毒
必甚若身常有汗而大熱不退或兼煩躁熱渴者此
其内火薰蒸而表裏俱熱也須兩解之宜連翹升麻
湯或如聖湯若身熱烙手而目赤口乾二便熱秘
煩悶不安者此表裏俱實也宜柴胡飲子甚者大連
翹飲雙解散或調益元散以利之
一表汗已透者不得再汗恐外亡陽而内傷氣也
一發熱之時有腹痛脹滿者必外邪與毒氣相併未得
外達而然宜參蘇飲加砂仁温而散之
一初熱時有驚搐譫語者是為痘搐微見而隨止者不
必治若元氣強壯而搐之甚者宜羌活散調製過硃
砂以表之若痰涎壅盛喉内作聲者宜煎生薑湯調
化痰丸服之或抱龍丸亦可
一此時渴欲茶水只宜少與䓤白湯既可止渴亦可疎
表
一痘瘡首尾皆畏泄瀉宜檢本條速為治之否則内潰
脫䧟之禍不可勝言也
徐氏曰凡解表之藥必在紅點未見之前如熱之甚者
邪毒必甚宜敗毒散或參蘇飲調三酥餅
張翼之曰凡痘瘡一見紅點便不可用升麻葛根湯恐
發得表虛也程晨峰曰治痘者不可輕用升麻恐提
氣上衝引動肺氣也按此二家之說是皆治痘之大
要甚屬有理但其中亦有宜否之辨如陽氣下陷不
能透達肌表者則暫用升麻固其所宜又或雖見紅
點而表有熱邪未解者則仍宜解散亦不可緩此二
說者雖不可堅執實不可不知也
吳東園曰初熱時只有二事惟去邪扶正而已邪熱盛
則去邪而正氣自旺正氣衰則扶正而邪熱自退正
氣盛而痘自發熱為痘用則不為害矣邪氣退而正
氣不受爍血胍充裕則痘自泰矣須於此時看明下
手遲則無濟於事矣
報痘三朝治欵(二十五)
痘之形色初見吉凶攸分而寒熱虛實亦已可辨凡調
攝挽回之力惟在此時尤為緊要且痘出三日内毒
在半表半裏之間關係最重故妄汗則成㿀爛妄下
則成陷伏寒凉過用必傷正氣燥熱過用則助邪氣
虛寒不補則䧟伏痒&KR1701;實熱不解則變黑歸腎倘有
一差死生立判醫者於此不可不為之慎
一痘瘡見點後身熱稍退别無内熱等證或色不甚紅
頂不甚突者便有虛象雖在三五日内亦切不可用
寒凉之藥恐傷脾胃為害不小須以保元湯或六物
煎之類為主因證加减以培養之
一痘瘡必因熱而出因熱而起若熱甚則血燥血枯其
出反難故於未見點之先必須察其寒熱預為調理
若有熱證勿得過用辛熱氣分等藥恐助火邪致滋
多變
一此時最畏泄瀉宜按本條急治之
一見點太早者有吉凶虛實之辨凡發熱一日或纔熱
便見必血熱毒盛之所致其證多凶但得痘稀而飲
食如常别無他證則亦無害若其形氣本弱而痘
現速者此營熱衛虚不能約束於外故出現太驟須
兼實表庶可免痒&KR1701;潰爛之患宜實表解毒湯主之
如發熱一日便出而密者其證最凶其毒必甚此
證最忌温補宜搜毒煎加柴胡主之或羌活散加牛
旁子紫草蟬退或調保嬰丹熱甚者調退火丹或雙
解散急治之可保一二其有痘雖出早而色不紅
紫熱不甚者此全屬表虚之證如保元湯六物煎之
類亦所當用
一痘出不快者有數證須審其有無外感内傷而辨治
其所病如冬月嚴寒或非時隂邪外閉寒勝而出
遲者宜五物煎加生薑麻黃細辛之類主之或五積
散亦佳如夏月火熱薰蒸以致血熱氣虚煩渴發
燥而出遲者宜人參白虎湯加木通乾葛主之有
因時氣不正為風寒外邪所襲以致皮腠閉密發熱
無汗而出遲者其證必頭痛鼻塞四體拘急酸痛宜
疎邪飲參蘇飲惺惺散之類主之若本無諸邪而
出不快者此氣血内虚不能驅毒托送而留連於内
宜十宣散或托裏消毒散若氣分大虚而出不快
者宜保元湯六氣煎血分大虛者宜五物煎或六物
煎加减主之若内有所傷氣滯而出不快者宜勻
氣散橘皮湯加减主之頭面出不快當用川芎荆
芥羌活防風天麻之類為引使胸腹出不快當用
藁本升麻紫蘇及紫草木通湯四肢出不快當用
桂枝乾葛甘草連鬚紫草葱白各加生薑為佐連進
二服出自快矣
一痘不起發者雖證有不同然率由血氣内虚不能托
送者居多此中或宜兼解散或專補元氣當辨而治
之凡出齊之後或被風寒所閉而發熱頭痛陷伏
不起者宜羌活散參蘇飲加内托等藥治之若紅
點初出暗昧乾燥不起發者凶宜四物湯加紫草紅
花丁香蟬退官桂或調無價散量兒大小與之若
便實内熱隱隱肌肉間不起發者宜紫草飲子若
血分微熱而毒不能達者宜托裏消毒散若氣虚
氣䧟不起者保元湯或蟬退膏加黃茋若血虚不
起者芎歸湯四物湯若血分虚寒不起者五物煎
若氣分虚寒不起者保元湯六氣煎若氣血俱
虚不起者六物煎托裏散凡以上補助氣血等劑
須加好酒人乳糯米更妙凡發痘之藥用本不同
有以毒攻毒而發痘者如川山甲人牙蟬酥蟬退之
屬是也有解毒清毒而發痘者如紫草紅花牛旁子
犀角木通連翹金銀花之屬是也有升提氣血而發
痘者如川芎白芷荆芥升麻蔓荆子之屬是也有解
散寒邪而發痘者如麻黃桂枝柴胡乾葛防風紫蘇
葱白之屬是也有行氣行滯以通壅塞而發痘者如
丁香木香陳皮厚朴山查大黃之屬是也有益火回
陽健脾止瀉而發痘者如附子肉桂乾薑肉豆蔲之
屬是也凡此者孰非托裏起痘之法然但可以此為
佐而必以血氣為主則在乎四君四物十全大補之
類庶乎隨手而應無不善矣
一虛證見於報痘之時即當速為培補失此不治必不
能貫漿結痂十日後必致不救蓋痘瘡實熱者毒盛
可畏虛寒者内敗可畏但實熱證顯虛寒證隱人多
誤認故為害反甚且痘瘡之所賴者惟飲食血氣飲
食之本在脾胃血氣之本在肝腎但使脾胃氣強則
滋灌有力而無内虛陷伏之憂氣血充暢則毒皆生
化而無表虛痒&KR1701;之患此其在氣在血或微或甚所
當早辨而治也凡痘出灰白不紅綻或灰黑頂陷
或身無大熱皮嫩色光溶溶如淫濕之狀或口不渴
飲食少腹膨溏泄二便清凉皆表裏虚寒證也若
氣虚者宜調元湯四君子湯氣虛微滯者五味異
功散氣虚宜温者保元湯六氣煎脾氣虚寒者
養中煎温胃飲或理中湯血虚者四物湯血虚
宜温者五物煎氣血俱虚者六物煎五福飲或八
珍湯氣血俱虚而寒者十全大補湯脾腎血氣
大虚大寒者九味異功煎六味回陽飲脾胃虚寒
氣滯者陳氏十二味異功散凡痘瘡色灰白不起
發者氣虚也候出齊以保元湯和木通川芎最穩
一火證熱毒在見點之後宜速為清解若不早治則日
甚一日必致不救凡見點太赤根下皮色通紅此
血熱氣有不能管束也後必起發太驟皮嫩易破或
痒&KR1701;不可救宜急清血分之熱用凉血養營煎或鼠
粘子湯或用六味消毒飲加芍藥治之或四味消毒
飲益丸散俱佳凡痘瘡已現毒泄則熱當自解若
瘡已出而壯熱不减此毒藴於内其勢方張其瘡必
密宜解其毒用柴葛煎或鼠粘子湯凡見點之後
壯熱不退或三四點相連色紅帶紫或根窠焦色紅
紫成片或口唇熱燥煩渴喜冷舌上有胎或二便燥
澁此表裏皆熱毒盛之重候急須清熱解毒如表熱
甚者宜柴葛煎裏熱甚者宜搜毒煎加柴胡或用六
味消毒飲加酒芩木通梔子黃連山查蟬退歸芍紅
花之類或調退火丹加减用之如熱毒内甚而發
驚狂譫語者宜用紫草煎湯磨犀角汁調硃砂益元
散或退火丹解之以上凡解毒之後紅紫退二便
調能食不渴此表裏皆清也切勿再為解毒須急以
保元湯四物湯六物煎之類調補氣血以助貫漿收
靨否則恐變痒&KR1701;而不能善其後矣如痘瘡内熱
之甚大便鞕結不通大渴煩燥腹脹滿脉見洪數而
痘出不快者此熱毒壅伏於内須通利之以袪其熱
毒宜柴胡飲子或三黃丸甚則承氣湯或用猪膽導
之然此惟熱毒在裏痘形未見不得已而微下之可
也若㿀點隱隱見於皮膚中者此已發越在表乃痘
瘡正發之時切不可妄用下藥凡痘瘡初出但見
紅點稠密急用纏豆藤燒存性加製過硃砂連進二
三服或用薄荷牛旁子煎湯調退火丹服之另用吳
茱萸為末以水調攤足心引下熱毒亦可解散其勢
一痘出變黑乃危證也蓋痘瘡賴血氣滋灌血足氣充
則痘自紅活若熱毒薰爍則成焦黑若陽氣不充則
成灰黑且黑為水色其虧在腎以隂犯陽最為惡候
當辨而治之若熱毒凝聚大便秘結或煩躁熱渴
而為焦紫黑䧟者須通其便先以解裏之急宜柴胡
飲子或當歸丸得利後宜即以紫草飲或加味四聖
散以化表之毒仍用胭脂汁以塗之若大便不結
别無大熱等證而痘色黯黑者總由脾虛不能制水
故見黑色宜速用五物煎或保元湯加紫草紅花服
之外點以四聖丹胭脂汁若漸見紅活則吉若更乾
黑則凶心鑑云凡治黑痘當用保元湯加芎桂補
提其氣氣旺則諸毒自散黑者轉黃屢試屢騐
一夾疹夾㿀證本非痘中吉兆然亦有輕重之辨宜酌
而治之外有本條仍宜參閱凡發熱二三日之間
痘形未見忽然變身發出紅點一層密如蚊蚤所咬
者决非痘也此乃㿀疹之屬多為風寒所遏不能發
越而㿀先見也宜疎邪飲柴葛煎或敗毒散之屬微
散而解之但得身凉㿀必自退再越一日痘出必輕
矣凡痘夾㿀疹齊出者亦宜辨其寒熱若表裏俱
熱而邪不解者宜柴葛煎加减主之若熱邪不甚
而表邪甚者宜疎邪飲或柴歸飲加羌活防風乾葛
之類主之或敗毒散亦可用若痘夾紅㿀如綿紋
者宜凉血化毒湯加柴胡黃芩玄參犀角之屬主之
若痘出夾㿀夾疹而眼紅唇裂者表熱也煩躁大
渴妄言妄見者裏熱也表裏俱熱最為凶證若不表
裏兼治何由得解宜雙解散主之若加悶亂氣喘
者必不治
一賊痘者於出齊之後其中有獨紅獨赤獨大摸之皮
軟而不碍手者此賊痘也過三日之外必變成水泡
甚至紫黑泡皆危證也急用保元湯或六氣煎加紫
草紅花蟬退解之或用燈草木通煎湯調下益元散
利去心經之熱而紅自退如已成水泡宜用保元
湯倍加四芩散利之此秘法也不然則遍身擦破臭
爛而死
一病於未出之先倘有濕瘡膿水流注者用滑石末敷
之以防其漏氣或真正綠豆粉亦可
起發三朝治款(二十六)
痘瘡放標之後漸漸起脹但肥胖一分是胎毒發出一
分胖盡而毒出盡也有不起者或因元氣之弱不能
送毒或有雜證阻滯不能升發皆痘前之失調理也
此時當速治之否則後難為矣
一痘宜漸發者吉若一齊湧出皮肉虚腫者此表虚不
能收攝故奔潰而出後必痒&KR1701;或成潰爛急宜人參
固肌湯或芎歸湯若血熱者宜凉血養營煎虛
甚者宜六物煎毒盛者宜六味消毒飲或四味消
毒飲出入用之
一痘不起發或起而不透者多由元氣内虚不能托送
故毒氣留伏不出也毒不盡出則變證莫測凡見此
者速當救裏以托其毒然當察其氣分血分辨而治
之蓋痘之壯突由乎氣肥澤由乎血氣主呴之血主
濡之也若形雖壯而色見枯者此氣至而血不榮也
宜四物湯加人參麥門冬之類主之若痘色紅潤
而形平陷者此血至而氣不充也宜保元湯或六氣
煎加川芎主之若形色俱弱而不起發者此氣血俱
不足也宜六物煎加减主之或保元湯十全大補湯
調無價散或獨聖散與之若冬春之間為寒氣所
抑不能起發者宜麻黃甘草湯加歸茋或十宣散主
之若夏秋火盛不起而煩渴秘結内熱者宜人參
白虎湯若痘瘡起脹遲延不紅活者宜保元湯或
六物煎加丁香山查糯米人乳好酒主之或用無價
散量兒大小以好酒調服凡痘瘡起發通身皆欲
其透惟四肢稍遠難齊若脾胃素強能食者勿慮惟
脾胃素弱食少者四肢多有不透以脾主四肢津液
不能灌溉故也宜以補脾為主用快㿀越婢湯加當
歸或黃茋建中湯加人參防風若因誤服凉藥而
致白&KR1701;不起者宜理中湯或胃愛散
一痘雖起發若灰白色或頂䧟者氣虚也切不可用寒
凉之藥須六氣煎加丁香川芎人乳好酒主或保
元湯倍加酒炒黃茋當歸亦佳
一痘雖起發紅活若頂平色嫩皮薄不能堅厚者此氣
虚也必恐變為痒&KR1701;宜六氣煎或六物煎加减主之
或十全大補湯十宣散俱可擇用
一地紅血散不附者保元湯加芍藥當歸稍以收斂歸
附氣位根窠淡紅線暈枯燥者血虛也宜保元湯加
當歸川芎酒洗紅花再加山查以行參茋之滯少加
木香以行氣而血自汗也
一痘雖起發而乾枯無水或青紫黯色不久必變黑陷
乃血虛之甚也宜四物湯加人參麥門冬紫草紅花
或調服無價散外用水楊湯浴之兼用胭脂塗法
一痘瘡紅甚而引飲渴不止者名曰燥痘宜犀角地黃
湯之屬
一痘色紅紫滿頂或掀腫者血熱毒盛也宜凉血養營
煎加丹皮木通牛旁子之屬主之然痘出六日以後
有此證者多死
一痘已出齊而熱尚不退或煩躁發渴引飲或二火司
氣之令可少與冷水數口無妨蓋水性下流不滯上
膈亦能使毒從小便而出但不可用生果之類恐傷
脾氣也
一痘瘡貴顆粒分明如彼此相串皮腫肉浮或於本痘
四旁旋出小痘攅聚胖長漸成一塊此候最險宜用
快㿀湯合六味消毒飲以解其毒
一出齊後痘有小孔自頂直下至脚不白不黑與痘色
相同者名為蛀痘此因表虚腠理不密而為此證失
之不治則大泄元氣不起不發速人之禍也宜保元
湯或六氣煎大加糯米川芎丁香提氣灌膿内補其
孔甚為捷徑連進二三服必孔滿而痘自起若至黑
色則為疔矣
一口唇為脾之外候人以脾胃為本不宜受傷如初發
熱即見口唇焦裂此毒氣攻脾乃惡候也宜用瀉黃
散之類以速解之若不早治則毒聚於唇及衆痘起
發而唇瘡必已先熟内帶黃漿及諸痘成漿而此瘡
已靨唇皮揭脱漸變嘔惡嗆水昏沈不可為矣
灌膿三朝治款(二十七)
膿者血之變也痘瘡初出一點血耳漸起漸長則由血
成漿由漿成膿始成實矣故有血則有膿無血則無
膿也痘至貫膿大勢已成此時必以有膿為主有膿
則生無膿則死乃必然之理也故六日以前有熱則
宜解毒無熱則宜調養血氣至此自然貫膿若痘至
七日以後頂陷不能貫膿者必由先失調治故也所
以治不可緩必俟漿足斯可回生若頂陷灰白漿膿
不至此血氣俱離無生意矣
一痘瘡貫膿專以脾胃為主脾胃強則氣血充實膿漿
成而飽滿堅厚不須服藥脾胃弱則血氣衰少所以
不能周灌故雖見漿而漿亦不滿或清淡灰白不能
作膿即所蓄微漿仍是初時之血水而漿薄無以化
膿者總屬血氣大虚之候若不速治必成内攻外剥
之證宜急用六物煎或六氣煎加减治之或保元湯
或十全大補湯加人乳好酒與服亦妙欲辨脾胃
強弱當於飲食二便察之飲食雖少而大便堅者脾
胃之氣猶可也但微加調補以能食為貴若大便不
實或見溏瀉則最為可畏蓋一瀉則漿停瀉止則貫
滿矣速宜用温胃飲甚者用陳氏十二味異功散主
之如痘當作膿之時猶是空殼此血不附氣也血
既不至則毒何由化宜五物煎或四物湯或紫草散
加蟬退主之如頂䧟膿少或服内托藥而暫起復
䧟者血氣大虛故也宜十全大補湯倍加參茋當歸
糯米煎成和人乳好酒服之此助灌之妙法也
一貫膿三朝之内若身凉而痘色灰白或不進飲食或
寒氣逆上而為嘔吐或腹脹或泄瀉而手足逆冷此
皆純隂無陽之證也急宜用保元湯加二仙散連進
數服甚者必須九味異功煎或陳氏十二味異功散
皆可擇用若寒戰咬牙泄瀉等證俱同此治
一手足灌膿飽滿者方見脾胃之強氣血之足也若色
見灰白漿水清薄或鼈&KR1701;不起者此必脾胃之弱也
或灌漿已完而四肢猶有不灌者恐終變痒&KR1701;之證
宜快㿀越婢湯或六氣煎加防風白芷以達之庶無
陷伏之患若毒有未透亦恐關節之處靨後致生癰
毒
一痒&KR1701;不止者雖曰氣血俱虛然亦由火力不足故不
作痛而作痒宜六氣煎或五物煎加防風白芷木
香蟬退主之心鑑曰氣愈虚則愈痒當用保元湯
倍加黃茋以助表少加芍藥以制血其痒自止若將
靨發痒此毒退血活新肉和暢自然之理也不必治
之
一貫膿痛楚不止者氣滯也少下保元湯加山查木香
以行滯氣如膿色盛滿大下四苓散利之而痛自止
一痘瘡起發之後不作膿者有四證有内虚而不灌
者專宜托補氣血治法如前有感風寒邪居膚腠
而不灌者宜温散之以柴葛桂枝湯加黃茋白芷
有熱毒熾盛身壯熱津液乾涸小便赤熱而不灌者
宜托裏解毒利小便以紫草飲子或用辰砂六一散
解之俟熱退後方可用保元湯熱甚者大連翹飲
若大便堅熱數日不通而不灌者宜猪胆導之使氣
得疏通則營衛和暢不然恐成黑陷也有觸穢氣
而不灌者外宜薰解用胡妥酒或辟邪丹内服紫草
木香湯或紫草快㿀湯
程氏曰凡頂䧟無膿者為逆但得根窠紅潤血猶不散
急用保元湯和芎歸白芍丁香糯米煎熟加人乳好
酒温服若色白如水晶内無膿者治亦同但得膿
痘相間者猶可治若純是水晶色者决死若地紅
血散有熱者去丁香加白芍地骨皮以歛血退熱
若寒戰咬牙宜以木香散異功散選用
程氏曰凡正壯之時有痘雖起壯而皮膚無力按之水
漿就出雖肉色不暗此乃名為假壯至十一二日决
不能回漿結靨内攻而死可急用保元湯加丁香川
芎糯米提氣灌膿自愈此即名内托也凡内托之法
即保元湯加川芎丁香便是不必千金内托也但按
本方佐使用之
一痘將灌膿之時忽面上有乾靨者即倒陷證也宜速
用八珍湯或六物煎加金銀花牛旁子連翹麻黃之
屬水煎熟調獨聖散服之服藥後若乾者復起灌
膿未乾者即壯而飽滿或空地處再出補空小痘者
上也若痘不作膿空處或發癰毒者次也若連
進三服而乾者不腫未亁者不飽補痘不多則最險
證也宜以十全大補湯加金銀花調治之
一灌膿時發白泡如彈子者用棗針刺去其水外以滑
石末敷之内服保元湯加石榴皮茯苓以利皮膚之
水如發紫泡乃毒溢皮膚之上也此證必危
一瘡爛成片膿水不亁者用滑石末敷之或敗草散敷
之加珍珠尤妙
一痘瘡有重出者凡痘瘡破損潰爛處但得復腫復灌
不致乾枯或於原無痘處復出一層如初出之狀亦
以漸起發灌膿者此皆餘毒未盡賴裏氣充實毒不
得入故猶出於表而不成倒陷是皆逆中之順證也
但痘瘡重出一番必其人能食而大便堅乃足以勝
其再作之毒自無足慮也如食少而大便潤者宜用
十全大補湯之類補而調之若自利者宜陳氏十二
味異功散肉豆蔲丸主之蓋病久氣虚惟利温補不
可再解毒也
結靨三朝治欵(二八)
痘瘡灌膿之後肥澤堅實以手摸之瘡頭硬而微焦此
欲靨也靨時亁淨無突䧟淫濕破綻色蒼蠟皮堅厚
外明内暗尖利碍指者此為正靨若痘雖似亁而痂
薄如紙或有内證未除此痘之極險時也急宜調補
庶不致害
一痘瘡自出起至十日十一二日當從口唇頭面以漸
收靨但自上而下者為順自下而上者為逆察有他
證速宜治之
一將收靨時而一向身温忽然發熱者名為乾漿是亦
常候此時不可輕用汗下若有風寒外感及飲食所
傷乃當隨證治之
一痘瘡收靨太遲或當靨不靨者證有數種當詳辨治
之大都當靨不靨之證惟脾胃弱中氣虚者居多
蓋中氣虚則不能營養肌肉使之成實亦或致潰爛
也但察其别無他證而形色氣血俱虚者宜内用十
全大補湯外用敗草散襯之若當靨不靨微熱脉
大而别無他證者此隂分之不足也宜四物湯倍加
芍藥何首烏若血虚熱毒未清者宜四物湯加牛
旁子木通山查若因食少脾胃氣虛而不收者宜
六氣煎或六物煎加减主之若頻見泄瀉脾胃弱
肌肉虚或腹脹煩渴而不收者宜陳氏十二味異功
散或木香散外用敗草散發之若當靨不靨之際
忽見頭面温足指冷身不熱或泄瀉腹脹氣促煩渴
急與陳氏十二味異功散或九味異功煎否則不救
凡痘瘡將靨之時而見泄瀉煩渴腹脹咬牙等證
多有難救若與蜜水生冷等物必煩躁轉加而死
有因飲水過多或觸於濕氣以致脾胃肌肉濕淫不
收難靨者宜五苓散或四苓散加山查利之有因
熱毒未退膚腠鬱蒸隂不能斂而當靨不靨者若不
速解則毒必内攻為害不淺宜犀角散加芍藥牛旁
子有内外俱熱陽毒散漫以致大便秘結隂氣不
行而當靨不靨者宜内用四順清凉飲或三黃丸以
通其便外用敗草散猪胆導法有天寒失於蓋覆
瘡受寒凝而不收者宜服五積散外用乳香或芸香
於被内薰之有天熱過煖痘被熱蒸不收者宜内
服人參白虎湯或五苓散四苓散以利濕熱外用天
水散撲之有為邪穢隂寒所觸致傷元氣而不靨
者宜保元湯或十二味異功散外以辟邪丹薰之猪
髓膏塗之即愈
一痘瘡内熱毒邪未盡化而乾靨太疾者後必為目疾
或為癰毒及諸怪證宜凉血養營煎少清其火若大
便過於亁結者宜微利之以解其毒當歸丸主之
一痘瘡有膿結靨則為善無膿結靨則為凶此治之不
可緩也若痘已膿成不能結靨而及致潰爛或和皮
脱去者此名倒靨乃毒氣入内也急須大補中氣以
托其裏宜六氣煎倍加芍藥及紫草防風白芷主之
若兼濕熱者宜六氣煎加芍藥合四苓散主之如
頭面瘡破服補藥後但得復腫復灌或遍身無瘡處
又出一層謂之補空雖過期延日而飲食不减不為
大害若服藥後不起不補此毒已入深最凶候也
一痘瘡無論已潰未潰於十二日之後但得結靨便為
佳兆若痂皮不結則必成倒靨其有回之未盡或遍
身俱靨而但有數顆不靨者終致作痒&KR0946;破亦難必
其生也速宜治之
一靨時色白如梅花片者此為假回十二日後當死此
不治之證也如不泄瀉可速用六氣煎或六物煎合
二仙散大進救之
一痘瘡成膿不靨以致潰爛膿汁淋漓粘着疼痛不可
着蓆者用敗草散或蕎麥散以絹袋盛撲之更多布
蓆上襯卧尤佳或用秘傳茶葉方亦佳若欲面上
不成瘢者用救苦滅瘢散以蜜水調敷之
一痘瘡潰爛先傷於面者凶兆也如飲食無阻二便如
常更無他證者宜内用十全大補湯如毒盛内熱
者宜以解毒防風湯加當歸蟬退相間服之外以救
苦滅瘢散敷之
一痘瘡於未貫之先或曾傷犯破爛成瘡及諸痘收靨
此獨不靨膿汁不亁更多痛楚若不急治漸成疳蝕
損傷筋骨以致横夭宜服十全大補湯外敷救苦滅
瘢散或白龍散
一痘瘡&KR0946;破去皮而猶有血水者急用六氣煎或六物
煎主之以白龍散敷之
一痘有臭氣凡當收靨之時臭而帶腥者此痘瘡成熟
之氣邪氣自内而出也為吉若臭如爛肉濁惡不
可近者此雖似結痂未可為真急須清熱滋血宜凉
血養營煎或解毒防風湯若於養漿之時便見臭
者此毒火薰蒸之氣積於中而見於外也大凶速宜
清熱以解其毒若痘瘡潰爛不靨而臭不可聞者
名為爛痘間亦有收靨無事者只要胃氣不衰飲食
如故不作煩躁則為可治宜用八珍湯或四味消毒
飲外用敗草散敷之
一痘瘡靨後而有生瘡潰爛成坑者須用托裏消毒散
或解毒内托散主之如氣血俱虛而不斂者必用十
全大補湯如遍身瘡多潰爛深而無氣血者必死
靨後落痂治欵(二九)
痘瘡結痂自當依期脱落其有應落不落及延綿日久
者此亦不可不察而治之以防他變也
一結痂至半月一月粘肉不落或發痒者此必表散太
過傷其津液以致腠理虚澁無力脱卸故也宜用人
參固肌湯或以真酥油麻油潤之如久而不脱宜
六物煎加黃茋肉桂蟬退主之切不可勉強剥去恐
傷皮膚一時難愈
一遍身結痂雖完若餘熱未退藴蓄肌表或身熱或煩
渴而痂不落者宜凉血養營煎或解毒防風湯酌宜
用之如熱甚者宜大連翹飲加地骨皮主之外
宜用滑石為末以蜂蜜調勻雞翎掃潤痂上即落
一痘瘢突起作痒不止者此熱毒未盡也宜解毒防風
湯主之
一痘瘢發痒剥去痂皮或血出或復成膿如瘡疥者此
血熱氣虚也宜四君子湯或四物湯加紅花紫草牛
旁子治之
一收靨遲而痂不落昏昏欲睡此邪氣已退正氣未復
脾胃虚弱也宜五福飲或調元湯緩緩調治之若餘
火未清者宜酸棗仁湯
一痘痂既落中氣暴虛多有不能食者宜五味異功散
或養中煎以調之
一收靨落痂之後若餘熱不退譫語昏沈者用辰砂六
一散以小柴胡湯調服之若大便秘脹者宜當歸丸
利之熱甚者用大連翹飲最妙
一原痘不灌膿亁如豆殼雖痂落而疤白或有餘熱不
退者雖過一日亦要死宜速用八珍十全之類調補
之或毒盛者仍須先用消毒散
一痘痂既落之後血氣未復極當調護切不宜澡浴及
食飲生冷傷饑過飽損傷臟氣致生他病為終身之
患也慎之慎之
痘後餘毒發熱(三十)
瘡痘無論疎密只要毒出得盡而無留伏其發以漸而
透其收以期而淨豈尚有餘毒哉若出不能盡發不
能透收不能齊其人自有餘熱或渴而腹痛吐瀉或
小便赤澁大便秘結精神昏憒四體倦怠飲食减少
坐卧不安是皆餘毒未净之證凡出之淨者作三四
次出大小不一至成漿收靨之時於瘡空中猶有補
出者此皆出之盡也若只始出一層後無補空之痘
此必尚有伏也又發之透者必於手足候之蓋手足
部遠氣不易達若能充拓飽滿漿氣頗足可謂發之
透也若只平&KR1701;不能成膿此毒雖出而未能旁達四
肢必有留而伏者又收之齊者自面而下痂皮潔淨
中無潰爛可謂之齊若收之太早或不成痂此必有
内陷之毒也凡若此者皆有餘毒須察部位經絡寒
熱虚實或補或利或解或散以平為期若治之不應
不已者此壊證也不必妄行攻擊
一痘後發熱不减者此有虚實二證如能食而煩渴小
便赤大便秘者實也宜四順清凉飲三黃丸之類主
之若痘後餘毒未净有諸熱證者惟大連翹飲為
最佳如大便不秘小便不赤坐卧振摇飲食少進
者虚也宜調元湯或五福飲加芍藥之類主之
心鑑云痘後餘熱者虚熱也虚熱多發於午後臉赤唇
紅或妄言譫語切不可作實熱治當用調元湯或保
元湯加黃連熱甚者宜大連翹飲若妄用攻下使胃
氣一虚則變生他患致成壊證不可治矣
徐氏曰痘後餘熱不除者當量其輕重而治之大熱則
利小便小熱則宜解毒蓋利其小水使心火有所導
引雖不用凉藥而餘熱自無容留矣小熱宜解毒者
蓋小熱不解恐大熱漸至矣利水者宜導赤散解毒
者宜犀角地黃湯若但身表發熱而别無他證者
止宜柴胡麥門冬散
禁忌(三一)
一痘瘡起發之初全要避風寒遠人物節飲食守禁忌
若到養漿之時尤宜謹慎如天氣大熱則撤去衣被
當令清凉但謹門窗帷帳勿使邪風透入如天寒則
宜厚添蓋護房中勿絶燈火如或作痒須為撫摩勿
使搔破以致難貫最當慎也
一痘瘡房中凢諸臭穢腥香之氣及僧道師巫之人或
罵詈呼怒震驚歌樂掃地對面搔癢對面梳頭之類
皆不可不避
一房中欲辟臭穢惟燒辟邪丹或紅乾棗或黃熟香皆
佳若蒼术之氣則太峻也
一飲食最宜調和無使太過不及或好食何物有不宜
者但少與之以順其意若禁固太嚴使之忿怒恐反
助火邪但不可縱耳至若助火生風及葱蒜泄氣等
物皆所當慎
一痘瘡前後大忌猪肉魚酒之類恐惹終身痰欬
一痘瘡平復之後勿與雞鴨蛋食之則傷神
一痘疹退後須避風寒戒水濕如犯其邪則終身欬嗽
患瘡無有休日
東垣曰痘瘡宜避一切穢惡氣及外人入房遠行勞汗
氣腋下狐臭氣房中淫液氣射香臊羶氣婦人經候
諸血腥臭氣硫黃蚊烟氣厠缸便桶氣誤燒頭髮氣
吹滅燈燭氣雞毛魚骨氣葱蒜韭薤氣已上皆不可
犯須要時常燒乳香之類甘香之氣使之漸聞則營
衛氣暢可無倒靨陷伏等患
陳氏曰凡痘疹熱渴切不可與瓜柿蜜水等冷物及清
凉飲消毒散等藥恐損脾胃則腹脹喘悶寒戰咬牙
而難治輕變重者犯房室不忌口先曾瀉飲冷水
餌凉藥也重變輕者避風寒常和煖大便稠也
薛氏曰前證若兼吐瀉手足指冷屬内虚寒而外假熱
也最忌寒凉若大便不通渴欲飲水則蜜水之類又
當用也但當審其熱之虚實可也今北方出痘多有
用水無不愈者蓋北方多睡熱坑故也
出不快(三二)
陳氏曰凡痘瘡出不快者多屬於虚若誤謂實熱壅盛
妄用宣利之藥致臟腑受冷營衛澁滯不能運達肌
膚則不能起發充滿亦不能結實成痂後必痒&KR1701;煩
躁喘渴而死
薛氏曰前證亦有各經熱盛壅遏而出不快者亦有毒
甚痘疔而不能起發者亦有餘毒而潰痒者當細審
其因而藥之
景岳曰按此二子之說皆為有理但此出遲不起之證
總是氣血内虚不能速達者為最多若風寒外閉及
痘疔留毒而不出不起者雖亦有之但不多耳再若
各經熱盛而壅遏不出者則尤為最少何也蓋熱盛
者毒必盛毒盛者勢必疾速而或密或早無能緩也
故凡治此者必當察其熱之微甚以辨虚實再察外
邪之有無以辨表裏如無外邪亦無痘疔而火邪不
甚者則盡屬虚證宜從温補不得雜亂以遺後患也
諸治法詳報痘三朝治欵中
陷伏(三三)
凡看痘之法其出欲盡出不盡者伏也其發欲透發不
透者倒陷也其收欲净收不净者倒靨也伏惟一證
陷有數種凡毒之伏者患在未壯之先其人瘡雖出
而熱不少减或煩渴或躁悶此必有伏毒未得全出
也陷則患於既壯之後其血漸亁而變黑者謂之黑
陷漿膿未成而為痒&KR1701;或破損者謂之倒陷漿膿既
成而復濕爛皮破不肯結靨收不亁净者謂之倒靨
亦陷類也是皆惡候凡治此者使非獈峻之劑安能
望其回生時醫欲以尋常之藥救此危病其猶放雀
搏鸇驅羊敵虎耳故其輕者宜奪命丹重者宜神應
奪命丹則其庶幾耳倘服藥後而反增黑色者為必
不治之證
一痘之留伏毒不盡出者證有不同當辨治之有元
氣不足而托送無力者此必禀賦素弱飲食素少身
無大熱而出有不透即不足之證也宜十宣散蟬退
膏之類加獨聖散主之若虛而有熱者宜人參透
肌散有毒盛氣滯留伏經絡而出不透者必其人
氣體厚濁身有大熱而汗不易出即皆有餘之證宜
荆防敗毒散主之若表裏俱實外有大熱内有秘
結煩滿而留伏不透者宜雙解散
一乾黑不起而倒陷者當分五證一則内虚而陽氣
不能外達故致出而復没或㿀點白色或見灰黑倒
陷者必其人不能乳食或腹脹内寒或手足冷或吐
瀉或寒戰咬牙皆内虚也速宜温中輕則十宣散六
氣煎甚則陳氏十二味異功散或九味異功煎外用
胡荽酒噴之或更用十全大補湯但得冷者煖陷者
起黑者紅活便是佳兆若服藥後而反加煩躁昏亂
者死二則毒氣太盛内外薰灼不能盡達於表因
而復陷於裏乃致熱煩躁擾氣喘妄言或大小便不
利渴而腹脹是皆毒氣之倒陷也輕則利小便宜大
連翹飲通關散或四順清凉飲甚者通大便宜承氣
湯並外用水楊湯浴之得利後瘡出則佳更用加味
四聖散調治之凡治此者但得陽氣不敗脾胃温煖
身温欲飲水者生若加寒戰身冷汗出耳尻反熱者
死三則外感風寒肌竅閉塞血脉不行必身痛或
四肢微厥㿀點不長或變紫黑如癮疹者此陷伏也
宜温肌散表用桂枝葛根湯如麻黃蟬退或紫草飲
外用胡荽酒噴之但令温散寒邪使熱氣得行則痘
自長矣四則或因誤下毒氣入裏而黑陷者先宜
六氣煎或温胃飲以培養胃氣如表有未解者後宜
柴葛桂枝湯以疎散於外甚者再加麻黃五則以
房室不潔或為穢惡所觸而黑陷者宜内服紫草飲
子外用胡荽酒噴之或用茵陳薰法并用辟邪丹
一將起發時雖有漿水但色見黑黯者最為可畏急宜
六氣煎加川芎以養血氣血氣旺則毒自散而色自
活矣或以十全大補湯合無價散主之
一凡倒靨之證亦須看大便何如若大便秘結而内熱
者宜利之以四順清凉飲或三黃丸主之若大便
不實而内不熱者宜補之以六氣煎或十全大補湯
加防風白芷甚而泄瀉者宜陳氏十二味異功散
有雖不泄瀉而虛寒甚者宜九味異功煎並外用敗
草散
一治陷伏證有三騐法凡服藥之後但得陷者復腫漸
以成膿乃一騐也若原瘡已乾而别於空處另出一
層起發成膿漸以收靨者二騐也亦有不腫不出只
變自利下去膿血而飲食精神如故者三騐也有三
騐者吉無則凶
痒&KR1701;抓破(三四)
訣云虛則痒實則痛又曰諸痒為虚此固其辨矣然實
即兼熱也虚即兼寒也蓋如瘡瘍之痛必由乎熱今
不作痛而作痒此其無熱可知無熱由乎陽虛陽虚
便是寒證諸有以初起作痒為火者皆謬也且凡痘
瘡發痒則多為不起不灌而&KR1701;陷繼之最可慮也故
凡治痒之法雖云當補然尤不可不温惟温補則營
衛和氣血行而痘自起矣痘毒既起而透則多有作
痛尚何痒哉故痘於起發之時則宜痛不宜痒也然
痒有數證亦當辨治如左
一痘瘡初見點便作痒者此邪在半表半裏之間而進
退遲疑總由元陽無力欲達不能也速當温補陽氣
兼以疎散但使腠理通暢則痘自起而痒自止矣宜
六氣煎加川芎白芷防風荆芥之屬若虚在血分
而色白者宜六物煎或五物煎加减主之
一痘瘡出齊之後但是作痒俱宜保元湯或六氣煎加
川芎當歸防風荆芥治之或用十全大補湯或用蟬
退膏
一血滲肌膚鹹蜇皮肉而作痒者亦以氣虛而然宜保
元湯加芍藥當歸以制血或加丁香以治裏官桂以
治表表裏俱實自不作痒
程氏曰凡前後痒&KR1701;宜保元湯加何首烏牛旁子白芍
藥何首烏須赤白兼用
一痘瘡亁而作痒者宜養血潤燥以五物煎加防風荆
芥外用茵陳薰法
一痘瘡濕而作痒者宜補氣去濕以四君子湯加防風
荆芥桂枝以解之外用茵陳薰法
一頭面為諸陽之會若痒而&KR0946;破則泄氣最甚速宜六
氣煎或十全大補湯加防風荆芥何首烏之屬以培
補之但得復腫復灌而飲食如常則無害若痒不止
而滿面&KR0946;破者必死
一遍身發痒&KR0946;破膿血淋漓者宜參茋内托散倍加當
歸及白芷荆芥木香使氣和血行其痒自止外以敗
草散敷之
一瘡痒潰爛粘衣連蓆難任者内服十全大補湯加防
風荆芥外用敗草散
一痘瘡見形而皮肉紅豔起發而皮嫩多水者其後多
致痒&KR1701;也急須先期調補之
一痘瘡將收而痒者其膿已成其瘡已回邪散而正復
營衛和暢故痒也不須服藥但謹護之勿令&KR0946;破以
致損傷成瘡
一漿膿初化膿未成而混身瘙痒不寧者此惡候也速
當温補氣血用六氣煎六物煎之類加以防風白芷
荆芥之屬必令痒去方保無虞若痒甚不休瘡壊皮
脱其毒復陷謂之痒&KR1701;必不能活矣
活幼心書云凡作痒不止用荆芥穗以紙束之用刺痒
處以散鬱邪其痒自止此屢騐之法内服消風化毒
湯加參歸以解之
作痛(三五)
痘瘡作痛有實有虛雖曰諸痛為實然此言亦不可執
若身有大熱而大便秘結煩躁不寧喘脹作渴而為
痛者此實痛也若無大熱而二便清利脾氣不健衛
氣不充營失所養而作痛者此虚痛也實者宜解毒
清火當用解毒湯或四味消毒飲之類主之虚者宜
補養血氣當用保元湯或六物煎之類主之
頭面腫(三六)
經曰熱勝則腫大抵毒盛者必腫毒微者不腫故亦可
以腫與不腫察毒之甚與不甚也然痘瘡應期起發
毒必以漸盡出故頭面亦必以漸浮腫此毒火聚於
三陽之分欲化膿漿其宜然也然止宜微腫而甚腫
者大非所宜若當起發之時頭面全然不腫必其
痘稀磊落毒氣輕淺者然此最吉兆也
一痘以漸起面以漸腫及灌膿收靨而腫以漸消此常
候也如應腫不腫者必其元氣不足應消不消者必
其毒氣有餘須急治之
一有痘未起發而頭面預腫皮光色嫩如瓠瓜之狀此
惡毒上衝之候也又有痘點已見但隱隱於皮膚之
中肉日腫而痘不起者决死汪氏理辨曰痘起五
六日之際有面目先腫而光亮者是陽乘隂分毒不
能發也何也血乃氣之本氣乃血之標血有不足則
根本之力已虧故致虚陽動作其氣妄行肉分區區
不足之血何能載毒而出七日之後傳經已足則氣
退毒陷隂陽各失其正尚何可治之有凡值此者不
可不預調氣血若待臨期無能為矣
一痘正起發頭面腫脹時正面之瘡切防瘙痒不可使
之&KR0946;破少有損傷以致真氣外泄邪氣内蝕則腫消
毒陷多致死矣但得破者復灌消者復腫飲食二便
如常則變凶為吉矣宜十全大補湯或合苦參丸治
之
一頭面腫脹而眼目咽喉痛閉者急宜解毒眼與咽喉
相兼治之宜消毒化㿀湯去升麻或大連翹飲主之
一兼疫毒之氣而頭項顋頷預腫者此必大頭風及蝦
&KR0008;瘟之屬宜以疫氣治之如大連翹飲及普濟消毒
飲之類主之但兼此者亦多凶少吉也
痘疔黑陷(三七)
痘有紫黑枯硬而獨大針撥不動手捻有核者是為痘
疔若不去之則一身之痘皆不能起發或皆變黑色
必致死矣其有黑大而軟者此名黑痘慎不可作痘
疔治也
痘疔者以熱毒蓄積氣血凝敗而成也然其類亦有數
種最為惡候宜謹察之有初出紅點漸變黑色其
硬如石者此肌肉已敗氣血中虚不能化毒反致陷
伏也有肌肉微腫狀如推粟不分顆粒者此氣滯
血凝毒氣結聚不散也有中心黑陷四畔突起戴
漿者此血隨毒走氣不能充也有中心戴漿自破
潰爛者此氣血俱虚皮膚敗壊也有為水泡溶溶
易破者此脾虚不能制濕氣虚不能約束也有為
血泡色紫易破者此血熱妄行而氣虚不能完固也
有瘡頭針孔漿水自出者此衛氣已敗其液外脱
也以上數證雖與痘疔不同而危險無異但於五
六日間候之若見一證多不可治
一凡痘疔及黑陷者宜内服六氣煎加川芎紫草紅花
木通之類以補血凉血而疔自退疔退後宜大進六
氣煎或六物煎外用四聖丹以胭脂汁調點之疔
若大者用銀針挑破瘡口吸出惡血入後藥末即轉
紅活大抵黑陷而疔多或餘毒不起者多死若痘
疔挑去黑血搽藥不變仍是黑色者必死
心鑑曰痘疔見於四肢不近臟腑者易治若穿筋骨者
亦難治但有見於頭面腹背逼近於内者其勢必攻
穿臟腑矣如未穿者急須治之用飛過雄黃以真蟬
酥拌勻為丸如麻子大挑疔點入立效又或用色豆
一粒去皮膜合硃砂一分研爛點入一時突出即愈
内服無價散汲井水加猪尾血三五點調下
一痘瘡黑陷者必氣不足血不活也急宜托裏散或六
物煎加川芎肉桂紅花蟬退調無價散或獨聖散甚
者宜九味異功煎或十全大補湯調無價散仍外用
四聖丹點之若見焦紫而黑混身皆是及身有大
熱或大便秘結内熱煩渴者此亦有火毒之證宜四
順清凉飲或承氣湯合萬氏奪命丹以解其毒俟火
邪略退即宜用六氣煎調無價散以托其内亦可望
其生也
一痘瘡起發之時但見乾燥其根焦黑即當速治之如
火邪不甚證無大熱者惟五物煎或六物煎為最宜
也如有火證火脉血熱毒盛而焦黑者輕則凉血養
營煎或鼠粘子湯甚則以萬氏奪命丹合而服之
一原有瘡疥未愈至痘出之時其破處痘有攢聚而形
色黑潰者急以銀針挑破吮去毒血吐於水中其血
紅者可治黑者難治須内服加味四聖散或萬氏奪
命丹外用萬氏四聖散塗之
一靨後痘疔潰爛成坑内見筋骨者宜托裏消毒散或
荆防敗毒散加川山甲蟬退殭蠶外用神效當歸膏
太乙膏貼之或以白龍散敷之
飲食(三八)
痘瘡終始皆以脾胃為主但能飲食則氣血充實而凡
起發灌漿收靨無不賴之故能食者雖痘瘡稠密亦
自無害不能食者雖痘瘡稀少亦為可虞此脾胃之
調所當先也然證有不同最須詳審施治
一痘有毒氣正盛而不食者當痘瘡正出之時雖不欲
食但得痘色真正不為害也蓋熱毒未解於將出未
出之際多有不欲食者待毒氣盡出自能食矣其有
痘已盡出而仍不欲食者當徐用四物湯加神曲砂
仁陳皮一二劑必能食矣
一痘見灰白别無大熱停滯等證而食少或不食者必
脾胃虛也宜五味異功散或四君子湯若胃中陽
氣不足不能運化而食少者此虚而且寒也宜温胃
飲養中煎或六氣煎主之
一凡命門元陽不足則中焦胃氣不煖故多痞滿不食
下焦腎氣不化故多二隂不調此必用理隂煎加减
治之自見神效勿謂小兒無隂虛證也
一凡泄瀉或見惡心或嘔吐而不食者尤屬胃氣虛寒
也輕則理中湯六氣煎甚則陳氏十二味異功散或
用六氣煎合二仙散主之
一凡脾氣不虚但胃口寒滯或痛或嘔而不食者宜益
黃散
一凡停食多食而不食者宜大小和中飲以清宿滯或
五味異功散加山查麥牙神曲砂仁或合勻氣散治
之
一凡口瘡不能進食或咽喉疼痛而不能食者但清其
咽痛止自食矣宜甘桔湯或加味甘桔湯
一凡外感風寒邪入胃口則不能食須表散寒邪邪散
自能食矣宜加减參蘇飲或柴陳煎或五味異功散
加柴胡
一痘後别無他證而飲食不進者此惟脾氣不足宜五
味異功散或温胃飲養中煎之類主之
程氏曰凡水穀不能運化而飲食不進者只用保元湯
加陳皮麥芽神曲砂仁扁豆生薑嘔者加真藿香
徐氏曰痘瘡不乳食者有虚實二證或吐或利面目青
白或青黑色者為虛寒宜温之補之若大小二便乾
澁面赤而氣壅或渴或熱或目睛黃赤氣粗中滿者
為實熱宜清之利之
咽喉口齒(三九)
咽喉司呼吸之升降乃一身之槖籥也毒氣不能舒散
則壅聚於此腫痛閉塞水漿難入則死生係之深可
畏也首尾俱宜甘桔湯加麥門冬牛旁子玄參杏仁
或加味甘桔湯及拔萃甘桔湯俱可用熱甚痛甚
者宜東垣凉膈散加牛旁子或以甘桔湯合黃連解
毒湯加石膏木通牛旁子山豆根射干並外用玉鑰
匙點之咽痛便秘者宜四順清凉飲下之以上
證治必其能食肉熱者方可用此寒凉之劑若上焦
雖熱而下焦不熱或不喜飲食者只用加味甘桔湯
徐徐嚥服不必用牛旁子恐其性凉傷脾也
一咽喉腫痛凡痘瘡多有是證但七日前見者為逆七
日後見者無慮蓋起發灌膿之時内外之痘俱大以
致氣道壅腫而然此痘也非喉痺之毒也待外痘既
靨則内證自除矣不必治之
徐氏曰凡咽喉腫痛不能飲食者内服加味甘桔湯外
看身上有痘之最大者此其毒氣相連宜用香油燈
草燃而焠之一焠即愈或用手捻破以痘疔散塗之
陳氏曰凡身壯熱大便堅實或口舌生瘡咽喉腫痛皆
瘡毒未盡宜用四味射干鼠粘子湯如不應宜七味
白术散
一痘瘡弄舌吐舌者脾之熱也輕者導赤散甚者瀉黃
散
一唇口與五内相通故熱毒内發口舌必先受傷毒甚
則口舌或紫或白或黑舌或腫大此皆實熱之證宜
内服黃連解毒湯加石膏牛旁子木通生地或東垣
凉膈散若大便乾結者宜局方凉膈散外用玉鑰匙
點之若口舌生疳者以吹口丹或隂陽散敷之
一牙根腫爛成疳者此陽明熱毒内攻也殺人甚速宜
甘露飲主之外用老茶葉韮菜根煎濃湯洗之仍用
翎毛刷去腐肉洗見鮮血乃以神授丹或搽牙散敷
之日三次或綿蠒散亦可若爛至喉中者用小竹
管將綿蠒散吹入雖遍口牙齒爛落口唇穿破者皆
可敷藥而愈然必有黃白膿水者方可治若色如乾
醬其肉臭爛日爛一分者俱不治
一牙疳臭爛氣粗熱甚舌白至唇口臭如爛肉大便瀉
膿血肚腹脹痛此胃虚毒氣内攻胃爛之證若山根
發紅點者此疳毒内攻故見於山根亦胃爛之證俱
不治
一痘疹退後若有牙齦腐爛鼻血横流者並為失血之
證宜局方犀角地黃湯加山梔木通玄參黃芩之類
以利小便使熱毒下行外用神授丹治之不可緩也
若疳瘡色白者為胃爛此不治之證
痘瘡中論列方(四十)
保元湯(痘一)調元湯(痘二)
五味異功散(補四)四君子湯(補一)
五福飲(新補六)九味異功煎(新因二一)
四物湯(補八)五物煎(新因三)
十二味異功散(痘二二)二隂煎(新補十)
六物煎(新因二十)十一味木香散(痘二二)
二仙散(痘二十)六氣煎
十全大補湯(補二十)十宣散(痘十四)
八珍湯(補十九)六味回陽飲(新熱二)
温胃飲(新熱五)理中湯(熱一)
七味白术散(小七)養中煎(新熱四)
理隂煎(新熱三)七味安神丸(小七三)
益黃散(和十九)胃愛散(痘十九)
黃茋建中湯(補二七)芎歸湯(痘十五)
托裏散(痘四)參茋内托散(痘七)
惺惺散(小二三)酸棗仁湯(補八五)
人參固肌湯(痘十二)柴陳煎(新散九)
柴葛煎(新因十八)人參透肌散(痘十三)
柴歸飲(新因十五)蘇葛湯(痘二七)
升麻葛根湯(痘二六)疎邪飲(新因十六)
小柴胡湯(散十九)柴葛桂枝湯(痘三六)
參蘇飲(散三四)柴胡飲子(痘四二)
加减參蘇飲(痘三四)五積散(散三九)
五柴胡飲(新散五)桂枝葛根湯(痘三七)
雙解散(痘四一)羌活散(痘三八)
麻黃甘草湯(痘三五)益元散(寒百十二)
搜毒煎(新因十九)柴胡麥門冬散(痘二四)
天水散(寒百十二)敗毒散(痘三一又三二)
荆防敗毒散(痘三一)六一散(寒百十二)
解毒湯(痘五一)黃連解毒湯(寒一)
甘露飲(寒十)消毒散(痘四七)
托裏消毒散(痘六)五苓散(和一八二)
瀉黃散(寒五七)解毒内托散(痘五)
四苓散(和一八七)退火丹(痘八四)
實表解毒湯(痘五四)導赤散(寒一二二)
苦參丸(痘九九)四味消毒飲(痘四八)
當歸丸(痘九五)大和中飲(新和七)
六味消毒飲(痘四九)三黃丸(攻六八)
小和中飲(新和八)解毒防風湯(痘五六)
承氣湯(攻一)肉豆蔲丸(小五六)
消風化毒湯(痘五八)通關散(痘八五)
橘皮湯(痘九二)凉血化毒湯(痘五九)
獨聖散(痘七八)白氣散(痘九三)
普濟消毒飲(寒十三)蟬退膏(痘四六)
化痰丸(小九九)消毒化㿀湯(痘五十)
無價散(痘七九)三酥餅(痘八十)
養血化㿀湯(痘十八)敗草散(痘一二六)
抱龍丸(小八五)凉血養營煎(新因十七)
胡妥酒(痘百十八)保嬰丹(痘百五)
玄參地黃湯(痘八六)水楊湯(痘百二十)
大連翹飲(寒七八)連翹升麻湯(痘二八)
胭脂汁(痘一二五)犀角散(痘六三)
犀角地黃湯(寒七九)猪髓膏(痘一二二)
快㿀湯(痘七三)快㿀越婢湯(痘七四)
蕎麥散(痘一二四)鼠粘子湯(痘七六)
射干鼠粘子湯(痘七七)茶葉方(痘一二一)
紫草飲子(痘六七)柴草木通湯(痘七十)
白龍粉(痘一二七)紫草飲(痘六六)
紫草木香湯(痘六九)神授丹(因一五六)
紫草散(痘六五)紫草快湯(痘六八)
綿蠒散(痘一三四)如聖湯(痘十一)
加味甘桔湯(痘九十)痘疔散(痘百十四)
甘桔湯(因一七五)拔萃甘桔湯(因一七六)
隂陽散(外一三三)四聖丹(痘百十五)
參茋四聖散(痘八)吹口丹(痘一三六)
玉鑰匙(因一九三)加味四聖散(痘十)
搽牙散(痘一三五)辟邪丹(痘百三十)
萬氏四聖散(痘百十六)茵陳薰法(痘百十九)
人參白虎湯(寒三)四順清凉飲(攻二五)
(局方)凉膈散(痘十九)(東垣)凉膈散(痘八三)
前胡枳殼湯(痘九四)(萬氏)奪命丹(痘八二)
神應奪命丹(痘八一)救苦滅瘢散(痘一二八)
(萬氏)牛黃清心丸(小九四)神效當歸膏(外三一四)
太乙膏(外三百八)
景岳全書卷四十四
