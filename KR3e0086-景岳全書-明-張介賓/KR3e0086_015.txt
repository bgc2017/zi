景岳全書卷十五
明張介賓撰
寒熱
經義
隂陽應象大論曰積陽為天積隂為地隂静陽躁陽生
隂長陽殺隂蔵陽化氣隂成形寒極生熱熱極生寒
寒氣生濁熱氣生清清氣在下則生飱泄濁氣在上
則生䐜脹此隂陽反作病之逆從也陽勝則熱隂
勝則寒重寒則熱重熱則寒寒傷形熱傷氣風勝
則動熱勝則腫燥勝則乾寒勝則浮濕勝則濡泄
喜怒傷氣寒暑傷形冬傷於寒春必病温春傷於
風夏生飱泄夏傷於暑秋必痎瘧秋傷于濕冬生欬
𠻳陽勝則身熱腠理閉喘麤為之俛俯汗不出而
齒乾以煩冤腹滿死能冬不能夏隂勝則身寒汗
出身常清數慄而寒寒則厥厥則腹滿死能夏不能
冬天之邪氣感則害人五蔵水穀之寒熱感則害
於六腑地之濕氣感則害皮肉筋脉
天元紀大論曰神在天為風在地為木在天為熱在
地為火在天為濕在地為土在天為燥在地為
金在天為寒在地為水故在天為氣在地成形
形氣相感而化生萬物矣
五運行大論曰上下相遘寒暑相臨氣相得而和不相
得則病
百病始生篇曰風雨寒熱不得虛邪不能獨傷人
四氣調神論曰春氣之應養生之道也逆之則傷肝夏
為寒變奉長者少夏氣之應養長之道也逆之則
傷心秋為痎瘧奉收者少秋氣之應養收之道也
逆之則傷肺冬為飱泄奉蔵者少冬氣之應養蔵
之道也逆之則傷腎春為痿厥奉生者少
金匱真言論曰長夏善病洞泄寒中
氣交變大論曰歲木太過風氣流行脾土受邪歲火太
過炎暑流行金肺受邪歲土太過雨濕流行腎水受
邪歲金太過燥氣太過肝木受邪歲水太過寒氣流
行邪害心火歲木不及燥乃大行生氣失應歲火
不及寒廼大行長政不用歲土不及風廼大行化氣
不令歲金不及炎火廼行生氣廼用歲水不及濕廼
大行長氣反用
宣明五氣篇曰心惡熱肺惡寒肝惡風脾惡濕腎惡燥
是為五惡
經脉篇曰肺所生病者欬上氣喘渴煩心胸滿臑臂内
前廉痛厥掌中熱氣盛有餘則肩背痛風寒汗出中
風小便數而欠氣虚則肩背痛寒少氣不足以息溺
色變大腸所生病者氣有餘則當脉所過者熱腫
虛則寒慄不復胃所生病者氣盛則身以前皆熱
其有餘於胃則消穀善飢溺色黃氣不足則身以前
皆寒慄胃中寒則脹滿心所生病者目黃脇痛臑
臂内後廉痛厥掌中熱痛腎所生病者口熱舌乾
咽腫上氣嗌乾及痛煩心心痛黃疸腸澼脊股内後
廉痛痿厥嗜卧足下熱而痛心主所生病者面赤
目黃喜笑不休煩心心痛掌中熱膽所生病者足
外反熱頭痛頷痛目銳皆痛缺盆腋下腫痛馬刀俠
癭汗出振寒瘧
氣厥論曰腎移寒于脾癰腫少氣脾移寒于肝癰腫
筋攣肝移寒于心狂隔中心移寒于肺肺消肺
消者飲一溲二死不治肺移寒于腎為涌水涌水
者按腹不堅水氣客于大腸疾行則鳴濯濯如嚢裹
漿水之病也脾移寒于肝則為驚衂肝移熱于
心則死心移熱于肺𫝊為鬲消肺移熱于腎𫝊
為柔痓腎移熱于脾𫝊為虚腸澼死不可治胞
移熱于膀胱則癃溺血膀胱移熱于小腸膈腸不
便上為口糜小腸移熱于大腸為虙瘕為沈大
腸移熱于胃善食而瘦又謂之食㑊胃移熱于膽
亦曰食㑊膽移熱于腦則辛頞鼻淵鼻淵者濁涕
下不止也𫝊為衂衊瞑目故得之氣厥也
壽夭剛柔篇曰風寒傷形憂恐忿怒傷氣氣傷蔵乃病
蔵寒傷形乃應形風傷筋脉筋脉乃應
欬論曰皮毛者肺之合也皮毛先受邪氣邪氣以從其
合也其寒飲食入胃從肺脉上至于肺則肺寒肺寒
則外内合邪因而客之則為肺欬
刺志論曰氣虚身熱此謂反也氣盛身寒得之傷寒
氣虚身熱得之傷暑氣實者熱也氣虚者寒也
調經論曰血氣者喜温而惡寒寒則泣不能流温則消
而去之帝曰寒濕之傷人奈何岐伯曰寒濕之中
人也皮膚不收肌肉堅緊營血泣衛氣去故曰虚虛
者聶辟氣不足按之則氣足以温之故快然而不痛
帝曰隂之生虚奈何曰喜則氣下悲則氣消消則
脉空虚因寒飲食寒氣熏滿則血泣氣去故曰虚矣
帝曰陽虚則外寒奈何曰陽受氣于上焦以温皮
膚分肉之門今寒氣在外則上焦不通上焦不通則
寒氣獨留於外故寒慄帝曰隂虛生内熱奈何曰
有所勞倦形氣衰少穀氣不盛上焦不行下脘不通
胃氣熱熱氣熏胸中故内熱帝曰陽盛生外熱奈
何曰上焦不通利則皮膚緻密腠理閉塞玄府不通
衛氣不得泄越故外熱帝曰隂盛生内寒奈何曰
厥氣上逆寒氣積于胸中而不瀉不瀉則温氣去寒
獨留則血凝泣凝則脉不通其脉盛大以泣故中寒
刺節真邪論曰陽勝者則為熱隂勝者則為寒寒則真
氣去去則虛虛則寒搏于皮膚之間虚邪之入于
身也深寒與熱相摶久留而内著寒勝其熱則骨疼
肉枯熱勝其寒則爛肉腐肌為膿内傷骨内傷骨為
骨蝕有所結中于肉宗氣歸之邪留而不去有熱
則化而為膿無熱則為骨疽
隂陽别論曰三陽為病發寒熱
脉要精微論曰風成為寒熱
太隂陽明論曰故犯賊風虚邪者陽受之陽受之則入
六府入六府則身熱不時卧上為喘呼
風論曰風之傷人也或為寒熱或為熱中或為寒中或
為癘風或為偏枯或為風也其寒也則衰飲食其
熱也則消肌肉故使人怢慄而不能食名曰寒熱
風氣與陽明入胃循脉而上至目内眥其人肥則風
氣不得外泄則為熱中而目黃人瘦則外泄而寒則
為寒中而泣出
舉痛論曰寒則腠理閉氣不行故氣收矣炅則腠理
開營衛通汗大泄故氣泄矣
氣穴論曰營衛稽留衛氣營溢氣竭血著外為發熱内
為少氣疾瀉無怠以通營衛見則瀉之無問所會
邪溢氣壅脉熱肉敗營衛不行必將為膿内銷骨髓
外破大膕留于節腠必將為敗積寒留舍營衛不
居卷肉縮筋肋肘不得伸内為骨痺外為不仁命曰
不足大寒留于谿谷也
脉解篇曰陽明所謂洒洒振寒者陽明者午也五月盛
陽之隂也陽盛而隂氣加之故洒洒振寒也
經筋篇曰經筋之病寒則反折筋急熱則筋弛縱不收
隂痿不用陽急則反折隂急則俛不伸焠刺者刺
寒急也熱則筋縦不收無用燔鍼
大惑論帝曰人之善飢而不嗜食者何氣使然岐伯曰
精氣并于脾熱氣留于胃胃熱則消穀故善飢胃氣
逆上則胃脘寒故不嗜食也
逆調論帝曰人身非常温也非常熱也為之熱而煩滿
者何也岐伯曰隂氣少而陽氣勝故熱而煩滿也
帝曰人身非衣寒也中非有寒氣也寒從中生者何
曰是人多痺氣也陽氣少隂氣多故身寒如從水中
出帝曰人有四肢熱逢風寒如炙如火者何也曰
是人者隂氣虚陽氣盛四肢者陽也兩陽相得而隂
氣虚少少水不能滅盛火而陽獨治獨治者不能生
長也獨勝而止耳逢風而如炙如火者是人當肉爍
也帝曰人有身寒湯火不能熱厚衣不能温然不
凍慄是為何病曰是人者素腎氣勝以水為事太陽
氣衰腎脂枯不長一水不能勝兩火腎者水也而生
于骨骨不生則髄不能滿故寒盛至骨也所以不能
凍慄者肝一陽也心二陽也腎孤蔵也一水不能勝
二火故不能凍慄病名曰骨痺是人當攣節也
評熱病篇曰邪之所凑其氣必虚隂虛者陽必凑之故
少氣時熱而汗出也小便黃者少腹中有熱也
竒病論曰肥者令人内熱甘者令人中滿故其氣上溢
轉為消渴治之以蘭除陳氣也
論痛篇帝曰人之病或同時而傷或易已或難已其故
何如少俞曰同時而傷其身多熱者易已多寒者難
已
五邪篇曰邪在肺則病皮膚痛寒熱上氣喘汗出欬動
肩背取之膺中外腧背三節五節之傍以手疾按之
快然乃刺之取之缺盆中以越之邪在肝則兩脇
中痛寒中惡血在内行善掣節時脚腫取之行間以
引脇下補三里以温胃中取血脉以散惡血取耳間
青脉以去其掣邪在脾胃則病肌肉痛陽氣有餘
隂氣不足則熱中善飢陽氣不足隂氣有餘則寒中
腸鳴腹痛隂陽俱有餘若俱不足則有寒有熱皆調
於三里
五癃津液别篇曰天暑衣厚則腠理開故汗出寒留于
分肉之間聚沫則為痛天寒則腠理閉氣濕不行
水下留於膀胱則為溺與氣
通評虛實論帝曰乳子而病熱脉懸小者何如岐伯曰
手足温則生寒則死帝曰乳子中風熱喘鳴肩息
者脉何如曰喘鳴肩息者脉實大也緩則生急則死
脉要精微論曰粗大者隂不足陽有餘為熱中也沈
細數散者寒熱也諸浮不躁者皆在陽則為熱其
有躁者在手諸細而沈者皆在隂則為骨痛其有
静者在足陽氣有餘為身熱無汗隂氣有餘為多
汗身寒隂陽有餘則無汗而寒推而外之内而不
外有心腹積也推而内之外而不内身有熱也
論疾診尺篇曰尺膚熱甚脉盛躁者病温也其脉盛而
滑者病且出也尺膚寒其脉小者泄少氣尺膚
炬然先熱後寒者寒熱也尺膚先寒久大之而熱
者亦寒熱也肘所獨熱者腰以上熱手所獨熱者
腰以下熱肘前獨熱者膺前熱肘後獨熱者肩背
熱臂中獨熱者腰腹熱肘後粗以下三四寸熱
者腸中有蟲掌中熱者腹中熱掌中寒者腹中寒
魚上白肉有青血脉者胃中有寒尺炬然熱人
迎大者當奪血尺堅大脉小甚少氣悗有加立死
診寒熱赤脉上下至瞳子見一脉一歲死見一脉半
一歲半死見二脉二歲死見二脉半二歲半死見三
脉三歲死
邪氣臓腑病形篇曰憂愁恐懼則傷心形寒寒飲則傷
肺以其兩寒相感中外皆傷故氣逆而上行帝曰
病之六變奈何岐伯曰諸急者多寒緩者多熱大者
多氣少血小者血氣皆少滑者陽氣盛微有熱濇者
多血少氣微有寒
平人氣象論曰寸口脉沈而弱沈而喘曰寒熱緩而
滑曰熱中尺寒脉細謂之後泄尺粗常熱者謂之
熱中
經絡論曰寒多則凝泣凝泣則青黑熱多則淖澤淖澤
則黃赤
皮部論曰其色多青則痛多黑則痺黃赤則熱多白則
寒五色皆見則寒熱也邪留于筋骨之間寒多則
筋攣骨痛熱多則筋弛骨消肉爍䐃破毛直而敗
五色篇曰官五色奈何曰青黑為痛黃赤為熱白為寒
是為五官人迎盛堅者傷于寒氣口盛堅者傷于
食
經脉篇曰凡診絡脉脉色青則寒且痛赤則有熱胃中
寒手魚之絡多青矣胃中有熱魚際絡赤其暴黑者
留久痺也其有赤有黑有青者寒熱氣也其青短者
少氣也
六元正紀大論帝曰夫子言用寒遠寒用熱遠熱願聞
何謂遠岐伯曰熱無犯熱寒無犯寒從者和逆者病
不可不敬畏而遠之所謂時與六位也帝曰余欲
不遠寒不遠熱奈何曰發表不遠熱攻裏不遠寒
帝曰不發不攻而犯寒犯熱何如曰寒熱内賊其病
益甚帝曰願聞無病者何如曰無者生之有者甚
之帝曰生者何如曰不遠熱則熱至不遠寒則寒
至寒至則堅否腹滿痛急下利之病生矣熱至則身
熱吐下霍亂癰疽瘡瘍瞀鬱注下瞤瘛腫脹嘔鼽衂
頭痛骨節變肉痛血溢血泄淋閟之病生矣帝曰
治之奈何曰時必順之犯者治以勝也
師傅篇岐伯曰夫治民與自治未有逆而能治之者也
夫惟順而已矣百姓人民皆欲順其志也帝曰順之
奈何曰入國問俗入家問諱上堂問禮臨病人問所
便帝曰便病人奈何曰中熱消癉則便寒寒中之
屬則便熱胃中熱則消穀令人懸心善飢臍以
上皮熱腸中熱則出黃如糜臍以下皮寒胃中寒
則腹脹腸中寒則腸鳴飱泄胃中寒腸中熱則脹
而且泄胃中熱腸中寒則疾飢小腹痛脹
至真要大論曰寒者熱之熱者寒之微者逆之甚者從
之帝曰何謂逆從岐伯曰逆者正治從者反治從
少從多觀其事也帝曰有病熱者寒之而熱有病
寒者熱之而寒二者皆在新病復起奈何治曰諸寒
之而熱者取之隂熱之而寒者取之陽所謂求其屬
也
八正神明論曰天温日明則人血淖溢而衛氣浮故血
易瀉氣易行天寒日隂則人血凝泣而衛氣沈是
以天寒無刺天温無凝日生無瀉月滿無補月郭空
無治是謂得時而調之
骨空論曰灸寒熱之法先灸頂大椎以年為壮數次
灸撅骨以年為壮數視背俞陷者灸之舉臂肩
上陷者灸之兩季脇之間灸之外踝上絶骨之
端灸之足小指次指間灸之腨下陷脉灸之
外踝後灸之缺盆骨上切之堅動如筋者灸之
膺中陷骨間灸之掌束骨下灸之臍下關元三
寸灸之毛際動脉灸之膝下三寸分間灸之
足陽明跗上動脉灸之顛上一灸之犬所囓之
處灸之三壮凡當灸二十九處傷食灸之不
已者必視其經之過于陽者數刺其俞而藥之
論證
病有寒熱者由隂陽之有偏勝也凡陽勝則熱以隂之
衰也隂勝則寒以陽之衰也故曰發熱惡寒者發于
陽也無熱惡寒者發于隂也此寒熱之病有不同而
隂陽之不可不察也又若外来之寒熱由風寒之外
感内生之寒熱由臓氣之内傷此寒熱之因有不同
而表裏之不可不察也雖曰陽證多熱隂證多寒然
極熱者反有寒證極寒者亦有熱證此又真假之不
可不察也雖曰外入之邪多有餘内出之邪多不足
然陽盛生外熱陽虚生外寒隂盛生内寒隂虚生内
熱此又虛實之不可不察也諸如此者有證可據有
脉可診有因可問且經文盡發其深秘已列前條余
有寒熱篇亦悉其證候具在首卷及傷寒門亦有寒
熱辨但因此以詳求其理則可盡悉其要而辨治自
無難也
一寒熱真假篇義詳一卷及火證門論虚火條中
一治法有逆從論在一卷論治篇中
論諸寒證治(共五條)
凡寒病之由于外者或由風寒以傷形或由生冷以傷
臓其由于内者或由勞慾以敗陽或由稟賦之氣弱
若寒自外入者必由淺及深多致嘔惡脹滿或為疼
痛泄瀉寒由内生者必由臓及表所以戰慄憎寒或
為厥逆拘攣總之熱者多實寒者多虚故凡治寒證
者當兼察其虚而仍察其臓此不易之法也
一凡隂毒寒邪直中三隂者此即傷寒類所謂直中隂
經之隂證也其于倉卒受寒以致身冷戰慄或四體
拘攣或心腸疼痛或口噤失音昏迷厥逆或吐瀉踡
卧脉来微細或沈緊無神者皆其證也切不可妄用
風藥再散其氣但速宜温中則寒邪自散輕則理中
湯温胃飲甚則四逆湯大温中飲或附子理隂煎之
類主之其有勢在危急唇青嚢縮無脉者宜用華
陀救陽脫方急治之或仍灸氣海關元二三十壮但得
手足漸温脉微出者乃可生也一方以胡椒研碎
用滚酒泡服外用葱鹽熨法一方用黑豆二合炒
熟以酒烹入滚數沸去豆取酒服二碗即愈
一寒中太隂則中脘疼痛宜理中湯温胃飲寒中少
隂則臍腹疼痛宜歸氣飲或五積散加吴茱萸寒
中厥隂則少腹疼痛宜四逆湯歸氣飲煖肝煎其
有寒中三隂而寒滯不散因致脹滿痛甚者宜暫用
排氣飲或韓氏温中湯先散其滯然後調補之或用
五味沈附湯或煖肝煎俱可擇用
一生冷内傷以致臟腑多寒或為疼痛或為嘔吐或為
泄瀉等證治法隨見各門又或素稟陽臓每多恃
強好食生冷茶水而變陽為隂者治亦同前
一稟賦素弱多有陽衰隂勝者此先天之陽氣不足也
或斵喪太過以致命門火衰者此後天之陽氣失守
也其證則未令先寒或手足清厥或身為寒慄或脾
胃不健或肚腹不實或小水頻數或陽道不壮或每
多恐畏或眼耳少神是皆陽虚生寒也治宜温補元
氣其微者宜五君子煎理隂煎六氣煎温胃飲壽脾
煎之類擇而用之其甚者宜大補元煎右歸飲右
歸丸四味回陽飲六味回陽飲海蔵八味地黃丸之
類主之其有脾腎虚寒每多腹痛飱泄腎泄者宜
九炁丹一炁丹并於泄瀉門求法治之
論諸熱證治(共四條)
凡熱病之作亦自有内外之辨如感風寒而𫝊化為熱
或因時氣而火盛為熱此皆外来之熱即傷寒瘟疫
時毒痎瘧之屬也至若内生之熱則有因飲食而致
者有因勞倦而致者有因酒色而致者有因七情而
致者有因藥餌而致者有因過煖而致者有因隂虚
而致者有偶感而致者有積累而致者雖其所因不
同而病候無過表裏故在外者但當察經絡之深淺
在内者但當察臓腑之隂陽凡此諸症在各門具有
方論者兹不再贅且熱即火也故治熱之法即當於
火證門通融用之其有未盡之義仍列于後
一治熱之法凡微熱之氣宜涼以和之大熱之氣宜寒
以制之鬱熱在經絡者宜疎之𤼵之結熱在臓腑者
宜通之利之隂虚之熱者宜壮水以平之無根之熱
者宜益火以培之此其中有宜降者所謂高者抑之
也有宜散者所謂下者舉之也有相類者所謂逆者
正治也有相反者所謂從者反治也治熱之法不過
如此而鮮有得其善者豈亦由學力之未至乎
一五臓之熱證有可據者如肺氣上通於鼻而下主于
皮毛心氣上通于舌而下主于血脉脾氣上通于口
而下主于四肢胃氣上通于頭面牙齦而下主於肌
肉肝氣上通于目而下主于筋節腎氣上通于喉耳
而下主于二隂而六府之氣亦可因表裏以察之此
皆病在形體也凡有諸中者必形諸外故必有熱證
可據方可以熱論治醫中關係惟此為最
一治五臓之熱當察微甚如心經之微熱者宜二隂煎
安神丸天王補心丹導赤散之類皆可隨證酌用其
熱甚者如瀉心湯黃連解毒湯八正散直指黃芩湯
及犀角地黃湯三方皆其類也肺經微熱者宜加
減一隂煎正𫝊麥門冬湯瀉白散之類主之其熱甚
者宜黃芩清肺飲黃芩知母湯之類主之肝經微
熱者宜化肝煎保隂煎熱甚者宜加味龍膽瀉肝湯
芍藥清肝散七正散脾胃微熱者清化飲黃芩芍
藥湯陽明熱甚者白虎湯太清飲瀉黃散玉泉散
腎經微熱者一隂煎滋隂八味丸熱甚者正氣湯丹
溪大補隂丸腎虚兼胃火者玉女煎膀胱微熱者
五淋散熱甚者大分清飲化隂煎三焦微熱者徙
薪飲熱甚者抽薪飲大連翹飲凉膈散三補丸大金
花丸之類擇宜用之凡清火退熱方論甚多此亦
言其約耳欲盡其義當詳考寒陣二類
論寒熱往来證治(共三條)
凡寒熱往来之病其證有二盖一以外邪不解而然一
以陽盛隂虚而然此其一為表證一為裏證所當辨
治不可紊也
一寒邪鬱伏經絡而為寒為熱此似瘧非瘧之類也治
法雖宜表散然邪氣得以久留者必其元氣之虛而
正不勝邪也故凡治此者皆當以兼補血氣為主
若血分微虛形氣本不甚弱而邪有不解者三柴胡
飲若火盛血躁而寒熱不已者一柴胡飲若因
勞倦或氣體本弱或肝脾不足而邪有不净者四柴
胡飲或五柴胡飲或補中益氣湯若陽邪陷入隂
分微兼内熱而邪有不解者補隂益氣煎若脾胃
陽氣不健中氣不煖而邪有不解者温胃飲若病
久元氣大虚而寒熱不退者但當單培元氣不必兼
散宜五福飲歸脾湯或大補元煎理隂煎之類察其
隂陽擇而用之若果陽虚非用温補不可
一隂虚陽勝或隂陽俱虚而為寒熱往来者此以真隂
不足總屬虚損之病也然其隂陽微甚亦所當辨如
晝則熱而夜則静者此陽邪王于陽分陽有餘也晝
則静而夜則熱者此陽邪陷入隂中隂不足也其有
晝夜俱熱或兼煩懆多汗而本非外感者此證雖曰
重陽而實則隂虚之極也又有下見溏泄而上見嘔
惡而潮熱夜熱者此元氣無根陽虚之病也大都陽
實者宜瀉其陽瀉陽者宜用苦寒隂虚者宜補其隂
補隂者宜用甘凉惟陽虚一證則身雖有熱大忌寒
凉此則人多不識也然隂虚則病熱而隂氣未竭者
治之猶易陽虚則病寒而陽氣未竭者治之亦易若
孤陽無隂而寒之不可孤隂無陽而熱之又不可斯
所謂兩死之證也無能為力矣若隂虚陽盛而寒
熱往来或夜熱不止者加減一隂煎若心經藴熱
火在陽分而煩熱往来者二隂煎若盜汗不止而
夜熱者當歸六黃湯若隂虚血熱崩淋不止而夜
熱者保隂煎若肝火不清時多鬱怒而為煩熱者
徙薪飲若婦人多鬱多怒而寒熱不止者加味逍
遥散若二隂虧損血虛火盛而煩熱不止者地黃
膏三才封髓丹若男婦小兒凡脾胃受傷陽虚火
浮而為潮熱夜熱者必用理隂煎或温胃飲或大補
元煎之類方可保全此證最多此治最妙勿以此為
竒談也
述古
華元化曰人之寒熱往来者其病何也此乃隂陽相勝
也陽不足則先寒後熱隂不足則先熱後寒又上盛
則發熱下盛則發寒皮寒而燥者陽不足皮熱而燥
者隂不足皮寒而寒者隂盛也皮熱而熱者陽盛也
熱發于下則隂中之陽邪也熱發于上則陽中之陽
邪也寒起于上則陽中之隂邪也寒起于下則隂中
之隂邪也頰赤多言而寒者陽中之隂邪也面青多
言而熱者隂中之陽邪也面青多言而寒者隂中之
隂邪也若不言者不可治也隂中之隂中者一生九
死陽中之陽中者九生一死隂病難治陽病易醫診
其脉候滑實在上則陽中之陽也滑實在下則隂中
之陽也微弱在上則陽中之隂也微弱在下則隂中
之隂也滑實在中則中熱微弱在中則中寒寒用熱
取熱以寒攻逆順之法從乎天地本乎隂陽也從之
者生逆之者死金匱大要論曰夜發寒者從夜發熱
者逆晝發熱者從晝發寒者逆逆從之道亦在乎審
明
寒熱論列方
四逆湯(熱十四)理中湯(熱一)
四味回陽飲(新熱一)温胃飲(新熱五)
煖肝煎(新熱十五)六味回陽飲(新熱二)
壽脾煎(新熱十六)化肝煎(新寒十)
補中益氣湯(補三一)六氣煎(新因二一)
歸氣飲(新熱十四)補隂益氣煎(新補十六)
理隂煎(新熱三)五福飲(新補六)
韓氏温中湯(熱九十)歸脾湯(補三三)
五積散散(三九)五味沈附湯(熱百十七)
右歸飲(新補三)右歸丸(新補五)
海蔵八味丸(補一二二)一炁丹(新熱二二)
九炁丹(新熱二三)滋隂八味丸(新寒十七)
一隂煎(新補八)二隂煎(新補十)
加減一隂煎(新補九)玉女煎(新寒十二)
化隂煎(新寒七)當歸六黃湯(寒六五)
白虎湯(寒二)瀉白散(寒四二)
加味逍遥散(補九四)清化飲(新因十三)
瀉黃散(寒五七)天王補心丹(補百九)
玉泉散(新寒十五)太清飲(新寒十三)
三才封髓丹(寒一六六)保隂煎(新寒一)
瀉心湯(寒二七)華陀陽脫方(熱四六)
抽薪飲(新寒四)徙薪飲(新寒四)
黃連解毒湯(寒一)七正散(寒百十六)
八正散寒(百十五)黃芩芍藥湯(寒百九)
五淋散(寒百十七)導赤散(寒一二二)
芍藥清肝散(寒六一)正氣湯(寒六六)
凉膈散(攻十九)黃芩知母湯(寒五一)
三補丸(寒一六二)安神丸(寒一四二)
黃芩清肺飲(寒三八)排氣飲(新和六)
地黃膏(寒九一)直指黃芩湯(寒百七)
大温中飲(新散八)大補元煎(新補一)
丹溪大補隂丸(寒一五七)五君子煎(新熱六)
大分清飲(新寒五)正𫝊麥門冬湯(寒四四)
大連翹飲(寒七八)大金花丸(攻五五)
犀角地黃湯(寒八十八一八二)一柴胡飲(新散一)
三柴胡飲(新散三)四柴胡飲(新散四)
五柴胡飲(新散五)加味龍膽瀉肝湯(寒六四)
論外備用方
人參養營湯(補二一)加味歸脾湯(補三四)
調中益氣湯(補三二虚邪)术附湯(補四二中寒)
參附湯(補三八厥冷)金匱大建中湯(補二三中寒)
逍遥散(補九三熱血虚發)聖愈湯(補九一虚熱)
八味大建中湯(補二五隂寒)人參固本丸(補百七隂虚熱)
益隂腎氣丸(補一二五)七味白术散(補五六虚熱渴)
柴芩湯(和一九二寒熱瀉)藿香正氣散(和二十風寒)
龍腦鷄蘇丸(和三七二隂虚煩熱)四逆散(散二八熱厥)
小柴胡湯(散十九)加減小柴胡湯(散二二痛寒熱腹)
九味羌活湯(散四四熱外邪寒)退熱湯(寒九三熱急勞大)
秦芁扶羸湯(寒九二虚勞)黃茋鱉甲煎(寒九十虚勞)
地骨皮散(寒七四熱渴)(局方)大已寒丸(熱一七一中寒)
十補丸(熱一七四腎虚寒)已寒丸(熱一七三阻陽于下)
(元戎)大已寒丸(熱一七二冷祕)四逆湯(熱十四寒厥)
附子湯(熱二二背惡寒)附子理中湯(熱二寒厥)
温胃湯(熱十二温中)三建湯(熱四二逆隂寒厥)
扶陽助胃湯(熱百十六中寒)(保命)柴胡四物湯(補十二虚勞)
暑證
經義
熱論曰凡病傷寒而成温者先夏至日者為病温後夏
至日者為病暑暑當與汗皆出勿止
生氣通天論曰因于暑汗煩則喘滿静則多言體若燔
炭汗出而散
刺志論曰氣盛身寒得之傷寒氣虚身熱得之傷暑
金匱真言論曰夏暑汗不出者秋成風瘧
隂陽應象大論曰夏傷于暑秋必痎瘧
論證(共七條)
暑本夏月之熱病然有中暑而病者有因暑而致病者
此其病有不同而總由於暑故其為病則有隂陽二
證曰隂暑曰陽暑治猶冰炭不可不辨也隂暑者因
暑而受寒者也凡人之畏暑貪涼不避寒氣則或于
深堂大廈或于風地樹隂或以乍熱乍寒之時不謹
衣被以致寒邪襲于肌表而病為發熱頭痛無汗惡
寒身形拘急肢體痠疼等證此以暑月受寒故名隂
暑即傷寒也惟宜温散為主當以傷寒法治之也
又有不慎口腹過食生冷以致寒凉傷臓而為嘔吐
瀉痢腹痛等證此亦因暑受寒但以寒邪在内治宜
温中為主是亦隂暑之屬也陽暑者乃因暑而受
熱者也在仲景即謂之中暍凡以盛暑烈日之時或
於長途或於田野不辭勞苦以致熱毒傷隂而病為
頭疼煩躁肌體大熱大渴大汗脉浮氣喘或無氣以
動等證此以暑月受熱故名陽暑治宜察氣之虚實
火之微甚或補或清以固其氣此與隂暑之治大有
不同若或因暑之名而不分表裏不察隂陽則誤人
不淺矣
一隂暑證或在于表或在于裏惟富貴安逸之人多有
之總由恣情任性不慎風寒所致也陽暑證惟辛苦
勞役之人多有之由乎觸冒暑熱有勢所不容己也
然暑熱逼人者畏而可避可避則犯之者少隂寒襲
人者快而莫知莫知則犯之者多故凡有病暑者陽
暑不多見而隂暑居其八九今之人治暑者但見發
熱頭痛等證則必曰此中暑也而所用無非寒凉其
不達也亦甚矣
一傷寒之病雖同為寒邪而名有不同也傷暑之名雖
同為暑邪而病有不同也傷寒之名有不同者在冬
之寒即謂之正傷寒在春之温即謂之温病在夏之
暑即謂之暑病是温病暑病亦皆傷寒之别名耳經
曰冬傷于寒春必病温又曰凡病傷寒而成温者先
夏至日者為病温後夏至日者為病暑即此謂也傷
暑之病有不同者其因暑而感寒者寒則傷形即傷
寒也因暑而受熱者熱則傷氣即傷暑也是内傷外
感俱有暑病之不同耳經曰氣盛身寒得之傷寒氣
虚身熱得之傷暑即此謂也盖氣盛身寒者謂身受
寒邪而氣無恙也故曰傷寒氣虚身熱者謂身冒暑
熱而熱傷氣也故曰傷暑此義人多不解而謂傷寒
者必身寒則于理不通而大昧經旨矣
一夏月盛暑之時必令身有微汗此養身之道最得時
宜者也若必使快然無汗則未免隂勝于陽多致疾
矣觀之經曰暑當與汗皆出勿止是言暑汗之勿宜
止也又曰夏暑汗不出者秋成風瘧是言暑汗不出
之為病也此夏月之汗宜否盖可知矣
一夏月伏隂續論在前第二卷𫝊忠錄中
一暑有八證脉虚自汗身熱背寒面垢煩渴手足微冷
體重是也凡治此者宜調理元氣為主清利次之
一中暑死者不可使得冷得冷便死只宜以温煖之物
護其臍中徐徐治之
論治(共五條)
一隂暑證凡暑月外感風寒以致隂邪抑遏陽氣而病
為發熱頭痛肢體拘急痠疼無汗惡寒脉緊等證此
即傷寒之屬治以解散為主宜正柴胡飲小柴胡湯
或一二三四柴胡飲之類酌其寒熱虚實隨宜用之
若脉見微細氣體虚弱不可發汗者但宜補中氣
使元氣漸充則寒邪自散不必攻邪也或用補中益
氣湯主之若邪感于外而火盛于内或陽明熱甚
者宜柴胡白虎煎之類主之若寒邪在表未解而
六脉微細背冷惡寒或嘔惡泄瀉内無熱證者此正
伏隂在内而邪不易解雖在暑月亦速宜温中如理
隂煎理中湯大温中飲麻桂飲之類皆宜速用不可
疑也亦不可遲也若邪盛于外而中不甚虚者或以
五積散以上諸證有不能盡者俱宜以傷寒門諸
法察而治之
一隂暑證凡内傷生冷致損胃氣而病為腹痛泄瀉嘔
吐者治宜以温中散寒為主若初受寒邪停積未散
而脾氣未虚者先宜以抑扶煎五德丸之類主之
若胃氣微虚者宜佐關煎五德丸主之若胃氣再
虛者宜温胃飲理中湯主之若吐瀉已甚脾腎兼
傷而痛連小腹二隂或成痢者宜胃關煎理隂煎或
九炁丹之類主之若表中寒邪内傷生冷表裏俱
病者宜兼治之以和胃飲加柴胡或温胃飲加柴胡
或新方諸柴胡飲察虚實而用之古方用大順散
為温中之總治亦何足以盡之也
一陽暑以酷熱傷人本為熱證然陽中又有隂陽此不
可不辨也凡暑熱中人者其氣必虚以火能尅金而
熱傷氣也然熱者不可不清虚者不可不補但陽中
之陽者宜兼乎清如身熱頭痛煩躁大渴大汗脉洪
滑喜冷水大便乾結小水赤痛之類皆陽證也若
氣不甚虚而但有火證者宜白虎湯或益元散主之
或火盛之甚者惟玉泉散更妙若汗出脉虚浮煩
渴有火而少氣者宜白虎加人參湯或仲景竹葉石
膏湯宣明桂苓甘露飲之類主之若眩暈少氣雖
煩渴而火不甚者宜生脉散主之以上諸法用治
陽中之陽皆古法之善者若雖壮熱口渴而脉虚無
力或重按全無及神困氣促者此脾胃氣虚元陽不
足假火之證若誤用白虎等劑其危立至
一凡中暑熱者人皆知為陽證而不知陽中有隂也盖
外中熱邪而内亦熱者此表裏俱熱方是陽證治宜
清補如前若内本無熱而因熱傷氣但氣虚于中
者便有伏隂之象故凡治暑熱之證最當辨其隂陽
虚實若脉虚無力或為惡寒背寒或為嘔惡或為腹
痛泄瀉或四肢鼻尖微冷或不喜涼茶冷水或息短
氣促無力以動之類皆陽中之隂證也凡見此類但
當專顧元氣惟宜獨參湯徐徐與之為最妙若兼微
嘔惡寒者宜加煨姜與人參等分主之再其甚者則
養中煎理中湯五君子煎或五福飲理隂煎之類皆
當隨宜用之若虚寒之甚則舍時從證桂附皆所必
用切不可因暑熱之名而執用寒涼解暑等劑再伐
陽氣則變有不可測也若夏丹于盛暑中過于勞
倦因而中暑者其勞倦既已傷脾暑熱又以傷氣此
本内傷大虚之候當專以調補為先然後察其有火
無火或有邪無邪而兼治如前可也
一夏月因暑致病而醫有不知伏隂誤投寒劑以致吐
瀉腹痛或外熱内寒煩躁多渴状若傷寒但察其脉
微神困便是隂盛格陽之證速宜温藥以救其内
一夏月既傷暑熱復傷生冷外熱内寒者當專以内寒
為主有滯者清其滯無滯者益其氣但温中理脾脾
氣既復而暑無不退也
論香薷飲
香薷飲乃夏月通用之藥餌常見富貴之家多有備此
令老少時常服之用以防暑而不知人之宜此者少
不宜此者多也若誤用之必反致疾何也盖香薷一
物氣香竄而性沈寒惟其氣竄所以能通達上下而
去菀蒸之濕熱惟其性寒所以能解渴除煩而清摶
結之火邪然必果屬陽臓果有火邪果脾胃氣強肥
甘過度而宜寒畏熱者乃足以當之且賴其清涼未
必無益若氣本不充則服之最能損氣火本非實而
服之乃以敗陽凡素禀隂柔及年質將半飲食不健
軀體素弱之莗不知利害而效尤妄用者未有不反助
伏隂損傷胃氣而致為吐瀉腹痛及隂寒危敗等證
若加黃連其寒尤甚厚朴破氣均非所宜用者不可
不審
述古(共六條)
仲景曰其傷于四時之氣皆能為病冬時嚴寒中而即
病者名曰傷寒不即病者寒毒蔵于肌膚至春變為
温病至夏變為暑病暑病者熱極重于温也是以辛
苦之人春夏多温熱病皆由冬時觸寒所致非時行
之氣也凡時行者春時應煖復大寒夏時應大熱而
反大涼秋時應涼而反大熱冬時應寒而反大温此
非其時而有其氣是以一氣之中長幼之病多相似
者此則時行之氣也
曰太陽中熱者暍是也其人汗出惡寒身熱而渴白
虎加人參湯主之太陽中暍者身熱疼痛而脉微
弱此亦夏月傷冷水水行皮中所致也一物瓜蒂湯
吐之太陽中暍者發熱惡寒身重而疼痛其脉弦
細芤遲小便已洒洒然毛聳手足逆冷小有勞身即
熱口開前板齒燥若發汗則惡寒甚加温鍼則發熱
甚數下之則淋甚
潔古曰静而得之為中暑動而得之為中熱中暑者隂
證中熱者陽證
陳無擇曰暑熱喜歸心心中之使人噎悶昏不知人入
肝則眩暈頑痺入脾則虚睡不覺入肺則喘滿痿躄
入腎則消渴凡中暍死者治之切不可用冷惟宜温
養道途中無湯即以熱土熨臍中仍使更溺其土取
以罨於臍上㮣可見矣凡覺中暑急嚼生姜一大塊
水送下如已迷悶嚼大蒜一大瓣水送下如不能嚼
水研灌之立醒
戴氏曰夏月卒倒不省人事名曰暑風
王節齋曰治暑之法清心利小便最好暑傷氣宜補真
氣為要又有惡寒或四肢逆冷甚者迷悶不省而為
霍亂吐利痰滯嘔逆腹痛瀉痢此則非暑傷人乃因
暑而自致之病也以其因暑而得故亦謂之暑病治
法不同若吐瀉脉沈微甚者不可用涼藥可用附
子大順散或附子理中湯加芍藥若夏月多食冷
物及過飲茶水致傷脾胃則吐瀉霍亂故治暑藥多
宜温脾消食治濕利小便醫者要識此意
薛立齋曰按東垣先生云暑熱之時無病之人或避暑
熱納涼于深堂大厦得之者名曰中暑其病必頭痛
惡寒身形拘急肢節疼痛煩熱無汗為房室隂寒之
氣所遏使周身陽氣不得伸越以大順散熱藥主之
若行人或農夫於日中勞役得之者名曰中熱其病
必苦頭痛躁熱惡熱肌熱大渴汗泄懶動為天熱外
傷肺氣以蒼术白虎湯涼劑主之若人元氣不足用
前藥不應宜補中益氣湯主之大抵夏月陽氣浮于
外隂氣伏于内若人飲食勞倦内傷中氣或酷暑勞
役外傷陽氣者多患之法當調補元氣為主而佐以
解暑若中暑乃隂寒之證法當補陽氣為主少佐以
解暑故先哲多用姜桂附子之類此推内經舍時從
證之良法也今患暑證殁而手足指甲或肢體青黯
此皆不究其因不温補其内而泛用香薷飲之類所
誤也又曰前證當分别中暑中暍脉虛脉沈無汗
有汗發熱不熱作渴不渴或瀉不瀉飲寒飲熱辨其
隂陽虚實不可泛投寒涼之劑盖謂夏月伏隂在内
古人用附子大順散之類温補陽氣厥有旨哉何今
人之老弱至夏月患食少體倦發熱作渴或吐瀉腹
痛頭痛諸證反服香薷飲復傷元氣無不招引暑證
以致不起至若清暑益氣湯内用澤瀉蒼术黃栢之
類必審其果有濕熱壅滯方可用之否則反致虧損
其隂用當審察
暑證論列方
理中湯(熱一)理隂煎(新熱三)
柴胡白虎煎(新散十二)益元散(寒百十二)
玉泉散(新寒十五)竹葉石膏湯(寒五)
養中煎(新熱四)温胃飲(新熱五)
四柴胡飲(新散四)胃關煎(新熱九)
佐關煎(新熱十)大温中飲(新散八)
五德丸(新熱十八)九炁丹(新熱二三)
五君子煎(新熱六)麻桂飲(新散七)
香薷飲(和一六九)補中益氣湯(補三一)
生脉散(補五七)小柴胡湯(散十九)
清暑益氣湯(和一六八)白虎湯(寒二)
五福飲(新補六)正柴胡飲(新散六)
蒼术白虎湯(寒二)和胃飲(新和五)
一柴胡飲(新散一)白虎加人參湯(寒三)
抑扶煎(新熱十一)二柴胡飲(新散二)
附子大順散(熱七八)五積散(散三九)
三柴胡飲(新散三)一物瓜蒂湯(攻百五)
宣明桂苓甘露飲(寒八)
論外備用方
五物香薷飲(和百七十)十味香薷飲(和一七一)
黃連香薷飲(和一七二中熱)縮脾飲(和一七三暑毒吐瀉)
四物地榆散(寒九六昏迷)子和桂苓甘露飲(寒九渴虚熱)
火證
經義
天元紀大論曰君火以明相火以位神在天為風在
地為木在天為熱在地為火在天為濕在地為土在
天為燥在地為金在天為寒在地為水故在天為氣
在地為形形氣相感而化生萬物矣天地者萬物
之上下也左右者隂陽之道路也水火者隂陽之徵
兆也金木者生成之終始也寒暑燥濕風火天之
隂陽也三隂三陽上奉之木火土金水火地之隂陽
也生長化收蔵下應之天以陽生隂長地以陽殺隂
藏甲已之歲土運統之乙庚之歲金運統之丙辛
之歲水運統之丁壬之歲木運統之戊癸之歲火運
統之厥隂之上風氣主之少隂之上熱氣主之太
隂之上濕氣主之少陽之上相火主之陽明之上燥
氣主之太陽之上寒氣主之所謂本也是謂六元
五運行大論曰燥勝則地乾暑勝則地熱風勝則地動
濕勝則地泥寒勝則地裂火勝則地固矣
六微旨大論曰顯明之右君火之位也君火之右退行
一步相火治之復行一步土氣治之復行一步金氣
治之復行一步水氣治之復行一步木氣治之復行
一步君火治之相火之下水氣承之君火之下隂
精承之君位臣則順臣位君則逆所謂二火也
至真要大論曰少隂司天為熱化在泉為苦化不司氣
化居氣為灼化少陽司天為火化在泉為苦化司
氣為丹化間氣為明化
藏氣法時論曰五行者金木水火土也更貴更賤以知
死生以決成敗而定五蔵之氣間甚之時死生之期
也
隂陽應象大論曰水為隂火為陽壮火之氣衰少火
之氣壮壮火食氣氣食少火壮火散氣少火生氣
逆調論曰一水不能勝二火故不能凍慄病名曰骨痺
是人當攣節也(詳列寒熱門)
解精微論雷公請問哭泣之水所從生涕所從出也帝
曰水之精為志火之精為神水火相感神志俱悲是
以目之水生也帝曰厥則目無所見夫人厥則陽
氣并于上隂氣并于下陽并于上則火獨光也隂并
於下則足寒足寒則脹也夫一水不勝五火故目眥
盲是以氣衝風泣下而不止夫風之中目也陽氣内
守於精是火氣燔目故見風則泣下也有以比之夫
火疾風生乃能雨此之類也
示從客論曰二火不勝三水是以脉亂而無常也
保命全形論曰木得金而伐火得水而滅土得木而達
金得火而缺水得土而絶萬物盡然不可勝竭
至真要大論帝曰願聞病機何如岐伯曰諸風掉眩皆
屬於肝諸寒收引皆屬于腎諸氣膹鬱皆屬于
肺諸濕腫滿皆屬于脾諸熱瞀瘛皆屬于火
諸痛痒瘡皆屬于心諸厥固泄皆屬于下諸痿
喘嘔皆屬于上諸禁鼓慄如喪神守皆屬于火
諸痙項強皆屬于濕諸逆衝上皆屬于火諸脹
腹大皆屬於熱諸躁狂越皆屬于火諸暴強直
皆屬于風諸病有聲鼔之如鼓皆屬于熱諸病
胕腫疼酸驚駭皆屬于火諸轉反戾水液渾濁皆
屬於熱諸病水液澄澈清冷皆屬於寒諸嘔吐
酸暴注下迫皆屬于熱故大要曰謹守病機各司
其屬有者求之無者求之盛者責之虚者責之盛者
瀉之虚者補之必先五勝疎其血氣令其調達而致
和平此之謂也
論君火相火之病
經曰君火以明相火以位此就火德辨隂陽而悉其形
氣之理也盖火本陽也而陽之在上者為陽中之陽
故曰君火陽之在下者為隂中之陽故曰相火此天
地生成之道也其在于人則上為君火故主于心下
為相火故出于腎主于心者為神明之主故曰君火
以明出于腎者為發生之根故曰相火以位至其為
病則以明者其化虚故君火之氣有晦有明以位者
其化實故相火之病能焚能燎何也盖化虚者無形
者也故其或衰或王惟見于神明神惟貴足衰則可
畏也化實者有形者也故其為熱為寒必著于血氣
確有證據方可言火也此其一清一濁有可辨者如
此然清濁雖二而氣禀則一故君火衰則相火亦敗
此以無形者虧及有形者也相火熾則君火亦炎此
以有形者病及無形者也夫生以神全病惟形見故
火邪之為病必依于有位有形之相火所謂邪火者
即所謂凡火也即所謂燎原之火也惟不得其正所
以為病故别以邪火名之而實非可以君相並言也
故在内經則又謂之畏火正以此火有形故可畏也
夫病以有形之火須治以有形之物故形而火盛者
可瀉以苦寒之物形而火衰者可助以甘温之物此
以形治形而治火之道止于是矣至若無形之火則
生生息息窈窈冥冥為先天之化為後天之神為死
生之母為玄牝之門又豈于形迹之間可能摹擬者
哉故有形之火不可縱無形之火不可殘有能知火
之邪正而握其盈虚伸縮之權者則神可全病可却
而生道在我矣即吾有形吾又何患
論病機火證
觀内經至真要大論所列病機凡言火者五言熱者四
似皆謂之火也然諸病之見于諸篇者復有此言熱
而彼言寒此言實而彼言虚者豈果本經之自為矛
盾耶盖諸篇所言在專悉病情故必詳必盡在本篇
所言亦不過總言五運六氣之大約原非確指為實
火實熱也故于篇末復以有無虚實四字總結于後
此軒岐明見萬世正恐後人誤以火熱二字悉認為
真因而曉示如此此其火有虚實熱有真假從可知
矣余以劉河間原病式之謬故于類經惟引經釋經
不敢杜譔一言冀在解人之惑以救將来之誤耳前
三卷中别有詳辨并類經詳註俱當互閱求正
論虚火(共三條)
凡虚火證即假熱證也余于首卷寒熱真假篇已言之
詳矣然猶有未盡者如虚火之病源有二虚火之外
證有四何也盖一曰隂虚者能發熱此以真隂虧損
水不制火也二曰陽虚者亦能發熱此以元陽敗竭
火不歸源也此病源之二也至若外證之四則一曰
陽戴于上而見于頭面咽喉之間者此其上雖熱而
下則寒所謂無根之火也二曰陽浮于外而發于皮
膚肌肉之間者此其外雖熱而内則寒所謂格陽之
火也三曰陽陷于下而見于便溺二隂之間者此其
下雖熱而中則寒所謂失位之火也四曰陽亢乘隂
而見于精血髓液之間者此其金水敗而鉛汞乾所
謂隂虚之火也此外證之四也然證雖有四而本則
惟二或在隂虚或在陽虚而盡之矣苐隂虚之火惟
一曰金水敗者是也陽虚之火有三曰上中下者是
也凡治此者若以隂虚火盛則治當壮水壮水之法
只宜甘涼不宜辛熱若以陽虚發熱則治宜益火益
火之法只宜温熱大忌清涼苐温熱之效速每于一
二劑間便可奏功甘涼之力緩非多服不能見效也
然清涼之藥終不宜多多則必損脾胃如不得已則
易以甘平其庶幾耳倘甘平未效則惟有甘温一法
斯堪實濟尚可望其成功否則生氣之機終非清涼
所能致也此義最微不可不察
一氣本屬陽陽氣不足則寒從中生寒從中生則陽無
所存而浮散于外是即虚火假熱之謂也而假寒之
證其義亦然是以虚火實火亦總由中氣之有虚實
耳凡氣實于内而為寒者有如嚴冬陽伏于下而隂
凝于上故冰雪滿地而井泉温煖也氣虚于内而為
熱者有如盛夏隂盛于中而陽浮于外故炎暑逼人
而淵源清冷也天地間理原如此故不可見熱即云
熱見寒即云寒而務察其寒熱之本
一火有虚實故熱有假真而察之之法總當以中氣為
之主而外證無足憑也故凡假熱之證本中寒也假
寒之證本内熱也中寒者本是隂證内熱者原是陽
證苐以惑者不明故妄以寒證為假熱熱證為假寒
而不知内熱者當遠熱内寒者當遠寒内有可據本
皆真病又何假之有
論五志之火
經曰天有四時五行以生長收蔵以生寒暑燥濕風人
有五臓化五氣以生喜怒憂思恐是即所謂五志也
此五志之化由乎五臓而五臓之化由乎五行故在
心為喜心主火也在肝為怒肝主木也在脾為思脾
主土也在肺為憂肺主金也在腎為恐腎主水也此
五志各有分屬本不可以混言者也且人有此生即
有此志使無此志生亦何為是生之與志本不能離
亦不可離而人于食息之常孰不以五志為生亦孰
不以五志為用而未聞以五志之動皆為火也苐或
以用志失宜則未免有傷臓氣故在内經則但言五
臓之傷各有所屬五氣之傷各有所病亦未聞以五
志之傷皆云火也而五火之說乃始于劉河間云五
志所傷皆熱也丹溪述河間而衍之曰五志之動各
有火起劉宗厚又述丹溪而衍之曰大怒則火起于
肝醉飽則火起于胃房勞則火起于腎悲哀動中則
火起于肺心為君主自焚則死矣自三子之說行則
似乎五行悉化而為火理豈然乎余嘗察五志所傷
之人但見其憔悴日增未見其俱為熱病也即因志
動火者非曰必無但傷氣者十之九動火者十之一
又豈五志皆能動火乎而矧以怒動肝氣者最易傷
脾脾傷者不可以言火也醉飽能動胃火胃強者固
自無恙脾弱而致病者不可以言火也房勞本動腎
火精去而陽亢者可以火言精去而氣亦去者不可
以言火也外如五志之傷則無非傷氣敗陽之證尚
可謂之火乎無火治火則無有不敗者矣三卷中辨
丹溪第二條下仍有一論當互閱之
論火證(共三條)
火為熱病是固然矣然火得其正即為陽氣此火之不
可無亦不可衰衰則陽氣之虚也火失其正是以邪
熱此火之不可有尤不可甚甚則真隂傷敗也然陽
以元氣言火以病氣言故凡病在元氣者不得以火
論何也盖人之元氣止于充足焉得有餘既非有餘
則何以言火所謂無形者其化虚即此是也惟病在
形體者乃可以察火證盖其不在氣即在血所謂有
形者其化實即此是也故凡火之為病其在外者必
見于皮肉筋骨其在内者必見于臓腑九竅若于形
質之間本無熱證可據而曰此火也此熱也則總屬
莫須有之妄談也矧如火證悉具而猶有虚實之殊
真假之異其可不為詳辨乎若果有火病則火性急
烈誠可畏也然實火止隨形質余因謂之凡火又謂
之邪火火之為病病之標耳洗之滌之又何難哉惟
虚火之病則本于元氣元氣既虚而再攻其火非挺
即刃矣是以諸病之殺人而尤惟火病為最者正以
凡火未必殺人而以虚作實則無不殺之矣不忍見
也
一凡五臓之火肺熱則鼻乾甚則鼻涕出肝熱則目
眵濃心熱則言笑多脾熱則善飢善渴腎熱
則小水熱痛凡此之類宜從清也諸所不盡詳一
卷寒熱篇
一凡察火證必須察其虚實雖其元氣本虚然必虚中
挾實者乃為易治何以見之如或大便乾結或善飢
多食或神氣精明或聲音強壮而脉見有力此皆虚
中有實也俱可隨證清解之若或内外俱熱而反見
溏泄或飲食少進或聲微氣短諸虚皆見而反不利
温補者此其胃氣已敗生意已窮非吉兆也
論治火(共五條)
治實火諸法凡微熱之氣惟涼以和之宜徙薪飲四隂
煎二隂煎或加減一隂煎黃芩芍藥湯黃芩清肺飲
之類酌宜用之大熱之氣必寒以除之宜抽薪飲
白虎湯太清飲黃連解毒湯玉泉散三補丸之類主
之火甚而兼脹滿閉結實熱者宜涼膈散八正散
三黃丸大金花丸之類主之凡火盛虚煩乾渴或
有熱毒難解者宜用綠荳飲或雪梨漿間藥朝夕飲
之退火解毒最速且無所傷誠妙法也
一鬱熱之火宜散而解之如外邪鬱伏為熱者宜正柴
胡飲小柴胡湯或升陽散火湯之類主之若鬱熱
在經而為癰疽為瘡疹者宜連翹歸尾煎或芍藥蒺
藜煎之類主之或于本門求法治之此皆火鬱發之
之謂也
一虚火之與假熱其氣皆虚本若相類然隂陽偏勝亦
有不同如隂虚生熱者此水不足以濟火也治當補
隂其火乃息宜一隂煎左歸飲左歸丸六味地黃丸
之類主之此所謂壮水之主也如寒極生熱而火
不歸原即隂盛隔陽假熱證也治宜温補血氣其熱
自退宜理隂煎右歸飲理中湯大補元煎六味回陽
飲之類主之此所謂益火之源也又曰温能除大熱
也凡假熱之證以腎隂大虚則陽無所附而浮散
于外故反多外熱此内真寒外假熱也若非峻補真
隂何以復其元氣元氣不復則必由散而盡矣但外
熱既甚多見口瘡舌裂喉乾咽痛煩渴喜冷等證而
辛熱温補之劑難以入口故薛立齋治韓州同之勞
熱以加減八味丸料一斤内肉桂一兩煎五六碗用
水浸冰冷與服此法最善余因效之嘗以崔氏八味
丸料或右歸飲用治隂虚假熱傷寒及勞熱煩渴等
證服後頓退而虚寒悉見乃進温補無不效者此真
神妙法也
一實火宜瀉虚火宜補固其法也然虚中有實者治宜
以補為主而不得不兼乎清如加減一隂煎保隂煎
天王補心丹丹溪補隂丸之類是也若實中有虚
者治宜以清為主而酌兼乎補如清化飲徙薪飲大
補隂丸之類是也凡此虚中之實實中之虚本無
限則故不得謂熱者必無虚虚者必無熱但微虚者
宜從微補微熱者宜從微清若熱倍于虚而清之不
及漸增無害也若虚倍于熱而清之太過則伐及元
陽矣凡治火者不可不知此義
一瀉火諸藥黃連梔子瀉心肝大腸之火山梔仁
降火從小便出其性能屈下行石膏瀉腸胃之火
陽明經有實熱者非此不可黃芩清脾肺大腸之
火黃栢瀉肝腎諸經之火知母清肺胃肝腎之
火地骨皮退隂中之火善除骨蒸夜熱生地麥
門冬清肝肺涼血中之火天門冬瀉肺與大腸之
火桑白皮川貝母土貝母解上焦肺胃之火柴
胡乾葛解肝脾諸經之鬱火龍膽草瀉肝腎膀胱
之火槐花清肝腎大腸之火能解諸毒芍藥石
斛清脾胃之火滑石利小腸膀胱之火天花粉
清痰止渴解上焦之火連翹瀉諸經之浮火玄
參清上焦之浮火山豆根解咽喉之火膽星開
心脾胃脘之痰火青黛蘆薈胡黃連瀉五臓之疳
熱鬱火苦參瀉疳蝕之火木通下行瀉小腸之
火澤瀉車前子利癃閉之火人中白清肝脾腎
之隂火童便降隂中血分之浮火大黃朴硝瀉
陽明諸經實熱之火人參黃茋白术甘草除氣
虚氣脫陽分散失之火熟地黃當歸枸杞山茱萸
滋心腎不交隂分無根之火附子乾薑肉桂救元
陽失位隂盛格陽之火凡此治火之法已若盡之
然亦不過言其筌蹄耳而神而通之原不可以筆楮
盡也
述古
啟玄子曰病之微小者猶人火也遇草而焫遇木而燔
可以濕伏可以水折故逆其性氣可以折之攻之病
之大甚者猶龍火也得濕而焰得水而燔不知其性
以水濕折之適足以光焰詣天物窮方不識其性者
反常之理以火逐之則燔灼自消焰火撲滅矣
火證論列方
白虎湯(寒二)抽薪飲(新寒三)
徙薪飲(新寒四)玉泉散(新寒十五)
涼膈散(攻十九)清化飲(新因十三)
三補丸(寒一六二)三黃丸(攻六八)
八正散(寒百十五)綠豆飲(新寒十四)
雪梨漿(新寒十六)太清飲(新寒十三)
一隂煎(新補八)保隂煎(新寒一)
理中湯(熱一)理隂煎(新熱三)
左歸飲(新補二)左歸丸(新補四)
右歸飲(新補三)大金花丸(攻五五)
大補元煎(新補一)小柴胡湯(散十九)
正柴胡飲(新散六)大補隂丸(寒一五七)
六味地黃丸(補一二一)加減八味丸(外三八)
六味回陽飲(新熱二)升陽散火湯(散四一)
天王補心丹(補百九)丹溪補隂丸(寒百六十)
黃連解毒湯(寒一)連翹歸尾煎(新因三二)
芍藥蒺藜煎(新因三五)當歸蒺藜煎(新因三四)
論外備用方
凡寒陣所列古方新方俱可酌用
神芎(攻七二)清涼飲子(因百三)
景岳全書卷十五
