景岳全書卷四十三
明張介賓撰
痘瘡(上)
總論
痘瘡一證俗曰天瘡原其所由實由胎毒内藏而復因
時氣外觸其毒乃發故傳染相似是亦天行疫癘證
也但考之内經則止言痬胗即今㿀疹之屬也故自
越人仲景元化叔和諸公皆無一言及痘可見上古
本無是證而今則何以有之愚謂近代之毒必以醇
酒五味造作太過較古人之恬淡相去遠矣或者未
信余言第觀藜藿膏梁之家即有不同今之北塞亦
不出痘原其所由實由是耳豈果彼無胎毒耶故凡
多遭此害者當以余言熟味之
一痘瘡變幻百出虛中有實實中有虛要非曲學偏見
者可以窺其堂室若目力心思一有不到則害不小
矣設或知證而不知形則無以洞其外知形而不知
脉則無以測其内知脈而不知本則無以探其源知
本而不知因則無以窮其變知因而不知藥則無以
神其治只此數事今醫果能全之否設有不能而強
以為能則致害於人獲罪於天能無畏乎故余於痘
疹一門留心既久積騐已多因蒐採先哲之最精於
此者如文中陳氏仲陽錢氏立齋薛氏羅田萬氏晨
峰程氏東皋徐氏改齋友氏并其他雜錄等書有述
其舊者有發其未發者有剖其疑似者有因涉歴而
吐其心得者盡我愚衷集而成帙痘疹玄秘似無出
此
初辨痘證(二)
痘疹發熱大抵初時與傷寒相似然傷寒之邪從表入
裏故見各經之證痘疹之毒則從裏出表故見五臟
之證如呵欠悶頓肝證也乍凉乍熱手足稍冷多睡
脾證也面燥腮赤欬嗽噴嚏肺證也驚悸心證也骪
凉耳冷腎證也又觀心窩有紅色耳後有紅筋目
中含淚或身熱手指皆熱惟中指獨冷乃知是痘證
也便當察其虛實隨證治之
辨痘歌
五指稍頭冷驚來不可當若逢中指熱必定是傷寒中
指獨自冷麻痘證相傳女右男分左分明仔細看
看耳歌
兩耳紅筋痘必輕紫筋起處重沉沉急須用藥相攻治
十個難求三五生
看痘法
凡初看痘法以紙撚蘸油照其顆粒次以手摸面頰如
紅色隨手轉白隨白轉紅謂之血活生意在矣若揩之
不白舉之不紅是謂血枯縱疎亦危又看目睛神光
口唇舌尖紅活如常無燥白之色乃為吉兆自可無憂
此觀痘疹之大治
察脉法
凡看痘之法一見發熱即當先察其脉蓋凡痘瘡將出
者未見形迹必先發熱既見發熱脉必滑數但微見滑
數有神而不失和緩之氣者其痘必輕而少若滑數加
倍而猶帶和緩者其痘必多而重尚亦無害若滑數之
甚又兼弦躁或芤急無神而全無和緩之氣者其痘必
甚而危故余於初熱時便能斷其吉凶人多驚服而不
知所窺在脉也凡診此之法但全握小兒之手而單以
拇指診之亦最易也看疹之法此為第一而今醫多不
知之亦以古人之未之及耳
認痘法
凡痘瘡緊小充實者名曰珍珠痘此則易壯易靨高大
飽滿者名曰大痘此則早壯而遲收四圍起而中心陷
者名曰茱萸痘平扁不突者名曰蒸餅痘此則有凶有
吉稀者輕密者重
論脉(三)
痘自發熱以至起脹毒從内出陽之候也脉宜浮大而
數不宜沉細而遲自貫膿收靨以後毒已外解隂之
候也脉宜和緩不宜洪數又曰痘瘡之脈中和為貴
不可過於躁疾或見微小故曰脉静身凉者生脉躁
身熱者死又陽病得隂脉者死大抵四時以胃氣為
本胃氣者以四時之脉而皆兼和緩即胃氣也蓋滑
數浮洪為太過太過為實實者邪氣實也弦遲微弱
為不及不及為虚虚者正氣虛也設以太過不及之
脉而中無和緩之氣是皆死候之脉故曰人無胃氣
則死
形色情性(四)
凡天行痘疹之時有於未出之先察其形色情性可以
預知吉凶也一觀其色如面顔紅白明潤與平日
同而無變者吉如忽見紅赤而太嬌或㿠白而無彩
頓然改變異於平時者凶又如額有青紋目有赤脉
口有黑氣耳有塵痕者皆大凶之兆二觀其形凡
精神暢爽動止便利語言清亮者無病而吉也如精
神衰弱動止遲留言語低微異如平時者凶又原具
夀相者吉如有夭相則凡頭破顱解項小脚細聲微
目無精彩或睛光露神啼聲斷續無喜無情而自語
自笑聰慧太早肉浮骨嫩者皆不吉之兆三觀情
性凡未發熱時忽生喜心若與父母愛戀不忍捨者
及聞見怪異言語妄誕者皆凶兆也
日期(五)
痘瘡大約之數發熱三日報痘三日起脹三日貫膿三
日結靨三日共十五日乃大率常數此其正也惟痘
密毒甚者常過其期痘疎毒微者常不及期固有不
可一例拘者但得痘色明潤根窠紅活飲食二便如
常又無表裡雜證雖遲數日不妨設有當出不出當
起不起當膿不膿當靨不靨者須詳察其證或為元
氣虛弱不能運行則補其元氣或為雜證攻剥不能
通貫則去其雜證又六日以前毒發未盡有雜證者
常也六日以後毒該盡出雜證當除而不除者為逆
須詳辨而急治之
五臟證(六)
痘疹二證古人有云痘自裏而出於臟其毒深故久熱
而難出為重疹自表而出於腑其毒淺故暴熱而易
出為輕余謂此說未必然也蓋痘疹皆出於臟腑未
有表裏不相通者但出於腑者在痘亦輕出於臟者
在疹亦重所以凡是疹子必發熱至五六日而後出
不可言易且疹子多屬肺經豈肺經非臟耶
一心經痘證心主火凡紅赤煩渴或上竄咬牙者心臟
熱也心熱者導赤散心虚者人參麥門冬生地黃當
歸之類煩渴邪盛者葛根解毒湯脾經痘證多有
吐瀉腹痛者訣云發熱肚中痛㿀瘡腹内攻發多防
未透發少更防癰可見瘡疹腹痛乃為惡候當察腹
痛吐瀉各條治之肺經痘證凡發熱之時喘息氣
逆喉中涎響此肺經惡候也蓋毒火内蒸刑肺而然
當察本條治之肝經之痘凡發熱之初多有驚搐
等證蓋痘毒多熱熱則生風風熱相摶故發驚搐然
有當速治者有不必治者詳見本條腎經痘證初
發熱時便覺腰痛蓋腎與膀胱為表裏今毒由太陽
傳入少隂所以腰痛此其毒䧟隂分最非佳兆宜察
本條治之
一毒歸五臟證有不同當詳辨也毒歸於心則為㿀
疹為驚悸為壯熱為咽乾為痛為渴為汗為丹瘤為
癰痬潰爛毒歸於肺則為欬為喘為癢為衂血為
瘡乾燥皺揭為肩臂痛毒歸於脾則為吐為瀉為
腫為脹為腹痛為唇瘡破裂為舌本強為手足痛為
不食毒歸於肝則為悶亂為水疱為目病為卵腫
為乾嘔為筋急拘攣為吐蚘為寒戰咬牙毒歸於
腎為腰痛為黑䧟為失音為手足逆冷為咽乾痛為
饑不欲食為多唾毒歸於腸胃為泄瀉為痢膿血
為腹鳴失氣為大便不通毒歸於膀胱為小腹滿
痛為溺血為遺溺為小水不通為頭頂腫痛為反張
為目上視以上五臟之證舉其㮣耳凡諸證治俱
備雜證各條之中宜詳究之
分氣血(七)
一氣血各有所主凡痘之終始無非藉賴血氣但得
血氣充暢則易出易收血氣不足則變證百出故治
痘者必當先顧血氣然氣屬陽無形者也血屬隂有
形者也故無形之屬皆氣主之有形之屬皆血主之
是以氣主標血主本氣主發血主肥氣主形血主色
氣主槖籥血主根基故氣能起脹以主郛郭血能貫
漿以成飽滿至其為病則凡為白為陷為灰色為不
起發為頂有孔為出水為痛為痒為浮腫為豆殼為
不靨不落為饑表不固為膚腠不通等證皆氣之為
病也又如為紫黑為乾枯為無血為無膿為黑陷黑
靨為腫痛牙疳為疔癰㿀疹為津液不達為痘後餘
毒皆血之為病也此氣血之分固有如是然血無氣
不行氣無血不止氣至而血不隨雖起發而貫必不
周血至而氣不至雖潤澤而毒終不透故治此者有
不可不兼顧也
辨虛實寒熱(八)
一察痘之要惟在虛實二字蓋實者邪氣實也邪實者
宜清宜瀉虛者血氣虛也血氣虛者宜温宜補且痘
本胎毒非藉元氣不能達非藉元氣不能收故凡欲
解毒清火亦須憑藉元氣使元氣無力則清亦不能
清解亦不能解設有不支尚能堪此清解不此痘瘡
之終始皆當斟酌元氣為主
一痘瘡表實裏虛者必易出難靨表虛裏實者必難出
易靨若表裏之氣俱充實其瘡必易出易靨故凡自
始出以至十日之外外則渾身壯熱内則飲食二便
俱如常此即表裏俱實者也其瘡必光澤起發且易
收易靨也
一表裏各有虛實凡表虛者或惡寒或身不大熱或
寒熱往來四肢厥冷或面青色白多汗惡風或怠惰
嗜卧或痘色灰白頂䧟不起發不光澤或色嫩皮薄
痒&KR1701;或如水泡摸不碍手或根窠不紅或倒靨不能
結痂脉必浮細而弱是皆表虛之證治宜温補陽分
裏虛者凡痘瘡已出未出之間有為吐瀉嘔惡或
喜熱飲食或為少食不思飲食或食亦不化或為二
便清利為溏瀉為不渴為氣促聲微為神昏多睡為
腹膨噯氣為吞酸為脉弱無力是皆裏虛之證治宜
温補隂分表實者為身體壯熱無汗為面赤唇紫頭
疼身痛眼紅鼻塞皮焦膚赤手足熱甚為痘色紅紫
掀腫疼痛為皮厚而硬為癰腫㿀疔為脉浮洪滑大
是皆表實之證治宜清解表邪裏實者為二便秘
結胸膈脹滿為唇燥咽乾口瘡舌黑為大渴欬嗽痰
涎喘粗為煩躁驚狂聲高譫語為脉沈數洪滑是皆
裡實之證治宜清解裏邪
張翼之曰吐瀉少食為裏虛陷伏倒靨灰白為表虛二
者俱見為表裏俱虚用異功散救之甚至桂附靈砂
亦可用若能食便秘而陷伏倒靨者為裏實輕則射
干巤粘子湯重則前胡枳殼湯下痢多血能食者為
裏實若實其裏則結癰毒紅活綻突為表實若補其
表則潰爛不結痂
一痘瘡表裏皆有寒熱熱則陽證寒則隂證寒則血氣
凝澁而不章熱則血氣淖澤而不斂然熱證多實最
忌茋术桂附及諸熱燥之物若元氣虛弱者即有熱
證總不可執為實熱寒證多虛最忌芩連梔栢及諸
苦寒之物雖形體強盛但見虛脉虛證總不可認作
有餘
表寒者不起發不紅活根窠淡白身凉癢&KR1701;倒䧟乾
枯皆肌表無陽之證治宜補陽温表
裏寒者為吐瀉為嘔惡為腹脹為腹痛為吞酸為不
欲食為寒戰咬牙氣寒喜煖為二便清利完榖不化
皆臟腑無陽之證治宜温中補陽
表熱者為肌膚大熱根窠紅紫頂赤發㿀頭面紅腫
紫黑焦枯癰腫疔毒痛甚皆火在肌表之證治宜散
邪解毒
裏熱者為煩躁狂言口乾大渴咽腫喉痛内熱自汗
小便赤澁大便秘結衂血溺血皆火在臟腑之證治
宜清熱解毒
虚實寒熱等證雖表裏之分各有如此然表之虚實
表之寒熱孰不由中氣之所使故惟善治中氣則未
有表不和調者也是即必求其本之道
一純隂無陽之證凡痘瘡發熱手足却宜和煖若手足
厥冷必其人曾有吐瀉脾臟氣虛也脾主四肢所以
冷為惡候即有外證亦不可單用發散反損脾胃之
氣此當温中兼表宜黃茋建中湯或六氣煎五物煎
加防風羌活生薑荆芥之類以補養脾胃血氣而助
痘疹之成就也
部位吉凶(九)
一五臟之屬皆見於面故但察部位可知吉凶蓋人之
面部左頰為肝右頰為肺額上為心頦下為腎鼻為
脾土又目為肝之竅鼻為肺之竅口為脾之竅耳為
腎之竅舌為心之苖若痘疹未出之先但得面中諸
部明潤者吉燥暗者凶又山根為命宫年夀為疾厄
宫此二宫紅黃光明者吉青黑昏暗者凶
三陽之脉皆會於面正額為太陽脉之所會唇頦為
陽明脉之所居兩耳前後為少陽脉之所過痘為陽
毒故隨陽氣而先見於面惟陽明經乃胃與大腸積
陳受腐血氣俱多之處故痘疹初發但於本經口鼻
兩傍人中上下腮頦年夀之間先出現者為吉如太
陽經則水火交戰之處少陽經則木火相并之鄉若
於其位先現者凶凡起漿收靨亦皆如是
一通身部位皆有所辨如頭為諸陽聚會之處兩頥兩
頰為五臟精華之腑咽為水榖之道路喉為呼吸之
關門胸腹乃諸陽受氣之海為心肺之所居脊背乃
諸陽之統會為十二經藏氣之所繫凡此五處稀少
者吉若頭額多者謂之蒙頭頸項多者謂之鎖項
胸前多者謂之瞞胸蒙頭則陽毒亢真隂竭鎖項則
出入廢氣化絶瞞胸則心腹近神失守兩頰兩頤多
至成片或如塗朱則肝盛尅脾凡此者至八九日間
多見滑泄瀉青或不能食最為險候故皆不宜多也
惟四肢雖諸陽之本然乃身所役使卒伍卑賤之屬
故雖多亦不致害凡起發成漿收靨俱如此也又
心窩手足心謂之五心痘俱多者必重若頭面胸項
手足細碎稠密一樣者恐氣血衰微脾胃虛弱不能
周流灌注則無不危矣
痘形痘色吉凶(十)
萬氏曰形乃氣之充色乃血之華凡看痘者舍此更無
他法是故形貴尖圓起發若瘡皮厚硬而平&KR1701;者凶
色貴光明潤澤根窠紅活而慘黯昏黑者凶然形有
起發而或致變者由色不明潤根不紅活故耳若痘
色光澤根窠紅活雖平&KR1701;亦為可治然色以紅活為
貴而猶有圈紅噀紅鋪紅之别圈紅者一線淡紅緊
附於根下而無敗走之勢吉之兆也噀紅者血雖以
附而脚根血色隱然不聚險之兆也鋪紅者痘色與
肉不分平鋪散漫凶之兆也以此察之則死生可預
决矣根窠者血之基膿者血之成故六日以前專
看根窠若無根窠必不貫膿六日以後專看膿色若
無膿色必不結痂此必然之勢也
吉證(十一)
一看口唇舌尖紅活無燥白之色者吉
二看根窠紅潤圓活地白分明者吉
三看心窩額上稀少者最為順候
四看痘頂出來不焦不紫者吉
五看顔色無黑䧟痘頂内暗而黃如蒼蠟色外潤而黃
如油色者吉
一凡看痘之法須察部位并察多寡大抵痘少者毒少
而吉痘多者毒甚而凶如上而頭面次而咽喉前而
胸腹後而腰背下而四肢凡此五處但得二三處稀
少而頭面别無危證即吉候也若五處通身皆密即
雖顆粒分明恐氣血不能周給必難盡貫或既貫而
不能收或既收而不能脱客強主弱而外盛内虛小
舟重載而力不勝任鮮不覆矣此多寡之宜察勿謂
雖多亦吉也
凶證(十二)
痘未出而聲啞嗾喉者不治已出五日内見者亦不治
痘未壯而先&KR0946;破無氣血者不治
痰涎壅盛氣急者不治
痘未出已出而神昏氣促躁亂不寧者不治
腹痛而瀉膿血者不治
肌肉黎黑如被杖者不治
漿水米粒不入口或飲食嗆喉者不治
眼内黑珠起浮油混睛者不治
眼中神光不明珠色轉綠轉赤者不治
閉目昏睡舌捲囊縮者不治
頭温足冷悶亂飲水者不治
吐瀉不止藥食不停不化直下及肛門如竹筒者不治
胃熱發黃身如橘色下利者不治
痘初出即青晦焦黑者不治
密如蚕種全不起發平片花搭者不治
痘瘡癢&KR1701;寒戰不止者不治
舊有瘡痬走漏氣血而敷藥不效者不治故曰不怕五
心有痘只怕原瘡泄漏原瘡即是未痘之先有瘡泄
去膿血最為凶也若果五心稀少而飲食如常者亦
不妨事
痘後傷風傷食肌肉瘦脱者不治
右除此之外雖有集證險證及痘之稠密但略有潤
澤興起之意須仗醫之高妙患家之心託弗惑細心
調理自有可收全功者
怪痘形證(十三)
怪痘者乃逆痘中之尤甚者形證不一不可不辨
一痘初出時面胸手足已見紅點却不起發不成膿漿
隨即收斂若加氣促聲啞悶亂者即死此名内陷證
也此證若無煩喘悶亂等候者名曰試痘過五七
日後必復發熱而痘出者其痘必重
一痘瘡初出如蚊蚤所咬三日後反不見者名反關痘
五日死
一痘子出現三兩成叢根脚堅硬成塊者此名痘母六
七日死
一痘子將出身上有紅腫結硬處似瘤非瘤似癰非癰
者亦名痘母三五日死以上二證俱宜真人解毒
湯救之
一痘初出便成血泡或水泡隨即破壊者此名爛痘二
三日死
一痘出後遍身都是空殼不作膿水者此名空痘八九
日死
一痘當出現起發之時中有乾黑者此名鬼痘宜用臙
脂水塗之勿使蔓延若不急治則乍起乍&KR1701;當靨不
靨或多作番次而出綿延日久而死
一痘出起發之時中有痛甚如刀剜呌哭不停者此名
痘疔五六日死
一痘當起發之時枯燥不潤&KR1701;伏不起皮膚皺揭者此
名乾痘五六日加煩滿喘急而死
一痘於起發之時皮嫩易破摸之温手者此名温痘六
七日癢&KR1701;而死
一痘起發之時瘡色嬌豔皮薄光潤鮮紅可愛者此名
嫩痘八九日後不能成痂必痒&KR1701;而死
一痘於起發養漿之時瘡頭有孔漿水漏者此名漏瘡
五六日後痒&KR1701;而死
一賊痘者是諸痘未漿而此痘先熟也又名假雲泛多
在太陽喉口心胸等處三日見者六日死四日見者
七日死五六日見者十一二日必死也
一痘出雖稀根窠全白無血色三四日後雖亦起脹然
按之虛突此亦名為賊痘氣血太虛至灌漿時必變
成水泡大如葡萄皮薄若紙&KR0946;破即死
一膿水將成之時其瘡自破有孔而湥者此名倒陷
一將靨之時不能成痂皮脱骨黑者此亦名倒陷俱不
治
一痘於收靨之時不能成痂皮肉潰爛膿水淋漓者此
名痘癩能食則生不能食則死凡以上者皆不治
之證
死證日數歌(十四)
初出頂䧟連肉紅過至九日一場空又如血點帶紅紫
㿀證只在六日中發㿀黑者在朝夕㿀青頃刻去匆
匆無膿痒&KR1701;期二日不治腰疼及挺胸報痕似疿如
蠶種舌捲嚢縮命不充紫泡刺出黑血者飲食嗾喉
證俱凶難療面腫痘不腫青色黑陷及無膿二便流
利下腸垢更有吐瀉出蚘蟲頭温足冷好飲水痘先
驚後藥難攻氣促泄瀉渴不止目無神者數當窮聲
啞失音呌與哭痘色縱好也難終有種氣急亦難治
庶幾貫好是傷風見此宜服參蘇飲起死回生須見
功
發熱三朝辨吉凶(十五)
一初發熱時身無大熱或熱或退神清氣爽唇鼻滋潤
腰腹不疼自始至終皆飲食如常大便稠實小便清
利而無雜證者吉不必服藥
一初熱時先發驚搐一二次而隨止者此痘出心經也
乃為吉兆不必治之若甚驚不止日發三五次或連
日不止痘出多而密者乃凶兆也
一發熱時吐瀉不甚而隨止者吉
一初發熱時用紅紙條蘸麻油點照之如心窩或遍身
有成塊紅者八九日後决死
一發熱一日即遍身齊出或稠密如蠶種摸之不碍手
者决死
一發熱時腹中大痛腰如被杖及至報痘而痛猶不止
者决死
一發熱時頭面上有一片紅如胭脂者八九日以後决
死
一發熱時口鼻或大小便俱失血者决死
一發熱時妄見妄語昏不知人者死
一發熱時腹脹而痛大呌不止者死
一發熱三日之内其熱忽退而反煩躁悶亂坐卧不
安此外雖清凉内却熱也若見手足冷腹脹氣喘者
即死以上諸證俱不必治
報痘三朝辨痘吉凶(十六)
一見點之時頭面稀少胸前背上皆無根窠紅潤頂突
碍手如珠光澤此為上吉不必服藥
一發熱三日或四五日熱稍退乃於口鼻腮頥地閣頸
項之間或四肢先放數點大小不一淡紅潤色痘與
肉色紅白分明者吉
一痘作二三次出三日後手足心方纔出齊出齊後頭
面胸背稀少尖圓緊實飲食二便如常者吉如無他
證不宜妄行用藥
一痘之初出三五相連者必密單見者必稀
一痘瘡上身多下身少者吉反是者險
一發熱至五六日痘應出不出以燈照之只在皮膚中
有紅點但其色脉和平别無逆證忽然眩冐大汗出
者毒氣痘瘡一齊從汗而出者此名冐痘再無壅遏
之患乃吉兆也一痘瘡變化莫測有等身無大熱
亦見報痘但不貫膿結痂或出而復没者此名試痘
不可誤作輕看再過數日忽然大熱必然復出宜審
治之
一發熱一日便出者凶或一齊湧出如蠶種密布者决
死
一大熱未退而見紅點數粒先見於太陽額角髮際天
庭或山根以上等處此陽毒乘虛上侵陽位也大非
吉兆再加目紅唇裂痰鳴色紫或白者尤甚又或有
三五粒聚於一塊者此名銅錢痘皆不吉之兆急宜
凉血解毒以防其危
一痘瘡初出紫色紅片者名紫雲痘四日死
一痘瘡初出當頂紅者六七日死蓋痘欲淡紅如線附
於根下不欲當頂紅也
一痘已出一遍又出一遍心腹疼痛不止口氣臭色紫
黑者决死
一痘瘡皮薄色白而光根窠全無紅色或根帶一點紅
三五日後仍如綠豆樣此痘决不能成膿只成一胞
清水擦破即死
一色紅帶豔皮肉盡紅者必不成膿痒&KR1701;而死
一報痘之時全不起頂有如湯泡及燈草火燒者十餘
日後必痒&KR1701;而死
一報痘之時有黑㿀如痣狀或肌肉有成塊黑者即死
一報痘時若口鼻及耳有紫紅色或血出不止者决死
一報痘之時應出不出或起紅㿀如蚊&KR0008;者六日後必
死
一報痘之時腰腹痛或狂言煩躁大渴吐瀉不食者俱
不治
一報痘之後痘已齊而身熱不退反甚者死
一痘齊之後毒已外達則内當安静而反見煩躁悶亂
譫妄不止者此邪毒盛極神機無主也必死
起發三朝辨吉凶(十七)
自報痘三朝之後不疾不除先出者先起後出者後起
大小分明不相連串尖圓堅實紅活肥滿面目漸腫
依期灌漿飲食二便如常而無他證者此表裡無病
大吉之兆不必服藥
一痘雖起發而色見灰白腫如餳餅者看其人臟氣何
如如能食便調無他證者吉若不能食或吐利或瘙
痒者凶
一痘起一分則毒出一分至五六日不盡起發又色不
紅活者大無生理
一起脹三日已足痘皆滿頂紅紫者凶面目腫甚者亦
凶
一痘當起脹之時遍身雖起而頭面全然不起或痘不
脹而肉脹頭面皮肉紅腫如瓠瓜之狀而痘反不起
者决死
一起脹之時遍身痘頂有眼如針孔紫黑色者决死
一痘色乾燥不潤慘黑不明或灰白漸至倒陷或發紫
泡者皆死
一起脹時凡腰腹大痛或腹脹不能飲食或氣促神昏
或悶亂不寧或泄瀉煩渴或唇白痰鳴或狂言妄語
啼哭呻吟如見鬼神者皆死
一起脹時吐利不止乳食不化或二便下血者死
一手足間見而復隱起而復&KR1701;或通身隨脹隨没躁而
發喘者死
一痘已起脹内有六七粒細而成塊於中有一大痘扁
闊歪斜者凶
一痘起紫色刺出黑血如屋漏水者死
一痘於起發時瘡頭便戴白漿者不分何處並非佳兆
不特唇口然也
貫膿三朝辨吉凶(十八)
一痘自起發之後小者漸大平者漸高陷者漸起外帶
微紅内涵清漿以至貫膿之時却要箇箇成膿根脚
紅活其形圓滿光澤此時毒化成漿由綠色而漸變
蒼蠟以手按之其皮堅硬膿漿厚濁約束完固無少
破損飲食二便如常此上吉候也不必服藥
一痘密者自起至漿漸至壯大未有不相串者雖相連
屬只要根脚分明陷者盡起無處不透則毒從漿化
膿成而毒自解無伏留者矣此亦吉候
一痘之初出或頂平或中心陷下或白色只要其人能
食二便如常治無乖謬以及貫膿之時陷者微起平
者微尖淡白者紅活窠中血水盡化為膿但得如此
毒已解矣又表無痛痒之證裡無吐瀉之證是表裡
俱無病也如此者坐待收靨不可妄投湯劑
一貫膿時紅紫黑色外剥聲啞者死
一貫時純是清水皮薄而白如水泡者三四日必&KR0946;破
而死
一膿不能貫而乾枯焦黑或全無血水&KR1701;陷者即死
一頭面腫大瘡盡搔破臭不可近而足冷者决死
一貫膿之時吐利不止或二便下血乳食不化痘爛無
膿者决死
一貫膿之時二便不通腹脹肉黑發㿀譫妄氣喘或寒
戰咬牙者决死
一回漿之時漸當蒼黑收斂而反光嫩不斂者此氣血
兩虛漿不能乾必發痒搔破而死
一膿漿未成忽然乾收或青紫焦黑者死
一忽然作痒正面&KR0946;破皮脱肉乾者死
一諸痘有漿而天庭不起或額上如沸湯澆破臭連兩
頰水去而乾似靨非靨者死
結靨三朝辨吉凶(十九)
一痘至十日之外血化毒解膿必漸乾如蒼蠟色或如
葡萄色從口鼻兩傍面部收起以至胸腹而下然後
額上與脚背一齊結靨而落别無内證飲食二便如
常或從手足心手指尖或隂上先收者俱吉候也
一痘既蒼蠟收靨而身有微熱者乃燒瘢之證但飲食
如常俱不必治
一痘當靨時遍身臭爛目無神氣者决死
一當靨之時遍身發痒搔破無膿皮捲如豆殼而乾者
决死
一當靨之時無膿而氣急聲啞或手足顫掉或寒戰咬
牙或腹脹痰响或足冷過膝或小便少而大便頻者
皆死
一當靨時兩臉乾硬按之如石者死
一痘至收靨飲食不進口中常如食物動而不止者死
一面部胸腹未靨而脚先靨者危隂勝陽也
一遍身俱靨内遺數粒獨不靨者尚能殺人如蛇之退
皮中有一節被傷不能全退者終死其有靨至項下
或至胸住定而服藥不效者亦死
一痘瘡未該靨而卒然焦紫者死
一痘當靨時遍身未見膿成而口唇上下痘先黃熟者
毒氣内攻於脾也凶
一痘瘡有膿結靨者則為吉證若無膿收靨則立見其
危
一痘未收靨而口唇腐爛及口白到舌者危
一收靨時前後有紅紫泡者不治
落痂後辨吉凶(二十)
一痘瘡收後其痂先後自脱痂厚落遲離肉不粘者吉
一自食痘痂者雖有他證不死
一痘痂雖落而痘瘢雪白略無血色者氣血脱盡也若
不急培元氣則過後必死
一痂落後每發驚而神無所依者心氣絶也危
一痂落後手足顫掉咬牙噤口目閉腹脹足冷過膝者
不治
一原痘乾燥膿少不貫雖結靨落痂而疤白者或有餘
熱不退者雖過一月亦要死
痘瘡上論列方(二十一)
真人解毒湯(痘五二)
景岳全書卷四十三
