景岳全書卷四十九
明張介賓撰
水石草部
石斛(百四一)
此藥有二種力皆微薄圓細而肉實者味微甘而淡
其力尤薄本草云圓細者為上且謂其益精強陰壯
筋補虚健脚膝敺冷痺卻驚悸定心志但此物性味
最薄焉能滋補如此惟是扁人而鬆形如釵股者頗
有苦味用除脾胃之火去&KR1917;雜善飢及營中蘊熱其
性輕清和緩有從容分解之妙故能退火養陰除煩
清肺下氣亦止消渴熱汗而諸家謂其厚腸胃健陽
道煖水臟豈苦凉之性味所能也不可不辨
菖蒲(百四二)
味辛微苦性溫散風寒濕痺除煩悶欬逆上氣止心
腹痛霍亂轉筋癲癎客忤開心氣胃氣行滯氣通九
竅益心智明耳目去頭風淚下出聲音溫腸胃煖丈
夫水藏婦人血海禁止小便辟邪逐鬼及中惡卒死
殺蟲療惡瘡瘙疥欲散癰毒宜擣汁服用渣貼之若
治耳痛宜作末炒熱絹裹罯之亦解巴豆大戟等毒
蒲黃(百四三)
味微甘性微寒解心腹膀胱煩熱疼痛利小便善止
血凉血活血消瘀血治吐血衂血痢血尿血通婦人
經脉止崩中帶下月經不調妊婦胎漏墜胎血運血
癥兒枕氣痛及跌撲血悶療瘡瘍消舌腫排膿消毒
亦下乳汁亦止洩精凡欲利者宜生用欲固者宜炒
熟用
澤瀉(百四四)
味甘淡微鹹氣微寒氣味頗厚沉而降陰也陰中微
陽入足太陽少陽其功長於渗水去濕故能行痰飲
止嘔吐瀉痢通淋瀝白濁大利小便瀉伏火收陰汗
止尿血療難産疝痛脚氣腫脹引藥下行經云除濕
止渴聖藥通淋利水仙丹苐其性降而利善耗真隂
久服能損目痿陽若濕熱壅閉而目不明者此以去
濕故亦能明目
海藻(百四五反甘草)海帶昆布性用略同
味苦鹹性微寒隂也降也善降氣清熱消膈中痰壅
故善消頭項癭瘤結核及癰腫癥積利小便逐水氣
治濕熱氣急腹中上下雷鳴療偏墜疝氣疼痛消奔
豚水氣浮腫及百邪鬼魅熱毒
骨碎補(百四六)
味微苦性溫平乃足少陰厥陰肝腎藥也能活血止
血補折傷療骨中斜毒風熱疼痛及痢後下虛或遠
行或房勞或外感風濕以致兩足痿弱疼痛俱宜以
四斤丸補陰藥之類佐而用之或炒熟研末用猪腰
夾煨空心食之能治耳鳴及腎虚久痢牙疼
竹木部
竹瀝(百四七)
味甘性微凉陰也降也治暴中風痰失音不語胸中
煩熱止煩悶消渴丹溪曰凡風痰虛痰在胸膈使人
癲狂及痰在經絡四肢皮裏膜外者非此不達不行
淡竹葉(百四八)
味甘淡氣平微凉陰中微陽氣味俱輕清上氣咳逆
喘促消痰涎解熱狂退虚熱煩躁不眠壯熱頭痛止
吐血專凉心經亦清脾氣卻風熱止煩渴生津液利
小水解喉痺并小兒風熱驚癎
淡竹茹(百四九)
味甘微凉治肺痿唾痰唾血吐血衂血尿血胃熱嘔
噦噎膈婦人血熱崩淋胎動及小兒風熱癲癎痰氣
喘欬小水熱澁
天竹黃(百五十)
味甘辛性凉降也陰中有陽善開風痰降熱痰治中
風失音痰滯胸膈煩悶癲癎清心火鎮心氣醒脾疎
肝明眼目安驚悸療小兒風痰急驚客忤其性和緩
最所宜用亦治金瘡并内熱藥毒
官桂(百五一)
味辛甘氣大熱陽中之陽也有小毒必取其味甘者
乃可用桂性熱善於助陽而尤入血分四肢有寒疾
者非此不能達桂枝氣輕故能走表以其善調營衞
故能治傷寒發邪汗療傷風止陰汗肉桂味重故能
溫補命門堅筋骨通血脉治心腹寒氣頭疼欬嗽鼻
齆霍亂轉筋腰足臍腹疼痛一切沉寒痼冷之病且
桂為木中之王故善平肝木之陰邪而不知善助肝
膽之陽氣惟其味甘故最補脾土凡肝邪尅土而無
火者用此極妙與参附地黃同用最降虛火及治下
焦元陽虧乏與當歸川芎同用最治婦人産後血瘀
兒枕腹痛及小兒痘疹虛寒作癢不起雖善墮胎動
血用須防此二證若下焦虚寒法當引火歸元者則
此為要藥不可誤執
丁香(百五二)
味大辛氣溫純陽入腎胃肺藏能發諸香辟惡去邪
溫中快氣治上焦呃逆翻胃霍亂嘔吐解酒毒消痃
癖奔豚陰寒心腹脹滿冷痛煖下焦腰膝寒疼壯陽
道抑陰邪除胃寒瀉痢殺鬼疰蠱毒疳蝕諸蟲辟口
氣堅齒牙及婦人七情五鬱小兒吐瀉痘瘡胃寒灰
白不發
白檀香(百五三)
味辛氣溫能散風熱辟穢惡邪氣消腫毒逐鬼魅煎
服之可散冷氣止心腹疼痛定霍亂和胃氣開噎膈
止嘔吐進飲食又治面生黑子每晚以熱水洗拭磨
汁塗之甚良
沉香(百五四)
味辛氣微溫陽也可升可降其性煖故能抑陰助陽
扶補相火其氣辛故能通天徹地條達諸氣除轉筋
霍亂和噤口瀉痢調嘔逆胃翻喘急止心腹脹滿疼
痛破癥癖療寒痰和脾胃逐鬼疰惡氣及風濕骨節
麻痺皮膚瘙癢結氣
烏藥(百五五)
氣味辛溫善行諸氣入脾胃肝腎三焦膀胱諸經療
中惡鬼氣蠱毒開胸膈除一切冷氣止心腹疼痛喘
急霍亂反胃脹滿溫腹胃行宿食止瀉痢除天行疫
瘴氣厥頭痛膀胱腎氣攻衝心腹疝氣脚氣癰疽疥
癩及婦人血氣小兒蟲積亦止小便頻數氣淋帶濁
并猫犬百病俱可磨汁灌治之
枸杞(百五六)
味甘微辛氣溫可升可降味重而純故能補陰陰中
有陽故能補氣所以滋陰而不致陰衰助陽而能使
陽旺雖諺云離家千里勿食枸杞不過謂其助陽耳
似亦未必然也此物微助陽而無動性故用之以助
熟地最妙其功則明耳目壯神魂添精固髓健骨強
筋善補勞傷尤止消渴眞陰虚而臍腹疼痛不止者
多用神效
地骨皮(百五七)
枸杞根也南者苦味輕微有甘辛北者大苦性劣入
藥惟南者為佳其性辛寒善入血分肝腎三焦胆經
退陰虛血熱骨蒸有汗止吐血衂血解消渴療肺腎
胞中陰虛伏火煎湯漱口止齒血凡不因風寒而熱
在精髓陰分者最宜此物凉而不峻可理虚勞氣輕
而辛故亦清肺假熱者勿用
厚朴(百五八)
味苦辛氣大溫氣味俱厚陽中之陰可升可降有小
毒用此者用其溫降散滯制用薑汁炒治霍亂轉筋
消痰下氣止欬嗽嘔逆吐酸殺腹藏諸蟲宿食不消
去結水破宿血除寒濕瀉痢能煖脾胃善走冷氣總
之逐實邪瀉膨脹散結聚治胸腹疼痛之要藥倘本
元虚弱誤服脫人眞氣孕婦忌用墮胎須知
棗仁(百五九)
味微甘氣平其色赤其肉味酸故名酸棗其仁居中
故性主收斂而入心多眠者生用不眠者炒用寧心
志止虚汗解渴去煩安神養血益肝補中收斂魂魄
杜仲(百六十)
味甘辛淡氣溫平氣味俱薄陽中有陰其功入腎用
薑汁或鹽水潤透炒去絲補中強志壯腎添精腰痛
殊功足疼立效除陰囊寒濕止小水夢遺因其氣溫
故煖子宮因其性固故安胎氣内熱火盛者亦當緩
用
山茱萸(百六一)
味酸澁主收斂氣平微溫陰中陽也入肝腎二藏能
固陰補精煖腰膝壯陰氣澁帶濁節小便益髓興陽
調經收血若脾氣大弱而畏酸者姑暫止之或和以
甘草煨薑亦可
蘇木(百六二)
味微甘微辛性溫平可升可降乃三陰經血分藥也
少用則和血活血多用則行血破血主婦人月經不
調心腹作痛血癖氣壅凡産後血瘀脹悶勢危者宜
用五兩水煮濃汁服之亦消癰腫死血排膿止痛及
打撲瘀血可敷若治破傷風宜為末酒服立效
川椒(百六三)
味辛性熱有小毒本純陽之物其性下行陽中有陰
也主溫中下氣開通腠理散肌表寒邪除藏府冷痛
去胸腹留飲停痰宿食解鬱結溫脾胃止欬逆嘔吐
逐寒濕風痛療傷寒溫瘧水腫濕疸除齒痛煖腰膝
收陰汗縮小便溫命門止泄瀉下痢遺精脫肛殺疰
蟲鬼疰蠱毒蛇蟲諸毒久服之能通神明實腠理和
血脉堅齒牙生鬚髮明耳目調關節耐寒暑若中其
毒惟冷水麻仁漿可以解之
胡椒(百六四)
味辛性大熱純陽也善走氣分溫中下氣煖腸胃消
宿食辟臭惡除寒濕寒痰寒飲吐水止反胃嘔吐霍
亂虚寒脹滿心腹疼痛去冷積陰毒壯腎氣治大腸
寒滑冷痢殺一切蟲魚鱉蕈諸藥食陰凝之毒若治
風蟲牙痛須同蓽茇為末熔蠟為細丸塞孔中即愈
金櫻子(百六五)
味澁性平生者色青酸澁熟者色黃甘澁當用其將
熟微酸而甘澁者為妙其性固澁澁可固陰治脫甘
可補中益氣故善理夢遺精滑及崩淋帶漏止吐血
衂血生津液安魂魄收虚汗斂虚火益精髓壯筋骨
補五藏養血氣平欬嗽定喘急療怔忡驚悸止脾洩
血痢及小水不禁此固陰養陰之佳品而人之忽之
亦久矣此後咸宜珍之
槐蕊(百六六)
味苦性寒清心肺脾肝大腸之火除五内煩熱心腹
熱疼療眼目赤痛熱淚炒香嚼嚥治失音喉痺止吐
血衂血腸風下血婦人崩中漏下及皮膚風熱凉大
腸殺疳蟲治癰疽瘡毒陰瘡濕癢痔漏解楊梅惡瘡
下疳伏毒大有神效
柏子仁(百六七)
味甘平性微凉能潤心肺養肝脾滋腎燥安神魂益
志意故可定驚悸怔忡益陰氣美顔色療虛損益血
止汗潤大腸利虚秘亦去百邪鬼魅小兒驚癎總之
氣味清香性多潤滑雖滋陰養血之佳劑若欲培補
根本乃非清品所長
枳殼(百六八)
即枳實之遲收而大者較之枳實其氣略散性亦稍
緩功與枳實大類但枳實性重多主下行削堅而此
之氣輕故多主上行破氣通利關節健脾開胃平肺
氣止嘔逆反胃霍亂欬嗽消痰消食破心腹結氣癥
瘕痃癖開胸脇脹滿痰滯逐水腫水濕瀉痢腸風痔
漏肛門腫痛因此稍緩故可用之束胎安胎炙熱可
熨痔腫虚者少用恐傷元氣
枳實(百六九)
味苦微酸微寒氣味俱厚陰中微陽其性沉急於枳
殼除脹滿消宿食削堅積化稠痰破滯氣平欬喘逐
瘀血停水解傷寒結胸去胃中濕熱佐白术亦可健
脾佐大黃大能推蕩能損眞元虛羸勿用
蔓荆子(百七十)
味苦辛氣清性溫升也陽也入足太陽陽明厥陰經
主散風邪利七竅通關節去諸風頭痛腦鳴頭沉昏
悶搜肝風止目睛内痛淚出明目堅齒療筋骨間寒
熱濕痺拘攣亦去寸白蟲
五加皮(百七一)
味辛性溫除風濕行血脉壯筋骨明目下氣治骨節
四肢拘攣兩脚痺痛風弱五緩陰痿囊濕疝氣腹痛
小便遺瀝女人陰癢凡諸浸酒藥惟五加皮與酒相
合大能益人且味美也仙家重此謂久服可以長生
故曰寧得一把五加不用金銀滿車雖未必然然亦
有可貴者
川楝子(百七二)
味苦性寒有小毒陰也能治傷寒瘟疫煩熱狂躁利
小水瀉肝火小腸膀胱濕熱諸疝氣疼痛殺三蟲疥
癩亦消隂痔丸散湯藥任意可用甄權言其不入湯
使則失之矣
苦楝根味大苦殺諸蟲尤善逐蚘利大腸治遊風
熱毒惡瘡苦酒和塗疥癬甚良
女貞子(百七三)
味苦性凉陰也降也能養陰氣平陰火解煩熱骨蒸
止虛汗消渴及淋濁崩漏下血尿血陰瘡痔漏疼痛
亦清肝火可以明目止淚
桑白皮(百七四)
味甘微辛微苦氣寒氣味俱薄升中有降陽中有陰
入手太陰肺藏氣寒味辛故瀉肺火以其味甘故緩
而不峻止喘嗽唾血亦解渴消痰除虚勞客熱頭痛
水出高原故清肺亦能利水去寸白殺腹藏諸蟲研
汁治小兒天弔驚癎客忤及傅鵝口瘡大效作線可
縫金瘡既瀉肺實又云補氣則未必然
黃蘖(百七五)
味苦微辛氣寒陰中微陽降也善降三焦之火制各
以類但其性多沉尤專肝腎故曰足少陰本經足太
陽厥陰之引經也清胃火嘔噦蚘蟲除伏火骨蒸煩
熱去腸風熱痢下血逐二便邪火結淋上可解熱渴
口瘡喉痺癰瘍下可去足膝濕熱疼痛痿蹷此其性
寒潤降去火甚速丹溪言其制伏龍火補腎強陰然
龍火豈沉寒可除水枯豈苦劣可補陰虚水竭得降
愈亾撲滅元陽莫此為甚水未枯而火盛者用以抽
薪則可水既竭而枯熱者用以補陰實難當局者愼
勿認為補劑予嘗聞之丹溪曰火有二君火者人
火也心火也可以濕伏可以水滅可以直折黃連之
屬可以制之相火者天火也龍雷之火也陰火也不
可以水濕折之當從其性而伏之惟黃柏之屬可以
降之按此議論若有高見而實矯強之甚大是誤人
夫所謂從其性者即内經從治之說也經曰正者正
治從者反治正治者謂以水制火以寒治熱也從治
者謂以火濟火以熱治熱也亦所謂甘溫除大熱也
豈以黃連便是正治黃柏便是從治乎即曰黃連主
心火黃柏主腎火然以便血溺血者俱宜黃連又豈
非膀胱大腸下部藥乎治舌瘡口瘡者俱宜黃柏又
豈非心脾上部藥乎總之黃連黃柏均以大苦大寒
之性而曰黃連為水黃柏非水黃連為瀉黃柏為補
豈理也哉若執此說誤人多矣誤人多矣
梔子(百七六)
味苦氣寒味厚氣薄氣浮味降陰中有陽因其氣浮
故能清心肺之火解消渴除熱鬱療時疾躁煩心中
懊憹熱悶不得眠熱厥頭疼耳目風熱赤腫疼痛霍
亂轉筋因其味降故能瀉肝腎膀胱之火通五淋治
大小腸熱秘熱結五種黃疸三焦鬱火臍下熱鬱疝
氣吐血衂血血痢血淋小腹損傷瘀血若用佐使治
有不同加茵陳除濕熱疸黃加豆豉除心火煩躁加
厚朴枳實可除煩滿加生薑陳皮可除嘔噦同玄胡
索破熱滯瘀血腹痛此外如面赤酒皶熱毒湯火瘡
瘍腫痛皆所宜用仲景因其氣浮而苦極易動吐故
用為吐藥以去上焦痰滯丹溪謂其解鬱熱行結氣
其性屈曲下行大能降火從小便泄去人所不知
郁李仁(百七七)
味苦辛陰中有陽性潤而降故能下氣消食利水道
消面目四肢大腹水氣浮腫開腸中結氣滯氣關隔
燥澁大便不通破血積食癖凡婦人小兒實熱結燥
者皆可用
訶子(百七八)
味苦酸澁氣溫苦重酸輕性沉而降陰也能消宿食
膨脹止嘔吐霍亂定喘止嗽破結氣安久痢止腸風
便血降痰下氣開滯澁腸通達津液療女人崩中胎
漏帶濁經亂不常若久痢肛門急痛或産婦隂痛者
宜和蠟燒烟薰之或煎湯薰洗亦可若痰嗽咽喉不
利宜含數枚嚥津殊效其有上焦元氣虚陷者當避
其苦降之性
側栢(百七九)
味苦氣辛性寒善清血凉血止吐血衂血痢血尿血
崩中赤白去濕熱濕痺骨節疼痛搗爛可傅火丹散
痄腮腫痛熱毒及湯火傷止痛滅瘢炙搗可罯凍瘡
燒汁塗髮可潤而使黑
辛夷(百八十)一名木筆一名迎春
氣味辛溫乃手太陰足陽明之藥能解寒熱憎寒體
噤散風熱利九竅除頭風腦痛昡冐瘙癢療面腫引
齒疼痛若治鼻塞涕出鼻淵鼻鼽鼻瘡及痘後鼻瘡
並宜為末入麝香少許以葱白蘸藥點入數次甚良
皂角(百八一)
氣味辛鹹性溫有小毒善逐風痰利九竅通關節治
頭風殺諸蟲精物消穀𨗳痰除欬嗽心腹氣結疼痛
脹滿開中風口噤治咽喉痺塞腫痛行肺滯通大腸
秘結墮胎破堅癥消腫毒及風癬疥癩燒烟薰脫肛
腫痛可為丸散不入湯藥
巴豆(百八二)
味辛性熱有大毒可升可降善開關竅破癥堅積聚
逐痰飲殺諸惡毒蟲毒蠱毒通秘結消宿食攻藏府
停寒生冷壅滯心腹疼痛瀉痢驚癎諸水氣疝氣下
活胎死胎逐瘀血血積及消癰瘍疔毒惡瘡去瘜肉
惡肉腐肉排膿消腫喉痺牙疼諸證然其性剛氣烈
無處不到故稱為斬關奪門之將若誤用之則有推
牆倒壁之虞若善用之則有戡亂調中之妙用者所
當愼察
密蒙花(百八三)
味甘平性微寒入肝經潤肝燥專理目疾療青盲去
赤腫多淚消目中赤脉膚翳羞明畏日及小兒瘡痘
疳氣攻目風熱糜爛雲翳遮睛制用之法宜蜜酒拌
蒸三次日乾用
雷丸(百八四)
味苦性寒有小毒殺三蟲逐蠱毒諸毒降胃中實熱
痰火癲狂除百邪惡氣并一應血積氣聚
大楓子(百八五)
味辛性熱有毒能治風癬疥癩攻毒殺蟲亦療楊梅
諸瘡
蕪荑(百八六)
味辛平性溫主心腹冷氣癥積疼痛散肌膚風濕淫
淫如蟲行殺三蟲去寸白及諸惡蟲毒療腸風痔漏
惡瘡和猪脂搗塗熱瘡和蜜可治濕癬
茯苓(百八七)
味甘淡氣平性降而滲陽中陰也有赤白之分雖本
草言赤瀉丙丁白入壬癸然總不失為泄物故能利
竅去濕利竅則開心益智𨗳濁生津去濕則逐水燥
脾補中健胃祛驚癎厚腸藏治痰之本助藥之降以
其味有微甘故曰補陽但補少利多故多服最能損
目久弱極不相宜若以人乳拌晒乳粉既多補陰亦
妙
茯神(百八八)
附根而生近故能入心經通心氣補健㤀止恍惚驚
悸雖本草所言如此然總不外於滲降之物與茯苓
無甚相遠也
猪苓(百八九)
味微苦甘氣平陽中陰也性善降滲入膀胱腎經通
淋消水腫除濕利小便因其苦故能泄滯因其淡故
能利竅亦解傷寒濕熱脚氣白濁亦治妊娠子淋胎
腫
桑寄生(百九十)
味苦性凉主女子血熱崩中胎漏固血安胎及産後
血熱諸疾去風熱濕痺腰膝疼痛長鬚眉堅髮齒凉
小兒熱毒癰疳瘡癩
琥珀(百九一)
味甘淡性平安五藏清心肺定魂魄鎮癲癎殺邪鬼
精魅消瘀血痰涎解蠱毒破癥結通五淋利小便明
目磨翳止血生肌亦合金瘡傷損
松香(百九二)
味苦辛溫治癰疽惡瘡頭瘍白痜風濕疥癬酒煮糊
丸可治歴節風痛亦治婦人崩帶煎膏則活血生肌
排膿止痛塞牙孔殺蟲傅刺入肉中自出加銅末研
摻大治金瘡折傷
乳香(百九三)
味苦辛性溫微熱辟邪惡諸氣治霍亂通血脉止大
腸血痢疼痛及婦人氣逆血滯心腹作痛消癰疽諸
毒托裏護心活血定痛舒筋脉療折傷煎膏止痛長
肉
没藥(百九四)
味苦氣平能破血散血消腫止痛療金瘡杖瘡諸惡
瘡痔漏癰腫破宿血癥瘕及墮胎産後血氣作痛凡
治金刃跌墜損傷筋骨心腹血瘀作痛者並宜研爛
熱酒調服則推陳致新無不可愈
阿魏(百九五)
味苦辛性熱有毒其氣辛臭乃能辟奪臭氣逐瘟疫
瘴瘧傳尸鬼氣惡氣療霍亂隔噎頽疝心腹疼痛殺
諸小蟲牙蟲破癥積消癖塊除蠱毒及一切蕈菜牛
羊魚肉諸毒或散或丸隨意可服
樟腦(百九六)
味辛微苦性熱善通關竅破滯氣辟中惡邪氣治疥
癬殺蟲除蠧著鞵中去脚氣燒烟薰衣筐席簟除蚤
虱壁虱北方新生小猫極多跳蚤用此拌麫研勻摻
擦之則盡落無遺亦妙方也
龍腦(百九七)即冰片
味微甘大辛敷用者其凉如冰而氣雄力銳性本非
熱陽中有陰也善散氣散血散火散滯通竅辟惡逐
心腹邪氣療喉痺腦痛鼻瘜齒痛傷寒舌出小兒風
痰邪熱急驚痘疔黑陷凡氣壅不能開達者咸宜佐
使用之亦通耳竅散目熱去目中赤膚翳障逐三蟲
消五痔療一切惡瘡聚毒下疳痔漏疼痛亦治婦人
氣逆難産研末少許新汲水服之則下以熱酒服之
則能殺人凡用此者宜少而暫多則走散真氣大能
損人
血竭(百九八)
味甘鹹微濇性平善破積血止痛生肌療金瘡折傷
打損血瘀疼痛内傷血逆婦人血氣凝滯亦能生血
補虛俱可為末酒服并治一切惡瘡癬疥久不合口
然性能引膿不宜多用
蘆薈(百九九)
味大苦性大寒氣味俱厚能升能降除風熱煩悶清
肺胃欝火凉血清肝明目治小兒風熱急驚癲癎五
疳熱毒殺三蟲及痔漏熱瘡單用殺疳蚘吹鼻治腦
疳鼻熱鼻癢鼻痔研末傅蟲牙同甘草敷濕癬殺蟲
出黃水極妙
乾漆(二百)
味辛性溫有毒能療絶傷續筋骨殺三蟲去蚘蟲削
年深堅結之積滯破日久凝聚之瘀血用須炒熟入
藥不爾損人腸胃若外著其毒而生漆瘡者惟杉木
湯紫蘇湯蟹湯浴之可解或用香油調鐵銹塗之
蘇合油(二百一)
味甘辛性溫能辟邪惡諸氣殺鬼魅蠱毒蟲毒療癲
癎溫瘧止氣逆疼痛亦通神明可除夢魘
孩兒茶(二百二)
味苦微濇性凉能降火生津清痰涎欬嗽治口瘡喉
痺煩熱止消渴吐血衂血便血尿血濕熱痢血及婦
人崩淋經血不止小兒疳熱口疳熱瘡濕爛諸瘡斂
肌長肉亦殺諸蟲
穀部
麥芽(二百三)
味甘微鹹氣溫善於化食和中破冷氣消一切米麫
諸果食積去心腹脹滿止霍亂除煩熱消痰飲破癥
結寬腸下氣病久不食者可借此谷氣以開胃元氣
中虛者毋多用此以消腎亦善催生落胎單服二兩
能消乳腫其耗散血氣如此而脾胃虚弱飲食不消
方中每多用之何也故婦有胎妊者不宜多服
神麯(二百四)
味甘氣平炒黃入藥善助中焦土臟健脾煖胃消食
下氣化滯調中逐痰積破癥瘕運化水穀除霍亂脹
滿嘔吐其氣腐故能除濕熱其性澁故又止瀉痢療
女人胎動因滯治小兒腹堅因積若婦人産後欲回
乳者炒研酒服二錢日二即止甚騐若閃挫腰痛者
淬酒溫服最良
白扁豆(二百五)
味甘氣溫炒香用之補脾胃氣虚和嘔吐霍亂解河
豚酒毒止瀉痢溫中亦能清暑治消渴欲用輕清緩
補者此為最當
薏仁(二百六)
味甘淡氣微凉性微降而滲故能去濕利水以其去
濕故能利關節除脚氣治痿弱拘攣濕脾消水腫疼
痛利小便熱淋亦殺蚘蟲以其微降故亦治欬嗽唾
膿利膈開胃以其性凉故能清熱止煩渴上氣但其
功力甚緩用為佐使宜倍
綠豆(二百七)
味甘性凉能清火清痰下氣解煩熱止消渴安精神
補五藏陰氣去胃火吐逆及吐血衂血尿血便血濕
熱瀉痢腫脹利小水療丹毒風疹皮膚燥澁大便秘
結消癰腫痘毒湯火傷痛解酒毒鴆毒諸藥食牛馬
金石毒尤解砒霜大毒或用囊作枕大能明耳目并
治頭風頭痛
粟殼(二百八)
味微甘性多澁泡去筋膜醋拌炒用甚固大腸久痢
滑瀉必用須加甘補同煎久虚欬嗽劫藥欲用須辨
虚實胱肛遺精俱所當用濕熱下痢乃非所宜
麻仁(二百九)即黃麻也亦名大麻
味甘平性滑利能潤心肺滋五藏利大腸風熱結燥
行水氣通小便濕熱秘澁五淋去積血下氣除風濕
頑痺關節血燥拘攣止消渴通乳汁産難催生經脉
阻滯凡病多燥澁者宜之若下元不固及便溏陽痿
精滑多帶者皆所忌用
果部
芡實(二百十)
味甘氣平入脾腎兩臟能健脾養陰止渴治腰膝疼
痛強志益神聰明耳目補腎固精治小便不禁遺精
白濁帶下延年耐老或散丸或煮食皆妙但其性緩
難收竒效
杏仁(二一一)
味苦辛微甘味厚於氣降中有升有毒入肺胃大腸
經其味辛故能入肺潤肺散風寒止頭痛退寒熱欬
嗽上氣喘急發表解邪療溫病脚氣其味苦降性最
疾觀其澄水極速可知故能定氣逆上衝消胸腹急
滿脹痛解喉痺消痰下氣除驚癎煩熱通大腸氣閉
乾結亦殺狗毒佐半夏生薑散風邪欬嗽佐麻黃發
汗逐傷寒表邪同門冬乳酥煎膏潤肺治欬嗽極妙
同輕粉研勻油調敷廣瘡腫毒最佳尤殺諸蟲牙蟲
及頭面䵟斑㾴皰元氣虚陷者勿用恐其沉降太泄
桃仁(二一二)
味苦辛微甘氣平陰中有陽入手足厥陰經去皮尖
用善治瘀血血閉血結血燥通血隔破血癥殺三蟲
潤大便逐欝滯止鬼疰血逆疼痛膨脹療跌撲損傷
若血枯經閉者不可妄用
木瓜(二一三)
味酸氣溫用此者用其酸斂酸能走筋斂能固脱入
脾肺肝腎四經亦善和胃得木味之正故尤專入肝
益筋走血療腰膝無力脚氣引經所不可缺氣滯能
和氣脱能固以能平胃故除嘔逆霍亂轉筋降痰去
濕行水以其酸收故可斂肺禁痢止煩滿止渴
陳皮(二一四)
味苦辛性溫散氣實痰滯必用留白者微甘而性緩
去白者用辛而性速瀉脾胃痰濁肺中滯氣消食開
胃利水通便吞酸噯腐反胃&KR1917;雜&KR3101;逆脹滿堪除嘔
吐惡心皆效通達上下解酒除蟲表裏俱宜癰疽亦
用尤消婦人乳癰并解魚肉諸毒
青皮(二一五)
味苦辛微酸味厚沉也陰中之陽苦能去滯酸能入
肝又入少陽三焦膽府削堅癖除脇痛解欝怒劫疝
疎肝破滯氣寬胸消食老弱虚羸戒之勿用
檳榔(二十六)
味辛澁微苦微甘氣微溫味厚氣薄降中有升陰中
陽也能消宿食解酒毒除痰癖宜壅滯溫中快氣治
腹脹積聚心腹疼痛喘急通關節利九竅逐五鬲奔
豚膀胱諸氣殺三蟲除脚氣療諸瘧瘴癘濕邪本草
言其治後重如馬奔此亦因其性溫行滯而然若氣
虚下陷者乃非所宜又言其破氣極速較枳殼青皮
尤甚若然則廣南之人朝夕笑噬而無傷又豈破氣
極速者總之此物性溫而辛故能醒脾利氣味甘兼
澁故能固脾壯氣是誠行中有留之劑觀鶴林玉露
云飢能使之飽飽能使之飢醉能使之醒醒能使之
醉於此四句詳之可得其性矣其服食之法小者
氣烈俱以入藥廣中人惟用其大而扁者以米泔水
浸而待用每一枚切四片每服一片外用細石灰以
水調如稀糊亦預制待用用時以蔞葉一片抹石灰
一二分入檳榔一片褁而嚼服盖檳榔得石灰則滑
而不澁石灰蔞葉得檳榔則甘而不辣服後必身面
俱煖微汗微醉而胸腹豁然善解吞酸消宿食辟嵐
瘴化痰醒酒下氣健脾閉胃潤腸殺蟲消脹固大便
止瀉痢又服法如無蔞葉即以肉桂或大茴香或
陳皮俱可代用少抹石灰夾而食之然此三味之功
多在石灰蔞葉以其能燥脾溫胃也然必得檳榔為
助其功始見此物理相成之妙若有不可意測者
一大約此物與烟性略同但烟性峻勇用以散表逐
寒則烟勝於此檳榔稍緩用以和中煖胃則此勝於
烟二者皆壯氣辟邪之要藥故滇廣中人一日不可
少也又習俗之異在廣西用老檳榔滇中人用清
嫩檳榔廣東人多用連殼醃檳榔亦各得其宜耳
烏梅(二一七)
味酸澁性溫平下氣除煩熱止消渴吐逆反胃霍亂
治虚勞骨蒸解酒毒斂肺癰肺痿欬嗽喘急消癰疽
瘡毒喉痺乳蛾澁腸止冷熱瀉痢便血尿血崩淋帶
濁遺精夢泄殺蟲伏蚘解蟲魚馬汗硫黃毒和紫蘇
煎湯解傷寒時氣瘴瘧大能作汗取肉燒存性研末
傅金瘡惡瘡去腐肉弩肉死肌一夜立盡亦竒方也
山查(二一八)
味甘微酸氣平其性善於消滯用此者用其氣輕故
不甚耗眞氣善消宿食痰飲吞酸去瘀血疼痛行結
滯敺膨脹潤腸胃去積塊亦祛頽疝仍可健脾小兒
最宜亦發瘡疹婦人産後兒枕痛惡露不盡者煎汁
入沙糖服之立效煮汁洗漆瘡亦佳腸滑者少用之
甜瓜蒂(二一九)一名苦丁香
味苦性寒有毒陰中有陽能升能降其升則吐善涌
濕熱頑痰積飲去風熱頭痛癲癎喉痺頭目眩暈胸
膈脹滿并諸惡毒在上焦者皆可除之其降則瀉善
逐水濕痰飲消浮腫水膨殺蠱毒蟲毒凡積聚在下
焦者皆能下之蓋其性峻而急不從上出即從下出
也若治鼻中瘜肉不聞香臭當同麝香細辛為末以
綿褁塞鼻中日一換之當漸消縮
大腹皮(二百二十)
味微辛性微溫主冷熱邪氣下一切逆氣滯氣攻衝
心腹大腸消痰氣吐酸痞滿止霍亂逐水氣浮腫脚
氣瘴瘧及婦人胎氣惡阻脹悶並宜加薑鹽同煎凡
用時必須酒洗炒過恐其有鴆鳥毒也
吳茱萸(二二一)
味辛苦氣味俱厚升少降多有小毒能助陽健脾治
胸膈停寒脹滿痞塞化滯消食除吞酸嘔逆霍亂心
腹畜冷中惡絞痛寒痰逆氣殺諸蟲鬼魅邪疰及下
焦肝腎膀胱寒疝陰毒疼痛止痛瀉血痢厚腸胃去
濕氣腸風痔漏脚氣水腫然其性苦善降若氣陷而
元氣虚者當以甘補諸藥制而用之
菜部
山藥(二二二)
味微甘而淡性微澁所以能健脾補虚澁精固腎治
諸虚百損療五勞七傷苐其氣輕性緩非堪專任故補
脾肺必主參术補腎水必君茱地澁帶濁須破故同
研固遺精仗兔絲相濟諸凡固本丸藥亦宜搗末為
糊總之性味柔弱但可用為佐使
乾薑(二二三)
味辛微苦性溫熱生者能散寒發汗熟者能溫中調
脾善通神明去穢惡通四肢關竅開五藏六府消痰
下氣除轉筋霍亂逐風濕冷痺陰寒諸毒寒痞脹滿
腰腹疼痛撲損瘀血夜多小便孫真人曰嘔家聖藥
是生薑故凡脾寒嘔吐宜兼溫散者當以生薑煨熟
用之若下元虚冷而為腹疼瀉痢專宜溫補者當以
乾薑炒黃用之若産後虚熱虚火盛而唾血痢血者
炒焦用之若炒至黑炭已失薑性矣其亦有用以止
血者用其黑澁之性已耳若陰盛隔陽火不歸元及
陽虚不能攝血而為吐血衂血下血者但宜炒熟留
性用之最為止血之要藥若陰虚内熱多汗者皆忌
用薑
大茴香(二二四)
味辛氣溫入心腎二藏氣味香甜能升能降最煖命
門故善逐膀胱寒滯疝氣腰疼亦能溫胃止吐調中
止痛除霍亂反胃齒牙口疾下氣解毒兼理寒濕脚
氣調和諸饌逐臭生香
小茴香(二二五)
氣味略輕治亦同前但大茴性更煖而此則稍溫耳
白芥子(二二六)
味大辛氣溫善開滯消痰療欬嗽喘急反胃嘔吐風
毒流注四肢疼痛尤能袪辟冷氣解肌發汗消痰癖
瘧痞除脹滿極速因其味厚氣輕故開導雖速而不
甚耗氣既能除脇肋皮膜之痰則他近處者不言可
知善調五藏亦熨散惡氣若腫毒乳癖痰核初起研
末用醋或水調傅甚效
蘿蔔子(二二七)
味大辛氣溫氣味俱厚降也善於破氣消痰定喘除
脹利大小便有推牆倒壁之功研水攙薄飲之立吐
風痰盡出胃有氣食停滯致成鼓脹者非此不除同
醋研敷大消腫毒中氣不足切忌妄用
葱(二二八)
味辛性溫善散風寒邪氣通關節開腠理主傷寒寒
熱天行時疾頭痛筋骨酸疼行滯氣除霍亂轉筋奔
豚脚氣陰邪寒毒陽氣脱陷心腹疼痛及蟲積氣積
飲食毒百藥毒利大小便下痢下血小兒盤腸内釣
婦人溺血通乳汁散乳癰消癰疽腫毒擣罨傷寒結
胸及金瘡折傷血瘀血出疼痛不止塗猘犬傷亦制
蚯蚓毒
蒜(二二九)
味辛性溫有小毒善理中溫胃行滯氣辟肥膩開胃
進食消寒氣寒痰麫積食積魚肉諸積邪痺膨脹宿
滯不安殺溪毒水毒蠱毒蛇蟲毒擣爛可炙癰疽塗
疔腫𫝊蛇蟲沙虱毒甚良
韮菜(二百三十)
味辛甘微濇性溫善溫中安五藏和胃氣健脾氣除
濁氣開胃進食袪心腹痼冷痃癖隔噎滯氣止消渴
瀉痢膿血腹中冷痛壯腎氣煖腰膝療洩精帶濁俱
宜常煮食之大能益人若欲消胃脘瘀血作痛及中
風痰盛失音上氣喘急或中飲食藥毒或暴見吐血
衂血尿血打撲瘀血婦人經滯血逆上衝心腹或被
狂犬蛇蟲惡毒勢在危急者俱宜擣生韭汁服之或
從吐出或從内消皆得愈也或用煎湯薰産婦血暈
亦可洗腸痔脱肛
韭子(二三一)
味辛性溫陰中陽也宜炒黃用之主夢洩遺精尿血
煖腰膝壯陽道治鬼交補肝腎命門止小便頻數遺
尿及婦人白淫白帶陰寒小腹疼痛
百合(二三二)
味微甘淡氣平功緩以其甘緩故能補益氣血潤肺
除嗽定魄安心逐驚止悸緩時疫咳逆解乳癰喉痺
兼治癰疽亦解蠱毒潤大小便消氣逆浮腫仲景用
之以治百合證者盖欲藉其平緩不峻以收失散之
緩功耳虚勞之嗽用之頗宜
蒲公英(二三三)即黃花地丁
味微苦氣平獨莖一花者是莖有椏者非入陽明太
陰少陽厥陰經同忍冬煎汁少加酒服潰堅消腫散
結核瘰癧最佳破滯氣解食毒出毒刺俱妙若婦人
乳癰用水酒煮飲以渣封之立消
金石部
金箔(二三四)
味辛平性寒生者有毒氣沉質重降也陰也能鎮心
神降邪火墜痰涎療風熱上壅吐血衂血神魂飛蕩
狂邪躁擾及小兒驚風癲癎痰滯心竅上氣欬喘安
魂魄定心志凡邪盛於上宜降宜清者皆所當用若
陽虚氣陷滑洩清寒者俱當避之
水銀(二三五)
性辛寒有大毒能利水道去熱毒同黑鉛結砂則鎮
墜痰涎同硫黃結砂則療劫危疾極善墮胎殺諸蟲
及疥癬癩瘡凡有蟲者皆宜之亦善走經絡透骨髓
逐楊梅瘋毒其他内證不宜輕用頭瘡亦不可用恐
入經絡必緩筋骨百藥不治也李時珍曰水銀乃至
陰之精禀沉著之性得凡火煆煉則飛騰靈變得人
氣薰蒸則入骨鑚筋絶陽蝕腦陰毒之物無似之者
而大明言其無毒本經言其久服神仙甄權言其還
丹元母抱朴子以為長生之藥六朝以下貪生者服
食致成廢篤而喪厥軀不知若干人矣方士固不足
道本草其可妄言哉水銀但不可服食爾而其治病之
功不可掩也
輕粉(二三六)
味微辛性溫燥有大毒升也陽也治痰涎積聚消水
腫鼓脹直達病所尤治瘰癧諸毒瘡去腐肉生新肉
殺瘡癬疥蟲及鼻上酒齄風瘡瘙癢然輕粉乃水銀
加鹽礬升鍊而成其以金火之性燥烈流走直達骨
髓故善損齒牙雖善劫痰涎水濕瘡毒涎從齒縫而
出邪得劫而暫開病亦随愈然用不得法則金毒竄
入經絡留而不出而傷筋敗骨以致筋攣骨痛癰瘡
疳漏遂成廢痼其害無窮嘗見丹家升鍊者若稍失
固濟則雖以鐵石為鼎亦必爆裂而矧以人之藏府
血氣乎陳文中曰輕粉下痰而損心氣小兒不可輕
用傷脾敗陽必變他證初生者尤宜慎之
銅青(二三七)即銅綠
此銅之精華惟醋制者良硇制者毒也味酸澁性收
歛善治風眼爛弦流淚合金瘡止血明目去膚赤瘜
肉治惡瘡口鼻疳瘡若治走馬牙疳宜同滑石杏仁
等分為末擦之立愈
朱砂(二三八)
味微甘性寒有大毒通稟五行之氣其色屬火也其
液屬水也其體屬土也其氣屬木也其入屬金也故
能通五藏其入心可以安神而走血脉入肺可以降
氣而走皮毛入脾可逐痰涎而走肌肉入肝可行血
滯而走筋膜入腎可逐水邪而走骨髓或上或下無
處不到故可以鎮心逐痰祛邪降火治驚癎殺蟲毒
祛蠱毒鬼魅中惡及瘡瘍疥癬之屬但其體重性急
善走善降變化莫測用治有餘乃其所長用補不足
及長生久視之說則皆謬妄不可信也若同參芪歸
术兼朱砂以治小兒亦可取效此必其虚中挾實者
乃宜之否則不可槩用
銀朱(二三九)
乃水銀同硫黃升鍊而成味辛溫有毒破積滯劫痰
涎善療瘡癬惡瘡殺蟲毒蚤虱惟燒烟薰之或以棗
肉拌烟擦之其功尤捷
靈砂(二百四十)
味甘性溫主五藏百病養神志安魂魄通血脉明耳
目調和五藏主上盛下虚痰涎壅盛頭旋吐逆霍亂
及胃心腹冷痛升降陰陽既濟水火久服通神明殺
精魅惡鬼小兒驚吐其效如神研末糯米糊為丸棗
湯服最為鎮墜神丹也或以陰陽水送下尤妙按
胡演丹藥秘訣云升靈砂法用新鍋安逍遥爐上以
蜜揩鍋㡳文火下燒入硫黃二兩熔化投水銀半斤
以鐵匙急攪作青砂頭如有熖起噴醋解之待汞不
見星取出細研盛入水火鼎内鹽泥固濟下以自然
火升之乾水十二盞為度取出如束鍼紋者成矣
硫黃(二四一)
味苦微酸性熱有毒療心腹冷積冷痛霍亂欬逆上
氣及冷風頑痺寒熱腰腎久冷脚膝疼痛虚寒久痢
滑洩壯陽道補命門不足陽氣暴絶婦人血結小兒
慢驚尤善殺蟲除疥癬惡瘡老人風秘用宜鍊服亦
治陰證傷寒厥逆煩躁腹痛脉伏將危者以硫黃為
末艾湯調服二三錢即可得睡汗出而愈
雄黃(二四二)
味苦甘辛性溫有毒消痰涎治癲癎嵐瘴瘧疾寒熱
伏暑瀉利酒癖頭風眩暈化瘀血殺精物鬼疰蠱毒
邪氣中惡腹痛及蛇虺百蟲獸毒疥癩疳蟲&KR0630;瘡去
鼻中瘜肉癰疽腐肉并鼠瘻廣瘡疽痔等毒欲逐毒
蛇無如燒烟薰之其畏遁尤速
自然銅(二四三)
味辛平性凉能療折傷散瘀血續筋骨排膿止疼痛
亦鎮心神安驚悸宜研細水飛用或以酒磨服然性
多燥裂雖其接骨之功不可冺而絶無滋補之益故
用不可多亦不可專任也
黃丹(二四四)
味辛微鹹微澁性重而收大能燥濕故能鎮心安神
墜痰降火治霍亂吐逆欬嗽吐血鎮驚癎癲狂客忤
除熱下氣止瘧止痢禁小便解熱毒殺諸蟲毒治金
瘡火瘡濕爛諸瘡血溢止痛生肌長肉收陰汗解狐
臭亦去翳障明目
白礬(二四五)
味酸澁性凉有小毒所用有四其味酸苦可以涌泄
故能吐下痰涎治癲癎黃疸其性收澁可固脱滑故
能治崩淋帶下腸風下血脫肛陰挺歛金瘡止血燒
枯用之能止牙縫出血辟狐腋氣收陰汗脚汗其性
燥可治濕邪故能止瀉痢斂浮腫湯洗爛弦風眼其
性毒大能解毒定痛故可療癰疽疔腫鼻齆息肉喉
痺瘰癧惡瘡疥癬去腐肉生新肉及虎犬蛇蟲蠱毒
或丸或散或生或枯皆有竒效
石脂(二四六)
味甘澁性溫平脂有五色而今之入藥者惟赤白二
種乃手足陽明足厥陰少陰藥也其味甘而溫故能
益氣調中其性濇而重故能收濕固下調中則可療
虚煩驚悸止吐血衂血壯筋骨厚腸胃除水濕黃疸
癰腫瘡毒排膿長肉止血生肌之類是也固下則可
治夢泄遺精腸風瀉痢血崩帶濁固大腸收脱肛痔
漏陰瘡之類是也又治産難胞衣不出東垣曰胞衣
不出惟澁劑可以下之即此是也然脂有五種雖在
本經言各隨五色補五藏又云白入氣分赤入血分
苐五脂之性味略同似亦不必強分者且其性粘如
膏故用固爐鼎甚良
爐甘石(二四七)
味甘澁性溫能止血消腫毒生肌斂瘡口去目中翳
膜赤腫收濕爛同龍腦點治目中一切諸病宜用片
子爐甘其色瑩白經火煆而鬆膩味澁者為上制宜
炭火煆紅童便淬七次研粉水飛過晒用若煆後堅
硬不鬆膩者不堪也
蓬砂(二四八)
味鹹微甘陰也降也消痰涎止欬嗽解喉痺生津液
除上焦濕熱噎膈癥瘕瘀血退眼目腫痛翳障口齒
諸病骨哽惡瘡或為散丸或噙化嚥津俱可
水粉(二四九)即宫粉亦名胡粉
味辛性寒有毒善殺蟲墮胎治癰疽瘡毒濕爛諸瘡
下疳瘻潰不收亦治疥癬狐臭黑鬚髮雖亦能墜痰
消食然惟外證所宜而内傷諸病似亦不宜用之
密陀僧(二百五十)
味鹹平有小毒能鎮心神消痰涎治驚癎欬嗽嘔逆
反胃瘧疾下痢止血殺蟲消積聚治諸瘡腫毒鼻齄
面䵟汗斑金瘡五痔辟狐臭收陰汗脚氣
石膏(二五一)
味甘辛氣大寒氣味俱薄體重能沉氣輕能升陰中
有陽欲其緩者煆用欲其速者生用用此者用其寒
散清肅善祛肺胃三焦之火而尤為陽明經之要藥
辛能出汗解肌最逐溫暑熱證而除頭痛甘能緩脾
清氣極能生津止渴而郤熱煩邪火盛者不食胃火
盛者多食皆其所長陽明實熱牙疼太陰火盛痰喘
及陽狂熱結熱毒發斑發黃火載血上大吐大嘔大
便熱秘等證皆當速用胃虚弱者忌服陰虚熱者禁
嘗若誤用之則敗陽作瀉必反害人
滑石(二五二)
味微甘氣寒性沉滑降中有升入膀胱大腸經能清
三焦表裏之火利六府之澁結分水道逐凝血通九
竅行津液止煩渴除積滯實大腸治瀉痢淋秘白濁
療黃疸水腫脚氣吐血衂血金瘡出血諸濕爛瘡腫
痛通乳亦佳墮胎亦捷
青礞石(二五三)
味微甘微鹹其氣下行降也陰也乃肝脾之藥此藥
重墜制以硝石其性更利故能消宿食癥積頑痰治
驚癎欬嗽喘急寶鑑言礞石為治痰利驚之聖藥若
吐痰在水上以石末摻之痰即隨水而下則其沉墜
之性可知楊士瀛謂其功能利痰然性非胃家所好
而王隱君謂痰為百病母不論虚實寒熱㮣用滚痰
丸通治百病豈理也哉是以實痰堅積乃其所宜然
久病痰多者必因脾虚人但知滚痰丸可以治痰而
不知虚痰服此則百無一生矣
朴硝(二五四)
味苦鹹辛氣寒陰也降也有毒其性峻速鹹能耎堅
推逐陳積化金石藥毒去六腑壅滯脹急大小便不
通破瘀血堅癥實痰却濕熱疫痢傷寒脹閉熱狂消
癰腫排膿凡屬各經實熱悉可瀉除孕婦忌用最易
墮胎虚損誤吞傷生反掌
玄明粉(二五五)
味辛微甘性冷沉也陰也降心火袪胃熱消痰涎平
傷寒實熱狂躁去胸膈藏腑宿滯癥瘕通大便秘結
陰火疼痛亦消癰疽腫毒
海石(二五六)
味鹹性微寒陽中陰也善降火下氣消食消熱痰化
老痰陰癭瘤結核解熱渴熱淋止痰嗽喘急消積塊
軟堅癥利水濕疝氣亦消瘡腫
花蕊石(二五七)
此藥色如硫黃黃石中間有淡白點故名也李時珍
曰此藥舊無氣味今嘗試其氣平其味澁而酸盖厥
陰經血分藥也其功專於止血能使血化為水酸以
收之也若治金瘡出血則不必制但刮末傅之則合
仍不作膿及治一切損傷失血又療婦人惡血血暈
下死胎落胞衣去惡血血去而胎胞自落也凡入丸
散須用罐同濟火煆過研細水飛用之
代赭石(二五八)
味微甘性凉而降血分藥也能下氣降痰清火除胸
腹邪毒殺鬼物精氣止反胃吐血衂血血痺血痢血
中邪熱大人小兒驚癎狂熱入藏腸風痔漏脱精遺
尿及婦人赤白帶下難産胞衣不出月經不止俱可
為散調服亦治金瘡生肌長肉
硇砂(二五九)
味鹹苦大辛性大熱有毒善消惡肉腐肉生肌傅金
瘡生肉去目翳弩肉除痣黶疣贅亦善殺蟲毒水調
塗之或研末摻之立愈本草言其消瘀血宿食破結
氣止反胃肉食飽脹煖子宫大益陽事但此物性熱
大毒能化五金八石人之藏腑豈能堪此故用以治
外則可用以服食則不宜也若中其毒惟生綠豆研
汁飲一二升乃可解之
青鹽(二百六十)
味鹹微甘性凉能降火消痰明目除目痛益腎氣除
五藏癥結心腹積聚吐血尿血齒牙疼痛出血殺毒
蟲除疥癬諸蟲及斑蝥莞青諸毒此鹽不經火煉而
成其味稍甘雖性與大鹽略同而滋益之功則勝之
石灰(二六一)
味辛溫有毒能止水瀉血痢收白帶白淫可倍加茯
苓為丸服之此外如散血定痛傅癰毒消結核癭瘤
惡瘡腐肉白癜䵟斑瘜肉收脱肛陰挺殺痔漏諸蟲
止金瘡血出生肌長肉或為末可摻或用醋調敷俱
妙能解酒酸亦解酒毒
禽獸部
雞血(二六二)
味鹹性平主療痿痺中惡腹痛解丹毒蠱毒蟲毒鹽
滷毒及小兒驚風便結亦能下乳俱宜以熱血服之
若馬咬人傷宜以熱血浸之
雞冠血治白癜風經絡風熱塗𩕄頰治口喎不正卒
灌之治縊死欲絶及小兒卒驚客忤和酒服發痘最
佳塗諸瘡癬蜈蚣蜘蛛馬嚙等毒若百蟲入耳宜用
熱血滴之
鴨血(二六三)
味鹹微凉善解諸毒凡中金銀丹石砒霜鹽滷毒者
俱宜服此解之若野葛毒殺人至死熱飲之入口即
解若溺水死者灌之即活蚯蚓咬瘡塗之即愈
虎骨(二六四)
味微辛氣平主百邪惡氣殺鬼精心腹諸痛止驚悸
壯筋骨治肢體毒風拘攣走注疼痛辟傷寒溫瘧及
惡瘡鼠瘻犬咬諸毒頭骨作枕辟惡夢魘魅置戶上
辟鬼祟寇宗奭曰風從虎者風木也虎金也木受金
制安得弗從故可治風病攣急走注風毒癲厥驚癎
諸病李時珍曰虎骨通可用凡辟邪療驚癎頭風溫
瘧瘡疽當用頭骨治手足諸風當用脛骨治腰背諸
風當用脊骨亦各從其類也吳球曰虎之一身筋節
氣力皆出前足故以脛骨為勝
象牙(二六五)
味甘氣凉能清心腎之火可療驚悸風狂骨蒸痰熱
鬼精邪氣癰毒諸瘡並宜生屑入藥煮服若諸物鯁
刺喉中宜磨水飲之竹木刺入肌肉宜刮牙屑和水
敷之即出
鹿角膠(二六六)
味甘鹹氣溫大補虚羸益血氣填精髓壯筋骨長肌
肉悦顔色延年益壽療吐血下血尿精尿血及婦人
崩淋赤白帶濁血虚無子止痛安胎亦治折跌損傷
瘡瘍腫毒善助陰中之陽最為補陰要藥
鹿茸(二六七)
味甘鹹氣溫破開塗酥炙黃脆入藥益元氣填眞陰
扶衰羸瘦弱善助精血尤強筋骨堅齒牙益神志治
耳聾目暗頭腦眩運補腰腎虚冷脚膝無力夜夢鬼
交遺精滑泄小便頻數虛痢尿血及婦人崩中漏血
赤白帶下道家云惟有班龍頂上珠能補玉堂關下
血者即此是也若得嫩而肥大如紫茄者較之鹿角
膠其功力為倍倍
犀角(二六八)
味苦辛微甘氣寒氣味俱輕升也陽也其性靈通長
於走散較諸角為甚藥用黑色功力在尖專入陽明
清胃火亦施他藏凉心定神鎮驚瀉肝明目能解大
熱散風毒陽毒瘟疫熱煩磨汁治吐血衂血下血及
傷寒畜血發狂發黃發斑譫語痘瘡稠密内熱黑陷
或不結痂亦散瘡毒癰瘍膿血腫痛殺妖狐精魅鬼
疰百毒蠱毒鈎吻鴆羽蛇毒辟溪瘴山嵐惡氣其性
升而善散故治傷寒熱毒閉表煩熱昏悶而汗不得
解者磨尖攙入藥中取汗速如響應仲景云如無犀
角以升麻代之者正以此兩物俱入陽明功皆升散
今人莫得其解每致疑詞是但知犀角之解心熱而
不知犀角之能升散尤峻速於升麻也倘中氣虚弱
脉細無神及痘瘡血虚真陰不足等證凡畏汗畏寒
畏散者乃所當忌或必不得已宜兼補劑用之
羚羊角(二六九)
味鹹性寒羊本火畜而此則屬本善走少陽厥陰二
經故能清肝定風行血行氣辟鬼疰邪毒安魂魄定
驚狂袪魘寐療傷寒邪熱一切邪毒中惡毒風卒死
昏不知人及婦人子癎強痙小兒驚悸煩悶痰火不
清俱宜為末蜜水調服或燒脆研末酒調服之若治
腫毒惡瘡磨水塗之亦可
牛黃(二百七十)
味苦辛性凉氣平有小毒忌常山入心肺肝經能清
心退熱化痰凉驚通關竅開結滯治小兒驚癎客忤
熱痰口噤大人癲狂痰壅中風發痙辟邪魅中惡天
行疫疾安魂定魄清神志不寧聰耳目壅閉療痘瘡
紫色痰盛躁狂亦能墮胎孕婦少用
阿膠(二七一)
味甘微辛氣平微溫氣味頗厚陽中有陰製用蛤粉
炒珠入肺肝腎三經其氣溫故能扶勞傷益中氣其
性降故能化痰清肺治肺癰肺痿欬唾膿血止嗽定
喘其性養血故能止吐血衂血便血尿血腸風下痢
及婦人崩中帶濁血淋經脉不調其味甘緩故能安
胎固漏養血滋腎實腠理止虛汗托補癰疽腫毒用
惟鬆脆氣清者為佳堅硬臭劣者不美
熊膽(二七二)
味苦性寒能退熱清心療時氣黃疸平肝明目去翳
障殺蚘蟯牙蟲風痛及小兒熱疳熱痰驚癎瘈瘲疳
䘌熱痢俱宜以竹瀝化兩豆粒許服之甚良亦治鼻
瘡熱瘡痔漏腫痛以湯化塗之少加冰片尤效欲辨
其真惟取一粟許置水面如線而下一道不散者是
也且凡是諸膽皆能水面辟塵惟此尤速乃亦可辨
麝香(二七三)
味苦辛性溫能開諸竅通經絡透肌骨解酒毒吐風
痰消積聚癥瘕散諸惡濁氣除心腹暴痛脹急殺鬼
物邪氣魘寐藏腑蟲積蛇蟲毒蠱毒瘴毒沙虱毒及
婦人難産尤善墮胎用熱水研服一粒治小兒驚癎
客忤鎮心安神療鼻塞不聞香臭目疾可去翳膜除
一切惡瘡痔漏腫痛膿水腐肉面䵟斑疹凡氣滯為
病者俱宜用之若鼠咬蟲咬成瘡但以麝香封之則
愈欲辨真假但置些須於火炭上有油滚出而成焦黑
炭者肉類也此即香之本體若燃火而化白灰者水
類也是即假攙
蟲魚部
龍骨(二七四)
味甘平性收澁其氣入肝腎故能安神志定魂魄鎮
驚悸澁腸胃逐邪氣除夜夢鬼交吐血衂血遺精夢
洩收虚汗止瀉痢縮小便禁腸風下血尿血虛滑脫
肛女子崩淋帶濁失血漏胎小兒風熱驚癎亦療腸
癰臟毒内疽陰蝕斂膿斂瘡生肌長肉澁可去脱即
此屬也制須酒煮焙乾或用水飛過同黑豆蒸熟晒
乾用之
海螵蛸(二七五)即烏賊魚骨
味鹹性微溫足厥陰少陰肝腎藥也鹹走血故專治
血病療婦人經枯血閉血崩血淋赤白帶濁血癥氣
瘕吐血下血臍腹疼痛陰蝕瘡腫亦治痰瘧消癭氣
及丈夫陰中腫痛益精固精令人有子小兒下痢膿
血亦殺諸蟲俱可研末飲服尤治眼中熱淚磨翳去
障並宜炒末和蜜點之為末可傅小兒疳瘡痘瘡臭
爛膿濕下疳等瘡跌打出血湯火諸瘡燒灰存性酒
服治婦人陰戶嫁痛同雞子黃塗小兒重舌鵝口同
蒲黃末傅舌腫出血如泉同槐花末吹鼻止衂血同
麝香吹耳治停耳耳聾烏賊魚善補益精氣尤治
婦人血枯經閉
牡蠣(二七六)
味微鹹微澁氣平用此者用其澁能固歛鹹能耎堅
專入少陰腎藏隨藥亦走諸經能解傷寒溫瘧寒熱
往來消瘀血化老痰去煩熱止驚癎心脾氣痛解喉
痺欬嗽疝瘕積塊痢下赤白澁腸止便禁鬼交遺瀝
止滑精帶下及婦人崩中帶漏小兒風痰虚汗同熟
地固精氣禁遺尿同麻黃根斂陰汗同杜仲止盗汗
同白术燥脾利濕同大黃善消癰腫同柴胡治脇下
硬痛同天花茶消上焦癭瘤瘰癧結核
穿山甲(二七七)
味鹹平性微寒能通經絡達腠理除山嵐瘴氣瘧疾
風痺強直疼痛療小兒五邪驚啼婦人鬼魅悲泣下
乳汁消癰腫排膿血除瘡疥痔漏通竅殺蟲佐補藥
行經善發痘瘡或炮焦投入煎劑或燒灰存性酒服
方寸七亦可用傅惡瘡
青魚膽(二七八)
味苦性寒其色青故入肝膽二經能消赤目腫痛點
暗目可吐喉痺痰涎塗熱瘡惡瘡亦消魚骨之鯁
白花蛇(二七九)即蘄蛇也
味甘鹹性溫有毒諸蛇鼻俱向下惟此蛇鼻向上而
龍頭虎口黑質白花脇有方勝文二十四個口有四
長牙尾上有一拂指甲者是用宜去頭尾各三寸以
防其毒春秋酒浸三宿夏一宿冬五宿火炙去盡皮
骨取肉焙乾蜜封藏之久亦不壊諸蛇之性皆竄而
此蛇尤速故善於治風能透骨髓走藏府徹肌膚無
所不到療中風濕痺骨節疼痛手足拘攣不能行立
暴風瘙痒破傷風大風癩癬及小兒驚風搐搦瘰癧
楊梅風毒惡瘡俱為要藥凡服蛇酒藥者切忌見風
眞珠(二百八十)
味微甘微鹹能鎮心明目去翳磨障塗面可除䵟斑
令人潤澤好顔色亦除小兒驚熱安魂魄為末可傅
痘疔痘毒
龜板(二八一)
味微甘微鹹性微寒陰也能治痰瘧破癥堅袪濕痺
傷寒勞役骨中寒熱消五痔陰蝕諸瘡下甲能補陰
血清陰火續筋骨退勞熱療腰脚痠痛去瘀血止血
痢漏下赤白利産難消癰毒燒灰可傅小兒頭瘡難
燥婦人陰瘡臁瘡亦治脱肛
龜板膏功用亦同龜板而性味濃厚尤屬純陰能退
孤陽陰虚勞熱陰火上炎吐血衂血肺熱欬喘消渴
煩擾熱汗驚悸譫妄狂躁之要藥然性稟陰寒善消
陽氣凡陽虚假熱及脾胃命門虚寒等證皆切忌之
毋混用也若誤用久之則必致敗脾妨食之患
殭蠶(二八二)
味辛鹹性溫有小毒辛能散鹹能降毒能攻毒輕浮
而升陽中有陰故能散風痰去頭風消結核瘰癧辟
痰瘧破癥堅消散風熱喉痺危證尤治小兒風痰急
驚客忤發痘瘡攻痘毒止夜啼殺三蟲婦人乳汁不
通崩中帶下為末可傅丹毒疔腫拔根極效滅頭面
䵟斑及諸瘡瘢痕金瘡痔瘻小兒疳蝕牙齦潰爛重
舌木舌及大人風蟲牙痛皮膚風疹瘙癢
蟾蜍(二八三)俗名癩蝦蟇
眉間有兩囊遍身有顆磊其中俱有蟾酥行極遲緩
不能跳躍亦不解鳴者是也此物受上氣之精上應
月魄賦性靈異穴上食蟲能制蜈蚣入足陽明胃經
消癖氣積聚破堅癥腫脹治五疳八痢及小兒勞瘦
疳熱殺疳蟲消癰腫鼠瘻陰疽惡瘡若治破傷風宜
同花椒刴爛入酒煮熟飲之通身汗出即愈亦解猘
犬毒燒灰油調傅有蟲諸惡頑瘡極效又治瘟毒發
班危劇者去腸生擣一二枚絞汁飲之無不即瘥或
燒灰湯送亦良
蟾酥味辛麻性熱有毒主治發背癰疽疔腫一切
惡毒若治風蟲牙痛及齒縫出血以紙撚醮少許點
齒縫中按之即止
水蛭(二八四)
味鹹苦性微寒有毒能逐惡血瘀血破血癥積聚通
經閉和水道墮胎咂赤白遊疹癰疽腫毒及折傷跌
撲瘀血不散制用之法當取田間嚙人腹中有血者
佳須晒乾細剉以微火炒黃熟方可用或以冬收猪
脂煎令焦黃用之亦可不爾入腹則活最能生子害
人若受其害惟以田泥水或黃土水飲數升則必盡
下盖此物得土氣即隨土而走也或以牛羊熱血一
二升同猪脂飲之亦下也
鱉甲(二八五)
味鹹氣平此肝脾腎血分藥也能消癥瘕堅積療溫
瘧除骨節間血虚勞熱婦人血癥惡血漏下五色經
脉不通治産難能墮胎及産後寒熱陰脱小兒驚癎
班痘煩喘亦消瘡腫腸癰撲損瘀血歛潰毒去陰蝕
痔漏惡肉然須取活鱉大者去肉用醋煮乾炙燥用
之若諸煮熟肋骨露出者不堪用
蜈蚣(二八六)一名卽蛆赤足者良
味辛溫有毒能噉諸蛇殺諸蛇蟲魚鬼疰諸毒去三
蟲攻瘰癧便毒痔瘻丹毒亦療小兒驚風臍風丹毒
秃瘡然此蟲性毒故能攻毒不宜輕用若入藥餌須
去頭足以火炙熟用之
蟬脫(二八七)
味微甘微鹹性微凉此物飲風吸露氣極清虚故能
療風熱之證亦善脫化故可療痘瘡壅滯起發不快
凡小兒驚癎壯熱煩渴天吊口噤驚哭夜啼及風熱
目昏翳障疔腫瘡毒風疹癢痛破傷風之類俱宜以
水煎服或為末以井花水調服一錢可治瘖啞之病
螌蝥(二八八)
味辛性熱有大毒能攻鼠瘻瘰癧瘡疽破血積疝瘕
墮胎元解疔毒猘犬毒沙虱蠱毒輕粉毒亦傅惡瘡
去死肌敗肉制用之法須去翅足同糯米炒熟然後
可用或同麩炒或同醋煮皆可若中其毒惟黑豆綠
豆汁靛汁黃連濃茶葱汁可以解之
蜂房(二八九)
味微甘微鹹有毒療蜂毒腫毒合亂髮蛇脫燒灰以
酒服二方寸七治惡疽附骨疽疔腫諸毒亦治赤白
痢遺尿失禁陰痿煎水可洗狐尿瘡乳癰蜂蝥惡瘡
及熱病後毒氣衝目漱齒牙止風蟲牙痛炙研和猪
脂塗瘰癧成瘻
五靈脂(二百九十)
味苦氣辛善走厥陰乃血中之氣藥也大能行血行
氣逐瘀止痛凡男子女人有血中氣逆而腹脇刺痛
或女人經水不通産後血滯男子疝氣腸風血痢冷
氣惡氣心腹諸痛身體血痺脇肋筋骨疼痛其效甚
捷若女中血崩經水過多赤帶不止宜半炒半生酒
調服之亦治小兒氣逆癲癎殺蟲毒解藥毒行氣極
速但此物氣味俱厚辛羶難當善逐有餘之滯凡血
氣不足者服之大損真氣亦善動吐所當避也制用
之法當用酒飛去砂石晒乾入藥
全蝎(二九一)
味甘辛有毒蝎生東方色青屬木足厥陰肝經藥也
故治中風諸風開風痰口眼喎斜半身不遂語言蹇
澁痎瘧耳聾疝氣風瘡癮疹小兒風痰驚癎是亦治
風之要藥
文蛤(二九二)即五棓子
味酸澁性微凉能歛能降故能降肺火化痰涎生津
液解酒毒治心腹疼痛夢洩遺精療腫毒喉痺止欬
嗽消渴嘔血失血腸風臟毒滑洩久痢痔瘻下血不
止解蠱毒蟲毒婦人崩淋帶濁子腸不收小兒夜啼
脫肛俱可為散服之若煎湯用可洗赤眼濕爛皮膚
風濕癬癩腸痔脫肛為末可傅金瘡折傷生肌歛毒
百藥煎(二九三)即五棓子釀造者
味酸澁微甘功用與五棓子頗同但經釀造而成其
氣稍浮其味稍甘而純故用以清痰解渴止嗽及收
斂耗散諸病作丸噙化為尤佳及治下焦滑洩諸病
亦更優也
蝸牛(二九四)負殼而行者
味鹹性寒有小毒能清火解熱生研汁飲消喉痺止
消渴鼻衂通耳聾治腫毒痔漏療小兒風熱驚癎加
麝香擣罨臍間大利小便亦傅脫肛及治蜈蚣蠆毒
俱宜研爛傅之
無殼者名蜒蚰治熱瘡癰毒腫痛少入冰片研塗痔
漏脫肛熱痛最良解蜈蚣毒尤捷
蚯蚓(二九五)
味鹹性寒沉也陰也有毒能解熱毒利水道主傷寒
癉瘧黃疽消渴二便不通殺蛇瘕三蟲伏尸鬼疰蠱
毒射罔藥毒療癲狂喉痺風熱赤眼䁎耳鼻瘜瘰癧
陰囊熱腫脫肛去泥鹽化為水治天行瘟疫大熱狂
躁或小兒風熱癲狂急驚飲汁最良亦可塗丹毒漆
瘡炒為末服可去蚘蟲亦可傅蛇傷腫痛蜘蛛傷毒
入葱管化汁可治耳聾及蚰蜒入耳若中蚯蚓毒者
惟以鹽湯浸洗或飲一杯皆可解之
糞名六一泥可塗火瘡痄腮熱毒亦止消渴觧瘟疫
煩熱狂躁利小水通五淋熱閉疼痛
桑螵蛸(二九六)
即螳螂育子房也深秋作房粘著桑枝之上房長寸
許大如拇指其内重重有隔每房有子如蛆卵子足
也味甘微鹹性平能益氣益精助陽生子療男子虚
損陰痿夢遺疝瘕遺尿治女人血閉腰痛通五淋利
水道炮熟空心食之可止小便不禁
人部
童便(二九七)
味鹹氣寒沉也陰也鹹走血故善清諸血妄行止嘔
血欬血衂血血悶熱狂退陰火定喘促降痰滯解煩
熱利大小兩便療陽暑中暍聲瘖撲損瘀血暈絶難
産胎衣不下及蛇犬諸蟲毒傷若假熱便溏胃虚作嘔
者俱不可妄用
紫河車(二九八)一名混沌衣
味甘鹹性溫能補男婦一切精血虚損尤治癲癎失
志精神短少怔忡驚悸肌肉羸瘦等證此舊說也但
此物古人用少而始於陳氏本草自後丹溪復稱其
功遂為時用予於初年亦惑於以人補人之說嘗制
用之及用之再三則無所竒效且制用之法若生擣
之則補不宜生若頓熟烘熟則亦猶肉餔之類耳又
嘗見有以酒煮而食之者後必破腹泄瀉總亦因其
性滑也近復有以純酒煮膏去柤收貯而日服其膏
者較前諸法似為更善然其既離毛裏已絶生氣既
無竒效又胡忍食之以殘厥子之先天東方朔曰銅
山西崩洛鍾東應此母子自然之理不可不信故并
述此以勸人少用可也
血餘(二九九)
味微苦性温氣盛升也陰中陽也在古藥性不過謂
其治欬嗽消瘀血止五淋赤白痢疾療大小便不通
及小兒驚癎治哽噎癰疽疔腫燒灰吹鼻可止衂血
等證然究其性味之理則自陰而生自下而長血盛
則髮盛最得陰陽之生氣以火炮制其色甚黑大能
壮腎其氣甚雄大能補肺此其陰中有陽靜中有動
在陰可以培形體壯筋骨托癰痘在陽可以益神志
辟寒邪溫氣海是誠精氣中最要之藥較之河車鹿
角膠陰凝重著之軰相去遠矣凡補藥中自人參熟
地之外首當以此為亞
人中白(三百)
味鹹性微凉能降火清痰消瘀血止吐血衂血退勞
熱清肺癰肺痿心膈煩熱燒研為末大治諸濕潰爛
下疳惡瘡口齒疳蝕蟲&KR0630;腫痛湯火諸瘡及諸竅出
血生肌長肉善解熱毒或生用為末亦可
景岳全書卷四十九
