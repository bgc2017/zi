景岳全書卷四十六
明張介賓撰
外科鈐(上)
經義(一)
癰疽篇黃帝曰血氣已調形勢乃持余已知血氣之平
與不平未知癰疽之所從生成敗之時死生之期有
遠近何以度之可得聞乎岐伯曰經脈流行不止與
天同度與地合紀故天宿失度日月薄蝕地經失紀
水道流溢草萓不成五穀不殖徑路不通民不往來
巷聚邑居則别離異處血氣猶然請言其故夫血脈
營衛周流不休上應星宿下應經數寒邪客於經絡
之中則血泣血泣則不通不通則衛氣歸之不得復
反故癰腫寒氣化為熱熱勝則腐肉肉腐則為膿膿
不瀉則爛筋筋爛則傷骨骨傷則髓消不當骨空不
得泄寫血枯空虛則筋骨肌肉不相榮經脈敗漏薰
於五藏藏傷故死矣黃帝曰願盡聞癰疽之形與
忌曰名岐伯曰癰發於嗌中名曰猛疽猛疽不治化
為膿膿不寫塞咽半日死其化為膿者寫則合豕膏
冷食三日已發於頸名曰天疽其癰大以赤黑不
急治則熱氣下入淵腋前傷任脈内薰肝肺薰肝肺
十餘日而死矣陽氣大發消腦留項名曰腦爍其
色不樂項痛而如刺以針煩心者死不可治發於
肩及臑名曰疵癰其狀赤黑急治之此令人汗出至
足不害五藏癰發四五日逞焫之發於腋下赤堅
者名曰米疽治之以砭石欲細而長疎砭之塗以豕
膏六日己勿裹之其癰堅而不潰者為馬刀挾纓
急治之發於胸名曰井疽其狀如大豆三四日起
不早治下入腹不治七日死矣發於膺名曰甘疽
色青其狀如穀實&KR0797;藪常苦寒熱急治之去其寒熱
十歲死死後出膿發於脇名曰敗疵敗疵者女子
之病也灸之其病大癰膿治之其中乃有生肉大如
赤小豆剉䔖&KR0034;草根各一升以水一斗六升煮之竭
為取三升則強飲厚衣坐於釡上令汗出至足已
發於股脛名曰股脛疽其狀不甚變而癰膿摶骨不
急治三十日死矣發於屍名曰銳疽其赤堅大急
治之不治三十日死矣發於股隂名曰赤施不急
治六十日死在兩股之内不治十日而當死發於
膝名曰疵癰其狀大癰色不變寒熱如堅石勿石石
之者死須其柔乃石之者生諸癰疽之發於節而
相應者不可治也發於陽者百日死發於隂者三十
日死發於脛名曰兔齧其狀赤至骨急治之不治
害人也發於内踝名曰走緩其狀癰也色不變數
石其輸而止其寒熱不死發於足上下名曰四淫
其狀大癰急治之百日死發於足傍名曰厲癰其
狀不大初如小指發急治之去其黑者不消輒益不
治百日死發於足指名脱癰其狀赤黑死不治不
赤黑不死不衰急斬之不則死矣黃帝曰夫子言
癰疽何以别之岐伯曰榮衛稽留於經脈之中則血
泣而不行不行則衛氣從之而不通壅遏而不得行
故熱大熱不止熱勝則肉腐腐則為膿然不能陷骨
髓不為焦枯五藏不為傷故名曰癰黃帝曰何謂疽
岐伯曰熱氣淳盛下陷肌膚筋髓枯内連五藏血氣
竭當其癰下筋骨良肉皆無餘故命曰疽疽者上之
皮夭以堅上如牛領之皮癰者其皮上薄以澤此其
候也
玉版篇黃帝曰病之生時有喜怒不測飲食不節隂氣
不足陽氣有餘營氣不行乃發為癰疽隂陽不通兩
熱相摶乃化為膿小鍼能取之乎岐伯曰以小治小
者其功小以大治大者多害故其已成膿血者其唯
砭石鈹鍼之所取也黃帝曰多害者其不可全乎岐
伯曰其在逆順焉以為傷者其白眼青黑眼小是一
逆也内藥而嘔者是二逆也腹痛渴甚是三逆也肩
項中不便是四逆也音嘶色脱是五逆也除此五者
為順矣
寒熱病篇曰五藏身有五部伏兔一腓二腓者腨也背
三五藏之腧四項五此五部有癰疽者死凡刺之
害中而不去則精泄不中而去則致氣精泄則病甚
而恇致氣則生為癰疽也
生氣通天論曰膏粱之變足生大疔受如持虚汗出
見濕乃生痤疿勞汗當風寒薄為皶鬱乃痤營
氣不從逆於肉理乃生癰腫陷脈為瘻留連肉腠
因而飽食筋脈横解腸澼為痔
陰陽别論曰三陽為病發寒熱下為癰腫
脈度篇曰六府不和則留結為癰
異法方宜論曰東方之域其民食魚而嗜鹹其病皆為
癰痬其治宜砭石故砭石者亦從東方來
氣穴論曰肉之大會為谷肉之小會為谿肉分之間谿
谷之會以行榮衛以會大氣邪溢氣壅脈熱肉敗榮
衛不行必將為膿内消骨髓外破大膕留於節湊必
將為敗積寒留含榮衛不居卷肉縮筋肋肘不得伸
内為骨痺外為不仁命曰不足大寒留於谿谷也
刺節真邪論曰虚邪之中人也洒淅動形起毫毛而發
腠理其入深内搏於骨則為骨痺摶於筋則為筋攣
摶於脈中則為血閉不通則為癰虚邪之入於身
也深寒與熱相摶久留而内著寒勝其熱則骨疼内
枯熱勝其寒則爛肉腐&KR2124;為膿内傷骨内傷骨為骨
蝕有所疾前筋筋屈而不得伸邪氣居其間而不
反發為筋溜有所結氣歸之衛氣歸之不得反津
液久留合而為腸溜久者數歲乃成以手按之柔
已有所結氣歸之津液溜之邪氣中之凝結日以易
甚連以聚居為昔瘤以手按之堅有所結深中骨
氣因於骨骨與氣并日以益大則為骨疽有所結
中於肉宗氣歸之邪留而不去有熱則化為膿無熱
則為肉疽凡此數氣者其發無常處而有常名也
病能論黃帝問曰人病胃脘癰者診當何如岐伯對曰
診此者當候胃脈其脈當沉細沉細者氣逆逆者人
迎甚盛甚盛則熱人迎者胃脈也逆而盛則熱聚於
胃口而不行故胃脘為癰也帝曰有病頸癰者或
石治之或鍼灸治之而皆愈其真安在岐伯曰此同
名異等者也夫癰氣之息者宜以鍼開除去之夫氣
盛血聚者宜石而寫之此所謂同病異治也
脈要精微論帝曰諸癰腫筋攣骨痛此病安生岐伯曰
此寒氣之腫八風之變也帝曰治之柰何岐伯曰此
四時之病以其勝治之愈也
厥論曰少陽厥逆機關不利機關不利者腰不可以行
項不可以顧發腸癰不可治驚者死
寒熱篇帝曰寒熱瘰&KR1031;在於頸腋者皆何氣使然岐伯
曰此皆鼠瘻寒熱之毒氣也留於脈而不去者也鼠
瘻之本皆在於藏其末上出於頸腋之間其浮於脈
中而未内著於&KR2124;肉而外為膿血者易去也黃帝曰
去之奈何岐伯曰請從其本引其末可使衰去而絶
其寒熱宜按其道以予之徐往徐來以去之其小如
夌者一刺知三刺而已黃帝曰決其死生柰何岐伯
曰反其目視之其中有赤脈上下貫瞳子見一脈一
歲死見一脈半一歲半死見二脈二歲死見二脈半
二歲半死見三脈三歲死見赤脈不下貫瞳子可治
也
通評虚實論曰所謂少鍼石者非癰疽之謂也癰疽不
得頃時回
氣交變大論曰歲火太過民病身熱骨痛而為浸淫
歲金太過民病兩脇下少腹痛目赤痛眥痬耳無所
聞歲木不及復則炎暑流火濕性燥病寒熱瘡痬
疿胗癰痤歲金不及復則寒雨暴至民病口瘡
歲水不及民病寒痬流水
五常政大論曰委和之紀其病攴廢癰腫瘡痬卑監
之紀其動痬痛分潰癰腫赫羲之紀其病笑瘧瘡
痬堅成之紀其動暴折痬注少陽司天火氣下
臨鼻窒瘡痬太陽司天寒氣下臨甚則胕腫身後癰
少隂司天熱氣下臨甚則瘡痬地有高下氣有温
涼高者氣寒下者氣熱故適寒涼者脹之温熱者瘡
下之則脹已汗之則瘡己
脈候(二)
浮數之脈應發熱其不發熱而反惡寒者若有痛處瘡
疽之謂也
洪大之脈其主血實積熱瘡腫凡洪大者瘡疽之病進
也膿未成者宜下之膿潰之後脈見洪大則難治若
兼自利尤為凶候
數脈主熱浮而數者為表熱沉而數者為裏熱諸緊數
之脈應發熱而反惡寒者癰疽也仲景曰數脈不時
見則生惡瘡也又曰肺脈數者生瘡也凡諸瘡脈至
洪數其内必有膿也
實脈主邪盛邪氣盛則實也瘡疽得此可下之若久病
虚人則最忌之以正不勝邪也
滑脈多陽或為熱或為虚瘡疽得此膿未成者可内消
膿已潰者宜托裏所謂始為熱終為虚也
散脈為血虚有表無裏也凡瘡毒膿潰之後脈見洪滑
粗散而煩痛不除者難治以其正氣虚邪氣實也又
曰肢體沉重肺脈大則斃謂其浮散無根也
長脈主陽氣充實傷寒得之將欲汗解也長而緩者胃
脈也百病得之皆愈故曰長則氣治也
瘡脈主隂虚血虚膿潰後得之為宜以脈病相應也
弦脈主肝邪瘡疽論曰弦洪相摶内寒外熱欲發瘡疽
也
緊脈主切痛積癖凡瘡疽得此則氣血留滯邪結不散
多為痛也
短脈主虚經曰短則氣病以其乏胃氣也瘡痬脈短真
氣虚也諸病見之皆為難治尤不可攻也
澁脈主血虚氣澁瘡痬潰後得之無妨
沉脈為隂瘡痬得之邪氣深也
遲脈主陽氣不足瘡痬得之潰後自愈
緩脈無邪長而緩者百病皆宜瘡痬得此則易愈以其
有胃氣也
弱脈主氣血俱虚形精不足大抵瘡家之脈凡沉遲濡
弱者皆宜托裏
微脈主虚真氣復則生邪氣勝則死瘡痬潰後微而和
者將愈也
細脈主陽衰瘡腫脈細而沉者裏虚而欲變證也
虛脈空而無力脈虚則血虚血虚生寒陽氣不足也瘡
痬得之止宜托裏養血補氣也
軟脈少神元氣弱也凡瘡痬之脈但見虚遲軟弱者悉
宜補虚排膿托裏牢脈堅強隂之虧也凡瘰&KR1031;結
腫之類診得牢脈者皆不可内消也
結促之脈凡隂衰則促陽衰則結大抵結促之脈由氣
血俱虚而斷續者居多瘡痬得之多宜托裏然有素
稟結促者又當以有力無力辨其虚實實者可下虚
者不可不補
右癰疽脈二十二種大都微弱虚細遲緩短澁者必氣
血皆虚形精不足俱當用補用托不可妄攻無待言
也即如浮滑弦洪結促等脈此中最有疑似亦不得
以全實論治必須詳審形證或攻或補庶無誤也
齊氏曰瘡痬之證若不診候何以知隂陽勇怯血氣聚
散又曰脈洪大而數者實也細微而數者虚也
河間曰脈沉實者其邪在臟浮大者其邪在表
立齋曰癰疽未潰而脈先弱者何以收斂
論證(三)
凡瘡痬之患所因雖多其要惟内外二字證候雖多其
要惟隂陽二字知此四者則盡之矣然内有由臟者
有由腑者外有在皮膚者有在筋骨者此又其淺深
之辨也至其為病則無非血氣壅滯營衛稽留之所
致盖凡以鬱怒憂思或淫慾丹毒之逆者其逆在肝
脾肺腎此出於臟而為内病之最甚者也凡以飲食
厚味醇酒炙&KR1572;之壅者其壅在胃此出於腑而為内
病之稍次者也又如以六氣之外襲寒暑之不調侵
人經絡傷人營衛則凡寒滯之毒其來徐來徐者其
入深多犯於筋骨之間此表病之深者也風熱之毒
其來暴來暴者其入淺多犯於皮肉之間此表病之
淺者也何也盖在臟在骨者多隂毒隂毒其甚也在
腑在膚者多陽毒陽毒其淺也所以凡察瘡痬者當
識癰疽之辨癰者熱壅於外陽毒之氣也其腫高其
色赤其痛甚其皮薄而澤其膿易化其口易斂其來
速者其愈亦速此與臟腑無涉故易治而易愈也疽
者結陷於内隂毒之氣也其腫不高其痛不甚其色
沉黑或如牛領之皮其來不驟其愈最難或全不知
痛痒甚有瘡毒未形而精神先困七惡叠見者此其
毒將發而内先敗大危之候也知此隂陽内外則癰
痬之㮣可類見矣然此以外見者言之但癰痬之發
原無定所或在經絡或在臟腑無不有隂陽之辨若
元氣強則正勝邪正勝邪則毒在腑在腑者便是陽
毒故易發易收而易治元氣弱則邪勝正邪勝正則
毒在臟在臟者便是隂毒故難起難收而難治此之
難易全在虚實實者易而虚者難也速者易而遲者
難也所以凡察癰疽者當先察元氣以辨吉凶故無
論腫痬潰痬但覺元氣不足必當先慮其何以收局
而不得不預為之地萬物見病治病且顧目前則鮮
不致害也其有元氣本虧而邪盛不能容補者是必
敗逆之證其有邪毒熾盛而脈證俱實者但當直攻
其毒則不得誤補助邪所當詳辨也
華元化曰癰疽瘡腫之作皆五臟六腑蓄毒不流非獨
因營衛閉塞而發也其行也有處其主也有歸假令
發於喉舌者心之毒發於皮毛者肺之毒發於&KR2124;肉
者脾之毒發於骨髓者腎之毒發於筋膜者肝之毒
發於下者隂中之毒發於上者陽中之毒發於外者
六腑之毒發於内者五臟之毒故内曰壞外曰潰上
曰從下曰逆發於上者得之速發於下者得之緩感
於六腑則易治感於五臟則難瘳又近骨者多冷近
膚者多熱近骨者久不愈則化成血蟲近膚者久不
愈則傳氣成漏成蟲則多痒少痛或先痒後痛或漏
則多痛少痒或不痒不痛内虚外實者多痛少痒血
不止則多死潰膿則多生證候多端要當詳治
伍氏云癰疽之疾有二十餘證曰熛發痼發石發岩發
峯窠發蓮子發椒眼發連珠發竟體發腸癰内發腦
背發眉發腮頷發肺癰瓜瓠發大率隨病淺深内外
施治不可遲緩初發如傷寒脈浮而緊是其候也
又曰五臟六腑俞穴皆在背凡患瘡證有傷臟膜者
多致不救腑氣浮行於表故癰腫浮高為易治臟血
沈寒主裏故疽腫内陷為難治
又曰癤者節也癰者壅也疽者沮也一寸至二寸為癤三
寸至五寸為癰一尺為疽一尺至二尺為竟體疽若脈
洪數者難治脈微濇者易治初覺宜清熱拔毒已潰則
排膿止痛膿盡則長肌敷痂當酌輕重順逆而審治之
馬益卿癰疽論曰人有四肢五臟一覺一寐呼吸吐納
精氣往來流而為營衛暢而為氣色發而為聲音陽
用其形隂用其精此人之常數所同也至其失也蒸
則生熱否則生寒結則為瘤贅陷則為癰疽凝則為
瘡癬憤則結癭怒則結疽又五臟不和則九竅不通
六氣不和則留結為癰皆經絡澁滯氣血不流風毒
乘之而致然也
薛立齋曰瘡痬之作皆曰膏梁厚味醇酒炙&KR1572;房勞過
度七情鬱火隂虚陽輳精虚氣節命門火衰不能生
土營衛虚弱外邪所襲氣血受傷而為患當審其經
絡受證標本緩急以治之
陳良甫曰外如麻裏如瓜又曰外小如錢内可容拳
善惡逆順(四)
癰疽證有五善七惡不可不辨凡飲食如常動息自寧
一善也便利調勻或微見乾澁二善也膿潰腫消水
漿不臭内外相應三善也神彩精明語聲清亮肌肉
好惡分明四善也體氣和平病藥相應五善也七
惡者煩躁時嗽腹痛渴甚眼角向鼻瀉利無度小便
如淋一惡也氣息綿綿脈病相反膿血既泄腫焮尤
甚膿色臭敗痛不可近二惡也目視不正黑睛緊小
白睛青赤瞳子上視睛明内陷三惡也喘粗短氣恍
惚嗜臥面青唇黑便汚未潰肉黑而陷四惡也肩背
不便四肢沉重已潰青黑筋腐骨黑五惡也不能下
食服藥而嘔食不知味發痰嘔吐氣噎痞塞身冷自
汗耳聾驚悖語言顛倒六惡也聲嘶色敗唇鼻青赤
面目四肢浮腫七惡也五善者病在腑在腑者輕七
惡者病在臟在臟者危也
齊氏曰病有證合七惡皮急緊而如善者病有證合五
善而皮緩虚如惡者夫如是豈淺識之所知哉然五
善并至則善無加矣七惡并至則惡之極矣凡五善
之中乍見一二善證瘡可治也七惡之内忽見一二
惡證宜深懼之大抵瘡疽之發虚中見惡證者不可
救實證無惡候者自愈又凡膿潰之後而煩疼不除
診其脈洪數粗散者難痊微澁遲緩者易愈此善惡
之證於診候中亦可知也若發背腦疽及諸惡瘡别
有五逆之證者白睛青黑而眼小服藥而嘔傷痛渴
甚膞項中不便音嘶色敗者是為五逆其餘熱渴利
嘔盖毒氣入裏臟腑之傷也可隨證以治之(出外科精義宋)
(齊德之著)
陳氏曰病有甚而致生有微而致死病證難辨死生何
從決乎答曰發背潰透内膜者死未潰内陷面赤唇
黑便汚者死煩悶者不治潰喉者不治隂患入腹者
不治入囊者不治鬢深寸許者不治頤後一寸三分
名銑毒亦不治無此者生流注雖多療之必愈(出外科精)
(要宋臨江陳自明著)
發揮曰大抵發背腦疽脱疽腫痛色赤者乃水衰火旺
之色多可治若黑若紫則火極似水之象乃其腎水
已竭精氣枯涸也決不治又骨髓不枯臟腑不敗者
可治若老弱患此瘡頭不起或腫硬色夭堅如牛領
之皮脈更濇此精氣已絶矣不可治或不待潰而死
有潰後氣血不能培養者亦死
立齋曰瘡痬之證有五善七惡善者勿藥自愈惡者乃
五臟虧損之證多因元氣虚弱或因膿水出多氣血
虧損或因汗下失宜營衛消鑠或因寒涼尅伐血氣
不足或因峻厲之治胃氣受傷以致真氣虚而邪氣
實外似有餘而内實不足法當純補胃氣多有可生
不可因其證惡遂棄而不治若大渴發熱或泄瀉
淋閉者邪火内淫一惡也竹葉黃茋湯血氣俱虚八
珍湯加黃茋麥冬五味山茱萸如不應佐以加減八
味丸煎服膿血既洩腫痛尤甚膿色敗臭者胃氣
虚而火盛二惡也人參黃茋湯如不應用十全大補
湯加麥冬五味目視不正黑睛緊小白睛青赤瞳
子上視者肝腎隂虚而目系急三惡也六味丸料如
或隂中有火加炒山梔麥冬五味如不應用八珍湯
加炒山梔麥冬五味喘粗短氣恍惚嗜臥者脾肺虚
火四惡也六君加大棗生薑如不應用補中益氣湯
加麥冬五味心火刑尅肺金人參平肺散隂火傷肺
六味丸加五味子煎服肩背不便四肢沉重者脾
腎虧損五惡也補中益氣湯加熟地山藥山茱萸五
味如不應用十全大補湯加山茱萸山藥五味不
能下食服藥而嘔食不知味者胃氣虚弱六惡也六
君子湯加木香砂仁如不應急加附子聲嘶色敗
唇鼻青赤面目四肢浮腫者脾肺俱虚七惡也補中
益氣湯加大棗生薑如不應用六君子湯加炮薑更
不應急加附子或用十全大補湯加附子炮薑腹
痛泄瀉欬逆昏憒者陽氣虚寒氣内淫之惡證也急
用托裏温中湯後用六君子湯加附子或加薑桂温
補此七惡之治法也此外更有潰後發熱惡寒作
渴或怔忡驚悸寤寐不寧牙關緊急或頭目赤痛自
汗盜汗寒戰咬牙手撒身熱脈洪大按之如無或身
熱惡衣欲投於水其脈浮大按之微細衣厚仍寒此
血氣虚極傳變之惡證也若手足逆冷肚腹疼痛
泄利腸鳴飲食不入喫逆嘔吐此陽氣虚寒氣所乘
之惡證也若有汗而不惡寒或無汗而惡寒口噤
足冷腰背反張頸項強勁此血氣虚極變痙之惡證
也俱急用參茋歸术熟地附桂之屬救之間有可生
者宋時齊院令雖嘗纂其狀而未具其因皇明陶節
庵雖各立一方亦簡而未悉予故補其缺云
又曰前證善者乃五臟未傷病微邪淺使能慎起居
節飲食則勿藥自愈惡者乃五臟虧損之證前哲雖
云不治若能補其脾胃固其根本多有可生者豈可
以其惡而遂棄之耶
虚實(五)
齊氏曰瘡疽之證有臟腑氣血上下真邪虚實不同也
不可不辨如腫起堅硬膿稠者瘡疽之實也腫下軟
慢膿稀者瘡疽之虚也大便硬小便濇飲食如故
腸滿膨脹胸膈痞悶肢節疼痛口苦咽乾煩躁多渴
身熱脈大精神悶塞者悉臟腑之實也瀉利腸鳴飲
食不入嘔吐無時手足厥冷脈弱皮寒小便自利或
小便短少大便滑利聲音不振精神困倦悉臟腑之
虚也凡瘡疽腫起色赤寒熱疼痛皮膚壯熱膿水
稠粘頭目昏重者血氣之實也凡膿水清稀瘡口不
合聚腫不赤不堪熱痛肌寒肉冷自汗色夭者氣血
之虚也頭痛鼻塞目赤心驚咽喉不利口舌生瘡
煩渴飲冷睡語咬牙者上實也精滑不禁大便自利
腰脚沉重睡臥不寧者下虚也腫焮尤甚痛不可
近寒熱往來大便秘澁小便如淋心神煩悶恍惚不
寧者邪氣之實也肩項不便四肢沉重目視不正睛
不瞭瞭食不知味音嘶色敗四肢浮腫多日不潰者
真氣之虚也又曰邪氣勝則實真氣奪則虚又
曰諸痛為實諸痒為虚也又曰診其脈洪大而數
者實也細微而軟者虚也虚則補之和其氣以托裏
也實則瀉之疎利而導其滯也内經曰血實則決之
氣虚則掣引之又曰形傷痛氣傷腫先腫而後痛
者形傷氣也先痛而後腫者氣傷形也
精要曰凡瘡疽腫高痛甚煩渴飲冷此病氣元氣俱有
餘宜用清熱消毒散仙方活命飲為主若腫高痛甚
口亁飲熱此病氣有餘元氣不足宜用托裏消毒散
為主若漫腫微痛食少體倦此病氣元氣俱不足宜
用六君補中二湯壯其脾胃則未成者消已成者潰
已潰者斂矣
心法曰凡瘡口不合膿水清稀氣血俱虚也飲食少而
難化脾胃虚寒也肌體瘦弱面色痿黃膽氣不行也
非參茋歸术之類不能補非附子不能助其功今飲
食進少且難消化屬脾胃虚寒盖脾胃屬土乃命門
火虚不能生土而然不宜直補脾胃當服八味丸補
火以生土也
立齋曰瘡痬之作當審其標本虚實邪正緩急而治之
若病急而元氣實者先治其標病緩而元氣虚者先
治其本或病急而元氣又虚者必先於治本而兼以
治標大要腫高焮痛膿水稠粘者元氣未損也治之
則易漫腫微痛膿水清稀者元氣虚弱也治之則難
不腫不痛或漫腫黯黑不潰者元氣虚甚治之尤難
也主治之法若腫高焮痛者先用仙方活命飲解
之後用托裏消毒散漫腫微痛者用托裏散如不
應加薑桂若膿出而反痛者氣血虚也八珍湯
不作膿不腐潰陽氣虚也四君加歸茋肉桂不生
肌不收斂脾氣虚也四君加地黃木香惡寒憎寒
陽氣虚也十全大補加薑附脯熱内熱隂血虚也
四物加參术欲嘔作嘔胃氣虚也六君加炮薑
自汗盜汗五臟虚也六味丸料加五味子食少體
倦脾氣虚也補中益氣加茯苓半夏喘促欬嗽脾
肺虚也前湯加麥門五味欲嘔少食脾胃虚也人
參理中湯腹痛泄瀉脾胃虚寒也附子理中湯
小腹痞足脛腫脾腎虚也十全大補湯加山茱山藥
肉桂泄瀉足冷脾腎虚寒也前藥加桂附熱渴
淋秘腎虚隂火也加減八味丸喘嗽淋秘肺腎虚
火也補中益氣湯加減八味丸
又曰大凡虚怯之人不必分其腫潰惟當先補胃氣
或疑參茋滿中間有用者又加發散敗毒所補不償
所損又有泥於氣質素實或有痰不服補劑者多致
有誤殊不知瘡痬之作緣隂陽虧損其膿既泄則氣
血愈虚豈有不宜補者哉故丹溪曰但見腫痛參之
脈證虚弱便與滋補氣血無虧可保終吉旨哉斯言
又曰氣無補法俗論也以其為病痞滿壅塞似難於
補不知正氣虚而不能運行則邪氣滯而為病經云
壮者氣行則愈怯者弱者則著而為病苟不用補氣
何由而行乎
淺深辨(六)
齊氏精義曰瘡候多端欲辨淺深直須得法簡而論之
則瘡疽㮣舉有三腫高而軟者發於血脈腫下而堅
者發於筋骨皮肉之色不變者發於骨髓又曰凡
療瘡疽以手按搖瘡腫根牢而大者深也根小而浮者
淺也又驗其人初生瘡之時便覺壮熱惡寒拘急頭
痛精神不寧煩躁飲冷者其瘡疽必深也若人雖患
瘡疽而起居平和飲食如故者其瘡浮淺也惡瘡初
生其頭如米粟微似有痛痒誤觸破之即焮展覺有
深意速服犀角升麻湯及漏蘆湯通氣等藥取通利
疎暢兼用浴毒湯溻潰之類若浮淺者貼膏絍求差
以此推之則深淺之辨始終之次也又曰憎寒壮
熱所患必深肉色不變發於内也
曾氏曰凡癰疽其脈浮數洪緊腫焮作痛身熱煩渴飲
食如常此六腑不和毒發於外而為癰其勢雖急投
以涼劑多保全生其脈沉細伏緊初發甚微或無瘡
頭身不熱而内躁體重煩疼情緒不樂胸膈痞悶飲
食無味此五臟不和毒畜於内而為疽急投五香連
翹湯或神仙截法蠟&KR0552;丸製甘草湯防托毒氣免致
變證内攻尤宜當頭隔蒜灸若塗毒藥迷其腠理投
涼藥虚其真氣故善惡之證在乎醫之工拙耳或氣
噫痞塞欬逆身冷自汗目瞪耳聾恍惚驚悸語言顛
倒皆深惡證也五善見三則瘥七惡見四則危五善
并至則善無以加七惡並臻則惡之極矣
李氏曰疽初發一粒如麻豆發熱腫高熱痛色赤此為
外發勢雖熾盛治得其法可保其生若初時不發熱
體倦怠患處如故數日不腫痛内臟已壞雖有盧扁
之藥亦末如之何矣
立齋曰前證有因元氣虚而不能發出者有因敷貼寒
藥而不發出者有因攻伐過傷氣血而不能發出者
有因熱毒内藴而失疎托者審而治之多有生者
總論治法(七)
瘡痬之治行宜瀉者有宜補者有宜發散者有宜調營
解毒者因證用藥各有所主經曰形氣有餘病氣有
餘當瀉不當補形氣不足病氣不足當補不當瀉此
其大綱也故凡察病之法若其脈見滑實洪數而焮
腫痛甚煩熱痞結内外俱壅者方是大實之證此其
毒在臟腑非用硝黃猛峻等劑蕩而逐之則毒終不
解故不得不下然非有真實真滯者不可下此下之
不可輕用也其有脈見微細血氣素弱或腫而不潰
潰而不斂或飲食不加精神疲倦或嘔吐泄瀉手足
常冷膿水清稀是皆大虚之候此當全用温補固無
疑矣然不獨此也即凡見脈無洪數外無煩熱内無
壅滯而毒有可慮者此雖非大虚之證然察其但無
實邪便當托裏養營預顧元氣何也盖恐困苦日久
或膿潰之後不待損而自虚矣及其危敗臨期能及
哉故丹溪云癰疽因積毒在臟腑宜先助胃壮氣以
固其本夫然則氣血凝結者自散膿瘀已成者自潰
肌肉欲死者自生肌肉已死者自腐肌肉已潰者自
斂若獨攻其瘡則脾胃一虚七惡蜂起其不死者幸
矣即此謂也其有脈見緊數發熱憎寒或頭痛或身
痛或四肢拘急無汗是必時氣之不正外閉皮毛風
熱壅盛而為癰腫此表邪之宜散者也如無表證則
不宜妄用發散以致亡陽損衛故仲景曰瘡家不可
汗此之謂也其有營衛失調氣血留滯而偶生癰腫
但元氣無損飲食如常脈無凶候證無七惡此其在
腑不在臟在表不在裏有熱者清其熱有毒者解其
毒有滯者行其氣所當調營和衛而從平治者也大
都瘡痬一證得陽證而病氣形氣俱有餘者輕得隂
證而形氣病氣俱不足者重若正氣不足而邪毒有
餘補之不可攻之又不可者危若毒雖盡去而脾腎
已敗血氣難復者總皆不治之證故臨證者當詳察
虚實審邪正辨表裏明權衡倘舉措略乖必遺人大
害斯任非輕不可苟也
王海藏元戎曰若人氣血壅盛營衛充滿抑遏不行腐
化而為癰者當泄之以奪其盛熱之氣若人飲食少
思精神衰弱營衛短濇寒摶而為癰者當補之以接
其虚怯之氣丹溪亦曰腫痬内外皆虚宜以補接行
散為主
東垣曰瘡疽之發其受之有内外之别治之有寒熱之
異受之外者治當托裏以温劑反用寒藥則使皮毛
始受之邪引入骨髓受之内者法當疎利以寒劑反
用温藥托裏則使骨髓之病上徹皮毛表裏通潰共
為一瘡助邪為毒苦楚百倍輕則危殆重則死矣
病機機要云内之外者其脈沉實發熱煩躁外無焮
赤痛深於内其邪氣深故宜疎通臟腑以絶其源外
之内者其脈浮數焮腫在外形證外顯恐邪氣極而
内行故先宜托裏也内外之中者外無焮惡之氣内
亦臟腑宣通知其在經當和營衛也用此三法之後
雖未即瘥必無變證亦可使邪氣峻減而易愈故治
瘡大要須明此托裏疎通和營衛之三法
陳良甫曰諸痛痒瘡痬皆屬心火前輩云癰疽多生於
丹石房勞之人凡人年四十以上宜先用内托散次
用五香連翹湯更以騎竹馬法或隔蒜并明灸足三
里以發泄其毒盖邪之所湊其氣必虚留而不去其
病乃實故癰疽未潰則一毫熱藥斷不可用癰疽已
潰臟腑既虧一毫冷藥亦不可用猶忌敷貼之藥閉
其毫孔若熱渴便閉脈沉實洪數者宜用大黃等藥
以泄其毒後以國老膏萬金散黃&KR0552;丸遠志酒之類
選而用之
立齋曰按前證若熱毒藴於内大便秘結元氣無虧者
宜用大黃等藥泄其熱毒若隂虚陽凑精虚氣怯脾
胃虚弱者宜用甘温之劑培其本源若瘡不焮腫不
作膿者雖其未潰仍須温補若瘡已潰而腫不退痛
不止者仍宜清涼之劑治之若病急而元氣實者先
治其標病緩而元氣虚者先治其本或病急而元氣
更虛者必先治本而兼以治標大抵腫高焮痛膿水
稠粘者元氣未損也治之則易漫腫微痛膿水清稀
者元氣虚弱也治之則難不腫不痛或漫腫色黯不
潰者發於隂也元氣虚甚理所不治若腫高焮痛者
先用仙方活命飲後用托裏消毒散漫腫微痛者宜
托裏散如不應加薑桂若膿出而反痛氣血虚也八
珍湯不作膿不腐潰陽氣虚也四君加歸茋肉桂不
生肌不收歛脾氣虚也十全大補加薑桂脯熱内熱
隂血虚也四物加參术欲嘔作嘔胃氣虚也六君加
炮薑自汗盜汗五臟虚也六味丸加五味子食少體
倦脾氣虚也補中益氣加茯苓半夏喘促欬嗽脾肺
虚也前湯加麥門五味欲嘔少食脾胃虚也人參理
中湯腹痛泄瀉脾胃虚寒也附子理中湯小腹痞足
脛腫脾腎虚弱也十全大補加山茱山藥肉桂泄瀉
足冷脾腎虚寒也前藥加桂附熱渴淋閉腎虚隂火
也加減八味丸喘嗽淋閉肺腎虚火也補中益氣湯
加減八味丸凡此變證皆因元氣虧損失於預補所
致又曰凡瘡痬用藥當審其經絡受證標本虚實
以治之不可泥於熱毒内攻專用寒涼尅伐之劑虧
損脾胃氣血多致有誤且以虚弱之人用峻利之藥
則藥力未到胃氣先傷虚虚之禍有所不免故凡元
氣不足者即治其初患更當内用參茋歸术温補脾
胃外用桑枝葱熨接補陽氣使自消散又曰凡癰疽
腫痛初生便覺脈沉細而煩悶臟腑弱而皮寒邪毒
猛暴恍惚不寧外證深沉者亦當即用托裏散及温
熱之劑以從治之又曰前證若發熱煩渴大便秘
結者由邪蓄於内宜内疎黃連湯以泄内毒若頭痛
拘急發熱惡寒者由邪客於外宜人參敗毒散以散
表邪若腫痛焮赤發熱作渴此毒氣凝於肉裏宜仙
方活命飲解散其毒若食少體倦發熱惡寒此中氣
虚弱宜六君子湯以補脾胃又曰大抵證有本末
治有權宜治其主則末病自退用其權則不拘於時
泥於守常必致病勢危甚况雜用攻劑動損各經乎
羅謙甫云守常者衆人之見知變者智者之事知常
而不知變因細事而取敗者多矣
凡癰疽實證不可温補虚證不可涼瀉此大法也觀前
條陳良甫曰凡瘡痬未潰一毫熱藥斷不可用癰疽
已潰臟腑己虧一毫冷藥亦不可用又立齋云若腫
焮痛甚煩躁脈大寒熱往來大便秘結小便澁痛心
神憒悶皆邪熱之證凡辛熱之劑不但腫痬不可用
雖潰痬亦不可用也此固然矣然二公已道其半猶
未盡也余續之曰凡癰疽隂盛陽衰者但見體虚脈
弱陽氣無權等證則凡苦寒之劑非惟潰痬不可用
即腫痬亦不可用也又若隂邪凝結之毒非用温熱
何以運行而陳氏謂腫痬不可用熱藥恐不可以㮣
言也
敗毒(八)
外科樞要曰瘡痬之證當察經之傳受病之表裏人之
虚實而攻補之假如腫痛熱渴大便秘結者邪在内
也疎通之焮腫作痛寒熱頭疼者邪在表也發散之
焮腫痛甚者邪在經絡也和解之微腫微痛而不作
膿者氣血虚也補托之漫腫不痛或不作膿或膿成
不潰者氣血虚甚也峻補之色黯而微腫微痛或膿
成不出或腐肉不潰陽氣虚寒也温補之若泥其未
潰而㮣用敗毒復損脾胃不惟腫者不能成膿而潰
者亦難收歛七惡之證蜂起多致不救馬益卿曰腫
痬内外皆壅宜以托裏表散為主如欲用大黃寧無
孟浪之非潰痬内外皆虚宜以托裏補接為主如欲
用香散未免虚虚之失治者審之
托裏(九)
齊德之曰凡瘡疽丹腫結核瘰&KR0659;初覺有之即用内消
之法經久不除血氣漸衰肌寒肉冷膿汁清稀毒氣
不出瘡口不合聚腫不赤結核無膿外證不明者並
宜托裏膿未成者使膿早成膿已潰者使新肉早生
血氣虚者托裏補之隂陽不和托裏調之大抵托裏
之法使瘡無變壞之證凡為瘡醫不可一日無托裏
之藥然而寒熱温涼煩渴利嘔臨證宜審其緩急耳
馬益卿曰癰疽因積毒在臟腑當先助胃壮氣使根本
堅固次以行經活血藥為佐參以經絡時令務使毒
氣外泄治之早者可以内消此托裏之旨也
立齋曰太凡瘡痬之作由胃氣不從瘡痬之潰由胃氣
腐化瘡痬之斂由胃氣營養余嘗治初結未成膿者
托而散之已成欲作膿者托而腐之膿成未潰者托
而開之膿已潰者托而斂之東垣云脾為倉廩之官
胃為水穀之海主養四旁以生血氣故胃氣乃生發
之源為人身之本厥有旨哉
論汗下(十)
仲景治傷寒有汗吐下三法東垣治瘡痬有疎通托裏
和營衛之三法用之得宜厥疾瘳矣假如瘡痬腫硬
木悶煩熱便秘脈沉而實其邪在内當先疎其内以
下之焮腫作痛便利調和脈浮而洪其邪在表當先
托其裏以汗之仲景曰瘡家雖身體疼痛不可發汗
汗之則發痙苟不詳審而妄為汗下以致血氣虧損
毒反延陷少壮者難以潰斂老弱者多致不救(見外科樞)
(要)
羅謙甫云丁巳歲冬月予從軍曹州有牛經歷者病頭
目赤腫耳前後尤甚疼痛不可忍發熱惡寒牙關緊
急涕唾稠粘飲食難下不得安臥一痬醫於腫上砭
刺四五百鍼腫亦不減其痛益甚莫知所由予往診
視其脈浮緊按之洪緩此證乃寒覆皮毛鬱遏經絡
熱不得散聚而為腫經云天寒則地凍水冰人氣在
身中皮膚緻密腠理閉汗不出氣血強肉堅濇當是
之時善行水者不能往冰善穿地者不能鑿凍善用
鍼者亦不能取四厥必待天温凍解而後水可行地
可穿人脈亦猶是也又云冬月閉藏用藥多而少鍼
石也宜以苦温之劑温經散寒其病自已所謂寒緻
腠理以苦發之以辛散之也遂用托裏温經湯依方
餌之以薄衣覆其首以厚被覆其身臥於煖處使經
血温腠理開寒氣散陽氣升大汗出後腫減八九再
服則去麻黃防風加連翹鼠粘子腫痛悉愈經言汗
之則瘡已信哉斯言或云仲景言瘡家雖身痛不可
發汗其理何也余曰此說乃營氣不從逆於肉理而
生瘡腫作身疼痛非外感寒邪之病故戒之以不可
發汗汗之則成痙也又問仲景言鼻衂者不可發汗
復言脈浮緊者當以麻黃湯發之衂血自止所說不
同其故何也予曰此正與瘡家㮣同夫人身血之與
汗異名而同類奪汗者無血奪血者無汗今衂血妄
行為熱所逼更發其汗是反助熱邪重竭津液必變
凶證故不可汗若脈浮則在表脈緊則在寒寒邪鬱
遏陽不得伸熱伏營中迫血妄行上出於鼻故當用
麻黃湯散其寒邪使陽氣得舒其血自止又何疑焉
或者嘆曰知其要者一言而終不知其要流散無窮
潔古之學可謂知其要者矣
東垣云瘡痬有因風熱外鬱其人多怒其色赤其腫高
結硬而痛其脈洪緊而弦是邪客於血脈之上皮膚
之間故發其汗而通其營衛則邪氣去矣又曰瘡
痬諸病凡面赤者雖伏大熱禁不得攻裏攻裏則下
利此以陽邪怫鬱在經宜發表以去之故曰火鬱則
發之雖大便數日不見宜多攻其表以發散陽氣少
加潤燥之藥以潤之如見風脈風證只宜用風藥發
表風邪解則大便自通也若只亁燥閉澁止宜潤之
切不可下也但瘡痬鬱胃俗呼昏迷是也宜汗之則
愈
初虞世云凡癰疽始作須以大黃等藥亟轉利之勿以
困苦為念與其潰爛而死不若利之而死况有生道
哉古人立法率用五香連翹漏蘆等藥貧乏者單煮
大黃湯以利之至於膿潰乃服黃茋等藥以排膿千
金外臺備矣世以瘡發於外不行轉利而死者多矣
立齋曰按前證若腫高焮痛臟腑閉結屬内外俱
實者當用前藥瀉之若漫腫微痛臟腑不實屬内外
俱虚者當用内托補之若患腫無頭肉色不變常助
胃壮氣令其内消若疼痛不止焮腫不消當用人參
黃茋湯以托裏排膿若飲食少思肌肉不生當用參
茋托裏散以補養脾胃
立齋曰王德之患發背脈浮數按之則濇大便五六日
不行腹不加脹余曰邪在表不在裏但因氣血虚飲
食少故大便不行非熱結也宜生氣血為主彼不信
以為積毒在内仍用大黃遂連瀉不止更加發熱呃
逆飲食不進而死其子曰瀉亦能為害乎余曰服利
藥而利不止者死不當瀉而強瀉令人洞痬不禁者
死下多亡隂者死曰瘡痬乃積毒在臟若不驅逐何
以得解余曰瘡痬雖積毒在臟腑治法先當助胃氣
使根本堅固參以行經活血時宜之藥非宜妄用大
黃也今其病在表而反以峻利之劑重奪其隂其可
乎哉故曰表病裏和而反下之則中氣虚表邪乘虚
而入由是變證百出雖云脈浮數者邪在表當用托
裏復煎散然其間黃岑蒼术亦不敢妄用脈沉實者邪
在裏當用内疎黃連湯然其中大黃檳榔亦不敢妄
用况浮數濇主氣血皆虚且邪既在表而反用峻劑
重傷其裏誅伐無過不死何俟
愚謂瘡腫之屬表邪者惟時毒丹毒斑疹及頭面頸項
上焦之證多有之察其果有外邪而脈見緊數證有
寒熱者方宜表散然散之之法又必辨其隂陽盛衰
故或宜温散或宜涼散或宜平散或宜兼補而散或
宜解毒而散此散中自有權宜也又如裏證用下
之法則毒盛勢劇者大下之滯毒稍輕者微下之營
虚便結而毒不解者養血滋隂而下之中氣不足而
便結壅滯者潤導而出之凡此皆通下之法但宜酌
緩急輕重而用得其當耳故必察其毒果有餘及元
氣壮實下之必無害者方可用下否則不但目前且
尤畏將來難結之患是以表證不真者不可汗汗之
則亡陽裏證不實者不可下下之則亡隂亡隂亦死
亡陽亦死醫固可以孟浪乎
論灸法(十一)
王海藏曰瘡痬自外而入者不宜灸自内而出者宜灸
外入者托之而不内内出者接之而令外故經曰陷
者灸之灸而不痛痛而後止其灸灸而不痛者先及
其潰所以不痛而後及良肉所以痛也灸而痛不痛
而後止其灸灸而痛者先及其未潰所以痛而次及
將潰所以不痛也
李氏云治疽之法灼艾之功勝於用藥盖使毒氣外泄
譬諸盜入人家當開門逐之不然則入室為害矣凡
瘡初發一二日須用大顆獨蒜切片三分厚貼疽頂
以艾隔蒜灸之每三壮易蒜瘡潰則貼神異膏如此
則瘡不開大肉不壞瘡口易斂一舉三得此法之妙
人所罕知若頭頂見疽則不可用此法(五腑極觀碑載)
又曰凡患背疽漫腫無頭者用濕紙貼腫處但一點
先亁處乃是瘡頭可用大蒜十顆淡豆豉半合乳香
錢許研爛置瘡上鋪艾灸之痛否皆以前法為度
陳氏曰腦為諸陽之會頸項近咽喉腎俞乃致命之所
皆不可灼艾
伍氏曰凡用蒜餅灸者盖蒜味辛温有毒主散癰疽假
火勢以行藥力也有只用艾炷灸者此可施於頑疽
痼發之類凡赤腫紫黑毒甚者須以蒜艾同灸為妙
又曰凡治疽癰發背疔瘡若初灸即痛者由毒氣
輕淺灸而不痛者乃毒氣深重悉宜内服追毒排膿
外傅消毒之藥大抵癰疽不可不痛又不可大痛悶
亂不知痛者難治又曰凡隔蒜灸者不論壮數則
邪無所容而真氣不損但頭項見瘡宜用騎竹馬法
及足三里灸之
千金云癰疽始作或大痛或小痛或發如米粒即便出
膿宜急斷口味利去其毒用騎竹馬灸法或就患處
灼艾重者四面中央總灸一二百壮更用敷藥其效
甚速
立齋云夫瘡痬之證有諸中必形諸外在外者引而拔
之在内者疎而下之灼艾之功甚大若毒氣鬱結瘀
血凝滯輕者或可藥散重者藥無全功矣東垣曰若
不針烙則毒氣無從而解是故善治毒者必用隔蒜
灸舍是而用苦寒敗毒等劑其壮實内熱者或可彼
怯弱氣虚者未有不敗者也又有毒氣沉伏或年高
氣弱或服尅伐之劑氣益以虚膿因不潰者必假火
力以成功大凡蒸灸若未潰則拔引鬱毒已潰則接
補陽氣袪散寒邪瘡口自合其功甚大嘗治四肢瘡
痬氣血不足者祗以前法灸之皆愈疔毒甚者尤宜
灸盖熱毒中隔内外不通不發泄則不解散若處貧
居僻一時無藥則用隔蒜灸法尤便每三壮一易蒜
片大㮣以百壮為度用大蒜取其辛而能散用艾炷
取其火力能透如法灸之必瘡發膿潰繼以神異膏
貼之不日自愈一能使瘡不開大二内肉不壞三瘡
口易合見效甚神丹溪云惟頭為諸陽所聚艾壮宜
小而少曹工部發背已十八日瘡頭如粟瘡内如
錐痛極時有悶瞀飲食不思氣則愈虚以大艾隔蒜
灸十餘壮尚不知而痛不減遂明灸二十餘壮内瘡
悉去毒氣大發飲食漸進更以大補藥及桑木燃灸
瘀肉漸潰劉貫卿足患行瘡已十一日氣弱亦灸
五十餘壮更以托裏藥而愈黃君腿癰膿清脈弱
一婦臂結一塊已潰俱不收斂各灸以豆灸餅更飲
托裏藥而愈一男子胸腫一塊半載不消令明灸
百壮方潰與大補藥不斂復灸以附子餅而愈一
男子患發背瘡頭甚多腫硬色紫不甚痛不腐潰以
艾鋪患處灸之更以大補藥數日死肉脱去而愈
陳工部患發背已四五日瘡頭雖小根畔頗大以隔
蒜灸三十餘壮其根内消惟瘡頭作膿數日而愈
余丙子年忽惡心大惟骨甚痒須臾臂不能舉神思
甚倦此夭疽危病也急隔蒜灸之痒愈甚又明灸五
十餘壮痒遂止旬日而愈精要云灸法有回生之功
信矣(薛按)
史氏引證曰痬醫常器之於甲戍年診太學史氏之母
云内有蓄熱防其作疽至辛巳六月果背脾微痒瘡
粒如黍灼艾即消隔宿復作用膏藥覆之暈開六寸
許痛不可勝歸咎於艾適遇一僧自云病瘡甚危嘗
灸八百餘壮方甦遂用大艾壮如銀杏者灸瘡頭及
四傍各數壯痛止至三十餘壯赤暈悉退又以艾作
團如梅杏大者四十壯乃食粥安寢瘡突四寸小竅
百許患肉俱壞而愈立齋曰灼艾之法必使痛者
灸至不痛不痛者灸至痛則毒必隨火而散否則非
徒無益而反害之
愚意癰疽為患無非血氣壅滯留結不行之所致凡大
結大滯者最不易散必欲散之非藉火力不能速也
所以極宜用灸然又有孫道人神仙薰照方其法尤
精尤妙若毒邪稍緩邪深經遠而氣有不達灸之為
良若毒邪熾盛其勢猛急而垂危者則宜用薰照方
更勝於灸也
膿針辨(十二)
齊氏曰若發腫都輭而不痛者血瘤也發腫日漸增長
而不大熱時時牽痛者氣瘤也氣結微腫久而不消
後亦成膿此是寒熱所為也留積經久極隂生陽寒
化為熱以此潰者必多成瘻宜早服内塞散以排之
又凡察癰疽以手掩其上大熱者膿成自輭也若
其上薄皮剝起者膿淺也其腫不甚熱者膿未成也
若患瘰&KR1031;結核寒熱發渴經久不消其人面色痿
黃者被熱上蒸已成膿也至於臟腑腸胃内瘡内
疽其疾𨼆而深藏目既不見手不能近所為至難但
以診脈而辨之亦可知也有患胃脘癰者當侯胃脈
胃脈者人迎也其脈沉數氣逆則甚甚則熱聚胃口
而胃脘為癰也若其脈洪數者膿已成也設脈遲緊
雖膿未就已有瘀血也宜急治之不爾則邪氣内攻
腐爛腸胃不可救也又肺癰論曰始萌則可救膿
成即死不可不慎也久之欬膿如粳米粥者不治嘔
膿而止者自愈也又腸癰論曰或遶臍生瘡膿從
瘡出者有出臍中者惟大便下膿血者自愈也
伍氏曰瘡腫赤色按之色不變者此膿己成也按之隨
手赤色者其亦有膿也按之白色良久方赤者此遊
毒己息可就赤白盡處灸斷赤腫自消凡癰疽以手
按之若牢鞭未有膿也若半軟半鞭已有膿也又按
腫上不熱者為無膿熱甚者為有膿宜急破之
立齋曰瘡痬之證毒氣已結者但可補其氣血使膿速
成膿成者當騐其生熟淺深視其可否針而去之不
可論内消之法小按便痛者膿淺也大按方痛者膿
深也按之不復起者膿未成也按之即復起者膿已
成也膿生而用鍼氣血既泄膿反難成膿熟而不鍼
則腐潰益深瘡口難斂若瘡深而針淺内膿不出外
血反泄若瘡淺而針深内膿雖出良肉受傷若元氣
虚弱必先補而後針勿論尻神其膿一出諸證自退
若膿出而反痛或煩躁嘔逆皆由胃氣虧損也宜急
補之若背瘡熱毒熾盛中央肉黯内用托裏壮其
脾胃外用烏金膏塗於黯處其赤處漸高黯處漸低
至六七日間赤黯分界自有裂紋如刀劃然黯肉必
漸潰矣當用&KR0008;針利剪徐徐去之須使不知疼痛不
見鮮血為妙若雖有裂紋膿未流利及膿水雖出而
仍痛者皆未通於内並用針於紋中引之若患于
背脾之間凡人背近脊處并脾皮裏有筋一層患此
處者外皮雖破其筋難潰以致内膿不出令人脹痛
苦楚氣血轉虚變證百出若待自潰多致不救必須
開之引之兼以托裏常治此證以利刀剪之尚不能
去似此堅物待其自潰不反甚乎此非氣血壯實者
未見其能自潰也若元氣虚弱而誤服尅伐患處
不痛或肉將死急須温補脾胃亦有生者後須純補
之藥庶可收斂若妄用刀針去肉出血則氣血愈虚
愈傷矣何以生肌收斂乎大凡瘡痬膿血既潰當大
補血氣為先須有他證當以未治又曰凡瘡不起
者托而起之不成膿者補而成之使不内攻膿成而
及時針之不數日即愈矣常見患者皆畏針痛而不
肯用又有恐傷肉而不肯用殊不知瘡雖發於肉薄
之所若其膿成必腫高寸餘瘡皮又厚分許用鍼深
不過二分若發於背必腫高二三寸入針止於寸許
况患處肉既已壞何痛之有何傷之慮凡怯弱之人
或患附骨等疽待膿自通以致大潰不能收斂氣血
&KR0377;盡而已者為多矣又曰凡瘡既成膿皮膚不得
疎泄昧者待其自穿殊不知少壮而充實者或能自
解若老弱之人氣血枯稿或兼攻發大過不行針刺
膿毒乘虚内攻穿腸腐膜鮮不誤事若毒結四肢砭
刺少緩則腐潰深大亦難收斂毒結於頰項胸腹緊
要之地不問壮弱急宜針刺否則難治如沈氏室黃
上含等皆以此而殁者多矣大抵瘡痬之證或有輕
重發有深淺淺者腫高而軟發於血脈深者腫下而
堅發於筋骨然又有發於骨髓者則皮肉不變故古
人制法淺宜砭而深宜刺使瘀血去於毒聚之始則
易消若膿成之時氣血壮實者或自出怯弱者不行
針刺鮮有不悞凡瘡痬透膜十無一生雖以大補藥
治之亦不能救此可為待膿自出之戒也故東垣云
毒氣無從而解膿瘀無從而泄過時不烙反攻於内
内既消敗欲望其生豈可得乎茲舉一二以告同道
并使患者知所慎云又曰凡患瘡疽雖因積熱所
成若初起未成膿脈洪數乃隂虚陽亢之證若膿潰
于内不得發泄於外身必發熱故脈見洪數乃瘡疽
之病進也膿既去則當脈靜身涼腫消痛息如傷寒
表證之得汗也若反發熱作渴脈洪數者此真氣虚
而邪氣實死無疑矣又曰若治元氣不足之證即
其初患便當内用參茋歸术温補脾胃外用桑枝葱
熨接補陽氣使自消散若久而不能成膿者亦用前
二法補助以速之若膿既成而不潰用艾於當頭灸
數炷以出之却服十全大補湯
論鍼法(十三)
上古有砭石之制内經有九針之别制雖不同而去病
之意則一也且瘡痬一科用針為貴用之之際雖云
量其潰之淺深尤當隨其肉之厚薄若皮薄鍼深則
反傷良肉益增其潰肉厚針淺則膿毒不出反益其
痛用針者可不慎哉至於附骨疽氣毒流注及有經
久不消内潰不痛者宜燔針開之若治咽喉之患當
用三稜針若丹瘤及癰毒四畔焮赤疼痛如灼宜用
砭石去血以泄其毒則重者減輕者消如洪氏室患
腹癰膿脹悶瞀以臥針刺膿出即蘇一人患囊癰膿
熟腫脹小便不利幾殆急針之膿水大泄氣通而愈
大抵用針之法迎而奪之順而取之所謂不治已成
治未成正此意也今之患者或畏針而不用醫者又
徇患者之意而不針遂至膿已成而不得潰或得潰
而所傷已深矣卒之夭枉者十常八九亦可悲矣(見外)
(科心法)
經曰天温日明則人血淖溢而衛氣浮故血易瀉氣易
行天寒日隂則人血凝濇而衛氣沉是以因天時而
調血脈也故凡遇天寒水冰或隂氣凝滯之時欲行
針刺則先當温衣覆盖或以艾葉炒熱或熱鹽熱衣
類先熨其處務令血脈温和而後刺之則血瀉氣行
其病立已若血寒脈濇遽爾用針則邪毒不瀉徒傷
良肉反以益其病也
立齋曰凡元氣虚弱者必當補助脾胃禁用刀針若妄
用之而去肉去血使陽隨隂散是速其危也
薛按曰四明有屠夀卿者當門齒忽如所擊痛不可忍
脈洪大而弦余曰弦洪相摶將發瘡毒也先用清胃
散加白芷銀花連翹一劑痛即止至晩鼻上發一瘡
面腫黯痛用前藥加犀角一劑腫至兩額口出穢氣
脈益洪大惡寒内熱此毒熾血瘀藥力不能敵也乃
數砭患處出紫血服犀角解毒之藥翼日腫痛尤甚
又砭患處與唇上并刺口内赤脈各出毒血再服前
藥至數劑而愈
用針勿忌尻神(十四)
立齋曰針灸之法有太乙人神周身血忌逐年尻神逐
日人神而其穴有禁針禁灸之論犯者其病難瘳理
固然也但瘡痬氣血已傷肌肉已壞急宜迎而奪之
順而取之非平人針灸之比何忌之有外科精義云
瘡痬之證毒氣無從而解膿瘀無從而泄反攻於内
内既消敗欲望其生豈可得乎危惡之證發於致命
之所禍在反掌腹癰囊癰二便不通胸腹脹悶唇疔
喉痹咽喉腫塞其禍尤速患者審之
鄰人蘇子遇之内左手指患疔麻痒寒熱惡心左半體
皆麻脈數不時見余曰凡瘡不宜不痛不宜大痛煩
悶者不治今作麻痒尤其惡也用奪命丹二服不應
又用解毒之劑麻痒始去乃作腫痛余曰勢雖危所
喜作痛但毒氣無從而泄欲針之適值望日其家俱
言尻神不從勢愈腫甚余強針之諸證頓退又用解
毒之劑其瘡乃愈(薛按)
圍藥(十五)
内經云五臟不和則七竅不通六腑不和則留結為癰
又云形傷痛氣傷腫此以臟腑不和而瘡發於外也
明矣若塗貼寒涼豈能調和臟腑宣通氣血耶若
其腫痛熱渴脈滑數而有力證屬純陽者宜内用濟
隂湯外用抑陽散則熱毒自解瘀滯自散若似腫
非腫似痛非痛似潰不潰似赤不赤脈洪數而無力
屬半隂半陽者宜内用冲和湯外用隂陽散則氣血
自和瘀滯自消若微腫微痛或色黯不痛或堅硬
不潰脈雖洪大按之微細軟弱屬純隂者宜内服回
陽湯外敷抑隂散則脾胃自健陽氣自回也丹溪
曰敷貼之劑應酬輕小熱證耳若不辨其隂證陽證
之所由分而妄敷寒涼之劑則迷塞腠理凝滯氣血
毒反内攻而肉反死矣况運氣得寒則不健瘀血得寒
則不散敗肉得寒則不潰新肉得寒則不生治者審焉
立齋曰大抵瘡之起發潰斂皆血氣使然各人元氣虚
實不同有不能發出而死者有發出不能成膿而死
者有成膿不能腐潰而死者有腐潰不能收斂而死
者敷貼之法但可應酬輕小之證耳若血氣已竭其
患必死不但敷貼不效且氣血喜温而惡寒腠理喜
通而惡塞氣血因而愈滯腫患因而愈盛邪氣因而
愈深腐潰因而愈大怯弱之人取敗多矣况瘡痬乃
七情相火或食膏梁或餌金石以傷隂血陽盛隂虚
受病於内而發於外若不别氣分血分隂陽虚實腐
潰淺深即服藥尚有不能保生者可敷貼而已乎
施二守項右患一核用涼藥敷貼頸皆腫又敷之腫胤
胸腋冷應腹内不悟涼藥所致尚以為毒盛形體困
憊自分不起延余治之見其敷藥處熱氣如霧急令
去藥良久瘡色變赤刺出膿血用托裏藥而愈張
侍御發背專用敷藥瘡黯不起胸膈悶氣不能呼吸
自分不治余用辛温托裏藥而愈一男子臀癰腐
潰肌肉不生用藥敷之肌肉四沿反硬予診之脈澁
而弱此氣血俱虚不能營於患處故敷涼藥反硬乃
血氣受寒凝結而非毒也用大補藥而愈一男子
患胸疽腫高作痛腫處敷藥痛雖止而色變黯腫外
作痛仍敷之肉色亦黯喉内作痛不悟此為涼藥所
誤反盡頸敷之其頸皆潰而死一男子因怒左脇
腫一塊不作痛脈濇而浮余曰此肝經邪火熾盛而
真氣不足為患宜培養血氣為主彼以草藥敷貼遂
致不救王安人發背正潰時欲速效敷以草藥即
日而死張宜人年踰六十患發背三日肉色不變
頭如粟許肩背腫脈洪數寒熱飲冷予以人參敗毒
散二劑及隔蒜灸五十餘壮毒大發背始輕再用托
裏藥漸潰因血氣虚甚而作渴用參茋歸熟等藥而
渴亦止彼欲速效乃自用草藥罨患處毒氣復入遂
不救(薛按)
凡癰痬腫痛宜用圍藥敷治者惟降癰散為第一無論
隂毒陽毒皆所宜也
腐肉(十六)
齊德之曰夫瘡痬生於外皆由積熱藴於内内經謂血
熱肉敗榮衛不行必將為膿留於節腠必將為敗蓋
瘡疽膿潰之時頭小未破瘡口未開或毒氣未出疼
痛難忍所以立追蝕腐潰之法使毒氣外泄而不内
攻惡肉易去好肉易生也若絍其瘡而血出不止者
則未可絍於瘡上摻追蝕之藥待其熟可絍方絍若
絍其瘡而痛應心根者亦不可強絍之誤觸其瘡焮
痛必倍變證不無不可不慎也若瘡癤膿成未破於
上薄皮剥起者即當用破頭代針之劑安其上以膏
貼之膿出之後用搜膿化毒之藥取效如神矣若膿
血未盡便用生肌歛瘡之劑欲其早愈殊不知惡肉
未盡其瘡早合後必再發不可不慎也
立齋曰瘡痬之證膿成者當辨其生熟淺深肉死者當
騐其腐潰連脱余嘗治脈證虚弱者用托裏之藥則
氣血壯而肉不死脈證實熱者用清熱之劑則毒氣
退而肉自生凡瘡聚於筋骨之間肌肉之内皆因血
氣虚弱用十全大補湯壯其脾胃則未成者自散已
成者自潰又何死肉之有若不大痛或大痛或不赤
或内膿不潰或外肉不腐乃血氣虚弱宜用桑枝灸
及十全大補加薑桂壮其陽氣則四畔即消瘡頭即
腐其毒自解又何待於針割若脾胃虚弱飲食少思
用六君倍加白术壮其營氣則肌肉受毒者自潰已
死者自活已潰者自斂若初起或因尅伐或犯房事
以致色黯而不痛者乃陽氣脱陷變為隂證也急用
參附湯温補回陽亦有可生又曰夫腐肉者惡肉
也大凡癰疽瘡腫潰後若有腐肉凝滯者必取之乃
推陳致新之意若壯者筋骨強盛氣血充溢真能勝
邪或自去或自平不能為害若年高怯弱之人血腋
少肌肉澁必迎而奪之順而取之是謂定禍亂以致
太平設或留而不去則有爛筋腐肉之患如劉大尹
汪夫人取之及時而新肉即生得以全愈金工部鄭
揮使取之失期大潰而斃予嘗見腐肉既去雖少壯
者不補其氣血尚不能收斂若怯弱者不取惡肉不
補血氣未見其生也故古人曰壞肉惡於狼虎毒於
蜂蠆緩去之則戕賊性命信哉又曰瘡痬之證若
毒氣已結腫赤熾盛中央肉死黯黑者内用托裏健
脾之劑外用烏金膏塗之則黯處漸低赤處漸起至
六七日間赤黯之界自有裂紋如刀劃状其黯漸潰
若用鈹針利剪徐去猶好須使不知疼痛不見鮮血
為善若膿未流利宜用針於紋中引之若膿水已出
腫痛仍作乃内筋間隔亦用針引之若元氣虚弱誤
服尅伐之劑患處不痛或肉死不潰者急温補脾胃
亦有復生者後須純補脾胃庶能收斂此則不可妄
用針刀若誤用之以去肉出血使陽隨隂散是速其
危也
一論外通用方
鍼頭散(外一四四)(去腐管)代鍼膏(外一四五潰頭)
透骨散(外一四三)(潰頭)猪蹄湯(外一二五洗腐)
舍時從證(十七)
立齋曰經云諸痛痒瘡皆屬於心若腫赤煩躁發熱大
痛飲冷便秘作渴脈洪數實者為純陽雖在嚴冬之
時必用大苦寒之劑以瀉熱毒若不腫不痛脈細皮
寒瀉利腸鳴飲食不入嘔吐無時手足厥冷是為純
隂雖在盛暑之時必用大辛温熱之劑以助陽氣不
拘嚴寒盛暑但當舍時從證若微腫微痛似潰不潰
時出清膿者為半隂半陽宜用辛熱之劑温補胃氣
此亦治隂陽法也經曰用寒遠寒用熱遠熱有假者
反之雖違其時必從其證若執常法無不誤矣壬
午仲冬金臺一男子患腹痛誤服乾薑理中丸即時
口鼻出血煩躁發狂入井而死辛卯冬一吏患傷
寒誤服附子藥一鍾下咽發躁奔走跌死夫盛暑
之際附子薑桂三藥並用連進三四劑無事嚴冬時
令三藥單用一味止進一劑者即死可見羅謙甫先
生有舍時從證權宜用藥之妙余宗此法凡冬間瘡
證如脈沉實洪數大便秘瘡焮痛煩躁或飲冷不絶
者即用硝黃苓連之劑攻之雖在夏令而脈見虚弱
或浮大瘡不潰膿清稀惡寒飲者即用薑桂參茋之
劑補之如脈見沉細瘡不潰不痛作呃逆手足冷大
便不實或瀉利或腹痛更加附子皆獲大效昧者反
以為非惑亂患人恪守常法必使冬用温熱夏用清
涼以致誤人深可哀也(薛按)
至元壬午五月二十八日王伯祿年逾五旬有七右臂
膞腫甚上至肩下至手指色變皮膚涼六脈沉細而
微此乃脈證俱寒余舉痬醫孫彦和視之曰此乃附
骨癰開發已遲以燔針啟之膿清稀解次日肘下再
開之加吃逆不絶彦和與丁香柿蒂散兩劑稍緩次
日吃逆尤甚自利臍腹冷痛腹滿飲食減少時發昏
潰於左乳下黑盡處灸二七壮又處托裏温中湯用
亁薑附子木香沉香&KR1708;香羌活等藥吺咀一兩半欲
與服或者曰諸痛痒瘡痬皆屬心火又當盛暑之時
用亁薑附子可乎予應之曰理所當然不得不然内
經曰脈細皮寒瀉利前後飲食不入此謂五虚况吃
逆者胃中虚寒故也諸痛痒瘡痬皆屬心火是言其
定理也此證内外相反須當舍時從證非大方辛熱
之劑急治之則不能愈也遂投之諸證悉去飲食倍
進瘡勢温膿色正彦和復用五香湯數服後月餘平
復噫守常者衆人之見知變者知者之能知常不知
變因細事而取敗者亦多矣况乎醫哉(見羅氏衛生)
(寶鑑)
愚意羅先生以舍時從證之法垂訓後人誠百世不磨
之要道也但時之遷變本所難知而證之幽顯尤不
易識何也盖常人之所謂時者春夏秋冬之時也歲
歲時常之主氣也誰不得而知之而不知五六周環
則長夏有寒淫之令三冬有炎暑之權此則雖若舍
時而實以從時昧者固能知此乎又如察證之法則
凡脈細皮寒泄瀉厥冷之類是皆已見之寒證也又
誰不得而知之不知其來有源其甚有漸即諸證未
見之前而本來已具此際便難錯認使必待焦頭爛
額而後曲突徙薪則已晩矣此羅先生之所以明己
然而余則更為慮未然盖恐人之見之遲而無及於
事也雖然余常見今人之於己然者尚不能見而復
欲其見未然誠哉迂矣然余慨然之念則不能不道
其詳而深望於知音者
陽氣脱陷(十八)
立齋曰瘡痬陽氣脱陷或因尅伐之劑或因膿血大泄
或因吐瀉之後或因誤以入房大凡潰後勞後元氣
虧損或夢遺精脱或脈數便血或外邪乘虚而入以
致發熱頭痛小便淋濇或目赤煩喘氣短頭暈體倦
熱渴意欲飲水投水身熱增寒惡衣揚手擲足腰背
反張鄭聲自汗脈浮洪大此無根虚火之假熱證也
若畏寒頭痛欬逆嘔吐耳聵目矇小便自遺瀉利腸
鳴裏急腹痛玉莖短縮齒牙浮痛肢體麻痺冷汗時
出或厥冷身痛咬舌嚙唇舌本強硬呃逆喘促脈微
沉細此陽氣脱陷之真寒證也凡此危候無論脈證
但見有一二急用參附湯或用托裏消毒散去連翹
白芷金銀花三味急加桂附大劑補之多有復生者
内翰楊臯湖孟夏患背疽服尅伐之劑二旬餘矣漫腫
堅硬重如負石隔蒜灸五十餘壯背遂輕以六君加
砂仁二劑涎沫涌出飲食愈少此脾虚陽氣脱陷也
劑用温補反嘔不食仍用前藥作大劑加附子薑桂
又不應遂以參茋各一觔歸术陳皮各半觔附子一
兩煎服三日而盡流涎頓止腐肉頓潰飲食頓進再
用薑桂等藥托裏健脾腐脱而瘡愈矣少參史南
湖之内夏患疽不起發脈大而無力發熱作渴自汗
盗汗用參茋大補之劑益加手足逆冷大便不實喘
促時嘔脈細微按之如無惟太衝不絶仍以參茋白
术當歸茯苓陳皮計觔許加附子五錢水煎二鍾作
一服諸證悉退脈息頓復翼日瘡起而潰仍用前藥
四劑後日用托裏藥調理兩月餘而愈(薛按)
一婦人於癸卯冬失物發怒缺盆内微腫甲辰春大如
覆碗左肩脾亦腫肉色如故或針出鮮血三碗許腹
痛如錐泄瀉不止四肢逆冷嘔吐惡寒或時發熱絶
食已七日矣其脈洪大時或微細此陽氣脱陷也用
六君加炮薑三錢附子二錢早服至午不應再劑加
附子五錢熟睡覺來諸證頓退六七可進稀粥再四
劑諸證悉退飲食如故缺盆始痛針出清膿二碗許
諸證復至此虚極也以十全大補加薑桂附各一錢
三劑而安後減薑附各五分與歸脾湯兼服五十餘
劑而愈(薛按)
温補按則(十九)
留都鄭中翰仲夏患發背已半月瘡頭十餘枚皆如粟
許漫腫堅硬根如大盤背重如負石即隔蒜灸五十
餘壯其背頓輕彼因輕愈不守禁忌三日後大作瘡
不起發但苦作痛用活命飲四劑勢少退用香砂六
君子湯四劑飲食少進彼恃知醫自用敗毒藥二劑
飲食益少口流涎沫若不自知此脾虚之甚也每用
托裏藥加參茋各三錢彼密自揀去大半後雖用大
補藥加薑桂亦不應遂令其子以參茋各一觔歸术
各半觔亁薑桂附各一兩煎膏一鑵三日飲盡涎頓
止腐頓潰食頓進再用托裏健脾藥腐肉自脱而愈
(下俱薛按)
張侍御患背瘡三枚皆如粟彼以為小毒服清熱化痰
藥外用涼藥敷貼數日尚不起色黯不焮胸中氣不
得出入勢甚可畏連用活命飲二劑氣雖利膿清稀
瘡不起欲用補劑彼泥於素有痰火不受參术之補
因其固執遂陽以敗毒之劑與視之而隂以參茋歸
术各五錢薑桂各二錢服二劑背覺熱腐肉得潰方
信余言始明用大補藥乃愈
南都聶姓者時六月患發背腐肉已去瘡口尺許色赤
焮腫發熱不食欲嘔不嘔服十宣散等藥自謂不起
請余決之其脈輕診則浮而數重診則弱而濇此潰
後之正脈然瘡口開張血氣虚也欲嘔不嘔脾胃虚
也色赤焮腫虚火之象也尚可治遂與十全大補湯
加酒炒黃栢知母五味麥門及飲童便飲食頓進肌
肉頓生服至八劑瘡口收如粟許又惑於人言謂餘
毒未盡乃服消毒藥二劑復發熱昏瞶急進前藥又
二十餘劑乃愈後兩月因作善事一晝夜不睡以致
勞倦發熱似睡不睡與前湯二劑更加發熱飲食不
進惟飲熱湯後以前藥加附子一錢二劑復愈
高秋官貞甫孟秋發背色黯而硬不痛不起脈沉而細
四肢逆冷急用大艾隔蒜灸三十餘壮不痛遂用艾
如粟大者著肉灸七壮乃始知痛與六君子湯二劑
每劑入附子二錢不應後劑又加肉桂二錢始應而
愈
一男子脇腫一塊日久不潰按之微痛脈微而濇此形
證俱虚也經曰形氣不足病氣不足當補不當瀉予
以人參養營湯治之彼不信乃服流氣飲虚證悉至
方服前湯月餘少愈但腫處尚硬以艾葉炒熱熨患
處至十餘日膿成以火針刺之更灸以豆豉餅又服
十全大補湯百劑而愈
定痛(二十)
齊氏曰瘡疽之證候不同凡寒熱虚實皆能為痛故止
痛之法殊非一端世人皆謂乳殁珍貴之藥可住疼
痛而不知臨病制宜自有方法盖熱毒之痛者以寒
涼之藥折其熱而痛自止也寒邪之痛以温熱之劑
熨其寒則痛自除也因風而痛者除其風因濕而痛
者導其濕燥而痛者潤之塞而痛者通之虚而痛者
補之實而痛者瀉之因膿鬱而閉者開之惡肉侵潰
者去之隂陽不和者調之經絡秘澁者利之臨機應
變方為上醫不可執方而無權也
立齋曰瘡痬之作由六淫七情所傷其痛也因氣血凝
滯所致假如熱毒在内便秘而作痛者内疎黃連湯
導之熱毒熾盛焮腫而作痛者黃連解毒湯治之不
應仙方活命飲解之瘀血凝滯而作痛者乳香定痛
丸和之作膿而痛者托裏消毒散排之膿脹而痛者
針之膿潰而痛者補之若因氣虚而痛四君加歸茋
血虚而痛四物加參茋腎虚而痛六味地黃丸口亁
作渴小便頻數者加減八味丸此皆止痛之法也慎
勿㮣用寒涼之藥况血氣喜温而惡寒若冷氣入裏
血即凝滯反為難瘥之證矣丹溪云膿出而反痛此
為虚也宜補之穢氣所觸者和解之風寒所逼者温
散之若專用龍竭生肌乳没止痛吾知其必無效也
凡癰毒焮腫赤痛之甚者雖内治之法已具如前然煎
劑功緩而痛急難當者必須外用敷藥既欲其止痛
又欲其散毒則無如降癰散之神妙也
生肌收口(附成漏證二十一)
陳良甫曰癰疽之毒有淺深故收斂之功有遲速斷不
可早用收口之藥恐毒氣未盡後必復發為患匪輕
若癰久不合其肉白而膿少者此氣血俱虚不能潮
運而瘡口冷澁也每日用艾葉一把煎湯避風熱洗
及燒松香烟薰之或用猪蹄湯洗之更以神異膏貼
之必須守禁調理否則不效又曰脈得寒則下陷
凝滯肌肉故曰留連肉腠是為冷漏須温補之
丹溪曰諸經惟少陽厥隂之生癰者宜須防之以其多
氣少血也血生則肌肉難長故瘡久未合必成敗證
苟反用驅利毒藥以伐其隂分之血禍不旋踵矣
立齋曰肌肉者脾胃之所主收斂者血氣之所使但當
純補脾胃不宜泛敷生肌之劑夫瘡不生肌而色赤
甚者血熱也四物加山梔連翹色白而無神者氣虚
也四君加當歸黃茋脾熱内熱隂血虚也四物加參
术膿水清稀者氣血虚也十全大補湯食少體倦脾
氣虚也補中益氣湯煩熱作渴飲食如常胃火也竹
葉黃茋湯不應竹葉石膏湯熱渴而小便頻數腎水
虚也用加減八味丸料煎服若敗肉去後新肉微赤
四沿白膜者此胃中生氣也但用四君子湯以培補
之則不日自斂若妄用生肌之藥餘毒未盡而反益
甚耳殊不知瘡痬之作由胃氣不調瘡痬之潰由胃
氣腐化瘡痬之斂由胃氣榮養東垣云胃乃發生
之源為人生之本丹溪亦謂治瘡痬當助胃壮氣使
根本堅固誠哉是言也可不慎歟又曰若肌肉傷
而瘡口不斂用六君子湯以補脾胃若氣虚惡寒而
瘡口不斂用補中益氣湯以補脾肺若血虚發熱而
瘡口不斂用四物參术以滋肝脾若膿多而瘡口不
斂用八珍湯或十全大補湯以養血氣如不應但用
四君歸茋以補脾胃更不應乃屬命門火衰急用八
味丸以壮火生土若脈數發渴者難治以真氣虚而
邪氣實也又曰生肌之法當先理脾胃助氣血為
主若氣血俱虚不能生者當用托裏之劑若有風寒
襲於瘡所不能生者宜用豆豉餅灸之若流注頑瘡
内有膿管或瘀肉或&KR1031;核須用針頭散腐之錠子尤
妙如背瘡杖瘡湯火瘡大潰當用神效當歸膏則能
去腐生新止痛大有神效又曰癰疽潰後毒盡則
肉自生常見世之治者往往用龍骨血竭之屬以求
生肌殊不知餘毒未盡肌肉何以得生氣血既虚龍
竭豈能得效設若膿毒未盡就用生肌則反增潰爛
壯者輕者不過復潰或遲斂而已怯者重者必致内
攻或潰爛不斂反致危矣又曰凡瘡痬成漏皆因
元氣不足營氣不從陽氣虚寒則寒氣逆於肉裏稽
留血脈腐潰既久即成是患故凡治不足之證於其
初患便當内用參茋歸术温補脾胃外用桑枝葱熨
接補陽氣使自消散若久而不能成膿亦用前二法
補助以速之若膿既成而不潰用艾於當頭灸數炷
而出之却服十全大補湯患者又當慎起居節飲食
庶幾收斂若用冷針開刺久而内出清濃外色黑黯
或誤用生肌散速其口斂反束其邪必成敗證
諸瘡患久成漏常有膿水不絶其膿不臭若無歹肉者
法用炮附子去皮尖為細末以唾津和為餅如三錢
厚安瘡上以艾炷灸之漏大艾亦大漏小艾亦小但
灸令微熱不可令痛亁則易之每灸一二十壯不論
灸後貼以膏藥隔二三日又如前再灸更服大補氣
血之藥直至肉平為度或用炮附子切片三分厚灸
之亦可或用江西淡豆豉為餅多灸之亦效若瘡
久成漏外有腐肉内有膿管不能收口者以針頭散
和作細條絍入口内外用膏藥貼之待膿管盡去自
然漸平收口或先用灸法數日後用此絍藥亦可仍
内服十全大補等藥
郭氏灸法瘡疽久不收歛及有膿水惡物漸潰根深者
用白麫硫黃大蒜三物一處搗爛看瘡大小捻作餅
子厚約三分安於瘡上用艾炷灸二十一壯一灸一
易後隔四五日用藥錠針頭散等藥絍入瘡内歹肉
盡去好肉長平然後貼收斂之藥内服應病之劑調
理即瘥矣
一男子年踰二十稟弱左腿外側患毒三月方潰膿水
清稀肌肉不生以十全大補湯加牛膝二十餘劑漸
愈更以豆豉餅灸之月餘而痊一婦人左臂結核
年餘方潰膿清不斂一男子患貼骨癰腿細短軟瘡口
不合俱用十全大補湯外以附子餅及貼補藥膏調
護得宜百劑而愈太凡不足之證宜大補之劑兼灸
以補接陽氣袪散寒邪為上京師董賜年踰四十
胸患瘡成漏日出膿碗許喜飲食如常以十全大補
湯加貝母遠志白斂續斷灸以附子餅膿漸少謹調
護歲餘而愈(薛按)
用香散藥(二十二)
伍氏曰氣血聞香則行聞臭則逆大抵瘡痬多因營氣
不從逆於肉理故鬱聚為膿得香散藥則氣流行故
當多服五香連翹湯萬金散清心内固金粉散凡瘡
本腥穢又聞臭觸則愈甚若毒氣入胃則為咳逆古
人用此可謂有理且如飲食調令香美則益脾土養
真元保其無虞矣
立齋曰今人有瘡痬不審元氣虚實病之表裏病者多
喜内消而醫者即用十宣散及敗毒散流氣飲之類
殊不知十宣散雖有參茋然防風白芷厚朴桔梗皆
足以耗氣况不分經絡時令氣血多少而㮣用之乎
敗毒散乃發表之藥果有表證亦止宜一二服多則
元氣反損其毒愈盛雖有人參莫能補也况非表證
而用之乎流氣飲乃耗血之劑果氣結膈滿亦止宜
二三服多則血氣愈傷夫血氣凝滯多因榮衛氣弱
不能運行豈可復用流氣飲以益其虚况諸經氣血
多寡不同而流氣飲通行十二經則諸經皆為所損
反為敗證雖有芎歸亦難倚仗若服之過度則氣虚
血耗何以成膿苟不察其由而泛投尅伐之劑能無
危乎此三藥者其不可輕用亦明矣河間云凡瘡止
於一經或兼二經者止當求責其經不可干擾餘經
也
槐花酒(二十三)
槐花治濕退熱之功最為神速大抵腫毒非用蒜灸及
槐花酒先去其勢雖用托裏諸藥其效未必甚速惟
胃寒之人不可過用
滁州于侍御髀&KR2437;患毒痛甚服消毒藥其勢未減即以
槐花酒一服勢隨大退再以托裏消毒之藥而愈
王通府患發背十餘日勢危脈大先以槐花酒二服
殺退其勢更以敗毒散二劑再以托裏藥數劑漸潰
又用桑柴燃灸患處每日灸良久仍以膏藥貼之灸
至數次膿潰腐脱以托裏藥加白术陳皮月餘而愈
劉大尹發背六七日滿背腫痛勢甚危與隔蒜灸
百壯飲槐花酒二碗即睡覺以托裏消毒藥十去五
六令以桑枝灸患處而潰數日而愈一上含肩患
疽脈數以槐花酒二服勢頓退再與金銀花黃茋甘
草十餘服而平(薛按)
忍冬酒(二十四)
忍冬酒治癰疽發背初發時便當服此不問疽發何處
或婦人乳癰皆有竒效如或處鄉落貧家服此亦便
且效仍兼以麥飯石膏及神異膏貼之甚效
一園丁患發背甚危令取金銀藤五六兩搗爛入熱酒
一鍾絞取酒汁温服渣罨患處四五服而平彼用此
藥治瘡足以養身成家遂棄園業諸書云金銀花治
瘡痬未成者即散已成者即潰有回生之功一男
子患腦癰其頭數多痛不可忍先服消毒藥不應更
以忍冬酒服之即酣睡覺而勢去六七再四劑而消
又一男子所患尤甚亦令服之腫痛頓退但不能
平加以黃茋當歸瓜蔞仁白芷甘草節桔梗數劑而
愈一男子被鬼擊身有青痕作痛以金銀花煎湯
飲之即愈本草謂此藥大治五種飛尸此其騐也
腫痬(二十五)
立齋曰腫高焮痛脈浮者邪在表也宜托之腫硬痛
深脈沉者邪在裏也宜下之外無焮腫内則便利
調和者邪在經絡也當調營衛焮腫煩躁或咽亁
作渴者宜降火焮腫發熱或拘急或頭痛者邪在
表也宜散之大痛或不痛者邪氣實也隔蒜灸之
更用解毒煩躁飲冷焮痛脈數者邪在上也宜清
之惡寒而不潰者氣虚兼寒邪也宜宣而補之
焮痛發熱汗多大渴便結譫語者結陽證也宜下之
不作膿或熟而不潰者虚也宜補之又曰大抵
癰腫之證不可專泥于火為患况稟有虚實及老弱
不同豈可㮣用寒涼之藥設若毒始聚勢不盛者庶
可消散尤當推其病因别其虚實若㮣用涼藥必致
誤事如膿將成邪盛氣實者用消毒之劑先殺其毒
雖作膿不為大苦潰亦不甚若就用托裏必益其勢
如膿將成不成及不潰者方用托裏膿成勢盛者針
之膿一出諸證悉退矣
丹溪曰腫痬内外皆壅宜以托裏表散為主如欲用大
黃寧無孟浪之非潰痬内外皆虚宜以補接為主如
欲用香散未免虚虚之失
愚意前論腫痬有云忌補宜下者有云禁用大黃者此
其為說若異而亦以證有不同耳盖忌補者忌邪之
實也畏攻者畏氣之虚也即如腫痬多實潰痬多虚
此其常也然腫痬亦多不足則有宜補不宜瀉者潰
痬亦或有餘則有宜瀉不宜補者此其變也或宜補
或宜瀉總在虚實二字然虚實二字最多疑似貴有
定見如火盛者宜清者也氣滯者宜行者也既熱且
壅宜下者也無滯無壅則不宜妄用攻下此用攻之
宜禁者也至若用補之法亦但察此二者凡氣道壅
滯者不宜補火邪熾盛者不宜温若氣道無滯火邪
不甚或飲食二便清利如常而患有危險可畏者此
雖未見虚證或腫痬未潰亦宜即從托補何也盖恐困
苦日久無損自虚若能預固元氣則毒必易化膿必易
潰口必易斂即大羸大潰猶可望生若必待虚證叠出
或既潰不能收斂而後勉力支持則輕者必重重者
必危能無晩乎此腫痬之有不足也所係非細不可
不察向予長男生在癸丑及乙卯五月甫及二週
而患背疽初起時背中忽見微腫數日後按之則根
深漸闊其大如碗而皮色不變亦不甚痛至十餘日
身有微熱其勢滋甚因謀之痬醫或云背疽或云痰
氣咸曰葷腥温補一毫不可入口乃投以解毒之藥
一劑而身反大熱神氣愈困飲食不進矣予危懼之
甚因思丹溪有云癰疽因積毒在臟腑當先助胃氣
為主使根本堅固而以行經活血佐之又曰但見腫
痛參之脈證虚弱便與滋補氣血無虧可保終吉是
誠確論也因却前醫而專固元氣以内托其毒遂用
人參三錢製附子一錢佐以當歸熟地炙甘草肉桂
之屬一劑而飲食頓進再劑而神彩如舊抑何神也
由是弛其口腹藥食並進十劑而膿成以其根深皮
厚復用針出膿甚多調理月餘而愈向使傾信庸流
絶忌温補滋味專意解毒則胃氣日竭毒氣日陷飲
食不進倘致透膈内潰則萬萬不保矣且此兒素無
虚病何敢乃爾盖以其既屬隂證又無實邪見有確
真故敢峻補脾腎方保萬全嗚呼醫之關係皆是類
也因錄此按用告將來以見腫痬潰痬凡虚證未見
而但無實熱壅滯可據者便宜托補如此則其受益
于不識不知有非可以言語形容者(新按)
腫痬不足(二十六)
汪太夫人年逾八十腦疽已潰發背繼生頭如粟米脈
大無力此膀胱經濕熱所致然脈大無力乃血氣衰
也遂以托裏消毒散數服稍可更加參茋之劑雖瘡
起而作渴此氣血虚甚以人參黃茋各一兩當歸熟
地各伍錢麥冬五味各一錢數服渴止而愈此不有
臟腑能言氣血能告豈能省悟病者至死皆歸於命
深可哀也又有患者氣質素實或有痰不服補劑
然不知膿血内潰氣血並虚豈不宜補余常治瘡隂
用參茋大補之劑陽書敗毒之名與服之俱不中滿
瘡亦隨效虚甚者尚加薑桂甚至附子未嘗有不效
也(薛按)
潰痬(二十七)
立齋曰膿熟不潰者陽氣虚也宜補之瘀肉不腐者
宜大補陽氣更以桑木灸之膿清或不斂者氣血
俱虚宜大補膿後食少無睡或發熱者虚也宜補
之倦怠懶言食少不腫者虚也宜補之寒氣襲
於瘡口不能收斂或陷下不斂者温補之脈大無
力或微濇者氣血俱虚也峻補之出血或膿多煩
躁不眠者乃亡陽也急補之凡膿潰而清或瘡口
不合或聚腫不赤肌寒肉冷自汗色脱者皆氣血俱
虚也非補不可凡膿血去多瘡口雖合尤當補益
務使氣血平復否則更患他證必難治療也又曰
大抵膿血大泄當大補血氣為先雖有他證以末治
之凡癰疽大潰發熱惡寒皆屬氣血虚甚若左手脈
不足者補血藥當多於補氣藥右手脈不足者補氣
藥當多於補血藥切不可發表大凡癰疽全藉血
氣為主若患而不起或潰而不腐或不收斂及膿少
或清皆血氣之虚也俱宜大補之最忌攻伐之劑亦
有膿反多者乃氣血虚而不能禁止也常見氣血充
實之人患瘡者必腫高色赤易腐潰而膿且稠又易
於收斂怯弱之人多不起發不腐潰及難於收斂若
不審察而妄投攻劑虚虚之禍不免矣及患後更當
調養若瘰癧流注之屬尤當補益也否則更患他證
必難措治慎之又曰潰痬氣屬氣血俱虚固所當
補若患腫痬而氣血虚弱者尤宜預補否則雖潰而
不斂矣又凡大病之後氣血未復多致再發若不調
補必變為他證而危或誤以瘡毒復發反行攻伐則
速其不起深可為戒也又曰若瘡痬腫焮痛甚煩
躁脈大則辛熱之劑不但腫痬不可用即潰痬亦可
用也
太平聖惠方云凡癰疽膿潰之後脈微澁遲緩者邪氣
去而真氣將復也為易愈若脈來沉細而直者裏虚
而欲變證也若膿血既去則當脈静身涼腫消痛息
如傷寒表證之得汗也若反發熱作渴脈洪數者此
真氣虚而邪氣實也死無疑矣
潰瘍有餘(二十八)
潰痬有餘之證其辨有四盖一以元氣本強火邪本盛
雖膿潰之後而内熱猶未盡除或大便堅實而能食
脈滑者此其形氣病氣俱有餘仍宜清利不宜温補
火退自愈亦善證也一以真隂内虧水不制火膿既
泄而熱反甚脈反躁者欲清之則正氣以虚欲補之
則邪氣愈甚此正不勝邪窮敗之證不可治也一以
毒深而潰淺者其肌腠之膿已潰而根盤之毒未動
此乃假頭非真潰也不得遽認為潰痬而㮣施托補
若誤用之則反增其害當詳辨也又有一種元氣以
虚極似宜補然其稟質滯濁肌肉堅厚色黑而氣道
多壅者略施培補反加滯悶若此輩者真虚既不可
補假實又不可攻最難調理極易招怨是亦不治之
證也總之潰痬有餘者十之一二故潰痬宜清者少
腫痬不足者十常四五故腫痬宜補者多此亦以癰
疽之危險有關生死者為言故貴防其未然也至若
經絡浮淺之毒不過腫則必潰潰則必收又何必卷
卷以補瀉為辨也觀者審之
一男子年逾三十腹患癰腫脈數喜冷齊氏云瘡痬腫
起堅硬瘡疽之實也河間云腫硬木悶煩躁飲冷邪
氣在内也遂用清涼飲倍加大黃三劑稍緩次以四
物湯加芩連山梔木通四劑遂潰更以十宣散去參
茋肉桂加金銀花天花粉漸愈彼欲速效自服温補
藥遂致肚腹俱腫小便不利仍以清涼飲治之膿潰
數碗再以托裏藥而愈趙宜人年逾七旬患鬢疽
已潰焮腫甚痛喜冷脈實大便秘澁東垣曰煩躁飲
冷身熱脈大精神昏悶者皆臟腑之實也遂以清涼
飲一劑腫痛悉退更以托裏消毒藥三十餘劑而平
若謂年高潰後投以補劑實實之禍不免矣(薛按)
潰痬作痛(二十九)
立齋曰膿出而反痛者虚也宜補之脈數虚而痛者
屬虚火宜滋隂脈數實而痛者邪氣實也宜泄之
脈實便秘而痛者邪在内也宜下之脈濇而痛
者氣血虚寒也温補之大抵瘡之始作也先發為
腫氣血鬱積蒸肉為膿故多痛膿潰之後腫退肌寬
痛必漸減若反痛者乃虚也宜補之亦有穢氣所觸
者宜和解之風寒所逼者宜温散之
丁蘭年二十餘股内患毒日久欲求内消診其脈滑數
知膿已成因氣血虚不潰遂刺之膿出作痛以八珍
湯治之少可但膿水清稀更以十全大補湯加炮附
子五分數劑漸愈仍服十全大補湯三十餘劑而痊
一僧股内患腫一塊不痛不潰治以托藥二十餘
劑膿成刺之作痛予謂腫而不潰潰而反痛此氣血
虚甚也宜峻補之彼云氣無補法予謂正氣不足不
可不補補之則氣化而痛邪自除遂以參茋歸术熟
地黃治之兩月餘而平(薛按)
潰痬發熱(附惡寒三十)
用手模熱有三法以輕手捫之則熱重按之則不熱是
熱在皮毛血脈也重按之至筋骨之分則熱蒸手極
甚輕手則不熱是邪在筋骨之間也不輕不重按之
而熱是熱在筋骨之上皮毛血脈之下乃熱在肌肉
也
仲景曰脈虚則血虚血虚生寒陽氣不足也寸口脈
微為陽不足隂氣上入陽中則洒淅惡寒尺脈弱為
隂不足陽氣下陷入隂中則發熱也
王氏曰病熱而脈數按之不鼓動乃寒盛格陽而致之
非熱也形證似寒按之而脈氣鼓擊於指下盛者此
為熱甚拒隂而生病非寒也
東垣曰發熱惡熱大渴不止煩躁肌熱不欲近衣或目
痛鼻亁但脈洪大按之無力者非白虎湯證也此血
虚發躁當以當歸補血湯主之又有火鬱而熱之證
如不能食而熱自汗氣短者虚也當以甘寒之劑瀉
熱補氣如能食而熱口舌乾燥大便難者當以辛苦
大寒之劑下之以瀉火保水又曰晝則發熱夜則
安静是陽氣自旺於陽分也晝則安静夜則發熱煩
躁是陽氣下陷入隂中也名曰熱入血室晝夜發熱
煩躁是重陽無隂也當亟瀉其陽峻補其隂
立齋曰脈浮或弱而熱或惡寒者陽氣虚也宜補氣
脈濇而熱者血虚也宜補血脈浮數發熱而痛者
邪在表也宜散之脈沉數發熱而痛者邪在裏也
當下之午前熱者補血為主午後熱者補氣為
主左手脈小於右手而熱者用血藥多於氣藥
右手脈小於左手而熱者用氣藥多於血藥
發熱煩躁(三十一)
王太樸曰大寒而甚熱之不熱是無火也當治其心大
熱而甚寒之不寒是無水也熱動復止倏忽往來時
動時止是無水也當補其腎故心盛則生熱腎盛則
生寒腎虚則寒動於中心虚則熱收於内又熱不勝
寒是無火也寒不勝熱是無水也夫寒之不寒責其
無水熱之不熱責其無火熱之不久責心之虚寒之
不久責腎之弱治者當深味之
立齋曰瘡痬發熱煩躁或出血過多或膿潰大泄或汗
多亡陽或下多亡隂以致隂血耗散陽無所衣浮散
於肌表之間而非火也若發熱無寐者血虚也用
聖愈湯兼汗不止氣虚也急用獨參湯發熱煩躁
肉瞤筋惕血氣俱虚也用八珍湯大渴面赤脈洪
大而虚隂虚發熱也用當歸補血湯肢體微熱煩
躁面赤脈沉而微隂盛發躁也用四君加薑附
作嘔(三十二)
立齋曰喜熱惡寒而嘔者宜温養胃氣脈細腸鳴腹
痛滑瀉而嘔者宜托裏温中喜寒惡熱而嘔者宜
降火脈實便秘而嘔者宜瀉火若不詳究其源
而妄用攻毒之藥則腫者不能潰潰者不能斂矣雖
丹溪曰腫痬時嘔當作毒氣攻心治之潰痬時嘔當
作隂虚補之殊不知此大㮣之言耳况今之熱毒内
攻而嘔者十纔一二脾胃虚寒或痰氣而嘔者十居
八九故不可執以為言也又曰凡癰痬腫赤痛甚
煩躁脈實而嘔者為有餘當下之若腫硬不潰脈弱
而嘔者乃陽氣虚弱當補之若嘔吐少食者乃胃氣
虚寒當温補脾胃若痛傷胃氣或感寒邪穢氣而嘔
者雖在腫痬當助胃壮氣若妄用攻伐多致變證不
治
薛氏樞要曰瘡痬作嘔不可泥於熱毒内攻而㮣用敗
毒等藥如熱甚焮痛邪氣實也仙方活命飲解之
作膿焮痛胃氣虚也托裏消毒散補之膿熟脹
痛氣血虚也先用托裏散後用針以泄之焮痛便
秘熱壅於内也内疎黃連湯導之若因寒藥傷胃
而嘔者托裏健中湯胃寒少食而嘔者托裏益中
湯中虚寒淫而嘔者托裏温中湯肝木乘脾而
嘔者托裏抑清湯胃脘停痰而嘔者托裏清中湯
脾虚自病而嘔者托裏益黃湯鬱結傷脾而嘔
者托裏越鞠湯又曰大凡諸瘡作嘔若飲冷便秘
是熱毒也黃連消毒散解之飲冷便實是胃火也
竹葉石膏湯清之懶食飲湯是謂虚也補中益氣
湯補之大便不實喜飲熱湯是脾胃虚寒也六君
加炮薑以温之常見脾胃虚弱者用前散反心膈
隂冷致嘔而喉舌生瘡乃腎水枯涸虚火炎上也其
證甚惡急用加減八味丸亦有得生者
熱毒作嘔證如劉貴患腹癰焮痛煩躁脈實作嘔河間
云瘡痬者火之屬須分内外以治其本若脈沉實者
先當疎其内以絶其源又曰嘔噦心煩脈沉而實腫
硬木悶或皮肉不變邪氣在内宜用内疎黃連湯治
之然作嘔脈實毒在内也遂以前湯通利二三行諸
證悉去更以連翹消毒散而愈金臺王時亨年踰
四十患臂毒焮痛作嘔服托裏消毒藥愈甚予用涼
膈散二劑頓退更以四物湯加芩連四劑而消(薛按)
胃寒作嘔證如顧浩室人年踰四十患發背治以托裏
藥而潰忽嘔而瘡痛胃脈弦緊彼以為餘毒内攻東
垣云嘔吐無時手足厥冷臟腑之虚也丹溪云潰後
發嘔不食者濕氣侵于内也又云膿出而反痛此為
虚也今胃脈弦緊木乘土位其虚明矣予欲以六君
子湯加酒炒芍藥砂仁藿香治之彼自服護心散嘔
愈甚復邀治仍用前藥更以補氣血藥兩月而愈
大抵濕氣内侵或感穢氣而作嘔者必喜温而脈弱
熱毒内攻而作嘔者必喜涼而脈數必須辨認明白
亦有大便不實或腹痛或膨脹或嘔吐或吞酸噯腐
此皆腸胃虚寒也以理中湯治之如不應加熟附子
二三片予嘗飲食少思吞酸噯腐諸藥不應惟服
理中湯及附子理中丸有效蓋此證皆因中氣虚寒
不能運化鬱滯所致故用温補之劑使中氣温和自
無此證矣張生患漆瘡作嘔由中氣虚弱漆毒侵
之予以六君子湯加砂仁藿香酒炒芍藥治之彼不
信另服連翹消毒散嘔果甚復邀治仍以前藥外用
麻油調鐵銹末塗之而愈(薛按)
戴氏曰如惡心者無聲無物欲吐不吐欲嘔不嘔雖曰
惡心實非心經之病皆在胃口上宜用生薑盖能開
胃豁痰也(名元禮南院使)
作渴(三十二)
李氏曰人病疽多有愈後發渴而不救者十有八九或
先渴而後患疽者尤為難治急用加減八味丸可免
前患若疽安而渴者服此丸則渴止疽安而未渴者
預服此丸則永不生渴或未發疽而先發渴者服此
不惟渴止且疽亦不作氣血加壮真神劑也又曰
癰疽已安之後或未安之際口舌燥黃如雞内金者
乃腎水枯竭心火上炎此證最惡古人云玉華池竭
七廟亡若誤投以丹藥則禍在反掌急用加減八味
丸桑枝煎五味子湯以滋補之又云一貴人病疽
未安而渴作一日飲水數升予以加減八味丸治之
諸醫大笑云此能止渴我輩當不復業醫皆用木瓜
紫蘇烏梅人參茯苓百藥煎等劑服多而渴愈甚不
得已用此藥三日渴止久服遂不復渴飲食加倍健
於少壮盖此藥非出鄙見自為兒時聞先君言有人
病渴用渴藥累年不愈一名醫使服此藥降心火生
腎水為最家藏此方親用嘗騐患者當知所鑒(詳外)
(科精要)
馬益卿曰癰疽作渴乃氣血兩虚宜用參茋以補氣當
歸地黃以養血或用黃茋六一湯或用忍冬丸其方
以忍冬藤入瓶内加無灰酒微火煨一宿取出晒亁
少加甘草俱為末仍用餘酒調糊為丸桐子大每服
百餘丸温酒下兼治五痔諸癭氣
立齋曰尺脈大或無力而渴者宜滋隂降火上部脈
沉實而渴者宜瀉火上部脈洪數而渴者宜降火
胃脈數而渴者宜清胃火氣虚不能生津液而
渴者宜補中氣脈大無力或微弱而渴者宜補氣
血膿血大泄或瘡口出血而渴者宜大補氣血如
不應急用獨參湯
薛氏樞要曰瘡痬作渴若焮腫發熱便利調和者上焦
熱也用竹葉石膏湯腫痛發熱大便秘澁者内臟
熱也用四順清涼飲焮腫痛甚者熱毒藴結也用
仙方活命飲漫腫微痛者氣血虚壅也用補中益
氣湯若胃火消爍而津液短少者用竹葉黃茋湯
若胃氣虚弱不生津液者用補中益氣湯若胃
氣受傷内無津液者用七味白术散若腎水乾涸
作渴或口舌乾燥者用加減八味丸或先口乾作
渴小便頻數而後患疽或疽愈後作渴飲水或舌黃
乾硬小便數而疽生者尤其惡也苟能逆知其因預
服加減八味丸補中益氣湯以滋化源可免是患
心法曰予治瘡痬作渴不問腫潰但脈數發熱而渴
以竹葉黃茋湯治之脈不數不發熱或脈數無力
而渴或口乾以補中益氣湯若脈數而便秘以清
涼飲若尺脈洪大按之無力而渴以加減八味丸
若治口燥舌黃飲水不歇此丸尤效
瀉痢(三十四)
立齋曰瘡痬大便泄瀉或因寒涼尅伐脾氣虧損或因
脾氣虚弱食不尅化或因脾虚下陷不能升舉或因
命門火衰不能生土或因腎經虚弱不能禁止或因
脾腎虚寒不能司職所主之法若寒涼傷脾六君加
木香砂仁送二神丸脾虚下陷用補中益氣送二
神丸命門火衰用八味丸料送四神丸腎虚不
禁用薑附湯加吳茱萸五味脾腎虚寒用參附湯
送四神丸病機云脈沉而細身不動作睛不瞭瞭
飲食不下鼻凖氣息者薑附湯主之身重四肢不舉
者參附湯主之仲景云下痢腸鳴當温之脈遲緊
痛未止當温之大孔痛當温之心痛當救裏可與理
中附子四逆輩精要云癰疽嘔瀉腎脈虚者不治
凡此難治之證如按前法治之多有可生者
御醫王彭峯之内年踰四十背疽不起發泄瀉作嘔食
少厥逆脈息如無屬陽氣虚寒用大補劑加附子薑
桂不應再加附子二劑瀉愈甚更以大附子薑桂各
三錢參茋歸术各五錢作一劑腹内始熱嘔瀉乃止
手足漸温脈息遂復更用大補而潰再用托裏而斂
十年後仍患脾胃虚寒而殁(薛按)
大便秘結(三十五)
立齋曰瘡痬大便秘結若作渴飲冷其脈洪數而有力
者屬實火宜用内疎黃連湯若口乾飲湯其脈浮
大而無力者屬氣虚宜用八珍湯若腸胃氣虚血
燥而不通者宜用十全大補湯培養之若瘡證屬
陽或因入房傷腎而不通者宜用前湯加薑附回陽
多有得生者若飲食雖多大便不通而肚腹不脹
者此内火消爍切不可通之若肚腹痞脹而直腸
乾涸不通者宜用猪膽汁導之若誤行疏利復傷元
氣則不能潰斂經曰腎開竅干二隂臟精於腎津
液潤則大便如常若潰痬有此因氣血虧損腸胃乾
涸當大補為善設若不審虚實而一於疎利者鮮有
不誤若老弱或産後而便難者皆氣血虚也猪膽
汁最效甚者多用之更以養血氣藥助之萬不可妄
行攻伐
居賓鷗仲夏患發背黯腫尺餘皆有小頭如鋪粟状四
日矣此真氣虚而邪氣實也遂隔蒜灸之服活命飲
二劑其邪頓退乃純補其真隂又將生脈散以代茶
飲瘡邪大退余因他往三日復視之飲食不入中央
肉死大便秘結小便赤濁余曰中央肉死毒氣盛而
脾氣虚也大便不通腸虚而不能傳送也小便赤濁
脾虚而火下陷也治亦難矣彼始云莫非間斷補藥
之過也余曰然乃急用六君子加當歸柴胡升麻飲
食漸進大便自通外用烏金膏塗中央三寸許四圍
紅腫漸消中央黑腐漸去乃敷當歸膏用地黃丸與
前藥間服將百劑而愈(薛按)
小便淋濇不利(三十六)
立齋曰瘡痬小便淋漓頻數或莖中澁者腎經虧損之
惡證也宜用加減八味丸以補隂足脛逆冷者宜
用八味丸以補陽若小便頻而黃者宜用四物湯
加參术麥門五味以滋肺腎若小便短而少者宜
用補中益氣加山藥麥門五味以補脾肺若熱結
膀胱而不利者宜用五淋散以清熱若脾氣燥熱
而不能化者宜用黃芩清肺飲以滋隂若膀胱隂
虚陽無以生者宜用滋腎丸若膀胱陽虚隂無以
化者宜用六味地黃丸腎虚之患多傳此證非滋化
源則不救若用黃栢知母反瀉其陽是速其危也
若老人隂痿思色精氣内敗莖中痛而不利者用加
減八味丸加車前子牛膝不應更加附子多有復生
者若精已竭而復耗之大小便中牽痛愈痛則愈
便愈便則愈痛以前藥加附子亦有復生者王太
僕云無隂則陽無以化無陽則隂無以生當滋其化
源若專用淡滲復損真隂乃速其危也
發痙(三十七)
立齋曰瘡痬發痙因氣血虧損或為外邪所摶或内虚
鬱火之致其形則牙關緊急四肢勁強或腰背反張
肢體抽搐其有汗而不惡寒者曰柔痙風能散氣故
有汗也其無汗而惡寒者曰剛痙寒能濇血故無汗
也皆由亡血過多筋無所養故傷寒汗下過多與潰
痬産後多患之乃敗證也若大補氣血多有可治者
若作風治速其危矣
痙論法俱詳見雜證謨十二卷痙證門所當參閱
無寐(三十八)
立齋曰瘡痬潰後無寐發熱煩躁血虚也聖愈湯自
汗不止無寐氣虚也四君加黃茋五味子發熱煩
躁肉瞤䈥惕氣血虚也八珍湯大渴面赤脈洪大
而浮隂虚發熱也當歸補血湯肢體微熱煩躁面
赤脈沉微隂盛發躁也四君加薑附
瘡疽出血(三十九)
立齋曰瘡疽出血因五臟之氣虧損虚火動而錯經妄
行也當求其經審其因而治之若肝熱而血妄行
者宜四物加炒山梔芩术丹皮肝虚而不能藏血
者六味地黃丸心虚而不能主血者四物加炒黃
連丹皮苓术脾虚熱而不能統血者四君子加炒
梔子丹皮若脾經鬱結用歸脾湯加五味子脾
肺氣虚用補中益氣湯加五味子氣血俱虚用十
全大補湯隂火動者用六味丸加五味子大凡
去血過多見煩熱發渴等證勿論其脈急用獨參湯
以補氣經云血生於氣苟非參茋歸术甘温等劑以
生心肝之血決不能愈若發熱脈大者不治凡患
血證皆當以犀角地黃湯為主
戒忌調護(四十)
李氏云病疽之人當戒酒麫炙&KR1020;醃臘生冷油膩雞鵝
魚腥之類若起居七情尤當深戒務令臥室潔淨馨
香使氣血流暢仍忌僧道孝子産婦經婦及雞犬猫畜
之類若背疽難於隠几宜用綠荳十斗作一袋隠伏
其上以解毒涼心也又曰大凡臟腑已利瘡毒已
潰氣血既虚最當調護若發熱而服涼藥無不致禍
立齋曰綠荳性寒主丹毒煩熱風疹或金石所發實熱
煩渴飲食如常證屬純陽者極宜用之否則不可輕
用也又曰瘡痬食肉乃自棄也瘡痬之毒發於營
氣今反助之與自棄何異雖用藥施治亦不能愈
東垣云胃為五臟之根本胃氣一傷諸證皆虚七惡蜂
起可不慎哉
愚按瘡痬當忌暈腥然以愚見言之則惟熱火證及疔
毒陽癰則毫不可犯宜切慎也至若營衛大虚而毒
不能化肉不能長凡宜滋宜補等證豈亦不宜滋補
乎故古人號黃茋為羊肉則既宜黃茋未有不宜羊
肉者惟猪肉牛肉醇酒及傷脾助濕等物則不可不
忌
隂陽證變(四十一)
太監劉關患發背腫痛色紫診其脈息沉數陳良甫云
脈數發熱而痛者發於陽也且瘡痬赤甚則紫即火
極似水也詢之嘗服丹石藥半載乃積温成熱所致
遂以内疎黃連湯再服稍平更用排膿消毒藥及猪
蹄湯太一膏而愈經曰色與脈當相參應治之者在
明亢害承制之理隂陽變化之機焉耳舉人潘光
甫年四十患腦疽焮腫診其脈沉静予謂此陽證隂
脈斷不起已而果然盖瘡痬之證雖屬心火尤當分
表裏虚實果元氣充實内有實火者寒劑或可責效
若寒涼過度使胃寒脾弱陽證變隂或結而不潰潰
而不斂隂陽乖戾水火交争死無日矣(薛按)
論列方(外科上)
參附湯(補三八)薑附湯(熱二二外三三)
托裏散(外四三)四君子湯(補一)
八珍湯(補十九)人參湯(補二六)
六君子湯(補五)四物湯(補八)
聖愈湯(補九一)理中湯(熱一)
歸脾湯(補三三)六味丸(補一二二)
回陽湯(外三七)滋腎丸(寒一六三)
八味丸(補一二二)護心散(外七二)
敗毒散(散三六)二神丸(熱一五一)
沖和湯(外二四)清涼飲(外九十)
四神丸(熱一五二)麻黃湯(散一)
流氣飲(外五五)涼膈散(痘八三)
五淋散(寒百十七)清胃散(寒四五)
五香湯(木人即方外五一)十宣散(痘十四)
濟隂湯(外八五)白虎湯(寒二)
萬金散(外六七)漏蘆湯(外九五)
奪命丹(外七七)蠟礬丸(外七四七五)
忍冬酒(外百二)槐花酒(外百四)
遠志酒(外百六)國老膏(外六八)
桑枝煎(外百九)製甘草湯(外六八)
五味子湯(補五八)神仙截法(外百十)
十全大補湯(補二十)仙方活命飲(外一)
人參黃茋湯(外二六)補中益氣湯(補三一)
托裏消毒散(外二)托裏温中湯(外十二)
托裏健中湯(外十一)托裏清中湯(外十六)
托裏益黃湯(外十五)托裏益中湯(外十三)
托裏抑青湯(外十七)托裏越鞠湯(外十九)
托裏温經湯(外十四)七味白术散(小七)
丁香柿蒂散(熱六五)黃茋六一湯(補五十)
當歸補血湯(補四五)加減八味丸(外三八)
人參養營湯(補一二)人參平肺散(寒三七)
人參理中湯(熱一)人參敗毒散(散三七)
附子理中湯(外三四)竹葉黃茋湯(寒七)
黃連消毒散(外六十)黃連解毒湯(寒一)
竹葉石膏湯(寒五)連翹消毒散(外六一)
内疎黃連湯(外九三)五香連翹湯(外五一)
四順清涼飲(攻二五)黃芩清肺飲(寒三八)
内固金粉散(外七三)犀角地黃湯(外四六)
乳香定痛丸(外五七)犀角升麻湯(外四七)
香砂六君湯(補七)神仙薰照方(外一二二)
附子餅(外百十六)豆豉餅(外百十七)
桑枝灸(外百二十)葱熨法(外一二一)
隔蒜灸(外百十五)騎竹馬法(外百十四)
鐵頭散(外一四四)降癰散(新因三六)
麥飲石膏(外一三九)烏金膏(外一四二)
隂陽散(外一三三)抑隂散(外一三一)
抑陽散(外一三二)猪蹄湯(外三二五)
浴毒湯(即百草煎之類新因三七)太乙膏(外三百八)
當歸膏(外三一四)神異膏(外三百十)
景岳全書卷四十六
