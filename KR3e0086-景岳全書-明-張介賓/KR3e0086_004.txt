景岳全書卷四
明張介賓撰
脉神章(上)
内經脉義
部位(部位解見後章)
脉要精微論曰尺内兩傍則季脇也尺外以候腎尺裏
以候腹中附上左外以候肝内以候鬲右外以候胃
内以候脾上附上右外以候肺内以候胸中左外以
候心内以候亶中前以候前後以候後上竟上者胸
喉中事也下竟下者少腹腰股膝脛中事也
脉度(二)
五十營篇曰天周二十八宿人經二十八脉周身十六
丈二尺以應二十八宿漏水下百刻以分晝夜故人
一呼脉再動氣行三寸一吸脉亦再動氣行三寸呼
吸定息氣行六寸十息氣行六尺二百七十息氣行
十六丈二尺一周於身五百四十息氣行再周於身
二千七百息氣行十周於身一萬三千五百息氣行
五十周於身水下百刻日行二十八宿漏水皆盡脉
終矣故五十營備得盡天地之壽凡行八百一十丈
也
三部九候(三)
三部九候論帝曰願聞天地之至數合於人形血氣通
决死生為之奈何岐伯曰天地之至數始於一終於
九焉一者天二者地三者人因而三之三三為九以
應九野故人有三部部有三候以决死生以處百部
以調虚實而除邪疾帝曰何謂三部曰有下部有中
部有上部部各有三候三候者有天有地有人也上
部天兩額之動脉上部地兩頰之動脉上部人耳前
之動脉中部天手太隂也中部地手陽明也中部人
手少隂也下部天足厥隂也下部地足少隂也下部
人足太隂也故下部之候天以候肝地以候腎人以
候脾胃之氣中部之候天以候肺地以候胸中之氣
人以候心上部之候天以候頭角之氣地以候口齒
之氣人以候耳目之氣帝曰以候奈何岐伯曰必先
度其形之肥瘦以調其氣之虚實實則瀉之虚則補
之
按寸口脉亦有三部九候三部者寸關尺也九候者
三部中各有浮中沉也察三部可知病之高下如寸
為陽為上部主頭項以至心胸之分也關為隂陽之
中為中部主臍腹胠脇之分也尺為隂為下部主腰
足脛股之分也三部中各有三候三而三之是為九
候如浮主皮膚候表及府中主肌肉以候胃氣沉主
筋骨候裏及藏此皆診家之樞要當與本篇互相求
察也
七診(四)
三部九候論帝曰何以知病之所在岐伯曰察九候獨
小者病獨大者病獨疾者病獨遲者病獨熱者病獨寒
者病獨陷下者病
詳此獨字即醫中精一之義診家綱領莫切於此今
見諸家言脉悉以六部浮沉鑿分虚實顧不知病本
何在既無獨見焉得確真故寶命全形論曰衆脉不
見衆凶弗聞外内相得無以形先是誠察病之秘旨
必知此義方可言診外有獨論在後中卷當參閱之
六經脉體(五)
平人氣象論曰太陽脉至洪大以長少陽脉至乍疎乍
數乍短乍長陽明脉至浮大而短
至真要大論曰厥隂之至其脉弦少隂之至其脉鉤太
隂之至其脉沉少陽之至大而浮陽明之至短而澁
太陽之至大而長
按此二篇之論蓋前言隂陽之盛衰後分六氣之專
主辭若稍異義實相符詳具類經脉色類第十四篇
所當兼閱
四時脉體(六)
玉機真藏論岐伯曰春脉如弦春脉者肝也東方木也
萬物之所以始生也故其氣來耎弱輕虚而滑端直
以長故曰弦反此者病帝曰何如而反岐伯曰其氣
來實而強此謂太過病在外其氣來不實而微此謂
不及病在中夏脉如鈎夏脉者心也南方火也萬
物之所以盛長也故其氣來盛去衰故曰鈎反此者
病何如而反曰其氣來盛去亦盛此謂太過病在外
其氣來不盛去反盛此謂不及病在中秋脉如浮
秋脉者肺也西方金也萬物之所以收成也故其氣
來輕虚以浮來急去散故曰浮反此者病何如而反
曰其氣來毛而中央堅兩傍虚此謂太過病在外其氣
來毛而微此謂不及病在中冬脉如營冬脉者腎
也北方水也萬物之所以合藏也故其氣來沉以搏
故曰營反此者病何如而反曰其氣來如彈石者此
謂太過病在外其去如數者此謂不及病在中帝
曰四時之序脾脉獨何主岐伯曰脾脉者土也孤藏
以灌四傍者也帝曰脾之善惡可得見乎曰善者不
可得見惡者可見其來如水之流者此謂太過病在
外如鳥之喙者此謂不及病在中
按本篇中外二字乃指邪正為言也蓋邪氣來於外
元氣見於中邪氣之來皆有餘故太過則病在外元
氣之傷惟不足故不及則病在中也又凡脾家有病
必有形見故惡者可見若其無病則隂行灌濡五藏
攸賴而莫知其然故善者不可得見是即所謂胃氣
也
玉機真藏論曰所謂逆四時者春得肺脉夏得腎脉秋
得心脉冬得脾脉其至皆懸絶沉濇者命曰逆四時
未有藏形於春夏而脉沉濇秋冬而脉浮大名曰逆
四時也
宣明五氣篇曰春得秋脉夏得冬脉長夏得春脉秋得
夏脉冬得長夏脉是謂五邪皆同命死不治
胃氣(七)(又胃氣解見後章)
玉機真藏論曰脉弱以滑是有胃氣命曰易治終始
篇曰邪氣來也緊而疾穀氣來也徐而和
平人氣象論曰平人之常氣禀於胃胃者平人之常氣
也人無胃氣曰逆逆者死春胃微弦曰平弦多胃
少曰肝病但弦無胃曰死胃而有毛曰秋病毛甚曰
今病藏真散於肝肝藏筋膜之氣也夏胃微鈎曰
平鈎多胃少曰心病但鈎無胃曰死胃而有石曰冬
病石甚曰今病藏真通於心心藏血脉之氣也長
夏胃微耎弱曰平弱多胃少曰脾病但代無胃曰死
耎弱有石曰冬病弱甚曰今病藏真濡於脾脾藏肌
肉之氣也秋胃微毛曰平毛多胃少曰肺病但毛
無胃曰死毛而有弦曰春病弦甚曰今病藏真高於
肺以行營衞隂陽也冬胃微石曰平石多胃少曰
腎病但石無胃曰死石而有鈎曰夏病鈎甚曰今病
藏真下於腎腎藏骨髓之氣也胃之大絡名曰虚
里貫鬲絡肺出於左乳下其動應衣脉宗氣也盛喘
數絶者則病在中結而橫有積矣絶不至曰死乳之
下其動應衣宗氣泄也
詳代脉之義本以更代為言如宣明五氣篇曰脾脉
代者謂胃氣隨時而更此四時之代也根結篇曰五
十動而不一代者謂五臟受氣之盛衰此至數之代
也本篇曰但代無胃曰死者謂代無真藏不死也由
此觀之則凡見忽大忽小乍遲乍數倏而更變不常
者均謂之代自王叔和云代脉來數中止不能自還
脉代者死自後以此相傳遂失代之真義
平人氣象論曰人以水穀為本故人絶水穀則死脉無
胃氣亦死所謂無胃氣者但得真藏脉不得胃氣也
所謂脉不得胃氣者肝不弦腎不石也
凡肝脉但弦腎脉但石名為真藏者以其無胃氣也
若肝當弦而不弦腎當石而不石總由穀氣不至亦
以其無胃氣也此舉肝腎而言則五藏皆然
六變(八)
邪氣藏府病形篇曰諸急者多寒緩者多熱大者多氣
少血小者氣血皆少滑者陽氣盛微有熱濇者少血
少氣微有寒諸小者隂陽形氣俱不足勿取以鍼
而調以甘藥也
按本篇正文曰濇者多血少氣微有寒多血二字乃
傳寫之誤也觀本篇下文曰刺濇者無令其血出其
為少血可知仲景曰濇者營氣不足是亦少血之謂
内外上下(九)
脉要精微論曰推而外之内而不外有心腹積也推而
内之外而不内身有熱也推而上之上而不下腰足
清也推而下之下而不上頭項痛也
脉色(十)
邪氣臟府病形篇曰見其色知其病命曰明按其脉知
其病命曰神問其病知其處命曰工夫色脉與尺之
相應也如桴鼔影響之不得相失也此亦本末根葉
之出候也根死則葉枯矣故知一則為工知二則為
神知三則神且明矣色青者其脉弦也赤者其脉
鈎也黃者其脉代也白者其脉毛黑者其脉石見其
色而不得其脉反得其相勝之脉則死矣得其相生
之脉則病已矣
人迎氣口(十一)
五色篇雷公曰病之益甚與其方衰如何黃帝曰外内
皆在焉切其脉口滑小緊以沉者病益甚在中人迎
氣大緊以浮者其病益甚在外其脉口浮滑者病日
進人迎沉而滑者病日損其脉口滑以沉者病日進
在内其人迎脉滑盛以浮者其病日進在外人迎
盛堅者傷於寒氣口盛堅者傷於食
詳人迎本足陽明之經脉在結喉兩傍氣口乃手太
隂之經脉在兩手寸口人迎為府脉所以候表氣口
為臟脉所以候裏故曰氣口獨為五臟主此内經之
旨也所以後世但診氣口不診人迎蓋以脉氣流經
經氣歸於肺而肺朝百脉而寸口為脉之大會可决
死生而凡在表在裏之病但於寸口諸部皆可察也
自王叔和誤以左手為人迎右手為氣口且云左以
候表右以候裏豈左無裏而右無表乎訛傳至今其
誤甚矣詳義見後十六卷勞倦内傷門及類經藏象
類第十一篇
脉從病反(十二)
至真要大論帝曰脉從而病反者其診何如岐伯曰脉
至而從按之不鼓諸陽皆然帝曰諸隂之反其脉何
如曰脉至而從按之鼓甚而盛也
脉至而從者如陽證見陽脉隂證見隂脉是皆謂之
從也若陽證雖見陽脉但按之不鼓而指下無力則
脉雖浮大便非真陽之候不可誤認為陽證凡諸脉
之似陽非陽者皆然也或隂證雖見隂脉但按之鼔
甚而盛者亦不得認為隂證
摶堅耎散(十三)
脉要精微論曰心脉摶堅而長當病舌卷不能言其耎
而散者當消環自已肺脉摶堅而長色不青當病
墜若摶因血在脇下令人喘逆其耎而散色澤者當
病溢飲溢飲者渴暴多飲而易入肌皮腸胃之外也
胃脉搏堅而長其色赤當病折髀其耎而散者當
病食痺脾脉摶堅而長其色黃當病少氣其耎而
散色不澤者當病足胻腫若水狀也腎脉摶堅而
長其色黃而赤者當病折腰其耎而散者當病少血
至令不復也帝曰診得心脉而急此為何病岐伯
曰病名心疝心為牡藏小腸為之使故少腹當有形
也帝曰診得胃脉何如曰胃脉實則脹虚則泄
寸口諸脉(十四)
平人氣象論曰寸口之脉中手短者曰頭痛寸口脉
中手長者曰足脛痛寸口脉中手促上擊者曰肩
背痛寸口脉沉而堅者曰病在中寸口脉浮而
盛者曰病在外寸口脉沉而弱曰寒熱及疝瘕少
腹痛寸口脉沉而横曰脇下有積腹中有横積痛
寸口脉沉而弦曰寒熱脉盛滑堅者病在外
脉小實而堅者病在内脉小弱以濇謂之久病
脉滑浮而疾者謂之新病脉急者曰疝瘕少腹痛
脉滑曰風脾濇曰痺緩而滑曰熱中盛而
緊曰脹臂多青脉曰&KR0008;血尺脉緩濇謂之解㑊
安卧脉盛謂之&KR0008;血尺濇脉滑謂之多汗尺
寒脉細謂之後泄脉尺麤常熱者謂之熱中
諸脉證(十五)
脉要精微論曰夫脉者血之府也長則氣治短則氣病
數則煩心大則病進上盛則氣高下盛則氣脹代則
氣衰細則氣少濇則心痛渾渾革至如涌泉病進而
色弊綿綿其去如弦絶者死麤大者隂不足陽有
餘為熱中也來疾去徐上實下虚為厥巔疾來徐
去疾上虚下實為惡風也故中惡風者陽受氣也
有脉俱沉細數者少隂厥也沉細數散者寒熱也浮
而散者為眴仆諸浮不躁者皆在陽則為熱其有
躁者在手諸細而沉者皆在隂則為骨痛其有靜者
在足數動一代者病在陽之脉也洩及便膿血
濇者陽氣有餘也滑者隂氣有餘也陽氣有餘為身
熱無汗隂氣有餘為多汗身寒隂陽有餘則無汗而
寒按之至骨脉氣少者腰脊痛而身有痺也
隂陽别論曰隂陽虚腸辟死陽加於隂謂之汗隂虛陽
搏謂之崩
病治易難(十六)
平人氣象論曰風熱而脉靜泄而&KR0008;血脉實病在中脉
虛病在外脉濇堅者皆難治命曰反四時也
玉機真藏論曰凡治病察其形氣色澤脉之盛衰病之
新故乃治之無後其時形氣相得謂之可治色澤以
浮謂之易已脉從四時謂之可治脉弱以滑是有胃
氣命曰易治形氣相失謂之難治色夭不澤謂之難
已脉實以堅謂之益甚脉逆四時為不可治必察四
難而明告之病熱脉静泄而脉大脱血而脉實病
在中脉實堅病在外脉不實堅者皆難治
按此二篇之義如前篇言病在中脉虚者為難治後
篇言病在中脉實堅者為難治前言病在外脉濇堅
者為難治後言病在外脉不實堅者為難治前後若
乎相反何也蓋實邪在中者脉不宜虚虛邪在中者
脉不宜實也陽邪在表者宜滑而耎不宜澁而堅外
邪方盛者宜實而大不宜虛而小也此中各有精義
或者以其為誤是不達耳
真藏脉(十七)
隂陽别論曰脉有隂陽知陽者知隂知隂者知陽凡陽
有五五五二十五陽所謂隂者真藏也見則為敗敗
必死也所謂陽者胃脘之陽也别於陽者知病處也
别於隂者知死生之期
玉機真藏論曰真肝脉至中外堅如循刀刃責責然如
按琴瑟弦色青白不澤毛折乃死真心脉至堅而
搏如循薏苡子累累然色赤黑不澤毛折乃死真
肺脉至大而虛如以毛羽中人膚色白赤不澤毛折
乃死真腎脉至搏而絶如指彈石辟辟然色黑黃
不澤毛折乃死真脾脉至弱而乍數乍疎色黃青
不澤毛折乃死諸真藏脉見者皆死不治也黃帝
問曰見真臟者死何也岐伯曰五臟者皆禀氣於胃
胃者五臟之本也臟氣者不能自致於手太隂必因
於胃氣乃至於手太隂也故邪氣勝者精氣衰也病
甚者胃氣不能與之俱至於手太隂故真臟之氣獨
見獨見者病勝臟也故曰死按此胃氣即人之陽
氣陽氣衰則胃氣弱陽氣敗則胃氣絶矣此即死生
之大本也所謂凡陽有五者即五臟之陽也凡五臟
之氣必互相灌濡故五臟之中必各兼五氣此所謂
二十五陽也是可見無往而非陽氣亦無往而非胃
氣無胃氣即真臟獨見也故曰死
關格(十八)
六節藏象論曰人迎一盛病在少陽二盛病在太陽三
盛病在陽明四盛以上為格陽寸口一盛病在厥
隂二盛病在少隂三盛病在太隂四盛以上為關隂
人迎與寸口俱盛四倍已上為關格關格之脉羸
不能極於天地之精氣則死矣本篇脉證具載關
格門當詳察之
孕脉(十九)
平人氣象論曰婦人手少隂脉動甚者任子也
隂陽别論曰隂搏陽别謂之有子
腹中論帝曰何以知懷子之且生也岐伯曰身有病而
無邪脉也本篇諸義具詳婦人門胎孕條中
乳子脉(二十)
通評虛實論帝曰乳子而病熱脉懸小者何如岐伯曰
手足温則生寒則死帝曰乳子中風熱喘鳴肩息
者脉何如曰喘鳴肩息者脉實大也緩則生急則死
此條詳義具載小兒本門
景岳全書卷四
