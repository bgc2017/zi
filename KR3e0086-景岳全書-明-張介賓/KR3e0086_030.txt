景岳全書卷三十
明張介賓撰
血證
經義
决氣篇帝曰何謂血岐伯曰中焦受氣取汁變化而赤
是謂血血脫者色白夭然不澤
痿論曰心主身之血脈
五臟生成篇曰諸血者皆屬於心人卧血歸於肝肝
受血而能視足受血而能步掌受血而能握指受血
而能攝臥出而風吹之血凝於膚者爲痺凝於脈者
爲泣(濇同)凝於足者爲厥此三者血行而不得返其
空故爲痺厥也
調經論曰肝臟血血有餘則怒不足則恐孫絡外
溢則經有畱血氣血以并隂陽相傾氣亂於衞血
逆於經氣血離居一實一虚血并於隂氣并於陽故
爲驚狂血并於陽氣幷於隂乃爲炅中血并於上氣
并於下心煩惋善怒血并於下氣并於上亂而喜忘
血氣者喜温而惡寒寒則泣不能流温則消而去
之氣之所并爲血虚血之所并爲氣虚帝曰血
并爲虚氣并爲虚是無實乎岐伯曰有者爲實無者
爲虚故氣并則無血血并則無氣今血與氣相失故
爲虚焉絡之與孫脈俱輸於經血與氣并則爲實焉
血之與氣并走於上則爲大厥厥則暴死氣復反
則生不反則死
平人絶穀篇曰血脈和則精神乃居
營衞生會篇帝曰夫血之與氣異名同類何謂也岐伯
曰營衞者精氣也血者神氣也故血之與氣異名而
同類焉故奪血者無汗奪汗者無血故人有兩死而
無兩生
百病始生篇曰卒然多食飲則腸滿起居不節用力過
度則絡脈傷陽絡傷則血外溢血外溢則衂血隂絡
傷則血内溢血内溢則後血
六元正紀大論曰不遠熱則熱至血溢血泄之病生矣
生氣通天論曰陽氣者大怒則形氣絶而血菀於上使
人薄厥
舉痛論曰怒則氣逆甚則嘔血及飱泄故氣上矣
氣厥論曰脾移熱於肝則爲驚衂胞移氣於膀胱則
癃溺血
刺志論曰脈實血實脈虚血虚此其常也反此者病
脈盛血少此謂反也脈少血多此謂反也穀入多
而氣少者得之有所脫血濕居下也脈小血多者
飲中熱也脈大血少者脈有風氣水漿不入此之
謂也
脈要精微論曰肺脈搏堅而長常病唾血肝脈若搏
因血在脇下令人喘逆腎脈耎而散者當病少血
邪氣臟腑病形篇曰心脈微濇爲血溢肺脈微急爲
肺寒熱怠惰欬唾血肺脈微滑爲上下出血濇甚
爲嘔血肝脈大甚爲内癰善嘔衂脾脈微濇爲
内㿉多下膿血腎脈微濇爲不月
示從容論曰血泄者脈急血無所行也
玉機真藏論曰秋脈不及則令人喘呼吸少氣而欬上
氣見血下聞病音
平人氣象論曰臂多青脈曰脫血安臥脈盛謂之脫
血
隂陽别論曰隂虚陽搏謂之崩
痿論曰悲哀太甚則胞絡絶胞絡絶則陽氣内動發則
心下崩數溲血也
經脈篇曰腎足少隂也是動則病饑不欲食欬唾則有
血喝喝而喘
脈解篇曰少隂所謂欬則有血者陽脈傷也陽氣未盛
於上而脈滿滿則欬故血見於鼻也
厥論曰陽明厥逆喘欬身熱善驚衂嘔血
至真要大論曰陽明司天欬不止而白血出者死
隂陽别論曰結隂者便血一升再結二升三結三升
五音五味篇曰婦人之生有餘於氣不足於血以其數
脫血也夫人之常數太陽常多血少氣少陽常多
氣少血陽明常多氣多血厥隂常多氣少血少隂常
多血少氣太隂常多血少氣此天之常數也
評熱病論曰月事不來者胞脈閉也胞脈者屬心而絡
於胞中今氣上迫肺心氣不得下通故月事不來也
宣明五氣篇曰鹹走血血病無多食鹹曰陽病發於血
曰久視傷血九鍼論曰苦走血病在血無食苦
五味論曰鹹走血多食之令人渴
至真要大論曰凡太陽太隂少陽少隂司天在泉之年
皆有見血等證又氣交變等論凡歲火太過及歲
金太過不及之年亦有見血等證
論證(共四條)
萬物生成之道惟隂與陽非陽無以生生者神其化也
非隂無以成成者立其形也人有隂陽即爲血氣陽
主氣故氣全則神王隂主血故血盛則形強人生所
頼惟斯而已然人之初生必從精始精之與血若乎
非類而丹家曰涕涶精津汗血液七般靈物總屬隂
由此觀之則凡屬水類無非一六所化而血即精之
屬也但精藏於腎所藴不多而血富於衝所至皆是
蓋其源源而來生化於脾總統於心藏受於肝宣布
於肺施泄於腎灌溉一身無所不及故凡爲七竅之
靈爲四肢之用爲筋骨之和柔爲肌肉之豐盛以至
滋臟腑安神魂潤顔色充營衞津液得以通行二隂
得以調暢凡形質所在無非血之用也是以人有此形
惟頼此血故血衰則形萎血敗則形壞而百骸表裡
之屬凡血虧之處則必隨所在而各見其徧廢之病
倘至血脫則形何以立氣何所歸亡隂亡陽其危一
也然血化於氣而成於隂陽虛固不能生血所以血
宜温而不宜寒陽亢則最能傷隂所以血宜靜而不
宜動此盈虛性用之機苟察其精義而得養營之道
又何血病之足慮哉
一血本隂精不宜動也而動則爲病血主營氣不宜損
也而損則爲病蓋動者多由於火火盛則逼血妄行
損者多由於氣氣傷則血無以存故有以七情而動
火者有以七情而傷氣者有以勞倦色慾而動火者
有以勞倦色慾而傷隂者或外邪不解而熱鬱於經
或縱飲不節而火動於胃或中氣虚寒則不能收攝
而注陷於下或隂盛格陽則火不歸原而泛溢於上
是皆動血之因也故妄行於上則見於七竅流注於
下則出乎二隂或壅瘀於經絡則發爲癰疽膿血或
鬱結於腸臟則畱爲血塊血癥或乘風熱則爲斑爲
疹或滯隂寒則爲痛爲痺此皆血病之證也若七情
勞倦不知節潛消暗爍不知養生意本虧而耗傷弗
覺則爲營氣之羸爲形體之敝此以真隂不足亦無
非血病也故凡治血者當察虚實是固然矣然實中
有虚則於疼痛處有不宜攻擊者此似實非實也熱
中有寒則於火證中速宜温補者此似熱非熱也夫
正者止治誰不得而知之反者反治則吾未見有知
之者矧反證甚多不可置之忽略也
一失血於口者有咽喉之異蓋上焦出納之門戶惟咽
喉二竅而已咽爲胃之上竅故由於咽者必出於胃
喉爲肺之上竅故由於喉者必出於肺然喉連於肺
而實總五臟之清道咽連於胃而實總六府之濁道
此其出於肺者人知病在五臟而不知出於胃者亦
多有由乎臟者也何也觀内經曰五臟者皆稟氣於
胃胃者五臟之本也然則五臟之氣皆稟於胃而五
臟之病獨不及於胃乎今見吐血之證古人云嘔血
者出於胃而豈知其亦由乎臟也蓋凡胃火盛而大
吐者此本家之病無待言也至若怒則氣逆甚則嘔
血者亦必出於胃脘此氣逆在肝木邪乘胃而然也
又如慾火上炎甚則嘔血者亦出於胃脘此火發源
泉隂邪乘胃而然也由此觀之則凡五志之火皆能
及胃而血出於咽者豈止胃家之病但欬而出者必
出於喉出於喉者當察五臟嘔咯而出者必出於咽
出於咽者則五臟六腑皆能及之且胃以水穀之海
故爲多氣多血之府而實爲衝任血海之源故凡血
枯經閉者當求生血之源源在胃也而嘔血吐血者
當求動血之源源在臟也於此不明濟者鮮矣
一凡失血等證身熱脈大者難治身涼脈静者易治若
喘欬急而上氣逆脈見弦緊細數有熱不得卧者死
論治(共八條)
凡治血證須知其要而血動之由惟火惟氣耳故察火
者但察其有火無火察氣者但察其氣虚氣實知此
四者而得其所以則治血之法無餘義矣詳列如左
一凡諸口鼻見血多由陽盛隂虚二火逼血而妄行諸
竅也悉宜以一隂煎加清降等劑爲主治蓋血隨氣
上則有升無降故惟補隂抑陽則火清氣降而血自
静矣此治陽盛動血之大法也
一火盛逼血妄行者或上或下必有火脈火證可據乃
可以清火爲先火清而血自安矣宜芩連知栢玄參
梔子童便犀角天花粉生地芍藥龍膽草之屬擇而
用之如陽明火盛者須加石膏三焦熱極或閉結不
通者須加大黃如熱壅於上火不能降者於清火藥
中須加澤瀉木通梔子之屬導之泄之則火可降血
可清也然火有虚有實或宜兼補或宜兼清所當酌
也若以假火作真火則害不旋踵矣
一氣逆於臟則血隨氣亂而錯經妄行然必有氣逆喘
滿或胸脇痛脹或尺寸弦強等證此當以順氣爲先
宜陳皮青皮杏仁白芥子澤瀉之屬主之有火者宜
梔子芍藥之類兼以平肝無火者宜香附烏藥乾薑
鬱金之屬用行隂滯然此必氣實多逆者乃堪用此
蓋氣順則血自寧也其或實中有虚不堪消耗者則
或宜暫用或酌其佐使不可拘也
一凡火不盛氣不逆而血動不止者乃其元隂受損營
氣失守病在根本而然經曰起居不節用力過度則
絡脈傷陽絡傷則血外溢血外溢則吐衂隂絡傷則
血内溢血内溢則後血此二言者最得失血之源故
凡治損傷無火無氣而血不止者最不宜妄用寒涼
以伐生氣又不宜妄用辛燥以動陽氣蓋此二者大
非真隂虧損者所宜而治此之法但宜純甘至静之
品培之養之以完固損傷則營氣自將寧謐不待治
血而自安矣且今人以勞傷而病者多屬此證若不
救根本終必敗亡方列後條用宜詳酌
一吐血失血等證凡見喘滿欬𠻳及左右腔膈間有隱
隱脹痛者此病在肺也若胸膈膻中之間覺有牽
痛如縷如絲或懊憹&KR1917;雜有不可名狀者此病在心
主包絡也若胸腹膨膨不知饑飽食飲無味多涎
沬者此病在脾也若脇肋牽痛或躁擾喘急不寧
往來寒熱者此病在肝也若氣短似喘聲啞不出
骨蒸盜汗咽乾喉痛動氣忡忡者此病在腎也若
大嘔大吐煩渴頭痛大熱不得卧者此病在胃也於
此而察其兼證則病有不止一臟者皆可參合以辨
之也其於治法凡肺病者宜清降不宜升浮心主
病者宜養營不宜耗散脾病者宜温中不宜酸寒肝
病者或宜疏利或宜甘緩不宜秘滯腎病者宜壯水
宜滋隂不宜香燥尅伐胃病者或宜大瀉或宜大補
當察兼證虚實勿謂陽明證盡可攻也
一治血之藥凡爲君爲臣或宜專用或宜相兼病有淺
深方有輕重其間參合之妙固由乎人而性用之殊
當知其類故兹條列於左
血虚之治有主者宜熟地當歸枸杞鹿膠炙甘草之
屬
血虛之治有佐者宜山藥山茱萸杜仲棗仁兔絲子
五味子之屬
血有虚而微熱者宜涼補之以生地麥冬芍藥沙參
牛膝雞子清阿膠之屬
血有因於氣虚者宜補其氣以人參黃茋白术之屬
血有因於氣實者宜行之降之以青皮陳皮枳殼烏
藥沈香木香香附瓜蒌杏仁前胡白芥子海石之
屬
血有虛而滯者宜補之活之以當歸牛膝川芎熟地
醇酒之屬
血有寒滯不化及火不歸原者宜温之以肉桂附子
乾薑薑汁之屬
血有亂動不寧者宜清之和之以茜根山查丹皮丹
參童便貝母竹瀝竹茹百合茅根側栢藕汁荷葉
蔕柿霜桑寄生韭汁蘿蔔汁飛羅麫黑墨之屬
血有大熱者宜寒之瀉之以黃連黃芩黃栢知母玄
參天花粉梔子石膏龍膽草苦參桑白皮香薷犀
角青黛童便槐花之屬
血有畜而結者宜破之逐之以桃仁紅花蘇木玄胡
三稜蓬术五靈脂大黃芒硝之屬
血有陷者宜舉之以升麻柴胡川芎白芷之屬
血有燥者宜潤之以乳酪酥油蜂蜜天門冬栢子仁
蓯蓉當歸百合胡桃肉之屬
血有滑者宜澁之止之以棕灰髮灰白芨人中白蒲
黃松花百草霜百藥煎訶子五味子烏梅地榆文
蛤川續斷椿白皮之屬
血有澁者宜利之以牛膝車前茯苓澤瀉木通瞿麥
益母草滑石之屬
血有病於風濕者宜散之燥之以防風荆芥葛根秦
芁蒼术白术半夏之屬
一治血之劑古人多以四物湯爲主然亦有宜與不宜
者蓋補血行血無如當歸但當歸之性動而滑凡因
火動血者忌之因火而𠻳因濕而滑者皆忌之行血
散血無如川芎然川芎之性升而散凡火載血上者
忌之氣虚多汗火不歸原者皆忌之生血涼血無如
生地斂血清血無如芍藥然二物皆涼凡陽虚者非
宜也弱者非宜也脈弱身涼多嘔便溏者皆非宜
也故凡用四物以治血者不可不察其宜否之性
吐血論治(共十三條於以下凡諸見血者皆當此類求其義)
一吐血之病當知輕重凡偶有所傷而根本未摇者輕
而易治但隨其所傷而宜清則清宜養則養隨藥可
愈無足慮也惟積勞積損以致元氣大虚真隂不守
者乃爲危證此惟不慎其初所以致病於前倘病已
及身而猶不知慎則未有能善其終者凡患此者非
加意慎重而徒恃藥力以求免者難矣
一吐血咯血凡因勞損而氣虚脈静或微弦無力既非
火證又非氣逆而血有妄行者此真隂内損絡脈受
傷而然惟用甘醇補隂培養脈絡使營氣漸固而血
自安矣宜一隂煎左歸飲六味地黃湯小營煎之類
酌宜用之若虚在氣分者宜五福飲或大補元煎
爲最佳此等證候最忌寒涼亦忌行散非虚損所
宜也
一吐血咯血凡兼口渴咽痛躁煩喜冷脈滑便實小水
赤熱等證此水不濟火隂虚陽勝而然治當滋隂壯
水微佐清涼宜二隂煎四隂煎或加減一隂煎生地
黃飲子天門冬丸之類察其臓氣隨宜用之若熱
不甚者惟一隂煎左歸飲或六味地黃湯之類爲宜
凡此證候大忌辛温如芎歸茋术杜仲破故香附
砂仁薑桂之屬皆所當避
吐血全由火盛而逼血上行者宜察火之微甚火微
者宜局方犀角地黃湯或清化飲主之火暴甚而
根本無傷者宜抽薪飲徙薪飲或黃連解毒湯三黃
丸之類主之若胃火熱甚而煩熱作渴頭痛脈滑
氣壅而吐血不止者宜白虎湯或抽薪飲若胃火
熾盛而兼隂虚水虧者宜玉女煎若陽明實熱之
甚而兼便結腹脹氣壅不降者宜拔萃犀角地黃湯
㦯涼膈散㦯桃仁承氣湯之類主之然此證不多見必
審知的確乃可用之毋孟浪也凡屬火證皆宜童便
一飲酒過多而吐血者宜徙薪飲清化飲或葛花解酲湯
加黃連丹皮主之
一怒氣傷肝動肝火則火載血上動肝氣則氣逆血奔所
以皆能嘔血凡肝火盛者必有煩熱脈證宜芍藥生
地黃丹皮梔子澤瀉芩連之屬降其火而血自清若
肝氣逆者必有胸膈痛滿等證宜芍藥生地黃青陳枳
殼貝母澤瀉之屬行其氣而血自清若火因氣逆者
惟化肝煎為宜其有病雖因怒氣而或逆氣已散者
不得再加行散以傷真氣或肝火已平勿得過用苦
寒再損元陽且凡肝氣為邪每多侮土故常致脾胃
受傷及營血失守等証若察其無脹無火脈虚神困
而血有妄行者此其病傷在脾治當專理中氣宜五
陰煎五福飲之類主之或兼火不生土則理中湯理
陰煎之屬皆不可少勿謂始因怒氣而專意伐肝也
一憂思過度損傷心脾以致吐血咯血者其病多非火
證或常見氣短氣怯形色憔悴或胸懷鬱然食飲無
味或腹雖覺饑而不欲食或神䰟驚困而臥不安是
皆中氣虧損不能收攝所致速宜救本不得治標惟
五福飲五隂煎之類爲宜其或氣陷而稍滯者宜
歸脾湯若陽分不足者宜理中湯或理隂煎之類
主之若素多勞倦思慮或善嘔吐或善泄瀉而忽
致吐血下血者此脾虚不能攝血非火證也宜六味
回陽飲大加白术主之切不可用清寒等藥
暑毒傷人多令人吐衂失血蓋暑氣通心火毒刑肺
也然暑既傷心熱又傷氣其人必脈虚氣怯體倦息
微若但知爲熱而過用寒涼則氣必愈傷害斯甚矣
此惟生脈散人參湯之屬爲宜若氣虚之甚者當以
人參黃茋並加用之若火甚而熱渴煩悶者宜人
參白虎湯或竹葉石膏湯若氣不甚虚者宜局方
犀角地黃湯或枇杷葉散
一格陽失血之證多因色慾勞傷過度以致真陽失守
於隂分則無根虚火浮泛於上多見上熱下寒或頭
紅面赤或喘促躁煩而大吐大衂失血不止但其六
脈細微四肢厥逆或小水清利大便不實者此格陽
虚火證也速宜引火歸原用鎮隂煎或八味地黃湯
之類則火自降而血自安矣若用寒涼陽絶則死
一所吐之血色黑而黯必停積失位之血非由火逼而
動也或面白息微脈見緩弱身體清涼者此必脾腎
氣虚不能攝血而然皆非火證若用涼血之劑必致
殆矣三因方云理中湯能止傷胃吐血以其温中大
能分理陰陽安和胃氣故當用也若察其虚在隂分
則又惟理隂煎爲最宜
一暴吐暴衂失血如湧多致血脫氣亦脫危在頃刻者
此其内傷敗劇而然當此之際速宜以氣爲主蓋有
形之血不能即生無形之氣所當急固但使氣不盡
脫則命猶可保血漸可生宜急用人參一二兩爲細
末加飛羅麫一錢許或温水或井花冷水隨其所好
調如稀糊徐徐服之或濃煎獨參湯徐服亦可此正
血脫益氣陽生隂長之大法也
一凡血逆上焦紫黑成塊或痛或悶結聚不散者惟宜
行散或吐出方好大都治血之法多忌辛散恐其能
動血也惟此畱滯之血則不妨用之如四物湯加香
附肉桂蘇木紅花之屬無不可也或服韭汁亦善行
瘀血若火鬱不散致血有畱滯者惟於四物湯加
炒山梔大能清胃脘之血
一吐血不能止者惟飲童便最效或搗側栢葉以童
便二分酒一分和而温飲之大能止血
吐血下血新按
倪孝廉者年逾四旬素以燈窗思慮之勞傷及脾氣時
有嘔吐之證過勞即發余常以理隂煎温胃飲之屬
隨飲即愈一日於暑末時因連日交際致勞心脾遂
上爲吐血下爲泄血俱大如手片或紫或紅其多可
畏急以延余而余適他往復延一時名者云此因勞
而火起心脾兼以暑令正王而二火相濟所以致此
乃與以犀角地黃童便知母之屬藥及兩劑其吐愈
甚脈益緊數困憊垂危彼醫云此其脈證俱逆原無
生理不可爲也其子皇懼復至懇余因往視之則形
勢俱劇苐以素契不可辭乃用人參熟地乾薑甘草
四味大劑與之初服毫不爲動次服覺嘔惡稍止而
脈中微有生意乃復加附子炮薑各二錢人參熟地
各一兩白术四錢炙甘草一錢茯苓二錢黃昏與服
竟得大睡直至四鼓復進之而嘔止血亦止遂大加
温補調理旬日而復徤如故余初用此藥適一同道
者在見之驚駭莫測其謂及其旣愈乃始心服曰向
使不有公在必爲童便犀角黃連知母之所斃而人
仍歸譽於前醫曰彼原說脈證俱逆本不可治終是
識高見到人莫及也嗟嗟夫童便最能動嘔犀角知
連最能敗脾時當二火而證非二火此人此證以勞
倦傷脾而脾胃陽虚氣有不攝所以動血再用寒涼
脾必敗而死矣倘以此殺人而反以此得譽天下不
明之事類多如此亦何從而辨白哉此後有史姓等
數人皆同此證予悉用六味回陽飲活之此實至理
而人以爲異故並紀焉
吐血附按
薛立齋治星士張東谷談命時出中庭吐血一二口云
久有此證遇勞即發余意此勞傷肺氣其血必敗視
之果然與補中益氣加麥冬五味山藥熟地茯神遠
志服之而愈翌早請見云服四物黃連山梔之屬而
倦更甚得公一匕吐血頓止精神如故何也曰脾主
血肺主氣此勞傷脾肺致血妄行故用藥健脾肺之
氣而嘘血歸原耳
吐血述古(共三條)
褚氏遺書曰喉有竅欬血殺人腸有竅便血殺人便血
猶可治欬血不可醫飲溲溺者百不一死服寒涼者
百不一生血雖隂類運之者其和陽乎
愚謂褚氏和陽之說眞玄理之法言必不可不知也
若溲溺之用則但於邪熱上炎者藉以降火是誠善
矣其若傷在脾胃或陽虚隂勝等證則大非所宜勿
謂百不一死可㮣用也
楊仁齋曰血遇熱則宣流故止血多用涼藥然亦有氣
虚挾寒隂陽不相爲守營氣虚散血亦錯行所謂陽
虚隂必走耳外必有寒冷之狀法當温中使血自歸
於經絡可用理中湯加南木香或甘草乾薑湯其效
甚著又有飲食傷胃胃虚不能傳化其氣上逆亦能
吐衂宜木香理中湯甘草乾薑湯通用
徐東臯論王節齋曰凡酒色過度損傷肺腎真隂欬𠻳吐
痰吐衂欬咯血等證誤服參茋等甘温之藥則病日
增世人不識往往服之致不救者多矣噫此一隅之
說非天下之通論甫論節齋議論多長而獨短於此
何則凡諸血證因火盛妄行而不宜於甘温者理固
然也其有虚火體氣弱甚者寧有不用參茋者乎葛
可久治大吐血後用獨參湯一味服之所以治其虚
也經云虚者補之是以臞仙集之以爲十藥神書今
之治勞怯吐血立有起死回生之效然則彼以獨參
湯者何其神歟又如丹溪治一人年五十勞𠻳吐血
用人參黃茋白术茯苓百合阿膠白芍藥桑白皮杏
仁貝母瓜蔞海石五味天冬而愈又如局方人參湯
專補胃弱吐血衂血之證然則彼皆非歟大抵用藥
補瀉宜審人之虚實則無施不當也何温甘之必不
可用哉
欬血論治(共二條)
凡欬血𠻳血者諸家皆言其出於肺咯血唾血者皆言
其出於腎是豈足以盡之而不知欬嗽咯唾等血無
不有關於腎也何也蓋腎脈從腎上貫肝膈入肺中
循喉嚨挾舌本其支者從肺出絡心注胸中此肺腎
相聯而病則俱病矣且血本精類而腎主五液故凡
病血者雖有五臓之辨然無不由於水虧水虧則火
盛火盛則刑金金病則肺燥肺燥則絡傷而𠻳血液
涸而成痰此其病在標固在肺而病本則在腎也苟
欲舍腎而治血終非治之善者苐腎中自有水火水
虚本不能滋養火虚尤不能化生有善窺水火之微
者則洞垣之目無過是矣
一欬血𠻳血皆從肺竅中出雖若同類而實有不同也
蓋欬血者少痰其出較難𠻳血者多痰其出較易欬
而多痰者水竭於下液涸於上也亦名乾𠻳𠻳而多
痰者水泛於上血化爲痰也亦謂之白血此二者之
治雖皆宜壯水補隂凡一隂煎四隂煎六味地黃湯
麥門冬湯天門冬丸貝母丸之類皆必用之藥也然
乾欬者宜加滋潤爲佐如天冬麥冬百合栢子仁茜
根之屬或當歸亦可酌用多痰者宜加清降爲佐如
貝母海石阿膠竹瀝之屬而當歸則非所宜也
欬血辨古
王節齋曰大抵欬𠻳見血多是肺受熱邪氣得熱而變
爲火火盛而隂血不寧從火上升故治宜瀉火滋隂
忌用人參甘温之藥然亦有氣虚而欬血者則宜用
人參黃茋欵冬花等藥但此等證不多耳
愚意王氏之說乃多以火證爲言故凡治血因火動
而爲欬𠻳者則不得不於滋隂藥中加清火等劑如
黃芩桑皮清肺火黃連清心火石膏清胃火梔子龍
膽草清肝火黃栢知母清腎火貝母瓜蒌竹葉枇杷
葉潤肺化痰此等治法非不可用然惟火之偶盛而
根本未虧者則但去其火自無不愈若用此法㮣治
勞損總不過暫解燃眉終非救本之道蓋凡隂虚生
火等證多以真隂受傷水虧而然此其所重在隂不
當在火若治火太過則未免脾腎俱敗必致不救此
所以宜補也且常有過服天冬生地之類致傷胃氣
不能生金而不愈者又有妄用黃栢知母之屬愈損
真隂遏絶生氣而不復者此又傷而復傷則尤爲脾
肺腎三隂虧損之害故凡欲壯水補隂無如一隂煎
左歸飲或五隂煎五福飲大補元煎六味地黃丸等
方斯爲最妥其有火本無根化元失守或誤用寒
涼而病及脾肺則有以寒在上焦而爲嘔惡爲短氣
爲眩運者有以寒在中焦而爲膨滿爲痰涎爲飲食
不運者有以寒在下焦而爲溏泄爲腹痛爲小水不
化爲足寒膝冷等證則理中湯理隂煎或右歸飲右
歸丸八味地黃丸之類皆當隨證隨臟擇而用之勿
謂見血者多是肺受熱邪而但知滋隂降火則必多
爲人害矣
衂血論治(共五條)
衂血證諸家但謂其出於肺蓋以鼻爲肺之竅也不知
鼻爲手足陽明之正經而手足太陽亦皆至鼻故仲
景曰太陽病脈浮緊發熱身無汗自衂者愈此太陽
之衂也原病式曰陽熱怫鬱於足陽明而上熱則血
妄行爲鼻衂此陽明之衂也若以愚見言之則凡鼻
衂之血必自山根以上精明之次而來而精明一穴
乃手足太陽足陽明隂陽蹻五脈之會此諸經皆能
爲衂也然行於瘠背者無如足太陽爲最行於胷腹
者無如足陽明爲最而尤有其最者則又惟衝脈爲
十二經之血海衝之上俞出足太陽之大杼衝之下
俞會足陽明之氣街故太陽陽明之至而衝脈無不
至矣衝脈之至則十二經無不至矣所以衂之微者
不過一經之近而衂之甚者則甚至數升或至斗許
并通身形色盡脫又豈特手太隂一經而病至如是
耶臨證者不可不察
一衂血之由内熱者多在陽明經治當以清降爲主
微熱者官生地芍藥天冬玄參丹參或局方犀角地
黃湯生地黃飲子麥門冬散之類主之熱甚者宜
芩連梔栢或茜根散抽薪飲加減一隂煎若兼頭痛
口渴者宜玉女煎白虎湯之類主之或陽明熱極
下不通而火壅於上者宜拔萃犀角地黃湯之類通
其下而上自愈
一衂血之由外感者多在足太陽經觀仲景曰傷寒脈
浮緊不發汗因致衂者麻黃湯主之曰傷寒不大
便其小便清者知不在裏仍在表也當湏發汗若頭
痛者必衂宜桂枝湯成無已曰傷寒衂者爲邪氣
不得發散壅盛於經逼迫於血因致衂也麻黃湯桂
枝湯治衂者非治衂也即是發散經中邪氣耳按
此論治則凡傷寒因衂而邪得解者即所以代汗也
不必治之若雖見衂而脈仍浮緊熱仍不退是必衂
有未透而表邪之猶未解耳故仍宜麻黃桂枝等湯
然此二湯乃仲景正傷寒之治法倘病由温熱而有
未宜於此者則但於傷寒門擇散劑之宜者用之或
於余新方中諸柴胡飲隨宜用之自無不可
一衂血雖多由火而惟於隂虚者爲尤多正以勞損傷
隂則水不制火最能動衝任隂分之血但察其脈之
滑實有力及素無傷損者當作火治如前若脈來洪
大無力或弦或芤或細數無神而素多酒色内傷者
此皆隂虚之證當專以補隂爲主若有微火者自當
兼而清之以治其標若雖見虚熱而無真確陽證則
但當以甘平之劑温養真隂務令隂氣完固乃可拔
本塞源永無後患如一隂煎三隂煎左歸飲六味地
黃湯之類皆必用之劑如兼氣虚者則五福飲五隂
煎之屬皆當隨宜用之
一止衂法凡衂血甚多不能止者用蒜一頭搗如泥作
餅如錢大厚一分許貼脚心左衂貼右右衂貼左兩
孔俱出者左右俱貼即止又止衂歌(因九四)止衂
方(因九三)鼻衂蒸法(因九五)黑神散(和二一一)俱可擇用
衂血新按
一衂血有格陽證者以隂虧於下而陽浮於上但察其
六脈細微全無熱證或脈見浮虚豁大上熱下寒而
血衂不止皆其證也治宜益火之源古有八味地黃
湯乃其對證之劑余復有鎮隂煎之製其效尤捷蓋
此證不惟内傷者有之即傷寒者亦有之然必其素
多斵喪損及真隂者乃見此證余嘗治一多慾少年
以傷寒七日之後忽爾鼻衂以爲將解之兆及自辰
至中所衂者一斗餘鼻息脈息俱已將脫身冷如冰
目視俱直而猶涓涓不絶呼吸垂危其父母號呼求
救余急投鎮隂煎一劑衂乃止身乃温次加調理而
愈自後凡治此證無不響應亦神矣哉
齒衂舌血論治(共五條)
一血從齒縫牙齦中出者名爲齒衂此手足陽明二經
及足少隂腎家之病蓋手陽明入下齒中足陽明入
上齒中又腎主骨齒者骨之所終也此皆能爲齒病
然血出於經惟陽明爲最故凡陽明火盛則爲口臭
爲牙根腐爛腫痛或血出如涌而齒不動摇必其人
素好肥甘辛熱之物或善飲胃強者多有陽明實熱
之證宜内服抽薪飲清胃飲清胃散等劑外以冰玉
散敷之
一陽明實熱之甚大便閉結不通而齒衂不止者宜調
胃承氣湯下之
一腎水不足口不臭牙不痛但齒摇不堅或微痛不甚
而牙縫時多出血者此腎隂不固虚火偶動而然但
宜壯腎以六味地黃丸左歸丸之類主之或其陽虚
於下而虚火上浮者宜八味丸小安腎丸之類主之
一隂虚有火而病爲齒衂者其證或多燥渴或見消瘦
或神氣困倦或小水短濇而熱或六脈浮大而豁此
雖陽明有餘而亦少隂不足宜玉女煎主之凡屬隂
虚有火者則惟此煎爲最妙然必大便多實者乃可
用之若大便滑泄或脈細惡寒下元無火等證則亦
有格陽而然者當以前吐血條中格陽法治之
舌上無故出血如縷者以心脾腎之脈皆及於舌若
此諸經有火則皆能令舌出血用蒲黃炒焦爲末付
之或炒槐花爲末摻之或米玉散敷之亦可若火之
甚者仍湏用湯飲等劑以清三隂之火
咯唾痰涎血論治(共三條)
一咯血唾血古皆云出於腎痰涎之血云出於脾此亦
未必然也凡咯血者於喉中微咯即出非若欬血𠻳
血之費力而甚也大都欬𠻳而出者出於臟出於臟
者其來遠一咯而出者出於喉出於喉者其來近其
來遠者内傷已甚其來近者不過在經絡之間所以
凡見咯血唾血及痰涎中帶血者多無欬𠻳發熱氣
喘骨蒸等證此其輕重爲可知矣治此之法凡因火
者亦不過微清脾肺之火或因勞倦而致者但爲養
營補隂則自無不愈矣
一勞損之漸者必初因酒色勞傷過度以致痰中或見
血絲此則本於肝脾腎經當於未欬未𠻳之先連爲
調理宜生地熟地天冬麥冬棗仁茯神茜根貝母甘
草之屬主之或有火者宜加黃栢知母仍須加謹慎
庶無後患否則必漸甚也
一清晨初起時每於痰中有淡紫凝血或塊或片常見
數口者此多以操心動火或多思鬱或由過飲但無
欬𠻳發熱等證即不足慮此不過致動絡血而然惟
天王補心丹或二隂煎之類最所宜也
咯血述古
薛立齋曰若脾經氣滯而痰中有血者宜加味歸脾湯
若肝經血熱而痰中有血宜加味逍遥散若肝
腎隂虚而痰中有血宜六味地黃丸若過服寒涼
而唾痰有血者宜四君之類
溺血論治(共五條)
凡溺血證其所出之由有三蓋從溺孔出者二從精孔
出者一也
一溺孔之血其來近者出自膀胱其證溺時必孔道濇
痛小水紅赤不利此多以酒色慾念致動下焦之火
而然常見相火妄動逆而不通者微則淋濁甚則見
血經曰胞移熱於膀胱則癃而溺血即此證也治宜
清利膀胱之火以生地芍藥牛膝山梔黃栢知母龍
膽草瞿麥木通澤瀉等劑或七正散大分清飲五淋
散之屬皆所宜也
一溺孔之血其來遠者出自小腸其證則溺孔不痛而
血隨溺出或痛隱於臍腹或熱見於臟腑蓋小腸與
心爲表裡此丙火氣化之源清濁所由以分也故無
論焦心勞力或厚味酒漿而上中二焦五志口腹之
火凡從清道以降者必皆由小腸以達膀胱也治須
隨證察因以清臟腑致火之源宜於寒陣中擇方用
之
一精道之血必自精宫血海而出於命門蓋腎者主水
受五臟六腑之精而藏之故凡勞傷五臟或五志之
火致令衝任動血者多從精道而出然何以辨之但
病在小腸者必從溺出病在命門者必從精出凡於
小腹下精泄處覺有痠痛而出者即是命門之病而
治之之法亦與水道者不同蓋水道之血宜利精道
之血不宜利澁痛不通者亦宜利血滑不痛者不宜
利也若果三焦火盛者惟宜清火涼血爲主以生
地芍藥丹皮地骨茜根梔子槐花及芩連知栢之類
主之或約隂丸約營煎俱可用若腎隂不足而精
血不固者宜養隂養血爲主以左歸飲或人參固本
丸之類主之若腎虚不禁或病久精血滑泄者宜
固澁爲主以秘元煎苓术兔絲丸金櫻膏玉鎖丹金
銷思仙丹之類主之或續斷烏梅之屬亦所宜用
若心氣不定精神外馳以致水火相殘精血失守者
宜養心安神爲主以人參丸天王補心丹王荆公玅
香散之類主之若脾肺氣虛下陷不能攝血而下
者宜歸脾湯人參養營湯補中益氣湯舉元煎之類
主之
一血從精道出者是即血淋之屬多因房勞以致隂虚
火動營血妄行而然凡血出命門而澁痛者爲血淋
不痛者多爲溺血好色者必屬虚也
便血論治(共十條)
便血之與腸澼本非同類蓋便血者大便多實而血自
下也腸澼者因瀉痢而見膿血即痢疾也觀内經曰
食飲不節起居不時者隂受之隂受之則入五臓入
五臓則䐜滿閉塞下爲飱泄久爲腸澼此可見腸澼
之因飱泄自與便血不同而治亦有異且便血有夙
疾而腸澼惟新邪尤爲易辨今諸書以此類言者皆
誤也兹列便血證治於此而腸澼之義則在(缺)疾門
故凡臨此證者必須詳察大便之燥泄何如庶不致
疑似誤認之謬然多酒之人必多溏泄亦多便血是
又不可因泄而作腸澼也
一大便下血多由腸胃之火蓋大腸小腸皆屬於胃也
但血在便前者其來近近者或在廣腸或在肛門血
在便後者其來遠遠者或在小腸或在於胃雖血之
妄行由火者多然未必盡由於火也故於火證之外
則有脾胃陽虚而不能統血者有氣陷而血亦陷者
有病久滑泄而血因以動者有風邪結於隂分而爲
便血者大都有火者多因血熱無火者多因虚滑故
治血者但當知虚實之要
一下血因火者宜清熱爲主惟約營煎最佳次以地榆
散槐花散黃連丸槐角丸之類主之若熱在脾胃
小腸之間而火之甚者宜抽薪飲黃連解毒湯之類
主之若素以陽臟多火而遠年近日臟毒下血久
不能愈者宜臟連丸猪臟丸主之若大腸風熱而
血不止者宜防風黃芩丸主之
一酒毒濕熱結畜大腸下血者宜約營煎聚金丸或槐
角丸之類主之若但以寒濕而無火下血者宜二术煎
或四君子湯主之或葛花解酲湯亦佳
一脾胃氣虛而大便下血者其血不甚鮮紅或紫色或
黑色此陽敗而然故多無熱證而見惡心嘔吐蓋脾
統血脾氣虚則不能收攝脾化血脾氣虚則不能運
化是皆血無所主因而脱陷妄行速宜温補脾胃以壽
脾煎理中湯養中煎歸脾湯或十全大補湯之類主
之
氣陷不舉而血不止者宜補中益氣湯或壽脾煎歸
脾湯主之若微陷而兼火者宜東垣加減四物湯
主之若氣大虚而大陷者宜舉元煎主之
一血滑不止者或因病久而滑或因年衰而滑或因氣
虚而滑或因誤用攻擊以致氣陷而滑凡動血之初
多由於火及火邪既衰而仍有不能止者非虚即滑也
凡此之類皆當以固澁爲主宜勝金丸香梅丸之類
主之然血滑不止者多由氣虛宜以人參湯送之尤
玅或以補中益氣湯舉元煎理中湯加烏梅文蛤五
味子之類主之若滑甚不能止者惟玉關丸最佳
一結隂便血者以風寒之邪結於隂分而然此非傷寒
之比蓋邪在五臓留而不去是謂之結隂邪内結不
得外行則病歸血分故爲便血經曰結隂者便血一
升再結二升三結三升正此之謂此宜外灸中脘氣
海三里以散風邪内以平胃地榆湯温散之劑主之
一怒氣傷肝血因氣逆而下者宜化肝煎枳殼湯之類
主之若逆氣散而微有火者宜黃芩芍藥湯主之
若肝邪乘胃以致脾虛失血者自無煩熱氣逆等證
宜從前脾胃氣虚證治不得平肝以再傷脾氣也
一凡因勞倦七情内傷不足而致大便動血者非傷心
脾即傷肝腎此其中氣受傷故有爲嘔惡痞滿者有
爲疼痛泄瀉者有爲寒熱往來飲食不進者時醫不
能審察本但見此證非云氣滯即云痰火而肆用寒
涼妄加攻擊傷而又傷必致延綿日困及其既甚則
多有大便下紫黑敗血者此胃氣大損脾元脫竭血
無所統故注泄下行陽敗於隂故色爲灰黑此危劇
證也即速用回陽等劑猶恐不及而若軰猶云今既
見血安可再用温藥必致其斃吁受害者殊爲可憫
害人者殊爲可恨
便血述古
徐東皋曰凡下血之人用涼藥多而不愈者必須加辛
味用辛味而不愈可用温劑兼升提藥須酒浸酒炒
始效凡久而虚者當行温散如四物加升麻炮乾薑
之屬是也
血證論列方
一隂煎(新補八)二隂煎(新補十)
三隂煎(新補十一)大補元煎(新補一)
四隂煎(新補十二)四君子湯(補一)
五隂煎(新補十三)五福飲(新補六)
麥門冬湯(寒四四)左歸飲(新補二)
右歸飲(新補三)麥門冬散(補七八)
左歸丸(新補四)右歸丸(新補五)
大分清飲(新寒五)小營煎(新補十五)
生脈散(補五七)枇杷葉散(和二百六)
人參湯(補三五)人參丸(補百六)
天門冬丸(和二一三)養中煎(新熱四)
壽脾煎(新熱十六)小安腎丸(熱一六八)
四物湯(補八)歸脾湯(補三三)
加味歸脾湯(補二四)六味丸(補一二一)
八味丸(補一二二)十全大補湯(補二十)
舉元煎(新補十七)鎮隂煎(新熱十二)
人參養營湯(補二一)理中湯(熱一)
理隂煎(新熱三)加減四物湯(寒九九)
白虎湯(寒二)玉女煎(新寒十二)
人參白虎湯(寒三)約營煎(新寒二十)
化肝煎新寒(十)祕元煎(新固一)
加減一隂煎(新補九)貝母丸(新和十八)
約隂丸(新寒十八)清化飲(新因十三)
冰玉散(新因四六)天王補心丹(補百九)
抽薪飲(新寒三)徙薪飲(新寒四)
人參固本丸(補百七)七正散(寒百十六)
五淋散(寒百十七)補中益氣湯(補三一)
涼膈散(攻十九)三黃丸(攻六八)
生地黃飲子(寒八四)茜根散(寒八五)
清胃飲(寒五六)加味逍遥散(補九四)
清胃散(寒五四)二术煎(新和十二)
苓术兔絲丸(新固五)金櫻膏(補百一)
玉鎖丹(固二一)枳殼湯(寒百)
金鎖思仙丹(固十九)王荆公妙香散(固十六)
香梅丸(固五八)槐花散(寒九七)
地榆散(寒九五)聚金丸(寒一七七)
黃芩芍藥湯(寒百九)玉關丸(新固八)
槐角丸(寒一七五)平胃地榆湯(和一二六)
勝金丸(固五九)臓連丸(寒一七八)
防風黃芩丸(婦一二三)黃連丸(寒百八十)
猪臓丸(寒一八一)竹葉石膏湯(寒五)
麻黃湯(散一)桂枝湯(散九)
黃連解毒湯(寒)木香理中湯(熱四)
甘草乾薑湯(熱五五)葛花解酲湯(和一二四)
調胃承氣湯(攻三)桃仁承氣湯(攻五)
局方犀角地黃湯(寒七九)拔萃犀角地黃湯(寒八一)
論外備用方
黃茋湯(補六八久𠻳血)柔脾湯(補七二衂虚熱吐)
麥門冬飲子(補七四吐衂)胃風湯(補九六血濕毒下)
醍醐膏(補六七欬血)麥門冬飲子(補七三愈久吐不)
地黃散(補七衂血)旋神散(補七九血虚勞吐)
五味黃茋散(補六九𠻳血)百花膏(和一四五𠻳血)
圑參丸(補百八血氣虚吐)加味四君子湯(補二不攝氣虚)
側栢散(和二百四血湧不止)綠雲散(和二百十吐血不止)
龍腦鷄蘇丸(和二七二虚火吐衂)雙荷散(和二百三暴吐血)
地黃煎(和二百五内傷吐血)簡易黑神散(和二一三諸失血)
髮灰散(和二一四止諸血)阿膠散(和二百七唾血)
杏仁膏(和一四三乾𠻳唾血)生韭飲(和一五一清瘀血)
棕灰散(和二一五便血)除濕和血湯(和二一九便血)
黃連湯(寒百四血濕熱下)地榆丸(寒一七四血痢下血)
小烏沈湯(和二一八氣逆便血)四生丸(寒八八衂血熱吐)
小薊飲子(寒百二溲血)酒蒸黃連丸(寒一七九便血)
阿膠丸(寒一七六腸風)生地黃散(寒八三溺血)
四味地榆散(寒九六血熱邪下)枳殼散(寒百一血肝火便)
二神散(寒八七血吐崩下)烏梅丸(固六十神便血如)
溺血方(固六六)椿皮散(固五五腸風)
人參五味子湯(外一五三盧勞欬血)桃花湯(外九四逐瘀血)
當歸丸(外百利便行血)外科槐花散(外一六九腸風)
小金散(因百十四舌血)劫勞散(婦二一四唾紅)
景岳全書卷三十
