景岳全書卷二十
明張介賓撰
嘔吐
經義
至真要大論曰諸痿喘嘔皆屬於上諸逆衝上皆屬
於火諸嘔吐酸暴注下迫皆屬於熱
脈解篇曰太隂所謂食則嘔者物盛滿而上溢故嘔也
少隂所謂嘔欬上氣喘者隂氣在下陽氣在上諸陽
氣浮無所依從故嘔欬上氣喘也
經脈篇曰足太隂之脈挾咽連舌本散舌下其支者復
從胃别上膈注心中是動則病舌本彊食則嘔胃脘痛
腹脹善噫足厥隂肝所生病者胸滿嘔逆
舉痛論曰寒氣客於腸胃厥逆上出故痛而嘔也
六元正紀大論曰少陽所至為嘔涌厥隂所至為脇
痛嘔泄
邪氣臓腑病形篇曰膽病者善太息口苦嘔宿汁肝
脈緩甚為善嘔腎脈微緩為洞洞者食不化下嗌還
出
四時氣篇曰善嘔嘔有苦長太息心中憺憺恐人將捕
之邪在膽逆在胃膽液泄則口苦胃氣逆則嘔苦故曰
嘔膽
刺禁論曰刺中膽一日半死其動為嘔
診要經終論曰太隂終者腹脹閉不得息善噫善嘔嘔
則逆逆則面赤
五味論曰苦走骨多食之令人變嘔
論證(共四條)
嘔吐一證最當詳辨虚實實者有邪去其邪則愈虚者
無邪則全由胃氣之虚也所謂邪者或暴傷寒涼或暴
傷飲食或因胃火上衝或因肝氣内逆或以痰飲水氣
聚於胸中或以表邪𫝊裏聚於少陽陽明之間皆有嘔
證此皆嘔之實邪也所謂虚者或其本無内傷又無
外感而常為嘔吐者此旣無邪必胃虚也或遇微寒或
遇微勞或遇飲食少有不調或肝氣微逆即為嘔吐者
總胃虚也凡嘔家虚實皆以胃氣為言使果胃彊脾健
則凡遇食飲必皆運化何至嘔吐故雖以寒熱饑飽大
有所傷亦不能動而兹略有所觸便不能勝使非胃氣
虚弱何以若此此虚實之原所當先察庶不致誤治之
害
一凡胃氣本虚而或停滯不行者是又虚中有實不得
不暫從清理然後可以培補又或雖有停滯而中氣
虚困不支者是又所急在虚不得不先顧元氣而略兼
清理此中本末先後自有確然之理所以貴知權也
一嘔家雖有火證詳列後條然凡病嘔吐者多以寒氣
犯胃故胃寒者十居八九内熱者十止一二而外感之
嘔則尢多寒邪不宜妄用寒涼等藥使非真有火證而
誤用之胃彊者猶或可支胃弱者必遭其虐觀劉河間
曰胃膈熱甚則為嘔火氣炎上之象也此言過矣若執
而用之其害不小又孫真人曰嘔家聖藥是生薑此的
確之見也勝於河間遠矣
一仲景曰傷寒嘔多雖有陽明證不可攻之此但以傷
寒為言也然以余之見則不但傷寒而諸證皆然何也
蓋雜證嘔吐尢非傷寒之比其在傷寒則猶有熱邪但
以熱在上焦未全入府則下之為逆故不可下也若雜
證之嘔吐非胃寒不能化則脾虚不能運耳脾胃旣虚
其可攻乎且上下之病氣或無涉而上下之元氣實相
依此嘔吐之所以不可攻者正恐病在上而攻其下下
愈虚則上愈困耳
虚嘔證治(共三條)
凡胃虚作嘔者其證不一當知所辨若胃脘不脹者非
實邪也胸膈不痛者非氣逆也内無熱躁者非火證也
外無寒熱者非表邪也無食無火而忽為嘔吐者胃虚
也嘔吐無常而時作時止者胃虚也食無所停而聞食
則嘔者胃虚也氣無所逆而聞氣則嘔者胃虚也或身
背或食飲微寒即嘔者胃虚也或吞酸或噯腐時苦惡
心兀兀然泛泛然冷嚥靡寧者胃虚也或因病誤治妄
用克伐寒涼本無嘔而致嘔者胃虚也或朝食暮吐暮
食朝吐食入中焦而不化者胃虚也食入下焦而不化
者土母無陽命門虚也凡此虚證必皆宜補是固然矣
然胃本屬土非火不生非煖不化是土寒者即土虚也
土虚者即火虚也故曰脾喜煖而惡寒土惡溼而喜燥
所以東垣脾胃論特著温補之法蓋特為胃氣而設也
庸可忽哉苐在河間則言嘔因胃火是火多實也兹余
言嘔因胃寒是寒多虚也一熱一寒若皆失中和之論
不知嘔因火者余非言其必無但因火而嘔者少因寒
而嘔者多耳因胃實而嘔者少因胃虚而嘔者多耳故
不得不有此辨
一虚嘔之治但當以温胃補脾為主宜人參理中湯為
正治或温胃飲聖术煎參薑飲之類亦可酌用或黃芽
丸尢為最妙若胃口寒甚者宜附子理中湯或四味
回陽飲或一炁丹主之若虚在隂分水泛為痰而嘔
吐者宜金水六君煎虚甚者宜理隂煎或六味回陽飲
若久病胃虚不能納穀者俱當以前法酌治之若
胃氣微虚而兼痰者宜六君子湯主之
一凡中毒而吐者當察其所中者何物蓋中熱毒而吐
者宜解以苦寒之劑中隂寒之毒而吐瀉不止者宜解
以温熱之劑若因吐瀉而脾胃致虚者非大加温補不
可此證有中寒毒吐瀉治按在後當並閱之
實嘔證治(共九條)
凡實邪在胃而作嘔者必有所因必有見證若因寒滯
者必多疼痛因食滯者必多脹滿因氣逆者必痛脹連
於脇肋因火鬱者必煩熱燥渴脈洪而滑因外感者必
頭身發熱脈數而緊如無實證實脈而見嘔吐者切不
可以實邪論治
一寒邪犯胃而作嘔者其證有三一以食飲寒涼或
誤食性寒生冷等物致傷胃氣因而作嘔若果寒滯未
散而兼脹兼痛者宜温中行滯以大小和中飲神香散
或二陳湯加薑桂之類主之或和胃飲亦佳一以隂
寒氣令或雨水沙氣及水土寒溼之邪犯胃因而作嘔
作泄若寒滯未散而或脹或痛者宜温中散寒以平胃
散神香散加減二陳湯除溼湯局方四七湯大七香丸
之類主之一以風寒外感或傷寒或痎瘧凡邪在少
陽表邪未解而漸次入裏所以外為寒熱内為作嘔蓋
少陽之經下胸中貫膈而然此半表半裏證也治宜解
表散寒以柴陳煎小柴胡湯正柴胡飲之類主之若微
嘔微吐者邪在少陽若大嘔大吐者此又邪在陽明胃
家病也宜二陳湯或不換金正氣散藿香正氣散之類
主之若胃虚兼寒者惟理中湯温胃飲之類為宜
一飲食傷胃而作嘔者如果留滯未消而兼脹痛等證
宜大和中飲排氣飲神香散之類主之或啓脾丸亦可
酌用如食已消而嘔未止者宜温胃飲主之
一火在中焦而作嘔者必有火證火脈或為熱渴或為
燥煩脈必洪數吐必湧猛形氣聲色必皆壯厲若察其
真有火邪但降其火嘔必自止火微兼虚者宜外臺
黃芩湯或半夏瀉心湯火甚者宜抽薪飲或大小分
清飲若暑熱犯胃多渴多嘔氣虚煩燥而火有不清
者竹葉石膏湯若熱甚嘔吐不止而火在陽明兼頭
痛者白虎湯或太清飲或六一散若胃暑嘔吐而火
不甚者宜香薷飲或五物香薷飲此有胃火治按在
後
一痰飲留於胸中或寒溼在胃水停中脘而作嘔吐者
宜和胃二陳煎苓术二陳煎或小半夏加茯苓湯橘皮
半夏湯之類皆可酌用
一氣逆作嘔者多因鬱怒致動肝氣胃受肝邪所以作
嘔然胃彊者未必易動而易動者多因胃虚故凡治此
者必當兼顧胃氣宜六君子湯或理中湯主之若逆
氣未散或多脹滿者宜二陳湯或橘皮半夏湯之類主
之或神香散亦佳
一瘧痢作嘔者其在瘧疾則以表邪内陷凡邪在少陽
陽明太隂者皆能作嘔但解去表邪嘔必自止其在
痢疾之嘔則多因胃氣虚寒蓋表非寒邪無以成瘧裏
非寒邪無以成痢而病不知本尚何醫云二證方論具
載本門
一朝食午吐午食晚吐或朝食暮吐詳後反胃門
一方治嘔吐之極或反胃粥湯入胃即吐垂死者用人
參二兩水一升煮四合熱服日再進兼以人參煮粥食
之即不吐
吐蚘
凡吐蚘者必因病而吐蚘非因蚘而致吐也故不必治
其蚘而但治其所以吐則蚘自止矣有因胃火而吐
蚘者以内熱之甚蚘無所容而出也但清其火火清而
蚘自静輕者抽薪飲甚者萬應丸之屬是也有因胃
寒而吐蚘者以内寒之甚蚘不能存而出也但温其胃
胃煖而蚘自安仲景烏梅丸之屬是也有因胃虚無
食而吐蚘者以倉廩空虚蚘因求食而上出也此胃氣
大虚之候速宜補胃温中以防根本之敗如温胃飲理
中湯聖术煎之屬是也以上三者固皆治蚘之法然
蚘有死者有活者若吐死蚘則但治嘔如前可也若活
蚘上出不已則不得不有以逐之蓋蚘性畏酸畏苦但
加烏梅為佐使則蚘自伏也若胃實火盛者可加苦棟
根或黃連亦善其有未盡者俱詳列諸蟲本門及後
條吐蚘治按中
治嘔氣味論
凡治胃虛嘔吐最須詳審氣味蓋邪實胃彊者能勝毒
藥故無論氣味優劣皆可容受惟胃虚氣弱者則有宜
否之辨而胃虚之甚者則於氣味之間關係尤重蓋氣
虚者最畏不堪之氣此不但腥臊耗散之氣不能受即
微香微郁并飲食之氣亦不能受而其他可知矣胃弱
者最畏不堪之味此非惟至苦極劣之味不能受即微
鹹微苦并五穀正味亦不能受而其他可知矣此胃虚
之嘔所以最重氣味使或略有不投則入口便吐終無
益也故凡治陽虚嘔吐等證則一切香散鹹酸辛味不
堪等物悉當以己意相測測有不妥切不可用但補其
陽陽回則嘔必自止此最確之法不可忽也余嘗見一
沈姓者素業醫極多勞碌且年及四旬因患㿗疝下墜
欲提使上升自用鹽湯吐法不知胃虚畏鹹遂致吐不
能止湯水皆嘔如此者一日一夜忽又大便下黑血一
二碗而脈則微渺如毛幾加將絶此蓋吐傷胃氣脾虚
之極兼以鹽湯走血故血不能攝從便而下余令其速
用人參薑附等劑以回垂絶之陽庶乎可療忽又一醫
至曰諸逆衝上皆屬火也大便下血亦因火也尚堪用
參附乎宜速飲童便則嘔可愈而血亦止矣其人以為
有理及童便下咽即嘔極不堪名狀嘔不止而命隨繼
之矣嗚呼夫以胃彊之人亦且聞尿欲嘔況嘔不能止
而復可加以尿乎此不惟死者堪憐而妄用若此者尚
敢稱醫誠可惡可恨也故筆之於此并以徵氣味之證
又别有氣味治按在小兒門嘔吐條中所當參酌
述古(共五條)
王太僕曰内格嘔逆食不得入是有火也病嘔而吐食
入反出是無火也
金匱要略曰先嘔却渴者此為欲解先渴却嘔者為水
停心下此屬飲家嘔家本渴今反不渴者以心下有支
飲故也此屬支飲問曰病人脈數數為熱當消穀引
食而反吐者何也曰以發其汗令陽微膈氣虚脈乃數
數為客熱不能消穀胃中虚冷故也脈弦者虛也胃氣
無餘朝食暮吐變為胃反寒在於上醫反下之今脈反
弦故名曰虚病人欲吐者不可下之嘔而胸滿者
茱萸湯主之嘔而吐涎沫頭痛者茱萸湯主之嘔
而腸鳴心下痞者半夏瀉心湯主之乾嘔而利者黃
芩半夏生薑湯主之諸嘔吐穀不得下者小半夏湯
主之嘔吐而病在膈上後思水者解急與之思水者
猪苓散主之嘔而脈弱小便復利身有微熱見厥者
難治四逆湯主之嘔而發熱者小柴胡湯主之胃
反嘔吐者大半夏湯主之食已即吐者大黃甘草湯
主之胃反吐而渴欲飲水者茯苓澤瀉湯主之乾
嘔吐逆吐涎沫者半夏乾薑散主之病人胸中似喘
不喘似嘔不嘔似噦不噦徹心中憒憒然無奈者生薑
半夏湯主之乾嘔噦若手足厥者橘皮湯主之
朱丹溪曰胃中有熱膈上有痰者二陳湯加炒山梔黃
連生薑有久病嘔者胃虚不納穀也用人參生薑黃
芪白术香附之類嘔吐朱奉議以半夏橘皮生薑為
主劉河間謂嘔者火氣炎上此特一端耳有痰膈
中焦食不得下者有氣逆者有寒氣鬱於胃口者
有食滯心肺之分新食不得下而反出者有胃中
有火與痰而嘔者嘔吐藥忌瓜蔞杏仁桃仁蘿蔔子
山梔皆能作吐肝火出胃逆土嘔吐者抑青丸夏
月嘔吐不止五苓散加薑汁吐蟲用炒錫灰檳榔末
入飲服胃中有熱者二陳湯加薑芩連惡心有熱
有痰有虚皆用生薑入藥
薛立齋曰若脾胃氣虚而胸膈不利者用六君子湯壯
脾土生元氣若過服辛熱之劑而嘔吐噎膈者用四
君子加芎歸益脾土以抑隂火胃火内格而飲食不
入者用六君子加芩連清熱養胃若病嘔吐食入而
反出者用六君子加木香炮薑温中補脾若服耗氣
之劑血無所生而大便燥結者用四君子加芎歸補脾
生血若火逆衝上食不得入者用四君子加山梔黃
連清熱養血若痰飲阻滯而食不得入者用六君子
加木香山梔補脾化痰若脾胃虚寒飲食不入或入
而不化者用六君子加木香炮薑温補脾胃更非慎房
勞節厚味調飲食者不治年高無血者亦不治
徐東皋曰胃虚嘔吐惡食不思食兼寒者惡寒或食久
還吐或朝食暮吐暮食朝吐脈遲而微澁此皆虚寒者
也宜藿香安胃散理中湯甚者丁香煮散温補胃中
鬱熱飲食積滯而嘔者則惡食惡寒煩悶膈滿或渴喜
涼聞食則吐服藥亦吐脈洪大而數此皆實熱者也宜
竹茹湯麥門冬湯清之若食積多者用二陳加神麯麥
芽黃連保和丸之類消導之
中寒毒吐瀉脹滿新按
凡胃寒者多為嘔吐而中寒毒者又必吐而兼瀉余在
燕都嘗治一吳參軍者因見鮮蘑菇肥嫩可愛令庖人
貿而羹之以致大吐大瀉延彼鄉醫治之咸謂速宜解
毒乃以黃連黑豆桔梗甘草枳實之屬連進之而病益
甚遂至胸腹大脹氣喘水飲皆不能受危窘已其延救
於余投以人參白术甘草乾薑附子茯苓之類彼疑不
敢用曰腹脹氣急口乾如此安敢再服此藥乃停一日
而病愈劇若朝露矣因而再懇與藥如前彼且疑且畏
而決别於内閫曰必若如此則活我者此也殺我者亦
此也余之生死在此一舉矣遂不得已含淚吞之一劑
而嘔少止再劑而脹少殺隨大加熟地黃以兼救其瀉
亡之隂前後凡二十餘劑復元如故彼因問曰余本中
毒致病鄉人以解毒而反劇先生以不解毒而反愈者
何也余曰毒有不同豈必如黃連甘桔之類乃可解耶
即如蘑菇一物必産於深坑枯井或沈寒極隂之處乃
有之此其得隂氣之最盛故肥白最嫩也公中此隂寒
之毒而復解以黃連之寒其謂之何兹用薑附非所以
解寒毒乎用人參熟地非所以解毒傷元氣乎然則彼
所謂解毒者適所以助毒也余所謂不解毒者正所以
解毒也理本甚明而人弗能辨凡諸病之誤治者無非
皆此類耳公頓首愀然歎曰信哉使非吾文幾為含冤
之魄矣祈壽諸梓以為後人之鑑云
胃火上衝嘔吐新按
一金宅少婦宦門女也素任性每多胸脇痛及嘔吐等
證隨調隨愈後於秋盡時前證復作而嘔吐更甚病及
兩日甚至厥脫不省如垂絶者再後延予至見數醫環
視僉云湯飲諸藥皆不能受入口即嘔無策可施一醫
云惟用獨參湯庶幾可望其生耳余因診之見其脈亂
數甚而且煩熱躁擾莫堪名狀意非陽明之火何以急
劇若此乃問其欲冷水否彼即點首遂與以半鍾惟此
不吐且猶有不足之狀乃復與一鍾稍覺安静余因以
太清飲投之而猶有謂此非傷寒又值秋盡能堪此乎
余不與辯及藥下咽即酣睡半日不復嘔矣然後以滋
隂輕清等劑調理而愈大都嘔吐多屬胃寒而復有火
證若此者經曰諸逆衝上皆屬於火即此是也自後凡
見嘔吐其有聲勢湧猛脈見洪數證多煩熱者皆以此
法愈之是又不可不知也
吐蚘新按
一胡宅小兒年甫三歲偶因飲食不調延幼科診治所
用之藥無非清火化滯等劑因而更損胃氣反致嘔吐
溏泄復加清利遂致吐蚘初止數條漸至數十條細如
燈草甚至成團攪結而出早晩不絶所下者亦如之羸
困至極求治於余因與温胃飲二三劑其蟲朝夕不止
其多如故初不識其何所從來而神化之速一至如此
乃翁切懇曰止此一兒死生在公矣萬望先逐此蟲蟲
不盡則病日甚其能生乎余弗之聽但以前藥倍加人
參仍加附子二三劑而嘔吐漸稀瀉亦隨止瀉止後乃
以理隂煎温胃飲出入間用十餘日而蟲漸少一月餘
而飲食進肌肉生復元如故矣其翁積誠稱謝因問曰
小豚之病誠然危矣今何以不治蟲不治嘔泄而三者
俱愈可聞教乎予曰公之所畏者蟲也予之所畏者胃
氣也且凡逐蟲之藥無有不傷胃氣者向使胃氣再傷
非惟不能逐蟲而命必隨之矣其害孰甚故保生之權
全在知本知末但使脾胃日彊則拔去化蟲之源而三
病同歸一得矣尚何蟲瀉之敢横哉聞者歎服因祈著
按於此
又一王宅少婦年未二旬素喜瓜果生冷因常病心腹
疼痛每發必數日不食後及二旬之外則每發必至吐
蚘初吐尚少自後日甚日多每吐必一二十條每發必
旬日不食所經諸醫但知攻蟲旋去旋生百藥不效予
為診視脈證并察病因知其傷於生冷以致脾胃虚寒
隂濕氣聚故為此證使不温養脾胃以杜寒濕化生之源
而但事攻蟲蟲去復生終無濟也因製温臓丸與之藥
未完而病隨愈矣後因病愈而少年任意仍躭生果舊
病復作再製丸服乃得全愈觀此二證如前之小兒
乃因涼藥傷脾所以生蟲後之女人乃因生果傷胃所
以生蟲可見隂濕内淫而脾胃虚寒是即生蟲之由也
故凡治蟲之法但察其别無疳熱等證者悉當以温補
脾胃為主
嘔吐論列方
二陳湯(和一)理中湯(熱一)
附子理中湯(熱二)理隂煎(新熱三)
四君子湯(補一)加減二陳湯(和二)
温胃飲(新熱五)六君子湯(補五)
金水六君煎(新和一)聖术煎(新熱二五)
神香散(新和二十)四逆湯(熱十四)
黃芽丸(新熱二一)四味回陽飲(新熱一)
參薑飲(新熱八)啓脾丸(和八六)
和胃飲(新和五)平胃散(和十七)
六味回陽飲(新熱二)五苓散(和一八二)
橘皮湯(和十一熱五七)和胃二陳煎(新和三)
一炁丹(新熱二二)除溼湯(和一七七)
苓术二陳煎(新和四)排氣飲(新和六)
茱萸湯(熱一三八)生薑半夏湯(熱五三)
猪苓散(和一二五)竹茹湯(和一二一)
半夏乾薑散(熱五四)保和丸(小三五)
萬應丸(攻九九)茯苓澤瀉湯(熱七五)
六一散(寒百十三)香藿飲(和一六九)
五物香薷飲(和百七十)白虎湯(寒二)
太清飲(新寒十三)藿香安胃散(熱七二)
抽薪飲(新寒三)黃芩湯(和一九八)
藿香正氣散(和二十)柴陳煎(新散九)
柳青丸(寒一四九)橘皮半夏湯(和十三)
大半夏湯(和十)小半夏湯(和八)
半夏瀉心湯(寒二八)大分清飲(新寒五)
小分清飲(新和十)局方四七湯(和九七)
大和中飲(新和七)小和中飲(新和八)
竹葉石膏湯(寒五)小柴胡湯(散十九)
正柴胡飲(新散六)仲景烏梅丸(和三二三)
麥門冬湯(寒四四)丁香煮散(熱六二)
大黃甘草湯(攻十三)大七香丸(和一三一)
不換金正氣散(和二一)小半夏茯苓湯(和九)
黃芩半夏生薑湯(和十六)
論外備用方
獨參湯(補三六)參术湯(補四一)
參苓白术散(補五五)參附湯(補三八)
五味異功散(補四)(金匱)大建中湯(補二三寒上衝)
大建中湯(補二五寒嘔)香砂六君湯(補七)
二术二陳湯(和四水吐清)益黃散(和十九滯脾寒氣)
治中湯(熱十不和中氣)茯苓半夏湯(和十二水氣嘔)
葛花解酲湯(和一二四)青州白丸子(和百十二)
半夏丁香丸(和百三十寒滯)檳榔煎(和二三六寒溼瘴)
保和湯(和一四七散邪順氣)丁香半夏丸(和一二九寒痰)
陳皮湯(和百二十和胃)六和湯(和一二七和胃)
橘半胃苓湯(和一九一和胃)旋復花湯(散八三風痰嘔)
胃愛散(熱七一虚寒滯)理中加丁香湯(熱四中寒)
甘露湯(熱七四和胃)丁附散(熱六三胃寒)
丁香温中湯(熱十一和胃)安脾散(熱六八冷痰飲)
倍术丸(熱百五飲嘔)丁香茯苓湯(熱六四滯温中行)
養胃湯(熱七十滯虚寒氣)補脾湯(熱六九虚滯)
理中化痰丸(熱九虚痰)養正丹(熱一八九氣壅不降)
八味理中丸(熱七虚寒)五味沈附湯(熱百十七胃寒)
吳茱萸湯(熱一三八頭痛嘔)胡椒理中湯(熱六虚寒)
橘皮乾薑湯(熱五六胃寒嘔)七味人參丸(熱七三虚寒)
甘草乾薑湯(熱五五脾寒)藿香安胃散(熱七二寒滯)
草豆蔲湯(熱七七調氣)丁香柿蒂散(熱六五胃寒)
霍亂
經義
經脈篇曰足太隂厥氣上逆則霍亂
氣交變大論曰歲土不及民病飱泄霍亂
六元正紀大論曰不遠熱則熱至熱至則身熱吐下霍
亂大隂所至為中滿霍亂吐下土鬱之發為嘔吐
霍亂
論證(共三條)
霍亂一證以其上吐下瀉反覆不寧而揮霍撩亂故曰
霍亂此寒邪傷臓之病也蓋有外受風寒寒氣入臓而
病者有不慎口腹内傷食飲而病者有傷饑失飽饑時
胃氣已傷過飽食不能化而病者有水土氣令寒溼傷
脾而病者有旱潦暴雨清濁相混誤中沙氣隂毒而病
者總之皆寒溼傷脾之證邪在脾胃則中焦不能容受
故從上而出則為吐從下而出則為瀉且凡邪之易受
者必其脾氣本柔而旣吐旣瀉則脾氣不無更虚矣故
凡治霍亂者必宜以和胃健脾為主健者培補之謂因
其邪氣已去而胃氣受傷故非培補不可也和者調和
之謂以其胃氣雖傷而邪猶未盡故非察其邪正而酌
為調和不可也若其寒少滯多則但以温平之劑調之
可也若滯因於寒則非温熱之劑不能調也而諸家有
言為火者謂霍亂之病多在夏秋之間豈得為之傷寒
乎吁謬亦甚矣不知夏秋之交正多臓寒之病蓋一以
盛暑將殺新涼初起天人易氣寒之由也一以酷暑當
令生冷不節疾病因時寒之動也人以夏秋之外熱易
見而臓腑之内寒難見故但知用熱遠熱而不知用寒
遠寒見之淺陋多有如此此所以多致誤也學者於此
當熟察之
一轉筋霍亂證以其足腹之筋拘攣急痛甚至牽縮隂
丸痛迫小腹最為急候此足陽明厥隂氣血俱傷之候
也觀河間曰轉筋經云反戾也熱氣燥爍於筋則攣瘛
而痛火主燔爍燥動故也或以為寒客於筋者誤也蓋
寒雖主於收引然止為厥逆禁固屈伸不便安得為轉
筋也所謂轉者動也陽動隂静熱證明矣丹溪亦曰轉
筋屬血熱余謂此二子之言總屬一偏之見不可從也
試以内經質之不有曰經筋之病寒則反折筋急熱則
筋弛縱不收此轉筋者謂非反折筋急之病乎而何以
謂之熱也夫所謂轉者以其堅彊急痛有如扭轉之狀
是謂轉筋今西北方以轉字作去聲者即其義也而河
間曰轉者動也則不為彊矣且凡患轉筋者必於大吐
大瀉之後乃有此證未聞於吐瀉之前而先見轉筋者
也若轉於吐瀉之前而謂之火猶可云因火而病也旣
轉於吐瀉之後則上下皆已火去豈因吐瀉而反生火
耶又何以吐瀉之前火不轉耶河間其何以解之盖陽
明為五臓六腑之海主潤宗筋此證以陽明血氣驟損
筋急而然本非火也觀無擇陳氏曰轉筋者以陽明養
宗筋屬胃與大腸今暴吐下津液頓亡外感四氣内傷
七情攻閉諸脈枯削於筋宗筋失養必致攣縮甚則卵
縮舌卷為難治此說始為切當若從河間而作火治能
無誤乎余故曰不可從也
一夏秋新涼之交或疾風暴雨或乍寒乍煖之時此皆
隂陽相駁之際善養生者最於此時宜慎凡外而衣被
内而口腹宜增則增宜節則節略為加意則却疾亦自
不難其或少有不調而為微寒所侵則霍亂吐瀉攪腸
腹痛瘧痢之類頃刻可至此其所忽者微而所害者大
也且膏粱與藜藿不同薄弱與彊壯迥異矧彊者猶不
可恃彊而弱者顧可以忘弱耶此自珍者之不可忽也
論治(共七條)
一霍亂初起當隂陽擾亂邪正不分之時惟宜以薑鹽
淡湯徐徐與之令其徐飲徐吐或以二陳湯探吐之則
吐中自有發散之意必俟滯濁大出胃氣稍定乃察其
有無泄瀉有無脹滿有無嘔惡以辨邪正虚實然後隨
其證而調理之自無不愈者但於吐瀉擾亂之後胃氣
未清邪氣未淨之時凡一切食飲之類寧使稍遲切不
可急與粥湯以致邪滯復聚則為害不小也不可不慎
亦不可妄用涼藥
一霍亂初起胃口不清邪氣未淨或脹或痛而嘔惡不
止察其邪甚於上者宜和胃飲神香散或平胃散擇而
用之邪甚於下者宜五苓散胃苓湯或苓术二陳煎之
類主之
一霍亂無脹無痛而但嘔惡不寧者此脾胃受傷虛寒
證也若胃氣微虚兼滯者宜六君子湯或温胃飲主之
若但虚無滯者宜理中湯或五君子煎主之若虚
而無寒者止用四君子湯或五味異功散亦可若虚
在隂分水中無火因瀉而嘔惡不已胸腹膨膨者必用
理隂煎或去當歸加人參主之若吐利四肢拘急脈
沈而遲此脾腎證也宜四君子加薑附厚朴或理隂煎
主之
一霍亂雜證凡霍亂後身熱不退脈數無汗者宜酌其
虚實於前治法中加柴胡主之寒邪甚者宜用麻黃
吐利脈浮自汗者宜四君子加桂枝主之吐利頭痛
身熱而渴者宜五苓散吐利因於過食或瓜果生冷
以致食留不化遂成痞隔霍亂者宜大小和中飲或六
和湯主之若生冷寒勝者宜加炮薑肉桂吳茱萸之類
元戎曰太隂證霍亂者理中加橘紅名治中湯若吐
下心腹作痛手足逆冷理中去白术加熟附子名四順
湯若吐利後轉筋者理中加火煅石膏一兩
一轉筋腹痛者因胃氣暴傷以致陽明厥隂血燥筋攣
而然法當養血温經乃為正治若邪滯未清者或先宜
和胃飲加肉桂木瓜主之若氣虚者宜四君子湯加
當歸肉桂厚朴木瓜之類隂虚少血者宜理隂煎加
肉桂木瓜主之又治轉筋法男子以手挽其隂女子
以手揪兩乳此千金法也
一乾霍亂證最為危候其證則上欲吐而不能出下欲
瀉而不能行胸腹攪痛脹急悶亂此必内有飲食停阻
外有寒邪閉遏蓋邪淺者易於行動故即見吐利邪深
者隂陽格拒氣道不通故為此證若不速治多致暴死
宜先用鹽湯探而吐之一以去其滯隔一以通其清氣
但使清氣得升然後濁氣得降從瀉而出斯不致害藥
以温中散滯破氣等劑庶乎胃氣可舒而邪隨以散宜
排氣飲加減主之或神香散或局方七氣湯亦可酌用
向余荆人患此幾致不救有治按在腹痛門
一霍亂之後多有煩渴者此以吐利亡津腎水乾涸故
渴欲飲水勢所必然但宜温煖調脾以止吐瀉脾氣得
和渴將自止或以獨參湯徐徐與之最妙法也其有
本以陽臓而因瀉亡隂或見火盛喜冷内熱脈洪者宜
益元散或竹葉石膏湯之類甘涼以濟之亦無不可
述古(共三條)
仲景曰霍亂頭痛發熱身疼痛熱多欲飲水者五苓散
主之寒多不欲水者理中丸主之若臍上築者腎
氣動也去术加桂四兩(此下即理中湯加減法)吐多者去术加
生薑三兩下多者還用术悸者加茯苓二兩渴
欲得水者加术足前成四兩半腹中痛者加人參足
前成四兩半寒者加乾薑足前成四兩半腹滿者
去术加附子一枚服湯後如食須飲熱粥一升許微
自温勿發揭衣被吐利止而身痛不休者當消息和
解其外宜桂枝湯小和之吐利汗出發熱惡寒四肢
拘急手足厥冷者四逆湯主之即吐且利小便復利
而大汗出下利清穀内寒外熱脈微欲絶者四逆湯主
之吐已下斷汗出而厥四肢拘急而解脈微欲絶者
通脈四逆加猪膽汁湯主之吐利發汗脈平小煩者
以新虚不勝穀氣故也
巢氏病源曰霍亂吐瀉皆由温涼不調隂陽殽混二氣
相干致脾胃受傷變為霍亂寒氣客於脾則瀉客於胃
則吐亦由飲酒食肉腥膾生冷過度或因坐卧溼地當
風取涼使風冷之氣歸於三焦傳於脾胃脾胃得冷水
穀不消皆成霍亂
陳無擇曰霍亂者心腹卒痛嘔吐下利憎寒壯熱頭痛
眩暈先心痛則先吐先腹痛則先瀉心腹俱痛則吐利
並作甚至轉筋入腹霍亂惡證無越於斯蓋隂陽反戾
清濁相干陽氣暴升隂氣頓降隂陽痞膈上下奔逸治
之惟宜温煖更詳别三因以調之外因諸風則惡風
有汗傷寒則惡寒無汗胃溼則重著傷暑則熱煩内
因九氣所致鬱聚痰涎痞膈不通遂致滿悶隨其勝復
必作吐利不内外因或諸飽食膾炙恣飲乳酪永脯
寒漿旨酒胃旣䐜脹脾臓停凝内鬱必發遂成吐利當
從不内外因也
鍼灸法
刺委中穴出血或刺十指頭出血皆是良法今西北人
凡病傷寒熱入血分而不解者悉刺兩手膕中出血謂
之打寒蓋寒隨血去亦即紅汗之類也故凡病受寒霍
亂者亦宜此法治之今東南人有刮沙之法以治心腹
急痛蓋使寒隨血聚則邪達於外而臓氣始安此亦出
血之意也
霍亂吐瀉不止灸天樞氣海中脘四穴立愈
霍亂危急將死用鹽填臍中灸二七壯立愈
轉筋十指拘攣不能屈伸灸足外踝骨尖上七壯
霍亂論列方
四君子湯(補一)五君子煎(新熱六)
六君子湯(補五)大和中飲(新和七)
小和中飲(新和八)二陳湯(和一)
神香散(新和二十)平胃散(和十七)
和胃飲(新和五)温胃飲(新熱五)
胃苓湯(和百九十)五苓散(和一八二)
四逆湯(熱十四)理中湯(熱一)
理隂煎(新熱三)獨參湯(補三六)
六和湯(和一二七)排氣飲(新和六)
益元散(寒百十二)理中丸(熱一)
桂枝湯(散九)五味異功散(補四)
苓术二陳煎(新和四)局方七氣湯(和五十)
竹葉石膏湯(寒五)四逆加猪膽汁湯(熱十六)
論外備用方
人參散(和一二六胃寒)縮脾飲(和一七三暑毒)
藿香正氣散(和二十風寒)丁香散(和一二八氣逆)
治中湯(熱十不和中氣)吳茱萸湯(熱一三九隂暑)
木瓜湯(熱八三轉筋)大順散(熱七八寒溼)
薑附湯(熱三二筋厥冷轉)冷香湯(熱八二生冷滯)
霍亂三方(熱八五)乾霍亂二方(熱八七)
養正丹(熱一八九氣壅滯)訶子散(熱八四宜老幼皆)
四順附子湯(熱九七隂寒)冷香飲子(熱八一隂暑)
千金霍亂方(熱八六)附子粳米湯(熱八十嘔四逆乾)
惡心噯氣
經義
宣明五帝篇曰五氣所病心為噫
脈解篇曰太隂所謂上走心為噫者隂盛而上走於陽
明陽明絡屬心故曰上走心為噫也
經脈篇曰足太隂病則舌本彊食則嘔胃脘痛腹脹善
噫得後與氣則快然如衰
口問篇曰人之噫者何氣使然曰寒氣客於胃厥逆從
下上散復出於胃故為噫
隂陽别論曰二陽一隂發病主驚駭背痛善噫善欠名
曰風厥
痺論曰心痺者脈不通煩則心下鼓暴上氣而喘嗌乾
善噫
三部九候論曰若有七診之病其脈候亦敗者死矣必
發噦噫
至真要大論曰歲厥隂在泉風淫所勝民病膈咽不通
食則嘔腹脹善噫得後與氣則快然如衰身體皆重
大陽司天寒淫所勝民病胸脇胃脘不安面赤目黃善
噫嗌乾甚則色炲渴而欲飲病本於心少隂之復燠
熱内作外為浮腫為噦噫
四時刺逆從論曰刺五臓中心一日死其動為噫
診要經終論曰太隂終者腹脹閉不得息善噫善嘔
惡心證治(内經無惡心之說凡嘔吐證即其類也經義詳見本門共三條)
惡心證胃口泛逆兀兀不寧之病凡惡心欲吐口必流
涎嚥之不下愈嚥愈惡而嘔吐繼之亦有不嘔吐而時
見惡心者然此雖曰惡心而實胃口之病非心病也此
證之因則有寒有食有痰飲有穢氣有火邪有隂濕傷
胃或傷寒瘧痢諸邪之在胃口者皆得有之若欲察之
但當察其虚實寒熱則盡之矣蓋實邪惡心者邪去則
止其來速其去亦速虚邪惡心者必得胃氣大復其病
方愈且此證惟虚寒者十居八九即有實邪嘔惡者亦
必其脾氣不健不能運化而然此所以凡治惡心者必
當知其實中有虚勿得妄行攻擊而胃氣不可不顧也
一虚寒惡心其證最多若非猝暴而常見或形氣不足
之輩悉以胃氣弱也故凡治此者多宜以温補為主
若脾胃微虚生痰或兼吞酸噯腐欬𠻳惡心者宜六君
子湯若脾腎虚寒痰滯欬𠻳而惡心者金水六君煎
若脾胃虚寒或太隂自利腹痛嘔吐惡心者温胃飲
或理中湯聖术煎若脾腎虚寒上下不能運行或脹
滿或嘔吐或傷寒隂證寒邪深入三隂而惡心嘔吐不
止者理隂煎或温胃飲
一實邪惡心以一時邪滯犯胃得吐則滯去滯去則惡
心自解若有餘邪如法治之若惡心多痰及風寒欬
𠻳或傷生冷或飲酒過多脾胃不和者二陳湯或橘皮
半夏湯若脾胃多滯或寒溼傷脾惡心者平胃散
若胃寒多滯或傷生冷或寒痰不清吞酸脹滿惡心者
和胃飲或和胃二陳煎若受穢濁寒邪脹滿腹痛惡
心者調氣平胃散若感冒暑熱火盛煩躁惡心者仲
景竹葉石膏湯若中藥毒或諸毒而惡心者速宜於
諸毒門求法治之
噯氣證治(共三條)
噯氣者即内經之所謂噫也此實脾胃之氣滯起自中
焦而出於上焦故經曰上走心為噫也據丹溪曰噯氣
以胃中有痰有火愚謂此說未必皆然蓋噯氣多由滯
逆滯逆多由氣不行氣逆不行者多寒少熱可皆謂之
火耶故凡人之飲食太飽者多有此證及飲食不易消
化者亦有此證但太飽作噯者此係實滯治宜行氣化
食食不消化時多虚悶作噯者此係胃氣虚寒治宜温
補若痰火作噯者亦或有之但停痰必以胃弱胃弱多
因無火此當詳辨脈證而酌治之也
一治噯之法凡胃虚兼滯而作噯者宜十味保和湯或
枳殼散若胃寒氣滯作噯者和胃煎若胃寒生痰嘔
惡噯氣者宜和胃二陳煎若胃氣虚寒飲食難化時
常虚飽噯氣者宜温胃飲或養中煎理中湯若脾腎
虚寒命門不煖隂邪不降則寒滯上焦而痞滿噯氣者
理隂煎加減治之
一丹溪曰噯氣以胃中有痰有火宜用半夏南星香附
軟石膏梔子或湯或丸服按此治必真有火邪者乃
可用否則恐滯於中而噯愈甚
惡心論列方
理中湯(熱一)温胃飲(新熱五)
金水六君煎(新和一)聖术煎(新熱二五)
理隂煎(新熱三)養中煎(新熱四)
和胃二陳煎(新和三)二陳湯(和一)
和胃飲(新和五)橘皮半夏湯(和十三)
枳殼散(和一四六)平胃散(和十七)
十味保和湯(和一四八)六君子湯(補五)
調氣平胃散(和十八)竹葉石膏湯(寒六)
論外備用方
胃愛散(熱七一)袪痰丸(和百三)
香砂六君子湯(補七)
景岳全書卷二十
