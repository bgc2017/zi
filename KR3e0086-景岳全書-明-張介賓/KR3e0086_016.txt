景岳全書卷十六
明張介賓撰
虚損
經義
上古天真論曰今時之人以酒為漿以妄為常醉以入
房以欲竭其精以耗散其真不知持滿不知御神務
快其心逆於生樂起居無節故半百而衰也
隂陽應象大論曰年四十而隂氣自半也起居衰矣
宣明五氣篇曰久視傷血久臥傷氣久坐傷肉久立傷
骨久行傷筋
評熱病論曰邪之所湊其氣必虚隂虚者陽必湊之
本神篇曰五臓主藏精者也不可傷傷則失守而隂虚
隂虚則無氣無氣則死矣
通評虚實論曰邪氣盛則實精氣奪則虚
經脉别論曰勇者氣行則已怯者則著而為病
口問篇曰邪之所在皆為不足故上氣不足腦為之不
滿耳為之苦鳴頭為之苦傾目為之眩中氣不足
溲便為之變腸為之苦鳴下氣不足則乃為痿厥
心悗
逆調論曰營氣虚則不仁衛氣虚則不用營衛俱虚則
不仁且不用肉如故也人身與志不相有曰死
玉機真藏論曰五虚死五實死帝曰願聞五虚五實
岐伯曰脉盛皮熱腹脹前後不通悶瞀此謂五實
脉細皮寒氣少泄利前後飲食不入此謂五虚帝
曰其時有生者何也曰漿粥入胃泄注止則虚者活
身汗得後利則實者活此其候也
脉要精微論曰得守者生失守者死得強則生失強則
死言而微終日乃復言者此奪氣也
海論曰氣海有餘者氣滿胸中悗息面赤氣海不足則
氣少不足以言血海有餘則常想其身大怫然不
知其所病血海不足亦常想其身小狹然不知其所
病水穀之海有餘則腹滿水穀之海不足則饑不
受榖食髓海有餘則輕勁多力自過其度髓海不
足則腦轉耳鳴脛痠眩冐日無所見懈怠安臥
衛氣篇曰下虚則厥上虚則眩
本輸篇曰三焦者並太陽之正入絡膀胱約下焦實則
癃閉虚則遺溺
五癃津液别篇曰隂陽不和則使液溢而下流於隂髓
液皆减而下下過度則虚虚故腰背痛而脛痠
調經論曰心藏神神有餘則笑不休神不足則悲肺
藏氣氣有餘則喘欬上氣不足則息利少氣肝藏
血血有餘則怒不足則恐脾藏肉形有餘則腹脹
涇溲不利不足則四肢不用腎藏志志有餘則腹
脹飱泄不足則厥
脉解篇曰内奪而厥則為瘖俳此腎虚也
决氣篇曰精脫者耳聾氣脫者目不明津脫者腠
理開汗大泄液脫者骨屬屈伸不利色天腦髓消
脛痠耳數鳴血脫者色白天然不澤其脉空虚
此其候也
竒病論曰身熱如炭頸膺如格人迎躁盛喘息氣逆此
有餘也有癃者一日數十溲此不足也太隂脉細微
如髮者此不足也今外得五有餘内得二不足此其
身不表不裏亦正死明矣
五禁篇帝曰何謂五奪岐伯曰形肉已奪是一奪也大
奪血之後是二奪也大汗出之後是三奪也大泄之
後是四奪也新産及大血之後是五奪也此皆不可
瀉
蔵氣法時論曰肝虚則目&KR0617;&KR0617;無所見耳無所聞恐懼
如人將捕之心虚則胸腹大脇下與腰相引而痛
脾虚則腹滿腸鳴飱泄食不化肺虚則少氣不
能報息耳聾嗌亁腎虚則胸中痛大腹小腹痛清
厥意不樂
調經論曰氣之所并為血虚血之所并為氣虚有者
為實無者為虚故氣并則無血血并則無氣今血與
氣相失故為虚焉血之與氣并走於上則為大厥
厥則暴死氣復反則生不反則死帝曰隂之生實
奈何岐伯曰喜怒不節則隂氣上逆上逆則下虚下
虚則陽氣走之故曰實矣帝曰隂之生虚奈何曰
喜則氣下悲則氣消消則脉虚空因寒飲食寒氣薰
滿則血泣氣去故曰虚矣陽虚則外寒隂虚則内
熱
刺志論曰氣實形實氣虚形虚此其常也反此者病
穀盛氣盛榖虚氣虚此其常也反此者病脉實血
實脉虚血虚此其常也反此者病氣虚身熱此謂
反也穀入多而氣少此謂反也穀不入而氣多此謂
反也脉盛血少此謂反也脉少血多此謂反也夫
實者氣入也虚者氣出也氣實者熱也氣虚者寒也
根結篇曰形氣不足病氣有餘是邪勝也急瀉之形氣
有餘病氣不足急補之形氣不足病氣不足此隂陽
俱不足也不可刺之刺之則重不足重不足則隂陽
俱竭血氣皆盡五臓空虚筋骨髓枯老者絶滅壯者
不復矣形氣有餘病氣有餘此謂隂陽俱有餘也
急瀉其邪調其虚實故曰有餘者瀉之不足者補之
此之謂也
本神篇曰故智者之養生也必順四時而適寒暑和喜
怒而安居處節隂陽而調剛柔如是則僻邪不至長
生久視
論虚損病源(共十一條)
凡勞傷虚損五臓各有所主而惟心臓最多且心為君
主之官一身生氣所係最不可傷而人多忽而不知
也何也夫五臓之神皆禀於心故憂生於心肺必應
之憂之不已而戚戚幽幽則陽氣日索營衛日消勞
傷及肺弗亡弗已如經曰嘗貴後賤雖不中邪病從
内生名曰脫營嘗富後貧名曰失精五氣留連病有
所并暴樂暴苦始樂後苦皆傷精氣精氣竭絶形體
毁沮故貴脫勢雖不中邪精神内傷身必敗亡之類
無非慮竭將來追窮已往而二陽並傷第其潛消暗
爍於冥冥之中人所不覺而不知五臓之傷惟心為
本凡值此者速宜舒情知命力挽先天要知人生在
世喜一日則得一日憂一日則失一日但使靈明常
醒尚何塵魔敢犯哉及其既病而用參茋歸术益氣
湯之類亦不過後天之末着耳知者當知所先也
一喜因欲遂而𤼵若乎無傷而經曰喜傷心又曰暴喜
傷陽又曰喜樂者神憚散而不藏又曰肺喜樂無極
則傷魄魄傷則狂狂者意不存人皮革焦毛悴色夭
死於夏盖心蔵神肺蔵氣二陽蔵也故暴喜過甚則
傷陽而神氣因以耗散或縱喜無節則淫蕩流亡以
致精神疲竭不可救藥或偶爾得志則氣盈載滿每
多驕恣傲慢自取敗亡而莫知其然者多矣然則喜
為人所忽而猶有不可忽者如此
一思本乎心經曰心怵惕思慮則傷神神傷則恐懼自
失破䐃脫肉毛悴色夭死於冬此傷心則然也然思
生於心脾必應之故思之不已則勞傷在脾經曰思
傷脾又曰思則心有所存神有所歸正氣留而不行
故氣結矣凡此為病脾氣結則為噎膈為嘔吐而飲
食不能運食不運則血氣日消肌肉日削精神日减
四肢不為用而生脹滿泄瀉等證此傷心脾之陽也
夫人孰無思而苦思難釋則勞傷至此此養生者所
當戒也然思本傷脾而憂亦傷脾經曰脾愁憂而不
解則傷意意傷則悗亂四肢不舉毛悴色夭死於春
盖人之憂思本多兼用而心脾肺所以並傷故致損
上焦陽氣而二陽之病發自心脾以漸成虚勞之證
者斷由乎此
一淫慾邪思又與憂思不同而損惟在腎盖心躭慾念
腎必應之凡君火動於上則相火應於下夫相火者
水中之火也静而守位則為陽氣熾而無制則為龍
雷而涸澤燎原無所不至故其在腎則為遺淋帶濁
而水液漸以亁枯炎上入肝則逼血妄行而為吐為
衂或為營虚筋骨疼痛又上入脾則脾隂受傷或為
發熱而飲食悉化痰涎再上至肺則皮毛無以扃固
而亡陽喘嗽甚至喑啞聲嘶是皆無根虚火陽不守
舍而光燄詣天自下而上由腎而肺本源漸稿上實
下虚是誠剥極之象也凡師尼室女失偶之輩雖非
房室之勞而私情繫戀思想無窮或對面千里所願
不得則慾火摇心真隂日削遂致虚損不救凡五勞
之中莫此為甚苟知重命慎毋蹈之
一七情傷腎恐亦居多盖恐畏在心腎則受之故經曰
恐傷腎又曰恐則精却又曰恐懼而不解則傷精精
傷則骨痠痿厥精時自下余嘗診一在官少年因恐
而致病病稍愈而陽痿及其病復終不可療又嘗見
猝恐者必隂縮或遺尿是皆傷腎之徵也然恐固傷
腎而怒亦陽腎經曰腎盛怒而不止則傷志志傷則
喜忘其前言腰背不可以俛仰屈伸毛悴色夭死於
季夏是知盛怒不惟傷肝而腎亦受其害也
一怒生於心肝必應之怒不知節則勞傷在肝經曰怒
傷肝又曰怒則氣逆甚則嘔血及飱泄故氣上矣蓋
肝為隂中之陽蔵故肝之為病有在隂者有在陽者
如火因怒動而逼血妄行以致氣逆於上而脹痛喘
急者此傷其隂者也又或氣以怒傷而木鬱無伸以
致侵脾氣䧟而為嘔為脹為泄為痛為食飲不行者
此傷其陽者也然隨怒隨消者未必致病蔵氣堅固
者未必致病惟先天禀弱而三隂易損者使不知節
則東方之實多致西方之敗也然怒本傷肝而悲哀
亦最傷肝經曰肝悲哀動中則傷魂魂傷則狂妄不
精不精則不正當人隂縮而攣筋兩脇骨不舉毛悴
色夭死於秋盖怒盛傷肝肝氣實也悲哀傷肝肝氣
虚也但實不終實而虚則終虚耳虚而不顧則必至
勞損而治當察其邪正也
一驚氣本以入心而實通於肝膽經曰驚則心無所依
神無所歸慮無所定故氣亂矣又曰東方色青入通
於肝其病發驚駭此所以驚能動心而尤能傷及肝
膽心為君主固不可傷而膽以中正之官實少陽生
氣所居故十一蔵陽剛之氣皆取决於膽若或損之
則諸蔵生氣因皆消索致敗其危立見嘗見微驚致
病者惟養心安神神復則病自却若驚畏日積或一
時大驚損膽或致膽汁泄而通身𤼵黃默默無言者
皆不可救(一膽黃證論詳黃疸門)
一色慾過度者多成勞損盖人自有生以後惟賴後天
精氣以為立命之本故精強神亦強神強必多壽精
虚氣亦虚氣虚必多夭其有先天所禀原不甚厚者
但知自珍而培以後天則無不獲壽設禀賦本薄而
且恣情縱慾再伐後天則必成虚損此而傷生咎將
誰委又有年將未冠壬水方生保養萌芽正在此
日而無知孺子遽摇女精余見苞萼未成而蜉蝣旦
暮者多矣良可悲也此其責不在孺子而在父師使
不先有明誨俾知保生之道則彼以童心豈識利害
而徒臨期懇禱號呼悲戚將何濟於事哉
一勞倦不顧者多成勞損夫勞之於人孰能免之如奔
走食力之夫終日營營而未聞其勞者豈非勞乎但
勞有不同耳盖貧賤之勞作息有度無關榮辱習以
為常何病之有惟安閑柔脆之輩而苦竭心力斯為
害矣故或勞於名利而不知寒暑之傷形或勞於色
慾而不知旦暮之疲困或勞於遊蕩而忍饑竭力於
呼盧馳驟之場或勞於疾病而剥削傷殘於無術庸
醫之手或為詩書困厄每緣螢雪成災或以好勇逞
強遂致絶筋乏力總之不知自量而務從勉強則一
應妄作妄為皆能致損凡勞倦之傷雖曰在脾而若
此諸勞不同則凡傷筋傷骨傷氣傷血傷精傷神傷
皮毛肌肉則實兼之五臓矣嗚呼嗜慾迷人其害至
此此其故則在但知有彼而忘其有我耳廣成子曰
無勞女形無摇女精乃可以長生若此二言者人因
其簡故多易之而不知養生之道於此八字而盡之
矣顧可以忽之也耶
一少年縱酒者多成勞損夫酒本狂藥大損真隂惟少
飲之未必無益多飲之難免無傷而躭飲之則受其
害者十之八九矣且凡人之禀賦蔵有隂陽而酒之
性質亦有隂陽盖酒成於釀其性則熱汁化於水其
質則寒若以隂虚者縱飲之則質不足以滋隂而性
偏動火故熱者愈熱而病為吐血衂血便血尿血喘
嗽躁煩狂悖等證此酒性傷隂而然也若陽虚者縱
飲之則性不足以扶陽而質留為水故寒者愈寒而
病為臌脹泄瀉腹痛吞酸少食亡陽暴脫等證此酒
質傷陽而然也故縱酒者既能傷隂尤能傷陽害有
如此人果知否矧酒能亂性每致因酒妄為則凡傷
精竭力動氣失機及遇病不勝等事無所不至而隂
受其損多罔覺也夫縱酒之時固不慮其害之若此
及病至沉危猶不知為酒困之若此故余詳明於此
以為縱酒者之先覺云(泄瀉腫脹二門俱有酒論)
疾病誤治及失於調理者病後多成虚損盖病有虚
實治有補瀉必補瀉得宜斯為上工余見世俗之醫
固不知神理為何物而且并邪正緩急俱不知之故
每致伐人元氣敗人生機而隨藥隨斃者已無從訴
其有幸而得免而受其殘剥以致病後多成虚損而
不能復振者此何以故也故凡醫有未明萬毋輕率
是誠仁人積德之一端也至若失於調治致不能起
則俗云小孔不補大孔呌冤苦亦自作之而自受之
耳又何尤焉
凡虚損之中具道如前無非酒色勞倦七情飲食所致
故或先傷其氣氣傷必及於精或先傷其精精傷必
及於氣但精氣在人無非謂之隂分盖隂為天一之
根形質之祖故凡損在形質者總曰隂虚此大目也
若分而言之則有隂中之隂虚者其病為𤼵熱躁煩
頭紅面赤唇亁舌燥咽痛口瘡吐血衂血便血尿血
大便燥結小水痛澁等證有隂中之陽虚者其病為
怯寒憔悴氣短神疲頭運目眩嘔惡食少腹痛飱泄
二便不禁等證甚至欬嗽吐痰遺精盜汗氣喘聲瘖
筋骨疼痛心神恍惚肌肉盡削夢與鬼交婦人月閉
等證則無論隂陽凡病至極皆所必至總由真隂之
敗耳然真隂所居惟腎為主盖腎為精血之海而人
之生氣即同天地之陽氣無非自下而上所以腎為
五臓之本故腎水虧則肝失所滋而血燥生腎水虧
則水不歸源而脾痰起腎水虧則心腎不交而神色
敗腎水虧則盜傷肺氣而喘嗽頻腎水虧則孤陽無
主而虚火熾凡勞傷等證使非傷入根本何以危篤
至此故凡病甚於上者必其竭甚於下也余故曰虚
邪之至害必歸隂五臓之傷窮必及腎窮而至此吾
末如之何也矣夫所貴乎君子者亦貴其知微而已
一凡損傷元氣者本皆虚證而古方以虚損勞瘵各分
門類則病若有異亦所宜辨盖虚損之謂或有𤼵見
於一證或有困憊於暫時凡在經在臓但傷元氣則
無非虚損病也至若勞瘵之有不同者則或以骨蒸
或以亁嗽甚至吐血吐痰營衛俱敗尫羸日甚此其
積漸有日本末俱竭而然但虚損之虚有在隂分有
在陽分然病在未深多宜温補若勞瘵之虚深在隂
中之隂分多有不宜溫補者然凡治虚證宜溫補者
病多易治不宜溫補者病多難治此虚勞若乎有異
而不知勞瘵之損即損之深而虚之甚者耳凡虚損
不愈則日甚成勞矣有不可不慎也
一虚損兩顴紅赤或唇紅者隂虚於下逼陽於上也仲
景曰其面戴陽者下虚故也虚而多渴者腎水不
足引水自救也喑唾聲不出者由腎氣之竭盖聲
出於喉而根於腎經曰内奪而厥則為瘖俳此腎虚
也虚而喘急者隂虚肺格氣無所歸也喉乾咽
痛者真水下虧虚火上浮也不眠恍惚者血不養
心神不能蔵也時多煩躁者陽中無隂柔不濟剛
也易生嗔怒或筋急痠痛者水虧木燥肝失所資
也飲食不甘肌肉漸削者脾元失守化機日敗也
心下跳動怔忡不寧者氣不歸精也經曰胃之大
絡名曰虚里出於左乳下其動應衣宗氣泄也盜
汗不止者有火則隂不能守無火則陽不能固也
虚而多痰或如清水或多白沬者此水泛為痰脾虚
不能制水也骨痛如折者腎主骨真隂敗竭也
腰脇痛者肝腎虚也膝以下冷者命門衰絶火不
歸源也小水黃澁淋瀝者真隂虧竭氣不化水也
足心如烙者虚火爍隂湧泉涸竭也
一凡陽虚之人因氣虚也陽氣既虚即不能嚏仲景曰
欲嚏不能此人肚中寒故凡以陽虚之證而忽見嚏
者便有回生之兆
論脉(共三條)
虚損之脉凡甚急甚數甚細甚弱甚澁甚滑甚短甚長
甚浮甚沉甚弦甚緊甚洪甚實者皆勞傷之脉然無
論浮沉大小但漸緩則漸有生意若弦甚者病必甚
數甚者病必危若以弦細而再加緊數則百無一生
矣
要略曰脉芤者為血虚沉遲而小者為脫氣大而
無力為陽虚數而無力為隂虚脉大而芤者為
脫血平人脉大為勞虚極亦為勞脉微細者
盜汗寸弱而軟為上虚尺弱軟澁為下虚尺
軟滑疾為血虚兩關沉細為胃虚
脉經曰脉來軟者為虚緩者為虚微弱者為虚
弦者為中虚細而微小者氣血俱虚
辨爪
凡勞損之病本屬隂虚隂虚必血少而指爪為精血之
餘故凡於診候之際但見其指爪亁黃覺有枮槁之
色則其髮膚營氣具在吾目中矣此於脉色之外便
可知其有虚損之候而損之微甚亦可因之以辨也
論治(共七條)
病之虚損變態不同因有五勞七傷證有營衛臓腑然
總之則人頼以生者惟此精氣而病為虚損者亦惟
此精氣氣虚者即陽虚也精虚者即隂虚也凡病有
火盛水虧而見營衛燥津液枯者即隂虚之證也有
水盛火虧而見臓腑寒脾腎敗者即陽虚之證也此
惟隂陽偏困所以致然凡治此者但當培其不足不
可伐其有餘夫既緣虚損而再去所餘則兩敗俱傷
矣豈不殆哉惟是隂陽之辨猶有不易謂其隂陽之
中復有隂陽其有似陽非陽似隂非隂者使非確有
真見最易惑人此不可不詳察也且復有隂陽俱虚
者則陽為有生之本而所重者又單在陽氣耳知乎
此則虚損之治如指諸掌矣
一陽虚者多寒非謂外來之寒但陽氣不足則寒生於
中也若待既寒則陽已敗矣而不知病見虚弱而别
無熱證者便是陽虚之候即當溫補元氣使陽氣漸
回則真元自復矣盖陽虚之候多得之愁憂思慮以
傷神或勞役不節以傷力或色慾過度而氣隨精去
或素禀元陽不足而寒凉致傷等病皆陽氣受損之
所由也欲補陽氣惟辛甘溫燥之劑為宜萬勿兼清
凉寒滑之品以殘此𤼵生之氣如生地芍藥天麥門
冬沙參之屬皆非所宜而石斛玄參知栢芩連龜膠
之類則又切不可用若氣血俱虚者宜大補元煎
或八珍湯或十全大補湯五臓俱虚宜平補者五
福飲命門隂分不足者左歸飲左歸丸命門陽
分不足者右歸飲右歸丸氣分虚寒者六氣煎
脾腎隂分虚寒諸變不一者理隂煎三焦陽氣大
虚者六味回湯飲氣虚脾寒者一炁丹胃氣虚
寒者溫胃飲理中湯血虚寒滯者五物煎
一隂虚者多熱以水不濟火而隂虚生熱也此病多得
於酒色嗜慾或憤怒邪思流蕩狂勞以動五臓之火
而先天元隂不足者尤多此病凡患虚損而多熱多
燥不宜熱食者便是隂虚之候欲滋其隂惟宜甘凉
醇静之物凡隂中有火者太忌辛溫如乾薑桂附破
故紙白术蒼术半夏之屬皆不可輕用即如人參黃
茋枸杞當歸杜仲之類是皆隂中有陽亦當酌宜而
用之蓋恐陽旺則隂愈消熱增則水益涸耳然隂虚
者因其水虧而水虧者又忌寒凉盖苦劣之流斷非
資補之物其有火盛之甚不得不從清凉者亦當兼
壯水之劑相機間用而可止即止以防其敗斯得滋
補之大法諸治如左
一虚損夜熱或午後𤼵熱或喜冷便實者此皆隂虚生
熱水不制火也宜加减一隂煎若火在心腎而驚
悸失志者宜二隂煎若外熱不已而内不甚熱則
但宜補隂不可清火宜一隂煎或六味地黃湯其
有元氣不足而虚熱不已者必用大補元煎庶乎久
之自愈寒熱門論治尤詳所當參閱
一虚損欬嗽雖五臓皆有所病然專主則在肺腎盖肺
為金臓金之所畏者火也金之化邪者燥也燥則必
癢癢則必嗽正以腎水不能制火所以尅金隂精不
能化氣所以病燥故為欬嗽喘促咽痛喉瘡聲啞等
證凡治此者只宜甘凉至静之劑滋養金水使肺腎
相生不受火制則真隂漸復而嗽可漸愈火盛者
宜四隂煎加减主之火微者宜一隂煎六味地黃
湯或左歸飲兼受風寒而嗽者宜金水六君煎
貝母丸治嗽最佳
一虚損吐血者傷其隂也故或吐或衂所不能免但當
察其有火無火及火之微甚而治之凡火之盛者
以火載血上而脉證之間自有熱證可辨急則治標
此不得不暫用芩連梔栢竹葉童便之屬或單以抽
薪飲徙薪飲之類主之若隂虚而兼微火者宜保
隂煎或清化飲或加减一隂煎主之血止即當養血
不宜過用寒凉也若無實火而全屬傷隂則隂虚
水虧血由傷動而為吐為衂者此宜甘純養隂之品
以静制動以和治傷使隂氣安静得養則血自歸經
宜一隂煎六味地黃湯或小營煎之類主之若隂
虚連肺而兼嗽兼血者宜四隂煎加减主之若因
勞役别無火證心脾腎三隂受傷而動血者宜五隂
煎五福飲六味地黃丸之類主之若隂虚於下格
陽於上六脉無根而大吐大衂者此火不歸源真陽
失守而然宜右歸飲加减主之或八味地黃湯亦可
此惟思慮勞倦過傷者多有此證若因勞倦而素
易嘔瀉多有脾不攝血而為吐血下血者宜六味回
陽飲大加白术主之萬不可用凉藥若大吐大衂
而六脉細脫手足厥冷危在傾刻而血猶不止者速
宜用鎮隂煎其血自止若血脫至甚氣亦隨之因
至厥逆昏憒者速當益氣以固生機宜六味回陽飲
或四味回陽飲主之若再用寒凉即死總之失血
吐血必其隂分大傷使非加意元氣培養真隂而或
專用寒凉則其隂氣愈損血雖得止而病必日敗矣
虚損傷隂本由五臓雖五臓各有所主然五臓證治
有可分者有不可分者如諸氣之損其治在肺神明
之損其治在心飲食肌肉之損其治在脾諸血筋膜
之損其治在肝精髓之損其治在腎此其可分者也
然氣主於肺而化於精神主於心而化於氣肌肉主
於脾而土生於火諸血蔵於肝而血化於脾胃精髓
主於腎而受之於五臓此其不可分者也及乎既甚
則標本相𫝊連及臓腑此又方之不可執言也故凡
補虚之法但當明其隂陽升降寒熱溫良之性精中
有氣氣中有精之因且凡上焦陽氣不足者必下陷
於腎也當取之至隂之下下焦真隂不足者多飛越
於上也可不引之歸源乎所以治必求本方為盡善
然余用補之法則悉在新方八略八陣中惟細察之
可得其㮣具有諸證未備者如遺精夢泄聲啞盜汗
及婦人血枯經斷等證但於各門求之則無不俱有
照應
辨似損非損
凡似損非損之證惟外感寒邪者乃有之蓋以外邪初
感不為解散而誤作内傷或用清凉或用消導以致
寒邪鬱伏久留不散而為寒熱往來或為潮熱欬嗽
其證則全似勞損若用治損之法以治此證則滋隂
等劑愈以留邪熱蒸既久非損成損矣余嘗治愈數
人皆其證也欲辨此者但當詳察表裏而審其致病
之由盖虚損之證必有所因而外感之邪其來則驟
若或身有疼痛而微汗則熱退無汗則復熱或見大
聲欬嗽脉雖弦緊而不甚數或兼和緩等證則雖病
至一兩月而邪有不解病終不退者本非勞損毋誤
治也若寒熱往來不止者宜一二三四五柴胡飲
酌宜用之或正柴胡飲亦可若兼欬𠻳者柴陳煎
若脾腎氣虚而兼欬嗽者金水六君煎或邪有未
解而兼寒熱者仍加柴胡
虚損危候
凡虚損既成不補將何以復而有不能服人參熟地及
諸補之藥者此為虚不受補何以望生若勞損吐
血失血之後嗽不能止而痰多甚者以以&KR1648;肺虚極
飲食無能化血而隨食成痰此雖非血而實血之類
也經曰白血出者死故凡痰之最多最濁者不可治
一左右者隂陽之道路其有不得左右眠而認邊
難轉者此其隂陽之氣有所偏竭而然多不可治
一凡病虚損者原無外邪所以病雖至困終不憒亂
其有患虚證别無邪熱而譫妄失倫者此心臓之敗
神去之兆也必死一勞嗽喑啞聲不能出或喘急
氣促者此肺臓之敗也必死一勞損肌肉脫盡者
此脾臓之敗也必死一筋為疲極之本凡病虚損
者多有筋骨疼痛若痛有至極不可忍者乃血竭不
能榮筋此肝臓之敗也必死一勞損既久再及大
便泄瀉不能禁止者此腎臓之敗也必死
述古(共四條)
難經曰損脉之為病奈何然一損損於皮毛皮聚而毛
落二損損於血脉血脉虚少不能榮於五臓六腑三
損損於肌肉肌肉消瘦飲食不能為肌膚四損損於
筋筋緩不能自收持五損損於骨骨痿不能起於床
者死從下上者皮聚而毛落者死治損之法損其
肺者益其氣損其心者調其營衛損其脾者調其飲
食適其寒温損其肝者緩其中損其腎者益其精此
治損之法也不能治其虚安問其餘故曰實實虚
虚損不足而益有餘此中工之所害也
(賓)按此上損下損之說其義極精然有未盡者猶宜
悉也盖凡思慮勞倦外感等證則傷陽傷於陽者病
必自上而下也色慾醉飽内傷等證則傷隂傷於隂
者病必自下而上也如經曰二陽之病發心脾有不
得隠曲女子不月之類此即自上而下者也又經曰
五臓主蔵精者也不可傷傷則失守而隂虚隂虚則
無氣無氣則死矣此即自下而上者也盖自上而下
者先傷乎氣故一損損於肺則病在聲息膚腠二損
損於心則病在血脉顔色三損損於胃則病在飲食
不調四損損於肝則病為瘈瘲疼痛五損損於腎則
病為骨痿二便不禁此先傷於陽而後及乎隂陽竭
於下則孤隂無以獨存不可為也自下而上者先傷
乎精故一損損於腎則病為泉源乾涸二損損於肝
則病為血動筋枮三損損於脾則病為痰涎壅盛四
損損於心則病為神魂失守五損損於肺則病為喘
急短氣此先傷乎隂而後及乎陽隂竭於上則孤陽
無以獨生不可為也故曰心肺損而神衰肝腎虚而
形敝脾胃損而食飲不歸血氣凡明哲之士則當察
所由而預防其漸又何虚損之可慮若待源流俱竭
而後歸罪於藥之不效醫之不良此其愚也亦甚矣
巢氏病源曰夫虚勞者五勞七傷六極是也一曰志勞
二曰思勞三曰心勞四曰憂勞五曰瘦勞又有肺
勞者短氣而面浮鼻不聞香臭肝勞者面目乾黑口
苦精神不守恐畏不能獨臥目視不明心勞者忽忽
喜忘大便苦難或時鴨溏口内生瘡脾勞者舌本苦
直不得嚥唾腎勞者背難以俛仰小便不利色赤黃
而有餘瀝莖内痛隂囊濕生瘡小腹滿急
六極者一曰氣極令人内虚五臓不足邪氣多正
氣少不欲言二曰血極令人無顔色眉髮落忽忽喜
忘三曰筋極令人數轉筋十指爪甲皆痛苦倦不能
久立四曰骨極令人痠削齒苦痛手足煩疼不可以
立不欲行動五曰肌極令人羸瘦無潤澤飲食不生
肌肉六曰精極令人少氣噏噏然内虚五臓氣不足
髮毛落悲傷喜忘
七傷者一曰太飽傷脾脾傷善噫欲臥面黃二曰
大怒逆氣傷肝肝傷少氣目闇三曰強力舉重久坐
濕地傷腎腎傷少精腰背痛厥逆下冷四曰形寒寒
飲傷肺肺傷少氣欬嗽鼻胃五曰憂愁思慮傷心心
傷苦驚喜忘喜怒六曰風雨寒暑傷形形傷髮膚枯
夭七曰大恐懼不節傷志志傷恍惚不樂又曰七
傷者一曰隂寒二曰隂痿三曰裏急四曰精寒五曰
精少隂下濕六曰精清七曰小便苦數臨事不舉
王節齋曰人若色慾過度傷損精血必生隂虚火動之
病睡中盜汗午後𤼵熱咯咯欬嗽倦怠無力飲食少
進甚則痰涎泄血或欬血吐血衂血身熱脉沉數肌
肉消瘦此名勞瘵最為難治輕者用藥數十服重者
期以歲年然必須病人惜命堅心定志絶房室息妄
想戒惱怒節飲食以自培其根此謂内外交治庶可
保全
薛立齋曰勞瘵之證大抵屬足三隂虧損虚熱無火之
證故晝𤼵夜止夜𤼵晝止不時而作當用六味地黃
丸為主以補中益氣湯調補脾胃若脾胃先損者當
以補中益氣湯為主以六味地黃溫存肝腎多有得
生者若誤用黃栢知母之類則復傷脾胃飲食日少
諸臓愈虚元氣下陷腹痞作瀉則不可救矣夫衂血
吐血之類因虚火妄動血隨火而泛行或陽氣虚不
能攝血歸經而妄行其脉弦洪乃無根之火浮於外
也大抵此證多因火土太旺金水衰涸之際不行保
養及三冬火氣潛蔵不遠幃幕戕賊真元故至春末
夏初患頭疼脚軟食少體熱而為注夏之病或少有
老態不耐寒暑不勝勞役四時迭病此因氣血方長
而勞心虧損精神未滿而早為斵喪故其見證難以
名狀若左尺脉虚弱或細數是左腎之真隂不足也
用六味丸右尺脉遲軟或沉細而數欲絶是命門之
相火不足也用八味丸至於兩尺微弱是隂陽俱虚
也用十補丸此皆滋其化源也仍須參前後發熱欬
嗽諸證治之
附按
立齋治韓州同色慾過度煩熱作渴飲水不絶小便淋
瀝大便閉結唾痰如湧面目俱赤滿舌生刺唇裂身
熱或身如芒刺而無定處兩足心如烙左三部脉洪
而無倫此腎隂虚陽無所附而𤼵於外盖大熱而甚
寒之不寒是無水也當峻補其隂遂以加减八味丸
料一斤用肉桂一兩以水頓煎六碗冰冷與服半餉
熟睡至晚又溫飲一碗諸證悉退翼日畏寒足冷諸
證仍至是無火也當補其陽急與八味丸四劑諸證
俱退
又治府庠王以道元氣素弱復以科場歲考積勞致疾
至十二月病大作大熱淚出隨凝目赤露胸氣息沉
沉欲絶脉洪大鼔指按之如無舌乾如刺此内真寒
而外假熱也遂先服十全大補湯余曰服此藥其脉
當收斂為善少頃熟睡覺而惡寒增衣脉頓微細如
絲此虚寒之真象也余以人參一兩加熟附三錢水
煎頓服而安夜間脉復脫乃以參二兩熟附五錢仍
愈後以大劑參术歸身炙甘草等藥調理而愈
又治一童子年十四歲發熱吐血余謂宜補中益氣以
滋化源不信乃用寒涼降火前證愈甚或謂曰童子
未室何腎虚之有參术補氣奚為用之余述丹溪先
生曰腎主閉蔵肝主疎泄二臓俱有相火而其系上
屬於心心為君火為物所感則相火翕然而起雖不
交會而精已暗耗矣又禇氏精血篇曰男子精未滿
而御女以通其精則五臓有不滿之處異日有難狀
之疾正此謂也遂用補中益氣湯及地黃丸而痊
虚損論列方
大補元煎(新補一)五福飲(新補六)
十全大補湯(補二十)左歸飲(新補二)
左歸丸(新補四)補中益氣湯(補三一)
右歸飲(新補三)右歸丸(新補五)
四味回陽飲(新熱一)一隂煎(新補八)
二隂煎(新補十)六味回陽(新熱二)
四隂煎(新補十二)五隂煎(新補十三)
六味地黃湯(補一二一)理中湯(熱一)
理隂煎(新熱三)八味地黃湯(補一二二)
五物煎(新因三)六氣煎(新因二一)
加减八味丸(補一二三)溫胃飲(新熱五)
小營煎(新補十五)金水六君煎(新和一)
鎮隂煎(新熱十三)保隂煎(新寒一)
加减一隂煎(新補九)一炁丹(新補二二)
十補丸(熱一七四)八珍湯(補十九)
抽薪飲(新寒三)徙薪飲(新寒四)
柴陳煎(新散九)貝母丸(新和十八)
正柴胡飲(新散六)諸柴胡飲(新散一二三四五)
論外備用方
附子理中湯(熱二陽虚)安腎丸(熱一六七下元虚冷)
小安腎丸(熱一六八下元虚冷)黑錫丹(熱百九十下元陽虚)
黃茋鱉甲煎(寒九十虚勞煩熱)大兔絲子丸(固三六)
鱉甲地黃湯(寒八九虚勞煩熱)地黃膏(寒九一滋隂退熱)
人參平肺湯(因一八七腎虚聲啞)退熱湯(寒九三急勞大熱)
加味虎潛丸(寒一六四補虚滋隂)人參五味子湯(外一五三)
劫勞散(婦一二四)三才封髓丹(寒一六六類滋隂降火方)
麥門冬湯(寒四五氣熱血焦)大補地黃丸(寒一五九精枯血熱)
凡補陣所載古方新方俱宜酌用
勞倦内傷
經義
調經論帝曰隂虚生内熱奈何岐伯曰有所勞倦形氣
衰少穀氣不盛上焦不行下脘不通胃氣熱熱氣薰
胸中故内熱夫邪之生也或生於隂或生於陽其
生於陽者得之風雨寒暑其生於隂者得之飲食居
處隂陽喜怒
大隂陽明論曰故犯賊風虚邪者陽受之飲食不節起
居不時者隂受之陽受之則入六腑隂受之則入五
臓入六腑則身熱不時臥上為喘呼入五臓則䐜滿
閉塞下為飱泄久為腸澼
舉痛論曰勞則氣耗勞則喘息汗出外内皆越故氣耗
矣
痺論曰隂氣者静則神蔵躁則消亡飲食自倍腸胃乃
傷
本病論曰飲食勞倦即傷脾
論證(共五條)
勞倦一證即東垣所謂内傷證也凡疾病在人有不因
外感而受病於内者則無非内傷而東垣乃獨以飲
食失節勞役不足之病為内傷其故何也盖外感内
傷俱有惡寒發熱等證外感寒熱者即傷寒也内傷
寒熱者即勞倦也傷寒以外邪有餘多宜攻散勞倦
以内傷不足多宜溫補然此二者病多相類最易惑
亂故東垣特用内傷二字以為外感之别盖恐以勞
倦之傷作傷寒之治則必致殺人矣此其大義所當
先辨
一内傷之證東垣以飲食勞倦為言然飲食之傷有二
而勞倦之傷亦有二當辨如左
一飲食内傷之證凡饑飽失時者太饑則倉廩空虚必
傷胃氣太飽則運化不及必傷脾氣然時饑時飽而
致病者其傷在饑故當以調補為主是即東垣之所
謂也其有不因饑飽而惟以縱肆口腹遂致留滯
不化者當以化滯消食為主方治當從飲食門以
上飲食二證一以傷饑不足一以留滯有餘治當知
辨也
勞倦内傷之證有因困倦而忽然發熱或怠惰嗜臥
懶於言語其脉緩而大或浮或細而無外邪者此即
時人之所謂勞發也單宜溫補為主有因積勞饑
飽致傷脾腎則最易感邪而病為𤼵熱頭痛脉緊惡
寒類傷寒等證此内傷外感兼而有之是即所謂勞
力感寒證也若以此為真傷寒則既由勞傷己因不
足是傷寒正治之法不可用也若以此為非傷寒則
甚至發班發狂結胸譫語等證無不有之而不曰傷
寒則人不服也觀東垣云大梁受圍之後死者多人
豈俱感風寒者誠至言也苐為兵革所困者明為利
名所困者暗故今人多以勞倦而患傷寒者無非此
類昧者不知而妄治殃人豈其天年之果盡耶誠可
憫也以上勞倦二證皆為内傷而一以無邪一以
有邪當辨而治也
一凡饑飽勞倦皆能傷人蓋人以飲食為生飲食以脾
胃為主今饑飽不時則胃氣傷矣又脾主四肢而勞
倦過度則脾氣傷矣夫人以脾胃為養生之本根本
既傷焉有不病而人不知慎病斯及矣故有以勞倦
致動虚火而病者有以饑餒致傷中氣而病者或以
勞倦之後加之忍饑或以忍饑之後加之勞倦然而
兩者之中則尤以受饑為甚所以饑時不可臨病饑
時不可勞形饑時不可受寒饑時不可任性饑時不
可傷精饑時不可酬應知此數者是即却病養生之
道也凡犯此者豈惟貧賤者為然而富貴者尤多有
之蓋有勢不容己則未免勞心竭力而邪得乘虚而
入者皆内傷不足之證也奈時醫不能察無論虚實
悉曰傷寒但知瀉火逐邪及汗吐下三法不知忘食
忘勞既困於己再攻再削又困於醫標本俱竭其能
生乎余目覩受此害者多矣恨不一時救正其如沿
習成風釋疑未易故特演東垣大意囑筆於此用效
長夜之燈也觀者其三思焉
論治(共四條)
凡因勞倦而無外感者或身雖微熱而脉見緩大無力
全不緊數或懶言嗜臥或身常有汗此即勞發之證
自與外感之頭疼脉緊筋骨痠痛者不同治宜以補
養為主氣復則愈虚在陽分者宜四君子湯五君
子煎虚在隂分者三隂煎五隂煎或大小營煎
若脾胃中氣受傷者理中湯養中煎若血氣俱虚
者五福飲八珍湯或十全大補湯
一勞倦饑飽不時而致寒熱往來者以饑時臓氣餒勞
時腠理開腠理開則邪易感臓氣餒則邪易入所以
饑飽勞倦不慎者多令人為頭痛發熱惡寒等證雖
曰此由内傷而實有外感雖有外感而實以内傷故
東垣製補中益氣湯以參茋歸术而加之升柴以助
生長之氣使胃氣上升則氣復於中而陽達於外此
實和解之良法也苐今人以勞倦傷隂而精而受病
者為尤多則茋术之屬亦有不相宜者兹余復製補
隂益氣煎凡陽虚於下水虧不能作汗而邪有不解
者此方尤勝之愚有治脾三方并補中益氣湯論
在後飲食門當參閱之
一勞倦感邪以致傷寒發熱頭疼身痛凡脉緊邪盛者
不得不從解散治之若虚本不甚而表邪不解者
宜正柴胡飲若外邪兼火者一柴胡飲外邪兼
寒者二柴胡飲若氣血微虚者三柴胡飲或四柴
胡飲其有虚甚而邪不易解者宜理隂煎或大溫
中飲所不可緩也
一夏月暑熱之時或於道途或於田野過於勞倦而身
體薄弱者最易傷暑此亦勞倦之屬論治詳暑證門
陽暑條中
辨脉
東垣曰古人以脉上辨内外傷於人迎氣口人迎脉大
於氣口為外傷氣口脉大於人迎為内傷此辨固是
但其說有所未盡耳外感風寒皆有餘之證是從前
客邪來也其病必見於左手左手主表乃行陽二十
五度内傷飲食及飲食不節勞役所傷皆不足之病
也必見於右手右手主裏乃行隂二十五度故外感
寒邪則獨左手人迎脉浮緊按之洪大緊者後甚於
弦是足太陽寒水之脉按之洪大而有力中見手少
隂心火之脉丁與壬合内顯洪大乃傷寒脉也若外
感風邪則人迎胍緩而大於氣口一倍或兩倍三倍
内傷飲食則右寸氣口脉大於人迎一倍傷之重者
過在少隂則兩倍太隂則三倍此内傷飲食之脉
愚謂東垣𤼵明内傷一證其功誠為不小凡其所論
有的確不易者兹俱詳述於後或稍有疑似者姑已
置之至若辨脉一條則有不容不辨者乃以左為人
迎主表右為氣口主裏外感則左手人迎浮緊内傷
則右手氣口脉大此其長中之短也夫人迎本陽明
胃脉在結喉兩旁氣口本太隂肺脉兩手所同稱也
迨晉之王叔和不知何所取義突謂左為人迎右為
氣口左以候表右以候裏而東垣宗之故亦以為言
則大謬矣且内傷外感之分乃一表一裏不容紊也
如肝腎在左豈無裏乎腸胃在右豈非表乎即如仲
景之論傷寒亦但以浮大為表沉細為裏歴遡仲景
之前以至倉扁軒岐初未聞有以左右言表裏者迨
自叔和之後則悉宗其謬而𫝊始訛矣即無論六經
之表裏而但以親歴所見者言之如脉見緊數此寒
邪外感也然未有左數而右不數者又如所云左大
者為風邪右大者為飲食則尤其不然夫人生禀賦
之常凡右脉大者十居八九左脉大者十居一二若
果陽邪在表則大者更大豈以右脉本大而可認為
食乎若飲食在臓則強者愈強豈以左脉本強而可
認為寒乎不知此之大而緊則彼之小者亦必緊彼
之小而緩則此之大者亦必緩若因其偏強而即起
偏見則忘其本體者多矣故以大小言則脉體有不
同可以左右分也若以遲疾言則息數本相應不可
以左右分也矧左表右裏之說既非經旨亦非病徵
烏足信哉或曰然則内傷外感何以辨之曰六脉俱
有表裏左右各有隂陽外感者兩手俱緊數但當以
有力無力分隂證陽證内傷者左右俱緩大又必以
有神無神辨虚邪實邪然必察左右之常體以參久
暫之病因斯可得脉證之真不然則表裏誤認攻補
倒施自叔和至今凡隂受其殃者不知幾多人矣此
不得不為辨正以為東垣之一助也此别有辨在
類經蔵象類第十一篇所當互證
述古(共三條)
李東垣曰古之至人窮隂陽之造化究乎生死之際所
著内經悉言人以胃氣為本盖人受水穀之氣以生
所謂元氣穀氣營氣衛氣清氣春升生𤼵之氣此六
者以穀氣上行皆胃氣之别稱也使穀氣不得升浮
是生長之令不行則無陽以護其營衛不任風寒乃
生寒熱皆脾胃之氣不足所致也然而與外感風寒
之證頗同而理異内傷脾胃乃傷其氣外感風寒乃
傷其形傷外為有餘有餘者瀉之傷内為不足不足
者補之汗之下之吐之克之皆瀉也溫之和之調之
養之皆補也内傷不足之病苟誤認作外感有餘之
病而反瀉之則虚其虚也難經曰實實虚虚損不足
而益有餘如此死者醫殺之耳然則奈何曰惟當以
甘溫之劑補其中升其陽甘寒以瀉其火則愈内經
曰勞者溫之損者溫之蓋溫能除大熱大忌苦寒之
劑瀉胃土耳今立補中益氣湯
又曰夫喜怒不節起居不時有所勞傷皆損其氣
氣衰則火旺火旺則乘其脾土脾主四肢故困熱無
氣以動懶於言語動作喘乏表熱自汗心煩不安當
病之時宜安心静坐以養其氣以甘寒瀉其熱火以
酸味收其散氣以甘温補其中氣經言勞者温之損
者温之是也金匱要略曰平人脉大為勞虚極亦為
勞夫勞之為病其脉浮大手足煩熱春夏劇秋冬火
差以黃耆建中湯治之此亦温之之意也
又曰脾胃受勞役之疾飲食又復失節耽病日久
事息心安飽食太甚病乃大作故内傷飲食則亦惡
風寒是營衛失守皮膚間無陽以滋養不能任風寒
也皮毛之絶則心肺之本亦絶矣盖胃氣不升元氣
不至無以滋養心肺乃不足之證也計受病不一飲
食失節勞役所傷因而飽食内傷者極多外傷者間
而有之舉世醫者往往將元氣不足之證便作外傷
風寒表實之證而反治心肺是重絶其表也安得不
死乎若曰不然請以衆人之耳聞目見者證之向者
壬辰改元京師戒嚴迨三月下旬受敵者凡半月解
圍之後都人之不受病者萬無一二既病而死者繼
踵而不絶都門十有二所每日各門所送多者二千
少者不下一千似此者幾三月此百萬人豈俱感風
寒外傷者耶大都人在圍城中飲食失節勞役所傷
不待言而知由其朝饑暮飽起居不時寒温失所動
經三兩月胃氣虧之久矣一旦飽食太過感而傷人
而又調治失宜其死也無疑矣非惟大梁為然遠在
真祐興定間如東平如太原如鳳翔解圍之後病傷
而死無不皆然余在大梁凡所親見有𤼵表者有以
巴豆推之者有以承氣湯下之者俄而變結胸發黃
又以陷胸湯丸及茵陳湯下之無不死者盖初非傷
寒以調治差誤變而似真傷寒之證皆藥之罪也往
者不可追來者猶可及輙以生平已試之效著内外
傷辨論一篇推明前哲之餘論歴舉近世之變故庶
幾同志者審其或中觸類而長之免後人之横夭耳
東垣辨氣少氣盛曰外傷風寒者其氣壅盛而有餘内
傷飲食勞役者其口鼻中氣皆短促不足以息何以
分之盖内傷風寒者心肺元氣初無减損又添邪氣
助之使鼻氣壅塞不利面赤不通其鼻中氣不能出
併從口出但𤼵一言必前輕後重其聲壯厲而有力
者乃有餘之騐也傷風則决然鼻流清涕其聲嗄其
言響如從瓮中出亦前輕而後重高揭而有力皆氣
盛有餘之騐也内傷飲食勞役者心肺之氣先損為
熱所傷熱既傷氣四肢無力以動故口鼻中皆短氣
少氣上喘懶語人有所問十不欲對其一縱勉強答
之其氣亦怯其聲亦低是其氣短少不足之騐也明
白如此雖婦人女子亦能辨之豈有醫者反不能辨
之乎
東垣辨頭痛曰内證頭痛有時而作有時而止外證頭
痛常常有之直須傳入裏實方罷此内外證之不同
也
勞倦論列方
五福飲(新補六)養中煎(新熱四)
八珍湯(補十九)理中湯(熱一)
理隂煎(新熱三)大營煎(新補十四)
小營煎(新補十五)四君子湯(補一)
五君子煎(新熱六)大温中飲(新散八)
一柴胡飲(新散一)二柴胡飲(新散二)
三柴胡飲(新散三)正柴胡飲(新散六)
十全大補湯(補二十)補中益氣湯(補三一)
補隂益氣煎(新補十六)三隂煎(新補十一)
五隂煎(新補十三)
論外備用方
人參養營湯(補二一)當歸黃茋湯(補九八熱渴脉虚)
關格
經義
六節蔵象論曰人迎一盛病在少陽二盛病在太陽三
盛病在陽明四盛已上為格陽寸口一盛病在厥
隂二盛病在少隂三盛病在太隂四盛已上為關隂
人迎與寸口俱盛四倍已上為關格關格之脉羸
不能極於天地之精氣則死矣
終始篇曰人迎一盛病在足少陽一盛而躁病在手少
陽人迎二盛病在足太陽二盛而躁病在手太陽人
迎三盛病在足陽明三盛而躁病在手陽明人迎四
盛且大且數名曰溢陽溢陽為外格脉口一盛病
在足厥隂一盛而躁在手心主脉口二盛病在足少
隂二盛而躁在手少隂脉口三盛病在足太隂三盛
而躁在手太隂脉口四盛且大且數者名曰溢隂溢
隂為内關内關不通死不治人迎與太隂脉口俱
盛四倍以上命曰關格關格者與之短期以上俱
有刺法詳載類經鍼刺類
禁服篇曰寸口主中人迎主外兩者相應俱往俱來若
引繩大小齊等春夏人迎微大秋冬寸口微大如是
者名曰平人人迎四倍者且大且數名曰溢陽溢
陽為外格死不治必審按其寒熱以騐其臓腑之病
寸口四倍者名曰内關内關者且大且數死不治
必審察其本末之寒温以騐其臓腑之病
脉度篇曰五臓不和則七竅不通六腑不和則留結為
癰故邪在腑則陽脉不和陽脉不和則氣留之氣留
之則陽氣盛矣陽氣太盛則隂不利隂脉不利則血
留之血留之則隂氣盛矣隂氣太盛則陽氣不能榮
也故曰關陽氣太盛則隂氣弗能榮也故曰格隂陽
俱盛不得相榮故曰關格關格者不得盡期而死也
論證(共四條)
關格一證在内經本言脉體以明隂陽離絶之危證也
如六節蔵象論終始篇禁服篇及脉度經脉等篇言
之再四其重可知自秦越人三難曰上魚為溢為外
關内格八尺為覆為内關外格此以尺寸言關格已
失本經之意矣又仲景曰在尺為關在寸為格關則
不得小便格則吐逆故後世自叔和東垣以來無不
以此相𫝊而竟置關格一證於烏有矣再至丹溪則
曰此證多死寒在上熱在下脉兩寸俱盛四倍以上
法當吐以提其氣之横格不必在出痰也愚謂兩寸
俱盛四倍又安得為寒在上耶且脉大如此則浮豁
無根其虚可知又堪吐乎謬而又謬莫此甚矣夫内
經云人迎四倍寸口四倍既非尺寸之謂而曰吐逆
者特隔食一證耳曰不得小便者特癃閉一證耳二
證自有本條其與關格何涉數子且然况其他乎又
安望治此者之無謬哉
一關格證在内經本以人迎察六腑之陽寸口察五臓
之隂人迎盛至四倍已上此陽明經孤陽獨見水不
濟火也故曰格陽格陽者隂格於陽也氣口盛至四
倍已上此太隂經元隂無主氣不歸精也故曰關隂
關隂者陽關於隂也若人迎寸口俱盛至四倍以上
且大且數此其陽氣不蔵故隂中無陽隂氣不升故
陽中無隂隂陽相離故名關格也凡見此者總由酒
色傷腎情慾傷精以致陽不守舍故脉浮氣露亢極
如此此則真隂敗竭元海無根是誠亢龍有悔之象
最危之候也
一内經以人迎寸口並診關格今後世診法則但取寸
口而不察人迎似於法有未盡然寸口為脉之大會
而脉見於彼未有不見於此者所以但察氣口則人
迎之脉亦可㮣見故凡見寸口弦大至極甚至四倍
已上且大且數者便是關格之脉不得誤認為火證
余嘗診此數人察其脉則如弦如革洪大異常故云
四倍察其證則脉動身亦動凡乳下之虚里臍傍之
動氣無不舂舂然振振然與脉俱應者察其形氣則
上有微喘而動作則喘甚肢體無力而寤寐多慌張
謂其為虚損則本無欬𠻳失血等證謂其為痰火則
又無實邪𤼵熱等證此關格之所以異也然惟富貴
之人及形體豐肥者多有此證求其所因則無非躭
嗜少艾中年酒色所致是雖與勞損證若有不同而
實即勞損之别名也此老成之人所以當知慎也
有喘論在喘證門互閱可也
一本經脉度篇所云隂氣太盛則陽氣不能榮也故曰
關陽氣太盛則隂氣弗能榮也故曰格隂陽俱盛不
能相榮故曰關格關格者不得盡期而死此舉脉證
而兼言之也若以脉言則如前之四倍者是也若以
證言則又有隂陽俱盛者以陽病極於陽分而隂病
極於隂分也凡陽盛於陽者若乎當瀉而隂分見隂
有不可瀉隂極於隂者若乎當補而陽分見陽又不
可補病若此者陽自陽而陽中無隂隂自隂而隂中
無陽上下否隔兩顧弗能補之不可瀉之又不可是
亦關格之證也有死而已此與真寒假熱真熱假寒
之證大有不同學者當辨其疑似
論治(共三條)
關格之脉必弦大至極夫弦者為中虚浮大者為隂虚
此腎水大虧有陽無隂之脉也治此者宜以峻補真
隂為主然又當察其虚中之寒熱隂中之隂陽分别
處治斯盡善也
一關格證凡兼陽臓者必多熱宜一隂煎左歸飲左歸
丸之類主之兼隂臓者必多寒宜大營煎右歸飲
右歸丸之類主之若不熱不寒臓氣本平者宜五
福飲三隂煎及大補元煎之類主之
一關格證所傷根本已甚雖藥餌必不可廢如精虚者
當助其精氣虚者當助其氣其有言難盡悉者宜於
古今補陣諸方中擇宜用之斯固治之之法然必須
遠居别室養静澄心假以歲月斯可全愈若不避絶
人事加意調理而但靠藥餌則恐一暴十寒得失相
半終無濟於事也凡患此者不可不知
關格論列方
五福飲(新補六)大營煎(新補十四)
太補元煎(新補一)一隂煎(新補八)
三隂煎(新補十一)左歸飲(新補二)
左歸丸(新補四)右歸飲(新補三)
右歸丸(新補五)
景岳全書卷十六
