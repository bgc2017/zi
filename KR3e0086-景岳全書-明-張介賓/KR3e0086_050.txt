景岳全書卷五十
明張介賓撰
新方八略引
藥不執方合宜而用此方之不必有也方以立法法以
制宜此方之不可無也夫方之善者得其宜也得其宜
者可為法也方之不善者失其宜也失其宜者可為鑑
也苐法有善不善人有知不知必善於知方者斯可以
執方亦可以不執方能執方能不執方者非隨時之人
不能也此方之所不可廢者正欲以啓發其人耳余因
選古方之得宜者共若干首列為八陣已不為不多矣
苐以余觀之若猶有未盡因復制新方八陣此其中
有心得焉有經騐焉有補古之未備焉凢各方之下多
附加减等法及分兩之數俱有出入不一者正以見方
之不可執也八陣之中如攻方寒方之不多及者以古
法既多不必更為添足也大都方宜從簡而余復冗之
不尤鄙乎正意在冗中求簡耳此制方之意也然用方
之意則猶有說焉夫意貴圓通用嫌執滯則其要也若
但圓無主則雜亂生而無不可矣不知疑似間自有一
定不易之道此圓通中不可無執持也若執一不反則
偏拗生而動相左矣不知倏忽間每多三因難測之變
此執持中不可無圓活也圓活宜從三思執持須有定
見既能執持又能圓活其能方能圓之人乎而人其為
誰哉
一補略
一補方之制補其虚也凡氣虚者宜補其上人參黃茋
之屬是也精虚者宜補其下熟地枸杞之屬是也陽
虚者宜補而兼煖桂附乾薑之屬是也陰虚者宜補
而兼清門冬芍藥生地之屬是也此固陰陽之治辨
也其有氣因精而虚者自當補精以化氣精因氣而
虚者自當補氣以生精又有陽失陰而離者不補陰
何以收散亡之氣水失火而敗者不補火何以甦垂
寂之陰此又陰陽相濟之妙用也故善補陽者必於
陰中求陽則陽得陰助而生化無窮善補陰者必於
陽中求陰則陰得陽升而泉源不竭余故曰以精氣
分陰陽則陰陽不可離以寒熱分陰陽則陰陽不可
混此又陰陽邪正之離合也故凡陽虚多寒者宜補
以甘溫而清潤之品非所宜陰虚多熱者宜補以甘
涼而辛燥之類不可用知宜知避則不惟用補而八
方之制皆可得而貫通矣
二和略
一和方之制和其不和者也凡病兼虚者補而和之兼
滯者行而和之兼寒者溫而和之兼熱者涼而和之
和之為義廣矣亦猶土兼四氣其於補瀉溫涼之用
無所不及務在調平元氣不失中和之為貴也故凡
陰虚於下而精血虧損者忌利小水如四苓通草湯
之屬是也陰虚於上而肺熱乾欬者忌用辛燥如半
夏蒼术細辛香附芎歸白术之屬是也陽虚於上忌
消耗如陳皮砂仁木香檳榔之屬是也陽虚於下者
忌沉寒如黃蘗知母梔子木通之屬是也大便溏泄
者忌滑利如二冬牛膝蓯蓉當歸柴胡童便之屬是
也表邪未解者忌收斂如五味棗仁地榆文蛤之屬
是也氣滯者忌閉塞如黃茋白术薯蕷甘草之屬是
也經滯者忌寒凝如門冬生地石斛芩連之屬是也
凡邪火在上者不宜升火得升而愈熾矣沉寒在下
者不宜降陰被降而愈亡矣諸動者不宜再動如火
動者忌溫煖血動者忌辛香汗動者忌蘇散神動者
忌耗傷凡性味之不靜者皆所當愼其於剛暴更甚
者則又在不言可知也諸靜者不宜再靜如沉微細
弱者脉之靜也神昏氣怯者陽之靜也肌體清寒者
表之靜也口腹畏寒者裏之靜也凡性味之陰柔者
皆所當愼其於沉寒更甚者又在不言可知也夫陽
主動以動濟動火上添油也不焦爛乎陰主靜以靜
益靜雪上加霜也不寂滅乎凢前所論論其略耳而
書不盡言言不盡意能因類而廣之則存乎其人矣
不知此義又何和劑之足云
三攻略
一攻方之制攻其實也凡攻氣者攻其聚聚可散也攻
血者攻其瘀瘀可通也攻積者攻其堅在藏者可破
可培在經者可鍼可炙也攻痰者攻其急眞實者暫
宜解標多虚者只宜求本也但諸病之實有微甚用
攻之法分重輕大實者攻之未及可以再加微實者
攻之太過每因致害所當慎也凡病在陽者不可攻
陰病在胸者不可攻臟若此者邪必乘虚内陷所謂
引賊入宼也病在陰者勿攻其陽病在裏者勿攻其
表若此者病必因誤而甚所謂自撤藩蔽也大都治
宜用攻必其邪之甚者也其若實邪果甚自與攻藥
相宜不必雜之補劑盖實不嫌攻若但略加甘滯便
相牽制虚不嫌補若但略加消耗便覺相妨所以寒
實者最不喜清熱實者最不喜煖然實而誤補不過
增病病增者可解虚而誤攻必先脱元元脱者無治
矣是皆攻法之要也其或虛中有實實中有虚此又
當酌其權宜不在急宜攻急宜補者之例雖然凡用
攻之法所以除兇剪暴也亦猶亂世之兵必不可無
然惟必不得已乃可用之若或有疑寧加詳愼蓋攻
雖去邪無弗傷氣受益者四受損者六故攻之一法
實自古仁人所深忌者正恐其成之難敗之易耳倘
任意不思此其人可知矣
四散略
一用散者散表證也觀仲景太陽證用麻黃湯陽明證
用升麻葛根湯少陽證用小柴胡湯此散表之凖䋲
也後世宗之而復不能用之在不得其意耳盖麻黃
之氣峻利而勇凡太陽經陰邪在表者寒毒既深非
此不達故制用此方非謂太陽經藥必湏麻黃也設
以麻黃治陽明少陽之證亦寒無不散苐恐性力太
過必反傷其氣豈謂某經某藥必不可移易亦不過
分其輕重耳故如陽明之升麻乾葛未有不走太陽
少陽者少陽之柴胡亦未有不入太陽陽明者但用
散之法當知性力緩急及氣味寒溫之辨用得其宜
諸經無不妙也如麻黃桂枝峻散者也防風荆芥紫
蘇平散者也細辛白芷生薑溫散者也柴胡乾葛薄
荷涼散者也羌活蒼术能走經去濕而散者也升麻
川芎能舉陷上行而散者也苐邪淺者忌峻利之屬
氣弱者忌雄悍之屬熱多者忌溫燥之屬寒多者忌
清涼之屬凡熱渴煩躁者喜乾葛而嘔惡者忌之寒
熱往來者宜柴胡而泄瀉者忌之寒邪在上者宜升
麻川芎而内熱炎升者忌之此性用之宜忌所當辨
也至於相配之法則尤當知要凡以平兼清自成涼
散以平兼煖亦可溫經宜大温者以熱濟熱宜大涼
者以寒濟寒此其運用之權則毫釐進退自有伸縮
之妙又何必膠柱刻舟以限無窮之病變哉此無他
在不知仲景之意耳
五寒略
一寒方之制為清火也為除熱也夫火有陰陽熱分上
下據古方書咸謂黃連清心黃芩清肺石斛芍藥清
脾龍胆清肝黃栢清腎今之用者多守此法是亦膠
柱法也大凡寒涼之物皆能瀉火豈有涼此而不涼
彼者但當分其輕清重濁性力微甚用得其宜則善
矣夫輕清者宜以清上如黃芩石斛連翹天花之屬
是也重濁者宜於清下如梔子黃栢龍膽滑石之屬
也性力之厚者能清大熱如石膏黃連蘆薈苦參山
豆根之屬也性力之緩者能清微熱如地骨皮玄參
貝母石斛童便之屬也以攻而用者去實鬱之熱如
大黃芒硝之屬也以利而用者去癃閉之熱如木通
茵陳猪苓澤瀉之屬也以補而用者去陰虚枯燥之
熱如生地二冬芍藥梨漿細甘草之屬也方書之分
經用藥者意正在此但不能明言其意耳然火之甚
者在上亦宜重濁火之微者在下亦可輕清夫宜凉
之熱皆實熱也實熱在下自宜清利實熱在上不可
升提盖火本屬陽宜從陰治從陰者宜降升則反從
其陽矣經曰高者抑之義可知也外如東垣有升陽
散火之法此以表邪生熱者設不得與伏火内炎者
並論
六熱略
一熱方之制為除寒也夫寒之為病有寒邪犯於肌表
者有生冷傷於脾胃者有陰寒中於臟腑者此皆外
來之寒去所從來則其治也是皆人所易知者至於
本來之寒生於無形無響之間初無所感莫測其因
人之病此者最多人之知此者最少果何謂哉觀丹
溪曰氣有餘便是火余續之曰氣不足便是寒夫今
人之氣有餘者能十中之幾其有或因禀受或因喪
敗以致陽氣不足者多見寒從中生而陽衰之病無
所不致苐其由來者漸形見者微當其未覺也孰為
之意及其既甚也始知治難矧庸醫多有不識每以
假熱為眞火因復斃於無形無響者又不知其幾許
也故惟高明見道之士常以陽衰根本為憂此熱方
之不可不預也凡用熱之法如乾薑能溫中亦能散
表嘔惡無汗者宜之肉桂能行血善達四肢血滯多
痛者宜之吳茱萸善煖下焦腹痛泄瀉者極妙肉豆
䓻可溫脾腎飱泄滑利者最竒胡椒溫胃和中其類
近於蓽撥丁香止嘔行氣其煖過於豆仁補骨脂性
降而善閉故能納氣定喘止帶濁泄瀉製附子性行
如酒故無處不到能救急回陽至若半夏南星細辛
烏藥良薑香附木香茴香仙茅巴戟之屬皆性溫之
當辨者然用熱之法尚有其要以散兼溫者散寒邪
也以行兼溫者行寒滯也以補兼溫者補虚寒也苐
多汗者忌薑薑能散也失血者忌桂桂動血也氣短
氣怯者忌故紙故紙降氣也大凡氣香者皆不利於
氣虚證味辛者多不利於見血證所當慎也是用熱
之概也至於附子之辨凡今之用者必待勢不可為
不得已然後用之不知回陽之功當用於陽氣將去
之際便當漸用以望挽回若用於既去之後死灰不
可復然矣尚何益於事哉但附子性悍獨任為難必
得大甘之品如人參熟地炙甘草之類皆足以制其
剛而濟其勇以補倍之無往不利矣此壺天中大將
軍也可置之無用之地乎但知之眞而用之善斯足
稱將將之手矣
七固略
一固方之制固其泄也如久嗽為喘而氣泄於上者宜
固其肺久遺成淋而精脱於下者宜固其腎小水不
禁者宜固其膀胱大便不禁者宜固其腸臟汗泄不
止者宜固其皮毛血泄不止者宜固其營衞凡因寒
而泄者當固之以熱因熱而泄者當固之以寒總之
在上者在表者皆宜固氣氣主在肺也在下者在裏
者皆宜固精精主在腎也然虚者可固實者不可固
久者可固暴者不可固當固不固則滄海亦將竭不
當固而固則閉門延寇也二者俱當詳酌之
八因略
一因方之制因其可因者也凡病有相同者皆可按證
而用之是謂因方如癰毒之起腫可敷也蛇蟲之患
&KR2502;可解也湯火傷其肌膚熱可散也跌打傷其筋骨
斷可續也凡此之類皆因證而可藥者也然因中有
不可因者又在乎證同而因不同耳盖人之虚實寒
熱各有不齊表裏陰陽治當分類故有宜於此而不
宜於彼者有同於表而不同於裏者所以病雖相類
而但涉内傷者便當於血氣中酌其可否之因不可
謂因方之類盡可因之而用也因之為用有因標者
有因本者勿因此因字而誤認因方之義
景岳全書卷五十
