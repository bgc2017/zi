景岳全書卷八明張介賓撰
傷寒中
温病暑病(三十三)
温病暑病之作本由冬時寒毒内臟故至春𤼵為温病
至夏𤼵為暑病此以寒毒所化故總謂之傷寒仲景曰
發熱不惡寒而渴者温病也暑病則尤甚矣盖暑病者
即熱病也是雖與寒證不同然亦因時而名非謂其病
必皆熱也此外如夏月中暑者亦謂之暑病則又非寒
毒蓄留之證在仲景即名之為中暍義詳暑證門所當
參閱
一温病暑病之治宜從涼散固其然也然必表裏俱有
熱證方可治用清涼若值四時寒邪客勝感冐不正
之氣表邪未解雖外熱如火而内無熱證可據者不
得以温暑之名執以為熱而㮣用涼藥
一冬有非時之煖或君相客熱之令而病熱者名曰冬
温此與冬月正傷寒大異法宜涼解此舍時從證也
若夏有寒者其宜温亦然
素問刺志論曰氣盛身寒得之傷寒氣虚身熱得之傷
暑傷寒論曰脉盛身寒得之傷寒脉虚身熱得之傷
暑此二論之言傷寒傷暑者非即温病暑病之謂盖
單指夏月感觸時氣者所當辨其為寒為暑而寒則
宜温暑則宜清也身寒者言受寒憎寒身熱者言受
熱𤼵熱非曰身泠者方是傷寒身熱者乃是傷暑也
但此二論則一曰氣盛氣虚一曰脉盛脉虚詞若異
而理則一也故凡察氣者當在形色察脉者當在本
元合而觀之則見理精矣
𤼵斑(三十四)
𤼵斑證輕則如疹子重則如錦紋其致此之由雖分數
種然總由寒毒不解而然如當汗不汗則表邪不解當
下不下則裏邪不解當清不清則火盛不解當補不補
則無力不解或下之太早則邪陷不解或以陽證誤用
温補則陽亢不解或以隂證誤用寒涼則隂凝不解凡
邪毒不解則直入隂分鬱而不散必致液涸血枯斑見
肌表此實毒邪固結營衛俱劇之證也但斑有微甚勢
有重輕輕者細如蚊迹或先紅而後黃重者成粒成片
或先紅而後赤輕者只在四肢重者乃見胸腹輕者色
淡而隠重者色紫而顯若見黑斑或大便自利或短氣
或二便不通則十死九矣凡病傷寒而汗下温清俱不
能解及足泠耳聾煩悶欬嘔者便是𤼵斑之候
一成無己曰大熱則傷血熱不散裏實表虛熱邪乘虚
出於皮膚而為斑也慎不可發汗若汗之重令開泄
更增斑爛也自後諸家所述皆同此說予則以為不
然盖凡傷寒之邪本自外而入深入不解則又自内
而出此其表裏相乘勢所必至原非表虚證也但使
内外通達則邪必由表而解矣即如犀角地黃湯乃
治斑之要藥人知此湯但能涼血清毒而不知此湯
善於解表散邪若用之得宜則必通身大汗熱邪頓
解何為不可汗耶由此言之則凡脉數無汗表證具
在者必須仍從解散
一凡治𤼵斑須察表裏如瘟疫不解熱入血室舌焦煩
熱𤼵斑者犀角地黃湯内外俱熱陽明狂躁大渴
發斑者白虎湯或加人參陽毒赤斑狂言見血者
陽毒升麻湯疫癘發斑大熱而燥者三黃石膏湯
火鬱於經寒邪不解脉仍滑數而發斑者一柴胡
飲陽明外邪陽毒不解者升麻湯脾腎本虚外
邪不解而𤼵斑者五柴胡飲陽明表邪不解温熱
𤼵斑者柴胡白虎煎温熱毒盛咽痛𤼵斑者玄參
升麻湯隂虚水虧血熱𤼵斑者玉女煎隂虚血
燥大熱大渴𤼵斑者歸葛飲内虚外實隂盛格陽
𤼵斑者大温中飲太陽陽明惡熱大便秘結邪毒
在府𤼵斑者調胃承氣湯
一凡本非陽證妄用寒涼者每令人泄瀉邪陷不解予常
用大温中飲理隂煎之類解寒托邪始得大汗汗後邪
達多有見赤斑風餅隨汗而出隨出隨没頃刻即愈活
者多人矣凡寒毒為斑即此可見使内托無力則此毒
終無出期日深日甚難乎免矣此理甚微不可不察
𤼵黃(三十五)
凡𤼵黃黃疽等證多由濕熱如小水不利或黃或赤或
小腹脹滿不痛或大便實而渴甚脉來沉實有力皆濕
熱之證輕則茵陳五苓散重則茵陳湯分利小便清血
瀉火則黃自退矣然黃有隂證及諸治法俱詳黃疽門
宜參用之
仲景曰太陽病脉浮而動數頭痛𤼵熱微盗汗出而反
惡寒者表未解也醫反下之則為結胸若不結胸但
頭汗出小便不利身必𤼵黃也曰陽明病無汗小
便不利心中懊憹者身必𤼵黃陽明病𤼵熱汗出
者此為熱越不能𤼵黃也但頭汗出身無汗際頸而
還小便不利渴引水漿者此為瘀熱在裏身必𤼵黃
茵陳蒿湯主之曰傷寒脉浮而緩手足自温者繫
在太隂身當𤼵黃若小便自利者不能𤼵黃至七八
日大便鞕者為陽明病也曰傷寒𤼵汗已身目為
黃所以然者以寒濕在裏不解故也以為不可下也
於寒濕中求之傷寒身黃𤼵熱者梔子蘗皮湯主
之
孫真人曰黃疽脉浮者當以汗解之宜桂枝加黃耆湯
𤼵狂(三十六)
傷寒𤼵狂本陽明實熱之病然復有如狂證者雖似狂
而實非狂此中虚實相反最宜詳辨不可忽也凡實熱
之狂本屬陽明盖陽明為多氣多血之經陽邪傳入胃
府熱結不解因而𤼵狂内經陽明脉解篇曰胃者土也
故聞木音而驚者土惡木也其惡火者熱甚則惡火也
其惡人者以陽明厥則喘而惋惋則惡人也其病甚則
棄衣而走登高而歌或數日不食或踰垣上屋者以四
肢為諸陽之本陽盛則四肢實實則能登高也其棄衣
而走者以熱盛於身也其妄言罵詈不避親疎而歌者
以陽盛為邪也又曰隂不勝其陽則脉流薄疾并乃狂
又曰邪入於陽則狂是皆以陽明熱邪上乘心肺故令
神志昏亂若此此陽狂也然傷寒病至𤼵狂是為邪熱
已極使非峻逐火邪則不能已故但察其大便鞕結或
腹滿而堅有可攻之證則宜以大小承氣或涼膈散六
一順氣湯之類下之可也如無脹滿實堅等證而惟胃
火致然者則但以白虎湯抽薪飲之類泄去火邪其病
自愈
一如狂證本非實熱發狂其證亦有輕重如仲景曰太
陽病不解熱結膀胱其人如狂其外不解者尚未可
攻當先解外外已解但少腹急結者乃可攻之宜桃
仁承氣湯又曰太陽病六七日表證仍在脉微而
沉反不結胸其人如狂者以熱在下焦少腹當鞕滿
小便自利者下其血乃愈抵當湯主之按此二條以
太陽熱邪不解隨經入府但未至𤼵狂故曰如狂此
以熱摶血分畜聚下焦故宜下也
一近見傷寒家則别有如狂之證古人所未及言者盖
或由失志而病其病在心也或由悲憂而病其病在
肺也或由失精而病其病在腎也或由勞倦思慮而
病其病在肝脾也此其本病已傷於内而寒邪復感
於外則病必隨邪而起矣其證如狂亦所謂虚狂也
而虚狂之證必外無黃赤之色剛暴之氣内無胸腹
之結滑實之脉雖或不時躁擾而禁之則止口多妄
誕而聲息不壮或眼見虚空或驚惶不定察其上則
口無焦渴察其下則便無鞕結是皆精氣受傷神魂
不守之證此與陽極為狂者反如冰炭而時醫不能
察但見錯亂便謂陽狂妄行攻瀉必致殺人凡治此
者須辨隂陽其有虚而挾邪者邪在陽分則宜補中
益氣湯之類邪在隂分則宜補隂益氣煎之類虚而
無邪者在陽分則宜四君八珍十全大補湯大補元
煎之類在隂分則宜四物六味左歸飲一隂煎之類
隂虚挾火者宜加減一隂煎二隂煎之類陽虚挾寒
者宜理中湯回陽飲八味湯右歸飲之類此方治之
宜大略如此而變證之異則有言不能傳者能知意
在言表則知所未言矣
一凡身有微熱或面赤戴陽或煩燥不寧欲坐卧於泥
水中然脉則微弱無力此隂證似陽也名為隂躁盖
以陽虚於下則氣不歸原故浮散於上而發躁如狂
速當温補其下命門煖則火有所歸而病當自愈若
醫不識此而誤用寒涼者必死
一𤼵狂下利讝語者不治狂言反目直視者為腎絶
死汗出後輙復熱狂言不食者死
風濕(三十七)
仲景論曰太陽病關節疼痛而煩脉沉而細者此名濕
痺其人小便不利大便反快但當利其小便曰濕家
之為病一身盡痛𤼵熱身色如熏黃濕家其人但頭
汗出背強欲得被覆向火若下之早則噦胸滿小便不
利舌上如胎者以丹田有熱胸中有寒渴欲得水而不
能飲口燥煩也濕家下之額上汗出微喘小便不利
者死利下不止者亦死
論曰風濕相摶一身盡疼痛法當汗出而解值天隂雨
不止醫云此可𤼵汗汗之病不愈者何也曰𤼵其汗
汗大出者但風氣去濕氣在是故不愈也若治風濕
者𤼵其汗但微微似欲汗出者風濕俱去也濕家
病身上疼痛𤼵熱面黃而喘頭痛鼻塞而煩其脉大
自能飲食腹中和無病病在頭中寒濕故鼻塞内藥
鼻中則愈病者一身盡疼𤼵熱日晡所劇者此名
風濕此病傷於汗出當風或久傷取泠所致也
論曰傷寒八九日風濕相摶身體疼煩不能自轉側不
嘔不渴脉浮虚而濇者桂枝附子湯主之若其人
大便鞕小便自利者桂枝湯去桂加白术主之風
濕相摶骨節煩疼掣痛不得屈伸近之則痛劇汗出
短氣小便不利惡風不欲去衣或身微腫者甘草附
子湯主之
結胸(三十八)
仲景曰病有結胸其状何如答曰按之痛寸脉浮關脉
沉名曰結胸也曰病𤼵於陽而反下之熱入因作
結胸病𤼵於隂而反下之因作痞所以成結胸者以
下之太早故也曰結胸脉浮大者不可下下之即
死曰結胸證悉具煩躁者亦死
論曰太陽病脉浮而動數頭痛𤼵熱微盗汗出而反惡
寒者表未解也醫反下之胃中空虚陽氣内陷心下
因鞕而為結胸大陷胸湯主之曰太陽病重𤼵汗
而復下之不大便五六日舌上燥而渴日晡所小有
潮熱從心下至少腹鞕滿而痛不可近者大陷胸湯
主之按此二條皆言太陽表證未解因誤下之而
成結胸也
論曰傷寒五六日嘔而𤼵熱者此柴胡湯證具而以他
藥下之其柴胡證仍在者當復與柴胡湯必蒸蒸而
振却𤼵熱汗出而解若心下滿而鞕痛者此為結胸
也大陷胸湯主之但滿而不痛者此為痞柴胡不中
與之宜半夏瀉心湯按此一條以少陽表證未解
因誤下之而成結胸也
論曰太陽少陽併病而反下之成結胸心下鞕下利不
止水漿不入其人煩心按此一條以太陽少陽併
病二經表邪未解亦因誤下而成結胸也
論曰陽明病心下鞕滿者不可攻之攻之利遂不止者
死利止者愈按此一條謂陽明邪氣入府者必腹
滿便結今惟心下鞕以邪氣尚淺未全入府故不可
攻此雖非結胸而實亦結胸之類盖不由誤下而因
陽明之邪漸深也
論曰傷寒六七日結胸熱實脉沉而緊心下痛按之石
鞕者大陷胸湯主之按此一條不云下早而云熱
實其於六七日脉沉緊而心下鞕痛者此傷寒傳裏
之實邪有不因誤下而成結胸者乃傷寒之本病也
愚按結胸一證觀傷寒論所載如前數條凡太陽表邪
未解而誤下者成結胸少陽證亦然太陽少陽併病
者亦然此不當下而誤下之以致藏氣空虚外邪乘
虚内陷結於胸膈之間是皆因下而結者也又曰傷
寒六七日結胸熱實脉沉而緊心下痛按之石鞕者
此不因下而邪實漸深結聚於胸者也然則結胸一
證有因誤下而成者有不因下而由於本病者觀近
代傷寒諸書云未經下者非結胸也豈不謬哉
一結胸證觀仲景所言惟太陽少陽二經誤下者有之
而陽明一經獨無言及者何也盖凡病入陽明胃府
已實故可下之而無害也然又曰陽明病心下鞕滿
者不可攻之攻之利不止者死此豈非陽明在經表
證邪未入府者亦為不可下乎不惟三陽為然即三
隂之證其有𤼵熱惡寒表邪未解者切不可下最當
慎也
一結胸證治之辨凡心腹脹滿鞕痛而手不可近者方
是結胸若但滿不痛者此為痞滿非結胸也凡痞滿
之證乃表邪傳至胸中未入於府此其將入未入猶
兼乎表是即半表半裏之證只宜以小柴胡之屬加
枳壳之類治之或以本方對小陷胸湯亦妙今余新
方製有柴陳煎及一柴胡飲之類皆可擇而用之也
至於結胸之治則仲景俱用大陷胸湯主之然以余
之見則惟傷寒本病其有不因誤下而實邪傳褁心
下鞕滿痛連小腹而不可近或燥渴譫妄大便鞕脉
來沉實有力者此皆大陷胸湯所正宜也其於太陽
少陽表邪未解因下早而致結胸者此其表邪猶在
若再用大陷胸湯是既因誤下而復下之此則余所
未敢不若以痞滿門諸法酌其輕重而從乎雙解以
緩治之或外用罨法以解散胸中實邪此余之屢用
獲效而最穏最捷者也罨法見新方因類第三十
隂厥陽厥(三十九)附藏厥蚘厥
厥有二證曰陽厥曰隂厥也陽厥者熱厥也必其先自
三陽傳入隂分故其初起必因頭疼𤼵熱自淺入深然
後及於三隂變為四肢逆泠或時乍温其證必便結躁
煩讝語𤼵渴不惡寒反惡熱脉沉有力此以傳經熱證
所化外雖手足厥泠内則因於熱邪陽證𤼵厥故為陽
厥乃陽極似隂也其證由邪熱内結或伏陽失下之所
致也凡厥微則熱亦微宜四逆散之類厥甚則熱亦甚
宜承氣湯之類也厥隂者寒厥也初無三陽傳經實
熱等證而真寒直入三隂則畏寒厥泠腹痛吐瀉戰慄
不渴脉沉無力者此隂寒厥逆獨隂無陽也故為隂厥
輕則理中湯重則四逆回陽等湯主之
成無巳曰四逆者四肢不温也傷寒邪在三陽則手足
必熱𫝊到太隂手足自温至少隂則邪熱漸深故四
肢逆而不温也及至厥隂則手足厥泠是又甚於逆
故用四逆散以散其傳隂之熱證
論曰諸四逆厥者不可下之虚家亦然成無已註曰
四逆者四肢不温也厥者手足泠也甚於四逆也皆
陽氣少而隂氣多故不可下虚家亦然金匱玉函曰
虚者十補勿一瀉之
論曰凡厥者隂陽氣不相順接便爲厥厥者手足逆泠
是也病者手足厥泠言我不結胸小腹滿按之痛
者此泠結在膀胱關元也傷寒𤼵熱四日厥反三
日復熱四日厥少熱多其病當愈傷寒厥四日熱
反三日復厥五日其病爲進寒多熱少陽氣退故爲
進也若厥而嘔胸脇煩滿者其後必便血
論曰少隂病下利清榖裏寒外熱手足厥逆脉微欲絶
身反不惡寒其人面赤色或腹痛或乾嘔或咽痛或
利止脉不出者通脉四逆湯主之傷寒脉促手足
厥逆者可灸之傷寒脉滑而厥者裏有熱也白虎
湯主之手足厥寒脉細欲絶者當歸四逆湯主之
若其人内有久寒者宜當歸四逆加吳茱萸生薑湯
主之大汗出熱不去内拘急四肢疼又下利厥逆
而惡寒者四逆湯主之大汗若大下利而厥逆者
四逆湯主之病人手足厥泠脉乍緊者邪結在胸
中心中滿而煩饑不能食者病在胸中當須吐之宜
瓜蒂散傷寒厥而心下悸者宜先治水當服茯苓
甘草湯却治其厥不爾水漬入胃必作利也下利
清榖裏寒外熱汗出而厥者通脉四逆湯主之嘔
而脉弱小便復利身有微熱見厥者難治四逆湯主之
按陽厥隂厥其辨如前此先哲之大法也然愚則猶有
所辨如隂厥一證既無陽證陽脉而病寒若此明是
隂證今人但曰中寒者即其病也然犯此者無幾知
此者無難治宜温中無待辨也惟是陽厥一證則有
不得不辨者夫厥由三陽所傳是爲陽厥此固然矣
即以傳經者言之又豈盡無隂證乎故凡病真陽不
足者即陽中之隂厥也脉弱無神者即陽中之隂厥
也攻伐清涼太過者即陽中之隂厥也四肢爲諸陽
之本使非有熱結煩渴脹實等證而見厥逆者皆由
陽氣不足也成無已曰太抵厥逆為隂所主寒者多
矣又曰厥為隂之盛也故凡屬挾虚傷寒則雖自陽
經傳入者是亦陽中之隂厥也隂中之隂者宜温陽
中之隂者果宜涼乎學者勿謂其先有頭疼𤼵熱但
自三陽傳至者便為陽厥而寒因熱用之則為害不
小矣
一臓厥證仲景曰傷寒脉微而厥至七八日膚泠其人
躁無暫安時者此為臓厥臓厥者死陽氣絶也
一蚘厥證仲景曰蚘厥者其人當吐蚘令病者静而復
時煩此為臓寒蚘上入膈故煩須臾復止得食而嘔
又煩者蚘聞食臭出其人當自吐蚘蚘厥者烏梅丸
主之成無已曰臓厥者死陽氣絶也蚘厥雖厥而
煩吐蚘已則静不若臓厥而躁無暫安時也病人臓
寒胃虚故宜與烏梅丸温臓安蟲
讝語鄭聲(四十)
論曰實則讝語虚則鄭聲此虚實之有不同也夫讝語
鄭聲總由神魂昏亂而語言不正又何以分其虚實但
讝語者狂妄之語也鄭聲者不正之聲也讝語為實實
者邪實也如傷寒陽明實熱上乘於心心為熱冐則神
魂昏亂而讝妄不休者此實邪也實邪為病其聲必高
其氣必壮其脉必強其色必厲凡登高罵詈狂呼躁擾
之類皆是也此之為病有燥糞在胃而然者有瘀血在
臓而然者有火盛熱極而然者有腹脹便秘口瘡咽爛
而然者察其果實即當以三承氣或白虎湯涼膈散之
類治之鄭聲為虚虚者神虚也如傷寒元神失守為
邪所乘神志昏沉而錯亂不正者此虚邪也虚邪為病
其聲必低其氣必短其脉必無力其色必萎悴凡其自
言自語喃喃不全或見鬼怪或驚恐不休或問之不應
答之不知之類皆是也此之為病有因汗亡陽因下亡
隂而然者有焦思抑鬱竭厥心氣而然者有勞力内傷
致損脾腎而然者有日用消耗暗殘中氣而然者凡其
或雖起倒而遏之即止終不若實邪之難制者即虚邪
也察其果虚最忌妄行攻伐少有差謬無不即死治此
者速宜察其精氣辨其隂陽舍其外證救其根本稍遲
猶恐不及而況於誤治乎甚至有自利身寒或尋衣撮
空面壁啐啐者尤為逆候盖讝妄一證最於虚損者不
宜有之故凡身有微熱脉見洪滑者生心多煩燥脉見
微弱細急而逆泠者死所以證逢虚損而見有讝妄者
即大危之兆不可不加之意也
衂血(四十一)
雜病衂血其熱在裏傷寒衂血其熱在表論曰傷寒小
便清者知不在裏仍在表也當𤼵其汗若頭痛者必衂
宜桂枝湯曰傷寒脉浮緊不𤼵汗因致衂者麻黃湯
主之此以傷寒之衂為其熱不在裏在表而然也然又
論曰衂家不可𤼵汗而何以復用麻黃桂枝等湯盖衂
由乎隂者以隂虚火動也故不宜再汗以亡隂衂由乎
陽者以表邪未解也故當用桂枝麻黃以𤼵散又論曰
太陽病脉浮緊𤼵熱身無汗自衂者愈此以表邪欲解
不從汗而從血俗人謂之紅汗所以衂後當愈也由此
觀之則有因衂而愈者以經通而邪散也有治衂仍當
𤼵散者以邪之將解未解而因散其餘邪也治衂之法
於斯可見若寒氣不甚而用麻黃桂枝似屬太剛或易
以柴葛之類自無不可用者其酌之
論曰陽明病口燥但欲潄水不欲嚥者此必衂盖陽明
之脉絡於口鼻今其潄水不欲嚥者以熱在經而裏
無熱故當鼻衂也
一有動隂血者又非衂血之謂論曰少隂病但厥無汗
而強𤼵之必動其血未知從何道出故或從口鼻或
從目出者是名下厥上竭此隂血也乃為危證
畜血(四十二)
傷寒畜血者以熱結在裏摶於血分留瘀下焦而不行
也論曰傷寒有熱少腹滿應小便不利今反利者為有
血也又曰太陽病身黃脉沉結少腹鞕小便不利者
為無血也小便自利其人如狂者血證諦也大抵熱畜
血分留結下焦則生狂躁論曰熱結膀胱其人如狂者
是也然又有陽明證其人喜忘屎雖鞕而大便反快其
色黑者是亦畜血之證故凡診傷寒但其少腹鞕滿而
痛便當問其小便若小水自利者知為畜血之證盖小
水由於氣化病在血而不在氣故小便利而無恙也血
瘀於下者血去則愈其在仲景之法則以抵當湯抵當
丸主之愚謂但以承氣之類加桃仁紅花以逐之或其
兼虚者以玉燭散之類下之則畜血自去而病無不除
矣
成無已曰傷寒衂者以邪氣不得𤼵散壅盛於經逼迫
於血因而致衂也畜血者下焦結聚而不行不散也
血菀於上而吐血者謂之薄厥留瘀於下者謂之畜
血此由太陽經瘀熱在裏摶蓄下焦所致經曰太陽
病七八日表證仍在脉沉而微反不結胸其人如狂
者以熱在下焦少腹當鞕滿小便自利者下血乃愈
熱入血室(四十三)
論曰陽明病下血讝語者此為熱入血室是兼男女而
言也曰婦人中風七八日續得寒熱𤼵作有時經水
適斷者此為熱入血室其血必結故使如瘧状𤼵作有
時小柴胡湯主之曰婦人中風脉遲身涼而證如結
胸者當刺期門曰婦人傷寒經水適來晝日了了暮
則讝語者無犯胃氣及上二焦必自愈
按血室者即衝任血海也亦血分也凡血分之病有畜
血者以血因熱結而留畜不行也有熱入血室者以
邪入血分而血亂不調也故血畜者去之則愈血亂
者調之則安調之之法則熱者宜涼陷者宜舉虚者
宜滋瘀者宜行邪未散者宜解也然此皆病在下焦
故曰無犯胃氣及上二焦必自愈是又不可不察
胸脇腹滿(四十四)
凡邪氣自表傳裏必先入胸膈以次漸從脇肋而後入
胃邪氣入胃乃為入府是以胸滿者猶屬表證脇滿則
半表半裏也大抵胸脇滿者以邪氣初入於裏氣鬱不
行所以生滿尚未停聚為實故但從和解以小柴胡之
屬則可愈矣若果實邪在上留滯不能散者乃可吐之
華元化曰四日在胸吐之則愈是因邪已收聚而未及
散漫者乃可吐也在仲景用梔子豉湯或瓜蒂散之屬
梔子豉湯可吐客熱瓜蒂散可吐實痰其或一時藥有
不便余有吐法在新方攻陣中可以代之或即以和解
之藥探而吐之無不可也
一腹滿證按華元化曰傷寒一日在皮二日在膚三日
在肌四日在胸五日在腹六日在胃入胃即為入府
入府即在腹也若腹雖滿而未甚者猶是未全入府
不可攻也然腹滿之證有虚實也有寒熱也不可一
㮣皆以實論觀金匱要略曰腹滿不減減不足言當
下之是不減者為實滿也又曰腹滿時減復如故此
虚寒從下上也當以温藥和之是或進或退時或減
而時復如故者本非結聚實邪此虚滿也大抵腹滿
之證本屬太隂若是陽邪則必咽乾煩熱脉實有力
若是隂邪則必腹滿吐食畏寒自利脉息無神可以
辨之實熱者可清可攻虚寒者宜温宜補也
嘔吐噦證(四十五)
嘔者有聲無物吐者吐出食物也嘔者有寒有熱吐則
皆因胃寒也凡嘔而發熱煩悶者邪熱為嘔也嘔而吞
酸泠嚥涎沬&KR0008;&KR0008;者寒邪為嘔也大抵傷寒表邪將傳
入裏裏氣相逆則為嘔是以半表半裏之邪其證多嘔
若邪全在表無是證也凡邪在半表半裏者和之散之
氣逆者順之有痰者降之熱者清之寒者温之千金云
嘔家多服生薑此是嘔家聖藥然嘔家雖有陽明證不
可攻之盖其氣逆在上而邪未入府本非胃實證也氣
逆於上而攻其下下虚則逆氣乘之勢必大危若脉微
弱者乃為尤甚
凡傷寒三陽傳畢三隂當受邪矣若其人反能食而不
嘔此為邪不入隂是知邪之傳裏者乃致為嘔也觀
乾薑附子湯證治云不嘔不渴者為裏無熱十棗湯
證治云乾嘔短氣汗出不惡寒者此表解裏未和也
即此觀之則几嘔者知為裏證而兼煩渴者方為内
熱也
仲景論曰食榖欲嘔者屬陽明也吳茱萸湯主之得湯
反劇者屬上焦也曰少隂病吐利手足厥泠煩躁
欲死者吳茱萸湯主之
論曰病人脉數數為熱當消榖引飲而反吐者此以發
汗令陽氣微膈氣虚脉乃數也數為客熱不能消榖
以胃中虚泠故吐也東垣曰邪熱不殺榖故熱邪
在胃則不食
論曰陽明病不能食攻其熱必噦所以然者胃中虚泠
故也以其人本虚故攻其熱必噦若胃中虚泠不
能食者飲水則噦若膈上有寒飲乾嘔者不可吐
也急温之宜四逆湯
論曰傷寒噦而腹滿視其前後知何部不利利之則愈
治噦諸法詳呃逆門
勞力感寒(四十六)
凡因辛苦勞倦而病者多有患頭痛𤼵熱惡寒或骨腿
痠疼或微渴或無汗或自汗脉雖浮大而無力亦多緊
數此勞力感寒之證即東垣云内傷證也宜補中益氣
湯或補隂益氣煎及五福飲等劑為良所謂温能除大
熱即此類也若或邪盛無汗脉見洪數而當和解者即
當用新方散陣諸柴胡飲之類主之
一凡勞力感寒一證人皆以服役辛苦之人為言而不
知凡為名利所牽有不自揣以致竭盡心力而患傷
寒者皆其類也故凡有形勞而神不勞者勞之輕者
也若既勞其神又勞其形内外俱勞則形神俱困斯
其甚矣今人之病傷寒者率多此類輕者和解治宜
如前重者速宜救本當於後開培補諸方擇而用之
庶乎有濟倘不知其所致之由而㮣施混治但知攻
邪則未有不誤人者矣此即勞倦内傷之類諸義具
詳本門
虚證(四十七)
仲景曰陽微則惡寒隂弱則𤼵熱是寒熱之有虚也
曰其人本虚是以發戰是戰汗之皆因虚也曰耳聾
無聞者陽氣虚也曰面赤戴陽者隂不足也曰無
陽不能作汗必身泠而脉遲也曰客熱不能殺榖胃
中虚泠也曰病人脉數數為熱當消榖引食而反吐
者此以𤼵汗令陽氣微膈氣虚脉乃數也數為客熱不
能消榖以胃中虚泠故吐也曰虚則鄭聲以言語亂
而不正也曰身踡惡寒而利因泠極而為厥逆也
曰尺中脉微此裏虚須表裏實津液自和便自汗出愈
曰脉促厥泠者宜灸以促脉有非因熱也曰頭疼
嘔吐之宜温以頭疼之有屬隂也曰不利而利𤼵熱
汗出者有隂無陽也曰少隂脉沉者汗後熱不去而
厥利惡寒者皆宜急温也曰舊有微溏者不可與梔
子湯以裏虚而寒在下也曰陽明病不能食攻其熱
必噦所以然者胃中虚泠故也飲之水亦噦也曰小
便色白者以下焦之虚寒也曰自利不渴者以臓中
之無火也曰邪中於隂者必生内慄因表氣虚而裏
氣不守也曰𤼵汗過多其人乂手自冐心心下悸而
欲得按者亡其陽也曰𤼵汗病不解而反惡寒者虚
故也曰脉隂陽俱緊反汗出者亡其陽也
一諸脉有虚證見前卷
一忌汗下各有虚證見前卷
一表裏五藏各有虚實詳一卷傳忠錄虚實辨中俱當
互閱
動氣(四十八)
論曰諸動氣者不可𤼵汗亦不可下按此動氣一證
即築築然動於臍傍及左乳之下口虚里者皆其聯
絡者也考之難經則以臍之上下左右分心腎肝肺
四臓而各列其證在傷寒論所載亦詳成無已曰動
氣者臓氣不治正氣内虚也雖諸說如此然皆未盡
其要所以今之醫家多不識此為何證而且疑為未
見此證也余嘗留心察此所見極多盖動氣之在臍
傍者皆本於下焦之隂分凡病關格勞損者多有
此證而尤於瘦薄者易見之其動之微者則止於臍
傍上下其動之甚者則連及虚里心脇真若&KR4072;&KR4072;連
續而混身皆振動者此以天一無根故氣不蓄臓而
鼔動於下誠真隂不守大虚之候也何以驗之但察
於呼吸饑飽之頃可得其徵凡病此者餒時則動甚
飽時則稍緩呼出則動甚吸入則稍緩但虛甚者動
必甚虚微者動亦微豈非虚實之明證乎即在病者
雖常覺其振動而無疼無癢尚不知為何故醫家多
不以為意弗能詳察故不知為何病此動氣之不明
也久矣此動氣之見於虚損者極多而見於傷寒者
亦不少也精虚者既不可汗隂虚者又不可下仲景
但言其禁而不言其治然則動氣之治豈無法乎獨
於霍亂條中云臍上築者腎氣動也用理中丸去术
加桂四兩以治之此其意在脾腎㮣可知也然余之
治此則惟直救真隂以培根本使其氣有所歸無不
獲效欲察虚實者最不可忽此一證類經虚里穴下
有詳註當並考之
戰汗(四十九)
論曰脉浮而緊按之反芤此為本虚故當戰而汗出也
其人本虛是以發戰以其脉浮故當汗出而解若脉
浮大而數按之不芤此本不虚故其欲解則但汗出而
不發戰也
一戰與慄異戰由乎外慄由乎内也凡傷寒欲解將汗
之時若其正氣内實邪不能與之争則但汗出自不
作戰所謂不戰應知體不虚也若其人本虚邪與正
争微者為振甚則為戰正勝邪則戰而汗解矣故凡
邪正之争於外者則為戰戰其愈者也邪正之争於
内者則為慄慄其甚者也論曰隂中於邪必内慄也
夫戰為正氣將復慄則邪氣肆強故傷寒六七日有
但慄不戰竟成寒逆者多不可救此以正氣中虚隂
邪内盛正不勝邪而反為邪氣所勝凡遇此證使非
用大補温熱之劑及艾灼回陽等法其他焉得而禦
之
余嘗治一衰翁年踰七旬陡患傷寒初起即用温補調
理至十日之外正氣將復忽爾作戰自旦至辰不能
得汗寒慄危甚告急於余余用六味回陽飲入人參
一兩薑附各三錢使之煎服下咽少頃即大汗如浴
時將及午而浸汗不收身泠如脱鼻息幾無復以告
余余令以前藥復煎與之告者曰先服此藥已大汗
不堪令又復此尚堪再汗乎余笑謂曰此中有神非
爾所知也急令再進遂汗收神復不旬日而起矣嗚
呼發汗用此而收汗復用此無怪乎人之疑之也而
不知汗之出與汗之收皆元氣為之樞機耳故余紀
此欲人知閤闢之權不在乎能放能收而在乎所以
主之者
頭汗(五十)
頭汗之證有二一為邪熱上壅一為陽氣内脱也盖頭
為諸陽之會凡傷寒徧身得汗者謂之熱越若身無汗
則熱不得越而上蒸陽分故但頭汗出也治熱蒸者可
清可散甚者可下在去其熱而病自愈至若氣脱一證
則多以妄下傷隂或尅伐太過或泄瀉不止以致隂竭
於下則陽脱於上小水不通而上見頭汗則大危矣
論曰傷寒五六日頭出汗微惡寒手足泠心下滿口不
欲食大便難脉細者此為陽微結乃半在裏半在外
也脉雖沉緊不得為少隂病所以然者隂不得有汗
今頭汗出故知非少隂也可與小柴胡湯得屎而解
曰傷寒五六日已𤼵汗而復下之胸脇滿微結小
便不利渴而不嘔但頭汗出往來寒熱心煩者此為
未解也柴胡桂枝乾薑湯主之
論曰傷寒十餘日但結胸無大熱者此為水結在胸脇
也但頭汗出者大陷胸湯主之曰陽明病下血譫
語者此為熱入血室但頭汗出者刺期門隨其實而
瀉之濈然汗出則愈
論曰太陽病醫反下之若不結胸但頭汗出餘處無汗
際頸而還小便不利身必發黃也曰陽明病但頭
汗出小便不利必𤼵黃
論曰濕家下之額上汗出微喘小便不利者死若下利
不止者亦死
脉經曰陽氣上出汗見於頭者盖陽脱也
一頭汗脉緊數有表邪當散者宜小柴胡湯或柴胡桂
枝乾薑湯及新方諸柴胡飲俱可酌用若有火邪
脉洪滑内多煩熱頭汗當清者宜人參白虎湯益元
散之類主之若水結胸心下滿頭汗出者或大陷
胸湯或小半夏茯苓湯若便結腹脹疼痛頭汗者
宜承氣湯若諸虚泄瀉陽脱頭汗者宜速用獨參
湯或大補元煎六味回陽等飲作急救之庶可保全
吐蚘(五十一)
凡治傷寒若見吐蚘者雖有大熱忌用涼藥犯之必死
盖胃中有寒陽氣弱極則蚘逆而上此大凶之兆也急
用炮薑理中湯一服加烏梅二個花椒一二十粒服後
待蚘定然後以小柴胡或補中益氣等劑漸治其餘盖
蚘聞酸則静見苦則安也仲景曰病人有寒復發汗
胃中泠必吐蚘蚘厥證見三十九
腹痛(五十二)
陶節菴曰傷寒腹痛有四若遶臍鞕痛大便結實煩渴
者皆屬燥屎痛急用寒藥下之因食積而痛者治亦同
一若小腹鞕痛小水自利大便黑身目黃者屬畜血痛
亦用寒劑加行血藥下盡黑物自愈
一凡傷寒腹中痛甚但將涼水一盞與病者飲而試之
若飲水後痛稍可者屬熱痛當用涼藥清之以上
三條皆實熱痛也必脉來沉實有力方是此證若微
弱者仍當詳審從緩治之
一若飲水愈加作痛此為寒痛當用温藥和之和之不
已而或四肢厥泠嘔吐瀉利者急用熱藥救之但須
詳脉之有力無力方為良法
下利(五十三)
凡雜證下利多責於寒傷寒下利有寒有熱盖熱邪傳
裏則亦有下利之證但寒利最多熱利則僅見耳治者
當辨寒熱若誤用之則為害最大
仲景論曰自利不渴者屬太隂以其臓有寒故也當温
之宜服四逆輩少隂病二三日至四五日腹痛小
便不利下利不止便膿血者桃花湯主之少隂病
吐利手足厥泠煩躁欲死者吳茱萸湯主之少隂
病下利白通湯主之少隂病二三日不已至四五
日腹痛小便不利四肢沉重疼痛自下利者此為有
水氣其人或欬或小便利或下利或嘔者真武湯主
之少隂病下利清榖裏寒外熱手足厥逆脉微欲
絶身反不惡寒其人面色赤或腹痛或乾嘔或咽痛
或利正脉不出者四逆湯主之大汗出熱不去内
拘急四肢疼下利厥逆而惡寒者四逆湯主之下
利清榖不可攻表汗出必脹滿
按此諸論乃皆言寒利之當温也如所云手足厥逆
惡寒腹痛脉微欲絶下利清榖之類此固隂寒之甚
者也其於疑似之間則猶有真辨凡傷寒下利由熱
邪者必有煩躁大熱酷欲泠水等證亦必有洪滑強
盛數實等脉如果表裏俱熱方可作火證論治若其
脉雖數而無力外雖身熱而不惡熱内雖渴而不喜
泠此其内本不熱而病為下利者悉屬虚寒治宜四
逆湯理中湯温胃飲胃關煎五苓散之類酌用可也
或表裏寒邪俱甚則當以麻桂飲相兼用之為最妥
若以寒利作熱利妄用寒涼再損胃氣則無有不死
論曰下利腹脹滿身體疼痛者先温其裏乃攻其表温
裏四逆湯攻表桂枝湯
按此一條乃言表裏俱病而下利者雖有表證所急
在裏盖裏有不實則表邪愈陷即欲表之而中氣無
力亦不能散故凡見下利中虚者速當先温其裏裏
實氣強則表邪自解温中可以散邪即此謂也
論曰熱利下重者白頭翁湯主之下利脉數欲飲水
者以有熱故也白頭翁湯主之少隂病下利六七
日欬而嘔渴心煩不得眠者猪苓湯主之
按此三條乃言熱利之當清也但既云脉數又欲飲
水是誠熱矣然寒邪在表脉無不數但數而有力者
為陽證數而無力者即隂證矣瀉利亡津無有不渴
但渴欲飲水愈多愈快者為陽證若口雖欲水而腹
不欲嚥者即非陽證矣此外如渴欲茶湯者乃瀉渴
之當然也不得悉認為熱證一凡傷寒表邪未解
脉實滑數喜泠氣壮内外俱熱而下利者宜柴芩煎
主之
論曰少隂病白利清水色純青心下必痛口乾燥者急
下之宜大承氣湯下利三部脉皆平按之心下鞕
者急下之宜大承氣湯下利譫語者有燥屎也宜
小承氣湯
按此三條乃言下利之當攻者也凡傷寒下利者本
非陽明實邪不當譫語今既譫語故知有燥屎當去
也又若少隂下利心下有痛有鞕者必有所積故亦
當下
一凡自利家身涼脉小者為順身熱脉大者為逆此以
外無表證而病之在臓者言也下利日十餘行脉
反實者死𤼵熱下利至甚厥不止者死直視讝
語下利者死下利無脉手足厥泠灸之不温脉不
還者死少隂病自利煩躁不得卧寐者死大抵
下利一證為脱氣至急五奪之中惟此為甚金匱要
略曰六府氣絶於外者手足寒五臓氣絶於内者利
下不禁臓氣既脱不能治也
協熱下利(五十四)
仲景曰若不宜下而便攻之内虚熱入協熱遂利煩躁
諸變不可勝數輕者困篤重者必死矣太陽病二三
日不能卧反下之若利止必作結胸未止者四日復下
之此作協熱利也太陽病外證未除而數下之遂協
熱而利利下不止心下痞鞕表裏不解者桂枝人參湯
主之陽明少陽合病若脉數不解而下不止必協熱
而便膿血也
按此四條乃皆言表證未除而誤下之因致外熱未
退内復作利故云協熱下利此一熱字乃言表熱也
非言内熱也夫協者協同之協非挾藏之挾即表裏
俱病之謂故治此者止有桂枝人參湯一方其義顯
然可見即如成無已明理論曰表邪𫝊裏裏虚協熱
則利乃亦以表邪為言也奈何後學不明此義止因
協熱二字每每以表作裏以寒作熱但見作利者無
論表裏虚實即認為内熱便云協熱下利且近有不
必誤下而妄用芩連治表熱者表證得寒熱愈不退
乃致下利或脾胃素弱逢寒即泄者皆是此證既見
下利益云協熱其謬孰甚獨不觀仲景桂枝人參湯
豈治内熱之劑乎寒熱倒施殺人多矣予因特表於
此
小便(五十五)
凡傷寒小便清者病不在裏仍在表也當解表𤼵汗
小便利者病不在氣分而在血分以小水由於氣化也
陽盛則欲衂隂虚小便難
凡病傷寒而小水利者多吉以内邪不甚也
仲景曰陽明病汗出多而渴者不可與猪芩湯以汗多
必胃燥故不可復利小水也
論曰濕家之為病一身盡痛𤼵熱身色如熏黃其人但
頭汗出背強欲得被覆向火舌上如胎者以丹田有
熱胸中有寒渴欲得水而不能飲此濕痺之候其人
小便不利大便反快者但當利其小便
凡傷寒表證未除病在陽分者不可即利小便盖走其
津液取汗愈難且恐大便乾結也
死證(五十六)
陶節菴曰凡看傷寒極要識各經中死證死脉須一一
理會過免致臨病疑惑但見死證但當以脉參之如果
有疑切莫下藥雖至親凂懇亦不可治倘有差失咎將
歸於己矣
一脉浮而洪身汗如油喘而不休水漿不入形體不仁
乍静乍亂此命絶也汗出髮潤喘而不休此肺絶
也形如烟煤直視摇頭此心絶也脣吻色青四
肢振動此肝絶也環口黎黑泠汗𤼵黃此脾絶也
溲便遺失狂言反目直視此腎絶也
一少隂病惡寒身踡而利手足逆泠者不治少隂病
吐利躁煩四逆者死少隂病四逆身踡胍不至不
煩而躁者死少隂病六七日息高者死少隂病
至五六日自利煩燥不得卧寐者死少隂病下利
厥逆無脉服藥後脉微續者生脉暴出者死少隂
病但厥無汗而強𤼵之必動其血未知從何道出或
從口鼻或從目出是名下厥上竭為難治
一隂病見陽脉者生陽病見隂脉者死脉純弦者死
脉隂陽俱虚熱不止者死脉隂陽俱盛大汗出
熱不解者死手足逆泠脉沉細讝言妄語者死
脉證俱虚而見讝妄者死傷寒六七日脉微手足
厥泠煩躁灸厥隂厥不還者死寸脉上不至關為
陽絶尺脉下不至關為隂絶此皆不治決死也傷
寒下利日十餘行脉反實者死
一傷寒病脇下素有痞氣連於臍傍痛引少腹入隂筋
者此名臓結死𤼵熱下利厥逆躁不得卧者死
𤼵熱下利至甚厥不止者死直視讝語喘滿者死
下利者亦死下利𤼵熱者亦死𤼵熱而厥七日
下利者難治傷寒六七日𤼵熱而利汗出不止者
死有隂無陽故也陽氣前絶隂氣後絶者隂證也
其人死後身色必青隂氣前絶陽氣後絶者陽證
也其人死後身色必赤腋下温心下熱也
金匱要略曰六府氣絶於外者手足寒五臓氣絶於内
者利下不禁盖傷寒𤼵熱為邪氣獨甚若下利至甚
厥不止此以邪未解而府臓之氣先絶故死
靈樞熱病篇曰熱病不可刺者有九一曰汗不出大顴
𤼵赤噦者死二曰泄而腹滿甚者死三曰目不
明熱不已者死四曰老人嬰兒熱而腹滿者死
五曰汗不出嘔下血者死六曰舌本爛熱不已者
死七曰欬而衂汗不出出不至足者死八曰髓
熱者死九曰熱而痙者死腰折瘈瘲齒噤齘也
景岳全書卷八
