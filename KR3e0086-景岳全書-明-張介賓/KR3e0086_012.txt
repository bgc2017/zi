景岳全書卷十二
明張介賓撰
風痺
經義
痺論曰風寒濕三氣雜至合而為痺也其風氣勝者為
行痺寒氣勝者為痛痺濕氣勝者為著痺帝曰其
有五者何也岐伯曰以冬遇此為骨痺以春遇此為
筋痺以夏遇此為脈痺以至隂遇此為肌痺以秋遇
此為皮痺帝曰内舍五臟六腑何氣使然岐伯曰
五臟皆有合病久而不去者内舍於其合也故骨痺
不已復感於邪内舍於腎筋痺不已復感於邪内舍
於肝脈痺不已復感於邪内舍於心肌痺不已復感
於邪内舍於脾皮痺不已復感於邪内舍於肺所謂
痺者各以其時重感於風寒濕之氣也
痺論曰凡痺之客五臟者肺痺者煩滿喘而嘔心痺
者脈不通煩則心下鼓暴上氣而喘嗌乾善噫厥氣
上則恐肝痺者夜卧則驚多飲數小便上為引如
懷腎痺者善脹尻以代踵脊以代頭脾痺者四
肢懈惰發欬嘔汁上為大塞腸痺者數飲而出不
得中氣喘争時發飱泄胞痺者小腹膀胱按之内
痛若沃以湯澁於小便上為清涕隂氣者静則神
藏躁則消亡飲食自倍腸胃乃傷淫氣喘息痺聚在
肺淫氣憂思痺聚在心淫氣遺溺痺聚在腎淫氣乏
竭痺聚在肝淫氣肌絶痺聚在脾諸痺不已亦益内
也其風氣勝者其人易已也
痺論帝曰痺其時有死者或疼久者或易已者其故何
也岐伯曰其八臟者死其留連筋骨間者疼久其留
皮膚間者易已帝曰其客於六府者何也曰此亦
其食飲居處為其病本也六府亦各有俞風寒濕氣
中其俞而食飲應之循俞而入各舍其府也帝曰
痺或痛或不痛或不仁或寒或熱或燥或濕其故何
也曰痛者寒氣多也有寒故痛也其不痛不仁者病
久入深營衛之行濇經絡時疎故不痛皮膚不營故
為不仁其寒者陽氣少隂氣多與病相益故寒也其
熱者陽氣多隂氣少病氣勝陽遭隂故為痺熱其多
汗而濡者此其逢濕甚也陽氣少隂氣盛兩氣相感
故汗出而濡也帝曰夫痺之為病不痛何也曰痺
在於骨則重在於脈則血凝而不流在於筋則屈不
伸在於肉則不仁在於皮則寒故具此五者則不痛
也凡痺之類逢寒則急逢熱則縱帝曰善
周痺篇帝曰願聞衆痺岐伯曰此各在其處更發更止
更居更起以右應左以左應右非能周也更發更休
也刺此者痛雖已止必刺其處勿令復起帝曰願
聞周痺何如曰周痺者在於血脈之中隨脈以上隨
脈以下不能左右各當其所帝曰刺此奈何曰痛從
上下者先刺其下以過之後刺其上以脱之痛從下
上者先刺其上以過之後刺其下以脱之帝曰此
痛安生何因而有名曰風寒濕氣客於外分肉之間
迫切而為沫沫得寒則聚聚則排分肉而分裂也分
裂則痛痛則神歸之神歸之則熱熱則痛解痛解則
厥厥則他痺發發則如是此内不在臟而外未發於
皮獨居分肉之間真氣不能周故命曰周痺
長刺節論曰病在筋筋攣節痛不可以行名曰筋痺
病在肌膚肌膚盡痛名曰肌痺傷於寒濕病在骨
骨重不可舉骨髓酸痛寒氣至名曰骨痺
壽夭剛柔篇曰病在陽者命曰風病在隂者命曰痺隂
陽俱病命曰風痺病有形而不痛者陽之類也無形
而痛者隂之類也無形而痛者其陽完而隂傷之也
急治其隂無攻其陽有形而不痛者其隂完而陽傷
之也急治其陽無攻其隂隂陽俱動乍有形乍無形
加以煩心命曰隂勝其陽此謂不表不裏其形不久
五邪篇曰邪在腎則病骨痛隂痺隂痺者按之而不得
腹脹腰痛大便難肩背頸項痛時眩取之湧泉崑崙
視有血者盡取之
五臟生成篇曰卧出而風吹之血凝於膚者為痺凝於
脈者為泣凝於足者為厥此三者血行而不得反其
空故為痺厥也
脈要精微論曰按之至骨脈氣少者腰脊痛而身有痺
也
九鍼論曰八風傷人内舍於骨解腰脊節腠理之間為
深痺也故為治鍼必長其身鋒其末可以取深邪遠
痺
四時氣篇曰著痺不去久寒不已卒取其三里
玉機真藏論曰風寒客於人使人毫毛畢直皮膚閉而
為熱當是之時可汗而發也弗治病入舍於肺名曰
肺痺發欬上氣弗治肺即傳而行之肝病名曰肝
痺一名曰厥脇痛出食當是之時可按若刺耳
五臟生成論曰赤脈之至也喘而堅診曰有積氣在中
時害於食名曰心痺得之外疾思慮而心虚故邪從
之白脈之至也喘而浮上虚下實驚有積氣在胸
中喘而虚名曰肺痺寒熱得之醉而使内也青脈
之至也長而左右彈有積氣在心下支胠名曰肝痺
得之寒濕與疝同法腰痛足清頭痛黃脈之至也
大而虚有積氣在腹中有厥氣名曰厥疝女子同法
得之疾使四支汗出當風黑脈之至也上堅而大
有積氣在小腹與隂名曰腎痺得之沐浴清水而卧
逆調論帝曰人身非衣寒也中非有寒氣也寒從中生
者何岐伯曰是人多痺氣也陽氣少隂氣多故身寒
如從水中出一水不能勝二火故不能凍慄病名
曰骨痺(詳寒熱門)
論證(共二條)
風痺一證即今人所謂痛風也蓋痺者閉也以血氣為
邪所閉不得通行而病也如痺論曰風氣勝者為行
痺蓋風者善行數變故其為痺則走注歴節無有定
所是為行痺此陽邪也曰寒氣勝者為痛痺以血氣
受寒則凝而留聚聚則為痛是為痛痺此隂邪也曰
濕氣勝者為著痺以血氣受濕則濡滯濡滯則肢體
沉重而疼痛頑木留著不移是為著痺亦隂邪也凡
此三者即痺之大則也此外如五臟六腑之痺則雖
以飲食居處皆能致之然必重感於邪而内連臟氣
則合而為痺矣若欲辨其輕重則在皮膚者輕在筋
骨者甚在臟腑者更甚若欲辨其寒熱則多熱者方
是陽證無熱者便是隂證然痺本隂邪故惟寒者多
而熱者少此則不可不察
觀痺論曰風寒濕三氣雜至合而為痺而夀夭剛柔篇
又曰在陽者命曰風在隂者命曰痺何也蓋三氣之
合乃專言痺證之所因也曰在陽為風在隂為痺人
分言表裏之有殊也如風之與痺本皆由感邪所致
但外有表證之見而見發熱頭疼等症或得汗即解
者是皆有形之謂此以陽邪在陽分是即傷寒中風
之屬也故病在陽者命曰風若既受寒邪而初無發
熱頭疼又無變證或有汗或無汗而筋骨之痛如故
及延綿久不能愈而外無表證之見者是皆無形之
謂此以隂邪直走隂分即諸痺之屬也故病在隂者
命曰痺其或既有表證而疼痛又不能愈此即半表
半裏隂陽俱病之證故隂陽俱病者命曰風痺此所
以風病在陽而痺病在隂也然則諸痺者皆在隂分
亦總由真隂衰弱精血虧損故三氣得以乘之而為
此諸證經曰邪入於隂則痺正謂此也是以治痺之
法最宜峻補真隂使血氣流行則寒邪隨去若過用
風濕痰滯等藥而再傷隂氣必反增其病矣
風痺治法(共五條)
痺因外邪病本在經而深則連臟故其在上則有喘嘔
有吐食在中則為脹滿為疼痛在下則為飱泄為秘
結諸病此皆風痺之兼證也凡見此者當於各門權
其緩急先後而隨證治之
一痺證之風勝者治當從散宜敗毒散烏藥順氣散之
類主之若以風勝而兼微火者宜大秦艽湯或九
味羌活湯之類主之
一痺證之寒勝者但察其表裏俱無熱證即當從温治
之宜五積散或小續命湯甘草附子湯之類主之
若寒甚氣虚者宜三因附子湯之類主之
一痺證之濕勝者其體必重或多寒或多痰或多汗皆
脾弱隂寒證也若羌活勝濕湯乃兼風散濕之劑
也五積散乃温經散濕之劑也真武湯乃温中
除濕之劑也三因附子湯乃補脾燥濕之劑也
調氣平胃散乃行氣行濕之劑也五苓散乃利水
𨗳濕之劑也二陳湯六君子湯乃化痰去濕之劑
也大抵治濕者欲其燥欲燥者宜從煖蓋脾土喜
燥而惡濕喜煖而惡寒故温脾即所以治濕也然
又有濕熱之為病者必見内熱之證滑數之脈方可
治以清涼宜二妙散及加味二妙丸當歸拈痛湯之
類主之其有熱甚者如抽薪飲之類亦可暫用先清
其火而後調其氣血
一風痺之證大抵因虚者多因寒者多惟血氣不充故
風寒得以入之惟隂邪留滯故經脈為之不利此痛
痺之大端也惟三氣飲及大防風湯之類方能奏效
凡治痺之法惟此為最其有宜酒者即以三氣飲浸
酒服之亦妙法見本方或用易老天麻丸亦可
歴節風痛
歷節風痛以其痛無定所即行痺之屬也病源云歷節
風痛是氣血本虚或因飲酒腠理開汗出當風所致
或因勞倦調護不謹以致三氣之邪徧歴關節與氣
血相摶而疼痛非常或如虎之咬故又有白虎歴節
之名中臟經曰歴節疼痛者因醉犯房而得之此其
㮣也大都痛痺之證多有晝輕而夜重者正隂邪之
在隂分也其有遇風雨隂晦而甚者此正隂邪侮陽
之證也或得煖遇熱而甚者此濕熱傷隂之火證也
有火者宜從清涼有寒者宜從温熱若筋脈拘滯伸
縮不利者此血虚血燥證也非養血養氣不可凡諸
治法總宜如前
一凡諸痺作痛者俱宜用火龍膏貼之
風痺論列方
六君子湯(補五)大防風湯(補九九)
大秦艽湯(和二四五)小續命湯(散五二)
敗毒散(散三六)五積散(散三九)
真武湯(熱一四三)二陳湯(和一)
三氣飲(新熱十七)五苓散(和一八二)
抽薪飲(新寒三)二妙散(寒一三四)
火龍膏(外三百二十)三因附子湯(熱二三)
甘草附子湯(熱三一)加味二妙丸(寒一三五)
易老天麻丸(和二七五)當歸拈痛湯(寒百三十)
烏藥順氣散(散九三)九味羌活湯(散四四)
調氣平胃散(和十八)羌活勝濕湯(和一七八)
論外備用方
大建中湯(補二四陽虚)愈風丹(和二七四虚風)
活絡飲(和二六九風濕)茯苓丸(和百十四痰飲痺痛)
換骨丹(和二七九)史國公浸酒方(和二八一)
三痺湯(和二五八血虚氣滯)蠲痺湯(和二五七温經)
虎骨散(和二五一風毒走注)換腿丸(和二百八十疎邪)
桂心散(和二六五風邪走痛)透經解攣湯(和二七一去風通經)
虎骨酒(和三一五強筋骨)薏仁酒(和三一六脚痺)
秦艽地黃湯(和二六八風熱血燥)趁痛散(和二六七行血行氣)
稀薟丸(和二五六)六味茯苓湯(和二六一痰痺)
鷄鳴散(和二八五風濕流注)白术酒(和一八一中濕身痛)
獨活寄生湯(和二百七風寒濕痺)續斷丸(和三百五風濕浮腫)
續斷丹(和二五五三氣)除濕蠲痺湯(和二六四風濕)
濕鬱湯(和二六六風濕)薏仁湯(和二四七流注)
薰洗痛風法(和二七三)薰蒸法(和二七二)
抧實散(和二六二心痺痛)加味五痺湯(和二五九五臟痺)
人參散(和二百六十肝痺脇痛)紫蘇子湯(和二六三肺痺胸痛)
温中法麯丸(熱一二六脾痺多寒)當歸散(散九一氣肺脾上)
麻黃左經丸(散九六風邪)半夏左經丸(散九七注風濕流)
大黃左經丸(散九八閉結)神效左經丸(散九五三氣)
虎脛骨丸(寒一三七濕熱)羌活散(散八七風氣)
蒼术丸(寒一三三濕熱)苦參丸(寒一三八隂虚風熱)
熨背散(熱一二五脇背痛)十味剉散(熱四九痛血弱攣)
參附滲濕湯(熱一二三寒濕痺痛)龍虎丹(熱一二七走注)
芎歸散(熱一二二温補行散)愈風燥濕化痰丸(和二七六)
麻黃杏仁薏苡甘草湯(散四風濕)
汗證
經義
隂陽應象大論曰陽之汗以天地之雨名之
宣明五氣篇曰心為汗
隂陽别論曰陽加於隂謂之汗
評熱病論曰隂虚者陽必湊之故少氣時熱而汗出也
决氣篇曰津脱者腠理開汗大泄
骨空論曰風從外入令人振寒汗出頭痛身重惡寒
大風汗出灸譩譆譩譆在背下俠脊傍三寸所
金匱真言論曰夏暑汗不出者秋成風瘧
熱論曰暑當與汗皆出勿止
生氣通天論曰因於暑汗煩則喘喝静則多言體若燔
炭汗出而散汗出偏沮使人偏枯汗出見濕乃
生痤疿勞汗當風寒薄為皶鬱乃痤魄汗未盡
形弱而氣爍穴俞以門發為風瘧陽者衛外而為
固也
評熱病論曰人所以汗出者皆生於穀穀生於精今邪
氣交争於骨肉而得汗者是邪却而精勝也復熱
者邪氣也汗者精氣也今汗出而輒復熱者是邪勝
也汗出而脈尚躁盛者死
熱病篇曰熱病已得汗出而脈尚躁喘且復熱喘甚者
死熱病已得汗而脈尚躁盛此隂極之脈也死其
得汗而脈静者生熱病者脈尚盛躁而不得汗者
此陽極之脈也死脈盛躁得汗静者生熱病而汗
且出及脈順可汗者取之魚際太淵大都太白瀉之
則熱去補之則汗出汗出太甚取内踝上横脈以止
之
寒熱病篇曰臂太隂可汗出足陽明可汗出故取隂而
汗出甚者止之於陽取陽而汗出甚者止之於隂
逆順篇曰無刺熇熇之熱無刺漉漉之汗
五禁篇曰五禁五奪五逆者皆不可刺曰大汗出之後
是三奪也
平人氣象論曰尺濇脈滑謂之多汗
邪氣臟腑病形篇曰肺脈緩甚為多汗微緩為痿瘻偏
風頭以下汗出不可止
本神篇曰衛氣者所以温分肉充皮毛肥腠理司闔關
者也
經脈别論曰飲食飽甚汗出於胃驚而奪精汗出於心
持重遠行汗出於腎疾走恐懼汗出於肝搖體勞倦
汗出於脾
本病篇曰醉飽行房汗出於脾
水熱穴論曰勇而勞甚則腎汗出所謂玄府者汗空
也
舉痛論曰炅則腠理開營衛通汗大泄故氣泄矣勞
則喘息汗出外内皆越故氣耗矣
五變篇曰内不堅腠理疎則善病風厥漉汗
痺論曰風寒濕三氣雜至合而為痺其多汗而濡者此
其逢濕甚也陽氣少隂氣盛兩氣相感故汗出而濡
也
臟氣法時論曰肺病者肩背痛汗出腎病者寢汗出
憎風
隂陽應象大論曰陽勝則身熱腠理閉喘麤為之俛仰
汗不出而齒乾以煩冤腹滿死能冬不能夏隂勝
則身寒汗出身常清數慄而寒寒則厥厥則腹痛死
能夏不能冬
脈要精微論曰陽氣有餘為身熱無汗隂氣有餘為多
汗身寒隂陽有餘則無汗而寒
營衛生會篇曰血之與氣異名同類焉故奪血者無汗
奪汗者無血故人有兩死而無兩生
脈要精微論曰肺脈耎而散者當病灌汗
六元正紀大論曰太陽所至為寢汗痙
診要經終論曰太陽之脈其終也戴眼反折瘛瘲其色
白絶汗乃出出則死矣
經脈篇曰六陽氣絶則隂與陽相離離則腠理發泄絶
汗乃出故旦占夕死夕占旦死
論證(共三條)
汗出一證有自汗者有盜汗者自汗者濈濈然無時而
動作則益甚盜汗者寐中通身汗出覺來漸收諸古
法云自汗者屬陽虚腠理不固衛氣之所司也人以
衛氣固其表衛氣不固則表虚自汗而津液為之發
泄也治宜實表補陽盜汗者屬隂虚隂虚者陽必腠
之故陽蒸隂分則血熱血熱則液泄而為盜汗也治
宜清火補隂此其大法固亦不可不知也然以余觀
之則自汗亦有隂虚盜汗亦多陽虚也如遇煩勞大
熱之類最多自汗故或以飲食之火起於胃勞倦之
火起於脾酒色之火起於腎皆能令人自汗若此者
謂非陽盛隂衰者而何又若人之寤寐總由衛氣之
出入衛氣者陽氣也人於寐時則衛氣入於隂分此
其時非陽虚於表者而何所以自汗盜汗亦各有隂
陽之證不得謂自汗必屬陽虚盜汗必屬隂虚也然
則隂陽有異何以辨之曰但察其有火無火則或隂
或陽自可見矣蓋火盛而汗出者以火爍隂隂虚可
知也無火而汗出者以表氣不固陽虚可知也知斯
二者則汗出之要無餘義而治之之法亦可得其綱
領矣
一汗由血液本乎隂也經曰陽之汗以天地之雨名之
其義可知然汗發於隂而出於陽此其根本則由隂
中之營氣而其啟閉則由陽中之衛氣故凡欲疏汗
而不知營衛之盛衰欲禁汗而不知槖籥之牝牡亦
猶盪舟於陸而駕車於海耳吾知其不敗不已也
一汗證有隂陽陽汗者熱汗也隂汗者冷汗也人但知
熱能致汗而不知寒亦致汗所謂寒者非曰外寒正
以陽氣内虚則寒生於中而隂中無陽隂中無陽則
隂無所主而汗隨氣泄故凡大驚大恐大懼皆能令
人汗出是皆陽氣頓消真元失守之兆至其甚者則
如病後産後或大吐大瀉失血之後必多有汗出者
是豈非氣去而然乎故經曰隂勝則身寒汗出身常
清數凓而寒寒則厥厥則腹滿死仲景曰極寒仄汗
出身必冷如冰是皆隂汗之謂也故凡治隂汗者但
當察氣虚之微甚微虚者略扶正氣其汗自收甚虚
者非速救元氣不可即薑桂附子之屬必所當用余
别有治按在傷寒門戰汗條中
汗出不治證
凡汗出不治之證有六一汗出而喘甚者不治二汗
出而脈脱者不治三汗出而身痛甚者不治四
汗出髮潤至顛者不治五汗出如油者不治六
汗出如珠者不治凡見此類不得妄為用藥
論治(共八條)
一陽證自汗或盜汗者但察其脈證有火或夜熱煩渴
或便熱喜冷之類皆陽盛隂虚也宜當歸六黃湯為
第一保隂煎亦妙其或隂分雖有微火而不甚者
宜一隂煎或加減一隂煎之類主之其有心火不
寧煩躁出汗者宜硃砂安神丸天王補心丹生脈散
之類主之又有本非隂虚止因内火薰蒸血熱而
多汗者宜正氣湯或黃芩芍藥湯清化飲之類主之
一隂證自汗或盜汗者但察其内無火邪又無火脈便
是氣虚隂證皆不可妄用凉藥以敗陽氣若止因氣
虚而火未衰者宜三隂煎參歸湯人參建中湯之類
主之若睡中盜汗而無火者宜參苓散獨參湯主
之若陽氣俱虚者宜參附湯大建中湯之類主之
若氣虚火衰之甚者宜大補元煎六味回陽飲之
類主之
一衛氣不固腠理不密而易汗者是亦隂證之屬宜黃
茋六一湯玉屏風散茋附湯之類主之
一諸病誤治有不當汗而妄汗或雖當汗而汗之太過
者皆汗多亡陽之證是亦隂證之屬當察其虚之微
甚微虚者宜三隂煎五隂煎獨參湯之類主之大虚
者非大補元煎六味回陽飲之類不可
一濕氣乘脾者亦能作汗凡證有身重困倦而脈見緩
大聲音如從甕中出者多屬濕證若熱濕勝者但去
其火而濕自清宜用前陽證之法寒濕勝者但助
其火而濕自退宜用前隂證之法或用玉屏風散
四君子湯五君子煎之類以健脾土之氣則濕去而
汗自收
一收汗止汗之劑如麻黃根浮小麥烏梅北五味小黑
豆龍骨牡蠣之屬皆可隨宜擇用一曰黃茋得防
風而力愈大一曰官桂最能實表一凡汗出太
多不能收者速宜用五棓子為末以唾津調填臍中
外用帕帛縛定過宿即止或用何首烏為末填臍縛
之亦止
一小兒盜汗雖是常事在東垣諸公皆曰不必治之蓋
由血氣未足也然汗之太多者終屬氣分之虚余於
兒輩見汗之甚者每以人參一錢許煎湯與服當夜
即止正恐他日之強弱未必不由乎此所以培補之
功原不可少
一病後多汗若傷寒若瘧疾凡係外感寒邪汗出熱退
而有汗不即止者此以表邪初解必由腠理衛氣開
泄其汗宜然即數日旬日亦自無妨俟衛氣漸實汗
必自止無足慮也若其他雜證本非外感之解而有
自汗盜汗者乃非所宜不容不治
述古(共二條)
丹溪附錄曰心之所藏在内者為血發外者為汗蓋汗
乃心之液而自汗之證未有不由心腎俱虚而得之
者故隂虚陽必湊發熱而自汗陽虚隂必乘發厥而
自汗皆隂陽偏勝所致也
立齋曰若陽氣虚弱汗出不止肢體倦怠用茋附湯上
氣惴急盜汗氣短頭暈者用參附湯腎氣虚弱盜汗
發熱者用六味丸若腎氣虚乏盜汗惡寒者用八味
丸氣血俱虚而盜汗者用十全大補湯陽盛隂虚者
當歸六黃湯心腎虚弱者班龍丸
汗證論列方
大補元煎(新補一)大建中湯(補二五)
玉屏風散(補五一)四君子湯(補一)
五君子煎(新熱六)當歸六黃湯(寒六五)
獨參湯(補三六)參附湯(補三八)
十全大補湯(補二十)參歸湯(補三九)
茋附湯(補四四)人參建中湯(補二六)
參苓散(補五四)生脈散(補五七)
黃茋六一湯(補五十)一隂煎(新補八)
三隂煎(新補十一)六味回陽飲(新熱二)
五隂煎(新補十三)保隂煎(新寒一)
大王補心丹(補百九)六味丸(補一二一)
八味丸(補一二二)加減一飲煎(新補九)
清化飲(新因十三)正氣湯(寒六六)
黃芩芍藥湯(寒百九)班龍丸(補百三十)
論外備用方
歸脾湯(補三三)黃茋湯(補四六)
大補黃茋湯(補四八)還少丹(補一三七)
柔脾湯(補七二吐衂汗)益隂腎氣丸(補一一五血虚盜汗)
三味建中湯(補二九)大建中湯(補二五隂汗)
人參養營湯(補二一)心腎丸(補百十三隂虚盜汗)
生地黃湯(寒六八隂火汗)防己黃茋湯(和一七六風濕汗)
宣明白术散(固三虚風)白术散(和三十汗自汗盜)
防風當歸湯(和二四一過汗反張)牡蠣白术散(固二酒風)
牡蠣散(固一)金鎖正元丹(固十八遺精汗)
秘元丹(固三二汗虚寒自)麥麩湯(固四寒氣虚)
辰砂妙香散(固十五心虚汗)脚汗牡蠣散(因二九四)
痙證
經義
至真要大論曰諸痙項強皆屬於濕諸暴強直皆屬
於風厥隂在泉客勝則大關節不利内為痙強拘
瘛外為不便主勝則筋骨由併腰腹時痛
經筋篇曰足太陽之筋病脊反折項筋急肩不舉腋支
缺盤中紐痛不可左右摇足少隂之筋病主癎瘛
及痙在外者不能俛在内者不能仰故陽病者腰反
折不能俛隂病者不能仰經筋之病寒則反折筋
急熱則筋弛縱不收隂痿不用陽急則反折隂急則
俛不伸
繆刺論曰邪客於足太陽之絡令人拘攣背急引脇而
痛
骨空論曰督脈為病脊強反折
生氣通天論曰因於濕首如裹濕熱不攘大筋緛短小
筋㢮長緛短為拘㢮長為痿
經脈篇曰膀胱足太陽也是動則病衝頭痛目似脱項
似拔脊痛腰似折髀不可以曲膕如結踹如裂是為
踝厥是主筋所生病者
氣厥論曰肺移熱於腎傳於柔痓
診要經終論曰太陽之脈其終也戴眼反折瘈瘲其色
白絶汗乃出出則死矣
六元正紀大論曰大陽所至為寢汗痙
熱病篇曰風痙身反折先取足太陽及膕中及血絡出
血中有寒取三里熱病不可刺者有九九曰熱而
痙者死腰折瘈瘲齒噤齘也
厥論曰手陽明少陽厥逆發㗋痺嗌腫痙治主病者
論證(共六條)
痓之為病即内經之痙病也以痙作痓蓋傳寫之誤耳
其證則脊背反張頭搖口噤戴眼項強四肢拘急或
見身熱足寒惡寒面赤之類皆是也
仲景曰太陽之病發熱無汗反惡寒者名曰剛痓太
陽病發熱汗出而不惡寒者名曰柔痓太陽病發
熱脈沉而細者名曰痙為難治太陽病發汗太多
因致痓風病下之則痓復發汗必拘急瘡家雖
身疼痛不可發汗汗出則痓
陳無擇曰夫人之筋各隨經絡結束於身血氣内虚外
為風寒濕熱之所中則痓蓋風散氣故有汗而不惡
寒曰柔痓寒泣血故無汗而惡寒曰剛痓原其所因
多由亡血筋無所營故邪得以襲之所以傷寒汗下
過多與夫病瘡人及産後致斯疾者㮣可見矣診其
脈皆沉伏弦緊但陽緩隂急則久久拘攣隂緩陽急
則反張強直二證各異不可不别
愚謂痙之為病強直反張病也其病在筋脈筋脈拘急
所以反張其病在血液血液枯燥所以筋攣觀仲景
曰太陽病發汗太多因致痙風病下之則成痙瘡家
不可發汗汗之亦成痙只此數言可見病痓者多由
誤治之壊證其虚其實可了然矣自仲景之後惟陳
無擇能知所因曰多由亡血筋無所營因而成痙則
盡之矣但惜其言之既善而復有未善者曰血氣内
虚外為風寒濕熱所中則痙斯言不無又誤若其所
云則仍是風濕為邪而虚反次之不知風隨汗散而
既汗之後何復言風濕隨下行而既下之後何反致
濕蓋誤汗者必傷血液誤下者必傷真隂隂血受傷
則血燥血燥則筋失所滋筋失所滋則為拘為攣反
張強直之病勢所必至又何待風寒濕熱之相襲而
後為痙耶且仲景所言言不當汗而汗也不當下而
下也汗下既誤即因誤治而成痓矣豈誤治之外必
再受邪而後成痙無邪則無痙哉此陳氏之言不惟
失仲景之意而反致後人疑惑用持兩端故凡今人
之治此者未有不以散風去濕為事亦焉知血燥隂
虚之證尚能堪此散削否此不可不為辨察故余列
陳子之論於前以資後學之印證
一痙證甚多而人多不識者在不明其故而鮮有察之
者耳蓋凡以暴病而見反張戴眼口噤拘急之類皆
痙病也觀仲景以汗下為言謂其誤治亡隂所以然
也余因類推則常見有不因誤治而凡屬隂虚血少
之輩不能養營筋脈以致搐攣僵仆者皆是此證如
中風之有此者必以年力衰殘隂之敗也産婦之有
此者必以去血過多衝任竭也瘡家之有此者必以
血隨膿出營氣涸也小兒之有此者或以風熱傷隂
遂為急驚或以汗瀉亡隂遂為慢驚凡此之類總屬
隂虚之證蓋精血不虧則雖有邪干亦斷無筋脈拘
急之病而病至堅強其枯可知故治此者必當先以
氣血為主而邪甚者或兼治邪若微邪者通不必治
邪蓋此證之所急者在元氣元氣復而血脈行則微
邪自不能留何足慮哉奈何今人但見此證必各分
門類而悉從風治不知外感之風客邪證也治宜解
散内生之風血燥證也止宜滋補矧此數者總由内
證本無外邪既以傷精敗血枯燥而成而再治風痰
難乎免矣故余詳筆於此以明痓證之要
一仲景言痙止屬太陽而不及他經者何也蓋痓必反
張其病在背背之經絡惟太陽督脈耳言太陽則督
在其中矣此其義也然仲景止言其表而未詳其裏
考内經之經脈篇曰足少隂之脈貫脊屬腎其直者
從腎上貫肝膈經筋篇曰足少隂之筋循脊内挟膂
上至項結於枕骨與足太陽之筋合又曰足太陽之
筋病脊反折項筋急足少隂之筋病主癎瘛及痙陽
病者腰反折不能俛隂病者不能仰由此觀之則痙
之為病乃太陽少隂之病也蓋腎與膀胱為表裏膀
胱為津液之府而腎為藏精之藏病在二經水虧可
知故治此者最當以真隂為主
論治(共八條)
一痙證凡因汗因瀉者其氣必虚微虚者宜三隂煎
五福飲之類主之大虚而脈見沉細隂勝者宜大
營煎大補元煎十全大補湯之類主之
一痙證多汗者宜三隂煎參歸湯人參建中湯主之
陽氣大虚汗出或亡陽者宜參附湯茋附湯大補元
煎之類主之若汗出兼火多熱躁者宜當歸六黃
湯主之
一痙因泄瀉者宜胃關煎温胃飲之類主之瀉止而
痙者宜大營煎五福飲之類主之
一痙有兼火者必脈見洪滑證見煩熱宜一隂煎或加
減一隂煎主之若火盛之甚以致隂血涸燥者不
得不先去其火宜清化飲保隂煎玉女煎之類主之
一痙有表邪未解者當察其邪之微甚及證之隂陽
若身有微熱脈不緊數者此微邪也只補正氣其邪
自散宜五福飲之類主之若表邪未解隂虚無汗
身熱者宜三柴胡飲四柴胡飲補隂益氣煎之類主
之若陽氣大虚隂極畏寒邪不能解而痙者宜大
温中飲主之
一痙有痰盛者不得不先清上焦若火盛多痰者宜
用清膈煎抱龍丸若多痰無火宜用六安煎凡
此證候多屬虚痰虚火因其壅滯不得不暫為清理
但得痰氣稍開便當調理血氣
一小兒吐瀉及多汗之後一婦人産後一諸證大
失血之後一凡病中風及瘡毒潰膿之後皆有此
證悉當依前法酌宜治之
一痙證有兼濕者當如王海藏治法詳見後條
述古(共二條)
仲景治太陽之痓身體強脈沉遲者用括蔞桂枝湯取
微汗治剛痓無汗者用葛根湯治胸滿口噤卧
不着席脚攣齘齒者用大承氣湯按此皆散逐實
邪之法雖此證不多見然間或有之則亦不可不知
王海藏治剛痓用神术湯加羌活獨活麻黃治柔痓
用白术湯加桂心黃茋
痙證論列方
大營煎(新補十四)五福飲(新補六)
參歸湯(補三九)參附湯(補三八)
茋附湯(補四四)白术湯(和二六)
一隂煎(新補八)三隂煎(新補十一)
保隂煎(新寒一)温胃飲(新熱五)
胃關煎(新熱九)清化飲(新因十三)
玉女煎(新寒十二)大補元煎(新補一)
十全大補湯(補二十)五積散(散三九)
大温中飲(新散八)人參建中湯(補二六)
清膈煎(新寒九)二柴胡飲(新散二)
當歸六黃湯(寒六五)神术湯(和三九)
三柴胡飲(新散三)補隂益氣煎(新補十六)
六安煎(新和二)四柴胡飲(新散四)
加減一隂煎(新補九)葛根湯(散二九)
大承氣湯(攻一)括蔞桂枝湯(散十二)
抱龍九(小八五)
論外備用方
防風當歸湯(和二四一過汗反張)
景岳全書卷十二
