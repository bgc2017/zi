景岳全書卷四十五
明張介賓撰
痘瘡(下)
總論吐瀉(一)
凡痘疹吐瀉有不必治者有當速治者如初熱時即見
吐瀉但欲其不甚而隨止者吉蓋吐利中自有疎通
之意邪氣賴以宣泄不必治也其有吐利之甚者則
不得不治又有元氣本弱而見此證者使不速為調
補必致脾氣困憊則痘出之後虛證叠見而救無及
矣此痘前之吐利其當治不必治自有輕重之分也
若見點之後則吐瀉大非所宜速當察其寒熱虛實
而調治之
一痘瘡吐瀉雖曰多屬脾經然亦有三焦五臟之辨蓋
病在上焦但吐而不利病在下焦但利而不吐病在
中焦則上吐下利故在上焦者當辨心肺之脾氣在
下焦者當察肝腎之脾氣此五臟之氣各有相滋相
制之機設不明此鮮不誤矣
一痘瘡吐瀉大都中氣虛寒者十居七八然亦有邪實
毒盛及飲食過傷而為吐瀉者此宜詳審脉證自有
可辨若果有熱毒實邪則不可誤認虛寒輕用温補
恐反助邪以致餘毒癰腫或為潰爛難收等證
嘔吐(四二)
痘瘡嘔吐大都虛寒者多實熱者少但當以温養脾胃
為主即或有兼雜證者亦必有實邪可據方可因病
而兼治之故不得輕用寒凉及消耗等藥
一凡嘔吐之病病在上中二焦也切不可妄用下藥致
犯下焦元氣則必反甚而危矣即或有大便不通者
亦當調補胃氣從緩利導但得脾胃氣和則升降調
而便自達此不可不知也
一痘瘡别無風寒食滯脹滿疼痛等證而為嘔吐或乾
嘔惡心者必脾胃虛寒也宜六味異功煎五君子煎
參薑飲之類主之或温胃飲理中湯皆可酌用
一脾氣微寒微嘔而中焦不寒者宜五味異功散
一胃口虛寒嘔吐而兼有痛滯者六味異功煎送神香
散或調中湯亦佳
一脾胃虛寒吐瀉並行者温胃飲甚者陳氏十二味異
功散
一脾腎虛寒命門不煖而為吐瀉者必飲食不化水穀
不分而下腹多痛非胃關煎或理隂煎不可
一凡寒氣犯胃腹脹腹痛而為嘔吐者神香散益黃散
或加炮薑若因飲水或食生冷瓜果而作嘔吐者五
苓散加炮薑
一飲食過傷停滯胃口胸膈脹滿而為嘔吐者宜和胃
飲或大和中飲或神香散
一痰飲停蓄胸膈而脹滿嘔吐者宜二陳湯或橘皮湯
加炮薑
一三焦火閉煩熱壅滯胃口而為嘔吐者此必陽明火
證也宜橘皮湯加黃連甚者再加石膏或用竹葉石
膏湯但此證甚少勿以虚火作實火也
程氏曰凡痘瘡嘔吐之證須辨冷熱熱吐者宜六君子
湯加薑汁炒芩連冷吐者宜六君子湯加丁香藿香
白豆蔲
一痘瘡嘔吐不已聲濁而長或乾噦者最是瘡家惡候
泄瀉(四三)
痘瘡首尾皆忌泄瀉而後為尤甚惟初熱時有隨瀉而
隨止者為吉若自見點之後以至收靨毒氣俱已在
表俱要元氣内充大便堅實庶能托載收成苟略泄
瀉則中氣虚弱變患百出矣若初出之後而見泄瀉
則必難起難灌既起之後而見泄瀉一瀉則漿停瀉
止則漿滿既灌之後而見泄瀉則倒陷倒靨内潰内
敗等證無所不至此實性命所關最可畏也今多見
妄藥誤治敗人脾氣以致莫救者猶云欲去其毒瀉
瀉無害欺耶昧耶庸莫甚矣
凡治痘疹泄瀉只在辨其寒熱熱者必濕滯之有餘寒
者必元陽之不足但十瀉九虚而實熱者極少故凡
見泄瀉嘔吐腹痛而别無實熱等證者無論痘前痘
後俱速宜温救脾腎此大要也當詳察之若失其真
誤治則死
一虛寒泄瀉凡證無大熱口不喜冷脉不洪數腹無熱
脹胸無煩躁飲食减少而忽然自利者則悉屬虛寒
切不可妄用寒凉之劑再傷脾土必致不救宜温胃
飲養中煎五君子煎或理中湯四君子湯之類隨宜
用之若腹有微滯微脹而為泄瀉者宜六味異功
煎或五味異功散加砂仁若泄瀉兼嘔兼痛而氣
有不順者宜養中煎加丁香木香或四君子湯合二
仙散若泄瀉而山根唇口微見青色或口鼻微寒
手足不熱指尖微冷瀉色淡黃或兼青白睡或露睛
此皆脾腎虛寒之證非速救命門終不見效宜胃關
煎理隂煎主之或陳氏十二味異功散亦可若泄
瀉勢甚用温脾之藥不效者則必用胃關煎或理隂
煎之類主之若久瀉滑脱不能止者宜胃關煎温
胃飲或陳氏十二味異功散送五德丸或肉豆蔲丸
若胃本不虛但以寒濕傷脾或飲水而為泄瀉者
宜佐關煎抑扶煎或益黃散加猪苓澤瀉或五苓散
俱佳
一蓄熱泄瀉本不多見用間亦有之然必有熱證可據
方可用清利之藥如脉見洪數身有大熱口有大渴
喜冷惡熱煩躁多汗或中滿氣粗或痘色掀腫紅紫
或口鼻熱赤小便澁痛之類皆熱證也且熱瀉者必
暴而甚寒瀉者必徐而緩皆可辨之然治熱之法當
察火之微甚勿使藥過於病恐致傷脾則必反為害
凡濕熱内蓄小水不利微熱不甚而為泄瀉者宜
五苓散四苓散或小分清飲之類加木通主之若
濕熱稍甚清濁不分而泄瀉者宜四苓散加薑炒黃
連或合黃芩湯治之若食多脉盛氣壯而泄瀉者
當從熱治宜黃芩湯加黃連若熱在下焦小水赤
澁而泄瀉者宜大分清飲或合益元散若濕熱在
脾泄瀉内熱而兼腹痛者宜香連丸若頰赤身熱
頭痛咽疼口瘡煩躁而泄瀉者陽明火證也宜瀉黃
散若濕熱在脾瀉而兼嘔者黃芩湯加半夏生薑
或御藥大半夏湯加黃芩若内熱泄瀉而兼氣虛
者四君子湯加芍藥黃連木香
一發渴乃泄瀉之常候蓋水泄於下則津涸於上故凡
患泄瀉者必多口乾口渴但乾與渴不同渴者欲飲
亁者不欲飲渴屬陽而亁屬隂此其辨也然有渴欲
飲水者此火證也有渴欲飲湯者此非火也有雖欲
飲水而不能多者有口雖欲凉而胸腹畏寒者此皆
非火證也然則病渴者尚有隂陽之辨而矧夫但乾
而不渴者此實以水虧而然若作火治鮮不為害故
凡有久瀉津亡而作渴者當審其非熱而不可不壯
其水也
程氏曰泄瀉須分寒熱寒者便清宜理中湯或參苓
白术散然白术茯苓非泄瀉發泡者不宜用以其滲
利故也按此說可見治痘者即滲利亦忌顧可妄
為消伐以殘其氣血津液乎
陳氏曰凡瀉頻津耗則血氣不榮瘡雖起發亦難收靨
如身温腹脹氣促咬牙煩燥譫妄者皆難治緣榖食
去多津液枯竭故多死也速宜與十一味木香散或
十二味異功散
萬氏曰瘡未出而利者邪併於内裏實也宜從清毒瘡
已出而利者邪達於表裏虛也宜治其虛凡痘瘡所
忌惟内虛泄瀉若温之固之而不愈者此不治之證
寒戰咬牙(四四)
寒戰者陽中之氣虚也陽氣虛則隂乘之陽不勝隂故
寒憟而戰也咬牙者隂中之氣虚也隂氣虚者腎元
憊骨氣消索故切齒而鳴也總之虚在氣分則無非
隂盛陽虚之病耳非大加温補不可也
心鑑云七日前見寒戰者表虚也咬牙者内虚也七日
後見寒戰者氣虚極也咬牙者血虚極也氣虛者保
元湯倍加肉桂以温陽分血虚者保元湯加芎歸以
益隂分余常用六氣煎或六物煎加桂附治之無
不應手而止其有獨寒戰獨咬牙者亦一體治之或
合二仙散用之亦妙
一有寒邪在表身體大熱脉緊數無汗邪正相争而為
戰慄者此即似瘧之類但散其邪而戰自止宜柴葛
桂枝湯之類主之
一痘瘡灰白潰爛泄瀉而寒戰咬牙者此純隂無陽之
證宜九味異功煎或陳氏十二味異功散亦可
一痘色乾紫黑陷大小便不通煩躁大渴而寒戰咬牙
者此純陽無隂火極似水之證也宜雙解散
一養漿結靨之時有紅紫掀腫大小便秘煩渴喜水者
乃表裏俱熱之證以瘡痛而振摇忍痛而咬牙也此
非寒戰咬牙之屬如熱甚而便秘者宜四順清凉飲
加連翹木通金銀花之類主之
一筋惕肉瞤似戰者以經絡血氣為瘡所耗不能榮養
肌肉主持筋脉故惕惕然肌肉自跳瞤瞤然肌肉自
動本非寒戰之證也宜十全大補湯之類主之
陳氏曰咬牙者齒稿也乃血氣不榮不可妄作熱治
一寒戰咬牙而氣喘譫妄悶亂足冷者非倒陷即倒靨
也不治
煩躁(四五)
煩者擾擾而煩躁者煩劇而躁合言之則煩躁皆熱也
分言之則煩在陽分躁在隂分煩淺而躁深也難知
集曰火入於肺煩也火入於腎躁也痘疹煩躁大非
所宜若吐利厥逆腹脹喘促譫妄狂亂昏不知人而
煩躁者謂之悶亂乃不治之證
一痘瘡以安静為貴若忽然煩躁多哭切須詳審其故
如别無逆證而忽然若此是必瘡有痛而然待膿成
則痛止而煩亦止矣不必治之其或飲食寒熱偶有
所因而致然者但當隨證調理之則無不即安者
一痘瘡煩躁兼喘者火毒在肺也宜人參白虎湯加梔
子仁
一煩躁多驚者火在心經也宜導赤散加梔子麥門冬
或七味安神丸
一痘毒未透熱伏於内而煩躁者宜六味消毒飲或兼
萬氏奪命丹
一熱甚於内而煩渴熱躁者宜導赤散或玄參地黃湯
加木通麥門冬或萬氏牛黃清心丸或四味消毒飲
一邪毒未解熱甚於表而煩躁者宜柴胡麥門冬散或
羌活湯
一痘瘡紅紫乾躁壯熱口渴譫妄者退火丹或萬氏牛
黃清心丸或用良方犀角地黃湯
一隂虚假熱自利煩躁者肝腎水虧也輕則五隂煎甚
則九味異功煎或陳氏十二味異功散
一吐利不食而煩躁者脾氣虛也輕則保元湯温胃飲
甚則九味異功煎或陳氏十二味異功散
一瘡密膿成營血虧耗心煩不得眠者宜三隂煎加麥
門冬如有微火者宜酸棗仁湯
一晝則煩躁夜則安静此陽邪盛於陽分也宜人參白
虎湯或加梔子如晝則安静夜則煩躁者此隂中之
陽虚也宜三隂煎如有火邪亦可加梔子仁
一大便乾結不通而煩躁腹脹者四順清凉飲當歸丸
甚則承氣湯若大便秘結痘瘡陷伏而煩躁者百祥
丸或承氣湯
喘急(四六)
喘有氣促不同喘者氣粗而壅壅而急喘為肺邪有餘
也促者氣促而短上下不相接續促為肺腎不足也
此二者一實一虛反如冰炭若或誤治無不死也當
詳辨之
一寒邪在肺作喘者此外感之證必欬嗽多痰或鼻塞
或身有微熱或胸滿不清治當疎散肺邪宜六安煎
或二陳湯加蘇葉主之若寒邪外閉之甚者仍宜加
麻黃北細辛之類若兼氣血不足而風寒在肺作
喘者惟金水六君煎為最
一痰因火動而為喘急者當以清痰降火為主若痰涎
上壅者先治其痰宜抱龍丸清膈煎之類主之若
火上刑肺肺熱葉舉大熱大喘者宜人參石膏湯
若微熱作渴肺燥液衰而喘者宜人參麥門冬散
若夏月熱甚火犯肺金而喘者仲景竹葉石膏湯或
六味竹葉石膏湯若火伏三焦肺胃大腸俱熱胸
腹脹大便秘結而喘者前胡枳殼湯
一喘以氣虚者人多不能知之凡下瀉而上喘者必虚
喘也凡小兒喘息覺在鼻尖而氣不長者必虚喘也
此實氣促原非氣喘若見此證急須速補脾肺或救
腎隂輕則參薑飲六氣煎甚則六味回陽飲若下
為泄瀉而上為喘促者急用六味回陽飲或九味異
功煎不可疑也若大便不瀉而或為多汗或為腹
膨或見痰飲狂躁但以隂虚水虧氣短似喘而脉氣
無神者急宜貞元飲加人參煨薑之類主之若治
喘促用清痰降火等劑而愈甚者此必虚證也速宜
改用温補如前諸法猶有可救遲則恐無及矣
一痘疹發喘乃惡候也若利止喘定者生其有瀉利不
止或加脹滿或為狂躁或痘毒入肺口張息肩目閉
足冷而喘甚者皆不治之證
聲音(四七)
痘瘡最要聲音清亮若卒有失音凶兆也先哲云瘡已
出而聲不變者形病也其病輕瘡未出而聲先變者
氣病也其病甚瘡出而聲不出者形氣俱病也凡此
失音之證大為痘瘡所忌然亦有吉有凶須當詳辨
治之
一風寒外襲皮毛壅閉肺竅或致欬嗽而偶為失音者
此惟外感之證宜解散之以加减參蘇飲或六安煎
加薄荷桔梗主之或待風寒解散其聲自出此固無
足慮也
一火邪上炎肺金受制氣道壅閉而聲不出者宜導赤
散合甘桔湯加炒牛旁子主之或用甘桔清金散
一上焦陽虛而聲音低小不出者此心肺不足之病蓋
心主血肺主氣痘瘡稠密則血氣俱損故聲不能出
宜六物煎加麥門冬或導赤通氣散主之
一下焦隂虚而聲不出者其病在肝腎蓋腎為聲音之
根若證由肝腎而痘瘡稠密則精血俱為耗竭水虧
則肺涸故聲不能出速當滋隂益水以救其本宜大
補元煎五福飲或十全大補湯之類酌宜用之
一凡啼哭無聲而但見淚出語言無聲而但見口動者
此皆毒氣歸腎而内敗也或聲啞如破如梗者此咽
喉潰爛也皆難治之證
一痘後餘毒失音其證有二一以咽痛不能言者此
毒氣不净也宜甘桔清金散加天花粉一以腎氣
虚不能上達而聲不出者宜治如前或用四物湯加
麥門冬白茯苓
驚搐(四八)
驚者忽然驚惕而手足搐搦口眼歪斜每多忽作忽止
其證多由風熱蓋心主火而惡熱肝主風而善動驚
痘之火内生於心心移熱於肝風火相摶故發驚搐
然未出之先發驚搐者多吉既出之後發驚搐者多
凶何也蓋痘毒將散而豁谷開張竅理疎解因致牽
引伸縮得疏散達之氣痘出而驚自止則其内毒無
留於此可見故俗名驚痘最為吉也若既出之後則
中之伏火亦宜散矣倘仍見驚搐則是外毒已出而
内毒猶然未盡此其毒盛莫測乃可畏也故凡發驚
搐者必隨發隨止者為吉不必治也若連發不已此
毒伏於心肝二臟速宜隨證治之不得誤以為吉證
一治驚搐之法最當察其虚實酌其微甚如果有風熱
實邪庶可解毒清火但得稍見清楚便當培養心脾
以防虚敗之患若止見微邪則但當以調和氣血為
主
一驚搐證多由風熱相摶故治宜平肝利小便蓋平肝
則風去利小便則熱除風熱既平驚自愈矣若過用
寒凉則氣斂而毒反䧟伏痘出不透多致不救
一心脾陽氣虚寒則神怯而易為驚搐六氣煎加棗仁
硃砂
一心脾血虚而驚搐者七福飲養心湯
一肝胆氣虚多恐畏而驚搐者茯神湯
一心血虚睡中驚搐或兼微痰者秘旨安神丸
一心虚火盛多熱躁而驚搐者寧神湯酸棗仁湯
一痘既出其色紅紫而煩渴驚搐者良方犀角地黃湯
若煩熱之甚而大便乾澁者多由陽明之火人參
石膏湯加硃砂
一心火獨盛而煩熱驚搐者硃砂安神丸或七味安神
丸
一心火盛小水不利而驚搐者導赤散加黃連硃砂或
合硃砂益元散
一痰涎壅盛氣急胸滿而驚搐者抱龍丸清膈煎或梅
花飲琥珀散此宜暫用以開痰涎但得痰氣稍清即
當酌虚實以調理血氣
一肝膽實熱大便秘結而煩躁驚搐者瀉青丸或七味
龍胆瀉肝湯
一血熱見血而驚搐者局方犀角地黃湯熱甚者良
方犀角地黃湯若熱甚而大便結秘者拔萃犀角
地黃湯
一風寒外感心脾陽虚而微熱不退或欬嗽惡寒而驚
搐者惺惺散若虚在隂分汗不能出身熱不退而
驚搐者柴歸飲若外有風邪内有熱邪表裏俱熱
而驚搐者生犀散
一風寒外感身熱無汗但有表邪别無虚證而驚搐者
敗毒散或蘇葛湯寒邪閉甚者紅綿散然此皆表散
之劑若兼虚邪不得單用此類
昏睡(四九)
凡痘瘡將出未出而猝然昏睡者其痘必重當察其脉
證虛實預為治之若痘後喜睡此毒氣已解元氣將
復故邪退而神安乃否極泰來之象不須服藥妄治
如見寂然氣虚但以調元湯保元湯六物煎之類察
其寒熱漸以調之自然平復不可妄行消耗致傷其
神反必害矣
腰痛(五十)
經曰腰者腎之腑又曰太陽所至為腰痛蓋足太陽之
脉夾脊絡腎而痘瘡之毒多出於腎循足太陽膀胱
散行諸經乃邪之由裏傳表也如初見熱而腰即痛
或日以漸甚者此邪由膀胱直入於腎而毒有不能
達也急宜解毒以泄少隂之邪以通太陽之經務令
邪氣不得深入則痘雖稠密亦可愈也若不速治則
邪必日䧟而表裏俱甚營衛之脉不行臟腑之氣皆
絶或為痒&KR1701;或為黑陷終莫能救矣
一凡痘毒自隂傳陽自裏傳外者為順自上傳下自外
傳裏者為逆若毒由太陽傳入少隂則毒陷而不升
伏於骨髓之中不能外達所以腰痛大凡瘡疹之毒
歸腎則死故但見腰痛急宜治療若毒陷不起即宜
發散解毒令其復出太陽而達乎陽道斯無害也宜
人參敗毒散或五積散主之若腎氣虚陷不能傳送
外達者必用理隂煎加細辛官桂杜仲獨活之類主
之
一治發熱便見腰痛者以熱麻油按痛處揉之可止仍
急服前藥之類如小水不利者宜五苓散如火毒内
盛而小水不利者宜四苓散加梔子木通
腹痛(五一)
治腹痛證當以可按拒按及宜飽宜饑辨其虚實不得
謂痛無補法而悉行消伐也又當因胍因證辨其寒
熱不得妄用寒凉也大都寒滯者十居八九熱鬱者
間或有之若虚不知補而寒因寒用則害莫甚矣
一初見發熱痘瘡未出别無寒滯食滯而腹滿腹痛者
此必起發不透痘毒内攻而然宜解表疎裏以化毒
湯加紫蘇厚朴之類主之或五積散加木香亦可
若大便不通腹脹而作痛者桂枝大黃湯酌宜用之
一寒氣犯胃或食生冷而嘔惡吐瀉腹無脹滿而但有
疼痛者温胃飲理中湯加肉桂木香或小建中湯隨
宜用之若胃氣虚寒作痛而喜按者黃芪建中湯
一寒犯中焦氣滯作脹而腹痛或泄瀉者和胃飲或抑
扶煎加丁香木香或陳氏十一味木香散
一脾腎虚寒下腹作痛瀉利不止者胃關煎
一誤飲冷水凉茶寒濕留中小水不利而腹痛者五苓
散或加木香或用小建中湯
一飲食停滯中滿作痛者大小和中飲或保和丸加木
香砂仁若大便不通而痛甚者赤金豆或承氣湯利
之
一發熱二三日後大便不通燥糞留滯而腹痛者當歸
丸或用猪膽導法
一濕熱下利煩熱大渴小水熱澁而腹痛者大小分清
飲或黃芩湯加木香青皮砂仁
一火毒内攻譫妄狂亂而煩熱腹痛者退火丹或硃砂
元元散
腹脹(五二)
痘瘡腹脹之證其要有二一以脾胃受傷一以邪氣陷
伏蓋痘瘡將發毒由内生其證無不發熱或見微渴
此其常也當此之時只宜温平和解或兼托散無抑
遏無窮追無殘及元氣惟貴輕揚善導但令毒透肌
表則苖秀而實無不善矣設不知此而見熱即退熱
見毒即攻毒則未有妄用寒凉而不傷胃氣者未有
但知攻毒而不傷元氣者胃氣傷則運行無力而脾
寒所以作脹元氣傷則托送無力而毒陷所以作脹
雖作脹之由猶不止此然惟此最多而人多不能察
也諸未盡者俱詳如左
一誤服凉藥或過食生冷而作脹者其人必不能食或
大小便利或腹中雷鳴此皆脾胃中寒之證速宜温
中以疎逐冷氣冷氣散則脹自消矣宜益黃散加薑
製厚朴或人參胃愛散加乾薑若胃寒兼虚瘡白
神倦或氣促發厥者惟温胃飲及陳氏十一味木香
散俱為要藥若寒在脾腎下焦不化而作脹者非
理隂煎不可
一中氣本虚或過用消伐以致元氣無力不能托送痘
毒而陷伏作脹者宜十宣散或合二妙散或神香散
一痘毒陷伏於裏者必有熱證相雜如煩躁乾渴大小
便秘而作脹者此只宜温平快氣兼托之劑當用紫
草飲子
一寒邪外閉肌腠身熱無汗或氣喘鼻塞則痘毒不能
外達而陷伏腹脹者宜五積散或加减參蘇飲
一飲食過傷偶為停滯而腹脹者此不過一時之滯食
去則脹消宜大和中飲或合二妙散神香散
一腹脹而目閉口中如爛肉臭或大便泄瀉或利膿血
者皆不治
厥逆(五三)
厥逆者四肢不温或甚至於冷也四肢為諸陽之本故
常宜和煖若至厥逆則其陽虚可知如指尖微寒者
亦陽氣衰也足心冷者乃隂邪勝也其有瘡頭焦黑
煩渴悶頓大便熱結而厥逆者此陽毒内陷火極似
水所謂熱深厥亦深也又有瘡本灰白大便不結而
厥逆者此元氣虚憊陽衰而寒也凡痘疹之候頭常
欲凉足常欲温若頭温足冷者多不治故厥逆為瘡
家惡候
一痘疹十指微寒者即宜五君子煎六氣煎或六物煎
加薑桂温之以防虛寒之變
一痘疹瀉利氣虚而逆者胃關煎或陳氏十二味異功
散
一痘瘡始出手足便冷或其人先有吐利致傷脾胃脾
胃氣虚則為厥逆宜六氣煎六物煎加薑桂主之甚
者人參附子理隂煎
一痘瘡起脹之時手足厥逆此陽氣欲絶之候必其自
利或嘔吐脉見沈細微弱或浮大而虚速宜温補元
陽輕則六氣煎加肉桂甚則六味回陽飲或九味異
功煎服藥後手足和煖者生厥不止者死
一熱毒内甚而厥者必有煩熱便秘脹滿脉滑等證宜
四順清凉飲或承氣湯
一痘後厥逆者此其氣血已虚脾胃已困無怪其有厥
也宜保元湯或六氣煎六物煎加附桂之類主之
發渴(五四)
痘疹發渴者裏熱也以火起於内銷爍真隂所以發渴
又其津液外泄化為膿漿則營氣虛耗亦以致渴此
痘瘡之常候也若微渴不甚不必治之惟大渴者乃
由火盛然亦須察其虚實以為調理切不可因其作
渴即以西瓜梨柿之類輕以與之恐脾肺受寒致生
他患也外有乾渴論在泄瀉條中所當參閱
痘瘡氣血内耗微熱微渴而喜湯者宜七味白术散或
五福飲加麥門冬五味子
一脾肺多熱渴而喜冷者宜人參麥門冬散或生脉散
一痘瘡多熱多躁口燥咽乾大渴引飲喜冷能食或大
便乾結者此熱在肺胃二經宜人參白虎湯甚者再
加黃連若痘後熱渴者此餘火未清也其治亦然
一痘瘡自利不止腎隂虧損而作渴者病作少隂速宜
陳氏十二味異功散或九味異功煎
一大便秘結腹滿煩熱内火不清而作渴者四順清凉
飲
一痘瘡發熱時便見大渴唇焦舌燥此心火太炎腎水
不升故血液枯耗也急宜解之以葛根解毒湯
程氏曰痘瘡初發之源乃壬癸水也水既流出其源必
竭奚不作渴由此觀之可見治渴者必不可不滋腎
水
薛氏曰凡渴欲飲水者當審其熱之虚實若屬虛熱雖
欲水而不多飲當用七味白术散若係實熱索水喜
飲者當以犀角磨水服其後亦無餘毒之患
失血(五五)
經曰陽絡傷則血外溢隂絡傷則血内溢血外溢則衂血
血内溢則便血瘡疹之火由内而發毒不能達則燔
灼經絡而迫血妄行血隨火動從上而出則為衂為
吐從下而出則為便為溺隂陽俱傷則上下俱出凡
痘疹失血若從鼻出者則有陽明外達之意尚可望
生若從他處則總屬隂分而火毒内陷乃悉為危證
一痘疹發熱見血者多屬火證若衂血者宜玄參地黃
湯或加茅根汁或加京墨汁同飲之衂止者生不止
者不治溺血者大分清飲或八正散大便秘而
見血者並宜四順清凉飲
一痘瘡已出未出之間凡諸血證俱宜用犀角地黃湯
三方酌宜治之最佳血止後可進調元湯加木通
一痘瘡十日之後忽膿血大作大便陡出者此為胃爛
不治
發疱(五六)
痘瘡發疱亦與黑陷相類雖一以外出一以外入形有
不同而邪氣留結毒則一也或發水疱或發血疱或
赤或紫或黑但見此證十無一生然亦有似疱而實
非者不可不辨或其人身上原有破傷或瘡癤未痊
或雖痊而瘢痕尚嫩一旦痘出則瘡瘢四圍痘必叢
集此物從其類之理也因瘡作疱則其腐敗皮肉氣
色本異宜與完膚有别不得即認為紫黑疱也至若
治疱之法先以針刺破吮去惡血後用胭脂汁塗法
又用百花膏敷之此瘡極易作痒起發之後宜常
用茵陳薰法薰之勿令&KR0946;傷若不慎之則反覆灌爛
淹延不愈變為疳蝕壊瘡以致不治者多矣
潰爛(五七)
痘瘡膿熟或微有潰爛者亦常候也惟於未成膿之先
即有潰者此名癍爛有當靨不靨而身多破爛不收
者此名潰爛良由未出之先當發散而不發散則熱
毒内臟必潰爛而兼喘促悶亂或不當發散而誤發
散則表虚毒濫亦致遍身潰爛此皆不善表之故也
又有陽毒内熾火盛脈實便結喜冷而失於清利以
致陽明蓄熱肌肉潰爛者此不善解毒之故也故治
此之法表熱者仍宜清理火邪表虚者即宜補養營
衛且脾主肌肉尤宜調脾進食務令大便得所以生
肌解毒但解毒不至於過冷調養不至於太熱必得
中和方為良法
一表虚不收者必其衛氣不足别無熱證宜十全大補
湯之類或去肉桂加防風荆芥穗多服自愈
一火盛胃熱潰爛者宜大連翹飲之類若大便秘者以
猪膽導之
一痘瘡或發表太過或清解過當以致表裏俱虚陽氣
不守則内為泄瀉外為潰爛急當救裏宜陳氏十二
味異功散或九味異功煎
一潰爛膿水淋漓者以敗草散或蕎麥散襯之若斑爛
作膿痛甚者以天水散和百花膏敷之
一痘瘡衣以厚綿圍以厚被或向火偎抱或任其飲酒
未七日而靨日期未足其收太急以致自面至腰潰
爛平&KR1701;不作痂者蓋此非正靨乃倒靨也急宜解去
衣被勿近火勿飲酒因立一方用黃茋白芷以排膿
防風蟬退以疎表青皮桔梗以和中牛旁子甘草以
解毒服後潰瘡復脹則中外毒氣俱得無留而漸可
收矣
多汗(五八)
痘疹自汗者以隂中之火自裏及表達於衛氣故皮膚
為之緩腠理為之疎津液流行故多自汗但得痘疹
身常潮潤實為美證此乃隂陽氣和血脉通暢蓋熱
隨汗减毒隨汗散邪不能留則易出易解雖見熱甚
而汗出之後身必清凉此即毒之消散也不必治之
然只宜微汗不宜大汗若汗出過多則陽氣泄而衛
氣弱恐致難救難靨或為痒&KR1701;寒戰之患此則速宜
固表以斂其汗也又有汗出不止其熱反甚者此邪
熱在表隂為陽擾之患速宜清火解毒陽邪退而汗
自斂也若汗出如油或髮潤如洗而喘不休者此肺
脱之證不可治
一别無邪熱但以衛氣虛肌表不固而多汗者調元湯
倍加黃茋或白术散
一脾虚於中衛虛於外肌肉無主别無他證而汗不斂
者人參建中湯
一心氣虚神怯多驚而汗不固者團參散
一或吐或瀉氣脱於中陽脱於外而汗出不收微者五
福飲加炮薑棗仁甚至手足厥冷或嘔惡不止而汗
不收者速宜人參理隂煎或六味回陽飲遲則恐致
不救
一隂中火盛或身有大熱而汗多不收者當歸六黃湯
一睡中汗出不收者以陽入隂中而隂不能静也當歸
六黃湯
一陽明熱盛火邪燔灼肌肉或身熱煩渴或二便熱澁
而汗不收者人參白虎湯或加黃連
一收靨痂脱之後自汗不止者此邪去而氣虚也宜十
全大補湯或調止汗散或外以滑石粉撲之
夾疹(五九)
痘瘡止宜單出若與疹並出者謂之夾疹蓋痘疹之發
皆有時氣而二者並見其毒必甚心鑑曰夾疹者即
痘之兩感證也大為不順之候若痘本稀少而夾疹
者名為麻夾痘其證則輕若痘本稠密而更加以疹
彼此相混些碎莫辨其證則凶急宜以辛凉之劑解
散為先而托裏次之但得疹毒漸消痘見壘落者乃
為可治若痘疹相雜毒不少减者必危無疑
一治夾疹之法先當察痘之稀密疹之微甚若疹輕熱
微者但當以痘為主痘獲吉而疹無慮也若疹多熱
甚者即當急解疹毒務令疹散而後痘可保也
一痘瘡初出内有細密如蠶子者即夾疹證也若痘稀
疹多者宜但解疹毒為主如表邪不解外熱甚内
火不甚而夾疹者宜疎邪飲升麻葛根湯荆防敗毒
散或十味羌活散如表裏俱熱毒盛而夾疹者柴
葛煎解毒防風湯或十三味羌活散如内熱毒盛
而夾疹者六味消毒飲或合黃連解毒湯如陽明
火盛多熱多渴或煩躁而夾疹者白虎湯化癍湯或
葛根麥門冬散以上諸治如法而疹散痘出者可
治然後隨證調理之若疹不散毒不解者難治
一痘疹俱多者毒必大盛雖治得其法疹毒已解亦必
氣血重傷終難為力凡遇此者惟當以保養脾胃調
和氣血為主庶克有劑
一收靨後復出疹者此餘毒解散之兆不必治之
夾癍(六十)
痘疹夾癍與夾疹不同蓋疹則細碎有形癍則成片無
形也凡痘瘡初出有片片紅腫如綿紋者有紅暈與
地皮相平而全無興起之意者是皆夾㿀證也㿀以
熱毒鬱於血分而浮於肌肉之間乃足陽明胃經所
主或以寒邪䧟入陽明鬱而成熱者亦致發㿀俱宜
凉血解毒但使㿀退而痘見者吉否則皮膚㿀爛瘡
易搔痒而皮嫩易破也又有赤㿀成塊其肉浮腫結
硬者乃名丹瘤其毒尤甚瘡未成就此必先潰不可
治也
一治斑之法大抵㿀在起發之前者多用表散在灌膿
之後者多用解利如遍身通紅者其治亦同
一痘出夾㿀輕者只以升麻葛根湯加石膏玄參甚者
宜人參白虎湯合六味消毒飲
一風寒外感表邪不解而夾㿀者宜荆防敗毒散或加
石膏玄參
一㿀色紫赤而大便秘結者宜四順清凉飲利之㿀既
已退即宜用四君子之類以固其脾庶可免其内䧟
程氏曰凡治夾㿀急宜凉血解毒以羌活散加酒炒芍
藥紫草紅花蟬退木通官桂糯米連進數服㿀退後
以保元湯加木香豆蔲煎服以解紫草之寒防其泄
瀉如痘中夾疹治亦同此如稍遲則恐變成黑㿀
為難治矣
一痘瘡結痂之後而見㿀者此餘毒煎熬血分必致潰
爛宜黃連解毒湯加當歸芍藥黃芩石膏甚則大連
翹飲若熱毒薰蒸於内大便膿血臭穢而見㿀者
此胃爛之證不可治
一發㿀潰爛者以救苦滅瘢散敷之
晝夜啼哭(六一)
凡小兒出痘而晝夜啼哭者當辨其虛實表裏而治之
其有内未得出或外未得散而啼哭者此毒氣不解
之使然也有陽邪火盛紅赤掀突而啼哭者此痘盤
疼痛之使然也有心腎本虚邪熱乘隂而啼哭者此
或以神志不攝或以煩熱不寧之使然也有飲食不
節或偶停滯而啼哭者此胃氣不和腹痛腹脹之使
然也知此之由而辨得其真則内未出者表之托之
外未散者解之化之火之盛者清其熱神之虛者養
其隂若痘毒本微而無故啼哭者多由飲食内傷或
二便秘結此或去其停滯或通其壅閉務令表裏和
暢營衛通行則神魂安泰而痘無不善矣或謂啼哭
非痰即熱而不究其本則失之遠矣
大小便閉(六二)
凡痘疹小便欲其清而長大便欲其潤而實則邪氣不
伏正氣不病若小便利者大便必實雖二三日不更
衣者無碍也若小便少則病必進小便秘則病必甚
以火盛故也但初熱時大便不宜太實若二三日不
行宜微潤之不然恐腸胃不通則營衛不行而瘡出
轉密惟起發之後大便却宜堅實若太實而四五日
不行恐熱盛難靨亦宜微利之
一痘疹小水不利而熱微者宜導赤散熱甚而小水不
利者宜八正散
一痘疹發熱時大便秘結不行而内外俱熱有不得不
通以疏其毒者輕則柴胡飲子甚則三黃丸再甚則
承氣湯
一自起發後以至收靨凡大便不行而火不盛或虛弱
不可通利者只宜用猪膽導法或以醬瓜一條如指
許導之即出切不可輕用利藥
一大小便俱不通而内熱甚者八正散或通關散酌宜
用之
一熱毒内盛而痘瘡乾黑倒陷煩結便結者百祥丸或
承氣湯然宜慎用毋輕易也
一痘後餘熱不盡内陷膀胱而小水不利者導赤散或
五苓散大便不通者四順清凉飲
陳氏曰凡痘瘡四五日不大便用嫩猪脂一塊以白水
煮熟切如豆粒與食之今臟腑滋潤亦使瘡痂易落
切不可妄投宣泄之藥以致元氣内虛多傷兒也
薛氏曰前證若因熱毒内藴宜用射干鼠粘子湯解之
或發熱作渴或口舌生瘡咽喉作痛並宜用之
目證(六三)
目雖肝之竅而實五臟六腑之精氣皆上注於目故其
赤脉屬心瞳子屬腎白珠屬肺黑珠屬肝褁約屬脾
又太陽為上網陽明為下網少陽循外眥太陽以内
眥此其部分各有所主故可因證以察其本也然痘
瘡之病目而為瘴為翳者多由火炎於内而熱以生
風風熱散於諸經因多紅赤腫痛之患故治此者亦
當察其所屬而因證以調之也
戴眼證凡痘瘡灌膿之後或大汗大瀉之後多有目
睛上吊或露白者謂之戴眼此精氣為膿血汗液所
耗乃太陽少隂真隂虧竭大虚之證蓋大陽為上網
血枯則筋急所以上吊也速宜大補氣血以六物煎
六氣煎或十全大補湯之類主之其有以此為風熱
而散之解之者是皆速其死也若七日以前見此
者多不治或無魂失志不省人事者亦不治
一痘瘡目赤腫痛翳瘴等證無不謂之風熱故古方亦
多用清火散風等劑夫痘瘡之火由中生目為肝竅
肝主風木而病在目故云風熱實以風生於火由内
熱也所以凡治目赤目痛者不必治風但治其火火
去則風自息矣何也蓋内生之風與外感之風不同
外感之風升之散之則解散而去内生之風而再加
升散則火愈熾而熱愈高矣常見治目多難救而寒
凉反以傷脾者正以升降相雜而用藥有不精耳經
云高者抑之果何謂乎今如古方之治火眼凡用洗
肝散及洗肝明目散芍藥清肝散之類總不如良方
龍膽瀉肝湯而良方瀉肝湯又不如加味龍膽瀉肝
湯之為得宜也
一痘瘡眼中流淚赤痛或多眼眵此肝火之盛也宜清
解之以加味龍膽瀉肝湯或抽薪飲加木賊蟬退之
類主之若大便結閉不通者亦可少加大黃
一痘瘡入眼腫痛或痘後生翳膜者宜蒺藜散蟬菊散
或通神散外以秦皮散洗之
一痘瘡目病熱少風多而昏暗澁痛眵淚羞明翳瘴者
宜密蒙花散亦以秦皮散洗之
一痘後眼閉淚出不敢見明者此内火不清而陽光爍
之故畏明也宜洗肝明目散
一痘後眼皮風毒赤爛或痛或痒燥澁羞明多眵淚者
秦皮散洗之
一痘瘡靨後精血俱耗而眼澁羞明光短倦開或生翳
瘴者宜四物湯甚者六物煎加木賊蟬退白蒺藜
一痘癍入眼在白珠上者不必治久當自去惟在黑珠
上宜治之當清肝火
一凡病目熱者最宜忌酒及椒薑牛羊雞鵝鴨一應熱
物并雞鵝鴨蛋皆不可用以防連綿不愈之患
一痘瘡熱毒傷目凡必用之藥如生地芍藥麥門冬山
梔玄參草决明連翹黃芩黃連肝熱者龍膽草陽明
實熱者石膏石斛腎火盛者黃栢知母三隂俱熱者
地骨皮火浮不降者木通澤瀉翳瘴不去者木賊草
蟬退白蒺藜氣虚者人參黃茋血虛者當歸熟地但
火炎於上者不宜升隂虛於下者不宜泄是皆治眼
之大法
一痘瘡護眼法宜錢氏黃栢膏為佳從耳前眼皮上下
顴面間日塗三四次可以護眼稀痘
一用點藥者凡目中生痘或食發物或熱毒太盛上蒸
目竅以致熱痛或生翳瘴切不可妄用一切點藥蓋
其非毒即冷必致寒熱相激反以為害惟余之金露
散乃為相宜可間用之以解熱痛之急
徐氏曰痘之毒氣自裏達表故有目病治宜活血解毒
而已活血不至熱解毒不至寒但得血活毒散則目
疾自愈
痘癰痘毒(六四)又痘母見前怪痘形證
痘發癰毒者亦名痘母經曰痘前發母者凶痘後發母
者半吉半凶大都毒發不透必發癰疽故藴結於經
絡之間然其壅結也猶無足慮而惟其不能消散及
治之不得其法則乃為可慮然散之之法當有要領
其在虚實之辨而已如痘癰之有大毒者不得不為
解毒有大熱者不得不為清火俟火毒略清便當調
理脾氣其有外雖見熱而内本不足者則當專用托
法務令元氣完固飲食不减則毒無不化何害之有
若不察根本強弱而但知攻毒清火則無不傷脾多
致飲食日减營氣日削膿血不化毒日以䧟而痘變
百出矣所以痘瘡始末皆當以脾氣為主苟不知此
則未有中氣虚敗而痘能保全者
一痘癰初起壅盛疼痛元氣無損飲食如常者宜先用
連翹歸尾煎或仙方活命飲以解其毒俟毒氣稍平
即當用四君歸芪之類以補托元氣
一凡用托裏之劑如癰毒内無大熱亦無便閉煩渴等
證或素非強盛之質或以隂毒深陷形不掀突不紅
腫不化膿痛有不甚者此其毒皆在内俱速宜用托
裏之藥以六氣煎加金銀花甘草節防風荆芥白芷
川山甲牛旁子之類如陽氣不足者仍可加肉桂附
子用酒水各半煎服或全用酒煎亦可或托裏消毒
散俱可酌用
一凡内熱晡熱而飲食少思者多屬脾胃不足血氣虚
弱宜六氣煎或温胃飲加金銀花白芷若癰毒色
白而作痒者氣虚也治同上若根赤而作痒者血
虛血熱也宜四物湯加丹皮白芷若腫而不潰者
血氣虚也托裏消毒散或加肉桂若潰而不收者
脾氣虚也宜六氣煎或六物煎加肉桂
一凡飲食如常而内外俱熱癰毒腫痛或煩渴或大小
便俱熱澁者宜大連翹飲或仙方活命飲可間用之
若飲食如常内熱作痛或兼口舌生瘡者宜間用
射干鼠粘子湯
一痘毒發癰有結硬實熱難解者宜排毒散
一痘後發癰癤者乃痘中未盡之毒留於經絡肢節而
為癰腫也或解毒或清火各有所宜凡欲表裏兼解
者宜柴胡麥門冬散欲潤腸解毒者宜消毒散及四
順清凉飲欲凉血解毒者宜犀角地黃湯欲清火利
便解毒者宜大連翹飲
疳蝕瘡(六五)
陳氏曰凡痘瘡已靨未愈之間五臟未實肌肉尚虛血
氣未復被風邪所搏則津液澁滯遂成疳蝕宜用雄
黃散綿蠒散等藥治之久而不愈則多致不起
薛氏曰前方乃解毒殺蟲之劑若毒發於外元氣未傷
者用之多效若元氣傷損邪火上炎者用大蕪荑湯
六味丸若赤痛者用小柴胡湯加生地黃若肝
脾疳證必用四味肥兒丸及人參白术散更佐以九
味蘆薈丸
萬氏曰凡痘後疳蝕瘡至毒壅肌肉内透筋骨外連皮
膚時痛出血日久不痊者此毒在脾經甚為惡候乃
不足之證也内服十全大補湯外用綿蠒散貼之
疳蝕出血者難治
痘藥正品(六六)
人參益元氣生精血復元神補五臟凡痘瘡表散起
脹灌漿收靨始終皆賴之
黃茋固腠理補元氣内托陷下皆用之
當歸生血養血活血止血痘瘡賴以調血凡虚者能
補滯者能行欲其升散當佐以川芎欲其斂附當佐
以芍藥
熟地黃痘疹之病形質之病也形質之本在精血熟
地以至静之性以至甘至厚之味實精血形質中第
一品純厚之藥凡痘瘡起發灌漿收斂之用以參茋
配之其功乃倍且其得升紫則能發散得桂附則能
回陽得參茋則入氣分得歸芍則入血分今見痘家
傷寒家多不用此豈亦古人之未之及耶抑不知四
物湯為可物耶
生地黃凉血行血養血治痘瘡血熱血燥凡吐血衂
血痘瘡紅紫及解毒藥中皆宜用之
芍藥可升可降能清能斂治痘瘡血散不歸賴以收
之使附氣分能瀉肝脾之火故止腹之熱痛亦能止
汗
川芎能升能散能引清氣上行頭角以起頭面之痘
能佐參茋以行陽分而解肌表之邪此可為引導通
行之使但性多辛散凡火在上而氣虚者當避之
白术健脾利水燥濕温中能補氣故能發痘能固脾
故能止瀉
甘草味甘平得土氣之正故能補中和中而兼達四
臟佐理隂陽惟其甘和而潤故能解剛暴之毒瀉枯
涸之火
麥門冬生津止渴清肺滋隂除煩熱解燥毒痘疹隂
虚而多火者宜之
糯米善滋脾胃益中氣助血生漿能制痘毒不能内
攻
扁豆健脾和中養胃止嘔
柴胡發散熱邪瀉肝膽之火解肌開表退往來寒熱
升麻升陽氣達肌表散風寒善走陽明
防風散風熱解表邪舉陷氣佐黃茋能托裏袪毒
亁葛解肌清熱凉散表邪故能止渴
荆芥穗解風熱消瘡毒利肌表退腫清咽亦散頭目
之風邪
白芷散風邪逐寒濕止頭疼除搔痒化癰毒善走陽
明故能起頭面之痘亦托肌肉之膿
麻黃隂寒沈滯之邪非此不能散亦痘家之要藥而
人多畏之由不能察也
薄荷散風熱清頭目能利咽喉亦解熱毒
羌活散肌表之毒風利筋骨走經絡故能止周身之
痛
官桂味甘辛能養營解表性温熱能煖血行經凡痘
瘡營衛不充而見寒滯者必用此以導達血氣且善
行參茋熟地之功
附子脾腎虚寒元陽大虧凡泄瀉嘔吐不能止寒戰
厥逆不能除者非此不可以益火之源
生薑辟惡氣散寒氣温中氣開脾胃止嘔吐之要藥
若欲理中寒止腹痛則炮乾薑尤勝
陳皮和脾胃達隂陽開痰行氣和胃消脹可降可升
山查消食快胃解利宿滯開導六腑無辛香之耗故
可為參术之導引
木香調諸氣和胃行滯止瀉除胸腹痛亦能温中若
氣虛煩熱者不宜輕用
丁香煖胃逐寒順氣止嘔且除腹痛寒滯者不可少
也
肉豆䓻固腸温中行滯止瀉中寒滑泄者最宜之
茯苓利水益脾去濕熱故能止瀉除煩以通津液
澤瀉利水下行能去濕熱以消腫亦導諸藥以降火
木通大利小水善泄心與小腸之火能使痘瘡濕熱
之毒從小便而出凡内熱毒盛者宜之若熱退中虚
者不可㮣用
桔梗性咮輕浮能載藥上升清火解毒故治喉痺
鼠粘子性味清凉能潤肺散氣利咽退腫欲解痘疹
熱毒此不可缺
紫草味苦性寒能凉血活血制熱邪解痘毒滑利大
便程氏曰大抵凡下紫草必下糯米五十粒以制
其冷性庶不損胃氣而致泄瀉惟大熱便秘者不必
糯米也
蟬退散風清熱疎邪氣故能解痘瘡之毒風
殭蠶散風消痰解毒尤利咽喉
川山甲性閱而利善通經脉直達病所凡痘有毒盛
而鬱遏不能出者宜此達之然必藉血氣諸藥為之
主而以此為佐引則可
犀角解心火及肝脾之火凡痘中血熱吐衂及焦黑
驚搐煩躁不寧等證皆可用之以解熱毒
蜂蜜益脾生津潤燥可結痂亦可落痂
硃砂鎮心氣除熱毒墜痰涎安驚悸定神魂凡心經
痘毒及痰火上壅有餘之證皆宜用之
琥珀安神定志利水鎮驚
玄參能解血中之熱清遊火滋肝肺除痘疹之熱毒
黃連解諸熱毒瀉心肝大腸之火
滑石甘凉下降利水道清解六陽之煩熱
石膏清肅大寒善降陽明之火凡屬陽明實熱而為
頭痛且腫口瘡咽痛身熱煩渴狂躁便結者非此不
能解
連翹清三焦浮游之火解痘疹癰痬之毒
梔子利小水降脾肺膀胱之火使從小便中出
龍膽草性寒而降大清肝腎之火上退眼目之赤痛
下清足膝之熱腫
黃芩性味輕浮能清肺金大腸之火
大黃通壅滯逐瘀血退熱攻堅非有大實證則不可
輕用
痘家藥忌(六七)
人參黃茋皆補氣助陽之劑凡痘色白陷者宜用之若
紅紫壯實者用之則血愈熱而毒愈熾紅紫者轉為
枯黑反甚矣
白术能燥濕專補氣分亦能閉氣多用則潤氣不行痘
難成漿助陽生火亦難收斂
茯苓猪苓澤瀉滲泄燥濕能令水氣下行多服則津液
耗散凡隂虚於下而精血不足者當避之
川芎升氣散凡氣虛者不宜多用火浮於上而頭痛
浮腫者忌之
生地性寒腸胃虚寒者慎之
升麻提氣上衝凡下虚上實氣壅煩躁者忌之
柴胡清散而潤利汗多者不宜用脾泄者不宜多用
紫草性寒利竅多服成泄瀉脾氣虚者忌之
鼠粘子通肌滑竅多服恐内損中氣外致表虚
蟬退能開肌竅多服恐泄元氣以致表虚
麻黃開竅大泄肌表妄用恐表虚氣脱
亁葛性凉解肌多用恐致表虚
枳殼下氣寬腸多用則損中氣
山查散血解結多則傷血陷氣
砂仁散氣動氣氣虚者不宜用
烏梅酸斂宜散宜行者不宜用
川山甲銳性有餘補性不足若任用攻毒而不以王道
為之帥則無異追窮寇而出孤注能善其終者鮮矣
人牙性烈發表太過若妄用之則内動中氣外增潰爛
訶子龍骨枯礬皆能阻塞肌竅欲通利者宜避之
大黃耗削力雄血氣中虛者不可輕用
黃連大苦大寒原非厚腸之物泄瀉無火者大忌之
山梔黃芩黃栢石膏龍膽草滑石連翹前胡天花粉之
類皆大寒之物非有實火熱毒者不得妄行濫用
附子亁薑肉桂吳茱萸之類性皆温熱凡煩熱紫黑便
結毒盛者皆不可輕用
瓜蔞仁開結陷氣滑腸凡虚痰虚火及中氣不足而為
喘促脹滿大便不實者皆大忌之
桑蟲亦名桑蠶不知剙自何人用以發痘今俗醫以為
竒品競相傳用余嘗遍考本草痘疹諸書皆所不載
及審其性貭不過為隂寒濕毒之蟲耳惟其有毒所
以亦能發痘惟其寒濕所以最能敗脾且發痘者不
從血氣而從毒藥痘雖起而中則敗矣此與揠苗者
何異矧以濕毒侵脾弱稚何堪故每見多服桑蟲者
毒發則唇膚俱裂脾敗則泄瀉不止前之既覆後可
鑒矣其奈矇矇者率猶長夜之不醒何蓋其但見痘
之死總未知敗在蟲毒也余欲呼之用斯代柝而并
咎夫作俑者之可恨
痘瘡下論列方(六八)
保元湯(痘一)調元湯(痘二)
十全大補湯(補二十)調中湯(小三)
五福飲(新補六)五味異功散(補四)
養中煎(新熱四)七福飲(新補七)
六味異功煎(新熱七)温胃飲(新熱五)
三隂煎(新補十一)七味異功煎(新因二二)
胃關煎(新熱九)五隂煎(新補十三)
六味回陽飲(新熱二)佐關煎(新熱十)
理中湯(熱一)七味白术散(小七)
六氣煎(新因二一)理隂煎(新熱三)
人參白术散(小七)六物煎(新因二十)
四君子湯(補一)參苓白术散(補五五)
四物湯(補入)六君子湯(補五)
金水六君煎(新和一)六味丸(補一二一)
五君子煎(新熱六)人參建中湯(補二六)
貞元飲(新補十九)小建中湯(補二二)
黃茋建中湯(補二七)生脉散(補五七)
大補元煎(新補一)人參麥門冬散(痘二三)
胃愛散(痘十九)酸棗仁湯(補八五)
硃砂安神丸(寒一四二)團參散(小十)
大和中飲(新和七)七味安神丸(小七二)
參薑飲(新熱八)小和中飲(新和八)
秘旨安神丸(小七一)益黃散(和十九)
大分清飲(新寒五)加减參蘇飲(痘三四)
養心湯(小五九)小分中飲(新和十)
升麻葛根湯(痘二六)寧神湯(小五七)
小柴胡湯(散十九)柴葛桂枝湯(痘三六)
茯神湯(小六十)柴胡飲子(痘四二)
柴胡麥門冬散(痘二四)止汗散(小十一)
大連翹飲(寒七八)葛根麥門冬散(痘一四一)
抑扶煎(新熱十一)紫草飲子(痘六七)
解毒防風湯(痘五六)蘇葛湯(痘二七)
大蕪荑湯(小百八)前胡枳殼散(痘九四)
柴葛煎(新因十八)肉豆䓻丸(小五六)
仙方活命飲(外一)五積散(散三九)
疎邪飲(新因十六)連翹歸尾煎(新因三二)
柴歸飲(新因十五)敗毒散(散三六)
荆防敗毒散(痘三一)雙解散(痘四一)
羌活散(痘三八)十味羌活散(痘三八)
二陳湯(和一)羌活湯(痘四十)
十三味羌活散(痘三九)橘皮湯(痘九二)
白虎湯(寒二)人參白虎湯(寒三)
惺惺散(小二三)化癍湯(寒三)
人參石膏湯(寒三)十宣散(痘十四)
化毒湯(痘五七)黃連解毒湯(寒)
和胃飲(新和五)排毒散(痘九八)
葛根解毒湯(痘五三)六安煎(新和二)
消毒散(痘四七)托裏消毒散(痘六)
清膈煎(新寒九)抽薪飲(新寒三)
四味消毒散(痘四八)黃芩湯(寒百五)
退火丹(痘八四)六味消毒散(痘四九)
生犀散(小二八)益元散(寒百十二)
玄參地黃湯(痘八六)二妙散(寒一三四)
天水散(寒百十二)當歸六黃湯(寒六五)
瀉黃散(寒五七)導赤散(寒一二二)
導赤通氣散(痘八八)二仙散(痘二十)
神香散(新相二十)五苓散(和一八二)
射干鼠粘子湯(痘七七)五德丸(新熱十八)
四苓散(和一八七)御藥大半夏湯(和十一)
保和丸(小三五)八正散(寒百十五)
九味蘆薈丸(小百十五)抱龍丸(小八五)
甘桔湯(因一七五)甘桔清金散(痘八九)
百祥丸(痘九六)承氣湯(攻一)
四順清凉飲(攻二五)(萬氏)奪命丹(痘八二)
赤金豆(新攻二)桂枝大黃湯(痘四三)
琥珀散(小八一)三黃丸(攻六八)
(良方)龍膽瀉肝湯(寒六二)梅花飲(小八三)
香連丸(寒百十三)(加味)龍膽瀉肝湯(寒六四)
瀉青丸(寒一五)當歸丸(痘九五)
(七味)龍膽瀉肝湯(寒六三)通關散(痘八五)
洗膽散(痘百七)洗肝明目散(痘百六)
通神散(痘百十二)蒺藜散(痘百九)
芍藥清肝散(寒六一)蟬菊散(痘百十)
密蒙花散(因三十)(仲景)竹葉石膏湯(寒五)
秦皮散(痘百十一)茵陳薰法(痘百十九)
(六味)竹葉石膏湯(寒六)雄黃散(痘一三三)
胭脂塗法(痘一二五)(局方)犀角地黃湯(寒七九)
蕎麥散(痘一二四)敗草散(痘一二六)
(良方)犀角地黃湯(寒八十)百花膏(痘一二三)
黃栢膏(痘百十三)(拔萃)犀角地黃湯(寒八一)
紅綿散(痘七二)綿蠒散(痘一三四)
十一味木香散(痘二一)金露散(新因四四)
救苦滅瘢散(痘一二八)十二味異功散(痘二二)
(萬氏)牛黃清心丸(小九四)
景岳全書卷四十五
