景岳全書卷六十三
明張介賓撰
痘疹
保元湯(一)治痘瘡氣虚倒陷者
人參(二三錢)炙甘草(一錢)肉桂(五七分)黃芪(二三錢灌)
(膿時酒炒回漿時蜜炙)
水一鍾半加糯米一撮煎服此藥煎熟或加人乳
好酒各半盞和服更妙酌宜用之頭額不起加川
芎三五分面部加升麻三四分胸腹加桔梗三
四分腰膝加牛膝四分四肢不起加桂枝嘔
惡加丁香三四分元氣虚寒加大附子七八分或
一錢
調元湯(二)按此即保元湯無肉桂者名爲調元湯即
東垣之黃芪湯也東垣用爲小兒治驚之劑魏桂巖
用以治痘多效因美之名保元湯也蓋小兒元氣未
充最易傷殘用此保全誠幼科王道之妙方但能因
此廓充則凡氣分血分虚寒虚陷等症皆可隨症增
減用之無不可奏神效也
内補湯(三)治痘瘡中虚等症
人參黃芪當歸白术
川芎甘草茯苓陳皮
厚朴
右等分水煎服
托裏散(四)治痘毒元氣虚弱或妄行尅伐不能潰散
用之未成自消已成自潰并治癰毒内虚不能起發
人參黃芪(炒各二錢)當歸(酒洗)白术
熟地芍藥(炒)茯苓(各一錢半)炙甘草(五分)
右每用三五錢水煎服外科樞要方有陳皮一錢
半無甘草
解毒内托散(五)治痘癰
金銀花黃芪當歸赤芍藥
防風甘草節荆芥連翹
木通
右水煎入酒少許服
(陳氏)托裏消毒散(六)治痘毒氣血虚弱不能起發腐潰
收斂或發寒熱肌肉不生
人參黃芪(炒)當歸(酒洗)川芎
芍藥(炒)白术(炒)茯苓陳皮(各一錢)
金銀花連翹白芷(各七分)炙甘草(五分)
右每服三五錢水煎服外科方無陳皮
參芪内托散(七)治痘瘡裏虚發痒或不潰膿或爲倒
靨及瘡癰膿毒不化膿潰作痛等證
人參黃芪(蜜炙)當歸川芎
厚朴(薑製)防風桔梗(炒)白芷
紫草官桂木香甘草(等分)
入糯米一撮水煎服色淡白者去防風紫草白芷
多加粘米一方有芍藥
參芪四聖散(八)治痘瘡已出至六七日不起發不成
膿
人參黃芪(炒)白术(炒)當歸
川芎芍藥(炒)茯苓(各五分)紫草
防風木通(各三分)
右用水煎服
(陳氏)四聖散(九)治痘瘡出不快及倒靨因内實者
紫草茸木通炙甘草枳殼(麩炒)
黃芪(等分)
右每服二錢加糯米一百粒水煎待米熟溫服
加味四聖散(十)治痘瘡黑陷倒陷
人參黃芪(炙)川芎甘草
紫草木通木香(等分)蟬蜕(十個)
右加糯米百粒水一盞煎服
如聖湯(十一)治毒盛不起
芍藥升麻乾葛(各一錢)甘草
紫草木通(各三五分)
水一鍾薑一片煎七分溫服不拘時
人參固肌湯(十二)治痘瘡發表太過致肌肉不密或
痘痂久粘者
人參黃芪當歸(酒洗)甘草
蟬蜕(去土等分)
水一鍾入糯米一撮煎服
人參透肌散(十三)治痘瘡虚而有熱雖出快而不齊
隱於肌膚間者
人參紫草(如無紅花代之)白术當歸
芍藥茯苓甘草木通
蟬蜕糯米(等分)
右每服三錢水一盞煎半盞徐服之
十宣散(十四)一名托裏十補散調氣補血内托瘡
毒五日後必用之方也亦治癰疽
人參黃芪當歸(各二錢)川芎
防風桔梗白芷甘草(炙)
厚朴(各一錢)桂心(三分)
右爲細末每服一錢或二錢木香湯下
芎歸湯(十五)亦名活血散大能養營起痘
當歸(倍用)川芎
右爲細末每服一錢紅花湯調服
活血散(十六)治痘疹血虚血熱已出未盡煩躁不寧
腹痛
白芍藥(酒炒)
右爲末每服一匙糯米湯調下或茘枝湯亦可此
方對四君子湯加歸芪名參歸活血散
當歸活血散(十七)治痘色淡白
當歸(酒焙)赤芍(酒炒)川芎紫草
紅花(各五錢)木香(二錢)血竭(一錢)
右爲末每五歲者服一錢十歲已上服二錢酒下
養血化班湯(十八)治白疹白痘
當歸身人參生地紅花
蟬蜕(等分)
水一盞生薑一片煎六分溫服無時
人參胃愛散(十九)治痘疹已發未發吐瀉不止不思
飲食等證
人參茯苓甘草丁香
藿香紫蘇木瓜糯米
右每服三錢薑棗水煎
二仙散(二十)治體寒肢冷腹痛口氣冷陰盛陽衰嘔
吐泄瀉難發等證
丁香(九粒)乾薑(炒一錢)
右爲細末每服五七分白湯送下被蓋片時令脾胃
溫煖陰返陽回則痘變潤矣量大小加減與之
(陳氏)木香散(二一)又名十一味異功散治小兒痘疹
虚寒多滯者宜此
木香丁香大腹皮人參
桂心炙甘草半夏(製)訶黎勒
赤茯苓青皮前胡(等分)
右每服二三錢薑水煎
薛按曰前方治痘瘡已出未愈之間其瘡不光澤不
起發不紅活五七日内泄瀉作渴或肚腹作脹氣促
作喘或身雖熱而腹脹足指冷或驚悸或汗出或寒
戰咬牙或欲靨不靨瘡不結痂或靨後腹脹泄瀉作
渴此皆脾胃虚寒津液衰少急用此藥治之若誤認
爲實熱用寒凉之劑及飲蜜水生冷瓜果之類必不
治
(陳氏)十二味異功散(二二)治元氣虚寒小兒痘疹色白
寒戰咬牙泄瀉喘𠻳等證
人參丁香木香肉豆蔲
陳皮厚朴(各二錢半)白术茯苓
官桂(各二錢)當歸(三錢半)製附子半夏(各錢半)
右咀每服二三錢薑棗水煎服愚按陳氏此上二
方溫性有餘補性不足用治寒證則可用治虚證則
不及也用者更當詳酌
(陳氏)人參麥門冬散(二三)治痘瘡微渴
麥門冬(一兩)人參炙甘草白术
陳皮厚朴(薑製各五錢)
右每服三四錢水一大盞煎至六分徐徐溫服量兒
增減
薛氏曰前方治痘瘡熱毒氣虚宜用之若因氣虚作
渴宜人參白术散
柴胡麥門冬散(二四)治痘瘡壯熱經日不止更無他
證者
柴胡(二錢半)龍膽草(一錢)麥門冬(三錢)甘草(炙)
人參玄參(各錢半)
右㕮咀每服三錢水一大盞煎至六分不拘時徐徐
溫服量大小加減
按此方解表之功居六清火之功居四養營退熱此
方最宜
升均湯(二五)治痘瘡已出不勻或吐瀉發熱作渴
升麻乾葛人參白术(炒)
芍藥(炒)茯苓甘草紫草(如無紅花)
(代之)
右每服三五錢薑水煎
升麻葛根湯(二六)亦名升麻湯解發痘毒之良方
升麻葛根芍藥甘草(等分)
右㕮咀水一盞煎七分溫服無時
萬氏曰古人治痘以升麻葛根湯爲主後世好竒多
立方法法愈多而治愈難矣苟能通變則痘疹諸證
皆可增減用之不特發表解肌而已今以葛根湯爲
主治隨證立增損法於後初發熱解表加柴胡羌
活白芷桔梗防風口乾渴内熱也加葛粉天花粉
麥門冬自利加條實黃芩嘔吐加半夏生薑
腹中痛加木香青皮枳殼山查肉腰痛加獨活北
細辛頭痛加羌活藁本蔓荆子驚搐加木通生
地黃燈心小便少加木通車前&KR1840;麥大便秘加
大黃衂血加山梔仁玄參生地黃發熱三四日
熱甚不減須解其毒加大力子連翹紫草瘡不出
加防風蟬蜕荆芥穗紅花子目痛加龍膽草密蒙
花柴胡瘡出太稠密加人參當歸木香紫草大力
子防風桔梗咽痛加桔梗連翹瘡乾或帶紫或
太赤者血熱也加當歸稍生地黃紅花地骨皮牡丹
皮痘平陷灰白色氣虚也加人參白术防風木香
官桂手足瘡不起脾胃不足也加人參黃芪防風
官桂泄瀉者裏虚也加人參白术訶子白茯苓
瘡不著痂者濕也加黃芪防風官桂白芷
愚謂前方乃胃經發表之劑萬氏增減之法大意已
悉但此方性味清凉純於疎泄必陽明多實多熱者
乃宜用之然小兒氣血體質大都虚弱平和者十居
七八故凡痘瘡初起乍見發熱用藥最貴和平兼養
營氣則庶乎盡善若預用清凉未免傷其胃氣全用
解散未免虚其表氣二者受傷變患有不可測矣故
余製柴歸飲爲治痘之先著所當酌宜用之若治麻
疹則多厲火證此方乃所宜也
蘇葛湯(二七)初熱未見點發表之劑暫用之分兩宜
酌兒大小以爲增減
蘇葉(二錢)葛根(二錢)甘草(一錢)白芍藥(錢半)
蓮鬚葱白三根生薑三片水鍾半煎七分熱服原
方有陳皮砂仁各五分此惟氣滯腹痛者宜用之否
則不必
連翹升麻湯(二八)散毒清火
連翹(一錢)升麻葛根桔梗
甘草(各七分)白芍藥(五分)薄荷(少許)
右加淡竹葉燈草水一盞半煎一盞溫服無時
柴胡橘皮湯(二九)
柴胡橘皮人參半夏
茯苓黃芩(等分)
右加竹茹一團水一盞煎七分溫服不拘時
人參敗毒散(三十)方在散陣三六
治時疫斑疹
荆防敗毒散(三一)亦名消風敗毒散發散痘疹俱
可用及時氣風毒邪熱
柴胡荆芥穗防風羌活
獨活前胡川芎枳殼
人參甘草桔梗茯苓(等分)
右切細加薄荷葉水一盞煎七分去滓溫服
柴葛敗毒散(三二)疑似傷寒以此解散
柴胡乾葛人參羌活
防風荆芥桔梗蘇葉
甘草
右用生薑三片水煎服
參蘇飲(三三)方在散陣三四
治傷風欬𠻳傷寒痘疹
加減參蘇飲(三四)初熱見點解利之藥但表邪未達
而元氣強壯者宜暫用之或前後感冒風寒俱可暫
用
蘇葉(一錢)乾葛(錢半)前胡(八分)陳皮(七分)
枳殼(六分)桔梗甘草(各四分)
水一鍾半加生薑三片煎服
麻黃甘草湯(三五)冬月痘毒熾盛表實者宜用之
麻黃(一二錢)生甘草(減半)
水煎服
柴葛桂枝湯(三六)表散痘熱
柴胡乾葛桂枝防風
甘草人參白芍藥
水一盞加生薑三片煎七分溫服
桂枝葛根湯(三七)解散寒邪
桂枝葛根升麻赤芍藥
防風甘草(各一錢)
右加生薑三片淡豆豉一錢水一鍾煎七分溫服無
時
十味羌活散(三八)此初熱見點解利之劑若小兒身
壯力強者可用蘇葛以行表其次者宜此和解疎利
之藥若虚而宜補者必當歸顧元氣不得單用此類
羌活前胡防風(各一錢)荆芥
獨活(各八分)細辛白芷(各三分)柴胡
炙甘草蟬蜕(各四分)
水一鍾半加薄荷三葉煎五分不拘時服發搐及
熱盛不退者調入製過硃砂末服之神效
十三味羌活散(三九)解熱散毒治風壅欲作痘疹者
羌活獨活防風桔梗
荆芥柴胡前胡地骨皮
炙甘草蟬蜕川芎天花粉
天麻(等分)
右爲細末每服二三錢水一盞入薄荷葉三片煎四
分溫服
羌活湯(四十)解發痘瘡兼治肝熱驚狂
羌活川芎防風山梔仁
龍膽草當歸(等分)甘草(減半)淡竹葉
薄荷葉
水煎溫服無時
雙解散(四一)痘疹表裏俱實者非此不解
防風川芎當歸連翹
芍藥薄荷大黃(各五分)石膏
桔梗黃芩(各八分)荆芥穗白术
桂枝(各二分)滑石(二錢四分)甘草(二錢)
水二鍾加生薑三片煎一鍾溫服無時此即防風
通聖散減去麻黃芒硝梔子外加桂枝也
柴胡散子(四二)治痘瘡表裏俱實良方
柴胡防風當歸人參
白芍藥甘草黃芩滑石
大黃(等分)
右加生薑一片水煎服
桂枝大黃湯(四三)治腹痛大便不通良方
桂枝白芍(各二錢半)甘草(五分)大黃(一錢半)
右剉細加生薑一片水一鍾半煎八分食前溫服
防風芍藥甘草湯(四四)解痘毒及陽明經痘出不快
防風芍藥甘草(等分)
右每服一二錢水煎服
荆芥防風甘草湯(四五)解痘毒及太陽經痘出不快
荆芥防風甘草(等分)
右每服一二錢水煎
蟬蜕膏(四六)治痘瘡虚陷不起
蟬蜕當歸川芎甘草
升麻防風荆芥穗(等分)加人參
白芍藥
右爲末煉蜜丸如芡實大每服一丸薄荷湯下
消毒散(四七)亦名消毒飲治痘瘡六七日間身壯
熱不大便其脈緊盛者用此藥微利之
荆芥穗炙甘草(各一兩)牛旁子(四兩杵炒)
右爲粗散每服三錢水一盞煎七分不拘時徐徐服
四味消毒飲(四八)治痘瘡熱盛毒氣壅遏無問前後
皆可服
人參炙甘草黃連牛旁子(等分)
右爲粗末每服一錢加薑一片水一盞煎四分去滓
溫服不拘時
六味消毒飲(四九)解痘毒
牛旁子連翹甘草綠升麻
紫草山豆根(等分)
水一盞煎七分溫服不拘時
消毒化斑湯(五十)消風散毒清眼目咽喉
升麻柴胡桔梗甘草
連翹龍膽草牛旁子防風
蟬蜕密蒙花
水一鍾半加淡竹葉十片煎服
解毒湯(五一)治一切熱毒腫痛或風熱搔痒
黃連金銀花連翹
右水煎服
真人解毒湯(五二)治痘母
忍冬花(半斤)甘草節(一兩)木通防風
荆芥連翹(各三錢)
右分作三劑用水酒各一鍾煎服以腫消痘出爲度
葛根解毒湯(五三)解痘毒止渴良方
葛根升麻(減半)生地黃麥門冬
天花粉(等分)甘草(減半)
右取糯米泔水一盞煎七分入茅根自然汁一合服
之
實表解毒湯(五四)
人參黃芪當歸稍生地黃
甘草白芍藥柴胡升麻
酒片芩玄參地骨皮
右入薄荷葉少許淡竹葉十片水煎服
遡源解毒湯(五五)解胎毒之良方
當歸身川芎生地黃白芍藥
人參生甘草黃連連翹
陳皮木通(等分)
水一盞加淡竹葉十片煎半盞溫服無時
(陳氏)解毒防風湯(五六)治痘瘡毒氣熾盛
防風黃芩地骨皮白芍藥
荆芥牛旁子
右每服四五錢水煎服或爲末白湯調下外科解
毒防風湯方見本門六三
化毒湯(五七)治痘未出腹痛者
白芍藥炙甘草(各一錢)木香青皮
枳殼(各七分)山查肉連翹肉桂(各五分)
水一盞煎七分溫服不拘時
消風化毒湯(五八)
防風黃芪桂枝荆芥穗
升麻白芍牛旁子(等分)甘草(減半)
右加薄荷葉七片水一盞煎七分溫服無時
凉血化毒湯(五九)治痘瘡初出頭焦黑
歸尾赤芍藥生地黃木通
連翹牛旁子紅花紫草
桔梗山豆根
右水煎服或加童便一小盞亦可
犀角化毒丸(六十)治諸積熱及痘疹後餘毒生瘡口
舌牙齦糜爛等證
犀角屑(鎊)生地黃當歸防風
荆芥穗(各一兩)牛旁子(炒杵)赤芍藥連翹
桔梗(各七錢)薄荷黃芩甘草(各五錢)
右爲末煉蜜丸芡實大每服一丸薄荷湯下
五福化毒丹(六一)治胎毒及痘後頭面生瘡眼目腫
痛
生地黃天門冬麥門冬玄參
熟地黃(各三兩)甘草甜硝(各二兩)青黛(半兩)
右爲末煉蜜丸芡實大每服一丸白湯或薄荷湯化
下
(外科)五福化毒丹(六二)方在外科七六
治一切熱毒瘡癤
犀角散(六三)治痘瘡癰毒時毒熱盛煩躁多渴小便
赤澁或赤斑
犀角(鎊)甘草(炙各半兩)防風黃芩(各一兩)
右爲粗末每服二錢水一小盞煎五分溫服無時
紫草化毒散(六四)解實熱毒發痘
紫草升麻炙甘草(等分)糯米(五十粒)
水煎服
紫草散(六五)治痘疹黑陷氣血虚弱瘡疹不起
紫草黃芪(炙)炙甘草糯米(各錢半)
右水煎服
紫草飲(六六)治痘瘡黑陷不起
紫草當歸芍藥甘草
麻黃(等分)
水一盞煎不拘時服
紫草飲子(六七)治倒陷腹脹大小便秘
紫草人參枳殼山查
木通穿山甲(土拌炒)蟬蜕
水一盞煎五分作三四次溫服
紫草快斑湯(六八)一名紫草湯治痘疹血氣不足
或血熱不能起發色不紅活不灌膿等證
紫草人參白术當歸
川芎芍藥茯苓甘草
木通(等分)糯米
右每服三五錢水煎
紫草木香湯(六九)治痘瘡裏虚痒塌黑陷悶亂
紫草木香人參白术
茯苓甘草(炙)糯米
右每服三錢水煎
紫草木通湯(七十)治痘疹出不快
紫草人參茯苓木通
甘草(減半)糯米(等分)
右每服二三錢水煎服
紫草膏(七一)紅紫黑陷者暫用之
紫草茸白附子麻黃(去節湯泡去黃沫曬乾用)
甘草(炙各半兩)殭蠶(炒)全蝎(炒各八枚)
右爲細末用白蜜一兩好酒半盞先將紫草煎熬成
膏旋入各藥丸皂子大每服一丸紫草煎湯化下就
用補藥調理如治驚搐以金箔爲表薄荷湯下
紅綿散(七二)亦名天麻散治痘疹身有大熱面赤
氣粗無汗而表未散者可服之此藥以麻黃天麻發
表爲主有汗者不可服蓋腠理已開不可再發汗也
若有汗而熱則當以惺惺散爲和解之劑故仲景之
治表證有宜發汗者有宜和解者有宜調和營衛者
若有汗而熱者則和解爲宜虚而熱者則調和營衛
爲宜如和中散寒之類是也
麻黃(去節)天麻荆芥炙甘草(各二)
(錢)全蝎(全者七枚)
右爲末每服一錢以水半盞薄荷葉二片入酒四五
滴煎二三沸帶熱服之如疹未出再進一服次又一
服即傷風寒證服亦無妨
快斑湯(七三)治起發遲
人參(五分)當歸防風木通(各一錢)
甘草(三分)木香紫草蟬蜕(各二分)
水一盞煎七分溫服不拘時
快斑越脾湯(七四)治痘瘡手足不起發
黃芪(炙)白芍藥桂枝防風
炙甘草
右加生薑一片棗一枚水煎服
快透散(七五)治痘出不快
紫草蟬蜕木通芍藥
炙甘草(等分)
右每服二錢水煎
王海藏先生云身後出不快足太陽經也用荆芥甘
草防風湯身前出不快手陽明經也用升麻葛根湯
四肢出不快足陽明經也用防風芍藥甘草湯此皆
解毒升發之藥也不可不知
鼠粘子湯(七六)治痘稠身熱毒盛服此以防青乾黑
陷并治斑疹稠密
牛旁子(炒)歸身黃芪炙甘草
柴胡黃芩(酒炒)連翹地骨皮
右等分水煎熱退則止服
射干鼠粘子湯(七七)治痘瘡壯熱大便堅實或口舌
生瘡咽喉腫痛皆餘毒所致
鼠粘子(四兩炒杵)甘草(炙)升麻射干(各一兩)
右每服三錢水一大盞煎六分徐徐溫服
薛氏曰前方若痘疹初出發熱焮痛根盤赤盛或咽
喉口舌疼痛作渴引飲者宜用若因胃氣虚弱發熱
而致前證者宜人參麥門冬散
(錢氏)獨聖散(七八)治痘瘡倒靨陷伏
用穿山甲取前足嘴上者燒存性爲末每服四五分
以木香湯入少酒服之或紫草湯亦可
無價散(七九)治一切痘瘡倒陷焦黑危急之證
人牙猪牙狗牙猫牙
右以炭火燒去烟存性等分爲末每服三分熱酒調
下如痒&KR1701;寒戰泄瀉煎異功散調下一方人牙
散只用人牙燒去烟存性爲末酒調服
三酥餅(八十)治初發熱用以表汗解毒稀痘神效
辰砂擇上好明淨無砂石者以絹囊盛之用麻
黃升麻紫草茘枝殼同煮一日夜研細仍用前
湯飛過曬乾再研極細用真蟾酥另調作餅子
麻黃去節湯泡過曬乾爲極細末亦用蟾酥另
調作餅
紫草研極細亦用蟾酥另調作餅
蟾酥於端午日捉蟾取酥捻前三餅每餅加麝
香少許微炒
右方如遇時行痘疹小兒發熱之初每三歲者將三
餅各取半分熱酒化下蓋覆出汗如不能飲酒用敗
毒散煎湯化下更好若痘已出滿頂紅紫色爲熱
毒之盛宜煎紫草紅花湯或化毒湯將辰砂紫草二
餅調下少許以解之但痘出之後不可服麻黃餠也
蓋辰砂能解毒紫草凉心火製過亦能發痘解毒麻
黃能發表發痘蟾酥能驅臟腑中毒氣從毛腠中作
臭汗而出此四藥誠解毒稀痘之神方也
神應奪命丹(八一)治風邪倒陷及痘毒入裏
辰砂擇牆壁鏡面者以白紗囊盛之用升麻麻
黃紫草連翹四味同入砂罐以新汲水桑柴火
煮一晝夜取出將砂研細仍將煮砂藥汁去滓
飛取末待乾聽用二錢
麻黃(連根節酒蜜拌炒焦八分)蟬蜕(洗淨去足三分)紫草(酒洗五分)
紅花子(五分)穿山甲(酒炒五分)真蟾酥(三分)
右共研細末用醅酒杵丸分作十粒周歲者半丸二
歲者一丸服止三丸熱酒化服厚蓋取汗汗出痘隨
出也擇天醫生炁日修合此方與三酥餅功同
(萬氏)奪命丹(八二)治倒陷解發痘毒
麻黃(蜜酒炒焦)升麻(各五錢)山豆根紅花子
大力子連翹(各二錢半)蟬蜕紫草
人中黃(各三錢)
右研細末酒蜜和丸辰砂爲衣薄荷葉煎湯下
(東垣)凉膈散(八三)解痘疹囊熱良方
黃芩連翹(爲君)甘草梔子
薄荷桔梗竹葉
右水煎服
退火丹(八四)治痘中狂妄神方
滑石硃砂(飛各一錢)冰片(三釐)
共爲細末冷水調一分服得睡少時神安氣寧痘轉
紅活矣
(陳氏)通關散(八五)通心經降心火利小便良方
山梔仁大黃(炒各一分)木通甘草(炙)
車前子(炒)赤茯芩人參瞿麥
滑石(各三分)扁蓄(炒五分)
右用水一盞燈草十根煎半盞溫服
玄參地黃湯(八六)治痘疹衂血
玄參生地黃牡丹皮梔子仁(各錢)
(半)甘草升麻(各半錢)白芍藥(二錢)
蒲黃(炒五分)
水一鍾煎七分溫服愚謂此方宜去升庥以塞上
衝之源勿謂但屬陽明即宜用升麻也
(萬氏)清肺飲(八七)治肺熱喘𠻳聲啞
麥門冬桔梗(各二錢)荆芥穗天花粉
知母(各一錢)石菖蒲訶子仁(各八分)
右水煎服此當與清肺湯參用方在後一四五
導赤通氣散(八八)治心虚聲不揚者
木通生地黃人參麥門冬
當歸身石菖蒲甘草
右加燈心水煎服
甘桔清金散(八九)治肺熱咽痛聲不清
桔梗(一兩)甘草連翹(各半兩)訶子皮(三錢)
牛旁子(炒七錢)
右爲細末每服一錢薄荷葉少許同煎服
加味甘桔湯(九十)咽喉腫痛暫用
桔梗(八分)甘草(錢二分)牛旁子射干(各六分)
防風玄參(各四分)
水一鍾煎服或加生薑一片熱甚者加黃芩去防
風亦可
大如聖飲子(九一)治瘡疹痘毒攻咽嗌腫痛熱渴或
成腫毒不消等證
桔梗甘草鼠粘子(炒各一兩)麥門冬(五錢)
右每服二錢水煎
(萬氏)橘皮湯(九二)行滯消痰止嘔吐
橘皮(半去白炒二錢)半夏(一錢)白茯苓(錢半)
右加生薑三片水一盞煎七分溫服
勻氣散(九三)行氣化滯
木香青皮(各五錢)山查肉(二錢半)
右爲末每服一錢甘草湯調服
前胡枳殼湯(九四)治痰實壯熱胸中煩悶大便堅實
卧則喘急
前胡(一兩)枳殼赤茯苓甘草(炙)
大黃(各半兩)
右㕮咀每服三五錢水一大盞煎至六分不拘時溫
服此方宜量大小加減如身溫脈微并瀉者不可服
薛氏曰前證若屬肺胃實熱氣鬱痰滯大便秘結小
便赤澁煩渴飲冷身熱脈實者宜用之以疎通内臟
使邪無壅滯則痘瘡輕而易愈也
當歸丸(九五)治便堅三五日不通者
當歸(半兩)紫草(三錢)黃連(錢半炒)炙甘草(一錢)
大黃(二錢半)
右以當歸紫草熬成膏下三味研爲細末以膏和爲
丸如胡椒大三歲以下兒服十丸七八歲兒二十丸
食前清米飲下漸加之以和爲度
百祥丸(九六)治痘瘡紫黑乾陷熱毒便秘裏實等證
紅芽大戟不拘多少用漿水煮極軟去骨日中曬乾
復内原汁中煮汁盡焙乾研末水丸粟米大每服一
二十丸研赤芝麻湯下
棗變百祥丸(九七)治同前而稍緩可代百祥丸
紅芽大戟(去骨一兩)青州棗肉(三十個)
右用水一碗同煎至水盡爲度去大戟不用將棗焙
乾可和作劑或搗爛爲丸從少至多以木香湯吞服
至利爲度
排毒散(九八)治痘毒發癰
大黃當歸稍(各一兩)白芷沈香
木香(各半兩)穿山甲(七片土炒焦)
右爲細末看虚實大小加減長流水煎沸調服
(錢氏)苦參丸(九九)治痘後潰爛瘡毒疥癩
苦參(一兩)白蒺藜何首烏牛旁子
荆芥穗(各半兩)
右爲末酒調麫糊爲丸竹葉湯下外科苦參丸見
本門八八
稀痘方(百)
用老鼠去皮取肉水煮熟量兒大小與食數次出痘
甚稀未食葷時與食尤效屢試屢驗
稀痘酒(百一)最能散毒稀痘
麻黃(去節泡)紫草(各二兩)
右二味細切布囊盛之浸無灰酒一小壜泥封固凡
遇天行小兒發熱時與半杯或一杯量兒大小服之
出微汗爲佳
三痘湯(百二)痘發時預服之
大黑豆赤小豆菉豆(等分淘淨)
右用甘草浸水去渣以甘草水煮豆熟爲度逐日空
心任意飲其汁自然出少此方冬月煮熟令兒常
食豆尤妙
絲瓜湯(百三)解瘡毒一方無山查
絲瓜升麻芍藥(酒炒)生甘草
山查黑豆赤小豆犀角(鎊等分)
右爲粗散每服三錢水一大盞煎至六分不拘時徐
徐溫服量大小加減
辰砂散(百四)預解痘毒
好辰砂(一錢飛)老絲瓜(近蒂三寸連子燒灰存性此物發痘瘡最好)
右研末蜜水調服多者可少少者可無或以紫草甘
草湯調服尤佳
保嬰丹(百五)稀痘
纏豆藤(或黃豆或菉豆梗上纏繞細紅藤是也於八月生炁日擇取陰乾聽用一兩)
防風荆芥穗牛旁子(炒)紫草茸(去根)
(酒浸一兩)新升麻(鹽水炒)甘草(去皮各五錢)天竺黃(真者)
(三錢)蟾酥(真者一錢)牛黃(真者一錢)赤小豆
黑豆菉豆(各三十粒略炒勿焦)好硃砂(用麻)
(黃紫草荔枝殼升麻同煮過復以此汁飛過三錢)
右另用紫草二兩入水二碗煎膏至少半碗入沙糖
一小鍾將前各藥爲細末同紫草膏丸如李核大即
以硃砂爲衣於未痘之先濃煎甘草湯每磨服一丸
大者二丸若已發熱用生薑湯磨服蓋被睡而表之
多者可少少者可無大有神效一方無紫草茸仍
有經霜老絲瓜一箇連藤蒂五寸燒存性同用
洗肝明目散(百六)治痘後目疾
當歸羌活柴胡蜜蒙花
川芎防風木賊山梔仁
龍膽草(各等分)
右爲末每服一錢淡沙糖水調服
洗肝散(百七)翳膜遮睛暫用
歸尾(錢二分)防風(八分)大黃(八分)羌活
川芎薄荷(各四分)梔子(錢半)甘草(三分)
水一鍾薑一片煎服熱盛便秘加苓栢
羊肝散(百八)治痘毒入眼或無辜疳氣入眼
密蒙花(二錢)青箱子决明子車前子(炒各)
(一錢)
右爲末用羊肝一大葉薄批摻上濕紙裹煨熟空心
食之
蒺藜散(百九)治痘瘡入眼腫痛
白蒺藜穀精草防風羌活
生蛤粉(等分)
右爲細末每服二錢溫水調服即退
蟬菊散(百十)治痘疹入目或病後生翳障
蟬退(去肚淨)白菊花(等分)
每服一二三錢水八分加蜜少許煎四分食後溫服
秦皮散(百十一)治大人小兒風毒赤眼痛痒澁皺眵
淚羞明
秦皮滑石黃連(等分)
湯泡熱洗日二三次
通神散(百十二)治痘瘡入眼生翳膜
白菊花穀精草菉豆皮
右爲末每服一錢用柿餅一個米泔水一盞同煎候
水乾只喫柿餅每日三五次不拘至七日效
(錢氏)黃栢膏(百十三)用此護眼可免痘毒入目
黃栢(一兩)菉豆末(二兩)生甘草(三兩)
右爲細末以麻油調成膏用塗耳前眼角目下四五
遍若早塗之痘出必稀若既患眼塗之必減
痘疔散(百十四)
雄黃(一錢)紫草(三錢)
右爲細末胭脂汁調用銀簪脚挑破黑痘入藥在内
此下二方皆治痘疔之良方也
四聖丹(百十五)治黑疔
牛黃(錢三分)兒茶(錢七分)硃砂(八分)珍珠(二分)
右爲極細末以綿胭脂汁或油胭脂調勻先用銀針
挑破黑疔拭去惡血乃點藥疔上
(萬氏)四聖散(百十六)治痘不起發變黑而痛者痘疔也
亦名鬼痘
菉豆(四十九粒)豌豆(四十九粒各燒存性)珍珠(一分)
油頭髮(燒存性一分)
右爲細末用胭脂水調先以簪脚撥開黑痘以此塗
之
神效隔蒜灸法(百十七)治痘疔毒氣熾盛使諸痘不
能起發已起發者不能貫膿已貫膿者不能收靨或
大痛或麻木痛者灸至不痛不痛者灸至痛其毒隨
火而散其法用大蒜頭切三分厚安痘疔上用小艾
炷於蒜上灸之每五壯易蒜再灸若紫血出後腫痛
不止尤當用灸治者審之愚在京師嘗見治痘疔
者即以線鍼挑破出毒血諸痘隨即貫膿若挑破不
痛不出血者難治若用此法治之即知痛更用鍼挑
破紫血隨出諸痘隨貫亦有生者
胡荽酒(百十八)辟穢氣使痘疹出快
用胡荽一把以好酒二盞煎一兩沸令乳母每含一
兩口噴兒遍身或噴頭面房中須燒胡荽香以辟除
穢氣能使痘疹出快煎過胡荽懸房門上最妙或
用棗炙之兒聞棗香尤能開胃氣進飲食解毒氣
按此酒惟未出之前及初報之時宜用之若起脹之
後則宜避酒氣亦忌發散皆不可用也
茵陳薰法(百十九)
用乾茵陳研末搗棗膏和丸如雞子大曬乾用烈火
燒烟薰之
水楊湯(百二十)治倒陷之良方
水楊即忍冬藤也春冬用枝秋夏用枝葉生水邊細
葉紅梗枝上有圓果滿果有白鬚散出切斷用長流
水一大釜煎六七沸先將三分之一置浴盆内以手
試其適可仍先服煎藥然後浴洗漸漸添湯以痘起
發光壯爲度不拘次數洗畢照視若纍纍然起處覺
暈暈有系此漿影也如漿不滿宜再浴之若弱者只
浴頭而手足亦可此則不厭多洗洗後如無起勢乃
氣血敗而津液枯多不可治
秘傳茶葉方(一二一)鋪牀蓆用
茶葉要多揀去粗梗入水一煮取起再揀去梗濕鋪
於牀上用草紙隔層令兒睡上一夜則膿水皆乾
猪髓膏(一二二)治痘瘡不靨及痂靨不落者塗之即
落
猪骨髓白蜜
右二味以火熬一二沸退凉用雞翎掃上即落
自花膏(一二三)治痘燥痂皮濺起作痛或瘡痂欲落
不落者白蜜不拘多少略用湯和時時以鵝翎潤痛
處瘡痂亦易落無痕
蕎麥散(一二四)治痘瘡潰爛以此傅之
蕎麥一味磨取細麫痘瘡破者以此敷之潰爛者以
此遍撲之絹袋盛撲或以此襯卧尤佳
臙脂汁(一二五)治黑痘之良方
先用升麻一味煎濃湯去滓却用綿臙脂浸於湯内
揉出紅汁就以本綿蘸湯於瘡上拭而塗之
敗草散(一二六)治痘瘡撾搔成瘡膿血淋漓謂之斑
爛用蓋屋蓋牆爛草多年者佳或曠野自爛者尤佳
爲末搽摻之或氣血虚熱不愈而遍身患者須多
摻蓆鋪上令兒坐卧其上其瘡即愈
白龍散(一二七)治爛痘及抓破者
用乾黃牛糞在風露中多久者火煅成灰取中心白
者爲末以薄絹囊盛裹於瘡上撲之
救苦滅瘢散(一二八)治爛痘以此傅面如誤抓破者
用之傅貼最良
蜜陀僧滑石(各二兩)白芷(半兩)
右爲細末濕則乾摻之或用好蜜調傅
滅瘢散(一二九)治痘後面瘡以此傅之
蜜陀僧白附子白殭蠶白芷
鷹矢白(等分)
右研極細末以水調搽面䵟神效
辟邪丹(百三十)用燒於房中能辟一切穢惡邪氣
蒼术(以黃速代之更妙)乳香降真香
甘松北細辛芸香(各等分)
右爲末水丸如豆大每焚一丸薰之良久又焚一丸
不可太多只是略有香氣使之不斷可也
砭法(一三一)治丹瘤
用細磁器擊碎取鋒鋩者以筯一根劈開頭夾定用
線縛住兩指輕捻筯梢令磁鋒正對毒頂懸高寸許
另用一筯輕擊筯頭令毒血遇刺而出即可解散
蜞鍼法(一三二)治痘癰及丹瘤
用水蛭大者五六根放腫毒頭上吮去惡血可以消
丹瘤决癰腫
雄黃散(一三三)治痘後牙齦生疳蝕瘡
雄黃(一錢)銅綠(二錢)
右爲末乾摻之
綿繭散(一三四)治痘瘡餘毒肢體關節生疳蝕瘡膿
水不絶
出蛾綿繭(不拘多少)生白礬(入繭内以炭火煅枯)
右爲細末乾貼疳瘡口内此總治瘡毒膿水淋漓
收斂之外劑
搽牙散(一三五)治痘後餘毒攻牙生疳一日爛進一
分急用此搽之
銅綠雄黃五棓子枯礬
胡黃連北細辛烏梅(同褐子包固火煅存性)
右等分爲末搽之
吹口丹(一三六)治疳
黃連青黛兒茶片腦
右等分爲末吹之
生肌散(一三七)痘後癰毒不收口用之神效
枯礬(三錢)海螵蛸赤石脂(煅各二錢)龍骨(煅)
黃丹(飛炒)乳香(出汗)沒藥(出汗各一錢)血竭(五分)
輕粉麝(各二分)
爲細末摻瘡口内外以太乙膏貼之
馬鳴散(一三八)治走馬疳良方
人中白(即尿缸底白垽也以物刮取新瓦盛之火煅如白鹽乃佳半兩)五棓子(生者)
(一錢另用一錢同礬煅之)馬鳴退(即蠶退紙也火燒過二錢半)枯白礬(二錢)
(即用五棓子一錢入礬於内煅枯者)
右爲極細末先以濃米泔水浸洗瘡口以此傅之
以下麻疹方
升麻湯(一三九)解散疹毒
升麻(去鬚)葛根(去皮各一錢)芍藥(酒浸二錢)炙甘草(一錢)
水一盞煎五分食遠稍熱服量人大小加減
予按此方即升麻葛根湯也麻疹之證多屬陽明火
毒凡欲解表散邪但表實邪盛者最宜用此然愚謂
以柴胡代升麻用之更妙若血氣稍虚而邪有未解
者惟柴歸飲爲最妥
升麻透斑湯(百四十)治痘疹初見紅點一日至三日
升麻枳殼(麩炒各五分)柴胡(錢半)桔梗
前胡(各一錢)乾葛川芎茯苓(各七分)
陳皮半夏甘草(各四分)
右加生薑一片水一鍾煎五分作十餘次徐服之
葛根麥門冬散(一四一)治小兒熱毒斑疹頭痛壯熱
心神煩悶
葛根(三錢)麥門冬(四錢)人參川升麻
茯苓甘草(各二錢)石膏(半兩)赤芍藥(一錢)
右㕮咀每服三錢水一大盞煎至六分不拘時徐徐
溫服仍量兒大小增減
薛氏曰前方足陽明胃經之藥也外除表邪内清胃
火兼補元氣若非發熱作渴表裏有熱者不可用若
表裏俱虚而發熱作渴者宜用人參麥門冬散
(萬氏)麥門冬湯(一四二)治表邪内熱欬𠻳甚者此即
前方去人參者但分兩稍異耳
麥門冬葛根(去皮各一錢)升麻(去鬚四分)赤芍藥(酒炒)
茯苓(各六分)炙甘草(四分)石膏(煅一錢半)
右水煎服
(萬氏)柴胡四物湯(一四三)治疹後餘熱
柴胡當歸身川芎生地黃
白芍藥人參麥門冬知母
淡竹葉黃芩地骨皮
右剉細水一盞煎七分不拘時溫服
生地黃散(一四四)治小兒斑疹身熱口乾欬𠻳心煩
者
生地黃(半雨)麥門冬(七錢)款冬花陳皮
杏仁(各三錢)炙甘草(二錢半)
右每服三五錢水一大盞煎六分不拘時徐徐溫服
量大小加減
清肺湯(一四五)治斑疹欬𠻳甚者或二母散或麥門
冬湯
桔梗(去蘆)片苓貝母(各七分)防風(去蘆)
炙甘草(各四分)知母(七分)
右水一鍾煎五分入搗碎蘇子五分再煎溫服
清肺消毒湯(一四六)治疹瘡收完不思飲食鼻乾無
涕
防風枳殼(各五分)連翹前胡
黃芩桔梗(一錢)荆芥炙甘草
右水一鍾煎至五六分作十餘次徐服之
門冬清肺湯(一四七)治疹後欬𠻳不止
天門冬(去心)麥門冬(去心)款冬花知母
貝母桔梗牛旁子地骨皮
杏仁(去皮尖)馬兜鈴甘草(等分)
水一鍾半煎七分食後溫服
清肺消毒化痰湯(一四八)治疹後喘𠻳聲音不清不
思飲食眼目不清唇口乾燥
牛旁子防風荆芥穗貝母(各五分)
連翹黃苓前胡茯苓(各七分)
桔梗枳殼(各一錢)甘草(三分)
右水一鍾煎五分作十餘次徐服之
清金降火湯(百四九)治疹後肺熱聲啞欬喘
當歸白芍藥(酒炒)生地黃(酒洗)瓜蔞仁
白茯苓陳皮貝母(去心)甘草
麥門冬桑白皮枯芩(酒炒)山梔(炒)
玄參杏仁(去皮尖)蘇梗天門冬
黃連(炒)石膏
右等分加薑一片水煎服
二母散(百五十)方在寒陣四九
治肺熱欬𠻳及疹後𠻳甚者
透斑中和湯(一五一)治疹瘡二三日泄瀉
升麻乾葛猪苓澤瀉
陳皮半夏川芎茯苓(各七分)
前胡桔梗(各一錢)柴胡(錢半)甘草(三分)
右加生薑三片水一鍾煎至五分作數次徐服之
解毒化滯湯(一五二)治疹後喫食太早咬指甲撕口
唇&KR0008;眼毛看手咬人等證
防風荆芥枳殼神麯(炒)
麥芽(炒各五分)連翹黃芩茯苓
前胡(各七分)桔梗(一錢)山查甘草(各三分)
右水一鍾煎五分作十餘次徐徐服之
大青湯(一五三)解斑疹大毒良方
生地黃石膏玄參地骨皮
知母木通甘草青黛
荆芥穗(各等分)
右水一盞加淡竹葉十二片煎七分溫服無時
羚羊角散(一五四)治小兒斑疹後餘毒不解上攻眼
目羞明雲翳眵淚俱多紅赤腫閉
羚羊角(鎊)黃芪黃苓草決明
車前子升麻防風大黃
芒硝(等分)
水一盞煎半盞稍熱服
羌菊散(一五五)治痘疹熱毒上攻眼目生翳并暴赤
羞明
羌活甘菊花蟬蜕蛇蜕
防風穀精草木賊甘草
白蒺藜山梔子大黃黃連
沙苑蒺藜(等分)
右爲末每服一錢清米湯調下
以下通用方
人參理中湯(一五六)方在熱陣一
治脾胃虚寒諸證
六物煎(一五七)方在新因二十
治痘疹血氣不足隨證加減用
六氣煎(一五八)方在新因二一
治痘瘡氣虚癢&KR1701;倒陷
九味異功煎(一五九)方在新因二二
治痘瘡虚陷寒戰咬牙虚寒諸證
柴歸飲(百六十)方在新因十五
治痘疹初起托散妙劑
柴葛煎(一六一)方在新因十八
治痘疹表裏俱熱散毒養陰
疎邪飲(一六二)方在新因十六
治痘疹初起表邪強實者
五積散(一六三)方在散陣三九
溫散寒邪
四順清凉飲(一六四)
治血脈壅熱大便秘結
凉血養榮煎(一六五)
治痘瘡血虚血熱地紅熱渴
搜毒煎(一六六)方在新因十九
解痘疹熱毒紫黑乾枯
犀角地黃湯(一六七)方在寒陣七九
治痘疹血熱諸證
(仲景)黃芩湯(一六八)方在寒陣百五
治熱利
透邪煎(一六九)方在新因二三
治痘疹初熱未出者宜此蘇表達邪
化斑湯(百七十)方在寒陣三
治陽明熱渴化斑除煩
小柴胡湯(一七一)方在散陣十九
散肝膽經表邪往來寒熱
益元散(一七二)方在寒陣百十二
解煩熱止渴利小水
四苓散(一七三)方在和陣一八七
利小水去濕滯
導赤散(一七四)方在寒陣一二二
降心火及小腸熱證
景岳全書卷六十三
