景岳全書卷三十五
明張介賓撰
諸蟲
經義
厥病篇曰腸中有蟲瘕及蛟蛕皆不可取以小鍼心腸
痛憹作痛腫聚往來上下行痛有休止腹熱喜渴涎
出者是蛟蛕也以手按聚而堅持之無令得移以大
鍼刺之久持之蟲不動乃出鍼也㤣腹憹痛形中上
者
口問篇帝曰人之涎下者何氣使然岐伯曰飲食者皆
入於胃胃中有熱則蟲動蟲動則胃緩胃緩則廉泉
開故涎下補足少陰
五癃津液别篇曰中熱則胃中消榖消榖則蟲上下作
腸胃克郭故胃緩胃緩則氣逆故唾出
上膈篇曰氣為上膈者食飲入而還出蟲為下膈下膈
者食晬時乃出(詳噎膈門)
氣交變大論曰歲木不及收殺氣行寒雨害物蟲食甘
黃脾土受邪歲土不及復則收政嚴峻名木蒼凋
蟲食甘黃氣客於脾
論疾診尺篇曰肘後麤以下三四寸熱者腸中有蟲
邪氣臟腑病形篇曰脾脉微滑為蟲毒蛕蝎腹熱
論證(共三條)
蟲之為病人多有之由於化生誠為莫測在古方書雖
曰由濕由熱由口腹不節由食飲停積而生是固皆
有之矣然以常見騐之則凡藏強氣盛者未聞其有
蟲正以隨食隨化蟲自難存而蟲能為患者終是臟
氣之弱行化之遲所以停聚而漸致生蟲耳然則或
由濕熱或由生冷或由肥甘或由滯膩皆可生蟲非
獨濕熱已也然以數者之中又惟生冷生蟲為最即
如收藏諸物但著生水或近陰濕則最易蛀腐非其
義乎故凡欲愛養小兒極當節其水菓以防敗脾此
實緊要之一端也至若治蟲之法雖當去蟲而欲治
生蟲之本以杜其源猶當以溫養脾腎元氣為主但
使臟氣陽強非惟蟲不能留亦自不能生也余製有
溫臟丸方最所宜也
一蟲之為病其類不一或由漸而甚或由少而多及其
久而為害則為腹痛食减漸至羸瘠而危者有之凡
蟲痛證必時作時止來去無定或嘔吐青黃綠水或
吐出蟲或痛而坐卧不安或大痛不可忍面色或青
或黃或白而唇則紅然痛定則能飲食者便是蟲積
之證速宜逐之
本事方云心蟲曰蛔脾蟲曰寸白腎蟲如寸截絲縷肝
蟲如爛杏肺蟲如蠶皆能殺人惟肺蟲為急肺蟲居
肺葉之内蝕人肺系故成瘵疾咯血聲嘶藥所不到
治之為難
論治(共四條)
治蟲之劑凡蟲勢驟急上攻心腹作痛者宜掃蟲煎先
治其標若蟲積堅固者宜獵蟲丸遇仙丹木香梹
榔丸百順丸之類主之若稍緩而質弱者宜蕪荑
散化蟲散之類主之
丹溪云打蟲方用楝樹根梹榔鶴虱夏取汁冬濃煎
飲之又萬應丸最妙
一治蟲之法按丹溪云上半月蟲頭向上易治下半月
蟲頭向下難治先以肉汁或糖蜜引蟲頭向上然後
用藥此皆法之善者然此惟緩治之法耳然蟲證甚
急又安能必待其時乎且以望前望後辨蟲頭亦若
渺茫無據惟先用香餌而蟲頭可引豈非望後之治
亦自有法又何慮其難治也
徐東臯云治蟲之方固多而用之者不知其法則亦不
能下蟲如丹溪云蟲頭向下之時必須俟其向上法
當行於月半之前也若蟲得食則不食藥亦不能下
蟲而徒瀉其虛也故雖有方不知其法則方亦不效
凡欲下蟲必先一日不食而使蟲饑次早五更用油
煎肉嚼之良久腹内蟲聞肉香頭皆向上而欲食乃
以雞蛋煎餅和藥嚼而食之須臾服葱湯或白水少
少以助藥力下行不踰時而䖝俱下甚至數升然後
以白粥補之隨服補劑調理脾胃而疾可悉愈
一騐治法昔一人患心腹大痛或止或作痛不可忍凡
用去積行氣等藥百方不效但於痛極時須用拳槌
之痛得少止而旋止旋作久不能愈日加困弊莫測
其故忽一胡僧見之曰余能治也遂令病者先食香
餌繼進一丸打下一硬嘴異蟲遂愈此因蟲嚙腸臟
所以痛極槌之則五内震動蟲亦畏而歛伏不槌則
蟲得自由所以復作此亦騐蟲奇法故凡見心腹痛
證但用揉按重捻而痛得暫止者多有因蟲而然也
蚘蟲(共五條)
凡諸蟲之中惟蚘䖝最多其逐治之法總若前條然旋
逐旋生終非善策欲杜其源必須溫養脾胃脾胃氣
強蟲自不生矣故凡於逐蟲之後或於未逐之先若
欲調補脾腎則如歸脾湯溫胃飲五君子煎理中湯
或理陰煎之屬皆所宜也若欲兼蟲而治之則惟溫
臟丸為最善凡治蟲之法或攻或補自有緩急先後
之宜所當詳辨不可任意忽略也
巢氏病源曰凡腹中痛其脉法當沉弱今脉反洪大者
是蚘蟲也
醫餘曰蚘蟲亦九蟲之數人腹中皆有之小兒失乳而
哺早或食甜食過多胃虚而熱生蟲令人腹痛惡心
口吐清水腹上青筋用火煨史君子與食以殼煎湯
送下甚妙然世人多於臨卧服之又無日分多不騐
惟月初四五裏五更而服之至日午前蟲盡下可用
溫平和胃藥調理一二日凡蟲在腹中月上旬頭向
上中旬横之下旬頭向下故中旬下旬用藥則不入
蟲口所以不騐也牛馬之生子上旬生者行在母前
中旬生者並肩而行下旬生者後隨之猫之食鼠亦
然天地自然之理物皆由之而莫知之
傷寒門有吐蚘蚘厥證治嘔吐門有吐蚘治法并吐
蚘治按腫脹門有孫一奎蚘蟲按俱當參閱
外臺用苦楝湯治蚘䖝
寸白䖝(共三條)
此䖝長寸許色白其狀如蛆母子相生有獨行者有箇
箇相接不斷者故能長至一二丈治寸白蟲無如
榧子煎其效如神
本事方云用良方錫灰蕪荑梹榔者極佳五更服則蟲
盡下以此為末用石榴根煎汁送下三錢或丸服亦
可
庚志云趙子山字景高寓居邵武軍天王寺苦寸白蟲
為患醫者咸云是疾當止酒然以素所躭嗜欲罷不
能一夕醉於外舍至夜半口乾舌燥倉卒無湯飲適
見廊廡下有甕水月色下照瑩然可掬即酌而飲之
甚甘如飴連飲數酌乃就寢迨曉蟲出盈席覺心腹
頓寬宿疾遂愈一家皆驚異騐其所飲蓋寺僕日織
草履浸紅藤根水也
小兒疳蟲名曰疳&KR0630;
小兒疳&KR0630;亦由飲食過傷致成疳積身熱腹大面黃四
肢無力昏睡鼻爛汁臭齒齦生瘡或下利黑血皆腹
中有蟲故也宜九味蘆薈丸追蟲丸四味肥兒丸七
味肥兒丸蟾蜍丸之類主之蟲去之後仍當調補氣
血
應聲蟲(共二條)
泊宅編云水州通判聽軍員毛景得竒疾每語喉中必
有物作聲相應有道人教令誦本草藥名至藍而默
然遂取藍搗汁飲之少頃吐出肉塊長一寸餘人形
悉具自後無聲
陳正敏遯齋閒覧載楊勔中年得異疾每發言應答腹
中有小聲效之數年間其聲漸大有道人見而驚曰
此應聲蟲也久不治延及妻子宜讀本草遇蟲不應
者當取服之勔如言讀至雷丸蟲無聲乃頓服之遂
愈後正敏至長沙遇一丐者亦有是疾環而觀之者
甚衆因教服雷丸丐者亦愈
九蟲
千金要方云人腹中生蟲大率有九皆能食人臟腑
一曰伏蟲長四分羣蟲之主也二曰蚘蟲長一尺
生發多則貫心而殺人三曰白蟲長一寸子孫相
生其母轉大長至四五丈亦能殺人四曰内蟲狀
如爛杏令人煩滿五曰肺蟲狀如蠶令人欬𠻳
六曰胃蟲狀如蝦蟇令人嘔吐胃逆喜噦七曰弱
蟲又名膈蟲狀如瓜瓣令人多唾八曰赤蟲狀如
生肉令人腸鳴九曰蟯蟲至細微形如莱蟲居廣
腸之間多則為痔劇則為癩因人瘡痍即生諸癰疽
癬瘻瘑疥齲蟲無所不為其害匪細凡此諸蟲大
則依附臟腑之間小則侵蝕肌膚之内若元氣尚實
未為大害稍有虚損遂肆其毒甚至如勞瘵殺人及
傳屍疰怪或應聲谿鼠之類而非理之可測者多矣
業醫者不可不䆒其所致之本及治之之法也
狐惑(共二條)
仲景曰狐惑之為病狀如傷寒默默欲眠目不得閉起
卧不安蝕於㗋為惑蝕於陰為狐不欲飲食惡聞食
臭其面目乍赤乍白乍黑蝕於上部則聲啞甘草瀉
心湯主之蝕於下部則咽亁苦參湯洗之蝕於
肛者雄黃薰之愚按此仲景云狐惑之為病狀如
傷寒則可見本非傷寒也而後世即以狐惑為傷寒
者豈非誤乎
千金要方曰凡得傷寒及天行熱病腹中有熱又食少
腸胃空虚三蟲行作求食蝕人五臟及下部若齒齗
無色舌上盡白甚者脣裏有瘡四肢沉重忽忽喜眠
當數看其上脣内有瘡唾血脣内如粟瘡者心内懊
憹痛悶此蟲在上蝕其五臟下脣内生瘡者其人喜
眠此蟲在下蝕其下部人不能知可服此蝕蟲藥不
爾&KR0630;蟲殺人又曰凡患濕&KR0630;者多是熱病後或久
瀉不止或有客熱結在腹中或易水土溫凉氣著多
生此病亦有亁&KR0630;不甚瀉痢而下部瘡癢不問亁濕
久則殺人凡濕得冷則若痢單煮黃連及艾葉苦參
之屬皆可用之若病人齒齗無色舌上白者或喜眠
煩憒不知痛癢處或下痢急治下部不曉此者但攻
其上不以下部為意下部生蟲蟲蝕其肛肛爛見五
臟便死燒艾於竹筒薰之
諸蟲方
一傳屍勞瘵未甚者宜早用神授散(因二五五)
一&KR0630;蟲内蝕下部生瘡宜雄黃兌散主之(因二五七)
一大孔蟲癢方(因二五八)
一銀硃烟用治膚腠諸無不神妙(新因五三)
諸蟲論列方
掃蟲煎(新和十四)獵蟲丸(新攻五)
蕪荑散(和三一九)追蟲丸(攻九七)
化蟲散(攻九八)五君子煎(新熱六)
百順丸(新攻六)苦楝湯(攻四七)
榧子煎(和三二一)甘草瀉心湯(寒二八)
溫臟丸(新熱二四)蟾蜍丸(小一二三)
四味肥兒丸(小百十)理中湯(熱一)
理陰煎(新熱三)七味肥兒丸(小百十三)
溫胃飲(新熱五)歸脾湯(補三三)
九味蘆薈丸(小百十五)萬應丸(攻九九)
遇仙丹(攻五一)木香梹榔丸(攻四九)
論外備用方
聖效方(和三二二寸白䖝)妙應丸(攻百殺䖝)
直指蕪荑散(和三百二十取䖝)仲景烏梅丸(和三二三胃寒吐蚘)
諸毒(附蠱毒)
論飲食諸毒
風俗通曰禽獸自死者俱有毒不可食魚無腮者有
毒腮大者亦有毒鱉肚下有紅藻紋者有毒蟹
腹下有毛者有毒煑酒初出火者有毒江南謂之
火頭酒飲之則生痔溢血夏月飲食但過宿者即
有毒夏月酒在銅錫器中過夜即有毒銅器蓋
熱食氣上蒸成汗滴下食中即有毒炊湯過宿飲
之有毒盥洗則生疥桃杏仁䨇仁者毒能殺人
果未成核者俱有毒令人發瘡癤夏秋果熟落地
蟲緣者有毒人食之作漏屋漏水有毒人食之有
脤而死者用之沐手則生浸淫之疥屢騐澤中死
水有毒飲之令人生瘕湯池中溫泉水不可飲令
人脹悶惟澡浴可以疎風愈疥癩蓋其泉自硫黃中
出故溫也患疥者宜飽食入浴之連日數次汗透而
愈體虚者不可輕浴
解一切飲食諸毒
芝麻油總能解一切飲食諸毒不可不知凡造餚饌必
先用真麻油於淨鍋熬熟却下肉炒過然後入清水
煑之則並不犯毒今徽州池州地方食牛肉不論春
夏無日不食惟製之有方所以鮮有中毒但犯一切
飲食毒者即用麻油一二杯飲之得吐即毒釋而無
不愈者
一解飲食中毒共十五方俱載古方因陣中自二百七
起至二二一止
一善解毒者無如火蓋火能革物之性
解一切藥毒
凡解諸藥毒者宜以薺苨汁白扁豆汁綠豆汁甘草汁
錫糖汁米糖汁蠶退紙燒灰隨便用之俱可解
凡解毒藥湯劑不可熱服宜凉飲之蓋毒得熱而勢愈
盛也雖然此特以熱毒為言耳若解木鱉菌□黃連
石膏之類以中陰毒者豈仍避熱而猶堪以寒飲乎
此有醫按在嘔吐門當兼察之
一解毒藥共十四方俱載古方因陣中自二二三起至
二三五止
解諸毒通用簡易方
一方雄黃青黛等分為末新汲水調服
一方揀淨土地掘窟用井水傾入攪澄清多飲則愈
一方晉礬建茶等分為末新汲水調服三錢吐即效
不吐再服
一方黃連甘草節二味水煎凉服不拘多少
一方薺苨黑豆甘草㕮咀每用一兩水二盞煎一盞
溫服未效再服
一方白扁豆生為末水調服二三錢
一方伏龍肝為細末凉水調三四錢攪動服之吐者
再一服(即竈心土)
解一切蟲獸毒
凡虎傷犬傷蛇蝎蜈蚣水蛭之類皆是也共二十三方
俱載古方因陣中自二三六起至二五八止
蠱毒
蠱之為毒中土少見之世傳廣粤深山之人於端午日
以毒蛇蜈蚣蝦蟆三物同器盛之任其互相吞食俟
一物服存者則以為蠱又謂之桃生凡欲害人密置
其蠱於飲食中人中其毒必心腹疴痛如有蠱囓吐
下皆如爛絮若不即治食人五臟而死亦有十餘日
而死者更有緩者待以歲月氣血羸憊食盡五臟而
後死
一說兩廣山谷間有草曰胡蔓草又名斷腸草若人以
急水吞之則急死以緩水吞之則緩死今見荆楚之
地有曰鼠莽草者人食之則毒死意即胡蔓草也
一說嶺南人取毒蛇殺之以草覆之以水洒之數日菌
生取菌為末酒調以毒人始亦無患再後飲酒則毒
作而死其俗淫婦多自合北人日久情好又不肯逐
人歸乃陰以毒投飲食中北人歸則戒之曰子去幾
時還若從其言則復以藥解之若過期不往則死矣
名曰定年蠱北人至彼宜預防之須備解毒丹之類
隨身勿忘凡稍覺飲食之後四大不調宜即服解藥
若不預識其機備有藥餌恐一時倉卒不救所謂有
備無患重生者不可忽也
騐蠱毒法
遯齋閑覧云海南魚有石首蓋魚枕也取其石為器可
盛飲食如遇蠱毒器必爆裂其效甚著閩人製作最
精人但玩其色而鮮有識其用者
一騐蠱之法唾津在淨水中沉則是浮則非
又法口含大豆中蠱者豆即脹而皮脱無蠱者豆不脹
脱
又法煑雞蛋一枚去殼以銀簮一隻插入其中併含入
口内一飲之頃取視簮卵俱黑即為中蠱
孫真人曰凡中蠱者嚼生黑豆不腥噙白礬而味反甘
者皆中蠱也
蠱證
直指云中蠱之候面目青黃力乏身痛唇口焦乾眉鬚
脱落煩躁悶瞀胸腹痞滿肚脹皮堅腹中切痛如蟲
囓又如蟲行唾吐鮮血小便淋瀝大便膿血病人所
食之物皆變而為蟲侵蝕臟腑傷甚則死死則毒氣
流注復染他人所謂蠱疰
蠱脉
脉緊數如釵股弦直而吐甚者此中蠱毒也急治之
中蠱脉洪大者生微細者死
防蠱
凡入有蠱之鄉所用飲食但以犀角攪試有毒則白沫
竦起無沫即無毒也若自幼時食猫肉者則毒不能
為害
知禁忌
凡中蠱者但能記何物之中中毒須終身再不食此物
犯之則毒作若用藥而愈自後飲食永不可喫冷喫
冷則蠱毒復生竟不能救
反蠱及主法
衛生云凡入蠱鄉見人家門限屋梁絶無灰塵潔净者
其家必蓄蠱當用心防之如不得已喫其飲食即潛
於初下筯時收藏一片在手儘喫不妨少頃却將手
藏之物潛埋於人行十字路下則蠱神反於本家作
閙蠱主必反來懇求或食時讓主先動筯或明問主
人云莫有蠱麽以筯築卓而後食如是則蠱皆不能
為害此皆騐於蠱鄉云
治蠱大法有二
胸膈痛脹則毒在上焦宜吐之法以熱水半盞投入
膽礬末五分通口服少頃以鵝翎探吐毒物出盡自
愈或服升麻湯探而吐之亦妙
腹痛脹為毒在下焦宜瀉之法以鬱金末二錢米湯
調下空腹取瀉惡毒盡為妙瀉後以四君子湯服二
三劑調理慎忌口
咒語破蠱法
大藏經云治蠱毒挑生毒有咒法凡人在外飲食先默
誦咒七遍其毒自不為害咒曰姑蘇琢磨耶吾知
蠱毒生四角父是穹窿穹母是舍耶女眷屬百千萬
吾今悉知汝摩訶薩摩訶薩凡見飲食上有蛛絲
便莫喫又法每遇所到處念藥王萬福七遍亦可
避
灸蠱毒法
凡灸一切蠱毒於兩足小指盡處各灸三壯即有物出
酒中者隨酒出飲食中者隨飲食出屢騐
解一切中惡邪祟鬼毒
凡卒時中惡垂死者宜硃砂丸急服之方在攻陣百三
凡遭一切鬼祟鬼疰等毒者急與八毒赤丸攻之方在
攻陣百四
凡中惡心腹脹痛大便不通及飛尸鬼擊等急證惟外
臺走馬湯最捷最妙方在攻陣百十三
治蠱毒方
丹砂丸(因二百六十)雄射散(因二五九)
萬病解毒丹(因二百二)七寳丸(因二六一)
蜜髓煎(因二六二)桃生蠱毒易簡方(因二六五)
解毒散(因二四四)歸魂散(因二六三)
三因觧毒丸(因二百三)麥麫散(因二六四)
景岳全書卷三十五
