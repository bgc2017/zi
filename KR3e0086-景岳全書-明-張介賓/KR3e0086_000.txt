景岳全書醫家類
提要
(臣)等謹案景岳全書六十四卷明張介賓撰
是書首為𫝊忠錄三卷統論隂陽六氣及前
人得失次脈神章三卷錄診家要語次為傷
寒典襍證謨婦人規小兒則痘疹詮外科鈐
凡四十一卷又本草正二卷採藥味三百種
以人參附子熟地大黃為藥中四維更推人
參地黃為良相大黃附子為良將次新方二
卷古方九卷皆分八陣曰補曰和曰寒曰熱
曰固曰因曰攻曰散又别輯婦人小兒痘疹
外科方四卷終焉其命名皆沿明末纖佻之
習至以傷寒為典襍證為謨既僣經名且不
符字義尤為乖謬其持論則謂金元以來河
間劉守真立諸病皆屬於火之論丹溪朱震
亨立陽有餘隂不足及隂虚火動之論後人
拘守成方不能審求虚實寒凉攻伐動輙貽
害是以力救其偏謂人之生氣以陽為主難
得而易失者惟陽既失而難復者亦惟陽因
專以温補為宗頗足以糾鹵莽滅裂之弊於
醫術不為無功至於沿其說者不察證候之
標本不究氣血之盛衰概補概温謂之王道
不知誤施參桂亦足戕人則矯枉過直其失
與寒凉攻伐等矣大抵病情萬變不主一途
用藥者從病之宜亦難拘一格必欲先立一
宗旨以統括諸治未有不至於偏者元許衡
魯齋集有論梁寬甫病証書曰近世諸醫有
主易州張氏者有主河間劉氏者張氏用藥
依準四時隂陽而增損之正内經四氣調神
之義醫而不知此妄行也劉氏用藥務在推
陳致新不使少有拂鬱正造化新新不傷之
意醫而不知此無術也然而主張氏者或未
盡張氏之妙則瞑眩之劑終不敢投至失幾
後時而不救者多矣主劉氏者或未悉劉氏
之藴則刦效目前隂損正氣貽禍于後日者
多矣能用二家之長而無二家之弊則治庶
幾乎其言至為明切夫扶陽抑隂天之道也
然隂之極至于龍戰陽之極亦至于亢龍使
六隂盛於坤而一陽不生于復則造化息矣
使六陽盛於乾而一隂不生于姤則造化亦
息矣素問曰亢則害承乃制聖人立訓其義
至精知隂陽不可偏重攻補不可偏廢庶乎
不至除一弊而生一弊也乾隆四十三年七
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
景岳全書紀略
先外祖張景岳公名介賓字會卿先世居四川綿竹縣
明初以軍功世授紹興衞指揮卜室郡城會稽之東生
穎異讀書不屑章句韜鈐軒岐之學尤所淹貫壯歲遊
燕冀間從戎幕府出榆關履碣石經鳳城渡鴨綠居數
年無所就親益老家益貧翻然而歸功名壯志消磨殆
盡盡棄所學而肆力於軒岐揬隱研神醫日進名日彰
時人比之仲景東垣云苦志編緝内經窮年縷析彙成
類經若干卷問世世奉為金匱玉函者久矣全書者博
採前人之精義考驗心得之玄微以自成一家之書首
傳忠錄統論隂陽六氣先賢可否凡三卷次脉神章擇
諸家珍要精髓以測病情凡二卷著傷寒為典雜證為
謨婦人為規小兒為則痘疹為詮外科為鈐凡四十卷
採藥味三百種人參附子熟地大黃為藥中四維更推
參地為良相黃附為良將凡二卷創藥方分八陣曰補
曰和曰寒曰熱曰固曰因曰攻曰散名新方八陣凡四
十卷集古方分八陣名古方八陣凡八卷别輯婦人小
兒痘疹外科方總皆出入古今八陣以神其用凡四卷
共六十四卷名景岳全書是書也繼往開來功豈小補
哉以兵法部署方略者古人用藥如用兵也或云公生
平善韜鈐不得遂其幼學壯行之志而寓意於醫以發
洩其五花八門之竒余曰此蓋有天焉特老其才救世
而接醫綂之精傳造物之意夫豈其微歟是編成於晚
年力不能梓授先君先君復授日蔚余何人斯而能繼
先人之遺志哉歲庚辰㩦走粤東告方伯魯公公曰此
濟世慈航也天下之寶當與天下共之捐俸付剞劂閱
數月工竣不肖得藉慰先人以慰先外祖於九原先外
祖可不朽矣外孫林日蔚跋
