景岳全書卷五
明張介賓撰
脉神章(中)
通一子脉義
脉神
脉者血氣之神邪正之鑑也有諸中必形諸外故血氣
盛者脉必盛血氣衰者脉必衰無病者脉必正有病
者脉必乖矧人之疾病無過表裏寒熱虛實只此六
字業已盡之然六者之中又惟虛實二字為最要蓋
凡以表證裏證寒證熱證無不皆有虚實既能知表
裏寒熱而復能以虚實二字决之則千病萬病可以
一貫矣且治病之法無踰攻補用攻用補無踰虛實
欲察虛實無踰脉息雖脉有二十四名主病各異然
一脉能兼諸病一病亦能兼諸脉其中隠微大有玄
秘正以諸脉中亦皆有虚實之變耳言脉至此有神
存矣倘不知要而泛焉求跡則毫釐千里必多迷誤
故予特表此義有如洪濤巨浪中則在乎牢執柁榦
而病值危難處則在乎專辨虚實虚實得真則標本
隂陽萬無一失其或脉有疑似又必兼證兼理以察
其孰客孰主孰緩孰急能知本末先後是即神之至
也矣
部位解(二)
左寸心部也其候在心與心包絡得南方君火之
氣脾土受生肺金受制其主神明清濁
右寸肺部也其候在肺與膻中得西方燥金之氣
腎水受生肝木受制其主情志善惡
右二部所謂上以候上也故凡頭面咽喉口齒頸項
肩背之疾皆候於此
左關肝部也其候在肝膽得東方風木之氣心火
受生脾土受制其主官禄貴賤
右關脾部也其候在脾胃得中央濕土之氣肺金
受生腎水受制其主財帛厚薄
右二部居中所以候中焦也故凡於脇肋腹背之疾
皆候於此
左尺腎部也其候在腎與膀胱大腸得北方寒水
之氣肝木受生心火受制其主隂氣之壽元
右尺三焦部也其候在腎與三焦命門小腸得北
方天一相火之氣脾土受生肺金受制其主陽氣之
壽元
右二部所謂下以候下也故凡於腰腹隂道及脚膝
之病皆候於此按本經曰上竟上者胸喉中事下
竟下者少腹腰股膝脛中事所以脉之形見上者候
上下者候下此自然之理也自王叔和云心與小腸
合於左寸肺與大腸合於右寸以致後人遂有左心
小腸右肺大腸之說其謬甚矣夫小腸大腸皆下部
之腑自當應於兩尺然脉之兩尺左為水位乃真隂
之舍也右為火位乃元陽之本也小腸屬火而火居
火位故當配於下之右大腸屬金而金水相從故當
配於下之左此亦其當然也但二腸連胃氣本一貫
故在内經亦不言其定處而但曰大腸小腸皆屬於
胃是又於胃氣中總可察二腸之氣也然凡在下焦
臟腑無不各具隂陽若欲察下部之陽者當總在右
尺察下部之隂者當總在左尺則盡其要矣或問曰
何以右尺為陽而屬火曰尺為蛇武之鄉而地之剛
居西北所以手足之右強於左是即左隂右陽之義
也此篇尚有詳論具載類經求正錄中所當參閱
正脉十六部(三結浮沉遲數洪微滑澁絃芤緊緩伏虚實)
浮脉舉之有餘按之不足浮脉為陽凡洪大芤革之
屬皆其類也為中氣虛為隂不足為風為暑為脹滿
為不食為表熱為喘急浮大為傷風浮緊為傷寒浮
滑為宿食浮緩為濕滯浮芤為失血浮數為風熱浮
洪為狂躁雖曰浮為在表然真正風寒外感者脉
反不浮但其緊數而略兼浮者便是表邪其證必發
熱無汗或身有痠疼是其候也若浮而兼緩則非表
邪矣大都浮而有力有神者為陽有餘陽有餘則火
必隨之或痰見於中或氣壅於上可類推也若浮而
無力空豁者為隂不足隂不足則水虧之候或血不
營心或精不化氣中虛可知也若以此等為表證則
害莫大矣其有浮大絃鞕之極甚至四倍以上者内
經謂之關格此非有神之謂乃真隂虚極而陽亢無
根大凶之兆也凡脉見何部當随其部而察其證諸
脉皆然
沉脉輕手不見重取乃得沉脉為隂凡細小隠伏反
關之屬皆其類也為陽鬱之候為寒為水為氣為鬱
為停飲為癥瘕為脹實為厥逆為洞泄沉細為少氣
為寒飲為胃中冷為腰脚痛為痃癖沉遲為痼冷為
精寒沉滑為宿食為伏痰沉伏為霍亂為胸腹痛沉
數為内熱沉絃沉緊為心腹小腸疼痛沉雖屬裏
然必察其有力無力以辨虚實沉而實者多滯多氣
故曰下手脉沉便知是氣氣停積滯者宜消宜攻沉
而虚者因陽不達因氣不舒陽虚氣陷者宜温宜補
其有寒邪外感陽為隂蔽脉見沉緊而數及有頭疼
身熱等證者正屬表邪不得以沉為裏也
遲脉不及四至者皆是也遲為隂脉凡代緩結澁之
屬皆其相類乃隂盛陽虧之候為寒為虚浮而遲者
内氣虛沉而遲者表氣虚遲在上則氣不化精遲在
下則精不化氣氣寒則不行血寒則凝滯若遲兼滑
大者多風痰頑痺之候遲兼細小者必真陽虧弱而
然或隂寒留畜於中則為泄為痛或元氣不榮於表
則寒慄拘攣大都脉來遲慢者總由元氣不充不可
妄施攻擊
數脉五至六至以上凡急疾緊促之屬皆其類也為
寒熱為虚勞為外邪為癰瘍滑數洪數者多熱澁數
細數者多寒暴數者多外邪久數者必虚損數脉
有隂有陽今後世相傳皆以數為熱脉及詳考内經
則但曰諸急者多寒緩者多熱滑者陽氣盛微有熱
曰麤大者隂不足陽有餘為熱中也曰緩而滑者曰
熱中舍此之外則並無以數言熱者而遲冷數熱之
說乃始自難經云數則為熱遲則為寒今舉世所宗
皆此說也不知數熱之說大有謬悞何以見之蓋自
余歴騐以來凡見内熱伏火等證脉反不數而惟洪
滑有力如經文所言者是也至如數脉之辨大約有
七此義失真以至相傳遺害者弗勝紀矣兹列其要
者如左諸所未盡可以類推一外邪有數脉凢寒
邪外感脉必暴見緊數然初感便數者原未傳經熱
自何來所以只宜温散即或傳經日久但其數而滑
實方可言熱若數而無力者到底仍是隂證只宜温
中此外感之數不可盡以為熱也若㮣用寒凉無不
殺人一虚損有數脉凡患陽虚而數者脉必數而
無力或兼細小而證見虚寒此則温之且不暇尚堪
作熱治乎又有隂虛之數者脉必數而絃滑雖有煩
熱諸證亦宜慎用寒凉若但清火必至脾泄而敗且
凡患虚損者脉無不數數脉之病惟損最多愈虚則
愈數愈數則愈危豈數皆熱病乎若以虚數作熱數
則萬無不敗者矣一瘧疾有數脉凡瘧作之時脉
必緊數瘧止之時脉必和緩豈作即有火而止則無
火乎且火在人身無則無矣有則無止時也能作能
止者惟寒邪之進退耳真火真熱則不然也此瘧疾
之數故不可盡以為熱一痢疾有數脉凡痢疾之
作率由寒濕内傷脾腎俱損所以脉數但兼絃澁細
弱者總皆虚數非熱數也悉宜温補命門百不失一
其有形證多火年力強壯者方可以熱數論治然必
見洪滑實數之脉方是其證一癰瘍有數脉凡脉
數身無熱而反惡寒飲食如常者或身有熱而得汗
不解者即癰疽之候也然瘡瘍之發有隂有陽可攻
可補亦不得盡以脉數者為熱證一痘疹有數脉
以邪毒未達也達則不數矣此當以虚實大小分隂
陽亦不得以數為熱脉一癥癖有數脉凡脇腹之
下有塊如盤者以積滯不行脉必見數若積久成疳
陽明壅滯而致口臭牙疳發熱等證者乃宜清胃清
火如無火證而脉見細數者亦不得認以為熱一
胎孕有數脉以衝任氣阻所以脉數本非火也此當
以強弱分寒熱不可因其脉數而執以黃芩為聖藥
按以上數脉諸證凡邪盛者多數脉虚甚者尤多
數脉則其是熱非熱從可知矣
洪脉大而實也舉按皆有餘洪脉為陽凡浮芤實大
之屬皆其類也為血氣燔灼大熱之候浮洪為表熱
沉洪為裏熱為脹滿為煩渴為狂躁為斑疹為頭疼
面熱為咽乾喉痛為口瘡癰腫為大小便不通為動
血此陽實隂虛氣實血虛之候若洪大至極甚至四
倍以上者是即隂陽離絶關格之脉也不可治
微脉纖細無神柔弱之極是為隂脉凡細小虛濡之
屬皆其類也乃血氣俱虛之候為畏寒為恐懼為怯
弱為少氣為中寒為脹滿為嘔噦為泄瀉為虛汗為
食不化為腰腹疼痛為傷精失血為眩運厥逆此雖
氣血俱虛而尤為元陽虧損最是隂寒之候
滑脉往來流利如盤走珠几洪大芤實之屬皆其類
也乃氣實血壅之候為痰逆為食滯為嘔吐為滿悶
滑大滑數為内熱上為心肺頭目咽喉之熱下為小
腸膀胱二便之熱婦人脉滑數而經斷者為有孕若
平人脉滑而和緩此自營衞充實之佳兆若過於滑
大則為邪熱之病又凡病虚損者多有弦滑之脉此
隂虛然也瀉痢者亦多弦滑之脉此脾腎受傷也不
得通以火論
澁脉往來艱澁動不流利如雨霑沙如刀刮竹言其
象也澁為隂脉凡虚細微遲之屬皆其類也為血氣
俱虛之候為少氣為憂煩為痺痛為拘攣為麻木為
無汗為脾寒少食為胃寒多嘔為二便違和為四肢
厥冷男子為傷精女子為失血為不孕為經脉不調
凡脉見澁滯者多由七情不遂營衞耗傷血無以充
氣無以暢其在上則有上焦之不舒在下則有下焦
之不運在表則有筋骨之疲勞在裏則有精神之短
少凡此總屬陽虛諸家言氣多血少豈以脉之不利
猶有氣多者乎
絃脉按之不移鞕如弓弦凡滑大堅搏之屬皆其類
也為陽中伏隂為血氣不和為氣逆為邪勝為肝強
為脾弱為寒熱為痰飲為宿食為積聚為脹滿為虚
勞為疼痛為拘急為瘧痢為疝痺為胸脇痛瘡疽
論曰絃洪相搏外緊内熱欲發瘡疽也絃從木化
氣通乎肝可以隂亦可以陽但其絃大兼滑者便是
陽邪絃緊兼細者便是隂邪凡臟腑間胃氣所及則
五臟俱安肝邪所侵則五臟俱病何也蓋木之滋生
在水培養在土若木氣過強則水因食耗土為尅傷
水耗則腎虧土傷則胃損腎為精血之本胃為水穀
之本根本受傷生氣敗矣所以木不宜強也矧人無
胃氣曰死故脉見和緩者吉指下弦強者凶蓋肝邪
與胃氣不和緩與絃強相左絃甚者土必敗諸病見
此總非吉兆
芤脉浮大中空按如葱管芤為陽脉凡浮豁絃洪之
屬皆相類也為孤陽脱隂之候為失血脱血為氣無
所歸為陽無所附為隂虛發熱為頭暈目眩為驚悸
怔忡為喘急盜汗芤雖陽脉而陽實無根總屬大虛
之候
緊脉急疾有力堅搏抗指有轉索之狀凡絃數之屬
皆相類也緊脉隂多陽少乃隂邪激搏之候主為痛
為寒緊數在表為傷寒發熱為渾身筋骨疼痛為頭痛
項強為欬嗽鼻塞為瘴為瘧沉緊在裏為心脇疼痛
為胸腹脹滿為中寒逆冷為吐逆出食為風癎反張
為痃癖為瀉痢為隂疝在婦人為氣逆經滯在小兒
為驚風抽搐
緩脉和緩不緊也緩脉有隂有陽其義有三凡從容
和緩浮沉得中者此自平人之正脉若緩而滑大者
多實熱如内經所言者是也緩而遲細者多虚寒即
諸家所言者是也然實熱者必緩大有力多為煩熱
為口臭為腹滿為癰瘍為二便不利或傷寒温瘧初
愈而餘熱未清者多有此脉若虛寒者必緩而遲細
為陽虛為畏寒為氣怯為疼痛為眩暈為痺弱為痿
厥為怔忡健忘為食飲不化為騖溏飱泄為精寒腎
冷為小便頻數女人為經遲血少為失血下血凡諸
瘡毒外證及中風産後但得脉緩者皆易愈
結脉脉來忽止止而復起總謂之結舊以數來一止
為促促者為熱為陽極緩來一止為結結者為寒為
隂極通謂其為氣為血為食為痰為積聚為癥瘕為
七情鬱結浮結為寒邪在經沉結為積聚在内此固
結促之舊說矣然以予之騐則促類數也未必熱結
類緩也未必寒但見中止者總是結脉多由血氣漸
衰精力不繼所以斷而復續續而復斷常見久病者
多有之虛勞者多有之或誤用攻擊消伐者亦有之
但緩而結者為陽虚數而結者為隂虚緩者猶可數
者更劇此可以結之微甚察元氣之消長最顯最切
者也至如留滯鬱結等病本亦此脉之證應然必其
形強氣實而舉按有力此多因鬱滯者也又有無病
而一生脉結者此其素禀之異常無足怪也舍此之
外凡病有不退而漸見脉結者此必氣血衰殘首尾
不繼之候速宜培本不得妄認為留滯
伏脉如有如無附骨乃見此隂陽潛伏阻隔閉塞之
候或火閉而伏或寒閉而伏或氣閉而伏為痛極為
霍亂為疝瘕為閉結為氣逆為食滯為忿怒為厥逆
水氣
凡伏脉之見雖與沉微細脱者相類而實有不同也
蓋脉之伏者以其本有如無而一時隠蔽不見耳此
有胸腹痛劇而伏者有氣逆於經脉道不通而伏者
有偶因氣脱不相接續而伏者然此必暴病暴逆者
乃有之調其氣而脉自復矣若此數種之外其有積
困延綿脉本細微而漸至隠伏者此自殘燼將絶之
兆安得尚有所伏常見庸人診此無論久暫虚實動
稱伏脉而破氣導痰等劑猶然任意此恐其就道稽
遲而復行催牒耳聞見略具諒不至此
虛脉正氣虚也無力也無神也有隂有陽浮而無力
為血虚沉而無力為氣虛數而無力為隂虚遲而無
力為陽虛雖曰微濡遲澁之屬皆為虚類然而無論
諸脉但見指下無神者總是虛脉内經曰按之不鼓
諸陽皆然即此謂也故凡洪大無神者即隂虚也細
小無神者即陽虚也隂虛則金水虧殘龍雷易熾而
五液神魂之病生焉或盗汗遺精或上下失血或驚
忡不寧或欬喘勞熱陽虚則火土受傷真氣日損而
君相化源之病生焉或頭目昏眩或膈塞脹滿或嘔
惡亡陽或瀉痢疼痛救隂者壯水之主救陽者益火
之源漸長則生漸消則死虛而不補元氣將何以復
此實死生之關也醫不識此尚何望其他焉
實脉邪氣實也舉按皆強鼔動有力實脉有隂有陽
凡弦洪緊滑之屬皆相類也為三焦壅滯之候表邪
實者浮大有力以風寒暑濕外感於經為傷寒瘴瘧為
發熱頭痛鼻塞頭腫為筋骨肢體痠疼癰毒等證裏
邪實者沉實有力因飲食七情内傷於臟為脹滿為
閉結為癥瘕為瘀血為痰飲為腹痛為喘嘔欬逆等
證火邪實者洪滑有力為諸實熱等證寒邪實者沉
弦有力為諸痛滯等證凡其在氣在血脉有兼見者
當以類求然實脉有真假真實者易知假實者易誤
故必問其所因而兼察形證必得其神方是高手
常變(四)
持脉之道須明常變凡衆人之脉有素大素小素隂素
陽者此其賦自先天各成一局也邪變之脉有倏緩
倏疾乍進乍退者此其病之驟至脉隨氣見也故凡
診脉者必須先識藏脉而後可以察病脉先識常脉
而後可以察變脉於常脉中可察人之器局壽夭於
變脉中可察人之疾病吉凶診家大要當先識此
四診(五)
凡診病之法固莫妙於脉然有病脉相符者有病脉相
左者此中大有玄理故凡值疑似難明處必須用四
診之法詳問其病由兼辨其聲色但於本末先後中
正之以理斯得其真若不察此而但謂一診可憑信
手亂治亦豈知脉證最多真假見有不確安能無誤
且常診者知之猶易初診者决之甚難此四診之所
以不可忽也故難經以切居四診之末其意深矣陶
節庵亦曰問病以知其外察脉以知其内全在活法
二字乃臨證切脉之要訣也此義惟汪石山言之最
詳並附於後卷
獨論(六)
脉義之見於諸家者六經有序也藏象有位也三部九
候有則也昭然若此非不既詳且備矣及臨證用之則
猶如望洋莫測其孰為要津孰為彼岸予於初年亦嘗
為此所迷者蓋屢屢矣今而熟察其故乃知臨岐忘羊
患在不得其獨耳兹姑以部位言之則無不曰心肝腎
居左之三部肺脾命居右之三部而按部以索臟按臟
以索病咸謂病無遁情矣故索部位者審之寸則似乎
病在心肺也審之關則似乎病在肝脾也審之尺又似
乎病在兩腎也既無無脉之部又無無病之脉而病果
安在哉孰是孰非此難言也再察其病情則有如頭痛
者一證耳病本在上兩寸其應也若以經藏言之則少
陽陽明之痛不應在兩關乎太陽之痛不應在左尺乎
上下無分此難言也又如淋遺一證耳病本在下尺中
所主也若氣有不攝病在右寸矣神有不固病在左寸
矣源流無辨此難言也諸如此類百病皆然使必欲以
部位言則上下相關有不可泥也使必欲以經藏言則
承制相移有不可執也言難盡意繪難盡神無弗然矣
是可見諸家之所臚列者亦不過描摸影響言此失彼
而十不得一苐覺其愈多愈繁愈繁愈失而迷津愈甚
矣故善察脉者貴在察神不在察形察形者形千形萬
不得其要察神者惟一惟精獨見其真也獨之為義有
部位之獨也有藏氣之獨也有脉體之獨也部位之獨
者謂諸部無恙惟此稍乖乖處藏奸此其獨也藏氣之
獨者不得以部位為拘也如諸見洪者皆是心脉諸見
弦者皆是肝脉肺之浮脾之緩腎之石五臟之中各有
五脉五脉互見獨乖者病乖而強者即本藏之有餘乖
而弱者即本藏之不足此藏氣之獨也脉體之獨者如
經所云獨小者病獨大者病獨疾者病獨遲者病獨熱
者病獨寒者病獨陷下者病此脉體之獨也總此三者
獨義見矣夫既謂之獨何以有三而不知三者之獨亦
總歸於獨小獨大獨疾獨遲之類但得其一而即見病
之本矣故經曰得一之精以知死生又曰知其要者一
言而終不知其要則流散無窮正此之謂也雖然然獨
不易言也亦不難言也獨之為德為羣疑之主也為萬
象之源也其體至圓其用至活也欲得之者猶縱目於
泰山之頂則顯者顯隠者隠固若易中有難也猶認針
於滄海之中則左之左右之右還覺難中有易也然不
有無岐之目無二之心誠不足以因彼之獨而成我之
獨也故曰獨不難知也而惟恐知獨者之難其人也獨
自有真也而又恐偽辯者假借以文其僻也真獨者兼
善成於獨善偽獨者毒已由於獨人獨之與毒音雖若
同而利害則天淵矣故並及之以識防於此
上下來去至止(又六)
上下來去至止此六字者深得診家之要乃滑伯仁所
創言者苐滑氏之說未盡其藴此中猶有精義余並續
而悉之蓋此六字之中具有三候之法如初診之先即
當詳審上下上下之義有升降焉有隂陽焉有藏象焉
有補瀉焉上下昭然則證治條分而經濟自見此初候
之不可不明也及診治之後即當詳察來去來去之義
或指下之和氣未來形證之乖氣未去此進退可别矣
或何者為邪氣漸去何者為生氣漸來此消長有徵矣
來去若明則吉凶可辨而權衡在我此中候之不可不
察也再統初中之全局猶當詳見至止至止之義即凡
一舉一動當料其勢所必至一聞一見當思其何所底
止知始知終庶乎近神矣此末候之不可不察也凡此
六字之義其真診家之綱領乎故余續之如此並附滑
氏原論於後滑氏曰察脉須識上下來去至止六字
不明此六字則隂陽虚實不别也上者為陽來者為陽
至者為陽下者為隂去者為隂止者為隂也上者自尺
部上於寸口陽生於隂也下者自寸口下於尺部隂生
於陽也來者自骨肉之分而出於皮膚之際氣之升也
去者自皮膚之際而還於骨肉之分氣之降也應曰至
息曰止也
胃氣解(七)
凡診脉須知胃氣如經曰人以水穀為本故人絶水穀
則死脉無胃氣亦死又曰脉弱以滑是有胃氣又曰
邪氣來也緊而疾榖氣來也徐而和又曰五味入口
藏於胃以養五臟氣是以五臟六腑之氣味皆出於
胃而變見於氣口是可見穀氣即胃氣胃氣即元氣
也夫元氣之來力和而緩邪氣之至力強而峻高陽
生曰阿阿軟若春楊柳此是脾家脉四季即胃氣之
謂也故凡診脉者無論浮沉遲數雖值諸病叠見而
但於邪脉中得兼耎滑徐和之象者便是五臟中俱
有胃氣病必無害也何也蓋胃氣者正氣也病氣者
邪氣也夫邪正不兩立一勝則一負凡邪氣勝則正
氣敗正氣至則邪氣退矣若欲察病之進退吉凶者
但當以胃氣為主察之之法如今日尚和緩明日更
絃急知邪氣之愈進邪愈進則病愈甚矣今日甚絃
急明日稍和緩知胃氣之漸至胃氣至則病漸輕矣
即如頃刻之間初急後緩者胃氣之來也初緩後急
者胃氣之去也此察邪正進退之法也至於死生之
兆亦惟以胃氣為主夫胃氣中和王於四季故春脉
微絃而和緩夏脉微鉤而和緩秋脉微毛而和緩冬
脉微石而和緩此胃氣之常即平人之脉也若脉無
胃氣即名真藏脉見真藏何以當死蓋人有元氣出
自先天即天氣也為精神之父人有胃氣出乎後天
即地氣也為血氣之母其在後天必本先天為主持
在先天必賴後天為滋養無所本者死無所養者亦
死何從騐之如但絃但鉤但毛但石之類皆真藏也
此以孤藏之氣獨見而胃氣不能相及故當死也且
脾胃屬土脉本和緩土惟畏木脉則絃強凡脉見絃
急者此為土敗木賊大非佳兆若絃急之微者尚可
救療絃急之甚者胃氣其窮矣
真辨(八)
據脉法所言凡浮為在表沉為在裏數為多熱遲為多
寒絃強為實微細為虚是固然矣然疑似中尤有真
辨此其關係非小不可不察也如浮雖屬表而凡隂
虛血少中氣虧損者必浮而無力是浮不可以㮣言
表沉雖屬裏而凡表邪初感之深者寒束皮毛脉不
能達其必沉緊是沉不可以㮣言裏數雖為熱而真熱
者未必數凡虛損之證隂陽俱困氣血張皇虛甚者
數必甚是數不可以㮣言熱遲雖為寒凡傷寒初退
餘熱未清脉多遲滑是遲不可以㮣言寒弦強類實
而真隂胃氣大虧及隂陽關格等證脉必豁大而絃
健是強不可以㮣言實微細類虛而凡痛極氣閉營
衞壅滯不通者脉必伏匿是伏不可以㮣言虛由此
推之則不止是也凡諸脉中皆有疑似皆有真辨診
能及此其必得鳶魚之學者乎不易言也不易言也
從舍辨(九)(共三條)
凡治病之法有當舍證從脉者有當舍脉從證者何也
蓋證有真假脉亦有真假凡見脉證有不相合者則
必有一真一假隠乎其中矣故有以陽證見隂脉者
有以隂證見陽脉者有以虚證見實脉者有以實證
見虛脉者此隂彼陽此虛彼實將何從乎病而遇此
最難下手最易差錯不有真見必致殺人矧今人只
知見在不識隠微凡遇證之實而脉之虛者必直攻
其證而忘其脉之真虚也或遇脉之絃大而證之虚
者亦必直攻其脉而忘其證之無實也此其故正以
似虛似實疑本難明當舍當從孰知其要醫有迷途
莫此為甚余嘗熟察之矣大都證實脉虚者必其證
為假實也脉實證虚者必其脉為假實也何以見之
如外雖煩熱而脉見微弱者必火虚也腹雖脹滿而
脉見微弱者必胃虚也虛火虛脹其堪攻乎此宜從
脉之虛不從證之實也其有本無煩熱而脉見洪數
者非火邪也本無脹滯而脉見絃強者非内實也無
熱無脹其堪瀉乎此宜從證之虚不從脉之實也凡
此之類但言假實不言假虚果何意也蓋實有假實
虛無假虚假實者病多變幻此其所以有假也假虚
者虧損既露此其所以無假也大凡脉證不合者中
必有奸必先察其虛以求根本庶乎無誤此誠不易
之要法也
一真實假虛之候非曰必無如寒邪内傷或食停氣滯
而心腹急痛以致脉道沉伏或促或結一證此以邪
閉經絡而然脉雖若虚而必有痛脹等證可據者是
誠假虚之脉本非虚也又若四肢厥逆或惡風怯寒
而脉見滑數一證此由熱極生寒外雖若虚而内有
煩熱便結等證可據者是誠假虚之病本非虚也大
抵假虛之證只此二條若有是實脉而無是實證即
假實脉也有是實證而無是實脉即假實證也知假
知真即知所從舍矣近見有治傷寒者每以隂脉作
伏脉不知伏脉之體雖微雖細亦必隠隠有力亦必
明明有證豈容任意胡猜以草菅人命哉仁者必不
然也
一又有從脉從證之法乃以病有輕重為言也如病本
輕淺别無危候者但因見在以治其標自無不可此
從證也若病關藏氣稍見疑難則必須詳辨虛實憑
脉下藥方為切當所以輕者從證十惟一二重者從
脉十當八九此脉之關係非淺也雖曰脉有真假而
實由人見之不真耳脉亦何從假哉
逆順(十)(五條)
凡内出不足之證忌見陽脉如浮洪緊數之類是也外
入有餘之病忌見隂脉如沉細微弱之類是也如此
之脉最不易治
一凡有餘之病脉宜有力有神如微濇細弱而不應手
者逆之兆也凡不足之病脉宜和緩柔軟若洪大浮
數者皆為逆也
一凡暴病脉來浮洪數實者為順久病脉來微緩軟弱
者為順若新病而沉微細弱久病而浮洪數實者皆
為逆也凡脉證貴乎相合設若證有餘而脉不足脉
有餘而證不足輕者亦必延綿重者即危亡之兆
一經曰脉小以濇謂之久病脉浮而滑謂之新病故有
餘之病忌見隂脉不足之病忌見陽脉久病忌見數
脉新暴之病而見形脱脉脱者死
一凡元氣虚敗之證脉有微極欲絶者若用回陽救本
等藥脉氣徐徐漸出漸復者乃為佳兆若陡然暴出
忽如復元者此假復也必於周日之後復脱如故是
必不治之證若全無漸復生意者自不必治若各部
皆脱而惟胃脉獨存者猶可冀其萬一
脉要歌(十一)(從權輿改正)
脉有三部部有三候逐部先尋次宜總究左寸心經火
位脉宜流利洪強左關肝膽絃而且長尺部膀胱沉
静彌良右寸肺金之主輕浮充暢為宗脾胃居於關
部和緩胃氣常充右尺三焦連命沉滑而實則隆四
時相代脉狀靡同秋微毛而冬石春則絃而夏洪滑
而微浮者肺恙絃中兼細者脾殃心病則血衰脉小
肝證則脉絃且長大而兼緊腎疾奚康寸口多絃
頭面何曾舒泰關前若緊胸中定是癥殃急則風上
攻而頭痛緩則皮頑痺而不昌微是厥逆之隂數為
虧損之陽滑則痰涎而胸膈氣壅澁緣血少而背膞
疼傷沉是背心之氣洪乃胸脇之妨若夫關中緩
則飲食必少滑實胃火煎熬小弱胃寒逆冷細微食
少膨脹衞之虚者澁候氣之滯者沉當左關微澁兮
血少右關絃急兮過勞洪實者血結之瘀遲緊者脾
冷之殃至如尺内洪大則隂虚可憑或微或澁便
濁遺精絃者腹痛伏者食停滑兮小腹急脹婦則病
在月經澁兮嘔逆番胃絃強隂疝血崩緊兮小腹作
痛沉微必主腰疼緊促形於寸此氣滿於心胸緊
絃見於關斯痛攻乎腹脇兩寸滑數兮嘔逆上奔兩
關滑數兮蛔䖝内嚙心胸留飲寸口沉潛臍腹成癥
關中促結左關絃緊兮緣筋脉之拘攣右關沉滑兮
因食積之作孽
脉有浮沉遲數診有提綱大端浮而無力為虚有力為
邪所搏浮大傷風兮浮緊傷寒浮數虚熱兮浮緩風
涎沉緩滑大兮多熱沉遲緊細兮多寒沉健須知積
滯沉絃氣病淹淹沉遲有力疼痛使然遲絃數絃兮
瘧寒瘧熱之辨遲滑洪滑兮胃冷胃温之愆數而有
痛恐發瘡瘍若兼洪滑熱甚宜凉隂數隂虚必發熱
陽數陽強多汗黃
脉有七情之傷而為九氣之列怒傷於肝者其脉促而
氣上衝驚傷於膽者其氣亂而脉動掣過於喜者傷
於心故脉散而氣緩過於思者傷於脾故脉短而氣
結憂傷於肺兮脉必濇而氣沉恐傷於腎兮脉當沉
而氣怯若脉促而人氣消因悲傷而心系挈傷於寒
者脉遲其為人也氣收傷於熱者脉數其為人也氣
泄
脉體須明脉證須徹浮為虛而表顯沉乃實而裏决滑
是多痰芤因失血濡散總因虚而冷汗絃緊其為寒
而痛切洪則躁煩遲為冷别緩則風而頑木實則脹
而秘結澁兮血少而寒長兮癎而又熱短小元陽必
病堅強患乎滿急伏因痛痺伏藏細弱真元内傷結
促惟虛斷續代云變易不常緊急或緣瀉痢緊絃癥
痞相妨數則心煩大則病進上盛則氣高下盛則氣
脹大是血虚之候細為氣少之恙浮洪則外證推測
沉絃為内疾斟量陽芤兮吐衂立至隂芤兮下血須
防盛滑則外疼可别實緊則内痛多傷弱小澁絃為
久病滑浮數疾是新殃沉而絃緊痃癖内痛脉來緩
滑胃熱宜凉長而滑大者酒病浮而緩豁者濕傷堅
而疾者為癲遲而伏者必厥洪大而疾則發狂緊滑
而細為嘔噦脉洪而疾兮因熱結以成癰脉微而澁
兮必崩中而脱血隂陽皆濇數知溲屎之艱難尺寸
俱虛微曉精血之耗竭
脉見危機者死只因指下無神不問何候有力為神按
之則隠可見無根蓋元氣之來力和而緩邪氣之至
力強而峻彈石硬來即去解索散亂無緒屋漏半日
而落雀啄三五而住魚翔似有如無蝦遊進退難遇
更有鬼賊雖如平類土敗於木真絃可畏是亦危機
因無胃氣諸逢此者見幾當避
宜忌歌(十二)
傷寒病熱兮洪大易治而沉細難醫傷風欬嗽兮浮濡
可攻而沉牢當避腫脹宜浮大顛狂忌虚細下血下
痢兮浮洪可惡消渴消中兮實大者利霍亂喜浮大
而畏微遲頭疼愛浮滑而嫌短澁腸澼藏毒兮不怕
沉微風痺足痿兮偏嫌數急身體中風緩滑則生腹
心作痛沉細則良喘急浮洪者危欬血沉弱者康脉
細軟而不絃洪知不死於中惡脉微小而不數急料
無憂於金瘡吐血鼻衂兮吾不喜其實大跌撲損傷
兮吾則畏其堅強痢疾身熱而脉洪其災可惡濕病
體煩而脉細此患難當水瀉脉大者可怪亡血脉實
者不祥病在中兮脉虚為害病在外兮脉濇為殃腹
中積久而脉虛者死身表熱甚而脉静者亡
死生歌(十三)(出權輿)
雀啄連來三五啄屋漏半日一點落魚翔似有又如無
蝦遊静中忽一躍彈石硬來尋即散搭指散亂為解
索寄語醫家仔細看六脉一見休下藥
景岳全書卷五
