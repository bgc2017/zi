朝野僉載小說家𩔖一(雜事之屬)
提要
(臣)等謹案朝野僉載六卷舊本題唐張鷟撰
鷟有龍筋鳳髓判已著錄此書新唐書藝文
志作三十卷宋史藝文志作僉載二十卷又
僉載補遺三卷文獻通考則但有僉載𥙷遺
三卷此本六卷參考諸書皆不合晁公武讀
書志又謂其分三十五門而今本乃逐條聫
綴不分門目亦與晁氏所紀不同又莫休符
桂林風土記載鷟在開元中姚崇誣其奉使
江南受遗賜死其子上表請代减死流嶺南
數年起為長史而卒計其時尚在天寳之前
而書中有寳歷元年資陽石走事寳歷乃敬
宗年號又有孟宏微對宣宗事時代皆不相
及案尤袤遂初堂書目亦分朝野僉載及僉
載補遺為二書疑僉載乃鷟所作補遺則為
後人附益凡闌入中唐後事者皆應為補遺
之文而陳振孫所謂書本三十卷此其節略
者當即此本蓋嘗經宋人摘錄合僉載補遺
為一刪併門𩔖已非原書又不知何時析三
卷為六卷也其書皆紀唐代故事而於諧噱
荒怪纖悉臚載未免失於𤨏雜故洪邁容齋
隨筆譏其記事𤨏屑擿裂且多媟語然耳目
所接可據者多故司馬光作通鑑亦引用之
兼收博采固未嘗無稗於見聞也乾隆四十
六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
