欽定四庫全書
齊東野語卷十五
宋周密撰
曲壯閔本末
曲端字平甫鎮戎軍人知書善屬文作字竒偉長於兵
略屢戰有聲知延安府時王庶節制陜西六路軍馬遂
授端吉州團練使節制司都統制端雅不欲屬庶及寇
犯陜西庶召端則以未受命辭敵知端庶不協併兵寇
鄜延庶督端為援端以為救鄜延不如全陜西乃遣吳
玠攻華州既而延安陷庶無所歸遂以百騎馳至端軍
端以戎服見問庶延安失守狀節制固知愛身不知為
天子愛城乎庶曰吾數令不從誰其愛身者端怒曰在
耀州屢陳軍事不一見聽何也乃拘其官屬奪其節制
司印既而以擒史斌功遷康州防禦使涇原路經略安
撫使知延安府端不欲往朝廷疑有叛意遂以御營提
舉召端疑不行會張浚宣撫川陜以端有威聲承制拜
端威武大將軍宣州觀察使宣撫司都統制知渭州軍
士歡聲如雷是時端與吳玠皆有重名陜西人為之語
曰有文有武是曲大有謀有勇是吳大羅索宼邠州日
端屢戰皆捷至白店原薩里罕乘高望之懼而號泣人
人目之為啼哭郎君其為敵所畏如此既而浚欲大舉
未測其意先使張彬往覘之曰公常患諸路兵不合財
不足今宣撫司兵已合財已足婁室以孤軍深入我合
諸路攻之不難萬一尼瑪哈併兵而來何以待之端曰不
然兵法先較彼已今敵可勝止羅索孤軍然將士輕銳
不減前日我不過止合五路兵耳然將士無以大異於
前兼敵之入寇因糧於我我常為客彼常為主今當反
之按兵據險時出偏師以擾其耕彼不得耕必將取糧
於河東是我為主彼為客不一二年間必自困斃可一
舉而滅也萬一輕舉後憂方大彬以其言復命浚不悦
金犯環慶端遣吳玠拒之彭店原戰少却乃劾玠違節
制其秋烏珠窺江淮浚議出師會諸將議所從端力以
為不然須十年乃可端既與浚異趣時王庶為宣撫司
參謀與端有宿怨因譖於浚曰端有反心久矣盍早圖
之浚積前疑復聞庶言大怒竟以彭原事罷其兵柄與
祠再謫海州團練副使萬安軍安置是時陜西軍民皆
恃端為命及為庶譖無罪而貶軍情大不悦是年浚大
舉軍至富平縣將戰乃為立前軍都統制曲端旗以懼
之羅索曰聞曲將軍已得罪必紿我也遂擁軍驟至軍
遂大潰浚心愧其言而欲慰人望乃下令以富平之役
涇原軍出力最多既却退之後先自聚集皆前帥曲端
訓練有方遂敘復左武大夫興州居住紹興初又敘營
州刺史與祠徙閬州浚亦自興州移司閬州復用端玠
既憾之且懼端復起乃言曰曲端再起必不利於張公
王庶又從而譖之以端嘗作詩云不向關中圖事業却
來江上汎扁舟舉此以為指斥浚入其說且以張中孚
李彦琪趙彬降敵疑端知其謀於是徙端恭州置獄命
武臣康隨為夔路提刑鞫治康隨者先知懷德軍盜用
庫金為端所劾時武臣提刑廢已久浚特以命隨端既
赴逮知必死仰天長吁指其所乘戰馬鐵象云天不欲
復中原乎惜哉泣數行下左右皆泣初至獄官不知何
人日盛服候之如事上官之禮端甚訝之一日其人忽
前云將軍功臣朝廷所知決無他慮若欲早出第手書
一病狀獄司即以申主便可憑藉出矣端欣然引筆書
之甫就獄官遽卷懷而去是晚即進械坐之鐵籠熾火
逼之殊極慘惡端渴甚求飲與之酒九竅流血而死年
四十一時建炎四年八月三日丁夘申時也陜西軍士
皆流涕悵恨多叛去者浚尋得罪詔追復端宣州觀察
使制曰頃失意於權臣卒下獄而遣死恩莫追於三宥
人將贖以百身其後金歸河南之日又詔諡端壯閔制
曰屬委任之非人致刑誅之横被興言及此流涕何追
端為涇原都統日有叔為偏將戰敗誅之既乃發喪祭
之以文曰嗚呼斬副將者涇原統制也祭叔者姪曲端
也尚享一軍畏服其紀律極嚴魏公嘗按視端軍執撾
以軍禮見閴無一人公異之謂欲點視端以所部五軍
籍進公命點其一部於廷間開籠縦一鴿以往而所點
之軍隨至張為愕然既而欲盡觀於是悉縦五鴿則五
軍頃刻而集戈甲煥燦旗幟精明魏公雖奬而心實忌
之在蜀日嘗有詩云破碎江山不足論何時重到渭南
村一聲長嘯東風裏多少人歸未斷魂亦可見其志也
至今西北故老尚能言其冤而四朝國史端本傳之論
乃曰曲端之死時論或以為冤然觀其狠愎自用輕視
其上縦使得志終亦難御況動違節制夫何功之可言
乎此雖史臣為魏公地然失其實矣信如斯言則秦檜
之殺岳飛亦不為過或又比之孔明斬馬謖尤無謂也
直筆之難也久矣惜哉
渾天儀地動儀
舊京渾天儀凡四座每座約用銅二萬斤至道儀在測
驗渾儀所皇祐儀在翰林天文局熙寧儀在太史局天
文院元祐儀在合臺南渡後工部員外郎袁正功嘗獻
木樣詔工部折半製造計用銅八千四百餘斤後不克
成至紹興七年嘗自製小樣十四年令内侍卲諤領其
事其一留太史局司天臺其一留祕書省測驗所皆精
銅為之工緻特甚然比之舊京者不能及其半也按渾
天儀始於洛下閎或以為璿璣玉衡之遺法非也其後
賈逵張衡解蘭李淳風梁令瓚僧一行以下皆能之獨
有候風地震之器曰地動儀者無傳焉按漢張衡傳此
儀以精銅為之其器圓徑八尺形似酒樽中有都柱旁
行八道施關發機外有八龍首銜銅丸每龍作一蟾蜍
仰首張口而承之機關巧製皆在樽中龍必致九州地
分如遇某州分地動則龍銜之丸即墜蟾蜍口中乃鏗
然有聲司候者占之則知某地分震動矣北史信都芳
明算術有巧思聚渾天欹器地動銅烏刻漏候風諸巧
事令算之皆無遺策隋臨孝恭嘗著地動遺經一卷今
皆傳焉然以理揆之天文有常度可尋時刻所至不差
分毫以渾天測之可也若地震則出於不測蓋隂陽相
薄使然亦猶人之一身血氣或有順逆因而肉瞤目動
耳氣之所至則動氣所不至則不動而此儀置之京都
與地震之所了不相關氣數何由相薄使銅龍驤首吐
丸也細尋其理了不可得更當訪之識者可也
腹笥
崑山白蓮花寺乃陛魯望捨宅之所後有祠堂像設皆
當時物咸淳中盛氏子醉遊寺中因仆其像於水則滿
腹皆魯望平生詩文親藁也寺僧訟於郡時太守倪普
亦怒之遂從徒坐而更塑其像雖可少雪天隨之辱然
無復當時之腹藁矣霅川南景德寺為南渡宗子聚居
之地大殿皆欏木為之經數百年略不欹傾俗傳以為
神匠所為佛像尤古咸淳辛未三月火忽起自佛腹其
中藏經數百卷多五代及國初時人手寫皆硾碧紙金
銀書間有舍利珠玉金銀錢之類多為宗子所得嘗見
一僕得金銀書心經一囊凡十卷長僅二寸卷首各繪
佛像亦頗極精妙後經笥一旦遂空亦竟莫知火起之
由豈釋氏所謂劫火者乎
龜溪二女貴
隆國黃夫人湖州德清縣人初入魏峻叔高家既出復
歸李仁本媵其女以入榮邸時嗣王與苪苦無子一幸
而得男是為度宗然自處極謙抑雖驟貴盛每遇邸第
親戚至不敢坐常以妳子自稱人亦以此名之或者有
魏妳子之謗其實不然也秦齊國夫人胡氏亦同邑人
相去纔數里賈涉濟川制置使少日舟過龜溪見婦人
浣衣者偶盼之因至其家問夫何在曰未歸語稍洽調
之曰肯相從乎欣然惟命及夫還扣之亦無難色遂攜
以歸既而生似道未幾去嫁為民妻似道少長始奉以
歸性極嚴毅似道畏之當景定咸淳間屢入禁中隆國
至同寢處恩寵甚渥年至八十有三上方賜祕器及冰
腦各五百兩賻銀絹四千兩疋命中使護葬師漕供費
凡兩輟朝賜諡柔正又賜功德寺及田六千畝可謂盛
極矣故一邑産二女貴人前此所未有也
算歷約法
古有數九九之語蓋自至後起數至九九則春已分矣
如至後一百六日為寒食之類也余嘗聞判太史局鄧
宗文云豈特此為然凡推算皆有約法推閏歌括云欲
知來歲閏先算至之餘更看大小盡決定不差殊謂如
來歲合置閏止以今年冬至後餘日為率且以今年十
一月二十二日冬至則本月尚餘八日則來年之閏當
在八月或小盡則止餘七日則當閏七月若冬至在上
旬則以望日為斷十二日足則復起一數焉推節氣歌
括云中氣與節氣但有半月隔若要知仔細兩時零五
刻謂如正月中子時初刻立春則數至己夘日寅時正
一刻則是雨水節也推立春歌括云今歲先知來歲春
但隔五日三時辰謂如今年甲子日子時立春則明年
合是己巳日夘時立春若夫刻數則用前法推之凡朔
望大小盡等悉有歌括惜乎不能盡記然此亦歷家之
淺事耳若夫精微則非布算乘除不可也
玉照堂梅品
梅花為天下神竒而詩人尤所酷好淳熙歲乙巳予得
曹氏荒圃於南湖之濱有古梅數十散漫弗治爰輟地
十畝移種成列增取西湖北山别圃江梅合三百餘本
築堂數間以臨之又挾以兩室東植千葉緗梅西植紅
梅各一二十章前為軒楹如堂之數花時居宿其中瑩
潔輝映夜如珂月因名曰玉照復開澗環繞小舟往來
未始半月捨去自是客有遊桂隠者必求觀焉頃亞太
保周益公秉鈞予嘗造東閣坐甫定首顧予曰一棹徑
穿花十里滿城無此好風光人境可見矣蓋予舊詩尾
句衆客相與歆豔於是遊玉照者又必求觀焉值春凝
寒又能留花過孟月始盛名人才士題詠層委亦可謂
不負此花矣但花豔並秀非天時清美不宜又標韻孤
特若三閭大夫首陽二子寧槁山澤終不肯頫首屏氣
受世俗湔拂間有身親貌悦而此心落落不相領會甚
至於汚䙝附近略不自揆者花雖眷客然我輩胸中空
洞幾為花呼叫稱冤不特三歎屢歎不一歎而足也因審
其性情思所以為奬護之策凡數月乃得之今疏花宜稱
憎嫉榮寵屈辱四事總五十八條揭之堂上使來者有所
警省且世人徒知梅花之佳而不能愛敬之使予之言傳
聞流誦亦將有愧色云紹興甲寅人日約齋居士書
花宜稱(凡二十六條)
澹隂曉日薄寒細雨輕烟
佳月夕陽微雪晚霞珍禽
孤鶴清溪小橋竹邊松下
明忩疎籬蒼厓綠苔銅瓶
紙帳林間吹笛膝上横琴石枰下棋
埽雪煎茶美人淡妝篸戴
花憎嫉(凡十四條)
狂風連雨烈日苦寒醜婦
俗子老鴉惡詩談時事
論差除花徑喝道對花張緋幕
賞花動鼔板作詩用調羹驛使事
花榮寵(凡六條)
主人好事賓客能詩列燭夜賞
名筆傳神專作亭館花邊謳佳詞
花屈辱(凡十二條)
主人不好事主人慳鄙種富家園内
與麤婢命名蟠結作屏賞花命猥妓
庸僧忩下種酒食店内插瓶樹下有狗屎
枝上曬衣裳青紙屏粉畫生猥巷穢溝邊
昔李義山襍纂内有殺風景等語今梅品實權輿於此
約齋名鎡字功父循王諸孫有吏才能一時所交皆名
輩予嘗得其園中亭榭名及一歲遊適之目名賞心樂
事者已載之武林舊事矣今止書其賞牡丹及此二則
云
律歷
沈仲存云近世精於歷者莫若衛朴雖一行亦不及之
春秋日食三十六諸歷通驗密者不過得二十六惟一
行得二十七朴乃得三十五朴能不用推算古今日月
食但口誦乘除不差一算凡古歷算數令人就耳一讀
即能暗誦旁通縦横誦之嘗令人寫歷書寫訖令附耳
讀之有差一算者讀至其處則曰此誤某字其精如此
大乘除皆不下照位運籌如飛人眼不能逐人有故移
其一算者朴自上至下手循一遍至移算處則撥正而
去熙寧中撰奉元歷以無候薄未能盡其術自言其得
六七而已然已密於他歷矣至姚虞孫乃出新意用藝
祖受命之年即位之日元用庚辰日起己夘號紀元歷
於是立朔既差定臘亦舛日食亦皆不驗未幾遂更焉
宣和間妄人方士魏漢津唱為皇帝夏禹以聲為律身
為度之說不以絫黍而用帝指凡中指之中寸三次指
之中寸三小指之中寸三合而為九為黃鍾律又云中
指之徑圍為容盛則度量權衡皆自此出焉或難之曰
上春秋富手指後或不同奈何復為之說曰請指之歲
上適年二十四得三八之數是為太蔟人統過是則寸
有餘不可用矣其敢為欺誕也如此然終於不可用而
止此事前所未有於理亦不可誣小人欺罔取媚而世
主大臣方甘心受侮而不悟可發識者一笑也
張氏十咏圖
先世舊藏吳興張氏十咏圖一卷乃張子野圖其父維
平生詩有十首也其一太守馬太卿會六老於南園云
賢侯美化行南國華髮欣欣奉宴娱政績已聞同水薤
恩輝遂喜及桑榆休言身外榮名好但恐人間此會無
他日定知傳好事丹青寧羨洛中圖其二庭鶴云戢翼
盤桓傍小庭不無清夜夢煙汀靜翹月色一團素閒啄
苔錢數點青終日稻粱聊自足滿前雞鶩漫相形已隨
秋意歸詩筆更與幽栖上畫屏其三玉蝴蝶花云雪朵
中間蓓蕾齊驟開尤覺繡工遲品高多說瓊花似曲妙
誰將玉笛吹散舞不休零晚樹團飛無定撼風枝漆園
如有須為夢若在蓝田種更宜其四孤帆云江心雲破
處遙見去帆孤浪闊疑升漢風高若泛湖依微過遠嶼
髣髴落荒蕪莫問乘舟客利名同一途其五宿清江小
舍破損僅存一句云菰葉青青綠荇齊其六歸燕云社
燕秋歸何處鄉羣雛齊老稻青黃猶能時暫棲庭樹漸
覺稀疎度苑牆已任風庭下簾幕却隨煙艇過瀟湘前
春認得安巢所應免差池揀杏梁其七聞砧云遙野空
林砧杵聲淺沙棲鴈自相鳴西風送響暝色靜久客感
秋愁思生何處征人移塞帳即時新月滿江城不知今
夜搗衣曲欲寫秋閨多少情其八宿後陳莊云臘凍初
開苕水清煙村遠郭漫吟行灘頭斜日鳬鷖隊枕上西
風鼔角聲一棹寒燈隨夜釣滿犁膏雨趁春耕誰言五
福仍須富九十年餘樂太平其九送丁遜秀才赴舉云
鵬去天池鳳翼隨風雲高處約先飛青袍賜宴出關近
帶取瓊林春色歸其十貧女云蒿簮掠鬢布裁衣木鑑
雖明亦嬾窺數畝秋禾滿家食一機官帛幾梭絲物為
貴寶天應與花有秋香春不知多少年來豪族女總教
時樣畫蛾眉孫覺莘老序之云富貴而夀考者人情之
所甚慕貧賤而夭短者人情之所甚哀然有得於此者
必遺於彼故寧處康強之貧夀考之賤不願多藏而病
憂顯榮而夭短也贈尚書刑部侍郎張公諱維吳興人
少年學書貧不能卒業去而躬耕以為養善教其子至
於有成平居好詩以吟咏自娛浮游閭里上下於谿湖
山谷之間遇物發興率然成章不事彫琢之巧采繪之
華而雅意自得倘徉閒肆往往與異時處士能詩者為
輩蓋非無憂於中無求於世其言不能若是也公不出
仕而以子封至正四品亦可謂貴不治職而受禄養以
終其身亦可謂富行年九十有一可謂夀考夫享人情
之所甚慕而違其所哀無憂無求而見之吟咏則其自
得而無怨懟之辭蕭然而有沈澹之思其然宜哉公卒
十八年公子尚書都官郎中先亦致仕家居取公平生
所自愛詩十首寫之縑素號十咏圖傳示子孫而以序
見屬余既愛侍郎之夀都官之孝為之序而不辭都官
字子野蓋其年八十有二云此事不詳於郡志而張維
之名亦不顯故人少知者會直齋陳振孫二卿方修吳
興志討摭舊事見之大喜遂傳其圖且詳考顛末為之
跋云慶歷六年吳興郡守宴六老於南園酒酣賦詩安
定胡先生瑗教授湖學為序其事六人者工部侍郎郎
簡年七十九司封員外郎范說年八十六衞尉寺丞張
維年九十一俱致仕劉維慶年九十二周守中年九十
五吳琰年七十二皆有子弟列爵於朝劉殿中丞述之
仲父周大理丞頌之父吳大理丞知幾之父也詩及序
刻石園中園廢石亦不存其事見圖經及安定言行錄
余嘗攷之郎簡杭人也或嘗寓於湖范說治平三年進
士同學究出身周頌天聖八年進士劉吳盛族述與
知幾皆有名蹟可見獨張維無所攷近周明叔史君得
古畫三幅號十咏圖者乃維所作詩也首篇即南園宴
集所賦孫覺莘老序之其略(云云)於是始知維為子野
之父也時熙寧五年歲在壬子逆數而上八十二年子
野之生當在淳化辛夘其父享年九十有一正當為守
會六老之年實慶歷丙戌逆數而上九十一年則周世
宗顯德丙辰也後四年宋興自是日趨太平極盛之世
及於熙寧元豐再甲子矣子野於其間擢儒科登膴仕
為時聞人贈其父官四品仍父子皆耄期流風雅韻使
人遐想慨慕不能已可謂吾鄉衣冠之盛事矣世固知
有子野而不知有其父也自慶歷丙戌後十八年子野
為十咏圖當治平甲辰又後八年孫莘老為太守為之
作序當熙寧壬子又後一百七十七年當淳祐己酉其
圖為好古博雅君子所得會余方輯吳興人物志見之
如獲珙璧因細考而詳錄之庶幾不朽於世其詩亦清
麗閒雅如灘頭斜日鳬鷖隊枕上西風鼔角聲又花有
秋香春不知皆佳句也子野之墓在卞山多寶寺今其
後影響不存矣此圖之獲豈不幸哉本朝有兩張先皆
字子野其一博州人天聖三年進士歐陽公為作墓志
其一天聖八年進士則吾州人也二人名姓字偶皆同
而又適同時不可不知也且賦詩云平生聞說張三影
十詠誰知有乃翁逢世昇平百年久與齡耆艾一家同
名賢敘述文章好勝事流傳繪素工遐想盛時生恨晚
恍如身在畫圖中南園故址在今南門内牟存叟端平
所居是也其物尚為張氏物先君為經營得之存叟大
喜亦嘗賦五絶句其一云買家喜傍水晶宫正是南園
故址中我欲築堂名六老追還慶歷太平風蓋紀實也
余家又偶藏子野詩一帙名安六集舊京本也鄉守楊
嗣翁見之因取刻之郡齋適二事皆出余家似與子野
父子有緣耳
耿聽聲
耿聽聲者兼能嗅衣物以知吉凶貴賤德夀聞其名取
宫人扇百餘雜以上及中宫所御令小黃門持扣之耿
嗅至后扇云此聖人也然有隂氣至上扇乃呼萬歲上
竒之呼入北宫又取妃嬪珠冠十數示之至一冠奏曰
此有尸氣時張貴妃薨此其故物也後居候朝門内夏
震微時嘗為殿岩饋酒於耿耿聞其聲知其必貴遂以
其女妻其子子復娶其女時郭棣為殿帥耿謁之曰君
部中有三節度使他日皆為三衙扣為何人則曰周虎
彭輅夏震也虎輅時皆為將官獨震方為帳前佩印官
郭曰周彭地步或未可知震安得遽爾乎耿曰吾所見
如此可必也耿因為三人結為義兄弟一日耿謂虎曰
吾數夜聞軍中金鼓有殺聲兵將動君三人皆當由此
而顯矣未幾開禧出師虎守和州輅為金州統戎皆以
功受賞震則以誅韓功相繼獲殿巖虎亦為帥皆立節
度使班悉如耿之言
周陸小詞
周平園嘗出使過池陽太守趙富文彦博招飲籍中有
曹聘者潔白純靜或病其訥而不頎公為賦梅以見意
云踏白江梅大都玉軟酥凝就雨肥霜逗癡騃閨房秀
莫待冬深雪壓風欺後君知否却嫌伊瘦又怕伊僝僽
酒酣又出家姬小瓊舞以侑歡公又賦一闋云秋夜乘
槎客星容到天孫渚眼波微注將謂牽牛渡見了還非
重理霓裳舞雖無悮幾年一遇莫訝周郎顧范石湖嘗
云朝士中姝麗有三傑謂韓無咎晁伯如家姬及小瓊
也禁中亦聞之異時有以此事傷公者阜陵亦為一笑
陸放翁在蜀日有所盼嘗賦詩云碧玉當年為破爪學
成歌舞入侯家如今顦顇蓬窗底飛上青天妬落花出
蜀後每懷舊遊多見之賦咏有云金鞭朱彈憶春遊萬
里橋東罨畫樓夢倩曉風吹不斷書憑春鴈寄無由鏡
中顔鬢今如此席上賓朋好在否篋有吳牋三百箇擬
將細字寫春愁又云裘馬清狂錦水濱最繁華地作閒
人金壺投箭消長日翠袖傳杯領好春幽鳥語隨歌處
拍落花鋪作舞時茵悠然自適君知否身與浮名孰是
親又以此詩櫽括作風入松云十年裘馬錦江濱酒隠
紅塵黃金選勝鶯花海倚疎狂驅使青春弄笛魚龍盡
出題詩風月俱新自憐華髮滿紗巾猶是官身鳳樓曾
記當年語問浮名何似身親欲寫吳牋說與這回真箇
閒人前輩流風雅韻猶可想見也
齊東野語卷十五
