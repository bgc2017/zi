欽定四庫全書
齊東野語卷八
宋周密撰
張魏公二事
高宗視師金陵張魏公為守楊和王領殿前司有卒夜
出與兵馬都監喧競卒訴之公判云都監夜巡職也禁
兵酉點後不許出營法也牒宿衛司照條行楊不得已
斬之又嘗詣學士子有投牒者視之則爭博進也即判
云士子爭財於學校教化不明太守罪也當職先罰俸
半月牒學照規行教官大窘引去
羅春伯政事
羅點春伯為浙西倉攝平江府忽有故主訟其逐僕欠
錢者究問雖得實而僕黠甚反欲汙其主乃自陳嘗與
主饋之姬通既而物色則無有也於是遂令僕自供姦
狀甚詳因判云僕既欠主人之錢又且汙染其婢事之
有無雖未可知然其自供罪狀已明合從姦罪定斷徒
配施行所有女使候主人有詞日根究聞者無不快之
庯峭
魏收有逋峭難為之語人多不知其義熙寧間蘇子容
丞相奉使契丹道北京時文潞公為留守燕欵從容因
扣逋峭之義蘇公曰向聞之宋元憲云事見木經蓋梁
上小柱名取其有折勢之義耳乃就用此事作詩為謝
云自知伯起難逋峭不及淳于善滑稽而齊魏間以人
有儀矩可喜者則謂之庯峭集韻曰庯庩屋不平也庯
奔模反同都反今造屈勢有曲折者謂之庯峭云二字
與前義亦近似今京師指人之有風指者亦謂之波峭
雖轉庯為波豈亦此義耶
許公言
安定郡王子濤字仲山在京師時其兄子沖喜延道流
方士有許公言者能以藥為黃金其人皎然玉樹有小
鑪高不盈尺以少藥物就掌中調之納火中須臾精金
也謂仲山曰如何仲山曰畢竟只是假許愕然拊其背
曰善自愛越數日告子沖别挽留不可將出門邀仲山
耳語首言君兄且死矣君手有直紋未可量但早年亦
囏困宜順受之夀可至六十九人夀脩短視其操行上
帝所甚惡者貪所甚靳者夀人能不犯其所甚惡未有
不得其所靳者君能不忘吾言可至七十九持之益謹
更可至八十九外此非吾所知也仲山問其行何之曰
中原將亂吾入蜀耳未數月子沖一夕無疾而亡踰年
金入宼仲山負其母以南晝伏宵行數阽於危僅得脱
平生守許之戒不渝晚而襲爵年八十七乃終克家端
明乃其曾孫也
士子訴試
王常吕仲衡知紹興郡舉進士有為二試卷異其名皆
中選黜者不厭譁然訴之王呼其首問曰爾生幾何年
凡幾試矣衆謂憐其潦倒則皆以老於場屋對王曰曾
中選否正為累試皆不利也王忽作色曰爾曹累試不
一得彼一試而兩得尚敢訴耶叱而出之
趙德莊誨後進
趙忠定汝愚初登第謁趙彦端德莊德莊故餘干令因
家焉故與忠定父兄游語之曰謹毋以一魁寘胸中又
曰士大夫多為富貴誘壞又曰今日於上前得一二語
奬諭明日於宰相處得一二語褒拂往往喪其所守者
多矣忠定拱手曰謹受教前輩於後進如此
朱墨史
紹聖中蔡卞重修神宗實錄用朱黃刪改每一卷成輒
納之禁中蓋將盡泯其迹而使新錄獨行所謂朱墨本
者世不可得而復見矣及梁師成用事自謂蘇氏遺體
頗招延元祐諸家子孫若范温秦湛之徒師成在禁中
見其書為諸人道之諸人幸其書之出因曰此亦不可
不錄也師成如其言及敗沒入有得其書携以渡江遂
傳於世
蘇大璋
三山蘇大璋顒之治易有聲戊午鄉舉夢為第十一人
數為人言之以為必如夢告既試將揭榜同經人訴於
郡謂其自許之確如此必將與試官有成約萬一果然
乞究治之及申號至第十一名果易也帥携此狀入院
遍示考官謂設如此言諸公將何以自解不若以待補
首卷易之衆皆以為然既拆號則自待補為正解者大
璋也由正解而易為待補者乃投牒之人也次年蘇遂
冠南宫此與王俊民事相類
徐漢玉
永嘉徐宣字漢玉治周成子獄無所枉自知必得罪東
擔俟命忽夢神人驅之使去答曰吾分宜去不待驅逐
但未知當往何所神曰汝得嚴州覺與家人言夢真妄
耳吾得罪必南遷安得在畿乎已而謫道州又徙象州
行至來賓縣得圖經視之唐嚴州也歎曰吾其不返乎
果終焉
韓慥奇卜
紹興末有韓慥者賣卜於臨安之三橋多奇中庚辰春
曾侍郎仲躬吕太史伯恭至其肆則先一人在焉問其
姓宗子也次第諸命首言趙可至郡守却多貴子不達
者亦卿郎次及曾則曰命甚佳有家世有文學有政事
亦有官職只欠一事終身無科第次至吕問何幹至此
吕曰赴試曰去年不合發解今安得省試曰赴詞科曰
却是詞科人但不在今年詞科别有人矣後三年兩試
皆得之且不失甲科復扣其何所至沉吟久之曰名滿
天下可惜無福已而其言皆驗趙名待仕至岳州守其
子汝述為尚書适達遇皆卿監郎曾仲躬名逮吉父文
清公之子能世其家舉進士不第至從官以沒吕太史
隆興癸未諒隂榜南宫第七人又中宏詞科為儒宗不
幸得末疾甫四十六歲而終術之神驗如此
以賦罷相
阜陵在位上庠月書前列試卷時經御覽辛丑大旱七
月私試閔雨有志乎民賦魁劉大譽第六韻云雨暘固
自於天感召豈無所主儻爕調得人則斯可有節而聚
斂無度則亦能不雨此或未明閔之何補不見商霖未
作相傅說於高宗漢旱欲蘇烹弘羊於孝武未幾趙温
叔罷相
小兒瘡痘
小兒瘡痘固是危事然要不可擾之嘗見趙賓暘曰或
多以酒麵等物發之非也或以消毒飲升麻湯等解之
亦非也大要在固臟氣之外任其自然耳惟本事方捻
金散最佳又陳劒南剛翁云痘瘡切不可多服升麻湯
只須以四君子湯加黃茋二味為穩耳二說皆有理然
或有變證則不得不資於藥癸酉歲兒女皆發痘瘡同
僚括蒼陳坡老儒也因言向分教三山日其孫方三歲
發熱七日瘡出而倒靨色黑脣口冰冷危證也遍試諸
藥皆不效因乞靈於城隍神以卜生死道經一士門士
怪其侵晨倉皇因遮扣之遂告以故士曰恰有藥可起
此疾奇甚因為經營少許俾服之移時即紅潤如常後
求其方甚祕惜之及代歸方以見贐其法用狗蠅七枚
(狗身上能飛者)擂細和醅酒少許調服蠅夏月極多易得冬月
則藏於狗耳中不可不知也既而次女瘡後餘毒上攻
遂成内障目不辨人極可憂遍試諸藥半月不騐後得
老醫一方用蛇蜕一具淨洗焙令燥又天花粉(即瓜蔞根)等
分細末之以羊子肝破開入藥在内麻皮縛定用米泔
水熟煑切食之凡旬餘而愈其後程甥亦用此取效真
奇劑也
曹西士上竿詩
趙南仲以誅李全之功見於趙清臣史揆每左右之遂
留於朝其後恢復事起遂分委以邊面赴鎮之日朝紳
置酒以餞適有呈緣竿伎者曹西士賦詩云又被鑼聲
送上竿這番難似舊時難勸君着脚須教穩多少旁人
冷眼看未幾師果不競
昌化章氏
昌化章氏昆弟二人皆未有子其兄先抱育族人一子
未幾其妻得于其弟言兄既有子盍以所抱子與我兄
告其妻妻猶在蓐曰不然未有子而抱之甫得子而棄
之人其謂我何且新生那可保也弟請不已嫂曰不得
已寧以吾新生與之弟初不敢當嫂卒與之已而二子
皆成立長曰翃字景韓季曰詡字景虞翃之子樵槱詡
之孫鑄鑑皆相繼登第遂為名族孝友睦婣之報如此
婦人有識尤可尚也
吳季謙改秩
吳季謙愈初為鄂州邑尉常獲劫盜訊之則昔年有某
郡倅者江行遇盜殺之其妻有色盜脇之曰汝能從我
乎妻曰汝能從我則我亦從汝否則殺我盜問故曰吾
事夫若干年今至此已矣無可言者僅有一兒才數月
吾欲浮之江中幸而有育之者庶其有遺種吾然後從
汝無悔盜許之乃以黑漆團合盛此兒藉以文褓且置
銀二片其旁使隨流去如是十餘年一日盜至鄂艤舟
挾其家至某寺設供至一僧房庋間黑合在焉一見識
之驚絶幾倒因曰吾疾作姑小憩於此毋撓我乘間密
問僧何從得此合僧言某年月日得於水濱有嬰兒及
白金在焉吾收育之為求乳食今在此年長矣呼視之
酷肖其父乃為僧言始末且言在某所能為我聞之有
司密捕之可以為功受賞吾冤亦釋矣僧為報尉一掩
獲之遂取其子以歸季謙用是改秩
作邑啟事
龔聖任言林德崇父嘗為劇縣有聲其與監司啟有云
鳴琴堂上將貽不治事之譏投巫水中必得擅殺人之
罪時以為名言劉潜夫宰建陽亦有一聯云每嗟民力
至叔世而張弓欲竭吏能恐聖門之鳴鼓語意尤勝信
乎治邑之難也
齋不茹葷必變食
莊子人間世云仲尼曰齋吾語若顔回曰回之家貧唯
不飲酒不茹葷者數月矣若此則可以為齋乎曰祭祀
之齋非心齋也鄭玄註曰葷辛菜也按說文葷臭菜也
鍇曰通謂芸薹椿韮蒜葱阿魏之屬氣不潔也荀子哀
公篇孔子曰夫端衣玄裳冕而乘輅者志不在於食葷
註云葷菜葱韮之屬論語齋必變食周禮膳夫王齋三
舉鄭註云齋必變食也疏曰齋必變食故加生體至三
太牢(牛羊豖具為一牢)胡明仲論梁武曰祭祀之齋居必遷坐
必變服必變食食為盛饌一其心志潔其氣體以與神
明交未嘗不飲酒不茹葷也晦菴釋齋必變食亦取莊
子而黃氏亦兼取之朱又謂葷是五辛又曰今致齋有
酒非也然禮中乃有飲不至醉之說何邪
二李省詩
蜀中類試相傳主司多私意與士人相約為暗號中朝
亦或有之而蜀以為常李璧季章&KR0811;季永同登庚戌科
己酉赴類試二公皆以文名一時而律賦非所長鄉
人侯某者以能賦稱因資之以潤色既書卷不以詩示
侯侯疑其必有謂將出門侯故少留李遂先出而侯踵
其後至納卷所扣吏以二李卷子欲借一觀以小金牌
與之吏取以示則詩之景聯皆曰日射紅鸞扇風清白
獸樽侯即於己卷改用之既而皆中選二李謝主司主
司問此二句惟以授於昆仲何為又以與人李恍然不
知所以他日微有所聞終身與侯不協
宗子請給
王介甫為相裁減宗室恩數宗子相率訴馬前公諭之
曰祖宗親盡亦須祧遷何況賢輩荆公行一切不恤之
政獨於此事未為不然熙寧詔裁宗室授官法及恩例
東坡亦以為然曰此實陛下至明至斷所以深計遠慮
割愛為民其後無戚疏少長皆仰食縣官西南兩宗無
賴者至縱其婢使與閭巷通生子則認為己子而利其
請給此自古所無之弊例也
鄭安晚前䜟
鄭丞相清之在太學十五年殊困滯無聊乙亥歲甫升
舍選而以無名闕未及奏名遂仍赴丁丑省試臨期又
避知舉袁和叔親試别頭愈覺不意及試青紫明主恩
詩押明字短晷逼暮思索良艱漫檢韻中有赬字可用
遂用為末句云他年蒙渥澤方玉帶圍赬歸為同舍道
之皆大笑曰綠衫尚未能得着乃思量繫玉帶乎已而
中選攀附驟貴官至極品竟得此賜遂成吉䜟以此知世
之叨竊富貴皆非偶然也
趙僉判花字樣
趙時杖為平江僉幕其訓名不雅凡書判決杖吏輩皆
用紙貼之此亦可笑其押字作一大口字而申其下一
畫陳子爽愷作守初到見之書其側云僉判押字大空
空請改之庶幾務實仍請别押一樣來聞者無不大笑
正可與李晉仁喏樣為對也
一府三守
放翁筆記言慶歷初夏竦判永興軍陳執中范雍並為
知軍一府三守不知職守如何分既非長貳文移書牒
之類必有程式官屬胥吏何所禀承國史不載莫可攷
也然諫官御史不以為非三公亦不辭豈在當時亦便
於是耶今按竦先以都部署兼經略招討使判永興軍
既而執中為同都部署經略使知軍而詔竦判如故未
幾竦屯鄜州執中屯涇州蓋兩人議邊事不合故分任
之未幾又以范雍知軍竦執中既分出按邊而領府事
猶故於是一府三守公吏奔趨往來想不勝其擾自昔
未嘗有也然則史未嘗不載而於事安得為便乎
六么羽調
演繁露云唐有新翻羽調綠腰白樂天詩自集註云即
六么也今世亦有六么而其曲有高平仙吕調又不與
羽調相協不知是唐遺聲否按今六么中吕調亦有之
非特高平仙吕也唐禮樂志俗樂二十八調中吕高平
仙吕在七羽之數蓋中吕夾鍾羽也高平林鍾羽也仙
吕夷則羽也安得謂之不與羽調相協蓋未之攷爾
香炬錦茵
秦檜之當國四方餽遺日至方滋德帥廣東為蠟炬以
衆香實其中遣駛卒持詣相府厚遺主藏吏期必達吏
使俟命一日宴客吏曰燭盡適廣東方經略送燭一罨
未敢啟乃取而用之俄而異香滿坐察之則自燭中出
也亟命藏其餘枚數之適得四十九呼卒問故則曰經
略專造此燭供獻僅五十條既成恐不嘉試爇其一不
敢以他燭充數秦大喜以為奉己之專也待方益厚鄭
仲為蜀宣撫格天閣畢工鄭書適至遺錦地衣一鋪秦
命鋪閣上廣袤無尺寸差秦默然不樂鄭竟失志至於
得罪二公為計同一以見疑一以見厚固有幸不幸要
不若居正之無悔吝也
登聞鼓
筆談言洛京留臺有舊案言國初取索鹵簿法仗報言
本京鹵簿因清泰間末帝將帶逃走不知所在人傳以
為笑今登聞鼓院初供職吏具須知單狀稱本院元管
鼓一面在東京宣德門外被太學生陳東等擊碎不曾
搬取前來正與此相類皆可資捧腹也
義絶合離
莆田有楊氏訟其子與婦不孝官為逮問則婦之翁為
人敺死楊亦預焉坐獄未竟而値覃霈得不坐然婦仍
在楊氏家有司以大辟既已該宥不復問其餘小民無
知亦安之不以為怪也其後父又訟其子及婦軍判官
姚瑶以為雖有讎隙既仍為婦則當盡婦禮欲併科罪
陳伯玉振孫時以倅攝郡獨謂父子天合夫婦人合人
合者恩義有虧則已矣在法休離皆許還合而獨於義
絶不許者蓋謂此類況兩下相殺又義絶之尤大者乎
初問楊罪既脱合勒其婦休離有司既失之矣若楊婦
盡禮於舅姑則為反親事讎稍有不至則舅姑反得以
不孝罪之矣當離不離則是違法在律違律為婚既不
成婚即有相犯並同凡人今其婦合比附此條不合收
坐時皆服其得法之意焉按筆談所載夀州有人殺妻
之父母兄弟數口州司以不道緣坐其妻子刑曹駁之
曰敺妻之父母即為義絶況身謀殺不應復坐此與前
事正相類凡泥法而不明於理不可以言法也
熊子復
熊克字子復博學有文王季海守富沙日漕使開宴命
子復譔樂語季海讀之稱善詢司謁者曰誰為之答曰
新任某州熊教授也自此甚見前席别後子復一向官
湖湘間不相聞者幾二十年及改秩作邑滿造朝謁光
範季海時為元樞詢子復曰近亦有著述乎子復以兩
編獻一日後殿奏事畢阜陵從容曰卿見近日有作四
六者乎時學士院闕官上不訪之趙丞相而訪之季海
於是以陸務觀等數人對上云朕自知之今欲得在下
僚未知名者爾季海遂及子復姓名上云此人有近作
可進來季海退以所獻繳入翌日上謂季海曰熊克之
文朕嘗觀之可喜蓋欲置之三館兼翰苑也季海奏云
如此恐太驟不如且除院轄徐召試使克文聲著於士
大夫間則人無間言阜陵然之遂除提轄文思院他日
趙丞相進擬上曰朕自有人趙問何人上曰熊克又曰
陛下何以知之曰朕嘗見其文字又問陛下何從得其
文字此必有近習為道地者上曰不然季海雖知由己
所薦以上既不言亦不敢泄而趙終疑之未幾召試故
時學士院發策率先示大略試者得為之備趙乃以喻
周子充云此非佳士也克屢造請求問目子充不答及
對策殊略克大以為恨故在玉堂每當子充制詔輒無
美辭後竟出知台州
鄭時中得官
鄭時中字復亨三衢人在上庠日多游朝紳間好大言
嘗語同舍曰前舉漕薦乃術者曹谷先許今復來矣有
好事聞之曰此必谷又許之乃與偕走其肆則鄭實未
嘗先往曹沉吟久之頻自搖首推演再三乃曰吾十年
前曾許此命來春必高選今所見乃不然雖然來春定
得官但非登科耳今秋得舉却不必問鄭乃曰吾家無
延賞來年不郊非科舉何由得官谷曰某見得如此耳
既而程泰之大昌與鄭同薦程第而鄭不利時余松茂
老為秦檜之客第三人及第秦與謀代余因薦鄭秦亦
悦其辯設禮有加鄭無以頌之嘗聞其季父行可名仲
熊者言舊在太學目擊靖康金人欲立張邦昌秦為中
司特議立趙氏金人召赴軍前秦遂遣妻王氏南歸已
登舟王聞變亟步以往秦時猶未入北軍因同入肆買
虀麵人已盈坐主人横一卓溝上使坐王憂懼不能舉
筯秦兼盡之略無懼色已乃同至軍前被執鄭因於坐
間舉此事謂親得之行可秦意正欲暴白此事而人無
知者聞其言大喜時行可猶仕州縣即召用之二年同
為執政是歲復亨亦得官其神驗如此
詩詞祖述
隆興間魏勝戰死淮隂孝宗追惜之一日諭近臣曰人
才須用而後見使魏勝不因邊釁何以見其才如李廣
在文帝時是以不用使生高帝時必將大有功矣其後
放翁贈劉改之曰李廣不生楚漢間封侯萬戸宜其難
蓋用阜陵語也改之大喜以為善名我異時劉潜夫作
沁園曲云使李將軍遇高皇帝萬戶侯何足道哉又祖
放翁語也
嘲覓薦舉
直齋陳先生云向為紹興教官日有同官初至者偶問
其京削欠幾何答云欠一二紙數月聞有舉之者會間
賀其成事則又曰尚欠一二紙又越月復聞有舉者扣
之則所答如前余頗怪之他日與王深甫言之深甫笑
曰是何足怪子不見臨安丏者之乞房錢乎暮夜號呼
於衢路曰吾今夕所欠十幾文耳有憐之者如數與之
曰汝可以歸卧矣感謝而退去之數十步則其號呼如
初焉子不彼之怪而此之怪何哉因相與大笑而罷
齊東野語卷八
