欽定四庫全書
齊東野語卷六
宋周密撰
紹興御府書畫式
思陵妙悟八法留神古雅當干戈俶擾之際訪求法書
名畫不遺餘力清閒之燕展玩摹搨不少怠蓋睿好之
篤不憚勞費故四方爭以奉上無虛日後又於𣙜場購
北方遺失之物故紹興内府所藏不減宣政惜乎鑒定
諸人如曹勛宋貺龍大淵張儉鄭藻平協劉炎黃冕魏
茂實任原輩人品不高目力苦短凡經前輩品題者盡
皆拆去故今御府所藏多無題識其源委授受歲月攷
訂邈不可求為可恨耳其装標裁制各有尺度印識標
題具有成式余偶得其書稍加攷正具列於後嘉與好
事者共之庶亦可想像承平文物之盛焉
出等真跡法書兩漢三國二王六朝隋唐君臣墨跡
(並係御題僉各書妙字)
用克絲作樓臺錦褾青綠簟文錦裏
大薑牙雲鸞白綾引首高麗紙贉
上等白玉碾龍簮頂軸(或碾花)
檀香木桿鈿匣盛
上中下等唐真跡(内上中等並降付米友仁跋)
用紅霞雲錦褾碧鸞綾裏
白鸞綾引首高麗紙贉
白玉軸(上等用簮頂餘用平等)檀香木桿
次等晉唐真跡(并石刻晉唐名帖)
用紫鸞鵲錦褾碧鸞綾裏
白鸞綾引首蠲紙贉
次等白玉軸
引首後贉卷縫用御府圖書印
引首上下縫用紹興印
鈎摹六朝真跡(並係米友仁跋)
用青樓臺錦褾碧鸞綾裏
白鸞綾引首高麗紙贉
白玉軸
御府臨書六朝羲獻唐人法帖并雜詩賦等(内長篇不用邊道依古厚紙
不揭不背)
用毬路錦衲錦
杮紅龜背錦紫百花龍錦
皂鸞綾褾等碧鸞綾裏
白鸞綾引首
玉軸或瑪瑙軸臨時取旨
内趙世元鈎摹者亦用衲錦褾
蠲紙贉瑪瑙軸
並降付莊宗古鄭滋今依真本紙色及印記對樣
莊造將元拆下舊題跋進呈揀用
五代本朝臣下臨帖真跡
用皂鸞綾褾碧鸞綾裏
白鸞綾引首夾背蠲紙贉
玉軸或瑪瑙軸
米芾臨晉唐雜書上等
用紫鸞鵲錦褾紫駞尼裏
楷光紙贉次等簮頂玉軸
引首前後用内府圖書内殿書記印或有題跋於
縫上用御府圖籍印最後用紹興印並降付米友
仁親書審定題於贉卷後
蘇黃米芾薛紹彭蔡襄等雜詩賦書簡真跡
用皂鸞綾褾白鸞綾引首
夾背蠲紙贉象牙軸
用睿思東閤印内府圖記
米芾書雜文簡牘
用皂鸞綾褾碧鸞綾裏
白鸞綾引首蠲紙贉
象牙軸
用内府書印紹興印
並降付米友仁驗定令曹彦明同共編類等第每
十帖作一卷
内雜帖作冊子
趙世元鈎摹下等諸雜法帖
用皂木錦褾瑪瑙軸
或牙軸
前引首用機暇清賞印縫用内府書記印後用紹
興印仍將原本拆下題跋㨂用
六朝名畫横卷
用克絲作樓臺錦褾青絲簟文錦裏
次等用碧鸞綾裏
白大鸞綾引首高麗紙贉
出等白玉碾花軸
六朝名畫掛軸
用皂鸞綾上下褾
碧鸞綾託褾(全軸)檀香軸桿
上等玉軸
唐五代畫横卷(皇朝名畫同)
用曲水紫錦褾碧鸞綾裏
白鸞綾引首玉軸
或瑪瑙軸(内下等并謄本用皂褾雜色軸)蠲紙贉
唐五代皇朝等名畫掛軸並同六朝装褫軸頭旋
取旨
蘇軾文與可雜畫(姚明装造)
用皂大花綾褾碧花綾裏
黃白綾雙引首烏犀或瑪瑙軸
米芾雜畫横軸
用皂鸞綾褾碧鸞綾裏
白鸞綾引首白玉軸
或瑪瑙軸
僧梵隆雜畫横軸(陳子常承受)
樗蒲錦褾碧鸞綾裏
白鸞綾引首瑪瑙軸
諸畫並用乾卦印下用希世印後用紹興印
諸畫装褫尺寸定式
大整幅上引首三寸下引首二寸
小全幅上引首二寸七分
下引首一寸九分經帶四分
上褾除打擫竹外淨一尺六寸五分
下褾除上軸外淨七寸
一幅半上引首三寸六分
下引首二寸六分經帶八分
雙幅上引首四寸下引首二寸七分
上褾除打擫竹外淨一尺六寸八分
下褾除上軸桿外淨七寸三分
兩幅半上引首四寸二分
下引首二寸九分經帶一寸二分
三幅上引首四寸四分下引首三寸一分
經帶一寸三分
四幅上引首四寸八分下引首三寸三分
經帶一寸五分
横卷褾合長一尺三寸(高者用全幅)
引首闊四寸五分(高者五寸)
應書畫面僉並用真古經紙隨書畫等第取旨
應六朝隋唐出等法書名畫並御臨名帖本朝名
臣帖並御書面僉
内中下品並降付書房令裴禧書
應書畫横卷掛軸並用雜色錦袋複帕象牙牌子
應搜訪到書法墨跡降付書房先令趙世元定驗
品第進呈訖次令莊宗古分㨂付曹勛宋貺張
儉龍大淵鄭藻平協黃冕魏茂實任源等覆定
驗訖装褫
應搜訪到名畫先降付魏茂實定驗打千字文號
及定驗印記進呈訖降付莊宗古分手装背
應搜訪到古畫内有破碎不堪補背者令書房依
元樣將本臨摹進呈訖降付莊宗古依元本染
古槌破用印装造劉娘子位並馬興祖謄畫
應古畫如有宣和御書題名并行拆下不用别令
曹勛等定驗别行譔名作畫目進呈取旨
碑刻横卷定式
蘭亭闌道高七寸六分
每行闊八分共二十八行
樂毅論闌道高七寸五分
每行闊六分共四十三行
真草千文闌道高七寸二分
每行闊八分共二百行
智永歸田賦闌道高七寸二分半
每行闊八分共四十四行
獻之洛神賦闌道高八寸三分
每行闊六分共九行
枯木賦闌道高九寸九分
每行闊九分共三十九行
應古厚紙不許揭薄若紙去其半則損字精神一
如摹本矣
應古畫装褫不許重洗恐失人物精神花木穠豔
亦不許裁剪過多既失古意又恐將來不可再
背
應搜訪到法書多係青闌道絹櫬背唐名士多闌
道前後題跋令莊宗古裁去上下闌道揀高格
者隨法書進呈取旨揀用依紹興格式装褫
内府装褫分科引式格式
粘裁摺界装背染古
集文定驗圖記
按唐藝文志序載四庫装軸之法極其瓌緻六典
載崇文館有装潢匠五人即今背匠也本朝祕府
謂之装界即此事蓋古今所尚云
解頤
匡衡好學精力絶人諸儒為之語曰無說詩匡鼎來匡
說詩解人頤蓋言其善於講誦能使人喜而至於解頤
也至今俗諺以人喜過甚者云兜不上下頦即其意也
本朝盛度以第二名登第其父喜甚頤解而卒又岐山
縣樊紀登第其父亦以喜而頤脱有聲如破甕按醫經
云喜則氣緩能令人脱頤信非戲語也
山陵使故事
韓魏公為永昭山陵使事畢而英宗不豫不敢還至四
載以永厚陵成復護葬於洛陽因上疏云自唐至於五
代故事山陵使事訖合行求去遂以司徒兩鎮節鉞判
相州元符間章子厚為永泰山陵使有作詞戲之云草
草山陵職事厭厭罷相情懷蓋謂故事當然也淳熙間
高宗山陵欲差五使王季海為首相殊以為憂尤延之
時為禮官於是授之以說云今此乃攅宫耳不當置五
使季海遂倡其說曰祖宗全盛營陵西洛乃差五使今
權卜會稽止當差總護使耳且歲旱民力何以堪之於
是止差伯圭充總護使洪邁充橋道頓遞使殊不知季
海拜高宗朝宰相本無解罷之嫌亦一時不深考典故
耳
胡明仲本末
胡致堂寅字明仲文定公安國之庶子也將生欲不舉
文定夫人夢大魚躍盆水中急往救之則已溺將死矣
遂抱以為己子少桀黠難制父閉之空閣中其上有雜
木過數旬寅盡刻為人形安國曰當思所以移其心遂
别置書數千卷於其上年餘悉能成誦不遺一卷遂為
名儒及貴顯不復為本生母持服為右正言章夏所劾
會秦丞相亦惡之遂謫新州安置嘗於謫所著讀史管
見數千萬言極意譏貶秦氏如論桑維翰雖因耶律德
光而相其意特欲興晉而已固無挾敵以自重劫主以
盜權之意猶足為賢等語甚多蓋此書有為而作非徒
區區評論也及論漢宣帝立皇考廟曰既為伯父母叔
父母之後而父母亡則當降所生父母而伯父母叔父
母之稱昭昭然矣稱謂既如此則三年之喪宜降其服
朞又昭昭然矣稱謂既如此服喪又如此則情之主乎
内者隆所當隆殺所當殺不敢交奪於幽隱之中又昭
昭然矣其論哀帝議立定陶王後曰故為人後者不顧
私親安而行之猶天性也當是時而責為人後者絶私
親之顧彼反得以旁緣不孝之似而責之顧私親者至
以孝自居不顧者反陷於罪辟(云云)其論晉出帝追封
敬儒為宋王曰服而或加或降者以恩屈於義也屈所
生之恩以伸所厚之義則恩輕而義重矣恩輕而義重
則所生父母固可名之曰伯父母叔父母矣為此論者
皆是欲借此以自解然持論太過所謂欲蓋而益彰前
輩蓋嘗評之故今詳著始末於此固非敢輕議先儒也
若夫定陶立後敬儒封王紛紛為是無定者皆父子私
心不能自克互相為欺以致此耳若昭陵立英宗為皇
子詔曰濮安懿王之子猶朕之子也思陵立夀皇為皇
子詔曰藝祖皇帝七世孫也明白洞達大哉王言後世
安得而擬議之哉
詩用事
糜先生吳之老儒也&KR2064;弇皆其子姪行記問該洽九經
註疏悉能成誦場屋之文未嘗謄藁為時嚮慕然垂老
連蹇未嘗預貢士籍時吳仲孚(名惟信號菊潭)客吳能詩善絶
句糜極稱之以為不可及一日遇諸塗扣以近作吳因
朗誦傷春絶句云白髮傷春及一年閒將心事卜金錢
梨花瘦盡東風嬾商略平生到杜鵑糜老至屈膝拜之
曰子真謫仙人也老夫每欲效顰則漢高祖唐太宗追
逐不少置矣蓋前輩服善若此陳簡齋嘗語人以作詩
之要云天下書雖不可不讀然慎不可有意於用事正
謂此也今人或以用事多為博贍誤矣
王魁傳
世俗所謂王魁之事殊不經且不見於傳記雜說疑無
此事異聞集雖有之然集乃唐末陳翰所編魁乃宋朝
人是必後人勦入耳按嘉祐中進士奏名訖未御試京
師妄傳王俊民為状元不知言之所起亦不知俊民為
何人及御試王荆公時為知制誥與楊樂道共為詳定
官御試舉人設初考官先定等第復彌之以送覆考再
定乃付詳定初發考所等以對覆考如同即已不同則
詳其程文為定時荆公以初覆所定第一人皆未允當
於行間别取一人為首楊樂道以為不可議未決太常
少卿朱從道時為封彌聞之謂同舍曰二公何用力爭
從道十日前已聞王俊民為状元事必前定二公徒自
苦耳既而二人各以己意進禀而詔從荆公之請及發
封乃王俊民也後又見初虞世所集養生必用方戒人
不可妄服金虎碧霞丹乃詳載其說云状元王俊民字
康侯為應天府發解官得狂疾於貢院中嘗對一石碑
呼呌不已碑石中若有應之者亦若康侯之奮怒也病
甚不省覺取書冊中交股刀自裁及寸左右抱持之遂
免出試院未久疾勢亦已平復予與康侯有父祖鄉曲
之舊又自童稚共筆硯嘉祐中同試於省場傳聞可駭
亟自汶拏舟抵彭城時十月盡矣康侯亦起居飲食如
故但愔愔不樂或云平生自守如此乃有此疾予亦多
方開慰歲暮予北歸康侯有詩送予云寒窗一夜雪紛
紛來朔風之子動歸興輕袂飄如蓬問子何所之家在
濟水東問子何所學上庠教化宫行將携老母寓居學
其中(云云)予既去徐醫以為有痰以碧霞金虎丹吐之
或謂心藏有熱勸服治心經諸冷藥積久為夜中洞泄
氣脱内消飲食不前而死康侯父知舒州太湖縣遣一
道士與弟覺民自舒州來云道士能奏章達上清及訴
問鬼神幽暗中事道士作醮書符傳道冥中語云五十
年打殺謝吳劉不結案事康侯丙子生死纔二十七歲
五十年前豈宿生邪康侯既死有妄人託夏噩姓名作
王魁傳實欲市利於少年狎邪輩其事皆不然康侯萊
州掖縣人祖世田舍翁父名弁字子儀誦詩登科為鄆
州司理康侯時十五餘歲三兄弟隨侍與予同在鄆學
子儀為開封軍廵判官康侯兄弟入太學不三年號成
人子儀待蘇州崑山闕來居汶康侯兄弟又與予在汶
學子儀謫潭州税康侯兄弟自潭來貫鄢陵戸康侯登
科為第一省試前父雪崑山事自潭移舒州太湖縣康
侯是年歸舒州省親次年赴徐州任明年死於徐實嘉
祐八年五月十二日也康侯性剛峭不可犯有志力學
愛身如冰玉不知猥巷俚人語不幸為匪人厚誣弟輩
又不為辨明懼日久無知者故因戒世人服金虎碧霞
丹且以明康侯於泉下紹聖元年九月漕河舟中記
向氏粥田
楊和王最所鍾愛者第六女性極賢淑初事趙汝勑繼
事向子豐居於霅未有所育王甚念之一日向妾得男
楊氏使祕之以為已出且亟報王王喜甚即請誥命輕
舟往視之向氏家知王來良窘無策以尼其行時王以
保寧昭慶兩鎮節鉞領殿巖於湖為本鎮子豐因使人
諷郡官往迓之自郡將以次皆屬櫜鞬謹伺於界首王
初以人不知其來及是聞官吏郊迎深恐勞動多事遂
中道而返因厚以金繒花果以遺其女且撥吳門良田
千畝以為粥米逮今向氏家有崑山粥米莊云此事得
之向氏子孫
祥瑞
世所謂祥瑞者麟鳳龜龍騶虞白雀醴泉甘露朱草靈
芝連理之木合穎之禾皆是也然夷攷所出之時多在
危亂之世今不暇援引古昔姑以近代顯著者言之王
建父子之據蜀也天復六年巨人見青城山鳳凰見萬
歲縣黃龍見嘉陽江而甘露白雀白鹿龜龍並見於諸
州武成元年騶虞見武定嘉禾生廣昌麟見壁州龍五
十見於洵陽水中永平二年劒州木連理文州麟見黃
龍見富義江三年麟見永泰白龍見卭江騶虞見壁山
有三鹿隨之四年麟見昌州通正元年黃龍見太昌池
瑞物之出殆無虛歲而太子元膺以叛死大火焚其宫
室兵敗於外政亂於内終之以身死衍立而國亡其為
瑞徵乃如此耳至如政和隆盛之際地不愛寳所在奏
貢芝草者動二三萬本蘄黃間至有一舖二十五里之
間遍野而出密州山間至彌滿四野有一本數十葉衆
色咸備者太守李文仲採及三十萬本作一綱進即進
職除本道運使汝海諸郡縣山石變為瑪瑙動以千百
伊陽太和山崩出水晶幾萬觔皆以匣進京師長沙益
陽山溪流出生金數百斤其間大者一塊至重四十九
斤其他草木鳥獸之珍不可一二數一時君臣稱頌祥
瑞蓋無虛日然越數歲而遂罹狄難邦國喪亂父子遷
播所謂瑞應又如此也善乎先儒之論曰未有喪仁而
久者也未有恃祥而夀者也商之王以桑穀昌以雉雊
大鄭以龍衰魯以麟弱白雉亡漢黃犀死莽惡在其為
符也世有喜言祥瑞之人觀此亦可以少悟矣
杭學游士聚散
杭學自昔多四方之士淳祐辛亥鄭丞相清之當國朝
議以游士多無檢束羣居率以私喜怒軒輊人甚者以
植黨撓官府之政扣閽攬黜陟之權或受賂醜詆朝紳
或設局騙脅民庶風俗寢壞遂行下各州自試於學仍
照舊比分數以待類申將以是歲七月引試為始會教
官林經德對士子上請語微失於是大閧肆罵時趙京
尹與衆教官調停一時但欲求静遂許以三百名内一
半取土著一半取游士於是乃息越數日宰執奏事上
面諭曰近行諸州各試之法正欲散游學之士不知臨
安府憑何指揮復放外方之人趙尹聞之恐甚乃移牒
俾游士限日出齋其計始窮乃為檄文相率而去云天
之將喪斯文實係興衰之運士亦何負於國遽罹斥逐
之辜靜言思之良可醜也慨祖宗之立法廣學校以儲
材非惟衍豐芑以貽後人蓋亦隆漢都而尊上國肆惟
皇上克廣前猷炳炳宸奎釐為四學戔戔束帛例及諸
生蒙教育之如天恨補報之無地但思粉骨何畏觸喉
直立安石之姦共惜元城之去實為公義不利小人始
隂諷其三緘終盡打於一網不任其咎移過於君是誠
何心空人之國昔鄭僑猶謂毁校不可而李斯尚知逐
客為非今彼不顧行之使我何顔居此厄哉吾道告爾
同盟母見義以不為宜行已而有恥苟為温飽可勝周
粟之羞相與提携莫蹈秦坑之禍斯言既出明日遂行
八月朔乃相率而出復作文告先聖曰斯文將喪嗚呼
天乎吏議逐客嗚呼人乎乘桴浮海嗚呼聖乎遯世無
悶嗚呼士乎敢告又作絶句詩云塞翁何必恨失馬城
火可憐殃及魚一笑出門天萬里擔頭猶有斥姦書又
五言云鄭五不去國金陵深懼君校存知必毁書在已
如焚自是清流禍非干北黨分歸歟雖幸矣恨未效朱
雲又古詩云上書如啜盧仝茶直論國體寧無譁依然
茅葦縱横斜鍾山老柏休槎牙嗚呼時事如絲蔴食肉
者口徒咿哇鬼蜮空含射影沙逐客令下堪吁嗟識者
將謂秦得邪淳祐寖不如端嘉邪人剛指正人邪時有
引喙鳴靈鴉失脚竒禍遭羅罝尼山草木枯無華奄奄
山鬼相揄揶我今束書歸天涯不惜一去惜國家於是
京尹待罪兩教官各降一資而陳顯伯鄭雄飛方以公
道自任且欲收譽士林乃相繼上疏欲復其舊而賈似
道居淮閫至以游士欲渡淮以脅上必從而理宗以周
粟秦坑等語怒未解深不然之至開慶己未吳丞相潛
再登揆席首欲收士心復舊法會去不果戴慶炣以參
樞軸畢竟作指揮許京庠有籍無分人引試一次於是
漸復雲集矣
齊東野語卷六
