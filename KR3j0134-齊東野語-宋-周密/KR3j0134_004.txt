欽定四庫全書
齊東野語卷四
宋周密撰
避諱
古今避諱之事雜見諸書今漫集數條於此以備攷覽
蓋殷以前尚質不諱名至周始諱然猶不盡諱如穆王
名滿定王時有王孫滿之類至秦始皇諱政乃呼正月
為征月史記年表作端月盧生曰不敢端言其過秦頒
端正法度曰端直皆避政字漢高祖諱邦舊史以邦為
國惠帝諱盈史記以萬盈數作滿數文帝諱恒以恒山
為常山景帝諱啓史記微子啓作微子開漢書啓母石
作開母石武帝諱徹以徹侯為通侯蒯徹為蒯通宣帝
諱詢以荀卿為孫卿元帝諱奭以奭氏為盛氏光武諱
秀以秀才為茂才明帝諱莊以老莊為老嚴莊助為嚴
助卞莊為卞嚴殤帝諱隆以隆慮為林慮安帝父諱慶
以慶氏為賀氏魏武帝諱操以杜操為杜度蜀後主諱
宗以孟宗為孟仁晉景帝諱師以師保為保傅京師為
京都文帝諱昭以昭穆為韶穆昭君為明君三國志韋
昭為韋耀愍帝諱業以建業為建康康帝諱岳以鄧岳
為鄧岱山岳為山岱齊太祖諱道成師道淵但言師淵
梁武帝小名阿練子孫皆呼練為白絹隋帝諱忠凡郎
中皆去中字侍中為侍内中書為内史殿中侍御為殿
内侍御置侍郎不置郎中置御史大夫不置中丞以侍
書御史代之中廬為次廬至唐又避太子諱亦以中郎
為旅賁郎將中書舍人為内舍人煬帝諱廣以廣樂為
長樂廣陵為江都唐世宗祖諱丙故以景字代之如景
科景令景子之類是也唐祖諱虎凡言虎率改為猛獸
或為武如武賁武林之類李延壽作南北史易石虎為
石季龍韓擒虎為韓擒高祖諱淵趙文淵為文深淵字
盡改為泉劉淵為元海戴淵為戴若思太宗諱世民唐
史凡言世皆曰代民皆曰人如今人治人生人富人侯
之類民部曰戶部高宗諱治凡言治皆曰理如至理之
主不代出者章環避當時諱也陸䞇曰與理同道罔不
興脅從罔理韓元策問堯舜垂衣裳而天下理又無為
而理者其舜也歟睿宗諱旦張仁亶改人愿玄宗諱隆
基太一君基臣基並改為其字隆州為閬中隆康為晉
康隆龕為崇龕隆山郡為仁壽郡代宗諱豫以豫章為
鍾陵蘇預改名源明以薯蕷為薯及山藥德宗諱适改
括州為處州憲宗諱淳淳州改為欒州韋純改名貫之
之純改名處厚王純改名紹陸純改名執柳淳改名灌
嚴純改名休復李行純改名行諶崔純亮改名行範程
純改名弘馮純敏改名約穆宗諱恒以恒山為常山敬
宗諱弘徐弘敏改名有功(缺)帝諱昆宋緄會要作宋混
鄭涵避文宗舊諱改名澣武宗諱炎賈炎改名嵩宣宗
諱忱韋諶改名損穆諶改名仁裕朱梁太祖父烈祖名
誠遂改城曰牆晉高祖諱敬瑭析敬字為文氏苟氏至
漢乃復舊至本朝避翼祖諱復析為文為苟本朝高宗
諱構避嫌名者仍其字更其音者勾濤是也加金字鉤
光祖是也加絲字絇紡是也加草頭者苟諶是也改為
句字者句思是也增勾龍者如淵是也勾龍去上一字
者大淵是也已上皆臣下避君諱也吳太子諱和以
嘉禾為嘉興唐高宗太子弘為武后所酖追尊為孝敬
帝廟曰義宗弘文館改為昭文弘農縣為恒農韋弘機
但為機李含光本姓弘易為李曲阿弘氏易為洪温彦
弘遂以大雅字行晉以毘陵封東海王世子毘以毘陵
為晉陵唐避章懷太子賢諱改集賢為崇文館之類皆
避太子之諱也吕后諱雉封禪書謂野雞夜雊武后
諱曌(音照)以詔書為制書鮑照為鮑昭改懿德太子重照
為重潤劉思照為思昭簡文鄭后諱阿春以春秋為陽
秋富春為富陽蘄春為蘄陽此避后諱也元后父諱
禁以禁中為省中武后父諱華以華州為太州韋仁約
避武后家諱改名元忠竇懷貞避韋后家諱而以字行
劉穆之避王后諱以憲祖字行後復避桓温母諱遂稱
小字武生虞茂避穆后母諱改名預本朝章憲太后父
諱通嘗改通直郎為同直郎通州為崇州通判為同判
通進司為承進司通奉為中奉通事舍人為宣事舍人
至明道間遂復舊此則避后家諱也錢王鏐以石榴
為金櫻改劉氏為金氏楊行密據揚州州人呼蜜為蜂
糖趙避石勒諱以羅勒為蘭香高祖父名誠以武成王
為武明王武成縣為武義縣羊祜為荆州州人呼戶曹
為辭曹之類皆避國主諸侯諱也詩書則不諱若文
王諱昌而箕子陳洪範曰使羞其行而邦其昌厲王諱
胡而宣王時詩曰胡不相畏胡為虺蝪胡然厲矣周禮
有昌本之爼詩有觱發之詠大誥弗棄基不諱后稷棄
字孔子父叔梁紇而春秋書臧孫紇成王諱誦而吉甫
作誦之句正在其時是也廟中則不諱周頌祀文武
之樂歌雝曰克昌厥後噫嘻曰駿發爾私是也臨文
則不諱魯莊公名同而春秋書同盟襄公名午而書陳
侯午卒僖公名申書戊申定公名宋書宋人宋仲幾漢
書祀元封詔書有啓母石之言刑法志建三典以刑邦
國與萬邦作孚韋孟詩總齊羣邦皆不避高祖諱魏太
祖名操而陳思王有造白之句曹志植之子奏議云幹
植不強三國吳時有言功以權成蓋斥孫權之名南史
有寧逢五虎及虎視之語則虎字亦不盡避韓文潮州
上表云朝廷治平日久曰政治少懈曰巍巍治功曰君
臣相戒以致至治舉張行素云文學治行衆所推亦不
避高宗之諱又袁州上表云顯榮頻煩舉韋顗曰顯映
班序柳文樂曲曰羲和顯耀乘清芬皆不盡避中宗之
諱韓賀即位表曰以和萬民亦不諱民字如此類甚多
胡翼之侍講延英日講乾卦元亨利貞上為動色徐曰
臨文不諱伊川講南容三復白圭内侍告曰容字上舊
名也不聽講畢曰昔仁宗時宫嬪謂正月為初月餅之
蒸者為炊天下以為非嫌名舊名請勿諱邦國有不
諱者襄王名鄭而鄭不改封至於出居其國使者告於
秦晉曰鄙在鄭地受晉文公朝而鄭伯傳漢和帝名肇
而郡有京兆是也嫌名則有避有不避者韓退之辯
諱桓公名白傳有五皓之稱厲王名長琴有脩短之目
不聞謂布帛為布皓腎腸為腎脩漢武名徹不聞諱車
轍之轍然史記天官書謂之車通此非諱車轍之轍乎
若晉康帝名岳鄧岳改名為嶽此則不諱嫌名也二
名不偏諱唐太宗名世民在位日戴胄唐儉為民部尚
書虞世南李世勣皆不避至高宗時始改民部為戶部
世南已卒世勣去世字或云卒哭乃諱避諱而易字
者按東觀漢記云惠帝諱盈之字曰滿文帝諱恒之字
曰常光武諱秀之字曰茂云云蓋當時避諱改為其字
之者變也如卦變爻曰之也宋朝真宗諱恒音胡登切
若闕其下畫則為恒又犯徽宗旁諱後遂併恒字不用
而易為常正用前例也淮南王安避父諱長故淮南
書凡言長悉曰脩王羲之父諱正故每書正月為初月
或作一月餘則以政字代之王舒除會稽内史以祖諱
會以會稽為鄶稽司馬遷以父諱談史記中趙談為趙
同子張孟談為孟同范曄父名泰後漢書郭泰為郭太
李翺祖父名楚今故為文皆以今為茲杜甫父名閑故
杜詩無閑字蘇子瞻祖名序故以序為敘或改作引曾
魯公父名會故避之者以勘會為勘當蔡京父名凖改
平凖務為平貨務此皆士大夫自避家諱也史記李
斯傳言宦者韓談則談字不能盡避漢書爰盎傳有上
益莊之文鄭當時傳有鄭莊千里不齎糧之類此不能
盡避也范曄為太子詹事以父名泰固辭朝議不許
唐竇曾授中書舍人以父名至忠不受議者以音同字
别乃就職韋聿遷祕書郎以父嫌名換司議郎柳公綽
遷吏部尚書以祖諱換左丞李涵父名少康為太子少
傅吕渭劾之宋朝吕希純以父名公著而辭著作郎富
鄭公父名言而不辭右正言韓億絳縝家諱保樞皆為
樞密而不避此除官有避不避也至若後唐郭崇韜
父名弘以弘文館為崇文館建隆間慕容彦釗吳廷祚
皆拜使相而釗父名章廷祚父名璋制麻中為改同為
中書門下平章事為二品紹興中沈守約湯進之三丞
相父皆名舉於是改提舉書局為提領此則朝廷為臣
下避家諱也元稹以陽城馹與陽道州名同更之曰
避賢馹且作詩以記之白樂天和之云荆人愛羊祜戶
曹改為詞一字不忍道況兼姓呼之是也鄭諴過郢州
浩然亭謂賢者名不可斥更名孟亭歙有任昉寺任昉
村以任所遊之地故也虞藩為刺史日更為任公寺任
公村此則後人避前賢名也至有君臣同名者襄王
名鄭衛成公與之同時亦名鄭衛侯諱惡其臣有石惡
宋武帝名裕褚叔度王敬弘皆名裕之謝景仁張茂度
皆名裕宋明帝名彧王景文亦名彧唐玄宗名隆基劉
子玄名知幾又有父子祖孫同名者周康王名釗生
子瑕是為昭王宋明帝名彧其子後廢帝亦名昱魏獻
文名弘其子孝文名宏聲雖相近而字猶異也若周厲
王名胡而僖王名胡齊蔡文侯昭侯相去五世皆名中
魏安同父名屈同之子亦名屈襄陽有處士羅君墓誌
曰君諱靖父靖學優不仕此尤為可罪也若桓玄呼
父温曰清此不足責若韓愈不避仲卿又何耶朱温
之父名誠以其類戊字司天監上言請改戊己之戊為
武字此全無義理如揚都士人名審沈氏與書名而不
姓皆諛之者過耳未如梁謝舉聞家諱必哭近世如趙
南仲亦然此亦不失為孝若唐裴德融父諱臯高鍇為
禮部侍郎典貢舉德融入試鍇曰伊父諱臯而某下就
試與及第困一生事後除屯田員外郎與同除一人參
右丞盧簡盧先屈前一人使驅使官傳語曰員外是何
人下及第偶有事不得奉見裴倉遽而去李賀以父名
晉肅終身不赴進士舉抑又甚焉崔殷夢知舉吏部尚
書歸仁晦託弟仁澤殷夢唯唯至於三四殷夢斂色端
笏曰某見進表讓此官矣仁晦始悟已姓乃殷夢家諱
龜從故也後唐天成中盧文紀為工部尚書郎中于鄴
參文紀以父名嗣業與同音竟不見鄴憂畏太過一夕
雉經而死楊行密父名怤與夫同音改文散諸大夫為
太卿御史大夫為御史大卿至有興唐寺鐘題誌云金
紫光祿大兼御史大及銀青光祿大皆直去夫字尤為
可怪國朝劉温叟父名樂終身不聽絲竹不遊岱嵩徐
績父名石平生不用石器遇石不踐遇橋則令人負之
而過此皆避諱不近人情者也至如唐憲宗時戎昱
有詩名京兆尹李鑾擬以女嫁之令其改姓昱辭焉五
代有石昂者讀書好學不求仕進節度使符習高其行
召為臨淄令習入朝監軍楊彦朗知留後昂以公事上
謁贊者以彦朗家諱石遂更其姓曰右昂昂趨於庭責
彦朗曰内侍奈何以私害公昂姓石非右也彦朗乃怒
昂即解官去語其子曰吾本不欲仕亂世果為刑人所
辱宣和中徐申幹臣自諱其名知常州一邑宰白事言
已三狀申府未施行徐怒形於色責之曰君為縣宰豈
不知長吏名乃作意相侮宰亦好犯上者即大聲曰今
此事申府不報便當申監司否則申戶部申臺申省申
來申去直待身死即休語罷長揖而退徐雖怒然無以
罪之三人者皆不肯避權貴之諱以自係其姓名若北
齊熊安生者將通名見徐之才和士開二人相對以之
才諱雄士開諱安乃稱觸生羣公哂之蔡京在相位日
權勢甚盛内外官司公移皆避其名如京東京西並改
為畿左畿右之類蔡門下昂避之尤謹併禁其家人犯
者有笞責昂嘗自誤及之家人以為言乃舉手自擊其
口蔡經國聞京閩音稱京為經乃奏乞改名純臣此尤
可笑紹聖間安惇為從官章惇為相安見之但稱享而
已近世方巨山名岳或謗其為南仲丞相幕客趙父名
方乃改姓為万既而又為丘山甫端明屬丘名岳於是
復改名為方山遂指以為過焉善乎胡康侯之論曰後
世不明春秋之義有以諱易人姓者易人名者愚者迷
禮以為孝諂者獻佞以為忠忌諱繁名實亂而春秋之
法不行矣
方巨山爭體統
賈師憲淳祐己酉歲為湖廣總餉時方岳巨山知南康
軍一日總所綱運經從星江押綱軍卒驕悍繹騷市民
横遭其禍者甚衆巨山大不能堪遂擒數輩斷治之賈
公聞之移文詰問且追本軍都吏巨山於是就判公牒
云總領雖大湖廣之尊南康雖微江東列郡當職奉天
子命來牧是邦初非總領之幕客亦非湖廣之屬郡軍
無紀律騷動吾民國有常刑合從斷遣此守臣職也於
都吏何與焉牒報賈公得牒不勝其憤遂申朝廷乞行
按劾於是朝廷易岳邵武以避之去郡日有士人作大
旗書一詩以送之曰秋厓秋壑兩般秋湖廣江東事不
侔直到南康論體統江西自隔兩三州
曝日
袁安卧負暄令兒搔背曰甚快人意趙勝負暄風檐候
樵牧之歸故杜詩云負暄候樵牧又云負暄近牆壁又
西閣曝日云凜冽倦玄冬負暄嗜飛閣又云毛髮且自
和肌膚潛沃若太陽信深仁衰氣歘有託欹傾煩注眼
容易收病脚樂天負日詩云杲杲冬日出照我屋南隅
負暄閉目坐和氣生肌膚初似飲醇醪又如蟄者蘇外
融百骸暢中適一念無曠然忘所在心與虚空俱此皆
深知負暄之味者也冬日可愛真若可持獻者晁端仁
嘗得冷疾無藥可治惟日中炙背乃愈周邦彦嘗有詩
云冬曦如村釀竒温止須臾行行正須此戀戀忽已無
余嘗於南榮作小日閣名之曰獻日軒幕以白油絹通
明虛白盎然終日四體融暢不止須臾而已適有客戲
余曰此所謂天下都綿襖者相與一笑後見何斯舉黃
綿襖子歌序曰正月大雨雪十日不已既晴鄰舍相呼
負日曰黃綿襖子出矣乃知古已有此語然王立之亦
嘗名日窗為大裘軒謝無逸為識詩曰小人拙生事三
冬卧無帳忍寒東窗底坐待朝曦上徐徐晨光熙稍稍
血氣暢薰然四體知(一作和)恍若醉春釀此法祕勿傳不
易車百輛君胡得此法開軒亦東向蘇公名大裘意豈
在萬丈但觀名軒心人人如挾纊陶隱居清異錄載開
元時高太素隱商山起六逍遥館各製一銘其三曰冬
日初出銘曰折膠墮指夢想負背金鑼騰空映檐白醉
樓攻媿嘗取白醉二字以名閣陳進道為賦詩攻媿次
之云處世難獨醒時作映檐醉年少足裘馬安知老夫
味天梳與日帽且復供酒事謫君幸三適得此更慙愧
向來六逍遥特書見清異君家老希夷相求諒同氣曲
身成直身朝寒俄失記醉中知其天不飲乃同意書生
暫竒(一作寄)温難語純綿麗(洪駒父亦有大裘軒詩)
經驗方
喉閉之疾極速而烈前輩傳帳帶散惟白礬一味然或
時不盡驗辛丑歲余侍親自福建還沿途多此症至有
闔家十餘口一夕併命者道路蕭然行旅惴惴及抵南
浦有老醫教以用鴨嘴膽礬研細以釅醋調灌歸途恃
以無恐然亦未知其果神也及先子守臨汀日鈐下一
老兵素愿謹忽垂泣請告曰老妻苦喉閉絶水粒者三
日命垂殆矣偶藥笈有少許即授之俾如法用次日喜
拜庭下云藥甫下咽即大吐去膠痰凡數升即差其後
凡治數人莫不立驗然膽礬難求真者養生之家不可
不預儲以備用也熊膽善辟塵試之之法以淨水一
器塵羃其上投膽粟許則凝塵豁然而開以之治目障
翳極驗每以少許淨水略調開盡筋膜塵土入冰腦一
二片或淚痒則加生薑粉些小時以銀筯點之絶竒赤
眼亦可用余家二老婢俱以此奏效辛酉夏余足瘍
發於外臁初甚微其後浸淫涉秋徂冬不良於行凡敷
糝膏灌之劑嘗試略遍痛癢雜作大妨應酬一日友人
俞和父見過怪其蹣跚舉以告之和父笑曰吾能三日
已此疾法當先以淡虀水滌瘡口浥乾次用局方駐車
丸研極細加乳香少許乾糝之無不立效遂如其說用
之數日良愈蓋駐車丸本治血痢滯下而此瘡亦由氣
血凝注所成醫者意也古人處方治疾其出人意表如
此尤其後莫子山傳治痢杜僧丸亦止是一味藥用有
竒驗亦此意也
用事切當
淳熙中孝宗及皇太子朝上皇於壽德宫置酒賦詩為
樂從臣皆和周益公詩云一丁扶火德三合鞏皇基蓋
高宗生於大觀丁亥孝宗生於建炎丁未光宗生於紹
興丁卯故也陰陽家以亥卯未為三合一時用事可謂
切當其後楊誠齋為光宗宫僚時寧宗已在平陽邸其
賀壽詩云祖堯父舜真千載禹子湯孫更一家又云天
意分明昌火德誕辰三世總丁年蓋祖益公語也嘉熙
乙亥四月誕皇子告廟祝文學士李劉功甫當筆内用
四柱作一聯云亥年巳月無長蛇封豕之虞午日丑時
有歸馬牧牛之喜蓋時方有蜀擾其用事可謂中的然
或者則謂失之俳耳
楊府水渠
楊和王居殿巖日建第清湖洪福橋規製甚廣自居其
中旁列諸子四舍皆極宏麗落成之日縱外人遊觀一
僧善相宅云此龜形也得水則吉失水則凶時和王方
被殊眷從容聞奏欲引湖水以環其居思陵首肯曰朕
無不可第恐外庭有語宜密速為之退即督濠寨兵數
百且多募民夫夜以繼晝入自五房院出自惠利井蜿
蜒縈繞凡數百丈三晝夜即竣事未幾臺臣果有疏言
擅灌湖水入私第以擬宫禁者上曉之曰朕南渡之初
金人退而羣盜起遂用議者羈縻之策刻印盡封之所
有者止淮浙數郡耳會諸將盡平羣盜朕因自誓除土
地外凡府庫金帛俱置不問故諸將有餘力以給泉池
園圃之費若以平盜之功言之雖盡以西湖賜之曾不
為過況此役已成惟卿容之言者遂止既而復建傑閤
藏思陵御劄且揭上賜風雲慶會四大字於上蓋取大
龜昂首下視西湖之象以成僧說自此百餘年間無復
火災人皆神之至辛巳歲其家捨閤於佑聖觀識者謂
龜失其首疑為不祥次年五月竟燬延燎潭潭數百楹
不數刻而盡益驗燬閤之禍云
潘庭堅王實之
庚子辛丑歲先君子佐閫漕幕時方壺山大琮為漕臞
軒王邁實之與方為年家氣誼相好用此實之留富沙
之日多而壺山資給亦良厚然亦僅資一時飲博之費
耳籍中有吳宜者王所狎也一日三司燕集大合樂於
公廳吳方舞遍實之被酒直造舞筵攜之徑去旁若無
人一座為之愕然壺山起謝曰此吾狂友王實之也時
以為竒事實之莆人登甲科甚有文名落魄不羈為正
字日因輪對及故相擅權理宗宣諭曰姑置衛王之事
邁即抗聲曰陛下一則曰衛王二則曰衛王何容保之
至耶上怒不答徑轉御屏曰此狂生也邁後歸鄉里自
稱勑賜狂生嘗有詩云未知死所先期死自笑狂生老
更狂又賦沁園春曰狂如此更狂狂不已押赴瓊崖同
時富沙人紫巖潘牥庭堅亦以豪俠聞與實之不相下
庭堅初名公筠後以紹歲乞靈南臺神夢有持方牛首
與之遂易名為牥殿試第三人跌宕不羈傲侮一世為
福建帥司機宜文字日醉騎黃犢歌離騷於市人以為
仙嘗約同社友劇飲於南雪亭梅花下衣皆以白既而
盡去寬衣脱帽呼嘯酒酣客散則衣間各濃墨大書一
詩於上矣衆皆不能堪居無何同社復置酒瀑泉亭行
令曰有能以瀑泉灌頂而吟不絶口者衆拜之庭堅被
酒豪甚竟脱巾髽髻裸立流泉之衝且高唱濯纓之章
衆因謬為驚歎羅拜以為不可及且舉詩禪問答以困
之潘氣略不懾應對如流然寒氣已深入經絡間矣歸
則卧病而殂既不得年又以戲笑作孽不自貴重聞者
惜之庭堅才高氣勁讀書五行俱下終身不忘作文未
嘗視草尤長於古樂府年六七歲時嘗和人詩云竹纔
生便直梅到死猶香識者已知其不永其論巴陵一疏
至今人能誦之以此終身坎壈焉劉潛夫志其墓云公
論如元氣兮入人之肝脾有一時之榮辱兮有千載之
是非昔在有周兮觀孟津之師於扣馬之諫兮曰扶而
去之彼八百國之同兮不能止一士之異嗚呼此所謂
世教兮所謂民彝正謂此也余少侍先君子皆嘗識之
轉眼今五十年矣
齊東野語卷四
