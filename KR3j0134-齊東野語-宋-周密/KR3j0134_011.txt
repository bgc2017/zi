欽定四庫全書
齊東野語卷十一
宋周密撰
黃德潤先見
黃洽德潤事阜陵為臺諫執政未嘗有大建明或譏其
循默淳熙末上將内禪一日朝退留二府賜坐從容諭
及倦勤之意諸公交贊公獨無語上顧曰卿以為何如
對曰皇太子聖德誠克負荷顧李氏不足母天下宜留
聖慮上愕然色變公徐奏陛下問臣臣不敢自默然臣
既出此語自今不復得覲清光陛下異日思臣之語欲
復見臣亦不可得矣退即求去甚力以大資政知潭州
後壽皇在重華宮每撫几嘆曰悔不用黃洽之言或至
淚下
譜牒難考
歐公著族譜號為精密其言詢生通自通三世生琮為
吉州刺史當唐末黃巢陷州縣率州民捍賊鄉里賴以
保全琮以下譜亡自琮八世生萬為安福令公為安福
九世孫以是考之詢在唐初至黃巢時幾三百年僅得
五世琮在唐末至宋仁宗纔百四十五年乃為十六世
恐無是理後世譜牒散亡其難考如此歐陽氏無他族
其源流甚明尚爾矧他姓邪
滕茂實
滕茂實字秀穎吳人(國史作杭州人)初名祼登政和第徽宗改
賜今名靖康初以太學正兼明堂司令與路允迪宋彦
通奉使金國割三鎮太原尋奉密詔據城不下金人怒
之囚於雲中淵聖北遷茂實冠裳迎謁拜伏號泣請侍
舊主俱行不從且誘之曰國破主遷所以留公者蓋將
大用遂留之鴈門先是自分必死遂囑友人董詵以奉
使黃旛裹屍而葬且大書九篆字云宋使者東陽滕茂
實墓復作詩自敘云茂實奉使無狀不復返父母之邦
所當從其主以全臣節或怒而與之死幸以所杖旛裹
其屍及以所篆九字刊之石埋之臺山寺下不必封樹
蓋昔年病中嘗夢遊清涼境界覺而病愈恐亦前緣今
預作哀辭幾於不達方之淵明則不可若蘇屬國牧羊
海上而五言之作始敢援此例云詩曰虀鹽老書生繆
列王都官索米了無補從事敢辭難殊憐復盟好仗節
來榆關城守久不下川途望漫漫儉輩果不惜一往何
當還牧羊困蘇武假道拘張騫流離念窘束坐閱四序
遷同來悉已歸我獨留塞垣形影自相弔國破家亦殘
呼天竟不聞痛甚傷肺肝相逢老兄弟悼嘆安得歡波
瀾卷大厦一木難求安就不違我心渠不汗我顔昔燕
破齊王羣臣望風奔王蠋獨守節齊人有甘言經首自
絶脰感慨今昔聞未嘗食齊禄徒以老為民況我禄數
世一死何足論遠或沒江海近或死朝昏斂我不須衣
裹屍以黃旛題作宋臣墓篆字當深刊我室年尚少兒
女皆童頑四海無置錐飄流倍悲酸誰當給衣食使不
厄飢寒歲時一酹我猶足慰我魂我魂亦悠悠異鄉寄
沈冤他時風雨夜草木號空山後竟以憂憤成疾殂北
人哀其忠為之起墓鴈門山歲時致祭焉所記張浮休
之弟確嘗為烏延帥幕獨不廷謁童貫及徽宗本以五
月五日生以俗忌移之十月十日皆可以補史闕後董
詵自拔歸南上所為詩贈直龍圖閣國史雖有本傳甚
略且無其詩并敘與此亦少異余訪之北方紀錄得其
實焉
何宏中
何宏中字廷遠先世居鴈門父子寄守武州宣寧尉沒
王事宏中宣和元年武舉廷對第二名調滑州韋城尉
汴京被圍獨韋城不下後為河東河北兩路統制接應
副使武漢英守銀冶路立山寨七十四所漢英戰死宏
中堅守以糧盡被擒金人憐其忠授之以官廷遠投牒
於地曰我嘗以此物誘人出死力若輩乃欲以此嚇我
邪囚西京獄久之免為黃冠自號通理先生起紫微殿
遷徽宗東華君御容以事之所著有成真通理二集正
隆四年病殁臨終有詩云馬革盛屍每恨遲西山餓死
亦何辭姓名不到中興歴自有皇天后土知其志亦可
哀矣國史乃失其傳焉
姚孝錫
姚孝錫字仲純豐縣人登宣和六年第調代州兵曹金
人寇鴈門州將恇怯議降孝錫竟投牀大鼾不與其議
既得脱去遂注五臺簿移疾不仕因家焉時年三十九
治生積粟至數萬石遇饑歲盡出以賑貧乏鄉人德之
所居正據五臺之勝亭榭數十座花竹百畝中歲盡以
家事付諸子日與賓朋放浪山水詩酒間自號醉軒至
八十三乃終有集號雞肋有題滕茂實祠云本期蘇鄭
共揚鑣不意芝蘭失後凋遺老秪今猶涕淚後生無復
識風標西陘鴈度霜前塞滹水樵爭日暮橋追想平生
英偉魄凌雲一笑豈能招七言如節物後先南北異人
情冷煖古今同久客交情諳冷煖衰年病骨識隂晴玄
晏暮年常抱病子山終日苦思歸深林有獸烏先噪廢
圃無人泉自流食貧豈復甘秦炙客病空懷奏楚音五
言如岸漲魚吹沫山空石轉雷谷虛生地籟境寂散天
香皆佳句也
蜀娼詞
蜀娼類能文蓋薛濤之遺風也放翁客自蜀挾一妓歸
蓄之别室率數日一往偶以病少疎妓頗疑之客作詞
自解妓即韻荅之云說盟說誓說情說意動便春愁滿
紙多應念得脱空經是那箇先生教底不茶不飯不言
不語一味供他憔悴相思已是不曾閒又那得工夫呪
你或謗翁嘗挾蜀尼以歸即此也又傳一蜀妓述送行
詞云欲寄意渾無所有折盡市橋官柳看君著上征衫
又相將放船楚江口後會不知何日又是男兒休要鎮
長相守苟富貴無相忘若相忘有如此酒亦可喜也
榿木
杜詩乞榿木詩無音或讀作豈而韻書亦無此字集中
又有榿林礙日吟風葉鄭氏註曰五來反若然當作獃
字余嘗見陳體仁端明云見前輩讀若欹韻頗以為疑
後見劒南詩有著書增木品搜句覓榿栽又荆公詩云
濯錦江邊木有榿小園封植佇華滋益信欹音為然榿
惟蜀有之不才木也或謂即榕云
辦章
毛詩采菽平平左右毛氏傳曰平平辦治也正議云堯
典平章百姓書傳作辦章則平辦義通讀詩記引荀子
云分不亂於上能不窮於下治辦之極也詩云平平左
右今考書傳不見辦章事史記作便章徐廣云下云便
程則訓平為便也駰按尚書並作平字索隱云古文尚
書作平字此文蓋讀平為浦庚切平既訓辦遂為辦章
鄒誕生本亦同漢以伏生書為今文安國書為古文堯
典今古文皆有之而作辦章者今文也特未知詩疏所
授書傳為誰作耳昌黎袁氏先廟碑亦云贊辦章
曹泳
紹興乙亥十月二十二日秦檜亡翼日曹泳勒停安置
新州先是二十一日車駕幸檜第視疾時已不能言懷
中出一劄乞以熺代輔政上視之無語既出呼幹辦府
問何人為此則荅以曹泳遂有是命泳初竄名軍中並
緣功賞列得班行嘗監黃嵓酒税秩滿到部注某闕鈔
上省檜押勑顧見泳姓名問何處人省吏對此吏部擬
注不知也命於侍右書鋪物色召見之熟視曰公檜恩
家也泳恍然不知所荅則又曰公忘之邪泳曰昏忘實
不省於何處遭遇太師檜入室有頃取小冊示泳使觀
之首尾不記他事但有字一行曰某年月日某人錢五
千曹泳秀才絹二疋蓋微時索遊富人家得錢五千求
益不可泳時為館客探囊中得二縑曰此吾束脩之餘
也今舉以遺子既别不相聞雖知檜貴震天下不謂其
即秦秀才也泳曰不意太師乃能記憶微賤如此檜曰
公真長者命其子孫出拜之俾以上書易文資驟用之
至戸部侍郎知臨安府與謝伋嘗有隙台州之獄泳有
力焉檜暮年頗有異志泳實預其密謀熺本檜妻黨王
氏子蠢騃嘗燕親賓優者進妓熺於座中大笑絶倒檜
殊不懌檜素畏内妾嘗孕逐之生子為仙遊林氏子曰
一飛以檜故仕至侍郎兼給事中其兄一鳴弟一鶚皆
位朝列泳嘗勸檜還一飛以補熺處未果而檜死云此
事聞之謝伋之孫直中興遺史所載則曹筠也與此頗
有異同故詳載之
朱漢章本末
紹興三十三年六月十一日内禪前一日宰相朱倬罷
倬字漢章三山人登宣和第或謂張浚明槖薦之非也
其實因劉貴妃以進妃北人流寓閩中有殊色中貴人
掌神御者圖上其貎久之不省始歸西外之宗家它日
上見圖悦之命召入遂有寵其父懋後至節度使倬居
鄉里識之夤緣締交後為學官請外得舒州將陛辭刺
知上燕閒所觀史傳於奏疏中道之大稱旨留為郎不
數年為中司遂至宰相最惡王十朋其在臺嘗風陳丞
相康伯去之陳以告汪聖錫汪曰彼為中司胡不自擊
之陳曰畏公議也汪曰彼且畏公議相公獨不畏公議
乎既而十朋不自安請外將予郡倬又曰顛人如何作
郡乃得外大宗丞公論大喧然上眷殊厚辛巳視師回
至乎江洪遵景岩為守時倬與康伯並相遵依求入為
禱倬唯唯康伯曰進退近臣當由上意非某所敢知也
及將内禪康伯奏書詔方冗翰苑獨員洪遵在近欲召
之倬惡其非出已即曰不可其弟邁新為右史今復召
遵此蘇軾與轍所以變亂元祐也上卒召遵副端張震
真父為同列言上方行堯舜之事此人豈可輔初政不
去之必為天下患遂力攻之上初不聽時競傳覃霑在
學生員皆免解倬子端厚嘗肄業既蔭補矣頗欲並緣
在學人例竄名其間真父廉得其事疏中言之上始怒
遂罷相景岩適當制有云為君子邦家之基曾未聞於
成效有元良天下之本乃欲冀於疇庸時真父疏不付
出内外迄莫知其所坐雖倬亦自疑懼惴惴累年汪公
帥閩至郡方欲謁之一夕暴下卒國史本傳乃謂高宗
有内禪意倬請徐之及孝宗即位諫臣以為言以憂懼
卒或以為服藥而殂皆不然也
陸務觀得罪
陸務觀以史師垣薦賜第孝宗一日内宴史與曾覿皆
預焉酒酣一内人以帕子從曾乞詞時德夀宮有内人
與掌果子者交涉方付有司治之覿因謝不敢曰獨不
聞德壽宮有公事乎遂已他日史偶為務觀道之務觀
以告張燾子宮張時在政府翼日奏陛下新嗣服豈宜
與臣下燕狎如此上媿問曰卿得之誰曰臣得之陸游
游得之史浩上由是惡游未幾去國
蘇師旦麻
蘇師旦將建節學士顔棫莫子純皆莫肯當制易祓彦
章為樞密院檢詳文字師旦為都承旨祓與之昵欣然
願任責遂以國子司業兼兩制竟為師旦草麻極其䛕
佞至用前人舊對所為有文事有武備無智名無勇功
者蓋以孔子比之子房不足道也既宣布物論譁然亟
擢祓左司諫諸生為之語曰陽城毁裴延齡之麻由諫
官而下遷於司業易祓草蘇司旦之制由司業而上擢
於諫官既而韓誅蘇得罪祓遂遠貶
雷變免相
乾道丁亥十一月二日冬至郊祀有風雷之變宰相葉
顒魏杞皆策免先是會慶節金國使在庭時受誓戒矣
議者欲權免上壽就館錫宴廟堂姑息不能主其議宴
集英如常天變豈偶然哉洪邁當制有曰理隂陽而遂
萬物所嗟論道之非因災異而策三公實負在天之愧
蓋有所風也
高宗立儲
孝宗與恩平郡王璩同養於宮中孝宗英睿夙成秦檜
憚之憲聖后亦主璩高宗聖意雖有所向猶未堅決嘗
各賜宮女十人史丞相浩時為普安府教授即為王言
上以試王當謹奉之王亦以為然閱數日果皆召入恩
平十人皆犯之矣已而皆竟賜焉上意遂定
慈孝李后
慈孝李皇后安陽人父道本戚方諸將故羣盜也后天
姿悍妬既正椒房稍自恣始成肅謝后事高宗及憲懿
聖甚謹至后頗偃蹇或乘肩輿直至内殿成肅以為言
后恚曰我是官家結髮夫妻蓋謂成肅自嬪御冊立也
語聞成肅及夀皇皆大怒有意廢之史太師已老嘗詔
入見北宮密與謀浩以為不可遂已宮省事祕莫得詳
也其後益無忌憚貴妃黃氏有寵后妬每欲殺之紹興
二年光宗初郊宿青城齋宮后乘便遂寘之死地或以
聞上駭且忿怒於是遂得心疾及上不豫兩宮有間言
天下寒心皆歸過於后后以慶元庚申上仙權殯赤山
甫畢雷震山崩亟復修治之
道學
伊洛之學行於世至乾道淳熙間盛矣其能發明先賢
旨意遡流徂源論著講解卓然自為一家者惟廣漢張
氏敬夫東萊呂氏伯恭新安朱氏元晦而已朱公尤淵
洽精詣蓋其以至高之才至博之學而一切收歛歸諸
義理其上極於性命天人之妙而下至於訓詁名數之
末未嘗舉一而廢一蓋孔孟之道至伊洛而始得其傳
而伊洛之學至諸公而始無餘藴必若是然後可以言
道學也已此外有横浦張氏子韶象山陸氏子靜亦皆
以其學傳授而張嘗參宗杲禪陸又嘗參杲之徒德光
故其學往往流於異端而不自知程子所謂今之異端
因其高明者也至於永嘉諸公則以詞章議論馳騁固
已不可同日語也世又有一種淺陋之士自視無堪以
為進取之地輒亦自附於道學之名裒衣博帶危坐闊
步或抄節語錄以資高談或閉眉合眼號為默識而扣
擊其所學則於古今無所聞知考驗其所行則於義利
無所分别此聖門之大罪人吾道之大不幸而遂使小
人得以藉口為偽學之目而君子受玉石俱焚之禍者
也韓侂閬用事遂逐趙忠定凢不附己者指為道學盡
逐之已而自知道學二字本非不美於是更目之為偽
學臣僚之薦舉進士之結保皆有如是偽學者甘伏朝
典之辭一時嗜利無恥之徒雖嘗自附於道學之名者
往往旋易衣冠強習歌鼔欲以自别甚者鄧友龍輩附
會迎合首啓兵釁而向之得罪於慶元初者亦從而和
之可歎也已
鄧友龍開邊
鄧友龍長沙人嘗從張南軒游自詭道學既登朝時論
方攻偽學因諱而晦其事時外祖章文莊公為學官喜
滑稽嘗以祀事同齋宿談謔之際友龍不能堪以語及
之(云云)章戲之曰若然則又是道學矣友龍面發赤大
銜之未幾入臺章公由學士院補外公本謝丞相客也
會友龍為右史而宇文紹節自右史代之於是召文莊為
宗政少卿友龍不能平以嗾紹節紹節甫供職未及受告
首論其事語侵謝盖亦以見厭於韓矣章命既寢謝遂去
國而友龍亦出為淮西漕日夕謀復入時金人方困於
北兵且其國歲荐飢於是沿邊不逞之徒號為跳河子
者時時剽獵事狀陳說利害友龍得之以為奇貨於是
獻之於韓韓用事久思釣竒立功以自蓋得之大喜附
而和者雖不一其端實友龍發之也孔子所以畏鄙夫
患得患失者有以夫
文莊論安丙矯詔
安丙之誅吳曦也矯詔自稱宣撫副使遂徑入銜上奏
時章文莊直學士院因謂矯制假命一時權宜濟事可
也事定奏功便當退用初銜而遽稱所假是豈復有朝
廷乎今為朝廷計宜先赦其矯詔之罪然後賞其斬曦
之功則恩威並用折衝萬里之外矣而時相方自以為
功謂此詔非矯實朝廷密旨且詣御樓受俘於是疏不
果上已而受俘之議雖格而竟以所矯官職授之其後
丙亦自斃否則又一曦也
王沈趨張說
張說之為承旨也朝士多趨之王質景文沈瀛子壽始
俱在學校有聲既而俱立朝物譽亦歸之相與言吾儕
當以詣說為戒衆皆聞其說而壯之已而質潜往說所
甫入客位而瀛已先在焉相視愕然明日喧傳清議鄙
之久皆不安而去
協韻牽強
詩辭固多協韻晦菴用吳士老補音多通然亦有太甚
者古人但隨聲取協方言又多不同至沈約以來方有
四聲之拘耳然亦正不必牽強也離騷一經惟多艱多
替之句最為不協孫莘老蘇子容本云古亦應協未必
然也晦菴以艱音巾替音天雖用才老之說然恐無此
理以余觀之若移長太息以掩涕一句在哀生民之多
艱下則涕與替正亦不勞牽強也
沈君與
吳興東林沈偕君與即東老之子也家饒於財少游京
師入上庠好狎游時蔡奴聲價甲於都下沈欲訪之乃
呼一賣珠人於其門首茶肆中議價再三不售撒其珠
於屋上賣珠者窘甚君與笑曰苐隨我來依汝所索還
錢蔡於簾中窺見令取視之珠也大驚惟恐其不來後
數日乃詣之其家喜相報曰前日撒珠郎至矣接之甚
至自是常往來一日携上樊樓樓乃京師酒肆之甲飲
徒常千餘人沈遍語在坐皆令極量盡歡至夜盡為還
所直而去於是豪侈之聲滿三輔既而擢第盡買國子
監書以歸時賈收耘老隱居苕城南横塘上沈嘗以詩遺
之蟹曰黃秔稻熟墜西風肥入江南十月雄横跪蹣跚
鉗齒白圓臍吸脇斗膏紅虀須園老香研柚羹藉庖丁
細擘蔥分寄横塘溪上客持螯莫放酒杯空耘老得之
不樂曰吾未之識後進輕我且聞其不羈因和韻詆之
云彭越孫多伏下風蝤蛑奴視敢稱雄江湖縱養膏腴
紫鼎鑊終烹爪眼紅嗍稱吳兒牙似鍍劈慚湖女手如
蔥獨憐盤内秋臍實不比溪邊夏殼空君與怒曰吾聞
賈多與郡將往還預政言人短長曾為人所訟吾以長
上推之乃鄙我若此復用韻報之云蟲腹無端苦動風
團雌還却勝兴雄水寒且弄雙鉗利湯老難逃一背紅
液入幾家煩海滷醢成何處汚園葱好收心躁潜蛇穴
毋使雷驚族類空賈晚娶真氏人謂賈秀才娶真縣君
以為笑沈所指團雌為此賈尋悔之而戲語已傳播矣
吳倜
吳倜字公度吳興人試補太學為第一崇寧五年羣禮
部七千之士而魁之其名聲風采人莫不求識面而願
交䆳經學妙語言為時聞人其父伯陽嘗夢若遊奕使
者立東階問秀才在否曰不在遂去出門見旌旛容物
彌望不絶曰秀才歸但道天赦曾來已而捷音至先以
名次高下商價自榜尾行間前列以至首選自百千漸
至千緡乃出其榜初自刪定勑令所出為寧海推官時
蔡京罷相居城中意其生計從容委買霅川土物無虚
月倜意不平念吾以文學起身而不以儒者見遇報以
實直京覺之而怒重和二年召為九域圖志所編修官
時京以太師魯公賜第京師朝朔望一日上問京卿曩
居杭識推官吳倜乎今以大臣薦欲除官對曰識之其
人傲狠無上上驚曰何以知之曰吾知陛下御諱而不
肻改乃以一圈圍之蓋言倜字也上默然不懌未幾言
者承風旨論罷自是不復出及京敗知鄆州孫櫜言巴
人有草祭之謠上其事甚者論其即倉為宅拆倉字為
人君二字謂京有不臣之心雖若附會然亦平日好以
字畫中傷善類之報也
御宴煙火
穆陵初年嘗於上元日清燕殿排當恭請恭聖太后既
而燒煙火於庭有所謂地老鼠者徑至大母聖座下大
母為之驚惶拂衣徑起意頗疑怒為之罷宴穆陵恐甚
不自安遂將排辦巨璫陳詢盡監繫聽命黎明穆陵至
陳朝謝罪且言内臣排辦不謹取自行遣恭聖笑曰終
不成他特地來驚我想是誤耳可以赦罪於是子母如
初焉
朱苪殺龍
吳興鄣南朱教授(夫其名)嘗江行舟人忽報小龍見請禱
之朱出視之小蛇也以箸夾入沸湯中蛇躍出自投於
江却行波面盼朱再四乃沒有頃片雲霹靂烟霧蔽舟
既而舟上一竅如錢朱已斃於舟中矣又王村芮祭酒
曄初任仁和尉長河堰有龍王廟每祭則有小蛇出或
止香爐或飲於杯往來者謹事之堰歲數壞人以為龍
所為芮疲於修築之役一日焚香設奠蛇果出爐上芮
端笏數之曰有功於民者乃得祀龍廟食於此未嘗有
功而歲數壞堰勞民之力為罪多矣無功有罪於國法
當殺即舉笏擊之應手碎是夕宿於近地疾風甚雨大
木盡拔土人大恐而芮處之自若後卒為名臣其幸不
幸也如此
齊東野語卷十一
