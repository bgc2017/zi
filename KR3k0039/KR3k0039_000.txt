韻府羣玉類書類
提要
(臣)等謹案韻府羣玉二十卷元隂勁弦撰其
弟復春註黃虞稷千頃堂書目云陰勁弦一
作陰時遇字時夫奉新人數世同居登宋寳
祐九經科入元不仕其兄中夫名復春據此
則時夫乃勁弦之字而中夫又時夫之兄與
世所傳不同當必有據然舊刻皆題其字未
詳何義也昔顔真卿編韻海鏡源為以韻隸
事之祖然其書不傳南宋人類書至多亦罕
踵其例惟吳澄支言集有張夀翁事韻擷英
序稱荆國東坡山谷始以用韻竒險為工蓋
其胸中蟠萬卷書隨取隨有儻記誦之博不
及前賢則不能免於檢閱於是乎有詩韻等
書然其中往往陳腐云云是押韻之書盛於
宋末元初時夫是編蓋即作於是時康熙中
河間府知府徐可先之婦謝瑛又取其書重
輯之名增刪韻玉定本今書肆所刊皆瑛書
此本為大德中刊板猶時夫原書也明成祖
頗喜其書故解縉大庖西封事稱陛下好觀
韻府雜書鈔輯穢蕪略無文彩曹安讕言長
語亦曰韻府羣玉亦收之博矣其中正要緊
者漏之如足字欠管寧濯足柵字欠青溪柵
蘇峻攻青溪柵卞壼拒之高熲殺張麗華於
青溪柵二字尚失之他可知也云云今以
欽定佩文韻府考之陰氏之所漏寧止於是安之所
舉如一葉一花偶然掇拾未睹夫鄧林之茂
蔚也然元代押韻之書今皆不傳傳者以此
書為最古又今韻稱劉淵所併而淵書亦不
傳世所通行之韻亦即從此書錄出是韻府
詩韻皆以為大輅之椎輪將有其末必舉其
本此書亦曷可竟斥歟乾隆四十六年十二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
