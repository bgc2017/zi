類證普濟本事方醫家類
提要
(臣)等謹案類證普濟本事方十卷宋許叔微
撰叔微字知可或曰揚州人或曰毘陵人惟
曾敏行獨醒雜志作真州人二人同時當不
誤也登紹興二年張九成榜進士第六人醫
家謂之許學士宋代詞臣率以學士為通稱
不知所歷何官也是書載經騐諸方兼記醫
案故以本事為名朱國禎湧幢小品載叔微
嘗獲鄉薦春闈不利而歸舟次平望夢白衣
人勸學醫遂得盧扁之妙凡有病者診後與
藥不取其直晚歲取平生已試之方併記其
事實以為本事方取本事詩之例以名之云
云即指此書然考獨醒雜志叔微雖有夢見
神人事而學醫則在其前不知國禎此語何
本也叔微診治之術最為精詣其所論廣絡
原野以冀一獲之說尤救弊之篤論其書屬
詞簡雅不諧於俗故明以來不甚傳布此本
從宋槧鈔出其中凡丸字皆作圓猶是漢張
機傷寒論金匱要略舊例也國禎又記叔微
所著尚有擬傷寒歌三卷凡百篇又有治法
八十一篇及仲景脉法三十六圖翼傷寒論
二篇辨類五卷今皆未見傳本疑已散佚云
乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
