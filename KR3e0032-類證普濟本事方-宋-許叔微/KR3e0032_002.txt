類證普濟本事方卷二宋許叔微撰
治心小腸脾胃病
治因驚言語顛錯不能服温藥宜
遠志圓
硃砂(半兩入麝少許同研)金箔(五片)遠志南星白附子
白茯苓酸棗仁人參(各半兩)
右為細末煉蜜丸如梧子大硃為衣每服三十丸薄
荷湯下食後臨卧服
茯神散
茯神熟地黃白芍藥川芎當歸桔梗
白茯苓遠志人參(各等分)
右為細末每服二錢水一盞燈心棗同煎至七分不
拘時服宋明遠教授母七十四歲因戎馬驚疾如
上證服此二方得力
寧志膏
人参(一兩)酸棗仁(一兩)辰砂(半兩)乳香(一分)
右為細末煉蜜和杵丸如彈子大每服一丸薄荷湯
化下予族弟婦緣兵火失心製此方與之服二十
丸愈親舊多𫝊去服之皆騐
治驚憂積氣心受風邪發則牙關急緊涎潮昏塞醒則
精神若痴
驚氣圓
附子南木香白僵蚕花蛇橘紅天麻
麻黃(各半兩)乾蝎(一分)紫蘇子(一兩)天南星(洗净切薄片姜汁浸)
(一夕用半兩)硃砂(一分留少許為衣)
右為末入研腦麝少許同研極勻煉蜜杵丸如龍眼
大每服一丸金銀薄荷湯化下温酒亦可
此予家秘方也戊申年軍中一人犯法褫衣將受刃
得釋神失如痴予與一丸服訖而寐及覺病已去矣
二東提轄張載揚其妻因避寇失心已數年予授此
方不終劑而愈又黃山沃廵檢彦其妻狂厥者踰年
更十餘毉而不騐予授此方去附子加鉄粉亦不終
劑而愈鉄粉非但化涎鎮心至如摧抑肝邪特異若
多恚怒肝邪太盛鉄粉能制伏之素問云陽厥狂怒
治以鉄烙飲金尅本之意也此亦前人未嘗論及
安神鎮心治驚悸消風痰止頭眩
辰砂遠志圓
石菖蒲遠志人參川芎山芋鉄粉
天麻半夏麯南星(剉骰子大麩炒黃)白附子(各一兩生)
細辛辰砂(各半兩)
右為細末生姜五兩取汁入水煮和丸如菉豆大别
以硃為衣乾之每服二十粒夜卧生薑湯下小兒減
半服
茯苓圓
辰砂石菖蒲人參遠志茯神白茯苓
真鉄粉半夏麯南星(牛胆製各等分)
右為細末生姜四兩取汁和水煮糊丸如梧子大别
用硃為衣乾之每服十粒加至二十粒夜卧生薑湯
下上二方毉官都君予常用以療心疾良驗
治心驚熱小便澁及治五淋
火府丹
生地黃(二兩)木通黃芩(各一兩)
右為細末煉蜜杵丸梧子大每服三十丸木通煎湯
下此藥治淋澁臍下滿痛
壬戌年一卒病渴日飲斗水不食者三月心中煩悶
時已十月予謂必心經有伏熱與此藥數服五十粒
温水下越二日不覺来謝云當日一服渴止又次日
三服飲食如故此本治淋用以治渴信知用藥要在
變通也
開胃飬氣進飲食
七珍散
人參白术黃茋(蜜水拌炙)甘草粟米(微炒)白茯苓(各一兩)
右為細末每服二錢水一盞薑薑同煎至七分如故
不思飲食加白扁豆一兩蒸用名八珍散
予製此方温平不熱每有傷寒瘧疾中暑得差之後
用此以調脾胃日三四服十日外飲食倍常
治脾氣久虚不進飲食停飲脇痛
麯术圓
神麯(十兩微炒)白术(五兩土炒)乾薑官桂川椒吳茱萸(各二兩)
右為細末薄糊丸如梧子大每服三五十丸生薑湯
下食前稍空服有飲加半夏麯二兩癸亥中予作數
劑自服飲食倍進
和氣調中進飲食
白术湯
白术厚朴桂心桔梗乾薑人參
當歸茯苓甘草(各等分)
右為粗末每服四錢水盞半棗二枚煎八分去滓不
拘時服龐老方
治腰腎虚弱全不飲食
二神圓
破故紙(四兩炒)肉荳蔲(二兩生)
右為細末用大肥棗四十九枚生姜四兩切片同煮
棗爛去姜取棗剥去皮核用肉研為膏入藥和杵丸
如梧子大每服三十丸塩湯下有人全不進食服補
脾藥皆不效予授此方服之頓然能食此病不可全
作脾虚盖腎氣怯弱真元衰劣自是不能消化飲食
譬如鼎釜之中置諸米穀下無火力雖終日米不熟
其何能化黃魯直嘗記服兔絲子净淘酒浸曝乾日
炒數匙以酒下十日外飲噉如湯沃雪亦此理也
温脾散
舶上茴香(炒)青皮陳艾縮砂仁桔梗香
白芷厚朴(各一兩)木香白术香附子(各半兩)甘
草(一兩半)紅豆良姜麥芽乾葛(各三分)
右為粗末每服一錢水一盞棗一枚煎七分食前服
治肺腎兩經病
肺之積名曰息賁在右脇下大如杯令人洒淅寒熱喘
𠻳發癰疽
棗膏圓
葶藶陳橘皮桔梗(各等分)
右先以下二味為末入葶藶研勻煮肥棗肉和丸如
梧子大每服五七丸飲下予常患停飲久積肺經食
已必嚏漸喘覺肺系急服此良騐
平肺氣補虚消飲
五味子圓
五味子(二兩)桂心大杏仁青皮細辛
人參梹榔(煨各一兩)乾姜(炮)附子(各半兩)
右為細末煉蜜為丸如梧子大每服三四十丸或酒
或湯下空心食前日三服
定喘急肺積
葶藶圓
苦葶藶(一兩一錢)當歸肉桂白蒺藜乾姜川烏頭
吳茱萸鱉甲大杏仁白茯苓人參(各半兩)梹榔(一兩)
右為細末煮棗肉和杵丸如梧子大每服二三十丸
姜棗湯下日三四服不拘時
治多年肺氣喘急
紫金丹
信砒(飛半錢)豆豉(略潤少成膏)
右用膏子和砒同杵極勻丸如麻子大每服十五丸小兒
量大小與之並用䗶茶臨卧以知為度有一親戚婦人患
十年而毉者皆不效忽有一道人貨此藥漫贖一服是減
半數服頓愈遂多金丐得此方予屢用以救人特為神異
治肺虚實不調鼻塞多涕咽中有涎而喘項強筋急或痛
細辛湯
細辛半夏麯茯苓桔梗(各四錢)桂枝(三錢)甘草(二錢)
右為粗末每服四錢水二盞生姜四片蜜半匙同煎
至七分温服日三服
治肺癰吐膿血作臭氣胸乳皆痛
升麻湯
川升麻桔梗薏苡仁地榆子芩牡丹
皮芍藥(各半兩)甘草(三分)
右剉粗末每服一兩水一升半煎五合去滓日三服
治肺喘久不息賁
五靈圓
五靈脂(二兩半)木香(半兩)葶藶(一分)馬兜鈴(一分去殼炒)
右為細末棗肉和丸如梧子大每服二十丸姜湯下日三服
脾惡濕腎惡燥如硫黃附子鐘乳鉛丹之類皆剛劑
人用之以助陽補接真氣則可若云補腎則正腎所
惡者古人製方益腎皆滋潤之藥故仲景八味丸本
謂之腎氣丸以地黃為主又補腎強陽之類皆正補
腎經也近世盛行香茸丸可補腎經亦有數方具後
蔡太師所服香茸丸
鹿茸熟地黃(各二兩)附子蓯蓉破故紙
當歸(各一兩)沉香(半兩)射香(一錢)
右為末入麝研勻煉蜜杵丸梧子大每服三五十丸
空心塩湯下
又方
鹿茸(二兩)沉香人参白芍藥熟地黃生地
黃蓯蓉牛膝澤瀉大附子當歸(各一兩)
麝香(一錢)
右為細末酒糊丸如梧子大每服五十丸塩酒塩湯
下
又方
熟地黃(五兩)兔絲子(四兩别末)鹿茸(三兩)附子(二兩)沉香(一兩)
右為細末入麝半錢煉蜜杵丸如梧子大每服三十
丸至五十丸塩酒塩湯下
治腎氣上攻項背不能轉移
椒附散
大附子(一枚六錢以上者炮去皮臍末之)
右每末二大錢好川椒二十粒用白麫填滿水一盞
半生姜七片同煎至七分去椒入塩通口空心服
一親患項筋痛連及背髆不可轉服諸風藥皆不效
予嘗憶千金羸有腎氣攻背予強證與之兩服頓差
自後與人皆有騐盖腎氣腰自夹脊上至曹谿穴然
後入泥丸宫曹谿一穴非精於搬運者不能透今逆
行至此不得通用椒以引歸經則安矣蕭氣上逹椒
下逹詩言椒聊且貽我握椒皆此意矣
治腎經虛腰不能轉仄
麋茸圓
麋茸(一兩如無以鹿茸代之)兔絲子(取末一兩)舶上茴香(半兩)
右為末以羊腎一對法酒煮爛去膜研如泥和丸如
梧子大隂乾如腎膏少入酒糊佐之每服三五十丸
温酒塩湯下
戊戌年八月淮南大水城下浸灌者連月予忽臟腑
不調腹中如水吼數日調治得愈自此腰痛不可屈
折雖頮面亦相妨服徧藥不效如是凡三月予後思
之此必水氣隂腎腎經感此而得乃灸腎愈三七壯
服此藥差
治腎虛或時脚腫兼治脾圓
地黃圓
熟地黃(二兩半)肉蓯蓉白茯苓澤瀉(各三兩)桂枝
附子(各半兩)五味子黃茋(一兩獨莖者)
右為細末煉蜜杵丸如梧子大每服四五十丸空心
酒下食前再服
治腎虛足膝無力
青塩圓
茴香(三兩)兔絲子(末四兩)乾山藥(二兩)青塩(一兩)
右將兔絲洗淘無灰酒浸日中煎七日冬天近火煨
之晒乾别末將餘藥末和勻酒糊丸如梧子大每服
三五十丸塩酒塩湯下予頃常服數年力壮食加有
一婦人足亸曳因服此藥履地如故
補益虚勞方
治肝腎俱虛收歛精氣補真戢陽充悦肌膚進美飲食
五味子圓
五味子川巴戟肉蓯蓉人参熟地黃
覆盆子白术兔絲子益智仁(炒)骨碎補(洗去)
(毛)牡礪(以上各等分)
右為細末煉蜜杵丸如梧子大焙乾每服三十丸空
心食前米飲下日二三服此藥補氣止汗
平補五腑虚羸六府怯弱充肌膚進飲食
人参圓
人参山芋白术白茯苓石斛黃茋(取頭)
(末)五味子(各一兩)
右為細末煉蜜丸如梧子大每服三十丸空心食前
飲下久服不熱尤宜少年
補血益氣治虚勞少力
雙和散
黃茋熟地黃當歸川芎(各一兩)白芍藥(二兩)
官桂甘草(各三分)
右為粗末每服四大錢水一盞半生薑三片肥棗一
枚煎至八分去滓服予製此方止是建中四物二方
而已每傷寒瘧疾中暑大病之後虚勞氣乏者以此
調治皆驗不熱不冷温而有補
黑錫圓(此丹陽慈濟貞方)
黑鉛硫黃(各三兩)舶上茴香附子胡盧巴
破故紙川練肉肉豆蔲(各一兩)巴戟木香
沉香(各半兩)
右將沙子研細餘藥末研勻入碾自朝至暮以黑光
色為度酒糊丸如梧子大隂乾布袋内探令光瑩如
丈夫元臟虚冷真陽不固三焦不和上熱下冷夜夢
鬼交覺来盗汗面無精光肌體燥澁耳内虚鳴腰疼
痛心氣虚精神不寧飲食無味日漸瘦悴膀胱久冷
夜多小便婦人月事愆期血海久泠惡路不止赤白
帶下及隂毒傷寒面青舌卷隂縮難言四肢厥冷不
省人事急用棗湯吞下一二百丸即便回陽命無不
活但是一切冷疾塩酒塩湯空心吞下三四十丸婦
人艾醋湯下此樂大能調治榮衛升降隂陽安和五
臟洒陳六腑補損益虚回陽返隂功驗神聖
治虚勞羸瘦乏力不食倦怠多驚畏
石斛散
石斛(四錢)牛膝柏子仁五味子遠志
木香杏仁肉蓯蓉陳橘皮訶子
人参熟地黃(各三錢)白茯苓柴胡(炒)甘草(二錢)神
曲麥芽(各六錢)乾姜(一錢半)
右為細末每服二錢米飲調下食前日三服
治虚損補精髓壮筋骨益心智安魂魄令人悦懌駐顔
輕身延年益夀閉固天癸
八仙丹
伏火硃砂真磁石赤石脂代赭石石中
黃禹餘糧(五味並用醋淬)乳香没藥(各一兩)
右為細末研勻極細糯米濃飲丸如梧子大或如豆大每服一
粒空心鹽湯下有人年幾七旬夢漏羸弱氣惙惙然虚損得
此方服之忽然強壯精氣固閉飲食如故予常製此自服良驗
治頭痛頭暈方
治風眩頭暈
川芎散
山茱萸(一兩)山藥甘菊花人參茯神小川芎(各半兩)
右細末每服二錢酒調下不拘時候日三服不可悞
用野菊龐先生方
治肝厥頭暈清頭目
鈎藤散
鈎藤陳皮半夏麥門冬茯苓茯神
人參甘菊花防風(各半兩)甘草(一分)石膏(一兩)
右為粗末每服四錢水一盞半生薑七片煎八分去滓温服
治腎氣不足氣逆上行頭痛不可忍謂之腎厥其脉舉
之則弦按之石堅宜玉真圓
玉真圓
硫黃(二兩)石膏(煆通赤研)半夏(湯柴洗各一兩)硝石(一分半)
右為細末研勻生薑汁糊丸如梧子大隂乾每服二
十丸薑湯或米飲下更灸關元穴百壮
良方中黃丸子亦佳素問云頭痛顛疾下虚攻實過
在足少隂巨陽甚則入腎徇蒙招搖目瞑耳聾下實
上虚過在足少陽厥隂甚則在肝下虛者腎虛也故
腎厥則頭痛上虚者肝虚也故肝虚則頭暈徇蒙者
如以物蒙其首招搖不定目眩耳聾皆暈之状也故
肝虚頭暈腎厥顛痛不同如此治肝厥鈎藤散在前
治氣虛頭疼
大附子一枚剜去心全蝎二個入在内以所剜附
子末同鍾乳粉一分麫少許水和裹炮熟都碾為
末以焦黃為度葱茶調下一錢或半錢甚效
又方
大川芎(二個剉作四片)大附子(一個和皮生為末)
右以水和附子末如麫劑裹芎作四處如附子末少
入少麫裹畢以針穿數孔用真腦麝薰有穴處内香
再捻合穴子如末覺内有香即再薰一炷細羅灰用
銚子内熱灰炮熟末之每服半錢葱茶調下不拘時
候右泗毉楊吉老二方神良
又方
好川芎半兩為末每服二錢臘茶清調下甚捷曾有
婦人産後頭痛一服愈
治氣虚頭暈
白芷圓
白芷石斛乾薑(各兩半)細辛五味子厚朴
肉桂防風茯苓甘草陳皮(各一兩)白术(一兩一分)
右為細末煉蜜丸如梧子大每服三十丸清米飲下
不饑不飽服鄉人邵致遠年八十有三有此疾得此
方數服即愈楊吉老𫝊
治風寒客於頭中偏痛無時疼時牽引兩目遂致失明
白附子散
白附子(一兩)麻黃(不去節)川芎南星(各半兩)全蝎(五個)
硃砂麝香(各一分)
右為細末酒調一匙服之去枕少時此方見必用方
庚寅年一族人患頭痛不可忍一服即差
治一切頭旋本因體氣弱風邪乘於陽經上注於頭面
遂入於腦亦因痰水在於胸膈之上犯大寒使陽氣不
行痰水結聚上衝於頭目令頭旋
羚羊角散
羚羊角茯神(各一兩)芎藭防風半夏(湯柴洗)
白芷甘草(各半兩)枳殼附子(各一分)
右為粗末每服四錢水一盞半生薑半分漫火煎至
七分去滓不拘時温服
治虚風頭旋吐涎不已
養正丹
黑鉛水銀硫黃硃砂(各一兩)
右用建盞一隻火上鎔化成汁次下水銀用柳枝條
打勻取下放少時下二味末打勻令冷取下研為粉
用米飲丸或用棗肉丸如梧子大每服三十丸鹽湯
下此藥升降隂陽補接真氣非止頭旋而已
治一切中風頭疼
黑龍圓
天南星(洗)川烏(各半觔黑豆蒸三次)石膏(半觔)麻黃乾薄荷
(四兩)藁本白芷(各二兩)京墨(一兩半)
右為細末煉蜜杵丸彈子大每服一丸薄荷茶湯嚼
下
類證普濟本事方卷二
