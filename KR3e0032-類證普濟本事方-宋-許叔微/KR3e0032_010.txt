類證普濟本事方卷十宋許叔微撰
治婦人諸疾
治婦人榮衛氣虚挾風冷胸脇膨脹腹中㽲痛經水愆
期或多或少崩傷漏下腰腿痛重面色青黃嗜卧無力
安胎止痛補虚益血
四物湯
當歸熟地黃白芍藥芎藭(各等分)
右粗末每服四錢水一盞煎八分去滓温服不以時候
滑胎枳殼散
商州枳殼(二兩)甘草(一兩)
右細末每服二錢百沸湯點服空心食前日三服凡
懷孕六七月以上即服令兒易生初生胎小微黑百
日以後肉漸變白此雖孫真人滑胎易生方然抑陽
降氣為衆方之冠
治姙娠衝任脈虚補血安胎
内補圓
熟地黃(二兩)當歸(一兩微炒)
右細末煉蜜和丸如梧子大每服三四十丸温酒下
上三方諸集皆載之在人用之如何耳大率婦人姙
娠惟在抑陽助隂素問云隂博陽别為有子之兆關
前為陽關後為隂尺中之脈按之博手不絶者姙子
也婦人平居陽氣微盛無害及其姙子則方閉經隧
以養胎若陽盛博之經脈妄行胎乃不固素問所謂
隂虚陽博謂之崩也抑陽助隂之方甚多然胎前藥
惟惡羣隊若隂陽交雜别生他病惟是枳殼散所以
抑陽四物湯所以助隂故耳枳殼散差寒若單服之
恐有胎寒腹痛之疾以内補丸佐之則陽不至強隂
不至弱隂陽調勻有益胎嗣此前人未嘗論及
治婦人有孕傷食
木香圓
木香(二錢)京三稜白茯苓人參(各三錢)
右細末麵糊丸菉豆大每服三十丸熟水下
治姙娠氣不和調飲食
白术散
白术(炒)乾紫蘇(各一兩)白芷(微炒三錢)人參(三錢)
川芎訶子皮青皮(各半兩)甘草(一錢)
右細末每服二錢水一盞薑三片煎七分不據時候温服
經云飲食自倍腸胃乃傷又云隂之所生過在五味隂
之五宫傷在五味若姙子飲食不節生冷毒物恣性食
噉致脾胃之疾故姙娠傷食難得藥惟此二方稳捷
治姙娠胎氣不和懷胎近上脹滿疼痛謂之子懸兼治
臨産驚恐氣結連日不下
紫蘇飲
紫蘇莖葉(一兩)大腹皮人參川芎陳桔
皮白芍藥(各半兩)當歸(三錢)甘草(一分)
右細剉分作三服每服用水一盞半生薑四片葱白
七寸煎至七分去滓空心服
曾有婦人累日産不下服徧催生藥不驗予曰此必
坐草太早心懷下一懼氣結而然非胎不順也素問
云恐則氣下蓋恐則精却却則上焦閉閉則氣還還
則下焦脹氣乃不行矣得此藥一服便産及婦人六
七月子懸者予用此數數有驗不十服胎便近下
下死胎方
桂末二錢麝香當門子一個同研温酒服須臾如手
推下比之用水銀等此藥不損血氣趙和叔傳
治婦人病多是月經乍多乍少或前或後時發疼痛毉
者一例呼為經病不曾說是隂勝陽是陽勝隂所以服
是藥少得有效蓋隂氣乘陽則胞寒氣冷血不運行經
所謂天寒地凍水凝成冰故令乍少而在月後若陽氣
乘隂則血流散溢經所謂天暑地熱經水沸溢故令多
而在月前當知其隂陽調其血氣使不相乘以平為福
紫石英圓
紫石英禹餘糧(燒醉淬)人參龍骨
川烏頭(炮)桂心桑寄生杜仲
五味子遠志澤瀉當歸石斛
蓯蓉乾薑(各一兩)川椒牡礪
甘草(各半兩)
右為末煉蜜丸如梧子大飲下三十丸至五十丸空
心食前服
治婦人室女月候不通疼痛或成血瘕
通經圓
桂心青皮(去皮)大黃(炮)乾薑川椒蓬莪术
川烏乾漆當歸桃仁(各等分)
右細末將四錢用米醋&KR1582;成膏和餘六錢末成劑臼
中治之圓如桐子大曬乾每服二十丸用淡醋湯下
加至三十圓温酒亦得空心食前服
徽州靈巫張擴頃年緣事在推勘院有王毉者以毉
職直宿日夜與之稔熟口傳此方渠甚秘之予後得
此方治婦人疾不可勝數且欲廣行不敢自秘尋常
血氣凝滯疼痛數服便效有一師尼患惡風體倦乍
寒乍熱面赤心煩或時自汗是時疫氣大行毉見其
寒熱作傷寒治之大小柴胡湯雜進數日病劇予診
視曰三部無寒邪脈但厥脈弦長而上魚際宜服抑
隂等藥予製此地黃圓
生地黃(二兩)柴胡秦芄黃芩(各半兩)
赤芍藥(一兩)
右細末煉蜜丸如桐子大每服三十丸烏梅湯吞下
不據時候日三服
昔宋禇澄療師尼寡婦别製方蓋有謂也此二種鰥
居獨隂無陽慾心萌而多不遂是以隂陽交爭乍寒
乍熱全類温瘧久則為勞常讀史記倉公傳載濟北
王侍人韓女病腰背痛寒熱衆毉皆以為寒熱也倉
公曰病得之欲男子不可得也何以知欲男子而不
可得診其脈肝脈弦出寸口是以知之蓋男子以精
為主婦人以血為主男子精盛則思室婦人血盛則
懷胎無肝攝血有也厥陽弦出寸口又上魚際則隂
血盛可知故知禇澄之言信有謂矣
治婦人月經不調每行數日不止兼有白帶漸漸瘦悴
飲食少味累年無子
地黃圓
熟地黃(一兩)山茱萸白蕪荑乾薑白芍藥
代赭石(醋淬各一兩)厚樸白僵蚕(各一兩)
右細末煉蜜丸如梧子大每服四五十丸空心酒下
日三服
此龐老方婦人有白帶是第一等病令人不産有宜
速治之此扁鵲過邯鄲聞貴婦人帶下所以專為毉
也
治婦人月經壅滯每發心腹臍疞痛不可忍及治産後
惡露不快血上愴心迷悶不省氣絶欲死
琥珀散
荆三稜蓬莪术赤芍藥劉寄奴牡丹皮
官桂熟地黃菊花真蒲黃當歸(乾秤以上各一兩剉)
右前五味用烏豆一升生薑半觔切片米醋四升同
煮豆爛為度焙乾入後五味同為末每服二錢温酒
調下空心食前服一方不用菊花蒲黃用烏藥玄胡
索亦佳予家之秘方也若是尋常血氣病只一服産
後血衝心二服便下常服尤佳予前後救人急切不
少此藥易合宜多合以救人
治婦人血瘕血積經候不通
桃仁圓
桃仁(去皮尖麩炒黃)大黃川樸硝(各一兩)䖟蟲(半兩炒黑)
右四味末之以醇醋二升半銀石器中熳火煎取一
升五合下大黃桃仁䖟䖝等不住手攪千下後下樸
硝更不住手攪良久出之丸如梧子大前一日不用
喫晚食五更初用温酒吞下五圓日午取下如赤豆
汗鷄肝蝦麻如未下再作血解紅即止續以調氣血
藥補之
此出千金方頃年在毘陵有一貴人妻患小便不通
臍腹脹不可忍衆毉皆作淋治如八正散之類數種
治皆不退痛愈甚予診之曰此血瘕也非瞑眩藥不
可去予用此藥更初後至日午痛大作不可忍遂卧
少頃下血塊如拳者數枚小便如黑汁者一二升痛
止得愈此藥治病的切然猛烈太峻氣虚血弱者更
斟酌與之
治婦人姙孕六七月因事築磕著胎或子死腹中惡露
下疼痛不巳口噤欲絶用此藥探之若不損則痛止
子母俱安若胎損立便下此藥催生神效
佛手散
川芎當歸(各等分)
右粗末每服三錢水一小盞煎令泣泣欲乾投酒一大
盞止一沸去滓温服口噤灌之如人行五七里再進不
過三二服便生有一方云此藥治傷胎去血多崩中去
血多金瘡去血多拔齒去血多昏暈欲倒者去水煎服
治崩中下血方
黃芩為細末每服一錢燒秤鎚酒調下崩中藥多是
用止血及補血藥此治陽乘隂前所謂天暑地熱經
水沸溢者
治下血不止或成五色崩漏方
香附子樁去皮毛中斷之略炒為末每服二錢用清
米飲調下此方徐朝奉𫝊其内人有是疾服徧藥不
效後獲此方遂愈須久服為佳亦治産後腹痛大是
婦人仙藥常服益血調氣
治産後中風口噤牙關緊急手足瘈瘲愈風散
荆芥穗輕焙過一兩細末每服二錢温酒調下
經驗産室皆有之陳選方中用舉卿古拜二味蓋切
脚隱語以秘之也此藥委有竒效神聖之功大抵産
室但無風為佳不可衣被帳褥太煖太煖即出汗出
汗則腠理開易於中風便昏冒記有一婦人産後遮
護太蜜閣内更生火睡久及醒則昏昏如醉不省人
事其家驚惶毉用此藥佐以交加散祝云服之必睡
睡中必以左手搔頭覺必醒矣果如其言
交加散治婦人榮衛不通經脈不調腹中撮痛氣多血
少結聚為瘕産後中風
生地黃(五兩研取汁)生薑(五兩研取汁)
右交互用汁浸一夕各炒黃漬汁盡為度末之尋常
腹痛酒調下三錢産後尤不可缺
治婦人諸般淋
苦杖根俗呼為杜牛膝多取淨洗碎之以一合用水
五盞煎一盞去滓用麝香乳香少許研調下
鄞縣武尉耿夢得其内人患砂石淋者十三年矣每
溲痛楚不可忍溺器中小便下砂石剥剥有聲百方
不效偶有此方啜之一夕而愈目所見也
半夏散
半夏末如豆大許竹管吹入鼻中立醒
治産後出血太多虚煩發渴蒲黃散
真蒲黃末二錢飲下渴燥甚新汲水下
治姙娠時氣身太熱令子不落護胎方
伏龍肝為末水調塗臍下二寸乾則易差即止又取
井中泥塗心下乾則易
又方
浮萍乾川樸硝蛤粉大黃(碎微炒)
藍根(各一兩)
右為末水調封臍上安胎解煩熱極妙
婦人患頭風者十居其半每發必掉眩如在車上蓋因
血虚肝有風邪襲之耳素問云徇豪招摇目眩耳聾上
虚下實過在足少陽厥隂甚則歸肝蓋此謂也予常處
此方以授人比他藥捷而效速
芎藭散
川芎(一兩)當歸(三錢)羌活旋覆花蔓荆子細辛
(華隂者)石膏藁本荆芥穗半夏麯(炒)防風
熟地黃甘草(各半兩)
右為末每服一錢水一大盞薑三片同煎至七分去
滓温服不拘時
婦人産後有三種疾鬱冒則多汗汗則大便秘故難於
用藥惟麻子蘇子粥最佳則稳
紫蘇子大麻子二味各半合淨洗研極細用水再研
取汁一盞分二次煮粥啜之不惟産後可服大抵老
人諸虚人風秘皆得力常有一貴人母年八十四忽
然腹滿頭疼惡心不下食占毉者數人議皆拱補脾
進食治風清利頭目藥數日病愈甚全不進食其家
憂懇予辨之予說之曰藥皆悞矣此症止是老人風
秘臟腑壅滯聚於膈中則腹脹惡心不喜食又上至
於巔則頭痛神不清也若得臟腑流暢諸疾悉去矣
予令作此粥兩啜而氣泄先下結屎如胡椒者十餘
後漸得通利不用藥而自愈
治婦人天癸以過期經脈不勻或三四月不行或一月
再至腰腹疼痛素問云十損七益謂女子十七數盡而
經脈不依時者血有餘也不可止之但令依時不腰痛為喜
當歸散
當歸川芎白芍藥黃芩(各剉炒各一兩)
白术(半兩)山茱萸(兩半)
右細末每服二錢酒下空心日三服冷去黃芩加桂一兩
治婦人臟燥
大棗湯
甘草(三兩)小麥(一升)大棗(十枚)
右㕮咀以水六升煮三升去滓温分三服亦補脾氣
鄉里有一婦人數次無故悲泣不止或謂之有祟祈
禳請禱偹至終不應予忽憶金匱有一證云婦人臟
燥悲傷欲哭象如神虚數次者大棗湯予急令治藥
盡劑而愈古方識病製方種種妙絶如此試而後知
治姙娠熱病胎死腹中
鹿屑湯
鹿角屑一兩水一碗葱白五莖豆豉半合煎六分温二服
治婦人生産數日不下及胞衣死胎不下者方
用萆麻七粒去殼研如泥塗足心纔下急洗洗去此
崔元亮海上方人但未知耳政和中一鄉人内子産
二日不下予令漫試之一塗俄頃便下自後常用極
驗
小兒病方
候小兒脈當以大指按三部一息六七至為平和十至
為發熱五至為内脹脈緊為風癎沉緩為傷食促急為
虚驚弦急為氣不和沈細為冷浮為風大小不勻為惡候
為鬼祟浮大數為風為熱伏結為物聚單細為疳勞凡
腹痛多喘嘔而脈洪者為有蟲浮而遲潮熱者胃表也
温之則愈予嘗作歌以紀之歌曰小兒脈緊風癎候沈
緩食傷多吐嘔咬急因知氣不和急促虚驚神不守冷
則沈細風則浮半實大便應秘久腹痛之候緊而弦脈
亂不治安可救變蒸之時脈必變不治自然無過繆單
細疳勞洪有蟲大小不勻為惡候脈浮而遲有潮熱此
必胃寒來内寇瀉痢浮大不可毉仔細斟量宜審究嬰
孩未可脈方者俗毉多看虎口中紋顔色與四肢冷熱
驗之亦有可取予又以二歌紀之虎口色歌曰紫色紅
傷寒青驚白色疳黑時因中惡黃即困脾端冷熱症歌
曰鼻冷定知是瘡疹耳冷應知風濕症通身皆熱是傷
寒上熱下冷傷食病若能以色脈參互驗之所得亦過半矣
治小兒一切驚疳食稍風癎之症
睡驚圓
史君子(五十箇燒存性)香墨(棗大一塊)金銀箔(各五片)
右先研史君子墨細次入金銀箔乳鉢内同研次入
膩粉併麝香少許研令極細勻稀糊丸如梧子大隂
乾每服一丸薄荷湯磨下一歲以下半丸一名青金
丹鄉里一士人家貨此藥日得數十錢已百餘年矣
治小兒嘔吐脈數有熱
麥門冬散
麥門冬半夏麯人參茯苓(各二錢)甘草(一錢)
右細末每服二錢水一盞薑三片煎五分日二三服
治小兒嘔吐脈遲細有寒
白术散
白术人參(各三錢)半夏麯(二錢)茯苓
乾薑甘草(各一錢)
右每服二錢水一盞薑三片棗一枚煎七分日二三服
治小兒久傷脾胃腹脹
調中圓
乾薑橘紅白术茯苓木香
縮砂仁官桂良薑(各等分)
(闕)
惟慢脾風因吐瀉脾胃受風為難治難得藥近世多用
生附子及青州白圓子金液丹合用之如醒脾丸皆要
藥也
治小兒慢脾風因吐利後虚因昏睡欲生風癎
醒脾圓
厚樸白术船上硫黃天麻(各半兩)
全蝎防風人參官桂(各一分)
右為末酒浸蒸餅和丸如雞頭大每服一丸槌研温
米飲下
又方
全蝎(二箇青薄荷葉包煨)白术(指面大二塊)麻黃(長五寸十箇去節)
右細末二歲以下一字三歲以上半錢薄荷湯下量
大小加減服
治脾風多困
人參散
人參冬瓜仁(冬半兩)天南星(一兩切片用奬水薑汁煮存性)
右細末每服一錢水半盞煎二三分温服
治小兒胎虚氣弱吐利生風昏困嗜卧或潮搐
蝎稍圓
全蝎(微炒)白附子(煨裂各半兩)通明硫黃(一兩)半夏(一兩切片)
(薑汁製炮乾)
右為末薑汁糊丸如麻子大每服三十粒荆芥湯下
更看大小加減法
治小兒拗哭
龍腦散
龍腦蟬殼鈎籐(有鈎子者)羌活茯苓
人參(各等分)
右為末每服一大錢水一大盞煎六分去滓熱服
類證普濟本事方卷十
