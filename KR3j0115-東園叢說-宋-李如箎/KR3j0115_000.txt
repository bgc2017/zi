東園業說雜家類三(雜說之屬)
提要
(臣)等謹案東園叢說三卷舊本題宋李如篪
撰如篪始末未詳據卷首紹興壬子自序則
括蒼人時為桐鄉丞也又有紹興甲寅建安
周庭筠刻是書䟦稱為東園先生則東園其
號矣其書諸家不著錄莫考其所自來下卷
雜說中載所作初夏詩及其父歡喜口號三
首為向來錄宋詩者所未及又是書序于壬
子為紹興元年刊于甲寅為紹興三年而紀
時事一條紀紹興六年楊么李成憸佞一條
紀紹興二十四年秦勛登第事以少敗衆一
條紀紹興三十一年兩淮失守事且有稱高
宗廟號者則書當成于孝宗時年月殊不相
應且語孟說一門語孟合稱不似南宋初語
所辨北辰不動一條與明陳士元論語類考
之說同似乎曾見集註故有此說亦不似朱
子以前語其天文歴數說謂今之渾天實盖
天之法亦似歐邏巴書既入中國之語宋以
前即推步之家未明此理無論儒生或近時
好事者捃摭舊文益以所見偽為此帙託之
宋人歟然但就其書而論則所言雖不盡精
核亦時有可采如春秋行夏時一條謂以建
子為周正月乃左氏之失不知左氏周人紀
他事或失之誣至于本朝正朔則婦豎皆知
左氏不容有誤詩亡春秋作一條謂孔子所
聞所見之世無詩不知株林夏南詩有姓名
不能移之東□前也召公不悦一條謂周公
朝諸侯于明堂召公嘗北面而事之則誤信
明堂位之謬說左傳其處者為劉氏一條疑
邱明先知又疑其附會則未考此句為漢儒
增入孔穎達正義已有明文然如解王用三
驅引周官大司馬立表為證解坤六五爻駁
程傳女媧武氏之非解說卦生蓍糾揚雄産
蓍之誤解繫辭太極生兩儀為生蓍之法引
左傳楚有句澨漳澨雍澨蓬澨諸地證三澨
非水名解關雎為后妃求淑女引崔靈恩三
禮義宗證縮酒用茅之義以及考究易之八
法及六百七分之說推算絳縣人甲子之類
皆典核不苟于經義頗為有禆故與岳珂棠
湖詩稿雖皆出自近日顯有可疑而以其書
可採亦姑並存之以資𠫭訂焉乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
東園叢說原序
僕頃年僻居語兒之東鄉既無進取之望又不能營治
資産日與樵漁農圃者處羹藜飯糗安分循理亦足以
自樂時時披閱文集省記舊聞隨手筆之遂成卷帙其
間經史子集天文地理歷數之說無不有之目之曰東
園叢說好古博雅君子覽之者殆有取焉紹興壬子三
月下澣桐鄉丞括蒼李如篪自序
