藏一話腴外編卷上宋陳郁撰
吕東萊先生在麗澤書院與諸生講詩至南山前一日
諸生欲覘其師立言之旨及東萊次日升堂誦南山
之詩終其篇然後斷之曰關雎樂而不滛若南山樂
而過於滛者也人皆以爲得體
晉重耳少好士年十七有士五人曰趙衰狐偃顚頡司
空季子魏武子麗姬之禍遁於狄時年四十三又十
二年乃去之衛之齊又五年之曹之楚自秦而反凡
十九年時六十二矣其流離逋竄濱於死者數然志
不少衰過楚時成王饗之厚曰子即反國何以報寡
人曰羽毛齒革子女玉帛即君土所餘未知所以報
曰雖然何以報不糓曰不得已與君王以兵會平原
廣澤請避王三舍其後卒能威諸侯正中國顯名於
天下後世此非獨得天也實得人也實不失所以立
已也故君子不患不得乎天患失人不患不得人患
不能自立晉文之事雖無足道者以其好士而進之
云
高祖入咸陽王陵聚黨數千居南陽不肯從沛公及漢
王還擊項籍陵乃以兵属漢項羽取陵母置軍中陵
使者至東向坐陵母欲以招陵陵母私使者曰願爲
老妾語陵善事漢漢王長者無以妾持二心遂伏劔
而死母閭巷之賤知存亡去就之大義决死如歸其
視不嫁之共姜可無愧范增爲羽上客豈不知羽殘
忍多忌非天下之度而慫恿與漢王争至其言皆不
用乃曰孺子不可與謀奪天下者必沛公也其後疑
間一行竟以疽死何覺之晚耶不及一婦人遠矣周
少隠責范之詩曰西楚興王亦有人半扶炎祚作謀
臣老生不觧歸明主事去方知是失身
彭門左泗右汴負抱齊楚古今豪傑登眺寄慷慨於詩
歌者不可悉數惟范司諫一首補紀其全云徐方舊
鎮多興廢懷古觀今思莫收地勢北來連海岱天文
西轉接奎婁竝興或見稱戎國列號元聞属禹州官
紀雲龍天子學水憑忠信丈人游田文故邑高臺盡
靖節荒墳蔓草稠楚漢定雄分沛郡姬任争長遜滕
侯舘平石氏荆蓁合都廢韓王雉堞秋劍斷白蛇終
滅項書傳黃石願封留萬重山勢通河過十里灘聲
遶郭流宫殿雲中分等級笙歌空裏閙哇謳薛能愛
上臺頭寺白傅曾題燕子樓若向彭門訪遺事我詩
吟讀當曾遊
朱文濟昇人善琴入翰林待詔舊琴七絃阮五絃太宗
詔文濟與蔡裔皆益二絃文濟以爲非是上曰古琴
絃五增文武爲七今孰曰不可文濟曰五絃猶有遺
音益之二已足上怒叱之裔益絃如詔又俾文濟鼓
之文濟辭不能上益怒獨賜裔緋裔益富文濟甚貧
上間以金帛置於文濟旁以新琴阮命之辭如初復
使中貴送二人詣相府詔近臣同聽文濟第以琴阮
中七絃作古風入松操上以爲有守終亦賜緋文濟
風骨爽秀如神仙中人上令供奉僧元藹寫其真留
禁中聖眷如此余謂文濟以藝進守其所學震之以
威而不攝引之以利而不動可謂有常者矣今世假
仁義之言作慷慨之色不肯在古人後及臨威見利
外眩中喪以失其身此文濟之狗彘也
明之象山士子史本有木犀忽變紅色異香因接本以
獻闕下高廟雅愛之畫為扇面仍製詩以賜從臣
榮薿云月宫移就日宫栽引得輕紅入面來好向烟
霄承雨露丹心一點爲君開復古殿又題云秋入幽
巖桂影團香深粟粟照林丹應隨王母瑶池宴染得
朝霞下廣寒自是西方争傳其本歲接數百史氏由
此昌焉盖史本色深而香冽移之外境則香色俱殺
故也廬陵胡公渠嘗攝象山宰賦詩云碎瓊揉香作
肌骨霽日吹紅染膚色人間何處有此葩一種風流
初未識東隅月戶編三千夜脩玉闕瀛洲前拂搖桂
子偶墜地雨露培植開華筵史翁移根出葱蒨彫斛
持歸紫微殿一朝麗質冠百昌御墨分題落團扇何
年流轉江南鄉一本奚翅千金償分枝接葉色已淺
縱有此花無此香絶愛西山佳麗地藹藹脩林倚清
吹寧論斜日杏花酣未許熙春海棠睡是時金氣初
高明宇宙軒豁澄埃氛毒霞絳雪互點綴濃芳賸馥
飄氤氲鷲峯繁黃今不數破械山僧練裙女試看香
御擁紅雲肅奉雲軿遊碧宇携持寳鏡吹波金寒光
萬頃空人心煩君控取紅鸞住便恐香魂夜飛去一
卉之微香色稍異能動至尊入品題且昌其主可以
人而不如木乎
孔子曰不知命無以爲君子盖夫子之謂命修已以待
天之說非今日推算之謂也唐李虚中始以人初生
歲月日時測其十母十二子相生相尅以逆知人之
貴賤休咎若脉診疾鑑燭形無一毫錯世由此遂以
推算爲天命本朝夀春馮貫道亦以年月日時逆勘
禍福鄒道鄉誦其驗有若離婁之分白黑師曠之聽
鼔鍾以故車馬常滿門虚中貫道士大夫也不能講
明修已以待天之說而未免爲推算之歸况有如今
日售術之徒如洪盤洲所謂㶑灔其顔夸誕而佞乎
余謂孔子於羣弟子中惟於顔淵曰不幸短命死矣
於冉伯牛曰亡之命矣夫可以言命也若仲由之行
行若不得其死然猶不足以言命今世之推算者當
如何
太公兵法所謂十二節者有曰飬其亂臣以迷之進美
女滛聲以惑之余謂太公老遇文王孟子比之聖人
夷攷當時相文武之兵曰戡黎曰侵阮曰肆伐大商
不過戎車虎賁三百五伐六伐而止耳曷嘗窮兵黷
武争殺變詐如後世行詭道哉况亂臣美女之計乎
今好兵者必以太公藉口又以權衡機策著而爲書
是汙文武是累太公是侮聖人吁余未之盡信
高沙甓社湖産徑寸珠爲淮至寳龔文伯炳世居湄之
南焉文伯手抄經史心苦學問一話一言悉主平正
世傳其詩一聯云萬事無心閒日月一杯有味小公
侯其輕富貴賤名利立志已可尚然篇不得其全近
乃見之云年踰八袠雪蒙頭時對親朋話舊遊萬事
無心閒日月一杯有味小公侯癡兒粗爾逃譏議家
訓從來戒刻掊世道漸艱宜勇退爲吾及早理松楸
味之則持身教子居易俟命於道尤深知見有子基
先入上庠登進士第出入中外持節把麾將大有爲
於世文伯教忠之所致歟亦地靈而人傑也
洪覺範於猩猩筆詩中平生幾量屐身後五車書謂魯
直本用阮孚人生能着幾量屐之句以下句非全改
人生爲平生且曰若以人生對身後豈不佳哉余謂
山谷豈不知人生身後是佳對盖猩猩不可言人故
改之耳老妻畫紙爲棋局稚子敲針作釣鈎此盖言
士君子宜以直道事君而當時小人反以直爲曲故
也覺範今以妻比臣稚子比君如此則臣爲母君爲
子可乎何不察物理人倫至此耶人言覺範爲僧中
龍恐非
史越王浩隆興元年拜平章事兼樞使都督江淮軍馬
張浚與浩俱在上前議邊事浚請上幸建康上顧浩
浩曰萬乘一動有名則可以臣觀之曰親征乎曰勞
軍乎曰移蹕乎今日兵力未盛民力未蘇財力未足
三者俱未可謂之親征而動大軍則敵必以大軍應
我是無故而招數十萬人寇邊謂之勞軍則用度當
如上皇時當時費緡錢數百千萬其它可知六軍聞
之必喜所賜不如前日必怨望矣若曰移蹕未審陛
下自與六宫以往乎借曰上皇欲往則未有德夀宫
且未知上皇意向臣料上皇未必行也上皇不行陛
下安得與六宫往乎上皇不行乃是親征即非移蹕
若曰親征則有功乃歸乎不待有功而歸乎三者皆
未可也陛下父慈子孝今日豈可跬步相離耶上始
悟謂浚曰都督先臨邊俟有功朕何憚行浚又欲取
山東又欲取費於民如燕山錢免夫錢浩力争之浚
自請於上由是三省樞密院徑以金字牌自命諸將
出兵外廷莫之知也五月戊戌浩得邵宏淵狀准御
前金字牌奉聖旨擇日進兵始知是月甲午師已渡
淮矣浩大驚謂康伯曰今出兵數日吾人俱以宰相
兼樞使而不得與聞焉焉用相上表力辭乃除浩提
舉洞霄宫十有四日符離失利大軍十三萬一夕奔
潰上降詔哀痛罪己六月浚上表自劾余謂浚非不
忠也特太急耳浩可謂責難於君者矣可謂見遠識
微之士矣可謂得鎮撫四夷之體矣是可爲師出無
名之戒云
周邦彦字美成自號清真二百年來以樂府獨步貴人
學士市儂妓女知美成詞爲可愛而能知美成爲何
如人者百無一二也盖公少爲太學内舍選年未三
十作汴都賦鋪張揚厲凡七千言奏之天子命近臣
讀於邇英閣遂由諸生擢大學正聲名一日震耀海
内神宗上賓哲宗寘之文舘徽宗列之郎曹皆自文
章而得至於詩歌自經史中流出當時以詩名家如
晁張皆自歎以爲不及姑以一二篇言之如薛侯馬
云薛侯河東土豪也以戰功累官左侍禁西方罷兵
薛歸吏部授官帶所乘駱馬寓武城坊經年不得調
羈馬庫屋下馬怒敗主人屋時時蹄碎市販盎器薛
悉賣装以償傷己阨屋因對馬以泣鄰居李文(闕)
之爲薛作傳同舍賦詩者十一人僕與其一焉薛侯
俊健如生猱不識中原生土豪蛇矛丈八常在手駱
馬蕃鞍雲錦袍往属嫖姚探虎穴狐鳴蕭蕭風立髮
短韀淋血斬將歸夜斵堅冰濡馬渴中都久住武城
坊屋頭飬駱如飬羊枯萁不飽籬壁盡狹巷怒蹄盆
盎傷只今栖栖守環堵五月樵風吹宿莽千金夜出
酬市兒客帳晝眠聽戲鼓邊人視死亦尋常笑裏辭
家登戰場銓勞定次屈壯士兩眼熒熒收淚光齒堅
食肉何曾老騎馬身輕飛一鳥焉知不將萬人行横
槊秋風賀蘭道如天賜白云永樂城䧟獨王湛曲真
夜縋以出真持木爲兵且走且敵前䧟大澤中顧其
旁有馬而白暫騰上馳去五鼔逹米脂城因以得脫
真名其馬爲天賜白蔡天啓得其事於西人邀余同
賦君不見書生鐫羌勒兵入羌來薄城束縛急蠟丸
飛出辭大家帳下健兒紛雨泣鑿沙到石終無水擾
擾萬人如渴蟻挽絙竊出兩將軍敵箭随來風掠耳
道傍神馬白雪毛噤口不嘶深夜逃忽聞漢語米脂
下黑霧壓城風怒號脫身歸來對刀筆短衣射虎朝
朝出自椎雜寳塗箭創心折骨驚如昨日糓城魯公
天下雄隂陵一跌兵刀窮檥舟不渡謝亭長有何面
目歸江東將軍偶生名已弱鐵花暗澁龍文鍔縞帳
肥芻酬馬恩閒望旄頭向西落若此凡數百篇豈區
區學晚唐者可及耶樓攻媿謂其古鏡玉几之銘可
與鄭圃&KR0238;園相周旋而禱神之文則送窮乞巧之流
亞不爲溢美矣擬清真者又當於樂府之外求之
沈約傳云性不飲酒雖時遇隆重而居處儉素老病數
旬革帶常移孔以手握臂率計月小半分今世歌詠
者必曰沈腰憔悴皆多欲所致以星歷攷之牽牛去
織女隔銀河七十二度古詩云盈盈一水間脉脉不
得語又附會以爲滛吾未見好德如好色者也
振鷺載於詩杜樊川以風標公子目之丰度非凡禽比
可見矣入詩人之詠者多如文與可兩絶清拔可喜
頸細銀鈎淺曲脚高綠玉深翹岸上水禽無數有誰
似汝風標又云避雨竹間點點迎風柳下翩翩静依
寒蓼如畫獨立晴沙可憐近台寧海方元善岳一絶
云聳兩吟肩似我愁菰蒲葉下一身秋溪風昨夜吹
魚落飛過前灘看水流亦佳甚嘗著梅史行於世云
蠱之上九不事王侯高尚其事象曰不事王侯志可則
也夫道義之士獨立萬物之表若不可以一毫外物
動其心然豈恝然忘天下不與世同其憂哉盖隠居
所以求其志耳伊尹三聘而成格天之功孔明三顧
而定興漢之計重道義乃若是今百世而下聞其風
者莫不興起其志豈不可爲世則大抵富貴功名先
入其心者不可與圖天下之事也
戴石屏之父東臯子平生喜吟身後無遺藳石屏能昌
其詩遂搜羅僅得題小園一律云小園無事日徘徊
頻報家人送酒來惜樹不磨修月斧愛花湏築避風
臺引些渠水添池滿移箇柴門傍竹開多謝有情䨇
白鷺暫時飛去又飛回乃刊於石屏集之首宋西園
之父厲齋居士平生好吟亦無遺藳西園能續父燈
因旁搜亦僅得二絶賦食米倉云陋巷顔回獨屢空
生涯惟在一瓢中太倉腐粟雖山積非義寧甘君子
窮賦飬蠶云男必耕耘女必蠶古人尚爾我何貪浴
沂時候成春服歌詠來歸道味甘亦刊於西園集之
首二君之詩雅正同遺篇之多寡同二君之子能傳
其業同而發揮前人之美亦同使二君之子而弗肯
堂二君其能流芳哉近日詩家子弟失其業者不可
數故李梅亭云宗文阿買軰於是有愧信然
熙寧末年旱詔議改元執政初擬美成上曰羊大帶戈
不可乂擬豐亨上曰亨字爲子不成惟豐字可用改
元元豐因攷字說云止戈爲武花者草木之化人者
專於孝而有文者謂之教焉元者太初之中氣能固
其元則爲完固之完殘其所完則爲寇矣昔人有是
說也今言命者有曰丑爲破田戌爲負戈丙丁爲平
頭辛夘甲申爲懸針亦取字說常以滕強恕命攷之
丙戌丙申丙戌丙申平頭矣官至侍從而無子金輝
命攷之甲午辛夘甲午辛夘懸針矣故初爲海寇三
遭决配後爲都統制贈武義大夫二官人之命且若
是况朝廷一年號之重乎字說亦不可不攷
昌黎伯和裴晉公東征詩云旗穿曉日雲霞雜山倚秋
空劍戟明盖以我之旗况彼雲霞以彼之山况我劔
戟回鸞舞鳳格也王勃滕王閣記云物華天寳龍光
射牛斗之墟人傑地靈徐孺下陳蕃之榻盖一句之
中物華天寳龍光牛斗自爲對謂之貼身對也鄭谷
弔僧詩云幾思聞静話夜雨對禪牀未得重相見秋
燈照影堂以後二句對前二句扇對也月中桂詩云
根非生下土葉不墜秋風山行云閒尋樵子徑偶到
葛洪家僧遷居云住山今十載明日乂遷居盖以下
土秋風樵子葛洪遷居十載假對也懷古云經來白
馬寺僧到赤烏年借對也趙紫芝云近方辭地肺本
自住天台及子午谷丁夘橋琴心帶眼之類的對也
余嘗因是以糟甲對蜜丁山龜對軒鶴瓶儲縣令元
無粟紙裹書生不識錢赤幟城邊生廣武白書樹下
死龐涓日晷覺都無夘酉書編看不到辛壬盖不但
的對而人品事類亦相當體格不止此觸類而長之
可也
王晉公祐創第京師曹門外手植三槐於庭曰子孫必
有登第爲三公者已而魏公果爲太保歐陽文忠公
作魏公神道碑首載此語人因以三槐王氏稱之韓
漕使元吉祖居京師之惠政坊植桐於門歲久木大
且異人遂以桐木韓氏稱之後著桐隂舊話十卷王
氏有别族居建康馬糞巷人俱號爲馬糞王子曰擇
不處仁焉得智言君子所居不得不擇也今槐桐之
美馬糞之汙厥監不遠
李華弔古戰場文本於庾信哀江南賦韓愈送窮文本
於揚雄逐貧賦李白大鵬賦本於司馬相如大人賦
而相如大人賦又本於屈原之遠遊皮日休桃花賦
殆出於舒元輿牡丹賦若柳宗元之乞巧文劉禹錫
之問大鈞則同時而暗合者也
藏一話腴卷上
