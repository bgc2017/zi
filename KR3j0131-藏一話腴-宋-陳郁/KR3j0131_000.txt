蔵一話腴雜家類三(雜說之屬)
提要
(臣)等謹案蔵一話腴四卷宋陳郁撰郁字仲
文號蔵一臨川人理宗朝充緝熙殿應制又
充東宫講堂掌書始末略見其子世崇隨隠
漫錄中世崇載度宗嘗贊郁像有文窺西漢
詩到盛唐之語寵奬甚至岳珂序稱其閉戶
終日窮討編籍足不蹈毁譽之域身不登權
勢之門然劉壎隠居通議有度宗御札跋惜
其下訪陳郁父子之卑陋(語詳隠居通議條下)又周密
武林舊事載諸色伎藝人姓名所列御前應
制者八人姜特立為首而郁居第四則郁亦
特立之流惟特立名列宋史佞幸傳而郁不
與焉似乎未可同日語耳是書分甲乙二集
又各分上下卷多記南北宋雜事間及詩話
亦或自抒議論珂序又稱其出入經史研究
本末而風月夢怪嘲戲訛誕淫麗氣習淨洗
無遺今觀所載如謂周子游廬山大林寺詩
水色含雲白禽聲應谷清一聫前句是明後
句是誠附會迂謬殆可笑噱惠洪解杜甫老
妻畫紙為棋局稚子敲針作釣鈎一聯以老
妻比臣以稚子比君固為妄誕郁必謂上句
比君子之直道事君下句比小人之以直為
曲亦穿鑿無理所錄諸詩亦皆不工其持論
如謂孔子不當世家豫讓不當入刺客傳史
記不醇頗涉庸膚謂李虚中以年月日時推
命而不知韓愈作虚中墓誌其推命實不用
時尤失考證然所記遺聞多資勸戒亦未嘗
無一節之可取焉乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
藏一話腴原序
陳藏一以詩文名世眞西山劉漫塘陳習庵交稱之余
始過其語今觀所述話腴博聞強記出入經史硏攷本
末則則可法度而風月夢怪嘲謔訛誕滛麗氣習淨洗
無遺豈非自思無邪三字中踐履純熟致是耶廼知三
君子可謂具眼矣嘗謂近時江湖詩人多然不誇而誕
則空而迂流於謁者皆是惟藏一閉戶終日窮討編籍
足不蹈毁譽之域身不登權勢之門及叩其中則詞源
學海浩乎莫之涯涘若藏一豈多得哉詩史曰讀書破
萬卷下筆如有神因爲藏一誦而併書之編首云棠湖
翁岳珂肅之
