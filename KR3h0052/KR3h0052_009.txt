書法離鈎卷九明潘之淙撰
法帖
古籕篆
石鼔文古文尚書古文孝經延陵季子碑
泰山碑望山碑嶧山碑倉頡十五篇
詛楚文碧落碑新泉銘張平子碑
許慎說文徐鍇通釋六書攷石經遺字碑
薛尚功欵識法帖薛尚功重廣鐘鼎韻
王梵鐘鼎韻張有復古編(又)五聲韻譜
林罕偏旁小說高氏五聲韻總
夏竦古文四聲韻翟耆年籀史
續千文泉志
隸書
漢隸字源碑本隸韻佐書韻編蔡邕石經碑
洪适隸韻洪适隸釋嘯堂集古錄
眞書
鍾繇力命剋捷宣示右軍樂毅畫讚黃庭霜寒
大令洛神賦六朝曹娥遺教羊叔子碑
智永千字文虞世南孔子廟碑
張旭郎官陶弘景瘞寉舊館壇
歐陽詢九成宫化度寺虞恭公皇甫碑
柳公權陀羅尼褚遂良哀册聖教
顔真卿麻姑壇放生池中興頌干禄字東方贊
行書
鍾繇丙舍吳人羸頓雪寒長風
逸少蘭亭開元寺(又)官奴來禽諸帖(並見淳化)
大令地黃鵝羣諸帖(並見淳化)
謝安八月五日褚河南枯樹賦星霜
李邕嶽麓娑羅樹雲麾東林寺
張從申玄静先生碑懷仁聖教序
艸書
張芝知汝諸帖右軍十七諸帖大令委曲諸帖(竝見淳化)
張旭千文懷素自叙千文聖母藏真
淳化閣帖(為諸帖之祖)
絳帖(淳化之子)潭帖(淳化之子)太清樓帖(淳化之弟)
戲魚堂帖祕閣續帖黔江帖東庫本
鼎帖賜書堂帖蔡州帖彭州帖
汝州帖泉州帖脩内司帖利州本
甲秀堂帖星鳳樓帖寳晉齋帖玉麟堂帖
二王帖羣玉堂帖百一帖
近世襍刻種種去古愈遠兹不具載
原筆
劉熙云筆者述也述其事書之上古用竹簡刀錐畫之
或用漆以竹挺子書之詩曰貽我彤管禮曰史載筆說
文曰楚曰聿吳曰不律燕曰弗秦曰筆
蒙恬始用兔亳為筆毛穎傳云穎中山人蒙恬載以歸
始皇封諸管城號管城子累拜中書令呼中書君書指
云筆管欲細欲輕毫不欲太剛亦不欲太弱
古人以象管為筆重而不適竹管兔毫者為佳取圓熟
而健若狸毫者峭而不圓未善也
江淹夢筆生花而文章益進王珣夢人授筆如椽而艸
武帝哀册諡議筆洵有靈母以毛錐薄之也
藏筆須用黃連輕粉明礬漬尖且塞管孔然亦一年而
止不可太久久則毫宿而易斷也
原墨
劉氏云墨者畫也畫其迹以為則也上古以漆畫字未
嘗有墨毛穎傳云與絳人陳玄弘農陶弘會稽楮先生
友善出處必偕
坡仙云世人論墨多貴其黑而不取其光光而不黑固
為棄物若黑而不光索然無神采亦復無用要使其光
清而不浮湛湛如小兒目睛乃為佳也
又云王晉卿遺墨用黃金丹砂墨成價與金等三衢蔡
瑫自煙煤膠外一物不用特以和劑有法甚黑而光殆
不減晉卿胡人謂犀黑暗象白暗可以名墨亦可以名
茶
墨膠以鹿角者為妙然最要椎鍊堅好磨之其光可以
照人而四旁可截紙乃貴耳
墨舊而膠氣盡者必少光采世重舊墨取其入藥耳若
作書畫太舊則煙浮而不光須十年上下者為妙
原研
劉氏云研者堅也研也太公曰石研孔箸其用久矣唐
皆鳳池研中心如瓦凹故曰研瓦援筆因勢凹則鋒圓
書畫亦圓今研如砥援筆則鋒多偏近有𨫼心凸研援
筆則三角矣
坡翁云建州北苑鳳凰山山如飛鳳下舞之狀山下有
石聲如銅鐡作研至美如有膚筠然此殆玉德也疑其
太滑然至益墨余名之曰鳳咮
又云僕好用鳳咮石研然論者多異同蓋自少得真者
為黯黯灘石所亂耳
淄石號韞玉研發墨而損筆端石非下嵓者宜筆而褪
墨二者當安所去取用褪墨研如騎鈍馬數步一鞭數
字一磨不如騎騾用瓦研也
端溪石出肇慶府端溪下嵓舊坑卵石色黑如漆細潤
如玉有眼眼中有暈六七眼相連排星斗象此嵓慶歴
間坑已竭又有一種卵石去臕方得材色青黑細潤如
玉有青花如箸頭大似碧石青瀅或有白點如粟排星
斗象水濕方見皆扣之無聲磨墨亦無聲此二種石最
貴下嵓止有一坑出此二種石其色未嘗紫也别無新
坑
端溪中嵓舊坑亦卵石也色紫如嫩肝細潤如玉有眼
小如菉豆或有綠條文或有白條文堅而圓者為眼横
而長者為條扣之無聲磨墨亦無聲此種石亦貴外有
青臕色久用鋒鏌不退北宋時坑已取竭中嵓新坑石
色淡紫眼如鸜鵒眼中有暈嫩者扣之無聲磨墨微有
聲
端溪上嵓舊坑新坑石皆灰色紫而麤燥眼如鷄眼大
扣之磨墨皆有聲久用光如鏡面舊坑稍勝新坑惟端
溪有眼古云無眼不成端其眼有活眼淚眼死眼活眼
勝淚眼淚眼勝死眼又云眼多石中有病
辰沅州出一種石色深黑質麤燥或有小眼端溪人取
歸刻作端樣稱為黑端辰沅人自製者多作犀牛八角
等樣又有一種&KR2352;石出九溪&KR2352;溪表淡青内深紫而帶
紅有極細潤者久用則光如鏡面或有金線及黃脈相
間者號為紫袍金帶
歙溪石出歙縣龍尾溪舊坑卵石色淡青黑有細紋潤
如玉水濕微紫或隱隱有白紋成山水星月異象燥則
否大者不過四五寸多作月研就其材也或有純黑者此
石最貴不減端溪下嵓南唐時方開至宋時盡矣龍尾
溪新坑石色亦有青者質麤燥有極大者盈二三尺
金星舊坑新坑石淡青色竝麤燥大者盈尺
銀星舊坑新坑石色淡青黑竝麤燥有星處不堪磨墨
多側取為研大者盈尺
萬州懸岩金星石質亞端溪下嵓色漆黑細潤如玉水
濕金星則現乾則否極發墨
洮河綠石色綠如藍潤如玉發墨不減端溪下嵓出臨
洮大河深水底甚難得今有綠石研名洮石者多是&KR2352;
石之表或是長沙山石也&KR2352;石光而潤亦不受墨
銅雀研乃銅雀臺瓦入水多年故滋潤發墨世多偽者
未央研乃未央宫瓦亦注水經久好事者以為研
原紙
劉氏云紙者砥也平滑如砥上古竹簡韋編漢蔡倫字
敬仲用樹膚敝布魚網為之故從巾一從糸氏聲坡翁
云成都浣花溪水清勝常以漚麻楮作牋紙堅白可愛
數十里外便不堪造信水之力也揚州有蜀岡岡上有
大明寺井知味者謂與蜀水相似西至六合岡盡而水
發合為大溪溪左右居人亦造紙與蜀産不甚相遠自
十年以來所造益多工亦益精更數十年當與蜀紙相
亂也
北紙用横簾造紋必横其質鬆而厚南紙用豎簾紋豎
故二王真迹多是會稽豎紋竹紙唐有麻紙其質厚有
硬黃紙其質如漿潤澤瀅滑用以書經故善書者多取
作字五代有澄心堂紙宋有觀音紙匹紙長三丈有彩
色粉牋其質光滑蘇黃多用是作字元亦有彩色粉牋
有蠟牋彩色花牋羅紋牋皆出紹興有白籙紙清江紙
觀音紙出江西趙松雪巙子山張伯雨鮮于樞多用此
紙有倭紙出倭國以𧖟繭為之細白光滑之甚或云倭
國無𧖟亦樹膚也
紙取無灰者為妙然愈舊愈佳堅滑則勝鬆澁則惡
書法離鈎卷九
