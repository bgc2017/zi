書法離鈎卷三明潘之淙撰
學篆
初學篆當虛手心伸中指并二指於几上虛畫如此流
便方可操筆操筆必須單鈎却伸中指在下夾襯方圓
平直無不可意矣若篆大字當虚腕懸筆腕箸紙字即
不活以紙筒㯶櫚為筆非士夫所為也小篆一也而各
有筆法李斯方圓廓落陽冰圓活姿媚徐鉉如隸無垂
脚字下如釵股稍大鍇如鉉但字下為玉箸微小耳崔
子玉多用隸法似乎不精然有漢意陽冰多非古法蓋
法子玉也小篆世喜長但以方楷一字半為度一字為
正體半為垂腳有不可者當以正腳為主餘略短如幡
腳可也無垂腳者如生曰之等字以上枝為出如艸木
為物正生則上出枝倒懸則下出枝耳凡寫扁額畫宜
肥體宜方圓碑蓋同此但以小篆為正不同襍體凡□
中字不可填滿但如升斗中箸一字任其空可放垂筆
方不覺大□比諸字亦須略收不可圓不可方若日月
須更收小也包一二畫如日目之類初一字内畫不與
兩旁相連後皆如之首尾一法若或接或否不同者非
也圓圈圓點古文之法小篆無之口字不可三角形鍾
鼎古文錯襍用無迹小篆則自一法也
學隸
漢碑三百餘種無前漢者體各不同亦各不箸名字後
人服膺一刻亦自可魏三大碑立為界格已一變矣去
漢未遠古意猶存自唐以來巧麗特甚古意冺焉欲學
隸者當以石經為祖次及漢刻之竒者如孔子廟碑魏
受禪記劉寬之類
訣云本於篆法學如真書但變隼尾擊石二波也
佩觿云勢如八字有偃波之文
吾衍云八分漢隸之未有挑法者也用篆筆作漢隸八
分與漢隸多不分
括云方勁古拙斬釘截鐡挑拔平硬如折刀頭
書指云隸有蠶頭由下筆反挫順筆平行燕尾自出
學楷
張敬玄云楷書把筆妙在虚掌運腕不宜把筆苦緊太
緊則轉換不得既腕不轉則字體或麤或細上下不均
雖多用力元來不當
翟拍夀問於米老曰書法當何如米曰無垂不縮無往
不收
姜堯章云或者專喜方正極意歐顔或者專務勻圓留
心虞永或謂體須稍匾則自平正此徐會稽之病或謂
欲其蕭散則自不俗有王子敬之風豈足以盡書法之
美哉
禁經云筆貴繞左書尚遲澁此君臣之道也大凡點畫
不在拘拘長短遠近但勿遏其勢俾令觔骨相連意在
筆前然後作字若平直相似狀如算子此但其點畫耳
非書也
祝京兆云大字貴結密大字不結密則懶散無精神若
牌扁須字字相照應掛起自然停分反須𢃄逸氣方不
俗小字貴開闊小字易得局促須令字内間架明整開
闊寫起一似大體段長史所謂大促令小小轉令大是
也當以二王及虞東方畫贊樂毅論洛神賦破邪論序
為則
書指云真書點畫筆筆皆須箸意所貴修短合度意態
完足蓋字形本有長短廣狹小大繁簡不可槩齊但能
各就本體盡其形勢雖復字字異形行行殊致乃能極
其自然令人有意外之想
學行
訣云行筆而不停箸紙而不離轉輕而重按如水流雲
行無少間斷
姜䕫云行書與艸不同各有定體縱復晉代諸賢亦苦
不相遠大要以筆老為貴少有失悞亦可輝映
祝京兆云行書貴穩雅下筆不疾不徐亦有間架須是
明淨不要亂筆多絲纏繞疾則失勢緩則骨癡亦以右
軍為祖次參晉人諸帖及懷仁聖教序
學艸(附章艸)
自唐以前多是獨艸不過兩字相連後世屬十數字而
不斷號曰遊絲此雖出於古人不善學者反更成病
唐太宗云行行若縈春蚓字字若綰秋蛇惡無骨也有
承接上文有牽引下字乍疾還徐忽往復收緩以倣古
急以出竒有鋒以耀精神無鋒以含氣味相帶則近於
俗横畫不欲太長長則轉換遲直畫不欲太多多則神
癡意盡則用懸針若再生筆意不若垂露耳艸書最忌
横直分明畫多則如積薪束葦無蕭散之氣時一出之
為妙
虞永興云既如舞袖揮拂而縈紆又若垂藤樛盤而繚
繞
艸書賦云或斂束而相抱或婆娑而四垂或攅剪而齊
整或上下而參差或隂森而高舉或落脱而自披衆巧
百態無不盡竒宛轉翻覆如絲相持
姜堯章云學艸書先法張芝次索靖諸人後倣王逸少
申之以變化若泛學諸家則當連者反斷當斷者反續
不知向背起止轉換古人作字相連處特是引帶是點
畫處皆重非點畫處皆輕雖張顛野逸不失此法
艸書之體如人坐卧行立揖遜忿爭乘舟躍馬舞歌擗
踊一切變態非苟焉者又一字之體率有多變有起有
應如此起者當如此應各有義理
祝枝山云艸書貴通暢艸書下筆易於疾須放令少緩
徐行穩步一點一畫皆有規矩不令容易亦有墻壁間
架須要明淨方合晉人法度不可如後人全率爾也用
筆不可太遲遲則緩慢無神氣不可太疾疾則恐窘步
而失勢
又云章艸須有古意乃佳下筆要重亦如真書點畫明
淨有墻壁有間架學者當以索靖張芝皇象韋誕月儀
八月帖急就章為模範也
論寫
姜堯章云點者字之眉目全藉顧盼精神有向有背隨
字異形横直畫者字之骨體欲其堅正勻淨有起有止
所貴長短合宜結束堅實撇磔者字之手足伸縮異度
變化多端要如魚翼鳥翅有翩翩自得之狀挑剔者字
之步履欲其沉實晉人挑剔或帶斜拂或横引向外至
顔柳始正鋒爲之正鋒則無飄逸之氣轉折者方圓之
法真多用折艸多用轉折欲少駐駐則有力轉欲不滯
滯則不遒然真以轉而後遒艸以折而後勁不可不知
也懸針者筆欲極正自上而下端若引繩若垂而復縮
謂之垂露
祝京兆云凡偏旁不相稱者屈曲點畫以避就之偏少
者伸點畫以就之偏碍者屈點畫以避之太繁者减除
之太疏者補續之然必古人有樣乃可用耳
蘇子云杜陵評書貴瘦硬此論未公吾不憑短長肥瘦
各有態玉環飛燕誰敢憎
大抵勁健方瘦輕快疏朗乾澁古拙相近軟緩圓肥重
滯密促滋潤時媚爲隣然必骨肉適宜剛柔濟美也
黃山谷云楷法如快馬斫陣草法欲左規右矩
又云凡書要拙多於巧近世少年作字如新婦梳籹百
種點綴終無烈婦態也
書指云書必先生而後熟亦必先熟而後生始之生者
學力未到心手相違也熟而生者不落蹊徑不隨世俗
新意時出筆底具化工也
論血
字生於墨墨生於水水者字之血也筆尖受水一點已
枯矣水墨皆藏於副毫之内蹲之則水下駐之則水聚
提之則水皆入紙矣捺以勻之搶以殺之補之衂以圓
之過貴乎疾如飛鳥驚蛇力到自然不可少凝滯仍不
得重改
論骨
字無骨爲字之骨者大指下節骨是也提之則字中骨
健矣縱之則字中骨有轉軸而活絡矣提者大指下節
骨下端小竦動也縱者骨下節轉軸中觔絡稍和緩也
論觔
字之觔筆鋒是也斷處藏之連處度之藏者首尾蹲搶
是也度者空中打勢飛度筆意也
論肉
字之肉筆毫是也疏處捺滿密處提飛平處捺滿險處
提飛捺滿則肥提飛則瘦肥者毫端分數足也瘦者毫
端分數省也
論脈
字之脈章法是也藏鋒出鋒皆欲其首尾相應上下相
接其脈相通爲佳後學之士隨所記憶圖寫其形未能
渾融皆支離而不相貫吾觀古之名書無不點畫振動
如見揮運之時此可窺其妙矣
書法離鈎卷三
