書法離鈎卷五明潘之淙撰
鍾意
梁武帝觀鍾繇十二意一曰平(横也)二曰直(縱也)三曰
均(間也)四曰密(際也)五曰鋒(末也)六曰力(骨體也)七曰輕
(屈折也)八曰決(牽掣也)九曰補(不足也)十曰損(有餘也)十一曰巧
(布置也)十二曰稱(大小也)
張長史問顏魯公答平謂横者何謂每爲一畫皆須
縱横有象也直謂縱者何謂每直必縱之不令邪曲
也均謂間者何謂間不容光也密謂際者何謂築
鋒下筆皆合宛成不令其疏也鋒謂末者何謂末以
成畫使其鋒健也力謂骨體者何謂趯筆則點畫皆
有觔骨字體自然雄媚也輕謂屈折者何謂鈎筆轉
角折鋒輕過又謂轉角爲暗過也決謂牽掣者何謂
牽掣為撇決意釋鋒不怯滯令險峻而成也補謂不
足者何謂結搆點畫或有失趣則别點畫旁救之也
損謂有餘者何謂趣長筆短常使意氣有餘畫若不足
也巧謂布置者何謂欲書先想字形布置令其平穩
意外字體令其異勢也稱謂大小者何謂大字蹙令
小小字寬令大茂密相稱也
瓘法
張懷瓘用筆十法
偃仰向背謂兩字并一字須求點畫上下離合之勢
隂陽相應謂隂爲内陽爲外歛心爲隂展筆爲陽須
左右相應
鱗羽參差謂點畫編次無使平齊
峰巒起伏謂起筆促衂如峰巒之狀殺筆亦須蹲結
眞艸偏枯謂兩三合字不得眞艸合成一字須求暎
帶
邪正失則謂落筆結字分寸點畫須依位次
遲澀飛動謂勒磔皆須飛動無凝滯
射空&KR0785;瓏謂煙蹙識等字行艸用筆不依先後
尺寸規度謂勿長有餘而短不足須引筆至盡處則
字有凝重之態
隨字轉變謂如蘭亭年字一筆作懸針歲字即變垂
露其間之字體各别
心頌
隋僧智果心成頌
廻展右肩宣高尚等字也
長舒左足其貝眞等字也
峻拔一角國用周等字也
潛虛半腹見目月字畫略麤於左左實右虛也
間開間闔無字四畫上開下合四點上合下開也
隔仰隔覆竝字隔二畺字隔三仰覆也
回互留放爻字上捺下波茶字上波下捺也
變換垂縮并字左垂右縮斤字左縮右垂上下竝然
繁則减除王書懸字(作懸)虞書□字(作□)除下二點
張書盛字改&KR0034;爲皿
疏則補續神加點辛加畫也
分若仰背川册等字相背也
合如對目八州等字須潛相矚視也
孤單必大一點一畫獨立者大書之也
重竝乃促昌吕爻等字宜上小林棘羽等字宜左促
也
似側映斜丿爲斜乀爲側交欠人之類也
如斜附曲女晏字□爲曲也
覃精一字功歸自得盈虛統視連行妙在相承起伏
綱目
永字八法綱領所全三静法地五動象天次及條目變
點方圓俯仰向背沉瑩清權拗者讓者引焉疑焉鳥立
木上鴈在天邊掬特圓起鎗摺㢠廻聯齊弩磋駐屋漏蜿
蜒烏絲闌者蔡襄所專復有八忌切意精研枯槁生硬
輕重纏綿内外是縱左右非堅
静不變動變也點下筆成點而後行變如高低闊狹
方圓如置箸案上非扁鋒也沉筆不浮瑩明朗無翳
清非寒瘦肥亦清也權如鬢字無長點拗東西相順
讓還地位引如左簷字引而申之疑如帝帶字伏兵
不動也鳥立木行仁字鴈在天燕然字也掬本身掬
出圓口字特筆寫其上欲起口字也鎗策類摺則筆
鋒飛翻非硬直也㢠廻聯各有虛實不可偏廢也齊勒
類弩豎畫磋者左右揭腕駐如駐馬屋漏痕不見起
止烏絲闌鋒正兩旁如界也枯槁無潤澤生硬非軟
美輕重不典纏綿不瑩内縱肚腹闊外縱手足長左
右揭腕要有力
八法
李陽冰云逸少十五年偏工永字以其備八法之勢能
通一切字也禁經云八法起於隸自崔張鍾王傳受該
於萬字墨道之最智永發其旨趣授於世南自此廣焉
一側(丶也點也)
柳子厚云側不貴卧如高峰之墜石
訣云側下其筆使墨精暗墜徐乃反揭則稜利矣作點
向左以中指斜頓向右以大指齊頓作報答以中指挫
鋒按筆收鋒在内疾則失中過又成俗
論云點而言側謂筆鋒顧右審其勢而側之止言點則
不明顧右無蹲鋒向背墜墨之勢若左顧右側則横摘
無力而側不險乃失於鈍鈍則芒角隱而書之神格喪
矣
俗云點點之祖蹲鴟之勢此三過側法也起自中而
末鋒自中出點有尖禿斜正俯仰横波鴈陳諸法要
在隨勢用之變通爲妙
二勒(一也横畫也)
柳子厚云勒常患平如千里之陳雲
訣云策須勒仰筆覆收以中指鈎筆澁進覆筆以中指
頓筆然後以大指遣至盡處
又云勒不得卧其筆須筆鋒先行
又云勒緩縱以藏機
論云横畫言勒謂趯筆而行承其虛畫取其勁澁止言
畫慮其不趯一出便盡則鋒拳而怯薄也勒藉於豎趯
趯則筆勁澁亡其流滑微可稱工矣
唐太宗云爲畫必勒貴澁而遲
俗云畫畫之祖勒法也狀如算子便不是書其法初
落筆鋒向左急勒回向右横過至末復駐鋒折回鍾
王智虞多用篆法為畫歐陽禇薛多用隸法為畫訣
云横畫須直入筆鋒䜿畫須横入筆鋒
三弩(丨也䜿畫也直落也)
柳子厚云弩過直而力敗如萬歲之枯藤
訣云鋒須先發管逐勢行緊收澀進如錐畫沙
又云弩彎環而勢曲如深林之喬木
又云須發勢而卷筆若折骨以爭力
又云弩不宜直其筆筆直則無力立筆左偃而下最須
有力
論云中心䜿畫為弩勢微努曰弩在䟐筆下行若直其
畫則形圓勢質書之病也
唐太宗云為豎必弩貴戰而雄
俗云豎豎之祖弩法也初横入筆向上行而少駐復
引鋒下行至末復駐鋒向上此垂露也末鋒駐而不
收引而申之此懸針也畫多則分俯仰以别其勢豎
多則分向背以成其體避算子也
四趯(亅也鈎也剔也内挑也)
柳子厚云趯宜蹲而勢生峻快如飛
訣云趯須蹲鋒得勢而出出則暗收旁鋒輕揭借勢勢
不勁筆不挫
又云直曰趯横曰挑鋒貴乎澁適出期於倒收謂之欲
挑還置也
論云字之出鋒曰挑今曰趯以筆鋒去而言之趯自弩
畫收鋒豎筆潛勁借勢而趯之法須挫衂轉筆出鋒佇
思消息則神蹤不墜矣
張敬玄云又謂之抽筆事字中畫宜直下筆便挑不宜
停筆
俗云鈎鈎之祖趯法也蹲鋒上出險勢旁分然亦分
三體左如氏長字須長趯以應右右如門丹字須短
趯以應左中如東乘字須朝上也
五策(一也短横也折也)
左上爲策柳子厚云策仰收而暗揭
訣云仰筆潛鋒以鱗勒之法仰收揭腕趯勢於右潛鋒
之要左畫勢暗歸於右也
又云策筆仰鋒豎趯微勒借勢峻顧於掠也
論云策一名折畫今謂策仰筆趯鋒輕擡而進故曰策
也若及紙便畫不務遲澁向背偃仰者備畫耳
唐太宗云策者仰策仰收
俗云短畫短畫之祖策法也仰筆趯鋒輕擡而進有
如鞭策之勢故言策不言畫異於勒勒則兩頭下而
中高策則兩頭高而中下如夫天之類凡短畫皆策
也
六掠(丿也長撇也腕也分發也)
左下為掠柳子厚云掠左出而鋒輕
訣云撇過謂之掠借於策勢以輕駐鋒右揭其腕如以
迅出勢旋於左法在澁而勁意欲暢而婉遲留則傷於
緩滯
又云拂掠須迅其鋒左出而欲利
又云微曲而下筆心至卷處
論云一名分發掠乃疾徐有準隨手遣鋒自左出取勁
險盡而爲節發則一出運用無的故掠之精旨可守矣
孫過庭云遣不當速
唐太宗云爲撇必掠貴險而勁
俗云撇撇之祖掠法也顔云掠彷彿以宜肥法曰此
乃斜懸針而末鋒飛起也宜出鋒處送筆力到而勻
不可半塗撇出則無力而瘦弱
七啄(丿也短撆也)
右上爲啄柳子厚云啄倉皇而疾掩如利劍截斷犀
角象牙
訣云右向左之勢爲卷啄按筆潛蹙於右借勢收鋒迅
擲旋右須精險衂去緩滯
又云啄如禽之啄物立筆下罨須疾為勝卧斫斜發啄
不宜遲
論云撇之與掠同出異名撇乃俗言啄因勢立名用輕
勁為勝去浮怯重體為工
俗云短撇短撇之祖啄法也下筆駐鋒後即出水永
字凡短撇皆用之如隼尾也
八磔(乀也捺也波也)
右下為磔柳子厚云磔䟐趞以開撑如崩浪雷奔
訣云始入筆緊築而微仰便下徐行勢足而後磔之筆
或藏鋒或出鋒由心所好須飛動無滯
又云微直曰磔横過曰波抑而後曳捺不宜緩
又云抽筆法左罨掠須峻利右潛趯而戰行待勢卷而
機駐揭摘而暗收若便抛之必流滑凡淺
又云側起平發緊殺按波爲抽筆腹内起
又云平磔法不遲不疾戰筆側去勢盡不可便出須駐
筆而後放
論云發波曰磔循古無蹤源其用筆磔法為經磔若左
顧右則勢鈍䟐重鋒緩則勢肥法須遒勁而遲澁之
禁經云如生蛇度水者是也
唐太宗云為波必磔當三折而遣毫磔者不徐不疾去
欲復駐而去之
庾肩吾云將放更留
俗云捺捺之祖磔法也今人作捺多是兩駐雖云三
過其實不知此法也其法首搶起中駐而右行末駐
筆蹲鋒如蘭葉之狀皆含蓄而不露最為高也有欣
字燕尾者乃急就章之波法也如水自泉口流出其
下遇石激而過故曰激石波也
點例
點之變無窮皆帶側勢蹲之首尾相顧自成三過偃仰
向背等勢箸墨皆磊磊落落如大石當路或如科斗或
如瓜瓣或如栗子或蹲如鶚口或尖如鼠矢如斯之類
各禀其儀
散水法清江旁三點是也訣云上衂側中偃下潛按
趯鋒或藏或露狀貌逓相顯異也若頻有則兩點相
近而下點當高此潛相矚視也外須解摘内相附屬
為上中潛鋒暗衂下峻趯潛遣之此鍾法行書勢微
按輕利
又冷凉旁二點是也上側覆殺下築而趯之須相承
揖若竝連衂側輕揭則率字左右用之
烈火法燕然字下四點是也訣云衂鋒暗按須各立
勢抵背潛衂所謂視之不見考之彌彰聯飛暗衂微
駐輕揭潛趯筆鋒連綿相顧不絶
又云聯飛如雁陣當秋
姜堯章云四點者一點起兩點帶一點應若四點勻
則俗矣
曾頭法曾上點啄是也對合貴縱上開下合
其腳法其下啄點是也相對貴横上合下開
訣云左潛揭而右啄曾頭也左啄右側其腳也
衮筆法令今下一點是也須按鋒上下促衂之
烏字法下四點是也宜緊收右軍云字有緩急烏字
横直須遲四點須急取烏腳急形勢也馬焉字同
宀頭法(宀音綿)訣云上點駐鋒左右挫鋒横畫按筆勢
須相順上點側横畫勒左擡筆擺鋒右峻啄輕揭出
虞永興常用法以圓峻飛動為美
姜堯章云宀頭覆下容寳字上點須正畫不宜相箸
上長下短
暗築法月其字中兩點是也馭鋒直衝有點連積
畫例
偃法蹲鋒自駐力到疾提力滿微捺力盡回鋒
仰法蹲鋒自駐力到微捺力滿疾提力盡回鋒
平法蹲鋒自駐力到疾過力盡回鋒
訣云用筆若錐畫沙横畫放手畫力瘦硬方直沈箸
勁健無變為度縱畫硬如屈鐵一縱一横可方可圓
熟瘦硬之鐵畫變温和之玉畫又云横畫似八分
士兩畫上仰下偃
三三畫上潛鋒平勒中背筆仰策下緊趯覆收
唐太宗云三須解磔上平中仰下覆春生是也
禁經云黃庭三關字用艸法上衂側中策下奮筆横
飛
匚(音匡)有三法一法上平旁向下偃一法上仰旁背
下平一法上飛平旁飛向下飛偃空中飛筆緊提轉
腕疾出
向背二豎竝者宜有向背向筆貴和背筆貴峻
丨法(丨音衮)垂縮法頓筆垂露欲垂復縮
懸針法自右軍始筆欲極正自上而下如針垂
偏拂法自張顛始
張敬玄云申字中畫宜卓筆直畫疾抽
豎擡尚常中畫用之擡筆豎策曰擡挫鋒上下豎直
奮筆示系下小字是也訣云左側而獨立中衂折而
右勾
勾例
勾弩訣云勒弩趯圓角趯鋒作弩勢未盡而趯之
右軍云作右邊折角疾牽下微開左畔斡轉令取登
對勿使腰中傷慢視筆取勢直截而下轉為曲折勾
筆轉角折鋒輕過亦謂轉角為暗角
唐太宗云貴促鋒而轉
張敬玄云固字轉角之勢不宜稜角弩張則字體俗
矣但有轉筆一切貴圓潤也
書勢論云急牽引如雲中掣電日月因目字是也
勾裡一法仰勒背擡趯
一法偃勒向擡趯
訣云圓角激鋒待觔骨而成如武人屈臂
右軍云回角不用峻及有稜是也
顔魯公云用筆如紙下行
丁字丁打宜疾不宜遲寺守亦宜疾挑
勾外
戈法戈如百鈞之弩發
筆訣云以中指遣至盡處以名指拒而趯之潛鋒暗
勒勢盡然後趯之
右軍背趯戈法上則俯而過下則曲而就
永禪師戈法下以名指築上借勢以中指遣之至下
以名指衂鋒潛趯名秃出法
張旭折芒法潛鋒緊走意盡乃收而趯之
章艸法潛按微進輕揭暗趯夫揭欲利按欲輕輕則
骨勁重則鈍俗
唐太宗云爲戈必潤貴遲疑而右顧
張敬玄云戈腳宜斜筆直抽直者緣上實藏鋒下自
成也
背抛乙躉尾如壯士屈臂乚外掠
訣云蹲鋒緊掠徐擲之速則失勢遲則緩怯
右軍云腕腳&KR0008;斡上捺下撚始終折轉援毫蹲鋒即
輕重有準
庾肩吾云欲挑還置為駐鋒而後趯之
風凡字其勢似飛宜圓緊用筆之時左邊勢宜疾背
筆時意中如電急几鳳等字同
撇例
撇法背撇首圓蹲過作背懸針法左出向撇首側
蹲右顧作向左筆尾懸鋒左出如手之前後撇物如
大天字須直下筆而彎出之左字須斜硬右字須婉
轉也
彡(音杉)上平中仰下偃上横下縱或反之唐太宗云
彡乃形影字右邊須背下撇之
人王蒙云趯之欲利按之欲輕立人如鳥在柱上
姜堯章云一切偏旁須令狹長則右有餘地不可太
密太巧唐人之病也
重複唐太宗云多字四撇一縮二少縮三亦縮四出
鋒戔上磔衂鋒下磔出之訣云上縮鋒作弩下出
鋒作趯
書法離鈎卷五
