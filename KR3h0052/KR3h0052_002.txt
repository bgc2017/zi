書法離鈎卷二明潘之淙撰
取法
學貴取法則可以見古人於寸楮而臻其妙蔡邕入嵩
山學古於石室得素書八角垂芒頗似篆籕寫史籕李
斯等書筆勢邕得之三日不食大呌欲狂若對千人遂
讀三年妙達其理後筆特異遂作筆論
鍾繇見蔡邕筆法於韋誕自搥胸盡青因嘔血誕死繇
令人盜發其墓得之故知多力豐觔者勝無力無觔者
病一一從其消息而用之
王羲之少學衛夫人書及渡江北見李斯書之許見鍾
繇梁鵠書之洛見蔡邕書張岳碑始悔學衛夫人徒廢
年月又云頃尋諸名書鍾張洵為絶倫餘不足觀
詹孟舉云李陽冰見潭州碧落碑寢碑下數日不忍去
歐陽詢見索靖古碑駐馬觀之去數步復還下馬觀之
倦則布氈坐觀之宿碑旁三日乃去
張懷瓘云上則法於自然次則歸於篆隸又次師於鍾
王夫學鍾王尚不繼虞禇况冗冗哉
唐舒元輿陽冰篆志云今世所重秦斯之迹豈能盡辨
别之以秦古斯邈矣况今去古愈遠晉魏真迹尚不可
見篆隸之風不益遐哉宜其日流而日弊也
初學
筆勢論云初業書要類乎本緩筆定其形勢忙則失其
規矩但取形質快健手腕輕便方圓大小各不相犯莫
以字小易而忙行筆勢莫以字大難而緩展毫端
張敬玄云初學必先真書若便學縱體則真體難成矣
虞永興云掇筆往來懸管自在但使體勢雄壯不可拘
其小節若畏懼生疑否臧不決運用迷於筆前振動惑
於手下師心因乎獨見弟子執其寡聞恥請問於智人
忌藝能之勝已若欲造玄未之見也
孫過庭云初學分布但求平正既知平正務追險絶既
能險絶復歸平正
東坡云真生行行生草真如立行如行草如走未有未
能立而能行能走也
山谷云古人學書不盡臨摹張古人于壁間觀之入神
則下筆時隨人意學字既成且養於心中無俗氣然後
可作以示人為楷式凡作字須熟觀晉魏人書會之於
心自得古人筆法也
書指云善學書者其初不必多費楮墨取古人之書而
熟觀之閉目而索之心中若有成字然後舉筆而追之
字成而以相校始得其二三既得其四五然後多書以
極其量自將去古人為不遠矣
執筆
衛夫人云學書先學執筆真書去筆頭二寸一分行草
去筆頭三寸一分下筆點畫波掠屈曲須盡一身之力
送之
虞世南云筆長不過六寸真一行二草三指實掌虚
韓方明云五指撮管末可大草書
姜堯章云真書執筆近頭行書寬縱執宜稍遠草書流
逸執宜更遠遠取點畫長大易於分布齊勻
張懷瓘云若執筆淺則堅掣打勁三寸而一寸箸紙勢
則有餘若執筆深則束牽三寸而一寸箸紙勢已盡矣
筆在指端則掌虚運動適意騰躍頓挫生意在焉筆居
半則掌實如樞不轉制豈自由乃成稜角筆則死矣
韋榮夫云搦破管畫破紙飛鋒結體
山谷云能使筆力悉從腕中來筆尾上直當得意
東坡云把筆無定法要使虚而寬
歐陽公云當使指運而腕不知方其運也左右前後却
不免敧側及其定也上下如引繩此之謂筆正
操手
盧雋云拓大指擫中指歛食指抵名指令掌心虚如握
卵此大要也以大指節外置筆令轉動自在名指抵中
指小指拒名指此細要也
唐太宗云腕豎則鋒正正則四面鋒全次實指實則節
力均平次虚掌虚則運用便易
張敬玄云運腕不可太緊緊則腕不能轉而字體粗細
上下不均不可懸臂氣力有限若行草須懸腕大草書
須懸臂筆勢無限也
韓方明云雙指包管五指共執實指虛掌鉤撇托送若
以單指包之則力不足而無神氣
姜堯章云淺其執牢其筆實其指虚其掌執之欲緊運
之欲活不可以指運筆當以腕運筆執之在手手不主
運運之在腕腕不知執故孫氏有執使轉用之法執謂
淺深長短使謂縱送牽掣轉謂鉤環盤紆用謂點畫向
背
祝枝山云擫捺鉤揭抵拒導送八法謂撥鐙法撥者筆
管箸(俗作着)中指名指尖圓活易轉動也鐙即馬鐙筆管
直則虎口間如馬鐙也足踏馬鐙淺則易出入手執筆
管亦欲淺則易撥動也擫者大指骨下節下端用力欲
直如提千鈞捺者食指箸中節旁此二指主力鉤者中
指箸指尖鉤筆下揭者名指箸指外爪肉際揭筆下抵
者名指揭筆中指抵住拒者中指鉤筆名指拒定此二
指主運轉導者小指引名指過右送者小指送名指過
左此二指主來往枕腕者以左手枕右手腕提腕者肘
箸按而虚提手腕懸腕者懸箸空中最為有力
用筆
纂要云右軍用筆内擫而收歛故森嚴而有法大令用
筆外拓而開廓故散朗而多姿
右軍云轉筆宜左右回顧無使節目孤露藏鋒點畫使
左先右至回左亦然藏頭圓筆屬紙令筆心當畫中行
虞世南云覆腕上搶掠毫開下撇撥歴鋒轉有觔骨指
端横鉤蹲踞之狀行書則覆腕搶毫乃按鋒直進其綰
也内拓外旋結鋒環轉結者上促旋毫不絶内轉鋒也
加以掉筆聯毫容曳而來往勁而復虚
書法云夫用筆之法須先急廻後疾下如鷹望雕逝信
其自然不得重改送筆若遊魚得水舞筆如景山興雲
或卷或舒乍輕乍重若深思此理當自見
又云用筆不欲太肥肥則形濁不欲太瘦瘦則形枯太
露鋒芒則意不持重深藏圭角則體不精神
山谷云凡學書欲先學用筆用筆之法欲雙鉤回腕掌
虚指實以無名指倚筆則有力
筆鋒
右軍云每作點畫皆懸管掉之令其鋒開自然勁健草
則縱心奔放覆腕轉促懸管聚鋒柔毫外拓左為外拓
右為内伏連卷收攬吐納内轉藏鋒也但先援筆引興
心逸則急接鋒以取興興盡則已又生&KR1911;鋒任毫端之
竒妙象兔絲之縈結轉剔刓角多勾篆體或如蛇形兵
陣無常定也
張旭云禇河南論書用筆如印泥畫沙始不悟後於江
岸以錐畫沙始信其言貴藏鋒也
蔡希綜云始下筆須藏鋒轉腕前緩後急形勢相連莫
斷簡略為上至如稜側起伏隨勢所立圓規為妙其有
悞發不可再模恐失筆勢如放箭不欲遲如高峰墜石
也
姜堯章云筆正則鋒藏筆偃則鋒出一起一側一晦一
明而神竒出焉常欲筆鋒在畫中則左右皆無失矣下
筆之初有折鋒有撘鋒一字之體定於初下筆凡作字
第一多是折鋒第二三字承上筆勢多是撘鋒一字之
間右邊多是撘鋒應其左故也又有平起如隸藏鋒如
篆折撘多精神平藏善含蓄
定心
書者心畫也必先乎心而後乎手内而理乎已之心外
而盡乎古之法心而致乎手之正法而致乎筆之妙
蔡邕云寫者散也欲書先散懷抱任情恣性然後書之
若廹於事雖中山兔毫不能佳也夫書先默坐静思隨
意所適口不出言氣不盈息沉密神采如對至尊則善
矣
羲之云夫欲書先凝神静思預想字形大小偃仰平直
振動令觔脈相連意在筆前文在筆後
衛夫人云有心急而執筆緩者有心緩而執筆急者執
筆近而不能緊者此心手不齊意後筆前者敗執筆遠
而急者心手相得意前筆後者勝
柳公權云用筆在心心正則筆正
朱晦庵筆法銘云握管濡毫申紙行墨一於其間點點
畫畫放意則荒取研則惑必有事焉神明其德
知道
譚景昇云心不疑乎手手不疑乎筆然後知書之道和
暢非巧也學古非朴也柔弱非美也彊梁非勇也神之
所沐氣之所浴是故點策蓄血氣顧盼含性情無筆墨
之迹無機智之狀無剛柔之容無馳騁之象若黃帝之
道熙熙然君子之風穆穆然是故觀之者其心樂其神
和其氣融其政太平其道無朕夫何故見山思静見水
思動見雲思變見石思貞人之常也張懷瓘云大巧若
拙明道若昧静而求之或存躁而求之或失明目諦察
而不見長策審逼而不知豈徒倒薤懸鍼偃波垂露而
已哉
從性
虞世南云收視返聽絶慮凝神心正氣和則契於妙心
神不正書則敧斜志氣不和字則顛仆字雖有質迹本
無為稟隂陽而動静體萬物以成形必資神遇不可力
求也必須心悟不可力取也
禁經云有攻無性神采不生有性無攻神采不變
孫過庭云右軍之書末年多妙緣思慮通達志氣和平
不激不厲風規自遠子敬以下莫不鼓弩為力操置成
體豈獨工用不侔亦性情懸隔也
又云右軍書樂毅論則情多拂鬱書東方贊則意涉瓌
竒書黃庭經則怡懌虚無書太師箴則縱横曲折蘭亭
集則思逸神超私門戒誓則情拘意慘所謂涉樂方笑
言哀已歎情動乎中取會風騷之意陽舒隂慘本乎天
地之心
朱晦翁云歐公作字如其為人外若優游中實剛勁荆
公則躁擾急廹書札細事德性相關如此
峭翁云觀其書篆而知人之性情焉
祝枝山云情之喜怒哀樂各有分數喜則氣和而字舒
怒則氣粗而字險哀則氣鬱而字斂樂則氣平而字麗
情有輕重則字之斂舒險麗亦有淺深變化無窮氣之
清和肅壯竒麗古澹互有出入題是山水僊隠氣自然
清富貴宴樂氣自然和朝廷禮義氣自然肅珍怪豪傑
氣自然壯自然竒佳麗園池氣自然麗造化上古氣自
然古幽貞閒適氣自然澹八種交相為用變化又無窮
矣
適志
翰林禁經云書法有九生一生筆純豪為心軟而復健
二生紙新入篋笥潤滑易書即受其墨若久露風日枯
燥難用三生研用則貯水畢即乾之司馬云研石不可
浸潤四生水義在新汲不可久停停不堪用五生墨隨
要旋研凝和墨光為上多則泥鈍六生手適攜執勞腕
則無準七生神凝神静思不可煩躁八生目寢息適寤
光朗分明九生景天氣清明人心舒悅備此九者乃可
言書
孫過庭云一時而書有乖有合合則流媚乖則凋疏神
怡務閒一合也感惠徇知二合也時和氣潤三合也紙
墨相發四合也偶然欲書五合也心遽體留一乖也意
違勢屈二乖也風燥日炎三乖也紙墨不稱四乖也情
怠手闌五乖也乖合之際優劣互差得時不如得器得
器不如得志五乖同萃思遏手蒙五合交臻神融筆暢
暢無不適蒙無所從
解悟
張旭見擔夫與公主爭道及公孫大娘舞劒而悟艸法
又曰孤蓬自振驚沙坐飛余思而為書而得竒怪顔魯
公謂懷素曰學書於師授之外須自得之張長史觀孤
蓬驚沙之外見劒器始得低昂迴翔之狀未知鄔彤有
之乎素曰似古釵腳為艸書豎畫之極顔曰何如屋漏
痕素曰吾觀夏雲多竒峰輙嘗師之夏雲因風變化無
常又遇壁坼之路一一自然
雷簡夫云余晝卧聞江瀑漲聲想其翻駛掀磕高下奔
逐之狀起而作書心中之想皆出於筆下矣
文與可云見蛇鬭而艸書長
記異
淮南子云倉頡造書天雨粟鬼夜哭(又曰龍備藏)
大令於會稽山見一異人披雲而下左持紙右持筆遺
獻之受而問曰君何姓字何游處筆法何施答曰吾象
外為宅不變為姓常定為字其筆迹豈殊吾體耶獻之
佩其言
虞世南云右軍謂躭玩之功積如丘山志專者神必應
之余中宵遂夢吞筆覺後若在胸臆又假寐見張芝指
一道字用筆體法信有之矣
楊升庵云嶽麓禹碑刻之紹興者其釋文第六句作南
暴昌言余疑文義不貫字形亦不類思之不得是夕夢
一魚首黃衣指謂曰此南瀆衍亨四字也寤而觀之形
義兩協其所謂思之不得鬼神將通之耶
書法離鈎卷二
