書法離鈎卷七明潘之淙撰
品題
王羲之云吾書比之鍾張當抗行或謂過之
梁武帝云世之學者宗二王元常羲之有過之之論後
生遂爾雷同元常謂之古肥子敬謂之今瘦張芝鍾繇
巧趣精細殆同機神肥瘦古令豈易致意逸少至學鍾
書勢巧形密及其獨運意疏字緩子敬之不迨逸少猶
逸少之不迨元常也
陶隱居云伏覽書論使元常老骨更蒙榮造子敬懦肥
不沈泉夜逸少得進退其間則玉科顯然可觀比世皆
高尚子敬海内不復知有元常於逸少亦然
蕭子雲云見勅旨書商略筆勢洞達字體因此研思方
悟隸式始變子敬全法元常
庾肩吾云張功夫第一天然次之鍾天然第一功夫次
之王功夫不及張天然過之天然不及鍾功夫過之
唐太宗云鍾雖擅美一時亦為迥絶論其盡善或有所
疑至於布纖濃分疏密霞舒雲卷無所間然但其體則
古而不今字則長而逾制語其大量以此為瑕獻之雖
有父風殊非新巧字勢疏瘦如隆冬枯樹槎枿而無屈
伸筆蹤拘束若嚴家餓隸羈羸而不放縱詳察古今研
精篆隸盡善盡美其惟逸少乎其點畫之工裁成之妙
煙霏霧結狀若斷而復連鳳翥龍翔勢欲斜而反直玩
之不覺其倦覽之莫識其端心慕手追此人而已
孫過庭云元常專工於隸書伯英尤精於艸體彼之二
美逸少兼之擬艸則餘真比真則餘艸以子敬之豪翰
擅右軍之筆札雖復麤傳楷則實恐未紹箕裘是知逸
少之比鍾張則專博斯别子敬之不及逸少無疑矣
張懷瓘云若真書古雅則元常第一若真行妍美粉黛
無施則逸少第一若章艸古逸極致高深則伯度第一
若章則勁骨天縱艸則變化無方則伯英第一其間備
精諸體惟獨右軍次至大令
又云鍾書狀貌亦古乏於觔力既無奇姿異態有減於
齊高然則梁武之聲價不振實以學元常之故也學鍾
張殊極不易不得柔中之骨不究拙中之趣則鍾降而
笨矣不得放中之矩不知變中之權則張降而俗矣
巵言云宋齊之際右軍幾為大令所掩梁武一評右軍
復伸唐文再評大令大損
宋齊之際人語曰買王得羊不失所望蓋時重大令而
羊欣為大令門人妙有大令法者也中睿之季人語曰
買褚得薛亦不落節蓋時重河南而薛稷為河南甥妙
有河南法者也
東坡云張長史書必俟醉或以為竒醒即天真不全此
乃長史未妙猶有醉醒之辨若逸少何嘗寄於酒乎
又云永禪師書骨氣深穩體兼衆妙精能之至反造疏
淡如觀陶彭澤詩初若散緩不收反覆不已乃識其竒
趣歐陽率更書妍緊拔羣尤工於小楷勁嶮刻厲正稱
其貌耳褚河南書清遠蕭散微襍隸體古之論書者兼
論其平生苟非其人雖工不貴也張長史艸書頹然天
放略有點畫處而意態自足號稱神逸今世稱善艸書
者或不能真行此大妄也真生行行生艸真如立行如
行艸如走未有未能行立而能走者也今長安猶有長
史眞書郎官石柱記作字簡遠如晉宋間人顔魯公書
雄秀獨出一變古法柳少師書本出於顔而能自出新
意其言心正則筆正者非獨諷諫理固然也
又云歐陽文忠公用尖筆乾墨作方闊字神采秀發膏
潤無窮後人觀之如見其清眸豐頰進趨□如也又云
楊公凝式筆迹雄傑有二王顔柳之餘此真可謂書之
豪傑蔡君謨書天資既高積學深至心手相應變態無
窮遂為本朝第一然行書最勝小楷次之艸書又次之
大字又次之分隸小劣又嘗出意作飛白自言有翔龍
舞鳳之勢
黃山谷云李西臺出羣拔萃肥而不剰肉如世間美女
豐肌而神氣清秀者也宋宣獻富有古人法度清瘦而
不弱此亦古人所難歐陽文忠公頗於筆中用力乃是
古人法但未雍容耳徐鼎臣筆實而字畫勁亦似其文
章至於篆則氣質高古與陽冰竝馳爭先也又云東坡
道人少日學蘭亭故其書姿媚如李北海至酒酣放浪
意忘工拙字特瘦勁似柳誠懸中歲喜學顔魯公楊風
子其合處不減李北海至於筆圓而韻勝挾以文章妙
天下忠義貫日月之氣本朝善書自當推公第一
又云余嘗評近世三家書楊少師如散僧入聖李西臺
如法師參禪王著如小僧縛律恐來者不能易余此論
也
又云米元章書如快劍斫陳彊弩射千里所當穿徹書
家筆勢亦窮於此然似仲由未見孔子時風氣耳又云
王著極善用筆若使胸中有書數千卷不隨世緣碌碌
則書不病韻蓋美而病韻者王著勁而病韻者周越皆
渠儂胸次之罪非學者不盡功也
姜堯章云歐陽率更雖結體太拘而用筆特備衆美風
流瀟灑追迹鍾王顔柳結體既異用筆復溺一偏書法
一變字畫剛勁高明固不能無助而晉魏之風掃地矣
王履道云世之學東坡者多矣劍拔弩張驥奔猊抉則
不能無至於尺牘狎書姿態横生不矜而妍不束而嚴
不軼而豪蕭散容與霏霏如初秋之霖森疏掩抑熠熠
如從月之星紆餘宛轉纚纚如縈繭之絲恐學者未易
至也
豐道生云雙鈎懸腕讓左側右虛掌實指意前筆後古
傳筆法也妙在第四指得力俯仰進退收往垂縮剛柔
曲直縱横轉運無不如意則筆在畫中而左右皆無病
矣此法鍾王之後惟藏真得之為多庶幾於是者唐則
虞伯施歐陽信本禇登善孫虔禮鍾紹京張伯高李泰
和顔清臣柳誠懸楊景度後主重光宋則蔡君謨米元
章元則巙子山趙子昂本朝則宋仲珩李伯貞祝希哲
文徵仲也
王弇州云山谷書以側險為勢以横逸為功老骨顛態
種種槎出
又云趙承旨書功力完足故於腕指間從容變化各極
其致中有疏而密者柔而勁者生而熟者緩而緊者出
山隂入大令傍及虞褚不露蹊逕正以博綜勝耳
右軍之書骨在肉中趣在法外緊勢淳質古意不可到
故智永伯施尚能繩其祖武也歐陽不得不變其真旭
素不得不變其艸永施之書學差勝筆旭素之書筆多
學少學非為積習也乃淵源耳
顔書貴端骨露觔藏柳書貴遒觔骨盡露智永伯施有
書學而無書才顛旭狂素有書才而無書學河南北海
有書姿而無書體平原誠懸有書力而無書度也
唐文皇以定天下之力摹書法以取天下之才習書學而
不能脱人主面目玄徽亦然智永不能脱僧氣歐陽率
更不能脱酸餡氣顔柳趙吳興不能脱俗氣
宋蔡忠惠略取古法加以精工稍滯而不大暢
蘇文忠正行出入徐浩李邕劈窠大書源自魯公而微
韻行艸稍自結搆雖有墨猪之誚最為淳古
黃山谷大書酷倣瘞寉狂艸極擬懷素姿態有餘儀度
少乏米元章源自王大令褚河南神采奕奕終愧大雅
是四君號為宋室之冠然小楷絶響矣
子瞻似顔極口平原魯直效陶推尊瘞寉元章出褚左
袒河南河南楷似行然自有楷平原艸似楷然自有艸
李北海楊凝式黃魯直無楷矣
米元章有書才而少書學黃長睿有書學而少書才故
評隲古人墨刻真贋有相牴牾者然長睿引證各有依
據不似元章之孟浪也
虞伯生謂坡谷出而魏晉之法盡米元章薛紹彭黃長
睿諸公方知古法而長睿所書不逮所言紹彭最佳而
世遂不𫝊米氏父子最盛行舉世學其奇怪敝流金朝
而南方獨盛
歐虞顔柳旭素以至蘇黃米蔡各用古法損益自成一
家趙承旨則各體俱有師承小楷法黃庭洛神於精工
之内時有俗筆碑刻出李北海北海雖佻而勁承旨稍
厚而軟於行書得二王筆意可出宋人上比之唐人尚
隔一舍
元人自趙吳興外鮮于伯機聲價幾與之齊極圓健而
不能去俗鄧文原有晉人意而微近麤巙子山有韻氣
而結法少疏然是三人者吳興之流亞也虞伯生差古
雅鮮于必仁朗朗有父風揭曼碩父子美而近弱張伯
雨健而近佻柯敬重老而近麤班彥功少頗遒爽晩成
惡札龔璛陳深皆長於題䟦倪元鎮微有韻而未成
國朝宋璲仲珩學士濓次子也真行艸篆俱入能品宋
克仲溫正體頗秀健出宣示戎輅而失之佻章艸是當
家健筆縱横差少含蓄宋廣昌裔猶臣於克國初三宋
璲為勝
祝希哲京兆少年楷法自元常二王至吳興行艸則大
令狂素顛旭至李米蘇黃靡不臨寫工絶晩節變化不
可端倪風骨爛漫天真縱逸足配吳興它所不論乃李
貞伯之子壻徐有貞之外孫也
文徵明待詔小楷師二王精工之甚惟小尖耳艸師懷
素行倣蘇黃米晩歲取聖教損益加以蒼老遂自成家
唯絶不作艸耳子博士彭教諭嘉小楷皆足箕裘彭肉
而圓嘉俊而佻臨摹雙鈎第一手也
李應禎少卿善懸腕疾書書述云質力高邁乃特違衆
棄去根源或從孫枝翻出已意别安耳目
王履吉初法虞智行書法大令最後益以遒逸巧拙互
用合而成雅文以法勝王以韻勝不可優劣也
陸深文裕小楷精謹自謂有黃庭遺意然不能離吳興
也行艸法李北海趙吳興晩節尤妙
附袁昂古今書評
王右軍書如謝家子弟縱復不端正者爽爽有一種
風氣王子敬書如河洛間少年雖皆充悦而舉體沓
拖殊不可耐羊欣書如大家婢為夫人雖處其位而
舉止羞涩終不似真徐淮南書如南岡士大夫徒好
尚風範終不免寒乞阮研書如貴胄失品次叢悴不
復排突英賢王儀同書如晉安帝非不處尊位而都
無神明庾肩吾書如新亭傖父一往見似揚州人共
語便音態出陶隱居書如吳興小兒形容雖未成長
而骨體甚駿快殷均書如高麗使人抗浪甚有意氣
滋韻終乏精味袁崧書如深山道士見人便欲退縮
蕭子雲書如上林春花遠近瞻望無處不發曹喜書
如經論道人言不可絶崔子玉書如危峯阻日孤松
一枝有絶望之意師宜官書如鵬羽未息翩翩自近
韋誕書如龍威虎振劍拔弩張蔡邕書骨氣洞達爽
爽有神鍾司徒書字十二種意意外殊妙實亦多竒
邯鄲淳書應規入矩方圓乃成張伯英書如漢武帝
愛道憑虚欲仙索靖書如飄風忽舉鷙鳥乍飛梁鵠
書如太祖忘寢觀之喪目皇象書如歌聲繞梁琴人
捨徽衛恒書如插花美女舞笑鏡臺孟光禄書如崩
山絶崕人見可畏李斯書世為冠蓋不易施平張芝經竒
鍾繇特絶逸少鼎能獻之冠世四賢共類洪芳不滅
羊真孔艸蕭行范篆各一時絶妙右二十五人自古
及今皆善能書奉勅遣臣評古今書臣既愚短豈敢
輒量江海但聖旨委臣斟酌是非謹品字法如前伏
願照覽謹啓普通四年二月五日内侍中尚書令袁
昂啓勅旨具之如卿所品臣謂鍾繇書意氣密麗若
飛鴻戲海舞寉游天行間茂密實亦難過蕭思話書
走墨連綿字勢屈彊若龍跳天門虎臥鳳閣薄紹之
書字勢蹉跎如舞女低腰僊人嘯樹乃至揮毫振紙
有疾閃飛動之勢臣淺見無聞暗於明滅寧敢謬量
山海以聖命自天不得斟酌過失是非如獲湯炭
盛熙明云善書者聲譽著於時書翰傳於後皆可歴數
至於謬當虛名庸亦有之其泯沒無聞者固已何限况
乎好利售奇𫝊榻亂真自非精鑒鮮能去取也故纂輯
評論研究書刻精麤以備采摭云
倉頡史籕李斯趙高程邈
王次仲陳遵史游杜操劉穆
杜度劉德昇崔瑗崔實曹喜
邯鄲淳師宜官衛弘蔡邕張芝
張㫤胡昭韋誕鍾繇鍾會
皇象梁鵠衛瓘索靖張華
嵇康謝安衛夫人王廙王羲之
王獻之王泯葛輿阮研
右舊評上品
嚴延年許慎班固羅暉趙襲
魏武帝吳孫皓劉邵毛弘衛覬
衛恒司馬攸陸機劉輿庾亮
庾翼王導王敦郄氏(羲之妻)王徽之
王玄之王凝之王操之(皆羲之子工艸隸)謝道韞
郄愔郄超桓玄杜預李式
張翼羊欣薄紹之孔琳之張超
殷均謝靈運謝綜陶弘景郭伯道
李鎮東左伯張彭祖任靖韋昶
張永范懷約吳休尚施方泰康昕
王崇素張昭朱誕徐希秀劉繪
王知敬丘道護許文静宋文帝王僧虔
蕭子雲智永唐太宗虞世南漢王元昌
歐陽詢褚遂良薛稷張從申李陽冰
張旭顔真卿懷素李邕柳公權
右舊評中品
何曾羊祐晉元帝王恬王洽
王薈王修王珣王濛張敞
張澄王裒張紘范曄蕭思話
謝脁謝静謝敷姜翊梁宣
韋秀鍾輿向泰羊溉識道人
庾黔婁宋炳湯繩費元瑶孫奉伯
諸葛融楊潭張炳岑淵張輿
王濟劉穆之張融朱齡石庾景休
褚元明孔敬通王藉衛宣李韞
陳基傅廷堅張紹隂光韋熊
張暢曹任宋嘉裴邈羊固
傅夫人辟閭訓謝晦孔閭顏寳光
周仁皓張欣泰張熾徐幹僧岳道人
徐令文王愔顏清王彬之法高道人
柳惲徐淮南張斯齊高帝劉珉
蕭特庾肩吾袁松梁武帝梁簡文
梁元帝陳文帝褚淵沈君理張正見
智果蕭綸房彦謙張大隱殷令名
簡静文錢毅劉逖王晏解斯彦明
周顒虞綽魏徵徐浩房玄齡
陸柬之鄔彤盧藏用裴行儉王承烈
高正臣傅玄楊肇崇簡蔡隱丘
韓擇木梁林卿張庭珪史維則孫過庭
張懷瓘史麟梁耿張芬房廣
沈益張彪陸曾桓夫人傅玉
王紹宗程廣張越蕭誠韋陟
宋儋沈千運關操鄭虔李璆
吳郁頼文雅賀知章何昌裔宋之問
李清玄悟湛然
右舊評下品
書法離鈎卷七
