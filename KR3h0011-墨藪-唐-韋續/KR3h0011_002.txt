墨藪卷二唐韋續纂
張長史十二意筆法第十一顔真卿
予罷秩醴泉特詣東洛訪金吾長史張公請師筆法長
史于時在裴儆宅憩止已一年衆師張公求筆法或有
得者皆曰神妙僕頃在長安二年師事張公竟不蒙傳
授使知是也人或問筆法者張公皆大笑而已即對草
書或三紙五紙皆乘興而散不復有得其言者僕自再
遊於洛下相見眷然不替僕因問裴儆足下師敬長史
有何所得曰但得絹屏素本數軸亦嘗請論筆法唯言
倍加功學臨寫書法當自悟矣僕自停裴家月餘日因
與裴儆從長史言話儆前請曰既承九丈奬諭日月滋
深夙夜工勤溺于翰墨儻得聞筆法要訣則終為師學
以冀至於能妙豈任感戴之誠也長史久不言乃左右
眄視拂然而起僕乃從行歸來竹林院小堂張公乃當
堂踞坐牀而命僕居乎小榻而曰筆法玄微難妄傳授
非志士高人詎可與言要妙也書之求能且功真草今
以授之可須思妙乃曰夫平為横子知之乎僕思以對
曰常聞長史令為一平畫皆須縱横有象此豈非其謂
乎長史乃笑曰然又曰直為縱子知之乎曰豈不為直
者必不令邪曲之謂乎曰均為間子知之乎曰嘗蒙示
間不容光之謂乎曰密為疎子知之乎曰豈不為築鋒
下筆皆令宛成不令甚疎之謂乎曰鋒為末子知之乎
曰豈不謂末以成畫其鋒健之謂乎曰力為骨體子知
之乎曰豈不謂趯筆則點畫皆有筋骨字體自然雄媚
之謂乎曰輕為曲折子知之乎曰豈不謂鈎筆轉角折鋒
輕過之謂乎亦謂轉角為闇過之謂乎曰决為牽掣子知
之乎曰豈不謂為牽為掣决意挫鋒使不怯滯令險峻而
成以謂之决乎曰補為不足子知之乎曰豈不謂點畫
或有失趨者則以引點畫救之之謂乎曰損為有餘子知
之乎曰豈不謂趣長筆短常使意勢有餘謂畫若不足
之謂乎曰巧為布置子知之乎曰豈不謂欲書先預想
字形布置令其平稳或意外字體令有異勢是謂之巧
乎曰稱為大小子知之乎曰豈不謂大字蹙之令小小
字展之為大兼為茂密所以為稱乎長史曰子言頗皆
近之矣夫書道之妙煥乎其有旨焉字外之竒言所不能
盡世之書者宗二王元常逸跡曾不睥睨筆法之妙遂
爾雷同獻之書謂之古肥張旭書謂之今瘠古今殊異
肥瘠頗反如自省覧有異衆說鍾繇巧趣精細始自機
神肥瘦古今豈易致意真跡雖少可得而推逸少至於
學鍾勢巧形容及其獨運意疎字緩譬楚人習夏不能
無楚過言不絶未為篤論又子敬之不逮逸少猶逸少
之不逮元常學子敬者畫虎也學元常者畫龍也余雖
不習久得其道不習而言必慕之與儻著巧思思盈半
矣子其勉之功精勤悉自當妙筆真卿前請曰幸蒙長
史傳授筆法敢問工書之妙如何得齊於古人張公曰
妙在執筆令得圓轉勿使拘攣其次識法謂口傳授之
訣勿使無度所謂筆法在也其次在於布置不慢不越
巧使合宜其次紙筆精佳其次變法適懷縱舍規矩五
者備矣然後齊於古人矣敢問執筆之理頗得聞乎長
史曰予傳於筆法得之於老舅彦遠曰吾聞昔日說書
若學有功而跡不至後聞於褚河南公用筆當須知印
泥畫沙始而不悟後於江島見沙地平淨令人意悅欲
書乃偶以利鋒畫其勁險之狀明利媚好乃悟用筆如
錐畫沙使其蔵鋒畫乃沉著當其用鋒常欲使其透過
紙背此功成之極矣真草用筆悉如畫泥沙則其道至
矣是乃其迹可久自然齊於古人矣但思此理以專想
功用故其畫點不得妄動子其書紳余遂銘謝再拜逡
巡而退自此得攻墨之術于兹五年真草自知可成矣
王逸少筆勢傳第十二
晉王羲之字逸少曠子也七歲善書及年十二見前代
筆論於父枕中竊而讀之父曰汝何來吾所數也羲之
笑不答母曰爾看用筆法否見幼小恐不能祕之乃語
羲之曰待汝成人吾當授汝羲之拜曰今藉用之使待
成人晩矣父遂與之不盈期月書便大進衛夫人見語
太常王策曰此兒必見用筆訣也妾近見其書便有老
成之智因流涕曰子必蔽吾書名晉成帝時祀北郊更
祝版工人削之羲之筆入七分
吴皇象工書謂之八絶晉索靖衞瓘工書號一臺二妙
前漢蕭何善篆籕宋翼鍾繇弟子亦善攻書
秦丞相李斯改尚方大篆為小篆斯字通古上蔡人少
受學於荀卿仍學篆勢今之名山反印璽由斯之筆勢
至曹喜悲歎不已亦作述筆論其說似筆勢張芝字伯
英見蔡邕筆勢遂作筆心論鍾繇許昌人師胡昭書十
六年八歲學書見諸家書論常悲思遂作筆陣圖及論
筆勢圖
虞世南筆髓論第十三
叙體
文字經藝之本王政之始也蒼頡象山川江海之狀蟲
蛇鳥獸之迹所為六體戰國政異俗殊書文略别秦患
多門約為八體筆病訛謬凡五易焉並不述用筆之妙
及乎蔡邕張索之輩鍾繇衞王之流皆造意精微自悟
其道也
辯應
心為君妙用無窮故為君也手為輔承命竭股肱之用
故也力為任使纖毫不撓尺丈有餘故也管為將帥處
運用之道執生殺之權虛心納物守節藏鋒故也毫為
士卒隨管任使跡不凝滯故也字為城池大不虚小不
孤故也
指意
用筆須手腕輕虚虞安吉云未觧書者一點一畫皆求
象本乃轉自取拙豈成書耶太緩而無筋太急而無骨
側管則鈍慢而肉多竪筆直鋒則乾枯而露骨終其誤
也麄而不銳細而能壯長者不為有餘短者不為不足
釋真
筆長不過六寸捉管不過三寸真一行二草三指實掌
虚右軍云書虚紙強筆強紙弱筆強者弱之弱者強之
遲速虚實若輪扁斵輪不疾不徐得之於心應之於手
口所不能言也拂掠輕重若浮雲散蔽晴天波撆勾截
若微風摇於碧海氣如奔馬亦如朵鈎輕重出乎心而
妙用應其手然且體約八分勢同章草而各有趣無問
巨細皆有虚散其鋒圓毫蕝按轉易也豈真書一體篆
草章行八分等當覆腕上搶掠毫開下撒撥歷鋒轉則
稍有筋力指端横鈎蹲踞轉腕之狀矣
釋行
行書之體略同於真至於頓挫盤礴若猛獸之搏噬進
退歛距若秋鷹之迅擊故覆腕搶毫乃按鋒而直引其
綰也則外拓内旋結鋒而環轉結者上蹙旋毫不絶内
轉鋒也加以掉筆聯毫若石璺玉瑕自然之理亦如長
空遊絲容曳而來往又似蟲網絡壁勁而復虚遊絲斷
而能續皆契以天真同於輪扁羲之云每作一點畫皆
懸管掉之令其鋒開自然勁健
釋草
草即縱心奔放覆腕轉蹙懸管聚鋒柔毫外拓左為外
右為内伏連卷收攬吐納内轉藏鋒也既如舞袖揮拂
而縈紆又若垂藤樛盤而繚繞蹙旋轉鋒亦如騰猿過
樹逸虯得水輕兵追虜烈火燎原或體雄而不可抑或
勢逸而不可止縱狂逸放不違筆意也羲之云透嵩華而
不高踰懸壑而能越或連或絶如花亂飛若雄若強逸
意不相副亦何益矣但先緩引興心逸自急也仍接鋒
而取興興盡即已又生&KR0008;鋒毫任毫端之竒象兔絲之
縈結轉剔刓角多鈎篆體或如蛇形亦如兵陣故兵無
常陣字無常體矣謂如水火勢多不定故云字無常定
也
契妙
欲書之時當收視反聽絶慮凝神心正氣和則契於妙
心神不正書則欹斜志氣不和字即顛仆同魯廟之器
虚則欹滿則覆中則正正者冲和之謂也然字雖有質
跡本無為禀隂陽而動静體萬物以成形達性通變其
常不主故知書道玄妙必資神遇不可以力求也必須
心悟不可以目取也字形者如目之視也為目有止障
明執字體既有質滯為目所視遠近不同如水在方圓
豈由其水且筆妙喻水方圓喻字所視即同遠近即異
故明執字體也字有態度心之暢也心悟非心合於妙
也借如鑄銅為鏡非匠者之明假筆轉心非毫之致妙
必在澄心運思至微至妙之間神應思徹又同鼓琴輪
指妙響隨意而生握管使鋒逸態逐毫而應學者心悟
於至道書契於無為苟涉浮華終懵於斯理也
王逸少筆勢圖第十四
夫三端之妙莫先乎用筆六藝之奥莫匪乎銀鈎秦丞
相李斯見周穆王書七日興嘆哂之無力蔡尚書入鴻
都觀碣十旬不反嗟其出羣故知逢其源者少闇其理
者多近代以來多不師古緣情棄道才記姓名學未該
贍聞見又寡致使成功不就虚費精力者也自非通靈
感物不可與談斯道今删李斯筆妙更加潤色摠七條
貽諸子孫永為模範先取崇山絶仞中兔毫八九月收
之其筆頭長一寸管長五寸鋒齊腰強者硯取端州斧
柯石澁潤相兼又浮津耀墨墨取廬山之松煙代郡之
鹿膠十年已上強之如石者紙取東陽魚卵虚柔滑净
者然後静慮意思揮襟作之屈曲真草皆須盡一身之
力而送之初學先大書而不得從小善鍳者不寫善寫
者不鍳凡書多肉微骨者謂之墨猪故知多力豊筋者
勝無力無筋者病一一從其消息而用夫書者玄妙之
伎也自非通人君子不可述之夫書大須存思余覽李
斯等論筆勢及鍾繇書骨甚是不輕恐子孫不記故叙
而論之夫書字不用平直不用調端先須用筆或偃或
仰或欹或斜或大或小或長或短凡作一字或似篆籕
或似鵠頭或如散隸或似八分或如蟲食木或如水中
科斗或如壯士利劍或似婦人纖麗先構筋力然後装
束必注意詳雅起發密繁疎闊相間每作一點必須懸
手作之或作一波抑而復曳每作一字皆須作數種意
或横畫似八分而發如篆籒或竪牽如深林之喬木而
屈折如鋼鐵鈎或上尖如稈藁或下細如針芒或轉側
如鳥飛或稜側如流水作一字横竪須令作一行直看
媚態第一須存筋藏鋒滅跡隐端用尖筆須落鋒渾成
無使毫露浮怯舉新筆爽爽若神為一字數體俱入若
作一紙皆須字字意别弗使相同若書虚紙用強筆若
書強紙用弱筆強弱不等則蹉跌不入必須坐書静思
令意在筆前字居心後未作之始結思成矣然下筆不
用急故湏遲何也筆是將軍故須持重心欲急不湏遲
何也心是箭鋒不欲遲遲則中物不入夫字有緩急一
字之中何者為緩急止如烏字下手一點點須急横直
則須遲欲烏之脚急斯乃取形勢也每書欲得十遲五
急十曲五直十藏五出十起五伏然後是書若直筆急
牽褁暫視似書久遠無力又須用筆着墨不過三分不
得深浸毛弱無勢墨用松節同妍久久不動彌佳矣
筆意第十五
學書之難神彩為上形質次之兼之者便到古人以斯
言之豈易多得必使心忘於筆手忘於書心手遺情書
不忘想要在求之不得考之即彰剡紙易墨心圓管直
水深色濃萬毫齊力先臨告誓次寫黃庭骨豐肉潤入
妙通靈弩如直槊勒若横釘開張鳳翼聳擢芝英麄不
為重細不為輕纖微向背毫髮死生工之未盡已擅時
名
晉衞恒等書勢第十六
衞恒字巨山少辟司空齊王府轉太子舍人尚書郎祕
書丞太子庶子黃門郎恒善草隸書為四體書勢曰昔在
黃帝創制造物有沮誦蒼頡者始作書契以代結繩覩
鳥跡以興思也因而遂滋則謂之字有六義焉一曰指
事上下是也二曰象形日月是也三曰形聲江河是也
四曰會意武信是也五曰轉注考老是也六曰假借令
長是也夫指事者在上為上在下為下象形者日滿月
虧象其形也形聲者以類為形配以聲也會意者止戈
為武人言為信轉注者以老為夀考也假借者數言同
字其聲雖異文意一也自黃帝至三代其文不改及秦
用篆書燒焚先典而古文絶矣漢武時魯恭王壞孔子
宅得尚書春秋論語孝經時人已不復知有古文謂之
科斗書漢世祕藏希得見之魏初傳古文者出於邯鄲
淳恒祖敬侯寫尚書後以示淳而淳不别至正始中立
三字石經轉失淳法因科斗之名遂效其形太康元年
汲縣人盜發魏襄王冢得策書十餘萬言案敬侯所書
猶有髣髴古書亦有數種其一家論楚事者最為工妙
恒竊悅之故竭愚思以讃其美媿不足以厠前賢之作
冀以存古人之象焉故無别名謂之字勢云黃帝之史
沮誦蒼頡眺彼鳥跡始作書契紀綱萬事垂法立制帝
典用宣質文著世爰暨暴秦滔天作戾大道既泯古文
亦滅魏文好古世傳丘墳歴代莫發真偽靡分大晉開
元弘道敷訓天垂其象地曜其文其文乃曜粲矣其章
因聲會意類物有方日處君以盈其度月執臣而虧其
旁雲委蛇而上布星離離以舒光禾苯䔿以垂穎山峩
峩而連岡蟲跂跂其若動鳥飛飛而未揚觀其錯筆綴
墨用心精專勢和體均發止無間或守正循檢矩折規
旋或方圓靡則因事制權其曲如弓其直如弦矯然特
出若龍騰于川森爾下頽若雨墜于天或引筆奮力若
鴻鵠高飛邈邈翩翩或縱肆婀娜若流蘇懸羽靡靡綿
綿是故遠而望之若翔風厲水清波漪漣就而察之有
若自然信黃唐之遺跡為六藝之所先籒篆盖其子孫
隸草字乃其曾玄宜覩象以致思非言辭之所宣昔周
宣王時史籒始著大篆十五篇或與古同或與古異世
謂之籒書者也及平王東遷諸侯力政家殊國異而文
字乖形秦始皇初分天下丞相李斯乃損益之奏罷不
合秦文者斯作蒼頡篇中車府令趙高作爰歷篇太史
令胡母敬作博學篇皆取史籒大篆或曰下邽人程
邈為獄吏得罪始皇幽繫雲陽十年從獄中作大篆少
者增益多者損减方者使圓圓者使方奏之始皇始皇
甚善之出以為御史大夫使定書或曰邈所定乃隷字
也自秦壞古文有八體一曰大篆二曰小篆三曰刻符
四曰蟲書五曰摹印六曰署書七曰殳書八曰隷書王
莽時使司空甄豐校文字部改定古文後有六書一曰
古文孔氏壁中書也二曰竒字即古文而異者三曰篆書
秦篆也四曰佐書即隷書也五曰繆篆所以摹印也六
曰鳥書所以書幡信也及許慎撰說文用篆為正以為
體例最新可得而論也秦時李斯號為工篆諸山及銅
人銘皆斯書也漢建初中扶風曹喜少異於斯而亦稱
善邯鄲淳師焉略究其妙韋誕師淳而不及也大和中
誕為武都太守以能書留補侍中魏氏寳器銘題皆誕
書也漢末又有蔡邕採斯喜之法為古今雜形然精密
閑理不如淳也邕作篆勢曰鳥遺跡蒼頡循聖作則
制斯文體有六篆為真形要妙巧入神或龜文鍼列櫛
比龍鱗體紆放尾長短複身頹若黍稷之垂穎藴若蟲
蛇之棼緼揚波振撆鴈飛鳥振延頸脇翼勢似凌雲或
輕筆内投微本濃末若絶若連似水露緣絲凝垂下端
從者如懸衡者如編杳渺斜趣不方不圓若行若飛跂
跂翩翩遠而望之象鴻鵠羣遊駱驛遷延廹而視之端
際而不可得見指揮而不可勝言研桑不能索其詰屈
離婁不能覩其隙間般倕揖讓而辭巧籒誦拱手而韜
翰處篇籍之首目粲斌斌其可觀摛華艷於紈素為學
藝之所先嘉文德之弘懿愠作者之莫刊思字體之頫
仰舉大概而論旃秦既用篆奏事繁多篆字難成即令
隷人佐書曰隸字漢因行之獨符印璽幡信題署用篆
隸書篆之捷也上谷王次仲始作楷法靈帝好書時多
能者而師宜官為最大則一字徑丈小則方寸千言甚
矜其能或時不持錢詣酒家飲因書壁雇觀者酬酒直
計錢足而滅之每書輒削而焚其柎梁鵠乃益為版而
飲之酒候其醉而竊其柎鵠卒以書至選部尚書宜官
後為袁術將今鉅鹿宋子有耿球碑是術所立而其書
甚工云是宜官書也梁鵠奔劉表魏武帝破荆州募求
鵠鵠之為選部也魏武欲為洛陽令而為北部尉故懼
而自縳詣門署軍假司馬在袐書以勤書自效是以今
者多有鵠手跡魏武帝懸著帳中及以釘壁翫之以為
勝宜官今宫殿懸署多是鵠書鵠宜為大字邯鄲淳宜
為小字鵠謂淳得次仲法然鵠之用筆盡其勢也鵠弟
子毛弘教於祕書今八分皆弘之法也漢末有左子邑
小與淳鵠不同然亦有名魏初而有鍾胡二家為行書
法皆學之於劉德升而鍾氏小異然亦各有其巧今大
行世云作隸勢曰鳥跡之變乃惟佐隸蠲彼繁文崇此
簡易厥用既弘體象有度煥若星陳欝若雲布其大徑
尋細不容髮隨事從宜靡有常制或穹隆恢廓或櫛比
鍼列或砥平繩直或蜿蜒膠戾或長邪角趣或規旋矩
折修短相副異體同勢奮筆輕舉離而不絶纖波濃點
錯落其間若鍾簴設張庭燎飛煙嶄岩嵳峩高下属連
似崇臺重宇增雲冠山遠而望之若飛龍在天近而察
之心亂目眩竒姿譎誕不可勝言研桑所不能計宰賜
所不能言何草篆之足筭而斯文之未宣豈體大之難
覩將祕奥之不傳聊佇思而詳觀舉大效而論旃漢初
而有草書不知作者姓名至章帝時齊相杜伯度稱善
後有崔瑗崔寔亦皆稱善杜氏殺字甚安而書體微瘠
崔氏甚得筆勢而然字小疎弘農張伯英者因而轉精
甚巧凡家之衣帛必書而後練之臨池學書池水盡黑
下筆為楷則常曰匆匆不暇草書寸紙不見遺至今世
尤珍寳其書韋仲將謂之草聖伯英弟文舒者次伯英
又有姜孟穎梁孔達田産和及韋仲將之徒皆伯英之
弟子有名於世然不及文舒也羅叔景趙元嗣者與伯
英並時見稱於西州而矜巧自與衆頗惑之故伯英自
稱上比崔杜不足下方羅趙有餘河間張超亦有名然
雖與崔氏同州不如伯英之得其法也崔瑗作草勢曰
書契之興始自頡皇寫彼鳥跡以定文章爰暨末葉典
籍彌繁人之多僻時之多權官事荒蕪勦其墨翰惟作
佐隸舊字是刪草書之法盖又簡略應時諭指同於卒
迫兼功并用愛日省力純儉之變豈必古式觀其法象
俯仰有儀方不中矩圓不副規抑揚左右兀若竦﨑獸
跂鳥跱志在飛移狡兔暴駭將奔未馳或黝黭&KR1709;&KR1677;狀
似連珠絶而不離畜怒怫欝放逸生竒或凌邃惴慄若
據槁臨危旁點邪附似蜩螗挶枝絶筆收勢餘綖糺結
若杜伯揵毒看隙緣巇騰蛇赴穴頭沒尾垂是故遠而
望之摧焉若沮岑崩崖就而察之一畫不可移幾微要
妙臨時從宜略舉大較髣髴若斯
勸學第十七
自古賢哲勤乎學而其名著不學則没世而無聞矣且
會稽之竹湛盧之斷割不括而羽之不淬而礪之終不
見利用之材矣羲之云耽翫之功積如丘山張芝學書
池水盡黑當其雅趣求其真意無圖其形容而滯於體
質此貴乎心意專精必有誠應也余中宵之間遂夢吞
筆既覺之後若在胷臆又因假寐見張芝指一道字用
筆體法斯也足明志誠感神信有徵矣故羲之於山隂
寫黃庭經感三台神降其子獻之會稽山見一異人披
雲而下左手持紙右手執筆以遺獻之獻之受而問之
曰君何姓字復何遊處筆法奚施答曰吾象外為宅不
變為姓常定為字其筆跡豈殊吾體邪獻之佩服斯言
退而臨寫自逾三年竟昧其微况不學乎羲之又云自
非通靈感物不可與言斯道道者學以致之飽食而無
所用心則去之逾遠不得其門而入則勤苦而難成矣
今立以君臣之體類以鳥獸之勢將以近而喻遠必因
蹄而得兔務欲成其體要啓其戶牖庶將來君子思而
勉之業成之後神用獨超靈襟不竭流便簡易志在驚
竒嶮峻高深豈自此子然時有敗類不顧瑕疵故减於
古筆行書之價且為神俊又得靈和父子真行遂為百
代楷法也然質文相沿立為三古貴賤殊品置為五等
三古者籕篆為上古鍾張為中古羲獻為下古上古但
有其象盖無其真中古乃曠代稱竒可貴可重有購求
者宜懸之千金或時不尚書薰蕕一器假如委絶衢路
猶可字償千金其楷度可與崔瑗伯英價等然至乃左
右力亦微大唯妍媚不逮於張芝衞瓘可與為弟子索
靖則雄逸過之且以右軍真書妙極又人間切須是以
價齊中估古遠稀代非無差降崔張玉也逸少金也大
價則貴其玉小價乃重其金庸淺之人多任其耳目但
知以王書最妙其真書一概略無差殊當時右軍之書
自有十等以上九人第一
蔡邕張昶荀勖皇象
韋誕
鍾會等度德以義並崔張之亞也可微劣右軍行書之
價以上六人第二
曹喜邯鄲淳羅暉趙襲
崔實劉德升師宜官梁鵠
胡昭荀爽張彭祖張弘
傅玄魏武帝曹植孫權
孫皓應璩徐幹張超
嵇康何曾衞覬杜預
楊肇樂廣劉恢司馬收
衞恒衞夫人衞玠李式
王敦郗鑒郗愔韋誕
桓玄王翼王導王儉
王珉謝安庾翼
或奇材見拔或絶世難求並庶幾右軍草書之價以上
四十三人第三
張嘉庾亮郗超王珣
劉瓌僧惠式王循張翼
戴安道王玄之王凝之王徽之
王造之王元之宋文帝宋孝武
康忻王僧虔謝靈運羊欣
薄紹之孔彬之蕭思話張永
蕭子良齊高帝蕭子雲
互有得失時見高深絶長續短智均力敵一字乃敵右
軍草書三分之一以上二十七人第四
張越張融陶弘景阮研
毛喜釋智永虞世南歐陽詢
禇遂良
可敵右軍草書八分之一以上九人第五等率皆估其
甚合者其不合者意數倍相懸大凡雖則同科物稀
則貴今妍古雅漸若陵夷自漢及今降殺百等貴遠賤
近淳漓之謂也凡九十五人列之右五等之外盖多賢
哲聲名雖闊功業未遒空有望於圖龍竟難成於畫虎
不入品錄深慮遺材
貞觀論第十八
貞觀六年正月八日命整理御府古今書鍾王等真跡
得一千五百一十八卷至十年太宗嘗謂魏徵曰虞世
南死後無人可與論書徵曰禇遂良下筆遒勁甚得王
逸少體太宗即日詔令侍讀嘗以金帛購求逸少書迹
天下争出之持古書詣闕以獻當時莫能辨其真偽遂
良備論所出一無所舛誤十四年四月二十二日太宗
自為草書屏風以示羣臣筆力遒勁為一時之絶初購
求聞書凡真行三百九十紙装為十卷草二千紙為八
卷每聽覧之暇得臨翫之也嘗謂朝臣曰書學小道初
非急務時或留心猶勝弃日凡諸藝業未有學而不得
者也病在心力懈怠不能專精耳朕少年為公子頻遭
陣敵義旗之始乃平寇亂執金鼓必自指揮觀其陣即
知其強弱每取吾弱以對其強吾強以對其弱追奔不
踰百數十步吾擊其弱突過其陣自背而反擊之無不
大潰多用此制勝思得其理深也今吾臨古人書殊不
學其形勢唯求其骨力及得其骨力而形勢自生耳然
吾之所為皆先作意是以果能成也初置弘文舘貴臣
子弟有性識者為學生内出書命之令學又人間有善
書者追徵入舘十數年間海内從風至十八年二月十
七日召三品以上賜宴於玄武門太宗操筆作飛帛書
衆臣乘酒就太宗手中競取散騎常侍劉洎登御牀引
手然後得之其不得者咸稱洎登御牀罪當死請付法
太宗笑曰昔聞婕妤辭輦今見常侍登牀龍朔二年四
月上自書與遼東諸將謂敬宗曰許圉師嘗自愛書可
與朝堂開示圉師見甚驚喜私謂朝官曰圉師見古跡
多矣魏晉已來後唯二王然逸少力多而少妍子敬多
妍而少力今觀聖迹兼絶二王之書鳳翥鸞廻實古今
書聖也神功元年五月上謂鳳閣侍郎王方慶曰卿家
多書合有右軍遺跡方慶奏曰臣十代從祖伯羲之書
先有四十餘紙貞觀十二年太宗購求先臣並已進訖
唯有一卷見在今臣進訖臣十一代祖導十代祖洽九
代祖珣八代祖曇首七代祖僧綽六代祖仲瑩五代祖騫高
祖規曾祖褒并九代三從伯祖晉中書令獻之已下二
十八人書共十卷並造進上御武成殿示羣臣仍令中
書舍人崔融為寶章集以敘其事復以集賜方慶當時
舉朝為榮開元六年正月三日詔命整理内府古今工
書鍾王等真跡得一千五百一十卷
書訣第十九
剡紙易墨心圓管直漿深色濃萬毫齊力先臨告誓次
寫黃庭骨豐肉潤入妙通靈弩如直槊勒若横釘虚專
妥帖毆鬭峥嶸開張鳳翼聳擢芝英麄不為重細不為
輕纖微向背毫髮死生工之未盡已擅時名
徐氏書記第二十
易稱河出圖洛出書聖人則之故伏羲氏觀象於天觀
法於地近取諸身遠取諸物始作八卦軒轅氏之王也
使蒼頡象鳥獸之跡以為文字故銘於鍾鼎列於竹帛
至周宣王太史史籀者作大篆十五篇秦始皇之并天
下也丞相李斯一文字之制作蒼頡篇其後車府令趙
高作爰歴篇太史令胡母敬作博學篇頗有省改謂小
篆也周曰六書秦稱八體或云隸書者始皇使下邽人
程邈所作漢因行之扶風曹喜善篆隸時人師之先是
後左中郎陳留蔡邕於篆隸博究其妙靈帝好書術雜
藝置鴻都以招納之則有師宜官梁鵠之徒預焉漢末
鵠奔劉表魏武破荆獲鵠雅好其書恒懸帳下以玩之
鵠弟子毛弘教於秘書今八分楷書是也安平崔瑗父
子作草勢弘農張芝轉加其巧即王逸少所言臨池學
書池水盡黑韋仲將書所謂草聖芝弟黃門郎昶亞焉
魏太和中韋誕自武都太守以善書至侍郎宫觀寶器
皆誕之跡嘗登凌雲臺題榜下而白首太尉鍾繇一時
之妙冠於前垂於後繇子會晉太保衛瓘父子吳人皇
象晉征西司馬索靖中書郎李克母衛夫人並得鍾張
之楷擅名當時中興後王丞相茂弘父子庾征西稚恭
兄弟咸著盛名於江西其窮神極變龍翔天逸今古獨
立者乎晉會稽内史右將軍瑯琊王羲之羲之子獻之
亦傳其妙而不知逮也先賢所評子敬之比逸少猶士
季之比元常言去之遠矣故二王之跡歴代寳之宋文
齊高洎梁武父子湘東邵陵王咸以為師楷梁大同中
武帝勅周興嗣撰千字文使温鐵石模次羲之之跡以賜
八王右軍之書咸歸梁室屬侯景亂兵火之後多從湮缺
而西臺諸宫尚積餘寳元帝之死一皆自焚可為悲也歴
周至隋初并天下大業之始後主頗求其書往往有獻者
及隋之季王師入秦又於洛揚擒二偽主西京祕閣之寳
楊都扈從之書皆為我有太宗於右軍之書特留睿賞貞
觀初下詔購求殆盡遺逸萬機之暇備加執玩蘭亭樂毅
尤聞寶重常令搨書人湯普徹等搨蘭亭賜梁公房玄齡
已下八人普徹竊搨以出故在外傳之及太宗晏駕本入
玄宫至高宗又敕馮承素諸葛真搨樂毅論及雜帖數本賜
長孫無忌等六人在外方有洎大聖天后御極也尤為寳
嗇平一齡齓之歲見育宫中竊觀先后閱法書數軸將搨
以賜藩邸時見宫人出六十餘函於億歲殿曝之多裝以
鏤牙軸紫羅標云是太宗時裝中有故青綾縹瑇瑁軸者
云梁朝舊跡標首各題篇目行字等數草書多於其側帖
真字楷書每函可二十餘卷别有一小函可十有餘卷所
託憶者是扇書樂毅告誓黃庭當時私訪所主女學問其
函出盡否荅云尚有不知其幾至中宗神龍初貴戚寵
盛宮禁不嚴御府之珍多歸私室先盡金璧次及書法
嬪主之家因此擅出或有報安樂公主者於内出二十
餘函駙馬武延秀久踐虜庭無功於此徒聞二王之迹
強效寳重乃呼薛稷鄭愔及平一評其善惡諸人隨事
答稱上者登時去牙軸紫標易以漆軸黃麻紙標題云
特健藥云是虜語其書合作者時有太宗御筆於後題
之歎其雄逸太平公主聞之而遽於内取數函及樂毅
等小函歸延秀之死聞睿宗命薛稷擇而進之薛公竊
留佳者數十軸薛之敗也已為簿錄官所盜平一往任
郴州日與太平子薛崇胤堂兄崇允連官說太平之政
崇胤懷樂毅等七軸請崇允詣其叔駙馬薛璥賂岐王
以求免戾此書因歸邸苐崇胤弟又娶宣王女主家王
室之書亦為其所有後獲罪謫五溪其書間歸御府而
王公朝士亦往往有之豫州刺史東海徐公嶠之懷才
藴藝依仁踐禮士許筆精人稱草聖魏陵逸策魯宅前
書字辯楊修疑昭束晳師官削去之板逸少為題之扇
填彩篋溢彤闈貽之後昆永為家寳公季子浩亦有獻
之之妙時待詔金門庶廣異聞斯題見沈詹事張庭珪
家抑其次也孝和時中書令宗楚客奏事承恩乃乞
大小王真跡各賜十卷楚客裝為十二扇屏風并褚
遂良枯樹賦閒居賦為大會賓客張而觀之時薛稷盧
藏用崔湜廢食歎美不復燕樂主壻武延秀在坐歸以
告公主每言承恩未為富貴適過宗令别得賜書一席
觀之輟飡忘食公主及明遽入内凡内府之書請以歸
復會宗氏賓客與共分之太平公主取五十卷宰相各
二十卷將軍駙馬各十卷樂毅論太平所得深所珍愛
常以織成錦囊盛之太平籍没有咸陽老嫗竊於袖中
縣吏奔逐懼而投竈下遂為灰燼而香聞數里
唐朝書法第二十一
太宗嘗於晉史右軍傳後論之曰鍾書布纖濃分疎密
霞舒雲卷無所間然但其體古而不今字長而踰制獻
之雖有父風殊無新巧疏瘠如凌冬之枯樹雖槎枿而
無屈伸拘束若嚴家之餓隸雖羈羸而不放縱蕭子無
丈夫之氣行行如縈春蚓步步如綰秋蛇卧王濛於紙
上坐徐偃於筆下兹以播美其濫名邪所以詳察古今
研精篆素盡善盡美其唯王逸少乎觀其點曳之工裁
成之妙煙霏露結狀若斷而復連鳳翥龍蟠勢若斜而
還直翫之不覺為倦覽之莫識其端心摹手追此人而
已貞觀六年正月八日命整理御府古今書貞觀十八
年五月太宗為飛白書作鸞鳳蝶龍等字筆勢驚絶謂
司徒長孫無忌吏部尚書楊師道曰五日舊俗必用服
翫相賀朕今各賜飛白扇二枚庶動清風以增美德開
元六年正月命整理御府古今工書鍾王等真跡得一
千五百一十卷十六年五月内出二王真跡及張芝張
昶等古跡一百六十卷付集賢院依文搨兩本進内分
賜諸王初貞觀中搜訪王羲之等真跡人間古今異集
令魏徵虞世南禇遂良等定其真跡及小王張芝等亦
各隨多少勒為卷以貞觀字為印印縫及卷之首尾其
草跡又令遂良真書小字帖紙影於古本者梁則滿騫
徐增朱異等隋則江總姚察等署記太宗又令魏禇等
卷下更書名記其後蘭亭一本相傳云將入昭陵又一
本長安神龍之際太平安樂公主奏借出外搨寫因此
遂失所在開元五年勑陸元悌魏懷古劉懷信等檢校
見換標為兩卷搃八十卷餘並失墜元悌又割去前代
名賢押署之迹唯以己之名氏代焉上自書開元二字
為印以印記之王右軍凡一百三十卷張芝張昶書各
一卷右軍真行書唯有黃庭經告誓等四卷存焉永和
十四年考功郎中蕭祐進古今書畫三十卷文宗開成
三年以諫議大夫柳公權為工部侍郎依前翰林侍書
學士公權初學書徧閱近代筆法體勢勁媚自成一家
上都西明寺金剛經碑備有鍾王歐虞之體文宗夏日
與學士聮句上曰人皆苦炎熱我愛夏日長公權曰薰
風自南來殿閣生微凉上吟久之因令題於殿壁字圓
五寸帝曰鍾王復生無以加焉帝詔升殿御前書三紙
軍容使西門季云捧硯樞密使崔巨源過筆一紙真書
十字衛夫人傳筆法於王右軍一紙行書十一字永禪
師真草千字文得家法一紙草書八字曰謂語助者焉
哉乎也嘗評硯以青州石末為之第一研墨易冷綘州
墨硯次之
墨藪卷二
