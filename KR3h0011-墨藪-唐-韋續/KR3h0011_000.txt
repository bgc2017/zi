墨藪藝術類一(書畫之屬)
提要
(臣)等謹案墨藪二卷舊夲題唐韋續撰續不
知何許人是書唐志亦不著錄惟文獻通考
載墨藪十卷引晁公武讀書志曰高陽許歸
與編未詳何代人鄭氏書目祇五卷又引陳
振孫書錄解題曰不知何代所集凡十八篇
又一夲二十一篇此夲為明程榮所校刊其
門目上卷五十六種書第一九品書人第二
書品優劣第三續書品第四梁武帝評第五
書論第六論篆第七用筆法并口訣第八筆
陳圖第九又筆陳圖第十下卷張長史十二
意法第十一王逸少筆勢傳第十二指意筆
髓第十三王逸少筆勢傳第十四筆意第十
五晉衛恒等書勢第十六勸學第十七貞觀
論第十八書訣第十九徐氏書記第二十唐
朝書法第二十一與振孫所言又一夲合盖
即所見書中所記止於唐文宗柳公權事當
出於開成後人然題為韋續則不知其何所
據也末載宋參知政事陳與義法帖釋文刊
誤一卷盖榮之所附後有淳熙七年周必大
跋其書僅七紙然糾劉次莊釋文之誤頗為
精核必大跋稱與義為侍從時奉勑所撰篇
頁太少難以单行今仍綴之末簡焉乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
