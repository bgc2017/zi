墨藪卷一唐韋續纂
五十六種書第一(并序)
自三皇已前結繩為政至太昊文字生焉所以依類象
形謂之文形聲相益謂之字著於竹帛謂之書書者以
代結繩之政也故字有六文一曰象形日月是也二曰
指事上下是也三曰諧聲江河是也四曰會意武信是
也五曰轉注考老是也六曰假借令長是也又云字有
五易蒼頡變古文史籀製大篆李斯製小篆程邈隸書
漢代作草是也其八體者更加刻符摹印蟲書署書殳
書傳信是也并大小篆為八後漢東陽公徐安于搜諸
史籍得十二時書皆象神形又加三十三體共定五十
六種書列于後
一太昊庖犧氏獲景龍之瑞始作龍書
二炎帝神農氏因上黨羊頭山始生嘉禾八穗作八
穗書用頒行時令
三黃帝史蒼頡寫鳥跡為文作篆書
四因卿雲作雲書亦黃帝時也
五少昊金天氏作鸞鳳書以鳥紀官文章衣服取象
古文
六科斗書者因科斗之名故飾之以形不知年代或
云顓頊高陽氏所作
七帝嚳高辛氏以人紀事作仙人形書車器衣服皆
為之
八帝堯陶唐氏因軒轅靈龜負圖作龜書
九夏后氏作鐘鼎書以鐘鼎形為象也
十殷湯時仙人務光作倒薤書
十一周文王史史佚作虎書有虎不害人名騶虞因
兹始也
十二周文王赤雀銜書集戸武王丹烏入室以二祥
瑞故作鳥書
十三周法魚書者因素鱗躍舟所作
十四填書者亦周之媒氏作魏韋誕用題宫闕王廙
王隠皆好之
十五大篆書周宣王臣史籒所作也
十六複篆者亦史籒所作漢武帝用題建章闕
十七殳書者伯氏所職文記笏武記殳因而制之
十八小篆者周時所作漢武帝得汾隂鼎即其文也
十九仙人篆者古者所有李斯善辯古文字改為篆
形也
二十麒麟書者魯西狩獲麟仲尼反袂拭面稱吾道
窮弟子為素王紀瑞所製書
二十一轉宿篆者宋司馬以熒惑退舍所作也象蓮
花未開形也
二十二蟲書者魯秋胡妻浣蠶所作
二十三傳信鳥跡者六國時書節為信象鳥形也
二十四細篆者李斯摹寫始皇碑序皆用此體
二十五小篆者李斯删古文始皇以祈禱名山皆此
書
二十六刻符書者鳥頭雲脚李斯趙高並善之用題
印璽
二十七古隸書者秦程邈獄中變大篆所作始皇嘉
焉拜侍御史
二十八徒隷之書因程邈幽囚為徒隸書也今正書
二十九署書者漢蕭何所作用題蒼龍白虎二闕
三十藁書者行草之文也晉衞瓘索靖善之
三十一氣候書者漢文帝時令蜀郡司馬長卿採晨
禽屈伸之體升伏之狀象四時為書
三十二芝英書者六國時各以異體為符信所製也
三十三靈芝書者漢代有靈芝三種植於殿前遂歌
芝房之曲
三十四金錯書者古之錢銘周之泉府漢之銖兩刀
布所製也
三十五尚方大篆者程邈所述後人飾之斯法焉
三十六鶴頭書者與偃波皆詔版所用漢尺一之簡
是也
三十七偃波書即版書狀如連文謂之偃波
三十八蚊脚書者尚詔版也其字仄纖垂下有似蚊
脚
三十九垂露篆者漢章帝時曹喜作也
四十懸針篆者亦曹喜所作有似針鋒而名用題五
經篇目
四十一章草書者漢齊相杜伯度援藁所作因章帝
好焉韋誕謂之草聖
四十二飛白書者蔡邕待詔見門下吏堊帚成字所
作
四十三一筆書者張芝所製其状﨑嶇有循環之狀
四十四八分書者王次仲所作魏鍾繇謂之章程書
四十五蛇書者魯人唐終夢蛇遶身寤而作之
四十六行書者正之小偽也鍾繇謂之行狎書
四十七散隸者衞恒所作跡同飛白也
四十八龍爪書者晉王右軍所作也
四十九藁及行隸者鍾繇變之羲獻好之
五十八體書者二王重變行隸及藁體所作也
五十一草書者王羲之飾古亦甚善
五十二虎爪書者王僧虔擬龍爪所作也
五十三鬼書者宋元嘉中京口有人震死臂上有篆
似八分也
五十四外國胡書者何馬鬼魅王之所授其形似小
篆
五十五天竺書者梵王所作涅槃經所謂四十二章
經也
五十六花書者河東山胤所作
九品書第二
上古創意製字務在形質自夏禹之後乃精妙間生體
操屢移實難具美今繼真約古品藻錄其長分為三等
皆旁通上中下總一百九人列之于後
上上十九人
夏禹作象形篆以銘鐘鼎
周史籒大篆
高祖神堯皇帝行隸
魯司寇文宣王大篆
太宗文皇帝行草
至道大聖大明孝皇帝八分
秦相李斯小篆
後漢崔瑗隸草等書
後漢蔡邕隸篆八分
後漢杜伯度章草時稱草聖
後漢王綺正隷草
後漢師宜官正隷
仙人務光倒薤篆
漢張芝草
魏梁鵠八分
魏鍾繇正書散隷
吴皇象八分
王羲之正書行草飛白
張旭大小草正書
上中十三人
秦程邈正行
漢蕭何署及草隷
漢武帝正篆
後漢張昶八分及草
後漢王次仲正隸及八分
魏韋誕正章草及署
晉索靖行書
晉衞瓘行草隷
晉李矩妻衞夫人正行
晉羊衡母蔡夫人正書
晉衞恒隷書草書
齊王僧虔
晉王獻之行草飛白
上下十三人
漢武帝行草八分
漢張彭祖行草
魏鍾會八分
晉庾亮妻苟夫人正行隷篆
晉庾翼行草
晉謝安行草
晉桓温行草
晉虞安吉正草大篆
宋羊欣草隸
陳智永禪師正草
晉王洽八分隷
梁武帝正行草篆
晉庾亮行草
中上十四人
後漢張昶正草
晉王克行草
晉阮籍行草
晉嵇康草
晉劉伶行草
晉王曠行隷
晉王凝之行隷草
晉王徽之行隷草
宋史稜行隷
齊蕭思話行草
歐陽詢正行
陸簡之行草
禇遂良正行隸草
虞世南正草
中中十一人
後漢羅肹行
後漢皇甫規妻馬夫人行隷
後漢趙襲行隷
吴大帝孫權行草
晉阮咸行草
晉王戎行草
晉郗超行草
宋正藻之行草
梁蕭子雲行隷
陳阮研正行
周庾信行草
中下十二人
後漢崔寔行隷
吴大帝孫權行隷草
晉桓玄行隷
晉郗愔行隷
宋謝靈運行隷
齊周顒行草
陳沈君理行草隷
賀知章大行
陸彦遠行草
梁陶隠居行草
陳蔡聖正行草
仙人司馬鍊師正及大篆
下上八人
魏鍾毅行隷
晉陸機行草
謝藴行草
晉郗愔妻傅夫人正篆
齊張融行草
梁簡文帝行隷
邵陵王行草
陳張正見行草
下中十人
吴王孫皓行隷
晉王子敬行隷
晉山濤行隷
齊武帝行草
齊丘道讙正草
梁庾肩吾隷行草
梁陸倕行草
隋賀混行草
房元齡行草
薛稷行草
下下九人
蜀相許靖行草
晉虞綽行隷
齊王晏行草
晉康昕行草
齊簡静行草
北齊劉逖行草
周鮮于斯彦行草
張士隠行草
北齊魏夫人正行
書品優劣第三
篆一人
李陽冰書若古釵倚物力有萬夫李斯之後一人而
已
八分書五人
梁昇卿如驚波往來巨石前却
盧藏用如露潤花妍煙凝修竹
張庭珪如古木崩沙花開映竹
韓擇木如龜開萍葉鳥散芳洲
史惟則如鴈足印沙深淵躍魚
真行書二十二人
薛稷如風驚苑花雪惹山栢
蕭誠如舞鶴交影騰猿在空
韋陟如蟲穿古木鳥踏花枝
李邕如華岳三峯黃河一曲
蔡隠如古質放意自如一家
宋儋如暮春花發夏柳低枝
徐浩固多精熟無有異趣
顔真卿如鋒絶劒摧驚飛逸勢
沈千運如饑鷹殺心忍瘦筋骨
關採如淵月沉珠露花濯錦
鄭虔如風送雲收霞催月上
李璆如垂藤差池古木將折
吳郁字體綿密不謝當時
賴文雅如騰沙鬱霧翻浪揚鷗
賀知章縱筆如飛酌而不竭
何昌裔子敬餘波時時可觀
宋之望天性卓絶而功未深
張從申遠近稱善獨步江外
李清吉變化自逸代有斯人
釋玄悟骨氣無雙迥出時輩
釋湛然子書之後難可比肩
釋崇簡臨寫逸少時有亂真
草書十二人
張旭筆鋒詭怪點畫生意
孫過庭丹崖絶壑筆勢堅勁
張懷瓘繼以章草新意頗多
張芬孤松聳身弱草垂露
張彪孤峯削成藏筋露骨
鄔彤寒鴉栖木平岡走兔
陸曾驚波躍魚深水潛龍
賀知章縱筆如飛酌而不竭
何昌裔子敬餘波時時可觀
宋之望天性卓絶而功未深
張從申遠近稱善獨步江外
李清吉變化自逸代有斯人
釋玄悟骨氣無雙迥出時輩
釋湛然子書之後難可比肩
釋崇簡臨寫逸少時有亂真
草書十二人
張旭筆鋒詭怪點畫生意
孫過庭丹崖絶壑筆勢堅勁
張懷瓘繼以章草新意頗多
張芬孤松聳身弱草垂露
張彪孤峯削成藏筋露骨
鄔彤寒鴉栖木平岡走兔
陸曾驚波躍魚深水潛龍
賀知章縱筆如飛酌而不竭
何昌裔子敬餘波時時可觀
宋之望天性卓絶而功未深
張從申遠近稱善獨步江外
李清吉變化自逸代有斯人
釋玄悟骨氣無雙迥出時輩
釋湛然子書之後難可比肩
釋崇簡臨寫逸少時有亂真
草書十二人
張旭筆鋒詭怪點畫生意
孫過庭丹崖絶壑筆勢堅勁
張懷瓘繼以章草新意頗多
張芬孤松聳身弱草垂露
張彪孤峯削成藏筋露骨
鄔彤寒鴉栖木平岡走兔
陸曾驚波躍魚深水潛龍
史鱗逸氣雄振超然不羣
梁耿錯落魚文縱橫鳥跡
房黃婉美分靄春鶯欲嬌
沈益春鷺窺魚秋蛇赴穴
釋懷素援毫掣電隨身萬變
續書品苐四
上品上六人
張芝(章草)鍾繇(真正隷八分)羲之(破體以上三人出悟)獻之
程邈崔瑗
上品中七人
蔡邕索靖梁鵠鍾會
衞瓘韋誕皇象
上品下十一人
崔寔王廙王洽郗愔
李式庾翼衞夫人羊欣
歐陽詢虞世南禇遂良
中上品七人
張㫤衞恒杜預張翼
郗嘉賓阮研漢王元昌
中中品十二人
謝安康昕桓玄丘道護
許静蕭子雲陶弘景釋智永
劉珉房玄齡陸柬之王知敬
中下品七人
孫皓張超謝道韞宋炳
宋文帝齊高帝謝靈運
下上品十三人
陸機袁崧李夫人謝脁
庾肩吾蕭綸王襃斛斯彦明
房彦謙殷令名張大隠藺静文
錢毅
下中品十人
范曄蕭思話張融梁簡文帝
劉逖王晏周顒王崇素
釋智果虞綽
下下品七人
劉穆之禇淵梁武帝梁元帝
沈君理陳文帝張正見
梁武帝書評第五
鍾繇書如雲鵠游天羣鳬戲海行間茂密實亦難過
王羲之書如龍跳天門虎卧鳳闕是故歷代寳之永
以為訓
張芝書如漢武愛道憑虚欲仙
蔡邕書骨氣洞達奕奕如有神力
韋誕書如龍威虎振劒拔弩張
蕭子雲書如危峯阻日孤松一枝荆軻負劒壯士彎
弓雄人獵虎心胷猛烈鋒刃難當
羊欣書如大家婢作夫人不堪位置而舉止羞澁終
不似真也
李鎮東書如芙蕖出水文彩鮮明似刻金銀乃有舒
蹙勢
王獻之書絶衆超羣無人可擬如河朔少年皆悉充
悅舉體沓拖不可耐何
索靖書如王謝家子弟縱復不端正奕奕有一種風
氣也
王僧虔書如飄風忽舉鷙鳥乍飛
顔倩書如貧家奠果無妨可愛少乏珍羞
阮研書如貴胄失品次不復排突英賢也
王褒書悽斷風流而勢不稱貌意深工淺猶未當妙
師宜官書如鵬羽未息舉翮而自退也
鍾會書有十二種意外竒妙
陶隠居書如吴興小兒形容雖未成長而骨體甚峭
快
蕭特進書雖有家風而風流勢薄猶如大小王安得
相似
王彬之書放縱快利筆道流便也
范懷約真書有力而行草無功
施肩吾書如新亭傖父一往似揚州人共語意便態
生
柳渾書縱横廓落大體不凡而意未備
郗愔書得意甚熟而取妙特難疎散風氣不無雅素
庾肩吾書畏懼收斂少得自充效未精能去蕭之遠
矣
徐淮南書如南岡士大夫徒愛風範然不寒乞也
袁松書如深山道士見人便欲退縮
張斯書如辨士對敭獨語不回得心會理
薄紹之書亦有一家風氣未為冠絶也
又評書
陸彦遠韓滉顔真卿賀知章
張從申陸長源永禪師史凌
辨才歐陽通裴行儉董侹
韓潭徐浩懷素趙模
崔邈齊推歸登張弘靖
鄭餘慶王參元柳宗元殷啟
左興宗皇甫閱袁滋盧左元
釋惟則儲伯陽裴佶劉伯芻
蕭結李則李巽韋渠年
吴通微通玄雷咸李泌
禇齊貞長文夏侯玄姚向
許康佐李戎歸融楊敬之
鄭絪裴麟權璩賀拔其
封敖寇章李景初房直温
柳公權李虞劉夢錫楊泰
柳公綽崔卓段環賈易
馬署高元裕裴休李佋
張迢李安章撑梨孤屠
屠耆單于
虞世南書體段遒媚舉止不凡能中更能妙中更妙
歐陽詢書若草裏蛇驚雲間電發若金剛之瞋目力
士之揮拳
孔琳書放縱快健筆勢流利二王以後難其比肩但
功夫少故劣於羊欣
蕭子雲書如上林春花遠近瞻望無處不發
禇遂良書字裏金生行間玉潤法則温雅美麗多方
又一掃泥壁書作大字方丈觀者日有數千
張越書如蓮花出水明月開天露發金峯雲低玉嶺
衞夫人書如插花舞女低昂芙蓉又如美女登臺僊
娥弄影又若紅蓮映水碧沼浮霞
桓玄書如快馬入陣屈伸隨人也
傅操書如金花細落徧地玲瓏荆玉分輝遥嵓璀璨
王羲之書若壯士拔劒擁水絶流頭上安點如高峯
墜石作一横畫若千里陣雲捺一偃波若風雷震
駭作一豎畫如萬歲枯藤立一倚竿若虎卧鳳闕
自上揭竿如龍躍天門
李斯書骨氣風雲方圓妙絶
嵇康書如抱琴半醉酣歌高眠又若衆鳥時翔羣烏
乍散
宋文帝書如叢裏花紅雲間白日
陸柬之書髣髴堪看依稀可擬
王紹宗筆下流利快健難方就視熟看轉增妙美
程廣書若鴻鵠弄翅頡頏飛翔
書論第六
昔仲尼修書始自堯舜之王天下煥乎有文章文章發
揮書道尚矣夏殷之世能者挺生秦漢之時諸體間出
玄猷冥運妙用天資追虚捕微鬼神不容其潛匿會通
應變言象不測其存亡竒寳盈乎東山明珠溢乎南海
其道有貴而稱聖其跡有秘而莫傳理不可盡之於詞
妙不可窮之於筆非夫通玄達數何至於此乎乃不朽
之盛事故叙而論之夫樹草各務生氣不自埋沒况禽
獸乎况人倫乎猛獸鷙鳥神彩又異書道法此其古文
籒篆時罕行用皆闕而不論論者真正行草之間或麟
鳳羽毛龜龍介甲亦無所不錄其有名跡俱顯者一十
九人列之於後
崔瑗張芝張昶鍾繇
鍾會韋誕皇象衞瓘
嵇康衞夫人索靖謝安
王導王敦王廙王洽
王珉王羲之王獻之
若然則千百年間得其妙者不超越此中數子各能聲
飛萬里榮耀百代唯逸少筆跡遒潤擅一家之英天資
自然風神盖代且其道微而味薄固常人莫之能學其
理隠而意深固天下寡於知音矣昔為評者數家既無
文辭可以立說何為取象其勢髣髴其形似知其門而
未知其奥是以言論不能辯明夫於其道不通出其言
不斷加以辭寡典要理乏精研不述聖哲之殊能况有
丘明之新意悠悠之說不足動人夫翰墨及文章至妙
者皆有意以見其志覽之即令了然若與面會則有智
昏菽麥混白黑於胷襟若心悟精微團古今於掌上玄
妙之意出於物類之表幽深之理伏於杳冥之間豈常
情之所能言世智之所能測非有獨聞之聽獨見之明
不可議無聲之音無形之相夫誦聖人之語不如親聞
其言評先賢之書必不能盡其深意有千年明鏡可以
照之不疲琉璃屏風可以洞徹無礙今雖錄其品格豈
獨稱其材能皆先其天性後其習學縱異形竒體輒以
情理一貫終不出於洪荒之外必不離於工拙之間然
智則無涯法固不定且以風神骨氣者居上妍美功用
者居下
真書
逸少第一元常第二世將第三子敬第四
士季第五文静第六茂弘第七
行書
逸少第一子敬第二元常第三伯英第四
伯玉第五季琰第六敬和第七茂弘第八
安石第九
章草書
子玉第一伯英第二幼安第三伯玉第四
逸少第五士季第六子敬第七休明第八
草書
伯英第一叔夜第二子敬第三處沖第四
世將第五仲將第六士季第七逸少第八
伯英創立規範得物象之形均造化之理其法太古質
不剖斷以此為少也有椎輪草意之竗後學得漁獵其
中宜為第一
或問此品之中諸子豈能悉過於逸少荅曰一人之身
材有長短諸子於草各有性識精魄超然神彩射人逸
少則格律非高工夫又少雖圓豐妍美乃乏神氣無戈
戟銛銳可畏無物象生動可竒是以劣於諸子得重名
者真行故也舉世莫能曉悉以為真草一槩耳若斯見
與諸子雷同則何煩有論今製品格以代權衡於物無
情不饒不損惟以理伏頗能面質冀合規於玄匠殊不
顧於聾俗無眼有耳但聞是逸少必闇然懸伏何必須
見見與不見一也雖自謂高鑒傍觀如三歲孩兒敢斟
量鼎之輕重哉伯牙鍾子期不易相遇造章甫者富會
衣冠之士本不為於越人也然草書與真書有異真則
字終意亦終草則行盡勢不盡或煙收霧合或電激星
流以風骨為體以變化為用者類雲霞聚散觸類成形
龍虎威神飛動增勢巖谷相傾於峻險山川各務於高
深囊括萬殊裁成一相或寄以展縱橫之勢或托以散
鬱結之懷雖至貴莫能抑其高雖妙筭莫能量其力是
以無為而用同自然之功物類具形得造化之理皆不
知其然也可以心契不可以言宣觀之者似入廟見神
如窺谷無底俯猛獸之牙爪逼利劒之鋒鋩肅然危然方
知草之微妙也子敬年十五六時嘗白其父曰古之章
草未能宏過今窮偽略之理極草縱之致不若藁行之
間於往法固殊大人宜改體且法既不定事貴通變然
古法亦局而執子敬材高識邁行草之外更開一門夫行書
非草非真離方遁圓在乎季孟兼真者謂之真行帶草
者謂之行草子敬之法非草非行流便於行草又處其
中間無藉因循寧拘制則挺然秀出務於簡易情馳神
縱超逸優游臨事制宜從意適便有若風行雨散潤色
開花筆法體勢之中最為風流者也逸少秉真行之要
子敬執行草之權父之靈和子之神變皆古今之絶也
世人雖不能甄别但聞二王莫不心醉是知德不可偽
立名不可虛成然荆山亦有玉石或價賤同瓦礫或價
貴重連城其八分即二王之石也子敬没後羊薄嗣之
宋齊之間此體彌尚謝靈運尤為秀傑近者虞世南亦
工此法或君長誥令公務殷繁可以應機可以赴速或
四海尺牘千里相聞迹乃含情言唯叙事披對不覺欣
然獨笑雖則不面其若面焉妙用玄通隣於神化然此
論雖未足搜索至真之理亦可謂張皇妙墨之門但能
精求自可意得思之不已神將告之理與道通必能靈
應有志小學豈不勉歟古之名手但能其事不能言其
意今僕雖不能其事而輒言其意諸子亦有所不足或
少運動及峻險或少波勢及縱逸學者宜自損益也異
能殊美莫不備矣然道合者千載比肩若死而有知豈
無神交者耶逸少草有女郎材無丈夫氣不足貴也賢
人君子非愚於此而智於彼知與不知用與不用也書
道亦爾雖賤於此或貴於彼鑒與不鑒也智能雖定賞
遇在時也嵇叔夜身長七尺八寸美音聲偉容色雖土
木形體而龍章鳳姿天質自然加以孝友溫恭吾慕其
為人常有其草寫絶交書一紙非常寳惜有人與吾兩
紙王羲之書不易近於李造處見全書了然知公平生
志氣若與面焉後有達識者覽此論當亦悉之夫知人
者智自知者明論人才先文而後墨羲獻等十九人皆
兼文墨乾元三年四月昇州張懷瓘作
論篆第七李陽冰
吾志於古篆殆三十年見前人遺跡美則美矣惜其未
有點畫但偏傍摹刻而已緬想而達立卦造書之意乃
復仰觀俯察六合之際焉於天地山川得方圓流峙之
常於日月星辰得經緯昭回之度於雲霞草木得霏布
滋蔓之容於衣冠文物得揖讓周旋之體於眉髮口鼻
得喜怒慘舒之分於蟲魚禽獸得屈伸飛動之理於骨
角齒牙得擺拉咀嚼之勢隨手萬變任心有成可謂通
三才之品彙備萬物之情狀者矣常痛孔壁遺文汲冢
舊簡年代浸遠謬誤滋多蔡中郎以豐同豊李丞相持
束為柬亦魚魯一惑涇渭同流學者相承靡所遷復每
一念至未嘗不廢食雪泣攬筆長歎焉天將未喪斯文
也故小子得篆籀之宗旨皇唐累聖逮兹八葉天生尅
復之主人樂惟新之命以淳古為務以文明為理欽若
典謨疇咨故實誠願刻石作篆備書六經立於明堂為
不刊之典號曰大唐石經使萬代之後無所損益仰聖
朝之鴻烈法高代之盛事死無恨矣
王次仲秦始皇時製八分建初中以隸草作楷法字方
八分言有模楷又蕭子良云靈帝時王次仲飾隸為八
分二家俱言後漢而兩帝不同又王次仲始皇時載序
仙記始皇徵不至制檻車送之於道化為大鳥出在檻
外翻飛而去又漢世祖有二王次仲善隸書始為楷法
至靈帝好書時多能者而師宜官甚矜其能每書輒削
其柎梁鵠乃益板飲之酒候其醉而竊其柎鵠亦工書
至選部尚書曹操平荆州假司馬使在祕書以勤書自
效曹公常懸帳中及釘壁翫之謂勝宜官鵠字孟皇魏
宫題額皆鵠書秦燒先典而古文絶矣漢武帝時人已
不復知有古文謂之科斗尚書漢朝秘藏不得見魏初
傳古文者出於邯鄲淳敬侯寫尚書後以示淳而淳不
别敬侯謂顗書其序篆書曰秦時李斯號為工篆諸山
及銅人銘皆李斯書也漢建初年曹喜少異於斯亦善
書邯鄲淳師焉略究其妙韋誕師淳而不及誕以能書
遷補侍中魏氏寳器題名皆誕書末又有蔡邕採斯喜
之法為古今雜形然精密理閑不如淳也其序隸書有
上谷王次仲隸書始為楷法至靈帝時好書多能者而
師宜官最大則一字徑丈小則方寸千言或時不持錢
詣酒家飲因書其壁顧觀者以售酒直計錢足而滅之
梁鵠竊其本以工書其序書曰漢興而有草書不知作
者姓名至章帝時齊相杜伯度號善作篇復有崔瑗崔
寔二人皆稱習杜氏然字甚多而體瘦崔氏甚得筆勢
而結字小䟽弘農張伯英者因而轉精甚巧凡家之衣
帛必書而後練之臨池學書池水盡黑下筆必為楷則
號悤悤不暇草書寸紙不見遺至今世人為寳之韋仲
將謂之草聖伯英弟文舒者次伯英仲將伯英弟子有
名於世殊不及文舒也
用筆法并口訣第八
秦丞相李斯曰夫書功之微妙與道合自然篆籀以前
不可得而聞矣自尚方大篆頗行於世但為古遠人不
多詳今則删略繁者取其合理參為小篆凡書非但裹
結終藉筆力蒙恬造筆經猶用簡略斯更修改望益於
世矣夫用筆之法先急回後疾下如鷹望鵬逝信之自
然不得重改送脚如遊魚得水舞筆如景山興雲或捲
或舒乍輕乍重善深思之此理可見矣斯善書自趙高
已下咸見伏焉斯書聖功紀石云吾死後九百四十年
間當有一人替吾迹焉前漢蕭何善篆籀與張子房陳
隠等論筆道夫筆者意也書者骨也力也通也塞也決
也何為殿成覃思三月以題其額觀者如流水何更以
秃筆書常自為之後蔡伯喈入嵩山學書於石室内得
素書八角垂芒頗似篆焉李斯并史籒等用筆勢伯喈得
之不食三日唯大叫歡躍若對十人喈讀誦三年便妙
達其理用筆特異當漢代善書者咸異焉伯喈自寫五經
於太學觀者如市於會稽作筆論曰書者散也欲書先
散懷抱任情恣性然後書之若急於事雖中山兔毫不
能佳也次須默坐静思隨意擬議言不出口氣不再息
沈密若對人君則無不善矣字體形勢若坐若行若飛
若動若往若來若卧若起若愁若喜若蟲食木葉若利
刀戈若強弓之末若水火若霧雲若日月勢縱横有象
可謂書矣魏鍾繇少師劉勝入抱犢山學書三年還與
太祖邯鄲淳韋誕孫子荆關枇杷等議用筆法繇見蔡
伯喈筆法於韋誕坐上自搥胷三日其胷盡青因嘔血
大祖以五靈丹救之得活繇苦求之不得及誕死繇令
人盜掘其墓遂得之故知多力豐筋者勝無力無筋者
病一一從其消息而用之由是更妙繇曰豈知用筆而
為佳也故用筆者天也流美者地也非凡庸所知臨死
乃於囊中出以授其子會論曰吾精思學書三十年讀
他書未終盡學其字與人居畫地廣數步臥畫被穿過
表如厠終日忘歸每見萬類皆畫象之繇解三色書然
最妙者八分也點如山頹陷擿如雨驟纖動如絲輕重
如雲霧去若鳴鳳之遊雲漢來若遊女之入花林璨璨
分明遥遥遠映者矣
用筆陣圖法第九
夫紙者陣也筆者刀矟也墨者兵甲也水硯者城池也
心意者將軍也本領者副將也結構者謀略也颺筆者
吉凶也出入者號令也屈折者殺戮也夫欲書者先乾
研墨凝神靜思預想字形大小偃仰平直振動令筋脈
相連意在筆前然後作字若平直相似狀如算子上下
方整前後齊平此不是書但得其點畫爾昔宋翼常作
此書翼是鍾繇弟子繇乃叱之翼三年不敢見繇潛心
改迹每畫一波常三過折筆每作一點常隠鋒而為之
每作一横畫如列陣之排雲每作一戈如百鈞弩發每
作一點如高峯墜石屈折如鋼鐵鈎每作一牽如萬歲
枯藤每作一放縱如驚蛇之透水翼先來書惡晉太康
中有人於許下破鍾繇墓遂得筆勢翼誦之依此法學
名遂大振欲真書及行書皆依此法若欲學草書又有
别法須緩前急後字體形勢狀等蟲蛇相鈎連不斷仍
須稜側起復用筆亦不得使齊平小大一等每作字須
有點處且作餘字總竟然後安點其點須空中遥擲筆
作之其草書亦須象篆勢八分古隸相雜亦不得急令
墨不入紙若急作意思淺薄筆即直過雖有章草及章
程行押等不用此勢但用擊石波而已其擊石波者缺
波也又八分更有一波謂之隼尾波其鍾公泰山銘及
魏文帝受禪碑中已有此體夫書先須引八分章草入
隸字中發人意氣若直取俗字不能先發羲之少學衞
夫人書將謂大能及後渡江北遊名山比見李斯曹喜
等書又之許見鍾繇梁鵠書又之洛見蔡邕石經書又
於從兄洽處見張㫤華岳碑始知學衞夫人書徒費年
月爾羲之遂改本師仍於衆碑學習遂成書耳時年五
十有三或恐風燭奄及遺教子孫耳可藏石室千金不
傳(永和十四年四月十三日出)
筆陣圖十二章第十(并序)
晉右軍將軍會稽内史瑯琊王羲之作筆陣圖曰予告
子敬吾察汝書性過人仍未閑規矩父不親教自古有
之略修筆勢論一篇開汝之悟凡諸字勢猶有十二章
章有指歸定其模楷詳其舛謬撮其要實錄其便宜或
變體處多罕臻其本轉筆處衆莫識其源懸針垂露之
蹤難為體制揚波騰氣之勢足可迷人故辨其由堪愈
膏盲之疾今書樂毅論一本及筆勢論一篇貽爾之心
勿播於外緘之祕之不可示諸知友窮研篆籒省功而
易成纂集精專形彰而勢顯存意學之者兩月即見功
成大無靈性者百日亦亂其本此之筆論可謂家寳家
珍學之秘之世有名譽筆削久矣始克有成研精覃思
考諸規矩存其要略吾作此本初成之時有丹陽僧求
吾不復與後同學張伯英欲求見之吾云失矣
創意章第一
夫紙者陣也筆者刀矟也墨者兵甲也水硯者城池也
本領者將軍也心意者副將也結構者謀策也揚筆者
吉凶也出入者號令也屈折者殺戮也點畫者磊落也
戈旆者斬斫也放縱者快利也著筆者調和也頓角者
戲捺也始書之時不可盡其形勢一徧正脚手二徧少
得形勢三徧須似本趣四徧加其遒潤五徧兼加抽拔
如其生澁筆下不滑兩行一度創臨唯須筆滑不得計
其徧數
啓心章第二
夫欲學者之法先研墨凝神静思預想字勢大小偃仰
平直振動則筋脈相連意在筆前然後作字若平直相
似狀如算子上下方正前後齊平此不是書但得其點
畫爾昔宋翼嘗作此書繇乃叱之遂三年不敢見繇即
潛心改迹每畫一波常三過折筆每作一點常隠鋒而
為之每作一横畫如列陣之排雲每作一戈如百鈞弩
發每作一點如高峯墜石屈折如鋼鐵鈎每作一牽如
萬歲枯藤每作一放縱如足行之趨驟狀如驚蛇之透
水激楚浪以成文妙似蛇龍之宛轉勇要鸞鳳之徘徊
擺撥似驚雷之掣電此乃飛空妙密頃刻浮沈統攝鏗
鏘啟發其意能使昏迷之輩漸覺稱心博學仁儒顯然
開朗
視形章第三
視形象體變貌猶同逐勢瞻顔高低有趨分均點畫遠
近相須播布研精調和筆墨鋒纖來往疎密相當鐵點
銀鈎方圓周整起筆下筆忖度尋思引說蹤由永傳古
今智者榮身益世方懷浸潤之深愚者不俟佳談如闇
塵之視錦生而知者發憤學而悟者忘食此即妙中加
妙新中更新金書錦字本領為先盡說安危務以平穏
為本分間布白上下齊平均其體制字之大小難得其
勢形大字促之令小小字放之使大自然寬猛得所不
失其宜横即正如長舟之截小渚豎則直若春笋之抽
寒谷也
點說章第四
夫著點皆須磊落似大石之當於衢路或如蹲鴟或如
科斗或如瓜瓣又如栗子存如鶚口尖如鼠屎如斯之
類各稟其儀但得多少學者開悟
處戈章第五
夫處戈之法落竿峩峩如長松之倚谿谷似欲倒也復
似百鈞之弩初張處其戈意妙理難窮放似弓張箭發
收似虎鬭龍直如臨谷之徑曲類懸鈎之釣水稜層切
於雲漢倒載殞於山崖天門騰而地戸躍四海謐而五
岳封玉燭明而日月敞繡綵亂而錦文飜夫以屈脚之
法彎彎如角弓之張見烏為鳥之類是也
健壯章弟六
夫立人之法如鳥之在柱之類是也踠脚之法如壯士
之屈臂鳳飛凡氣之例是也引急牽如雲中之電日月
目因之例是也腕脚&KR0008;斡上捺下撚終始折轉悉令和
韻勿使蜂腰鶴膝放縱宜存氣力視筆取勢行中廓落
如勇士申鈎方剛對敵麒麟鬭角虎湊龍牙筋節努拳
勇身精健放法如此書進有功也牽引深妙皎在目前
發動精神提撕志意&KR0008;剔精思祕不可傳夫作右邊折
角疾牽下微開左畔斡轉令取登對勿使腰中傷慢視
筆取勢直截向下趣義常存無不省悟
教悟章第七
日月目因之字處其中畫之法皆不得倒其左右右廂
復宜麄於左畔横畫雖纖豎畫雖麄分間布白遠近宜
均上下得所自然平穏當須逓相掩盖不得孤露形影
及出其牙鋒者展轉飜筆之處即宜察而用之
觀形章第八
夫臨文用筆之法復有數勢並悉不同或有藏鋒者大
(蔵鋒在於腹内而起)側筆者乏(亦不宜抽細而且緊)押筆者入(從腹起而押之又云利道)
(而牽押即合也)結筆者撮(漸次相就必始然矣參其妙理察其徑趨也)憩筆者俟失
(息筆之勢視其長短俟失右脚須欠也)息筆者逼逐(息止筆勢向上久之而緊抽也)蹙筆
者將(蹙即捺角也將謂劣盡也緩下筆要得所不宜長不宜短)戰筆者合之(戰者陣也合者)
(叶也緩不宜長短)&KR1857;筆者成機(促抽上勿使傷長&KR1857;謂其美者視形勢成機是臨事而成最妙)
(處)帶筆者盡(細抽勿賖也帶是回轉走人之類裝束身體字含鮮潔起下筆勢之法有輕重也盡)
(為其著而復反筆抽之也)飜筆者先然(飜筆轉勢急而疾也亦不宜長腰短項也)疊筆者
時劣(緩不宜長)起筆者不下(於腹内舉勿使露筆起止取勢令不失節也)打筆者
廣度(打廣而就狹廣謂快健又不宜遲及修補也)
開要章第九
夫作字之法甚是為難鋒銛來去之則反復還往之法
可宜熟尋觀察然後下筆作字丿不宜遲遲則失力乀
不宜緩緩則鈍脚不宜賖腹不宜促促則太闊家字頭不
宜斜斜則失回角不宜峻峻則拙二字合為一體者並不
宜闊重不宜長單不宜小腹不宜大密則勝疎短則勝長
節度章第十
夫學書作字之體須遵正法字之形勢並不得上寬下
窄(若此是頭重尾輕不相勝置也)不宜傷密密則似痾瘵纏身(不舒展也)復
不宜傷疎疎則似溺水之禽(諸處傷慢)傷長則似死蛇掛樹
(腰裊無力)傷短則似踏死蝦蟇(言其闊也)此乃大忌不可不慎也
察論章第十一
臨書安帖之方至妙無窮或有迴鸞返鵲之飾變體則
於行中或有生成臨谷之戈放龍牋於紙上黴(胡肌切)筆
則峯煙雲起如刀劒之相成落紙則椑楯施張蹙踏江
波之錦若不端嚴手指無以表記心靈吾務斯道廢寢
忘食歷載彌年乃今稱美也
譬成章第十二
學書有十二種若欲教書者要以本緩緩臨之定其形
勢不可失於規矩若擬目下要急取其多少但形勢須
快健手腕輕便方圓大小各不相犯欲入經書須得大
小字字相則莫以字小易而忙行筆勢莫以字大難而
慢展毫頭如是則筋骨不等生死相混不可使一點失
所若美人之無目一畫失所若壯士之無肱樂毅一本
書之祖宗學此得成自外皆能勿以難學而慢之也
墨藪卷一
