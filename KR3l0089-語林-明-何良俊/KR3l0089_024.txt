語林卷二十四眀何良俊撰
企羡第二十二
夫自賢者日損見人之賢者日益夫苟見人之賢企而
望之常若不及則其進善寧有窮乎故曰好善優於天
下不虛耳
趙文楚拜東海相道經滎陽縣令曹暠是文楚故孝廉
迎路謁候文楚不為留暠送至亭次望塵不及謂主簿
曰趙君名重今過界不見必為天下笑即棄印綬追至
東海謁文楚畢辭歸(范曄後漢書曰趙咨字文楚東郡燕人少孤有孝行州郡舉孝廉不)
(就後舉有道拜東海相在官清簡計日受奉視事三年以疾自乞徵拜議郎)
張楷除長陵令不至官𨼆居弘農山中學者隨之所居
成市後華隂山南遂有公超市(范曄後漢書曰張楷字公超蜀郡成都人通嚴)
(氏春秋古文尚書門徒常百人賓客慕之父黨夙儒造門車馬填街徒從無所止貴戚之家皆起舍巷次以候)
(過客往來之利楷疾其如此輙徙避之)
李元禮獨持風裁以聲名自高士有被其容接者名為
登龍門
郭林宗來遊京師當還鄉里送車千許乘李膺亦在焉
衆人皆詣大槐客舍而別獨膺與林宗共載乘薄笨車
上大槐坂觀者數百人引領望之𦕈若松喬之在霄漢
庾徵君少給事縣庭郭林宗見而拔之勸遊學宫遂為
諸生傭後能講論自以卑第每處下坐諸生博士皆就
讐問由是學中以下坐為貴(范曄後漢書曰庾乘字世遊潁川鄢陵人徵辟並不)
(起世號徵君)
郭林宗聲望顯重士爭歸之載刺常盈車
郭林宗嘗行陳梁間遇雨巾一角霑折二國學士著巾
莫不折其一角云作林宗巾
荀慈眀(荀爽已見)嘗就謁李元禮(李膺已見)因為其御既還喜曰
今日乃得御李君矣
孔北海(孔融已見)深重鄭康成(鄭玄已見)屣履造門告高密縣為
玄特立一鄉曰昔齊置士鄉越有君子軍皆異賢之意
鄭君好學實懷明德昔太史公廷尉吳公謁者僕射鄧
公皆漢名臣又南山四皓有園公夏黃公潜光𨼆耀世
嘉其高皆悉稱公然則公者仁德之正號不必三事大
夫也今鄭君鄉宜曰鄭公鄉昔東海于公僅有一節猶
戒鄉人侈其門閭矧乃鄭公之德而無駟牡之路可廣
開門衢令容高車號為通德門(殷芸小說曰鄭玄在徐州孔文舉時為北海相)
(欲其返郡敦請懇惻使人繼踵又教曰鄭公久遊南夏今艱難稍平倘有歸來之思無寓人于室毁傷其蕃掾)
(林木必繕治墻宇以俟還向及歸融告僚屬昔周人尊師謂之尚父今可咸曰鄭君不得稱名也袁紹一見玄)
(歎曰吾本謂鄭君東州名儒今乃是天下長者夫以布衣雄世斯豈徒然哉)
魏文帝大重虞仲翔仲翔在吳帝令設虛坐
山陽縣東北有嵇叔夜園宅後悉為墟父老猶稱嵇公
竹林(述征記曰山陽東北二十里魏中散大夫嵇康園宅悉為田墟時有遺竹)
裴國寳(晉諸公贊曰裴瓉字國寳楷之子才氣爽雋終中書郎世說曰正始中人士比論以五荀方)
(五陳八裴方八王以裴瓉方王敦)是裴叔則子風神高邁見者無不脩
敬特為王萬子所重每從之遊(晉諸公贊曰王綏字萬子辟太尉掾不就年十)
(九卒肥晉書曰萬子有美號而太戎令食糠而肥愈甚)萬子父安豐(王戎)謂之曰國
寳初不來汝那得數往萬子曰國寳雖不知綏綏自知
國寳
廣陵戴若思(戴淵已見)東南之美舉秀才入洛素聞周僕射
名往候之終坐而出不敢顯其才辯
謝公少有美譽時多慕愛鄉人有罷中宿縣者還詣公
公問其歸資荅云有蒲葵扇五萬公乃取其中者捉之
京師士庶競市價增數倍
謝太傅能為洛生詠謝本有鼻疾故其音濁名流愛其
詠而弗能及恒以手捉鼻為之
謝叔源誅後及宋武帝受禪謝晦言曰陛下應天受命
登壇日恨不得謝益夀(謝混小宇)奉璽紱帝亦歎曰吾甚恨
之使後生不得見其風流
張新安(張鏡已見)少與顔光禄(延之)鄰居顔談議飲酒喧呼不
絶新安靜翳無言聲後顔於籬邊聞其與客語設胡牀
坐聽辭義清玄顔指謂坐賓曰此中有人由此不復酣
呌
虞愿拜後軍將軍禇彦回詣之不值見其牀上積塵埃
有書數卷彦回歎曰虞君之清乃至於此令人掃地拂
牀而去(南史曰虞愿字士恭會稽餘姚人元嘉中為湘東王國常侍明帝立以愿儒吏學涉兼蕃國舊)
(恩除太常丞散騎常侍)
王仲寳作解散幘斜插簮朝野慕之相與倣效儉常語
人曰江左風流宰相唯有謝安
何思澄(已見)終日造謁每宿豫作名紙一束曉便命駕朝
賢無不悉狎所在命食有人方之婁護思澄欣然當之
任中丞(任昉已見)欲造阮居士(阮孝緒已見)而不敢嘗至其兄履
之許輙望而歎曰其室雖邇其人甚遠
元文若姿制閑裕吐發流靡瑯琊王誦見之未嘗不心
醉忘疲
魏尚書右丞高綽國子博士封軌素以方直自業宣武
朝高肇擅國肇拜司徒日綽送迎往來軌竟不詣肇綽
顧視不見軌遽歸歎曰吾平生自謂不失規矩今日舉
措不如封生遠矣
温子昇博覽百家文章清婉梁使張臯寫温文筆𫝊於
江外梁武見之歎曰曹植陸機復生北土恨我辭人數
窮百六
趙郡李渾嘗燕聚名輩詩酒正歡譁崔㥄後到一坐無
復談話鄭伯猷歎曰身長八尺面如刻畫謦欬作洪鍾
胷中貯千卷書使人那得不畏
李神雋晚年無子見崔瞻才學風流為後來之秀語邢
邵曰昨見崔㥄兒便為後生第一我遂無此物使人傷
懷
韋敬遠志在放逸不干世務薛仁友(裕)慕其恬静數載
酒候之談宴終日薛嘗謂親友曰大丈夫當聖明之運
而無灼然文武之用為世所稱雖復恓恓惶惶徒為勞
耳至如韋處士退不丘壑進不市朝怡然守道榮辱不
及何其樂也
仲長子光𨼆居北渚凡三十年非其力不食王無功愛
其貞素徙與相近
歐陽率更行見古碑(張懷瓘書斷曰歐陽詢字信本長沙汨羅人官至太子率更令善書)
(筆力勁險篆體尤妙高麗國王愛其書遣使請焉神堯曰不意詢之書名遠播海外)是索靖所書
(羊愔能書人姓名曰燉煌索靖字幼安張芝姊之孫官至征南司馬善草書)駐馬觀之良久
而去數百步復還下馬佇立疲倦則布毯坐觀因宿其
下三日乃去
閻立本善畫(朱景玄唐朝名畫錄曰閻立本太宗朝官宰相畫入神品與兄立德齊名於世)至
荆州見張僧繇舊迹曰定虛得名耳明日又往曰猶近
代佳手明日又往曰名下定無虛士因坐卧觀之留宿
其下(宣和畫譜曰張僧繇吳人天監中官右將軍以丹青馳譽于時嘗於金陵安樂寺畫四龍不點目睛)
(謂點之則驤騰而去人以為誕固請點之因為落墨纔及二龍果雷電破壁徐視畫已失矣獨二龍未點睛者)
(在焉世謂僧繇畫骨氣奇偉規模宏逸六法精備當與顧陸並馳爭光)
崔湜執政時年三十六嘗暮出端門下天津橋馬上賦
詩曰春還上林苑花滿洛陽城張說見之歎曰文與位
固可致其年不可及也
崔湜甚重陸象先太平公主謀引崔為相崔曰陸𧰼先
人望宜幹樞近若不爾者湜敢辭主為言之遂並知政
事
倪若水為汴州刺史時班景倩入為大理少卿倪設餞
于路因語之曰班生此行何異登仙
蘇司業每謂當時名士曰僕不幸生於衰俗所不耻者
識元紫芝(元德秀已見國杜工部集曰蘇源明天寳中守東平召為子司業禄山陷京師源明以)
(病不受偽官肅宗復兩京權考功郎中知制誥)
殷直清達於名理(摭言曰殷寅字直清陳郡人)自恨言理少對以未
嘗面劉慎虚嘗想見其人
張嘉貞為相閱堂按見宋璟危言切議未嘗不失聲歎
息
蕭穎士嚴酷異常有一僕事之十餘年穎士每加箠楚
輙百餘不堪其苦人或激之使去其僕曰我非不能他
從所以遲留者特愛慕其博奥耳(李冗獨異志曰穎士常使一傭僕名杜亮)
獨孤郁是權相壻歴掌綸誥有美名憲宗常歎曰我女
壻不如德輿女壻
秦系客泉州南安有九日山系結廬其上系亡後南安
人猶思之為立小亭號其山為高士峯
叚文昌有別業在廣都縣之南龍華山嘗杜門力學於
此俗稱之為叚公讀書臺
杜舍人弱冠成名制策登科名振京邑嘗與同輩城南
遊覽至一寺有禪僧擁褐獨坐與之語玄言妙旨咸出
意表問杜姓字又問脩何業傍人以累捷誇之顧而笑
曰皆不知也杜歎訝因題詩曰家在城南杜曲傍兩枝
仙桂一時芳禪師都未知名姓始覺空門意味長(劉昫唐書)
(曰杜牧字牧之司徒佑之孫好讀書攻詩為文常自負經緯才略為湖州刺史入拜中書舍人)
文宗常戚戚不樂一日幸三殿東亭見横廊架巨軸上
指謂畫工程脩已曰此開元東封圖也命内臣懸於東
廡下上舉玉如意指張說輩歎曰使吾得其中一人則
可見開元之理
寇萊公出入宰相三十年不營私第處士魏野贈詩曰
有官居鼎鼐無地起樓臺暨萊公南遷時北使至内宴
宰執使者與坐歴視諸相語譯者曰孰是無地起樓臺
相公(王聖塗澠水燕談錄曰陜右處士魏野與蒲中李瀆俱有高節以吟詠相善野於東郊鑿土室方丈)
(蔭以脩竹泉流其前曰樂天洞)
范文正貶饒州朝廷方治朋黨士大夫莫敢往别王待
制獨扶病餞於國門大臣責之曰君何自䧟朋黨王曰
范公天下賢者質何敢望之若得為范公黨人公之賜
質厚矣聞者歎服(東都事略曰王質字子野旦猶子也以蔭補太常寺太祝知荆南府為政)
(有惠愛召為史館脩撰拜天章閣待制)
黃魯直晚年懸東坡像於室中每早衣冠薦香肅揖甚
敬或以同時聲名相上下為問則離席驚避曰庭堅望
蘇公門弟子耳安敢失其序
紹聖中用蔡京之請置元祐黨籍刻石禁中時尚書省
國子監亦有石刻國子監有無名子以朱大題其碑上
曰千佛名經
東坡自海外歸毘陵病暑著小冠披半臂坐船中夾運
河千萬人隨觀之坡顧語坐客曰莫看殺我否
陳無已(已見)與晁以道俱學文於曾子固無已晚得詩法
於黃魯直他日二人論文以道曰吾曹不可負曾南豐
既而論詩無已曰吾此一瓣香須為山谷道人燒也(昭德)
(先生郡齋讀書志曰晁說之字以道文元公玄孫少慕司馬温公為人自號景迂生年未三十蘇子瞻以著述)
(科薦之紹聖中除中書舍人以論不合去國)
唐侍御以論錢尚書去國同朝送之館學為空孝宗知
之歎曰遂為唐氏百年口實(周公瑾癸辛雜識曰唐仲友之父侍御堯封孝廟時)
(以禮部侍郎除副端有直聲嘗論錢尚書左遷小龍)
施聖與嘗使金親王至不肯退班一時稱其有守後金
使至闕問館伴云師點今居何官館伴宇文价於班列
中指聖與示之金使恍然曰一見正人令人眼明(宋史曰施)
(師點字聖與上饒人弱冠遊太學司業高宏稱其文深醇有古風官給事中假學士使金致命金廷立班既定)
(相儀者以親王至命師點退位師點屹立相儀者請數四師點正色曰班立已定尚欲何為不肯少動在廷相)
(顧駭愕不敢復以為請使還有言其事於上上嘉歎不已)
承暉生自富貴居家頗𩔖寒素常置司馬光蘇軾像於
書室曰吾師司馬而友蘇公(金史日承暉字維明好學淹貫經史五經皆經師授)
(謹守力行不為虚文累官中都留守元兵至中都失守仰藥而死)
趙文敏公(趙孟頫已見)以程鉅夫薦起家為郎及鉅夫為學
士承旨求致仕去文敏代之先往拜其門而後入院時
人以為衣冠盛事
寵禮第二十三
何良俊曰今郡縣不請士宰相不俛眉之日久矣昔孔
子當春秋問齊魯陳衛之君聘問接轍其道雖不得大
行然不可謂不知之也世猶悲其不遇使生於今之世
苟非守章句擢甲科曾不得與士之最下者齒安望其
若此哉三代之風逖哉邈矣東漢猶有徒見二千石不
如一逢掖之言或者東漢去古未遠夫以秦檜之當國
猶能優一陸士規時宋室雖季非無多聞懿實之士柰
何其所禮者特文華浮競之徒卒之挾勢黷賄而後之
不欲下士者遂為口實夫天道下濟而光明上不下交
世漸否塞徒使有志之士憤嘅盈襟嗚呼斯豈特在上
者之過哉
趙元叔舉郡上計到都(華嶠後漢書曰趙壹字元叔漢陽西縣人體貎魁梧身長九尺)
(美須豪眉望之甚偉恃才倨傲為鄉里所擯後屢抵罪幾至死友人救得免乃作刺世疾邪賦以舒其怨憤曰)
(伊五帝之不同禮三王亦又不同樂數極自然變化非是故相反駮德政不能救世溷亂賞罰豈足懲時清濁)
(春秋時禍敗之始戰國愈復增其荼毒秦漢無以相踰越乃更加其怨酷寧計生民之命唯利已而自足于兹)
(迄今情偽萬方佞謟日熾剛克消亡䑛痔結駟正色徒行嫗&KR3053;名勢撫拍豪強偃蹇反俗立致咎殃捷懾逐物)
(日富月昌渾然同惑孰温孰涼邪夫顯進直士幽蔵原斯瘼之攸興實執政之匪賢女謁掩其視聽兮近習秉)
(其威權所好則鑚皮出其毛羽所惡則洗垢求其瘢痕雖欲竭誠而盡忠路絶嶮而靡緣九重既不可啟又群)
(吠之狺狺安危亡於旦夕肆嗜慾於目前奚異涉海之失柂積薪而待燃榮納由於閃榆孰知辨其蚩妍故法)
(禁屈撓於勢族恩澤不逮於單門寧饑寒於堯舜之荒歲兮不飽暖於當今之豐年秉理雖死而非亡違義雖)
(生而匪存有秦客者乃為詩曰河清不可俟人命不可延順風激靡草富貴者稱賢文籍雖滿腹不如一囊錢)
(伊憂北堂上抗髒倚門邊魯生聞此辭繫而作歌曰勢家多所宜咳唾自成珠被褐懷金玉蘭蕙化為芻賢者)
(雖獨悟所困在群愚且各守爾分勿復空馳驅哀哉復哀哉此是命矣夫)時司徒袁逢受計
(范曄後漢書曰袁逢字周陽曾祖安祖京父湯累世三公而逢以寬厚篤信著稱於時官至司空卒)計吏
數百皆拜伏庭中莫敢仰視趙獨長揖逢望而異之令
左右讓之曰下郡計吏而揖三公何也趙曰昔酈食其
長揖漢王今揖三公何遽怪哉逢歛袵下堂延置上坐
顧語坐客曰此漢陽趙元叔也朝臣莫有過之者吾請
為諸君分坐
皇甫度遼解官歸鄉(范曄後漢書曰皇甫規字威明安定朝那人官度遼將軍與太常張)
(奐然明太尉叚熲紀明並知名顯達稱為涼州三明)時有以貨得鴈門太守者書
刺投謁度遼卧不時起既入見問卿前在郡食鴈美乎
有頃白王節信在門度遼驚據而起衣不及帶屣履出
迎援手入坐極歡而别時人為之語曰徒見二千石不
如一逢掖(范曄後漢書曰王符字節信安定臨涇人少好學與馬融竇章張衡崔瑗友善安和之後)
(世務游宦更相薦引符獨耿介不同於俗以此不得升進志意藴憤𨼆居著書三十餘篇名潜夫論)
李元禮恒以疾不送迎賓客積二十日乃一通客惟陳
仲弓來輙乘輿出門迎之
禰正平年未及冠而孔文舉已踰五十相與為爾汝交
(張隲文士傳曰禰衡有逸才少與孔融交時衡未滿二十而融已五十敬衡才秀忘年殷勤)
邴根矩(邴原已見)在魏為東閣祭酒太祖北伐三郡還住昌
國宴士大夫酒酣太祖曰孤反鄴中諸君必來迎今日
明旦度皆至其不來者獨有邴祭酒耳頃之而根矩先
到門下通謁太祖大驚喜擥履而起迎謂根矩曰賢者
誠難測度孤謂君將不能來乃遠自降屈誠副饑渴之
懷
王仲宣初入長安蔡中郎見而奇之時蔡才學顯著貴
重朝廷常車騎填巷賓客盈座聞仲宣在門倒屣迎之
仲宣至年既幼弱容狀短小一坐盡驚蔡曰此王公孫
有異才吾不如也吾家書籍文章盡當與之(魏志曰王粲字仲宣)
(山陽高平人曾祖龔祖暢父謙皆有名漢世粲避亂依荆州劉表表以粲貎寢而體弱通侻不甚重也表卒勸)
(表子琮歸太祖太祖辟為丞相掾卿典略曰粲才既高辯論應機鍾繇王朗等雖各為魏相至於朝廷奏議)
(皆閣筆不能措手)
劉南郡(劉肇)貽王濬沖筒中細布五十端為司隷所糾以
知而未納故得不坐然議者猶少之帝謂諸人曰以戎
之為行豈懷私苟得者正當不欲為異耳
謝幼輿為王大將軍長史(謝鯤已見)王平子時在敦坐見幼
輿清談無倦唯歎謝長史可與言都不盼敦
王孝孫初為護軍府兵士(晉書曰王尼字仲孫城陽人本兵家子寓居洛陽卓犖不)
(羈初入洛詣東海王越不拜越問其故尼曰公無宰相之能是以不拜因數之言甚切)時泰山胡
母彦國與瑯琊王澄北地傅暢中山劉輿潁川荀邃河
東裴遐(五人並已見善晉陽秋曰劉輿字慶孫中山人有豪俠才筭交結為范陽王虓所暱虓薨太)
(傅召之大相委仗用為長史)共齎羊酒詣門邀孝孫門吏疏名呈護
軍護軍驚曰諸名士何得持羊酒來孝孫時以給府中
養馬諸人入就馬廄下與孝孫炙羊飲酒醉飽而去竟
不見護軍護軍大驚即與孝孫長假
王丞相常懸一麈尾著帳中後殷中軍來乃取之與中
軍曰今以遺汝
眀帝嘗引紀思遠於廣室慨然憂天下言社稷之臣欲
無復十人如何因屈指曰君便其一紀議擬辭避帝曰
方欲與君善語復何事謙挹(晉書曰紀瞻字思遠丹陽秣陵人祖亮吳尚書令瞻)
(少以方直知名才兼文武朝廷稱其忠亮雅正以久病去官不聽加散騎常侍王敦作逆帝使謂之曰卿雖病)
(但為朕卧護六軍所益多矣)
桓宣武取羅君章(羅含已見)為别駕以廨寺喧雜非靜默所
居乃於城西小洲上更立茅屋竹果蔭宇伐木為牀織
葦為席布衣蔬食宴若有餘
謝萬與太傅共詣簡文萬來無衣幘可前簡文曰但前
不須衣幘即呼使入萬著白綸巾鶴氅裘履板而前共
談移日
王仲祖病劉真長為稱藥荀令則為量水
荀令則為征北將軍禇公(禇裒)長史既到禇公謂參佐曰
荀生資逸群之氣將有沖天之舉諸君宜善事之
王東亭當之吳郡就汰公道人宿别晡許府家往瓦棺
寺設幔屋竟一寺東亭至汰公為設豆藿糜汰公自啖
一大塸東亭難汰公遂強進半甌須臾東亭行帳設名
飲食果炙畢備汰公都無所噉
王敬仁有異才時賢皆重之(王脩已見)王右軍在郡迎敬仁
叔仁輙同車常惡其遲後以馬迎敬仁雖風雨亦不以
車也(周祗隆安記曰王藴字叔仁小字阿興父濛司徒左長史風流標望藴為鎮軍將軍亦得世譽)
王甲從北來詣謝公公問北方何果最勝甲云桑椹最
好公問可比江東何果甲云是黃柑之流公曰君乃爾
妄語甲不欲受妄語之名乃買駿馬候熟時馳取數十
枚奉公公食之以為美語甲曰此味乃江東所無君何
近比黃柑即引甲為賓客
車武子與吳𨼆之(已見)皆以寒素博學知名武子又善於
賞會當時每有盛坐而武子不在皆云無車公不樂謝
公游集之日常設席待之(續晉陽秋曰車胤字武子南平人父育郡主簿胤少為王)
(胡之所知及長風姿美劭幾悟敏率桓温在荆州取為從事一歲至治中)
蕭思話從太祖登鍾山北嶺中道有磐石清泉上使於
石上彈琴因賜以酒謂曰相賞有松石間意(沈約宋書曰蕭思話)
(南籣陵人孝懿皇后弟子也涉獵書𫝊能隷書解音律便弓馬官至鎮西將軍)
宋太祖嘗曰人仕宦非唯須才然亦須運命每有好官
缺我未嘗不先憶羊玄保
羊玄保善奕棋棋品第三太祖與賭郡戲勝以𥙷宣城
太守
王高麗年十四五時四月八日在彭城佛寺中戲謝混
一見以㯽榔贈之執王手語曰王郎謝叔源可與周旋
否
羊敬元嘗詣謝領軍(混)謝拂席改服然後見之時康樂
在坐退告宣遠曰望蔡(謝混襲封望蔡侯)見羊欣遂易衣改席
由此益知名
廬陵王(義真)聰眀愛文義而輕動無德業與陳郡謝靈運
瑯琊顔延之沙門慧琳(弘明集何承天曰冶城慧琳道人作白黑論)並周旋
異常都督徐羡之嫌其暱狎過甚嘗使范晏從容戒之
義真曰靈運空疎延之隘薄魏文帝云鮮能以名節自
立者但性情所得未能忘言於悟賞故與之遊耳
王蒨玉(王球已見)除尚書僕射素有脚疾常還家卧不時入
直江夏王(義恭)啓宋文帝曰王球誠有素譽頗以物外自
許端任要切或非所長帝曰誠知如此要是時望所歸
昔周伯仁終日飲酒而居此職蓋所以崇素德也遂見
優容後以白衣領職
新安王子鸞豫章王子尚嘗詣曇濟道人於八公山道
人設茶茗子尚味之曰此甘露也何云茶茗焉
王僕射(王儉已見)高自標位嘗自比漢李膺時人呼儉府為
入芙蓉池嘗用庾杲之為衛軍長史謂人曰昔袁公作
衛軍欲用我為長史雖不獲就要是意向如此今亦應
須我輩人也
柳惔與兄悅小時齊名王僕射一日造世隆宅世隆謂
為詣已及至門唯求悅與惔遣謂世隆曰賢子俱有盛
才一日見顧今故報禮若仍相造似非本意恐年少窺
人(南史曰柳世隆長子悅字文殊少有清致位中書郎次子惔字文通好學工文尤曉音律少與兄悅齊名)
(仕至尚書左僕射)
范尚書(范雲已見)大武帝十三歲嘗侍宴帝謂臨川鄱陽王
曰(南史曰臨川名宏鄱陽名恢武帝二弟也)我與范尚書少便親善申四海
之敬今為天下主此禮遂革汝宜代我呼范為兄二王
下席拜與雲同車還省
孔休源為晉安王長史(梁書曰孔休源字慶緒會稽人晉尚書沖八世孫沖即愉之世)
(父休源從沈麟士受經梁臺建與劉之遴同為太學博士當時以為美𨕖後為晉安王長史加金紫光禄大夫)
王深相倚仗嘗於齋中别施一榻云此是孔長史坐(續世)
(說曰昭明太子亡後召休源入宴居殿與群公參定謀議立晉安王為太子公卿珥貂插筆奏決於休源前休)
(源怡然無愧時人名為兼天子)
孔休源來都寓止少府孔登舍范侍中(雲)到少府登謂
詣已拂筵整帶備水陸之品范停箸命休源休源命取
其常膳正有赤倉米飯蒸鮑魚范食休源食都不舉主
人之饌高談竟日同載還家
陶貞白𨼆茅山武帝每有征討大事輙先以咨訪月中
常有數信時人謂為山中宰相
到溉山池有奇礓石長一丈六尺梁武賭得之即迎置
華林宴居殿前移石三日都下傾城縱觀時謂之到公
石
盧辨素重寇雋待以師友之禮每閑暇輙詣雋燕語彌
日恒云不見西安君煩憂不遣
後周寇雋明帝與之同席而坐顧問洛陽故事雋身長
八尺鬚鬢皓然容止端詳音韻清朗帝不覺屢為之前
膝及雋辭還帝親執其手曰公年德俱尊朕所欽向乞
言之事所望於公宜數相見以慰虚想即以御輿令於
帝前乘出
高熲在隋文帝朝任寄隆重當時莫比(隋書曰高熲字昭玄渤海蓨人)
(明敏有器局隋文帝知熲習兵事用為府司錄及受禪拜尚書左僕射封渤海郡公)呼為獨孤而
不名(北史曰熲父賓仕東魏大統中棄官奔西魏獨孤信引為僚佐賜姓獨孤氏)帝嘗語之
曰伐陳之役人云公反朕已斬之君臣道合非青蠅可
間也將軍盧賁等前後短熲於帝皆被疎絀因謂熲曰
獨孤猶鏡也每被磨瑩皎然益明
李德林每贊平陳之計隋高祖以馬鞭南指曰待平陳
之後會以七寳莊嚴公
張沛在同州時任正名為錄事劉幽求為朝邑尉沛奴
下諸官而獨呼二公為劉大任大若平常之交
張嘉貞免歸鄉里御史張循憲採訪河東薦嘉貞材堪
憲官則天召見垂簾與之語嘉貞奏曰臣以草萊得謁
九重是千載一遇只尺之間如隔雲霧竟不覩日月恐
君臣之道有所未盡則天遽令捲簾
中宗於立春日内出綵花賜近臣時武平一應制詩最
美中宗云平一年雖最少文甚警新悅紅蕊之先開訝
黃鶯之未囀循還吟咀賞歎兼懷今更賜花一枝以彰
其美所賜學士花令插頭上平一左右交插因舞蹈拜
謝時崔日用乘酣飲欲奪平一所賜花上於簾下見之
謂平一曰日用何為奪卿花平一跪奏曰讀書萬卷從
日用滿口虚張賜花一枝學平一終身不獲上及侍臣
大笑因更賜酒一杯當時歎美(唐詩紀事曰武平一名甄以字行武后時畏禍)
(𨼆嵩山中宗雖宴豫常因詩規戒然不能卓然自引去明皇時終亦被謫雖謫而名不衰)
眀皇在便殿甚思姚元崇論時務時七月十五日苦雨
不止泥濘盈尺上令待制者擡步輦召學士來時元崇
為翰長中外榮之
肅宗夜坐地爐燒二梨以賜李泌潁王恃恩固求上不
許曰汝飽食肉先生絶粒何乃爭耶(李鄴侯家𫝊曰時諸王請聫句潁王)
(曰先生年幾許顔色似童兒信王曰夜枕九仙骨朝披一品衣益王曰不食千鍾粟惟飡兩顆棃上曰天生此)
(間氣助我化無為)
蕭茂挺父旻以莒丞抵罪隷士往訴於府佐張惟一惟
一曰旻有佳兒吾以旻獲譴不憾乃平宥之
楊綰在代宗朝恩遇甚厚綰時有疾每引見延英特許
扶入綰亡後帝語侍臣曰天不使朕致太平何奪我楊
綰之速
德宗狩山南道路險澁與從官相失夜召陸贄不得帝
驚且泣詔軍中得贄者賞千金久之上謁帝喜見顔間
太子以下皆賀
韋綬在翰林(劉昫唐書曰韋綬德宗朝為翰林學士貞元之政多參決於内署綬所議多合中道)
(然畏慎致傷晚多心疾故不極其用)德宗嘗至其院韋妃從幸會綬方寢
學士鄭絪欲馳告之帝不許時適大寒帝以妃蜀纈袍
覆而去(唐詩紀事曰鄭絪字文明善屬文所交皆天下名士憲宗初拜相四年罷絪守道寡欲所居不)
(為烜赫事以篤實稱)
白尚書姬人樊素善歌小蠻善舞年既高邁而小蠻方
豐艷因為楊柳詞以託意曰一樹春風萬萬枝嫰於金
色軟於絲永豐坊裡東南角盡日無人屬阿誰及宣宗
朝國樂唱是詞上問誰詞永豐在何處左右具以對遂
因東使命取永豐柳兩枝植於禁中(摭言曰白樂天去世大中皇帝以詩)
(弔之曰綴玉聯珠六十年誰教冥路作詩仙浮雲不繫名居易造化無為字樂天童子解吟長恨曲胡兒能唱)
(琵琶篇文章已滿行人耳一度思卿一愴然)
牛奇章帥維揚日杜牧在幕中杜夜間微服狎遊公以
街子數輩潜隨以防不虞後杜以拾遺召公以縱逸為
戒杜始𨼆諱公取一篋示杜皆街子輩報帖言杜書記
平善
柳公綽在山南時牛僧孺罷相鎮江夏公綽具戎容於
郵舍候之軍吏以漢上地高於鄂疑公綽禮太過公綽
曰奇章纔離台席方鎮重宰相是尊朝廷也竟以戎容
見之
令狐綯在翰林日夜對禁中帝命以乘輿金蓮華炬送
還院吏望見以為天子來俄𫝊呼曰學士歸院
和魯公梁貞眀三年在薛廷珪下第十三人及第後魯
公知舉獨愛范魯公(質)文語范曰君文合在第一輙屈
居第十三人用𫝊老夫衣鉢時以為榮(五代史記曰和凝字成績鄆州)
(須昌人累遷翰林學士知貢舉所取皆一時之秀漢高祖時拜太子太傅封魯國公唐故事知貢舉者所放進)
(士以已及第時名次為重凝舉進士時第五後知舉𨕖范質為第五質位至宰相封魯公皆與凝同當時以為)
(榮)
王元之謫黃州日時蘇易簡知舉適放榜易簡奏曰禹
偁翰苑名儒今乞以全榜諸生送於郊外上從其請
錢文僖(維演)守西都謝希深歐陽永叔同在幕下一日游
嵩山自潁陽歸暮抵龍門香山俄而雪作登石樓望都
城各有所懷忽於烟靄中有車馬渡伊水來既至則文
僖遣厨傳歌妓至𫝊公語曰山行良佳少留龍門賞雪
無遽歸也其高曠愛才如此(周煇清波雜志曰思公既貶漢東王文康公曙代為)
(留守一日訝幕客多遊責曰君等自比寇萊公何如萊公尚坐奢縱取禍况其下者衆不敢對永叔取手板起)
(立曰萊公之禍不在杯酒在老不知退耳時文康年已高為之動四座偉之)
范蜀公(鎮)每對客尊嚴靜重言有條理客亦不敢慢易
獨敬重蘇子瞻子瞻來則掀髯鼓掌旁若無人
陸士規布衣工詩秦檜喜之嘗挾秦書干臨川守餽遺
不滿意升堂嫚罵守懼以書白秦自解秦怒陸甚陸請
見不出然猶令其子小相見之問其近作陸誦其黃陵
廟一絶云東風吹草綠離離路入黃陵古廟西帝子不
知春又去亂山無主鷓鴣啼小相入誦之秦吟賞再四
即命請見待之如初
元仁宗拜趙文敏為學士承旨眷之甚厚常呼其字而
不名
有人言國史所載不宜使趙孟頫知帝曰趙子昂世祖
皇帝所簡拔朕優以禮貎置在館閣典司述作𫝊之後
世此屬呶呶何也俄賜鈔五百錠語侍臣曰中書每言
國用不足必持而不與其以普慶寺别貯鈔給之
趙承旨或累月不至官帝以問左右皆謂其年老畏寒
帝特敕御府賜貂鼠裘
傷逝二十四
夫死生去來特旦暮耳而昔人傷之無乃幾於怛化耶
杜輔玄有言共隂而息尚有將别之悲竆轍以遊亦興
中途之歎况情之所鍾正在我輩往而不返能無傷乎
若氣機迴環逝川不息固當知之濠上耳
龔勝死(漢書曰龔勝字君賓楚人王莽徵之不食而死)楚父老來弔哭甚哀既
而歎曰薰以香自燒膏以眀自煎嗟哉龔生竟天天年
非吾徒也(徐州先賢𫝊曰楚老者彭城之𨼆人也)
范巨卿(謝承後漢書曰范式字巨卿山陽金鄉人一名汜少尚節義游學京師同業有長沙陳平子與)
(式未相見被病將亡謂其妻曰范巨卿烈士可託死吾殁後以尸埋巨卿戶前裂素為書以遺巨卿時式出行)
(適還省書愴然向墳揖哭以為死友營護平子妻兒身自送喪於臨湘未至四五里委素書於柩上哭别而去)
(其兄弟尋求不復見)與張元伯為友(范曄後漢書曰張劭字元伯汝南人與范巨卿交二人告)
(歸鄉里式謂元伯曰後二年當還將過拜尊親見孺子焉共剋期日後期至元伯具以白母請設饌候之母曰)
(千里結言爾何相信之審耶對曰巨卿信士必不乖違母曰若然當為爾醖酒至日巨卿果到升堂拜飲盡歡)
(而別)後元伯寢疾同郡郅君章殷子徵晨夜省視元伯臨
盡歎曰恨不見吾死友子徵曰吾與君章盡心於子是
非死友復欲誰求元伯曰若二子者吾生友耳山陽范
巨卿所謂死友也元伯尋卒范忽夢見元伯玄冕垂纓
屣履而呼曰巨卿吾以某日死當以爾時葬永歸黃泉
子未我忘豈能相及范恍然覺寤悲歎泣下范時為郡
功曹具告太守請往奔喪便具服投其葬日范未及到
而喪已發引柩不肯前其母撫之曰元伯豈有望耶遂
停移時見有素車白馬號哭而來其母云是必范巨卿
也巨卿既至叩棺言曰行矣元伯死生異路永從此辭
會葬千人皆為揮涕范執紼引柩喪乃得前
陳蕃竇武為中官所害郭林宗哭之于野慟既而歎曰
人之云亡邦國殄瘁瞻烏爰止不知于誰之屋
徐孺子(徐穉已見)前後為群公所辟雖不就有死喪萬里赴
弔常預炙雞一隻以一兩綿漬酒日中曝乾以裹雞徑
到所赴冡隧外以水漬綿使有酒氣升米飯白茅為籍
以雞置前啜酒畢留謁即去不見喪主(皇甫謐高士𫝊曰徐穉仁讓聞)
(於天下黃瓊辟公府不詣黃死穉負笈徒步三千里到瓊墓致酹)
蔡中郎死縉紳諸儒莫不流涕鄭康成(鄭玄已見)聞而歎曰
漢世之事誰與正之
孔北海(孔融已見)與蔡中郎(蔡邕已見)素厚中郎亡後有虎賁士
貎𩔖於蔡北海每酒後引與共坐曰雖無老成人尚有
典刑
魏文帝(曹丕已見)愛楊德祖(楊修已見)才美德祖誅後帝追憶之
德祖嘗以寳劒與文帝帝後佩之告左右曰此楊修劒
也
樓玄到廣州密求虞仲翔故宅處徘徊躑躅哀歎悽愴
不能自勝
陸士衡士龍與弟躭同時遇害參軍孫惠歎曰不意三
陸相携亂朝一朝湮滅道業淪喪痛酷之深荼毒難言
國喪雋望悲豈一人其為州里悼痛如此
潘安仁與石季倫同刑東市石謂潘曰天下殺英雄卿
復何為爾潘曰俊士填溝壑餘波來及人
衛洗馬亡謝幼輿哭之慟曰棟梁折矣何得不哀
荀中郎亡後(荀羡已見八晉中興書曰荀令則鎮淮隂時年二十中興方伯未有如羡之少者)
(石季龍死胡中人亂羡移鎮下邳撫納降附甚得衆心卒年三十八)穆帝歎曰荀令則王
敬和(晉中興書曰王洽字敬和丞相導第三子累遷吳郡内史為士民所懷徵拜中領軍尋加中書令年)
(二十六卒)相繼凋落股肱腹心將復誰寄
王東亭亡後桓敬道與會稽王道子書曰元琳神情朗
悟經史明徹風流之美公私所寄忽爾喪失歎悼之深
豈惟風流相悼而已
王文度與竺法師友善(高逸沙門𫝊曰竺法深不知其俗姓蓋衣冠之胤道徽高扇譽)
(播山東值永嘉亂投迹揚土居止京邑内持法綱外允具瞻弘道法師也以業慈清淨而不耐風塵考室剡東)
(二百里&KR2192;山同遊十餘人高棲浩然支道林宗其風範與高麗道人書稱其德行年七十九終于山中)每
共論幽明報應便要先死者當報其事後經年王忽見
法師來云貧道已死罪福皆不虚唯當勤脩道德以升
濟神眀耳言訖不見王亦尋没
羊曇少為謝太傅所知(晉書曰羊曇者泰山人知名士也為謝公所愛重)太傅
亡後羊輟樂彌年行不由西州路嘗因石頭大醉扶路
唱樂不覺至州門左右白曰此西州門羊悲感不已以
馬策叩扉詠曹子建詩曰生存華屋處零落歸山丘慟
哭而去
范蔚宗謀逆被繫上有白團扇甚佳送曄令出詩賦美
句曄攬筆書曰去白日之昭昭襲長夜之悠悠上為循
覽悽然(沈約宋書曰范曄字蔚宗順陽人也少好學為高祖相國掾稍遷太子詹事坐謀反誅)
宗少文(宗炳已見)妻羅亦有高情與少文協趣羅亡後少文
哀之過甚既而輟哭尋理悲情頓釋謂沙門慧堅曰死
生之分未易可達三復至教方能遣哀
王曇首亡文帝臨慟歎曰王詹事所疾不救國之衰也
中書舍人周﨣侍側曰王家欲衰賢者先殞帝曰直是
我家衰耳
張思曼亡後從弟融齎酒於靈前酌酒慟哭曰阿兄風
流頓盡
齊豫章王亡梁武哀痛敕王元長(融)為銘王作銘曰半
岳摧峰中河墜月帝流涕曰此正吾所欲言
劉孝陵為太子中庶子俄而病卒(南史曰劉遵字孝陵彭城安上里人祖勔)
(贈司空父悛散騎常侍孝陵清雅有學行工屬文仕至太子中庶子)太子與其從兄孝儀
令曰賢從弟中庶孝友淳深立身貞固内含玉潤外表
瀾清言行相符終始如一文史該富琬琰為心辭章辨
博玄黃成采既以鳴謙表性又以難進自居益者三友
此實其人及弘道下邑未申善政而能使人結去思野
多馴翟此亦威鳳一羽足以驗其五德(南史曰劉潜字孝儀祖勔父繪)
(孝儀幼孤與諸兄弟相勖以學並工屬文孝綽嘗曰三筆六詩三即孝儀六即孝威也)
王威明(王規已見)亡後昭明與湘東王書曰王威明風韻遒
正神峰標映千里絶迹百尺無枝實俊人也一爾過隙
永歸長夜金刀掩鋩長淮絶涸去歲冬中已傷劉子今
兹寒孟復悼王生俱往之傷信非虚說(梁書曰蕭繹字世誠封湘東王)
(後即大位為世祖孝元皇帝)
到長史亡昭明與晉安王令曰明北兖到長史遂相係
凋落傷怛悲惋不能已已去歲陸太常殂殁今兹二賢
長謝陸生資忠履貞冰清玉潔文該四始學遍九流高
情勝氣貞然直上明公儒學稽古淳厚篤誠立身行道
始終如一儻值夫子必升孔堂到子風神開爽文義可
觀當官莅事介然無私皆海内之俊乂東序之秘寳此
之嗟惜更復何論但遊處周旋並淹歲序造膝忠規豈
可勝說幸免祗悔實二三子之力談對如昨音言在耳
零落相仍皆成異物每一念至何時可言天下之寳理
當惻愴近張新安乂致物故其人文筆弘雅亦足嗟惜
隨弟府朝東西日久尤當傷懷也人物零落特可傷惋
屬有今信乃復及之(梁書曰蕭綱字世纉昭明母弟也封晉安王後即大位為太宗簡文)
(皇帝)
梁簡文為侯景幽縶題壁自叙云有梁正士蘭陵蕭世
纉立身行道終始如一風雨如晦雞鳴不已弗欺暗室
豈况三光數至於此命也如何(三國典略曰簡文為侯景所幽作連珠曰吾聞)
(道行則五福俱凑運閉則六極所鍾是以麟出而悲豈唯孔子途窮則慟寧止嗣宗)
孫右軍(孫璉已見)亡後江總為其誌銘後主又題銘後四十
字遣左民尚書蔡徵宣敕就宅鐫之其詞曰秋風動竹
烟水驚波幾人樵徑何處山阿今時日月宿昔綺羅天
長路遠地久雲多功臣未勒此意如何時論咸以為榮
崔浩誅後眭夸為之素服受鄉人弔喭歎曰崔公既死
誰能更容眭夸
咸陽王窮極驕奢姬妾數十意尚不已後以叛誅宫人
為之歌曰可憐咸陽王奈何作事悞金牀玉几不能眠
夜蹋霜與露洛水湛湛彌岸長行人那得渡其歌流𫝊
江表北人在南者雖至富貴弦歌奏之莫不灑泣(北史曰咸)
(陽王禧魏獻文皇帝子也)
盧元明與潁川王由友善忽夜夢由擕酒就之言别賦
詩及明憶其十字云自兹一去後朝市不復遊元明歎
曰由性不狎俗旅寄人間乃今有夢又復如此必有他
故經三日果聞由為亂兵所害
夏侯夬好酒(北史曰夏侯夬字元廷魏驃騎將軍道遷子也性好酒)與南人辛諶
庾遵江文遥終日遊聚酣飲之際恒相謂曰人生局促
何殊朝露坐上相看先後之間耳脫有先亡者當於良
辰美景靈前飲燕倘或有知庶共為樂及夬亡後三月
上已諸人相率至夬靈前酌酒爾日天隂室中微闇咸
見夬在坐衣服形容不異平昔時執杯酒似若獻酬但
無語耳
裴伯茂嗜酒疎傲以傷性致殞殯於家園友人常景李
渾王元景盧元明魏季景李騫等十許人於墓旁致酒
設祭哀哭涕泣一飲一酬曰裴中書魂而有靈知吾曹
也乃各賦詩一篇李騫以魏收亦與之友寄以示收收
時在晉陽乃同其作論叙伯茂云臨風想玄度對酒思
公榮時人以伯茂性誕傲謂收詩頗得事實(北史曰裴伯茂河東)
(聞喜人魏冀州刺史徽之後也學涉群書文藻富贍釋褐奉朝請後為廣平王文學加中軍大將軍)
柳匡道博涉群書辭彩雅贍與弘農楊素友善柳卒素
誄之曰山陽王弼風流長逝潁川荀粲零落無時脩竹
夾池永絶梁園之賜長楊映沼無復洛川之文其為士
友痛惜如此(北史曰柳弘字匡道河東解人少聰穎工草隷辭彩雅贍與弘農楊素為莫逆交除)
(内史上士)
唐太宗語房梁公(房玄齡已見)曰以銅為鏡可正衣冠以古
為鏡可知興替以人為鏡可明得失朕嘗寳此三鏡用
防己過今魏徵殂逝遂亡一鏡矣
杜如晦亡後帝嘗賜房玄齡黃銀帶語之曰昔如晦與
公同輔朕今獨見公因泫然流淚曰世𫝊黃銀鬼神所
畏更取金帶遣玄齡送其家
岑文本從太宗伐遼至幽州卒太宗撫之流涕其夕聞
警鼓之聲曰文本殞逝情深惻怛今宵夜警所不忍聞
命停之
元魯山亡族弟道州(元結已見)哭之至慟或曰子哭無乃過
哀道州曰若知禮之過而不知情之至
朱梁末帝唐莊宗納其妃郭氏許收葬末帝殷鵬作誌
文警句云七月有期不見望陵之妾九疑無色空餘泣
竹之妃聞者為之悽然
雷宣徽頗涉道書因讀史廢書流涕曰功名者貪夫之
鈎餌横戈開邊枝劒討叛死生食息之不顧及其死也
一棺戢身萬事都已悲夫(東都事略曰雷有終同州郃陽人殿中御史德驤子也以)
(父任為萊蕪尉有平賊功授保信軍留後契丹入寇真宗幸澶淵有終赴援威聲甚震召拜宣徽北院使)
江鄰幾云(宋史曰江休復字鄰幾開封陳留人強學博覽為文淳雅尤善於詩喜琴奕飲酒不以聲)
(利為意為藍田尉騎驢之官每據鞍讀書至迷失道嘗獻所著書召試集賢校理與蘇舜欽遊坐預進奏院祠)
(神會落職監蔡州商稅)胡翼之凶訃至京錢公輔學士與太學生
徒百餘人詣興國戒壇院舉哀又自陳師喪給二日假
近時無復此事(五朝名臣言行錄曰胡瑗字翼之與孫明復石守道同讀書泰山攻苦食淡終)
(夜不寢十年不歸得家問見有平安二字即投之澗中不復展讀以范文正薦官太常博士學者稱為安定先)
(生)
蘇子瞻云昔劉原父酒酣誦陳季弼告陳元龍語(陳矯語已)
(見言語篇中)因仰天太息此自原父舒其胷中磊塊之氣吾
嘗作詩云平生我亦輕餘子晚歲人誰念此翁記原父
語也原父没尚有貢父在每與語強人意今復死矣何
時復見此俊傑人乎
東坡初入荆溪有樂死之語繼而抱疾稍革徑山老惟
琳來候坡曰萬里嶺海不死而歸宿田里有不起之憂
非命也耶然死生亦細故爾後二日將屬纊聞根先離
琳叩耳大聲曰端明勿忘西方坡言西方不無但箇裡
著力不得語畢而終
彭器資久在侍從剛明正直朝野推重晚娶宋氏有姿
色器資承順惟恐不及後出守九江病中忽索紙筆大
書云宿世冤家五年夫婦從今以後不打這鼓投筆而
逝(宋史曰彭汝礪字器資饒州鄱陽人舉進士第一神宗用為監察御史漢陽軍吳處厚得蔡確安州詩上)
(之傅會解釋以為怨謗諫官交章請治之汝礪曰此羅織之漸也數上疏論列落職知徐州初汝礪論吕嘉問)
(事與確異趣徙外十年後治嘉問他獄以不阿執政坐奪二官至是又為確得罪人以此益賢之)
自昔名公下世太學生必相率至佛宫薦悼王荆公薨
太學錄朱朝偉作薦文以公好佛其間多用佛語東坡
訃至京師王定國及李豸皆有疏文張耒時知潁州聞
坡卒出俸於薦福禪寺修供以致師尊之哀乃遭論列
責房州别駕
元祐黨籍皆一時名賢逮宣和中往往多在鬼錄獨劉
器之范德孺二公在未幾器之訃至晁以道對賓客誦
南嶽新摧天柱峰之句至哽咽不得語客皆抆睫以道
徐曰耆哲凋喪殆盡緩急將柰何客曰世未嘗乏材前
輩雖有殄瘁之感安知無後來之秀以道曰人材於世
譬如名方靈藥之於病世之集名方儲靈藥者多矣然
不肯先疾而備至於疾既彌留始閱方書而治藥材不
如見成湯劑為應所須而取效速也時坐客無不深味
其言
語林卷二十四
