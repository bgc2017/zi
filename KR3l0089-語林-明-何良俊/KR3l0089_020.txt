語林卷二十眀何良俊撰
棲逸第十二
余好觀莊生言見其輕詆舜至比之卷婁又言堯往見
四子窅然喪其天下太過或者以為寓言也然太史公
稱由光義至高箕山有許由冡似誠有之世言隱士率
多避世不然夫古有鑿坏築巖之徒漢興猶𫝊東園綺
季東都有嚴光周黨斯其人豈必盡衰世哉蓋鍾鼎丘
園亦各其性生也惟有道之君優顯異節隱士乃著若
汙濁之世雖神龍威鳳猶隱鱗藏羽則隱士常數倍扵
平世由不自見史𫝊所載什一耳余所取不必盡巖藪
之士蓋達情任運冥心出處者庶幾孔子之所謂時古
稱陸沉金馬門即藏史漆園皆遁世也其視後世以終
南為捷徑既專一壑聞車馬而驚猜者相去何如哉昔
謝萬作八賢論孫興公以為體公識遠則出處同歸世
以興公理為得不誣也
向子平讀易至損益卦喟然嘆曰吾已知富不如貧貴
不如賤但不知死何如生耳為子嫁娶畢敇家事斷之
云當如我已死與同好禽子夏俱遊五嶽名山不知所
終(魏隸高士𫝊曰向長字子平禽慶字子夏二人相善慶隱避不仕王莽通老易安貧樂道好事者更饋遺)
(輒受之自足還餘如有不取也舉措必扵中和司空王邑辟之連年乃欲薦之扵莽固辭乃止)
張仲蔚隱居平陵蓬蒿滿宅唯開一行徑(三輔决錄曰仲蔚扶風人)
(少與同郡魏景卿隠身不仕眀天官博物好為詩賦所居蓬蒿沒人)
蔣元卿舍中三徑唯羊仲求仲從之遊二仲皆挫廉逃
名之士(司馬彪續漢書曰蔣詡字元卿父喪弔者盈門後母疾之不得止舊廬自作小菴扵側往如舊)
鄭次都去吏隱居蟻陂之陽(謝承後漢書曰鄭敬字次都釣扵大澤汝南先賢)
(𫝊曰鄭敬𨼆蟻陂之陽以漁釣自娱彈琴詠詩常方坐扵陂側隨杞柳之蔭鋪茅蘼為席)與同郡鄧
敬折芰為坐以荷薦肉瓠瓢盈酒言談彌日蓬廬蓽門
琴書自娱(謝承後漢書曰敬閒居不修人倫新遷都尉逼為功曹廳事前樹時有清汁以為甘露敬)
(曰明府政未能致甘露此青木汁耳辭病隠處精學蟻陂中隂就虞延並辟不行)
王君公邅亂不去儈牛自隠(儈謂平會兩家賣買之價)時人為之語
曰避世墻東王君公(嵇康高士𫝊曰君公明易為郎數言事不用乃自汙與官婢通免歸)
(詐狂儈牛口無二價也)
王仲子為大司徒司直以病免歸後徵至滎陽疾篤不
任進道乃過其友人友人不肯見曰不有忠言竒謀而
取大位何其往来屑屑不憚煩也(范曄後漢書曰王良字仲子東海蘭陵人)
(在位恭儉妻子不入官舍布被瓦器時司徒史鮑恢以事到東海過候其家良妻曳柴從田中歸恢言我司徒)
(史也故来受書欲見夫人妻曰妾是也苦掾無書恢乃下拜歎息而還)
范史雲學通三經常自賃灌園
韓伯休采藥名山賣扵長安市口不二價三十餘年時
女子從韓買藥守價不移女子怒曰公是韓伯休耶乃
不二價伯休歎曰我本避名今女子皆知有我何用藥
為乃遁入㶚陵山中(范曄後漢書曰韓康字伯休京兆㶚陵人桓帝以安車聘之康辭安)
(車自乘柴車冒晨先使者發至亭亭長以韓徵君當過方發人牛修道及見康柴車幅巾以為田叟也使奪其)
(牛即釋駕與之有頃使者至奪牛翁乃徵君也使者欲奏殺亭長康曰此自老子與之亭長何罪乃止康因道)
(遁以夀終)
袁夏甫散髮絶世欲投迹深林以母老不宜遠遁乃築
土室四周扵庭不復為戶自牖納飲食旦扵室中東向
拜母母思夏甫時往就視母去便自掩閉妻子莫得而
見及母沒不制服設位時莫能名或以為狂生(范曄後漢書曰)
(袁閎字夏甫高祖安司徒曾祖京侍中祖彭議郎父賀彭城相閎居處側陋以耕學為業從父逢隗並貴盛數)
(饋之無所受閎見時方險亂而家門富盛常對兄弟歎曰吾先公福祚後世不能以德守之而競為驕奢與亂)
(世爭權此即晉之三郤矣)
劉荆州(劉表已見)數請龐德公德公不為屈乃就候之劉曰
夫保一身孰若保天下乎德公笑曰鴻鵠巢扵高林之
上暮而得所棲黿鼉穴扵深淵之下夕而得所宿夫取
舍行止亦人之巢穴也各得其棲宿而已天下非所保
也
管幼安自越海及歸常坐一木榻積五十餘年未嘗箕
股其榻上當膝處皆穿
孫公和(孫登已見)清静無為好讀易彈琴頽然自放覩其風
神若遊六合之外魏末居北山中以石窟為宇編草自
覆阮步兵見孫被髮端坐巖下遥見鼔琴自下趨進
莫得與言阮因長嘯與琴音諧和公和嘯和之妙響動林
谷
王右軍既去官與東土人士營山水弋釣之娱又與道
士許邁共修服食徧采名藥不遠千里游東中諸郡名
山泛滄海歎曰我卒當以樂死(道學傳曰許邁字叔玄清虚接真遐棲表志所)
(在往而不返故改名遠遊與王右軍父子為世外之交)
王右軍雅好服食飬性不樂在京師初渡浙江便有終
焉之志會稽有佳山水名士多居之時孫綽李充許詢
支遁諸人皆以文義冠世並築室東土與王同好
張廌隠居頥志家有苦竹數十頃張扵竹中為屋常居
其中王右軍聞而造之張逃避竹中不與相見
陶處静年十五便服食絶穀家累千金僮客百數處静
終日端拱絶不婚宦居臨湘縣山中立小草屋裁足容
身有時還家設小牀獨坐不與人共(晉中興書曰陶淡字處静)
劉子驥虚退寡欲志在棲遁(劉驎之已見)桓車騎請為長史
(桓冲别𫝊曰冲字玄叔温弟也累遷車騎將軍都督七州諸軍事)劉固辭車騎因到其
家劉扵樹條桑使者致命劉曰使君既枉駕光臨宜先
詣家君車騎乃造其父父命劉然後還拂短褐與車騎
言話父使驎之扵内自持濁酒蔬菜供賓車騎敕人代
驎之斟酌父辭曰若使從者便非野人之意車騎慨然稱
美至暮乃退
郭元瑜少有拔俗之韻隱居巖谷(晉書曰郭瑀字元瑜敦煌人隠于臨松薤)
(谷)張天錫遣使備禮徵之(張資凉州記曰天錫字公純嘏安定烏氏人張耳後也祖軌凉)
(州刺史值亂據凉土天錫簒位自立為凉州牧)元瑜指翔鴻示使人曰此鳥安
可籠哉(天錫遺瑀書曰先生潜光九臯懷真獨遠心與至境冥符志與四時消息豈知蒼生倒懸)
(四海待拯孔聖車不停軌墨子駕不俟旦皆以黔首之禍不可不救先生懷濟世之才故遣使者虚左授綏)
索偉祖虚靖好學不應州郡之命(晉書曰索襲字偉祖敦煌人)太守
隂澹嘗造焉經日忘返退而歎曰世人之所有餘者富
貴也而目好五色耳玩音聲先生棄衆人之所收收衆
人之所棄味無味扵恍惚之際兼重玄扵衆妙之内宅
不彌畝而志忘九州形居塵俗而棲心天外雖黔婁之
高遠莊生之不顧蔑以過也遂謚為玄居先生
戴仲若(戴顒已見)以桐廬僻遠難以養疾乃出居吴下吴下
士人共為築室聚石引水植林開澗少時繁密有若自
然
宗少文好山水愛遠遊西陟荆巫南登衡嶽因結宇衡
山欲懷尚平之志有疾還江陵歎曰老疾俱至名山恐
難徧覩唯當澄懷觀道卧以遊之凡所遊履皆圖之扵
室謂人曰撫琴動操欲令衆山皆響
宗少文善琴書精扵言理每遊山水往輒忘歸王長史
(王敬弘已見)每從之未嘗不彌日也
周道祖閒居樂志好讀老易入廬山事沙門慧遠時彭
城劉遺民遁迹廬山陶淵明亦不應徵命時人謂之尋陽
三𨼆(沈約宋書曰周續之字道祖鴈門人過江居豫章建昌縣徵太學博士不就常以嵇康高士𫝊得出)
(處之美因為之注江州刺史劉柳薦之高祖曰臣聞恢燿和肆必在兼城之寳翼亮崇本宜紆高世之逸是以)
(渭濱佐周聖德廣運商洛匡漢英業乃昌伏惟明公道邁振古應天繼期遊外暢扵冥内體遠形扵應近雖汾)
(陽之舉輟駕扵時艱明揚之旨潜感扵穹谷矣竊見處士鴈門周續之清真貞素思學鉤深弱冠獨往心無近)
(事性之所遣榮華與饑寒俱落情之所慕巖澤與琴書共遠加以仁心内發義懷外亮留愛崑卉誠著桃李若)
(升之宰府必鼎味斯和濯纓儒官亦王猷遐緝臧文不智失在降賢言偃得人功由升士願照其丹欵不以人)
(廢言辟太尉掾不起)
王敬弘(己見)居舍亭山林澗環周備登臨之美時人謂之
王東山
周續之以身不可遺餘累可絶遂終身不娶布衣蔬食
孔淳之居會稽剡縣性好山水每有所遊必窮其幽峻
或旬日忘歸嘗遊山遇沙門釋法崇因留共止遂停三
載法崇歎曰緬想人外三十年矣今乃傾蓋扵兹不覺
老之將至淳之還反不告以姓(宋書曰孔淳之字彦深魯郡人祖惔尚書祠部)
(郎父粲秘書監徵不就淳之少高尚愛好墳籍與徵士戴顒王弘之及王敬弘等共為人外之遊)
江湛舉王景玄為吏部郎(江湛王微並已見)王與湛書曰君平
有言生我名者殺我身天爵猶滅名安用吏部郎哉其
舉可陋其事不經非獨縉紳者不道僕妾皆笑之因與
湛告絶足不踰閾十餘年棲遲環堵之室苔草沒階
王僧達禮致禇元璩停郡信宿裁交數言而退丘珍孫
與王書曰聞禇先生出居貴館此子滅景雲棲不事王
侯抗高木食有年載矣自非折節好賢何以致之昔文
舉棲冶城安道入閶門扵兹而三焉夫却粒之士飡霞
之人乃可暫致不宜久羈君當思遂其高步成其羽化
望其還策之日暫紆清塵亦願助為譬說王荅曰禇先
生從白雲遊舊矣古之逸民或留慮兒女或使華隂成
市而此子索然唯朋松石介扵孤嶺積數十年近故要
其来此冀慰日夕比談討芝桂借訪薜蘿若已窺烟液
臨滄洲矣知君欲見之輒當申譬(蕭子顯齊書曰禇伯玉字元璩吴郡錢唐)
(人少有隠操孝建中徵議曹從事不就齊太祖即位敕扵剡白石山立太平館居之)
禇元璩少有隠操寡嗜欲年十八父為婚婦入前門禇
從後門出遂住剡居瀑布山性耐寒暑時人比之王仲
都(上清六甲經曰王仲都西漢人也少修道德孝文以積寒之日令仲都單衣載四馬扵上林昆明環水而)
(馳御者厚衣狐裘而寒凛垂死仲都色曾不變體和氣溢如㷔盛暑圍以烈火亦不汗後不知所之)
顔延之居身清約不營財利布衣蔬食獨酌郊野當其
為適傍若無人
劉靈預(劉蚪己見)詔徵不就竟陵王(子良)致書通意劉荅曰蚪
四節卧病三時營灌暢餘情扵山澤託暮情扵魚鳥
寧非唐虞重恩周召宏施蚪進不研幾入玄無洙泗稷
館之辯退不凝心出累非冡間樹下之節遠澤既灑仁
規先著謹收樵牧之嫌敬嘉軾鼃之義
庾幼簡志性恬隠不交外物臨川王(映)臨州獨重幼簡餉
麥百斛幼簡謂使人曰民樵採麋鹿之伍終其解毛之
衣馳騁日月之車得保自耕之禄扵大王之恩亦已深
矣辭不受(齊書曰庾易字幼簡新野人徙居江陵永明中徵太子舍人不就以文義自樂)
顧長孺有隱操(齊書曰顧黯字長孺吴郡人有𨼆操)與顧景怡(顧歡己見)俱不
就徵景怡晚節服食不與人通每旦出戶山鳥集其掌
取食
宗敬微(宗測己見)嘗歎曰家貧親老不擇官而仕先哲以為
美談余竊有惑誠不能潜感地金冥致江鯉但當用天
道分地利孰能食人厚禄憂人重事乎
豫章王辟宗敬微為參軍宗曰測性同鱗羽愛止山壑
眷戀松筠輕迷人路縱宕巖流有若狂者忽不知老至
今鬢已衰白豈容課虚責有限魚慕鳥哉
魚復侯(子響)為江州厚餉遺宗敬微宗辭曰少有狂疾尋
山采藥遠来至此量腹而進松术度形而衣薜蘿淡然
已足豈容當此横施(南史曰測居江陵欲游名山齎老子莊子自隨子孫拜辭悲泣測長)
(嘯不視遂往廬山)
孫伯翳放情物外棲志丘壑與王令君范將軍(王亮范雲並己見)
交好王范既相二朝欲以吏職相處孫曰人生百年有
如風燭正可怡神養性琴酒寄情安能棲棲役曳若
此此嵇康所不堪予亦未能也(楊松介談藪曰孫康字伯翳太原人放情物外)
(棲志丘壑與王亮范雲為莫逆之交不宋齊語曰孫康家貧常映雪讀書交游雜)
陶徵士嘗言五六月北窗下卧遇凉風暫至自謂是羲
皇上人
臧榮緒(南齊書曰臧榮緒東莞莒人純篤好學惇愛五經常以宣尼生庚子日陳五經拜之自號被褐)
(先生)與關康之俱𨼆京口(南齊書曰關康之字伯愉河東人世居丹徒以墳籍為務四十)
(年不出門不應州府辟獨處一室稀與妻子相見不通賓客弟子以業傳受)時號京口二隱
明僧紹累徵不就嘗聞釋僧遠風德僧紹往候扵定林
寺太祖欲出寺見之(南史曰明僧紹字休烈平原鬲人明經有儒術舉秀才鎮北府辟功)
(曹並不就𨼆長廣郡嶗山聚徒立學)僧遠問曰天子若来居士若何相對
僧紹曰山藪之人政當鑿坏以遁若辭不獲命便當依
戴公故事耳(南史曰昔戴顒高卧牖下以山人服加其身故云)
何子有清退少欲居吴波若寺足不踰戶人莫見其面
宋明帝召至都除永嘉太守子有時寄住南澗寺不肯
詣臺乞扵野外拜受詔命見許忽一夜乘小船逃歸吴
隱虎丘山
何子晳棲遁不出豫章王(蕭嶷己見)命駕造之點從後門遁
去竟陵王(蕭子良己見)欲就見之子晳時在法輪寺竟陵往
請子晳遂角巾登席竟陵欣悅無已即遺子晳嵇叔夜
酒杯徐景山酒鐺
何子季(何胤已見)以會稽山多靈異特往遊覽遂家若耶雲
門寺初子季二兄求點並棲遁至是子季又𨼆世號點
為大山胤為小山亦曰東山兄弟發迹雖異克終皆𨼆
世稱何氏三高
劉彦度(劉訏己見)少懷𨼆操兄為聘妻剋日成婚彦度聞而
逃匿事息乃還本州刺史張稷辟為主簿彦度掛檄扵
樹而逃陳留阮孝緒博學𨼆居不交當世時人造之未
嘗見也彦度經一造孝緒即顧以神交彦度族兄士光
(劉歊己見)又履高操三人日夕招携都下謂之三𨼆
劉彦度每進山澤留連忘反神理閒正姿貌甚華在山
谷之間意氣彌遠或遇之者謂為神人
陶隱居(陶弘景己見)始從東陽孫遊岳受符圖經法徧歷名
山尋訪仙藥每經澗谷必坐卧其間吟詠盤桓不能巳
巳
梁昭明性愛山水扵玄圃大營亭館與朝士名素者遊
處其中
庾杲之清素自業食唯有韮𦵔[卄瀹]韮生韮雜菜或戲之
曰誰謂庾郎貧食鮭常有二十七種
卞士蔚(卞彬已見)飲酒以瓠壷瓢勺杬皮為肴著帛冠十二
年不易以大瓠為火籠器物多諸詭異自稱卞田居婦
為傅𧖟室
阮孝緒幼有至性與羣兒游戲便以穿池築山為樂及
冠父誡之曰三加彌尊人倫之始宜思自勖以庇余躬
孝緒荅曰願迹松子扵瀛海追許由扵窮谷庶保促生
以免塵累自是屏居一室雖家人亦罕窺其面人遂呼
為阮居士(南史曰阮居士著高𨼆𫝊分為三品言行超逸名氏弗𫝊為上篇始終不耗姓名可錄為)
(中篇挂冠人世棲心塵表為下篇)
阮居士所居唯有一鹿牀竹樹環繞
劉慧斐張孝秀𨼆居東林寺慧斐扵山北構一園名離
垢時人因稱為離垢先生論者謂自遠法師後將二百
年方有張劉之盛(南史曰劉慧斐字宣文彭城人張孝秀字文逸南陽宛人慧斐博學能屬)
(文起家梁安成王參軍嘗還都途經尋陽遊志扵匡山與張孝秀遇相得甚歡遂有終焉之)
侯景之亂邵陵王援臺留書二萬卷付馬要理(馬樞己見)馬
肆志尋覽殆將周徧乃喟然歎曰吾聞貴爵位者以巢
由為桎梏愛山林者以伊吕為管庫束名實則芻芥柱
下之言翫清虚則糠粃席上之說稽之篤論亦各從其
好也然支父有讓王之介嚴子有傲帝之規千載美談
所不廢也比求志之士望塗而息豈天之不惠高尚何
山林之無聞甚乎乃𨼆居茅山有終焉之志(梁書曰邵陵携王綸)
(字世調高祖第六子少聰穎博學善屬文尤工尺牘)
盧度𨼆居廬陵所居前有池養魚皆名呼之次第来取
食食已即去(南史曰盧度字孝章始興人有道術)
會稽山有一人姓蔡𨼆居山中養鼠數十頭呼来即来
遣去即去言語狂易時人呼為謫仙
馮靈通雅好山水兼有巧思結架巖林甚得棲遊之適
頗以此聞世祖給其功力令與沙門統僧暹河南尹甄
琛周視崧高形勝之處造閒居寺林泉既竒營製又美
曲盡山居之妙(北史曰馮亮字靈通南陽人梁平北將軍蔡道恭之甥博覽諸書篤好佛理被)
(虜入北遂𨼆居嵩高世宗召令侍講十地諸經固辭不拜使衣幘入見馮苦求以幅巾至朝遂不強逼還山數)
(年與僧徒禮誦為業蔬食飲水有終焉之志)
王沙彌(王晞)母終後遨遊鞏洛悅其山水與范陽盧元眀
鉅鹿魏季景結侣同契往天陵山浩然有終焉之志
王叔朗閒淡寡欲雖王事鞅掌而雅操不移良辰美景
嘯詠遊遨登山臨水以談讌為事人士謂之物外司馬
(王晞)
韋敬遠(韋夐己見)志尚夷簡澹扵榮利所居之宅枕帶林泉
對翫琴書蕭然自逸時人號為居士時有慕其閒素者
載酒從之敬遠為之盡歡接對忘倦
周眀帝敬禮韋敬遠嘗貽以詩敬遠願不時朝謁帝敇
有司日給河東酒一斗號曰逍遥公(周明帝貽敬遠詩曰六爻貞遯出三)
(辰光少微穎陽讓逾遠滄洲去不歸香動秋蘭佩風飄蓮葉衣坐石窺仙洞乘槎下釣磯嶺松千仞直巖泉百)
(丈飛聊登平樂觀遥望首陽薇詎能同四𨼆来參余萬幾)
王無功有田十六頃在河渚間奴婢數人自課種黍春
秋釀酒養鳬鴈蒔藥草自供與仲長子光服食養性欲
見兄弟輒渡河還家遊北山東臯著書自號東臯子(王績)
(仲長先生𫝊曰先生諱子光字不曜自云洛陽人往来河東傭力自給無室廬絶妻子開皇末始菴河渚間以)
(息身焉賣藥為業人莫知之也汾隂生游河渚一覩而伏曰東方朔管輅不如也由是顯重守令至者皆親謁)
(先生辭以瘖疾未嘗交語著獨遊頌河渚先生𫝊以自喻識者知其懸解人也有請道者劒書老易二字示之)
(彈琴餌藥以終其世謂王通中說曰薛收問仲長子光子曰天人也收曰何天人子曰眇然小乎所以屬扵)
(人曠哉大乎獨能成其天)
朱桃椎澹泊無為隠居不仕披裘帶索沉浮人間竇軌
為益州聞而召之遺以衣服逼為鄉正桃椎不言而退逃
入山中夏則祼形冬則樹皮自覆凡所贈遺一無所受每
織芒屩置之扵路人見者皆言朱居士屩也為鬻取米
置之本處桃椎至夕取之終不見人高士廉下車深加
禮敬召至降階與語桃椎不荅直視而去士廉每加優
異蜀人以為美談(宋祁唐書曰桃椎益州成都人高士廉在益州屢遣人存問見輒走林草)
(自匿云)
孔極侍郎朝廻遇雨避扵一叟之廡下延入廳事叟烏
帽紗巾逢迎甚恭因備酒饌一一精好孔公借油衣叟
曰某寒不出熱不出風不出雨不出未嘗置油衣也孔
公不覺頓忘宦情
元魯山(元德秀己見)南遊陸渾見佳山水乃定居屬歲歉庖
厨不充彈琴讀書怡然自得好事者載酒肴過之不擇
賢不肖與之對酌陶陶然遺身物外琴觴之餘間以文
詠率情而書語無雕刻所著季子聽樂論蹇士賦為高
人所稱
賀知章請為道士還鄉里就求周宫湖數頃為放生池
詔賜鏡湖剡川一曲
田游巖(己見)愛夷陵青溪止廬其側
田游巖入箕山居許由祠旁自號田東鄰
逸人王休居太白山下每冬時取溪冰琢其清瑩者煮
茗以供賓客
李白與孔巢父韓凖裴政張叔眀陶沔同𨼆徂徕山每
日沉飲號竹溪六逸
王摩詰貯蕙蘭用黃磁斗養以綺石累年彌盛(劉昫唐書曰王)
(維字摩詰太原祁人與弟縉俱有俊才博學多藝閨門友悌兄弟奉佛居常蔬食不茹葷血晚年長齋不衣文)
(綵得宋之問藍田别墅在輞口輞水周扵舍下竹洲花塢與道友裴迪浮舟往来彈琴賦詩嘯詠終日在京師)
(日飯十數名僧以玄談為樂齋中無所有唯茶鐺酒臼經案繩牀而已退朝之後焚香獨坐以禅誦為事妻亡)
(不再娶三十年孤居一室屏絶塵累)
邢和璞曾居終南好道者多卜築依之崔曙年少亦隨
焉伐薪汲泉都是名士
商山𨼆士高太素所居曰清心亭每一時至則有猿啼
扵庭下謂之報時猿
學士許謹選放曠不拘小節多與親友結宴花圃中未
嘗張幄設坐只使童僕聚落花鋪坐下曰吾自有花䄄
郄純與元載不合退歸東洛自號伊川田父
顔真卿為湖州刺史張志和来謁真卿以其舟敝漏請
更之志和曰願為浮家泛宅往来苕霅間
陸羽隠苕溪自稱桑苧翁闔門著書或獨行野中誦詩
擊木徘徊不得意即慟哭而歸人謂今時接輿
李兵部(李約己見)雅度玄機蕭蕭冲遠德行既優又有山林
之致琴道酒德皆高絶一時不近粉黛性喜接引人物
不好俗談晨起裹頭對客蹙融便過一月多蓄古器在
湖州嘗得古鐵一片擊之清越又養一猿名山公嘗以
之隨逐月夜泛江登金山擊鐵鼔琴猿必嘯和傾壷連
旦不俟外賓
白傅分司東洛日以詩酒自娱盧尚書簡辭有别墅近
伊水亭榭清峻方冬與羣從子姪同登眺望嵩洛既而
霰雪微下因說鎮金陵時江南多山水見居人以葉舟
浮泛就食菰米鱸魚念之不忘逡廵忽有二人衣蓑笠
循岸而来牽引篷艇船頭覆青幕中有白衣人與衲僧
耦坐船後有小竈安銅甑而炊小僮烹煮泝流過扵檻
前聞舟中吟笑方甚盧歎其高逸不知何人問之言是
白公與僧佛光自建春門往香山精舍(劉昫唐書曰盧簡辭字子策范)
(陽人父綸工詩有聲扵大歷間簡辭文雅之餘尤精法律累官檢校刑部尚書)
白樂天在東都居履道里宅有池水可泛舟樂天每命
賓客繞舷以百十油囊懸炙沉水中隨舷而行一物盡
則左右隨取之藏盤筵扵水底(白氏長慶集池上篇序曰都城水木之勝在東)
(南偏東南之勝在履道里里之勝在西北隅西閈北垣第一第即白氏叟退老之地地方十七畝屋室三之一)
(水五之一竹九之一島樹橋道間之初樂天既為主喜且曰雖有臺無粟不能守也乃作池東粟廩又曰雖有)
(子弟無書不能訓也乃作池北書庫又曰雖有賓朋無琴酒不能娱也乃作池西琴亭加石樽焉樂天罷杭州)
(刺史時得天竺石一華亭鶴二以歸始作西平橋開環池路罷蘇州刺史時得太湖石白蓮折腰菱青板舫以)
(歸又作中高橋通三島徑罷刑部侍郎時有粟千斛書一車洎臧獲之習筦磬絃歌者指百以歸先是潁川陳)
(孝山與釀法酒味甚佳博陵崔晦叔與琴韻甚清蜀客姜發授秋思聲甚淡弘農楊貞一與青石三方長平滑)
(可坐卧太和三年樂天始得為太子賓客分秩扵洛下息躬扵池上凡三任所得四人所與洎吾不才身今率)
(為池中物矣每至池風春池月秋水香蓮開之旦露清鶴唳之夕拂楊石舉陳酒援崔琴彈姜秋思頽然自適)
(不知其他酒酣琴罷又命樂童登中島亭合奏霓裳散序聲随風飄或凝或散悠揚扵竹烟波月之際曲未竟)
(而樂天陶然已醉睡扵石上矣睡起偶詠非詩非賦阿龜握筆因題石間視其麄成韻章命為池上篇云爾十)
(畝之宅五畝之園有水一池有竹千竿勿謂土狭勿謂地偏足以容膝足以息肩有堂有亭有橋有船有書有)
(酒有歌有絃有叟在中白鬚飄然識分知足外無求焉如鳥擇木姑務巢安如龜居坎不知海寬靈鶴怪石紫)
(菱白蓮皆我所好盡在我前時飲一杯或吟一篇妻孥熙熙雞犬閒閒優哉游哉吾將終老乎其間)
白樂天方齋劉禹錫正病酒禹錫乃饋菊苖&KR1085;蘆菔鮓
換取樂天六班茶二嚢以自醒酒
盧簡求致仕還東都有園林别墅歲時行樂子弟侍
側公卿在席詩酒賞詠竟日忘歸(劉昫唐書曰盧簡求即簡辭之弟辭)
(翰縱横長扵應變仕至太原尹北都留守)
王涯别墅有佳木流泉(劉昫唐書曰王涯字廣津太原人貞元中為相)
王龜簡淡瀟灑以琴書自適意在人外倦接朋遊扵永
達里園林深僻處創書齋吟嘯其間目為半隠亭(劉昫唐書)
(曰王龜字大年父起翰林學士拜吏部尚書龜累官越州刺史)
王龜從父起在河中扵中條山山谷中起草堂與山人
道士遊朔望一還府第後人目為郎君谷
司空圖在中條山芟松枝為筆管人問之曰幽人筆當
如是
淳化中詔起种明逸其母恚曰常勸汝勿聚徒講學果
為人知而不得安處身既隠矣何用文為我將棄汝深
入窮山矣放稱疾不起母遂焚去筆研與放轉居窮僻
人跡罕至
荆南朱昂博學有清德晚年乞歸(文苑𫝊曰朱昂字舉之其先京兆人父葆)
(光挈家南渡寓潭州昂真宗朝翰林學士拜章乞骸骨前後所得奉賜購竒書以諷誦為樂閒居自稱退叟弟)
(協以純謹稱仕至主客郎中昂以書招之協亦告老歸昂頗好釋氏書晚歲自為墓志門人謚曰正裕先生)
真宗寵詔留俟秋涼(時吴淑贈行詩曰浴殿夜涼初閣筆渚宫秋晚得懸車)比行
錫宴玉津園昂弟協亦退居里中兄弟皆年八十人號
渚宫二疎
林逋隠居杭州孤山常蓄兩鶴縱之則飛入雲霄盤旋
久之復入籠中逋常泛小艇西湖諸寺有客至逋所居
則一童子應門延客坐為開籠縱鶴良久逋必棹小船
而歸盖常以鶴飛為客至之驗(歸田錄曰林逋字君復居杭州西湖之孤山真)
(宗聞其名賜號和靖處士詔長吏歲時勞問逋工畫善為詩如草泥行郭索山木呌鈎輈頗為士夫所稱)
錢文僖留守西京時幕下有謝絳尹洙歐陽修皆一時
名士每同游宴洛下多水竹竒花凡園囿之勝無處不
到有郭延卿居水南少與張文定吕文穆遊累舉不第
以文行稱扵鄉閭張吕作相更薦之得宫職然延卿未
嘗出葺幽亭蓺花足跡不及城市時年八十餘一日文
僖率僚屬往遊去其居一里外即屏騎從徒步訪之延
卿欣然延接道服對談數公疎爽闓眀天下之選延卿
笑曰陋居罕有過從所接之人亦無若數君者老夫甚
愜願少留對花小酌遂進陶尊果䔩文僖愛其野逸為
引滿不辭既而吏報申牌府史牙兵列庭中延卿徐曰
公等何官而從吏之多也尹洙指而告曰留守相公也
延卿笑曰不圖相國肯顧野人相與大笑又曰尚能飲
否文僖欣然從之又數杯禮數杯盤無少加扵前而談
笑自若日入辭去延卿送之門顧曰老病不能造謝希
勿訝也文僖登車茫然自失翊日語僚屬曰此真隠者
彼視富貴為何物耶因稱歎累日(東都事略曰錢維演字希聖幼有俊)
(才父俶使賦遠山詩有高為天一柱秀作海三峯之句俶異之咸平中獻所為文章擢知制誥惟演少富貴能)
(志扵學文章與楊億劉筠齊名嘗曰學士備顧問不可不該博故其家聚書侔扵秘府又多藏古書畫後以平)
(章事判許州卒謚文僖)
滕達道錢醇老孫莘老孫巨源同在館中花時各數京
師花最盛處滕曰皆不足道約旬休日相率同遊三人
如其言達道前行出封丘門入一小巷中行數步至一
門陋甚又數步至大門特壮麗造廳下馬主人戴道帽
衣紫半臂徐步而出達道素識之因曰今日風埃特甚
主人曰此中不覺諸公宜往小廳至則雜花盛開雕闌
畫楯樓觀甚麗水陸畢陳皆京師所未嘗見又頥指開
後堂門坐上已聞樂聲矣莘老時在諒闇中辭之衆遂
起去莘老常語人云平生看花只此一處(滕元發孫覺孫洙别見)
(宋史曰錢藻字醇老眀逸從子幼孤刻厲為學累官樞密直學士知開封府)
司馬温公優游洛中不屑世務棄物我一窮通自稱齊
物子元豐中秋與樂令子訪親洛汭並轡過韓城抵登
封憩峻極下院趨嵩陽造崇福宫至紫極觀尋會善寺
過轘轅遽達西洛少留廣度寺歷龍門至伊陽訪奉先
寺登華嚴閣觀千佛巖躡山徑瞻高公真堂步潜溪還
保應觀文富二公之廣化寺拜邠陽堂下涉伊水登香
山到白公影堂詣黃龕院倚石樓臨八節灘還伊口凡
所經遊發為詠歌歸叙之以為遊錄士大夫爭𫝊之
范蜀公居許下扵所居造大堂以長嘯名之前有荼䕷
架高廣可容數十客每春季花繁盛時燕客其下約曰
有飛花墮酒中者為余嚼一大白或語笑諠譁之際微
風過之則滿坐無遺者當時號為飛英會傳之四遠無
不以為美談
田承君有廬在亂山中前有竹旁有溪溪畔有大石前
後樹以梨棗日與弟穿竹渡溪倦則坐石上或藉以草
葛巾草屨吟諷而歸以足遺老而忘憂
蘇養直隠京口紹興間與徐師川同召養直不起師川
造朝時便道過養直留飲甚歡二公平日對奕徐高扵
蘇是日養直拈一子笑視師川曰今日還須譲老夫下
此一著師川有愧色
車溪贇上人言嘗與其徒月夜登閣聽江貫道鼔琴貫
道信手忘言曲盡其妙扵是據琴而拂彈坐客莫不自
失超然得意扵絲桐之表(鄧椿畫繼曰江參字貫道江南人長扵山水形貌清)
(癯嗜香茶以為生)隆茂宗乃畫為據琴圖(夏文彦繪圖寳鑑曰僧梵隆字茂宗)
(號無住吴興人善白描人物山水師伯時高宗極重其畫)
松江一漁父每棹小舟往来長橋扣舷飲酒酣歌自得
紹聖中閩人潘裕自京師調官過吴因就與語且曰先
生澡身浴德今聖明在上盍出而仕父笑曰君子之道
或出或處吾雖不能棲隠巖穴追園綺之蹤竊慕老氏
曲全之義且養志者忘形養形者忘利致道者忘心心
形俱忘其視軒冕如糞土耳與子出處異趣無與吾事
楊誠齋年未七十退休南溪之上老屋一區僅庇風雨
聰眀強徤閒退十有六年寧皇初與朱文公同召公獨
不起文公與公書云更能不以樂天知命之樂而忘與
人同憂之憂毋過扵優游毋决扵遁思則區區猶有望
扵斯世也公已决扵高蹈遂自贊曰江風索我吟山月
喚我飲醉倒落花前天地為衾枕又云青白不形眼底
雌黃不出口中只有一罪不赦唐突明月清風
張子偉少不婚宦得刁景純廢圃結茅齋居焉啜菽飲
水嘯傲長松脩竹之下十有餘年一日聞湖湘山水之勝
杖策獨行登廬阜汎彭蠡絶洞庭南至衡山數年而返
所過雖兔迒鳥道人跡所不及必窮搜極覽以盡其
意隨輒疏錄名之曰山水漫遊紀(硯北雜志曰張禕字子偉范陽人寓居京)
(口)
耶律官努與烏哩特人蕭斡友善幹謂官努曰仕不能
致主澤民成大功烈何屑屑為也吾與若居林下以枕
簟自随觴詠自樂雖不官無慊焉官努然之時稱二逸(遼史)
(曰耶律官努字奚隠林牙斡魯之孫沉厚多學詳扵本朝世系嗜酒好佚初徵為宿直將軍重熙九年以疾去)
(官)
趙景道隠居燕南教授為業金章宗遊春水過焉聞絃
誦聲幸其齋舍見壁間所題詩諷詠久之賞其志趣不
凡召至行殿命之官固辭曰臣僻性野逸志在長林豐
草金鑣玉絡非所願也況聖眀在上可不容巢由為外
臣乎上益竒之賜田千畝復之終身(金史曰趙質字景道遼相思温之裔)
(大定末舉進士不第隱居燕城南教授為業)
葉去文與鄧牧心(硯北雜志曰葉朴字去文鄧牧字牧心俱錢塘人鄭德明遂昌雜錄曰)
(鄧牧心葉本山兩先生皆高節士宋亡隠大滌山鄧先生扵古文尤精覈不苟作)俱隠大滌山
或數日不食或一食兼人清夜放遊則不避豺虎白晝
危坐雖客至亦不起去文扵大德中忽馳書别親友云
將他往且詣鄧言别即端坐而逝後十餘日鄧知去文
仙去歎曰葉君出處與我同奈何紿我言别吾亦當長
往耳乃為去文述墓志又扵燈下取其集讀畢而終
趙子固(趙孟堅己見)脩雅博識酷嗜法書多藏三代以来金
石名跡遇其會意輒傾囊易之善作梅竹往往得逃
禪石室之妙扵山水尤竒時人珍之襟度瀟爽有六朝
諸賢風氣時比之米南宫東西薄遊必挟所有自隨一舟
横陳僅留一席為偃息之地隨意左右取之撫摩吟諷
至忘寝食所至識不識望之而知為子固書畫船也
尤平章嘗微服江浙探諜南士後除行省平章素慕褚
雪巘高節(遂昌山人雜錄曰杭高士禇雪巘先生諱伯琇自宋以清苦節行聞)雪巘時寓
跡黃冠住天慶觀尤單騎從一童至天慶方丈語觀主
王管轄曰我欲一見禇高士觀主言其人孤僻士宰相
何故欲見之尤意愈堅時雪巘方閉戶讀書觀主扣門
雪巘曰主首不游廊管轄何為至此觀主以實告雪巘
曰某自来不識時貴人何忽有此時平章已拜扵地意
雪巘延坐其室雪巘即鎻戶偕行廊廡間尤執禮愈恭
至前堂雪巘語尤曰三年前有一閬州王高士嘗留此
某非其人也長揖竟出尤顧瞻良久而去
天台諸士人物色得吕處士(吕徽之己見)嘗共詣之值處士
在溪上捕魚諸人告以特来候見之意處士隔溪語曰
諸公先到舍我得魚當換酒飲諸公也少頃携酒與魚
至因共飲盡歡而散明日復躡其蹤則處士已徙家矣
倪雲林所居有清閟閣幽迥絶塵中有書數千卷皆手
自校定經史諸子以及釋老之言盡日成誦古鼎彛名
琴陳列左右松桂蘭竹之屬敷紓繚繞其外則高木脩
篁蔚然深秀每雨止風收杖屨自隨逍遥容與詠歌以
娱望之者識其為世外人也
顧仲瑛(己見)家富扵貲輕財好客購古法書名畫彛鼎
秘翫别築墅扵茜涇西題曰玉山佳處日夕與客置酒
賦詩其中四方文學之士若河東張翥會稽楊維禎天
台柯九思永嘉李孝光方外若張伯雨于彦成琦元璞
與一時名士咸主其家其園池之盛圖史之富與夫餼
館聲伎並鼎甲一時才情妙麗與諸人略相酬對風流
文雅著稱東南
語林卷二十
