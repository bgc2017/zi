語林卷一眀何良俊撰
德行第一(上)
夫孔門以四科裁士首列德行之目故曰我欲載之空
言不如見之行事也嗚呼夫行胡可以為偽然事變逓
陳雜然泛應士有百行焉能以一槩取哉狂狷殊途均
能厲聖剛柔異禀善克則中百慮一致要本扵德爾矣
何良俊曰觀郭有道掃除旅舍庾異行跪而授條與阮
長之誤着屐自列事豈必皎皎偉絶殊行哉顧人以為
易多忽之耳夫掇煤易簀亦何關扵大德而孔門以為
美談察微知著聖人所貴苟有心扵著則雖讓千乘之
國又何多焉故余所列都不遺扵細小
閔仲叔含菽飲水世稱節士老病家貧不能得肉日買
猪肝一片屠者或不肯與安邑令聞之勑吏常給焉仲
叔怪問其故歎曰閔仲叔豈以口腹累安邑耶遂去客
沛(謝承後漢書曰閔貢字仲叔太原人皇甫謐高士𫝊蒜曰仲叔同郡周黨貞介之士見仲叔食無菜遺之生)
(仲叔曰我欲省煩耳今更作煩耶受而不食)
漢制每臘詔賜諸博士羊羊有大小肥瘦博士祭酒議
欲殺羊稱分其肉時甄宇為博士獨不肯諸人又欲投
鈎宇復恥之因先自取其最瘦者由是不復有爭後召
會詔問瘦羊甄博士京師因以此號之(東觀漢記曰甄宇北海人建武)
(中為州從事徵拜博士)
杜林(范曅後漢書曰杜林字伯山扶風茂陵人父鄴成哀間凉州刺史林少好學家既多書又外氏張竦)
(父子喜文采林從竦受學博洽多聞時號通儒)與馬伏波鄉里親厚(後漢書曰馬援字文)
(淵扶風茂陵人建武中拜伏波將軍)伏波南方還時杜馬適死伏波令子
持一疋馬遺杜曰朋友有車馬之饋可且以備乏杜受
之後數月遣子奉書曰將軍内施九族外存賓客望恩
者多林父子兩人食列卿禄常有盈今送錢五萬伏波
受之謂子弟曰人當以此為法
杜林弟成物故隗囂聽林持喪歸葬尋悔追令刺客楊
賢扵隴阺遮殺之賢見林身持鹿車載致弟喪乃歎曰
當今之時誰能行義雖小人何忍殺義士遂亡去
趙孝父普王莽時為田禾將軍任孝為郎每告歸常白
衣步擔嘗從長安還欲止郵亭亭長先時聞孝當過以
有長者客掃灑待之孝既至不白名長不肯内因問曰
聞田禾將軍子當從長安来何時至乎孝曰尋到矣扵
是遂去(范曅後漢書曰趙孝字長平沛國蘄人州郡辟召進退必以禮顯宗聞其行詔拜諫議大夫遷)
(衛尉弟禮為御史中丞禮恭謙行已𩔖扵孝帝嘉其兄弟篤行欲寵異之詔禮十日一就衛尉府大官送供具)
(令相對盡歡)
劉文饒嘗乘牛車出行有人失牛就文饒車中認之文
饒無所言下駕步歸有頃認者得牛而送還叩頭謝曰
慙負長者随所刑罪文饒曰物有相𩔖事容脫誤幸勞
見歸何為謝之州里服其不校(謝承後漢書曰劉寬字文饒弘農華隂人少學)
(歐陽尚書京氏易尤明韓詩外傳星官風角筭歴皆究極師法稱為通儒未嘗與人爭勢利之事也)
朱文季與張堪同縣張扵太學中見文季甚重之接以
友道把文季臂語曰欲以妻子托朱生文季以張先達
舉手不敢對自後不復相見張亡後文季聞其妻子貧
困自往候視厚賑贍之文季子頡怪問曰大人不與堪
為友何忽如此文季曰堪嘗有知己之言吾以信於心
也(范曅後漢書曰朱暉字文季南陽宛人家世衣冠暉早孤有氣决)
朱文季與同郡陳揖交善揖早卒有遺腹子友文季嘗
哀之後司徒桓虞為南陽太守召文季子駢為吏文季
辭駢而薦友一時稱其義烈
高文通居鄉時隣里有爭財持兵而鬭文通往解之不
已乃脫巾叩頭請曰仁義遜譲奈何棄之爭者投兵謝
罪(嵇康高士𫝊曰高鳳字文通南陽葉人少為書生家以農畝為業鳳專精誦習妻常之田曝麥扵庭令鳳)
(護雞時天暴雨鳳持竿誦經不覺潦水流麥妻還怪問乃省其後遂為名儒)
梁伯鸞(梁鴻別見)少孤常獨止不與人同食比舍先炊已呼
伯鸞及熱釡炊伯鸞曰童子鴻不因人熱者也滅竈更
燃之
第五子陵洛陽無主人鄉里無田宅寄止靈臺中或十
日不炊(趙岐三輔决錄曰第五頡字子陵倫少子以清正為郡功曺至州從事公府辟居高第稱病免)
項仲山飲馬渭水每投三錢(三輔决錄曰項仲山安陵人)
公沙穆嘗養猪有病使人賣之扵市云當告買者言病
賤取其直不可言無病欺人取貴價也賣猪人到市即
售亦不言病其直過價穆怪問其故齎半直追以還買
猪人語以猪實有病欲賤賣不圖賣者相欺乃取貴直
買者言賣買定約亦復辭錢不取穆終不受錢而去(范曅)
(後漢書曰公沙穆字文又北海膠東人習韓詩公羊春秋尤銳思推步之術居建成山舉孝廉以高第為主事)
(遷遼東屬國都尉)
陳重在郎署時有同舍郎歸寧誤持隣舍郎絝以去主
疑重所取重不自申說默市絝償之後寧喪者歸以絝
還主其事乃顯(范曅獨行𫝊曰陳重字景公豫章宜春人少與雷義為友太守舉重孝廉重以)
(譲義前後十餘通記義後舉孝廉重與俱在郎署有同署郎負息錢數十萬責主日至重乃密以錢代還郎知)
(厚辭謝之重曰非我之為將有同姓名者終不言惠)
漢時大雪積地丈餘洛陽令身出按行見民家皆除雪
出至袁安門獨無有路謂安已死令人除雪入戸看之
見安僵卧問何以不出安曰大雪人皆餓不宜干人(范曅)
(後漢書曰袁安字邵公汝南汝陽人祖良習孟氏易建武初官成武令安仕至司徒)
袁安為司徒每朝會憂念王室未嘗不流涕
司馬少賓安貧好學隠居教授信誠行乎州里鄉人有
所計爭輙令祝少賓不直者終不敢有言(謝承後漢書曰司馬均字)
(少賓東萊人)
范巨卿(范式別見)為荆州刺史友人孔仲山家貧奉親變姓
名傭為新野縣阿里街卒(范曅後漢書曰孔嵩字仲山南陽新野人為阿里街卒正)
(身厲行街中子弟皆服其訓辟公府之京師道宿下亭盜共竊其馬尋問知其嵩也乃相責讓曰孔仲山善士)
(豈宜侵盜送馬謝之)巨卿行部到新野縣選仲山為導騎迎巨卿
巨卿見仲山把臂謂曰子非孔仲山耶吾昔與子俱曳
長裾遊息太學吾蒙國恩致位牧伯而子懷道隱身處
扵卒伍不亦惜乎仲山曰侯嬴長守扵賤業晨門肆志
扵抱關子欲居九夷不患其陋貧者士之宜豈為鄙哉
巨卿勑縣代仲山仲山以先傭未竟不肯去
范史雲邅黨錮推鹿車載妻子以捃拾自資兒嘗拾得
五斛麥隣人尹臺遺之一斛囑兒不得通史雲後知即
令併送六斛還尹言麥已雜誓不肯受(范曅後漢書曰范丹字史雲陳)
(留外黃人從樊英馬融受經好違時絶俗為詭激之行常慕梁伯鸞閔仲叔之為人)
范史雲與同郡尹苞同志友善(謝承後漢書曰尹苞字延博陳留人)二人
居貧出入共一單衣到人門外尹年長常先着衣入湏
臾出解與史雲
范史雲所止單陋有時絶糧窮居自若言貌無改時人
為之語曰甑中生塵范史雲釡中生魚范莱蕪(東觀漢記曰史)
(雲桓帝時除莱蕪長以母喪不到官後辟太尉府議者意欲以為侍御史因遁身逃命扵梁沛之間徒行敝服)
(賣卜扵市)
何進(范曅後漢書曰何進字遂高南陽宛人靈帝何后異母兄太后臨朝與太傅袁隗輔政謀誅宦官為)
(中常侍張譲等所殺)嘗辟鄭康成州郡以進權戚不敢違意遂加
迫脅康成勉強詣進進為設几杖禮待甚優康成不受
朝服以幅巾見一宿逃去(范曅後漢書曰鄭玄字康成北海高密人八世祖崇哀帝)
(時尚書僕射玄少為鄉嗇夫不樂為吏遂造太學師事京兆第五元通京氏易公羊春秋三統歴九章筭術從)
(東都張恭祖受周官禮記左氏春秋韓詩古文尚書以山東無足問者乃西入關因盧植得事馬融融素驕貴)
(玄在門下三年不得見使高業弟子傳受扵玄玄日夜尋誦未嘗怠倦會融集諸生考論圖緯聞玄善筭召見)
(扵樓上玄因質諸疑義問畢辭歸融謂門人曰鄭生今去吾道東矣鄭玄別傳曰玄年十一二随母還家正)
(臘會同列數十人皆美服盛飾語言閑通玄獨漠然如不及母私督數之乃曰此非我志不在所願也)
黃叔度潔静通理齊聖廣淵不矜名以詭時不抗行以
矯俗論者或曰顔子復生乎漢代(周斐汝南先賢傳曰黃憲字叔度汝南慎)
(陽人家世貧賤父為牛醫)
世言黃叔度動則蹈規矩言則發德音
郭林宗每行宿逆旅輙躬自灑掃及明去後人至見之
曰此必郭有道昨宿處也
徐孺子清妙高峙超世絶俗(海内先賢𫝊曰徐穉字孺子豫章南昌人家貧常自)
(耕稼非其力不食恭儉義讓所居人服其德陳仲舉在郡不接賓客唯穉来特設一榻去則懸之)嘗事
江夏黃公(太尉黃瓊先辭徵命後將出李固以書激厲之曰聞已度伊洛豈即事有漸將順王命乎)
(君子謂伯夷隘柳下惠不恭𫝊曰不夷不惠可否之間盖聖賢居身之所珍也誠欲枕山棲谷擬跡巢由斯則)
(可矣若輔政濟民今其時也自生民以来善政少而亂俗多必待堯舜之君此為志士終無時矣嘗聞嶢嶢者)
(易缺皎皎者易汙陽春之曲和者必寡盛名之下其實難副近魯陽樊君被徵朝廷設壇席猶待神眀雖無大)
(異言行所守亦無所缺而毁謗布流應時折減豈非觀故德望深聲名太盛乎自頃徵聘之士其功業皆無可採)
(俗論皆言處士純盜虚聲願先生弘此遠謨令衆人嘆服一雪此言耳)後黃公亡殁孺子
往會葬無資以自致齎磨鏡具自随所在賃磨鏡取
直然後得前
鍾季明祖父至德著名季明高風承世除林慮長不行
人位不足天爵有餘(范曅後漢書曰鍾皓字季明潁川長社人)
桓礹在揚州(范曅後漢書曰桓礹字文林沛郡龍亢人父鸞議郎礹邅亂避地會稽)移居
從事屋豫(人姓名未詳)室中中庭橘樹一株遇實熟乃以竹
籓樹四面風吹落兩實以繩繫著𣗳枝(東觀漢記曰礹到吴刺史劉繇)
(振給榖食衣服所乏悉不受後適會稽太守王朗餉給一無所留臨去屋中尺寸之物悉䟽付主人)
許子將(許劭別見)少峻清節好人倫多所賞識徐孟玉為汝
南太守署為功曺(范曅後漢書曰徐璆字孟玉廣陵海西人獻帝遷都以廷尉徵道為)
(袁術所劫授以上公之位璆嘆曰龔勝鮑宣獨何人哉守之以死術不敢逼術死璆得其𫝊國璽上之)府中
聞子將為吏莫不改操飾行同郡袁本初(袁紹別見)公族豪
俠去濮陽令歸車從甚盛將入郡界謝遣賓客曰吾輿
服豈可使許子將見遂以單車歸家
鍾元常言顔子既歿能備九德不貳其過唯荀令君為
然(魏志曰荀彧字文若潁川潁隂人父緄濟南相彧年少時南陽何顒見而異之曰王佐才也初事袁紹後)
(歸太祖與語大悅曰吾子房也以為尚書令)
世稱荀令君德行周備其所規模以聖人為度(荀彧别𫝊曰司)
(馬宣王嘗稱書𫝊遠事吾耳目所從聞見逮百數十年賢才未有及荀令君者)
司馬德操盛德絶倫有人臨蠶求簇箔德操自棄其蠶
而與之或言凡損已贍人謂彼急我緩今彼此正等何
緣如此德操曰人未嘗求已求而不與將慙何有以財
物令人慙者(董正司馬徽別𫝊曰司馬徽字德操陽翟人時人呼為水鏡嘗有人妄認徽猪徽便)
(推與之後數日亡猪者得猪以猪還徽叩頭自責徽又厚謝之)
管幼安在遼東隣人有牛暴幼安田幼安為牽牛着凉
處自與飲食過扵牛主牛主得牛大慙若犯嚴刑(魏志曰管)
(寧字幼安北海朱虛人十六喪父中表愍其孤貧咸共贈賵悉辭不受稱財以送終長八尺美鬚眉與華歆邴)
(原俱游學異國並敬善陳仲弓天下亂聞公孫度令行海外與原及王烈至遼東度虚館候之)
管幼安所居屯落會井而汲男女錯雜至爭汲鬭䦧幼
安多買噐分置井傍汲以待之又不使知来者得而怪
之問知是幼安乃各相悔責不復鬭訟
邴根矩嘗行遼東(魏志曰邴原字根矩北海朱虛人與管寧俱以操尚稱州府辟命皆不就)
(避黃巾亂俱至遼東)得遺錢拾以繫樹枝此錢既不見取而繫錢
者多鄉民便從禱祀邴問其故答云謂之神樹邴惡其
由己而成淫祀乃辯之里中遂歛其錢以為社供
王叔治七歲時喪母母以社日亡来歲隣里脩社會叔
治感念亡母哀甚初喪隣里聞之為之罷社(魏志曰王脩字叔治)
(北海營陵人孔融在北海召脩為主簿後舉孝廉脩以譲邴原融答教曰原之賢吾已知之昔高陽氏有才子)
(八人堯不能用舜實舉之原可謂不患無位之德以遺後賢不亦可乎脩重辭融答曰掾清自潔已歴試諸難)
(謀而鮮過惠訓不倦余嘉乃勲應乃懿德用升爾扵王庭其可辭乎後郡中有反者脩夜往奔融賊初發融謂)
(左右曰能冒難来者唯王脩耳言終而脩至自是融每有難脩雖休歸在家無不至融常頼以免)
華子魚(魏志曰華歆字子魚平原高唐人高唐為齊名都衣冠無不游行市里歆為吏休沐出府則歸)
(家闔門議論持平終不毁傷人同郡陶邱洪自以眀見過歆時王芬謀廢靈帝呼歆洪共定計洪欲行歆止之)
(曰夫廢立大事伊霍所難芬疎而不武此必無成而禍將及族芬果敗洪乃服華嶠譜叙曰歆淡扵財欲前)
(後寵賜諸公莫及然終不植産業陳羣歎曰若華公可謂通而不泰清而不介矣)從會稽還都
(魏志曰曺公表徵歆孫權欲不遣歆謂權曰將軍交好曺公分義未固使僕得為將軍效心豈不有益今空留)
(僕是養無用之物非良計也權乃遣歆)賓客義故送者千人贈遺累數百
金子魚皆無所拒密各題識臨去悉聚諸物語衆人曰
本無拒諸君之心而所受遂多念單車遠行將無以懷
璧為罪願諸君為之計衆乃各留所贈咸服其德
沐德信少以清介立名𫝊播異域(魚豢魏略曰沐並字德信河間人袁紹時)
(為吏有志介黃初中為成臯令校事劉肇過縣求索藁穀時蝗旱未辦肇人從入閣下呴呼罵吏並怒躧履提)
(刀多從吏卒欲收肇肇覺奔逸具以状聞有詔肇為牧司爪牙吏而並欲收縛無所忌憚自恃清名耶髠决減)
(死放散十餘年)吴使諸葛子瑜(諸葛瑾别見)朱義封(吴志曰朱然字義封丹陽故鄣)
(人仕吴為左大司馬)圍樊城遣船兵扵峴山東斫材牂牁兵人作
食有先熟者呼後熟者云来共食後熟者答言不煩爾
呼者曰汝欲作沐德信耶(魏略曰並豫作終制戒其子曰告雲儀等夫禮者生民之)
(始教百世之中庸也故力行則為君子不務者終為小人然非聖人莫能履其從容也是以富貴者有驕奢之)
(過貧賤者譏扵固陋扵是養生送死苟竊非禮由斯觀之陽貨璵璠甚扵暴骨桓魋石椁不如速朽此言儒學)
(撥亂反正鳴鼔矯俗之大義未是窮理盡性陶冶變化之實論也若能原始要終以天地為一區萬物為芻狗)
(&KR1308;覽玄通求形景之宗同禍福之素一生死之命吾有慕扵道矣夫道之為物惟恍惟忽夀為欺魄夭為鳬沒)
(身淪有無與神消息含悅隂陽甘夢太極奚以棺槨為牢衣裳為纏屍繫地下長幽桎梏豈不哀哉昔莊周闊)
(達無所適莫又楊王孫裸體至夫末世緣生怨死之徒含珠鱗押玉牀𧰼袵殺人以徇壙穴之内錮以紵絮藉)
(以蜃炭千載僵燥託𩔖神仙扵是大教陵遲競扵厚葬謂莊子為放蕩以王孫為戮屍豈復識古有衣薪之鬼)
(而野有狐貍之胔哉吾以材質滓濁汙扵清流今年過耳順奄忽無常苟得獲沒即以吾身襲扵王孫矣上以)
(贖市朝之逋罪下以親道化之靈祖顧爾幼昏未知臧否若將逐俗抑廢吾志為棄父之命誰或矜之使死而)
(有知吾將屍視)
吕子義往省一友人嫌其設酒食懷乾糒而往主人盛
為供饌子義出懷中乾糒求一杯冷水食之(楊泉物理論曰吕子)
(義當世清賢士也)
潘元茂值年荒時部曲渠帥皆服元茂重名相率贈送
道路為儲以供行資元茂随同旅多少口率均分無有
尊卑優劣若所賦已盡則推己之分以周未遍父老皆
為之語曰且貴且富有南山之夀吾仍得與潘元茂又
曰恩不可忘無如我潘郎(文章志曰潘勖字元茂陳留中牟人少有逸才獻帝時為)
(尚書郎遷東海相未發拜尚書左丞病卒)
張子臺在魏以簡質聞(典略曰張閣字子臺東都人官至太僕)杜恕著家
戒嘗稱之曰張子臺視之似鄙朴人然其心中不知天
地間何者為美何者為好敦然似如與隂陽合德作人
如此自可不富貴然患禍當何從而来世有高亮如子
臺者皆多力慕體之不如也(魏志曰杜恕字務伯翊杜氏新書曰恕少與馮李)
(豐俱為父任總角相善後豐砥礪名行以要世譽而恕誕節直意與豐殊趣豐竟馳名一時京師之士多為遊)
(說當路者以豐名過其實而恕被褐懷玉由此為豐所不善恕亦任其自然不力行以合時豐顯仕朝廷恕猶)
(居家眀帝擢拜散騎數月轉黃門侍郎)
董侍中(蜀志曰董允字休昭南郡枝江人父和字幼宰掌軍中郎將允秉心公亮丞相亮欲任以宫省)
(之事遷侍中允事為防制甚得匡救之理延熙中守尚書令為大將軍費禕副貳華陽國志曰蜀人以諸葛)
(亮蔣琬費禕及允為四相一號四英)嘗與尚書令費禕(别見)典軍胡濟
(蜀志曰胡濟字偉度義陽人官丞相典軍主簿)共期遊集嚴駕已辦郎中董
恢詣侍中許脩敬恢年少官微見侍中停出逡廵求去
侍中不許曰本所以出者欲與同好游談也今君已自
屈方展闊積捨此之談就彼之宴非所謂也乃命解驂
(襄陽記曰董恢字休緒襄陽人以宣信中郎副費禕使吴孫權問禕曰楊儀魏延牧竪小人雖有鳴吠之益然)
(既已任之勢不得輕若一朝無諸葛亮必為禍亂諸君不知防慮豈所謂貽厥孫謀乎禕愕然不能即答恢目)
(禕曰可速言儀延之不協起扵私忿無黥韓難御之心也今方掃除彊賊混一區夏功以才成業由才廣若捨)
(此不任防其後患是猶備風波而逆廢舟楫非長計也權大笑樂諸葛亮以為知言還未三日辟丞相府屬)
諸葛子瑜有容貎思度一時服其弘雅(吴志曰諸葛瑾字子瑜瑯琊陽)
(都人避亂江東仕吴與魯肅並見賓待嘗使蜀與弟亮公會相見退無私面)
陸子璋好學篤義(吴志曰陸瑁字子璋吴郡吴人丞相遜族弟官選部尚書與同郡徐原素)
(不相識原臨死遺書託以孤弱瑁為起墳收養其子又從父績早亡一子一女皆數歲瑁迎養至長乃别)陳
國陳融陳留濮陽逸沛郡蔣纂廣陵袁迪皆單貧有志
就子璋游處子璋割少分甘與同豐約
駱公緒小時鄉里饑困游客或多窘乏公緒為之飲食
衰少其娣寡居仁愛有行見而哀之數問其故公緒曰
士大夫糟糠不足我何心獨飽(吴志曰駱統字公緒會稽烏傷人父俊官至陳)
(相為袁術所害母改適為華歆小妻統時八歲與親客還會稽母送之拜辭上車逕去不顧母涕泣扵後御者)
(曰夫人尚在統曰不欲增母思故不顧耳)
顧孝則留心下士愛好不倦(吴志曰顧劭字孝則吴郡吴人父雍為丞相劭博覽)
(書𫝊好樂人倫少與舅陸績齊名而陸遜張敦卜靜亞焉自州郡庶幾四方人士或言議而去或結厚而别風)
(聲流聞遠近稱之)嘗識張秉扵民庶顧除豫章太守當之郡發
在近路值秉疾病時送者百數顧起辭賓客曰張仲節
有疾苦不能来别恨不見之暫還與别諸君幸少見待
(江表𫝊曰張秉字仲節陽羨人)
卓恕嘗從建康還會稽辭太傅諸葛恪恪問何當復来
恕言某日當復至省覲至日恪欲為主人停不飲食以
湏恕至時賓客會者皆曰會稽建業相去千里道阻江
湖風波難必豈得如期俄恕至一座盡驚(會稽典錄曰卓恕字公行)
(上虞人為人篤性言不宿諾)
吴用薛綜為選曺尚書(吴志曰薛綜字敬文沛郡竹邑人避地交州從劉熙學士爕既)
(附孫權召為五官中郎除合浦太守日吴書曰權賜綜紫綬嚢綜陳讓權曰太子年少涉道淺君當博之以)
(文約之以禮茅土之封非君而誰時綜以名儒居師傅之位乃兼選舉甚為優重)薛以讓顧子
默曰譚心精體密貫道達微才照人物德允衆望誠非
愚臣所可越先(吴志曰顧譚字子默祖雍吴丞相父劭豫章太守譚弱冠與諸葛恪等為太子)
(四友後為全寄父子所構徙交州幽而發憤著新言二十篇陸機顧譚别𫝊曰宣太子正位東宫天子方隆)
(訓導之義妙簡俊彦講學左右四方之傑畢集太傅諸葛恪等雄竒蓋衆而譚以清識絶倫獨見推重自太尉)
(范慎謝景羊道之徒皆以秀稱其名悉在譚下)
晉兵伐吴張巨先督沈瑩諸葛靚諸人逆之牛渚(襄陽記曰)
(張悌字巨先襄陽人少有名理孫休時統兵牛渚沈瑩曰晉治水軍扵蜀久矣今傾國大舉浮江而下我上流)
(諸軍無備名將皆死幼少當任恐邊江諸城盡莫能禦晉之水軍必至于此宜畜衆力待来一戰若勝之日江)
(西自清今渡江逆戰勝不可保若或摧喪大事去矣悌曰吴之將亡賢愚所知非今日也吾恐蜀兵来至衆心)
(必懼不可復整今渡江决勝其或敗喪同死社稷若其克勝則此敵奔走兵勢萬倍便當乘威逆之中道不憂)
(不破若如子計恐行散盡坐待敵到君臣俱降無復一人死難不亦辱乎遂渡江戰)吴軍大敗諸
葛靚退走(吴志曰諸葛靚字仲思魏諸葛誕之子誕據夀春反使靚求援扵吴夀春破遂留吴不返)
過迎巨先巨先不肯去靚自往牽之曰天下存亡自有
大數豈卿一人所知何故自取死辱巨先垂涕曰仲思
今日是我死日也我作兒童時便為卿家丞相所拔常
恐不得其死負名賢知顧今以身徇社稷復何遁耶莫
牽曳之如是靚流涕放之去數百步見巨先為晉軍
所殺
城陽太守梁柳當之官梁是皇甫士安從姑子(臧榮緒晉書曰)
(皇甫謐字士安安定人年二十始受書得風痺疾猶手不釋卷舉孝廉不行又辟著作不應卒于家)或勸
士安餞之士安曰柳為布衣時過我吾送迎不出門食
不過鹽菜貧者不以酒食為禮今作郡而送之是貴城
陽太守而輕梁柳豈中古人之道是非吾心所安(元晏春秋)
(曰七年春余長七尺四寸矣未通史書與從姑子梁柳編荆執荻分陳相刺習兵共以為樂)
鬲令袁毅在政貪濁饋遺朝廷以營虚譽嘗遺山巨源
絲百斤巨源不欲為異受之命懸之梁後毅事露案驗
衆官吏至巨源扵梁上得絲已數年塵埃封印如故(虞預)
(晉書曰山濤字巨源河内懷人父曜冤句令濤少有器量宿士猶不慢之年十七宗人謂宣帝曰濤當與景文)
(共綱紀天下者也帝戱曰卿小族那得此快人好莊老與嵇康善為河内從事與石鑒共𫝊宿濤夜起蹋鑒曰)
(今何等時而眠也知太傅卧何意鑒曰宰相三日不朝與尺一令歸第君何慮焉濤曰咄石生無事馬蹄間也)
(投𫝊而去果有曺爽事遂隠身不交世務累遷吏部尚書)
王偉元少立操行不受致遺嘗有一門生為本縣所役
告偉元求屬令王曰卿學不足以庇身吾德不足以蔭
卿屬之何益乃步擔乾飯兒負鹽豉着草屩送所役生
到縣生徒隨從者千人令以偉元詣已整衣出迎偉元
乃下道至土牛傍磬折立自言門生為縣所役故来送
别因執手涕泣而去令即放遣此生一縣皆以為恥(王隠)
(晉書曰王褒字偉元城陽營陵人祖脩有名魏世褒少立操尚以父儀為晉文王所害絶世不仕立屋墓側隱)
(居以教授為務旦夕常至墓前朝拜悲號斷絶墓前一柏褒常所攀枝葉為之枯)
裴叔則至性寬厚與物無忤不持檢素每遊貴勢輙取
其珍玩雖車馬噐服宿昔之間便以施諸窮乏(虞預晉書曰裴)
(楷字叔則父徽魏冀州刺史楷眀悟有識量弱冠知名尤精老易與王戎齊名)
裴叔則營新宅甚麗當移住與兄共遊牀帳儼然軒櫺
疎朗兄心甚欲之而口不言叔則心知其意便推使兄
住
庾異行嘗與弟子𣗳籬跪而授條或云今在隱屏先生
何恭之過異行曰幽顯易操非君子意也衮不忍為(王隱)
(晉書曰庾衮字叔褒潁川人少邅大疫二兄俱亡次兄又疫厲氣方盛諸父兄弟皆出避衮獨不出諸父強之)
(不可曰衮獨不畏病納漿粥扶持不捨晝夜)
衛洗馬(衛玠别見)常以人有不及可以情恕非意相干可以
理遣故終身不見喜愠之色
阮思曠嘗以人不湏廣學正應以禮讓為先故終日静
默無所修綜而物自宗焉(阮光禄别傳曰阮裕字思曠陳留尉氏人祖略齊國内史)
(父顗汝南太守裕淹通有理識累遷侍中以疾築室會稽剡山徵金紫光禄大夫不就)
阮宣子君貧清静年四十餘未有室王處仲(王敦别見)諸人
歛錢與婚皆一時名士時有慕之者求入錢而不得(名士)
(𫝊曰阮脩字宣子陳留尉氏人好老易能言理傲然無營家無儋石之儲晏如也瑯琊王處仲為鴻臚卿謂曰)
(鴻臚丞差有禄卿常無食能作不脩曰為復可耳遂為鴻臚丞)
陶士行每飲酒有限常歡有餘而限已竭(陶氏叙曰侃字士行其先)
(鄱陽人後徙尋陽侃少有遠槩綱維宇宙之志察孝廉入洛張華見而謂曰後来匡主寧民君其人也劉宏鎮)
(沔南取為長史謂侃曰昔吾為羊太傅參佐見語云君後當居身處今相觀亦復然矣累遷湘廣荆三州刺史)
(贈大司馬謚桓公)殷洪源(殷浩别見)勸更少進士行悽然曰年少時
嘗有酒失慈母見約故不敢過
前軰忌日唯不飲酒作伎王世將以忌日送客至新亭
主人欲作音樂世將便起去持彈往衛洗馬墓下彈鳥(王廙)
(别𫝊曰王廙字世將祖覽父正廙高朗豪率性倨傲不合己者面拒之故為物所疾加平南將軍薨)
陸祖言少有清操為吴興時(晉書曰陸納字祖言吴郡吴人父玩官侍中司空納)
(少有清操貞厲絶俗太原王術雅敬重之引為建威長史遷吏部郎出為吴興太守)至姑孰辭桓
公(桓温别𫝊曰桓温字元子譙國龍亢人漢五更桓榮後也父彛有識鍳温豪邁有風氣為温嶠所知累遷)
(征西大將軍時鄴中未平餘燼假息温親勒郡卒建旗致討清蕩伊洛展敬園陵薨謚宣武侯)祖言因
問桓曰公致醉可飲幾酒食肉多少桓曰年大来飲三
升便醉白肉不過十臠卿復云何祖言曰素不能飲止
可二升肉亦不足言後伺桓閑日白云外有微禮方守
遠郡欲與公一醉以展下情桓欣然納之時王坦之刁
彛在坐見祖言所進唯酒一斗鹿肉一柈坐客愕然祖
言徐曰眀公近云飲酒三升納止可二升今有一斗以
備杯杓餘瀝桓公諸人並歡其率素勅中厨更設精饌
酣飲極歡而罷
謝太傅嘗造陸祖言祖言都無供辦兄子俶密為具餐
太傅既至祖言所設唯茶果而已俄而俶遂陳盛饌珍
羞畢具客去祖言大怒責數俶曰汝不能光益父叔乃
復穢我素業耶杖之四十(羊愔文字志曰謝安字安石奕弟也世有學行安弘粹通)
(遠温雅融暢桓彛見其四歲時稱之善行書累遷太保錄尚書事)
何公(何充别見)為揚州日親戚有葬者乞數萬錢而帳下無
有揚州舊有&KR1151;米以賑貧寡乃有千餘萬斛虞存為治
中見何公道帳下空索求糶此米付帳下何公曰次道
義不共孤寡争粒
郭文舉父母服終遍遊名山歴華隂之崖以觀石室之
石函步擔入吴興餘杭山窮谷中倚木扵𣗳苫覆而居
都無壁障餘杭令顧颺與葛洪共造之携與俱歸颺以
文舉山行或湏皮衣贈以韋袴褶一具文舉不納辭歸
山中颺追遣使者置衣室中而去文舉初無言韋衣乃
至爛于戶内竟不服用(王隠晉書曰郭文字文舉入餘杭山蘇峻未亂之前徙臨安山)
(中臨安令萬寵迎着縣中養病及峻破餘杭臨安如故人始異之自後不復語但舉手以宣其意病甚寵問先)
(生可復得幾日文三舉其手果以十五日終)
庾元規姿容雋朗好談老莊風格峻整動由禮則閨門
之内不肅而成時人以為夏侯太初陳長文之倫(夏侯玄陳)
(羣已見晉陽秋曰庾亮字元規潁川鄢陵人明穆皇然后長兄也淵雅有德量侍從父琛避地會稽端拱嶷)
(郡人嚴憚之覲接之者數人而已)
謝石奴請吴隱之為衛將軍主簿(晉書曰謝石字石奴丞相安之弟假節大)
(都督與兄子玄琰破苻堅)隱之將嫁女謝知其貧潔遣女必當率薄
乃令移厨帳助其經營使者至方見一婢牽犬賣之此
外蕭然無辦(鄭緝孝子𫝊曰吴隱之字處默少有孝行邅母喪哀毁過禮時與太常韓康伯隣居)
(康伯母殷浩之妹聰眀婦人也隱之每哭康伯母輒流涕悲不自勝終其喪如此謂康伯曰汝後若居銓衡當用此)
(輩人後康伯為吏部尚書乃進用之)
劉子驥盛德素為當時所推百里外有孤嫗病將死語
人曰唯有劉長史當埋我耳子驥親往候之值終為治
棺殯(鄧粲晉書曰劉驎之字子驥南陽安衆人性尚質素信義著扵羣小凡厮伍之家婚娶葬送無不躬)
(自造焉退居陽岐去道斥近人士往来必投其家驎之親自供給贈致一無所受)
汜毓奕世儒業敦睦九族客居青州逮毓七世人號其
家兒無常父衣無常主(晉中興書曰汜毓字稚春北海廬人)
王悅之少厲清操為吏部郎時隣省有會同者遺悅之
餅一甌竟辭不受曰所費誠復小小然少来不欲當人
之惠(晉中興書曰王悅之字少眀祖獻之中書令父靖之司徒左長史悅之少厲清操亮直有風檢為吏)
(部郎)
桓石秀風韵秀澈好言老莊常獨處一室簡扵應接時
人比之庾純(晉書曰石秀幼有令名甚為簡文帝所重性放曠常弋釣林澤不以榮爵嬰心善騎)
(射發則命中常從叔父冲獵登九井山徒旅甚盛觀者傾坐石秀未嘗屬目止嘯咏而已晉陽秋曰庾純字)
(謀父博學有才藝為世儒宗)
桓南郡領平西將軍以羊敬元為主簿參預機要羊欲
自疎時漏密事南郡覺其此意愈重之以為楚臺殿中
郎語羊曰尚書政事之本殿中禮樂所出卿昔處股肱
方此為輕也羊拜職少日稱病自免屏居里巷十年不
出(沈約宋書曰羊欣字敬元太山南城人少懷静默秉操無競美姿容善言笑長扵草隸)
戴仲若與兄勃並隠遁有高名世居剡下又以桐廬地
多名山復共遊之因留止居後勃疾患醫藥不給仲若
謂勃曰顒随兄得閑非有心扵默語兄今疾篤無可營
療顒當干禄以自濟耳乃告時求海虞令事垂行而勃
卒仲若便引退(宋書曰戴顒字仲若譙郡銍人戴逵子也)
郭原平少禀至性住在會稽居宅下濕遶宅為溝以通
淤水宅上種少竹春月夜有盜其筍者原平偶起見之
盜者奔走墜溝原平自以不能廣施至使此人顛沛乃
扵所植竹處溝上立小橋令足通行又采筍置籬外隣
曲慙愧無復取者(宋書曰郭原平字長泰會稽永興人父世通以孝稱原平幼禀至行養親)
(必已力性閑木工傭賃以給供養)
甄彬甚有行誼嘗以一束苧就長沙寺庫質錢後贖苧
還扵苧束中得金五兩以手巾裹之彬送還寺庫寺僧
以半與甄甄拒不受曰五月披羊裘而負薪豈受遺金
者耶(李延夀南史曰甄彬中山人祖法崇江陵令彬有行業鄉黨稱善楊松介談藪曰彬為郫令辭太)
(祖時同列五人上戒以廉慎至彬獨曰卿昔有還金之美故不復以此為戒)
王令眀兄鑒頗好聚歛廣營田業令眀意甚不同嘗謂
鑒曰尊何用田為鑒曰無田何由得食令眀曰亦復何
湏得食(南史曰王惠字令眀瑯琊人祖劭車騎將軍父默左光禄大夫惠幼而夷簡為叔父司徒謐所)
(知恬静不妄交游未嘗有雜事宋武帝聞其名以問其從兄誕誕曰惠後来秀令鄙宗之美也)
王僕射子恢之被召為秘書郎僕射為求奉朝請語恢
之曰秘書有限故有競朝請無限故無競吾欲使汝處
不競之地太祖嘉而許之(宋書曰王敬宏瑯琊臨沂人本名裕避高祖諱故稱字曾)
(祖廙晉驃騎將軍祖胡之司州刺史父茂之晉陵太守敬宏少有清尚起家本國左常侍歴官至僕射)
孔中丞在都其弟道存為江夏内史時東土旱儉都下
米貴一斗將百錢道存慮中丞貧乏遣吏載五百米餉
之中丞呼吏語曰我在彼三載去官之日不辦有路糧
郎至彼未幾何緣得有此米可令載還吏白自古無有
載米上水者都下米貴乞扵此貨之中丞不聽吏載米
還江夏(宋書曰孔顗字思遠會稽山隂人祖琳之贈太常父邈揚州治中顗骨鯁有風力以是非為己)
(任口吃好讀書舉秀才補主簿官至御史中丞)
江湛為吏部尚書不營財利餉饋盈門一無所受鮮兼
衣餘食嘗為上所召遇澣衣稱疾經日衣成然後起(南史)
(曰江湛字徽深濟陽考城人父夷右僕射湛居喪以孝聞愛文義善彈棋鼔琴為彭城王主簿司空檀道濟為)
(子求娶湛妺不許義康有命又不從時人重其立志所畜牛餓御人求草湛良久曰可與飲在選頗有刻覈之)
(譏而公平無私不受請謁論者稱焉)
沈道虔居五康山中以捃拾自資同捃者或爭穟道虔
諫之不止悉以所得與之爭者愧謝後每事輒云勿令
居士知
朱百年家素貧薄母以冬月亡衣並無絮百年自此不
衣綿帛嘗寒時就同縣孔思遠宿衣悉裌布飲酒醉眠
思遠以卧具覆之百年初不知既覺引卧具去謂思遠
曰綿定竒温因流涕悲慟思遠亦為之感泣(南史曰朱百年會稽)
(山隂人祖凱之晉左衛將軍父濤揚州主簿百年少有高情親亡服闋携妻孔氏入會稽南山伐&KR2082;採若為業)
(以&KR2082;若置道頭輒為行人所取眀旦已復如此人稍怪之積久知是朱隠士所賣湏者随其多少留錢取&KR2082;若)
(而去或寒雪&KR2082;若不售輒自榜船送妻還孔氏天晴迎之有時出山隂為妻買繒采三五尺好飲酒遇醉或失)
(之頗言玄理為詩往往有高勝之言與同縣孔顗友善顗亦嗜酒相得輒酣對盡歡)
劉凝之隱居荆州時適歲儉衡陽王義季慮凝之饑死
餉錢十萬凝之大喜持錢至市門見有饑色者悉分與
之俄頃都盡(酈道元水經註曰劉凝之字志安兄盛公高尚不仕凝之慕老莱嚴子陵之為人立)
(屋江湖非力不食妻梁州刺史郭全女亦能安貧元嘉中夫妻隱扵衡山終焉不返矣南史曰凝之字隱安)
釋曇遷經與范蔚宗王曇首遊欵後蔚宗被誅門有十
二喪交知無敢近者曇遷抽貨衣物悉營葬送宋孝武
聞而歎賞語徐爰曰卿著宋書勿遺此士(釋慧皎高僧𫝊曰曇遷姓)
(支本月支人寓居建康篤好玄儒游心佛義善談莊老并注十地王僧虔為湘州及三吴並携共同遊)
江士清性至仁慈衣弊多蝨以綿裹置之食菜不食心
以其有生意也(齊春秋曰江泌字士清濟陽考城人有孝行同族有一人與泌同名世謂泌為)
(孝泌以别之)
語林卷一
