語林卷二十六明何良俊撰
簡傲第二十六
昔夫子許仲弓以南面仲弓蓋簡者也故以子桑伯子
為問及夫子曰可也簡則又以居敬行簡為可居簡行
簡為太簡仲弓其善於用簡者乎嘗觀夫子在陳之歎
曰吾黨之小子狂簡不知所以裁之夫裁之者亦唯持
之以敬而已此所載曰簡傲其即太簡者耶惜無夫子
以裁之終亦為伯子之流爾矣
世祖與嚴子陵論道故舊相對累日帝從容問子陵云
朕何如昔時對曰陛下差增於往因共偃臥子陵以足
加帝腹上明日太史奏客星犯御坐甚急帝笑曰朕故
人嚴子陵共卧耳(會稽典錄曰上在長安中與餘姚嚴光俱共受學結好)
世祖幸嚴子陵館子陵卧不起帝撫其腹曰咄咄子陵
不可相助為理耶子陵不應良久張目熟視曰昔唐堯
著德巢父洗耳士故有志何至相迫乎帝曰子陵我竟
不能下汝耶歎息升輿而去
井大春禀性清高未嘗修刺候人(范曄後漢書曰井丹字大春扶風郿人少)
(受業太學通五經善談論京師為之語曰五經紛綸井大春)時五王居北宫皆好賓
客更遣請大春不能致信陽侯隂就(光烈皇后弟)以外戚貴
盛使人要劫大春既至就故設麥飯葱葉之食大春推
去之曰以君侯能供甘旨故來相過何其薄乎更致盛
饌乃食左右進輦大春笑曰吾聞桀駕人車豈此耶坐
中皆失色就令去輦
趙元叔(趙壹己見)造河南尹羊陟不得見趙以公卿中非陟
無足以托名乃日往到門既通謁尚卧未起元叔逕入
上堂遂前臨之曰竊伏西州承高風舊矣乃今方遇而
遽忽然奈何命也因舉聲哭門下皆驚奔入滿側陟知
非常人起延與語明旦大從車騎造元叔時諸計吏多
盛飾車馬帷幕元叔柴車草屏露宿其旁延陟坐於車
下相與言談至曛夕而去執其手曰良璞不剖必有泣
血以相明者乃與袁司空(袁逄己見)共稱薦之名動京師(謝承)
(後漢書曰羊陟遷河南尹計日受俸嘗食乾飯茹菜禁斷豪右書䟽不與交通斷理冤徒進用善士節操者旌)
(表異行)
戴叔鸞才既高逹論議尚竒多駭流俗同郡謝季孝問
曰子自視天下孰與為比叔鸞荅曰我若仲尼長東魯
大禹出西羌獨步天下誰與為偶
龐德公居峴山南(襄陽記曰龐德公南郡襄陽人諸葛孔明每至德公家獨拜牀下德公初)
(不令止)司馬德操嘗詣德公值其渡沔上先人墓德操逕
入其室呼德公妻子使速作黍徐元直向云當來就我
與德公談妻子羅拜堂下奔走供設湏臾德公還直入
相就不知何者是客(司馬徽己見兄襄陽記曰德操年小德公十歲事之呼作龐公)
十月朝黃祖在艨衝舟上會設黍臛衡年少在坐黍臛
至衡先自飽食都不顧衆賓唯舉搏以弄戲(禰衡别傳曰時江夏)
(有張伯雲亦在坐調之曰禮教云何而食此正平不荅弄黍如故祖曰處士不當荅之也衡謂祖曰君子寧聞)
(車前馬䊧祖呵之衡熟視祖罵曰死鍜錫公祖大怒令五伯將出欲杖之而罵不止遂令絞殺黃射來救無所)
(復及悽愴流淚曰此有異才曹操及劉荆州不殺大人奈何殺之祖曰人罵汝父作鍜錫公奈何不殺)
先主初入蜀彭永年詣龐士元值龐有客永年與龐素
不相識逕上龐榻上卧語龐曰俟客罷當與卿善談須
臾客去龐就永年坐永年又先責龐食然後共語因留
信宿至于經日龐大善之又法孝直宿自知永年遂並
致之先主(蜀志曰彭羕字永年廣漢人容貌甚偉姿性驕傲先主拔為治中從事羕囂然自矜武侯)
(密表羕心大志廣難可保安左遷江陽太守羕私情不悦往詣馬超超曰卿才具秀拔主公相待至重謂當與)
(孔明孝直齊足並驅寧當外授小郡失人本望乎羕曰老革荒悖可復道耶又謂超曰卿為其外我為其内天)
(下不足定也超退表羕辭於是收羕付有司羕於獄中與諸葛亮書曰僕昔有事於諸侯以為曹操暴虐孫權)
(無道惟主公有伯王之器可與興業致治翻然有輕舉之志會公來西僕因法孝直自衒鬻龐統斟酌其間遂)
(得詣公抵掌而談治世之務講伯王之義建取益州之策公亦宿慮明定即相然贊遂舉事焉僕得遭風雲激)
(矢之中求君得君志行名顯擢為國士分子之厚誰復過此羕一朝狂悖自求𦵔醢為不忠不義之鬼乎先民)
(有言左手據天下之圖右手刎咽喉愚夫不為也况僕頗别菽麥者哉所以有怨望意者不自度量以為首興)
(事業而有投江陽之論頗以被酒侻失老語主公實未老也且夫立業豈在老少西伯九十寧有衰志至於内)
(外之言欲使孟起立功北州戮力主公共討曹操耳寧有他志耶每與龐統共相誓約庶托足下末縱盡心主)
(公之業追名古人載勲竹帛統不幸死僕敗以取禍自我惰之將復誰怨足下當世伊吕宜善與主公計事濟)
(其大猷天明地察神祗有靈復何言哉貴使足下明僕本心耳行矣努力羕竟誅死)
龐士元師事司馬德操士元嘗一日詣之時適𧖟月德
操躬采桑後園自坐樹上不動令士元助其條桑因與
談論興廢其言如神遂移日忘食
孫子荆為驃騎參軍時石苞在驃騎府孫負其才氣又
侮易苞初至不拜但長揖直語苞曰天子命我參卿軍
事
阮宣子通率簡任不修人事絶不喜見俗人時誤相逢
即便舍去
陶士行為鄒平令性矜傲責鄉里謝鯤等拜或曰禮敬
年爵以德為先令鯤拜勢懼傷風俗士行不以為慙
庾太尉(庾亮己見)領江州辟孟萬年為部從事孟還都太尉
引問風俗得失孟對曰還傳當問從吏太尉舉麈尾掩
口而笑顧謂弟征西曰孟嘉故是盛德人即轉為勸學
從事(孟嘉己見時庾翼别傳曰翼字稚恭潁川鄢陵人少有大度論以經略許之兄太尉薨朝議推才)
(乃以翼都督七州進征西將軍荆州刺史)
謝仁祖為豫章主簿在桓大司馬閣下桓聞其善彈箏
便呼之既前取箏令彈仁祖理絃撫箏因歌秋風意氣
殊遒桓大以此知之
謝仁祖性輕率不治細行兄葬後往墓所省視還時王
劉(王濛劉惔並己見)諸人共遊新亭王欲招仁祖先以問真長
曰計仁祖正當不為異同耳真長曰仁祖韻中自應來
乃遣信要之仁祖初辭然已無歸意及再請便回車
王子猷嘗寄居空宅中但令種竹或問之王但嘯詠指
竹曰何可一日無此君(晉百官名曰王徽之字子猷子晉中興書曰徽之羲之第五)
(卓犖不羈欲為傲達仕至黃門侍郎)
王子猷為桓沖參軍嘗從行值雨因下馬步入沖車中
曰公豈得獨擅一車
桓子野(桓伊己見)最解音晉孝武祖宴西堂詔桓箏歌桓辭
以須笛於是詔其常吹奴碩賜姓曰張加四品將軍引
使上殿張碩意氣激揚吹破三笛末取睹脚笛然後理
調成曲
王曇首年十四五便歌諸妓向謝公稱歎公甚欲聞之
而王名家年少無由得聞諸妓又向王說謝公意謝後
出東府土山上作技王時作兩丸髻著袴褶騎馬往土
山下庾家墓林中作一曲歌于時秋月王因舉頭看北
林卒曲便去妓白謝公曰此是王郎歌
宋高祖為桓修撫軍中兵參軍嘗詣謝景仁諮事謝與
語大悦因留高祖共食食未辦且為玄所召玄性促急
俄頃之間騎詔續至高祖屢求去謝不許曰主上見待
要應有方我欲與客共食豈當不得待竟遂飽食然後
應召
陶淵明在彭澤郡遣督郵行縣吏白應束帶見之陶歎
曰我不能為五斗米折腰向鄉里小兒即日解印綬去
陶徵士居家凡貴賤造之有酒輒設陶若先醉便語客
我醉欲眠卿可去
王僕射(王敬弘己見)嘗往何氏看女(南史曰敬弘女適何尚之弟述之)值尚
之不在寄齋中卧俄頃尚之還敬弘使二婢守閣不聽
尚之前直語云正熱不堪相見君可且去尚之遂移於
他室
謝叔源(謝混己見)風格高峻少所交納唯與族子靈運瞻曜
弘微以文義賞會嘗共宴處居在烏衣巷時稱為烏衣
之遊其外雖復高流時譽莫敢造門
劉會稽之郡送者傾都王令明亦造别還過其從弟球
球問向何所見令明曰惟覺即時逢人耳(王惠王球並己見)
范曄善彈琵琶能為新聲宋武帝欲聞之屢諷以微旨
偽為不曉終不肯彈一日因飲宴歡適謂曄曰我欲歌
卿可彈曄乃奉旨上歌既畢曄亦罷絃
顔延之以才學見遇當時多相推服唯袁淑年倍小於
延之不相推重延之甚忿嘗於衆中折之曰昔陳元方
與孔元駿齊年文學元駿拜元方於牀下今君何得不
見拜淑無以對
張思光嘗詣吏部尚書何戢誤通尚書劉澄融下車入
門曰非是至戶外望澄又曰非是既造席視澄曰都目
非是乃去
路瓊之是太后父興之孫與王僧達鄰居嘗一日盛車
服謁僧達僧達不與言直語曰身昔門下騶路興之者
是君何親遂焚瓊之所坐牀太后怒泣訴於孝武帝帝
曰瓊之年少無事詣王僧達見辱乃其宜爾(南史曰孝武路太后)
(者丹陽建康人以色選入宫生孝武帝孝建二年贈太后父興之散騎常侍太明四年太后弟子瓊之自陳有)
(司奏贈瓊之父道慶給事中瓊之及弟休之茂之並居顯職)
檀超放誕任氣為州西曹時蕭惠開為别駕稍相凌辱
超舉動嘯傲不以地勢推之張目語惠開曰我與卿皆
國家微賤時外戚耳何足以一爵高人(檀超蕭惠開並己見)
袁司徒(粲)閑默寡言不肯當事主書每往諮决或高詠
對之時立一意則衆莫能改宅宇平素器物取給好飲
酒善吟諷獨酌園亭以此自適居負南郭時杖策獨遊
素寡往來門無雜客及受遺當權四方輻凑閒居高卧
一無所接談客文士所見不過一兩人
劉蒨在晉陵高爽嘗經途詣之了不相接高甚銜之俄
爽代蒨為縣蒨迎贈甚厚爽受餉荅書云高晉陵自荅
人問其故爽荅曰劉蒨自餉晉陵令耳何關爽事(南史曰高)
(爽廣陵人博學多才坐事被繫作鑊魚賦以自况其文甚工後遇赦得免)
釋法願出憩湘宫寺文惠太子嘗往問訊願既不命坐
文惠作禮而立乃謂願曰葆吹清鐃以為供養其福云
何願曰昔菩薩八萬伎供養佛尚不如至心今吹竹管
子打死牛皮此何足道(高僧傳曰釋法願本姓鍾穎川長社人移居吳興長城後出家)
(為遠公弟子太始六年校長生舍宅為寺名曰正勝請願居之)
張延符是思曼子(張緒己見特劉璠梁典曰張充字延符父緒官進有重名充該通老易)
(能清言與從叔稷俱有令譽歴殿中郎終吳郡太守)齊武帝時朝政皆取决於王
中書(儉)王一日方宴聚親賓延符榖巾葛帔至便求酒
言論放逸一坐盡傾(南史曰武帝欲以緒為尚書僕射儉不可充以為愠與儉書曰頃日)
(路長霖霞韜晦凉暑未平想無虧攝充以漁釣之閑鎌採之暇時復引軸自娛逍遥前史縱横萬古動默之路)
(多端紛綸百年升降之塗不一金剛水柔性之别也圓行方止器之異也善御性者不違金水之質善為器者)
(不易方圓之用充生平少長不以利欲干懷三十六年差得棲貧自贍介然之志峭聳霜崖確乎之情峰横海)
(岸至如彯纓天閣既謝廊廟之華綴組雲臺終愧衣冠之秀寔由氣岸疎凝情塗狷隔獨師懷抱不見許於俗)
(人孤秀神崖每邅回於在世長羣魚鳥畢景松阿雖復玉没於訪珪之辰桂掩於搜芳之日汎濫漁父之遊偃)
(息卜居之會如此而已充何識哉若夫桂蘭綺靡叢雜山幽松栢隂森相繚澗側元卿於是不歸伯休以茲長)
(往至於飛竿釣渚濯足滄洲獨浪烟霞高卧風月悠悠琴酒岫遠誰來灼灼文言空擬方寸不覺鬱然千里路)
(隔江山每至西風何當不歎丈人歲路未強學優而仕道佐蒼生功横四海可謂德盛當時孤松獨秀者也而)
(茂陵之彦望冠盖而長懷渭川之甿佇簪裾而竦歎得無惜乎充崑西百姓岱表一人𧖟而衣耕而食不能事)
(王侯覓知己造時人騁游說容與屠博之間其歡甚矣然舉世皆謂充為狂充亦何能與諸君道之哉是以披)
(聞見掃心胷述平生論語默所可通夢交魂推襟送抱唯丈人而已闕廷夐阻書罷莫因儻遇樵夫妄塵執事)
(儉以書示緒緒杖之一百)
梁武帝與何子晢(何點己見)有舊及踐祚手詔論舊賜以鹿
皮巾召見子晢以巾褐引入華林園恩禮甚厚詔徵為
侍中子晢以手捋帝鬚曰乃欲臣老子耶辭疾不起
劉長史(劉孝綽己見)仗氣負才多所凌忽每於朝集公卿間
無所與語輒呼騶卒訪道途間事
蕭子顯性凝簡頗負其才氣及掌選見九流賓客不與
交言但舉扇一撝而已
蕭侍中(蕭琛己見)少便朗悟有縱横才辯初為太學博士時
王儉當朝蕭年少未為所知自負才氣欲往候儉儉方
宴樂遊苑蕭著虎皮鞾策桃枝杖直造儉坐
張吏部(張纘己見)與何敬容意趣不協敬容居權軸賓客輻
輳有過詣吏部者輒拒不前曰吾不能對何敬容殘客
吳興吳規頗有才學邵陵王綸引為賓客邵陵作牧郢
藩規隨在江夏時張纘出之湘鎮邵陵餞之南浦纘見
規在坐意不能平忽舉杯曰吳規此酒慶汝得陪今燕
規尋起還其子翁孺見父不悦問而知之翁孺因氣結
爾夜便卒規恨纘慟兒信次致殞規妻深痛夫子翌日
又亡時謂張纘一杯酒殺吳氏三人
劉祭酒(劉瓛己見)謙率通美不以高名自居遊詣故人唯一
門生持胡牀隨後主人未通便坐問荅
蕭茂鏡(介)性高簡少交游唯與族兄琛從兄畛素洽及
從弟淑等文酒賞會時人以比謝氏烏衣之遊
徐孝穆(陵)為吏部尚書精簡人物縉紳之士皆嚮慕焉
陳暄以玉冒簪插髻紅絲布裹頭袍拂腂鞾至膝不陳
爵里直上孝穆坐孝穆初不識命吏持下陳徐步而出
舉止自若意色無異遂作書謗孝穆孝穆名譽為之小
減
眭夸少有大度未曾以世務經心好酒躭書浩然物表
少與崔浩為友浩為司徒奏徵為其中郎州郡逼遣入
都與浩相見延留數日唯飲酒談叙平生不及世利浩
每欲論屈之竟不能發言浩遂以詔書投夸懷中亦不
開口夸曰桃簡(崔浩小字)卿自為司徒何足以此勞國士耶
吾便於此將别夸乘一驢浩内之廏中冀將維縶夸遂
託鄉人輸租者謬為御車出關而去(魏書曰眭夸一名旭趙郡高邑人高)
(尚不仕寄情邱壑同郡李順請與交拒而不許)
齊神武東出李元忠以路車載素箏濁酒奉迎神武聞
其酒客未即見之元忠下車獨坐酌酒擘脯食之謂門
者曰本言公招延英傑今聞國士到門不吐哺輟洗其
人可知還吾刺勿復通也門者以告神武遽見之
裴季雲性不拘檢好彈琴飲酒時有文詠每出返家人
或問有何消息荅曰無所聞縱聞亦不解
崔瞻性既簡傲以才地自矜所與周旋皆一時名望在
御史臺恒於宅中送食備盡珍羞别室獨餐處之自若
有一河東人姓裴亦為御史伺瞻食便往造焉瞻不與
交言又不命匕筯裴坐視瞻食罷而退明日裴自携匕
筯恣情飲噉瞻方謂裴曰我初不喚君食亦不共君語
君遂能不拘小節昔劉毅在京口冒請鵝炙豈亦異是
君定名士於是每與之同食
孫騰司馬子如嘗共詣李元忠逢其方坐樹下擁被對
壺庭室蕪曠使婢卷兩褥以質酒徐謂二人曰不意今
日披藜藿也
王無功隱居河渚京兆杜之松清河崔善為相繼為刺
史皆請與相見無功曰奈何坐召君平耶
許敬宗性輕傲見人多忘之或謂其不聰曰卿自難記
若遇何劉沈謝暗中摹索著亦可識(劉昫唐書曰許敬宗字延族杭州新)
(城人隋禮部侍郎善心子也幼善屬文)
陳子昂初入京不為人知有賣胡琴者價百萬豪貴傳
視無辯者子昂突出顧左右曰輦千緡市之衆驚問荅
曰余善此樂皆曰可得聞乎曰明日可集宣陽里如期
偕往則酒肴畢具置胡琴於前食畢捧琴語曰蜀人陳
子昂有文百軸馳走京轂碌碌塵土不為人知此樂賤
工之役豈宜留心舉而碎之以其文軸徧贈會者一日
之内聲華溢都(唐詩紀事曰陳子昂字伯玉梓州人資褊躁然好施予篤朋友與陸餘慶王無)
(競房融崔泰之盧藏用趙元最厚唐興文章承徐庾餘風子昂始變雅正為感遇詩三十八篇王適曰是必為)
(海内文宗)
杜審言與李嶠崔融蘇味道為文章四友將死時語宋
之問武平一曰吾在久壓公等今且死固大慰但恨不
見替人(孔平仲續世說曰杜審言甫之祖也恃才蹇傲為時輩所疾登封中蘇味道為天官侍郎審言)
(預選試判訖謂人曰味道必死人問其故審言曰見吾判自當羞死又謂人曰吾之文章合得屈宋作衙官吾)
(之書迹合得王羲之北面其矜誕如此)
李白嘗乘月與崔宗之自采石泛江至金陵著宫錦袍
坐舟中顧瞻笑傲旁若無人(唐詩紀事曰宗之襲父日用齊國之封好學寬博有)
(風舉與李杜以文相知)
嚴武鎮成都奏杜甫為參謀甫於浣花里種竹植樹結
廬枕江縱酒嘯詠與田畯野老相狎蕩都無拘檢武過
之有時不冠
盧簡求(己見)致仕末年篤信仙方飛鍊金石服食雲母
粉穿鑿池臺崇飾羅綺嘗奏清商樂以自奉養不與外
人交通
劉贊子弟皆虧庭訓雖童年稚齒便能侮易驕人人士
多鄙之(劉昫唐書曰劉贊祖子玄開元朝名儒父彙博涉經史唯贊不知書但以強猛立威吏畏之重)
(足一跡仕至宣歙觀察使)
李尚書名益時有宗人庶子與尚書同名俱出於姑臧
公而人謂尚書為文章李益庶子為門戶李益尚書猶
欲兼門地嘗姻族間有禮會尚書歸笑語家人曰大堪
笑今日之席兩箇座頭總是李益(柳子厚先友記曰李益字君虞姑臧人風)
(流有文詞少有僻疾以故不得用)
張祐嘗謁李紳自稱釣巨鼇客李盛怒因詰之曰以何
為竿曰以虹為竿問以何為鉤曰以月為鉤又問以何
為餌曰以短李相為餌紳默然厚贈之
南唐嚴續位高寡學為時所鄙嘗請韓熙載撰其父神
道碑(南唐書曰嚴續字興宗父可求吳相續少長貴勢性恭恪宋齊丘用事續守正不為黨附累官門下)
(侍郎續自以少貴倦學羣從子弟皆礪以儒業子孫舉進士者十餘人)以珍貨幾萬緡仍
輟未勝衣一歌鬟質冠洞房者為濡筆之贈韓納其請
文既成但叙譜裔品秩略不道續事業續慊之封還尚
冀改竄熙載不許直以向所贈及歌姬悉還之臨登車
止寫一闋於泥金雙帶而去(南唐近事熙載詩曰風柳搖搖無定枝陽臺雲雨夢)
(中歸他年蓬島音塵斷留取尊前舊舞衣)
文章承五代之弊穆伯長始好古學初得韓柳集善本
即自鏤板鬻于相國寺有一士人來買酬價不相當伯
長語之曰但讀得成句便以一部相與或怪之復正色
曰誠如此修豈相欺者耶士人知是伯長乃引去
郭恕先放曠不羈尤不與俗人伍宋太宗聞其名召赴
闕館於内侍省竇神興舍恕先長髯而美一日忽盡去
之神興驚問其故曰聊以效顰(蘇文忠公集曰郭忠恕字恕先洛陽人少善屬)
(文及史書小學通九經七歲舉童子漢湘隂公辟從事與記事董裔争事謝去宋初與御史符昭又争忿朝堂)
(貶乾州司戶)
郭恕先時與役夫小民入市肆飲食曰吾所與游皆子
𩔖也
郭恕先有美名郭從義鎮岐下延置山館岐有富人子
喜畫日給醇酒待之甚厚久乃以情言且致匹素郭為
畫小童持線車放風鳶引線數丈滿之富人子大怒與
郭遂絶
李誠之為童子時論其父緯之功於朝久不報自詣漏
舍以狀白韓魏公魏公曰君果讀書自當取科名不用
紛紛論賞誠之云先人功罪未辯深恐先犬馬填溝壑
無以見於地下故忍痛自言若欲求官稍識字第二人
及第不難蓋韓魏公於王堯臣榜第二人登科故也公
聞其語矍然或云魏公德量服一世獨於誠之終身不
能平(東都事略曰李師中字誠之應天府楚丘人父緯為涇原路都監屯鎮戎軍夏人犯鎮戎緯帥兵出)
(戰而帥司所遣别將逗留不進緯敗坐責降師中上書辯之師中累官天章閣待制言時政闕失乞召司馬光)
(蘇軾復置左右貶和州團練使)
錢思公(錢惟演初諡思後改諡文僖)帥洛謝希深尹師魯歐陽永叔
俱在幕下思公以賓友遇三子創道服笻杖各三每府
園文會丞相則夀巾紫褐三人者羽氅携笻以從
石曼卿一日語僧秘演曰館俸清薄恨不得痛飲演曰
非久當引一酒主人奉謁不數日引一納粟牛監簿來
以宫醪十擔為贄列醖於庭演為傳刺曼卿愕然延之
乃問中第何許生曰一别舍介繁臺之側曼卿閑語演
曰繁臺寺閣虛爽可愛久不一登其生曰學士與大師
果欲登閣當具酒簌迎候曼卿因許之一日休沐約演
同登演預戒生生果陳具于閣器皿肴核冠于都下石
演高歌禠帶飲至落景曼卿醉喜曰此遊可紀乃以盆
漬墨濡巨筆題云石延年曼卿同空門詩友老演登此
生拜叩曰塵賤之人幸獲陪侍乞掛一名以光賤迹曼
卿大醉握筆沉慮目演佯聲諷曰大武生捧硯用事可
也演以為言竟題云牛某捧硯永叔後以詩戲曰捧硯
得全牛
宋元憲始名郊文價振天下既入翰林有言郊姓名於
朝廷非便神文乃間諭元憲令易之遂改名庠一日具
奏劄先書臣庠時李憲臣為翰長見奏指宋名曰此何
人耶吏具以對已而白宋宋乃書一絶云紙尾何勞問
姓名禁林依舊玷華纓欲知七略稱臣向便是當年劉
更生
宋朝翰林學士多以知制誥久次而稱職者充之劉原
父居外制最久既譽望素高一時咸以為宜充此選劉
亦雅以自負然久不升進出典兩郡還朝復居舊職頗
怏怏不自得一日顧官屬曰諸君聞殿前指揮使郝質
乎已拜翰林學士矣或以為疑者徐笑曰以今日之事
凖之固當然耳
張丞相(天覺)召自荆湖適劉跛子與客飲市橋聞車騎
過甚都起觀之跛子挽丞相衣使且共飲因作詩曰遷
客湖湘召赴京車蹄迎迓一何榮争如與子市橋飲且
免人間寵辱驚一時賞其俊爽
曾子固性矜汰多所傲忽元豐中為中書舍人嘗白事
都堂時章子厚為門下侍郎謂之曰向見舍人賀明堂
禮成表真天下竒作子固一無辭讓但復問曰比班固
典引如何章不荅
徐德占與曾子固同里素不相接子固流落外郡十餘
年還朝日德占驟進御史中丞中丞法不許出謁子固
亦不過之德占以其先進欲一識其人因朝路相值迎
接甚恭子固却立曰君是何人德占因自叙子固曰君
便是徐禧頷之而去
米元章守漣水地接靈壁畜石甚富一一品目加以美
名入書室則終日不出時楊次公(楊傑己見)為察使知米好
石廢事因往廉焉至郡正色言曰朝廷以千里郡邑付
公汲汲公務猶懼有闕那得終日弄石都不省錄爾後
當錄郡事不然按牘一上悔亦何及米徑前以手於左
袖中取一石其狀嵌空玲瓏峯巒洞穴皆具色極清潤
米舉石宛轉翻覆以示楊曰如此石安得不愛楊殊不
顧廼納之左袖又出一石疊嶂層巒竒巧又勝又納之
左袖最後出一石盡天劃神鏤之巧又顧楊曰如此石
安得不愛楊忽曰非獨公愛我亦愛也即就米手攫得
之徑登車去
吾子行(吾衍己見)玩䙝一世人或來謁者苟非其所願見輒
從樓上遥語曰吾出有間矣顧彈琴吹洞簫撫弄如意
不輟
楊鐡崖晚年卧起小蓬臺不復下直榜於門曰客至不
下樓恕老懶見客不荅禮恕老病客問事不對恕老默
發言無所避恕老迂飲酒不輟樂恕老狂其誕情傲世
如此
倪元鎮所居有清閟閤雲林堂其清閟閤尤勝前植碧
梧四周列以竒石蓄古法書名畫其中客非佳流不得
入嘗有夷人入貢道經無錫聞元鎮名欲見之以沉香
百斤為贄元鎮令人詒云適往惠山飲泉翌日再至又
辭以出探梅花夷人以不得一見徘徊其家元鎮密令
開雲林堂使登焉堂東設古玉器西設古鼎彛尊罍夷
人方驚顧間問其家人曰聞有清閟閤者可一觀否家
人曰此閤非人所易入且吾主已出不可得也其人望
閤再拜而去
語林卷二十六
