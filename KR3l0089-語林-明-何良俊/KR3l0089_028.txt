語林卷二十八何良俊撰
輕詆二十八
或問子西孔子曰彼哉彼哉蓋厭絶之也至孟子於管
晏猶或輕之則聖賢亦詆訶人耶嗚呼聖賢之心非不
欲并包兼容然是非之公卒何可掩不有所貶後將安
懲
禰正平自荆州北遊許都書一刺懷之漫滅而無所遇
或問之曰何不從陳長文司馬伯達乎禰曰卿欲使我
從屠沽兒輩耶又問當今復誰可者禰曰大兒孔文舉
小兒楊德祖
人問禰正平荀令君趙盪寇皆足蓋當世乎禰荅曰文
若可借面弔喪稚長可使監厨請客其意以荀但有貌
趙健啖肉也
劉荆州(劉表已見)嘗自作書欲與孫伯符以示禰正平正平
嗤之言如是為欲使孫策帳下兒讀之耶將使張子布
見乎
管幼安少便恬静常笑邴根矩華子魚有仕宦意及華
為司徒上書讓幼安幼安聞之笑曰子魚本欲作老吏
故榮之耳
劉巴不與張飛語孔明問之巴曰大丈夫處世當交四
海英雄何至與兵子共語
虞仲翔在東吳曹公欲辟之虞聞之曰盗跖欲以餘財
汙良家耶
石勒治門閤至峻有醉胡乘馬徑入府門勒問門吏馮
翥向走馬入門為是何人翥惶遽忘諱誤對云向有醉
胡乘馬馳來即已訶問胡人難與語非小吏所制勒笑
曰胡正自難可與言(石虎鄴中記曰石勒字世龍上黨武鄉人匈奴之苖裔也永嘉初豪)
(傑並起共推為主都於襄國後僭正號)
周僕射以雅望有海内重名後頗有酒失為僕射時略
無醒日時人謂之三日僕射庾太尉曰周侯末年所謂
鳳德之衰
阮光禄(阮裕已見)聞何次道拜相歎曰我當何處生活(晉陽秋曰)
(何充字次道廬江人思韻淹通有文義才情累遷侍中驃騎將軍揚州刺史)
禇公與孫興公(禇裒孫綽並已見)同遊曲阿後湖中流風勢猛
迅舫欲傾覆禇公已醉乃曰此舫人皆無可以招天譴
者唯孫興公多塵滓正當以厭天欲耳便欲捉擲水中
孫遽無計唯大啼曰季野卿念我
袁真為監軍時范玄平為吏部尚書大坐語袁卿此還
不失為護軍袁曰卿何事人中作市井
符朗初過江(裴景仁秦書曰朗字元達符堅從兄性宏放神氣爽悟堅常曰吾家千里駒也堅為)
(慕容沖所圍朗降謝玄用為散騎侍郎)王大與兄國寳命駕詣之汰法師
問朗曰(安法師𫝊曰竺法汰者體器弘簡道情冥到法師友而善焉一說法汰即安公弟子)見王
吏部兄弟未朗曰非一狗面人心又一人面狗心者是
耶蓋以忱醜而才國寳美而狠也(秦書曰朗矜高忤物不容於世衆讒而殺)
(之)
劉邁(劉毅之兄)為殷仲堪參軍桓南郡嘗過仲堪於廳事前
戲馬以矟擬仲堪劉時在坐謂南郡曰馬矟有餘精理
不足
會稽太守孟顗事佛精懇而為謝靈運所輕謝嘗語顗
曰得道應須慧業文人卿生天當在靈運前成佛必在
靈運後顗深恨此言(南史曰孟顗字彦重平昌安邱人衛將軍昶弟也昶顗並美風姿時)
(人謂之雙珠昶貴盛顗不就辟昶死後歷侍中卒於會稽太守)
顔延之每薄湯惠休詩謂人曰休上人制作委巷間歌
謠耳方當誤後生
王僧達(已見)性好鷹犬何尚之致仕復起嘗於宅設八關
齋大集朝士行香次至僧達曰願即解於鷹犬勿復遊
獵僧達荅曰家養一老狗放之去已復還尚之失色
謝宣映(南史曰謝絢字宣映謝景重之子)曾於公坐戲調其舅袁湛湛
甚不堪之謂曰汝父昔已輕舅汝今復來加我可謂世
無渭陽情也(宋書曰景重是王胡之外甥與舅亦不協)
丘車騎嗜酒弛縱不治形儀好臧否人物嘗在沈淵坐
見王文憲詩沈曰王令文章大進丘曰何如我未進(丘靈)
(鞠王儉並已見)
王瞻好裁貶人物小時與齊豫章王嶷為友嘗候嶷高
論武帝時在大牀寢瞻謂嶷曰帳中人物亦復隨人寢
興嶷言次忽問王景文卿兄揩賢愚何如殷道矜瞻曰
卿遂復言他人兄耶武帝笑語嶷曰多王(嶷小名)汝兄愚
那得忽來王參軍此句瞻曰直恐如卿來談(南史曰王瞻字明遠)
(玄謨子負氣傲俗好裁貶人物齊建元初為永嘉太守詣闕跪拜不如儀召入東宫付廷尉殺之)
江左甲族向來多不居憲臺王氏以分支居烏衣者官
位微減王僧虔初除御史中丞謂人曰此是烏衣諸郎
坐處我亦可試為耳
張忺泰為直閣校尉通涉雅俗交結多是名素每下直
輒著鹿皮冠衲衣錫杖執素琴有以啓武帝者帝曰將
家兒何作此舉止(南史曰張忺泰字義亨竟陵人衛將軍興世子也不以武業自居好隸書)
(讀子史年十餘詣禇彦回彦回問張郎弓馬多少荅曰性怯畏馬無力牽弓彦回異之)
王元長初為司徒法曹詣王僧祐因過沈昭略元長與
沈先未相識沈屢顧盼請主人曰是何年少元長殊不
意因語曰僕出於扶桑入於暘谷照耀天下云誰不知
沈曰不知許事且食蛤蜊元長曰方以𩔖聚物以羣分
君生長東隅居然應嗜此族
張敬兒拜車騎將軍開府王敬則戲之呼為禇彦回(時咸)
(推禇彦回風度詳雅敬則以敬兒武臣麄率故以彦回為戲也)敬兒曰我馬上得之終
不得作華林閣勲(南史曰敬則在宋與夀寂之殺後廢帝於華林園)
卞田居(卞彬已見)為平越長史嘗目禽獸云羊性淫而狠豬
性卑而率鵝性頑而傲狗性險而出皆指斥貴勢其賦
蝦蟆云紆青拖紫名為蛤魚世以比令僕也又云科斗
唯唯羣浮闇水維朝繼夕聿役如鬼比令史諮事也文
章𫝊於閭巷
劉中郎性韻剛疎輕言肆行一日遇禇司徒(淵)入朝以
腰扇障日中郎從側過曰作如此舉止羞面見人扇障
何益禇曰寒士不遜中郎曰不能殺袁劉安得免寒士
(南史曰劉祥字顯徵穆之之曾孫少好文學性韻剛疎建元中為正員郎後為臨川王驃騎從事中郎)
王奐初拜僕射劉顯徵(祥)與奐子融同載行至中堂見
路人驅驢劉曰驢汝好為之如汝人才皆已令僕矣(南史)
(曰祥著連珠十五首以寄懷其譏議者云希世之寳違時必賤偉俗之器無聖則淪是以明玉黜於楚岫章甫)
(窮於越人)
王茂遠子琮為國子生尚始興王女繁昌主琮少不惠
為學生所嗤遂離昏茂遠謝始興始興曰此自主意身
極不願如此茂遠曰下官曾祖是謝仁祖外孫亦不藉
殿下姻媾為門戶
沈休文常侍梁武帝宴值豫州獻栗徑寸半帝竒之問
栗事多少與約各疏所憶沈少帝三事約出語人曰此
公護前不讓即羞死
徐常侍(徐陵已見)聘齊時魏收文學北朝之秀收錄其文集
以示徐令𫝊之江左徐速濟江而沉之從者以問徐曰
吾為魏公藏拙
庾信至北唯愛温子昇寒山寺碑後還南人問北方何
如信曰唯寒山寺一片石堪共語餘若驢鳴犬吠耳
何敬容為尚書令淺於學術不善作草隸署名敬字大
作苟小為文容字大為父小為口陸倕見而戲之曰公
家苟既竒大父亦不小敬容不能荅
江從簡是江光禄子(江革已見)小時有文情年十七作採荷
調以刺何敬容曰欲持荷作柱荷弱不勝梁欲持荷作
鏡荷暗本無光敬容不覺唯歎其工(南史曰江革少子從簡少有文才作)
(採荷調以刺何敬容為當時所賞官至司徒從事中郎侯景亂為任約所害)
蕭韶是梁宗室(南史曰蕭韶字德茂梁長沙宣武王之孫太清中為舍人城陷西奔江陵湘東)
(王用為郢州刺史)初為幼童庾開府(信)愛之有斷袖之歡衣食
所資皆開府所給遇有客韶為開府𫝊酒後為郢州開
府西上江陵途經江夏韶接開府甚薄坐清油幕下引
開府入宴坐開府别榻有自矜色開府稍不堪因酒酣
乃徑上韶牀踐蹋肴饌直視韶面語曰官今日形容大
異近日時賓客滿坐韶大慙恥
胡倫許(胡叟已見)嘗於高允坐見中書侍郎李璨璨被服華
靡倫許貧老衣褐璨頗忽之倫許謂之曰老子今若相
許脱體上袴褶衣帽君欲作何計也李惕然失色
楊遵彦(愔)典選二十餘年奬拔人倫以為己任然取士
多以言貌時人為之語曰楊公用人如貧士市瓜取其
大者
魏佛助以温子昇全不作賦邢雖有一兩首又非所長
常云文士會須作賦始成大才今人唯以章表碑誌自
許此外更同兒戲
劉晝作六合賦自謂絶倫以呈魏收收曰賦名六合已
是大愚文又愚於六合君四體又甚於文晝大忿以示
邢子才子才曰君此賦正似疥駱駝伏而無嫵媚(後魏書曰)
(劉晝本大儒舉秀才入京考策不第方復緝綴詞藻言甚俚拙作賦一首以六合為名自謂絶倫)
崔信明嘗自矜其文謂過李百藥鄭世翼遇之江中謂
信明曰嘗聞有楓落吳江冷願見其餘信明欣然多出
衆篇世翼覽未終篇曰所見不逮所聞投諸水引舟逕
去(唐詩紀事曰鄭世翼滎陽人武德時為揚州錄事參軍以言忤物貞觀中坐怨謗流死嶲州)
唐太宗行幸翠微宫以司農卿李緯為民部尚書會有
自京師來者帝問房玄齡聞緯拜尚書謂何荅曰惟稱
李緯好髭鬢帝聞遽改授洛州刺史
高宗朝姜恪為左相閻立本為右相時姜以邊將立功
立本最善圖畫時人為之語曰左相宣威沙漠右相馳
譽丹青
武后時有御史臺令史將入臺門值裏行御史數人聚
立門内令史下驢衝過其間諸御史大怒將杖之令史
云今日之過實在此驢乞先數之然後受罰御史許之
此人即語驢曰汝伎藝可知精神極鈍何物驢畜敢於
御史裏行於是羞而止(大唐𫝊載曰武后初稱周恐下心不安乃令人自舉供奉官正)
(員外多置裏行拾遺補闕御史時有車載斗量之詠)
楊再思呼朝士為麒麟楦或問之曰今假拚麒麟必修
飾其形覆之驢上宛然異物及去其皮還是驢耳無德
而朱紫何以異是
狄仁傑為相有盧氏堂姨居午橋别墅未嘗入城仁傑
伏臘修禮甚謹嘗雪後休暇候盧氏適見表弟挾弧矢
攜雉兔歸羞味進於堂上顧揖仁傑意甚輕傲仁傑因
啓曰某幸為相表弟有所欲願悉力從其請姨曰吾止
有一子不欲令事女主仁傑慙而去
趙仁奬住王戎墓側善歌黃麞景龍中負薪詣闕云助
國調鼎即除臺官中書令姚崇曰此是黃麞耶改授當
州一尉宋務光嘲之曰趙仁奬出王戎墓下入朱博臺
中舍彼負薪登兹列柏行人不避驄馬坐客惟聽黃麞
忽一夫負兩束薪曰此合拜殿中人問其由曰趙以一
束拜監察此兩束合授殿中
盧藏用初𨼆終南少室二山時有意當世人目為隨駕
𨼆士晚年乃徇權利司馬承禎將還山藏用指終南曰
此中大有佳處承禎徐曰以僕視之仕宦之捷徑耳(盧藏)
(用已見)
陸餘慶為洛州長史其子嘲之曰陸餘慶筆頭無力嘴
頭硬一衙受詞訟十日判不竟置案褥下餘慶得讀之
曰必是那狗遂鞭之
李林甫每與同僚議及公直之事則如癡醉之人未嘗
問荅或語及阿徇之事則響應如流張曲江嘗謂賓客
曰李林甫議事如醉者腦語
王縉作相日好與人撰碑誌有送潤毫者誤叩右丞門
右丞曰大作家在那邊
玄宗欲相蘇頲夜召蕭嵩草制其詞曰國之瓌寳帝曰
朕不欲斥其父名卿當為刊削沉思久之曰國之珍寳
嵩出帝曰虚有其表嵩頤大多髭故云(唐詩紀事曰嵩開元初權中書)
(舍人王丘齊澣以嵩少學術不以行輩許之獨姚崇稱其遠到)
嚴武以世舊待杜甫甚善甫性偏躁傲誕嘗醉登武牀
瞪視曰嚴挺之乃有此兒
朱泚僭逆姚令言與源休同知政事羣兇宴樂既醉令
言與休論功令言自比蕭何休曰帷幄之謀成秦之業
無出予右吾比蕭何子為曹參可矣時朝士在賊庭者
聞之皆笑謂休為火迫酇侯
長慶中一朝士退朝詣其友人見衲衣道人在坐不懌
而去他日謂友人曰公何故好毳褐之夫吾不知其賢
愚且覺其臭友人應曰毳褐之臭豈勝銅乳銅乳之臭
並肩而立接跡而趨公處其間曾不嫌恥反譏余與山
野有道之士遊南朝高人以蛙鳴及蒿萊勝鼓吹以吾
視毳褐愈於今之朱紫遠矣
韓愈嘗語李程曰某與崔丞相(羣)同年往還直是聰明
過人李曰何處是過人者韓曰共愈往還二十餘年不
曾共說著文章
韓昌黎初貶之制是席舍人草詞中曰早登科第亦有
聲名席既物故友人曰席無令子弟豈病隂毒傷寒而
與不潔喫耶韓曰席十八喫不潔太遲人問之曰出語
不是
李泌謂盧杞姦邪德宗稱其小心泌對曰小心乃姦臣
之態
李紓侍郎好諧戲又服用華鮮嘗朝迴與同列入坊門
有負販者呵不避李罵云頭錢價奴兵輒衝官長負者
顧而言曰八錢價措大漫作威風紓樂採異語使僕者
誘之至家為設酒饌問八錢之義負者荅曰只是衣短
七耳同列以為破的(唐詩紀事曰李紓字仲舒大歷初李季卿薦為左補闕德宗時終吏)
(部侍郎)
關播盛稱李元平用為汝州别駕李希烈作逆使李克
誠禽之又募亡命為内應縛致元平入見希烈遺下汙
地希烈以其眇小無髯戲克誠曰使爾取元平何得將
元平兒來因嫚罵曰盲宰相使汝當我何待我淺耶(劉昫)
(唐書曰關播字務元衛州汲人盧杞以其柔緩易制驟稱薦之用為吏部侍郎播乏知人之鑒好大言虚誕者)
(李元平本宗室子敢大言好論兵播竒之累奏以為可任將相)
武儒衡在中書時元稹因緣宦官得知制誥儒衡鄙厭
之會食瓜蠅集其上儒衡揮扇曰適從何處來遽集於
此一坐皆失色(劉昫唐書曰武儒衡宰相元衡從父弟才度俊偉氣岸高雅論事有風彩羣邪)
(惡之尤為宰相令狐楚所忌)
薛昭緯嘗任祠部員外(摭言曰薛保遜大中朝侵侮諸叔父自起居舍人貶洗馬而卒)
(其子昭緯有父風任祠部員外貶澄州司馬中書舍人顔蕘當制曰陵轢諸父代嗣其凶)時李系任
少儀王蕘任小賓正旦立仗班退昭緯吟曰左金烏而
右玉兔天子旌旂蕘遽請下句昭緯應聲曰上李系而
下王蕘小人行綴(唐書曰王蕘祖起父龜並知名蕘苦學善屬文拜侍御史從僖宗幸山南)
(卒)
鄭光業兄弟每柄文有一巨皮箱凡同人投獻詞句有
可嗤者即投其中號曰苦海用資諧戲每有宴集即命
二僕舁苦海於前共閱一編靡不極歡而罷
韓昭仕蜀麄有文章李台嘏曰韓八座事藝如拆襪線
無一條長
玄武湖是金陵勝處一日諸閣老待漏朝堂語及林泉
之事馮謐因舉玄宗賜賀監鏡湖信為盛事又言余非
敢望此但賜後湖亦足暢平生也徐鉉徐語曰主上尊
賢待士常若不及豈惜一後湖所乏者知章爾馮大有
慙色
韓熙載性好謔浪有投贄太荒惡者熙載使妓炷艾熏
之俟來即歸之出乃嗅之曰子之卷軸何多艾氣聞者
大笑
郭昱狹中詭僻登顯德中進士恥赴常選獻書於宰相
趙普自比巢由朝議惡其矯激故久不調後復伺普望
塵自陳普笑謂人曰今日甚榮得巢由拜於馬首
宋太祖嘗與趙普議事不合上曰安得宰相如桑維翰
者與之謀乎普曰使維翰在陛下亦不用蓋維翰愛錢
上曰苟用其長當護其短措大眼孔小賜與十萬貫則
塞破屋子矣
許懷德為殿帥嘗有一舉人因懷德乳姥求為門客懷
德許之舉子曳欄拜於庭下懷德據坐受之或以懷德
武人不知事例密謂之曰舉人無設階之禮可少降接
懷德應曰我得打乳姥關節秀才只消如此待之
梅侍讀與孫何盛度丁謂四人(並已見)俱為侍從時梅好
潔衣服裒以龍麝其香數步襲人孫性落魄衣服垢汙
盛體充壯居馬上前如俯後如仰丁吳人面如刻削時
人為之語曰梅香孫臭盛肥丁瘦
夏竦嘗統師西伐揭榜塞上云有得趙元昊頭者賞錢
五百萬貫爵西平王元昊使人入市賣箔陜西荻箔甚
高倚之食肆外佯為食訖遺去至晚食肆竊喜以為有
所獲徐展之乃元昊購竦之榜懸箔之端云有得夏竦
頭者賞錢兩貫文竦聞之急令藏揜而已諠播遠近竦
大慙阻
劉貢父作給事中時鄭穆學士表請致仕狀過門下省
劉謂同舍曰宏中請致仕為年若干荅者曰鄭年七十
三劉遽曰慎不可遂其請問其故劉曰且留取伴八十
四底時潞公年八十四再起平章事或云潞公聞之甚
不懌宏中穆字也
劉貢父言每見介甫道字說便待打諢
蘇子瞻云予一日醉卧有魚頭鬼身者自海中來云廣
利王請端明予披褐黃冠而去亦不知身入水中但聞
風雷聲有頃豁然明目疑入水晶宫其下驪目夜光文
犀尺璧南金火齊不可仰視間以珊瑚琥珀廣利佩劍
冠服而出從二青衣予曰海上逐客重煩邀命有頃東
華真人南溟夫人亦至出鮫綃丈餘命予賦詩予寫竟
進廣利諸仙迎看稱妙獨廣利旁一冠簪者謂之鼈相
公進言蘇軾不謹祝融字犯王諱王大怒斥出予退而
歎曰某到處被鼈相公厮壊
東坡一日會客坐客舉令欲以兩卦名證一故事一人
云孟嘗門下三千客大有同人一人云光武兵渡滹沱
河既濟未濟一人云劉寬婢羹汙朝衣家人小過東坡
云牛僧孺父子犯罪先斬小畜後斬大畜蓋指荆公父
子也
荆公素輕沈文通以為寡學贈之詩曰翛然一榻枕書
卧直到日斜騎馬歸及作文通墓志遂云公雖不常讀
書或曰渠乃狀元此語得無太過公乃改讀書作視書
(東都事略曰沈遘字文通錢塘人舉進士第一為人明敏通達世務以龍圖閣直學士知開封府)
王荆公嘗見鄭毅夫夢仙詩云授我碧簡書竒篆蟠丹
砂讀之不可識翻身凌紫霞大笑曰此人不識字不勘
自承毅夫曰不然吾用太白詩語也公又笑曰自首減
等(東都事略曰鄭獬字毅夫安州安陸人為人俊邁不羣舉進士第一累官知制誥王安石參知政事不悦)
(獬除翰林侍讀學士知杭州)
杜少陵宿龍門詩云天闕象緯逼王介甫改闕為閱黃
山谷對衆極言其是劉貢父聞之曰直是怕他
王荆公與滕甫不善又素輕鄭毅夫因目為滕屠鄭沽
司馬温公之亡當明堂大享朝廷以致齋不及奠肆赦
畢蘇子瞻率同輩以往程正叔固争引論語子於是日
哭則不歌子瞻曰明堂乃吉禮不可謂歌則不哭正叔
又諭司馬諸孤不得受弔子瞻戲曰頤可謂燠糟鄙俚
叔孫通
司馬文正公薨時程正叔以臆說斂之正如封角狀東
坡嫉其怪妄因怒詆曰此豈信物一角附上閻羅大王
者耶(沈明遠寓簡曰程氏之學自有佳處至椎魯不學之人竄迹其中狀𩔖有德者其實土木偶也而盗)
(一時之名東坡譏罵略無假借人或過之不知東坡之意懼其為楊墨將率天下之人流為矯虔庸惰之習也)
(闢之恨不力耳豈過也哉)
章子厚(章惇)與蘇子瞻小時相善一日章坦腹而卧適
子瞻自外來章摩其腹以問子瞻曰公道此中何所有
子瞻曰都是謀反的家事
蘇子瞻云惠州市肆寥落然日殺一羊不敢與在官者
争買時囑屠者買其脊骨骨間亦有微肉熟煮熱漉隨
意用酒薄點鹽炙微焦食之終日摘剔得微肉於牙綮
間如食蠏螯率三五日一食甚覺有補子由三年堂庖
所食芻豢滅齒而不得骨豈復知此味乎此雖戲語極
可施用用此法則衆狗不悦耳
張文潛(耒)嘗問張安道云司馬君實直言王介甫不曉
事是如何安道云賢只消去看字說文潛云字說也只
是二三分不合人意安道云若然則足下亦有七八分
不解事矣
曾鞏知襄州日朝廷遣使按水利令從官各辟三兩選
人充勾當公事鞏一日宴諸使者坐客云昨夕九星墜
於西南有聲甚厲又有小星隨之鞏曰小星必是天狗
下勾當公事也
劉元城言哲宗皇帝嘗因春日經筵講罷移坐小軒中
賜茶自起折一柳枝程頤為說書遽起諫曰方春萬物
生榮不可無故摧折哲宗色不平因擲棄之温公聞之
不樂謂門人曰遂使人主不欲親近儒生正為此輩
章子厚為侍從時遇其生朝會客門人林特以詩為夀
子厚出詩示客指其頌德處歎以為工門人頗不平忽
曰昔人有令畫工𫝊神以其不似命别為之既又以為
不似凡三四易畫工怒曰若畫得似處是甚模樣滿坐
閧然
曾布以翰林學士權三司坐言市易事落職知饒州舍
人許將當制頗多斥詞許是曾公所引心自不安往曾
許謝過曾曰君不聞宋子京之事乎昔晏元獻當國子
京為翰林學士晏愛宋之才雅欲旦夕相見遂税一第
於旁近延居之遇中秋啓燕晏召宋出妓飲酒賦詩達
旦方罷翌日罷相宋當草詞頗極詆斥至有廣營産以
殖私多役兵而規利之語方子京揮毫之際昨日餘酲
尚在左右觀者亦駭蓋此事由來遠矣何足校耶許憮
然而去
王元澤有心疾與妻未嘗接荆公憐而嫁之同時有工
部員外郎侯叔獻再娶而悍後叔獻卒朝廷慮其虐前
妻之子有旨出之不得為侯氏妻京師為之語曰王太
祝生前嫁婦侯工部死後休妻(王雱已見為東軒筆錄曰侯叔獻汜縣令有)
(善政初為尉嘗捕盗有功府尹李絢謂曰子之才能吾深知之可一見推官判官當同狀薦子也叔獻曰本以)
(公事至府亊畢歸邑若投謁以求薦非我志也遂不見而去)
蔡卞妻七夫人是荆公女頗知書能詩詞蔡每有國事
先謀之牀第然後宣於廟堂時執政相語曰吾輩每日
奉行者皆其咳唾之餘也蔡拜右相家宴張樂伶人揚
言曰右丞今日大拜都是夫人裙帶中外𫝊以為笑
蔡攸嘗飲禁中徽宗頻以巨觥勸之攸懇辭不任杯酌
將至顛踣上曰就令灌死亦不至失一司馬光
杭僧温日觀善畫蔔萄性嗜酒唯楊總統飲以酒則不
一沾唇見輒罵曰掘墳賊掘墳賊(夏文彦圖繪寳鑑曰僧子温字仲言號日)
(觀作水墨蔔萄自成一家法人莫能測又號知歸子)
語林卷二十八
