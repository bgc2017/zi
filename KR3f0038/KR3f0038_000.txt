提要天文算法類二(算書之屬)
夏侯陽算經三卷
(臣)等謹案隋經籍志有夏侯陽算經二卷唐
藝文志列夏侯陽算經一卷甄鸞注又韓延
夏侯陽算經一卷韓延似作注者姓名而直
齋書錄觧題載元豐京監本乃云三卷無注
盖傳寫互有分合故卷帙各異也然皆不言
陽為何代人考陽自序有云五曹孫子述作
滋多甄鸞劉徽為之詳釋則其人在甄鸞後
唐書甄鸞注三字殆因序文而誤歟書内又
稱宋元嘉二年徐受重鑄銅斛至梁大同元
年甄鸞校之則陽疑隋初人去梁稍遠故目
梁時斗尺為古所用其辯度量衡云在京諸
司及諸州各給稱尺并五尺度斗升合等樣
皆銅為之倉庫令諸量函所在官造大者五
斛中者三斛小者一斛以鐵為緣勘平印書
然後給用及課租庸調章稱賦役令論步數
不等章稱雜令田令之屬皆據隋制言之則
陽為隋人盖無可疑唐書選舉志所列算書
十種此居其一盖當時本懸之令甲肄習考
課今傳本久佚惟永樂大典内有之然逐條
割裂分附九章算術各類之下幾扵治絲而
棼猝不得其端緒幸尚載原序原目猶可以
尋繹編次條貫其文今裒輯排比仍依元豐
監本釐為三卷其十有二門亦從原目其書
務切實用雖九章古法非官曹民事所必需
者亦略而不載扵諸算經中最為簡要且扵
古今制度異同多資考證尤足寶重云乾隆
四十年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
夏侯陽算經原序
夫博通九經為儒門之首學該六藝為伎術之宗若非
材性通眀孰能與於此也然算數起自伏犧而黃帝定
三數為十等隸首因以著九章逮乎有虞乃同律度量
衡孔子曰謹權量審法度漢備五數紀於一協於十長
於百大於千衍於萬度長短者不失毫氂量多少者不
失抄撮權輕重者不失黍絫五曹孫子述作滋多甄鸞
劉徽為之詳釋稽之往古妙絶其能儲校今時少有聞
見余以總角志好其文略尋古今備覽差互其如眀數
造術詎曉端倪尋考遺言頗知梗㮣且課租庸調無術
可憑步數奇殘苦難銷盡求變米穀經旨未贍正耗共
升何由剖析三分五分取一法理為眀焉况今令式與
古數不同奚能則定代相沿革互議短長經術尤深難
可意測是以跋涉川陸參會宗流纂定研精刊繁就省
袪蕩疑惑括諸古法燭盡毫芒謹錄異同列之於左
