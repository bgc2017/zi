獨醒雜志卷七宋曾敏行撰
南豐之曾曰鞏曰牟曰宰曰布曰肇章貢之曾曰弼曰
懋曰班曰開曰幾皆以伯仲取科第致位通顯南豐之
最著者子固子開而子宣遂登相位章貢之最著者叔
夏天猷若吉甫雖晚遇亦終次對此二族蓋甲於江西
也泉南之曾自丞相魯公一𫝊而有樞密孝寬再𫝊而
為秘監誠三𫝊而為今丞相懷又曾氏之最著者也按
千姓篇曾氏望出廬陵自孔門點參元西之後至漢纔
有尚書郎偉一人耳而江西之曾居廬陵尤多散在諸
邑若太和若安福若何原若松江若睦陂𣲖别枝分不
可盡紀予家在吉水蓋自為一族六世之祖幼孤莫知
族系之所自獨相𫝊以為自金陵而宜春而吉水而已
江南龍君章野史列𫝊曾氏有諱崇範者廬陵人獻書
李唐遂家金陵李氏歸朝而其子乃以喪歸則知曾氏
自金陵歸廬陵初非自金陵徙廬陵也予家有墳墓在
贑之寧都疑與章貢之族通而自南豐來言者以為吉
贑撫三郡本江西之一族亦未見譜牒莫可推尋然廬
陵之族諱乾度者在本朝首舉進士終于卿監其諸族
相繼登科無慮數十人視章貢南豐終無顯者睦陂之
族如晦運幹諱彦明登宣和甲辰乙科與諸父相弟兄
嘗言尚書之後歴及唐五六百年曾氏無聞人而本朝
居相位登禁從者如是蓋本朝以火德興曾氏以火音
合言雖附會未為無驗也
涪陵譙定字天授幼學釋氏伊川之貶涪也始盡棄其
學而學焉伊川教以中庸諸書多有穎悟後伊川得歸
天授送至洛中而返靖炎間兵戈擾攘天授尚無恙一
日忽棄家隐于青城山莫知所終方士為余言今或有
見之山中者不知天授之年又幾何矣伊川嘗謂道家
白日飛昇之類則無若山林間保形練氣以延年益壽
則有之審如是則天授誠不死矣
許知可嘗夢有客來謁知可延見坐定客問知可曰汝
平生可知恨乎知可曰我恨有三父母之死皆爲醫者
所誤今不及致菽水之養一也自束髮讀書而今年踰
五十不得一官以立門戶二也後嗣未立三也其人又
曰亦有功於人乎知可曰某幼失怙恃以鄉無良醫某
既長立因刻意方書期以活人建炎初眞州城中疾癘
大作某不以貧賤家至戶到察脉觀色給藥付之其間
有無歸者某輿寘于家親爲療治似有微功人頗相𫝊
其人曰天政以此將命汝官及與汝子若父母則不可
見矣因復取書一通示之知可略記其間語曰藥市收
功陳樓間阻殿上呼盧喝六作五既覺異其亊而不知
其何祥也紹興二年策進士第六陞作五乃在陳祖言
樓材之間其年仍舉子始知夢中之言無不合知可名
叔微真州人有普濟本事方今行于世
祥符中汀人王捷有燒金之術因曾繪以見劉承珪承
珪薦之王冀公遂得召見時人謂之王燒金捷能使人
隨所思想一一有見人故惑之大抵皆南法以野狐涎
與人食而如此其法以肉置小口罌中埋之野外狐見
而欲食喙不得入饞涎流墮罌内漬入肉中乃取其肉
曝為脯末而置人飲食間又聞以狐涎和水頮面即照
見頭目變為異形今江鄉喫菜事魔者多有此術
紹興六帥皆果毅忠勇視古名將岳公飛獨後出而一
時名聲幾冠諸公身死之日武昌之屯至十萬九百人
皆一可以當百余嘗訪其士卒以為勤惰必分功過有
别故能得人心異時嘗見其提兵征贑之固石洞軍行
之地秋毫無擾至今父老語其名輙感泣焉蓋其每駐
軍必自從十數騎周遭廵歴惟恐有一不如紀律者時
禆將楊貴怒一卒擅離隊伍遂臠而尸之卒尚未死飛
見之問其故以為不應死顧左右求其生不可則絶之
而解衣以殮焉召貴詰曰擅離隊伍罪未至是汝當以
死償之貴皇懼不敢對諸將羅拜祈免乃已猶以豫章
境上有逋逃者責使招降焉不然復其罪貴後能致其
人降始獲免
方臘之變經制使陳公亨伯館先君於幕府時洪尚書
光弼以南京國子博士被檄主饟事因與定交先君與
尚書同年同月生故極友善寇平論功先君𥙷初官尚
書遷京秩後更兵戈音問寖疎先君既勤王而歸即掃
軌朝市尚書亦以使事見執於絶域者累年而後歸卒
莫能申叙先君每切恨歎
方臘家有漆林之饒時蘇杭置造作局歲下州縣徵漆
千萬斤官吏科率無藝臘又為里胥縣令不許其雇募
臘數被困辱因不勝其憤聚衆作亂先誘殺縣令兵吏
無與抗者遂陷睦州江浙亡命相率從之衆至數十萬
是時天下晏安久州縣士卒皆不習于兵望風奔潰臘
聲勢益張復陷婺歙等州乃入錢塘觀燈飲犒連日因
遣人發掘蔡氏父祖墳墓露其骸骨加以唾罵王師既
至相拒累月不能少挫其鋒後臘以食少人衆勢稍窘
促遂獨從千餘人入剡溪洞死拒不出童貫不能誰何
乃命部將偽為朝廷招降者誘之以官既出則縶之父
子皆檻送京師戮死于市餘黨遂平初臘之入杭也有
太學生吕將者為之畫策以為不如直據金陵因𫝊檄
盡下東南郡縣收其稅賦先立根本徐議攻取之計可
以為百世之業若止於屠略城邑是乃盗爾臘不以為
然曰吾家本中産無他意苐州縣徵歛無度故起兵願
得賊臣而甘心耳先君嘗謂天下無叛民其或至于此
者必有所不得已也
童貫之討方臘也盡檄東南諸路兵凡數十萬貫獨總
之既累月無功朝廷頗加督責貫懼無以為計乃出令
與賊戰而不能生獲者許斬首以獻亦議推賞輙欺者
抵罪諸軍自後每出戰或夜劫賊寨凡力所能加者皆
殺之以其首來貫即授賞不問其是賊與否也軍士因
大為欺㒺偶出遇往來人亦皆殺之因告其主將曰道
逢賊衆因與鬭敵遂斬其首主將縱知其非亦不敢言
陳公亨伯嘗見貫謂曰聞諸軍每戰多殺平民要須禁
止貫不聽既而臘招降餘黨潰散軍士追奔或入民居
全家殺之以其首獻貫欲張大其功亦不問也
靖康改元冬十一月金人渡河朝廷下詔應天下方鎮
郡縣各率師募衆勤王扞邊湖南帥郭公三益獨起民
兵命縣宰各統所部犒勞甚厚時先君為永州東安簿
零陵令丞不任事郡守貳以先君易之會有是舉守以
属先君或勸曰邑固有令君獨何為先君揮之曰此豈
臣子辭難之時即日治兵以行部署整肅一路莫能及
既至淮甸聞京城失守蔡亳有叛卒肆剽于道路兵至
是多引歸先君獨與二三公勒兵趨南京時光堯未即
尊位留守乃朱丞相勝非其時官吏多逃散朝班無幾
共表勸進乃築壇于州治儀門外東南隅上登壇受寳
北向痛哭班立者無不感泣越日乃命勤王師罷歸官
吏各推賞有差先君謂是行也勤勞有之功效則亡豈
忍受賞既以兵歸零陵尚餘犒賞銀千兩悉上送官自
舉兵至訖事文移數篋﨑嶇兵火毁失殆盡僅存印歴
至勤王事止見之差出條耳
衣冠南渡劉發運寧止來自真州治所舟行至新淦適
遇敵騎一時行舟皆為所焚發運僅以身脫顧無所歸
問之鄉之長者得外大父劉公儀仲徒步歸之外大父
因授館且為收其散亡得一婢子衣槖三四吏卒十數
舟焚餘其底尚得錢數百千時方俶擾雖山谷間一日
亦四五驚卒有長吁于外者劉聞之詰曰天步方艱吾
身不敢自愛爾曺乃嗟怨耶立命斬之先君時留外氏
因與游處先君少為治亂之學當崇觀間以策干當路
輙不受逮浙江盗作諸公方思碩畫由是勉出為世用
而志已倦游矣劉一見先君以為偉人語及零陵勤玉
始末歎曰世不無義士顧勇於義如君者人所未知耳
邀與俱趨章貢隆祐在所先君辭以久出遠歸不忍復
去親旁臨分謂先君曰觀君不樂仕進殆將隱矣後會
無期因以駞裘識别而去先君既不復出而劉後為吏
部侍郎不久亦罷卒不復相聞
張孝純守太原金人攻城甚力孝純遣蠟丸求救者凡
十有八朝廷初遣种師中往援師中兵敗于榆次復欲
命李公伯紀為宣撫帥師救之伯紀辭以不知兵朝廷
不許御史陳過庭率其屬陳公甫等言曰李綱儒者不
習軍旅若師出再衂則太原失守遺憂近甸禍實不測
非計之善也疏亦不報既而解潛等果失利孝純以糧
盡城陷敵人長驅而來無復後顧矣
胡文定公廷試考官初欲以魁多士繼以其引經皆古
義不用王氏說降為第三人為荆南教官與楊龜山中
立交承遂相與講學及為提學官與謝上蔡顯道從游
亦厚崇觀間嘗為太學官雖當時禁習元祐學術而公
獨留意正蒙諸書與楊謝諸公通問不絶故紹興以來
論伊洛之學者胡氏為得其𫝊而公嘗自謝游楊三公
皆義兼師友實尊信之公名安國字康侯有春秋解武
夷集行于世
劉尚書美中兄弟終鮮父大中極憐之大觀初貢于鄉
將赴南宫試大中令一老僕從行至中塗尚書一夕忽
暴病而死僕驚救甚至越半日未蘇逆旅主人皆勸之
具棺斂僕曰我主翁子五六人死亡殆盡今惟此爾若
又死則是無天地也且我何面歸見主翁於是以席藉
地寘尚書於上坐於其傍曰若是三日而不活則誠死
矣越再夕尚書手足復動醫救數日疾平遂入京師次
年中進士第
獨醒雜志卷七
