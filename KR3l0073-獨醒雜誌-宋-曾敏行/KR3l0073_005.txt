獨醒雜志卷五宋曾敏行撰
劉丞相在位時族人偶有逋負官租數十萬丞相不知
也前後官吏望風不敢問程公珦為廬陵縣尉主賦事
追逮囚繋責令盡償而後已或以告丞相丞相曰賦入
不時吾家之罪縣官安可屈法也乃致書謝之後珦罷
官至京師丞相延見禮貎有加珦出謂人曰劉公偉量
非他人能及真宰相也
江之神今封安濟順澤王凡江行有水族登舟舟人以
為神見王荆公嘗泛江歸金陵或見於舟状稍異舟人
請公致禮公從容至前炷香揖之曰朝廷班爵公無拜
侯之禮俄頃不見盖其時未封王爵也
南昌潘興嗣延之號清逸居士五歲受官既長不仕進
趙清獻唐質肅薦之於朝除校書郎固辭不就紹興中
趙丞相元鎮帥豫章奏言興嗣廉退自守足以風化有
位元符中嘗官其孫淳蔡京當國乃追奪其官今興嗣
孫濤尚在乞賜推恩以旌善人濤遂補初品官
客有謂東坡曰章子厚日臨蘭亭一本坡笑云工摹臨
者非自得章七終不高爾予嘗見子厚在三司北軒所
寫蘭亭两本誠如坡公之言
范忠宣在永時苦目疾不復觀書有来謁者亦時舉諸
經大義告之然未嘗以為已出每舉一說終則曰此先
公之訓也或曰此翼之先生之語也此眀復先生之語
也公嘗言學者當有所宗某自受教於翼之先生不敢
有非僻之心
林靈素以方士得幸徽廟跨一青牛出入禁衙號曰金
門羽客一日有客来謁門者難之客曰予温人第入報
靈素與鄉人厚即延見焉客入靈素問曰見我何為客
曰有小術願試之即撚土炷爐中且求杯水噀案上覆
之以杯忽報車駕来幸道院靈素倉皇出迎不及辭别
而其人去上至院中聞香郁然異之問靈素何香對曰
素所焚香上命取香再焚殊不𩔖屢易之而益非上疑
之究詰頗力靈素不能隠遂以實對且言噀水覆杯事
上命取杯来牢不可舉靈素自往取愈牢上親往取之
應手而舉仍得片紙紙間有詩云捻土為香事有因如
今宜假不宜真三朝宰相張天覺四海閒人吕洞賓靈
素自是眷衰未幾放歸温州而死
秦少游謫古藤意忽忽不樂過衡陽孔毅甫為守與之
厚延留待遇有加一日飲於郡齋少游作千秋歲詞毅
甫覽至鏡裏朱顔改之句遽驚曰少游盛年何為言語
悲愴如此遂𢋫其韻以解之居數日别去毅甫送之於
郊復相語終日歸謂所親曰秦少游氣貌大不𩔖平時
殆不久於世矣未幾果卒
秦少游所賦浯溪中興詩過崖下時盖未曾題石也既
行次永州因縦步入市中見一士人家門戶稍修潔遂
直造焉謂其主人曰我秦少游也子以紙筆借我當寫
詩以贈主人倉卒未能具時廊廡間有一木機瑩然少
游即筆書於其上題曰張耒文潜作而以其名書之宣
和間其木機尚存今此詩亦勒崖下矣
歐陽公自南京留守奉母喪歸葬於瀧岡將興役忽隂
雨彌月公念襄事愆期日夕憂懼里之父老往告公曰
鄉有沙山之神乃吾郡太守也廟祀於此里人遇水旱
禱之必應盍以告焉公乃為文齋潔而謁於神曰修扶
護母喪歸祔先域大事有日隂雲屢興今即事矣幸神
寬之假三日之不雨則終始之賜報德何窮翌日天宇
開霽始克舉事公後在政府一夕忽夢如坐官府門外
列旗幟甚衆視其名號皆曰沙山公因感悟前事遂以
神之嘉惠其民者聞於朝沙山今在祀典
東鄉鄒公志完論立劉后䟽有曰若曰有子可以立為
后則永平中貴人馬氏未嘗有子所以立為后者以德
冠後宫故也祥符中德后劉氏亦未嘗有子所以立為
后者以鍾英甲族故也今若賢妃德冠後宫亦如貴人
鍾英甲族亦如德后則何不於孟氏罪廢之初用立慈
聖光獻故事便立之必遷延四年以待今日果何意耶
必欲以示信天下天下之人果信之耶上怒甚内批貶
志完新州疏留中不降出時人亦不知有何說也元符
末崇慶眷方盛時相欲媒孽志完以固位乃偽為志完
之疏傳之中外其間有云殺卓氏而奪之子欺人可也
詎可欺天耶卓氏何辜哉廢孟后而立劉后快陛下之
意可也奈天下耳目何劉氏何德哉因指謫此語謂不
可不眀白下新州取索元本志完不知索之由復申元
藁不存諸人遂誣志完以為實有此說詔令應天尹孫
槖以檻車往新州收赴京師至泗上哲宗升遐其事遂
寢崇寕初將再貶志完乃先下詔曰朕仰惟哲宗皇帝
嚴恭寅畏克勤祇德元符之末是生越王姦人造言謂
非后出比閱臣僚舊疏適見椒房訴章載加考詳咸有
顯證其時两宫親臨撫視嬪御執事在旁何緣外人得
入宫禁殺母取子實為不根為人之弟繼體承祧豈使
沽名之賊臣重害友恭之大義詆誣欺罔罪莫大焉其
鄒浩可重行黜責以戒為臣之不忠者庶稱朕昭顯前
人之意如更有言及者亦依此施行志完遂以衡州别
駕永州安置
建炎二年廬陵城頽圮太守楊淵興役修治之掘土數
尺得一石函中有朽骨傍有一鏡役工方聚觀或以告
淵淵令取鏡洗而視之其背有文曰唐興元之初仲春
中己日吾季愛子役築於廬陵殞於西壘之垠未卜窆
於他所就瘞於西壘之巔吾卜斯土後當火德九五之
間世衰道敗喪亂之時浙梁相繼章貢邦昌之日吾子
亦復出於是邦東平鳩工决使吾季愛子聽命於水府
矣京兆逸公深甫記淵覽而異之急遣問石函所在則
役夫以為不祥棄之於江矣
宣和六年山後將入版圖大農告乏蔡李諸人遂建免
夫錢之議江西一道凡賦錢一百五十七萬而漕運之
費不預焉令下之日州縣莫知所措乃令税一千者輸
一萬約日而集督責加峻時賦歛遽起民間嗟怨守令
有觀望風旨者建皂纛以令曰稍愆期即以乏軍興論
人益皇懼小民往往去而為盗後夫錢之綱將至淮甸
而敵騎已及郊錢皆為船人所私矣
太祖時或詣司天官苗光裔問卜光裔布筭成卦謂曰
當遷徙其人問不損人口否光裔曰無害既去又一人
至其占如前又頃之又一人来占亦同仍有前問光裔
疑之熟視其人容貎亦相肖差有老少之間光裔起曳
其裾詰曰爾為誰其人不得已對曰我金眀池龜也前
二人乃祖父朝廷今欲廣池且及我穴恐見殺故来問
卜幸哀我垂救光裔釋之即以奏聞已而鑿池果得龜
十數萬下令不得傷一龜盡輦送入水
王樞密倫初使金歸一行官吏恩數甚厚暨再使争願
隨往倫至金留不得還欲發一官屬歸報紛然請歸倫
於是皆不遣方再使時請云到金有表歸書倫名引筆
出鈎外則可歸不出則不歸矣惟秦丞相知之其家人
皆不知也倫時以僉書奉使出家人仍在府第倫死於
金朝廷秘其事所以禮遇其家者如初後其子弟因游
觀作樂秦丞相聞之呼樞密使府目謂曰樞密死矣本
欲更遷延以厚恩數今既不可湏即日發哀云
秦丞相董恭政同執政二府之夫人俱入見恭政戒其
夫人無妄奏對惟丞相夫人是從退歸丞相果問恭政
夫人有何言夫人曰無所言丞相喜於是待恭政益親
洪忠宣公皓紹興初以禮部尚書使金留之十五年既
歸母太碩人董氏年八十餘矣請補外以便飬秦丞相
檜素不樂公乃以徽猷閣學士出守鄉郡眀年大水時
内侍白鍔從慈寧太后北歸負恃舊恩宣言爕理乖盭
洪尚書名聞遠近顧乃不以為相語聞秦相大怒付鍔
於理諫官承風旨遂謂公與鍔為刎頸交更相譽說由
是罷郡鍔遂髠流嶺表言者復謂公睥睨鈞衡謀為不
靖遂貶英州居九年不及内徙而薨公饒州人字光弼
先君嘗言宣和間客京師時街巷鄙人多歌蕃曲名曰
異國朝四國朝六國朝蠻牌序蓬蓬花等其言至俚一
時士大夫亦皆歌之又相國寺雜貨物處凡物稍異者
皆以番名之有两刀相並而鞘曰番刀有笛皆尋常差
長大曰番笛及市井間多以絹畫番國士馬以博塞先
君以為不至京師才三四年而氣習一旦頓覺改變當
時招致降人雜處都城往來所致耳
燕山招納之舉多出於蔡攸攸父子晩年争權相忌至
以茶湯相見不交他語王師敗於白溝河元長嘗以詩
寄攸曰老懶身心不自由封書寄與淚横流百年信誓
當深念三伏征涂盍少休目送旌旗如昨夢心存關塞
起新愁緇衣堂下清風滿早早歸来醉一甌詩稍傳入
禁中徽宗命京以進呈上閱畢曰三伏征涂不若改作
六月王師詩復以還觀此詩則知是舉非惟當時人知
其非雖其父亦知之矣(鄭昺巵史作老慣人間不觧愁愁身帷幄若為籌昺京之客宜)
(得其真)
余鄉民有燒畬於山岡每晨往必見人憩於陰樹之石
望之彷彿如釋教所謂觀音像者稍逼近則不見矣一
日再往所見如前即石求之瑩然如玉其中𨼆𨼆有觀
音像𩔖今之繪者民以石歸龕而祠之自是生理日饒
家用大昌民既死其二子析居兄請盡以家賄與弟而
惟求其石弟亦願得石而盡舉家賄以遜其兄争之不
已訴於郡太守取石藏之公帑而析其財由是争息郡
經兵火帑藏皆毁石失所在老吏執事其時者嘗見之
為言如是
有方外士為言蜀道永康軍城外崇德廟乃祠李太守
父子也太守名冰秦朝人嘗守其地有龍為孽太守捕
之且鑿崖中斷分江水一派入永康鎖孽龍於離堆之
下有功於蜀人至今德之祠祭甚盛每歲用羊至四萬
餘凡買羊以祭偶産羔者亦不敢留永康藉羊稅以充
郡計江鄉人今亦祠之號曰灌口二郎每祭但烹一羶
不設他物盖自是也
予藏章伯益草蟲九便面筆勢飛動幾奪造化後有孔
毅甫周元翁米元章諸公題識客有謂伯益以篆名世
何為善畫復如此而不多見也予觀修水集有題伯益
飛岐圖亦嘉其游藝之精則伯益之墨戲當亦有藏之
者矣
東坡多雅謔嘗與許冲元顧子敦錢穆父同舍一日冲
元自窗外往来東坡問何為冲元曰綏来東坡曰可謂
奉大福以来綏盖冲元登科時賦句也冲元曰敲門瓦
礫公尚記憶耶子敦肥碩當暑袒裼據鞍而寐東坡書
四大字於其側曰顧屠肉案穆父眉目秀雅而時有九
子東坡曰穆父可謂之九子母丈夫同舍皆大笑
米元章嘗寫其詩一卷投許冲元云芾自會道言語不
襲古人年三十為長沙掾盡毁焚已前所作生平不錄
一篇投王公貴人遇知己索一二篇則以往元豐中至
金陵識王介甫過黃州識蘇子瞻皆不執弟子禮特敬
前輩而已其高自譽道如此至評章伯益書乃云如宫
女插花嬪嬙對鏡自有一般態度繼其後者誰歟襄陽
米芾則元章於字畫間乃有所推重世謂元章學羅讓
書盖其少時非得法於讓也
董公敦逸永豐人元祐中立朝為侍御史彈擊不避貴
近人畏憚之京師呼為白鬚御史元符厭詛事起皇城
司具獄哲宗御批令公錄問中書不預知也公入獄引
問見宫官奴婢十數人肢體皆毁折至有無眼耳鼻者
氣息僅属言語亦不可曉問之只點頭不復能對公大
驚閣筆不敢下内侍郝隨旨促之且以言語脅公公不
得已以其案上翌日上疏言中宫之廢事有所因情有
可察詔下之日天為之隂翳是天不欲廢之也人亦為
之流涕是人不欲廢也臣嘗錄問知其非辜倘或不言
誠恐得罪天下後世上大怒將議貶斥廷臣皆不敢言
曾子宣徐奏曰陛下以皇城之獄出於近侍故特命敦
逸錄問今又貶敦逸臣恐天下疑惑矣上意乃解未幾
竟出之
獨醒雜志卷五
