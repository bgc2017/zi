獨醒雜志小說家𩔖一(雜事之屬)
提要
(臣)等謹案獨醒雜志十卷宋曾敏行撰敏行
字達臣自號浮雲居士又曰獨醒道人又曰
歸愚老人吉水人吉水屬廬陵郡故又自題
曰廬陵曾祖孝先祖君彦皆當熙寧之時不
肯以新學干科第故敏行守其家法多與正
士遊胡銓楊萬里謝諤皆其友也年甫二十
以病廢不能仕進遂專意學問積所聞見成
此書其子三聘編為十卷以樊仁遠所作行
狀及銓所作哀詞附後萬里序之諤䟦之後
趙汝愚周必大樓鑰亦皆為之䟦書中多記两
宋軼聞可補史傳之闕間及雜事亦足廣見聞
於南渡後劉岳諸將皆深相推挹而于秦檜
則惟記與翟汝文詬爭一事亦不甚置是非
于秦熺登第一事亦僅借崔頎以寓之考敏
行卒於淳熙二年去檜未遠殆猶有所避歟
書中稱風鳶造自韓信而不言所據案唐李
冘獨異志載有是說小說妄談于古無徵又
唐改正月晦日為中和節載於鄴侯家傳當
時嘗以命題試士其詩載於文苑英華本非
僻事而試官謬舉清明寒食之說敏行亦不
能糾正蓋以記錄為主不以考証為主也如
仁宗朝二衛士論貴賤事乃因朝野僉載唐
魏徵事而影撰(按此事先載能改齋漫錄中賓退錄嘗辨之)京師
知術者埋金事乃因國史補遺晉隗炤事影
撰(見太平廣記二百十六卷)敏行皆不辨而述之又蔡絛
勒亭乃為其兄攸所軋見宋史蔡京傳而云
以西清詩話為言者所劾偽吕洞賓詩乃福
州黃待聘所撰當時已捕斬于馬行街見耿
延禧林靈素𫝊(按此傳載賓退錄第一卷)而云真有洞賓
現化事尤失之不考至于欲以人挽獨輪車
為陣尤如兒戲其謬更甚于房琯楊萬里序
乃盛稱之可謂舍所長而譽所短矣乾隆四
十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
獨醒雜志原序
古者有亡書無亡言南人之言孔子取之夏諺之言晏
子誦焉而孔子非南人晏子非夏人也南北異地夏周
殊時而其言猶傳未必垂之策書也口𫝊焉而已矣故
秦人之火能及漆簡而不能及伏生之口然則言與書
孰堅乎哉雖然言則堅矣而言者有存亡也言者亡則
言亦有時而不堅也書又可廢乎書存則人誦人誦則
言存言存則書可亡而不亡矣書與言其交相存者歟
廬陵浮雲居士曾達臣少刻意於問學慨然有志於當
時非素𨼆者也嘗與當世之士商略古今文章前代之
豪傑知光武不任功臣而知其有大事得論諫知武侯
終身無成而知司馬仲達實非其對知鄧禹之師無敵
而知其短於取衆知孫權之兵不勤遠略而知其度力
之所能若夫以兵車爲活城以紙鳶為本於兵器談者
初笑之中折之卒服之古之人固有生不用於時而沒
則有傳於後夫豈必皆以功名之焯著哉一行之淑一
言之臧而傳者多矣其不傳亦不少也豈有司之者歟
抑有幸不幸歟抑其後世之傳不傳亦如當時之用不
用皆出於適然歟是未可知也若達臣之志而不用世
是可歎也既不用世豈遂不傳世歟達臣既沒吾得其
書所謂獨醒雜志十卷於其子三聘盖人物之淑慝議
論之予奪事功之成敗其載之無諛筆也下至謔浪之
語細𤨏之彙可喜可笑可駭可悲咸在焉是皆近世賢
士大夫之言或州里故老之所傳也盖有予之所見聞
者矣亦有予之所不知者矣以予所見聞者無不信之
予之所不知者無不信也後之覽者豈無取於此書乎
淳熙乙巳十月十七日誠齋野客楊萬里序
