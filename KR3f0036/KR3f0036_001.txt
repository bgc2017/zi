五曹算經卷一
田曹
生人之本上用天道下分地利故田曹為首
今有方田廣從各五十六步問為田幾何答曰一十三
畝竒十六步
術曰列田五十六步自相乘得三千一百三十六步以
畝法除之即得(案畝法二百四十步)
今有方田廣從各六十八步問為田幾何答曰一十九
畝竒六十四步
術曰列田六十八步自相乘得四千六百二十四步以
畝法除之即得
今有直田廣八十步從一百九十步問為田幾何答曰
六十三畝竒八十步
術曰列廣八十步以從一百九十步乘之得一萬五千
二百步以畝法除之即得
今有圭田從三十步一頭廣二十四步一頭無步問為
田幾何答曰一畝竒一百二十步
術曰列一頭廣二十四步半之得一十二步以從三十
步乘之得三百六十步以畝法除之即得
今有腰鼓田從八十二步兩頭各廣三十步中央廣十
二步問為田幾何答曰八畝竒四十八步
術曰并三廣得七十二步以三除之得二十四步以從
八十二步乘之得一千九百六十八步以畝法除之即
得(案此術疎舛當倍中央廣得二十四步并入兩頭廣得八十四步以四除之得二十一步以從八十二步)
(乘之得一千七百二十二步以畝法除之得七畝竒四十二步)
今有鼓田兩頭各廣四十步中央廣五十二步從八十
五步問為田幾何答曰一十五畝竒一百四十步
術曰并三廣得一百三十二步以三除之得四十四步
以從八十五步乘之得三千七百四十步以畝法除之
即得(案此術亦疎舛當倍中央廣得一百四步并入兩頭廣得一百八十四步以四除之得四十六步以)
(從八十五步乘之得三千九百一十步以畝法除之得一十六畝竒七十步)
今有弧田弦八十步矢五步問為田幾何答曰二百步
術曰列弦八十步半之得四十步以矢五步乘之即得
今有蛇田頭廣三十三步胷廣五十七步尾廣十八步
從九十二步問為田幾何答曰一十三畝竒一百九十
二步
術曰并三廣得一百八步以三除之得三十六步以從
九十二步乘之得三千三百一十二步以畝法除之即
得
今有牆田方周一千步問為田幾何答曰二頃六十畝
竒一百步
術曰列田方周一千步以四除之得二百五十步自相
乘得六萬二千五百步以畝法除之即得
今有簫田從四十八步一頭廣二十五步一頭廣三十
五步問為田幾何答曰六畝
術曰并二廣得六十步半之得三十步以從四十八步
乘之得一千四百四十步以畝法除之即得
今有田桑生中央從隅至桑一百四十七步問為田幾
何答曰一頃八十三畝竒一百八十步
術曰列一百四十七步以二乘之得二百九十四步以
五乘之得一千四百七十步以七除之得二百一十步
自相乘得四萬四千一百步以畝法除之即得
今有邱田周六百四十步徑三百八十步問為田幾何
答曰二頃五十三畝竒八十步
術曰列周六百四十步(案原本訛作四百六十步今改正)半之得三百
二十步又列徑三百八十步半之得一百九十步二位
相乘得六萬八百步以畝法除之即得
今有箕田一頭廣八十六步一頭廣四十步從九十步
問為田幾何答曰二十三畝竒一百五十步
術曰并二廣得一百二十六步半之得六十三步以從
九十步乘之得五千六百七十步以畝法除之即得
今有四不等田東三十五步西四十五步南二十五步
北一十五步問為田幾何答曰三畝竒八十步
術曰并東西得八十步半之得四十步又并南北得四
十步半之得二十步二位相乘得八百步以畝法除之
即得
今有覆月田從三十步徑十步問為田幾何答曰一百
五十步
術曰列徑十步半之得五步以從三十步乘之即得
今有田形如牛角從五十步口廣二十步問為田幾何
答曰二畝竒二十步
術曰列口廣二十步半之得十步以從五十步乘之得
五百步以畝法除之即得
今有圓田周七十八步徑二十六步問為田幾何答曰
二畝竒二十七步
術曰先列周七十八步半之得三十九步又列徑二十
六步半之得一十三步二位相乘得五百七步以畝法
除之即得
今有環田外周三十步内周一十二步徑三步問為田
幾何答曰六十三步
術曰并内外周得四十二步半之得二十一步以徑三
步乘之即得
今有田從一百步廣四十二步中有圓池周三十步徑
一十步問池占外為田幾何答曰一十七畝竒四十五
步
術曰列從一百步以廣四十二步乘之得四千二百步
為田積又列池周三十步半之得一十五步列徑一十
步半之得五步二位相乘得七十五步為池積以減田
積餘四千一百二十五步以畝法除之即得
五曹算經卷一
