提要
三命指迷賦一卷術數類五(命書相書之属)
(臣)等謹案三命指迷賦一卷舊本題宋岳珂
補注珂所著有九經三傳沿革例媿郯錄程
史金陀粹編寶真齋法書贊玉楮集諸書而
不聞其有是書宋史藝文志亦不著錄惟程
史中有珂與瞽者楊長論韓侂胄禄命及論
幕官袁韶禄命一條其說頗詳則珂亦頗講
是事或術家因而依托歟自元明以來諸家
命書多引其文以此本檢勘並相符合知猶
宋人所為也文淵閣書目載是書一部一冊
葉盛菉竹堂書目亦有是書一冊是明初其書
尚存今則久無單帙行世惟永樂大典所錄
尚首尾完具謹採掇釐訂編為一卷附之術數
類中以備參考而岳珂之名則削除不載焉
書中所論大抵專主子平於夾馬夾禄拱庫
拱貴辨論詳盡往往為他家所未發而拱庫
一條尤稱精晰其他文義通達亦多有可取
惟專以月建及胎元為推測之本則不為定
論蓋月建是行運所主要必常以日時參之
人生十月而産固為常期然氣稟不齊亦有
逾期不及期者若悉以十月為限則刻舟求
劍未免轉失之支離是又在學者之决擇矣
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
