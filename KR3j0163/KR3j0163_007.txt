池北偶談卷七
刑部尚書王士禎撰
陳氏
康熙十五年丙辰春甘肅撫臣疏稱會寧縣典史汪玉
虹妻陳氏被執罵賊不辱投井死得
旨給銀三十兩立貞烈碑
畢孺人
叔祖翰檢公諱象節字子度中萬歷壬辰進士選庶吉
士第一元配畢孺人年甚少於邸中從容立嗣告於匶
前自縊死奉旨旌表馮文敏公(琦)為傳比葬有雙鶴翔
於墓所良久而去彈園雜誌云萬歷乙未夏翰林檢討
王象節病危妻畢氏皇迫自縊家人覺之救免夫卒竟
閉戶縊死辛亥夏戶部主事陳原道卒妻計氏哀慟不
食淚盡血出死於柩旁道臣皆請旌表從之卓哉兩烈
婦事正相類紀之以勸天下之為人婦者偶閱此錄附
家乘
馬文肅家書
無錫馬文肅公(世竒)以崇禎辛未登進士報至日其父涵
虚公夢人告曰忠臣不事二君又少時夢自吟從今别
却江南日化作啼鵑帶血歸之句後果殉甲申之難其
答成忠毅公(德)二柬云吾輩舍一死别無法吾不為其
難誰為其難者國家大運一身大數總有天主之天予
我以成仁取義固無憾也勉之吾輩正不必遜古人耳
又云讀教所謂是母是子羨之敬之成忠毅公(德)柬云
慷慨仗節易從容就義難吾輩將為其難乎抑為其易
乎又柬云弟幸老母舍妹俱在此老母爭欲先引決弟
止之以從容慷慨二義為告弟志在為其難懼變起倉
卒我輩無以自明故復以二義相商也文肅自跋云玄
升(忠毅字)一門四人俱死吾一室三人庶可相匹(妾朱氏李氏俱)
(贈孺人)士夫多有削髮為僧者雖於身體髮膚受之父母
之義未免有礙然亦不得己之苦心彼念上猶在南也
與兒書略云忠孝二字是吾家風好守之一姐先死(朱氏)
玉潤後死(李氏)女流得之尤稱殊節吾可無憾矣玉潤父
母可善視之又云吾少於夢中曾吟詩二句(云云)此文
文山語也曾向汝母言之舊歲又夢汝祖父語我曰汝
六十一歲羈星在命過不得或謂必無是以中年填起
金星為恩星也今成我以千秋之節又有兩侍妾為我
添此光彩何必非恩乎特與汝識之公孫翀字雲翎康
熙壬子舉人年少有志節工詩文不愧家學與予善惜
早卒未見其止耳
蘇門孫先生言行
蘇門孫徵君鍾元先生(竒逢)以康熙乙卯卒年九十二矣
其自贊云問爾為誰曰歲寒氏歲旣云寒爾何為爾曰
幼讀書妄意青紫長知立身頗愛廉恥雖困公車屢蒙
薦起骨脆膽薄不慕榮仕衣厭文繡食甘糠粃隱不在
山逸不在水隱於舉人七十年矣繞膝多男及門有士
老而學易欲探厥旨聊以卒歲如斯而已先生十四
歲謁楊愍忠子尚寳補庭補庭問設在圍城中内無糧
芻外無救援當如何先生應聲曰效死勿去尚寳歎曰
足卜子生平矣天啓中左浮丘魏廓園周蓼洲三公
以璫禍被逮皆先生與鹿忠節(善繼)之父及其甥壻張于
度果中周旋於患難之中左公弟光明魏公子學洢周
公友朱祖文皆主其家又與高陽孫文正公書曰左魏
諸君子善類之宗横被竒冤誰不扼腕昔盧次楩一莽
男子耳謝茂秦以眇布衣行哭燕市曰諸君子不生為
盧生地乃從千載下哀湘而弔賈乎李獻吉在獄何仲
默致書楊邃菴求為引手康德涵義急同調至不自愛
其名浮丘廓園之品固當直踞獻吉何次楩敢望某一
介書生尚負慚於茂秦閣下功德前無邃菴憐才扶世
之感諒必激於中豈無意乎及三公死各坐贓數千先
生又與鹿太公醵金代上之先生晚年語門弟子云吾
生平尚友凡三變乙丑丙寅之際則慕陳太丘郭林宗
癸甲之間則管幼安田子春今耄矣其惟衛武公乎
奉聖夫人客氏弟光先介所知以名馬貽先生以家貧
不能具芻茭辭光先再致養馬之需以病軀不能乘辭
先生常語門人曰讀有字底書要識無字底理又曰
予五十年始識得一貧字嘗有詩云為人百歲只為子
學道終身總學貧定力原從貧處得猿啼鬼嘯也成鄰
先生家祭儀注略云晨起櫛沐後入祠三揖自入小
學便不可廢朔望日焚香拜元旦昧爽設祭四拜
四仲月用分至日各設祭行四拜禮子孫供職事凡
佳辰令節寒食寒衣皆拜設時食忌日設食拜子孫
素食不享客有事出門焚香拜歸亦如之吉慶事
卜期設祭兒女婚姻焚香以告生辰彌月設食以獻
新婦廟見設祭主婦率之行禮凡祭婦人另行禮
各如儀先生嘗題壁云人生最繫戀者過去最冀望
者未來最悠忽者見在夫過去已成逝水勿容繫也未
來茫如捕風勿容冀也獨此見在之頃或窮或通時行
時止自有當然之道應盡之心乃悠悠忽忽姑俟異日
諉責他人歲月虚擲良可浩歎先生孝友堂家規云
邇來士大夫絶不講家規身範故子孫鮮克由禮不旋
踵而辱身喪家者多矣祖父不能對子孫子孫不能對
祖父皆其身多慙德者也家中之老老幼幼夫夫婦婦
各無慙德此便是羲皇世界孝友為政政孰有大焉者
乎先生前後廬墓六年常言少年妄意功名自雙親
見背後哀痛窮苦中認取本來面目覺向來氣質之偏
先生嘗言七十歲工夫較六十而密八十歲工夫較
七十而密九十歲工夫較八十而密湯孔伯斌云先生
之學以慎獨為宗以體認天理為要以日用倫常為實
際康熙甲辰先生以大難錄一事牽連北上途中語
門人曰憂患恐懼最怕有所一有所則我心無主古來
忠臣孝子義士悌弟只是能自作主張學者正在此處
著力先生病革時語學者云近得一語實為要訣但
未敢拈以示人許平仲能化老僧還俗此語通徹天德
王道一齊了貫
王董兩烈婦
王貞烈孔氏河南儀封人進士貞壇女適諸生王碧壺
碧壺肅敏公七世孫也乙巳七月夫死自縊以殉死三
日父母往哭之目忽開移時而瞑董烈婦孫氏山東福
山人歸萊陽董樵子道廣道廣死亦自縊將死語其弟
曰歸語父母勿悲我父母劬勞無以為報是所以報耳
(貞壇先兄門人)
刁蒙吉
刁蒙吉先生(包)祁州人天啓丁卯舉人隱居講學曾見
其潛室劄記二卷錄二條於左為蓋世豪傑易為慊
心聖賢難易言趨吉避凶蓋言趨正避邪也若認作
趨福避禍便誤
左翼宸
左翼宸先生(光圖)應州人少失愛於繼母薄氏以孝聞後
舉孝廉為嵩縣令闖賊寇其境竭力拒守城陷被執將
殺之薄以身蔽先生泣曰我繼母也兒事我孝願以身
代孝兒賊感而釋之居鄉一介不取冬常單衣有老蒼
頭世寳者製絮衣以進曰主人義不他受此衣寳力所
營願主人安之竟力却不受所著有知非集
范吕二公
范文忠公夢章(景文)甲申絶筆云坐卧小樓竟亦難耐故
此決絶萬歷中文忠為東昌府推官時雒陽吕忠節公
(維祺)為兗州府推官後同入為吏部郎天啓甲子乙丑間
同以忤璫歸崇禎中又相繼為南京參贊兵部尚書文
忠撰忠節太翁墓誌謂予與介孺生平行徑臭味無一
不同卒皆以大節著吕公子兆琳字敬芝順治己亥進
士官御史與予善孫履恒康熙甲戌進士謙恒癸酉舉
人
長白先生
元張慎與名臨讀書長白山中淹貫經史生徒千里負
笈屢徵不起學者稱長白先生元明善完顔令去思記
云與齊處士張臨善楊廉夫撰鮑孝子志又載先生至
元間由丘園官至祭酒狀元張夢臣中丞張朴大參張
誠等皆先生門人又鄒平縣北地名河溝有先生為其
父阡表中自云為司業貳上庠僅半載與廉夫言相近
元太史與先生同時記稱處士不知何謂今長白山五
龍池上有三賢祠祀伏生范文正公及先生也嘉靖中
鄒平丞朱仲恩夢一丈夫冠服朴異不類時人自稱予
有名無爵世所稱長白先生者乃太學生張松遠祖也
松嘗記其事姪孫中丞仁軒公(一元)曾孫尚書華東公(延登)
建先生祠於縣東七里尚書為之記
丘方山
丘方山名鳳河南新安人以刀筆仕至南京龍驤衛經
歴少讀小學大學中庸禮記躬行有德日以朱墨二圈
記别理欲有弟蕪其田以為己分田多瘠先生即以己
田易之已而沃弟田復蕪先生又易之初仕獻縣丞稱
清官第一後自南京告老歸居方山下鄉黨以為錢宣
靖公後一人先生與洛陽尤西川時熙友善西川門人
孟雲浦化鯉狀其行吕忠節公維祺作諡議予於纂修
明史時曾以其行狀諡議送史館
沈文端公家書
歸德沈文端公(鯉)家書一通略云王父母賜扁曾央大
哥往謝否爾已後只以不相見為主寧可禮節上差些
勿要開了此端出入公門招惹是非且受勞苦拜客只
可騎馬不可乘車家下凡百儉素恬澹不要做出富貴
底氣象不惟俗樣且不可長久大抵盛極則衰月滿則
虧日中則昃一定之理惟有自處退步不張氣燄不過
享用不作威福雖處盛時可以保守近者江陵張老先
生一敗塗地只為其榮寵至極而不能自抑反張氣燄
以致有此可為明鑒我今雖做熱官自處常在冷處必
不肯多積財貨廣置田宅使身終之日留下爭端自取
辱名爾能體我此意凡百學好已知持滿之道只愁爾
一向做得門面大了無富之實有富之名日後子孫不
免受累為今之計要減些田土損些受用衣服勿太華
美器用寧可欠缺留些福量遺與後人此至理也秋夏
糧及早上納多加與些火耗各莊上人常約束他莫要
生事捨與窮人綿襖一百箇趁早預備親戚中貧者孤
寡者(闕)暮年光景頃刻可過何苦如此只圖灑落為快
也我求歸之意已與申老先生說過尚未見許沈埭近
日頗知讀書坊牌旣不能止隨府縣建在何處只是不
可妨礙人家旣有自備木料官木料不必用之又寄子
域云昨相知有書云地氣自南而北今吾鄉人半入南
中矣(此段似為四明相而發)予跋之云右歸德沈文端公家書一
通字字聖賢忠恕之旨予欲續名臣言行錄因從宋牧
仲所借歸手錄藏之然以文端公敬慎如此而猶不免
四明之忌仕路真可畏哉公為先伯祖太師公隆慶辛
未會試房師其文集正續稿皆太師序刻之
施允升
宣城施允升先生(大猷)愚山之祖也萬歷中倡明講學私
淑盱江羅近溪與鄒南臯焦澹園諸公遊嘗有羅姓者
兄弟䦧墻先生要之家反復勸譬聲淚俱下兄弟遂相
抱而哭先生為之講學歌詩三日始散去其叔祖某絶
産千餘金應歸先生一介不取捐為義田以贍族又置
義學以教族之子弟所著有中明子集若干卷
王端毅公遺事
三原王端毅公遺事凡四十則公子康敏公所述夏日
京邸偶得一編讀之因錄一二則以自警公家法甚
嚴子孫雖孩提無敢嬉笑於側盛暑中必使著衣襪始
侍左右嘗曰教爾曹讀書非為利達計也正欲使知為
人底道理公謝政後有一通家子在官寄茶一簍公
受之後復寄二簍亦受之但答書云令先君為時名臣
吾子宜清白律己勿替家聲何勞為老夫之故數數寄
贈吾受之心甚不安此後勿再寄寄亦不受矣公門
人蔡虚齋發志錄一條云公嘗問今學者滿天下何故
異才難得予對云是固有由上之人所以養之者本未
盡其道下之人又幸際時之昇平而售之急耳以生所
見言之如生稍知章句訓詁人便舉而進之於學宫矣
未幾作經義甫成篇便得補廩又未幾作三場文字便
期中舉人中進士矣一中進士則官已到手或無暇於
學或自以為無用學矣其仕而能學者無幾蓋識見旣
淺踐履必薄規為必粗非所謂俟其熟而食之者也況
自幼入小學所學多非學做人之實事人才之不如古
以此公曰然吾兒子承裕今年二十三丙午年已中舉
人然吾未欲其急於仕且令靜覽羣書間閱世務冀他
日得實用爾承裕即康敏公仕至戸部尚書
楊斛山先生
富平忠介斛山楊公清節冠一時其以建言罷出都夫
人乘一驢公自步從三原馬谿田光祿生日聲妓滿堂
聞公至急揮去設虀鹽相對而已關中士大夫至今能
言之公裔孫紹武順治己丑進士與予友嘗遺公文集
王東臯
王東臯(伯勉)河南湯隂人丙戌進士久於銓曹一介不取
恒居官廨雖胥吏亦服其清正同年范印心以平陽監
司入覲念其貧懷金將遺之約同年館卿錢綎同往語
久之卒不敢言而退寒冬惟一羊裘數年不易也御史
李某過湯隂見其居室庳陋歎其清節特疏薦之時王
已自選郎改御史内陞京卿歸里
上有意以都御史召竟未及用而卒海内惜之滿洲總
憲某嘗歎鹽法之弊合肥龔端毅公曰古云有治人無
治法但以兩淮付王伯勉兩浙付魏象樞各加僉都御
史久任何患鹽政不肅清乎
丘文莊
丘文莊公濬著世史正綱持論嚴正至其為相則逐三
原王端毅公惡莊定山欲誅之何其明於論古而闇於
立身如此
耿公祖孫
館陶耿大參明成化丙午舉人弘治丙辰進士官御史
以忤劉瑾謫官累官山西參政其曾孫中丞如杞字楚
材亦中萬歷丙午舉人丙辰進士廷對甲第悉同官遵
化道副使以忤魏忠賢為閹黨巡撫劉詔所誣逮繫累
官山西巡撫干支狀貌無一不同中丞孫願魯亦中康
熙丙午舉人庚戌進士今為翰林編修
周將軍
前明崇禎十五年
本朝大兵入畿輔山東次年始北歸封疆大帥無敢一
矢加遺周將軍遇吉時調防天津大兵至巡撫馮元颺
令出戰周以五百騎伏楊柳青大兵至邀擊之自辰鏖
戰及酉其夜大兵徙營北去聞滿洲諸公言壬癸入關
之役往來數千里如入無人之境惟見此一戰耳周後
與其夫人禦闖宼死偏關最烈
三公薦人
明弘治中聞托雲將入境孝宗召閣臣劉文靖謝李二
文正三公議遣廷臣整理邊關糧草初擬顧佐王儼上
云掌印須留管家當各衙門官先生輩知之可舉其有
才力者三公退擬侍郎陳清李士實以進上改批用都
御史劉仲宇通政司參議熊偉按士實南昌人武宗時
佐宸濠為大逆不識當日三公何以薦之
自比古人
王儉自比謝文靖張濬自比裴文忠王昭遠自比諸葛
忠武侯
史閣部
康熙二十年吳江吳漢槎(兆騫)自寧古塔歸京師駐防將
軍安某者老將也語之曰子歸可語史館諸君昔王師
下江南破揚州時吾在行間親見城破時一官人戴巾
衣氅騎一驢詣軍營自云我史閣部也
親王引與坐勸之降以洪承疇為比史但搖首云我此
來只辦一死但慮死不明白耳王百方勸諭終不從乃
就死此吾所目擊者史書不可屈却此人云
乙將軍
乙將軍邦才山東青州人以總兵官隨史相守廣陵同
日授命
任太守
任民育山東濟寧人中甲子乙榜為揚州知府亦不屈
死志皆軼之
南尚書
工部尚書渭南南公二太(居益)巡撫福建時紅毛番以明
月珠珊瑚樹異香火馬諸珍寳物賄請互市公絶其使
焚其貢物口占一詩云明月珊瑚貴莫言番書字字誑
軍門牙前立下焚珠令不敢持將獻至尊授部將以方
略討之繫其酋高文律閩人立石平遠臺以紀公績此
崇禎間事也康熙六年丁未五月荷蘭貢使卑獨攀呵
閏等入貢時公姪廷鉉為主客郎中與予共事為述之
如此
李忠定公從祀
宋南渡人物李忠定公第一張魏公生平不強人意處
甚多而為宋齊愈劾罷忠定尤南渡治亂之關予往讀
名臣言行錄恒欲著論以明之頃見鄧左之(履中)張浚不
當從祀歴代帝王廟議明白正大千古定案遂為閣筆
其略云建功於中興之際首當聯絡公忠之人宋至靖
康建炎之間人臣皆以緘默柔媚輸國於人為奉職而
以恢復雪恥為不忠宋齊愈黃潛善汪伯彦之徒其尤
也非李綱秉國整立規畫何以成朝廷哉浚乃甘以身
為潛善客與齊愈厚而隱其書立邦昌之罪劾綱以私
意殺侍從致綱罷黜綱罷而兩河相繼淪陷失身非類
得罪君子雖有隨時倖立之功名而其虧喪已不可贖
矣夫從祀重典也謂宜黜浚而陟綱(云云)鄧有仰止堂文
集清峭可誦
趙忠毅公擇言
康熙丁未讀高邑趙忠毅公閒居擇言謹錄數則於此
太宰陳公有年典選予為主事一日謂予曰僕不敏
必多過失幸教之予曰人惟清淨日復一日安得有過
陳公大笑曰是謂我不作事也因議用海公瑞何公以
尚二公皆廢棄而剛直為天下所畏陳公力言於政府
竟皆起之沈戶部榜湖廣臨湘人嘗一再見予予癸
巳春得罪歸戶部送之郊予抵里未幾而使人來書曰
夏季領俸念大賢家居而碌碌如榜乃食祿於朝可恥
也謹以原封奉上予受之大臣以道事君不可則止
非以位言也如是乃為大臣耳故魯兩生可為大臣近
日如太宰孫公鑨陳公有年蔡公國珍可以為大臣矣
孫太宰丕揚楊少宰時喬可惜也而楊更可惜以其廉
慎耳近日講學者薛文清之外崔後渠而已所謂極
高明而道中庸者也論語之文和平沖雅如楚狂衰
鳳之歌莊子所載乃其全文而論語刪之若迷陽迷陽
等語斷不可溷入論語中知此則知文體矣宋災伯
姬以待姆不至而死左傳謂其女而不婦女待人婦義
事也是時伯姬六十矣以待姆不至寧死於火此婦德
之至也而曰不婦以為婦與女不同可不待姆而逃火
豈不謬哉荷蓧丈人遭亂世而農隱而子路以為無
義以為亂倫然則孔子所謂無道則隱非耶論語之文
此為難解寺人勃鞮晉文公之讎也及即位而見之
初不肯見旣而見之曰不見者是吾惡心也吾請去之
人孰無惡心皆能去之則為善人矣宋鄂州知州羅
願以父汝楫為御史時常附秦檜論岳武穆不敢入武
穆廟一日自念吾政善姑往祀之再拜遂卒鄂州廩廪
為乾道淳熙間名臣其卒朱子尤痛惜之恨未見其止
鄂人感其德為之圖像以祀歐陽宜諸曰願素行無愧
於侯其卒也未必侯所為意者善惡之報不於其身則
於其子孫欒盈非為汰而受欒黶之惡以殺其身亦理
之或然者予謂羅公賢者以其父之搆陷武穆而又近
於其廟愧恨不敢入五内切剝久矣一旦瞻其遺像大
命遂傾惜哉小人之子孫惟宜愚不肖耳稍賢智則其
苦皆若鄂州求死不得也(按元鄭師山玉序鄂州小集以為南渡後文章有先秦西)
(漢之風者新安二羅大羅名頌嘗知郢州小羅名願即鄂州也字端良號存□乾道二年進士爾雅翼即其所)
(著也)宋太祖出兵下江南後主遣其臣徐鉉來將以口舌
勝趙普屢請擇館伴鉉乃中批差三班院下名使臣以
往鉉反復問之其人聲喏言不識字而已鉉無如之何
也即此一事太祖之智過普遠矣所謂無言誰敢酬可
為處世之法
王維王縉同名
唐書宰相世系出琅邪文憲公儉後者有蘭州刺史景
景子縉秘書郎好畤丞昱昱子維此别一維縉也又河
東王氏始趙州司馬儒賢儒賢子揚州司馬知節知節
子協律郎胄胄子汾州司馬處廉處廉子五人長維字
摩詰尚書右丞次縉字夏卿相代宗又次繟江陵少尹
次絃次紞太常少卿又太原王氏始右武衛大將軍靖
靖子右金吾衛大將軍瓌瓌子縉太子詹事為雁門郡
王智興之父太原節度使宰之祖又别一王縉也宋王
縉嚴州人官右司諫忤秦檜者凡四王縉
邢太僕
吾鄉太僕邢公子愿(侗)以書法文章名神宗朝然其行
誼甚高初知南宫縣同年渭南南公(憲仲工書居益之父)為棗強
令會御史按真定皆在郡候察而南公病殁後事一無
所備先生直入白御史曰南棗強死無為經紀後事者
某願請旬日之假馳往治喪畢事後赴郡聽察幸甚御
史素重公名許之竟為停察事聽往治喪至今南氏子
孫感公高誼不忘御史亦賢者惜逸其姓字
左公逸事
左公(懋第)居親喪至孝不出戸者三年拈慎終追遠題文
讀者無不泣下一日縣令夢天帝榜其門云大孝格天
又其從弟某家有狐為祟先生時在京師家書偶及之
先生復書云邪不干正可善諭遣之書未至一日狐忽
語家人云公在都諭我使去我何敢留遂無他公浩然
之氣通乎鬼神如此
左公母
徐烈母寧海州儒家女萊陽左公母也知書有大節明
崇禎甲申左公銜命督餉江左母居京師三月京師陷
公從兄吏部郎懋泰以車載母間道東歸而身與張尚
書(忻)郝侍郎(晉)徒步以從至白溝河仰天歎曰嗚呼此
張公叔夜絶吭處也呼懋泰前責以不能死國吾婦人
身受國恩不能草間偷活寄語吾兒勉之勿以我為念
又見二公責之曰公大臣也除一死外無存身立命處
二公勉之言訖而死蓋出都不食已數日矣與左公之
死相距僅一載萊陽宋孝廉林寺(璉)為予說
朱子論蘇王
孔文仲號正人而攻伊川至謗為五鬼之魁朱子以蜀
洛之故甘心蘇氏更有甚焉其與汪尚書書云蘇氏之
學害天理亂人心妨道術敗風教不在王氏之下其徒
若秦觀李廌皆浮誕輕佻士類不齒(云云)至其推尊張浚
全以南軒交誼甚矣不黨之難也可歎
李忠定公
周益公云淳熙末李忠定諸子皆不存其姪申之進公
奏議請諡於朝孝宗似未習其人予為歴陳本末上曰
張浚比耶有司請以忠定易名制曰可嗚呼忠定豈浚
之比哉孝宗賢君忠定名臣同時而不相知如此則忠
定在紹興中其棄置屏斥不亦宜乎
二蔡後
文丞相云莆中有二蔡其一派出君謨其一派出京卞
京卞子孫慚其先人所為多自詭為君謨後予頃見江
右齒錄分宜相子孫中式者竟不列其高祖名爵孝子
慈孫百世不改可畏哉
元人
元名臣文士如伊喇楚才東丹王托雲孫也廉希憲貫
裕實輝和爾人也趙世賢馬祖常雍古部人也富珠哩
翀女直人也納新果囉羅人也薩都拉色目人也郝天
挺多囉别族也余闕唐古氏也顔宗道哈喇婁氏也扎實
大食國人也辛文房西域人也事功節義文章彬彬極
盛雖齊魯吳越衣冠士胄何以過之
康馬
武功康狀元德涵三原馬光祿伯循相友善康詞鋒如
雲馬言不出口或靳之伯循曰但聽德涵言論自足快意
何待吾言
孫太僕
孫沙溪太僕(緒)故城人博雅有風調嘉靖間嘗著無用
閒談四卷頗足解頤然持論時有過偏如駁考亭陽明
俱為己甚又載彭文憲時信星士談命言公百四十餘
歲當有腹疾彭謂家人曰爾曹謹識之是年勿進吾生
冷按此乃五代王祚事載宋人小說何得駕言文憲以
此推之其紀述未必盡實錄也
戴京兆
戴京曾初名曾子京字型遠杭州人登順治己丑進士
官山東提學清方孤峭人不可干以私所拔皆一時名
士與施愚山(閏章)先後齊名内陞大理寺丞予告久之起
補稍遷順天府丞再予告歸幅巾野服參學徑山絶迹
公府人品為武林第一康熙辛酉卒兩子亦相繼卒天
之報施善人何如哉先兄子側為諸生戴拔第一復拔
充貢賦最蒙擊賞每侍坐奉教如父兄焉
重師
漢人最重其師門生故吏至有棄官行服者荀爽師事
李元禮貽書云久廢過庭不聞善誘陟岵瞻望惟日為
歲直如子事父矣薄俗要當知此(膺以爽父淑為師)
抱松女
宣城諸生羅愷妻孫氏年始笄遇兵亂從姑避山中松
下兵獲姑將殺之孫亟出請以身代兵脅之去孫抱松
大呼曰死耳義不可辱遂見害三日猶抱松不仆人呼
為抱松女
蘇少公葬地
眉州蟇頤山有老翁泉葉石林云東坡晚亦號老泉居
士墨莊漫錄云蘇黃門薨於許王定國作挽詞云徒泣
巴山路空悲蜀道程弟兄仁達意千古各垂名注云公
與東坡常泊巴江夜雨相約伴還蜀竟不果歸今東坡
葬汝公歸眉王祥有言歸葬仁也留葬達也又少公自
作潁濱遺老傳云先君之葬在眉山之東昔嘗約祔於
其廅雖遠不忍負也又卜居賦序云昔先君相彭眉之
間指其庚壬曰此而兄弟之居也今子瞻不幸已藏郟
山予年七十有三異日當追蹈前約昔貢少翁為御史
大夫年八十一家居琅邪一子年十二自憂不得歸葬
元帝哀之許以王命辦護其喪譙允南年七十二終洛
陽家在巴西遺令其子輕棺以歸今予廢棄久矣少翁
之寵非所敢望而允南舊事或可庶幾其賦云諸子送
我歴井捫天庶幾百年歸掃故阡按長公葬汝州郟城
縣釣臺鄉上瑞里嵩陽峨眉山少公祔焉今河南志并
載二公墓而四川志止載老蘇墓不及少公定國之詩
遺老傳卜居賦之語豈不果耶外兄徐東癡(夜)適書來
訂此疑因書此復之
白氏
白氏許州人蘇宗之母潁濱先生五世孫婦也年二十
餘即寡外家迎歸竊議改醮白氏微聞之牽車徑歸曰
我為蘇學士家婦乃失身乎於宅東北為祭室畫兩先
生像圖黃州龍川故事於壁香火嚴潔躬自灑掃金天
興元年許州被兵白拜辭兩先生前曰兒子往京師老
婦死無恨即自縊於室年七十餘見金史列女傳
池北偶談卷七
