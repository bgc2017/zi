池北偶談卷十七
刑部尚書王士禎撰
記觀施愚山書畫
辛亥秋偶觀施愚山(閏章)所㩦書畫東坡書二通其一與
柳子玉寶覺師會金山詩又其一云吕夢得承事年八
十三讀書作詩手不廢卷室如懸罄但貯古今書帖而
已作詩示慈雲老師後有常熟嚴文靖公(訥)跋又元人
趙仲穆畫竹愚山作記沈繹堂書之又徐渭畫芭蕉自
題云蕉葉屠埋短後衣墨描鐵鏽虎斑皮老夫貌此堪
誰比朱亥椎臨袖口時筆墨竒肆之甚
二曹詩
南史曹景宗賦競病二韻詩蓋與古語暗合僖七年鄭
大夫孔叔言於鄭伯曰心則不競何憚於病又宋曹翰
平江南後久為環衛一日内宴羣臣賦詩翰以武人不
預自陳少習為詩亦乞應詔太宗限刀字韻翰援筆立
成詩云三十年前學六韜英名常得預時髦曾因國難
披金甲不為家貧賣寶刀臂健尚嫌弓力軟眼明猶識
陣雲高庭前昨夜秋風起羞看盤花舊戰袍太宗覽之
驟遷數級二曹事絶相類大竒
明懷宗御書
在京師士夫家見明懷宗愍皇帝御書王維詩松風吹
解帶山月照彈琴十字筆勢飛動上有崇禎建極之寶
林茂之
林翁茂之(古度)居金陵年八十餘貧甚冬夜眠敗絮中其
詩有恰如孤鶴入蘆花之句方爾止(文)寄翁詩云積雪
初晴鳥晒毛閒㩦幼女出林臯家人莫怪兒衣薄八十
五翁猶緼袍及卒周櫟園侍郎(亮工)葬之鍾山
松筠菴詩
康熙庚申刑侍高公(珩)再致政歸淄川未行移居宣武
門西松筠菴相國益都馮公(溥)過之流連竟日高公贈
詩云戸倚雙藤禪宇開無人知是相公來相看一笑忘
朝市風味依然兩秀才馮公和云隠几僧寮戸不開天
親無著憶從來而今老去渾忘却祗識維摩是辨才予
亦和云二老前身二大士相逢半日畫爐灰它年古寺
經行地記取寒山拾得來
墓誌
墓誌之始事祖廣記引炙轂子以為始於王戎馮鑑續
事始以為起於西漢杜子春高承事物紀原以為始於
比干槎上老舌引孔子之喪公西赤志之子張之喪公
明儀志之之語予按擅弓孔子之喪云云蓋職志之志
猶今之主喪云爾改志作誌不可也封氏聞見記青州
古冢有石刻銘云青州世子東海女郎賈昊以為東海
王越女嫁苟晞子又東都殖業坊王戎墓有銘曰晉司
徒尚書令安豐侯王君銘凡數百字又魏侍中繆襲葬
父母墓下題版文則魏晉以來例有之矣
潁濱詩刻
古北口一寺中有石刻蘇潁濱詩云亂山環合疑無路
小徑縈迴長傍溪彷彿夢中尋蜀道興州東谷鳳州西
蓋公元祐間奉使契丹時所題而遼人刻石者
紫泥
青溪暇筆云晉朝為詔以青紙紫泥紫泥猶今泥金之
類蓋泥紫色以書字也予按漢舊儀天子信璽六皆以
武都紫泥封之青囊白素裏兩端無縫西京雜記云漢
以武都紫泥為璽室加綠綈其上非以書字也萟林伐
山云今之紫泥古謂之芝泥皆濡印染籕之具也姚說
誤
宋諸帝書
宋諸帝多工書如太宗及仁宗飛白而高宗其尤著者
今徽宗書往往從書畫題跋見之於京口鶴林寺曾見
高宗書石刻青溪暇筆記明南京舊内忠實不欺之堂
扁書清勁竒古類朱熹乃理宗御筆以賜郡守馬光祖
者太祖仍而不改云
一技
近日一技之長如雕竹則濮仲謙螺甸則姜千里嘉興
銅爐則張鳴岐宜興泥壺則時大彬浮梁流霞盞則昊
十九(號壺隱道人)江寧扇則伊莘野仰侍川裝潢書畫則莊
希叔皆知名海内如陶南村所記朱碧山製銀器之類
所謂雖小道必有可觀者歟
鄧燿
李宗城汝藩作鄧彰甫傳云彰甫名燿江陰人也其先
世為唐宗人罹武瞾之亂避地日南迄宋大中時遂君
其國凡八傳至昊旵無嗣其女名昭聖主國事皆李姓
也閩奸人陳日煚以詭計入贅襲取之始以避女主而
逋終以立女主而亡事亦竒矣昊旵遺腹子萼育於舅
氏冒鄧姓實虞禍也三世以宦顯其國至司空光遠公
曰明者幼岐嶷國王器之妻以女拜左參知初不知其
為李氏裔也文皇帝時伊國逆臣黎季犛殺其主司空
舉義師伐之竟以德報怨矣尋奉其幼主間道愬於闕
廷季犛佯服懇請幼主歸國甫入境伏發復殺之并及
天使上赫然震怒特遣成國公朱能英國公張輔出師
討罪三禽偽王滅其國悉郡縣之司空實先内附為嚮
導厥功懋焉拜行在工部尚書公先世以宗親王異域
兹乃以陪臣躐九卿斯尤竒矣子師晦任州守以言事
謫江陰尉遂家焉彰甫為司空九世孫虬髯白晳雙眸
炯然善細書絶技擅場所書洛神賦縱横僅寸餘竭目
力始悉其縷析絲分毫芒彪炳八法精勁行伍井然又
能於粒米上書一絶句異哉按後漢師宜官能於方寸
間書千言頗自矜重間挈空囊過酒家書其壁觀者雲
集酒大售因寬其直飲酣輒削書而去梁鵠受其法魏
武重之可方駕矣
康海學柳
康德涵武功官師志學柳子厚先友記柳作獨孤申叔
墓碣末載其友十三人姓氏與先友記同一竒格
屏山詩禪
劉屏山子翬朱文公師也其屏山集詩往往多禪語如
牧牛頌云軟草豐苗任滿前蒼然觳觫卧寒煙直饒牧
得渾純熟痛處還應著一鞭徑山寄道服云遠信殷勤
到草菴却慚衰病豈能堪聊將佛日三端布為造青州
一領衫粲粲休誇綺與紈紉蘭製芰亦良難此袍徧滿
三千界要與寒兒共解顔此類是也先生常語文公曰
吾少官莆田以疾病時接佛老之徒聞其所謂清淨寂
滅者而心悦之比歸讀儒書而後知吾道之大其體用
之全乃如此故文公講學初亦由禪入
李鎮東書
昔人評謝康樂詩如初日芙蓉顔延之詩如鏤金錯采
梁武帝取其語以入書評云李鎮東書如芙蓉之出水
文彩之鏤金
姑溪集
宋李之儀端叔姑溪文集五十卷古賦詩十一卷銘贊
一卷表啓書四卷雜書一卷(此上下闕數卷)手簡十七卷序一
卷記二卷題跋五卷祭文青詞二卷墓誌三卷詞曲三
卷後集二十卷古賦詩十三卷銘贊一卷序跋一卷手
簡三卷誌狀二卷端叔在蘇門名次六君子曩毛氏津
逮祕書中刻其題跋觀全集殊下秦晁張陳遠甚然其
題跋自是勝場
楊鐵厓二賦
楊廉夫作悲舒王賦刺王安石云舉周官之勦說兮胡
獨忌夫春秋宜天有變而弗畏兮人有讒而易售聽鳴
鴞以為鳳兮唾窮麟以為跛羊松栢老而剪棄兮喜植
榆之驟長數語曲盡安石罪狀可當爰書又摩厓碑賦
云苟執温凊之小節兮不匹馬而北方則千麾而萬旟
兮肯復效忠於耄荒又云迎上皇以來歸兮嘑長慶之
驩聲歘南内其不祥兮起膝下之天兵使權臣其鼠變
兮何李父之貸刑此殘碑之墮淚兮與凍雨而交零兩
段或抑或揚尤深當肅宗功罪史筆也廉夫有東維子
全集
滄浪集
宋蘇舜欽子美滄浪集十五卷首有歐陽序古律詩八
卷誌狀二卷書二卷上書疏狀啓表二卷記序雜文一
卷有南宋施元之跋尾云蘇子美集十五卷歐陽文忠
公為之首序子美在寶元慶歷間有大名其文章瓌竒
豪邁自成一家不幸淪落早世故生平所著止此而近
時亦少見之元之因俾鏤版於三衢又得尚書汪公聖
錫所藏豫章先生詩為子美作也并附之左方乾道辛
卯六月己巳吳興施某書
徂徠集
宋石介守道徂徠集二十卷詩卷辨說原釋傳錄雜著
五卷論二卷書六卷序一卷記一卷啓表一卷石門吳
孟舉(之振)所貽宋刻也守道最折服者柳仲塗最詆諆者
楊文公大年觀魏東郊詩怪說可見其文倔強勁質有
唐人風較勝柳穆二家終未脱草昧之氣
蘇子美詩
滄浪集有及第後與同年宴李丞相宅詩云拔身泥滓
底飄迹雲霄上氣和朝言甘夢好夕魂王軒眉失舊斂
舉意有新況爽如秋後鷹榮若凱旋將一第常事而津
津道之如此子美之早廢不達已略可見矣昔人議孟
郊春風得意馬蹄疾之作子美何以異此
皮陸
唐本笠澤叢書四卷以甲乙丙丁為次前有自序及江
湖散人傳後有宋政和元年毘陵朱衮序乃江西士夫
家舊本黃俞邰得之金陵餅肆中自跋云出魯望手編
唐本古雅殊可寶惜予舊藏皮襲美文藪十卷有襲美
自序宋柳開仲塗序亦皮所自編也凡松陵唱和集詩
二編俱不載
柳仲塗集
宋柳開仲塗河東文集十五卷附行狀一卷門人張景
所編其文多拗拙石守道極推尊之其過魏東郊詩上
擬之臯䕫伊吕下擬之遷固王通韓愈殊為不倫東郊
野夫傳開所自述與補亡先生傳皆載集第二卷又穆
修伯長集代州馮秋水方伯(如京)順治中刻之金陵文拗
拙亦與開類詩尤不工唐末宋初風氣如此其視歐蘇
真陳涉之啓漢高耳景字晦之避難逋竄改姓名曰李
田所至題曰我非東方兒木子也不是牛耕土田也欲
識我蹤跡一氣萬物母景作柳集序破題云一氣萬物
之母也見湘山野錄
龍標宫詞
李太白清平調行樂詞皆用飛燕昭陽事然予觀王少
伯宫詞如平陽歌舞新承寵簾外春寒賜錦袍斜抱雲
和深見月朦朧樹色隠昭陽玉顔不及寒鴉色猶帶昭
陽日影來皆為太真而作皆用昭陽事蓋當時詩人之
言多如此不獨太白
柳開論文
元盛如梓恕齋叢談載柳開論文曰古文非在詞澀言
苦令人難讀在於古其理高其意然予讀開河東集但
覺苦澀初無好處豈能言之而不能行耶
刊書
恕齋叢談云書籍版行始於後唐昔州郡各有刊行文
籍寰宇書目備載之雖為學者之便而讀書之功不及
古人矣且異書多冺没不傳後漢書注事最多所引書
今十無二三如漢武秋風辭見於文選樂府文中子晦
菴收入楚詞後語然史記漢書皆不載藝文志又無漢
祖歌詞不知祖於何書予按五代會要後唐長興三年
四月敕差太子賓客馬縞太常丞陳觀太常博士段顒
尚書屯田員外郎田敏充詳勘九經官委國子監於諸
色選人中召能書人端楷寫出付匠雕刻每日五紙與
減一選漢乾祐間周禮儀禮公羊穀梁四經始鏤版周
廣順三年六月尚書左丞判國子監事田敏進印版九
經書五經文字樣各二部顯德二年中書門下奏國子
監祭酒尹拙狀校勘經典釋文三十卷雕造印版欲請
兵部尚書張昭太常卿田敏同校勘葉夢得言唐柳玭
訓序言在蜀見字書雕本不始馮道監本始道耳河汾
燕閒錄隋開皇十三年遺經悉令雕版又毋昭裔有鏤
版之言蓋刊書始隋暨唐至五代宋而始盛耳
文表
吳郡劉欽謨(昌)成化中督河南學政刻中州文表一書
表章元六家遺文皆中州産也許文正公衡遺稿五卷
附錄一卷姚文公燧内集八卷欽謨自跋云聞之李中
舍應禎云文公集五十卷松江士夫家有之南北奔走
竟莫能致此乃錄本多殘缺視刻本不啻十之二又云
在百泉召見姚裔孫鄙野質實不復事儒藝有文獻公
樞手書碧色箋特寶愛紙墨如新云雍古馬文貞公祖
常石田集五卷跋云得之光州兵侍霍公(予所見石田集十五卷至)
(元五年刊行)霍之居即文貞故石田莊也又云馬中丞墓在
光州西南十五里碑石趙孟頫書(愚按文敏殁於元英宗至治二年而文貞)
(以順帝至元四年卒是時趙前卒已久矣疑必有誤或是集趙書耳)許文忠公有壬圭塘
小稿三卷王文定公惲秋澗集六卷跋云公之子公儀
公孺公孺子以可皆能文而子孫墳墓漫不知其所在
富珠哩文靖公翀遺文二卷跋云文靖有集六十卷今
多不傳子遠死於忠遠婦死於節昌至鄧州閱士籍得
其後之習業於官者猶自稱魯參政家云欽謨博雅好
事嘗撰吳先賢讚若干卷此書尤可愛重睢州湯潛菴
(斌)學士出為江蘇巡撫予語以當重刻之惜未果
授經圖
崇文總目有授經圖其書不傳明周藩西亭王孫乃因
章俊卿考索圖增定之為四卷卷首有自序及西亭之
子勤羹一跋圖首授經世系次諸儒列傳次諸儒著述
歴代經解此書舊無刊本大梁水後西亭藏書數萬卷
皆付巨浸賴泉州黃俞邰家有寫本康熙間與朱檢討
竹垞(彝尊)同較定刻之金陵其書始行於世
左傳檀弓敘事
劉知幾云敘事之工以簡為主因思左氏記晉平公飲
酒杜蕢云辰在子卯云云幾三四十言檀弓只以十七
字盡之云子卯不樂知悼子在堂斯其為子卯也大矣
語益簡味愈長可為文章之法歐尹在洛同作雙桂樓
臨園驛記永叔先成凡千餘言師魯止用五百許字永
叔服其簡古他日誌師魯曰文簡而有法又云簡而有
法在六經中惟春秋足當之可知簡字不易到也又類
苑載眞宗御製法音集詔學僧於傳法院箋注楊大年
充提舉一僧注六種震動幾三百字大年都抹去自下
止二句曰地體本靜動必有變其簡當若此
擬古
樂府古詩不必輕擬滄溟諸賢病正坐此前人擬古莫
妙於陸機江淹馮班云江陸擬古詩如搏猛虎禽生龍
急與之角力不暇氣格悉敵今人擬古如牀上安牀但
覺怯處種種不逮此論良是若傅玄豔歌行云一顧傾
朝市再顧國為墟呆拙之甚所謂點金成鐵手也王弇
州云平子四愁千古絶唱傅玄擬之致不足言是笑資
耳玄又有日出東南隅一篇汰去菁英竊其常語尤可
厭者本詞使君自有婦羅敷自有夫綽有餘味乃益以
天地正位之語正如低措大記舊文不全時以巳意續
貂罰飲墨水一斗可也諒哉
王慧詩
王慧字蘭韻太倉人同年長源督學(發祥)之女有雋才所
著凝翠軒詩一卷極多佳句閨詞云輕寒薄煖暮春天
小立閒庭待燕還一縷柳花飛不定和風搭在繡牀前
又五言如杏花都揜屋楊柳半垂溪花陰依略彴竹色
捲瀟湘風懷看綠柳愁緒比黃楊紈扇三春月緗琴五
夜霜七言如别去新篁方解籜重來芳樹欲過頭蕭蕭
竹影遮紅藥細細波紋映白魚纔過輕雷收筍箬旋㪺
新水試茶芽一枝香供宜金屋半醉紅扶待畫乂(鶯粟花)
楊柳溪橋初過雨杏花樓閣半藏煙淚淹紅袖傷離日
愁在黃昏細雨中硃添小印思題扇釧擘輕羅憶點籌
墻角紅殘桃結子石盆青淺菊分芽柳絮飛殘青滿徑
荳花零亂綠圍村棠棃謝後猶花信櫻笋過時已麥秋
幾處溪山留薜荔一秋風雨在芭蕉皆佳句也又宿田
家偶見粘窗破紙乃韓偓香奩詩惜而賦絶句云麗情
佳句有誰知瞥見窗前字半攲為惜風流埋没甚自㩦
紅燭拂蛛絲此等懷抱亦非尋常閨閣所解
會昌一品集
李衛公一代偉人功業與裴晉公伯仲其會昌一品制
集駢偶之中雄竒駿偉與陸宣公上下别集憶平泉五
言諸詩較白樂天劉夢得不啻過之
伊川尊詩小序
程伊川云詩小序便是當時國史作如當時不作雖孔
子亦不能知況子夏乎如大序則非聖人不能作(涇野云據)
(此則小序不可改)又云問小序是何人作曰但看大序則可見
矣曰莫是國史作否曰序中分明言國史明乎得失之
迹蓋國史得詩於采詩之官故知其得失之迹如非國
史則何以知其所美所刺之人使當時無小序雖聖人
亦辨不得曰聖人刪詩時曾刪改小序否曰有害義理
處也須刪改葉氏習學記言云作詩者必有所指故集
詩者必有所繫或記本事或釋詩意皆在秦漢之前讀
詩者以其時考之以其義斷之惟是之從可也欲盡去
本序自為之說失詩意多矣
題畫詩三則
往見倪雲林小畫自題詩云蕭蕭風雨麥秋寒把筆臨
摹強自寬賴有俞君相慰藉松肪筍脯勸加餐又在京
師人家見一詩云梓樹花開破屋東鄰墻花信幾番風
閉門睡過兼旬雨春事依依是夢中末題云至正癸卯
呈德機徵君右二詩皆佳
又嘗見破窗風雨卷武夷山樵者錢惟善題云一鐙風
雨寒窗破讀書不知秋怒號怳如扁舟在江海但覺四
壁皆波濤對牀高卧無此客倚劔長歌空二毛曉看庭
樹故無恙千峯雲氣落青袍金蓋山人錢岳題云敬亭
山下讀書菴破紙窗寒儘自堪但怪蛟龍嘶匣底不知
風雨暗江南雲横黑海秋帆斷花落彤樓曉夢酣五色
石崩天頂漏須君手脱巨鰲鐕(惟善字思復錢塘人以羅刹江賦得名號曲江)
(居士有江月松風集)
又羅塞翁畫猿一軸余鏗題云抛却故山久披圖眼忽
明老夫歸未得說與曉猿驚韓性題云栗葉秋未黃連
臂撼山雨白晝聞清啼愁雲夢天姥數詩皆佳作也(性字)
(明善魏公八世孫居紹興卒諡莊節先生元史儒學有𫝊)
朱佐日
張㫤景春吳中人物志云武后嘗吟詩白日依山盡黃
河入海流云云問是誰作李嶠對曰御史朱佐日詩也
賜綵百匹子承慶嘗為昭陵輓詩入高等由是父子齊
名按此詩諸集皆作王之渙之渙開元間詩人紀事詩
話亦不載佐日名字張說不知何據
鮑謝
唐鮑防字子慎襄州人仕終工部尚書工詩與謝良弼
齊名時亦稱鮑謝見全唐詩話
耶律文正詩
元耶律文正湛然居士集十四卷中多禪悦之語其詩
亦質率間有可采者略摘數篇管城從我自燕都流落
遐荒萬里餘半札秋毫裁翡翠一枝霜竹剪瓊琚鋒端
但可題塵景筆下安能劃太虚聊復贈君為土物中書
休笑不中書(贈李那王筆)昔年萍水便相尋握手臨風話素
心刻燭賦成無字句按徽彈徹没絃琴風來遠渡晚潮
急雨過寒塘秋水深此樂莫教兒輩覺又成公案滿叢
林(寄平陽淨名院潤老)班姬零落到而今聞道翻身入道林歌扇
舞裙忘舊業藥爐經卷半新吟閒眠白晝三杯酒靜對
青松一曲琴更看他年栖隠處蓬山樓閣五雲深(過武川贈)
(僕散令人)狐死曾聞尚首丘悲予去國十年遊崑崙碧聳日
落處渤海西傾天盡頭君子云亡真我恨斯文將喪是
吾憂尚期晚節回天意隠忍龍庭且強留(過燕京和陳秀玉韻)閒
騎白馬思無窮來訪西城綠髮翁元老規模妙天下錦
城風景壓河中花開杷欖芙蓉澹酒泛蒲桃琥珀濃痛
飲且圖容易醉欲憑春夢到盧龍閒乘羸馬過蒲華又
到西陽太守家瑪瑙瓶中簪亂錦琉璃鍾裏泛流霞品
嘗春色批金橘受用秋香割木瓜此日幽歡非易得何
妨終老住流沙(贈富察元帥)河中春晚我邀賓詩滿雲箋酒
滿巡對景怕看紅日暮臨池羞照白頭新柳添翠色侵
凌草花落餘香著莫人(朱淑真詞無奈春寒著摸人)且著新詩與芳
酒西園佳處送殘春(河中遊西園)萬里西征出玉關詩無佳
思酒瓶乾蕭條異域年初換坎軻窮途臘已殘身過碧
雲遊極樂手遮西日望長安年光迅速如流水不管詩
人兩鬢斑(壬午元日)已上數作頗有風味皆從軍西域之作也
儒將詩
劉後村跋總管徐汝乙詩云宋武臣能詩者賀鑄劉季
孫為坡谷深許其後有劉翰武子潘檉德久尤為項平
菴葉水心所賞重明景泰中有十才子湯參將胤勣最
著予見其東谷遺稿十卷了無可取成化間金陵姚福
者世襲千戸著定軒集避喧錄窺豹錄及青溪暇筆若
干卷予嘗見暇筆草稿福手書也記軼事頗亦可喜而
論詩膚陋如自記蔡琰歸漢圖詩云若使蕃兒能念母
他年好作倒戈人所取彭三吾咏明妃詩云妾分嫁單
于君恩本不孤畫工休盡殺夢弼要人圖謂得風人之
體真三家村學究見識可為噴飯又嘗見南皮李騰鵬
撰明詩統取一詩云君王莫殺毛延夀留畫商巗夢裏
賢腐儒所見略同乃爾又明名將如郭登戚繼光陳第
萬表皆有詩名
香奩詩
眉山暗淡向殘燈一半雲鬟墜枕稜四體著人嬌欲泣
自家揉碎砑繚綾楊廉夫香籢詩也見集中今訛作韓
偓非是
仲殊詩
漫錄載僧仲殊詩云瑞麟香煖玉芙蓉畫蠟凝輝到曉
紅數點漏移衙仗北一番雨滴甲樓東夢遊黃閣鸞巢
外身卧彤幃虎帳中報道譙門初日上起來簾幕杏花
風右在平江呈黃左丞安中作東坡所謂蜜殊也
歌行引
炙輠錄云歌行引本一曲爾一曲中有此三節凡始發
聲謂之引引者導引也既引矣其聲稍放故謂之行行
者其聲行也既行矣於是聲音遂縱所謂歌也惟一曲
備三節故引自引行自行歌自歌其音節有緩急而文
義有終始故不同也正如大曲有入破滚煞之類今詩
家分之各自成曲故謂之樂府無復異製矣又姜白石
詩說云載始末曰引體如行書曰行放情曰歌兼之曰
歌行悲如蛩螿曰吟通乎俚俗曰謠委曲盡情曰曲
旉山
杜牧之弔沈下賢詩云一夜小旉山下夢水如環佩月
如襟坊刻訛作小孤與本題無涉按吳興掌故旉山在
烏程縣西南二十里易曰震為旉旉花蒂也說卦山之
東曰旉此山在福山東故名福山又名小旉山與旉山
相連接唐詩人沈亞之下賢居此予鄉華不注不作跗
解亦與旉同義
胡釘鉸詩派
茶譜記胡生以釘鉸為業居近白蘋洲旁有古冢每茶
飲必酹之忽夢一人曰吾姓柳感子茗惠教子為詩後
遂名胡釘鉸詩若然則釘鉸詩派乃本柳文暢耶又雲
溪友議列子墓在鄭里有胡生家貧少為磨鏡鍍釘之
業遇名茶美醖輒祭忽夢一人刀劃其腹納以一卷書
既覺遂工吟咏號胡釘鉸此一事而傳載異耳
排律
唐人省試應制排律率六韻載諸英華者可考至杜子
美元白諸人始增益至數十韻或百韻近日詞林進詩
動至百韻誇多鬭靡失古意矣
吳惟信
宋吳惟信中孚湖州人寓吳嘉定之白鶴村吳有糜先
生者於九經注疏悉能成誦嘗見中孚賦絶句云白髮
傷春又一年閒將心事卜金錢棃花落盡東風軟商略
平生到杜鵑亟下拜曰天才也老夫每欲效顰則漢高
祖唐太宗追逐筆下矣觀此可悟作詩三昧韓退之詩
似論蘇子瞻詞似詩昔人謂如教坊雷大使舞終非本
色正此意也
劉令嫻詩
梁徐悱妻劉氏令嫻孝綽之妹盛有才名其祭悱文清
綺可誦及讀玉臺新詠所載令嫻詩如光宅寺云長廊
欣目送廣殿悦逢迎何當曲房裏幽隠無人聲又有期
不至云黃昏信使斷銜怨心悽悽迴燈向下榻轉面闇
中啼正如高仲武所云形質既雌詞意亦蕩勉名臣悱
名士得此才女抑不幸耶
妄補古碑
崑山慧聚寺有毘沙門天王像唐楊惠之所塑旁二侍
女尤佳徐稚山紀其事謂此像得塑工三昧具戒後人
不可妄加修飾因思古人書畫詩文寧闕疑不可妄補
皆如此西園雜記載杭州中天竺佛殿後壁山水王叔
明所畫歲久剥落有遜齋子者補之為方棠陵豪所譏
此古今通病也近見秦中諸碑如九成宮之屬下方多
刓缺俗人輒以惡書補之更數十年真面目不可復識
矣
池北偶談卷十七
