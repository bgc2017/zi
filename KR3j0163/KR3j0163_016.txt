池北偶談卷十六
刑部尚書王士禎撰
景範碑
鄒平縣西南五六里有小山曰相公山山前有景相公
墓墓上有碑雖闕文尚可讀近于奕正作天下金石志
亦未之載錄於左云
大周故銀青光禄大夫中書侍郎同中書門下平章事
上柱國晉陽縣開國伯食邑七百戶贈侍中景公神道
碑銘并序
翰林學士朝議郎尚書水部員外郎知制誥柱國賜
緋衣袋臣扈載奉敕撰
翰林待詔朝議郎守司農寺丞臣孫崇望奉敕書
帝軒轅乘土德之運其臣曰奢龍祝融能辨方域以制
區夏帝媯氏禪陶唐之基其臣曰伯夷后䕫能典禮樂
以和人神上古佐命之道(闕五字)焉三政嗣興圖史寖盛
彌綸輔翼代有其人皆金策丹書絢繢功業垂其訓聚
而為墳典形其美流而為歌頌陋篆籀之質略我則潤
之以(闕五字)之淪朽我則鏤之以貞珉銘以紀功碑以誌
行千載之下粲然可觀者其惟神道之表乎故中書侍
郎平章事景公諱範皇朝元佐(闕二字)顯德二祀冬十一
月薨於淄川郡之私第天子廢視朝軫殱奪之念制贈
侍中遣使贈奠飾終之典優而厚(闕二字)詔詞臣(闕一字)文
(闕一字)琰盛矣(闕二字)孔悝彝鼎不出廟門杜預豐碑空沈
漢水姑自矜於名氏誠未顯於邦家與夫輝煌帝恩導
揚休烈(闕八字)者可同日而語也(闕六字)綸有直而敘之用
丕顯我大君之命臣聞景氏之先出於芈姓從楚王於
夢澤差(闕一字)侍臣畫漢(闕一字)於雲臺丹推名將濟美垂
(闕六字)生偉人維周之輔長山之下淄濟為川地勝氣清
惟公故里夫嘉遁絶世高卧於是者足以(闕一字)顥氣而
為(闕七字)生於是者足以(闕三字)而為世傑故公之先由烈
考太僕府君之上曰王父賓大王父閏皆貞晦不仕介
享天爵而巢許(闕十三字)&KR3210;(下闕)仲曰篆公(闕四字)世(闕二字)聿登相
位而申甫之祥著矣昔者聖人之教天下也本之以仁
義制之以經籍是謂人文是謂人(闕六字)以(闕一字)開物成
務者(闕四字)所於此(闕二字)以公輔之位必由稽古升廊廟
之才必以經術顯而公以明經擢第於春官氏則賢哲
之(闕六字)為吏於清陽(闕十一字)掾於高密郡秩滿而(闕一字)授
范縣令大鵬之翼鎩北溟以未舒蟄雷之聲殷南山而
不(闕一字)然則(闕七字)于之(闕十五字)通人之才變而順則方圓
之量不能局故公之佐縣政也人謂其勤且潔矣典刑
書也人謂其(闕八字)邑恪(闕一字)以(闕八字)使(闕一字)政(闕一字)而
從入者則人謂其賢且能矣粤若日月之彩得天而大
明風雲之期遇屯而勃起(闕十字)磻谿(闕一字)璜(闕十字)我大
周聖神恭肅文武孝皇帝建大功於漢室為北藩於魏
邦初筵既開得賢斯盛於是我公(闕九字)而君臣之(闕九字)
龍飛在天躬載曜靈至於霄極皇業肇建制以公為秋
曹郎進階至朝散大夫而(闕九字)萬(闕十二字)之樞惟聖人執
左契臨萬邦經久制大命日政之機國之大柄總於樞
務者可謂重矣而公(闕九字)忠而賢(闕十一字)公為左司郎中
充樞密直學士尋轉諫議大夫克職今皇帝嗣位之時
登用舊臣而并人乘我大喪擁衆南寇親征之舉迅若
奔雷分命大臣保釐(闕七字)於公仍拜貳卿(闕九字)振帝伐
張黃鉞白旄殪羣凶而皆盡參旗河鼓導清蹕以言旋
大祲既已平九服又已定(闕四字)時惟輔臣而公昌言可
(闕八字)聖謨碩望可以鎮流俗爰立之命帝心允孚六府
肇修兵賦元大邦之調用(闕五字)公自立不回信而有守
(闕十字)哉大運逢時洪鈞在手資忠孝於君父享富貴之
崇高而盡悴之勞因成恙疢封章疊上優詔褒稱聽解
利權(闕一字)專(闕七字)以列卿歸第懸車故鄉嗟風樹之忽
驚訴昊天兮何極見星而往夕露方多泣血以居晨漿
屢絶哀與性盡臥疾而終享年五十有二(闕七字)觀夫公
之行事則其道也淳而粹充充焉無能稱其言也直而
肆謇謇焉無所忌耿介以自立強幹以自(闕一字)故其仕
也(闕一字)一命之卑(闕一字)三(闕六字)無悔吝古人之操何以
尚也秉筆者得無愧於詞矣許國夫人李氏嗣子太廟
齋郎嚴信等(闕三字)靈(闕一字)光(闕二字)烝嘗翼翼賢人(闕九字)
子事終之禮佳城閉日長楸篲雲勒銘垂休以示千古
其詞曰
長白蒼蒼淄水湯湯哲人之生逢時會昌哲人之逝魂
遊故鄉(闕一字)高山兮峩峩逝水兮驚波(闕一字)而(闕一字)死
(闕十九字)山有頽坂水有高岸人何世而弗新善有名兮獨
遠猗歟公兮時用丕顯
顯德三年歲次丙辰十二月己未朔十日戊辰
山泉翁詩
青州城南花林疃泉石清幽有塵外之趣山泉翁題詩
云山藏柳市無車馬水隔桃源有子孫馮宗伯(琦)愛其
語遂與鍾司空(羽正)約卜鄰其地
集詞
秀水朱竹垞(彝尊)集唐詩為填詞一卷名蕃錦集殊有妙
思略錄數闋於此燕語踏簾鈎(李賀)池北池南草綠(王建)
京口情人别久(張繼)與君歌一曲(李白)有時半醉百花前
(李賀)山月皎如燭(韋應物)贈瑶華之旖旎(陳子昂)得明珠十斛
(李賀)秋風清(李白)秋色白(李賀)望盡青山獨立(盧綸)披磵戶(盧照)
(鄰)度飛梁(同上)吟詩秋葉黃(杜甫)幽蘭露(李賀)香楓樹(皇甫冉)吠
犬鳴鷄幾處(同上)蒼翠晚(劉長卿)染羅衣(李賀)鳥還人亦稀(李白)
江海茫茫春欲遍(劉長卿)岸上無人(孫光憲)野色寒來淺
(羅隠)向晚因風一川滿(薛竒童)蘭閨柳市芳塵斷(駱賓王)越女
含情已無限(羊士諤)灑霧飄煙(包佶)天畔登樓眼(杜甫)此夜斷
腸人不見(顧况)紗窗只有燈相伴(裴說)此首詠春雨尤字字
入神
耕者王清臣
天啓初潁川張遠度買田潁南之中村地多桃花林一
日㩦榼獨遊見耕而歌者徘徊疃間聽之皆杜詩也遂
呼與語耕者自言王姓名清臣舊有田畏徭役盡委諸
其族今為人傭耕少曾讀書客有遺一冊於其舍者卷
無首尾讀而愛之故嘗歌亦不知杜甫為何人也異日
遠度過其廬見舊歷背煤字漫滅乃燒細枝為筆所書
皆所作詩後經亂不知所在張獨傳其一篇云人生如
泛梗飄飄殊無根飲啄得幾許營營晨與昏對此春日
好荷鉏出南原近觀草色敷靜聽鳥語繁諸有弄花本
雜遝呈真元曉然似供我寧不倒清樽有身貴適意窮
達安足論此亦杜五郎之流歟
草賢
崔瑗善章草王隠謂之草賢此在草聖之前而人罕知
之
考功詩
從叔祖季木考功(象春)跌宕使氣常引鏡自照曰此人不
為名士必當作賊嘗奉使長安飲於曲江賦詩云韋曲
杜陵文物盡眼中多少可兒墳其傲兀如此有題項王
廟樂府一篇云三章既沛秦川雨入關更縱阿房炬漢
王真龍項王虎玉玦三提王不語鼎上杯羹棄翁姥項
王真龍漢王鼠垓下美人泣楚歌定陶美人泣楚舞真
龍亦鼠虎亦鼠此詩劉公㦷絶愛之公與文光禄太青
友善詩亦齊名
三禮
楊太史用賓(觀光)致知小語云周禮儀禮大戴禮曰三禮
喪禮葬禮祭禮亦曰三禮(出喪禮)天神人鬼地祇亦曰三
禮(出舜典)
唐宋詩句
晚唐人詩風暖鳥聲碎日高花影重曉來山鳥鬧雨過
杏花稀元人詩布榖叫殘雨杏花開半村皆佳句也然
總不如右丞興闌啼鳥緩坐久落花多自然入妙盛唐
高不可及如此
蟹字韻詩
顧姒字啓姬杭州人適鄂生某康熙庚申從其夫至京
師嘗見所著靜御堂集小賦詩詞頗婉麗九日予與同
人飲宋子昭工部小園限蟹字韻翌日鄂詩先就顧代
作也其末云予本澹蕩人讀書不求解爾雅讀不熟蟛
蜞誤為蠏予驚歎顧善歌所製詞曲有一輪月照一雙
人面之句予最賞之
梵雅
安丘馬禮部(應龍)撰梵雅十二卷釋言第一釋義第二釋
相第三釋教第四釋佛第五釋菩薩第六釋聲聞第七
釋外道第八釋人倫第九釋天文第十釋地理第十一
釋鳥獸第十二
安邦試錄
孫沙溪無用閒談載安邦鄉試錄并其賦表極佳雖中
華文士無以過之安邦者安南一道之名也試錄題云
洪德二年辛夘(蓋其國僭號)初場四書義四篇五經義五篇
二場制詔表各一篇三場詩賦各一篇四場長策一篇
交趾明初為十四道之一蓋沿中國科舉之制而稍損
益之耳其擬謝玄讓前將軍表曰奈彼氐秦生心猾夏
逞虎貪狼噬之惡正爾憑陵賴風聲鶴唳之威居然奔
潰諒本皇天之助順亦由廟筭之先幾詎意圖功驟加
異寵言念百年之績猶後即誅豈伊一戰之勞敢先受
賞木罌賦曰雪罍恥於滎陽振槁葉乎濉水士自閑於
汔濟人何擇於善泅又云惜乎始終參差倉皇反復固
陵之車桅不來齊村之禍坑自速智已局於挈瓶悔猶
追於鼎足瓽轠啓釁瓶羸告凶檻車之困未幾鐘室之
恨何窮鳥言卉服何以有此亦竒矣
粤風續九
粤西風淫佚其地有民歌猺歌狼歌獞歌蛋人歌狼人
扇歌布刀歌獞人舞桃葉等歌種種不一大抵皆男女
相謔之詞相傳唐神龍中有劉三妹者居貴縣之水南
村善歌與邕州白鶴秀才登西山高臺為三日歌秀才
歌芝房之曲三妹答以紫鳳之歌秀才復歌桐生南嶽
三妹以蝶飛秋草和之秀才忽作變調曰朗陵花詞甚
哀切三妹歌南山白石益悲激若不任其聲者觀者皆
歔欷復和歌竟七日夜兩人皆化為石在七星巖上下
有七星塘至今風月清夜猶彷彿聞歌聲焉同年睢陽
吳冉渠淇為潯州推官采錄其歌為粤風續九雖侏&KR0867;
之音時與樂府子夜讀曲相近因錄數篇民歌曰妹相
思不作風流待幾時只見風吹花落地不見風吹花上
枝(相思曲)思想妹蝴蝶思想也為花蝴蝶思花不思草兄
思情妹不思家(蝴蝶思花)娘在一岸也無遠弟在一岸也無
遥兩岸人煙相對出獨隔青龍水一條(隔水曲)妹嬌娥憐
兄一箇莫憐多已娘莫學鯉魚子那河又過别條河(妹同)
(庚)嫩鴨行遊塘柵上嬌娥尚細不曾知天旱蜘蛛結夜
網想晴只在暗中絲(塘上)妹相思妹有真心弟也知蜘蛛
結網三江口水推不斷是真絲(妹相思)科舉秀才取紅豆
相思及早辦前程黃菊花開九月九枝枝葉葉有娘名
(黃菊花)猺歌云思娘猛行路也思睡也思行路思娘留半
路睡也思娘留半牀(一)白馬兒白馬端正也難騎娘騎
馬頭表馬尾馬轡尖尖妹陷比(二陷比即怎騎)鄧娘同行江邊
路却滴江水上娘身滴水一身娘未怪表憑江水作媒
人(三鄧與也)黃蜂細小螫人痛油蔴細小炒仁香鴨兒細細
著水面表緣細小愛憐娘(四)狼歌六吞六齊度菊口籠
(六鳥也吞見也齊度大家也菊飛入也口籠山中也)大路無數岔江河無數曲望
東西南北花色一般紅又舊錢便好使舊米好做糍望
北斗超生望有彭照顧(彭謂所私)各想心各愁心頭如馬踐
條條臘真力百色盡眉齊(臘擔也真力重也)三十六圖羊四十
雙圖雞(言采禮之多盛稱夫家與羅敷行同意)獞歌口三六四里踏得耳
花桃花脈淋了好花桃淋了密淋了細絲絲淋了離乙
乙養勒佛排&KR0008;養勒花排菲里樣對鴛鴦里樣梁山伯
山伯祝英臺(此進山踏歌之詞口入也脈瓣也淋諦視也離陸離之意乙猶亞也五六句承四五)
(句言桃花跗萼之穠艷已下五句專賦踏歌之人勒兒也&KR0008;整齊也菲美麗也男女相悦言男如佛女如花耳)
(鴛鴦比之於鳥梁祝比之於人)蛋歌(蛋有三種蠔蛋木蛋魚蛋此魚蛋也)錯畔行過蘇行
巷魚通水透到花街木樨花發香十里蝴蝶聞香水面
來(一)蛋船起離三江口只為無風浪來遲月明今網船
頭撒情人水面結相思(二今拏也三江黔江鬱江潯江)鹿在高山喫嫩
草相思水面緝麻紗紋藤將來作馬匹問娘鞍落在誰
家(三麻紗網也魚蛋浮家泛宅故所賦不離江上也)狼人扇歌者書歌於扇字
如蠅頭一面則花鳥其詞有云比萬兩千金眉心又眉
意比火帝龍師結夫妻卦世(火帝龍師二人名卦過也)擔歌者峒人
多以木擔聘女或持贈所歡以五采齘作方段齘處文
如鼎彝歌與花鳥相間字亦如蠅頭布刀者峒人織具
也書歌於刀上間以五采花卉明漆沐之又有師童歌
者巫覡樂神之曲詞不錄
彭氏詩
鄧州彭氏布政使禹峯(而述)女適李鴻鴻字青立文達公
裔孫學士恒茂之子予門人也鴻亦能詩而才不及婦
予嘗序其蝶龕集刻之京師如咏白蓮云月亦驕花色
風偏送葉香刺繡云針宜停午倦窗喜趁新晴送外云
山川日以遠雨雪天將寒皆佳句也又雷家灣云峯峯
斜倚俯清漘一葉孤舟亂後身洞口白雲雞犬在此中
大有避秦人金銀洞云絶壁繩橋萬壑深春風何意此
登臨安禪暫借蒲團力坐聽神龍澗底吟又隂厓如幄
俯青蘿脈脈寒泉激素波豆大一舟沙際望四山香氣
鳥聲和種桃柳云繞畦煙水望迷離種得桃枝間柳枝
好是年年芳草地春晴須記聽鶯時惜香橙云幾經剪
拂始成林夏晚移牀就綠隂却怪一朝風雪惡惜香空
負十年心此類數十篇皆可誦也
超一子
超一子者廣陵殷氏女早寡學道三年坐化遺詩偈一
卷有云靜中無箇事反復弄虛空地老天荒後魂飛魄
喪中有師聞道統無法度愚蒙忽底虚空碎夕陽依舊
紅又看花云土來澆灌水來栽顛倒工夫任我來滿院
春風花自語不將顔色向人開
四六話
宋王銍作四六話二卷與詩話賦話文話並𫝊於時又
有作四六談麈者唐宋以來重四六如此故温公知制
誥以不能作四六辭識小編載洪武六年諭禮部尚書
牛諒禁止四六文字并表箋亦然諒等乃錄柳子厚代
柳公綽謝上任表韓退之賀雨表以上命頒行天下以
為式然其後制誥表箋皆用四六未嘗變也
宋元人集目
秀水曹侍郎秋岳(溶)好收宋元人文集嘗見其靜惕堂
書目所載宋集自柳開河東集已下凡一百八十家元
集自耶律楚材湛然集已下凡一百十有五家可謂富
矣近時石門吳孟舉(之振)刻宋詩鈔亦至百數十家多秘
本而潁濱南豐尚不及載則未刻尚多也吳曾為予言
唐樊宗師宋二劉公是公非集其家皆有之又嘗見金
陵黃俞邰(虞稷)徵刻唐宋元書目所載有金趙秉文滏水
集二十卷元郝經陵川集三十九卷癸亥俞邰以徐都
憲立齋(元文)疏薦入明史館予時向之借書所見如李觀
集司空圖一鳴集沈亞之下賢集柳開河東集王令廣
陵集牟巘陵陽集李之儀姑溪集耶律楚材湛然居士
集皆目所未載者又予家所有張養浩歸田類稿石介
徂徠集尹洙河南集岳珂玉楮集則黃氏之所未備也
近朝鮮入貢使臣至京亦多購宋元文集往往不惜重
價秘本漸出亦風會使然水東日記云張文忠公全集
今在故副都御史雲中孫廷瑞家蓋齊府舊物有歐陽
圭齋序予所見本有富珠哩翀序而無圭齋序
杼山集牒
釋晝杼山集十卷有湖州刺史于頔序詩七卷碑誌𫝊
讚書序二卷聮句一卷首載敕浙西觀察使牒湖州當
州皎然禪師集牒得集賢殿御書院牒前件集庫内無
本交闕進奉牒使請速寫送院訖垂報者牒州寫送使
者故牒貞元八年正月十日牒都團練副使權判兼侍
御史李元使潤州刺史兼御史中丞王緯按唐六典集
賢殿學士掌刊緝古今圖籍凡天下圖書之遺逸賢才
之隠滯則承旨而徵求焉當時一衲子之集至下敕觀
察使牒本州寫送其於文事可謂勤矣後世如此等事
豈可易得張睿卿雅通所編吳興唐五家集略同但作
四卷
王威寧詩
予改官翰林侍講時淄川唐濟武(夢賚)太史寄詩云蠟燭
五侯新制誥鞦韆三影舊郎中語雖巧特工妙後讀王
威寧詩有云江浙老成新運使戶曹公道舊郎中乃知
前輩已有此句法但工拙異耳
武侯集
宋龍泉葉氏習學記言序目云諸葛武侯集荀勖和嶠
令陳夀所定亮之言魏晉所不欲聞然且存之而不敢
沒非亮至誠孰能使之哉予謂是固忠武至誠動物之
效而晉武帝之視宋哲徽二宗勖嶠之視章惇蔡京輩
務俾蘇黃諸公著作一字不存於世明太宗靖難後舉
世以方正學文章為諱其用心霄壤矣葉謂晉武好善
忘讎自是盛事故其後裔雖亂而尚延旨哉曹操殺孔
北海其子丕獨愛融文辭每嘆曰揚班儔也募天下有
上融文章者輒賞以金帛此又在晉武之前皆後世所
不及
葉水心論三國志
葉水心謂陳夀三國志筆高處逼司馬遷但少文義緣
飾終勝班固又云近世有謂三國志當更修定者蓋見
注所載尚有諸書不知注之所載皆夀棄餘按陳夀之
書古今訾謷者非一班氏良史以夀勝固殊不可解若
其稱名三國名義乖舛自陳同甫郝伯常諸人皆改正
其書此外作者尤衆林霽山集有胡君季漢正義序楊
廉夫正統辨其言尤著近世歙人謝陛少連季漢書出
不惟名正言順抑且文詞斐然惜水心不及見耳駟不
及舌葉氏之謂矣
管夫人畫
祁縣戴楓仲藏管夫人道昇小畫一幀有細書十字云
山迴新綺閣竹揜舊朱門邢子愿太僕題云竹繞層樓
罥網蛛絲絲縷縷貌曇瞿倦來素面流輕粉尚衣羊肝
半臂無戴博雅有文與傅青主善有半可集
毘陵集
唐獨孤及毘陵集二十卷有朝議大夫前守虔州刺史
隴西李舟序補闕安定梁肅後序(此序載文粹中)末有祝允明
跋云毘陵集二十卷祕藏天府世罕其𫝊吳文定公在
東閣抄藏於家其孫經府君與貞山給事為内兄弟給
事因得假歸錄之云詩三卷通八十二篇與今詩紀所
載無異餘賦一表二十七書二議九銘三頌一論一(缺)
二碑五序五十一集序三讚六記述十二策書四文十
二行狀二碑銘五靈表一墓誌二十七祭文九康熙癸
亥閏六月借抄於晉江黃氏
林艾軒駁詩本義
宋林艾軒光朝與朱子同時同里說詩最不喜歐陽本
義與趙子直書云詩本義初得之如洗腸胃讀之三歲
覺得有未穏處大率歐陽二蘇及劉貢父談經多如此
又一書駁本義關雎樛木兔罝麟趾等解甚悉大抵歐
陽本義雖未必盡合然較考亭盡去小序而以臆斷不
啻勝之未可厚非
誦詩
予六七歲始入鄉塾受詩誦至燕燕綠衣等篇便覺棖
觸欲涕亦不自知其所以然稍長遂頗悟興觀羣怨之
旨宋王融陳叔盥與樂軒陳藻讀國風於古寺至采蘋
藻揜卷而泣頓悟中庸之旨叔盥以告網山林亦之網
山遂以藻見於其師林艾軒曰吾嘗謂詩不歌易不畫
無悟入處今于元潔尤信知此者可與言詩然采蘋之
詩亦未見可泣處
學杜
宋明以來詩人學杜子美者多矣予謂退之得杜神子
瞻得杜氣魯直得杜意獻吉得杜體鄭繼之得杜骨它
如李義山陳無已陸務觀袁海叟輩又其次也陳簡齋
最下後村詩話謂簡齋以簡嚴掃繁縟以雄渾代尖巧
其品格在諸家之上何也
沈下賢集
唐吳興沈亞之下賢集十二卷古賦詩一卷雜文雜著
(如湘中怨秦夢記馮燕傳之類)三卷記二卷書二卷序一卷策問對一
卷碑誌表一卷行狀祭文一卷有宋人序題元祐丙寅
十月一日無名氏末有萬歷丙午閩人徐&KR0958;興公跋云
鈔諸焦太史者後附張祐杜牧李商隠三詩黃俞邰(虞稷)
得之周櫟園戶侍戶侍得之謝在杭方伯家下賢文大
抵近小說家如記弄玉邢鳳等事
雞上木
予贈徐隠君東癡(夜)詩云先生高卧處柴門翳苦竹雪
深門未開村雞鳴喬木日午炊煙絶吟聲出茅屋(云云)故
友葉文敏公(方藹)最愛之而不解雞鳴喬木之句以為江
南若見雞上木鳴則以為妖孽矣然古詩已云雞鳴高
樹顛陶詩云雞鳴桑樹顛而諺亦有云雞寒上樹鴨寒
下水此皆前習見語訒菴豈忘之耶
佛手柑詩
益都王太平(遵坦)有詠佛手柑詩云斷此黃金體施於祇
樹林度人難下指合掌即𫝊心味向駢枝悟香從反覆
尋諸天有真訣巨擘競森森予每歎其工太平又嘗作
禪意詩數十篇
木瓜詩解
紫陽解詩多失本意其甚者如木瓜一章尤為穿鑿輔
廣童子問亦知其非而不敢斥師說則欲盡抹倒小序
家語以傅會其謬依違可笑云有學者請於先生曰某
於木瓜詩反復諷咏但見其有忠厚之意而不見其有
䙝慢之情小序以為美齊桓恐非居後揣度者所能及
或者其有所傳也竊意桓公既殁之後衛文公伐齊殺
長立幼衛人感桓公之惠而責文公之無恩故為是詩
以風其上不然則家語所謂吾於木瓜見苞苴之禮行
焉豈鑿空而為此言乎先生以為不然曰若以此詩為
衛人欲報桓公之詩則齊桓之惠何止於木瓜而衛人
實未有一物報之也(此論呆甚豈詩人言外之意)愚謂(此下輔氏之說)以此
言之則小序之說亦傅會之失實無所據(何武斷如此)而先
生疑以為男女贈答之詞則亦以為衛風多淫亂之詩
而疑其或然耳(此段是)至於家語所載夫子之說乃王肅
所纂集固難盡信而其言亦又無甚意味且於小序之
作未知其孰為先後也(若是則秦火已後六經四子之書皆不足信矣因傅會師說而)
(并欲廢家語可謂妄人也已矣)其它解有女同車風雨子衿等篇皆傅
會無理諸家之說斯為最下
廟堂碑
虞伯施夫子廟堂碑真蹟康熙壬戌江南一士夫㩦至
京師或酬直五百金不許張學士素存(玉書)云親見之又
有陸士衡真蹟一帖歸戶書真定梁公蒼巖(清標)宋牧仲
(犖)曾見之
表語本樂天詩
宋任忠厚(惇)坐上書入籍久不得調投時相啓云籠中
剪羽仰看百鳥之翔岸側沈舟坐閱千帆之過蓋用白
樂天詩沈舟側畔千帆過病樹前頭萬木春語
后山師曾黃
猗覺寮記云陳后山平生尊黃山谷末年乃云向來一
瓣香敬為曾南豐人或疑之非也無已少學文於子固
後學詩於魯直各有師承是詩(觀兖文忠公六一堂圖書)又有句云
世雖嫡孫行名在惡子中又與林秀州書云有聞於南
豐先生不敢不勉答晁深之書云始僕以文見南豐辱
賜以教(云云)又妾薄命二篇至有殺身以相從之語自注
為曾南豐作其推尊至矣至答秦覯書云僕於詩初無
師法一見黃豫章盡焚其稿而學焉其自序源流甚明
白惟於兩蘇公雖在及門六子之列而其言殊不然其
答李端叔書云兩公之門有客四人黃魯直秦少游晁
無咎長公之客也張文潛少公之客也言外自寓倔強
之意此則不可解耳
虞揭
虞道園序范德機詩謂世論楊仲弘如百戰健兒德機
如唐臨晉帖揭曼碩如美女簪花而集如漢廷老吏曼
碩見此文大不平一日過臨川詰虞虞云外間實有此
論曼碩拂衣徑去留之不可後曼碩赴京師伯生寄以
四詩揭亦不答未久卒於位偶讀梁石門寅集述此記
之文士護前盧後王前千古一轍可笑也
艾軒用法語
吳子經臨川人與歐陽文忠游著法語有云稚子夜啼
拊背以(缺)之而不止取果餌與之而不止於是其母滅
燭其父伏戶下為鬼嘯為狐鳴則其口如窒此事所以
貴乎權也韓子蒼謂其絶似莊子孝宗朝林艾軒(光朝)在
太學日試兵勢策云譬如嬰兒夜啼拊之不止啖之不
止卒然滅燭伏戶下為虎嘯狐鳴則其喙如窒全用吳
語校文者傳以為笑少司成陳少南見之大驚歎曰此
筆當與太史公爭衡必寘首選林希逸作艾軒文集序
載其事蓋當時艾軒實竊吳詞訕笑與賞歎者皆不知
其本法語也
蜀鑑
蜀鑑十卷起秦人取南鄭秦人伐蜀迄西南夷本末有
文子嘉熙丁酉跋云與資中郭允蹈居仁共為此編又
有姚咨嘉靖丙寅跋云是編予得之羅浮外史顧玄緯
氏玄緯得之兵侍鄞范東明翁翁又得之章丘李中麓
吏部輾轉假錄越二十餘年予始得手鈔凡六踰月乃
畢夙興夜寐無論寒暑蓋不知老之將至是書予壬子
入蜀時購之不可得康熙癸亥乃借之朱檢討錫鬯朱
好寫書多未刻祕本跋中李中麓氏藏書百六十年未
散近始歸崑山徐宫贊健菴(乾學)梁溪顧氏書至孝廉修
遠(宸)尤富後書歸吳中丞伯成(興祚)惟四明范氏天一閣
書不以借人至今無恙餘姚黃梨洲(宗羲)多就閱其秘本
李元賓集
唐李觀元賓文集五卷附詩四篇始郊天頌終邠寧節
度饗軍記凡雜文五十篇諸碑銘亦有竒處至與孟簡
吏部奚員外諸書粗率叫呶如醉人使酒罵坐蓋唐中
葉已後江湖布衣挾行卷干薦紳延接稍遲贈遺稍薄
則謗讟隨之浸以成習觀諸書可見編首有陸希聲序
謂始元賓舉進士其文稱居退之右元賓早世其文未
極退之窮老不休故能卒擅其名又云元賓尚於辭故
辭勝其質退之尚於質故質勝其辭(此序載文粹中)予謂元賓
視退之如跛鼈欲追騏驥未可以道里計也
唐人不明理
唐人多不明理如歐陽詹自明誠論先云文王周孔自
性而誠者也顔子游夏得誠自明者也下却云尹喜自
明誠而長生公孫弘自明誠而為卿張子房自明誠而
輔劉公孫鞅自明誠而佐嬴此等議論可謂離經畔道
宋儒之罪人也
熊館
予蜀道詩有熊館四時隂之句亡友葉文敏訒菴(方藹)以
為射熊館乃漢上林館名不可借用非也夢溪筆談云
熊於山中行數千里悉有跧伏之所必在石巖枯木中
山民謂之熊館訒菴或偶忘之耳又有句云東道連&KR1219;
䏰按&KR1219;䏰音潤蠢而顔師古地理志注音劬予從顔音
唐人歌樂府
唐人所歌樂府詞曲率是絶句然又多剪截律詩别立
名字殊不可曉如王右丞風勁角弓鳴一首截取前四
句名戎渾揚子談經處一首截取前四句名崑崙子旗
亭伶人所歌高常侍開篋淚霑臆一首(萬首作濡)本是長篇
截取前四句名涼州歌是也又考教坊記諸曲名如胡
渭州穆護子(又作砂)涼州伊州甘州之類皆載而無戎渾
崑崙子之名
潘高
金壇潘高孟升南村詩雅語時入古人予最喜一絶句
云黃鴉穀穀雨疎疎燕麥風輕上鮆魚記得去年寒食
節全家上冢泊船初
武風子
武風子雲南之武定人名恬或言其先軍衛官也嘗行
乞市中或寄宿僧寺狀若清狂不慧特有巧思能於竹
箸上燒方寸木炭畫山水人物臺閣鳥獸林木曲盡其
妙嘗畫凌煙閣功臣瀛洲十八學士鬚眉意態衣褶劍
履細若絲粟而一一生動或以酒延致之以箸散布其
側醉輒取畫運斤成風藩王督撫藩臬大吏欲邀致即
逃匿山谷不見也其箸一束直白金數星宦滇南者遠
餽京師用充方物亦竒技也風子醉後或歌或笑或說
論語有竒解年六十餘卒盧氏雜記云故德州王使君
椅有筆一管約一寸許管兩頭各出半寸以來中間刻
從軍行一幅人馬毛髮屋木亭臺遠水無不精絶每一
事刻從軍行二句云用鼠牙刻之故崔郎中鋋有王氏
筆管記此其類焉
銅雀硯辨
崔後渠彰德府志辨硯云世傳鄴城古瓦硯皆曰曹魏
銅雀磚硯皆曰冰井蓋徇名而未審其實魏之宫室焚
蕩於汲桑之亂趙燕而後迭興代毁何有於瓦礫乎鄴
中記云北齊起鄴南城屋瓦皆以胡桃油油之光明不
蘚筒瓦用在覆故油其背版瓦用在仰故油其面筒瓦
長二尺闊一尺版瓦之長如之而其闊倍今或得其真
者當油處必有細紋俗曰琴紋有花曰錫花傳言當時
以黃丹鉛錫和泥積歲久而錫花乃見古塼大者方四
尺上有盤花鳥獸紋千秋萬歲字其紀年非天保則興
和蓋東魏北齊也又有塼筒者花紋年號如塼内圓外
方用承簷溜亦可為硯宋刺史李琮元豐中於丹陽邵
不疑家得唐元次山家藏鄴城古塼硯背有花紋及萬
歲字與鄴中記合又曰大魏興和二年造則唐賢所珍已
出於南城矣
扈從清涼詩
高侍講(士竒)扈從清涼山雜詩云仙蹕陪遊陟井參年來
萬里閱﨑嶔東西行徧關山路三度春風宿羽林(辛酉扈從)
(巡歴喀爾沁壬戌扈從奉天府癸亥扈從清涼山皆以二月出都)輕寒未放杏花枝樹
底停鞭感歲時不止今年負花事漫將遊跡比分司(元王)
(惲完州詩誰著分司王老子杏花香裏過今春)滱水濺濺出谷流沙原路僻草
新抽雞聲亭午山村外報道郵籖過定州佛頂分來五
髻青浮空鳳刹玉輿停茜衫黃帽搖金鐸宫錦齊開梵
宇經紫府仙山實奥區長松鬱鬱壑爭趨興來那得勾
龍爽重寫峯巒入畫圖(勾龍爽有紫府仙山圖載宣和畫譜)新安城上有
高樓金粉香銷幾百秋傳是章宗遊賞地纖花細草滿
春洲野淀瀰漫一望迷漁莊蟹舍接通隄遠天雲樹熹
微裏只少樓臺似浙西
池北偶談卷十六
