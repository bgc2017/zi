野菜博錄卷四
明鮑山撰
木部
藤花樹生荒野中葉似椿葉小淺綠黃色枝間開淡紫
花味甘
食法採花煠熟水淘淨油鹽調食或微焯過曬乾煠
食亦佳
楸樹生山野中樹高大木可作琴瑟葉似梧桐葉薄小
葉梢有三尖叉開白花味甜
食法採葉煠熟油鹽調食或曬乾煠食炒食皆可
欛齒花本草一名錦雞兒花葉似枸杞子葉小每四葉
聚生一處枝梗亦似枸杞有小刺開黃花狀類雞冠結
小角兒味甜
食法採花煠熟油鹽調食
青舍子條生山谷間科條微帶柿黃色葉似胡枝子葉
光俊微尖稍間開淡粉紫花結子似枸杞子微小生青
熟紫黑色
食法採摘其子紫熟者食之
蕤核樹俗名蕤李子生函谷川谷及巴西河東皆有今
古崤關西茶店山谷間亦有之其木高四五尺枝條有
刺葉細似枸杞葉而尖長又似桃葉而狹小亦薄花開
白色結子紅紫色附枝莖而生狀類五味子其核仁味
甘性温微寒無毒其味甘酸
食法摘取其果紅紫色熟者食之
白棠子樹一名沙棠梨兒生荒野中枝梗似棠棃樹微
小葉似棠棃葉窄小白色結子如豌豆大味酸甜
食法摘熟子食之
野木瓜一名杵瓜生山野中蔓延妥附草木上葉似黑
豆葉微小光澤四五葉攅生一處結瓜如肥皂大味甜
食法摘嫩瓜換水煮食熟時亦可摘食
野櫻桃生山谷中樹高五六尺葉似李葉更尖開白花
似李子花結實比櫻桃又小熟色鮮紅味甘微酸
食法摘取其果紅熟者食之
軟棗一名丁香柿又名牛乳柿又呼羊矢棗爾雅謂之
梬其樹枝葉皆類柿結實甚小乾熟則紫黑色味甘性
温無毒多食動風發冷風咳嗽
食法採取軟棗成熟者食之
水茶臼科條高四五尺莖上有小刺葉似大葉胡枝子
葉有尖開黃白花結果如杏大狀似甜瓜瓣而色紅味
甜酸
食法果熟紅時摘取食之
老婆布䩞生山谷中科條淡蒼黃色葉似匙頭樣色嫩
綠光俊又似山格刺葉却小味甘
食法採葉煠熟水浸作過淘淨油鹽調食
櫨子樹生山野中多有之樹高丈許葉似冬青樹葉稍
闊厚背色微黃葉形又類棠梨葉但厚結果似木瓜稍
團味酸甜微澁性平
食法果熟時摘食之多食損齒及筋
木瓜生山野中處處有之樹枝狀似奈花深紅色葉似
柿葉微小厚爾雅謂之楸其實形如小瓜似栝樓小兩
頭尖長淡黃色味酸性温無毒
食法採熟木瓜食之多食亦不益人
實棗兒樹本草名山茱萸生山野中葉似榆葉寬團紋
粗開淡黃白花結實如酸棗大兩頭尖長赤色乾時皮
薄味酸性平微温無毒
食法採紅熟棗食之
孩兒拳樹本草名莢蒾生山野中樹小葉似杏葉頗大
薄澁枝葉間開黃花結子共為一攅生青熟赤味甘微
苦性平無毒
食法採紅熟子食之或煮枝汁少加米作粥食甚美
酸棗樹爾雅謂之樲棗生山野間木似棗樹皮細莖多
刺葉似棗葉微小結實比棗圓小紫紅色味酸性平無
毒
食法採棗為果未熟時煮食亦可
橡子樹本草橡實櫪子也生山野間樹高大葉似果葉
大開黃花結實有梂裹其實味苦澁性微温無毒
食法取子換水浸煮數次淘去澁味蒸極熟食之厚
腸胃肥健人不饑
石岡橡生汜水西茶店山谷中其木高丈許葉似橡櫟
葉極小而薄邊有鋸齒而少花叉開黃花結實如橡斗
而極小味澁微苦
食法採實換水煮五七水令極熟食之
荆子一名牡荆實一名小荆實一名黃荆科條生枝莖
堅勁對生枝又葉似麻葉疎短開花作穗色粉紅微帶
紫結實大如黍粒黃黑色味苦性温無毒
食法採子換水浸淘去苦味曬乾搗磨為麵
拐棗生密縣梁家衝山谷中葉似楮葉無花叉却更尖
而面多紋脉邊有細鋸齒開淡黃花結實狀似生薑有
叉細短深茶褐色故名拐棗味甜
食法採取拐棗成熟者食之
山梨兒一名金剛樹又名鐵刷子生鈞州山野中科條
高三四尺枝條上有小刺葉似杏葉頗團小開白花結
實如葡萄顆大熟則紅黃色味甘酸
食法採果食之
落霜紅生山野間高四五尺葉似土欒葉開白花結子
如菉豆大生青熟紅味甜
食法採紅熟子食之
木桃兒樹生中牟土山間樹高五尺餘枝條上聚為疙
瘩狀類小桃兒極堅葉似青檀葉梢間開淡紫花結子
似梧桐子熟則淡銀褐色味甜
食法採子熟者食之
無花果生山野中今人家園圃中亦栽葉形如葡萄葉
頗長硬厚梢作三叉枝葉間生果初則青小熟大如李
子似紫茄色味甜
食法採熟果食之
土欒樹生山野中木堅勁可作秤稈葉似木葛葉微狹厚
背白微毛開淡黃花結小子如豌豆而匾生青熟紫黑
色味甘
食法採紫熟子食之
欒荆一名栘楊生山谷中樹高大少枝梗似榆木葉冬
不凋開花紫白色結子似麻子大味苦性平有毒
食法子熟時摘食
鼠李一名牛李一名鼠梓一名趙李一名皂李一名烏
程槎生田野間枝葉俱似李子其味苦性微寒無毒
食法李子熟時摘食
野葡萄俗名烟黑生荒野中莖葉實俱似家葡萄者細
小實亦稀疎味酸
食法採葡萄紫熟者食亦中釀酒飲
槐樹芽本草有槐實葉大而黑者名櫰槐晝合夜開
者名守宫槐葉細青綠者謂之槐開黃花結實似豆
角狀味苦酸鹹性寒無毒
食法採芽煠熟淘去苦味油鹽調食採花炒食
欒華木一名賽木槿生山谷中樹頗高大樹葉俱似木
槿樹葉開花似槐花黃色味苦性寒無毒
食法採花嫩葉煠熟油鹽調食
房木一名辛矧一名辛夷一名侯木生山中樹高數丈
葉似柿葉而狹花似著毛花結實似小桃色白其性平
温無毒
食法採取花嫩葉煠熟水浸去邪味油鹽調食
杏樹本草有杏仁核仁處處有之樹高丈餘葉頗圓稍
帶紅色結實金黃者為美味甘苦性温冷利有毒得火良
食法採葉煠熟以水浸漬作成黃色換水淘淨油煠
食杏黃熟時摘取食
沙果子樹即花紅人家園圃亦多栽種樹高丈餘葉似
櫻桃葉深綠色開粉紅花瓣微長不尖結實似李甚大
味甘微酸
食法摘取紅熟果食之嫩葉亦可煠熟油鹽調食
皂莢樹生山野間葉似槐葉長尖枝間多刺結實有數
種小者為猪牙皂莢有長五七寸者用之當以肥膩者
為佳味醎性温有小毒
食法採嫩芽煠熟水浸淘淨油鹽調食採子炒舂令
軟煮熟以糖漬之食
青檀樹生山野間皮紋細薄葉類棗葉微尖背白面澁
開白花結青子如梧桐子大葉味酸澁實味甘酸
食法採葉煠熟水浸淘去酸味油鹽調食子熟時摘
食之
桃樹本草有桃核仁處處有之高丈餘葉似柳葉闊大
有紋脈開花紅色結實桃核仁味苦甘性平無毒
食法採嫩葉煠熟水浸作成黃色換水淘淨油鹽調
食
棗樹本草有大棗樹高一二丈葉似酸棗葉大光澤葉
間開青黃色小花結棗味甘美性平無毒
食法採嫩葉煠熟水浸作成黃色淘淨油鹽調食
婆婆枕頭生鈞州密縣山坡中科條高三四尺葉似櫻
桃葉長開黃花結子如菉豆大生則青熟紅色味甘
食法採熟紅子食之
青岡樹枝葉條榦皆類橡櫟但葉色頗青花叉味苦性
平無毒
食法採嫩葉煠熟以水浸漬作成黃色換水淘洗淨
油鹽調食
枸杞一名杞根一名地輔一名仙人杖一名地仙苗根
名地骨莖榦高三五尺有小刺百葉如石榴葉軟薄開
小紅紫花結實熟則紅色味微苦性寒子微寒無毒
食法採子熱水淘淨油鹽調食
栢樹本草曰栢實生山野中葉及實皆味苦性平無毒
食法列仙傳云赤松子食栢子齒落更生採葉換水
浸去苦味初食苦澁入密或棗肉和食尤好
柘樹處處有之其木堅勁皮紋細密枝條有刺葉比桑
葉小而薄色黃淡葉梢三叉綿柘刺少枝葉間結實狀
如楮桃熟有紅蘂味甘微苦柘木味甘性温無毒
食法採嫩葉煠水浸去邪味油鹽調食
楮桃樹一名楮實所在有之葉似葡萄葉作瓣叉上多
毛澁而有子者佳桃如彈大青綠色後變紅成熟浸洗
去穰取中子實葉俱味甘性寒凉無毒
食法採葉煠爛水浸握乾作餅食或取熟紅楮
山檾樹生密縣梁家衝山谷中樹高丈餘葉似初生蜀
葵又似芙蓉葉每葉兩傍却又有角义開白花結實
類枸杞子大熟時微黑色味甘酸其葉苦
食法採葉煠熟水浸去苦味淘洗淨油鹽調食
木羊角科一名羊桃枓一名小桃花生荒野中紫莖葉
似初生桃葉光俊色微帶黃枝間開紅白花結角似豇
豆角甚細而尖&KR1359;每兩角並生一處味微苦酸
食法採嫩梢葉煠熟水浸淘淨油鹽調食
金櫻子處處有之葉枝叢生似薔薇有刺開白花夏結
實實上亦有小刺黃赤色似小石榴形味酸澀性平無
毒
食法採其嫩葉油鹽調食子熟摘
賽苦茗一名如茶一名□子生山谷中樹高大葉似大
葉茶又似枝子葉開花白色如薔薇花其味苦性寒無
毒
食法採嫩葉煠熟油鹽調食子熟摘食
賣子木出嶺南邛州山谷中樹頗大其葉似柿四五月
開碎花百十枝隨花更生子如椒目在花瓣中黑而光
味甘性寒無毒
食法採其子與嫩葉油鹽調食皮磨麵子熟摘
南燭一名猴藥一名男續一名後卓一名惟那木一名
染菽生山谷中樹頗高大葉似苦棟樹葉其味苦性平
無毒
食法採嫩葉煠熟油鹽調食子熟摘食
石榴垂垂如贅瘤也廣雅謂之若榴舊云漢張騫使西
域得塗林安石國榴種以歸故名安石榴今處處有之
其葉似枸杞葉長微尖綠色花紅實繁性温無毒
食法採其嫩葉煮熟油鹽調食榴果熟時摘取食之
松樹樹有三種一名栝子松一名踢牙松一名雲南五
針松其葉後凋有三針五針之别二三月抽𬎼生花色
如金粉結實如茘枝狀每秋老則子長鱗裂然子有大
小山松如麻子小而扁不及塞上者佳也味甘性温無
毒
食法採花煠熟去其苦味和麵油鹽調食之
吉利子樹生山野中高五六尺葉似櫻桃葉小開五瓣
碧玉色小尖花結子如椒粒大兩兩並生熟紅色味甜
食法摘熟子食之
文冠花出吴楚閩越中葉似榆葉窄小花似藤花色白
穗甚長結實如柚而大形有數瓣中有子二十餘顆瓤
色微黃軟爛可食其葉性凉味苦
食法採嫩葉淘去苦味油鹽調食子熟食瓤
棠梨樹生荒野中葉似蒼术葉亦有團葉者有三叉葉者
葉邊皆有鋸齒葉色頗黲白開白花結棠梨如小楝子
大味甘酸花葉味微苦
食法採花煠熟食或曬乾磨麵作燒餅食亦可採嫩
葉煠熟水浸淘淨油鹽調食或蒸曬作茶亦可
旁其樹生似茶檟高丈餘葉微圓而尖面青背白有紋
四五月開細花黃白色六月結實如冬青子生青熟紫
味辛温無毒
食法採嫩葉煠食亦可炙碾煎飲代茗子熟摘
榆樹處處皆有樹頗高大有赤白二種未發葉時枝
條間先生莢似錢而小色白成串俗呼榆錢後方生葉
類山茱萸葉而長尖味甘平滑利無毒
食法採取嫩葉淘淨煠食皮可磨麵
桑椹樹本草有桑根白皮有黑白二種桑之精英盡在
其椹味甘性寒無毒桑椹味甘性暖
食法採葉嫩老皆可煠食皮炒乾磨麵可食
女貞實諸處時有葉似冬青葉四時茂盛凌冬不凋其實
九月熟黑似牛李子味苦性平無毒
食法採子煮熟可食
老兒樹生山野中高五六尺葉似櫻桃葉小開五瓣蒼
玉色小尖花結子如椒粒大兩並生熟紅色味甜
食法採花煠熟食之
野菜博錄卷四
