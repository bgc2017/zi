素履子卷下唐張弧撰
履樂
素履子曰夫樂者天地四時之和也故律吕調則隂陽
和五音調則四時叙是故古昔帝王制禮作樂以化民
也是以黃帝曰雲門顓頊曰六䪫帝嚳曰五英堯曰咸
池舜曰大韶禹曰大夏湯曰大濩武王曰大武皆八代
之樂也用彰其德以明其功故天地四時皆順從其化
夫八聲之用樂記曰鐘聲鏗鏗以立號號以立横横以
立武君子聽鐘聲則思武臣石聲硜硜以立别别以致
死君子聽磬聲則思死封疆之臣絲聲哀哀以立廉廉
以立志君子聽琴瑟之聲則思志義之臣竹聲濫濫以
立信信以嚴衆君子聽竽笙簫管之聲則思畜聚之臣
鼙鼓之聲讙讙以立動動以進衆君子聽鼙鼔之聲則
思將帥之臣五音之用也五行之音以調正氣春之角
以其清濁中人之象春氣和則角聲調樂記曰角亂則
憂其民怨也夏之徵以其徵清事之象也夏氣和則徵
聲調樂記曰徵亂則哀其事勤也季夏之宫以其嚴大
樂記曰宫亂則荒其君驕也秋之商以其濁中次宫臣
之象也秋氣和則商聲調樂記曰商亂則陂其臣壞也
冬之羽以其嚴清物之象也冬氣和則羽聲調樂記曰
羽亂則危其財匱也此五音八聲之用也所以人情不
能免也用之祭天地乃天神降地祗昇用之祭山川則
神鬼饗用之化人則人民和故用得其節則樂行而倫清
耳目聰明血氣和平移風易俗天下皆寧用失其節則
鄭衛之音作桑間濮上之風行所以治世之音安以樂
其政和亂世之音怨以怒其政乖亡國之音哀以思其
民困又清為君濁為臣清為陽濁為隂清濁不亂君臣
和平隂陽順序賢者聽其音而知其治然五帝殊時不
相沿樂三王異代不相襲禮至於禮情主敬樂情主和
敬之與和萬代不易是以禮節之於繁樂節之於過禮
繁則亂樂過則淫節樂止淫履之本也
履富貴
素履子曰富與貴是人之所欲不以其道得之不處也
當修德而取富貴德富貴也持盈守成恭儉謙譲節用
而愛人克己而復禮施而不望報惠而不費財不濫其
居不飾其服遇凶年不儉遇豐歲不奢是以管仲鏤簋
朱紘山節藻梲君子以為濫晏平仲祀其先人豚肩不
掩豆澣衣濯冠以朝君子以為隘則君子當其位行其
道不逾越而奢侈不儉陋而乖禮不過淫以聲色不貪
暴於貨財絶驕奢去耽嗜貶酒闕色去嫌遠疑濟物利
人安民和衆常守謙慎之心不忘忠孝之志道經云知
足者富孝經曰高而不危所以長守貴滿而不溢所以
長守富易曰天道虧盈而益謙地道變盈而流謙鬼神
害盈而福謙人道惡盈而好謙謙尊而光卑而不可逾
又曰勞謙君子有終吉
履貧賤
素履子曰貧與賤是人之所惡不以其道得之不去也
士志於道而耻惡衣惡食者未足與議也君子憂道不
憂貧不患貧而患不安昔釣魚之叟蓬嵓之士貧而遂
通故賢子夏之鶉衣原憲之桑樞顔子之一簞食一瓢
飲飯蔬食飲水曲肱而枕之樂亦在其中矣曾子正冠
而纓斷納履而踵决整襟而肘見曳屣而歌商頌聲滿
天地若出金石天子不得為臣諸侯不得為友此致道
者亡身養志者亡命此皆貧而樂道者也亦有門栽五
柳庭植三荆扣角而歌採樵而詠皆履貧之士也賢者
在事載士而歸留犢而去常遠三惑早慎四知士之廉
而履貧者也或捨金存寳棄賮重言不嫌蝸舍之居而
守蓬蒿之室飲水食菜守道安貧悉士之至賢高尚其
道孔宣父云不知命無以為君子命者窮逹之分皆自
樂天知命而已若好勇疾貧臨財苟得非君子之人欲
慕賢哲之蹤則不恥縕敝之袍蓽門圭竇者矣
履平
素履子曰稱之用也取之於衡車之行也通之於轍衡
平則毫釐不差轍通則轅轂無滯稱若失之於毫釐則
權衡不正車若虧之於轅轂則轍跡難通欲稱之平則
慎之於毫釐欲轍之通宜治之於轅轂毫釐不失轅轂
無虧則謂天平地成乃取易象上天下澤履君子以辨
上下定民志履之時用居安慮危履平慮蹶所以禮云
積而能散安而能遷此君子履平而思進也子房素書
曰衣不舉領者倒走不視地者顚士若耽逸遊好財色
嗜酒多私則平地生坑坎安處有危亡是以易曰九三
君子終日乾乾夕愓若厲无咎亦曰履道坦坦幽人貞
吉故詩曰謂天蓋高不敢不跼謂地蓋厚不敢不蹐皆
如履薄臨深履平之至也
履危
素履子曰居屯蒙危難之時常見易象云雲雷屯君子
以經綸初九盤桓利居貞復見山下有險險而止蒙退
則困險進則閡山蒙以養正乃聖功也君子以果行育
德屯之時用利在居貞蒙之時宜利於養正是知貞之
與正可以涉危難矣虞舜潜居中冀仁孝之心唯堅周
公出往東征忠實之志益盛展禽三黜而不已直道子
文三已而無慍辭西伯拘羑里仁德愈明冶長囚縲紲
而賢行不替遭匡不改仁聖厄陳不徹鼔琴君子福至
不喜禍至不懼不緇不磷潔白之德益彰不凋不衰清
貞之操彌盛詩云我心匪石不可轉也我心匪席不可
卷也又曰風雨如晦雞鳴不已聖賢若是所以長思鴟
鴞之篇鵩鳥之賦然而履虎尾畏懼愬愬涉險難慎危
兢兢易曰視履考祥其旋元吉又曰進退不失其正者
其唯聖人乎履道亨矣
素履子卷下
