素履子卷上唐張弧撰
履道
素履子曰道本無名無名居天地之始天地之始號曰
混元混元之初無形無象既分二儀能生萬象故云之
為道初自混漠三皇依之設教五帝依之置治始於一
化淳樸自然將明寒暑之期遂分隂陽之序上古聖人
履之無言無教無心於物物來歸之不教於民民皆仰
之此則履純樸皇道也畫卦之主嘗草之君皆履之而
化成至於服牛乘馬履之而去強暴用之而除民害顓
頊履之於忠順帝嚳履之於清和唐堯履謙順之道而
垂裳虞舜履孝弟之道而授讓此履帝道也禹行勤儉
之道而治水湯能恭敬而感天西伯以至德而稱尊武
王以孝道而去虐此聖人以王道設教使老有所終壯
有所用幼有所長鰥寡孤獨廢疾者皆有所養男有分
女有歸此以道治世之化也至於黃老唯尚樸而不文
素王亦歸之於純素莫不去華飾而作教捨文豔以歸
真不尚賢使人不争不貴難得之貨使人不盗責山節
藻梲之宇尚卑宫菲食之君道德經云吾有三寳保而
持之一曰慈二曰儉三曰不敢為天下先此則履道之
原也兼曰吾有大患為吾有身及吾無身吾有何患此
則至道者亡身履象外之道也至於餐霞食氣塞兌轉
丸履離塵之道也昔鴟夷子在俗教民種植治生之道
竟乘舟而去羅真人卜肆教人忠孝之道乃拔宅而昇
此乃大道不器在物皆有知道不虚行物有玄應不在
高臺廣厦之間東林西域之内(近代淮南高公置延和閣求道非也)立身
行道之本未若君睦臣忠父慈子孝兄友弟恭夫順妻
貞勤儉於家忠良於國昔夏殷文武得道而昌桀紂幽
厲失道而亡夫如是道不可捨得之則昌失之則亡故
聖人愛人惠俗施德保位者也人之於道如魚之在水
魚失水則亡人失道則喪牢籠萬象以道治之謂之大
道欲昌其身宜履而行之明矣
履德
素履子曰太上貴德德者衆善所歸百福所集昔舜有
羶德而人歸之如蟻羶不慕蟻而蟻慕羶舜不慕民而
民慕德文王為西伯三分天下歸周者二西伯之德猶
種竹以待禽竹不慕禽禽為鸇所逐而自來投竹周不
慕民民為紂所虐而自來投周是知德可施而虐不可
肆常以好生之德洽於民心誕敷文德遠方來格故古
昔帝王皆立德以垂教五行五帝在木曰木德在火曰
火德在土曰土德在金曰金德在水曰水德五行相生
遞相為德所以水火金木土榖正德利用厚生謂之九
功立教於萬祀此德之用也德之施也無名在物物皆
得之則存失之則喪天若失德寒暑不時地若失德萬
物不生人若失德身必將傾故大禹謀九功皋陶謀九
德天下是治君以慈愛立德臣以忠孝成名德唯善政
政在養民養民之本在武則有七禁暴戢兵保大定功
安民和衆豐財文則有五溫良恭儉讓恭寬信敏惠皆
歸五德德也者能郤水火能感鬼神狎伏龍蛇化敷禽
獸亦能退舍星象亦能整復山河桑榖自枯妖禽亦逝
瘞蛇之子捨金之賓遺藥於敵人馳酒於盗者捨絶纓
之過成漆身之志皆施之於隂功而獲陽報夫如是宜
施之於萬類不可失之於一言天道無親唯德是輔有
國有家幸其履之瞬息無倦昌矣盛矣
履忠
素履子曰忠貞者天地之秀氣人倫之英靈凡觀歷世
之書唯忠實者名挂史筆萬世常存則夫不忠者必滅
亡也昔周公至忠事文王武王至成王成王自襁褓事
之於三世盡忠金玉莫比其堅松竹莫比其操至於祝
九齡之夀乃自翦為牲託六尺之孤遂去管蔡之佞事
雖往古行跡常新列於典籍之中常為賢哲之範太公
行王風而治周室主霸典而滅紂邦二人來輔於周功
業垂於萬祀復聞管仲相桓公一匡天下以尊周子房
佐劉氏統鴻溝以興漢至於召四皓而迴惠帝抱幼主
而朝諸侯亦有臥屍折檻之士碎首投鑊之臣今古所
推實謂忠節若指鹿為馬以玄為黃脅弱欺孤廢賢奪
義生則舂喉臠肉沒為後世責嫌汙辱二儀之中濫簉
三才之内是知忠賢宜旌之不朽為今世間傑來世美
談詩曰淑人君子其儀不忒賢者履之盛矣
履孝
素履子曰經云夫孝天之經也地之義也人之行也兼
曰夫孝德之本教之所由生治國治家者立德為先立
德之本孝之為始昔舜禹有至德至孝存身立德而成
皆以孝行舜讓而尊故云先王有至德要道以順天下
民用和睦上下無怨孝之始也孝感天地應乎神明天
子孝龜龍負圖庶人孝草木榮茂昔曾子孝父母身體
髮膚不敢毁傷至於終身跬步之間不忘孝道一切禽
獸草木取之以時不違天道竭力盡忠此為孝子之志
也夫人有百行不孝者如玉屑盈匣終無用也能行孝
道者自然神明上生天帝添筭身安事吉榮顯於時幸
君子履之保百福矣
素履子卷上
