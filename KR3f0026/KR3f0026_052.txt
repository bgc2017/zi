數學存古序(附錄)
六藝古聖人用也所以開物成務垂澤將來雖然器久
則毁聲傳而失彼其初非不窮神盡變而後稍湮没古
聖人無如何也今不盡亡者數學耳數之為物不藉器
而存稽實待虚其道如易故禮樂代更而方圓不易書
契形名世殊方别而竒偶自如數之不亡不能亡也顧
不能亡者數僅存者數之學嘗稽漢藝文志許商算術
二十六卷杜忠算術十六卷唐博士肄習具有十經今
略不一覩又古人製渾儀往往有書說詳徵其故又凡
作歷皆有測驗諸書與歷術並垂如史所載晉姜岌劉
宋祖冲之隋劉焯唐李淳風一行宋沈括元郭守敬著
撰皆富今其存逸皆不可得攷自漢趙氏周髀一經外
無可廣証他緯書占候傅會難信然則今九章者果周
官舊邪周官之舊既以不可知近世儒者又略之弗講
九數之學益以荒蕪於是泰西氏者乃始孤行其測圜
三角諸術以矜奇創學其學者至以大衍填寫九執未
盡授時陰用回回法子雲康節之書皆為臆說而隸首
之術必有所窮嘻其果然邪夫謂西歷能兼古法之長
是也而反謂古人陰用乎西法此其說非也不觀之書
御乎御用於騎書用於楷楷與騎日以習而古書御亡
或者未考輿輪而輒以古御不如今騎未窺籕篆而謂
古書不及今楷遂欲駕王武子於造父尊鍾元常於蒼
頡過矣愚生晚不及見古人僻處山陬聞見固陋閒嘗
於世傳九章者稍稍論列補葺遺缺而昰正其紕繆使
讀者曉然知九數之學果不盡於今所傳而其僅存者
猶能與泰西氏並行而不得以相廢雖不知於古人萬
一有當然天下之大不乏其人尚其共出枕祕以昭明
而光大之使古人之緒晦而復顯或由是以發其端歟
是愚之所望矣
