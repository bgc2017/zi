交會管見小引
交食為驗歷大端其事之著者有三一曰食分深淺一
曰加時早晚一曰起復方位古法至授時立法已詳新
法有西洋所測更密幾於無可復議獨其所謂起復方
位並以東西南北為言(如日食八分以上初虧正西復圓正東八分以下陽歷初虧西)
(南食甚正南復員東南隂歷初虧西北食甚正北復員東北月食八分以上初虧正東復員正西八分以下陽)
(歷初虧東北食甚正北復員西北隂歷初虧東南食甚正南復員西南之類)而東西南北並
以日月光體中心為主故其邊向北極處斯謂之北向
南極處斯謂之南而東西從之亦以日月之邊向東昇
處即謂之東向西没處即謂之西此中西歷法所同也
然天既北倚赤道之勢與北極出地相應皆南高而東
西下黃道斜交赤道又因節氣而殊初虧食甚復圓各
限加時又别是故人所見日月光體之東西南北非日
體之東西南北也故於仰觀不能盡合密測者以日月
體勻為細分而求其虧甚所當之處於理為盡然必測
器精良用法取影庶幾可知終不能若食分深淺加時
早晚之可以萬目同觀衆著無疑也愚今别立新術凡
虧復各限並於日月光體之上下左右直指其蝕損所
在而不用更雜以東西南北之名欲令測候之時舉目共
見即步算之疎密纖毫莫遁或於測學不無小補猶冀
高賢深明理數有以進而教之也
康熙四十有四年歲在㫋蒙作噩勿菴梅文鼎謹識時
年七十有三
