少廣拾遺序
少廣爲九章之一其開平方法爲薄海内外測量家所
需非隸首不能作也平方而外有立方以爲鑿築土方
之用課工作者猶能言之若三乘方以上知之者蓋已
尠矣嘗見九章比類歷宗算會算法統宗俱載有開方
作法本原之圖而僅及五乘竝無算例同文算指稍變
其圖具七乘方算法而不適於用詮釋不無譌誤西鏡
錄演其圖爲十乘方而舉數僅詳平立三乘一式而已
餘皆未及康熙壬申余在都門有友人傳遠問屬詢四
乘方十乘方法蓋諸乘方法獨此二端不可以借用他
法而問者及之竊喜朋儕中固自有留心學問之人遂
稍取古圖紬繹發其指趣爲作十二乘方算例頗覺詳
明然後知今日所用開平方法廼算數家徑捷之用而
不及古圖之簡括精深也宣城梅文鼎
