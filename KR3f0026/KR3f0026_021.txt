歷學駢枝自叙
歷猶易也易傳象以數猶律也律製噐以數數者法所
從出而理在其中矣世乃有未習其數而嘐嘐然自謂
能知歷理雖有高言雄辨廣引博稽其不足以折疇人
之喙眀矣而株守成法者復不能因數求理以眀其立
法之根於是有沿誤傳訛而莫之是正歷所以成絶
學也然理可以深思而得數不可鑿空而撰然則苟非
有前人之遺緒又安所衷乎(鼎)自童年受易於先大父又
側聞先君子餘論謂象數之學儒者當知謹識之不敢
忘壬寅之夏獲從竹冠倪先生受臺官通軌大統歷算
交食法歸與兩弟依法推步疑信相參乃相與晨夕討論
為之句櫛字比不憚往復求詳遇所難通則廢瞑食以
助其憤悱夫然後氣朔發斂之由躔離朓朒之序黃赤
道差變之率交食起虧復滿之算稍稍闚見藩籬迺知
每一法必有一根而數因理立悉本實測為端固不必
強援鐘律牽附蓍卦要其損益進退消息往來於易於
律亦靡弗通也爰取商確之語錄繫本文之下義從淺
近俾可共曉辭取眀暢不厭申重庶存一時之臆見以
為異時就正之藉雖於歷學未必有禆亦如駢拇枝指
不欲以無用摺之云爾
康熙元年歲在元黓攝提格相月既望又三日宣城山
口梅文鼎書於陵陽之東樓
歷學源流
夫治歷以明時乃古今之大典而氣朔為之首章以總
七政之要當時有載太史令郭公守敬因氣朔之不齊
遂攷景以驗氣更立四十尺之表測至元十八年辛巳
歲前天正冬至恒氣日則己未丑初一而為元曰授時
謂授人時而已距來歲之冬至則三百六十五萬二千
四百二十五分為一歲之實以二十四氣約之是知每
氣一十五萬餘二千一百八十四分三十七秒半為之
氣盈一月凡二氣計盈四千三百六十八分七十五秒
也其月有遲疾而三十日之間與日會之同度曰合朔
然此非交食無以攷也今朔距來朔則二十九萬五千
三百五分九十三秒為朔實是知一朔之實而少四
千六百九十四分七秒不及三十日為之朔虛併一
月之氣盈得九千百六十二分八十二秒曰月閏積
一年凡一十萬八千七百五十三分八十四秒曰歲
閏積三年而過朔實有三萬餘是三年一閏而名曰
正閏積五年復成再閏稍未及二朔之實積十九年成
七閏為一章之終亦不及七朔實之八百餘分也所以
五年之十九年之閏皆曰餘閏稽之於韻閏即餘也餘
即閏也故曰閏餘成歲歷之既成在元凡八十七年迨
至我
朝尤重之勅太史令王公恂撰之立成元公統註諸通
軌契歷經不言之奥開來學未遇之疑既而更太史院
為欽天監實敬天勤民之盛心授推步官為保章正乃
設職從政之美意又何以加於是乎故為序
右歷學源流一篇不知誰作味其語意首言氣朔為
首章蓋即首章之序也案元史授時歷經本有七章
曰氣朔曰發斂曰日躔曰月離曰中星曰交會曰五
星而本書合氣朔發斂為一章又取日躔章之盈縮
差月離章之遲疾差使相附麗則經朔之後即求定
朔頗便於用大致亦本歷草也然不用授時消分則
元統氏之為也元統所傳歷法於日躔月離交會五
星皆有通軌而此章獨無蓋久為疇人所習簡明易
知無煩改作也作此序者又在元統之後其言氣盈
朔虛置閏甚有原委字句樸簡猶存古意故仍冠其
首
