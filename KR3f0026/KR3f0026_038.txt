筆算自序
或問筆算西人之法耳子何規規焉曰非也自圖書啟
而文字興參兩倚數畢天下之能事六書九數皆原於
易非二事也古人算具以籌策縱横布列略如筮法之
掛扐其字象形為祘是故其縱立者一而一其上横者
一而五珠盤之位實此權輿夫用蓍在立卦之後則籌
策之算必不在文字先矣是故籌策之未立形聲點畫
自足以用而籌策之所得又將紀之簡策以詔方來書
與數之相須較然眀也近數百年間再變而為珠盤踵
事生新以趨簡易然觀九章中盈朒方程必列副位厥
用仍資筆札其源流不可想見與故謂筆算為西人獨
智者非也曰今所傳同文算指西鏡錄等書亦唐九執
歷元明間回回土盤之遺耳與中算固各有本末矣曰
是則然矣然安知九執以前不更有始之始者乎西人
之言歷也自多禄某以來二千年屢變而密溯而上之
亦不能言其始於何人其為算也亦若是己矣夫古者
聖人聲教洋溢無所不通南車記里之規隨重譯而四
逹我則失之彼則存之烏乎識其然烏乎識其不然耶
且夫治理者以理為歸治數者以數為斷數與理協中
西非殊是故禮可以求諸野官可以問諸郯必以其西
也而擯之取善之道不如是隘也况求之於古抑實有
相通之故乎曰然則子何以易衡而直曰旁行者西國
之書也天方國字自右而左歐邏巴字自左而右皆衡
列為行彼中文字盡然也彼之文字既衡故筆算亦横
取其便於彼用耳非求異於我也吾之文字既直故筆算
宜直亦取其便於用耳非矜勝於彼也又何惑焉問者
以為然遂書其語為序康熙癸酉二月初吉宣城梅文
鼎撰
