南園漫錄卷十明張志淳撰
大寺碑
郡城西北五里許俗名大寺山寺廢無孑遺矣成化弘
治間掘得其碑甚宏麗然皆(闕)其所載碑隂常住田畆
財貨之繁恐鎮守者因而生事輙碎之近復得一小碑
予因使全之遂得觀焉寺盖蘇氏所建也文雖不足觀
而可證永昌之為郡在元已盛且與金齒夷之地迥絶
無相涉而景泰間所脩新誌皆匿舊誌以荒其地而故
侈胡淵之功也然藉此又可見當時貨財之殷非今日
可及而蘇氏施財以求福利者今澌滅已久則事佛果
何益哉是皆可以垂戒而舊誌謂郡城盡夷於思倫者
正燬寺之時也因備錄於左其文曰天地以生育萬物
為心釋氏以慈悲衆生為念盖生生不息天地造化生
物之仁也化現無方我佛慈悲勸善之法也天地生萬
物未嘗責報於萬物佛憫衆生亦曷嘗求報於衆生哉
人苟有善為造物者必豊其報而厚其生也於戲盛哉
西方大聖人之教不治而不亂無想亦無欲所以見性
真而成道速化俗易而感人深雲南自開闢以來上而
唐虞三代之寬下而秦漢歴朝之盛非所有也諸葛孔
明五月渡瀘深入不毛南方始定歴晉隋唐而下非中
國所及也皇元混一區宇治隆古昔際天極地莫不來
庭癸丑年世祖皇帝御駕統兵由西番道深入大理時
段氏以山河之固據其域見天威莫測遂率其部以降
而雲南六詔悉平厥後委命大臣烏蘭哈達首整其緒
繼遣平章賽音迪延齊紛理其科民遂生而樂業者迨
今七十餘年矣永昌乃大理名郡實孔明過化之地東
距闍黎八百媳婦之界南靠金齒伯夷緬國之疆西鄰
吐番西天之域北接洱水滇海之涯重鎮地也距城西
北五里有古栖賢梵刹曩因兵火廢為荆棘土㞐之望
有蘇氏而慶名者其先智隆贊段氏降始授永昌千戶
管民之職以供給征捕建都歿於王事子慶繼襲其業
累遷民職多歴邊功敬奉梁王令旨授同知鎮康路軍
民捴管府事撫治邊夷既滿且代遂恬退閑處灰心利
禄樂善好施念國家生厚之恩祖宗栽培之德將何以
報之繇是於延祐甲寅之元大捐已資復建栖賢夷棘
除礫命工輪材首建(闕)殿奉大日遍照如來左右廊廡
僧寮齋廳庖廪門術百堵作焉鐘鼓有樓經典有匱舍
已田貳拾肆䨇捐真&KR1437;叁千餘索以充常住放良驅肆
人以為洒掃繼脩後殿以奉藥師佛作無量夀觀世音
各一千像餙目全金繪壹百捌觀音白蓮海會東方世
界主八大佛母壹陸天帝釋主者八大明王十二宫神
摩訶迦羅七轉天神塑粧壹拾陸羅漢鎮殿四天王左
右明王像畫五十三參海會八大菩薩五百羅漢十二
神王三界一切靈享印造華嚴經八十卷般若經六百
卷諸品名經一千餘部泰定甲子歲作浮圖一十叁級
於紺殿之前高一十五丈有竒前後殿堂金碧彩絢凢
寺之供具一應用度莫不備焉落成又念永昌為太皇
太后湯浴邑蘇氏具建作之由献以充官上為皇家祝
延聖夀下為人民祈禱福田有司以聞奉帝即法旨省
府榜文特為加護扁顔曰報恩盖佛之化人也易而此
邦且近佛國故信之深而思之至也會余以蜀鄉貢泮
永昌釋道惠求言以傳不朽余嘉其(闕)之勝也左挾釋
迦補陀之聖跡右腋龍泉雞足之名山後倚西山千仞
之翠屏前對東山富樂之秀巘俯視一川之勝森羅萬
状之雄真永昌佳境蘇氏捨數萬緍修寺以報本捐已
而歸官則三心五願六念十善盡在是耳苟非其心洞
識幻化疇克爾耶吁齊景公發一善言熒惑為退三舍
王晉公庭植三槐子孫位至三公是造物者不責報於
人而豐報於人也東坡銘三槐堂曰王氏之福盖未艾
也余於蘇氏曰積善之家必有餘慶乃識其始未而作
偈云釋氏教弘遠幻也大鑪鞴利鈍歸陶鎔無在無不
在充塞天地間其大竟無外歸而感諸密須彌等一芥
善哉蘇氏慶灼然了三昧亟猛捐嚢金建諸天法界上
以報君親下而覺盲瞶懋績鑱堅珉永劫長不壞泰定
三年歲丙寅七月既望永昌府儒學教授華隂楊森記
濮陽度金秀書承事郎同知永昌府事汴京張埜先篆
功德主蘇慶弟蘇祜蘇祥男逹海天祥松夀相夀椿夀
天定姪世昌明安答耳山夀蘇恭住山釋道惠等立石
其篆額云棲賢山報恩梵刹記其帝師皆高一字與梁
王同於此不獨見前元之重佛而藩王能授人以官如
此而官誌之不足據亦已甚矣閣老邱公濬學士程公
敏政動曰正史可據然則永昌立學曰金齒司儒學自
正統丙寅至今如吏書王公直學士王公英為記為詩
又如兵書王公驥刑侍楊公寧軰皆居此日久何通不
及金齒非永昌學校元設已久乎夫以一指揮之勢能
使蔽惑至今士十餘年上下無敢言者顧謂宋太宗之
事與夫天下之廣唯正史官書是信可乎故不厭其繁
而錄之以見正史官誌之不可盡信亦非曰誑誕小說
家為可取特在公是公非用意考尋而識見筆力無與
已私則得之矣豈可獨以官史為真以某逹官名臣不
論而盡枉其人與事乎
儉德
沭忠敬王晟初征麓川時駐永昌久嘗以布汗衫二命
一指揮浣補指揮浣補畢則再以細布如其製成之以
上沭顧笑曰汝以我為無此耶但不可以侈自奉耳所
謂不欲折福者以此遂却之故當時皆服其儉德
天理
聖賢之言只論理理原於天故曰天理理具於人之性
故曰性理理各有所宜故曰義理理皆見於事故曰事
理理在於治民故曰治理天地惟有此理故能成一個
天地天地中惟人全備此理故能參天地然這個皆資
氣而行氣有駁雜故天道福善禍滛之理不能盡其本
然人性有善無惡之理不能全其一二只憑氣使以自
私自便如世上大惡與出世之所謂仙與佛千端萬種
清濁高下皆是自私自便而已聖如二帝三王孔子其
理不駁雜於氣已賢如伊傅顔曾思孟其理微有駁雜
於氣已矣人於此理強半自主乎氣而失之却獨於天
之福禍責以全盡而不雜於氣豈不誤哉予每見古今
善惡之報紕繆差舛有不可言者故思其原如此知乎
此則勢利人謀得喪之際又不足言而惟自盡於理而
已矣故覺唐人論天者通是溺氣之私以自便利之說
也不獨唐人論天今有司求雨暘時若於天者抑不思
天所以賦與已與百姓之理可曾盡一二而責天必不
少違豈非愚乎
服善
吏書河南耿公裕嘗曰吾為禮書時暮自部歸必經過
王三原之門過必見其老蒼頭持秤買油於門首因自
念入官至今初不知買油點也故每過輙面城墻而行
盖愧之也時耿公方代王公為吏書而心服王公如此
可謂賢已志淳為吏部主事時親見公子自三原來省
公只如商旅騎一騾而已有司驛逓何從奉之又見公
女適宋監生者出只乘市井所顧两人小轎嘗以銀二
两託雲南張鳳儀知印買寳石叮嚀切勿使公知暨正
德元二為吏書家首餙皆雲南所造寳石皆比勲戚而
更過之矣揆厥從來何以闖王公之藩籬乎
戍魁
國朝大魁前甲戍張信無聞丙戍林環戊戍李騏庚戍
林震皆終脩撰壬戍劉儼終禮侍後甲戍孫賢終太常
卿兼學士丙戌羅倫終脩撰戊戍曾彦終太常卿兼侍
讀庚戍錢福壬戌康海皆終脩撰今甲戍唐臯聞亦老
矣凡戍魁無一人至台輔豈有數耶然如羅公之道高
一世名聞四海則氣數固不能以勝理矣
有子
論語首篇載孔子之言次即有子次乃曾子則當時門
人之見固已先有子而後曾子矣再以記與孟子所載
證之則有子於道亦深矣借以曾子得斯道之傳先之
校之諸子不猶賢乎校之宰我不尤賢乎今乃以宰我
為哲配享殿上以有子列於廡下原其初只以四科無
有子故也然四科只以從陳蔡之難者言之故曾子不
與而特列四配顧於有子不究其賢與其不與難而使
之後宰我可乎今以二子言行論之百姓足君孰與不
足視使民戰栗之對孝弟為仁之本視短喪之問其他
如問喪之足以服曾子之類視晝寢與從人於井争寵
於齊者相去甚遠謂宜升有子於哲以配享易宰我於
廡以從祀斯義為允而卒無知求其實者可慨也夫
老兒當
正德初内臣最寵狎者入老兒當當字作去聲讀猶等
軰也然實不計老少唯寵狎是尊京師稱勢燄可畏者
輙曰是當裏的
元順帝
元順帝為宋瀛國子詳見庚申外紀而旁證於元史明
宗素謂非其子之說與余應之詩歌皆有據依矣予嘗
見袁柳庒子忠徹所著符臺外集言蒙詔見遍出宋元
諸君之遺像俾觀之親奉聖諭曰宋自藝祖以下諸帝
何皆清癯似太醫然及觀元諸君曰何皆状碩乃爾此
都是喫大羊尾子的至順帝忽曰此何以獨清癯似太
醫也忠徹不能對後見他書與元人詩歌方悔恨不能
多知而舉以應詔以增表聖鍳之精因記之袁之說甚詳
予不能悉記然即此可見順帝為瀛國公子無疑矣史
綱乃一切不信甚至史以秦政為吕不韋子則曰漢人
之謗也呆齋論宋太宗之事則又曰元人何不言也自
相抵牾盖不可曉嘗舉以問同年蕪湖李布政贊答曰
子未嘗親炙邱公公志高天下而學博才贍勵名節然
家庭之間不免私嬖婢僕之累故其為書盡黜前代隐
事以自掩如文宗代明宗之事史綱亦曲為之辨云
觀史
漢高統重兵首入秦宫見珍寳美女之盛欲留居之聞
留侯諫即還軍㶚上過陳留時時問邑中賢士夫好酒
及色嫚罵惡儒之人如此盖幾乎敷求哲人改過不吝
者矣而觀史者不及之
詩文傳
嘗見出像千家詩古文珍寳二書其所選詩文混雜高
下於深處通無所見然自予七八歲時見之至今板刻
益新所傳益廣而好之日益多豈以淺近故耶而古詩
文之不傳者何限也
友義
予郡有符丁二姓相友善丁後病而有子支蔓不事生
産丁乃以白金若干託符曰子支蔓不事生産身後恐
即耗煩為密收而訓使治生改則畀之不可改則君之
物矣符許諾日過其子告以其父命之篤子稍改悟曰
恨無資以營生計符許借之借而叩之果不費則勗之
焉踰時再詢而叩之曰恨少耳若多假焉生彌遂矣則
再借之如是者三子曰若得若干業可成矣符知其可
也則曰汝當具牲醴來吾為汝轉假其子如命往符則
以其牲醴置丁之靈几前為文告曰君不鄙予託予以
子而委我以財今君子克家矣財凢若干两盡以付君
子君可以無慮矣遂歸時丁頗裕而符更窶財不相負
不足論而又能忠誨其子俾有成可謂難矣郡人盡能
道其事然八十年求近似此者何嘗聞耶又可為世道
嘆也
𬗟甸
嘗聞郡人使𬗟者言其宣慰自尊使者授毡如古之䨇
膝着地而坐面之其下亦然盖即其俗之跪也其自稱
曰𬗟王其夷語所常稱則以朝廷為兄也與木邦宣慰
孟養土官殊不同竊思𬗟雖狡詐然力弱惟水是恃而
不能攻勢比木邦孟飬為劣問之使人云不如是彼即
不供給夜或隂害所以如是屈於彼也近因觀元史乃
知命為𬗟王待之過厚皆始於元使如我朝首使之為
宣慰司豈敢如是乎因地遠而元人又急於服遠而過
視之也
否泰錄
初讀否泰錄見所著述甚美後讀天順改元詔與錄所
述又絶均出詞臣之手代言之職而於朝廷昭示天下
萬世者乃如此則紀事得實豈易也哉
倭國
元史載元世祖欲通倭國詞恭意勤自至元二年至二
十三年或婉其詞或加之兵使臣被害軍士被䧟倭竟
不至夫倭自漢魏晉宋隋唐開元貞元中宋雍熙後皆
來朝貢論強大則魏晉及唐宋豈能逮元而倭顧朝貢
於彼而絶於此雖夷類狡狂或者彼亦不願服從乎元
也不然聖朝自洪武至今何朝貢有常而無間乎當時
許衡勸元示之以寬不識能推原及此否倘推及於此
則宜其仕元之不能自安也
用妓女
張世南宦遊紀聞載黃銖與朱子友善銖毋為詞之序
云力脩寳學賢表宴胡明仲侍郎遣歌妓來乞詞則明
仲在當時宴皆用妓然張思叔在程門屬意於妓曰不
害道胡邦衡志節猶溺於妓則宋制不如今遠矣顧人
才益劣何耶
南園漫錄卷十
