南園漫錄卷二明張志淳撰
拐子馬
金烏珠用拐子馬馬相連以革軍亦貫以韋索號長勝
軍自言從海上起兵用以取勝然燕慕容恪以鐡鎻連
馬簡善射鮮卑五千為方陣而敗冉閔則用兵之法前
固有之
稱謂
弘治初三原王公恕為吏書鈞州馬公文升為兵書同
朝王公長馬公十歲及王公以太子太保致仕馬公於
弘治中以少師兼太子太師為吏書每對予言及王公
不姓不號但曰老天官前軰之謙己敬德如此
風裁
錢塘倪公岳弘治中以太子少保為吏書一時極有風
裁人畏奉之恐後惟為都御史張公敷華一沮盖公後
南來假錦衣官之宅以居後欲償以值堅不受云有鹽
在淮乞一書與張獲支則已矣公從之張得書云我知
倪冢宰風裁直吏部外官所當奉第某老矣行且謀
歸不能屈法以奉也公大悔沮
人傑
東坡論范增為人傑盖本漢高以蕭何張良韓信為人
傑即繼以項羽有一范增不能用則漢高固以人傑許
增矣此東坡所本也容齋只據楊氏之論謂增非人傑
謂坡論未盡夫增之為人尊以亞父則留言計不用則
去且又能逆知漢高之志不在小終能覆楚非人傑其
誰能之予少嘗作增論惜其不能佐梁聲秦之罪以伐
之而假立楚後以為漢資今思之亦不止此盖羽有盖
世之勇增負間世之智羽既尊已謂以智佐勇而天下
無餘事矣殊不知羽雖勇一人之勇也已雖智一人之
智也顧再不思求天下之勇智以為勇智此其所以失
之信平軰而更不聞薦一士也其志業無成所蔽在此耳
使增非傑漢高肯溢美之於身後耶觀朱子以豪傑許
王猛則增以人傑稱不為過而容齋踵楊氏之說為過
矣
工魚
大理出魚細鱗而纖長長不盈尺多腹腴而味美名曰
工魚雲南誌載之謂土人不識江字因誤為工其說非
矣盖古韻江有工音如陶淵明停雲詩時雨濛濛平陸
成江李翺别灊山神文我亦何功路沿大江大理自昔
曉文義故用古韻豈昧一江字乎兹非土人不識字乃
脩誌者不識字耳當時閤老陳公文為雲南布政使實
搃裁之顧亦不察
對句
翰林院學士一人多或三五人閤老洛陽劉公健脩會
典成欲德翰林一時陞學士者十人時餘姚謝公遷以
禮書為大學士在内閣南昌張公昇為禮書湯隂袁公
守直以禮書掌通政事賈公斌以禮書掌鴻臚事南都
禮書忘其名而掌太常事崔禮侍志端復進禮書崔無
室家由神樂觀道士京師為之語曰禮部六尚書一員
黃老翰林十學士五个白丁朝紳一時盛傳以為的對
而有譏警盖十學士内五人皆成化戊戌閤老萬公安
所選為庶吉士者至是三十年而公論終莫掩予於五
人嘗見二三人之作固非誣也第一對句而於時事及
萬劉二公之隐皆可考見人言可畏乃如此然吏書亦
號文部如許公進劉公宇視予所見三人復有間而人
卒不以此置喙豈非終不以文學為職業與
北岳
馬公文升為兵書時建言北岳當祀於山西渾源州之
恒山今南祭於曲陽縣者始於李唐飛石之祠而宋地
不及北岳所在故誌有恒山飛来之說今京師在北恒
山在境内而顧南行以祀北岳非禮也請改祀於恒山
為允事下禮部時倪公岳為禮書固執誌言不可事遂
寢馬公嘗語予倪非以誌必可信也其父謙無子嘗遣
祀曲陽之北岳因私禱神求子夜夢岳神捐旁侍一人
與之後遂生倪公因名曰岳以是渠固執不改祀然舜
廵狩所祀北岳見在渾源州南二十里彼人猶知奉祀
而顧可往曲陽縣西一百四十里祭乎殊非禮矣予因
思之信如誌所言則亦唐失河朔神不饗而飛至曲陽
也宋繼唐而王通無河朔則踵唐而祀於曲陽亦理勢
使然也今舜祭之地既在山西而信誌言誤矣借曰神
在唐宋已飛来則在今日亦必欲飛歸矣抑倪無嗣以
姪後官止太子少保為吏書一年遂卒夀止五十有七
其禄位名夀視鹽山王公翺三原王公恕有間矣而二
公何不聞為神降與或曰倪為吏書有名然二公之名
遠出倪上或曰倪以驕侈失之然則為神所降顧為驕
侈以累德而非神所降乃復優焉此殆有不可曉者予
友張御史西銘臨安人也母夢黃鶴入帳生仕終御史
舉人劉斗母夢斗降於室中生故名仕終廣西都司幕
職此尤有不可曉者
郡城
永昌城之山曰大保俗呼為寨子山舊城於山下洪武
十四年為麓川思倫所屠十六年指揮夀州李觀築今
城於山下又築子城於山上日輪兵守之二十三年觀
卒指揮胡淵代之始去子城而以觀所築之西面移包
於山上盖淵見京師城包鍾山故也遂盡滅觀之績以
為皆已所築故至今亦無碑記率相傳以為淵之績業
淵子孫又世官於此故再無知者淵既徙城得寵遂革
府為金齒司學亦廢為倉至今招鎮守之禍皆淵作俑
也據淵更觀之舊而免輪守之兵既可禦寇防險又使
山居城内林木蒼然其績亦不可冺但攘觀之功而無
文記又革府為司廢學為倉以貽鎮守之禍其惡亦不可
掩而憲副林公俊創立名宦祠於學宫而淵首與焉其
亦誤已廢學之人而祀於學何居謂宜别祀於所移之
城上斯得已
麓夷
正統初麓川思任叛屠騰衝據潞江時遣雲南鎮守太
傅黔國沭公晟為搃兵官左都督方政為左副右都督
沭公昂為右副率師討之師至潞江晟以思任幼嘗育
於其家决意招之時柵守江者思任黠酋𬗟檢法也已
許思任决不容渡矣彼見駐師日久益罵詈無狀政故
武將也不勝憤屢請攻之晟不許兵駐久運餉石費三
两師多是政政遂夜率所領兵渡江擊之大敗其衆走
緬檢當時謂之飛渡潞江政遂乘勝逐北至上江上江
思任所居也政率所領圍其寨不能半而兵晝夜追逐
已疲又夷兵救援益衆乃以旗牌取救於晟日數至晟
不遣曰我不曾教他去麾下苦言之乃遣一指揮率少
兵往指揮隂探晟意紿言至夾象石遇夷兵不可進遂
已政知晟决無援意遂復送其子瑛過江瑛與從者攀
哭不已政拔劍叱之曰汝急去做將官不死不了遂復
過江赴敵夷皆披靡馬躓夷攅刺之為泥時正統四年
己未正月四日也麾下盡死有潜江流而逹雲龍州者
州夷皆醉之而後以竹索穿其掌送思仁斬之晟聞政
死遂焚江上運餉披黑氊雜敗兵歸永昌雲南布政使
應履平按察使頼巽以其状聞於朝朝遣都御史丁某
問罪遣行人曹某祭政贈政威遠伯謚忠毅立祠永昌
子瑛招魂歸葬郡人哭皆失聲晟駐永昌久聞遣官問
罪遂隂遣人告之曰吾為主將凡喪師失律吾皆任之
遂發永昌日唯以冷水啖市所賣酥油燒餅行至楚雄
遂卒時三月十六日也年七十二事聞朝廷以晟位望
素隆嘗闢土安南今又以敬畏國法自殞遂贈晟定遠
王謚忠敬尋以子斌請立祠雲南斌卒子琮嗣琮無子
嗣遂絶正統九年甲子兵書束鹿王公驥始大征以政
故歴陞瑛至南河侯瑛無他才技時號方三軟謂頭軟
口軟膝軟也當驥為摠督偕搃兵蒋貴來時政與晟卒
已久而文逹李公賢撰古穣雜錄謂麓川初叛沭晟尚
在彼時只遣人宣布朝廷恩威赦其罪撫安之未必不
從遂輕動舉兵又不委晟而另遣將以致王師失利適
王振操柄逞忿驥阿其意云云夫麓川初叛晟固在鎮
晟為搃兵政為左副昂為右副統兵數萬討之在正統
三年戊午政死節上江在己未正月四日晟敗回永昌
在正月五六日自永昌回在二月盡卒於楚雄在三月
十六日驥摠督與貴大征在九年甲子事平在十三年
戊辰李為閣老最名有相業極遭際一時國史皆其搃
裁庶事皆其綜理顧失實至於如此然則後世將安所
憑哉良可歎也至論事理大意只以為得地與人無益
而勞費萬萬殊不思政以左都督死於夷極惨烈矣欲
不興師得乎前以數萬敗於夷矣欲不大興師得乎嘗
見楊文貞公士竒作詩送楊即中寕從征大意與李之
見同而不敢露又見王吏書作沭忠敬廟碑與李所言
同盖李素敬王而王與楊同朝之見又同一得沐氏子
孫隐蔽溢美之状中其素見遂不復疑李遂據以為真
而以其事遷就之而筆於書而不復考也夫振之惡雖
不可殫述然其主麓川一事於國體於利害於忠臣義
士之冤於久遠之計自今觀之殊為有得不然則歴今
七十餘年為中外所壞不知群夷變亂幾番矣何以能
帖然如此嗟乎如楊王李三臣在我朝可指數而於史
於事於是非皆顛倒謬誤至終身莫之省改此朱子於
撰張魏公碑而深悔只憑渠家草來所以為大賢不可
及與
廵撫
成化丁酉王端毅公恕來廵撫雲南不挈僮僕唯行竈
一竹食羅一服無紗羅日給唯猪肉一觔豆腐二塊菜
一把醬醋水皆取主家結状再無所供其告示一欲携
家僮随行恐致子民嗟怨是以不恤衰老單身自來意
在潔已奉公豈肯縱人壞事云云人皆錄其辭而焚香
禮之後公為吏書予見公衣服飲食雖不侈而亦如常
後見公祭兄文有曰昔往撫滇人皆言錢能勢不可犯
犯即有大禍惟兄勸從正果遇禍兄以死理雪從是觀
之公畏天憫人固非利害所能怵而公兄之賢亦有以
助公之氣與志也
减字
唐劉闢新書傳曰始闢嘗病見問疾者必以手行入其
口即裂食之唯盧文若至如平常故益與之厚舊書傳
曰初闢嘗病見諸問疾者來皆䨇手據地倒行入闢口
闢因磔食之唯盧文若至則如平常故尤與文若厚今
按䨇手據地倒行入闢口共九字手行入其口减去䨇
據地倒四字乍觀之不知為何說也曷如舊書之明暢
乎前軰非之信矣
識見
司馬公光宋之大儒其所修通鑑如紀武曌黜中宗帝
曹氏寇昭烈朱子作綱目已正之矣至於削去留侯迎
四皓事以為子挾父夫以為挾父則當載之而論以為
戒不為挾則當書以為勸顧從而削去則太子曷從而
不廢乎如有疑似削之可也留侯定太子之事漢書屢
見如周昌傳亦明言以留侯策止顧削以滅其迹可乎
又如取李舟言謂天堂無則已有則君子登地獄無則
已有則小人入夫天堂地獄之無豈待疑似而述舟見
道不真之論以教人是啓之矣朱子謂其氣與理不曾
會得恰好處二程每引之終不能上所以識見不真而
偏執如此
損卯
今木工構屋交會之處鑿為損卯殊不曉其義意偶見
金史張中孚製小舟數寸不假膠漆而首尾相鈎帶謂
之鼔子卯則卯字固載於史矣但二字之名義終不可
解
藥名
蓬蘽覆盆子本草各出二條是矣下又引唐本注曰覆
盆蓬蘽一物異名今注曰蓬蘽覆盆之苖覆盆蓬蘽之
子則全誤矣緣此紛紛議論通不能辨二物惟衍義謂
蓬蘽非覆盆也自别是一種雖枯敗而枝梗不散又謂
覆盆子四五月熟味酸甘外如櫻桃許大軟紅可愛失
採則就枝生蛆圖經謂莖葉皆有刺花白子赤黃如弹
丸下有莖承之如柿蒂状三條為是然衍義又謂軟紅
可愛則又以蓬蘽為覆盆矣蓬蘽初熟軟紅覆盆則不
紅也殆不如圖經赤黃之得真矣然圖經又謂苖短不
盈尺則又非也覆盆樹與苖但不甚高也衍義又謂長
條則又以蓬蘽雜之矣覆盆不生條也本經既分為二
物是矣下又云一名覆盆子則本經已誤於先矣蓬蘽
子初則淺紅熟則深紫有芒頗長覆盆子初則黃熟則
赤黃芒微蓬蘽蔓生條而甚長覆盆樹生枝而不甚高
蓬蘽子味甘酸而淡覆盆味甘酸而深蓬蘽刺大而稀
覆盆刺細而密蓬蘽枝梗枯敗而不散覆盆枝葉四時
如一只是其子形状其以津液為味其熟之時皆同本
經遂誤陳上良識蓬蘽為苺言其形皆是而不能定為
蓬蘽寇宗奭知覆盆異於蓬蘽而又誤以為紅餘注則
通無所見矣因據所見辨之使博物者不眩也
南園漫錄卷二
