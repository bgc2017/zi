星學大成卷十七
明萬民英撰
三辰通載(五星)
水德辰星
總龜筭法置積日加八十一以一百十五日八十七
分六十一秒為伏見留退一終之數除之不滿者為
餘日一下中定星以餘日數去之看在何叚又看入
叚得幾日十七度便是水星定度
夕伏十八日行三十四度五十分去日十六度五十
分而夕見於西方
順行十七日順遲十日共行三十一度五十分
夕留二日不行夕退十日九十二分八十秒半行八
度六分十九秒半晨退十日九十三分八十秒
半晨留二日晨遲十日順行十七日
晨伏十八日行度並與上同
水星論
水星辰星之精也一名滴星一名龜星建北方之氣
其色黑其性智廷尉之象出沒依期光明澤潤歲豐
民泰伏見不時災傷獄訟不平其行宫度亦有伏順
留逆附日而行不離前後一宫一年一周天入留叚
號台星主發薦不能登科入逆叚號厄折星主多災
難又伏叚號天井星主口舌是非
庚生人以為禄主星甲生人以為刑星
乙生人以為貴星丙生人以為蔭星
丁生人以為耗星戊生人以為福星
己生人以為暗星辛生人以為權星
壬生人以為囚星癸生人以為印星
此星廟午旺巳喜辰好亥子
琅玕經云水居雙女最為靈華省臺官給諫臣巨蟹
柳星超職位股肱帝力彩絲綸或臨亥子多招禄方
主推之福轉純身命限中俱見照財多恩博更相親
此星入命專主性巧文章冠世筆陣超羣經云
北方水星專主智性地惺惺多巧藝好樂隂陽巨蟹
宫若臨申巳尤為貴生逢坐命最聰明更在身宫亦
伶俐非惟辨舌若懸鈴更主文章多藻麗水入命
者無大驚恐災厄逢危不危臨險不險大事成小能
順人情合煞星則反吉成凶見善宿則變禍為福
水星入命最為神危厄災迍事不成逢惡則凶善則
吉方知此曜順人情惟有水星本無定相近之處即
為性附陽與陽為福星附隂與隂為善慶與日合兮
主文章性巧聰明難比並世上文才須見水善星成
福最為佳忽然更有吉星照人間喜美事奢華賦
云給諫功臣須假水臨雙女最怕與計羅孛同位則
主刑害夭折忌疾壓身若六壬人見之為囚不得其
用更在戌位則為怒地主早年作事淹滯坐命在寅
亥者以此為科甲安身在巳申者以此為學堂宜在
高強旺樂喜好之宫更有吉星臨照或居三合四正
大有福力若為官星為禄主庚人以此為天官正禄
俱不可陷弱經云官星元在第十宫此星宜順旺
廟中若能躔在高強處必為將相禄權隆天元禄
主星更高身命四正福堅牢此星䧟弱多吉曜雖然
有剥免煎熬坐命在夘子者以此星為天厨禄主
若人命則為坐天厨格更有金木同宫即便以富貴
兩全斷之六壬生人見之四十以前未見食禄晚年
大享福
水星歌
辰星快利有文章形相清嚴色潤光智慧聰明多巧
妙出人學問不尋常情不定性温良遇員則員方則
方樂廟若居巳申貴他宫筆吏好心腸(水在命宫樂廟高曰反第)
(他宫有文才筆吏也)日會父筵多酒食月逢二母莫思量木月
見吉仍昌李杜文章萬丈長(日月會主文章)晝火若同貧且
賤刑尅尤防上法場夜土會主癱傷金妻愛入别人
房(與夜土會主癱難與金合主妻淫)天乙更貪修養術彗來劫盜惡
聲揚首尾氣豪多勇毅居財一似雪和湯兄弟犯隔
他鄉田宫祖産破狼當子息女多男巧妙僕夫偷走
急忙忙(水在三宫兄弟離别四宫破祖業五宫男女多巧妙六宫主奴僕走)妻位主妻
多外染厄宫腰腎也羸尫遷移處好遊商官宫早歲
甲科昂福德自然多福壽貌宫儼雅性温良從頭說
盡人間事後學須教仔細詳
水星善惡本無心同處尤宜吉曜臨最怕惡星同入
陷平生浮泛不能禁水星如傍火之精火土同行何
許清若與金星相夾帶平生天下有才名晉地相
逢土反宜衣豐食足不須疑若還更伏太陽下萬事
和平福可期雙女宫中得逢金超昇富貴巳宫臨
金水共蛇蛇會處科甲必定稱人心水人以木為
兄弟壬癸生人亦如之吉曜重重在此宫兄弟五人
五箇貴太隂屬水再逢水兩水令人多智慧反成愚
鈍本無他只為金牛非正位體貌洋洋得水星水
星又為火同行相濟相傷成福德只憂田宅主多更
太陽紫炁并水星若當本命富還清富主堆金仍
積玉貴時只是自清明六合相逢金水鄉多能相
貌更堂堂木星隣近多淫亂却主資財壽命長水
逢吉宿便興祥莫使凶星共一方若值孛來同照命
一生性毒好争強火星若與太隂同作事從來不
見功好競到官常失理夜生方免獄瘟凶土人得
水不為財反於財帛起悲哀破蕩田園死妻子亦愁
宅舍化為灰水星辰上仍逢水若遇太陽本富貴
莫教别有一星來不可圖名且圖利水入紫炁先
喪父戌未水星當尅母為人持重有文章直待晚年
方發舉火入強用水為官土星同位主孤寒從教
學館星光曜空讀詩書自小頑太陽元是火之精
子丑宫中並水星若在邊傍應為福定須科目振聲
名水星臨日性淫邪紫炁同宫命曜加子午夘酉
四處命平生只是愛貪花同金多欲火貪婪晝夜
相逢多夭死孛計相逢邪佞人晝則吏戎僧道爾
金居亥火絶男兒三十年前未見妻若也有須生死
絶真金必定化為泥水火相刑第九宫土羅對照
賊徒中三方若在高強位日夜貪謀作貝戎水主
文筆的作竒木金西沒並光時一星乘旺三方位須
作龍頭貴格推辰星在巳旺非常與日同躔列軫
鄉假使不登黃閣貴也須官至翰林郎水星最喜
遇金奇富貴須成少壯時凢有所為無不利更知有
壽到期頤
水星殿局朝元
水星附太陽曰玄武持旌在獅子(午)為正殿居申子
巳亥為本局愛箕璧參軫四星為朝元身命太歲
臨之文章華詞翰苑之任六庚生人最佳
水星廟旺樂順留伏逆
廟旺宫水入雙女巳上名為文昌玉堂星凡人若
是本宫帶禄馬更官禄宫有吉星兼行五星順叚便
斷為至貴若不行本限只身命相應更見禄馬只作
龍圖給諫翰林命斷若論科名應在第二三四名前
若有救星作賢良出身若在此宫留伏逆段減力
仍看他星斷之兼内品之位
樂宫水入隂陽申位上名為天鸞利英星若人遇
之皆有文學更有吉星相應便作京朝斷之若無救
星只作名流上等清貴若伏留逆叚皆減力只主伶
俐如在别官減半福更若吉星同臨便應外臺
順叚永入順叚名為天犀天科星凡人身命遇之
更看主星便作品貴之格若論科名多主二甲四甲
大凡看命若斷科名先看此星為準仍看禄馬得地
留叚水入留叚名為黃道台星凡人身命遇之主
聰明只發薦不登科有救星加三分經云水入留
叚號天嚚榮妻寵妾是前因主星三合妻宫位亦可
文章以立身
伏叚水入伏叚名為天鳳天井星若人身命逢之
多主口舌是非為事不定淺薄若得禄馬入格有救
星必多巧藝更主星在強宫者貴經云水星伏叚
名宿汨為人作事尚匆猝主星前後三宫行情性無
常多恍惚
逆叚水入逆叚名為厄折窮哀星若人身命遇之
識見機關陽宫多智隂宫多詐更會禄馬貴人作貴
命斷如在低宫夜生多學傷口過招是非經云水
在前逆名厄折致難見災常切切主星之後第三宫
好色貪淫無限節水在後逆名窮哀為患為冤不
可猜主星對日須有位貪淫迷色損傷財
水星躔宿俱出玉關經玉關歌
水躔角宿號天成清秀文章學術明
喜怒無常心不定平生財禄自豐盈
水居角位有金星金居龍位好辰星
水角得金分外貴金水相潤有精神
水躔亢宿號天津容貌清奇通道術
心清閑暇作文章多學多智善音律
龍頭水潤有高功最喜學堂四正宫
女必聰明男學士禄主權方達聖聰
水躔氐宿號天旨言語聰明知道粹
人情好惡性能通遇吉終須文學貴
氐宿所屬夘與辰水居初度福堪論
八度深躔尤怕火水火相戰是閑人
水躔房宿號天淫智識聰明如賢人
衣禄自然心泛濫文章學術妙經綸
房宫日兔向東家水臨此地不堪誇
日兔不堪辰曜立水到東居勢位差
水躔心宿號天凌清潔為人快性情
巧計多修文業秀聰明才藝二三分
心宿從來樂火臨水遊火分勢難禁
火須于心居大火水焦火位病來侵
水躔尾宿號天澄理義該通學術明
資財耗失多災否惟恐風狂染疾人
尾宿亦怕水星遊火虎從來水不流
虎若在寅正所屬水臨此地福難求
水躔箕宿號天浧心閒快樂任天眞
平生衣食資財足道藝文詞足講論
箕星好水水相宜水豹周流日日竒
上下相流堪作福水木相扶却有依
貴格云辰星偏喜度經箕丹桂須攀第一枝
水躔斗宿號天德俊譽文章心耿直
子孫榮貴更氣和衣禄豐盈言語澁
水來斗宿莫臨妻必定難婚事涉遲
若在餘宫怕吞尾水氣相逢恩蔭竒
水躔牛宿號天甄朋友氣和益子孫
心謀機密人難測財物多應得外人
水牛相會貌超羣處世榮華蔭子孫
只憂計孛相臨照凶暗乖離受苦辛
水躔女宿號天驛眼疾朦朧是貴人
貪財好學多議論平生衣食也艱辛
女星更好月同行隂曜同隂禄可亨
若見土星同度立妻兒孤尅自無成
水躔虚宿號天馴清潔為人財禄臨
多能技藝心慈善孝順終須樂弟兄
虚星星月水中求水星到此福高丘
須要吉星兼禄主若無留逆福綢繆
水躔危宿號天中語澁心艱眼半朧
中末之年方得力外人財物稍寬容
危宿本是屬水宫水無定度木兼隆
若是留遲方定貼更逢廟旺反無功
水躔室宿號天攸文學聰明智慧優
歷事未能心預測筭籌多計樂閑游
聰明文曜水星精臨室度中喜順行
若作科名并禄主安身坐命禄安榮
水躔璧宿號天池智慧多端有志機
天文玄象多通會衣食平生也不虧
璧宿在亥號天宫水要加臨璧度逢
水從此宫元甚妙須逢福曜木尤隆
貴格云水星度璧福偏隆挺出千羣推第一
水躔奎宿號天凌忠直為人性急煩
財禄自然多積聚平生多事不安閒
奎星七度過乾宫水曜臨之福不窮
若是深行宫度分白羊水浸實難容
水躔婁宿號天澌耿直為人不受欺
衣禄豐隆多稱遂平生快樂勿凶危
婁宿從來屬火棲水還同度固難為
水浸白羊終汨沒縱逢禄主亦凶危
水躔胃宿號天泓耿介於人記事明
忠孝有心多執滯為官衣禄未安榮
胃宿水星切莫逢天羊孤角自生凶
水位更逢夜裏土修書無氣更顓蒙
惟藉金星同度分方居福禄號文昌
水躔昴宿號天誾容貌清奇識五音
心謀巧計事沉静衣禄平平禍不侵
昴位正屬金牛宫水躔金宿氣英雄
若是主星兼氣力少年聰俊廟堂中
水躔畢宿號天淋歴事三思性又欽
容貌清奇衣食足文才學問滿胷襟
辰星水蛇方躔畢八度如何有貴榮
逆伏留遲皆不吉若行順旺稍聰明
水躔觜宿號天樞清潔為人足智謀
多財多藝多工巧歡樂平生好遠遊
水星聰慧主文詞四七之宫不喜觜
孛曜同行來此地色慾貪歡只為斯
水躔參宿號天湫歡樂無憂足計籌
作事未能心巳怠豐衣足食自優游
水臨參宿正廟居文星入廟要因扶
水性聰明專好動因能自執不凶虞
貴格云水曜經行參宿度貴榮廊廟位三臺
水躔井宿號天潯心好清閑志曉明
籌策文章人薦用聲名遠播定官榮
井為木犴未宫棲水來此地福相宜
井有水星須得地此為富曜福希奇
水躔鬼宿號天洪好静為人更美容
心裏洞明兼道釋衆人欽用樂無窮
鬼星正𬋩未宫陽水鬼相躔未可當
此曜順行宜見水水孤井立必孤孀
水躔柳宿號天汪為人柔善會文章
巧計多謀心不定聲名閭里自揄揚
柳星所樂水相從水扶柳曜最從容
柳綠更宜流水處科名騰播達宸聰
水躔星宿號天清伏見皆能官職榮
與日同宫須大用定為喉舌顯朝廷
火星居地水争衡星宿騰輝水路亨
水宿星官多巧麗文成七步氣鏗鍧
水躔張宿號天榮富貴雙全性又靈
文武才猷皆並用賢才兄弟樂平生
張度水星衆所欽每臨身命福資深
必能顯赫人争羡名譽昭彰達古今
水躔翼宿號天異年少登科文學貴
清華要路驟遷榮與日同宫須大貴
翼宿八度至十三員明淨潔水來參
不論遲留并伏逆當居科甲有文談
水躔軫宿號天岑文學之官衆所欽
聰明謀略人多會藻思文章入翰林
軫宿本是水樂宫水星入廟福尤濃
上下同流為樂曜男人多學女人聰
水星行度
水星在星宿三度十六分以上至七分為向廟至張
五度為正廟在隂陽宫為本宫旺參宿為樂宫在雙
女為旺宫翼宿十二度為次旺宫軫宿四度為正旺
居此生人聲聞四海
辰星星為員明水之廟也不以伏逆順見皆主大貴
常居一人之前後有出人之才為喉舌之官若臨雙
女宫翼二度及十度為好樂之宫及為旺度與日同
到少年便貴歴清華之選若日在軫水在翼為宰輔
之任日在翼水在軫為文學之官水無正性以對合
為性近金好音律兵戈近木好近貴人近火土貴則
貴賤則賤近蝕神好偷盜近孛好殺近天乙好神仙
之事入宫十五度以前好文章十七度二十度好醫
卜二十一度至二十六度有見識好潔為僧道二十
五度至三十度近日則吉遠日則凶若伏逆皆為技
術之巧與金相好與火相惡
日度主性格温厚内剛外敏聰明有才智衆人見重
是主星晝生有位夜生大富不是主星晝生文藝出
衆不貴夜生性巧因道藝立身後必富
月度主性聰明有信急性多巧多嗔有貴位
木度主多智謀書算多男女能行義事為事吉慶非
主星多災
火度主多災厄為性不定多毒害有機密識量因妻
子有厄損財主患風狂木見減半
金度主性格聰明英雄多才智好兵法知未來之事
有聲名足財帛王者用之授斧鉞木應轉好是主星
貴不可測亦因女人疾妬之厄
土度主損兄弟因男女有厄婚姻不定或娶在他州
有暗疾災躔或損一目多貪財論訟火相尅則死木
相應則免
水度主足文學有聲名常快樂能講論足財帛女人
有厄
水星入宫
日宫主聰明文學白日轉加大有文學聲聞四海好
圖書有道藝合得國王重用多因貴人喜愛夜生有
財非主星晝生文藝出羣順行並貴夜生微有福
月宫主聰明工巧好文學得貴人見重因此成立為
事不顧危亾是主星有位非主星因武藝立身致富
木宫主聰明出羣智量深遠合道理明玄象知好惡
能知人是主星多近君王左右得貴人見知非主星
微有福
火宫為人性沉厚作事方圓有心機好道德明音律
禍福預知人休咎凡事有成伏逆諸事難決是主星
夜生有位晝生有財非主星夜生有福晝生技巧非
貴也
土宫主性凶猛見善行善見惡行惡言語澁心細難
測得外人財物主患眼目是主星微有職位非主星
多非横之災善星救之可免
金宫主形貌端正心性寬多憂惱能音律與人為師
水宫主聰明急性能知人智量方圓見事長有文
藝是主星夜微貴晝生富對照三合性格亦同福力
減
水星同宫
水木同宫有智慧足文章大人委用有貴子
詩斷木星喜與水星俱水賜洪休慶有餘
百六會時千福備等閑平步入雲衢
水火同宫主富心平多奸惡
詩斷火星怕與水星交困苦傷殘百事淆
隳廢凌遲逢百六夫妻父子總相抛
水金同宫主食妻禄富貴少年榮顯足壽
詩斷金水二星若相會俯取官榮如拾芥
大凡遇此喜非常百六逢之俱吉太
水土同宫多滯言語不快會文章日生吉夜生人主
年九十
詩斷土星若會水星同學行孤高膽氣雄
秉節揮戈文武備福來百六慶無窮
水羅同宫不論晝夜生人少疾衣食平平至霹靂之
難宜念善
詩斷水星最忌與羅同詭計無廉一世窮
不孝不忠多暴雪不然瘖啞與盲聾
水計同宫主兵刃寇盜之厄
詩斷水與計都相照會缺唇跛足并駝背
或生癖疾女多淫或是迯亡與結配
水孛同宫主貧賤
詩斷辰星不欲相交彗男可為奴女可婢
邪淫奸宄主貧寒畢世十謀無一遂
水炁同宫有財禄足壽
詩斷炁星若與水星同天産其人福勢昌
官爵顯榮家又富千斯倉與萬斯箱
紫與水星能作善厚德純性學神仙
醫卜伎巧多文藝一生福壽兩綿延
琅玕經節要
水乃陽曜喜樂陽星輔日而行助其光熾主方廟旺
卿侯之職水木同宫貴重禄豐加之炁月主順興隆
水乃陽星宜同太陽晝居廟旺官至卿監
水木同宫主高貴豪富更加炁月貴為守帥重職同
金多欲遇火不和貪婪無足為事妖訛計孛加臨非
節非忠夜生尤順晝則藏凶
水星同金居廟旺遇火羅照雖受衣蔭主淫濫破田
業晝夜不順必夭壽如同計都孛夜生則吉亦主性
不忠良晝生見之非戎吏即僧道或免凶害即主刑
傷不仁好殺
晝同土曜當盛可期順則廟堂與身肇業仕宦亨嘉
居官名節夜則湛薄貴而歇滅若遇留逆多屯苦節
水星見土白日見之順行廟旺則貴而忠信官位興
隆官至守土夜生減福在強宫則富掌大財留逆促
壽損尅妻子不死則帶篤疾中風之患
羅㬋樂旺掌權之多陽宫禄厚隂夜蹉跎
水同羅㬋晝生陽宫則貴領重權禄位高厚雄貴出
羣夜生隂宫尅剥刑傷貧窮下賤身難卓立
最宜旺位炁木同行晝逢吉曜福禄轉增
水星照臨十二宫
命宫
守照命宫形質重厚體貌威嚴舉措有成性快寬厚
多學多智有頭無尾柔中之剛奸中之義心有謀用
不懷遷怒此星入命專主性巧文章冠世筆陣超羣
一生無大驚恐災厄逢危不危險不險大事成小能
順人情若見惡星則反吉為凶見善宿則變禍為福
寳鑑歌云水星入命最為精危厄災迍自不成逢惡
則凶見善則喜入廟主少年及第在酉宫女有命服
巳申巧性文章夘戌藝業口談到未謂之八極星一
生福禄與紫炁同在命好神仙黃白之事與日金同
為輔弼格最吉惟水滿三用吉多則反凶謂之無救
樂旺中主大發財正好處則死盖水不欲滿用故也
金木同位同行少年及第在陷宫不伶俐與火星相
惡金星忌妬與日同行多主淫慾忌孛及計同水
照合有文章才學多智識心性無定主
詩斷水星臨命智多能引薦求財事不成
廟旺遷官榮爵秩餘宫僧道晚年興
水德星辰在命宫得逢旺處便攀龍
聰明智識多機變生在榮華富貴中
命宫只有一水星蓋世文章異衆人
父兮生我今何在不見登科出仕林
財帛宫
水入財帛幼年多散水照有文章筆上財帛之分
衣食中年少稱意
詩斷財帛宫中遇火争一如把火照霜冰
此二宫中逢此曜初年&KR0809;槖盡皆傾
第二星辰在弱宫飄飄財帛去如風
若無惡曜來衝破却曉魚塩水利豐
兄弟宫
水星主多姊妹難得力水照兄弟隔離他鄉
詩斷水星吉曜遇還稀來照三宫便不竒
上有親兄下親弟兩頭無義便侵欺
水星到巳正乘旺最嫌金火來相傍
太陽若落在前頭縱是後生亦先葬
田宅宫
主自成立又云若臨父母永年齡水照主先破後
成田産多因外方立家成活
詩斷善星一曜是辰星得入強宫福轉精
不見當年刑忌照便須萬頃與千贏
四宫遇得水星光吉助先令母壽長
文華一遇登科早為官食禄及爺娘
男女宫
端正至老得力在戌位則招偏庶異色之子水照
有聰俊之男見多者只招一人之力
詩斷辰星高照子孫位俊邁文章為國瑞
水數推來只一男振起家風日榮貴
奴僕宫
雖有奴僕鞍馬亦多主失竄水照奴婢六畜多損
害
詩斷水星旺處旺牛馬却多奴使性難驅
雖然萬物總由分所為稱意自安居
金木同來奴婢宫前有太陽男女貴
只用五六正相鄰名達天朝振經藝
妻妾宫
妻宫端正談論聰明手足纖細中道亦主生離死别
水照主妻性不定多外情及奸盜
詩斷水照妻宫對照命富貴貞賢福難並
忽然惡煞來相侵心濫情淫性無定
疾厄宫
少災又云在疾厄時常疾滯水照須防江河之厄
亦主疾病
詩斷第八宫中水德臨温柔情性足人欽
忌星凶惡來侵犯沉溺波濤墜井深
遷移宫
水入遷移所謀稱意水照不利舟行防有風波之
險厄
詩斷水星合照最為珍更看東生命位星
賓主和同無惡犯遷移出處總歡榮
第九宫中會金水金水太陽同一位
更加本命對宫濕屋宇既多尤壯麗
官禄宫
主多口舌強仕以前主有官非相染亦忌婦人憂擾
之事水照主官職驟遷
詩斷水星偏喜照官宫出類超羣福自隆
委任股肱扶寳祚官居高品貴侯封
官禄隂陽水到寅不然火到亦為迍
自言健訟誇無敵破散田園自有因
福德宫
君子得之早年亨通一世優游晚年以來財帛大旺
庸人得之得力得財中年横發衣食自然所謂不栽
一株桑箱中有餘服不種一畝田倉中有百榖水
照有聲譽貴人舉重之喜只一生不宜隂人交性多
反善為惡尅身之事
詩斷十一宫中水德來汪洋智識仰賢才
公嚴厚德人欽重澤被生人遍九垓
相貌宫
身形肥小而不瘦神氣清高容貌端正水照主人
好華得隂人喜重
詩斷冰星相貌最為強清風凜凛肅冰霜
若遇惡星無惡曜容顔端正動君王
相貌宫中遇水星機謀多計足嚴明
雖然羨容豐衣禄祗恐飄蓬破六親
水星變叚名
寳瓶宫玉池星又名天宸星主巧妙聰明得北方
禄
詩斷玉池本是水之精學館科名萬事亨
更有惡星相照視便為僧道也聰明
磨蝎宫沉晦星又名天殊星主貴人欽羨文學
詩斷水星丑地為沉晦疾厄遷移溺水津
妻妾主逢妻不潔男為盜賊女風塵
人馬宫滲漏星又名天樂星主歌舞好舞能謳
詩斷寅宫滲漏水為凶六宫疾病命相呼
對照傍臨無吉曜一生辛苦受貧窮
天蝎宫仇讐星又名天狡星心性狡猾不誠實
詩斷太衝水宿號仇讐貴賤命來由爾招
若值孛星羅土計零丁親屬定應消
天秤宫玉龍星又名天貪星主吝財物招是非
詩斷角亢辰星號金龍更加金水喜重重
學堂四正無凶煞馳譽蜚聲翰苑中
雙女宫玉女星又名天驄星俊傑文章巧妙
詩斷巳宫玉女最為良更得金星佐國王
男兒得此官榮顯女人逢此有冠裳
獅子宫天目星又名天妙星文才巧妙
詩斷午為天目水高貴色衣子息皆聰慧
更加四正福星臨鮮讀詩書文美粹
巨蟹宫巧計星又名天厭星主遭人厭枉屈
詩斷未為巧計美容顔破蕩庄園賣祖田
若被惡星相照合機關巧藝會千般
隂陽宫紫微星又名天德星福禄全美
詩斷隂陽全會紫微星富足奢華有始終
更得妻財增貴盛子孫榮舉孝廉中
金牛宫失偶星又名天傾星隨世情逐高下
詩斷水星失偶到金牛兩取三婚尚未休
女子若逢三度嫁不然離祖在他州
白羊宫天剛星又名天巨星主事沉毒坑陷
詩斷天剛白羊男女怕切慮大限損天年
更逢月孛同宫度定遭刑獄及顛狂
雙魚宫玄武星又名禄崇星主福禄超崇
詩斷亥宫玄武水之精掌握樞機果不輕
官禄遷移兼福德何愁方外不揚名
星學大成卷十七
