星學大成卷二十
明萬民英撰
三辰通載
太乙月孛星
總龜筭法置積日加一千二百三十五以三千二百
三十五大數除之商數一千五十列上位其餘不盡
者為殘分用七因之上位商數以二十一因之加八
下位以六十二為一度不滿者不入分(闕)平行一日
行十一分二十九秒
月孛論
太乙月孛星属水之餘天暗之宿也一名彗星一名
妖星一名天哭毛頭星隠行於天其行宫度一日行
十一分二十九秒一宫住九箇月九年行一周天行
道有黃赤之不同喜怒之無定喜則為少微星怒則
為彗星此星出現使衆曜無光羣星失色或入南北
斗中或入太微宫或犯天闕國須有災所主分野郡
必有災人民饑饉流離其方若兵興將死兵亡
乙生人以為祿主星甲生人以為暗星
丙生人以為權星丁生人以為囚星
戊生人以為印星巳生人以為刑星
庚生人以為催官星(貴星)辛生人以為蔭星
壬生人以為耗星癸生人以為福星
此星廟未旺寅好巳樂酉喜申順子怒戌
琅玕經云命與身宫孛照時柳躔初到最為竒諫官
御史元相稱兵寄文衡又所宜富貴可期經翼軫聲
名當發在虚危更臨身宿直難者最喜隂方夜見之
此星空與人為福多與人為祸若乘柳梢旺度之
分善星相會便作大官命斷之縱使為官亦為歇滅
又最忌金星同宫亦主尅害妻子經云欲問榮華
及好妻生來太白順遷移若逄對照家無子那更同
宫被孛欺賦云尅妻害子太白與月孛同宫又
云妻無子息都緣孛在高強推星者宜仔細消息無
有不應君子得之在命亦喜劍鋒同宫乙未人劍亥
鋒夘巳酉人劍鋒俱丑乙亥人劍卯鋒亥巳丑人劍
巳鋒酉乙卯人劍未鋒亥巳已人劍酉鋒巳此煞在
命專主權柄在妻損妻臨子害子經云劍鋒之煞
細推詳又臨身命最為良執卷之人湏及第釋衣道
術足財糧惟有小人全不好會教早夭法場亡更被
天刑㐲尸制投河自縊眼無光此星吉星名福煞百
人逄之百箇昌若更盡傳真言訣合用金銀數十廂
六乙生人孛為正官祿星月孛星同宫不為凶惡
之宿
月孛歌
彗星威烈形似墨眉目精神光灼爍(闕)猛少言
詞膽氣麄雄心性惡能運謀多禮樂最有心機難測度
財多聚散一身孤父母家財多索寞金牛巨蟹及雙
魚寳瓶宫中好安着堂堂容貌有威權富貴崢嶸人
驚愕日月會事安着父母凶狂先盖廓木來必定助
威權金會貪滛妻愛謔男為巫術女為尼水到穿窬
入樓閣土火亂世號英雄紫炁更能脩合藥天首會
好劫掠天尾法場世抛却居財盗賊破家資兄弟妻
宫難檢約疾厄腸風内主災西没之位妻喪却官宫
凌辱夭天年十一宫中偏福薄陷宫十相不曾全依
此推之終不錯
九晁惟有孛堪畏若到南方宜向未未前中後坐太
陽一生名字播馨香獨行尤可免災迍切忌相逄
首尾星或更同居高強位不為人害定遭刑孛星
最喜入秦州為官作事最優游平生食祿無停歇佩
玉腰金侍九旒與水同行更處閑或無吉曜去相
參限中更若來臨照男作偷兒女必姦子午孛星
喜在寅亥申依舊主逄申寅申兩位孛星列子孫榮
貴佐明君巳未二方逄月孛九流飄蕩多出入直
饒入廟雙女扶只是終身足衣禄莫以此星為大
忌除却寅宫偏喜未更得太陽相逼夾兄弟絶無有
田地子午還歸子午位若在弱宫方可喜元來富
貴亦尋常亦主高明通性理丑人不喜孛衝年雖
居廟樂祸連連遲留若向申辰上媒保得財仍得田
太陽若與孛同宫第一隂人不可逄丈夫隂德并
疾厄偏因好事傷財帛太隂本自有虧盈為福為
災無定形若見太隂與月孛母亡父喪惹官刑生
時孛在柳躔間更把官星仔細看三主若居強位上
豸冠丰采爍人寒太乙人加惡曜名逄之多說祸
非輕如何却有榮華者在廟因為鈐轄星威權本
是將星高好把功名属汝曹不被凶神輕犯破也湏
鄉社作英豪孛星不得善星扶如虎如蛇毒有餘
男命刑妻非一室如云女命亦三夫孛同天尾火
宫行木土金星陷不明命主更居無力地斷然自縊
喪其生
月孛臨喜怒宫
喜宫名為天極天曲天亹星若身命逄之為性凶險
作事猛烈只宜同五星在命并八煞官祿主有清貴
之職若庶人多災厄損妻子随宫分斷之在身宫主
枷鎻之厄危險之災水火之厄被人誣頼母必有廢
疾若為僧道則有權亦主住持怒宫名為喪車鬼災
天彗星若身命遇之多是非貪酒色更犯煞星主徒
配遠方若官祿宫遇之皆主不測灾及為貪婪至賤
之軰兼主惡死有救星則平僧道可免
月孛躔宿俱出玉關經玉關歌
詩斷孛躔角宿號天亹情性聰明丰貌美
貪淫好酒心不賢煞害傷妻湏尅子
角木蛟辰龍見孛必爭雄
更逄陽刃位劫寇法場中
角度相逄怕太乙定遭犯歲多沉沒
金木吉曜與同行老歲方能保簮笏
孛躔亢宿號天微心毒如蛇事事危
易喜易嗔人不定此生定是損妻兒
亢宿属金龍得孛反生凶
孛在龍前為武曬藩垣坐鎮立邊功
太乙亢度最清竒九度之中正所宜
金德同之真為美財名横發少年時
孛躔氐宿號天僉凡事施為却得安
更得官星來抆助朱衣紫綬聳朝班
氐惡孛星同祼體分外凶
誰知氐土貉見孛反孤窮
太乙九月過一宫九年一次到氐宫
官祿獨行隂夜喜發災還與惡星同
孛躔房宿號天瞻若臨身命為大權
文韜武略居官顯更立功名主重權
房兔日方隆東去孛共蹤
卯宫為刑曜隂宿犯陽宫
太乙來房性妖孽或女或男皆作劣
一生孤苦尅雙親作事無謀心不决
孛躔心宿號天祗官職榮華祿位宜
百里郎官名位著參謀半刺着緋衣
心宿孛難容陽位孛孤窮
土星無夜忌凶忌兩重凶
乙星為性多猛烈心上相逄亦作孽
不宜水宿同度中六親骨肉情皆别
孛躔尾宿號天該家道興隆慶大來
身命逄之官祿至將軍公輔藴三才
尾宿属春寅孛到必消沉
兩宫寅卯位到此惡難成
太乙尾宿不完全危險如何保夀年
十箇八九多禍夭千思萬計實難言
孛躔箕宿號天華位逄燕國定豪奢
官班自有超榮貴財物金珠富一家
孛宿怕躔箕箕風動刑妻
孛到孤刑曜妻位不相宜
乙逄燕分著緋衣正喜遊宫定到箕
古法盛稱寅地旺此人必貴定無疑
貴格云彗星寅位必躔箕節鉞封侯被織衣
孛躔斗宿號天嚚面生波浪口無聲
不是過房湏有尅貪花愛酒賭錢人
斗前難祼體瞻斗有尊權
到此不嚴肅朝斗與朝天
斗廿四度值乙星多憂多樂亦傷刑
刑後忽然身富貴為主圓夜月光明
孛躔牛宿號天芳孤寡徒刑性更凶
若教疾病躔身上免得生離不善終
牛宿號刑星夜生更怕刑
孛水土牛忌休問利和名
太乙忽然下牛來入在高宫獨不災
此曜所為心性别吉曜同之任意裁
孛躔女宿名暗金毒害顛狂曜六親
花街柳陌貪遊冶莫教老後更伶仃
女好孛星來北闕孛湏諧
餘宫皆祼體到此不為災
乙星惡曜女家存此命之人定有迍
所謀不定心疑慮恩背情疎妻必分
孛躔虚宿名天智萬事施為皆遂意
官班富貴旺門庭只恐兒孫無一二
虚宿北辰宫孛星作福從
北闕衆星拱緋衣拜高穹
乙臨虚地將何决萬事過人真殊絶
只宜夜旺此宫生財似泉流官不竭
孛躔危宿名天姱命若逄之旺一家
不是官崇湏富盛妻宫子位必吁嗟
危孛逄天京室亥在前程
孛到為吉曜少尅老方榮
乙曜臨人智術微旺宫度分守於危
此身若不為臺諫亦主當權宰相機
孛躔室宿名天仗星到雙魚為正旺
逄之富貴必超榮定作朝廷公與相
室孛好朝天到此自虔惓
内室孛尊重祿主少微垣
月孛室宿未為竒眷属孤傷靡不為
多招閒慮心頭事老則防妻又損兒
孛躔璧宿號天巴旺地湏逄到一家
身命逄之徒說好到頭不免事如麻
玉關璧属乾孛惟好此躔
天嚴非孛立朝天要夜蟾
太乙璧宫好殺害為人不就事難任
百端心計多謀畫盗賊奸雄忌火金
孛躔奎宿號天便賣盡田園賭盡錢
不是酒時須博奕貪花浮浪見憂煎
奎宿戌宫排温柔怕孛來
祼形奎暗曜難堪孛到猜
奎中遇孛心難靜身消瘦長貌充秀
寬心緊性好精神聲名纔有終無夀
孛躔婁宿號天邪少年浮浪悦紛華
小急大寬心不定平生終不受迍災
婁名天狗宫孛怕此曜逄
孛來為陷害凶曜必生凶
婁星最喜吉曜來若逄太乙轉為災
若不刑傷并自縊六親暌别不和諧
孛躔胃宿號天翰性急情寬事少閑
只恐為官年不永若居貧困夀如山
胃居戌位間到此必安閑
至酉名吉曜為福必闌珊
太乙臨人多災數火喜曜來胃九度
夜生值此主歡娱握掌兵機主宰輔
孛躔昴宿名天喜命若逄之姿貌美
妻宫損尅兩三重祿位湏逄升玉陛
昴属酉日雞月門孛相宜
諸宫皆祼體惟酉着緋衣
常言孛星偏喜酉最利金牛宫昴宿
金能助用此中來合主科名兼福夀
孛躔畢宿號天詵生湏富貴顯家聲
仕途超越登科早朱衣紫綬立朝廷
畢星是月門孛到朝至尊
畢星惟好雨滛慾有名存
畢宿如逄太乙侵不宜逄水與逄金
偏惹是非迷酒色風癆痔漏暗傷身
孛躔觜宿號天陻門戶光輝是此人
年少登科官進速性情容易便生嗔
觜好孛用水觜孛喜命宫
孛到為廟樂七度莫言凶
宿觜若見孛來過疾厄宫逄阻難多
五位臨之難得子命宫身位禄消磨
孛躔參宿號天詮官禄須逄抵不難
妻子宫中須有尅更兼天夀在蒼顔
申位有參星孛臨視不真
迤遷并度近孛&KR0034;兩相嗔
參水猿中見月孛進退所謀皆恍惚
羅㬋計都火來侵不至中年便亡沒
貴格云水孛到參非失位貴持節鉞更無疑
孛躔井宿名天誑衣祿生來須大旺
資財恐是别人收有子終須還破蕩
井來孛昏濛十七度無光
月宫孛朝母初度反作凶
太乙躔井未為強神氣疎慵貌亦長
性裏欺良懷惡妬若無星救恐刑傷
貴格云攙搶東井福偏饒榆塞藩垣任可倚
孛躔鬼宿名天詫巨富官榮兩無價
為人毒害更英雄先有聲名大權覇
鬼見正月明孛逄拜蟾京
朝瞻居母位敬謹不生嗔
太乙之星守鬼門語言稠重出人倫
身才魁偉多温厚遇夜生人少見迍
孛躔柳宿號天衝將相功勲祿萬鍾
威望從來臺憲任蜚聲騰實顯英雄
柳孛自優游柳稍位近周
十四非為福十三度公侯
乙星掛在柳稍頭定知此命主公侯
更有木同秦地分少年朱紫不勞求
孛躔星宿號天戎定殺妻兒在少蒙
為人執拗心多強衣食生來太不中
星午正陽明大忌孛來侵
孛入終須晦太陽孛難禁
乙星若在星邊過又與羅㬋同度坐
峥嶸負氣武兵人志壯心高膽又大
孛躔張宿號天權妻子宫中未保全
衣食生來自豐足性情高尚樂忠賢
張宿月鹿明孛臨號元真
須是旁奎宿張曜孛華明
太乙權威勢如虎不宜張宿居於午
偏生庶出二重親卓立生涯難守祖
孛躔翼宿號天譁此是星辰到本家
喜怒不常多色慾心如狼虎毒如蛇
翼好孛同行孛躔翼宿亨
孛水宜同立聲應位持衡
太乙本是惡強星翼宿躔之疾壓身
女主産亡男癖疾限行至此不光明
孛躔軫宿號天忒戀酒迷花好遊奕
家財盡破好行偷若不投軍須有尅
軫星屬巳宫巳水孛争雄
陽極隂相續相續自無凶
太乙獨行來到軫為人性急多明敏
若逄土木再同居破散資財離鄉井
月孛入宫
太乙月孛在虚危柳為樂井畢為廟翼為旺居此生
人主居官有威望人多畏服主有節察之位刑殺之
權在身命八煞宫見火為盗賊見金為不軌之事妻
亦不良在財帛則多耗散為脱賺但在身命官禄則
吉在諸位則凶此曜為災福力大於諸星若見木即
為臺憲之任見火為亂世英雄見水為盗
日木宫主為人重厚心直三方盡在強宫主少年榮
逹非在強宫主少年雖得貴人見知諸事不成立
火宫主為人性快出言不審是非一生宜防婦人損
陷及小人暗窺主星在最高之地立在微職合少年
立身
土金水月宫主為人性剛作事忠直有謀計好殺害
守虚危井柳鬼翼宿者主節察位
月孛同宫
孛金同宫為行不良妻亦然男為巫女為覡
詩斷金星與孛若縱横百六逄之大吉亨
人産遇時須抱福家居金玉保康寧
孛水同宫主因文學有災多虚詐見四刑星主膿血
之災在三九宫主落水死不見屍
詩斷辰星不欲相交彗男可為奴女可婢
邪淫奸濫主貧寒畢世千謀無一遂
孛火同宫心好善而實不能行亦多癰疽膿血
詩斷熒惑最能誅孛彗掃除攙搶為慶瑞
官榮上爵秉威權百六逄之為禍害
孛木同宫宜官不宜才藝夭夀為悖逆之徒
詩斷木孛原來主夀齡今日無分重與輕
人生八十高年客皆由四正有強星
孛土同宫夜照損夀傷財刑害瘖瘂之疾
詩斷其如土孛坐天心雖要分明見太隂
不顧順留并伏逆布衣從此振儒衿
孛羅同宫各居廟旺主有威權
詩斷彗星若與羅㬋會勒石紀功揚塞外
常人遇此至千殃百六遇時愈殃害
孛計同宫為姦淫不廉不潔多損多破
詩斷彗星計都不可逄人生薄賤主貧窮
須招風疾并癆厄百六當之不善終
隂人計孛若入命定是淫邪色慾娘
若得善星來同照遏雲歌舞近侯王
孛炁同宫主性巧聰明多技藝足文詞衣禄有權治
之人
詩斷蹇薄皆由孛紫逄離鄉背井道途中
多情色慾仍為盗千方百計也還窮
孛日月同宫主防父母居官有生殺之權日好訟夜
好酒賭博
詩斷日孛相交名字損反使吉人心惻隠
姦臣叛世不生兹百六會時保安穏
日同彗孛大為凶百六當之禍患重
犯法蛇傷并虎咬倥侗畢世一顓蒙
琅玕經節要
孛為隂曜最宜夜照廟旺身高機權兵要晝孛日同
財名有望夜孛月同財祿榮旺主背多貧運為阻障
羅㬋同位喜旺雄貴逄忌宫惡多迍多否
二星各居廟旺或在高強主雄貴重權之位更若同
忌星在陷弱宫即多刑尅
天乙同宫竒能巧技衣禄豐厚不無掌治土與孛同
夜招刑尅晝人若逄廣招財利
孛同計火晝逄主祸短夀多刑災厄破敗夜生貴旺
衣禄常殊臨順廟權掌兵符
孛計日逄主夭夀不夭折則風癩顛狂凶死夜照主
衣祿興崇好華飾若在廟旺有武祿重權貴氣金水
夜同職位顯榮晝人主順財禄豐隆身主同惡妖濫
困窮忽然無救亦不善終木星照順福慶亨通縱然
惡厄亦不致凶
月孛照臨十二宫
命宫
守照命宫眉目疎秀體貌堂堂噐量宏偉瞻視自尊
大寬小急為人性重易好易惡好殺毒害奸雄氣烈
入廟反為權柄善星相扶少年及第無吉星輔助必
為災咎為人不足多病不快活假饒富貴亦主犇波
食禄之人無由安閒貪酒好色夜照獨宫身名亨逹
如是晝生破失根涯在妻宫則妻損早在官禄則居
官有威望人多畏服有生殺之權與首尾同宫尅害
妻子與天乙對望處世多迍其星名天吏星主禄雄
豪又名催官煞諸星皆吉而孛方入乃為催官若孛
臨要出宫者不係旺在秋冬為災為福力大於諸星
在身命則吉在諸位則凶
詩斷孛照命宫人初年災破頻
機術心自有權謀亦及人
早歲防傾覆中年立有成
夜生隂位照財禄有聲名
老隂月孛最凶神豈有臨人照命身
若在強宫為禄主總領邦國作權臣
孛星守照在巨蟹若在高強亦得觧
更遭羅計與土星只主有錢能放債
月孛昏沉性不常讀書多懶好遊行
不如别作榮身計莫被儒冠誤一身
月孛須知是惡星逄之禍患卒難行
若要入廟宫中者必定前程有大成
財帛宫
生來少積夜食平常假饒初年承祖之付託財帛興
旺如三春開花正發時狂風猛雨折拔其根枝若土
星照視則産業生旺頻加無破敗也孛照財上暗
昩無主執財物耗散
詩斷孛照財宫真可畏須防人頼暗為災
限逄惡曜君湏忌吉宿同臨主横財
凶神月孛臨財時破蕩傷殘豈所宜
假使堆金如山海會合消鑠似塵微
兄弟宫
皆不得力縱有昆季他東我西彼死我活相見之時
如水投火却見他人反成親戚所謂親疎義重不親
却親宜自卓立孛照主尅兄弟惡横
詩斷孛星無禮最乖張那更凶殘在陷方
不見弟兄同燕鴈只聞手足似豺狼
孛星對照兄弟宫各自榮家各自豐
縱使牛田衣食足兄若西時弟亦東
手足為親難得力只為其宫逄月孛
争取家資不孝人兄弟心強相妬嫉
田宅宫
尅傷父母縱有祖業終須破散若居次旺則不以傷
尅論更加土孛同行多主偏房庶出孛照一生破
散住宅不定有成有敗祖業破盡宜與異性同活
詩斷田宅宫中土孛防三方閑極可悲傷
此身若不為僧道必喚他人作父娘
莫愁月孛是凶時有人因此田園旺
只緣廟坐午申間午後申前及未上
孛星加臨在田宅初年資財真不竭
隂人最不喜其星嫁出夫家無寸鐵
男女宫
主男少女多又宜心性相壓及遲見方好經云男
女宫中怕遇孛無男只是女生多若得吉星同照視
晚招一對不堅牢如六丁生人化囚見之在此宫者
全無子息假饒有三男二女如冤家骨肉一箇拗東
一箇拗西如有吉星合照則猶較可與太隂對視則
男主有貴女主封號長則性慵昏蔽少則伶俐惺惺
别星則减力矣孛照合難得子息多患瘡癤之疾
詩斷子孫宫裏孛星攻狀類根甘蒂苦同
假使門庭當旺盛也生不肖辱先宗
月孛來遊至第五男女雖多多枉死
直饒庶子與過房於法推之多絶嗣
奴僕宫
多不得力亦有走失孛照不可托小人作事有暗
昩刑尅之厄
詩斷奴僕惟推最弱宫孛星臨照愈為凶
當生禄主或全䧟衣食犇波守困窮
月孛為星不可言當生逄着病相纏
若交奴僕同宫分反主妻奴白日眠
妻妾宫
須兩三妻妻命有此星相抵反有偕老之期賦云妻
無子息都緣孛在高強經云月孛守妻宫奴婢結
為宗無曜居六五為人主脱空註云妻性惡則免
孛照合得尊貴慈善之妻反招偏房之妾方應
詩斷孛星若在照妻位不是傷夫妻亦防
多幸随人為側室不然卑賤得從良
婦人月孛入夫宫反主夫家財帛豐
更在未方為主將母死父亡財帛隆
望門尅婦婦家貧只因月孛到孤神
戌亥丑申三四位夫妻和順定無因
疾厄宫
自小多害病主瘡疥小歲難飬孛照有犬馬所傷
之厄膿血之災不可針炙因此抱疾
詩斷孛居第八照身宫三合無星不可逄
死在路頭無板載更防官死獄囚中
月孛伏劍疾宫來年少沉疴染重災
歲久不聞歡喜事年來常聽哭哀哀
遷移宫
不得遠出主有險阻之難經云第九宫中值孛星
終身流蕩百無成孛照主外鄉隂害小人刑官之
事
詩斷孛宫第九死他鄉路上横屍不可當
羅計更臨獅子位法場之地見身亡
孛計遷移又併羅偏於土木損財多
雖然已有堪居地毁拆移居不奈何
官禄宫
有大人君子之權更居樂廟之宫則官職清高小人
帶之則血光刑責孛照多因暗昩之事起災必有
重官厄凡遇隂人不可交結
詩斷月孛午地是隂宫食禄雖遲也不空
或若火星逄禄主多因官職至三公
月孛光芒號彗星衆星一見歛威明
廟方若作天元主貴擁貔貅百萬兵
入廟星辰最難得若臨官禄尢為吉
鸞臺鳳閣更光華只忌隂陽同月孛
孛星主禄大雄豪只要相參土火高
斗角柳中為受用文經武緯列勲曹
福德宫
多主反覆纔有好事反成凶兆孛照須有不分明
人隂謀相損
詩斷福德宫中要好星如何孛照有昌榮
心頭搔擾勞魂夢日日思量欲改更
福德宫中怕孛星忽然火曜兩相刑
終身只可三旬夀縱得長生也受迍
相貌宫
一生為災經云惟有太乙月孛星生時不欲臨此地
孛照為人膽大不信隂陽作事不祥
詩斷十二宫中有孛星形貌麄醜懼知聞
性情不定如狂妄舉止無憑似少神
十相不完身跼蹐六根虧損善艱辛
縱然身在公侯位斷作狂愚廢棄人
月孛變叚星
寳瓶宫天權星又名天烈星主武勇心機悍烈也
詩斷月孛臨人狀似虎子上天權巧心路
若是獨行無别星掌握權衡至台輔
磨蝎宫伏屍星又名流血星主流血惡死
詩斷丑宫月孛見伏屍身宫官禄最凶危
更有吉星相扶助福德宫逄短命兒
人馬宫天虎星又名天獄星多招牢獄罪責
詩斷天虎孛星寅地旺喜臨箕尾福非常
吉凶二曜不相犯四正宫逄福禄昌
天蝎宫五鬼星又名天文星主狡猾隂謀䜛佞夭
夀
詩斷天衡五鬼為妖孽女落風塵男下劣
妻家喪盡定無人孤獨一身無處立
天秤宫天妖星又名破軍星主威猛色慾
詩斷天妖辰上為凶怪八煞遷移為六害
若非寄食别人家庶出倚親多此軰
雙女宫雙鸞星又名彗孛星主死兵刃毒藥
詩斷孛臨天乙號雙鸞男女逄之是寡鰥
更值惡星須惡死吉星相救可安全
獅子宫天鬼星又名流尸星主刀鎗弓矢之難
詩斷天冠加臨獅子宫星張二宿最為凶
如躔柳宿番成吉富貴功名百事通
巨蟹宫垣廟星又名威猛星主威猛尊嚴
詩斷孛星最喜到秦州文作清華武列侯
不怕惡星侵此位平生富貴自優游
隂陽宫天吉星又名敗殘星主敗殘亂家道也
詩斷申宫天吉少人知四正宫逄得者稀
戊乙庚人為上吉名標四海福相随
金牛宫金堂星又名文際星主文章際會也
詩斷金堂酉地喜相侵不習詩書亦有名
自是蔭封多福禄錦衣閭里有家聲
白羊宫天囚星又名天邪星主凶猛中失職禄
詩斷戌中月孛號天囚白髮孤寡亦未休
此曜匕強如在上官災横禍作冤讎
雙魚宫遊魂星又名威職星主隂人多妖
詩斷孛星須是要安和亥上遊魂福最多
禄上資財當巨富終身落薄更消磨
星學大成卷二十
