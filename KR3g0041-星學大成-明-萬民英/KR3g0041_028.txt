星學大成卷二十八
明萬民英撰
流年論(此以下俱論流年倒限)
流年禍福必從當生禍福為凖以正命宫為定方判吉
凶且如一般行限一般流年星辰到而禍福並不同者
何也必須先看身命限度當生有無吉凶星守照方可
言之如立命子行限寅當生難星守大限流年難星亦
到甚者死輕者病如有天官符地官符干涉田財命限
則有官刑輕重一般斷之有喪門白虎守命限則有孝
服如當生無難星到流年有難星到命限者有禍或者
當生有一恩照則吉餘倣此切不可一例以火羅計孛
為凶星木炁金水土為善星又如立命於子木炁為難
火羅為恩若火羅照命限未可以為凶乃恩星也必得
意遇紅鸞天喜有喜遇陽刃亡劫空亡太歲亦不降福
如逢流孛難星到火羅亦到是他星反激起火羅之怒
又不能降福矣又如木炁是流年難星到命限或是對
合必主不寧亦須看當生星得地否更看流年限到何
度如是限到難度當生難星明健必主重險如限到恩
度當生難柔弱流年難星來而禍重矣更可詳細分别
病訟孝服等事如逢歲破大耗亡劫天地官符必訟若
流年喪門白虎天哭吊客輕則孝服重則親喪如擎遊
病符死符披頭血刃有病重輕生死依當生限度上定
之但是凶難守照命宫則禍輕臨照限宫則禍重吉凶
亦然所緊要者太歲有太歲守命限一年平安又有喜
事有太歲守命限而一年凶災疊出或孝服重重止從
納音生尅與命宫限度有情無情衝守有偏有正正則
必禍偏則無妨更於當生星辰上衝併吉凶以斷之便
從太歲上數起一太歲二太陽三喪門四太陰五官符
六死符七歲破八龍德九白虎十福德十一吊客十二
病符從命限所臨之地流年星辰凶吉以定禍福火羅
頭見計孛土主尾見木炁同時皆主末關之事全在太
歲神煞上取用
流年都天賦
命為本限為末定中年之榮枯星移次煞移宫决流年
之休咎太歲乃諸神之統領月將為衆煞之樞機月建
併煞臨身無吉曜必遭横攪太歲趕煞入局遇惡曜定
入泉鄉喪門白虎哭聲騰血刃官符公訟起擎天遊奕
照身命則倏頓生災豹尾黃幡臨限程則纏綿有病大
耗并計孛火羅於地座則家破人離紅鸞遇木金炁水
於限程則財豐禄厚催官星至須知恩命之榮倉禄星
臨乃見文書之喜添人進口天喜便遇吉星足禄多財
三煞不臨財位紅鸞乃非吉曜天喜乃是凶神須看交
併何如方定災祥奚若遇吉則為吉斷逢凶須作凶看
天蠱為血光之神白虎乃重喪之煞紅鸞照命有喜可
消膿血之災大煞臨身無病必招刑憲之禍木炁須為
吉曜土命之人則以為災土孛本是凶星木星之人反
能招福水孛主腎部疾𠻳失脱破財火羅主心腹血光
是非致訟欲知陰人齟齬金孛照命值官符如逢高貴
提攜炁木臨身逢天喜財逢劫煞須防盜賊之侵田值
官符未免戶争之撓擎天莫臨妻子之位骨肉相刑官
符怕到兄弟之宫訟庭爭理死符病符當命限切忌浮
災大煞劫煞臨田財須防暗損凶攅煞聚九死一生之
年煞值星扶三滿三平之歲馬到遷移逢紫炁千里稱
心禄臨主限照金星四時進喜血刃傷財破蕩六害尅
子防妻咸池併限閙林中三煞衝身路泉口吊客主門
庭之孝血毒生瘡疾之災黃幡怕與火羅併囚中致死
豹尾只宜木金救險處生祥凶星得用進權名惡煞攻
身防險厄棄人間事歲君趕煞併限入喪門從地下遊
歲破攅凶併命臨三煞所喜者左助右救所忌者後逼
前空更加闌干之凶必定幽冥之禍驟加官職天喜照
限福星臨横進資財官禄臨身凶曜退勾絞四時多撓
交争不明劫亡一日為災迍邅莫免更忌星躔留退尤
防煞反攻神攅凶須作夢中人聚惡乃為泉下客有救
則吉無救則凶若參較乎災祥宜酌量乎輕重僅見斯
文秘之為寳
流年雜斷
且如子丑安命火羅計孛入命更元守有凶蓋命宫屬
土火羅生我如晝生以火羅為嫌雖凶亦輕但恐孛併
却為凶惡如夜生遇火羅更有木合之天喜扶之飛殿
合之是年却有喜慶仕宦有遷除之喜常人亦吉慶惟
嫌木炁孛更以土計併或限入煞鄉或遇子午邜酉之
年禍患愈甚
且如命在巳申俱以火羅土計孛為災火羅晝生愈速
夜生稍輕土計孛亦主災患夜生其禍甚焉若土計交
運交限最凶諸化福禄何益在庶人則多疾病破耗在
官貴則被紏彈公吏則主刺配若命中元守薄惡根基
淺弱必主夭亡若是天干夀元金者或木炁交合却不
致於傷夀亦不能無災病官非若木炁交合天喜飛殿
臨之申命則取木為官巳命則取木為田主皆為吉用
倘或晝生甲乙干或納音木者便以水為天馬職元局
主及當用三方主之類是年决有喜慶庶人得財仕宦
升職
且如寅亥坐命亥以火為財夜生得之有財寅以土為
財晝生乃得利若星交羅計土孛在命限者晝生皆能
為災甚至夭折若命與身元坐煞地必致傷殘但諸星
单行斯為有用不犯官病符喪門吊客其流行之星雖
為忌曜難星無凶星黨之其為害不甚切忽以土星入
流於寅亥遇流金入宫為害其人當一場大禍縱根基
深厚倘三合無火制之亦危若生秋冬月更會流年秋
冬三月其禍未易支持勢須水入宫或三合見水方可
少化其毒生於春夏命中元守有水在焉可以泄土金
之氣壯木之根則無患矣若流年火土金星三合交併
加以煞動即不可遏矣若水星合木流入命宫又天喜
加臨飛殿在仕則遷在庶人得財喜僧道有住持商賈
得財
且如命在辰酉最怕流年火羅為災如火羅入命限有
木炁會之比其黨惡縱其歲煞星不動亦主多災本宫
三合有土見之方可化其毒若土单行於此二宫或臨
限度晝生當有名利夜生為福亦輕酉宫立命者流
年火土交土孛會皆為吉用土為官星君子為官小人
得財辰宫立命獨火行權無孛羅相掩夜生主有財
喜晝生亦輕蓋火為財帛主也若火土木為天馬職元
局主得之大吉縱非驛馬職元局主次吉獨辰宫夜生
見火為吉酉宫見火為嫌若流年有土計會之亦好
且如命坐夘戌最怕流年水孛為災遇火羅不為忌火
羅土計孛併官符病符相犯即主災殃若獨火獨羅或
水孛流行或水孛流退逆在彼則災不小若加流煞衝
動多致夭亡必須元守有木炁土計制化之方可無害
否則有腸風腎氣之病若流木合水孛更有喜氣扶之
即為吉用若飛殿會命限入官木炁得地入照對宫或
三合更遇時令強盛必有不擬機會縱無火得用亦可
稱情若命元守當用之星高強斷可名利夘宫命者以
水為難更值流水孛同行或遲或留在少年一病可過
中年值此必得㝛疾縱不致死亦為身累戌宫命者
或火孛入限遇喪門白虎吊客併到於六親兄弟必主
殘傷如喪門吊客等不併只為官符之類相併主奴僕
小人侵盜以致官災否則兄弟有争此為至驗
且如命在午未者午太陽未太陰居午者則火羅計孛
為武職之用不可目之為忌曜若他宫則火羅計孛為
犯分之星午宫流年獨火獨羅計孛俱不足畏蓋以端
門帝座之位凶徒惡黨何敢犯上只恐羣凶交併傍無
吉曜解紛倘有制化亦不然矣若火羅計孛獨行不見
流年諸煞官符重會則吉未上之火見於白晝未免為
忌夜生值火流入命宫或三合無土計孛合之斯為吉
㝛蓋未以火為官主火羅晝交亦非吉土計夜交尤為
凶甚至傷殘輕則重厄蓋夜見土計本為忌曜况土為
難故值此不死亦主有㝛疾及陰小之災仕宦則有剥
職之憂庶民有非常之厄最忌土計處強為緊若獨孛
流入命宫不會流年諸煞反為可取之星
凡流年諸星須詳與命限有用無用切勿以化氣為取
舍得其用則刑囚暗耗能為吉矣失其用則福禄權貴
又何益焉詳推造化斟酌吉凶出於一時之明見安可
執一而不通也哉
太歲歌
最是凶神為太歲須把宫神相正配相生相順福之基
相尅相刑真可畏假如木德是宫神最怕納金來相尅
一生福氣少精神縱有發揮終進退
歲駕歲勲并歲貴此星最忌入空亡馬如空馬貴空貴
縱有前程不久長若是崇勲居此地不能安享坐高堂
身空宜向門前立須把年頭仔細詳
歲㝛當權為惡毒衆星各各俱降伏他如尅我我無權
一生寂寞多孤獨我尅他時他受制手足傷殘傷耳目
歲星宫主要比和同室操戈皆不足
流年太歲怕當頭中度逢之實可憂口舌破財須疊見
更兼忌尅惹閑愁若還壓命兼臨限更值凶神不死休
十二宫中皆可畏惟有子午得優游
凶神惡煞如何看須把凶神參可斷如逢旺相必為凶
若遇長生多險難休囚死絶禍尤遲縱有災危應减半
歲星惡黨禍難迯不憂侵命憂侵限
駕為太歲號尊君命忌居前不足論奴僕若臨終(闕)上
夫妻如遇奪夫權兄弟臨之多凌辱疾厄臨之貌不全
最忌凶星侵限路又怕難星傷限元若是命身如坐馬
一生安享福長年
更說歲星玄又妙駕星最喜居垣廟平生多近貴人財
必有貴人扶左右不宜破駕有飛星不喜臨朝逢客曜
少年及第取功名駕中還有官星照
歲星若是土為區行限須當怕計都縱使金神為命主
若逢餘曜亦焦枯能奪土星又無氣處世無權作懦夫
歲德為尊防泄氣豈知所忌在餘奴
命宫莫把他宫取須於命處尋元守行限須交論變通
便把局垣深考究若本宫星已䧟弱雖有流年安可救
兩強爭長迭強梁到底還須奴㝛強須要正星知退伏
自相遜讓更何妨若還兩母俱生我正母還須氣力剛
餘母無權兼受制自然安靜更無殃
假如辰上安命人巳未兩宫偏怕土命宫為體限為用
命主論宫限論度其中造化妙而玄十二宫中俱倣此
古來子丑偏怕計彼皆分泄當生氣縱然能生不到頭
若是单行生我主他宫别處可推求三合照臨却得力
五星推此無限休巳申之中孛可忌邜戌二宫羅可憂
寅亥二宫炁不喜
倒限要訣
倒限之法亦難取用有一般難星而一死一生須看命
躔何度次看虛實時候晝夜旺相休囚死絶方可判之
如立命辰金為主所怕者火羅不死者何必先問命度
如或命緯亢度前面逢火羅若是司令晝現必死背時
夜生不死命緯金度亦如是斷又如立命在辰土計為
恩守於命宫前面逢火羅甚者必死或火羅稍弱决不
可倒限其餘宫分並依此例又如一般難度必須問空
亡有空亡者不死無空亡者死又如難星值限兼被黨
之者必死矣又如立命亥怕者金星如金居子三合有
援者不死無援者死金若在丑及巳酉丑三方照見金
星皆可斷的然倒限巳酉丑乃金局縱然有援不甚親
切必死餘者依此例斷
𤾉谷倒限說
且如倒限一說跟挨度數而推有煞刃者遇太歲必傷
無煞刃者縱凶不死子虛女度木煞真凶丑金斗木金
亦為憂惟有牛金獨炁為害箕水寅宫木土兩取土當
火令水弱必傷若逢春季之中却又不能為禍尾火度
内寅邜兩端寅宫屬木水孛禍輕卯末尾初羅水必死
心月房日忌水孛羅氐土火垣木弱不尅辰宫末度木
炁必傷亢金堅實不忌火羅怕逢夏令角木焦枯專嫌
羅火金亦為憂軫占辰巳兩宫巳軫獨怕計渴翼火水
垣冬嫌土計星忌奴羅張懼奴計柳土兩說午柳最怕
奴忌鬼柳忌炁忌羅井懼計羅又怕冬旺參嫌奴孛土
亦為憂奴炁亦凶四時皆忌畢月忌炁又怕土計為害
不問申酉二宫最怕炁以燋渴昴日胃土見木必尅婁
金火殿又忌水星夏火最嗔羅㬋奎中金炁皆是凶神
壁水又忌炁星又嫌水孛滋嘬觜火室火羅計水孛皆
凶煞若同行其度不以為利更看命在何宫限行何處
於斯消詳决不失也
倒限歌
子虛有木星三冬人須卒丑牛有金星遇土須富室秋
土損亢金計都亦相逼刃月怕傷木不死生重疾設若
富貴人見之破屋室角木遇者凶斗木遇者吉若犯奎
木度十有九人死木土好齊瓶九夏水為迍尾火怕秋
金冬水傷房日又有翼火蛇有土三冬滅星日與翼同
鬼井忌計攻昴日忌羅火參水專怕孛婁金怕水星孛
亦能為泄室火木之垣計羅難說吉須要辯煞星難忌
皆值刑更落空亡位遇者夀須傾
說三關之詳
如子上初關危十二度中關虛六度末關女二度並以
首尾出入度分初中末度為正關九五度為卒三合吊
者不過三度四正衝者不過一度煞居三方之正垣其
人死於上節煞居初關死於下節之前上節之後煞居
末關死於下節之後上節之前一度節後一日死二度
節後二日死三度節後三日死並依度數加减日分上
取之無有不准
歌云
危張心月怕土計虛危二㝛又怕炁心中二㝛怕羅星
畢月嫌羅與計炁火羅同木日灰飛夏月逢之死莫疑
木炁不宜居土度若躔土度有災危金木不宜居四土
行限木度必災殃火星忌剗四金度限若逢之人必死
水星若躔四火度喚作斷橋無去路土行水限不為竒
若行此度便驚危陽刃的煞奴欺主皆怕同行剗度中
煞重權高逞劒鋒剛強勇敢氣如虹項王休逞拔山力
韓信徒誇建國功一行剗度無星救堪喚危亡頃刻中
倒限要訣
日月夾煞
(凡命以日月為緊但臨於本年煞地為凶子午邜酉煞已宫是也二曜同居其上或前後兩宫皆有夾煞)
(倘凶併即傷殘)
日月會煞
(如破碎三煞之鄉二曜同臨其上前後不出三十度少年行限亦危中年多不出此最是緊關之煞不可)
(不信大忌官宫入煞即無解也必至傷殘)
日月犯刃
(如乙人辰為刃更以歲家三煞交會其上日月臨之雖吉星資扶行限至此亦為凶兆或者行限脫此煞)
(尾亦不可脱若在強宫如官禄福德之類緊)
日月入四正
(命以日月為諸星之首三合對處有利害若會處亦有疾病如日月之會近朔晦即臨於朔前後不過三)
(四日矣若日月會四正最怕天凶地煞併之天凶乃羅計土孛地煞乃陽刃四刑破碎之類若合此格限)
(度臨之亦凶矣與其發福發禍更速若日月合天凶地煞在偏局則輕正局不免輕亦傷身甚則惡死)
惡星犯日月
(夫惡星犯限居日月之後則不凶犯日月之前為凶不小日月同犯促日月同行逢之於前皆為忌須是)
(落空亡方不為傷若在強宫斷非所宜)
善星會日月
(善星會日月本以為吉人皆知吉善而不知其善中有惡是真惡也善者惡之胎若星曜會於吉地則可)
(倘或臨於空亡陽刃破碎之鄉為災不可言雖處安居無事之時而有卒夭暴亡之患多出於人所不意)
(大抵凶星居空亡則利吉㝛居之則凶此理之必然也)
忌曜相攻
(且如未上安命本以夜忌土為煞若忌星居空亡則無力矣或又日生孛炁之類攻之則忌土何暇為我)
(害倘以火助其威計黨其毒則其勢已甚必至夭亡)
善星失用
(何謂善星金木水炁之類是也一星居強得用則為我福受傷我失其恃限行於此流煞小有所衝必成)
(險厄多是無事中暴忽之禍人所不知也所謂天星不能制地煞何謂鬼局金行寅午戌之類是也)
將煞就煞
(且如命宫正盤十二宫有禄馬貴人之神陽刃破碎七煞之類如寅申巳亥生人限行於酉上盤亦是酉)
(字子午邜酉生人交巳限上盤亦是巳字此將煞就煞以邜宫命論)
以煞見煞
(且如丙戊生人陽刃是午行午限是此局更子午邜酉生人有上盤之陽刃下盤陽刃上之破碎下之破)
(碎已限是福德亦為陽刃加的煞的煞加陽刃皆為以煞見煞若遇福德則遲見禍若遇官宫則速禍矣)
(縱有吉星日月臨之其死尤速)
出煞入煞
(如人行限前是陽刃後是破碎如乙酉生辰上是三煞陽刃入已限破碎或前三煞後破碎限度出入之)
(際如二十五六三十六七五十一二出限入限之際值出煞入煞之時更加流年小有凶併必難保)
夀元失䧟
(人命以夀元為緊何為夀元納音是也如納音受尅乃木生人木望金金生人金望火倘鬼旺主衰四正)
(三合見之行限至此值之雖少年亦主傷殘)
暗炁加臨
(且如炁星天文無象如盲人然亦是老人之象凡入命照命亦主刑尅孤獨主人&KR4481;祥如命宫三合對照)
(之時人當有夀然亦須見合照無四正星以破之方好若老人行限值此設若流炁併當生之炁此年必)
(主倒限)
倒限拾遺詩十二首
主星遇煞是如何限到其中是煞窩流煞更來無避處
閻浮一夢入南柯子宫箕限水星臨木炁同臨定不
禁若在邜宫逢水孛夀應難買任千金寅宫立命邜
宫行羅火金星亦可憎夘火命居行巳限倘逢金水不
聊生丑宫辰限水星來命入黃泉不可猜土計更臨
并會煞陰司有詔急相催辰宫午限煞之鄉切莫加
臨見煞王救度有星須見土若無逢救定堪傷巳宫
須看未與申莫教土計暗相侵土計若逢金到處反殃
為吉更精神午宫木炁最無情孛若同行更可憎若
遇煞星加得到限行至此必須傾未申土計莫教留
酉宫土計不須憂只愁羅火居其上限行似火炙冰消
酉宫到戌土之鄉亥上元來火母藏有煞加臨尤可
畏若無煞到不須防戌宫子上煞來臨煞旺其間怎
可禁木土不來休道好黃泉有詔急相尋亥命逢金
固可憂火羅二曜亦為仇煞宫遇此加臨到身世悠悠
蝶化周煞宫元係鬼門關地煞天星要細觀福曜加
臨還壓煞凶星加到出應難
星學大成卷二十八
