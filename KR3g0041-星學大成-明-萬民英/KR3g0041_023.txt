星學大成卷二十三
明萬民英撰
總龜紫府珍藏叙
總龜一書集諸家而總類之大半與三辰通載相似
是為通載所採摭也今不復錄惟草堂丁無咎續集
一篇考歷象之性情體禽類之變化摘星辰之善惡
類聚成格非深達天文洞究造化者必不能作余為
考訂以廣其傳草堂博洽多聞學有源委星命乃其
一端云易水育吾子識
總龜條議
(按金雞呈瑞條解言堯歷仲春日躔于昴青龍用事條言紹興戊辰歲星在秦州於歷算俱不相合今以)
(歲差考之每年差一分五十秒七十年差一度餘堯歷立春日在箕四度于今有三千五百年差得五十)
(度今授時歷孟春日在虛一無不□合則堯時仲春日在午初度明矣今曰堯歷仲春日在昴㝛不知如)
(何算也歲星歷算大約夘年俱從夘起逆算十二辰而一周天故謂之歲以今歷考之雖留逆不同然亦)
(只差來往一宫耳今曰戊辰歲星在秦州則差七宫亦不知如何算也意者古今歷算有不同歟至如合)
(璧以三合為說華蓋以十二星配太隂所行恐或非也書此以俟後之知者)
紫府珍藏星命總龜續集
草堂學餘丁無咎進之編
合璧連珠(總說)
夫日月五星皆會一次日月則若璧合五星則若珠連
進退皆無盈縮之患惟會丑者九世一遇會他次者間
世一遇
詩云太初丁丑歲為頭七政相逢會斗牛
誰識當年差五日連珠合璧詎相侔
日月合璧
太陽太隂同宫或對照或三合照是也然須廟旺方為
貴
(日有中道月有九行中道者黃道也九行者青道二出黃道東赤道二出黃道南白道二出黃道西黑道)
(二出黃道北分主八節合乎四正四維按隂陽中終之所交則日行正當黃道八行與中道而九乾坤定)
(位則八位各得其正及其寒暑相推晦朔相易則在南者變而居北東者徙而為西日行與歲運皆遷月)
(行隨交限而變日出入赤道二十四度月出入黃道六度故交於子正則晦日之朝猶朔日之夕也是日)
(月皆不見若合於午正則晦日之晨猶朔日之昏也是以月日皆見蓋其如合璧當視子午正交則人命)
(在其中可論其強弱且如昔紹興甲寅十一月朔夜半日在斗一度而月在斗四度則是月於晦日之夕)
(已交於子正也又如在嘉定辛未正月朔日已於十二月二十八日過子宫至朔日日在女六度月離猶)
(在牛二度是其交於午正後方過子彼或者不知合璧則見正月一日夘時便作合宫得日月合璧亦惑)
(矣况朔望交虧而人命在其中者豈能無害如辛未四月朔日望日生命在合璧對照宫是也歌云日居)
(月諸是何如日月流行有疾徐誰知子午分交處最愛生逢合璧如)
五星連珠
五星不必同宫只得順布五位相續而不斷者亦是虛
拱一位而命居其中者亦是拱日門則是五星連珠拱
地戶則是五星拱太微拱紫微所謂坐實不如拱虛對
照不如正照者是也或順乎兩位而拱亦妙
(五星運行各有次舍及其相聚却為難得若得連珠尤妙淳熙十三年丙午閏七月五星同在雙女宫人)
(命逢此已為竒特戌又如乾道四年戊子丑月生水在申金在酉火在木在亥土在丑是為連珠此年)
(際會風雲名位顯著者不少歌云五星次舍不同行卿相會連珠亦吉亨人命當生遭此會不為宰相亦公)
牛斗秀氣
紫炁十一曜之最尊清而貴文而美者也丑位有斗牛
二㝛乃二十八㝛之始金陵之氣盛於東南龍泉(劒名)之
神光於牛斗若紫炁一星對照正照丑上安命特為竒
異東南吳越乃丑分也
(日月五星初躔皆自星紀故名星紀者斗建之間也十一月陽生於雲漢漸退降及艮維始下按於地至)
(斗建間復於列舍之氣通於易天地始交泰之象也雲漢下流百川歸焉火土二星雖為忌曜至丑相逢)
(返為福星獨歲星在此宫閩人得之為福尤重春秋昭公三十二年夏吳伐越史墨曰越得歲而吳伐之)
(必受其凶是時歲星與日合於南斗三度後三十八年而越滅吳歲星及斗牛矣苟人命得曰木合於星)
(紀者無不獲福故曰斗牛秀氣易傳亦云日月五星起於牽牛此說信矣)
文章秘府
日月木金水紫羅三合對照亥宫安命是也亥有木星
主圖書乃文章秘府之星也主為人才學富足識見超
卓福氣亦厚
(十月隂氣進踰乾維始上達乎天雲漢至營室東壁間升氣悉究自王良閣道由紫垣絶漢抵營室上帝)
(之離宫也故金水木日月計同在此宫則有文章秘府之象以其近帝宫也)
五星朝斗
五星會於雙魚則有卿相之象若一星二星居於前後
者亦是
(日月木金水五星同居雙魚宫是也蓋亥為天門乃上帝之離宫衆星聚此以拱北辰是五星朝斗之宫)
(也夫斗星北斗也七星環衛紫微者是也其下有三台星文昌星尚書四輔上相等星五星若朝于此主)
(人有卿相之榮)
孛居東井
孛居未上夜生人未上安命是也貴而有權之命
(古者太平之世日不蝕星不孛則孛者常順於天隱而不見惟怒則為彗星一見則衆星失色此星性猛)
(機變威權常好居黃道正位故在東井則為吉星故曰孛居東井)
首攜龍角
角亢二㝛為蒼龍之角也羅㬋建首乃天之神首居辰
之位乃如龍之有首而角亢二㝛左右扶之似為之角
矣命居辰上而得羅㬋主為人英武榮顯
(羅㬋天首之星也屬火之氣又為天權天統之星其星廟於辰樂於寅喜於夘乃龍尾伏辰故也又旺於)
(午位蓋其與日月交則能蝕日月之光如覇者之擅權也故曰首攜龍角)
計居龍尾
尾㝛四星為蒼龍之尾㝛也計都星乃天之神尾入寅
之位乃如龍之有尾而尾之四星又有輔翼則為真龍
矣凢此二格皆主權高職重人命在寅而見計都乃計
居龍尾
(羅計二星若望而止於黃道是謂臣壅君明則陽為之蝕矣故日者陽也在陽則不蝕羅計居陽則為吉)
(變而入隂則為凶且一日冇十二辰自寅至午為陽自未至亥為隂故羅在寅夘辰午則為吉星計居龍)
(尾鶉尾亦為吉㝛)
大人虎變
西方參有九星五星貫其中四星環其外如首如尾如
足如手有白虎之象而金之一星則為西方白虎之秀
氣如秋生於寅申或在寅申上安命謂之大人虎變酉
上尤妙又謂之白虎當權無不貴顯者
(酉雖在金旺之鄉而冇畢月烏之次舍焉故金月同居則為吉也苟人命安於此宫得金月以相扶必能)
(改變故曰大人虎變)
老人星現
南極下生一星為老人星在辰上亦謂之夀星或金星
土星為夀元居於辰日月居於其上皆謂之老人星現
主夀也
(陽氣曰明堂建於龍角曰夀星龍角謂之天關在易以陽决隂夬象也然夬之象乾居下兊居上夫以乾)
(居下而夬兊隂豈得為夀星蓋乾金也兊亦金也與金同氣故謂金樂鄉是知土生金而金與土同氣苟)
(人坐命在辰而得金土佐臨尤為重厚福夀必獲兩全也)
隂陽類聚
隂陽同居一處合為廟旺得同類之吉星照身命者是
也
(易曰水流濕火就燥亦各從其類也凢人命在午而得日火同宫身在未而得金水同宫無不發迹蓋以)
(陽從陽以陰聚陰其氣味之相投故也)
衆星拱北
孔子曰北辰居其所而衆星拱之蓋天之星運轉不窮
而北辰一星不易其位北辰所居乃天之北極子位是
也十一曜環居衆位而虛拱一子却去子上安命是也
(日水計木金月六星居亥又得火土紫氣星居丑以拱子一位或環而拱之散居諸位虛拱一子從而安)
(命亦是也此皆至貴之命如鄒太參貴命星辰正按此局)
豶豕之牙
奎星本天之武庫亦為封豕之星為性猛烈人命若亥
生或亥月亥時或亥命得木星順行者權貴之局况亥
上室璧二星室為火猪璧為水㺄皆象豕之類苟木星
逆行却為害不淺
(日月金計水木皆以娵訾為旺樂之宫亥上是也大抵皆從歲星春秋傳曰有星出于婺女子上是也禆)
(竈曰今茲歲在顓帝之墟其明年進及營室復行豕韋之次亥上是也景王問萇弘曰今茲諸侯何實吉)
(何實凶對曰蔡凶此蔡侯般弑其君之歲也夫豕韋之次蔡分野也木逆於此而蔡凶則知木樂於亥而)
(不可逆行也惟其逆行于亥子之間一吉一凶此景王所以問萇弘也)
旄頭直事
羅㬋乃天之神首酉上有昴㝛九天之旄頭煞是也安
命在酉而遇羅㬋加以一二惡星為禍最惨
(昴畢二㝛雖次大梁而其分野則在常山之地東南外接旄頭地皆河外陰國也苟日生人火計臨此而)
(坐命在此皆主不吉故曰旄頭直事蓋此煞乃外夷凶星也人命值之若不惡終必主遠配)
大火當權
古者閼伯居於商丘後世配食於火星或食於心乃夘
上星㝛也或食於星乃午上小星也故夘為大火午為
鶉火季秋之後天月建在邜須是夜生於邜午上安命
是也其發最驟
(日月火星在戌安命亦在戌乃大火當權蓋大火至戌而納火火庫在戌而火星宫主亦在戌此所以謂)
(之當權也須是夜生方合此格日生者非)
限主當權
衆星聚在一處一限星居其中其衆星各以類聚來拱
不然則忌星作限主而衆善星拱之尤妙
(竹羅限垣局厰云凢立功名主重權須要當生限入垣正入三用居木位會位臨限福仍兼火為天帝居)
(天蝎土是太常守磨蝎金星天秤亦太常榮顯水星在南方此乃限主當權之謂也)
太微受制
火星常以十月入太微受五帝之制命行司賞罰
(太微者南方朱雀權衡為三光之庭北運斗星以臨制四方運四時而均五行者也故太陽居午太隂居)
(未為樂宫以其日月循黃道而行入赤道内而受制於太微也苟人命得同日月坐此樂宫與木水相會)
(無印星入者無不貴)
長庚入命
東有啓明乃水星之象西有長庚乃太白之象昔李太
白母夢長庚星入懷蓋月乃母道也身之所從出也夜
生金月同在酉乃合此格
(李太白母夢長庚入懷已而有娠及生太白詩才冠天下則知長庚入夢必主産不世之竒才)
神羊觸邪
未上巨獬之分野獬乃神羊之獸遇惡則觸古者帝王
置之殿庭以警不忠如未生人又在未上安命純得凶
星者為貴若不背日月而安命在戌上白羊之位亦是
(太乙居紫微東纏赤道内警凶惡而斬姦邪進良善而佑忠直蓋遇善星則為善遇惡星則為惡愛巨獬)
(之宮謂之金羊若見邪穢無不擊觸凡人命在未宫而得孛星入者皆秉性忠直面刺人過内無隠情故)
(號神羊觸邪凡乙人得孛與木金同在未宫者官可至御史三公)
雙女爭權
金火計月土星在雙女宮主淫慾或偏異生也在易離
上兊下為暌兊上離下為革聖人於暌卦則曰二女同
居其志不同行於革卦則曰二女同居其志不相得夫
離火也巳亦火也火能生土而尅金今也金却生在巳
而土則䧟於巳(言金而及土者以其泄火生金故金與火争)兊屬金也金能
生水而怕火尅也今也木却敗放於酉而火䧟於兊(言火)
(而及木者以其木火俱敗䧟西方故火與金聞)此謂爭權
日出扶桑
夘為日門乃晹谷扶桑之地坐於邜無惡曜對照而在
夘上安命者主貴
(夘固為日門而夏至日常自扶桑水府而出故旦朝猶在於寅若人命只得木日同在寅宫而在寅宫安)
(命亦為貴格其為在夘則同)
箕星好風
李尋云日將出清風發羣隂皆伏是日出則生風日入
則無風日在丑寅朝生主有聲名更有惡星則未免却
主淫蕩月纏箕㝛亦主生風反為不利惟日在寅命在
寅無凶星者為妙
(風之從虎以類應也寅既為虎風日從之但宫有尾箕斗三㝛而特有箕星好風者蓋尾度更屬邜斗度)
(巳屬丑惟箕則得其正寅故云箕星好風也人命得與歲星同此宫者皆為吉命况寅為木木又生風人)
(命逢之安得不譽高望重哉)
畢星好雨
詩云月離于畢俾滂沱矣書云星有好風星有好雨太
隂躔畢度而在酉上安命是也若七八月之間正旱而
沛然甘霖以澤萬民更逢水星雖辰上安命亦妙儻在
叄肆月生乃水潦漲溢之時則止為飄蕩之命
(日月之行則以風雨釋洪範者以為不吉之兆不知月之從星從其所好畢雨則有肓物之功豈得為不)
(吉之兆乎如人命安身在畢無凶星惡㝛入者皆能育物濟時皆為有福之命若凶曜入者則不祥)
大月當斗
韓昌黎云愈生之辰月㝛斗東坡亦身在磨蝎宫故知
月㝛於斗最出文人才子也
(詩云惟北有斗不可挹酒漿主招口舌興讒謗也二君子未免故曰君子為仕多折)
青龍用事
春生人見木星在寅夘安命乃青龍用事夏生見火星
在巳午安命乃朱雀當權秋生見金星在申酉安命乃
白虎當權冬生見水星在亥子安命乃玄武當權四季
生人見土星在辰戌丑未安命乃勾陳得位已上數者
須是不背日月晝夜者妙
(木為青龍其名為用事者最愛順行而無退逆之患也紹興戊辰生人其年歲星在秦州人皆以為木)
(入秦州必有特達掀轟者及視其年生人非徒無甚顯達又且成敗棲遲每每皆是若以百中經觀之其)
(年五月木星在未何為無顯達之人及以統元經細算其年歲星自丁夘八月過未十月退戊辰四月又)
(至未閠九月過午十二月又退未此與逆於玄枵者何異焉此其無顯達之人也)
星環帝座
太陽帝之象也日之所居在子午皆為帝座吉星左右
環拱者最佳但人之生時亦為帝座若吉星三合對照
環拱於時者亦合此格其貴必矣
(假如淳熙十三年丙午歲閏七月十六日巳時生其時諸星皆環帝座身命三合又無空宫實為難得豈)
(不為大貴人况四元三限時命二星所謂九事者又為滿用洞微九事歌云九事全而順五行必然享福)
(得遐齡九事若離福不至萬般智慮一無成欲知九事本原例四元三限時命至乃正得此格也)
左右環拱
凢人命宫若得五星左右環拱無有不顯達者
(假如坐命在璧五度木星在壁一度則為左青龍金星居璧九度則為右白虎火星在奎一度則為前朱雀水星居)
(室十六度則為後玄武真為左右環拱然亦不必如此之近但布於左右前後宫分者亦為難得也其榮貴者當然)
印夀雙全
在亥上安命而得木火土星在命者為貴格蓋亥屬木
故木為天元印木生火故火為地元禄火生土故土為
人元夀其餘安命倣此
(洞微經說禄印夀三元星須要居高強宫而無留逆者乃是吉命故歌云三元訣法少人知亥邜未宫木曜推火地土人高處)
(着必居俸禄定無疑不逢惡曜相刑尅為官權貴有彰施忽然留逆兼無氣官灾多失更流移印夀雙全之說於是歌而可見)
金雞浮瑞
先賢配十二時以酉為雞而晝生乃日之精逸居陰位
若日在命而於酉上安命者是
(堯歷於仲春則曰寅賓出日蓋日者陽也陽春布澤之時惟藉日之融和故堯敬而賓之仲春之日堯歷)
(躔昴昴者日雞也昴屬金垣乃為金雞日至日中幽隠無不臨照况仲春是時發肓之恩其功最大故昴)
(雞與太陽當仲春之時日中同運至中天而發肓萬物此金雞呈瑞也)
金紫朝斗
辛生人太陰與紫炁居申位命與金星居辰位水與太
陽居子位乃金紫朝斗格
(蓋日者人君之象居於子位子乃北方之地而身命夾金紫朝日此乃清貴之格切忌土孛羅㬋入命併傍照則凶)
月扶斗杓
凢月建所在則是斗柄魁星之所指也惟閏月斗柄斜
指兩辰之間若太陰在月建之位者乃合此格
(一年有十二月節候斗杓隨月建而轉至於閠月則斗杓乃指於兩辰之間潮候亦隨之而盈縮則知天)
(地陰陽消息盈虛應如凖䋲無毫髮之差誤蓋日月之行與斗杓所指相為經緯此乃三光全而寒暑平)
(也苟人生安命身應在斗杓所指之辰名為月扶斗杓如正月生人安身在寅二月生人安身在邜三月)
(生人安命在辰皆為此格主榮華富貴然太隂與吉星同宫則為吉土孛羅計侵之則又為凶也)
身居華蓋
五行以馬前二辰為華蓋此謂太隂居華蓋是也
(蓋以月居辰戌丑未為吉然月居未為樂宫戌為喜宮若在辰丑似無意義要知華蓋者乃北極天皇所居擁衛之)
(星也其星有十二星居中又有六星庇於左右如蓋故曰華蓋太陰循黃道而行未嘗居於華蓋此言身居華蓋者)
(蓋人生負陰抱陽故以時加太陽循東而出遇夘而坐命也此乃抱陽也又以太陰安身亦如權衡之象乃比華蓋)
(然太陰一日行十三度三十七分如華蓋之有十二星又有六星之義也故古人先論坐命次論安身亦以此也假)
(如只論坐命而人命在三日内生而同時者必同一宫坐命而太陰三日之内已行四十度則人之安身異日而異)
(宫也古人之重三日宫者蓋此也故聿斯經云即都例經也又見生後三日宫月到何星分度中金水相逢極為美)
(文學聰明須見水更得善星在宫主宫主復在高強位此為有福無難人一生謀運皆如意人云忽然三日水金加)
(人間喜美事奢華世上文章須水照善星為主福無涯故身居華蓋者非獨清貴又且一世無非横之灾禍)
坐禄帶轝
禄前馬前命前三辰位名曰金轝禄主星居於金轝而
土星入局者是
(五行惟土於物其功最多古人論之詳矣然十二支為馬者有四為禄者有八皆屬金木水火而辰戌丑未宫獨無)
(禄馬則是土無功於物矣不知土之為物無時不遇常居中以統四方故人命之帶禄馬者常愛見土為重厚然則)
(土之所以權輿於萬物者其功最多矣苟人命坐禄而得命主入土局皆是吉命假如柯監丞壬子八月二十七日亥時)
(生作九月算壬禄在亥亥屬水也坐命坐申為水禄廟宫宫主飛起入於辰是坐禄而入土局此坐禄帶金轝之格也)
金星入斗
兊卦用事在秋分寒露霜降之節若辛人安命在酉而
生居秋月金星入於丑位為貴
(此亦是坐禄帶轝格假如辛人禄在酉則是以金為禄苟辛人安命在酉宫而金星飛入丑位亦是吉命)
(故名金星入斗)
箕翕其舌
兊卦用事寅上安命若見金星水星入命則主口舌詩
云惟南有箕載翕其舌
(不獨金水二星為然火星亦然入命坐人馬官而遇火守箕皆多招口吻愛說是非偏惹滛辭酌斟人過)
(飾已之非好爭閑氣傲慢尊長雖割其舌猶不已也謂之翕者合也合其舌亦好言也丙人見此尤甚)
神水華池
水星居亥子上是也水星隨日至酉酉上安命亦是也
(西宫咸池則有觜星東南則有大星曰狼下有四星曰狐此地有大星曰南極老人老人若見治安太平)
(兵革不起夫水星本無定性遇吉則為吉遇凶則為凶故常輔日而行至五月時出於狼狐而遇老人星)
(則為吉凢人命遇此者無不長夀享福所謂神水者以水星逐吉星也所謂華池者以老人所居西宫咸)
(池酉上是為神水華池也)
風生浪擊
凢人生時遇初八二十三日午時生者皆狡猾凶惡
(蓋初八二十三日午時乃月弦初生而漸生於海風生浪擊之謂也然又當算月弦日乃太陰所在而知)
(其善惡如太隂遇吉星則為人威權有膽氣如太隂遇惡星則為人凶惡徒配之命若無星同照者則主)
(困弱乃風生浪擊而不寧也)
禄馬同鄉
禄元星與馬元星照命者是也
(命書云馬元為貴禄為禄人元干配的無疑夀元惟向納音取要照強宫與限隨凢人命最愛禄馬二元)
(同在強宫以照命未有不為顯仕者若不照命但得禄馬二元助限亦能發福)
虎踞龍盤
木星乃東方之蒼龍金星乃西方之白虎金在命木正
照夜生人得之乃龍盤虎踞金木同居於命又為龍虎
交馳更在辰寅二宫坐命者尤妙
(命宫居於子午木星在邜金星在酉木正得之正合此格蓋木為青龍在東方金為白虎在西方又在前)
(四宫與後四宫拱照豈但二宫坐命)
離坎交會
水星禀北方坎宫之氣火星禀南方離宫之氣夜生人
火星在命水星正照乃合此格
(此最主為人氣槩精神能剸裁繁劇禄位優厚若水火二星同守命宫則是為煎熬星矣返主灾禍)
陰陽交輔
日為陽君月為陰后若與吉星夾照命宫者此格也若
惡曜與日月同宫則非惟不能為福而且生禍
三光環微
日在相貎宫月在遷移夾拱巳午二位名三光環微或
巳午全無星亦妙
(三光全寒暑平註云三光乃日月五星也太微垣居巳午若日月身命在午而五星環拱之極妙為三光)
(環太微格當有卿相之位)
雲漢騰輝
丑未二宫雲漢經緯於其中若丑未中得日月紫炁木
金水之吉星交照主為人文彩秀麗學海淵深也
(詩云倬彼雲漢為章于天雲漢即天河是也)
衆怒難犯
身命宫凶星相會怒得一吉星解救則不為凶夫五星
最愛順叚如行順段雖凶星亦不甚害如入逆段雖吉
星亦無力也
(苟命中五星有三四入逆段是謂衆怒難犯前後凶徒死於非命者皆此類也)
恃勢相陵
善星入宫犯衆凶星故衆凶星恃勢以陵於善星若同
宫同度則又為相合在十三度外則未免相陵
(凢五星欲其順軌不欲其相陵甘石已占之矣順軌則彼此恊和相陵則彼此不靜又觀善惡二星同宫)
(孰為冇用孰為無用也如命宫帶木星與火星同舍若行木限則不勝其凶行火限則不勝其福故命書)
(云木限當生遇火尅更被孛臨全減福則是木限當生見火為凶也又云火若為限會於木此限交之須)
(發禄則是火限見木則為吉也故木限見火為凶恃勢相陵者也)
鰲頭獨步
三春生人在寅夘二宫安命而寅夘上見木星也
(此得時得位得用鰲頭自當獨步也)
江湖沛澤
亥為江子為湖水星在亥子二宫而在亥子二宫安命
也四月生人為妙
(蓋江湖當四月之時有滔滔漲溢之勢主為人抱負聰敏志高量宏驟居華選若遇惡星同守又恐不然)
(以水星性無定度也)
子行父政
太陽乃火之精太隂乃水之精故日為父火為子月為
母水為子也
(且太陽之廟在午太陽居之當然也今則太陽却居子火星却在午又於午上安命是父之政子乃行也)
(太陰之廟在未太隂居之當然也今則太隂却居丑水星却在未又於未上安命亦子行父政之說也此)
(格主人艱難於始逸樂於終以其幹蠱之早也)
金神得位
庚辛生人金星入命是也
(若更同在廟樂喜宫主福夀雙全)
河洛呈祥
紫炁木星在午上同照命宫蓋午屬豫州河洛之地也
(天官書云歲星一曰攝提曰重華曰應星曰純星營室為清廟乃歲星之廟也歲星出東行十二度百日)
(反逆行八度百日後復東行三度十六分外之七熒惑出東行十六舍而止逆行二舍六旬自所止之舍)
(十月而入于西方心為明堂熒惑之廟也太白其出行十八舍二百四十日而入東方復行十一舍百三)
(十日而入西方又行三舍十六日而出亢位亢為䟽廟太白之廟也辰星其出東方四舍四十八日其數)
(二十日而反入東方其出西方四舍四十八日其數二十日而反入西方星為員官星辰廟也鎮星出百)
(二十日而西行西行者二十日反東行現三百三十日而入三十日後出東方斗為太室鎮星之廟也夫)
(以室為木星廟斗為土星廟亢為金星廟心為火星廟星為木星廟亥分屬衛午分屬周夘辰分屬宋鄭)
(斗分屬吳皆中國河洛分野若人生而在此數宫安命又得此數星歸宫是為河洛呈祥若正文謂紫炁)
(木星在午而安命在午者亦為此格皆主才學過人五福全備也)
三台扶斗
斗在丑分命若在丑而得三台星同宫乃此格也若丑
之前後三宫皆有兩星亦是又有所謂三台扶日三台
扶月皆倣此而取
(所謂三台者皆為三公之象人命得之位至三公)
雷乃發聲
二月驚蟄之後生人在辰邜上安命而遇水星乃為此
格
(自雷未發聲則未免汨没發聲之後容易施為非惟榮貴且主聲名昭著)
紫微四輔
旋轉天輪辰巳午未上有四吉星巳午之間坐命是也
(輔星乃輔弼之象得之者當居宰輔)
精神具足
天一生水為人之精地二生火為人之神水火順受人
命得之為精神具足
(精為養命之源神為養形之源精以養命而運内神以養形而運外内隂外陽故水為隂之精火為陽之)
(神隂之不可無陽陽之不可無隂水與命同生於晝火與命同生於夜相望而各不失度者豈不獲其厚)
(福歟又名坎離交會格)
月華金闕
金星在亥與太隂同宫金星在辰與太隂同宫皆謂之
月華金闕
(若金星在亥辰與太陽同宫者謂之日華金闕二格皆主富貴)
日中見斗
太陽與羅㬋會合於未而太隂又在未此為日中見斗
(太陽與太隂同宫此為月朔可知又與羅㬋相會此為日蝕可知况日在未則日已過昃設使安命在此)
(而遇日蝕乃六月朔日生人晝既昧則北斗見於東方人命坐北安得有吉苟得五星或木星火星同在)
(未宫以禦侮則猶庶幾不然則竒禍之臨身者大可畏也)
明入地中
太陽至申酉而没而受羅㬋所蝕然申酉安命是也
(太陽君星至申酉西没既失君位矣命坐此已為無力况被羅㬋所蝕其能自保乎命值此非惟破阻無)
(成又恐招暗昧之事因此喪身誠可憂也)
明出地晉
命宫在申而太陽在寅命宫在酉而太陽在邜命宫在
戌而太陽在辰皆為明出地晉
(此格須是日生人為妙更得金水輔太陽而行或金水居前導引皆為貴命)
木上水井
水先入宫木後入宫或木星先入水星後入皆為井象
更得在東井(未上)又在未上安命必主道心員融有常德
以食天禄也
(井居其所而不遷地之德也而木居水上有養而不窮之義或人命得木同居於未而水星對照於亥此)
(亦得木上水井格蓋亥居下而有井之象也然在天之井則異於是以井而居河漢之中其為度則三十)
(視其他度數最長半次實沈半次鶉首在實沈者水為樂宫在鶉首者水為入廟此亦養而不窮之義或)
(者謂實沈鶉首既以隔界豈得為養而不窮不知夫古人以為紫炁者木之餘氣其廟實沈月孛者水之)
(餘氣其廟鶉首則是實沈鶉首二宫乃木上水井養而不窮之義誠爾也若人命宫同得炁水在於實沈)
(孛水在於鶉首者皆得此格須是無凶星則貴有凶星則僧道出家流也)
衆星環月
夜生坤方五星環太隂更在太陰宫住命者合此格
(太陰之行有九道其行最疾衆星本不能環也且北辰不移衆星可得而拱之月既行速則惟星是從所)
(以因之而有風雨歲在庚午二月初五夕月入南斗中其年自八月旱而無雨以黃道推之至十七日月)
(從黃道入畢㝛下知其日有雨至此日其雨霶𩃱此乃月之從星也及十一月初五日月在南斗三十餘)
(度至二十一日亦從畢星之度經過却又無雨此蓋月别從九道行也今此謂衆星環月乃隨其星之吉)
(凶而卜善惡如月與木星同度則吉與土孛同度則凶與金星司度則主滛亂與水星同度則主文華與)
(火星同度則多疾患與羅計同度則主夭折當隨其所在宫分星㝛而詳之若左右前後皆是吉星雖太)
(隂未至於從星亦主獲非常之福)
輔弼雙星
北斗七星斗杓謂之外庭陽精之所布也斗魁謂之會
府陽精之所復也杓以治外故鶉尾屬南方魁以治内
故娵訾屬中州是以鶉火大火夀星豕韋為中州之分
野
(如亥午辰夘生命得土星在子丑辰午亥夘又無凶星侵入皆得北斗輔弼雙星之臨照為人必福禄豐)
(厚)
金居乾位
亥上乃西北乾位乾宫為金而金星亦居亥土乃為此
格
(未年與申主人得金居乾位最佳蓋未屬井鬼其分野則在秦申屬觜參其分野則在晉得金之正氣又)
(與未日同居於亥乃金居乾位若無火計羅孛人皆為貴命)
水注東南
巽居已位東南之地也四方之水則皆會之於箕雖北
有溟浡南有大海西有流沙而水之傾注則歸於東海
以勢不滿於東南也水星在巳而木星與命宫在寅乃
合此格蓋水既順則有滔滔無窮之福其發達也必矣
(酉生人與寅生人得水星在巳木星與命在寅是也蓋寅坐屬尾巳分在燕西屬畢畢分在趙是得正氣)
(而流入於巽是水有所歸况與未命同在寅或本命與寅生同在酉得水日在四正之宫則又為水歸地)
(戶格)
除舊換新
月孛乃天上之彗星有除舊換新之象所照之地則有
變易更改其星如箒掃所以掃除塵穢更新改舊在亥
正月生或在丑十一月生是也蓋十一月一陽方生更
改之始在丑次正月為一歲之始日在亥次故也或孛
星在未上而七月生蓋七月秋氣始生先庚之象有更
革之義
(又如十一月初一生而日月在斗之初度木星順室亦為革故取新蓋日月初躔於斗初而木初躔於室)
(初斗初在人馬宫室初在雙魚宫寅與亥合至為貴格又除舊取新之意)
火水未濟
火先入宫水後入宫同居一宫以照命者是也
(蓋火自上炎水自下注相違而不相向安得能和而能濟故易曰未濟男之窮也帶此者主貧賤)
水火既濟
水先入宫火後入宫同居一位以照命者是也
(蓋水性潤下火性炎上上下相得而不相違切嫌一二凶星侵入則返主生禍更若水星為宫主為命主)
(為禄主則福最厚冨貴雙全之命也)
附指南正貴格
天地德合
干為天之清氣支為地之厚載干合者得賢人之心
本乎天者親上支合者得衆人之心本乎地者親下
支干俱合是為天地德合假如甲子見己丑戊戌見
癸夘之類是也時合為上日合次之不然年與月相
合日與時相合尤為福緊
君臣慶會
干為君之象支為臣之象干支俱合在一旬之内見
之是為君臣慶會謂人臣近君天威不違顔咫尺假
如甲戌見己夘戊辰見癸酉之類並在一旬之内是
也時合為上日合次之所謂好日不如好時不然年
與月合日與時合尤以為最
一氣為根
乃謂年月日時胎五合納音純金純水純木純火純
土也假如甲子年金癸酉月金辛巳日金乙未時金
甲子胎金是也又如庚子年土丁亥月土戊申日土
丙辰時土戊寅胎土之類是也
兩干不雜
謂年月日時連占兩干純一而不雜也假如甲子年
乙亥月甲戌日乙丑時甲乙兩字不亂又如丙寅年
丁酉月丙辰日丁酉時丙丁兩字不亂之類是也又
謂之兩干連珠格
三合聚集
年月日時胎或干辰帶三位支辰帶三位納音帶三
位皆云三合聚集假如乙丑年乙酉月丁巳日乙巳
時三箇乙謂之干三合又如丙寅年庚寅月戊寅日
戊午時三箇寅謂之支三合又如辛邜年木庚寅月
木丙戌日土己亥時木三箇木謂之納音三合蓋以
一生二二生三三生萬物盈數之義也
四柱純全
帶寅申巳亥全者有五行生氣驛馬學堂臨之是為
四柱帶子午邜酉全者有五行旺氣乙辛丁癸臨之
是為四正帶辰戌丑未全者有五行財氣華蓋正印
臨之則為四墓然此四位若於年月日時得之則富
貴太乙云凢物太盛則折如漂風暴雨之至易盛易
衰要以胎代之則為可久可大之命也
五行俱足
謂年月日時胎一帶金木水火土全也如甲子年金
戊辰月木丁巳日土丁未時水己未胎火是也又如
乙酉年水壬午月木辛未日土丙申時火癸酉胎金
之類是也
六位相乘
謂年月日時胎命六位相乘合起十二支辰無有欠
缺也如甲子年丁邜月戊寅日辛酉時戊午胎却去
巳上安命子與丑合邜與戌合寅與亥合辰與酉合
午與未合巳與申合位位相合全無虧也
干辰一字
謂年月日時四位干辰不雜也假如甲子年甲戌月
甲寅日甲子時是也又如乙丑年乙酉月乙亥日乙
酉時是也
支辰一字
謂年月日時四位支辰不雜也假如甲寅年丙寅月
庚寅日戊寅時是也又如戊辰年丙辰月甲辰日戊
辰時是也
凰鳳池
謂如戊午年戊午月戊午日戊午時是也又癸亥年
癸亥月癸亥日癸亥時之類是也
引從包承
假如甲子生人以前三辰為引則丙寅丁夘為引以
後二辰為從則壬戌癸亥為從引宜遠以丁邜為遠
從宜近以癸亥為近前遮後擁左右包承若甲子生
人後得癸亥前得乙丑丙寅生人後得乙丑前得丁
夘之類又謂之年中太子舉世難逢
神藏煞没
甲庚丙壬為陽干之吉會乙辛丁癸為隂干之貴德
大凶神至此而遁藏四惡煞遇茲而寂没故陽則甲
庚丙壬隂則乙亥丁癸如年月日時四位上四干分
明不論刑害衝破皆為吉氣更加禄馬貴命加增福
力而凶神惡煞自然遁藏寂没也
禄馬交馳
馬是扶身之本禄為養命之源禄嫌衝破馬忌空亡
禄無所破則官職貴顯馬無所損則名位清高且如
寅午戌馬在申而時干得庚亥夘未馬在巳而時干
得丙戊申子辰馬在寅而時干得甲巳酉丑馬在亥
而時干得壬如年月日時四位支干互換得之謂禄
馬交馳如年月不見禄馬而日時互見者尤以為妙
也
趕禄欄馬
禄不趕而不發馬不欄而必驟且如甲戌生人甲禄
在寅須得丁丑以趕之寅午戌馬在申須得癸酉以
欄之此格極貴得之者無不顯達成名不必求正禄
正馬但得此則禄馬自然有也他凖此
集福發福
謂年月日時四位生旺之氣或四位支干吉會之氣
或四位禄馬福貴之氣聚於時上者謂之四位集福
於帝座如時上揭上旺氣秀氣聚在諸位之上者謂
之帝座發福於四位集福於帝座則以純厚忠信得
君發福於四位則以聰明端直自進五行自然之理
造化之所不能移也
五字連珠
謂年月日時胎五位干得甲乙丙丁戊五字與己庚
辛壬癸五字是也蓋以甲與己合乙與庚合丙與辛
合丁與壬合戊與癸合又謂之十干連珠格
已上貴格只忌空亡死絶相衝刑破則减福也
全一路無破善終州縣全二路無破善終京官
全三路無破善終朝官全四路無破官至員郎
全五路無破官至正郎全六路無破官至卿監
全七路無破官至兩制全八路無破官至兩省
全九路無破官至兩府全十路無破官至三公
細論身命宫主活法
凢命先求坐命次論安身福德次及貴星官禄徒居
䧟地禄元入照雖無官亦有禄之人本㝛加臨縱遇
死有更生之理陽為七政之尊遇皆有救陰為六陰
之祖䧟恐無成金雖妻象居六隂怕近六陽水是文
星背十位嫌逢土忌計都原毒六壬乃是禄元月孛
為灾四煞定居刑責火居妻位必先尅共枕之人羅
入官鄉乃食禄有權之位土逢疾厄主妻病以風顛
金入弟兄必妻閑而子弱此十一曜之權綱屬十二
宫之分野更有相生相尅或剥或刑先到為主後入
為客一切吉凶以為格式
詩云論五星無多訣先從宫主分明說
世人只泥原守星此法原來不是活
身命主星互垣
命宫在亥木為宫主身宫在辰金為宫主二宫主星
各歸本宫固為吉命設或木為木主飛入身宫辰上
逢龍金為身主飛入命宫亥上乘旺名曰互垣又為
内外二臺主富貴雙全福禄深厚
詩云内外二臺君且聽命主入身身入命
縱教生煞會凶星冨貴榮華天賦定
身命主星入財帛宫
此宫大槩與田宅宫一同身命主星若臨此宫主財
帛充盈
詩云財帛主田宅主身命二星喜相遇
若無暗曜與刑囚可與石崇鬭豪富
身命主星入兄弟宫
第三宫謂之閒極此宫有喜星亦只徒然若身命之
主飛入此宫主衣食不足惟喜太隂居此却能與命
宫添其福德也
詩云閒極主入命宫縱為吉曜總成空
白日只宜閒袖手不知衣禄自何從
身命主星入田宅宫
田宅宫又為父母宫若身命主星照臨此位主千斯
倉萬斯箱或田宅宫主飛入照身命則家多金玉滿
盛無比
詩云身命主坐田宅千倉萬箱無破尅
田宅之主入命來管取珠珍多蓄積
身命主星入男女宫
身命之主飛入男女宫謂之母來護子主有官爵及
子孫或男女宫主星入照身命亦主官高禄厚
詩云身命主守子孫母來護子豈無恩
子星若還回顧母官高禄厚世推尊
身命主星入奴僕宫
此為惡弱之宫雖是吉星亦不為福只宜守常
詩云身命主入奴僕縱是吉星也勞漉
身閒心却不能閒猶忌小人生返覆
身命主星入妻妾宫
二星入照妻宫主妻有貎及有賢德兼得妻財若妻
宫主星入照身命亦主得外家財産
詩云身命主入妻宫妻財昌盛貎雍容
妻主若還來入命定招外舍横財通
身命主星入疾厄宫
疾厄宫或者謂之䧟宫却不然也若主星入此宫來
亦謂與官禄同斷
詩云疾厄宫非惡弱莫信時師胡泥著
此宫還與禄宫同命主膺之臨顯爵
身命主星入八煞宫
八煞宫有二說詳見前集與要括一卷
身命主星入八煞宫主少年發迹貴顯若此宫星主
入照身命主疾厄纏身
詩云身命主坐八煞財禄少年當早發
若還煞星來入命疾厄纏身難解脱
身命主星入遷移宫
主星入遷移宫主過房若非入贅亦主庶生兒息
詩云身命主入遷移過房出祖定無疑
若不贅居并入舍也須偏産庶生兒
身命主星入官禄宫
此宫主星入照命宫雖是忌星亦不為灾更得命主
飛來此宫名曰互垣主位至三公
詩云官禄主入命宫縱為忌曜不成空
命主若還入官禄互垣終是拜三公
身命主星入福德宫
福德宫主星入照命宫主福夀俱高更命主星飛入
福德宫互垣亦主三台之貴
詩云福德主入命來斷主福夀永無灾
命主若還居福德互垣終是拜三台
身命主星入相貎宫
命主入相貎宫貎宫主星入命宫主為人堂堂之貎
若遇惡星相會則破相貎醜多灾害
詩云相貎主入命鄉命居相貎貎堂堂
若是煞星來會此破相多灾貎不揚
身命宫左右夾照星辰
凢看身命宫星既吉更須看左右宫若值凶星刑囚
夾拱必傷尅身更得吉星夾照乃為一生富貴之命
詩云凡看星看左右左右吉星欣遇會
若遇田財與官福一主富兮一主貴
論禄馬俱䧟却貴或不䧟却貧賤
禄元馬元星皆居䧟弱但身命田宅宫星處廟旺及
坐貴人鄉又不受尅必貴身命田財主星俱䧟雖
有禄馬星入命而三合有刑囚衝破必貧
論命坐禄馬貴人星辰入廟旺却無官
禄馬天貴俱臨身命星又廟旺但身命主星化為囚
暗官宫又見刑耗忌星臨之非惟不貴又多官灾
論身居富貴平生多災
身命田宅俱值貴人禄馬宫主星不䧟只是疾厄主
星與囚星入命故多災或太陰被土所制日被火羅
所制必主流行帶煞如福德宫有廟旺星其人只多
災亦不至犯刑不然亦得貴人救也
論貧賤却無災
田財身命主俱䧟而身宫却有木先照不犯刑煞又
疾厄宫無惡星故無災
論先聚後散或先散後聚
身命田財宫各見福權星照先聚如身命主星受傷
尅又飛入弱宫當後散也火土暗耗二星守身命
田財宫初年必見破散如身命主飛入強宫更廟旺
無刑戰則中年卓立成家
論命貴身賤或身貴命賤
命坐貴人及命主居強宫或廟旺本宫又有星一生
得貴人扶持身宫䧟弱主星受尅田財宫值火羅水
孛變為刑耗惡星與金星同局及在命宫必主破祖
只得貴人敬重身在貴人宫見吉星宫主星入廟
旺更是強宫但命主星受傷又居䧟弱田財宫主星
又䧟必是官族或是好人後方破敗
論耗田業或自置産業
田宅宫被忌耗刑囚星入主破業如田宅宫主飛入
財宫主賣盡田地只聚財開典庫財宫無星主星
飛入田宫廟旺其人將財就田若田財宫主皆入命
宫命主又居廟旺與福禄星同科極富
論初年富貴後却投軍
生時與命俱坐庫上宫主與身同䧟遇禄馬二元飛
入奴宫貎宫忌星交官禄限則主投軍
論初年投軍後却得官
生時與身俱䧟命宫官宫被火圡尅但命主官禄主
飛入廟旺照身命并遇貴馬貴人必軍中出職
論身命田宅宫俱見貴星又却破散
身命田宅宫主俱䧟弱宫其宫却有木炁守之但非
廟旺主初招祖業後因遊行浮浪破散
論螟蛉異姓子成家
男女宫犯刑煞被火土孛刑囚星照主無子如男女
宫主并第九宫主入命更見田宅主星須得外姓子
養若坐庫上必成家或兄弟男女宫主同入命宫主
覓得兄弟子及姊妹子也
論妻妾
妻宫有吉星必禮聘分明若妻宫主星飛出遊行宫
見金孛必奔走不然則非禮聘成親如命主飛入兄
弟父母宫見妻星或父母兄弟宫主星飛入妻宫必
因親致親
又論
妻宫見金孛星係是四淫宫妻必淫宫主入䧟宫必
隨外人宫主及本宫金孛星在四淫宫入廟旺則淫
蕩不止如孛與紫炁在妻宫宫主入䧟必通僧道土
孛同在妻宫宫主星出遊行更是四淫宫必通秀才
金水孛同在妻宫宫主更入奴僕相貎宫必通僕卒
金水孛同在妻宫更是四淫宫遇貴人必通官人
論尅妻
妻宫帶刑煞尅妻金星被火尅亦損妻或妻宫遇忌
星必尅妻也
論妻貎及性美德
火在妻宫性惡貎小少髮土在妻宫肥端性慢貎黑
孛羅則醜而淫羅獨在妻宫長大損頭妻金妻美貎
温雅柔和木妻性善貎平常水妻伶俐貎小長瘦
論人多疾病
疾厄宫犯刑煞見惡星故多病日生見火在疾厄宫
主惡死暴敗夭亡若非雷傷斬首必見血疾并官棒
血光死如身宫不犯煞則腸風血疾死夜生土在疾
宫主癱風中風死不然身帶風疾若身宫犯刑煞見
炁木必主氣疾無刑煞不病見首尾星主瘟癆死
論在家貧出家富或在家冨出家貧
身在遊行宫入廟旺地田宅宫值囚耗忌星其主星
飛入廟旺地故在家貧出家富田宅宫見福禄星
其主星與財宫主星却飛出遊行宫受制故出家貧
論人有吉慶便生災禍
身命宫犯暗刑囚煞雖官禄宫見吉星凡遇吉慶則
有凶災如官宫見惡星身命無刑煞又見吉星或居
貴人與福德宫宫主在命宫廟旺則無災
論為僧道
生時䧟身命二位值炁木星守之宫主出在閒極位
故為僧道如更入廟旺及生時在貴科必主為高上
僧如羅獨守主大權夜生土孛尅身後必還俗如犯
刑煞主徒流歸俗如有救神即免
論人居官貧或因官致冨
身命坐貴人官禄宫見吉星入廟田宅財宫却見惡
星主星受傷又䧟故居官常貧田財宫見火孛又
化為刑囚宫主身命同出在貴人禄馬廟旺地初主
貧因官便冨
論帶子入舍大或帶子出嫁
生時坐遊行宫身命男女宫主俱出遊行宫逢金入
廟身命主出遊行遇火入廟必隨母嫁也
論過房
生時身命俱在九宫兼背日月田宅宫無吉星必主
過房之子也
定奴隸
生時身命俱在六宫六宫主出遊行宫更是土孛會
日月必為奴隸也
定乞丐
生時禄馬䧟田宅宫無好星照身命主星又出逢傷
遊行宫與忌星會乞丐必矣
定風塵
天秤巨蟹雙魚雙女謂之四淫此上安身命更與金
水孛同會宫主星飛入桃花上必走風塵
一曰歲煞
申子辰年未上是亥邜未年戌上是
巳酉丑年辰上是寅午戌年丑上是
此煞乃三煞太歲乘旺尅煞歸於庫位切忌與陽刃
相見妻男位值之更凶又當細辯如申子辰三年三
煞俱在於未獨辰年尤緊蓋四正庫墓相加而三位
之前煞尤重也人但知數申子辰為三而不知自辰
數至未為三餘倣此
詩云墓中歲煞最為凶更加陽刃禍非常
辰火戌金水到丑土來未上不善終
二曰大煞
子丑寅年申酉戌邜辰巳年巳午未
午未申年寅邜辰酉戌亥年亥子丑
此煞亦名飛廉遇吉以之吉遇凶以之凶吉則司生
殺予奪凶則為横事惡死喜官禄身命高強臨之若
為間忌煞難所占是倒持太阿授人以柄也
詩云大煞飛廉不可當小人命裏弗宜逢
官主高強為得用自然名利出旗鎗
三曰的煞
子午邜酉巳是寅申巳亥酉是
辰戌丑未丑是
此煞乃暗金煞也巳酉丑金局一名金神煞一名破
軍一名破碎田財妻男身命俱忌之女命坐此更凶
若金水為恩福命金在酉丑水在巳反凶為吉吉不
可量
詩云破軍不可日時逢貴賤元來不善終
五福朝元官極品小人徒配死囚中
四曰陽刃煞禄前一位是也
甲刃在邜加子酉徒流加戌惡流
乙刃在辰加子亥徒流
丙刃在午四柱有財惡死加煞徒流
丁刃在未加戌亥徒流加寅惡死
戊刃在午四柱有財惡死加煞徒流
巳刃在未
庚刃在酉加寅邜徒流
辛刃在戌
壬刃在子加邜酉徒流邜巳戌惡死
癸刃在丑加申午徒流邜辰寅惡死
陽刃者為煞中不可當之煞切忌與亡神劫煞相見
若見之定主少年横死之兆其煞又不可一槩而輕
議也陽命夜生隂命日生則二當一陽命日生隂命
夜生則一當二(甲陽乙隂)四柱雖有所取須看煞在甚宫
(時主初日主往月主來)便是見徒流惡死見須以運考之即見
其年限也且如人命禄馬環鎖有官有禄為兩府之
資時運正發化煞為權人皆畏慕時運稍衰化權為
煞大凢人命四柱最不可遇之
詩云陽刃逢針號死囚劫亡相見主徒流
兼刑帶煞須當絞惡煞争馳命不留
五曰劫煞
申子辰生人巳是巳酉丑生人寅是
亥邜未生人申是寅午戌生人亥是
大抵此煞多生被小人謀害劫奪之事人命值之有
五星吉神之類劫煞更在生鄉位居人臣之表若五
行駁雜劫煞更在衰鄉定主貧賤惡夭
詩云劫煞凶神最不祥主財渾似雪和湯
若值生鄉兼值吉位居臣表宰朝廊
星學大成卷二十三
