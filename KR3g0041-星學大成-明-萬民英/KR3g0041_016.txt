星學大成卷十六
明萬民英撰
三辰通載(五星)
土德鎮星
總龜筭法置積日減二百六十四以三百七十八日
九分二十三秒為伏見留退一終之數除之又下太
陽中定星内加一周天以餘日數去之
晨伏二十一日七十五分二度七十五分六百十九
度而晨見東方
順行八十三日行七度十一分留二十三日不行
晨退五十一日二十九分六十一秒半行三度四十
二分五十四秒半夕退
畱三十三日順行八十三日
夕伏二十二日七十五分又與日合
土星論
土德鎮星土之精也一名地羅㬋建中宫之氣其色
黃其性信女主之象光明順道所在為福變退與逆
隨分野降災色青黑主疫疾之患色赤白有兵將荒
亂其行宫度一宫住二十九箇月二十八年行一周
夭行有伏順留逆入留叚為暗星逆叚為破家星伏
叚為瘟星
戊生人以為禄元星甲生人以為蔭星
乙生人以為耗星丙生人以為福星
丁生人以為暗星巳生人以為權星
庚生人以為囚星辛生人以為印星
壬生人以為刑星癸生人以為貴星
此星晝生有禄之魁夜生人必為災楚地逢之衣
禄淺薄須要木曜與之同宫則為禍稍輕蓋楚乃巳
位屬水廟旺之地土到同宫其中反為尅制賦云欲
知淺薄土居雙女則招憂經云晝生見土事和諧
夜裏生人反為災巳位臨之身淺薄木照縱横禍不
來若更係忌星或同計孛共度則為禍凶暴為
人自忖不受激觸言語蹇訥狼性毒害作事成敗成
者必因靠勢敗者盡緣邪慾行步大吃食麄有威權
足膽勇能掌握多是非早歲艱難涉歴壽有四旬以
下日中生人若見土者命壽長有九九之數此星
正廟在丑樂在子旺辰好戌喜午
琅玕經云土廟北方斗宿神旌旗五馬表門庭臨齊
自是招財祿入亢應為土地星與木共金榮貴格或
同炁宿主高名陽宫晝日行宫順老福爺娘壽自榮
賦云參政學士皆言土好齊瓶又云土歸鄭國
好亢而正位天宫鑑心經云亢上若逢戊巳者白
日生人在榜標皆為入廟亢乃辰宫之地稱為亢者
乃星辰廟旺之宿也安命午未者以此為科甲坐命
在酉戌者以此星為官星申子辰安命以此為刑星
復以此為天元印經云天元一祿少人知申子辰
上土曜推地元人元更高處必多俸祿定無疑不逢
惡曜相刑尅為官權握建旌旗三元禄主一齊空
火孛羅計入命宫六主一時全陷了定恒求丐路途
中凡推此三元者要居旺樂之地更有喜星相合
則大貴若更會天宫正禄等星無不顯達
土星歌
鎮星本生戊巳位安静為尊象厚地晝生惟愛守陽
宫(土星愛日生守陽宫)相貌之中主大鼻(土星主人大鼻)少言語多慳
細硬直心腸有膽氣(上在命中少言語多慳吝心曠直有膽氣)順行度分
廟宫中(土星愛順在廟樂)土地旌旗必雄貴(土為主若順行主守土旌旗為)
(廟樂分)掌握資財有福人只怕夜生反為忌留與逆尤
可畏刑尅隂宫身更瘁(土在隂宫主身短刑尅)不招上代祖資
財四體多災苦憔悴居官惡處立其身博弄操刀能
幹利(夜土在命主不利上祖産業身多有病若有善星夜生人得免居官惡處立身或屠宰幹利在)
(家不定好博弄)夜生人與日會尅了賢尊難躱避太隂母位
不堅牢若在下弦目障翳(太隂在下弦主□目)木來必定主文
章火會遠行千里外(土木同會主文章土火相會主遠行)金若來妻早
棄水星忌與刑同類(土金尅妻水土相刑)若逢華蓋懶慵人孛
對雙盲難看視(上紫會主慵懶輿孛會主雙盲)首同隂位法場終尾
會腰駝并背曲(與天首同在隂宫法死與天尾合主腰背曲之人也)財星應有
外鄉財三位徒流為昆季(在財宫得外財三位兄弟徒流)田宅宫家
破易子息雖多不成器居奴奴引盜來偷西沒主妻
先作祟疾厄宫傷脾胃癰瘇風邪堪驚悸遷移作客
盜賊侵官禄重重主官事福宫晝見相貌位自是英
雄多曕智須知此訣不尋常後學得之莫道易
九曜鎮星名土宿得之未必皆為咎子丑二宫占文
星定主為官分左右土星入廟最為竒辰戍二方
欣得之南極一星相照處看他鶴髮與龐眉土臨
齊地及揚州富貴須知必易求齊地貴時須位顯揚
州財盛見錢流土星最嫌計相望平生一向為災
障對在東西丑未宫四十以後渾家喪土星不可
入妻宫婦人夫位亦遭凶妻主罵夫無禮義直饒為
婦亦欺公土星水木反為福見水未能資福禄金
星相次入寅宫初主財多末主窮土與孛星同犯
主壽高不過三旬許假饒延引未傾亾亦主孤貧無
道路土人以土為兄弟兄弟宫中尤不利五男五
女十為羣獨自伶仃直至死婦人兄弟土星逢父
母家貧姑舅隆子位或若當兄弟又愁子息早聞鐘
甲人亦以土為財午未土逢主發財莫教太隂同
在午末年四十死相催金人以土為父母父母宫
中宜在子此星此宿位偏強宜主雙親福壽長夜
生專忌土星侵吉少凶多更損身或若更兼凶宿照
且歸泉路作亡人土躔虚宿最為宜行順官須宰
相為但得此星來照命縱然失度亦多奇土入揚
吳傍斗明或來齊地見危星強宫日裏科名共射策
天庭一舉榮土同孛向命中來當是英雄亂世才
對合更教俱有力股肱王室應三台土為夜忌固
為災若在強宫亦有財但得竒星為左右不愁晚景
不榮來信厚無過土照人等閒語話懶開唇若逢水
宿身飄泛却愛多言衆不憑
土星殿局朝元
土附太陽曰勾陳鎮殿居寳瓶(子)磨蝎(丑)天秤(辰)宫
為本殿居辰戌丑未為本局愛氐女胃柳四宿為朝
元羣曜參奉曰地㬋受朝輔佐身命太歲值之掌國
權柄致身廟堂仔細推之戊巳生人最佳
土星廟樂旺順留伏逆
廟旺樂宫(廣東)土星寳瓶子上磨蝎丑上名為玉鳳玉
珠星若人命限遇之禄馬星辰相生便可言大貴不
生本路只作常貴更無禄馬只作三品留逆伏叚減
半力
詩斷命在巨蟹土寳瓶生在此方作帝親
三公相國分茅土攝位邦家紫炁生
土在磨蝎命隂陽八權之地極熒煌
若得土星行順叚國家侯伯佐堯昌
順叚土入順叚者性重厚為事遠大寬慢仁義多
為國戚更遇旺氣禄馬不背有吉宿照臨便是列土
皇侯亦是帝親國戚隂人為后若遇吉曜不犯煞者
亦主為詞翰侍從之臣中天台輔入後順叚為性
如初上朝本宫下臨本國禄馬不背亦是卿監命終
遇煞者便是武職將軍女為后妃
留叚土入留叚名為時煞月煞身命逢之皆小小
下賤之流兼主十般惡疾孤獨僧道之人若有救星
主為性清節作事直達禄馬不背須作京朝貴客若
帶煞是都監巡檢之人并為僧道庶人為上等戶若
限逢忌星大減力矣入後留叚為性如初照命者
為上等戶庶人若不入忌限更為禄馬亦作九品官
也
詩斷土星留叚號天休主人作事多懷憂
一生患難常花酒好作狂歌上酒樓
伏叚土入伏叚名為黑煞瘟星性孤寡多為不了
僧道之人愚惡無知兼是兵戎之人無救星多為僧
若見禄馬多於火土上求衣食帶煞者大不祥入
後伏叚身命值者更無救星兼入忌限主人至賤不
近人道孤獨尤甚若又犯煞在身宫皆流配五千里外
兼主十般惡疾若有救星只減五分女人風塵之輩
詩斷土入伏叚名天豪隂謀暗慮多牽惹
但是招呼便願隨相生更不論高下
逆叚土入逆段名為四刑八煞若人身命遇之主
有百般營運趁衣食為性不知前後愚痴暗昧不慈
之輩多為僧道更犯煞入忌陷便斷夭壽百般惡疾
惡刑若有禄馬無救星入忌陷平生清閒之人有救
星減疾矣
詩斷土入前逆名辰員財上多磨散復聚
輔星在命好貪求親戚遠離如萍住
入後逆叚為性不知前後愚痴暗昧更逢忌限并逢
惡星别無救助必主徒流婦人産厄
詩斷土入后逆名血淋一生値此必埋沉
凡所運謀多患難幼年危禍至如今
土星躔宿俱出玉關經玉關歌
土躔角宿名天壽蓋世文章冠魁首
經綸事葉富胸襟不是公卿主富有
土宿雖是好辰宫夜入土曜不堪逢
青龍戴角須嫌土龍蟠泥裏不能衝
土躔亢宿號天仁博厚文章達帝京
廊廟之中官極貴安鎮蠻夷四海清
亢宿從来號鎮星土歸鄭國庸天宫
季位土星為廟樂同宫木曜福兼隆
土躔氐宿號天牢命宫若値定孤高
年少定應傷骨肉中年榮貴免煎熬
氐宿要上壯皇猷土逢氐宿兩相侔
氐有火星生處旺更加禄主福綢繆
貴格云鎮星順叚度躔氐旌表門閭衣錦人
土躔房宿號天信少年作事苦勞心
語言誠信人無妄男女難招食貴人
鎮星如從房裏過命夭孤寒家自破
七宫妻濫號奸星畱伏之時瘟疾禍
土躔心宿號天忌性情遲鈍又多災
疾病躔身須夭壽身無意氣性庸呆
心星日夘土相宜心宿土臨夜不宜
若在禄星兼福主自然快樂不奔馳
土躔尾宿號天竒百六逢之必有依
若是忌星須夭壽又須消息本根基
尾曜雖然號屬寅中居兩界土逢生
尾火虎居宜来此此星到此有生成
土躔箕宿號天彬衣食豐隆却稱情
官位若逢貴星照國家掌判有聲名
土宿何因入箕豹狡詐奸雄多計較
定是英豪曹吏人無事如何又入閙
土躔斗宿號天樞事業文章富有餘
台鼎任中朱紫貴定須象簡與金魚
斗宿在丑木星臨方為入廟可無傾
禄主更同陽在晝土陽宜晝最光明
貴格云土星行度經南斗間世英雄眞國寳
土躔牛宿號天侗心性溫和衣禄豐
若是夜生多蹇難身多下賤處貧窮
牛星須要土星遊土牛惟好退宫求
若是順行逢木曜土牛殘蕩必無收
土躔女宿號天常柔順機謀足食粮
經營勞力心多慮只恐生来父早亾
女宿經躔在兩宫子丑雙宫在廟同
縱是夜生應有福日生長福更無窮
貴格云鎮星得此女星居柱石功臣鎮帝都
土躔虚宿號天冠好樂之宫定出官
四九度中登宰輔重金重紫列朝班
虚星四度至於九好樂土星宜永守
主為將相助君王福禄堅榮自長久
土躔危宿廟堂窠禄厚財興事不訛
舉措施為多利便言柔語順性温和
危宿土曜入廟堂寳瓶須樂火相當
火土相生為廟福若逢木尅必為殃
土躔室宿名天伏福厚財豐足衣禄
多男多女有資財家道安然富金谷
室星居亥正為乾土宿相躔要木堅
木築高堂須要土土居木位福延綿
土躔璧宿號天異禄馬豐盈有權位
身名遠播定安榮官禄吉星須大貴
土星最怕在隂宫何況來居璧水中
更有月同多冷疾行宫若遇患脾風
土躔奎宿號天津貧賤奔波損父娘
若是中年貧苦至晚年方是足衣糧
奎宿星躔戌亥宫土宿到此福重重
土好玉奎奎好土木有根兮土亦通
土躔婁宿號天&KR0008;土婁須要木相逢
婁木雖高非土北刀鎗之下走西東
婁中土宿災難論土金相望豈宜婚
倘是夜生憂壽促平生沉滯性愚昏
土躔胃宿號天磨財物充盈積倉庫
難婚終是少男兒不貴仍須還大富
胃宿終來好土隆土高胃宿有高功
晝日居方為大貴富貴雙全比壽松
貴格云鎮星度胃正為佳青史書名功業成
土躔昴宿名天伏平生須食貴人禄
多因胥史得榮名將相聲名人畏服
昴宿在酉正雞棲土來此位路中迷
那更水星兼孛立凶刑尅戰損兒妻
土躔畢宿號天回能通經術足錢財
中年便得文章力兒孫必定達三才
中央土宿鎮之星畢宿逢之未見明
改易無常人不信晝生遇着且平平
土躔觜宿號天模父母先亾身早孤
衣食平平身泊沒此身應懶讀詩書
觜宿好土樂隂陽土星此宿好非常
土居坤位災消爍戊人科甲有文章
土躔參宿號天津立世經營業未昌
男女猶如隣畔客貴人得禄信非常
土居申位號長生參宿之宫亦可行
夜則好閑貪懶睡日生多學少能成
土躔井宿號天驪命若逢之心似癡
若習文章應費力此人衣食也微微
井宿度中夜見土處世憂勞多辛苦
初主淡薄損六親末主離鄉多破祖
土躔鬼宿號天文縱有資財化作塵
男主須防無上下一生不足歴艱辛
土星守鬼未能靈遇木逢金事稱情
三合若遇刑煞忌夜生漂溺在波津
土躔柳宿號天稽無禄無財又損妻
若是日生衣食足晚年終是色沉迷
柳土獐星不喜土多疾破財損父母
夜生刑忌作囚星閒疾臨身多是苦
貴格云土星若來躔柳度虹蜺志氣錦肝腸
土躔星宿號天途子因父貴事非虚
只恐夜生脾疾苦日生應可足金珠
星日馬中土會來為人魁偉長身材
且見高官有貴位再逢吉曜主三台
土躔張宿號天蛾信行為人事不訛
少年淹滯中年貴形神肥厚足田禾
張宿怕土固難禁張月鹿兮怕土臨
人道午宫宜土廟誰知張土反為凶
土躔翼宿號天然經術雖通性不堅
會有文章身不貴聲名遠播足威權
翼宿屬火怕土臨火蛇棲土福沉深
土臨雙女號别宿若為禄主定科名
土居雙女事甚常翼宿之中不可當
日夜見之俱不利為官極重豈無傷
土躔軫宿號天箋財藝皆通亦少閑
平生未得文章力只將經術保身安
土宿入巳人嫌怕軫位逢辰宜淺度
不為刑忌不夜生喜曜同臨即堅固
土星行度
土在斗十八度以上為向廟二十度以上至斗三度
為正廟在寳瓶為樂宫在亢宿六度為旺度生時遇
之主為重權
鎮星斗為大室土之廟也在十七度外至二十一度
則居將相二十年若逆入則為元帥守則為王若在
天秤宫亢四度及七度前旺度為大丞相掌國家剏
業之權三十年為國師若是寳瓶虛四度至九度為
好樂之宫有將相之位九年至十八年大貴與木不
相得與水不相宜晝為父夜為母
日度主父貴常患冷疾夜生尤甚為人厚重性有終
始若是主星書生大貴夜生微福
月度妨母損財多患冷疾好文章足詞智是主星轉
厚若腦後有高骨大貴
木度主有財貴人見重晚年必得男女力
火度主損父母兄弟四十以前有女人厄晝生一生
有福多因國家特達用之夜生好行凶惡事主醜惡
殘疾若是主星少年多災日後貴
土度大富貴有聲名財産有權位禄馬
金度父先亡三十以前多厄多辛苦必有二妻是主
星有殊常之福每遇貴人見重
水度主人畏服食貴人之禄損男女多被人損害有
木同宫可免
土星入宫
日宫主高位招財日生大吉好事清潔
月宫主父多聲名母先亡損財平生多災每被婦人
相撓與人結交多因此致其厄難是主星可免晝生
富貴不是主星夜生貧賤
木宫主聲名利國家居貴位妨男女養人子為子為
性沉厚作事難測多得貴人見重是主星晝生有位
夜生有財非主星晝生富足夜生有福
火宫主知謀多膽氣性鈍多難有疾病壽不長性凶
好殺官有兵機作事不長遠是主星有貴位非主星
多醜惡殘疾有救星可免
土宫主性格寬緩柔順足詞智見事深遠於人有情
富文章足道藝多利便夜生多難是主星國家進用
身有貴權非主星大富
金宫主尅母難婚少男女老孤一生得婦人敬愛好
色能杯因婦人成立足財帛兼有貴位
水宫主為人聰明通經術少言語有文章足財帛是
主星晝生大貴夜生微貴不是主星晝生大富夜生
多災
土星同宫
土金同宫主好色能杯一生財帛聚而多散有婦人
見重得好妻妾亦因女人發旺為人輕薄有二母少
子且有二男土是主晝生金是主夜生俱有位金土
相逢此命能修合
詩斷土星若曰會金星妻妾榮華福禄真
一躍禹門能變日九州之衆悉魂驚
土水同宫主語澁人多不信好圖畫書籍平生多得
貴人見重是主星有祿位
詩斷土星若會水星同學行孤高膽氣雄
秉節揮戈文武備福臨百六慶無窮
土木同宫主有重位兼足財帛
詩斷木星宜與土星同百六逢之稼穡豐
會此乘軒須衣冕記名青史看竒功
土火同宫妨父母兄弟多疾病不宜先代産業土紫
同宫日生貴顯夜生貧苦
詩斷土星紫炁喜相依冠冕榮身職位巍
丹赤是心剛且毅德覃萬里足光輝
土孛同宫官至三品
詩斷且如土孛坐天心須要分明見太隂
不顧留順與伏逆布衣從此出儒林
土羅同宫主藝高強
詩斷土星最忌會羅㬋百六天災大可愁
人遇一生多困苦瘟㾮病染坐亡囚
官榮劍染匈奴血羣少傷人被截頭
異疾怪形保安穩女須墜産最堪憂
土計同宫夜生貧窮餓死徒配刑名
詩斷土宿計都不可逢人生薄淺更顓蒙
誅徒溺水兼癰患百六天災萬種凶
琅玕經節要
土居好樂壽筭彌高晝人得遇順主貴豪夜土多蹇
積財有散富而勞生貴而退懶
土為陽星不為隂夜雖然三方水旺有禄有財終身
勤苦縱貴亦懶而退職
日月土同財帛被失對照三合險危水厄土與羅㬋
晝生權謀夜見刑忌衣食日求
日木水火尅刑多凶順旺則吉逆背非忠
土與日月破財離鄉井損頭目尅父母促壽命蹇衣
禄招危險水厄土與水火同凶險之人
土計晝同禄財大蓄或同炁木財食豐足廟旺順行
顯食天禄
土金孛同晝生豐厚隂夜多刑反招殃咎
一土與金孛同日生則吉更行順旺則貴夜照土在隂
宫成敗凶險之徒或犯官刑或為主星却吉各係是
主旺福禄堅牢吉曜若同轉為榮貴
土星照臨十二宫命宫
守照命宫神色蒼剛形貌厚實偏僻寡合為人沉重
肥壯無力赤黑色性緩純厚為事大體忠直信行執
古務實謹細悔後口不亂言附貴依勢聲應可致日
生則吉若在廟旺之宫更得順行身榮豪富更是主
星當主國王重用在辰入廟官至員外郎與金相逢
長命修雅火曜孛同入主有疾木不相得水不相宜
在子曰八侯之地在丑曰氣衝牛斗火土在丑一品
公卿夜生與凶星同不貧即夭土照主性燥暴不
柰人侵欺中年抱四時疾患
詩斷土照憂勞人命孤初年祖業有如無
若逢依附終為有晝生禄主貴豪居
土德高強臨子丑富貴聰明世稀有
夜生若乃為忌星破祖破家那可守
土星居命主心癡若有文章命裏遲
更會木星并水宿此人衣食也微微
財帛宫
生來財帛耗散十浮九沉成敗不常末主興旺土
照合有四方外財多招不義之財因財發福
詩斷土星財上最堪加田宅凶星反破家
身命吉星須細筭陽宫日月問榮華
惡曜天中號土星興災起禍不堪論
若教財帛宫中見積貯看看化作塵
兄弟宫
不得兄弟力雖有不和
詩斷土臨兄弟五人同得他之力害重重
恐招他姓為兄弟四海相逢也是空
土為信德世皆有兄弟宫中乃陷虧
凡事不情分彼我自然反覆更猜疑
田宅宫
難招祖業早尅父母田宅爭留連宜自卓立方可
土照合因田土上發福如在日生更主外鄉田宅之
分夜生大破父母之業
詩斷土星尊位為陽德高占強宫為福力
或在當生四煞中發禍興災豈能極
土星到丑十分奇田宅宫中喜得之
若不高科須食禄亦須置産得便宜
男女宫
只宜一子若入廟則有一雙之力刑忌囚怒則減力
矣土照主子多有形相不具多見三人少則並無
詩斷土星五位在陽宫五箇男兒盡送終
忽然孛星相照犯男孫疾患半成空
土德凶星世所聞豈教照臨在兒孫
若行留逆都無有甘旨誰人奉厥尊
奴僕宫
奴僕有主走失若與木曜同宫則至老奴婢成行
土照主多奴婢
詩斷奴婢宫中見土星萬般謀運一無成
不如釋道歸林藪高卧雲中有大名
妻妾宫
多招醜貌之妻亦主相離難為偕老妻命相抵則無
害土照主多災亦尅頭妻
詩斷莫言土曜便為凶東出之時看對宫
若落坎宫明健處雍容壽考福無窮
土宿羅㬋不可逢妻宫正照醜形容
縱使早年成喜事亦主分離西與東
疾厄宫
有三般惡疾壓身方好如有吉星臨則無妨害土
照多患四肢脾臟之疾一生忌食四足之物主頭脚
風之疾
詩斷土德來臨疾厄時凶星燄燄是災危
多因䏊啞雙睛翳不是駝腰必病脾
疾厄宫逢土與羅一生疾病十分多
直饒紫炁來相助爭奈家家有病疴
遷移宫
不宜遠出船行陸步慮有驚土照不利遠行在外
逢惡人刑害失脱財物
詩斷土德當生在九宫命星合照莫相逢
男女漂蕩他州裏女子淫奔外姓中
遷移不止是遷居於中土宿忌牛墟
縱是宅多居好處亦於妻妾寄門閭
官禄宫
事多啾唧然此乃權柄之星若獨行此宫亦主兩全
富貴土照必招官中有不測懷憂因文書相連之
厄
詩斷土星官祿占高強凶惡威嚴不可當
若在廟方為祿主植圭端冕侍君王
土木同官福禄星兩星高位最為榮
若逢日裏全為福夜半生人福又輕
福德宫
一生快活衣食不缺土照或忌星或刑星年不過
四十須招富人有虧尅陷身之事
詩斷土星福德照臨時若處生方始為奇
沙漠揚威名國輔英聲傳播鎮華夷
土星夜逢多損壽與木同行有疾牽
更若火金星到福不愁福壽不延綿
福德宫中土宿臨利宜商賈又宜僧
吉星對叠家豐足凶宿逢之活未能
相貌宫
主人醜厚天庭高闊性重眼小則無害眼大則有傷
更若有孛星照臨老定有眼疾不然須有破相終得
壽長所作奸詐多好積蓄喜高堂大厦好山林遊逸
土照主狀貌方滿禀性重厚
詩斷土星凶熾不堪聞限弱之宫主禍迍
不是年來羅網蓋須愁狂疾不完身
土星變叚名
寳瓶宫天厨星又名天貴星日生貴位興隆
詩斷土星子位是天厨福德妻宫慶有餘
子息命宫官禄位逢之禄秩達天衢
磨蝎宫禄厨星又名天富星日生財物巨富
詩斷廟居南斗土為尊四正宫中達聖君
縱此夜生為日忌也須榮達感皇恩
人馬宫貪癡星又名天吝星慳吝不與人和睦
詩斷貪癡人馬不堪逢耗散多財直至終
更被四刑星照破日生猶可夜生凶
天蝎宫天梁星又名天保星多藝能掌握位禄
詩斷夘宫鎮星號天梁足有資財旺此方
旌表門閭官極品兒孫代代出朝郎
天秤宫禄庫星又名禄權星文才厚重有財大貴
詩斷土臨夘元為禄庫足禄多財又堅固
官崇位顯佐君王若在財宫主巨富
雙女宫無依星又名天咎星小人讒佞欺罔
詩斷土星巳上無依倚縱使吉星多不利
日生人病沒資財夜遇終歸須自縊
獅子宫玉堂星又名天鎮星主鎮守安静之福
詩斷玉堂吉星位南離主性温柔喜禮儀
黃閣馳名金紫貴光輝家族顯妻兒
巨蟹宫天相星又名天福星為事反覆無定
詩斷天相鎮星未中央性好清閑本善良
若見孛星金助月功名顯赫佐朝堂
隂陽宫太微星又名天罡星主事快能有剛節
詩斷太微土宿在隂陽信義為人百事強
只怕孛星同守尾却將吉事反成殃
金牛宫都堂星又名天正星主事正直無私
詩斷酉上都堂土喜事高名科甲有詩書
只憂留逆并伏叚帶酒貪花百事虚
白羊宫天將星又名天鰥星鰥寡孤獨
詩斷白羊宫分是天將喜日相逢會太陽
日土同宫身必貴更加夭壽得延年
雙魚宫黑符星又名天嗇星儉嗇安静
詩斷亥上黑符不為榮空有詞言立不成
火孛相親身獨立妻兒雖有也伶仃
太白金星
總龜筭法置積日加三百七十六以五百八十三日
九十分二十七秒為伏見留退一終之數除之不滿
者為餘日下太陽中定星以餘日數去看在何叚積
計成度便知定度
夕伏三十九日行四十九度五十分去日十度半而
夕見於西方
順行二百二十三日行二百五十一度十二分
留五日不行退十日行四度十二分
晨退十日留五日不行順行三百三十三日
晨伏三十九日行四十九度五十分
金星論
金星太白之精一名那頡星建西方之氣其色白其
性義將軍之象出依期民安國泰伏見不時兵將暴
起將易政其行宫度有前後伏順遲逆叚輔從太陽
不離前後二宫約法一月一宫一年一周天入留叚
號天阜星主癆瘵疾入逆叚號天赤星為主兵戎入
伏叚號天虞星主為性癡愚
丁生人以為禄主星甲生人以為耗星
乙生人以為福星丙生人以為暗星
戊生人以為(魁權)星巳生人以為囚星
庚生人以為印星辛生人以為刑星
壬生人以為貴星癸生人以為蔭星
此星乃文華秀麗專主兵革文章聰明廟辰旺亥
樂酉好巳喜午
琅玕經云金居財帛福偏饒倚靠他財勢必豪辰上
角星兵任重酉宫躔位引旌旗三方順照多財禄若
遇未申福壽高逆伏囚留俱不遇超世榮貴福堅牢
賦云西方太白向衛分而益壽延年又云要問榮
華大扺金居亢宿鑑心經云金木之星室宿逢定
知名位至三公金星在酉火居婁夜生必定佐王侯
惟金最喜與日月水同宫賦云生來少疾日月
與金水相當都例經云金水相逢最為美智慧聰
明須見水此為有福無難人一生營求皆稱遂此星
名為妻妾星若臨得地必為榮只嫌月孛同宫分中
年不免被災侵夫人命居夘戌位者以此為科甲
若高強入廟則主名掛金榜經云科甲文星對命
宫陷時及第必難逢災遭惡曜相刑尅假使為官是
蔭封廟旺更居在四強驚天動地振文章如有吉星
同分度科名登第好稱揚更有安身在酉辰位以
此為學堂若居高強廟旺則學問必出羣聰明冠世
經云身宫宫主名學堂相貌奴僕不可當更有疾
囚皆是陷文華縦有命難長坐命馬牛宫者以此
為官星如臨人命更得吉曜相會無不言美怒則反
是寅上躔度則為愠怒星經云金來人馬受恓惶
若在相貌宫全減力也
金星歌
金星潔淨好顔容秀目疎眉白又紅身短不長聲響
喨好躭音律習商宫(金星在人命主形相潔淨顔色紅白身短不長聲響喨好音律)
多淫慾美情悰結交朋友久而恭不奈是非長憫念
更於金鐵巧施工臨身自有將軍勢照命兵權越是
雄妻財有勢才同因妻榮達不曾空(金者兵星也照人身主有將軍)
(之位在命主有兵金為妻主有妻財而達)太陽遇貴人提挈女主如逢母
外通水會之星淫更佚火逢因色起災凶日生主宿
為豪貴夜鎮令妻貌不中天乙貴好相逢好遊商賈
走西東妻妾愛陪僧與道孛來同枕患殘癃天首若
來居武位尾同至老是田翁居財帛財帛豐三宫姊
妹是同宗(金在三宫只主姊妹)田宅隂人成卓立五宫見女定
重重(金在四宫女人卓立在五宫只招女子也)第六主妻多下賤七宫妻
不送臨終第八病時休針灸遷移客女作家風(金在八宫)
(有病不可針灸九宫客女為事)官禄妻家有官蔭福宫白髮福無窮
第十二宫逢吉曜其人定主美貌容此是前賢微妙
訣學人子細去研窮
金星入廟來天命初主封侯仍佩印若還主將不同
行只資田地樂平生金星聮水清無比洶湧墨池
才調美如何天下有才名甲子金星兼水智金星
與水居辰位金木逢龍須入相不居主將不同行亦
主標名金榜上金星位處利天秤若到金牛分外
明如或更居高強位黑頭定是見功名金星元來
名六害六親縦有不相愛日生若被火來侵定是少
年須死快金星最怕太乙星若在高強禍必侵或
在閑極惡星見男須浮浪女須淫金水二星同入
未婦人凶事成吉利更逢日月近宫行夫不為官須
子貴莫以金星專福星亦能為福亦為名併得水
星居巨蟹子孫榮曜達天庭聾盲喑啞全無氣寅
上尤嫌不得地若還木位植其星專主斯人失厥内
祖財多破隂財獲初歲迍邅晚歲成晝喜日同夜
逢土最嫌火孛計來迎金居婦室主妻多亥午宫
中陷子何若與太陰同照已雙生貴息顯家和寅
與申宫莫見金有星若更是刑侵此生定作孤貧客
口舌無憑禍復深常招賢貴為妻室職重權高有
令名廟旺宫中多福力人形方面更端平忽然紫
炁來相並須知妻有不良聲夜生福緊晝生慢金木
相逢財自成金木二星為善星所臨非主亦非榮
本位金臨皆有喜即為豪貴顯王庭在官遷轉加
重禄白衣之士選門開若為商旅多財帛士庶人家
喜慶來金入辰宫氣已豪更逢亢宿勢尤高三方
不䧟行仍順定掌兵權建節旄入局天權號貴星
此星何慮欠科名玉堂深處還他到先着青春折桂
榮金名吉宿處何如禄馬人元要共居主着官鄉
如遇此魁名終是唱鴻臚
金星殿局朝元
金星附太陽曰白虎從駕在金牛(酉)天秤(辰)雙魚(亥)
為本殿居巳酉丑為本局愛亢牛婁鬼謂之朝元若
身命値之定為將帥惟六丁生人最佳
金星廟旺樂順伏留逆
廟旺宫(淮南)金入天秤辰上名為天角天曙星若人身
命見之更在八煞官禄宫有星皆主極貴不在本格
亦應三台兩府命不然只作平常命斷之樂宫(梓州台州)
(四川)金入金牛酉上名為天旭華盖星若人身命遇之
更若吉星相應又有禄馬更廟樂者主為左右金吾
將軍若不帶煞只作文官三品斷之如在别宫伏留
逆叚則減力
順叚金入順叚名為天雄榮達星若人身命遇之
皆為福德如身宫不在却斷為淫慾平常之格雖有
救星亦平
入後順叚入宫又遇禄馬主京朝之職禄馬不背
更廟樂為大官并作宗親之命斷之
留叚金入留叚名為天異天阜星若人身命遇之
則癆瘦之病多帶氣痰有救却主多藝音樂之人為
性嬌閑喜華飾多為僧道若有忌星同更在水宫土
宫主為上等官員更帶禄馬須是六品武職入後
留叚為性如初若遇煞者須是屠宰水土木匠之人
命強有禄馬只是五百料錢之人若陰人尅夫多淫
詩斷金入留叚號天區運用遲疑必致虞
凡所圖謀皆不契晚年禍患必嗟吁
伏叚金入伏叚名為天虞天賴星若人身命見之
主為性癡愚多為火刃之藝泥水軍人輩若遇木火
二宿些少刀斧之藝若有禄馬便斷為小小軍員頭
角之人女人主殺夫有救星平善大率女人命須是
夫宫無惡星便清潔若有忌星混雜則是淫濫之人
詩斷金入伏叚名為弱為人如繩自遶縛
究竟不能解其身致使後思前事錯
逆叚金入逆叚名為天赤救盜星凡人身命見之
無救星皆主兵戎之兆多淫慾無慈惠之人隂人遇
者風塵無疑身宫在閑主為刀斧之藝若禄馬行於
木運為九品佐職之人無禄馬主小小刀斧之藝或
為屠宰之人陰命多妨夫
入後逆叚遇火土二星交身宫俱閑兼犯煞并遇
忌宿其人必總兵戎若坐禄却為中福轉達之人
詩斷金行前逆名辰隊平生多入囹圄内
所為多是不遜心橫惡暗躔不能退
金行後逆名位傷此星降福甚不祥
父母兄弟皆見惡婚姻之中更有妨
金星躔宿俱出玉關經玉關歌
金星躔角號天清少年登第必高名
衣禄生平豐且旺為官穩穩佐朝廷
金星躔木西方宿東見西行躔到角
順逆生旺不伏留權位貴榮能掌握
金躔亢宿號天昌挺生大節負忠良
文武兼全為宰輔定應禄位主榮昌
亢宿五度至八度不為廟旺亦亨榮
金入太常同度分官居才藝見聲名
貴格云金星躔亢産忠良佐助中興國祚昌
金躔氐宿號天將少失尊親性自剛
平生衣禄能文學貪欲之人損父娘
金躔氐宿事平平莫與同居月曜并
男子見之多色慾女若逢之暗室人
金躔房宿名天角衣食生來殊不薄
為人多義更方圓形貌端嚴性多學
金來房日兔中居才冠羣英自有餘
忽逢首尾日月命女作為尼男作巫
金躔心宿號天孚未離強褓値身孤
温良處巳心多慾若是文章一字無
金星喜夘躔心五喜曜合照有財賦
文人五馬作高官武則建節當守土
金躔尾宿號天殃骨肉資財定見傷
若不修仙并積德定須夭壽見悽惶
尾火虎星半寅卯若是金臨人至狡
直須水曜解其災一切所為皆稍稍
金躔箕宿號天彤妻子乖離吉見凶
總饒家活能豐足老年不免又貧窮
箕宿更忌太白遊太白箕躔甚可悲
人馬有金凶且忌金居人馬奈難修
金躔斗宿號天銓貪財貪色行非賢
男女雖多身是客更無衣食少安全
金星入貯斗中安為主凶星墓絶間
作事總乖家業破縱登科甲位難攀
金躔牛宿號天繩色慾多貪命裏淫
衣食生來自豐足晚年優裕享安寧
貴格云金星度次到牽牛書史功名應不朽
牛宿正屬土躔宫太乙躔之作貴蹤
金牛莫待逢夜裏妻兒孤立一場空
貴格云金星若臨牛宿上被承睿旨古今稀
金躔女宿名天奸多男足女少安閒
若是十宫星得力何愁此地不為官
女宿躔處要金厨金居女曜掌中珠
金女號為珠貴曜武人名鎮外藩隅
金躔虚宿名天編美貌豐容性自安
平生有壽無災害衣禄隨時性自寬
金性堅剛切忌虚六親恩愛自情疎
凶殃蹇剥加淫濫自立生涯出祖居
金躔危宿號天競温著忠良性自清
文學定須因女富文星入命出官榮
金雖死子喜居危棄祖成家物自歸
琴瑟調和朱紫貴方知妻子有恩隨
金躔室宿號天勲必定遷官足貴名
聲振四方持節鉞任登機密位尊榮
室宿衛分屬雙魚金星到室貴安居
室宿有金來潤澤金居室位福應殊
金躔璧宿號天光彭祖年時壽命長
女人見喜資財旺美貌豐容性自剛
璧玉從來要金厨金星玉曜内連珠
金樂此宫偏作貴金門待詔仰天居
金躔奎宿名天厭未遂功名心更逸
為人温厚更寬容性識孤高應不淺
奎宿真箇好文章金躔此位實非常
一二度中方作福金星入火有相傷
金躔婁宿號天薨必定為人少失親
酒色是非應不免晚年富貴樂平生
婁金之宿喜逢金只恐刑囚火土侵
少失尊親身獨立夜生猶可晝難禁
貴格云金星為福廟星婁塞外英雄孰與儔
金躔胃宿號天端命若逢之五品官
任是兵刑兼法令定須出入是金鸞
胃宿度中十五半八度金星偏喜玩
此位樂地命逢着才藝聰俊人有斷
那頡廟堂星度胃佩玉鳴金朝紫陛
金躔昴宿號天璋為官進速任關梁
卿監位中名早得也須腰紫佩金章
趙分金星助月華未臨六度昴星加
英才冠世誰能比進獲隂財長福芽
金躔畢宿號天聯赫奕功名秉重權
不作外臺觀察使須登廊廟職陞遷
金畢之功至十一此度之中主大權
如居下位郎官吏火若同宫妻獨眠
金躔觜宿號天營冠世文章顯貴聲
翰院詞章身獨貴也應金紫列朝纓
觜宿從來號火猴火猴得勢若金鈎
雖是水星無慮火金居觜宿福難謀
金躔參宿號天晶學問詞鋒冠世英
若是官宫星得力定須桂籍早標名
東南有宿號為參上下相生特夢金
若是遷移宫分土榮妻貴子惠慈心
金躔井宿是吉宫高才博學福豐隆
為官定是居廊廟福及蒼生禄萬鍾
金德循行陷井旁奸淫妖濫事難當
大隂并遇人貪色文武兼資順度良
金躔鬼宿號天淫婦人遇着惡聲名
戒行不循迷酒色平生衣食却豐盈
鬼星元屬鬼金羊金來此位福深長
長庚到鬼應加福金宜此宿大為祥
貴格云金星偏喜躔鬼度榮顯富貴福無窮
金躔柳宿號天關快樂平生衣食閑
貴人知重多男女錢物豐盈性自寬
柳曜經躔午未邊金來柳位福難堅
命曜若躔十度上穿窬奸宄計争先
金躔星宿號天熒理義精通學業深
更若火星來會此是非酒色定奸淫
金居星位有何竒金火相逢去路迷
須要水清金始白火炎金白福攸基
金躔張宿號天𤾉財物多貪行不良
若是妻遲難得子衣食平平壽命長
金星張宿號金堂身若逢之最喜強
禄貴更加人有職三方雖背貴人昌
金躔翼宿號天英學問文章顯大名
經術更能修顯著此身榮貴樂平生
金係武星恢武業只為金宿走翼蛇
財庫禄行如遇着更同水德甚堪嘉
金躔軫宿號天程口舌輕狂凶害生
言語不眞心泛濫多汙非禮事奸淫
軫星最喜金來到際會遭逢命中坐
女兒雅麗男英才此身永保無災禍
金星行度
金在天秤是本宫角九度三十分以上為向廟亢二
度八十一分以上為正廟過此為次廟在室七度十
三分為正旺牛名為樂居此廟旺樂生人必主權國
柄太白亢為精粹金之廟也在五度外八度内為正
廟二十年為將相之位有文武全才負忠良大節若
在魚宫臨室五度及十三度處機密之務居節鉞之
榮旺十八年若十三度雖居貴位心常不快為節度
使若在牛宫胃八度至十一度官至五品十二度至終
度主兵刑之任法度之官自昴初度至九度為卿大
夫關梁之任三十年
尾女有厄自七度至十一度必為司馬畢初度至十
一度並主大權若在下位郎吏之官若見火不宜妻
火同宫妻不良與蝕神居位男為覡女為巫與木相
宜與水相妬見火為淫晝為女人好色夜為狡猾男
子
日度難婚性凶猛好争戰有出長之計因戰伐而立
功名若聲語細前後必有七星是使相之財也月度
主多淫因婦人財物上立身或娶下人為妻行非禮
之事男主貴女人遇之主淫
木度主武勇超羣常歡樂快心性足財物貴人見重
火度因女人有喜平生難婚偶亦被婦人損陷
土度主晚婚娶妻老幼不等相去十載以上者少年
離鄉井因妻妾有憂好色欲財帛聚散不定是主星
主有位
金星主有兵權之貴好色慾有好男女
水度得人敬愛有好妻一生貴達合娶親戚女為妻
不然先姦後娶
金星入宫
日宫主為人性剛作事無定多得貴人見重難婚偶
是主星有位非主星長壽若行留逆叚行不良多被
婦人相撓
月宫主為人性和作事明白有密謀善貯積因女人
財物日生好女人之事是主星夜大貴晝微貴不是
主星夜生大富貴晝生有禍
木宫主聰明有智性格過人作事敏疾得女人之財
有聲名因貴人有喜是主星晝生有財夜生有位非
主星晝生微富夜生大富如對望合照性格並同亦
主有福
火宫主為人性急燥作事無定因女人有厄及口舌
狂亂是主星有福夜生有位非主星有道藝逆行諸
事減半
土宫主為人好歡多色欲少男女每得貴人見愛土
同則為事不正下賤之人是主星夜生有位晝生有
財有福能掌財貴人見重非主星微有福矣金宫主
為人聰明作事和緩日生好女因女人有厄是主星
有貴位非主星晝生有福夜生微有職位水宫為人
聰明智性超羣見事敏疾有節操是主星轉加富貴
晝生微有職位不是主星多因婦人引惹因而獲福
金星同宫
金水同居文武雙全平生有極貴人舉薦若水是主
星日生主文中成事有貴權不是主星亦主文中立
身微有職位金是主星日生主武中成事夜生大貴
留逆者雖有文武之藝主平生多難淹滯不可作貴
人
詩斷金水三星若相會俯取官榮如拾芥
大凡遇此喜非常百六逢之多吉泰
金木同宫主大富貴人又多子孫女即殺夫
詩斷木星最喜會金星吉曜相同百福興
百六會時多吉泰人生指日到公卿
金土同宫主難為妻亦忌門戶不正濫有財物少男
難婚偶
詩斷土星若曰會金星畢世榮華福禄興
一躍禹門三汲浪九州之衆悉魂驚
金火同宫主妨妻妻不良多淫慾
詩斷火星慶會喜逢金百六當之慶瑞生
人生逢之登上第佳名烜衍保千尋
金炁同宫主性温艮難觸犯有志節心多慈愛敬信
佛道有事業壽長有禄
詩斷金宿相逢紫炁星禹門先躍化凡鱗
威權重大為將相變理隂陽輔帝宸
金羅同宫主有兵權之貴
詩斷金星不喜逢天首狼戾奸凶為契友
富豪苗裔也卑微百六逢之殃不少
金計同宫主墜馬死在中年
詩斷金馬設若逢天尾人生奸邪愚且詭
百六當之大不祥財散人離災病起
金孛同宫主少年多尅晚年有禄
詩斷金星與孛若縱横百六逢之大吉亨
人産遇時須發福家居全不保康寧
琅玕經節要
金乃右弼與日晝同益於權勢廟旺推之致身豪貴
水木同宫文華巧妙處性清高子孫續紹
羅㬋同宫兵權之重天乙對同貴而富厚金土晝
同福壽堅牢更加廟旺自致貴豪金與火宫若同
在晝刑妻破財尚招災咎更在留逆傷殘損壽若遇
順行文武重權夜合火照各臨旺喜壯歲成名位居
主將夜同計孛亦凶亦貴主臨旺地掌握權治凶
險之多財禄俱備晝若逢之還破福纏福星不救夭
促天年不逆不囚入逢喜樂財禄豐盈福終到老
金星照臨十二宫命宫
守照命宫主面滿骨堅神色明潤語聲響喨才性快
利武勇超羣好習兵法為人慈和方正曉事通達為
事善方圓有文學多情慾好杯飲性剛人形方短不
招凶厄得隂人財亦主損妻心明性巧快利易曉懶
文輕學好事華飾心不伏人不喜静密少不成財心
無慳鄙所為多義更宜祖業能獲隂財外禄陽金好
色隂金好聲在申多武在辰曰入地之前在酉曰總
管之前在辰酉二宫主官禄在夘戌二宫少失尊親
亢室榮華室宿長年與火同宫在午主失財與土相
逢長命修合與日同行主欲與太隂同行主夫美貌
金木同行及第高名紫炁會星是謂孤星主有名僧
道又須限星得地方可斷與首尾同宫男巫女尼忌
日火同在諸宫為害與水同在六宫主夭壽忌火孛
紫炁
詩斷金星照命氣雄豪妻美兒遲晚歲牢
莫使當年凶忌犯文章妙麗入詞曹
金星臨命性難慈將相多淫美貌姿
若被火星相照視却於官位反成虧
財帛宫
主晚年妻財金照一生有隂人財帛其人吝嗇
詩斷財帛宫中喜金碧角亢之宿并昴畢
堆金只為辰從龍遇火鑠金渾無迹
金居財上喜為深多招女禄衆人欽
只憂火孛來相尅惟恐中年早退心
兄弟宫
主三人皆得力金照主有義姪可保四人見二人
力
詩斷第三宫中見金星義斷分金弟别兄
雖是雁行親手足反成背面少恩人
木星兄弟忌金星金絶於寅合主刑
人馬金居忌星尅同胞兄弟異途行
田宅宫
主得祖業父母俱慶衣禄自然金照主有絶戶隂
人田業成活之象
詩斷金星吉曜成奇福田宅逢之主厚禄
上下加臨不可刑畢世安榮自豐足
男女宫
長宜女次則男夜生人三男二女或書生人更在寅
上兼六乙生人見之只宜桃花夾竹異姓偏房之子
金照先見三四女後見一二男
詩斷金星第五便為竒子息當推有四兒
莫使同宫因火尅榮宗榮祖福無涯
奴僕宫
奴僕亦得力金照有女使進六畜
詩斷金居奴僕尅少妻水金輔陽男女貴
只因五六正相隣名達天庭振經藝
妻暗私期奴僕宫星逢太白主難容
因之逃走家財物難保驅馳去險中
妻妾宫
妻主聰明温良直雅若有太乙月孛羅㬋計都凶忌
星曜則主尅妻賦云尅妻害子太乙與首尾同宫無
此星則有偕老之期金照妻不良
詩斷金星本是號妻星要在高強廟旺宫
夫婦共榮多福兆蠲消災患更無凶
娶婦生離仍帶子只為妻星犯金土
未亥辰方三位強又須娶婦置田庄
疾厄宫
主有小疾若六丙六戊六丁六庚六辛六乙生人見
之不妨金照小患不可針灸
詩斷疾厄金照本為良氣概英雄少咎殃
火孛相將皆此會直須骨折與根傷
遷移宫
出入吉利道路平寧營運稱心末主大旺金照宜
出入招損僧道隂人喜重衣食之分
詩斷金星得地照遷移調任榮遷福自宜
若更命無凶曜照仰觀平地上雲梯
官禄宫
生來少官事防有女人仇賴君子得之早年食禄無
有淹滯金照得金玉於隂人兼得隂人舉薦立身
宜求公無刑禁
詩斷官禄宫中太白星照臨方地産豪英
若為禄主居強位文在廟廊武帥兵
禄星守此立科名切忌三方惡曜侵
縱有文昌相助限為儒不第一生貧
福德宫
衣食榮旺受用不少若在燕分與凶星惡曜同宫則
先凶後吉又忌照破男女須用子細推詳禍福金
照主有福禄稱意財食大來立身高上常有貴人喜
重
詩斷金星福德最稱竒德照高門長貴兒
冠世雄才攄錦繡禹門一躍過天池
相貌宫
為人端正性格聰明身材却好衣食榮旺凡在相貌
宫者無星更好金照主形相分明作事有權十相
無破
詩斷金星相貌並西隣一部髭鬚胡口人
若遇貴人相接引定為曹吏處公庭
惡弱為臨天秤宫凶星成吉吉成凶
惟逢金木乘龍路父母妻兒亦蔭封
金星變叚名
寳瓶宫白獸星又名天色星主色事為美人敬
詩斷坎宫白獸怕逢金火孛加臨禍最深
若見水星怕月助一生方得免呻吟
磨蝎宫天廩星又名天妖星主妖怪好師巫
詩斷天廪之星到斗牛資財足禄廣田疇
兒孫貴顯家門盛自有聲名播九州
人馬宫絶體星又名四刃星因色傷身婦人犯惡
死
詩斷岱岳峯前金絶體縱逢吉曜也頑愚
慳貪鄙吝無高下女作娼兮男匹夫
天蝎宫地劫星又名夭媚星主媚惑淫欲也
詩斷地劫宫中怕太衝其星失位禄難逢
無名無利刑妻子祖業田園沒始終
天秤宫金鸞星又名天貴星因隂貴人成禄
詩斷金鸞之宿最高強財福加臨見寵光
金木逢龍為福德定知名譽四方揚
雙女宫太白星又名天軍星主兵軍武貴也
詩斷太白金星主大權喜臨楚分息塵煙
出則將兮入則相三分足用喜駢駢
獅子宫天陽星又名天淫星主好色
詩斷天陽喜遇太陽宫西地朝南臣盡忠
人子孝廉存禮節更加爵禄自重重
巨蟹宫右弼星又名天欲星主隂人多淫欲
詩斷金星右弼最為良四正宫中及學堂
只忌六宫并十二文章縱有也荒唐
隂陽宫天辰星又名多情星主到處情色有也
詩斷金臨申上號天辰順則官超逆則貧
若在十宫為福利如臨五弱反為迍
金牛宫白虎星又名那頡星主兵權領將軍勢位
詩斷金精白虎到金牛文武朝班位列侯
若是垣宫行順廟子孫代代福優游
白羊宫天哭星又名破禄星因隂人惑成親後失
詩斷白羊金曜為天哭怕行星火絶天禄
若遇高強得自然五弱相逢壽難續
雙魚宫天景星又名天隂星得隂人為貴福
詩斷景星到亥四方明室璧加臨禄有情
君寵臣兮臣盡職莫愁官禄不昇騰
星學大成卷十六
