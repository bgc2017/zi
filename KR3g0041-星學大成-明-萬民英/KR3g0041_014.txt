星學大成卷十四
明萬民英撰
三辰通載敘
三辰通載一書集琅玕源髓西天都例玉關等經而
作也十一曜為一辰二十八宿為一辰十二次舍為
一辰凡星辰廟旺守照常變喜忌吉凶禍福合三辰
而通載之開卷了然誠星家之淵海術者之指南也
論者病其博而寡要法而不活不善學者遂按圖索
驥膠柱鼓瑟謂其無驗而作者之旨荒矣余重惜之
乃摘取十一曜仍為十一卷參以總龜算法綴於四
經之後原書首載三日八煞等論理趣優長則收入
凡例末載二明三暗之說矯揉太過則附於喬拗此
余取舍之意學星者參四經而會通之又豈有弗驗
哉易水育吾子識
三辰通載(五星)
木德歲星
總龜算法先置積日一十七萬一千三百减七十四
以周天三百九十八日八十八分六十一秒去之看
餘日多少入在何段下太陽中定星度又以餘日數
去之不滿者為定度
晨伏十七日行四度去日十三度五十分晨見東方
順二百十三日行十七度七十六分留一百十三日
行十七度七十六分晨逆四千六百九十四分一十
秒半行四度九十一分八十五秒半夕退同上留同
上順同上夕伏十七日行四度須與日同度
木星論
木德東方歲星君子之象每一年住一宫十二年滿
一周天行有前後順遲留伏逆留段為天喪星减福
力伏段闌干星善惡都不管逆段災杖星反為凶逆
丙生人以為禄主星甲生人以為福星
乙生人以為暗星丁生人以為權星
戊生人以為囚星己生人以為蔭星
庚生人以為魁刑星辛生人以為貴星
壬生人以為印星癸生人以為正耗魁星
此星其色青其性仁慈乃福德之星廟亥樂寅好申
喜未
琅玕經云木躔室宿是宫星職禄彌高列縉紳望鬼
應除清峻位臨箕能出貴豪倫申宫得見趨財禄禄
主推之富貴人身命限中俱見照聲名財禄自亨榮
賦云木入秦州旺而初歸巨蟹木德星君所臨非
主亦為禄喜與水木日月同居鑑心經云平生福
禄又多才水星同與太陽來異寳從來家裏有日加
辰上足多財若在廟旺宫得地無凶忌照破則主人
紫綬官班職序貴品家富豐肥仁慈道德温良恭儉
每每見之皆言善宿能解計孛之難善免火土之厄
縱在閑弱之地亦為九流僧道之職縱會刑星亦主
文章雖不修讀也逹文理又曰福壽之星安身寅亥
者以此為學堂星坐命在巳申者以此為科甲星坐
命在亥卯未者以此為天元印坐命在申子辰者以
此為地元禄坐命在巳酉丑者以此為人元綬惟六
戊人見之全减其力更忌子丑則名愠怒之星經
云木打寶瓶須破碎賦云先吉後凶木到鼠牛之
地此星皆怒更為疾厄在十二宫者却不得力凡坐
命在酉午者以此木星為天厨禄主星若命坐宫名
為天厨宫坐命主人大富貴一生快活非特一身榮
貴將來子孫分上更享無窮之福經云天厨一禄
少人知識人須是洩天機若在命宫為福緊福德遷
移又次之男人得此多財旺交遇中年好爵糜女人
逢之主封號此是天上麒麟兒又曰八宫宫主是
天厨宫主星高禄更殊若得吉星同在命管取潭潭
府中居此星犯了人夭壽若得高強意自如男兒命
坐多逢此真是人間大丈夫帶此星在命者十有九
富貴無不顯逹若得遇水星為丙人天官正禄星或
科名科甲五星合格乃宰執公卿之命如被惡星同
照則次之
木星歌
木星在命為丰姿眉目分明世所希文學聰明多藝
術常懷仁義有尊卑(木星在命形相端美眉目分明聰明文學有尊卑之分)心
無毒貌怡怡言談有德好珍竒少病利官無險難夀
年長是及期頥(木星在命主人喜悦言語有德少病夀長每有險難常有人救助)逢
廟樂好官資紫炁同宫筆吏司(若在廟樂宫主官資顯赫氣同是刀筆也)
三合逢之為福厚對宫尤是好鎡基日辰會合文章
好女后同宫貴位推(木星與日水會合主文章與月合有貴位)夜火合有
兵機更逢晝土主旌旗(與夜火會主有兵權與晝土會主建旌旗)忌星若
來須减力金同文武佐明時(金星同宫文武俱備)惟有辰星科
甲貴位同天乙懶施為(與水會主高甲及第天乙會性慵懶)尾添毒首
助威孛同何似獨居之(與天尾會主有毒與天首會主有權孛會亦會乏力)財
宫横寳須收得閑極三人手足隨(在二宫好財帛多有横來寳貝第三)
(宫兄弟三人)田宅富豪多宅舍五宫偏見好男兒第六䧟
宫奴得力那堪第七美容妻還居第八無時疫第九
他鄉得意歸十位官資須顯赫禄宫夀考亦龐眉前
言叙盡神仙訣後學尤宜仔細推
歲星之號名為木亥未虎猴俱作福作福宫中仍或
逢此星必定榮衣禄吉星到處皆為福切忌三方
惡曜侵三方對照還刑破更居閑極反災迍雙魚
宫内及幽州此處應當仔細求若在強宫或守限少
年談笑可封侯木入秦州事最佳發財發福自成
家若還陷却凶星照反為災咎走天涯木躔寅位
五分佳惟逢亥未發英華不在閑宫為主將錢財豐
足四方誇莫以木星為大貴子上依然不得地兄
弟分離子息窮辛苦飄流無大智金命見木如見
禄及第成名因納粟右官武弁及旺行只為金星來
犯木土人以木為官鬼雖是相傷多有意為官天
下有竒功只喜此星居亥未土人到巳正無氣要
得木星先到未巳上如逢金水星隂人大富陽人貴
木星疾厄反成殃巳前寅後却為祥水與太陽隨
後至文學成名管簿尉婦人夘上木為權大憂男
女淚漣漣土命酉生相對見若無色好有牛田亥
子午未之四宫此星一吉為一凶好問圖書乘廟旺
閑宫安命定昌隆三日宫中水木星定教聰俊遠
𫝊聲三方更在高強位金榜高登第一名木星天
性好文章須信聲名自此彰更若官科俱得地少年
及第紫薇郎木乃騰輝向璧中若逢初度好奢風
人知兩府成家者更見科名不陷中任是性靈無遠
慮終須高處見乘龍
木星殿局朝元
木星附太陽曰青龍捧御居人馬(寅)巨蟹(未)雙魚(亥)
為正殿居亥夘未宫為本局愛角斗奎井謂之朝元
太歲正宫值之大貴偏側見之天才清俊位升廟廊
六丙生人最佳
木星廟樂旺順留伏逆
廟宫(廣南西路)木入雙魚亥上名紅鸞太微玉印若人身
命遇之更逢祿馬垣局如八煞官祿有星便作極貴
如不在本路只是八煞官祿有星者亦是兩府命如
八煞官祿無星亦作富豪有位之人留伏逆者减力
樂宫(西川路)木入寅人馬上名紫綬玉冠若人身命遇之更
八煞官祿有吉星皆是兩府如不在本路不見祿馬只八
煞宫有星作正郎若官祿有星皆主陞朝無星乃富豪之命
旺宫(燕秦路)本入巨蟹未上名天福玉堂若人身命遇之
更八煞官祿有吉星者應京朝兩府八座若八煞官祿
無星主富豪及郎員僧道遇之有住持之望留伏逆者减力
順段木居順段名天殊天壘若照命及限吉星相應主
八品之貴若無吉星主大富仍可隨時對官祿馬斷之
留段木居留段名天鼎天秉若人身命遇之主有
機謀有救星則為清潔之人凡木星行留惟婦人命
添吉星照者主為命婦形貌端正聰明
詩斷木居留段號天絞所臨之處多姦擾
邪言妄語不尋常好與隂人打交道
伏段木居伏段名天皇天日若臨身命皆上等藝
術之人若有救星即為福星之人但看宫主高低喜
怒子細斷之前伏利名須見早後伏中歲見亨通
詩斷木居伏段名惡宿輔命臨身心自疑
但使疑中多見失運行到此沒憑依
逆段木居逆段名天庫天華凡人遇之主中福及
郎員之位居低位有救星便為品格
詩斷木居逆段為天庫身命之中宜詳慮
凶星同到有所因財散人離由此處
木星躔宿俱出玉關經玉關歌
木躔角宿號天貴詩禮傳家居貴位
更能藝術近公卿財祿豐盈名早遂
木星角宿正相宜角木蛟宫木更宜
木入辰宫東井地青龍須是福来綏
貴格云木星廟度經龍角六印一時都掌握
木躔亢宿號天城財禄榮華顯大聲
學問操修君委用輔贊巖廊四海清
辰宿正屬亢金龍木躔此地最無功
亢宿陽星能尅木雖然得位勢難容
木躔氐宿號天窮命若逢之災禍凶
尅妻害子孤惸早此身衣禄必難逢
木來氐宿喜相逢怕入三八十二宫
金位值之皆發禄不論貧庶悉皆同
木躔房宿號天臧進禄榮身侍聖王
白日生日尤大富定應官職佐巖廊
夘宫從來正屬房木房值宿要金剛
金木相逢為大用木為房用壯高堂
木躔心宿號天喜少年榮貴妻雙美
多男多女富金珠國家庫藏君王委
心宿要見歲星扶心居宋分木安居
夘位正當宜木德更添水曜永無虞
木躔尾宿號天和官禄榮遷福更多
三進又須三退位三七年來國事和
尾宿從來半屬寅虎逢木曜壯精神
木壯可躔尾火虎枯木欣然遇首春
貴格云木躔尾末與箕分衣冕乘軒位列侯
木躔箕宿號天祥官職須登佐廟廊
才學經邦須大用此身榮貴坐槐堂
寅位箕星偏好風木曜躔箕自飄蓬
箕木不堪逢火曜木火相逢頓覺空
木躔斗宿號天程才智全兼早貴榮
柱石邦家須大相必為廊廟福蒼生
斗為帝居要木棲木斗相躔器所宜
戩榖自然帝祉錫斗宫得木世稀竒
貴格云歲德經躔南斗舍論功列爵豈能酬
木躔牛宿號天犂貧苦初年晚見妻
口舌是非君莫怨家財破盡化為泥
金牛尅木不相和雖有皮班命不高
若是炁星同上宿福堅尤作富家豪
木躔女宿號天機藝術聰明事事為
内富外貧財庫足只憂妻子見分離
女人見木多殊異朱紫粧身多稱意
生時父母夢禎祥性善純和喜紫氣
木躔虚宿不曾安天陣之星百事難
内外不和家稍進離鄉應是保身安
木打淨瓶怒在虚順度強中事亦如
更輔水星生葉茂聰俊英聲文有餘
木躔危宿號天然骨肉從來在外閑
衣食平平庄産置到頭終是不安然
危曜雖然屬寳瓶木居危地勢須傾
月燕難棲危木地妻兒尅盡見單身
木躔室宿號天材俊逸文章福大來
柱石標名官爵厚公卿不久坐三槐
亥居惟是室星柔衛木來時德最優
三度之中云入廟加臨天乙切莫留
貴格云熒惑歲星俱廟室勲臣永鎮昇平日
木躔璧宿號天勲金玉豐登近貴榮
若是夜生身不足日生終是富安平
璧宿亥宫正位躔木星廟旺正朝天
天德好生生木德木為仁曜自安然
木躔奎宿號天耘災厄雖多訟獄頻
少年有災妻子尅老來方始得安寧
奎宿富生是本家木星到此主榮華
官崇位顯人尊重即忌逆行留伏邪
貴格云木星躔宿須榮爵錦繡文章聲望高
木躔婁宿號天英天馬木逢大不平
少年晚富多凶害生來孤獨却安寧
婁宫木曜不可當婁藏金狗有相傷
况是戌為西地管木歸西位見金傷
木躔胃宿號天耆舉措施為百事宜
性善心慈衣食旺一生應不見凶危
胃星要木曜來躔木位兼隆福壽綿
木盛可棲胃土雉一生安享不迍邅
木躔昴宿號天祥為人大體性忠良
妻子安和家道盛到頭終是足衣粮
木星一紀及周天十二年來到昴前
假使富豪金谷盛冰消瓦散夭天年
木躔畢宿號天蒙身命安康福禄榮
平生不識凶危事此人才貌更豐隆
木來畢宿豈相當財帛重重有所傷
男女孤孀偏主夭若居田地自離鄉
木躔觜宿號天靈為人秉性最聰明
作事機關人莫測要知財福少豐榮
觜宿從來在扵申木居屬水本難禁
木火絶交為泛曜更添刑煞禍來臨
木躔参宿號天聰性直文章六藝通
戶口邦畿堪立任位登臺省必高崇
申上參星號水猿猿棲木曜水中材
惟是木來參宿立生成盛德德堪論
木躔井宿號天吏遇此生人必貴榮
年少尊高登要路須知官職在專城
木若伏井不堪稱孝服官災疊疊成
限若居之不問福且求無禍樂平生
貴格云木星東井喜相逢官位居高德望隆
木躔鬼宿號天精佩紫金魚極貴榮
將相居朝三十載輔贊明君四海清
木星惟樂鬼神隨木入秦州事可竒
男受官班女封廕鬼金羊樂木相隨
木躔柳宿號天庭佐國安邦保太平
若不居官廊廟位朝臣朱紫賜公卿
午宫柳度十三宜十四度中木不棲
柳木同躔逢孛宿木躔柳位長南枝
木躔星宿號端門聲名宏遠播乾坤
貴禄逢榮官進顯廟堂應是展經綸
星位正屬午宫中木向南柯福不隆
火木相逢孤尅重木臨星午困須窮
木躔張宿號天裕福夀康寧人罕遇
家藏金玉旺兒孫庄産資財能積聚
張宿須要木來宜木到張兮月鹿棲
勿謂南枝無木旺木中得鹿又清竒
木躔翼宿號天財金玉豐登若土堆
進益生財家道盛滿堂金玉自天來
巳中原有翼躔宫木曜加臨未可逢
翼有異風吹百木火蛇熒木必生凶
木躔軫宿號天柱財帛豪強定富榮
聲名騰逹人知重惟恐多災病疾生
軫宿亦在巳中求木臨軫宿作車舟
水輔舟車宜樂軫更加計曜不堪浮
木星行度
木在雙魚在本宫室三度三十七分二十五秒至九
度三十七分二十五秒以上為木度正廟過此度只
是向廟言不行廟度向廟次之在井宿二十九度以
上至三十度為向旺鬼宿一度為正旺鬼二度及柳
三度為次旺過此為背旺人馬是樂宫居此生人主
作金門之客
木星為清廟室宿木之廟也若六度以上九度以下
為正廟合居廊廟為輔弼之臣若逆行必為武職居
機要之地仍須得火土助之如金木助之為文官居
輔佐之命也
木在巨蟹宫臨鬼初度為旺居貴地三十年順為守
相逆為將留為富若在人馬宫臨尾十二度箕七度
斗五度至十二度主大貴主三進三退凡三十一年
仍須有力之地成大吉也惟宜見火與羅㬋必大貴
與火相合貴與羅㬋相合與土不相得日度主文藝
過人有聲名權柄親貴族得國王重用是主大貴
月度主有文章足詞智知未來之事是主星轉加福
力若腦後有高骨大貴
木度主性格寬緩文章出羣居貴位有二妻多男女
更是主星書生富貴
火度主多災厄好爭訟少年難養水同則减主有好
妻兼得妻財主持國君務之事
土度主多口舌憂訟晝生免之若面生如滿月聲響
清正其人大有貴權不是主星多因獄訟不成事亦
主有位見妻遲娶他人妻三十以後富
金度先文後武得美妻因此有憂宜男女善掌財有
國王委用
水度性情不定能詩書得貴人重多藝術
木星入宫
日宫主立性沉厚好慈善為人有信作事方圓殊常
有福每遇貴人見知兼主有壽更主國王重用大用
權貴晝生人轉加福力第二宫不見火土乃大貴人
見火惡死
月宫主聰明有文藝得貴人見知有聲名足財物知
未來之事日生最吉是主星大貴不是主星平生有
財
木宫主為人厚重作事有斷好聲名足文學是主星
日生大貴不是主星一生多財物貴人見知日生有
福大富
火宫主為人性急足威嚴能經營事主財物是主星
日生在陽宫有文武權大貴不是主星晝主財夜微
福
土宫主才智内貧外富平生多口舌足讒佞無始終
是主星微有職不是主星且免貧賤
金宫主為人性急見事深遠明白於人有義得大人
委用不乏財近王侯是主星日生富貴夜生有財不
是主星平生多福
水宫為人性巧聰慧見事明白與人結交有終始内
敏外剛殊常有福貴為臺省之任主戶口多更壽算
長遠
木星同宫
木火同宫主為人性快作事忠直好文章若木是主
日生火是主夜生各乘旺氣主有文武之權名播天
下
詩斷木星會火喜偏饒值此官尊福壽超
百六會時家國泰忠臣孝子滿皇朝
木土同宫主有文章平生國王重用是主星日生有
相權夜生給諫
詩斷木星宜與土星同百六逢之稼穡豐
會此乘軒須衣冕記名青史著竒功
木金同宫皆順行主文藝過人早發禄有聲名入度
淺兩府之命
詩斷木星最喜遇金星喜曜相逢百福興
百六會時多吉泰人生指日到公卿
木水同宫聰明有文好修合是主星大貴有貴子
詩斷木星喜與水星居天賜洪休慶有餘
百六會時千福備等閑平步入雲衢
天命之宫水木星一生聰俊遠揚名
三方更在高強位金榜須登第一名
木羅同宫在陽宫福厚有位在隂宫惡死
詩斷木星最喜遇羅㬋閫外英聲孰可儔
怒則誅姦欣則德如逢百六備休休
惟有木星無可怕最愛羅㬋一同舍
晝則堂堂韓魏公夜則魁梧吕僕射
木計同宫主進退不定
詩斷木星若也相逢計反禍為祥千福至
百六當之禍自除如歴巨川舟楫至
木炁同宫主少年榮顯六親皆無妨害
詩斷紫木不來難得解任他文學動公卿
寄語才高須要命不用頻頻祝上清
木星紫氣福添隆百六逄之慶不窮
更在廟宫隂德重官為將帥位封侯
木孛同宫主憂驚得疾而死
詩斷木孛元來主壽齡今日無分重與輕
人生九十高年客皆由四正有強星
琅玕經節要
木乃文才善美之星順度而行清高益壽臨於廟旺
職禄高強與日月同位居顯任
木為文星若臨廟旺順行則主清高富壽更為方主
日生則主官崇位顯封妻蔭子貴格之人
木金禄厚與水高才晝日逢之輔弼可及與計同宫
臺諫之臣
若木星同金水入廟旺宫晝日逢之官至一品輔弼
之格與計同在寅位名入廟旺貴為臺諫或掌兵權
晝同炁土貴而豪富火月夜照顯於台輔晝夜背之
刑而相尅更在留逆危而多失
木同炁土晝見或同火月夜照主貴豪若背而留逆
即多失職
羅㬋同宫威權極重與孛同未職參侍從
木與羅㬋在宫即為文職威權貴祉之命與孛在未
不論晝夜皆貴順臨高遷逆行力减主背同凶六親
失陷托附貴豪必有謀用雖同惡曜少降禍災遇吉
星加之富貴壽算綿延不絶妻位有尅謹儉去奢若
或順臨財多福厚
木星照臨十二宫
命宫
守照命宫形清瘦聳氣貌柔和外弱中剛身輕體重
為人有貌文筆自富為性仁慈好道德温良恭儉作
事大體不得進自然身奮衣食大旺不招凶危益壽
算官居五品順旺則富貴逆留薄財禄遇事退懶敏
而少斷與日月同宫足禄多財與金同在身命自然
顯逹愛亥卯未宫掌禄大吉寅宫有官八宫主殃在
土宫家庄廣置在陷害逢火短壽見火與羅㬋大貴
忌火孛紫計在六十二宫不得力
詩斷木照人聰敏藝術及文才
逢危能脫難財禄晚年來
木星在命好容貌白淨身材又更長
若為禄主長生位自然聰俊有文章
木居命裏性柔和更說能文主貴科
水若同宫并對照淵源滚滚是英豪
財帛宫
主大貴近至貴在人馬宫得十二分力財物滋潤積
聚無破中末大旺木照一生財帛豐足
詩斷木星好樂更臨財一世榮華少有災
更得善星居上下雖然運蹇福還來
大扺財帛宜拱照木德臨之固佳妙
若是身入弱宫中决然先破成家道
兄弟宫
主三兄兩弟與人皆孝友上和下睦永不相尅木
照主有貴相兄弟三人如伏逆留則全無
詩斷兄弟宫中木照時吉星虧陷豈相宜
直饒鴈序恩情重恐解東西各自離
兄弟有名不得力只為星辰都不吉
吉星宜向火中求紫炁木星是虚得
田宅宫
主業産毗和田宅增益父母俱慶又云木居田宅極
為強木照主有絶戶隂人田産
詩斷木星得入四宫中可見無災喜慶重
田宅昌榮須守祖不逢破敗福豐隆
田宅名為父母宫木星相並亦為凶
除非亥夘未宫見他方亦與惡星同
男女宫
主男少女多日生則多男夜生則次男聰明智慧女
有四德兼全木照有文章之子春夏有秋冬保一
人
詩斷木星守位子孫多太乙臨之怎奈何
更有紫氣同宫度老年絶嗣更多磨
木德加臨在旺鄉兒孫宫裏喜非常
到頭得力招三子箇箇榮華福禄昌
奴僕宫
主得奴僕力木照合有貴相鞍馬招得力女婢
詩斷身主之星是木星豈教陷弱六宫存
立身立事皆低下多幸終身靠子孫
萬歲星居第六位爭知奴僕最為良
妻妾宫
主妻子好顔容面貌有百年偕老亦無尅害木照
主美貌福相之妻宜婚外方之家
詩斷有妻又有妻家産只為紫氣同木星
若在未申亥寅上置田多是用妻名
第七宫中木星遊聰明典雅備祥休
更饒娶得真賢婦偕老同心到白頭
疾厄宫
一生無疾厄常享清福永無不測之災自有大來之
慶木照招福壽不患重病少非横災
詩斷木星疾厄照其宫氣宇安榮語若鍾
弱位更教金宿尅顛狂怪誕有如風
木星解散照臨宫且免平生患難聞
不惟財禄多饒潤體貌堂堂迥出羣
遷移宫
宜行藏運動或作贅他人凡有所謀吉無不利木
照招外富貴接識宜遠行到處受衣食安樂
詩斷木星得地九宫存三方傍臨照命星
更得高高明健處榮遷貴顯自安寧
官禄宫
少年享快樂决事如雷霹高處休途金榜題名更得
吉星同宫合照則仕途一向清顯官職清高享厚禄
釀賞得此則富貴營運稱心衣禄豐足主一生大有
成貴木照有文學招官禄受貴人成立合在中年
後受官有横財之喜
詩斷第十宫中見木星平生衣禄保安榮
須知宏麗文章秀甲第登高到九卿
木星元出坐官宫作福從來不作凶
躔地斗牛星衆顯千災萬禍不相逢
福德宫
此命必入五福格一生全無蹇滯常處康泰木照
主福禄稱意財食大來立身高上常有貴人喜重
詩斷木星一曜最尊崇下照當生福德宫
經史優游多博學不勞跬步至三公
相貌宫
主人肥厚堂堂有子張之容便便同邊韶之腹温良
仁義機變超羣行步輕健作事洞然與人交結久而
敬之喜林泉好技巧不懷欺詐得恩便報有崇奉道
德之意無凶頑欺狡之志此星不欲處相貌奴僕之
位盖為貧弱之地木照主形相分明十相具足
詩斷欲究前程看木星得臨相貌不尊榮
陷宫更有凶星入官府刑名累見黥
木星如臨相貌宫清竒古怪好相逢
傅說植鯺商宰相太公非虎作三公
木星變段名
寳瓶宫欄干星又名曲直星主先破後成也
詩斷木星子位號欄干命若逢之見福難
首尾同宫并火孛厨無禄食盡天年
磨蝎宫亶婁星又名文印星技藝工巧文筆
詩斷亶婁三公且平和八煞宫中阻難多
身命若能無惡曜資財足用免奔波
人馬宫禄存星又名文章星讀書進身文學
詩斷木居人馬禄存星七強宫喜立鴻名
更得貴人逢禄馬三垣滿用佐朝廷
天蝎宫鳳翔星又名天甲星主九流伎術也
詩斷氐房心宿鳳翔星財旺身宫禄更榮
益子榮妻承祖福惡星相犯不為驚
天秤宫青龍星又名天德星横財為福有德行
詩斷歲星辰上號青龍四正宫中爵禄崇
太白相逢官品極不讀詩書也蔭封
雙女宫岩蛇星又名科禄星科名清貴之職
詩斷荆州楚分號岩蛇狼毒貪汚性好華
狡猾凶頑曹吏輩或為商賈不思家
獅子宫横屍星又名喪車星喪害六親孤獨
詩斷三河周分木為乖身命遭逢百禍來
三限若教一限到須主性命到泉臺
巨蟹宫文華星又名天魁星主及第魁選
詩斷未宫入廟清華貴四十五年為福利
文臣官列至朝參武顯邊疆郎將位
隂陽宫天貴星又名天駟星主招駟馬軺車
詩斷木星天貴喜臨身身命同行作輔臣
日月火金并水土此為七煞立功勲
金牛宫天傷星又名天棋星主藝能財業成
詩斷木星西向號天傷火計相侵入夭亡
為道為僧身不了為商為賈路中喪
白羊宫獻舞星又名天吊星相尅六親孤獨
詩斷戌為獻舞少年孤男犯休妻女尅夫
若見太陽并火曜終身却有貴人扶
雙魚宫龍德星又名文貴星主文學魁甲也
詩斷龍德木曜受雙魚順則為官逆則儒
祖業豐隆無損壊子孫代代習詩書
星學大成卷十四
