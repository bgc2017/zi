欽定西清硯譜卷二十二
附錄
松花石雙鳳硯
松花石甘瓜石函硯
松花石壺盧硯
松花石翠雲硯(乾清宫)
松花石蟠螭硯
松花石河圖洛書硯
澄泥硃硯(懋勤殿)
澄泥墨硯(懋勤殿)
宋哥窑蟾蜍硯
舊烏玉硯
松花石雙鳳硯說
硯高五寸三分許寬三寸五分厚五分松花石為
之横理綠色如蕉葉初展碧潤可愛上方刻鳳凰
一窪下為墨池右為鳳雛一相向受墨處正平覆
手鐫
聖祖仁皇帝御製識語十八字楷書鈐寳二一雙龍圖璽
上下乾坤二卦中曰體元主人一曰萬幾餘暇謹
案松花石出混同江邊砥石山綠色光潤細膩品
埒端歙自眀以前無有取為硯材者故硯譜皆未
之載我
朝發祥東土扶輿磅礴之氣應候而顯故地不愛寳
以翊
文明之運自康熙年至今取為硯材以進
御者
内府所蔵琳瑯滿目謹擇
列祖暨
皇上曾經御用有欵識者恭採六方繪圖著說冠於硯
譜之首用以照耀萬古云
聖祖仁皇帝御製松花石雙鳳硯識語
夀古而質潤色綠而聲清起墨益毫故其寳也
松花石甘瓜石圅硯說
硯高四寸三分下寬二寸八分而上微斂厚一寸
二分松花石為之硯體橢圓作甘瓜形八稜上方
左刻為瓜蒂鬚葉下垂葉有蟲蛀痕宛轉生動底
盖相應中剖為二天然合縫盖裏稍光而穹起硯
面正平受墨處不出光以起墨上方墨池為䖝蝕
痕天然屈曲硯背右方鐫康熙年製四字篆書
松花石壺盧硯說
硯高五寸七分上寬二寸五分下寬四寸厚五分
壺盧式松花石為之下寬處為硯面上為墨池刻
蝙蝠一覆之如飲墨状覆手鐫
世宗憲皇帝御題銘一首隸書鈐寳一曰雍正年製
世宗憲皇帝御製松花石壺盧硯銘
以静為用是以永年
松花石翠雲硯說
硯為鐘形通紐高九寸上寬三寸九分下寬六寸
四分厚一寸四分松花石為之受墨處綠如翠羽
墨池作偃月形池底及硯面俱淡黃色硯首刻作
蒲牢形左向為紐側面四周俱綠黃色相間覆手
從上削下兩跗離几六分許色黃綠相錯如松皮
紋上鐫翠雲硯三字隸書中鐫
上在潜邸時所題詩一首楷書鈐寳二曰會心不遠曰
德充符匣盖並鐫翠雲研及是詩鈐寳二曰得佳
趣曰樂善堂
御製題松花石翠雲硯
松花江水西北來搖波鼔浪殷其雷波收浪捲灘石出
高低列翠如雲堆蜀相八陣此其種江間水流石不動
日月臨照皛光華波濤濯洗如璧珙長刀槎枒䋲脩蛇
刀割繩縳出灘沙他山之石為之碬氊包車載數千里
遠自關東來至此横理庚庚綠玉篸長方片片清秋水
爰命玉人施好手質堅不受相攻剖磨礲幾許硯乃成
貯以檀匣陳左右龍尾鳳咮且姑置銅雀舊瓦今何有
自熹得此迥出羣錫以佳名𫝊不朽
松花石蟠螭硯說
硯高五寸四分寬三寸五分連座厚一寸七分松
花石為之橢圓式硯面色黃如蒸栗墨池中卧蟠
螭一池深四分許池底淡碧色側面周界淡碧色
石脉一道下連座出硯二分許離几五分許周刻
卧蠶文座底刻三龍戲珠雲氣縈繞中鐫圓寳一
曰乾隆清玩方寳一曰奉三無私匣盖亦松花石
為之淡碧色面刻蘆汀蓉渚蘋藻交横鷺鷥九飛
鳴唼食備極生動上方鐫
御題蘆洲白鷺畫幅詩一首行書鈐寳二曰惟精惟一
曰乾隆宸翰盖内鐫
御題銘一首楷書鈐寳一曰永寳用之
御製松花石蟠螭硯銘
出天漢勝玉英琢為研純粹精勑幾摛藻屡省成
御製題蘆洲白鷺畫幅詩
縠紋搖漾水天秋蘆葦蕭蕭颭晩洲妙趣南華誰解得
祗應鷗鷺一羣遊
松花石河圖洛書硯說
硯高五寸五分寬三寸六分連座厚五分松花石
為之四圍正黃色墨池旁刻雙螭昂首内向受墨
處嵌綠色石一片約長三寸四分寬二寸五分亦
松花石座四圍出硯三分許四隅有足離几分許
中為覆手鐫乾隆年製四字篆書匣盖澹碧色地
上刻雲山下湧波濤有龍馬洛龜象右方鐫龍馬
負圖洛龜獻書八字隸書後有玉質二字方印二
皆黃色
澄泥硃硯說
硯高二寸三分許寬二寸許厚三分澄泥黃色潤
如蒸栗受墨處正平墨池為偃月形邊周起線四
角稍圓而稜内入覆手深分許中鐫
御題銘一首楷書鈐寳一曰朗潤
御製澄泥硃硯銘
點周易難研理批奏章慎臧否遣興摛詞餘事耳然而
無不慙乎爾
澄泥墨硯說
硯尺度體製並與硃硯同覆手鐫
御題銘一首楷書鈐寳一曰朗潤謹案硃墨二硯並貯
文具格中
上披閱封章
發揮天藻
乙夜行厨常侍
翰席霑
筆雨而霈墨華可為硯石慶榮遇云
御製澄泥墨硯銘
絳縣得材偶倣古餘製二硯硯匣貯臨池五合之一助
逮憶蘇言意則憮
宋哥窰蟾蜍硯說
硯為蟾蜍形高四寸四分許寬三寸七分許厚一
寸一分宋哥窰製釉文冰裂胎質紫黝蟾背無釉
為受墨處上方為墨池周側隠起如股脚結曲形
蟾腹為覆手深五分許中鐫永夀二字篆書周鐫
御題詩一首楷書鈐寳一曰德充符匣盖内並鐫是詩
鈐寳二曰會心不遠曰德充符考磁硯古今硯譜
皆未著錄惟宋米芾硯史稱杭州龍華寺收梁傅
大士甆硯一枚磨墨處無磁油殊著墨是硯似仿
其意為之又考宋時有生一生二弟兄皆以窰噐
著而生一所製尤良當時號曰哥窰云
御製題宋哥窰蟾蜍硯
書滴曾聞漢廣川翻然為硯永其年若論生一陶成物
自合揮毫興湧泉
舊烏玉硯說
硯為琴式高七寸四分尾寬二寸五分首寬三寸
二分烏玉色純黑扣之聲璆然中為受墨處微窪
墨池深三分許上鐫
御題詩一首楷書鈐寳二曰比德曰朗潤覆手制如琴
腹上琢鳳池中龍池兩池之間高起為鳳足二所
以承琴龍池上鐫太古二字左右鐫烏玉墨硯四
字俱篆書下琢為軫池池側高起鳬掌二所以護
軫考玉硯僅見宋米芾硯史有自製蒼玉硯而烏
玉流𫝊尤鮮惟周禮有元璜禮北方之文潛確類
書亦載玉有五色元玉曰&KR0034;黑玉曰瑎其光可鏡
曰玖是硯色如純漆而寳光外瑩用之經冬不冰
雖發墨微遜端溪要為文房珍品堪偹硯林别乘
匣盖鐫
御題詩與硯同隸書鈐寳二曰乾隆宸翰曰惟精惟一
御製題舊烏玉硯
不冰雖足用嚴寒受墨終須遜舊端應寄香山白少傅
陸機文讀試燒看
欽定西清硯譜卷二十二
