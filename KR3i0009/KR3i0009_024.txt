欽定西清硯譜卷二十四
附錄
倣古六硯(寧夀宫)
倣漢未央甎海天初月硯
倣漢石渠閣瓦硯
倣唐八稜澄泥硯
倣宋玉兔朝元硯
倣宋德夀殿犀文硯
倣宋天成風字硯
倣古六硯(淳化軒)
倣漢未央甎海天初月硯
倣漢石渠閣瓦硯
倣唐八稜澄泥硯
倣宋玉兔朝元硯
倣宋德夀殿犀文硯
倣宋天成風字硯
倣古澄泥六硯
倣漢未央甎海天初月硯
倣漢石渠閣瓦硯
倣唐八稜澄泥硯
倣宋玉兔朝元硯
倣宋德夀殿犀文硯
倣宋天成風字硯
仿漢未央甎海天初月硯說
硯高四寸五分寬二寸九分端溪石色紫質潤
橢圓式硯首墨池深四分狀如海月初升上方
側鐫仿漢未央甎海月初月硯十字楷書硯背
正平鐫
御題銘一首楷書鈐寳二曰乾隆考眀高濓遵生八
箋稱未央磚頭硯色黃黑扣之聲清而堅上有
建安十五年字硯盖仿此為之而不摹建安十
五年五字匣盖外鐫仿漢未央甎海天初月硯
十字内鐫
御題銘與硯同並隸書鈐寳二曰會心不遠曰德充
符匣底内鐫乾隆御用四字
御製仿漢未央甎海天初月硯銘
海天初月昇於水素華朗照清莫比酇侯之磚曾無
此誰與題銘難議擬翰筵静用實佳矣抽思啓秘有
若是
仿漢石渠閣瓦硯說
硯高四寸五分寬二寸六分厚七分歙溪舊石
製為瓦形穹起受墨處圓如滿月上方鐫
御題銘一首楷書鈐寳二曰澂觀硯首側鐫仿漢石
渠閣瓦硯七字楷書考眀高濓遵生八箋載石
渠閣瓦硯背鐫石渠閣瓦四字硯上有銘質堅
聲清傍書云嘉靖五年改製下有小印是硯易
陶以石略仿形模無諸款識而銘自
天題
西清珍襲較之濓所書者榮幸多矣匣盖外鐫仿
漢石渠閣瓦硯七字内鐫
御題銘與硯同並隸書鈐寳二曰幾暇怡情曰得佳
趣匣盖内鐫乾隆御用四字
御製仿漢石渠閣瓦硯銘
石渠閣覆以瓦肖其形為硯也出於琢非出冶友筆
墨佐儒雅思夘金太乙下
仿唐八稜澄泥硯說
硯八稜稜廣三寸二分徑二寸八分厚一寸一
分許色青黑端溪舊坑石也受墨處正圓周環
以池池外刻作波濤飛魚海馬形上方側面鐫
仿唐八稜澄泥硯七字楷書硯背正平鐫
御題銘一首楷書鈐寳二曰比德曰朗潤是硯盖仿
内府舊藏八稜澄泥硯式而易以端溪佳石刻法
精妙不減舊製匣盖外鐫仿唐八稜澄泥硯七
字内鐫
御題銘與硯同並隸書鈐寳同匣底内鐫乾隆御用
四字
御製仿唐八稜澄泥硯銘
四維四隅是曰八方壁水環之圓於中央内外各具
深義澄泥式倣乎唐此則端溪出舊阬
仿宋玉兔朝元硯說
硯徑三寸二分厚七分歙溪眉子石製正圓如
月上方側鐫仿宋玉兔朝元硯七字楷書硯背
覆手内刻月輪頋兔周鐫
御題銘一首楷書鈐寳一曰會心不遠考眀高濓遵
生八牋稱四羅紋刷絲歙硯面有蔥色兔月二
像巧若盡成更無凹凸真五代前物傍刻建中
靖國元年改製是硯眉子紋深淺隠躍所刻玉
兔朝元形微凸尤極渾成惟不摹建中靖國元
年字匣盖外鐫仿宋玉兔朝元硯七字内鐫
御題銘與硯同並隸書鈐寳二曰會心不遠曰德充
符匣㡳内鐫乾隆御用四字
御製仿宋玉兔朝元硯銘
小圓大圓如月盈其中更孕玉䨲形文房受墨宜管
城宣毫頋處能無情
仿宋德夀殿犀紋硯說
硯高四寸二分寬二寸三分厚六分長方式石
色深墨歙阬之佳者面週刻犀紋中受墨處為
瓶式瓶口為墨池深二分上方側鐫仿宋德夀
殿犀紋硯八字楷書硯背正平鐫
御題銘一首楷書鈐寳二曰幾暇怡情曰得佳趣考
眀高濓遵生八牋稱天生石面儼肖犀紋毫無
雕琢後刻德夀殿字下有御押印文曰德夀殿
書寳是硯依式仿製刻作天成惟不橅御押德
夀殿字及御押印文匣盖外鐫仿宋德夀殿犀
紋硯八字内鐫
御題銘與硯同並隸書鈐寳二曰會心不遠曰德充
符匣㡳内鐫乾隆御用四字
御製仿宋德夀殿犀紋硯銘
硯研理犀通靈純蒼玉質為缾形數其典兮德夀興
我懷兮守口
仿宋天成風字硯說
硯高三寸五分上寬二寸四分下寬三寸三分
厚八分舊坑歙石也風字式面正平墨池作偃
月形深二分上方側鐫仿宋天成風字硯七字
楷書硯背鐫
御題銘一首楷書鈐寳三曰含輝曰會心不遠曰德
充符考明高濓遵生八牋稱宋硯係蒼玉一塊
渾成風字形上方下瓦穹起插手磨處微凹雖
巧匠無此周緻是硯具體宋製而形模較小十
之六云匣盖外鐫仿宋天成風字硯七字内鐫
御題銘與硯同並隸書鈐寳二曰比德曰朗潤匣㡳
内鐫乾隆御用四字
謹案以上六硯並出
内府舊藏佳石如式仿製或端或歙質不必同而
惟妙惟肖各臻其極登諸
綈几寵以
天章且屢
命仿造石友六君接軫
文囿真藝林不朽盛事云
御製仿宋天成風字硯銘
大塊噫氣其名曰風天成取象製此陶泓綈几批諾
綸綍成君子之德惕予衷敢曰萬方無不從
仿漢未央甎海天初月硯說
硯以歙石為之形體尺度並與舊石仿製同上
方側面鐫仿漢未央甎海天初月硯十字楷書
硯背鐫
御題銘一首楷書鈐寳三曰含輝曰比德曰朗潤匣
盖並鐫是銘隸書鈐寳二曰比德曰朗潤匣㡳
内鐫乾隆御用四字外鐫仿漢未央甎海天初
月硯十字並隸書謹案明高濓遵生八牋既稱
舊硯上有建安十五年字而同為漢未央甎謬
矣是硯仿其形製而不橅建安十五年字
御製仿漢未央甎海天初月硯銘
未央之甎胡為署建安年或三臺之所遺墜清漳而
濯淵似孫不察謬為題箋形則長以橢聲乃清而堅
嘉素質之渾淪浴初月於海天師其跡而不承其譌
是亦稽古之一助焉
仿漢石渠閣瓦硯說
硯以歙石為之形體尺度亦與舊石仿製同上
方側面鐫仿漢石渠閣瓦硯七字楷書硯面上
方鐫
御題銘一首楷書鈐寳二曰比德曰朗潤匣盖並鐫
是銘隸書鈐寳同匣㡳内鐫乾隆御用四字外
鐫仿漢石渠閣瓦硯七字並隸書
御製仿漢石渠閣瓦硯銘
其制維何致之石渠其用維何承以方諸研朱滴露
潤有餘文津閣鑒四庫書
仿唐八稜澄泥硯說
硯以端石為之形體尺度並與舊石仿製同上
方側面鐫倣唐八稜澄泥硯七字楷書硯背鐫
御題銘一首楷書鈐寳二曰會心不遠曰德充符匣
盖並鐫是銘隸書鈐寳同匣㡳内鐫乾隆御用
四字外鐫仿唐八稜澄泥硯七字並隸書
御製仿唐八稜澄泥硯銘
一規内涵八稜砥琢端匹絳潤而理平水圓璧安足
擬
仿宋玉&KR0693;朝元硯說
硯以歙石為之形體尺度並與舊石仿製同上
方側面鐫仿宋玉&KR0693;朝元硯七字楷書覆手仿
刻月輪頋&KR0693;形渾成光緻硯跗周鐫
御題銘一首楷書鈐寳一曰朗潤匣盖並鐫是銘隸
書鈐寳二曰會心不遠曰德充符匣㡳内鐫乾
隆御用四字外鐫仿宋玉兔朝元硯七字並隸
書
御製仿宋玉兔朝元硯銘
月之精頋兔生三五盈揚光眀友墨卿宣管城浴華
英規而成
仿宋德夀殿犀紋硯說
硯以歙石為之形體尺度並與舊石仿製同上
方側面鐫仿宋德夀殿犀紋硯八字楷書硯背
鐫
御題銘一首楷書鈐寳二曰會心不遠曰德充符匣
盖並鐫是銘隸書鈐寳同匣㡳内鐫乾隆御用
四字外鐫仿宋德夀殿犀紋硯八字並隸書
御製仿宋德夀殿犀紋硯銘
琴古之産兮星文徹端異種足珍兮辟塵辟寒他山
可磨兮如瓶斯受聊以寓意兮取諸德夀
仿宋天成風字硯說
硯以歙石為之形體尺度並與舊石仿製同上
方側面鐫仿宋天成風字硯七字楷書硯背鐫
御題銘一首楷書鈐寳二曰朗潤曰比德匣盖並鐫
是銘隸書鈐寳同匣㡳内鐫乾隆御用四字外
鐫仿宋天成風字硯七字並隸書
謹案以上六硯亦擇
内府所藏佳石仿古作之式既古雅製復精妙與
别製各分
綈几文窗分函貯
賞互相輝映墨池
恩雨沾潤萬年並足為硯林增故事云
御製仿宋天成風字硯銘
春之德風大塊噫氣從蟲諧聲於几制字谷則為雨
潤物斯濟石墨相著行若郵置豈惟天成亦有人事
擬而議之既純且粹
仿漢未央甎海天初月硯說
硯係澄泥製形體尺度並與端石仿製硯同上
方側亦鐫仿漢未央甎海天初月硯十字楷書
硯背鐫
御題銘一首亦楷書鈐寳二曰比德曰朗潤匣盖並
鐫是銘隸書鈐寳二曰乾隆
御製仿漢未央甎海天初月硯說
未央之甎海天之月泥豈異其埏埴魄自永其圓缺
合而為研滴露芳馞詠希逸兮賦句發清興以無歇
仿漢石渠閣瓦硯說
硯係澄泥製形體尺度與舊歙溪石仿製硯同
上方側亦鐫仿漢石渠閣瓦硯七字楷書硯面
上方鐫
御題銘一首楷書鈐寳一曰比德匣盖並鐫是銘隸
書鈐寳二曰古香曰太璞
御製仿漢石渠閣瓦硯銘
炎劉瓦硯稱石渠汾沙摶埴其式俱以昔視今舊新
殊由今視昔詎異乎
仿唐八稜澄泥硯說
硯形體尺度與端溪舊坑石仿製硯同而質係
澄泥硯與唐舊式相肖上方側面亦鐫仿唐八
稜澄泥硯七字楷書硯背鐫
御題銘一首楷書鈐寳二曰比德曰朗潤匣盖並鐫
是銘隸書鈐寳二曰乾隆
御製仿唐八稜澄泥硯銘
八稜含璧外方内圓唐即澄泥兹實肖焉枕葄六藝
修身立言詎惟玩物思旅獒篇
仿宋玉兔朝元硯說
硯係澄泥製形體尺度與歙溪眉子石仿製硯
同而覆手内月輪頋兔模笵天成雖不能如宋
硯之天然巧色更無凹凸而較彼出自刻琢者
稍覺渾模上方側亦鐫仿宋玉兔朝元硯七字
楷書硯跗周鐫
御題銘一首楷書鈐寳一曰德充符匣盖並鐫是銘
隸書鈐寳二曰乾隆
御製仿宋玉兔朝元硯銘
月中兔兮日中雞夘酉其象交坎離天然配合誰所
為日雞月兔兩弗知朝元之硯恒如斯研朱點筆猶
繁辭
仿宋德夀殿犀紋硯說
硯係澄泥製形體尺度與歙石仿製硯同上方
側亦鐫仿宋德夀殿犀紋硯八字楷書硯背鐫
御題銘一首楷書鈐寳二曰會心不遠曰德充符匣
盖並鐫是銘隸書鈐寳二曰古香曰太璞
御製仿宋德夀殿犀紋硯銘
犀其文缾其口製始誰宋德夀法伊書吾何有論伊
人吾弗取
仿宋天成風字硯說
硯係澄泥製形體尺度與舊坑歙石仿製硯同
上方側鐫仿宋天成風字硯七字楷書硯背鐫
御題銘一首楷書鈐寳二曰比德曰朗潤匣盖並鐫
是銘隸書鈐寳二曰乾隆
謹案仿古六硯
皇上既出内府舊石屢
命仿造兹復選澄泥佳質為之銘詞三錫盛緬虞薰
戒存宋殿而於旅獒玩物之訓尤三致意焉臣
等循誦絡繹仰見
大聖人心法治法盖即小可以寓大云
御製仿宋天成風字硯銘
庶徵有五風惟殿休咎之間聖蒙辨(叶)趙宋製斯風
字硯曰時曰恒其義見漉沙得泥自絳縣爰仿厥式
綈几薦緬想歌薰萬民奠敢恃誇雄一已擅(叶)
欽定西清硯譜卷二十四
