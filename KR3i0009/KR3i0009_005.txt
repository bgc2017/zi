欽定西清硯譜卷五
陶之屬
宋澄泥璧水硯(倦勤齋)
宋澄泥列錢硯(絳雪軒)
宋澄泥蟠䕫石渠硯
宋澄泥倣建安瓦鐘硯
宋澄泥倣唐石渠硯
宋澄泥海濤異獸硯
元趙孟頫澄泥斧硯(養心殿)
元虞集澄泉結翠硯(養性殿)
元澄泥龍珠硯(乾清宫)
宋澄泥璧水硯說
硯圓徑二寸六分厚三分許宋澄泥製受墨處微
凹規圓如璧環以墨池硯背正平鐫
御題銘一首楷書鈐寶二曰會心不遠曰德充符是硯
圍不及尺而質細且潤宜筆蓄墨最便濡染洵稱
小品中之佳者匣蓋鐫
御題銘與硯同隸書鈐寶一曰德充符
御製宋澄泥璧水硯銘
圍不逾尺文房小品陶自趙宋經幾百稔璧池鐵銹醉
乎墨瀋繭版蠅頭宜臨玉枕
宋澄泥列錢硯說
硯高三寸八分寬二寸三分厚五分澄泥為之長
方式遍裏青綠砂斑如古鼎彛惟受墨處橢圓三
寸許露澄泥本質色正黃邊上方流雲紋隠現覆
手粘古錢三一大二微小入土融漬彌形古藻下
方側鐫
御題詩一首楷書鈐寶二曰乾隆匣蓋並鐫是詩隸書
鈐寶二曰比德曰朗潤
御製題宋澄泥列錢硯
遍圍青綠貼三錢在鑛近銅理或然設使魯褒欲著論
可容斯也置身邊
宋澄泥蟠夔石渠硯說
硯高五寸六分寬四寸七分厚一寸三分宋澄泥
製色如紫玉而極細潤受墨處微凹周環以渠深
六分許邊周刻蟠䕫十三側面環刻流雲及蟠䕫
十覆手深五分許三層逓束而下中刻子母䕫四
上鐫
御題詩一首楷書鈐寳二曰古香曰太璞匣蓋並鐫是
詩隸書鈐寶二曰乾隆四足各為獸面出硯三分
許離几亦三分許是硯質古式雅與
内府舊藏石渠諸硯欵式相同其為宋時汾州紫澄
泥無疑也
御製題宋澄泥蟠䕫石渠硯
吕叟應曾煆製来䕫為蟠以玉為胎石渠天禄人争羡
誰果不孤視草臺
宋澄泥仿建安瓦鐘硯說
硯高四寸六分上寬二寸八分下寬三寸九分厚
一寸一分宋澄泥製仿漢瓦式琢為半鐘鐘體平
處受墨上為方池深分許上刻篆帶篆間有乳八
欒間刻粟紋綴以三花上方為鐘紐有卧蠶紋覆
手穹起離几六分許中鐫建安二字陽文隸書上
鐫
御題詩一首楷書鈐寶一曰比德匣蓋並鐫是詩隸書
鈐寶二曰比德曰朗潤
御製題宋澄泥仿建安瓦鐘硯
泥也而金若鑄成宋䪫齊鎛莫𫝊名摛文設擬洪鐘響
欲問伊誰為發鯨
宋澄泥仿唐石渠硯說
硯高四寸一分寬如之厚一寸澄泥製四周石渠
深三分外斗而内側上方墨池較渠深三分許邊
周刻&KR0008;文間以水波側面亦周布波紋每面各刻
螭虎二覆手深四分許作兩層外邊周刻水藻紋
内周鐫
御題銘一首楷書鈐寶一曰會心不遠中鐫子孫永昌
四字方印一四趺刻獸面抱硯離几二分許是硯
式仿唐製澄泥亦紫色細潤惟閱年較近青綠漬
蝕處稍遜其古厚然亦非宋以後所能及匣盖鐫
御題銘與硯同隸書鈐寶二曰幾暇怡情曰得佳趣
御製宋澄泥倣唐石渠硯銘
漢之名唐之式宋之倣三而一潤出堅文入質物聚好
來不翼居其北增惕息
宋澄泥海濤異獸硯說
硯高五寸八分寬三寸八分厚一寸四分宋澄泥
製色赤而潤遍裏墨鏽邊周刻海水墨池波濤坌
起中有異獸一趺亦周刻海水覆手深三分許海
波盪潏上方左異獸出沒中刻贔屭負碑半出水
外下方側鐫
御題詩一首楷書鈐寶二曰比德曰朗潤匣蓋並鐫是
詩隸書鈐寶二曰幾暇怡情曰得佳趣
御製題宋澄泥海濤異獸硯
知雕不辨鑿痕施獸若騰濤濤若披疑供木家成賦後
掞天鎔出許多竒
元趙孟頫澄泥斧硯說
硯高三寸五分寬二寸三分厚五分澄泥為之質
極細膩古香可挹硯體長方受墨處連池刻為斧
形旁刻兩螭首銜斧面背四邊俱有剥落左側鐫
三希堂御用五字隸書右側鐫
御題詩一首楷書鈐寶二曰比德曰朗潤覆手鐫元趙
孟頫銘十二字草書下署子昂二字欵行書匣盖
鐫
御題詩與硯同行書鈐寶二曰幾暇怡情曰得佳趣匣
底鐫寳一曰乾隆御玩
御製題元趙孟頫澄泥斧硯
王孫松雪齋頹久遺跡空𫝊翰墨香祗有淬妃猶好在
芸惟時晤十三行
元趙孟頫銘質而堅静而玄惟其然故永年
元虞集澄泉結翠硯說
硯高四寸一分寬二寸七分厚五分許澄泥為之
硯面正平直下深削三分許為墨池邊周刻流雲
紋左側鐫留三道人寫經研七字篆書右側鑴鷗
波二字隸書覆手左上方鑴
御題詩一首楷書鈐寶二曰古香曰太璞匣蓋並鑴是
詩鈐寶二曰比德曰朗潤右鑴澄泉結翠四字隸
書後有虞集題三字欵楷書伯生清玩二字方印
各一右下方子京二字瓢印一考鷗波亭在湖州
府城内江子滙上元趙孟頫遊息之所故是硯孟
頫以之署欵伯生同時復加品題留三道人雖未
詳其名氏要與明項元汴子京俱經收蔵者雪泥
鴻爪獲藉是硯以不朽詎非幸歟匣盖鐫
御題詩與硯同隸書鈐寶二曰比德曰朗潤底䥴寳一
曰乾隆御玩
御製題元虞集澄泉結翠硯
絳紗漉取歴陶甄泥也而今較石堅通奉信稱能體物
溯源結翠到澄泉
元澄泥龍珠硯說
硯高四寸八分寬三寸三分厚一寸二分澄泥製
通體刻作蟠龍受墨處正圓若龍抱珠墨池正當
龍口鱗甲之而勢含風雨左側鐫
御題銘一首楷書鈐寶二曰乾隆硯背為龍腹鑴銘十
六字内缺一字欵署魯宣二字俱篆書右旁瓢印
一曰仲圭下方刓缺寸許匣蓋鐫
御題銘與硯同楷書鈐寶一曰幾暇臨池匣底内鑴元
硯二字楷書鈐寶一曰乾隆御玩外鑴銘文二十
四字署欵曰唐子西研銘康熙著雍敦牂端凝殿
珍襲十六字俱楷書鈐寶一曰崇文清玩查魯宣
無考元吴鎮字仲圭善書畫硯盖其所寶者著雍
敦牂為康熙十七年歲次戊午是硯自元至
國朝四百餘年流𫝊
内府
品題珍襲迄今又屆百年恭頌
墨華時雨之銘益仰
聖澤相承入人深厚不獨為斯硯慶遭逢也
御製元澄泥龍珠硯銘
墨華吐沛時雨
魯宣銘乾魁至文隂陽既分爰此龍(闕)曰美斯
聞
匣底鑴唐子西硯銘不能銳因以鈍為體不能
動因以静為用惟其然所以能永年
欽定西清硯譜卷五
