欽定西清硯譜卷九
石之屬
宋米芾遠岫竒峰硯(養性殿)
宋米芾蘭亭硯(熱河)
宋米芾螽斯瓜瓞硯
宋中岳外史端石硯(浴德殿)
宋薛紹彭蘭亭硯(延春閣)
宋楊時金星歙石硯
宋陸游素心硯(御蘭芬)
宋吳儆井田硯
宋文天祥玉帶生硯(養性殿)
宋鄭思肖端石硯
宋米芾遠岫竒峰硯說
硯高五寸寬七寸厚一寸二分宋坑艧村石色黃
而黝質理堅緻天然兩峯賓主拱揖而左峯特聳
秀右峯下平微凹為受墨處峰腰大小巖竇五為
硯池有洩雲决雨之勢峯頂鎸篆書天然二字左
峯峭壁上刻遠岫竒峰隸書四字峰右坡陀刻行
草子昂藏三字峰脚直插水穴穴上有篆書可泉
二字兩峯間平處鎸
御題詩一首鈐寳二曰太璞左峰上方側面鎸
御題詩一首鈐寳二曰古香左峰左側面鎸
御題詩一首鈐寳二曰太璞並隸書硯背天然皴皺有
黃鶴山樵筆意横鎸寳晉齋三字篆書左鎸米芾
二字行書蓋是硯為米芾所製又為趙孟頫寳藏
流𫝊六百餘年復邀
睿賞希世之珍洵有神物呵護之不為風雨所剥蝕耳
硯匣蓋裏鎸
御題詩一首鈐寳二曰幾暇怡情曰得佳趣蓋面左鐫
御題詩一首鈐寳二曰乾隆右鐫
御題詩一首鈐寳一曰太璞俱隸書
御製米芾遠岫竒峯硯歌
兩山左右賓主分天然景無斧鑿痕遠岫竒峯足辯文
下有可泉際渚濆寳晉松雪齋中賓質古蓋出宋雘村
不知何時入暢春所司舊物呈覽陳為之刮垢拂翳塵
綈几光耀席上珍世載棄置嗟沉淪一時喜逢如故人
宗儀硯山空嶙峋適用真過琅玕珣繄予别有戒心存
賢材寧無似此云
御製再題米芾遠岫竒峯硯
不惟弆米兼珍趙自是宜詩更入圖綈几似非存所樂
偷閑橅帖少工夫
御製再題米芾遠岫竒峰硯
遠岫竒峯米老貽秀王孫宅亦藏之宋元明即一瞬閱
紙墨筆斯四友宜竪寓靜而横寓動詩為詠更畫為垂
設如定武臨真本此實崇山峻嶺披
宋米芾蘭亭硯說
硯高八寸寬五寸四分厚三寸一分宋老坑端石
墨池深九分墨鏽深透硯面四圍刻卧蠶文左側
連上方側面刻蘭亭修稧圖右側連下方側面通
鐫米芾臨蘭亭序引首有雙龍圓璽一後有宣和
二字長方璽一紹興二字連方璽二末有米芾二
字長印一硯背四圍俱有缺剝覆手深一寸二分
上方亦有剝蝕痕下方鐫
御題詩一首隸書鈐寳二曰比德曰朗潤是硯石質既
美周刻布景行筆俱極古穆所鐫縮本稧序亦圓
勁有骨疑即芾所自製且經宣和紹興兩朝鑒賞
真文房瑰寳也
本朝
聖祖仁皇帝時硯貯熱河
避暑山莊
幾暇臨池曾供
御用我
皇上法
祖繩
武游藝入神
家法敬承超唐軼晉即一硯而崇文示儉之旨三致意焉
(臣)等捧觀敬誦不特為斯石慶遭逢矣硯匣鐫
御題詩與硯同鈐寳二曰會心不遠曰德充符側面週
鐫(臣)于敏中(臣)梁國治(臣)周煌(臣)嵩貴(臣)劉墉(臣)
申甫詩各一首是歲諸(臣)俱扈從熱河奉
勅恭賦
御製題宋米芾蘭亭硯
物殊顯晦各有時晦藏顯出誰使其穆然宋硯古色披
猶是老坑出端溪蘭亭圖畫前序辭精鐫四面筆法竒
宣和紹興璽識遺後有米芾小印施或即顛翁手所為
山莊散置今見之是誠寳也逾珣琪康熙舊冊還可稽
綈几曾用供
臨池弗愛彛鼎惟愛斯崇文並與示儉垂生敬生愧心
自知
(臣)于敏中詩端溪舊劚紫腴鮮陶淬流𫝊七
百年
寳露研曾沾
手澤墨雲滃足助言泉蘭亭左右圖兼序芝篆方圓紹
次宣海嶽至今陳迹顯
山莊銘就佐
文筵
(臣)梁國治詩盈尺端溪潤千秋古墨香生雲
同袖石揮翰想流觴欵自宣和舊名因寳晉藏
至今涵
聖澤潛璞又
重光
(臣)周煌詩古研留
珍館斯文勒永和崇山真並壽曲水向生波
聖有臨池賞亭猶
灑翰過
睿情懷
手澤題識更如何
(臣)嵩貴詩紫英寳氣不教淪拂拭
天題與勒珉已沐
雲莊
仙藻潤更承
文露墨池新流觴略倣山隂勝拜石曾𫝊海嶽珍片
玉祇應歸
璧府虹光什襲護龍賓
(臣)劉墉詩拂拭瓊瑶潤追尋翰墨腴事惟修
稧遠蹟似米顛摹舊
賞山莊秘新題
御藻敷右文昭
儉德撫器仰
鴻模
(臣)申甫詩石藴三巖秀鐫題趙宋年遥傳右
軍蹟曾載米家船拂拭形彌古研磨性本堅
山莊留法物
珍賞紀瑶編
宋米芾螽斯瓜瓞硯說
硯高六寸許上寬三寸九分下微歛厚約八分許
下岩端石質細而潤兩面刻作瓜葉藤蔓縈繞葉
間平坦為受墨處中有火捺紋隠隠如葉縷上方
有活眼二葉下隠螽斯一趯趯生動左上方葉間
稍平處鐫
御題詩一首楷書鈐寳一曰太璞硯背綴瓜大小凡三
瓜及旁大小眼凡四葉下方平坦處亦可受墨左
方大瓜上鐫寳晉齋珍玩五字隸書是硯制作精
巧曾經宋賢染翰洵足珍賞匣蓋鐫
御題詩與硯同隸書鈐寳二曰幾暇怡情曰得佳趣
御製題宋米芾螽斯瓜瓞硯
質貞潤復製精竒兩面胥堪受墨宜既盛既緜珍寳晉
周南大雅意兼斯
宋中岳外史端石硯說
硯高四寸五分寬二寸七分厚一寸六分宋坑上
巖石褐色間以黃斑如雀腦古質斑駁上方側鐫
御題詩一首隸書鈐寳一曰會心不遠左跗刓缺覆手
刻三柱無眼中鐫中岳外史四字行書考宋史米
芾嘗知雍邱縣雍邱今杞縣
内府所藏三希堂法帖中載有芾拜中岳命作詩帖
明王肯堂所刻欝岡齋法帖載芾天馬賦未署欵
曰中岳外史米元章致爽軒書蓋芾自號也匣蓋
鐫
御題詩與硯同亦隸書鈐寳二曰幾暇怡情曰得佳趣
御製題宋中岳外史端石硯
拜命曾吟中岳詩或因外史自稱之臨池欲試還應恧
那似顛翁用筆竒
宋薛紹彭蘭亭硯說
硯高八寸九分寬六寸三分厚二寸七分橢圓式
宋端溪綠石為之通體周刻蘭亭稧飲景硯面左
上方為亭翼然飛檐重閣下臨池磵為墨池池中
有浮鵝二右方為小亭一池上跨橋二下方平處
微窪為受墨處雀斑密灑如潄金周圍雲峰草樹
掩映生動側面雜刻山水竹樹四十二賢行立坐
卧意態閒曠與宋綠端石蘭亭硯同工而彼淺雕
深秀此則陽文隠起刻劃圓勁其為宋人舊製無
疑覆手深一寸二分許周刻波文流雲繞之中為
蕉葉式鐫王羲之蘭亭序楷書末有薛道祖書四
字欵隸書其下有古杭朱欣及弘文之印方印二
跗周鐫
御題詩一首楷書鈐寳一曰德充符匣蓋並鐫是詩亦
楷書鈐寳二曰會心不遠曰德充符考宋薛紹彭
字道祖書法晉唐絶不作側筆惡態米芾書史云
世言米薛或薛米猶言弟兄與兄弟蓋言與紹彭
以書畫情好相同也是硯覆手所刻楷法古勁蓋
即紹彭自書鑒藏者朱欣無考當亦流𫝊收藏之
家所署
御製題宋薛紹彭蘭亭硯
薛米由來弟與兄襄陽惟是意為傾綠端恰寫蘭亭景
凹背還鐫稧帖成知古法仍兼畫趣祛時態早契書評
即看墨沼蒼雲潤欲出呼之聚有精
宋楊時金星歙石硯說
硯高八寸八分寬五寸四分厚一寸五分宋坑歙
溪石質細而黝遍體金星硯面寬平墨池深廣墨
鏽亦濃厚其為宋時舊製無疑覆手自上削下兩
趺離几六分許中鐫宣和五年五月五日帝召邇
英殿說書賜此硯其後子孫世守之二十五字末
有楊時識三字俱篆書上方側鐫
御題詩一首楷書鈐寳二曰會心不遠曰德充符匣蓋
並鐫是詩隸書鈐寳二曰乾隆考宋史楊時字中
立熙寧九年中進士第師河南程顥兄弟學者稱
為龜山先生宣和初以薦召為邇英殿說書賜硯
當在其時也
御製題宋楊時金星歙石硯
金星佳品訪於錢賜識宣和之五年宋殿說書忠實殫
程門立雪學真傳道南羅李明承𣲖議北童梁直斥奸
内聖外王原不二吾於斯也兩茫然
宋陸游素心硯說
硯高七寸六分寬五寸厚二寸二分長方式石質
堅緻宋坑紫端石也受墨處正平有碧暈大小三
墨池深五分闊三寸左側鐫隸書銘五十一字欵
署老學菴主人右側鐫
御題詩一首隸書鈐寳二曰會心不遠曰德充符匣蓋
並鐫是詩亦隸書鈐寳二曰乾隆硯側上方鐫寳
一曰乾隆御玩硯背左傍中缺寸許大小長短凡
八柱各有碧暈隠現考宋陸游著有老學菴筆記
主人蓋其自號云
御製題宋陸游素心硯
猶是端溪出老坑素心恒泐舊交誠李仙杜聖詩津逮
張草顔行書體明染翰抽思同彼伴桑田海水獨斯更
七言吟罷還成笑何異放翁當日情
宋陸游銘端溪之宂毓此美質既堅而貞亦潤
而澤澀不拒筆滑不留墨希世之珍那可得故人
贈我情何極素心交視此石子孫保之永無失
宋吳儆井田硯說
硯高五寸九分寬三寸八分厚七分宋端溪石也
受墨處寬平斜連墨池四角縱横畫成井字墨池
刻卧牛一左側鐫宋吳儆銘十六字下署益恭二
字欵俱行書右側鐫天籟閣秘玩五字篆書覆手
鐫
御題銘一首隸書鈐寳二曰幾暇怡情曰得佳趣匣盖
並鐫是銘亦隸書鈐寳同考四朝詩姓名爵里考
稱宋吳儆字益恭登紹興二十七年進士第歷官
朝散郎知泰州卒謚文肅著有竹洲集是硯所署
益恭當即其人而流傳入明項子京天籟閣中者
御製宋吳儆井田硯銘
硯學井田牛卧田邊豈有心乎復古抑喘月乎略閒竹
洲曾用天籟藏焉玩題識之宛在悟由今視昔而憬然
吾獨惜夫耕硯田者缺二鬴以守殘編
宋吳儆銘謂石爾銘不石爾畊牛兮努力我田
是服
宋文天祥玉帶生硯說
硯高五寸許寬一寸七分厚如之形長而圓舊端
溪子石也下硯面三分許周界石脈一道瑩白如
帶墨池上高寸許鐫玉帶生三字篆書側面石脈
下周鐫宋文天祥銘三十八字末署廬陵文天祥
製六字欵俱篆書下鐫
御題銘一首篆書鈐寳一曰比德硯背鐫
上青宫時作玉帶生歌一首并
御題識語俱隸書鈐寳二曰古香曰太璞匣蓋面鐫玉
帶生三字隸書側鐫
御題銘及歌並與硯同俱隸書一鈐乾卦寳一鈐寳曰
比德惟銘後有識語四十四字歌後識語不書匣
底内鐫
御題識語六十四字隸書鈐寳二曰比德曰朗潤
御製宋文天祥玉帶生硯歌
玉帶生端人也事文丞相為文墨賓
神工踏雲割寒玉追追琢琢虬盤綠曾為信國席上珍
墨瀋猶疑血淚哭樂作午潮事已非玉帶生從信國歸
海濱戰衂門生散玉帶生為信國伴嗟爾玉帶生我獨
嘆爾卓爾皓潔胡為乎却笑褚淵犬不如
此子潛邸時書窗日課也近檢閱懋勤舊物則玉帶
生宛在既為之銘復泐歌於此(鐫硯背)
御製宋文天祥玉帶生硯銘
激切盡節易從容盡節難窮北再經寒暑卓乎匪石之
志見於正氣之篇日月爭光泥而弗滓玉帶長生履善
不死
子樂善堂集有玉帶生歌不過書窗日課想像為之
耳兹檢閱懋勤舊物則玉帶生宛在因泐舊歌於硯
并為之銘(鐫硯匣側)
御題識語
玉帶生硯既以人重而所貯漆匣亦樸素渾堅即非信
國時護圅當亦是元明賞鑒家所製向以久弆塵損一
經拂拭光采如新可見正氣常存即一器之微亦不朽
矣(鐫硯匣底)
宋文天祥銘紫之衣兮綿綿玉之帶兮𥻘𥻘中
之藏兮淵淵外之澤兮日宣嗚呼磨爾心之堅兮
壽吾文之傳兮
宋鄭思肖端石硯說
硯高四寸五分寬二寸七分厚一寸二分宋老坑
端石也硯面平直墨池作一字式墨光可鑑上方
微泐通體俱有剥落痕左側鐫所南文房四字隸
書下有鄭思肖印四字方印一右跗天然微側左
跗亦有刓缺覆手内鐫
御題詩一首楷書鈐寳二曰會心不遠曰德充符考趙
昱南宋雜事詩引遺民錄稱宋鄭思肖號所南福
州人為太學上舍應宏詞科元兵南下扣閽上䟽
辭切直忤當路不報宋亡後坐卧不北向精墨蘭
自更祚為蘭不著土是硯當是其所嘗用也匣蓋
鐫
御題詩與硯同隸書鈐寳二亦同
御製題宋鄭思肖端石硯
坐惟南向此龍賓介石千秋尚有神博學宏詞世恒有
睪然叩闕上書人
欽定西清硯譜卷九
