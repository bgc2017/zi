欽定西清硯譜卷二十一
石之屬
舊龍尾石日月叠璧硯(方壺勝境)
舊歙溪金星玉堂硯
舊歙溪石函魚藻硯
舊歙溪蒼玉硯(景福宫)
舊洮石黃標硯(咸福宫)
舊雘村石玉堂硯(懋勤殿)
舊雘村石蘭亭硯(賞皇八子)
朱彛尊井田硯(弘德殿)
舊龍尾石日月疊硯說
硯高六寸三分寬四寸許厚七分許舊歙溪龍尾
石也琢為日月合璧形受墨處外環石渠為墨池
上隠偃月中鐫兩餅乾坤雙丸日月八字篆書上
方鐫沐日浴月光華生七字隸書旁有鹿原二字
長方印一左側鐫識語五十四字下署廉讓識三
字欵俱楷書右側鐫如月之恒如日之升八字隸
書下署恒齋瑛三字欵行書覆手亦為合璧形可
受墨周環墨池而上方較深廣中鐫日月會於龍
尾六字後有識語十九字末有戊子三月香泉六
字欵俱行書上方側面鐫
御題銘一首楷書鈐寳二曰古香曰太璞匣盖並鐫是
銘隸書鈐寳二曰比德曰朗潤又鐫蔵精於晦則
明養神以静則安晦所以畜用静所以應動善畜
者不竭善應者無窮此君子修身治人之術四十
一字後有戊子清眀歐陽公晦明說為廉讓書叠
璧硯陳奕禧二十字欵俱行書匣底内鐫天為盖
地為軫善用道者終無盡十三字後有汲冡書廉
讓識於叠璧硯函欵十一字亦俱行書考林佶號
鹿原福建人陳奕禧號香泉曹三才號廉讓曹曰
瑛號恒齋俱浙江人皆
本朝康熙年間人佶工古隸奕禧工行草曰瑛工分
書有名於時鷹窠頂在浙江海塩縣雲岫山相𫝊
十月朔日月同度登絶頂觀之如合璧見查慎行
諸人詩集盖三才製為此硯奕禧軰題識之耳
御製舊龍尾石日月叠璧硯銘
舊溪龍尾既琢既追面背受墨左右胥宜合璧其章雙
丸日月蹟紀石帆寳雲墨說珍此龍賓盍簪其來律以
廉讓吾斯愧哉
曹三才識語馬融尚書注太極上元十一月朔
日月如叠璧五余於戊辰十月朔登鷹窠頂擬觀
合璧先一夕夢中得見日月如合璧三因琢是硯
以志異
陳奕禧識語廉讓得龍尾石琢叠璧硯因借用
國語以識其意
舊歙溪金星石玉堂硯說
硯高八寸寬五寸一分厚一寸三分許歙溪老坑
金星石也製為玉堂式色黝而澤徧體金星密布
硯面微有駮蝕墨池深廣墨鏽濃厚覆手自上削
下兩跗離几九分許上方側面鐫
御題詩一首楷書鈐寳一曰會心不遠匣盖並鐫是詩
隸書鈐寳一曰乾隆宸翰
御製題舊歙溪金星石玉堂硯
金其星玉堂其式凡幾百年墨鏽沈寄語拈毫製詞者
爾音毋似有遐心
舊歙溪石函魚藻硯說
硯圓徑三寸圍徑九寸厚六分剖歙溪石為之天
然鬪筍無斧鑿痕受墨處略加礲治墨池刻作魚
形盖嵌玉魚一與硯池形式相應徧刻水波藻荇
左右俱有剥蝕函側合縫處圍鐫銘二十字古篆
文有數字不能辨硯背鐫
御題詩二首楷書鈐寳二曰比德曰朗潤匣盖並鐫是
詩隸書鈐寳同
御製題舊歙溪石圅魚藻硯
分元為二合成一無縫天衣有樂魚宵雅設徵桑扈什
禹之所惡敢忘諸
陳家瑪瑙趙家石春渚稱竒載紀聞未肯缶中還置水
恐防躍去沼之濆
舊歙溪蒼玉硯說
硯高五寸七分寬四寸二分上削四之一厚六分
舊坑歙谿石也随硯材屈曲為之受墨處寬平直
下與墨池通硯首鐫歙溪蒼玉四字左側鐫康熙
壬午四字右側鐫石友二字俱行書硯背鐫銘五
十七字下署金廷對銘四字欵俱行書金廷對無
考是硯質理密緻眉紋隠起如枯松化石雖製作
未古而舊坑佳品亦正不易得也硯匣盖鐫
御題銘一首隸書鈐寳一曰幾暇怡情上鐫白岳分雲
四字篆書
御製舊歙溪蒼玉硯銘
觀文含星抱質守黑黃海之松同生其宅曰維眉夀在
棐几之側
金廷對銘歙石貴純黑尤貴唐開而宋盡矣藴
蓄數百年而此為拔萃水中隠隠者山水繪耶乾
時黯黯者星月退耶其磨厲我之八石烟也又不
知幾何歲矣
舊洮石黃標硯說
硯高三寸二分寬一寸七分許厚一寸臨洮石質
極細膩面背俱黃色中層微綠頗類松花石硯面
刻為佛手柑形近蒂處為墨池右上方綴小佛手
柑一梗葉掩映左側鐫贊四十二字右側鐫識語六
十字下有周惕二字欵俱楷書覆手橢圓中鐫
御題銘一首楷書鈐寳一曰比德匣蓋並鐫是銘隸書
鈐寳一曰朗潤查惠周惕吴縣人
本朝康熙年間由翰林改官知縣是硯曾經收蔵堪
備譜中逸品
御製舊洮石黃標硯銘
臨洮綠石有黃其標似松花玉珍以年遥比之舊端郊
寒島瘦聊備一品圖左史右
惠周惕識語并贊此臨洮綠石之黃標也標有
淺浮於面者多若斯深色沉厚者少古現銘有曰
黃玉硯殆即見是等温如蒸栗故呼為玉耶因寳
之特載贊於左燦黃香于須彌兮掌管城之萬
頃含綠蘂于崐岡兮掬西江之千波拈兮笑兮嗅
兮磨兮清心禅夢霝指招予
舊雘村石玉堂硯說
硯高五寸一分寬三寸五分厚五分舊坑雘村石
也質細而潤扣之作木聲有似端溪之老坑石製
為玉堂式面背四周俱有剥蝕如未經磨礲者然
墨鏽深裹堅如膠漆覆手鐫
御題詩一首楷書鈐寳二曰幾暇怡情曰得佳趣匣盖
並鐫是詩隸書鈐寳一曰德充符
御製題舊艧村石玉堂硯
剥蝕漫嫌體不全成形物豈久長堅何年用者玉堂客
至署可過八影磚
舊雘村石蘭亭硯說
硯高八寸三分寬五寸五分厚一寸九分雘村舊
坑石也硯面及側面四周通刻蘭亭脩稧景及與
會羣賢硯面天然水蛀為墨池池下平處為受墨
處左方鐫晉王羲之詩三十二字左側面鐫王肅
之詩十六字右側鐫王豐之詩十六字上方側鐫王
彬之詩十六字下側鐫王凝之詩十六字覆手深
一寸中鐫羲之蘭亭叙一首並行書不署書者姓
氏外跗周鐫
御題詩一首楷書鈐寳一曰乾隆宸翰是硯質理堅潤
雕刻亦渾樸其為舊石舊製無疑匣盖鐫
御題詩與硯同隸書鈐寳二曰乾隆
御製題舊雘村石蘭亭硯
舊坑想出雘村湄圖作蘭亭脩稧時韻事自来應入畫
雅人端合有深思崇山峻嶺依然在視昔猶今定不疑
欲告臨池摹帖者阿誰誠弗愧羲之
朱彛尊井田硯說
硯高四寸六分許寬二寸八分厚八分許端溪水
坑石質理細潤受墨處微凹斜連墨池上下微露
陽文井字四角俱有剥蝕覆手内界隂文井字中
圓如井口環鐫銘九字篆書左側面鐫秀水朱彛
尊銘六字行書下方側鐫
御題詩一首楷書鈐寳一曰古香匣盖並鐫是詩隸書
鈐寳一曰幾暇怡情查朱彛尊號竹垞秀水人
本朝康熙年間試博學鴻詞授檢討所著述有經義
考及曝書亭集等甚夥集中亦載是銘
御製題朱彛尊井田硯
曝書亭裏考經義井字硯田磨欲平自是伊人思復古
可知復古實難行
朱彛尊銘井爾井田爾田宜豐年
欽定西清硯譜卷二十一
