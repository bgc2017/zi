欽定西清硯譜卷十二
石之屬
宋端石騰蛟硯
宋端石印川硯
宋端石三虎硯
宋端石洛書硯
宋端石五丁硯
宋端石鳳池硯
宋端石重卦硯
宋端石紫袍金帶硯
宋端石石渠秘閣硯(賞皇八子)
宋端石列宿硯(賞皇六子)
宋端石騰蛟硯說
硯高五寸六分寬三寸五分厚二寸水岩佳石側
理為之質細而白硯面右旁及左下方俱有翡翠
點墨池深五分許聚瀋極多中刻蟠蛟一昂首作
騰起勢邊刻帶文覆手刻柱二十有四柱各活眼
一上方側鐫
御題詩一首楷書鈐寳二曰會心不遠曰德充符匣蓋
並鐫是詩隸書鈐寳同
御製題宋端石騰蛟硯
側理微存翠點加墨池潤意蕊心芽騰蛟設以喻文筆
應贈詞宗學士家
宋端石印川硯說
硯高五寸二分寬三寸一分厚二寸二分宋坑蕉
白端石側理為之墨池上活眼一懸如朗月右下
方蕉葉紋如水波層蹙中涵活眼一恰與上方眼
對照如月之印川天然巧製覆手柱十高下参差
亦各有眼上方側鐫
御題銘一首楷書鈐寳二曰會心不遠曰德充符匣蓋
並鐫是銘隸書鈐寳二曰幾暇怡情曰得佳趣
御製宋端石印川硯銘
月印千川率稱禪理一以貫之豈殊斯旨活眼對照非
彼非此徒以品佳置於綈几臨池則恧形似而已
宋端石三虎硯說
硯體正圓徑四寸五分厚八分舊坑端石為之受
墨處微凹墨池作偃月形右上方有刓缺側面周
刻雲螭近跗處刻三虎頭抱跗出硯體二分許覆
手圓而窪内鐫
御題銘一首楷書鈐寳一曰幾暇怡情周邊鐫銘二十
一字署宋致穉佳氏製六字欵俱篆書考宋致
本朝吏部尚書宋犖之子仕至布政使是硯刻鏤工
雅石質亦古確係舊製而為宋致收藏題欵匣蓋
鐫
御題銘與硯同隸書鈐寳一曰乾隆宸翰
御製宋端石三虎硯銘
質堅而潤製雅以古代半千年名存三虎賈乎陸乎伊
誰與侣
宋致銘離位居三虎文炳化成天下誰司命日
月光華此其鏡
宋端石洛書硯說
硯高八寸許寬八寸二分厚一寸一分端溪老坑
石也體圓面平邊四周微有駁蝕處墨池刻作波
瀾層涌洛龜負書形右上方有活眼一四邊周刻
流霞如慶雲之拱日覆手内刻東坡後赤璧賦景
左方上有小眼一山高月小水落石出景色宛合
極為工巧雖與硯面義不相謀或東坡曾弆是硯
自圖賦意以識鑒賞耳右側面鐫
御題銘一首楷書鈐寳一曰太璞匣蓋並鐫是銘隸書
鈐寳二曰幾暇怡情曰得佳趣
御製宋端石洛書硯銘
靈龜負書出於洛水洪範九疇實肇乎此如日麗天信
有斯理何人刻背乃作蘇子月小山高後遊而已擬以
不倫吾思其旨或者雪堂曾弆書几自寫其真與硯為
友疑東坡言如是如是
宋端石五丁硯說
硯高六寸六分寬四寸厚二寸五分舊坑蕉白端
石側理為之左上方斜界火捺紋一道墨池墨鏽
深厚可鑑左邊微有刓缺覆手刻柱長短凡五柱
各有眼上方側面鐫
御題銘一首楷書鈐寳二曰會心不遠曰德充符匣蓋
並鐫是銘隸書鈐寳同
御製宋端石五丁硯銘
出宋舊阬蕉白側理為北為南莫可考耳其古則同文
房佳友覆手五丁意寓深旨立言不朽經天緯地以視
蜀人眇乎小矣
宋端石鳳池硯說
硯高六寸七分上下寬三寸九分中微斂二分許
厚四分宋坑端石色紫而潤琢為鳳池式受墨處
及墨池上俱微有刓駁痕覆手深分許下削兩足
離几二分許上方及右邊亦有剥蝕處中鐫
御題詩一首楷書鈐寳二曰幾暇怡情曰得佳趣匣蓋
並鐫是詩隸書鈐寳二曰乾隆
御製題宋端石鳳池硯
鳳池硯合玉堂用草制誰能公且平蘇軾寧非正人者
鄙他劊子自稱名
宋端石重卦硯說
硯高六寸八分寬四寸三分許厚二寸二分許宋
端溪梅花坑石質純色淡通體青花隠隠中間以
翠點覆手刻六十四柱長短不一柱各有眼恰合
八卦重列之數上方側面鐫
御題詩一首楷書鈐寳二曰比德曰朗潤匣蓋並鐫是
詩隸書鈐寳一曰幾暇怡情是硯眼雖繁而匾略
遜水坑然體博製古要非近時有也
御製題宋端石重卦硯
竒偶八含八復重卦成六十四為宗由來天地自然數
豈是羲文剏作蹤刻柱令人明着眼不言惟硯密藏胸
玩辭則置斯觀象用者宜誰宜邵雍
宋端石紫袍金帶硯說
硯高七寸寬四寸八分厚一寸一分宋老坑端石
色類紫金琢為硯瓦式受墨處橢圓如瓜上為墨
池墨鏽深厚硯背下方插手處稍穹起兩跗離几
僅分許中鐫
御題詩一首楷書鈐寳二曰幾暇怡情曰得佳趣匣蓋
並鐫是詩隸書鈐寳二曰乾隆是硯側面周圍金
線文一道明潤勻整與文天祥玉帶生硯相似而
彼係白脈此則黃文取象稍别宋時坑石每有此
種然流𫝊絶少洵竒品也
御製題宋端石紫袍金帶硯
伴誰草制玉堂卿石是端溪出老坑身著紫袍束金帶
笑他責實太循名
宋端石石渠秘閣硯說
硯高八寸五分寬五寸七分厚九分宋端溪石也
製仿漢未央瓦硯式穹起離几三分許受墨處橢
圓上為墨池如偃月硯首鐫贊三十二字左下方
鐫瀨翁贊三字欵俱篆書下有竒珍二字藏寳二
字大小方印二硯背鐫石渠秘閣方印一下鐫元
符三年孟秋佳製八字篆書側面周鐫
御題銘一首楷書鈐寳一曰乾隆宸翰考元符為宋哲
宗紀年硯鐫石渠秘閣印當係其時三館官硯瀨
翁無考匣盖鐫
御題銘與硯同隸書鈐寳二曰乾隆
御製宋端石石渠秘閣硯銘
石渠秘閣製元符年曾陪綈几翰墨周旋宜歐蘇之親
耳何章吕之佳焉名曰紹聖實幸羣奸淬妃有知惜國
是之變以赧然
瀨翁贊其色温潤其制古朴何以致之石渠秘
閣改封即墨蘭臺列冊永宜寳之書香是托
宋端石列宿硯說
硯高九寸寬五寸八分厚二寸四分宋老坑端石
側理為之通體俱有蕉葉紋左右斜帶黃龍紋硯
面墨池上及兩邊俱微有刓缺下方鸜鵒活眼一
覆手刻柱二十七柱各有眼側上方鐫
御題銘一首楷書鈐寳二曰會心不遠曰德充符是硯
石材瑰廣活眼蕉紋形製亦佳便作擘窠大書宋
蔡襄帖云大硯盈尺風韻可掬者此其近之矣匣
盖鐫
御題銘與硯同隸書鈐寳二曰乾隆
御製宋端石列宿硯銘
阬石樸完誰則理之刻以列宿誰則使之墨銹氤氲誰
則以之辭彼稡兹誰則徙之求全有毁誰則止之
欽定西清硯譜卷十二
