欽定西清硯譜卷十三
石之屬
宋紫端太平有象硯
宋紫端涵星硯
宋紫端石渠硯(延春閣)
宋紫端雲腴硯
宋蕉白七子硯
宋蕉白太素硯
宋蕉白文瀾硯
宋綠端蘭亭硯
宋龍尾石涵星硯(澄虛榭)
宋紫端太平有象硯說
硯高六寸二分寬三寸五分厚七分宋老坑端石
也色如紫玉極堅緻細膩受墨處為瓶形墨池為
瓶口上方正中刻柱眼一如涵星徧體青花散布
硯背及四側俱有剥蝕沙眼背上方刻泰卦爻象
下刻象形甚古質上方側面鐫
御題詩二首楷書鈐寳二曰古香曰太璞匣盖並鐫是
詩隸書鈐寳二曰幾暇怡情曰得佳趣
御製題宋紫端太平有象硯
爾時邪說倡豐亨有象因之頌太平可惜端溪一片石
並無其實祇孤名
翠為雲氣紫為霞温潤而貞製不華略幸蔡京識文義
較明漆器卦無差
宋紫端涵星硯說
硯高五寸一分寬二寸九分厚一寸六分許長方
式宋老阬端石色如猪肝受墨處微窪墨池中刻
石柱一懸朗如星上方墨鏽斑駁天然古秀覆手
亦有駁落兩跗離几一寸三分許中鐫
御題銘一首楷書鈐寳二曰會心不遠曰德充符匣盖
並鐫是銘隸書鈐寳一曰幾暇怡情
御製宋紫端涵星硯銘
石割雲研之成也池涵星研之形也雲淨星現以彰文
明也用之絲綸慎乎拱北之情也
宋紫端石渠硯說
硯正方縱横三寸一分許厚七分宋老坑端石色
紫而有雀腦斑中為受墨處外環以渠池上方稍
廣而深如凹字形墨鏽濃厚覆手右跗微有缺蝕
中鐫
御題詩一首楷書鈐寳一曰幾暇怡情匣盖並鐫是詩
隸書鈐寳二曰會心不遠曰德充符
御製題宋紫端石渠硯
舊硯多看製石渠想因漢閣取名與不知其北肆心者
可與劉歆手答書
宋紫端雲腴硯說
硯高五寸九分寬三寸五分厚一寸四分宋老坑
端石色如猪肝質亦極細琢為玉堂式受墨處上
有石脉二點左大右小白如凝脂彌覺腴潤可愛
通體微有剥蝕覆手自上削下兩跗離几七分許
上方側鐫
御題銘一首楷書鈐寳二曰比德曰朗潤匣盖並鐫是
銘隸書鈐寳二曰幾暇怡情曰得佳趣
御製宋紫端雲腴硯銘
紫雲之割夫其誰耶道以為腴守墨池耶閱世幾百永
年宜耶滴露研朱又一時耶綸綍是慎繄吾思耶
宋蕉白七子硯說
硯高五寸三分寬三寸三分厚二寸宋坑蕉葉白
為之側理如羅紋墨池右上方及硯左下方左側
俱有小鸜鵒眼一覆手刻柱七柱各有活眼上方
側鐫
御題詩一首楷書鈐寳二曰幾暇怡情曰得佳趣匣盖
並鐫是詩隸書鈐寳同考昔人論宋硯所以能久
而發墨大約取側理為之故硯體每厚
内府所藏宋硯形製無不皆然今人取材既薄只宜
平面用久即滑是硯採石既博而琢製尤精允推
上品
御製題宋蕉白七子硯
蕉葉還因側理為久堅發墨故其宜設如七子詢名姓
應是竹林雅會時
宋蕉白太素硯說
硯高五寸八分寬三寸四分厚三寸宋水岩石之
至佳者火捺層層襯起蕉白一片恰為硯面承墨
處取材既精製作尤中窽要通體純素而磨礲之
工觸手軟膩又其餘事矣昔人論水岩石以有眼
為真而又以有眼為疵是硯有瑜無瑕絶去雕飾
渾樸古素著墨如以蠟塗釡光采艷發洵珍品也
側上方鐫
御題詩一首楷書鈐寳二曰會心不遠曰德充符匣盖
並鐫是詩隸書鈐寳一曰乾隆宸翰
御製題宋蕉白太素硯
磨礲圭角已全無太素循名若是乎漢晉碑文書未得
合書二典緬唐虞
宋蕉白文瀾硯說
硯高七寸寬四寸四分厚二寸宋端溪蕉葉白側
理為之質極細潤墨鏽光瑩邊周刻波紋隠起刀
法圓活微有剥落覆手從上削下兩跗離几一寸
五分許上方側面鐫
御題銘一首楷書鈐寳二曰幾暇怡情曰得佳趣匣盖
並鐫是銘隸書鈐寳二曰乾隆
御製宋蕉白文瀾硯銘
硯者研理存焉質蕉白號文瀾波不因風石也為紈雖
觀水之有術要溯流而窮源願含英咀華者毋徒侈為
風雲月露之篇
宋綠端蘭亭硯說
硯橢圓式高七寸五分寬五寸五分厚二寸五分
綠端宋製硯面及側面周刻蘭亭禊飲圖景硯面
上方為亭翼然旁綴雲樹下有曲澗為墨池循池
而右為樓閣院落一澗左右為橋二跨墨池中平
坦處可受墨下散列屋宇籬落間植垂柳甘蕉側
面通刻蘭亭全景橋亭樹石布置絶有章法人物
行住坐卧精神意態種種生動恰合四十二賢之
數而擕琴捧硯司尊童子不與此數焉覆手自上
微削下深一寸五分刻高柳梢雲青蒲蔭渚鱗紋
隠起浴鵝翔集通體刀法圓勁精細如髮不減龍
眠白描之筆趺周鐫
御題詩一首楷書鈐寳一曰會心不遠匣盖並鐫是詩
隸書鈐寳二曰幾暇怡情曰得佳趣謹案
内府藏蘭亭景硯佳者不乏皆略寫大意惟此及景定欵
所刻為工而四十二賢俱入圖中此尤毫髮無憾云
御製題宋綠端蘭亭硯
數典臨池禊帖宜故應圖景再三之王孫䟦裏分明道
得骨得皮者阿誰
宋龍尾石涵星硯說
硯高五寸二分寬三寸五分厚七分歙龍尾石石
色純黑密布銀星墨池刻作荷葉形碧筩倒垂入
池亦樸亦雅硯背鐫
御題銘一首楷書鈐寳二曰幾暇怡情曰得佳趣左方
鐫行書董其昌銘十字欵署其昌二字右方鐫篆
書涵星二字是硯製作渾古且龍尾宋石流𫝊甚
鮮香光揮翰時已極珍惜迄今復閱二百餘年真
墨林竒物也硯匣盖鐫
御題銘與硯同行書鈐寳一曰幾暇怡情匣底内鐫寳
一曰乾隆御玩
御製宋龍尾石涵星硯銘
其製朴其性堅伴香光居畫禪參五合常恧旃覕過眼
幻雲煙一片石全其天
欽定西清硯譜卷十三
