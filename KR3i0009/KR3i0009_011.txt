欽定西清硯譜卷十一
石之屬
宋端石歸去來辭硯(安瀾園)
宋端石貨布硯(澤蘭堂)
宋端石七星硯(獅子林)
宋端石風字硯
宋端石百一硯
宋端溪天然子石硯
宋端溪子石蟠桃核硯
宋端石三星硯
宋端石聚奎硯
宋端石洛書硯
宋端石歸去來辭硯說
硯高七寸寬四寸五分厚二寸五分宋水坑蕉葉
白端石也面四週鐫隸書銘四十八字不署欵上
方左剥蝕二字硯側上左右三面週刻晉陶潜歸
去來辭景下側鐫篆書歸去來辭全文亦無欵硯
背深窪璧立寸有十分寸之六鐫
御題詩一首隸書鈐寳二曰比德曰朗潤匣蓋並鐫是
詩隸書鈐寳二曰幾暇怡情曰得佳趣是硯雖作
銘篆刻姓氏不著而石質碧瑩真如蕉心初展墨
鏽亦深透繪景處輕舟欵門童稚歡候紫桑隠趣
宛然在目尤極工緻生動洵非宋質製不能
御製題宋端石歸去來辭硯
蕉葉白猶出宋坑柴桑歸去一舟輕乃瞻衡宇童僕喜
便到蓽門婦子迎圖事書詞皆足述篆鐫畫刻信稱精
銘辭却弗識姓氏既尚陶哉此漫評
無名人銘有美琅玕氣凌結綠剷跡柴桑鏤情
松菊石友隃麋移(闕)維黑與玄淄磷不辱用爾
摩厲儀爾止足爾維它山我以攻玉
宋端石貨布硯說
硯高五寸三分寬三寸五分厚一寸宋水坑蕉白
也通體青花隠起質理細潤磨治精純硯面刻作
貨布式首凸鸜鵒高眼一環抱雙䕫受墨處微凹
池中墨鏽瑩透週有剥蝕處覆手中鐫枕石齋三
字篆書無考而篆法古雅刀痕精勁定出名手下
方側鐫
御題銘一首楷書鈐寳二曰乾隆匣盖並鐫是銘隸書
鈐寳二曰會心不遠曰德充符
御製宋端石貨布硯銘
置於几曩弗知也揭匣觀覺其竒也與衆商如一辭也
果舊端宋之治也貨布形高眼池也銘而譜胥曰宜也
賢久隠是可思也棄以富復足嗤也䟽矣哉吾之為也
宋端石七星硯說
硯高三寸寬一寸八分厚一寸長方式石理堅潤
發墨墨池深三分池中柱二各有鸜鵒眼左側鐫
行書銘十六字署欵曰隆池珍賞下有隆池長方
印一右側鐫篆書識語十六字署欵曰三橋下有
文彭二字連印硯首側鐫
御題詩一首楷書鈐寳一曰古香硯背柱五有鸜鵒眼
者三按三橋明文彭號隆池明彭年號是硯確係
宋坑舊石復經文彭輩珍賞洵為文房佳品匣盖
鐫
御題詩與硯同隸書
御製題宋端石七星硯
隆池銘語三橋識一樂百枚興湧泉設以為文方北斗
昌黎境詣豈輕肩
彭年銘我硯有百惟此最堅方寸墨池磨如湧
泉
文彭識語筆硯精良人生一樂紙窗竹屋得少
佳趣
宋端石風字硯說
硯高五寸八分風字式上寬三寸四分下寬四寸
五分厚四分宋坑端石為之受墨處平通墨池墨
鏽古厚右側有翡翠痕覆手左右直勒下兩跗離
几二分許跗旁刻作兩柱右高而左下中鐫
御題銘一首楷書鈐寳二曰會心不遠曰德充符匣蓋
並鐫是銘隸書鈐寳二曰幾暇怡情曰得佳趣是
硯質薄體寬可多受墨尤便行笥提挈
御製宋端石風字硯銘
端之石出阬渚風字式近罕覩磨欲穿閱世古誰鑚研
膏晷苦今屬誰亦知否
宋端石百一硯說
硯高五寸六分寬三寸二分許上厚一寸三分下
厚一寸五分上頫而下昂宋端溪老坑石硯面隆
起而中微凹翠點隠然池深廣墨鏽斑駮兩跗較
面稍歛覆手刻石柱大一小百各有眼右上方鐫
陸氏家藏四字篆書而不著名欵無考右側鐫
御題詩一首楷書鈐寳二曰古香曰太璞匣盖並鐫是
詩隸書鈐寳二曰比德曰朗潤
御製題宋端石百一硯
猶是端溪老坑石繄何人兮為琢刻近千年矣文房側
斑駮墨銹黔而澤上頫下昂依古式有義存焉應物格
頫戒其驕昂拱辟復示象焉在周易損上益下其名益
覆手列柱數百一各具眼寓四門闢休璉作詩懷周客
我曾效彼體吟什難中惟是人情惕即今綈几居其北
松烟染翰批簡尺百恐一失凛君德
宋端溪天然子石硯說
硯係端溪天然子石約圍一尺許圓而微橢徑三
寸許厚寸許四周皴皺上方有水蛀因為墨池面
平為受墨處徑二寸餘皆不加礱治自然古樸周
裹墨鏽尤極深厚背鐫
御題銘一首楷書鈐寳二曰太璞匣蓋並鐫是銘隸書
鈐寳二曰比德曰朗潤
御製宋端溪天然子石硯銘
水阬石子不須磨治以霤蛀處遂為墨池閱幾滄桑穆
穆怡怡天與之然何慮何思予獨恧夫吮毫搆韻未能
若斯
宋端溪子石蟠桃核硯說
硯約高六寸寬五寸厚一寸五分許宋端溪子石
橢圓而長通體水蛀皺透因其天然琢為蟠桃核
形硯面礱治稍平為受墨處左方略窪為墨池右
上方鐫玄極二字行書左邊鐫西王母賜漢武桃
七字稍下有宣和殿三字俱篆書右邊鐫庚子年
甲申月丁酉日記十字隸書右側上方稍平處鐫
願得常如此吾當效米顛十字下署辛丑七月七
日竹梧居士珍藏十二字俱楷書下有惟極二字
方印一硯背左方鐫皇祐四年四字飛白書下有
蔡襄二字方印一左方鐫乙丑年三字楷書下有
清秘閣藏四字方印一下方鐫丹&KR0146;二字篆書中
鐫
御題詩一首楷書鈐寳二曰比德曰朗潤匣蓋並鐫是
詩隸書鈐寳二曰乾隆考古玉圖譜載有蟠桃核
杯與硯式正合左右邊所鐫篆隸書亦同按皇祐
為宋仁宗紀年蔡襄字君謨為慶歷四諫官之一
宋自真宗託為天書符瑞羽流術士肆其矯誣王
母賜桃宜所艷羡君謨士人或亦因舊有此欵命
工仿為之清閟閣元倪瓉所居乙丑為元泰定帝
二年考明史倪瓚𫝊瓚卒於洪武七年年七十四
是歲甲寅上距泰定乙丑計五十年或瓚於是年
得硯故刻此以誌耳元極丹&KR0146;及竹梧居士俱無
考
御製題宋端溪子石蟠桃核硯
子石天然似桃核遂教附會詡西池漢家仙幻宋家效
識者付於一哂之
宋端石三星硯說
硯高六寸七分寬四寸一分厚三寸宋老坑端石
側理為之製作古樸硯面隠隠有白點所謂雀腦
斑者是也墨池上有鸜鵒高眼一覆手刻作三柱
参差高下眼皆明潤圓活上方側鐫
御題詩一首楷書鈐寳二曰幾暇怡情曰得佳趣匣蓋
並鐫是詩隸書鈐寳二曰乾隆
御製題宋端石三星硯
硯額猶存雀腦斑三星背柱刻為圜束薪設以摽梅較
美刺分明在此間
宋端石聚奎硯說
硯高五寸九分寬三寸五分厚二寸二分宋端石
製光潤可鑑左側上方及跗俱微有駁蝕痕硯面
正平池中墨鏽深透覆手五柱各有眼参差離立
應取五星聚奎之義硯首側鐫
御題詩一首楷書鈐寳二曰會心不遠曰德充符匣盖
並鐫是詩隸書鈐寳二曰幾暇怡情曰得佳趣
御製題宋端石聚奎硯
燦然五柱五星懸昭象文明乾德年濓洛關閩𫝊道統
是真儒也豈詞妍
宋端石洛書硯說
硯高六寸寬三寸八分厚一寸五分許宋坑端石
色紫而潤墨池刻洛龜負書波濤涌起龜首左頋
吐慶雲高出硯首墨鏽融結四邊俱有駁落覆手
深五分許製作古樸中微損蝕上方側面鐫
御題詩一首楷書鈐寳二曰比德曰朗潤匣盖並鐫是
詩鈐寳二曰乾隆
御製題宋端石洛書硯
質紫而潤穆以愔閱世七百餘年深墨銹如漢玉土侵
古香古友過球琳刻作靈龜洛書任歛時敷錫吾惟欽
欽定西清硯譜卷十一
