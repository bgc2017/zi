欽定西清硯譜卷十七
石之屬
舊端石石田硯
舊端石六龍硯
舊端石蟠䕫鐘硯
舊端石洛書硯
舊端石鵝硯
舊端石雲芝硯
舊端石松皮硯
舊端石括囊硯
舊端石浮鵝硯
舊端石星羅硯
舊端石石田硯說
硯高五寸寬三寸五分厚一寸水岩舊坑端石色
青紫而潤面正平斜入墨池上刻雙螭抱池内向
磨治瑩滑渾古入妙右下方微帶黃龍文三硯背
上方鐫石田二字篆書覆手内鐫銘二十四字後
有甲午花朝銘五字欵俱楷書旁有鹿原二字連
方印二右旁鐫七言絶句詩一首左旁鐫右請莘
田先生鑒政甸九字欵俱行書下有田生二字長
方印一青玉山房四字長方印一硯右側面下方
有莘田十畆之間六字長方印一下方側面鐫
御題詩一首楷書鈐寳二曰古香曰太璞匣盖並鐫是
詩隸書鈐寳二曰會心不遠曰德充符按林佶字
吉人號鹿原候官人
本朝康熙年間由中書累官知府善草隸黃任號莘
田永福人康熙壬午舉人官粤東四會令工詩有
硯癖名其齋曰十硯余甸字田生亦閩人曾任蜀
江津令青玉山房當即其齋名是硯或係黃任十
硯之一而經林佶余甸所題識者亦可珍也
御製題舊端石石田硯
幾年端玉出溪濱學稼何妨此作因漫曰石田耕鮮穫
菑畬經訓豈孤人
林佶銘象其體以守墨象其用以畜德譬農夫
之力穡戒將落於不殖
余甸詩剖來青紫玉如泥幾度經營日馭西一
自神君拂袖去至今魂夢遶端溪
舊端石六龍硯說
硯高八寸五分寬五寸六分厚一寸五分天然橢
圓式舊端溪蕉葉白也質細而潤右側微有火捺
痕硯面周刻六龍雲氣升降盪潏生動上方及右
有鸜鵒活眼三恰如龍之戲珠中稍平為受墨處
上方雲龍之間稍窪為墨池硯背有活眼五流雲
擁之為景星慶雲象上方鐫銘至治有象景星慶
雲六龍御天光被文明十六字篆書無欵左方鐫
御題銘一首楷書鈐寳二曰古香曰太璞匣盖並鐫是
銘隸書鈐寳二曰會心不遠曰德充符
御製舊端石六龍硯銘
墨磨硯硯則凹也硯磨墨墨則消也然而世未嘗缺硯
與墨則東坡之言其理昭也鵒眼蕉白鐫以六龍蟠雲
霄也我則懼為時乘作覩之五而願亹日乾夕惕之三
爻也
舊端石蟠䕫鐘硯說
硯高四寸五分上寬二寸三分下寬二寸八分厚
八分許舊坑端石琢為半鐘式硯面及墨池微窪
硯背圓仰首刻蟲紐鐘體間刻蟠䕫饕餮皆密布
雷文作地鐘半横鐫銘二十四字末有學莊二字
欵俱篆書學莊未詳何人鐘口刻水波文下方側
面鐫
御題詩一首楷書鈐寳二曰古香曰太璞匣盖並鐫是
詩隸書鈐寳二曰乾隆
御製題舊端石蟠䕫鐘硯
懷鉛提槧以後丱人鳬氏而兼鳳尾設共批諾宵衣可
警晨嚴
學莊銘非金非範配居笙鏞不縣而聽不扣而
通豈鐘山之所采浴文心于雕龍
舊端石洛書硯說
硯高四寸九分寬二寸八分厚一寸七分舊端溪
下巖壁石長方式硯面正平墨池刻作洛水靈龜
負書右頋有騰波蹴浪之勢墨鏽融漬彌見古意
邊周刻黻紋硯首側面鐫
御題銘一首楷書鈐寳二曰古香曰太璞匣盖並鐫是
銘隸書鈐寳二曰比德曰朗潤覆手深四分許中
鐫瑞發文明四字篆書不署欵
御製舊端石洛書硯銘
下巖石壁誰割紫雲墨池黝漬龍香氤氲刻作洛負圖
書之祖傅說有云事不師古君子之道闇然日章出諸
久弆刮垢磨光著書習字均非我事慎兹絲綸惕乾永
志
舊端石鵝硯說
硯高七寸寬三寸六分厚四分舊端溪子石琢為
鵝形鵝背平處受墨上方及左窪下為墨池鵝頸
左宛覆墨池如梳翎狀尾左翹左右翼抱硯邊硯
背刻作雙掌劃波上方鐫
御題詩一首楷書鈐寳二曰乾隆是硯石質刻鏤並皆
佳妙籠鵝換書數典亦雅文房中逸品也匣盖鐫
御題詩與硯同隸書鈐寳二曰比德曰朗潤
御製題舊端石鵝硯
老阬子石誰磨礱不辨製自南北宋或是右軍撫玩罷
化作鶃鶃傲池鳳其温如玉疑舜環其潤如露餘堯甕
近雖外景寫黃庭慮硯嗤哉屏弗用
舊端石雲芝硯說
硯高四寸六分上寬二寸七分下寬五寸厚五分
許舊端溪天然子石質紫而潤通體刻作芝形受
墨處為一大芝如盂上方攅生八芝莖旁微凹為
墨池硯背芝蒂岐生四芝輪囷渾古真有瑞液潜
蒸紫雲層綴之象背右下方稍平處鐫
御題詩一首楷書鈐寳二曰古香曰太璞匣盖並鐫是
詩隸書鈐寳二曰會心不遠曰德充符
御製題舊端石雲芝硯
質已珍龍尾色猶葆馬肝滃宜吐雲氣静足助文瀾恒
此披三秀堪因消四難日新伴棐几銘似讀湯盤
舊端石松皮硯說
硯高五寸二分寬三寸五分厚七分許舊水坑端
石為之質理細潤蕉白瑩潔刻作松段硯面右方
就木節凹處為墨池背刻松皮鱗紋隠起上下側
面俱有火捺宛如木理截處佳手所製也背左方
有銘六字篆書下有黍谷二字長方印一不知何
人右方鐫
御題銘一首楷書鈐寳二曰乾隆匣蓋並鐫是銘隸書
鈐寳二曰比德曰朗潤
御製舊端石松皮硯銘
蕉葉白松皮青堅且潤廉以貞出水岩龍為睛黍谷春
硏田耕
&KR0927;谷銘唯爾夀永无咎
舊端石括囊硯說
硯高五寸二分上寬二寸八分下寬三寸七分許
厚九分許舊端溪石色淡質細琢為囊形受墨處
寬平上方囊口為墨池墨鏽光瑩古意可掬硯背
上方如囊口反括縚繩下垂左旋右折刀法古勁
括處鐫
御題詩一首楷書鈐寳二曰古香曰太璞匣盖並鐫是
詩隸書鈐寳二曰比德曰朗潤
御製題舊端石括囊硯
舊阬端石今希有搜尋内庫獲以苟凡物顯晦亦有時
彰之彌因閟之久質為烏玉連城珍形作括囊三緘口
慎不害己演坤爻更申金人銘義守想當熙寧紹聖間
權奸用事正人醜然而時豈無忠臣讜論直言頻納牗
憬然鍳古更惕然恐論人明論已否
舊端石浮鵝硯說
硯高六寸寬五寸厚八分舊端溪石琢為鵝形宛
頸翹尾梳翎唼羽宛如浮鵝之浴波鵝背窪處為
硯與池相連墨鏽古澁硯背為鵝腹雙掌貼然刻
畫古雅中鐫
御題詩一首楷書鈐寳一曰比德匣盖並鐫是詩隸書
鈐寳二曰幾暇怡情曰得佳趣
御製題舊端石浮鵝硯
愛之一筆更書之化石依然守墨池不負主人合如是
山隂道士未應知
舊端石星羅硯說
硯高八寸六分寬五寸五分厚二寸七分端溪上
岩石為之周勒寬邊而缺其下如鉗硯面大小眼
十刻為柱凸起者七為七星流雲繞之左右側及
跗大小眼共九覆手眼十一亦刻為柱是硯眼不
圓而黯雖非下岩鸜鵒而寬平宜墨當為上岩佳
品上方側鐫
御題詩一首楷書鈐寳二曰幾暇怡情曰得佳趣匣盖
並鐫是詩隸書鈐寳二曰乾隆
御製題舊端石星羅硯
雖非鸜鵒下巖珍亦自上岩佳品真月鏡設如懸朗鑑
星羅何礙衆多陳
欽定西清硯譜卷十七
