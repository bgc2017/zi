欽定西清硯譜卷二
陶之屬
漢甎多福硯(乾清宫)
漢甎石渠硯(頤和軒)
漢甎虎伏硯(延趣樓)
魏興和甎硯(樂夀堂)
唐石渠硯一(乾清宫)
唐石渠硯二(樂夀堂)
唐澄泥六螭石渠硯
唐八棱澄泥硯(獅子林)
漢磚多福硯說
硯高五寸許寬七寸許厚五分橫斜曲直因其自
然成側翅蝙蝠形色淡黃質理細膩如玉當是漢
時古磚之刓缺者硯正中隆起寸許如背下即土
質墳處為小蝠一右方平處磨治為硯上鐫多福
研三字右上方鐫天界夫子瑞其家庭八字下方
鐫銘二十四字署款曰平州左方鐫銘二十四字
亦署平州二字款又鐫識語二十六字無款並楷
書左角鐫寳一曰乾隆珍翫硯背左角鐫多蝠二
字篆書中土脈墳起處刻蝠形隠約可辨者幾十
餘上方鐫銘四十八字署款曰白䨲緣人贊五字
並楷書平州及白䨲緣人俱無考是硯色黃肌細
扣之作土聲確係是陶非石平州作銘止云汶水
毓精亦未確指為石也惟白䨲緣人贊稱泰山所
鍾始誤認為石遂致沿訛使佳硯本質不彰考漢
以前陶埏精良三臺之瓦世所膾炙其餘搆造必
不苦窳是硯獲自汶水靈光魯殿去汶不遠豈無
遺甓淪没洪波久而復出堪備硯材者其為漢磚
無疑匣蓋鐫
御題銘一首楷書鈐寳二曰惟精惟一曰乾隆宸翰(臣)
等捧觀敬誦竊仰窺我
皇工法
祖敬
天建極錫福之忱無時或釋即
銘硯數語而
深宫宵旰凡所以措斯世斯民於熙皥之盛胥於是乎
在矣外匣蓋鐫(臣)任蘭枝(臣)蔣溥(臣)劉統勲(臣)彭
啓豐(臣)張若靄(臣)鄂容安(臣)介福銘各一首俱楷
書
御製多福硯銘
惟古有訓斂時五福敷錫庶民幽贊化育承
天之序厥惟艱哉視民如傷孰釋予懷母曰九重之宫
而安其躬念蔀屋之竊歎每憂心以忡忡母曰八珍之
膳而供其宴念糲食之尚乏嗟何能以下嚥錫福謂何
遑云建極期愆尤之或鮮恒小心而翼翼我心如是我
志在兹視此䂥石貞堅不移庶
天
祖之鑒佑致風雨其咸時斯蒼生之多福即予一人之
多福永與薄海而共之
平州銘汶水之清實毓其精人心抱質翰墨流
英貽厥孫子紹我家聲
又獲硯即如獲田有田正可種福願我世世子
孫慎毌懈於畊讀
無款識語見在之福積自祖宗者不可不惜將
來之福遺於子孫者不可不培
白䨲緣人贊太山所鍾汶水所浴堅勁如鐵温
潤似玉化為飛&KR3332;生生百族不假雕飾天然古綠
用而作硯龍尾繼躅文字之祥自求多福
(臣)任蘭枝銘朵雲片玉出淵阜嘘氣如虹上衝
斗貢之明堂列几右赤文綠字無不有毫端膚寸
百靈走崇朝徧灑歡孩耉翊贊文明發豐蔀蒸出
芝菌作林藪民俗登三歲餘九用介景福俾單厚
九重斂抑志謙受精意祓濯孚盈缶敷言錫福騰萬口
尚勵乃績一乃守含章静嘿遠氛垢萬歲千齡奉
我
后
(臣)蔣溥銘維
皇建極錫福下民言傳號渙灑澤為春覩兹石英德象
坤厚蓄故能客静故能壽肅陳丹几夙夜懋勤棂
柢經訓扶質敷文抱貞守一沾濡朝野漸之摩之
悠也久也遜志時敏
聖學日新仁耕義耨廣運陶鈞福被萬邦中正是秉銘
厥金石用配盤鼎
(臣)劉統勲銘中和純粹毓質惟良以綏多福嘉
名乃彰福之滋培既深且長福之推暨品類咸昌
體立用行炳蔚矞皇有典有則如圭如璋味道之
腴潄藝之芳澤沛蒼黎輝映巖廊德洋恩漙若時
雨暘引之申之積厚流光日新又新茀禄用康文
同九有慶錫無疆
(臣)彭唘豐銘雲根出山霞蔚其文墨池灑潤結
藻流芬以介繁祉百福千祀與金並堅比玉同美
挹彼注兹潤色鴻熙出納
綸誥
恩膏溥施静德無聲榮光似鏡正直守中端凝主敬維
德之馨錫賚有銘盤盂並鑒彛訓是經我
皇至德受釐保佑配命自求乾行坤厚
天葩刊珉輝光日新建極錫福箕疇載陳
(臣)張若靄銘坦坦平平宜文宜質温温穆穆如
圭如璧其體常貞其用不息動以研天下之精静
以立天下之則從心而不踰乎矩因時而不滯乎
物是之謂造福之田掞天之筆藹藹為雲膚寸也
而沛垂天之澤淵淵其淵㳙滴也而凝江海之液
渙汗其大號而義貫六經燦麗其絲綸而文成五
色蓋萬物之壽也而悉本於
王心之一萬年之和也而皆藴於
皇衷之密神之聽之多福是錫民之質矣徧為順德
(臣)鄂容安銘維兹珉石膺受多福樸然天成渾
渾穆穆體端而静性堅以頁以濡以沐潤色蒼生
濡之以毫為霖為雨曾不崇朝徧於寰宇沐之以
墨如綍如綸沛若江河達於崑崙勿謂萬類聚之
几席藉此方寸通其呼吸雖有萬事資以助之著
於一紙九有勿遺運行在心吐納在腹一滴㳙㳙
中外咸渥膺福者硯錫福者
天虚中以應億萬斯年
(臣)介福銘相兹貞石採自幽谷追之琢之温其
如玉供清玩於
九重肇嘉名以多福明明我
后錫極庶民宵衣旰食與物偕春福緣天降亦由自求
遵道遵路朝野咸休乃唘彤帷乃拭綈几嘉兹硯
之堪珍煥絲綸於遐邇涵濡宇宙潤色太平永斯
年於億萬熙久道兮化成
漢甎石渠硯說
硯高七寸二分寬四寸二分厚二寸長方式漢古
甎為之色紫而澤中為受墨處上微凹直勒為墨
池周環以渠俱斗檢式直勒下邊周刻雲雷紋側
面刻螭六上下環束綯紋二四足為獸面承硯離
几六分許背面邊周刻水草紋覆手窪下作兩層
中鐫漢墨蔵寳四字篆書上層周鐫
御題詩一首篆書鈐寳一曰永寳用之匣蓋並鐫是詩
隸書鈐寳一曰得佳趣是硯刻鏤俱極古雅有刀
法徧褁青綠砂斑尤有寳色如古鼎彛體質瑰厚
較唐石渠硯更為渾穆
御製題漢甎石渠硯
寳藏漢時墨器類楚王磚質異洪家譜珍𫝊朱氏編陶
泓信此耳居默彼誰焉設寄鳳池客寧知八影遷
漢磚虎伏硯說
硯高五寸上寬二寸七分下寬三寸二分厚約一
寸五分許色黃而黝質極堅潤與漢甎及未央瓦
絶相類琢為伏虎形中剖為硯如石函式上函為
蓋虎首左顧旋毛文炳遍體青綠砂斑兼有剥蝕
下函為硯受墨處寬平硯池正圓為太極圖式四
周墨鏽深厚真數百年前製底刻虎足跧伏形爪
距宛然蓋内鐫
御題詩一首隸書鈐寳二曰比德曰朗潤底鐫虎伏二
字篆書謹案
内府所藏虎形硯共五方皆質係澄泥雖色分黃赤
背款亦有作虎符字與此不同而形體尺度大略
相仿疑出宋人手製惟此硯更為古澤似得漢時
舊甎礱治為之者匣蓋内鐫
御題詩與硯同鈐寳二曰會心不遠曰德充符
御製題漢甎虎伏硯
古甎疑出未央宫泥質全澄色類銅小篆何人刻虎伏
於莵那足擬文雄
魏興和甎硯說
硯高四寸一分寬二寸九分厚六分魏興和時甎
也質細聲堅古意穆然不知何時始琢為硯面正
平受墨處刻作缾式即缾口為墨池深二分硯側
週鐫
御題銘一首楷書鈐寳一曰比德硯背鐫大魏興和年
造六字隸書上方左側嵌半兩錢一枚并玉蕊片
二似係入土年久粘漬者考明高濂遵生八牋稱
魏時甎硯長九寸厚二寸許闊四寸色黃淡如沉
香所載硯背文與此同又稱一方有異獸奮翼者
止半其形想甎大而得其半云云是硯尺度較小
或亦因半甎而加製作者匣蓋鐫
御題銘與硯同隸書鈐寳二曰會心不遠曰德充符匣
底内鐫乾隆御用四字外鐫魏興和甎硯五字俱
隸書
御製題魏興和甎硯
扣如金石聲和緩背識興和年造宛彼其偏安世季晩
何有此哉郁翰苑信乎斯文行之遠
唐石渠硯說
硯方四寸二分厚二寸二分跗高七分澄泥為之
受墨處正方首微仰墨池周圍成渠深一寸一分
環渠邊周刻流雲紋硯側四面上下通界綯紋中
凸起獸面各一四角承跗處出硯體外各一分硯
背中心凸起正方如印所鐫篆書銘惟能然以其
四字尚存餘不可辨後有宜子孫橢圓印一四角
刻流雲斜屬於跗上方鐫唐研二字左方鐫石渠
二字俱隷書右方鐫
御題銘一首楷書鈐寳一曰朗潤考宋高似孫硯箋引
鄭亨仲硯記云唐人所用皆陶又云虢州澄泥唐
人以為第一蓋唐中世以前未甚知有端歙也是
硯墨鏽古厚遍身砂斑青綠獸面鎏金掩映燦爛
當係入土年久所致至其製古質佳尤非後代所
能仿彿匣蓋外鐫
御題銘與硯同行書鈐寳一曰乾隆宸翰内鐫唐硯二
字隷書匣底鐫石渠二字隷書鈐寳一曰乾隆御
玩外鐫標識曰丙楷書
御製唐石渠硯銘
水火既濟萬物得津逮
唐石渠硯說
硯方二寸五分厚一寸五分趺高分許澄泥為之
四邊及側俱作雷回文周環石渠渠深廣各二分
許中為受墨處方一寸六分色深紫四側各綴獸
面銅鐶一夹以蟠螭各二上下周勒綯紋四足高
分許亦作獸面緣趺硯背深窪四分正方中有貽
子孫方印一沿邊周鐫
御題銘一首隷書鈐寳一曰太璞是硯紫泥瑩潤如銅
如石而土花鏽澁金碧青紅莫名一狀與前唐石
渠硯形式較小款製正同真千年古物也匣蓋外
鐫
御題銘與硯同隷書鈐寳一曰德充符蓋内鐫乾卦一
匣底外鐫乾隆御用四字楷書
御製唐石渠硯銘
方盈寸有半圍以渠而周銅乎石乎泥乎合一相閱千
秋邊幅雖小其用無窮如寸田贊化工
唐澄泥六螭石渠硯說
硯高五寸六分寬三寸六分厚一寸二分澄泥為
之長方式周環以渠深八分受墨處上方微仰渠
外邊周刻卧蠶紋側面刻六螭左右各二上下各
一覆手深五分許作兩層與硯面相應中鐫
御題銘一首楷書鈐寳二曰比德曰朗潤是硯質細體
輕墨華融結剥蝕處古意穆然必非唐以後所能
為與
内府舊藏唐石渠硯雖一紫一黃色有不同形製亦
異而閱世千餘墨寳流𫝊並陳
瑶席洵非偶然也匣蓋鐫
御題銘與硯同隷書鈐寳一曰德充符
御製唐澄泥六螭石渠硯銘
石渠唐硯久藏内府兮賁來六螭物必有偶兮呵之發
潤筆花墨雨兮竟體剥蝕華紋吞吐兮玉尚有焉況斯
甄土兮何物永堅為之意憮兮
唐八稜澄泥硯說
硯八稜稜廣一寸八分徑四寸一分厚四分受墨
處正圓如璧外環墨池池外周刻海馬飛魚出没
波濤之際上方左右側面鐫銘款十二字篆書硯
背鐫
御題銘一首楷書鈐寳二曰會心不遠曰德充符考明
高濓遵生八牋稱唐澄泥硯池以泥水澄瑩燒而
為硯品為第一刻法精玅真希世物云云所載篆
書銘識刻作物象與是硯同惟彼稱方廣九寸厚
二寸此為較小或作硯時依式製造數方大小各
具也且土質細潤堅如玉石其為汾絳舊物無疑
又考明理宣跡平水圓璧八字迴文銘為梁邱遲
作款署建武庚子四字建武為齊明帝年號遲逮
事明帝故署建武惟明帝以甲戌建元至戊寅改
元永泰無庚子年意銘後庚子二字或書其日也
唐人作硯時蓋沿用銘詞並列原款以為重耳匣
蓋鐫
御題銘與硯同鈐寳二曰幾暇怡情曰得佳趣匣底内
鐫乾隆御用四字外鐫唐八稜澄泥硯六字並隷
書
御製唐八稜澄泥硯銘
汾水澄泥絳縣製賈氏譚錄詳紀事建武庚子分明識
海馬飛魚出波際佐我文房之五藝揮毫祇欲書亥字
欽定西清硯譜卷二
