欽定西清硯譜卷十五
石之屬
明文徵明琭王硯(養心殿)
明董其昌畫禪室端石硯(養心殿)
明項元汴缾硯(養性齋)
明項元汴東井硯(咸福宫)
明林卷澤人瑞硯(安潤園)
明楊明時子石科斗硯
明蒼雪菴鳳池硯
舊端石鳳池硯(養心殿)
舊端石雙龍硯(延春閣)
舊端石飲鹿硯(千秋亭)
明文徵明琭玉硯說
硯高三寸寬一寸七分許厚八分舊端石為之墨
池内石柱三各有眼上方側鐫
御題詩一首楷書鈐寳二曰古香曰太璞左側鐫明文
徵明銘十四字行書署衡山二字欵下有衡山二
字方印一右側鐫琭玉二字篆書署而章識三字
欵楷書下有而章二字方印一覆手石柱二十有
八參差疎密相間各有活眼一如列宿經天考衡
山明文徵明號而章欵無考是硯石色淡而潤澤
墨鏽深透琭琭如玉文房小品此為最佳匣盖鐫
御題詩與硯同鈐寳一曰朗潤匣底鐫寳一曰乾隆御
玩
御製題明文徵明琭玉硯
衡山十四字留銘抽思能生翰墨馨棐几恰供宣席用
高軒不共白雲停
明文徵明銘端谿之英石之精壽斯文房寳堅
貞
明董其昌畫禪室端石硯說
硯高五寸寬三寸厚七分許舊坑端石質紫而潤
硯面受墨處琢為瓶形瓶口為池四周俱帶黃膘
天然不加礲治左側鐫
御題詩一首楷書鈐寳二曰比德曰朗潤右側鐫畫禪
室三字篆書硯背左上方半露石質有鱔血斑右
及下方遍裹青綠粘五銖錢共七枚當是入土年
久融結而成者考明董其昌嘗自署其齋曰畫禪
室著有畫禪室隨筆是硯係當日臨池所用匣
盖鐫
御題詩與硯同隸書鈐寳二曰會心不遠曰德充符
匣底鐫寳一曰乾隆御玩
御製題明董其昌畫禪室端石硯
老坑石貼五銖錢側畔分明泐畫禪既曰香光契禪理
依然著象豈真詮
明項元汴缾硯說
硯高四寸寬二寸四分厚五分許歙溪石為之潤
如烏玉光可以鑑硯面琢為瓶形上斂下潤製極
朴雅墨池深二分許覆手上鐫墨林珍賞四字隸
書下有項氏家藏方印一旁及下方俱有石脈剥
落處匣盖内鐫
御題銘一首行書鈐寳二曰幾暇怡情曰得佳趣
御製明項元汴瓶硯銘
朴而黝唯所受墨林之珍光我文囿
明項元汴東井硯說
硯高二寸九分上斂下哆中寬二寸厚五分端石
細潤墨池上方有活眼一如月翼以慶雲硯背上
方正中鐫東井二字隸書左鐫項墨林三字右鐫
天籟閣三字俱楷書下為鳳足二離几二分許中
鐫
御題詩一首楷書鈐寳一曰太璞匣盖並鐫是詩隸書
鈐寳二曰古香曰太璞是硯為明項元汴天籟閣
中物亦鳳池式以仿東坡東井硯為之而規制彌
小洵小品中之精者
御製題明項元汴東井硯
項家東井猶餘硯豈是五星所聚曾閣亦山莊額天籟
殊其閒雅用非應
明林春澤人瑞硯說
硯高七寸一分寬四寸四分厚一寸二分有竒舊
端石受墨處不勒邊廓上方刻雲龍頂有鸜鵒活
眼一恰如龍之攫珠下鐫篆書為龍為光四字雲
腰鐫隸書飛雲鄔三字上下間以翡翠點三硯左
側鐫楷書人瑞二字下有林春澤印印一右側斜
帶黃龍文硯背覆手深一分中鐫
御題詩一首隸書鈐寳二曰幾暇怡情曰得佳趣匣盖
并鐫是詩隸書鈐寳二曰乾隆考明林春澤候官
人官太守壽躋百歲以上著有人瑞翁集是硯盖
其所寳藏也
御製題明林春澤人瑞硯
期頤把筆命龍賓傍識鐫存春澤真夀祝百年猶弗足
此翁未識硯磨人
明楊明時子石科斗硯說
硯橢圓高四寸寬三寸五分中厚七分許邊少薄
天然子石略加磨礲受墨處正平墨池作科斗形
圍鐫明楊明時銘三十二字硯背正中鐫吉日庚
午四字俱篆書下方微有剥蝕周鐫
御題詩一首楷書鈐寳一曰得佳趣匣盖並鐫是詩隸
書鈐寳一曰比德是硯色黝而堅潤質理頗似吳
郡雘村石製作彌復古樸考楊明時字不弃明神
宗時人明吳廷所刻餘清齋法帖載不弃跋語甚
夥銘為其所作當亦博雅好古之士硯背吉日庚
午四字或借經語以識其得石之日耳
御製題明楊明時子石科斗硯
不雕不琢適其初天作研池科斗如為告拈毫習字者
須從此法悟權輿
明楊明時銘惟不棄父得石于河既堅而礪胡
彫而樸乃作斯硯名曰蝌斗萬世吾儕永寳不朽
明蒼雪菴鳳池硯說
硯高四寸五分上寬二寸五分下寬三寸許中微
斂為鳳池式厚八分花斑瑪瑙石為之色黃綠相
間温潤如玉硯面斜入墨池池深五分許左側鐫
蒼雪菴寳用五字篆書右側鐫
御題詩二首楷書鈐寳二曰乾隆上方側鐫識語二十
三字末有定菴誌沈容篆六字俱篆書硯背自上
削下為鳳足二離几二分許中鐫銘三十三字隸
書後有甲子春雲卿銘仲玉隸并刻十一字行書
下有真賞二字長方印一考明僧讀徹字蒼雪居
蘇州楞伽中峯是硯署蒼雪菴或即此僧鈕仲玉
字貞父號五浮山人吳江人莫雲卿初名是龍後
以字行定菴沈容俱無考是硯當係雲卿諸人所
製而經蒼雪僧收藏者石理瑰麗製作工雅當為硯
林竒品匣盖鐫
御題詩與硯同鈐寳二曰古香曰太璞
御製題明蒼雪菴鳳池硯
非端弗玉玉其質責實循名名則疑既是中峯緇侶用
那更心繫鳳凰池定名米老堪徵矣被奪荀君乃悵
然蒼雪菴中粥飯罷且供文字小乘禪
定菴誌語兹硯名何米元章所謂晉研如鳳字
兩足者名為鳳凰池也
明莫雲卿銘疑其石也何為龍之文疑其玉也
何為魚之服不欲落落不欲碌碌是將謂無名之
璞
舊端石鳳池硯說
硯高二寸七分寬一寸三分厚五分許舊水巖端
石琢為鳳池式墨池首兩旁剡各分許如鳳字形
覆手亦如之上方側面鐫鳳池二字篆書下為鳳
足二離几約三分許中鐫
御題詩一首楷書鈐寳二曰比德曰朗潤匣盖並鐫是詩
隸書鈐寳與硯同
御製題舊端石鳳池硯
懷鉛一例提携便小篆分明泐鳳池疑是早朝歸賈至
從容吟得七言詩
舊端石雙龍硯說
硯橢圓式高六寸五分寬五寸六分許厚一寸二
分許舊坑端石面上方雕雲龍一嵌空拏攫空處
水路暗通為墨池池之右雲空處内嵌金丱一圓
如珠下雕小龍一僅現半身勢若相引左側鐫康
熙十八年五月恭製九字并小臣劉源四字欵並
隸書下有源字方印一硯背刻雲水蕩潏勢右方
鐫
御題銘一首行書鈐寳二曰比德曰朗潤匣盖外並鐫
是銘鈐寳二曰幾暇怡情曰得佳趣右鐫宋蘇軾
硯銘四十六字末有康熙十七年七月右書宋臣
蘇軾硯銘十五字欵並隸書下有(臣)源二字方印
一内鐫龍光二字隸書匣底鐫寳一曰天府永蔵
御製舊端石雙龍硯銘
維龍之德化不可為以彼涓勺放乎天地君子是儀雲
行雨施
宋蘇軾硯銘石出西山之西北山之北或以發
劍子以試墨劍止一夫敵墨以為萬世則吾以是
知天下之才皆可以納諸聖賢之域
舊端石飲鹿硯說
硯高八寸六分寬五寸三分厚一寸一分老坑端
石色黝如龍尾硯面上方刻陽文竹一叢下為坡
陀中涵一潭為墨池右旁刻作巖石上踞一鹿作
就池飲水狀鹿身及左坡陀上帶有天然金丱三
下方偏左為受墨處硯背正平不施刻琢右側鐫
乾隆甲午余月攷製八字篆書硯面竹枝下平處
鐫
御題詩一首楷書鈐寳二曰古香曰太璞匣盖並鐫是
詩亦楷書鈐寳一曰乾隆宸翰
御製題舊端石飲鹿硯
端溪巖石種尚有礦金存體具剛柔質光涵雷電翻神
龍誰割霧玉兔昔朝元琢作飲泉鹿天池即此源
欽定西清硯譜卷十五
