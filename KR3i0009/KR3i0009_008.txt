欽定西清硯譜卷八
石之屬
宋宣和八卦十二辰硯
宋宣和八柱硯(熱河)
宋端石睿思東閣硯(乾清宫)
宋蘇軾石渠硯(翠雲館)
宋蘇軾結繩硯(敬勝齋)
宋蘇軾東井硯(咸福宫)
宋蘇軾端石硯(玉玲瓏)
宋蘇軾從星硯(景福宫)
宋蘇軾龍珠硯
宋晁補之玉堂硯(絳雪軒)
宋宣和八卦十二辰硯說
硯高六寸七分寬四寸三分厚一寸九分宋老坑
端石色如猪肝硯面左角缺受墨處深凹墨池作
圭首式硯首鐫宣和二字和字缺落不全左右銘
十六字漫漶過半存者右中之華温潤清六字下
一字似是和字而不全左無涯二字涯字水旁亦
缺俱篆書側面周刻八蠻底貢圖人物意態俱生
動亦多駁落覆手四角俱缺中為連錢二上環刻
八卦下環刻子丑寅夘辰巳午未申酉戌亥十
二字楷書外周鐫
御題詩一首楷書鈐寶一曰比德匣蓋並鐫是詩隸
書鈐寶二曰比德曰朗潤
御製題宋宣和八卦十二辰硯
端溪紫石出舊阬宣和製作樸且精歷遭兵燹致殘缺
猶存面背呵甲丁面匡可辨者八字背刻八卦十二辰
圍鐫八蠻修職貢爾時君臣詡豐亨淬妃有靈醜其事
現身此示敗與成現身此示敗與成不遠殷鑒言堪驚
宋宣和八柱硯說
硯高四寸五分寬二寸六分許厚如之端溪老坑
石面正平硯首墨池寬僅二分許深亦如之左側
鐫
御題銘一首隸書鈐寶二曰比德曰朗潤右側鎸宣和
六年秋八月製八字行草書硯背刻柱八長短相
間鎸刻渾樸確係宋製匣蓋鐫
御題銘及鈐寶並與硯同
御製宋宣和八柱硯銘
八柱承天廣運肖乾六書載道因文以傳石出老坑宣
和六年非銅雀之瓦異未央之甎澤於古以餘潤腴乎
内以為堅其動也直其静也專顧將資乎綸几渠寧斐
乎翰筵
宋端石睿思東閣硯說
硯高六寸七分寬四寸四分厚一寸九分端溪水
巖石也面寬平直下為墨池深八分邊寬四分許
四角俱微有刓缺處側面周刻通景山水行筆簡
古境趣蕭疎下署馬遠二字款行書硯背覆手深
四分許中鐫睿思東閣四字行書硯跗周鐫
御題詩一首隸書鈐寶一曰會心不遠考元王士點禁
扁引汴京宫圖載有睿思殿名又元陶宗儀書史
會要稱宋徽宗書筆勢勁逸自號瘦金書馬遠工
畫山水人物光寧朝待詔畫院是硯署睿思東閣
四字極瘦勁其為北宋製作徽宗御書無疑想流
𫝊至南渡後遠復補為之圖耳至其石肌細膩墨
鏽古厚尤不易得匣蓋鐫
御題詩與硯同隸書鈐寶二曰乾隆御玩
御製題宋端石睿思東閣硯
當年東閣此臨池背識瘦金今見之既曰睿思思底事
足知洪範未曾思
宋蘇軾石渠硯說
硯高三寸六分寬三寸五分厚一寸七分宋端石
為之中受墨處環以墨池邊周刻流雲左右側面
鐫宋蘇軾銘四十八字後署元豐壬戌之春東坡
題九字款俱行書覆手凹下為兩層與硯面式相
應中鐫
御題銘一首楷書鈐寶一曰朗潤匣蓋並鐫是銘行書
鈐寶一曰幾暇怡情匣底鐫寶一曰乾隆御玩
御製宋蘇軾石渠硯銘
永貞用六方象坤環以璧水無竭源躁静戾聽性質温
真硯不壊聞云云呼之欲出其人存
宋蘇軾銘彤池紫淵出日所浴蒸為赤霓以貫
𤾉谷是生斯珍非石非玉因材制用璧水環復耕
予中洲蓺我元粟投粒則穫不炊而熟
宋蘇軾結繩硯說
硯高四寸九分寬二寸一分厚五分宋老坑端石
紫色黯然墨光瑩潤硯面周刻綯紋綰結再重上
方結處為墨池入土年久與銅器融粘青綠斑駁
可愛左側鐫
御題銘一首楷書鈐寶二曰古香曰太璞下有軾一字
款覆手内鐫蘇軾識語九十七字署東坡居士識
款五字俱行書匣蓋外鐫
御題銘與硯同鈐寶二曰乾隆御賞曰幾暇怡情内嵌
銀項子京家珍藏長方印一匣底鐫寶一曰乾隆
御玩
御製宋蘇軾結繩硯銘
抽思騁詞惟默可守碧落銀潢與此為偶以静為用是
以永夀管子墨侯斯乃三益之友
宋蘇軾識語客將之端溪請為予購硯軾曰余
惟兩手其一不能書而有三硯奚以多為今又獲
此龍尾小品四美具矣而慙前言于客且江山風
月之美坌至我前一手日不暇給又慚于硯其以
貽後之君子將横四海兮焉窮與日月兮齊光庶
不虚此玉德金聲也
宋蘇軾東井硯說
硯高三寸五分上歛下哆上寬一寸四分下寬二
寸五分厚一寸宋坑水巖石刻作鳳池式受墨處
凸起斗入墨池首鐫東井二字楷書旁拱星雲周
有駁蝕古意穆然硯背上方鐫軾字行書右方凸
起活眼一左方有墨林生三字方印一下為鳳足
二離几三分許下方側面鐫
御題銘一首楷書鈐寶二曰太璞考墨林生為明項元
汴號是硯蓋曾供東坡染翰後又入天籟閣中故
並有印記云匣蓋鐫
御題銘與硯同隸書鈐寳二曰古香曰太璞
御製宋蘇軾東井硯銘
井者清也可用汲慎王明也井者養也老安少懷聖言
仰也如子瞻者雖不能行其志於時東井銘硯足睪思
也吾恐明於古而昧於今將為人所嗤也
宋蘇軾端石硯說
硯高五寸六分寬三寸四分厚二寸宋水巖端石
面受墨處正平微凹墨池深二分許左側鐫
御題詩一首隸書鈐寳二曰乾隆硯背刻石柱十有七
有眼者大小十有三上方鐫行書坡翁二字左右
足各眼一左足斜帶翡翠痕匣蓋鐫
御題詩鈐寳並與硯同
御製題宋蘇軾端石硯
坡翁兩字背鐫深豈往端溪客所尋此老當時真手用
果然不壊到於今
宋蘇軾從星硯說
硯高五寸寬二寸八分厚一寸八分宋端溪梅花
坑石色淡白而微黃墨池一眼凸起如月流雲擁
之左側鐫宋蘇軾銘三十二字後有軾一字款俱
行書下有子瞻二字方印一上方側鐫
御題詩一首隸書鈐寶二曰比德曰朗潤覆手列柱幾
七十柱各有眼如𣪚星俱不圓暈而黃稍遜水阬
而製作確係宋式匣蓋正面鐫
御題詩與硯同鈐寶二曰幾暇怡情曰得佳趣下方側
鐫(臣)于敏中左側鐫(臣)梁國治(臣)沈初(臣)彭元瑞
上方側鐫(臣)董誥右側鐫(臣)劉墉(臣)金士松(臣)陳
孝泳詩各一首俱楷書
御製題宋蘇軾從星硯
天池一月印空宇衆星攅爝火寧相比陶泓永得完依
然北朝宋真出老坑端清伴文房暇摛辭愜染翰
宋蘇軾從星硯銘月之從星時則風雨汪洋翰
墨將此是似黑雲浮空漫不見天風起雲移星月
凛然
(臣)于敏中詩端溪蕉葉淡初舒潤助精良玉不
如横理截雲諳宋製右銘從月辨坡書世循紀甲
徵非近柱擬周星數有餘
清暇摛毫探理窟還勝挹水借方諸
(臣)梁國治詩秀韻此天成端然古澤瑩從星知
有好對月騐哉生翰墨緣堪結烟雲勢尚縈
重題七百載占歲正文明
(臣)沈初詩游藝珍山骨涵精出水巖製存北宋
古銘辨老坡嵌矗柱看星聚窪池得月銜
天章垂炳煥光彩發雕函
(臣)彭元瑞詩鍾乳滴為柱浮漚帖作釘梅花嶺
外石玉局觀中銘閱歲宣和上旋生甲子零披文
關
睿賞惟厪月從星
(臣)董誥詩粤嶠琳腴巧匠鐫元豐元祐未知年
妙書每助三錢筆豪思真宜萬斛泉月湧猶疑池
過雨星環欲作柱承天
宸題藻翰輝珠斗
心鏡高深仰印川
(臣)劉墉詩軾銘留宋製積潤想溪潛燦若霄聯
曜炯如雲抱蟾足徵羣拱義可應屢豐占
摛翰春生早膏流品彙霑
(臣)金士松詩古硯星文煥涵空月影高池蒸雲
起潤匣貯翠流膏貫石睛含鵒承天柱列鼇
詞源蘇海接
拂拭慶斯遭
(臣)陳孝泳詩鸜鵒眼凝水羚羊峽破山星光熲
若晰墨彩黝然斑銘結軾詵友珍羅穎楮間惟宜
天藻染列宿筆端環
宋蘇軾龍珠硯說
硯高四寸七分上寬三寸五分下寬三寸許厚約
一寸許宋坑端石為之隨石質天然屈曲琢為驪
龍抱珠形龍首雙角矗起左顧覆珠珠上方稍窪
從左繞右為墨池下為受墨處龍右前爪抱珠左
後爪上屈尾水倒卷如旋渦鱗甲生動龍頷側鐫
御題詩一首楷書鈐寳一曰太璞硯背為龍腹右前爪
及左後爪皆上屈上方鐫軾字款一行書左方鐫
張照識語四十六字末署臣張照敬識五字款並
楷書下有臣照二字小方印各一右方窪處有水
泡一下方刓缺硯面龍尾及硯背龍右爪下刓處
俱有青綠砂斑考宋硯初尚端溪色若紫肝者後
亦艱得乃尚歙溪龍尾東坡嘗為銘歎賞之是硯
雖非五代以前舊坑石而細膩滋潤絶勝宋元以
後人儲藏佳硯當係宋時下巖新石且經東坡署
名寳用尤為藝林增重宜元吴鎮復以舊澄泥倣
為之也今二硯並登
天府兩美必合洵非偶然矣匣蓋鐫
御題詩與硯同隸書鈐寳一曰幾暇怡情
御製題宋蘇軾龍珠硯
曾記偃松玉局圖侍臣題句亦吟吾下巖重此龍珠詠
今昔憑參同與殊
(臣)張照識語澁不留筆滑不拒墨瓜膚而縠理
金聲而玉德東坡龍尾硯銘也端溪紫肝北宋已
罕遂尚歙石今若此者亦不易致矣
宋晁補之玉堂硯說
硯高五寸一分寬三寸一分厚七分宋老坑端石
色黝而質堅通體俱有剥蝕墨池寬平較受墨處
微狹旁及上方刻四螭内向覆手兩旁自上削下
為兩跗離几四分許中鐫銘二十二字下有補之
二字款俱篆書上方側鐫
御題詩一首楷書鈐寳一曰古香案宋晁補之字无咎
舉進士元祐初召試館閣授祕書郎以祕閣校理
出通判揚州兼善書畫是硯蓋其所染翰者匣蓋
鐫
御題詩與硯同隸書鈐寳一曰幾暇怡情
御製題宋晁補之玉堂硯
銘背依然存補之用當秘閣校書時堅如石尚有剥蝕
未若石堅者可思
宋晁補之銘端之堀惟玉質厲以立我温以與
物故用不既如自泉出
欽定西清硯譜卷八
