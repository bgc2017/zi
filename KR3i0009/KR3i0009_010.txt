欽定西清硯譜卷十
石之屬
南宋蘭亭硯
宋垂乳硯(乾清宫)
宋黝玉硯(乾清宫)
宋紫雲硯(乾清宫)
宋暈月硯(乾清宫)
宋端石海天硯(延春閣)
宋合璧端硯(寧壽宫)
宋端石雲腴硯(奉三無私)
宋端石黻文硯(魚躍鳶飛)
宋端石登瀛硯(清暉閣)
南宋蘭亭硯說
硯高七寸二分寬四寸五分厚二寸七分宋坑綠
端石質極潤緻面及側面四周通刻蘭亭脩稧景
硯面上方刻蘭亭旁列樹石稍下曲水為墨池繞
出硯左下方中正平為受墨處右旁鐫景定五年
春五字欵楷書墨鏽濃厚側面人物樓閣樹石布
置工細如生四角徵有剥蝕古意穆然覆手深一
寸一分許中刻柳碕蘆岸新荷田田荇藻交横浴
鵝浮動尤極有生趣跗鐫
御題詩一首楷書鈐寳二曰比德曰朗潤匣盖並鐫是
詩亦楷書鈐寳曰乾隆宸翰謹案景定為宋理宗
紀年是硯石質製作與宋蘭亭硯相仿均係宋製
中之絶佳者惟所列人物不足四十二賢之數較
彼若稍疎云
御製題南宋蘭亭硯
永和九歲稧景定五年春舉古非徒漫獲今有宿因鬼
工冺刻迹繪事善傳神深入墨池銹猶疑曲水濱
宋垂乳硯說
硯高七寸二分寬四寸三分厚二寸七分宋端谿
水巖石也面寬平墨池深三分上方側鐫宋研二
字隸書左側鐫
御題銘一首行書鈐寳一曰研露右側鐫垂乳二字隸
書硯背三十二柱柱各有鸜鵒眼一高下參差懸
如鐘乳雖欵識弗彰而膚理油然古香可挹元明
以來無此佳製也匣蓋鐫
御題銘與硯同行書鈐寳二曰乾隆匣盖内鐫垂乳二
字隸書鈐寳一曰乾隆御玩外鐫標識曰丁楷書
御製宋垂乳硯銘
硯者研也潄六藝之芳潤沃朕心田也
宋黝玉硯說
硯高五寸八分寬三寸五分厚一寸九分宋老坑
端石石色靜穆製作純素受墨深透數百年前物
也通體俱略有皴剥受墨處微凹墨池深二分上
方側鐫宋研二字隸書左側鐫
御題銘一首楷書鈐寳二曰乾隆右側鐫黝玉二字隸
書趺著几處缺二分許若經磨礪者硯背覆手亦
略有剥蝕而古香瑩澤比德温粹誠無溢詞匣蓋
鐫
御題銘與硯同楷書鈐寳二曰幾暇怡情曰乾隆宸翰
匣底内鐫黝玉二字隸書鈐寳一曰乾隆御玩外
鐫標識曰戊楷書
御製宋黝玉硯銘
體具剛柔用合動静日萬幾欽屢省福天下兮綿世
永
宋紫雲硯說
硯高八寸三分寬五寸八分厚一寸八分宋端溪
水巖石受墨處方廣平正墨池作峻坂下深一寸
廣一寸八分上方有高眼一中懸如珠硯首側鐫
宋硯二字隸書硯背覆手深二分上方鐫紫雲二
字隸書下鐫
御題銘一首行書鈐寳一曰幾暇臨池是硯色若紫瓊
取材既碩製作亦樸亦雅墨瀋所蓄淋漓可供百
紙鏽彩融清微有剥蝕匣盖外鐫
御題銘與硯同行書鈐寳一曰几席有餘香内鐫宋硯
二字隸書匣底内鐫紫雲二字隸書鈐寳一曰乾
隆御玩外鐫標識曰已楷書
御製宋紫雲硯銘
與筆為入與墨為出不知不識是為寥天一
宋暈月硯說
硯高六寸四分寬四寸三分厚二寸七分宋端溪
石硯體外長方中受墨處橢圓五寸墨池為弦月
形上方側鐫宋硯二字右側鐫暈月二字並隸書
左側鐫
御題銘一首行書鈐寳二曰乾隆硯背有柱十八各有
眼參差聮絡而琢磨工緻非宋時良工不能為匣
盖鐫
御銘與硯同行書鈐寳二曰會心不遠曰乾隆宸翰上
方鈐寳一曰乾隆匣底内鐫暈月二字隸書鈐寳
一曰乾隆御玩外鐫標識曰辛楷書
御製宋暈月硯銘
珠含其胎澤潤於礎元雲蒸蒸不風而雨
宋端石海天硯說
硯高一尺寬七寸厚二寸橢圓式石理純紫細潤
係宋時老坑所産面鐫仙山樓閣環以大瀛海異
獸跋浪中矗三峯中峯鐫天臺二字左峯鐫朱明
曜真四字右峯鐫醴泉華池四字閣楣鐫蓬萊道
山四字俱楷書閣下為硯池池下受墨處正方三
寸餘下右旁有眼一硯首左右各鸜鵒眼一黃碧
圓暈如日月懸曜羅刻列宿形硯背平窪深一寸
二分鐫海湧珍寳上方正中活眼一刻作寳珠光
熖正中刻作碑形負以贔屭碑首鐫隸書東坡硯
銘四字碑鐫古篆硯銘與墨為入玉靈之食與水
為出隂鑑之液懿矣兹石君子之側匪以玩物維
以觀德三十二字外跗亦週刻海濤異獸内跗週
鐫
御題詩一首隸書鈐寳一曰朗潤是硯體質瑰博製作
精工蘇軾銘詞雖係後人所鐫自是南宋高手硯
匣盖鐫
御題詩與硯同隸書鈐寳二曰幾暇怡情曰得佳趣
御製海天硯歌
湯湯瀛海洪波翻峩峩湧出蓬萊山三島峙立噴華泉
樓閣縹緲不可攀天吳罔象出没淵下臨無地上有天
左日右月浴其間是誰剏製未記年東坡卅二字勒篇
疑南宋時坑出端紬繹其義具精詮黃庭尺宅方寸田
靈池有液旱沸乾以沃道種滋腴妍凡手未可子墨研
宜贈右軍資腕懸俾書内外景以全
宋合璧端硯說
硯高五寸一分許下寬五寸五分上歛四之一厚
一寸一分宋坑端石色黝黑而潤因其自然略加
琢治為風字形兩面剥落處亦隨其凹凸不復磨
礲近面即石理解駁處約厚二分許剖去為蓋與
硯天然筍合不爽銖黍硯面正中微凹而光為受
墨處上刻偃月形為墨池硯首側鐫宋合璧端硯
五字隸書下側鐫
御題銘一首隸書鈐寳二曰古香曰太璞匣盖並鐫是
銘鈐寳二曰會心不遠曰德充符背鐫合璧二字
隸書是硯石質既古而製作彌復樸雅既剖仍合
絶去斧鑿痕蹟幾如無縫天衣東坡所云巧匠琢
山骨於此益信足推文房逸品
御製宋合璧端硯銘
取石自然既剖仍合合不見縫剖不見迹方而上歛如
風字式月為硯池日為硯頬伊誰八分鏤以合璧匪祥
是飾惟文斯洽用以雕龍遜乎其勰
宋端石雲腴硯說
硯高四寸五分寬二寸五分厚六分許宋端石墨
池深三分許受墨處從墨池直勒下邊寬五分許
製作甚古朴墨鏽亦復深厚左側鐫
御題銘一首楷書鈐寳二曰比德曰朗潤右側鐫篆文
雲腴二字硯背上方鐫銘十六字隸書下有喬氏
仲山長方印一中隆起鸜鵒活眼一兩趺微凹硯
首背面俱有駁蝕痕考仲山元喬簣成號明王世
貞弇州續藁稱其書蹟見右軍千嘔帖及朱巨川
告跋尾攷据頗精洽當亦博雅之士是硯為所收
藏尤足珍也匣盖鐫
御題銘與硯同鈐寳一曰乾隆御賞匣底内鐫寳一曰
乾隆御玩
御製宋端石雲腴硯銘
花鑌鐵面靈不頑製者誰氏溯有元珍之席上同璵璠
喬簣成銘雲根片腴閟于清都黝然而黑墨卿
與俱
宋端石黻文硯說
硯高八寸寬五寸四分厚一寸一分宋老坑端石
墨池深六分四周刻帶文曲折隆起硯側下方鐫
御題銘一首隸書鈐寳二曰古香曰太璞匣蓋並鐫是
銘鈐寳二曰幾暇怡情曰得佳趣硯背刻黻文是
硯石質既佳而閱歲又久斑駁古雅墨鏽深厚尤
不易得信宋製也
御製宋端石黻文硯銘
黼黻文章所戒虛車黼黻昇平持盈凛予出自舊阬古
色穆如舍黼而黻崇文寓諸兩已相背黑而青於彰色
辨等緬彼有虞用慎絲綸匪玩瓊琚
宋端石登瀛硯說
硯高七寸五分寬五寸厚一寸七分長方式四周
刻流雲縈繞墨池深八分硯側環刻十八學士登
瀛洲圖硯背上方鐫
御題詩一首隸書鈐寳二曰古香曰太璞正中鐫王寵
楷書王羲之蘭亭叙欵署嘉靖丁酉年春正月王
寵書十一字下有雅宜二字印一考明王寵號雅
宜山人書效鍾王體或寵得是硯時愛其舊坑堅
潤覆手寬平倣玉枕蘭亭意書全文勒之似非誤
認圖意也兹復邀
宸藻親題以永和貞觀屬對千秋勝事兩美並傳更足
增藝林佳話匣盖鐫
御題詩與硯同隸書鈐寳二曰乾隆
御製題宋端石登瀛硯
永和既倣右軍帖貞觀還摹學士圖豈不託懷千載壽
雅宜今日亦知乎
欽定西清硯譜卷十
