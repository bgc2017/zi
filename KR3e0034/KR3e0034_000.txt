𫝊信適用方醫家類
提要
(臣)等謹案𫝊信適用方二卷舊本不著撰人
名氏宋史藝文志載此書亦不云誰作而别
有劉禹錫𫝊信方二卷考此書每方之下皆
註𫝊自某人中有引及和劑局方者必非禹
錫書也馬端臨文獻通考有𫝊道適用方二
卷陳振孫云稱拙菴吴彦䕫淳熙庚子撰與
此卷帙正同知此即彦䕫之書通考屢經𫝊
寫訛信為道也此本由宋槧影寫前後無序
跋所錄皆經騐之方最可依據中有八味圓
問難一條尤深得制方之旨其餘各方雖經
後人選用而采擇未盡者尚多末附夏子益
治竒疾方三十八道其書罕見單行之本明
李時珍本草綱目所載疑或從此鈔出也乾
隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
