傳信適用方卷上
治諸風
大聖一粒金丹又名保命金丹
治男子婦人一切諸風氣血俱虚隂陽偏廢卒暴中風
僵仆昏塞涎潮搐搦不省人事失音舌強手足嚲曳口
眼喎斜或癱瘓偏枯半身不隨語言蹇澁舉止錯亂四
肢麻痺及治癲癎倒仆目瞑不開涎盛作聲或角弓反
張目睛直視口禁悶絶牙關緊急并治風摶於陽經目
眩頭痛耳作蟬鳴皮膚瞤搐頻欠喜睡項強拘急不能
回顧及腎臟風虚脚膝疼痛步履艱難偏風流注一邊
屈伸不得此藥無問久新並能治之
黑附子(生去皮臍)川烏頭(如上)白附子
五靈脂(各壹兩)白殭蠶(炒)白蒺藜(炒兩壹)
已上陸味别為末
白礬(枯兩壹)朱砂(别研半兩)沒藥(半兩)麝香(壹錢研)
乳香(半兩研)全蝎(半兩碎亦可用)
右將諸藥和得所以井花水磨細墨半兩滴水和圓
如彈子大窨亁金箔為衣每服一粒用生薑壹兩去
皮細擦取自然汁將藥圓於薑汁内磨化盡為度用
無灰酒壹盞温服量病人酒性多少更喫温酒壹貳
升投之以助藥力次用衣被盖覆便臥汗出為效疾
勢輕者每服半圓不拘時候如有風疾常服補益五
臟固密眞元通流關節袪逐風邪壯筋續骨大有神
效
治癎疾
凌霄花
右壹味為細末每服叄錢温酒調下空心服每服藥
時解開頭髮用木梳不住手梳以冷水壹大碗在側
含水口中水温即換以碗水盡即住梳如此服四十
九日永絶根本不論受病淺深皆愈仍百無所忌興
國司法姜濤嘗服得效
温腦散治頭風(隆興李醫傳)
川芎(貳兩)天麻川烏(炮去皮尖碎剉炒黃各壹兩)
右為細末每服貳錢茶調下薄荷茶尤佳
乳香宣經圓治男子婦人體虚氣弱寒濕相搏半身不
遂手足麻痺行步少力骨節煩疼足脛浮腫皮膚不仁
脚膝常冷狀若風吹或時作熱漸成脚氣脚膝生瘡痛
痒不仁又治肝腎不足經絡留滯筋脈緩弱舉動皆難
四肢攣急不可屈伸臂痛游走或左或右風毒攻疰乍
差乍發肩背相引腰膝大痛風痺嚲曳血脈不周閃肭
打撲内傷筋骨痛不可忍男子疝氣膀胱上下奔衝婦
人月水不調多作腹痛常服活血脈止疼痛補虚損壯
筋骨(樊防禦祕方)
天台烏藥葳靈仙(酒浸)京萆薢
茴香(炒)陳皮(黑荳煑)川練子肉(各壹兩半)
草烏(㭍錢剉炒)五靈脂(半兩)乳香(半兩别研)
黑牽牛(取粉捌錢)
右為細末却入乳香拌勻醋糊為圓如梧桐子大每
服三十圓温酒下空心食前
太一丹治諸風及癱瘓偏風手足頑麻肢節緩弱骨肉
疼痛并治頭風偏正頭痛項頸拘急頭旋目運嘔吐痰
水或耳鳴聾風痰上盛及療傷風傷寒頭疼不可忍者
並宜服之常服消風化痰清頭目利胷膈
川芎川烏(去皮尖)草烏(去皮尖)白芷
白附子黑附子(去皮臍)細辛(去葉洗)
半夏(洗)天南星(洗)天麻
右等分並生用細末如藥貳拾兩即入麵貳拾兩白
者同拌勻滴水和圓如彈子大日中㬠亁每服壹粒
茶酒任嚼下荆芥薄荷茶亦得如傷風傷寒頭目昏
疼用生葱白壹莖同嚼熱茶清送下不計時候此藥
予家常合用之甚效
治麻痺妙方
用四味理中湯加防風天麻等分同煎甚佳或去白
术加附子尤妙
治頭目旋暈吐&KR2831;盖胃冷生痰致有此疾累用有效止
逆湯
川亁薑(貳兩炮)甘草(壹兩炙赤色)
右二味㕮咀為麄末每服四伍錢用水貳盞煎至捌
分食前熱服
赤茯苓散
治隂陽俱虚經絡凝澁氣血不和身體疼痛背膊勞倦
手足無力並宜服之
赤茯苓(去黑皮叄分)當歸(去苗洗切焙亁叄分)木香(半兩)
桂心(去麄皮不見火叄分)白术(壹兩)枳殼(麩炒去穰半兩)
赤芍藥(壹兩)柴胡(去苗洗半兩)黃耆(半兩炙)
鱉甲(醋炙去裙叄分)五味子(㨂净半兩)桔梗(剉炒半兩)
芎藭(半兩)橘紅(半兩)甘草(半兩炒)
右拾伍味同為麄散每服肆錢水壹盞半生薑伍片
煎至捌分去滓通口服無時
治中風涎盛不省人事人參訶子散(李武仲傳云得之張魏公家)
人參訶子(青白者炮去核)甘草
右件各等分為細末每服貳錢白沸湯點服如卒中
風痰壅不省人事急投此藥神效無比即便省也
治中濕癱瘓無異中風聖功散
右用五積散壹兩却入細研眞麝香貳錢同煎服更
多愈妙(李武仲傳云得之李與幾)
治風熱上攻頭目昏眩及療偏正頭疼一品圓
大香附子(去皮毛用水煑一時久細切焙亁)
右為細末煉蜜圓如彈子大每服壹圓水壹盞煎至
捌分通口服婦人用醋湯煎
治丈夫婦人中風氣痺其疾作之初切不可以治風瞑
眩之藥與服若大段有涎即略與不損氣者下涎藥才
定如手足緩弱不遂即便與此藥服
南木香(好者壹大分洗剉焙亁為細末)
右先取好瓜蔞壹箇取子及穰去皮將子與穰各研
極細用無灰酒壹大盞投之攪勻用生絹絞取汁如
此研絞叄兩次酒醲無味乃止於銀石器内煎叄兩
沸調木香末帶熱服令人按摩病處良久就病處臥
移時自能舉動矣此方乃大潙山和尚所傳大潙云
氣行則風行氣逆則風聚甚者不過叄伍服大有神
驗
治感風中暑
和解散治感寒表裏未辨頭痛惡心發熱煩疼不進飲
食常服正氣除寒邪辟瘟疫不問老少比日可服(黃鼎臣傳)
蒼术(洗淨肆兩)厚朴(製)桔梗(去蘆各肆兩)藿香葉
前胡(洗去蘆)柴胡(洗去蘆)當歸(洗)赤芍藥(各貳兩)
川芎陳皮(去穰炒)甘草(炙)神麴(炒)麥蘖(炒)
赤茯苓(各肆兩)半夏麴(貳兩)
右麄末每服肆錢水壹盞半薑叄片棗壹箇煎㭍分
去滓服不拘時候
葱术散不問隂陽二證染患淺深凡時行瘟疫及尋常
風吹雨霎頭目昏重四體熱倦行步少力骨節疼痛悉
皆治之
蒼术(洗淨壹斤)葱(連根鬚洗淨壹斤)麻黃(不去節肆兩)甘草(貳兩炙)
右將葱术入臼中杵令葱涎相入盆中堅捺令熱冬
間半月春夏五七日取出鍋中炒葱葉過焦逐旋篩
出以术乾為度次入麻黃甘草為末每服貳錢水壹
盞薑叄片棗壹箇煎㭍分去滓熱服如要出汗連進
貳叄服以衣蓋之常服解諸勞倦行路緩急最為先
務
參苓散解傷寒治百節疼一切虚勞氣疾並宜服之(何伯)
(應傳)
人參(貳兩)茯苓(壹兩)白术(貳拾兩剉細)桔梗(拾兩去蘆)
橘紅(陸兩)香白芷(叄兩)芍藥(壹兩)當歸(貳兩去蘆頭)
川芎(壹兩半)半夏(壹兩湯泡七遍)厚朴(貳兩去皮生薑汁製)
官桂(去皮春夏叄兩秋冬肆兩)枳殼(肆兩麩炒令黃同桂樁為末)
乾薑(春夏壹兩半秋冬貳兩)麻黃(去根節春夏貳兩秋冬叄兩)
甘草(叄兩)
右件壹拾陸味各淨洗焙乾除芎桂枳殼别杵外諸
藥同為麤末分作陸分於大鐵鍋内以文武火炒令
微赤黃為度不可令燋須是勻取出以淨紙襯安板
床上候冷勿令侵塵土入前枳殼官桂川芎和勻杵
為細末每服壹錢水壹盞生薑叄片葱貳寸同煎㭍
分通口服不拘時候
治感寒傷風鼻塞頭痛及時行瘟疫老幼皆可服之香
芎散
香附子(炒去皮陸兩)川芎香白芷
甘草(炙已上各貳兩)藿香葉(肆兩)石膏(研如粉叄兩)
右同為細末每服壹大錢熱茶調下不計時候
傷寒瘟疫差後禁忌(龐安常論)
飲酒合隂陽復病必死生鱠煑麵酒韮蕈鱓&KR1052;豆粉
犬羊肉腸血生菓油肥之類食之皆發熱黃下利不
救
諸勞動皆致復尚可治女勞多死
御愛薑蘇圓治中暑心惡頭疼煩燥生津止渴(沈德之樞密傳)
紫蘇葉(㨂淨伍兩)烏梅肉(切炒貳兩)甘草(生叄分)
桂(去麄皮半兩)香薷葉(㨂淨半兩)生薑(洗切焙亁壹分)
木瓜(貳兩亁者如生去皮穰切焙)檀香(半兩剉屑)
右為末煉蜜為圓如櫻桃大每服壹圓細嚼熟水送
下不以時
水瓢圓解暑毒除煩燥生津止渴
烏梅肉(剉炒貳兩)甘草(壹兩炙)乾木瓜(壹兩)
青鹽(壹兩研細後入)檀香(半兩剉屑)人參(半兩去蘆)
白茯苓(半兩去黑皮)麝香(半兩研後入)
右為細末入青鹽麝香拌勻煉蜜為圓每壹兩分作
貳拾圓冷水或熟水嚼壹貳圓
秦芁散治中暑
秦芁(去土)當歸(去蘆)桔梗黃連(去鬚)烏梅(去核)
甘草(炙)青皮(去穰)柴胡(去蘆)乾薑(炮)芍藥
右件等分為細末解暑濃煎燈心湯下心痛煎菖蒲
湯下瀉痢米飲下常服熟水下骨熱地骨皮湯下貳
錢
治中暑甚妙(張魏公行軍時常用)
上等重羅細麵壹味以薑汁及水和成餅子暴乾却
碾末收之每用貳叄錢新汲水調服
治中暑迷悶欲死
右取蒜壹瓣生嚼以新水送下或不能嚼水研灌之
立可救熱死人切勿便與冷水及卧冷地正如凍死
人須先與冷水若遽近火即死
治夏月大熱因飢中暑暈倒昏塞者急煎米飲徐徐灌
之候漸省只與大順散及温氣藥服或大燥吐悶亂
不止急取本人汗頭巾或頭鬚挼汁壹盞入青黛一
錢調灌須臾吐出惡毒涎水定省後以温粥飲投之
即愈
解暑毒黑散子
不蛀皂角不拘多少燒煙絶以盆合秤四兩甘草壹
兩炙為末新汲水調下壹錢甚者加壹錢一方只用
皂角燒成炭末之用水調甚效蓋中暑人痰塞關竅
皂角能疎利去痰故也
神仙截傷寒四季加減百解散夫四時有不常之氣傷
人為病外客肌膚腠理摶於榮衛由饑飽勞役損於五
臟六腑或由憂愁思慮居處不常非節之氣因兹觸冒
病發四百四種變疾於千七百四十五證遂編類成巢
氏病源計五十卷又有八方居民所食鄉土風俗氣候
異證竒疾不載數内外其間唯難治者傷寒一門非雜
病之比五種不同六經各異隂陽傳受日數淺深藥劑
温涼用有先後況不識法者乎差之毫釐輕者危殆變
證百出無復紀律擾擾萬緒起矣且傷寒一家二百七
十五證四百一十五道方書一日太陽二日陽明三日
少陽四日太隂五日少隂六日厥隂六日六經俱足隨
其輕重以吐汗下和解之始末不出六七日之間當必
取差傷寒唯兩感一證不治其餘證候雖感異氣能消
息之無不愈者又豈可妄投湯劑耶病是陽證陽實則
譫語無可疑者病家未諳多用生牢祈祭神廟妄信邪
巫加以符禁親戚杜門絶人往來問候務在邀永况傷
寒六經之病傳受只有六日之期動經旬月悮致夭傷
不可勝計豈不痛哉今傳受神仙截傷寒四季加減百
解散無問隂陽二證其間所用藥味各隨經絡治病如
傷寒在表未傳入經發熱惡寒腰脊強痛連進貳服汗
出而愈若已傳經絡胷滿氣逆肢軆煩疼目睛痛耳聾
口噪咽乾或渴不渴手足自温或肢厥自利或不自利
小便反快連服之則調中順氣祛逐寒邪如首會感風
風傷腠理頭痛項強表重傷風增寒頭痛鼻流清涕咳
嗽涎痰及風濕相摶關節煩疼一身盡重加之惡風時自
汗出此藥大能調順三焦扶表救裏温潤肺經正四時
之氣昇降隂陽進美飲食和解發散涼汗清肌退熱固
表則止九種自汗不問傷風傷寒中暑中渴食蒸頭痛
氣逆胷滿失飢吐逆眩暈及已經汗之不解下之不當
吐不中病兼此藥清而不涼温而不壅無問老人虚人
大人小兒婦人姙婦亦等宜服專一連進無不取效春
常服免瘟疫之疾夏常服不中暑暍秋服無瘧痢之疾
冬服不感寒毒眞神仙衛生之妙藥也功效不可盡述
(李武仲傳云得之洪帥呂殿撰)
柴胡(去蘆頭并土)升麻乾葛白芍藥
白术防風(去苗)甘草(炙)羌活獨活
藁本(去)半夏(湯洗㭍次薑汁浸)蒼术(米泔水浸麩炒)
人參(去蘆)藿香(去梗已上各修事了秤壹秤)
立春已後不加減
立夏已後壹料加柴胡壹分赤茯苓當歸各半
兩
立秋已後減柴胡壹分不用當歸赤茯苓各半
兩只加麻黃去節半兩亁薑炮官桂各壹分
立冬已後並無加減
右件同為細末每服叄錢水壹盞半生薑叄大片棗
子貳箇煎至壹盞去滓熱服不拘時候併進貳服如
要表散加白葱叄寸淡豉叄拾粒煎服衣被盖覆汗
出而愈
治初感傷寒頭痛發熱小解五毒散(李武仲傳云得之王德全二方)
山茵陳貳兩(去根焙)麻黃(貳兩去根節)蒼术(貳兩半米泔浸過壹宿切)
(焙)石膏(半兩火煆)
右為細末每服貳大錢熱葱茶調下
治傷寒疫氣羌活散
羌活(壹兩洗切焙)防風(洗切焙)牡丹皮(洗切焙)
芎(洗切焙)當歸(去蘆洗切焙)甘草(微炙伍味各半兩)
右為剉散每服貳錢水壹盞薑叄片煎至捌分去滓
温服不拘時候
治叄日傷寒仙授散(李武仲傳云得之陳庭藻)
蒼术(肆兩米泔浸壹夕洗淨秤)麻黃(肆兩去節秤)香附子(肆兩去皮毛秤)
杏仁(貳兩去皮尖麩炒别研)甘草(貳兩生用)
右為細末每服叄錢白湯調下如人行五里間進叄
服服訖避風如一服便有汗即不必再進米元暉云
此乃呂先生弟子陸先生方醫愈翟伯夀陸弟子元
道人傳元暉於三茅山
治氣疾及心痛
三倍圓療氣不升降結痞
木香(壹兩炒)青橘皮(貳兩炒)半夏(洗肆兩薑汁製)
右為末薑糊圓如桐子大每服貳叄拾圓米飲下食
後兼治因風咳嗽及小兒暴嗽
九氣湯治諸般氣疾久服舒暢經絡
香附子(炒去毛)甘草(壹兩炙)薑黃(壹分)甘松(壹分)
山藥(半兩)木香(半錢)蓬术(壹錢炒)縮砂仁(半兩)
右為細末每服貳錢入鹽沸湯點服不計時候一方
加益智仁壹分
治心腹攅痛
高良薑桂(等分)
右為細末糯米飲調下白湯亦得極效
御府五辛寬膈湯(沈德之樞密𫝊)
揀丁香檀香桔梗(剉炒)陳皮(去白已上肆味各壹兩)
縮砂仁(炒)川乾薑(炮)甘草(炒各叄兩)白鹽(貳兩半炒别研入)
右為細末入鹽令勻每服貳錢沸湯點下
治心疼五靈脂不計多少為末用壹錢以酒醋各壹茶
脚許同熬如稠餳别以好酒解調下立愈
治心痛將死用乾漆為末每服壹錢入水壹盞煎至半
盞次入醋半盞調勻頓服之
治一切心痛灸法每盛發時於足心亂紋中以麥粒大
艾炷灸叄壯男左女右
治一切氣痛延胡索不拘多少每服貳錢熱酒調下甚
者不過再服
治婦人心疼荔枝核燒灰存性為末温淡醋調下
治醋心爛嚼胡桃以乾薑湯下立效或只嚼胡桃或只
喫乾薑湯亦可治
治心痛良薑不拘多少用木臼杵為末只羅取細末去
麄者以久陳米入酒醋和水煑令爛於沙盆内研成
膏取出和前件末再入臼内杵貳叄拾杵為圓桐子
大丈夫橘皮生薑湯女人醋湯當歸湯下叄拾圓
治脾胃(積聚附)
秦綾錦家二十四味養脾圓治風冷寒濕邪氣腹脹痞
滿刺痛腸鳴泄瀉吐&KR2831;吞酸羸弱困怠無力不思飲食
一切脾胃之疾並治之(黃子耕傳)
丁香沈香木香(各壹錢半)附子(陸錢半炮去皮臍秤)
陳皮(去白)大腹皮神麴(炒各半兩)白术大麥蘖(炒)
肉桂(去皮不見火各壹兩半)厚朴(去皮薑製叄兩)訶子(炮去核壹兩叄錢)
人參(去蘆)茯苓(各肆錢)縮砂仁(捌錢)蓽澄茄白附子(炮)
高良薑(油炒)紅豆(去紅皮)胡椒(炒)蓽撥甘草(炙)
川薑(炮各貳錢)生薑(拾肆兩切作片焙亁)
右為細末煉蜜為圓如彈子大食前細嚼沸湯下
扶老強中圓久服温煖五臟大建脾胃充實肌體安養
真氣通和血脈能愈衆疾逐宿食除痰飲散滯積消脹
滿破癥結化水糓補中壯氣令人喜食
神麴(剉碎炒貳拾兩)大麥糵(炒拾兩)吳茱萸(洗炒伍兩)
乾薑(炮伍兩)
右件藥為細末煉蜜圓如梧桐子大每服一百粒不
拘時候任湯使下只用白糊圓亦得臨時加減圓數
(又一方加烏梅肉剉炒伍兩陳皮去白伍兩)
健脾湯大益脾胃消痰進飲食早出冒冷及酒病尤宜
服
生薑壹斤(洗和皮切入乾磁盆内以鹽肆兩淹一宿日中拌㬠以鹽汁盡為度)
草豆蔻仁(焙亁)甘草(炙)陳皮(去白)神麴(炒)麥蘖(炒勿焦各貳兩)
右為細末白湯點服空心食前
助胃膏大壯脾胃及治惡心吐嘔不思飲食泄瀉等疾
人參丁香甘草(炙)白茯苓白术(已上各半兩)
肉豆蔲(肆箇麪煨)山藥(壹兩)白豆蔲(拾肆箇去皮)木香(貳錢)
縮砂(貳拾肆箇去皮)
右為細末煉蜜圓彈子大食前白湯下小兒尤宜服
法製檳榔治酒食過度胷膈膨滿口吐清水一切積滯
(洪子和𫝊)
鷄心㯽榔(壹兩切作細塊)白豆蔲(取仁壹兩)縮砂(取仁壹兩)
揀丁香(壹兩切作細條)粉草(壹兩切作細塊)生薑(半斤切作細條)
鹽(貳兩)眞陳橘皮(半斤去白切作細條)
右件同河水兩碗浸一宿次日用慢火砂鍋内煑亁
焙亁入新瓶收每服一撮細嚼酒下為細末湯點亦
可
延年草邢和璞眞人常服安神導氣消酒食益脾胃老
人小兒皆可服昭陵每食後嚼數片神安軆健賜吕
申公劉斯立秘之名延年草昭陵亦賜魏公(廖提刑蘧傳)
青皮(一斤湯浸三日各三換候苦味去盡然後去穰切作指面大方片子)
甘草(六兩剉秤炙)上等白鹽花(五兩再淋煎用須要雪白)
新舶上茴香(四兩)
右用甜水一㪷同藥入銀鍋内熬不住手攪勿令着
底置密器中收不得走氣候水盡取出熳火炒令乾
不得有焦氣選勤謹者一人專一掌之去甘草茴香
不用只收貯青皮如傷生冷及果實蔬菜之類即嚼
數片氣通即無恙常服一兩片極佳以其尤宜老人
邢和璞所以名萬年草斯立又以延年草目之也
治膨脹飲食不消至晚不欲飲食(洪子和傳)
用橘皮煎圓叄拾圓感應圓㭍圓煎紫蘇橘皮湯下
厚朴煎圓孫兆嘗云補腎不如補脾脾胃氣壯則能飲
食飲食既進能主榮衛榮衛既旺滋養骨髓保精益血是
以素問云精不足補之以味形不足補之以氣具方于後
梓州厚朴半斤(去皮了秤剉作大指面大)却用生薑半斤同水
伍升於銀器内煑水盡却去生薑不用將厚朴焙
乾
川薑肆兩(剉作指面大)用甘草肆兩槌碎用水壹㪷銀
器内煑水盡去甘草焙亁川薑舶上茴香(貳兩炒)
附子貳兩(炮製去皮尖臍)川椒壹兩(去子炒用瓦出汗)
右件厚朴等為細末煑棗肉為劑(如棗肉不合却用麵清糊少許)入
臼内杵千百下圓如桐子大每服五六十圓空心米
湯下此藥温中降氣化痰進食極有遠效
大丁香煑散治脾臟伏冷胃脘受寒胷膈痞悶心腹刺
痛痰逆惡心寒嗽中滿臟腑虛滑飲食減少番胃吐
&KR2831;四肢逆冷但是沉寒痼冷無問久新功效不可具
述
丁香黑附子(炮去皮臍秤)亁薑(炮)良薑(剉)
益智子(去皮)青皮(去白)陳皮(去白)甘草(炙已上八味修事了各一兩)
胡椒(半兩)
右搗為細末不羅拌勻每服二錢水一盞生薑三片
鹽一捻同煎七分食前空心服滓再用水煎日三兩
服病退即止
聚香羊肉圓治脾元久虚胷鬲噎塞嘔&KR2831;惡心痰逆腹
肚疼痛臟腑洩瀉兩脇脹悶腹内虚鳴飲食不進面無
顔色漸成虚羸精神不爽四肢乏力口苦舌亁老人久
不思食尤宜服之(南雄韋守能千傳)
木香(濕紙褁微炮剉半兩)丁香(去梗半兩不見火)白豆蔲(去殼半兩)
紅豆(炒半兩)肉豆蔲(濕紙褁炮剉碎半兩)胡椒(炒半兩)
附子(炮烈沸湯泡去皮臍剉半兩)蓽撥(炒半兩)亁薑(剉炒洗淨半兩)
呵子肉(炮去核半兩)高良薑(去蘆剉碎洗焙半兩)陳皮(湯炮去白焙亁半兩)
草菓子(去殼并皮半兩)厚朴(去麄皮以生薑杵碎半兩并厚朴半兩淹一宿炒令色黃)
肉蓯蓉(酒浸一宿微炙切片一兩)鹿茸(去皮毛劈片酥炙令紫黃色洗淨一兩)
縮砂仁(三兩)精羊肉(去筋膜净取二斤成片薄批鹽酒葱各少許淹兩時辰沸湯綽)
(過取出壓亁研如菘脯焙亁入)
右為細末别用神麴碾為細末做熟糊乾如梧桐子
大候亁每服六十粒米飲温酒任便吞下食前服
七寳湯治脾元虚弱腸鳴腹痛臟氣不和四肢疼痠心
虚忡畏胷鬲不利可美飲食
附子(大者炮烈湯泡去皮臍剉碎四兩)人參(去蘆洗淨切片焙二兩)乾山藥
(去黑皮一兩)白术(去蘆洗淨剉焙一兩半)乾薑(川者炮烈洗淨剉焙一兩)木香
(濕紙褁炮剉碎一兩)肉豆蔲(炮烮洗淨剉碎一兩)
右七味為細末和勻每服二錢水一盞生薑五片棗
子二箇煎七分食前服
治瘴瘧
七聖散治山嵐瘴瘧寒暑往來或兩日叄日一發累治
不效者
鷄骨川常山(剉)製厚朴(各一兩)草豆蔲(去皮)
肉豆蔲(各二兩)烏梅(七箇)白檳榔(半兩)甘草(半兩炙)
右為麄末每服二錢水一盞煎七分臨發前冷飲去
滓熱服即吐亦即瘥
五獸飲治脾瘧疾
草菓子(七箇連皮剉碎)生薑(五塊如大指大剉碎)大棗子(十箇去核切)
烏梅大者(七箇小者十箇槌碎不去仁核)人參(五寸剉碎)厚朴(半兩薑製)
陳皮全者(五箇不去白)甘草(五寸剉碎)
右件八味剉細分作五褁每褁入䀋三指一撮拌勻
如法包褁水濕却火内煨十分香熟取出每包水一
碗同煎至六分分作二服去滓通口服之一服然後
又温動一服服之無不效者甚妙
治諸瘧十棗湯
以多年陳橘皮不拘多少略去白焙乾却以生薑自
然汁浸之過二指已上用銀石器重湯熳火&KR1582;乾取
出切焙乾碾為細末預以隔年肥棗拾枚用水盞半
煎至一中盞早晨煖棗湯熱調藥末三大錢頓服不
拘老少孕婦皆可用服藥後剥棗熱喫
金不換正氣散常服進飲食調榮衛正氣逐冷辟山嵐
瘴氣治隂陽不和往來寒熱諸般瘧疾解利四時傷寒
治五種隔氣惡心痰逆或吐或瀉冒冷傷食脾胃虚弱
悉宜服之
藿香(去沙土枝梗)半夏(湯泡洗七次)甘草(炒)陳皮(去白)
厚朴(去麄皮薑製)草菓子(煨去皮)蒼术(米泔浸一宿)
白茯苓白术神麴(炒)
右並等分為麄末每服四錢水一盞半生薑五片棗
一枚同煎至七分去滓放温服不拘時候
治痰𠻳
寧肺湯治咳𠻳喘急不問久新悉皆療治(黃鼎臣傳)
甖房(半兩去枝梗剉蜜炒黃脆)五味子(去枝梗半兩)烏梅(去核四兩)
右為麄飲每服四錢水一盞半生薑三片同煎至七
分去滓後服
清膈散治痰嗽發散肺寒
麻黃(一兩去節)阿膠(一兩炒)甖粟殼(一兩蜜炙)烏梅肉(一兩)
杏仁(半兩去皮尖)
右為細末每服二錢水一盞煎七分去滓温服臨臥
導痰湯治痰厥頭昏暈(清虚皇甫坦傳)
半夏(四兩湯洗七次)天南星(一兩細切薑汁浸)枳實(去穰一兩)
橘紅(一兩)赤茯苓(一兩)
右為麄末每服三大錢水兩盞薑十片煎至一盞去
滓温服食後
治痰(葉夢錫丞相傳)
附子(一兩)半夏(半兩洗)
右㕮咀分三服水二盞薑二十片煎八分服空心一
方去半夏用南星半兩名南附湯一料作四服煎煮
同更加少木香亦妙
欵冬花膏温益肺氣止嗽(隆興李醫觀傳)
人參白术款冬花(去梗)甘草(炙)川薑(炮)
鍾乳粉
右各半兩為細末煉蜜圓每兩十圓每服一圓米飲
下食前
治一切嗽定喘補肺化痰阿膠散
阿膠(一兩炒)紫團參(一兩)半夏(湯洗七遍同生薑杵作餅子一兩)
鱉甲(半兩刮洗淨醋煑黃)甘草(半兩炙)
右為細末每服二錢水一盞薑二片煎七分通口服
如勞嗽盛加薤白一寸同煎熟先嚼薤次呷藥
治痰人參化痰圓(朱季益傳)
半夏大者切作四破先以湯浸七遍却用蘿蔔切作
大片拌勻用水熳火煑直候嘗其味不襲人方止(焙乾)
(去蘿蔔不用)入人參等分為末水浸蒸餅圓如桐子大食
後薑湯下
小半夏飲治痰嗽甚效
半夏(湯洗七遍)白茯苓陳皮(洗去白)甘草(炙)
右等分㕮咀每服三錢水一盞半薑四片煎至七分
温服不拘時候
定喘治嗽沈香散(趙山甫傳)
好沈香(半兩)阿膠(半兩蚌粉炒成珠)結實人參(一兩)桑白皮(㨂一)
(兩微炒氣虚人减半)陳皮(半兩)紫蘇子(半兩)甘草(炙一分)
右為細末每服二錢生薑三片水一大盞煎至七分
去滓通口服元方只以棗湯調下
治諸般嗽喘(洪子和傳)
甖粟殼(十箇大者用新瓦一片細拍碎於瓦上炒黃)
大白梅(五箇湯浸三五次去鹽味)
右件用生薑五片棗二箇水二盞煎至一盞去滓臨
臥服留滓天明再煎服
治吐&KR2831;(反胃附)
止吐&KR2831;
半夏(十枚大者洗)丁香(百粒)胡椒(百粒)
右為細末薑汁糊圓如棗核形每服用棗一枚去核
内藥在内濕紙褁煨熟去紙細嚼米飲下不拘時候
又方
丁香木香白术半夏乾薑
右等分為末薑汁糊圓桐子大每服三二十圓米飲
下食前
治因食冷物凝滯胃間嘔吐不止丁香圓
大丁香(半兩)木香(三錢)胡椒(三錢)藿香(三錢)亁薑(二錢)
甘草(三錢)肉桂(二錢)
右為末蒸餅糊圓菉荳大焙亁時時亁嚼下不必飲
湯水水入則愈吐如覺痿弱更加附子隨意(何仲顔傳)
治翻胃(洪子和傳)
川薑如錢切麻油煎過為末用軟柿蘸服
治泄瀉下痢
遇仙立效飲子治諸般惡痢或赤或白或膿血相雜裏
急後重臍腹絞痛或下五色或如魚腦日夜無度或禁
口不食諸藥不效者悉能療之不問老幼虚弱産婦皆
可服(李兩府宅印施)
御米殼(四兩擇淨炒黃秤)川當歸(四兩去土秤)甘草(二兩炒)
赤芍藥酸石榴皮地榆(各一兩)
右六味麄末每服三大錢水一盞半煎七分去滓空
心食前温服小兒量大小加減忌生冷油膩魚鯹
治痢如聖飲(嚴仲和傳)
鷄心檳榔(半兩)大腹子(半兩)甘草(半兩炙)地榆(半兩)
陳橘皮(三錢去白)
右為麄末每半兩作一服水一盞半紫蘇莖舊者一
二寸煎至一盞空心食前熱服留滓再煎如痢止不
必多服屢試皆效
地榆散治五色痢裏急後重痛不可忍者並皆治之
地榆(二兩炒)御米殼(四兩蜜炒)陳皮(一兩浸洗去白)藿香(一兩洗去土)
黃連(一兩)甘草(一兩炙)蒼术(一兩米泔浸三日炒)
右為麄末每服二錢水一大盞煎至八分去滓通口
服併二服滓再煎作一服共三服無不取效
御愛圓治榮衛氣虚風邪進襲腑臟之間值腸胃虚弱
糟粕不聚便利赤白或作膿血臍腹疼痛心胷痞滿裏
急後重煩滿渴逆脇肋脹悶腸内虚鳴四肢倦乏不進
飲食並宜服之(黃鼎臣傳)
御米殼(四兩以蜜炒黃紫焦色)乾蒸餅(切如骰子塊以蜜炒焦色)
右為細末煉蜜為圓如鷄子黃大每服一粒水一盞
煎化為度熱服不拘時候
肉豆蔲散治赤白痢如神
訶子(四箇)木香(一錢)肉豆蔲(六箇用麪煨香熟去麪只用肉豆蔲)
右為細末每服二錢陳米飲調下空心食前日進三
服
草菓飲主腸胃冷熱不和下痢赤白及伏熱泄瀉臟毒
便血悉治之兼主脾胃(南華主僧元椿傳)
草菓子甘草地榆枳殼(去穣麩炒)
右等分為麄末每服二錢用水一盞半煨薑一塊拍
碎同煎七分去滓服不拘時候
肉豆蔲散治赤白痢無藥可治者其效如神
肉豆蔲(切片炒黃)櫻粟殼(搗碎用蜜拌勻炒令黑黃)甘草(剉炒黃黑色)
亁生薑(切細炒黃黑)
右等分為末每服六錢如赤多加炙黃甘草一寸若
白多加炒生薑一塊同煎用水須二大盞煎至一盞
半通口服不計時兩服滓再煎作一服
治大人小兒吐瀉
訶子(一兩)藿香(一兩)肉豆蔲(二箇)
右為末蜜圓隨大小米飲化下
木瓜萬補圓治脾胃久虚大腸積冷下痢白膿或腸滑
不固久服諸藥未效服之神驗産前産後皆可服立效
(劉好古所處方但季良傳)
人參(一兩半)白术(一兩)陽起石(一兩火煅細研)肉蓯蓉(二兩淨洗酒浸)
(一宿切焙)肉桂(一兩去皮)縮砂仁(一兩)赤石脂(一兩)肉豆蔲(一兩麵褁)
(煨熟)當歸(一兩半切焙)鍾乳粉(一兩)草豆蔲(一兩半去皮炮)沈香(一兩)
地榆(半兩)蓽撥(一兩牛乳半盞慢火煎亁焙)白薑(一兩炮)茴香(一兩炒)
大麥蘖(半兩炒)神麴(半兩炒)丁香(一兩)厚朴(一兩去皮薑製)乳香
(一兩半)白茯苓(一兩)櫻粟殼(和米者二十枚炙)大附子(一箇七錢已上)
(者炮去皮臍)嫩茄茸(一兩半酥炙微黃)
右件為末入别研者勻以木瓜去穰蒸爛同藥末𢷬
和得所圓如桐子大㬠乾每服三十圓空心食前米
飲下併頻加至五七十圓
治禁口痢敗毒散入倉米五六十粒同煎一服取效
神效痢藥乳香散
白梅(一兩燒灰)棗子(一兩燒灰)甖粟殼(一兩燒灰)呵子(半兩燒灰)
右為細末每服一二錢水一小盞乳香黑豆大壹塊
同煎至七分不拘時候温服
妙應湯治大人小兒赤白痢
櫻粟殼(七箇擘破一半生用一半用蜜塗炙微黃)烏梅(三箇連核)
甘草(七小寸一半生一半炙)大棗(七箇擘破)生薑(七大片)
薤白(二十一莖麄大者小者倍之)
右為挫散都作一服用水二大碗煎至一碗去滓得
一碗稍熱服不計時候分作三服小兒量大小加減
服之神效
治血痢不止地榆淨洗曝乾為細末每服二錢摻在羊
血上火炙熟爛嚼米飲下如不喫葷即以捻頭煎湯
調下
治暑月膿血痢晝夜頻併不止腹痛不可忍者楮葉二
七枚生用將焰火燒為黑灰淹梅水少許以冷水解
破調服
治痢萬金散(累試神效)
甖粟殼(一兩赤痢蜜炙白痢淡炙赤白半蜜炙)陳皮(半兩淨洗去白赤痢焙亁白炙)
(赤白者相半)甘草(三錢半如前)
右為麄末每服四錢百沸湯一盞泡急用厚紙三兩
重密蓋勿令透氣候兩頓飰久去滓服再以滓用沸
湯七分盞浸血多入烏梅不搥碎同浸一服神驗切
忌生冷魚腥
必效飲子治赤白痢不問老幼並治之(王景明傳)
甖殼(二錢半)木香(二錢半)甘草(二錢炙)地榆(二錢)
右為末每服二錢米飲調下
大瀉腹痛(李氏治證吳守景先傳)
有人每日早起須大瀉一行或時腹痛或不痛空心
服熱藥亦無效後有智者察之令於晚食前更進熱
藥遂獲稍安常服竟無恙盖煖藥雖要平旦空腹至
晚藥力已過一夜隂氣何以敵之於晚間再進熱藥
則一夜煖藥在腹遂可以勝隂氣凡治冷疾皆如此
又有人久患瀉泄以煖藥補脾及分利小水百種治之
不愈毉候之心脈獨弱以益心氣兼補脾藥服之遂
安盖心火也脾土也火生土脾之旺頼火之燥心氣
不足則火不燥脾土受濕故令泄瀉今益心補脾而
又能去濕豈有不效者乎
又有一種泄瀉作冷作積作心氣不足治之及服硫黃
附子甚多皆無效因服火蘝圓而愈此腸胃有風冷
也胃風湯兼服煖藥亦佳
又有一種痰毒瀉兼吐服痰毒藥下之而愈
又有一種脾泄瀉服太山老李炙肝散而愈乃白术白
芷桔梗白芍藥四味也
暑月破腹
一曰傷暑二曰傷冷物食瓜菓飲水之類三曰夏季
心火旺心經熱則小水不利行大腸謂之水糓不分
傷暑而瀉者心燥頭痛作渴宜服香薷散烏金散傷
冷物而瀉腹痛水瀉糓食不化宜服煖藥如附子及
理中圓二氣丹正元丹紫蘇子圓之類水糓不分者
宜服大順散五苓散此二藥專分清濁暑月多此疾
故人多用之凡瀉不可急以熱藥止之恐成痢
痢有赤白
凡人患痢不問赤白脈小身涼者易安脈大身熱者
難差患痢未有不腹痛者皆緣有積也暑積及熱積
多患赤痢冷積多患白痢亦有腸胃有風而患赤痢
者有冷熱不調而患赤白痢暑積痢及熱痢可用黃
連阿膠圓又綿煎散加滑石白痢用駐車圓感應圓
之類冷熱不調用戊巳圓巴豆圓黃圓子之類綿煎
散入滑石治赤痢極有功又有豆飲子加減亦有功
治諸般痢用之每有效官局靈砂丹亦甚竒此數藥
自夏及秋皆不可闕也
痢有赤白
有人久患痢疾赤白兼下或純白或赤百藥不愈者
病久服藥已多治痢多用毒藥後擊得臟氣不和所
以難愈史載之用輕清和氣藥與之遂安後来屢用
有驗其方用嬰粟殼蜜炙人參白术白茯苓川芎甘
草炙黃耆等分為細末每二錢薑棗水一盞烏梅半
箇煎至八分温服不計時候
補益
沈香鹿茸圓補益下元滋飬眞氣明目駐顔治諸虚不
足久服大有神效(曾慶祖傳)
沈香(一兩)大附子(炮去皮臍二兩)鹿茸(燎去毛酥炙三兩)
蓯蓉(洗酒浸四兩)兔絲子(洗淨酒浸五兩)熟地黃(淨洗酒浸焙亁六兩)
右件藥六味搗羅為細末煉蜜為圓如梧桐子大每
服三五十圓空心食前用温酒吞下
俞山人鎮心丹
黃耆(五兩炙)熟乾地黃(二兩半洗)五味子(二兩半去枝梗)栢子仁
(二兩半令研)遠志(二兩半去心秤)白茯神(五兩去木)人參(五兩)酸棗仁
(五兩去皮炒秤)朱砂(三兩别研為衣)
右為細末煉蜜為圓如梧桐子大以朱砂為衣此藥
性平涼無毒善安鎮神藏補養心氣專治驚憂思慮
過傷心氣不足怔忡盜汗亂夢失精卒暴心痛中風
不語風癎癲狂客忤不省悲哭無常色脫神瘁飛尸
鬼疰恍惚驚悸吐血便血虚勞羸瘦病後虚煩不得
眠睡産前安胎産後補虚極有大功種種心疾悉皆
主之恍惚驚悸怔忡不止煎人參茯神湯下盜汗不
止麥麩湯下亂夢失精人參龍骨湯下卒暴心痛乳
香湯下肌熱虚煩麥門冬湯下吐血人參湯下大便下血
當歸地榆湯下小便尿血赤茯苓湯下中風不語薄荷
牛黃湯下風癎涎潮防風湯下三十圓常服温酒㦯人
參湯下此藥神效不可具述常服安神鎮心益壽延年
增減定志圓養心腎安魂魄滋元氣益聰明凡健忘差
謬夢寐不寧怔忡恍惚精神昏眊並宜服之(陸子夀𫝊)
鹿茸(半兩酥炙)遠志(一兩去心炒)菖蒲(炒)茯神(炒)
酸棗仁(炒)乾地黃(炒)當歸(五味各一兩炒)人參(炒)
白术(各一兩炒)麝香(一分研入)
右為末煉蜜圓如桐子大朱砂為衣三十圓人參湯
下
太上混元丹河車者天地之先隂陽之祖乾坤之槖籥
鉛汞之□廓胚渾將兆九九數足我則載而成之故為
之河車歴驗篇中名曰混沌皮蓋亦生天地隂陽之始
為七十二丹之首高士垂慈始開端緒太上云若欲長
生當修所生人之所生實滋于此所以成功靈應非金
石草木夜露曉霜之所比倫修眞之士服之不輟誠足
以還本元補益之道眞得其眞(韓伯成傳)
紫河車一具用少婦首生男子者良帶子全(用東流水)
(洗斷血脈即止入無灰酒三升椒一大合同入砂石磁器内慢火煑候酒欲盡去火候冷取出不用)
(椒只將河車入大砂盆内用大木槌研如泥攤浪裛汁入藥下項)
沈香(半兩)人參(一兩)白茯苓(二兩)蓯蓉(一兩)乳香(半兩)麝香(少許)
右為細末入河車攪勻可圓即圓如梧桐子大眞朱
砂為衣每服四五十圓空心温酒下
十全散補諸虚不足養榮衛三焦五臟六府冲和清快
人參(去蘆)白术白芍藥白茯苓黃耆
大芎亁熟地黃當歸(去蘆尾)桂(去皮)甘草(炒各等分)
右㕮咀每服三錢薑三片棗二箇擘破水一盞半煎
八分不拘時候去滓温服
八味圓問難(但季良傳)
或問温杲曰八味圓李兵部云久服可為地仙今老
者服之而腹痛少者服之而發瘡或小便頻數或小
便結澁或眼昏或精滑泄其故何哉杲曰是八物修
事失製度非方之罪今貨地黃以綠礬豆豉浸蒸欲
其易亁也地黃性本涼加以礬䜴性冷此老人所以
腹痛附子多是重三四錢此是漏籃側子大熱有毒
此少者所以發瘡小便頻數澤瀉生也小便結澁者
山茱萸不去核也今具八味修事如後地黃生者去
土投水中浮者為天黃中者為人黃沈者為地黃先
將地黃蒸良久天黃人黃搗汁取蒸地黃投其汁中
候冷如此者三曝乾以酒浸一宿蒸曝乾山藥竹刀
刮去皮布巾揩淨切作片子向皂角刺上曝乾茯苓
為末水飛過掠去筋膜曝乾澤瀉研成塊子酒浸一
宿略蒸山茱萸温水浸良久取肉去核每一斤得肉
二兩許黑附子緊實重七錢者銚内以熱灰炮裂去
皮臍牡丹皮去心及麄皮以酒浸一宿桂削去外麄
皮不可焙八味同於石臼中搗為末不可犯銅氣如
是修合服之而仙復何疑哉(久服去附子㨂淨五味子代之)
煎附子法(蜀人王季遠傳)
生大附子一箇重九錢以上者生去皮臍切片槌碎
亦得用水三大盞入晉棗十枚生薑切二兩炭火銀
石器煎别用水一盞遇沸即以水旋旋點之點盡水
煎至一大盞為度取滓再用水二盞煎至一盞同前
一盞共用沉香磨一錢青鹽一錢再煎沸即止放温
分作兩次服服畢以蒸餅壓之再温第二服止用重
湯温不可再煎也
酒煎附子四神丹治一切虚冷之疾升降隂陽順正祛
邪消風冷痰涎散結伏滯氣通利關節破瘀敗凝澀奔
衝失經之血接助眞氣生續脈息補腎經不足利膀胱
小腸祕精固氣定喘止逆壓煩躁養胃氣療五臟虧損
下虚上壅胸中痰飲臍腹冷積奔豚氣衝上下循環攻
刺疼痛脾寒冷汗中風痿痺精神昏亂霍亂吐瀉手足
逆冷隂毒傷寒四肢厥逆形寒惡風向暗睡臥乍靜乍
亂婦人産後諸疾血氣逆潮迷悶欲絶赤白帶下崩漏
不止應久新諸病未能辨别虚實冷熱證候用藥未效
悉宜此藥分勻隂陽氣正便遂安和(至不得已詳證乃服)
水窟雄黃雌黃辰砂透明硫黃
右四物各半斤並别研水飛過滲亁再同研勻用蜜
水相和令潤緊毬作一毬惟緊為妙次用鷄清磨濃
墨塗薄紙作崑崙紙表裏俱塗厚塗為妙裹前藥三
重再以濃墨塗之候乾用燒藥合子一箇(無大合子即分作兩)
(處裹盛)先以牡丹根皮燒煙熏合子令釅煙氣黑黃色
入所裹藥在内約留離合子口下及一指以醋調臘
茶作餅子蓋定與合子口縫平用赤石脂泥固濟合
子用合蓋子蓋之令嵓却用紙筋鹽泥通裹合子固
濟約厚一寸放令極亁如有紋以水再泥補勿令有
縫候乾看有縫再補之入灰泥頂上二寸灰每日邜
酉以四兩熟火如裝香法養十四日取出地面上用
醋灰把定炭五斤圍一煅於淨室中不令婦人鷄犬
孝子見候火冷取出丹藥吹去草灰令静(一法初用炭火燒熱)
(次加少火燒令通赤常約令火五斤以來漸漸添火氣小却添至五斤以來照顧勿令炭厚薄不一可添)
(至三秤去火漸令冷入在地坑内深一尺已上用好黃土蓋之候三日取去打破合子取藥細研)研
三日如粉若只如此便用糯糊圓即伏火四神丹也
約三十兩末别入下項藥故曰四神附子煎
胡椒(末)蓽撥(末各七兩)眞赤石脂(末三兩)好官桂心(末六兩)
附子(及七錢已上者炮去皮臍取末十二兩以好法酒一㪷熬至三升然後入附子末為糊和)
(前藥)
右圓如鷄頭肉大留少酒膏恐藥乾候乾輕病每服
一粒重病二粒至三粒米飲湯下空心食前温酒鹽
湯亦得小兒吐瀉慢驚研一粒米飲灌下如有固冷
陳寒宜常久服餌如病安愈不得多服如覺熱渴即
加木香桂末一錢同和服之趙丞相云此方得之國
醫李安仁安仁云此藥比之四神丹尤為有造化也
神仙養氣丹補虚養五臟接氣助眞陽治男子五勞七
傷腎氣冷憊精耗髓竭耳鳴目眩腰膝冷痛小便頻數
怔忡健忘神思不樂婦人血海虚冷臍腹㽲痛經脈愆
期赤白帶下久無子孕雖孕不成及治脾胃虚弱浮腫
氣滿全不思食腸鳴切痛大便滑洩新病差後氣短力
微眞氣不復形容憔悴但是虚冷並皆治之此是煅煉
非火力僭燥既濟心腎之功速有神效(沈德器傳)
代赭石(一斤火煅赤醋淬十數遍)紫石英
禹餘糧(各半斤火煅赤米醋淬數遍)赤石脂(半斤不須醋淬)
四味研為細末水飛極細入甘鍋内封口鹽泥
固濟候乾用炭三十斤煆火盡為度再研細如
粉
天雄(炮裂去皮臍)附子(炮去皮臍)肉豆蔲(濕麵褁炮香去麵)丁香
沈香胡椒破故紙(炒香)乳香(别研入)没藥(别研入)
鍾乳粉(别入已上十味各一兩一方去丁香胡椒入當歸血竭亦等分)
右為細末和勻用粽子入少湯研開搜藥為圓如鷄
頭肉大或差小亦可每服三四粒虚甚者服一二十
粒空心温酒温湯下
既濟丹治諸虚不足膀胱腎經痼敗隂陽不交致生多
病凡水欲升而沃心火欲降而温腎如是則坎離既濟
隂陽恊和火不炎而神自清水不濟而精自固久服秘
精補益永無膏淋白濁遺精之患神效非一難以具述
辰砂(一兩)附子(六錢以上重四箇生去皮臍各切下頂剜空心中安朱砂在内以前頂子)
(盖定用線扎)木瓜(大者二箇去皮穰切開頂入朱砂附子四箇在内以木瓜元頂子盖之線)
(扎定爛蒸訖取出附子切作片焙亁為末辰砂别研細木瓜研如膏若得宣木瓜為妙)
鹿茸(二兩作片酥炙)當歸(洗焙秤一兩)遠志(二兩去心焙亁秤)
兔絲子(水淘酒浸爛研成膏焙亁為末秤一兩半)栢子仁(别研一兩)
沈香(一兩)杜仲(去麄皮一兩半酒浸一宿)巴戟(去心秤一兩)
肉蓯蓉(切細酒浸一宿焙亁一兩)黃耆(蜜炙秤一兩)五味子(去皮秤一兩半)
牛膝(去苗剉酒浸亁秤一兩)石斛(去苗酒浸一宿亁一兩)
右件同為細末用茯神乾山藥各一兩為細末酒煮
作糊同木瓜膏及前件藥末搜和為圓如梧桐子大
每服五十圓空心米飲下温酒或菖蒲鹽湯皆可
治眼目耳鼻
六一圓明目養血補氣(蘇連叟傳三方)
七錢附子兩隻(炮去皮臍尖取肉一兩)當歸(去蘆尾取身切片㬠亁取淨肉)
(六兩)
右為細末蜜圓梧桐子大每服三五十圓温酒鹽湯
下食前
三仙圓明目
甘菊花(一兩)蒼术(米泔浸去油)椒紅(各二兩)
右為末酒糊圓桐子大每服三五十粒食前茶酒下
枸杞煎
生取枸杞自然汁銀石器熬成膏入白茯苓末白沙
蜜黃臘少許每服一匙温酒鹽湯化下
四聖圓治遠年近日風赤翳膜攀睛倒睫等眼疾(四方皆得)
(之晁子止侍郎)
川黎椒(去合口者并黑子不須去白自羅不下於土銚内&KR1582;令得所鋪紙一張於地上頓椒)
(出火毒)熟乾地黃枸杞子荆芥穗
右等分為細末煉白沙蜜為圓如桐子大每服十圓
至二十圓空心鹽湯下
補肝明目
羊子肝(批開新瓦器内煿亁)蓼子仁(半升)草决明子(四兩)
右為末酒糊圓如桐子大每服三十圓食前米飲下
治眼去昏澁益明快
生熟地黃(各二兩)椒(一兩)
右為末蜜圓桐子大每服二十圓空心鹽湯下
治赤眼(周元亨傳)
用四物湯每服加熟大黃一塊如栗子大者同煎服
食後
明目(黃公友傳云得之沈元鼎丞相)
用車前草自然汁調朴硝末臨睡塗眼胞上來早洗
去
又一方
用蜜陀僧一錢細研蜜一兩入磁瓶用新柳枝塞瓶
中用油單密封用黑豆七八升鐺内煑以豆熟為度
去豆點眼
椒紅圓眼藥王醫師方服藥旬日黑花並除(羅孟弼傳)
地黃(二斤洗淨焙亁)川椒(一斤去合口并目焙亁)蒼术(三斤米泔浸三日焙亁)
右藥揀淨搗為細末麵糊為圓梧桐子大每服三十
圓食前温酒或鹽湯下日二服
治他物傷目睛疼痛不可忍者
黃牛尿以少許點眼中立效
治&KR0146;耳
青橘皮燒灰研為末用綿褁如鷄頭大窒耳中日
三四易
治鼻衂(趙判官師沔傳)
蒲黃水調下
又方飛羅麵二錢鹽一錢新水調下
口齒咽喉(烏髭方附)
治大人小兒口瘡
杏仁去皮尖爛研入輕粉成膏口中嚼閉口少時
灌漱用冷水漱吐出取下爛肉便安勿嚥下
又方
醋調茱萸末塗脚心天南星末亦可(男左女右)
又方(治虚熱上攻口瘡)
附子一箇炮去皮臍切片水兩大椀煎至一小椀
入沈香末二錢再略煎候冷服空心早晨先服黑
鍚丹百粒大要治虚熱上攻者一方用四味黃耆
建中湯煎放冷服亦妙
又方
用五倍子為末摻瘡上(又方蜜陀僧研細以生蜜丸弹子大含化)
地黃散歌(出僧文瑩湘江野錄)
猪牙皂角及生薑西國升麻熟地黃木律旱連槐
角子細辛荷葉要相當(荷葉取心用)青鹽等分同燒煅
研殺將來使最良擦齒牢牙髭鬢黑誰知人世有
仙方
勝金散治腎熱上蒸牙齗浮腫牙齒疼痛或腎元虚冷
牙齒摇動或赤腫痛風牙蟲牙並皆治之
老生薑(十兩切作如錢薄攤箕内令水縮次用砒霜一錢重細研拌薑錢令勻留少許砒放)
(鎔銀甘沙鍋子内砒拌生薑於上按令緊用新瓦一片盖鍋口烈炭火煅令煙盡傾於盌内盞子合)
(定存性要成黑炭不可白却)蓽撥(二錢)全蝎(二錢去肚内腸屎并毒)華隂細
辛(二錢味辛如椒者)胡椒(二錢)
右四味焙乾薑炭亦為細末拌勻每用手指點少許
如黑豆大揩牙齗上閉口候有涎沫即吐去立效此
方乃宜黃醫者以此為業甚所秘惜李元佐得之以
傳但季良云
治牙疼極效(南華椿老傳)
川百藥煎(半兩)雄黃(二錢)延胡索(三錢)
右為細末先用爛研生薑揩牙搜盡涎嗽去却用此
藥揩之嚥下亦可如牙腫牽連頭面用此即差
又方(萬正淳傳)
巴豆(一粒不去皮膜)川椒(少許約三十粒)
右先碾椒入巴豆為末飯為圓如菉豆大以綿裹安
在蚛牙孔中立效
又方
黃連黃蘖大黃
右為末生薑自然汁如梧桐子大捻作餅隂乾貼在
痛處
一點雪治喉閉喉腫(陶贊仲傳)
燄消(三兩研細如粉)白礬(溶飛過秤一兩)
右二味拌勻以一錢摻口中口噤不開者用半錢入
於小竹筒内吹在鼻中如口内血出即用新水嗽之
忌熱麵
一捻金治咽喉
銅綠黃蘖香白芷(各等分)
右為極細末入麝香少許每一字以筆管吹入喉中
治喉閉生礬末吹入喉中
通關散治一切咽喉危疾
盆硝甘草蒲黃白殭蠶青黛(已上並等分生用)
右為細末每用一字亁摻在舌上津嚥
一捻金散治喉閉欲死方及治咽喉痛(何仲顔傳)
全蝎(微炒)鬱金白殭蠶(去絲頭炒)甘草(炙已上各半兩)
地龍(八錢重)
右為細末每服少許乾摻舌根不數次立愈
治喉閉咽喉塞喘息不通須臾欲絶神驗
絡石草(一名石薜荔)二兩水一升煎取一大椀去滓細
細喫須臾即通
治喉閉如聖散
白殭蠶天南星(並生用)
右等分為末以生薑自然汁調一字許用筆筒灌在
喉中立效仍咬亁薑一皂子大引涎出
治咽喉中結塊核不通水食危困欲死者大效百靈圓
右用釡底百草霜不拘多少研細蜜和為圓龍眼大
每一圓新汲水化開灌下甚者不過三圓即愈
治喉閉腫腮涎結成核走馬&KR0008;喉諸風欲死者黃金散
大黃鬱金天南星宣連蝎(已上各半兩)
巴豆(别研二錢半)
右除巴豆餘為末入和勻壯者一錢老少者半錢生
薑蜜水調下此藥有毒須量人氣血虚實加減服凡
服此藥以瀉為度
凡喉閉忌以手搯摘破或即時再結愈甚或成宿疾時
時仍發如急喉閉未有藥先用漆筯二隻燒令有烟含
口中不得出氣候烟搶著發嗽即破然後次用别藥
又先飲生油令氣通候合他藥又巴豆一箇微煨過
去皮用綿裹安耳或鼻中如瘡破即除去又白殭蠶
直者為末生薑自然汁調下一二錢大妙又桔梗甘
草各一兩剉用水五盞煎數沸服有膿出即愈又濃
煑桂汁服一盞亦可末桂著舌下漸咽之又含鷄屎
白又含升麻又急拔頂心髮數莖治喉閉纏喉風
百藥不效疾勢危甚死在須臾用此便蘇再能生人
不蛀皂角兩挺以水一大盞許挼濃汁濾去滓對入
生麻油攪勻每服一盞強令服之未吐再一服有病
者先用它藥不效即急用此
治咽喉痛
百藥煎(去黑皮)鵬砂甘草白礬(生)
右等分為細末每服一錢食後米飲調細細呷之
王醫師法生蘿葡切作片冬月臨臥時喫三兩片可無
咽喉之患
治重舌口中涎出用蒲黃傅舌上
治氣虚牙疼及風蚌牙為虚氣所攻而發者予昔患此
歷試諸藥不驗里中黃醫教予用骨碎補貳兩(細剉炒黑)
(為末)乳香一錢(研細入)和勻揩牙根良久漱之遂愈
治新久風牙疼腫不可忍逡廵散(李武仲傳)
高良薑(一塊約二寸許)亁全蝎(一枚瓦上焙亁)
右件藥為細末以手指蘸藥如齒藥用須擦令熱透
須臾吐得少涎以鹽湯嗽大效
治牙疼不可忍者(鄧尉謙之傳)
乳香(一錢)胡桃(一分)蓽撥(一分)附子皮尖(一錢)蝎梢(半錢)
右件藥為細末擦牙痛處少時用荆芥湯嗽過
烏髭鬢方(程子正傳)
烏賊魚骨韶粉黃丹蛤粉
密陀僧(五味各等分研細)輕粉(少許)石灰(少許)
右件藥一處和勻湯調稀稠得所篦子塗髭鬢上用
荷葉包貼荷葉先於熱湯内漂過髭鬢亦須先淨洗
方可塗藥
治脚氣
中岳湯治濕氣腿脚赤腫疼痛及胸膈痞滿氣不升降
遍身疼痛并治脚氣
赤芍藥(六兩)甘草(半兩炙)
右為㕮咀每服半兩水二大盞煎八分一盞去滓服
不拘時候
五香圓治亁濕脚氣風毒腫弱遇發寒慄不欲飲食行
立不得神效方(賈彦澤傳)
乳香(二錢輕炒令溶候冷研細)木香(二錢生用不見火)沈香(二錢生用)楓香
(一分水煑過研細)麝香(半錢别研同楓乳後入)沒藥(二錢酒浸少時研成膏子入糊)
天麻(二錢酒浸訖剉碎)白附子(一兩酒浸少時剉)乾蝎(一兩用火燒地令紅)
(將醋潑地上覆定一時去毒)川烏(一兩酒浸一宿炮裂去皮尖取半兩)草烏(半兩酒浸)
(一宿炮裂去皮尖取一分)白花蛇(去皮骨取肉一兩酒浸炙令赤色)烏蛇(一兩如前)
(製)地龍(一兩炒去土取半兩)大附子(一分炮製去皮尖秤)蟬退(二錢用塩水浸)
(少時焙亁)白蒺蔾(一兩去尖)麒麟竭(二錢别研)無名異(二錢同自然銅醋炒)
(訖研)自然銅(二錢醋炒亁研)朱砂(二錢别研為衣)
右為末酒糊為圓如梧桐子大朱砂為衣每服十五
或二十圓温酒或木瓜湯下食前痛甚者三兩服即
止
木瓜丹治脚膝疼重不能遠行久立常服補腎氣調血
脈(左康叔傳)
宣州木瓜一箇杜木瓜大者亦可用取去穰隔切
出蓋子用好熟艾填在木瓜内須滿實却用蓋子
覆之竹杖簽定飯甑上蒸爛入羌活一兩獨活二
兩附子半兩炮同為末先杵木瓜令爛次下藥末
搗成膏子圓如梧桐子大食前温酒或鹽湯下三
五十粒
治脚氣
大木瓜(一箇取成瓮子小者二箇)全蝎(一兩)白牽牛
黑牽牛(各半兩半生半熟)破故紙(半兩半生半熟)
右為末内木瓜中九蒸九曝研爛為圓炒茴香鹽
酒下每服三十圓食前
木瓜圓治脚氣(陶茂安傳二方)
牛膝(細切)綿黃耆(細切)肉蓯蓉(薄切已上三味各用無灰酒浸夏月七日冬月)
(十四日如要急用將熳火量煑)何首烏(去皮剉碎)天麻(切已上五味各五兩)萆薢
(洗切)狗脊(去毛細剉)京續斷(去蘆剉碎)青鹽(各二兩)
右都為末用大木瓜兩箇各去皮穰每箇取成一蓋
子將青鹽分作兩分每箇入一分在内於飯上蒸令
熟研爛圓前藥如木瓜圓不就即將所浸藥酒打麵
糊添圓每服三十圓空心温酒下無忌圓如梧桐子
大
又方
肉蓯蓉(好酒焙亁淨洗)川牛膝(去苗洗焙亁)天麻(明白者洗焙乾)木瓜
(亁者已上各剉碎用酒三升入瓶内密縛春五日取出急用沸湯漉過焙為末)枸把子(㨂淨)
(洗)黃耆(洗塗蜜炙)真虎骨(酒浸炙黃)青鹽(二兩别研已上各二兩)
右件都拌勻將前項浸藥酒入麵作糊為圓如梧桐
子大焙亁每服三五十圓温酒白湯空心食前吞下
傳信適用方卷上
