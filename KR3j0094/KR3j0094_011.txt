東坡志林卷十一
宋蘇軾撰
僕嘗問茘枝何所似或曰茘枝似龍眼坐客皆笑其陋
茘枝實無所似也僕云茘枝似江瑤柱應者皆憮然
僕亦不辨昨日見畢仲游問杜甫似何人仲游曰似
司馬遷僕喜而不答蓋與曩言會也
眉山矮道士李伯祥好為詩詩格亦不能高往往有竒
語如夜過修竹寺醉打老僧門之句皆可愛也予幼
時嘗學於道士張簡易觀中伯祥與簡易往來嘗見
予嘆曰此郎君貴人也不知其何以知之
鄭君先輩知其俊敏篤學向觀所為詩文非止科場手
段也人去忙作書不及相見且致此意李公弼亦再
三傳語蒙許遠訪何幸如之海州窮獨見人即喜况
君佳士乎林行婆當健有香與之到日使去也八郎
房下不幸傷悼
有二措大相與言志一云我平生不足惟飯與睡耳他
日得志當吃飽飯了便睡睡了又吃飯一云我則異
於是當喫了又喫何暇復睡耶吾來廬山聞馬道士
嗜睡於睡中得妙然吾觀之終不及彼措大得喫飯
三昧也
今世真玉至少雖金鐵不可近須沙碾而後成者以為
真玉矣然猶未也特珉之精者真玉須定州磁芒所
不能傷者乃是嘗問後苑老玉工亦莫知其信否
伊尹云德惟一動罔不吉德二三動㒺不凶貧賤人但
有常德非復富貴即當得道雖當大富貴苟無常德
其後必敗予以此占之多矣
孟子曰形色天性也惟聖人然後可以踐形中雖不然
猶知強之於外此所以為天性也
十六及第當以鳳咮風字大研與之請文甫收此為據
十六及第却當以天祿石猊為僕作利市
川紙取布頭機餘經不受緯者治作之故名布頭牋此
紙冠天下六合人亦作終不及爾
飲官法酒烹團茶燒衙香用諸葛筆皆北歸嘉事也
契嵩禪師常瞋人未嘗見其笑海月慧禪師常喜人未
嘗見其怒予在錢塘親見二人皆趺坐而化嵩既茶
毗火不能壊益薪熾火有終能不壊者五海月比葬
面如生且微笑乃知二人以瞋喜作佛事也世人視
身如金玉不旋踵為糞土至人反是予以是知一切
法以愛故壊以捨故常在豈不然哉予遷嶺南始識
南華重辨長老語終日知其有道也予自嶺南還則
辨已寂久矣過南華弔其衆問塔墓所在曰我師昔
有夀塔在南華之東數里有不悦師者葬之别墓既
七百餘日矣今長老明公獨奮不顧發而歸之壽塔
改棺易衣舉體如生衣皆鮮芳衆乃大服東坡居士
曰辨視身為何物棄之尸陁林以飼烏鳶何有安以
壽塔為明公知辨者特欲以化服同異而已乃以茗
果奠其塔而書其事以遺其上足南華塔主可興師
時元符三年十一月十九日
紹聖元年九月二十六日東坡居士遷於惠州艤舟泊
頭鎮明晨肩輿十五里寔二十里至羅浮山入延祥
寳積寺禮天竺瑞像飲梁僧景秦禪師卓錫泉品其
味出江水上遠甚東三里至長壽觀又東北三里至
冲虛觀觀葛稚川丹竈次之詣仙者朝斗壇觀壇上
有獲銅龍六魚一壇北有洞曰朱明榛莽不可入水
出洞中鏘鳴如琴筑水中皆菖蒲生石上道士鄧守
安字道立有道者也訪之適出山坐遺履軒望麻姑
峰方飲憩進士許毅來遊呼與飲既醉還宿寳積閣
中夜大風曉壯甚有聲晨粥已還舟憩華光寺從游
者幼子過廵檢史玉寳積長老齊德延祥長老紹冲
冲虛道人陳熙山中可游而未暇者明福宫石樓黃
龍洞期以明年三月復來
紹聖三年八月六日夜雨風旦視東西有巨人迹五是
月某日眉山蘇某與男過來觀
耳如芭蕉心如蓮花百節疏通萬竅玲瓏來時一去時
八萬四千此義出楞嚴世未有知之者也元符三年
九月二十一日書贈都嶠邵道士
李衛公言唐儉輩不足惜觀其容貎殆非所謂名下無
虛士
唐初即用隋樂武德九年始詔祖孝孫竇璡等定樂初
隋用黃鍾宫惟擊七鐘其五鐘懸而不擊謂之啞鐘
張文收乃依古斷竹為十二律與孝孫等吹調扣之
而應由是十二鐘皆用其肅宗時山東人魏延陵得
律一因李輔國奏之云大常樂調皆下不合黃鍾請
悉更製諸鐘磬帝以為然乃悉取諸樂器磨刻之二
十五日而成然以常律考之黃鍾太簇也當時議者
以為是唐自肅宗以後政日急民日困俗日偷以至
於亡以理推之所謂下者乃中聲也悲夫
此道以老聃佛語兼修之常自念此身猶如槁木竪(一作)
(堅)老定不動若復動搖一毫髮許即墮大地獄如孫
武令商君法有死無犯鄭大士所得輒與老夫不謀
而同乃知前生俱是一會中人也
妙總師參寥子予友二十餘年矣世所知獨其詩文所
不知者蓋過於詩文也獨好面折人過失然人知其
無心如虛舟之觸物蓋未嘗有怒者
徑山長老維琳行峻而通文麗而清始徑山祖師有約
後世止以甲乙住持予謂以適事之宜而廢祖師之
約當於山門選用有德乃以琳嗣事衆初有不悦其
人然終不能勝悦者之多且公也今則大定矣
杭州圓照律師志行苦卓教法通洽晝夜行道二十餘
年矣無一念頃有作相自辨才歸寂道俗皆宗之
秀州本覺寺一長老少蓋有名進士自文字言語悟入
至今以筆研作佛事所與游皆一時文人
淨慈楚明長老自越州來始有旨召小本禪師住法雲
寺杭人憂之曰本去則淨慈衆散矣予乃以明嗣事
衆不散加多益千餘人
蘇州仲殊師利和尚能文善詩及歌詞皆操筆立成不
點竄一字予曰此僧胷中無一毫髮事故與之游
蘇州定慧長老守欽予初不識比至惠州欽使侍者卓
契順來問予安否且寄十詩予題其後曰此僧清逸
絶俗語有璨忍之通而詩無島可之寒予往來吳久
矣而不識此僧何也
下天竺淨慧禪師思義學行甚高綜練世事高麗非時
遣僧來予方請其事於朝使義館之義日與講佛法
詞辨蜂起夷僧莫能制又具得其情以告蓋其才有
過人者
孤山思聰聞復師作詩清遠如畫工而雄逸愛放而不
流其為人稱其詩
祥符寺可久垂雲清順三闍黎皆予監郡日所與往還
詩友也清介貧甚食僅足於久幾而不足也然未嘗
有憂色老矣不知尚健否
法穎沙彌參寥子之法孫也七八歲事師如成人上元
夜予作樂滅慧穎坐一夫肩上觀之予謂曰出家兒
亦看燈耶穎愀然變色若無所容啼呼求去自爾不
復出嬉遊今六七年矣後當嗣參寥者
予在惠州有永嘉羅漢院僧惠誠來謁曰明日當還浙
東問所欲幹者予無以答之獨念吳越多名僧與予
善者常十九偶錄此數人以授惠誠使歸見之致予
意且為道予居此起居飲食狀以解其念也信筆書
紙語無倫次又當尚有漏落者方醉不能詳也紹聖
二年三月二十三日東坡居士書
東坡志林卷十一
