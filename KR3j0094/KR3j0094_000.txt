東坡志林雜家類三(雜說之屬)
提要
(臣)等謹案東坡志林十二卷宋蘇軾撰陳振孫
書錄解題載東坡手澤十卷注曰今俗本大
全集中所謂志林者也今觀所載諸條多自
署年月者又有署讀某書書此者又有泛稱
昨日今日不署何時者蓋軾隨手所記本非
著作亦無書名其後人裒而錄之命曰手澤
而刊軾集者不欲以父書目之故題曰志林
耳中如張雎陽生猶罵賊嚼齒穿齦顔平原
死不忘君握拳穿掌四語據東坡外紀乃軾
謫儋耳時醉至姜秀才家值姜外出就其母
索紙所書今亦在卷中自為一條不復别贅
一語是亦蒐輯墨迹之一證矣此本十二卷較
振孫所紀多二卷蓋其卷帙亦皆後人所分
故多寡各隨其意也乾隆四十五年二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
