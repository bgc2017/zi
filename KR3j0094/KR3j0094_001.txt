東坡志林卷一
宋蘇軾撰
僕嘗夢見人云是杜子美謂僕曰世人多誤解吾詩八
陣圖詩云江流石不轉遺恨失吞吳人皆以為先主
武侯皆欲與關羽復讐故恨其不能滅吳非也我本
意謂吳蜀唇齒之國不當相圖晉之所以能取蜀者
以蜀有吞吳之意此為恨耳此理甚長然子美死凡
四百年而猶不忘詩區區自别其意此真書生習氣
耶
韓退之青龍寺詩終篇言赤色莫曉其故嘗見小說鄭
虔寓青龍寺貧無紙取柿葉書九月柿葉赤而實紅
則退之詩乃謂此也
退之詩云我生之辰月宿直斗乃知退之磨蝎為身宫
而僕乃以磨蝎為命平生多得謗譽殆是同病也
石介作三豪詩其略云曼卿豪於詩永叔豪於文而杜
默師雄豪於歌也永叔亦贈默詩云贈之三豪篇而
我濫一名默之歌少見於世初不知之後聞其一篇
云學海波中老龍聖人門前大蟲皆此等語甚矣介
之無識也永叔不欲嘲笑之者此公惡争名且為介
諱也吾觀杜默豪氣正是京東學究飲私酒食瘴死
牛肉醉飽後所發者也作詩狂怪至盧仝馬異極矣
若更求竒便作杜默矣
昨日太守楊君采通判張公規邀余出遊安國寺坐中
論風氣養生之事余云皆不足道難在去慾張云蘇
子卿齧雪啖氊縮背出血無一語少屈可謂了死生
之際矣然不免為胡婦生子窮居海上而况洞房綺
縠之下乎乃知此事不易消除衆客皆大笑余愛其
語有理故記之
唐末五代文章衰盡詩有貫休齊已書有亞棲村俗之
氣大率相似如蘇子美家收張長史書云隔簾歌已
俊對坐貌彌精語既近凡而字無法真亞棲之流近
見曾子固編李太白集後謂頗獲遺亡而有贈懷素
草書歌并笑矣乎數首皆貫休齊已辭格二人皆號
有知識者故深可怪如白樂天贈徐凝退之贈賈島
之類皆世俗無知者所託此不足多怪
元祐元年余為中書舍人時執政患本省事多漏洩欲
於舍人廳後作露籬禁同省往來余白諸公應須簡
要清通何必栽籬插棘諸公笑而止明年竟作之暇
日讀樂天集有云西省北院新構小亭種竹開窗東
通騎省與李常侍窗下飲酒作詩乃知唐時得西掖
作窗以通東省而今日本省不得往來可嘆也
舟中讀文選恨其編次無法去取失當齊梁文章衰陋
而蕭統尤為卑弱文選序斯可見矣如李陵書蘇武
五言皆偽而不能辨今觀淵明集可喜者甚多而獨
取數首以知其餘人忽遺者多矣淵明作閒情賦所
謂國風好色而不淫正使不及周南與屈宋所陳何
異而統大譏之此乃小兒強作解事者
李善注文選本末詳備極可喜所謂五臣者真俚儒之
荒陋者也而世以為勝善亦謬矣謝瞻張子房詩云
苛慝暴三殤此禮所謂上中下殤言暴秦無道戮及
孥稚也而乃引苛政猛於暴虎吾父吾子吾夫皆死
於是謂夫與父為殤此豈非俚儒之荒陋者乎諸如
此類甚多不足言故不言也
玉川子作月蝕詩以謂蝕月者月中之蝦蟆也梅聖俞
作日蝕詩云食日者三足烏也此固俚說以寓其意
也然戰國策曰日月輝於外其賊在於内則俚說
亦尚矣
余在岐下見秦州進一馬騣如牛頷下垂胡側立倒項
毛生肉端番人云此肉騣馬也乃知鄧公驄馬行云
肉騣碨礧連錢動當作肉騣
悲陳陶云四萬義軍同日死此房琯之敗也唐書作陳
濤抑不知孰是時琯臨敗猶欲持重以有所伺而中
人邢延恩促戰遂大敗故次篇悲青坂云焉得附書
與我軍留待明年莫倉卒又北征詩云桓桓陳將軍
杖鉞奮忠烈此謂陳元禮也元禮佐玄宗平内難又
從幸蜀首建誅國忠之策洗兵馬行云張公一生江
海客身長九尺須眉蒼此張鎬也明皇雖誅蕭至忠
然常懷之侯君集云蹭蹬至此至忠亦蹭蹬者耶故
子美亦哀之云赫赫蕭京兆今為時所憐及出塞云
我今良家子出師亦多門將驕益愁思身貴不足論
躍馬三十年恐辜明主恩坐見幽州騎長驅河洛昏
中夜間道歸故里但空村惡名幸脫兔投老無兒孫
詳味此詩蓋禄山反時其將校有脫身歸國而禄山
盡殺其妻子者不知其姓名可恨也
故人董傳善論詩嘗云杜子美詩不免有凡語已知仙
客意相親更覺良工心獨苦豈非凡語耶余笑曰此
句殆為君發凡人用意深處人罕能識此所以為獨
苦豈獨畫哉
憶昔詩云關中小兒壊紀綱謂李輔國也張后不樂上
為忙謂肅宗張皇后也為留猛士守未央謂子儀奪
兵柄入宿衛也子美自許契與稷人未必許也然其
詩云舜舉十六相身尊道何高秦時用商鞅法令如
牛毛此自是契稷輩人口中語也又云知名未足稱
局促商山芝又云王侯與螻蟻同盡隨丘墟願聞第
一義回向心地初乃知子美詩外别有事在也
樂天為王涯所讒謫江州司馬甘露之禍樂天在洛適
遊香山寺有詩云當君白首同歸日是我青山獨往
時不知者以樂天為幸之樂天豈幸人之禍者哉蓋
悲之也
劉子玄辨文選所載李陵與蘇武書非西漢文蓋齊梁
間文士擬作者也吾因悟陵與蘇武贈答五言亦後
人所擬今日讀列女傳蔡琰二詩其詞明白感慨頗
類世所傳木蘭花詩東京無此格也建安七子猶含
飬圭角不盡發見况伯喈女乎又琰之流離為在父
没之後董卓既誅伯喈方遇禍今此詩乃云為董卓
所駈虜入胡中尤知其非真也蓋擬作者疏略而范
煜荒淺遂載之本傳可以一笑也
柳子厚詩云盛時一失貴反賤桃笙葵扇安可常不知
桃笙為何物偶閱方言簟宋魏之間謂之笙乃悟桃
笙以桃竹為簟也梁簡文荅南王獻書云五離九拆
出桃枝之翠笋乃謂桃枝竹簟也桃竹出巴渝間杜
子美有桃竹杖引
元豐七年十二月浴泗州雍熙塔下戲作如夢兩闋云
水垢何曾相受細看兩俱無有寄語揩背人盡日勞
君揮肘輕手輕手居士本來無垢又云自淨方能洗
彼我自汗流呀氣寄語澡浴人且共肉身遊戲但洗
但洗擺脱世間一切此曲本唐莊宗製一名憶仙姿
嫌其不雅馴後改云如夢莊宗作此詞卒章云如夢
如夢和淚出門相送取以為之名
舊讀子美六和寺詩云松橋待金鯽竟日獨遲留初不
喻此語及倅錢塘乃知寺後池中有此魚如金色昨
日復遊池上投餅餌久之乃略出不食復入不可復
見自子美作詩至今四百餘年已有遲留之語則此
魚自珍貴蓋久矣苟非難進易退而不妄食安得如
此壽耶
寇元弼言去歲春徐州通判李陶有子年十七八素不
善作詩忽詠落花詩云流水難窮目斜陽易斷腸誰
同砑光帽一曲舞山香父驚問之若有物憑附者自
云是謝中舍問砑光帽事云西王母宴羣仙有舞者
𢃄砑光帽帽上簪花舞香山一曲曲未終花皆落去
孔壁汲冢竹簡科斗皆漆書也終於蠧壊景鐘石鼔蓋
堅古人之為不朽之計亦至矣然其妙意所以不墜
者特以人傳人耳大哉人乎易曰神而明之存乎其
人吾作易書傳論語說亦粗備矣嗚呼又何以多為
漢武諱巫蠱之事疾之如仇讐蓋夫婦君臣父子之間
嗷嗷然不聊生矣然史記封禪書云丁夫人雒陽虞
初等以方祠詛匈奴大宛已且為巫蠱之魁何以責
其下此最可笑云
陶靖節云倚南窗以寄傲審容膝之易安故常欲作小
軒以容安名之
劉聰聞當為須遮國王則不復懼死人之愛富貴有甚
於生者月犯少微吳中高士求死不得人之好名有
甚於生者
今年吾當詣廣陵暫與子由相别至廣陵逾月遂往南
郡自南郡詣梓州泝流歸鄉盡載家書而行迤邐致
仕築室種果於眉以須子由之歸而老焉不知此願
遂否言之悵然也
韓魏公在中山狄青為副總管陳薦為幕客今魏公之
子師朴出鎮而青之子詠薦之子厚復踐此職亦異
事也
九江陳輔之有於陵仲子之操不娶無子曰我罪人也
東坡曰有猶子乎曰有東坡曰魯山道州乃前比也
輔之一笑曰頼古多此賢陶彭澤不解事忍饑作此
詩意古賢能飽人輔之今為丹陽南郭人
朱氏子出家小名照僧少喪父與其母尹皆願出家照
僧師守素乃參寥弟子也照僧九歲舉止如成人誦
余赤壁賦鏗然鸞鶴聲也不出十年名聞四方此參
寥之法孫東坡門僧也
柳公權論研甚貴青州石末云墨易冷世莫曉其語此
研青州甚易得凡物爾無足珍者蓋出陶竈中無潤
澤理唐人以此作羯鼓鞚與定州花瓷作對豈研材
乎研當用石鏡當用銅此其材本性也以瓦為研如
使鐵鏡耳人之待瓦研鐵鏡也微而責之也輕粗能
磨墨照影便稱竒物其實豈可與真材本性者同日
而語哉
蘄州龐君安常善毉而聵與人語須書始能曉東坡笑
曰吾與君皆異人也吾以手為口君以眼為耳非異
人乎
孔子為魯司寇七日而誅少正卯或以為太速此叟蓋
自知頭方命薄必不久在相位故汲汲及其未去發
之使更遲疑三兩日已為少正卯所圖矣
張睢陽生猶罵賊嚼齒穿齦顔平原死不忘君握拳透
掌
郗嘉賓既死出其所與桓溫密謀之書一篋囑其門生
曰若家君眠食大减即出此書方回見之曰是兒死
已晚矣乃不復念余讀而悲之曰士之所甚好者名
也而愛莫加於父子嘉賓以父之故而不匿其惡名
方回以君之故而不念其子嘉賓可謂孝子方回可
謂忠臣也悲夫或曰嘉賓與桓溫謀畔而子以孝子
稱之可乎曰采葑采菲無以下體嘉賓之不忠不待
誅絶而明者其孝可廢乎王述之子坦之欲以女與
桓溫述怒排坦之曰汝真痴耶乃欲以女與兵坦之
是以不與溫之禍使郗氏父子能如此吾無間然矣
子由之達蓋自幼而然方先君與某篤好書畫每有所
獲真以為樂唯子由觀之漠然不甚經意今日有先
見固宜也
吾無求於世矣所須二頃田以足饘粥耳而所至訪問
終不可得豈吾道方艱難無適而可耶抑人生自有
定分雖一飽亦如功名富貴不可輕得也
范蜀公呼我卜鄰許下許下多公卿而我蓑衣箬笠放
浪於東坡之上豈復能事公卿哉若人久放浪不覺
有病或然持飬百病皆作如州縣久不治因循苟簡
亦曰無事忽遇能吏百弊紛然非數月不能清淨也
要且堅忍不退所謂一勞永逸也
泗洲大聖僧伽傳云和尚何國人也又云世莫知其所
從來云不知何國人也近讀陌史西域傳乃有何國
余在惠州忽被命責儋耳太守方子容自擕告身來
且弔余曰此固前定可無恨吾妻沈素事僧伽謹甚
一夕夢和尚告别沈問所往荅云當與蘇子瞻同往
後七十二日當有命今適七十二日矣豈非前定乎
余以為事之前定者不待夢而知然余何人也而和
尚辱與同行得非夙世有少緣契乎
東坡志林卷一
