藝彀卷下明鄧伯羔撰
綠沈槍
綠沈言其色沈而不浮注論語者曰深青揚赤色其法
等耳杜子美詩苔卧綠沈槍說者多不解鄴中記石季
龍每出用扇夾乘輿或木蘭色或鬱金色或紫紺色或
綠沈色宋書廣州刺史韋朗作銀塗漆屏風二十三牀
綠沈屛風一牀御史中丞請奪朗官王羲之筆經曰有
人以綠沈漆竹管及鏤管見遺斯亦可玩詎必金玉哉
桃源洞口
文獻通考載鼎州桃源洞建炎三年大水有石隨流而
下石間隠隱成文可辨其文曰無為儻易天知人情無
為窈冥神見人形心言意語鬼聞人聲此語殊不减金
人銘也一統志於桃源條下止列太元漁人竟不錄此
不解其故
荒雞
晉書祖逖與劉琨俱為司州主簿共被同寢中夜聞荒
雞鳴蹴琨覺曰此非惡聲也因起舞曰若四海鼎沸豪
傑並起吾與足下當相避於中原史臣曰祖逖聞雞睹
舞思中原之燎火幸天步之多艱原其素懷抑為貪亂
者矣元史史天倪金大安末舉進士不第乃歎曰大丈
夫立身獨以文乎哉使吾遇荒雞夜鳴擁百萬之衆功
名可唾手取也草木子南陽府廉訪僉事巴拜廵按至
彼忽初更聞雞啼曰此荒雞也不久此地當為丘墟天
下其將亂乎遂棄官而隱後南陽果陷夫雞不獨初更
啼為荒雞凡夜鳴不時皆謂之荒雞也余有頌循吏詩
雊雉春堪擾荒雞夜不聞正用此
林君復詩
林君復雖稱能詩能在一詩一詩雖佳佳在兩句兩句
雖工工在二字其詠梅花詩疎影横斜水清淺暗香浮
動月黃昏乃唐人江為詩竹影横斜水清淺桂香浮動
月黃昏也更竹為疎更桂為暗移以詠梅花遂為千古
絶唱
羅彛正詩
郊亭偶見述羅彛正挽陳閣老詩九淵若遇南陽李為
道羅倫巳復官菽園雜記謂當時士人為之而以羅倫
為羅生此說近是如果彛正所自為則𥚹衷狭量甚矣
初彛正忤南陽被謫廬陵與有力焉故士人云云
詩故
梅聖俞和范堯夫殿後書事天子尋常幸直廬褁頭宫
女捧雕輿觀此則知宋之内庭以宫女直輿事杜子美
紫宸殿退朝口號戶外昭容紫袖垂雙瞻御座引朝儀
觀此則知唐之外庭以宫女引朝儀不惟詩好足備故
實
學史
始皇會稽山碑有云夫為寄豭殺之無罪男秉義程妻
為逃嫁子不得母咸化廉清其文三句一韻其義以為
寄豭者被殺而男秉義程矣逃嫁者親絶而婦化廉清
矣邵文莊公學史中掇其辭曰男秉義程妻為逃嫁子
不得母分叚既誤韻乖義舛令人不解
澹淡耕畊
澹與淡通耕與畊通古實不然文選西都賦敶後宫之
麗云乘輚輅登龍舟張鳳蓋建華旗祛黼帷鏡清流靡
微風澹淡浮此澹與淡别為音義也唐六典論府兵之
制云居無事時畊於耕此耕與畊别為音義也謂相通
者字書之謬𫝊襲之訛也
修羊公
屠長卿登余仲周江天閣詩末云定有仙人騎鶴過不
知何地問脩羊嘗寫一通寄余覽者多不解余曰此出
華山志華山西北仙谷中有石榻脩羊公坐卧其上石
榻穿陷嘗見漢景帝帝問公有何能公不答即化作石
羊題其背曰脩羊公謝天子後置石羊於通靈臺羊又
去不知所之詩形容江閣高聳仙人騎鶴過此亦可攀
接但去地遼遠安得問谷中脩羊公長卿詩用意之妙
如此
西廂傳竒
唐故滎陽鄭府君夫人博陵崔氏合祔墓誌銘乃給事
郎試太常寺奉禮郎攝衛州司灋參軍秦貫撰其序略
曰府君諱恒皇試太常寺協律郎文業著於當時禮義
飾於儒行少有倜儻之志長負瓌竒之名不苟譽以求
容每親仁以竭愛樂善孜孜不愠知鮮量包江瀆氣合
風雲今之古人人雖上出神不優德享年六十夫人博
陵崔氏令門賢族慶餘承善四德兼備六親雍和仁讓
得於天真慈惠立于素尚母儀内則動静可師禮行詩
風進止成灋雖婕妤女史大家經教承之於諷習推之
於行源者亦異代殊人其歸一旨享年七十有六以大
中十二年二月二十七日合祔於先塋之側其鄉里原隰
之號載於舊記此闕而不書女一適范陽盧損之子六
人頊珮瑾玘璆琬咸繼遺芳克修至行云姑熟吴公一
好古博雅士也與余善嘗搨一紙示余而志其后曰往
外舅安齋翁教睢州得是碣於州之蒔圃者始塵淖不
可讀已而得其大凡囅然曰此崔氏家乘也豈造物者
欲雪其詬迺出是以平反之乎不然苔封烟鎖幾世幾
年以此峕顯耶
琵琶荆釵二記
琵琶托名於蔡伯喈耳其實牛相國僧孺之子繁與同
時蔡生邂逅文字交尋同舉進士才蔡生欲以女弟適
之蔡巳有妻趙矣力辭不得後牛氏與趙處能卑順自
將蔡仕至節度副使荆釵記托名於王龜齡不知其由
第龜齡令人姓賈氏龜齡自為令人壙志云然謂王賈
同邑且世姻故令人歸於我逮事舅姑以孝稱從其夫
某遊於越入仕於朝出守饒䕫湖泉四州賢而有助初
封恭人再封令人乾道四年十二月十日卒於泉之郡
舍享年五十有五
功顯君
王弇州魏相論曰博陸侯以地節春歿御史大夫相以
夏因許廣漢極言世卿之横譏切霍氏遂得入給事中
去尚書副封而功顯君之邪謀始發矣按漢書王莽傳
加安漢公號曰宰衡賜公太夫人號曰功顯君又按霍
光傳光夫人顯愛小女成君欲貴之顯與功顯君自二
人
祭江陵相公文
吏部醵祭江陵相公文海内傳誦以其美而刺刺而隱
也潘元茂有魏王九錫之篇揚子雲有劇秦美新之論
九京可作兩生有厚顔矣其文曰嗚呼人之言公者我
知之矣才之為臯為禹也道之為孔為夷也功之為尹
為旦也文之為典為謨也數者相業之最勝也然而古
人皆有之此常人之事未足以為公言也惟公則有所
謂非常者焉常人泥於故俗而公則達於聖哲之所不
能常人緣於物情而公則出於鬼神之不可測以老成
戴幼冲而有蓍龜之孚以臺閣馭厰監而有指臂之用
前此未有也撤警柝於要戎而有袵席之安投空券於
猾夷而有死命之制前此未有也丁丑之留力破羣言
而天下諒其非忍庚辰之去累疏不置而天下信其非
欺前此未有也讓有所不必崇而上公可以卧拜嫌有
所不必避而象賢可以首臚前此未有也彗孛不害於
天時震崩不害於地利盜賊革鬭不害於人和前此未
有也公之始進為天下去邪而為謀密公之臨終薦賢
以自代而用意深前此未有也常人未沒而先沒沒而
輒沒惟公則儼然沒而不沒焉可不謂之非常耶雖然
公之非常惟公自知惟天地祖宗知之而已余輩常人
也雖有所言又安能以知公耶此是孫文融筆
量衡古今多寡
古今注釋量衡名數甚悉而不言古今多寡之别沈括
曰秦漢以前量度升斗計六斗當今一斗七升九合稱
三升當今十三兩王楙曰漢二斗七升當今五升四合
八升當今二升一合六分六升當今一升六合左傳疏
曰魏齊斗稱於古二而為一周隋斗稱於古三而為一
武夷䜟石
武夷九曲溪頭石上有詩相傳為晉人郭璞題䜟詩乃
唐人近體宋元以下氣格其非景純作無疑矣修志者
不能為之辨正濫附集中以是知古今所稱神仙幽怪
之事詎足盡信哉詩曰黃岡降勢走飛龍鬱鬱蒼蒼氣
象雄兩水護纏歸洞府諸峯羅立拱神宫林中猛虎横
安跡天外狻猊對面崇玉佩霞衣千百衆萬年&KR0726;境似
崆峒天目山絶句亦鄙俚亦托言璞見古杭雜記
崔謝詩
唐人詩却有勝前人處謝芳姿顦顇非昔容羞與郎相
見語質而辭賸崔鶯鶯為郎憔悴却羞郎言簡而意盡
芳姿王珉嫂婢鶯鶯與張生通者世謂張生為元稹所
托非是蓋實有其人
塔影
酉陽雜爼載陳司徒在揚州時東市塔影忽倒老人言
海影翻則如此此似不然金陵牛首山有精舍對塔隙
其扉如彈丸許塔影入隙倒見室中帷幕上南村輟耕
錄所載松江夏監運家西壁上塔影亦然
丹陽
天下有三丹陽周成王封熊繹於丹陽在今歸州此最
久次丹陽郡治宛陵治建鄴治江寧兩漢及隋其徙不
一次丹陽縣屬吾郡唐天寳初以郡稱後以縣稱並古
曲阿地
姓字竒奥
古人字只一言狄黑曾蒧字晢秦冉字開公夏首字乘
顔祖字襄申黨字周左人郢字行燕伋字思廉潔字庸
顔何字冉任不齊字選原亢字籍白丹字圭司馬牼字
牛屈原字平陳勝字涉文種展獲字禽劉邦張釋之公
孫弘字季項纏字伯項籍字羽叔孫何字通彭越字仲
張歐吴廣枚乘顔之僕字叔楚元王交朱雲字游爰盎
字絲鄭當時字莊顔無繇劉德字路眭弘字孟周仁字
文焦延夀字贛延岑字牙許敬字鴻顔之推字介李曇
字雲劉乾字天羅靖字禮張廵字廵房玄齡字喬顔師
古字籀孫晟字鳳李條徐倫字堅毛欽字傑又有字三
言者高歡字賀六渾宇文覺字陁羅尼宇文邕字禰羅
突屈突無為字無不為崔弘度字摩訶衍
古人名與字相易者漢書匈奴傳王嬙字昭君後漢書
南匈奴傳王明君字嬙舊唐書房喬字玄齡新唐書房
玄齡字喬古人名與字不易者司馬道子字道子孔安
國字安國&KR0907;仲文字仲文王僧孺字僧孺劉孝綽字孝
綽蔡興宗字興宗孟浩然字浩然郭子儀字子儀楊燕
竒字燕竒蕭惟明字惟明張廵字廵戚同文字同文劉
混康字混康近代黃仲昭字仲昭陳從彛字從彛
姓一字名三字鬭穀於莵(見左傳)董之蘩菁(見戰國策)李觀音
得董六斤黑張般若師趙般若宗(見桂海虞衡志)叚信苴福叚
信苴日(見大明一統志)姓三字名一字二字阿史郍忠(見唐書)侯
莫陳說侯莫陳穎(見北史)侯莫陳利用(見宋史)
有複掩古人姓名者竇融字周公秦將軍姓名孔子又
劉箕子朱孫卿許顔回(並漢人)孫魯班(權女)庾晏嬰庾黔婁
祖孫登(並梁人)孔巢父吕周任嚴灌夫(並唐人)翟馬周羅孟
郊(並宋人)楊虞卿李虞卿劉彭祖竇彭祖直彭祖嚴彭祖
張彭祖鄧彭祖王彭祖(時代不一)
南齊張融曰昔有鴻飛天首積遠難明越人以為鳬楚
人以為乙人自楚越鴻常一耳唐人盧鴻一取此孔融
薦禰衡表鷙鳥累百不如一鶚元人王鶚字百一取此
鍾繇之繇讀如瓊瑶之瑶字元常取咎繇陳謨彰厥有
常之義温造之造讀如皂白之皂字簡輿取造車自輿
始之義吾友焦竑字弱侯取考工記竑其輻廣以為之
弱之義魏相鍾傅孔巢父俱字弱翁此其義易暁耳
誤標人詩文
學殊半豹藝媿全牛此顧雲投戶部鄭員外唘也楊用
修丹鉛總錄謂是李商隱四六蟭螟殺敵蚉眉上蠻觸
交争蝸角中何異諸天觀下界一微塵裏鬭英雄此白
居易感物詩也顧元慶夷白齋詩話謂是僧溥光之作
皆不審何據
鄭小同
鄭玄本傳玄子益恩玄以其手文似巳名之曰小同鄭
玄别傳玄有子為孔融吏舉孝廉融之被圍往赴為賊
所害有遺腹子以丁卯日生而玄以丁卯歲生故名曰
小同二說一以為子一以為孫未詳孰是至小同之義
宜在春秋桓六年九月丁卯子同生小同生日干支偶
合故命名如此兩𫝊俱未見其可也小同仕魏司馬文
王鴆殺之
馬異
文獻通考載馬異五十八事獨不及玄宗舞馬何也馬
之為妖莫甚於此
魚雙名
宛委餘編魚雙名者剛山蠻蠻洛水庸庸見山海經按
山海經剛山之尾洛水出焉其中多蠻蠻樕&KR2739;之山食
水出焉其中多鱅鱅之魚其所舉况亦未盡有囂水之
鰼鰼有敦水之䰽䰽有深澤之鮯鮯焉因廣之鳥雙名
者嘉陵□□青丘灌灌又鶼鶼崇吾蠻蠻藥山羅羅又
鸇鸇周周行扈氏唶唶宵扈氏嘖嘖酉陽兜兜獸雙名
者招搖狌狌姑逄獙獙空桑軨軨泰山狪狪泰戲䍶䍶
霍山朏朏放臯文文南中猩猩又雙雙北荒蛩蛩又羅
羅交廣&KR0859;&KR0859;即狒狒又羊羊拘扶山豵豵蟲雙名者先
民山之猎猎
惹
丹鉛總錄舉王維詩楊花惹暮春李賀詩古竹老稍惹
碧雲温庭筠暖香惹夢鴛鴦錦孫元憲六宫眉黛惹春
愁以為用惹字凡四皆妙獨不徵及賈至春日偏能惹
恨長詎此惹未為妙邪不得詩旨弇州之譏是也
明駝
古木蘭辭願借明駝千里足送兒還故鄉酉陽雜爼曰
駝卧腹不帖地屈足漏明則行千里此以駝言楊太真
外𫝊太真私發明駝使持龍腦香三枚遺祿山本注明
駝使腹下有毛夜能明日馳五百里此以人言兩說俱
似未妥更宜訪之博物君子
欠龠
欠去劔切張口氣悟也龠弋灼切躍微動氣而生物也
皆有口之義故諸書字凡从口者多以龠代之从欠者
多以口代之如吹為龡和為龢喈為龤吭為䶳唱為&KR0008;
嘑為&KR0008;音義並同听與&KR2284;音同義異听笑貌&KR2284;大箎也
欨為呴㰦為呿欪為咄欸為唉欷為唏歔為嘘欬為咳
歂為喘歋為嗁歉為嗛&KR0008;為嗑歎為嘆歗為嘯&KR0008;為嘖
歕為噴歐為嘔歙為噏音義並同欦與吟歈與喻歆與
喑欽與唫歇與喝欣與听音義並異欦與劔切厓下也
歈雲俱切听魚巾切
二聲合為一字
古語有二聲合為一字者書𫝊中多有之筆為不律茨
為蒺藜(爾雅)椎為終葵(考功記)盍為何不(孟子注)叵為不可(說文)
癃為龍鍾老為潦倒(韻府羣玉)弄為&KR1803;㣚(丹鉛總錄)蓬為勃籠槃
為勃闌團為突欒圈為屈攣錮為骨露(容齋隨筆)角為矻落
旁為步廊殼為咳洛大為忒㬠渾為鶻崙(諺)此從西域
二合之音切字之元也
百勸新詞
吾友丁一僑義人也作百勸新詞通俗誡世詞若淺而
寓意深事若近而垂教遠以法求之非所論一僑矣與
山隂王畿善畿訪其市居為書數語屏上曰屏内寂然
屛外喧然内外兩忘幽人之㕓寂匪遺朋喧匪混俗喧
寂兩忘碩人之軸且謂一僑恥獨為君子此心可以入
道人世貿貿焉騰口說徼寵利於爾徑庭矣
&KR1134;姓不同逢
古人有&KR1134;蒙&KR1134;丑父&KR1134;安&KR1134;萌音如龐文从舉舉俗作
㪯故今文應然劉攽東漢刊誤說亦猶此顔之推家訓
曰逄姓之逄與逢遇之逢要為别字此亦無據蓋逄逄
本一字而妄為分别無救於誤也左傳孟子東漢書今
本皆作逢須正之
二字俱非正音
二字俱非正音者欸乃(襖靄)委蛇(逶迤)万俟(木其姓)齊衰(咨催)從
頌(匆容)氣禀(餼廩)隴種(龍鍾)龜兹(邱慈國名)允吾(鉛芽縣名)袒免(但問)宿留
(秀溜)嫪毐(勞靄人名)汁防(什方縣名)食其(異基審酈二人名)日碑(密低秺侯名)差
池(蹉跎)般若(鉢惹)咎繇(臯遥人名)荼首(蔡茂兩頭鹿)方良(罔兩)扶服(匍匐)控
揔(空怱)盧維(雷雍二水)勞来(潦去聲睐)隆慮(林閭山名)於戲(烏呼)畏佳(隈佳)嶧
隗(摧頽)蠏螺(傴僂)諒隂(梁闇)辟倪(睥睨)魁結(椎髻)身毒(捐竺國名)慮虒(慮夷)
(縣名)朱提(殊時縣名)取慮(趨閭縣名)虖池(滹沱水名)谷蠡(鹿離匈奴王名)枹罕(夫謙)
(縣名)&KR0008;氏(拳精縣名)格澤(鶴鐸星名)宛句(冤劬縣名)雩婁(吁閭縣名)且慮(趄廬縣名)
馮相(憑相去聲馮相氏)令支(鈴祗縣名)番汗(盤寒縣名)番禺(潘隅縣名)葷粥(獯鬻)
(西戎名)閼與(焉預地名)柱夫(主扶翹搖車)烏秅(鴉撾國名)浩亹(閣門山名)縱臾
(慫慂)烏氏(烟支姓)敦牟(對堥二器)朝那(潮儺縣名)曲遇(去上聲顒地名)約束(要成)
辟易(闢亦)區霿(寇茂)冐頓(沒突人名)可汗(克寒戎酋)燭營(括撮)蠭門(逢蒙人姓)
(名)相近(祖迎)次且(趦趄)斯沾(賜覘)陂池(坡陁)獨鹿(屬鏤劔)閼氏(胭脂匈奴)
(單于后)趨數(促速)渾敦(混沌)參差(琛縒)
刀斗
李廣不擊刀斗張飛書刀斗銘字從刀音從刁蓋古字
刀有都牢丁聊二音而後人别為刁耳
如何之樹
神異經曰南方荒中有如何之樹三百歲作華三百歲
作實有核形如棗長五尺金刀剖之則飴非此則辛食
之得地仙酉陽雜爼曰祁連山上有仙樹一名四味木
其實如棗竹刀剖則甘鐵刀剖則苦木刀剖則酸蘆刀
剖則辛按二木所産南北異方金鐵剖之甘苦異味明
非一物矣楊用修秇林伐山改金竹甘苦數字牽合為
一非其實也
馮夷
河伯姓名馮夷見聖賢冡墓記或曰符容切或曰皮平
切並無據也穆天子傳作無夷符容音之轉山海經作
冰夷皮平字之譌
訛貨
譌古訛字䞈古貨字為造也造化也故為與化字偏旁
互用
口厶阝卩等字不得混
倘口之於厶可以相假則員員(音運)句勾(古借用句俗改从厶)和私單
單(姓)吉(音確)去右厷(音肱)筥笞兄允何所别也倘阝(从邑省)之於
卩(从節省)可以相假則郤(晉大夫叔虎邑)卻(與却)邵(姓)卲(高也)弼(音佩國名)
弼(音弼義同)邲(音秘地名)邲(音瑟玉鮮潔貌)鄂(郡名)卾(口上腭也)郗(音絺姓也)郗(音希骨節間也)
何所别也倘水與氵火與灬心與小一切相代而不擇則
汞江泉泊炑杰烊羔意愔怠怡忠忡忘忙愁愀悲悱怒怓
怎怍愈愉忌忋又何所别也古人言讀書不識字近代能
書人多不識字偏旁舛迕意義懸絶蓋字之大厄也
字畫不得移換
上下士干太犬吕吅(下火袁切驚呼也)品&KR2958;(下音鈴衆聲也)&KR0034;
㗊(上音迓下音責)另加(上孤另之另)古叶召叨員唄(下音敗梵聲)哲
唽(下潮哳鳥聲)含吟(上胡南切从今从口)啻啼(上音翅)咠咡(上音緝下音貳)唁噭
(下音口)吴吞(上即吳字吴志無口為天有口為吴)吉吉(下音確)可叮呆杏(上即)
(保字後人借作癡騃字非是)售唯(並从隹非从佳)集椎架枷(下音加項械也又通作連)
(枷字)李杍(下音梓治木器)枲枱(上音葸麻有子也下音移耒端木)栗栖未末
杳杲旻旼(音同上秋天下旼旼和也)旱旰(上侯罕侯幹二切一古汗切)[莫-大+羽]習(上音)
(榻)暈暉昱音(上余六切日光也)易曶(上音亦从日从月下音忽从日从勿)昊昋
(下音貴姓)晏宴(上於諫切天清也日旰也下伊甸切合飲也)脣脤(上口脣字俗作唇下音蜃祭肉)
(盛以蜃器)朞期(下可通上上不可通下)仌从(上冰下從)仚仙(上音軒輕舉貎說文人在山上)
出屾(下所因切)岑岒(下音鉗山名)㚣奻(上即妓字下女間切訟也)衾衿(上音欽下音今)
褒褓(下音保小兒藉)裹裸(上音果下音邏)裴裶紊紋(上去聲)累細垕
垢美羍(上音每从羊从大好也下音塔羊子)&KR0034;牪(上音宂下音願)罵駟(上从罔)&KR0034;
騳(上五豆合麥二切下徒鹿切馬走也)谿豀(上音欺即溪字下音兮反戾也)淼㴇(上音渺下音茫)
棗棘(字並从朿不从束)㕛双(上古友字下俗雙字)省眇毐坶(上音藹嫪毐人名下)
(音牧即牧野字)皇珀(上从王下从玉)陊卶(上音堕壊也下音熾有大度也)阹却(上音區阹遮禽)
(獸)&KR0008;邲(陊卶以下上从阜下从節)阺邸(上音池陵也)阰弼(上音避山名)陃邴(音同)
(上人名下姓)隍&KR1609;(音同義異)陴郫(下縣名)陬郰(音同上月名下邑名)陼都(上音主邱)
(也)隕鄖(下國名)隖鄔(上音伍)阮邧(音同下邑名)陻鄄(下音烟)障鄣(下郡)
(名)防邡(下音方)陲郵(上音垂)陜郟(下音夾郟鄏地名)隃鄃(上音俞越也下音輸)
(縣名)陪部(阺邸以下上从阜下从邑)
昃&KR0008;(周禮昃作&KR0008;)囂嚻(周禮囂作嚻)鼉&KR2396;(汲冢周書鼉作&KR2396;)猷猶(詩猷作猶)息
&KR0008;(乾坤鑿度息作&KR0008;)朏&KR0008;(元命包朏作&KR0008;)姓&KR0008;(詛楚文姓作&KR0008;)婦&KR0008;(詛楚文婦作&KR0008;)婚
&KR0008;(詛楚文婚作&KR0008;)姻&KR0008;(詛楚文姻作&KR0008;)槃㮽(石鼓文槃作㮽)憐&KR0034;(石鼓文憐作&KR0034;)好□
(石鼓文好作&KR0008;)條條(石鼓文條作條)驁䮯(石鼓文驁作䮯)熾□(石鼓文熾作□)罔&KR0034;(淮南)
(子罔作&KR0034;)翕翖(漢書烏孫傳翕作翖)裝&KR0034;(後漢書杜林傳裝作&KR0034;)翅翄(說文翅作翄)秋
秌(說文秋作秌)稿稾(說文稿作&KR0034;)裘&KR0034;(說文裘作&KR0034;)舅&KR0008;(說文舅作&KR0008;)李杍
(說文李作杍)勇觔(說文勇作觔)
右上下士干以下從衡結構有一定之體毫釐之差不
免千里之誚也昃&KR0008;囂嚻以下前人改爾便堪作古
雙
南村輟耕錄引雲南雜誌夷有田種稻其佃作三人使
二牛前牽中壓而後驅之一日為一雙以二乏為巳二
巳為角四角為雙約有中原田四畆文獻通考載南詔
土俗田五畆曰雙上官授田四十雙上戶三十雙以是
為差犁田一牛三夫前牽中壓後驅無貴賤皆耕二說
不無小異而四畆五畆未見歸一更考之
棬素
世屈木為盂稱之凡二字焉上丘圓切下蘇故切初得
其音不解其文及觀趙岐孟子義猶桮棬注桮棬桮素
也乃知是棬素二字世稱門内室外小巷凡一字為盧
貢切亦不詳其故及觀南史東昏侯遇弑於西弄乃知
弄是宫中别道如永巷之類也世謂棺之兩頭木凡一
字戶戈切以為此俗語耳及觀戰國策昔王季歷葬於
楚山之尾欒水齧其墓見棺之前和乃知所稱戶戈者
此字
螽斯朕虞
周南螽斯羽說文螽蝗屬集𫝊累螽斯為蟲名堯典汝
作朕虞𫝊虞掌山澤之官史記累朕虞為官名漢紀惠
帝諱盈之字曰滿文帝諱恒之字曰常諱盈之字諱恒
之字四字連讀意義可見注漢書者襲用其文是不
解盈之恒之非二帝名曰滿曰常非二帝字舛又大
矣
魚龍夜
秦州有魚龍川鳥鼠谷老杜秦州雜詩水落魚龍夜山
空鳥鼠秋就其名借其字不實不浮是為合作按水經
注曰魚龍以秋為夜魚龍之夜正鳥鼠之秋二句互意
更妙諸家注多不解
解姓名失實
楚令尹鬭穀於莵字子文孔安國解論語子文姓鬭名
穀字於莵仲尼弟子商瞿字子木顔師古解漢書姓商
瞿名子木均所謂鹵莽滅裂之學
頓歜姓名
頓都困切次也貯也壞也又姓宛委餘編引漢人頓肅
何不云秦人頓弱義不拜王者乎歜昌六切盛氣貌又
人名洪武正韻引戰國顔歜何不云公父文伯名歜乎
人有顯隱時有先後
王制
王制一篇當是古禮經有此其曰王者之制祿爵公侯
伯子男凡五等諸侯之上大夫卿下大夫上士中士下
士凡五等而孟子曰天子一位曰君一位者此名位不
如王制也其曰制農田百畆百畆之分(房問切)上農夫食
九人而孟子曰百畆之糞此用字不如王制也其曰諸
侯之下士視上農夫祿足以代其耕也中士倍下士上
士倍中士下大夫倍上士卿四大夫祿君十卿祿次國
之卿三大夫祿君十卿祿小國之卿倍大夫祿君十卿
祿而孟子云云此文法不如王制也說者以為作於秦
漢之際非然也
藝彀卷下
