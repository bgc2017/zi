藝彀雜家類二(雜考之屬)
提要
(臣)等謹案藝彀三卷彀補三卷明鄧伯羔撰
伯羔有今易筌己著錄是書援据經籍考証
頗為詳贍雖多本舊文亦頗自出新意如疑
漢有兩牟融辯出師表原有兩本皆為有見
引西京賦証澹淡為兩字引唐六典証畊耕
為兩字於六書辯析亦精闢蘇氏檮杌之妄
正邵子稱外臣之非尤能力持公論不附和
門戶之局至續博物志本南宋李石所撰書
中明出曾公亮王安石曾慥之名而疑為唐
人殊為疎舛又据西溪叢語七修類藁以落
霞為鳥名蟲名亦失别擇謂通考馬妖當收
舞馬則迂謬彌甚然隆慶萬歷以後士大夫
惟尚狂襌不復以稽古為事是編廣徵博引
足備參稽在爾時猶為篤實之學矣乾隆四
十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
