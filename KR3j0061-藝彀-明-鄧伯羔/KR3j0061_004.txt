藝彀補明鄧伯羔撰
過夏相公墓詩
予不佞材質闇劣無競心無迕語於詩亦然若聞韶忘
味之作所不敢有也嘗示子儀過夏相公墓詩子儀謂
予詩雖屬譏評猶深歎悼蓋深知予也詩曰白草青松
學士原是非千載定何論一言可為先生憾遜國諸頑
不受恩嘉靖間雲南楊僎請表揚建文諸忠臣世廟
問禮官昨給事中言建文諸臣事云何夏言對曰諸臣
誤君亂國先朝誅殛豈宜褒錄事遂寢詩謂言死非其
罪而有死道也
幽光顯揚之碑
茅山乾元觀有二十三代宗師觀妙先生幽光顯揚之
碑政和間陳輔撰文蔡仍書丹嘉靖間其碑為山氓仆
而破之後數年雷雨大作仆者復立解者漸合久而凑
泊無復齟齬宛然如故山中父老悉能言之蓋不啻楊
用修所稱蒲城碑與薦福寺碑為神物護持者
象山
象山學術千古自有公論至詆為異教則愛憎之口耳
趙東山為其像贊得之矣贊曰儒者曰其學似禪佛者
曰我法無是超然獨契本心以俟聖人百世
孚壬
說文孚卵化也其功用在外字凡音同孚皆有外之義
稃米殼也麩麥皮也柎花房也苻草甲也膚肉表也郛
外城也簠(敷甫二音)盛黍稷之器殍(敷摽二音)餓死人中不實者
俘軍所獲取諸外者壬象人懷妊之形其根著在内字
凡文從壬皆有内之義淫浸淫脉理也任包藏凶惡也
&KR0034;(羞)忍耻也飪熟食衽衣襟徵(音征)歛且聚也徵(音止)物盛大
而繁祉也義皆在内
銀燭
穆天子傳天子之寳璿珠燭銀梁簡文詩燭銀踰漢女
江總貞女峽賦含照曜之燭銀本此王子年拾遺記浮
忻國貢蘭金之泥狀若紫磨之色百鑄變白有光如銀
即銀燭是也周興嗣千字文銀燭煒煌賈至詩銀燭朝
天紫陌長本此丹鉛總錄所擬未為允也
五祀
五祀之名見於三禮儀禮既夕行禱於五祀乃卒周禮
大宗伯以血祭祭社稷五祀司服王祭五祀則希冕小
祝設道齎之奠分禱五祀禮記王制大夫祭五祀曲禮
天子諸侯大夫祭五祀歲徧所稱五祀有其凡無其目
然或以天子祭(大宗伯司服小祝)或以大夫祭(王制)或以士祭(既夕)
等差又若是不一也月令四時祭戶竈中霤門行列其
目不舉其凡說者謂是五祀然不詳祭者誰何當是天
子以下通行耳至祭法制為等差詎非此篇後出折衷
前人而為之說乎以觀廟制天子七諸侯五大夫三適
士二官師一庶人祭於寢内神外神當一例也天子七
祀司命中霤國門國行泰厲戶竈諸侯五祀司命中霤
國門國行公厲大夫三祀族厲門行適士二祀門行庶
人一祀或戶或竈予重光單閼之歲塞涂月之朔日繕
修曾大夫耕隱舊廬而奠居焉問祀於友人吴羔吴羔
曰庶人一祀予曰然於是議妥靈之處門之内戶之外
也門尊戶卑吾從其尊遂題曰司門之神以數不敢僣
以名不敢泥吴羔謂予為達於禮
陳孟常對策
數年来朝廷之上議論頗多言者輕聽者厭勢固宜
耳陳懿典壬辰會試第二人也其對策有言事有其意
而未有其形務逆銷之而勿先指之恐其遂無所忌也
中有所私而外有所避務緩格之而毋急持之恐其遂
無所憚也此數言者今時對證之藥石也士大夫服而
行之可以享和平寧謐之福嘗曰經生言無當世用若
此者可弁髦視之乎
天圓篇
火日外景金水内景此曾子天圓篇中語也劉邵人物
志襲其辭曰火日外照不能内見金水内暎不能外光
二者之義蓋隂陽之别也横渠正蒙又襲其辭曰火日
外光能直而施金水内光能闢而受受者隨材各得施
者所應無窮神與形天與地之道與理愈析而愈明辭
愈搆而愈精識者何嫌其述也
外臣
幸逢堯舜為真主且放巢由作外臣此邵堯夫詔三下
答鄉人不起之作也按儀禮凡自稱於君士大夫則曰
下臣宅者在邦則曰市井之臣在野則曰草茅之臣庶
人則曰刺草之臣他國之人則曰外臣然則外臣堯夫
不應得稱也方是時天下一統匪止累言且戾名實
于中丞治生
廉者不富富者不廉世俗大都然耳而亦有不然者幼
嘗讀于中丞墓誌誌其語云士君子一入仕途志意漸
廣非取之於官何以足用故治生所以養廉也中丞名
湛字瑩中正德辛未進士歷膴仕數十年以治生起家
家用饒裕今其子孫率豐於財仕者無簠簋不飭之誚
有以詿誤見譴者鄉人諒其無他
口角之誤
寧為雞口無為牛後張守節注曰雞口雖小猶進食牛
後雖大乃出糞也延篤曰口當為尸雞尸雞中主也予
之齒者去其角顔師古注曰牛無上齒則有角其餘無
角者則有上齒丘橓曰角當作甪鳥之長喙也愚按作
口與角者正作尸與甪者鑿也
記事摽擬
易牙辨淄澠二水味(見類林)而李贊皇能辨江表水與建
業城下水(見中朝故事)荀勖食筍進飯知是勞薪炊(見世說)而
陸鴻漸飲茶知為勞木所烹(見胡子衡齊)此前人摽擬為竒
非其實也諸如此類一不可無再不可有
曹景宗能詩
景宗有才人也去時兒女悲歸来笳鼓競借問行路人
何如霍去病其凱還聯句也容齋隨筆謂曹公未必辦
此好事者為之耳此大不然景宗答釋法雲書云法師
識踰有境學詣無生揄揚之善煥如東里披玩周環用
忘所疾此書即梁朝諸文士不能過也何有二韻哉梁
書本傳稱景宗自恃尚勝每作書字有不解不肯問人
皆以意造書肯倩人乎洪景盧何居之高視之下也
文夫人事
文信國夫人既收信國屍隨某公主下嫁後得公主懿
旨還鄉臨終時問浣婢索舊香嚢曰此我齠齔時得之
父母者持信國祭文曰此得之丞相者我死置我懷中
將以見吾父母吾夫於地下為無媿也七修類稿所引
指南錄者如此郎仁寳又自為說曰夫人既陷而公被
執音信無傳不應酬妻之辭得至夫人所矣意公與夫
人間關窘急之時必已同約死難特先書與夫人以勵
其志若自為贊亦前寫具衣帶間也愚謂仁寳之言差
得昔人情事再摭以禆前卷所未盡
續博物志
續博物志一卷近年新安吴琯刊行題曰晉李石撰按
書中多及唐事非晉人所為可知矣矧晉亦未聞有李
石其人也唐襄邑李石字中玉宋資陽李石字知幾俱
有盛名未知此書是誰為之者
梁顥
世傳梁顥舉進士甲科年八十二其謝表云白首窮經
少伏生之八歲青雲得路多太公之二年按本傳顥雍
熙二年進士景德元年卒年九十二逆數甲科時七十
三也容齋随筆辨證之亦未覈
皇佐揚天惠
王粲從軍云一由我聖君劉楨贈五官中郎將云昔我
從元后二子者顯然帝操矣而植詩云皇佐揚天惠第
以漢相目其父耳嗟乎詩之言志不止於辭是可以占
人賢不肖矣此溧陽錢𠫭軍(清)語足以補予前篇所不
及
藝彀補
