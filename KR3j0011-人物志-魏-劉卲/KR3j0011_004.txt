右人物志三卷十二篇魏劉邵撰案惰唐
經籍志篇第皆與今同列于名家十六國
時燉煌劉昞重其書始作注解然世所傳
本多謬誤今合官私書校之去其複重附
益之文爲定本内或疑字無書可證者今
據衆本皆相承傳疑難輙意改云(邵之叙五行曰)
(簡暘而明砭火之德也徧檢書傳無明砭之證案字書砭者以石刺病此外更無他)
(訓然自魏晉以後轉相傳寫豕亥之變莫能究知不爾則邵當别有異聞今則亡矣)
愚謂明砭都無意義自東晉諸公草書啓
字爲然疑爲簡暢而明啓耳文寬夫題
劉邵字孔才廣平邯鄲人也(據今官書魏志作勉劭之)
(劭從力他本或從邑者晉邑之名案字書此二訓外無他釋然俱不恊孔才之意說)
(文則爲邵音同上但召旁從阝耳訓高也李舟切韻訓美也高美又與孔才義符揚)
(子法言日周公之才之邵是也今俗罵法言亦作邑旁邵蓋力阝文近易訛讀者又)
(昧偏傍之别今定從邵云)建安中爲計吏詣許太史上
言正旦當日蝕邵時在尚書令荀彧所坐
者數十人或云當廢朝或云宜却會邵曰
梓慎禆竈古之良史猶占水火錯失天時
禮記曰諸侯旅見天子及門不得終禮者
四日蝕在一然則聖人垂訓不爲變豫廢
朝禮者或災消異伏或推衍謬誤也彧善
其言敕朝會如舊日亦不蝕魏黃初中爲
尚書郎散騎侍郎受詔集五更群書以類
相從作皇覽後與議郎庾嶷荀詢等定科
令作新律十八篇著律略論遷散騎常侍
嘗作趙都賦明帝美之詔邵作許都洛都
賦時外興軍旅内營宫室邵作二賦皆諷
諫焉景初中受詔爲都官考課邵作七十
二條及略說一篇又以謂宜制禮作樂以
移風俗著洛論十四篇正始中執經講學
賜爵關内侯凡所撰述法論人物志之類
百餘篇卒追贈光禄勲詔書博求衆賢散
騎侍郎夏侯惠上䟽盛稱邵才史臣陳壽
亦曰邵該覽學籍文質周洽云
劉昞字延明燉煌人也年十四就博士郭
瑀瑀弟子五百餘人通經業者八十餘人
瑀有女始笄妙選良偶有心於昞遂别設
一席謂弟子曰吾有一女欲覓快女婿誰
坐此席者吾當婚焉昞遂奮坐神志湛然
曰昞其人也瑀遂以女妻之昞後隱居酒
泉不應州郡命弟子受業者五百餘人李
暠據凉州徵爲儒林祭酒從事郎暠好尚
文典書史穿落者親自𥙷葺昞時侍側請
代其事暠曰躬自執者欲人重此典籍吾
與卿相遇何異孔明之會玄德遷撫夷護
軍雖有政務手不釋卷暠曰卿注記篇籍
以燭繼晝白日且然夜可休息昞曰朝聞
道夕死可矣不知老之將至孔聖稱言昞
何人斯敢不如此昞以三史文繁著略記
百三十篇八十四卷燉煌實錄二十卷方
言三卷靖恭堂銘一卷注周易韓子人物
志黃石公三略行於世沮渠蒙遜平酒泉
拜秘書郎專管注記築陸沈觀於西苑躬
往禮焉號玄處先生學徒數百月致羊酒
牧犍尊爲國師親自致拜命官屬以下皆
北面爲業魏太武平凉州士庶東遷夙聞
其名拜樂平王從事中郎後思歸道病卒
以上並案邵昞本傳刪取其要云廣平宋
庠記
