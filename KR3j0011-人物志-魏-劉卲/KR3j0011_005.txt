重刻人物志跋
劉邵人物志凡十二篇辨性質而凖之中
庸甄材品以程其職任事核詞章三代而
下善評人品者莫或能踰之矣邵生漢末
乃其著論體裁纚然有荀卿韓非風致而
亹亹自成一家言即九徵八則之論質之
孔孟觀人之法唐虞九德之旨自有發所
未發者後世欲辨官論材惡可以不知也
顧其書獲見者少又脫落難讀
大中丞真定梁公持節鉞拊鎮中州熊車
所莅吏稱民安爰覓善本加訂正刻之宋
郡用以傳之人人授簡屬吏旻綴一言于
末簡旻得卒業反復流業篇國體器能之
說深有味乎其言之也今
中丞公厲風俗正天下謀廟勝三材允兼
至其振策群吏惟器所適靡不奮力展采
兢兢罔敢怠遑總逹衆材至矣異日秉鈞
當軸將使官不易方而太平用成知人安
民之道拭目身親見之邵之志何幸獲酬
於公哉刻成輙忘固陋僣書識刻之歲月
覽者當知言之非佞云
隆慶六年壬申仲夏之吉歸德府知府揭
陽鄭旻謹書
