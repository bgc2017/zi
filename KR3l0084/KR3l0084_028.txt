南村輟耕錄卷之二十八
天台陶宗儀九成
各行省鄕試則有人取發觧進士姓名一如登科記鋟梓
印行以圖少利至正四年甲申江浙揭暁後乃有四六
長篇題曰非程文語與抄曰省牓同時版行不知何人
所造而路府州縣盛傳之語曰設科取士深感聖世
之恩倚公挟私無柰吏胥之弊豈期江浙之大省壞扵
禹疇之小劉(名錫眉山人當該掾史)斯文孔艱衷情痛憤待士無
禮呼名散餅於路傍懷璧有謀打號貼圖扵墻上厨傳
用猾吏内外之消息可通試官取貪夫上下之機關不
泄陽揭題駕言無弊實自生姦宄之心覓厚賂力舉還
䰟特欲箝是非之口五服之親不避故違國朝之典
章雜犯之卷俱抄恐失手本之名字應才(杭州)鼓勇扵
終埸之日局長之信巳通劉環(即環翁杭州)知名扵未牓之
前代筆之錢盡去萬戶侯之關節可驗丈人峯之氣力
何勤㠯將(鉛山萬戶吕天澤)監門進樂平之八子(許瑗董彛徐復邹成操琬)
(汪緈許道傳戴用)海郎(吳縣主簿海魯丁)受卷通括蒼之二林(松慶祖)本
生之地增輝同列之情不薄黃璋(松江)稱幹首一三月已
買試官鮑恂(嘉㒷)在牓中十四名全頼妻父(建德知事俞鎮)籍開
元真人之力葉氏(葉瓉信州)禮經依永嘉縣尹(林泉生)之門江
郎兄弟(暉晃建寕)劉大(希賢慶元)在列頼為省郎之師沈小(推時杭州)
登科誰知運吏之壻黃岩趙藺(友藺)得家兄(寕海丞由欽)為簾
外之官瑞安高明託館主有堂上之友紛紛在眼歴歴
難言許瑗(饒州)作魁三百定賣幾千株之木鄒成(饒州)駝牓
十八日納七萬戶(吕天澤)之錢左者如斯右其可見尺牘
先来扵柏府仕宦勢高槀文潜出扵棘閙師生情密逓
手帖全憑廵綽寫懷挾不避軍人四子入場代筆有此
劉之手一家在牓瞞人起各路之文所謀不臧其忠何
在王賀(紹㒷備牓)省中典吏不讀書亦觧成名李思(思齊)婺山
村童未知禮焉宜中選錯春秋之年分臨海夢龍(姓趙備牓)
亂周易之隂陽平江俞䁀耳目之所及者如此心術之
潜運者難知姑舍舉人更陳坐主俞鎮(建德知事)夤緣考試
這番豊卒歲之資吳(峽州知事)買題登科方得證舊時之
本麟經錯亂因賂取林泉之生生何如(永嘉尹林泉生)易義駁
雜以名尋夏日之孜孜安用(會稽尹夏日孜)其餘汎汎不必叨
叨分經考卷得便私情自開科曾無此例出院改文以
欺公論雖刊版乃是訛傳歴觀觧㩀之非益見文衡之
繆指實告官者反罹其罪懷才抱藝者虚費其勞趙俶
蔣堂空仰天而嘆息江孚沈幹徒踏地以咨嗟潘伯脩
蔡餘慶两舉矣為聞夢吉陸居仁再来告免鳴呼文運
巳矣吾道安之何等主司汙濫壞今年之選舉既生聖
世進脩冀異日之公明此非一口之經陳實乃衆賢之
願告有人心者念天理焉至二十二年壬寅復有作弹
文云文運重開多士歡謄於此日科埸作弊醜聲莫甚
於今年啓姦人僥倖之門負賢相賓興之意事既如此
人其柰何切惟考試官寔文章之司命詎宜偽定扵臨
期員外郎執科舉之權衡安可公然而受賂憸謀既遂
清議難容聞人樞膚淺之學翰林懷賓主之舊情啜靄
山游俠之徒座主念梓桑之宿好只因厚契便擢科名
尸位憲賓進鄕閭之十子居喪臺掾升里閈之三王沈
庭珪錯破書經混死生扵同列戰惟肅不明詩意強今
古於巳然朱舜民乃瀕海之強梁喻宜之實許門之童
子新昌庭瑞輸綵叚之幾縑霅水莫孜奉白金之一錠
張誼罔知彖象皆徐中造就之私楊明不辯春秋拜周
溥作成之賜施省憲貼書之手叚壊鄕閭整肅之綱常
唐肅以詞賦而見收明經安在柯理以梯媒而得中對
策何長舍弟致謀甚矣有心之唐溥家兄代筆嗟哉無
學之鄭沂靖而思之良可醜也白頭錢宰感綈袍戀戀
之情碧眼倪中發倉廪陳陳之粟俞潜徐䁀三月初早
買試官丘民韓明五日前預知題目元孚乃泉南之大
賈揮金不啻扵泥沙許徵實雲間之富家納粟猶同扵
瓦礫拔穎之於陋巷餘波有自於陽明超宋祀扵窮途
主意必資扵張誼既正牓之若此則備選之可知姑舍
前言更陳餘意屈仲孚扵受卷易經可謂失人進公甫
扵考文麟史大孤衆望不分報賽叔通豈可與言詩繆
講進孺子烏足以論易重載連檣之白粲始諧校藝
扵青藜逯信止素乏文才嗟老夫之巳耄盂天每稱
好觜柰舉業之久䟽大壞士風難逃輿論鳴呼天之將
喪斯文實係興衰之運士欲致用於國豈期貢舉之私
此非一口之誣謀實乃衆情之公論用書既往以警將
来
丞相伯顔嘗至于闐國扵其國中鑿井得一玉佛高三四
尺色如截肪照之皆見筯骨脉絡即貢上方又有白玉
一叚高六尺闊五尺長十七步以重不可致
杜清碧先生(本)應召次錢唐諸儒者争趋其門燕孟初作
詩嘲之有紫藤帽子高麗靴處士門前當怯薛之句聞
者傳以為笑用紫色㯶藤縳帽而製靴作高麗國樣皆
一時所尚怯薛則内府執役者之譯語也
松江府儒學直學沈伯雲因花破錢粮乃與教授陳仲微
有隙伯雲之父曰君實者老吏也一日率婢妾詈箠仲
微于途適憲僉吕公思誠分按至府具状以訴公怒其
詬辱師表有傷風化勾攝赴官服辜君實年愈七旬乞
以銅贖公判云既能為不能為之事正當受不當受之
刑卒杖断之
張起字起之四眀人有詩名嘗作一聮云别来越樹長為
客看盡吳山不是家未幾卒詩亦有䜟欤
丘機山松江人宋季元初以滑稽聞于時商謎無出其右
遨遊湖海間嘗至福州譏其秀才不識字衆怒無以難
之一日搆思一對欲令其辭屈心復對云五行金木水
火土丘隨口答云四位公侯伯子男其慱學敏捷類如
此
杭州湯鎮一兇徒素不孝扵毋尤&KR1272;虐其妻有子三歲愛
惜甚至妻常抱負偶失手攧損其頭泣而謂姑曰夫歸
婦必被毆死不若先溺水之為幸姑曰姑第無憂但云
是我之誤我却去避汝小姑處俟其怒息而還至晚夫
歸見兒頭破徑捽妻欲殺之妻告曰非我過也婆攧之
耳懼汝怒已往小姑家去遂釋之次日持刀尋母中途
蔵諸石下却到妹家好言誘母還至石邊忿躁詈罵取
刀殺母竟失蔵刀所在惟見巨蛇介道衆怯退縮不覺
雙足䧟入地中湏臾即沒至膝七竅流血聲罪自咎母
急扶抱無計可施走報於婦婦掘地隨掘隨䧟啖以飲
食三日乃死觀者日數千人莫不稱快時至正甲辰六
月也
杭州薦橋側首有高樓八間俗謂八間樓皆冨實回回所
居一日娶婦其昏禮絶與中國殊雖伯叔姊妹有所不
顧街巷之人肩摩踵接咸来窺視至有攀緣簷闌窗牗
者踏翻樓屋賓主壻婦咸死此亦一大怪事也群人王
梅谷戲作下火文云賓主滿堂歡閭里盈門看洞房窗
崩摧喜樂成禍患壓落瓦碎弓倒落沙泥彆都釘折兮
木屑飛揚玉山摧坦腹之郎金谷墜落花之相難以乘
龍兮魄散魂消不能跨鳳兮筯断骨折絲脫兮塵土
昏頭神碎兮珠翠黯壓倒象鼻塌不見猫睛亮嗚呼守
白頭未及一朝賞黃花却在半晌移厨聚景園中歇馬
飛来峯上阿刺(郎葛反)一聲絶無聞哀哉樹倒胡孫散阿
老瓦倒刺沙别都丁木偰非皆回回小名故借音及之
象鼻猫晴其貌也氁(上聲)絲頭神其服也阿刺其語也聚
景園回回&KR1244;冡在焉飛来峯猿猴来往之處
嘉興白縣尹得代過姚莊訪僧勝福林閒遊市井間見婦
人女子皆濃粧艷飾因問從行者或答云風俗使然少
艾者僧之寵下此則皆道人所有白遂戲題一絶于壁
云紅紅白白好花枝盡被山僧折取歸秪有野薇顔色
淺也来鈎惹道人衣勝見亟命去之然已盛傳矣
秀之斜塘有故宋大姓居焉家冨饒田連阡陌宗族雖盛
衍而子孫多不肖祖父財産廢敗罄盡郡人金方所談
辭滑稽為賦誦好嫚戲因摭其事成近體一律云興廢
從来固有之𡭗家忒煞欠扶持諸墳掘見黃泉骨两觀
番成白地皮宅眷皆為撑目兔舍人捴作縮頭龜強奴
猾幹欺&KR1272;主說與人家子弟知夫兔撑目望月而孕則
婦女之不夫而姙也其家有道觀二所語雖鄙俚然為
人後者見此寕不知懼也哉
逹逹樂器如筝秦琵琶胡琴渾不似之類所彈之曲與漢
人曲調不同
大曲
哈八兒圖口溫也葛倘兀畏兀兒
閔古里起土苦里䟦四土魯海
舍舍弼搖落四蒙古搖落四
閃彈搖落四阿耶兒虎桑哥兒苦不丁(江南謂之)
(孔雀雙手彈)答刺(謂之白翎雀雙手彈)阿厮闌扯弼(回盞曲雙手彈)
苦只把共(吕弦)
小曲
哈兒火失哈赤(黑雀兒呌)阿林捺(花紅)
曲律買者歸洞㓊伯牝疇兀兒
把擔葛失削浪沙馬吞相公
仙鶴阿丁水花
回回曲
伉里馬黑某當當清泉當當
周申父(之翰)寒夜擁罏爇火見缾内所插折枝梅花冰凍
而枯因取投火中戲作下火文云寒勒銅缾凍未開南
枝春斷不歸来這回勿入梨雲夢却把芳心作死灰共
惟地罏中處士梅公之靈生自羅浮派分庾嶺形若槁
木稜稜山澤之臞膚如凝脂凛凛雪霜之操春魁占百
花頭上歲寒居三友圖中玉堂茅舍捴無心金鼎商羔
期(結果)不料道人見挽便離有色之根夫何冰氏相凌遽
返(華胥)之國玉骨擁罏烘不醒冰䰟翦紙竟難招紙帳夜
長猶作尋香之夢筠窗月淡尚疑弄影之時雖宋廣平
鐵石心腸忘情未得使華光老丹青手叚摸索難真却
愁零落一枝春好與茶毗三昧火惜花君子還道這一
點香䰟今在何處咦炯然不逐東風散只在孤山水月
中
一人娶妻無元袁可潜贈之如夢令云今夜盛排筵宴准
擬尋芳一遍春去幾多時問甚紅深紅淺不見不見還
你一才白絹
世有男子雖娶婦而終身無嗣育者謂之天閹世俗則命
之曰黃門晉海西公嘗有此疾北齊李庶生而天閹按
黃帝鍼經曰人有具傷扵隂隂氣絶而不起隂不能用
然其鬚不去宦者之獨去何也願聞其故岐伯曰宦者
去其宗筋傷其衝脉血寫不復皮膚内結唇口不榮故
鬚不生黃帝曰其有天宦者未嘗披傷然其鬚不生其
故何也岐伯曰此天之所不足其任衝不盛宗筋不成
有氣無血唇口不榮故鬚不生又大般若經載五種黃
門云𣑽言扇(丑皆切)半擇迦唐言黃門其類有五一曰
半擇迦捴名也有男根用而不生子二曰伊利沙半擇
迦此云妬謂他行欲即發不見即無亦具男根而不生
子三曰扇半擇迦謂本来男根不滿亦不能生子四
曰博又半擇迦謂半月能男半月能女五曰留挐半擇
迦此云割謂被割形者此五種黃門名為人中惡趣受
身處然周禮閹人鄭氏註云閹真氣蔵者宋趙忠惠帥
維揚日幕僚趙參議有婢慧點盡得儕輩之歡趙呢之
堅拒不從疑有異強即之則男子也聞于有司盖身二
形前後姦状不一遂寘之極刑近李安民嘗於福州得
徐氏處子年十五六交際一再漸具男形盖天真未破
則彼亦不自知然小說中有池州李氏女及婢添喜事
正相類而此外絶未見於古今傳記等書豈以為人之
妖而汙筆墨不復載乎晉五行志謂之人痾惠帝時京
洛有人兼男女軆亦能两用人道而性尤淫亂此亂氣
所生也玉曆通政經男女两體主國淫亂而二十八宿
真形圖所載心房二星皆兩形與丈夫婦女更為雌䧺
此又何耶異物志云靈狸一體自為隂陽故能媚人禇
氏遺書曰非男非女之身精血散分又曰感以婦人則
男脉應診動以男子則女脉順指皆天地不正之氣也
右載周密癸辛雜識
中原紅寇未起時花山賊畢四等僅三十六人內一婦女
尤勇捷聚集茅山一道宮縱横出沒略無忌憚始終三
月餘三省撥兵不能收捕殺傷官軍無數朝廷召募鹺
徒朱陳率其黨與一鼓而擒之從此天下之人視官軍
為無用不三五年自河以南盗賦克斥其數也夫
宇文公諒字子貞湖州人初領鄉貢入浙省試院頭場占
一席舍其案上有宇文同知四字不知何人書試官考
卷以文不中式將黜之時坐主龍麟洲先生江西老儒
也年八十餘始過江浙力主此卷卒置榜中及會試果
登高第授同知婺源州事雖曰爵祿前定盖亦隂德所
致人鮮有知者公少年時嘗館授巨室其閨愛中夜来
奔堅拒不納明旦託以他故斂書告別此非隂德也與
俞俊其先嘉興人今占籍松江上海縣娶也先普化次兄
丑驢女也先普化長兄觀觀死蒸長嫂而妻之次兄丑
驢死又蒸次嫂而妻之俊妻毋也既而亦死俊縛綵繒
為祭亭綴銀盤十有四于亭两柱書詩聮盤中云清夢
斷柳營風月菲儀表梓里葭莩盖柳營暗蔵亞夫二字
非儀謂菲人表梓謂脿子捴賤娼濫婦之稱葭莩皆是
夫也郡人莫不多其才而譏其輕薄如此又嘗詣妻父
墓所題於廬壁曰柏舟在河可謂節乎二嫂治棲可謂
義乎覆宗絶祀可謂孝乎先刺妻毋中刺也先普化末
刺妻之弟博顔帖木兒也博顔帖木兒無他兄弟因利
也先之財願継其後竟不恤親父小宗之祀為重故云
博顔帖木兒將赴鄉試謂人曰若沗一薦有司以禮敦
遣先就北宅上馬赴府公宴畢却歸新宅下馬北宅丑
驢所居新宅也先普化所居人戲之曰昔人有二天今
子有二父何其幸欤博顔帖木兒赧甚俊弱冠時從頋
琛淵白游負氣傲物當伯顔太師柄國日嘗賦清平樂
長短句云君恩如草秋至還枯槁落落殘星猶弄暁豪
傑消磨盡了放開湖海襟懷休教鷗鷺驚猜我是江南
&KR0786;客等閒容易安排手藁留葉起之處後與葉交悪竟
訴于官必欲搆成其罪寅緣賄賂浙省移准中書省咨
劄付儒學提舉司議得古人寄情遣興作為閨怨詩詞
多有指夫為君者然此亦當禁止以故獲免罪戾而所
費巳幾萬定矣至正丙申春張士誠僣號誠王㩀有平
江日又以賄通松江偽尹鄭煥署宰華亭用酷刑朘剥
邑民恨入骨髄郡士袁海叟有詩曰四海清寕未有期
諸公衮衮正當時忽然一日天兵至打破黃婆醋鉢兒
或者不知醋缽之義以問叟叟曰昔有不軌伏誅暴屍
于竿王婆買醋經過其下適索朽屍墜醋缽為其所壓
著地而碎王婆年老無知將謂死者所致頋謂之曰汝
只是未曾喫悪官司来聞者皆絶倒
棋譜
通玄集通遠集清遠集清樂集
幽玄集機深集增廣通遠集
玄玄集忘憂集
謝景暘居松江北郭結壇於家行召鬼法至正十一年官
兵下海勦捕方國珍傳云賊中有人能呼召風雨必得
破其法者乃可擒討千戶也先等遂以謝薦捴兵官給
傳致請省劄有云參裁軍事必訪異人既逹天時當為
世用時知府王克敏廉分端嚴有聲于時不得巳親造
其廬起赴軍前其術一無所驗自後全軍敗衂吁宰臣
統大兵數十萬勦除草竊如拉朽耳而乃迎一方士則
其機略安在哉
嘉興捴管&KR1272;師德以文章政事自居同僚莫敢與抗然其
行實貪汙頗聞人有譏議因出對云竹本無心外面自
生枝節貢推官對云藕因有竅中間抽出絲豪並諷之
也
平江承天寺遭回禄殿宇一空僧悅楚南来住持施財者
雲集遂大興土木之工金璧珠滕有加於(昔或)勸題梁悅
不從曰當有俗人来暫居曰陞領徑山卒高郵兵攻破
城張士誠㩀以為宫佛像悉毀壞銅觀音鑄為錢既投
降作太尉別造府越四五年復為寺
吳興錢泰窩云至正初二賈自嘉興来平江買舟至海口
收市舶貨行二十餘里两道人詣舟求度一負磬一持
鬼神像既上舟去申報乃两甲者從像中出二長刀叱
曰吾逐盗至此汝真盗也舟人陽應曰我固知為盗顧
無以彂今壮士誠與吾意合此未可前途乃可耳故紆
行且曰二盗已落公手治酒助公勇遂命妻取酒勸甲
者遲暮醉抽其刀斫賊其一躍起復斫之二盗盡死舟
還二賈泣且拜曰非公吾幾不免虎口遂以白金二餅
爲舟人壽吁决死生於阽危之際不負賈之託不謂之
義丈夫可乎
至正庚子秋七月九日飲松江泗濱夏氏清樾堂上酒半
折正開荷花置小金巵於其中命歌姬捧以行酒客就
姬取花左手執枝右手分開花瓣以口就飲其風致又
過碧筩遠甚余因名爲觧語杯坐客咸曰然
張句曲戲題黃大癡小像云全真家數禅和口鼓貧子骨
頭吏員臓腑唐伯剛題邾仲誼小像云七尺軀威儀濟
濟三寸舌是非風起一雙眼看人做官两隻脚沿門報
喜仲誼云是誰是誰伯剛云是你是你
張明善作北樂府水仙子譏時云鋪眉苦眼早三公祼衲
揎拳享萬鍾胡言亂語成時用大綱来都視烘(上聲)說
英䧺誰是英雄五眼雞岐山鳴鳳两頭蛇南陽臥龍三
脚猫渭水非熊
今人卜卦以銅錢代蓍便於用也又有以錢八文周圍鋪
轉而取六爻名曰金井闌但乾卦初爻及復之泰不可
變盖止有六十二卦耳此不可用
至正十二年歲壬辰秋蘄黃徐夀輝賊黨攻破昱嶺關徑
抵餘杭縣七月初十日入杭州城偽項帥蔡楊蘇一屯
明慶寺一屯北關門妙行寺稱弥勒佛出世以惑衆浙
省參政樊執敬死于天水橋寳歌與妻同溺于西湖其
賊不殺不淫招民投附者署姓名于簿籍府庫金帛悉
輦以去至二十六日浙西廉訪使自紹興率塩場竈丁
過江同羅木營官軍剋復城池賊遂潰散三平章定定
迯往嘉興郎中脫脫過江南越數日擕省印来會權署
省事至是亦回四平章教化自湖州統軍歸舉火焚城
殘蕩殆盡附賊充偽職者范縣尹等明正典刑里豪施
遵禮顧八為迎敵官軍咼扵市家産悉沒縣官明慶妙
行亦然省都事以下坐失守城池罷黜不叙省官復任
如故朝廷法度既隳刑賞失宜欲天下宴安不可復
得矣
畫家十三科
佛菩薩相玉帝君王道相
金剛神鬼羅漢聖僧風雲龍虎宿世人物
金境山水花竹翎毛野騾走獸人間動用
界畫樓臺一切傍生耕種機織雕青嵌綠
南村輟耕錄卷之二十八
