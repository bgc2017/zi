南村輟耕錄卷之十六
天台陶宗儀九成
宋泰山王質所著雲韜堂紹陶錄錄中首載栗里華陽二
譜惟先生之大節高風流播千古而質者乃能次第其
出處作為年譜且以名吾書紹陶之志是可尚巳遂錄
于此云
書陶栗里譜
元亮高風彂扵東晉去就之際君曾祖事晉懋著勲劳
自宋武帝芟元復馬逆揣其末流即不出武帝將收
賢士繫人心見要亦不應陶謝皆世臣君世地色言
俱辟而靈運為武帝秉任最後乃欲詭忠義雜江海
遠公送君過虎溪而却靈運不入蓮社素心皆所鑒
知譜具左方
興寧三年乙丑(晉哀帝)
君生於潯陽柴桑今德安縣楚城市是父軼名命子
詩云於穆仁考澹焉虚止寄迹風雲宜茲愠喜陶氏
自侃以武功擅世後裔稍襲故風多流乱岐盖折翼
之祥彂之㫄派傳淡傳君父子皆以隱德著稱侃女
適孟嘉嘉女適君父是生君其氣所傳造化必有可
言者
太元元年丙子(晉武帝)
君年十二失母祭妹文云慈妣早世我年二六
太元九年甲申
君年二十失妾楚調詩云弱冠逢世阻始室喪其偏
妻翟氏偕老所謂夫畊於前妻鉏於後當是翟湯家
湯莊矯法賜四世以隱行之名亦柴桑
太元十九年甲午
君年三十有歸園田詩云誤落塵網中一去三十年
初為州祭酒當在其前不堪乃觧歸故云久在樊籠
裏復得返自然尋亦却主簿
隆安四年庚子(晉安帝)
君年三十六五月有從都還阻風規林詩當是參鎮
軍䘖命自京都上江陵故在始作鎮軍參軍經曲阿
詩後父在柴桑故云一欣侍温顔又云久游戀所生
父為人度不肯適都當是巳舍單行見還舊居詩軍
僚差疆郡吏故云時来苟冥會婉戀憩通衢投策命
晨&KR1019;暫與田園䟽
隆安五年辛丑
君年三十七正月有游斜川詩云開歲倏五十方二
十七作五日是當是故歲五月還潯陽今歲七月適
江陵有赴假還江陵夜行途中詩留潯陽踰年當是
予告在鄕至是往赴云閒居三十載自未參鎮軍以
前得三十六年當是不堪勞役遂起歸意故云詩書
敦宿好園林無俗情如何捨此去遥遥至南荆失父
祭妹文云昔在江陵重罹天罰觸事未遠書䟽猶存
當是妹自武昌報江陵時父在柴桑
元興二年癸夘
君年三十九正月有始春懷古田舍詩當是自江陵
歸柴桑復適京都宅憂居家思湓城故有懷古田舍
又云良苗懷新十二月有與從弟敬遠詩云寝迹衡
門下在都亦當是處野
元興三年甲辰
君年四十有連雨獨飲詩云僶仰四十年有飲酒詩
云是時向立年志氣多所耻遂盡分然分終死歸田
里當是在壬辰癸已為州祭酒之時所謂投耒去學
仕又云冉冉星氣流亭亭復一紀至是得十二年
義熙元年乙已
君年四十一三月有為建威參軍使都經錢溪詩當
是故歲自都還里即言庚子始事鎮軍継事建威中
經罹憂至是得六年復䘖命至都其家尚未歸柴桑
還舊居詩云疇昔家上京六載去還歸往来時經鄕
閭不常留稍成䟽故云阡陌不移舊邑屋或時非履
歴周故居隣老罕復遺至是始定居断他適十一月
有歸去来辞九月家留柴桑身往彭澤至是免歸當
是不堪軍役故求縣不堪縣役故歸家所謂風波未
定心憚遠役彭澤去家百里公田足以為酒少日眷
然有歸與之情平生之志始决見序及辞甚詳失妹
所謂情在駿奔自免去職是歲劉將軍錄尚書
義熙三年丁未
君年四十三有祭程氏妹文自乙巳至是所謂服制
再周
義熙四年戊申
君年四十四有六月遇火詩云奄出四十年
義熙五年巳酉
君年四十五有九日詩
義熙六年庚戍
君年四十六有西田獲早稲詩
義熙七年辛亥
君年四十七有祭從弟敬遠文云絶粒委務考槃山
隂晨采上薬夕閒素琴當是同志見文甚詳
義熙十年甲寅
君年五十有雜詩云柰何五十年棄官來歸至是得
十年故云荏苒經十載暫為人所羈
義熙十一年乙邜
君年五十一有與子儼等䟽云年過五十又云見樹
木交蔭時鳥變声亦復欣然五六月北窗下卧遇涼
風暫至自號羲皇上人見䟽甚詳
義熙十二年丙辰
君年五十二有下潠田舍穫詩云曰為此来三四
星火頽當是得此在癸丑甲寅之間
義熙十四年戊午
君年五十四楚調云僶俛六九年召為著作佐郎不
應是歲宋公為相國
元熙元年巳未(晉恭帝)
君年五十五王休元為江州自造不得見遣其故人
龐通之等齎酒於半道栗里要之即引酌野亭休元
出與相聞極歡終日嘗九日把菊無酒休元餉之有
九日間居詩所謂秋菊滿園時醪靡至當是未獲所
遺休元在江州幾六載未審的在何年自乙巳至丁
邜訖死未嘗他適獨暫為休元入州
永初元年庚申(宋武帝)
君年五十六同隱周續之召至都為顔延之連挫義
熙間檀韶為江州&KR0829;續之在城北講禮讎書有示周
掾祖謝詩云馬隊非講肄校書亦巳勤又云但願遠
渚中從我潁水濱江城尚不欲周往奚况京師劉遺
民亦同隱有和劉柴桑詩云挈杖還西廬又云春醪
觧飢劬其還以春有酬劉柴桑云嘉穟眷南疇又云
慨然知巳秋其還至是及秋初自西廬移南村有移
居詩云聞多素心又樂與數朝夕又云過門更相呼
有酒斟酌之遷居殆為遺民之徒尋還西廬度相距
亦不遠與遺民更相酬酢不改賞文析義之時未審
的在何年或恐劉柴桑似縣令劉或嘗為此縣存此
呼或有命不為猶續之嘗命為撫軍參軍不就因呼
周掾皆不可知但非時為宰者語皆冷交非熱官丁
柴桑詩云秉直司聦于惠百里此乃當官無疑尋詩
鍾情於劉過厚於周遺民自隱之餘無聞續之在隱
之中微婉君與周劉號潯陽三隱校情義稍有淺深
是歲宋武帝踐祚
景平元年癸亥(晉營陽王)
君年五十九顔延之為始安過潯陽日造飲酣醉臨
去留二萬錢悉送酒家相知久間驟見益驩延之未
審何時來柴桑所謂自𡭗分居及我多暇伊好之洽
接&KR0585;隣舍當是不詣劉穆之之時又未審何時去柴
桑當是為豫章世子參軍之時㩀誄參傳略見
元嘉三年丙寅(宋文帝)
君年六十二檀道濟為江州時抱羸疾多瘠餒往候
饋以梁肉不受
元嘉四年丁卯
君年六十三有自祭文云律中無射擬挽歌詩云嚴
霜九月送我出遠郊當是抄秋下世顔延之誄云
視化如歸臨凶若吉藥剤弗嘗禱祠弗恤其臨終高
熊見誄甚詳君平生好談歸盡䔥統以為處百齡之
内居一世之中倏忽白駒寄寓逆旅與大塊而榮枯
隨中和而放蕩豈能勞於憂偎役於人間最知深心
形贈影荅神釋本趣略見所謂縦浪大化中不喜亦
不懼應盡便須盡無復獨多慮惟患不知既巳洞知
安坐待此夫復何言杜甫許避俗未許逹道識者更
詳之
書陶華陽譜
通門高風彂於梁齊宋去就之際君祖父皆食宋禄身
又生宋代自齊高帝代宋旋引去梁武帝代齊益退
蔵平時以師待君然大節有定操豈復以恩禮推移
暫至丹陽應簡文之命不少至京都慰武帝之懷抑
何其堅忍壯年果於遺世炤之審故判之不疑譜具
左方
孝建三年丙申(宋世祖)
君生於丹陽秣陵今上元縣冶村是母郝氏夢兩天
人持炉爇香來前有娠今世為君再世為孫思&KR2398;兩
世肇啓於郝故其兆先形當是本居天仙趣報盡還
入人趣植根弗凡受形亦異生以火年火月又夏至
極陽日悉禀純陽多起飛心累功積行所升當益高
推佛言參君迹略見
大明四年庚子
君年五歲常持荻畫灰學書
泰始元年乙巳(宋明帝)
君年十歲得葛洪神仙傳即有志飬生語人仰青天
睹白日不覺為遠及長博讀書邃觧文武諸伎自後
天文地理人事雖至淵妙咸臻底極當時巳䍐傳歴
年愈遠行世寖梁傳所載十二種今傳惟三種傳
不能紀十種唐志所載九種今傳惟四種傳有志無
八種傳無志有五種本草後人增衍考正益詳間與
集注差異
元徽二年甲寅(宋蒼梧王)
君年十九蕭將軍錄尚書引為諸王侍讀故事止典
文學無它務除奉朝請故事止奉朝會請召本不為
官雖在䆠途亦居静地及求縣乃不遂緣埶可見
永明十年壬申(齊世祖)
君年三十七家貧求宰縣不遂脫朝服挂神武門去
止句曲山體即輕捷性嗜山水所歴必吟咏盤旋不
巳語人吾見朱門廣夏雖適其華樂而無欲往之心
望高岩瞰大澤知難立止自常欲就之永明中求禄
得輒差舛不𡭗豈得為今日之事亦緣埶使然此語
甚真是事先有根次有緣次有埶相苻乃入所謂道
生之德畜之物形之埶成之惟難契故曠世難就
隆昌元年癸酉(齊欝林王)
君年三十八沈約為東陽屡要不至自棲句曲不出
所謂徧歴名山求訪仙藥或未然一至句章禮育王
塔一至丹陽應太子召他適皆無考又言往東陽從
孫游嶽受符啚經法亦無考惟楊羲靈寳五符傳句
容葛粲粲以傳陸脩静陸以傳孫許&KR1304;二景歌東陽
章靈民出都遇得以與孫度所得止在林陵句曲之
間非遠適而後傳
永元元年已邜(齊東昏侯)
君年四十四在句曲築楼高三層身處其上弟子居
其中賓客至其下與物遂絶不娶無子它眷亦不通
先断此根可議他事特愛松風庭院皆植松聆響為
樂間獨游泉石此門忌濁便清神仙上景多雲霞下
景多山水物多金玉色多紫碧它皆類是所謂熟之
飬之覆之若欲成辦必皆將護大要離塵換境為上
中興元年辛巳(齊和帝)
君年四十六蕭都督至新林遣弟子戴猛之迎謁初
齊末作水丑木之歌至是援䜟文成梁字令弟子進
之遂以梁建國後覆沒亦預言朱點已已詩嘆朝陽
重離七元卒驗雖隱茅山不郤人主詢謀中大通初
獻善勝成勝二刀度武帝狃陳慶之覆魏洛陽好大
之心寖侈參會侯景大觸駭機豈盡忘捄世者但觀
時耳蚤慕張良甚深黃石編書盖傳真祕課兵法其
間餘事推巳及物亦致平緒術此門隱除魔顯定亂
學道者間及君箸水鏡握鏡當是早為豈挂晚念
天監元年壬午(梁高帝)
君年四十七梁武帝在西邸與游及即位恩禮彌篤
問訊弗絶屡招不出畫兩牛一枚放水草之間一金
絡頭人執杖驅之知不可復致㫄族季直亦不肯事
梁武帝嘗歎梁有天下遂不見此人門風何繇乃𡭗
天監四年乙酉
君年五十積居積金澗泉石益竒無蛇虎有佳术及
雜藥初乏青林及來居皆自茂在句曲東壟
中大通元年已酉
君年七十四遇異人宣闓以本草用蝱蟲水蛭之属
傷物遅一紀可觧形至期果化尸觧凡十餘種世傳
誾自青城來句曲先升以君聞帝錄其積水之功化
後為蓬萊都水監見仙傳及拾遺甚略今茅山相傳
稍詳但微&KR0881;異
大同二年丙辰
君年八十一隻眼或方夢勝力菩薩授菩提記乃詣
鄮縣禮阿育王塔自誓受戒世傳吕岩從鍾離權受
劒訣後二百餘年來參黃龍惠南始竟佛言不脩正
覺別得生理休止深山大島絶於人境報盡還來散
入諸趣晚年始堅此碩唐志有所著草堂法師傳當
時佛教雖隆禪宗未開圓覺以大通元年至以是年
去留臺城十九日度君不及相見
大同六年庚申
君年八十五逆尅亡日仍為告逝詩及卒顔色如常
香氣弥山華陽頌云號其行當滿亥數未終丁迨乃
承唐世將賓來聖庭化後一遇丁亥為陳臨海王光
大元年再遇丁亥為唐太宗貞觀元年升平之盛降
古所稀聖庭當是此時初隋文帝輔周以國子博士
召孫思&KR2398;不應密言後五十年有聖人出吾且助以
濟人宣政元年至貞觀元年適滿五十年應命來見
太宗官之不受辞歸太白山風素極類隱居它無種
不類形有轉移神無變易自是至丁卯獨孤信鎮洛
陽之時正七歲至丁亥太宗召至長安之時得八十
七歲暮齡有少容所以驚嗟盧照鄰稱其自謂生開
皇辛酉當時巳不信若𡭗豈得聖童之稱博士之召
貞觀丁亥方二十七歲豈得少容之歎若言數百歲
豈得七歲弱冠之譽度思邈之生適継隱居之沒其
為後身何疑挺契頌又云重離倘或似謂簡文與武
帝俱非令終又云七夕乃扶胥謂武帝凡七改元世
稱推戴為策立侯景嘗為懷朔鎮功曹吏至是篡梁
稱漢故云扶胥所謂篇中字皆有義旨後人自以篇
中事求之則機萌一頌二十字頋盖虚設矧又彰明
業運頌又云濟神既有在去留徒所宜神既濟矣在
於何所華原孫氏即其所在也巳當知佛言報盡還
來及舍生趣生至確可信識者更推之
清異錄二卷乃宋陶翰林(榖所)譔凡天文地理君道官志
人事女行君子么麽釋族仙宗草木花果𬞞薬禽獸蟲
魚支體作用居室衣服妆飾陳設噐具文用武噐酒漿
茗荈饌羞喪葬鬼妖皆創為異名新說而藥譜一則尤
竒甚因俻錄之
藥譜
苾芻清本良於醫藥數百品各以角貼所題名字詭異
余大駭究其源底荅言天成中進士侯寧極戲造藥
譜一卷盡出新意改立别名因時多艱不傳于此余
以禮求假錄一通用娛閒暇
假君子(牽牛)昌明童子(川烏頭)淡伯(厚朴)
木叔(胡椒)雪眉同氣(白扁豆)含丸使者(椒)
馘毒仙(預知子)貴老(陳皮)遠秀卿(沉香)
化米先生(神麹)九日三(吳茱萸)𦦨&KR1621;(硫黃)
三閭小玉(白芷)中黃節士(麻黃)時美中(蒔蘿)
導河掾(木猪苓)嗽神(五味子)削堅中尉(三稜)
曲方氏(防風)白大夀(吳术)洞庭奴隸(抧殼)
黃英古(檀香)綠劒真人(菖蒲)魏去疾(阿魏)
禹孫(澤瀉)槖籥尊師(仙灵脾)風稜御史(史君子)
雪如来(白及)風味團頭(縮砂)赦肺侯(欵冬花)
骨鯁元君(卑觧)苦督郵(黃岑)調睡參軍(酸枣仁)
黑司命(從容)知微老(白薇)太青尊者(朴硝)
既濟公(升麻)冷翠金剛(石楠葉)脫核嬰兒(桃仁)
澀翁(訶棃勒)抱雪居士(香附子)随湯給事中(甘遂)
斜枝大士(草龍膽)野丈(白頭翁)建陽八座(蛇床子)
玄芳仲長統(皂莢)藂生藥王(覆盆子)仁枣(川練子)
石仲寕(滑石)命門錄事(安息香)隱上座(郁李仁)
水状元(紫蘇)飛風道者(牙硝)畢和尚(蓽澄茄)
金山力士(自然銅)麝男(甘松)冰喉尉(薄苛)
草東床(大腹皮)腎曹都護(葫芦巴)夀祖(威灵仙)
玲瓏藿去病(藿香)干眼油(蕤人)延年卷雪(桑白皮)
水銀腊(輕粉)黃香影子(梔子)六停劑(五味子)
顯明&KR1571;(阿膠)出樣珊瑚(木通)中央粉(蒲黃)
瘡帚(何首烏)支觧香(丁皮)洗瘴丹(㯽郎)
海腊騏驎竭水磨橄㰖(金鈴子)無名印(地榆)
無憂扇(枇杷葉)鬼木串(槐角)黑殺星(夜明砂)
續命筒(乾&KR0238;)蛮龍舌血(沒薬)清凉種(香薷)
羽化魁(五加皮)度厄錢(連翹)聖蘢鬆(瞿麦)
翻胃木(常山)湯主(山茱萸)醒心杖(遠志)
玉皇瓜(馬兜鈴)偷蜜珊瑚(甘草)德兒(杏仁)
混沌螟蛉(寄生)永嘉聖脯(乾姜)紅心石(赤石脂)
薬本(五灵脂)静風尾(&KR0878;介)正坐丹砂(附子)
迎湯子(免絲子)山屠(黃蘖)脾家瑞氣(肉豆&KR3149;)
甜面淳于(蜜陀僧)剔骨香(青皮)痰宫劈歴(半夏)
玉虚飯(龍腦)銷眉根(苦参)黑龍衣(鱉甲)
小帝青(青塩)百辣雲(生姜)綬帶米(麦蘖)
半夏精(天南星)夜金(䧺黃)沙田髄(黃精)
無声虎(大黃)小昌明(草烏頭)草兵(巴豆)
巢煙九肋(烏梅)百子堂(草果子)皺面還丹人参
琥珀孫(松脂)賊参(薺苨)不死&KR1287;(伏令)
火泉(竹瀝)比目沉香(烏薬)陸續丸(蔓荆子)
地白(瓜蒌根)天豆(破故紙)滴膽芝(黃連)
新羅白肉(白附子)&KR1728;香嬌(丁香)破關符(蓬莪术)
玉絲皮(杜仲)血櫃(牡丹皮)川元蠢(芎)
九女春(鹿耳)百薬綿(黃耆)英華庫(益智)
通天柱杖(牛藤)赤天佩(姜黃)丹田霖雨巴戟
百文鬚(石斛)飛天蕊(旋覆花)安神隊杖(麦門冬)
鄆芝(天麻)錦繍根(芍薬)草魚目(薏苡)
茅君寳篋(蒼术)尉佗圭(桂)鍊形松子(柏子仁)
蘆頭豹子(柴胡)丑寳(牛黃)肚裏屏風(艾)
九畹菜(澤蘭)女二天(當歸)大通綠(木香)
旱水晶(鵬砂)還元大品(地黃)兩平草(羌活)
死冰(白僵蚕)一寸楼臺(蜂窠)三尸籙(拘𣏌)
無情手(碙砂)拔萃團(麝香)綠鬚姜(細辛)
笑靨金(菊花)走根梅(乾葛)八月珠(茴香)
銀條德星(山薬)埋光烏薬(良姜)椹聖(畢撥)
破軍殺(大戟)吉祥杵(桔梗)金母蛻(欝金)
線子檀(茅香)良醫匕首(亭歴)産家大噐(秦芁)
滴金卵(延胡索)鬼丹(盧會)宜州樣子(白豆&KR3149;)
瓦壠斑(貝母)孝梗(知毋)萬金茸紫苑
秦尖(疾黎)西天蔓(前胡)蕨臣(卷柏)
五福臠(白歛)保生叢(藁本)狨奴(狗脊)
蒜腦藷(百合)備身弩(芫花)帝膏(蘇合香)
王靈片(石膏)
宋馬永卿嬾(真子)錄云古人重譜系故雖世胄綿遠可以
考究渊明命子詩云天集有漢眷于愍侯赫赫愍侯運
當攀龍撫劒風邁顯兹武功參誓山河啓土開封按漢
功臣表開封愍侯舍以左司馬從漢破代封侯昔高帝
與功臣盟云使黃河如帶泰山若礪國以永存爰及苗
裔所謂參誓山河謂此盟也高帝功臣百有二十人舍
其一也又云亹亹條載羅時有語默運長源欝欝洪柯
群川載導衆條載羅時有語默運同隆窊此盖謂青也
功臣表開封愍侯舍封十一年薨十二年夷侯青嗣四
十八年薨所謂群川衆流以諭支派之分散也語默隆
窊以言自青後未有顯者也淵明乃長沙公之曾孫然
侃傳亡載世家獨於此見之後世累經乱離譜籍散亡
然又士大夫因循滅裂不如古人所以家譜不傳於世
惜哉
南村輟耕錄卷之十六
