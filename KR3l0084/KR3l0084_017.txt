南村輟耕錄卷之十七
天台陶宗儀九成
宋番昜張世南游䆠紀聞云辨博書畫古器前輩盖嘗著
書矣其間有論議而未詳明者如臨摹硬黃響榻是四
者各有其說今人皆謂臨摹爲一体殊不知臨之與摹
迥然不同臨謂置紙在傍觀其大小濃淡形埶而學之
若臨淵之臨摹謂以薄紙覆上随其曲折婉轉用筆曰
摹硬黃謂置紙熱熨斗上以黃蠟塗勻儼如枕角毫釐
必見饗榻謂以紙覆其上就明窗牗間映光摹之辨古
器則有所謂款識臘茶色朱砂班真青綠井口之類方
為真古其製作有雲紋雷紋山紋輕重雷紋垂花雷紋
鱗紋細紋粟紋蟬紋黃目飛廉饕餮蛟螭虬龍麟鳳熊
虎龜蛇鹿馬象鵉䕫犧蜼鳬雙魚蟠虺如意圜絡盤雲
百乳鸚耳貫耳偃耳直耳附耳挾耳獸耳虎耳獸足䕫
足百獸三螭穟草瑞草篆帶(若蚪結之埶)星帶(四㫄飾以星象)輔乳
(鍾名用以節楽者)碎乳(鍾名大乳三十六外復有小乳周之)立䕫雙䕫之類凡古
器制度一有合此則以名之如雲雷鍾鹿馬洗鸚耳壷
之類是也如有款識則以款識名如周叔液䁀齊侯鍾
之類是也古器之名則有鍾(大曰特中曰鎛小曰編)䁀尊罍彛舟
(類洗而有耳)卣(音酉又音由中尊器也有攀盖足類壷)瓶爵斗(有耳有流有足流即觜也)巵
觶(之豉切酒觴也)角(類彛而無柱)桮敦簠(其形方)簋(類鼎而矮盖有四足)豆甗(牛偃)
(切無底甑也)錠(徒徑切又都定切)斝觚鬲(形製同鼎漢志謂空足曰鬲)鍑(方宥切玉篇云)
(似金而大其實類小瓮而有環)盉(戶戈切又胡卧切盛五味之噐也似鼎而有盖有觜有埶攀)壷(其類)
(有四曰圓曰匾曰方曰温)盫(於合切覆盖也似洗樣而腰大有足有提攀)瓿(蒲後切類壷而矮)鋪
(類豆鋪陳薦献之義)罌(類釡)鑑(盛冰器上方如斗&KR0866;底如風窗下設盤以盛之)匜(戈支切沃盤噐)盤
洗盆鋗(呼玄切類洗玉篇云小盆也)杅磬錞鐸征(類鍾而矮)鐃戚鐓(飾物柄者)
奩鑑(即鏡)節鉞戈矛盾弩機表坐旂鈴刀筆杖頭蹲龍(宫廟)
(乘輿之飾或云闌楯間物)鳩車(鬼戲之具)提梁龜蛇硯滴車輅托轅之属
此其大㮣難於盡俻然知此者亦思過半矣所謂欵識
乃分二義欵謂隂字是凹入者刻畫成之識謂陽字是
挺出者正如臨之與摹各自不同也臘茶色亦有差别
三代及秦漢間噐流傳世間歲月寑久其色微黃而潤
澤今士大夫間論古噐以極薄為真此盖一偏之見也
亦有極薄者有極厚者但觀製作色澤自可見也亦有
數百年前句容所鑄其藝亦精今鑄不及必竟黑而燥
須自然古色方為真古也趙希鵠洞天清禄集古鍾鼎
彛噐辨云夏尚忠商尚質周尚文其制噐亦然商噐質
素無文周噐雕篆細密此固一定不易之論而夏噐獨
不然余嘗見夏琱戈於銅上相嵌以金其細如髮夏噐
大抵皆然歲久金脫則成隂窽以其刻畫者成凹也銅
噐入土千年純青如鋪翠其色子後稍淡牛後乘隂氣
翠潤欲滴間有土蝕處或穿或剥並如蝸篆自然或有
斧痕則是偽也銅器墜水千年則純綠色而瑩如玉未
及千年綠而不瑩其蝕處如前今人皆以此二品體輕
者為古不知噐大而厚者銅性未盡其重止能減三分
之一或減半噐小而薄者銅性為水土蒸淘易盡至有
鉏擊破處並不見銅色惟翠綠徹骨或其中有一線紅
色如丹然尚有銅声傳世古則不曾入水土惟流傳世
間色紫褐而有朱砂班甚者其班凸起如上等辰砂入
釡以沸湯煑之良久班愈見偽者以&KR0238;調朱為之易辨
也三等古銅並無腥氣惟土古新出土尚帶腥氣久則
否若偽作者熱摩手心以檫之銅腥觸鼻可畏識文款
紋亦不同識乃篆字以紀功所謂銘書鍾鼎夏用鳥跡
篆商則蟲魚周以蟲魚大篆秦用大小篆漢以小篆隸
書三國隷書晉宋以來用楷書唐秦用楷隸三代用隂
識謂之偃嚢字其字凹入也漢以来或用陽識其字凸
間有凹者或用刀刻如鐫碑盖隂識難鑄陽識易為决
非三代物也款乃花紋以易飾古噐款居外而凸識居
内而凹夏周噐有欵有識商噐多無欵有識古人作事
精緻工人預四民之列非若後世賤大夫之事故古噐
𣢾必細如髮而勻整分暁無纖毫糢餬識文筆畫宛宛
如仰瓦而不深峻大小深淺如一亦明淨分暁無纖毫
糢餬此盖用銅之精者並無砂顆一也良工精妙二也
不吝工夫非一朝夕所爲三也今設有古噐欵稍或模
餬必是偽作質色臭味亦自不同句容噐非古物盖自
唐天寳間至南唐後主時於昇州句容縣置官埸以鑄
之故其上多有監官花押其輕薄&KR0238;黑欵細雖可愛要
非古噐歲久亦有微青色者世所見天寳時大鳳環瓶
此極品也偽古銅噐其法以水銀雜錫末即今磨鏡薬
是也先上在新銅噐上令勻然後以釅醋調細&KR1288;砂末
筆蘸勻上候如臘茶面色急入新汲水滿浸即成臘茶
色候如&KR0238;急入新水浸成&KR0238;色浸稍緩即變色矣若不
入水則成纯翠色三者並以新布擦令光瑩其銅腥為
水銀所匱並不彂露然古銅聲微而清新銅声濁而關
不能逃識者之見古人惟鍾䁀祭噐稱功頌德則有識
盤盂寓戒則有識它噐亦有無識者不可遽以為非但
辨其體質欵紋顔色臭味足矣夫二書之論銅噐固巳
粲然具備然清脩好古之士又不可不讀經傳紀錄以
求其源委如薛尚功欵識法帖及重廣鍾鼎韻七卷者
宣和博古圖吕大臨考古圖王俅嘨堂集古錄黃睿東
觀餘論董逌廣川書䟦等書皆當熟味徧參而断之以
經庶可言精鑒也
今人家正門適當巷陌橋道之衝則立一小石將軍或植
一小石碑鐫其上曰石敢當以厭禳之按西漢史游急
就章云石敢當顔師古注曰衞有石碏石買石惡鄭有
石制皆爲石氏周有石速齊有石之紛如其後以命族
敢當所向無敵也㩀所說則世之用此亦欲以爲保瘴
之意
俗謂不通時宜者爲方頭陸魯望詩云頭方不會王門事
塵土空緇白紵衣
玉臺詩入門時左顧但見双夗央夗央七十二羅列自成
行孟東野和薔薇歌仙機軋軋飛鳳皇花開七十有二
行二詩皆用七十二不知何所祖
京師旃檀佛以靈異著聞海宇王侯公相士庶婦女捐金
莊嚴以丐福利者歲無虚日故老相傳云其像四體無
所倚著君有道則至其國國初時尚可通一綫無
礙今則不然矣按翰林學士程鉅夫瑞像殿碑刻云釋
迎如來初爲太子生七日母摩耶棄世生忉利天佛既
成道思念母恩遂昇忉利天爲毋說法優填國王自以
久失瞻仰於如来欲見無從乃刻旃檀爲像目犍連尊
者慮有闕陋躬以神力攝三十二匠昇忉利天諦觀相
好三返乃得其真既成國王臣民奉之猶真佛焉及佛
自忉利天復至人間王卒臣庶同往迎佛此像騰步空
中向佛稽首佛為摩頂授記曰我滅度千年之後汝從
震旦(東土也)廣利人天由是西土一千二百八十五年龜
茲六十八年涼州十四年長安一十七年江南一百七
十三年淮南三百六十七年復至江南二十一年汴梁
一百七十七年北至燕京居聖安寺十二年北至上京
大儲慶寺二十年南還燕官内殿五十四年丁丑歲三
月燕宫火迎還聖安寺居今五十九年乙亥歲當今
大元世祖皇帝至元十二年也帝遣大臣孛羅等四衆
俻法駕仗衞音伎迎奉萬夀山仁智殿丁丑建大聖安
寺已丑歲自仁智殿迎安寺之後殿大作佛事瑞像計
自優填王造始之歲至今延祐丙辰凡二千三百有七
年又釋氏感通錄云梁武帝遣郝騫等往天竺國迎佛
旃檀像其王模刻一像付騫天監十年至建康帝迎奉
太極殿建齋度僧大赦断殺自是𬞞食絶慾㩀此說又
與碑文不同即今聖安寺所安之像抑優填之所刻欤
天竺之摹刻欤
今人家娶婦輿轎迎至大門則傳席以入弗令履地然唐
人巳𡭗樂天春深娶婦家詩云青衣轉(去声)氊褥錦繍一
條斜
吉之永豐劉氏女天共南下日為東平王郎中(宥)所虜後
王聞其父母兄弟舅姑夫子咸在因放之歸且作歸婦
吟以送之詩曰烈火都將玉石焚死生契闊憶中分信
音一絶思青鳥淚眼雙穿望白雲殘日鶺鴒還有難北
風鴻雁正離群新詩送𡭗還家去重續當年織錦文吁
固雖劉氏有莫大之幸而王亦仁人者矣
或者謂晉唐間人所畫士女多不帶耳環以為古無穿耳
者然莊子曰天子之侍御不义揃不穿耳則穿耳自古
亦有之矣
吳中呼女子之賤者為丫頭劉賓客寄贈小樊詩花面丫
頭十二三春來綽約向人時
今以早飯前及飯後午前午後晡前小食為點心唐史鄭
傪為江淮留後家人備夫人晨饌夫人頋其弟曰治妆
未畢我未及餐𡭗且可點心則此語唐時已然
今蒙古色目人之臧獲男曰奴女曰婢總曰驅口盖國初
平定諸國日以俘到男女匹配為夫妻而所生子孫永
為奴婢又有曰紅契買到者則其元主轉賣於人立劵
投稅者是也故買良為驅者有禁又有曰陪送者則摽
撥随女出嫁者是也奴婢男女止可互相婚嫁例不許
聘娶良家若良家願娶其女者聽然奴或致富主利其
財則俟少有過犯杖而錮之席卷而去名曰抄估亦有
自碩納財以求脫免奴籍則主署執憑付之名曰放良
刑律私宰馬牛杖一百毆死驅口常人減死一等杖一
百七所以視奴婢與馬牛無異按周禮其奴男子入于
皂隸女子入于舂藁說文奴婢皆古罪人夫今之奴婢
其父祖初無罪惡而世世不可逃亦可痛巳又奴婢所
生子亦曰家生孩兒按漢書陳勝傳秦令少府章邯免
驪山徒人奴産子師古曰奴産子猶今人云家生奴也
則家生兒亦有所㩀
愠羝謂腋氣也唐崔令欽教坊記云范漢女大娘子亦是
竿木家開元二十一年出内有姿媚而微愠羝
張公可與者濟南人律身廉正持法公平苟可以納忠於
國雖斧鉞有所不避為中書郎中日先帝時一大姦
以元惡受顯&KR1229;後二子夤緣入侍幸沐天脊特各
授行省平章陛辤叩首言曰先臣在九原弗獲霑一
命之榮當不瞑目臣敢昧死請上命左右傳旨中
書獨公不奉詔越數日上召丞相面諭丞相退
謂公曰聖意寵遇之深當復柰何公曰朝廷果欲
舉行贈典必須雪其非罪若然是先帝不合誅之以
先帝為何如主哉則上之於先帝反不若大姦之
有後矣不孝孰大焉丞相備公言以聞上為動容
而止公以病在告都堂有人訴宗室謀逆奏送刑部問
状逮鞫有證驗而死于獄宗室之妻見上泣曰臣妾
夫某無罪枉死上但知送部而不謂其已死聖怒
命御史臺鞫問丞相懼謀之公即扶疾至省取牘𥙷署
花押衆皆愕然丞相曰恐掾史所行有錯欲照略耳非
謂此也公曰自丞相以下皆當聽問某何獨求免邪既
而緘牘令該掾抱詣臺臺官首問曰張郎中曾書卷否
曰然臺官議曰張郞中所行未嘗差錯况此一事中書
得旨施行執法者復何罪因覆奏曰臣等取省案
根勘宗室某之死不枉上頷之其事遂寝如公者誠
天子之争臣也矣
宋張文潛明道雜志云經傳中無嬸妗二字嬸字乃世母
字二合呼妗字乃舅母字二合呼也二合如真言中合
兩字音為一
蘇小小見諸古今吟咏者多矣而世有圖寫以玩之一何
動人也如此哉春渚紀聞云司馬才仲初在洛下晝寝
夢一美姝牽帷而歌曰妾本錢唐江上住花落花開不
管流年度燕子䘖將春色去紗窗幾陣黃梅雨才仲愛
其詞日詢曲名云是黃金縷且曰後日相見於錢唐江
上及才仲以東坡先生薦應制舉中等遂為錢唐幕官
其廨舍後堂蘇小墓在焉時秦少章為錢唐尉為續其
詞後云斜插犀梳雲半吐檀板輕敲唱徹黃金縷夢断
綵雲無覓處夜涼明月生春浦不逾年而才仲得疾所
乘畫水輿艤泊河塘柁工遽見才仲擕一麗人登舟即
前声喏而火起舟尾狼忙走報家巳慟哭矣能改齋漫
錄云劉次莊樂府解題曰錢唐蘇小小歌蘇小小非唐
人世見樂天夢得詩多稱咏遂謂與之同時耳次莊雖
知蘇小小非唐人而無所㩀余按郭茂倩所編引廣題
曰蘇小小錢唐名娼也盖南齊時人西陵在錢唐江之
西故古辤云何處結同心西陵松&KR0876;下余嘗記虞美人
長短句云槐隂別院宜清晝人坐春風秀美人圖子阿
誰留都是宣和名筆内家收鶯鶯燕燕分飛後粉淡棃
花瘦只除蘇小不風流斜插一枝萱草鳳釵頭亦藴藉
可喜乃元遺山先生所作也
某人以善經紀積貲至鉅萬計而既鄙且嗇不欲書其姓
名其尊行錢素菴者(抱素)逸士也多游名公卿間善詩
曲有集行于世某嘗以貴富驕之故作今樂府一闋譏
警焉哨遍試把賢愚窮究看錢奴自古呼銅臭徇
巳苦貪求特不教泉貨周流忍包羞油鐺插手血海舒
拳肯落它人後暁夜尋思機彀緣情鉤距巧取㫄摉蠅
頭場上苦驅馳馬足塵中厮追逐積儧下無厭就捨死
忘生出乖弄醜耍孩兒安貧知足神明佑好聚歛
多招悔尤王戎遺下舊牙籌夜連明計筭無休不思日
月搬烏兔只與兒孫作馬牛添消瘦不調相鼎恣逞戈
矛十煞漸消磨双臉春已凋䬒兩鬢秋終朝不樂
眉長皱恨不得櫃頭錢五分息招人借架上一周年
不放贖狠毒性如狼狗把平人骨肉做自已膏油九
有心待拜五侯教人喚甚半州忍飢寒儧得家私厚
待壘做錢山兒倩軍士喝號提鈴守怕化做錢龍兒請
法官行罡布氣留半炊兒入徧把牙關叩只碩得無支
有管少出多收八虧心事儘意為不義財儘力掊
那裏問親弟兄親姊妹親姑舅只待要春風金谷驕王
凱一任教夜雨新豐困馬周無親舊只知敬明眸皓齒
不想共肥馬輕裘七資生利轉多貪婪意不休為
錙銖捨命尋争闘田連阡陌心猶窄架插詩書眼不瞅
也學采東籬菊子是箇&KR1019;呵元亮豹子浮丘六恨
不得揚子江變做酒早穣金積到斗為幾文贉背錢受
了些㫄人呪一斗粟與親眷分了顔面二斤麻把相知
結下寇讎真紕繆一味的驕而且吝甚的是樂以忘憂
五這財曾燃了董卓臍曾梟了元載頭聚而不散
遭殃咎怕不是堆金積玉連城富眨眼早野草閒花滿
地愁干生受生財有道受用無由四有一日大小
運併在命宫死囚限纏在邜酉甚的散得疾子為你聚
來得驟恰待調和新曲歌金帳逼臨得佳人墜玉楼難
收救一壁相投河奔井一壁相爛額焦頭三窗隔
每都颭颭的飛椅卓每都出出的走金銀錢米都消為
塵垢山魈木客相呼喚寡宿孤辰厮趁逐喧白晝花月
妖將家人狐媚虚耗鬼把倉庫潜偷二惱天公降
下灾犯官刑繫在囚它用錢時難參透待買它上木驢
釘子輕輕釘吊脊觔鈎兒淺淺鈎便用殺難寬宥魂飛
蕩蕩魄散悠悠尾出落它平生聚歛的情都寫做
臨刑犯罪由將它死骨頭告示向通衢裏甃任它日灸
風吹慢慢朽樂府中押逐贖菊字韻者盖中州又音輕
與尤字韻相近故也此曲雖曰為某而作然亦可以為
世勸
蜀主孟昶納徐匡璋女拜貴妃別號花蕊夫人意花不足
擬其色似花蕊之翾輕也或以為姓費氏則誤矣
余向在武林日於一友人處見陳居中所畫唐崔麗人圖
其上有題云並燕鶯為字聮微氏姓崔非煙冥采畫秀
玉勝江梅薄命千年恨芳心一寸灰西廂舊紅樹曾與
月徘徊余丁邜春三月䘖命陜右道出于蒲東普救之
僧舍所謂西廂者有唐麗人崔氏女遺照在焉因命畫
師陳居中繪模真像意非登徒子之用心迨將勉惰鍾
始終之戒仍拾四十言使好事者知百勞之歌以記云
泰和丁邜林鍾吉日十洲種玉大誌宜之題延祐庚申
春二月余傳命至東平頋市粥雙鷹圖觀久之弗見主
人而歸夜宿府治西軒夢一麗人綃裳玉質逡廵而前
曰君玩双鷹圖雖佳非君几席間物妾流落久矣有双
鷹名冠古今頋託君為重覺而怪之未卜其何祥遲明
欲行忽主人擕鷹圖來且四軸余意麗人双鷹符此數
耳継出一小軸乃夢所見有詩四十字䟦語九十八識
日泰和丁邜出蒲東普救僧舍繪唐崔氏鶯鶯真十洲
種玉大誌宜之題畫詩書皆絶神品也余驚詫良久時
有司群官吏環視囙縮不囙託以䟦語佳勝贖之吁物
理相感果何如邪豈法書名畫自有靈邪抑名不朽者
随神邪遇合有定數邪余嘗謂關雎碩人姿德兼俻君
子之配也琴心雪句才豔聮芳文士之偶也自詩書道
廢丈夫弗學況女流乎故近世非無秀色往往脂粉腥
穢鴉鳳莫辨求其彷彿待月章之萬一絶代無聞焉此
亦慨世降之一端也因歸于我義弗辤已宜之者盖前
金趙愚軒之字曾為鞏西簿遺山謂泰和有詩名五言
平淡它人未易造信然泰和丁邜迨今百十四年云其
月三日壁水見士思容題右共五百九字雖不知壁水
見士為何如人然二君之風韻可想見矣因俾嘉禾繪
工盛懋臨寫一軸適舅氏趙公待制雝見而愛之就為
錄文於上按唐元微之傳竒鶯鶯事以為張生寓蒲之
普救寺適有崔氏孀婦亦止兹寺崔氏婦鄭氏也生出
於鄭視鄭則異派之從母因丁文雅軍擾掠蒲人鄭惶
駭不知所措生與將之黨善請吏護之不及於難鄭厚
生德謂曰姨之弱子幼女當以仁兄之禮奉承命鶯鶯
出拜顔色豔異光輝動人生問其年紀鄭曰十七歲矣
生自是惓之私禮鶯鶯之侍婢紅娘間道其衷既而詩
章往復遂酬所碩中間離合多故然不能終諧伉儷說
者以為生即張子野宋王性之著傳竒辨正按微之作
姨母鄭氏墓銘云其既喪夫遭軍乱微之為保護其家
又作陸氏誌云余外祖睦州刺史鄭濟白樂天作微之
母鄭氏誌亦言鄭濟女而唐崔氏譜永寧尉鵬娶鄭済
女則鶯鶯者乃崔鵬之女於微之為中表傳竒言生年
二十二樂天作微之墓誌以大和五年薨年五十三即
當以大曆十四年己未生至貞元庚辰正二十二歲凡
此數端决為微之無疑特託它姓以避就耳事具侯鯖
錄中
江浙行省建治所于杭陸路赴都三千九百二十四里若
水程則四千四百四十里東至大海四百九里順風海
洋七日七夜可到日本國西至鄱陽湖接連江西省南
康路界一千三百四十五里南至汀州路接連廣東潮
州界二千四百二十里北至揚子江接連淮南省揚州
界七百二十里東到大海四百九里西到江西省南康
路一千七百五里南到廣東潮州路二千五百一十里
北到淮南省揚州路七百六十五里東南到漳州路海
岸二千四百九十九里西南到江西省建昌路一千五
百九十里東北到松江海岸五百二十二里西北到池
州路接連河南省安慶路一千三百四十二里此四至
八到也今割福建道立行省則又不同矣
今人謂易其所守者為改常北夢瑣言左軍容使嚴遵美
閹官中仁人也嘗一日彂狂手足舞蹈傍有一猫一犬
猫忽謂犬曰軍容改常也
