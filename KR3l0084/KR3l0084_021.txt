南村輟耕錄卷之二十一
天台陶宗儀九成
至元四年正月城京師以爲天下本右擁太行左注滄海
撫中原正南面枕居庸奠朔方峙萬夀山浚太液池派
玉泉通金水縈畿帶甸負山引河壮哉帝居擇此天府
城方六十里里二百四十步分十一門正南曰麗正南
之右曰順承南之左曰文明北之東曰安貞北之西曰
徤德正東曰崇仁東之右曰齊化東之左曰光熙正西
曰和美西之右曰肅清西之左曰平則大内南臨麗正
門正衙曰大明殿曰延春閣宮城周回九里三十步東
西四百八十步南北六百十五步高三十五尺甎甃至
元八年八月十七日申時動土明年三月十五日即工
分六門正南曰崇天十二間五門東西一百八十七尺
深五十五尺高八十五尺左右&KR1876;楼二&KR1876;楼登門兩斜
廡十門闕上兩觀皆三&KR1876;楼連&KR1876;楼東西廡各五間西
&KR1876;楼之西有塗金銅幡竿附宫城南面有宿衞直廬凡
諸宫門皆金鋪朱戸丹楹藻繪&KR0686;壁琉璃瓦飾簷脊崇
天之左曰星拱三間一門東西五十五尺深四十五尺
高五十尺崇天之右曰雲從制度如星拱東曰東華七
間三門東西一百十尺深四十五尺高八十尺西曰西
華制度如東華北曰厚載五間一門東西八十七尺深
高如西華角楼四㩀宮城之四隅皆三&KR1876;樓琉璃瓦飾
簷脊直崇天門有白玉石橋三虹上分三道中為御道
鐫百花幡龍星拱南有御膳亭亭東有拱辰堂盖百官
會集之所東南角楼東差北有生料庫庫東為柴埸夾
垣東北隅有羊圈西南角楼南紅門外留守司在焉西
華南有儀鵉局西有鷹房厚載北為御苑外周垣紅門
十有五内紅門垣五御苑紅門四此兩垣之内也大明
門在崇天門内大明殿之正門也七間三門東西一百
二十尺深四十四尺重簷日精門在大明門左月華門
在大明門右皆三間一門大明殿乃登極正旦夀節會
朝之正衙也十一間東西二百尺深一百二十尺高九
十尺柱廊七間深二百四十尺廣四十四尺高五十尺
寢室五間東西挟六間後連香閣一間東西一百四十
尺深五十尺高七十尺青石花礎白玉石圓䲽文石甃
地上藉重茵丹楹金飾龍繞其上四面朱瑣窗藻井間
金繪飾燕石重陛朱闌塗金銅飛鵰冒中設七寳雲龍
御榻白盖金縷褥並設后位諸王百寮怯薛官侍宴坐
牀重列左右前置燈漏貯水運機小偶人當時刻捧牌
而出木質銀褁&KR0238;瓮一金雲龍蜿繞之高一丈七尺貯
酒可五十餘石雕象酒卓一長八尺闊七尺一寸玉瓮
一刑編磬一巨笙一玉笙玉空侯咸備于前前縣繍緣
朱簾至冬月大殿則黃㹨皮壁幛黑貂褥香閣則銀鼠
皮壁幛黑貂煖帳凡諸宮殿乘輿所臨御者皆丹楹朱
瑣窗間金藻繪設御榻䄄褥咸備屋之簷脊皆飾琉璃
瓦文思殿在大明寝殿東三間前後軒東西三十五尺
深七十二尺紫檀殿在大明寝殿西制度如文思皆以
𬗋檀香木爲之縷花龍涎香間白玉飾壁草色髹綠其
皮爲地衣寳雲殿在寝殿後五間東西五十六尺深六
十三尺高三十尺鳳儀門在東廡中三間一門東西一
百尺深六十尺高如其深門之外有庖人之室稍南有
酒人之室麟瑞門在西廡中制度如鳳儀門之外有内
蔵庫二十所所為七間鍾楼又名文楼在鳳儀南鼔楼
又名武楼在麟瑞南皆五間高七十五尺嘉慶門在後
廡寳雲殿東景福門在後廡寳雲殿西皆三間一門周
廡一百二十門高三十五尺四隅角楼四間重簷凡諸
宮周廡並用丹楹彤壁藻繪琉璃瓦飾簷脊延春門在
寳雲殿後延春閣之正門也五間三門東西七十七尺
重簷懿範門在延春左嘉則門在延春右皆三間一門
延春閣九間東西一百五十尺深九十尺高一百尺三
詹重屋柱廊七間廣四十五尺深一百四十尺高五十
尺寢殿七間東西夹四間後香閤一間東西一百四十
尺深七十五尺高如其深重簷文石甃地藉花毳䄄簷
帷咸備白玉石重陛朱闌銅冐楯塗金翔其上閣上
御榻二柱廊中設小山屏牀皆楠木為之而飾以金寢
殿楠木御榻東夹𬗋檀御榻壁皆張素畫飛龍舞鳳西
夹事佛像香閤楠木寢牀金縷褥黑貂壁幛慈福殿又
曰東煖殿在寝殿東三間前後軒東西三十五尺深七
十二尺明仁殿又曰西煖殿在寢殿西制度如慈福景
耀門在左廡中三間一門高三十尺清灝門在右廡中
制度如景耀鍾楼在景耀南鼓楼在清灝南各高七十
五尺周廡一百七十二間四隅角樓四間玉德殿在清
灝外七間東西一百尺深四十九尺高四十尺飾以白
玉甃以文石中設佛像東香殿在玉德殿東西香殿在
玉德殿西宸慶殿在玉德殿後九間東西一百三十尺
深四十尺高如其深中設御榻簾帷䄄褥咸備前列朱
闌左右闢二紅門後山字門三間東更衣殿在宸慶殿
東五間高三十尺西更衣殿在宸慶殿西制度如東殿
隆福殿在大内之西興聖宮之前南紅門三東西紅門
各一繚以磚垣南紅門一東紅門一後紅門一光天門
光天殿正門也五間三門高三十一尺重簷崇華門在
光天門左膺福門在光天門右各三間一門光天殿七
間東西九十八尺深五十五尺高七十尺柱廊七間深
九十八尺高五十尺寢殿五間兩夹四間東西一百三
十尺高五十八尺五寸重簷藻井瑣窗文石甃地籍花
毳茵縣朱簾重陛朱闌塗金鵰冐楯正殿縷金雲龍樟
木御榻從臣坐牀重列前兩傍寢殿亦設御榻茵褥咸
備青陽門在左廡中明暉門在右廡中各三間一門翥
鳳楼在青陽南三間高四十五尺驂龍楼在明暉南制
度如翥鳳後有牧人宿衞之室夀昌殿又曰東煖殿在
寢殿東三間前後軒重簷嘉僖殿又曰西煖殿在寝殿
西制度如壽昌中位佛像傍設御榻針線殿在寢殿後
周廡一百七十二間四隅角楼四間侍女直廬五所在
針線殿後又有侍女室七十二間在直廬後及左右浴
室一區在宮垣東北隅文德殿在明暉外又曰楠木殿
皆楠木為之三間前後軒一間盝頂殿五間在光天殿
西北角楼西後有盝頂小殿香殿在宮垣西北隅三間
前軒一間前寝殿三間柱廊三間後寢殿三間東西夹
各二間文宸庫在宮垣西南隅酒房在宮垣東南隅内
庖在酒房之北興聖宮在大内之西北萬夀山之正西
周以磚垣南闢紅門三東西紅門各一北紅門一南紅
門外兩傍附垣有宿衞直廬凡四十間東西門外各三
間南門前夹垣内有省院臺百司官侍直板屋北門外
有窨花室五間東夹垣外有䆠人之室十七間凌室六
間酒房六間南北西門外棋置衞士直宿之舍二十一
所所爲一間外夹垣東紅門三直儀天殿吊橋西紅門
一逹徽政院門内差北有盝頂房二各三間又北有屋
二所各三間差南有庫一所及屋三間北紅門外有臨
街門一所三間此夹垣之北門也興聖門興聖殿之正
門也五間三門重簷東西七十四尺明華門在興聖門
左肅章門在興聖門右各三間一門興聖殿七間東西
一百尺深九十七尺柱廊六間深九十四尺寝殿五間
兩夹各三間後香閤三間深七十七尺正殿四面朱懸
瑣窗文石甃地藉以毳茵中設扆屏榻張白盖簾帷皆
錦繍為之諸王百寮宿衞官侍宴坐牀重列左右其柱
廊寢殿亦各設御榻茵褥咸備白玉石重陛朱闌塗金
冐楯覆以白磁瓦碧琉璃飾其簷脊弘慶門在東廡中
宣則門在西廡中各三間一門凝暉楼在弘慶南五間
東西六十七尺延顥楼在宣則南制度如凝暉嘉德殿
在寝殿東三間前後軒各三間重簷寳慈殿在寝殿西
制度同嘉德山字門在興聖宮後延華閣之正門也正
一間兩夹各一間重簷一門脊置金寳瓶又獨脚門二
周閣以紅板垣延華閣五間方七十九尺二寸重阿十
字脊白琉璃瓦覆青琉璃瓦飾其簷脊立金寳瓶單陛
御榻從臣坐牀咸具東西殿在延華閣西左右各五間
前軒一間圓亭在延華閣後芳碧亭在延華閣後圓亭
東三間重簷十字脊覆以青琉璃瓦飾以綠琉璃瓦脊
置金寳瓶徽青亭在圓亭西制度同芳碧亭浴室在延
華閣東南隅東殿後傍有盝頂井亭二間又有盝頂房
三間畏吾兒殿在延華閣右六間傍有窨花半屋八間
木香亭在畏吾兒殿後東盝頂殿在延華閣東版垣外
正殿五間前軒二間東西六十五尺深三十九尺柱廊
二間深二十六尺寝殿三間東西四十八尺前宛轉置
花朱蘭八十五扇殿之傍有盝頂房三間庖室一間面
湯盝頂房二間妃嬪庫房一間縫紉女庫房三間紅門
一盝頂之制三椽其頂若笥之平故名西盝頂殿在延
華閣西版垣之外制度同東殿東殿之傍有庖室三間
好事房二各三間獨脚門二紅門一妃嬪院四二在東
盝頂殿後二在西盝頂殿後各正室三間東西夹四間
前軒三間後有三椽半屋二間侍女室八十五間半在
東妃嬪院左西向半在西妃嬪院右東向室後各有三
椽半屋二十五間東盝頂殿紅門外有屋三間盝頂軒
一間後有盝頂房一間庖室一區在凝暉楼後正屋五
間前軒一間後披屋三間又有盝頂房一間盝頂井亭
一間周以土垣前闢紅門酒房在宮垣東南隅庖室南
正屋五間前盝頂軒三間南北房各三間西北隅盝頂
房三間紅門一土垣四周之學士院在閣後西盝頂殿
門外之西偏三間生料庫在學士院南又南為鞍轡庫
又南為軍器庫又南為牧人庖人宿衞之室蔵珍庫在
宫垣西南隅制度並如酒室惟多盝頂半屋三間庖室
三間萬夀山在大内西北太液池之陽金人名瓊在島
中統三年脩繕之至元八年賜今名其山皆疊玲瓏石
為之峯巒隱映松檜隆欝秀若天成引金水河至其後
轉機運㪺汲水至山頂出石龍口注方池伏流至仁智
殿後有石刻蟠龍昂首噴水仰出然後由東西流入于
太液池山前有白玉石橋長二百餘尺直儀天殿後橋
之北有玲瓏石擁木門五門皆為石色内有隙地對立
日月石西有石棋枰又有石坐牀左右皆有登山之徑
縈紆萬石中洞府出入宛轉相迷至一殿一亭各擅一
景之妙山之東有石橋長七十六尺闊四十一尺半為
石渠以載金水而流於山後以汲於山頂也又東為靈
圃竒獸珍禽在焉廣寒殿在山頂七間東西一百一十
尺深六十二尺高五十尺重阿藻井文石甃地四面瑣
窗板密其裏徧綴金紅雲而蟠龍矯蹇於丹楹之上中
有小玉殿内設金嵌玉龍御榻左右列從臣坐林前架
黑玉酒瓮一玉有白章隨其形刻為魚獸出汲于波濤
之状其大可貯酒三十餘石又有玉假山一峯玉響鐡
一懸殿之後有小石二内出石龍首以噀所引金水
西北有厠堂一間仁智殿在山之半三間高三十尺金
露亭在廣寒殿東其制圓九柱高二十四尺尖頂上置
琉璃珠亭後有銅幡竿玉虹亭在廣寒殿西制度如金
露方亭在荷葉殿後高三十尺重屋八面重屋無梯
自金露亭前複道登焉又曰線珠亭&KR0801;洲亭在温石浴
室後制度同方玉虹亭前仍有登重屋複道亦曰線
珠亭荷葉殿在方前仁智西北三間高三十尺方頂
中置琉璃珠温石浴石在&KR0801;洲前仁智西北三間高二
十三尺方頂中置塗金寳瓶圜亭又曰臙粉亭在荷葉
稍西盖后妃添妆之所也八面介福殿在仁智東差北
三間東西四十一尺高二十五尺延和殿在仁智西北
制度如介福馬湩室在介福前三間牧人之室在延和
前三間庖室在馬湩前東浴室更衣殿在山東平地三
間兩夹太液池在大内西周迴若干里植夫容儀天殿
在池中圓坻上當萬夀山十一楹高三十五尺圍七十
尺重簷圓盖頂圓臺址甃以文石藉以花茵中設御榻
周闢瑣窗東西門各一間西北厠堂一間臺西向列甃
磚龕以居宿衞之士東為木橋長一百廿尺闊廿二尺
通大内之夹垣西為木吊橋長四百七十尺闊如東橋
中闕之立柱架梁于二舟以當其空至車駕行幸上都
留守宮則移舟断橋以禁往来是橋通興聖宮前之夹
垣後有白玉石橋乃萬夀山之道也犀山臺在儀天殿
前水中上植木芍藥隆福宫西御苑在隆福宫西先后
妃多居焉香殿在石假山上三間兩夹二間柱廊三間
龜頭屋三間丹楹瑣窗間金藻繪玉石礎琉璃瓦殿後
有石臺山後闢紅門門外有侍女之室二所皆南向並
列又後有紅門並立紅門三三門之外有太子斡耳朵
荷葉殿二在香殿左右各三間圓殿在山前圓頂上置
塗金寳珠重簷後有流桮池池東西流水圓亭二圓殿
有廡以連之歇山殿在圓殿前五間柱廊二各三間東
西亭二在歇山後左右十字脊東西水心亭在歇山殿
池中直東西亭之南九柱重簷亭之後各有侍女房三
所所為三間東房西向西房東向前闢紅門三門内立
石以屏内外外築四垣以周之池引金水注焉棕毛殿
在假山東偏三間後盝頂殿三間前啓紅門立垣以區
分之儀鵉局在三紅門外西南隅正屋三間東西屋三
間前開一門史官虞集曰嘗觀紀籍所載秦漢隋唐之
官闕其宏麗可怖也高者七八十丈廣者二三十里而
離宮别館緜延聮絡弥山跨谷多或至數百所嘻真木
妖哉由余有言使鬼為之則勞神矣使人為之則苦人
矣由余當秦穆公之時為是俾見後世之侈何如也雖
然紫宮著乎玄象得無棟宇有等差之辨而茅茨之簡
又烏足以重威於四海乎集佐脩經世大典將作所䟽
宮闕制度為許於是知大有徑庭於古也方今幅員之
廣戶口之夥貢稅之富當倍秦漢而參隋唐也頋力有
可為而莫為則其所樂不在於斯也孔子曰禹吾無間
然矣卑官室而盡力乎溝洫重於此則輕於彼理固然
矣
中書省
吏部
戸部都提舉萬億綺源庫都提舉萬億賦源庫
都提舉百億寳源庫都提舉萬億廣源庫提舉
富寧庫諸路寳鈔都提舉司順承行用庫文
明行用庫光熙行用庫徤德行用庫和義行
用庫崇仁行用庫順承平準庫大都平準庫
寳鈔搃庫印造寳鈔庫燒鈔西庫焼鈔東庫
印造茶塩引局抄紙坊
禮部會同舘教坊司鑄印局白紙坊油磨
坊
兵部
刑部
工部覆實司提舉都城所提舉右八作司提
舉左八作司備章搃院大都人匠搃管府大
都等路諸色民匠搃管府紋綉搃院繡局諸
路雜造搃管府荼迭兒局諸色人匠搃管府提
舉諸司局諸司局人匠搃管府大都金銀器盒
局大都氊局織染局花毯蠟布等局簾局
橵荅刺欺等局人匠提舉司造船提舉司諸物
庫苻牌庫受給庫左右廂
樞密院右衞親軍都指揮使司左衛親軍都指揮
使司中衞親軍都指揮使司前衞親軍都指揮
使司後衞親軍都指揮使司武衞親軍都指揮
馬瑙玉局大都等路諸色民匠提舉司織染雜
造人匠搃管府綾錦局織染局文綺局諸
路怯怜口民匠都搃管府大護國仁王寺財用規
運都搃管府
宣徽院尚舍監諸物庫尚食局生料庫光
祿寺尚醖局尚飲局醴源倉闌遺監提
舉太倉柴炭提舉司沙糖局
中政院奉宸庫官領隨路民匠打捕鷹房納綿搃
管府
集賢院國子監國子學興文署
翰林院國子監國子學
翰林國史院
宣政院資善庫
昭文舘
太常寺太廟署大樂署社稷署禮直署
大司農司廣濟署藉田署豐贍署供膳署
昌國署濟民署
大都護府
通政院廪給司
秘書監著作局秘書庫
大府監内蔵庫右蔵庫左蔵庫器備庫
中尚監資成庫雜造局諸色人匠提舉司鐡局
木局怯怜口諸色人匠提舉司大都等路種田
人匠織染局
利用監資用庫怯怜口皮局人匠提舉司大都
雜造双線局熟皮局店皮局貂鼠局大都
軟皮局
章佩監御帶庫異珍庫
典瑞監
大都留守司兼少府監修内司大木局小木局
泥瓦局粧釘局銅局車局繩局祇應局
畫局油&KR0238;局器備局器物局鐡局儀鵉
局大都諸色人匠提舉司犀象牙局雕牙局
雕木局採石局木場局上林局大都門尉
將作院諸路金玉人匠搃管府玉局提舉司瑪
瑙局提舉司石局金絲子局大小雕木等局
鞓帶斜皮局&KR1493;玉局畫局温犀玳瑁局&KR0238;
紗冠冕局珠子局異樣等局捴管府異樣紋
繡兩局綾錦織染兩局金絲顔料搃庫尚衣
局御衣局
泉府司富藏庫
侍儀司法物庫
武備寺夀武庫利器庫甲匠提舉司箭局
弦局
都水監大都河道提舉司
尚乘寺諸路雜造搃管府諸路旋匠提舉司網
簾局資乘庫
太僕寺
太史院
司天臺
回回司天臺
太醫院御藥局御藥院回回藥物院回回藥
物局大都惠民司廣惠司
崇福司
拱衞直都指揮使司儀從司
大司徒領異樣金玉人匠搃管府塑局出鑞局
銀局銅局鑄瀉等銅局唐像畫局梵像局
雜造提舉司&KR2289;鐡局玉局諸物局
孛可孫
儀鳳司安和署
京畿都漕運使司萬斯南倉萬斯北倉千斯倉
相因倉豐閏倉通齊倉廣貯倉永平倉
永濟倉惟億倉既盈倉盈衍倉大積倉
豐實倉廣衍倉順濟倉
大都等路都轉運塩使司大都稅課提舉司大都
酒課提舉司
大都南北兩兵馬都指揮使司
北兵馬司
内史府
省架閣庫
左石部架閣庫
長信寺
天子凡宴饗一人執酒觴立於右階一人執柏板立於左
階執板者抑揚其声&KR1036;曰斡脫執觴者如其声和之曰
打弼則執板者節一拍從而王侯卿相合坐者坐合立
者立於是衆樂皆作然後進酒詣上前上飲畢授觴
衆樂皆止别奏曲以飲陪位之官謂之喝盞盖沿襲亡
金舊禮至今不廢諸王大臣非有賜命不敢用焉斡脫
打弼彼中方言未暇考来其義
文宗潜邱金陵曰歲當戊辰適太平興國寺鑄大鍾為金
數萬斤方在治上至其所取相嵌碧珠指環默祝曰
若天命在躬此當不壊即投液中鍾成其欵有曰皇帝
萬歲珠宛然在其上若故識之而堅固完好光采明彂
不以灼毁萬目驚覩歡嘆如一及登大寳方與近侍言
向時祝天之䜟
南村輟耕錄卷之二十一
