南村輟耕錄卷第二十四
天台陶宗儀九成
國初張公可與李公仲方鮮于公伯機同仕于朝既而張
除浙省郎中李除都事鮮于除浙東宣慰經歴胥會于
驩甚李卒于官張移書鮮于曰仲方殁矣家貧子小
吾輩若不為之經紀則孤寡何所依也吾以一女許配
其仲子矣公以為何如鮮于聞訃哀祭成礼亦以一女
許贅其長子即從善也後官至紹興推官仲子字復初
官至淮安捴官扵此可見前軰結交重氣義不以貴賤
貧富易其心誠可敬也張公官至中書左丞
國朝每宴諸王大臣謂之大聚會是日盡出諸獸于萬歲
山若虎豹熊象之属一一列置訖然後獅子至身材短
小絶類人家所畜金毛猱狗諸獸見之畏懼俯伏不敢
仰視氣之相壓也如此及各飼以鷄鴨野味之類諸獸
不免以瓜按定用舌去其毛羽惟獅子則以掌擎而吹
之毛羽紛然脱落有若燖洗者此其所以異於諸獸也
古云獅子吼盖不易於吼一吼則百獸為之辟易也
至元壬寅夏松江府前勾闌隣居顧百一者一夕萝被攝
入城隍廟中同被攝者約四十餘人一皆責状畫字時
有沈氏子以摶銀為業亦夢與顧同欝欝不樂家人無
以紓之勸入勾闌觀俳戲獨顧以宵夢匪貞不敢出門
有女官奴習謳唱每聞勾闌鼓鳴則入是日入未幾棚
屋拉然有聲衆驚散既而無恙復集焉不移時棚阽壓
顧走入抱其女不謂女巳出矣遂斃於顛木之下死者
凡四十一人内有一僧人二道士獨歌兒天生秀全家
不損一人其死者皆碎首折脇斷筋潰髄亦有被壓而
幸免者見衣朱紫人指示其出不得出者亦曲為遮護
云
顔清甫曲阜人顔子四十八代孫嘗臥病其幼子偶弹得
一鵓鴿歸以供膳於梢翎間得書一緘書上題云家書
付男郭禹開拆禹乃曲阜縣尹郭仲賢也盖其父自真
定寄至者時仲賢改授遠平縣尹去鴿未及知盤桓尋
覓遂遇害清甫見之責其子便耴木匣凾鴿候病稍愈
直抵仲賢官所獻書與鴿且語其故仲賢戚然曰畜此
鴿巳十七年矣凡有家書雖隔數千里亦能傳致誠異
禽也命左右瘞之以清甫長厚君子留之累日問及子
弟出處仲賢告言長子國祥頗習儒業及仲賢知霍州
召𥙷州史貢山東廉訪奏差陞書吏後官至漢中廉訪
使
嘉興林叔大(鏞)掾江浙行省時貪墨鄙吝然頗交接名流
以沽美譽其於逹官顯䆠則刲羔殺豕品饌甚盛若士
夫君子不過素湯餅而巳一日延黃大癡作畫多士畢
集而此品復出捫腹闊步譏謔交作叔大赧甚不敢仰
視遂揖潘子素求題其畫子素即書一絶句云阿翁作
畫如說法信手拈来種種佳好水好山塗抹盡阿婆臉
上不曾搽大癡笑謂曰好水好山言逹官顯䆠也阿婆
臉不搽言素面也言未巳子素復加一句云諸佛菩薩
摩訶蕯俱不觧其意子素曰此謝語即僧家纖悔也閧
堂大笑而散叔大數日羞出見客人之鄙吝一至於此
亦可憐巳
陳雲嶠柏泗州人性豪宕結客其祖平章故宋制置郎龍
麟洲題琵琶亭以譏之者凡積金七屋不數年散盡嘗
為侍儀舍人館閣諸老朝省名公莫不折軰行與交咸
稱之曰公子其妻鐵太保女也恃富貴近戚偶以一言
驕之遂終身不見嘗被命監鑄祭器于杭無錫倪元鎮
慕其名来見之張燕湖山間羅設甚至酒終為别以一
帖饋米百石雲嶠命從者移置近所舉巨&KR1553;引妭樂趋
從者而前悉分散之頋倪曰吾在京時即熟尔名云南
士之清者它無與比其所以章章者盖以米沽之也諸
從令日絶交且罵諸嘗譽之者時張伯禹在坐不勝跼
蹐其豪氣類如此嘗雪中騎牛拜米南宫墓詩云少年
不觧事買駿輕千金何如小黃犢踏雪空山深小小双
牧童吹笛穿松林醉拜南宫墓地下有知言世上無知
音也平日喜居錢唐好古有餘而治才不足又不樂小
官怒罵宰相年逾六十不得志而死其畢命時作偈云
前身本是泗州僧
霍治書云紫陽楊煥然先生讀通鑑至論漢魏正閏大不
平之遂脩漢書駁正其事因作詩云風煙慘淡駐三巴
漢燼將燃蜀婦髽欲起温公問書法武侯入寇寇誰家
後攻宋軍廻始見通鑑綱目其書乃寝順德劉道済先
生尤不平之脩書名三為亦見綱目閟而不行中統改
元陵川郝伯常先生使宋被留儀真執不得還就買書
作續漢史既脫藁會同僚苟正甫諸公飲至數行忽長
歎曰某辛苦十餘年莫不被高頭巾軰巳做了也皆對
云不聞之至元丁亥余分臺江西購得蕭常續漢書全
部因喟然曰惜乎郝君不及見此
剛卯者按許慎說文㱾(音開)改大剛昴以遂鬼也玉篇開
改剛卯也大印以辟鬼也廣韻㱾改大開堅也王莾傳
服虔注曰剛卯以正月卯日作佩之長三寸廣一寸四
分或用玉或用金或用桃著佩之又注當中央從穿作
孔以綵絲茸其刻其上文曰正月剛卯既央靈殳四
方赤青白黃四色是當帝令祝融以教䕫龍庶疫剛癉
莫我敢當又曰疾日嚴卯帝令䕫化順𡭗國化伏兹靈
殳既正既直既觚既方庶使剛癉莫我敢當凡六十六
字㱾改者佩印也以正月卯日作故謂剛夘又謂之大
堅以辟邪也金刀之利者皆不得行服虔曰剛夘以正
月夘日作佩之長三寸廣一寸四分或用金或用桃著
革帶佩之金有玉在者銘其一面曰正月剛夘金刀莾
所鑄之錢也晉灼曰剛夘長一寸廣五分四分當中央
從穿作孔以綵絲茸其底如冠纓頭蕤刻其上面作两
行書文曰正月剛夘既央靈殳四方(云云同前)其一銘
曰疾日嚴夘帝令䕫化順𡭗故(一作固)伏化兹靈殳(云云同)
(前)師古曰今泩泩於土中得玉剛夘者案大小及文服
說是也莾以劉字上有夘下有金旁有又刀故禁剛夘
及金刀也慱謀卿士僉曰天人同應昭然著明其去剛
夘莫以為佩除刀錢勿以為利承順天心快百姓意乃
更作小錢徑六分重一銖文曰小錢直一與大泉五十
者為二品並行後漢輿服志佩双印長寸二分方六分
乘輿諸侯及王公列侯以白玉中二千石以下四百石
皆以黑犀三百石以至私學弟子皆以象牙上合絲乘
輿以縢貫白珠赤罽蕤諸侯王以下以槂赤絲𬎼槂各
如其印質刻書曰正月剛夘既决(云云同前)慎𡭗周伏
伯兹靈殳(云云同前)凡六十六字前書注云正月剛夘
作霍治書清甫(云)嘗於吳中得白玉剛嚴双印四牧完
具者二剛夘銘詞三十四字嚴夘銘詞三十二字其二
字筆畫損缺剛夘無既央二字餘十字難辯嘗考王莾
傳輿服志說文剛夘銘與說文及王莾傳同輿服志央
為决嚴夘疾日為曰疑志誤又順𡭗故化伏與莾傳同
說文作順尔國化伏輿服志作填𡭗周伏化未詳孰是
其服用制度逓相引㩀亦不同後見徐(容)齋參政蔵剛
夘一梁貢父尚書蔵剛嚴二並係古玉篆體剛夘銘三
十四字字畫亦損缺制度銘詞與前雙印大約不異續
收嚴夘二一以玉為之一若瑟瑟俗傳葛仙翁練丹頭
又名藥注子其文曰制曰嚴卯帝命莫忘日資唯是黑
青白黃既正既直既觚既方庶使罔談莫我敢當與前
嚴夘銘詞並差鮮于伯機經歴收一枚高彦敬尚書收
二枚並真楷書皆似近代制作未見所出偶得金陵學
宫所刻黃山谷先生辯剛夘遺蹟其說與前相同但云
絲縄也音護古文無此字按五紐縄器也罟兔罟也
豈紐絲縄與兔罟相類故同此音耶又馬永卿嬾真子
錄公漢人以正月卯日作佩之銘其一面曰剛夘乃知
今人立春或戴春勝亦古制也蓋剛者強也夘者劉也
正月佩之尊國姓也與陳湯所謂強漢也同義
顧仲庸泰州人以財䧺一鄕倜儻好義有古豪俠風自奉
甚薄而禮賢飬士無虚日名公鉅儒多館其家張蛻菴
承旨亦其人也仲庸與保定張文友交文友&KR0792;縣尹秩
滿僑居江隂一日暴卒時仲庸留京師友人以訃告戒
勿泄友詢其故曰文友賢而貧在六品選中吾將與其
子為地即走告當路者曰張文友末疾病矣願致仕因
代入状中書遂獲以奉政大夫嘉定知州致仕既領宣
命數月又代文友之子告蔭尋注常州晉陵縣尉便其
飬毋也其家悉無所知仲庸南歸遣人致賵奠奉宣勑
以授其子聞者驚嘆仲庸行事類如此
會稽陽明洞天在秦望山後禹廟之西南云即古禹穴越
之勝境也諸峯環聳盤欝空曲中有東嶽行祠及老子
宫余嘗宿留其間一老道士者朱顔鶴髮延至其室室
横一空棺云巳十餘年矣未能即棄浮世而入此匣也
其後兵攻越城游騎四出道士乃沐浴冠佩絶粒飲與
衆永訣卧于其中七日不死軍至彂棺挈之出兵退乃
入城一病而卒向之棺不可得矣豈非分定欤
喬公仲山官吏部中好古博雅仍喜諧謔所交皆名人
才士公家製餛飩得法常苦賓朋需索一日於每客前
先置一帖且戒云食畢展卷既而取視乃製造方法也
大笑而散自後無復言矣
劉元字秉元薊之寳坁人官至昭文館大學士正奉大夫
袐書監卿元嘗為黃冠師事青州祀道錄傳其藝非一
而獨長扵至元七年世祖建大護國仁王寺嚴設梵
天佛像特求奇工為之有以元薦者及被召又從阿尼
哥國公學西天梵相神思妙合遂為紀藝凡兩都名刹
有塑土範金搏換為佛一出元之手天下無與比所謂
摶換者漫帛土偶上而髹之巳而去其土髹帛儼然像
也昔人嘗為之至元尤妙摶丸又曰脫活京師語如此
繆孝子倫字叔彛東平人侍父䆠游寓居錢唐至正十六
年淮兵寇城執其父將殺之倫哀號乞免弗聽傾家貲
以贖又弗聽乃自縳請代扵是殺倫而釋其父甚哉賊
之不仁也
趙孝子天爵字伯廉平陽觧州夏縣人嘗為史多平
反惇行孝弟治家甚嚴三子皆頎然玉立毋喪廬墓三
年父継喪又如之惟𬞞食菜美不飲酒食肉不與妻妾
見有司以聞于朝旌表其門閭復其身
王義士天爵字世傑亦夏縣人家饒於財有善行以粟貸
人不圖重息年豊僅取十之二三稍饑但收其本大凶
則巳皆之鄕里不知字咸稱義士焉每值生身之辰寝
苫一月以報父毋
朝廷扵歲首例遣使祭岳瀆至正乙巳翰林應奉李國鳳
代祀嵩恒醫無閭抵汴路閉即城中望祭嵩岳時閏月
下旬也二月十三日游相國寺池上群僧方聚觀從之
仰視日旁一月一星月如初弦者又十日雨木冰状如
樓閣人物冠帶鳥獸卉木百態具備殆非人工高林大
樹珠葆羽憧弥望不絶凡五日始觧又十日復冰自汴
至中滦皆然不一歲盗䧟汴㩀之
亦集乃路在西北方有山曰蹇占山比多龍湫土人𣣔有
所事則役之吉安道士劉學仙嘗至其地見有烹羔桐
酪祠焉數皮而沈之祝曰神為我鞣而治之為期日而
去至期復祠之則得成革矣若有鬼工然不可測也歸
語扵虞邵菴先生先生初以為誑及質諸其土人之在
京師者則始信盖其人習以為常不以為異耳
杭州属邑有一巨室怙財挟執虐害良善邑官貪墨莫敢
孰何衆不能堪走愬憲府巨室迯匿憲使怒督責有司
示罪賞揭大逵且家至壁白隠蔵者罪連坐首捕者賞
萬緡其友人王一山者世業儒居湖山第一樓儔彼於
密期月不彂隣家察知圖給賞錢告報于官官&KR0679;索得
之併王逮繫囚見憲使使問云女知彼所犯乎王曰知
之女聞國有制乎曰知之女見揭示罪賞乎曰見之女
奚不就利避害乎曰朋友顛連来奔乘其危以售之則
名教中有所不容某誠弗忍為事覺連坐乃甘心焉使
竦然曰君子所謂臨難毋苟免其人踐之矣真義士也
若加以罪是吾政苛而刑濫民何以勸遂釋之使即許
攵正公子也
徐彦璋云商人某海舶失風漂至山島匍匐登岸深夜昏
黑偶墜入一穴其穴險峻不可攀緣比明穴中微有光
見大蛇無數蟠結在内始甚懼久稍與之狎蛇亦無吞
噬意所苦飢渴不可當但見蛇時時䑛石璧間小石絶
不飲㗖於是商人亦漫𡭗取小石噙之頓忘飢渴一日
聞雷聲隱隱蛇始伸展相継騰升纔知其為神龍遂急
攙蛇尾得出附舟還家携所噙小石數十至京城示識
者皆雅鶻等宝石也乃信神龍之窟多異&KR0903;焉自此貨
之致富彦璋親見商人道其始末如此
嘗至松江鍾山淨行菴見籠一䧺雞置于殿之東簷請問
其故寺僧云蓄此以司晨盖十有餘年矣時刻不爽余
竊記張公文潜明道雜志云鷄能司晨見於經傳以為
至論而未必然也或天寒雞嬾至將旦而未鳴或夜月
出時鄰雞悉鳴大抵有情之物自不能有常而或變也
若然則張公之言非欤因舉似以詢其所以僧云司晨
之雞必以童若壊其天真豈能有常哉盖張公特未知
此理故耳
閩廣多種木綿紡績為布名曰吉貝松江府東去五十里
許曰烏泥涇其地土田磽瘠民食不給因謀樹藝以資
生業遂覓種於彼初無踏車椎弓之製率用手剖去子
線弦竹弧置案間振棹成劑厥功甚艱國初時有一嫗
名黃道婆者自厓州来乃教以做造捍弹紡織之具至
扵錯紗配色綜餞挈花各有其法以故織成被褥帶悅
其上折枝團鳳棋局字棣粲然若寫人既受教競相作
為轉貨它郡家計就殷未幾嫗卒莫不感恩洒泣而共
葬之又為立祠歲時享之越三十年祠毀鄕人趙愚軒
重立今祠復毀無人為之創建道婆之名日漸泯滅無
聞矣
至正丙午八月辛酉上海縣浦東俞店橋南牧羊兒三四
聞頭上恰恰有聲仰視之流光中隕一魚刺麻佳上成
一創其狀不常見自首至尾根僅盈尺似闊霸而短是
日晴無隂雲亦無鵰觀之類是可怪也日昳時縣市人
閧然指流星自南投北即此時也橋下一細家取欲烹
食其妻塩而蔵之来者多就觀焉或者曰志有云天隕
魚人民失所之象
至元丁丑民間謠言拘刷童男女以故婚嫁不問長幼而
亂倫者多矣平江蘇逹卿特為上海吏有女年十二贅
里人浦仲明之子為壻明年生一子
劉節婦泰州坂埨人至正丙申春隨父渡江居吳門適張
士誠部將曺某方數月夫陣亡劉不避凶險躬至死所
求得其屍歸&KR0830;欲以身徇父不許既而權貴人聞劉美
且賢争欲強委禽焉劉擔死不貳遂削髮為比丘尼夫
劉夲一閭閻女子其操行乃𡭗盖有貴為后妃而莫之
及者謂非天性也欤
歴代醫師
三皇
僦貸季天師岐伯鬼臾區少師少俞
伯高桐君太乙雷公馬師皇
五帝
巫咸伊尹
周
巫彭矯氏俞氏盧氏醫緩醫竘文摯
醫和范蠡鳳綱
秦
長桑君李豹神應王扁鵲子陽安期先生
太醫令李䤈崔文子
西漢
樓護元里公楊慶公孫光秦信太倉
公淳于意王遂宋邑馮信高期王禺
唐安杜信玄俗
東漢
張機(仲景)郭玉程高涪翁沈建張伯祖
杜度魏沉淮南子
蜀漢
李譔唐慎微韓保昇孟昶
魏
華陀李當吴普青牛道士封君逹樊阿
韓康
吴
吕摶負局先生董奉
西晉
王叔和李子豫仰道士殷仲堪李法存
皇甫謚(玄晏先生)張苗裴頠裴顗劉德
史脫宫泰靳邵張華蔡謨趙泉
阮德
東晉
葛洪(抱朴子)范注程㩀
南宋
少主元徽王繤胡治徐㷩(秋夫)徐道度(秋)
(夫長子)徐叔嚮(道度弟)薛伯宗徐仲融
徐文伯徐嗣伯僧深劉㳙子羊晣秦承
祖
南齊
張子信馬嗣明張遠遊
北齊
顧歡李元忠李密崔季舒祖挺禇澄
鄧宣文顔光禄龍樹王菩薩徐之才徐林
卿(之才長子)徐同卿(林卿弟)
梁
貞白先生蘇恭陶弘景
後魏
王顯徐謇徐雄(謇長子)
後周
徐之範杜善方
隋
徐敏齋許智蔵巢元方楊善
唐
金元起真人孫思&KR2398;許㣧宗宋侠藥王韋
慈蔵甄權甄立信王冰(啓玄子)
張文仲孟詵蘭陵處士蕭炳李虔縦楊玄
操元珠先生楊損之王方慶秦鳴鶴
許孝宗陳士良李含光張鼎陳蔵器
五代
日華子
宋
趙從古謝復古劉温舒朱昡(無求子)
孫用和紀天錫劉元賓(通真子)翟煦
劉禹錫初虞世道士馬志龐安時宋道方
許叔微王從藴吴復圭張洞曹孝忠
林億秦宗古丁德用賈祐蘇頌朱有章
孫兆王惟一王光祐蔣淮安自長張素
陳遇明劉翰
金
成無巳何公務劉守真侯德和張子和
馬守素楊從政李道源張元素(潔)古老人
袁景安
南村輟耕錄卷之二十四
