南村輟耕錄卷之十五
天台陶宗儀九成
淳化閣帖非精於鑒賞者莫能辨其真偽非博於討論者
不可得其源流第六卷中嘗記祖石刻之說今復究研
大略於稽古之書質正是否於好事之人用贅于此云
宋太宗留意翰墨淳化中出御府所蔵命侍書王著臨
榻以棗木鏤刻釐為十卷於每卷末篆題云淳化三年
壬辰歲十一月六日奉聖旨模勒上石至仁宗有詔
僧希白刻石于祕閣前有目錄卷後無篆題世傳以為
二王府帖者非也盖元祐中親賢宅從禁中借板墨百
但用潘谷墨光輝有餘而不甚黟黑又多木横裂紋時
有皴皵失字處賢親宅魏王所居魏王二王也又有高
宗紹興中國子監本其首尾與淳化略無少異當時御
前拓者多用匱紙盖打金銀箔者也自後碑工作蟬翼
本且以厚紙覆板上隱然爲銀鋌&KR1498;㾗以愚人但損剥
非復拓本之遒勁矣初徽宗建中靖國間出内府續所
收書令刻石即今續法帖也大觀中又奉旨摹搨歴代
真跡刻石于太清楼字行稍高而先後之次與淳化則
少異其間數帖多寡不同各卷末題云大觀三年正月
一日奉聖旨摹勒上石此蔡京書也而巳建中靖國續
帖十卷易去歲月名䘖以為後帖又刻孫過庭書譜及
貞觀十七帖総為二十二卷謂之大觀大清楼帖絳帖
者尚書郎潘師旦以官帖摹刻于家為石本而傳寫字
多譌失世稱為潘駙馬帖凡二十卷其次序卷帙雖與
淳化官帖不同而實則祖之特有所增益耳單炳文曰
淳化官本法帖今不復多見其次綘帖最佳而舊本亦
巳艱得嘗以數本較之字畫多不侔偉家蔵舊本比之
今本多誤筆法且俗曹士冕曰帖總二十卷元無字號
及断眼數目單炳文曹士冕各有模刻本世傳潘氏析
居法帖分而為二其後綘州公庫乃得其一於是𥙷刻
餘帖名東庫本第九卷之舛誤盖始於此且逐卷逐段
各分字號以日月光天德等二十字為次弟後避金主
亮諱但庾亮帖内亮字皆去右邊轉筆謂之亮字不全
本又有新綘本北方别本武岡新舊本福溝烏鎮彭州
資州本木本前十卷等類皆綘帖之别也潭帖者慶曆
中刘丞相帥潭日以淳化官帖命慧照大師希白模刻
于石冥之郡齋增入傷寒十七日王濛顔真卿諸帖而
字行頗高與淳化閣本差不同逐卷有慧照大師希白
重模字而歲月各異中間繆處甚多朱文公譏其極為
可笑者是也潭帖之别則有刘丞相私第本長沙碑匠
新刻本三山木本蜀本廬陵䔥氏本等類甚多戲魚即
臨江帖也元祐間劉次莊以家蔵淳化閣帖十卷摹刻
于戲魚堂除去篆題而增釋文慶元中四川総領權安
節又重摹于利州黔江者黔人秦世章於長沙買石摹
僧寳月古法帖十卷寳月慧照也謀舟載入黔中壁之
黔江之紹聖院後題云長沙湯正臣重摹䁀帖板本校
諸帖增益最多澧陽石刻散失僅存者右軍數帖而巳
又有淳熙脩内司本北方印成本烏鎮張氏福清李氏
本若此之類大抵皆法帖一再之翻摹殊失筆意無足
觀者汪逵字季路衢州人官至端明殿學士建集古堂
蔵竒書柲蹟金石遺文二千卷著淳化閣帖辨記共十
卷極為詳俻末云其本乃木刻計一百八十四版二千
二百八十七行其逐叚以一二三四刻于㫄或刻人名
或有銀鋌印㾗則是木裂其墨乃李廷珪墨黑甚如&KR0238;
其字精明而豐腴比諸刻為肥劉潜夫曰近人多不識
閣帖某家寳蔵本皆非真真者字極豐穣有神采如潭
綘則太&KR1728;臨江則太媚又用李廷珪墨印造余始得汪
端明所記閣帖行數恨無真帖參校晩使江左用二千
楮致一本尤伯晦見之曰寳物也夫真帖可辨者有數
條墨色一也他本刊卷數在上版數在下惟此本卷數
版數字皆相聮属二也他本行數字比帖字小而&KR1728;此
本行數字比帖中字皆大而濃三也余所得江左本每
版皆全紙無接黏處一部十卷無一版不與端明所記
合乃知昔人装禙之際寧使每版行數或多或寡而不
肯剪截湊合者欲存舊帖之真面目四也
太師丞相脫脫之死盖副樞哈馬與其弟雪雪并詹事顙
哥失里等所以擠䧟之也哈兄弟得侍
上帷幄而顙在東宫為近幸故哈黨顙而私相誓曰若
太師去位後我能作右相則左相必詹事矣既而入中
書又虞顙来其權不顓奏除宣政使而以弟雪為御史
大夫顙殊失所望末幾哈得罪杖死雪亦仰薬死初顙
有侍從人亦曰桑哥失里止顙哥一字之異耳服劳執
事得顙意䫙舉充院宣使一日奄然長逝絰日乃醒云
方坐卧室榻上見二卒自外躍入導之往至都城隍廟
轉彂嶽祠祠吏曰来矣可亟觧去旋有行入祠西北隅
大林内有殿宇若王者居入拜殿下巳仰視之則太師
也太師曰我所攝者院使也於汝無預因俾左右引觀
幽圄見吟兄弟括髮關械顧桑泣下及出太師謂曰汝
可即歸此非人間世也退而覺恍若一夢然明日同寅
有来約往院使家桑辞疾且曰君幸毋泄吾恐院使不
久生矣衆問其故告以詳皆相顧驚愕曰昨日院使將
上馬以體少不安而入豈遽至此乎語未終有報院使
巳暴卒近見浙西憲司經歴何伯大所說甚詳此特其
略耳
黃山谷煮豆帖云庭堅頓首失牛兒来終日惘然至今頭
昏眼痛雖取所喜者為之亦不能如意也以是不能脩
問辱手誨喜承日用輕安所須諸方既無人可抄又意
緒不佳嬾動耳煮黑豆法碓豆一升挼莎極淨用貫衆
一斥細剉如投子同豆斟酌水多少慢火煮豆香熟日
乾之翻覆令展盡餘汁簸取黑豆去貫衆空心日㗖(五七)
粒食百草木枝葉皆有味可飽也世間不強學力行自
致於古人者不可不畜此方庭堅頓首翰禮祕校足下
妓妾之以色藝取憐炉竉於主家者亦曰我之富與貴有
以感動其中耳誤遇患難貧病彼必戚戚然求為脫身
之計又肻守志不貳者哉如金谷園綠珠燕子楼盼盼
韓香之扵葉氏愛愛之於張逞者真絶無而僅有也大
元混一以来得三人焉李翠娥維揚名倡也石九山萬
戸納置別業石沒李誓不適他姓以辱身終日閉閤誦
經而巳年及七十餘萬戸之子若孫遇歲時咸往拜之
樂籍中相傳以為盛事五巧兒京師旦色也陳雲嶠同
知與之狎擕至杭陳卒奉正室鐵氏以清慎勤儉終其
身汪憐憐湖州角妓也涅古伯經歴常属意焉汪曰君
若不棄寒微當以側室處妾鼠竊狗偷妾决不為此態
涅乃遣媒妁俻財禮娶之經三載死汪髠髮尼寺時公
卿士夫有往訪之者汪故毀其身形以絶狂念卒老于
尼若此者亦可以追蹤前古之懿德矣
錢唐道士洪丹谷與一妓通因娶為室病且革顧謂洪曰
妾死在旦夕卿須自執薪還肯作一轉語乎夫妾歌兒
也卿能集曲調於妾未死時使預聞之雖死無憾矣洪
固滑稽輕佻者遂作文曰二十年前我共伊只因彼此
太癡迷忽然四大相離後你是何人我是誰共惟稱呼
秀鍾谷水聲遏楚雲王交枝堅一片心錦纏道餘二十
載遽成如夢令休憶少年遊哭相思兩手託空意難忘
一筆勾断且道如何是一筆勾断孝順哥終無孝順逍
遥樂永遂逍遥聽畢一笑而卒因記中吳紀聞載一事
云昆山倡周氏係籍部中張子韶為守時倡暴亡適道
川来訪因命作下火文云可惜許可惜許大家且道可
惜許箇甚麽可惜巫山一段雲眼如新水點綘唇昔年
繍閤迎仙客今日桃源憶故人休記醜奴兒臉子便須
抖擞好精神南柯夢断如何也一曲離愁别是春大衆
還知某人向甚麽處去這裏分明會得驀山溪畔頭頭
盡是喜相逢芳草渡頭處處六么花十八其或未然更
聽下句咦與君一把無明火焼盡千愁萬恨心其事頗
相類併附于此
陸伯麟側室育子友人陸象翁以啓戲賀之曰犯簾前禁
尋竈下盟玉雖種扵藍田珠將還於合浦移夜半鷺鷥
之步幾度驚惶得天上麒麟之兒這回喝采既可續詩
書禮樂之脉深嗅得油鹽醬醋之香蘇東坡咏婢謔詞
有揭起裙兒一陣油塩醬醋香之句
平江一驛舟中有題吊四狀元詩者不知誰所作詩曰四
榜狀元逢此日他年公論定難逃空令太守提三尺不
見元戎用六韜元舉何如兼善死公平争似子威高世
間多少偷生者黃甲由来出俊髦元舉王宗哲字也至
正戊子科三元進士時為湖廣憲僉兼善泰不華字也
時為台州路逹魯花赤公平李齊字也時為高郵府知
府子威李黼字也時為江州路捴管此四公者或大虧
臣節或盡忠王事或遇難而亡故云若論其優劣則江
州第一台州次之高郵有次之憲僉不足道矣
至正丁酉春三月上海李勝一家雞伏七雏一雏作大雞
狀鼓翼長鳴明年戊戍春正月錢唐盧子明家一雞伏
九雏一雏有三足二足在前一足在後三月諸暨袁彦
誠家一雞伏五雏一雏有四足二足在翼下不數日皆
死而各家亦無他異
越&KR0792;縣剡溪胡氏諱妙端適同邑祝某至正庚子春為苗
獠虜至金華縣將妻之義不受辱乘間囓指血題詩壁
上已赴水而死三月廿四日也獠帥服其節為立廟祀
之邑人咸曰烈女廟詩曰弱質空懷漆室憂摉山千騎
入深幽旌旗影乱天同慘金鼓聲淫鬼亦愁父母劬勞
何日報夫妻恩愛此時休九泉有路還歸去那箇雲邊
是越州
盧伯玉(文璧)至正初尹荆山日忽有一巨䵷登廳前兩目
瞠視類有所訴者令卒尾之行去縣六七里有廢井遂
跳入不出既得報往集里社汲井獲死屍乃兩日前二
人同出為商一人謀其財而殺之掩捕究問抵罪死者
之家属云其在生不食䵷見即買放豈一念之善為造
物者固已鑒之䵷能雪冤良有以也
宋劉改之先生過詞贍逸有思致賦沁園春二首以咏美
人之指甲與足者尤纖麗可愛一曰銷薄春冰碾輕寒
玉漸長漸彎見鳳鞵泥汚偎人強剔龍涎香断撥火輕
翻學撫瑶琴時時欲剪更掬水魚鱗波底寒纖柔處試
摘花香滿&KR0866;棗成班時將粉淚偷弹記綰玉曾教柳傅
看筭恩情相著搔便玉體歸期暗數畫徧闌干每到相
思沈吟静處斜倚朱唇皓齒間風流甚把仙郎暗搯莫
放春閒一曰洛浦淩波為誰微步輕塵暗生記踏花芳
徑乱紅不損步菭幽砌嫰綠無㾗襯玉羅慳銷金樣窄
載不起盈盈一叚春嬉游倦笑教人欵捻微捉些根有
時自度歌声悄不覺微尖點拍頻憶金蓮移換文鴛得
佀繍茵催衮舞鳳輕分懊恨深遮牽情半露出沒風前
煙縷裙如何似似一鈎新月淺碧籠雲近邵青溪(亨貞)
嗣其體調以咏眉目真雋永有味一曰巧闘彎環纖凝
嫵媚明粧未收似江亭暁玩遥山拂翠宫簾暮捲新月
横鈎掃黛嫌濃塗鉛訝淺能畫張郎不自由傷春倦為
皱多無力翻做嬌羞填來不滿横秋料著得人間多少
愁記魚箋緘啓背人偷歛雁鈿膠併運指輕揉有喜先
占長顰難效柳葉輕黃今在否双尖鎖試臨鸞一展依
舊風流一曰&KR0238;點填眶鳳梢侵鬢天然俊生記隔花瞥
見疎星烱烱倚闌凝注止水盈盈端正窺簾瞢騰並枕
睥睨檀郎長是青端相久待嫣然一笑密意將成困酣
曾被鶯驚強臨鐿挼抄猶未醒憶帳中親見似嫌羅密
尊前相顧翻怕燈明醉後看承歌闌闘弄幾度孜孜頻
送情難忘處是鮫綃揾透別淚双零
李恭敏公者所居在江隂之南門其門首巷坊亦題曰恭
敏不知當日名坊之義而七八十年来子孫消削第宅
傾圯殆盡棄遺故址竟為里豪薛德昭所吞土木一新
鄕閭健羡忽有人獻謟於薛云若不除去舊坊終非君
家利也薛深然之指數恭敏之族尊且長者惟李唐卿
可主其事乃呼至贈泉百緡李忻然撤之一夕囈語呻
吟甚苦妻急呼之覺問其故曰我夢見袍笏大官自云
是我祖責以不能世守其業又毀其坊既罵且撻我負
痛呌號故致此耳語既暴死莫救又數年城燬于兵薛
氏室屋財産悉空貧無為計遂執幹役於時貴之家噫
子孫之不肖強覇之用心皆可為後人鑒也
余家天台萬山中茅屋可以芘風雨石田可以具饘粥雖
行江海上而泉石草木之勝未嘗不在夢寐時見也偶
讀廬陵羅景綸(大經)所者鶴林玉露有曰唐子西云山
静似大古日長如小年余家深山之中每春夏之交蒼
蘚盈階落花滿徑門無剥啄松影參差禽声上下午睡
初足旋汲山泉拾松枝煮苦茗啜之随意讀周易國風
左氏傳離搔太史公書及陶杜詩韓蘇文數篇從容步
山徑撫松竹與麛犢共偃息於長林豐草間坐弄流泉
潄齒濯足既歸竹窗下則山妻稚子作筍蕨供麥飯欣
然一飽弄筆窗間随大小作數十字展所蔵法帖墨蹟
畫卷縦觀之興到則吟小詩或草玉露一兩叚再烹苦
茗一桮出步溪邊觧后園翁溪友問桑麻說秔稲量晴
校雨探節數時相與劇談一餉歸而倚杖柴門之下則
夕陽在山𬗋綠萬狀變幻頃刻恍可人目牛背笛声兩
兩来歸而月印前溪矣味子西此句可謂絶妙然此句
妙矣識其妙者盖少彼牽黃臂蒼馳獵於声利之埸者
但見衮衮馬頭塵匆匆駒隙影耳烏知此句之妙哉人
能真知此妙則東坡所謂無事此静坐一日是兩日若
活七十年便是百四十所得不巳多乎此羅君語也余
盖亦知此妙久矣風塵澒洞豺虎咬人幾賦歸與之詩
計無所得又未知何日可以遂吾志也掩卷為之三嘆
江浙平章子山公書法妙一時自松雪翁之後便及之嘗
問客有人一日能寫得幾字客曰聞趙學士言一日可
寫萬字公曰余一日寫三萬字未嘗以力倦而輟筆公
號正齋恕叜又號蓬累&KR1621;康里人
李當當者教坊名妓也姿藝超出輩流忽翻然若有所悟
遂著道士服江浙儒學提舉叚吉甫先生(天祐)贈之以
詩曰歌舞當今第一流洗妆拭面别青楼便随南嶽夫
人去不與蘇州刺史留璚館月明簘鳳下綺窗雲散鏡
鸞收却嫌癡絶潯陽婦嫁得商人已白頭能改齋漫錄
云唐陽郇伯作妓人出家詩曰盡出花鈿與四鄰雲鬟
剪落向殘春暫驚風燭難留世便是池蓮不染身貝葉
欲翻迷錦字𣑽声初學誤梁塵從今豔色歸空後湘浦
應無解佩人湘山野錄乃謂陳彭年作此不考之過也
吁二先生之風流餘韻於此可以想見矣
河南王(卜憐吉歹)為本省丞相時一日掾史田榮甫抱牘
詣府請印王留田侍宴命司印開匣取印至前田誤觸
墜地王適更新衣而印朱濺汙滿襟王色不少動歡飲
竟夕又一日行郊天氣且暄王易涼帽左右捧笠侍風
吹堕石上擊碎御賜玉頂王笑曰是有數也諭令毋
懼噫此其所以為丞相之量
至正辛夘夏松江普照寺僧舍一弊帚開花又嘉興儒學
閽人陶氏磨上木肘彂青條開白花又吳江分湖里煆
工一柳樹樁以安鐡碪者且十餘年矣彂長條數莖如
葦三家雖有此怪而皆無恙豈非關係國家之氣數
乎
平江虎丘閣版上有一竅當日色清朗時以掌大白紙承
其影則一寺之形勝悉於此見之但頂反居下耳此固
有象可寓非幻出者松江城中有四塔西曰普照又西
曰延恩西南曰超果東南曰興聖夏監運家乃在四塔
之東而小室内却有一塔影長五寸許倒縣于西壁之
上不知從何而來然不常有或時見之焉是有不可暁
也
傅按察者忘其名錢唐懷古嘗作一詞云静中看記昔日
淮山隱隱宛若虎踞龍蟠下㐮樊指揮湘漢鞭雲騎圍
繞江干執不成三時當混一過唐之數不為難陳橋驛
孤兒寡婦久假當還掛征帆龍舟催彂紫宸初卷朝班
禁庭空土花暈碧輦路悄訶喝声乾縦餘得西湖風景
花柳亦凋殘去國三千游仙一夢依然天淡夕陽閒昨
宵也一輪明月還照臨安盖鴨頭綠調也
後至元間同知兩浙都轉運塩使司事趙君伯常休日與
書吏談官府政事因曰吾曩為中書提控椽史時夜坐
私第一室忽有兩吏来前傳都堂鈞旨呼喚遂即上馬
隸前導至一官府樹木隂翳大官危坐廳事上問云河
南饑省咨至乃緩七日不報彼處死者甚衆汝知之乎
吾荅曰某提控耳該掾稽遲之罪已嘗呈舉官沉思良
久曰非汝過也汝退又命前隸曰可急追該掾某人来
吾遂覺夢也明日晨起令人覘之夜暴死矣人命至重
𡭗軰其慎之
建德路逹魯花赤古篤魯丁字志道守贛州路任滿聽除
時有故吏丘往臨江貼𥙷分魯尺牘見搃管木八刺木
即日錄用就遣丘持俸鈔五十定餽魯盖魯以廉故家
甚貧朋友間每分財以濟之丘竟匿其鈔後木所得魯
書而謝不及此疑焉因便使問之魯知為丘所有即具
書請失謝之罪丘聞此惶赧無地令兒子奉鈔還魯終
不受且為隱其悪未嘗與人言夫魯西域人也度量之
宏深乃如是可謂厚德君子矣若丘者名教中所不可
容尚孰責哉
中書平章闊闊歹之側室高麗氏有賢行平章死誓弗貳
適正室子拜馬朵兒赤說其色欲妻之而不可得乃以
其父所有大荅納環子獻於太師伯顔此物盖伯顔所
属意者伯顔喜問所欲遂白前事伯顔特為奏聞奉
旨命拜馬朵兒赤收継小母高麗氏高麗氏夜與親母
踰垣而出削髮為尼伯顔怒以為故違聖旨再奏
命省臺洎侍正府官鞠問諸官奉命惟謹鍜鍊俻極慘
酷時國公闊里吉思於鞠問官中獨秉權力侍正府都
事帖木兒不花數致言曰雖無妻子安能相守至死得
有如此守節者莫大之幸而反坐以罪恐非我
治朝之盛典也國公悟為言於伯顔之前宛曲觧釋其
事遂以帖木兒不花漢名劉正卿後至監察御史而卒
五臺山有鳥名寒號蟲四足有肉趐不能飛其糞即五靈
脂當盛暑時文采絢爛乃自鳴曰鳳凰不如我比至深
冬嚴寒之際毛羽脫落索然如鷇雏遂自鳴曰得過且
過嗟夫世之人中無所守者率不甘湛涪鄕里必振拔
自豪求尺寸名詫九族儕類則便志滿意得出肆入揚
以為天下無復我加矣及乎稍遇貶抑遽若喪家之狗
垂首帖耳搖尾乞憐惟恐人不我恤視寒號蟲何異哉
可哀巳
嘗見人戲呼一譁訐者為鄧思賢初不可暁後讀筆談始
得其說云世傳江西人好訟有一書名鄧思賢皆訟牒
法也其始則教以侮文侮文不可得則欺誣以取之欺
誣不可得則求其罪劫之盖思賢人名也人傳其術遂
以名書村校中往往以授生待
醫有十三科考之聖濟搃錄大方脉雜醫科小方脉科風
科産科兼婦人雜病科眼科口齒兼咽喉科正骨兼金
鏃科瘡腫科鍼灸科祝由科則通兼言
南村輟耕錄卷之十五
