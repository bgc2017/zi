石林燕語卷八
宋葉夢得撰
宇文紹奕考異
仁宗留意科舉由是禮闈知舉任人極艱天聖五年春
榜王沂公當國欲差知舉官從臣中無可意者因以劉
中山筠為言時劉知潁州仁宗即命驛召之是歲廷試
王文安公堯臣第一韓魏公第二趙康靖公槩第三
慶歴中劉原父廷試考第一會王伯庸以翰林學士為
編排官原父内兄也以嫌自列或言高下定於考試官
編排第受成而甲乙之無預與奪伯庸猶力辭仁宗不
得已以為第二而以賈直儒為魁舊制執政子弟多以
嫌不敢舉進士有過省而不敢就殿試者蓋時未有糊
名之法也其後法制既備有司無得容心故人亦不復
自疑然至和中沈文通以太廟齋郎廷試考第一大臣
猶疑有官不應為遂亦降為第二以馮當世為魁
富公以茂材異等登科後召試館職以不習詩賦求免
仁宗特命試以策論後遂為故事制科不試詩賦自富
公始至蘇子瞻又去策止試論三篇熙寧初罷制舉其
事皆廢
李文定公在場屋有盛名景德二年預省試主司皆欲
得之以置高第已而竟不在選主司意其失考取所試
卷覆視之則以賦落韻而黜也遂奏乞特取之王魏公
時為相從其請既廷試遂為第一
考異此說據范蜀公東齋記事然景德二年乃畢文
簡宼萊公為相王魏公參政此云王魏公時為相非
也
端拱初宋白知舉取二十八人物論喧然以為多遺材
詔復取落下人試於崇政殿於是再取九十九人而葉
齊猶擊登聞鼔自列朝廷不得已又為覆試頗惡齊嚚
訟考官賦題特出一葉落而天下秋凡放三十一人而
齊仍在第一
國朝取士猶用唐故事禮部放榜柳開少學古文有盛
名而不工為詞賦累舉不第開寳六年李文正昉知舉
被黜下第徐士廉擊鼓自列詔盧多遜即講武殿覆試
於是再取宋準而下二十六人自是遂為故事再試自
此始然時開復不預多遜為言開英雄之士不工篆刻
故考較不及太祖即召對大悅遂特賜及第
唐禮部試詩賦題不皆有所出或自以意為之故舉子
皆得進問題意謂之上請本朝既增殿試天子親御殿
進士猶循用禮部故事景祐中稍厭其煩瀆詔御藥院
具試題書經史所出模印給之遂罷上請之制
元豐五年黃冕仲榜唱名有暨陶者主司初以洎音呼
之三呼不應蘇子容時為試官神宗顧蘇蘇曰當以入
聲呼之果出應上曰卿何以知為入音蘇言三國志吴
有暨豔陶恐其後遂問陶鄉貫曰崇安人上喜曰果吴
人也時暨自闕下一畫蘇復言字下當從旦此唐避睿
宗諱流俗遂誤弗改耳
故事殿試唱名編排官以試卷列御座之西對號以次
拆封轉送中書侍郎即與宰相對展進呈以姓名呼之
軍頭司立殿陛下以次傳唱大觀三年賈安宅榜林彦
振為中書侍郎有甄好古者彦振初以真呼鄭達夫時為
同知樞密在旁曰此乃堅音欲以沮林即以堅呼三呼
不出始以真呼即出彦振意不平有忿語達夫摘以為
不恭林坐貶
唐末禮部知貢舉有得程文優者即以已登第時名次
處之不以甲乙為高下也謂之傳衣鉢和凝登第名在
十三後得范魯公質遂處以十三其後范登相位官至
太子太傅封國於魯與凝皆同世以為異也
宋莒公兄弟居安州初未知名會夏英公謫知安州二
人以文贄見大稱賞之遂聞扵時初試禮部劉子儀知
舉擢景文第一余曾叔祖司空第二莒公第三時諒闇
不廷試暨奏名明肅太后曰弟何可先兄乃易莒公第
一而景文降為第十是榜上五名莒公與曾魯公既為相
高文莊鄭文肅與曾叔祖皆聯名景文王内翰洙張侍
讀瓌郭龍圖稹皆同在第一甲故世稱劉子儀知人
蘇子瞻自在場屋筆力豪騁不能屈折扵作賦省試時
歐陽文忠公銳意欲革文弊初未之識梅聖俞作考官
得其刑賞忠厚之至論以為似孟子然中引臯陶曰殺
之三堯曰宥之三事不見所據亟以示文忠大喜往取
其賦則已為他考官所落矣即擢第二及放牓聖俞終
以前所引為疑遂以問之子瞻徐曰想當然耳何必須
要有出處聖俞大駭然人已無不服其雄俊
熙寧以前以詩賦取士學者無不先徧讀五經余見前
輩無科名人亦多能雜舉五經蓋自幼習之故終老不
忘自改經術人之教子者往往便以一經授之他經縱
讀亦不能精教者亦未必皆讀五經故雖經書正文亦
率多遺誤嘗有教官出易題云乾為金坤亦為金何也
舉子不免上請則是出題時偶檢福建本坤為金字本
謬忘其上兩點也又嘗有秋試問井卦何以無彖亦是
福建本所遺
唐以前凡書籍皆寫本未有摹印之法人以藏書為貴
不多有而藏者精於讎對故往往皆有善本學者以傳
錄之艱故其誦讀亦精詳五代時馮道奏請始官鏤六
經板印行國朝淳化中復以史記前後漢付有司摹印自
是書籍刊鏤者益多士大夫不復以藏書為意學者易於
得書其誦讀亦因滅裂然板本初不是正不無訛誤世既
一以板本為正而藏本日亡其訛謬者遂不可正甚可惜也
余㐮公靖為秘書丞嘗言前漢書本謬甚詔與王原叔
同取秘閣古本𠫭校遂為刊誤三十卷其後劉原父兄弟
兩漢皆有刊誤余在許昌得宋景文用監本手校西漢
一部末題用十三本校中間有脫兩行者惜乎今亡之矣
世言雕板印書始馮道此不然但監本五經板道為之
爾柳玭訓序言其在蜀時嘗閱書肆云字書小學率雕
板印紙則唐固有之矣但恐不如今之工今天下印書
以杭州為上蜀本次之福建最下京師比歲印板殆不
減杭州但紙不佳蜀與福建多以柔木刻之取其易成
而速售故不能工福建本幾徧天下正以其易成故也
監本禮記月令唐明皇刪定李林甫所注也端拱中李
至判國子監嘗請復古本下兩制館職議胡旦等皆以
為然獨王元之不同遂寢後復數有言者終以朝廷祭
祀儀制等多本唐注故至今不能改而私本即用鄭注
太宗當天下無事留意藝文而琴棋亦皆造極品時從
臣應制賦詩皆用險韻往往不能成篇而賜兩制棋勢
亦多莫究所以故不得已則相率上表乞免和訴不曉
而已王元之嘗有詩云分題宣險韻翻勢得仙碁又云
恨無才應副空有表虔祈蓋當時事也
蘇子瞻嘗稱陳師道詩云凡詩須做到衆人不愛可惡
處方為工今君詩不惟可惡却可慕不惟可慕却可妬
白樂天詩三杯藍尾酒一楪膠牙餳唐人言藍尾多不
同藍字多作啉云出於侯白酒律謂酒廵匝末坐者連
飲三杯為藍尾蓋末坐遠酒行到常遲故連飲以慰之
以啉為貪婪之意或謂啉為燣如鐵入火貴出其色此
尤無稽則唐人自不能曉此義也
蘇參政易簡登科時宋尚書白為南省主文後七年宋
為翰林學士承旨而蘇相繼入院同為學士宋嘗贈詩
云昔日曾為尺木階今朝真是青雲友歐陽文忠亦王
禹玉南省主文相距十六年亦同為學士故歐公詩有
喜君新賜黃金帶顧我今為白髮翁之句二事誠一時
文物之盛也
東漢以來九卿官府皆名曰寺與臺省並稱鴻臚其一
也本以待四夷賓客故摩騰竺法蘭自西域以佛經至
舍於鴻臚今洛中白馬寺摩騰真身尚在或云寺即漢
鴻臚舊地摩騰初來以白馬負經既死尸不壞因留寺
中後遂以為浮屠之居因名白馬今僧居槩稱寺蓋本
此也摩騰真身至今不枯朽漆棺石室扃鎻甚固蔵其
鑰於府廨有欲觀者旋請鑰秉燭乃可詳視然楊衒之
洛陽伽藍記載當時經函放光事而不及摩騰不可解
衒之元魏時人也
漢太皇太后稱長信宫皇太后稱長樂宫皇后稱長秋
宫本朝不為定制皇后定居坤儀殿太皇太后皇太后
遇當推尊則改築宫易以嘉名始遷入百官皆上表稱
賀及賀兩宫
國初以供奉官左右班殿直為三班後有殿前承旨班
端拱後分供奉官為東西又置左右侍禁借職皆領於
三班院而仍稱三班不改其初三班例員止三百或不
及天禧後至四千二百有餘蓋十四倍元豐後至一萬
一千六百九十合宗室八百七十總一萬二千五百六
十視天禧又兩倍有餘以出入籍較之熙寧八年入籍
者歲四百八十有餘其死亡退免者不過二百此所以
歲增而不已也右選如此則左選可知矣
元昊叛王師數出不利仁宗頗厭兵吕文靖公遂有赦
罪招懷之意而范文正公韓魏公持不可欲經營服之
龐潁公知延州乃密諭潁公令致意於昊時昊用事大
臣野利旺榮適遣牙校李文貴來潁公留之未遣因言
敵方驟勝若中國先遣人必偃蹇不受命不若因其人
自以己意令以逆順禍福歸告乃遣文貴還巳而旺榮
及其類曹偶四人果皆以書來然猶用敵國禮公以為
不遜未敢答以聞朝廷幸其至趣使為答書稱旺榮等
為太尉且曰元昊果肯稱臣雖仍其僣名可也潁公復
論僣名豈可許太尉天子上公若陪臣而得稱則元昊
安得不僣旺榮等書自稱寧令謨此其國中官號姑以
此復之則無嫌乃徑為答書如是往返踰年元昊遂遣
其臣伊州刺史賀從勖入貢稱男邦面令國兀卒郎霄
上書父大宋皇帝潁公覽之謂其使曰天子至尊荆王
叔父猶奉表稱臣若主可獨言父子乎從勖請復歸議
朝廷從其策元昊遂卒稱臣
寳元康定間元昊初叛契丹亦以重兵壓境時承平久
三路正兵寡弱乃詔各籍其民不問貧富三丁取一為
鄉弓手已而元昊宼陜西劉平石元孫等敗没死者以
萬計正兵益少乃盡以鄉弓手刺面為保捷指揮正軍
河東河北事宜稍緩但刺其手背號義勇治平間諒祚
復謀入宼議者數請為邊備韓魏公當國遂委陜西提
刑陳述古准寳元康定故事復籍三丁之一為義勇蓋
以陜西視兩河初無義勇故也司馬君實知諫院力陳
其不可言甚切至且謂陜西保捷即兩河義勇不應已
籍而再籍章六上訖不從蓋魏公主之也
黃河慶歴後初自横隴稍徙趨德博後又自商胡趨恩
冀皆西流北入海朝廷以工夫大不復塞至和中李仲
昌始建議開六塔河引注横隴復東流周沆以天章閣
待制為河北都轉運使詔遣中官與沆同按視沆言今河
面二百步而六塔渠廣四十步必不能容苟行之則齊
與博德濱棣五州之民皆為魚矣時賈文元知北京韓
康公為中丞皆不主仲昌議而富韓公為相獨力欲行
之康公至以是擊韓公然北流既塞果決齊博等州民
大被害遂竄仲昌嶺南議者以為韓公深恨
太宗北伐高瓊為樓船戰棹都指揮使部船千艘趨雄
州元昊初臣龐潁公自延州入為樞密副使首言關中
苦餽餉請徙沿邊兵就食内地議者爭言不可以為敵
初伏情偽難測未可遽弛備獨公知元昊已困必不能
遽敗盟卒徙二十萬人後為樞密使復言天下兵太冗
多不可用請汰其罷老者時論紛然尤以為必生變公
曰有一人不受令臣請以身坐之仁宗用其言遂汰八
萬人
夏文莊韓魏公皆自樞密副使出再召為三司使
賈文元為崇政殿說書久之仁宗欲以為侍講而難於
驟用乃特置天章閣侍講天章有侍講自此始然後亦
未嘗復除人
考異時以崇政殿說書賈昌朝王宗道趙希言並兼
天章閣侍講非專為賈設也後高若訥楊安國王洙
林瑀趙師民曾公亮錢象先盧士宗胡瑗吕公著傅
求常秩陳㐮吕惠卿等皆為天章閣侍講云後亦未
嘗復除人非也
元豐初詔修仁宗英宗史王禹玉以左僕射為監修官
始成二帝紀具草進呈神宗内出手詔賜禹玉等曰兩
朝大典雖為重事以卿等才學述作之固已比迹班馬
矣朕之淺陋何所加損乎其如擬進草緒成之蓋上尊
祖宗之意非故事也其後史成特詔給舍侍郎以上學
士中丞及觀察使以上曲燕於垂拱殿亦非故事也
國朝宰相自崇寧以前乾德二年范質王溥魏仁浦罷
趙普相開寳六年罷獨相者十年雍熙二年宋琪罷李
昉在位端拱元年罷獨相者四年淳化元年趙普罷吕
蒙正在位獨相者踰年景德三年宼準罷王旦相祥符
五年向敏中相旦獨相者七年天聖七年王曾罷吕夷
簡在位明道元年張士遜復相夷簡獨相者三年皇祐
三年宋庠文彥博罷龐籍相獨相者三年元祐九年吕
大防罷章惇相七年罷獨相者七年七朝獨相者七人
惟趙韓王十年其次王魏公章申公七年為最久云
元豐中蹇周輔自戶部侍郎知開封府止除寳文閣待
制而李定自戶部侍郎知青州除龍圖閣直學士二例
不同定或以久次也
紹聖初彭器資自權尚書韓持正自侍郎出知成都府
皆除寳文閣直學士兩人皆辭行即復以待制為州蓋
成都故事須用雜學士而權尚書真侍郎皆止當得待
制也
范忠宣元祐初自直龍圖閣知慶州進天章閣待制即
召為給事中未幾遷吏部尚書辭免未報拜同知樞密
院告自中出特令不過門下省公力辭臺諫亦有以為
言不聽遂自同知拜相前輩進用之速未有如此
考異范知慶州除待制召為給事中皆元豐八年云
元祐初非也時以安燾知樞范同知而給事中封駮
燾勅不下詔不送給事中書讀燾辭免從之除命復
送給事中書讀云告自中出特令不過門下省非也
范元祐元年六月同知三年四月相宋琪自外郎一
歲四遷至作相向敏中自外郎同知樞才百餘日云
前軰進用之速未有如范者亦非也
慶歴二年富鄭公知諫院吕申公章郇公當國時西事
方興鄭公力論宰相當通知樞密院事二公遂皆加判
樞密院已而以判為太重改兼樞密使五年二公罷賈
文元陳恭公繼相遂罷兼使
竇懷貞以尚書右僕射兼御史大夫詔軍國重事宜共
平章元祐初以文潞公為平章軍國重事吕申公為平
章軍國事遂入銜或以為用懷貞故事
國史院初開史官皆賜銀絹筆墨紙已開而續除者不
賜
唐都雍洛陽在關東故以為東都本朝都汴洛陽在西
故以為西都皆謂之兩京祥符七年真宗謁太清宫于
亳州還始建應天府為南京仁宗慶歴二年契丹會兵
幽州遣使蕭英劉六符來求關南北地始建大名府為
北京
從官狨座唐制初不見本朝太平興國中始禁工商庶
人許乘烏漆素鞍不得用狨毛暖座天禧中始詔兩省
五品宗室將軍以上許乘狨毛暖座餘悉禁則太平興
國以前雖工商庶人皆得乘天禧以前庶官亦皆得乘
也(按此條已見第三卷惟中數語詳略互異今竝存之)
故事建州歲貢大龍鳳團茶各二斤以八餅為斤仁宗
時蔡君謨知建州始别擇茶之精者為小龍團十斤以
獻斤為十餅仁宗以非故事命劾之大臣為請因留而
免劾然自是遂為歲額熙寧中賈青為福建轉運使又
取小團之精者為密雲龍以二十餅為斤而雙袋謂之
雙角團茶大小團袋皆用緋通以為賜也密雲獨用黃
蓋專以奉玉食其後又有為瑞雲翔龍者宣和後團茶
不復貴皆以為賜亦不復如向日之精後取其精者為
&KR1639;茶歲賜者不同不可勝紀矣
考異君謨為福建轉運使非知建州也始進小龍團
凡二十餅重一斤此云斤為十餅非也
慶歴初吕許公在相位以疾甚求罷仁宗疑其辭疾欲
親視之乃使乘馬至殿門坐椅子輿至殿陛命其子公
弼掖以登既見信然乃許之前無是禮也
考異吕傳云命内侍取兀子輿以前
