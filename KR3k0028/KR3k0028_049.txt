全芳備祖後集卷二十二宋陳景沂撰
農桑部
豆
事實祖
碎錄
菽者豆之總名(物理志)大豆菽也小豆荅也豆角謂之荚
其葉謂之藿(廣雅)萁豆莖也(說文)采菽采菽筐之筥之七
月烹葵及菽禾麻菽麥(並詩)使有菽粟如水火(孟子)
紀要
桓公北伐山戎菽編布天下(管子)子路曰傷哉貧也生無
以為養子曰啜菽飲水盡其歡斯之謂孝(檀弓)王郎起兵
光武自薊東南馳晨夜草舍至蕪蔞亭時天寒烈衆皆
饑疲馮異上豆粥明旦帝謂諸將曰昨得公孫豆粥饑
寒俱解後帝即位使中黃門賜以&KR0903;寳詔曰倉卒蕪蔞
亭豆粥滹沱河麥飯厚意久未報(本紀)楊惲與孫會宗曰
臣之得罪已三年矣田家作苦歲時伏臘烹羊炰羔斗酒
自勞家本秦也能為秦聲婦趙女也雅善鼓瑟奴婢歌
者數人酒後耳熱仰天拊缶而呼嗚嗚其詩曰田彼南
山蕪穢不治種一頃豆落而為萁人生行樂耳須富貴
何時(本傳)閔仲叔太原人與周黨相友黨每過仲叔共含
菽飲水亦無菜茹(東觀漢記)魏陳思王曹植字子建文帝同
母弟也丕嘗令七步中作詩不成者行大法應聲成詩
曰煮豆作豆羹漉菽以為汁萁在釡下燃豆作釡中泣
本是同根生相煎何太急(魏志)劉平嘗為餓賊所刦叩頭
曰老母饑少氣力恃平為命願得還飯食母馳来就死
涕泣發于肝胆賊即遣去乃摭三斗豆以謝賊(孝子傳)趙
達善筭使人取小豆數升播之席上立知其數(方術傳)郭
璞至廬江愛主人婢無由而得乃取小豆三升繞主人
舍散之主人晨見赤衣人數十圍其家就視則滅甚惡
之請璞為卦璞曰君家不宜畜此婢可于東南二十里
賣之慎勿争價則此祟可除主人從之(本傳)石崇作萍虀
豆粥咄嗟而辦(晉書)石勒諱胡凡有胡名皆改胡餅曰麻
餅胡綏曰綏胡豆曰豆(鄴中記)
雜著
孟秋嘉菽垂枝從英是刈是穫充篚盈筐(張翰豆羹賦)
賦咏祖
五言散句
豆子雨已熟(杜甫)宿雨飽豆荚(放翁)
敢辭茅葦漏已喜黍豆高(少陵)
七言散句
南山豆苗早荒穢青門瓜地新凍裂(白氏集)
道邊籬落(闕)遮眼白白紅紅扁豆花(誠齋)
碧絲高壓涎滑蓴脆响平欺辛螫蔊(方秋崖)
五言古詩
種豆南山下草盛豆苗稀晨興理荒穢帶月荷鋤歸道
狭草木長夕露沾我衣衣沾不足惜但使願無違(淵明)
弱年逢家乏老至更長饑菽麥實所羨孰敢慕甘肥惄
如思無飯當暑厭寒衣歲月將欲暮如何辛苦悲常善
粥者心深恨蒙袂非嗟来何足吝徒沒空自遺斯濫豈
彼志固窮夙所歸餒也已矣夫在昔余多師(淵明)
五言古詩散聫
相攜行豆田秋花藹霏霏子實不得喫貨市送王畿盡
添軍旅用廹此公家威(少陵)
七言古詩
君不見滹沱流澌車折軸公孫倉皇奉豆粥濕薪破竈
自燎衣饑寒頓解劉文叔又不見金谷敲冰草木春帳
下烹煎多美人萍虀豆粥不傳法咄嗟而辦石季倫干
戈未解身如寄聲色相纏心已醉身心顛倒自不知更
識人間有真味豈知江頭千頃雪色蘆茒簷出没晨烟
孤地碓舂秔光似玉沙瓶煮豆輭如酥我老此身無著
處賣書来問東家住卧聽雞鳴粥熟時蓬頭曳履君家
去(東坡豆粥)
七言八句
翠英中排淺碧珠甘欺崖蜜輭欺酥沙瓶新熟西湖水
漆櫑分嘗曉露腴味與櫻桃三友益名因蠶繭一絲絇
老夫稼圃方雙學譜入詩中當稼書(誠齋蠶豆)
桑(麻附)
事實祖
碎錄
女桑積桑壓桑山桑(爾雅)遵彼微行爰求柔桑(七月)蠶月條
桑取彼斧斨以伐遠揚(同上)桑之未落其葉沃若(氓蚩)維桑
與梓必恭敬止(小弁)星言夙駕說于桑田(定之方中)無踰我牆
無折我樹桑(將仲子)食我桑椹懷我好音(泮水)桑土既蠶(禹貢)
厥篚檿絲(同上)其亡其亡繫于苞桑(否卦)五畝之宅樹之以
桑五十者可以衣帛矣(孟子)季春之月命野虞無伐桑柘
鳴鳩拂其羽戴勝降于桑具曲植蘧筐后妃齊戒親東
鄉躬桑禁婦女無觀省婦使以勸蠶事蠶事既登分繭
稱絲效功以共郊廟之服無有敢惰(月令)古者天子諸侯
必有公桑蠶室近川而為之築宫仞有三尺棘牆而外
閉之卜夫人世婦之吉者使入蠶室奉種浴于川桑于
公桑風戾以食之(注戾燥也蠶性惡濕)歲既單矣世婦奉蠶繭
以示于君遂獻繭于夫人(祭義)宅不毛者有里布(注)謂不
植桑麻也欲令宅植桑麻則無税賦以勸之不植桑麻
之毛者則罰以二十五家之税布(周禮)麻枲麻黂枲實黂
子麻母(爾雅)有倉麻有緝麻二種(草木記)仲秋之月天子乃
以犬嘗麻先薦寝廟(月令)天子居總章服白玉食麻與犬
(同上)蓬生麻中不扶自植
紀要
伊尹生于空桑(列子)晉公子重耳出奔齊桓公妻之將行
舅犯等謀于桑下蠶妾在上聞之以告姜氏姜氏殺之
謂公子曰子有四方之志其聞者吾殺之矣(左傳)趙宣子
田于首山舍于翳桑見靈輒餓曰不食三日矣為攜簞
食與肉實諸槖以與之既而與為公介倒戟以禦公徒
而免之問何故曰翳桑之餓人也問其姓名不告而去
遂自亡也(同上)晉文公會欲伐衛公子鉏仰而笑公問之
曰臣之鄰人有送其妻適私家者道見桑婦悅而與言
然顧其妻亦有招之者矣臣竊笑此公悟其言引師還
未至而有伐其北鄙者(列子)子産開畝植桑鄭人訾謗(韓非)
鄒魯濱洙泗猶有先生之遺風其民頗重桑麻之業(史記)
(貨殖傳)齊帶山環海膏壤千里宜桑麻與千戸侯等(同上)齊
宿瘤女東隣採桑之女項有大瘤閔王遊至東都百姓
盡觀宿瘤女採桑如故王怪問之對曰受父母教採桑
不受教觀王王曰此竒女悦而聘迎之(列女傳)吴公子光
伐楚拔居巢鍾離初楚邊邑卑氏之處女與吴邊邑之
女争桑二女家相怒喧兩國楚邊邑長聞之怒而攻吴
之邊邑吴王怒遂伐楚兩都(國語)魯秋胡子納妻五日而
宦于陳後歸未至家見路旁有美婦方採桑秋胡悦之
下車願托桑隂下婦人採桑不顧胡曰力田不如逢年
力桑不如見郎今吾有金願與夫人而婦人不受胡乃
歸母呼其婦乃向採桑者也數胡之罪而自投于河(列女)
(傳)邯鄲有美女姓秦名羅敷為邑人王仁妻仁後為趙
王家令羅敷出採桑于陌趙王登臺見而悅之因飲酒欲
奪焉羅敷善弹筝作陌上桑之歌以自明(崔豹古今注)晉大
夫使于宋過陳遇採桑之女止而戲曰女為吾歌吾將
告女女乃歌曰墓門有棘斧以斯之夫也不良國人知
之(晉書)漢魯恭為中牟令雉馴于桑下(後漢書)蔡君仲汝南
人至孝王莽亂人相食君仲取桑椹赤黑異器賊問仲
仲答曰黑者供母赤者自食賊義之遺鹽二斗(同上)陳留
申屠蟠恥無義士遂閉門養志蓬戶菜室依大桑樹以
為棟梁(漢書)汝南尹昆為隂縣功曹令新到官問曰園中
有桑以食蠶何如昆曰非初至所當務(謝承後漢書)蜀先主
舍東南角有桑高丈餘遥望如小車盖先主曰吾必當
乘此羽葆車盖叔父曰勿妄言以滅吾門(蜀志)龐士元師
事司馬德操不矜少名衆莫知之德操蠶月躬採桑後
園士元助之因與談世廢興其言如神遂移日忘䬸德
操于是異之(三國志)齊太祖在武進其宅有大桑樹高三
丈横出四枝如車盖太祖年數歲遊于下從兄謂之曰
此桑為汝生也(北史)諸葛公自表後主曰成都有桑八百
株薄田十五頃弟子衣食自有餘饒臣死之日不使内
有餘帛外有餘財以負陛下(本傳)何秪夢桑生井中趙直
占曰桑字四十八君夀不過此矣果然(史)尉遲敬德贊
曰桑蔭未徙而大功立(本傳)李襲譽嘗謂子弟曰吾負郭
有田十頃耕之足以食河内千株桑蠶之足以衣吾殁
後能勤此無資于人矣(本傳)
雜著
綠葉興而盈尺崇條蔓而增尋(陸機桑賦)黝之桑柘(文選)土地
平曠有良田美池桑竹之属(桃源記)桑麻以衣之(仲舒策)
賦咏祖
五言散句
桑柘起寒烟(謝眺)蠶眠桑葉稀(王維)
桑麻深雨露(杜甫)桑柘綠如雲(太白)
春桑低綠枝桑柘羅平蕪
宅邊有桑葉(張籍)
吴地桑葉綠三眠麥正熟(太白)
桑柘葉如雨飛藿共徘徊(少陵)
秦地羅敷女採桑綠水邊(太白)
二月起蠶事伐桑又阻饑(聖俞)
隴上麥頭昂林間桑子落(東坡)
兩淮蠶濕地不復長桑芽(後村)
到底農桑好營營愧此生(履齋)
力勤及黍稷得種麥與麻(少陵)
煖分煨芋火明借緝麻燈(禹錫)
七言散句
舍西柔桑葉可拈(少陵)
野蠶食葉還成繭(張籍)
一村桑柘一村烟
繅成白雪桑重綠(王安石)
自斷此生休問天杜曲幸有桑麻田(少陵)
麥隴雪苗寒剡剡柘林霜葉暮颼颼(唐子西)
桑間棋熟麥齊腰鶯語惺忪野雉驕(張文潜)
隔籬犬吠窺人過滿箔蠺饑待葉歸
洲中未種千頭橘宅畔先栽百本桑(張芸叟)
中分邪斷道邊横枝榦雖枯葉尚榮(林君復)
雨足人家插稻秧蠶桑鄰女採桑忙(李商𨼆)
桑柘村村烟樹濃新秧刺水麥梳風(劉改之)
知是人家蠶事未路傍桑葉小如錢(趙紫芝)
莫道春隨風雨過化工昨夜到桑麻(王潜齋)
轉蕙風吹禊亭竹採桑日照女筐蘩(趙庸齋)
二月人家蠶事早屋頭先辦採桑梯(何小村)
五言古詩
代耕本非望所業在田桑躬親未曾替寒餒嘗糟糠豈
期遇滿腹但願飽粳糧御冬足大布粗絺以應陽正爾
不能得哀哉亦何傷人皆盡獲宜拙生失其方理也可
奈何且為陶一觴(淵明)
種桑長江邊三年望當採枝條始欲茂忽值山河改柯
葉自摧折根株浮滄海春蠶既無食寒衣欲誰待本不
植高原今日復何悔(淵明)
日出東南隅照我秦氏樓秦氏有好女自名為羅敷羅
敷喜蠶桑採桑城南隅青絲為籠繩桂枝為籠鈎觀者
見羅敷下擔捋髭鬚少年見羅敷脱巾著帩頭耕者忘
其耕鋤者忘其鋤使君從南来五馬立踟蹰羅敷年幾
何二十尚未滿十五頗有餘使君謝羅敷寧可共載否
羅敷前致辭使君一何愚使君自有婦羅敷自有夫東
方千餘騎夫婿居上頭何以識夫壻白馬從驪駒青絲
繫馬尾黃金絡馬頭腰中鹿盧劍可直千萬餘十五府
小史二十朝大夫三十侍中郎四十專城居為人潔白
晳鬑鬑頗有鬚盈盈公相步冉冉府中趨坐中數千人
皆言夫壻殊(羅敷)
洛陽城東路桃李生路傍不知誰家子提籠行採桑纖
手折其枝花落何颺颺高秋八九月白露變為霜終年
會飄墜安得久馨香何時盛年去懽愛永相忘吾欲竟
此曲此曲愁人腸歸来酌美酒挟瑟上高堂(後漢宋子侯)
野外罕人事窮巷寡輪鞅白日掩荆扉虚室絶塵想時
復墟曲中披草共来往相見無雜言但道桑麻長桑麻
日已長土物日已廣常恐霜霰至零落同草莽(淵明)
游女湘綺衣春還務蠶作五馬似花飛青絲結金絡不
知誰家子調笑来相謔妾本秦羅敷玉顔豔名都絲條
映素手採桑向城隅使君且不顧况復論秋胡寒蛩愛
碧草鳴鳳栖青梧託心自有處但怪傍人愚徒勞白日
暮高駕空躊躇(李白陌上桑)
出自薊北門遥望湖池桑枝枝自相值葉葉自相當春
色映空来先發院邊梅寄語採桑伴訝今春日短枝高
扳不及葉細籠難滿(梁簡文帝)
桑女不勝愁結束下青樓逐伴向前路相攜南陌頭蠶
饑日已暝詎為使君留(梁劉遜)
賤妾愚不堪採桑渭城南帶減連枝瘦髮亂鳳皇篸無
由報君信流涕餉春蠶
今日開和景處處動春心桂筐須葉滿息倦重枝隂(梁王)
(臺卿)
溪橋接桑畦鈎籠曉羣過今朝去何早向晚蠶恐餓(王文)
(公)
五言絶句
向曉攜籠去桑村路隔淮何如鬪百草歸取鳳皇釵(鄭谷)
地僻柴桑古人亡松菊存不如彭澤吏歸去有田園(毛達可)
七言古詩
朱城璧月啓朱扉青樓含照本暉暉遠映陌上春桑葉
斜入秦家緗綺衣羅敷粉粧能佳麗鏡前新梳倭墮髻
圓籠裊裊挂青絲鐡鈎冉冉勝丹桂蠶饑日晚暫生愁
忽逢使君南陌頭五馬停騎遣借問雙臉含嬌特好羞
妾壻府中經小吏郎今来往專城裏欲識東方千騎歸
藹藹日暮紅塵起(陳徐伯)
晴采桑雨采桑田頭陌上家家忙去年養蠶十分熟蠶
娘只著麻衣裳(鄭菊山)
七言絶句
夹岸瀕河種穉桑春風吹出萬條長船行老眼渾多忘
喚作西湖插拒霜(誠齋)
樂事新年憶錦城城南麻市試春行如今老病茅簷底
卧聽兒童嚇雀聲(放翁聞隣村守麻)
樂府祖
憶秦娥
著春衫玉鞭鞭馬南城南南城南柔桑輭草留住金銜
粉娥采葉供新蠶蠶饑略許攜纖纖攜纖纖湔裙淇
上更待初三(賀方回)
錦纏道
雨過園林觸處落紅凝綠正桑葉齊如沃嬌羞只恐人
偷看背立牆隂慢展纖纖玉聽鳩啼幾聲耳邊相促
念蠶饑四眠初熟勸路傍立馬莫踟躇是那裏唱道秋
胡曲
全芳備祖後集卷二十二
