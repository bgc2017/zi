全芳備祖前集卷十一宋陳景沂撰
花部
荷花
事實祖
碎錄
荷芙蕖也其莖茄其葉蕸其本蔤其花菡蓞其實蓮其根
藕其中的的中薏(爾雅)茄(古切)荷莖也蕸荷葉也蔤(芙必切)荷
本也莖下白蒻在泥中者本根也芙蓉一名荷花一名
水芝一名水華有赤白紅紫青黃紅白二色差多花大者
至百葉(崔豹古今注)隰有荷花(注)荷花芙蕖也(詩山有扶蘇)彼澤之
陂有蒲與荷有蒲菡蓞(詩澤陂)高原陸地不生此花卑濕淤
泥乃生此花(維摩經)滄州金蓮華州人研之如泥以間綵繪
光彩煥爛與真金無異但不能入火而已更有莖出其
花如蝶每微風則搖蕩如飛婦人競采之以為飾語云
不帶金蓮花不能到仙家(杜陽編)南海有睡蓮夜則花低
入水屯田韋郎中從事南海親見之五沃之玉生蓮
花(管子)九嶷山過半路皆竹松竹下狭路有青澗澗中有
黃色蓮芳氣竞谷(王歆之神華記)華山頂有池池中生千葉蓮
服之通仙因名華山(華山記)麻姑壇東南池中有紅蓮近
忽變碧今又白矣(壇記)
襍著
漢昭帝游柳池有芙蓉紫色大如斗花素味甘可食芳
氣襲人其實如珠(拾遺記)謝靈運以詞采名鮑昭曰謝詩
如初日芙蓉(晉書)遠法師居廬山東林寺寺有白蓮花與
陶潜十八人同修净土號為白蓮社(晉書)魏正始中鄭公
慤三伏之際率賓僚避暑於歴城取大荷葉盛酒以簮
刺葉令與柄通傳翕之名為碧筩芙蓉園魏文帝所
開池種蓮其中芙蓉即蓮花也産于陸者曰木芙蓉産
于水者曰水芙蓉亦猶芍藥有草有木是也(杜詩注)庾杲
字景行王儉用為衛將軍長史蕭緬與儉書曰盛府元
僚實難其選庾景行泛綠水依芙蓉何其麗也時人以
入儉府為蓮花池故緬書美之云(本傳)王敦在武昌鈴下
儀仗生蓮花五六日而落又云無錫湖陂雨初止陂吏
見一小婦人著青衣戴傘呼之不得自投陂中是大蒼
獺衣傘皆是荷花(搜神記)宋文帝元嘉中蓮生建康額擔
湖一莖兩華(宋書)南齊東昏侯鑿金為蓮花貼地令潘妃
行其上曰此步步生蓮花也(南史)太液池千葉白蓮帝與
妃子共賞指妃謂左右曰何如此解語花耶(天寳遺事)張昌
宗以姿貌見幸楊再思每曰人言六郎似蓮花非也正
謂蓮花似六郎耳(唐書)于頔因瑞蓮制西號相府蓮(唐史)荷
為衣兮蕙為裳緝芙蓉以為裳搴芙蓉于木末
芙蓉始發雜芰荷(離騷)灼若芙蕖出綠波(洛神賦)焚芰製而
裂荷衣(孔稚圭北山移文)芙蓉散其華(文選)攷庶卉之珍麗實總
美于芙蓉(宋傅亮賦)澤芝芳豔擅竒水属練氣紅荷比符縹
玉(顔延之頌)上星光而倒影下龍鱗而隠映(宋鮑昭賦)望江南兮
清且空對荷花兮丹復紅卧蓮葉而覆水亂高房而出
叢(梁簡文帝賦)紫莖兮文波紅蓮兮芰荷(梁元帝賦)色兼列綵體
煩衆號(梁昭明太子賦)河北櫂歌之姝江南採蓮之女春水廣
兮檝潺湲秋風駛兮舟容與(江淹賦)見白露之先降悲紅
蕖之已秋(宋之問秋蓮賦)復引舟于深灣忽八九之紅芰姹然
如婦歛然如女堕蕊點顔似見放棄(杜牧)荷花組繡于一
川(李華)度江南採蓮花綠葉映長波迴風容與動纖柯
隂結其實陽發其華金房綠葉素株紫柯煌煌芙蕖
含芳綠莖(傅玄歌)披紅衣以耀彩寄清流而託根或兩
兩以相扶漸亭亭而獨出(歐陽公賦)水陸草木之花可愛者
甚蕃晉陶淵明獨愛菊自李唐以来世人甚愛牡丹予
獨愛蓮之出淤泥而不染濯漣漪而不妖中通外直不
蔓不枝香遠益清亭亭净直可遠觀而不可褻玩焉然予
謂菊花之隠逸者也牡丹花之富貴者也蓮花之君子
者也噫菊之愛陶後鮮有聞蓮之愛同予者何人牡丹
之愛宜乎衆矣(周茂叔愛蓮說)
賦咏祖
五言散句
荷香風送遠(梁元帝)朱花冐綠池(曹子建)
芙蓉始發池(謝靈運)魚戲新荷動(謝元暉)
菡蓞溢金塘(劉公幹)隔沼連香芰(杜甫)
江天足芰荷别浦落紅蕖
紅蓮搖白羽長洲足芰荷
雨過亂紅蕖水花晚色静
荷净納凉時紅膩小湖蓮
霜倒半池蓮野池蓮欲紅(杜甫)
越女歌採蓮荷花鏡裏香(李白)
高荷盖水繁蒲蓮浩如海(東坡)
蓮拆碧圓傾(樂天)翻翻江浦荷
紅蕖蓋明鏡曉露洗紅蓮(韋蘇州)
避風紅出没(與可)蓮塘亂眼紅(陳無已)
日分雙蒂影風合兩花香(梁朱超同心蓮)
荷生綠泉中碧葉齊如規(梁張華)
楫少宜迴徑紅輕好入叢(晉劉綬)
碧葉喜翻風紅蕖宜照日(汪浩)
岸高知水落影合見菱稀(祖孫)
藕絲牽作縷荷葉捧成杯(隋殷英童)
蓮稀釧聲斷水短擢歌長(唐太宗)
一莖孤引綠雙影共分紅(隋闕)
澤蘭多泉芳妍&KR1086;不相已(李衛公)
涉江玩秋水愛此紅蕖鮮(李白)
碧荷生幽泉朝日豔且鮮
荷花嬌欲語愁殺盪舟人
都無色可並不奈此香何(李義山)
白蓮方出水碧柳未鳴蝉(夢得)
莫道西風動荷衣不奈秋(龜蒙)
拳攣荷葉子未得展憐心(羣玉)
佳人呈素面對鏡理新粧(元之)
力弱烟披素心危露滴珠(丁晉公)
美人豔新粧歛袂照秋水(少游)
荷背風翻白蓮腮雨退紅(東坡)
玉杯承露重鈿扇起風遲(楊文公)
思逐蛟絲亂香愁翠被空
徐娘差半面楚女妒纖腰(錢思公)
亂香清宿醉濃釀破狂愁(原父)
交隂分濯秀並葉爛齊芳
七言散句
芰花葉葉争如拭(杜甫)
點溪荷葉疊青錢
棹拂荷珠碎却圓
雨裛紅蕖冉冉香
裛露微微滴秋淚(文忠公)
浦浦風来趁藕花(秋壑)
此花此葉長相暎翠破紅愁笑殺人(杜甫)
闔閭宫娃能采蓮明珠作珮龍為船(牧之)
五言古詩(附散聯)
碧玉小家女來嫁汝南王蓮花亂臉色荷葉雜天香因
持薦君子願襲芙蓉裳(梁元帝)
勿言草卉賤幸宅天池中微根纔出浪短榦未搖風寧
知寸心裏蓄紫復含紅(沈約)
蓮生此泥中不與泥同調食蓮誰不甘知味良獨少吾
家雙井塘十里秋風香安得同裘子歸製芙蓉裳(山谷)
蓮花生淤泥净色比天女空明世無匹銀瓶送佛所嫣
然落寳牀應返梵天去(穎濱)
蕖仙初出波照日穉猶怯密排碧羅盖低護紅玉頬館
之水晶宫環以琉璃楪珠明浮盤戲酒漾流杯&KR0929;青筆
尖欲試綠牋皺還摺老龜大于錢辛勤上團葉忽聞人
履聲入水一何捷(誠齋)
湛湛曲池水曉含風露清田田綠羅蓋燦燦白玉英淡
然絶世姿不與濃豔并俯鑑冰雪影詎懷兒女情山中
徒淹留堂下空自成獨有忘機客相看兩無營
猛雨打萬荷怒聲戰秋鼙水銀忽成泓一瀉無復遺不
如微雨来翠盤萬珠璣荷翻珠不落鈿響密更疎清如
雪觸窗三更夢闌時語君君不信對鏡當自知
執熱屏人事偃卧傭巾裳過門二三友失喜跣下牀鳴
騮出華陌聫轡遵野塘崇軒俯萬荷濯濯涵波光都忘
瘴海中疑堕玉井傍遠無膏粉氣近有冰雪凉製葉可
以衣采葯可以嘗離騷譜靈草品爾列衆芳已曾識三
閭安肯肖六郎詞人更儇薄比咏猶妃嬙曷不觀兹華
意色和而莊風吹月露洗豈若冶與倡衆芳慕絶豔誰
能参微香余詩縱枯淡一掃時世粧(劉後村)
錦帶雜花鈿羅衣垂綠川問子今何去去采江南蓮(梁吴)
(筠)
金槳木蘭船戲采江南蓮蓮香隔浦度荷美滿船鮮(劉孝)
(威)
微風搖紫柄輕露拂朱房中池所以綠待我泛紅光(沈約)
桂舟輕不定菱歌引更長採採嗟别離無暇緝為裳(陳祖)
(孫)
洩香銀槖破瀉露玉盤傾我慚塵垢眼見此瓊瑶英(香山)
刺莖淡蕩綠花片参差紅吳歌秋水冷湘廟夜雲空(韋左)
(司)
摘取芙蓉花莫摘芙蓉葉將歸問夫壻顔色何如妾(王昌)
(齡)
藕花斷復續莫辨浦與汀初聞露花香一洗㕓市腥(吕東)
(菜)
芳姿香可人剛道六郎似誰謂前哲心愛蓮比君子(張怡)
(然)
竒竒水上花湛湛花下水花得水扶持水因花富貴當
中既植藕四畔還種葦自然秋風生便有江湖意(謝堯仁)
五言絶句
鑑湖三百里菡蓞發荷花五月西施採人看隘若耶(李白)
佛愛我亦愛清香蝶不偷一般竒特處不上婦人頭(鄭谷)
露華晞别渚烟雨漲横塘容態天然别風流似六郎(白氏)
(集)
謾說黃金屋當年貯阿嬌争如涉江女雙槳逐歸潮
昨夜三更裏嫦娥墮玉簮馮夷不敢受捧出碧波心(楊大)
(年)
荷葉罩芙蓉圓青暎嫩紅佳人南陌上翠蓋立春風(曹修)
(古)
五言八句
雖聽采蓮曲誰識采蓮心漾楫愛花遠回船愁浪深烟
生極浦色日落半江隂同侣憐波静看粧堕玉簮(戎昱)
忽聞䕫府句并送遠公蓮翠蓋臨風迴冰華浥露鮮舞
衣青縞袂倒影爛珠躔想像芙蓉闕冥冥絶世緣(文公)
五言律詩散聫
全紅開似鏡半綠卷如杯誰謂回風力清香不滿来(杜甫)
魚戲都堪數鷗飛絶自由會須窮一賞詰曲任扁舟(劉原)
(父)
七言古詩
若耶溪傍採蓮女笑隔荷花共人語日照新粧水底明
風飄香袖空中舉岸上誰家游冶郎三三五五映垂楊
紫騮嘶入落花去見此踟蹰空斷腸(李太白)
大華峯頭玉井蓮花開十丈藕如船冷比雪霜甘比蜜
一片入口沉疴痊我欲求之不憚遠青壁無路難夤緣
安得長梯上摘實下種七澤根株連(韓文公)
君不學叔隗季隗南入晉又不學大喬小喬東入吳一
種桃根與桃葉若為化作雙芙蕖臨淮政成有餘暇坐
令舉室生瀟灑鵝溪一幅萬里寬移得浙川入圖畫天
空水闊江茫茫想見女英與娥皇九疑雲深蒼梧遠冰
姿泣露不成粧苦心抱恨何時了香骨應甘没秋草不
如回首謝秋風分作尹邢来漢宫(周知微)
郎采蓮妾采蓮蓮花開似妾初年蓮房結實妾生子郎
今采取應相憐暖香雖斷相牽連(鄭菊山)
湧金門外凉生草無數荷花鬭嬌好自憐貧病不出門
無柰心情被花惱夜来一雨愁思濃晚看玉露垂庭草
便須扶杖買蘭舟莫待紅粧被霜老(湛道山)
七言古詩散聫
平池碧玉秋波瑩綠雲擁扇青搖柄水宫仙子鬭紅粧
輕步凌波踏明鏡彩橋下有雙鴛戲曾托雙鴛問情意
半開微歛竟無言裛露微微滴秋淚
芙蓉花開秋水冷水面無風見花影飄香上下兩嬋娟
雲在巫山月在天(張文潜)
翠盖佳人臨水立寂寞雨中相對泣温泉浮出玉肌寒
檀粉不施香汗濕一陣風来碧浪翻珍珠零落難收拾
(任菴)
七言絶句
涔陽女兒花滿頭毿毿同泛木蘭舟秋風日莫南湖裏
争唱菱歌不肯休(劉言史)
水國烟香足芰荷就中芳瑞此難過風情為許吳王近
紅萼從教一倍多(陸龜蒙)
素蕊多蒙别豔欺此花真的在瑶池還應有恨無人覺
月曉風清欲堕時
漢室嬋娟雙姊妹天台縹緲兩神仙當時盡有風流過
謫向人間作瑞蓮(卲康節)
貪看翠蓋擁紅粧不覺湖邊一夜霜卷却天機雲錦段
從教匹練寫秋光
日日移床趁下風清香不盡思何窮若為化作龜千歲
巢向田田亂葉中(東坡二首)
鑿破蒼苔漲作池芰荷分得綠参差曉開一朵烟波上
是畫真妃出洛時
芙蓉照水弄嬌斜白白紅紅各一家近日新花出新巧
一枝能著兩般花(杜祁公二首)
司花手法我能知說破方知未大竒亂剪素羅裝一樹
略將數朵蘸燕支
紅白蓮花開共塘兩般顔色一般香恰如漢殿三千女
半是濃粧半淡粧(誠齋)
水中仙子並紅腮一點芳心兩處開想是鴛鴦頭白死
雙魂化作好花来(僧仲殊)
嬌紅婭姹不勝姿只許行人半面窺恰似姑蘇明月夜
水晶宫殿貯西施(趙竹隠)
初對庭除似浦池寳陀光彩射晴暉等閒游女来攀折
免使蘭橈水濺衣(白氏集)
吳姬一曲採蓮歌回首秋風卷碧波翠蓋不能擎雨露
鴛鴦應怨夜寒多(吴菊潭)
晚来一棹鑑湖東隊隊峯巒入短蓬一色藕花三十里
淡粧濃抺錦青紅(虞可齋)
雨餘無事倚闌干媚水荷花粉未乾十萬瓊珠天不惜
綠盤擎出與人看(王月浦)
一樣娉婷絶代無水宫魚貫出瓊鋪緣何買得凌波女
為有荷盤萬斛珠(鄭安晚)
結亭臨水似舟中夜雨蕭蕭亂打篷荷葉曉看猶不濕
却疑誤聽五更風(江古心)
水邊舟子競招招陌上車塵晚更囂只有幽人無個事
荷花深處弄輕橈(劉漫塘)
扇颭宫羅衣浸牀湘妃晚浴試紅粧闌干月滿難成夢
風露侵人徹骨凉(陳占澗)
萬柄綠荷衰颯盡雨中無可盖眠鷗當初乍疊青錢滿
肯信池塘有暮秋(許梅屋)
翠盖紅幢耀日鮮西湖佳麗會羣仙波平十里鋪雲錦
風度清香趁畫船(楊㢲齋)
萱草軒窗處處幽酒中不著客中愁芭蕉葉上無多雨
分與池荷一半秋(孔山)
七言八句
白玉花開綠錦池風流御史報人知看来應是雲中堕
偷去須從月下移已被寒蟬催婉晚更經凉雨動䙰褷
習家秋色堪圖畫只欠山翁倒接䍦(吴融)
綠荷舒卷凉風攪紅萼開榮紫菂重雙女漢臯争笑臉
二妃湘浦並愁容自憐秋露柔姿結不曉春妖冶態濃
終恐玉京仙子識却歸待種碧蓮峰(李紳)
晴久芳池可跣行萍枯唯有草縱横朱苞未見叢叢拆
綠柄纔看寸寸生悴若放臣臨楚澤厄于學士蹈秦坑
輸他杭越花如錦畫舫名姝夜按笙(劉後村)
七言律詩散聫
素房含露玉冠鮮紺葉搖風鈿扇圓本是吳中經進藕
今為伊水寄生蓮(白香山)
芙蓉池裏葉田田一本雙枝照碧泉濃豔共研香各散
東西分麗蒂相連(姚合)
玉膩肌膚碧玉房纍纍波面襯紅粧坐忘佛土三年夢
来結人間一夏&KR0765;(高九萬)
樂府祖
漁家傲
葉有清風花有露葉籠花罩鴛鴦侣白錦頂絲紅錦羽
蓮女妒驚飛不許長相聚日脚沉紅天色暮青凉傘
上微微雨早是水寒無宿處須回步枉教雨裏分飛去
(歐陽公)
蝶戀花
一曲天香金粉膩蓮子中心自有深深意意密蓮深秋
正媚將花寄恨無人會橋上少年橋下水小棹歸時
不許牽紅袂浪濺荷心圓又碎無端欲伴相思淚
水浸秋天風皺浪縹緲仙舟只在秋江上和露采蓮愁
一晌看花却是啼粧樣折得蓮莖絲未放蓮斷絲牽
特地成惆悵歸棹莫隨花蕩漾江頭有個人相望
越女采蓮秋水畔窄袖輕羅暗露雙金釧照影摘花花
似面芳心只共絲争亂鸂鶒灘頭風浪晚霧瞑烟昏
不見来時伴隠隠歌聲歸棹遠離愁引著江南岸
雨過蒲桃新漲綠蒼玉盤傾堕碎珠千斛姬㜮擁前紅
簇簇温泉初試真妃浴驛使南来丹荔熟故剪輕綃
一色須時服嬌汗易晞凝醉玉清凉不用香綿撲(宋景文)
妖豔秋蓮生别浦紅臉青腰舊識凌波女照影弄粧嬌
欲語回風豈是繁華主可恨良辰天不與纔過斜陽
又值黃昏雨朝落暮開空自許竟無人解知心苦(晏叔原)
漁家傲
荷葉田田青照水孤舟挽在花隂底昨夜蕭蕭疎雨墜
愁不寐朝来又覺西風起雨擺風搖金蕊碎合歡枝
上香房翠蓮子與人長厮類無好意年年共在中心裏
(歐陽修)
為愛蓮房都一柄雙苞雙蕊雙紅影雨勢斷来風色定
池水静仙郎綵女臨鸞鏡妾有容華君不省花今恩
愛猶相並花却有情人薄倖心耿耿因花又染相思病
採桑子
湘妃浦口蓮開盡昨夜紅稀懶過前溪閒艤扁舟看雁
飛去年謝女池邊醉晚雨霏微記得歸時旋折新荷
盖舞衣(晏叔原)
臨江仙
獵獵風蒲初暑過瀟然庭戶秋清野航渡口帶烟横晚
山千萬疊别鶴兩三聲秋水芙蕖聊蕩槳一樽同破
愁城蓼花灘上白鷗明暮雲連極浦急雨暗長汀(蘇養直)
新荷葉
雨過回塘圓荷嫩綠新抽越女輕盈畫橈輕送蘭舟波
光豔粉紅相間脈脈嬌羞菱歌隠隠漸遥依約凝眸
隄上郎心波間粧影遲留不覺歸時暮天碧襯蟾鈎風
蝉噪晚餘霞影幾點沙鷗漁笛不道有人獨倚南樓(晁旡)
(咎)
豔態還幽誰能潔净争妍淡抹疑濃肯將自在求憐終
嫌獨好任毛嬙西子差肩六郎塗涴似和不似依然
赫日如焚諸餘只恁光鮮雨過風生也應百事隨緣香
須道地對一池著甚沉烟根株好在淤泥白藕如椽(陳龍)
(川)
念奴嬌
水楓葉下乍湖光清淺凉生商素西帝宸游羅翠盖擁
出三千宫女絳采嬌春鉛華掩晝占斷鴛鴦浦歌聲搖
曳浣紗人在何處别岸孤裊一枝廣寒宫殿冷落凄
愁苦雪豔冰肌羞澹泊偷把胭脂勻注媚臉籠霞芳心
泣露不肯為雲雨金波影裏為誰長憑凝竚(僧仲殊)
如夢令
嘗記溪亭日暮沉醉不知歸路興盡欲回舟誤入藕花
深處争渡争渡驚起一行鴛鷺(李易安)
鵲橋仙
藕花亭上無塵無暑灔灔一池秋净綠羅寳盖碧瓊竿
翠浪裏重重月影一家姊妺兩般装束濃淡施朱傅
粉夜深風入微寒問誰在牙床酒醒(趙德莊)
洞仙歌令
若耶溪路别岸花無數斜歛嬌紅向人語綠荷相倚恨
回首西風波淼淼三十六陂烟雨新粧明照水汀渚
生香不嫁東風被誰誤遣踟蹰客意千里綿綿仙浪遠
何處凌波微步想南浦潮生畫橈歸正月曉風清斷腸
凝竚(康伯可)
晚風收暑小池塘荷净獨倚胡床酒初醒起徘徊時有
香氣吹来雲藻亂葉底游魚動影空擎承露盖不見
冰容惆悵明粧曉鸞鏡後夜月涼時月淡花低幽夢覺
欲憑誰省且應記臨流憑闌干便遥想江南紅酣
千頃(劉光祖)
鷓鴣天
曉日初開露未晞夕烟輕散雨還微暗搖綠露游魚戱
斜照紅雲属玉飛情脈脈恨依依沙邊空見棹船歸
何人解舞新聲曲一試纖腰半尺圍(葉石林)
菩薩蠻
南軒面對芙蓉浦宜風宜月還宜雨紅少綠多時簾前
光景竒繩床烏木几盡日繁華裏睡起一篇新與花
為主人(陳簡齋)
踏莎行
楊柳回塘鴛鴦别浦綠萍漲斷蓮舟路斷無蜂蝶慕幽
香紅衣脫盡芳心苦返照迎潮行雲帶雨依依似與
騷人語當年不肯嫁東風無端却被秋風誤(賀方回)
相見歡
亭亭秋水芙蓉翠帷中又是一年風露笑相逢天機
畔雲錦亂思無窮路隔銀河猶解訴西風(向子諲)
蘭陵王
蓼汀側朝靄依依弄色知何許湘女淡粧羽節飛来帶
秋碧輕裛素綃織誰與明璫競飾無言處相倚遡應有
柔情正堆積當年駐香鷁記草媚羅裙波暎文席斜
陽返照暮雨濕愛天際凉入愁寂念疇昔謾太華峰頭
幽夢尋覓而今兩髩如花白但一線才思半星心力新
詞竒句便做有怎道得(張約齋)
昭君怨
月在碧虚中住人向亂荷中去花氣雜風凉滿船香
雲被歌聲搖動酒被詩情斷送今夜卧花心擁紅衾
烏衣啼
曉来閒立回塘一襟香玉颭雲粧風外數枝凉相並
渾如私語惱人腸飛去方知白鷺在花旁
念奴嬌
閙紅一舸記来時長與鴛鴦為侣三十六陂人未到水
佩風裳無數翠葉吹凉玉容銷酒更灑菰蒲雨嫣然搖
動冷香飛上詩句日暮青蓋亭亭情人不見争忍凌
波去只恐舞衣寒易落愁入西風南浦高柳垂隂老魚
吹浪留我花間住田田多少幾回沙際歸路(姜堯章)
壺中天
水晶宫殿放三千龍女凌波浮浴花裏彫房分洞戶隠
隠釘頭齊簇處子嬌羞碧雲無袖密護圓磋玉堤頭微
露半身猶掩金綠知是紫府筵開隨纖指出玲瓏窗
屋倩剥霓裳輕手搔掐損些些香玉端的中心密藏芳
意苦味何時足巴城憔悴採歌猶舞新曲(鄭松莊)
沁園春
淺碧芙蓉素豔亭亭前身阿嬌記湘濱露冷酥容倍㓗
華清水滑酒暈全消瑶剪豐肌雲翻碎萼白羽鮮明時
自搖風流處是古香幽韻時度鮮飈瓊枝璧月清標
對千朵婵娟傾翠瓢况水晶臺榭低迷净綠冰霜詞調
隠約輕橈細認京房種竒孕秀已覺青衿横素腰西風
晚饒有花開十丈玉井非遥(劉玉溪)
全芳備祖前集卷十一
