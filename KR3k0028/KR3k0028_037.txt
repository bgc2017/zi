全芳備祖後集卷十宋陳景沂撰
卉部
草
事實祖
碎錄
卉草也草謂之華木謂之榮不榮而實者謂之秀榮而
不實者謂之英(爾雅)天地變化草木蕃(易坤卦)兖州厥草惟
繇徐州草木漸苞楊州厥草惟夭(書禹貢)庶草繁蕪(洪範)園
圃毓草木(周禮太宰)孟春草木萌動季秋草木黃落(禮記月令)為
國家者去惡如農夫之務去草焉芟夷藴崇之絶其本
根無使滋蔓蔓難圖也一薰一蕕十年尚猶有臭
(並左傳)
紀要
神農始嘗百草一日七十毒(淮南子)黃帝問師曠曰吾欲
知苦惡可知乎對曰歲欲豐甘草先生甘草薺也歲欲
苦苦草先生苦草葶藶也歲欲惡惡草先生惡草水藻
也歲欲旱旱草先生旱草蒺藜也歲欲疫疾病草先生
疾病草艾也(博物志)黃帝問天姥曰天地所生豈有食之
令人不死者乎天姥曰太陽之草名曰黃精餌之可以
長生太隂之草名曰鈎吻不可食食之入口立死人(同上)
堯土階三等有草生庭名曰蓂荚草十五日以前生一
葉十五日以後落一葉若月小盡則一葉厭而不落(通志)
堯時有屈軼草佞人入朝則屈而指之又名指佞草(同上)
魯曲阜孔子塋中不生刺人草(世家)秦時大宛中多枉死
者横道有鳥如烏銜草以覆死人而遂活鬼谷先生曰
此草瀛洲不死草也生瓊田中亦名曰養神芝(廣志)東方
朔曰臣種有吉雲草種于光景山中一千歲一花臣種
一千九百九十九年矣眀年應生臣是往刈之以飼馬
馬食不飢帝許之朔平旦而去至暮而返背負數束其
葉似麥而金色剉以飼馬即不覺飢(洞冥記)漢王昭君嫁
單于服毒死葬之胡中胡地草白而此塜草獨青因謂
青塜(漢書)不其城東有鄭玄教授山山下生草如薤葉土
人名作康成書帶草(三齊要記)漢元帝永光二年天雨草葉
相糺結如彈丸(史)靈帝中平元年東郡陳留濟陽長恒
濟隂諸縣界有草生莖其大如指狀似龍蛇鳥獸之形
五色各如其物毛羽頭皆具(漢書)魏興錫義山多生薇蘅
草其草有風搖(水經)謝靈運思詩不就忽夢弟惠連即得
池塘生春草之句人以為工(史)符堅至夀春與苻融登
城而望王師見部陣整肅八公山草木皆以為晉兵顧
謂融曰此亦勁敵頗有懼色(史)定昌羌無文字但候草
榮枯以記歲時(後國書)有園客者濟隂人嘗植五色香草
積十年採其實一日有五色蛾止其傍客收而蓄之至
蠶時有女夜半至自稱客妻道蠶之事客與俱蠶得一
百二十頭繭皆如甕(太平廣記)午橋莊小兒坡茂草盈里晉
公每使數羣羊散于坡上曰芳草多情賴此粧點(窮幽記)
周茂叔窗前草不除去云與自家意思一般(語錄)
雜著
何所獨無芳草兮爾何懷乎故宇畦留夷與揭車兮雜
杜衡與芳芷既替余以蕙纕兮又申之以攬&KR0581;蘭
芷變而不芳兮荃蕙化而為茅覽椒蘭其若兹兮又
況揭車與江蘺采薜荔兮水中采芳洲之杜若將
以遺乎下女若有人兮山之阿被薜荔兮帶女蘿
被若蘭兮帶杜蘅折芳馨兮遺所思何昔日之芳草
兮今直為此蕭艾也春草生兮凄凄王孫遊兮不歸
(並楚辭)春草碧色春水綠波送君南浦傷如之何(别賦)芳草
被隄(西都賦)
賦詠祖
五言散句
芳草換野色(古詩)光風草際浮(選)
嚴霜彫翠草(選)青青河畔草(古詩)
東風搖百草春草秋更綠(謝眺)
疾風知勁草(唐太宗)無名江上草(杜甫)
春風百草生秋露滴草根
草見踏青心(杜甫)江白草纖纖
碧委墻隅草碧知河外草
忘機對芳草百草競春華
春草隨青袍汀草亂青袍
相期拾瑶草燕草如碧絲
池草晴生香(李白)露排四岸草(韓文公)
平野春草綠(柳宗元)隂草濕翠羽
秋草含綠滋(張景陽)草色入簾青(禹錫)
春草如有意羅生玉堂隂(選)
驛邊沙舊白湖外草新青(杜甫)
年深荒徑在老恐失柴扉
七言散句
獨尋春草上荒臺(薛能)
獨憐幽草澗邊生(韋應物)
綠楊如線草鋪茵(丁晉公)
映階碧草自春色(杜甫)
煙迷碧草凄凄長(杜甫)
翠岸斜鋪翡翠䄄(樂天)
草深閒院蟲相語(放翁)
不似凄凄南浦見晚来煙雨半相和(羅隱)
欲識王孫多少恨正和煙雨滿庭臺(韓文公)
館娃宫外姑蘇臺欝欝芊芊撥不開
若共吳王鬭百草不如應是欠西施(禹錫)
庭下已生書帶草使君原是鄭康成(東坡)
暗淡江村春日斜汀洲芳草野田花
落花遇雨埽不去敗草經春剗又生(趙竹)
五言古詩
終朝採草榮日暮不盈抱採之欲貽誰所思在遠道
綠蘿紛葳蕤繚繞松柏枝草木有所托歲寒尚不移
白露下百草蕭蕭共憔悴青青四墻下已復生滿地(文公)
芳草復芳草斷腸還斷腸自然堪下泪何必更斜陽(杜牧)
(之)
童子惡其蕃為我盡掃除不憚再三擷愛之不能鋤人
生羣動中一氣本不殊奈何欲自私不使安其軀況我
麋鹿性得此亦可娛延蔓藩籬間若在田野居(張文潛)
五言絶句
離離原上草一歲一枯榮野火燒不盡春風吹又生(樂天)
山中相送罷日暮掩柴扉春草年年綠王孫歸不歸(王維)
君王不可見芳草舊宫春猶帶羅裙色青青向楚人(劉長)
(卿)
芳草知誰種綠階已數叢無心與時競何苦綠匆匆(王介)
(甫)
塞北鴈初回江南客未歸萋萋堪恨處煙靄又斜暉
五言八句
楚草經寒碧庭春入眼濃舊低收葉舉新掩卷芽重步
履宜輕過開筵得屢供看花隨節序不敢強為容(杜甫)
漠漠更離離閒吟笑復悲六朝爭戰處十載寂寥時陣
闊團空壘叢疎露斷碑不堪殘照外牧笛隔煙吹(僧希盡)
苒苒非春意秋原綠更新空隨白雲暮重起廢城春紫
塞有来鴈洞庭無主人王孫歸未得愁斷夕陽塵(張翁)
草木起寒色望来秋更清舟横遥夜月風度隔城更避
俗心雖在休官疏未行空慚舊吟侣有句續唐聲(賈似道)
五言排律
將課司天歷先觀近砌蓂一旬開應月三日數從星桂
滿叢初合蟾虧影漸零辨時長有素馭閏或餘青墜葉
推前事新茅詧未形堯天始今歲方欲瑞千齡
七言古詩
憶春草處處多情洛陽道金谷園中見日遲銅駝陌上
迎風蚤河南大尹頻出難只得池塘千步看府門閉後
滿街月幾處遊人草頭歇館娃宫外姑蘇臺鬱鬱芊芊
撥不開無風自偃君知否西子裙裾曾拂来(禹錫)
勿去草草無惡若此世俗俗浮薄君不見長安公卿家
公卿盛時客如麻公卿去後門無車又不見千里萬里
江湖濱觸目悽悽無故人惟有芳草隨車輪一朝返故
居門前草先除草于主人實無負主人於草宜何如勿
去草草無惡若此世俗俗浮薄(王文公)
七言絶句
花落江隄簇暖煙雨餘江色遠相連香輪莫碾青青破
留與遊人一醉眠
清江碧草兩悠悠各自風流一種愁正是落花寒食雨
夜深無伴倚空樓(韓偓)
砌下芝蘭新滿徑門前桃李舊垂隂却應回念江邊草
放出春煙一寸心(韋應物)
芳草著煙暖更青閒門要路一時生年年點檢人間事
惟有春風不順情
春草綿綿不可名水邊原上亂抽榮似嫌車馬繁華處
纔入城門便不生(劉原父)
春盡江南茂草深遶池縈樹碧岑岑長安客舍孤根地
一寸幽芳萬里心(晏殊)
山無人跡草長青異彩竒香不識名只是苕華兼蘚葉
也無半點俗塵生(誠齋)
霜前亂碧未全枯霜後紛黃却又蘇偷吃瑶臺青女粉
都生瓊髮與銀鬚
年年春色屬垂楊金撚千絲翠萬行今歲早芽先得引
攙他濃翠奪他黃
楚甸秦原一望平誰教根向路傍生輕蹄繡轂長相踏
合是榮時不得榮(徐寬)
七言八句
漸覺東皇意思勻陳根初動夜来新忽驚平地有輕綠
已見六街無舊塵莫為榮枯吟野草且憐愁醉柅香輪
詩人空怨王孫遠極目萋萋又一春(程明道)
淡烟荒草六朝宫萬歲叢生一眺中不識羣公互虓虎
獨于此地必爭熊秦河濺淚西風泣淮巘含羞晚照紅
醖得許多愁為底祇緣悞倚大江東(江淮肥遯子四首)
未破滁陽亭屢易亭亡今又幾經年峯回路轉勢不改
木秀隂繁直到巔流下山泉青若咽曉餘寺刻塊如拳
柴王一殿今何在衰草殘煙護曉娟
江城滕閣倚空寒鶴勢騫飛遠耐看旁到西山青玉案
高擎南浦白銀盤摩娑王記猶無恙拂拭韓碑尚未刓
翻憶賞心亭下水草洲埋没貯愁酸
長淮何處鴈聲多西去渦心北邁河影逐泗濱煙月艇
陣驚亳邑水雲簔小王草筆終難學蘇武陵書果若何
陲草邊蘆兩蕭索遠陪砌女作離歌
七言律詩散聯
裊如垂綫軟如茵古渡蒙茸映燒痕解憾有情迷霧雨
恣生閒地雜蘭蓀綠鋪春色圍荒寺遠襯斜陽接釣村
波翻别浦情無盡日下重樓望欲迷獨鳥自飛煙漠漠
行人不駐雨凄凄王孫何事征鞍晚蘭澤空閒杜宇啼
(王岐公)
樂府祖
踏青遊
改火初晴綠徧禁池芳草鬭錦繡大堤馳道踏青遊拾
翠惜襪羅弓小蓮步裊腰肢佩蘭輕妙行過小林春
好今困天涯何限舊情相惱念搖落玉京寒早任劉郎
目斷蓬山難到仙夢杳良宵又過了樓臺萬家清曉(東坡)
鵲橋仙
多情應解留連春意滿地縈花惹絮王孫何在不歸来
又徧滿閑門要路咸陽原上姑蘇臺下腸斷碧雲綠
浦迢迢歸思踏春時想冷落池塘烟雨(晁旡咎)
點絳唇
金谷年年亂生春草誰為主餘花落處滿地煙和雨
又是離歌一闋長亭暮王孫去萋萋無數南北東西路
(林君復)
鳳簫吟
鎻離愁連綿無際来時陌上初薰繡幃人念遠暗垂珠
淚泣送征輪長亭長在眼更重重遠水孤村但望極樓
高盡日目斷王孫消魂池塘别後曾行處綠妬輕裙恁
時攜素手亂花飛絮裏緩步香裀朱顔空自改向年年
芳意長新徧綠野嬉遊醉眼莫負青春(韓玉汝)
八聲甘州慢
漸鶯聲近也探年芳河畔輾輕輪旋東風染線綿綿平
埜無際烟春最苦夕陽天外愁損倚闌人無奈瀟湘杳
留滯王孫冷落池塘殘夢自送君歸後南浦消魂賴
東君能容醉卧展香裀儘教更行人行人遠也相伴連
水復連雲關山道筭無今古客恨長新(鄭子玉)
春草碧
又隨芳渚坐看翠霽連空愁徧征路東風裏誰望斷西
塞恨迷南浦天涯地角意不盡消沈萬古曾是送别長
亭下細綠暗煙雨何處亂紅鋪繡茵有醉眠蕩子拾
翠遊女王孫遠柳外共殘照斷雲無語池塘夢生謝公
後還能繼否獨上畫樓春山冥雁飛去(万侯雅言)
少年遊
春風吹碧春雲映綠曉夢入芳茵軟襯飛花遠連流水
一望隔香塵萋萋多少江南恨翻憶翠羅裠冷落閒
門凄涼古道烟雨正愁人(高竹屋)
全芳備祖後集卷十
