全芳備祖前集卷二十宋陳景沂撰
花部
朱槿花(木槿同)
事實祖
碎錄
朱槿花莖葉皆如桑葉光而厚樹高止四五尺而枝婆
娑自二月開花至中冬始歇其花深紅色五出大如蜀
葵有蕊一條長于花葉上綴金屑日光所鑠疑若焰生
一叢之上日開數百朵朝開莫落插枝即活出高凉郡
一名赤槿一名日及(南方草木状)蕣木槿也朝華暮落(說文)椵
木槿籬(本草)有女同車顔如蕣華(注木槿也詩)仲夏之月木槿
榮(月令)莊子貴支離悲木槿(淮南子)
紀要
汝陽王璡嘗戴砑綃帽打曲上自摘紅槿置帽上極滑
久而方安曲終花不墜以為能曰花奴資質明瑩必是
神仙中謫墮来也(開元遺事)
雜著
覽庭隅之嘉木慕朝華之可玩(盧湛)覽中堂之竒樹稟冲
氣之至清應青春之敷蕊逮朱夏而誕英紅葩紫蒂翠
葉素莖(傅咸)草木朝榮秋悴此花朝開暮落(嵇康賦)皎日昇
而朝華玄景逝而夕零(夏侯湛賦)日及多名蕤賓肇生東方
憐乎夕死郭璞贊以朝榮潘文體其夏盛嵇賦閔其秋
零此則京華之麗木非干越之蕣英南中羣草衆花之
寳雅什禾名騷人失藻雨来翠潤露歇紅澡疊萼疑擎
低莖若倒朝霞映日殊未妍珊瑚照水定非鮮千葉芙
蓉詎相似百枝燈花復羞然(江總賦)其為花也色甚鮮麗
迎晨而榮日中則衰至夕而零莊周載朝菌不知晦朔
此朝不及夕者乎(蘇彦詩序)朝菌者蓋朝華而暮落世謂之
木槿或謂之日及詩人以為蕣宣尼以為朝菌其物向
晨而結逮明而布見陽而盛終日而殞不亦異乎何名
之多哉(潘尼賦)
賦咏祖
五言散句
蕭條槿花風(白樂天)槿枝無宿花
朝榮殊可惜莫落實堪嗟
回頭向殘照殘照更空虚(李義山)
蓮後紅何患梅先白莫誇
吾聞調羹槿異味及粉榆(注冬用槿也山谷)
七言散句
槿花一日自為榮(樂天)
槿豔繁開照日紅(陳草閣)
槿籬芳樹近樵家麥隴青青一徑斜(温岐)
槿籬護藥纔通徑竹筧通泉自遍村(秦觀)
五言絶句
晨日映簾生流暉種豔明紅顔易零落何異此花榮(六一)
(集)
五言古詩散聫
君子芳桂性春濃秋更繁小人槿花心朝在夕不存(文粹)
風露雖已冷天色亦黃昏中庭有槿花榮落向一晨秋
開已寂寞夕殞何紛紛正憐少顔色復歎不逡廵男兒
老富貴女子晚姻婚頭白始得志色衰方事人後時不
獲已安得如青春(白樂天)
七言絶句
風露凄凄秋景繁可憐榮落在朝昏未央宫裏三千女
但保紅顔不保恩(李義山)
籬外涓涓澗水流槿花半照夕陽愁欲題名字知相訪
又恐芭蕉不奈秋(竇鞏)
秋蕣晚英無豔色何因栽種在人家使君只别羅敷面
争解回頭愛白花(香山)
甲子雖推小雪天刺桐猶綠槿花然陽和長養無時歇
却是炎州雨露偏(張登)
赤板橋西小竹籬槿花還似去年時淡黃衫子渾無色
腸斷丁香畫小兒(崔涯)
朱槿移栽釋梵中老僧非是愛花紅朝開暮落關何事
祗要人知色是空(僧紹隆)
風雨無人弄晚芳野橋千樹鬭紅房朝榮暮落成何事
可笑紛華不久長(張俞二首)
朝菌一生迷晦朔靈蓂千歲換春秋如何槿豔無終日
獨倚闌干為爾羞
壁槿扶疎當縳籬山深不用掩山扉客来踏破松梢月
鶴向主人頭上飛(陸雲西)
七言八句
夹路疎籬錦作堆朝開暮落復朝開抽苞粔&KR0008;輕拖糝
近蒂胭脂釅抹腮占破半年猶道少何曾一日不芳来
花中却是渠長命換舊添新底用催(誠齋)
七言律詩散聫
曉豔欲開孫武陣晚英争墮綠珠樓来如急電無因駐
去似驚鴻不可收
佛桑花
事實祖
碎錄
花似槿四時嘗開婦人簮帶之(臨漳志)佛桑花比朱槿頗
耐久盖二種也(清漳志)佛桑其花丹重敷柔澤葉如桑其
花五六出大如蜀葵有蘂一條長於花葉上綴金屑日
光所鑠疑為焰朝生暮隕(南海異名記)茘支以鹽梅浸佛桑
花為紅漿漬之曝乾色紅而甘酸(蔡君謨)
紀要
明道中予為漳州軍事判官晚秋至州而耕園驛庭有
佛桑數十株開花繁盛念其寒月窮山方自媚好乃作
耕園驛佛桑花詩一首既而乘桴東下又作溪行一首
慶歴七年余使本路明年夏四月自汴来漳復至是驛
花尚仍舊追感昔遊因紀前事并載舊篇龕西壁云(蔡君)
(謨詩序)
賦咏祖
五言散句
野人家焰焰燒紅有佛桑(君謨)
七言八句
使軺迢逓到天涯候館遷延感歲華白髮却扳臨砌樹
青條猶放過牆花悲来唯有金城角醉後曾乘海客槎
欲問昔游無處所晚烟生水自沈沙(君謨二首)
溪館初寒似早春寒花相倚媚行人可憐萬木彫零盡
獨見繁枝爛漫新清豔夜占雲表路幽香時過轍中塵
名園不肯争顔色灼灼夭桃野水濱
茶花
賦咏祖
七言散句
青裙玉面初相識九月茶花滿地開(陳簡齋)
七言律詩
細嚼花鬚味亦長新芽一粟葉間藏稍經臘雪侵肌瘦
疑得春雷發動狂開落空山誰比較蒸烹来歲最先嘗
(子由)
巴欖花(附榿花)
賦咏祖
七言八句
南湖窠木已交加種欖栽榿更北涯生眼錯疑為夜合
新鶯知不是桃花綠雲四合藏隂屋翠浪全機織
素紗桂隠主人臞見骨不餐酥酪只餐茶(誠齋)
山枇杷花
賦咏祖
七言散句
若使此花兼解語推囚御史定違程(樂天)
七言古詩
山枇杷花似牡丹殷潑血往年乘傳過青山正值山花
好時節壓枝凝豔已全開映葉香苞纔半裂繫縳紅袖
欲支頥慢解絳囊初破結金綫叢飄繁蘂亂珊瑚朵重
纖莖折因風旋落裙片飛帶日斜看目精熱亞木依岩
半側傾籠雲隠霧多愁絶(元微之)
七言律詩散聫
火樹風来翻絳焰瓊枝日出晒紅紗回看桃李都無色
暎得芙蓉不是花争奈結根深谷底無因移得到人家
(香山)
七言絶句
萬里青峰蜀門口千樹紅花山頂頭春盡憶家歸未得
低徊如解替君愁(香山)
月季花
事實祖
紀要
有紅白一色每月一開花
賦咏祖
五言散句
四時花不絶(張芸叟)開花不遺月(子由)
人間不老春(白氏集)
七言散句
月季祗應天上物(張文潜)
春色四時長在目(白氏集)
但聞花開日日紅
天下風流月季花(陳參政)
花落花開無間斷春来春去不相關(白氏集)
牡丹最貴惟春晚芍藥雖繁只夏初
一壺不覺叢邊盡暮雨霏霏欲濕鴉(陳參政)
五言古詩
幽芳本長春暫瘁如蝕月且將付造物未易料枯枿也
知宿根深便作紫笋茁乘時出婉娩為我暖栗烈先生
早貴重廟論推英拔而今城東瓜不記召南茇陋居有
遠寄小圃無闊躡還為久處計坐待行年匝臘果綴梅
枝春杯浮竹葉誰言一萌動已覺萬木活聊將玉蘂新
插向綸巾折(東坡)
羣花各分榮此花魁時序聊披淺深豔不易冬青慮真
宰竞何言予將造形悟(宋景文)
五言絶句
月季花上雨春歸一憑闌東西南北客更得幾回看(陳簡)
(齋)
紅襟映肉色薄暮無乃寒園中如許多獨覺賦詩難
七言絶句
牡丹殊絶委春風露菊蕭疎怨晚叢何似此花榮豔足
四時嘗放淺深紅(韓魏公)
七言八句
只道花無十日紅此花無日不春風一尖已剥胭脂筆
四破猶包翡翠茸别有香超桃李外更同梅鬭雪霜中
折来喜作新年看忘却今辰是季冬(誠齋)
樂府祖
醜奴兒
牡丹不好長春好有个因依一兩枝兒但是風光總属
伊當初祇為嫦娥種月正明時教恁芳菲俾著團圓
十二回(王冠卿)
麗春花
賦咏祖
七言散句
塵壓鴛鴦廢錦機滿頭空插麗春枝(名賢集)
五言古詩
百花競春華麗春應最勝少須好顔色多浸枝頭剰紛
紛桃李枝處處總能移如何始貴重却怕有人知(少陵)
蓬蒿眼已熟收拾到阿麗從分色紅白未害格奴婢争
妍知不足出刺以自衛上有寒梅枝春霜正憔悴(張右史)
五言八句
梁苑花銷去黃臺蚤自薰不同罌子粟别是石瑠裙婀
娜纔勝掌參差莫夢雲王郎尋水竹駐履幾殷勤
五言律詩散聫
照眼粧新就扶頭酒半醒妖姿隨變化薄命易飄零(徐溪)
(月)
七言律詩散聫
嬌困扶頭憐半醒淡濃宜面鬭新粧竝肩甖粟多含怨
具體牡丹惟欠香(徐溪月)
長春花
賦咏祖
五言古詩散聫
長春如稚女飄搖倚輕颺卯酒暈玉頰紅綃卷生衣(東坡)
鄉邑已無路僧廬今是家聊乘數點雨自種兩株花(陳簡)
(齋)
籬落失秋序風烟添歲華衰翁病不飲獨立到栖鴉
七言散句
自有嬌紅間蒼葉不隨凡卉待春回(㢲齋)
七言八句
誰言造化無偏意獨抱春光向此中葉裏儘藏雲外碧
枝頭賸帶日邊紅曾聞桃李開時雨欲伴梧桐落後風
費盡主人歌與酒不教閒却賞花翁
樂府祖
一落索
葉底枝頭紅小天然窈窕後園桃李謾成蹊占得春多
少不管雪消霜曉朱顔長好年年若許醉花開待拚
了花間老(舒信道)
夀春花
賦咏祖
七言絶句
花開綴玉碧敷腴香挹南薰景又殊天賦芳姿長不老
命名為夀定非誣(楊吳齋)
迎春花
事實祖
碎錄
閣前迎春花二月初始開與小桃同時(劉原父)
賦咏祖
七言散句
朱門深鏁不知春苒苒年光暗中換(王岐公)
五言律詩散聫
淺豔作鶯羽纖條結兔絲偏凌早春發應謂衆芳遲(晏元)
(獻)
七言絶句
幸與松筠相近栽不隨桃李一時開杏園豈敢教君去
未有花時且看来(香山)
金英翠萼帶春寒黃色花中有幾般憑君與向遊人道
莫把蔓青花眼看
覆闌纖弱綠條長帶雪冲寒坼嫩黃迎得春来非自足
百花千卉共芬芳(韓忠獻)
迎得新春入舊科獨先嘉卉占陽和今年頓被春推折
應為尖頭送暖多
穠李繁桃刮眼明東風先入九重城黃花翠蔓無人顧
浪得迎春世上名(劉原父)
沈沈華省鏁紅塵忽地花枝覺歲新為問名園最深處
不知迎得幾多春
華省當時綠鬢郎金罇美酒醉紅芳今日對花不成飲
春愁已與草俱長
仙掌花
賦咏祖
七言絶句
綠葉枝頭數簇紅不禁風日變芳容未應得近花壇列
只可山礬到野農
剪春羅花
賦咏祖
七言絶句
誰把風刀碎薄羅極知造化著工多飄零易逐春光老
公子樽前奈若何(翁元廣)
全芳備祖前集卷二十
