全芳備祖前集卷三宋陳景沂撰
花部
芍藥
事實祖
碎錄
黑牽衣芍藥也(廣雅)牛亨問曰將離贈之以芍藥者何
答曰芍藥一名將離故將别以送之亦猶相招召賜以
蘼蕪蘼蕪一名當歸(本草注)贈之以芍藥(詩經溱洧)芍
藥主和五臟辟毒氣故合之于菌桂五味以助諸食因
呼五味和為芍藥爾(子虛賦注)論花者以芍藥為近侍
(楊誠齋)
紀要
芍藥之義見毛鄭詩百花之中其名最古謝公直中書
省詩云紅藥當階翻自後詞臣引為故事白少傅知制
誥有草詞畢詠芍藥詩詞采甚為該備然自天后以来
牡丹始盛而芍藥之艷衰矣考其實牡丹初號木芍藥
蓋本同而末異也(王元之詩譜)凡花名天下者洛陽牡
丹廣陵芍藥爾紅葉而黃腰號金帶圍而無種有時而
出則城中當有宰相韓魏公守廣陵日一出四枝公嘗
選客具樂以賞之是時王岐公以高科為倅王安石以
名士為屬皆在選尚缺其一而莫有當者數日不决而
花已盛公命戒客而私自念今日有客不問何如即使
當之及暮南水門陳太傅来乃秀公也明日酒半折花
歌以插之其後四公皆為相(后山叢話)四枝正紫重跗
累萼中有金蕊遶之號腰金紫(東軒筆錄)東坡云掦州
芍藥為天下冠蔡繁卿為守始作萬花會用花千餘萬
枝既殘諸園吏竝緣為奸民大病之今始至問民疾苦
以此為首遂罷之萬花本洛陽故事亦必為民害也會
當有罷之者錢惟演為留守始置遞貢洛花識者鄙之
曰此宫妾愛君之意也(漁隱叢話)
雜著
揚州芍藥名于天下與洛陽牡丹俱貴于時四方之人
盡皆齎攜金帛市種以歸者多矣吾見其一歲而小變
三年而大變卒與常花無異由此芍藥之美益專推美
揚州焉大抵粗者先開佳者後發高至尺餘廣至盈手
其色以黃為最貴所謂緋紅千葉乃其下者鄭詩引芍
藥以明土風說者曰香草也司馬長卿子虚賦曰芍藥
之和具而後御之說者曰芍藥主和五臟又辟毒氣也
謝省中詩曰紅藥當階翻說者曰草色紅者也其義皆
與今所謂芍藥者合但未有專言揚州者唐之詩人最
以模寫風物自喜如盧仝杜牧張祜之徒皆居揚日久亦
未有一語及之是花品未有若今日之盛也余官于揚
學講習之暇常裁而定之蓋可紀者三十有三種乃具
列其名從而釋之(孔常父序)東武舊俗每歲四月大會
于南禪資福兩寺芍藥供佛而今歲最盛凡七十餘朵
皆重跗累萼繁麗豐碩中有白花正圓如覆盂其下十
餘葉承之如盤姿格獨出于七十朵之上因易名曰玉
盤盂(東坡詩序)天地之功至大而神非人力所能竊勝
惟聖人為能體法其神以成天地之化其功蓋出其下
而曾不少弛其力不然天地固亦有間而可窮其用矣
余嘗論天地之物悉受天地之氣以生其小大短長辛
酸甘苦與夫顔色之異計非人力之可容致功于其間
也今洛陽之牡丹維揚之芍藥受天地之氣以生而小
大深淺一隨人力之工拙而移其天地所生之性故竒
容異色間出于人間以人而盗天地之工而成之良可
怪也然而天地之間事物紛紜出乎其前不得而曉者
此其一也洛陽風土之詳已見于歐陽公之記此不復
論維揚大抵土壤細膩於草木為宜禹貢曰厥草維夭
是也居人以治花相尚方九月十月時悉出其根滌以
甘泉然後剥削老硬病腐之處揉調沙糞以培之易其
故土凡花大約三年或二年一分不分則舊根老破而
侵蝕新芽故花不成就分之數則小而不艷不分與分
之太數皆花之病也花顔色之深淺與葉蕊之繁盛皆
出培壅剥削之力花既萎落亟剪去其子屈盤枝條使
不離散脉理不上行而皆歸于根明年新花繁而色潤
雜花根窠多不能致遠惟芍藥及時取根盡取本土貯
以竹席之器雖數千里之遠一人可負數百本而不勞
至于他州則壅以沙糞雖不及維揚之盛而顔色亦非
他州所有者比也亦有踰年即變而不成者此係土地
之宜而人力之至不至也花品舊傳龍興寺山子羅漢
觀音彌陀之四院冠于此州其後民間稍稍厚賂以丐
其本培壅灌溉遂過于龍興之四院今則有朱氏之園
最為冠絶南北二園所種凡十五六萬株意其自古種
花之盛未之有也朱氏當其花之盛開飾亭宇以待来
游者逾月不絶而朱氏未嘗厭也揚之人與西洛不異
無貴賤皆喜戴花故開明橋之間方春之月拂旦有花
市焉州宅後有芍藥廳在都廳之後聚一州絶品于其
中不下龍興朱氏之盛往歲郡將左移新守未至監護
不密悉為人盗去易以凡品自是芍藥廳徒有其名耳
今芍藥有三十四品舊譜只取三十一種如緋單
葉白單葉紅單葉不入名品之内其花皆六出維
揚之人甚賤之余自熙寧八年季冬守官江都所
見與夫所聞莫不詳熟又得八品焉非平日三十
一品之比皆世之所難得今悉列于左舊譜三十
一品分上中下七等此前人所定今更不易新收
八品御衣黃(黃色淺而葉疎如黃樓子)黃樓子(五十層間以金綫)袁黃
冠子(如髻子)峡石黃冠子(如金錢冠子)鮑黃冠子(色類鵝黃)揚
花冠子(心黃葉紅間以金綫)胡纈(紅色深淺相雜)黽池紅(並萼或三頭王觀)
(揚州譜序)或謂有唐若張祜杜牧盧仝崔涯章孝標李
嶸王播皆一時名士而專工于詩者也或游觀于
此不為不久而無一言一句以及芍藥意其古未
有之始盛于今未為通論也海棠之盛莫盛于西蜀
而杜子美詩名久重于張祜諸公在蜀日久其詩數
千篇未嘗及海棠張祜輩詩之不及芍藥不足疑也
(王觀後論)天下名花洛陽牡丹廣陵芍藥為相侔埓禹貢
記揚州草木夭喬聖人之言然未見其夭且喬也廣陵
芍藥有自他方移来種之者經歲則盛至有十倍其初
而勝廣陵所出遠甚地氣所宜信其為天乎然則醫書
本草所載雖小物方土所出山川原野氣力不同或相
倍蓰十倍如此花矣不可不察也然芍藥之盛環廣陵
四五十里之間為然外是則薄劣不及洛陽牡丹由人
力接種故歲歲變更日新而芍藥自以種傳獨得于天
然非剪剔灌溉以時亦不能全盛又有風雨寒暄氣節
不齊故其名花絶品有至十四五年得一見者其間開
不能成或變為他品此天地尤物不與凡品同特其地
利人力天時參併其美然後一出意其造物亦自珍惜
之耳芍藥始開時可留七八日自廣陵至姑蘇北入射
陽東至通州海上西至滁和州數百里則人人厭觀矣
廣陵至京師千五百里駿馬疾走可六七日至也上不
以耳目之玩勤遠人而富商大賈逐利纖嗇不顧又無
好事有力者招致之故芍藥不得至京師而洛陽牡丹
獨擅其名其移根北方者本年以往則不及初年自是
歲加劣矣故北方之見芍藥者皆其下者也然種芍藥
為生者猶得厚價重利熙寧六年攽罷海陵至廣陵時
正四月花時會友人傳欽之孫莘老偕行相與歴覽人
家園圃及佛舍所種凡三萬餘株芍藥嫩好及雖好而
不至者盡具矣扶風馬珆府大尹給事公子也博物好
竒為予道芍藥本末及與廣陵人所第名品示予予按
唐氏藩鎮之盛揚府號為第一萬商千賈珍貨之所叢
集百氏小說尚多說之而莫有言芍藥之美者非天地
生物之劣于古而特隆于今也殆亦時所好尚不齊而
古人未必能知正色耳自樂天詩言牡丹取叢大花繁
者為佳是最洛中所卑下者古人之不知芍藥何疑然
當時無記錄故後世莫知其詳今此後無傳說使後勝
今猶不足恨或人情好尚更變駸駸日久則名花竒品
遂將泯然無傳来者莫知有此不亦惜哉故因次序為
譜三十一種皆使畫工圖寫以示未嘗見者使知之其
嘗見者因以吾言為信矣(劉貢父傳譜序)
冠羣芳(大旋心冠子深紅)寳粧成(髻子色紫)
賽羣芳(小旋心冠子)晚粧新(白襭子)
畫天工(青心紅冠子)叠香英(紫樓子)
點粧紅(紅襭子)醉西施(大軟條冠子淡紅)
積嬌紅(紅樓子)掏香瓊(素心玉版冠子)
道粧成(黃樓子)淺粧勻(粉紅冠子)
素粧殘(初開粉紅即漸白)縷金囊(金線冠子)
試梅粧(白冠子)擬香英(紫窑相冠子)
醉嬌紅(深紅冠子)妬鵝黃(黃絲頭)
怨春江(硬條冠子)試濃粧(綠多葉)
妬嬌紅(紅窑相冠子)取次粧(淡紅多葉)
蘸金香(金蘂紫草葉)簇紅絲(紅綜頭)
宿粧般(紫高多葉)會三英(三頭聚萼)
聚香絲(紫絲頭)效殷粧(小矮多葉)
合歡芳(雙頭並蒂)擬繡韉(鞍子兩邊垂下)
銀合稜(銀緣)
賦詠祖
五言散句
紅藥當階翻(謝元暉)傍砌看紅藥(杜甫)
夹砌紅藥闌(白樂天)
凝脂新賜浴半面更啼紅(陳傳良)
壓架荼䕷老翻階芍藥遲(戴石屏)
七言散句
翠莖紅葉天付與此恩不屬黃鍾家(韓文公)
共驚春去已多日争看花開最後番(陳潁濱)
丹砂纈妙深難染白玉冠巍瑩絶瑕(韓魏公)
紅玉斵成樓突兀白雲争簇髻巍峩
嬌紅閙密輕多葉醉粉欹斜奈軟條
粉粧瑞玉千層密冠縷真金半尺圍
會忝掖垣真舊物多情應詔紫微郎(王元之)
曾與掖垣留故事又来淮海伴詞臣
始知隋苑多佳麗未覺吳宫久寂寥(劉原父)
吉祥寺下萬千枝看盡將開欲落時(蔡君謨)
今朝關外尋蘭若忽見孤芳欲斷魂
香于蘭蘂偏饒艷畫入縑緗未逼真
誰把金刀收絶艷醉紅深淺上釵梁
獨步東風醉西子止緣無語却相宜(陳無已)
一枝賸欲簪雙髻未有人間第一人
小碧闌干四月天露紅烟紫不勝妍(曾南豐)
洧外謔歸情曠蕩省中番直勢拘攣
西掖階前辭御傘瓊林殿後媚春衣(張芸叟)
油壁車中同載女菱花鏡裏並粧人(穆伯長)
自洗銅瓶插欹側要令書卷識奢華(趙紫芝)
玉龍十二蓬山頂窑髻三千漢殿中(陳傳良)
半粧宫面迎風笑間色仙衣帶露收
密葉自成金罽飾亂英誰輯紫茸香
不濃不淡勻脂粉半醉半醒媚雨風(楊東山)
過眼一春春又夏開殘芍藥更無花
五言古詩
凡卉與時謝妍華麗兹辰欹紅醉濃露窈窕留餘春孤
賞白日暮暄風動搖頻夜窗靄芳氣幽卧如相親碌碌
溱洧贈悠悠南國人(柳宗元)
今日忽不樂折盡園中花園中亦何有芍藥繞殘葩久
旱後遭雨紛披亂泥沙不折亦安有折去亦何嗟棄擲
諒未定送與謫仙家還將一枝春插向兩鬢丫(東坡)
何以築花宅筆直松樹子何以盖花房雪白清江紙紙
將碧油透松竹畫棟峙鋪紙便成瓦瓦色水晶似金鴨
煖未熖銀竹響無水汗容漬不温晴態嬌非醉盡收香
世界關作閒天地風日幾曾来蜂蝶獨得至勸春入宅
莫歸休勸花住宅且少留昨日花開開一半今日花
飛飛數片留花不住春竟歸不如折插瓶中看(楊廷)
(秀)
艷艷錦不如夭夭桃未可晴霞畏欲散晩香愁將墮結
根本為誰賞心期在我(元稹)
月蛾雙雙下楚艷枝枝浮洞裏逢故人綽約青霄游(孟郊)
有名見鄭風今賞異疇昔采花當采根可能治民疾(宋景)
(文)
斜月正當樓香霧壓城重起傍小闌行花亦方在夢(李泰)
(伯)
花蓓大如拳花面或徑尺紫者棲紫鸞黃者浴黃鵠或
似扶桑枝推上一輪赤或似玻璃盆稍久擎無力又有
似平叔愛矜素粉白又有似蜀人喜染天水碧或似包
綠錦未放丹砂折或似浴青囊未放沉麝發應湏和露
剪莫使見日色廣陵精神全免笑花無骨(謝堯仁)
五言絶句
芍藥誰為壻人人不敢来惟應見詩老日日殷勤開(孟郊)
醉紅如墮珥奈此惱人香正爾無言笑未應吳國亡(山谷)
千葉揚州種春深覇衆芳無言誚君子窈窕有温香(王梅)
(溪)
已過花王候纔聞近侍香來遊禁酒地免作退之狂
五言排律
罷草紫泥詔起吟紅藥詩詞頭封送後花口拆開時對
坐鈎簾久行觀步履遲兩三叢爛漫十二葉參差背日
房微歛當階朵旋欹釵莖抽碧股粉蘂撲黃絲動盪情
無限低斜力不支周圍看未足比論語難為勾漏丹砂
裏僬僥火焰旗彤雲賸根蒂絳幘欠纓緌况有輕風動
仍兼宿露垂疑香熏罨畫似淚著胭脂有意留連我無
言怨思誰應愁明日落如恨隔年期菡蓞泥連萼玫瑰
刺繞枝等量無勝者惟眼與心知(白樂天)
五言律詩散聯
仙禁生紅藥微芳不自持幸因清絶地還遇艷陽時(張九)
(齡)
朱李應䨇結蘭釭忽並然異瓜緗蔕合嘉木翠枝駢(夏英)
(公)
溱洧洵訏樂維揚厥草夭傳聞多失實看盡謾無聊婉
娩春陽謝中開道路遥誰移化工巧忽是物華饒跗萼
晴相照芳春煖並飄波翻蜀江錦霞萃赤城標(劉原父)
七言古詩
今日階前紅芍藥幾花欲老幾花新開時不欲比色相
落後始知如幻身空門此去無多地欲把殘花問上人
(白居易)
微雨濕清曉老夫門未開煌煌五仙子並擁翠蕤來胭
脂洗盡不自惜為雨歸來更無力老夫五十尚兒痴憑
軒一賦會真詩(陳去非)
廣陵芍藥真竒美名與洛花相上下洛花年老品格卑
所在隨人趁高價接頭差處騁新姸輕去本根無顧藉
不論姚花與魏花只供俗眼陪妖姹廣陵之花品絶高
得地不移歸造化旋心弱體不勝枝寳髻欹斜猶墜馬
(韓忠獻)
芍藥殿春春幾許簾幕風輕飛絮舞昨宵酒醉玉樓春
一聲畫角吹殘雨(趙信菴)
七言絶句
浩態狂香昔未逢紅燈粲粲綠盤龍覺來獨對忽驚恐
身在仙宫第幾重(韓文公)
芍藥花開出曲欄春衫掩淚再來看玉人不在花長在
更勝青松守歲寒(錢起)
風雨無情落牡丹翻階紅藥滿朱欄明皇幸蜀楊妃死
總有嬪嬙不喜看(王元之)
阿姨天上舞霓裳姊妹庭前剪雪霜要與牡丹為近侍
鉛華不待學梅粧(康節)
含露仙姿近玉堂翻階美態醉紅粧對花未免湏酣舞
到底昌黎是楚狂
一聲啼鴂畫樓東魏紫姚黃掃地空多謝化工憐寂寞
尚留芍藥殿春風
花不能言意已知今君慵飲更無疑但知白酒留佳客
直待瓊舟覆玉彛
春風欲畫無尋處盡向西園芍藥中過盡此花真盡也
此身應與此花同(潁濱)
春來便有南園約過盡春風約尚賖綠葉成隂花結子
便湏携客到君家
春風十里珠簾捲彷彿三生杜牧之紅藥梢頭初繭栗
揚州風物鬢成絲(山谷)
倚竹佳人翠袖長天寒猶著薄衣裳揚州近日紅千葉
自恃風流時樣粧(東坡)
九十春光次第分天憐猶得殿殘春一枝剰欲簪雙髻
未有人間第一人
一年春事雨聲裏十里揚州夢想邊眼底花明煩折贈
君家風物自嫣然(張南軒)
與春相識亦多年今歲春胡不到園一任階前無芍藥
免教蜂蝶兩争喧(鄭雪林)
七言八句
雜花狼藉占春餘芍藥開時掃地無兩朵粧成寳瓔珞
一枝爭看玉盤盂佳名會作新翻曲絶品難尋舊畫圖
從此定知年榖熟姑山親見雪肌膚(東坡)
紅紅白白定誰先嫋嫋娉娉各自姸最是倚欄嬌分外
却緣經雨意醒然晩春早夏渾無伴暖艷清香政可憐
好為花王作花相不應只遣侍甘泉(楊廷秀)
旁招近侍自江都兩歲何曾見國姝看盡滿欄紅芍藥
只消一朵玉盤盂水晶淡白非真色珠箔空明得似無
欲比此花無可比且云冰骨玉肌膚(楊廷秀)
又是揚州芍藥時花應笑我賦歸遲滿堂留得春如晝
對酒何妨鬢似絲玉立黃塵那可到錦圍紅蠟最相宜
買山若就當移種此際誰能杖履隨(賈似道)
温温玉立綠隂中不犯芳菲逐萬紅折盡長淮多暇日
簮聯四座足春風應如慶歷梅花瑞况有昌黎屬句工
問得君王乞身去移根栽傍曲欄東(似道)
上了甘泉三捷書長淮萬里一塵無清和時節如春在
紅藥精神與昔殊叢玉生香歌可譜圍金有客瑞重圖
公堂且盡今朝醉已問君王乞鑑湖(似道)
七言律詩散聯
酒酣誰欲張珠網金鈿偏宜問寳冠露裏更添雲髻重
蝶棲長苦玉樓寒(韓忠獻)
感傷綸閣多情客珍重維揚好事僧酌處酒杯深蘸甲
折来花朵細含稜(王元之)
蠶老桑柔戴勝鳴翻階紅藥占東榮舞風孫壽愁眉破
帶雨驪姬淚眼盈(洪駒父)
樂府祖
望海潮
人間花老天涯春去揚州别是風光紅藥萬枝佳名千
種天然浩態狂香尊貴御衣黃未便教西洛獨占花王
困倚東風漢宫誰敢鬭新粧年年高會維揚看家誇
絶艷人詫竒芳結蘂當屛聯葩就幄紅遮綠遶華堂花
面暎交相更秉蕳溱洧幽思難忘罷酒風亭夢魂驚恐
在仙鄉(晁无咎)
賀新郎
一夢揚州事畫堂深金瓶萬朵元戎高會座上祥雲層
臺起不減洛中姚魏歎别後關山迢逓國色天香何處
在想東風猶憶狂書記驚歲月一彈指數枝清曉煩
馳騎向小窗依稀重見蕪城妖麗料得花憐儂消瘦儂
亦憐花憔悴謾悵望竹西歌吹老矣應無騎鶴日但春
衫點點當時淚那更有舊情味(劉後村)
蝶戀花
日借輕黃珠綴露困倚東風無限嬌春處看盡嬌紅渾
漫與淡粧偏稱泥金縷不共鉛黃争勝負殿後開時
故欲尋春去一似朝霞無定所那堪更着催花雨(陳兆湖)
沁園春
把酒問花繭栗稍頭春今幾何笑身居近侍翻階萬玉
面勻菩薩髻擁千螺一一牙籖英英碧字占定花開甲
乙科歸来也倚紫微吟處謠作陽和袛今花事無多
看幾許風烟付與他待圍將翡翠怕蜂粘粉織成雲錦
遣鳳銜梭誰剪并刀贈之燕玉莫負雙娥嬌溜波花應
道儘花強人面底用能歌(秋壑)
江神子
窗綃深掩護芳塵翠眉顰越精神幾雨幾晴做得這
些春切莫近前輕着語題品錯怕渠嗔碧壺誰貯玉
粼粼醉香茵晩風頻吹得酒痕如洗一番新只恨謫仙
渾懶却辜負那倚闌人(秋壑)
踏莎行
洛下根株江南栽種天香國色千金重花邊三閣建康
春風前十里揚州夢油壁輕車青絲短鞚看花日日
催賓從而今何許定王城一枝且為鄰翁送(張于湖)
浪淘沙
鶗鴂恐花殘誰道春闌多情紅藥待君看濃淡曉粧新
意態獨占西園風葉萬枝繁猶記平山五雲樓暎玉
成盤二十四橋明月下誰凭朱闌(韓南澗)
驀山溪
熏風時侯芍藥披晴晝天上玉闌干展一枰天家錦繡
漢宫唐殿嬪御逞妖嬈飛燕女太真妃一樣新粧就
黃金撚線色與紅芳鬭誰把絳綃衣誤將他胭脂漬透
晚風生處襟袖捲濃香持玉斝秉紗籠倚醉聽更漏(陳濟濱)
醉蓬莱
訪鶯花陳迹姚魏遺風綠隂成幄尚有餘香付寳階紅
藥淮海維揚物華天産未覺輸京洛時世新粧施朱傅
粉依然相若束素腰纖捻紅唇小鄣袖嬌看倚闌柔
弱玉珮瓊琚勸王孫行樂况是韶華為伊挽駐未放離
情薄顧盼階前留連醉裏莫教零落(劉圻父)
水龍吟
杜鵑啼老春紅翠隂滿眼愁無奈飛来何處鳳軿鸞馭
霞裾雲佩風檻嬌凭露梢慵嚲酒痕微退念洛陽人去
香魂又返依然是風流在十年一覺揚州春夢離愁
似海浩態難留粉香吹散幾時重會向樽前笑折一枝
紅玉帽簷斜戴(盧蒲江)
念奴嬌
人生行樂筭一春歡賞都来幾日綠暗紅稀春色去嬴
得星星髩白醉裏狂歌花前起舞拚罰金杯百淋漓宫
錦忍辜妖艷姿色湏信殿得韶光只愁花謝又作經
年别嫩紫嬌紅還欲語應為主人留客月落烏啼酒闌
燭暗離緒傷吳越竹西歌吹不堪老去重憶(曾離野)
側犯
恨春易去甚春却向揚州住微雨正繭栗梢頭弄詩句
紅橋二十四纔是行雲處無語漸半脫宫衣笑相顧
金壺細葉千朵圍歌舞誰念我鬢成絲来此共樽爼後
日西園綠隂無數寂寞劉郎自修花譜(姜白石)
全芳備祖前集卷三
