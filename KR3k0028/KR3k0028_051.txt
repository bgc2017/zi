全芳備祖後集卷二十四宋陳景沂撰
蔬部
枸把
事實祖
碎錄
一名把根一名地骨一名枸忌一名地輔一名仙人杖
(本草)把一名枸檵今枸把也詩四牡云集于苞把春生作
羹茹子秋熟正赤莖葉及子服之輕身益夀(本草)枸把千
歲其形如犬(道書)甘菊有兩種一種莖紫氣香而味甘葉
可作羹食者為真一種青莖而大作蒿氣味苦不堪食
紀要
朱孺子幼事道士王元正居大若岩一日汲于溪見一
花犬逐之入于枸把叢下掘之根形如二犬烹而食之
忽覺身輕飛于峯上(續仙傳)
雜著
天隨宅荒少牆屋多隙地著圖書所前後皆植以把菊
卷苗恣肥得以採擷供左右杯案及夏五月枝葉老硬
氣味苦澁旦暮猶責兒童輩掇拾不已人或歎曰千乘
之邑非無好事之家日欲擊鮮為具以飽君者多矣君
獨閉關不出率空腸貯古聖賢道德言語何自苦如此
天隨生笑曰我幾年来忍饑誦經豈不知屠沽兒有酒
食耶退而作把菊賦以自廣云惟把與菊偕寒互綠
或穎或苕烟披雨沭我衣敗綈我飯脱粟羞慚齒牙苟
且粱肉蔓延駢羅其生實多爾把未棘爾菊未莎其如
予何其如予何(天隨把菊賦)天隨生自言常食把菊及夏五
月枝葉老硬氣味苦澁猶食不已因作賦以自廣始余
疑之以為士不遇窮約可也至于饑餓嚼囓草木則過
矣而予仕宦十有九年家日益貧衣食之奉始不如昔
者及移守膠西意且一飽而齋厨索然不堪其憂日與
通守劉君循古城廢圃求把菊食之捫腹而笑然後知
天隨之言可信不謬作後把菊賦以自嘲且解之云吁
嗟先生誰使汝坐堂上稱太守前賓客之造請後掾属
之趨走朝衙達午夕坐過酉曾杯酒之不設攬草木以
誑口對案嚬蹙舉箸咽嘔昔隂將軍設麥飯與葱葉井
丹推去而不齅&KR0988;先生之眷眷豈故山之無有先生欣
然而笑曰人生一世如屈伸肘何者為貧何者為富何
者為豐何者為陋或糠覈而瓠肥或粱肉而黑瘦何侯
方丈庾郎三韭較豐約于夢寐卒同歸于一朽吾方以
把為梁以菊為糗春食苗夏食葉秋食花實而冬食根
尚庶幾乎河西南陽之夀(東坡後把菊賦)張子為江陵之數月
時方仲春草木敷榮經行郡圃意有所欣爰命採掇付
之庖人汲清泉以細烹屏五味而不親甘脆可口蔚其
芬馨盖日為之加飯而他物不足以前陳客有問者曰
異哉先生之嗜此也昔蘇子之在膠西值黨禁之方興
歎齋厨之蕭條乃覽乎草木之英今先生當無事之時
據方伯之位掾吏奔走頥指如意廣厦延賞毬場享士
清酒百壺鼎臑俎胾宰夫奏刀各獻其技顧何求而弗
獲雖醉飽其何忌而乃樂從夫野叟之餐豈亦不取乎
葑菲不然得毋近于矯激有同乎脫粟布被者乎張子
應之曰天壤之間孰為至味厚或腊毒淡乃其至猩唇
豹貽徒取詭異山鮮海錯紛紏莫計苟滋味之或偏在
臓腑而成贅惟把與菊微勁不苦滑甘靡滯非若他蔬
善嘔走水既暸目而安神復沃煩而滌穢騐南陽於西
河又頽齡之可制此其為功曷可殫紀况於膏粱之習
貧賤則廢雋永之求不得則恚兹隨寓之必有雖約居
而足恃殆將與之終身又可貽夫同志子獨不見吾納
湖之隂乎雪銷肥壤茸其葳蕤與子婆娑薄言掇之石
銚瓦盆啜汁啜虀高論唐虞咏歌詩書嗟乎微斯物孰
同先生之歸於是相属而歌殆日昃以忘饑(張南軒續杞菊賦)
賦咏祖
五言散句
新芽摘把叢(東坡)
腹飽仙人杖心存姹女丹(曾文昭)
味豈同金菊香宜配綠葵(杜甫)
七言散句
不知靈性根成狗&KR0988;得時聞夜吠聲(李白)
簷前甘菊移来晚細蕊重陽不堪摘(杜甫)
五言古詩
深根鎖泉甃高葉架雲空不與凡木並自將仙盖同影
疎千點月聲細萬條風送子鄰溝外飄香客位中花杯
承此飲椿夀迥無窮(孟東野)
神藥不自閟羅生滿山澤日有牛羊憂歲多野火厄越
俗不好事過眼等莎棘寳荑春自長絳珠爛莫摘短籬
護新垣紫笋生卧節根莖與花實收拾無棄物大將玄
吾鬚小則餉我客似聞朱明洞中有千歲質靈尨或夜
吠可見不見索仙人倘許我借杖扶衰疾(東坡)
江臯春氣足佳把蕃新苗老枿飽霜露餘滋發柯條神
農不吾欺誇譽何忉忉堅筋及奔馬瑩目察秋毫(張文潜)
仙苗夀日月佛芥承露雨誰為萬年計乞此一抔土扶
疎一翠盖磊落綴丹乳去家尚不食出家安用許政恐
落人間采剝四時苦養成九節杯持獻西王母(山谷顯聖寺杞)
越山春始寒霜菊晚逾好朝来出細蕊稍覺芳歲老孤
根蔭長松獨秀無衆草晨光雖照耀秋雨半催倒先生
卧不出黃葉紛可掃無人送酒壺空腸嚼珠寳香風入
牙頬楚蝶發天藻新荑蔚已滿宿根寒不槁揚揚弄芳
蝶生死何足道頗訝昌黎公恨爾生不早(東坡甘菊)
五言古詩散聮
野岸競多把小實霜且丹繫舟聊以掇粲粲忽盈盤助
吾嬴齒頬豈必採琅玕(聖俞)
周黨過仲叔菽水無菜茹我盤有枸把與子同一筯(宋待)
(制)
七言古詩
菊芽伏土糝青粟把笋傍根埋紫玉雷聲一夜雨一朝
森然奔出如蕨苗先生饑腸詩作梗小摘珍芳汲水井
風爐蟹眼候松聲罩籬親撈微蒂生爛炊雕胡淅青精
芼以天隨寒綠萌饑時作虀仍作羹飽拔龍鳳同庖烹
大官蒸羊壓花片宰夫胹蹯削瓊輭豹胎熬出禍胎来
貴人有眼何曾見天隨尚有愁作魔枸把作棘菊作莎
君不見黃金錢照紅玉豆秋高更覺風味多先生釀金
煉紅玉自莎自棘如予何金空玉盡苗復出喫苗喫花
并喫實天隨白眼屠沽兒不道有人頭上立(誠齋)
七言八句
僧房藥樹依寒井井有香泉樹有靈翠黛葉生籠石甃
殷紅子熟照銅瓶枝繁本是仙人杖根老新成瑞犬形
上品功能甘露味還知一勺可延齡(劉夢得)
芬花松莟餞春忙夜吠仙苗喜晚嘗味飽土膏甘復脆
氣含風露咽猶香作虀淡著微施酪芼茗臨時莫過湯
却憶荆溪古城上翠條紅乳摘盈箱(楊誠齋)
七言絶句
雨餘芽甲翠光勻把菊成蹊亦自春骨相定知非食肉
可能常伴箇中人(晦翁)
幽叢秀色可攬擷煮缾菊苗新注湯飲水食蘖浪自苦
摩挲滿懷春草香(山谷自採菊苗薦湯餅)
蔬菜
事實祖
碎錄
菜謂之蔬不熟曰饉(爾雅)仲秋命有司趣民務蓄菜(月令)
紀要
孔子雖蔬食菜羹瓜祭(論語)雖蔬食菜羹未嘗不飽(孟子)孔
子窮于陳蔡之間顔回擇菜(莊子)後漢宣秉常蔬食瓦器
(漢書)後漢崔瑗愛士好賓客盛修肴膳殚極滋味不問餘
産居常食菜羹而已(漢書)范宣挑菜傷指大泣曰身體髮
膚不敢毁傷故也(藝文類聚)吴𨼆之為廣州清操愈勵常食
不過蔬菜乾魚而已(本傳)朱宇種蔬三十品時雨之後按
行園圃曰天茁此徒助予鼎俎(豫章記)梁武帝大官常膳
惟以菜蔬(本紀)齊江泌性仁孝食菜不食心以其生意
惟食老葉而已(本傳)盧懷慎為吏部尚書卧病既久宋璟
從愿嘗相與訪焉懷慎卧於敝簀門無簾箔常器重璟
及從愿見之甚喜命設食有蒸豆兩甌菜數葅而已(太平)
(廣記)劉崇龜以清儉自居常召同列食苦蕒(壮夢瑣言)菜品中
蕪菁菘芥之類遇旱其標多結成花或如蓮花或作龍
蛇之形此常性無足怪者熙寧中李賓客及之知潤州
園中菜花悉成荷花各有一佛坐于花中形如雕刻莫
知其數暴乾之其相依然或云李君之家奉佛甚謹故
有此異(筆談)汪信民常言人常咬得菜根則百事可做胡
康侯聞之擊節歎賞(聞見錄)
雜著
紫菜榮&KR0929;以叢被(文選)柔蔬傲霜而秀折(劉禹錫賦)菜則葱韭
蒜芋青笋紫薑堇薺甘旨蓼荽芬芳蓑荷依蔭時藿向
陽綠葵含露白薤負霜(潘安仁)不可使士大夫不知此味
不可使天下之民有此色(山谷題畫菜)嗟余生之刺乖甘偭
密而即蔬痛虺隤其倦游嬴盤薄乎閑居老既怯于山
橋窮莫備乎澤車坐玩相牛之經閑抄種樹之書五十
步兮園野數十椽兮破廬一秃翁以自樂群痴兒而共
鉏冰解寒祛霏開日舒濯濯我畦烈烈我渠穉甲怒長
鮮荚蔚扶涉熟成趣驩然忘劬禿翁放鋤顧兒而言曰
女亦知夫世有不遇之蔬乎鴑釀施蓼&KR0146;醢侑菹䔩蒲
羞鱉食苽薦魚芥醬且胾葱㳿且胊烈有桂樹滑有莖
榆已多乎燧人庖羲氏之初而况織翠屠蘇殷紅氍毺
淋漓觴斝轟逐鐘竽猩唇豹胎之鼎素黿紫駝之厨始
饞涎其趨新中便腹而厭餘于是葷臊望風而引郤芳
辛候色而應須擷翠苔于崑丘掇瑶穎乎方壺蔗漿盛
夏而凍合萍菹祁寒而暖敷行以白玉奉之綠珠五侯
鯖兮遜美天酥陁兮失腴此其遇合不啻初識之機雲
晚見之嚴徐也若乃巖&KR0676;棲遲竹居槿籬蓴擅場于秋
風空結鱸魚之思韭争長于春雨未辨黃梁之炊荻生
而河豚上橙熟而蟹螯肥指雖動而莫詶腹不負其幾
希已而凌雲采薇近陽刈葵祛萱堂背瞻芹澗湄鑱黃
獨之雪苗筐白薤之露蕤茗蘼蕪以滌煩醪枸把而補
羸冷淘煮兮槐茁餫飩製兮虀滋法膏鉶兮雹突飲糞
灰兮蹲鴟酣糟紫薑之芽沭醯青橘之絲雲蒸罌粟之
乳濤淘胡麻之糜輪囷鵝鴨之瓠鬱屈龍蛇之芝婆娑
熊蹯之菘䰐䰀虬髯之菭鱭孕子兮㯶魚鱉解裙兮樹
雞竹競䙀兮穉子蕨初拳兮小兒以至太華之藕黃河
之菇婆羅之菠稜大宛之苜蓿南越之鹿角江東之豹
蹄與夫蜀之雞蘇龍鶴栮脯加皮名器絲綸色光陸離
性異温凉氣分王衰芼擇加精調胹得宜香聞爽心味
適解頥有舉案之接敬無轑釡之見欺芬芬苾苾雜陳
更進可以甦文園之渴療首陽之饑彼其石芥老而逾
勁苦笋少而已竒蔊有拂士之風菊抱幽人之姿回睨
蔓菁隨地而易質薯蕷視人而變形曾不滿乎一嗤矧
肯數乎萵苣邪蒿臭蒜而穢荽然是蔬也進不榮于珥
貂鳴玉之齒退不偕乎重削胃脯之頬烟雲歕薄乎夜
讀之吻風露簸蕩乎朝吟之脾與齊銙其争道食方丈
乎何期其不遇何如己兒拱而前其然豈然諸葛以姓
行元修以字傳玉糝得坡老而重銀茄為涪翁而妍與
其見賞于肉食之鄙孰若託名於蔬茹之賢盖窮患姱
名之不立而不患併日之食粥達患宿學之不能行而
不患一筯之萬錢苟道義之信飽飯蔬食而樂焉翁捧
腹一笑長歌振林皎白駒之束芻毋金玉兮爾音(洪舜俞老)
(圃賦)
賦咏祖
五言散句
鄰舍與園蔬(杜少陵)菜本如白玉(陳簡齋)
烟畦挽野蔬(陸放翁)
畦蔬繞茅屋自足媚盤飡(少陵)
清晨送菜把常荷地主恩
自鋤稀菜甲小摘送親情
七言散句
奉煩僚友送園蔬長安冬菹酸且綠(山谷)
玉人憐我長蔬食走送厨珍自不嘗
五言古詩
孟夏草木長繞屋樹扶疎衆鳥欣有託吾亦愛吾廬既
耕亦已種時還讀我書窮巷隔深轍頗違故人車歡然
酌春酒摘我園中蔬微雨從東来好風與之俱汎覽周
王傳流觀山海圖俯仰終宇宙不樂復何如(淵明)
夢回聞雨聲喜我菜甲長平明江路濕並岸飛兩槳天
公真富有乳膏瀉黃壤霜根一蕃滋風葉漸俯仰未任
筐筥載已作杯盤想艱難生理窄一味敢專享小攜飯
山僧清安寄真想芥藍如菌蕈脆美牙頬響白菘類羔
豚冐土出蹯掌誰能視火候小竈當自養(東坡雨後行菜)
傍舍種柔蔬攜鉏埋荒穢桔橰勤俯仰一雨功百倍朝
来綠映土新葉搖旆旆牛羊勿踐畦肉食屠爾輩(劉屏山種)
(菜)
踏雪課園丁趁雨鉏菜甲土甘春繞畦烟重曉攜鍤毋
令蔓草滋旋舍苦篠插詩腸風露香碧脆已可掐誰言
庾郎貧未覺三韭乏那知世有人猶嫌萬錢狭去毛莫
拗項美我不鳴鴨瀑泉煮山月此豈腥羶厭琉璃乳蒸
㹠卿自用卿法(方秋崖畦菜)
五言絶句
耕池桑柘間地肥菜常熟為問葵藿資何如廟堂肉(高適)
雖無適口味暖益功稀比菜苦不登盤言忠多逆耳(劉屏)
(山苦菜)
五言排律
山翁老學圃自笑一何愚磽瘠纔三畝勤劬賴兩奴正
方畦畫局微潤土融酥剪闢荆榛盡鋤犁磊塊無過溝
横略彴聚甓起浮屠隙地成瓜援餘功及芋區如絲細
生菜似鴨爛蒸壺此事今真辦東歸不為鱸(放翁)
七言古詩
蔓菁宿根已生荚韭芽帶土拳如蕨爛蒸香薺白魚肥
碎點青蒿凉餅滑宿酒初消今睡起細履幽畦掇芳辣
茵陳甘菊不負渠鱠鯉堆盤纖手抹北方苦寒今未已
雪底波稜如鐡甲豈知吾蜀賦冬蔬霜葉露芽寒更茁
久抛松菊猶細事苦竹江豚那忍說明年投劾徑須歸
莫待齒搖并髮脱(東坡春菜)
北方春蔬嚼冰雪妍暖思采南山蕨韭苗水餅姑置之
苦菜黃雞羹糝滑蓴絲色紫菰首白蔞蒿芽甜蔊頭辣
生菹入湯翻手成芼以薑橙誇縷抹驚雷菌子出萬丁
白鵝截掌鱉解甲琅玕森森未飄籜軟炊香粳煨短茁
萬錢自是宰相事一飯且從吾黨說公如端為苦筍歸
明日青衫誠可脱(山谷春菜)
雪白蘆菔非蘆菔喫来自是輭底玉花葉蔓菁非蔓菁
喫来自是甜底冰三館宰夫傳食籍野人蔬譜渠不識
用醯不用醋用鹽不用鹹鹽醯之外别有味薑芽棖子
仍相參不甑亦不釡非蒸亦非煮壊盡蔬中腴乃以烟
火故霜根露葉細縷来甆瓶夕幕朝即開貴人我知不
官樣肉食我知無骨相祗合南溪嚼菜根一樽徑醉溪
中雲此詩莫續恐咽殺要讀此詩先捉舌(誠齋春菜)
菜菔根鬆鏤冰玉蔞蒿苗肥點寒綠霜鞭行茁軟於酥
雪樹生釘肥勝肉與吾同味蔊絲辣知我長貧韭菹熟
更蒸㹠壓花層層略糝鳬成金簇簇青紅餖飣襍梅柳
紫翠招邀醉松竹擎將碧脆捲月明嚼出宫商帶詩腹
賜幡休上老人頭家貧不負將軍腹人生行樂詎未央
物意趨新自相續五十三翁日落山三百六旬車轉轂
不妨細雨看梅花且喜春風到茅屋(方秋崖)
七言絶句
秋来霜落滿東園萊菔生兒芥有孫我與何曾同一飽
不知何苦食雞豚(東坡煮菜)
南山疇昔從諸父雨甲烟苗手自鉏三徑就荒歸計拙
溷煩僚友送園蔬(山谷)
春蔬照映庾郎貧遣騎持籠勝茹葷却得齋厨厭滋味
白鵝留掌鱉留裙(山谷和孫奉議送菜)
桑下春蔬綠滿畦菘心青輭芥臺肥溪頭洗擇店頭賣
日暮裹鹽沽酒歸(范石湖田園雜興四首)
海雨江風浪作堆時新魚菜逐春回荻芽抽笋河魨上
楝子開花石首来
梅子黃金杏子肥麥花雪白菜花稀日長籬落無人過
惟有蜻蜓蛱蝶飛
撥雪挑来蹋地菘味如蜜藕更肥濃朱門肉食無風味
只作尋常菜把供
擬種蕪菁已是遲晚菘早韭恰當時老夫要作齋盂備
乞得青秧趁雨移
百錢新買綠蓑衣不羡黃金帶十圍枯柳枝頭風雨急
憑誰畫我荷鋤歸
青青蔬甲早寒天想像登盤已墮涎更欲鉏畦向東去
園丁来報竹行鞭
黃瓜翠苣最相宜上市登盤四月時莫擬將軍春薺句
兩京名價有誰知(放翁)
珍芥可虀芹可羹晚風咿&KR2374;桔橰聲白頭孤宦成何事
悔不畦蔬過此生
新春雲子滑流匙更嚼冰蔬與雪菹靈𨼆山前水晶菜
近来種子到江西(誠齋以初食白菜因名水晶菜)
江西菜甲要霜栽經到炎天摠不佳浪說水菘水萊菔
硬根瘦葉似生柴
七言八句
新春階下笋芽生厨裏霜虀列舊甖曉遶麥田求野薺
強為僧舍煮山羹園無雨潤何須歎身與時違合退耕
欲看年華自有處髩間秋色兩三莖(東坡和種菜)
未覺閑来歲月頻荷鋤方起土膏勻連畦已放瑶簮露
覆地行看玉本新小摘登盤先餉客晚炊當肉更宜人
却憐寂莫公儀子拔盡園葵不歎貧(朱文公蔬園)
虀
事實祖
碎錄
虀墜也本作韲(說文)今江浙間以大缸貯米泔投生菜釀
其中作虀羹
紀要
楚惠王食寒葅而得蛭遂吞之(新序)石崇為客作豆粥咄
嗟便辦每食得韭萍虀王愷密問其帳下云豆至難熟
豫作熟味客来但作白粥投之韭萍虀是𢷬韭根雜以
麥苗耳(晉書)太宗皇帝命蘇易簡講文中子有楊素遺子
食經羹䔧含糗之說上因問食品何物最&KR0903;對曰物無
定味適口者&KR0903;臣止知虀汁為美臣憶一夕寒甚擁爐
痛飲夜半吻噪中庭月明殘雪中得一虀盂連咀數根
臣此時自謂上界仙厨鸞脯鳳胎殆恐不及屢欲作冰
壺先生傳紀其事因循未果也上笑而然之(僧文瑩玉壺清詁)
雜著
朝虀暮鹽(韓愈送窮文)金虀玉膾(隋唐嘉話)
賦咏祖
七言古詩
君不見領軍家有鞵一屋相國藏椒八百斛士患饑寒
求免患痴兒已足憂不足伯龍平生受鬼笑無錢可使
宜見凟但當與作謫仙詩聊復使渠終夜哭詩中有味
甜如蜜佳處一哦三鼓腹空腸時作不平鳴却恨忍饑
猶未熟冰壺先生作佳傳木奴魚婢何足錄顔生狡獪
還可憐晚食由来未忘肉(陳簡齋)
九月十月屋瓦霜家人共畏畦蔬黃小罌大甕净滌濯
青菘綠韭謹蓄藏天氣初寒手訣妙吴鹽正白小泉香
挟書旁觀稚子喜洗刀竭作厨人忙園丁無事卧曝日
葉棄狼籍堆空廊泥為緘封糠作火守護不敢非時嘗
人生各自有貴賤百花開時促高宴劉伶病酲相如渴
長魚大肉何由薦凍虀此際價千金不數狐泉槐葉麵
摩挲便腹一欣然作歌聊續冰壺傳(放翁)
庾郎曉菘翡翠茸金城土酥玉雪容如何俱墮瑶甕中
却與醯雞同閟宫金井銀牀水清泚雪山冰谷鹽輕脆
秋風一月釀得成字曰受辛非麯生太學徐生朝復暮
茹冷啜寒那可度十年雪汁凍蔬腸一夜飢雷聽更鼓
不如甕頭吏部酲一逢受辛還一醒畢卓與爾同死生
(誠齋)
七言八句
茈薑馨辣最嘉蔬孤芥芳辛不讓渠蟹眼嫩湯微熟了
鵝兒新酒未醒初橙香酸釅作三友露葉霜芽知幾鋤
自笑枯腸成破甕平生只解貯寒菹(楊誠齋芥菹)
元修菜
事實祖
紀要
菜之美者有吾鄕之巢故人元修嗜之余亦嗜之元修
云使孔北海見當復云吾家菜耶因謂之元修菜余去
鄉十有五年思而不可得見元修適自蜀来見余於黃
乃作是詩使歸致其子種之東坡之下(坡詩序)蜀蔬有兩
巢大巢豌豆之不實者小巢生稻畦中東坡所謂元修
菜是也吴中絶多名漂搖草一名野蠶豆但人不知取
食耳予小舟過梅市得之始以作羹風味宛如在醴泉
蟇頤時也(放翁詩序)
賦咏祖
五言古詩
彼美君家菜鋪田綠茸茸夏英圓且小槐芽細而豐種
之秋雨餘擢秀繁霜中欲花而未萼一一如青蟲是時
青裙女採擷何匆匆蒸之復湘之香色蔚其饛點酒下
鹽豉縷橙芼薑葱那知雞與豚但恐放筯空春盡苗葉
老耕翻烟雨叢潤隨甘澤化暖作青泥融始終不我負
力與糞壤同我老忘家舍楚音變兒童此物獨嫵媚終
年繫余胸君歸致其子囊盛勿函封張騫移苜蓿適用
如葵菘馬援載薏苡羅生等蒿蓬懸知東坡下塉鹵化
千鍾長使齊安人持此說兩翁(東坡)
七言絶句
昏昏霧雨暗衡茅兒女隨宜治酒殽便覺此身如在蜀
一盤蘢餅是豌巢(放翁菜蜀中雜彘肉作饅頭甚佳)
冷落無人佐客庖庾郎三九困譏嘲此行忽似蟇津路
自候風爐煮小巢
全芳備祖後集卷二十四
