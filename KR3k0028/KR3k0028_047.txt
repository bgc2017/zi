全芳備祖後集卷二十宋陳景沂撰
農桑部
榖(禾秫)(稼穡田黍以稷並粟農上同)(粳)
事實祖
碎錄
三農生九榖鄭司農注稷秫黍稻麻大小荳大小麥(周禮)
六榖凡王之饋食用六榖鄭司農注稌黍稷粱麥苽(同上)
五榖以五味五榖五藥養其病鄭司農注麻黍稷麥豆
(同上)百榖粱者黍稷之總名稻者既種之總名菽者衆豆
之總名三榖各二十種為六十蔬果之實助榖各二十
是為百榖(楊泉物理論)五榖皆熟為有年(榖梁)俶載南畝播厥
百榖(詩載芟)亟其乘屋其始播百榖(詩七月)榖賤傷農(昭帝詔)
百榖仰膏雨(左傳)農殖嘉榖(吕刑)不違農時榖不可勝食也
(孟子)一榖不升曰歉二榖不升曰饑三榖不升曰饉四榖
不升曰荒五榖不升曰大祲大祲則君食不兼味臺榭
不塗百官布而不制鬼神亦禱而不祠(榖梁傳)榖一不收
謂饉二謂旱三謂凶四謂餽五謂饑饉至九榖不熟謂
之大侵大侵則大夫以下損祿五分之一旱則二凶則
三餽則四饑饉大侵則盡祿廪食而已(墨子)榖不熟為饑
仍饑為薦薦連年不熟也(爾雅)禾嘉榖也二月始生八月
而熟得時之中故謂之禾(說文)禾易長畝終善且有(詩甫田)
十月納禾稼黍稷重稑禾麻菽麥(七月)注禾者總名黍稷
稻粱皆名為禾麻與菽麥則無禾稱地之美者善養
禾(賈山至言)稼穡禾之秀實者為稼一曰在野曰稼(說文)土爰
稼穡(洪範)注種曰稼歛曰穡君子所其無逸先知稼穡
之艱難(書無逸)稼穡維寳代食維好(桑柔)不稼不穡胡取禾
三百㕓兮(詩伐檀)若農服田力穡乃亦有秋(盤庚)我稼既同
(七月)曾孫之稼(甫田)大田多稼(大田)黍稷禾之不黏者為黍亦
謂之穄亦曰黃黍(古今注)大暑而種故謂之黍(說文)華黍時
和歲豐宜黍稷也(詩)豐年多黍多稌彼黍離離彼稷
之苗黍稷稻粱農夫之慶(並詩)黍稷非馨明德惟馨(君陳)
祭宗廟之禮黍曰薌合粱曰薌萁稷曰明粢(曲禮)仲夏之
月農乃登黍是月也天子以雛嘗黍(月令)孟冬之月天子
食黍與彘(同上)牛宜稌羊宜黍豕宜稷犬宜粱(内則)飯黍稷
稻粱白黍黃粱糈穛(同上)芃芃黍苗(詩)稷五榖之長也(說文)
粢稷今江東人呼粟為粢(爾雅)虋赤苗今之赤粢粟芑白
苗今之白粱粟黑黍一名秬黍秠一稃二米秠是黑黍
之中一稃二米者(爾雅)青粱殼穗有毛粒青米亦微青而
細于黃白粱也黃粱穗大毛長其榖米俱粗于白粱而
收子少白粱亦穗大而長榖粗而長不如粟圓也粟米
畬田種之甚易舂粒細香美陳者或呼為粢大抵人多
種粟而少種粱以其損地力而收穫少其粟米比粱乃
細而圓(本草)粳米即人所常食米有白赤大小異族四五
種同一類也(本草)秔稌属也秔稻不黏者然秔稻與糯稻
甚相類黏與不黏異耳江東呼糯為&KR2009;(力亂反)呼秔為仙
(本草)國稅再熟之稻(吴都賦)秫稻之黏者為秫(古今注)
紀要
炎帝大庭氏下為地皇作耒耜播百榖曰神農神
農氏之治天下也甘雨以時五榖蕃殖(淮南注)黃帝藝五
榖(史記)帝堯之時有老人擊壤于路曰日出而作日入而
息耕田而食鑿井而飲帝力何有于我哉(通鑑)帝舜曰棄
黎民阻饑汝后稷播時百榖(舜典)誕后稷之穡有相之道
(生民)禹稷躬稼而有天下(憲問)厲山氏之子能殖百榖故祀
以為稷(禮記)惟勾龍氏兼食于社而棄為稷神歷代奉之
(家語)后稷封邰公劉處邠太王遷岐文王作豐武王治鎬
其民有先王遺風好禾稼故豳詩言農桑衣食之本甚
備(地理志)文王卑服即康功田功(無逸)農用八政(洪範)成王春
籍田而祈社稷(載芟)宣三年五榖皆熟為大有年(榖粱)大
有年何以書以喜書也(公羊)淳于髠滑稽多辯齊威王八
年楚伐齊齊使髠之趙請救齎金百斤車馬千駟髠仰
天大笑冠纓索絶王曰先生少之乎髠曰臣今者從東
方来見道傍禳田者操一豕蹄酒一盂祝曰甌窶滿篝
汚邪滿車五榖蕃熟穰穰滿家臣見其所持者狭所欲
者奢故笑之齊王乃益黃金千鎰白璧十雙車馬百乘
髠至趙予精兵十萬楚聞之引去(注)篝籠也汚邪下田
也(史記)漢文帝親率羣臣以勸農(本紀)漢文帝問丞相勃曰
天下錢榖一歲出入幾何勃謝不知又問左丞相平平
曰各有主者陛下問錢榖責治粟内史(本傳)景帝詔郡國
務農桑益種植(本紀)武帝始令民入榖補官郡至六百石
(本紀)武帝末年悔征伐之事下詔以趙過為搜粟都尉(本紀)
漢賊操患廪榖不足私謂主者曰何如答曰以小斛量
之賊操曰善其後軍中謂賊瞞欺衆賊瞞謂主者曰特
當借汝頭以壓衆不然不可解也遂斬于軍中(魏志)孔子
侍坐于魯哀公設桃具黍孔子對曰夫黍者五榖之長
也祭先王以為上盛果有六而桃為下祭先王不得入
于廟丘聞之也君子以賤雪貴不聞以貴雪賤今以五
榖之長而雪果蓏之下是侵上雪下也(家語)鄒衍在燕有
谷地美而寒不生五榖鄒子吹律而温至今傳名為黍
谷(列子)禾唐叔得禾異畝同穎獻諸天子(尚書)秋大熟未穫
天大雷電以風禾盡偃王與大夫盡弁以啟金縢之書
王出郊天乃雨反風禾則盡起(書)漢光武生于濟陽縣
是歲有嘉禾九穗(東觀漢記)秫陶淵明為彭澤令公田悉令
種秫稻妻子固請種粳乃使二百五十畝種秫二十畝
種粳(宋書)
雜著
猗猗嘉禾惟榖之精其洪盈箱恊穗殊莖昔生周朝今
植魏廷獻之廟堂以昭祖靈(曹子建頌)華實蔽野黍稷盈疇
(王粲登樓賦)嘉禾六穗曷積曷蓄(司馬相如封禅書)野多滯穗畝有
餘糧六穗慚稱于漢臣異畝恥書于周典(柳柳州賀嘉禾表)秦
民歌曰涇水一石其泥數斗且溉且糞長我禾黍(前溝洫志)
稻粢穱麥挐黃粱些(楚辭)五榖六仞設菰粱只(同上)
賦咏祖
五言散句
舊榖猶儲今(淵明)佳榖垂金穎(陸機)
新炊間黃粱(杜甫)雲嶼鋤畬粟(放翁)
衰年催釀黍白露黃粱熟(杜甫)
平疇交遠風良苗亦懷新(淵明)
春秫作美酒酒熟吾自斟
今年秋應熟過從飽雞黍(東坡)
秋風報秋熟萬頃炊䆉稏(張右史)
七言散句
蠶麥俱收榖價平(放翁)
眉山遠地蜀山西九穗嘉禾忽效竒(夏英公)
裹飯送君吾豈敢黃雲䆉稏連東臯(張文潜)
五言古詩
買居休稼穡僇力東林隈不言春作苦常恐負所懷司
田眷有秋寄聲與我諧饑者歡初飽束帶候鳴雞楊檝
越平湖泛隨青壑迴鬱鬱荒山裏猿聲聞且悲哀風愛
静夜林鳥嘉晨開曰余作此来三四星火頽姿年逝已
老具事未聞乖遥謝荷蓧翁聊得從君栖(淵明)
何處好畬田團團縵山腹鑚龜得雨卦上山燒卧木下
種塕灰中乘陽折芽蘖蒼蒼一雨後苔穎如雲發(劉禹錫畬)
(田行)
斜陽照墟落窮巷牛羊歸野老念牧童倚杖候荆扉雉
雊麥苗秀蠶眠桑葉稀田夫荷鋤至相見語依依即事
美閑逸悵然歌式微(王維田家)
父耕原上田子劚山下荒六月禾未秀官家已修倉鋤
田當日午汗滴禾下土誰念盤中餐粒粒皆辛苦二月
賣新絲五月糶新榖醫得眼前瘡剜却心頭肉我願君
王心化作光明燭不照綺羅筵只照逃亡屋(聶夷中田家)
田田時雨足鞭牛務深耕選種隨土宜播植糯與秔條
桑去蠧枝柔柔待春榮春事不可緩春鳥亦已鳴(郭功父田)
(家四時)
麻麥聞熟刈蠶成繅莫遲更看田中禾稂莠時去之幸
此亦日長農事莫敢違願言一歲稔不受三冬饑
開塍放餘水經霜榖將實更犁原上疇收麥亦云畢老
叟呼兒童敲林收橡栗乃知田家勤卒歲無閒日
田事今云休官輸亦已足刈禾既盈囷採薪又盈屋牛
羊各蕃衍御冬多旨蓄何以介眉夀甕中酒新熟
五言古詩散聫
既多九穗榖復有三秀芝芝以保萬夀榖以慶東菑(宋景)
(文)
早稻如倒戈十穗八九折晚禾不及秀日炙根上烈踏
車邀湖水車衆湖欲竭(張文潜)
五言絶句
春種一粒粟秋收萬顆子四海無閑田農夫猶餓死(李紳)
禾黍不陽豔競栽桃李春翻令力耕者變作弄花人(名賢)
(集)
五言八句
白露黃粱熟分張素有期已應舂得細頗覺寄来遲味
豈同甘菊香宜配紫葵老人他日愛政想滑流匙(少陵)
田家無五行水旱卜蛙聲牛犢乘春放兒孫候暖耕池
塘烟未起桑柘雨初晴歲晚香醪熟村村自送迎(章孝標)
縣官清且儉深谷有人家一徑入寒竹小橋穿野花碓
喧春澗滿梯倚綠桑斜自說年来稔前村酒可賖(鄭谷田舍)
井字行都整花香遠已甜穗肥黃俯首芒動紫掀髯風
攪平雲陣聲鬆缺月鎌不愁禾把减高廪却愁添(誠齋)
出裹一簞飯歸收百把禾勤勞解堪忍餘暇更吟哦歲
惡增吾困家貧賴汝多村醪莫辭醉羹芋學岷峨(放翁)
種秫供留客移花待探春愁邊開樂國閙裏作閑身鬢
髮今如此頭顱莫問人白鷗非避俗野性自難馴(放翁)
七言古詩
牛吃吃田确确旱塊敲牛蹄趵趵種得官倉珠顆榖六
十年来兵簇簇月月倉糧車轆轆一日官軍收海服驅
牛駕車食羊肉歸来收得牛兩角重鑄鍬犁作斤斸姑
舂婦擔輸促促輸官未足歸賣屋農死有兒牛有犢不
遣官軍糧不足(元稹田家詞)
老翁家貧在山住耕種南山三四畝苗疎稅多不得食
輸入官倉化為土歲暮鋤犁倚空屋呼兒登山收橡栗
西江賈客珠百斛船中養犬長食肉(張籍)
歌元豐十日五日一雨風麥行千里不見土連山没雲
皆種黍水秧綿綿復多稌龍骨長乾挂梁梠鰣魚出網
蔽洲渚荻筍肥甘勝牛乳百錢可得酒斗許雖非社日
長聞鼔吴兒踏歌女起舞但道快樂無所苦老翁塹水
西南流楊柳中間杙小舟乘興欹眠過白下逢人歡笑
得無愁(王安石元豐歌)
翻翻聫聫銜尾鴉犖犖确确蛻殼蛇分畦翠浪走雲陣
刺水綠鍼抽稻芽天公不念老農泣喚取阿香推雷車
(東坡水車)
春雲濛濛雨凄凄春秧欲老翠剡齊嗟我媍子行水泥
朝分一壠暮千畦腰如箜篌首啄雞筋煩骨殆聲酸嘶
我有銅馬手自提頭凥昂軒腹脇低背如覆瓦去角圭
以我兩足為四蹄聳踊滑汰如鳬鷖纖纖束藁亦不齎
何用繁纓與月題朅從畦東走畦西山城欲閉聞鼔鼙
忽作的盧躍檀溪歸来挂壁從高栖了無芻秣饑不啼
少壮騎汝逮老黧何曾蹶軼防顛隮錦韉公子朝金閨
笑我一生蹋牛犁不知自有木駃騠(東坡秧馬歌)
今年粳稻熟苦遲庶見霜風来幾時霜風来時雨如瀉
杷頭出菌鎌生衣眼枯淚盡雨不盡忍見黃穗卧青泥
茒苫一月壠上宿天晴穫稻隨車歸汗流肩頳載入市
價賤乞與如糠粞賣牛納稅拆屋炊慮淺不及明年
官今要錢不要米西北萬里招羌兒龔黃滿朝人更苦
不如却作河伯媍(東坡田婦歌)
鳩婦勃磎農荷鉏身披襏襫頭茅蒲雨不破塊田折圖
稊稗青青佳榖枯夫婦碓舂頭鬢疎小婦搭穟行餉姑
四時作苦無袴襦門前呌嗔官索租(洪駒父)
田夫抛秧田婦接小兒抛秧大兒插笠是兜鍪簔是甲
雨從頭上濕到胛喚渠朝餐歇半霎低頭折腰只不答
秧根未牢蒔未匝照管鵝兒與雛鴨(誠齋插秧歌)
農夫怨農夫怨此怨非是怨年荒此怨翻因年榖賤終
年辛苦不少懈及到秋成擬償債誰知斛粟不百錢利
尚不償本仍在秋来露冷刈穫時早是朝来債又催况
兼荒政輸官急不管農夫垂淚泣君王明哲洞無遺此
怨君王知不知(趙竹所)
七言古詩散聫
鞭地如鏡築我場破礱玉粒輸官倉九月野空天欲霜
甑中初喜炊粳香(放翁)
七言絶句
稻穗登場榖滿車家家雞犬更桑麻謾栽木槿成籬落
已得清隂又得花
周遭圩岸繚(闕)城一眼圩田翠不分行到秋苗初熟處
翠茸錦上織(闕)雲
古来圩岸護隄防岸岸圩圩種綠楊歲久樹根無寸土
綠楊走入水中央
種茶岩接紅霞塢灌稻泉生白石根皤腹老翁眉似雪
海棠花下戲兒孫(滕白)
高田二麥接山青傍水低田綠未耕桃杏滿林春似錦
踏歌椎鼔過清明(范石湖)
二頃春蕪廢不耕半生名宦竟何成歸来每羨鄰家樂
月下風傳打稻聲(放翁)
翁攜襏襫去栽秧婦踏繰車日夜忙終歲幾曾身飽暖
逢人猶自說農桑(黃潄潤)
七言八句
田底泥中跡尚深折花和葉插畦心晚秧初撚金狨線
先種輸他綠玉針雲壠霧疇俱水響絲風毛雨正春深
莫聽布榖相煎急且為提壺強滿斟(誠齋)
阿香一笑走豐隆雨過平疇萬頃中舊喜樊遲知學圃
今看許子快論功遥憐鬱鬱翻秋隴預想垂垂弄晚風
珍重詩翁且強健東阡南陌興無窮(朱文公)
稻
事實祖
碎錄
秔稻屬也(說文)秈秔也(廣雅)稌亦稻也(爾雅)稻穗謂之禾有
紫芒稻赤穬白米稻稻已割而復抽曰稻孫(並廣雅)十
月穫稻(七月)季秋之月天子乃以犬嘗稻先薦寝廟(月令)祭
宗廟之禮稻曰嘉蔬(曲禮)
紀要
魏文帝與羣臣書曰江表惟長沙有好米何時新稉稻
出耶西風吹之五里聞香(魏志)夏香有盜刈稻者香助收
之盜者慚送以還香香不受(會稽志)李百藥隋内史德林
之子也七歲能属文父友陸乂等共讀徐陵文有刈瑯
琊之稻之語歎不得其事百藥進曰春秋鄅藉稻杜預
謂在瑯琊客大驚(本傳)
雜著
國稅再熟之稻鄉貢八蠺之綿(吴都賦)厨膳則有華薌重
秬&KR1267;臯香秔(南都賦)
賦咏祖
五言散句
稉稻共比屋(杜甫)家纔足稻粱
秔稻熟天風嘗稻雪翻匙
稻粱求未足穫稻空雲水
祿米麞牙稻(香山)淅玉炊香稉(韓愈)
刈稻擔肩頳白甌貯香秔(李頎)
東渚雨今足佇聞秔稻香(杜甫)
柴扉臨野碓半濕揚香秔
國馬竭粟豆官雞輸稻粱
䆉稏百頃稻西風吹半黃(杜牧)
七言散句
香稻啄殘鸚鵡粒(杜甫)
稻米流脂粱米白
荒畦九月稻叉牙(李賀)
浮浮大甑嘗炊玉(蘇軾)
都城一飯炊白玉(庭堅)
稻陂雨細豐年候(放翁)
壓塍霜稻報豐年
鎌響鴐鵝野日天(宋景文)
五言古詩
東屯大江北百頃平若按六月青稻多千畦碧泉亂插
秧適云已引溜加溉灌更僕往方塘決渠當斷岸公私
合地著浸潤無天旱主守問家臣分明見溪畔芊芊炯
翠羽剡剡生銀漢鷗烏鏡裏来關山雪邊看秋菰成黑
米精鑿傳白粲玉粒定晨炊紅鮮任霞散終然忝旅食
作苦期壮觀遺穗及衆多我倉戒滋蔓(杜甫)
五言八句
香稻三秋末平田百頃間喜無多屋宇幸不碍雲山御
裌侵寒氣嘗新破旅顔紅鮮終日有玉粒未吾慳(少陵三首)
稻米炊能白秋葵煮復新誰云滑易飽老藉輭俱勻種
幸房州熟苗同伊闕春無勞映巨盌自有色如銀
復作歸田去猶殘穫稻功築場憐穴蟻拾穗許村童落
杵光輝白除芒子粒紅加餐可扶老倉庾慰飄蓬
樂府祖
點絳唇
霜落吴江萬畦香稻来場圃夜村舂處茅屋寒燈雨
玉粒長腰沉水温温注相留住共抄雲子更聽歌聲駐
(曹文寵)
全芳備祖後集卷二十
