全芳備祖前集卷二十三宋陳景沂撰
花部
蘭花
事實祖
碎錄
蘭香草也(說文)蘭與澤蘭相似生水旁紫莖赤節綠葉光
潤(本草)同心之言其臭如蘭(易繫)五月五日以蘭湯沐浴(大戴)
(記)婦人或賜之&KR0581;蘭則受獻諸舅姑(禮記)佩帨&KR0581;蘭(内則)民
之好我芳若樹蘭(荀子)蕙薰草也生下濕地麻葉而方莖
赤花而黑實即零陵香也(本草)蕙草零陵香也唐人但名
鈴子香取其花倒懸如鈴也(郡志)古所謂蕙乃今之零陵
香今之蕙不知起於何時也(朱文公蕙花詩注)
紀要
鄭文公有賤妾曰燕姞夢天使與已蘭曰余為伯鯈而
祖也以是為而子以蘭有國香人服媚之文公與之蘭
而御之辭曰妾不才幸而有子將不信敢徵蘭乎公曰諾
生穆公名之曰蘭(左傳)鄭國之俗上已於溱洧兩水上執
蘭招魂祓除不祥(韓詩)漢尚書郎含香握蘭(官儀)先主殺張
裕諸葛亮救之帝曰芳蘭當門不得不鋤(蜀志)謝安嘗謂
諸子弟曰子弟何預人事答曰譬如芝蘭玉樹欲其生
於庭階云(晉書)龍朔年改秘書省曰蘭臺秘書郎曰省郎
(唐書)幸新豐賜李泌湯池給香粉蘭澤(德宗紀)霍定與友生
遊曲江以千金求人竊貴侯亭榭園中蘭花插帽兼自
持往羅綺叢中賣之士女争買抛擲金錢(曲江春宴錄)蕙草
綠葉而紫花魏武帝以為香燒之(廣志)王維貯蘭蕙以黃
磁斗養以綺石累年彌盛(汗漫錄)
雜著
芝蘭生於深林不以無人而不芳君子修道立德不以
困窮而改節(家語)孔子曰與善人居如入芝蘭之室久而
不聞其香與之俱化矣與不善人居如入鮑魚之肆久
而不聞其臭亦與之俱化矣(家語)是故日月欲明浮雲盖
之叢蘭秀發秋風敗之(文子)蘭芷不為莫服而不芳君
子行道不為莫知而止(國語)紉秋蘭以為佩秋蘭兮蘼
蕪羅生兮堂下綠葉兮素枝芳菲兮襲予秋蘭兮青
青綠葉兮紫莖蘭芷變而不芳戶服艾以盈腰兮
謂幽蘭其不可佩浴蘭湯兮沐芳澤沅有芷兮灃
有蘭懷蘭英兮把瓊若(並楚詞)蘭有秀兮菊有芳懷佳
人兮不能忘(漢武帝秋風辭)循彼南陔言采其蘭(注)以為佩也
(束晳補亡詩)爰有竒特之草産乎空崖之地仰鳥路而裁通
視行蹤而莫企挺自然之高芬豈衆情之服媚寧紉結
之可求非延竚之能洎稟造化而均育與卉木而齊致
入坦道而銷聲屏幽山而静異獨見識於琴臺及逢知
於綺季(陳周宏賦)紫莖丹花(左思賦)葳蕤兮紅芳(李白集)蘭以秋
芳(陸士衡)芳蘭在門不得不鋤(李德裕伐櫻桃賦)蘭以香自焚(東漢)
(書)十步之内必有芳蘭(說苑)猗蘭操者孔子所作也孔子
聘諸侯莫能任自衛反魯隠谷之中見香蘭獨茂喟然
歎曰夫蘭當為王者香今乃獨茂與衆草為伍乃止車
援琴鼓之自傷不逢時託辭於蘭云蘭之猗猗揚揚其
香不採而佩於蘭何傷(韓琴操)蘭之猗猗窅窅其香遯世
無悶抱道深藏不以無人而遂廢其芳盤礴冰霜之際
虚徐蕭艾之場揭之揚之於古有光不採而佩於蘭無
傷豈膏黍之為用也必焚必割犀珠之畢通也必割必
絶雖佩玉而垂紳亦吐哺而握髮(李農父)
蕙
余既滋蘭之九畹兮(畹畦也)又樹蕙之百畮蘭芷變而
不芳兮荃蕙化而為茅何昔日之芳草兮今直為此
蕭艾也光風轉蕙汎崇蘭些(注)光風者雨止日出而
風也草木之有光也轉搖也汎搖動貌崇高也豈惟
紉夫蕙茝既替余以蕙纕兮又申之以攬茝予恐
夫蕙華之層敷兮紛旖旎乎都房何曾華之無實兮從
風雨而飛颺以為君獨服此蕙兮嗟無異於衆芳(並楚詞)
山谷以蘭似君子蕙似士大夫大槩山林十蕙而一蘭
也離騷云既滋蘭之九畹又樹蕙之百畝則知楚人賤
蕙而貴蘭矣蘭蕙叢生蘭蒔以砂石則茂灌以湯茗則
芳是則同也至其一榦一花而香有餘者蘭也一榦至
五七花而香不足者蕙也細葉為蘭闊葉為蕙(山谷記)蘭
蕙一物本草言之甚詳劉次莊云今沅澧所生花在春
則黃不若秋紫之芬馥又黃魯直云一榦一花而香有
餘者蘭一榦數花而香不足者蕙今按本草所言之蘭
雖未之識然而云似澤蘭則今處處有之可類推矣蕙
則自為零陵香猶不難識其與人家所種葉類茅而花
有兩種如黃說者皆不相似劉說則又詞不分明大抵
古之所謂香草必其花葉皆香而燥濕不變故可刈而
為佩若今之人所謂蘭蕙則其花雖香而葉乃無氣其
香雖美而質弱易萎皆非可刈而佩者也(朱文公楚辭辨證)楚
詞所咏香草曰蘭曰蓀曰茝曰葯曰虈曰荃曰芷曰蕙
曰薰曰蘼蕪曰江蘺曰杜若曰杜蘅曰揭車曰留夷釋
者但一切謂之香草而已如蘭一物或以為都梁香或
以為澤蘭或以為猗蘭草今當以澤蘭為正山中又有
一種如大葉門冬春開花則香此則名幽蘭非真蘭也
蓀則今人所謂石菖蒲者茝葯虈芷雖有四名止是一
物今所謂白芷是也蕙即零陵香一名薰蘼蕪即芎藭
苗一名江籬杜若即山薑也杜蘅今人呼為馬蹄香惟
荃與揭車留夷終莫能識余他日當徧求其本列植闌
檻間以為楚香亭(遯齋開覽)
賦咏祖
五言散句
秋蘭被幽崖(魏文帝)秋蘭被長坂(陳思王)
握蘭勤徒結(謝靈運)秋蘭映玉墀(文選)
清露被蘭皋(阮嗣宗)種蘭忌當門(袁淑)
蘭槁不改芳(文粹)猗蘭奕葉光(少陵)
紫蘭含幽色(韋左司)風蘭舞幽香(孟遲)
庭蘭紫芽茁(白香山)蘭秋香風遠(太白)
芳蘭哀自焚(李太白)水光澤蘭葉(李賀)
流馨馥秋蘭(潘正叔)歸雁映蘭畤
搴蘭流水曲(歐陽修)佩蘭思潔身
蕙草流芳根(李太白)
寄君青蘭花惠好遮不絶(太白)
光華童子佩柔軟美人心(劉夢得)
春蘭抱幽姿無意生蒿艾(曾文昭)
楚人歌紫蘭華葉無傳久(司馬温公)
苗分鄭七穆香發謝諸郎(陳止齋)
静參時有得習處却無聞(趙汝談)
雖為通國寳而有出塵心
七言散句
蘭生谷底人不鋤(李白)
烟開蘭葉香風暖
蘭在幽林亦自芳(劉夢得)
光風催蘭吹小殿(李賀)
更許光風為汎香(張文潜)
荒郊深處有芳蘭(王逢)
從来託跡喜深林(參寥)
曾伴靈均賦楚騷
說道中心比芳草不知䜛舌起椒蘭(晏元獻)
療疴炎帝與書功紉佩楚臣空有意(梅聖俞)
燕姞夢中惟是見謝家庭戶本来多(文潞公)
深林幽寂秋雨晦叢蘭猗猗無所佩(劉原父)
江海久無騷客賦一枝正可薦靈均(參寥子)
葉侵海氣三分瘠花比家山一樣香(潘子岩)
清潤潘郎玉不如中庭蕙草雪消初(楊巨源)
靈均九畹應無比福地三茅浪自誇(楊東山)
國香不欲論家譜合姓孫枝作鄭花(鄭安晚)
靈均去後無人佩修郭亭空絶賞音(僧船窗)
五言古詩
靈芝生河洲動搖因洪波秋蘭榮亦晚嚴霜悴其柯哀
哉二芳草不植泰山阿(後漢酈炎)
蕙草生山北託身失所依植根隂崖側夙夜懼危頽寒
泉浸我根凄風常徘徊三光照八極獨不蒙餘暉
蘭生不當戸别是閒庭草夙被霜雪欺紅榮已先老謬
接瑶華枝結根君王池顧無馨香美叨沐春風吹臨風
若可佩卒歲長相隨(青蓮)
孤蘭生幽園衆草共蕪没雖照陽春暉復悲高秋日淅
瀝飛霜早綠豔恐休歇若無清風吹香氣為誰發
春蘭如美人不採羞自獻時聞風露香蓬艾深不見丹
青寫真色欲補離騷傳對之如靈均冠佩不敢燕(東坡)
秋至百草晦寂寞寒露滋蘭皋一以悴蕪穢不能治端
居念離索無以遺所思願言托孤根歲晏以為期(朱文公)
幽獨塵事屏晼晚秋蘭滋芳馨不自媚掩抑空相思晤
對日方永披叢露未晞翛然發孤詠九畹陳悲詩(朱文公)
幽人非愛山出山將何之居常種蘭蕙歲寒久當知初
藝止百畝餘地惜奚為先生無廣居千岩一茅茨四面
止藝蕙中間纔置錐銳綠紛宿叢修紫濯幼枝孤榦八
九花一花破初蕤西風淡無味微度成香吹燈夢得幽
馥月寫傳静姿我欲掇芳英和露充晨炊眷戀惻不忍
環玩自忘饑豈無衆花草不願秋風遲種時亂不擇歲
晩悔可追(誠齋)
藝蘭當九畹蘭生香滿路紉君身上衣光明奪縑素孤
芳一衰歇彫零濕秋露佩服得君子亦足慰遲暮(周竹坡)
五言古詩散聫
秋蘭蔭玉池池水清且芳雙魚自踊躍兩烏時回翔(傅玄)
楚客重蘭蓀遺芳今未歇葉柔清淺水花點暄妍節紫
豔映渠鮮輕香含露潔(李衛公)
根移地因偏花老色未改意蘇瘴霧餘氣壓初寒外婆
娑靖節窗髣髴靈均佩(王右丞)
五言絶句
藝植日繁滋芬芳時入座青蔥春如濯皎潔秋英墮(温公)
昔人慕猗蘭佩服比修潔往往卒歲間山中行採掇(參寥)
健碧繽繽葉斑紅淺淺芳幽香空自秘風骨秘幽香(誠齋)
今花得古名旖旎香更好適意欲忘言塵編詎能考(朱文)
(公)
蘭居地之隂藹藹含華滋此本不以剛而為剛者師(葉水)
(心)
五言律詩
蕙本蘭之族依然臭味同重為水仙佩相識楚詞中幻
色雖非實真香亦竟空云何微起馥鼻觀已先通(東坡)
秋蘭逓初馥芳意滿冲襟想子空齋裏凄凉楚客心夕
風生遠思晨露洒中林頗意孤根在幽期得重尋(朱文公求)
(蘭)
七言古詩散聫
陽崖月窟得芳叢滿握歸来誇所逢净掃幽徑植蘚墀
紫莖綠葉弄竒姿疎簾風軟日華薄芳馥滿懷君自知
(參寥)
七言絶句
謾種秋蘭四五莖疎簾底事太關情可能不作凉風計
護得幽香到晚清(朱文公)
一朵俄生几案光尚如逸士氣昂藏秋風試與平章看
何事當時林下香(趙虚齋)
蕭艾榮枯各有意深藏芳潔欲奚為世間鼻孔無憑託
且伴幽窗讀楚詞(劉後村)
寒谷初消雪半林紫花搖弄晝隂隂是誰曾見吹香處
千古春風楚客心(吴菊潭)
七言八句
雪徑偷開淺碧花水根亂吐小紅芽生無桃李春風面
名可山林處士家故坐國香到朝市不容霜節老雲霞
江蘺蕙圃非吾耦付與騷人定等差(楊廷秀)
深林不語抱幽貞賴有微風逓遠馨開處何妨依蘚砌
折来未肯戀金瓶孤高可挹供詩卷素淡堪教入畫屏
莫笑門無佳子弟數枝濯濯暎陔庭(劉後村二首)
兩盆去歲共移来一置雕闌一委苔我折扶持令葉瘦
君能調護遣花開隸人挑蠧廵千匝稚子澆泉走幾回
亦欲效顰芸小圃地荒終恐費栽培
樂府祖
醉花隂
輕紅蔓引絲多少剪青蘭葉巧人向月中歸留下星鈿
弹破真珠小等閒不管春知多著繡簾圍繞只恐被
東風偷得餘香也分付著閒花草(仲殊)
浣溪沙
楚客才華為發揚深林著意不相忘夢成燕國正芬芳
莫把品名閒議擬且看青鳳羽毛長十分領取面前
香(仲殊)
全芳備祖前集卷二十三
