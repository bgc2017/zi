全芳備祖後集卷四宋陳景沂撰
果部
橙
事實祖
碎錄
橙橘屬食之則美嗅之則香(淮南子)橙皮可為醬韲韭(風俗)
(通)橙似橘而非若柚而香冬夏花實相繼或如彈或如
拳(果木志)木有刺香氣馥郁可以薰衣可以漬蜜(劉孝子巗橋錄)
雜著
穰橙鄧橘(南都賦)在南稱柑在北則橙(文選)
賦詠祖
五言散句
細雨更移橙(少陵)霜橙壓香橘(少陵)
霜橙共我鄉(張耒)鵠殼攅壊橙(昌黎)
清霜夜漠漠佳實曉絫絫鵠殼攅修榦金華耀暖曦(張右)
(史)
七言散句
西風初作十分涼喜見新橙透甲香(東坡)
鮮眀百樹見秋實錯綴衆葉傾霜柯翠羽流酥出天仗
黃金毬戲相盪摩(南豐)
七言絶句
荷盡已無擎雨盖菊殘猶有傲霜枝一年好景君須記
最是橙黃橘綠時(東坡)
金橙縱復里人知不見鱸魚價自低須是松江煙雨裏
小船燒薤擣香虀
嘉樹團團俯可攀壓枝秋實漸斕斑朱闌碧瓦清霜曉
粲粲繁星綠葉間(永叔)
天將金闕真黃色借與洞庭霜後橙松滋解作逡巡麯
壓倒江南好事僧(山谷)
橙橘甘香各效能厥包錫貢不同升果中亦抱奇才嘆
有客攀條氣拂膺(屏山)
尚懷細雨初移日著子已見清霜澘絶憐面有貴人色
偶置吾儕樽爼間
橙虀細縷風韻勝我不痛飲那知音何如金丸走衾枕
三月夢遊薝蔔林
自從天籞守吏散老樹零落烟雲凄今朝我為作知己
小摘秋風黃欲齊
花資泛蜜小劑供極有痛快鏖邪功生枝滋味雖可口
流品故應甘下風
七言律詩
洞庭朱橘未弄色襄水錦橙多已黃玉臼持虀憐鱠美
金盤按酒助杯香雖生南土名猶重未信中州客厭嘗
欲寄百包憑驛去只因佳味怯風霜(梅聖俞)
金橘
事實祖
紀要
金橘産于江西以遠難致都人初不識眀道景祐初始
至京師香清味美置之樽俎光采灼爍如金彈丸温成
皇后好食之由是價重京師余世家江西見吉州人甚
惜此果若欲久蓄預于菉豆中藏之可經時不變盖性
熱以菉豆涼故也(歸田錄)
賦詠祖
五言散句
金丸小木奴(元稹)霜苞瓜瓣香(聖俞)
具體橘苞微(聖俞)
誦句襞露囊香甘冷熨齒
韓彈有輕薄楚萍知是非甘香奉華俎咀嚼破眀璣
越橘如金彈爛然已盈篋誰傳嶺外信常戴霜前葉(聖俞)
七言散句
霜枝搖落黃金彈(山谷)
黃欺晚菊垂金砌圓並眀珠落細盤(王岐公)
七言古詩
誠齋老子不耐靜偶拄烏藤出苔徑獨遊無伴却成愁
羣從同行還起興槿籬竹戶重復重雞鳴犬吠青霞中
蓬萊老仙出迎客朱顔白髮仍方瞳餐菊為糧露為醑
染霧作巾雲作屨欣然領客到仙家行盡蓬萊日未斜
更傾山瓢酌仙酒酒外瓢邊亦何有偶有小樹雙團欒
碧琉璃葉黃金丸主人忍喫不忍摘笑道未霜猶帶酸
小童隨我勇過我不管仙翁惜仙果手挽風株揀霜顆
爭獻滿盤來飣坐隔水蓬萊看絶奇蓬萊看水海如池
主人勸客對絶境不飲令人坐生癭何如寄下未盡瓢
留待早梅伴疎影(誠齋)
七言絶句
禪客入秋無氣息想依紅袖醉毰毸霜枝搖落黃金彈
許送筠籠殊未來(山谷)
圓小香黃珠顆垂結成洛邑重霜時相公和氣陶羣物
不是寒暄變土宜(温公)
風餐露飲橘州仙胸次清于月樣圓仙客偶遺金彈子
蜂王排作菊花鈿(誠齋)
七言律詩
苑臣初摘置琱盤口勅宣恩賜近官氣味豈同淮枳變
皮膚不作楚梅酸參差翠葉蔵珠琲錯落金槃鑄彈丸
安得一株擎雨露畫圖傳與世人看(李清臣)
甘蔗
事實祖
碎錄
藷蔗也(說文)赤者名崐崘白者名荻蔗(本草)疎者皮厚謂之
荻蔗(吳志)扶南蔗一丈三節見日即消遇風即折(世說)蔗冰
甘蔗其餳為石蜜(廣志)泰尊蔗漿取柘甘以為飲也(漢郊祀志)
臑鼈炰羔有柘漿和其汁以為飲也(宋玉賦)交趾所生者
圍數寸長丈餘頗似竹斷而啖之甚甘榨取其汁曝乾
成飴入口消釋彼人謂之石蜜(吳錄)
紀要
顧愷之為虎頭將軍每食蔗自尾至中曰漸入佳境(世說)
元嘉二十七年魏太武引兵攻彭城求甘蔗于武陵王
駿駿命予之(魏史)魏主致意遠來疲乏若有甘蔗及酒可
以分惠世祖荅曰知行路多乏令付酒二器甘蔗百根
(沈約宋書)平虜將軍劉勲奮威郭展等共飲夙聞展有手臂
曉五兵與論劍良久謂將軍怯也求與對酒酣耳熱方
食蔗即以為杖下殿數交二中其臂左右大笑(魏典論)虞
絳中痁疾踰月既乏資給疲瘵且腫忽夢一白衣婦人
謂之曰子之疾當食蔗即愈詰朝見鬻蔗者揣囊中告
乏鏹惟有唐韻一冊請易之其人曰我乃負販者將此
安用哀君欲之遂貽數枝虞喜而食之疾遂愈(野史)神宗
問惠卿曰何草不庶獨于蔗庶何也對曰凡草種之則
正生此側出也所謂庶出也(野史)孫亮使黃門以銀碗并
盖就中藏吏取交州所獻甘蔗餳黃門先恨藏吏以鼠
屎投餳中啟言吏不謹亮呼吏將銀器入問曰此器既
盖之有掩覆何緣有此黃門將有恨汝耶吏叩頭曰常
從某求官花席不敢與亮曰必是此也問之懼服(江表傳)
雜著
唐大歷間有僧號鄒和尚不知所從来跨白驢登繖山
結茒以居雖鹽菜薪米之屬即書于紙繫錢遣驢負至
市區人知為鄒也取平直挂物于鞍負而歸一日驢喫
山下黃氏蔗苗黃請償于鄒鄒曰汝未知因蔗糖為霜
利當十倍吾語汝塞責可乎試之果倍自是流傳其法
至末年北走通泉縣靈鷲山龕中其徒追及但見一文
殊石像始知大士化身而白驢者乃獅子也(王灼譜)甘柘
只生于南方北人嗜之而不可得魏太武至彭城遣人
求酒及蔗于武陵王郭汾陽在汾上代宗賜甘蔗二十
條子虚賦所云藷柘也藷柘者甘蔗也盖相如指言楚
雲之物漢郊祀歌泰尊柘漿亦謂取甘蔗汁以為飲容
齋又有糖霜譜云糖霜之名唐以前無所見自古食蔗
者始為蔗漿宋玉招魂賦所謂臑鼈炰羔有柘漿是也
其後為蔗餳如孫亮者是也後又為石蜜南中八郡志
云榨甘蔗汁曝成飴謂之石蜜本草亦云煉糖如乳為
石蜜是也後又為蔗酒唐赤土國用甘蔗作酒雜以紫
瓜根是也唐太宗遣使至磨竭陀國取熬糖法即詔揚
州上諸蔗榨瀋如其劑色味愈于西域然只是今之砂
糖蔗之技盡于此不言作霜非古也歴世詩人模竒寫
異亦無一章一句及此惟東坡過金山寺作詩送遂寧
僧云涪江與中泠共此一味水冰盤薦琥珀何似糖霜
美山谷作頌荅梓州雍熙長老云遠寄蔗霜知有味勝
如崔子水晶槃正宗埽地從誰說我舌猶能及鼻尖糖
霜見之文字者實始二公甘蔗所在皆植獨福塘四眀
番禺廣漢遂寧有糖霜而遂寧為冠四郡所産甚微而
棵細色淺味淡僅比遂之下者亦皆起于近世唐大歷
中有鄒和尚者始來小溪之繖山教民黃氏以造霜之
法繖山在縣北二十里凡前後為蔗田者十之四蔗有
四色曰杜蔗曰西蔗曰艻蔗本草所謂荻蔗也曰紅蔗
本草所謂崐崘蔗也紅蔗止堪生啖艻蔗可為沙糖西
蔗可作霜色淺不甚貴杜蔗綠嫩味厚專用作霜凡蔗
最因地力今年為蔗田者眀年改種五糓以滋息之器
用曰蔗削曰蔗鐮曰蔗凳曰蔗碾曰榨斗曰黍甕各有
制度凡霜一甕中品級亦自不同堆疊如假山者為上
團枝次之甕鑑次之碎小塊顆又次之沙脚為下紫為
上琥珀次之淺黃又次之淺白為下宣和初王黼創應
奉司遂寧常貢外歲别進數千斤是時所産益奇應奉
司罷乃不再見遂寧王灼作糖霜譜七篇具載其說予
採取之以廣見聞焉(容齋隨筆)都蔗雖甘杖之必折巧言雖
美用之必滅(曹植)挫斯蔗而療渴若潄酲而含蜜清滋津
于紫梨流液豐于朱橘(張協)郡蔗釀蜜殊美絶快渴者所
思銘之佩帶(張載)
賦詠祖
五言散句
春雨餘甘蔗(少陵)初味猶噉蔗(昌黎)
甘蔗消殘醉(元稹)薑蔗傍湖田(左司)
漿甜蔗節調(杳山)
挺挺自超羣稜稜類此君(白氏集)
偶然存蔗節幸各對松筠(杜少陵)
七言散句
蔗漿歸厨金椀凍(東坡)
疑是此君縈紫綬却來佳境醉紅裠(白氏集)
少年辛苦甘食蓼老境清閒如啖蔗
百味旨酒布蘭生泰尊柘漿析朝醒(郊祀歌)
垂柳隂隂日初永蔗漿酪粉金盤冷(東坡)
七言古詩
瑶池宴罷王母仙九芝飛入三仙山空餘絳節留人間
雲封露洗無時閒節旄落盡何斕斑野翁提攜出茅菅
吳刀戛戛鳴雙環截斷寒冰何潺潺相如賦就空上林
倦遊渴病長相侵劉伶愛酒真荒淫狂來欲倒滄溟深
此時一嚼輕千金爐邊何用文君琴五斗一石安足斟
坐想毛髮生清隂蕭瑟甘滋欲誰釀柤梨橘柚紛殊狀
冷氣直射杯槃上顧郎不見休惆悵佳境到時還不妄
詩成雖愧陽春唱全勝乞與將軍杖(舒信道)
七言絶句
亦非崖蜜亦非餳青女吹簫凍作冰透骨輕寒清著齒
嚼成人跡板橋聲(誠齋)
橄欖
事實祖
碎錄
橄欖大如棗三月花八九月熟生食味酢蜜藏乃甜美
(南方草木狀)樹身聳枝高數丈其子深秋方熟閩中多種植
咀之味香及煮食悉解酒毒有野生者樹繁子酸不可
梯但刻其根下方寸許内鹽于中一夕子皆落(廣州記)
賦詠祖
五言散句
粲粲核中仁尚可瀹奇茗(程金紫)
南國青青果涉冬始攀摘乍咀澁難任竟嘗甘莫敵(聖俞)
五言古詩
江南多果實橄欖最清奇北人將就酒食之先顰眉皮
内芳且澁歴歴復棄遺良久且回味始覺甘如飴我今
何所喻喻彼忠臣辭直道逆君耳斥逐投天涯亂世思
其言噬臍焉能追寄語採詩官毋輕橄欖詩(王元之)
五行居四時惟火盛南訛炎焦凌小氣橄欖得之多酸
苦不相入初爭久方和霜苞入中州萬里来江波幸登
君子席將與衆果羅中州種佳果珠圓玉先磋愧兹微
陋質以遠不見訶餳飴兒女甜遺味久則那良藥不甘
口厥功見沉痾忠言初厭之事至悔若何世已無採詩
詩成為君哦(永叔)
南珍富奇異疇昔頗窮覽夷荒無書傳從古陋鉛槧苞
封走中土天序異離坎有香已變衰有色多黯謭今君
此堂上珍物惟橄欖青膚鏤瓊瑩翠顆森菡萏若為幽
人貞久見君子淡甘懷彼包羞日新此剛敢清泉薦芳
茗臭味獨潛感澡雪清煩酲滌除瑩玄覽靈均採時菊
西伯嗜昌歜廟鼎實調梅壯士仍嘗膽由來超俗好諸
絶不言慘&KR0907;勤謝凡口薤白空三噉(劉貢父)
魨魚肆潛毒頃刻輒僵仆宿酒發狂酲千日尚沉瞀性
命如危弦一絶不可救幸然服刀圭咄叱還復舊吾昔
評橄欖不在百果後俗人多不識至美或莫售(劉原父)
七言絶句
方懷味諫軒中果忽見金盤橄欖來想共餘甘有瓜葛
苦中真味久方回(山谷)
紛紛青子落紅鹽正味森森苦且嚴待得微甘回齒頰
已輸崕蜜十分甜(東坡)
樂府祖
好事近
瀟洒薦冰槃滿坐暗驚香集久後一般風味問幾人知
得畫堂飲散已歸來清潤轉更惜留取酒醒時候助
茗甌春色(山谷)
浣溪沙
南國風流是故鄉紅鹽落子不因霜于中小底最珍藏
薦酒薦茶些子澁透心透頂十分香可人回味越思
量(吳志)
餘甘子
事實祖
碎錄
菴摩勒果餘甘子也(本草)又名菴摩勒迦果(佛書)餘甘如彈
丸大視之理如匏瓜片初入口苦久乃甜美以鹽蒸之
尤美可食(異物志)如梭形初入口酸澁飲水乃甘(同上)其實
似李青黃色核員作六七稜食之先苦後甘(草木狀)瀘水
南岸有餘甘子樹色微黃味酸苦核有五稜(雲南記)戎州
蔡次律家軒外有餘甘子樹予名之曰味諫軒(山谷)其果
則丹橘餘甘茘枝之林(吳都賦)
賦詠祖
六言詩
百斤黃鱸鱠玉萬戶赤酒流霞餘甘渡頭客艇茘枝林
下人家(唐庚)
五言古詩
炎方橄欖佳餘甘豈苗裔風姿雖少殊氣韻乃酷似醉
顔澁吻餘彷彿清甘至侯門收寸長粉骨成珍劑猶聞
雜蜜草少轉森嚴味竒才用不專雖用何如棄端如效
苦言逆耳多嫌忌棄果事何傷違言德之累悦口易逢
知感兹長發喟(劉屛山)
七言絶句
甘言誤我三折臂良藥為洗五年腸欲知苦過味方永
請試君家肘後方(張于湖)
此老才堪上諫坡南州留滯意如何還將苦口劘英主
醫國懸知藥籠多
苦愁人意未相諳率以初嘗廢後甘王氏有詩旌橄欖
可憐遺咏在巴南(程金紫)
樂府祖
更漏子
菴摩勒西土果霜後眀珠顆顆憑玉兔搦香塵稱為席
上珍號餘甘爭奈苦臨上馬時分付管回味却思量
忠言君試嘗(山谷)
榅桲
賦詠祖
五言古詩
秦中物專靈榅桲為佳果南枝種府署高樹立婀娜秋
來收新實照日垂萬顆中滋味醴釀外飾素茸裹彦思
摘晨露滿合待贈我(文與可)
七言古詩散聯
蒺藜已枯天馬歸嫩蠟籠黃霜冒榦不比江南柤橘酸
橐駝載與吳人看(聖俞)
甘露子
賦詠祖
七言古詩
甘露子甘露子喚作地蠶亦良似不食柘葉不食桑何
須走入地底藏不能作繭不上簇如何也蒙賜湯浴呼
我果謂之果呼我䔩謂之䔩唐臨晁錯莫逢他高陽酒
徒咀爾不搖牙(誠齋)
全芳備祖後集卷四
