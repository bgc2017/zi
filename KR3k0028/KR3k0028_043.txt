全芳備祖後集卷十六宋陳景沂撰
竹
事實祖
碎錄
竹曰青士(樊宗師記)揚州厥貢篠簜荆州厥貢惟箘簵□(禹貢)
瞻彼淇澳菉竹猗猗(衛風)仲冬取竹箭箭矢竹也(說文)如竹
箭之有筠貫四時而不改柯易葉(禮記)渭川千畝竹其人
與千戶侯等(史記)東南之美有會稽之竹箭焉(爾雅)少室之
山有大竹堪為釡甑(孝經河圖)秦地有鄠杜竹林南山檀柘
號陸海焉(漢書)江寧縣慈姆山生簫管竹(丹陽記)竹生花其
年便枯竹六十年一易根必結實而枯死實落土復生
(山海經)種竹者用辰日山谷所謂竹須辰日斫笋看上番
成是也又用臘月杜陵所謂東林竹影薄臘月便須栽
是也又用五月十三日古人謂之醉竹日栽竹多盛茂
然又有不拘此者晏元獻詩云苒苒渭侯族蕭蕭塵外
姿如能善封殖何必醉中移竹有雌者多笋自根而上
生梢一節發者為雄二節發者為雌(仇池墨記)
紀要
昔黃帝命伶倫為律伶倫自大夏之西沅渝之隂取竹
于嶰谷而節間長六寸九分而吹之以為黃鐘之宫律
之本也(吕氏春秋)黃帝時鳳皇棲梧桐食竹實(外傳)舜南巡不
返葬于蒼梧之野堯二女娥皇女英追之不及至洞庭
之山淚下染竹即生斑妃死為湘水神(博物志)尚書伏生
以竹簡書之(書序)殺青者用青竹簡書也(劉向别錄)漢武帝發
卒塞瓠子河令羣臣將軍以下皆負薪塞河而下淇園
之竹(漢書)蔡邕避難江南宿于柯亭柯亭有觀以竹為椽
邕仰而視曰良材也取以為笛音聲卓絶(本傳)費長房隨
壺公入山以竹杖與騎至家長房以杖投葛陂中化龍
而去(本傳)晉武帝平吳之後納孫皓宫人並寵之莫知所
適乘羊車任其所之所至晏寢宫人乃以竹葉插戶以
鹽水灑地而引帝車(晉史)王子猷時吳中一士大夫家有
好竹欲觀之便造竹下諷嘯良久主人出迎不顧而去
嘗借居空宅中便令栽竹或問之但咏嘯指竹曰何可
一日無此君(史)宋袁粲為丹陽尹郡南一家頗有竹石
粲率爾步往不通主人直造竹所嘯咏主人出迎笑欵
車騎儀從至方知是袁尹(史)蔣詡舍種竹下開三徑有
羊仲裘仲之徒與之遊(三輔錄)嵇康所與交者阮籍山濤
向秀劉伶阮咸王戎為竹林之遊世稱竹林七賢(史)眀
皇遊後苑有竹叢密笋不出外顧諸王曰父子兄弟相
親當如此竹因號義竹(遺事)李白與孔巢父韓凖裴政張
敘祖陶沔居徂徕山日沈飲號竹溪六逸(史)王維别墅
在輞川地竒勝有竹里館(本傳)李衛公言北都惟童子寺
有竹一窠纔長數尺其寺綱紀每日報竹平安(雜俎)羅公
遠引眀皇遊月宫擲一枝竹于空中為橋色如白金行
數里至一大城闕曰此月宫也(雜錄)潤州甘露寺僧某者
李德裕以方竹杖留贈此竹出大宛國堅實周正節眼
四面對出公再鎮浙右問僧曰竹杖無恙否曰已規員
而漆之矣(叢談)黨項剽掠詔鳳翔合河東節度兵討之宰
相白敏中為都統帝出近苑取竹一箇植舍外遠百步
帝囑矢曰黨項歲暴我鄙今我約射竹中則彼當自亡
不中我當索天下兵殄之終不以此賊貽子孫憂左右
注目帝一發矢竹分矢徹外左右呼萬歲不閱月果敗
(史)寇莱公貶死于雷詔還葬洛陽過公安民皆迎祭斬
竹插地以挂紙錢焚之竹復生成林邦人神之號曰相
公竹因立廟祀之劉貢父王樂道為文刻石以紀其事
(史)
雜著
植物之中有名曰竹不剛不柔非草非木小異空實大
同節目或茂沙水或挺巖陸條暢紛敷青翠森肅質雖
冬蒨性忌殊寒九河鮮有五嶺實繁萌筍苞籜夏多冬
鮮根榦將枯花&KR1597;乃懸䈙必六十&KR1597;亦六年□龍之美
爰自崐崙員丘帝竹一節為船巨細已聞形名未傳桂
實一族同稱異源&KR2035;尤勁薄博矢之賢篁任篙笛體特
堅圓棘竹駢深一叢為林根如椎輪節若束針亦曰笆
竹城固是任蔑筍既食鬢髮則侵單體虚長各有所育
苦實稱名甘亦無目弓竹如藤其節都曲生多卧土立
則倚木長幾百尋狀若相續質雖含文須膏乃縟厥族
之中蘇麻特竒修榦平節大葉繁枝凌羣獨秀䈵茸紛
披篔簹射筒箖箊桃枝長爽纖葉清肌薄皮千百相亂
洪纖有差相繇既戮厥土維腥三湮斯沮尋竹乃生物
尤世遠略狀傳名般腸實中與笆相類于用寡宜為筍
殊味筋竹為矛稱利海表槿仍其榦刃即其杪生於日
南别名為篻百葉參差生自南垂傷人則死醫莫能治
亦曰篣竹厥毒若斯彼之同異人所未知䈏與由衙厥
體俱洪圍或累尺䈏實衙空南越之居梁柱是供竹之
堪杖莫尚于笻磥砢不凡狀若人工豈必蜀壤亦産餘
邦一曰扶老名實繄同&KR1696;&KR0034;二族亦甚相似杷髮枯竹
促節薄齒束物性柔殆同麻枲篕竹所生大抵江東上
密防露下疎来風連畝接町竦散岡潭雞脛似篁高而
筍脆稀葉稍杪類記黃細狗竹有毛出諸東裔物類詭
異于何不計有竹象蘆因以為名東甌諸郡緣海所生
肌理勻淨筠色潤貞凡今之箎匪兹不鳴會稽之箭東
南之美古人嘉之因以命矢箘簬載籍貢名荆鄙篃亦
箘徒概節而短江漢之間謂之為□根深耐寒茂彼淇
苑篲篠蒼蒼接畛連篁性不卑植必也巖岡踰矢為大
出尋稱長物各有用帚之最良又有族類爰挺嶧陽懸
根百仞疎榦風生簫笙之選有聲四方質清氣亮衆管
莫伉亦有海篠生於島岑節大盈尺榦不滿尋形枯若
筋色如黃金徒為一異莫知所任赤白二竹還取其色
白薄而曲赤厚而直沅澧所生餘方鮮植蕭蕭䈄&KR2221;畟
畟攅束擢筍于秋冬乃成竹無大無小千萬脩直&KR0034;膜
内膏繡文外赩箛&KR2426;誕節内實外澤作貢漁陽以供輅
策浮竹亞節虚輭厚肉臨溪覆潦栖雲蔭木淇筍滋肥
可為旨蓄厥性異宜各有所育&KR0034;植于宛䇣生于蜀細
篠大簜竹之通目互名統體譬牛與犢人之所知事生
軌躅赤縣之外焉可詳錄臆之筆之匪邁伊矚(晉戴凱之竹記)
竹似賢何哉竹本固固以樹德君子見其本則思建善
不拔者竹性直直以立身君子見其性則思中立不倚
者竹心空空以體道君子見其心則思應用虚受者竹
節貞貞以立志君子見其節則思砥礪名行夷險一致
者夫如是故號君子人多樹之為庭實焉貞元十九年
春居易以拔萃選及第授校書郎始于長安求假居處
得常樂里故關相國私第之東亭而處之明日履及于
亭之東南見叢竹焉枝葉殄瘁無聲無色詢于關氏之
老則曰此相國手植者自相國捐館他人假居于是筐
篚者斬焉篲帚者刈焉刑餘之材長無尋焉數無百焉
又有凡草木雜生其間蓁茸薈蔚有無竹之心焉居易
惜其經長者之手而見賤俗人之目翦棄若是本性猶
存乃芟翳薈除糞壤疎其間封其下不終日而畢於是
日出有清隂風来有清聲依依然欣欣然若有情于感
遇也嗟乎竹植物也於人何有哉以其有似於賢而人
猶愛惜之封殖之况其真賢者乎然則竹之於草木猶
賢之於衆人嗚呼竹不能自異惟人異之賢不能自異
惟用賢者異之故作養竹記書于亭之壁以貽後之居
斯者亦欲以聞於今之用賢者云(白樂天)秋八月劉氏徙
竹凡百餘本列于室之東西軒泉之南北隅克全其根
不傷其性載舊土而植新地烟翠靄靄寒聲蕭然適有
問曰樹梧桐可以伐琴瑟植查梨可以代甘實苟愛其
堅貞豈無松桂也何不雜種其間也答曰君子比德於
竹焉原夫本勁節堅不畏霜雪剛也綠葉萋萋翠筠浮
浮柔也虚心而直無所隱蔽忠也不孤根以挺聳必相
依以成秀義也雖春陽氣旺不與衆木爭榮謙也四時
一貫榮衰不殊常也垂蕡實以遲鳳樂賢也歲擢筍以
成榦進德也及于將用則裂為簡牘于是寫詩書象彖
之辭留示百代微此則聖哲之道墜地而不聞矣後世
又何所宗歟至若鏃而箭之插羽而飛可以征不庭可
以除民害此文武之急用也又劃而破之為篾席敷之
於宗廟可以展孝敬截而穴之為箎為簫為笙為簧吹
之成虞韶可以和神人此禮樂之並行也夫此數德可
以配君子故巖夫列之於庭不植他木欲令獨擅其美
且無以雜之乎竊懼来者之未喻故書曰劉氏植竹記
(唐劉巖夫)左史院邇宸居之正地直日華之東偏俗塵不飛
人意自遠閟邃幽閒似非官曹有竹一叢翠接階廳其
虚中潔烈之操隂助祛煩之能紫微郎高公嘗賦之固
已備盡然而歲月溢久蔓衍浸滛大小相依高下茂翳
俾日光不透隂氣常凝暝色為之早来陽春為之減照
四序不正一庭恒昏蚊蟲曹飛雀鷃自遂披圖散帙流覽
不快二年冬侍軒之暇載筆之餘偶步庭除病其蔽翳
因命斧斤將治其蕪沈吟良久乃用申誡且謂其徒曰
礪爾器用端爾瞻視謹爾操執慎爾區分其有質微而
葉環笨□者出之從風而不能自正者去之大而倚者
去之翳而曲者去之竅而不能笙簧之用者去之挺而
不能栖鸞鳳者去之其有羣居不亂獨立自持振風發
屋不為之傾大旱乾物不為之瘁堅可以配松柏勁可
以凌霜雪密可以泊晴烟疎可以漏霄月嬋娟可玩勁
挺不回爾其保之既而芟剪成功繁蕪交盡去者存者
邪正乃分不浃旬扶疎一林歴歴可觀有清風澡慮之
效無蔽日朋奸之譏檀欒風生韻合宫徵君子是以知
竹箭之美實資科别之功即其地不俟言而詳矣或以
斯為小可以伸之以紀一時之妙廣而述之(劉寬夫)竹之
始生一寸之萌耳而節葉具焉自蜩腹蛇蚹以至于劍
拔十尋者生而有之也今畫者乃節節而為之葉葉而
累之豈復有竹乎故畫竹必先有成竹于胸中執筆熟
視乃見其所欲畫者急起從之振筆直寫以追其所見
如兔起鶻落少縱則逝矣與可之教予如此予不能然
也而心識其所以然而不能然者内外不一心手不相
應不學之過也故凡有見于中而操之不熟者平居自
視了然而臨事忽焉喪之豈獨竹乎子由為墨竹賦以
遺與可曰庖丁解牛者也而養生者取之輪扁斵輪者也
而讀書者與之今夫夫子之托於斯竹也而予以為有
道者則非耶子由未嘗畫也故得其意而已若予者豈
徒得其意并得其法與可畫竹初不自貴重四方之人
持縑素以請者足相躡于其門與可厭之投之地而罵
曰吾將以為韈士大夫傳之以為口實及與可自洋州
還而余為徐州與可以書遺予曰近語士大夫吾墨竹
一派近在彭城可往求之韈材當萃于子矣書尾復寫
一詩其略曰擬將一段鵝溪絹掃取寒梢萬尺長予謂
竹長萬尺當用絹二百五十疋知公倦于筆硯願得此
絹而已與可無以荅則曰吾言妄矣世豈有萬尺之竹
也哉余因而荅其詩曰世間亦有千尋竹月落空庭影
許長與可笑曰蘇子辨則辨矣然二百五十疋吾將買
田而歸老焉因以所畫篔簹谷偃竹遺予曰此竹數寸
耳而有萬尺之勢篔簹谷在洋州與可嘗令予作洋州
三十咏篔簹谷其一也余詩云漢川修竹賤如蓬斤斧
何曾赦籜龍料得清貧饞太守渭川千畝在胸中與可
是日與其妻遊谷中燒筍晚食發函得詩失笑噴飯滿
案元豐二年正月二十日與可殁于陳州是歲七月七
日余在湖州曝書畫見此竹廢卷而哭失聲焉昔曹孟
德祭喬公文有車過腹痛之語而予亦載與可疇昔戲
笑之言者以見與可與予親厚無間如此也(子瞻)濟南李
文叔為太學正得于經衢之西輸直于官而居之治其
南軒地植竹砌旁而名其堂曰有竹榜諸棟間又為之
記于壁率午歸自太學則坐堂中掃地置筆硯呻吟策
牘為文章如繭抽緒如山蒸雲如泉出流如春至草木
發須臾盈卷軸門窗几席婢僕犬馬目前之物有一可
指無不論說形容強嘲而故許之以致其欣悦而于竹
尤數數也顧其地狭而卑天雨榛穢蜘蛛之織河柳兔
葵之所交横而蒙翳人不知其竹也有過者文叔必顧
堂下而語之讀壁間記仰棟而指其榜曰吾固詔客矣
客囅然而笑曰今夫渭川之千畝淇園之林與南山之
參天而蔽日者其大若杯若盂若桐梓之軀其膠漆嵌
巖之上而臨百仞之淵不特出屋簷而摩墻堵也莫春
者春雷隱隱萬笴奮角如犀角作籜解而出碧一日百
尺彌望不可以極于時刀斧之取材度徑圍而得之大
小齊一西轉笆笮南引江漢浮渭而亂河囷束簰屬而
下者為筒為竿為屋椽揵菑千丈之笮徧國之藩籬是
賴與竅而比於律吕以悲哀娛耳者聲音滿天地也視
其旁之人室廬竹也器用竹也樵而薪者竹也以貿米
鹽而出之其隣境者竹也夫此人豈知竹之愛翛然而
喜諄諄然語人而以誇之曰吾居有竹也哉文叔亦囅
然而笑曰不然夫物安知有貴賤之所常在玉之美而
藍田以抵鵲沈為美木而交趾以為槃石彘白鷴錦雞
山中以醯腊而貴人以百金致茗以為弼而胡人以為
佩夫物固有以多為賤而以少為貴者今夫王城之廣
大九塗四達三門十二陌坊之棋置上自王侯至于百
姓庶民宫接而垣比車馬之所騰人氣之所蒸囂塵百
里欲求尺寸之地以休逸而莫之致而貪者置圊無隙
况於其他哉然則環堵不容丈而有竹如吾堂者不知
能幾人也則予所以揭之于棟而名之書諸壁而記之
翛然而喜諄諄然語客以誇之不亦可哉且竹之美昔
人以比德松柏冬夏青青君子之所獨也以夫少為貴
者之使得見夫渭川淇園與南山之蒼蔚者而遊其間
雖多固不可賤也夫多猶不可賤又况其少哉客唯唯
雖然吾聞昔王子猷好竹嘗曰安可一日無此君聞吳
中士大夫家有好竹欲觀之徑往坐竹下嘯咏良久主
人欲留而不可將出主人閉戶因盡歡而返今文叔居
有竹文叔嫂亦當洒掃儲具請不速客客將造門坐堂
上不去曰竹固招我(晁補之)永嘉吳公叔清曠簡遠望之
皎然如雪山倚空落月滿屋梁也趯然如瓊田之鶴阿
閣之鸞鳳也蕭然如馭風騎氣飲沆瀣而遊汗漫也予
頃識之湘中一見定交脱帽痛飲談詩論文俗士或疑
其異或信其真公叔不知也今年四月予来為邑于斯
吳公叔賓贊洪甫相見說湘中事予盖老且朽病折腰
走階下非其好也公叔復呼酒濯余之泥塗塵沙夜遇
半月在牖戶荷風飄然從東湖之東度水而至公叔與
予皆大醉矣公叔起曰吾有竹所予盍為我記之予曰
奚而名也公叔曰不聞王子猷之不問主人徑造竹所
乎予曰記之易耳雖然此非公叔事也乃楊子事也楊
子將為子猷之徑但未知今之主人與昔之主人何如
耳公叔大笑曰王茂洪不云乎元規若来吾便角巾還
第(誠齋)皮日休與杜甫作詩皆有綠沈語故後人以竹名
綠沈老杜云雨抛金鎖甲苔卧綠沈槍皮日休云一架
三百本綠沈森冥冥(詩話)唐李益詩云開簾風動竹疑是
故人来後人以竹為故人亦猶王子猷以竹為此君
劉禹錫以舊有竹枝歌其歌陋乃作竹枝曲九章由是
盛傳于貞元元和間東坡云竹枝歌本楚聲幽怨惻
怛若有深悲者夫傷二妃而哀屈原思懷王而憐項羽
此亦楚人之意(並詩話)翠葆隨風金戛動日(謝眺)
賦詠祖
五言散句
竹深留客處(杜甫)美花多映竹
野外堂依竹竹日淨暉暉
修竹不受暑花亞欲移竹
愛竹遺兒書霜埋雪竹根
種竹交加翠竹光團野色
叢篁低地碧竹送清溪月
竹高鳴翡翠竹細野池幽
秋竹映疎花竹影金瑣碎(韓退之)
窗竹夜鳴秋竹影掃秋月
嫩籜筠粉暗(歐陽永叔)粉籜春苞解
雪節貫霜根(東坡)解籜呈新綠
作龍還葛水為馬向并州(梁元帝)
含風自颭颭負雪亦猗猗(齊虞羲)
夜條風淅淅晚葉露凄凄(謝眺)
無人賞高節徒自抱貞心(沈約)
南條交北葉新筍雜故枝(江洪)
萌開籜已垂結葉如成枝(劉孝先)
誰能製長笛當為玉龍吟
綠竹影參差葳蕤帶曲池(陳賀楯)
勿嫌鳳不至終當待聖明(劉孝威)
味苦夏蟲避叢卑春鳥疑(杜少陵)
為問南溪竹抽梢合過墻
我有江隂竹能令朱夏寒
伐竹者誰子悲歌上雲梯
高節人相重虚心世所知(張九齡)
露滌松粉節風搖青玉枝(禹錫)
何處聞秋聲蕭蕭北窗下(太白)
扶疎多透日零落未成叢(元稹)
嫩節留餘籜新叢出舊闌(王維)
朝烟生密翠晚影漏餘明(聖俞)
竹比君子德猗猗寒更綠(永叔)
愛此孤生竹碧葉琅玕柯(聖俞)
風稍千纛亂月影萬夫長(東坡)
蕭騷寒雨夜敲戛晚風時(杜甫)
能識凌冬性知有歲寒心(虞世南)
逸籜分苦節輕筠抱虚心(柳宗元)
叢長傲霜雪根瘦恥泥塗(蘇軾)
國節還同我虚心欲待誰(許書)
粉膩蟲難篆叢疎鳥易窺(唐許書)
筍補疎邊竹花藏密處枝(紉蘭)
後茁碧含蘚厥包黃帶沙(徐竹隠)
七言散句
錦竹亭亭出縣高(杜甫)
蘢竹和煙滴露梢
風含綠篠娟娟淨
好風涼月滿松隂(香山)
誰家多竹門可欵(文公)
千株玉槊攙空立(東坡)
醉裏曾看碧玉泉
一林瘦竹吾菟裘
翠竹梢雲自結叢輕花嫩筍欲凌空(張正見)
寂寞孤燈愁不寐蕭蕭風竹夜窗寒(武元衡)
只須伐竹開荒徑拄杖看花聽馬嘶
江深竹淨兩三家多是紅花映白花
子猷去後知音少粉節霜痕漫歲寒(羅隱)
此君若欲長相見政事堂前有舊林(許渾)
無端種在幽寒處衆鳥嫌寒鳳未知(薛能)
祇應更使伶倫見寫盡雌雄雙鳳鳴(宗元)
遠愛檀欒碧徑開荷錢乘雨點蒼苔(聖俞)
龍孫已見多竒節鳳實新生入翠枝
西園不宿還堪恨辜負夜窗風雨聲(王元之)
先出烟姿還雅淡削開龍影起幽蟠(韓忠獻)
不雜囂塵多冷淡飽經霜雪越精神
清風掠地秋先到赤日行天午不知(山谷)
寺籬斜夹千梢翠山磴深穿萬籜乾(和靖)
數聲野鶴無尋處只在樓西有竹家(趙紫芝)
秤停闌檻多栽竹料理陂塘旋放荷(吳皆山)
秋聲来處無尋覓只在窗前竹葉間(俞匝溪)
疎竹生孫初上坂矮松種子欲凌霄(朱湛虚)
五言古詩
筍添南階竹日日成清閟縹節已儲霜黃苞猶揜翠出
闌抽五六當戶羅三四高標陵秋嚴貞色奪春媚稀生
巧補林併出疑爭地縦横乍依木爛漫忽無次風枝未
飄吹露粉先含淚何人可移玩清景空瞪視(退之)
野竹攢石生含烟映江島翠色落波深虚聲帶寒早龍
吟曾未聽鳳曲吹應好不覺蒲柳彫貞心常自保(太白)
兹軒最洒落歴歴種琅玕正晝薄雲稀蕭蕭風雨寒翠
隂涼宴坐疎韻成清歡錦籜裁夏扇玉筍供春盤晴蝸
潛葉底暝雀投林端幽興遇物惬高懷隨處安且免一
日無何須千畝寬(温公)
花妍兒女姿零落一何速竹比君子德猗猗寒更綠京
師多名園車馬紛馳逐春風紅紫時見此蒼翠玉凌亂
迸青苔蕭疎拂華屋森森日影閒濯濯生意足幸此供
清賞寧辭薦芳醁黃昏人去鎖空廊枝上月眀春鳥宿
(歐公)
寧可食無肉不可居無竹無肉令人瘦無竹令人俗人
瘦尚可肥人俗不可醫旁人笑此言似高還似癡若對
此君仍大嚼世間那有揚州鶴(東坡)
野次小崢嶸幽篁相依綠阿童三尺箠御此老觳&KR1100;石
吾甚愛之勿遣牛礪角牛礪角尚可牛鬭殘吾竹(山谷)
今日南風来吹斷庭前竹低昂中音律甲刃紛相觸蕭
然風雪意可折不可辱風霽竹亦回猗猗散青玉故山
今何有秋雨荒松菊此君知健否歸掃三徑綠(東坡)
五言古詩散聯
貞榦障曲砌翠節負寒霜拂牖分雲影臨池待鳳皇(唐太)
(宗)
小者截漁竿大者編茅屋勿作篲與箕而令糞土辱(香山)
封以梁園土澆之清泉水得此色不移凌空勢方起(許渾)
龍鍾生南嶽孤翠欝亭亭峯嶺上叢翠烟雨下微冥(元稹)
昔公憐我直比之秋竹竿秋来苦相憶種竹廳前看
慈竹不外長密比青瑶華矛攢有森束玉粒無蹉跎纖
粉妍膩質細瓊支翠柯亭亭霄漢近藹藹雨露多
其誰賞高節祇自保孤根密榦青杠直危梢翠纛翻(宋景)
(文)
梢弱煙纔足筠浮粉未乾花隂照流水迸節犯朱闌
新筍漸盈尺新枝已鋪瓦燕雀勿相驚深沈似隆夏
世皆笑幽獨可不少自貶種竹南軒間亦足以相檢况
兹歲華晚衆卉日彫斂清節良自如栽培匪為諂
古寺帶修岡青葱萬竿玉春梢長舊枝夏雨濕新綠(聖俞)
晉人遁竹林所以避亂世唐士隱竹溪所以養高致(富文)
(忠)
五言絶句
無塵終不掃有鳥莫令彈若要添風月應除數十竿(韓文)
(公)
竹洞何年有公初斫竹開洞門無鎖鑰俗客不曾来
藹藹溪流漫梢梢岸篠長穿沙碧榦淨落水繫苞香
蒼梧千載後班竹對湘沅欲識湘妃怨枝枝滿淚痕(劉長)
(卿)
蕭蕭凌霜雪濃翠異三湘疎影月移壁寒聲風滿堂(朱文)
(公)
種竹宫墻隂經年但憔悴故園新綠多宿榦轉蒼翠
凜凜冰霜節修修玉雪身便無文與可自有月傳神(誠齋)
體方如就矩榦直匪從繩杖有削圓厄提攜先摸稜(放翁)
五言八句
綠竹半含籜新梢纔出墻色侵書帙晩隂過酒尊涼雨
洗涓涓淨風吹細細香但令無剪伐會見拂雲長(少陵)
微風驚暮坐臨牖思悠哉開門風動竹疑是故人来時
滴枝上露稍沾階下苔幸當一入幌為拂素琴埃(李益)
東隣誰種竹偏稱長官心月上分清影風来惠好音低
枝疑見接迸筍似相尋多謝此君意墻頭誘我吟(王元之)
森然幾竿竹密密茂成林半室生清興一窗餘午隂俗
物不到眼好書還上心底事忘羈旅此君同此襟(楊盈川)
五言近體(附散聯)
江西瀟洒地本自與君宜固節還同我虚心欲待誰澗
泉旁借響山水共含滋粉膩蟲難篆叢疎鳥易窺遊邊
曾結念到此數題詩莫恨成龍晚成龍自有時(唐許書)
歲月人間促烟霞此地多殷勤竹林寺更得幾回過(朱放)
擢翠向人孤潭潭省署虚雨餘秋更晚風月共蕭疎(石曼)
(卿)
小桃遮不得深草放教青影射池光冷聲敲鶴夢驚(張忠)
(定)
秋来初種竹憔悴不成林復此雪霜晚空驚孤直心如
何沾瑞露似欲慰窮隂(劉原父)
不求丹鳳食不學景龍吟自有慈仁意相依歲月深潛
符君子道可愧世人心(王逢原)
松隂半壇日竹聲一檻秋每番看鶴過疑似有仙遊(賈似)
(道)
挺挺霜中節沈沈日下隂試裁蒼玉管吹作紫鸞音(斯菴)
七言古體
王師學琴二十年響如清花落澗泉滿堂洗盡琵琶耳
請君停手恐斷絃神人傳書道人命死生貴賤如看鏡
晩知直語獨憎嫌深藏幽寺聽鐘磬有酒如澠客滿門
不可一日無此君當時手栽數寸碧聲挟風雨今連雲
此君傾盖如故舊骨相竒怪清且秀程嬰杵臼立孤難
伯夷叔齊採薇瘦霜鐘堂上美秋月微風入絃此君說
公家周彦筆如椽此君語意當能傳(山谷)
七言絶句
華軒藹藹他年到錦竹亭亭出縣高江上舍前無此物
幸分蒼翠拂波濤(少陵)
負郭依山一徑深萬竿如束翠沈沈從来愛物多成癖
辛苦移家為竹林(李涉)
竹裏編茅倚石門竹莖疎處見前村閑眠盡日無人到
自有春風為掃門
溪上殘春黃鳥稀辛夷花盡杏花飛始憐幽竹山窗下
不改青隂待我歸(錢起)
不用山僧供帳迎世間無此竹風清獨拳一手支頤卧
偷眼看雲生未生(葛敏修)
晚節先生道轉孤歲寒惟有竹相娛麄材杜牧真堪笑
喚作軍中十萬夫
寄語菴前抱節君與君到處合相親寫真雖是文夫子
我亦真堂作記人(東坡)
萬木蕭疎怯歲寒子猷相見喜平安世間寧有揚州鶴
休訝平生向食難(王梅溪)
東風弄巧補殘山一夜吹添玉幾竿半脱錦衣猶半著
籜龍未信怯春寒(誠齋)
一抹輕烟隔小橋新篁搖翠兩三梢惜春不覺歸来晚
花壓重門帶月敲(趙信菴)
風竹蕭蕭梧葉黃相思寸寸斷人腸一聲塞管来何處
鴈帶秋聲入故鄉
編茅為屋竹為椽屋上青山屋下泉半掩柴門人不見
老牛將犢傍籬眠(吳履齋)
鳳尾森森半已舒玳文滴瀝盡難知虚心不貯相思恨
還作風流向綺䟽(方伯謨)
盧仝茅屋面桃李杜老草堂依柳梅我欲四時相照映
小窗時對此君開(徐竹隱)
解籜新篁不自持嬋娟已有歲寒姿要看凛凛霜前意
須待秋風粉落時(任斯菴)
瘦削嶔﨑向小岑分行種竹未成林丁寧莫伐春来筍
留與新梢補缺隂(名賢集)
一别虞妃去未還愁雲空鎖九疑山世間多少相思淚
洒徧修篁染不斑(易元矩)
渭川未暇栽千畝庭檻聊須種數根敢愛深秋羣木脱
獨欺風雨戰黃昏(厲小山)
蟄宫驚起兩龍角蛟室未呈雙水犀同本君為分魯衛
清風應不愧夷齊(樓□媿)
七言八句
乍見凌雲飄粉籜須知礙石作盤根細看枝上蟬吟處
猶是筍時蟲蝕痕月送綠隂斜上砌露凝寒色濕遮門
列仙終日逍遥地鳥雀潛来不敢喧(方干)
宜煙宜雨又宜風拂水藏村又間松移得蕭騷從遠寺
洗来疎淨見前峯侵階蘚拆春芽迸繞徑莎微夏蔭濃
無賴杏花多意緒數枝穿翠好相容(鄭谷)
借居未定先栽竹為愛疎森與薄隂一日暫無便鄙吝
數竿雖少亦蕭森窗間對了添詩料郭外移来費俸金
自笑明年何處在虚簷風至且披襟(劉後村)
樂府祖
水龍吟
楚山修竹如雲異材秀出千林表龍鬚半剪鳳膺微長
玉肌勻繞木落淮南雨晴雲夢月眀風裊自中郎不見
桓伊去後知辜負秋多少聞道嶺南太守後堂深綠
珠嬌小綺窗學弄梁州初徧霓裳未了嚼徵含宫泛商
流羽一聲雲杪看使君洗淨蠻風瘴雨作霜天曉(東坡)
朝中措
龍孫脱穎破苔痕英氣欲凌雲深處未須留客春風自
掩柴門蒲團宴坐輕敲茶臼細撲爐熏彈到琴心三
叠鷓鴣啼傍黃昏(馬古洲)
謁金門
西風竹吹入翠煙斜矗紅小闌干知幾曲聲聲敲碧玉
窗下鳳臺銀燭斷夢已驚難續曾伴去年庭下菊夜
闌聽雨宿(陳東甫)
沁園春
竹焉美哉愛竹者誰曰君子歟向佳山水處築宫一畝
好風烟裡種玉千株朝引輕霏夕延涼月此外塵埃一
點無須知道自樂其樂吾愛吾廬竹之清也何如應
料得詩人情矣乎况滿庭秀色對拈彩筆半窗涼影伴
讀殘書休說龍吟莫言鳳嘯且道高標誰勝渠君試看正
繞坡雲氣似渭川圖(嚴三休)
全芳備祖後集卷十六
