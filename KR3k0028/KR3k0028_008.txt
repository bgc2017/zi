全芳備祖前集卷八宋陳景沂撰
花部
桃花(桃木附)
事實祖
碎錄
桃之夭夭灼灼其華華如桃李園有桃(俱毛詩)仲春
之月桃始華(記月令)
紀要
漢武帝上林苑有緗桃紫文桃金城桃霜桃(西京雜記)漢明
帝常山獻巨桃核其桃霜下花至暑方熟使植園林(西京)
(雜記)李將軍恂恂如鄙人口不能出詞及死之日天下知
與不知皆為涕泣彼其中心誠信于士大夫也詩曰桃
李不言下自成蹊此言雖小可以喻大(李廣傳)潘岳為河
陽令栽桃李號河陽滿縣花北齊盧士琛妻崔氏有
文學春日以桃花和雪與兒洗面云取白雪與兒洗面
作光悦取紅花與兒洗面作妍華明皇時禁苑中有
千葉桃盛開帝與貴妃日夕宴花下帝曰不獨萱草忘
憂此花亦能銷恨(開元遺事)清明日崔護獨游都城南得居
人莊叩門求飲有女子開門以盂水飲及来歲清明護
往則門已扄鎻題曰去年今日此門中人面桃花相映
紅人面不知何處去桃花依舊笑春風后日復往聞哭
聲一老父曰子非崔護耶吾女比見桃花詩句絶食而
卒崔亦感慟大呼曰某在此女遂復生(麗情集)石曼卿通
判海州以山路高岐人路不通略無花卉點綴照映使
人以泥裹桃仁抛擲於山嶺上一二歲間花發滿山爛
如錦繡(談園)
雜著
晉太元中武陵人捕漁為業緣溪行忘路之遠近忽逢桃
花林夾岸數百步中無雜樹芳草鮮美落英繽紛漁人
甚異之復前行欲窮其林林盡水源便得一山山有小
口髣髴若有光便捨舟從口入初極狭纔通人復行數
十步豁然開敞土地平曠屋舍儼然有良田美池桑
竹之屬阡陌交通雞犬相聞其中往来種作男女衣
著悉如外人黃髮垂髫並怡然自樂見漁人乃大驚
問所從来具答云便要還家為設酒殺雞作食村中聞
有此人咸来問訊自云先世避秦時亂率妻子邑人來此
絶境不復出焉遂與外人間隔問今是何世乃不知有
漢何論魏晉此人一一為其言所聞皆歎惋餘人各復
延至其家皆出酒食停數日辭去此中人語云不足為
外人道也既出得其船便取向路處處誌之及郡下詣
太守說如此太守即遣人隨其往尋向所誌遂迷不復
得路南陽劉子驥高尚士也聞之欣然欲往未果尋病
終後無問津者(元亮桃源記)劉禹錫元和十四年自潮州召
至京師贈諸君子看花詩云紫陌紅塵拂面来無人
不道看花回玄都觀裏桃千樹盡是劉郎去後栽後再
游玄都觀絶句并序云余正元二十一年為屯田員外来
時此觀猶未有花是歲出牧連州貶潮州司馬居十有
一年召至京師人皆言有道士手植仙桃滿觀如紅霞
遂有前篇以誌一時之事旋又出牧今十有四年復
為主客郎中重游玄都蕩然無復一株惟兔葵燕麥
動搖春風耳因再題二十八字以俟後游時太和二年
五月也詩曰百畝庭中半是苔桃花净盡菜花開種桃
道士歸何處前度劉郎今又来(文集)王得臣云禹錫入為
主客郎中復作玄都觀詩且言始謫十年玄都道士植
桃甚盛若霞又十四年過之無復一存惟兔葵燕麥動
搖春風耳以詆貴近聞者每薄其行(塵史)惟園有桃惟山
有叢丹葩擎露紫葉繞風引霧如電映烟成虹伊春之
秀乃華之宗(江淹山桃頌)余嘗慕宋廣平之為相貞姿勁質
剛態毅状疑其鐡腸與石心不解吐婉媚辭然覩其文
而有梅花賦清便富豔得南朝徐庾體殊不類其為人
也後蘇相公味道稱之廣平之名遂振嗚呼夫廣平之
才不為是賦則蘇公果暇知其人哉然廣平困於窮阨
於躓強為是賦也耶日休於文尚矣狀花卉體風物非
有所諷輒抑而不發因感發廣平之所作復為桃花賦
其詞曰伊祈氏之作春也有豔外之豔華中之華衆木
不得融為桃花厥花伊何其美實多常隸衆芳緣餙陽
和開破嫩萼壓低柔柯其色則不淡不深素練輕
茜玉顔半酡若夫美景妍時春含曉滋密如不榦繁若
無枝妍妍婉婉夭夭怡怡或俯者若想或閉者如癡或
向者如步或倚者如疲或溫馨而不可熏或婑媠而莫
容持或幽柔而旁午或撦冶而倒披或翹矣如朢或凝
然若思或奕偞以作態或窈窕以騁姿日將明兮似喜
天將惨兮若悲近榆錢兮粧翠靨映楊柳兮顰愁眉輕
狂施裳動則裊香宛若鄭袖初見吳王夜景皎潔閧然
秀發又若嫦娥欲奔明月蝶散蜂寂當閨脈脈又若妲
己未聞裂帛或開故楚豔豔春曙又若息媯含情不語
或臨金塘或交綺井又若西子浣紗見影玉露厭浥妖
紅墜濕又若驪姬將譛而泣或在水濱或臨江浦又若
神女見鄭交甫或臨廣筵或當高會又若韓娥將歌歛
態微動輕風婆娑暖紅又若飛燕舞於掌中半霑斜吹
或動或止又若文姬將賦而思丰茸旖旎互交逓倚又
若麗華侍燕初醉狂風猛雨一陣紅去又若褒姒初隨
戎虜滿地春色階前砌側又若戚姬死于鞠域花品之
中此花最異以衆為繁以多見鄙自是物情非關春意
若氏族之斥素流品秩之卑寒士他目則目他耳則耳
或以昵而稱珍或以疎而見責或有實而花乖或有花
而實悴其花可以暢君之心目其實可以充君之口腹
匪乎兹花他則碌碌我欲修花品以此花為第一懼俗
情之横議我曰不然為之則已我目吾目我耳吾耳妍
媸决乎口取舍斷于志豈于草木之獨然信為國兮如
此(皮日休桃花賦并序)
桃木
碎錄
玉衡星散為桃(春秋運斗樞)插桃于戶連灰其下童子入不
畏而鬼畏之是鬼知不如童子也(莊子)桃茢以除不祥茢
苔也今人以桃枝灑地以辟惡(侯鯖錄)刻桃李為符(明堂)桃
者五木之精也厭伏邪氣桃之精生在鬼門以制百鬼
故今作桃枝人以著門以厭邪此仙木也(典術)孤桃枝之
券令雞夜鳴(注)取孤桃南北行枝長三尺折以為券塗
以三歲雄雞血夜安栖下則鳴(淮南畢方術)
紀要
黃帝書稱上古之時有兄弟二人荼與鬱律度朔山上
桃樹下簡百鬼妄禍人則縳以葦索執以食虎於是縣
官以臘除夕飾桃人垂葦索畫虎於門效前事也(風俗通)
老子西游省太真王母共食碧桃紫李(尹喜内傳)孟嘗君將
入秦蘇秦往見孟嘗君曰人事者吾已知之所未聞者
獨鬼事耳秦曰臣之来固且以鬼事見君矣臣来過淄
水上有土偶人焉與桃梗相與語桃梗謂土偶人曰子
西岸之土也&KR1256;子以為人至歲八月降雨下淄水至則
子殘矣土偶曰不然吾西岸之土殘則復西岸耳子東
園之桃梗也刻削子以為人降雨下淄水至流子而去
則子渫渫然將何如今秦無厭之國譬如虎口而君入
之則臣不知君所如矣孟嘗君乃止(戰國策)
賦咏祖
五言散句
山桃發紅萼(謝靈運)花蹊傳樹綠(唐太宗)
紅入桃花嫩(杜甫)豔陽桃李節
三月桃花浪桃隂想舊蹊
栽桃爛漫紅五桃新作花(王維)
火繞緋桃塢(杜牧)嶺桃紅錦豔
桃枝綴紅捲(韓文公)桃源識故蹊(劉長卿)
桃源迷舊路桃花色欲醉
桃花御溝裏
初桃麗新彩照地吐其芳(梁簡文帝)
向日分千笑迎風共一香(唐太宗)
敷水小橋紅涓涓照露叢(温飛卿)
花在新樓空年年依舊紅(許渾)
偶蒙春風榮生此豔陽質(李白)
桃生樹婆娑枝葉四向多(張籍)
小桃知客意春盡始開花(杜甫)
曾與千歲人安得千歲實(聖俞)
種桃西庭下有意延東風
浮花出晚水苦節凌霜枝(張芸叟)
争開不待葉密綴欲無條(東坡)
七言散句
短短桃花臨水岸(杜甫)
輕薄桃花逐水流
夾岸桃花錦浪生(李白)
桃花亂落如紅雨(李賀)
剪綃裁錦一重重(樂天)
華陽觀裏仙桃發
桃花百媚如欲語(温飛卿)
桃花點地紅斑斑(高適)
竹外桃花三兩枝(東坡)
桃花氣煖眼如醉
桃花不逐溪流水晉客無因入洞来(杜牧)
河陽縣裏雖無數濯錦江邊未滿園(杜甫)
江上人家桃樹枝春寒細雨出疎籬
忠州且作三年計種杏栽桃擬待花(白樂天)
日莫殘紅空滿地無人解惜為誰開
還向萬莖深竹裏一枝斜卧碧流中(元稹)
僧虔蜜炬高三尺莫惜連宵照露叢(温庭筠)
重門深鎖無尋處惟有碧桃千樹花(郎士元)
桃花盡日隨流水洞在清溪何處邊(張顛)
妃子紅酣對此君風流如在武陵春(白氏集)
母家井上瑶池品先得春風一面粧(石曼卿)
綠萼紅葩晚態新風流如陣戰愁人(种明逸)
雪裏花開人未知摘来相顧共驚疑(歐陽公)
草上紅多枝上稀芳條紅萼憶来時
年年二月賣花天惟有山桃偏占先(梅聖俞)
十月江南號小春新陽已放一枝新(張芸叟)
雙桃載罷還惆悵憶昨淮陽舊種花(張文潜)
劉郎想到長安日葵麥風前一嘆嗟
人間日月知多少坐見桃花爛漫時(劉原父)
可笑夭桃奈風雪山家牆外見疎紅(蔡君謨)
樹正含芳酒正醅熙熙為爾醉春臺(陶弼)
三月宫桃滿上林一花千萼費春心
自是粉圍人未識莫因花晚笑春風(王岐公)
莫向東風恨開晚鳳城猶有未歸人
春風過柳綠如線晴日蒸桃出小紅(王介甫)
漁郎更覓桃源路恰是人間别有天(朱文公)
小桃洗面添光澤未點烟脂已自紅(竹隠)
世間是色皆為妄只合去桃單種松(趙竹所)
小桃自與春風惡花不隨人獨下樓(芳廷子)
桃源自有長生路却是秦皇不得知(元次山)
五言古詩
吳地桑葉綠吴蠺已二眠我家寄東魯誰種龜隂田春
事已不及江行復茫然南風吹歸心飛堕酒樓前樓東
一樹桃枝葉拂青烟此樹我所種别来向三年桃今與
樓齊我行尚未旋嬌女字平陽折花倚桃邊折花不見
我淚下如流泉小兒名伯禽與姊亦齊肩雙行桃樹下
撫背復誰憐念此失次序肝腸日憂煎裂素寫遠意因
之汶陽川(李白寄二子)
五言古詩散聫
桃花開東園含笑誇白日偶蒙春風榮生此豔陽質(李白)
食桃種其核一年核生芽二年長枝葉三年桃有花(樂天)
行逢二三月九州花相映川原曉服鮮桃李晨粧靚
已謝西王苑復揖緌山枝聊逢賞者愛栖址傍蓮池(任昉)
去鄊丹在臉還鄉雪垂領溪山尚能憶兒童謾不省
桃花女昭君服飾靚以豐徘徊顧香影似為悦已容數
枝有餘妍窈窕禁省中(韓子蒼)
五言絶句
禾黍不陽豔競栽桃李春翻令力耕者半作賣花人(鄭谷)
殘月迷春曉桃花怯夜寒何人未粧洗先傍玉闌干(崔德)
(符)
五言八句
初桃麗新彩照地吐其芳枝間留紫燕葉底發輕香飛
花入露井交榦拂華堂若映窗前柳端疑紅粉粧(簡文帝)
江銜洞庭急君山屹半川别知江有國大率水多仙環
繞八百里洪濛十萬年晚春桃正碧南客曉浮船(陳肥遯)
五言律詩散聫
在處飄紅雨臨窗照夕陽何時清禁裏一笑伴仙郎(王梅)
(溪)
七言古詩
神仙有無何渺茫桃源之說誠荒唐流水盤回山百轉
生綃數幅垂中堂武陵太守好事者題緘遠寄南宫下
南宫先生欣得之波濤入筆驅文詞文工畫妙各臻極
異境恍惚移於斯架岩鑿谷開宫室樓屋連牆千萬日
嬴顛劉蹶了不聞地折天分非所恤種桃處處俱開花
川原遠近蒸紅霞初来猶自念鄉邑歲久此地還成家
漁舟之子来何所物色相猜更問語大蛇中斷喪前生
羣馬南渡開新主聽終詞絶共凄然自說經今六百年
當時萬事皆眼見不知幾許猶流傳争持酒食来相饋
禮數不同樽爼異月明伴宿玉堂空骨冷魂清無夢寐
夜半金雞啁哳鳴火輪飛出客心驚人間有累不可住
依然離别難為情船開棹進一回顧萬里蒼蒼烟水暮
世俗寧知偽與真至今傳者武陵人(韓退之)
望夷宫中鹿為馬秦人半死長城下避世不獨商山翁
亦有桃源種桃者一来種桃不計春采花食實枝為薪
兒孫生長與世隔如有父子無君臣漁郎放舟迷遠近
花間忽見驚相問世上空疑古有秦山中豈料今為晉
聞道長安吹戰塵春風回首一沾巾重華一去寧復得
天下紛紛經幾秦(王介甫)
神仙擁出蓬莱宫羅幃繡幕圍香風雲鬟繞繞梳翡翠
頳顔滴滴勻猩紅千嬌百媚粲相逐爛醉芳春逞芳馥
朝陽影裏粲瓊紅辰霞香中咽寒玉承恩侍宴青帝前
錦衣半脫酣晝眠鶯鶯燕燕扶不起巧呼苦喚殊可憐
傍闌無力嬌欲語花羣本是桃源女幾年流水飯胡麻
今在武陵溪上住(趙福元)
誰家有女腰如束雙眸剪水肌凝玉褪紅香汗濕鮫綃
低壓嬌花鬢雲綠春光㶑灔春晝長春風撲面春花香
一聲環珮鳴丁當自臨鸞鏡勻新粧(趙信庵)
七言古詩散聫
小徑升堂舊不斜五株桃樹亦從遮高秋總餽貧人食
来歲還舒滿眼花(杜甫)
山桃紅花滿上頭蜀江春水拍山流花紅易衰如郎意
水流無限似儂愁(劉禹錫)
南家桃樹深紅色日照霞光看不得樹小花狂風易吹
一夜風吹滿牆北(元稹)
緋桃一樹獨後發意若待我留芳菲清香嫩葉含不吐
日日怪我来何遲(歐陽公)
七言絶句
奉乞栽桃一百根春前為近浣花村河陽縣裏雖無數
濯錦江邊未滿園(杜甫)
黃師塔前江水東春光懶困傍微風桃花一簇開無主
可愛深紅映淺紅
百葉霜桃晚更紅臨窗映竹見玲瓏應知侍史歸天上
故伴仙郎宿禁中(韓文公)
細腰宫裏露桃新默默無言幾度春至竟息亡緣底事
可憐金谷堕樓人(杜牧)
東風漸急夕陽斜一樹夭桃數日華為惜紅芳今夜裏
不知和月落誰家(来鵠)
山桃野杏兩三栽樹樹繁花去後開今日主人相引看
誰知曾是客移来(雍陶)
天上碧桃和露種日邊紅杏倚雲栽芙蓉生在秋江上
不向東風怨未開(高蟾)
樹頭樹底覓殘紅一片西飛一片東自是桃花貪結子
却教人恨五更風(王建)
小樓一望那人家出屋香稍幾樹花只恐東風能作惡
亂紅如雨堕窗紗(劉原父)
野桃無主滿山隈仙客攜樽獨自来盡日馨香留我醉
每春顔色為誰開(王元之)
千朵穠芳倚樹斜一枝枝綴亂雲霞憑君莫厭臨風看
占斷春光是此花(向敏中)
衣裁緗纈態纖穠猶在瑶池午醉中嫌近清明時節令
趁渠新火一番紅(曾裘文)
習習香薰薄薄烟杏遲梅早不同妍山齋盡日無鶯蝶
只與幽人伴醉眠(种明遠)
雨後桃花作片飛風前柳絮點人衣春歸不用怨風雨
無雨無風春亦歸(黃静齋)
盡是劉郎手自栽劉郎去後幾番開東君有意能相顧
蛺蝶無情也不来(朱淑真)
恰匝西園一徑通幾經霜盡野塘空桃花錯認東風暖
却與芙蓉鬭小紅(趙信庵)
雙槳春風欵欵移斜陽平半落芳池不妨暫向橋邊駐
更為桃花了一詩(陳月潭)
桃源花發幾番春聞說漁郎此問津秦帝謾勞方士道
神仙已是避秦人(蕭冰崖)
七言八句
上苑夭桃自作行劉郎去後幾回芳厭從年少追新賞
閒對宫花識舊香欲贈佳人非汎洧好紉幽佩與沉湘
鶴林神女無消息為問何由返帝鄉(東坡)
七言律詩散聫
暖觸衣襟漠漠香間梅遮柳不勝芳數枝豔拂文君酒
半里紅欹宋玉牆(羅隠)
任應雨杏惜無别最與烟篁分不疎比合並饒皮博士
形相偏屬薛尚書(林和靖)
窗外既無偷實客井邊還有蠧根虫此中不是城東路
花葉低昂任曉風(名賢集)
施朱施粉色俱好傾國傾城豔不同疑是蘂宫同姊妹
一時俱肻嫁東風(邵康節)
采藥人歸聞术氣尋仙路遠夢桃花買来山釀全如水
亦解昏昏到日斜(陸云西)
欲留王母盤中核兼采秦人洞裏薪此事渺茫花笑我
不如醉賞故園春(王梅溪)
樂府祖
水調歌頭
瑶草一何碧春入武陵溪溪上桃花無數花上有黃鸝
我欲穿花尋路直入白雲深處浩氣展虹霓祇恐花深
處紅露濕人衣坐白石欹玉枕拂金徽謫仙何處無
人伴我白螺杯我為靈芝仙草不為朱唇丹臉長嘯亦
何為醉舞下山去明月逐人歸(山谷)
水龍吟
嶺梅香雪飄零盡繁杏枝頭猶未小桃一種妖嬈偏占
春工用意微噴丹砂半含朝露粉牆低倚是誰家小女
嬌癡怨别空凝睇東風裏好是佳人半醉近横波一
枝争媚玄都觀裏武陵溪上空隨流水惆悵如紅雨風
不定五更天氣念當年門裏如今陌上灑離人淚(晁端禮)
虞美人
碧桃天上栽和露不是凡花數亂山深處水縈回可惜
一枝如畫向誰開輕寒細雨情何限不道春難管為
君沉醉亦何妨只怕酒醒時候斷人腸(秦少游)
十年花底承朝露看到江南樹洛陽城裏又東風未必
桃花得似舊時紅胭脂睡起春纔好應恨人空老心
情雖在只吟詩白髮劉郎孤負可憐枝(陳去非)
點絳唇
醉漾輕舟信流引到花深處塵緣相誤無計花間住
烟水茫茫回首斜陽莫山無數亂紅如雨不記来時路
蝶戀花
穠豔嬌春春婉晚雨借風饒學得宫粧淺愛把綠眉都
不展無言脈脈情何限花下當時紅粉面凖擬新年
都向花前見争奈武陵人易散丹青傳得閨中怨(王道輔)
滿江紅
柳帶榆錢又還是清明寒食正滿園羅綺滿城簫笛花
樹看晴紅欲染遠山過雨青如滴問江南池館有誰采
江南客烏衣巷今猶昔烏衣事今難覓但年年燕子
晚烟斜日抖擻一春塵土債悲凉萬古英雄迹且芳樽
隨分趁芳時休虛擲(吴履齋)
阮郎歸
長條嫋嫋串紅綃無風時自搖十分妖豔更苗條殢春
情態嬌風影舞露痕嘲買来和蝶饒故園愁絶楚宫
腰相逢恨怎消(劉圻父)
全芳備祖前集卷八
