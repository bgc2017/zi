全芳備祖前集卷五宋陳景沂撰
花部
瓊花
事實祖
碎錄
掦州蕃釐觀即古之后土祠(廣陵志)
紀要
揚州后土廟瓊花或云自唐所植即李衛公所謂玉蘂
花也舊不可移徙今京師亦有之(宋敏求春明退朝錄)自
淮南還東平移后土廟瓊花植於濯纓亭此花天下
只一株耳永叔為揚州作無䨇亭以賞之彼土人别號
八仙花或云李衞公玉蘂花即此(劉原父詩序)瓊花惟
揚州后土廟有之其他皆八仙花近似而非鮮于子駿
詩云百蘤天下多瓊花天下希托根古靈寺地著不
可移八蓓冠羣芳一株攅萬枝(韻語陽秋)掦州后土廟
有瓊花一株潔白可愛且其樹大而花繁不知實何從
來也俗謂之瓊花因賦詩以狀其態(劉禹錫詩序)后土
廟瓊花本大而花繁天下無之孫冕過維揚使人訪之
山人謂山中甚多但歲苦樵斧野燒故木不能大而花
不能盛遂不為人所貴復傷之以詩曰可憐遐僻地常
化燎原炭其說蓋誤以聚八仙花為此花耳聚八仙花
雖類瓊花而瓊花之異者其香如蓮花清馥可愛雖剪
折之餘韻亦不減此聚八仙花之所無也昔張昌言瓊
花賦有云聚八仙之殊種玉蝴蝶之别族葉扶疎而韻
不勝色近似而香不足此善辨者(廣陵志)瓊花天下無
䨇昨因征騎侵軼或謂所存非舊疑黃冠以聚八仙補
種其處未知然否屬自合肥易鎮來此所覩郡國中聚
八仙若驟然過目大率相類及細觀熟玩不同者有三
瓊花大而瓣厚其色淡黃聚八仙花小而瓣薄其色微
青不同者一也瓊花葉柔而瑩澤聚八仙葉粗而有芒
不同者二也瓊花蘂與花平不結子而香聚八仙蘂低
於花結子而不香不同者三也余尚未敢自信嘗取花
雜示兒軰皆能識而别之始乃無疑適后土祠宇頽弊
鳩工撒舊鼎為增建時當季夏非花放之日忽一枝夐
然特開于其杪邦人競觀莫不嘉歎余生罕信竒談倘
非目擊則謂好事者誇誕今觀此靈異豈非司花之神
鑒余之信心乎故為之辨以騐來者(楊帥鄭興裔辨)余
自京口過揚州尋訪舊事知世所傳后土瓊花在今城
之蕃釐觀亟往謁蕃釐觀故瓊花猶在然余聞紹興辛
已之變金兵入揚州已揭其本而去何從復得此種也
觀壁間諸公所紀載直排世俗譌謂道士以聚八仙嗣
其名聚八仙葉瓣色香皆不類余曾不及見二花開時
類不類不得知獨怪金兵既揭其本復何從得此種也
有老道士出鬚髮皓然自言生於崇寕間今八十有六
載矣能叙今花本末余與對坐于花之亭西改容而問
道士指花之根幹而言曰此某手所培護而至此者也
指觀之大門而言曰此向之殿廬處也指所坐之亭曰
此向之無雙亭廬也花舊在無雙亭下殿西之北自紹
興十五年向龍圖子諲以殿廬地勢狹小徙置轉後則
花當殿西之南更三十一年知郡事劉澤復命移花于
殿之前即今之花處乃是歲八月十五日也初二十四
年時直花之東南離三四尺許倏然一小根枝葉日茂
其下大徑寸至其放花向背疎密移之不敢易又十一
月金兵渡淮趨揚州直入觀揭花本去其小者剪而誅
之於時某方避亂奔走初亦不知也兵既退某始以十
二月來舊地是時訓練官成平領兵馬依觀屯寨其軍
人接某曰觀主至耶瓊花已毁於兵旁有一小根微見
地而可識認非其種否某心知之難以口舌定惟告以
瓊花若剔其根皮投之火則臭達於鼻于是剔其根皮
投之火果臭達於鼻軍人皆喜歡某即默禱后土移植
之他處日往護之越明年二月既望夜中天大雷雨某
詰朝起視兩廡蚯蚓布地皆滿往所植根旁則勃然三
蘖從根發出矣自是遂條逹不已至於今三十年之久
見其婆娑偃蓋當不忘斷根時也道士既言余為之竦
然曰盛衰感應之理豈可不知其故哉夫他日不生小
根而倏然起於二十四年兆先見也去辛巳八年者以
飬穉也離離且三四尺許者不併揭也剪而復萌者終
盛也天大雷雨蚯蚓布地而三蘖勃然者蚯蚓伏深壌
陽氣驟趣之則動植俱奮也以人事言之不知趙孤漢
孤之不忘何以異是自微而存存而有立扶植成就以
至後日則程嬰丙吉之功道士宜獲其報今之享上夀
倘有相之者余恐道士死後來者無以知今花本末而
其疑不解也故序而書之其間歲月事故之參錯煩委
有可附見者悉不敢略以知其不誣若其他靈異甚多
未暇及也道士姓唐名大寕余實金華杜斿(紹興二年記)
揚州后土祠瓊花經兵火後枯而復生今歲猶盛邦
人喜之以為和平之證也乃賦之賦曰偉東南之會都
滋黑壤之饒飫萃温潤之秀氣發英華於地軸是為瓊
花異於凡木香凝媚服之蘭色瑩光明於玉托根后土
之祠擢幹蜀岡之麓曾不知其歲年以弗紀於圖籙欲
問司花之女但注詩人之目謂天下之一株冠羣葩之
芳馥豈唐昌之餘芳載後庭之遺曲者乎當其風入琳
宫春歸華屋萼折青綃色凝寒綠枝珊瑚兮鏤冰雪
蘂珠璣兮爛金粟廣庭静兮朝曦麗其纖穠仙蘂深兮
瑞露滋其芬郁瑶林挺蔥蒨之竒閬苑耀琪英之煜若
蓋而繡似璧而㲄如黃琮瑚璉璀燦于禋壇而文珠佩
環玲瓏乎衣鞠桂娥競爽借月影於冰蟾阿母來觀下
雲軿于皓鵠儷靚容於茉莉抗素馨于薝蔔笑玫瑰於
塵凡鄙荼䕷于淺俗惟水仙可並其幽閒而江梅似同
其清淑真絶代之無雙久彌芳于幽谷若乃聚八仙之
殊種玉蝴蝶之别族葉扶疎而韻不勝色近似而香不
足猶瑾瑜琬琰之温温豈碔砆堅珉之碌碌蓋妖雅争
姸者衆之所同而蠲潔尚白者我之所獨是以兵火不
能焚塵霾不能辱根常移而復還本已枯而再續疑神
物之護持偏化工之茂育抑將薦瑞于中興而致祥
於玉燭(張昌言)余聞瓊花之名甚久而未之見因觀滿
山張公所為賦如親見之不獨筆端有口幾於為花傳
神花固竒矣賦亦妙哉白樂天謂世間好物不堅牢綵
雲易散琉璃脆此花瑰麗冠絶羣品而夀乃若是物理
豈一端而已恐不屈於崇高有節婦之操不滯於榮枯
有列仙之姿孰云無知似有道者萬物得一以生一者
道之子庶青牛之遺課乎賦比物引類曲盡其妙窮神
知化而若此嗣孫齊見宰江都將鏤石以遺邦人屬予
題䟦并書其賦歸之(龍舒守吳宗旦跋)
賦詠祖
五言散句
崑山採瓊蘂可以鍊精魄
七言散句
后土祠中玉蘂花
千點真珠擎素葉一環明玉破香葩(韓魏公)
且將書寄南來雁為問瓊花果是非(陳止齋)
蘆笋滿洲銀鱠美瓊花滴露玉醅醇(葉西澗)
五言古詩
維揚一株花四海無同類年年后土祠獨此瓊瑶貴中
含冰麝芳外團蝴蝶戲酴䕷不見香芍藥慙多媚扶疎
翠蓋圍散亂真珠綴不從衆格繁自守幽姿粹嘗聞好
事家欲移京轂地既違孤潔情終誤栽培意洛陽紅牡
丹適時名轉異新榮托舊枝萬狀呈妖麗天工借顔色
深淡隨人智三春愛賞時車馬喧如市草木禀賦殊得
失豈輕議我來首見花對花聊自醉(韓魏公)
五言絶句
因此瓊花發維揚勝洛陽若無三月雨占斷一春香(俞倩)
(公)
五言八句
無䨇亭下枝密密復稀稀蚌碎珠駢出鬚牽蝶合圍會
須珍作寳常恐散成飛况值東風暮游人莫易歸(王逢原)
七言古詩
春皇自厭花多紅欲得花顔如玉容春皇青女深相得
先教臉似秋霜色乃有雪月供光星榆獻白㪷量銀漢
琉璃濕人間美玉搗作灰荆山崑山鬼神泣天上有人
名玉女投壺之外能為素姑射神人會種花先須此物
為根芽天罅地竅掬精粹蟾身驪頷偷光華其時正值
天地交二氣上下隂陽調此花孕育得其正其間邪氣
無纖毫所以其色為正色出乎其類拔乎萃一如君子
有諸内粹然其色見乎外三月將盡四月前百花開盡
春蕭然揚州日暖花開未春香不動花房閉仙掌秋高
玉露濃蛟人泣下珠璣碎黃鸝本是花間客啼盡好聲
求不得春皇費盡飬花心春風使盡開花力春歸鶯老
花始開誰人放出深閨來唐家天子太平時太真浴罷
華清池紅裳繡袂厭君眼更作地仙披羽衣麻姑睡起
蓬萊島風吹玉面秋天曉洛川女子能長生冰生肌骨
成瑶瓊褒姒不見諸侯兵盡日不笑如無情宋玉移家
安在哉東鄰不畫胭脂腮卓文君去成都速錦衣珠翠
慵裝束吹簫容貎果何如見說其人名弄玉此花莫似
武昭儀出得宫來不畫眉若比此花俱不是淫妖怪艷
丈之累一如婦人有賢德不為邪色亂正色孀居之子
能自持終身惟著大練衣又如正色立朝者不以柔媚
為姦欺以此論之乃可重人之不正將何為論色乃是
花之絶論德乃是花之傑洛陽花名古云好看花須看
揚州道君不見去年花下吹黑風霹靂閃電搜玉龍此
時半夜花光中不覺屈曲蟠長虹又不聞天上琳琅樹
生在烟霞最深處白雲枝葉白玉英此花莫是琳琅精
此花愛圓不愛缺一樹花開似明月襄王半夜指為雲
謝女黃昏吟作雪杏花俗艷梨花粗柳花細碎梅花疎
桃花不正其容冶牡丹不謹其體舒如此之類不足竒
此花之外更有誰世非紅紫不入眼江淮寂寞無人知
詩人自與花相期長告年年乞一枝(徐節孝)
君不見揚州后土惜瓊花鬼神守護祝史誇要令天下
頌無䨇掉頭不住君王家支流遠自靈源至顔色雖同
别名氏風流晩宿蝴蝶圍環&KR0008;曉聚仙人戲仙人已往
今無蹤身在花枝窈窕中似聞飲中之八仙飄飄豪氣
摩蒼穹身雖可滅名不窮魂交心與之死靡擕化為嘉
卉促膝圍春風請以此詩付守圃以告游子歸去無匆
匆(韓似山聚八仙花歌贈江淮肥遯子)
舊聞瓊花無與雙專竒擅美名此邦江南清夢入詩府
安得一念令心降去年騎鶴揚州住斗酒屢眠雲霧忩
月寒雪冷花未吐正爾俗葉凡株樁心期妙處在真實
不假羽節青霓幢今春訪花我第一自折繁枝盛翠缸
横看倒睨掉頭語前詩後賦何其哤真珠碎簇玉蝴蝶
直與八仙同一腔聞名見面足笑莞強為花辨凡愚憃
有如巨賢雜羣小望而可識為竒庬陳餘張耳信相似
一等人耳無純尨忠耶佞耶豈難别祝鮀不類關龍逄
試持此詩訊后土謂予不信如長江(方秋崖)
夢中翠鳳飛來䨇駕言后土游名邦手持玉簡判紅紫
斂衽故以詩城降粹容喜動日月角揖我入對玲瓏忩
為言瓊花近蓬閬下界久號無根樁乃今存者贋本耳
補亡以給青油幢人間識真蓋已寡載酒嘉賓寕論缸
黃冠誕譎謹勿信傳訛聽舛其言哤為花作辨誰氏子
謬妄譜入黃鍾腔耳庸目陋惑世俗其罪不能三赧憃
朱雲之孫亦竒士文有氣骨豐而庬謂瓊赤玉匪為白
不比俗論紛茸尨詩筒往來捷於響夜發嚴鼓聲逄逄
咨爾岳為謝此老壯哉寸管搖濤江
七言絶句
誰移琪樹下仙鄉二月輕冰八月霜若使夀陽公主在
自當羞見落梅粧(王元之)
春冰薄薄壓枝柯分與清香是月娥忽似寒天深澗底
老松擎雪自婆娑
淮海無䨇玉蘂花異時來自八仙家魯人未覩天中樹
乞與春風賞物華(劉原父)
無䨇亭上傳觴處最惜人歸月上時相見異鄉心欲絶
可憐花與月應知(秦太虚)
后土祠中二月暮瓊花放後有蜂來東君不怕春歸去
留待詩人一夜開(顧定宿)
凝烟欲滿讀書忩忽有瓊花樹小缸更喜風流好名字
百金一朵號無雙(吕本中)
斷腸風味久難尋尚有名花寄此心折盡長枝春已晩
只宜良月不宜隂
香得坤靈秀氣全蘂珠團外蝶翩翩親曾后土祠中看
不是人間聚八仙
三月淮南鼔戰塵無雙亭下隘游人此花不解興亡意
也向年年閧一春(馬樗山)
七言八句
東方萬木競紛華天下無䨇獨此花那有雪英凌暖日
不為琪樹隔流沙祠庭寂寞春空老江雨冥濛日易斜
仙品國香俱絶妙少傾高興盡流霞(劉原父)
愛竒造物剪瓊瑰為鎮靈祠特地栽事紀揚州千古勝
名居天下萬花魁何人斫却依然在甚處移來不肯開
浪說八仙模樣似八仙安得有香來(王洋)
玉立祠庭久不衰俄經剪伐重能栽端知妙護有神力
更喜當時殱厥魁種不他傳焉得子年將豐稔輒多開
天生異物初無伴只許翻階近侍來(鄭良嗣和)
瓊蕤走送寳瓶花愧乏詩情用拜嘉一種清香來月殿
十分雅態出仙家細看后土春冰薄未覺劉郎日影斜
擬跨胎禽塵幾隔珠簾十里自繁華(徐意一)
寂寂蕃釐觀裏花伊誰封植得名嘉應知天下無他本
惟有揚州是爾家種雪春温團影密攅冰香重壓枝斜
倚闌莫問榮枯事付與東風管物華(賈似道)
蕃釐觀裏瓊花樹天地中間第一花此種從何探原委
春風無處著繁華千鬚簇蝶圍清馥九萼聫珠異衆葩
幾見朱衣和露剪金瓶先進帝王家(王月浦)
樂府祖
虞美人
去年不到瓊花底蝶夢空相倚今年特地趁花來却欲
不教同醉遇花開花知此恨年年有也伴人俱瘦一
枝和淚寄東風應把舊愁新恨入眉峰(向子諲)
去年雪滿長安樹望斷揚州路今年看雪在揚州人望
蓬萊深處若為愁而今不恨伊相誤自恨來何暮平
山堂下舊嬉游只有舞春楊柳似風流(前人)
醜奴兒
無䨇亭下瓊花樹玉骨雲腴傾國稱姝除却揚州是處
無天教紅藥來驂乘桃李先驅總作花奴翠擁紅遮
列玉都(前人)
摸魚兒
柳蒙茸暗凌波路烟飛慘淡平楚七香車駐猊環掩遥
認翠華雲母芳景暮鴛甃悄銖衣來按飛瓊舞凄凉洛
浦漸玉漏沉沉清隂滿地乘月步虚去銷凝處誰說
三生(一作平安)小杜翔螭聲斷簫鼓情知禁苑酥塵涴
羞與倡紅同譜春幾度想依舊苔㾗長印唐昌土風流
千古人在小紅樓朱簾半捲香注玉壺露(施雲隠)
揚州慢
弄玉輕盈飛瓊淡竚襪塵步下迷樓試新粧纔了注流
水香毬記曉剪春冰馳送金瓶露濕緹騎新流甚天中
月色被風吹夢南州樽前相見似羞人蹤跡萍浮問
弄雪飄枝無雙亭上何日重游我欲纏腰騎鶴烟霄遠
舊事悠悠但凭闌無語烟花三月春愁(鄭覺齋)
十里春風二分明月蘂仙飛下瓊樓看冰花剪剪擁砌
玉成毬想長日雲階竚立太真風骨飛燕風流斂羣芳
清麗精神初付揚州雨忩數朵夢驚回天外香浮似
閬苑花神憐人冷落騎鶴來游為問江淮風景長空淡
烟水悠悠又黃昏羌笛孤城吹起新愁(趙虛齋)
賀新郎
辜負東風約憶曾將淮南草木筆端籠絡后土祠中明
月夜忽有瑶姬跨鶴迥不比水仙低弱天上人間惟一
本倒千鍾玉露花前酌(玉露酒名是也)追往事怎忘却移
根應費仙家藥漫回頭關山信斷堡城笳作問訊
而今平安否莫遣玉簫驚落但畫卷依稀描着(往年崔帥畫軸)
(見賜)白髮愧無渡江曲與君家子敬相酬酢新舊恨兩交
錯(劉後村)
客裏傷春淺問今年梅花因甚化工不管陌上芳塵行
處滿可計天涯近遠見說道迷樓左畔一似江南先得
煖向何郎庭下都尋徧辜負了看花眼古來好物難
為伴只瓊花一種傳來仙苑獨許揚州作珍羞便勝了
千千萬萬又却待東風吹綻自昔聞名今見面數歸期
屈指家山晩歸去說也稀罕(古澗)
昭君怨
后土祠中標韻天上人間一本道號玉真妃字瓊姬
我與花曾半面流落花前重見莫把玉簫吹怕驚飛(劉後)
(村)
滿庭芳
共慶春時滿庭芳思一枝玉蘂非常少年游冶何但折
垂楊曾向瑶臺月下逄解佩玉女翻香風光好真珠簾
捲都勝早梅芳人間無比並蝴蝶樹争敢相方既春
歸後此意難忘夜夢揚州萬玉飛魂共紫燕歸梁須行
樂馬家花圃不肯醉紅妝(馬古洲)
全芳備祖前集卷五
