全芳備祖後集卷二宋陳景沂撰
果部
蓮
事實祖
碎錄
荷芙蕖也其莖曰茄其葉蕸其本蔤其花菡萏其實蓮
其根藕其中菂菂中薏(爾雅)菂五月中生噉脆美至秋皮
黑菂或可食或可磨以為飲輕身益氣令人強健(毛詩注)
紀要
宋元嘉十八年揚州刺史王濬川治後池有兩蓮駢生
雙房分體(宋書)泰始二年嘉蓮雙葩並實合跗同莖生豫
州鯉湖(仝上)馬郁為秘書監張承業以權貴任事與客宴
集陳列珍果客無敢先噉者郁食之盡承業私戒主者
他日郁至惟以乾蓮子置前郁知不可啖靴中出一小
鐵梃椎碎食之承業大笑云為公易之勿敗吾案(後唐)
雜著
採淳菂摘員質折碧皮食素實味甘滋而清美同嘉果
于橙橘(晉夏侯湛賦)龍見萌秀火中結芳(傅亮賦)綠房紫菂(靈光)
(殿賦)金房綠莖(傅玄賦)
賦咏祖
五言散句
池蓮折秋房(韓文公)蠶寒冰繭瘦(王琪)
美物薦嘉賓剪摘助加籩(山谷)
欲煩春笋手且為剥蓮蓬
綠房含青實金條垂白璆(陸筠)
蓮實大如指分甘念母慈(山谷)
七言散句
青房圓實齊戢戢(張籍)
露冷蓮房墜粉紅(少陵)
蓮子擘時須是薏(東坡)
刺分玉蛹堆槃脆嚼破冰蠶饒齒涼(雲隠)
綠宫袍裡素中禪全身却作如来色
半脱蓮房露壓欹綠荷深處有浮龜(東坡)
五言古詩
蓮實大如指分甘念母慈共房頭戢戢更深兄弟思實
中有芰荷拳如小兒子令我憶衆雛迎門索棗李蓮心
政自苦食苦何能甘甘餐恐腊毒素食則懷慚蓮生汚
泥中不與泥相調食蓮誰不甘知味良獨少吾家雙井
塘十里秋風香安得同袍子歸製芙蓉裳(山谷)
採花莫掣葉掣葉傷蓮根食子莫棄心味苦生意存(宋謙)
(父)
蓮房前後熟供啖不須齊肉嫩山蜂子稜深大馬蹄尚
連餘蕊在深映亂荷低脆美如新採近根猶帶泥(温公)
七言絶句
城中擔上賣蓮房未抵西湖泛野航旋折荷花剥蓮子
露為風味月為香(東坡)
綠玉蜂房白玉蟬折來帶露復含烟玻瓈盆面冰漿底
醉嚼新蓮一百圓
蜂不禁人採蜜忙荷花蕊裏作蜂房不知玉蛹甘于蜜
又被詩人嚼作霜
山蜂愁雨損蜂兒葉底安巢更倒垂只有荷蜂不愁雨
蠟房仰卧萬花枝
蜂兒來自宛溪中兩翅雖無宛是蟲不是荷花窠裡蜜
方成玉蛹不成蜂
新收千百秋蓮菂剥盡紅衣搗玉霜不假參同成氣味
跳枝椀裡綠荷香
樂府祖
漁家傲
粉筆丹青描未得金針綵綠工難敵誰傍暗叢輕採摘
風淅淅船頭觸散雙鸂鶒夜雨染成天水質朝陽烘
出胭脂色將落又開人共惜秋氣逼盤中已見新蓮菂
(晏叔原)
藕
事實祖
碎錄
荷芙蕖其根藕(爾雅)荷根也一曰藌乃莖下白蒻在泥中
者(說文)
紀要
西王母進千年碧藕(拾遺記)有碧衣女子詠詩云藕隠玲
瓏玉(樹萱錄)
賦咏祖
五言散句
秋藕折絲輕(謝眺)佳人雪藕絲(杜少陵)
踏藕野池中藕絲牽作縷(隋殷黃)
茵陳春藕香(少陵)早藕凝鬆雪(楊廷秀)
不知淮水濁丹藕為誰開
五言絶句
北雪猶繁在無絲可得飄輕拈愁欲碎未嚼已先消(誠齋)
五言古詩
平生冰雪姿七星羅心胸豈無有絲毫上裨天子聰而
不自薦達胡為乎泥中沉痾正無賴安得君從容其子
亦可憐風味如乃翁(胡致堂)
五言律詩散聯
絲應鮫乞與珠是蚌分來柈貯冰尤潔刀侵雪易摧防
風骨外折混沌竅中開(陶弼)
翻沼龍蛇動撐船牙角張清泉浴泥滓粲齒碎冰霜(丁謂)
七言散句
紅藕香中萬點珠(温岐)
吳中白藕洛中栽(香山)
自是天姿不汙著水深泥濁奈君何(宋景文)
綠芳翠滴暗相失紅藕白絲空自纏(陶弼)
七言古詩
太華峰頭玉井蓮開花十丈藕如船冷比雪霜甘比蜜
一片入口沉痾痊我欲求之不憚遠青壁無路難夤緣
安得長梯上摘實下種七澤根株連(韓文公)
七言絶句
荷衣芰製雪為容家住雲烟太華峰外面看来真璞玉
胸中琱出許玲瓏(誠齋)
七言八句
昔過臨平邵伯時小舟就買藕尤奇如拈玉麈涼雙手
似瀉金莖嚥上池好事染紅無意思癡人蒸熟減風姿
炎州地狹陂塘少渴殺相如欠藥醫(劉後村)
菱
事實祖
碎錄
菱䔖也(說文)菱蕨攗柱今水中菱芰是也生水中葉浮水
上其花黃白色實有二種一四角一二角水栗也(說文)淮
漢以南凶年以菱為蔬猶以橡為資也(廣志)加籩之實菱
芡栗脯冬食菱藕棗栗芡(并禮)菱芡寒暖以菱花開背日
芡花開向日也(仇池筆記)菱花以為裳芡花以為衣(楚詞注)屈
到嗜芰有疾召宗老而囑之曰祭我必以芰及祥宗老
將薦芰屈建命去之曰夫子不以私欲干國之典也(國語)
孫楚論屈建曰加籩之品菱芡存焉楚多陂塘蓮芰所
生父自嗜之而祈按宰祝既毁就養無方之禮又失奉
死如生之義建何忍焉(本傳)杜厲叔事莒公自以為不見
知居海上夏食菱冬食橡栗(吕氏春秋)龔遂為渤海太守勸
民蓄果實菱芡(本傳)魚弘為湘東王鎮西司馬述職西上
道中乏食緣路采菱作飯給所部(梁書)東平吕球豐財美
貌乘船至曲阿湖值風不得行泊菰際見一小女乘舟
採菱舉體皆衣荷葉因問曰汝非鬼耶衣服何至如此
女有懼色荅曰子不聞荷衣兮蕙帶倏而來兮忽而逝
然有懼色迴舟理棹逡巡而去球遥射之即獲一獺向
者之船皆是蘋蘩蕰藻之葉見老婦立岸側如有所候
望見船過因問曰君来不見湖中采菱女耶球荅云在
後尋射獲老獺焉或云湖中嘗有采菱女容色過人有
時至人家結好者甚衆也(幽冥錄)
雜著
雜蕰藻而俱浮間芙蓉而外發(梁庾信啟)菱結帶兮荇含絲
(沈氏賦)萍之浮與菱葉之浮相似也菱植根萍随波(杜恕論)
鳬鴨唼喋于菱芰(潘岳賦)
賦咏祖
五言散句
紫菱生軟角(庾信)水果剥菱芡(少陵)
採菱寒刺上(少陵)菱葉亂尋萍(昌黎)
菱翻紫角刺朵頤進芰實(子厚)
隔沼連香芰新菱剥釅紅(誠齋)
轉葉香随風舒花影凌日(陶弼)
七言散句
青菱引蔓空爭角(張俞)
菱透浮萍綠錦池(杜牧)
江南穉女珠腕繩桂棹容與歌採菱(梁武帝)
堆柈菱熟胭脂角藉藻鱸鮮淡墨鱗(陳堯佐)
雨過亂蓑堆野艇月眀長笛和菱歌(蘇養直)
梅雨晴時插秧鼓蘋風起處採菱歌(陸放翁)
五言古詩
濁水菱葉肥清水菱葉鮮義不遊濁水志潔多苦言潮
没具區藪潦深雲夢田朝随北風去暮逐南風還浦口
多漁家相與邀我船飯稻以終日羹蓴將永年方冬水
物窮又欲收山礬盡宜相随從所貴無憂煎(儲光羲)
菱花落復合桑女罷新蠶桂棹浮星艇徘徊蓮葉南(梁簡)
(文帝)
妾家五湖口采菱五湖側玉面不關妝雙眉本翠色(賈旭)
風生紫葉聚波動紫莖開含花復含實正待佳人來(江洪)
紫角菱實肥青銅菱葉老孤根未能定不及寒塘草(聖俞)
七言古詩
紫菱如錦綵鴛翔盪舟遊女滿中央採菱不顧馬上郎
爭多逐勝分相向時轉蘭橈破輕浪長鬟弱袂動參差
釵影釧文浮蕩漾笑語哇咬顧晚暉蓼花緣岸扣舷歸
歸來共到寺橋步野蔓繫船萍滿衣家家竹樓臨廣陌
下有連檣多估客擕觴薦芰夜經過醉踏大堤相和歌
屈平祠下流江水月照寒波白雲起一曲南音此地聞
長安北望三千里(劉夢得)
七言絶句
菱池如鏡淨無波白點花移青角多時唱一聲新水調
瞞人道是採菱歌(香山)
含機綠錦翻新葉滿匣青銅瑩古花最愛晚來鷗與鷺
宿烟翹雨便為家(林逋)
幸有江湖可避人懷珠藴玉冷無塵何須抵死露頭角
荇葉荷花老此身(誠齋)
官濠水落兩三竿正是秋初雨後天菱荇中間開一道
晚來誰過採菱船
柄似蟾蜍般樣肥葉如蝴蝶翅相差蟾蜍翹立蝶飛起
便是菱花著子時
樂府祖
鵲橋仙
連汀接渚縈蒲帶藻萬鏡香浮光滿濕烟吹霽木蘭輕
照波底紅檣翠纜玉纖採處銀籠擕去一曲山長水
遠綵鴛雙慣貼人飛恨南浦離多夢短(張約齋)
芡(茨菰附鳬茈)
事實祖
碎錄
一名鴈頭葉似荷而大葉上蹙皺如沸實有芒刺其實
如米可以度飢(崔豹古今注)一名鴻頭又名鴈喙莖青刺黃
(本草)南楚謂之雞頭北燕謂之䓈淮泗之間謂之芡䓈(揚雄)
(方言)茨菰一名烏芋(本草)鳬茈芍也(爾雅)王莽末南方飢饉民
庶入野澤掘鳬茈食之(漢史)
賦咏祖
五言散句
鴻頭排刺芡(昌黎)平池散芡槃
水果剥菱芡(少陵)風能折芡嘴(昌黎)
剥芡珠走柈(山谷)剖蚌煮雞頭
七言散句
千頭剖蚌眀珠熟(山谷)
眀珠論斗煮雞頭
菰葉風翻凍剪刀(香山)
繡頸金鬚盪倒光團圓皺綠雞頭葉(飛卿)
蝟毛蒼蒼磔不死銅柈矗矗釘頭生(聖俞)
吳雞鬭罷絳幘碎海蚌捧出珍珠眀
風開黃觜鐵為鬚斧砍砂磨旋出厨(陳堯佐)
磨沙漉水莩殼滑砍柱煮釜風波聲(宋景文)
鼻觀温芳炊桂歇齒根軟熟剥胎餘(誠齋)
玉質欲藏如許脆鐵芒何苦太尖生(鄭安曉)
五言律詩
三伏池塘沸雞頭美可烹香囊聯錦破玉指剥珠眀葉
皺非蓮盖根甘似竹萌不應徒適口炎帝亦曾名(陶弼)
蟹肥螯正滿石破髄初堅節物秋風早尊罍夜月偏(子由)
七言古詩
六月京師暑雨多夜夜南風吹芡觜凝祥池鎖會靈園
僕射荒陂安可擬爭先園客採新苞剖蚌得珠從海底
都城百物貴新鮮厥價難酬與珠比金柈磊落何所薦
滑臺潑醅如玉醴自慚竊食萬錢厨萬口飄浮嗟病齒
却思年少在江湖野艇高歌芰荇裏香新味全手自折
玉潔沙磨輭還美一瓢固不羨五鼎萬事適情為可喜
何時遂買潁東田歸去結茅臨野水
芡葉初生皺如縠南風吹開輪脱輻紫苞青刺攢蝟毛
水面放花坡裏熟森然赤手初莫近誰料眀珠藏滿腹
剖開膏液尚糢糊大盎磨聲風雨速清泉活火會未久
滿堂坐客分升掬紛然咀噍惟恐遲勢若羣雛方脱粟
東都每憶會靈沼南園陂塘積無足東遊塵土未應嫌
此物採來日常食(蘇子由)
芡盤團團開碧輪城東濠中如疊銀漢南父老舊不識
日日岸上多少人軿頭鬅鬆露初熟綠刺紅針剖寒玉
提籠當筵破紫苞老蚌一開珠可掬(文與可)
七言古詩散聯
水精冷浸碧叢玉琉璃湧出青光蠋何人采得離波瀾
劈破顆顆生光寒(王岩叟)
七言絶句
龍宫失曉惱江妃也養鳴雞報早暉要啄稻粱無半粒
只教滿頷飽珠璣(誠齋)
七言八句
江妃有訣煮真珠菰飯牛酥軟不如手擘雞頭金五色
盤傾驪領琲千餘夜光眀月供朝嚼水府靈官恐夕虚
好與藍田餐玉法編歸辟糓赤松書(誠齋二首)
三危瑞露滴成珠九轉丹砂煉不如鼻觀温芳炊桂歇
齒根輭熟剥胎餘半漚鷹爪中秋近一炷龍涎丈室虚
却憶吾廬野塘畔滿山柿葉正堪書
樂府祖
浣溪沙
圓潔堪為席上珍銀鐺百沸麝臍薰蕭娘欲餌意中人
拈處玉纖籠蚌顆剥時瓊齒嚼香津仙郎入口即身
輕
全芳備祖後集卷二
