全芳備祖後集卷三十一宋陳景沂撰
藥部
兔絲子
事實祖
碎錄
女蘿兔絲也(爾雅)蔦與女蘿施于松柏(詩)兔絲蔓草上生
今兔絲子是也在木曰松蘿(陸機疏)
賦詠祖
五言散句
兔絲附女蘿(古詩)
兔絲附蓬麻引蔓故不長(杜甫)
五言古詩
人生莫依倚依倚事不成君看兔絲蔓依倚與荆榛荆
榛易蒙密百鳥繚亂鳴下有狐兔穴奔走亦縱橫樵童
斫將去柔蔓與之并翳薈生可耻束縛死無名桂樹月
中出珊瑚石上生俊鶻度海食應龍升天行靈物本時
達不敢相纏縈相纏竟何者荆榛與飛莖(元稹)
五言古詩散聯
輕絲旣難理細縷竟無織爛漫已萬條連綿復一色安
根不可知縈心終不測(謝眺)
地黃
事實祖
碎錄
有乾生二種久服輕身不老一名地髓一名芒一名芭
(本草)
賦詠祖
五言古詩
麥死春不雨禾損秋早傷歲宴無口食田中採地黃採
之將何用持以易糗粮凌晨荷鍤去薄暮不盈箱攜来
朱門家賣與白面郎與君啖肥馬可使照地光願易馬
殘粟救此苦饑腸(香山)
地黃飼老馬使之光照人吾聞樂天語喻馬施之身我
衰正伏櫪垂耳氣不振移栽附沃壤蕃茂争新春沈水
得穉根重湯飬陳薪洗以東阿清和以北海醇崕蜜助
甘冷山薑發芳辛融為寒食餳嚥作瑞露珍丹田自留
火渴肺還生津願餉内熱子一洗胷中塵(東坡)
椒
事實祖
碎錄
檓大椒也(爾雅)蜀椒出成都秦椒出天水隴西胡椒生西
戎亦出南海向隂生者名澄茄向陽生者名胡椒(本草)椒
聊之實蕃衍盈升(詩)有椒其馨(詩)
紀要
漢椒房殿名皇后所居以椒糊壁取其温而香也(顔師古注)
桓帝竇皇后崩中常侍曹節王甫欲以貴人禮葬太尉
李固擣椒自隨謂妻子曰若太后不得配桓帝吾不生
還矣(漢書)晉石崇以奢相尚室宇弘麗至以椒塗其壁(外傳)
鍾繇黜其妻文帝命復焉繇恚忿餐椒帝乃止(魏氏春秋)吳
真君服椒法并歌曰其椒應五行其仁通五義服之半
年内脚心汗如水(坡詩注)元載為相朝廷籍其家胡椒至
八百斛他物稱是(本傳)正月旦日進酒降神訖家室無大
小以次坐祖先之前各上椒酒于家長曰椒觴(四民月令)
雜著
奠桂酒兮椒漿(楚辭)
賦詠祖
五言散句
椒花逐頌来(庾信)紅椒艷復殊
椒實雨新紅椒盤已頌花
七言散句
汗水流骹始信吳(東坡)
芎
事實祖
碎錄
香草也苗名蘼蕪作叢而莖細七八月開碎白花植于
園庭芬馨滿徑人採其葉作飲其根以大塊重實作雀
腦狀者佳(本草)
賦詠祖
五言古詩
芎藭生蜀道白芷来江南漂流到關輔猶不失芳甘濯
濯翠莖滿愔愔清露涵及其未花實可以資筐盤秋節
忽已老苦寒非所堪硏根取其藭對此微物慚(東坡)
七言八句
燥吻時時著酒濡要令卧病致文殊河魚潰腹空號楚
汗水流骹始信吳自笑方求三歲艾不如長作獨眠夫
羨君清瘦真仙骨更助飄飄鶴背軀(東坡次韻公濟謝芎椒)
檳榔
事實祖
碎錄
樹高五七丈正直無枝皮似青桐節如桂枝葉生木巔
大如楯頭其實作房從葉中出傍有若棘針重叠其下
一房數百實如雞子狀皆有皮殼肉滿殼中味苦澁得
扶留藤與瓦屋子灰同咀嚼之則柔滑而甘美其俗云
南方地濕不食此無以袪瘴癘也(本草)其大腹子與檳榔
相似檳榔尖者乃是今貨者多大腹子也生南海今嶺
外諸郡皆有之(同上)栲藤可以食檳榔蓋蒟醬也(坡詩注)南
中風俗男聘女必以檳榔盤為禮賓客會見必先進檳
榔若不設用相嫌恨(郡志)
紀要
劉穆之少貧往妻兄江氏乞食畢求檳榔江氏戱曰檳
榔消食君常飢何須此穆之為丹陽令乃令厨人以金
盤貯一斛與其妻兄弟(南史)
雜著
無窮朱實嫌茘枝之五滋能發紅顔類芙蓉之十酒(梁庾)
(肩吾)
賦詠祖
五言散句
檳榔共聘幣(鄭松窗)
綠房千子熟紫穗百花開(周石信)
七言散句
椶櫚葉子海棠花(誠齋)
不用長愁掛月村檳榔生子竹生孫(東坡)
五言古詩散聯
羞比朱櫻就詎易紫梨津莫言蒂中熟當看心裏新微
芳雖不足含咀願相親(劉孝綽)
五言八句
憶昔南遊日初嘗發面紅藥囊知有用茗椀詎能同蠲
疾收殊效修真錄異功三彭如不避糜爛已非中(柳子厚)
七言絶句
蠻煙雨裏紅千樹逐水排痰肘後方莫笑忍飢窮縣令
煩君一斛寄檳榔(山谷)
人人藤葉嚼檳榔戶戶茅簷覆土牀只有春風不寒乞
隔牆吹渡柚花香
七言八句
海角人煙百萬家蠻風未變事堪嗟果堆羊(闕)烏青欖
菜飣丁香紫白茄楊棗實酸薄蒳子山茶無葉木棉花
一般氣味真難學自啖檳榔當啜茶(鄭松窗而薄蒳如棗酸)
扶留
賦詠祖
五言絶句
根節含露辛苕穎援山綠蠻中靈草多夏永清隂足(朱文)
(公)
薏苡
事實祖
碎錄
春生苗莖高三四尺葉如黍開紅白花作穗子五六月
結實形如珠子而稍長故名薏珠子小兒多以線穿如
貫珠戲細舂為飯或煮粥亦好今人多取葉為飲(本草)
紀要
馬援在交趾嘗餌薏苡以勝瘴氣軍還載之一車時人
以為南土珍貴權貴疑之援方有寵故莫以聞及卒有
上書譖之者以謂前所載還乃明珠文犀爾上益怒(後漢)
(書)
賦詠祖
七言散句
胡椒尚殺元丞相薏苡猶疑馬伏波(徐竹隠)
五言古詩
伏波飯薏苡禦瘴傳神良能除五溪毒不救讒言傷讒
言風雨過瘴癘久亦亡兩俱不足治但愛草木長草木
各有宜珍産駢南荒絳囊懸茘枝雪粉剖桄榔不謂蓬
荻姿中有藥與糧舂為欠珠圓炊作菰米香子美拾橡
栗黃精誑空腸今吾獨何者玉粒照晨光(東坡)
五言古詩散聯
佳實散南州流傳卻山瘴如何馬伏波生取丘山謗(温公)
七言古詩
初遊唐安飯薏米炊成不減雕胡美大如芡實白如玉
滑欲流匙香滿屋腹腴項臠不入盤况復飡酪誇甘酸
東歸思之未易得每以問人人不識嗚呼竒木從古棄
草菅君試求之籬落間(放翁)
七言古詩散聯
葉如華黍實如珠移種宫庭特葱蒨但蠲病渴付相如
勿恤謗言歸馬援(聖俞)
黃精
事實祖
碎錄
一名兔竹一名救窮服花勝實服實勝根(抱朴子)
紀要
陸通字接輿與妻俱隠峨眉諸名山食菌櫨實服黃精
子俗傳以為仙(高士傳)
賦詠祖
五言散句
三春濕黃精一食先毛羽(少陵)
七言散句
掃除白髮黃精在(杜甫)詩人空腹待黃精(東坡)
雪底黃精興不疎(荆公)
五言古詩
靈苗出西山服食采其根九蒸換凡骨經著上世言候
火起中夜馨香滿南軒齋居感衆靈藥衍起妙門自懷
物外心豈與俗士論終期脫印綬永與天壤存(韋應物)
七言古詩
長鑱長鑱白木柄我生託子以為命黃精無苗山雪盛
短衣數挽不掩脛此時與子空歸来男呻女吟四壁静
嗚呼二歌兮歌始放鄰里為我色惆悵(少陵)
七言絶句
太華西南第幾峰落花流水自重重幽人只採黃精去
不見青山養鹿茸
金櫻子
事實祖
碎錄
金櫻子今叢生於籬落間類薔薇有刺霜後方紅熟味
甘少澁止多便歛精氣今野人盛摘搗汁熬成糖(本草)
賦詠祖
五言古詩
人生欲長存日月不肯遲百歲風吹過忽成甘蔗姿傳
聞上世士烹餌草木滋千秋垂綠髮每恨不同時李侯
好方術肘後探神竒金櫻出黃墳刺槖攬霜枝寒窗司
火候古鼎凍膠飴初嘗不可口醇酒和味宜至今年七
十孺子色不衰田中按耘鉏孫息親抱持却笑鄰舍翁
未老須杖藜(山谷和公善飡櫻餌)
假守富春公秋毫聽民詞夙夜臨公廳歸卧酸體肢李
侯来饋藥期以十日知深種護露根金鎖秘玉符不須
許斧子辛勤采五芝我方困健訟撾翁争一錐不能鳴
絃坐頗愧巫馬期敢乞刀圭餘歸和卯飲巵倘令憂民
病從此得國醫
七言絶句
三月花如薝蔔香霜中採實似金黃煎成風味亦不淺
潤色猶煩顧長康(姚西岩)
麥門冬
事實祖
碎錄
葉似莎草長及尺餘四季不凋根作連珠形似橫麥顆
(本草)取苗作水飲(同上)天門冬春生藤蔓如釵股高至丈餘
葉似茴香秋結黑子在其根一名虋(本草)
賦詠祖
五言古詩
佳人種碧草所愛凌風霜佳人昔已殁草色猶蒼蒼思
人不忍棄期植寒種傍
五言絶句
高蘿引蔓長插援垂碧絲西窗夜来雨無人領幽姿(朱文)
(公天門冬)
七言絶句
一枕清風直萬錢無人肯買北窗眠開心暖胃門冬飲
知是東坡手自煎(東坡送門冬飲與元章)
蘇
事實祖
碎錄
有水蘇紫蘇假蘇三種水蘇又名雞蘇紫蘇葉色甚紫
而氣甚香其不紫無香者為野蘇不堪用其子主下氣
與橘皮相宜(本草)假蘇又名荆芥
賦詠祖
五言古詩
歲暮有秋望帶經且親鋤今兹五月交盛陽精已徂養
生寄空瓢雖乏未可虚正以供一飲形骸如此劬(劉原父)
胡麻
事實祖
碎錄
狗蝨巨勝也藤苰胡麻也陶隠居云莖方者名巨勝圓
者名胡麻形類麻故名胡麻又八穀中最為大勝故名
曰巨勝苗曰青蘘始生上黨山澤今處處有之通名脂
麻俗訛作芝麻有白黑二種黑色者良苗梗如麻而葉
圓銳光澤嫩時可作蔬(廣雅)
紀要
劉晨阮肇入天台采藥失道食盡見桃實食之覺身輕
行數里至溪滸持杯取水見一杯流出有胡麻飯溪邊
二女子笑曰劉阮二郎捉向所失流杯来便迎歸作食
旣出無復相識至家子孫已七世矣(天台志)
賦詠祖
五言古詩散聯
勉力向藥物曲畦聊自薅胡麻養氣血種以督兒曹(聖俞)
全芳備祖後集卷三十一
