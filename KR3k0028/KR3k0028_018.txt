全芳備祖前集卷十八宋陳景沂撰
花部
柳花
事實祖
碎錄
柳花一名絮(本草)柳花入水經宿化為浮萍(東坡詩注)
紀要
謝安姪女道韞乃謝奕之女雪下叔父安曰何所似也
安兒子曰撒鹽空中差可擬道韞曰未若柳絮因風起
(晉書)
賦咏祖
五言散句
飛綿亂上空(陳祖孫)仰蜂黏落絮(杜牧)
春隂妨柳絮(白樂天)柳花閒度竹(韓愈)
春風吹柳絮(賈島)
落絮風捲盡春歸不留迹(歐公)
葉似鏡中眉花如關外雪(韋承慶)
邂逅一杯酒東風柳絮天(吴履齋)
輕袂楊花落遥装燕子隨(賈秋壑)
本是無情物南飛又北飛(僧子蘭)
七言散句
糝徑楊花鋪白氊
輕輕柳絮點人衣
雀啄江頭楊柳花
生憎柳絮白于綿(並少陵)
推排春事到楊花(吴履齋)
顛狂柳絮隨風舞輕薄桃花逐水流(少陵)
憑鶯說向楊花道絆惹春風莫放歸(白樂天)
楊花揄英無才思祇解漫天作雪飛(韓退之)
百花長恨風吹落惟有楊花獨愛風
輕花細葉滿林端昨夜春風晚色寒(孫光憲)
閶門風暖落花乾飛徧江城雪不寒(李邕)
為問如何插楊柳明年飛絮作浮萍(東坡)
長恨滿天柳絮輕只將飛舞逐清明
一春情緒空撩亂不是天生穏重花(韓忠獻)
依微謝女吟来雪零落襄王夢後雲(齊吴良)
一月紛紛飛作雪白門啼煞護兒雅(宋景文)
回雪有風嘗借舞落梅無笛可供愁
花邊嬌軟粘蝶翅陌上輕狂趁馬蹄(朱淑真)
飛絮落花一任渠北窗高卧綠隂初(東萊)
風前輕薄佳人命天外飄零蕩子身(高九萬)
行人自逐楊花去不是楊花肯送人(陳長樂)
落花飛絮將春去斷雨零雲入暮寒(吴履齋)
飛花落絮滿長安飲盡離杯度渺漫(賈秋壑)
莫欺春到荼䕷盡更有楊花落後飛(孫月境)
芳草綠邊陋鸚鵡楊花飛處避河豚(趙庸齋)
楊柳若知行客恨不教飛絮撲人衣(王花洲)
惟有楊花思空闊正零落處是開時(王太冲)
賦質太輕難作主飄蹤無著易粘人(陳肥遯)
五言古詩散聫
輕飛不假風輕落不委地撩亂舞晴空發人無限思(劉夢)
(得)
垂楊拂綠水搖豔東風前花開玉關雪葉煖金窗烟(李太)
(白)
晴天黯黯雪来送青春暮無意似多情千家萬家去(夢得)
五言絶句
寒食少天氣春風多柳花倚樓心目亂不覺見栖鴉(少陵)
五言八句
楊花三月暮撩亂送春歸盡日閒相逐無風亦自飛輕
輕攔乳燕故故撲征衣莫上高樓望徘徊盼落暉(蔡確)
七言絶句
輕盈裊娜占年華舞榭粧樓處處遮春盡絮飛留不得
隨風好去落誰家(劉禹錫)
煬帝行宫汴水濱數枝殘柳不勝春晚来風起花如雪
飛入宫牆不見人
楊子江頭楊柳春楊花愁殺渡江人數聲風笛離亭晚
君向瀟湘我向秦(鄭谷)
㶚岸晴来送别頻相偎相倚不勝春自家飛絮猶無定
争把長條絆得人(羅隠)
永豐坊裏舊腰肢曾見青青初種時看盡道邊離别恨
争教風絮不狂飛(張右史)
銀毬抛出翠烟深聚散高低不自禁飄去長郊迎暖日
飛来深院怯春隂(王岩叟)
亂條猶未變初黃倚得東風勢更狂解把飛花蒙日月
不知天地有清霜(曾南豐)
春花未老楊花飛游子此情傷别離扳折楊花贈離别
駸駸匹馬歸何時(楊繪)
只道垂楊管别離楊花一去不思歸浮蹤浪跡無拘束
飛到蛛絲也不飛(誠齋)
三月名園草色青夢回猶聽賣花聲春光不管人憔悴
飛絮紛紛弄晚晴(趙信菴)
蝶撲蜂粘發出狂飄然欲上白雲鄉無端却被遊蜂攪
綰住東風舞幾場(李梅亭)
柳漸成隂萬縷斜舞腰柔弱弄韶華一庭春色無人管
簷雨聲中飛盡花(顔頥仲)
苦無筋力太輕柔何物如君得自由帶雨飄来成墜雪
捲風歸去作春毬(石敏若)
柳送腰肢日幾回更教飛絮舞樓臺顛狂忽作高千丈
風力微時穏下来(陳簡齋)
短長亭外柳依依念我心歸未得歸紛蝶不知行客恨
也隨風絮點征衣(虞韶)
七言八句
飄揚南陌起東鄰漠漠濛濛暗度春花巷暖隨輕舞蝶
玉樓晴拂豔粧人縈迴謝女題詩筆點綴陶公漉酒巾
何處好風偏似雪隋堤河上古江津(劉禹錫)
弱植驚風急自傷莫来翻遣思悠揚曾飄綺陌隨高下
敢拂朱欄競短長縈砌乍飛還乍舞撲池如雪又如霜
莫令岐路頻攀折漸擬清隂到畫堂(薛逢)
隨風墜露事輕儇巧占人間欲夏天只恐障空飛似雪
從教糝徑白于棉未央宫煖粘歌袖楊子江清惱客船
老去強看愁底事昏花滿眼意茫然(張芸叟)
寒勒花遲却速殘暖將絮過忽吹還雪飄霽日光風急
毬滚迴廊曲榭閒萬里雲天皆去處羣飛蹤跡恣中間
道渠催得春闌著春不緣渠獨不闌(誠齋)
樂府祖
水龍吟
似花還似非花也無人惜從教墜抛家傍路思量却是
無情有思縈損柔腸困酣嬌眼欲開還閉夢隨風萬里
尋郎去處又還被鶯呼起不恨此花飛盡恨西園落
紅難綴曉来過雨遺蹤何在一池萍碎春色三分二分
塵土一分流水細看来不是楊花點點是離人淚(東坡)
燕忙鶯懶芳殘正堤上柳花飄墜輕飛點盡春林誰道
全無才思閒趁遊絲静臨深院日長門閉傍珠簾散漫
垂垂欲下依前被風扶起蘭帳玉人睡覺怪春衣雪
沾瓊綴繡床漸滿香毬無數纔圓却碎時見蜂兒仰粘
輕粉魚吹池水望章臺路杳金鞍遊蕩有盈盈淚(章質夫)
二郎神
日高睡起又恰見柳稍飛絮倩說與年年相挽却又因
他相誤南北東西何時定看碧沼青浮無數念蜀郡風
流金陵年少那尋張緒應許雪花比並撲簾堆戸更
羽綴游絲毡舖小逕腸斷鵓鴣喚雨舞態顛狂腰肢輕
怯散了幾回重聚空暗想昔日長亭别酒杜鵑催去(馬莊)
(父)
蝶戀花
蠢蠢黃金初脫後暖日飛綿取次粘窗牖不見長條低
拂酒贈行應已輸纖手鶯擲金梭飛不透小榭危樓
處處添竒秀何日隋堤縈馬首路長人倦空思舊(周美成)
天仙子
三月灞橋烟共雨拂拂依依飛到處雪毬輕颺弄精神
撲不住留不住常繫柔條千萬縷只恐舞風無定據
容易著人容易去肯將心事向才郎待擬處終須與作
個羅幃收拾取(張于湖)
清平樂
柳塘新漲艇子操雙槳閒倚曲樓成悵望是處春愁一
樣傍人幾點飛花夕陽又送棲鴉試問畫樓西畔暮
雲恐近天涯(吕居仁)
全芳備祖前集卷十八
