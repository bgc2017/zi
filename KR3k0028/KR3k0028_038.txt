全芳備祖後集卷十一宋陳景沂撰
卉部
芝
事實祖
碎錄
芝瑞草也一名菌一名芝(爾雅)芝生於土土氣和故芝草
生(論衡)瑞命紀曰王者仁德則芝草生黑為凶黃為喜
菌芝如樓五德芝如車馬(酉陽雜俎)
紀要
四皓避秦隱居商山採芝而歌曰漠漠高山深谷迤邐
曄曄紫芝可以療飢唐虞世遠吾將何歸駟馬高車其
憂甚大富貴之留人不如貧賤之肆志乃共入商山隱
于地胏山秦滅漢高祖召之不至深入終南山(史記)漢宣
帝元年詔金芝九莖産于函德殿銅池中眀帝永平間
芝草生殿前漢武帝甘泉宫生芝草九莖連葉乃作芝
房之歌以薦郊廟漢章帝朝零陵獻芝草唐太宗
貞觀中天子寢室中産芝十四莖並為龍翔鳳翥之形
玄宗天寳中有玉芝産於大同殿柱礎一本兩莖神
光照于殿肅宗上元中延英殿御座生玉芝一莖三
花御製玉靈芝詩天寳初臨川郡人李嘉嗣所居柱
上生芝草形類天尊太守張景儉截柱獻之(以上並本紀)伊
祁元為上種于殿前一日生雙芝色褐一莖兩穗如麟
頭尾悉其其中有子如琴瑟(杜陽編)唐安禄山擊契丹還
奏河北郡芝生于梁(史)韓思遷滁州守有黃芝生於州
署民為刻頌其瑞(史)景佑四年有芝生于化成殿柱御
製瑞芝詩儒者並獻賦韓琦言願陛下特以災異為重
至于珍符竒瑞雖仁愛所感亦望日謹一日以雖休勿
休為念(長編)東坡月夜夢遊何人家開堂西門有小園古
井井上皆蒼石石上有紫藤如龍蛇枝葉如赤箭主人
言此石芝也余率爾折食一枝衆皆驚笑其味如雞蘇
而甘眀日作詩(本序)子瞻詩所記胡送土玉芝一名瓊田
草俗號其葉云唐婆鏡本草云鬼臼也歲生一臼如黃
精之堅瘦可以辟穀(山谷詩序)
雜著
濯靈芝于朱柯(西京賦)玉芝含秀而晨敷(天臺賦)車盖之狀
煌煌靈芝一年三秀(同上)赤箭青芝(韓文)鳳凰芝草賢愚皆知
為美瑞使受天澤餘潤雖朽枿敗腐不能生植猶然
蒸出芝菌以為祥瑞(柳文)齊方産草九莖連葉官童效異
披圖按牒元氣之精回復此都蔓蔓日茂芝成靈草(禮樂)
(志)王欽若曰今歲豐百物繁衍公私所慶雖有靈芝卿
雲醴泉不足以濟物不若豐年之為瑞也(本傳)晉陵邵君
叶為新昌宰視事之三日靈芝五色十二生于便坐之
室吏民来觀無不動色相與言曰吾令君殆將有嘉政
以福我民乎山川鬼神其共知之矣不然此不蒔而秀
不根而成非人力所能致而自至者何也乃相與闢其
室四達為亭命曰瑞芝奔走来謁寄於豫章黃庭堅黃
庭堅曰予觀神農本草經青芝生泰山赤芝生衡山黃
芝生嵩山白芝生華山黑芝生常山皆久食而輕身延
年而不老盖序列養生之草不言瑞世之符又其傳五
芝者赤者如珊瑚白者如截肪黑者如澤漆青者如翠
羽黃者如紫金皆光眀洞澈如堅冰而世之所名芝草
不能若是也故嘗攷信于書自先秦之世未有稱述芝
草者及漢孝武飫厭四海之富求致神仙不死天下騷
然元封中乃有紫芝九莖連葉生甘泉殿齋房中于是
教天下作芝房之歌孝宣興于民間勵精萬事事無過
舉然廟享數有美頌頗甘心焉故復修孝武郊祀以瑞
紀年元康中金芝九莖又産函德殿銅池中然此芝不
生于五嶽果神農所謂芝者耶予又竊怪漢世既知尚
芝草而兩漢循吏之傳未有聞焉何也豈其所居民得
其職所去民思其功生則羽儀于朝殁則烝嘗于社耶
是則民之鳳凰麒麟醴泉芝草也耶抑使民田畝有禾
黍則不必芝草生戶庭使民伏臘有雞豚則不必麟鳳
在郊棷黠吏不舞文則不必虎北渡河里胥不騷擾則
不必蝗不入境此其見效優於空文也耶又嘗試論之
古之傳者曰上世盖有屈軼指佞萐莆扇庖蓂英紀歷
嶰竹生律既不經見後世亦不聞有之則前世之有芝
草特未定也邵君家世儒者又能好修求自列于循吏
之科故即其氣焰而取之異草来瑞使因是而發政于
民勤恤而無倦民得盡力于田士得盡心于學則非常
之物不虚其應且必受賜金增秩之賞用儒術顯于朝
廷矣豈獨誇耀下邑而已乎故書予所論使歸刻之(山谷)
賦詠祖
五言散句
靈芝望三秀(選)芝葉正玲瓏(庾肩吾)
靈芝冠衆芳(杜)
黃金九葉發紫盖六英通(肩吾)
吾慕漢初老時清猶茹芝(杜)
柯同庭橘勁色近御衣深(王岐公)
一榮不復枯五色異衆芳(聖俞)
四眀開奥壤三秀發靈芝(夏英公)
菌蠢朝承露熒煌夜吐霓(江山翰)
齋房輝玉斝岱檢雜金泥
不須許斧子辛勤采五芝(山谷)
七言散句
枯朽猶能出菌芝(東坡)
靈根盤錯呈天瑞寳葉蟬聯表地仙(李紳)
穆穆眸容分喜色煌煌寳座秀靈芝(夏英公)
可憐九轉功成後却把飛昇乞肉芝(歐)
肉芝烹熟石芝老笑嗤熊掌嚬雕胡(東坡)
丹頂一丸深自秘紫芝三秀却先知(穎濱)
不用採芝驚世俗恐人謗道是神仙(放翁)
五言律詩
眀王登孝感寳殿秀靈芝色帶朝陽淨光涵宿露滋且
標宣德重更引國恩施聖祚今無限微臣樂采歸(錢起)
七言古詩
空堂眀月清且新幽人睡息来初勻了然非夢亦非覺
有人夜扣祁孔賓披衣相從到何許朱欄碧井開瓊戶
忽驚石上堆龍蛇玉莖紫筍生無數鏘然敲折青珊瑚
味如蜜藕和雞蘇主人相顧一撫掌滿堂坐客皆盧胡
亦知洞府嘲輕脫終勝稽康羡王烈神山一合五百年
風吹石髓堅如鐵(東坡)
卓仙在時養瓊芝深根固蒂活人命憧憧往問此何草
但告渠是唐婆鏡(山谷)
七言八句
廟錫珍符豈偶然雲華再見幾經年祥開二室昭貽燕
根托同楹自屬聯上瑞應誠能格聖宸衷思孝益增虔
微臣願測皇天意不厭終童效異篇(張于湖二首)
煌煌瑞彩映金鋪元氣回旋即此都太史連年書盛事
近臣更日獻新圖璇穹薦社寧虚應玉葉流芳已兆符
早晚清塵欵原廟臨觀敢請駐前驅
豈如玉殿生三秀詎有銅池出五雲陌上堯樽傾北斗
樓前舜樂動南薰(錢起)
樂府祖
點絳唇
高柳蕭蕭睡餘已覺西風勁小窗人靜淅&KR0377;生秋聽
底事多情欲與流年競殘雲暝墜巾慵整小立芝蘭徑
(葉石林)
虞美人草
事實祖
碎錄
雅州名山縣出虞美人草花葉兩兩相對人或近之即
向人而俯如為唱虞美人曲則此草應拍而舞他曲則
否(草木記)
紀要
漢王圍垓下羽歌曰力拔山兮氣盖世時不利兮騅不
逝騅不逝兮可奈何虞兮虞兮奈若何左右皆泣(史)
賦詠祖
五言古詩
夜闌浩歌起玉帳生悲風江東可千里棄妾蓬蒿中化
石那解語作草猶可舞陌上望騅来翻然不相顧
五言八句
幽草默通神舊題虞美人長言方度曲應節若翻身律
吕聲相召雲龍氣自親無情猶感會不獨在君臣(陳后山)
七言古詩
鴻門玉斗粉如雪十萬降兵夜流血咸陽宫殿三月紅
霸業已隨烟燼滅剛強必死仁義王隂陵失路非天亡
英雄本學萬人敵何用屑屑悲紅籹三軍敵盡旌旗倒
玉帳佳人坐中老香魂夜逐劍光飛青血化為原上草
芳心寂寞寄寒枝舊曲聞来似斂眉哀怨徘徊愁不語
恰如初聽楚歌時滔滔逝水流今古漢楚興亡兩丘土
當年遺事久成空慷慨尊前為誰舞(曾鞏)
君恩如海海不深妾義如鐵利斷金舍生取義我所欲
忍死織室羞同心春姿忽作秋蓮姿一寸剛眀曾不死
眀年原上野花繁一枝自托華風起裊裊娉娉不成艷
能度淺深生色染向人欲訴却無言寂寞千年悞誰掩
芳郊遊女宛轉歌停舂拍手看婆娑(僧北澗)
七言絶句
魯公死後一抔荒誰與竿頭薦一觴妾願得生墳土上
日翻舞袖向君王(蕭于岩)
霸業將衰漢業興佳人玉帳醉難醒可憐血染原頭草
直至如今舞不停(易幼學)
合歡枝葉想腰身不共長安草木春若聽楚歌能楚舞
未央空有戚夫人(許野雪)
樂府祖
虞美人
歌唇乍啓塵飛處翠葉輕輕舉似呈舞態逞嬌容嫩條
纖麗玉玲瓏怯秋風虞姬珠翠兵戈裏莫認埋魂地
只因遺恨寄芳叢露和清淚濕輕紅古今同
當年得意如芳草日日春風好拔山力盡忽悲歌飲罷
虞兮從此奈若何人間不識精誠苦貪看青青舞驀
然斂袵却無音怕是曲中猶帶楚歌聲(辛稼軒)
帳前草草軍情變月下旌旗亂褫衣推枕惜離情遠風
吹下楚歌聲月三更撫鞍欲上重相顧艷態花無主
手中蓮鍔凜秋霜九泉歸路是仙鄉恨茫茫
浪淘沙
不肯過江東玉帳匆匆至今草木憶英雄唱著虞兮當
日曲便舞春風兒女此情同往事朦朧湘娥竹上淚
痕濃舜目重瞳堪最恨羽亦重瞳(辛稼軒)
菖蒲
事實祖
碎錄
菖蒲一名菖歜(說文)其根盤屈有節狀如馬鞭一根旁引
三四根九節佳亦有一寸十二節者一名昌陽(本草)以瓦
石器種之屢易水則茂水濁則萎(本草)羅浮山中一寸十
二節(山記)又名堯薤烏髭(吕氏春秋)菖蒲放花人食之長年(風俗)
(通)
紀要
堯時天降菁于庭為薤感隂氣為菖蒲焉(典術)文王好食
菖本薤(說苑)天王使周公問聘饗有菖歜(左傳)漢武帝上嵩
山忽見有仙人長二丈耳垂肩帝禮而問之仙人曰吾
九疑山中人也聞中嶽山中有菖蒲一寸九節食之可
以長生故来採之忽然不見帝謂侍臣曰彼非欲服食
以此喻朕耳(神仙傳)番禺東有澗澗中生菖蒲皆一寸九
節安期生採服仙去(草木狀)韓衆服菖蒲十三年身上生
毛日視書萬言皆誦之冬袒不寒(抱朴子)王興採菖蒲食
之長生(神仙傳)王徽之以菖蒲映竹曰菖蒲以九節為貴
而此君面目聳然菖蒲正當再拜此君而此君安得不
受耶(高氏春秋)太祖后張氏見庭前菖蒲生花即生梁高祖
(梁記)菖蒲紅者芳氣酷烈世言有花無人見見者必大富
貴趙隠之母傅氏曾于山澗中見花大如車輪子有神
人守護隱之勿洩享富貴年九十四忽向子孫說之得
疾而終(物類相感志)僧普寂好菖蒲種成獅子鸞鳳仙人之
狀(微言)成都營妓薛濤元微之使蜀屢陪燕笑元後寄詩
云别後相思隔烟水菖蒲花發五雲高(牧豎閒談)
雜著
其輕身延年之功既非昌陽之所能及至于忍寒苦安
淡泊與清泉白石為伍不待泥土而生者亦豈昌陽之
所能彷彿哉(東坡集)寒溪之濱沙石之竇産此靈苗蔚然
而秀有美君子採持而歸文石相并涵蓄清漪根盤九
節霜雪不槁置之幽齋永以為好(參寥頌)
賦詠祖
五言散句
石上生菖蒲(選)新蒲含紫茸(謝連惠)
碧節吐寒蒲(杜甫)菖蒲花紫茸(李白)
蕭然一寸碧卓爾四時青(白氏集)
有草應羞死無花敢鬭香
靈根九節瘦不改四時香
薄寒得菖蒲猶勝竟日無(聖俞)
根盤龍骨瘦葉聳虎鬚長(姚岩)
七言散句
埽除白髮菖蒲力(東坡)
九節菖蒲石上仙
斕斑碎石養菖蒲一勺清泉滿石盂
人說花開難際遇天將夀考報勤劬
莫道幽人無一事汲泉承露養菖蒲(魯文)
五言古詩
神人多古貌雙耳下垂肩嵩嶽逢漢武云是九疑仙我
来採菖蒲服食可長年言終忽不見滅影入雲煙喻帝
竟莫悟終歸茂陵田(李白)
自我来關輔南山得再遊山中亦何有草木媚深幽菖
蒲人不識生此亂石溝山高霜雪苦黃葉不得抽下有
千歲根蹙縮如盤虬長有鬼神守德薄安敢偷(東坡)
五言八句
岳麓溪毛秀湘濱玉水香靈苗憐勁直達節著芬芳豈
謂盤盂小而忘臭味長拳山并勺水所至未能量(姜白石)
七言古詩
石上生菖蒲一寸十二節仙人勸我食令我頭青面如
雪逢君寄君一絳囊書中不得傳此方君能来作棲霞
侣與君同入丹邱鄉(張文昌)
七言八句
春荑秋英兩湏臾神藥人間果有無無鼻何由識薝蔔
有花今始信菖蒲芳心未飽兩蛱蝶寒意知鳴幾蟪蛄
記取眀年十二節小兒休更籋霜鬚(東坡)
七言絶句
碧玉椀盛紅碼碯青盤水養石菖蒲也知法供無窮盡
試問禪師得飽無(東坡)
間行澗底採菖蒲千歲龍蛇抱石臞眀朝却覓房州路
飛下山巔不用扶(陳簡齋)
窗眀几淨室虚虚盡道幽人一事無莫道幽人無一事
汲泉承露養菖蒲(曾茶山)
君家蘭杜久萋萋近養菖蒲綠禾齊乞與幽人伴岑寂
小窗風露日委迷(朱文公三首)
泉清石秀碧纖長秋露懸珠炯夜光箇裏一無閒造化
别来誰與共平章
翠羽紛披一尺長帶烟和雨過書堂知君别有臞仙種
容易催教出洞房
一掬寒泉塊石頭兩三莖葉弄輕柔夢回一霎龍湫雨
五月軒窗也帶秋
瓦盤猶帶澗聲寒亦有詩情几研間抱石小龍鱗甲老
夜窗雲氣故斑斑(方秋崖)
全芳備祖後集卷十一
