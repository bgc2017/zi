全芳備祖後集卷十九宋陳景沂撰
木部
豫章
事實祖
碎錄
豫章大木也(服虔漢書注)豫章生七年而後與衆木異(述異記)
山陽縣豫章木可伐作鼓顙(荆州記)
紀要
丹陽尹袁粲見王儉曰桰柏豫章雖小已有棟梁之氣
矣(南史)
雜著
其北則有楩柟豫章(子虚賦)木則楩柟豫章(吴都賦)余卜居
南溪上流溪之漘有喬木二盖古之豫章而今俗以樟
名者也其夀當三百餘載而大且二十圍團欒偃蹇庇
及數畝老根盤踞高突地面如巨石礧砢余因募工畚
土厚培其根使平若一臺可坐數客久焉根入土深得
所滋養枝葉益敷暢亭午日不穿漏夏五六月清蔭覆
池暑氣不入凉颸時来方春穉綠競秀靄若雲屯及玄
冥凍冱此獨挺秀余愛護封殖每為賦甘棠之詩余聞
昔有商山之老戲于橘中者謂之橘隠後世效山隂之
種竹者謂之竹隠慕彭澤之採菊者謂之菊隠擬孤山
之詠梅者謂之梅隠余愛此古樟遂名吾廬以南溪樟
隠暇日搜閱書箧得晦庵朱子所書四大字適契余所
命名若有天相亟模勒碣于廳之楣即其右闢小室又
取朱子所書歲寒二大字為匾以表古樟之高致室僅
容膝處勢最高平挹翠嵐下臨綠浸隔岸擔簦負笈之
行人中流披蓑鼓枻之漁父皆可坐見于几席之上市
㕓雖近而一塵不侵余盖于此讀書以求聖賢為己之
學涵養體察私淑吾身庶幾不負朱子教育之意且日
有餘力則編輯古人嘉言善行類成巨帙窮年矻矻皆
手自抄錄樂而忘疲今一二書行于世者行有楊子雲
不以一醬瓿之可為坐久神倦起而欠伸則信手拈取
前輩詩文一二帙緩誦微吟戰睡魔而却之此則樟隠
之成趣也其西則築小樓四楹與廳對峙又取南軒張
子所書藏書閣三大字揭匾樓上雖余無資聚書不能
多視鄴侯插架特泰山之毫芒然余性健忘不可無書
舊所讀不獲盡記必藉檢閱積久抽取簡帙散亂則必
次其甲乙使如舊序剔去蠧魚燥以風日盖兹樓也檢
書則登整書則登曝書則登當此之時窗櫺四敞不妨
眺望以舒暢心目至於秋宵爽豁月鑑澄鮮朔風怒號
雪絮飛舞乘興一登便覺水晶宫闕瓊樓玉宇去人不
遠此又樟隠之勝槩也噫余晨興而啟吾扉出入而涉
吾庭仰而瞻吾巨匾銀鈎鐡畫動有法度則思其人儼
若先儒之臨其上顧而見吾古樟龍身虬柯昂霄聳壑
則愛其木凛然歲寒之友在吾側是則吾廬雖甚湫隘
卑陋而雄麗偉特之觀固不在于輪奐之美也偶記曩
嘗宴坐樹下見有老鸛長頸聳凥玄裳縞衣頗似鶴立
于樹杪為綢繆牖戶之計他禽亦銜斷梗以相其役余
甚異之豈杜子美所謂義鶻者耶居無何近山叢灌穢
莽中惡鴞二三突如其来驅攫相役之衆羽或傷其翅
或擊搏使遠徙越數日一鴞忽為赤虺所嚙而斃惡族
旋亦引去他日又聞鵲聲喳喳其鳴甚悲若有所訴余
試静覘第見隔林一鳩飛去復来睥睨鵲所當巢余因
悟召南鵲巢鳩居之意是殆欲奪其巢者耶亟挟弹逐
之鳩亦引去夫鸛鵲一枝之栖耳尚不能免夫物之為
害予以貧士銖積寸累僅架數椽其艱難辛苦與二禽
之巢于古樟者奚以異今雖幸而迄于落成且奠居焉
而觸物興懷政自不能無感繫我後人之居于斯者其
必念余經始之勞可也其必讀昌黎示兒之詩使有賢
卿大夫相過考評道之精粗以不迷厥初可也其必思
朱子所記先大夫遺事克稱天之報施其將在此之語
可也審能如是則古樟亦不貽林慙澗愧之譏而凌霜
傲雪之標當相與輝映于無窮此則予之望也寳祐丙
辰冬十一月樟隠老人記
賦咏祖
五言散句
豫章夹日月歲久空深根(杜少陵)
豫章深入地滄海闊無涯
七言散句
豫章翻風白日動鯨魚䟦浪滄溟開(少陵)
七言絶句
豫章偃蹇兩蒼龍雪榦寧須匠石逢借重歲寒雙大字
絶勝松拜大夫封(祝樟隠)
石楠
事實祖
碎錄
葉如枇杷有小刺凌冬不彫春生白花秋結細紅寔人
多移植庭宇間隂翳可愛不透日氣
雜著
余在成都嘗以事至沈犀過國寧觀有古楠四皆千歲
木也枝擾雲漢聲挟風雨根入地不知幾百尺而隂之
所芘車且百兩正晝日不穿漏夏五六月暑氣不至凛
如九秋成都固多夀木然莫與四楠比余盖愛而不能
去者彌月有石刻立廡下曰是仙人蘧君手植予嘆曰
神仙至人手之所觸氣之所呵羸疾者起肓瞶者愈榮
巧而金玉反石不難况其親所培植哉久而不槁不死
固宜欲為作詩文會多事不果嘗以語道人蘧昌老真
叟以為恨予既去蜀三年而昌老萬里以書属予曰國
寧之楠幾伐以營繕郡人力全之僅乃得免懼卒不免
也子為我終昔之意予發書且嘆且喜夫勿剪憩棠敬
恭桑梓愛其人及其木自古已然姑以蜀事言之則唐
節度取孔明祠栢一小枝為手板書於圖至今見非詆
蒋堂守成都有美政止以築銅壺閣伐江瀆廟木坐謠
言罷亦書國史且王建孟知祥父子專有西南窮土木
之侈沈犀近在國城數里間而四楠不為當時所取彼
猶有畏而不敢者况今聖主以恭儉化天下有夏禹卑
宫室漢文罷露臺之風專閫方面皆重德偉人豈其殘
滅千歲遺跡侈大棟宇為王孟之所不為哉意者出於
吏胥梓匠欺罔專恣以自為功而已使有以吾文告之
者讀未終篇禁令下矣然則其可不書(放翁)
賦咏祖
七言散句
客處偷閒不是閒石楠雖好懶頻攀(司空曙)
佛現寳幢經幾刦天開雲幄待何人(文與可)
五言古詩
大樸既一剖衆材争萬殊懿兹南海華来與北壤俱生
長如自惜雪霜無彫渝籠籠抱靈秀簇簇抽芳膚寒日
吐丹豔頳子流細珠鴛鴦花數重翡翠葉四鋪雨洗新
粧色一枝如一姝聳異敷庭際傾妍来坐隅散彩飾几
案餘輝盈盤盂高意因造化常情逐榮枯主公方寸中
陶植在須臾養此奉君子賞覿日為娱始覺石楠詠價
傾賦西都棠頌庶可比桂詞難以踰因謝丘墟木空採
落泥塗時来開佳宴道去卧枯株争芳無由緣受氣如
鬱紆抽肝在郢匠嘆息何踟蹰(孟郊石楠)
楩楠枯峥嶸鄉黨皆莫記不知幾百歲慘慘無生意上
枝摩蒼天下根盤厚地巨圍雷霆折萬孔蟲蟻萃凍雨
落流膠衝風奪佳氣白鵠遂不来天雞為愁思猶含棟
梁具無復霄漢志良工古昔少識者出涕淚種榆水中
央成長何容易截承金露盤裊裊不自畏(杜甫枯楠)
五言絶句
童童挺十尋一盖磨空綠斜月礙枝回凉烟附葉宿(宋景)
(文)
七言絶句
石楠紅葉透簾青憶得粧成下錦茵試折一枝含萬恨
分明說向夢中人(權德輿)
自隨野意了山行香浸楠花白水生借得風来帆便飽
隔溪新度一聲鶯(高疎寮)
傘盖低垂金翡翠薰籠亂搭繡衣裳春芽細炷千燈焰
夏蕊濃焚百和香(香山)
六代喬楠二百齡分柯中有異芝生孤根自合藏幽處
瑞子何期應太平(張芸叟)
柟
事實祖
碎錄
葉似桑子似杏而酸(杜詩注)楩柟把梓天下之良材(顔師古注)
滕猿得杉柟挽蔓枝而生長其間得便也(莊子)
賦咏祖
七言古詩
倚江柟樹古堂前故老相傳二百年誅茅卜居總為此
五月恍惚聞寒蝉東南飄風動地至江翻石走流雲氣
榦排雷雨猶力争根斷泉源豈天意滄波老樹性所愛
浦上童童一青盖野客頻留懼雪霜行人不過聽竽籟
虎倒龍顛委榛棘淚痕血點垂胸臆我有新詩何處吟
草堂自此無顔色(少陵柟為風雨所拔歌)
五言八句
柟樹色冥冥江邊一蓋青近根開藥圃接葉製茅亭落
景隂猶合微風韵可聽尋常絶醉困卧此片時醒(杜甫)
靈夀木
事實祖
碎錄
木似竹有節長不過八九尺圍可三四寸自然有合杖
之制不須削理也(漢書注)作杖令人延年益夀(本草)
紀要
孔光年老哀帝賜靈夀杖(史)
賦咏祖
五言散句
既非扶險阻何必問年齡(張浮休)
五言古詩
白華鑒寒水怡我適野情前趨問長老重復興嘉名蹇
連易衰朽方剛謝經營敢期齒杖賜聊且移孤莖叢萼
中競秀分房外舒英柔條乍反植勁節常對生循玩足
忘疲稍覺步武輕安能事剪伐持用資徒行(子厚)
五言八句
曲木天然性叨名席上珍節高工碍手倚壁快扶人莫
問西来意終為竈下薪他時俘頡利拜賜敢忘身(張浮休)
七言絶句
滇池藤赤人難到太乙藜青事近誣林下榰来供燕息
省中攜去寵師儒(曾曲阜)
椰子
事實祖
碎錄
樹似梹榔而高一房生三十餘子如瓜内有漿一升清
如水甜如蜜(雜記)葉如栟櫚無枝條其實大如寒瓜外有
粗皮次有殼圓而且堅剖之有膚厚半寸味似胡桃而
極肥美有漿飲之得醉(嵇氏傳)殼可以為器(本草)
紀要
晉林邑王與越王有故怨遣侠客刺之得其首乘于木
上俄化為椰子林邑王憤之剖為飲器南人至今效之
當刺時越王大醉故其漿猶如酒俗稱曰越王頭云(嵇氏)
(錄)
賦咏祖
七言散句
美酒生林不用儀(東坡也注儀狄)
五言古詩
日南椰子樹香裊出風塵叢生雕木首圜實梹榔身玉
房九霄路碧葉四時春不及塗林果移根隨漢臣(沈佺期)
矮胡生南方托生碧山崖採擇供貢篚扶杖上天街愧
此愿慤姿欲售久未諧道傍麯先生風味固自佳逢渠
即傾盖輸寫能開懷刮削出光采規繩去欹窊金玉豈
足貴膠漆真吾儕客来有嘉招二士往必偕婆娑止坐
隅供饋煩金釵矮胡雖木強醇德真無涯虚心實其腹
居然外形骸微物幸見用棄置理則乖毛穎有封國陶
匏薦烟柴大藥起世疴炮燔及根荄願子自洗濯勿受
塵埃埋暇日首相從醉經生高齋(張于湖椰子酒榼)
七言絶句
漿成乳酒醺人醉肉截鵝肪上客盤有核如匏可雕琢
道装宜作玉人冠(山谷椰子冠)
碩果不食寒林梢剖而器之如懸匏故人相見各貧病
且可烹茶當酒肴(山谷椰子茶盂)
桄榔
事實祖
碎錄
生廣南山谷間有樹身皮葉與蕃棗梹榔小異然葉下
有髮如粗馬尾廣人織為巾子其麫有補可以辟榖(本草)
其皮可作綆得水則柔韌胡人以此聫木為舟皮中有
屑如麫木性如竹紫黑色有文理解之以製奕枰(嵇含記)
賦咏祖
五言散句
雪粉剖桄榔(東坡)
七言散句
日下桄榔羽扇閑(山谷)
七言絶句
化工到得巧窮時東補西移也太竒君看桄榔一窠子
竹身杏葉海棕枝(誠齋)
七言八句
睡起風清酒在亡身隨殘夢兩茫茫江邊曳杖桄榔瘦
林下尋苗蓽撥香獨步倘逢岣嶁令遠来莫恨曲江張
遥知魯國真男子獨憶平生盛孝章(東坡以桄榔杖寄張文潜)
楮
事實祖
碎錄
楮一名榖(說文)樂彼之園其下維榖(注)楮也(詩)世以楮實
練絹又為面藥以米泔洒楮而生菌(坡詩注)
紀要
蔡倫造意用楮膚麻頭敝魚網以為紙(本傳)桐君說其花
蕊形色仙方楮實正赤時收取其子隂乾用之(採藥錄)
五言古詩
我牆東北隅張王(並去聲)維老榖樹先樗櫟大葉等桑柘
沃流膏馬乳漲墮子楊梅熟胡為尋丈地養此不材木
蹶之得輿薪規以種松竹静言求其用略數得五六膚
為蔡侯紙子入桐君錄黃繒練成素黝面頮作玉灌灑
蒸生菌腐餘光吐燭雖無傲霜節幸免狂酲毒孤根信
微陋生理有倚伏投斧為賦詩德怨聊相續(東坡宥老楮)
五言古詩散聫
植根雖云固伐去曾須臾我塗雖不寬出入自有餘開
門聽来往併納賢與愚(穎濱)
五言絶句
可憐臺上楮轉日已隂繁不解詩人意何為樂彼園(王文)
(公)
七言絶句
楮樹婆娑覆小齋更無日影午窗開一端能敗幽人意
夜夜牆西碍月来
漆
事實祖
碎錄
椅桐梓漆山有漆阪有漆(並毛詩)以竹筒釘入木中
取之(本草)
紀要
莊子嘗為漆園吏楚威王聘之欲以為相謂使者曰亟
去毋汚我故曰傲吏(莊子)樊阿從華佗求方可服食有益
于人者佗以漆葉為青黏散與之(後漢方藝傳)樊宏父嘗欲
作器物先種梓漆時人嗤之積以歲月皆得其用向之
笑者咸求假焉貲至鉅萬追爵諡為夀張敬侯(本傳)雷義
與陳重為友時人語曰膠漆自謂堅不如雷與陳(本傳)
賦咏祖
五言散句
漆園有傲吏(靈運)楚材擇把梓(杜甫)
樊侯種梓漆(東坡)
近聞西枝西有谷杉漆稠(杜甫)
五言古詩
古人非傲吏自闕經世務偶寄一微官婆娑數株樹(王維)
好閑早成性果此諧宿諾今日漆園游還同莊叟樂(崔廸)
舊聞南華仙作吏漆園裏應悟見割憂嗒然空隠几(朱文)
(公)
七言八句
天以晶華累爾形千夫歛鍔可曾停世間有器蒙鮮澤
林下無辜受割刑斫壊孫枝難老大摧殘老幹易彫零
退思禹貢周征日未必如今稅不征(蕭大山)
㯶(㯶筍附)
事實祖
碎錄
一名栟櫚葉似車輪乃在顛上有皮纏之附地起二旬
一採轉復上生(廣志)椶樹高一丈許無枝榦葉大而圓岐
生枝頭美實皮相重複一行一皮各有節皮可為索也
(山海經)㯶筍状如魚子其味似苦筍而加甘芳蜀人以饌
佛僧甚貴之而南方不知也笋生膚毳中盖花之方孕
者正二月間可剝而取過此苦澁不可食矣取之無害
于木而宜于飲食法當蒸熟所施略與竹笋同蜜煮酢
浸可致千里外(坡詩注)
紀要
杜甫以朝廷以李林甫瑣瑣之才代張九齡為相作㯶
櫚拂詩以寓意(杜詩注)
雜著
異木之生疑竹疑草攅葉石徑森蓯山道烟岫相珍雲
壑共寳不綿不縟何遜工巧(梁江淹頌)
賦咏祖
五言散句
鑿井交棕葉(少陵)
童童雙㯶櫚葱蒨兩車盖(曾文昭)
七言散句
栟櫚葉戰水風凉(香山)
芍藥初開菩薩面㯶櫚葉散夜义頭(李羣玉王璘聫句)
孤出亭亭羽盖高撐開圓葉臂抽條(程金紫)
纛影叱㲚竿影直雪中霜裏伴松筠
五言古詩
蜀門多㯶櫚高者十八九其皮剝割甚雖衆亦易朽徒
布如雲葉青青歲寒後交横集斧斤彫落先蒲柳傷時
苦軍乏一物官盡取念爾形影乾推殘投藜莠(杜少陵)
㯶拂且薄陋豈知身效能不能代白羽有足除蒼蠅熒
熒金錯刀濯濯朱綠繩非獨顔色好亦用顧盻稱吾老
抱疾病家貧卧炎蒸咂膚倦撲滅賴爾甘服膺物微世
競棄義在誰肯徵三歲清秋至未敢闕緘縢(杜少陵㯶拂)
五言古詩散聫
青青栟櫚樹葉散如車輪擁籜交紫髯歲剝豈非仁用
以覆彫輿何惮克厥身(聖俞)
斫破夜义頭取出仙人掌鮫人滿腹珠鮰魚新出綱(唐庚)
哆熾風葉張圓皴雨皮厚叢橑列盖端攅旄注旗首(宋景)
(文)
五言八句
舊脫敗簔亂新添華節高肅容春尚静侠氣夜方豪黃
孕子魚腹青披孔雀凥豐橦知可製雷動景鐘號(洪舜俞)
七言古詩
贈君木魚三百尾中有鵝黃子魚子夜义剖癭欲分甘
籜龍藏頭敢言美願隨蔬果得自用勿使山林空老死
問君何事食木魚烹不能鳴固其理(東坡送椶笋與殊長老)
七言絶句
秀榦扶疎綵檻新琅玕一束净無塵重苞吐實黃金穗
密葉圍條碧玉輪
黃楊
事實祖
碎錄
俗說黃楊歲長一寸遇閏年退一寸(坡詩注)
賦咏祖
五言散句
雖非百尺材歲晚好顔色(曾文昭)
七言散句
園中草木春無數只有黃楊厄閏年(東坡)
五言古詩散聫
婆娑兩佳木生長在岩石移植君子堂初因醉翁識(曾文)
(昭)
黃樹性堅正枝葉已剛愿三十六旬久增生但方寸今
何成脩林左右映霞蔓良材豈一二所期不在鈍(李方叔)
樗櫟
事實祖
碎錄
樗櫟散材也(莊子)周秦謂柞為櫟河南謂蓼為櫟(方言)蔽芾
其樗(詩)
紀要
匠石之齊至乎曲轅見櫟社樹曰是不材之木也故能若
是之夀櫟社見夢曰若將比予于文木耶夫柤梨橘柚果
蓏之屬實熟則剥則辱故不終其天年(莊子)吾有大樹人謂
之樗其大本擁腫而不中繩墨其小枝拳曲而不中規矩
立之塗匠者不顧今子之言大而無用衆所同去也(莊子)
七言絶句
香檀文桂苦雕䥴生理何能得自全知有無材老樗否
一枝不損盡天年(香山)
樺
事實祖
碎錄
樺堪為燭木似山桃取脂燒辟鬼(本草)
紀要
唐正旦曉漏以前三司使大金吾以樺燭擁謂之火城
(李肇圃史補)
賦咏祖
五言散句
月隄槐露葉風燭樺烟香(香山)
七言散句
送客林中樺燭春(東坡)
荆
事實祖
碎錄
楚荆也杜荆蔓荆也青莖大實者名牡荆又有山荆(廣志)
寧浦有三種金荆可以作枕紫荆可以作床白荆可以
作履與他處牡荆全異又彼境有杜荆指病自愈節不
相當者月暈時刻之與病身等置牀下雖危困亦愈也
(郡志)
紀要
伍舉入鄭聲子將入晉遇之郊班荆相與食而言復故
(左傳)廉頗肉袒負荆(史)淮南王安謀逆伍被諫曰昔子胥
諫吴王云臣今見麋鹿遊姑蘇之臺臣今亦將見宫中
生荆棘露沾衣也(漢書)尹勤治韓詩事薛漢身牧豕事親
至孝無有交游門生荆棘(東觀漢記)田真田慶田廣兄弟欲
分財惟堂前紫荆花葉盛茂夜議斫分取為三曉欲伐
即憔悴兄弟由是不復分焉(吴筠齊諧記)徐隨居丹徒左慈
過隨門下有宿客車六七乘欺慈云徐公不在慈去客
皆見在楊樹杪車轂中皆生荆棘客懼入報隨隨曰此
左公遣追之客逐慈叩頭謝客還見車在地無復荆棘
(漢方伎傳)
賦咏祖
五言散句
三荆懽同枝四鳥悲異林(晉陸機)
五言古詩
風吹紫荆樹色與春庭暮花落辭故枝風迴返無處(杜甫)
七言絶句
庭中栽得紅荆樹十月花開不待春直使孩提晝驚&KR0988;
一家同是北来人(元微之)
水清木
賦咏祖
七言散句
密葉凝華承玉戺附枝交影蔭銀塘(夏英公)
七言散聫
禁中遲日照南榮瑞木聫祥耀國經合榦舊臨宫檻密
交枝重茂帝梧青(夏英公)
海棕木
賦咏祖
七言古詩
左綿公館清江濱海棕一株高入雲龍鱗犀甲相錯落
蒼稜白皮合抱文自是衆木亂紛紛海棕焉知身出羣
移栽北辰不可得時有西域胡僧識
女貞木
事實祖
碎錄
葉茂盛經冬不彫或云即冬青(本草)女貞之木一名冬青
負霜蔥翠振柯凌風故清士欽其質而貞女慕其名多
植之于庭階云(蘇彦頌序)江左人謂之萬年枝
賦咏祖
七言散句
好風吹動萬年枝(盧多遜)
三足赤烏去不顧牆根隠隠冬青樹
五言律詩散聫
霜霰不彫色兩株交石壇未秋紅實淺經夏綠隂寒(許渾)
七言絶句
碧樹如烟覆暖波清秋欲盡客重過故園亦有如烟樹
鴻雁不来風雨多(趙嘏)
離宫見爾近天墀雨露常私養種時惆悵一枝嵐氣裡
無人識是萬年枝(韓子蒼)
樂府祖
眼兒媚
山礬風味木犀魂高樹綠堆雲水光殿側月華樓畔晴
雪紛紛何如且向南湖住深映竹邊門月兒照著風
兒吹動香了黃昏(張約齋)
七葉木
賦咏祖
五言古詩
伊洛多佳木娑羅舊得名常于佛家見宜在月中生空
砌隂舖静虚堂子落聲(文忠公)
&KR4333;欏木
賦咏祖
七言古詩
&KR4333;欏古樹常占歲在昔曾看北海碑今日四方俱大稔
不知榮悴向何枝(聖俞)
全芳備祖後集卷十九
