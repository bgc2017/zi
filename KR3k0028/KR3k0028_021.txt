全芳備祖前集卷二十一宋陳景沂撰
花部
水仙花
事實祖
紀要
馮夷華隂墐鄉隄首人服水仙八石為水仙(清泠傳)江妃二女
游於江漢之濱逢鄭交甫解佩以與之(劉向列仙傳)杭州西
湖上有水仙王廟(坡詩注)
雜著
世以水仙為金琖銀臺盖单葉者其中有一酒盞深黃
而金色至千葉水仙其中花片捲皺密蹙一片之中下
輕黃而上淡白如染一截者與酒杯之状殊不相似安
得以舊日俗名易之要之单葉者當命以舊名而千葉
者乃真水仙也(誠齋詩序)
賦咏祖
五言散句
雪宫孤弄影水殿四無人(楊廷秀)
天仙不行地且借水為名
至今寒花種清徹瑩心神(徐致中)
薤葉秀且聳蘭香細而幽
七言散句
姑射樓臺簇水仙(陳朝老)
碧玉簮長生洞府黃金杯重壓銀臺(錢穆父)
玉昆相倚帶仙風壁立春前萬卉空(鄭安晚)
曉風洛浦凌波際夜月江皋解佩時(徐淵子)
極知今歲無曹植稱得陳玄記洛神(僧船窗)
弱水蓬莱歸不得梅花相與伴春寒
五言古詩
仙人湘色裘縞衣以裼之青&KR0008;紛要地獨立春風時吹
香洞庭暖弄影清晝遲寂寂籬落隂亭亭與子期誰知
園中客能賦會真詩(陳簡齋)
隆冬彫百卉江海厲孤芳如何蓬艾底亦有春風香紛
敷翠羽帔温靚白玉相黃冠表獨立淡然水仙装弱植
愧蘭蓀高標摧冰霜湘君謝遺襟漢水羞捐璫嗟彼世
俗人欲火焚衷腸徒知慕佳冶詎識懷真剛凄凉柏舟
誓惻愴終風章卓哉有遺烈千載不可忘(朱文公)
江梅丈人行歲寒固天姿蠟梅微著色標致亦背時胡
然此柔嘉支本但自持乃以平地尺氣與松篁夷粹然
金玉相承以翠羽儀獨立萬槁中冰膠雪垂垂水仙誰
強名相宜未相知刻畫近脂粉而况山谷詩吾聞抱太
和未易形似窺當其自英華造物且霽威平生恨剛褊
未老齒髮衰掇花置膽瓶吾今得吾師(止齋)
定州紅花甆塊石藝靈苗方苞茁水仙厥名為玉霄適
從閩越来綠綬擁翠條十花冒其顛一一振鷺翹粉蕤
間黃白清香從風飄回首天台山更識膽瓶蕉(許仲企)
五言古詩散聫
坐令篸一枝蛾眉淡初掃笑弄黃金杯連臺盤拗倒(曾文)
(清)
贈以金琅玕捧以白玉人約體動芳氣妙與蘭&KR0581;紉(徐致)
(中)
花仙凌波子乃有松柏心人情自棄忘不改玉與金(趙西)
(山)
礬弟墮小白梅兄憐老蒼仲氏似白眉表表金玉相(徐月)
(溪)
五言絶句
韻絶香仍絶花清月未清天仙不行地且借水為名(誠齋)
開處誰為伴蕭然不可鄰雪宫孤弄影水殿四無人
清真處子面剛烈丈夫心翠帶拖雲舞金巵照雪斟苦
吟吟不得移入伯牙琴(林可山)
如聞交珮解疑是洛妃来朔吹欺羅袖朝霜滋玉臺(僧船)
(窗)
七言古詩
凌波仙子生塵襪波水盈盈步微月是誰招此斷腸魂
種作寒花寄愁絶含香體素欲傾城山礬是弟梅是兄
坐對真成被花惱出門一笑大江横(山谷)
七言古詩散聫
琴中此操淡而古花中此名清且高金盞銀臺天下俗
誰以奴僕命離騷
七言絶句
折送南園粟玉花併移香木到寒家何如持上玉宸殿
乞與官梅定等差(山谷五首)
錢塘昔聞水仙廟荆州今見水仙花暗香静色撩詩句
宜在林逋處士家
得水能仙天與竒寒香訝莫動冰肌仙風道骨今誰有
淡掃蛾眉篸一枝
借水開花自一竒水沈為骨玉為肌暗香已壓荼䕷倒
只此寒梅無好枝
淤泥已作白蓮藕糞壤能開白玉花可惜國香天不管
隨緣流落野人家
宫樣鵝黃綠蒂垂中州未省見仙姿只疑湘水綃機女
来伴清秋宋玉悲(張文潜)
湘君遺恨付雲来雖墮塵埃不染埃疑是漢家涵德殿
金芝相伴玉芝開(陳圖南)
早於桃李晚於梅冰雪肌膚姑射来明月寒霜中夜静
素娥青女共徘徊(劉貢父)
水中仙子来何處翠袖黃冠白玉英報道幽人被渠惱
著詩送與老難兄
瘴土風烟那有此只疑姑射是前身仙風道骨難消得
付與霜臺衣繡人(張于湖)
净色只應撩處士國香今不落民家江城望斷春消息
故遣詩人詠此花
江妃虚却蕊珠宫銀漢仙人謫此中偶赴月明波上戲
一身冰雪舞東風(誠齋二首)
額間拂煞御袍黃衣上偷將月姊香待倩東風作媒妁
西湖嫁與水仙王
金玉其相一兩花遐心空為爾興嗟山礬不用来修敬
只許江梅共一家(游寒巖二首)
黃瑶白璧綴幽花&KR0903;重高人為嘆嗟織女横河溪月墮
杯槃狼籍水仙家
天然初不事鉛華此是無塵有韻花翠帶詎容縈俗客
金杯只合勸詩家
林下清風自一家稍親梅竹近蘭芽只緣羞與凡花伍
移植名園不肯花
瑶池来宴老仙家醉倒風流萼綠華白玉斷笄金暈頂
幻成痴絶女兒花(豫章来氏二首)
花盟平日不曾寒六月曝根高處安待得秋殘親手種
萬姬圍繞雪中看
七言八句
薤葉葱根兩不差重蕤風味獨清嘉薄操肪玉圍金鈿
細染鵝黃剰素紗臺琖元非千葉種丰容要是小蓮花
向来山谷相看日知是他家是黨家(誠齋二首)
生来體弱不禁風匹似蘋花較小豐腦子濃熏衆香國
江妃寒損水晶宫銀臺金琖談何俗礬弟梅兄品未公
寄語金華老仙伯凌波仙子更凌空
歲華搖落物蕭然一種清芬絶可憐不許淤泥侵皓素
全憑風露發幽妍騷魂洒落沈湘客玉色依稀捉月仙
却笑涪翁太脂粉謾將高雅匹婵娟(劉後村)
七言律詩散聫
矮叢傍砌小成隂凉徹敷腴謝水沈細著鮮風扶弱榦
賸將零露酌芳心華裾冉冉低香綬玉葉稜稜襯嫩金
(北磵)
玉潤金寒窈窕身翩翩翠袖挽青春水晶宫裏成仙女
玉醉山中得道人朔雪幾回埋不死南州一出净無塵
樸翁老矣誰同調相對無言意轉清(葛天民)
樂府祖
菩薩蠻
人人盡道黃葵淡儂家解說黃葵豔可喜萬般宜不勞
朱粉施摘承金盞酒勸君千萬夀擎作女真冠試伊
姣面看
高梧葉下秋光晚珍叢化出黃金盞還似去年時傍闌
三兩枝人情須耐久花面長依舊莫學蜜蜂兒等閒
悠颺飛
相思一夜庭花發窗前忽認生塵襪曉起豔寒粧雪肌
生暗香佳人纖手摘手與花同色插髩有誰宜除非
潘玉兒(謝竹友)
雲娥雪姊羞相倚凌波共酌春風醉的皪玉壺寒肯教
金琖单只疑雙蝶夢翠袖和香擁香外有鴛鴦風流
烟水鄊(高竹屋)
促拍醜奴兒
清露濕幽香想瑶臺無語凄凉飄然欲去依然如夢雪
渡銀潢又是天風吹淡月珮丁東攜手西廂泠泠玉
磬沈沈素瑟舞遍霓裳(朱希真)
朝中措
幽芳獨秀在山林不怕曉寒侵應笑錢塘蘇小語嬌終
帶吴音乘槎歸去雲濤萬頃誰是知心寫向生綃屏
上蕭然伴我寒衾(曾谹父)
綠華居處渺雲深不受一塵侵細看宜州新句平生纔
是知音凌波一去屏山夢斷誰最關心惟有青天碧
海知渠夜夜孤衾
賀新郎
雲卧衣裳冷看蕭然風前月下水邊幽影羅襪塵生凌
波步湯沐烟波萬頃愛一點嬌黃成暈不記相逢曾解
珮甚多情為我香成陳待和淚揾殘粉靈均千古懷
沙恨恨當時匆匆忘把此花題品烟雨凄迷僝僽損翠
袖遥遥誰整漫寫入瑶琴幽憤絃斷招魂無人賦但金
枝的皪銀臺潤愁殢酒又還醒(辛稼軒)
金人捧露盤
夢湘雲吟湘月弔湘靈有誰見羅襪塵生凌波步穏背
人羞整六銖輕娉娉裊裊暈姣黃玉色輕明香心静
波心冷琴心怨客心驚怕珮解却返瑶京杯擎清露醉
春蘭交與梅兄蒼烟萬頃斷腸是雪冷江清(高賓王)
减字木蘭花
景陽樓上鐘聲曉半面啼粧勻未了殘月紛紛斜影幽
香暗斷魂玉顔應在昭陽殿却向前村深夜見冰雪
肌膚還有斑斑雪點無
天仙子
白玉為臺金作盞香是江梅名閬苑年年把酒對君歌
歌不斷杯無筭花月當樓人意滿翹戴一枝蝉影亂
樂事且隨人意換西橋回首月明中花已綻人何遠可
惜國香天不管(馬莊父)
南柯子
翠袖熏龍腦烏雲映玉臺春葱一簇属金杯曾記西樓
同醉角聲催嫋嫋凌波淺深深步月来隔紗微笑恐
郎猜素豔濃香依舊去年開
金盞子
得水能仙向漢皋遺佩碧波涵月藍玉煖生烟稱縞袂
黃冠素姿冰潔亭亭獨步立風前奈香多愁絶當時事
琴心妙處雖傳有誰堪說歲晚杳無人更短景繁雲
天欲雪瀟湘烟水茫茫但萬里相思寒江空闊殷勤折
向梅邊聽玉龍吹徹丁寧道百年兄弟相看晚節(趙雲齋)
搗練子
心自小玉釵頭月娥飛下白蘋洲水仙月下遊江漢
洞庭舟香名薄倖寄青樓問何如打拍浮(李方舟)
卜算子
佩解洛波遥絃冷湘江渺月底盈盈誤不歸獨立風塵
表窗綺護幽妍瓶玉扶輕裊到後知誰語素心寂寂
山寒峭(盧直院)
山礬花
事實祖
碎錄
山礬一名鄭花一名七里香(襍志)
紀要
江南野中有一種小白花木高數尺春開極香野人謂
之鄭花王荆公嘗欲作詩而陋其名予請名曰山礬花
人採鄭花葉以染黃不借礬而成色也故名山礬海岸
孤絶處補陁落伽山譯者謂小白花山疑即此花爾不
然何以觀音老人端坐不去耶(山谷詩序)
賦咏祖
七言散句
山礬是弟梅是兄(山谷)
可惜不當梅蕊破幽香合在弟兄間(曾文清)
七言古詩
秋風刻縠鵝黃染七里尋香不辭遠荒溪日暮下牛羊
滿路幽香誰挂眼世間草木久紛然妖紅嫚綠徒争先
何當伴君過一世細看四面秋香懸(張東窗)
黃龍山中春事晚山谷道人上山坂鼻端山礬花氣濃
怪底經行衆芳苑一種風姿極可人幽姿正色相鮮新
素馨籍甚不足意黃淡羞澁終非真(清非道士)
七言絶句
北嶺山礬取意開輕風正用此時来平生習氣難料理
愛著幽香未擬回(山谷二首)
高節亭邊竹已空山礬獨自倚春風二三名士開顔笑
把斷山光水不通
春冰薄壓枝柯倒分與清香見月娥忽是雪天深澗底
老松擎出白婆娑(王元之)
青雲葉底雪花繁只與田家插髻鬟不枉涪翁初著句
能令大士久開顔(曾文清)
一樹山礬宫樣粧曉風微送雨中香鼻端空寂誰知許
莫怪雄蜂取次狂(謝幼槃)
漫山白蕊殿春華多貯清香野老家頻向風前招蝶使
密通家籍省梅花(張李靈)
折来隨意插銅壺能白能香雪不如比似梅花輸一著
枝肥葉密欠清癯(鄒艮山)
只有江梅合是兄水仙終似號夫人季方政爾難為弟
每恨詩評未逼真(方秋崖)
玲瓏葉底雪花寒清晝香薰草木間移植小軒供宴坐
恍疑身在普陀山(祝和父)
樂府祖
南柯子
細葉黃金嫩繁花白雪香共誰連璧向河陽自是不須
湯餅試何郎婀娜璁瓏髻輕盈淡薄粧莫令韓夀在
伊旁便逐游蜂驚蝶過東牆(徐師川)
全芳備祖前集卷二十一
