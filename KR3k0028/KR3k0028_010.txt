全芳備祖前集卷十宋陳景沂撰
花部
杏花
事實祖
碎錄
葉似梅花差大而微紅其仁可入藥(本草)杏者東方歲星
之精也(典術)天台山有杏花六出而五色號仙人杏(述異記)
三月杏花盛可播白沙輕土之田(四民月令)
紀要
孔子游緇帷之林坐杏壇之上弟子讀書孔子絃歌鼓
琴(莊子)裴晉公午橋莊有文杏百株其處立碎錦坊(異景錄)
張元性廉潔南隣有杏兩株杏熟多落元園中元悉還
主者(後周書)神龍以来杏園宴後于慈恩寺塔題名唐進
士杏花園初會謂之探花宴以少俊之人為探花使(摭言)
唐明皇遇春雨初晴命取羯鼓臨軒縱擊面視柳杏皆
發大笑曰此不喚我作天公可乎(遺事)司徒馬燧子鬯以
第中大杏進竇文場文場以進德宗未嘗見頗怪之令
中令就封其樹鬯懼進宅為奉誠園(桂苑叢談)太平園中有
杏數株每至爛開大宴一株則令一妓倚其傍立舘曰
争春開元中宴罷夜闌或聞花有歎息之聲(揚州事跡)
雜著
桃杏郁李華實照爛(潘岳閒居賦)徐州古豐縣朱陳村有杏
花一百二十里近有人為德慶戶曹道過此村其花尚
無恙也昔東坡詩云我是朱陳舊使君勸農曾入杏花
村如今風物那堪話縣吏催錢夜打門(詩話)
賦咏祖
五言散句
露香紅玉樹(樂天)烟濕杏花鬚(李賀)
紅簇交枝杏(李賀)花開連錦帳(姚令)
曾伴曲江春(文與可)淺紅欺醉粉(聖俞)
獨開新塹底半露舊燒枝(張藉)
紅輕欲愁殺粉薄似啼消(吴融)
明日期何處杏花開處村(樂天)
孤村芳草遠斜日杏花飛(寇莱公)
豔蕊黏紅蠟仙葩總薄羅(聖俞)
月淡斜分影池清倒寫真(與可)
七言散句
種杏仙家近白榆(杜甫)
杏園淡泊開花落(樂天)
柳絲牽水杏花紅(鄭谷)
杏花争忍掃成堆
杏豔桃華奪晚霞(彦謙)
霏微紅雨杏花天(韋莊)
秦庭繁杏兩株開(旡盡)
趙村紅杏每年開十五年来看幾迴(樂天)
近西數樹猶堪醉半落春風半在枝
莫怪杏園憔悴去滿城多少插花人(杜牧)
大道青樓御苑東玉欄仙杏壓枝紅(韋莊)
知有杏園無路入馬前惆悵杏花紅(飛卿)
粥香餳白杏花天省對流鶯坐待筵(商隠)
日日春光鬭日光山城斜路杏花香
烟閉綠楊官路静雨開紅杏宅門深(丁謂)
記取明年作寒食杏花曾與此翁隣(東坡)
北園山杏皆高枝新枝故花如點酥(與可)
紅芳紫萼怯春寒蓓蕾黏枝密作團(王元之)
惟有流鶯偏稱意夜来偷宿最繁枝
見說舊園為茂草寂寥無復萬枝紅
絶憐欲白仍紅處正是微開半吐時(楊廷秀)
行穿小徑尋晴朵自換芳條嗅嫩香
春色滿園關不住一枝紅杏出牆来(葉紹翁)
落梅香斷無消息一樹春風属杏花(施芸隠)
客裏不知春早晚失驚紅雨到牆隂(鄭安曉)
五言古詩
零露泣月蕊温風散晴葩天公了不睡連夜開此花芳
心誰剪刻天質自清華惱客香無有弄粧影横斜中山
古戰國殺氣浮高牙叢臺餘袨服易水雄悲笳自從此
花開玉肌洗塵沙坐令游侠窟化作温柔家我老念江
梅不欲空咨嗟劉郎歸何日紅桃爍殘霞明年花開時
舉酒望三巴(東坡)
五言古詩散聫
春色芳盈野枝枝綻晚英依稀暎村塢爛漫開山城好
折待賓侣金盤襯紅瓊(庾信)
春意竟相妒杏花應最嬌紅輕欲愁殺粉薄似啼消願
作南華夢翩翩繞此條(吴融)
五言絶句
年年曲江望花發即經過来飲心先醉臨風思倍多(劉禹)
(錫)
萬樹紅仙杏新開一夜風滿園深淺色照在碧波中(王涯)
帶雲猶誤雪暎日欲欺霞紫陌傳香遠紅泉落影斜(沈亞)
(之)
枕上杜鵑啼怱怱早起時出門天未曉月在杏花枝(劉毅)
(父)
殷紅鄙桃豔淡白笑梨花落處飄微霰繁時叠亂霞(孫向)
道白非真白言紅不在紅請君紅白外别眼看天工(楊廷)
(秀)
獨卧南窗外倏然五六旬忽聞隣杏美故挽一枝春(古詩)
五言八句
不學梅欺雪輕紅照碧池小桃新謝後雙燕却来時香
属登龍客烟籠宿蝶枝臨軒須貌取風雨易離披(鄭谷)
七言古詩
居隣北郭古寺空杏花兩株能白紅曲江滿園不可到
看此寧避雨與風二年流竄出嶺外所見草木多異同
冬寒不嚴地常泄陽氣發亂無全功浮花浪蕊鎮長有
纔開還落瘴霧中山榴躑躅少意思照耀黃紫徒為叢
鷓鴣鉤輈猿呌歇香靄深谷攅青楓豈知此樹一来玩
若在京國情何窮今旦胡為忽惆悵萬片飄泊隨西東
明年更發應更好道人莫忘隣家翁(韓文公)
杏花飛簾散餘春明月入戶窺幽人褰衣步月踏花影
炯如流水涵青蘋花間置酒清香發争挽長條落香雪
山城薄酒不堪飲勸君且吸杯中月洞簫聲斷月明中
唯憂月落酒杯空明朝卷地東風惡但見落葉栖殘紅
(東坡)
青春不㨂勢薄厚春到人家盡花柳李園主人殊未来
豈謂一枝先入手天晴日暖籠紫烟鏡裏紅顔獨施酒
江梅已盡桃李遲此時此花即吾友闌邊漸雨枝上空
歎息踟蹰為之久榮枯何異人一生少壮暫時成老醜
狂痴未解惜光隂不飲十人常八九豈知大醉升糟丘
太古乾坤隨處有更當種子如董仙博来誰能問升斗
(山谷)
七言古詩散聫
西林昨日偶獨到猶有一樹當南軒殘芳爛漫開更好
皓若春雪團枝繁(歐陽文忠)
七言絶句
杏園欲去去遲遲正是風吹狼籍時近西數樹猶堪惜
半落春風半在枝(樂天)
忽憶芳時頻酩酊却尋醉處重徘徊杏花結子春深後
誰解多情又獨来
憐君把酒偏惆悵曾是貞元花下人自别花来多少事
東風二十四回春
二十餘年作逐臣歸来還見曲江春游人莫笑白頭醉
老醉花間能幾人(劉禹錫)
劉郎不用閒惆悵且作花間共醉人等是貞元舊朝士
幾員同見太和春(元微之)
活色生香第一流手中移得近青樓誰知豔性終相負
亂却春風笑不休(薛能)
落花流水認天台半醉閒吟獨自来惆悵仙翁何處去
滿庭紅杏碧桃開(高駢)
登龍曾入少年場賜宴瓊林醉御觴争帶滿頭紅爛漫
至今猶雜桂枝香(王元之三首)
桃紅梨白莫争春素態嬌姿兩未勻日暮牆頭試回首
不施朱粉是東鄰
暖暎垂楊曲檻邊一堆紅雪罩青烟春花自得風流伴
榆英休抛買笑錢
垂楊一逕紫苔封人語蕭蕭院落中獨有杏花如喚客
倚牆斜日數枝紅(王荆公)
淺淡臙脂剪絳綃獨將妖豔冠花曹春心自得東皇意
遠勝玄都觀裏桃(朱淑真)
白白紅紅一樹春晴光耀眼看難真無端一夜蕭蕭雨
細錦全機卸作茵(楊廷秀五首)
紅藍細細糁晴苞紫玉森森走膩條枯梗折教無一二
併驅春力犇花稍
曾見乾條撼雪飛一暄爆出萬餘枝從今日日須来看
看到紅紅白白時
不信東皇也有私如何偏寵杏花枝于中更出紅千葉
且道化工竒不竒
看花千樹洛陽春白傅年年愛趙村月蕊晴葩風露格
老夫移得在東園
江梅已過杏花初尚怯春寒著蕊疎待得重来幾枝在
半隨蝶翅半蜂鬚(吕東菜)
七言八句
蓓蕾枝梢血點乾粉紅腮頰露春寒不禁烟雨輕欺著
只好亭臺愛惜看偎柳傍桃斜欲墜等鶯期蝶猛成
團京城巷陌新晴後買得風流更一般(林和靖)
顆顆粧成藥竈牙白邊開處近彤霞直宜相閣栽培物
更是仙人種植花高竹出羣猶仰慕香名超格合供
誇諸賢繼有尋芳會欲奉歡游決自差(韓忠獻)
七言律詩散聫
杏花菖葉漸爛斑率属劭農入祖關昔日郎君方彩袖
今朝太守已蒼顔(厲小山)
樂府祖
菩薩蠻
春風約略吹羅幕一簾細雨春隂薄試把杏花看濕紅
嬌暮寒佳人雙玉枕烘碎鴛鴦錦折得最繁枝煖香
生翠幃(張于湖)
水龍吟
小桃零落春將半雙燕却来池館名園相倚初開繁香
一枝遥見竹外斜穿柳間深暎粉愁春怨任紅欹宋玉
牆頭千里曾牽惹人腸斷常記山城斜路噴清香日
遲風暖春隂挫後馬前惆悵滿枝粧淺隂院簾垂雨愁
人處碎紅千片料明年更發多應更好約隣翁看(晁次膺)
憶秦娥
春寂寞長安古道東風惡東風惡胭脂滿地杏花零落
臂銷不奈黃金約天寒猶怯春衫薄春衫薄淚珠無
數為君彈却(康伯可)
念奴嬌
杏花過雨漸殘紅零落胭脂顔色流水飄香人漸遠難
託春心脈脈恨别王孫牆隂目斷手把青梅摘金鞍何
處綠楊依舊南陌消散雲雨須臾多情因甚有輕離
輕折燕語千般争解說些子伊家消息厚約深盟除非
重見見了方端的而今無奈寸腸千恨堆積(沈公述)
憶漢月
紅杏一枝遥見凝露粉愁香怨吹開吹謝任東風恨流
鶯不能拘管曲池連夜雨綠水上碎紅千片直擬移
来向深院任凋零不辜雙眼(杜安世)
千秋歲
杏花風下獨立春寒夜微雨度疎星挂暉暉濃豔出嫋
嫋繁粧亞朱檻倚輕羅醉裏添還卸寂寞情猶下悵
望驂鸞駕衣褪香欺麝一花拚一醉杯重憑難把春去
也重簾翠幕人如畫(趙介菴)
春光好
胭脂膩粉光輕正新晴枝上閙紅無處著近清明仙
娥進酒多情向花下相閙盈盈不惜十分傾玉&KR1356;惜凋
零(曾海野佳宴作)
點絳唇
烟冷金爐夢回鴛帳餘香嫩更無人問一枕江南恨
消瘦休文須覺春衫褪清明近杏花吹盡薄暮東風緊
(趙元鏞)
清平樂
豔苞初折偏惜東風力上苑梨花烟雨濕新染胭脂顔
色玉人小立簾櫳輕勻媚臉粧紅斜插一枝雲髻看
誰剰得春工(曾平立應制)
全芳備祖前集卷十
