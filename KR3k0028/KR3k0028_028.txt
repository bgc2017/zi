全芳備祖後集卷一宋陳景沂撰
果部
荔枝(附龍眼)
事實祖
碎錄
荔枝樹高五六丈大如桂樹綠葉蓬蓬冬夏榮茂青華
朱實大如雞子核黃黑似熟蓮子肉白如肪甘而多汁
似安石榴有酸甜者夏至將中翕然俱赤則可食也一
樹下子百斛(廣志)荔枝性熱有人日噉千顆未嘗作疾即
少熱以蜜漿解之最忌麝香或過之花實俱落盡
民間以鹽梅滷浸佛桑花為紅醬漿荔枝漬乾曝之色
紅而甘酸可三四年不蛀(茘枝譜)核之細者謂之焦核荔
枝之最珍者也(廣志)李直方常第果品以綠李為首楞梨
為副櫻桃為三柑子為四蒲桃為五或曰若論為首當
用荔枝(國史補遺)
龍眼一名比目一名並智(本草)葉似荔枝質味殊絶純甜
無酸可敵荔枝(廣志)龍眼樹如荔枝但枝葉稍小殼青黃
色形如彈子核如木梡子而不堅肉白而帶漿其甘如
蜜五六十顆作一穗如蒲桃然荔枝過即龍眼熟故號
曰荔枝奴(草木記)
紀要
漢武破南粤於上林苑中起扶茘宫以植所得龍眼荔
枝菖蒲皆百餘本土産南北異宜時多有枯悴者荔枝
自交趾移植於庭者無一生焉猶移而不息偶一株稍
茂終無華實(三輔黃圖)漢永元間嶺南獻生荔枝十里一置
五里一堠晝夜傳送唐羌上書以謂上不以滋味為德
下不以貢饍為功竊見交趾七郡獻生茘枝龍眼等南
州土地炎熱惡蟲猛獸不絶於道至於觸犯死亡之患
然此二物升殿未必延年益夀詔勅大官勿復受獻(本紀)
漢單于來朝賜橙橘龍眼荔枝(東觀漢記)魏文帝詔曰南方
有龍眼荔枝西國有蒲桃石蜜果之珍異者令歲貢焉
(魏史)唐玄宗正月十五夜於殿中撒出閩中紅錦荔枝令
宫人拾之(開元遺事)眀皇令方士以藥傅荔枝根得核小宫
人呼為丁香子(同上)貴妃生日長生殿新曲未有名會南
海進荔枝至因名茘枝香(外傳)唐天寶中取涪州荔枝自
子午谷路進入(蜀志)貴妃嗜生荔枝每歲飛騎馳進七日
七夜至京人馬多斃于路百姓苦之(本傳)楊妃生于蜀好
荔枝南海茘枝勝蜀者故每歲飛馳以進然方暑而熟
經宿輒敗(唐書)白樂天在惠州為荔枝圖寄朝士劉崇姻
舊或干以財率不荅但畫荔枝圖與之(杜陽編)本朝故相
陳文惠公祠堂下有手植荔枝郡人謂之將軍樹(坡詩注)
雜著
荔枝生巴蜀間形狀團團如帷盖葉如冬青花如橘春
榮實如丹夏熟朵如蒲桃核如枇杷殼如紅繒膜如紫
綃瓤肉潔白如冰雪漿滋甘如醴酪大略如彼其實過
之若離本枝一日而色變二日而香變三日而味變四
五日外色香味盡去矣元和十五年夏南賓守樂天命
工圖而書之盖為不識者與識而不及一二者設云(白樂)
(天茘枝圖序)荔枝之於天下惟閩粤南粤巴蜀有之漢初南
粤王尉佗以之備方物扵是始通中國司馬相如賦上
林云荅遝離支盖夸言無有是也東京交趾七郡貢生
荔枝十里一置五里一堠晝夜奔騰有毒蟲猛獸之害
臨武長唐羌上書言狀詔大官省之魏文帝有西域蒲
桃之比世譏其謬論豈當時南北斷隔所擬出於傳聞
耶唐天寶中妃子尤愛嗜涪州歲命驛致時之詞人多
所稱詠張九齡賦之以託意白居易刺忠州既形于詩
圖而序之雖彷彿顔色而甘滋之勝莫能著也洛陽取
於嶺南長安來於巴蜀雖曰鮮獻而傳置之速腐爛之
餘色香味之存者無幾矣是生茘枝中國未始見之也
九齡居易雖見新實驗今之廣南州即與䕫梓之間所
出大率早熟肌肉薄而味甘酸其精好者僅比東閩之
下等是二人者亦未遇真茘枝也閩中惟四郡有之福
州最多而興化軍最為竒特泉漳時亦知名列品雖高
而寂寥無紀將尤異之物昔所未有乎盖亦有之而未
始遇乎人也予家莆陽再臨泉福二郡十年往還道由
鄉國每歲得其尤者命工寫生彙集既多因而題目以
為倡始夫以一木之實生于海濱之險地遠而能名徹
上京外被夷狄重于當世是亦有足貴者其于果品卓
然第一然性最畏寒不堪移植而又道里遼絶曾不得
班盧橘江橙之右少發華彩此所以為之嘆息而不可
不傳述也(第一篇)興化軍風俗園池勝處惟種茘枝當其
熟時雖有他果不復見省大重陳紫富室大家歲或不
嘗雖别品千計不為滿意陳氏欲採摘之先閉戶隔牆
入錢度錢與之得者自以為幸不敢較其直之多少也
今列陳紫之所長以例衆品其樹晚熟其實廣上而圓
下大可徑寸有五分香氣清遠色澤鮮紫殼薄而平瓤
厚而瑩膜如桃花紅核如丁香母剥之凝如水晶食之
消如絳雪其味之至不可得而狀也茘枝以甘為味雖
百千株莫有同者過甘與淡失味之中惟陳紫之於色
香味自拔其類此所以為天下第一也凡荔枝皮膜形
色一有類陳紫則以為中品若夫厚皮尖刺肌理黃色
附核而赤食之有查食已而澁雖無酢味亦自下等矣
(第二篇)福州種植最多延施原野洪塘水西尤其盛處一
家之有至於萬株城中當州署之北鬱為林麓暑雨初
霽晚日照耀絳囊翠葉鮮妍蔽映數里之間焜若星火
非名畫之可傳而精思之可入也觀覽之勝無以為比
初著花時商人計林估之以立券若後豐寡商人知之
不計美惡悉為紅鹽(去聲)者水陸浮轉以入京師外至北
戎西夏其東南舟行新羅日本琉球大食之屬莫不愛
好重利以醻之故商人販益廣而鄊人種益多一歲之
出不知幾千萬億而鄉人得飫食者盖鮮以其斷林鬻
之也品目摠三十有二惟江家綠為州之第一(第三篇蔡君)
(謨荔枝譜論)
江家綠陳紫(興化)方家紅
游家紫小陳紫宋公荔
藍家紅周家紅(興化)何家紅(漳州)
法石白(泉州)綠核圓丁香
虎皮牛心玳瑁紅
硫黃朱柿(福州)蒲桃
蚶殼龍牙水荔枝
蜜荔枝丁香荔大丁香
雙髻真珠十八娘
將軍荔釵頭顆粉紅
中元紅火山(本出廣南)
以上計三十二品言姓氏尤其著言州郡記所出也不
言姓氏州郡四郡皆或有之
牡丹花之絶而無其實荔枝果之絶而無花昔樂天有
感於二物矣然斯二者惟不兼萬物之美故各得其精
造化之理宜如此也余少游洛陽花之盛處也因為牡
丹作譜君謨閩人也故能識荔支而譜之因念昔人嘗
有感二物而二人者適各得其一之詳故書其所以然
而附於君謨之譜末(歐陽公譜後論)莆田荔之名品皆出天成
雖以其核種之終與其本不相類宋香之後無宋香所
存者孫枝耳陳紫之後無陳紫過牆則為小陳紫矣筆
談謂之焦核荔枝令分生旁枝其核自小里人謂不然
此果形狀變態百出不可以理求或似龍牙或似鳳爪
釵頭之可簪綠珠之旁綴是豈人力所能加哉初方氏
有樹結實數千顆故重其名以二百顆送蔡忠惠公紿
以常歲所産止此公為目之曰方家紅著之於譜印證
其妄自後花實雖極繁茂逮至成熟所存者未嘗越三
百遂成語䜟此段已載遯齋閒覽中郡中黃處權復志
其詳如此(容齋随筆)君謨譜所論名目三十有二已詳矣間
有不論或論未備及有遺者今論於後
蕙團傅玄云雙髻小荔枝也每朵數十皆並蒂雙
垂
真珠圓如白珠無核
蒲桃一穗之實至三百顆纍纍然
火山本出南越今閩中僅有之
丁香核如丁香出福州天慶觀
十八娘閩王審知有女弟好食因此得名其女塜在
福州城東報恩院塜旁有此樹
方家紅最大者出興化軍尚書屯田郎中方氏家
狀元紅最晚者
藍家紅出泉州亦第一出尚書都官員外郎家
周家紅第一陳紫于方家紅為次
玳瑁紅出福州色紅而點黑
游家紫出興化軍
陳家紫出興化軍著作郎陳綺家為第二也
小陳紫出興化軍
江綠出福州為第一
綠核出福州
硫黃出福州
法石白出泉州法石院色青白
圓丁香如丁香而圓
釵頭顆紅而小可施于釵頭
朱柿色如朱柿
牛心狀如之
虎皮色紅而青斑如虎皮出福州
龍牙彎曲如爪牙而無瓤核出興化軍
雖受氣於震方實稟精於離火紫紋紺理黛葉緗枝
綠穗靡靡青英苾苾不豐其花但旨其實(張九齡賦)綠葉
雲舒朱實星映(孔稚圭啟)灼灼若朝霞之映日離離如繁星
之麗天(王逸賦)荔子丹兮蕉黃雜肴蔬兮進侯堂(羅池廟碑)
南海出荔枝焉每至季夏其實乃熟狀甚瓌瑰味特甘
滋百草之中無一可比余往在西掖嘗盛稱之諸公莫
之知固未之信惟舍人彭城劉侯弱年累遷經於南海
一聞斯談倍復嘉嘆以為甘美之極也又謂龍眼凡果
而與荔枝齊名魏文帝方引蒲萄及龍眼相比是時二
方不通傳聞之大謬也每相顧閒議欲為賦述世務卒
卒此志莫就及理部暇日追敘往心夫物以不知為輕
味以無味而疑遠不可驗終焉永屈況士有未效之用
而身在無譽之間苟無深知與彼亦何以異也因導揚
其實遂作此賦云
果之美者厥有荔枝雖受氣於震方實秉精於離火(叶)
乃作酸於此裔爰負陽以從宜蒙休和之所播涉寒暑
而匪虧下合圍以擢犀旁蔭畆而抱規紫文紺理黛葉
緗枝蓊茸霮䨴環合棼纚如盖之張如帷之垂雲烟沃
若孔翠於斯靈根所盤不高不卑陋下澤之沮洳惡層
崖之險巇彼前志之或妄何側生之見疵爾其勾芒在
辰凱風入律肇氣含滋芬敷謐溢綠穗靡靡青英苾苾
不豐其花但旨其實如有意乎端本故微文而顯質蒂
葯房而捽萃皮龍鱗以駢比(叶)膚玉英而含澤色江蓱
以吐日朱苞剖眀璫出冋然數十猶不可匹未玉齒而
殆銷雖瓊漿之可軼彼衆味而有五惟甘旨之不一伊
醇淑之無算非精言之可悉聞者嘆而悚企見者訝而
驚仡心恚可以蠲忿口爽可以忘疾且欲神於醴露何
比數於甘橘援蒲萄以見擬亦古人之深失若乃華軒
洞開嘉賓四會時當熤燠客或煩憒而斯果在焉莫不
心侈而體泰信琱盤之仙液實玳瑁之綺緒有終食於
累百愈益氣而理内故無厭於所甘雖不貪而必愛沉
美李而莫取浮甘瓜而自退豈一座之所榮冠四時而
為最夫其貴可以薦宗廟珍可以羞王公亭十里兮莫
致門九重兮曷通山五嶠兮白雲江千里兮青楓何斯
美之獨遠嗟爾命之不逢每被銷於凡口罕獲知扵貴
躬柹何稱乎梁侯梨何幸乎張公亦因地之所遇孰能
辨乎其中哉
龍眼
事實祖
雜著
左思蜀都賦邛竹緣嶺菌桂臨崕旁挺龍目側生茘枝
布綠葉之萋萋結朱實之離離張九齡賦荔枝云雖觀
上國之光而被側生之誚杜老亦云側生野岸及江浦
不熟丹宫滿玉壺雲壑布衣鮐背死(盖指臨武長唐羌)勞人害
馬翠眉須也龍眼惟閩中及南越有之太沖自言十年
作賦三都所有皆言土物之宜至扵言龍眼亦不自知
其失也(山谷詩注)
賦詠祖
五言散句
輕紅擘荔枝(少陵)蠻果粲焦荔(山谷)
一色鮮猩血(程金紫)有龍會著眼(白氏集)
憶昔南海使奔騰獻荔枝(少陵)
莆陽荔子乾皺殼紅釘密(聖俞)
荔子幾時熟花頭今正繁(東坡)
新來嘗小綠又勝擘輕紅(石屏)
獨使皺皮生弄色暎琱爼(東坡)
七言散句
牆頭荔子已斕斑(程金紫)
暎我綠衫渾不見對公銀印最為鮮(香山)
香連翠葉真堪畫紅透青籠實可憐
摘來正帶凌晨露寄出須憑下水船
十年結子知誰在自向中庭種荔支
側生野岸及江浦不熟丹宫滿玉壺(少陵)
二京曾見畫圖中數本芳菲色不同(鄭谷)
葉似楊梅蒸霧雨花如盧橘傲風霜(東坡)
天與蹙羅裝寶髻更拖猩血染殷紅(山谷)
贈我甘酸三百顆稍知身作近南宫
五月照江鴨頭綠六月連山柘枝紅
荔子凝丹摘晚鮮江南來路無雲連(君謨)
京華百卉爭鮮貴自是芳根著海濱(子由)
絳衣仙子過中元别葉辭枝去不還
托根曾是三山下結實應歸萬木先
南賓佳實傳名久曾憶巴山寄楚人(劉原父)
水晶肉白殼皮紅色變香移味不同(張无咎)
春甌水動茶花白落日雲生荔子紅(晁沖之)
嶺南荔子豈今年必有人知姑射仙
海山珠樹玉斕斑擬擘炎雲覲玉顔(王右丞)
紅錦皺縫包玉液青綃絆剪襯金丸(汪内翰)
綠幄紫籠文殼皺絳囊包就寸珠圓(程金紫)
味重帶新馳驛貢花旌難老隔年芳
文園渴疾正如酲誰念流涎向側生(曾文昭)
蘭蕙香浮衿解後雪冰膚在酒酣間
紅消白瘦香猶在想見當年十八娘(蘇子由)
白蓮近結三千女丹茘遐招十八娘(周文忠)
水精透幕輕含液絳殼離包未變香(朱待制)
甘露落來雞子大曉風凍作水精團(誠齋)
西川紅錦無此色南海綠羅猶帶酸
臨水釅妝新雨後出牆背向曉風西
側生海畔遠難將風日尤能變色漿(劉後村)
五言古詩
南州積炎德嘉樹凌冬綠薰風海上來丹荔逾夏熟煌
煌錦繡林亭亭翡翠屋鵲頭爛晨霞天酒瑩寒玉流聲
感中華採掇如不足開元百馬死漢堠五里促君王玉
食間此薦知不辱迨今糟粕餘猶足驚凡目憶初成上
林四方會奇木使臣得安榴天馬來苜蓿拔芽自幽遐
托地幸滲漉我欲咎真宰喟兹限荒服將非名實雄百
果為羞縮區區化工意聊𡭗存衆族(劉貢父)
龍眼與荔枝異出同父祖端如柑與橘未易相可否異
哉西海濱琪樹羅玄圃纍纍似桃李一似流膏乳坐疑
星隕空又似珠還浦圖經未嘗說玉食遠莫數獨使皺
皮生弄色暎琱爼蠻荒非汝辱幸免妃子汚(東坡)
五言古詩散聯
叔師貴其珍武仲稱其美良由自遠致含滋不留齒(梁劉)
(齋)
平昔誰相愛驪山遇貴妃枉教生處遠愁絶摘來稀(鄭谷)
五言排律
竒物標南土芳林對北堂素華春漠漠丹實夏煌煌葉
捧低垂戶枝擎重壓牆始因風弄色漸與日爭光夕訝
條懸火朝疑樹點妝深於紅躑躅大較白檳榔星綴連
心朵珠排耀眼芳紫羅裁襯縠白玉裹填囊早歲曾聞
說今朝始摘嘗嚼疑天上味嗅異世間香潤勝蓮生水
鮮逾橘得霜燕支掌中顆甘露舌頭漿物少猶珍重天
高若渺茫已教生暑月又使阻遐方粹液靈難駐妍姿
嫩易傷近南光景熱向北路遥長不得充王賦無由寄
帝鄉惟君堪擲贈面白似潘郎(香山)
五月南遊渴欣逢茘子丹殼勻仙鶴頂肉露白晶丸色
映離為火甘殊木作酸枝繁恐相染樹重欲成團赤蚌
遺珠顆紅犀露角端爽能消内熱潤可濯中乾桂嶺無
霜處梅天暴雨殘一簇冰蠶繭干苞火鳳冠隔瓤銀葉
嫩透膜玉漿寒(陶弼)
五言八句(附散聯)
丞相祠堂下將軍大樹旁炎雲駢火實瑞露酌天漿斕
紫垂先熟高紅挂遠揚分甘徧鈐下也到黑衣郎(東坡)
櫻桃真小子龍眼是凡姿橄欖為下輩枇杷容作兒(陳從)
(易)
火齊驪龍脱紅綃玉露團謫居深不負沉醉亦何難(張芸)
(叟)
七言古詩
十里一置飛塵灰五里一堠兵火催顛坑仆谷相枕藉
知是荔枝龍眼來飛車跨山鶻横海風枝露葉如新採
宫中美人一破顔驚塵濺血流千載永元茘枝來交州
天寶歲貢取之涪至今欲食林甫肉無人舉觴酬伯游
我願天公憐赤子莫生尤物為瘡痏雨順風調百榖登
民不飢寒為上瑞君不見武夷溪邊粟粒芽前丁後蔡
相籠加爭新買寵各出意年年鬭品充官茶吾君所乏
豈此物致養口體何陋耶洛陽相君忠孝家可憐亦進
姚黃花(東坡)
南村諸楊北村盧(楊梅盧橘也)白華青葉冬不枯垂黃綴紫
烟雨裏特與茘枝為先驅海山仙人絳羅襦紅紗中單
白玉膚不須更待妃子笑風骨自是傾城姝不知天公
有意無遣此尤物生海隅雲山得伴松檜老霜雪自困
楂梨粗先生洗醆酌桂醑冰盤薦此頳虬珠似開江瑶
斫玉柱更洗河豚烹腹腴我生涉世本為口一官久已
輕蓴鱸人間何者非夢幻南來萬里真良圖(東坡)
炎精孕秀多靈植荔子佳名聞自昔絳囊剖雪出琱盤
尋常百果無顔色閩天六月雨初晴星火熒煌耀川澤
歘如彩鳳戲翺翔爛若彤雲堆翕赫中郎裁品三十二
陳紫方紅冠儔匹鹽蒸蜜漬尚絶倫啄瓊空羨南飛翼
我聞政和全盛時貢輸不減開元日涪州距雍已云遠
況此奔馳來海側繡衣使者動輶車黃紙封林徧阡陌
浮航走轍空四郊妙品人間無復得上方供給只纖毫
往往盡入公侯宅驪山廢苑狐兔靜艮岳新宫鼙鼓急
繁華今古共凄涼繞樹行吟悲野客西風刮塵戰馬昏
一聽胡笳雙淚滴(陳簡齋)
粤犬吠雪非差事粤人語冰夏蟲似北人冰雪作生涯
冰雪一窖活一家帝城六月日亭午市人如炊汗如雨
賣冰一聲隔水來行人未喫心眼開甘霜甜雪如壓蔗
年年窨于南山下去年蔵冰減工夫山鬼失守嬉西湖
北風一夜動地惡盡吹北冰作南雹飛來嶺外茘枝梢
絳衣朱裳紅錦包三危露珠凍寒泚火繖燒林下成水
北人藏冰天奪之却與南人消暑氣(誠齋)
君欲和詩無匆匆唱首天下文章公今年荔子況倍熟
亭亭錦盖高張空猿偷鶴啄牧童採林間殘顆猶殷紅
在昔唐家充歲貢吟諷何止杜陵翁南窮交州西蜀土
快馬䭾送如飛龍絳囊冰肌初照眼玉環一笑恩光濃
惟閩以遠幸免脱一顆不到甘泉宫自從陳紫無真本
皺玉晚出尤稱雄邇來雞舌擅瑰瑋贊香諛味萬喙同
麟臺仙人稱題品天為此果開遭逢乃知微物似有數
聲價亦與時汚隆列聖儉德被華戎微如淮白不敢供
奈何置驛奉私室安得木鐸觀民風山蹊谷塹物力窮
血肩踠足馳筠籠請公移此食茘嘆置在薰風殿閣中
(後村)
七言古詩散聯
蜀中茘枝止嘉州餘波及眉半有否稻糠宿火却霜霰
結子堪與黃金侔(子由)
名園競擷絳紗色蜜漬瓊膚甘且滑北游京洛堕紅塵
箬籠白晒脯最珍
柳江六月水如湯江邊荔子紅且黃摘時須是帶枝葉
滿盤璀璨堆琳瑯
七言絶句
遐方不許貢珍奇密詔惟教進茘枝漢武碧桃爭得此
枉令方朔號偷兒(韓偓)
封開玉籠雞冠澁葉襯金盤鶴頂鮮想得佳人微露齒
翠釵先取一枝懸(山谷)
巧裁絳片裹神漿崕蜜天然有異香應似仙人金掌露
待成冰日茜羅裳
長安回首繡成堆山頂千門次第開一騎紅塵妃子笑
無人知是荔支來(杜牧)
憶昔瀘戎摘荔枝青楓隠映石逶迤京華應見無顔色
紅顆酸甜只自知(少陵)
羅浮山下四時春盧橘楊梅次第新日啖茘支三百顆
不妨長作嶺南人(東坡)
絳殼囊收白露團未曾封植向長安昭陽殿裏纔聞得
已道佳人不耐寒(子由)
玉潤冰清不受塵仙衣裁剪絳紗新千門萬戶誰曾得
只有昭陽第一人(南豐)
剖見隋珠醉眼開丹砂緣手落塵埃誰能有力如黃犢
盡摘繁星始下來
厚葉纖枝雜絳裳使君分寄驛人忙彩毫封處曾留葉
筠籠開時不減香(蔡端眀)
一錢不值程衛尉萬事稱好司馬公白髮永無懷橘日
六年惆悵荔枝紅(山谷)
今年茘子熟南風莫愁留滯太史公五月臨江鴨頭綠
六月連山柘枝紅
舞女(柘枝也)荔枝熟雖晚臨江嬌影自惱公(見李賀惱公篇)天與
蹙羅裝寶髻更拖猩血染殷紅
莆田乾荔老楊梅(茘支名)誰在開元得見之却憶沉香亭
北畔輕紅曾照赭黃衣(郭功父三首)
紅綃皮皺核丁香日曝風凝玉露漿不向海邊為逐客
長安無此茘枝嘗
暑館風沉睡眼醒茘枝新熟暗香生玉纖為剥紅綃顆
甘露初凝濕水晶
選茘過于選士難味佳能有幾登盤林家新出金釵子
合入君謨譜後看(蕭大山)
絳衣搖曳綻冰肌依約華清出浴時何物雅兒驅不去
前身恐是食酥兒(李梅亭)
曾入坡仙海上山清冰寒露洗高巖老天不與詩為地
却欠閩中住一番(方秋崖二首)
風枝露葉走筠籠玉潤冰寒擘縐紅自往胸中評史記
久聞格調略相同
荔子如今尚典型秋林園實著嘉名雖無頳玉南風面
却願筠籠十里行(張南軒二首)
手自封題寄故人聊將風味赴詩情千年尚憶唐羌疏
不汚華清驛騎塵
却貢無因送上天漫山如錦但堪憐羅浮所産真奴隸
只為曾逢玉局仙(後村四首)
十顆千錢品最珍北人鮐背未濡唇若生京洛豪華土
買斷丹林肯算緡
輦轂嘗新索價高土人素擲等弁髦不嗔園客工偷竊
絶喜天公餉老饕
風韻能令百草低難將盧橘鬭新奇品題自合還詩祖
摹寫何妨覓畫師
七言八句
錦筵火齊砌金柈五月甘漿破齒寒南國已随朱夏熟
北人猶指畫圖看烟嵐不續丹櫻獻玉座空悲羯鼔殘
相見任誇雙蒂美多情莫唱水晶丸(豹貢父)
王公權家茘枝綠廖致平家綠茘枝試傾一杯重碧色
快剥十顆輕紅肌潑醅蒲萄未足數堆柈馬乳不同時
誰能同此勝絶味惟有老杜東樓詩(山谷)
代北寒虀𢷬韭萍奇苞零落似晨星逢鹽久已成枯腊
得蜜猶疑是薄刑欲就左慈求拄杖便從李白跨滄溟
攀條與立新名字兒女稱呼恐不經(東坡)
柳花著水作浮萍茘實周天兩歲新本自玉肌非鵠浴
至今丹殼似猩刑侍郎賦詠窮三峽妃子烟塵動四溟
莫遣詩人說功過且随香草附騷經(東坡)
時新滿座問名字别久何人寄色香葉似楊梅蒸霧雨
花如盧橘傲風霜每憐蓴菜下鹽豉肯與蒲萄壓酒漿
回首驚塵卷飛雪詩情真合與君嘗(東坡)
挺秀窮荒嘆未遭昔賢吟賞著風騷縱班盧橘材非偽
不近長安價愈高烟雨萬枝遥若畫塵埃一騎笑徒勞
琱柈此日無遺選品格妍媸敢自逃(劉屏山)
炎蒸午枕夢滄浪落落星苞喜乍嘗筆下丹青千品色
釵頭風露一枝香雞冠借喻何輕許馬乳爭名固不量
值得當時妃子笑驪山千古事凄涼(屛山)
一點胭脂染蒂旁忽然紅變綠衣裳紫瓊骨骼丁香瘦
白雪肌膚午暑涼掌上冰丸那忍觸尊前風味獨難忘
老饕更啖三百顆却怕甘寒凍斷腸(誠齋)
幽林旁挺綠婆娑啄咂雖微奈美何香割蜜脾知韻勝
價輕魚目為生多左思賦詠名初出玉局揄揚論豈頗
地極海南秋更暑登柈猶足洗沉痾(劉屏山咏龍眼)
七言律詩散聯
先帝貴妃今寂莫荔枝還復入長安炎方每續朱櫻獻
玉座應悲白露團(少陵)
夜郎城近含春瘴杜宇巢低起暝風腸斷渝瀘霜霰薄
不教葉似灞陵紅(鄭谷)
托根初不異南山十八妖嬈帶渥丹玉潤滿苞甘露浥
文綃團蹙絳紗丸便為仙苑千年果回笑幽臯九畹蘭
(張无盡)
仙果移從海上山露華供夜鶴分丹朱砂芒刺羞紅果
龍目團圓避赤丸光射腰金凌寶印影回殿砌拂猗蘭
(洪駒父)
樂府祖
浪淘沙
五嶺麥秋殘荔子初丹絳紗囊裏水晶丸可惜天教生
遠處不近長安往事憶開元妃子堪憐一從䰟散馬
嵬關只有紅塵無驛使滿眼驪山(歐陽修)
憶昔謫巴蠻荔子親攀冰肌照暎柘枝冠日擘輕紅三
百顆一味甘寒重入鬼門關也似人間一雙和葉插
雲鬟賴得不相燕玉面同倚闌干(黃庭堅)
定風波
凖擬階前摘荔枝今年歇盡去年枝莫是春光厮料理
無比譬如痎瘧有休時碧甃朱闌情不淺何晚年來
枝上報絫絫雨後園林坐清影蘇醒紅裳剥盡看香肌
(山谷)
晚歲炎州聞茘子赤英随墜壓蘭枝萬里未逢芳意歇
愁絶滿柈空憶去年時澗草山花光照坐春過等閒
苦李又絫絫辜負寒泉浸紅皺消瘦有人躭病損香肌
(山谷)
減字木蘭花
閩溪珍獻過海雲帆來似箭玉座金槃不貢竒葩四百
年輕紅軟白雅稱佳人纖手擘骨細肌香恰似當年
十八孃(東坡)
南鄉子
天與畫工知賜得衣裳摠是緋年向華堂深處見憐伊
兩个心腸一片兒自小便相随綺席歌筵不暫離苦
恨人人分拆破東西怎得成雙似舊時(東坡咏雙茘枝)
滿庭芳
青幄高張瓊枝巧綴萬顆香染紅&KR0907;絳羅衣潤疑是火
燃山白玉釵頭試篸黃金帶奇巧工鑽題評處仙家異
種分付在人間年年輸帝里歡呼内監妝點金柈況
曾得真妃笑臉頻看炎嶺當時奏曲風流命樂府名傳
憑誰道移歸禁苑長使近天顔
西江月
名與牡丹聯譜南珍獨比江瑶閩山入貢冠前朝露葉
風枝裊裊香玉滿苞仙液縐紅圓蹙鮫綃華清宫殿
蜀山遥一騎紅塵失笑(康伯可)
醉落魄
霓裳弄月冰肌不受人間熱分眀密露枝枝結碧樹珊
瑚容易與君折玉環舊事誰能說迢遥驛路香風徹
故人莫恨東南别不寄梅花千里寄紅雪(韓南澗)
浣溪紗
只說閩山錦繡圍忽從團扇得生枝縐紅衫子映豐肌
春線應憐壺漏永夜深頻見燭花飛塵催一騎憶來
時(張于湖)
搗練子
紅粉裡絳金裳一巵仙酒豔晨粧醉温柔别有鄉清
暑殿偶風涼雞頭擘破誤君王泣梨花春夢長(李方舟)
壺中天
素肌瑩淨隔鮫綃貼襯猩紅妝束火傘飛空鎔不透一
塊玲瓏冰玉破暑當筵褪衣剥蒂微露真珠肉中心些
子向人何太焦縮應恨舊日楊妃塵埃走徧向南閩
西蜀因入筠籠多黯澹香色精神愁蹙賴有君謨為傳
家譜不棄青黃綠到頭甜口是人都要圓熟(鄭松窗)
浣溪沙
酒拍胭脂顆顆新丹砂燃火露精神暑天秋杪錦生春
香味已驚櫻實淡絳皮還笑荔枝皴美人偏喜破朱
唇
全芳備祖後集卷一
