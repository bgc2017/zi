全芳備祖後集卷二十八宋陳景沂撰
藥部
茶
事實祖
碎錄
一曰茶二曰檟三曰蔎四曰茗五曰荈(茶經)茶有三品上
者生爛石中者生礫壤下者生黃土沫餑者湯之華也
花之薄者為沫厚者為餑細者為花(陸羽茶經)凡茶少湯多
則雲脚散湯少茶多則乳面聚(茶經)建安以鬭茶為茗戰
(茶錄)荼之佳者造在社前其次火前謂寒食前也其下則
雨前謂穀雨前也齊已詩云高人愛惜藏巖裏白甀封
題寄火前此言火前蓋未知社前之為佳也唐人之於
茶雖有陸羽茶經而持論未精蔡君謨則持論精也(學林)
(新編)南劒有蒙頂石花湖州有顧渚紫筍峽州有碧澗明
月(蔡寬夫詩話)草茶盛於兩浙日注第一自景祐以来洪州
雙井白牙制作尤精遠出日注之上遂為草茶第一(坡詩)
(注)湖州長興縣啄木嶺金沙泉每歲造茶之所也泉處
沙中居常無水湖常二郡太守至於境會亭具犧牲拜
勅祭泉其夕水溢造御茶畢水即微減供堂者畢水已
減半太守造畢即涸矣二守還旆晩時則有風雷之變
(張君房脞說)宣州宣城縣有茶山其東為朝日所燭號曰陽
坡其茶最勝形如小方餅橫鋪茗芽其上太守常薦之
京洛題曰陽坡茶杜牧茶山詩云山實東吳秀茶稱瑞
草魁(毛文錫茶譜)袁州界橋其名甚著不若湖州之研膏紫
笋烹之有綠脚垂下故公淑賦云雲垂綠脚(茶譜)建州北
苑先春龍焙洪州西山白露雙井白芽鶴嶺安吉州顧
渚紫筍常州義興紫筍陽羨春池陽鳳嶺睦州鳩坑宣
州陽坡南劒蒙頂石花露鈸牙籛牙南康雲居峽州碧
澗明月東川獸目福州方山露芽壽州霍山黃芽(茶譜)
紀要
齊王肅歸魏初不食羊肉及酪漿常食鯽魚羹渴飲茗
汁高帝曰羊肉何如魚羹茗汁何如酪漿肅曰羊陸産
之最魚水族之長羊比齊魯大邦魚比邾莒小國明日
為設邾莒之會亦有酪奴因呼茗為酪奴(洛陽伽藍記)劉琨
與羣弟書吾體中憤悶常仰真茶汝可以信致之(法帖)唐
貞觀趙贊興茶稅而張滂繼之長慶初王播又增其數
大中裴休立十二條之利(唐書)德宗貞元中稅茶先是鹽
鐵使張滂奏請稅茶以待水旱之缺賦詔曰可是歲得
錢四千萬貫(漫錄)鄭注為𣙜茶法詔王涯為𣙜茶使王涯
用𣙜茶法益其稅以濟用度下益困(本傳)陸羽字鴻漸嗜
茶著經三篇御史大夫李季卿宣慰江南有薦羽者乃
使羽煮茶羽衣野服挈具而入公心鄙之命奴子取錢
三十文酬煎茶博士羽愧之更著毁茶論(語林)甫里先生
陸龜蒙嗜茶荈置小園于顧渚山下歲入茶租薄為甌
鐺之費自為品第書一篇繼茶經茶訣之後(茶譜)白樂天
方齊劉禹錫正病酒禹錫乃饋菊苗虀蘆菔鮓換取樂
天六班茶三囊以自醒酒(蠻甌志)王濛好茶人至輒飲之
士大夫甚以為苦每欲候濛必云今日有水厄(伽藍記)覺
林僧志崇收茶三等待客以驚雷莢自奉以萱草帶供
佛以紫茸香赴茶者以油囊盛餘瀝歸(茶譜)有人喜飲茶
飲至一斛二斗一日過量吐如牛肺一物以茶澆之容
一斛二斗客云此名斛二瘕(太平御覧)世傳陶穀買得黨太
尉故妓取雪水煎團茶謂妓曰黨家應不識此妓曰彼
粗人安得有此但能銷金帳下淺斟低唱飲羊羔兒酒
耳陶愧其言(類苑)張詠令崇陽民以茶為業公曰茶利厚
官將𣙜之命拔茶而植桑民以為苦其後𣙜茶他縣皆
失業而崇陽之桑已成其為政知所先後如此(言行錄)建
州大小龍團始于丁晉公而成于蔡君謨歐陽永叔聞
之驚歎曰君謨士人也何至為此事(歐集)故例翰林當直
學士春晩人困則日賜成象餅茶(金鑾密記)
雜著
臣前因奏事伏蒙陛下諭臣先任福建轉運使日所進
上品龍茶最為精好臣退念草木之微首辱陛下知鑒
若處之得地則能盡其材昔陸羽茶經不第建安之品
丁謂茶圖獨論採造之本至於烹試曾未有聞臣輒條
數事簡而易明勒成二篇名曰茶錄伏惟清閑之宴或
賜觀採臣不勝惶懼榮幸之至謹序(蔡襄進茶錄序)上篇論茶
色茶色貴白而餅茶多以珍膏油(去聲)其面故有青黃紫
黑之異善别茶者正如相工之視人氣色也隱然察之
於内以肉理實潤者為上黃白者受水昏重青白者受
水鮮明故建安人鬭試以青白勝黃白香茶有真香而
入貢者微以龍腦和膏欲助其香建安民間試茶皆不
入香恐奪其真若烹點之際又雜珍果香草其奪益甚
正當不用味茶味主于甘滑惟北苑鳳皇山連屬諸焙
所産者味佳隔溪諸山雖及時加意製作色味皆重莫
能及也又有水泉不甘能損茶味前世之論水品者以
此藏茶茶宜篛葉而畏香藥喜温燥而忌濕冷故收藏
之家以篛葉封裹入焙中兩三日一次用火如人體温
温以禦濕潤若火多則茶焦不可食炙茶茶或經年則
色香味皆陳于淨器中以沸湯漬之刮去膏油一兩重
乃止以鈴箝之微火炙乾然後碎碾若當年新茶則不
用此說碾茶先以淨紙密裹椎碎然後熟碾其大要旋
碾則色白或經宿則色已昏矣羅茶羅細則茶浮粗則
水浮候湯最難未熟則沫浮過熟則茶沉前世謂之蟹
眼湯者過熟湯也况瓶中煮之不可過故曰候湯最難熁
盞凡欲點茶先須熁盞令熱冷則茶不浮點茶茶少湯
多則雲脚散湯少茶多則粥面聚(建人謂之雲脚粥面)鈔茶一錢
先注湯調令極勻又添注之環廻擊沸湯上盞可四分
則止眡其面色鮮白著盞無水痕為絶佳建安鬭茶以
水痕先没者為負耐久者為勝故較勝負之說曰相去一
水兩水而已下篇論茶器茶焙編竹為之衷以篛葉
蓋其上以收火也隔其中以有容也納火其下去茶尺
許令温温然所以飬茶色香味也茶籠茶不入焙者宜
密封裹以篛籠盛之置高處不近濕氣砧椎用以碎茶
以木為之或金或鐵俱取于便用茶鈴屈金鐵為之用
以炙茶茶碾以銀或鐵為之黃金性柔銅及䃋石皆能
生鉎(音星)不入用茶羅以絶細為佳羅底用蜀東川鵝溪
畫絹之密者投諸水揉洗以羃之茶盞茶色白宜黑盞
建安所造者紺黑紋如兔毫其坏微厚熁之久熱難冷
最為要用出他處者或薄或紫色皆不及也其青白盞
鬭試家自不用茶匙要重擊拂有力黃金為上人間以
銀鐵或銅為之竹茶匙太輕建茶不取湯餅餅要小者
易候湯又點茶注湯有凖(以上俱蔡君謨茶錄)夫茶為物之至精
而小龍團又其尤精者錄序中所謂上品龍茶者是也
蓋自君謨始造而歲貢焉仁宗皇帝尤所珍惜雖輔相
之臣未嘗輒賜惟南郊大禮致齋之夕中書樞密院各
四人共賜一餅宫人剪金為龍鳳花草貼其上兩府之
家分割以歸不敢碾試相家藏以為寶時有佳客出而
傳玩爾嘉祐七年親享明堂齋夕始人賜一餅余亦忝
與至今藏之余自以諫官供奉仗内至登二府二十餘
年纔一獲賜而丹成龍駕䑛鼎莫及每一捧玩淚血交
零而已因君謨著錄輒附于後庶知小團自君謨始而
可貴如此(歐陽修龍茶錄後序)
賦詠祖
五言散句
破睡見茶功春風啜茗時(杜工部)
碾處亂泉聲茶疎緣睡少(馮深居)
山實東南秀茶稱瑞草魁(杜牧)
潔性不可汚為飲滌塵煩(韋應物)
松花飄鼎泛蘭氣入甌輕
碧流霞脚碎香泣乳花輕
舌小侔黃雀毛獰摘綠猿(王元之)
来從青竹籠蒸自白雲家(聖俞)
價與黃金齊包開青篛整
天王初受貢楚客已烹新
甌潔凝芳乳羅纖撼縹塵(宋景文)
香濃煙穗直茶嫩乳花圓(宋庠)
古木鴉銜楮空山人採茶(王西澗)
何以同歲暮共此晴雲椀(簡齋)
赤泥開方印紫餅截圓玉
共約試新茶槍旂幾時綠(歐陽永叔)
七言散句
賜得還應作近臣(王元之)
採憶春山霧滿旂(宋景文)
合坐半甌輕泛綠開緘數片淺含黃(鄭谷)
山中獨来採新茗新花亂發前山頂(李涉)
静試恰如湖上雪對嘗兼憶剡中人(林和靖)
揀芽幾日始能就碾月一罌初寄来(聖俞)
小石冷泉留早味紫泥新品泛春華
湯嫩水輕花不散口甘神爽味偏長
碧月團團墮九天封題寄與洛中仙(王文公)
綵絳縫囊海上舟月團蒼潤紫煙浮
溪山擊鼓助雷霆逗曉靈芽發翠莖(歐陽修)
初笋一槍知採候亂花三沸記烹時(宋景文)
春睡無端巧逐人驅呵不去苦相親(温公)
舊譜最稱蒙頂味露芽雲液勝醍醐(文潞公)
西江水清江石老石上茶花如鳳爪(永叔)
思公煮茗供湯鼎蚯蚓竅生魚眼珠
香茗解盡寶帶跨墨面碾出明窗塵(山谷)
銀花野浪水一掬松雨聲来乳花熟(崔珏)
午食易愁藜藿粥夜堂無睡數燈花(芸叟)
官園老兵朝入城報道新芽已堪摘
雲疊亂花争一水鳳團雙影貢先春(王岐公)
未須乘此蓬莱去明月論詩齒頬香(无咎)
閩侯貢璧琢蒼玉中有掉尾寒潭龍
與療文園消渴病還招楚客獨醒魂(王逢原)
得諾向来輕季子打門何日走周公(陳后山)
分付着身先引去免教人道販私茶(張元盡)
草茶無賴空有名高者妖邪次頑獷(東坡)
獨攜天上小團月来試人間第一泉
火前試焙分新銙雪裏題綱輟賜龍
松鳴湯鼎茶初熟雪壓爐灰火漸低(洪駒父)
麄官差入黨侯帳精品平收陸羽經(劉允叔)
細參六一泉中味故有涪翁句子香(誠齋)
五言古詩
禹貢通遠俗始圖在安人後主失其本職吏不敢陳亦
有奸佞者因之欲求伸動生千金費日使萬姓貧我来
顧渚源得與茶事親黎甿輟農桑採掇實苦辛一夫且
當後盡室皆同臻捫葛上欹壁蓬頭入荒榛終朝不盈
掬手脚皆皴鱗悲嗟徧空山草木為不春隂嶺芽未吐
使者牒已頻心争造化先走挺麋鹿均選納無日夜擣
聲擊昏晨衆功何枯櫨俯視迷傷神皇帝尚巡狩東郊
路多堙周迴繞天涯所獻惟艱勤况植兵革用兼兹困
疲民未知供御餘誰合分此珍顧省忝邦守有慚復因
循茫茫蒼海間丹憤何由申(唐袁高)
芳叢翳湘竹零露凝清華復此雪山客晨朝掇露芽蒸
煙俯石瀨咫尺凌丹崕圖方麗其色圭玉無纖瑕呼兒
㸑金鼎餘馥延幽遐滌慮發其照還源蕩昏邪猶同甘
露飯佛事薰毗耶咄此蓬瀛客無為貴流霞(柳子厚)
粉細越笋芽野煎寒溪濱恐乖靈草性觴事皆手親敲
石取鮮火撇泉避腥鱗熒熒爨風鐺拾得墜葉薪潔色
無爽别浮氲亦殷勤以兹委曲静求得正味真宛如摘
山時自醊指下春湘瓷泛輕花滌盡昏渴神此遊愜醒
趣可以話高人(劉岩叟)
周詩記苦荼茗飲生近世初緣厭粱肉假此雪昏滯嗟
我五畝園桑麥苦蒙翳不令寸地閒更乞茶子藝飢寒
知未免已作太飽計庶將通有無農末不相戾春生凍
地裂紫筍森已銳牛羊煩呵叱筐筥未敢睨江南老道
人齒髮日夜逝他年雪堂品空記桃花裔(東坡乞桃花茶栽)
蒼山走千里斗落分兩臂靈泉出地清嘉卉得天味入
門脫世氛官曹真傲吏(蔡端明北苑)
造化曾無私亦有意所加夜雨作春力朝雲護日華千
萬碧玉枝戢戢抽靈芽(茶壠)
春衫逐紅旂散入青林下隂崖喜先至新苗漸盈把競
攜筠籠歸更帶山雲瀉(採茶)
屑玉寸隂間摶金新範裏規呈月正圓勢動龍初起出
焙色香全争誇火候是(造茶)
兔毫紫甌新蟹眼清泉煮雪凍作成花雲閑未垂縷願
爾池中波去作人間雨(試茶)
五言古詩散聯
嫩芽香且靈吾謂草中英夜臼和煙擣寒爐對雪烹(鄭愚)
忽有西山使始遺七品茶末品無水暈次品無沈渣五
品散雲脚四品浮粟花三品若瓊乳二品罕所加絶品
不可議甘香難等差
昔觀唐人詩茶詠鴉山嘉鴉銜茶子生遂以山名鴉
春雷未出地南土物尚凍呼譟助發生萌穎強抽動團
為蒼玉璧隱起雙飛鳳
顧渚及陽羨又復下越茗近年江南人鷹爪誇雙井(聖俞)
其贈幾何多六色十五餅每餅包青篛紅籖纏素檾(同上)
五言排律
北苑龍茶者甘鮮的是珍四方惟數北萬物更無新纔
吐微茫綠初沾少許春散尋縈樹徧急採上山頻宿葉
寒猶在芳芽冷未伸茅茨溪口焙籃籠雨中民長疾勾
萌拆開齊分兩勻帶煙蒸雀舌和露叠龍鱗作貢騰諸
道先嘗祇一人緘封瞻闕下郵傳渡江濱特旨留丹禁
殊恩賜近臣啜將靈藥助用與上尊親投進英華盡初
烹氣味真細香勝却麝淺色過于筠顧渚慚投木宜都
愧積薪年年號供御天産壯甌閩(丁謂北苑茶)
五言八句
古路行終日僧房出翠微瀑為煎茗水雲是坐禪衣尊
者難相遇遊人又獨歸一猿橋外急却是不忘機(賈似道天)
(台石橋)
五言律詩散聯
揀芽分雀舌賜茗出龍團曉日雲庵暖春風玉殿寒(東坡)
玉尺鋒稜聳銀槽樣度窊月中亡桂實雨裏得天葩(張芸)
(叟)
七言古詩
日高丈五睡正濃軍將打門驚周公口云諫議送書信
白絹斜封三道印開緘宛見諫議面手閱月團三百片
聞道新年入山裏蟄蟲驚動春風起天子未嘗陽羨茶
百草不敢先開花仁風暗結珠琲瓃先春抽出黃金芽
摘鮮焙芳旋封裹至精至好且不奢至尊之餘合王公
何事便到山人家柴門反關無俗客紗帽籠頭自煎喫
碧雲引風吹不斷白花浮光凝碗面一碗喉吻潤兩碗
破孤悶三椀搜枯腸唯有文字五千卷四椀發輕汗平
生不平事盡向毛孔散五椀肌骨清六椀通仙靈七椀
喫不得唯覺兩腋習習清風生蓬菜山在何處玉川子
乘此清風欲歸去山下羣仙司下土地位清高隔風雨
安知百千萬億蒼生命墮在巔崕受辛苦便為諫議問
蒼生到頭還得蘇息否(盧仝謝孟諫議新茶)
山僧後檐茶數叢春来映竹抽新茸宛然為客振衣起
自傍芳叢摘鷹觜斯須炒成滿室香便酌砌下金沙水
驟雨松聲入鼎来白雲滿椀花徘徊悠揚噴鼻宿酲散
清峭徹骨煩襟開陽崕隂嶺各殊氣未若竹下莓苔地
炎帝雖嘗未辨煎桐君有錄那知味新芽連拳半未舒
自摘自煎俄頃餘木蘭墜露香微似瑶華臨波色不如
僧言靈味宜幽寂采采翹英為嘉客不辭緘封寄郡齋
甎非銅罏損標格何况蒙山顧渚春白泥赤印走風塵
欲知花乳清泠味須是眠雲跂石人(劉禹錫蘭若試茶歌)
年年春自東南来連溪先暖水微開溪邊竒茗冠天下
武夷仙人從古栽新雷昨夜發何處家家嬉笑穿雲去
露芽錯落一番榮綴玉含珠散嘉樹終朝采掇不盈襜
唯求精粹不敢貪研膏焙乳有誰製方中圭兮圓中蟾
北苑將期獻天子林下雄豪光鬭美鼎磨雲外首山銅
瓶攜江上中泠水黃金碾畔綠塵飛碧玉瓶中翠濤起
鬭茶味兮輕醍醐鬭茶香兮薄蘭芷其間品第何能欺
十目視而十手指勝若登仙不可攀輸同降將無窮耻
吁嗟天産石上英論功不愧階前蓂衆人之濁我可清
千日之醉我可醒屈原試與招魂魄劉伶却得聞雷霆
盧仝敢不歌陸羽須作經森然萬象中焉知無茶星商
山文人休茹芝首陽先生休采薇長安酒價減千萬成
都藥市無光輝不如仙山一啜好泠然便欲乘風飛君
莫羨花間女郎只鬭草嬴得珠璣滿斗歸(歐陽修鬭茶歌)
建安三千里京師三月嘗新茶人情好先務取勝百物
貴早相矜夸年窮臘盡春欲動蟄雷未起驅龍蛇夜聞
擊鼔滿山谷千人助呌聲呼呀萬木寒痴睡不醒唯有
此樹先萌芽乃知此為最靈物宜其獨得天地之英華
終朝摘採不盈匊通犀銙小圓復窊鄙哉榖雨槍與旗
多不足貴如刈麻建安太守急寄我香篛包裹封題斜
泉甘器潔天色好坐中揀擇客亦嘉新香嫩色如始造
不似来遠從天涯停匙側盞試水路拭目向空看乳花
可憐俗夫把金錠猛火炙背如蝦蟆由来真物有真賞
坐逢詩老頻咨嗟須臾共起索酒飲何異奏雅終淫哇
(歐公嘗新茶)
蟹眼已過魚眼生颼颼欲作松風鳴蒙茸出磨細珠落
眩轉遶甌飛雪輕銀瓶瀉湯誇第二未識古人煎水意
君不見昔時季生好客手自煎貴從活火發新泉又不
見今時潞公煎茶學西蜀定州花磁琢紅玉我今貧病
常苦饑分無玉椀捧蛾眉且學公家作茗飲磚罏石銚
行相隨不用撐腸拄腹文字五千卷但願常及睡足日
高時(東坡煎茶歌)
矞雲從龍小蒼璧元豐至今人未識壑源包貢第一春
緗奩碾香供玉食睿思殿東金井闌甘露薦椀天開顔
橋山事嚴庀百局補衮諸公省中宿中人傳賜夜未央
雨露恩光照宫燭右丞似是李元禮好事風流有涇渭
肯憐天祿較書郎親敕家庭遣分似春風飽識大官羊
不慣腐儒湯餅腸搜攪十年燈火讀令我胸中書傳香
已戒應門老馬走客来問字莫載酒(山谷謝送壑源揀芽)
我持玄珪與蒼璧以暗投人渠不識城南窮巷有佳人
不索㯽榔常宴食赤銅茗椀雨斑斑銀粟翻光解破顔
上有龍文下棋局探囊贈君諾已宿此物自是元豐春
先皇聖功調玉燭晁子胷中開典禮平生自期莘與渭
故令澆君磊塊胸莫令髩毛雪相似曲几蒲團聽煮湯
煎成車聲繞羊腸雞蘇胡麻留渴羌不應亂我官焙香
肌如匏壺鼻雷吼幸君飲此莫飲酒(山谷以龍團半錠贈无咎)
人間風月不到處天上玉堂森寳書想見東坡舊居士
揮毫百斛瀉明珠我家江南摘雲腴落磑霏霏雪不如
為君喚起黃州夢獨載扁舟向五湖(山谷以雙井茶送子瞻)
吳綾縫囊染菊泉蠻砂塗印題進字淳熙錫貢新水芽
天珍誤落黃茅地故人鸞渚紫薇郎金華講徹花草香
宣賜龍焙第一綱殿上走趨明月璫御前啜罷三危露
滿袖香煙懷璧去歸来拈出兩蜿蜒雷電晦冥驚破柱
北苑新芽内樣新銅圍銀範鑄瓊塵九天寶月霏五雲
玉龍雙舞黃金鱗老夫平生愛煮茗十年燒穿折脚鼎
下山汲井得甘泠上山摘芽得苦梗何曾夢到龍遊窠
何曾夢喫龍芽茶故人分送玉川子春風来自玉皇家
鍛圭椎璧調冰水烹龍炊鳳搜肝髓石花紫筍作衙官
赤印白泥牛走爾故人氣味茶樣清故人風骨茶樣明
開緘不但似見面叩之咳唾金玉聲麯生勸人墮巾幘
睡魔勸我抛書册老夫七椀病未能一啜猶堪坐秋夕
(楊誠齋謝送講筵茶)
分茶何似煎茶好煎茶不似分茶巧蒸水老禪弄泉手
隆興元春新玉爪二者相遭兔甌面怪怪竒竒真善幻
紛如擘絮行太空影落寒江能萬變銀瓶首下仍凥高
注湯作字勢嫖姚不須更師屋漏法只問此瓶當響答
紫微仙人烏角巾喚我起看清風生京塵滿袖思一洗
病眼生花得再明漢鼎難調要公理策勲茗椀非公事
不如回首與寒儒歸讀茶經傳衲子(楊誠齋在澹庵坐上觀題上人分茶)
七言古詩散聯
澗花入井水味香山月當人松影直仙翁白扇霜烏翎
拂拭夜讀黃庭經(温飛卿)
春風三月貢茶時盡逐旌旂到山裏焙中清曉朱門開
箱籠漸見新茶来凌煙觸霧不停採官家赤印連帖催
朝飢暮渴誰興哀喧闐競摘不盈掬一時一餉還成堆
蒸之護之香勝梅研膏駕動奔如雷(李郢)
始於歐陽永叔席乃識雙井絶品茶次逢江東許子春
又出鷹爪與露芽
建溪茗株成大樹頗如楚越所種茶先春上山掐白芽
亦異鳥嘴蜀客誇(聖俞)
我有龍團古蒼璧九泉泉深一百尺憑君汲井試烹茶
不是人間香味色(歐公)
山南之茗先春採山北之人及夏嘗為念老親方見急
極知舊友不相忘(張芸叟)
老来辛苦須自烹且勿娉婷腕如玉香如桃蕊色如麯
蟹眼松聲浮艾綠
君不見莆陽學士蓬莱仙製成月團飛上天南北自此
俱歲貢寸璧往往人間傳(曾文昭)
金虀玉鱠飯炊雪海蜇江柱初脫泉臨風飽食甘寢罷
一甌花乳浮輕圜(東坡)
海濱魚鹽勝耕稼嘗呼父老来丁寧江鄉魚茗尤逐末
為分利害别重輕拔茶種桑何苦口崇陽因得良吏名
(厲小山)
七言絶句
紅紙一封書後信綠芽十片火前春湯添勺水煎魚眼
未下刀圭攪麯塵(樂天)
湖上畫船風送客江邊紅燭夜還家今朝寂寞山堂下
獨對炎暉看雪花(君謨)
石碾輕飛瑟瑟塵乳花烹出建茶春人間絶品應難識
閑對茶經憶故人(和靖)
麥粒收来品絶倫葵花製出樣争新一杯永日醒雙眼
草木英華信有神(曾子固)
壑源山勢上連雲合占南州第一春自有化工鍾粹氣
時生靈葉奉嚴宸(張无盡)
慶雲十六生龍樣國老九年密賜来披拂龍紋射牛斗
外家英鑒似張雷(山谷以潞公揀芽送公擇二首)
赤囊歲上雙龍璧曾見前朝盛事来想得天香隨御所
延春閣道轉春雷
雞酥狗蝨難同味懷取君恩歸去来青篛湖邊尋顧陸
白蓮社裏覓宗雷(官茶極妙誰為賞音二首)
乳花翻椀正梅開時若渴羌衝熱来知味者誰心已許
維摩雖默話如雷
山芽落磑風回雪曾為尚書破睡来勿以姬姜棄憔悴
逢時瓦釡亦鳴雷(為雙井解嘲)
要及新香碾一杯不應傳寶到雲来碎身粉骨方餘味
莫厭聲喧萬壑雷(和公擇韻)
風爐小鼎不須催魚眼長隨蟹眼来深注寒泉收第一
亦防枵腹爆乾雷
乳粥瓊爢露脚回色香味觸映根来睡魔有耳不及掩
直沸繩牀過疾雷
白錦秋鷹微露爪青瑤曉樹未成芽松梢鼓吹濤翻鼎
甌面雲烟乳作花(誠齋)
書如香色倦猶愛茶似苦言終有情慎勿教渠紈袴識
珠槽碎釡浪相輕(鄭安曉)
一杯春露暫留客兩腋清風幾欲仙但可喚回槐國夢
不妨更舉趙州禪
官焙春綠入貢時擔頭獵獵小黃旗甘香不數嘗陽羨
密侍天顔喜可知(除意一)
騷客辭眠腸正苦睡魔退聽骨先寒未堪入餅供龍焙
且遣一旗登虎壇(戴翼)
七言八句
昨日東風吹枳花酒醒春晩一甌茶如雲正護幽人塹
似雪纔分野老家金餅拍成和雨露玉塵煎出照煙霞
相如病渴今全校不羨生靈白&KR1870;鵶(李郢)
活水還將活火烹自臨釣石汲深清大瓢酌月歸春甕
小杓分江入夜瓶雪乳已翻湔處脚松風仍作瀉時聲
枯腸未易經三椀卧聽山城長短更(東坡)
仙山靈雨濕行雲洗遍香肌粉未勻明月来投玉川子
清風吹破武陵春要知玉雪心腸好不是膏油首面新
戲作小詩君莫笑從来佳茗似佳人(東坡)
蒼爪初驚鷹脫鞲得湯已見玉花浮睡魔何止避三舍
歡伯直教輸一籌日鑄焙香懷舊隠谷簾試水憶西遊
銀瓶銅碾俱官樣恨欠纖纖為捧甌(張南軒)
樂府祖
滿庭芳
北苑龍團江南鷹爪萬里名動京關碾深羅細瓊葉煖
生煙一種風流氣味如甘露不染塵凡纖纖捧水甆瑩
玉金縷鷓鴣斑相如方病渴銀瓶蟹眼波怒濤翻為
扶起樽前醉玉頽山飲罷風生兩腋酲魂到明月輪邊
歸来晩文君未寢相對小窗前(山谷)
阮郎歸
摘山煮下小龍團色和香味全碾聲初斷夜將闌烹時
鶴避煙清滯思解塵凡金甌雪浪翻只愁啜罷月流
天餘情攪夜眠(山谷)
烹茶留客駐雕鞍有人愁遠山别郎容易見郎難月斜
窗外山歸去後憶前歡畫屏金博山一杯春露莫留
殘與郎扶玉山(山谷)
歌停檀板舞停鸞高陽飲興闌獸煙噴盡玉壺乾香分
小鳳團雲浪淺露珠圓捧甌香笋寒絳紗籠下躍金
鞍歸時人倚闌(東坡)
行香子
綺席纔終歡意猶濃酒闌時高興無窮共誇君賜初拆
臣封看分香餅黃金縷密雲龍鬭嬴一水功敵千鍾
覺凉生兩腋清風暫留紅袖少却紗籠但笙歌散庭館
静略從容(東坡)
品令
鳳舞團團餅恨爾破教孤另愛渠體淨隻輪慢碾玉塵
光瑩湯響松風早減三分酒病味濃香永醉鄉路成
佳境恰如燈下故人萬里歸来對影口不能言心下快
活自省(山谷)
全芳備祖後集卷二十八
