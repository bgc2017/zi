全芳備祖後集卷十四宋陳景沂撰
木部
松
事實祖
碎錄
松有脂味苦一名松膏一名松肪常食松葉令人不老
皮上綠衣名艾約香用合諸香燒之其煙不散(並本草)
松脂淪入地千年為茯苓又千年為琥珀又千年為璧
燒之皆有松氣(本草)千歲之松下有茯苓上有兔絲(淮南子)
徂徕之松(詩)大陵偃盖之松大谷倒生之栢(抱朴子)大松
千年其精化為青牛為伏龜(嵩山記)青州厥貢鉛松怪石
(禹貢)山有喬松(詩)石門磵有松林仰視之離離如駢麈尾
(廬山記)西嶺松如馬鬛又葉五枝者服之長生(本草)松柏為
百木長(史記)如松柏之有心也故貫四時而不改柯易葉
(禮記)培塿無松柏(左傳)歲寒然後知松柏之後彫也(論語)受命
于地惟松柏在冬夏青青(莊子)天寒既至霜雪既降吾是
以知松柏之茂也(同上)蔦與女蘿施于松柏(詩)
紀要
偓佺好食松實能飛行如走馬以松子遺堯堯不能服
時受服者皆至三百歲(神仙傳)秦始皇封禪泰山遇疾風
暴雨賴得抱松樹因封為五大夫(漢官儀)道廣五十步三
丈而樹厚築其外隠以金椎植以青松馳道之麗至于
此(賈山至言)徐孺子墓在郡東時杜牧為守於墓前種松(豫章)
(記)丁固夢松樹種腹上謂人曰松字十八公後十八年
為公遂如夢(吳錄)陶淵眀三徑就荒松菊猶存(本集)庾亮見
和嶠嘆曰嶠森森如千丈松雖磥砢多節施之大厦有棟
梁之用(世說)陶弘景時愛松風庭院皆植松每聞其響欣
然自樂獨遊泉石望見者以為仙人(梁書)張湛好于齋前
種松時人曰張湛屋下陳尸(世說)秦系結廬泉州九日山
有大松百餘俗傳東晉時所植(郡志)韋表微授監察御史
不樂曰吾將為松菊主人不愧陶淵眀云鄭薰端勁
再知禮部舉引寒俊士論多之既老號所居為隠巖名
七松處士(並本傳)崔斯立為藍田縣丞庭植松日哦其間
(韓退之記)李泌嘗取樛枝者以植後得如龍形者因以獻帝
四方爭效之(本傳)唐武德中玄奘將往西域取經見一松
樹以手摩其枝曰吾西去求佛教汝可西長若吾歸即
却東向及去年年西指一年忽東向玄奘果歸世謂此
松為摩頂松(廣輿志)蔡君謨為閩部使者夹道種松以蔽
炎歊人至今賴之(郡志)猗頓至孝母喪頓立墳歷年乃成
居服踰制種松柏成行(先賢傳)後漢方儲居母喪負土成
墳松柏數十株鸞鳥栖其上白兔遊其下(孝子傳)王濤遭
母喪居鄉里手植松柏顧悦與簡文帝同庚而髮早
白帝問其故對曰松柏之姿經霜彌茂蒲柳之質望秋
先零帝善其對(本傳)
雜著
楚國主人嗜材搴異有植美松于庭者培沃土灌甘澤
根枑深固柯葉暢茂居三十年起盈尺梃于累丈如筳
筋大於拱把高姿杰然若陵重雰主人凝睇結意曰是
可采之矣將行斧焉客有遇之者曰噫其甚也是未有
戛雲之姿有搆厦之材繩墨太速恐夭其理今植于庭
除之間充耳目之玩尚可狎近氣色不振若徙于崧岱
之間沆瀣之華注于内日月之光薄于外祥鸞嗷嗷戲
其上流泉湯湯鳴其下岩岫重複漠然清淨靈風四起
聲掩竽籟是時也當境勝神旺拔地千丈根實黃泉枝
摩青天則可以柱眀堂而棟大厦也豈遐曠之旨捨此
而取其榱桷棼橑哉主人曰客言雖闊而岸然余終能
大之矣(苻載植松論)
有道人自天台来示余怪松圖披之甚駭人目根盤于
巖穴之内輪囷偪仄而上身大數圍而高不四五尺礧
磈然蹙縮然榦不暇枝枝不暇葉有若龍攣虎跛壯士
困縳之狀道人曰是何奇怪之如是乎余曰草木之生
安有怪乎苟非肥瘠得其中寒暑均于外不為物所凌
折本有不挺而茂者也況松柏乎今不幸出于巖穴之
内雖正性不辱而力與石鬭卒不勝其壓擁湧鬱遏坌
憤激然后大醜彰于形質天下指之為怪木吁豈異人
乎哉天之賦材之盛者蚤不得用于世則伏而不舒薰
蒸沈酣日進其道摧擠勢奪卒不勝其扤&KR0034;號呼呶挐
發越赴訴然後大竒出為文彩天下指之為怪民嗚呼
木病而后怪不怪不能圖其真人病而後竒不竒不能
駭于俗非始不幸而終幸者耶道人曰然為我讚之讚
曰松生隂隘巖嶽穴械病乎不快卒以為怪擁腫支離
神訝鬼疑道人咨嗟筆傳其竒或怪于形或竒于詞吾
為怪魁是以讚之(陸龜蒙)夫松産于巖嶺高植聳秀餘鬯
碩茂粹然挺立于千仞之表和氣之發也禀和氣之至
者必合乎正性于是有貞心勁質用根其本禦攘冰霜
以貫歲寒故君子儀之(柳子厚)撫孤松而盤桓(淵明)松數千
枝切切交峙如冠劍大臣國有疑難挺立而議(杜牧)
賦詠祖
五言散句
欝欝澗底松(文選)青松凝素髓(許詢)
碧色見松林(杜甫)虚閣自松聲
看松露滴身冬嶺秀孤松
青鸞倚長松(韓愈)讀書松竹林
錯落石上松(李白)松風自度曲(趙天樂)
松花釀仙酒
森森千丈松磊砢非一節(袁宏)
錯落千丈松虬龍盤古根(李白)
松生隴坂上百尺下無枝(張華)
凌風識勁節負霜知直心(范雲)
懷此貞秀姿卓為霜下傑(淵明)
愛君抱晚節憐君含直文(香山)
霜天寓直夜愧爾俾閒曹(鄭谷)
疎韻秋摵摵涼隂夏凄凄(香山)
紫茸抽組綬青實長玫瑰
勁色不改舊芳心誰與榮
日出霧露餘青松如膏沐
冬春無異色朝暮有清風(儲光羲)
大哉霜雪榦歲久為寒材(杜少陵)
山空松子落幽人應未眠(韋左司)
葉傾秦帝雨花落宓妃春(宋景文)
青松出澗壑千里聞風聲(山谷)
林暝鳥呼雨徑深童埽雲(秋崖)
疎影碎夜月寒聲攪秋風(孫文懿)
林中百尺松歲久蒼鱗蹙(東坡)
養此霜雪根遲被鸞鳳吟
七言散句
中有松柏參天長(杜工部)
疎松隔水奏笙簧
長松夜落釵千股(韓偓)
碧澗蒼松五鬛稀(左司)
寒松縱老風標在(香山)
澗底松根斸雪腴(東坡)
松鳴澗底自風寒(永叔)
南窗蕭瑟松聲起憑誰一聽清心耳(太白)
陵遷谷變湏寒節莫向人間作大夫(羅隠)
桃李盛時雖寂寞雪霜多後較青葱(義山)
清都衆木總榮芬傳道孤松最出羣(張說)
濃霜滿徑無紅葉映日高枝有白雲(鄭谷)
青山自是清涼國松竹今封瀟洒侯(陸龜蒙)
如障如屏如繡畫似幢似盖似旌旗(張无盡)
誰言五鬛蒼髯面猶作人間兒女心(山谷)
若遇風雷湏守護恐生頭角忽飛騰(文與可)
天公不救斧斤厄野火解憐冰雪姿(東坡)
霜子落秋笻草破雨錢堆地履拖平(和靖)
要有堂堂冠劍叟蒼然十萬甲兵中(張芸叟)
月枝地上流雲影風葉天邊過雨聲(王文公)
却笑五株喬嶽子肯將直節事嬴秦(王逢原)
繁聲動蕩潮初上疎影孤圓月正中(君謨)
惟有詩家風味在一潭松月伴秋吟(范希文)
繞庭數竹饒新笋解帶量松長舊圍(陸放翁)
松節焦膏當燭籠凝煙如墨染房櫳(范石湖)
且喜卧龍常自在新詩特地報平安(厲小山)
客来踏破松梢月鶴向主人頭上飛(陸雲西)
半天松暗靈山雨一澗泉飛鷲嶺雲(劉石澗)
山童慣懶勞呼喚自拗枯松煮术湯(戴石屏)
崆峒山叟笑不語靜聽松風清晝眠(姚嗣宗)
五言古詩
欝欝澗底松離離山上苗以彼徑寸莖蔭此百尺條世
胄躡高位英雋沈下僚地勢使之然由来非一朝(左太冲)
亭亭山上松瑟瑟谷中風風聲一何盛松枝一何勁風
霜正凄慘終歲常端正豈不罹霜雪松柏有本性(劉公幹)
青松在東園衆草没其姿凝霜殄異類卓然見高枝連
林人不見獨樹衆乃竒提壺挂寒柯遠望時復為吾生
夢幻間何事繼塵羇(淵明)
古交如真金百煉色不回今交如暴流倏忽生塵埃我
恐君子志化為松柏栽我恐荆棘花祇為小人開傷心
復傷心吟上高高臺
亭亭山上松一一生朝陽森森上參天柯條百尺長漠
漠塵中槐兩兩夹康莊婆娑低拂地枝榦亦尋常八月
白露降槐葉次第黃歲暮滿山雪松色欝青蒼彼如君
子心秉操貫冰霜此如小人面變態隨炎涼(香山)
近世交道衰青松落顔色人心忌孤直木性隨改易既
摧栖日榦未展擎天力終是君子材還須君子識
四松初移時大抵三尺強别来忽三載離立如人長幽
色喜秀發疎柯亦昂藏所插小藩籬本亦有隄防終焉
掁觸損得愧千葉黃覽物良嘆息及兹慰凄涼清風為
我起洒面若微霜是以送老姿聊待偃盖張我生無根
蒂配爾亦茫茫有情且賦詩事跡尚可忘勿矜千載後
慘淡蟠穹蒼(少陵)
南軒有孤松柯葉自緜羃清風無閒時瀟洒終日夕隂
生古苔綠色染秋煙碧何當凌雲霄直上數千尺(太白)
孤松似翠盖托根臨廣路不以險自防遂為明所誤幸
逢仁惠意重此藩籬護猶有寸心存時將承雨露(子厚)
我昔少年日種松滿東岡初移一寸隂瑣細如插秧二
年黃茅下一一攢麥芒三年出蓬艾滿山散牛羊不見
十年餘想作龍蛇長夜風波浪響朝露珠璣香我欲食
其膏已伐百本桑人事多乖忤神物竟渺茫揭来齊安
野夹路鬚髯蒼會開龍蛇窟不惜斤斧瘡縦未得茯苓
且當拾流肪釜盎百出入皎然散飛霜槁死三彭仇澡
換五穀腸青骨凝綠髓丹田發幽光白髮何足道要使
雙瞳方却後五百年騎鶴還故鄉(東坡)
春風吹榆林亂莢飛作堆荒園一兩過戢戢千萬栽青
松種不生百株望一枚一枚已有餘氣壓千畝槐野人
易斗粟云自魯徂徕魯人不知貴萬竈飛青煤束縳同
一車胡為乎来哉泫然解其縳清泉洗浮埃枝傷葉尚
困生意未肯回山僧老無子養護如嬰孩坐待走龍蛇
清隂滿南臺孤根裂山石直榦拂風雷我今百日客養
此千歲材茯苓無消息雙髩日夜催古今一俛仰作詩
寄餘哀(東坡)
青松出澗壑十里聞風聲上有百尺絲下有千歲苓自
性得久要為人制頽齡小草有遠志相依在平生醫和
不並世深根且固蒂人言可醫國何用太早計小大材
則殊氣味固相似(山谷)
蟠空作風雨發地鳴鼓吹日晴四無人聲在高林際咿
嚘兒女語蹇淺市井議我欲抱七絃寫此以卒歲
小松如小兒能坐未能立亂髮覆地皮勁氣排雪汁誰
將救暍手種此青戢戢秋陽暴行人清蔭何時及(誠齋)
巨松偃翠盖閱世巋獨存頗疑古仙翁藏丹在其根或
是結靈藥百尺有伏黿終隨風雷化不死何足言(放翁)
人生不自憐坐受外物械榮華難把玩俄頃皆變壊山
栖亦何有耳目差曠快秋郊多烈風夜壑起松籟初聞
尚蕭瑟彷彿聽嚴瀨忽如倒巨浸便欲翻大塊又疑楚
漢戰澒洞更勝敗不然六月雨雷電奔百怪三更勢稍
斂鐵馬歸入塞孰知從吾遊洗汝胸次隘(放翁)
八閩多古松来道疎復密未嘗識兵火既久蔽雲日蠢
兹惰游民深夜腰斧出斫根取脂肪竊資如鬼疾譬諸
人刖趾僵仆立可必供君一瞬光灰彼千歲質暴殄聖
垂戒樵採官著律徼吏嗜雞豚熟視不訶詰登高無逵
路巨榦日蕭瑟哀哉暑行人暍死誰與恤(劉後村)
簇簇枝葉黃纖纖攢素指柔笠漸依稀短莎還半委清
風日夜高凌雲竟何已千載盤老龍修鱗自兹始(古詩)
遥望山上松隆冬不能彫願想下遊憩瞻彼萬仞條(王凝)
(之妻謝氏)
蠶月桑葉清鶯時柳花白淡艷煙雨滋敷芬陽春陌如
何秋風起零亂從此始獨有南澗松不逐東流水(劉希夷)
栽植我手晩長成君性遲如何過四十種此數寸枝得
見成隂否人生七十稀(香山)
勁色不改舊芳心誰與榮清韻動笙竽諧此風中聲(子厚)
積雪表明秀寒花助瓏葱幽真夙有慕特以延清風
根為石所蟠枝為風所碎賴我有真心終凌細草輩(吳均)
松下問童子言師採藥去只在此山中雲深不知處
沿湖瓦里松竹客憶袁公不識炎天熱門深多古風(郭功)
(父)
五言八句
人事雖求利憐君意獨真斸將寒澗樹賣與翠樓人瘦
葉幾經雪淡花應上春長安種桃李徒染六街塵(于武陵)
弱質豈自負移根方爾瞻細聲聞玉帳疎翠近珠簾未
見紫烟集虚蒙清露沾何當一百丈欹盖擁高簷(少陵)
夜寂松風度魂清客枕寒琴聲傳不盡詩句寫應難驟
雨傾瑶砌真珠落玉盤隠居如可訪吾欲跨翔鸞(郭功父)
十里高松樹松邊屋數間客同終夜話心是一般閒燈
色難禁雨秋聲不離山眀朝分手後俗事不相關(賈似道)
五言排律
偃亞長松樹侵臨小石溪靜將流水對高共遠峰齊翠
盖煙籠密花幢雪壓低與僧清影坐借鶴稳枝栖筆寫
形難似琴偷韻易迷曙天風瑟瑟靜坐雨凄凄獨憩依
為舍閒行繞作蹊棟梁君莫採留著伴幽栖(香山)
丞相當時植幽襟對此開人知舟楫器天假棟梁材錯
落龍鱗出襹褷鶴翅迴重隂羅武庫細響靜山臺得地
公堂裏移根澗水隈吳臣夢寐遠泰嶽歲年催轉覺飛
纓謬何因繼組來幾尋珠履跡願比角弓培柏脱猶依
社星高久照臺後彫應共操無復問良媒(鄭毅夫)
雖小天然别難將衆木同侵僧半窗月向客滿襟風枝
拂行苔鶴聲分呌砌蛩(杜荀鶴)
菌生枝上雨龍起穴中雷怪影漫溪側寒根纏石回(石曼)
(卿)
城中得此觀不用遠尋幽松影半壇月竹色一簾秋(賈似)
(道)
七言古詩
老夫清晨梳白頭玄都道士来相訪握髮呼童延入戶
手提新畫青松障障子松林靜杳冥憑軒忽若無丹青
隂崕却承霜雪榦偃盖反走蛟龍形老夫平生好竒古
對此興與精靈聚已知仙客意相親更覺良工心獨苦
松下丈人巾履同偶坐似是商山翁悵望聊歌紫芝曲
時危慘淡来悲風(少陵)
天下幾人畫古松畢宏已老韋偃少絶筆長風起纖末
滿堂動色嗟神妙兩枝慘裂苔蘚皮屈鐵交加迴高枝
白摧朽骨龍虎死黑入太隂雷雨垂松根胡僧憩寂寞
龐眉皓首無住著偏袒右肩露雙脚葉裏松子僧前落
韋侯韋侯數相見我有一疋好東絹重之不減錦繡段
已令拂拭光凌亂請公放筆為直榦(少陵)
人生百歲自古稀松得千年不為老我移雙松苦不早
豈望見渠身合抱(王安石)
城郭人家歲寒木檜柏森森映華屋青松介僻不入城
野性特嫌塵土辱(石曼卿)
君愛清江百尺船刀鋸来謀歲寒節千林無葉草根黃
蒼髯龍吟送明月(山谷)
七言絶句
瓜葉鱗條龍不盤梳風羃翠一庭寒莫言只是人長短
須作浮雲向上看(章孝標小松)
自小刺頭深草裏而今漸覺出蓬蒿時人不識凌雲木
直待凌雲始道高(杜荀鶴小松)
虬角龍髯不可攀亭亭千丈蔭南山應嗟無地逃斤斧
豈願爭名爝火間(王安石道旁松)
黃落山川知晚秋小蟲催女獻功裘老松閱世卧雲壑
挽著蒼江無萬牛(山谷)
偃蹇松枝隔烟雨知儂定是歲寒材百年根節要老硬
將恐奔崖倒石来
故人松枝寄千里想聽萬壑風泉音誰言五鬛蒼煙雨
猶作人間兒女心
老松連枝亦偶然紅紫事退獨參天金沙灘頭鎖子骨
不妨隨俗暫嬋娟
露宿泥行草棘中千年春雨養髯龍如今尺五城南杜
欲問東坡學種松(東坡)
君方掃雪收松子我已開榛得茯苓為問何如插楊柳
眀年飛絮作浮萍
高標不畏雪霜侵枉斸孤根出舊林但恐長安無地種
人家桃李自成隂(鄭毅夫)
翠旌綠纛夹車輪龍作長身鐵作鱗莫笑道旁數松樹
古来老却幾官人(誠齋)
修塗殘暑僕夫勞午憩茅簷尺許高忽有涼風颯然起
小松呼舞大松號
松本無聲風亦無適然相值兩相呼非金非石非絲竹
萬頃雲濤殷五湖
莫信秦人五大夫一生清苦不敷腴也將青玉琱釵子
一股釵頭綴兩岐
夹道長松落翠虬一松竒怪獨凌秋兩枝垂地却翻上
活走蒼龍獻翠毬
老人手種一川松為棟為梁似未中只合茅齋聽驅使
為公六月喚清風
夹道松枝半老蒼前賢餘澤未應忘君看直榦連雲起
豈但當年蔽芾棠
一生著數落人先自愛哦松自可憐待得茯苓堪採掘
此翁久已作飛仙
彙進羣奸卒召戎萌芽培養自熙豐當時手植留遺愛
只有巖前十八公(曹景建)
烟翠松林碧玉灣捲簾渡影動清寒住山未必知山好
却是行人得細看(游受齋)
七言八句
下視垂楊拂路塵雙峰石上覆苔紋濃霜滿徑無紅葉
曉日高枝有白雲春砌花飄僧旋掃寒溪子落鶴先聞
那堪寂寞悲風起千樹深藏李白墳(鄭谷)
森森直榦百餘尋高入青霄不附林萬壑風生成夜響
千山月照挂秋隂豈因土壤栽培力自得乾坤造化心
廊廟之材應見取世無良匠莫相侵(王介甫)
萬松誰種已樅樅半嶺蒼雲映此邦露重珠纓蒙翠盖
風来石齒碎寒江浮空翠竹横南閣倒景扶桑射北窗
坐待夕風傳海嶠重城歸去踏逢逢(東坡)
十年栽種百年規好德無人助我儀縣令若同蒼庾氏
亭松應長子孫枝天公不救斧斤厄野火解憐冰雪姿
為問幾株能合抱殷勤莫負角弓詩(東坡)
風韻颼飀遠更清蒼髯瘦甲聳亭亭連根欲鬭巖巒力
一盖常㴠雨露清曾映月明留鶴宿近驚雷霹帶龍腥
衰殘愧我無仙骨願採流膏慰暮齡(劉屏山)
直氣森森恥屈蟠鐵衣生澁紫麟乾影搖千尺龍蛇動
聲撼半天風雨寒蒼蘚靜緣離石上翠羅高絆入雲端
樂府祖
水龍吟
錢王霸圖成時多應是百年遺樹羞將高古為渠遮映
魚鹽調度且向空山趁時多事四垂盤踞算興衰坐閱
權竒磊塊世間斤斧又見當天眀聖便彈丸也難分
土一番整頓舊家草木新来雨露鐵石心腸虬龍根榦
亭亭天柱縦茯苓下結蔦蘿高際怎堪攀附(陳龍川)
臨江仙
五百年前非一日可堪只到今年雲龍欲化艷陽天從
来耆舊傳不摶地行仙昨夜風聲何處度典型猶在
南山自憐不結傍時緣著鞭非我事避路只渠賢(陳龍川)
全芳備祖後集卷十四
