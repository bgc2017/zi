全芳備祖前集卷十六宋陳景沂撰
花部
紫薇花
事實祖
碎錄
紫薇花小而叢其色紫俗所謂怕痒花也(坡詩注)
紀要
唐制中書舍人知制誥姚崇為紫薇令開元改紫薇舍
人又曰紫薇省(唐書)虚白臺前有紫薇兩株俗云樂天所
種也哲宗朝邇英閣講論語終篇賜執政講讀官吏
宫宴遣中使就賜御書詩各一幅東坡得樂天紫薇花
絶句(坡集)
賦咏祖
七言散句
不先搖落應為有已欲别離休更開(李義山)
薄膚痒不勝輕爪嫩榦生宜近禁廬(梅聖俞)
五言古詩
幾年丹霄上出入金華省暫别萬年枝看花桂陽嶺南
方足竒木公府成佳境紫茸垂組綬金縷攅鋒穎露溽
暗傳香風輕徐就影興生紅藥後愛與甘棠並不學夭
桃姿浮榮在俄頃(劉禹錫)
亭亭紫薇花向我如有意高烟晚冥濛清露晨點綴豈
無陽春月所得時節異静女不争寵幽姿如自起(歐陽脩)
紫薇異種木名與星垣同應是天上花偶然落塵中豔
色麗朝日繁花清曉風
五言絶句
天上絲綸閣如今萬里賖飄零空自歎曾對紫薇花(王右)
(丞)
盛夏綠遮眼此花紅滿堂自慚終日對豈是紫薇郎(王梅)
(溪)
堂前紫薇花堂下紅藥砌繁華天上春偪仄人間世(曾文)
(昭)
五言八句
明麗碧天霞千茸紫綬花香開荀令宅豔入孝王家幾
歲自榮辱高情方嘆嗟有人移上苑猶足占年華
五言律詩散聫
宫中萬年木天上紫薇垣此地飛塵隔經年絳雪翻(劉原)
(父)
誰妙精花品殊標號紫薇貴因隨赤馭種合近黃扉樹
動情何密花濃豔欲飛數枝臨省戶幾朵入宫闈趙后
鳴金瑟秦娥捲繡幃無情笑梅白淺俗厭桃緋(張俞)
七言絶句
絲綸閣下文章静鐘鼔樓中刻漏長獨坐黃昏誰是伴
紫薇花對紫薇郎(白香山二首)
一叢暗淡將何比碧淺籠裙襯紫巾除却微之應見愛
人間少有别花人
曉凝瑞露一枝新不占園林最上春桃李無言又何在
向風偏笑豔陽人(杜牧之)
人言清禁紫微郎草詔紫薇花影旁山木不知官况别
也隨紅日上東廊(陶弼)
虚白堂前合抱花秋風落日照横斜閱人此地知多少
物化無涯生有涯
折得芳蕤兩眼花題詩相報字傾斜篋中尚有絲綸句
坐覺天光照海涯
一樹濃姿獨看来秋庭暮雨洗塵埃天涯地角同榮謝
豈要移根上苑栽(李義山)
晴霞豔豔覆簷牙絳雪霏霏點砌沙莫管身非香案吏
也移坐對紫薇花
禁門深鎖寂無譁濃墨淋漓兩相磨唱出五更天未曉
一池月浸紫薇花(洪平齋)
風標雅合對詞臣映砌窺窗伴紫綸忽發一枝深谷裏
似知茅屋有詩人
七言八句
紫薇花對紫薇翁名目雖同貌不同獨占芳菲當夏景
不將顔色託春風潯陽官舍雙高樹興善僧城一大叢
何似蘇州安歇處木蘭堂下月明中(白香山)
禁中五月紫薇木閣後近聞新著花薄薄嫩膚搔鳥爪
離離碎葉剪瓊霞鳳凰浴出池波響鳷鵲隂来日影斜
六十無名空執筆顛毛應笑映簮花(梅溪)
七言律詩散聫
西掖重雲開曙暉北山疎雨點朝衣千門柳色連青瑣
三殿花香入紫薇(岑参)
八月吴天覺早凉翠叢初折碎朱房繁枝欲卧不勝力
落片時飛猶自香(蔡君謨)
樂府祖
賀新郎
此木生林野自唐家置絲綸閣托根其下長伴詞臣揮
帝制因號紫薇堪詫拆叢蕊紫嬌紅姹料想紫薇垣降
種紫薇郎况是同名者兼二美作佳話一株乃肯臨
茅舍肌膚薄長身挺立扶疎瀟洒定怯麻姑爬痒爪只
許素商陶冶擎絳雪柔枝低亞我憶香山東坡老只小
詩便為增聲價後當有繼風雅(祝和父)
杜鵑花
事實祖
碎錄
一名山石榴一名山躑躅一名杜鵑花杜鵑啼時開(白集)
其花生深山蜀人號曰映山紅荆楚山壁間最多(坡詩注)
躑躅所在有之春生苗似綠葱葉似紅花莖高四尺夏
開花似凌霄山石榴旋葍花等而正黃色羊誤食其葉
則躑躅而死故以為名今嶺南蜀道徧生皆深紅金色
如錦繡然(圖記)
紀要
鶴林寺在潤州有杜鵑花高丈餘每至春月爛漫僧相
傳云正元中有僧自天台移栽之其後有殷七七字文
祥周寳舊識之及移鎮浙西營飾其花院鎖閉時或窺
見有二女子共游林下俗傳花神也寳一日謂七七日
鶴林之花天下竒絶嘗聞能作時花今重九將近能開
此花副此日乎七七乃前二日往鶴林焉中夜女子来
謂七七曰妾為上帝所命司此花今與道者開之然此
花不久歸閬苑矣于是女子瞥然不見及九日爛漫如
春寳大驚異遊賞累日俄不見其後兵火焚寺樹失根
株信歸閬苑矣(坡詩注)物以希見為&KR0903;不必異種也鶴林
寺杜鵑乃今映山紅又名紅躑躅在山東彌山亘野殆
與榛莽相似而鶴林之花至以為外國僧缽盂中所移
上帝命玉女下司之已踰百年終歸閬苑是不特土俗
罕見雖神仙亦不識也王建宫詞云大儀前日煖房来
囑向昭陽乞藥栽勅賜一窠紅躑躅謝恩未了奏花開
其重如此則宫禁中亦鮮之(容齋隨筆)
賦咏祖
七言散句
杜鵑花落杜鵑啼(香山)
杜鵑啼處血成花(寇莱公)
莫&KR0988;行人頻悵望杜鵑不是故鄉花(司空圖)
山榴躑躅少意思照耀黃紫徒為叢(韓退之)
山榴花似結紅巾容豔新妍占斷春(白香山)
當時只道鶴林仙能遣秋光放杜鵑(東坡)
楓林翠壁楚江邊躑躅千層不忍看
牧童出捲烏鹽角越女歸簮謝豹花(徐竹隠)
遊人莫苦忙春早躑躅花殘有牡丹(陳錦山)
一聲杜宇啼春風明朝緋挂千山叢(王梅溪)
造物私我小園林此花大勝金腰帶
五言古詩散聫
山中泉壑暖幽木寒更芽春鳥各噤口遊子未還家云
誰未及還對此重興嗟何必因啼血顔色勝明霞(聖俞)
夏園無襍英灼灼山榴開落日杜鵑苦花仍委蒼苔餘
芳不可贖含章空徘徊(張俞)
五言律詩散聫
漸綻胭脂萼猶含琴軫房離披亂剪綵斑駁未成粧絳
熖燈千炷紅裙妓一行好差青鳥使封作百花王(香山)
孤花裊餘翠燭影無多妍迸火燒閒地紅星墮遠天
七言古詩
九江三月杜鵑来一聲喚得一枝開江城上佐閒無事
山下斸得廳前栽爛漫一闌干八樹根株有數花無數
千房萬葉一時新嫩紫殷紅鮮麯塵淚浥浪損胭脂臉
剪刀裁破紅綃巾(香山)
紫躑躅滅燭櫳裙倚山腹文君新寡乍歸來羞怨春風
不能哭我從相識便相憐但是花叢不回目山花漸暗
月漸明月照空山滿山綠山空月午夜無人何處嬌顔
映紅玉
七言古詩散聫
忠州州裏今日花廬山山頭去年樹已憐根損漸新栽
還喜花開依舊數(香山)
南漪杜鵑天下無披香殿上紅氍毹鶴林兵火緣如夢
不歸閬苑歸西湖(東坡)
七言絶句
玉泉南澗花竒&KR0988;不似花叢似火堆今日多情惟我到
每年無故為誰開(香山)
蜀國曾聞子規鳥宣城還見杜鵑花一呌一回腸一斷
三春三月憶三巴(太白)
蜀客千年尚怨誰聲聲啼血向花枝滿山明月東風夜
正值愁人不寐時(羅鄴)
春紅嬌謝又秋紅蜀國亡来入楚宫應見蜀魂啼不盡
更憑顔色訴西風(吴融)
嫩紅輕紫仙姿貴合是山中寂寞開九陌風塵肯相顧
可憐望使下山来(劉原父)
雲樹重重和淚冷故宫遺廟有知音秦吴萬里皆芳草
染到山花恨最深(趙成德白花二首)
春山未有杜鵑啼花發杜鵑知不知寄語催歸儘哀怨
莫將啼血汚仙姿
冰肌玉骨擅無雙不與山花鬭豔粧欲染啼紅冤杜宇
争如傅粉伴何郎
泣露啼紅作麽生開時偏值杜鵑聲杜鵑口血能多少
恐是征人滴泪成(誠齋)
何須名苑看春風一路山花不負儂日日錦江呈錦樣
清溪倒照映山紅
金鴨香燒午夜烟空弹寳瑟怨流年東風一架薔薇雪
老盡春風是杜鵑(柳月澗)
露凝丹臉粲芳肌不御鉛華亦自竒強學海棠春睡足
如何學得未醒時(北磵僧)
蜀魄啼山血染枝幻成紅豔送春歸不須聲裡催人去
纔見花開便合歸(陳龜峰)
鮮紅滴滴映霞明盡是冤禽血淚成羈客有家歸未得
對花無語兩含情(巽齋)
深藏密葉人難見斷送春光夢一空啼得血流成底事
只應多作映山紅(劉肅仲)
輕剪梢頭薄薄羅子規湔血恨難磨園林莫道香飛盡
嫩綠枝頭不用多(易寓言)
七言律詩散聫
一叢千朵壓欄杆剪碎紅綃却作團風嫋舞腰香不盡
露銷粉臉淚新乾(香山)
樂府祖
定風波
百紫千紅過了春杜鵑聲苦不堪聞却解啼教春小住
風雨空山招得海棠魂一似蜀宫當日女無數猩猩
血染赭羅巾畢竟花開誰作主記取大都花屬惜花人
(稼軒)
沁園春
儘為花愁儘為春歸直恁恨深况雨急黃昏寒欺客路
月明夜半人夢家林店舍無烟楚鄊寒食一片花飛那
可禁小凝竚黯紅蔫翠老江樹隂隂汀洲杜若誰尋
想朝鶴怨兮猿夜啼甚連天芳草凄迷離恨拂簾香絮
撩亂身心汝亦知乎吾今倦矣甕有餘春可共斟歸来
也問淵明而後誰是知音(方秋崕)
啼魄一天涯怨入芳華可憐零落血染烟霞記得西風
秋露冷曾挽司花明月滿窗紗倦客思家故宫春事
與愁賖冉冉斷魂招不得翠冷紅斜(高竹屋)
全芳備祖前集卷十六
