全芳備祖前集卷九宋陳景沂撰
花部
李花(附李木)
事實祖
碎錄
何彼穠矣華如桃李(詩)桃李不言下自成蹊(見桃花門)
紀要
處士崔元徽東都有宅元徽入嵩山採术茯苓回宅中
蒿莱滿院時春夜風月清爽忽有白衣引紅裳者曰姓
李一曰陶氏乃命坐月下色皆殊絶滿坐芳香襲人(天寳)
(遺事)憲宗以鳳李花釀換骨醪賜裴度(叙間錄)蕭瑀陳叔達
于龍昌寺看李花相與論李有九標謂香雅細淡潔密
宜月夜宜綠鬢宜從酒皆實事(承平舊纂)沅陵王貫家李花
開一夜奴婢遥見花作數團如飛仙状上天去花上露
倏作雨數千點花則亡矣(樞要錄)元微之白樂天兩不相
下一日同咏李花微之先成曰葦綃開萬朵樂天乃服
蓋葦綃白而輕一時所尚(高隠外書)桃李歲歲同時並開
而退之有花不見桃惟見李之句殊不可解因晚登碧
落堂望隔江桃李桃皆暗而李獨明乃悟其妙盖炫晝
縞夜云(誠齋詩序)老子之母適到李下生老子生而能言乃
指李而曰以此為我姓(神仙傳)東方朔令弟子叩道邊人
家門不知室主姓名呼不應朔復往見博勞飛集其主
家李木上朔謂弟子曰主人當姓李名博汝呼當應室
中人果有姓李名博者出與朔相見即入取飲與之(漢武)
(外傳)
賦咏祖
五言散句
仙李盤根大(杜少陵)
當知露井側復與夭桃隣(江總)
南國有佳人容華若桃李(文選)
鶯密啼葉外蝶獻晚花心(沈約)
世人種桃李多在金張門(李白)
自明無月夜強笑欲風天(商隠)
桃花空落地終被笑妖紅(錢起)
春風且莫定吹向玉階飛(丘為)
西園有千葉淡泊更纖穠(東坡)
七言散句
羽蓋夢餘當晝立縞衣風急過牆来(陳與義)
春晝暖風薰翠幄暑天凉氣暗朱闌(陶弼)
碎錦不飛蒙樹合素雲欹亞舉枝難(司馬公)
重門深鎖春風入先折桃花與李花(梅聖俞)
祗有此花知舊意又隨風色過東牆(蔡君謨)
五言古詩散聫
盤根植瀛渚交榦横倚天舒花光四海卷葉暎三川(唐太)
(宗)
冷局少風景買花栽作春前時櫻桃過今日雀李新嫋
條紅蓓蕾婀娜含雨勻舊来薔薇叢饒借與近隣始移
棣萼密不慙車下榛(梅聖俞)
五言八句
嘉李繁相倚園林淡泊春齊紈剪衣薄吴紵下機新色
與晴光亂香和露氣勻望中皆玉樹環堵不為貧(溫公)
七言古詩
江陵城西二月尾花不見桃惟見李風揉雨練雪羞比
波濤翻空杳無涘君知此處花何似白花倒燭天夜明
羣鷄驚鳴官吏起金烏海底初飛来朱輝散射青霞開
迷魂亂眼看不得照耀萬樹繁如堆念昔少年著游燕
對花豈省辭酒杯自從流落憂感集欲去未到先思逥
祇今四十已如此後日更老誰論哉力攜一樽獨就醉
不忍虛擲委黃埃(韓昌黎)
平旦入西園梨花數株若矜誇旁有一株李顔色慘慘
似含嗟問之不肯道所以獨遶百匝至日斜忽憶前時
經此樹正見芳意初萌芽奈何趁酒不省錄不見玉枝
攅霜葩泫然為汝下雨淚無由返旆羲和車東風来吹
不改顔蒼茫夜氣生相遮冰盤夏薦碧實脆斥去不御
慚其花(韓愈)
當春天地争奢華洛陽園苑尤紛挐誰將平地萬堆雪
剪刻作此連天花日光赤色照未好明月暫入都交加
夜領張藉投盧仝乘雲共至玉皇家長姬香御四羅列
縞裙練帨無等差静濯明籹有所奉顧我未肯置齒牙
清寒瑩骨肝膽醒一生思慮無由邪(昌黎)
七言古詩散聫
昨日摘花初見桃今日摘花還見李晴風暖日苦相催
春物所餘知有幾中年多病壮心衰對酒思歸未及歸
不及墻根花與草春来隨處自芳菲(文忠)
七言絶句
朝摘桃花紅破萼莫摘李花繁滿枝客心浩蕩東風急
把酒看花能幾時(王荆公)
東都綠李萬州栽君手封題我手開把得欲嘗先悵望
與渠同别故鄊来(白樂天)
近紅暮看失胭脂遠白宵明雪色竒不見桃花惟見李
一生不議退之詩(楊誠齋三首)
山莊又報李花穠火急来看細雨中除却斷腸千樹雪
别無春恨訴東風
李花宜遠又宜繁惟遠惟繁始足看莫學江梅作疎影
家風各自一般般
長念詩人咏子嗟團欒繞樹日欹斜冰盤行薦炎天實
不用青門學種瓜(王梅溪)
為愛橋邊半樹斜解衣貰酒陽橋家唐人苦死無標致
只識玄都觀裏花(劉後村)
七言八句
燕公樓下繁華樹一日遥看一百迴羽蓋夢餘當晝立
縞衣風急過墻来洛陽路不容春到南國花應為客開
今日喜看簮短髮感時傷舊意難裁(陳去非)
樂府祖
尉遲杯慢
碎雲薄向碧玉枝綴萬萼如將汞粉勻開疑使柏麝薰
却雪魄未應若况天賦標艷仍綽約當暄風暖日佳處
戲蝶游蜂看著重重繡㡩珠箔障穠艷霏霏異香漠
漠見說徐妃當年嫁了信任玉鈿零落無言自啼露蕭
索夜深待月上闌干角廣寒宫要與姮娥素妆一夜相
學(万俟雅言)
林禽花
事實祖
碎錄
以味甘来衆禽故曰来禽(洪玉父集)
紀要
王羲之帖青梨来禽子皆囊盛為佳函封多不生(法帖)
襍著
生子玉井之側出自金膏之地(梁孝威謝書)
賦咏祖
五言散句
鏡調嬌面粉燈泛高籠纈(元稹)
直宜風起舞飛去替雲行(鄭谷)
五言古詩散聫
秋花冬更開夏實冬還結物理性難常人意自為孽(梅聖)
(俞)
五言律詩散聫
積蠧無全葉疎叢有悴莖偶来庭樹下重看露葩榮(梅聖)
(俞)
七言古詩
来禽花高不受折滿意清明好時節人間風日不貸春
昨莫胭脂今日雪舍東蕪菁滿眼黃蝴蝶飛去專斜陽
妍媸都無十日事付與梧桐一夜凉(簡齋)
七言古詩散聫
東坡先生未歸時自種来禽與青李五年不踏江頭路
夢逐東風泛蘋芷(東坡)
七言絶句
粲粲来禽已著花芳根誰縱向天涯好尋青李相遮映
風味應同逸少家(劉屏山)
樂府祖
虞美人
落花已作風前舞又送黃昏雨曉来庭院半殘紅惟有
游絲千丈裊晴空殷勤花下重攜手更盡尊中酒美
人不用歛愁眉我亦多情無奈酒闌時(葉少藴飲林禽花下作)
梨花
事實祖
碎錄
洛陽梨花時人多攜酒其下曰為梨花洗粧(唐餘錄)
紀要
武后嘗季秋出梨花示羣臣宰相以為祥衆賀曰陛下
德被草木故秋再花周家仁及行葦之比杜景佺曰隂
陽不相奪倫凟則為灾故曰冬無愆陽夏無伏隂春無
凄風秋無苦雨今草木黃落而梨復花凟隂陽也(唐史)天
寳中上命宫中女子數百人為梨園子弟(明皇雜錄)玄宗至
馬嵬驛令高力士縊貴妃于佛堂前之梨木(唐史)
雜著
杭州其俗釀酒趁梨花開時熟則號梨花春故白公杭
州詩云紅袖織綾誇柿蒂青旂沽酒趁梨花(長慶集)
賦咏祖
五言散句
梨花白雪香(李白)梨花獨送香(牧之)
臨風千點雪(周樸)
春隂妨柳絮月黑見梨花(山谷)
尚記梨花村依依聞暗香(歐公)
梨花春二月杜宇夜三更(陳三嶼)
七言散句
風寒露重梨花濕(白居易)
雨帶啼痕白玉容(韓忠獻)
共藉梨花作寒食(孔方平)
雨晴梨花春有光
砌下梨花一堆雪
亂飄梨雪曉来天(劉筠)
滿樓明月梨花白
獨卧郡齋寥落意隔簾微雨濕梨花(吕温)
最是孀閨年少婦白粧素袖碧紗裙(樂天)
玉容寂寞淚闌干梨花一枝春帶雨(樂天)
閒吹玉殿昭華琯醉折梨園縹帶花(牧之)
曲水飄香去不歸梨花落盡成秋苑(李賀)
梨花院落無人處竊取寧王玉笛吹(張祐)
寂寞空庭春欲晚梨花溜地不開門(方干)
梨花院落溶溶月柳絮池塘淡淡風(晏同叔)
風入池塘邀柳絮月来院落伴梨花
東風二月淮隂郡惟見棠梨一院春(劉商)
一片朝雲粉面乾雨餘仍帶淚闌干(曾文昭)
朝来經雨低含淚兢寫真妃寂寞粧(忠獻)
常滋沆瀣充饑脆不假胭脂上臉紅
莫待海風終夜發狂隨柳絮擁籬根(芸叟)
庭暗梨花疑有月堤晴楊柳自生烟(三嶼)
五言古詩
沙頭日日春當日誰手種風飄香未解雪壓枝自重看
花思食實知味少人共霜降百工休把酒約寬縱(山谷)
五言古詩散聫
玉壘稱津潤金谷訪芳菲詎意龍樓下素蕊映朱扉雜
雨疑梅落因風似蝶飛豈不憐飄墜願入九重圍(孝綽)
當春花盛時雪滿山前後嘗期摘秋實磊磊落吾手(南豐)
五言絶句
三月雪連夜未應傷物華只緣春欲盡留著伴梨花(杜甫)
淡客逢寒食村烟爛漫芳謫仙天上去白雪世間香(梅溪)
五言八句
綠隂寒食晚猶自滿空園雨歇芳菲白蜂聲寂寞繁一
枝横野路數樹出江村悵望頻回首何人共酒樽(温憲飛卿)
(子此詩本集不載)
共飲梨花下梨花插滿頭清香来玉樹白蟻浮金甌粧
靚青娥妮光凝粉蝶羞年年寒食夜吟繞若為愁(穆清叔)
五言律詩散聫
豔净如籠月春寒未逐風桃花徒點地剛被笑妖紅(錢起)
巧解迎人笑還能亂蝶飛春風時入戶幾片落朝衣(皇甫)
(冉)
開因寒食雨點苑故因風白玉佳人死青銅玉鏡空(梅聖)
(俞)
園思前法部淚濕舊宫妃月白鞦韆地風吹蛱蝶衣強
傾寒食酒漸老覺歡微
七言古詩
洛陽城外清明節百花零落梨花發相逢今日瘴海頭
共驚爛漫開正月
七言古詩散聫
江南寒薄春常早花卉入春先自老嗟予衰病不及時
見出園池半青草縱有餘葩在葉間行看落片隨風掃
(蔡君謨)
紅梨千葉愛者誰白髮郎君心好竒徘徊繞樹不忍折
一日千匝看無時陵夷寂寞千山裏地遠氣偏時節異
(歐陽公)
此樹生此處絶豔無人顧春風吹落復吹開山鳥飛来
自飛去(歐陽公)
寒食北園春已深梨花滿枝雪圍徧青春每向風外得
秀豔應難雪中見(文與可)
七言絶句
桃溪惆悵不䏸過紅豔紛紛落地多聞道郭西千樹雪
欲將君去醉如何(退之)
槿籬芳樹近樵家壠麥青青一徑斜寂寞游人寒食後
夜来風雨送梨花(温庭筠)
梨花淡白柳深青柳絮飛時花滿城惆悵東闌一株雪
人生能得幾清明(東坡)
青女朝来冷透肌殘春小雨更霏微流鶯怪底争来往
為擲金梭織玉衣(張芸叟)
冷香銷盡晚風吹脈脈無言對落暉舊日村西千樹雪
今隨蝴蝶作團飛(謝無逸二首)
剪剪輕風漠漠寒玉肌消索粉香殘一枝帶雪牆頭去
不用行人著眼看
玉作精神雪作膚雨中嬌韻越清癯若人會得嫣然態
寫作楊妃出浴圖(趙福元)
二月春風楊柳青知郎繫馬在長亭相思情味如中酒
折盡梨花嗅不醒(吴菊潭)
七言八句
朝来帶雨一枝春薄薄香羅蹙葉勻冷豔未饒梅共色
靚粧嘗與月為隣許同蝶夢還如蝶似替人愁却笑人
須到年年寒食夜情懷為爾倍傷神(朱淑真)
七言律詩散聫
風開笑頰輕桃豔雨帶啼痕白玉容蝶舞只疑殘壓墜
月明惟覺異香濃(韓忠彦)
繽紛紫雪浮鬚細冷淡清姿奪玉光剛笑何郎曾傅粉
絶憐荀令愛薰香(沈南溪)
樂府祖
水龍吟
素肌應怯餘寒豔陽占盡青蕪地樊川照日靈關遮路
殘紅歛避傳火樓臺妬花風雨長門深閉亞簾櫳半濕
一枝在手偏勾引黃昏淚别有風前月底布繁英滿園
歌吹朱鉛退盡潘妃却酒昭君乍𧺫雪浪翻空粉裳縞
夜不成春意恨玉容不見瓊英謾好與何人比
蝶戀花
鏤雪成花檀作蕊愛伴秋千搖曳春風裡翠袖年年寒
食淚為伊牽惹愁無際幽豔偏宜春面細紅粉闌干
有箇人相似鈿合金釵誰與寄丹青傳得凄凉意(王道輔畫)
(梨花)
驀山溪
減翠凋紅正是清秋杪深院嫋香風看梨花一枝開早
瓏璁映面依約認嬌顰天淡淡月溶溶春意知多少
清明池舘芳信年年好更向五侯家把江梅風光占了
休教寂寞辜負向人心檀板響寳杯傾潘髩從他老(曾海)
(野莫秋應制)
全芳備祖前集卷九
