全芳備祖後集卷三宋陳景沂撰
果部
橘(附柚枸櫞)
事實祖
碎錄
橘葉與枳無辨刺出于莖間夏初生白花至冬而黃熟
(本草)江陵千樹橘其人與千戶侯等(貨殖傳)橘洲在長沙縣
西南四里江中時有大水洲渚皆没此洲獨存(寰宇記)昭
潭無底橘洲浮(湘中記)璇樞星散為橘(春秋運斗樞)厥包橘柚
錫貢(注)小曰橘大曰柚(禹貢)橘踰淮而北為枳此地氣然
也(考工記)夫樹柤梨橘食之則善嗅之則香(淮南子)柚條也
(爾雅)有條有梅條大橘也赤黃而酢(風土記)柚梨橘柤皆可
扵口也(莊子)吳越之間有木焉其名曰柚碧樹而冬青實
丹而味酸(列子)泡花南人石柚也春末開花圓白如大毬
氣極清芳與茉莉素馨相軋番禺人取以蒸香大抵挹
取其氣令自薰陶以入香骨未嘗以甑釜炊焮(虞衡志)枸
櫞似橘如柚大而倍長味酢(廣州記)枸櫞子形如瓜皮如
橙而金色故人重之愛其香氣南中女工競取其肉雕
刻花鳥以蜜浸之點以燕支亦不讓于鏤木瓜冬瓜也
(嶺表錄)
紀要
晏子使楚楚王進橘置削晏子并食不剖王曰橘當剖
對曰臣聞之賜人主前者瓜桃不削橘柚不剖今者萬
乘無(闕)故不敢剖臣非不知也(晏子春秋)橘白花赤實皮馨
味美自漢武帝交趾有橘長官一人秩二百石主貢御
橘(異物志)吳黃武中交趾太守丁燮獻橘十七枚一蒂以
為瑞異羣臣稱賀(稽含錄)吳王餽魏曹丕大橘丕詔曰南
方有橘酢正裂人牙時有甜耳(吳志)陸績年六歲初見袁
術術出橘績懷三枚去拜而堕地術謂曰陸郎作賓客
而懷橘乎荅曰欲歸遺母術大奇之(吳志)王右軍帖云奉
橘三百顆霜未降未可多得(法帖)庾亮為平西將軍進橘
十二實共一蒂羣臣賀(續世說)蘇躭將仙告母曰後二年
郴人大疫乃植橘鑿井曰受病者但食一橘葉飲水一
盞當自愈今郴州蘇仙觀乃其舊宅(本州圖經)虞愿始數歲
家有橘樹冬熟諸兒競取之愿獨不取人皆異之(南史)楊
由為成都文學掾少治易曉占候忽有風起太守問由
由曰南方有進木實者色黃赤頃之五官掾貢橘數包
(益州耆舊傳)巴園人種橘收兩大橘如三斗盎剖之有二叟
相對身長尺餘象戲一叟曰橘中之樂不減商山但恨
不得深根固蒂耳一叟曰僕飢矣須龍脯食之食訖以
水噀地為二白龍而去(幽冥錄)唐太宗蓬萊殿九日宴羣
臣賜湖南新橘(闕)江陵進乳柑橘命種于蓬萊宫結
一合歡實上與妃子持玩曰此果似知人意(楊妃外傳)劉晏
自江淮茗橘珍甘常與本道分貢競欲先至雖封山斷
道以禁前發每厚貲致之常冠諸府(廣記)柳玭為嶺南節
度廨中橘柚熟既食遂計直以還于官(本傳)柳毅見龍君
叩海岸橘樹名橘社(異聞傳)陳允升好道術撫州危全諷
迎寘郡中常夜坐危謂之曰豐城橘美頗思之允升曰
方有一船泊豐城港去城十五里少還即返攜一布囊
數百枚(江淮異錄)建安中詔江南橘為歲供廟饗(本紀)
雜著
后皇嘉樹橘徠服兮受命不遷生南國兮深固難徙更
一志兮綠葉素榮紛其可喜兮曾枝剡棘圓可摶兮青黃
雜揉文章爛兮精色内白類可任兮紛緼宜修姱而不
醜兮(屈原橘頌)黃甘陸吉楚之二高士也黃隠于泥山陸隠
于蕭山楚王聞二人名遣使召之吉先至賜爵左庶長
封洞庭君尊寵在羣臣右久之甘始來一見拜温尹平
陽侯班次令尹兩人立朝久尊貴用事一旦吉位居上
甘心銜之羣臣皆疑之會秦遣陳軫鍾離意使楚楚召
燕章臺羣臣皆與甘坐上座吉咈然謂之曰請與子論
事甘唯唯吉曰齊楚約西擊秦吾引兵踰關身犯霜露
與枳棘最下者同甘苦率家奴千人戰甘州之上拓地
至漢南而歸子功孰與甘曰不如也曰神農氏之有天
下也吾剥膚剖肝怡顔下氣以固蒂之術獻上上喜之
命記注官陶弘景狀其方略以付國史出為九江守宣
上德澤使兒童亦懷之子才孰與甘曰不如也吉曰是
二者皆出吾下而位居吾上何也甘徐應之曰君何見
之晚也每歲太守勸駕乘傳入金門上玉堂與虞荔申
棖梅福棗嵩之徒列侍上前使數子者口呿舌縮不克
措一語當此之時屬之于子乎屬之于我乎吉默然良
久曰屬之于子矣甘曰此吾所以居子之上也于是羣
臣皆服歲終吉以疾免更封甘子為穰侯吉之子為下
邳侯穰侯遂廢不顯下邳以美湯藥官至陳州治中太
史公曰田文論相吳起說相如回車廉頗屈漢后弊衣
尹姬悔甘吉亦然傳曰女無美惡入宫見妬士無賢不
肖入朝見嫉此之謂也雖美惡之相遠嗜好之不齊亦
烏可勝道哉(東坡)質葳蕤而懷風性耿介而凌霜(謝靈運賦)真
枝凝碧懋湘岸之多隂華實變黃動江潭之秋色碧葉
獨潤金衣更鮮(李德裕賦)甘踰萍實剖食即同于楚謠寒比
蔗漿析酲何慚于漢史(劉禹錫表)爛日色麗彤廷(賀表)春白花
兮玉團香氣清兮紫檀久柯不改兮蒼官秋實正味兮
木酸棘直兮所難世所知兮惟蘭葉不採兮汝安(鄭松窗)
賦咏祖
五言散句
朱苞待霜潤(沈約)寒橘帶霜甘(許渾)
齒衰嫌橘醋(宋景文)香能破腥惡(香山)
天寒橘柚垂(少陵)橘妥么金丸(山谷)
綠橘憐同氣(丁謂)黃知橘柚來(少陵)
荒庭垂橘柚茅簷依橘柚
橘柚當家僮(柳宗元)寒初榮橘柚
人烟寒橘柚(太白)星懸橘柚村(劉禹錫)
春飛白玉花秋吐黃金實(程金紫)
此郊千樹橘不見比封君(少陵)
芳條結繁翠圓實變霜朱(梁范雲)
逢君金華宴得在玉階前(張華)
磊落蠟珠圓參差金壺裏(劉原父)
頌聲騷客誤錫貢禹書遲
荆州持大橘亦名作黃柑(晁以道)
彼美出南國關山不常有(張芸叟)
香散風前麝漿寒霜後蜜(程金紫)
七言散句
橘州日出仍甘腴(少陵)
願憑朱實表丹誠(香山)
楚香寒食菊花時(杜牧)
君家秋實羅浮種(山谷)
清園一洗黃金團(張文潛)
黃金毬獻相摩盪(曾南豐)
珠顆形容随日長瓊漿氣味得霜成(香山)
手植黃柑三百顆春來新葉滿城隅(柳州)
幾樹花開聞噴雪何人橘實見垂珠
千里晚霞雲夢北一州霜橘洞庭南(張泌)
莫遣兒童酸打盡要看霜後十分黃(山谷)
書后合題三百顆頻随驛使未應慳
江南碧木映霜秋丹實清香破客愁(劉原父)
氣味豈同淮枳變皮膚不作楚梅酸(李邦直)
浥霜火齊絫絫熟噀露金苞冉冉香(王安石)
入苞豈數橘柚賤芼鼎始足鹽梅和(曾南豐)
惟有橘園風景異碧叢叢裏萬黃金(范石湖)
那堪富有千頭橘便可稱為四老人(徐竹隠)
香于梔子細于梅柳絮梨花向後開(丁公言)
五言古詩
伊橘少生意雖多亦奚為惜我結實小酸澁如棠梨剖
之盡蠧蝕採掇爽所宜紛然不適口豈止存其皮蕭蕭
半死葉忽忽别故枝玄冬霜雪積況與回風吹常聞蓬
萊殿羅列瀟湘姿此物歲不稔玉食失光輝寇盜尚憑
陵當君減膳時汝病是天意吾意罪有司憶昔南海使
奔騰獻荔枝百馬死山谷到今耆舊悲(少陵)
橘柚懷真質受命此炎方密林耀朱綠晚歲有餘香殊
風限清漢飛霜滯故鄉扳條何所嘆北望熊與湘(柳子厚)
萎蕤映庭樹枝葉凌秋芳故條雜新實金翠共含霜扳
枝折杪榦甘旨若瓊漿無假存彫飾玉盤余自嘗(梁簡文帝)
衝飈發寒壟朔雪度炎州摧折江南桂離披漢北楸獨
有凌霜橘榮麗在中洲(齊虞芝)
麗樹臨江浦結翠似芳蘭焜煌玉衡散照耀金衣丹(梁徐)
(摛)
橘生湘水側僻陋人莫傳逢君金華宴得在玉几前(張華)
吾聞江南橘乃比千戶侯歲獻天子旁取為廟堂饈(劉原)
(父)
五言律詩(補附散句散聯)
野色烟波外西風橘柚香湖光杳無際山色忽深蔵塔
古燈猶照壇餘竈已荒何當蜕塵鞅從此訪漁郎(趙節齋)
倦客滄浪意扁舟汗漫遊雲歸林屋晚木落洞庭秋此
地真堪老中原卒未休可知侯萬戸不似橘千頭
媚葉重重密幽花裛裛香(宋景文)
白華如散雪朱實似垂金自有凌冬質能堅歲晚心(李元)
(豫)
七言絶句
憐君病後思新橘如折猶酸亦未黃書後欲題三百顆
洞庭猶待滿林霜
宜春果結洛陽枝正遇耆朋會客時更引輕舟停葦岸
香秔鮮鱠雅相宜(温公)
十年不折洞庭霜喜見新苞照眼黃但得典刑休嗜味
虎賁猶得作中郎(張文潛)
新霜徹曉報秋深染就青林作纈林惟有橘園風景異
碧叢叢裏萬黃金(范石湖)
兩樹亭亭蘚砌旁未論包貢奉君王世無班馬堪薰炙
且嗅幽花也自香(後村)
樂府祖
浣溪沙
菊暗荷枯一夜霜新苞綠葉照林光竹籬茅舍出青黃
香霧噀人驚半破清泉流齒恰初嘗吳姬三月手猶
香(子瞻)
清平樂
西江霜後萬點暄晴晝璀璨寄來光欲溜正值文君病
酒畫屏斜倚窗紗睡痕猶帶朝霞為問清香絶韻何
如欲語梅花(李古溪)
西江月
昨夜十分霜重曉来千里書傳吳山秀處洞庭邊不夜
星垂初徧好事寄來禪侣多情將送琹仙為憐佳果
稱嬋娟一笑聊同勝宴(李古溪)
柑
事實祖
碎錄
柑者橘之属也味甘美有黃者有頳者頳者謂之壺柑
交趾人以席囊貯之鬻于市中其窠如薄絮囊皆連枝
葉螘在其中并窠而賣螘亦黃色大扵常螘南方柑樹
若無此蟻則其實為蠧所傷無復一完今華林園有柑
二株(嵇含錄)員柑一名乳柑惟泥山為最地不弛一里所
産柑其大六七寸圓皮薄而味美&KR0008;不黏瓣食不留澤
一顆之枝纔一二枚間有全無者生枝柑鄉人以其耐
久留之枝上帶葉而折故名生枝(韓彦直錄)
紀要
張磐為廬江太守潯陽令餉一奩柑其小男執其一枚
磐奪取付外卒以兩枚與之磐奪柑杖卒曰何故行賂
于吾子(謝承後漢書)彭城王義康時四方獻餽皆以上品獻
義康而以次者供御上嘗噉柑嘆其味劣義康在坐曰
今年柑殊有佳者遣人還東府取柑大三寸許(宋書)王丞
相儉帳下柑果盈溢涉春壊爛(世說)李衡字叔平為丹陽
太守每治家妻輒不聽後密遣人扵武陵龍陽洲上作
宅種柑千樹臨死勅兒曰汝母惡我治家今窮如是吾
洲上有千頭木奴不責汝衣食歲止一熟亦足用矣及
柑成歲得輸絹數千疋(襄陽傳)隋文帝好食柑蜀中柑黃
即以蠟封其蒂獻之(本紀)唐故事賜近臣黃柑以黃羅包
之人各二枚上元夜以黃柑遺近臣謂之傳柑宴(坡詩注)
荆州貢黃柑帝以紫帕包賜蕭嵩(唐志)唐眀皇得合歡柑
與宰臣分食之又令工畫為圖(開元遺事)唐眀皇食柑幾千
餘枚皆缺一瓣問進柑使云中途有一道士嗅之盖羅
公遠也(同上)益州歲貢柑皆以紙裹之他時長吏嫌不敬
代之細布既而恐柑為布所損每懷憂懼俄有御史甘
子布至長吏以為推布裹柑子事懼曰果為所推及子
布到驛長吏敘以布裹為敬子布初不之知久而方悟
聞者笑之(唐新語)開元末江陵進乳柑橘上以十枚種于
蓬萊宫至天寶十載九月結實宣示宰臣曰朕近于宫
内種柑子數株今秋已結實一百五十顆乃與江南及
蜀中所進不異宰臣賀曰雨露所均混天樞而齊被草
木有性憑地氣以潛通故得以江外之珍果為楚中之
華實(太真外傳)董元素自江南來上召見留于翰林中宿洎
夜召與語曰聞公頗有神術今南中柑橘正熟卿能致
之否對曰請安一合于御榻前數刻忽有微風入簾元
素乃啟其合柑子滿其中奉曰此江陵支縣柑也上嘗
之驚嘆(異聞錄)南陽郡東望山有柑正熟三人共食致飽
訖懷二枚去聞雲中有語云放雙柑乃聽汝去(述異記)安
定郡王以黃柑釀酒名曰洞庭春色(坡集)
雜著
橘出温郡然多種柑又别種有八曰真曰生枝曰海紅
曰洞庭曰朱曰金曰木曰甜橘别種為十四曰塌曰包
曰綿曰沙曰荔曰軟條曰穿曰油曰綠曰乳曰金曰自
然曰早黃曰凍棖屬别種為五曰棖曰朱變曰香欒曰
金櫞曰枸橘凡其類合二十有七種而乳柑推第一故
温人謂乳柑為真柑然橘亦出蘇州台州西出荆州而
南出閩廣皆木橘耳已不敢與温州齒矧敢與真柑爭
高下耶且温四邑俱種柑而出泥山者又傑然推第一
泥山盡平陽一孤嶼大抵塊土不過覆釜其旁地延袤
只三二里許無連岡險壑非有佳風氣之浸淫出三二
里外其香味益遠不逮夫物理何可考耶或曰温並海
地斥鹵宜橘與柑而泥山特斥鹵佳處物生其中故獨
與他異予頗不然其說夫姑蘇青丘與七閩兩廣之地
往往多並海斥鹵何獨温而又豈無三二里得斥鹵佳
處如泥山者自屈原司馬遷李衡潘岳王羲之謝惠連
韋應物輩皆言吳楚間出者而未嘗及温温最晚出而
羣橘盡廢物之變化出没其渺不可攷如此以予意之
温之學者由晉唐間未聞有傑然出與天下敵者至國
朝始盛至于今日又號為文物極盛之際豈亦天地光
華秀杰之氣來鍾此土其餘英遺液猶被草木而泥山
獨偶得其至英者耶予北人平生恨不得見橘著花然
常從橘州市橘亦未見佳者又安得所謂泥山者啗之
去年秋把旄此地得一親見花而再食其實以為幸獨
故事太守不得出城從遠遊無由領客入泥山香林中
泛酒其下而客乃有遺予泥山橘者且曰橘之美當不
減荔子荔子今有譜得與牡丹芍藥花譜並行而獨未
有橘譜子愛橘尤甚橘若有待子子不可辭予因為之
譜且妄欲自附于歐陽公蔡公之後亦以表見温之學
者足以夸天下而不在夫橘而已(韓彦直錄)以上皆彦直之
錄也韓但知乳橘出于泥山獨不知出于天台之黃岩
也出于泥山者固奇也出于黃巖者尤天下之奇也(陳肥)
(遯識)名傳地理遠自武陵之淵族茂神經遥聞建春之嶺
王逸為賦取對荔枝張衡製辭用連石蜜足使萍實非
甜蒲萄猶餲(梁庾肩吾謝湘東王賚柑啟)王羲之與諸子游觀有一
枚柑割而分之以娛目前云(闕)黃甘傳(見橘門)
賦咏祖
五言散句
登俎黃柑重(少陵)破柑霜落爪
白露漙柑子
撫掌笑木奴爾豈當封侯(晁以道)
逢君金華宴正味百花先(張文潛)
朱實挺荆南苞品擅珍淑上林雜佳樹江浦間修竹(梁徐)
(陵)
園柑長茂時三寸如黃金諸侯舊上計厥貢傾千林(少陵)
黃金結縹帶搖落楚天涯來助枳盤勝羞將橘柚偕(温公)
七言散句
聞道黃柑嘗抵鵲(東坡)
君家秋實羅浮種已作絫絫半拂牆(山谷)
燕南異事真堪紀三十黃柑擘永嘉
黃柑似是勝崕蜜帶葉初擎翠竹籃(聖俞)
歸来一點殘燈在猶有傳柑遺細君(東坡)
風搖玉蕊霏微露霜後金衣委墜繁(子美)
楚山黃柑彈丸小未識洞庭三寸柑(子由)
磊落金盤薦糟蟹纖柔玉指破霜柑(陳師道)
五言律詩
春日晴江岸千柑二頃田青雲著葉密白雪避花繁結
子隨邊使開筒近至尊後于桃李熟終得獻金門(少陵)
岑寂雙柑樹婆娑一院香交柯低几杖垂實礙衣裳滿
歲如松碧同時待橘黃幾回沾葉露乘月上胡床
七言絶句
侍史傳柑玉帝旁又聞草木盡天香寄與維摩方丈室
不知薝蔔是餘芳
色深林裏風霜下香著尊前指爪間書後合題三百顆
頻隨驛使未應慳(山谷)
君家秋後羅浮種已是絫絫半拂牆莫教兒童酸打盡
要看霜後十分黃
七言律詩
手種黃柑三百株春来新葉徧城隅方知楚客憐皇樹
不學荆州利木奴幾歲花開聞噴雪何人摘實見垂珠
若教坐待成林後滋味還堪養老夫(柳宗元)
一雙羅帕未分珍林下先嘗愧逐臣露葉霜枝剪寒碧
金盤玉指破芳辛清泉䔩䔩先流齒香霧霏霏欲噀人
坐客&KR0907;勤為收子千奴一匊為吾貧(東坡)
樂府祖
洞仙歌
江陵種橘尚比封侯貴何況江濤轉千里帶天香含乳
洞宜入春盤紅茘子馳驛風流僅比齒疎潘令老怯
咀冰霜十顆金苞謾分遺觴前須細認别有餘甘從此
去枉却栽桃種李想相如酒渴對文君迥不是人間等
閑風味(晁補之)
温江異果惟有泥山貴驛送江南數千里半含霜輕噀
霧曾怯吳姬親贈我綠橘黃柑怎比雙親雲水外遊
子空懷惆悵無人可歸遺報周郎須念我物少情多春
酒醉獨勝甜桃酢李況燈火樓臺近元宵似不減袖中
香味
全芳備祖後集卷三
