全芳備祖前集卷二十五宋陳景沂撰
花部
茉莉花
事實祖
碎錄
茉莉似薔䕷之白者香愈於那悉茗(南方草木状)今多採茉
莉蒸取其液以似薔䕷(香譜)花作末和面藥甚竒經歲其
香不歇(王右丞詩注)或以薰茶及烹茶尤香(雜志)廣州城西九
里曰花田盡栽茉莉及素馨(鄭松窗詩注)
紀要
那悉茗花與茉莉花皆胡人自西域移植於南海南人
憐其花香競植之陸賈南越行紀曰越南之境五榖無
味百花不香此二花特芳香者緣自胡國移至不隨水
土而變與夫橘北為枳異矣彼之女子以綵絲穿花心
為首飾(南方草木状)
雜著
東坡謫儋耳見黎女簮茉莉戲云暗麝著人簮茉莉(大全集)
賦咏祖
五言散句
冰姿淡不粧(白氏集)九里花田地(松窗)
庭中紅茉莉冬月始葳蕤(少陵)
佛香紅茉莉番供碧玻璃(蔣之竒)
七言散句
尋得天花伴衆芳(王右丞)
日暮園人獻寳珠(王梅溪)
名字惟因佛書見根苗應逐賈胡来(葉廷珪)
王母欲歸香滿路曉風催下玉搔頭(王氏瞻)
西域名花最孤潔東山芳友更清幽(王梅溪)
五言古詩散聫
萼不琲珠圓碎簇柔梢垂蔫然經月餘豔色愈不衰始
疑神功化火結丹砂為(謝工部)
火令行南國彤雲間丹霞之子方熱中濯濯冰雪花植
根郤月盤趣駕七香車(許仲啓)
五言八句
翠葉光如沃冰葩淡不粧一番秋早秀徹日座旁香色
照祗園静倩回瘴海凉倘堪糿作佩老子欲浮湘(劉彦冲)
曠然塵慮静為對夕花明密葉低層幄冰蕤亂玉英不
因秋露濕詎識此香清預恐芳菲歇微吟小砌行(朱文公)
玉蕊琅玕樹天香知見薰露寒清透骨風定遠含芬爽
致消煩暑高情謝曉雲遥憐河朔飲那得醉時聞
五言律詩散聫
風韻傳天竺隨經入漢京香飄山麝馥露染雪衣輕(鄭松)
(窗)
七言古詩
江梅去去木樨晚芝草石榴刺入眼茉莉獨立更幽佳
龍涎避香雪避花朝来無熱夜凉甚急遣山童問花信
一枝帶雨折来時走送詩人覓好詩(誠齋)
七言古詩散聫
自是天上冰雪種占盡人間富貴香不煩鼻觀偷馥郁
解使心地俱清凉南船賈客俱到岸東道主人容寄廊
(許野雪)
七言絶句
欹烟裛露暗香濃曾記瑶臺月下逢萬里春回人寂寞
玉顔知復為誰容
香嚴童子沈薰鼻姑射仙人雪作膚誰向天涯收落蕊
發君顔色四時朱(王右丞)
風流不肯逐春光削玉團酥素淡粧疑是化人天上至
毘那一夜滿城香(白氏集)
茉莉名佳花亦佳遠從佛國到中華老来恥逐蠅頭利
故向禪房覓此花(王梅溪)
露花洗出通身白沈水熏成換骨香近說根苗移上苑
休慚系本出南荒(葉廷畦)
玉瑳蓮子作尖丸龍腦熏香簇滿冠好是瑩無紅一點
若教紅却不堪看(松窗)
靈種傳間出越裳何人提挈上蠻航他年我若修花史
列作人間第一香
雖無豔態驚羣目幸有濃香壓九秋應是仙娥宴歸去
醉来掉下玉搔頭(冮奎)
一卉能薰一室香炎天猶覺玉肌凉野人不敢煩天女
自折瓊枝寘井旁(後村)
茘枝香裏玲瓏雪来助長安一夜凉情味於人最濃處
夢中猶覺鬢邊香(許梅屋)
炎洲綠女雪為肌十二朱闌月未移香逼簟紋眠不得
為渠醒過打鐘時(徐千里)
刻玉雕瓊作小葩清姿元不受鉛華西風偷得餘香去
分與秋城無限花(趙福元)
臍麝龍涎韻不侔薰風移植自南州誰家浴罷臨妝女
愛把閒花帶滿頭(楊巽齋)
七言律詩散聫
海客園林珠樹木水仙賓從玉簮裳錦挑每用紅絲縷
蜂採須成白蜜房(陶弼)
重譯新離越裳國一枝都掩桂林香養成崖谷黃蜂蜜
羞死江湖白藕房
樂府祖
南歌子
五月炎州路千叢撲地開只疑標韻是江梅不道薰風
庭院雪成堆寳髻瓊瑶綴仙衣翡翠裁一枝長伴茘
支来付與玉人和笑插鸞釵(韓南澗)
驀山溪
撫蓮吟就薝蔔還曾賦相伴更無花倦爐熏日長難度
柔柔葉裏玉碾小芙蕖生竺國長閩山移向玉城住
池亭竹院晏坐冰圍處綠遶百千藂夜將闌争迎曉露煞
曾評論嬈媚勝江梅香稱月韻宜風消盡人間暑(張約齋)
鵲橋山
北窗凉透南窗月浴罷滿懷風露不知何處有花来但
怪底清香無數炎州珍産吴兒未識天與人間獨步
冰肌玉骨歲寒時倩閒止(堂名)堂中留住(張于湖)
洞仙歌
玉肌翠袖輭似荼䕷瘦幾度熏醒夜窗酒問炎州何事
得許清凉塵不到一段冰壺剪就晚来庭戶悄暗數
流光細摘芳英黯回首念日暮江東偏為䰟銷人易去
幽韻清標似舊正簟紋如水帳如烟更禁向月明露濃
時候(盧浦江)
素馨花
事實祖
紀要
素馨舊名那悉茗一日野悉蜜昔劉王有侍女名素馨
其冡上生此花因以得名(龜山志)
賦咏祖
五言散句
細花穿弱縷盤向綠雲鬟(章隠)
七言散句
山林託足雖無地猶有佳名萬里聞(黃公度)
七言古詩散聫
衆芳發越充南溟梅花腦飛水弄沈露積栴檀薪降真
薰陸射光琉璃瓶山川草木一天芬素質如玉偹衆馨
(朱待制)
七言絶句
昔日雲鬟鎖翠屏只今烟塜伴荒城香銷斷絶無人問
空有幽花獨擅名(傅天諫)
羞將姿媚隨花譜愛伴孤高上月評獨恨遇寒成弱植
色香殊不避梅兄(陳丘齋)
妙香真色得之天羞御鉛華學女妍只向温柔鄉裏活
怕寒不許上林傳(鄭松窗)
樂府祖
菩薩蠻
層層細剪冰花小新隨茘子雲帆到一露一番開玉人
催買栽愛花心未已摘放冠兒裏輕浸水晶凉一窩
雲影香(張約齋)
念奴嬌
調冰弄雪想花神清夢徘徊南土一夏天香收不起付
與蕊仙無語秀入精神凉生肌骨銷盡人間暑稼軒愁
絶惜花還勝兒女長記歌酒闌珊開時向晚笑挹金
莖露月浸闌干天似水誰伴秋娘窗戶困殢雲鬟醉欹
風帽總是牽情處返魂何在玉川風味如許(劉叔安)
霓裳中序第一
青顰素靨海國仙人偏耐熱餐盡風膏露屑便萬里凌
空肯憑蓮葉盈盈步月悄似憐輕去瑶闕何人在憶渠
癡小點點愛輕捷愁絶舊遊輕别忍看鎖香金箧凄
凉夜簟香濃詩魄真化風蝶冷香清到骨夢十里梅花
霽雪歸来心事厭厭自共素娥說(尹旋津)
全芳備祖前集卷二十五
