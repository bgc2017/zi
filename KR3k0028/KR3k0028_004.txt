全芳備祖前集卷四宋陳景沂撰
花部
紅梅
事實祖
紀要
南唐苑中有紅羅亭四面專植紅梅(雜志)蜀中有紅梅
數本郡侯建閣扄鑰游人莫得見一日有兩婦人高髻
大䄂凭闌大笑郡侯啟鑰閴不見人惟東壁有詩云南
枝向暖北枝寒一種春風有兩般憑仗高樓莫吹笛大
家留取倚闌干(拾遺)
雜著
紅梅粉紅標格猶是梅而繁密則如杏香亦類杏詩人
有北人初不識渾作杏花看之句與江梅同開紅白相
間園林初春絶景也梅聖俞詩云認桃無綠葉辨杏有
青枝當時以為着題東坡詩云詩老不知梅格在更看
綠葉與青枝蓋謂其不類為紅梅解嘲云承平時此花
獨盛於姑蘇晏元獻公始移植西岡圃中一日貴游賂
園叟得一枝分接自是都中有二本嘗與客飲花下賦
詩云若更開遲二三月北人應作杏花看客曰公詩固
佳待北俗何淺耶晏笑曰傖父安得不然王琪君玉時
守吳郡聞盗花種事以詩遺公曰舘娃宫北發精神粉
瘦寒瓊露葉新園吏無端偷折去鳳城從此有雙身當
年罕得如此比年不可勝數矣世傳吳下紅梅詩甚多
惟方子通一篇絶唱有紫府與丹來換骨春風吹酒上
凝脂之句鴛鴦梅多葉紅梅也花輕盈重葉數層凡
雙果必並蒂惟此一蒂而結雙梅亦尤物也杏梅花比
紅梅色微淡結實甚匾有斕斑色似杏而不及紅梅(並范)
(石湖梅譜)
賦咏祖
五言散句
學粧如少女聚笑發丹唇(聖俞)
笑杏少清香鄙桃多俗趣
七言散句
沙村白雪仍含凍江縣紅梅已放春(杜甫)
桃花已滿秦人洞杏樹猶存董奉祠(聖俞)
小園寂寞鎻春風初見梅花一樹紅(芸叟)
若更開遲二三月北人應作杏花看(元獻)
月浸繁枝香冉冉露浮紅萼曉團團(參寥)
堅白雖占南枝先淺紅猶待北人識(鄭安曉)
梅花精神杏花色春入蓮洲初破萼(王梅溪)
要是此花清絶處端如醉面讀離騷(徐月溪)
初疑樊素櫻初熟却訝真妃酒半酣(白香山)
五言絶句
春半花纔發多應不耐寒北人初不識渾作杏花看(王荆)
(公)
五言八句
聞說寒梅盡尋芳去已遲冷香無宿蘂穠艷有繁枝正
復非同調何妨讀舊詩廣平偏嫵媚鉄石悞心期(朱文公)
七言古詩
紅羅亭中宫漏遲宫花四面誰得知初疑太真欲起舞
霓裳拂拭天然姿(周益公)
冰容戲作桃花色醉臉雅與神仙宜江兄蠟友已前輩
王生後出非同時丹心真與勁節侣疎影共浸清漣漪
(王梅溪)
似桃非桃杏非杏獨與江梅相早晩天姿約略𢃄春酲
便覺花容太柔婉霞觴㶑艷玉妃醉應誤劉郎來閬苑
會湏參作比紅詩莫學墻頭等閒見
七言絶句
年來芳信負紅梅江畔垂垂又欲開珍重多情關令尹
直和根撥送春來(東坡)
為君栽向南堂下記取他年結子時酸釅不堪調衆口
使君風味好攅眉
何處曾臨阿母池深將絳雪點寒枝東墻羞頰逢誰笑
南國酡顔強自持(毛東堂)
紫府移來姹早芳玉容寂寞試紅粧花含曉雨胭脂濕
枝繞春風綘雪凉
寒香冷艷綴輕枝誤認夭桃未放時盛餙霓裳陪越女
不施粉黛抹胭脂(徐介軒)
輕盈弄月醉霞觴嬌軟酡顔褪曉粧縞素叢中紅一點
好花終是不尋常
誰將醉裏春風面換却平生玉雪身頼得月明留瘦影
芳心香骨見天真(楊平洲)
才是胭脂半點侵更無人信歲寒心自來不得東風力
又被東風誤得深(沈蒙齋)
七言八句
怕愁貪睡獨開遲自恐冰姿不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝(東坡三首)
雪裏開花却是遲何如獨占小春時纔知造物含深意
故與施朱發妙姿細雨裛殘千點淚輕寒瘦損一分肌
不應便雜夭桃杏半點微酸已著枝
山人自恨探春遲不見檀心未吐時丹鼎奪胎那是寳
玉人頳頰更多姿抱叢暗蘂初含子落盡濃香已透肌
乞與徐熙畫新樣竹間璀璨出斜枝
嬌來淺淺透烟光瘦倚疎篁出半墻雅有風情勝桃杏
巧含春意避冰霜融明醉臉籠輕暈斂掩仙裠蹙嫩黃
日暮風英墮行袂依稀如著領巾香
樂府祖
蝶戀花
兩岸月橋花半吐紅透肌香暗把遊人誤盡道武陵溪
上路不知迷入江南去光自冰霜真態度何事枝頭
點點胭脂汚莫是東君嫌淡素問花花又嬌無語(真西山)
留春令
玉妃春醉夜寒吹墮江南風月一自情留舘娃宫在竹
外尤香絶貪睡開遲風韻别向杏花休說角冷黃昏
艷歌殘怕驚落胭脂雪(高竹屋)
木蘭花
當日嶺頭相見處玉骨冰肌元淡竚近來因甚要濃粧
不管滿城桃杏妬酒暈晩霞春態度認是東皇偏管
顧生羅衣褪為誰羞香冷薰爐都不覷(毛東堂)
菩薩蠻
嶠南江淺紅梅小小梅紅淺江南嶠窺我向疎籬籬疎
向我窺老人行即到到即行人老離别惜殘枝枝殘
惜别離(東坡)
花心動
雨洗胭脂被年時桃花杏花占了獨惜野梅風骨非凡
品格勝如多少深春常恨無顔色試濃抹當場微笑趁
時節千般冶艷是誰偏好直與歲寒共保問單于如
今幾分嬌小莫怪山人不識南枝横玉自未同調豈湏
摘葉分明認又何必拈枝比較恐桃李開時妬他太早
(馬古洲)
折江梅
喜輕澌初綻漸入微和郊原時節春消息夜來陡覺紅
梅數枝争發玉溪珍舘不似箇尋常標格化工别與一
種風情似勻點胭脂染成香雪重吟細閱比繁杏夭
桃品流終别可惜彩雲易散冷落謝池風月憑誰向說
三弄處龍吟休咽大家覓取待依倚闌干聞有花堪折
勸君湏折(杜安世)
蠟梅
事實祖
紀要
京洛間有一種花香氣似梅花亦五出而不能品明類
女工撚蠟所成京洛人因謂蠟梅木身與葉巧類蒴藋
竇高州家有灌叢香一園也(山谷詩序)蠟梅山谷初見之戲
作二絶緣此盛於京師(王元之詩話)
雜著
蠟梅本非梅類以其與梅同香又相近色酷似蜜脾故
名蠟梅以子種出不經接花小香淡其品最下俗謂之
狗蠅梅經接花疏雖盛開花常半含名磬口梅言似僧
磬之口也最先開色深黃如紫檀花密香濃名檀香梅
此品最佳蠟梅香極清芳殆過梅香初不以形狀貴也
故雖題詠山谷簡齋但作五言小詩而已此花多宿葉
結實如垂鈴尖長寸餘又如大桃奴子在其中(范石湖梅譜)
賦咏祖
五言散句
不施千點白别是一家春(陳簡齋)
七言散句
蠟梅遲見二年花(杜牧之)
花鬢醖蜜共稱美蜜脾剪花噴沉水(蘇伯華)
底處嬌黃蠟樣梅幽香解向北窗開(李方叔)
紫蒂黃苞破臘寒清香旋逐角聲殘(曾文昭)
五言古詩
金蓓領春寒惱人香未展雖無桃李顔風味極不淺(山谷)
休熏山麝臍色染薔薇露披拂不滿襟時有暗香度
黃羅作廣袂絳帳作中單人間誰敢著留得護春寒(陳簡)
(齋七首)
朱朱與白白着意待春開那知洞房裏已傍額黃來
一花香十里更值滿枝開承恩不在貌誰敢鬭春來
花房小如許銅砌黃金塗中有萬斛香與君細細輸
來從底處所黃露滿衣濕緣態翻得憐亭亭倚風立
奕奕金仙面排行立曉晴殷勤夜來雪小住作珠瓔
亭亭金步搖朝日明漢宫當時好風景一似此園中
寒裏一枝春白間千點黃道人不好色行處若為香(陳后)
(山七首)
異色深宜晚生香故觸人不施千點白别是一家春
舊鬢千絲白新梅百葉黃留花如有待迷國更煩香
冉冉梢頭綠婷婷花下人欲傅千里信暗折一枝春
黃裏含真意春容𢃄薄寒欲知誰稱面偏插一枝看
花裏重重葉釵頭點點黃祗應報春信故作着人香
色輕花更艷體弱香自永玉質金作裳山明風弄影
蝶採花成蠟還將蠟染花一經坡谷眼名字壓羣葩(王梅)
(溪)
五言八句
風雪催殘臘南枝一夜空誰知荒草裏却有暗香同姿
瑩輕黃外芳騰淺絳中不遭岑寂侶何以媚芳叢(朱文公)
栗玉圓雕蕾金鐘細著行來從真蠟國自號小黃香夕
吹撩寒馥晨曦透暖光南枝本同姓喚我作他揚(楊誠齋)
七言古詩
天公點酥作梅花此有蠟梅禪老家蜜蜂採花作黃蠟
取蠟為花亦其物天公變化誰得知我亦見戲作小詩
君不見萬松嶺上黃千葉玉蕊檀心兩竒絶醉中不覺
度千山夜聞梅香失醉眠歸來却夢尋花去夢裏花仙
覓竒句此間風物屬詩人我老不歡當付君君行適吳
我適越笑指西湖作衣鉢(東坡)
化人巧作緗樣花何年落子空王家羽衣霓裳涴香蠟
從此人間識尤物青𤨏諸郎却未知天工下取仙翁詩
烏丸雞距寫玉葉却怪寒花未清絶北風驅雪度關山
把燭看山夜不眠明朝詩成公亦去長使梅仙誦佳句
湖山信美更湏人已覺西湖屬此君坐想明年吳與越
行酒賦詩聽擊鉢(陳后山)
梅花已自不是花冰魂謫墮玉皇家不餐烟火更餐蠟
化作黃姑瞞造物后山未覺坡先知東坡勾引后山詩
金花勸飲金荷葉兩公醉吟許孤絶人問姚魏說如山
令人眼暗只欲眠此花寒香來又去惱損詩人難覓句
月兼花影却三人欠箇文同作墨君吾詩無復古清越
萬水千山一瓶鉢(楊誠齋)
智瓊額黃且亂誇回眼視此風前葩家家融作蠟杏蒂
歲歲逄梅是蠟花世間真偽非兩法映日細看真是蠟
我今嚼蠟已甘腴况此有韻蠟不如只愁繁香欺定力
熏我欲醉湏人扶不辭花前醉經月是酒是香君試别
(陳簡齋)
七言古詩散聯
化工未約荼䕷花先放緗梅伴羣玉幽姿著意慕鉛黃
正色何心駐萼綠(周益公)
色含天苑鵝兒黃影蘸瀛波鴨頭綠日烘喜氣光燭鬚
雨洗道粧鮮映肉(王梅溪)
七言絶句
聞君寺後野梅發香蜜染成宫樣黃不擬折來遮老眼
欲知春色到池塘(山谷)
天工戲剪百花房奪盡人工更有香埋玉地中成故物
折枝鏡裏憶新粧
卧雲莊上殘花發香似早梅開不遲殘色春衫弄風日
遺來當為作新詩
未教落葉混冰池且著輕黃掇雪衣越使可因千里致
春風元自不曾知(晁旡咎)
恐是酴醿染作黃月中清露滴來香定知何遜牽詩興
借與穿簾一點光
茅簷竹塢兩幽竒岸幘尋花醉亦知崖蜜已成蜂去盡
夜寒惟有露房垂(晁其茨三首)
荼䕷架倒花盡發薜荔墻堆石亦移此地與君凡幾醉
年年同賦蠟梅詩
步屧穿花醉晩風翻枝摘葉興何窮他年上苑求佳種
越白江紅掃地空
劉郎不獨種桃花蠟葉柔香更可佳臭味相同林下友
從今花木亦通家(王梅溪)
路入君家百步香隔簾初試漢宫妝只疑夢到昭陽殿
一簇輕紅繞淡黃(韓子蒼)
香蜜栽葩分外工疎枝數點綴雛蜂嬌黃染就宫粧樣
香煖猶宜愛日烘(楊誠齋)
滿面宫粧淡淡黃絳紗封蠟貯幽香遥憐未識花消息
乞與一枝教斷腸(張于湖)
花簇柔枝疑蜜竅蒂含新蘂似蜂房外無梅粉鉛華飾
中有蘭心紫暈香(姚西巖)
繭黃織就費天機付與園林晩出枝詩老品題猶誤在
紅梅未是獨開遲(周益公)
江梅珍重雪衣裳薄相紅梅學杏粧渠獨小參黃面老
額開艷艷發金光(楊誠齋)
蜜蜂底物是生涯花作餱糧蠟作家歲晚略無花可採
却將香蠟吐成花
天向梅梢獨出竒國香未許世人知殷勤滴蠟緘封却
偷被霜風折一枝
樂府祖
十八香
蠟換梅姿天然香韻初非俗蝶馳蜂逐蜜在花梢熟岩
壑深藏幾載甘幽獨因坡谷一標題目高價掀蘭菊(梅溪)
踏莎行
粟玉玲瓏甕酥浮動芳跗染得胭脂重風前蘭麝作香
寒枝頭煙雪和春凍蜂翅初開蜜房香弄佳人寒睡
愁如夢鵝黃衫子茜羅裙風流不與江梅共(毛東堂)
十拍子
點綴莫窺天巧名稱却道人為香醖蜜脾分幾點色映
烏雲倚一枝遥看步賞遲映水不嫌疎影嬌春也自
同時紅樹落殘風乍煖寒管聲長曉更催此時知不知
(馬古洲)
浪淘沙
嬌額尚塗黃不入時粧十分輕脆奈風霜幾度細腰尋
得蜜錯認蜂房東閣久凄凉江路悠長休將顔色較
芬芳無奈世間真若偽頼有幽香
天香
蟬葉黏霜蠅苞綴凍生香遠𢃄風峭嶺上寒多溪頭月
冷北枝瘦南枝小玉奴有姊先占立墻隂春早初試宫黃
淡薄偷分夀陽纖巧銀燭淚深未曉酒鍾慳貯愁多
少記得短亭歸馬暮衙蜂閙荳蔻釵頭恨褭但悵望天
涯歲華老遠信難封吳雲雁杳(吳夢窗)
千秋歲
曉烟溪畔曾記東風面更與重裁剪額黃明艷粉不共
妖紅軟凝露臉多情正似當時見誰向滄波岸特地
移閒舘情一縷愁千點煩君搜妙語為我催清燕湏細
看紛紛亂蕊空凡艷(葉石林)
卜筭子
蜜葉蠟蜂房花下頻來往不知辛苦為誰甜山月梅花
上玉質紫金衣香雪隨風蕩人間喚作返魂梅仍是
蜂兒樣(李方舟)
全芳備祖前集卷四
