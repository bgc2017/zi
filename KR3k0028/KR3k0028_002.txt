全芳備祖前集卷二宋陳景沂撰
花部
牡丹
事實祖
碎錄
一名鹿韭一名鼠姑(本草)唐人謂之木芍藥(花譜)洛人
謂穀雨為牡丹厄(司馬温公姚黃註)論花者以牡丹為花王
(楊誠齋詩註)
紀要
牡丹前史無說自謝康樂集中始言水間竹際多牡丹
而北齊楊子華有畫牡丹極佳則知此花有之久矣但
自隋以來文士集中無歌詩則知隋朝花藥中所無也
隋種植法七十卷亦無牡丹名開元末裴士淹得之汾州
天寳中為都城竒賞元和初猶少至貞元中已多與戎
葵同矣(酉陽雜俎)自貞元始于汾州衆會寺宣取牡丹
(薛能詩序)開元間禁中初重木芍藥即今之牡丹也植
于興慶池東沈香亭前會花繁開明皇乘月夜召太真
妃以步輦從之詔選梨園子弟中尤者有樂工李龜年
以歌擅一時之名手捧檀板押衆樂將歌明皇曰賞名
花對妃子焉用舊樂遽命李龜年持金花箋宣賜翰林
李白進清平調詞三章白欣承詔旨猶苦宿酲未解援
筆賦曰雲想衣裳花想容春風拂檻露華濃若非羣玉
山頭見會向瑶臺月下逢一枝濃豔露凝香雲雨巫山
枉斷腸借問漢宫誰得似可憐飛燕倚新粧名花傾國
兩相歡長得君王帶笑看解釋春風無限恨沈香亭北
倚闌干龜年遽以詞進上令梨園子弟調撫絲竹從龜
年以歌聲震梁木太真妃持玻璃七寳盞酌凉州蒲萄
酒笑領歌意(開元天寳遺事)高力士終以脫靴為恥因謂此
詩實譏妃子異日妃重歌前詞力士曰始謂妃子怨李
白入骨髓何乃拳拳于是妃曰何學士能辱人如斯力
士曰以飛燕指妃子賤之甚矣上欲命李白官卒為宫
中所扞而止(楊妃别傳)明皇時沈香亭前木芍藥一枝
二頭朝則深紅午則深碧暮則深黃夜則粉白晝夜之
内香豔各異帝曰此花木之妖也上賜國忠木芍藥國
忠以百寳為闌(開元天寳遺事)問侍臣曰牡丹詩誰為好奏
云李正封詩曰國色朝酣酒天香夜染衣帝謂妃子曰
粧臺前飲一紫金盞酒則正封之詩可見矣(松忩錄)明
皇時有獻牡丹者謂之楊家紅乃楊勉家花時貴妃勻
面口脂在手印于花上詔于仙春館栽來歲花開上有
指印紅迹帝名為一捻紅(青瑣高議)明皇時民間貢牡
丹花面一尺高數寸帝未及賞為野鹿銜去有佞人奏
云釋氏有鹿銜花以獻金仙帝私曰野鹿遊宫中得貴
兆也殊不知應禄山之亂(青瑣高議)宋單父有種藝術
牡丹變易千種上皇召至驪山種花萬本色樣各不同
内人呼為花神又曰花師(異人錄)韓湘乃韓愈之姪孫
自言解造逡巡酒能開頃刻花愈曰子能奪造化而開
花乎湘乃聚土以盆覆之俄而舉盆有碧牡丹二朵葉
上小金字云雲横秦嶺家何在雪擁藍關馬不前愈後
謫潮州到藍關遇雪乃悟又言染花紅者可使碧獻于
退之後堂之前染白牡丹一叢云來春為作金稜碧色
明年花開果如其說(太平廣記)富鄭公留守西京因府
園牡丹盛開召文潞公司馬端明卲先生是時牡丹一
欄凡數百本坐客曰此花有數乎且請先生筮之既畢
曰凡若干朵使人數如先生言又問曰此花幾時開盡
請再筮之先生再揲筮良久曰此花盡來日午時坐客
皆不答鄭公因曰來日食後可會于此以騐先生言坐
客曰諾次日食畢花尚無恙洎烹茶之際忽羣馬廏中
逸出與坐客馬相踶囓奔出花叢中既定花盡毁折矣
于是洛中愈服先生之言(聞見錄)邵康節訪商守趙郎
中與章子厚同會議論縱横不知敬康節洛人因及洛
中牡丹之盛趙請章曰先生洛人也知花為甚詳康節
因言洛人以見根撥而知花之高下者上也見枝葉而
知高下者次也見蓓蕾而知高下者下也章默然(童蒙)
(訓)宋景文公祁帥蜀彭州守朱君綽始取楊氏園花千
品以獻公公在蜀四年每花時按其名往取彭州送花
遂為公故事云此十品花尤愛重錦被堆嘗以之為賦
(蜀志)東坡雨中作慶賞牡丹詩云霏霏雨霧作清妍爍
爍明燈照欲燃明日春隂花未老故應未忍著酥煎又
云千花與百草共盡無妍鄙未忍汚泥沙牛酥煎落蘂
孟蜀時禮部尚書李昊每將牡丹花數枝分遺朋友以
與牛酥同贈且曰俟花凋謝即以酥煎食之無棄濃豔
其風流貴重如此(後齋謾錄)
雜著
圜玄瑞精有星而景有雲而卿其光下垂遇物流形草
木得之發為紅英英之甚紅鍾于牡丹拔類邁倫國香
欺蘭我研物情次第而觀暮春氣極綠苞如珠清露宵
偃韶光曉驅動盪支節如解凝結百脈融暢氣不可遏
兀然盛怒如將憤洩淑色披開照耀酷烈美膚膩體萬
状皆絶赤者如日白者如月淡者如赭殷者如血向者
如迎背者如訣坼者如語含者如咽俯者如愁仰者如
悦裊者如舞側者如跌亞者如醉曲者如折密者如織
疎者如缺解者如濯慘者如别初朧朧而下上次鱗鱗
而重叠錦衾相覆繡帳連接晴籠晝薰宿露宵裛或的
的騰秀或亭亭露竒或颭然如招或儼然如思或帶風
如吟或泣露如悲或垂然如縋或爛然如披或迎日擁
砌或照影臨池或山雞已馴或威鳳將飛其態萬萬胡
可立辨不窺天府孰從而見乍疑孫武來此教戰其戰
謂何搖搖纖柯玉欄滿風流霞成波歴階重臺萬朵千
窠西子南威洛神湘娥或倚或扶朱顔色酡各盼紅粧
争顰翠娥灼灼夭夭逶逶迤迤漢宫三千豔列星河我
見其少孰云其多弄影呈妍壓景駢肩席發銀燭爐升
絳烟洞府真人會于羣仙晶瑩往來金釭列錢凝睇相
看曾不晤言未及行雨先驚早蓮公室侯家列之如麻
咳唾萬金買此繁華遑恤終日一言相誇列幄庭中步
障開霞曲廡重梁松篁交加如貯深閨似隔忩紗髣髴
息媯依稀館娃我來觀之如乘仙槎脈脈不語遲遲日
斜九衢遊人駿馬香車有酒如澠萬坐笙歌一醉是競
莫知其他我按花品此花第一脫落羣類獨占春日其
大盈尺其香滿室葉如翠羽擁抱比櫛蕊如金屑粧飾
淑質玫瑰羞死芍藥自失夭桃無妍穠李慙出躑躅霄
潰木蘭潛逸朱槿灰心紫薇屈膝皆讓其先敢懷憤嫉
煥乎美乎后土之産物也使其花如此何其偉乎何前
則寂寞而不聞今則昌然而大來蓋草木之命亦有時
而塞亦有時而開吾欲問汝曷為生哉既緘口而不言
徒留玩以徘徊(舒元輿賦)青陽既暮鴂鴰已鳴念蘭苕
之芳歇歎桃李之隂成惟翠華之豔爚傾百卉之光英
抽翠柯以布素粲紅芳而發榮(李德裕賦)高宗宴羣臣
賞雙頭牡丹賦詩上官昭容詩云勢如連璧友心似臭
蘭人一時稱之(異人錄)洛陽之俗大抵好花春時城中
無貴賤插花雖負擔者亦然花開時士庶競為遨遊往
往于古寺廢宅有池臺處為市并張幕席笙歌之聲相
聞最盛于月坡堤張家園棠棣坊長夀寺東街與郭令
家至花落乃畢洛陽至東京六驛舊不進花自今徐州
李相迪為留守時始進御歲差行役一員乘驛馬一日
一夜至京師所進不過姚黃魏紫花三數朵用菜葉實
竹籠子藉覆之使馬上不動搖以臘封花蒂乃數日不
落大抵洛人家家有花而少大者蓋不接則不佳也春
初時洛人于夀安山中斷小栽子賣城中謂之箟子人
家治地多畦塍種之至秋乃接接花尤工者謂之門園
子豪家無不邀之姚黃接頭直五千秋時立契買之至
春花乃歸其直洛陽人甚惜此花不欲傳其術權貴求
其接頭者或以醮殺與之魏花初出時接頭亦直五千
今尚直一千接時須用社後重陽前過此不佳也花之
本去地五七寸許截之乃接以泥封裹用軟土擁之以
蒻葉作庵以罩之不令見風日惟南向留一小戶以逹
氣至春乃去其覆此接花之法也用瓦亦可種花必擇
善地去舊土以細土用白蘝末一䈥和之蓋牡丹根甜
多引蟲白蘝能殺蟲此種花之法也澆花亦有其時或
用日西或用日未出秋時旬月乃澆十月十一月至二
月間每日一澆此澆花之法也一本發數朵者擇其小
者去之止留一二朵謂之打剥恐分其脈也花纔落便
剪其枝勿令結子懼其易老也春初既去蒻庵便以棘
數枝置花叢上棘氣煖可以避霜不損花芽此飬花之
法也開漸小于舊者蓋蠧出損之必尋其穴以硫黃簪
之其旁又有小葉如針孔乃蟲所藏處花上謂之氣忩
以大針點硫黃末針之蟲乃死花復盛此醫花之法也
烏賊蟲骨用以針花樹入其皮花必死此花之忌
也(歐陽公洛陽風土記)牡丹出丹州延州東出青州南亦出
越州出洛陽者今為天下第一洛陽所謂丹州紅延
州紅青州紅者皆彼土之尤傑者然來洛陽纔得備衆
花之一種别第不出三以下不能獨立與洛花敵而越
花以遠罕識不見齒數雖越人亦不敢自譽以與洛陽
争高下是洛陽者為天下第一也洛陽亦有黃芍藥緋
桃瑞蓮千葉李紅郁李之類皆不減他出者而洛陽人
不甚惜謂之菜子花曰某花云云至牡丹則不名直曰
花謂天下真花獨牡丹其名著不假曰牡丹而可知也
其愛重如此說者多言洛陽于三河間古善地昔周公
以尺寸考日出没則知寒暑風雨乖與順于此取正此
蓋天下之中草木之華得中華之氣者多故獨與他方
異予以為不然夫洛陽于周所有之土四方入貢道里
均乃九州之中在天地崑崙磅礴之間未必中也又况
天地之和宜徧四方上下不宜限其中以氣自私夫中
與和者有常之氣其推于物者亦宜為有常之形物之
常者不甚美亦不甚惡及氣之病也美惡隔並而不相
和入故物有極美與極惡者皆得于氣之偏也花之鍾
其美與夫癭木臃腫之鍾其惡美惡之異是得一氣之
偏也洛陽城數十里而諸縣之花莫及城中者出其境
則不可植焉豈又偏氣之美者獨聚此數十里之地乎
此又天地之大不可考也凡物不常有而為害于人者
曰灾不常有而徒可怪駭不為害者曰妖語曰天反時
為灾地反物為妖此亦草木之妖而萬物之一怪也然
比夫癭木臃腫者竊獨鍾其美而見幸于人焉余在洛
陽四見春天聖九年三月始至洛其至也晚見其晩者
明年會與友人梅聖俞遊嵩山少室緱氏嶺石塘山紫
雲澗既還不及見又明年有悼亡之戚不暇見又明年
以留守推官歲晩解去只見其早者是未嘗見其極盛
時然目之所矚已不勝其麗焉余居府中時嘗謁錢思
公于雙桂樓下見小屏立坐後細字滿其上焉公指之
曰欲作花品此是牡丹名凡九十餘種余時不暇讀之
然余所經見而今人多稱者纔三十餘種不知思公何
從而得之多也計其餘雖有名而不著未必佳也故今
所錄但取其特著者而次第之
姚黃者千葉黃花出于民姚氏家此花之出于今未
十年姚氏居白司馬坡其地屬河陽然花不傳河陽
而傳洛陽洛陽亦不甚多一歲不過數朵錢思公嘗
曰人謂牡丹花王今姚黃真可為王而魏花乃后也
魏花千葉而紅始樵者得于夀安山中賣與魏相仁
漙家魏氏之館其池甚大傳者以花初開時有欲觀
者人十數錢乃得登舟至花落魏氏率得數十緍錢
牛黃亦千葉比桃差小真宗祠汾隂過洛陽留宴
淑景亭中牛氏獻此花在唐謂之御袍黃甘草黃單
葉色如甘草洛人善别花見其柎知其為某花獨甘
草黃易識其葉嚼之不腥
鞓紅單葉深紅出青州亦名青州紅故僕射張齊賢
有第在西京自青州馳栽其種遂傳洛中其色類腰
帶故名鞓紅
獻來紅其色淺紅大而多葉張僕射位相居洛有人
獻此花因名
添色紅其花多葉始開而白經日漸紅至謝乃深紅
此造化之尤巧者
鶴翎紅多葉内紅末白如鴻鵠羽
細葉粗葉夀安者千葉内紅出夀安縣錦屛山倒暈
檀心者多葉紅花凡花近萼色深至其末漸淺此花
自外深色近萼反淺白而深檀點其心此尤可愛
一捻紅者多葉淺紅花葉杪深紅一點如人以手指
捻之
九蘂真珠紅千葉紅花止有一點白如珠密其葉蹙
其蘂九叢
一百五洛陽花多葉白花洛人以穀雨開為候常至
一百五日方開因名
延州紅丹州紅醉妃紅亦名醉西施
蓮花萼多葉紅色青跗三重如蓮花萼
左花者千葉紫花葉茂而齊如截亦謂之平頭紫
硃砂紅者多葉紅色不知其所出有民門氏子者善
接花以為生買地于崇德寺前治花圃有此花洛陽
豪家尚未有故其名未甚著花葉甚鮮向日視之如
腥血
葉底紫其色如墨亦名墨紫花在叢中傍心生一大
枝引葉覆其上其花紫開時可延十日之久唐中有
宦者為觀軍容使花出其家亦謂之軍容紫
玉版白葉丹長如拍版之狀色如玉檀
潛溪緋潛溪寺在龍門山唐李蕃别墅本是紫花忽
于叢中時出緋者一二朵明年花移他枝洛人謂之
轉篆枝花其花緋色
鹿胎紫多葉紫花有白如鹿胎紋故相蘇尚圭家
間金紅韓維和范鎮蜀花圃詩云白豈容施粉紅須
陋間金(註云洛中有間金紅)
右牡丹之名或以名或以氏或以州或以地或以色或
旌其所異者而志之牡丹初不載文字惟以藥載本草
然于花中不為高第大抵丹延已西及褒斜道中尤多
與荆棘無異土人皆取以為薪自唐則天已後洛陽牡
丹始盛然未聞有名著者如沈宋元白之流皆善詠花
草計有若今之異者彼必形于篇詠而寂無傳焉惟劉
夢得有詠魚朝恩宅牡丹詩但云一藂千萬葉而已亦
不云其美且異也謝靈運言永嘉竹間水際多牡丹今
越花不及洛陽遠甚是洛花自古未有若今之盛也(歐陽)
(公牡丹譜)
予按白公集有白牡丹一篇十四韻又秦中吟十篇内
買花一篇凡百言云共道牡丹時相隨買花去一叢深
色花千戶中人賦而諷喻樂府有牡丹芳一篇三百四
十七字純道花之妖豔至有遂使王公與卿士遊花冠
蓋日相望花開花落二十日一城之人皆若狂之句又
寄微之百韻云唐昌王藥會崇敬牡丹期又惜牡丹詩
云明朝風起吹應盡夜惜衰紅把火看醉歸盩厔詩云
數日非關王事係牡丹花盡始歸來元微之有入永夀
寺看牡丹八韻白樂天秋題牡丹叢三韻酬胡三詠牡
丹一絶又有五言二絶句許渾亦有詩云近來無奈牡
丹何數十千錢買一窠徐凝之云三街九陌花時節萬
馬千軍看牡丹又云何人不愛牡丹花占斷城中好物
華然則元白未嘗無詩唐人未嘗不重此花也
賦詠祖
五言散句
帶花移牡丹(白樂天)
葉薄風纔倚枝輕露不勝(李商隠)
繁綠隂全合衰紅展漸難(元微之)
紅樓金谷使芳澤洛川妃(梅鼎臣)
簇蘂風頻壊裁紅雨更新(元微之)
國色朝酣酒天香夜染衣(李正封)
濯水錦窠豔頽雲仙髻繁(宋祁)
落日含明豔輕風襲煖香(王原父)
豔絶百花態花中合面南(王内翰)
照座千枝燭搖空九子鈴(王原父)
向日檀心並承烟翠榦孤(夏英公)
怨啼甄后土寒出貴妃湯(穆伯長)
勢如連璧友心似臭蘭人(上官昭容)
七言散句
平章宅裏一欄花(劉禹錫)
天女竒姿雲錦裳(張耒)
一枝香折瑞紅雲(韓忠獻)
春殘獨自殿春芳(吳融)
牡丹極用三春力開得方知不是花(司空圖)
玉盤迸淚傷心數錦瑟繁絃破夢頻(李商隠)
花時何處偏相憶寥落衰紅雨後香(元微之)
冰肌玉骨鍾瓊萼雪魄蟾魂孕秀根(白樂天)
霧重不勝瓊液冷雨餘惟見玉容低
年少曾為洛陽客眼明曾見魏家紅(歐陽修)
白首歸來玉堂客君王殿後見鞓紅
宿霧枝頭藏玉塊煖風庭面倒銀杯
葉底風吹紫錦囊宫爐應近更添香(梅鼎臣)
金衣瑞羽迎風展琮栗仙杯壓霧斜(宋祁)
應是吳宫歌舞罷西施因醉悞施朱(王内翰)
盡日玉盤堆秀色滿城繡轂走香風(司馬光)
節候初臨穀雨期滿天風雨助芳菲(蔡君謨)
香澤最宜風静處醉紅須在月明時
就中一叢何所似碼碯盤盛金縷杯(東坡)
絶豔好將金作屋清香宜引玉飛錢(韓忠獻)
花從單葉成千葉家住汝南疑洛南(陳潁濱)
香濃得露久彌馥頭重迎風事不堪
先傳青帝開金屋欲送姚黃比玉真
風塵點汚青春面自汲寒泉洗醉紅(黃山谷)
浴泉秦虢流丹粉臨渚娥英冷佩衣
不誇西子錦為幄肯道太真雲想衣
如今眼底無姚魏浪蕊浮花懶問名(參寥)
初起褪紅唇啟絳半沾斜綠眼横波(劉巨濟)
别有玉杯承露冷無人肯向月中看(裴璘)
邀客定開瓊宴賞護春嘗把錦帷遮(宗貫之)
曉來低面開檀口似笑窮愁病長官(王元之)
天香未染蜂猶懶日幄先籠蝶已知(周益公)
五言古詩
帝城春欲暮喧喧車馬度共道牡丹時相隨買花去家
家習為俗人人迷不悟有一田舍翁偶來賣花處低頭
獨長歎此歎無人喻一叢深色花十戶中人賦(白樂天)
前年題名處今日看花來一作雲遊吏三見牡丹開豈
獨花堪惜方知老暗催何况尋花伴東都去未回誰知
紅芳側春盡思悠哉
霧雨不成點映空疑有無時于花上見的皪走明珠芳
色洗紅粉暗香生雪膚黃昏更蕭索頭重欲相扶(東坡)
明日雨當止晨光在松枝清寒入花骨肅肅初自持午
景發濃豔一笑當及時依然暮還斂亦自惜幽姿
幽姿不可惜後日東風起酒醒何所見金粉抱青子千
花與百草共盡無妍鄙未忍汚泥沙牛酥煎落蘂
五言古詩散聮
壓砌錦地舖當軒日輪映蝶舞香暫飄蜂牽蕊難正籠
處彩雲合露湛紅珠瑩結葉影交加搖風光不定(元微之)
芳叢列翠幰新苞吐香麝滿地方争妍何花肯相下牡
丹持晩節羣芳甘共亞(程金紫)
維揚千葉花到此三百里城中衆名園栽接比桃李(潁濱)
五言絶句
綠豔閒且静紅衣淺復深花心愁欲斷春色豈知心(王維)
亂前看不足亂後眼偏明却將蓬蒿力遮藏見太平(鄭谷)
今日花前飲甘心飲數杯但愁花有語不為老人開(劉禹)
(錫)
傾國姿容别多開富貴家臨軒一賞後輕薄萬千花(古詩)
城裏白員外城西賀秀才不愁家四壁自有錦千堆(東坡)
風雨何年别留真向此邦至今遺恨在巧過不成雙
錦城春物異粉面瑞雲深賞愛難忘酒珍竒不貴金(韓子)
(華)
仙娥裁巧樣彩筆費工深白豈容施粉紅須陋間金(韓持)
(國)
排日上牙牌記花先後開看花不子細過了却重回(楊誠)
(齋)
五言八句
壓徑更緣溝當窗復映樓終須一國破不費萬家求鸞
鳳戲三島神仙居十洲應憐萱草淡却得號忘憂(李商隠)
賃宅得花饒初開恐是妖粉苞深紫膩肉色退紅嬌且
願風留看惟愁日炙銷可憐零落片留取作香燒(王建)
數朵欲傾城安同桃李榮未嘗貧處見不似地中生比
物疑無價當春獨有名游蜂與蝴蝶來往自多情(張說)
自古成都勝開花不似今徑圓三尺大顔色幾重深未
放香噴雪仍藏蘂散金要知空相喻聊見至人心(范景仁)
牡丹開蜀國盈尺莫如今妍麗色如衆栽培功倍深矜
誇傳萬里圖寫費千金難就朱欄賞徒然遠客心(范堯夫)
五言律詩散聮
紅芳争並萼湘葉競駢枝彩鳳雙飛穏霞冠對舞欹(夏英)
(公)
天意偏應與春工已盡歸來如從月下去似逐雲飛豔
絶聲名遠清多香氣微(蔡君謨)
殘花怨久病新雨泣餘妍不先雙旌出空令九陌遷(東坡)
壓枝高下錦攅蘂淺深霞叠彩晞陽媚鮮苞照露斜(宋景)
(文)
根深惟自庇香酷索人憐晩蘂仍晞日斜柯但倚烟
七言古風
牡丹芳牡丹芳黃金蘂紅玉房千片赤英霞爛爛百枝
絳豔燈煌煌照地初開錦繡段當風不結蘭麝嚢仙人
琪樹白無色王母桃花紅不香宿霧輕盈泛紫豔朝陽
照耀生紅光紅紫二色間深淺向背萬態隨低昂映葉
多情隠羞面卧叢無力含醉粧低嬌笑容疑掩口凝思
怨人如斷腸穠姿貴彩信竒絶雜卉亂花無比方(白樂天)
七言古詩
洛陽地脈花最宜牡丹尤為天下竒我昔所記數千種
于今十年皆忘之開圖若見故人面其間數種昔未窺
客言近歲花特異往往變出逞新枝洛人矜誇立名字
買種不復論家貲比新較舊難優劣争先擅價各一時
當時絶品可數者魏紅窈窕姚黃肥夀安細葉開尚少
朱砂玉版人未知傳開千葉昔未有只從左紫名初馳
四十年間花百變最後最好潛溪緋今花雖新我未識
未信與舊誰妍媸當時所見已云絶豈有更妍此可疑
古稱天下無正色但恐世好隨時移鞓紅鶴翎豈不美
歛色如避新來姬何况遠征蘇與賀有類異世誇嬙施
造化無情疑一概偏此著意何其私不疑人心愈偽巧
天欲開巧窮精微不然元化樸散久豈特今歲猶澆漓
争新闘麗若不已更後百世如何為但今新花日愈好
惟有我老年年衰(歐陽修)
吉祥寺中錦千堆前年買花真盛哉道人勸我清明來
腰鼓百面如春雷打徹凉州花自開沙河塘上戴花回
醉倒不覺吳兒咍豈知如今雙鬢催城西古寺沒蒿菜
有僧閉門手自栽千枝萬葉巧剪裁就中一叢何所似
碼碯盤盛金縷杯而我食菜方清齋對花不飲花應猜
夜來雨雹如李梅紅殘綠暗吁可哀(東坡)
君不見沈香亭北專東風謫仙作頌天無功又不見君
王殿後春第一領䄂衆芳捧堯日此花同春轉化鈞一
風一雨萬物春十分整頓春光了收黃拾紫歸江表天
香染就山龍裳餘芳却染水雲鄉青原白鷺萬松竹被
渠染作天上香人間何曾識姚魏相公斷移洛陽裔呼
酒先招野客看不醉花前為誰醉(楊誠齋)
七言古風散聮
曲水亭西杏園北穠芳深院紅顔色擢秀全勝珠樹林
結根幸在青蓮域豔蕊仙房次第開含烟洗霞照蒼碧
(權德輿)
君不見年年三月千叢媚紫爛紅繁誇勝異尋常人戴
滿頭歸醉折狂分不為貴(王元之)
姚黃魏紫腰帶鞓潑墨齋頭藏綠葉鶴翎添色又其次
此外雖妍猶婢妾(歐陽修)
擬王擬妃姚與魏歲歲年年千萬葉若將顔色定高低
綠珠雖美猶為妾(張文潛)
鳥聲鳴春春漸融千花萬草争春工紛紛桃李自撩亂
牡丹得體能從容雕欄玉砌升曉日輕烟薄霧應空濛
深紅淺紫忽爛漫如以蜀錦羅庭中(參寥)
看花喜極翻愁人京洛久矣為胡塵還知魏姚輩何在
但有歐蔡名不泯(陳止齋)
七言絶句
牡丹妖豔亂人心一國如狂不惜金曷若東園桃與李
果然無語自成隂(炙轂子)
近來無奈牡丹何數十千錢買一窠今朝始得分明見
也共戎葵不較多(柳渾)
平章宅裏一欄花臨到開時不在家莫道兩京非遠别
春明門外即天涯(張藉)
往年君向東都去曾歎花時君未回今年况作東陵别
惆悵花前又獨來(白樂天四首)
香勝燒蘭紅勝霞城中最數令公家人人散後君須看
歸到江南無此花
白花淡泊無人愛亦占芳名道牡丹應是宫中白贊善
被人還喚作朝官
金錢買得牡丹栽何處辭叢别主來紅芳堪惜還堪悵
百處移來百處開
濃豔初開小藥欄人人惆悵出長安風流却是錢唐守
不踏紅塵看牡丹(張祐)
花向琉璃池上生光風宛轉紫雲英自從天女盤中見
直至今朝眼更明(元微之)
鶯澁餘聲絮墜風牡丹花盡葉成叢可憐顔色經年别
收取朱闌一片紅
庭前芍藥妖無格池上芙蓉静少情惟有牡丹真國色
花開時節動京城(劉禹錫)
既全國色與天香底用人家紫與黃却喜騷人稱第一
至今喚作百花王
長安豪貴惜春殘争賞新開紫牡丹别有玉盤承露冷
無人起向月中看(裴璘)
小雨留春春未歸好花隨看恐行稀勸君披取漁蓑去
走看姚黃拚濕歸(司馬光)
山村著書稱上藥翰林弄筆作新歌人間朱粉無因學
浪把菱花省徧磨
蟾精雪魄朵雲荄春入香腴一夜開宿露枝頭藏玉塊
煖風庭面搗銀杯(歐陽修)
人老簪花不自羞花應羞上老人頭醉扶歸路人應笑
十里珠簾半上鈎(東坡)
仙衣不用剪刀裁國色初酣暈酒來太守問花花有語
為君零落為君開
春光冉冉歸何處更向尊前把一杯盡日問花花不語
為誰零落為誰開
一朵妖雲翠欲流春光回照雪霜羞化工只欲呈新巧
不放閒花得少休
花開時節雨連風却向霜餘染爛紅滿地春光私一物
此心未信出天工
當時只道鶴枝仙能遣秋花發杜鵑誰信詩能回造化
直教霜折發春妍
不分清霜入小園放將詩律變寒暄使君欲見藍關綠
更倩韓郎為染根
正是風光懶困時姚黃開晩落應遲欲將好句乞春色
日歷如山不到詩
青春日月鳥飛迥汗簡文書山叠重乞取好花天上看
宫衣黃帶御爐烘
映日低風整復斜綠玉眉心黃䄂遮大梁城裡雖罕見
心知不是牛家花
九疑山中萼綠華黃雲承韈到羊家真詮蟲蝕詩句斷
猶托餘情問此花
仙家襞積駕黃鵠草木無光一笑開人間風日不可耐
故待成隂葉下來
湯沐冰肥照春色銀蒜壓簾風不開直令紅塵無路入
猶待蜂鬚蝶翅來
春風晴晝起浮光玉作冰膚羅作裳獨步世無吳苑豔
渾身天與漢宫香(石曼卿)
西園春色纔桃李絳色成圍雪作團更欲開花比京洛
故將姚魏接山丹
去年岐路遇春殘滿院笙歌賞牡丹今歲杜陵千萬朵
却垂衰淚灑闌干(張芸叟)
霜臺何處得竒葩分送天津小隠家初訝山妻思折取
尋常未慣插葵花(卲康節)
小檻徘徊日自斜只愁春盡委泥沙丹青欲寫傾城色
世上今無楊子華(東坡)
城西千葉豈不好笑舞春風醉臉丹何似後堂冰玉潔
遊蜂非意不相干
千里相逢如故人故栽庭下要相親明年一笑東風裏
山杏江桃不當春(張文潛)
露稀春晩到春叢拂掠殘粧可意紅多病廢詩仍止酒
可憐雖在與誰同(山谷)
不管鶯聲向晩催錦衾春晩尚成堆香紅若解知人意
睡取東君不放回(韓忠獻)
棗花至小能結實桑葉雖柔可作絲堪笑牡丹如斗大
不成一事又空枝(王文康)
香玉封春未啄花露根烘曉見纖霞自非水月觀音樣
不稱維摩居士家(朱淑真)
綠葉滿園風雨餘君家花事嶺中無眼明見此還三歎
京洛名園憶上腴(張南軒)
姚魏從來洛下誇千金不惜買繁華今年底事花能賤
緣是宫中不賞花(徐惠)
春工彈巧萬華叢晩見昭儀擅漢宫可惜芳時天不惜
三更雨歇五更風(程滄洲)
落日賓朋醉帽斜笙歌一曲上雲車頗知春色隨軒去
不見東庵滿檻花(張無盡)
縹葉湘叢照碧欄幾春都未見殷鮮栽培不得華腴地
豈是東君用意偏(石舍人)
七言律詩
香勝燒蘭紅勝霞開時比屋事豪奢買栽池館恐無地
看到子孫能幾家門倚長衢聯綺軛幄籠輕日護香紗
歌鐘只解人歡賞豈信流年鬢易華(羅鄴)
似共東君别有情絳羅高卷不勝春若教解語應傾國
任是無情亦動人芍藥與君為近侍芙蓉何處避芳塵
可憐韓令功成後辜負穠華過此身(羅𨼆)
幸自同開俱隠約何湏相倚鬭輕盈凌晨併作新粧面
對客偏含不語情雙燕無機還拂掠遊蜂多思正經營
長年是事皆抛盡今日欄邊暫眼明(韓愈)
錦幃初卷衛夫人繡被猶堆越鄂君垂手亂翻雕玉佩
折腰争舞鬱金裙石家蠟燭何曾剪荀令香爐可待熏
我是夢中傳彩筆欲書花葉寄朝雲(李商隠)
真宰無私煦嫗同洛花何事占全功山河勢勝帝王宅
寒暑氣和天地中盡日玉盤堆秀色滿城繡轂走春風
謝公高興看春物倍憶清伊與碧嵩(司馬温公)
東皇封作萬花王更賜珍華出尚方白玉堆將青玉緣
碧羅領襯翠羅裳古來洛口元無種今幸天心别得香
塗改歐家記文看此花未出說姚黃(楊誠齋)
病眼看書痛不勝洛花千朵喚雙明淺紅釀紫各新樣
雪白鵝黃非舊名擡舉精神微雨過留連消息嫩寒生
蠟封水飬松忩底未似雕欄倚半醒(楊誠齋)
紫玉盤盛碎紫綃紫綃擁出幾姣饒都將些子鬱金粉
亂點中央花片梢葉葉鮮明還互照枝枝風韻不勝妖
折來細雨輕寒裏正是東風拆半苞(楊誠齋咏重臺九心淡紫)
七言律詩散聮
閒來吟繞牡丹叢花豔人生事略同半雨半風三月内
多愁多病百年中(杜荀鶴)
上苑他年未可追西州今日忽相期水亭暮雨寒猶在
羅薦春香煖不知(李商隠)
千葉繁紅吐異芳中央瑞色藹清香密攢鶯羽參差折
細雨霓裳次第黃(夏英公)
漢廟名園甲潁昌洛川珍品重姚黃雨餘往看初疑曉
春盡方開自不忙(潁濱)
千重紫繡擎熏炷萬葉紅雲砌寳冠直抱翠容持玉斝
滿將春色上金盤魏花一本須稱后十朵齊開面曲欄
樂府祖
夜合花
百紫千紅占春多少共推絶世花王西都萬家侯好不
為姚黃謾腸斷巫陽對沉香亭北新妝記清平調詞成
進了一夢仙鄉天葩秀出無雙倚朝暉半如酣酒
成狂無言自有檀心一點偷芳念往事情傷入新艷
曾說河陽縱歸來晩君王醒後别是風光(晁旡咎)
剪朝霞(本名鷓鴣天)
曾弄輕隂穀雨乾半垂雲幕護殘寒化工著意呈新巧
剪刻朝霞飣露盤輝錦綉掩芝蘭開元天寳盛長安
沈香亭子鈎闌畔偏得三郎帶笑看(賀方回)
蝶戀花
燕子來時春未老紅蠟團枝費盡東君巧烟雨弄晴芳
意惱雨餘特地殘粧好斜倚青樓臨遠道不管傍人
密共東君笑都見嬌多情不少丹青傳得傾城貎(王道輔)
玉樓春
雲横水遶芳塵陌一萬重花春拍拍藍橋仙路不﨑嶇
醉舞狂歌容倦客真香解語人傾國知是紫雲誰敢
覓滿蹊桃李不能言分付仙家君莫惜(范石湖)
杏花天
牡丹比得誰顔色似宫中太真第一漁陽鼙鼓邊風急
人在沈香亭北買栽池館知何益莫虚把金梭抛擲
若教解語傾人國一箇西施也得(稼軒)
鷓鴣天
翠蓋牙籖幾百株楊家姊妺夜游初五花結隊香如霧
一朵傾城醉未蘇閒小立困相扶夜來風雨有情無
愁紅慘綠今宵看却似吳宫教陣圖
濃翠深黃一畫圖中間更著玉盤盂先裁翡翠裝成蓋
更點胭脂染透蘇香瀲灔錦糢糊美人長得醉工夫
莫攜玉手欄邊去羞得花枝一朵無
占斷雕欄只一株春工費盡幾工夫天香夜染衣猶濕
國色朝酣酒未蘇嬌欲語巧相扶不妨老榦自扶疎恰
如翠幄高堂上來看紅衫百子圖
洛浦風光爛漫時千金開宴醉為期花方著雨猶含笑
蝶不禁寒總是癡檀暈吐玉華滋不隨桃李競春菲
東君自有回天力看把花枝帶月歸(李橘山)
點絳唇
庭院深深異香一片來天上傲春遲放百卉皆推讓憶
昔西都姚魏聲名堪惆悵醉翁何往誰與花標榜(王梅溪)
朝中措
華堂欄檻古韶光端不負年芳依倚東風向晚數行濃
淡仙粧停杯醉折多情多恨絶豔真香只恐去為雲
雨夢魂時惱襄王(曾海野□制作)
定風波
上苑穠芳初雨晴香風嫋嫋泛軒楹猶記洛陽開小宴
嬌面粉光依約認傾城流落江南重此會相對金蕉
蘸甲十分傾怕見人間春更好向道如今老去尚多情
(普海野)
臨江仙
玉宇暖清禁曉丹葩色照晴空珊瑚敲碎小玲瓏人間
無此種來自廣寒宫雕玉闌干深院静嫣然頻笑西
風曲屛須占一枝紅且圍欹醉枕香到夢魂中(張村甫)
如夢令
一晌園林綠就柳色鶯聲遠透輕煖與輕寒又是牡丹
時候時候時候歲歲年年人瘦(吳履齋)
昭君怨
曾看洛陽舊譜只許姚黃獨步若比廣陵花大虧他
舊日王侯園圃今日荆榛狐兔君莫說中州怕他愁(劉後)
(村)
六州歌頭
維摩病起兀坐等枯株清晨裏誰來問是文殊遣名姝
奪盡羣花色浴纔出酲初解千萬態嬌無力困相扶絶
代佳人不入金張室却訪吾廬對茶鐺却榻笑殺此翁
癯瑶砌金壺始消渠憶昇平日繁華事修成譜寫成
圖竒絶甚歐公記蔡公書古來無自京華隔問姚魏竟
何如多應是彩雲散刦灰餘野鹿銜將去休回首河洛
丘墟謾傷春弔古夢繞漢宫都歌罷欷歔(後村)
漢宫春
花姥來時帶天香國豔羞掩名姝日長半嬌半困宿酒
微蘇沈香檻北比人間風異烟殊春恨重盤雲墜髻碧
花番吐瓊盂洛苑舊移仙譜向吳娃深館曾奉清娛
猩唇霞紅未洗客鬢霜舖蘭池沁碧過西園重載雙壺
休謾道花扶人醉醉花却要人扶(吳夢窗)
大酺
正綠隂穠鶯聲懶庭院寒輕烟薄天然花富貴逞妖紅
殷紫叠葩重萼醉豔酣春妍姿挹露翠羽輕明如削檀
心鵝黃嫩似離情愁緒萬絲交錯更銀燭交輝玉瓶微
浸宛然京洛朝來風雨惡怕僝僽低張青油幕便好
倩佳人插帽貴客傳箋趁良辰賞心行樂四美難并也
須拚醉莫辭杯酌被花惱情無著長笛何處一笑江頭
高閣極目水雲漠漠(趙虚齋)
蝶戀花
三叠闌干鋪碧甃小雨新晴纔過清明候初見花王披
衮繡嬌雲瑞日明春晝彩女朝真天質秀寳髻微偏
風卷霞衣皺莫道東君情最厚韶華半在東堂手(毛東堂)
點絳唇
一朵千金帝城穀雨初晴後粉施香透雅稱尋芳首
把酒題詩遐想歡如舊花知否故人清瘦常憶同攜手
(李銓)
全芳備祖前集卷二
