全芳備祖前集卷二十四宋陳景沂撰
花部
櫻桃花
事實祖
碎錄
一名含桃見櫻桃實注
紀要
晉式乾殿前櫻桃二株含章殿前一株華林園二百七
十株(晉宫闕志)
雜著
古人有言芳蘭在門不得不鋤眷兹櫻之攸止亦在物
之宜除觀其體異修植材非棟榦外沈森以茂密中紛
錯而交亂先羣卉以放謟望嚴霜而彫換綴繁英而霰
集駢朱實以星燦譏林甫也(蕭穎士伐櫻桃賦)
賦咏祖
五言散句
紅蘂滿雙枝(崔興宗)
緗葉未開蕊紅葩已發光(王僧逹)
野棠開未落山櫻發欲然(沈約)
人行已荒徑落花半枯槎(永叔)
七言散句
背人不語向何處下階自折櫻桃花(李長吉)
風光莫占少年家白髮殷勤最戀花(李涉)
别来幾春未還家玉窗五見櫻桃華(李太白)
尋芳常恨見花遲豈意探花獨後時(永叔)
病目試尋蜂蝶處櫻桃花發見清明(名賢拾遺)
五言古詩
櫻桃千萬枝照耀如雪天王孫宴其下隔水疑神仙(劉禹)
(錫)
五言八句
皎日照芳菲鮮葩含素輝愁人惜春夜逹曉想岩扉風
静隂盈砌露濃香入衣恨無金谷妓為我奏思歸(李衛公)
五言律詩散聫
偶因移曉雨似欲占春風嫩葉藏輕綠繁葩露淺紅(文與)
(可)
七言古詩散聫
晨暉照屋清露稀櫻桃花房欲開齊繁華無得造物巧
不與衆卉争高低(劉原父)
七言絶句
山櫻抱石蔭松枝比並餘花發最遲賴有春風嫌寂寞
吹香度水報人知(王文公)
櫻桃花發滿晴柯不賭嬌嬈只賭多落盡江梅餘半朵
依然風韻合還他(楊廷秀)
樂府祖
採桑子
櫻桃謝了梨花發紅白相催燕子歸来幾處風簾繡戶
開人生樂事知多少且酌金杯管咽絲哀漫引蕭娘
舞袖回(晏叔原)
浣溪沙
小圃春光不待邀早通消耗與含桃晚来芳意半寒梢
帶笑不言春淡淡試粧未徧雨瀟瀟東君少女可憐
嬌(毛澤民)
石榴花
事實祖
碎錄
一名海榴凡花以海名皆自海外来(雜志)漢張騫奉使西
域還得安石榴花係出塗林種(博物志)温湯朝元閣七聖
殿遶殿石榴皆太真所植(洪氏雜志)崔元徽遇數美人李氏
陶氏又緋衣少女曰石醋醋又有封家十八姨来石醋
醋曰諸女伴皆佳苑中每被惡風所撓常蒙十八姨相
庇處士每歲旦與作一朱旛圖日月五星則免矣崔許
之其日立旛東風刮地折木飛花而苑中花不動崔方
悟衆花之精封家姨乃風神也石醋醋乃石榴也(博異記)
雜著
被綠葉於脩條綴朱華於弱榦豈金翠之足&KR0903;實兹葩
之可玩新莖擢潤膏葉垂腴丹臉綴於朱房緗的點乎
紅鬚(潘岳賦)風觸枝而翻蘤雨淋條而殖芬環青軒而燧
列繞翠波而星分(宋顔氏賦)縹葉翠萼紅華絳采照列泉石
芬披山海(江淹頌)其在晨也灼若九日之栖扶桑其在夕
也爽若燭龍之吐潜光(傅玄賦)王荆公作内相時翰院中
有石榴一叢枝葉甚茂但只發一花故荆公題云濃綠
萬枝紅一點動人春色不須多予每以不見全篇為恨
遯齋閒覽以為唐人詩非也(王直方詩話)
賦咏祖
五言散句
花宜插鬢紅(温岐)榴開帶酒紅(張說)
鮮葩猩血染(楊文公)
蠟珠攅作帶緗綵剪成叢(温岐)
葉翠如新剪花紅似舊栽(梁元帝)
新枝含淺綠晩萼帶深紅(隋魏彦)
畏日助殷紅遇雨滌濃翠(温公)
都緣賦色淺遂不稱春繁(宋景文咏淡紅榴花)
七言散句
石榴花發滿溪津(李賀)
風翻火豔欲燒天(香山)
海榴紅綻錦窠新(元微之)
胭脂新染薄羅裳(謝幼槃)
紅纈誰家合羅袴(古詩)
江上年年小雪遲年光獨教海榴知(李嘉運)
薰風四月濃芳歇火玉燒枝拂露華(劉原父)
安石榴花開最遲絳裙深樹出幽扉(東坡)
日烘麗萼紅縈火雨過菖條綠噴烟(李迪)
綠葉晩鶯啼處密紅房初日照時繁(永叔)
春花開盡見深紅夏葉始繁明淺綠(梅聖俞)
五言古詩
魯女東窗下海榴世所稀珊瑚暎綠水未足比光輝清
香隨風發落日好鳥歸願為東枝低舉手拂羅衣無由
共披折引領望金扉(李白)
弱植不盈尺遠意駐蓬瀛月寒空階曙幽夢綵雲生糞
壤擢珠樹莓苔插瓊英芳根閟顔色徂歲為誰榮(柳柳州)
炎洲氣序異十月榴始華是誰初植此石罅抽根斜綠
隂蔽朝曦朱豔奪暮霞始猶一二枝俄已千百葩染人
不能就畫史無以加洛陽擅牡丹久矣埋胡沙蜀州誇
海棠邈然隔䕫巴安知籬壁間亦有尤物耶坐令農圃
室化為金張家詩人好摹擬凍蕊并寒槎斯篇倘令見
無乃譏吾奢(劉後村)
庭前安榴樹花稀更可憐青旌擁絳節伴我作神仙遲
日耿不暮微隂眩彌鮮一樽兼百慮心賞覺悠然(陳簡齋)
五言古詩散聫
靈園同嘉稱幽山有竒質停采久彌鮮含華豈期實長
願微名隠無使孤株出(沈休文)
塗林未應發春暮轉相催燃燈疑夜火連株勝蚤梅(梁元)
(帝)
五言絶句
荷葉參差捲榴花次第開但令心有賞歲月任渠催(荆公)
窈窕安榴花乃是西隣樹墜萼可憐人風吹入幽戶(朱文)
(公)
五言排律
何言安石國萬里貢榴花迢逓河源遠因依漢使槎酸
辛犯葱嶺憔悴涉龍沙初到標&KR0903;木多来比亂麻深栽
故園裏少種貴人家惟我荆州見憐君胡地賖(元稹)
春去花隨盡紅榴暖欲燃後時何所恨處獨不祈憐葉
葉自相偶重重久更鮮流珠沾暑雨改色淡朝烟著子
專寒酒移根擅化權愧非無價手刻畫竟難傳(陳無已)
五言徘律散聫
綠葉裁烟翠紅英動日華新簾裙透影疎牖燭籠紗委
作金爐焰飄成玉砌瑕乍驚珠綴密終悮繡幃奢琥珀
烘梳碎胭脂頬嫩搽風翻一林火電轉五雲車絳帳迎
霄日芙蓉綻蚤芽淺深俱隠暎前後各分葩宿露低蓮
臉朝光借綺霞暗紅徒激繞濯錦莫周遮俗態能嫌舊
芳姿尚可嘉(微之)
七言古詩
紅榴雙葉元自雙誰能一朝使渠隻如何陳張刎頸交
借兵相忌不餘力有情著物指死争誰知有情而無情
(山谷)
七言絶句
五月榴花照眼明枝間時見子初成可憐此地無車馬
顛倒青苔落絳英(韓文公)
幾年封植愛芳叢韶豔朱顔竟不同從此休論上春事
待成古木看衰翁(柳子厚)
蹙蹙生紅露滴珠薰風深愧曉粧初折来戴朵頻拈看
應訝羅裙色不如(武朝宗)
似火山榴暎小山繁中能薄豔中閒一朵佳人玉釵上
祗疑燒却碧雲鬟(杜牧之)
五月榴花忽見春白頭還喜一番新可能略不解春意
只有尋花問葉人(陳後山)
待鬭南風欲炷香東風打併往西堂石榴已看乾紅蕾
却問春歸有底忙(誠齋)
舊羅縐薄剪薰風已自開花蒂亦同不肯染時輕著色
却將密綠護深紅
七言八句
一叢千朵壓闌干剪碎紅綃却作團風裊舞腰香不盡
露銷頳頬淚成乾薔薇帶刺攀常懶菡萏生泥玩亦難
不比此花簷戶下任人扳折任人看(韓文公)
樂府祖
梁州令
翠樹芳條颭灼灼裙腰初染佳人攜手弄芳菲綠隂紅
影方展雙紋簟插花照影窺鸞鑑只恐芳容减不堪
零落春晩青苔雨後深紅點(永叔)
賀新郎
乳燕飛華屋悄無人桐隂轉午晚凉新浴手弄生綃白
團扇扇手一時似玉漸困倚孤眠清熟簾外誰来推繡
戶枉教人夢斷瑶臺曲又却是風敲竹石榴半吐紅
巾蹙待浮花浪蕊都盡伴君幽獨穠豔一枝細看取芳
心千重似束又恐被西風驚綠若待得君来此向花前
對酒不忍將花觸共粉淚兩䔩䔩(東坡)
南歌子
紫陌尋春去紅塵拂面来無人不道看花回惟見石榴
新蕊一枝開冰簟堆雲髻金樽灔玉醅綠隂青子莫
相催留取紅巾千點照池臺
阮郎歸
深庭邃館鎖清風榴花芳豔濃陽光染就欲燒空誰能
窺化工觀物外喻聲中靈砂别有功若將一粒比花
容金丹色又紅
芙蓉花
事實祖
碎錄
産於陸者曰木芙蓉産於水者曰草芙蓉亦猶芍藥之
有草木也(草木記)唐人謂木芙蓉為木蓮(鶴山叢志)一名拒霜
其木叢生葉大而其花甚紅九月霜降時候開東坡為
易名曰拒霜(東坡集)
紀要
孟後主於成都四十里羅城上種此花每至秋四十里
皆如錦繡高下相照因名曰錦城(成都記)慶歷中有一朝
士將曉赴朝見美女三十餘人靚粧麗服兩兩並馬而
行觀文丁度按轡於其後朝士驚曰丁素儉何姬之衆
耶有一人最後行朝士問曰觀文將宅眷何往曰非也
諸女御迎芙蓉館主耳俄聞丁卒(石林燕語)石曼卿去世後
其故人有見之者云我今為仙主芙蓉城欲呼故人共
遊不諾忿然騎一素驢而去(歐公歸田錄)東坡云九月十日
君猷置酒秋香亭有拒霜獨向君猷開坐客喜笑以為
非使君莫可當此故作詩詞以記之(詞集)
賦咏祖
五言散句
託根地雖卑凌霜花亦茂(梅聖俞)
麯塵輕抱蕊宫纈巧粧叢(宋景文)
何人露秋纈不管著秋霜(文與可)
霜樹不知醜葉與花争紅(許棐)
七言散句
芙蓉城中花冥冥(東坡)
莫怕秋無伴醉物水蓮開後木蓮開(香山)
芙蓉生在秋江上肯向東風怨未開(高蟾)
情知邊地風霜惡不肯將花占剰秋(宋景文)
何事獨蒙青女力牆頭催放數苞紅(王禹玉)
莫知何處忤青帝不使東風管領吹(百家吟)
落晚自憐窺露沼忍寒誰念倚霜籬(文與可)
芙蓉雖與秋相似獨對層臺襯曉粧(湘山居士)
且看小檻新花蕊休泥他家晚菊叢(山谷)
霜花留得紅粧面酌盡齋中竹葉瓶
玄冥蹙廹三秋盡青女催殘一夜空
芙蓉牆外垂垂發九月憑闌未怯風(陳簡齋)
舊時憶在延真館玉作芙蓉院院明(韓子蒼)
風露商量借膏沐胭脂深淺入肌膚(楊廷秀)
亂剪素羅粧一樹略將幾朵蘸胭脂
一帶拒霜三十里又催蕭鼓作秋聲(徐竹隠)
待教滿地妖紅落獨與秋風作主人(張俞)
就中一種芙蓉别只恐鵝黃學道粧(戴石屏)
五言古詩
有美不自蔽安能守孤根盈盈洒西岸秋至風露繁麗
影别寒水穠芳委前軒芰荷諒難雜及此生高原
初約山寺遊端為怪竒石那知雲水鄊化作錦繡國入
門徑深深遇眼秋寂寂隔竹小亭明稠紅漏疎碧山僧
引幽踐絶巘恣佳陟三步綺為障十步霞作壁四圍盡
芙蓉山僧所手植秋英例臞淡此花獨腴澤却憶補外
時朝士作祖席是間萬枝梅冷射千崖白舊遊不可尋
雪枝半榛棘(誠齋)
五言古詩散聫
玉女襲朱裳重重映皓質晨霞耀丹景片片明秋日蘭
澤多衆芳妍姿不相匹(李衛公)
芳菲能幾時顔色如自愛鮮鮮弄霜曉裊裊含風態蕙
蘭植秋香桃李姣春醉時節雖不同盛衰終一致莫笑
黃菊花籬根守憔悴(永叔)
甚疑牡丹叢但病皮骨老不宜入水看只可隔水眺(李泰)
(伯)
湖上野芙蓉含思秋脈脈娟娟如静女不肯傍阡陌詩
人杳未来幽豔冷難宅(永叔)
五言絶句
閒吟鮑照賦更起屈平愁莫引西風動紅衣不耐秋(陸龜)
(蒙)
木末芙蓉花山中發紅萼澗戶寂無人紛紛開且落(王維)
浩露侵湘蘂尖風獵絳英繁霜不可拒切勿受空名(宋景)
(文)
深淺霜前後應同舊渚紅羣芳坐衰歇聊自舞秋風(石學)
(士)
溪邊野芙蓉花水相媚好半看池蓮净獨伴霜菊槁(永叔)
紅芳曉露濃綠樹秋風冷共喜巧回春不妨閑弄影
染露金風裏宜霜玉水濱莫嫌開最晚元自不争春(誠齋)
江南江北樹秋至僅成叢向晩誰争豔酡顔淺作紅(宋景)
(文)
玉蕊迎秋露金房落晚霞涉江從楚女採菊聽陶家(聖俞)
芙蓉乃微木晚豔獨嬌春穠粹覺蘭瘦芬敷知菊貧(張文)
(潜)
五言八句
新開寒露叢遠比水邊紅豔色寧相妬嘉名偶自同採
江秋節晚搴木古祠空須勸勤来飲無令便逐風(韓文公)
拒霜花已吐吾宇不凄凉天地雖肅殺草木有芬芳道
人晏坐處侍女古時粧露濃濕丹臉西風吹綠裳(陳簡齋)
孤芳託寒木一曉一番新春色不為主天香欲動人丹
楓見流落黃菊坐因循莫訝偏相愛衰遲似我身(陶弼)
五言律詩散聫
霜深纔吐豔日暮更饒紅掩暎殘荷浦憑陵敗菊叢(船窗)
七言古詩
人間八月初霜嚴芙蓉溪上春酣酣二南變盡魯叟筆
七國破後鄒輿談人間三月春風好溪上芙蓉跡如掃
周家盛處伯夷枯漢室隆時賈生老小兒造化幾能窮
幾回枯折還芳叢只應人老不復少有酒且發衰顔紅
(唐子西)
七言古詩散聫
清霜夜隕秋荷敗翠盖紅粧愁割愛碧條蒼葉生春妍
買斷秋光作容態(劉叔擬)
七言絶句
水面芙蓉秋已衰繁條倒景看花時平生露滴乘紅臉
似有朝開暮落悲(李嘉運)
翠幄臨流結絳囊多情長伴菊花芳誰憐冷落清秋後
能把華姿獨拒霜(劉理)
種處雪消春始動開時霜落雁初過試栽金菊叢相近
織出新番蜀錦窠(永叔)
水邊無數木芙蓉露滴胭脂色未濃正是美人初醉著
強擡清鏡晚粧慵(介甫)
千林埽作一番黃只有芙蓉獨自芳喚作拒霜知未稱
看来却是最宜霜(東坡)
今年古寺摘芙蓉憔悴真成澤畔翁聊把一枝閒照水
明年何處對霜紅(張文潜)
蜀國芙蓉名二色重陽前後始盈枝畫調粉筆分班處
繡引金針閒刺時(文與可)
晚粧懶困曉粧新火急来看趁嚮晨蛱蝶花枝欺我老
競將紅露滴烏巾(誠齋)
湖上秋風起櫂歌萬枝映柳更依荷老来不作繁華夢
一樹池邊已覺多(後村)
池上秋閒一兩叢未妨冷淡伴詩翁而今維有看花處
不愛深紅愛淺紅
曉粧如玉暮如霞濃淡分秋染此花終日獨醒干底事
晩知爛醉是生涯(劉圻父)
紫茸排萼露微紅不比春花對日烘冷落半秋誰是侣
可憐妖豔嫁西風(陳龜峰)
妖紅弄色絢池臺不作匆匆一夜開若遇春時占春榜
牡丹未必作花魁(胡松窗)
四十里城花發時錦囊高下照坤維雖粧蜀國三千色
難入邠風七月詩(張立)
七言八句
木蕖何似水芙蕖同個聲名各自都風露商量借膏沐
胭脂深淺入肌膚喚回春色秋光裏饒得紅粧翠蓋無
字曰拒霜深不可却愁霜重要人扶(誠齋)
綠裳丹臉水芙蓉不謂佳名偶自同一朵方酣初日色
千枝應發去年叢莫驚墜露添新紫更待微霜暈淺紅
却笑牡丹猶淺俗但將濃豔醉春風(方秋崖)
樂府祖
少年遊
霜華滿樹蘭彫蕙慘秋豔入芙蓉胭脂嫩臉黃金輕蕊
猶自怨東風前歡往事當歌對酒無限到心中更憑
朱檻憶芳容腸斷一枝紅(晏元獻)
三臺令
魚藻池邊射鴨芙蓉苑裏看花日色赭黃相似不著紅
鸞扇遮池北池南水綠殿前殿後花紅天子千秋萬
歲未央明月清風(柳耆卿)
卜算子
曉雨洗新粧豔色驚衰眼不趁東風取次開待得清霜
晚曲港照回流影亂微波淺作態低昂好自持江闊
烟村遠(葉石林)
菩薩蠻
冰明玉潤天然色芙蕖拚作西風客不肯嫁東風殷勤
霜露中綠窗梳洗晚罸飲琉璃琖斜日上粧臺酒紅
和困来(范石湖)
紅雲半壓秋波急豔粧染露嬌啼色佳夢入仙城風流
石曼卿宫袍呼醉醒休捲西風錦明日粉香殘六橋
烟水寒(高竹屋)
全芳備祖前集卷二十四
