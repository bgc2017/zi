全芳備祖前集卷十七宋陳景沂撰
花部
薔薇
事實祖
碎錄
薔薇一名牛勒一名牛棘一名山棗一名薔䕷(本草經)一
號野客
紀要
薔薇紅露大食國花露也五代時以十五瓶入貢厥後
罕有至者今則採茉莉為之然其水多偽試之當用琉
璃瓶盛之翻搖數四其泡周上下為真(香錄)
五言散句
醉暈淺深粧(香山)
已從槐借葉更與荔為裳(張功父)
猩猩疑血點瑟瑟蹙金装(香山)
胭脂含笑臉蘇合裛衣香
九微燈運轉七寳帳熒煌
麗藥惜不掃婉枝長更佇(孟郊)
醉紅不自力狂豔如索扶
忽驚紅琉璃千豔萬豔開
通體全無力酡顔不自持(魏野)
綠深微露刺紅密欲藏枝
雨聲籠錦帳風勢偃羅幃
葉密應藏刺花繁不露條
七言散句
胭脂濃抹野薔薇(楊廷秀)
穠華自古不得久况是倚春春已空(陸龜蒙)
可憐鬭麗難勝日照得深紅似淺紅
鶯聲漸老柳飛時狂風吹落猩猩血(僧齊已)
紅萼似嫌塵染汚青條飛上别林開(王元之)
攀折若無花底刺豈教桃李獨成蹊(夏竦)
石家錦障依然在間倚東風應不收(白氏集)
好把膽瓶收露水亦須南渡貶薔薇(陳水涯)
湘紅染就高張起蜀錦機成乍剪来(劉後村)
可惜荼䕷都過了近来猶自有薔薇(張谷山)
薔薇野性能拘束過了鄰家屋上紅(趙蔗境)
解向人間占五色風流不盡是荼䕷(劉原父)
五言古詩
當戶種薔薇枝葉太蕤葳不搖香已亂無風花自飛春
閨不能静開匣理明妃曲池浮采采斜岸列依依或聞
好音度時見啣泥歸且對清酤湛其餘任是非(梁柳惲)
似錦如霞色連春接夏開波紅分影入風好帶香来得
地依東閣當階奉上台淺深還有態次第暗相催滿地
愁英墜緣堤惜棹回芳濃濡雨露明麗隔塵埃似著胭
脂染如經巧婦栽奈花無别計只有酒殘杯(劉禹錫)
五言古詩散聫
石榴珊瑚蕊木槿垂新葩豈如兹木麗逢春始發花迴
風舒紫萼照日吐新芽(梁簡文帝)
經植宜春館靃靡上蕊宫片舒獨帶紫半卷未全紅葉
疎難蔽日花密易傷風佳麗新粧罷含笑折芳叢(梁鮑昶)
低枝詎勝葉輕香幸自通發萼初攅紫餘米尚霏紅新
花對白日故蕊逐春風(齊謝眺)
五言絶句
不到東山久薔薇幾度花白雲還自蔽明月落誰家(李太)
(白)
五言八句
四面垂條密浮隂入夏清綠攅傷手刺紅墮斷腸英粉
著蜂鬚膩光凝蝶翅明雨中看亦好况復值初晴(朱慶餘)
堪愛復堪傷無情不久長浪搖千臉泪風舞一身香似
濯文君錦如啼漢女粧所思雲雨外何處寄馨香(李羣玉)
海外薔薇水中州未得方旋偷金掌露淺染玉羅裳已
換桃花骨何須賈氏香更須麴生輩同訪墨池楊(誠齋)
七言古詩
仙機軋軋織鳳凰花開七十有二行天霞落地攅紅光
風枝嫋娜時一揚飛葩散馥繞空王忽驚錦浪洗春色
人似宫娃逞粧飾終當一使移花根還比蒲桃天上植
(孟郊)
七言絶句
一架長條萬朵春嫩紅深綠小窗勻只因根下千年土
曾葬西川織錦文(裴說)
朵朵精神葉葉柔雨晴香拂醉人頭石家錦障依然在
閒倚東風夜不收(杜牧之)
碎剪紅綃間綠叢風流疑在列仙宫朝真更欲薰香去
争擲霓衣上寳籠(魏野)
紫透紅殷態度陳露葵生色借芳新春風便是黃金屋
羞殺黃金屋裏人
紅殘綠暗已多時路上山花也則稀䖃苴餘春還仔細
燕支濃抹到薔薇(誠齋)
七言八句
浥露寒風匝樹開呼童净掃架邊苔湘紅染就高張起
蜀錦機成乍剪来公子但貪桃夹道貴人自愛藥翻階
寧知野老茅茨下亦有繁英送一杯(劉後村)
七言律詩散聫
曉風抹盡燕支顆夜雨吹殘蜀錦機當晝開時正明媚
故鄊疑是買臣歸
還列從容蹀躞歸光風駘蕩發紅薇鶯藏密葉宜新霽
蝶繞低枝愛晚暉豔色當軒迷舞袖繁香滿徑拂朝衣
樂府祖
生查子
玉女翠帷熏香粉開粧面不是占春遲羞殺羣花見
纖手執柔條絳雪飛千片流入紫金巵未許停歌扇(李橘)
(山)
金沙
賦咏祖
五言絶句
故作荼䕷架金沙祇謾栽似矜顔色好飛度臘前開(王安)
(石)
七言絶句
海棠開後數金沙高架層層吐絳葩咫尺西城無力到
不知誰賞魏家花(王安石)
天遣荼䕷玉作花紫綿揉色染金沙憑君著意樽前看
便與春山立等差(山谷)
獨種荼䕷冷却伊金沙作伴暖相依荼䕷枯了来年補
且看金沙也自竒(誠齋二首)
雙松樹子碧團圞紅錦纏頭白錦冠儘放花枝過牆去
不妨分與路人看
滿架冰肌合碧雲翻階碧袖助紅裙玉堂只有金沙在
伴值明年又屬君(周益公)
七言八句
金沙道是殿裙芳不道荼䕷輸一場十里紅粧踏青出
一張錦被晒晴香只須舊蔭已無暑更走新條如許長
若恨昨朝来草草夜来風雨更禁當(誠齋)
樂府祖
采桑子
青條綠葉結起蓬瀛連萬叠風引飄飄下有紅波映綠
鰲五城烟臉剪碎綵雲紅點點帖在山腰旁有斑斑
雪未消(仲殊)
木香花
賦咏祖
五言散句
青春逐流水素質獨輕微(張芸叟)
七言散句
喚得梅蕊要同韻羞殺梨花不觧香(晁詠之)
莫惜金錢買玉英檐前春老過清明(蘆溪)
霜蕤不豔薇争白檀蕊無烟蕙惜馨(湘山居士)
生憐一架明于雪(闕)
七言絶句
庭前一架已離披莫折長枝折短枝要待明年春盡後
臨風三嗅寄相思(芸叟)
粉刺叢叢鬭野芳春風搖曳不成行只因愛學宫粧樣
分得梅花一半香(劉原父)
廣寒宫闕月樓臺露裏移根月裏栽品格雖同香氣俗
如何却共牡丹開(張浮休)
七言八句
朱簾高檻俯幽芳露浥烟霏玉褪粧月冷素娥偏有態
夜寒青女不禁香從教春事年年晚要使詩人日日狂
替取秋蘭紉佩好忍隨風雨受凄凉(晁詠之)
樂府祖
點綘唇
日盖垂垂玉英亂簇春光滿韵清香遠煖日烘庭院
露浥瓊枝臉透何郎暈空凝恨古人不見誰與花公論
(王梅溪内已見荼䕷)
全芳備祖前集卷十七
