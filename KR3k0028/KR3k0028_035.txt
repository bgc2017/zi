全芳備祖後集卷八宋陳景沂撰
果部
瓜
事實祖
碎錄
瓞瓝其紹瓞(注)俗呼瓝瓜為瓞紹者瓜蔓緒亦著子
但小如瓝耳(爾雅)緜緜瓜瓞(詩)七月食瓜(七月)為天子削瓜
者副之巾以絺(注)披偪反析也四析之也以巾覆焉
為國君者華之巾以綌(注)華中裂也音話為大夫累
之(注)累倮也不巾覆士㚄之(注)不中裂横截去㚄而
已庶人齕之(注)齕者齧也瓜祭上環食中棄所操
環瓜頭也祭先也(禮記)委人掌聚瓜瓠(周禮注)婦人之贄瓜
桃李梅(禮)吾豈匏瓜也哉焉能繫而不食(魯論)七月七日
設瓜于庭中以乞巧有蟢子布網于瓜上則為得巧(歲時)
(記)西瓜契丹破回紇得此種以牛糞覆棚而種大如中
國木瓜味甘可生食(五代記)
紀要
齊侯使連稱管至父戍葵丘瓜時而往及瓜而代(左傳)曾
子芸瓜而誤傷其根曾晳怒大杖擊其背曾子仆地有
頃乃蘇孔子聞之告門弟子曰參来勿納也曾子使人
請於孔子孔子曰舜之事瞽瞍遇小棰則受大杖則走
今參事父委身以待暴怒身死陷父於不義不孝孰大
焉(家語)初刑史子臣請宋景公曰從今以往五祀日臣死
後五年五月丁亥吳亡以後五祀八月辛巳君薨刑史
子臣死日朝見景公夕而死吳亡景公懼惡刑史子臣
之言將死日乃逃于瓜園遂死焉(古文瑣言)始皇密令種瓜
于驪山硎谷中温處瓜實成使人上言曰瓜冬實有詔
下博士諸生說之人人各異使往視之儒生皆至方相
難不決因發機從上填之以土皆壓死(史)邵平故秦東
陵侯秦滅後為布衣種瓜長安城瓜有五色甚美世謂
之東陵瓜又云青門瓜(蕭何傳)西王母謂上元夫人曰造
朱陵山食靈瓜其味甚好憶此味已七千年矣(漢武内傳)梁
大夫宋就為邊令與楚鄰界梁楚邊亭皆種瓜梁亭劬
力溉灌其瓜美楚人窳而希其灌其瓜惡楚令以梁瓜
之美怒因往夜竊搔梁瓜梁覺欲往報搔楚瓜宋就曰
是啓怨之漸也乃遣人夜往潛為楚灌瓜楚旦往則瓜
已灌伺而察之乃梁亭為之也楚人大悦因具聞楚王
楚王因謝以重幣梁楚之歡由宋就也(新書)五原蔡綖入
山而還謂家人曰崑崙有玉瓜光眀洞徹而堅剛須以
玉井水洗之即軟可食(抱朴子)馬湘有道術嘗於江南刺
史馬植坐上冬月以酒杯盛土種瓜須臾引蔓生實食
之甚美(神仙傳)徐光能行術千里市瓜促辦丈地種之俄
而瓜生蔓開花結實乃取食之甚美(同上)後漢曹娥父溺
死娥見瓜浮而得屍(會稽志)孫鍾富春人與母居至孝篤
信種瓜為業忽有三少年来乞瓜為鍾定墓地出門悉
化為白鶴飛去(幽冥錄)姚俊種瓜菜灌園以供衣食時人
或餉一無所受(吳錄)步騭避難江南單身窮困種瓜自給
(吳志)晉桑虞家園瓜熟有人踰園盜之虞見園籬多棘刺
使人為開道及盜負瓜出見道通乃送瓜叩頭虞與瓜
勿罪(史)滕曇恭年五歲母患熱病思食涼瓜土俗不産
恭歴訪不得俄過一桑門曰我有雙瓜分一相遺舉家
驚異(南史)韓虞敏兄弟早孤並有孝性家貧無以營葬共
種半畝瓜朝採暮又生遂辦葬事(史)梁杜昉亡高祖方
食瓜聞之悲不自勝(史)唐太宗食瓜美思杜如晦以其
半遣使祭之(史)王弘義賤時求鄰舍瓜不與及為御史
詭言園有白兔本縣為集人捕捉畦無遺蔓李昭德曰
昔聞蒼鷹獄吏今有白兔御史(史)代宗皇后沈氏當史
思眀之亂失后所在德宗即位令咨訪高力士女嘗從
后遊年貌相似后常削脯哺帝傷左指高女亦剖瓜傷
左指(史)武儒衡議論勁正有風節時元稹恃宦官知制
誥衡鄙厭之會食瓜蠅集其上衡揮以扇曰適從何處
来遽集于此一座失色(史)陸贄隨帝幸梁有獻瓜果者
帝嘉其意欲授以官贄不可奏曰爵位天下之公器不
可輕也今獻瓜一器果一盛則授官後忘軀命者何以
勸哉(史)後周王熊與客食瓜削瓜皮侵肉熊意嗛之及
瓜皮落引手就地取而食之客有愧色(史)吕文穆蒙正
在龍門讀書一日行伊水上見賣瓜者意欲得之苦無
錢其人遺一枚公悵然食之後作相買園洛城東南下
直伊水起亭以饐瓜為名不忘貧賤也(聞見錄)
賦詠祖
五言散句
成畦爛文瓜(韓退之)秋瓜未落蒂
澄澈甘瓜濯茶瓜留客遲
破瓜霜落指(杜少陵)瓜嚼水晶寒
甘瓜抱苦蒂(古詩)霜蔓縋寒瓜
辰日宜種瓜(山谷)
瘦地翻宜栗陽坡可種瓜
浮沈亂冰玉落刃嚼冰霜
清冷冰有味甘潤玉多漿(李待制)
惟應種瓜地分我讀書功(趙紫芝)
七言散句
豈傍青門學種瓜(杜少陵)
每見秋瓜憶故園
翠瓜碧李沈玉甃
五言古詩
江間雖炎瘴瓜熟亦不早栢公鎮䕫國滯霧滋一掃食
新先戰士共少及溪老傾筐蒲鴿青滿眼顔色好竹竿
接嵌竇引注来鳥道沈浮亂冰玉愛惜如芝草落刃嚼
冰霜開懷慰枯槁許以秋蒂除仍看小童抱東陵跡蕪
絶楚漢休征討園人非故侯種此何草草(杜少陵)
昔聞東陵瓜近在青門外連修距阡陌子母相鈎帶(阮籍)
種瓜黃臺下瓜熟子離離一摘使瓜好再摘使瓜稀三
摘猶自可四摘抱蔓歸(李泌)
夏膚已粗皺秋蒂熟將脱不辭抱蔓歸聊慰相如渴(范石)
(湖)
獨酌聖賢酒新嘗子母瓜丁寧林下友莫道故侯家(誠齋)
冰泉浸綠玉霜刃破黃金涼冷消晚暑清甘洗渴心
五言八句
病骨那禁暑寒年更作愁有風依舊熱初伏幾時秋瓜
葉誰新餉饞涎小忍休金盆井花水且看玉雙浮(誠齋)
風露盈籃至甘香隔壁聞綠團甖一捏白裂玉平分蘚
甃開冰叚梅山失火雲老夫供晚酌不用辦羶葷
七言絶句
事去人亡迹自留黃花綠蒂不勝愁誰能更向青門外
秋草茫茫覓故侯(劉長卿)
故人夙有瓜畦約走送藍輿百里間翠甒瓊罌纔一握
極知風味勝黃斑(劉屏山)
柘漿溜溜香浮玉蘇水沈沈色弄金那似甘瓜能破暑
一盤霜雪洗清襟
碧團到眼舌生津三載深慚拜賜頻莫怪尊前最知味
東陵自是種瓜人(劉漫塘)
七言律詩
暑軒無物洗煩蒸百果凡材得我憎蘚井筠籠浸蒼玉
金盤碧筯薦寒冰田中誰問不納履坐上適来何處蠅
此理一杯分付與我思明哲在東陵(山谷)
瓜疇暑雨亂花飛美實蠲煩喜及時蘚井筠籠香發越
金刀玉手翠離披侯家昔見連阡盛寳肆徒誇厚貌竒
珍重故人分送意臨風宛似對竒姿(屏山二首)
呼兒急走送筠簟敵暑惟應此物堪一握青瑶含秀潤
滿矜寒雪沍清甘虞園底用修鄰怨剪棘聊應益盜慚
他日倘收遺辦種離離虎掌徧山南
一杯山茗雪花白數片甘瓜碧玉香但得心閒無箇事
人生何地不清涼(虞以良)
樂府祖
壺中天
東陵美景有輕煙和月斜風吹雨一種龍鬚隨地轉不
學絲蘿兒女結就蒲青收來掌握猶帶金盤露拍浮金
井水花零亂飛舞誰信六月飄霜破開落刃散銀絲
金縷冷碧淒香縈齒頰洗我塵襟煩暑杜老吟詩已公
留客此興無今古安期非誕世間有棗如許(鄭松窗)
青門引
手種團團玉香起日晴初熟金刀錯落曉霜寒十分風
味獨向暑天足唐君去後雲空谷異事傳流俗刀圭
倘是神仙藥地皮捲盡猶飛肉(馬古洲)
小重山
碧水浮瓜紋簟前只知閒枕手不成眠晚雲如火雨晴
天輕雲遠亭外一聲蟬池館幾年年倚欄催小艇採
新蓮多情還到芰荷邊應相憶折藕看絲牽(施叔用)
木瓜
事實祖
碎錄
楙木瓜也(爾雅)宣州人種蒔滿山谷如實成則鏃紙薄其上
夜露日曝漸而變紅花如生本州以充貢焉(本草)投我以木
瓜報之以瓊琚(詩)孔子曰吾于木瓜見苞苴之禮行(詩注)
紀要
唐元獻皇后思食酸味明皇以告張說因進經袖出木
瓜以獻(明皇雜紀)崔涓守杭州湖上飲餞客有獻木瓜所未
嘗有也有中使即袖歸曰禁中未嘗有宜進於上頃之
解舟而去守懼得罪欲輟飲官妓作酒糾者白守某度
木瓜經宿必委中流也會送者還云果潰爛棄之矣守
異其言召問之曰此物芳脆易損必不能入獻守取香
錦賚之(唐語林)
雜著
為中州之嘉禾(何承天木瓜賦)木瓜神能降時雨(杜牧之)
賦詠祖
五言古詩
商州楚地戶宛在江漢偏草木已漸包果實尤可憐木
瓜大如拳橙橘家家懸隔崖有宿葉黃紫凝霜煙高秋
萬嶂出一望通鄖川都邑雖僻陋来者多名賢(張芸叟)
百果多甘酸或由人所植木瓜聞衛詩贈好非玉色投
此瓊琚報盖重車馬飾幸資藥品用少助宣調力南土
佳文章中州異肥瘠(聖俞)
客心自酸楚况對木瓜山(李白)
五言絶句
金平蜀路遠玉樹帝城春榮擢華堂裏逢迎欠主人(劉禹錫)
沈沈黛色濃糝糝金沙絢却笑宣州房競作紅妝面(范致)
(能)
七言絶句
晝漏沈沈捲瑣幃西園東觀閱芳菲繁花滿樹似留客
應為主人休濣歸(權載之)
古言疾癘由卑濕木實能醫見藥書有力與人銷患難
無心望爾報瓊琚(張芸叟)
簇簇紅葩間綠荄陽和閒暇不湏催天教爾艷足竒絶
不與夭桃次第開
天下宣州花木瓜日華沾液綉成花何須堠子強呈界
自有瓊琚先報衙(楊廷秀)
樂府祖
蝶戀花
暈綠抽芽新葉鬭掩映嬌紅脈脈羣芳後京兆畫眉樊
素口風姿别是閨房秀新篆題詩霜實就換得瓊琚
心事偏長久應是春来初覺有丹青傳得厭厭瘦(王道輔)
李
事實祖
碎錄
或朱或黃(傅玄賦)駁赤李(爾雅)上林苑有紫李青綺李青房
李綠李顔淵李合枝李羌李朱李車下李燕李侯李蠻
李(西京雜記)麥李細小青鐸李肥黏茹似鐸有離&KR0008;李有橑
李有熟李必先劈裂有黃扁李有鼠李可以染有員丘
紅李(廣志)杜陵有金李(述異記)丘中有李(詩)報之以李(詩)李
直方品題果子以綠李為首(國史補)
紀要
陳仲子居於陵三日不食井上有李螬食實者過半矣
匍匐往將食之三咽然後耳有聞目有見也(孟子)李將軍
恂恂如鄙人死之日知與不知皆為流涕其忠誠信于
士大夫如此諺云桃李不言下自成蹊此言雖小可以
喻大(李廣傳)琳國多生玉葉李五千歲一熟韓終嘗食之
亦名韓終李(洞冥記)房陵朱仲有李園三十六所(閒居賦注)和
嶠性至儉家有好李求之與不過數枚王濟候其上直
率羣少詣園共啖之伐樹送一車與和公惟笑而已(語林)
王安豐有好李嘗賣之恐人得種鑚其核(世說)王戎字濬
冲年七歲與羣兒戲于道側見李多實等輩競取之戎
獨不取或問故戎曰李在道旁而多子必苦也取之果
然(晉書)五原蔡綖入山而還語家人云到崑崙山有玉李
形如世間者光明洞澈而堅以玉井水洗之即軟可以
食(抱朴子)李義典選請謁不行時人語云李下無蹊徑(太傳)
来禽王羲之帖云青李来禽日給籐子皆囊盛為佳函
封多不生足下所疏云此果佳可為致子當轉之吾篤
喜果今在田里惟以此故速為致此子則大惠也洪玉
父云来禽以味甘来衆禽也(法帖)永徽中魏郡村人王方
于江中灘上得一小樹埋之及長乃林檎也實大如小
黃瓠色白如玉間有朱點三四又如纈狀實為竒果光
眀瑩澈又甚甘美王謹為曹州刺史得之獻于王貢于
高宗似朱柰又名五色林檎上大重之賜王文林郎名
曰文林果嘉慶子東都嘉慶坊有李樹其實甘鮮為
亰都之美果故稱嘉慶子(西京記)
雜著
潛實内結豐肌外盈翠質味實形隨運成(傅玄賦)沈朱李
于寒冰(魏文帝)中山之縹李(陸士衡)
賦詠祖
五言散句
夏季沈朱實(謝元暉)朱李沈不冷(韓退之)
道旁多苦李(韓退之)輕籠熟李香(杜少陵)
粧濃酒漸醺(鄭谷)
右軍好佳果墨帖求来禽(梅聖俞)
七言散句
冰盤夏薦碧實脆(韓退之)
碧李翠瓜沈玉漿
朱李扶疎禽自来(東坡)
野桃山杏水林檎(香山)
曾見繁英出縹牆更將朱實奉華堂(宋景文)
主人將膽無猜忌果下遊人但整冠(陶弼)
東坡先生未歸時自種来禽與青李(東坡)
熟果無時風自落半顆迎日鬭鮮紅(蘇邁)
五言古詩
君子防未然不處嫌疑間瓜田不納履李下不整冠(顔延)
(年)
桃生露井上李生桃樹旁蟲来齧桃根李樹代桃僵樹
木自相代骨肉還相忘(古詩)
青玉冠西海碧石彌外區化為中園實其下成蹊衢色
潤房陵縹味奪寒冰朱(沈約)
摘以筠根籠沈以石根泉濛濛粉米落粲粲葉相連(永叔)
七言絶句
東都綠李萬州栽君子封題我手開把得欲嘗先悵望
與渠同别故鄉来(香山)
粲粲来禽已著花芳根誰徙向天涯好看青李相遮暎
風味應同逸少家(屏山)
甘露落来雞子大曉風凍作水晶團西川紅錦無此色
南海綠羅猶帶酸(誠齋)
枝上離離金彈丸宜隨玉食薦金盤從来物以遠為貴
酷愛閩溪荔子丹(謝幼槃林檎)
喜時能笑醉能歌眉暎青山眼映波舊日美如潘騎省
只今瘦似病維摩(誠齋人面子)
柰
事實祖
碎錄
上林苑有白柰紫柰綠柰(西京雜記)
紀要
王祥後母庭中有柰著子使祥守視晝驅鳥雀夜驚蟲
鼠時雨忽至祥抱柰至昏黑母見之惻然(本傳)
楊愔四世同居庭有柰實落于地羣兒咸爭愔獨坐不
顧季父見之曰此兒恬裕似我(三國典略)
王僧孺五歲有饋其父柰者先予僧孺孺曰大人未見
不敢先嘗不受(本傳)袁本初時有神出河東號度索君兖
州蘇氏母病往禱見一布衣高冠謂度索君曰昔廬山
共食白柰忽已千年日月易流令人悵然布衣去度索
君曰此南海李少君也(神仙傳)
雜著
曹植謝賜表即夕殿中虎賁宣賜臣等冬柰一大奩以
柰夏熟今則冬生物以非時為珍恩以絶口為厚(文選)素
柰夏成(左思)太冲嗟其夏成子建悵其寒熟(劉孝儀)二柰效
丹白之色(潘安仁)
賦詠祖
五言散句
輕籠熟柰香(杜)
山風猶滿把野露及新嘗
七言散句
素柰花開西子面
五言古詩
成都貴素質酒泉稱白麗紅紫奪夏藻裁芳掩春蕙(潘安)
(仁)
累累後堂柰落盡風雨枝行樂偶散步倚杖聊縦窺林
葉蔽孤實山鳥曾未知物亦以晦存悟兹身世為(聖俞)
兹情来問予扶病為爾起豈無山茗留獨見庭柰喜
全芳備祖後集卷八
