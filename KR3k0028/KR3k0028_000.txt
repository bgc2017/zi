全芳備祖集類書類
提要
(臣)等謹案全芳備祖前集二十七卷後集三
十一卷宋陳景沂撰景沂號肥遯天台人仕
履未詳是書前有寳祐元年韓境序據序所
言此書於理宗時嘗進於朝其事亦無可考
凡前集二十七卷所記皆花後集第一卷至
八卷為果部十卷至十二卷為卉部十三卷
為草部十四卷至十九卷為木部二十卷至
二十二卷為農桑部二十三卷至二十七卷
為蔬部二十八卷至三十一卷為藥部其例
每一物分事實祖賦詠祖二類事實祖中分
碎錄紀要雜著三子目賦詠祖中分五言散
句七言散句五言散聯七言散聯五言古詩
七言古詩五言八句七言八句五言絶句七
言絶句十子目唐以前事實賦詠紀錄寥寥
北宋以後特為賅備而南宋尤詳多有他書
不載及其本集已佚者皆可以資考證焉乾
隆四十四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
全芳備祖集原序
類書之作其來尚矣自唐率更有藝文類聚白傅有六
帖至我朝元獻有類要宜無復加矣近世乃有建章萬
花谷事類本末諸書大概誇多於品彙競美於纂輯而
原本祖萃羣芳者闕焉天台陳君少負傑特讀書數萬
卷目力所及如富人坐日中之肆細大涵蓄感萬物敷
榮乃獨致意於草木蕃廡積而為書思襲前人之躅以
補後來者之闕意是以嘗客遊江淮縱觀宇宙山川之
盛舉凡舟車之會人力所及蒐覽之餘可以廣紀載備
討論者畢錄無遺於是物推其祖詞掇其芳數十大家
之作俱在而騷人墨客之詠亦不廢不知螢幾聚雪幾
映剡溪之藤凡幾閱而全芳備祖之書成矣陳君益歛
華就實由博趨約研精洙泗濓洛之書折衷於渡江諸
老凡昔之泥於物者今皆反諸心矣心有經因知有錄
凡昔之會於心者今皆筆於書矣名公鉅卿嘉歎不少
置嘗以呈天子之覽陳君不可謂不遇矣一日陳君過
予山隂澤中貌癯氣腴神采内澤有道之士也手數巨
編以示且歎曰吾不幸少事華藻勤半生以資口耳之
談猶幸晩歸朴素持一念心窮性理之藴然少年之書
雖吾甚悔好事者或取焉欲櫝而藏之不可得也予拱
而曰盈天壤間皆物也物具一性性得則理存焉大學
所謂格物者格此物也今君晩而窮理其昭明貫通倏
然是非得喪之表毋亦自其少時區别草木有得於格
物之功歟昔孔門學詩之訓有曰多識於鳥獸草木之
名陳君於是書也奚其悔寳祐元年癸丑中秋安陽老
圃韓境序
