黃石公三略卷上
夫主將之法務擥英雄之心賞祿有功通志於衆故與
衆同好靡不成與衆同惡靡不傾治國安家得人也亡
國破家失人也含氣之類咸願得其志
軍䜟曰柔能制剛弱能制強柔者德也剛者賊也弱者
人之所助強者人之所攻柔有所設剛有所施弱有所
用強有所加兼此四者而制其宜端末未見人莫能知
天地神明與物推移變動無常因敵轉化不為事先動
而輒隨故能圖制無疆扶成天威康正八極密定九夷
如此謀者為帝王師故曰莫不貪強鮮能守微若能守
微乃保其生聖人存之以應事機舒之彌四海卷之不
盈杯居之不以室宅守之不以城郭藏之胸臆而敵國
服軍䜟曰能柔能剛其國彌光能弱能強其國彌彰純
柔純弱其國必削純剛純強其國必亡
夫為國之道恃賢與民信賢如腹心使民如四肢則策
無遺所適如肢體相隨骨節相救天道自然其巧無間
軍國之要察衆心施百務危者安之懼者歡之叛者還
之冤者原之訴者察之卑者貴之強者抑之敵者殘之
貪者豐之欲者使之畏者隱之謀者近之讒者覆之毁
者復之反者廢之橫者挫之滿者損之歸者招之服者
活之降者脱之獲固守之獲阨塞之獲難屯之獲城割
之獲地裂之獲財散之敵動伺之敵近備之敵強下之
敵佚去之敵陵待之敵暴綏之敵悖義之敵睦携之順
舉挫之因勢破之放言過之四網羅之得而勿有居而
勿守拔而勿久立而勿取為者則已有者則士焉知利
之所在彼為諸侯己為天子使城自保令土自處
世能祖祖鮮能下下祖祖為親下下為君下下者務農
桑不奪其時薄賦斂不匱其財罕徭役不使其勞則國
富而家娱然後選士以司牧之夫所謂士者英雄也故
曰羅其英雄則敵國窮英雄者國之幹庶民者國之本
得其幹收其本則政行而無怨
夫用兵之要在崇禮而重祿禮崇則智士至祿重則義
士輕死故祿賢不愛財賞功不踰時則下力并敵國削
夫用人之道尊以爵贍以財則士自来接以禮勵以義
則士死之
夫將帥者必與士卒同滋味而共安危敵乃可加故兵
有全勝敵有全因昔者良將之用兵有饋簞醪者使投
諸河與士卒同流而飲夫一簞之醪不能味一河之水
而三軍之士思為致死者以滋味之及己也軍䜟曰軍
井未達將不言渴軍幕未辦將不言倦軍竈未炊將不
言飢冬不服裘夏不操扇雨不張蓋是謂將禮與之安
與之危故其衆可合而不可離可用而不可疲以其恩
素蓄謀素合也故曰蓄恩不倦以一取萬
軍䜟曰將之所以為威者號令也戰之所以全勝者軍
政也士之所以輕戰者用命也故將無還令賞罰必信
如天如地乃可使人士卒用命乃可越境
夫統軍持勢者將也制勝敗敵者衆也故亂將不可使
保軍乖衆不可使伐人攻城不可拔圖邑則不廢二者
無功則士力疲敝士力疲敝則將孤衆悖以守則不固
以戰則奔走是謂老兵老兵則將威不行將無威則士
卒輕刑士卒輕刑則軍失伍軍失伍則士卒逃亡士卒
逃亡則敵乘利敵乘利則軍必喪
軍䜟曰良將之統軍也恕己而治人推惠施恩士力日
新戰如風𤼵攻如河決故其衆可望而不可當可下而
不可勝以身先人故其兵為天下雄
軍䜟曰軍以賞為表以罰為裏賞罰明則將威行官人
得則士卒服所任賢則敵國畏
軍䜟曰賢者所適其前無敵故士可下而不可驕將可
樂而不可憂謀可深而不可疑士驕則下不順將憂則
内外不相信謀疑則敵國奮以此攻伐則致亂夫將者
國家之命也將能制勝則國家安定
軍䜟曰將能清能靜能平能整能受諫能聽訟能納人
能採言能知國俗能圖山川能表險難能制軍權故曰
仁賢之智聖明之慮負薪之言廊廟之語興衰之事將
所宜聞將者能思士如渴則策從焉夫將拒諫則英雄
散策不從則謀士叛善惡同則功臣倦專己則下歸咎
自伐則下少功信讒則衆離心貪財則奸不禁内顧則
士卒滛將有一則衆不服有二則軍無式有三則下奔
北有四則禍及國
軍䜟曰將謀欲密士衆欲一攻敵欲疾將謀密則奸心
閉士衆一則軍心結攻敵疾則備不及設軍有此三者
則計不奪將謀泄則軍無勢外闚内則禍不制財入營
則衆奸會將有此三者軍必敗
將無慮則謀士去將無勇則士卒恐將妄動則軍不重
將遷怒則一軍懼軍䜟曰慮也勇也將之所重動也怒
也將之所用此四者將之明誡也
軍䜟曰軍無財士不来軍無賞士不往軍䜟曰香餌之
下必有死魚重賞之下必有勇夫故禮者士之所歸賞
者士之所死招其所歸示其所死則所求者至故禮而
後悔者士不止賞而後悔者士不使禮賞不倦則士爭
死
軍䜟曰興師之國務先隆恩攻取之國務先養民以寡
勝衆者恩也以弱勝強者民也故良將之養士不易于
身故能使三軍如一心則其勝可全
軍䜟曰用兵之要必先察敵情視其倉庫度其糧食卜
其強弱察其天地伺其空隙故國無軍旅之難而運糧
者虚也民菜色者窮也千里饋糧士有飢色樵蘇後㸑
師不宿飽夫運糧千里無一年之食二千里無二年之
食三千里無三年之食是謂國虚國虚則民貧民貧則
上下不親敵攻其外民盜其内是謂必潰
軍䜟曰上行虐則下急刻賦重斂數刑罰無極民相殘
賊是謂亡國
軍䜟曰内貪外廉詐譽取名竊公為恩令上下昏飾躬
正顔以獲高官是謂盜端
軍䜟曰羣吏朋黨各進所親招舉奸枉抑挫仁賢背公
立私同位相訕是謂亂源
軍䜟曰強宗聚奸無位而尊威無不震葛藟相連種德
立恩奪在位權侵侮下民國内諠譁臣蔽不言是謂亂
根
軍䜟曰世世作奸侵盜縣官進退求便委曲弄文以危
其君是謂國奸
軍䜟曰吏多民寡尊卑相若強弱相虜莫適禁禦延及
君子國受其害
軍䜟曰善善不進惡惡不退賢者隱蔽不肖在位國受
其害
軍䜟曰枝葉強大比周居勢卑賤凌貴久而益大上不
忍廢國受其害
軍䜟曰佞臣在上一軍皆訟引威自與動違于衆無進
無退苟然取容專任自己舉措伐功誹謗盛德誣述庸
庸無善無惡皆與己同稽留行事命令不通造作苛政
變古易常君用佞人必受禍殃
軍䜟曰姦雄相稱障蔽主明毁譽並興壅塞主聰各阿
所私令主失忠
故主察異言乃覩其萌主聘儒賢奸雄乃遷主任舊齒
萬事乃理主聘巖穴士乃得實謀及負薪功乃可述不
失人心德乃洋溢
黃石公三略卷上
