天中記卷五十
明陳耀文撰
羅
文䟽羅文羅䟽也䌒簁也麄可以簁物也(釋文)
纖羅周成王五年因祇國獻女工一人善於工巧體貎
輕潔被纖羅雜繡之衣(拾遺記)
金簡黃庭為不死之道受者先齋九日然後受之結盟
立誓期以勿渫古者盟以玄雲之錦九十疋金簡鳳文
羅四十疋(黃庭經)
羅縠荆軻左手把秦王䄂右手椹其胷秦王曰今日之
事從子計耳乞聽琴聲而死召姬人鼓琴琴曰羅縠單
衣可裂而絶八尺屏風可超而越塵盧之劔可負而伏
秦王乃奮地而起遂殺軻(燕丹子)
薦地帝以七月七日掃除宫掖之内設大床於殿上以
紫羅薦地燔百和香燃九微燈以待西王母(漢武内傳)
蝶蛺羅漢武時西域獻蝶蛺羅日本國貢麒麟錦金花
眩人眼目
紫羅面衣趙飛鷰為皇后女弟在昭殿遺書曰今日嘉
辰貴&KR0008;𢡟膺洪冊上襚三十條以陳踴躍之心金花紫
羅面衣織成襦羅帷羅&KR0008;羅帳羅(西京雜記)
三代服馮房父子兄弟三代為侍中並帶青紫羅綺
羅縠為幔吳王孫權居昭陽宫趙夫人乃織羅縠累月
而成裁之為幔内外視之飄飄如烟氣輕動而房内自
凉(拾遺記)
綾羅袴武帝嘗降王武子供饌悉用琉璃器婢子百餘
人皆綾羅袴以手擎飲食(世說)
紫羅囊謝玄好帶紫羅香囊叔父安惡之不欲傷其意
因睹而焚之遂絶(晉書)
雨綘羅張仲舒為司空廣陵城北元嘉年七月中輙見
門側有赤氣赫然後空中忽雨絳羅於其庭内廣七八
分長五六寸皆以箋紙繼之廣長亦與羅等紛紛甚張
惡而焚之猶有數片府州多相傳示張經宿暴病而死
(異苑)
綺
文繒鬱金流黃綦綺(廣雅)綺文繒也(說文)
經緯縱横綺欹也其文欹邪不順經緯之縱横也有杯
文形似杯也有長命其綵色相間皆横也幅言長命者
服之使人命長本造者之意也有棋文者方文如棋也
(釋名)
識襦班伯侍講金華殿在識襦紈之問非其好也(漢書)
袍麄為綺馬后袍極麄䟽諸主朝望見反以為綺后曰
此繒染色好故宜用之(東觀漢記)
白石綺初洛中名服有白石綺識者尤之曰石非繒綵
之稱(于寶晉紀)
綺紈之士余兼虎賁中郎將寓直散騎之省珥蟬冕襲
綺紈之士此馬遊處(潘岳秋興賦序)
紫綺緗綺為下裳紫綺為上襦(古詩)
綾
文似冰綾綾者其文望之似冰綾之理也(釋名)
散花綾霍光妻淳于衍散花綾二千五疋綾出鉅鹿陳
寶光妻傳其法霍顯召入其弟使作之一疋直錢一萬
又與綠綾七百端直錢百萬(西京雜記)
縹綾半袖楊阜字儀山為城門校尉常見明帝着帽被
縹綾半袖阜問帝曰此於禮何法服也帝默然(魏志)
絳綾詔臨邑使主范柳所貢物多絳綾是其所珍可籌
量增賜(晉咸康起居住)
白綾帽帝改服着白綾帽(晉修復山陵故亊)
託綾還封辛穆字叔宗舉茂才東雍州别駕初隨父在
下邳與彭城陳敬文友善敬文弟敬武為沙門從師遠
學經久不還敬文病臨卒以雜綾二十疋託穆與敬武
穆久不得見經二十年始於洛陽見敬武以物還之封
題如故世稱廉信(後魏書)
盤絛綾長慶中浙西觀察使李德裕上表曰臣當道奉
詔更令織定羅絲袍叚及可幅盤絛綾一千疋孔丘立
鵝天馬掏豹盤絛文彩珍竒只合聖躬自服今所織十
疋費用至多在臣愚誠亦有所未諭乞着臣當道物力
所宜更賜節減即海隅蒼生無不受賜詔許罷進盤絛
綾一千疋(唐書)
縠
細繒說文曰縠細繒也
不如愛縠先生王斗見齊宣王宣王曰願聞先生直言
正諫斗曰王之憂國愛民不若王愛尺縠也王使人為
冠不使左右便僻而使工者何也為能之也今王治齊
非左右便僻無使也臣故曰不如愛尺縠也(齊策)
見上紗縠江充召見太乙宫自請願以所常被服衣冠
見上上許之充衣紗縠單衣(漢書)
後官服縠袁術遂僣號荒侈滋甚後宫數百服綺縠餘
梁肉(魏志)
霧縠或曰霧縠之麗曰女工之蠧(楊子法言)勁弩之餘力不
能洞霧縠(抱朴子)
紗
輕紗幕漢武帝思李夫人不可復得手詔董仲君曰朕
思李氏其可得乎仲君曰可遥見而不可同帷幄耳潛
英石色青輕如毛羽寒盛則石溫夏盛則石冷刻之為
人像神悟不異真人使此石像往則夫人至矣乃遣人
至晦海經十年而得還此石命工依李夫人形刻成置
於輕紗幕裡宛若生時帝大悦(拾遺記)
紗帳授徒馬融博洽通儒教養諸生千數融好侈飾常
施絳紗帳前授生徒後列女樂(東觀漢記)
綘紗繫臂武帝始泰九年帝多簡良家子女以充内職
又擇其美者以絳紗繫臂(晉書)
紗縠不安蔡克字子尼體貎尊嚴莫有媟嫚高平劉整
雋才白衣居家車服奢麗謂人曰紗縠吾之常服耳遇
蔡子在坐而經日不自安(别傳)
絳帳受業符堅以太常韋暹毋宋傳其父業周官音義
乃就宋家立講書堂書生百人隔絳紗帳而受業焉(秦記)
鬻紗王僧孺幼貧其母鬻紗布以自業(梁書)
青紗單衣游明根以年踰七十表求致仕優詔許之引
入陳謝悲不自勝帝言别慇懃仍為流涕賜青紗單衣
委貎冠被褥錦袍等物(後魏書)
張幕隔障琅邪王儼字威仁武成第三子拜京畿大都
督領軍大將軍領御史中丞遷大司徒初從北宫出將
上中丞凡京畿步騎領軍之官屬中丞之威儀司徒之
鹵簿莫不畢備帝與后在華林園東門外張幕隔素紗
步障觀之(北齊)
隔紗帷聽盧道虔聘妻元氏甚聰悟常升高坐講老子
道虔從弟元明隔紗帷以聽焉(北史)
服黃紗衣太宗幸蒲州刺史趙元楷課父老服黃紗單
衣迎謁道左(唐書)
絳紗單衣皇太子初拜有絳紗單衣(東宫舊亊)
盛食沉波江漢之民至暮春上已之日禊集招祗之祠
或結五色紗囊盛食沉於波中言蛟龍水䖝畏之不侵
食也(拾遺記)
着紗披袍餘杭縣有一人姓沈名縱與父同入山至夜
二更中忽見一人着紗帽披絳龍袍云是闘山王(齊諧記)
紬
紬紬大絲繒也(說文)紬抽也抽引綵端紬緒也又謂之絓
挂也挂於杖端振舉之也(釋名)
白紬為别袁聿脩為太常寺少卿出視廵省仍令考校
官人得失經兖州時邢劭為刺史别後送白紬為别信
聿脩不受與劭書云今日仰遇有異常行瓜田李下古
人所慎願體此心不貽厚責劭亦欣然頓解報書云老
夫忽忽意不及此敬承來旨吾無間然弟昔為清郎今
日復作清卿矣(太史)
布
帶斷以徇諸侯攻偪陽主人懸布魯孟氏之臣秦堇父
登之及堞而絶之墜則又懸之蘇而復上者三主人辭
焉乃退帶其斷布以徇於軍三日(襄二)
幅利齊子尾曰富人之所欲也何獨弗欲對曰且夫富
如布帛之有幅焉為之制度使無遷也夫民生厚而用
利於是乎正德以幅之使無黜嫚謂之幅利利過則為
敗吾不敢貪多所謂幅也(襄二十八)
布衣飯牛魯君聞顔闔得道之人使人以幣聘焉顔闔
守門粗布之布衣而自飯牛使者致幣顔闔對曰恐聽
繆而遺使者罪不若審之使者還反復來求而不得(莊子)
無故得帛衛人有夫妻禱而祝曰使我無故得百束帛
其夫曰何心也妻曰益子將取妾(韓子)
布盡無幣齊國好厚葬布帛盡於衣衾材木盡於棺槨
桓公患之以告管仲曰布帛盡則無以為幣材木盡則
無以為守備而人厚葬之不休柰何管仲對曰凡人之
有為也非名之則利之也於是乃下令曰棺槨過度者
僇其尸罪夫當喪者夫僇死無名罪當喪者無利人何
故為之也(上)
衣細布墨子曰古有衣無文者禹是也土階三等衣裳
細布當此時黼黻無所用務在完堅(說苑)
雲霞布周成王六年燃丘之國遣使貢獻使者衣雲霞
之布如今之朝霞布也(拾遺記)
令尹盜布楚江乙母者當恭王之時也乙為郢大夫有
入王宫盗者令尹以罪乙請於王而黜之處家無幾其
毋亡布入尋言令尹盗之王曰令尹在上寇盗在下令
尹不知有何罪焉毋曰昔日妾子為郢大夫人盗王宫
中之物妾子坐而黜之令尹獨何以不坐是為過也王
曰善令吏償毋之布因賜金十鎰毋讓金布曰妾豈貪
貨而于王哉怨令尹之治也遂不肯受王曰毋智若此
其子必不愚乃復召江乙而用之(列女傳)
尺布可縫文帝從淮南王長道死時民謠曰一斗粟尚
可舂一尺布尚可縫兄弟二人不相容(漢書)
蜀布臣在大夏時見卭竹杖蜀布問安得此大夏國人
曰吾賈人往市之身毒身毒在大夏東南可數千里(史記)
(張騫傳)
猪膏塗布董卓獲山東兵以猪膏塗布十餘疋用纏其
身然後燒之先從足起(謝承後漢書)
越布單衣吳郡本不獻越布陸宏美容儀常衣越布單
衣明帝好之因勅郡獻越布由此始也(上)
布如綾錦哀牢夷之染綵紬布織成文章如綾錦有梧
木葉倩以為布幅廣五尺潔白不受垢汙先以覆亡人
然後服之(華嶠後漢書)
書吕布上王允與吕布及士孫瑞謀董卓有人書吕字
於布上負而行於市歌曰布乎布乎有告卓者卓不悟
(上)
着布率下馬太后詔曰吾為天下母而身服太練食不
求甘左右但着帛布無香廉之飾者欲身率下也(范曄後書)
海西布大秦國在安息條支西出細布有織成細布言
用水羊毳名曰海西布(魏略)
裙布一疋皇甫隆為燉煌太守燉煌婦人作裙率縮如
羊腸用布一疋隆禁止之所省復不訾(上)
遺單布衣王戎性慳從子將婚遺一單布衣婚畢都收
之(晉書)
練布單衣蘇峻平後帑藏空竭庫中唯練數千端鬻之
不售而國用不給道患之乃與朝賢俱制練布單衣於
是人士翕然竟服之練遂踴貴乃令主者出賣端至一
金(上)
疋布責梨王玄謨侵魏為前鋒好营貨利一疋布責人
八百梨以此倍失人心(宋書)
焚筒中布蕭恢為郢州刺史境内大寧時有進筒中布
者恢以竒貨異服即命焚之於是百姓仰德(梁書)
送南布姚察自居顯要一不交通嘗有私門生不敢厚
餉送南布一端花練一疋察謂曰吾所衣著止是麻布
蒲練此物於吾無用旣欲相接欵幸不煩爾此人遜譲
察厲色驅出自是莫敢饋遺(陳書)
賜布令負宋該字宣孔為右長史大社為羣僚以該性
貪故賜布百餘疋令負而歸重不能制乃至&KR0008;頓以愧
辱之(燕書)
勿積金帛楊椿歸老臨行試子孫曰國家初丈夫好服
綵色吾雖不記上谷翁時事然記清河翁時服飾恒見
翁着布衣韋帶常自約勅諸父曰汝等後世若富貴於
今日慎勿積金一斤綵帛百疋已上用為富也(後魏書)
縳蒿衣布楊大眼為荆州刺史常縳蒿為人衣以青布
而射之召諸蠻渠指示之曰卿等若作賊五口正如此相
殺也(上)
盜布首官齊鄭述祖為光州刺史有人入市盗布其父
怒曰何忍欺吾君之執以歸首述祖特原之自是境内
無盜(北史)
出布資征貞觀十八年命將征東安州人彭通請出布
五千叚以資征人上善之比漢之卜式拜宣義郎(唐書)
妻織燔機公儀休相魯其妻織布休曰汝豈與世人乎
争利哉遂燔其機(韓子)
紡花為布玄莬北有山山有花人取紡績為布(玄中記)
緝木為布大業七年十二月朱寬征留仇國獲男女口
千餘人并雜物産與中國多不同緝木皮為布甚細而
幅闊三尺二寸亦有細班布幅闊四尺許(拾遺錄)
班布林邑國出古貝古貝者樹名也其華盛時如鵝毳
抽其緒紡之以作布布與紵布不殊亦染成五色織為
班布(南史)
扶桑布東夷扶桑國其土多扶桑木故以為名扶桑葉
似桐初生筍筍國人食之實如梨而赤績其皮為布以
為衣亦以為錦(上)
暴布戎人見暴布者而問之曰何以為之莾莾也指麻
而示之怒曰孰之壤壤也可以為之莾莾也(吕覽)
織葛葛山者勾踐種葛使越女織治葛布獻於吳(越絶書)
盜牛遺布王烈字彦考遠識逹通人皆慕之州閭成風
咸競為善時國中有盜牛者牛主得之盜者曰我邂逅
迷惑從今以後將改過子既已見宥幸無使王烈聞之
人有以告烈者烈以布一端遺之(先賢行狀)
遺布不受王戎為侍中南郡太守劉肇遺戎筩中布五
十端戎不受而厚報其書識者以為譏世祖患之為發
詔譏乃息(竹林七賢論)
擇布無麄者沈珩弟峻字枚山有譽而性儉張溫使蜀
辭峻峻入内良久出語溫曰向擇一端布欲以送卿而
無麄者溫嘉其能顯非(笑林)
市布作惟曹植表曰欲遣人到鄴市上黨布五十疋作
車上小帳帷謁者不聽
大浣布
西域獻青龍三年西域重譯獻火浣布詔大將軍大尉
臨試示百僚(魏志)
火鼠布日南北景縣有火鼠取毛為布燒之而紡績名
火浣布(吳錄)
火洲南海諸藻國東千餘里至自然火洲其上有樹生
火中州左近人剥取其皮紡績作布以為手巾與蕉麻
無異而色微青若小垢洿則投火中復更稍潔或作鐙
柱用之不知盡(南史)
火浣布周穆王大征西戎西戎獻錕鋙之劔火浣之布
其劒長尺有咫鍊鋼赤刃用之切玉如泥焉火浣之布
浣之必投於火布則火色垢則布色出火而振之皓然
疑乎雪也(列子)
單衣會賓長老說漢桓帝時有大將軍梁冀作火浣布
單衣會賓客行酒公卿朝臣前佯争酒失杯而行之偽
怒解衣而燒之布得火煒炎赫然而熾如燒凢布垢盡
火滅粲然潔白如冰澣之(傅子)
蕭丘生火海中蕭丘有自生火常以春起而秋滅五方
十里當火起滿洲上上純生一種木正著此木雖為火
所焚而不糜但小焦里人或得為薪者火之俱如常薪
但不成灰炊熟列以水灌滅之後復更用如此不窮夷
人取此木葉績以為布其木皮赤剥以灰煮治以為布
但麄不及華俱可以火浣又有白鼠毛長三寸許亦居
北州上空木中入火中不燒灼也其毛又可績以為布
故火浣有三種(抱朴子)
火鼠布南荒之外有火山長四十里廣五十里其中皆
生不燼之木盡夜火燒得暴風下猛雨不滅火中有鼠
重百斤毛長二尺餘細如絲可以作布恒居火中色洞
赤時時出外而色白如水逐而沃之即死織以為布(東方)
(朔神異經)
净火晉太康中有羽山之民獻火浣布其國稱羽山之
上有文石生火烟色似隨四時而見也名為净火有不
潔之衣投於石火之中雖滯于漬淄皆如新浣矣當虞
舜時其國獻黃布漢末獻赤布梁冀製為衣謂之丹衣
而史家云單衣則今掖縫也字異聲同未知熟是(拾遺記)
為纏方丈山東有龍場地方千里玉瑶為林或云龍常
闘此處膏血如水流著物如淳漆燕昭王三年海人乘
霞舟以彫壺盛膏數斗以獻昭王王坐通雲之臺之火
浣布為纏用龍膏為鐙照曜百里(上)
炎火山崑崙之墟有炎火之山山上有鳥獸草木皆生
長於炎火之中故有火浣布非此山草木之皮枲則其
鳥獸之毛也漢世西域舊獻此布中間久絶至魏初時
人疑其有文無實文帝以為火性酷烈無含育之氣著
之典論明其不然之事絶智者之聽及明帝立詔三公
曰先帝嘗著典論不朽之格言令其刊石於廟門之外
及太學與石經並以為永示後世至此西域使至始獻
火浣布焉於是刊滅此論而天下笑之臣松之昔從征
西洛陽歴觀舊物見典論石在大學者尚存而廟外廡
之間諸長老云晉初受禪即用魏廟移此石於太學非
兩處立也竊謂此言為然
木鼠有高人賫火浣布為三端帝以雜布積之令杰公
以他事至於市所李公遥識曰此火浣布也一是積木
皮所作一是積鼠毛所作以誥商人具如李公所說因
問木鼠之異公曰木堅毛柔是可别也以陽燧火山陰
柘木爇之木皮改常試之果驗(梁四公記)
火洲斯調國有大洲在南海中其上有野火春夏自生
秋冬自死有木生於其中而不消也枝皮更滑秋冬火
死則皆枯瘁其俗常以冬採其毛以為布色小青黑若
塵垢汙之便投着火中則更鮮明也(異物志)
黃草布湖州有黃草布出各縣極細者與葛無異
海中布大秦國有織成細布言用水羊毛名曰海中布
作氍㲣[翕毛]㲪罽帳之屬其色又鮮於海東諸國所作(史)
白疊高昌國有草實如繭中絲如細纑為白疊子國人
取以為布(海錄碎事)又白越細布也(越絶書)
春蕪波岐國産荃薕草亦曰春蕪草其皮如絲可以為
布所謂春蕪布亦曰香荃布(洞冥記)
朝霞布西屠夷頭黎貞觀時獻朝霞布(唐書)
海西布波西織水羊毛為布曰海西布
黃潤蜀都賦黃潤比筒籝金所過注黃潤謂筒中細布
也司馬相如几將篇曰黃潤織美宜制禪楊雄蜀都賦
曰同中黃潤一端數金籝幐也
紵
獻紵衣季札聘鄭見子産如舊相識與之縞帶子産獻
紵衣焉(襄六)
紵絺三百吳赤市使於智氏假道於衛寗文子具紵絺
三百製將以送之大夫豹曰吳雖大國也亦不壊交假
之道則亦敬矣又何禮焉文子不聽遂致之(說苑)
販紵為業戴法興會稽山陰人家貧父碩子以販紵為
業(宋書)
絺綌
粗細葛絺細葛也綌粗葛也縐絺之細也(說文)
夏給善卷曰子立宇宙之中冬衣皮毛夏給葛(稽康高士傳)
賜絺堯見舜於宫設饗禮送為賓主南面問政然後賜
以絺表琴瑟又築宫室封之於虞(帝王世紀)
抽絺以授孔子南遊楚至阿谷有處女佩黃而浣孔子
曰彼婦人可與言矣抽絺綌五兩以授子貢曰善為之
辭以觀其語子貢曰吾北鄙之人也將南適楚於此有
絺綌五兩吾不敢置之水浦婦人對曰客之行差遲乘
人久分其資財棄之野鄙吾年甚少何敢取之子不早
去竊有狂夫守之者矣(韓詩外傳)
全葛江都王建謀反與閩越通越遺建荃葛(漢書)
絺巾耿純字伯山率宗族賓客二千人皆繒襜絺巾迎
上於費上大悦(東觀漢記)
葛綈馬嚴為陳留太守嚴病遣功曹史李龔奉章詣闕
上親召見龔問疾病形狀以黃金葛綈賜嚴(上)
黃白葛黃香為郎召詣安福殿賜錢三萬黃白葛各一
端(上)
求細葛魏文帝遣使於吳求細葛君臣以為非禮欲不
與孫權勅付使(江表傳)
冬月著葛任昉卒後子西華冬月著葛帔練裙道逄平
原劉孝標泫然矜之謂曰我當為卿作計(梁書)
贈絺綌賀蘭祥梁雍州刺史岳陽王蕭察欽其節儉乃
以竹屏風絺綌之屬及經史贈之祥難違其意取而付
諸所司太祖後聞之並以賜祥(後周書)
冬初衣葛袁充少警悟年十餘歲其父黨至門時冬初
充尚衣葛衫客戲充曰袁郎子絺兮綌兮凄其以風充
應聲荅曰唯絺與綌服之無斁以是大見嗟賞(隋書)
綿
纊說文曰纊絮縕也
挾纊楚子伐蕭蕭潰申公巫臣曰師人多寒王廵三軍
拊而勉之三軍之士皆如挾纊(左宣下)
綿絮漬酒徐稚不就諸公之碎及人喪者萬里赴吊常
於家預失鷄一隻以一兩綿絮漬酒中曝乾至門以綿
絮致水中俟有酒氣以鷄置前祭畢便去(謝承後漢書)
纏以綿纊張奐遺命曰吾前後仕進十腰銀艾不能和
光同塵為邪說所忌通塞命也始終常也但地下冥冥
長無曉期而復纏以綿纊半以釘密為不喜耳今幸有
前穿朝殞夕下横屍露床幅巾而已(范曄後漢書)
纏女馬上呂布為曹公所攻甚急乃求救於袁術術先
求布女布恐術為女不至故不遺救也即以綿纏女身
縳着馬上夜自送女女與術天祖守兵相觸格財不得
適復還城(英雄記)
傷婢拭血鍾繇常數日不朝或問其故云常有婦女來
美麗非凢問必曰是鬼物不可殺之婦人後往不即前
止戶外繇問何以曰公有相殺意繇曰無此勤勤呼之
乃入繇有不忍心然猶斬之傷婢婦人即出以新綿拭
血竟路明日使人尋跡至一大塜木中有好婦人形體
如生人着白練冊繡兩當傷一脚以兩當中絹拭血(異林)
衣並無絮朱百年隠居山陰家室素貧母以冬月亡衣
並無絮自此不衣綿布嘗寒時就孔凱宿衣悉裌布飲
酒醉眠凱以卧具覆之百年不覺引卧具去體謂凱曰
綿定竒溫因流涕悲慟凱亦為之感傷(宋書)
不服綿纊阮孝緒年十六父喪不服綿纊雖𬞞食有味
亦吐之(齊書)
豪具謝萬就人乞裘云畏寒荅曰君妄語正欲以為豪
具耳若威寒無復盛綿者以三十斤綿與謝(語林)
建安綿郭原平孝行既著睢陽許瑶之罷建安郡丞還
家以綿一斤遺之不受瑶之乃自往曰今遇寒而建安
綿好以此奉尊上下耳原平乃拜而受之也(宋書)
房子綿房子城西出白上細滑可如膏用灌綿霜鮮雪
曜異於常綿世俗言房子之纊也御亦類蜀郡之綿得
江津矣故歲貢其綿以充御府(酈善長水經注)
絮
蘆花代絮閔子騫幼時為後母所苦冬月以蘆花衣之
以代絮其父後知之欲出後母騫跪曰母在一子單母
去三子寒父遂止(孝子傳)
覆面吳王將死曰吾以不用子胥言以至於此死者無
知則已死者有知何面目見子胥也遂蒙絮覆面而自
刎(吳越春秋)
澼絖宋人有善為不龜手之藥世世以洴澼絖為事客
聞之請買其方百金聚族而謀曰我世世洴澼絖不過
數金今一朝鬻其百金請與之(莊子)
冒絮提帝人有上書告周勃反下廷尉薄太后以為無
反事文帝朝太后以冐絮提文帝曰絳侯綰皇帝璽將
兵於北軍不以此時反今居一小縣顧欲反耶帝乃出
之(史記)
野蠶絮光武建武二年野蚕成繭民收其絮(司馬彪續漢書)
贈雜繒絮曹公定鄴臨祠袁紹墓哭之流涕慰勞紹妻
還其家人寶物贈雜繒絮廪食之(魏志)
布衣摩絮顧悌字千通父亡孫權為作布衣一襲皆&KR0146;
絮著之強令悌釋服(吳書)
素簏故絮王敦害周顗籍其家政見素簏數枚中有故
絮也(晉中興書)
腹孔絮塞佛圖澄腹傍有一孔常以絮塞之每夜讀書
則拔絮孔中出光照于一室(晉書)
布衣絮綵顔竣丁父憂起為丹陽尹遣中書舍人戴寶
明抱竣登車載之郡舍賜以布衣一襲絮以綵綸遣主
衣就衣諸體(宋書)
弊絮躭學江革補國子生王融謝眺嘗行還過候革時
大寒見革弊絮單衣而躭學不倦嗟嘆久之(齊書)
木綿為絮蠻夷不蠶採木綿為絮(裴淵廣州記)
房子好綿房子好綿地産不為無珍也(盧毓冀州論)
被絮通心皇甫規與馬融書曰與被絮一雙以通微心
着絮棘中王文度在西州與林法師講韓孫諸人並作
坐林公理每欲小屈孫興公曰法師今日似着弊絮在
荆棘中觸地挂閡(世說)
金
華山金石黃金謂之盪其美者謂之鏐餅金謂之鈸絶
金謂之銑西南之美者有華山之金石焉(爾雅)
黃金為長金五色金也黃金為之長久埋不生衣百鍊
不輕從革不違西方之行大於土從土左右注象金在
土中形(說文)
制物金禁也氣剛毅能禁制物也(釋名)
金起汝漢玉起於禹氏山金起於汝漢珠起於赤野此
寶相去之七十里湯以杜山之金以贖民之賣子者禹
以歴山之金贖賣子者江陽之珠天下至美上有丹沙
下有黃金上有慈石下有銅金上有陵石下有鉛錫上
有赭下有鐵葛盧山發而出金蚩尤取以為鎧雍孤山
發而出金蚩尤取以為戟楚有汝漢之黃金(&KR0552;子)
鳴山少昊主西方一號金天氏亦曰金窮氏時金鳴於
山銀湧於地或如龜蛇之類乍似人鬼之形(拾遺記)
封璽舜為天子東廵臨觀黃龍五采負圖出置舜前圖
以黃玉為柙黃金繩封兩端章曰黃帝符璽也(春秋運斗樞)
鑄鼎夏之方有德也遠方圖物貢金九牧鑄鼎象物百
物而為之備使民知神姦(宣三)
金明夏革殷謂湯曰渤海之東不知幾億萬里有大壑
中有山一曰岱輿二曰方壺三曰員嶠四曰瀛洲五曰
蓬萊其上高觀皆金闕(列子)
崑崙金臺老子與伊喜登崑崙上金臺玉樓七寶宫殿
晝夜光明乃大帝四王之所遊處有珠玉七寶之床(關令内傳)
金綦景公為履黃金之綦僅能舉之(晏子)
取不見人齊人有欲金者清旦衣冠之市適鬻金者之
所因攫其金而去吏捕得之問曰人皆在焉子攫人之
金何故對曰取金之時不見人徒見金(列子)
晏子金齊晏子娶吳王女築城於吳興安吉州西北二
十里後耕者每得黃金狀如四角菱中有齊字名晏子
金故其地曰晏子城鄉名晏子鄉
虹化為金孔子修春秋製孝經既成孔子齋戒向北斗
星辰而拜告備於天乃有赤虹見自上而下虹化黃金
有刻文孔子受而跪讀之(搜神記)
徙木予金衛鞅入秦孝公以鞅為左庶長鞅定變法令
及立三丈之木於國都市南門募民有能徙置北門者
予五十金有一人徙之輙予五十金以明不欺(史記)
抵鼃太子與荆軻之東宫臨池而觀軻拾瓦投池太子
秦金丸軻用抵鼃復進軻曰非為太子愛金也但臂痛
也(燕丹子)
千金不取秦圍趙邯鄲魏使將軍新垣衍入邯鄲令趙
尊秦為帝魯連子說罷之秦軍退平原君以千金為先
生壽笑曰若即有取商賈之事連不忍為也(魯連子)
懸金吕不韋乃使其客人人著所聞號吕氏春秋布咸
陽市門懸千金其上有能增減一字者予千金(史記)
賜金封印項羽以陳平為信武君擊殷而還拜平為都
尉賜金三十鎰居無何漢攻下殷項王怒將誅定殷者
平懼廼封其金與印使歸間行杖劔亡渡河(上)
與金以間漢王與陳平金四萬斤以間䟽楚君臣不問
其出入也(上)
賜金陳廊吳楚反孝景以竇嬰為大將軍賜金千斤嬰
陳之廊廡下軍吏過輙令財取為用金無入之者(上)
賜金千鎰文帝初立以陳平為丞相位第二賜金千鎰
刲三千戶(漢書)
日金一諾季布為任俠有名楚人諺曰得黃金百斤不
如季布一諾(上)
金巨萬計梁孝王未死時金以巨萬計不可勝數及死
藏府餘黃金尚三十餘萬斤(上)
獻長門園董偃見寵館陶長公主安陵袁叔謂偃曰顧
成廟遠無宿宫何不白主獻長門園於上董君入白主
主獻之上大悦更名為長門宫主大喜使董君以黃金
百斤為袁叔壽(上)
黃金可成武帝即位欒大曰臣之師曰黃金可成而河
可塞(上)
鑄金不驗劉向字子政本名更生宣帝時更生言黃金
可成上令典尚方鑄作事費甚多方不驗(上)
誤持金去直不疑為郎其同舍郎有告歸誤持同舍郎
金去生意不疑不疑買金償之而告歸者來歸金亡者
大慙(上)
黃金滿籝韋賢少子玄成復以明經歴任至丞相故鄒
魯諺曰遺子黃金滿籝不如教子一經(上)
賜金奉祭尹翁歸卒家無餘財天子賢之賜翁歸子黃
金百斤以奉其祭祀(上)
乞骨賜金疎廣徙為太傅兄子受為少𫝊父子並為師
傅俱乞骸骨皆許之加賜黃金二十斤皇太子賜以五
十斤金(上)
守藏盜金扶風人士孫奮居富而性恡梁冀認奮母為
其守臧婢云盗紫金千斤(續漢書)
懷金夜遺楊震為東萊太守道經昌邑初震為茂才王
密時為昌邑令謁見至夜懷金十斤以遺震曰故人知
君君不知故人何也密曰暮夜無知者震曰天知神知
子知我知何謂無知密愧而出(上)
金如粟張奐遷安定屬國都尉羌豪帥感奐恩德上馬
二十疋先䙴酋長遺金渠八枚奐受之而召主簿於諸
羌前以酒酹地曰使馬如羊不以入厩使金如粟不以
入懷悉以金馬還之(上)
金穴郭况遷為大鴻臚上數幸其苐賞賜金帛京師號
况家為金穴言其富貴(東觀漢記)
賫金不收豫章張載字仲宗為廣陵太守舉孝子吳奉
為孝廉奉賫金至廣陵還奉(謝承後漢書)
鑄黃金蛇永昌太守鑄黃金之蛇獻之梁冀益州刺史
和暠發其事(張璠漢記)
神光照社中興初有應媼者生四子而寡見神光照社
試探之乃得黃金自是諸子宦學並有才名至瑒七代
通顯(後漢書)
舉袖受金田豫為并州胡密懷金三十斤曰以此上公
張袖受之荅其厚意胡去之後皆悉付外具狀聞於是
詔褒之曰昔魏綘開懷以納戎今卿舉袖以受狄金朕
甚嘉焉(魏略)
石碑生金繁昌縣授禪石碑中生金表送上羣臣盡賀
(魏志)
碑金復生永嘉初陳國項縣賈逵石碑中生金人盜鑿
取賣賣已復生此江東之瑞也(王隠晉書)
銅生金中咸寧三年起居注載燉煌郡上言銅生金中
百陶不消可以切玉(上)
金鈴生清河王覃初為清河世子所佩金鈴歘生隠起
如麻粟者祖母陳大妃以為不祥毁而賣之占者以金
是晉行太興之祥覃為皇胤是其瑞也毁而賣之象覃
見廢不終之驗也(晉書)
紫赤光廬江太守路永表言於糓城北見水岸邊紫赤
光得金一枚文如印齒(晉永和起居注)
求官袖金彦回為吏部尚書有人求官密袖中將一餅
金因清求閑出金示之曰人無知者彦回曰卿自應官
無假此物若必見與不得不相啟此人大懼狀金而去
彦回叙其事而不言其名時人莫之知也(宋書)
陽邁南海扶南國王諸農死子陽邁立陽邁初在孕其
母夢生兒有人以金蓆籍之其色光麗夷人謂金之精
者為陽邁中國云紫磨者因以為名宋永初二年遣使
貢獻以陽邁為林邑王(南史)
自捧金澡齊武帝嘗至劉悛宅晝卧覺悛自捧金澡灌
受四升以沃盥因以與帝(宋書)
金車金人金車玉者至孝則出金人玉者有感德則游
於後也林邑有金山金汁流於浦(齊書)
鑄金為龍梁武帝於襄陽起兵蕭穎胄以荆州應焉時
長沙寺僧鑄黃金為龍數千兩埋土中歴相傳付稱為
下方黃鐵穎胄因取此龍以充軍實(上)
可食廬陵王續之子應不惠王薨至庫内閱珍物見金
鋌問左右曰此可食不荅曰不可應曰旣不可食並惣
乞汝(梁書)
山金夜飛林邑國有山皆赤色其中生金金夜則出飛
狀如螢火(南史)
贖苧得金甄法崇之孫彬有行業鄉黨稱善嘗以一束
苧就州長沙寺庫質錢後贖苧還於苧束中得五兩金
以手巾裹之彬得送還寺庫道人大驚云近有人以此
金質錢時有事不得舉而失擅越乃能見還輙以金半
仰酧往復十餘彬堅然不受謂曰五月披羊裘而負薪
豈拾遺金者耶卒還金梁武帝布衣時聞之及踐祚以
西昌侯藻為益州刺史乃以彬為府錄事參軍帶鄲縣
令將行同列五人帝誡以廉慎至彬獨曰卿昔有還金
之美故不復以此言相勵由此名德益彰(上)
密金寄還歐陽頠在嶺南交州刺史袁曇緩密以金五
百兩寄頠令以百兩還合浦太守龔為四百兩付兒智
矩餘人弗之知頠尋為蕭糓所破貲財並盡唯所寄金
獨存曇緩亦尋卒至是頠並依信還之時人莫不嘆伏
之(陳書)
夜中報金紀昭字嗣先燉煌人辟州主簿志在理枉申
滯人有夜中報昭黃金者昭責而遣之(前燕錄)
路得遺金趙柔字元順嘗在路得人所遺金珠一貫價
直百縑柔呼主還之(後魏書)
帝親探賜孫軌字元度為諸軍司馬太武平赫連昌引
諸帥入其府藏各令任意取金玉諸將取之盈懷軌獨
不取帝把手親探金賜之謂之曰卿臨財廉朕所以贈
金者欲顯廉於衆人(上)
置金韀中段暉自慕容瑰歸魏太武至長安人告暉欲
南奔去置金於韀中帝密遣視中果如告者斬之於市
北方金賤李安世為主客令有江南使至多出藏内珍
物令都下富室好容服者貨之令使任情交易時齊劉
纘至金玉肆問價纘曰北方金玉太賤當時山川所出
安世曰聖朝不貴金玉所以同於瓦礫又皇上德通神
明地不愛寶故川無金山無玉纘初將大市得安世言
慙而罷(上)
黃金殿副貨國城周匝七十里國王有黃金殿殿下有
駞七頭高二尺(上)
金寶輙擲齊李幼廉少寡欲為兒童時初不從家人所
求請故嘗以金寶授之終不取強付輙擲之地後為南
青州刺史主簿徐乾富而暴横歴政不能禁幼廉初至
因其有犯收繫之乾密通䟽奉黃金百挺奴婢二十人
幼廉不受遂殺之(北史)
金精盤上賜王公已下射王素箭為第一上手以外國
所獻金精盤價直鉅萬以賜之(隋書)
御府金贖太宗謂侍臣曰水旱不調皆為人君失德朕
德不修天當責朕百姓何罪而尚多窮困聞有鬻男女
者朕甚愍焉於是遣御史大夫杜淹廵關内諸州出御
府金寶贖還父母(唐書)
受埋幕下開元中杜暹為監察御史往西覆屯蕃人賫
金以遺暹因辭不受左右以不可失藩人之情暹受而
埋於幕下旣出境乃移牒令收取之(上)
金坑潤國德宗詔曰朕聞王者不貴遠物所寶惟賢故
堯設茅茨禹卑宫室光武捨去寶劍順帝封還火箭朕
仰企前王思齊太素邕州所奏金坑誠為潤國語人於
利非朕素懷方不以貪為寶惟德是寶豈尚兹難得之
貨生其可欲之心耶其金坑任人採斸官不得占(上)
金沙為贄貞元元年四月南詔王異牟尋與其酋長定
計遣使趙莫羅負田南安使凡三軰致書於韋臯各賫
生金丹沙為贄三分前臯所與牟尋書各持其一為信
歲中三至京師且曰牟尋請歸大國永為蕃臣所獻生
金以喻向化之意堅如金也丹沙示其赤心耳上嘉之
乃賜牟尋詔書(上)
出金擺袖韋執誼時為翰林學士受賂為人求科第夏
卿不應執誼乃探懷出金以内夏卿袖夏卿驚曰吾與
若頼先人德致名位幸各以逹豈可如此自毁壞擺袖
而去執誼大慙(上)
金謝除制路隨為翰林學士及兼金紫有以金帛謝除
制者必辭之曰吾以公事特私賄終無所納(上)
人言善我魯丹三說中山之君而不受也因散五十金
事其左右復見未語而君與之食魯丹出不及舍遂去
中山其御曰君乃始善我何故去之魯丹曰夫以人言
善我必以人言罪我未出境而公子惡之曰為趙來間
中山君因索而罪之(韓子)
法而畏上張譴相韓病將死公乘無正懷三十金而間
之其&KR0858;居一月公自謂張譴曰君子死將誰使代子荅
曰無正法而畏上雖然不如子食我之得民也張譴死
因相公乘無正(上)
資金出弟荆王弟在秦秦不出也中尉之士曰資臣百
金臣能出之因載百金之晉見叔向曰荆王弟在秦秦
不出也請以百金委之叔向受金而見平公曰可以城
壺丘矣平公曰何以對曰荆王弟在秦秦不出是秦荆
惡也又不敢禁我城壺丘若禁之我曰為我出荆王之
弟吾不城也彼如出之可以得禁彼不出是卒惡也不
敢禁我城壺丘公曰善乃城壺丘謂秦之公曰為出荆
州之弟吾不城也秦因出之荆王大課以鍊金百鎰遺
晉(上)
假物不朽吳時景帝戌將於廣陵掘一大塜棺中人面
如生兩耳及鼻孔中皆有黃金大如棗許此假物不朽
之效也(枹朴子)
種金平漢建信侯婁敬晚得道居好畤明月山北能種
金其地曰種金平今人往往得金云敬將卒召邑人囑
曰為廟祀我我有以福汝矣已而雲霞飛集而去唐寶
歷三年縣令韓儦禱雨于此應于先雨而後雲其事甚
異(至大古碑永壽縣)
端木辭國之法贖人臣妾於諸候皆取金于府子貢贖
之辭不取金孔子聞之曰賜失之矣夫聖人舉事可以
移風易俗非獨適身之行也受金即為不廉則何以相
贖自今以後魯國不復贖人於諸侯
柿子金襄趙之間故舂陵白水之地多得金麟趾襄&KR1389;
金趾中空四旁有文刻工巧裏蹏似于平物上滳成如
乾柿土人謂之柿子金或曰此婁敬所為藥金最良
印子金印子金世𫝊淮南王安藥金上有印子篆文出
主字壽州八公山土中耕者往往得之小餅重半兩有
一印大餅至七兩有二十許印(續博物志)
辟寒金魏明帝時昆明國貢𠻳金鳥常吐金屑如粟此
鳥畏寒乃處以辟寒臺宫人争以鳥吐之金用飾釵佩
謂之辟寒金故宫人相嘲曰不服辟寒金那得聖人心
(拾遺記)
何文魏郡張奮賣宅于黎陽程應應舉家&KR0858;轉賣於鄴
人何文文獨持大刀暮入北堂宿一更中有人丈餘高
冠黃衣升堂呼細腰何以有生人氣荅曰無之須臾有
高冠青衣者又有高冠白衣者問&KR0034;並如前及將曙文
乃下堂中如向法呼之之曰黃衣者金也在堂西壁下
青衣錢也在堂前井邊五步白衣銀也在墻東角柱下
汝誰也曰我杵也在皂下文按次掘之得金銀各五百
斤錢千餘萬仍取杵焚之宅遂清安(㮴神記)
蘇遏天寶中長安有凶宅莫有市者扶風蘇遏貧甚知
之乃以賤價詣本主質焉夕自携一榻當堂而寢二更
後忽見有一赤物如人形無手足表裏通徹光明忽呌
曰咄遏視之不動良久又呼曰爛木咄西墻下有物應
諾問曰甚人曰不知又曰大硬鏘欄木曰可畏良久失
赤物遏下庭中呼爛木曰前害人者何在曰更無别物
只是金精人福自薄不曾殺傷耳遏明日於西墻下掘
得一朽桂當心如血色其堅如石於東墻下掘得一石
上有篆文曰夏天子紫金三十斤賜有德者遏自思其
不足當也爛木忽語曰何不改名為有德遏曰善爛木
曰君子倘能送某昆明池中自是無撓吾人矣明日掘
得一鐵甕得紫金送爛木于昆明池(慱異記)
華山金李適之為左相與李林甫不協林甫陰賊乃好
謂適之曰華山生金採之可以富國顧上未之知適之
信其言他日為帝道之帝喜問林甫對曰臣知之舊矣
顧華山陛下本命王氣之舍不敢以穿治故不敢以聞
帝以林甫為愛巳而薄適之適之懼不自安飲藥自殺
銀婦宜春郡民章乙其家以孝義聞賓客至者皆延納
之忽一日晚有一美婦詣門求宿諸婦欣然待之夜深
而罷有一子弟心悦之囑其乳姥别止一室夜深潛滛
之其人身體如冰生大驚命燭視之乃一銀人重可千
百斤一家驚喜然恐其變化即以炬炭然之乃真白金
(玉堂閑話)
䛕墓金劉义持韓愈金數斤去曰此䛕墓中人之金耳
不若與劉君為壽愈不能止(上)
辛銳寶歷中京兆韋思玄求鍊金之術一日有居士辛
銳來謁思玄即止於舍其後病癰潰血即甚舉家惡之
思玄嘗招術士數人會食而居士不得預具膳居士突
至溺于筵上客怒皆起銳亦告去行至庭忽不見衆甚
異之因視其溺乃紫金液竒光燦然有解者曰居士紫
金精也辛者蓋西方庚辛金也而銳字兊從金兊亦西
方之正位也(宣室志)
山礦銀液唐武帝好仙術有方士趙歸真云飛鍊中須
得生銀詔使于樂平採取無所得歸真齋醮數朝寫御
書置于岩穴間俄有老人杖策而至曰山川藏寶蓋因
有道而出况明主以修真為念是何感應不臻尊師無
復懷憂明旦當從所請語訖莫知所之是夕有聲如雷
山礦豁開數丈銀液坌然湧出與入用之數相同禁中
修鍊至多外人罕得其術(劇談錄)
龍紀唐昭宗文德二年正朔御武德殿有紫氣出于昭
德殿東隅欝欝如烟令大内留後司尋其所出得金龍
子一枚長五寸許羣臣稱賀帝曰朕不以金龍為&KR1444;瑞
以偃息干戈為&KR1444;瑞卿等各宜盡忠以體朕懷門下奏
請改文德二年為龍紀元年(大唐雜記)
金塼同光中莊宗遣平蜀得王衍金銀悉命鎔之為金
塼銀塼約重三百斤一塼開一竅二人擔之上有匠人
名曰馮高過荆南高季興曰馮高主屬我坑官吏持而
有之儲為一庫宋建隆中金銀入京師斤兩封緘如故
(續博物志)
求汞成金張永德并州人五代為潞帥淳化二年改并
州初寓睢陽有書生隣居卧病永德療之&KR0858;愈生一日
就永德求汞五兩即置鼎中煮之成金永德懇求藥方
生曰君當貴吾不惜此慮損君福
白鳩銀冶饒州德興有銀山一名鄧公山唐總章初竇
儼奏立銀冶場䜟云白鳩出銀冶畢至宋紹聖二年白
鳩雙出山穴傾摧自後取無所得貢課未除范仲洛守
郡請罷于朝(志)
瓜子金宋祖詣趙普第時吳越王俶方遣使遺普書及
海物十瓶列廡下上曰此海物必佳命啟之皆滿貯瓜
子金普王恐頓首謝曰臣實不知上笑曰彼謂國家事
皆由汝書生耳命普受之
翡翠屑金歐陽修家有一玉罌形制甚古且精巧始得
之梅聖俞以為碧玉在穎州時常以示僚屬坐有兵馬
鈴轄鄧保吉者真宗朝老内臣也識之曰此寶物也謂
之翡翠寶物皆藏宜聖庫有翡翠琖一隻所以識也其
後偶以金環于罌腹從手摩之金屑紛紛而落如硯中
摩墨始知翡翠之能屑金也(歸田錄)
黃銀辛公義為并州刺史山出黃銀獲之以獻詔水部
郎婁則就公義禱焉乃聞空中有金石絲竹之響(北史循史)
不取陶季直早慧其祖愍祖宋廣州刺史甚愛之嘗以
四函銀列置於前令諸孫各取其一季直時年四歲獨
不取曰若有賜當先父伯不應度及諸孫故不敢愍祖
益竒之(南史)
龍膏化液韓約唐太和中為安南都護時土産有玉龍
膏南人用之能化銀液耆舊相傳其膏不可齎往犯者
則為禍耳約不之信及受代還闕貯之以歸時為執金
吾果首惟甘露之禍乃貪利冐貨之所致也(補錄紀傳)
寳山黃金從吐蕃國向雪山南界至屈露多悉立等國
云從此驛北行可以九日有一寶山之中土石並是黃
金有人取者即獲殃咎(王玄榮西國行傳)
藏地變土殷仲文性貪吝多納貨賄桓玄為劉裕所敗
仲文隨玄西走其珍寶玩好悉藏地中皆變為土(晉書)
螢飛林邑國有山赤色其中生金夜則出飛狀如螢火
(梁書)
山出山上有葱下有銀山上有薤下有金山上有薑下
有銅錫山有寶玉木傍枝皆下垂又曰白銀見為雄鷄
(地鏡圖)
汝漢起玉起於禺氏山金起於汝漢珠起於赤野此寶
相去各七千里上有丹沙下有黃金上有磁石下有銅
金葛盧山發而出金蚩尤取以為劍鎧雍狐山發而出
金蚩尤取以為戟(管子)
金精梁簡文論云見夜如棗核飛散者金精也
萬斤一匱王莾敗省中黃金萬斤者一匱尚六十匱(漢書)
石碑生金繁昌縣授禪石碑中生金表送上羣臣盡賀
(魏志)
懸金於市懸千金於市人不敢取者分定也委一錢於
路童子争者分不定也(傳子)
珍葆珍寶字皆作葆張良傳見黃石取而葆祠之(史記)
雨金先儒說禹時天下雨金三日古詩曰安得天雨金
使金賤如土周成王時咸陽雨金今咸陽有雨而原秦
二世世元年宫中雨金旣而化為石漢惠帝二年宫中
雨黃金黑錫又翁仲儒家貧力作居渭川一旦天雨金
十斛於其家由是與王侯争富今秦中有雨金翁世世
富(拾遺記)
海捐為牛海中有金臺臺内有金九玄中紀金之精為
牛(幽明錄)
鳩飛入懷長安有張姓者晝獨處室有鳩自入止于對
床張惡之披懷祝曰鳩爾來為我祸耶止承塵為福耶
入我懷鳩翻飛入懷以手探之不知所在而得一金帶
鈎焉遂寶之自是之後子孫昌盛(上)
腰金收骨王忳字少林詣京師於客舍見諸生病甚因
謂忳曰腰下有金十斤願以相與乞收藏骸骨未問姓
名因絶忳賣金一斤以給絮棺九斤置生腰下(益都耆舊傳)
詔使來負隗炤者汝南陰鴻壽亭民善於易臨終書板
授其妻曰吾死當大荒窮雖爾慎莫賣宅到後五年春
當有詔使來頓此亭姓龔此人負黃金卿以此板往責
之亡後果大困欲賣此宅者數矣憶夫言輙止到期日
有龔使者果至亭妻遂賫板往責使者使者執板不知
所言曰我平生不踐此處何緣爾也沉吟良久謂曰賢
夫何能妻曰夫善易而未曾為人卜使者曰是矣乃顧
命使者取蓍而筮之卦成謂炤妻曰吾不相負賢夫自
有金乃知亡後暫窮故藏金以待太平所以不告婦兒
者恐金盡而困無己也知吾善易故書板以寄意耳金
有五百斤盛以青鉼覆以銅柈埋在堂屋東頭去壁一
丈入土九尺妻還掘之皆如卜焉(錄異𫝊)
金臺玉樓老子與尹喜登崑崙上金臺玉樓七寶宫殿
晝夜光明乃天帝四王之所遊處有珍玉七寶之狀(關令内傳)
報婦投瀨伍子胥伐楚還漂陽瀨水上欲報自殺婦人
百金不知其家投金瀨水中而去須臾有一姥哭而來
言是女母取金而去(吳越春秋)
不以利汚樂羊子出舉其妻貞儀截髮供其費後羊子
得遺金一餅以與妻貞儀曰君子不以利汚行羊子慙
而去之(列女傳)
得金讓兄廣漢汝婦者汝敦妻也敦以所受田地奴婢
三百餘萬悉譲與兄裁留園地數十畆起舍耕作土中
得金一器敦以示妻妻曰本言讓先祖所有此獨非其
有耶敦曰固無意也俱擔金送與兄嫂(上)
賣素置金陳翼字子初到覧鄉見馬旁有一人病呼曰
我長安魏少翁聞卿廬江樂來遊今病不能前翼迎歸
養之有金十餅素二十疋旣死翼賣素買棺衣衾以金
置棺下騎馬出入後其兄長公見馬告之吏捕翼翼具
言棺下得金長公叩頭謝以金十餅投其門翼送長安
還之(廬江七賢傳)
蘇家金蘇秦宅在洛陽利仁里後魏高顯業每夜見赤
光於光處掘得金百斤詔曰蘇家金業為之造寺(郡國志)
金牛二丈州南十里有牛潭漁人見金牛自水出義熙
中縣民張安躡得金繅大如指遂數十尋尋之不已俄
有物從出引之掘不能禁以刀斷之數尺安遂致富其
後儀興云甫掩此牛犁斷其鏁得二丈遂以財雄(羅浮山記)
金山從林邑往金山三十日至遠望金山嵯峨如赤城
照耀似天大潤壑谷中亦有生金形如䖝豸細者如蒼
蠅大者若蜂蟬夜行耀耀光如螢火(林邑記)
賜孝郭巨河内溫人也妻生男謀曰養子則不得營業
妨於供養當殺而埋焉鍤入地有黃金一釜上有鐵券
曰黃金一釜賜孝子郭巨(宗躬孝子傳)
紫磨金之優者名曰紫磨猶人之有聖也(孔融聖人優劣論)
夜明五嶺内冨州濱州澄州江漢間皆産金側近居人
以木箕陶金為業自旦及暮有不護一星者(鄭圯傷陶者詩云披)
(沙辛苦見傷懷往往分毫望亦乖力盡半年深水裡得金為一鳳凰釵)就中澄州者最為
良金余頃年使于上國親友(不欲書其姓字)附澄州金二十兩
與當灼權臣余訝其單鮮友人曰金雖少貴其夜明有
異於常金耳遂留宿驗之信然也(嶺表錄異)
金氣赤黃黃金之氣赤黃千萬斤以上大如鏡盤(地鏡圖)
麗水荆南之地麗水之中生金人多竊採金採金禁得
而輙辜磔于市甚衆壅離其水也而人竊金不止(韓子)
昆吾金昆吾之金錕鋙山名出金可作刀以切玉
易書唐高昌王弟之子昭好學有鬻異書者每顧筒中
金白曰何愛此不使予有異聞乎盡持易之(史)
鼻齅狼䐠民與漢人交關常夜市以鼻齅金知其好惡
(異物志)
不祥物朝鮮國都中有兄弟二人偕行弟得黃金二錠
以其一與兄至楊花渡同舟以濟忽投金于水曰吾平
日愛兄甚篤今分金忽萌忌兄之心此乃不祥之物不
若投諸江忘之兄曰汝言誠是亦投金于水
大唐金成弼遇道士遺以化金丹後試之驗乃劫道者
殺而盡奪之弼旣得丹多變黃金色赤踰常可以服餌
唐太宗聞之授以五品官凡造金數萬斤後術窮求去
帝謂其詐而斬之後有别寶者以為至寶(廣記)
逐丸韓嫣好彈常以金為丸一日所失者十餘長安為
之語曰若飢寒逐金丸京師兒童每聞嫣出輙隨之望
丸所落而拾之(西京雜記)
白鼠白鼠以昏時見於丘陵之間視所出入中有金(白澤圖)
十四種曰銷金曰拍金曰鍍金曰織金曰砑金曰披金
曰泥金曰鏤金曰撚金曰鎔金曰圈金曰貼金曰嵌金
曰裹金(廣六典)
清明金神謂之清明(廣雅)
爍金諺曰衆口爍金口者火也五行二曰火五事二曰
言言與火直故云爍金(論衡)衆口爍金俗說有美金在此
衆人咸共詆䚹言其不純賣金者欲其售因取鍛燒以
見真此謂衆口鑠金(風俗通)
能鑄黃金漢書曰說王陽雖儒生自寒賤然好車馬衣
服極為鮮好而無金銀文繡之物及遷徙去處所載不
過囊衣不蓄積財去位家居亦布衣䟽食天下服其廉
而怪其奢故俗傳王陽能作黃金語曰金不可作世不
可度王陽居官食禄雖為鮮明車馬衣服亦能幾所何
足怪之乃傳俗說班固之論陋於是矣(上)
神鷄如金南康雩都縣㳂江西出去縣三里名梦口穴
狀石屋舊傳常有神鷄色如好金出此穴中奮翼回翔
長鳴響徹見人輙飛入穴因號此穴為鷄石昔有人耕
此山望見鷄出遊戲有一長人操彈之鷄遥遥見便飛
入穴彈丸正着穴上丸徑六尺許下垂蔽穴猶有門隙
不復容人又有人乘船至此從下流還縣未至此屋數
里一人通身黃衣擔兩籠黃紙求寄載因載之黃衣人
乞食船主與之食訖船適至崖下船主乞瓜此人不與
乃唾盤上徑下崖直入石中船主初甚忿之見其入石
始知神異取食器視之見盤上唾悉是黃金(述異記)
載金一舸馮子猷以豪俠聞貞觀中入覲載金一舸自
隨(白帖)
造常滿樽李元素為武德令刺史李文揀横調民黃金
造常滿樽以獻官屬無敢諫元素固争文揀為少損
椱坦洞穴王鍔常請籍坊以廣第舍作複坦洞穴實金
錢其中
藥金孟銑遷鳳閣舍人它日至劉槿之家見賜金曰此
藥金也燒之火有五色起試之驗
置餘金棺下李勉少貧俠客梁宋與諸生共逆旅諸生
&KR0858;且死出白金曰左右無知親君其於此為我葬餘則
君自取之勉許之托葬密置餘金棺下後其家謁勉共
啟墓出金付
厚啖元載盜殺李輔國載陰與其謀及復結中人董秀
厚啖以金使刺取密旨帝有所屬必先知之
持金去劉乂因持愈金數斤去云此䛕墓中人耳不若
與劉君為壽愈不能止
刻玉扶南出剛金狀類紫石英生水字石上人没水取
之可以刻玉
鑄金象郝玭封寶定郡王贊普常等玭身鑄金象令于
國門得生玭者以金玭償之朝廷畏失名將徙為慶州
刺史
雨金垂拱三年七月廣州雨金位正秋為刑為兵占曰
人君多殺無辜(五行志)
一篋尉遲敬德單雄信騎直趨秦王敬德躍馬大呼刺
雄信墜馬乃翼王出賜金一篋
積金至斗隠太子以書招之贈金皿一車辭曰其敢當
賜王曰公之心如山岳雖積金至斗豈能移之
藥塗紙成金陳允升好道無金諷有姻禮而黃金郡中
少不足用呵責其下允升曰無恕吾得為之取厚藥以
塗其紙投火中皆成金因以足用
能化黃金劉巨容始揚州人申屠生能化黃金高駢客
之為吕用之所譖犇襄漢見巨容自言其術
金麩長川諸山往往有金或披沙得之麗水多金麩(南蠻傳)
獻金示順革南詔異牟尋贈常臯黃金丹砂臯護送使
者奏異牟尋請歸天子為唐藩輔獻金示順革丹赤心
也德宗嘉之賜以詔書
二道比黃衣白衣陳尚書言其昔在鄕里好為詩俚人
謂之陳舍人比樂天也性疎簡喜賓客常有二道比一
黃衣一白衣詣其家求宿舍之廳事夜聞二客床上鏗
然有聲久之若無人秉燭視之見白衣下乃銀人也黃
衣不復見家遂富(稽神錄)
銀
銀鐐白金謂之銀其美者謂之鐐(爾雅)
淘井安灌中舜為父母淘井將銀錢安灌中與父母(史記)
銀山溢殷得金德銀山溢(上)
多銀杻陽之山其陽多白銀少陽之山其下多赤銀(山海)
金簡禹登委山得五金簡青玉為字編以白銀(吳越)
化人宫周穆王執化人之袪騰而上天暨化人之宫構
以金銀絡以珠玉(列子)
蛇糞成銀弘農楊子聞土中作聲掘得玉後三年有蛇
去梁上落糞皆成碎銀作器賣於市得者尋以破滅(異苑)
銀餅賣歛故司隸校尉上黨鮑子都少時上計椽於道
中遇一書生獨行無伴卒得心痛子都下車為按摩奄
忽亡不知姓名有書一卷銀十餅即賣一餅以殯歛其
銀以枕之素書着腹上哭之謂曰若子魂靈有知當令
子家知子在此今奉使命不獲久留遂辭而去(列異記)
銀牓東門外有東明山有宫焉左右闕而立其高百丈
逮以五色門有銀牓以青碧鏤題曰天地長男之宫南
方有閭明山有宫焉有銀牓題曰天地中女之宫(十洲記)
好黃白事期門郎程偉好黃白事娶妻得怪女偉無衣
偉婦致兩疋繒後見夫方扇炭欲燒箇中水銀乃出其
中中藥以投之立成銀偉就求道不授發狂而死(桓譚新語)
銀錢大秦國以金錢為錢十銀錢當一金錢(司馬彪續漢書)
賜千餅郭修手刃蜀大將軍費褘追加褒寵謚曰威侯
子龍加爵拜奉軍都尉賜銀千餅(魏志)
掘得銀孫皓時言掘地得銀長一寸廣一分刻上有年
月於是改元為天策(吳志)
上元賜銀成帝咸康元年有司奏上元給賜衆官銀檢
金部見銀一萬五千充給(晉故事)
銀器滿席明帝每存儉約欲鑄壞太官元日上壽酒銀
鎗尚書令王晏等咸稱盛德蕭穎胄曰朝廷盛禮莫過
三元此一器旣是舊物不足侈帝不悦復預曲晏銀器
滿席穎胄曰陛下前欲壞酒鎗恐宜移在此器也帝甚
慙(齊書)
四歲不取梁陶季直丹陽和陵人也祖愍祖宋廣州刺
史父景仁中散大夫季直早慧愍祖甚愛異之嘗以四
凾銀列置於前令諸孫各取其一季直年時四歲獨不
取曰若有賜當先伯父不應度及諸孫故不取愍祖益
竒之(南史)
卜暴得銀周文育從南海出至大庾嶺遇卜者卜之曰
君北下不過作令長南入則為公侯又當暴得銀二千
兩若不見信以此為驗其夕宿於逆旅有賈人求與文
育博文育勝之得銀二千兩日遂却入嶺南(陳書)
贈柘弓劉聰引帝入讌語帝曰卿為豫章王時贈朕柘
弓銀硑卿頗憶否曰臣安敢忘之但恨爾日不得早識
龍顔(前趙錄)
銀楹大武殿室皆銀楹金柱(後趙錄)
開銀山禁孝明皇帝開恒州銀山之禁與人共之(後魏書)
黃金鏤銀太武皇帝和平二年詔中書坊作黃金盒子
鏤以白銀紉以玫瑰(上)
食器不死武帝中方術人師市奴合金銀並成上異之
以示侍臣封德彛進曰漢代方士及劉安等皆學術唯
苦黃白不成金銀為食器可得不死(唐書)
比我桓靈貞觀中治書侍御史權萬紀上言宣饒二州
諸山大有銀坑採之極是利益每歲可得錢百萬貫上
謂曰朕貴為天子是事無所少乏唯嘉言善事有益於
百姓者且國家䞉得數百萬錢何如得一有才行人不
見卿推賢進善之事又不能按舉不法震肅權豪唯只
言稅鬻銀坑以利多為美昔堯抵璧於山投珠於淵由
是崇名美號見稱千載後漢桓靈二帝好利賤士為近
代庸暗之主卿遂欲將我比桓靈耶是日放令還弟(上)
賦詩賜鍾太宗引杜淹為天策府兵曹恭軍文學館學
士常侍宴賦詩時有八人同時淹為稱首賜以銀鍾(上)
吊伐報耻貞觀中鴻臚奏高麗莫支唯貢白金黃門侍
郎禇遂良進曰莫支難虐殺其主九夷所不容陛下以
之興兵將事吊伐為遼山之人報主辱之若受其貢何
所致伐太宗納焉(上)
進熟綿綾元和十四年涇原節度使王潛進銀三千兩
熟綿綾三千疋涇州密邇我境其土無百姓其軍皆仰
給度支舊矣主若無名上獻雖吳蜀沃富猶謂取諸人
以于媚不免於譏責今則盜削軍實以充供獻而求恩
澤蓋以時急於利勢使然也
進銀胡瓶太和中尚書左丞王起進亡兄播銀胡瓶二
百枚玉及通犀帶刀劔器仗等(上)
升封報告王者易姓而起必升封太山何報告之義也
封以金銀繩或曰石塗金銀繩封之以印璽(白虎通)
銀甕玉者宴不及醉刑罰中人不為非則銀甕出(瑞應圖)
銀氣夜白銀氣夜正白流散在地撥之隨手合(地鏡圖)
變雄鷄白銀精變白雄鷄(上)
銀山素霧曲江縣有銀山山多素霧(相州記)
黃銀
黃銀見君乘金而王則黃銀見(禮斗威儀)
山出黃銀辛公義為牟州刺史時山東霖雨自陳汝至
於滄海皆苦水灾境内犬牙獨無所損山出黃銀獲之
以獻詔水部郎婁前就公義禱乃聞空中有金石絲竹
之響(隋書)
黃銀帶太宗嘗賜房玄齡黃銀帶顧謂曰昔如晦與公
同心輔朕今日所賜唯獨見公因泣然流涕(唐書)
鬼畏黃金如聞黃金多為神鬼畏命取黃金帶遣玄齡
親送于靈所也(上)
水銀
葬以水銀秦始皇葬以水銀為百川江河大海機轉相
輪終而復始(史記)
墓中水銀關東賊發始皇墓中有水銀(皇覧)
汞水銀謂之汞(廣雅)
服鍊水銀封君逹隴西人服鍊水銀年百餘歲常騎青
牛世號青牛道士(神仙傳)
鉛
&KR0008;目擊筑高漸離秦始皇矅其目使擊筑漸離乃以鉛
置筑中舉筑朴秦始皇帝(史記)
枕鉛東觀漢記曰曹褒寢則枕鉛
鉛攪成金取鉛十斤安鐵器中猛火燒之三沸投九轉
丹華一銖於鉛中攪之立成黃金(茅君内傳)
銷鉛求銀尹軌字公度有一人遭父喪當葬而貧窮及
尹公度省之孝子說甚辛苦公度愴然曰卿假求數十
斤鉛得否孝子言猶可得耳乃具一百斤公度將入前
山中架小屋下於爐火中銷鉛以其所帶管中藥如豆
大投沸鉛中攪之皆成好銀以與之告曰念卿貧困故
以相與慎勿多言(神仙傳)
天雨鉛河門有雨鉛城漢世天雨鉛(述異記)
草有鉛草青莖赤秀下有鉛(地鏡圖)
精為老婢鉛錫之精為老婢(玄中記)
錫
鈏爾雅曰錫謂之鈏
明鏡磨氊明鏡之始照未見其容也及扢之以玄錫磨
之以氊則鬚眉見(淮南子)
赤錫龍山之下多赤錫濯山多白錫(山海經)
赤堇出錫赤堇山破而出錫(越絶書)
銷錫成金尹軌字公度常見一人本冠族子弟仕郡遇
公事薄書不了當備官錢百萬賣田宅車牛不售而停
見收擊公度與所富人曰子可以百萬錢借我我欲以
救人後三十日信當還富人嘉敬之即以百萬錢與公
度以與遇事者曰卿能得一百二十斤錫否遇事者即
具之公度於䥶中銷錫復以其腰間管中藥一方寸投
沸錫中攪之皆成金賣與人得錢百萬以還富人近光
熙元年間公度到南陽太和山中(神仙傳)
銅
鑄鐘鄭伯朝楚子與之金旣而悔之與之盟曰無以鑄
兵故以鑄三鐘(左傳僖中)
銅色龍形秦遣徐福入海還偽辭曰臣見海中大神曰
汝秦王之神薄得觀而不得取從臣往蓬萊山見芝城
宫闕有使者銅色而龍形光上照天(史記)
銅人十二秦始皇收天下兵聚之咸陽為銅鑄金人十
二各千石置庭中(上)
銅山鑄錢上使善相相鄧通當貧飢死文帝於是賜通
蜀嚴道銅山得自鑄錢景帝立有告通盜去徼鑄錢盡
没入一簮不得著身寄死人家(上)
天中記卷五十
