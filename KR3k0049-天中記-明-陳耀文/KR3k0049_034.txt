天中記卷三十四
明陳耀文撰
觀察使
按察景雲三年置十道按察使開元二年曰十道按察
採訪處置使乾元元年改曰觀察置使以豐稔為上考
省刑為中考辦稅為下考(唐百官志)
廉察舜以五長綏四國若今之節制也周以十聫率諸
侯若今之廉察也(白集)
木偶署名李勉為江西觀察使部人有父病以蠱道為
木偶人署勉名位瘞于其隴或以告曰為父禳災亦可
矜也捨之(舊唐)
貨物投海李勉除廣西刺史兼嶺南節度觀察使前後
西域舶泛海至者歲纔四五勉性廉潔舶來都不檢閱
故末年至者四千餘在官累年器用車服無增飾及代
歸至石門停舟悉搜家人所貯南貨犀象諸物投之江
中耆老以為可繼前朝宋璟盧奂李朝隠之徒人吏請
闕請立碑代宗許之(上)
刺史戎服令狐峘授吉州刺史齊映廉察江西行部過
吉州故事刺史始見觀察使皆戎服趨庭致禮映雖嘗
為宰相然驟達後進峘自恃前輩有以過映不欲以戎
服謁入告其妻韋氏恥抹首趨庭謂峘曰卿自視何如
人白頭走小生前卿如不以此禮見映雖黜死我亦無
恨峘曰諾即以客禮謁之映雖不言深以為憾映至州
奏映糺前政過失鞠之無狀不宜按部臨人貶衢州别
駕(上)
銀瓶八尺齊映為江西觀察使常以頃為輔相無大過
而罷冀其復入用乃倍歛貢奉及為大金銀器以希旨
先是銀瓶高者五尺餘李兼為江西觀察使乃進六尺
者至是因帝誕日端午映為瓶高八尺以獻(上)
配學官享常衮建中初起為福建觀察使始閩人未知
學衮至為設鄉校使作為文章親加講導與為客主鈞
禮觀游燕饗與焉由是俗一變歲貢士與内州等其後
閩人春秋配享衮于學官云(新)
美譽四騰吳湊德宗初出為福建觀察使政勤清美譽
四騰與宰相竇參有憾參數加短毁又言湊風痺不良
趨走帝召還驗其疾非是繇是不直參擢湊陜虢觀察
使代李翼翼參黨也(上)
吏稱神人崔咸字重易陜虢觀察使自旦至暮與賓僚
痛飲恒醉不醒簿領堆積咸夜分省覽部判决斷無毫
釐之差胥吏以為神人(上)
立祠刻石韋丹字文明為江南西道觀察使丹計口受
俸委餘於官罷八州冗食者收其財始民不知為瓦屋
草茨竹椽久燥則戛而焚丹召工教為陶聚材於場度
其費為估不取贏利有吏主倉十年丹覆其糧亡三千
斛丹曰吏豈自費邪籍其家盡得文記乃權吏所奪丹
召諸吏曰若恃權取於倉罪也與若期一月還之皆頓
首謝及期無敢違大和中裴誼觀察江西上言為丹立
祠堂刻石紀功不報(上)
清忠思民王緯字文卿大歷中與李泌俱為路嗣恭江
西觀察判官泌見惡於元載嗣恭希意欲殺之緯護解
僅免泌執政奏於已有私恩德宗許為泌報故進緯給
事中淅西觀察使缺泌擬緯帝曰是朕為君報德者乎
黃門要地獨不留議事耶對曰浙西賦入尤劇緯清而
忠能惠養民故請遣之制可(上)
愛宣州元和中郎吏數人省中縱酒話平生各有愛尚
及憎怕者或言愛圖畫及博奕或怕妄與佞工部員外
周愿獨云愛宣州觀察使怕大蟲(傳載)
世官宣宗因讀元和實錄見故江西觀察使韋丹政事
卓異問宰臣孰為丹後宰臣周墀奏臣近任江西觀察
使見丹行事餘風遺愛至今在人其子宙見任河陽觀
察判官上曰速與好官持憲者聞之奏為侍御史(東觀奏記)
久之拜江西觀察使政簡易南方以為世官宙弟岫字
伯起盧攜舉進士陋甚岫獨謂攜必大用攜執政岫自
泗州刺史擢福建觀察使云(新)
蘭亭絶唱元稹字微之為淅東觀察使會稽山水竒秀
稹所辟幕職皆當時文士而鏡湖秦望之遊月三四焉
而諷詠詩什動盈卷帙副使竇鞏海内詩名與稹酬唱
最多至今稱蘭亭絶唱(舊)
三世觀察崔郾字廣略昭愍時為陜州觀察使舊弊有
上供不足奪吏俸以益之歲八十萬郾以廉使常用之
直代之居二年政績聞於朝遷鄂岳淅西觀察使至用
寬政安疲人及居鄂渚則峻法嚴刑未嘗貫一死罪江
湖之間&KR0841;蒲是叢因造蒙衝小艦上下千里期而月盡
獲羣盗凡三按廉車率由清簡少事財用有餘人遂寧
泰子瑶歴淅西鄂岳觀察使瑾為湖南觀察使(上)
儉於自奉李德裕為淅西觀察使先是潤州承王國清
兵亂之後前使竇易直傾府藏賞給軍旅&KR1051;驕財用殫
竭德裕儉於自奉留州所得盡以贍軍雖施與不豐將
卒無怨二年之後賦輿復集(舊)
下詔褒揚江嶺之間信巫祝惑鬼怪有父母兄弟厲疾
者舉室棄之而去李德裕欲變其風擇鄉人之有識者
諭之以言繩之以法數年之間弊風頓革属郡祠廟按
方志前代名臣賢后則祠之四郡之内除淫祠一千一
十所又罷私邑山房一千四百六十以清寇盜人樂其
政優詔嘉之(上)
獻丹扆箴敬宗荒僻日甚大臣罕得進言李德裕身居
廉鎮傾心王室意在切諫不欲斥言遣使獻丹扆箴六
首以畫意宵衣諷坐朝稀晩也正服諷服御乖異也罷
獻諷徵求玩好也納誨諷侮棄讜言也辨邪諷信任羣
小也防微諷輕出遊幸也帝雖不能盡用其言命學士
韋處厚殷勤答詔頗嘉納其心焉(上)
游曲江裴休廉察宣城未離京值曲江荷花盛發同省
與名士遊賞自慈恩寺各屛左右隨以小僕步至紫雲
樓下見數人坐於水濱裴與朝士憩其旁中有黃衣半
酣軒昂指顧笑語輕脫裴意稍不平揖而問之吾賢所
任何官率爾對曰諾即不敢新授宣州廣德令反問裴
曰押衙所任何職裴效之曰喏郎不敢新授宣州觀察
使於是狼狽而走朝士撫掌大笑不數日布於京華後
於銓司訪之云有廣德令請換羅江矣宣皇在藩邸聞
是說與諸王每為戲談及龍飛裴入相因書麻制迴謂
樞近曰喏即不敢新授中書門下平章事(劇談錄)
夢鄭處誨族父朗為定州節度使時處誨為工部侍郎
因早朝假寐於待漏院忽夢已為淅東觀察使經過汴
州而朗為汴帥留連飲餞仰視屋棟飾以黃土賓從皆
所識明年朗果自定州鎮宣武辟韋重掌書記重將行
處誨告以所夢明年秋處誨授浙東觀察使行及潼關
朗遣從事迎勞仍致家書令先疏所夢比至汴宴於清
暑亭賓佐悉符夢中同仰視屋棟曰此亦黃土也四座
感歎移時處誨繼為美夢刻詩廳事以盡思朗之悲(舊)
京兆尹
京兆尹地高曰京左傳曰莫之與京十億曰兆大衆所
聚故曰京兆(漢注登瀛秘錄)
河南尹河南尹所治周地也洛陽本成周周之衰微分
為東西周秦兼天下置三川洛河伊也漢更名河南武
帝更云太守世祖中興徙都洛陽改號為尹尹正也詩
云赫赫師尹(應劭漢官儀)
平反雋不疑字曼倩為京兆尹京師吏民敬其威信每
行縣錄囚徒還其母輒問不疑有所平反活幾何人即
不疑多有所平反母喜笑為飲食語言異於他時或亡
所出母怒為之不食故不疑為吏嚴而不殘後趙廣漢
為京兆尹言我禁奸止邪行於吏民至於朝廷事不及
不疑遠甚(漢書)
發姦摘伏趙廣漢字子都為京兆尹以和顔接士推功
於掾吏發於至誠吏見者皆輸寫心腹廣漢精於吏事
尤善為鈎鉅以得民情其發姦擿伏如神冬獄當斷先
為請棺皆曰死無所恨後以魏相夫人殺婢事為蕭望
之劾奏下廷尉吏民守闕號泣者數萬人或言臣生無
蓋為官願代趙京兆死使得牧養小民廣漢竟坐要斬
廣漢雖坐法誅為京兆尹廉明威制豪強小民得職京
兆政清吏民稱之不容口長老傳以為自漢興以來治
京兆者莫能及百姓追思歌之至今(上)
發伏禁姦張敞字子高時潁川太守黃霸以治行第一
入守京兆尹霸視事數月不稱罷歸潁川於是以敞守
京兆尹自起廣漢誅後比更守尹如霸等數人皆不稱
職市師&KR1051;廢長安市偷盗尤多百賈苦之敞既視事求
問長安父老偷盗酋長數人皆召見責問因貰其罪把
其宿負令致諸偷以自贖一日捕得數百人窮治所犯
或一人百餘發盡行法罰由是枹鼓稀鳴市無偷盗天
子嘉之其治京兆略循趙廣漢之迹方略耳目發伏禁
姦不如廣漢京兆典京師長安中浩穰於三輔尤為劇
久者不過三年惟廣漢及敞為久任職敞為京兆朝廷
每有大議引古今處便宜公卿皆服天子數從之後以
楊惲厚善被劾奏寢不下敞使賊捕掾絮舜有所案驗
舜以敞劾奏當免不肯為敞竟事私歸其家人或諫舜
舜曰吾為是公盡力多矣今五日京兆耳安能復案事
敞聞舜語即部吏收舜繫獄驗治舜致竟其死事舜當
出死敞使主簿持教告舜曰五日京兆竟何如冬月已
盡延命乎乃棄舜市(上)
撥劇整亂王尊字子贛成帝時南山羣盗傰宗等數百
人為吏民害發軍擊之不能得王鳳薦尊為京兆尹旬
月間盗賊清後以劾匡衡被劾左遷為高陵令病免吏
多稱惜之湖三老公乘興等上書訟尊治京兆功效曰
長安宿豪大猾為百姓豺狼更數二千石二十年莫能
禽討尊以正法案誅皆伏其辜尊撥劇整亂誅暴禁邪
皆前所稀有名將所不及尊以京師廢亂羣盗並興選
賢徵用起家為卿賊亂既除豪猾伏辜即以佞巧廢黜
一尊之身三期之間乍賢乍佞豈不甚哉奏書復以尊
為徐州刺史(上)
以選代王章字仲卿成帝時為司隸校尉大臣貴戚敬
憚之王尊免後代者不稱職章以選為京兆尹時帝舅
王鳳輔政章雖為鳳所舉非鳳專權不親附鳳會日蝕
章奏封事召見言鳳不可任用遂為鳳所陷罪至大逆
章為京兆二歲死不以其罪衆庶冤之號為三王王駿
即王陽子也(上)
三王王駿為司隸校尉奏免丞相匡衡遷少府成帝欲
大用之出駿為京兆尹試以政事先是京兆有趙廣漢
張敞王尊王章至駿皆有能名故京師稱曰前有趙張
後有三王(上)
摶擊豪強翟方進字子威為丞相司直旬歲間免兩司
隸朝廷由是憚之上以為任公卿欲試以治民徙方進
為京兆尹摶擊豪強京師畏之時胡常為青州刺史聞
之與方進書曰竊聞政令甚明為京兆能則恐有所不
宜方進心知所謂其後少弛威嚴(上)
名重朝廷袁安字邵公為河南尹政號嚴明然未曾以
臧罪鞠人常稱曰凡學仕者高則望宰相下則希牧守
錮人於聖世尹所不忍為也聞之者皆感激自勵在職
十年京師肅然名重朝廷(後漢)
二君延篤字叔堅為京兆尹其政用寬仁憂恤民黎擢
用長者與參政事郡中歡愛三輔咨嗟焉先是陳留邊
鳳為京兆尹亦有能名郡人為之語曰前有趙張三王
後有邊延二君(上)
天下愜心楊彪字文先為京兆尹光和中黃門令王甫
使門生於郡界辜𣙜官財物七千餘萬彪發其姦言之
司隸司隸校尉楊球因此奏誅甫天下莫不愜心(上)
恩威愛訓李燮字德公為京兆尹時既以貨賂為官詔
書復横發錢三億以實西園尹上封事蕩此横調并陳
禍敗辭意深切遂止不發尹履潔白之節秉執忠良吏
民愛敬作歌曰我府君道教舉恩如春威如虎愛如毋
訓如父(别傳)
長揖爭禮董卓廢少帝自公卿已下莫不卑下於卓唯
京兆尹蓋勲長揖爭禮見者皆為失色卓問王允曰欲
得快司隸誰可者允曰唯有蓋京兆可卓曰此人明智
有餘然不可假以雄職乃以為越騎校尉復出為潁川
太守(英雄記)
私請不行司馬芝字子華黃初中為河南尹抑彊扶弱
私請不行曾内官欲以事託芝不敢發言因芝妻伯父
董昭昭猶憚芝不為通芝為教與羣下曰蓋君能設教
不能使吏必不犯也吏能犯教而不能使君必不聞也
夫設教而犯君之劣也犯教而聞吏之禍也君劣於上
吏禍於下此政事所以不理也可不各勉之哉於是下
吏莫不自勵(魏志)
秉憲不撓劉靖為河南尹散騎常侍應璩書與靖曰入
作納言出臨京任富民之術日引月長加之以明擿幽
微重之以秉憲不撓有司供承王命百里垂拱仰辨雖
昔趙張三王之治未足以方也靖為政初雖如碎密終
於百姓便之有馥遺風(上)
靖馥子也御覽云馥字子靖應璩以書與子靖誤
德教為本傅嘏字蘭石為河南尹内掌帝都外統京畿
兼古六鄉六遂之士其民異方雜居多豪門大族商賈
胡貌天下四方會利之所聚而姦之所生前尹司馬芝
舉其綱而太簡次尹劉靜綜其目而太密後尹李勝毁
常法以收一時之聲嘏立司馬氏之綱統裁劉氏之綱
目以經緯之李氏所毁以漸補之其治以德教為本然
持法有恒簡而不可犯見理識情獄訟不加檟楚而得
其實不為小惠有所薦達及大有益於民事皆隠其端
迹若不由已出故當時無赫赫之名吏民久而後安之
(傳子)
吏民遮道顔斐尹京兆為十郡最徙平原太守吏民號
泣遮道步涉稽留日行數十里及卒立碑作頌焉(良吏傳)
百郡之首武帝咸寧三年詔曰河南百郡之首其風教
宜為遐邇所模以導齊之侍中奉車都尉王恂忠亮篤
誠才兼内外明於治化其以恂為河南尹(晉起居注)
帝王所都皆曰尹京兆尹總理衆務皆曰尹南朝曰丹
陽尹後魏初曰代尹東魏曰魏尹齊曰清都尹(通典)
佞事親昵陶回性雅正不憚彊禦丹陽尹桓景佞事王
導甚為導所昵回常慷慨謂景非正人不宜親狎會熒
惑守南斗經句導語回曰南斗楊州分而熒惑守之吾
當遜位以厭此讁回答曰公以明德作相輔弼聖主當
親忠貞遠邪佞而與桓景造膝熒惑何由退舍導深愧
之(晉傳)
辭尹蘇峻新平温庾諸公以朝廷初復京尹宜得望實
唯孔君平可以處之孔固辭二公逼諭甚苦孔敖然曰
先帝大漸卿輩身侍御床口行詔令孔坦是時正璅臣
耳何與國家事不可今日喪亂而猥見逼迫吾俎豆上
腐肉任人割(膾)截耶庾愧不能答(語林)
棠棣碑賈敦頥永徽五年為洛州長史時豪富之室皆
籍外占田敦頥都括獲三千餘頃以給貧乏又發姦摘
伏有若神明弟敦實咸亨元年為洛州長史甚有惠政
初敦頥為洛州刺史百姓共樹碑于大市通衢及敦實
去職復刻石頌美立于兄之碑側時人號為棠棣碑(舊唐)
前賈後張張仁愿本名仁亶神龍二年兼檢校洛州長
史時都城糓貴盗竊甚衆仁愿一切皆捕獲杖殺之積
屍府門遠近震慴無敢犯者初高宗時賈敦頥為洛州
刺史亦有政績與仁愿皆為一時之最故時人為之語
曰洛州有前賈後張可敵京兆三王其見稱如此(上)
總理衆務唐京兆府本為雍州置牧一人以親王為之
多以長史理人置别駕以領州事永徽中改别駕為長
史開元初改雍州長史為京兆尹總理衆務(唐志通典)
河南尹武德四年置洛州都督貞觀十七年改為刺史
顯慶二年置東都改刺史為長史開元元年改洛州為
河南府改長史為尹其牧尹之制一如京兆(上)
理告子罪李傑為河南尹有寡婦告其子不孝其子不
能自理但云得罪於母死所甘分傑察其狀非不孝子
謂寡婦曰汝寡居唯有一子今告之罪至死得無悔乎
寡婦曰子無賴不順母寧復惜乎傑曰審如此可買棺
木來取兒尸因使人覘其後寡婦既出謂一道士曰事
了矣俄持棺至傑尚冀有悔再三喻之寡婦執意如初
道士立於門外密令擒之一訊承伏與寡婦私通常為
兒所制故欲除之傑放其子杖殺道士及寡婦便同棺
盛之(國史異纂)
為政得人李峴遷將作監改京兆尹所在皆著聲績天
寳十三載連雨六十餘日宰臣楊國忠恐其不附已以
雨災歸咎京兆尹乃出為長沙郡太守時京師米麥踴
貴百姓謠曰欲得米粟賤無過追李峴其為政得人心
如此(舊唐)
兄弟京兆李叔明字晉兄仲通字向天寳末為京兆尹
叔明乾元中為京兆中長安歌曰前尹赫赫具瞻允若
後尹熙熙具瞻允斯(新)
豪右屛跡李朝隠為河南尹政甚清嚴豪右屏跡時太
子舅趙常奴恃勢侵害平人朝隠曰此而不繩何以為
政執而杖之上聞又降勑書慰勉之(舊)
具餼李勉字元卿大歷二年為京兆尹兼御史大夫政
尚簡肅宦官魚朝恩為觀軍容使仍知國子監事恃寵
含威天憲在舌前尹黎幹寫心候事勤必求媚每朝恩
入監傾府人吏具數百人之餼以待之及勉莅域旬月
朝恩入監府吏先期有請勉曰軍容使判國子監事勉
候太學軍容宜厚具主禮勉忝京兆尹軍容使領府廷
豈敢不具蔬饌朝恩聞而銜之因不復至太學勉亦尋
受代(舊)
政尚簡約張延賞大歷二年為河南尹河洛久當兵衝
閭井丘墟延賞勤身率下政尚簡約疏通河渠修築宫
廟數年間流庸歸附邦畿復完詔書褒美焉(上)
繼延賞鄭珣瑜為河南尹送迎中使皆有常處人吏窺
之馬足差跌不出三五步議者以珣瑜為河南尹可繼
張延賞而重厚堅正前後莫有及(語休)
面授京兆貞元十四年春夏旱糓貴人多流亡京兆尹
韓皋以政事不理黜官上召吳湊面授京兆尹即日令
視事經宿方下制湊孜孜為理以勤儉為務人樂其政
(舊唐)德宗貶皋撫州司馬詔曰京邑為四方之則長吏受
親人之寄皋處理事無方宜加懲誡(上)
决斷無差初府掾吏以吳湊起自戚藩不諳簿領凡有
疑獄難决之事多候湊將出時方呈冀免指摘瑕病湊
雖倉卒閱視必指其姦倖之處下筆决斷無毫釐之差
掾吏非大過不行苔責而召面按問詰責而釋之吏尤
惕厲庶務咸舉(上)
饌常立辦德宗非時召拜吳湊為京兆尹便令赴上湊
疾驅諸客至府已列筵矣或問曰何速吏曰兩市日有
禮席舉鐺釡而取之故三五百人饌常可立辦(國史補)
豪右歛迹許孟容字公範為京兆尹神策吏李昱假貸
長安富人錢八千貫滿三歲不償孟容遣吏收捕械繫
克日命還之日不及期當死自興元以後禁軍有功又
中貴之尤有渥恩者方得護軍故軍士日益縱横府縣
不能制孟容剛正不懼以法繩之一軍盡驚冤訴於上
立命中使宣旨令送本軍孟容繫之不遣中使再至乃
執奏曰臣誠知不奉詔當誅然臣職司輦轂合為陛下
彈抑豪強錢未盡輸昱不可得上以其守正許之自此
豪右歛迹威望大震出為河南尹亦有威名(舊)
此趙廣漢劉栖楚為京兆尹摧抑豪右不顧患難事無
大小必設鈎鉅故時人重之或稱其機變往往有類於
西漢時趙廣漢者(上)栖楚為京兆尹號令嚴明誅罰不
避權勢先是京城惡少及屠沽商販多繫名諸軍不遵
府縣法令以陵衣冠奪貧弱為事有罪即逃入軍中無
由追捕劉公為尹一皆窮治至有匿軍中名目自稱百
姓者旬朔内坊市姦偷宿猾攝氣屏跡又嘗與友生入
市市内有一軍人乘醉誤喫友生驢過旁諸少年譟曰
癡男子死日到敢近衣冠耶人人似頭上各有一劉尹
慄慄汗懼不敢為非而與属吏言未曾傷氣不叱責一
官人常謂府縣僚曰諸公各有自了本分公事晴天美
景任恣意遊賞勿致拘束(因話錄)
取則之地柳公綽字起之拜京兆尹將赴府上有神策
軍小將乘馬不避公於街中杖煞之及因對敡憲宗正
色詰公專煞之狀公曰京兆尹在取則之地臣初授陛
下奬擢軍中偏禆躍馬衝過此乃輕陛下與法不獨試
臣臣知杖無禮之人不知打神策軍將上曰卿何不奏
公曰臣只合决不合奏上曰既死合是何人奏公曰在
街中本街使金吾將軍奏若在坊内則左右巡使奏上
乃止(上)公綽字寬小字起之(唐)
彈壓為先柳仲郢字諭蒙綽子也李德裕奏為京兆尹
紇于泉訴表甥劉詡歐母詡為禁軍小校仲郢不俟奏
下杖殺為北司所譛後出為河南尹以寬惠為政言事
者以為不類京兆之政仲郢曰輦轂之下彈壓為先郡
邑之治惠養為本何取類耶(舊)仲郢為京兆者吏入粟
違納仲郢殺而尸之自是人無敢犯政號嚴明父子更
九鎮五為京兆再為河南(唐)
端亮官清張正甫為河南尹裴中令代淮西置宴府西
亭裴公舉一人詞藝好解頭張正色曰相公此行何為
也可記得河南府解頭中令有慙色(語林)正甫字淺方仁
而端亮蒞官清強居外任所至稱理(唐)
脂韋李訓之亂宰相京兆尹皆死勅宣張仲方為京兆
時軍人横恣仲方脂韋坐不稱職出為華州刺史(唐書孔帖)
杖殺禁軍薛元賞代張仲方為京兆尹元賞常詣李石
第聞石方坐聽事與一人爭辯甚喧元賞使覘之云有
神策軍將訴事元賞趨入責石曰相公輔佐天子紀綱
四海今近不能制一軍將使無禮如此何以鎮服四夷
即趨出上馬合左右擒軍將俟於下馬橋元賞至則已
解衣跽之矣其黨訴於仇士良士良遣宦者召之曰中
尉屈大尹元賞曰属有公事行當繼至遂杖殺之乃白
服見士良士良曰癡書生何敢杖殺禁軍大將元賞曰
中尉大臣也宰相亦大臣也宰相之人若無禮於中尉
如之何中尉之人無禮於宰相庸可恕乎中尉與國同
體當為國惜法元賞已囚服而來惟中尉死生之士良
知軍將已死無可如何乃呼酒與元賞歡飲而罷(通鑑)
收杖惡少薛元賞會昌中李德裕當國復拜京兆尹都
市多俠少年以黛墨鑱膚夸詭力剽敓坊閭元賞到府
三日收惡少杖死三十餘輩陳諸市餘黨懼爭以火滅
其文元賞長吏事能推言時弊件白之禁屯怙勢擾府
縣元賞數與爭不少縱由是軍暴折戢百安賴安(新唐)
威風甚嚴薛元賞為京兆尹武宗謂宰相曰威風甚嚴
唯属軍者即令守取勑文李德裕奏京尹若非陛下假
借與之作主則無由為德帝曰灼然(分紀)
豪右歛手韋澳為京兆尹豪右歛手國舅鄭光庒不納
租澳繫其主者期以五日不足必抵法太后為言之上
延英問澳澳具奏本末上曰今日納租放否曰尚在限
内來日即不得矣澳既出半夜上連召之曰國舅庒租
今日納足放主者否曰澳必放上入告太后曰韋澳不
可犯且與送錢納却頃刻而租足(東觀奏記)
李摩雲李罕之僖宗末為河南尹每討無不擒之曾縱
兵於蒲絳之地有山曰摩雲土人設堡於上號麾雲塞
前後不能取罕之至則下焉目為李摩雲
立地京兆鄭戬知開封府時有府吏馮士元者狡猾佞
姦乃通結權貴恣為姦贓自尹而下至于權判官往往
皆為持中權柄多出於士元偷弄威勢以刑禍于人京
師號為立地京兆戬至窮案其贓搜其家得與朝士往
來交易貸賭簿書連及近臣而權貴多為之請戬俱不
顧案成流於海島於是府中走吏而下日夕戰汗服慄
姦惡逃竄都下肅然(東都事略)戬字天休府吏馮士元為姦
利有告士元受賕藏禁書者戬窮治之辭連宰相吕夷
簡知樞密院盛度參知政事程琳遂逮捕夷簡子公綽
公弼參劾其狀既而士元流海島度琳坐嘗交關士元
罷去其餘絀罰者自御史中丞孔道輔天章閣待制龐
籍又十餘人朝議畏其激核(宋史)
笑比河清包孝肅尹京號為明察有編民犯法當杖脊
吏受贓與之約曰今見尹必付我責狀汝第呼辨我與
汝分此罪汝决杖無我决杖既而包引囚問畢果付吏
責狀囚如言紛辨不已吏大聲呼之曰但受脊杖出去
何用多言包謂其市權斥吏於庭杖之十七特寬囚罪
上從杖坐以沮吏勢不知為其所賣卒如所約小人姦
回難防也孝肅天性峭嚴未嘗有笑人謂希仁笑比黃
河清(筆談)
范君范仲淹為禮部員外郎天章閣待制權知開封府
欲撓以煩劇而不暇他議仲淹明敏通照决事如神京
師謠曰朝廷無憂有范君京師無事有希文(談苑)
驚以為神張文定公方平知開封府府事繁為尹者皆
書板以記事公獨不用默記數百以决决遣不遺毫髮
吏民驚以為神不敢復欺(東坡集)
少尹
少尹京兆少尹魏晉以來治中之任隋文帝改為司馬
煬帝又改為贊治後又改為丞武德初復為治中永徽
元年以太皇諱改為司馬開元元年並改為少尹(通典)
亞尹故事内史&KR0008;未補間亞尹得行大京兆事試可而
即真者往欲有之(白張平叔少尹制)雖有忠賢委為尹正承而
貳之實資亞理(上孟存少尹制)大京兆京兆尹也小京兆少尹
也亦謂之亞尹(海錄)
決三輔渠李元紘開元初為京兆少尹尋有詔令元紘
疏决三輔渠時諸王公權要之家皆緣渠立磑以害水
田元紘令吏人一切毁之百姓大獲其利(舊唐)
公直正法李憕為東京少尹特蕭炅為尹依倚權貴蒞
事多不法憕以公直正之用繫賴又道士士孫甑生以
左道求進託以修功德往來嵩山求請無度憕必挫之
副牧務郭行餘擢累京兆少尹嘗值尹劉栖楚不肯避
栖楚捕導從繫之自言宰相裴度頗為諭止行餘移書
曰京兆府漢時有尹有都尉有丞皆詔自除後循而不
改開元時諸王為牧故尹為長史司馬即都尉丞耳今
尹總牧務少尹副焉未聞道路間有下車望塵避者故
事猶在栖楚不能答(上)
使行聘禮李承勲累遷至太原少尹劉守光之僣號也
莊宗遣承勲往使伺其釁端承勲至幽州見守光如藩
方交聘之禮謁者曰燕王為帝矣可行朝禮承勲曰吾
大國使人太原亞卿是唐帝除授燕主自可臣其部人
安可臣我哉守光聞之不悅拘留於獄數日出而訊之
曰臣我乎承勲曰燕君能臣我王則我臣之吾有死而
已安敢辱命會王師討守光承勲竟没於燕中(後唐)
刺史
州牧黃帝立四監以治萬國唐有九州舜置十二州有
牧夏為九州牧殷周八命曰牧
郡守漢景帝更名郡守為太守凡在郡國皆掌治民進
賢勸功决訟檢姦
吏民之本宣帝以為太守吏民之本數變易則下不安
民知其將久不可欺罔乃服從其教化每拜刺史守相
輒親見問觀其所繇退而考察所行以質其言有名實
不相應必知其所以然常稱曰庶民所以安其田里而
亡歎息愁恨之心者政平訟理也與我共此者其唯良
二千石乎是故漢世良吏於是為盛稱中興焉(前漢)
學比齊魯文翁景帝末為蜀郡守仁愛好教化見蜀地
辟陋有蠻夷風(上)本無學士文翁遣相如東受七經還
教吏民於是蜀學比於齊魯故地里志曰文翁倡其教
相如為之師漢家得士盛於其世(蜀志)至于武帝時乃令天
下郡國皆立學校官自文翁為之始云文翁終於蜀吏
民為立祠堂歲時祭祀不絶至今巴蜀文雅好文翁之
化也(前漢)張寬字叔文蜀承秦後質文刻野太守文翁遣
寬詣博士東受七經還以教授於是蜀學比於齊魯巴
漢亦化之景帝嘉之命天下郡國皆立文學由文翁倡
教蜀為之始也(華陽國志)始文翁立文學精舍講堂作石(玉)
室永初後堂遇火太守陳留高䀢(統志作朕)更修立又增造
二石室(上)始作禮殿以祀先聖周公畫三皇五帝七十
二子及三代兩漢君臣像於殿壁(志)
臥治汲黯為東海太守治官好清靜擇丞史任之責其
大指而已不細苛黯素多病臥閣内不出歲餘東海大
治召為淮陽太守黯辭之上曰君薄淮揚邪吾今召君
矣顧淮揚吏民不相得吾徒得君重臥而治之乃行(上)
治道泰甚黃霸字次公為潁川太守宣帝詔居官賜車
蓋特高一丈别駕主簿車緹油屏泥於軾前以章有德
霸米鹽靡密初若煩碎然霸精力能推行之吏民見者
語次尋繹問它隂伏以相參考識事聰明咸稱神明姦
人去入它郡盗賊日入霸力行教化而後誅罰務在成
就全安嘗曰凡治道去其太甚者耳霸以外寬内明得
吏民心戶口歲增治為天下第一前後八年郡中愈治
是時鳳凰神爵數集郡國潁川尤多天子以霸治行終
長者下詔稱揚曰潁川太守霸宣布詔令百姓鄉化孝
子弟弟貞婦順孫日以衆多田者讓畔道不拾遺養親
鰥寡瞻助貧窮獄或八年亡重罪囚吏民鄉于教化興
於行誼可謂賢人君子矣書不云乎股肱良哉其賜爵
關内侯(上)五鳳三年代邴吉為丞相霸材長於治民及
為丞相總紀綱號令風采不及邴魏于定國功名損於
治郡時(上)御覽良哉下有元首明哉句袁甫曰人各
有能有不能黃霸馳名於州郡而息譽於京邑(晉書)
宣風化益州刺史王褒欲宣風化於衆庶聞王褒有俊
材請與相見使褒作中和樂職宣布詩選好事者令依
鹿鳴之聲習而歌之因奏褒有軼材上迺徵褒既至詔
褒為聖主得賢臣頌(上)
帶牛佩犢宣帝時渤海廢亂以龔遂為太守遂對曰海
瀕遐遠不霑聖化其民困於饑寒而吏不恤故使陛下
赤子盗弄陛下之兵於潢池中耳臣聞治亂民猶治亂
繩不可急也唯緩之然後可治臣願丞相御史且無拘
臣以文法得一切便宜從事上許焉遂移書勑属縣悉
罷捕逐盗賊吏單車獨行至府郡中翕然盗賊亦皆罷
民有帶持刀劒者使賣劒買牛賣刀買犢曰何為帶牛
佩犢(上)
不干以私尹翁歸字子兄(况)徵拜東海太守過辭廷尉
于定國定國家在東海欲属託邑子兩人令坐後堂待
見定國與翁歸語終日不敢見其邑子既去定國乃謂
邑子也此賢將汝不任事也又不可干以私翁歸治東
海明察郡中吏民賢不肖及姦邪罪名盡知之以一警
百吏民皆服恐懼改行自新莫敢犯禁東海大治以高
第入守右扶風滿歲為真選用廉平治如在東海故迹
在京師畏其威嚴扶風大治盜賊課常為三輔最翁歸
為政雖任刑其在公卿之間清潔自守語不及私然温
良嗛退不以行能驕人甚得名譽於朝廷三子皆為郡
守(上)
少府召信臣字翁卿為上蔡長其治視民如子所居見
稱述遷南陽太守其治如上蔡吏民親愛之號曰召父
荆州刺史奏信臣為百姓興利郡以殷富遷河南太守
治行常為天下第一竟寧中徵為少府非法食物悉奏
罷省費歲數千萬信臣年老以官卒元始四年詔書祀
百辟卿士有益於民者蜀郡以文翁九江以召父應詔
書歲時郡二千石率官属行禮奉祠信臣冢而南陽亦
為立祠(上)
二君馮立字聖卿竟寧中為五原太守徙西河上郡立
居職公廉治行略與野王相似而多知有恩貸好為條
教吏民嘉美野王立相代為太守歌之曰大馮君小馮
君兄弟繼踵相因循聰明賢知惠吏民政如魯衞德化
鈞周公康叔猶二君後遷為東海太守下濕病痺天子
聞之徙立為太原太守更歴五郡所居有迹(上)
杜母杜詩字君公為南陽太守性節儉而政治清平以
誅暴立威善於計略省愛民役造作水排(闕)
力少見功多時人方於召信臣故南陽人為之詩曰前
有召父後有杜父(東觀漢記)
總大體馬援字文淵為隴西太守務開寬信恩以待下
任吏以職但總大體而已賓客故人日滿其門諸曹時
白外事輒曰此丞掾之任何足相煩若大姓侵小民黠
羌欲旅距此乃太守事耳(上)
夷朝拜泣蔡彤為遼東太守彤之威聲揚於北方胡夷
皆來外附野無風塵乃悉罷緣邊屯兵及形卒烏桓解
卑追思無已每朝京師過彤家拜謁即大號泣乃去(上)
葦杖劉寬歴典三郡吏民有過蒲鞭示辱(後)安陸王碑
南陽葦杖未足比其仁(選)蒲鞭葦杖示有刑(曹子建對酒歌)
時雨郭伋為潁川化如時雨(决錄)潁川時雨無以豐其澤
為守得父蜀郡任嘉年三四歲時父騰為諸生於漢中
就師有盗賊道路斷絶蜀亦覆没客處長沙為州郡吏
後嘉為長沙太守騰為奏曹掾默知嘉實其子也嘉母
語次謂嘉曰奏曹任掾則汝父也但差老耳嘉曰天下
豈獨有一任夫人何以老更生淫意母曰咄我守養汝
數十年無嫌議豈以垂没更失計哉顧實真父不可棄
捐後嘉問掾聲音可類太守何州里耶掾曰本&KR0008;為武
陽人蓬轉流宕則此母察審諦又識左耳前贅因出抱
持對之流涕嘉自投榻歔欷哽咽(風俗通)
乞侯侯霸字君房為淮平(臨淮)大尹政理有能名及三本
敗霸固保自守卒全一郡更始元年遣使徵霸百姓老
弱相擕號哭遮使者或當道而臥皆曰願乞侯君復留
期年民乃誡乳婦勿得舉子侯君當去必不能全使者
慮霸就徵臨淮必亂不敢授璽書而具以狀聞(上)
借寇寇恂字子翼為潁川太守郡中政理盜賊不入(東觀)
(記)代朱浮為執金吾後潁川盜起從駕南征恂從至潁
川盜賊悉降而竟不拜郡百姓遮道曰願從陛下復借
寇君一年乃留恂長社鎮撫吏人受納餘降(後)
得耿耿純字伯山鉅鹿人請治一郡盡力自效上笑曰
卿乃欲以治民自效乃拜純為東郡太守後坐事免上
過東郡數千人號呼涕泣云願復得耿君上復以純為
東郡太守(東觀記)
得人心愛第五倫字伯魚為會稽太守性節儉雖身居
二千石位常蔬食布衣妻自炊爨初到代發當百姓老
少閴府門攀車扣馬號呼曰捨我何之其得人心見愛
如此(上)
九伯之冠謝夷吾字堯卿為荆州刺史遷鉅鹿太守所
在愛育人物有善績司徒第五倫令班固薦之曰會稽
謝夷吾出自東土英資挺特加以少膺儒雅韜含六籍
應選作宰惠敷百姓爰牧荆州威行邦國尋功簡能為
外臺之表聽聲察實為九伯之冠遷守鉅鹿政合時雍
誠社稷之元龜大漢之棟甍(後)
致瑞沈豐字聖達為零陵太守為政慎刑重殺罪法辭
訟初不歴獄嫌疑不决一斷於口鞭杖不舉市無刑戮
僚友有過初不暴揚有竒謀異略輒為談述曰太守所
不及也到官一年甘露降芝草生(東觀記)
名子為任任延為九真太守不識父子之性夫婦之道
延乃遺書属縣各使男女皆以年齒相配同時相娶者
二千餘人是歲風雨順節糓稼豐衍其産子者始知種
姓咸曰使我有是子者任君也多名子為任(上)左轉睢
陽令九真吏人生為立祠拜武威太守帝見親戒之曰
善事上官無失名譽延對曰臣聞忠臣不私私臣不忠
履正奉公臣子之節上下雷同非陛下之福善事上官
臣不敢奉詔帝歎息曰卿言是也(後)
男女名宗宗慶字叔平為長沙太守民養子者三千餘
人男女皆以宗為名
樂不可支張堪為漁陽太守乃於狐奴開稻田八千餘
頃勸民耕種以致殷富百姓歌曰桑無附枝麥穗兩岐
張君為政樂不可支(後)帝嘗召計吏問守令能否蜀計
掾樊顯進曰漁陽太守張堪昔在蜀其仁以惠下威能
討姦前公孫述破時珍寳山積捲握之物足富十世而
堪去職之日乘折轅車布被囊而已帝聞良久歎息(上)
五袴廉范為蜀郡太守成都民物豐盛邑宇逼側舊制
禁民夜作以防火災而更相隠蔽燒者日属范乃毁削
前令但嚴使儲水而已百姓為便乃歌之曰廉叔度來
何暮不禁火民安堵平生無襦今五袴(上)來時我單衣
去時重五袴(華陽志)
生獨一時岑熙為東郡太守招聘隠逸與參政事無為
而化視事二年輿人歌之曰我有枳棘岑君伐之我有
蟊賊岑君遏之狗吠不驚足下生氂含哺鼓腹焉知凶
災我喜我生獨丁斯時美矣岑君於戲仁慈(華喬志)
惠及死陳臨為蒼梧太守有人遺腹子報父怨捕得繫
獄臨傷其無子令其妻入獄遂産得男人歌之曰蒼梧
陳君恩廣大令死罪囚有後代德參古賢天報施(册)蒼
梧府君惠及死能令死人不絶
吏皆孝友張霸字伯饒為會稽太守舉賢士勸請教授
一郡慕化但聞書聲又野無遺寇民語曰城上烏嗚哺
父母府中諸吏皆孝友(益郡耆舊𫝊)
屢獲豐年永建中泰山吳資元約為巴郡太守屢獲豐
年民歌之曰習習晨風動澍雨潤乎苗我后䘏時務我
民以優饒及資遷去民人思慕又曰望遠忽不見惆悵
嘗徘徊恩澤實難忘悠悠心永懷(華陽志)
令我獨悴桓帝時河南李盛仲和為(闕)貪財重賦國
人刺之曰狗吠何諠諠有(闕)門應府記
欲得錢語窮乞請期吏怒反見尤旋步顧家中家中無
可與思往從鄰貸鄰人以言遺錢錢何難得令我獨憔
悴(上)
園田賦人黃香為魏郡太守郡舊有内外園田常與人
分種收糓歲數千斛香曰田令商者不農王制仕者不
耕伐冰食祿之人不與百姓爭利乃悉以賦人課令耕
種(後漢)
二珪琬琰趙瑶字元珪琰字稚珪凡七兄弟犍為太守
宣子也皆以令德著聞瑶少有公望瑶始為緱氏袁趙
二公相與書曰趙瑶在緱氏猛虎歸迹百里均耳叔平
何難遷扶風太守徙蜀郡司空張温謂之曰昔第五伯
魚徙蜀郡為司空今掃第五以待足下矣琰始為青州
刺史部下清肅(華陽志)
父子剖符蔣滿為上黨太守長子萬為北地都尉次子
輔為安定太守滿與俱知名並見徵用時徵為二千石
者十三人俱引見萬退却不敢與父並詔譴問謁者曰
何以不齊左右曰此乃父子也宣帝歎息曰乃父子剖
符耶即先詔曰上黨太守滿經行篤著信行山東其以
滿為淮陽王相誨導東藩弘農股肱郡其以萬為弘農
太守父子同日拜於前上嘉之(漢雜事)
黃堂郭丹字少卿南陽穰人太守杜詩請為功曹丹薦
鄉人長者自代而去詩乃歎曰昔明王興化卿士讓位
今功曹推賢可謂至德勑以丹事編署黃堂以為後法
(後)黃堂太守之廳事(註)吳郡平江太守所居之堂即春
申君之子為候君之殿也因數失火塗以雌黃故曰黃
堂(郡國志)
獨坐王閎遷冀州刺史閎性刻不發私書不容豪族賓
客號曰王獨坐(謝承書)
能安叛夷何祗字君肅汶山夷不安以祗為汶山太守
民夷服信遷廣陵後夷反叛辭曰令得前何府君乃能
安我耳時難復屈祗挾族人為之汶山復得安(益部耆舊)
拜守固讓司馬勝之字興先清尚虚素郡請察孝廉歴
廣都新繁令政理尤異以清秀徵以疾辭去職即家拜
漢嘉太守候迎盈門固讓不之官閉居清靜謙卑自牧
常言世人不務求道德而汲汲於爵祿若吾者可少以
為有餘榮矣訓化鄉閭以恭敬為先(華陽志)
夢刀王濬字士治為廣漢太守夜夢懸三刀於臥屋梁
上須臾又益一刀濬驚覺意甚惡之主簿李毅再拜賀
曰三刀為州字又益一者眀府其臨益州乎及賊張宏
殺益州刺史皇甫晏果遷濬為益州刺史(晉書)濬常夢得
三口刀人以禾益之手持不得以問郡丞與掾史莫能
知毅對曰吉祥也三刀者州字而益之禾持不得禾傍
失者秩字明府秩當至益州濬笑曰如卿言當相以為
秀才(華陽志)濬之在已郡也夢懸四刀於其上心甚惡之
(陸機晉武紀)
得剪爰宗為新城太守南界有刻石爰至其下醼有人
於石下得剪刀者衆咸異之主簿對曰昔長沙桓王嘗
餞飲孫洲父老云此洲狹而長君當為長沙事果應夫
三刀為州今得交刀君亦當為州後果作交州(世說)
吳富春縣有沙漲武烈為郡吏赴府鄉人餞之會於
沙上父老曰此沙狹而長君後當為長沙太守後果
然因名孫洲(吳錄地理志)武烈堅也長沙桓王策也(世說誤)
以江名子江祚為安南太守民思其德生子多以江名
子(别𫝊)
以孟為名孟宗為豫章太守人思其惠路有行歌故時
人之生以孟為名(别傳)
鳴琴元康六年尚書吏部郎汝南李光彦遷汲郡太守
都亭侯江夏李茂曾遷平陽太守此二子皆弱冠知名
歴職顯要旬月之間繼踵名郡離險劇之勤就放曠之
逸枕鳴琴以侯遠政離别之際各斐然賦詩(潘尼二李詩序)
惠隆丘阜應詹字思遠為南平太守時天下分崩詹獨
保境外攘狂狡内除塗炭甚便百姓之情郡人歌曰亂
離既普殆為灰朽僥倖之運賴兹應后歲寒不凋孤境
獨守拯我塗炭惠隆丘阜潤同江海恩獨父母尋與陶
侃破杜弢於長沙賊中金寳溢目詹一無所取唯收圖
書莫不歎之遷益州刺史詹之出郡也士庶攀車號泣
若戀所生(晉書)
慈父祖逖為豫州刺史尅已務施不畜資財喪亂之餘
白骨未收者為之殯葬其有骨肉恩薄不收歛者重加
貶責由是百姓感化復覩太平置酒大會郡中耆老相
與流涕而歎曰吾等投老更得父母死將何恨又童謠
曰幸哉遺民免豺虎三辰既朗遇慈父元酒清醪甘牛
脯亦何報恩歌且舞(别傳)
剖符作宰索稜字孟則燉煌人好學博文姚萇甚重之
委以機密文章詔檄皆稜之文也後為平原太守以德
化民民畏而愛之歌曰懿矣明守庶績允釐剖符作宰
實獲我思(崔鴻十六國春秋前秦錄)
之郡慨嘆殷仲文既素有名望自謂必當阿衡朝政忽
作東陽太守意甚不平及之郡至富陽慨然嘆曰看此
山川形勢當復出一孫伯符(世說)東陽峴山舊名三丘山
仲文除東陽太守意甚不樂嘗登此山悵然流涕郡人
愛之如襄陽之於叔子因名峴山二峯相峙有東峴西
峴唐寳歴中縣令于輿宗結亭其下名曰洆碧(韻語陽秋)
統志義熙間殷仲堪有東陽太守嘗登三丘山悵望
後人思之名曰峴山按仲堪為荆州東陽也誤
二始顔延之字延年文章冠絶一時時尚書傅亮自以
文義一時莫及延之負其才不為之下亮甚疾焉遷始
安太守謝晦謂延之曰昔荀勖忌阮咸斥為始平郡今
卿又為始安可謂二始黃門郎殷景仁亦謂之曰所謂
人惡俊異世疵文雅後復為劉湛所恨出為永嘉太守
延之甚怨恨乃作五君詠以述竹林七賢山濤王戎以
貴顯被黜詠嵇康云鸞翮有時鈠龍性誰能馴詠阮籍
云物故不可論途窮能無慟詠阮咸云屢薦不入官一
麾乃出守詠劉伶云韜精日沈飲誰知非荒宴此四句
蓋自序也(南史)守郡謂之建麾蓋用顔延年一麾乃出守
之句不知其悞也延年謂一麾之麾如武王右秉白旄
以麾之麾耳延年贈始平詩云屢薦不入官一麾乃出
守謂山濤薦咸為吏部郎三上而武帝不用其後一擠
遂出始平故有此句延年被擯以此自托爾後杜牧之
為登樂遊原詩云擬把一麾江海去樂遊原上望昭陵
遂為故事(古今詩話)
徧歴名山謝靈運好學博覽文章之美江左莫逮自謂
才能宜參權要既不見知常懷憤憤少帝即位權在大
臣徐羨之等出為永嘉太守郡有名山水靈運素所愛
好出守既不得志遂肆意遊遨遍歴諸縣動踰旬朔民
間聽訟不復關懷所至輒為詩詠以致其意焉(宋書)
府君王僧達為宣城太守性好游獵而山郡無事僧達
肆意馳騁或五日三日方歸受辭辨訟多在獵所人或
逢不識問府若所在僧達曰在近(南史)
不省雜事謝朏字敬仲永明中為義興太守在郡不省
雜事悉付紀綱曰吾不能作主者吏但能作太守耳後
為吳興太守弟㵸為時吏部尚書朏至郡致㵸數斛酒
還書曰可力飲此勿豫人事朏居郡每不理常務聚歛
衆頗譏之亦不屑也子諼為東陽内史及還五官選錢
一萬止留一百答曰數多劉寵更以為愧(上)
非常中人晉陵韋朗(邵)家在延陵元嘉初忽見庭前井
中有一人出高長尺許被帶組甲麾伍相應相隨出門
良久乃盡朗兄藪頗善占筮常云吾子弟當至刺史朗
歴青廣二州(異苑)
蒲鞭崔景貢守平昌有惠政常懸一蒲鞭而未嘗用(上)
峻峯起臺夏侯詳為湘州刺史詳善吏事在州四載為
百姓所稱州城南臨水有峻峯舊傳云刺史登此山輒
代由是歴政莫敢至詳於其地起臺榭延僚属以表損
挹之志(南史)
前兄後弟夏侯夔字季龍詳子也為豫州刺史兄亶字
世龍先經此任至是夔又居焉兄弟並有恩惠於鄉里
百姓歌曰我之有州頻得夏侯前兄後弟布政優優(上)
大小南郡劉之遴字思貞徐南郡太守武帝謂曰卿母
年德並高故令卿衣錦還鄉盡榮養之理弟之亨字嘉
會代之遴為南郡太守上問朱异曰之亨代兄喜不兄
弟因循豈直太馮小馮而已又謂尚書令何敬容曰荆
州長史南郡太守皆是僕射出入今者之亨便是九轉
在郡有異績吏人稱之卒荆土懷之不復稱名號為大
南郡小南郡(上)
大小東陽王承字安期為東陽太守政存寬惠吏人悅
之承性簡貴有風格右衞朱异當朝用事每休下車馬
填門有魏郡申英者門寒才俊好危言高論以忤權右
當指异門曰此中輻凑皆為利往能不至者惟大小王
東陽耳小東陽即承弟幼也時唯承兄弟及禇翔不至
异門世並稱之(上)
年少太守張緬字元長年數歲外祖中山劉仲德異之
曰此兒非常器非止為張氏寳方為海内令名也起家
祕書郎出為淮南太守時年十八武帝疑其年少未閑
吏事遣主書封取郡曹文案見其斷决允愜甚稱賞之
累遷豫章内史緬為政任恩惠不設鈎鉅吏人化其德
亦不敢欺故老咸云數十年未有也(上)荀羡字令則為
徐州刺史時年二十中興方伯未有如羡少者(晉中興書)
清省任昉為吳興太守在郡所得奉秩五分督一餘者
悉原兒妾食麥而已友人到溉溉弟洽從昉共為山澤
游及被代至都無衣沈約遣裙衫迎之再為新安太守
在郡不事邊幅率然曳杖徒行邑郭人通辭訟者就路
决焉為政清省吏人便之卒於官唯桃米花米二十石
無以為歛闔境痛惜百姓共立祠堂於城南歲時祠之
(南史)
三始裴邃字深明為廣陵太守左遷始安太守邃志立
功邊垂不願閑遠乃致書於吕僧珍曰昔阮咸顔延有
二始之歎吾才不逮古人今為三始非其願也將如之
何後為竟陵太守開置屯田公私便之(上)
政過名守謝覽字景滌為吳興太守中書舍人黃睦之
家居烏程子弟專横前太史皆折節事之覽未到郡睦
之弟迎覽覽逐去其船杖吏為通者自是睦之家杜門
不出郡境多劫為東道患覽下車肅然初齊明帝及覽
父㵸東海徐孝嗣並為吳興號為名守覽皆過之(上)
不附主書王規字威明為吳郡太守主書芮珍家家在
吳前守宰皆傾意附之至是珍宗假還規遇之甚薄珍
宗還都密奏規不理郡事俄徵為左戸尚書郡境千餘
人詣闕請留表三奏不許求於郡樹碑許之(上)
勸課教示元淑字買仁彎弓三百斤善騎射孝文時為
河東太守河東俗多商賈罕事農桑人至有年三十不
識耒耜淑下車勸課躬往教示二年間家給人足為之
謠曰泰州河東杼柚代舂元公至止田疇始理有七子
季海字元泉兄弟中最有名譽位洛州刺史季海妻司
空李冲之女莊帝從母也政在爾朱禍難方始勸季海
為外官以避纖介及孝莊之難季海果以在藩得免(北史)
慈父元孚字秀和少有令譽崔光等咸曰此子當凖的
人物拜冀州刺史孚勸課農桑境内稱慈父鄰州號曰
神君先是州人張孟都張洪建馬潘崔獨憐張叔緒崔
醜張天宜崔思哲等八人皆屯保林野不臣王命州郡
號曰八王孚至皆請入城願致死效力(上)
十善陸馛俟長子也多智有父風高祖見而悅之謂朝
臣曰吾嘗歎其父智過其軀是復踰於父矣為相州刺
史假長廣公為政清平抑強扶弱州中有德宿老名望
素重者以友禮待之詢之政事責以方略如此者十人
號曰十善於是發姦摘伏事無不驗百姓以為神明無
敢劫盜者徵為散騎常侍百姓乞留馛者千餘人獻文
不許謂羣臣曰馛之善政雖古人何以加之馛之代還
也吏人大歛布帛以遺之馛皆不受人亦不取於是以
此物起佛寺焉因名長廣公寺(上)
不念舊惡房景伯字良睴為清河守郡人劉簡武曾失
禮於景伯聞其臨郡闔家逃亡景伯督切属縣追捕禽
之即署其子為西曹掾令喻山賊賊以景仁不念舊惡
一時俱下論者稱之(上)
連璧韋叔裕字孝寬普泰中從荆州刺史源子恭鎮穰
城以功除浙陽郡守時獨孤信為新野郡守同隸荆州
與孝寬情好款密政術俱美荆部吏人號為連璧(上)
大小鄭公鄭述祖字恭文少聰敏有風檢為先達所稱
齊天保中為兖州刺史時穆子容為巡省使歎曰古人
有言聞伯夷之風貪夫廉懦夫有立志今之鄭兖州見
之矣遷光州刺史初祖述父為兖州於鄭城南小山起
齋亭刻石為記述祖時年九歲及為刺史往尋舊迹得
一破石有銘云中岳先生鄭道昭之白雲堂述祖對之
嗚咽悲動羣僚有人入市盗布其父怒曰何負吾君執
之以歸首祖述特原之自是境内無盗百姓歌曰大鄭
公小鄭公相去五十載風教猶尚同(上)
懷磚李延實莊帝舅也除青州刺史帝謂實曰懷磚之
俗世號難治舅宜好用心副朝廷所委實答曰臣年迫
桑榆氣同朝露夜行罪人裁錦萬里謹奉明勑不敢失
墜時門下侍郎楊寬在帝側不曉懷磚之義私問舍人
温子昇曰聞彭城王作青州刺史問其賓客從至青州
云齊土之民風俗淺薄太守初欲入境皆懷磚扣首以
見其意及其代下還家以磚擊之言其向背速於反掌
是以京師謠語曰獄中無繫囚舍内無青州假令家道
惡腹中無懷愁懷磚之義起在於此也(伽藍記)
五七月寒南安王元稹出為相州刺史五月至鄴上日
暴風大雨凍死者數十人是月疽發背薨孫熙後授相
州以七月上其日大風寒雨凍死者二十餘人驢馬數
十匹熙聞其祖父前事心惡之起兵討元義遂被殺(北史)
政致甘泉房豹字中幹為樂陵太守風教修理稱為致
政郡瀕海水味多醎苦豹命鑿一井遂得甘泉遐邇以
為政化所致豹罷歸後甘味復醎(上)
獨立使君裴俠字嵩和為河北郡守俠躬履儉素愛人
如子所食唯菽麥塩菜而已吏人莫不懷之歌曰肥鮮
不食丁庸不取裴公貞惠為世規矩俠嘗與諸牧守俱
謁周文周文命俠别立謂諸牧守曰裴俠清慎奉公為
天下之最令衆中有如俠者可與之俱立衆皆默然無
敢應周文乃厚賜俠朝野服焉號為獨立使君(上)
神君孔奐字休文除晉陵太守自宋齊以來為大郡雖
經寇擾猶為全實前後二千石多行侵暴奂清白自守
妻子並不之官唯以單船臨郡所得秩俸隨即分贍孤
寡郡中號曰神君曲阿富人殷綺見奂居處儉素乃餉
以衣氊一具奂曰太守身居美祿何為不能辦此但百
姓未周不容獨享温飽勞卿厚意幸勿為煩(陳書)
戴帽餳梁彦光字修芝隋初為岐州刺史甚有惠政轉
相州彦光前在岐州其俗頗質以靜鎮之合境大安奏
課連最為天下第一及居相部如岐州法鄴郡雜俗人
多變詐為之作歌稱其不能理政上問而譴之竟坐免
歲餘拜趙州刺史彦光言於志曰臣前待罪相州百姓
呼為戴帽餳臣自分廢黜無復衣冠之望不謂天恩復
加收採臣請復為相州改絃易調庶有以變其風俗上
從之復為相州刺史豪猾者聞彦光自請而來莫不嗤
笑彦光下車發摘奸隠有若神明狡猾莫不潜竄於是
合境大駭(隋書)分紀作戴帽餳片蓋誤讀臣字耳
不納賄樊子蓋字華宗為武威太守以善政聞煬帝詔
曰龔汲振德化于前張杜垂清風于後子蓋操履清潔
撫導有方處腸膏不潤其質酌貪泉豈渝其性車駕西
巡及還謂之曰人道公清定如此不子蓋謝曰臣安敢
言清止是小心不敢納賄耳由此賜之口味百餘斛(上)
鐺脚刺史薛大鼎為滄州刺史州界有無棣河隋末埴
廢大鼎奏開之引魚塩於海百姓歌之曰新河得通舟
檝利直達滄海魚塩至昔日徒行今騁駟美哉薛公德
滂被大鼎又以州界卑下遂决長蘆及漳衡等三河分
洩夏潦境内無復水時與瀛州刺史賈敦頥曹州刺史
鄭德本俱有美政河北稱為鐺脚刺史(舊唐)
臺省典州武后長安四年納言李嶠同平章事唐休璟
奏曰竊以物議重内官而輕外職凡所出守多因貶累
非所以澄風俗安萬人臣請擇才於臺閣省寺之中分
典大州共康庶政臣等請輟近侍率先具寮太后乃令
書名採之中者當行於是鳳閣侍郎韋嗣立御史大夫
楊再思等二十人中之皆以本官檢校刺史後二十人
内以政績可稱者獨常州刺史薛光謙徐州刺史司馬
鐘二人而已(通典)
選朝臣開元十一年山東旱儉朝議選朝臣為刺史以
撫貧民仍重諸侯之選於是以黃門侍郎王丘為懷州
刺史又以中書侍郎崔沔等數人皆為山東諸州刺史
至任皆無可稱唯丘在職清嚴人吏甚畏慕之(舊唐)
知頓最裴耀卿字煥之開元十三年為濟州刺史其年
車駕東巡州當大路道里綿長尚戶口寡弱耀卿躬自
條理置三梁十驛科配得所時大駕所歴凡十餘州耀
卿稱為知頓之最封禪還次宋州宴從官帝歡甚謂張
說曰前日出使巡天下觀風俗察吏善惡不得實今朕
有事岱宗而懷州刺史王丘餼牽外無他獻我知其不
市恩也魏州刺史崔沔遣使供帳不施錦繡示我以儉
此可以觀政也濟州刺史裴耀卿上書數百言至曰人
或重擾即不足以告成朕置書座右以自戒此其愛人
也(新舊)
清嚴知禮齊澣字洗心為汴州刺史河南汴為雄郡自
江淮達于河洛舟車輻輳人庶浩繁前後牧守多不稱
職唯倪若水與澣皆以清嚴為治民吏歌之玄宗封泰
山歴汴宋許車騎數萬王公妃主四夷君長馬橐它亦
數萬所頓彌數十里澣列長棚㡩幕聮亘上食凡千轝
納筦鑰身進膳帝以為知禮喜甚為留三日賜帛(上)
立木禁車權懷恩為宋州刺史以威明御下人皆重足
而立時汴州刺史楊德幹亦以嚴肅與懷恩齊名至是
懷恩路由汴州德幹送之出郊懷恩見新橋中途立木
以禁車過者謂德幹曰一言處分豈不得何用此為德
幹大慙時議以為不如懷恩也(舊)
題贊廳事盧奂為陜州刺史嚴毅之聲聞於關内玄宗
幸京師次陜城頓知奂有神政御筆贊於廳事曰專城
之重分陜之雄仁雖惠愛性實冲謙亦既利物在乎匪
躬斯為國寳不墜家風陜州之民多有淫祀者州之士
民相語曰不須賽神明不必求巫祝爾莫犯盧公立便
有禍福(天寳遺事)天寳初為南海太守南海兼水陸都會物
産瓌怪前守劉巨鱗彭杲皆以贓敗故以奂代之汙吏
歛手中人之市舶者亦不敢干其法遠俗為安時謂自
開元後四十年治廣有清節者宋璟李朝隠盧奂三人
而已(新唐)新書裴伷先為廣州都督舊書廣府清白者有
云四謂宋與伷先朝隠及奂此止云三何也
神迎張開為荆州刺史至郡界風兩瞑䀲不辨面目唯
聞空中有殿喝之聲相次雲中有衣紫披甲胄者十數
人開問其故對曰某荆州内外所主之神久仰使君令
名故相率迎引到任謁廟後各致祭謝及建飾廟貌自
此政譽尤善也(開元遺事)
城守具備顔真卿為平原太守安祿山逆節頗著真卿
以霖雨為托修城浚濠隂科丁壯儲廩食乃陽會多士
泛舟於池飲酒賦詩或䜛於祿山祿山亦陰傎之以為
書生不足虞也無幾祿山果反河朔盡陷獨平原城守
具備乃使兵司參軍李平馳奏之玄宗初聞祿山之變
歎曰河北二十四郡豈無一忠臣乎得平來大喜顧左
右曰朕不識顔真卿形狀何如人所為乃如此(唐書)
理行第一蕭定字梅臣為袁州刺史歴信湖宋睦潤五
州刺史所涖有政聲大歷中有司條天下牧守課績唯
定與常州刺史蕭復豪州刺史張鎰為理行第一其勸
農桑均賦稅逋亡歸復戶口增加定又冠焉(舊)
黃人二歌唐乾元二年贊善大夫左振出為黃州刺史
下車黃人歌曰我欲逃鄉里我欲去墳墓左公今既來
誰忍弃之去後一歲又歌云吾鄉有鬼巫惑人人不知
天子正尊信左公能殺之(元次山集)
簡廉肅薛與字温如為楚州刺史本州營田使先是州
營田宰相遥領使刺史得專達俸錢及他給百餘萬田
官數百員奉厮役者三千戸歲以優授官者復十餘人
珏皆條去之十留一二而租入有贏為觀察使誣奏左
授陜州刺史遷陳州刺史建中初上分命使臣黜陟官
吏淮南李承以珏楚州之去煩政簡使山南趙贊以珏
陜州之廉清使淮南盧翰以珏之肅物皆以陟狀聞加
秩賜紫(舊)
以陽名子陽城字亢宗出為道州刺史治民如治家宜
罰罰之宜賞賞之不以簿書介意月俸取足而已州産
侏儒歲貢諸朝城哀其生離無所進帝使求之城奏曰
州民盡短若以貢不知何者可供自是罷州人感之以
陽名子(新)舊作矮奴
指大官王宗鉥為晉州刺史有海客鬻龍腦邀價倍常
宗鉥令持錦被過其客觀之因目從者挈其龍腦餅去
又令牙儈市二伎年各十六其直三十二緡宗鉥納之
呼一老婢謂儈曰此年已五十直五十千償一伎外尚
餘十八千買布褥被一幅重十斤令於酒坊取舊麻䋲
十五斤而償之百姓相視而笑宗鉥曰小民得五斤利便
喜吏民列訴責維州司戶(外史禱杌)宗鉥責維州司戸參軍
問吏曰參軍何官衣何服吏曰下州判司綠衫槐笏而
已宗鉥大笑絶倒曰若頭便斬去吾何能作措大官耶
(九國志)
風月主人孟蜀左丞歐陽彬衡山人博學能文泉以為
嘉州刺史喜曰青山綠水中為二千石作詩飲酒為風
月主人豈不喜哉(蜀檮杌)
截鐙澤州奏前刺史史延韜離州為軍民遮圍不放出
城兼截下馬鐙其史延韜經三日後夜開城門越闕(薛史)
祝神虎斃謝傑為高州刺史境多虎夜入郭中為暴人
不安居傑一日沐浴謁城隍廟舉酒神前曰愚民何辜
而虎暴之蓋刺史無德化願虎只食刺史無傷愚民因
屏左右獨宿殿庭中是夜三鼔廟東南隅忽有物咆哮
其聲如雷良久乃止遲明視之數虎悉斃(九國志)
李大蟲楚李瓊為桂州刺史魁岸多力每食肉十餘斤
据按大嚼耽耽然軍中號曰李大虫先是桂州兒童聚
錢衢路忽相驚走曰大虫來至是果應(上)
照天蠟燭田元均治成都有聲人有訴訟其懦弱不能
自伸者必委曲問之蜀人謂之照天蠟燭又謂之不錯
事尚書(東齋記事)
隨使戸吳越儇鎮永嘉百姓悅慕及移姑蘇温人有擕
家属以從者謂之隨使戶(五代史)
邵父陳母祥符九年邵曄知廣州鑿内河通舟颶不為
害陳世卿代之奏免廣南口塩廣人歌曰邵父陳母除
我二苦
刺舉不法秦兼天下改州牧為刺史朱明之時則出巡
行封部玄英之月則還詣天府表奏刺史言其刺舉不
法者之使也(交廣記)
五馬禮天子六馬左右驂三公九卿駟馬左驂漢制九
卿則二千石亦右驂太守駟馬而已其有加秩中二千
石乃右驂故以五馬為太守美稱遁齋閒覽與學林云
漢使朝臣出使為太守增一焉故曰五馬(潘子真詩話)昔人
用五馬事多因游遨動出處方用之如老杜賦王閬州
餞蕭遂州云二天開寵餞五馬爛生花其賓主出住分
矣义送李梓州五馬何時到贈嚴武五馬舊曾諳小徑
送賈閣老出汝州人生五馬貴太白云五馬莫留連岑
參云門外不須催五馬戎昱五馬幾時朝魏闕子厚五
馬助征騑樂天五馬無由入酒家近人於太守安居閉
閣例稱五馬於理恐未安也(丹陽集)
隼旟熊軾隼飛旟上熊伏軾前皂蓋分輝彤幨耀彩(記室)
(新書)州宰高季通秩映隼旟榮參熊軾(徐游蓺碑)
銅虎漢文帝二年初與郡守為銅虎符竹使符(紀)任彦
升表分虎出守以囊被見嗤(選)于頔制累政臺郎遂分
符守(唐大詔令)
朱轓景帝詔曰夫吏者民之師也車駕衣服宜稱吏守
百石以上皆長吏也令長吏二千石車朱兩轓千石至
六百石朱左轓(紀)二千石皆皂蓋朱兩轓(後輿服志)
專郡太守專郡信理庶績勸農賑貧决訟斷辟興利除
害檢察詳奸舉黜惡誅殺殘暴者也(漢書解詁)
郡丞别駕治中長史司馬
佐守秦置郡丞以佐守在邊為長史掌兵馬(漢)景帝置
郡丞黃綬武帝元朔六年改名長史為京兆尹置丞元
帝時丞相于定國條州大小為設吏員治中别駕諸郡
從事(漢官儀)隋改别駕治中為長史司馬煬帝罷之而置
郡贊治又又改為丞武德初改曰别駕高宗改為長史
試經請去周防字偉公年十六任郡小吏世祖巡狩汝
南召掾史試經防尤能誦讀拜為守丞防以未冠請去
師事徐州刺史蓋豫明經舉孝廉拜郎中(汝南先賢傳)
雌伏趙温字子柔初為京兆郡丞歎曰大丈夫當雄飛
安能雌伏遂棄官去(後)
贊務柳儉字道約為弘農太守儉清節愈勵大業五年
入朝郡國畢集帝謂納言蘇威吏部尚書牛弘曰其中
清名天下第一者為誰威等以儉對帝又問其次威以
涿郡贊務郭絢潁川贊務敬肅等二人對帝各賜絹令
天下朝集使送至郡邸以旌異焉論者美之(北史)
幹局郭絢歴數州司馬長史皆有能名煬帝將有事於
遼東以涿郡為衝要訪可任者聞絢有幹局拜涿郡丞
吏人悅服(隋)
心如鐵石敬肅字弘儉少以貞介知名歴長史司馬俱
有異績煬帝嗣位遷潁川郡丞大業五年朝東都帝令
司隸大夫薛道衡為天下羣官之狀道衡狀稱肅曰心
如鐡石老而彌篤(上)
獨統大郡張允濟為武陽令政績尤異遷高陽郡丞時
在郡將允濟獨統大郡吏人畏悅及賊帥王湏拔攻圍
在城中糧盡吏人取槐葉藁節食之竟無叛者(舊)
捴錄衆事别駕從事校尉行部引總錄衆事(續漢志)漢
志行為從事史一人從刺史行部别乘一乘傳車故謂
見之(舊)
題輿周景為豫州辟陳蕃為别駕不就景題别駕輿曰
陳仲舉座也不復更辟蕃惶懼起視職(謝承書)以諫爭不
合投傳而去(本𫝊)
取柙擊柱陳茂豫州刺史周敞辟為别駕從事與俱行
部到穎川陽翟傳舍傳中有置美酒一柙者敞勑御騶
載酒以行茂見於外取柙擊柱破之敞問茂刺史年老
酒益氣别駕破柙亦何益茂答曰所過皆有以名使君
𫝊車騑驂載酒非宜也(謝承書)
屏星孔恂字巨卿新塗人也為别駕車前後舊有屏星
如刺史車曲翳儀式時刺史行部因怒命之恂曰明使
君撤去屏星毁國舊儀此不可行别駕可去屏星不可
省即投傳而去(豫章列士傳)
委以心腹袁紹領冀州以審配為别委以心腹并總幕
府紹又以田豐為别駕勸迎天子紹不納及後敗曰吾
慙田别駕(後)
别駕之功王祥徐州刺史吕虔檄為别駕祥乃應吕虔
委以州事于時寇盜充斥祥率勵兵士頻討破之州界
清靖政化大行時人歌之曰海斥之康實賴王祥邦國
不空别駕之功(晉書)
選舉為允江統字應元太傅東海王越為兖州牧請君
為别駕與君書曰昔王子師作豫州未下車辟荀慈明
下車辟孔文舉貴州人士有堪應此者不君舉高平郗
道微為賢良陳留阮宣子為直言濟北程弘叔為方正
皆於時選為允(家傳)
君孝超卿顧和字君孝總角知名族人顧榮雅相器愛
曰此吾家之騏驥也必振衰族時宗人顧球為揚州别
駕顧榮謂球曰卿速步公孝如是超卿矣(别𫝊)
半刺别駕舊與刺史别乘同宣王化於萬里者其任居
刺史之半安可任非其人(庾亮答郭豫書)
守偏地益州刺史李貌微時居漢川與别駕姜顯餞送
刺史顯忽貌貌曰大丈夫何至守偏地為姜顯所陵即
不復還家仍附船下自是十五年而鎮梁漢顯猶栖遲
檄為别駕(續晉安帝紀)
江左之秀羅含字君章桓宣武辟為别駕以官廨諠擾
於城西池小洲上立茅茨伐木為牀織葦為蓆布衣蔬
食晏若有餘桓公嘗謂衆坐曰此自江左之清秀豈唯
荆楚而已含自在官舍有一白省棲集堂宇及致仕還
家階庭忽蘭菊挺生豈非至行之徵邪(别𫝊)
見牋馳喚桓玄下都羊孚時為兖州别駕從京來詣門
牋云自頃世故暌離心事淪藴明公啟晨光於積晦澄
百流以一源桓見牋馳喚前云子道子道來何遲即用
為記室參軍(世說)
伐鼓窮歡王翰為汝州長史徙仙州别駕日與才士豪
俠飲樂游畋伐鼓窮歡坐貶道州司馬(新)
見刺史孔若思為衞州刺史故事以宗室為州别駕見
刺史驁放不肯致恭若思劾奏别駕趙道欽請訊狀有
詔别駕見刺史致恭(漢)
治中治中從事史一人居中治事主衆曹文書漢制也
(通典)司隸功曹從事即治中也(漢儀)别駕亦曰治中從事(白帖)
笞掠無變陳禪為州治中從事時刺史為人苛刻受納
賍賄禪當傳拷乃至笞掠無筭五毒畢加神意自若辭
對無變事遂釋(謝承書)
展驥龐統以從事守耒陽令不治免官魯肅遣先主書
曰龐士元非百里之才使處治中别駕之任始當展其
驥足耳乃以為治中(蜀志)
交久益親柳宗字伯騫為治中與人交結久而益親其
所拔進皆世所稱致位牧守鄉里為之語曰得黃金一
笥不如柳伯騫所識(益部耆舊傳)
單席於地張彦字伯春為治中從事刺史每坐高牀治
中單席於地(上)
當朝正色唐彬檄為治中别駕忠肅公亮匡救違闕盡
規誨以納善不顯諫以彰主當朝正色焉(王隠晉書)
車公不樂車胤字武子風姿美劭機悟敏率桓温在荆
州取為從事一歲至治中胤既博學多聞又善于激賞
當時每有盛坐胤必同之皆云無車公不樂太傅謝公
遊集之日開筵以待之(續晉陽秋)
荆州從事習鑿齒少博涉才情透逸桓温竒之自州從
事歲中三轉至治中(晉記)鑿齒史才不常温器之未三十
用為荆州治中謝牋曰不遇明公荆州老從事耳(世說)
綱佐陸閑字遐業為齊始安王遥光揚州治中遥光作
亂以綱佐不去被殺子襄字師卿為揚州治中襄父終
此官固辭職高祖不許聽與府司馬換廨居之(梁書南作别駕)
洛陽主人趙肅字慶雍洛陽人也早有操行知名於時
大統三年獨孤信東討肅率宗人為鄉導授司州治中
轉别駕監督粮儲軍用不匱周文帝聞之謂人曰趙肅
可謂洛陽主人也(周書)
同宣教化唐以堂吏朱儉廉為華州别駕給事中蕭倣
駁曰别駕古為治中從事秩六百石與刺史别乘同宣
教化任居刺史之半豈宜以人吏兼副改之名(續通典)
上佐别駕長史司馬通謂之上佐(職源)
箕踞相對衞永君長為温公長史温公甚善之每率爾
提酒脯就衞箕踞相對彌日衞往温許亦爾(世說)
為情死王長史廞登茅山大慟哭曰琅邪王伯輿終當
為情死(上)
别榻孔休源字慶緒為晉安王府長史南蘭陵太守别
敇專行南徐州事休源累佐名藩甚得民譽王深相倚
仗軍民機務動止詢謀常於中齋别施一榻云孔是孔
長史坐人莫得預焉(梁書)
誤寵崔敬嗣為房州刺史中宗為廬陵王安置在州官
吏多無禮獨敬嗣以親賢待之供給豐贍中宗深德之
及登位有益州長史崔敬嗣既同姓名每進擬御筆超
拜者數四後引與語方知誤寵訪敬嗣已卒乃授其子
注官
不枉不漏張說字道濟睿宗即位遷中書侍郎雍州長
史景雲初譙王重福於東郡搆逆而死留守捕繫被黨
經時不决睿宗令說往按其獄一宿捕獲重福謀主張
靈的鄭愔等盡得其情狀其餘被枉繫禁者一切釋放
睿宗勞之曰知卿按此獄不枉良善又不漏罪人非卿
忠正豈能如此(舊)
劾不孝李皋字子蘭為温州長史攝行州事行縣見一
媪垂白面泣哀而問之對曰李氏之婦有二子鈞鍔宦
遊二十年不歸貧無以自給時鈞為殿中侍御史鍔為
京兆府法曹俱以文藝登科名重於時皋曰入則孝出
則悌行有餘力然可以學文若二子者豈可備於列位
由是舉奏並除名勿齒改處州别駕行州事以良政聞
徵拜衡州刺史(上)
方外司馬謝奕字無奕桓温辟為司馬奕既上猶推布
衣交在温坐岸幘嘯詠無異常日宣武每曰我方外司
馬遂因酒轉無朝夕禮桓舍入内奕轉復隨去後至奕
醉温往主許避之主曰君無狂司馬我何由得相見(世說)
毗贊房恭懿為澤州司馬有異績遷德州司馬理為天
下之最文帝謂諸州朝集使稱為勸勵之首以為上天
宗廟之所祐助豈朕寡薄能致下詔曰德州司馬房恭
懿出宰百里毗贊二藩善政能官標映倫伍遷海州刺
史(隋書)
善政能官韋安石為永昌令并州司馬則天子制勞之
曰文卿在彼善政表於能官明仁彰於鎮撫如此稱職
甚慰朕懷俄拜并州刺史(世說)
天下甲門袁誼神功中為蘇州刺史嘗因視事司馬清
河張沛通謁沛即侍中文瓘之子誼揖之曰司馬何事
沛曰此州得一長史是隴西李亶天下甲門誼曰司馬
何言之失門戸須歴代人賢名節風教為衣冠顧瞩始
可稱舉此老夫是也夫山東人尚於婚媾求於祿利作
時柱石見危授命則曠代無人何可說之以為門戶沛
懷慙而退時人以為口實(舊)
將為司馬有毉工崔懷自淮南小將為黃州司馬勑至
省鄭餘慶執之封還以為諸道散將無故受正員五品
官是開徼倖之門且無闕可供言或遇理由是稍忤時
權(上)
謫不介意白居易為太子左贊善大英會有惡於居易
者摘摭居易言浮華無行其母因看花墮井而死而居
易作賞花及新井詩甚傷名教不宜寘彼周行執政方
惡其言事奏貶為江表刺史詔出王涯上疏論之言居
易所犯狀迹不宜治郡追詔授江州司馬居易儒學之
外尤通釋典常以忘懷處順為事都不以遷謫介意(上)
五品按唐典上州司馬秩五品歲票月俸官足以庇身
食足以給家州民康非司馬功郡政壞非司馬罪無言
責無事憂為國謀則尸素之尤蠧者身謀則祿仕之憂
穏者苟有志於吏隠者捨此官何求焉(口記)
從事長郡丞秦官惟掌兵馬自漢迄唐其名不常曰别
駕曰司馬曰治中曰長史雖均號上佐其實從事之長
耳故緹油屏軾下與主簿同賜而州牧或得辟置間以
處王子及近臣之左降若起廢者其於政事罕嘗與聞
邦國不空之謠宜其寥寥也(周必記)
通判
監軍仁宗時中丞孫抃上言通判古監郡之職一州利
害全籍論議與近下僚属不同乞今後大臣出移藩鎮
不得奏辟通判上曰州郡設通判本與知州同判一郡
之事知州有不法者得舉法之今既辟除自是恩地事
有不可必不執守卿言極是自今只得辟簽判一員(分紀)
水晶燈籠劉隨待制為成都通判嚴明通達人謂之水
晶燈籠(東軒筆錄)
夢告辨獄胡宿通判宣州有被誣以殺人者獄成議法
將抵死公疑之呼囚以訊囚憚箠楚不敢言公正衣冠
坐堂上思之俄而假寐夢有人來告曰吳姓也公遽引
囚辟左右復訊之囚曰旦將之由縣吏執以赴官不知
其由也公取獄辭窮治乃被毆之婦與吳姦被姦者殺
其夫與婦謀執平人以告也公之精誠格物如此(自警編)
倅車王之倅車注倅乃副車今以通判為倅者周禮謂
太守之副(職源)
佐治知成都席益奏州郡置倅所以佐郡守之治入則
貳政出則按縣(中興會要)
府判常同劾陸寘疏云寘乃内侍王通之客為明州通
判避通名改稱府判今浙東州軍有呼通判為府判自
寘始(高宗之歴)
有螃無蠏宋初懲藩鎮之弊置通判以貳州事既非官
属故嘗與知州爭權每云我是監郡朝廷使我來監汝
舉動無所制有錢昆少卿者餘杭人嗜蟹常求補郡人
問其所欲昆曰但得有螃蟹無通判則可至今以為口
實(歸田錄青箱雜記)
推官
堅正韓退之武寧節度使張建封倅府推官操行堅正
鯁言無所忌(唐)徐州張建封又請為其賓佐(舊)
剛正狄兼謨字汝諧仁傑族孫也元和末解褐襄陽推
官言行剛正使府知名(舊)辟襄陽府使剛正有祖風(唐)
鞠獄錢若水字澹成一字長卿釋褐同州觀察推官錄
事嘗貸富民錢不獲因其女奴亡遂誣父子謀設而沉
其屍具獄上州官審覆無異若水獨留不決久之得女
奴其人傾貲飯僧為祈福(自警編)
擊蛇孔道輔字原魯為寧州軍事推官數與州將爭事
有蛇出天慶觀真武殿中一郡以為神州將帥官属往
殿拜之欲上其事道輔徑前以笏擊蛇碎其首觀者初
驚後莫不歎服(宋史)
困以事蘇子瞻神宗召見直言無隠王安石不悅命權
開封府推官將困之以事軾決斷精敏聲聞益遠(上)
縣令
縣正周官有縣正各掌其縣之政令而賞罰之春秋時
列國相滅多以其地為縣則縣大而郡小故傳云上大
夫受縣下大夫受郡縣邑之長(通典)魯謂之宰仲尼為中
都宰是也齊謂之大夫齊威王封即墨大夫烹阿大夫
是也楚謂之尹沈尹戍為方城之外縣尹是也亦謂之
公葉公諸梁是也(册府)凡縣萬戶以上為令減萬戸為長
侯國為相秩次亦如之皆秦制也漢因之(通典)
舉不避讐中牟無令晉平公問趙武曰中牟三國之股
肱邯郢之肩髀寡人欲得其良令也誰使而可武曰刑
伯子可公曰非子之讐也曰私讐不入公門公又問曰
中府之令誰使而可曰臣子可故曰外舉不避讐内舉
不避子趙武所薦四十六人及武死舍就賓位其無私
德若此(韓子)
製錦子皮欲使尹何為邑子産曰少未知可否子皮曰
愿吾愛之使往而學焉子産曰吾子愛人則以政猶未
能操刀而使割也其傷實多子有美錦不使人學製焉
大官大邑身之所庇而使學者製之其為美錦不亦多
乎(左襄十一)
白首共載子竒年十八齊君使之治阿既行矣悔之使
使追之曰未至阿及之還之已至勿還也使者及而之
不還君問其故對曰臣見所與共載者白首也夫以老
者之智以少者之决必能治阿矣是以不還至阿鑄其
庫兵以為農耕器出倉廩以賑貧窮阿縣大化(新序)
彈鳴琴子賤治單父彈鳴琴身不下堂而單父治巫馬
期以星出以星入日夜不處以身親之而單父亦治巫
馬期問於子賤子賤曰我任人子任力任人者佚任力
者勞人謂子賤則君子矣(韓詩)
憂臞宓子賤治單父有若見之曰子何臞也宓子曰君
不知賤不肖使治單父官事急心憂之故臞也有若曰
昔者舜鼓五絃歌南風之詩而天下治今以單父之細
也治之而憂治天下將奈何乎故有術而御之身坐于
廟堂之上有處女子之色無害于治無術而御之身雖
瘁臞猶未有益(韓子)
惜所治小孔子謂宓子賤曰子治單父衆悅子何施而
得之也子語丘所以為之者對曰不齊之治也父恤其
子其子䘏諸孤而哀喪紀孔子曰善小節也小民附矣
猶未足也曰不齊所父事者三人所兄事者五人所友
事者十一人孔子曰父事三人可以教孝矣兄事五人
可以教悌矣友事十一人可以舉善矣中節也中人附
矣猶未足也曰此地民有賢於不齊者五人不齊事之
而禀度焉皆教不齊所以治之道孔子歎曰其大者乃
於此乎有矣昔堯舜聽天下務求賢以自輔夫賢者百
福之宗也神明之主也惜乎不齊之以所治者小也(家語)
所師者一人足以慮無遺策舉無敗功矣(韓詩)
收璽請復西門豹為鄴令清剋潔慤秋毫之端無私利
也而甚簡左右左右固相與比周而惡之居期年上計
君收其璽豹自請曰臣昔者不知所以治鄴今臣得矣
願請璽復以治鄴不當請伏斧鑕之罪文侯不忍而復
與之豹因重歛百姓急事左右期年上計文侯迎而拜
之豹對曰往年臣為君治鄴而君奪臣璽今臣為左右
治鄴而君拜臣臣不治矣遂納璽而去文侯不受曰寡
人曩不知子今知矣願子勉為寡人治之遂不受(韓外儲)
晏子治東阿事同(說苑)
積信西門豹為鄴令倉無積粟府無儲錢兵甲官無計
會人數言其過於文侯文侯身往行其縣果若人言文
侯曰翟黃任子治鄴大亂子能變道則可不能將加誅
於子西門豹曰王主富民霸主富武亡國富府庫今君
欲為霸者也臣敢為績於民君以臣臣請先登鼓之甲兵
粟米可立具也乃登城而鼓之致甲笴操兵弩而出再
鼓服捷載粟米而出文侯曰罷之西門豹曰信非一日
積也一舉而欺之其後不可復用也燕嘗侵魏入城臣
請北擊之以復侵地遂舉兵擊燕復地而後反(册府)
增秩昭帝時蒙人焦貢為小黃令路不拾遺囹圄空虚
詔遷貢百姓揮涕守闕求索還貢天子聽增貢之秩千
石貢之風化猶存其民好學多貧此其風也(陳留風俗)
蝗不入界卓茂字子康為宓令勞心諄諄視人如子吏
人親愛而不忍欺之數年教化大行道不拾遺平帝時
天下大蝗河南二十餘縣皆被其災獨不入宓縣界督
郵言之太守不信自出案行見乃服焉光武初即位先
下詔曰前宓令卓茂束身自修執節淳固誠能為人所
不能為夫名冠天下當受天下重賞今以茂為太傅封
褒德侯(後)
暴虎成狸鍾離意遷東平暇丘令男子倪直勇悍有力
三日一飯十斤肉五斗米飯便弓弩飛射走獸百不脫
一桀悖好犯長吏意到官召署捕盜掾勑謂之云令昔
嘗破三軍之衆不用尺兵嘗縳暴虎不用尺䋲但以良
計為之爾掾之氣勢安若宜慎之因復召直子涉置門
下將游徼私出入寺門無所關白收涉鞭之直走之寺
門吐氣大言言無上下意勑直能為子屈者自縳謝令
不則鞭殺其子直果自縳意告曰令前告汝曹縳暴虎
不用尺䋲汝自視何如虎自縳耶勑獄械直父子結連
其頭對榜之欲死掾吏陳諫乃貸之由是相率為善所
謂上德之政鷹化為鳩暴虎成狸此之謂也(别傳)
贈送萬人鍾離意為堂邑令有詔徵公車縣人陳張送
意到洛陽過潁陽太守問汝君與太守孰賢張曰明府
之徵邑贈送者萬人男子攀車於路女子號哭於室以
此觀之殆不及也
諭寇彭循字子陽建武二年海賊丁儀等萬人據吳太
守秋君聞循勇謀以守命循與儀相見陳說利害應時
俱散民歌之曰時歲倉卒賊縱横大戟長弩不可當賴
得賢令彭子陽(吳錄)
休遣徒繫虞延字子大建武初除細陽令每至歲時伏
臘輒休遣徒繫各使歸家並感其恩德應期而還有囚
於家被病自載詣獄既至而死延率吏掾史殯于門外
百姓感悅之(後)
置膏不潤孔奮字君魚守姑臧長七年詔書以為奮在
姑臧治有絶迹賜爵關内侯奮素孝供養至謹在姑臧
唯老母極珍膳妻子飯食葱芥時人笑之或嘲奮曰置
脂膏中不能自潤而奮不改其操(東觀記)
政化仁愛鮑昱字文泉為泚陽長政化仁愛境内清淨
邑人趙堅殺人繫獄其父母詣昱自言年七十餘唯有
一子適新娶今繫獄當死長無種類涕泣求哀昱憐其
言令將妻入獄解械止宿遂任身有子(上)
雙鳬俗說葉令王喬有神術每月朔望嘗自縣詣臺朝
帝怪其來數而不見車騎密令太史伺望之言其臨至
輒有雙鳬從東南飛來於是候鳬至舉羅張之但得一
隻舄焉乃詔上方診視則四年中所賜尚書官属復也
每當朝時葉門下鼓不擊自鳴聞於京師喬卒百姓乃
為立廟號葉君祠牧守每班錄皆謁先拜之吏人祈禱
無不如應若有違犯亦立為作祟帝乃迎取其鼓置都
亭下略無復聲焉(風俗通後書)
按左傳葉公子高忍于社稷萬民欣戴白公勝作亂
子西等劫惠王以兵葉公自葉而入與國人攻白公
奔山而縊生烹石乞迎反惠王整肅官司退而老于
葉及其終也葉人追思而立祠功施于民以勞定國
兼兹二事固祀典之所先也此乃春秋之時何有近
孝明乎國家畏天之威思求譴告故于上西門城上候
望近太史寺令丞躬親靈臺位國之賜懼有得失所
參之也何有伺一飛鳬遂建其處乎世之矯誣豈一
事哉(風俗通)此皆應劭說也范書愛竒遺其通義後人
據以為縣令事矯誣抑又甚矣
軒綏明帝臨觀見洛陽令車騎意河南尹及至而非尤
其太盛勑去軒綏時偃師長治有能名以事詣臺因取
賜之下縣遂以為故事(漢官儀)
安靜元和二年詔曰安靜之吏悃愊無華日計不足月
計有餘如襄城令劉萬吏人同聲謂之不煩雖未有他
異斯亦殆近之矣(紀)
三英魯恭字仲康為中牟令政有三英蟲不犯境化及
鳥獸竪子有仁心河南尹袁安美其治以勵属縣是歲
嘉禾生恭便坐廷中恭謙不矜功封以言府府即奏上
尹以檄勞曰君以名德久屈中牟物産之化流行天降
休瑞應行而生尹甚嘉之(續漢書)
神筭王渙字稚子初為河内温令路不拾遺臥不閉門
民歌之曰王稚子世未有平徭役百姓喜(華陽志)拜洛陽
令以平正居身得寬猛之宜又能以譎數發摘奸伏京
師稱嘆以為有神筭(後書)元興元年卒百姓痛哭二縣弔
祭行人商旅莫不祭之賈胡左威遭其清理制服三年
洛陽弦歌之為立祠天子悼惜每下詔書德令必賜後
嗣(志)延熹中桓帝事黃老道悉毁諸房祀唯特詔密縣
存故太傅卓茂廟洛陽留王渙祠焉(後漢)
號時明宰羅衡字仲伯為不韋茂陵令治化浹洽徙西
城閬中令號時明宰衡為萬年令路不拾遺人家牛馬
皆繫道邊曰属羅公三府爭辟拜廣漢長二縣皆為立
祠(華陽志)
以有明君閻憲字孟度為綿竹令以禮讓為化民莫敢
犯男子杜成夜行得遺物一囊中布錦二十五疋求其
主還之曰縣有明君何敢負其化童謠歌曰閻尹賦政
既明且昶去苛去辟動以禮譲遷属郡民泣涕送之以
千數(上)
方耳斷獄方儲字聖明為洛陽令功曹竇憲客為憲所
諷汝殺人斷頭着奩中置廏門下欲令儲去官儲摩死
者耳邊問誰所殺有頃曰死人言為功曹所殺收功曹
栲扭具服(謝承書)
治道致祥建寧中李翕為沔池令治殽嶔之道有黃龍
白鹿之瑞其後守武都又有嘉禾甘露木連理之祥人
皆圖畫其像刻石翕之於西狹頌側(南豐金石錄跋)
運糓乞還繁陽令楊君富波相牧之子震孫也遭叔父
太尉秉薨委榮輕舉吏民攀轅守闕上書運糓萬斛助
官賑貧以乞君還(集古錄)
長大勤學袁遺字伯業紹從兄為長安令河間張超嘗
薦遺於太尉朱雋稱遺有冠世之懿幹時之量其忠允
亮直固天所縱若乃包羅載管綜百氏登高能賦覩物
知名求之今日邈焉靡儔(超集)曹公稱長大而能勤學者
惟吾與袁伯業耳(英雄記)
三河表胡紹為河内懷令三日一視事十日一詣倉受
俸米於閣外炊作乾飯食之不設釡竈得一強盜問其
黨與得數百人皆誅之政教清平為三河表(續漢書)
諸城首吕義字季陽遷新都綿竹令乃心隠恤百姓稱
之為一州諸城之首(蜀志)
無雙徐弘字聖通為山隂令縣俗剛強大姓兼并弘到
官誅剪姦桀豪右歛手商旅路宿道不拾遺童歌之曰
徐聖通政無雙平刑罰姦宄空(會稽典錄)
睡寤得奸何祗字君肅補成都令時&KR0008;縣令缺以祗兼
二縣二縣戶口猥多切近都治饒諸奸穢每比人常眠
睡值其覺寤輒得奸詐衆咸畏祗之發摘或以為有術
無敢欺者使人投筭祗聽其讀而心計之不差升合(蜀志)
褒美樹碑荀藐除太原榆次令為德以政人懷之時有
鳳凰集其境内晉武帝下詔褒美太始三年卒吏人如
喪親戚為之樹碑其序曰仰之如日月敬之如神明愛
之如父母樂之如時雨(家傳)
就之以下序辭也合璧類聚以為詔詞誤
斗米折腰陶潜為彭澤令郡遣督郵至縣吏白應束帶
見之歎曰吾不能為五斗米折腰向鄉里小人即解印
綬去縣(本傳)晉書陶潜傳云潜少懷高尚博學善属文嘗
作五柳先生傳以自况先生不知何許人不詳姓字
宅邊有五柳樹因以為號焉(米書亦同)即非彭澤令時所
栽人多於縣令事中使五柳誤也白氏六帖縣令門
栽五柳亦誤(南部新書)菁華引本傳令下加門種五柳更
誤(記纂事文俱同)
煑桃人萬亮為永康令嚴刻人憚之乃以桃木刻作亮
身燒柴煮湯火熾桃人自鼎跳出(異苑)
落落有才前秦徐嵩為長安令貴戚子弟犯法者嵩一
皆考竟請託路絶符堅甚竒之謂其叔父戚云為長吏
故當應爾此年少落落有端貳之才(十六國春秋)
宋世三人北地傅僧祐潁川陳珉高平張祐並以吏才
見知僧祐再為山陰令甚有能名末世令長莫及珉為
吳令善發姦伏境内以為神明祐歴臨安武康錢塘令
並著能名末世言長吏者以三人為首(宋書王歆之臧燾傳)
三世山隂山陰東土大縣難為長官傅僧祐在縣有稱
子琰為武康令遷山陰令尤明察又著名二縣皆謂之
傅聖父子並著竒績時云諸傅有治縣譜子孫相傳不
以示人明劉玄明亦有吏能歴山陰令政常為天下第
一琰子翽代玄明為山陰問玄明答曰我有竒術卿家
譜所不載臨别當相示既曰作縣令唯日食一升飯而
莫飲酒此第一策也(齊書南史)
疑滯就決蕭景字子昭齊建武中為永寧令政為百城
最永嘉太守范述曾居郡號稱廉平雅服景為政乃榜
郡門曰諸縣有疑滯者可就永寧令決(梁書)
門榜父首江介為吳令其父謐為長沙内史謐教治苛
刻僧遵道人與謐情款隨謐莅郡犯小事餓繫郡獄僧
遵裂三衣食之既盡而死為有司所奏介治亦深切民
間榜死人髑髏為謐首介棄官而去(齊書)南史僧遵道下
之人字作又字下又云遵道通志因之似誤
中丞分路元志為洛陽令不畏強禦與御史中丞李彪
爭路俱入見孝文令分路而行及出與彪折尺量道各
取其半帝謂邢巒曰此兒竟可所謂王孫公子不鏤自
彫巒曰露竹霜條故多勁節非巒則鳳其在木枝也(北史)
兩縣永懷魏德深遷貴鄉長為政清淨不嚴而肅恒為
諸縣之最尋轉館陶長貴鄉吏民聞之相與言及其事
皆欷歔流涕語不成聲及將赴任傾城送之號泣之聲
道路不絶既至館陶闔境老幼皆如見其父母貴鄉父
老詣闕請留德深有詔許之貴鄉吏民歌呼滿道互相
稱慶館陶衆庶合境悲泣因從而居住者數百家後與
賊戰没於陣貴鄉館陶人庶至今懷之(隋書)
政在養人賈敦實咸亨初為洛州長史時洛陽令楊德
幹杖殺人吏以立威名敦實曰政在養人義須存撫傷
生過多雖能亦不足貴也常抑止德幹德幹亦為之稍
減(舊唐)
童幼犒餞韋景駿神龍中為肥鄉令縣界漳水連年泛
溢景駿審其地勢增築隄防遂無水患開元中為貴鄉
令遷趙州長史路由肥鄉人吏驚喜競來犒餞留連彌
日有童幼數人年甫十歲亦在其中景駿謂之曰計吾
北去此時汝輩未生既無舊德何慇懃之甚也咸對曰
比聞長宿傳說縣中廨宇學堂館舍堤橋並是明公遺
跡將謂古人不意得瞻覩不覺欣戀倍于常也(新語)
拽出宦官李朝隠為長安令有宦官閻興貴詣縣請託
朝隠命拽出之睿宗聞而嘉歎乃下制曰李朝隠德義
不回清強自遂品官入縣有乖儀式遂能責之以禮䋲
之以愆昔虞延持皇后之客梅陶鞭太子之傅古稱遺
直復見于今宜加一階用表剛烈(舊)
禽擁行車李元紘開元初為好畤令賦役平允不嚴而
治大有政聲遷潤州司馬發離百里士民號泣遮路烏
鵲之類飛擁行車有詔褒美之(開天遺事)
縣妖破膽李杲為洛陽令嚴毅公正縣務清簡有進士
劉兼過其境外聞戸外相語聲曰李令今古正人也見
其行事令人破瞻可於他邑求血食也兼啟門視之寂
無影響方知乃邑之妖神也兼遂書贊一首於村邸之
壁云狡吏畏威縣妖破膽好錄政聲聞于御覽後明皇
旌其能賜金百兩及章服焉(上)
擒捕王奴崔皎為長安令邠王守禮部曲數輩盜馬承
前以上長兄不敢按問奴輩愈甚府縣莫敢言者皎設
法擒捕羣奴潜匿王家皎命就擒之王懼盡縊殺懸于
街樹境内肅然出為懷州刺史歴任内外咸有聲稱(新語)
三柳虞城宰公李錫字元勲官宅舊井水清而味苦公
下車嘗之莞爾而笑曰我苦且清足以符吾志也遂汲
不改變為甘泉蠡丘館東有三柳焉公往來憩之飲水
則去行路勿剪比于北棠(李集)此白為錫去思頌碑也事
略文作白為虞城令誤
改名路嗣恭始名劒客歴仕郡縣有能名後授神烏令
考績上上為天下最玄宗以其能嗣魯恭賜改其名(舊唐)
攝邑&KR0008;政滕遂貞元末為長洲令攝吳縣時人歌曰朝
判長洲暮判吳道不拾遺人不孤人謂有漢叔輔之遺
風(滕譜)
書名殿柱宣宗獵苑北見樵者數人因留與語言涇陽百
姓因問邑宰為誰曰李行言為政何如曰性執滯有劫
賊五六人匿軍家取來直不肯與盡杖之上還宫書其
名帖於殿柱上後二年行言領海州中謝上曰曾宰涇
陽否對在涇陽二年上曰賜金紫再謝上曰卿知著紫
來由否對曰不知上命取殿柱帖子示之(語林)
鐡船渡海閩賈郁性峭直不容人吏文過時為仙遊令
王氏初霸閩越郡邑之政皆自賄成郁獨守正奉法吏
頗畏之及受代有一吏酣酒郁怒曰吾當再典此邑以
懲汝輩吏揚言公欲再作縣令猶造鐵船渡海也郁聞
之是歲選集會延鈞建號聞郁有治稱乃擢授贊善大夫
復典舊邑時醉吏為庫吏不數月盜官錢數萬下獄具
伏郁批前牘尾曰竊銅鏹以潤家非因鼓鑄造鐵船而渡
海不假鑪鎚因決杖徙之胥皆攝伏未幾移治福清考
滿召為御史中丞(九國志)
支錢輸絹王絲字敦素越之蕭山人景祐初為縣令會
歲歉絲每家支錢一千以濟之期以明年夏輸絹一匹
邑人大受其惠稱為德政由此當路薦之蓋是時一縑
售價不逾其數爾(范希文誌)荆公當國傚其法施之天下號
曰和買久之本錢既不復俵且有折帛之害
勒巫為農陳希亮字公弼知鄠縣有巫覡歲歛民財祭
鬼謂之春齋否則有火災民訛言有緋衣三老人行火
希亮禁之民不敢犯火亦不作毁淫祠數百區勒巫為
農者七十餘家及罷去父老送之出境泣曰公去我緋
衣老人復出矣(宋史)
清水平衡葉康直字景温知光化縣縣多竹民皆編為
屋康直教用淘瓦以寧火患凡政皆務以利民時豐稷
為糓城令亦以治績顯人歌之曰葉光化豐糓城清如
水平如衡(上)
十竒嘉祐中京西轉運使陳希亮奏據河清縣僧道進
士等狀奉舉留知縣著作郎王元規再任事本司體量
得本官到任軍民歌詠有十竒第一竒民吏不識知縣
兒第二竒搨却曹司舊肚皮第三竒買物價例不曾虧
第四竒處斷明白盡絶私第五竒街裏不見兇頑兒第
六竒蝗虫不入境内飛第七竒不敢賭錢怕官知第八
竒不孝不仁不敢為第九竒鄉村不被公人欺第十竒
百姓納稅不勾追如此之類甚得民情上令審官院上
簿記其姓名(分紀)
三惠於穆君侯英才宣朗明斷決疑易於指掌野有寇
盜惟侯屏之我有田疇惟侯闢之古人慎獄惟侯平之
凡此三惠如何勿思(晉孫楚梁令孫候頌)
碧巾示辱李封為延陵令吏人有罪不加杖罰但多置
碧頭巾示辱之隨所犯輕重以日數為等級日滿乃釋
著此服出入州鄉以為大恥皆相勸勵無取僣為賦稅
常先諸縣去官竟不捶一人(封氏見聞)
縣丞
長吏縣皆有丞尉是為長吏(漢表)隋唐縣丞為副貳通判
縣事(通典)丞署文書典知倉獄(百官志)
主刑獄詔捕淮南太子淮南相怒壽春丞留太子建不
遣(史記)丞主刑獄囚徒故責之(注)
解矇張玄字君夏遷陳倉縣丞清淨無欲專心經書初
為丞嘗以職事對府不知官曹處吏事門下責之時扶
風徐業亦大儒也聞玄諸生試引見之與語大驚曰今
日相遭真解矇矣遂請上堂難問極日(後漢)
歴佐三縣孫堅字文臺除堅塩瀆丞徙盱眙丞又徙下
邳丞堅歴佐三縣所在有稱吏民親附鄉里知舊好事
少年往來者常數百人堅接撫待養有若子弟焉(江表傳)
令囚歸種唐臨為萬年丞縣有輕囚十數人會春暮時
雨臨白令請出之令不許臨曰明公若有所疑臨請自
當其罪令因請假臨召囚悉令歸家耕種與之約令歸
繫所囚等皆感恩貸至時畢集詣獄臨由是知名(舊)
酌水而祭王義方坐與張亮交通貶為儋州吉安丞行
至海南舟人將以酒脯致祭義方曰黍稷非馨義方明
德酌水而祭時當盛夏風濤蒸毒既而開霽南渡吉安
巒俗荒梗義方召諸首領集生徒親為講經行釋奠禮
清歌吹籥登降有序蠻酋大喜(上)
真清陸景倩為扶溝丞河南按察使畢構覆州縣殿最
欲必得實有吏言狀曰某彊清某詐清惟景倩曰貞清
終監察御史(新)
哦松崔斯立元和中以大理評事言得失黜官再轉藍田
縣丞庭有老槐四行南牆鉅竹千挺儼立君相持水㶁
㶁循除南斯立痛掃溉對樹二松日哦其間有問者輒
對曰余方有公事子姑去(韓詩)
贊府裴子羽為下邳令張晴為縣丞二人俱有聲氣而
善言語曾論事移時吏人竊相謂曰縣官甚不和長官
稱雨贊府即道晴贊府稱晴長官即道雨終日如此非
不和乎(封氏)
占氣九千里之丹鳳自下升高七十日之黃龍從微至
著(張鷟集)宋玉曰鳳凰上擊九千里翺翔乎窈冥之上藩
籬之鷃豈得料其高哉士亦然矣相書占氣要曰日中
有黃氣如龍七十日遷為丞也
主簿
關普諸事韋昭云主簿者主諸簿書辦云簿普也關普
諸事也簿書必有長者錄書以領之(辨釋名)主簿上轄(通典)
職司符印主掌簿書(白帖)
忠臣西部都尉宰鼂行吳郡太守事以微過收吳縣獄
吏將殺之主簿鍾離意爭諫甚切鼂怒使收縳意欲案
之掾吏莫敢諫彭修排閣入拜於庭曰明府發雷霆於
主簿請聞其過鼂曰受教三日初不奉行廢命不忠豈
非過邪修因拜曰昔任座面折文侯朱雲攀毁闌檻自
非賢君焉得忠臣今慶明府為賢君主簿為忠臣鼂遂
原意罰貰獄吏罪(舊蘇志)
棲棘仇香字季和為書生性謙恭勤恪威儀矜莊貌不
為晝夜易容言不為喜怒變聲雖儕輩羣居必正色後
言終身無泄狎之交以是見憚學通三經然無知名之
援鄉里之舉年四十召為縣主簿(蘇林廣舊傳)覽字季智一
名香初為蒲亭長有陳元者母告其子不孝覽為陳慈
孝之道卒成孝子焉鄉邑為之諺曰父母何在在我庭
化我鳲梟哺所生時考城令河内王渙政尚嚴猛聞覽
以德化人署為主簿謂覽曰主簿聞陳元之過不罪而
化之得無少鷹鸇之志耶覽曰以為鷹鸇不若鸞鳳渙
謝遣曰枳棘非鸞鳳所棲百里豈大賢之路今日太學
曳長裾飛名譽皆主簿後耳以一月奉為資勉卒景行
(後漢)萬花谷云他時論道巖廊非主簿而誰引本傳誤
焚燒衣幘李宣之子名表宋公令寇端召表為主簿表
不樂為吏於寺門中焚燒衣幘端怒收表欲殺之陳仲
舉聞之至宋公欲請表先過宣宣問何故來曰欲見寇
令請足下兒宣曰吾子犯罪罪當死如有白君豈妄殺
人宜此還端追問仲舉仲舉具以語之端乃歎曰李宣
烈士也即原之(汝南先賢傳)
虎不為害顧少連補登封主簿邑有虎孽民患之少連
命塞陷穽移文嶽神虎不為害
諭避大駕蘇弁為奉天主簿朱泚之亂德宗倉卒出幸
縣令社正元上府計事聞大駕至官吏惶恐皆欲奔竄
山谷弁諭之曰君上避狄臣下當伏難死節昔肅宗幸
靈武至新平安定二太守皆潜遁帝命斬之以殉諸君
知其事乎衆心乃安及車駕至迎扈儲峙無闕德宗嘉
之就加試大理司直(上)
閑官大中四年勑曰州有上佐縣有丞簿俗謂閑官不
領公事殊乖制作之本意(續通典)
髯鬚之職王建僣蜀李景上封事以為眉山主簿制曰
旌其忠藎之心委以髯鬚之職(外史檮杌)記纂云白集誤
三傑朱光庭調萬年主簿稱為明鏡時程伯淳主鄱縣
簿張山甫主武功簿皆以才名稱關中號為三傑(淵源錄)
尉
仕尉梅福字子真為南昌尉後去官歸壽春王莽顓政
福一朝棄妻子去九州至今傳以為(漢書)
香尉漢雍仲子進南海香物拜為洛陽尉時謂之香尉
(述茶記)
迎尉擲楯逢萌字子慶家貧給事縣為亭長時尉行過
亭萌候迎拜謁既而擲楯歎曰大丈夫安能為人役哉
遂去之(後漢)
舞不動手商則任廪兵尉為性廉謹縣令丞多貪濁因
宴會次第舞令丞舞訖勸則則把手回身而已令問其
故則曰長官動手贊府亦動手唯有一箇更動手百姓
何容活耶人皆大笑嘲曰令丞但動手縣尉祗回身因
舞為刺史得與厲貧之(語林)
應對如神盧莊道年十六授長安尉太宗將錄囚徒京
宰以莊道幼年懼不舉欲以他尉代之莊道不從但間
暇之不省也時繫囚四百餘人令丞深以為虞翌日太
宗召囚莊道乃徐書狀以進引諸囚入莊道評其輕重
留繫日月應對如神太宗驚歎(唐新語)
開倉賑貧員半干上元初授武陟尉属頻歲旱飢勸縣
令殷子良開倉以賑貧餒子良不從會子良赴州半千
便發倉粟以給飢人刺史郭齊宗大驚因而按之時薛
元超為存撫使謂齊宗曰公之百姓不能救之而使惠
歸一尉豈不愧耶遽令釋之(舊書)
辭黃蓮朱履霜好學明法理則天朝補山陰尉巡察使
必委以推案故人或遺以數兩黃蓮固辭不受曰不辭
受此歸恐母妻詰問從何而得不知所以對也後為姑
篾令威化行于浙西著憲問五卷撮刑獄之機要(新語)
立身矮屋進士張彖授華隂尉時縣令太守俱非其人
多行不法張生有吏道勤於政每申舉一事則太守令
尹抑而不從張生曰大丈夫有凌霄蓋世之志而拘于
下位若立身於矮屋中使人擡頭不得遂拂歸遯於嵩
山(天寳遺事)
細杖空手嚴安之崔譚俱為赤尉力行猛政譚恐安之
名出已右每事欲先之安之使五伯執大杖引前譚則
益麄其杖安之越麄譚亦轉麄之如此大如椽力不能
舉安之遂令執小杖譚亦益細其杖安之越細譚亦轉
細之如此至杖大如筯不能用安之患其壓已遂都去
其杖使五伯空手而行譚不能學(封氏見聞)
擒奸摘伏李勉字玄卿授開封尉時昇平日久且汴州
水陸所湊邑居龐雜號為難理勉與聮尉盧成軌等並
有擒奸摘伏之名(舊)
作集類劉綺莊毘陵人唐崑山尉研窮今古博考傳記
作集類百卷行於世名崑山編(中吳紀聞)
少公唐人呼縣令為明府丞為贊府尉為少府李白有
餞陽曲王贊公賈少公石艾尹少公序蓋陽曲丞尉石
艾尉也(隨筆)
少府李白贈瑕丘王少府别西河劉少府贈秋浦柳少
府杜甫貽華陽柳少府當是唐時縣尉多稱少府也(類要)
少仙杜詩有野望因過常少仙一篇落盡高天日幽人
未遣還蜀士注曰少仙應是言縣尉也縣尉謂之少府
而梅福為尉有神仙之稱二字與俗呼仙尉不侔矣(四筆)
誤稱羑里大歷中湯隂有一尉姓張與數人同行過羑
里城或問是何城張尉曰此是郭令公圍相州所築或
曰此羑里城紂囚文王之處何關郭令公築張尉曰某
比在河南不知文王與紂時只將謂令公所築也(封氏見聞)
鑑中影劉炎少負詞學晩為永新尉拙於政治道有貪
名太守行邑有覬覦之意而炎不悟既行以詩諷炎云
未到桃源時長憶出家景及到桃源了還似鑑中影炎
乃和而復之后因民訴受賄遂按以法炎復有詩云早
知太守如狼虎獵取膏梁以餡之(詩話總龜)
王福今人號縣令為字民簿為仇覽尉為梅福有王伉
者頑鄙為尉氏尉呼令為薛家或謔之曰君知字覽之
義乎縣令必須識字故謂之字簿與令同覽詞狀者也
故謂之覽伉曰然則尉何以為梅福曰職任雄緊一枚
有福人也如足下可謂王福矣伉嘗為富家主藏故以
此譏之(遯齋閑覽)
論界化石澧陽縣西百三十里澧水之南岸有白石雙
立狀類人形相傳昔有充縣左尉與零陵尉共論疆界
因相傷害化為此石即以為二縣界首東標零陵西揭
充縣充縣廢省今臨澧縣則其地也(荆州圖副)
天中記卷三十四
