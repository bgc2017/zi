天中記卷二十一
明陳耀文撰
美丈夫
美而艷宋公子鮑禮於國人鮑美而艷襄夫人欲通之
而不可乃助之施(左文十六)
容冶楚襄王時宋玉休歸唐勒䜛之於王王謂玉曰身
體容冶口多微辭不亦薄乎玉曰身體容冶受之二親
口多微辭聞之聖人(宋玉風賦)
好女張子房之知以為其人計魁梧竒偉至見其圖狀
貌如婦人好女(史記)
冠玉陳平少時家貧為人長大美色富人張負獨視偉
平曰固有美如陳平長貧者乎以女與之後沛公以平
為亞將或譛平曰平雖美丈夫如冠玉耳其中未必有
也(本傳)
如瓠沛公略地過陽武張蒼以客從攻南陽蒼當斬解
衣伏質身長大肥白如瓠時王陵見而怪其美士乃言
沛公赦勿斬(漢書)
甚麗公孫弘對策時百餘人太常奏弘第居下策奏天
子擢弘對為第一召入見容貌甚麗拜為博士待詔金
馬門(上)
甚都司馬相如車騎雍容閑雅甚都(上)
姣好董偃始與母賣珠為事年十三隨母至館陶公主
家左右言其姣好主召見曰吾為母養之因留弟中教
書計射御年十八而冠入則侍内温柔愛人以主故諸
公接之名稱城中號曰董君
美麗董賢字聖卿為太子舍人哀帝時為郎𫝊漏在殿
下為人美麗哀帝望見悦其儀貌拜為黃門郎寵愛日
甚出則参乘入御左右常與上卧起嘗晝寢偏籍上褏
上欲起賢未覺不欲動賢迺斷褏而起其恩愛至此
絶人王商長八尺餘身體鴻大容貌甚過絶人单于來
朝仰視遷延却退天子聞而嘆曰此真漢相矣
如玉陸閎字子春吳縣人暢之子也世為族姓篤行好
學聰明有令德欲尚寧平公主辭疾不應建武中為尚
書令閎姿容如玉喜着越布单衣先武升臺見而偉之
歎曰南方固多佳人自是常敇會稽郡獻越布焉(謝承漢書)
(吳地記)
如畫馬援長七尺五寸色理髮膚眉目容貌如畫(東觀記)
偉麗陳喬為尚書容儀偉麗數上言政事桓帝愛其才
貌詔妻以公主喬固辭不聽還閉口不食七日而死(謝承)
(後漢書)
狀異恒人蔡邕字伯喈謂從弟谷曰董卓性剛難濟吾
且遁逃山東以待何如谷曰君狀異恒人每行觀者盈
集以此自匿不亦難乎乃止
𫝊粉何平叔美姿儀面至白魏明帝疑其𫝊粉正夏月
與熱湯䴵既噉大汗出以朱衣自拭色轉皎然(世說)晏性
自喜動静粉帛不去手行步顧影(魏略)
倚玉時人目夏侯太初朗朗如日月之入懷明帝使后
弟毛曾與夏侯玄共坐時人謂蒹葭倚玉樹(世說)
穨唐李安國穨唐如玉山之將摧(崩上)李豐字安國識别
人物海内注意明帝得吳䧏人問江東聞中國名士為
誰以安國對之是時豐為黃門郎改名宣上問安國所
在左右公卿即具以豐對上曰豐名乃被於吳越邪(魏略)
龍章鳳姿嵇康身長七尺八寸偉容色土木形骸不加
飾厲而龍章鳳姿天質自然正爾在羣形之中便自知
非常之器(别傳)見者歎曰蕭蕭肅肅爽朗清舉或云肅肅
如松下風高而徐引山公曰嵇叔夜之為人也巖巖若
孤松之獨立其醉也傀俄若玉山之將崩(世說)有人語王
戎曰嵇延祖卓卓如野鶴之在鷄羣荅曰君未見其父
耳(上)
無雙石苞字仲容渤海南皮人也雅矌有智容儀偉麗
不脩小節故時人為之語曰石仲容姣無雙(晉書)
擲果潘岳妙有姿容好神情少時挾弹出洛陽道婦人
遇者莫不連手共縈之(世說)安仁至美每行老嫗以果擲
之滿車(語林)
連璧潘安仁夏侯湛並有美容喜同行時人謂之連璧
岳與湛著契故好同遊(世說)
玉人裴楷字叔則為吏部侍郎風神高邁容貌俊爽博
涉羣書特精義理時人謂之玉人(晉書)裴令公有儁容儀
脕冠冕麤服亂頭皆好時人以為玉人見者曰見裴叔
則如玉山上行光映照人(世說)
風塵外物王衍天行竒特明秀若神(名士傳)總角若造山
濤濤嗟嘆良久既去目而送之曰何物老嫗生寧馨兒
(晉書)夷甫容貌整麗妙於談玄恒捉白玉柄塵尾與手都
無分别王戎云太尉神姿高徹如瑶林瓊樹自然是風
塵外物王公目太尉巖巖清峙壁立千仞王敦稱太尉
處衆人中似珠玉在瓦石間(世說)石勒見夷甫謂長史孔
萇曰吾行天下多矣未嘗見如此人當可活不萇曰彼
晉三公不我為用勒曰雖然要不可加以鋒刃也夜使
推墻殺之(八王故事)
璧人衞玠在羣伍之中寔有異人之望齠齔時乘白羊
車於洛陽市上咸曰誰家璧人於是家門州黨號為璧
人(别傳)王丞相見衞洗馬曰居然有羸形雖復終日調畼
若不堪羅綺(世說)王澄及王玄王濟並有盛名皆出玠下
世云王家三子不如衞家一兒(晉書)玠從豫章至下都人
久聞其名觀者如堵墻玠先有羸疾體不堪勞遂成病
而死時人謂看殺衞玠(世說)
神仙中人王右軍見杜弘治歎曰面如凝脂眼如點漆
此神仙中人時人有稱王長史形者蔡公曰恨諸人不
見杜弘治耳(上)永和中劉惔謝尚共商略中朝人士或
曰杜乂清標令上為後來之英粗可得方諸衞玠尚曰
安得相比其間可容數人惔又云杜乂膚清叔寳神清
桓彛亦云(江左名士傳晉書)
琳琅珠玉有人詣王太尉遇安豊大將軍丞相在坐往
别屋見季胤平子還語人曰今日之行觸目見琳琅珠
玉(世說)
不復似世人王濛字世祖有好儀形每覽鏡自照曰王
文開那生如馨兒又酷貧帽敗自以形美乃入帽肆就
帽就嫗戲乃得新帽(語林)林公道王長史飲襟作一來何
其軒軒韶舉長史為中書郎往王敬和許爾時積雪長
史從門外下車步入尚書着公服敬和遥望嘆曰此不
復似世中人(世說)
風槩桓温豪爽有風槩姿貌甚偉面有七星少與沛國
劉惔善惔嘗稱之曰温鬢如反猬皮眉大如紫石稜自
是孫仲謀司馬宣王一流人(晉書書說)初桓温自以雄姿風
氣是宣帝劉琨之儔有以其比王敦者意甚不平及是
征還於北方得一巧作老婢訪之乃琨妓女也一見温
便澘然而泣温問其故荅曰公甚似劉司空温大悦出
外整理衣冠又呼婢問婢云面甚似恨薄眼甚似恨小
鬚甚似恨赤形甚似恨短聲甚似恨雌温於是裭冠解
帶昏然而睡不怡者數日(晉書)
玉舉劉萬安即道真從子庾琮所謂灼然玉舉又云千
人亦見百人亦見(世說)
遊雲時人目王右軍飄如遊雲矯若驚龍(上)
朝霞海西時諸公每朝朝堂猶暗唯會稽王來軒軒如
朝霞舉
姿神荀羡字令則七歲隨父崧在石頭蘇峻愛其姿神
恒置膝上年十五將擬國婚乃遁長沙鹽司追尋不得
已尚潯陽公主風氣英秀明鬚眉俯仰眄睞(容止)可則(家傳)
濯濯春月柳張恭美姿儀人多愛悦或目之云濯濯如
春月柳嘗被鶴氅裘涉雪而行孟昶窺見之歎曰此真
神仙中人也(晉書)
得葛無恨鄢陽陳忠女名豊隣人葛勃有美姿豊與村
中數女共聚絡絲戲相謂曰若得壻如葛勃無所恨也
(異苑)
兩玉人宋謝晦美風姿善言笑眉目分明鬢髮如黑漆
涉獵文義博贍多通時人以方楊德祖微將不及晦聞
猶以為恨時謝混風華為江左第一嘗與晦俱在武帝
前帝目之曰一時頓有兩玉人耳(南史九)
雙珠孟顗字彦重平昌安丘人衞將軍昶弟也昶顗並
美風姿時人謂之雙珠(上)
哺啜可觀王彧字景文幼為從叔球所知憐美風姿為
一時所推讓袁粲見之歎之曰景文非但風流悦乃哺
啜亦復可觀有一客少時及見謝混荅曰景文方謝叔
源則為野父矣粲惆悵良久曰恨眼中不見此人(宋書)
藍田生玉謝莊字希逸七歲能属文及長韶令美容儀
宋文帝見而異之謂尚書僕射殷景仁領將軍劉湛曰
藍田生玉豈虛也哉(上)
荆楚仙人龔祈字盖道漢夀人也風姿端雅容止可觀
中書郎范述見之歎曰此荆楚之仙人也
風器庾杲之風範和潤善音吐世祖令對虜使兼侍中
上每嘆其風器之美王儉在坐曰杲之為蝉冕所照更生
風采(南齊)
二雙宋孝武選侍中四人並以風貌王彧謝莊為一雙
玩韜與何偃為一雙常充兼假(上)
方何禇彦回美儀貌善容止俯仰進退咸有風則每朝
會百僚遠國使莫不延首目送之明帝嘗嘆曰禇彦回
能遲行緩步便得宰相矣時人以方何平叔(南史)
方嵇伏曼容字公儀宋明帝好周易集羣臣於清暑殿
講詔曼容字公儀容執經風采帝每以方嵇叔夜使畫
人陸探微畫叔夜像以賜之(梁儒林傳)
衞杜在目何烱字士光白晳美容貌從兄求點每稱之
曰叔寳神清弘治膚清今觀此子復見衞杜在日(上孝行傳)
衆望禇向字景政淵之孫翔之父也為侍中風儀端麗
眉目如點每公庭就列為衆所瞻望後卒官外兄謝表
為製墓銘云弘治推華子嵩慙量酒歸月下風清琴上
誦者以為擬得其人(上)
精神大遒崔㥄字長儒貌偉麗善於容止端嶷如神
後生第一崔瞻字彦通㓗白善容止神采嶷然侍中李
神儁雅有風譽晩年無子見瞻嘆謂邢邵曰昨見崔㥄
兒便為後生第一我遂無此物楊愔引為中書侍郎曰
昔裴瓉晉世為中書郎神情高邁每於禁門出入宿衞
者皆肅然動容崔生堂堂亦當無愧裴子
二天人崔子約長八尺餘姿神儁異潜觀梁使劉孝儀
賓從見者駭目武定中與兄子瞻俱詣晉陽寄居佛寺
每退朝久立子約憑几對之儀望俱華儼然相映沙門
竊窺之以為二天人也(北史)
面似蓮張易之白晳美姿容與弟昌宗俱侍宫中皆𫝊
粉施朱衣錦繡服俱承辟陽之寵武承嗣等呼易之為
五郎昌宗為六郎楊再思諛之曰人言六郎面似蓮再
思以為蓮花似六郎非六郎似蓮花也(舊唐)
秀整玄宗早朝百官趍班上見張九齡風儀秀整有異
於衆謂左右曰朕每見張九齡精神頓生(語林)
朝廷羽儀李揆美風儀善奏對肅宗賞歎之嘗謂揆曰
卿門第人物文章皆當代第一信朝廷羽儀乎故時人
稱為三絶(舊唐)盧杞令李揆入蕃既至蕃長曰聞唐家第
一人李揆公是否揆曰非也第一人李揆争肯到此恐
其拘留以此謾之也揆致仕東都大司徒杜公罷淮海
也入洛見之言及頭頭第一之說揆曰若道門戶有所
自承餘裕也官職遭遇爾今形骸凋悴看即下世一切
為空何第一之有(語林)
玉而冠崔澹舉止秀峙時謂玉而冠者子遠文采清麗
風致整俊人皆慕其為人目為飣坐棃言為席上之珍
也(唐崔琯傳)
生菩薩薛調季瓉同年進士調美姿貌人號為生菩薩
瓉俊爽人號為劒調寬恕而瓉猜忌論者以時人所稱
協其性也劉元章罷江夏入朝以風標自持一日調謁
之倒屣出迎愛其風韻去而復留者數四既去謂左右
曰若不見其美也調為翰林學士郭妃悦其貌謂懿宗
曰駙馬盍若薛調乎(語林)
路巖路侍中巖風貌之美為世所聞鎮成都日委執政
於孔目吏邊咸日以技藥自隨宴於江淮都人士女懷
擲果之美雖衞玠潘岳不足為比善巾褁蜀人見必效
之後乃剪紗巾之脚以異於衆也閭巷有眩服脩容者
人必譏之曰爾非路侍中邪比至出豚之肆見膾豕者
謂屠生曰此豚端正路侍中不如用之比方良可笑也
端美沈詢侍郎清粹端美神仙中人也除山北節旄京
師咸重之誦曹唐遊仙詩云玉詔新除沈侍郎便分茅
土領東方不知今夜遊何處侍從皆騎白鳳凰即風姿
可知也(北夢)
水月觀音蔣凝侍郎亦有人物每到朝士家人以為祥
瑞號水月觀音(上)唐末朝士中有人物者時號玉筍班
王界尺趙逢仕唐及梁卒於天成中文學德行風神秀
異號曰玉界尺兩登廊廟四退丘園縉紳仰之(北夢)
美男晉獻公欲伐虞而憚宫之竒存荀息曰周書有言
美男破老乃遺之美男教之惡宮之竒宫之竒以諫而
不聽遂亡因而伐遂取之(秦策)
分桃彌子瑕有寵於衞靈公衞國之法竊駕君車者刖
彌子母病人間往夜告彌子彌子矯駕君車以出君聞
而賢之曰孝哉為母之故忘其刖罪異日與君游於果
園食桃而甘不盡以其半㗖君君曰愛我哉忘其口味
以㗖寡人及彌子色衰愛弛得罪於君君曰是固嘗矯
駕吾車又嘗㗖我以餘桃(韓子)
色交安陵君(纏)以顔色美壯得幸於楚共王江乙曰以
財交者財盡而交絶以色交者華落而愛渝是以嬖色
不敝席寵臣不敝軒願君必請從死以身為殉(楚策說苑)女
寵不敝席男愛不盡輪(真誥)
前魚魏王與龍陽君共船而釣龍陽君得十餘魚而泣
下以後得大魚而棄前之所得魚喻復得美人而弃己
注魏之倖臣(國策)長孫佐輔古宫怨云重遠豈能慙沼鵠
棄前方見泣船魚於武陵長信宫云一從悲晝扇幾度
泣前魚是皆宫人用也似誤
男色諺曰力田不如逢年善仕不如遇合固無虚言非
獨女以色媚而仕宦亦有之昔以色幸者多矣(史侫幸傳)柔
曼之傾意非獨女德蓋亦有男色焉(漢書贊)
男寵自咸寧太康之後男寵大興甚於女色士大夫莫
不尚之天下相倣或至夫婦離絶多生怨曠(晉志)
專寵符堅初滅燕慕容冲姊清河公主年十四有殊色
堅納之寵冠后宫冲年十二亦有龍陽之姿堅又幸之
姊弟專寵宫人莫進長安歌之曰一雌復一雄雙飛入
紫宫咸懼為亂王猛切諫堅乃出冲後冲進逼長安堅
遺之錦袍曰朕於卿恩分知何而於一朝忽為此變(載記)
習累沈約懴悔文云追尋少年血氣方壯習累所纏事
難排豁淇水上宫誠無云幾分桃斷䄂亦足稱多此實
生死牢穿未易洗拔(廣弘明集)
别榻蕭韶字德茂昔為幼童庾信愛之有斷䄂之歡衣
食所資皆信所給遇客韶亦為信𫝊酒後為郢州刺史
信西上江陵途經江夏韶接信甚薄坐青油幕下引信
入宴坐信别榻有自矜色信稍不堪因酒酣乃徑上韶
牀踐蹋餚饌直視韶面謂曰官今日形容大異近日時
賓客滿坐韶甚慙耻(南史)
柔媚王義方彈李義府䟽云義府善柔成信佞媚為心
昔事馬周分桃見寵後交劉洎割䄂承恩生其羽翼遂
階通逹(文粹)
美婦人
娃媛美女為媛(毛詩注)娃媠窕豔美也吳楚衡淮之間曰
娃南楚之外曰媠宋衞晉鄭之間曰豔陳楚周南之間
曰窕故吳有館娃宫秦有榛娥臺秦晉之間美貌謂之
娥或謂之姣趙魏燕代之間曰姝自關而西秦晉之故
都曰妍美狀為窕美色為豔美心為窈奕偞容也自關
而西凡美容謂之奕或謂之偞宋衞曰偞陳楚汝穎之
間謂之奕(方言)容麗曰媌形美曰媠容媚曰婠南楚以好
為娃肥骨柔弱曰婐娜頰妍美曰嫌媚容貌曰㜰(服虔通俗)
&KR2673;好也詩曰静女其&KR2673;秦晉謂好曰娙娥吴楚之外謂
好曰媠(說文)
有仍昔有仍氏生女黑而甚美光可以鑑人乃曰玄妻
樂正后䕫取之生伯封實有豕心貪惏無饜忿怒無忌
謂之封豕有窮后羿滅之䕫是以不祀(昭二十八)
昌容殷時有仙女名昌容隔窗見骨(帝王世紀)
玉女紂囚文王於羑里散宜生受命而行宛懷條塗之
山有玉女三人宜生得之因費仲而獻之於紂以免文
王(六韜)
赤烏赤烏之人獻二女於天子女聰女列為嬖人赤烏
氏美人之地也(穆天子傳)
三為粲恭王游於涇上密康公從有三女奔之其母曰
必致之於王夫獸三為羣人三為衆女三為粲夫粲美
之物也衆以美物歸女而何德以堪之王猶不堪况爾
小醜康公弗獻一年王滅密(國語)
目送宋華父督見孔父之妻於路目逆而送之曰美而
豔因攻孔氏殺孔父而取其妻公怒督懼遂弑殤公君
子以督為有無君之心而後動於惡
驪姬驪姬者國色也(公羊傳)晉獻公伐驪戎克之獲驪姬
以歸有寵立以為夫人史蘇告大夫曰夫有男戎必有
女戎如其色必授之情從其惡心必敗國且深亂亂必
自女戎君子曰知難本矣(國語)毛嬙麗姬人之所美也魚
見之深入鳥見之高飛麋鹿見之决驟麗之姬艾封人
之子也(莊子)昔秦穆公與晉獻公共伐麗戎之國得美女
一玉環二秦取環而晉取女即麗戎國艾地守封彊人
之女也(成公英)麗姬崔本作西施
破舌獻公欲伐虢而憚舟之僑存荀息曰周書有言美
女破舌乃遺之女樂以亂其政舟之僑諫而不聽遂去
因而伐郭遂破之(國策)内美人而虞虢亡晉獻公伐虞虢
乃遺之屈産之乘垂棘之璧女樂六以榮其意而亂其
政(韓内儲)
南威晉文公得南之威三日不聽朝遂推南之威而遠
之曰後世必有以色亡其國者(魏策)
三少陳靈公與孔寧儀行父通於夏姬皆衷其衵服以
戲於朝洩冶諫曰公卿宣滛民無效焉且聞不令君其
納之公告二子二子遂殺洩冶(宣九)靈公與孔寧儀行父
飲酒於夏氏公謂行父曰徵舒似女對曰亦似君徵舒
病之公出自其廄射而殺之二子奔楚(宣十一)楚之討陳
夏氏也莊王欲納夏姬申公巫臣曰不可君召諸候以
討罪也今納夏姬貪其色也貪色為滛滛為大罰君其
圖之王乃止子反欲取之巫臣曰是不祥人也是天子
蠻殺御叔弑靈侯戮夏南出孔儀喪陳國何不祥如是
天下多美婦人何必是子反乃止王以予連尹襄老襄
老死其子黑要烝焉巫臣以夏姬行遂奔晉(成二)子反怨
之後與子重殺巫臣之家(成七)夏姬内挾伎術老而復壯
三為王后七為夫人九為寡婦春秋之初有晉楚之諺
曰夏姬得道鷄皮三少(宇文士及粧臺記)
尤物叔尚欲娶於申公巫臣氏(夏姬女)其母曰子靈之妻
殺三夫一君一子而亡一國兩卿矣可無懲乎吾聞之
甚美必有甚惡是鄭穆少妃姚子之子子貉之妺也子
貉早死無後而天鍾美於是將必以是大有敗也且三
代之亡共其之廢皆是物也女何以為哉夫有尤物足
以移人苟非德義則必有禍叔尚懼不敢取平公強使
取之生伯石狼子野心竟滅羊舌氏(昭二十八)
西施越王以吳王滛而好色大夫種乃使相者國中得
苧蘿山鬻薪之女曰西施鄭旦餙以羅榖教以容步習
於土城臨於都巷三年學服而獻於吳乃使相國范蠡
進之(吳越)越謀滅吳有美女二人一名夷光二名脩明(即西)
(施鄭旦之别名)以貢於吳吳處以椒華之房貫紬珠為簾幌朝
下以蔽景夕捲以待月二人當軒並坐理鏡靚粧於珠
幌之内竊窺者莫不動心驚魂謂之神人矣乃嗟而目
之若雙鸞之在輕霧沚水之漾芙蕖吳王妖惑怠於國
政及越兵入國乃抱二女以逃吳苑越軍亂入見二女
在樹下皆言神女望而不敢侵(拾遺記)西施越之美女欲
見者先輸金錢一文(孟子註䟽)曼頰皓齒形姱骨佳不待𫝊
粉芳澤而性可悦者西施陽文也(淮修務)西施之沈其美
也(墨子)嘉興縣南有女兒亭勾踐令范蠡取西施以獻夫
差西施於路與范蠡潜通三年始達於吳遂生一子至
此亭其子一歲能言因名女兒亭越絶書云西施亡吳
國後復歸范蠡因泛五湖而云(唐陸廣微吳地記)西施山下有
浣沙石(十道志)西施自窺於井不恃其美猶佐湯沐堯舜
自窺於世不恃其美猶湏才德况中庸而距諫嫫母自
窺於井以為媚於西施桀紂自窺於世以為賢於堯舜
(闞子)魯仲連謂孟嘗君曰君後宫十妃皆衣縞紵食梁肉
豈毛廧先施哉(國策)使先施陽文吳娃𫝊予之徒嬿服而
御(七發)莊齊物厲與西施司馬云夏姬誤
毛嬙毛嬙西施天下之美人也盛怨氣於面不能以為
可好(管子小稱)毛嬙西施天下之至姱也衣以皮褐則見者
皆走易以玄錫則行者皆止(慎子)
國色天子誅邾婁顔而立其弟叔術顔夫人者嫗盈女
也國色也其言曰有能為我殺殺顔者吾為其妻叔術
為之殺殺顔者而以為妻(公羊昭三十一)
閭娵魯君舉觥於梁惠王曰左白台而右閭湏南威之
美也(魏策)閭娵子奢莫之媒也(荀佹詩)孫子賦閭姝子奢草
之媒兮(楚策)謂閭娵為醜惡(騷七諫)隴廉與孟娵同宫(哀時命)
後語作明娵集韻引荀子閭娶子奢
王質燕昭王即位二年廣延國來獻善舞者二人一名
旋娟一名提謨竝玉質凝膚體輕氣馥綽約而窈窕絶
古無倫或行無跡影或積年不飢昭王處以錦綃華幄
飲以瓀珉之膏飴以丹泉之粟(拾遺記)
苕榮趙武靈王遊大陵夢見處女鼓琴(後語作瑟)而歌詩曰
美人熒熒兮顔若苕之榮命乎命乎曾無我嬴異日王
飲酒樂數言所夢想見其狀吳廣聞之因夫人而内其
女娃嬴孟姚也孟姚有寵於王(史記)
朝雲楚襄王遊雲夢望朝雲之館上有雲氣宋玉曰昔
先王(懷)遊高唐怠而晝寢夢一婦人曖乎若雲皦乎若
星將行未至如浮如傾對曰我赤帝季女名曰瑶(姚)姬
未行而喪葬於巫山之陽精魂為草實為靈芝所謂巫
山之女高唐之姬王因幸之去而辭曰妾在巫山之陽
高丘之咀旦為行雲暮為行雨朝朝暮暮陽臺之下且
朝視之果如其言故為立廟號曰朝雲(襄陽耆舊傳)
東家登徒子以好色短宋玉於楚王宋玉曰天下之佳
人莫若臣里東家之子東家之子增之一分則太長减
之一分則太短著粉則太白施朱則太赤眉如翠羽肌
如白雪腰如束素齒如含具嫣然一笑惑陽城迷下蔡
(宋玉賦)
粉白黛黑張儀之楚見楚王曰彼鄭周之女粉白黛黑
立於衢閭之間非知而見之者以為神王曰楚僻陋之
國寡人未見中國之女如此其美乃資以珠玉南后鄭
䄂聞之大恐令人謂張子曰聞君將之晉有金十斤請
供芻秣長子請王&KR1824;之王召南后鄭䄂而&KR1824;之張子再
拜曰儀有死罪儀行天下遍矣未嘗見人如此其美面
儀言得美人是欺王也王曰吾固以為天下莫若兩人
也(秦策)
犀角偃月隂姬與江姬争為后司馬喜為隂姬乃謂趙
王曰臣聞趙天下善為音佳麗人之所出也今至境入
都邑容貌顔色殊無佳麗好美者臣未嘗見人如山中
隂姬者也不知者時以為神人若其眉目凖額權衡犀
角偃月乃帝王之后非諸侯之姬也趙王大悦欲請之
司馬喜歸謂中山君曰趙王非賢主也乃欲請隂姬王
宜立以為后以絶趙王之意中山君遂立為后(上)
中相楚考烈王相春申君吏李園園女弟女環謂園曰
我聞王老無嗣可見我於春申君我欲假於春申君我
得見於春申君徑得見於王矣園曰春申君貴人也千
里之佐吾何託敢言女環曰即不見我汝求謁於春申
君才人告遠道客請歸待之彼必問汝汝家何等遠道
客者因對曰園有女弟魯相聞之使使者來求之園才
人使告園者彼必有間汝女弟何能對曰能鼓者讀書
通一經故彼必見我園曰諾明日辭春申君才人有遠
道客請歸待之春申君果問汝家何等遠道客對曰園
有女弟魯相聞之使使求之春申君曰何能對曰能鼓
音讀書通一經春申君曰可得見乎明日使待於離亭
園曰諾既歸告女環曰吾辭於春申君許我明日夕待
於離亭女環曰園宜先供待之春申君到園馳人呼女
環到黃昏女環至大縱酒女環鼓琴曲未終春申君大
悦留宿明日女環謂春申君曰妾聞王老無嗣屬邦於
君君外滛不顧政事使王聞之君上負於王使妾致下
負於夫人為之柰何無泄此口君召而戒之春申君以
告官屬莫有聞滛女也皆曰諾與女環通未終月女環
謂春申君曰妾聞王老無嗣今懷君子以一月矣見妾
於王幸産子男君即王公也而何為佐乎君戒念之五
日而道之邦中有好女中相可屬嗣者烈王曰諾即召
之烈王悦取之十月産子男是為□王(越絶書)
畫像齊王起九重之臺募國中有畫者賜之錢狂卒敬
君常居飢寒妻端正敬君工畫貪賜畫臺去家日久思
念其妻遂畫其像向之嘻笑旁人贍見之以白王王即
設酒與敬君相樂謂敬君曰國中獻女無好者以錢百
萬請妻可乎不者殺汝敬君慞惶聽許(說苑)
圖形或曰(陳平)為帝解平城之圍其事秘而不𫝊子知之
乎曰城平使畫工圖美女形間遣人遺閼氏云漢有好
麗美女其容貌天下無有今皇帝困厄已馳使歸迎取
欲進於單于單于見此人必大好愛之愛之則閼氏日
不遠疎不如及其未到令漢得脱去去亦不持女來矣
閼氏婦女有妬媔之性恐漢女美奪已寵因謂單于曰
漢天子亦有神靈得有土地非能有也於是開其一角
得突出以計鄙秘不𫝊也(桓譚新論漢書音義)
金屋貯長公主嫖有主欲與太子婚后長主還宫武帝
數歲主抱置膝上問曰兒欲得婦否主指左右長御百
餘人皆云不用指其女曰阿嬌好否笑對曰好若得阿
嬌作婦當作金屋貯之長主大悦乃若要上遂成婚焉
(漢武故事)萬花谷作景帝問兒欲得婦誤
自痛不如尹夫人邢夫人同時并幸武帝有詔不得相
見尹夫人自請武帝願見邢夫人帝許之即令他夫人
餙從御者數十人為邢夫人來前尹夫人前見之曰此
非邢夫人身也帝曰何以言之對曰覩其身貌形狀不
足以當人主矣於是帝乃詔使邢夫人衣故衣獨身來
前尹夫人望見之曰此真是也於是乃低頭俛而泣自
痛其不知也(史外戚世家)
絶世李延年性知音善歌舞侍武帝起舞歌曰北方有
佳人絶世而獨立一顧傾人城再顧傾人國寧不知傾
城與傾國佳人難再得上歎息曰善世豈有此人乎平陽
主因言延年有女弟上乃召見之實妙麗善舞由是得
幸李夫人蚤卒上憐閔焉圖畫其形於甘泉宫(漢書)
麗娟武帝所幸宫人名麗娟年十四玉膚柔軟吹氣勝
蘭不欲衣纓拂之恐體痕也每歌李延年和之於長生
殿唱㢠廻風之曲庭中花皆飜落置麗娟於明離之帳恐
塵垢汚其體也帝常以衣帶繫麗娟之𬒮閉於重幕之
中恐隨風而去也麗娟以琥珀為佩置衣裾裏不使人
知乃言骨節自鳴相與為神怪也(洞冥記)
趙飛燕世祖楊霓拂翳皮軒記鼓汾河而祠祀后土登
甘泉而祭昊天奉常獻儀謂之大駕車千乘而騎萬匹
以幸姬趙飛燕置屬車間豹尾中(晉輿服志)
燕趙上起明光宫發燕趙美女二千人充之率取十五
以上二十以下年滿三十者出嫁凡諸宫美人選二百
人常從行郡國載之後車輿上同輦者十六人員數恒
使滿皆自然美麗不使粉白黛黑侍尚衣軒者亦如之
(漢武故事)
玉女武帝在甘泉宫有玉女䧏常與帝圍棋相娛女丰
姿端正帝密悦乃逼之玉女因吐帝面而去遂病瘡經
年故漢書云避暑甘泉宫此其時也(幽明錄)
臉若芙蓉卓文君姣好眉色如望遠山臉際常若芙蓉
肌膚柔滑如脂十七而寡為人放誕風流故悦司馬長
卿之才而越禮焉長卿素有消渴疾及還成都悦文君
之色遂以發痼疾乃作美人賦欲以自刺而終不能改
卒以此疾至死文君為誄傳於世(西京雜記)
昭君元帝宫人既多乃令畫工圖之欲有呼者輙披圖
召之其中常者皆行貨賂王明君姿容甚麗志不苟求
工遂毁為其狀後匈奴來和求美女於漢帝帝以明君
充行(世說)及去召見貌為後宫第一善應對舉止閑雅帝
悔之而名籍已定帝重信於外國故不復更人乃窮案
其事畫工皆棄市(西京雜記)文穎曰昭君本蜀郡秭歸人也
琴操曰昭君者齊國王穰女也年十七儀形絶麗以節
聞國中長者求之者王皆不許乃獻元帝石季倫曰昭
以觸文帝諱故改為明(世說)錢蕭娘昭君漢云早信丹
青巧重貨洛陽師千金買蟾鬢百萬寫蛾眉(松忩雜錄)
飛燕合德馮萬金善歌世事江都王王孫女嫁江都趙
曼萬金又是曼因與主通曼有疾不能近婦人主有身
恐乃稱疾一産二女歸於萬金長曰宜主次曰合德冐
姓趙氏宜主聰敏家有彭祖方脉之事善行氣微長而
纖膩舉止翩然謂之飛燕帝幸之曰豐若有餘柔若無
骨遷延謙畏若遠若近禮義人也合德美容體膚滑出
浴不濡善音詞輕緩可聽新沐膏九廽沉水香為卷髮
號新興髻為薄眉號遠山黛施小朱號慵來粧左右嘖
嘖嗟賞淖夫人在帝后唾曰此禍水也滅火必矣既進
帝大悦以輔屬體無所不靡謂為温柔鄉謂樊嬺曰吾
老是鄉矣不能效武帝求白雲鄉也(飛燕外傳)
體無軫粟飛燕初居貧與妺合德共被嘗通鄰人羽林
射鳥者夜露雪立閉息順氣體無軫粟射鳥者以為神
仙(上)
唾花飛燕與其妺婕妤坐后誤唾其䄂合德曰姊唾染
人紺碧正似石上花假令尚方為之未必能若此衣之
華乃號石華廣䄂(上)
體香趙后浴五藴七香湯踞通香沉水坐燎降神百藴
香婕妤浴荳蔲湯𫝊露花百英粉帝嘗私語樊嬺曰后
雖有異香不若婕妤體自香也(上)
昭陽趙飛燕為皇后其女弟在昭陽殿遺飛燕書曰今
日嘉辰䝿姊懋膺洪册謹上禭三十五條以陳踊躍之
心(西京雜記)后立後寵少衰而弟絶幸為昭儀居昭陽舍(漢書)
妖態梁翼妻孫夀色美而善為妖態作愁眉啼粧墮馬
髻折腰步齲齒笑以為媚惑(後漢)
身推鹿車趙喜與友人韓仲伯欲入武關仲伯以其婦
有姿色恐有強暴者而已受其害欲棄之喜責怒仲伯
以泥塗其婦面載以鹿車身自推每逢賊輙為求哀言
其病遂脱(東觀漢記)
惠而有色魏甄后惠而有色先為袁熙妻甚獲寵曹公
之屠鄴也令疾召甄左右白五官中郎已將去公曰今
年破賊正為奴(世說)建安中袁紹為中子熙娶甄會女紹
死熙出在幽州甄留侍姑及鄴城破五官將從而入紹
舍(魏略)見婦人被髮垢面垂涕立紹妻劉後文帝問知是
熙妻使令攬髮以䄂拭面姿貌絶倫既過劉謂甄曰不
復死矣遂納之有寵(世語)五官將納熙妻也孔融與曹公
書曰武王伐紂以妲己賜周公太祖以融博學真謂書
𫝊所記後見融問之對曰以今度古想其然也(魏氏春秋)
感甄記曰魏東阿王漢末求甄逸女既不遂太祖回與
五官中郎將植殊不平晝思夜想廢寢與食黃初中入
朝帝示植甄后玉鏤金帶枕植見之不覺泣下時已為
郭后䜛死帝意亦尋悟因令太子留宴飲仍以枕賚植
植還度轘轅少許時將息洛水上思甄后忽見女來自
云我本託心君王其心不遂此枕是我在家時從嫁前
與五官中郎將今與君王遂用薦枕席懽情交集豈常
辭能具為郭后以糠塞口今被髮羞將此形貌重覩君
王爾言訖遂不復見所在遣人獻珠於王王荅以玉佩
悲喜不能自勝遂作感甄賦後明帝見之改為洛神賦
得妾殺子建安二年春正月曹操征張繡繡䧏其季弟
濟妻國色也操以妾為繡由是媒叛襲操七軍大敗之
殺其二子(袁宏後紀)國志繡濟族子
鍼神魏文帝所愛美人姓薛名雲芸常山人也芸年十
七容貌絶世時文帝選良家子入宫靈芸别父母歔欷
累日淚下沾衣至升車就路之時以玉唾壺承淚壺郎
如紅色及至京師壺中之淚凝如血色矣帝改靈芸之
名曰夜來來妙於鍼工雖處深帷重幄之内不用燈燭
裁製立成非夜來縫製帝則不服宫中號為鍼神(拾遺記)
四絶文帝宫人絶所愛者有莫瓊樹薛夜來田尚衣段
巧笑四人日夕在側瓊樹乃制蟬鬢縹𦕈如蟬狀故曰
蟬鬢巧笑始以錦衣絲履作紫粉拂面尚衣能歌舞夜
來善為衣裳一時冠絶(古今注)
絳樹今之妙舞莫巧於綘樹清歌莫激於宋臘(文帝與文欽書)
神女吳主潘夫人父坐法夫人輸入織室容態少儔為
江東絶色同幽者百餘人謂夫人為神女敬而遠之有
司聞於吳主使圖其容貌夫人憂戚不食减瘦改形工
人寫之以進吳主見而喜悦以虎魄如意撫按嗟曰此
神女也愁貌尚能惑人况在懽樂乃命雕輪就織室納
於後宫果以姿色見寵
四姬孫亮作琉璃屏風甚薄而瑩澈每於月下清夜舒
之常與愛姬四人皆振古絶色一名朝姝二名麗居三
名㓗華四名洛珍
刻像孫皓以張布女為美人有寵皓問曰汝父所在荅
曰賊以殺之皓大怒棒殺之後思其顔色使巧工刻木
作美人形像恒置座側問左右布復有女否荅曰布大
女適故衞尉馮朝子純即奪純妻入宫大有寵拜為左
夫人晝夜與夫人房宴不聽朝政會夫人死皓哀愍思
念葬於苑中大作冢使工匠刻栢作木人内冢中以為
兵衞(江表傳)
神傷荀&KR1662;常以婦人才智不足論自宜以色為主驃騎
將軍曹洪女有色&KR1662;於是聘焉容服帷帳甚麗專房燕
婉歴年後婦病亡未殯𫝊嘏往喭&KR1662;&KR1662;不哭而神傷蝦
問曰婦人才色並茂為難子之聘也遺才存色非難遇
也何哀之甚&KR1662;曰佳人難再得顧逝者不能有傾城之
異然未可易遇也痛悼不能已已歲餘亦亡(世說)
光麗韓夀美姿容賈充辟以為掾充每聚會賈女於青
璅中看見夀說之恒懷存想光麗豔逸端美絶倫夀聞
之心動遂請婢潜修音問及其往宿夀蹻捷絶人踰牆
而入家中莫知自是充覺女盛自拂拭說畼有異於常
後會諸吏聞夀有竒香之氣是外國所貢一箸人則歴
月不歇充計武帝唯賜已及陳騫餘家無此香疑夀與
女通而垣牆重密門閣急峻何由得爾乃託言有盗令
人脩牆使反曰其餘無異唯東北角如有人跡而牆高
非人所踰充乃取女左右婢考問即以狀對充祕之以
女妻夀(别傳)郭子謂與韓夀通者乃是陳騫女即以妻夀
之未婚而女亡夀因娶賈氏故世因𫝊是充女晉諸公
贊曰夀字德真敦家風性忠厚豈有若斯之事諸書
無聞唯見世說自未可信(注)騫弟與其子興興忿争
遂說騫子女穢行騫表徙弟以此獲譏於世(晉書)
章丹陳珠夏統從父祀先人迎女巫章丹陳珠二人並
有國色莊服甚麗善歌舞又能隠形匿影吞刀吐火統
破藩而走歸責諸人曰昔滛亂之俗興衞文公為之悲
惋螮蝀之氣見君子尚不敢指季桓納齊女仲尼載馳
而退子路見夏南憤恚而忼愾吾常恨不得頓叔向之
頭䧟華父之眼柰何諸君迎此妖物夜與游戲放傲逸
之情縱奢滛之行亂男女之體破貞高之節何也遂隠
床上被髮而卧不復言(上)
六劉劉聰使大鴻臚李弘拜太保劉殷二女為左右貴
嬪長曰英字麗芳次曰娥字麗華又納殷孫女四人為
貴人謂弘曰此女軰皆姿色絶世女(闕)且太保館
朕實自不同弘曰太保裔自有周與(闕)聰大晤
賜弘黃金六十斤於是六劉之寵
二靳劉聰如中護軍靳凖第遂納其二女為左右貴嬪
大曰月光小曰月華皆國色也數月立月光為皇后靳
氏有滛穢之行陳元達奏之聰廢靳靳慙恚自殺
門薛張天錫疾篤門薛二姬並有國色天錫謂曰吾死
之後汝二人豈可更為他妻皆曰尊若不諱請效死尊
前誓無他志二人自殺天錫疾瘳追悼二姬葬以夫人
禮(續帝王世說)
陳琬晉元興末魏郡民陳氏女名琬家在查浦年十六
飢疫之歲父母相繼死沒唯有一兄傭賃自活女容色
甚艷隣中士庶見其貧弱竟以金帛招要之女力操貞
氣未嘗有許後直盧循之亂賊衆將加凌逼女厲然不
廽遂以被害(祖冲之述異記)
化生邢巒在漢中時掠良人為奴婢盧㫤與巒有隙與
元暉計令崔亮劾之巒懼乃以漢中所得巴西太守龐
景民女化生等二十餘口與暉化生等數人竒色也暉
大悦乃背㫤為巒言於世宗遂得不坐(魏書五十三)
美人石梁石靈寳本餘姚人寓居武康生女有姿容北
齊始安王遥光納焉遥光敗入東昏宫建康城平為武
帝采女生元帝為脩容賜姓阮氏拜其父為朝請時人
因名其所居之溪曰阮公溪溪中有大青石曰美人石
(南史西吳里語)
重臺蓮梁吳興蘇氏女嘗於霅溪西南岸遇道士以小
龜遺已光彩五色曰三年有徵蘇適章景明生女名要
兒為陳覇先後因名其地曰貴涇浦又曰章浦其中生
重臺蓮花識者云主出美人後果生后后生紫光照室
因失龜所在后少聰慧美容儀手瓜長五寸色竝紅白
每有朞功之服則一瓜先折(陳書吳興志)
光彩照映陳後主張貴妃名麗華髮長七尺䰅黑如漆
其光可鑒特聰慧有神彩進止閑雅容色端麗每瞻視
眄睞光彩益目照映左右(陳書)
司花女長安貢御車女袁寳兒年十五腰肢纖堕騃情
多態帝寵愛之特厚時洛陽進合&KR3731;迎輦花帝命寳兒
持之號曰司花女(陏遺錄)
秀色一日帝將登風舸凭殿脚女吳絳仙肩喜其柔麗
不與羣輩齒愛之甚久不移步綘仙善畫長蛾眉帝色
不自禁由是殿脚女争效為長蛾眉帝海倚簾視綘仙
移時不去顧内謁者云古人言秀色若可飡如綘仙真
可療飢矣時越溪進耀光綾帝獨賜司花女洎綘仙他
姬莫預也殿脚女自至廣陵悉用備月觀行宫由是綘
仙不得親侍寢殿有即將自瓜州宣事廽獻合歡水果
一器帝命小黃門以一雙騎馳賜綘仙遇馬急摇解綘
仙拜賜因附紅牋小簡上進曰馹騎𫝊雙果君王寵念
深寧知辭帝里無復合歡心帝省章不悦顧黃門曰綘
仙如何來辭何怨之深也黃門言其故帝曰綘仙不獨
貌可觀詩意深切乃女相如也何謝左貴嬪乎(上)
來夢兒煬帝自達廣陵沉湎失度每睡湏摇頓四體方
就一夢侍兒韓俊娥尤得帝意每寢必召令振聳支節
然後成寢别賜名為來夢兒他日蕭后誣罪去之帝一
日登迷樓憶之題云黯黯愁侵骨綿綿病欲成湏知劉
岳鬢強半為多情
飲乳侯君集既誅錄其家得二美人容色絶代太宗問
其狀曰自爾已來常食人乳而不飯又君集之破高昌
得金簟二甚精御府所無亦隠而不獻至時并得焉(陏唐)
(嘉話)
花鳥使天寳中天下無事選六宫風流艷態者名花鳥
使主宴(溥載)
素面朝天玄宗妃楊太真姿質豊豔知筭過人每倩盼
承迎動移上意(舊書)有姊三人皆豊碩脩整工於謔浪巧
會旨趣每入宫中移晷方出玄宗並封國夫人之號長
曰大姨封韓國三姨封虢國八姨封秦國同日拜命皆
月給錢十萬為脂粉之資然虢國不施粧粉自衒美豔
常素面朝天當時杜甫有詩云虢國夫人承主恩平明
上馬入宫門却嫌脂粉涴顔色淡掃娥眉朝至尊(楊妃外傳)
明秀梅妃善屬文自比謝女淡妝雅服而姿態明秀筆
不可描畫明皇大見寵幸長安大内大明興慶三宫東
都大内上陽兩宫幾四萬人自得妃視如塵土宫中亦
自以為不及(梅妃傳)
秀曼都雅韓弘為汴帥惡李光顔力戰隂圖撓屈遂舉
大梁城求得一美婦人教以歌舞絃管六博之藝餙之
以珠翠金玉衣服之具計費數百萬命使者送遺光顔
翼一見悦惑而怠於軍政也詰朝光顔乃大宴軍士命
使者進妓之至秀曼都雅殆非人間所有一軍驚視光
顔乃謂來使曰令公憐我久離室家捨美妓見贈誠有
以荷德也然今戰卒皆負妻子蹈白刃光顔柰何獨以
好色為樂因涕泣鳴咽厚酬來使俾領其妓自席上而
廽(舊書)
飛鸞輕鳳寳歷二年浙東國貢舞女二人一曰飛鸞一
曰輕鳳脩眉黟首蘭氣融冶冬不纊衣夏不汗軆上琢
玉芙蓉以為二女歌舞臺每歌聲發如鸞鳳之音及觀
於庭際舞態艷逸更非人間所有每歌罷上令内人藏
之金屋寳帳蓋恐風日所侵故也由是宫中語曰寳帳
香重重一雙紅芙蓉(杜陽雜編)
絶色畢誠宣宗恩顧特異許以為相令孤綯所忌連徙
之鎮皆綯緩其入相之謀也誠思有以結綯在北門得
絶色非人所有者盛餙珠翠專使獻綯綯一見心為之
動謂其子曰尤物必害人畢太原於吾無分今以是餌
吾將傾吾家族也一見立反之使人不敢將回驛候誠
意誠又瀝血書輸啓事於綯綯終不納乃命吏貨之東
頭醫李玄伯伯所狎昵者以錢七十萬致於家乃舍上
堂坐之玄伯執賤伇以事之踰月盡得其歡心焉乃進
於上上見大惑之寵冠六宫玄伯燒伏火丹進以市恩
睪上瘡疾作玄伯之罪也懿宗即位與山人王岳道士
盧仙芝俱棄市(東觀奏記)
窅娘李后主宫嬪窅娘纖麗善舞后主作金蓮六六尺
作品色瑞蓮令窅娘以帛纆脚令纖小屈上作新月狀
素襪舞蓮中回旋有凌雲態齊鎬詩云蓮中花更好雲
裏月常新因窅娘作也自是人皆效之(道山青話)
顰笑後主保儀黃氏容態華麗冠絶當世顧眄顰笑無
不妍姣其書學伎能皆出於天性(南唐書)
花蕊夫人費氏蜀之青城人以才色入蜀宫後主嬖之
號花蕊夫人效王建作宫詞百首國亡入備後宫宋祖
聞之召使陳詩誦其國亡詩云君王城上竪&KR1113;旗妾在
深宫那得知十四萬人齊解甲寧無一介是男兒祖悦
蓋蜀兵十四萬而王師纔數萬爾(後山詩話)花蕊夫人入宫
太祖幸之晉王諫為未黜一日與宋祖獵於園中射殺
之(鐡圍山叢談)
瓊仙南漢劉鋹才人名盧瓊仙(五國故事)
花不如完顔亮侍寢妃花不如者長安貧家女慧麗專
亮寵凢打毬縱獵出入無不從之亮死亦被殺(采石瓜州斃亮)
(託)
青琴青琴&KR0034;妃之徒絶殊離俗&KR2601;冶閑都靚莊刻餙便
嬛繛約(上林賦)南部青琴姣冶之極而必俟盛餙以增麗
回賜游夏雖天才雋朗而實湏墳誥以廣智(抱朴)
醜丈夫
醜耗土之人醜(家語)仳&KR0008;媒&KR0008;□&KR0034;□䫂噅睢頦顝䫏醜
也(廣推)
異貌伏羲牛首女媧蛇軀臯陶鳥喙孔子牛唇(後漢周蔡傳註)
顔惡禹長頸鳥啄面目顔色亦惡矣天下獨賢之(尸子)
&KR0934;蔑醜男鬷蔑醜女鍾離泰(束晳發蒙記)法琳云陽文與鬷
蔑争麗孟陬與隴廉兢妍(廣弘英集)
&KR0008;他魯哀公問仲尼曰衞有惡人焉曰哀駘他丈夫之
與處者思而不能去也婦人見之請於父母曰與人為
妻寧為天子妾者十數而未止也是必有以異乎人也
寡人召而觀之果以惡駭天下(莊子德充符)
魯惡魯有惡者其父出而見商咄反而告其鄰曰商咄
不若吾子矣且其子至惡也商咄至美也彼以至美不
如至惡尤乎愛也(吕去尤)
讎糜陳有惡人焉曰敦洽讎糜雄顙廣顔色如浹頳垂
眼臨鼻長肘而短陳侯見而甚說之外使治其國内使
制其身楚合諸侯陳侯病不能往使敦洽讎糜往謝焉
楚王怪其名而先見之客有進狀有惡其名言有惡狀
楚王怒合大夫而告之曰陳侯不知其不可使是不知
也知而使之是侮也侮且不智不可不攻也興師伐陳
三月然後喪惡足以駭人言足以喪國而友之是於陳
侯而無上也至於亡而友不衰(上遇合)
支離支離䟽者頥隠於齊肩高於頂會撮指天五管在
上兩髀為脅(莊人間世)闉跂支離無脤說衞靈公靈公說之
而視全人其脰肩肩甕㼜大癭(上德充符)
不相唐舉相蔡澤曰先生曷鼻臣肩魋顔蹙齃膝攣吾
聞聖人不相殆先生乎(史)史秦相蔡澤歛頥折頞(初學記)
澤歛頥蹙頞(周爕注)頞鼻莖也
貌陋子高見齊王齊王問誰可臨淄宰稱管穆焉王曰
穆容貌陋民不敬荅曰夫見敬在德且臣所稱稱其材
也君王聞晏子趙文子乎晏子長不過三尺面貌惡齊
國上下莫不宗焉趙文子其身如不勝衣其言如不出
口非但體陋辭氣又呐呐然其相晉國晉國以寧諸侯
敬服皆有德故也以穆軀形方之二子猶悉賢之良臣
嘗行臨淄市見屠商焉身脩八尺鬚髯如戟面正紅白
市之男女未有敬之者無德故也王曰是所謂祖龍始
者也帎如先生之言於是乃以管穆為臨淄宰(孔叢予)
眩名承宫字少子朝廷憚其節名播匈奴時北單于遺
使求得見官顯宗勅自整餙宫對曰夷狄眩名非識實
者也臣聞虚稱故欲見臣醜陋形寢不可以示遠不如
選長大有威容者帝乃以大鴻臚魏應代之(後漢)
異貌汝南周爕歛頥折頞狀醜駭人毋欲不舉其父不
聽曰吾聞聖賢多有異貌興我宗者必此兒也遂育之
(汝南先賢傳後漢書)
形陋魏武將見匈奴使目以形陋不足雄遠國使崔季
珪代帝自捉刀立床頭既畢令閒諜問曰魏王何如匈
奴使荅曰魏王雅望非常然床頭捉刀人此乃英雄也
魏武聞之追殺此使(世說)
貌寢王&KR1662;容狀短小有異才西京擾亂乃之荆州依劉
表表以粲貌寢而體弱通侻不甚重也(魏志二十一)初粲與
族兄凱俱避地荆州劉表欲以女妻粲而嫌其形陋而
用率以凱有風貌乃以妻凱(博物記)
醜顇左思貌醜顇不持儀餙(續文章志)思貌醜陋而口訥(晉書)
太冲絶醜效潘岳遊遨於是羣嫗齊共亂唾之委頓而
返(世說)
投石張孟陽至醜每行小兒以瓦石投之滿車(語林)
甚醜劉伶字伯倫長六尺貌甚醜悴常乘鹿車携鋤壺
酒使人荷鍤而隨之謂曰死便埋我(晉書)
真猴宋何尚之與顔延之少相狎好為嘲調二人並坐
小何常謂顔公為猴顔亦以何為猴嘗共遊戲西池顔
問路會吾二人誰似猴路人指何為似延之大喜人曰
彼似猴尔君乃真猴也(謝綽宋拾遺錄)
短陋張融字思光形貌短陋精神清澈王敬則見融革
𢃄垂寬殆將至骼謂之曰革𢃄太急融曰既非步吏急
𢃄何為(南齊)
陋小晉安王出成石頭高祖謂周捨曰為我求一人文
學俱長兼有行者欲令與晉安遊處捨曰臣外弟徐摛
形質陋小若不勝衣而堪此選高祖曰必有仲宣之才
亦不簡其容貌以摛為侍讀(梁書)
生犀陸驗為少府丞本無藝業而容貌特醜先是外國
獻生犀其形甚陋故閭里以驗為生犀(南史恩倖傳)
竒醜昔王池國有民婿面竒醜婦國色鼻齆壻乃求媚
此婦終不肯迎顧遂往西市無價名香而燻之還入其
室婦既齆豈知分香臭哉(金樓子)
無情宋遊道使氣黨俠時人語曰游道彌猴面陸操科
斗形意識不關貌何謂醜者必無情李構嘗因遊道會
客因戲之曰賢從在門外大好人宜自迎接為通名稱
族弟遊山遊道出見之乃獼猴衣帽也將與構絶構謝
之豁然如舊(北齊)
麽陋長孫太尉見歐陽率更姿形麽陋嘲之曰聳膞成
山字埋肩畏出頭誰言麟間上畫此一獼猴詢亦酬之
曰索頭連背煖漫襠畏肚寒柢緣心混混所以面團團
太宗聞之而笑曰詢此嘲曾不為皇后邪(本事詩)貞觀十
年文德皇后崩百官縗經率更令歐陽詢狀貌醜異衆
或指之許敬宗見而大笑為御史所劾左授洪州都督
(舊唐)
許郝許欽明與郝處俊鄉黨親族兩家子弟類多醜陋
而盛餙車馬以游里巷京洛為之語曰衣裳好儀貌惡
不姓許即姓郝(韋𫐠兩京記)
鬼視盧妃貌陋而色如藍人皆鬼視之(舊唐)
崑崙慕容彦超吐渾部人也父亮彦超即漢高祖之同
産弟也嘗冐姓閻氏體黑面胡故謂之閻崑崙(周史)
醜婦
嫫母黃帝納醜女號嫫母使訓宫人而有淑德奏上德
之頌帝周游行時元妃嫘祖死於道令次妃嫫母監護
於道以時祭之因以嫫母為方相氏(軒轅本紀)人之於色也
無不知說美者而美者未必遇也故嫫母執乎黃帝黃
帝曰屬女德而弗忘與女正而弗衰雖惡奚傷(吕遇合)西
施媞媞而不得見兮嫫母勃屑而入侍(七諫)軒皇愛嫫母
之&KR0008;貌不易落英之麗容陳侯悦敦洽之醜狀弗貿陽
文之婉姿(劉子)
仳&KR0008;啳&KR2214;哆噅籧篨戚施雖粉白黛黑弗能為美者嫫
母仳&KR0008;也註仳&KR0008;古之醜女(淮修務)仳&KR0008;醜面也(說文)
仳&KR0008;璋珪雜於甑窐兮隴簾與孟娵同宫注云隴簾醜
婦也孟娵好女也(哀時命)
效矉西施病心而矉其里其里之醜人見而美之歸亦
捧心而矉其里其里之富人見之堅閉門而不出貧人
見之挈妻子而去之走彼知美矉而不知矉之所以美
(莊天運)
倭傀毛嬙西施善毁者不能藪其好嫫母倭醜善譽者
不能掩其醜(四子諧德論)
厚送齊王厚送女欲妻屠牛吐為婦吐辭以疾其友曰
子終死腥臭之肆而已乎何為辭之吐應之曰其女醜
其女曰子何以知之吐曰以吾屠知之其友曰何謂也
吐曰吾肉善之量而去苦少耳吾肉不善雖以他附益
之尚猶不售今厚送子子醜故耳其友後見之果醜𫝊
曰目如擗杏齒如編貝(韓詩外傳)
卬鼻齊鍾離春者齊無䀋色女也其為人極醜無雙白
頭深目長脂大節卬鼻結喉肥項少髮折腰出胸皮膚
若漆行年三十無所容入衒嫁不售於是拂拭短褐自
謁宣王宣王方宴於漸臺左右聞之掩口大笑曰此天
下強顔女子也宣王召見揚目䘖齒謂有四殆宣王喟
然而嘆納之為后(列女傳)
項瘤齊宿瘤女者齊東郭採桑之女也項有大瘤故號
宿瘤閔王出游百姓盡觀宿瘤採桑如故王曰此竒女
也命後車載之歸告諸夫人曰今日出遊得一聖女遲
其至也宿瘤駭宫中失貌不能自止女與衆言閔王大
感以為后(上)
五逐齊孤逐女者即墨之女也孤無父母其狀甚醜三
逐於鄉五逐於里過時無所容乃造襄王之門而求見
王輟食而起左右曰三逐於鄉者不忠五逐於里者少
禮何足為貴王曰子不識也夫牛鳴而馬不應者異類
故也此人必有與人異者遂見與之語而悦之遂以為
齊相妻(上)
登徒妻登徒子其妻蓬頭攣耳齞唇歴齒旁行踽僂又
疥且痔登徒子悦之使有五子(好色賦)
允婦許允婦是阮衞尉女德如妹竒醜交禮竟允無復
入理家人深以為憂會桓範至語許云阮家既嫁醜女
與卿故當有意卿宜察之許便回入内既見婦既欲出
婦料其此出無復入理便捉裾停之許因謂曰婦有四
德卿有其幾婦曰新婦所乏唯容爾然士有百行君有
幾許云皆備婦曰夫百行以德為首君好色不好德何
謂皆備允有慚色遂相敬重(世說)
卑下王公淵娶諸葛誕女入室言語始交王謂婦曰新
婦神色卑下殊不似公休婦曰大丈夫不能仿佛彦雲
而令婦人比蹤英傑
酒家婢兵部郎中朱前疑貌醜其妻有美色天后時洛
中殖業坊西門酒家有婢蓬頭垢面傴肩皤腹寢惡之
狀舉世所無而前疑大悦之殆忘寢食乃知前世言宿
瘤蒙愛信不虚也(僉載)
美室張郎中又新與楊虔州齊名友善楊妻李氏即鄘
相之女有德無容楊未嘗意敬待特甚張嘗語楊曰我
少年成美名不憂仕矣唯得美室平生之望斯足楊曰
必求是但與我同好必諧君心張深信之既婚殊不愜
心楊以笏觸之曰君何太癡言之數四張不勝其忿廽
應之曰與君無間以情告君君誤我如是何謂癡楊歴
數求名從宦之由曰豈不與君皆同邪曰然然則我得
醜婦君詎不聞我邪張色解問君室何如我曰特甚張
大笑遂如初張既成家乃詩曰牡丹一朵直千金將謂
從來色最深今日滿欄開似雪一生辜負看花心(本事詩)
長人
骨節轉車吳伐越墮會稽獲骨焉節轉車吳子使來好
聘且問之仲尼仲尼爵之即徹爼而宴客執骨而問曰
敢問骨何為大仲尼曰昔禹致羣神於會稽之山防風
氏後至禹殺而戮之其骨節轉車此為大矣客曰防風
氏何守也仲尼曰汪芒氏之君也守封隅之山者也為
漆姓在虞夏商為汪芒氏於周為長翟氏今為大人客
曰人長之極幾何仲尼曰僬僥氏長三尺短之至也長
者不過十尺數之極也
身横九畆文公十年冬十月叔孫得臣敗狄于鹹長狄
也弟兄三人佚宕中國瓦石不能害叔孫得臣最善射
者也射其目身横九畆斷其首而載之眉見於軾(穀梁傳)
十一年冬十月甲午敗狄于鹹獲長狄僑如富父終甥
摏其喉以戈殺之埋其首於子駒之門以命宣伯(左傳)長
狄弟兄三人各長百尺狄者隂氣時中國衰有夷狄明
(春秋考異郵)長狄長蓋五丈餘也(洪範五行傳)
十尺孔子長十尺大九圍坐如蹲龍立如牽牛就如之
昂望之如斗(春秋演孔圖)
一丈伍子胥見吳王僚僚望其顔色甚可畏長一丈大
十圍眉開一尺王僚與語三日辭無復者胥知王好之
每入言倍有勇壯之氣(吳越春秋)
大人十二秦始皇帝二十六年有大人長五丈足履六
尺(關中記身長百尺)皆夷狄服凡二十人見于臨洮天戒若曰
勿大為夷狄之行將受其禍是歲始皇初并六國反喜
以為瑞銷天下兵器作金人十二以衆之遂自賢聖築
長城故大人見於臨洮明禍亂之起(前五行志)鑄金狄人十
二各重二十四萬斤立阿房殿前(三輔舊事)昔大人見臨洮
而銅人鑄臨洮生卓而銅人毁天下大亂卓身滅抑有
以也餘二人魏明帝欲徙詣洛陽清明門裏載至覇城
重不可致便留之(英雄記)後石季龍徙之鄴符堅又移入
長安而銷之(關中記)銅人翁仲其名也(謝承後漢書)
阮翁仲翁仲安南人身長二丈三尺氣質端勇異於常
人少為縣吏為督郵所笞歎曰人當如是耶遂入學究
書史秦始皇併天下使翁仲將兵守臨洮聲振匈奴秦
以為瑞翁仲死遂禱銅為其像置咸陽宫司馬門外匈
奴至有見之者猶以為生
宕渠獻秦襄王時宕渠郡獻長人長二十五丈六尺(蜀王)
(本紀)
巨毋覇王莾夙夜連率韓博上言有竒士長一丈大十
圍來至臣府曰欲奮擊匃奴自謂巨母覇出於蓬萊東
南五城西北昭如海瀕軺車不能載三馬不能勝即日
以大車四馬建虎旗載覇詣闕卧則枕鼓以鑯着食此
皇天所以輔新室者也莾聞惡之留覇在所新豐更其
姓曰巨母氏謂因文母太后而覇王符也(前漢)
娶長馮勤字偉伯魏郡繁陽人也曾祖父揚宣帝時為
弘農太守有八子皆為二千石趙魏間榮之號曰萬石
君焉兄弟形皆偉壯唯勤祖父偃長不滿七尺常自耻
短陋恐子孫之似也乃為子伉娶長妻伉生勤長八尺
三寸八歲善計姚期薦於光武在事精勤遂見親識每
引進帝輙顧謂左右曰佳乎吏也後歴官司徒號稱任
職勤母年八十每會見詔勅勿拜令御者扶上殿謂諸
王曰使勤貴寵者此母也(後漢)
魁岸郭太字林宗身長八尺儀貌魁岸善談論聲音如
鍾(後漢紀)
温偉大將軍袁紹總兵翼州遣使要鄭玄太會賓客玄
最後至乃延升上坐身長八尺餘飲酒一斛秀眉明目
儀容温偉(後書)
八尺諸葛孔明身長八尺每自比於管仲樂毅(蜀志)
見襄武咸熙二年有大人見襄武縣長二丈餘脚跡長
二尺二寸白髮著黃單衣黃巾柱杖呼民王始語云今
當太平(魏志)
屐七尺符健皇始四年有長人見身長五丈語張靖曰
今當太平新平令以聞健以為妖妄召靖擊之是月也
雨河渭泛溢滿坂津監寇登於河中流得大履一隻長
七尺三寸足跡稱屐指長尺餘文深七寸健歎曰覆載
之中何所不有張靖所見定不虚也乃赦之(祖冲之述異記)
丈八符堅以乞活夏默為左鎮即胡人護磨那為右鎮
即奄人申香為拂蓋即默等身長一丈八尺並多力善
射三人每食飯一石肉三十斤(崔鴻前秦錄)
二丈燉煌西盡大秦隔海心無憂遇善風不經二十日
得渡心憂數年不得渡諺曰心無憂患不經二旬心若
憂患遠離三春士人賢直男女皆長二丈端正國主風
雨不和則讓賢而治之(三秦記)
脛長丈六神武時盧曹率其徒自薊入海島得長人骨
以髑髏為馬皂脛長丈六尺以為二矟送其一於神武
諸將莫能用唯彭樂彊舉之未幾曹遇疾烔聲聞於外
巫言海神為祟遂卒(北齊書)
身長七尺盧文進幽州人也身長七尺狀貌偉然至江
南李氏封范陽王嘗至天定河見人脛骨大如柱長可
七尺(陸游南唐詩)
長丈二淳熙間蘇州有唐姓者兄妹皆長丈二日㗖斗
餘行倦則倚市簷憩坐如堵墻不可出出則傾市觀之
詔廪之殿前司德夀欲見之遣詣北宫懼其聚民乃卧
而泛河之至望仙橋專舟焉(續夷堅志)
龍伯佻人從崑崙以北九萬里得龍伯國人長三十丈
皆夀至千歲而死從崑崙以東得大秦人長十丈皆衣
帛從此以東千萬里得佻人國長三十丈五尺從此以
東十萬里得中秦國人長一丈(河圖玉版)
朴父東隅大荒之中有朴父馬夫婦竝高千里腹圓百
輔天初立時使夫妻導開百川嬾不用意謫其夫妻竝
立東南男露其勢女彰其殺氣息如人不畏寒暑不飲
不食湏黃河清復更使其夫妻導百川(神異)
東夷東夷長人者類長三丈鋸牙鉛爪黑毛覆身不火
食噬禽獸或摶人以食
支提有支提國人長三丈二尺有三手三足一手當胸
手足各三指(洞冥記)
大秦大秦國人長一丈五尺猿臂長脇好騎駱駝(外國圖)
丈五六晉永嘉王年有鶖鳥集于始安縣南其里之鷔
陂中民周虎張得之木矢貫之鐡銀其長六尺有半以
箭計之其射者人身應長一丈五六尺也又平州别駕
高會語曰倭國人嘗行遭風吹度大海外見一國人皆
長丈餘形狀似胡蓋是長翟别種箭殆將從此國來也
(山經)
短人
帝舜帝堯長帝舜短文王長周公短仲尼長子貢短葉
公子高微小短瘠行若將不勝其衣然白公之亂也葉
公子高入據楚誅白公定楚國如反手耳(荀非相)
黑短齊景公伐宋過太山夢二人怒曰謂泰山之神晏
子謂宋相湯與伊尹也為言其狀湯晢容多髮伊尹黑
而短即所夢也景公進軍不聽軍鼓毁公怒散軍伐宋
(博物志晏子𤨏語湯作□寅)
七寸齊桓公獵得一鳴鵠宰之嗉中得一人長三寸三
分著白圭之袍𢃄劍持刀車罵詈瞋目後又得一折齒
方圓三尺問羣臣曰天下有此及小兒否陳章荅曰昔
秦胡充一舉渡海與齊魯交戰折傷版齒昔李子敖於
鳴鵠嗉中游長三寸三分(博物志)有李子昂長七寸日行
千里一旦被海鵠所吞居鵠腹中三百年不死(神異經)
朱儒邾人莒人伐鄫臧紇救鄫侵邾敗於狐駘國人誦
之曰我君小子朱儒是使朱儒朱儒使我敗於邾(左襄五)
使楚晏子使楚以晏子短楚人為小門於大門之側而
延晏子晏子不入曰使狗國者從狗門入今臣使楚不
當從此門入儐者更道從大門入見楚王王曰齊無人
耶晏子對曰臨淄三百閭張扇成隂揮汗成雨比肩繼
踵而在何為無人王曰然則子何為使乎晏子對曰齊
命使各有所主其賢者使使賢王不肖者使使不肖王
嬰最不肖直使楚矣(晏子)
𦕈小孟嘗君之趙趙人出觀之笑曰始以薛公為魁然
也今視之𦕈小丈夫耳(史記)
短小齊遣淳於髠到楚為人短小楚人甚薄之謂曰齊
無人而使子來何長也對曰臣無所長臣腰中七尺之劍
欲斬無狀王王曰止吾但戲子耳即與髠共飲酒(說苑)
巨靈東郡送一短人長七寸衣冠具足上疑其山精常
令在案上行召東方朔問朔至呼短人曰巨靈汝何忽
叛來阿母還未短人不對因謂上曰王母使臣來告陛
下求道之法唯在清净不宜躁擾復五年與帝會言終
不見(漢武故事)
尺二漢光武時穎川張仲師長一尺二寸(纂文)沈約問劉
杳云何承天纂竒博其書載張仲師及長頸王事此何
所出杳曰仲師長尺二寸唯出論衡長頸是毗騫王宋
建安扶南以南記云古來至今不死約即取二書尋檢
一如杳言(南史)
小吏張重字仲篤南郡人也明帝永明元年舉孝廉送
京師正月朝於德明殿帝怪其短小問曰何郡小吏荅
曰昔子竒十六為河東太守甘羅十二為秦相陛下欲
得才耶抑將稱骨度肉也帝嘉其善對賜以金帛(東觀記交)
(州名士傳)
短陋周舉字宣光姿貌短陋有晏子之風(汝南先賢傳)博學
洽聞為儒者所宗故京師為之語曰五經從横周宣光
(後漢)
黝歙短人孫權黃武五年有大秦賈人字秦論來到交
趾交趾太守吳邈遣送詣權權問方土謠俗論具以事
對時諸葛恪討丹陽獲黝歙短人論見之曰大秦希見
此人權以男女各十人差吏會稽劉咸送論還本國(宋書)
(諸夷中天竺下)
甚短山濤子淳字子玄允字叔真並少尫病形甚短小
而總敏過人武帝聞而欲見之濤不敢辭以問於允允
自以尫陋不肯行濤以為勝已乃表曰臣二子尫病宜
絶人事不敢受詔論者竒之(晉書)
過軀之用齊孟業有盛名初司州牧清河王岳聞業名
召為法曹見其容貌短小笑而不言及尋斷决之處乃
謂業曰卿决斷之明可謂有過軀之用(三國典略)
三短李諧為人短小六指因癭而舉頥因跛而緩步因
謇而徐言人言李諧善用三短(北史三十一)
短秃阮孚性機辯好酒貌短而秃周文帝偏所愛重常
於室内置酒十瓶瓶大一斛上皆加帽欲以戲孚孚適
入室即見驚喜曰吾兄弟軰甚無禮何為入王家上坐
相對宜早還宅因持酒去周文帝憮然大笑
短人行唐長孫元同幼有譏辨貞觀中嘗在諸公主席
衆莫能當高密公主乃云我段家兒郎亦有人物走令
喚取段恪令對玄同段恪雖微有詞其儀容甚短小召
至始入門玄同即云為日已暗公主等並大驚怪云日
始是齋時何為道暗玄同乃指段恪若不日暗何得短
人行坐中大笑恪面大赤更無以荅(啓言錄)
功德竇曉形容短小眼大露睛樂彦偉身長露齒彦偉
先弄之云足下甚有功德旁人怪問彦偉曰既已短肉
又復精進豈不大有功德竇即應聲荅曰公自有大功
德因何道曉人間其故竇云樂工小來長高又問長高
之意竇云身長如許口嘴高崖豈不是長高衆皆大笑
(上)
短向上北省班諫議在給事中上中書舍人在給事中
下裴佶為諫議形質短小諸舍人戲之曰如此短何得
向上裴佶曰若怪即曳向下衆人皆大笑(因話錄)
𦕈小無髯李希烈叛關播盛稱李元平德宗拜汝州别
駕始至募王築郛浚隍希烈隂使亡命應募縳元平馳
見希烈遺矢于地希烈以其𦕈小無髯戲李克誠曰使
爾取元平乃以其子來也因嫚罵曰育宰相使汝當我
何待我淺耶(新唐)
半人桑維翰身短面黃每對鑑自歎曰七尺之身何如
一尺之面後登第同榜四人秦王幕客陳保極戲謂人
曰今歲有三箇半人及第以維翰短陋故謂之半人(續世)
僬僥從中州以東四十萬里得僬僥國人長一尺五寸
東北極有人名曰諍人長九寸(烈湯問詩含人霧)周僥國其人
短小冠帶一曰僬僥國(山海)僬僥國人長一尺六寸迎風
則偃背風則伏眉目俱足但野宿(外國圖)有小人國名靖
人(山海)僬僥極麽靖人唯小四體俱足眉目才了(郭圖贊)長
安中嘗見有人腊長尺許眉目手足悉俱或以為焦僥
人也(南部新書)
蝼蛄東方有人其長三尺君長出行導衞威儀有若中
國人又有小人如螻蛄手撮之滿手得之二十枚(廣忠)
侏儒國倭南有侏儒國其人長三四尺去女王國四千
餘里(魏略)
短人國短人國在康居西北男女皆長二尺衆人多去
康居可萬餘里(上西域傳)
陀移員嶠山有陀移國人長三尺夀萬歲廣延之國人
長二尺(拾遺記)
小人西北荒中有小人焉長一寸圓如長朱衣玄冠乘
軺車導引有威儀人遇其乘車並食之其味辛楚終不
為䖝像所咋並識萬物名字殺腹中三䖝(神異經)
鵠國西海之中有鵠國男女皆長七寸自然有禮好經
論跪拜夀三百歲行人如飛日千里百物不敢犯之唯
畏鵠鵠遇吞之上夀三百歲在鵠腹不死而鵠一舉千
里(上)
肥
弱土弱土之人肥(家語)肥多肉也腴腹下肥也(說文)
脯腊古諺云堯舜至聖心如脯腊桀紂無道肥膚三尺
(備亊析言)
應客楚莊王圍宋子反乘堞而闚宋城見華元曰子之
國何如華元曰易子而食之析骸而炊之子反曰吾聞
圍國者鉗馬而秣之使肥者應客是何子之情也華元
曰吾聞君子見人之惡則矜之小人見人之惡則幸之
吾見子之君子也是以告情于子也(公羊宣十五)
言勝閔子騫肥子貢曰何肥也子騫曰吾出見其美車
馬則欲之入聞先王之言則又欲之兩心相與戰今先
王之言勝故肥(戶子)
義勝子夏見曾子曾子曰何肥也對曰戰勝故肥也曾
子曰何謂也子夏曰吾入見先王之義則榮之出見富
貴之樂又榮之兩者戰於胷中未知勝負故臞今先王
之義勝故肥(韓子)
食言魯哀公至自越郭重僕孟武伯惡重曰何肥也公
曰是食言多矣能無肥乎公與大夫始有惡(左哀)
食糠陳平少時家貧好讀書有田三十畆獨與兄弟常
耕縱平游學平為人長而美色人或謂平貧何食而肥
若是其㛐疾平不親家産曰亦食糠覈耳有叔如此不
如無有伯聞逐其婦(漢書)
如瓠張蒼當斬解衣伏質身長大肥白如瓠時王陵見
而怪其美士乃言沛公赦勿斬(上)
副腰東平憲王蒼腰𢃄八圍顯宗甚重之詔曰日者問
東平王處家何等最樂王曰為善最樂其言甚大副是
腰腹矣(後漢)
代兄梁國車成字子威兄恩都為赤眉賊所待欲臠之
成叩頭曰兄瘦我肥欲得代之賊感其義俱放之(謝承書)
東觀記臨淄倪萌字子明為赤眉所得事同
代弟趙孝字長平沛國蘄人王莾時天下亂人相食孝
弟禮為餓賊所得孝聞即自縳詣賊曰禮久餓羸瘦不
如孝肥餓賊大驚並放之(東觀記)
脂流王允使吕布等誅董卓尸卓於市天時始熱卓素
充肥脂流於地守尸吏然火置卓臍中光明達曙如是
積日(後漢)
逃則曹操父嵩在太山操令泰山太守應邵送家詣兖
州陶謙密遣數十騎掩捕嵩家懼穿後垣先出其妾肥
不出逃於厠與妾俱被害(世語)
不能動京邑有一人失姓名食噉兼十許人遂肥不能
動其父曾作遠方長吏被縣令故義共𫝊食之一二年
中一鄉為儉(博物志)
服肥吳質黃初五年朝京師詔上將軍及特進以下皆
會質所太官給供具酒酣質欲盡歡時上將軍曹真性
肥中領軍朱鑠性瘦質召優使說肥瘦真負貴恥見戲
怒謂質曰卿欲以部曲將遇我邪曹洪王忠言將軍必
欲使上將軍眼肥即自宜為瘦真愈恚拔刀瞋目言俳
敢輕脱吾斬爾遂罵坐質案劒内曹子丹汝非屠机上
肉吳質吞爾不摇喉咀爾不摇牙何敢恃勢驕邪(質别傳)
肥奴司馬懿奏免曹爽桓範踰城出為爽畫二策爽不
能用範怒爽曰肥奴曹子丹好人生五六頭肉今桓範
隨卿滅門也(魏志今木無)曹子丹佳人生汝兄弟豚犢耳(魏氏)
(春秋)
千斤孟業為幽州其人甚肥或以為千斤武帝為稱之
難其大乃作一大秤掛壁業入見武帝曰朕欲自秤有
幾斤業荅曰陛下欲秤臣耳無煩復勞聖躬於是稱業
果得千斤(語林)
自娛孫權問諸葛恪頃何以自娛而更肥澤恪對曰臣
聞富潤屋德潤身臣非敢自娛脩已而已(恪别傳)
食糠王戎子綏字萬子有美名少而大肥戎令食糠而
肥愈甚年十九卒(晉書)
肉潰司隸校尉高平滿奮字武秋豐肥肉潰膚裂每至
暑夏輙膏汗流溢其有愛妾夜取以燃照炎灼發於屋
表奮大惡之悉盛而埋之暨永嘉之亂為胡賊所燒皎
若燭光(異苑)
納李趙伯翁肥大夏日醉卧孫兒緣其腹上戲因以李
八九枚内臍中至後日李大爛汁出乃泣謂家人曰我
腸將死明日李核出乃知孫兒所納李子也(笑林)
忽肥庾公造周伯仁伯仁曰君何所欣說而忽肥庾曰
君復何所憂惨而忽瘦伯仁曰吾無所憂直是清虚日
來滓穢日去耳(世語)
笨伯兖州既有八伯之號其後更置四伯大鴻臚陳留
江淵以能食為穀伯豫章太守陳留史疇以大肥為笨
伯散騎侍郎高平張嶷以狡妄為猾伯廬陵太守羊𣆀
㬅以狠戾為璅伯盖擬古之四凶(晉中興書)
肥癡沈昭略字茂隆性狂儁使酒仗氣無所推讓嘗醉
晩日負杖携家賓子弟婁湖苑逢王景文子約張目視
之曰汝是王約耶何乃肥而癡約曰汝沈略昭耶何乃
瘦而狂昭略撫掌大笑曰瘦已勝肥狂又勝癡柰何王
約柰汝癡何(南史十七)
肥婢明皇在百花院便殿因覽漢成帝内傳時妃子後
至以手整上衣領曰看何文書上笑曰莫問知則又殢
人覓去乃是漢成獲飛鷰身輕欲不勝風恐其飄翥帝
為造水晶盤令官人掌之而歌舞又製七寳避風臺間
以諸香安於上恐其四肢不禁也上又曰爾則任吹多
少蓋妃微有肌也故上有此語戲妃(楊妃外傳)梅妃以楊妃
之寵遷於上陽東宫後上憶妃召至&KR0034;華西閣叙舊愛
繼而上失窹侍御驚報曰妃子已至上匿之遺舄并翠
鈿命封賜妃謂使者曰上棄我之深乎使曰上非棄妃
誠恐太真惡情耳妃笑曰恐怜我則動肥婢情豈非棄
也
腹垂過膝張守珪為幽州節度安禄山盗羊事覺守珪
剥坐欲打殺之大呼曰大夫不欲滅兩蕃邪何為打殺
禄山守珪見其肥白壯其言而釋之令與鄉人史思明
同捉生行必尅獲拔為偏將軍嫌其肥以守珪威風素
高畏懼不敢飽食以驍勇聞遂養為子晩年益肥壯腹
垂過膝重三百三十斤每行以肩膞左右擡挽其身方
能移步至玄宗前作胡旋舞疾如風馬禄山肚大每著
衣帶三四人助之兩人擡起肚豬兒以頭戴之始取裙
褲帶及繫腰𢃄玄宗寵禄山賜華清宫湯浴皆許豬兒
等人助解著衣服然終見刳者豬兒也(舊唐)
肥醜中宗與羣臣晏欽明自言能八風舞帝許之欽明
體肥醜據地摇頭睆目左右顧眄帝大笑吏部侍郎盧
藏用歎曰是舉五經掃地矣(新唐)
相嘲王淇張亢同在南京晏元獻幕張肥大王以太牢
目之王瘦小張以獼猴目之一日有米綱至八百里村
水淺當剥載張往督王曰所謂八百里剥也張曰未若
三千年精矣(黽水燕談)琪嘗嘲亢口張亢觸墻成八字亢應
聲曰王琪望月呌三聲(歸田錄)
肥喘盛度體豐肥一日自前殿趨出宰相在後盛初不
知忽見即欲趨避行百餘步乃得直舍隠於其中石學
十中立見其喘甚問之盛告其故石曰相公問否盛曰
不問别去十餘步乃悟罵曰奴乃以我為牛
布袋和尚明州布袋和尚形裁腲腇蹙額皤腹蓋彌勒
化身也(𫝊澄)
不澤繼子得食肥而不澤情不相與往來也適子懷於
燕慈母喻於荆情相往來也(淮南)
穀氣勝穀氣勝元氣其人肥而不夀(物理論)
䑋益梁之間凢諱其肥盛謂之䑋(方言)
瘦
臞約省瘦也臞省約少之言也(釋名)羸委也瘠瘦也(說文)
墳衍墳衍之人哲而瘠(周禮地官司徒)
堯衍神農形顇堯瘦將欲利萬人也(文子)
瘠甚楚子使□子馮為令尹訪於申叔豫叔豫曰國多
寵而王弱國不可為也遂以疾辭方暑闕地下冰而床
焉重繭衣裘鮮食而寢楚子使醫視之復曰瘠則甚矣
而血氣未動乃使子南為令尹(襄二十一)
心憂宓子賤治單父有若見之曰子何臞也宓子曰君
不知賤不肖使治單父官事急心憂之故臞也有若曰
昔者舜鼓五絃歌南風之詩而天下治今以單父之細
也治之而憂治天下將柰何乎故有術而御之身坐於
於廟堂之上有處女子之色無害於治無術而御之身
雖瘁臞猶未益(韓外儲)
悲思和熹鄧后自遭大憂及新野君仍喪諸兄嘗悲傷
思慕嬴瘦骨立不能自勝(宋觀漢記)
瘦貴張氏得釣何氏得算故三輔舊語曰何氏筭張氏
釣何氏肥張氏瘦言何氏有肥人輙貴瘦人輙賤張氏
瘦者輙貴肥者輙賤故二族以釣筭知凶吉以肥瘦知
貴賤(二輙决錄注)
瘦甚楊彪見漢祚將移遂稱脚攣不復行積十餘年後
子脩為曹操所殺曹見彪問曰公何瘦甚對曰愧無日
殫先見之明猶懷老牛乳犢之愛操為之改容(謝承後漢書)
瘦恨得晩曹操攻吕布於下邳吕布登西北白門上城
䧟士擒以諸操布曰明公何瘦操曰君何以識孤布曰
昔在洛會温氏園操曰然孤忘之矣所以瘦恨不早相
故也(獻帝春秋)
雞骨王戎和嶠同時遭大喪俱以孝稱王雞骨支床和
哭泣備禮武帝謂劉仲雄曰卿數省王和不聞和哀苦
過禮使人憂之仲雄曰和嶠雖備禮神氣不損王戎雖
不備禮而哀毁骨立臣以和嶠生孝王戎死孝陛下不
應憂嶠而應憂戎(世語)
禁語衞玠好言玄理素抱羸疾母恒禁其語(晉書别傳)
更瘦鄧竟陵免官後赴山陵過見大司馬桓公桓問之
曰卿何以更瘦遐曰有愧於叔達不能不恨恨於破甑
(世說)
苦役甄法崇永初中為江陵令在任嚴明于時南平僇
士為江安令喪官至其年末崇在廳上忽見一人從門
入云僇江安通法崇法崇知士已亡因問卿貌何故瘦
荅曰我生時所行善不補惡今繫苦役窮極理盡(述異記)
革帶移孔沈約久處端揆有志台司武帝終不用乃與
徐勉書陳情言已老病百日數旬革帶常應移孔以手
握臂率記月小半分欲謝事求歸老之秩勉為請三司
之儀帝弗許但加鼓吹而已(梁書)
貌瘦韓休為相峭直時政所得失言之未嘗不盡玄宗
嘗臨鏡默然不樂左右曰韓休為相陛下殊瘦於彼何
不逐之上歎曰吾貌雖瘦天下必肥(唐書通鑑)
說法馬留元祐間王景亮與任族無名子結為一社紀
事嘲哨士大夫無問賢愚一經諸人之目即被不雅之
名號曰猪觜關吕惠卿察訪京東吕質清瘦語話之際
喜以雙手指畫社人呼為說法馬留又凑為七字曰說
法馬留為察訪社中彌歲不能對一日邵箎因上殿氣
泄出知東平邵高鼻捲髯社人名為凑氛獅子仍對曰
凑氛獅子作知州惠卿銜之諷部使者發以他事舉社
遂為虀粉(桐江詩話)馬留蓋優人呼沐猴之名(古今詩話)
形體
形體身伸也可屈伸也形有形象之異也軀區也是衆
名之大總若區域也體第也骨肉毛血表裡大小相次
第也(釋名)
參天地人受天地變化而生一月而膏二月血脈三月
而懷四月而胎五月而筋六月而骨七月而成形八月
而動九月而躁十月而生形骸已成五藏乃分肝主目
腎主耳脾主舌肺主鼻膽主口天有四時五行九曜三
百六十日人有四支五藏九竅三百六十節天有風雨
寒暑人有取與喜怒膽為雲肺為氣䏪為風腎為雨肝
為雷人與天地相類而心為之主耳目者日月也血氣
者風雨也日月失行薄蝕無光風雨非時毁折生災五
星失行州國受其殃天地之道尚由愛其神明人之耳
目何能久燻而不息精神何能馳騁而不乏是故聖人
守内而不失外(文子)
像法人頭圓像天足方法地五臟像五行四胑法四時
九竅法九分目法日月肝仁肺義腎志心禮膽斷脾信
膀胱决難髮法星辰節法日歲腸法鈐(孝經援神契)
五藏推天命本人情人有五藏六腑何謂五藏精藏於
腎神藏於心魂藏於肝魄藏於肺志藏於脾何為六腑
咽喉量入之府胃曰五穀之府大腸轉輸之府小腸受
成之府膽積精之府膀胱液之府也(韓詩外傳)
精氣形者生之舍也精神者所受於天形體所受於地
也血氣者人之華也而五藏者人之精也孔竅者精神
之戸牗也而氣志者五藏之使候也是故五色亂目使
目不明五聲譁耳使耳不聰五味亂口使口爽傷趣舍
滑心使行飛楊故嗜欲使人氣滛好憎使人精勞不疾
去之則志氣日耗(淮南文子)
生異堯八眉舜四瞳子禹其跳湯扁文王四乳八者如
八字者也其跳者踦也扁者枯也言皆不善也(尚書大傳)堯
眉八彩九竅通洞而公正無私一言而萬民齊舜二瞳
子是謂重明作事成法出言成章禹耳參漏是謂大通
興利除害䟽河决江文王四乳是謂大仁天下所歸百
姓所親臯陶馬喙是謂至信决獄明白察於人情(淮南)且
徐偃王之狀目可瞻焉仲尼之狀面如蒙倛周公之狀
身如斷菑臯陶之狀色如削瓜閎夭之狀面無見膚𫝊
說之狀身如植鰭伊尹之狀面無湏麋禹跳湯偏堯舜
參牟子(荀子)𫝊言黃帝龍顔顓頊戴午帝嚳駢齒堯眉八
采舜目重瞳禹耳三漏湯臂冄肘文王四乳武王皇陽
周公背僂臯陶馬口孔子反羽蒼頡四目為皇帝史晉
公子重耳仳脇為諸侯霸蘇秦骨鼻為六國相張儀仳
脇亦相秦魏項羽重瞳云虞舜之後與高祖分王天下
(論衡)
老子老子身長八尺八寸黃色美眉長耳大目廣額疎
齒方口厚唇額有三五達理日角月懸鼻純骨雙柱耳
有三門足蹈二五手把十文(史記)
孔子孔子適鄭與弟子相失獨立東郭門外姑布子卿
謂子貢曰東門外有一人焉其長九尺有六寸河目隆
顙其頭似堯其頸似臯繇其肩似子産然自腰已下不
及禹者三寸纍纍然如喪家之狗子貢以告孔子欣然
而歎曰形狀末也如喪家之狗然乎哉然乎哉(家語)老萊
子之弟子出薪遇仲尼反以告曰有人於彼脩上而趍
下末僂而後耳視若營四海不知其誰氏之子老萊子
曰是丘也(莊子)
日角子産日角晏平仲月角尾生犀角柳下惠史魚反
角(管子)
昜貌子思適齊齊君之嬖臣美鬚眉立乎側齊君指之
而笑且言曰假貌可相易寡人不惜此之鬚眉於先生
也子思曰非所願也昔堯身脩十尺眉乃八彩實聖舜
身脩八尺有竒面頷無毛亦聖禹湯文武及周公勤思
勞體或折臂望視或秃骭背僂亦聖&KR0008;(也)不以鬚眉美
鬛為稱也人之賢聖在德豈在貌乎(孔叢子)
體方安里王欲以馬回為相問子順曰回為人梗梗亮
直之丈夫也順曰聞諸孫卿云其為人也長目而豕視
者必體方而心圓臣見馬回非不偉其體幹也然甚疑
其目王卒用之三月果以謟得罪(上)
法貴武帝諱雄字仲雋姓祖第三子帝生長八尺三寸
美容貌相工相之曰此君將貴其相有四目如重雲鼻
如龜龍口如方器耳如相望法為貴人位過三公不疑
也(蜀李書)
竒表李郃長七尺八寸多鬚髯八眉左耳有竒表腦&KR0008;
如鼎形手握二公之字(别傳)
堂堂華温琪少從黃巢為盗巢敗温琪走滑州顧其狀
貌魁偉懼不自容乃投白馬河流數十里不死河上人
援而出之又自經於桑林輙枝折乃之胙縣有田父見
之曰子狀貌堂堂非常人也乃匿干家(五代史)
銅筋鐡肋鄧弼字伯翊秦人也身長八尺雙目有紫稜
開合閃閃如電聲如虎吼以力雄人隣牛方閗不可擘
拳其脊折仆地市門石鼓十人弗能舉兩手持之行泰
定末德王薦之會丞相格其事弼環視四體歎曰天生
一具銅筋鐡肋不使立薰萬里外乃槁死三尺蒿下命
也遂入王屋山為道士
人為貴中黃道君曰天生萬物人為貴也人身包含天
地無所不法立天子置三公九卿二十七大夫八十一
元士九州百二十郡千二百縣也天子天子大道君脾
為皇后心為太尉左腎為司徒右腎為司空封八神及
臍為九卿珠樓神十二胃神十二三焦神三合為二十
士大夫四肢神為八十一元士合之百二十以法郡數
也又胏為尚書府肝為蘭臺府(五符經)
三官為道當調三官口為天關足為地關手為人關三
官調則五臟安五臟安則舉身無病(真誥)
精明精者體之神明者身之寳勞多則精散營多則明
消妾有益精之道延明之經(上)
十二官心者君主之官神明出焉肺者相𫝊之官治節
出焉肝者將軍之官謀慮出焉膽者中正之官决斷出
焉膻中臣使之官喜樂出焉在兩乳間為海之氣脾胃
倉廪之官五味出焉大腸傳道之官變化出焉小腸受
盛之官化物出焉腎者作強之官伎巧出焉三焦决瀆
之官水道出焉膀胱州都之官津液藏焉凡十一官不
得相失脾胃二藏共一官(素問内經)
得強五藏者身之強也頭者精明之府頭傾視深精神
將奪矣背者胷之府背曲肩隨府將壊矣腰者腎之府
轉摇不能腎將敗矣膝者筋之府屈伸不能行筋將憊
矣得強則生失強則死(上)
臟神心神丹元字守靈肺神皓華字虚成肝神龍煙字
含明腎神玄冥字育嬰脾神常在字魂庭膽神龍曜字
威明(黃庭經)
五入酸入肝辛入肺苦入心醎入腎甘入脾是為五入
(内經)
狀貌無憑庾&KR1509;少聰慧家富于財好賓客食必列鼎又
狀貌豐美頥頰開張人皆謂&KR1509;必為方伯無餒乏之慮
及魏尅江陵卒致餓死時又有水軍都督禇蘿面甚尖
危有從理入口竟保衣食而終(南史庾果之傳)
天中記卷二十一
