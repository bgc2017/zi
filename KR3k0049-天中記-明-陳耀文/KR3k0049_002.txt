週天大象賦張衡
垂萬象乎列星仰四覽乎中極一人為主四輔為翼鈎
陳分司内座齊飾華盖於是乎臨映大帝於是乎游息
尚書諮謀以納言柱史記私而奏職女史掌彤管之訓
御宫揚翠娥之色隂德周給乎其隅大理詳讞乎其側
天柱司晦朔之序六甲候隂陽之域其文煥矣厥功茂
哉環藩衛以曲列儼閶闔之洞開北斗標建車之象移
節度而齊七政文昌制戴筐之位羅將相而枕三台闢
天牀於玉闕乃宴休之攸御肅天理於璇璣執威權而
是預天槍天棓以相指内廚内階而分據雙三夾斗而
燮詣兩乙賓門而佐助爾乃天牢崇圉設禁暴之隄防
太尊明位擬聖公之寵龐太陽接相以班跡玄戈撥杓
而耀芒勢微微而有象輔熠熠而流光薦秋成於八榖
務春採於扶筐天廚厰兮供百宰𫝊舍開兮通四方偉
天官之繁縟立疏廟之隆崇何大角之皎皎夾攝提之
融融七宿畫野以分區五官立都而對雄既以歴於中
宫乃回眸而顧東觀角亢於黃道包分野於營中開天
門之燦耀揖進賢之雍容是推紀於變節是正綱於大
同其次則梗河備預招摇候敵泛舟尤池飛觴帝席周
鼎毓神天田豐籍按三條於平道賓萬國於天門置平
星以決獄列騎官而衛閽陽門守於邊險折威防於將
奔頓頑司於五聽車騎參於八屯望南門之峻關覿庫
樓之威府偃蹇列於四衡的歴分於五柱或蔵兵而蓄
銳或重扃而禦侮煥蒼龍之中宿矚氐心以及房聽朝
路寢布政明堂爰俾其地于宋之疆粤若大火赫然天
王鈎鈐儼於鳳闕積卒穆於龍驤天輻備於舉輦鍵閉
守於關梁騎陣啓將軍之位從官主巫醫之職罰作贖
刑日為陽德二咸防非而體正七公議賢而糾慝陣車
雷擊乎其南天乳露滋乎其北彼貫索之為狀實幽囹
之取則歴龍尾以及箕跨北燕而在兹配四妃而有序
均九子以延慈鼉曳尾而波泳魚張鱗而水嬉天江為
太隂之主傅說奉中闈之祠糠為簸揚之物杵為舂臼
之用天鑰司其啓閉丈人存其播種狗以吠盜奸回靡
縱却睇女牀前瞻天紀耀棘庭之金印粲椒宫之玉齒
中有崇垣厥名天市車肆中衢以連屬市樓臨箕而鬱
起帝座類候而獨尊侯臣光熙而燮理宗星派疎而遠
集宦者刑餘而近侍列肆與屠肆分行宗正與宗人同
峙帛度立象以量用斗斛裁形而取擬若乃朓北宫於
玄武泊南斗而牽牛賦象通犧廟之類司域應江淮之
洲建星含曜於黃道天井寫映於清流河鼓進軍以嘈
噆兩旗夾道以飛浮天淵委輸於南海狗國分權於北
幽雞揚音而顧侣鼈曜影而來遊天田臨於九坎羅堰
逼於天桴是司溝洫是制田疇遂聳睇於漢陽乃攸窺
於織女引寶毓囿摇機弄杼輦道清塵而俟駕漸臺飛
灰而候吕可以嬉遊可以臨處瞻須女之繒室奄開邦
於會稽離珠耀珍於蔵府匏瓜薦果於宸閨卨瑜佩瓊
而衒敗瓜委蔓以分畦其外鄭越開國燕趙鄰境韓魏
接連齊秦悠永周楚列曜晉代分坰天津横漢以摛光
奚仲臨津而汎影既編梁以虹構亦裁輪而電警列虚
危於齊濟職悲哀與宗廟墳墓寫狀以孤出哭泣含聲
而相召敗臼察災而揚輝天壘守夷而軿照司命與司
祿連彩司危與司非疊耀伺禍福之多端總興亡之要
妙人掌詔以優游儼為人之質鈎主震而屈曲宛如鈎
之象車府息雷轂之聲造父曳風鑾之響杵軍給以標
正曰年豐而示仰土吏設備以司存斧鉞用誅之所掌
虚梁閴寂以幽閟盖屋喧轟而宴賞天錢納賮以山積
天綱憩輿而野饗北落置候兵之門八魁建張禽之網
瞻廟府於室壁諒有衛之封畿布離宫之皎皎散雲雨
之霏霏霹靂交震雷電横飛壘壁寫陣而齊影羽林分
營而析暉土公司築而開務天廏飛御而起機螣蛇宛
而成質水蟲總而攸歸動則飛躍於雲外止則盤縈於
漢沂迤奎婁之分野辨鄒魯之川陸豢馴獸於囿苑隷
封豕於溝瀆左更處東而掌虞右更居西以司牧立囷
倉之儲聚樹溷屏之重複司空主土以搜祥鐵鑕縈芻
而薦畜軍南門列轅而遠出天將軍揚旗而示逐伊王
良之策馬則車騎之滿野蒙居河而路塞策裁鞭而電
寫閤道優游而據中附路備闕而居下自胃倉而昴畢
實趙地之郊衢建旄頭而肅引畢罕車而迅驅卷舌列
天說之表附耳屬天高之隅天高望氣天說備巫卷舌
安其寂默附耳矜其諂䛕天船泛影乎清瀨貯積水而
窺害太陵分光乎耀虚包積尸而如帶礪石資乎鋸刃
月宿歸乎太隂天街畫於戎野天阿察於山林天節宣
威於邦域天隂進謀於腹心天庾積粟以示稔天廩備
稷以祈歆天園曲列兮儲芳樹天苑圓開兮畜異禽芻
藁遵納秸之軌殊國曉重譯之音九游排鋒以進退軍
井依營而淺深天關嚴扃於畢野諸王列藩於漢潯何
五車之均明而三柱之照煥納五兵於蔵府圖七國之
邦貫天潢利涉以淪漣咸池浮中而渺漫闢岷峨之沃
壤睎觜參之曜形示斬刈以明罰收褒旅而獲寧參旗
懾于邊寇玉井通於水經座旗肅穆以昭禮司怪幽求
而發冥屏嫌於客厠咎於圊亦有天屎質黃效靈於是
仰東井之輿鬼覽西秦之伯邑質明祀而變生鉞淬水
而刑及四瀆斷江淮之候兩河占秦越之域水位瀉流
而迅奔天樽奠饌而翕集軍市通貨以財明五侯起議
而衡立積水醖燕酧之勞積薪備牲庖之給野雞俟兵
而據市天狗吠盜而映漣闕邱擬乎兩觀水府司乎百
川狼援戈而野戰弧屬矢而承天老人作主而秋煥大
人通臣而夜懸子扶尊而眇邈孫孕緒而連綿惟天社
之赫若實勾龍之神焉爰觀柳以及張知周疆之爰啓
儼咮頸以分嗉奉滋嘗而賜醴觀夫軒轅之宫宛若螣
蛇之體交雷雨之靄靄列后妃之濟濟酒旗緝醼以承
歡内平繩愆而執禮爟含烽而喋寇實防邊之有俟長
垣崇司域之備少微彰處士之懿外廚調列饍之滋天
相居大臣之位天紀錄禽而獻齒天廣嚴祠而毓粹天
稷播五稼之勤東歐表三夷之類爰周翊軫厥土惟荆
驅風驛之千乘奏雲門之六英長沙明而獻夀車轄朗
而陳兵青邱廕於韓貊器府總於琴堂軍門坐甲於軍
閫司空掌土於司平矚太微之峥嶸啓端門之赫奕何
宫庭之宏厰類乾坤之闔闢五座參一帝之謀九卿踵
三公之跡儲以太子參之幸臣從官肅侍謁者通賓郎
將司戟於丹陛郎位含香於紫宸乃寄屏以持法控端
門之内闉明堂演化靈臺候神虎賁之微猛士進賢之
訪幽人獻淵謀於諸侯儼營衛於常陳胡天漢之昭回
自東震而綿絡北賁箕而聮斗南經說而緯龠合乘津
而浮瓜分漂杵而泛閤歴玉潢以汪洋淪七星而依泊
惟木德之含精為歲星而明麗雖盈縮所察禍福攸繫
然而得之者隆失之者替祚明君而耀朗罰昏主之光
翳下為杜靈上為天貴如夭胎而毁卵具職仁而施惠
迴騖愆期前馳舛契奮槍棓以示慝峙樓垣而表戾粤
若熒惑火帝之精每執法以明罰必伺災而告誠守其
邦而歲戰去其野而時清若虧信而廢禮則下乘而上
征居惟釁發合與憂并浮天讒而聳劍列蚩尤而耀旌
司危見而失國昭明出而起兵伊土宿之播靈為鎮星
而耀質尋所履為休慶視所居為貞吉廣邦繳而斯留
復軒宫而載出若崇奢而賤義則行虧而度失或含丹
而舉兵或噙黑而遘疾旬始發而侯起獄漢明而主黜
被金方之耀色有太白之垂文乃降神於屏翳實建象
於將軍如用兵而不察匪先達之攸聞高出利於深戰
順指著乎宏勲苟恩義之不溥則禍福之攸分或飛芒
而蝕月或引彗而横氛六賊陳災而構禍天狗殺將而
破軍咨太隂之稟粹粤辰星之攸揆乘四仲而顯晦歴
一周而匝履為用法之淵謨為出師之令軌若淫刑而
縱欲則委孛而流矢白其角而表哀黑其規而應水察
函劍之相去候正旗之所指非其出而夏寒錯其宜而
將死於是究經緯之終始徵幽微之機符昭晰兮為人
主之明鑑杳藹兮寔冥祗之秘樞固聲聞而響集方形
移而影趨若山石之旌處士谷風之應騶虞者也若夫
退寒暑而無舛中昏旦而不越畢露雲油箕躔吹發亦
有樞降軒而繞電景瑞尭而麗月雖肸響之難窮信靈
英之未歇嘉大舜之登禪耀黃星而靡鋒壯高祖之遇
時家五緯而相從殷堪縱眺識曹公之潜跡李郃流目
知漢使之幽蹤荆軻入秦白虹貫日衛生設策長庚食
昴悲夫星隕如雨而周衰彗竟長天而秦滅蛇隨楚而
九域含嗟狗過梁而千里流血晉君終而婺妖見漢帝
圍而參暈結周楚滅而南衝晉齊殃而北裂自大辰以
及漢彰宋焚而衛熱或除舊以布新顯陳盛而姜絶諒
吉凶之有兆匪灾譴之虚設固罔念而作狂在恭已而
成哲是以帝王之有天下也莫不分設其官或司其告
唐則羲和降察夏則昆吾演奥嘉殷巫之美服登周史
之雅號宋述子韋鄭稱裨竈唐昧與尹臯宣範甘德暨
石甲垂諾故能下守職而恪恭上知變而無傲此希夷
之妙象豈蒙昧之私好有少微之養寂無進賢之見譽
參器府之樂肆掌貫索之刑書恥附耳之求達方卷舌
以幽居且扃扉而絶駟奈臨河而羨魚望天門而屏跡
安知公卿之所如
天中記卷二
明陳耀文撰
星
陽之榮星之為言精也陽之榮也陽精為日日分為星
故其字日下生為星(春秋說題辭)
元氣之英星者元氣之英也(三五歴)
萬物之精萬物之精上為列星(說文)坤德布精上為衆星
(河圖)水土之氣上為曾宙萬物之精凝為列緯皆本於地
而發於天者也(杜牧孫子註)
金之散氣星者金之散氣其本曰人星衆國吉少則凶
孟康曰星石也金石相生人與星氣相應也(前天文志)
山川之精地為山川山川之精上為星各應其州城分
野為國作精符騐也(國精符)山川精氣上為列星(唐嚴思善傳)
體生於地地有山嶽川谷井泉江河洞湖池沼陂澤溝
壑以宣吐其氣也天有列宿星辰三百四十八座亦天
之精氣所結成凝瑩以為星也星者體生於地精成於
天列居錯峙各有逌屬在野象物在朝象官在人象事
其以神著有五列焉是為三十五名一居中央謂之北
斗四布於方為二十八宿中外之官常明者百有二十
四可名者三百二十為星二千五百微星之數蓋萬一
千五百二十庶物蠢蠢咸得繫命(靈憲)
萬物之體星者陰陽之精萬物之體五行之形其體在
下精耀在天百官之命各因其原飛又行萬人不安(京房)
(易傳)
象官書正義云天有日月照臨晝夜猶王官之伯率領
諸侯也北辰環繞北極猶卿士之周衛天子也五星行
於列宿猶州牧之省察諸侯也二十八宿布於四方猶
諸侯為天子守土也
常星衆星常星猶公卿也衆星猶萬民也列星正則衆
星齊常星亂則衆星墜矣(塩鍬論)劉向云天官列宿在位
之象小星無名者庶民之類
恒星穀梁傳曰列星曰恒星亦曰經星恒經皆常也
天極中宫天極星其一明者太乙常居也(史記)三公侍旁
藩臣環翊璇璣玉衡高揭衡峙文昌秦階森布暉映其
垣為紫微其象為樞紐在人則廣朝路寢造命出政之
廷萬方之所内面而觀卭也蒼龍主東赤鳥司南於菟
神龜儼列西北其舍二十有八其度三百六十有五在
人則九畿五服庶邦庶尹之位上之所賴以榦方而作
屏也(玉海)紫宫為皇極之居太微為五帝之廷(靈憲)
北斗天文地理各有所主北斗有七星天子有七政也
(春秋合城圖)北斗七星所謂璇璣玉衡以齊七政杓攜龍角
衡殷南斗魁枕參首是謂帝車運於中央臨制四鄉分
陰陽建四時均五行移節度定諸紀皆繫於斗(史記)斗第
一天樞第二璇第三璣第四權第五衡第六開陽第七
摇光第一至第四為魁第五至第七為杓合而為斗居
陰布陽故稱北(春秋運斗樞)
天之喉舌斗者天之喉舌玉衡属杓魁為璇璣(文耀鈎)李
固對詔陛下之有尚書猶天之有北斗也斗為天喉舌
尚書亦為陛下喉舌斗斟酌元氣運平四時尚書出納
王命賦政四海所謂制氣之臣也(後漢書)天理在斗中司
三公也如人喉在咽以理舌語宋均注曰斗為天之舌
口主出政教三公主𨗳宣君命喻於人則宜如人喉在
咽以理舌口使言有條理(春秋合誠圖)
天中之精易是類謀曰斗機絶綱玉衡撥攝提亡五星
合狼狐張鄭玄斗者天中之精天失其平故斗機絶綱
玉衡撥也攝提者斗前之星為斗施政教布之八野今
斗失其政故攝提亦為之亡不見也
攝提似眉春秋元命苞曰天有攝提人有两眉為人表
候陽立於二故眉長二寸注云攝提兩星頰曲人眉似
之漢書翟方進云今提揚眉服虔曰提攝星揚眉揚其
芒角也
失方劉向奏云孔子對魯哀公言夏桀殷紂暴虐天下
故歷失則攝提失方孟陬無紀(前漢書)
天階北斗為帝座上有三台形如䨇目疊為三級以復
斗魁是名天階斗中復有尊帝二星大如車輪若人見
之壽可千歲(玉樞經)三台為天階太一躡以下上(晉天文志)
三台魁下六星兩兩相比者名曰三能三能色齊君臣
和不齊為乖戾(史記)李竒曰三台謂之泰階(漢藝文志注)
泰階黃帝泰階六符經曰泰階者天之三階也上階上
星為男主下星為女主中階上星為諸侯三公下星為
卿大夫下階上星為元士下星為庶人三階平則陰陽
和風雨時社稷神祗咸獲其宜歲大登民人息天下大
安是謂太平不平則五神乏祀日有食之水潤不浸稼
穡不成冬雷夏霜百姓不寧故治道傾天子行暴令好
興甲脩宫榭廣苑囿則上階奄奄䟽闊也
文昌斗魁戴匡六星曰文昌宫一曰上將二曰次將三
曰貴相四曰司命五曰司中六曰司禄(史記)
天府文耀鈎曰文昌宫為天府孝經援神契云文者精
所聚昌者揚天紀輔拂並居以成天象故曰文昌宫晉
志曰文昌六星在北斗魁前天之六府也主集計天道
三公杓南三星及魁第一星西三星皆曰三公主宣德
化調七政和隂陽之官也(晉志)
四輔太微東藩四星一曰上相二曰次相三曰次將四
曰上將所謂四輔也西藩四星一曰上將二曰次將三
曰次相四曰上相亦曰四輔也
東壁東壁二星主文章天下圖書之秘府也占若明則
圖書集道術行小人退君子入不然則天子好武臣賤
文士稽古中正之臣隠親黨邪曲之人用也(太象列星圖)
屛星孝經内事曰王者遠嫌别微殊貴賤抑驕臣息亂
子則屏星為之明以潤帝座章而光宋均曰屏星五帝
座明以潤章大也
鈎鈴孝經内事曰昆弟有親親之恩則鈎鈴不離房宋
均曰鈎鈴遠房則疎闊今昆弟相親故天相近明其(及也)
老人星史記曰狼北地有大星曰南極老人老人見治
安不見兵起常以秋分時候之於南郊隋志曰老人一
星在弧南一曰南極常以秋分之旦見於丙春分之夕
(一作夜)沒(一作見)於丁見則化平主壽昌月令秋分日饗壽
星於南郊注云壽星南極老人星也爾雅云壽星角亢
也注云數起角亢列宿之長故云壽星唐會要開元敕
有司置壽星壇以千秋節日脩祠祭老人星及亢角七
星著之常式
景星史記曰天暒而景星見景星者德星也其狀無常
常出於有道之國瑞應圖曰景星者大星也狀如半月
生於晦朔助月為明王者不私人則見袁山松書漢桓
帝時陳蕃劉知茂上書云夫氣弘則景星見化錯則五
星開徐陵陳武帝報德寺刹下銘曰助月致景星之祥
非烟流慶雲之色
妖星妖星曰孛星彗星長星亦曰攙搶天文錄曰孛星
者彗之屬也偏指曰彗芒氣四出曰孛孛謂孛孛然也
灾甚於彗爾雅曰彗星為攙搶司馬相如大人賦㩜攙
搶以為旌後漢崔篆慰志賦運攙搶以電掃兮清六合
之土宇謝瞻張子房詩鴻門銷薄蝕垓下隕攙搶注喻
羽也後漢杜篤論都云高祖奮彗光埽項軍注彗除舊
布新故曰埽
貫索星貫索九星在七公前為賤人牢口一星為門門
欲開開即有赦九星皆明天下獄煩七星見小赦六星
五星大赦動則斧鎻用中空則更元(石氏星經晉志)孫狄云天
市星繁歲豐稔也貫索星少獄無囚也熒惑帶休色刑
措不用也
流星淮南子流星色赤名曰地鴈其所墜者起兵流星
有光青赤名曰天鴈軍甲之精華也天文要集云流星
入昴貴人囚係
怪星袁山松書云怪星晝行名曰營頭行振大誅也
客星客星有三一曰老子二曰國星三曰温星老子稱
李耳古之有德行而不仕老而有壽之人國星者國皇
也不知何國人温星者温其姓古之有操行而不仕者
也三人者其精皆為星命之為客星(中興天文志)
軒轅軒轅十七星在七星北黃龍之體主雷雨之神後
宮之象也陰陽交感雷激為電和為雨怒為風亂為霧
凝為霜散為露聚為雲氣立為虹蜺離為背璚分為抱
珥二十四變皆軒轅主之(史正義)
金虎陸士衡詩大辰匿暉金虎曜質石氏星經曰昴者
西方白虎之宿也太白者金之精太白入大昴金虎相
薄主有兵亂也
五才之靈夫陰陽二氣淘育羣品精象所寄是為日月
羣生之性章為五才五才之靈五星是也(宋歷志)
五行之精五星者五行之精五帝司命應天之號令為
天之節度(前李尋傳)天有五帝五星為之使(隋天文志)
天之五佐五星者天之五佐為經緯見伏有時所過行
嬴縮有度(史記)
五辰凡星皆出辰没戍故五星為五辰十二舍亦為十
二辰歲星司肅典致時雨熒惑司哲典致時燠太白司
乂典致時暘辰星司謀典致時寒填星司聖典致時風
經星有常不變緯星有伏見進退與日相終始
更王相休廢星備云五星更王相休廢其色不同王則
光芒相則内實休則光芒無角不動摇廢則少光色順
四時其國皆當也(保章氏䟽)
失政政失於春歲星盈縮政失於夏熒惑逆行政失於
秋太白出入無常政失於冬辰星不效其鄉(文子)
五星聚周將伐殷五星聚房齊桓將霸五星聚箕漢高
入秦五星聚東井(宋志)五星聚於冀方而魏有天下(魚豢典略)
五星聚箕尾安禄山反於燕(唐志)宋祖啓國五星聚奎太
宗即位五星在奎(宋史)
四星聚四星聚柳張而光武興復于洛(宋志)四星聚尾箕
而曹公迎帝都許兖豫遂定後四星復聚魏文受禪(騐異)
(錄)四星聚牛女而元帝中興揚土(晉書)宋武北伐四星聚
奎及西伐秦四星聚井四星聚参而渤海始霸四星聚
危而文宣受終(魏書)四星聚張而周太祖代漢(五代史)
参商子産曰昔高辛氏有二子長曰閼伯季曰實沈不
相能也日尋干戈以相征討□帝不臧遷閼伯於商丘
主辰商人是因故辰為商星遷實沈於大夏主参唐人
是因故参為晉星(左昭元年)
孛孛本黃帝時一女子脩行不得其死(中興天文志)
景星見史記曰黃帝時景星見形如半月可以夜作尚
書中候曰帝堯七政七十載景星出翼春秋佐助期曰
舜之時景星出房
堯五老論語䜟曰仲尼曰吾聞堯率舜等遊首山觀河
渚有五老遊焉一老曰河圖將來告帝期二老曰河圖
將來告帝謀三老曰河圖將來告帝書四老曰河圖將
來告帝圖五老曰河圖將來告帝符龍御王苞金泥玉
檢封盛書咸曰知我者重瞳姚黃五老因飛為流星上
入昴拾遺記云虞在位五老遊於國都禪於禹五老去
不知所之
堯填星大象賦云欽明光被填逆水府洪波滔天功隆
大禹注昔堯遭大水填星逆行入水府
舜黃星元魏張淵觀象賦嘉黃星之靡鋒明虞舜之不
競注昔舜將受禪於堯先有星見員而無鋒芒言舜當
用土德王天下星見而無芒角者示揖讓而受不以兵
事爭競也(本傳)羅泌路史云舜十有七年天見妖孽黃星
靡鋒帝乃死注引此證之且以魏為宋異哉
帝王星精堯翼之精星在南方色赤舜斗之星精在中
央色黃禹参之星精在西方色白湯虚之星精在北方
色黑文王房星之精在東方色青(感精符注)
奚仲託精觀象賦云奚仲託精於津陽注奚仲四星在
天津北近河傍太古時造車輿者死而精上為星水北
曰陽在河北故曰津陽也
鑄鼎星見王子年拾遺記曰禹鑄九鼎擇雌金為陰鼎
雄金為陽鼎太白星見九日不没
歲星順行昔湯之元祀歲星順行與日合於房房心宋
亳分也周武王至豐之明年歲星順行與日合於柳留
於張柳張河洛分也(程史)
傅說乘尾莊子曰夫道可傳而不可受得而不可見傅
說得之以相武丁奄有天下乘東維騎箕尾而比於列
星觀象賦曰傅說登天而乘尾注傅說一星在尾後乘
尾在龍駟之間石氏云傅說一名太祝鄭樵通志云
謂之傅說者古有傅母有保母傅而說者謂傅母喜之
也偶商之傅說與此同音諸子家不詳審其義則曰說
騎箕尾殊不知箕尾專主後宫之事故有傅說之佐焉
按在天為星辰在人為聖賢於理固有然者乃變古而
曲為之說則造父奚仲玉良亦皆古人也又將何說乎
迎歲周文王受命歲星在鶉火武王伐紂十三年歲星
在鶉火(魏志蘇林傳)武王伐紂柬面而迎歲至汜而水至共
頭而墜彗星出而授殷人其柄當戰之時十日亂於上
風雨擊於中然而前無蹈難之賞而後無遁北之刑白
刃不畢拔而天下得矣(淮南兵略訓)武王伐紂魚辛諫曰歲
在北方不北征武王不從(尸子)
天黿國語云伶州鳩對周景王曰武王伐殷歲在鶉火
星在天黿我姬氏出自天黿天黿即玄枵齊之分野也
王季之母太姜齊女也故言出於天黿
夢北斗觀象賦曰疇吕尚之霄夢善登輔而翼聖注曰
昔太公未遇文王時釣魚於磻溪夜夢北斗輔星神告
尚以伐紂之意事見尚書中候篇也
祭畢畢為天網主網羅無道之君故武王伐紂上祭於
畢求助天也(後漢蘇竟傳)
九光王曰余不知九星之光周公旦曰九星星辰日月
四時歲是謂九星九星九光(周書)任昉敦勸梁王令曰重
搆参辰而九星仰止不易日月而二儀貞觀
感星微子感牽牛星顔淵感中台星張良感弧星樊噲
感狼星(劉子)
星孛五色貫紫微昭王末年有星孛見光五色貫於紫
微荆人卑詞致於王曰願獻白雉乃密使漢濱之人膠
船以待王遂南巡狩將底於海天大曀雉兔皆震喪六
師於漢時王至中流膠液船解王及祭公辛餘靡溺(竹書)
(紀年)
造父王良觀象賦云仰見造父爰及王良注造父五星
在傳舍河中造父周穆王御死精上為星王良五星在
奎北王良者晉大夫善御九方&KR0008;之子良一名郵無正
為趙簡子御死精託於星為天帝之馭官韓陽天文要
集曰造父洗馬轡勒銜鑣史記曰王良策馬車騎滿野
北斗三台並流周厲王時北斗與三台並流不知其所
厲王没后兩主星復見(獨異志)
觀星識霸觀象賦云欽管仲之察微見虚危而知命注
云昔管仲與鮑叔牙商賈於南陽見三星聚虚危之分
知齊將有霸主遂共戮力來投齊地也
恒星不見四月辛卯夜恒星不見夜中星隕如雨(左莊七年)
彗入斗周襄王不能事其母弟彗入斗亡其度(孝經鈎命决)
玄枵春無冰梓慎曰今兹宋鄭其饑乎歲在星紀而滛
於玄枵蛇乘龍龍宋鄭之星也宋鄭必饑玄枵虛中也
枵耗名也上虛而民耗不饑何為(左襄二十八年)
星孛於辰冬有星孛於大辰西及漢申須曰彗所以除
舊布新也今除於火火出必布焉諸侯其有火灾乎梓
慎曰在宋衛陳鄭鄭禆竈言於子産曰宋衛陳鄭將同
日火若我用瓘犖玉瓉鄭必不火鄭人請用之子産曰
天道遠人道邇非所及也竈焉知天道遂不與亦不火
(左昭十八年)
得星吳伐越史墨曰不及四十年越其有吳乎越得歲
而吳伐之必受其凶(左昭三十二年)
禳彗齊有彗星景公坐栢寢而泣晏子問之公曰寡人
聞之彗星出其所向之國君當之今彗星出而向吾國
我是以悲晏子曰君之行義固應無德於國穿陂池則
欲其深以廣也為臺榭則欲其高且大也賦歛如撝奪
誅戮如仇讎自嬰觀之孛又將出彗星之出庸何懼乎
公欲使常伯騫&KR1241;之晏子曰無益也祗取誣焉天道不
謟不二其命若之何&KR1241;之使神而可祝而來亦可&KR1241;而
去也百姓苦怨以萬數而君令一人&KR1241;之安能勝衆口
乎(史記晏子春秋左傳)
觀星知動地齊景公問太卜曰子之道何能對曰能動
地公以告晏子晏子出見太卜曰昔吾見鈎星在房心
之間地其動乎太卜曰然晏子出太卜走見公臣非能
動地地固將自動(論衡)晏子見常伯騫問曰昔吾見維星
絶樞星散地其動乎(晏子春秋)
彗星籠月春秋後傳曰魏人唐㫿對秦王曰專諸之刺
王僚彗星籠月無色
紫微降光仲尼春秋成紫微降光(抱朴子)
孛於東方魯哀公十三年十一月有星孛於東方明年
春秋之事終是謂諸夏微弱蠻夷遞霸田氏專齊三族
擅晉卒以干其君明而代奪之陵夷遂為戰國天下横
流矣(魏書)
星孛東北春秋星孛北則齊魯晉鄭陳宋莒之君並受
殺亂之禍星孛東方則楚滅陳三家由此分纂齊晉(宋書)
熒惑退舍宋景公時熒惑守心心宋之分野也景公憂
之司星子韋曰可移於相公曰相吾之股肱曰可移於
民公曰君者待民曰可移於歲公曰歲饑民困吾誰為
君子韋曰天高聽卑君有君人之言三熒惑宜有動於
是候之果徙三度(吕氏春秋)
彗何知昔楚將軍子正與齊戰未合夜彗星出柄在齊
所在勝不可擊子正曰彗何知明與齊人戰大破之(尉子繚)
太白食昴前漢鄒陽上梁孝王書曰衛先生為秦畫長
平之事太白食昴昭王疑之蘇林曰白起為秦伐趙破
長平軍欲遂滅趙遣衛先生說昭王益兵糧為應候所
害事用不成其精誠上達於天故太白為之食昴
彗孛大角秦史云始皇之時彗孛大角西漢詞圃曰項
羽之敗孛大角劉向曰三代之亡攝提易方秦項之滅
星孛大角
五星會南斗秦一世時五星會於南斗南海尉任囂曰
秦方長亂此南越偏霸之象也遂有志焉病且死召真
定人趙佗行南海尉事故今呼為尉佗漢高帝遣陸賈
立為南越王(南越志)
太白竊織女侍兒秦併六國太白星竊織女侍兒梁玉
清衛承莊逃入衙城小仙洞四十六日不出天帝怒命
五岳搜捕太白歸位衛承莊逃焉玉清有子名子休玉
清謫於北斗下常舂其子乃配與河伯骖乘行雨子休
每至小仙洞耻其母淫奔之所輙回馭不經故此地常
少雨(東方朔内傳獨異志)
枉矢西流漢書曰項羽救鉅鹿枉矢西流枉矢所觸天
下之所伐射滅亡象也羽遂合從阬秦人屠咸陽凡枉
矢之流以亂伐亂也張衡周天大象賦云蛇隨楚而九
域含嗟觀象賦云恒不見以周衰枉蛇行而秦滅
天街史記云平城之圍月暈参畢七重漢書曰畢昴間
天街也街北胡也街南中國也昴為匈奴参為趙畢為
邊兵是歲高祖自將至平城為冒頓所圍七日乃解
昴星精春秋佐助期曰漢相蕭何長七尺八寸昴星精
生耳三漏月角大形鈎命决曰蕭何為昴精項羽陳勝
胡亥為三滑
天狗漢文帝後二年八月天狗下梁壄景帝三年七月
天狗下天狗所降以戒守禦其年吳楚反攻梁梁堅城
守遂伏尸流血其下大象賦狗過梁而千里流血
客星掩帝座武帝嘗微行造主人家仍留宿夜與主婢
卧有一書生亦寄宿善天文忽見客星將掩帝座甚逼
書生驚呼咄咄不覺聲高又見一男子操刀將入戶聞
書生聲急遂縮走客星應時而退如此者數過帝異而
問之書生具說所見帝乃悟曰必此人壻也將欲肆凶
惡於朕乃語主人召集期門羽林擒奴問而欵服乃誅
之帝嘆曰斯蓋天啓書生以扶祐朕躬乃厚賜書生焉
(幽明錄)
折木指彗武帝嘗見彗星方朔折指星之木以授帝持
以指彗彗遂没星出之夜野獸皆鳴或說為獸鳴星(郭子)
(横洞冥記)
帝皇太尊北斗九星七見二隠其第八第九是帝皇太
尊精神也漢相國霍光家有典衣奴子名還車忽見二
星在斗中光明非常乃拜而還遂得增年六百(玄門寳海經)
天星盡摇元光中天星盡摇上以問候星者對曰星摇
者民勞也後伐四夷百姓勞於兵革(漢書内傳以為東方朔)
歲精王母遣使至東方朔死上疑問使者對曰朔是木
帝精為歲星下遊人中以觀天下非陛下臣也(漢武内傳)
彗出牽牛哀帝建平二年彗出牽牛日月五星所從起
歷數之元三正之始彗而出之改更之象也其後王莾
簒國(漢書)
神星晝見光武破王尋與朱然書曰交鋒之日神星晝
見太白清明(東觀漢記)
三星在漢分王莾時寇賊羣發郅惲仰占玄象歎謂友
人曰方今鎮歲熒惑並在漢分翼軫之域去而復來漢
必受命福歸有德如有順天發策者必成大功(後漢)演孔
圖曰卯金刀名為劉中國東南去荆州故為漢分也
星繞劉聖公初得璽綬之夕有流星下降如䋲繞聖公
明日為劉盆子將謝禄縊殺之亦繞星之象(後漢)
二使和帝即位分遣使者二人各至州郡觀採風謠二
人當到益部投候館吏李郃舍夏月露坐郃問曰二君
發京師時知朝廷遣二使至郡問何以知之郃指星云
有二使星來向益部耳(漢書)
大陸後漢魯恭傳云仲夏行秋令則人傷於疫注大陵
之氣為害也春秋合城圖云大陵星主死喪也(一名積尸卷舌)
策馬星不動周騰字叔達為侍御史桓帝當南郊平明
應出騰仰觀曰夫王者象星今宫中星及策馬星悉不
動明日必不出至四更皇太子卒遂止(豫章列士傳)
德星見太史言有德星見當英才賢德同遊者詔下下
諸郡縣問潁昌郡上事曰有陳太丘父子三人俱共會
社(漢雜事)陳太丘詣荀朗陵(云云)於時太史奏真人東行(世綐)
德星聚陳仲弓從諸子姪造荀季和父子於時德星聚
太史奏五百里内有覧人聚(異苑)兄弟夜過荀爽(汝南先賢傳)
南斗注生管輅至平原見趙顔貎主夭亡顔父乃求輅
延命輅曰子歸覓清酒鹿脯一觔卯日刈麥地南大桑
樹下有二人圍碁次汝但酌酒置脯飲盡更斟以盡為
度若問汝但拜之勿言必合有人救汝顔依言而往果見
二人圍碁顔置脯斟酒於前其人貪戲但飲酒食脯不
顧飲數巡北邊坐者忽見顔在叱曰何故在此顔唯拜
之南面坐者語曰適來飲他酒脯寧無情乎北坐者曰
文書已定南坐者曰借文書看之見趙子壽可十九歲
乃取筆挑上語顔曰救汝至九十年活顔拜而回管語
顔曰大助子喜且得增壽北邊坐人是北斗南邊坐人
是南斗南斗注生北斗注死凢人受胎皆從南斗過至
北斗所有祈求皆向北斗(搜神記)東斗主筭西斗記名北
斗落死南斗上生中斗大魁總監衆靈(度人經)軫星逐鬼
張星拘魂東井還魄也(抱朴子)
將星隕有星赤而芒角自東北往西南沒于諸葛亮營
俄而亮卒(孫氏晉陽秋)
熒惑化小兒吳孫休永安元年有諸保質子羣嬉中有
一異兒眼有光芒爚爚外射諸兒問之曰我熒惑也將
示爾三公歸於司馬言畢乃聳身而躍仰視之若曳一
疋練有頃而没後四年蜀亡六年魏廢二十一年吳平
是歸司馬也(宋書)
中台坼張華為司空中台星坼少子韙勸華遜位華云
天道玄遠須脩德以應之(晉書)張華將死中台星遂折太
元中復還合正太𫝊謝安為相所致也(晉陽秋)
月犯少微會稽謝&KR0008;字慶緒隠若耶山初月犯少微星
少微一名處士星占者以隐士當之時譙國戴逵名著
於敷時人憂之俄而敷死故會稽人士以嘲吳人云吳
中高士便是求死不得死(晉陽秋)
妖星見豫分初有妖星見於豫州之分歴陽陳訓嘗謂
人曰今年西北大將當死(祖逖)亦見星曰為我矣方平河
北而天欲殺我此乃不祐國也俄卒於雍丘(晉書)
飲流星袁真在豫州遣女伎紀陵阿薜阿郭阿馬三奴
與桓宣武既至經時三人夏夜同出月下有銅瓮水在
其側見一流星墮瓮中驚喜共視星如二寸火珠於水
底冏然明净乃相謂曰此吉祥也當誰應之於是薜郭
更以瓢杓接取並不得馬最後取星正入瓢中便飲之
既而若有感焉俄而懷桓玄玄雖簒位不終而數年之
中榮貴極矣(續搜神記續晉陽秋)
星隕化肉漢主劉聰淫泆無度時有星隕平陽化為肉
徑二十八步羣臣諫以淫色所致聰曰自是天家事於
朕何干(十六國春秋)聰曰此陰陽之理何關人事(載記)
太白犯東井符生時有奏太白犯東井井秦之分也太
白罰見必有暴兵起於京師生曰星入井者彼自渴耳
何所怪乎(載記)
福德在燕符堅攻燕燕人大震封孚問申生曰事將何
如生嘆曰鄴必亡矣然越得歲而吳伐之卒受其禍今
福德在燕秦雖得志而燕之復建不過一紀耳及慕容
暐降燕故太史黃泓嘆曰燕必中興其在吳王乎恨吾
老不及見耳汲郡趙秋曰天道在燕不及十五年秦必
復為燕有(通鑑)
后妃星失明符堅以弟融為冀州牧融將發堅祖於灞
東奏樂賦詩堅母苟氏以融少子甚愛之比發三至灞
上其夕又竊如融所内外莫知是夜堅寢於前殿太史
令魏延上言天市南門屛内后妃星失明左右閽寺不
見后妃移動之象堅推問知之驚曰天道與人何其不
遠遂重星官(載記)
妖星見東井符堅末年妖星見於東井尹緯知堅將滅
乃與尹詳龐演推姚萇為盟主(載記)
黃星出昴畢晉太元二十一年有大黃星出於昴畢之
分五十餘日慕容氏太史王先曰當有真人起於燕代
之間大兵鏘鏘其鋒不可當冬十一月黃星又見天下
莫敵元魏太祖皇始元年也(魏書)
鎮星在軒轅沮渠蒙遜聞劉裕滅姚泓顧謂左右曰古
之行師不犯歲鎮所在姚氏舜後軒轅之苗裔也今鎮
星在軒轅而裕滅之亦不能久守關中後劉裕子義貞
果敗於赫連勃勃焉(載記)
熒惑失位初姚興死之前歲也太史奏熒惑在瓠瓜星
中一夜忽然亡失不知所在或謂下入危亡之國將為
童謠妖言而後行其灾禍太宗聞之驚乃召諸碩儒令
與史官求其所詣崔浩對曰請以日辰推之庚午之夕
辛未之朝天有陰雲熒惑之亡當在此二日之内庚之
與未皆主於秦辛為西夷今姚興據咸陽是熒惑入秦
矣諸人皆誚其無徵浩笑而不應後八十餘日熒惑果
出於東井留守盤旋秦中大旱明年姚興死二年交兵
三年國滅於是諸人乃服曰非所及也(魏書)
兵候太白廢帝之殞也沈攸之欲起兵問其知星人葛
珂之珂之曰自古起兵皆諸侯太白太白見則成伏則
㫺桂陽以太白伏時舉兵一戰授首此近世明騐今蕭
公廢昏立明政值太白時此與天合也且太白尋出東
方東方利用兵西方不利故攸之止不反及後舉兵珂
之又曰今歲星守南斗其國不可伐攸之不從遂敗(宋書)
驛馬星流容城令徐路善占候世宗時坐事係冀州獄
别駕崔隆宗就禁慰問路曰昨夜驛馬星流計赦即時
應至隆宗先信之遂遣人試出城候焉俄而赦至時人
重之(後魏書)
粹陽天庭元魏泰常四年自正月至秋七月月行西犯
太微天象若曰太微粹陽之天庭月者臣也今横行轥
之不已甚乎(天象志)
熒惑入南斗梁武帝中大通六年先是熒惑入南斗去
而復還留止六日上以諺曰熒惑入南斗天子下殿走
乃跣足下殿以禳之及聞魏主西奔乃慙曰彼亦應天
象耶(本紀)魏明問黃權天下鼎立何地為正對曰當驗天
文往者熒惑守心而文帝崩吳蜀無事此其徵也(蜀記)
熒惑入井𫝊奕隋開皇中以儀曹事漢王諒及諒舉兵
謂奕曰今兹熒惑入井是何祥也弈曰天上東井黃道
經其中正是熒惑行路所涉不為怪異若熒惑入地上
井是為灾也諒不悅及諒敗由是免誅(舊唐書)
中星不守吳嶠霅溪人煬帝元年過鄴中告其令曰中
星不守太微主君有嫌而旺氣流萃於秦地子知之乎
令不之信至神堯即位方知不誣嶠精明天文即袁天
綱之師也(龍城錄)
金玉床摇隋煬帝幸江都盗賊日滋夏侯端頗知玄象
善相人說高祖曰金玉床摇動此帝座不安参墟得歲
必有真人起於實沈之次天下方亂然安之者其在明
公
德星守秦分薜頥武德初進直秦王府密語曰德星守
秦分王當有天下王表為太史丞(唐書)
太白見秦分𫝊奕武德九年五月密奏太白見秦分秦
王當有天下高祖以狀授太宗及太宗嗣位召奕賜之
食謂曰汝前所奏幾累於我然今後但須盡言無以前
事為慮也(舊唐書)
星孛太微貞觀中太宗將封禪泰山有星孛干太微犯
即位薜頥言考諸玄象恐未可東封禇遂良曰方告成
岱宗而彗見此天意有所未合願加詳慮詔罷封禪(唐書)
七星化人太宗時李淳風奏北斗七星當化為人明日
至西市飲酒使人候之有僧七人共飲酒二石太宗遣
人召之笑曰此必李淳風小兒在彼言我也忽不見(周史纂異)
熒惑犯五諸侯長安二年熒惑犯五諸侯渾儀監尚獻
甫奏臣本命納音在金五諸侯太史之位熒惑火也能
尅金是臣將死之徵則天曰朕為卿禳之遽轉獻甫為
水衡都尉謂曰水能生金今又去太史之位卿無憂矣
其秋獻甫卒則天甚嗟異惜之(舊唐書)
鎮犯天關長安四年熒惑入月鎮星犯天關嚴善思奏
曰法有亂臣伏罪臣下謀上之象歲餘張柬之敬暉等
起兵誅張易之昌宗五王立中宗(舊唐書)
下人家飲酒章仇兼瓊領西川嘗令搜訪道術士有一
鬻酒者不急於利每有紗帽藜杖四人來飲酒至數斗
積至十餘石即倂還之其言愛說孫思邈或報章仇公
公專令探問忽一日又來公遂潛往從者三四人公至
前躍出再拜自稱姓名相顧徐起唯柴燼四枚在座前
不復見矣時玄宗好道公奏其事詔召孫問之曰此太
白酒星仙格絶高每遊人間飲酒處處皆至尤樂蜀中
(唐逸史)孫卒於永淳元年此云召孫問之何耶
北斗化豕僧一行幼嘗有德於王姥兒殺人係獄姥求
姥求救於一行一行乃徙大瓮於渾天寺中授布囊於
二奴曰某坊廢園至昏當有七物入來可盡掩之酉後
果有羣豕至奴悉獲之一行令寘瓮中玄宗急召一行
問曰太史奏昨夜北斗不見是何祥也師有一禳之乎
一行曰后魏時失熒惑至今帝車不見古所無者天將
大警於陛下也莫若大赦天下玄宗從之一行歸放豕
出又其夕太史奏北斗一星見凡七日而復(酉陽雜爼)
星犯昴韋見素見肅宗於順化郡是歲十月丙申有星
犯昴見素言於帝曰昴者胡也天道謫見所應在人禄
山將死矣帝曰日月可知乎見素曰福應在德禍應在
刑昴金忌火行當火位昴之昏中乃其時也既死其月
亦死其日明年正月甲寅禄山其殪乎帝曰賊何等死
荅曰五行之說子者視妻所生昴犯以丙申金木之妃
也木火之母也丙火為金子申亦金也二金本同未異
還以相尅賊殆為子與首亂者更相屠戮乎及禄山死
日月皆驗(新唐書按新舊書本紀禄山皆以乙邜死此云皆驗未審)
熒惑守歲朱泚盗據京城李晟屯渭橋時熒惑守歲久
之方退賓介或勸曰今熒惑已退皇家之利也可速用
兵晟曰天子外次人臣但當死節垂象玄遠吾安知天
道耶至收復謂參佐曰前者士大夫勸晟出兵非敢拒
也且軍可用之不可使知之嘗聞五緯盈縮無准晟懼
復來守歲則我軍不戰而自潰矣参佐歎服皆曰非所
及也(舊唐書)
火金犯太微上將貞元十一年司天頻奏熒惑太白犯
太微上將間一月而馬燧薨(舊唐書)
太白犯上相元和八年太白犯上相歴執法占者言今
之三相皆不利始輕末重月餘李絳以足疾免明十月
李吉甫以暴疾卒九年六月武元衡為盗所害(唐書)李吉
甫卒前一歲熒惑掩太微上相吉甫曰天且殺我
文星暗大中九年日官李景亮奏文星暗科場當有事
沈詢為禮部侍郎聞而憂焉至是三科盡覆試宏詞趙
矩等皆落吏部侍郎裴諗左授國子祭酒趙矩丞相令
狐綯故人子也同列將以諗賦題不密事嫁患於綯綯
遂令盡覆云(東觀奏記)
木入南斗唐乾符中木入南斗數夕不退荆州節度王
鐸問知星者咸曰金火土犯斗即為灾惟木當應為福
耳術士邊岡以為惟斗帝王之宫宿惟木為福神木星
入斗帝王之兆木在斗中朱字也后為全忠之應(北夢𤨏言)
五星連珠晉開運二年契丹主北歸脅陶穀令從行穀
頗工歷數謂同軰曰西南五星連珠漢地當有王者出契
丹主必不得歸國及耶律德光死有孛光芒指北穀曰
自此契丹自相魚肉永不亂華矣遂歸漢(本傳)
夢星墜懷蜀孟㫤母李氏本長公主膢也嘗夢大星自
天墜落其懷以告公主公主曰此婢有福相當生貴子
乃令知祥幸之遂生㫤(蜀檮杌)
夢立斗下袁郭初應舉夢立北斗下果第七人及第(外史檮杌)
伍喬星伍喬居廬山詩調清苦山中浮屠夢仰視見一
大星芒色甚異傍有人指之曰此伍喬星也既覺訪得
喬乃傾資奉之使入金陵舉進士(陸游南唐書)
吞飛星湯悅貴池人幼穎悟嘗見飛星墜水盤中掬吞
之自是文思日竒仕南唐為宰相凡書檄詔誥皆出於
悅后隨其主歸宋為光禄卿
壽星圖嘉祐八年冬十一月京師有道人遊卜於市莫
知所從來貌體古怪不與常類飲酒無算未嘗覺醉都
人士異之相與諠傳好事者潛圖其狀後近侍逹帝引
見賜酒一石飲及七斗次日司天臺奏壽星臨帝座忽
失道人所在仁宗嘉嘆久之閱世之所寫壽星圖不知
其幾不過俯龜狎鶴松栢參錯粉餙鮮麗而已仁宗時
天下熙熙□物不春宜乎壽星遊戲人間躬見於帝也
(康節題)章聖二年有人長三尺許身首幾相半云云(濯纓記)
南陵使者元豐八年春太史奏熒惑守心是時太清宫
道士王太初奏章於太一宫真室殿之中壇回云至九
天門下有傳上帝之命者曰已付南陵使者告行太初
因問曰南陵使者為誰荅云見守心者是也自是京師
大火(文昌雜錄)
天星不照宋宣和初蜀人王俊明在京師謂人曰汴都
王氣盡矣吾夜以盆水直氐房下望之皆無一星照臨
汴分野者更於宣德門外密掘土二尺試取一塊嗅之
枯燥索莫非復有生氣天星不照地脈又絶而為萬乘
所都可乎即投匭上書乞移都洛陽(夷堅志)
熒惑入天江宣和中熒惑入天江謝中美謂給事中許
翰崧老云後三年都邑必大水至己亥夏大水莫知所
由來幸新堤築成僅免魚鱉之患(鐡圍山叢談)
祭星曰布釋名曰星者散也言列位布散也爾雅曰祭
星曰布注布散食地上取其象之布也
隕星為石左傳云隕石於宋五隕石也史記天官書曰
星墮至地則石也河濟之間時有墜星
星徑百里大星徑百里中星五十小星三十北斗七星
星間相去九千里皆在日月下其二陰星不見者相去
八千里也(徐整長歷)
罰星廣雅云熒惑謂之罰星杜牧孫子注云歲為善星
不福無道火為罰星不罰有德
玉李星如玉李月上金波霧生猶縠河垂似帶(金樓子)
河鼔謂之牽牛(爾雅)河鼓十二星在牽牛北故或名為牽牛
牽牛織女焦林大斗記云天河之西有星煌煌與参俱
出謂之牽牛天河之東有星微微在氐之下謂之織女
荆楚歲時記云嘗見道書云牽牛娶織女取天帝二萬
錢備禮久不還被驅在營室又小說云天河之東有織
女天帝之子也年年機杵勞役織成雲錦天衣容貌不
暇整理天帝怜其獨處許嫁河西牽牛郎嫁後遂廢織
絍天帝怒焉責令歸河東但使其一年一度相會
弄杼古詩云迢迢牽牛星皎皎河漢女纖纖擢素手札
札弄機杼終日不成章泣涕零如雨謝惠連七夕詩弄
杼不成藻聳轡騖前蹤
負軛古詩云南箕北有斗牽牛不負軛
架楹陸士衡擬古詩織女無機杼大梁不架楹
農祥國語虢文公諫宣王曰太史順時峴土農祥晨正
土乃脈發韋昭曰農祥房星也
龍□楚語曰觀射父對昭王曰日月會於龍□土氣含
收天明昌作百嘉備舍國家於是乎蒸嘗賈逵□龍尾
也月令孟冬日在尾
分野保章氏掌天星以志星辰日月之變動以觀天下
之遷辨其吉凶以星圡辨九州之地所封封域皆有分
星以觀妖祥(周禮)角亢氐兖州房心豫州尾箕幽州斗牽
牛婺女揚州虚危青州營室東壁并州奎婁胃徐州昴
畢冀州觜&KR1010;參益州東井鬼雍州柳七星張三河翼軫
荆州堪輿家云玄枵為齊之分星紀吳越之分析木之
津燕之分大火宋之分壽星鄭之分鶉尾楚之分鶉火
周之分鶉首秦之分實沉魏之分火梁趙之分降婁魯
之分訾娵衛之分
星主中國或曰分野獨擅於中華星次不霑於荒服豈
日月私照與李淳風曰華夏為四交之中當二儀之正
四夷炎涼氣偏鳥語獸心豈得同日而語故孔子曰夷
狄(云云)之亡此之謂也是故越裳重譯匈奴稽顙肅慎獻
矢西戎聽律莫不航海梯山遠方致貢人畜内首殊類
宅心以此而言四夷宗中國之驗也故孔子曰為政以
德(云云)拱之且聖人觀象分配國野或取水土所生或視
風氣所宜因係之以成形象之應故昴為旄頭被髮之
象青丘蠻夷文身之國梗河胡騎負戈之俗胡人事天
以昴星為主越人伺察以斗牛辯祥秦人占狼弧齊觀
虚危各是其國自所宗奉是以聖人因其情性所感而
分屬之豈苟然𫝊會者哉(乙己占)鄭樵通志略云按天之
所覆者廣而華夏所占者牛女下十二國耳牛女在東
南故釋氏謂華夏為南贍部州其二十八宿所管者多
十二國之分野隨其所隸耳文獻通考云以十二次言
之牛女雖屬揚州而華夏之地所謂十二國者則不特
揚州而已又揚州雖可言東南而牛女在天則北方宿
也與南贍部州之說異矣且北斗七星其次舍自張而
至於角星書以為一主秦二主楚三主梁四主吳五主
趙六主燕七主齊五車五星其次舍在畢星書以為西
北一星主秦東北一星主趙燕東南一星主魯衛中央
一星主楚西南一星主魏然則北斗五車所主者亦此
十二國而此二星初未嘗屬乎牛女也謂牛女專主華
夏可乎癸辛雜志云世以二十八宿配十二州分野最
為疎誕中間僅以畢昴二星管異域諸國鄭夾漈(云云)趙
普有䟽云五星二十八宿在中國而不在四夷此言信
矣按此三書俱不及乙已占何耶
宿字解釋名云宿宿也言星各止住其所也說苑辨物
篇曰二十八星所謂宿者日月五星之所宿也王充論
衡云二十八宿為日月舍猶地有郵亭為長吏廨矣晉
天文志云四布於方各七為二十八舍觀此數公則宿
止當讀如本音吳都賦窮飛走之棲宿叶披重霄而高
狩借韻耳未可固執宿為秀音也史記律書註正義秀
肅二音
行止異名凡星居之曰次曰舍曰留同舍曰合變為妖
星曰散經之曰歴相擊曰鬭又曰離復合合復離為鬭
早出曰嬴晩出曰縮又失次上二三宿曰嬴失次下二
三宿曰縮在下而上曰陵韋昭謂突掩為陵在上而下
曰乘周匝曰繞東西曰鈎南北曰紀星月相陵曰食七
寸以内光芒相及曰犯居其宿曰守守之而久曰復(曰還)
金鷄玉羊易是類謀曰當藏者出當出者消太山失金
鷄西嶽亡玉羊鄭玄云失金鷄者箕星玉羊者狼星
茀劇秦美新大茀經霣海水羣飛善曰茀彗星也
井中視星自井中視星所見不過數星自丘上以望則
見始出也非明益也勢使然也私心井中也公心丘上
也(尸子)
漢
金之散氣史記天官書曰漢者金之散氣其本曰水漢
星多則多水少則旱
河精川德布精上為星河精上為天漢(河圖活地象)
水氣天河水氣也精光轉運於天(詩箋)水精為天漢(靈憲)
水精上浮星元氣之英漢水之精也氣發而升精華上
浮宛轉隨流名之曰天河一曰雲漢衆星出焉(物理論)
天津爾雅曰析木謂之津箕斗之間漢津也郭璞注曰
津漢津也箕龍尾斗南斗天漢之津梁劉炫云天漢即
天河也天河在箕斗二星之間箕在東方木位斗在北
方水位分析水木以箕星為隔隔河須津梁以渡故謂
此次為析木之津也
從天轉地天河從北極分為兩頭至於南極其一經南
中過其一經東井過河者天之水也隨天而轉入地下
過(抱朴子)
七月案戸大戴禮曰夏小正曰七月漢案戶漢天河也
戶直戶也言正南北也
星孛及漢傳曰昭公四年星孛及漢水祥也賈逵解曰
天漢水也或曰天河
渭水以象始皇都咸陽端門四達以則紫宫渭水貫都
以象天河橋橋南渡以法牽牛(三&KR0008;皇圖)
天漢項羽封高帝為漢王帝不悦蕭何曰語曰天漢其
稱甚美願大王王漢撫其民還定三秦天下河圖也(漢書)
天河與海通舊說天河與海通近世有人居海渚者年
年八月有浮槎去來不失期人有竒志立飛閣於槎上
多齎糧乘槎而去十餘月至一處有城郭状屋舍甚嚴
遥望宫中有織婦見一丈夫牽牛渚次飲之牽牛人乃
驚問曰何由至此此人為說來意拜問此是何處荅曰
君還至蜀都訪嚴君平則知之竟不及登岸因還至蜀
問君平曰某年某月有客星犯牽牛宿計其年月正是
此人到天河時也(博物志)
榰機石漢武帝令張騫使大夏尋河源乘槎經月而至
一處見城郭如州府室内有一女織又見一丈夫牽牛
飲河騫問曰此是何處荅曰可問嚴君平織女取榰機
石與騫而還後至蜀問君平君平曰某年某月客星犯
牛女榰機石為東方朔所識(荆楚歲時記)昔有一人尋河源
見婦人浣沙以問之曰此天河也乃與一石而歸問嚴
君平云此織女支機石也(集林)嚴遵仙槎唐置之於麟德
殿長五十餘尺聲如銅鐡堅而不蠧李德裕截細枝尺
餘刻為道像往往飛去復來廣明以來失之槎亦飛去
(洞天集)元豐末有人㩦支機石頭投進者廣可二斗許不
圓微峩而碧色天漢左界比斗經其上(南壁閑居綠)
天漢素女謝端少喪父母為隣人所養年十七未婚後
於海中得一大螺如斗許取貯瓮中每早至野還見有
飲飯湯火端疑之於籬外窺見一少女從瓮中出至竈
下燃火便入問之女答曰妾天漢中白水素女天帝哀
卿孤貧恭順使我權相為守舍炊煑待卿取婦當還去
今無故相伺不宜復留今留此殼貯米穀可得不乏忽
有風雨而去端得其米資其子孫(搜神記發蒙記)
老公賜藥晉宋黃祖奉親至孝母病篤天漢明開有一
老公將小兒持箱自通即以兩丸藥賜母服之患頓消
因以停宿夜中廳事上有五色氣際天琴歌清好祖往
視之見坐帳裏四角及頂上各有一大珠形如鷄子明
彩炫燿(幽明錄)
五帝墟夫雲漢自坤抵艮為地紀北斗自乾攜巽為天
綱其分野與帝車相直皆五帝墟也(唐志)
鵲填烏鵲填河成橋而渡織女(淮南子)
銀漢絳河天河謂之銀河銀漢河漢絳河明河李白詩
銀河倒瀉三石梁杜甫詩銀河倒列星古詩曰河漢清
且淺宋之問詩明河可望不可親願得乘槎一問津
銀灣銀浦許洞謂銀河為銀灣李賀謂為銀浦(鷄跖集)
風
天地之使風者天地之使也(河圖辛通記)
萬物之首樂動聲儀云風者禮樂之始萬物之首
漂物管子曰風漂物者也風之所飄不避貴賤美惡宋
王風賦云楚王曰夫風者天地之氣漙暢而至不擇貴
賤高下而加焉樂動聲儀云風者禮樂之始萬物之首
噫氣南郭子綦曰大塊噫氣其名曰風是惟無作作則
萬竅怒號而獨不聞之翏翏乎
無根陰陽散為風風氣無根也(五經通義)
陰陽怒淮南子曰天之偏氣怒者為風春秋元命苞曰
陰陽怒為風
太玄中精風&KR0636;太玄之中精故能動化百物而行乎天
上風陰也而其發為陽(子華書)
天之號令翼氏風角曰風者天之號令所以譴告人君
者郎顗曰風者號令天之威怒蔡伯喈上封事曰風者
天之號令所以教人也張奐䟽曰風為號令動物通氣
四正四維風者陰陽亂氣激發而起者也猶人之内氣
因喜怒哀樂激越而發也故春氣温其風温以和喜風
也夏氣盛其風熛以怒怒風也秋氣勁其風清以凄清
風也冬氣實其風惨以烈固風也此四正之風也又有
四維之風東北明庶庶物出幽入明也東南融風其道
以長也西南清明百物備成也西北不周方潛藏也此
八風者方土異氣徐疾不同和平則順違逆則凶非有
使之者也氣積自然怒則飛沙揚礫發屋拔樹喜則不
摇枝動草順物布氣天地之性自然之體也(物理論)
八風易緯曰八節之風謂之八風立春條風至春分明
庶風至立夏清明風至夏至景風至立秋涼風至秋分
閶闔風至立冬不周風至冬至廣莫風至春秋考異郵
曰八風殺生以節翺翺風之為言萌也其立字䖝動於
几中者為風吕氏春秋曰何謂八風東北曰炎風(一曰融風)
東方曰滔風東南曰薰風南方曰巨風西南曰凄風西
方曰飂風西北曰厲風北方曰寒風
喜氣怒氣黃帝風經曰調暢祥和天之喜氣也折揚奔
厲天之怒氣也風者氣也得怒之氣則暴得喜之氣則
和得金之氣則涼得木之氣則温得火之氣則炎得水
之氣則烈
祥風黃帝占曰風不及地和緩而來謂之祥風符瑞圖
曰祥風者瑞風也一名景風尸子述太平事云其風春
為發生夏為長嬴秋為方盛冬為安靜四氣和為通正
謂之永風禮稽命徵曰出號令合民心則祥風至孝經
援神契云德至八方則祥風至尚書大傳曰王者德及
皇天則祥風起
五風女媧没大庭氏之王有天下五風異色枚乘七發
曰衆芳芬鬱亂於五風(遁甲開山圖)
夢風得相黃帝夢大風吹天下之塵垢皆去窹而嘆曰
風為號令執政者也垢去土后在也天下豈有姓風名
后者哉於是依占而求之得風后於海隅登以為相(帝王)
(世紀)
脯翣堯時厨中自生肉脯其薄如&KR1869;摇動則風生使食
物寒而不臭名曰脯翣(世紀)
解愠阜財舜作五弦之琴以歌南風歌曰南風之薰兮
可以解吾民之慍兮南風之時兮可以阜吾民之財兮
(世紀)
恊風國語史伯對鄭桓公曰虞幕能聽恊風以成樂生
物者也虢文公諫周宣王曰先時五日瞽告有恊風至
陸機詩恊風旁駭陸雲詩恊風應律
折蓋武王伐紂大風折蓋太公因折蓋之形而制曲蓋
(崔豹古今注)
雷電以風周公居東二年為詩以貽王名之曰鴟鴞秋
大熟未獲天大雷電以風禾盡偃大木斯拔邦人大恐
王與大夫盡弁以啓金縢之書乃得周公請代武王之
說王執書以泣曰昔公勤勞王家唯予冲人弗及知今
天動威以彰周公之德王出郊天乃雨反風禾則盡起
(尚書金縢)
别風韓詩外傳曰成王時越裳重譯而來朝曰久矣天
之不迅風疾雨也海不揚波也意者中國殆有聖人乎
尚書大傳曰天無烈風淫雨意中國有聖人乎文心雕
龍云尚書大傳有别風淮雨帝王世紀云烈風淫雨别
列淮淫字似潛移淫列義當而不竒淮别理乖而新異
傳毅制詠已用淮雨固知愛竒之心古今一也
爰居避國語曰海鳥曰爰居止於魯國東門之外臧文
仲使國人祭之展禽曰今兹海其有災乎夫廣川之鳥
獸恒知而避其災也是歲也海多大風冬燠虞翻注曰
是爰居之所避也賈逵注曰爰居雜縣也
六鷁退六鷁退飛過宋都風也
占老子將去周出關以升崑崙關令尹喜占風逆知當
有神人來過乃歸道見老子老子知喜命應得道乃停
關下以長生之事授之(神仙傳)
襲齊殿庶女者齊之寡婦養姑姑女利母財而殺母以
告寡婦婦不能自解以冤告天大風襲於齊殿(史記)
御風列子御風常以立春歸於八荒立秋遊乎風穴是
風至則草木發生去則摇落謂之離合風(陸機要覧)列子曰
列子師老商氏友伯高子進二子之道乘風而歸莊子
曰列子御風冷然旬有五日而後返
蕭蕭荆軻入秦燕太子丹送别易水上歌曰風蕭蕭兮
昜水寒壮士一去兮不復還楚辭秋風瀏以蕭蕭(史記)
雄風雌風楚襄王遊於蘭臺之宫宋玉景差侍有風颯
然而至王乃披襟而當之曰快哉此風寡人所與庶人
共者耶宋玉對曰此獨大王之風耳庶人安得共之夫
風入於深宫經於洞房清清冷冷愈病析酲發眀耳目
寧體便人此謂大王之雄風夫庶人之風塕然起於窮
卷之間動沙堁吹死灰憞㥵鬱邑毆温致濕此謂庶人
之雌風也
以鵲占風孝武坐未央前殿天新雨東方朔屈指獨語
上問之對曰殿後栢上有鵲立枝上東向而鳴視之果
然問朔何以知之對曰此以人事知之風從東方來鵲
尾長傍風則順背風則蹶必當順風而立是以知也(朔傳)
李孝貞詠散東立朝雨霽南飛夜月明
避風臺拾遺記云漢成帝與趙飛燕戱於太液池每輕
風時至飛燕殆欲隨風入水帝以翠纓結飛燕之裙今
太液池尚有避風臺即飛燕結裙之處楊妃外傳云明
皇覧漢成帝外傳以趙飛燕身輕置七寶避風臺謂妃
子曰爾則任吹多少妃子對曰霓裳一曲足以高掩(前世)
鄭公風射的山南有白鶴山此鶴為仙人取箭漢太尉
鄭弘嘗採薪得一遺箭頃有人覓弘還之問何所欲弘
識其神人也常患若邪溪載薪為難願旦南風暮北風
後果然故若邪溪風至今猶然呼為鄭公風也(孔靈符會稽記)
手指葛玄行過神廟乘車不下須臾有大風逐玄埃塵
漲天玄大怒曰小邪敢爾即舉手指風風便止(神仙傳)
少女風管輅過清河倪太守時天旱倪問輅雨期輅曰
今夕當雨樹上已有少女微風樹間又少男風起衆鳥
和鳴其應至矣須臾雨至(别傳)劉孝威詩電舒長男氣枝
摇少女風
扇蔽庾亮出鎮江州以帝舅故内執朝權王𨗳不能平
時王在冶城坐大風揚塵王輙舉扇拂塵曰元規塵汙
人(世說)
仁風晉陽秋曰袁宏為東郡守謝安執宏手授扇宏曰
謹當奉揚仁風慰彼黎庶
清風謝安云小時在殿廷會見王丞相便覺清風來拂人
青鳥啣符吳真君嘗遇大風書符置屋上有青鳥啣去
風即止(續仙傳)
司風令史明帝體肥憎風夏月常着小皮衣拜左右二
人為司風令史風起方面輙先起聞(宋書)
長風宋書曰宗慤字元幹少時從父徵士炳問其志荅
曰願乘長風破萬里浪高唐賦曰長風至而波起西
京賦長風激於别隯起洪濤而揚波江賦長風颹以增
扇
小人風齊神武時芒山之役風從西來入營李業興曰
小人風來當大勝神武曰若勝以爾為本州刺史後果
驗(北史)
䟦扈將軍隋煬帝泛舟忽陰風波嘆曰此風可謂䟦扈
將軍(清異錄)
如焚侯君集平高昌之後太宗欲以其地為郡縣褚遂
良曰高昌塗路沙磧千里冬風冰冽夏風如焚行人遇
之多死(貞觀政要)
勝風山人包超明皇令隨哥舒翰西征每陣常得勝風
(酉陽雜爼)
巽二起風蕭志忠景雲元年為晉州刺史將以臘日畋
遊先一日有樵者於霍山見一長人向谷長嘯俄有兕
鹿豕狐兔雉鴈駢匝百許長人曰余玄冥使者奉北帝
之命明日蕭使君當畋汝軰若干合鷹死若干合箭死
羣獸皆戰懼請命有老麋屈滕求救使者曰東谷嚴四
善謀可就彼祈求羣獸從行樵者覘之至東谷有黃冠
一人老麋哀請黃冠曰若祈滕六降雪巽二起風即蕭
使君不復遊獵矣昨滕六喪偶得美女納之雪立降矣
巽二好飲酒得醇醪賄之則風立生有二狐自稱能取
之羣獸散去翌日未明風雪暴至竟日乃罷蕭使君不
復獵矣(幽怪錄)
銀瓶止風天寶時一日大風卒起詔不空禳止請銀瓶
一枚作法加持須臾戢靜忽因池鵝悞觸瓶傾其風又
作急暴過前勅令再止隨止隨效帝乃賜號曰知藏焉
(宋高僧傳)
封十八姨天寶中崔元微春時月夜於苑中見青衣女
伴曰楊氏李氏陶氏又緋衣小女曰石醋醋忽報封家
十八姨來言辭冷冷有林下風醋醋曰女伴在苑中每
被惡風相撓常求十八姨相庇處士每歲旦作一朱幡
上圖日月五星之文於二月一日平旦微有東風立於
苑東則免難矣崔明年至此日立幡是日東風刮地折
木飛花而苑中繁花不動崔始悟女伴即衆花之精封
家姨乃風神也(博異記)
占風鐸唐岐王宫中於竹林内懸碎玉片子每夜聞玉
片子相觸之聲即知有風號占風鐸(開元遺事)
相風旌五王宫中各於庭中立長竿掛五色旌於竿頭
旌之四垂綴以小金鈴有聲即使侍從者視旌之所向
可以知四方風候(開元遺事)
詠薰風柳公權侍文宗遊後庭聯句帝曰人皆苦炎熱
我愛夏日長柳曰薰風自南來殿閣生微凉(本傳)
貪狼風前蜀王衍咸寧元年十月幸秦州至梓橦大風
發屋拔木太史曰此貪狼風也當有敗軍殺將者衍不
省至綿谷而唐師入其境衍懼遽還唐師所至州縣俱
迎降
東方生風東者日之初風者教之始天之使也所以發
號施令故生自東方也景霽山昏蒼埃際合崖谷若一
巖岫之風也黃白昏埃晩空如堵獨見天垂川澤之風
也加以黃黑白埃承下山澤之猛風也(内經五運行論)鳴紊啟
折風之化也振拉摧拔風之用也(上)
風師吕氏春秋曰風師曰飛廉應劭云飛廉神禽能致
風氣者也楚詞後飛廉使奔属風俗通云周禮以柳箕
祀風師風師者箕星也箕主簸揚能致風氣昜巽為長
女長者伯也故曰風伯戌之神為風伯故以丙戌日祀
於西北火勝金為木相也晉天文志曰箕一名天鷄主
八風凡日月宿在箕壁軫翼者風起孫子火攻之法曰
起火有日月者月在箕畢軫翼也四宿者風起之日也
春秋緯曰月失其行離于箕者風揚沙郊祀志注師古
曰風伯飛廉雨師屛翳也說者謂為箕畢星志既言二
十八宿又有風伯雨師則知非箕畢也風伯名方道彰(七籖)
磔爾雅云祭風曰磔孫炎云既祭披磔其牲以風散之
李巡曰祭風以牲頭蹄及皮破之以祭故曰磔郭璞曰
今俗當大道中磔狗云以止風此其象云
羊角莊子曰鵬之背若太山鵬翼若垂天之雲摇羊角
而上者九萬里絶雲氣負青天司馬注羊角風曲上行
若羊角駱賓王啟摶羊角以垂天展驥足而騰景王勃
啓牛蹄已倦臨大壑而驤鱗羊角可逢想高衢而撫翼
異名爾雅云南風曰凱風(詩弼風凱風自南)東風曰谷風(邶風習習)
(谷風)北風謂之凉風(邶風北風其凉)西風謂之秦風(大雅大風有隧)焚輪
謂之頽(郭曰暴風從上下小雅惟風及頽)從上下曰颷(說文颷疾風也)亦曰扶
摇廻風(楚詞悲廻風)曰飄日出而風曰暴陰而風曰曀風而
雨圡曰霾月令云疾風曰肓風風俗通曰猛風曰颲凉
風曰瀏微風曰飉小風曰颼小風從孔來曰&KR0146;
不鳴條儒者論太平瑞應皆言五日一風風不鳴條(論衡)
董仲舒云太平之世風不摇條開甲破萌而已(西京雜記)太
平時陰陽和風雨咸同海内不偏地有險昜故風有遲
疾雖太平之政猶有不能均同也唯平均乃不鳴條(易稽)
(覧圖)
君子風風或清明來久長不摇樹木枝葉離地三二丈
者此有龍德在於下風或清明不及二三尺者此君子
之風也(風俗通)
高下風高者道遠下者道近凡大風非常三日三夜者
天下盡風也二日二夜者天下半風也一日一夜者千
里風也(抱朴子)
疾遲凡風動初遲後疾其來遠初急後緩其發近凡風
動葉十里鳴條百里摇枝二百里墮葉三百里折小枝
四百里折大枝五百里飛沙石千里拔大樹根五千里
凡鳴條以上皆百里風也(乙已占)
鳥巢扶枝鳥鵲識歲之多風去喬木而巢扶枝注扶旁
也(淮南子)
鳥向風立魚逆水而上鳥向風而立取其鱗羽之順也
有微風不知所從來但觀鳥之所向(𤨏碎錄)
酒沈溢淮南子曰物類之相應玄妙深微論辯不能解
故東風至而酒沈溢造化權輿云以為東方之氣風也
故凍非東風不能解湛非東風不能溢
虎嘯春秋元命苞曰猛虎嘯谷風起類相動也淮南子
曰虎嘯而谷風至注虎陽獸也與風類同成公綏嘯賦
云飛廉鼓於幽隧猛虎應於中谷
鳶鳴前有塵埃則載鳴鳶注鳶鳴則風生(禮記曲禮)
惠風魏都賦惠風如薰邊讓章華臺賦曰惠風春施謝
混游西池詩云惠風蕩繁囿吕向曰春風也晉袁羊曰
何嘗見明鏡疲於屢照清流憚於惠風
光風招魂云光風轉惠汜崇蘭此注光風謂雨已日出
而風草木有光也
緒風楚詞款秋冬之緒風注云緒餘也謝靈運詩初景
革緒風新陽改故陰顔延年和謝詩云倚巖聽緒風
厲風莊子云冷風則小和飄則則大和厲風濟則衆竅
為虚而獨不見之調調之刀刀乎注泠泠小風厲風大
風也
獵葉風周生列子曰夫獵葉之風不應八節
石尤風宋孝武帝丁督護歌云願作石尤風四面斷行
旅陳子昴入峽阻風云故鄉今日友歡會坐應同寧知
巴峽路辛苦石尤風戴叔倫贈裴明州詩知得未得去
慚愧石尤風郎士元留盧秦卿詩知有前期在難分此
夜中無將故人酒不及石尤風李義山詩來風貯石郵
香風王子年拾遺記曰瀛洲時有香風冷然而起張袖
受之則歴年不歇着肌膚必軟滑
祛塵風崑崙山有四面風者言東南西北一時俱起也
又有祛塵之風若衣服塵汚者風至吹之衣則淨如浣
濯
落梅風五月有落梅風江淮以為信風又有霖霪號為
梅雨沾衣服皆敗(風土記)
黃雀風南中六月則有東南長風俗號黃雀風時海魚
化為黃雀因為名也(風土記)
鯉魚風提要錄鯉魚風乃九月風也李賀詩門前流水
江陵道鯉魚風起芙蓉老又古詞云瑞霞成綺映舴艋
鯉魚風起
信風江淮船泝流而上常待東北風謂之信風七八月
有上信三月有鳥信五月有麥信(國史補)
花信風徐鍇歲時記云三月花開名花信風東臯雜錄
江南自初春至初夏五日一番風候謂之花信風梅花
風最先楝花風最後凡二十四番以為寒絶也后詩人
詩云楝花開後風光好梅子黃時雨意濃徐師川詩云
一百五日寒食雨二十四番花信風又古詩云早禾映
雨初晴后苦楝花風吹日長
颶風嶺南錄云嶺㠐秋夏雄風曰颶發自午至夜半乃
止仆屋僵樹甚者颺屋瓦若飛蝶累年一發或歲再三
南越志云熙安間多颶風颶者具四面之風也一曰具
風常以六七月發未至時三日鷄犬為之不寧大者或
至七日小者一二日外國以為黑風嶺表錄異云南海
秋夏間或雲物慘然有暈如虹長六七尺此候則颶風
必發故呼為颶毋見忽有震雷則颶風不作矣舟人嘗
以為候預為備之番禺雜記云颶風將作有微風細雨
先緩後急謂之鍊風
舶䑲風吳中梅雨初過颯然清風而至彌旬謂之舶䑲
風此番商客海舶初回風送而至(𤨏碎錄)吳中每暑月則
東南風數日甚者至踰旬而止吳人名之曰舶趠風云
海外舶船禱於神而得之乘此風到浙江間也東坡吳
中詩云三旬已過黃梅雨萬里初來舶趠風(唐溪詩話)
古風發屋折木者曰怒風揚沙轉石者曰狂風四轉五
復者曰亂風暴風卒起乍有乍無者曰暴風獨鹿蓬勃
者曰勃風扶摇羊角者曰飄風風來清涼温和塵埃不
起者曰和風(乙己占)
四方風南越志云熙安界多風俗號為四方之風
五風信吳俗以十月初五日為五風生日太湖漁者千
餘家盛陳牲醴饗並湖諸神祠祈此日有風則每五日
風雨如期而至終歲皆然可以揚帆取魚謂之五風信
海風海道之險曰癡風曰黑風癡風之作連日怒號不
已四方莫辨黑風則天色晦冥不分晝夜(圖經)
俊風正月時有俊風俊者大也大風南風也何大於南
風也曰合冰必於南風解冰必於南風生必於南風收
必於南風故大之也(大戴禮)
剛風鴟鳶展趐不能動去地四十里風力猛壮可騐有
剛風世界(抱朴子)
風山北屋縣故城西十里有風山其山有穴如輪風氣
蕭索常不止
風門山風門山有石門去地百餘丈將欲風起此門隠
隠有黑氣上須臾有黑風竟天(武陵記)
風母風母出九德縣似猨見人若慚出頸打殺得風還
活(劉欣期交洲記)
風井盛弘之荆州記曰宜都佷山縣山有風穴口大數
尺名曰風井夏則風出冬則風入風出入之時吹拂左
右常淨暑月經之凛然有衣裘想袁山松云夏則風出
冬則風入春秋分則靜余往觀之其時四月去穴數數
丈須臾寒慄言至六月中尤不可當往人有冬過者置
笠穴中風吸之經日還步陽溪得其笠則知潛通矣(水經)
風穴龍山石上往往有仙人及龍迹故以為名四麓各
有一大穴大如車輪春則風生東秋出西夏出南冬出
北不相奪倫有沙門法猛於夏日入其東穴見石屋石
人欲窮諸穴便見有人厲聲云法師其餘皆如東者不
宜來見穢猛乃愕然不覺身在穴外(邢子勵地記)
犬自穴出汝南臨汝縣有小山曰崆峒其顛洞穴如盎
將有大風雨則白犬自穴出田夫以為候亦名曰玉燭
峯(三水小牘)
見雲知風白崖山之右有巨穴如井不知淺深穴口四
圍津津如汗間有氣出騰空為白雲須臾風起怒號如
雷里人見雲即知風氣散則風定細則風小盛則風猛
窒其穴風雖少而民多瘴開則風如故而瘴亦衰
風輪子華子云棲三陰之正氣於風輪其專精之名曰
太玄寶積經云有風輪名清涼能使一雲普覆三千大
千世界
三種風輪難陀苑中自然有三種風輪曰開曰净曰吹
開者有風來開苑諸門净者有風輪來掃除其地今皆
清净順者有風輪來吹諸華樹令花布散(起世經)
山&KR0968;法獄之山有獸其名曰山&KR0968;(暉)其行如風見則天
下大風(山海經)
折丹大荒之中有山曰鞠陵焉山有人名曰折丹處東
極以出入風折丹神人也(山海經)
蓬蓬風謂蛇曰予蓬蓬然起於北海而入於南海也夫
折大木飛大屋者惟我能也(莊子秋水)
嫋嫋九歌曰嫋嫋兮秋風洞庭波兮木葉下謝靈運詩
嫋嫋秋風過湯惠休白紵歌秋風嫋嫋入曲房
瑟瑟劉公幹贈從弟詩亭亭山上松瑟瑟谷中風
獵獵鮑明遠還都詩鱗鱗夕雲起獵獵晩風遒
鯨魚報風扶南之西海裏有山週迴千里有大石名為
海彭闊可百里海神欲為風暴動但先聞此石震響如
雷則鯨便起而風也(扶南傳)
高沙洞朝鮮慶尚道清道郡南二里有鰲山東有一谷
名曰高沙洞天將風雨先期而鳴噴出雲氣雲入洞内
則雨雲出洞外則風大鳴則即日有驗小鳴則三二日
乃驗(志)
相風帝與娥皇汎於海上以桂枝為表結芳茅為旗刻
玉為鳩置與表端言知四時之候今之相風此遺像也
(王子年拾遺記)
相風鳥長安南有靈臺高十仞上有銅渾天儀又有相
風銅烏或云遇千里風乃動(郭緣生述征記)
雷
天鼓河圖帝通紀曰雷天之鼓也(抱朴子同)
陰陽合春秋元命苞曰陰陽合為雷曾子曰陰陽之氣
俱則為雷楊泉物理論曰積風成雷
陰陽相薄陰陽相薄感而為雷激而為霆(穀梁傳)說文霆
雷餘聲也鈴鈴所以挺出萬物震劈歴萬物者(徐鉉云别作霹)
(靂非)五經通義震與霆皆霹靂也東京賦霹靂激而增響
前天文志辟歴夜明晉書楚王瑋傳大風雷雨礔礰
天地長子雷於天地為長子以其首長萬物與其出入
也陽用事百八十三日而終陰用事亦百八十三日而
終雷二月出地百八十三日雷出則萬物出八月入地
百八十三日雷入則萬物入此其常經也故雷安萬物
安雷害萬物害猶國也君安國亦安君害國亦害(洪範論)
人君之象於易雷以二月出其卦曰豫言萬物隨雷出
地皆逸豫也以八月入其卦曰歸妺言雷復歸入地則
孕毓根核保藏蟄蟲避盛陰之害出地則養長華實發
楊隠伏宣盛陽之德入能除害出能興利人君之象也
(五行傳)雷以十一月起黃鍾二月大聲八月閉藏(京房占)
辟陰除害孔子云雷之始發大壯始君弱臣強從解起
靁者所以開發萌芽辟隂除害萬物須靁而解資雨而
潤故經曰靁以動之雨以潤之王者崇寬大順春令則
靁應節不則發動於冬當震反潛故易傳曰當靁不靁
太陽弱也(後漢郎顗傳)
號令郎顗曰雷者號令其德生養
出滯虢文公諫周宣王曰陰陽分布震雷出滯(國語)
拒難折衝五星占云雷電殺人何雷天拒難折衝之臣
也君承用節度即雷以節暴人威福則雷電殺人(京房易傳)
大陽激氣雷者太陽之激氣也正月陽動故正月始雷
五月陽盛故五月雷迅秋冬陽衰故秋冬雷潛盛夏之
時太陽用事陰氣乘之陰陽分争則相校軫校軫則激
射激射為毒中人輙死中木木折中屋屋壊人在木下
屋間偶中而死矣(論衡)
震驚百里論語䜟曰雷震百里聲相附宋均注曰雷動
百里故因以制國也雷聲為諸侯之政教所至相附近
也酈炎對事曰或曰雷震驚百里何以知之炎曰以其
數知之夫陽動為九其數三十六陰靜為八其數三十
二一陽動二陰從故曰百里論衡云千里不同風百里
不共雷
蔵冰棄冰凡藏冰以時則雷出不震棄冰不用則雷不
發而震(左傳)
陽聲雷者陽聲出非其時臣竊君柄之象(唐五行志)
天怒論衡曰世名雷電為天怒隆隆之聲天怒之音吳
武陵遺孟簡書曰古稱一世三十年子厚之斥十二年
殆半世矣霆碎電射天怒也不能終朝聖人在上安有
畢世而怒人臣耶
雄雷雌雷春雷初起其音洛洛霹靂者所謂雄雷旱氣
也其鳴依依音不大霹靂者謂之雌雷水氣也(師曠)
軒轅星軒轅星主雷雨之神(春秋合城圖)
雷君雷君出裝隠隠西行霖雨不止流為江河(易林變占)
雷公圖畫之工圖雷之狀畾畾如連鼓形又圖一人若
力士謂之雷公使之左手引連鼓右手椎之(論衡)雷公江
赫冲(道經)
黃帝雷精黃帝以雷精起(河圖)
塗山雷震禹會塗山之夕大風雷震有甲步卒千餘人
其不被甲者以紅綃帕抹其額自此遂為軍儀之服(一儀)
(實錄)
射天震死帝武乙無道為偶人謂之天神與之博令人
為行天神不勝乃僇辱之為革囊盛血仰而射之命曰
射天武乙獵於河渭之間暴雷武乙震死(史記)
震乘武王伐紂雨甚雷疾武王之乘雷震而死周公曰
天不祐周矣太公曰君秉德而受之不可如何也(六韜)
雷電以風尚書大傳云周公薨成王欲葬之於成周天
乃雷電以風禾即盡偃大木斯拔周人大恐王葬周公
於畢示不敢臣也張奐䟽云昔周公葬不如禮天乃動
威
雷師穆天子傳云吉日辛酉天子升崑崙之丘以觀黃
帝之宫而封豊隆之葬以詔後世郭璞云豊隆筮師御
雲得大壯卦遂為雷師淮南子曰季春三月豊隆乃出
以將其雨張衡思玄賦云豊隆軒其震霆雲師&KR1949;以交
集抱朴子云故聾瞽在乎形噐則不信豊隆之與玄象
矣玉樞經雷師皓翁悉力雷司委心火部
雷神隨擊東海上有勇士曰菑丘訢以勇遊於天下過
神淵飲馬馬沉訢去朝服拔劍而入三日三夜殺二蛟
龍而出雷神隨而擊之十日十夜眇其左目(韓詩外傳)
擊齊臺淮南子曰庶女呌天雷電下擊景公臺隕支體
傷折海水大出許慎註云庶賤之女齊之寡婦無子不
嫁事姑謹敬無男有女女利母財令母嫁婦婦終不肯
女殺母以誣寡婦婦不能自明冤結呌天天為作雷電
下擊景公之臺隕壊也毁景公之支體海水為之大溢
出也
震廟九月己卯晦震夷伯之廟罪之也於是展氏有隠
慝焉(左傳十五)
感雷而生子路感雷精而生尚剛好勇親涉衛難結纓
而死孔子聞而覆醢每聞雷鳴乃中心惻怛故後人忌
焉以為常也(論語說)
雷火化雀秦穆公出狩天震大雷下有火化為白雀䘖
丹書集公車曰秦伯霸(尚書中候)
無雲而雷史記秦二世元年天無雲而雷劉向以為雷
當託於雲猶君託臣陰陽之合也二世不恤天下萬民有
怨畔之心是歲陳勝起天下畔趙高作亂秦遂以亡一
曰易震為雷為貌不恭也(前漢書)
母畏雷蔡順母平生畏雷自亡後每有雷震順奔塜泣
曰順在此(汝南先賢傳)晉書王裒孝子傳竺彌伏父墳泣同
避雷室湖陽縣春秋蓼國樊重之邑也重母畏雷為石
室避之悉以文石為階砌今猶存(盛弘之荆州記)
辨誣河南李叔卿為功曹應舉孝廉同時應者害之使
婢宣言叔卿淫其寡妹其妹傷被淫之名遂到府門自
殺叔卿亦自殺明已無愆也後三年霹靂害叔卿者以
屍置叔卿塜前其家收而葬之秋又震發其塚(列女后傳)
失匕箸曹公從容謂先主曰天下英雄唯使君與操本
初之徒不足數也先主方食失匕箸會雷大震先主曰
聖人言迅雷風烈必變良有以也一震乃可致此(華陽國志)
虎銜曹爽夢二虎銜雷公若二升椀放着庭中以問占
者馬訓曰憂兵訓退告妻曰爽將以兵亡不出旬日(世語)
遇震不驚世說云夏候太初嘗倚柱作書時大雨霹靂
破所倚柱衣服焦然神色無變書亦如故賓客左右皆
跌蕩不得住(曹嘉之晉紀作諸葛誕)語林云夏侯太初從魏帝拜
陵陪列於松柏下時暴雨霹靂正中所立之樹冠冕焦
壊左右覩之皆伏太初顔色不改(减榮緒亦作諸葛誕)載記劉曜
年八歲從元海獵於西山遇雨止樹下雷震樹旁人莫
不顛仆曜神色自若元海異之曰此吾家千里駒也
寢栢移災王丞相令郭璞試作一卦卦成郭意色甚惡
云公有震厄王問有可消伏理不郭曰命駕西出數里
得一栢樹截斷如公長置床上常寢處災可消矣王從
其語數日中果震栢粉碎子弟皆稱慶大將軍云君乃
復委罪於樹木(世說)
雷車義興人姓周永和中出都日暮道邊有一新草小
屋有一女出門望見周曰日已暮前村尚遠臨賀詎得
至周便求寄宿向一更中聞外有小兒喚阿香官喚汝
推雷車女乃辭去明朝視宿處乃見一新塜後五年果
作臨賀太守(續搜神記)柳公權嘗見親故說元和末止建州
山寺中夜半覺門外喧閙因潜於窗櫺中觀之見數人
運斤造雷車如圖畫者(酉陽雜爼)白日揚光雷車避藏(易林)
雷神堕地晉扶風楊道和夏于田中值雷雨至桑下霹
靂下擊之道和以鋤格折其肱遂落地不得去色如丹
目如鏡毛角長三尺餘狀如六畜頭似彌猴(搜神記)
震惡佛佛虜凶虐暴忍常自言國名佛佛則是佛中之
佛尋被震死既葬又震出之題背四字表其凶逆(異苑)
震齋棟齊永明十一年三月震於東齋棟崩左右密欲
治繕竟陵王子良曰此豈可治留之志吾過且旌天之
愛我也明年子良薨(南齊書)
擊大航顧恊為通事舍人大通二年霆擊大航然盡建
康縣馳啓恊以為非吉祥未即呈聞后帝知之曰霆之
所擊一本罰惡龍二彰朕之有過恊掩惡揚善非曰忠
公由是見免(南史)
霹靂鬭神武嘗閱馬於北牧道逢暴雨大雷電震地前
有浮圖一所神武令薛孤延唱殺繞浮圖走火按稍直
前未至三十步震燒浮圖孤延唱殺繞浮圖走火遂滅
孤延還眉鬚及馬&KR1058;尾皆焦神武嘆其勇决曰薛孤延
乃能與霹靂鬭(北齊書)
雷卵牙門將陳義即雷之諸孫昔陳氏因雷雨晝冥庭
中得大卵覆之數月卵破有嬰兒出焉自後日有雷扣
擊戸庭入其室中就於兒所似若乳哺者歲餘兒能食
乃不復至遂以為己子義即卵中兒也(投荒雜記)丁謂撰記
云舊記云雷欽州南七里有擎水雷今南渡是也始者
里民陳氏家無子因射獵中獲一大卵圍及尺餘擕歸
家不知其何名忽一日霹靂而開遽生一子鞠育撫養
遂成其家鄉俗異之曰雷種陳天建二年也
雷公夾樹唐代州西十餘里有大槐震雷所擊中裂數
丈雷公夾於樹間吼如霆震時狄仁傑為都督賓從往
觀衆皆披靡無敢進者仁傑單騎逕進廹而問之乃云
樹有乖龍所由令我逐之落勢不堪為樹所夾若相救
者當厚報德仁傑命鋸匠破樹方得出其後吉凶必先
報命
分地界開元中漳泉二州分彊界不均互訟于臺省制
使不能斷者數年一日忽大雷雨霹靂一聲崖壁中裂
所競之地拓為一逕因為官道壁中有方篆六行二十
四字皆廣數尺人莫能識貞元初流人李&KR0008;辯之曰漳
泉兩州分地太平永安龍溪山高氣清千年不惑萬古
作程所云永安龍溪者兩郡界首鄉名也(漳泉故事錄異記)
方士致雷玄宗嘗冬月召山人包超令致雷聲超對曰
來日及午有雷遂令高力士監之一夕醮式作法及明
至已矣天無纖翳力士懼之超曰將軍視南山當有黑
氣如盤矣力士望之如其言有頃風起黑氣彌漫疾雷
數聲(酉陽雜爼)
霹靂車李鄘在北都介休縣百姓送解牒夜止晉祠宇
下夜半有人叩門云介休王暫借霹靂車某日至介休
收麥良久見數人共持一物如幢扛上環綴旗幡其幡
凡二十八葉每葉有光如電起以授之百姓遍報鄰村
村人悉不信其日介山上有雲氣蔽天注雨如綆風吼
雷震凡損麥千餘頃數村以民為妖訟之(酉陽雜爼)
雷公形貞元四年宣州忽大雷雨一物墮地猪首手足
各兩指執一赤蛇嚙之俄頃雲暗而失時皆圖而傳之
(酉陽雜爼)雷州春夏多雷無日無之秋日則伏地中其狀如
彘人取而食之(國史補)嘗有雷民因大雷電空中有物豕
首鱗身狀甚異民揮刀以斬其物踣地血流道中而震
雷益厲其夕凌空而去自後揮刀民居屋頻為天火所
災雷民圖雷以祀者皆豕首鱗身也(投荒雜錄)
震林甫元和元年六月惠州一娼女震死於市衢脇下
有朱字云李林甫以毒虐弄正權帝命震死(龍城錄)
震逆臣宫元和中李師道據青齊不貢不覲憲宗命將
討之王師不利而師道益驕乃建新宮擬天子正衙卜
日而居是夕雲物遽晦風雨如撼遂為震擊傾圮俄復
繼以天火了無遺者青齊人相顧語曰人臣逆君謫見
於天安可迯其戾乎旬餘師道果誅死(宣室志)
震寺刹蕭澣初至遂州造二旛刹施於寺齋慶畢作樂
忽暴雷震刹俱成數十片至來歲雷震日澣死(酉陽雜爼)
瓮列梁上元稹在江夏襄州賈塹有庒新起堂上梁纔
畢疾風甚雨時庒客輸油六七瓮忽震一聲油瓮悉列
於梁上一滴不漏其年元卒(酉陽雜爼)
劈山填石東陽郡濱於浙江有山周數百里江水曲而
環焉遷滯舟楫人頗病之常侍敬昕太和中出守其山
一夕雲物曛晦暴風雷電動蕩室廬江水騰溢莫不惶
惑迨曉方霽人往視之已劈而中分相遠數百步引江
流直而貫焉其環曲處悉填以石遂無縈繞之患(宣室志)
兄弟五人葉遷韶曾避雨救雷公於夾樹間翌日雷公
以墨篆一卷與之曰依此可致雷雨袪疾苦立功救人
我兄弟五人要聞雷聲但喚雷二雷五性剛躁無危急
之事不可喚之自是行符致雨咸有殊效嘗醉於吉州
為太守所辱乃大呼雷五時郡中亢旱忽震霹暴作太
守下階禮接請為致雨信宿霑足因為遠近所傳(神仙感應傳)
雷神移床吳柴再用為光州一日大震雷家人皆伏匿
再用當戶危坐不動俄見有襦袴四人舁再用坐敗床
出庭中復大震屋折有龍出(九國志)
雷公籙巴蜀間於高山頂或潔地建天公壇祈水旱蓋
開元中上帝所降儀法以示人也其壇或牛羊所犯及
預齋者飲酒食肉多為震死新繁人王蕘因往别業村
民烹豚待之有一人自天公齋廽乃即席食肉王謂曰
爾不懼雷霆耶曰我與雷為兄弟何懼之有王異之乃
詰其所謂曰我受雷公籙與雷同職因取其籙驗之果
如其說仍有數卷或畫壯夫以拳杖地為井號拳杖井
或畫一士負薪枿號一谷柴或以七手撮出簸之號七
山簸江陵東村李道士舍亦有此籙云玉洞法籙(此夢𤨏言)
誤擊江西村中有人震死既而空中呼曰誤矣可作蚯
蚓爛擣覆臍中當差如言擣之遂蘇(稽神錄)
擊妬閩王延翰忠懿王審知子也妻慱陵崔氏性悍妬
殘忍嘗以練縳姬侍而鞭之練染血赤乃止又置木掌
摑人一旦盛暑天無纖雲而霆震擊斃於中庭或者曰
忠懿暴終博陵之鴆故也(五國故事)
擊章惇章惇徽宗時貶雷州司戸卒後欽宗北狩至檀
州雷擊民間一男子背上朱書賊臣章惇(南燼錄)
雷公墨雷州之西有雷公廟彼中百姓每年配納雷鼓
雷車人有以黃魚彘肉同食者立遭雷震人皆敬而憚
之每大雷雨後人多於野中拾得黳石謂之雷公墨扣
之鎗然光瑩如漆又於霹靂處或土木中得楔如斧者
謂之霹靂楔與小兒珮帶皆辟驚邪與孕婦磨服為催
生藥皆有應騐(嶺表錄異)凡訟者投牒必以雷墨雜常墨書
之為利(投荒雜錄)
霹靂碪玉門之西有一國國中有山山上有祠廟國人
歲歲出石碪數千輸廟中名曰霹靂碪給霹靂用從春
雷出碪日減至秋而盡(玄中記)
服&KR1446;羭次之山有鳥名橐&KR1446;服其毛羽令人不畏雷(山海經)
食魚正過之水其内有飛魚食之不畏雷郭璞讃曰飛
魚如豚赤文無羽食之辟兵不畏雷音(山海經)
雷穴興州一處名雷穴每雷聲水塞穴流魚隨流而百
姓每候雷聲繞樹網獲魚無限(酉陽雜爼)
雷塘柳州有雷山雨崖皆東西雷水出焉蓄崖中曰雷
塘能出氣氣作雷雨變見有光禱用爼魚豆彘脩形糈
稌陰酒虔則應(柳文)
雷聲雷聲兜率天作歌頌音閻浮提作海潮音(酉陽雜爼)
雕雷雷部鬼神晝勞夕役動有捶楚大則考戮屑雲雕
雷無有已時檄龍命鴉以息彼作(玉樞經)
雷同後漢桓譚䟽云略雷同之俗語詳通人之雅謀注
雷之發聲衆物同應俗人無是非之心出言同者謂之
雷同馮衍顯志賦紛綸流於權利兮親雷同而妬異
雷神雷澤有雷神龍首人身鼓其腹則雷(山海經)
五雷玉霄一府所統三十六天内院中司東西華臺玄
館妙閣四府六院及諸有司各分曹局所以揔司五雷
天臨三界者也(玉樞經)
雷耕雷人陰冥雲霧之夕呼為雷耕曉視田中必有開
墾之迹有是乃為嘉祥(投荒雜錄)
雷蔵村民鑿山為穴多品供雷冀雷享之名雷藏(番禺雜記)
雷郎民家女或為神所依即呼為雷郎得子曰雷子(同上)
玉虎令訾野中有玉虎晨鳴雷聲聖人感期而興(括地篆)
不蓋醬雷不蓋醬俗說今人腹中雷鳴(風俗通)今月上下
如弦之時觸醬輙壊里俗忌之(埤雅)
戒容止雷將發聲有不戒其容止者生於不備必有凶
灾(月令)雷電之子必病癲狂(玄女房中經)
電
雷解說文云電陰陽激燿也字指曰儵爚電光也釋名
云殄也乍見則殄滅也
雷光電謂之雷光(五經通義)
陽光禮記月令二月始電䟽云電陽光陽微則光不見
此月陽氣漸盛以擊於陰其光乃見
陰陽分争曾子曰陰陽之氣交則為電莊子曰陰氣伏
於黃泉隂氣上通於天陰陽分爭故為電
列缺大人賦貫列缺之倒景服虔曰天閃也(前書)思玄賦
列缺曄其照夜張衡曰電也(後書)噬嗑列缺摶䃸磹灼傳
曰列缺摶雷之動也䃸磹灼電之耀也(元包)月支獻猛獸
兩目如天䃸磹之交光(十洲記)
宣示光耀太平之世電不眴目宣示光輝而已(西京雜記)
繞斗黃帝有熊氏母曰附寶有蟜氏之女也見大電光
繞北斗樞星照郊野感附寶而孕(帝王世紀)
天笑仙傳拾遺木公與一玉女投壺設不入者天為之
&KR2445;嘘注□噓開口而笑神異經東王公與玉女投壺梟
而脱誤不接者天為之笑開口流光今電是也
弄雷電西王母曰東方朔為太山仙官太上使至方丈
勅三天司命朔但務山水遊戲擅弄雷電激波揚風致
令蛟螈陸行山崩海竭太上謫斥使在人間(漢武故事)
目爛如電王戎幼而聦悟神彩秀徹視日不眩裴楷目
之曰戎眼爛如巖下電(晉書)
繞室上元中台州一道士王遠知善易善知人死生禍
福作揔十五卷一日因曝書雷雨忽至赤電遶室在瞑
霧中一老人叱曰所泄者書何在上帝令吾攝六丁雷
電追取遂失易㧾(龍城錄)
繞案睦昭符金陵人保大中常州刺史一日坐聽事雷
雨暴至電光如金蛇繞案吏卒皆震伏昭符不懾撫案
叱之雷電遽散及舉案惟得鐡索重百斤昭符亦不變
色徐命舉索納庫中(南唐書)
四方電東方有電名曰無厚南方有電名曰順流西方
有電名墮光明北方有電名百生樹無厚與墮光明相
觸相對順流與百生相觸相對故虛空雲聚之中出生
大明名曰電光(起世經)
炟炟豊雷磤磤其聲震也電炟炟其光睒也(元包)
雲
陰陽聚陰陽聚為雲(春秋元命包)
山川氣說文曰雲山川氣也又曰大澤之潤氣也洪範
五行傳云雲起於山而彌於天
舍陽雲之為言運也觸石而起謂之雲舍陽而起以精
運也(春秋說題辭)
天地之本雲者天地之本也(河圖帝通紀)
雨具荀顗上書順帝云夫賢者化之本雲者雨之具也
得賢而不用猶久陰而不雨也(後漢書)
地氣黃帝素問云清揚為天濁陰為地地氣上為雲天
氣下為雨雨出地氣雲出天氣注曰陰凝上結則合以
成雲陽散下流則注而為雨雨從雲以施化故言雲出
地氣憑氣以交合故言雲出天
友風子雨雲賦云託地而游宇友風而子雨(荀子)
雲翳初出為雲繁雲為翳(論衡)
雲泉相應黃泉之埃上為黃雲青泉之埃上為青雲赤
泉之埃上為赤雲白泉之埃上為白雲玄泉之埃上為
玄雲(河圖始開)
比類示人吕氏春秋曰山雲草莾水雲魚鱗旱雲烟火
雨雲水氣(淮南子作涔雲波水)無不比類其所生以示人
各國雲象韓雲如布趙雲如牛楚雲如日宋雲如車魯
雲如馬衛雲如犬周雲如輪秦雲如行人魏雲如鼠齊
雲如絳衣越雲如龍頭蜀雲如倉囷(兵書)
扶日呈瑞蒼帝起青雲扶日赤帝起赤雲扶日黃帝起
黃雲扶日白帝起白雲扶日(洛書)
五雲周禮保章氏以五雲之物辨吉凶水旱豐荒之祲
鄭司農注二至二分觀雲氣青為䖝白為喪赤為兵荒
黑為水黃為豐
慶雲史記曰若煙非煙若雲非雲郁郁紛紛蕭索輪囷
是謂卿雲卿雲見喜氣也(漢書作慶)西京雜記董仲舒曰太
平之時雲則五色而為慶三色而成矞
景雲景雲孫氏瑞應圖曰景雲者太平之應也一曰慶
雲非氣非煙氤氲五色謂之慶雲春秋運斗樞曰天子
孝則景雲出游禮斗威儀曰景明也言雲氣光明也蔡
邕什誨曰屬炎氣於景雲
梢雲孫氏瑞應圖云梢雲瑞雲人君德至則出若樹木
梢梢然也郭璞江賦梢雲冠其㟽
紀官左傳郯子曰黃帝以雲紀故為雲師而雲名服虔
曰黃帝受命得景雲之瑞故以雲紀事杜預曰縉雲氏
蓋其一官也
合符釡山史記黃帝合符釜山洞冥記東方朔云東海
大明之墟有釜山山出瑞雲應王者之符命如尭時有
赤雲之祥之類蓋黃帝黃雲之瑞故曰合符應於釜山
也春秋演孔圖云黃帝之將興黃雲升於堂
金枝玉葉黃帝與蚩尤戰於涿鹿之野常有五色雲氣
金枝玉葉止於帝上有花葩之象因作華蓋(古今注)
沉璧雲起堯沉璧於河白雲起逥風摇落(尚書中候)
卿雲歌舜為賓客禹為主人百工相和而歌卿雲帝乃
倡曰卿雲爛兮禮縵縵兮於是八風脩通卿雲叢聚注
言和氣應也叢或為族或以雲出為岫逥薄而難以名
狀也
白雲入房春秋孔演圖曰文命之候玄龍御雲天命於
湯白雲入房注白雲金精入湯房也
青雲浮河成王觀於洛河沈璧禮畢王退俟至於日昩
榮光併出幕河青雲浮洛(尚書中候)
灰滅楚有蒼雲如霓圍軫七蟠中有荷斧之人向軫而
蹲太史唐勒以葭灰遺於地乃更滅拂之其蒼雲為之
半滅又遺灰乃盡去之故曰唐史之策上滅蒼雲(春秋文曜)
(鈎)蘆灰投地蒼雲自滅(感應類從)
朝雲赤帝女姚姬未行而卒葬於巫山之陽故曰巫山
之女楚懷王遊於高唐晝寢夢見與神遇自稱是巫山
之女王因幸之去而辭曰妾在巫山之陽高丘之岨旦
為朝雲暮為行雨朝朝暮暮陽臺之下旦朝視之如言
故為立廟號曰朝雲(襄陽耆舊傳宋玉集)
芒碭雲氣高祖隠於芒碭山澤間吕后與人俱求常得
之高祖怪問之吕后曰季所居上常有雲氣故從往常
得季(漢書)彤雲晝聚素靈夜哭陸機高祖功臣頌
覆鼎武帝時汾陰得寶鼎迎至中山晏温有黃雲焉(漢)
白雲為蓋武帝封泰山禪肅然山其夜若有光晝有白
雲出封中(漢志)上禪肅然白雲為蓋(漢武故事)
紫雲輦西王母乘紫雲輦雲氣勃鬱盡為香氣(漢武内傳)
青雲于吕天漢三年月氏國獻神香使者曰國有常占
東風入律十旬不休青雲干吕連月不散意中國有好
道之君(十洲記)
吉雲東方朔至東極過吉雲之澤雲起五色草木皆成
五色露帝得之徧賜羣臣(洞冥記)
凌雲相如作大人賦帝覽之飄飄有凌雲之氣(漢書)
雲成宫闕光武封泰山雲氣成宫闕百官並見之(封禪儀)
去後雲起薊子訓至各公卿以下候之者恒數百人後
因遁去初去之日唯見白雲騰起如是數十處(後漢書)
開雲見日獻帝使趙岐解關東罷兵公孫瓉與袁紹書
云趙大僕銜命來征宣揚朝恩若開雲見日(後漢紹傳)
披雲覩天樂廣為尚書令衞瓘見而竒之命諸子造焉
曰每見此人瑩然若披雲霧而覩青天(晉書)
雲鬭咸和元年鬭雲聲如暴風雨(晉書)
落身世祖在江洲起義建牙軍有紫雲二叚落於身上
(宋書)高祖北征至洛陽常有紫雲見於軍上(宋書)
思親狄仁傑為并州法曹其親在河陽别業赴任於并
登太行白雲孤飛曰吾親舍所居近此雲下悲泣佇立
久之候雲移乃行(唐新語)
謬圖五色中宗后韋氏禁中謬傳有五色雲氣后衣笥
帝圖以示諸朝因大赦天下(唐書)
賊瑞建中三年冬十月庚申朱滔王武俊田悅李納為
壇魏西祀天各僭為王滔等三讓乃就位是日三叛軍
上有雲氣頗異燧望笑曰是雲無知乃為賊瑞耶(唐書)
表符唐正元壬午有五色雲見長安太史張&KR0008;曰在宋
分後一百六十年有聖人興其地至天成丁亥宋祖生
洛陽
五色蓋廳拾遺崔希喬轉馮翊令有雲如蓋當其廳事
前須臾五色錯雜徧於州郭(唐書)
天瑞鄭垍子仁規仁表皆豪爽有文表嘗以門閥文章
自高曰天瑞有五色雲人瑞有鄭仁表(唐書)
雲氣甚嘉五代吕師周謂其禆將綦毋章曰吾與楚人
為敵境吾嘗望其營上雲氣甚嘉未易敗也(楚馬殷傳)
鳳竹祥符元年封泰山十月壬辰天文院言紫雲如蓋
黃雲如龍鳳青雲如竹木名梢雲(宋史)
五色天聖五年仁宗初臨軒試進士琦名在第二時唱
名第一甲方終太史奏日下五色雲見左右從官皆賀
於殿上(韓琦家傳)
貢雲宣和中艮嶽初成令近山多造油絹囊以水濕之
曉張於危巒絶巘之間既而雲盡入遂括囊以獻名曰
貢雲每車駕所臨則盡縱之須臾滃然充塞如在千巖
萬壑間(齊東野語又載東坡山歸牧白雲入籠放之作攓雲篇)
雲將莊子曰雲將東遊過扶摇之枝而適遭鴻蒙曰天
氣不和地氣鬱結六氣不調四時不節今我願合六氣
之精以育羣生(李注云雲將雲主師也)
五嶽雲公羊傳曰觸石而出膚寸而合不崇朝而徧乎
天下者惟泰山雲耳尚書大傳五嶽皆觸石出雲
四海雲淮南子云先王之政四海之雲至而脩封彊注
云立春之後四海出雲
八極雲八極之雲是雨天下八門之風是節寒暑八紘
八寅大澤之雲以雨九州而和中土(淮南子)
周雲淮南子云周雲之籠蓯遼巢澎濞而為雨注周密
也籠蓯聚合也遼巢澎濞藴藉貌也
圛圛書曰圉圛升雲半有半無圛回行也(說文)
云云吕氏春秋曰雲氣西行云云然冬夏不輟
雲輿仲長統詩春雲為輿秋風為駟傳玄詩雲為車兮
風為馬
金翹雲卷金翹日輝合壁紅塵暗陌丹霞映峙(金樓子)
雲互王僧達祭顔延年文云情條雲互謝靈運辨論云
情理雲互物已相傾李陵詩云仰視驚雲逝紛紛互相
踰
礟車雲暴風之候有砲車雲(國史補)舟人占雲若砲車起
急避之乃大風候也東坡詩終日江頭天色惡砲車雲起
風欲作
南雲陸機思親賦指南雲以寄欽望歸風而效誠陸雲
贈鄭曼季詩聲播東汜響溢南雲宋文帝北伐詩云不
覩南雲陰但見胡風起江緫揚州九日詩心逐南雲逝
形隨北鴈來謝靈運上書云注心南雲為日已久
東雲義熙七年朱齡石代蜀袁豹為檄文云梁益人士
驅廹一時待命寇讎之戮㩻䧢豺狼之吻豈不遡誠南
凱延首東雲(宋袁湛傳)
雕雲顔延年詩雕雲麗&KR0008;蓋祥飈被綵斿南齊祥瑞志
流火赤雀實紀周祚雕雲素靈發祥漢氏沈烱陳武帝
哀策雕雲布族祥星結樞
愁雲班婕妤擣素賦停風軒而結睇對愁雲之浮沉𫝊
玄詩浮雲含愁色悲風坐自嘆謝惠連雪賦寒風積愁
雲繁
渫雲蜀都賦窮岫渫雲日月恒翳謝玄暉詩渫雲已漫
漫多雨亦凄凄
纖雲曹植魏德論纖雲不形陽光赫戲𫝊弈詩纖雲時
髣髴渥露霑我裳
鮮雲陸士衡悲哉行和風飛清響鮮雲垂薄陰
崇雲猛虎行崇雲臨岸駭鳴條隨風吟
曾雲園葵詩曾雲無温液嚴霜有凝感
歸雲擬古詩驚飈褰反信歸雲難寄音
流雲顔延年詩流雲藹青闕皓月鑒丹空
石梁雲應襄陽石梁山出雲應驗符合鄉人候之若曰
雲起定雨黃雲起則風黑雲起則多病(物類相感志)
崑崙五色崑崙山有九層每層相去萬里有雲氣五色
從下望之皆有城闕之象崑崙者西方曰須彌山有九
層其第七層有景雲出以映朝日(拾遺記)
香雲員嶠山一名環丘有雲石駁駱如錦川扣之則片
片蓊蓊然雲出俄而遍潤天下西有星池有爛石常浮
於水邊其色紅質虚似肺燒之有煙香聞數百里煙氣
升天則成香雲遍潤則成香雨(同上)
屯雲曹子建漢高贊云屯雲斬蛇傳玄詩屯雲結不解
謝靈運詩屯雲被曾嶺
霧
陰陽亂氣陰陽之氣亂則霧(曾子)
積水上溢騰水上溢故為霧(莊子)
百邪之氣霧者百邪之氣為陰冐陽本於地而行於天
(五行志)
霧不塞望太平之世霧不塞望浸淫被泊而已(西京雜記)
三日霧黃帝時天大霧三日帝遊洛水之上見大魚殺
五牲以醮之天乃甚雨七日七日魚沉始得圖書焉今
之河圖即其書也世傳大霧三日必有甚雨自此始也
(帝王世紀)
蚩尤作霧黃帝與蚩尤戰於涿鹿之野蚩尤作大霧彌
三日軍人皆惑黃帝乃令風后法斗機作指南車以别
四方遂擒蚩尤焉(志林)
地吐黃霧桀無道地吐黃霧(尚書中候)
伊尹卒霧三日伊尹卒年百有餘歲天霧三日沃丁葬
以天子之禮(帝王世紀)伊尹受戮大霧三日(抱朴子)
開而覩天文王遇姜公於渭陽執竿而釣文王得之灼
若披雲而見白日霍若開霧而覩青天(徐幹中論)
噴水為霧燕昭王七年沐胥國來朝有道術人名尸羅
噴水為雰霧暗數里間俄復吹為疾風雰霧皆止(拾遺記)
大霧免難高祖至平城為匈奴所圍七日天大霧漢使
人還往胡不覺後得免平城之難(漢書)
乘霧東方朔乘雲飛去仰望天霧覆之不知所在(漢武内傳)
立起雲霧淮南王聞有道術之士必卑辭厚幣以致之
於是八公乃往一人能坐致風雨立起雲霧(神仙傳)東海
人黃公立興雲霧坐成山河(西京雜記)
隂侵陽成帝建始中黃霧四塞上問楊興等對曰陰盛
侵陽之氣也(漢書)王氏五侯同日俱封其日黃霧四塞
還蜀欒巴為尚書郎忽一旦天大霧對坐不相見失巴
所在尋問之云其日還成都與親故别時亦風雨晦冥
(葛洪神仙傳)蜀郡鄧公呼吸成霧(蘇子)
能作霧張楷字公超有道術居華山谷中能為五里霧
人學其術者填門如市故云霧市(神仙傳)時關西人裴優
亦能作三里霧自以不如楷往從學之楷避不見(謝承書)
迷路曹公赤壁敗行雲夢大澤中遇大霧迷失道路(國志)
不迷劉雄鳴每行雲霧中識道不迷時人謂能為霧(魏略)
半天劉先主遣軍取李曠先生起霧半天備騎自相殺
先生乃入吳(李先生傳)
冐霧王肅張衡馬均者昔俱冐霧行一人無恙一人病
一人死無恙者飲酒病者食死者空腹(博物志)
孝感旴𣅿民王彭先丁母艱居喪至孝元嘉之始父又
喪亡彭兄弟二人土工未就鄉人助彭作塼塼事須水
濟值天旱穿井盡力不得水彭號窮無計一旦天霧霧
消之後於塼竈前自然水生(元嘉起居注)
晝昏天寶間霧昏暗十步外不見人是謂晝昏(五行志)
數里韓似在桂州有妖賊封盈能為數里霧聲言某日
將攻桂州有紫氣者我必勝至期果紫氣如疋帛自山
亘於州城白氣直衝紫氣遂散天忽大霧至午稍霽(雜爼)
枉殺致霧馬希聲矯殷令殺高郁是日大霧四塞殷怪
之曰吾嘗從孫儒每殺不辜天必大霧豈馬步獄有冤
死乎明日吏以狀白殷撫膺大哭(五代楚世家)
服霧霧者金石之盈氣女真張微子服霧得仙
迷空步障高麗見博學記呼霧迷為空步障(清異錄)
素霧曲江縣有銀山山常多素霧(湘州記)
金霧蓬萊山東有鬱夷國時有金霧
天中記卷二
