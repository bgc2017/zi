天中記卷三十三
明陳耀文撰
卿
卿章卿慶也言萬物皆慶賴之又卿章也言貴盛章著
也(釋名)卿彰也明也言當背邪向正彰有道德也(漢官)卿之
為言彰也章善明治也大夫之為言大抵進人者也故
傳曰進賢達能謂之大夫也士者事也任事之稱也故
傳曰古今辨然否謂之士(白虎通)
高位齊侯使敬仲(陳公子完)為卿辭曰羈旅之臣幸若獲宥
及於寬政赦其不閑於教訓而免於罪戾弛於負擔君
之惠也所獲多矣敢辱高位以速官謗請以死告(莊二十二)
内外必平悼公使張老為卿辭曰臣不如魏絳夫絳之
知能治大官其仁可以利公室不忘其勇不疚於刑其
學不廢其先人之職若在卿位外内必平且雞丘之會
其官不犯而辭順不可不順也公五命之固辭乃使為
司馬使魏絳佐新軍(晉語)
三珪楚昭王失國屠羊說走而從於昭王王謂司馬子
綦曰屠羊說居處卑賤而陳義甚高為我延之以三旌
之位屠羊說曰夫三旌之位吾知其貴於屠羊之肆也
萬鍾之祿吾知其富於屠羊之利也然可以竟貪爵祿
而使吾君有妄施之名乎說不敢當願復反吾屠羊之
肆遂不受也(莊讓王)注三旌三公位也司馬本作三珪云
諸侯之三卿皆執珪者
虞卿再說虞卿者游說之士也躡蹻擔簦說趙孝成王
一見賜黃金百鎰白璧一雙再見為趙上卿故號為虞
卿(史記)虞卿躡步擔簦說趙君一說贈金百鎰再說以為
上卿(古史考)
巧宦汲黯姊子司馬安文深巧善宦四至九卿(漢書)潘岳
嘗讀汲黯傳至司馬安四至九卿而良史題之以巧宦
之目未嘗不慨然廢書而歎(閑居賦)
再至濮陽段宏始事蓋侯王信信宏官任亦再至九卿
然衞人仕者皆嚴憚汲黯出其下(黯傳)
九列韋玄成作詩戒示子孫曰明明天子俊德烈烈不
遂我遺恤我九列注九列卿之位(漢書)
下括河海更始時其所授官爵者皆羣小賈䜿豫章李
淑上書諫曰夫三公上應台宿九卿下括河海故天工
人其代之今卿公大位莫非戎陳尚書顯官皆出庸伍
資亭長賊捕之用而當輔佐綱維之任唯名與器聖人
所重敗財傷錦所宜至慮(後漢)
位亞三事順帝時大司農劉據以職事被譴召詣尚書
傳呼促步又加以捶撲左雄上言九卿位亞三事班在
大臣行有佩玉之節動有庠序之儀孝明皇帝始有撲
罰皆非古典帝從而改之其後九卿無復捶撲者(上)
考課王㫤課事云卿考課一曰掌建邦國以考制治二
曰九卿時叙以考事典三曰經綸國體以考奏議四曰
其厲衆職以考摠攝五曰明慎用刑以考留獄也(北堂)
九卿古者天子諸侯皆名執政大臣曰正卿自周以來
始有三公九卿之號漢世雖號九卿其官無卿字至梁
始加卿字梁又象四時置十二卿後魏依南齊以前置
九卿又各加少卿焉唐龍朔二年加正卿以别少卿(初學)
(記五代史百官志)
徇虚忘實麟德二年將有事於泰山有司議依舊禮皆
以太常卿為亞獻光祿卿為終獻劉祥道駮曰昔在三
代六卿位重故得佐祠漢魏以來權歸臺省九卿皆為
常伯属官今登封大禮不以八座行事而用九卿無乃
徇虚名而忘事實乎高宗從其議竟以司徒徐王元禮
為亞獻祥道為終獻(舊唐)
名卿韋洪景以直道進議論持正有守當時風教所倚
賴為長慶名卿(本傳)
列棘九卿位為列棘作事成務(南史)
通寒暑伊尹曰三公調陰陽九卿通寒暑(晉志)
主治萬事三公北三星曰九卿内坐主治萬事(隋志)
君貳鄭公展廢良(游□子)而立太叔(□弟)曰國卿君之貳也
民之至也不可以苟請舍子明之類曰無昭惡也(襄二十二)
歸嚮卿嚮也言為人所歸嚮也(玉海)
太常卿
太常昔舜攝帝位命伯夷作秩宗掌三禮即其任也周
時曰宗伯是為春官掌禮樂秦改曰奉常漢更名曰太
常應劭曰欲令國家盛大社稷常存故稱太常前漢常
以列侯忠孝敬慎者居之後漢不必列侯也(宋志)
奉常應劭曰常典也掌典三禮也師古曰太常王者旌
旗也畫日月焉王有大事則建以行禮官主奉持之故
曰奉常也後改為太常尊大之義也(漢書)
九卿之首太常社稷郊畤事重職尊故在九卿之首(解詁)
賜金高祖滅秦已登尊號羣臣飲爭功醉或妄呼拔劒
擊柱高祖患之於是叔孫通進說遂設綿蕝野外習之
月餘通曰可試觀上使行禮畢復置法酒無敢讙譁失
禮者高祖曰吾乃今日知為皇帝之貴也拜通太常賜
金五百斤(史紀)通起朝儀帝拜為奉常(前叔孫傳)惠帝即位迺
謂通曰先帝園陵寢廟羣臣莫習徙通為奉常定宗廟
儀法及稍定漢諸儀法皆通所論著也(漢書)
文學晁錯以文學為太常掌故
不事權貴杜業有才能選為太常數言得失不事權貴
供具恩禮桓榮拜為太常榮初遭倉卒與族人桓元卿
同飢戹而榮講誦不息元卿嗤榮曰但自苦氣力何時
復施用乎榮笑不應及為太常元卿來候榮榮諸弟子
謂曰平生笑盡氣力今何如元卿嘆曰我農家子豈意
學之為利乃若是哉明帝即位尊以師禮乘輿嘗幸太
常府令榮坐東面設几杖會百官驃騎將軍東平王蒼
以下及榮門生數百人天子親自執業時執經生避位
發難上謙曰太師在是既罷悉以大官供具賜太常家
其恩禮若此
父子太常桓榮子郁永元四年代丁鴻為太常初榮受
朱普學章句四十萬言減其煩辭後郁又删之由是有
桓君大小太常章句
果敢直言周澤字穉都少修高節耿介特立好學問治
嚴氏春秋門徒數百人隠居上野不汲汲於時俗拜太
常果敢直言數有據爭朝廷嘉其清廉(東觀漢記)
清節張奂字然明拜太常卿奂有清節可否之間強禦
不可奪也該覽羣籍古今詳備(續後漢書)
難經伉伉劉愷為太常論議常引正大義諸儒為之語
曰難經伉伉劉太常(華嶠後漢書)
履道忠恪咸熙五年詔曰華表字偉容清賢履道内貞
外順歴位忠恪言行不玷其以表為太常卿(臧榮緒晉書)
還第攝事安帝三年太常臨川王寳啟府舍窄狹不足
移家母鍾年高違離靡寧乞還第攝事詔聽之(晉起居注)
臨軒作樂蔡謨字道明拜太常咸康四年臨軒門下奏
非祭祀宴饗則無設樂謨奏宜有金石顯宗納焉臨軒
作樂自此始也(中興書)
行為俗表賀循字彦先元帝以循為太常而散騎常侍
如故循以元卿舊不加官唯拜太常而已中宗踐祚下
令曰循水清玉潔行為俗表加以位處上卿居身服物
蓋身而已屋裁庇風雨孤常造其廬特以為賜以六尺
床席褥并錢二十萬以表至德(上)
妙簡時望建元元年詔曰太常職典天地兼掌宗廟其
為任可謂重矣是以古今選建未嘗不妙簡時望兼收儒
雅會稽王淑履尚清虚志道無倦優游諷議朕所&KR1460;仰
其以王領太常本官如故(工)
漢武初號建元文景子無會稽王此晉康帝建元元
年詔也萬卷菁華云前漢武帝本紀合璧云漢武帝
制俱誤
閑職張瓌以雍州刺史拜太常自謂閑職武帝曰卿輩
未富貴謂人不與既富貴復欲委去之瓌曰陛下御臣
等若養馬無事就閑廏有事復牽來帝猶怒遂以為散
騎常侍(齊書)
鳴鐸長孫紹遠為太常廣召工人制樂器土木絲竹各
得其宜唯黃鍾不調紹遠每以為意常因退朝經韓使
君佛寺前過浮圖三層之上有鳴鐸焉忽聞其意雅合
宫調取而配奏方始克諧(後周書)
錞于斛斯徵遷太常卿自魏孝武西遷雅樂廢缺徵傳
採遺逸稽諸典故創新改舊方始備焉又樂有錞于者
近代絶無此器或有自蜀得之皆莫之識徵見之曰此
錞于也衆弗之信徵依于寳周禮注以芒筒㭩之其聲
極振衆乃歎服徵乃取以合樂焉(上博互見學)
復求太常李元忠為侍中雖處要任殊不以務物干懷
唯以聲酒自娛大率常醉家事大小了不關心園庭羅
種果藥親朋尋詣留連宴賞每挾彈攜壺遊遨里閈每
言寧無食不可使無酒阮步兵吾師也元忠嘗為太常
卿後自中書令復求為太常以其有音樂而多美酒故
神武欲用為僕射文襄言其放達常醉不可委以臺閣
其子聞之請節酒元忠曰我謂作僕射不勝飲酒樂你
愛僕射時宜勿飲酒(北史)
捉筆賦詩楊師道字景猷為太常卿師道善草隸工詩
每與有名士燕集歌詠自適帝見其詩為摘諷嗟賞後
賜宴帝曰聞公每酣賞捉筆賦詩如宿構者試為朕為
之師道再拜少選輒成無所竄定一坐嗟服(唐書)
聲伎入流竇誕為太常奏用音聲博士皆為大樂鼓吹
官僚於後彈胡琵琶胡人白胡達竹伯夷積勞計考並
至大官自是以聲伎入流品者蓋以百數(舊唐)
親導母轝崔邠拜太常卿故事太常卿初上大閱四部
樂於官署觀者縱焉邠自私第去帽親導母&KR1221;公卿見
者皆避道都人榮之(上)
懦怯趙宗儒為太常卿太常有師子樂備五方之色非
會朝聘饗不作幼君荒誕伶官縱肆中人掌教坊者移
牒取之宗儒不敢違以狀白宰相以為事在有司執守
何必關白以宗儒懦怯不任事改太子少師(上)
尚書裏行崔日知遷太常卿自以歴任年久每朝士參
集尚與尚書同列時人號為尚書裏行遂為口實(國史補)
互見樓
該洽江南陳彭年學書史於禮文尤所詳練歸朝列于
侍從朝廷郊廟禮儀多委彭年裁定援引故事頗為該
洽常攝太常卿尊駕誤行黃道上有司止之彭年正色
回顧曰自有典故禮曹素畏其該洽不復敢詰問(筆談)
宗官唐虞歴三代以宗官典國之禮漢之太常是也(周禮)
(春官注)
宗卿宗卿清重歴選所難漢晉已降莫非素範辭爵則
桓郁張奮讓封則丁鴻劉愷潘泥之文雅純深華表之
從容退嘿自此迄兹風流繼軌(梁陸倕表)
學冠儒林太常卿位任特隆學冠儒林藝通禮樂者可
以居之(職員令)
秩宗太常寺古曰秩宗(唐志)
容臺太常曰容臺(類要)
禮寺唐曰司禮寺(唐志)又曰禮院(杜牧之行杜濛制)
清選立國之本禮樂為先今之太常兼掌其事歴代迄
今謂之清選(白居易制)
禮樂之司劉賓客為杜佑謝男師損等授官表云太常
實禮樂之司非儒者勿履(本集)
聲禮之司本寺禮儀聲樂之司官属亦妙選才也(兩京記韓)
(愈為權德輿墓碑)
少卿
清選景明初班職令太常少卿第一清選明禮兼天文
陰陽者為之(後魏書)
孝感元順為太常少卿以父憂去職哭泣嘔血身自負
土時年二十五便有白髮免喪抽去不復生當時人以
為孝感所致(上)
修謹帝使少卿祖孝孫以樂律授宫中音樂伎不進數
被讓王珪與温彦博同進曰孝孫修謹士陛下使教女
樂又責誚之天下其以士輕乎(舊唐)
恭定張文收尤善音律太宗將創制禮樂召文收於太
常令與少卿祖孝孫參定雅樂有古鐘十二近代唯用
其七餘有五俗名啞鐘莫能通者文收吹律調之聲皆
響徹時人服其妙(上)
宗讓中令薛稷遷太常少卿睿宗以鍾紹京為中書令
稷勸令禮讓因入言於帝曰紹京素無才望出自胥吏
雖有功勲未聞令德一朝超居元宰師長百寮臣恐清
濁同貫失於聖朝具瞻之美帝然其言因紹京表讓遂
為戶部尚書(上)
稱職韋萬石頗有學業而特善音律上元中自吏部郎
中遷太常少卿當時郊廟樂調及讌會雜樂皆萬石與
太史令姚玄辯增損之時人以為稱職(上)
就決疑議鄭肅太和六年轉太常少卿肅能為古文長
於經學左丘明三禮儀注疑議博士已下必就肅決之
時魯王永有寵文宗擇名儒為其府属以肅本官兼長
史由是知名後魯王為太子以楊妃故得罪會昌初武
宗思太子永之無罪盡誅陷永之黨朝議稱肅忠正有
大臣之節召拜太常卿(上)
端凝若植馮定字介夫儀貌壯偉與兄宿俱有文學而
定過之貞元中皆舉進士時人比之漢朝二馮君太和
九年為太常少卿文宗每聽樂鄙鄭衞聲詔奉常習開
元中霓裳羽衣舞以雲韶樂和之舞曲成定惣樂工閱
於庭定立於其間文宗以其端凝若植問其姓氏翰林
學士李珏對曰此馮定也文宗喜問曰豈非能為古章
句者耶乃召昇階文宗自吟定送客西江詩吟罷益喜
因錫禁中瑞錦仍令大錄所著古體詩以獻尋遷諫議
大夫知匭事(上)
寺丞
定禮决疑陶覆之字孫宗為太常丞凡宗廟疑議多所
決定時人為之語曰定禮決疑問陶覆之(陶家民傳)
聞曲光宅中改太常為司禮天后時李嗣真為司禮丞
聞東夷三曲一遍援胡琴彈之無一聲遺忘(職林)
聞曲知難作李嗣真字承胄擢太常丞知五禮儀常曰
隋樂府有堂堂曲明唐再受命比日有側堂堂橈堂堂
之謠側不正也橈危也皇帝病日侵事皆決中宫持權
與人收之不易宗室雖衆居中勢外勢且不敵諸王殆
為后所蹂踐吾見難作不久矣(唐書)
沽洗編鐘宋沇為太常丞嘗一日早於光宅佛寺待漏
聞塔上風鐸聲傾聽久之朝迴復止寺舍問寺主僧曰
上人塔鈴皆知所自乎曰不能知沇曰其間有一是古
製某請一登塔循金索試歴扣以辨之可乎僧初難後
許乃扣而辨焉在寺之人即言往往無風自洋洋摇有
聞非此耶沇曰是耳必因祠祭考本懸鐘而應之固求
摘取而觀之曰此姑洗之編鐘耳請旦獨掇於僧庭歸
太常令樂工與僧同臨之約其時彼知本懸此果應遂
購而獲焉又曾送客出通化門逢度支運乘駐馬俄頃
忽草草揖客别乃隨乘行認一鈴言亦編鐘也他人但
覺鎔鑄獨工不與衆者埒莫知其餘及配懸音形皆合
其度異乎此亦識徵在金奏者與(羯鼓錄)
博士
辨五禮太常博士掌辨五禮之儀式本先王之法制通
變隨時而損益焉凡大祭祀及有大禮則與卿導贊其
儀凡王公已下擬謚皆跡其功德而為之褒貶(六典)
詢度大典博士之職端委佩玉朝之大典必於詢度當
以正道克厭人望然後為可(晉中興書)
勃窣理窟張憑舉孝廉詣劉真長還船須臾真長遣覓
張孝廉船同旅愕然既同載俱詣撫軍劉真長謂撫軍
曰今日為公得一士太常博士之選既前撫軍與之言
咨嗟稱善乃曰張憑勃窣為理窟即用為太常博士(莊子)
圖釋象經太宗嘗覽周武帝所撰三局象經不曉其旨
太子洗馬蔡允恭年少時嘗為此戲太宗召問亦廢而
不通乃召吕才使問焉才尋繹一宿便能作圖解釋允
恭覽之依然記其舊法與才正同由是才遂知名累遷
太常博士初温彦博奏才聰明多能眼所未見耳所未
聞一聞一見皆達其妙尤長於聲樂請令考之太宗即
徵才令直弘文館(舊唐)
儒而不俚吕才為太常博士帝病隂陽家所傳書多謬
偽淺惡世益拘畏命才與宿學老師删落煩訛掇可用
者為五十三篇合舊書四十七凡百篇詔頒天下才於
持議儒而不俚以經誼推處其驗術諸家共訶短之又
舉世相惑以禍福終莫悟云才之言不甚文要欲救俗
失切時事俾易曉也(新語)
立議咸服韋叔夏除太常博士後属高宗崩山陵舊儀
廢缺叔夏與中書舍人賈大隠太常博士裴守真等草
創撰定由是授春官員外郎則天將拜各及饗明堂皆
别受制共當時大儒祝欽明郭山惲撰定儀注凡立議
衆咸推服之中宗復位轉太常少卿(上)
引誼固爭唐紹為博士中宗時始郊祝欽明知韋后能
制天子欲迎諂之即奏以皇后亞獻安樂主主終獻紹
以為非禮引誼固爭(唐書)博士蔣欽緒抗言不可諸儒壯
其節(上)
准君為僣中宗將為韋后父鄷王陵廟各置五品令太
常博士楊孚曰興寧永康陵尚置七品令鄷王不可上
踰先帝又勑武氏崇恩廟齋郎以五品子充孚曰太廟
齋郎尚取七品以下子武氏不宜取五品也上曰太廟
可准崇恩置孚曰崇恩為太廟之臣太廟為崇恩之君
以臣准君猶為僣逆以君准臣奈天下何事皆寢(通典)
賜物袁利正高宗時為博士上疏諫以為前殿路門非
命婦宴會倡優進御之所帝納之詔曰嘉卿奕由忠鯁
能抗疏規朕之失乃賜物百段(職林)
請為别廟陳貞節遷太常博士與博士蘇獻上言睿宗
於孝和弟也按賀循說兄弟不相為後故殷盤庚不序
陽甲而上繼先君漢光武不嗣孝成而上承元帝晉懷
帝繼世祖不繼惠帝故陽甲孝成出為别廟又言兄弟
共世昭穆位同則毁二廟有天下者從禰而上事七廟
尊者所統廣故及遠祖若容兄弟則上毁祖考天子不
得全事七世矣請以中宗為别廟大祫則合食太祖奉
睿宗繼高宗則祼獻永序詔可乃奉中宗别廟升睿宗
為第七室(唐書)
特建新意裴寬為太常博士禮部擬國忌之辰饗廟用
樂下太常寬深達禮節特建新意以為廟尊忌卑則登
歌廟卑忌尊則去籥中書令張說謂寬明識舉而行之
清雅開元中以太常禮儀聲樂之司属亦擇才博士尤
為清雅(雍洛靈異錄)
不專胥吏陸亘字景山拜太常博士寺有禮生孟真久
於其事凡吉凶大儀禮官不能達率訪真真亦倚以倨
横賴是須要元和七年册皇太子將撰儀注真參議偃
蹇亘台之胥曹失色由是國忌饗禮不專於胥吏(唐書)
元和新禮王彦威太原人世儒家少孤貧苦學尤通三
禮無由自達元和中遊京師求為太常敬吏部卿知其
書生補為檢討官彦威於禮閣掇拾自隋已來朝廷沿
革吉凶五禮以類區分成三十卷獻之號曰元和新禮
由是知名特授太常博士(上)
問無不通崔龜從字玄告太和二年改太常博士龜從
長於禮學精歴代沿革問無不通時饗宗廟於敬宗室
祝板稱皇帝孝弟龜從議曰臣審詳孝字載考禮文義
本主於子孫理難施於兄弟按禮卜虞之記文子孫曰
哀兄弟曰其於祖禰則理宜稱考於伯仲則止可稱名
又東晉温嶠議宗廟祝辭於孝字非子者則不稱傍親
直言敢告當時朝議以為宜今臣上考之禮經無兄弟
稱孝之義下徵晉史有不稱傍親之文臣謂饗敬宗廟
宜去孝弟兩字又以祀九宫壇舊是大祠龜從議曰九
宫貴神經典不載詳其圖法不過列宿今者五星悉是
從祀日月猶在中祠豈容九宫獨越常禮請降為中祠
制從之龜從又以大臣薨謝不於聞哀日輟朝奏議曰
伏以廢朝軫悼義重自頃已來輟朝非奏報之時備禮
於數日之外貞觀中任瓌卒有司對仗奏聞太宗責其
乖禮岑文本既殁其夕為罷警嚴張公謹之亡哭之不
避辰日是知閔悼之意不宜過時縱有機務急速便殿
須召宰臣不臨正朝無爽事體從之(舊唐)
入相崔龜從記曰博士重官也由此選者繼登三事而
入並時同位者相望元和初權德輿李吉甫同在相位
長慶中竇易直在中書杜元預提印使西蜀今僕射相
公始與鄭肅中與韋琮同居中書余復叨重委因志所
聞以遺他日亦以知博士之選為重焉時令狐綯父楚
亦以博士入相時人榮之(續通典)
集禮院令狐綯守兵侍同平章事其日南省上事故事
送上而同列必先集於少府監時白敏中崔龜從皆為
太常博士至相位欲榮其舊署乃改集太常禮院因改
為集禮院龜從手筆志其事(上)
詳曲臺儀令狐楚曰叔孫通起帝典於桴鼓之中自比
以還鴻生碩儒若賈誼董仲舒公孫洪稀不以此進元
帝詔丞相御史明於古今通達國體故為博士今行能
在臣右者知其班末祿寡莫不以博士為愧臣獨以為
榮詳曲臺之儀法攷庶僚之功行太常三卿始涖事博
士無參集之禮(晏公類要)
藏旂常楊收字藏之裴休作相以收深于禮學用為太
常博士建言漢制總羣官而聽曰省分務而專治曰寺
太常分務專治者也所以藏天子之旂常今旂常因車
飾隸太僕非是(唐書)
大理卿
廷尉廷尉古官以尉尉人心也凡掌賊及司察之官皆
曰尉尉罻也言以兵獄羅罻姦非也猶刺史刺舉不法
也(韋昭辨釋名)王者置廷尉讞疑刑者官之平下之信也尉
者尉民心撫其實也安立字士垂一人詰屈折著為廷
示戴尸首以寸者為言寸度治法數之分示帷尸稽於
寸舍則法有分故為尉示與尸寸宋均注曰士事也垂
係也屍人死也人死不可無乃戴之者示天下不可無
死也(春秋元命包)
平星平星主建廷平主平天下之獄事若今廷尉之象
故星讃曰平星執法正綱紀也(天文錄)
作士齊職儀云大理古官也唐虞以皋陶作士士理官
也初秦置廷尉漢景帝改曰大理王莽改曰作士(初學記)
過聽請死晉文侯使李離為大理過聽殺人自拘於廷
請死于君君曰官有貴賤罰有輕重下吏有罪非大子
罪也李離對曰臣居官為長不與下吏讓位受爵為多
不與下吏分利今過聽殺人而下吏蒙其死非所聞也
不受命君甲子必自以為罪則寡人亦有罪矣李離曰
法失則刑刑失則死君以臣為能聽微決疑故使臣為
理今過聽殺無罪罪當死君曰棄位委官伏法亡國非
所望也趣出無憂寡人之心李離對曰政亂國危君之
憂也軍敗卒亂將之憂也夫無能以事君闇行以臨民
是無功以食祿也臣不能以虚自誣遂伏劒而死君子
聞之曰忠矣乎(韓詩外傳)
廷理楚令尹文子之族有干法者廷理拘之聞其令尹
之族也而釋之子文召廷理而責之曰凡立廷理者將
以司犯王法而察觸國法也夫直士持法柔而不撓剛
而不折弃法而背令而釋犯法者是為理不端而懷心
不公也豈吾營私之意也何廷理之駮於法也吾在上
位以率士民士民或怨而吾不能免之於法今吾族犯
法甚明而使廷理因緣吾心而釋之是吾不公之心明
著於國也執一國之柄而以私聞於吾生不以義不若
吾死也遂致其族人於廷理曰不是刑也吾將死廷理
懼遂刑其族人成王聞之不及履而至于子文之室曰
寡人幼少置理失其人以違夫子之意於是黜廷理而
尊子文使及内政國人聞之曰若令尹之公也吾黨何
憂乎乃相與作歌曰子文之族犯國法程廷理釋之子
文不聽恤顧怨萌方正公平(說苑)
社稷臣楚莊王有茅門者法曰羣臣大夫諸公子入朝
馬蹄蹂霤廷理斬其輈而戮其御太子入朝馬蹄蹂霤
廷理斬其輈而戮其御太子大怒入為王泣曰為我誅
廷理王曰法者所以敬宗廟尊社稷故能立法從令尊
敬社稷者社稷之臣也安可以加誅夫犯法廢令不尊
敬社稷是臣弁君下陵上也臣弁君則主失威下陵上
則上位危社稷不守吾何以遺子太子乃還走避舍再
拜請死(上)
不敢失法楚昭王有士曰石奢其為人也公正而好義
王使為理於是廷有殺人者石奢追之則其父也遂反
於廷曰殺人者僕之父也以父成政不孝不行君法不
忠弛罪廢法而伏其辜僕之所守也伏斧鑕命在君君
曰追而不及庸有罪乎子其治事矣石奢曰不私其父
非孝也不行君法非忠也以死罪生非廉也君赦之二
之惠也臣不敢失法下之行也遂不離斧鑕刎頸而死
于廷中君子聞之曰貞夫法哉(新序)
樹德季羔為衞之士師則人之足俄而衞為蒯聵之亂
季羔逃之走郭門刖者守門焉謂季羔曰彼有缺季羔
曰君子不踰又曰彼有竇季羔曰君子不隧又曰於此
有室季羔乃入焉既而追者罷季羔將去謂刖者吾不
能虧主之法而親刖子之足矣今吾在難此正子之報
怨之時而逃我三何故哉刖者曰斷足固我之罪也無
可奈何曩者君治臣以法令先人後臣欲臣之免也臣
知之獄决罪定臨當論刑君愀然不樂見君顔色臣又
知之君豈私臣哉天生君子其道固然此臣之所以脫
君也孔子聞之曰善哉為吏其用法一也思仁恕則樹
德加嚴暴則樹怨公以行之其子羔乎(家語)
天下之平張釋之為廷尉文帝嘗行有人從渭橋下出
乘輿馬驚捕之属廷尉釋之奏其犯蹕當罰金上怒釋
之曰法者所與天下公共也方是時上誅之則已今已
下廷尉廷尉天下之平也一傾天下用法皆為之輕重
人安所措其手足乎後有盗高廟座前玉環得文帝令
族之釋之奏當棄市上大怒釋之曰法如是也今盗宗
廟器而族之如令愚人取長陵一抔土陛下何以加其
法乎(前漢)
决疑平法于定國為廷尉為人謙恭尤重經術其决獄
平法務在衰鰥寡罪疑從輕加審慎之心朝廷稱之曰
張釋之為廷尉天下無冤民于定國為廷尉民自以不
冤(上)潘岳楊荆州誄曰惟此大理國之憲章君蒞其任
視民如傷庶獄明慎刑辟端詳聽參皋吕稱侔于張(選)
皋皋陶也虞書曰帝曰皋陶汝作士明于五刑吕吕侯
為周王司寇周書曰穆王訓夏贖刑作吕刑
號稱詳平孔光為廷尉光久典尚書練法令號稱詳平
時定陵侯淳于長坐大逆誅長小妻迺始等六人皆以
長事未發覺時棄去或更嫁及長事發丞相翟方進等
議迺始等於法無以解請論光以為夫婦之道有義則
合無義則離迺始等或更嫁義已絶而欲以為長妻論
殺之名不正不當坐有詔光議是(前漢)
决生子范延夀宣帝時為廷尉時燕趙之間有三男共
娶一妻生四子長各求離别爭財分子至聞于縣縣不
能决斷讞之于廷尉於是延壽决之以為悖逆人倫比
之禽獸生子属其母以子並付母尸三男于市奏免郡
太守令長等無師化之道天子遂可其言(謝承後漢書)
稱有號盛吉字君達為廷尉性多哀憐其妻謂吉曰君
為天下執法不可使一人濫罪殃及子孫其囚無胤嗣
者令其妻妾得入使有遺類視事十二年天下稱有恩
(會稽典錄)
世掌法郭躬字仲孫元和三年為廷尉家世掌法務在
寬平及典理官决獄斷刑多依矜恕躬弟子鎮自廷尉
左監遷廷尉凡郭氏為廷尉者七人(後漢)
奏附經典永元六年陳寵代郭躬為廷尉性仁矜及為
理官數議疑獄常親自為奏每附經典務從寬恕帝輒
從之濟活者甚衆其深文刻敝於此少衰寵又鉤校律
令條法溢於甫刑者除之贊曰陳郭主刑人賴其平(上)
法名家順帝時廷尉河南吳雄季高以明法律斷獄平
起自孤宦致位司徒雄少時家貧喪母營人所不封土
者擇葬其中喪事趣辦不問時日醫巫皆言尚族滅而
雄不顧及子訢孫恭三世廷尉為法名家(上)
施恩開怨范堅字子常為廷尉奏王典吏邵廣盗官幔
合布四十疋依律棄市廣息雲宗二人自没為官婢奴
以贖父尚書議可特聽堅駁之曰此為施一恩於今開
萬怨於後顯宗從之正廣刑(晉中興書)
賤刑名文帝時議置六卿將除大理盧道思奏曰省有
駕部寺留太僕省有刑部寺除大理斯則重畜産而賤
刑名也(隋書)
所斷無言唐臨為大理卿初蒞職斷一死囚先時坐死
者十餘人皆他官所斷會太宗幸寺親錄囚徒他官所
斷死囚稱冤不已臨所斷者嘿而無言太宗怪之問其
故囚對曰唐卿斷臣必無枉濫所以絶意太宗歎息久
之曰為獄固當若是囚遂見原太宗親為之考詞曰形
若灰死心如鐡石(唐新語二唐俱作高宗)新唐自述其考云
抵罪無怨張文礶遷大理卿至官旬日决遣疑事四百
餘條無不允當自是人有抵罪者皆無怨言文礶嘗有
疾繫囚相與齋禱願其視事當時咸稱其執法平恕以
比戴胄上元二年拜侍中兼太子賓客大理諸囚聞文
礶改官一時慟哭其感人心如此(舊唐)大理卿袁仁敬暴
卒繫囚聞之皆慟哭歌曰天不恤冤人兮何遽奪我慈
親兮有理無申兮痛哉安訴陳兮(通典開元二十一年事)
詳刑龍朔二年改大理為詳刑光宅元年改為司刑(舊唐)
中外推重王正雅字光謙穆宗時為大理卿會宋申錫
事起獄自内出卒無證驗是時王守澄之威權鄭注之
寵勢雖宰相重臣無敢顯言其事者唯正雅與京兆尹
崔綰上疏請出造事者付外考驗其事别具狀聞由是
獄情少緩申錫止於貶官中外翕然推重之(上)
執奏張仁愿開運初為大理卿隰州刺史王澈犯贓朝
廷以功臣子欲宥之仁愿執奏竟遣伏法議者賞之
執方廷尉卿梁國初建曰大理天監元年復改為廷尉
有正監平三人元會廷尉三官與建康三官皆法冠玄
衣朝服以藍東西中華門手執方木長三尺方一寸謂
之執方(唐官品志)
大理少卿
明刑職法廷尉少第四品上第二請用思理平允斷明
刑職法者(後魏職令)
二絶宋世軌為廷尉少卿時大理正蘇珍之亦以平幹
知名寺中為之語曰决定嫌疑蘇珍之視表見裏宋世
軌時人以為寺中二絶卒官廷尉御史諸囚皆哭曰宋
廷尉死我等豈有生路也(北齊書)
執法一心趙綽為大理少卿時刑部侍郎辛亶嘗衣緋
褌俗云利於官上以為厭蠱將斬之綽曰據法不當死
臣不敢奉詔上怒甚謂綽曰卿惜辛亶而不自惜也命
左僕射高熲將綽斬之綽曰陛下寧可殺臣不得殺辛
亶至朝堂解衣當斬上使人謂綽曰竟何如對曰執法
一心不敢惜死上良久乃釋之他日又令斬二人綽曰
此人當坐杖殺之非法上曰不關卿事綽曰陛下置臣
法司欲誤殺人豈得不關臣事上曰撼大木不動者當
退綽曰臣冀撼(感)天心何論撼(動)木上乃止時薛胄為
大理卿俱名平恕胄斷獄以情而綽守法俱為稱職(隋書)
正人戴胄有幹局明法令太宗常謂侍臣曰大理之職
人命所懸當須妙選正人用心存法無過戴胄者乃以
為大理少卿(唐新語)胄性既強正處斷明速議者以為法
官稱職亊無冤濫武德以來一人而已(舊)
人命所係徐有功名弘敏以字行轉司刑少卿與皇甫
文備同按獄誣有功縱逆黨久之文備坐事下獄有功
出之或曰彼嘗陷君於死今生之何也對曰爾所言者
私忿我所守者公法不可以私害公(新)嘗謂所親曰今
身為大理人命所懸必不順旨詭辭以求苟免故前後
為獄官以諫奏枉誅者三經斷死而執志不渝酷吏由
是少衰時人比漢之于張焉或曰若獄官皆然刑措何
遠(舊)初鹿城主簿潘好禮慕有功為人論之曰昔稱張
釋之為廷尉天下無冤人然釋之當漢文帝時中外無
事守法而已有功居革命之際周興來俊臣等掩義隠
賊崇飾惡言以誣盛德有功守死明道身濱殆者數矣
此其賢於釋之明甚或稱有功仁恕過漢于張起居舍
人盧若虚曰徐公當雷霆之震而能全仁恕雖千載未
見其比(新)猗歟徐公獬豸之精世皆紛濁不改吾清(舊讃)
兄弟守正崔昪兄玄暐知政事先是來俊臣周興等誣
陷良善冀圖爵賞因緣籍没者數百家玄暐固陳其枉
狀則天乃感悟咸從雪冤則天季年宋璟劾奏張昌宗
謀為不軌玄暐亦屢有讜言則天乃令法司正斷其罪
玄暐弟昪時為司刑少卿又請寘以大辟其兄弟守正
如此(舊)
詰責無懼桓彦範為司刑少卿凡所奏議若逢人主詰
責則辭色無懼爭之愈厲又嘗謂所親曰今既躬為大
理人命所懸必不能順旨詭辭以求苟免(上)
守法一定太和四年大理少卿崔杞奏大理寺即陛下
守法之司一定之制不可摇動若朝示而暮改同罪而
異刑則人何所措其手足哉(續通典)
寺丞
守法權善才高宗朝為將軍中郎將范懷義宿衛昭陵
有飛騎犯法善才繩之飛騎因番請見先涕泣不自勝
言善才等伐陵栢大不敬高宗悲泣不自勝命殺之大
理丞狄仁傑斷善才罪止免官高宗大怒命促行刑仁
傑曰法是陛下法臣但守之奈何以數株小栢而殺兩
臣請不奉詔高宗涕泣曰善才斫我父陵上栢我為子
不孝以至是知卿好法官善才等終須死仁傑固諫侍
中張文瓘以笏築令出高宗曰善才情不可容法雖不
死朕之恨深矣須法外殺之仁傑曰陛下作法懸諸象
魏徒流及死具有等差豈有罪非極刑特令賜死法既
無恒萬方何所措其手足陛下必欲變法請今日為始
高宗意乃解曰卿能守法朕有法官命編入史又曰仁
傑為善才正朕豈不能為朕正天下耶授試御史(大唐新語)
司刑丞杜景儉徐有功並為司刑丞與來俊臣侯思正
同制獄人稱之曰遇徐杜必生遇來侯必死(通典)
活法死法李日知為司刑丞嘗免一死囚少卿胡元禮
硬判殺之與日知往復至于再三元禮怒遣府吏謂曰
元禮不離刑曹此囚無活法日知報曰日知不離刑曹
此囚無死法竟以兩聞日知果直(唐新語)
寺正
何公茂陵何比干漢武時丞時公孫弘舉為廷尉右平
獄無冤民號曰何公(三輔决錄注)比干學尚書於晁錯武帝
時為廷尉正與張湯同時湯持法深而比干務仁恕數
與湯爭雖不能盡得然所濟活者以千數(後何敞傳)比干家
少卿何敞六世祖也經明行修兼通法律為汝隂縣獄
吏决曹掾平活數千人後為丹陽都尉獄無冤囚淮汝
號曰何公征和三年三月辛亥天大隂雨比干在家日
中夢貴客車騎滿門覺以語妻語未已而門有老嫗可
八十餘頭白求寄避雨雨甚而衣履不霑漬雨止送出
門乃謂比干曰公有隂德今天錫君策以廣公之子孫
因出懷中符策狀如簡長九寸凡九百九枚以之授比
干子孫佩印綬者當如此算比干五十八歲有六男又
生三子本始元年自汝隂徙平陵代為名族(何家世傳)
庭中稱平黃霸字次公昭帝時俗吏尚嚴酷以為能而
霸獨用寬和為名會宣帝即位在民間時知百姓苦吏
急也聞霸持法平召以為廷尉正數决疑獄庭中稱平
守丞相長史坐公卿大議庭中知長信少府夏侯勝非
議詔書大不敬霸阿從不舉劾皆下廷尉繫獄當死霸
因從勝受尚書獄中再隃久積三歲迺出(漢書)
南土秀望顧榮字彦先入洛以南土秀望累遷廷尉正
(晉書中興)
憚其清嚴顧恊少清介有志操初為廷尉正冬服單衣
薄寺卿蔡法度欲解褐與之憚其清嚴不敢發口謂人
曰我願解身上襦與顧郎顧郎難衣食者竟不敢以遺
之(南史)
推察得情蘇瓊為廷尉正時畢義雲為御史中丞以猛
暴任職理官忌憚莫敢有違瓊推察務在得情雪者甚
衆寺署臺按始自於瓊也(北史)
應正論王志愔為大理正奏言法令者人之隄防不立
則人無所禁竊見大理官員多不奉法以縱罪為寬恕
以守文為苛刻遂上應正論以見志(唐書)
評事
始置宣帝詔曰今遣廷史與郡鞠獄任輕祿薄其為置
廷平秩六百石員四人其務平之以稱朕意於是選于
定國為廷尉求明察寬恕黃霸等以為廷平獄刑號為
平矣時涿郡太守鄭昌上疏言聖王置諫爭之臣者非
以崇德防逸豫之生也立法明刑者非以為治救衰亂
之起也今明主躬垂明德雖不置廷平獄將自正若開
後嗣不若删定律令律令一定愚民知所避奸吏無所
弄矣今不正其本而置廷平以理其末也政衰聽怠則
廷平將招權而為亂首矣宣帝始置左右而决錄注云
何比干漢武帝為廷尉右平謬矣(漢書通典)
據家傳則與前後書俱不同
行能高潔馬宫字游卿為丞相史司直師丹薦宫行能
高潔遷廷尉平(漢書)
濟者甚衆顧榮遷廷尉平時趙王倫誅淮南王允收允
官属下廷尉議罪榮具明刑理不宜廣濫倫意解賴榮
濟者甚衆(晉中興書)
上便宜事何攀字惠興居心平允蒞官整肅為滎陽令
上便宜十事甚得名稱除廷尉平時廷尉卿諸葛冲以
攀蜀士輕之及攀斷疑冲始歎服(晉書)
羅則則天時左臺御史中丞來俊臣司刑評事康曄衛
遂忠等同惡相濟招集無賴數百人令其告事共為羅
織千里響應(舊唐)
詰對五六延和中沂州人有反者詿誤坐者四百餘人
將隸餘于司農未即路繫在州獄大理評事敬昭道援
赦文判而免之時宰相切責大理奈何免反者家口大
理及正等失色引昭道以見執政執政怒而責之昭道
曰赦云見禁囚徒沂州反者家口並繫在州獄此即見
禁也反覆詰對至于五六執政無以奪之詿誤者悉免
(唐新語)
擢拜理評杜暹授鄭尉以清節見知華州司馬楊孚公
宜士也深賞重之孚遷大理正暹坐公事下法司結非
孚謂人曰若此尉得罪則公清之士何以勸矣特薦之
於執政由是擢拜大理評事
三緊吏部銓注拾遺評事赤尉才望清高標格孤秀者
署為之俗號三緊官拾遺立緊以其行立在北省之次
獻可替否也評事出緊以其䘖恩按覆彈射不法也赤
尉坐緊以劇縣决遣權豪畏威也入仕之路歴是三官
者時輩共以為榮也(兩京雜記)
北寺評刑北寺鷞鳩之政無聞(陳子昂集)榮加天寵職察雲
司(上)大理曰大棘(鄭氏談綺)用進丞於棘路往治讞於竹刑
(胡文恭)進丞讞寺(上)進丞法局(上)進丞卿讞(上)治讞之丞
(上)法卿貴丞(上)往司李法之讞(上)棘寺初銜命(劉喜卿)
太僕寺
太正穆王命伯冏為周太僕正作冏命曰命汝作大正
正于羣僕侍御之臣(書)太僕長太御中大夫(孔注)太僕穆
王所置也蓋太御衆僕之長中大夫也(漢注)太僕掌車馬
天子出入大駕則奉小駕則御(續漢書)
奉車夏侯嬰高祖為沛公為太僕常奉車竟高祖世以
太僕事惠帝惠帝崩以太僕事高后高后崩代王之來
嬰與東牟侯入清宫以天子駕迎代王共主文帝後為
太僕(漢書)藝文作灌嬰誤
數馬石慶為太僕御出上問車中幾馬慶以策數馬舉
手曰六馬慶於兄弟中最為簡易然猶如此(漢雜亊)
子代父為公孫賀字子叔少為騎士從軍數有功武帝
初為太僕後八歲代石慶為丞相子敬聲代為太僕父
子並居公卿位(上)元封三年武帝作栢梁臺詔羣臣賦
詩太僕賀曰修飾輿馬待駕來(古文苑)上林賦孫叔奉轡
衞公參乘鄭玄曰孫叔者太僕賀也(選)
善事人陳萬年字幼公以高第入為右扶風遷太僕萬
年廉平内行修然善事人賂遺外戚許史傾家自盡尤
事樂侯史高丞至丙吉病中二千石上謁問疾遣家
丞出謝謝已皆去萬年獨留昏夜迺歸及吉病甚上自
臨問以大臣行能吉薦于定國杜延年及萬年萬年竟
代定國為御史大夫(漢書)
禦侮祭彤字坎孫幼有志節建武中拜遼東太守彤有
膂力能貫三百斤弓虜每犯塞常為士卒鋒數破走之
後徵為太僕彤在遼東三十年衣無兼副顯宗既嘉其
功又美彤績詔拜日賜錢百萬馬三匹衣被刀劒下至
居室什物大小無不悉備帝每見彤常歎息以為可属
以重任後從東巡狩過魯坐孔子講堂顧指子路室謂
左右曰此太僕之室太僕吾之禦侮也(東觀記後漢書)
宣揚國命趙岐初名嘉生於御史臺因字臺卿獻帝時
為太僕及李傕寺政使太傅馬日磾撫慰天下以岐為
副日磾行至洛陽表别遣岐宣揚國命所到郡縣百姓
皆喜曰今日乃復見使者車騎(後漢)獻帝以岐為太僕持
節安慰天下(續後漢)通典御覽俱同
牧馬充牣郭展為太僕留心於養畜是以牧馬充牣其
後征吳得以濟事(晉諸公贊)
司僕王莽改太僕為太御唐龍朔二年改曰司馭武后
光宅元年改曰司僕(通典)
還鄉賜袍張暐為殿中監太僕卿天寳初暐還鄉拜掃
特賜錦袍繒綵御賜詩以寵異之乘傳來往勑郡縣供
擬暐鬚髮華皓在輿中子弟車馬連接數里衣冠榮之
封還詔書韋弘景遷給事中劉士經以駙馬交通邪倖
穆宗用為太僕卿弘景與給事薛存慶封還詔書論士
經曰伏以司僕正卿位居九列在周之命伯冏其人所
以惟月膺名象河稱重漢朝亦以石慶之謹愿陳萬年
之行潔皆踐斯職謂之大寮今士經戚里常人班叙散
秩以父任將帥家富資財聲名不在於士林行義無聞
於朝野忽長卿寺有瀆官常以親則人物未賢以勲則
寵待常厚今叨顯任誠謂謬官其劉士經新除太僕卿
勑未敢行下穆宗遣宰臣宣諭弘景等固執如前宰臣
不得已改衛尉少卿(俱舊唐)
丞張敬字子高為太僕丞(漢書)
光祿卿
郎中令初秦置郎中令掌宫殿門戶及主諸郎之在殿
中侍衛故曰郎中令(齊職儀)謂之郎中令者言領諸郎而
為之令長(漢官)漢武帝更名光祿勲應劭曰光明也祿爵
也勲功也言光祿典郎謁者虎賁羽林舉不失德賞不
失勞故曰光祿勲應邵鄭玄並云勲猶閽也今光祿勲
則古閽之職(後漢初學記)
隂重不泄周文者名仁景帝初為郎中令仁為人隂重
不泄常衣弊補衣溺袴故為不潔清以是得幸入卧内
於後宫秘戲仁常在旁終無所言上時問人仁曰上自
察之然亦無所毁如此景帝再自幸其家上所賜甚多
然終常讓不敢受也諸侯羣臣賂遺終無所受武帝立
為先帝臣重之(漢書)
屏人恣言建元二年郎中令王臧以文章獲罪皇太后
以為儒者文多質少以石建為郎中令事有可言屏人
恣言極切至廷見如不能言者是以上乃親尊禮之書
奏事事下建讀之曰誤書馬字與尾當五今乃四不足
一上譴死矣甚惶恐其為謹慎雖他皆如是(史記)
白馬生張湛字子孝拜光祿勲光武臨朝或有惰容湛
輒陳諫其失常乘白馬帝每見湛輒言白馬生且復諫
矣(後漢)
周密敬慎杜林字伯山從張竦受學博洽多聞時稱通
儒代郭憲為光祿勲内奉宿衛外總三署周密敬慎選
舉稱平郎有好學者輒見誘進朝夕滿堂(上)
問投蜺楊賜字伯欽拜光祿勲光和元年嘉德殿前有
赤青氣帝惡之遣中使問賜祥異禍福吉凶所在以賜
博學碩儒故密諮問宜極陳其意賜上疏陳請案春秋
䜟天投蜺海内亂今妾嬖閹尹共專國朝之所致也(謝書)
觥觥郭憲字子横為光祿勲車駕西征隗囂憲諫曰天
下初定車駕未可以動憲乃當車拔佩刀以斷車靷帝
不從遂上隴其後潁川兵起乃回駕而還帝歎曰恨不
用子横之言時匈奴數犯塞帝患之乃召百僚廷議憲
以為天下疲敝不宜動衆諫爭不合乃伏地稱眩瞀不
復言帝令兩郎扶下殿憲亦不拜帝曰常聞關東觥觥
郭子横竟不虚也憲遂以疾辭退卒於家(後漢)
二稚孫堪字子稚為光祿勲以清廉稱與周澤相類澤
字稚都京師號為二稚(上)東觀記作二雅
九列陳蕃字仲舉遷光祿勲時封賞踰制内寵猥盛蕃
乃上疏諫曰臣蒙恩聖朝備位九列見非不諫則容悅
也夫諸侯上象四七垂耀在天下應分土藩屏上國今
近習以非義授邑左右以無功傳賞授位不料其任裂
土莫紀其功至乃一門之内侯者數人誠欲陛下從是
而止延熹六年車駕幸廣城校獵蕃上疏諫曰安平之
時尚宜有節况當今之世有三空之戹哉田野空朝廷
空倉庫空是謂三空加兵戎未戢四方離散是陛下焦
心毁顔坐以待旦之時也豈宜揚旗曜武騁心輿馬之
觀乎(上)
賜糓袁渙字曜卿閎之孫滂之子也時有傳劉備死者
羣臣皆賀渙以嘗為備舉吏獨不賀卒官太祖為之流
涕賜糓二千斛一教以太倉糓千斛賜郎中令之家一
教以垣下糓千斛與曜卿家外不解其意教曰以太倉
教者官法也以垣下糓者親舊也(魏志)
變鱗甲王肅字子雍為光祿勲時有二魚長尺集于武
庫之屋有司以為吉祥肅辨之曰魚生于淵而亢于屋
介鱗之物失其所也邊將其殆有棄甲之變乎其後果
有東關之敗(上)
至德清純孟宗為光祿勲大會宗先少酒偶有強者飲
之一杯便吐傳詔司察宗吐麥飯察者以聞上乃歎息
曰至德清純如此(别傳)
不見為恨鄭袤字林叔高鄉貴公時為光祿勲毌丘儉
作亂景帝時為大將軍自出征之百官祖送於城東袤
疾病不任會上謂中領軍王肅曰唯以不見鄭光祿為
恨肅以語袤袤由輿追及於近道上笑曰故知侯生必
來也遂與袤共載問以計謀(王隠晉書)袤父泰字公業與華
歆荀攸善見袤曰鄭公業為不亡矣(晉陽秋)
居世之難鄭默字思元袤子也轉光祿勲默寬冲博愛
謙虚温謹不以才地矜物事上以禮遇下以和雖僮竪
厮養不加聲色而猶有嫌怨故士君子以為居世之難
(晉書)
擅竒王惠字令明宋國初建當置郎中令武帝難其人
謂傅亮曰今用郎中令不可減袁曜卿也既而曰吾得
其人矣曜卿不得獨擅其竒乃以惠居之(南史)
少卿
船漏不没邢虬字神虎為光祿少卿母在鄉遇患請假
歸遇秋水暴長河梁破絶蚪得一小船而渡船漏滿不
没時人異之(北史)分紀虬字神寳神寳産字也誤
授職每誡柳亨拜光禄少卿太宗每誡之曰與卿舊親
情素兼宿卿為人交遊過多今授此職宜存簡靜亨性
好射獵有饕湎之名比後頗自勖勵杜絶賓客約身節
儉勤於職事太宗亦以此稱之(舊唐)
太官令魯國陳正字叔方為太官令黃門侍郎與正有
隙因進御食以髮貫炙中光武㗖炙見髮怒勑斬正正
曰臣罪有當死者三黑山出炭增冶吐炎焦膚爛肉而
髮不銷臣罪一也匣出佩刀匠石砥礪虧肌截骨曾不
能斷髮臣罪二也臣朗月書章奏側光讀經書旦臨御
食臣與丞及庖人六目齊視曾不如黃門兩目臣罪三
也詔乃捨黃門而釋正(謝承後漢書)
九列首庾冰用樂謨詔草曰光祿九列之首且職典吏
署選貢惟允其以前散騎常侍謨為光祿勲(本集)
鴻臚卿
鴻臚胡廣曰鴻聲也臚傳也所以傳聲贊導九賓也昔
唐虞賓于四門此則禮賓之制與鴻臚之任亦同(漢官解詁)
劉熙曰腹前肥者曰臚言以京師為心腹王侯外國為
四體以養之也辦云鴻臚本故典客掌賓禮鴻大也臚
陳序也欲大以禮陳序賓客也(辨釋名)鴻臚卿漢官也周
禮大行人掌賓客及諸侯朝覲事即其任也漢官云奉
置典客掌諸侯及歸義蠻夷漢景帝更名大行令武帝
改曰太鴻臚初秦又置典属國亦掌蠻夷降者漢亦因
之成帝并入大鴻臚王莽改鴻臚為典樂(初學記)
不任賓贊蕭由字子驕望之子也為陳留太守元始中
作明堂辟雍大朝諸侯徵由為大鴻臚會病不及賓贊
還歸故官(漢書雜事)
金穴郭况光武郭皇后弟也遷大鴻臚帝數幸其第會
公卿諸侯親家飲燕賞賜金錢縑帛豐盛莫比京師號
况家為金穴(後后紀)
與帝通夢習郁為侍中時從光武幸黎丘與帝通夢見
蘇山神光武嘉之拜大鴻臚錄其前後功封襄陽侯使
立蘇嶺祠刻二鹿石俠神道百姓謂之鹿門廟或呼蘇
嶺山為鹿門山(襄陽耆舊傳)
靜默杜瓊字伯瑜後主立為大鴻臚太常為人靜嘿少
言闔門自守不與世事(蜀志)
移書燉煌崔林為大鴻臚龜兹王遣侍子來朝朝廷嘉
其遠至褒賞其王甚厚餘國各遣子來朝間使連属林
恐所遣或非真的權取疏属賈胡因通使命利得印綬
而道路護送所損滋多所養之民資無益之事徒為夷
狄所笑此曩時之患也乃移書燉煌喻指并錄前世待
遇諸國豐約故事使有恒常(魏志)
大鴻臚小鴻臚韓宣明帝時為大鴻臚宣前後當官在
能否之間然喜以已恕人始南陽韓暨以宿德在宣州
為大鴻臚暨為賢人及宣在後亦稱職故鴻臚中為之
語曰大鴻臚小鴻臚前後治行曷相如(上)
有出境才張儼弱冠知名早歴顯位以博聞多識拜大
鴻臚使于晉吳主孫皓謂儼曰南北通好以君有出境
之才故相屈行對曰皇皇者華臣蒙其榮無古人延舉
之美磨鋒淬鍔思不辱命既至車騎將軍賈充尚書令
裴秀侍中荀勖等欲傲以所不知而不能屈(吳錄志記)
才任專對晉使者俞歸至張重華識張鑒才任專對拜
典客令歸責鑒禮供給簿鑒曰弊國僻小隔絶皇風行
臺撫臨萬里傾躍今大義未崇先存口實非昭德示訓
之謂也歸改容謝之(前涼錄)
典客李安世天安初為主安令齊使劉纉來聘安世美
容貌善舉止纉等自相謂曰不有君子其得國乎纉呼
安世為典客安世曰三代不共禮五帝各異樂安得以
亡秦之官稱于上國纉曰世異之號凡有幾也安世曰
周謂掌客秦改典客漢明鴻臚今曰主客君等不欲影
響文武而殷勤亡秦(魏書)
異名大鴻臚梁加卿字曰鴻臚卿除大字(五代史百官志)隋唐
因之龍朔二年改為同文卿光宅初改曰司賓卿(六典)
採樵劉世龍高祖時從平京師累轉鴻臚卿時草創之
始傾竭府藏以賜勲人而國用不足世龍進計曰今義
師數萬並在京師樵薪貴而布帛賤若採街衢及苑中
樹為樵以易布帛歲收數十萬疋立可致也又藏内繒
絹疋軸之使申截取剰物以供雜費動盈十餘萬段矣
高祖因從之大收其利(舊)義節本名世龍或言世龍子
名鳳昌父子非人臣兆高祖不聽更賜今名(新)
有祿能否王敦為鴻臚卿謂阮脩曰卿常無食鴻臚丞
差有祿能作不脩曰亦復可爾耳遂為之(晉書)脩字宣子
少卿
雅學達理鴻臚少卿請用雅學詳當明樞達理者(後魏職令)
令望蘇夔字伯尼煬帝方勤遠略蠻夷朝貢前後相属
帝嘗從容謂宇文述虞世基等曰四夷率服觀禮華夏
鴻臚之職須歸令望寧有多才藝美容儀可以接對賓
客者為之乎咸以夔對帝然之即日拜鴻臚卿(隋書)
職業稱裴光庭開元中權兵部郎中鴻臚少卿性靜默
寡交游雖驟歴臺省人未之許既而以職業稱議者更
推之(唐書)
典属國昭帝始元六年春以栘中監蘇武為典属國(漢書)
孝明之時讀蘇武傳見武官名曰移中監以問百官百
官莫知夫倉頡之章小學之書文字備具至于無能對
聖國之問者是皆美命隨牒之人多在官也木旁多文
字且不能知其欲及若董仲舒之知重常劉子政之知
貳負難哉(論衡别通)分紀以武為典属國誤
習外國事常惠代蘇武為典属國明習外國事勤勞數
有功甘露中為右將軍典属國如故(前漢)
掌蠻降者典属國秦官掌蠻夷降者河平元年省併大
鴻臚(上)
尚寳
符寳郎周禮地官有掌節春官又有典瑞並其任也自
漢以來惟旌節稱節餘皆號符焉寳即璽也秦為符璽
令史記云始皇出遊會稽丞相李斯中車府令趙高從
高兼行符璽令事是也漢因秦置符節令(六典)
璽不可得霍光字子孟初輔幼主政自巳出天下想聞
其風采殿中嘗有怪一夜羣臣相驚光召尚符璽郎郎
不肯授光光欲奪之郎按劒曰臣頭可得璽不可得也
光甚誼之明日召增此郎秩二等衆庶莫不多光(前漢)
符節令符節令掌天子璽符及節麾幢有銅虎竹使符
中分二人留其半付受為信(環濟要略)
從璽文唐因隋置符璽郎天后更名符寳郎授命及神
璽等八璽文並瑑為寳字神龍初復為符璽郎開元初
又為符寳郎從璽文也(六典)
掌寳符寳郎掌天子八寳及國之符節辨其所用有事
則請於内既事則奉而藏之(舊唐志)
宗正
宗正宗正卿周官也宋百官春秋云周受命封建宗盟
(周封兄弟之國十有五同姓之國三十有五)始選其宗中之長而董正之謂
之宗正成王時彤伯入為宗正掌王親属是也秦漢因
之平帝更名宗伯王莽改為秩宗東漢復為宗正晉曰
大宗正(後魏皆同姓為之晉以後雜用庶姓為之)至梁加卿字除大字曰宗
正卿(初學記)唐武德二年置宗師一人後省龍朔二年改
宗正寺曰司宗寺武后光宅元年曰司属寺(百官志)
千里駒劉德字路叔修黃老術有智略少時數言時事
召見甘泉宫武帝謂之千里駒昭帝初為宗正丞後為
宗正卿德妻死大將軍欲以女妻之德不敢娶畏盛滿
也(漢書)
直言有行劉向字子政本名更生德子也元帝初太傅
蕭望之為前將軍少傅周堪甚見尊任更生年少于望
之堪然二人重之薦更生宗室忠直明經有行為宗正
(上)
修身行義劉平字公子本名曠明帝初鍾離意薦其修
身行義永平三年拜宗正數薦達名士承宫郇恁等(後漢)
恤族劉般字伯興建中初遷宗正般在位數言政事其
收恤九族行義尤著時人稱之(上)
世掌劉軫字君文梁孝正胤為宗正卒官遂世掌宗正
焉(上)
至行貞素王覽字玄通孝友恭恪名亞于祥咸寧元年
大中大夫詔曰覽少篤至行服仁履義貞素之操長而
彌固其以覽為宗正卿(晉書)
忠篤寬厚羊祜忠篤寬厚然不長理劇宗正卿缺不審
可轉作否(山公啟事)
器貌瓌雅杜銓字士衡初密太后父豹喪在濮陽世祖
欲命迎葬於鄴謂司徒崔浩曰天下諸杜何處望高浩
對京兆為美世祖曰朕今方改葬外祖意欲取京兆中
長老一人以為宗正命營護凶事浩曰中書博士杜銓
其家今在趙郡是杜預之後於今為諸杜之最即可取
之詔召見銓器貌瓌雅世祖感悅謂浩曰此真吾所欲
也以為宗正(魏書)
序昭穆宗正卿之職掌皇九族六親之属籍以别昭穆
之序紀親疎之列(六典)九廟之子孫繼統為宗餘曰族(唐志)
昏忘失對竇誕抗子也貞觀初為宗正卿太宗常與之
言昏忘不能對乃手詔曰朕聞為官擇人者治為人擇
官者亂竇誕比來精神衰耗殊異常時知不肖而任之
覩尸祿而不退非唯傷風亂政亦恐為君不明考績黜
陟古今常典誕可光祿大夫還第(舊)
整訓属族杜牧李文舉制取自遠藩擢為宗正大則提
陟羣吏洒掃守奉次則整訓属族次第昭穆(集)
第其賢能元稹李從易宗正丞敕昔劉氏子孫在属籍
者十餘萬我唐光有天下二百餘年伯仲叔季幼子童
孫可勝道哉第其賢能以次序昭穆皆吾宗寺之職也
秩序長幼元稹李拭授宗正卿等制明皇而下其属未
遠諸王在閣朕得其寒温睿宗而上五十餘族長幼秩
序盡委之于大宗正苟非能賢不敢輕授
國子祭酒
祭先劉熙曰祭酒者謂祭六神以酒酹之也辯云凡會
同饗讌必尊長先用酒以祭先故曰祭酒漢時吳王年
長以為劉氏祭酒是也(辨釋名)胡廣曰官名祭酒者皆一
位之元長者也古禮賓客得主人饌則老者一人舉酒
以祭於地舊說以為示有先(後志注)應劭曰禮飲酒必祭
示有先也故稱祭酒尊之也如淳曰祭祠時唯尊長者
以酒沃酹(漢注)
三為祭酒荀卿年五十始來遊學於齊襄王時而荀卿
最為老師齊尚脩列列大夫之缺而荀卿三為祭酒焉(史記)
三為祭酒者謂荀卿出入前後三度處列夫夫康莊之
位而皆為其所尊故云三為祭酒(注)
明習故事張安世薦蘇武明習故事奉使不辱命宣帝
以武節著名臣令朝朔望號稱祭酒甚優寵之(漢書)
分紀優寵之後加年老不拜迎以安車二句事文因
之似誤
總領綱紀建武初置五經博士太常差以有聡明威重
者一人為祭酒總領綱紀(續漢表)
仲父秦宓為師友祭酒稱曰仲父宓稱疾卧在茅舍纂
將功曹古朴主簿王普厨膳即宓第宴談宓臥如故益
州辟宓為從事祭酒(蜀志)
奏立太學裴頠為國子祭酒奏立國子太學開講堂築
門闕刻石寫五經(傳暢諸公讃)
忠蹇劉毅字仲雄少厲清節然好臧否人物王公貴人
望風憚之武帝受禪為國子祭酒帝以毅忠蹇正直使
掌諫官咸寧初復為博士祭酒(晉書)白帖云漢擢荀卿晉
選劉毅並為祭酒也以荀為漢人誤合璧因之又誤
國學始興袁瓌字山甫為國子祭酒于時喪亂之後禮
教陵遲瓌上疏曰疇昔皇運陵替喪亂屢臻儒林之教
漸頹庠序之禮有闕國學索然墳籍莫啟若得給其宅
地備其學徒博士僚属粗有其官則臣之願也疏奏成
帝從之國學之興自瓌始也(晉書)
執經問義杜夷字行齊世以儒學稱元帝為丞相王敦
曰今大義頽替禮典無宗朝廷滯義莫能攸正宜特立
儒林祭酒官以弘其事處士杜夷棲情遺遠磪然絶俗
才學精博道行優備其以夷為祭酒建武中令曰國子
祭酒杜夷安貧樂道靜志衡門日不暇給雖原憲無以
加也其賜榖二百斛皇太子三至夷第執經問義夷雖
逼時命亦未嘗朝謁國有大政恒就夷諮訪焉(上)
東庠西序建元七年高平蘇通長樂劉祥並以碩學耆
儒尤精二禮堅以通為禮記祭酒居于東庠祥為儀禮
祭酒處于西序堅每月朔旦率百僚親臨講論(崔鴻前秦錄)
清官張緒字思曼清簡寡欲建元元年立國學以緒為
太常卿領國子祭酒以王延之代緒為中書令何點歎
曰晉以子敬季琰為此職今以王延之張緒為之可謂
清官後接之者實為未易永明七年竟陵王子良領國
子祭酒武帝敕王晏曰吾欲令司徒辭祭酒以授張緒
物議以為如何子良竟不拜以緒領國子祭酒(南史)
虎闈王元長曲水詩序入虎闈而齒胄注周禮曰師氏
以三德教國子居虎門之左蔡邕明堂月令論曰周官
有闈門之學翰曰虎闈教國子之學所也(選)
朱服何胤字子季為國子祭酒與太子中庶子王瑩並
為侍中時胤單作祭酒疑所服陸澄博古多該亦不能
據遂以玄服臨試爾後詳議乃用朱服祭酒朱服自此
始也(南史)
不給兵力韓子熙累遷國子祭酒子熙儉素安貧常好
退靜遷鄴之始百司並給兵力時以祭酒閑豫止給二
人或有令其陳請者子熙曰朝廷自不給祭酒兵何關
韓子熙事也論者高之(魏書)
儒宗盧誕本名恭祖拜給事黃門侍郎魏帝詔曰經師
易求人師難得朕諸兒稍長欲命卿為師於是親幸晉
王第勑晉王以下皆拜之於帝前因賜名曰誕又以誕
儒宗學府為當世所推乃拜國子祭酒(周書)
珍果遺母徐孝克陵弟也性至孝宣帝嘉其操行後為
國子祭酒孝克每侍宴無所食噉至席散當其膳前羞
損減帝密記以問中書舍人管斌斌自是伺之見孝克
取珍果納紳帶中斌當時莫識其意後尋訪方知其以
遺母斌以啟宣帝嗟歎良久乃敕自今宴亨克孝前饌
並遣將還以餉其母時論美之至德中皇太子入學釋
奠百司陪列孝克發孝經題後主詔皇太子北面致敬
(南史)大建中國子祭酒徐孝克開講恃貴縱辯衆莫敢當
陸德明始弱冠往參焉便與抗對合朝賞歎(舊唐)
三世國師王承字安期為國子祭酒承祖儉父暕並居
此職三代為國師前代未之有當時以為榮(南史)
國老民宗周弘正字思行陳宣帝時領國子祭酒尋勅
侍東宫講讀太子以弘正德望素重有師資之敬焉卒
于官詔曰弘正識宇凝深藝業通備辭林義府國老民
宗道映庠門望高禮閣卒然殂殞朕用惻然(陳書)賀德仁
與從兄德基師事周弘正以文辭稱人為語曰學行可
師賀德基文質彬彬賀德仁兄弟八人時比漢荀氏(唐書)
敷陳義理元善周武帝時賜爵江陽縣公隋初遷國子
祭酒上嘗親臨釋奠命善講孝經於是敷陳義理兼之
以諷諫上大悅曰聞江陽之說更起朕心(隋書)
論難不屈楊汪字元度為國子祭酒帝令百寮就學與
汪講論天下通儒碩學多萃焉論難鋒起皆不能屈帝
令御史書其問答奏之省而大悅賜良馬一匹(上)
從朕授官許後胤常侍太宗講後為睦州刺史因入朝
乞骸骨太宗召問曰朕與卿刺史資以自養何謂即求
致仕後胤對曰年老筋力不逮望得私第時見闕庭太
宗曰卿氣力猶強欲何官也後胤陳謝不敢太宗曰朕
昔從卿讀書卿今日從朕求官但言所欲不相違也時
國子祭酒缺後胤奏言之因授國子祭酒(舊唐)
撰經正義太宗以孔穎達在東宫數有匡諫拜國子祭
酒仍侍講東宫太宗幸國學觀奠命穎達入講孝經既
畢穎達上釋奠頌手詔褒美先是與顔師古等諸儒受
詔撰定五經正義下詔曰卿等博綜古今義理該洽考
前儒之異說符聖人之幽旨實為不朽付國子監施行
致仕圖形於凌煙閣讃曰道光列第風傳闕里精義霞
開掞辭飈起(上)
舌無留語趙弘智篤孝通書傳父事兄弘安永徽初為
陳王師講孝經百福殿諸儒更詰辨隨問酬悉舌無留
語高宗喜曰試為陳經之要以輔不建弘對曰天子有
爭臣七人雖無道不失其天下願以此獻帝悅賜絹二
百名馬一進國子祭酒弘安亦終國子祭酒(新)
瑞按三道則天稱制以權臨下不恡官爵取悅當時其
國子祭酒多授諸王駙馬都尉唯貞觀故事祭酒孔穎
達等上上日皆講至經題至是諸王與駙馬都尉赴上
惟判祥瑞三道而已至與博士助教雖有學士之名多
非儒雅之實(上)
官不擇才桓彦範為侍中俄墨敕以方術人鄭普思為
秘書監葉静能為國子祭酒彦範苦言不可帝曰既要
用之無容便止彦範曰陛下自復位制詔軍國皆用故
事正觀時以魏徵虞世南顔師古為秘書監以孔穎達
為祭酒如靜能方伎庸流豈足以比蹤前烈臣恐物議
謂陛下官不擇才濫以天秩加於私愛不納(上)
腐儒祝欽明為國子祭酒景龍三年中宗將親祀南郊
欽明與郭山惲希旨奏言皇后亦合助祭景雲初侍御
史倪若水劾奏曰欽明等本自腐儒素無操行崇班列
爵實為叨忝而涓塵莫效諂佞為能遂使曲臺之禮圓
丘之制百王故事一朝墜失所謂亂常改作希旨病君
人之不才遂至於此臣請並從黜放以肅周行於是欽
明左授饒州刺史(上)
處以散地楊綰字公權時元載秉政公卿多附之綰孤
立中道清貞自守未嘗私謁載以綰雅望素高外示尊
重心實疏忌會魚朝恩死載以朝恩嘗判國子監事塵
汚太學宜得名儒以清其秩乃奏為國子祭酒實欲以
散地處之
教本蕭昕字中明為國子祭酒建請崇太學以樹教本
帝寤其言詔羣臣有籍于朝及神策六軍子弟隸業者
聽補生員(上)
琢碑偽號馮審為國子祭酒國子監有孔子碑睿宗篆
額如大周兩字蓋武后時篆也審去琢去偽號復大唐
二字從之(上)
監不寂寞韓愈拜國子祭酒有直講能說禮而陋容學
官多豪族子擯之不得共食公命吏曰召直講來與祭
酒共食學官由此不敢賤直講奏儒生為學官日使會
講生徒奔走聽聞皆相喜曰韓公來為祭酒國子監不
寂寞矣(李翺行狀)
宰相領鄭覃故相珣瑜之子以宰相兼判國子祭酒奏
太學置五經博士各一人緣無職田請依王府官例賜
祿粟從之又進石壁九經一百六十卷(舊唐)天成中祭酒
闕中書奏祭酒之資歴朝所貴望令宰相兼判(續通典)
終身不恨丘靈鞠齊武帝初領東觀祭酒靈鞠曰人君
官願數遷使我終身為祭酒不恨也(南史)
師貴道尊切以庠均義重振古所崇師貴道尊有來攸
尚匪曰蘭芷疇變入室之情不自朱藍何遷素絲之質
(王融為王儉讓國子祭酒表)
敷教流化臣聞寳劔未砥猶乏切玉之功美箭闕羽尚
無衝石之勢况才非會稽之竹質謝昆吾之金至于敷
教東序流化上庠曠官何仰(温子昇為安豐王延明讓國子祭酒表)
師氏國子周之舊名周官有師氏之職以三德三行教
國子又有保氏而國子養以道教之六藝也晉武帝時
立國子學置國子祭酒齊梁號為國師隋煬帝改國子
學為國子監龍朔二年改為司成館又改祭酒為大司
成光宅初改為成均監置祭酒一人掌監學之政皇太
子受業則執經講說皆以儒年優重者為之(通典)
兼侍郎五代時田敏任祭酒兼侍郎(分紀)
司業
少司成煬帝大業三年於國子監初置司業一人禮曰
樂正司業父師司成因以為名龍朔二年改為少司成
凡祭酒司業皆儒重之官非其人不居(通典)
試六學凡六學生每歲有業成上于監者以其業與祭
酒司業試之(隋志)
三世司業孔穎達字仲達以太子右庶子兼司業子志
終司業志子惠元力學寡言又為司業三世司業時人
美之(唐書)合璧云穎達子志終志終子惠元誤類聚新集
以因之夫不讀本傳固也亦未見孔氏白帖耶
刊定儀注韋叔夏安石兄也少而精通三禮遷成均司
業久視元年特下制曰吉凶禮儀國家所重司禮博士
未甚詳明成均司業韋叔夏太子率更令祝欽明等博
涉禮經多所該練委以參掌冀弘典式自今司禮所修
儀注並委叔夏等刊定訖然後進奏(舊)
請誦古詩郭山惲少通三禮景龍中遷國子司業中宗
數引近臣及修文學士與之宴集嘗令各效伎藝以為
笑樂餘臣各有所陳金吾將軍杜元琰誦婆羅門咒中舍
盧藏用效道士上章山惲曰臣無所解請誦古詩兩篇
帝從之於是誦鹿鳴蟋蟀之詩奏未畢中書令李嶠以
其詞有好樂無荒之語頗涉規諷怒為忤旨遽止之翌
日帝嘉山惲之意詔曰郭山惲業優經史識貯古今因
其預遊潜申規諷謇謇之誠彌切諤諤之操逾明宜示
褒揚美兹鯁直賜時服一副(上)
有儒者風陽嶠景龍末轉國子司業嶠恭謹好學有儒
者之風又勤於政理循循善誘及在學司時人為之稱
職奏脩先聖廟及講堂因建碑前庭以紀崇儒之事睿
宗初為國子祭酒薦尹知章范行恭趙玄默等為學官
皆稱名儒時學徒漸弛嶠課率經業稍行鞭箠學生怨
之頗有喧謗乃相率乘夜於街中毆之上聞而令所由
杖殺無理者由是始息(上)
改名歸崇敬字正禮大歷中授國子司業時皇太子欲
以仲秋之月於國學行齒胄之禮崇敬以國學及官名
不稱請改國子監為辟雍省又以祭酒之名非學官所
宜按周禮師氏掌以義詔王教國子請改祭酒為太師
氏又司業者義在禮記云樂正司業正長也言樂官之
長司主此業爾雅云大板謂之業按詩周頌設業設簴
崇牙樹羽則業是懸鐘磬之栒簴也今太學既不教樂
於義則無所取請改司業一為左師一為右師詔下議
者以為省者禁也非外司所宜名周禮代掌其職者曰
氏國學非代官不宜曰太師氏其餘大抵以習俗既久
重難改作其事不行(上)
生徒斤斤陽城字亢宗德宗時為諫議大夫裴延齡誣
逐陸䞇等城上疏極論其罪坐是下遷國子司業引諸
生告之曰凡學者所以學為忠與孝也諸生有久不省
親者乎明日謁城還養者二十輩有三年不歸侍者斥
之簡孝秀德行升堂上沈酗不率教者皆罷躬講經籍
生徒斤斤皆有法度(唐書)出為道州刺史太學生魯郊季
償等二百七十人詣闕乞留經數日吏遮止之疏不得
上(舊)惟兹陽公履道葆醇帝求師儒貳我成均開朗蒙
滯宣明德教進退作則動言是俲麄厲貪凌待公順之
欺偽譎詐待公信之今公于征孰表儒門生徒上言稽
首帝閽謂天蓋高曾莫我聞青衿涕濡填街盈衢(柳遺愛碑)
嘗寫九經張參為國子司業年老嘗手寫九經以為讀
書不如寫書
監丞
彯纓國子監丞東朝束帶銀榜增華西序彯纓環林益
潤(唐張燕公集)
上書八千言趙鼎為相時先是國子監丞張戒上書幾
八千言自謂恐忤聖意上謂宰執曰朕熟覽之其憂國
愛君之心誠可嘉朕大開言路以防壅蔽自欲賞之趙
鼎不答沈與求曰陛下如此何患不聞盡言(言行錄)
參事務設属成均參釐政令庶事之務惟丞是司(初寮制)
博士
百官自正公儀休者魯博士也為魯相無所變更百官
自正使食祿者不得與下民爭利(典略)
秦官博士秦官也掌通古今(百官表)博者博通古今士者
辨於然否(漢官儀)
藏書伏生濟南人也故為秦博士秦時禁書伏生壁藏
之(漢書)
詭對叔孫通秦時以文學徵待詔博士數歲陳勝起二
世召博士諸儒生問反狀通獨詭對不反拜為博士通
已出反舍諸生曰生何言之諛也通曰公不知我幾不
免虎口(上)
通諸家書賈誼年少頗通諸家之書文帝召以為博士
時年二十餘最為少每詔令議下諸老先生未能言誼
盡為之對人人各如其意所出諸生於是以為能文帝
悅之(上)
吏稱先生武帝初置博士取學通行脩博識多藝曉古
今爾雅能属文章者為之朝賀位次中都官吏稱先生
不得言君其子弟稱門人(漢舊儀)
徒詔金馬武帝初即位招賢良文學士是時公孫弘年
六十以賢良徵為博士弘至太常上策詔諸儒時對者
百餘人太常奏弘第居下策奏天子擢弘對為第一召
入見容貌甚麗拜為博士待詔金馬門(漢書)
傳業寖盛自武帝立五經博士開弟子員設科射策各
以官祿訖與元始百有餘年傳業者寖盛支葉蕃滋一
經說至百餘萬言大師衆至千餘人蓋祿利之路然也
至元平時所以網羅遺失兼而存之是在其中矣(贊)
世為博士孔子之後孔順生鮒為陳涉博士鮒弟子襄
為孝惠博士襄生忠忠生武及安國安國生延年皆以
治尚書為武帝博士延年生霸亦治尚書事太傅夏侯
勝昭帝末年為博士霸生光經學尤明成帝初即位舉
為博士官至丞相(上)
鄒魯大儒韋賢字長孺為人質樸少欲篤志於學兼通
理尚書以時教授時人號稱鄒魯大儒徵為慱士(上)
儒林之官成帝詔曰古之立太學將以傳先王之業流
化於天下也儒林之官四海淵源宜皆明於古今温故
知新通達國體故謂之博士否則學者無述焉為下所
輕非所以尊道德也(紀)
省經章句王莽之時省五經章句皆為二十萬博士子
弟郭路夜定舊說死於燭下精思不任絶脈氣滅也(論衡)
家法教授光武中興愛好經術先訪儒雅自是衛宏桓
榮之徒繼踵而集於是立五經博士各以家法教授(後漢)
横卷翟酺字子超為大匠時言孝文皇帝時始置一經
博士武帝大合天下之書而孝宣論六經於石渠學者
滋盛弟子萬數光武初興愍其荒廢起太學博士舍内
外講堂諸生横卷為海内所集(上)
天下宗師朱浮為太僕以國學既興宜廣博士之選乃
上書曰夫太學者禮義之宫教化所由興也陛下先建
太學造立横舍尋博士之官為天下宗師使孔聖之言
傳而不絶(上)
得生幾晩桓榮字春卿少學長安十五年不窺家園年
六十餘光武召令說尚書甚善之每朝會輒令榮於公
卿前敷奏經書帝稱善曰得生幾晩會博士缺拜為博
士
通儒董鈞字文伯博通古今數言政事永平中為博士
時草創五郊祭祀及宗廟禮樂威儀章服輒令鈞參議
多見從用當世稱為通儒
八世博士歐陽歙其先伯和從伏生受尚書至于歙八
世皆為博士敦于經學恭儉好禮(東觀記)後以臧罪下獄
平原禮震年十七上表請代歙死曰伏見臣師歐陽歙
學為儒宗八世博士而以臧咎當伏重辜上令陛下獲
殺賢之譏下使學者喪師資之益乞殺身以代歙命(後漢)
倚席安帝覽政薄於藝文博士倚席不講朋徒相視怠
散學舍頹敝鞠為園蔬牧兒蕘竪至于薪刈其下(上)李
絳請崇國學疏云博士有倚席之譏
道之淵藪高柔字文惠明帝明博士執經柔上疏曰遵
道重學聖人洪訓褒文崇儒帝者明義今博士皆明經
行脩一國清選而使遷除限不過長懼非所以崇顯儒
術帥勵怠惰也博士者道之淵藪六藝所宗宜隨學行
優劣待以不次之位敦崇道教以勸學者於化為弘帝
納之(魏志)
五業並授樂詳字文載少好學黃初中徵拜博士于時
太學初立有博士十餘人學多褊狹又不熟悉略不親
教備具而已惟詳五業並授其或難教質而不鮮詳無
愠色以杖畫地牽譬引類至忘寢食以是獨擅名於遠
近(魏略)
敦化隆俗永安元年詔曰古者建國教學為先所以道
世治性為時養器也夫所尚不淳則傷化敗俗其案古
置學官立五經博士核取應選加其寵祿一歲課試差
其品第加以位賞使見之者樂其榮聞之者羡其譽以
敦王化以隆風俗(吳志)
行為世表荀崧字景猷元帝時方脩學校簡省博士崧
以為不可去乃上疏曰自喪亂以來儒學尤寡今處學則
闕朝廷之秀仕朝則廢儒學之俊昔咸寧太康永嘉之
中侍中常侍黃門通洽古今行為世表者領國子博士
一則應對殿堂奉酧顧問二則參訓國子以弘儒訓三
則祠儀二曹及太常之職以得質疑今去聖久遠其文
將墮興其過廢寧與過立議者多請從崧所奏(晉書)
勵俗虞喜字仲寧太寧中與臨海任旭俱以博士徵不
就復下詔曰夫興化致政莫尚乎崇道教明退素也任
旭虞喜並潔淨其操歲寒不移研精墳典居今行古志
操足以勵俗博學足以明通其更以博士徵之(上)
賜席殷亮建武中徵拜博士遷講學大夫諸儒論勝者
賜席亮重席至八九帝嘉之曰學不當如是耶(殷氏世傳)
拜于床下姚泓受經於博士淳于岐岐病親詣省病拜
于床下自是公侯見師傅皆拜焉(載記)
通儒嚴植之字孝源梁天監二年詔求通儒脩五禮有
司奏植之主凶禮四年初置五經博士各開館教授以
植之兼五經博士植之館在潮溝生徒常百數講說有
區段次第析理分明每當登講五館生畢至聽者千餘
人(南史)
解析經理崔靈恩少篤學徧習五經仕魏為太常博士
天監十三年歸梁為國子博士靈恩聚徒講授聽者常
數百人性拙樸無風采及解析經理甚有精致都下舊
儒咸稱重之助教孔僉尤好其學僉生徒亦數百人三
為五經博士(上)
秘惜不傳戚衮字公文除揚州祭酒從事史敦國子博
士宋懷方質儀理義懷方北人自魏攜儀禮禮記疏秘
祕傳不惜及將亡謂家人曰吾死後戚生若赴便以儀
禮禮記義本付之若其不來即隨屍而殯為儒者推許
如此尋兼太學博士(上)
領答如流戚衮為太學博士簡文在東宫嘗置宴集玄
儒之士先命道學互相質難次令中庶子徐摛馳騁大
義間以劇談摛辭辯縱横難以答抗諸儒懾氣時衮說
朝聘義摛與往復衮精采自若領答如流
徧該經藝顧越徧該經藝傍通異義特善老莊尤長論
難武帝嘗于重雲殿自講老子徐勉舉越論義越抗首
而請音響若鐘容止可觀帝深贊美之除五經博士(上)
特命崔景雋好古博涉以經明行脩雅為高祖所知重
賜名為逸遷國子博士每有公事逸常被詔獨進博士
特命自逸始(魏書)
執手同坐熊安生字植之博通五經河清中陽休之特
奏為國子博士周齊通好兵部尹公正使焉與講周禮
公正嗟服還具言之於武帝帝大欽重之及入鄴安生
遽令掃門家人怪而問之安生曰周帝重道尊儒必將
見我矣俄而帝幸其第詔不聽拜親執其手引與同坐
謂曰朕未能去兵以此為愧安生曰黃帝尚有阪泉之
戰况陛下龔行天罰乎帝又曰齊氏役賦繁興竭人財
力朕救焚拯溺思革其弊欲以府庫及三臺雜物散之
百姓公以為何如安生曰昔武王克商散鹿臺之財發
巨橋之粟陛下此詔異代同美帝又曰朕何如武王安
生曰武王伐紂懸首太白陛下平齊兵不血刃愚謂神
略為優帝大悅賞賜優厚令隨駕入朝并敕所在供給
至京(北史)
諸儒推慕權會字理正少受鄭易探賾索隠妙盡幽微
詩書三禮文義該洽天保時為國子博士會參掌雖繁
教授不闕性甚懦愞似不能言及臨機答難酬報如饗
由是為諸儒所推而貴游子弟慕其德義者或就其宅
或寄宿鄰家晝夜承間受其學業會欣然演說未嘗懈
怠(上)
立五后何妥字栖鳳江陵平入周仕為太學博士宣帝
初立五后問儒者辛彦之對曰后與天子匹體齊尊不
宜有五妥駮曰帝嚳四妃舜又二妃亦何常數(上)
推其通博房暉遠字崇儒世傳儒學恒以教授為務隋
牛弘每稱為五經庫文帝初為國子博士會上令國子
生通一經者並悉薦舉將擢用之既策問訖博士不能
時定臧否祭酒元善怪問之暉遠曰江南河北義例不
同博士不能遍涉學生皆持其所短稱已所長博士各
各自疑所以久而不決也祭酒因令暉遠考定之暉遠
覽筆便下初無疑滯或有不服者暉遠問其所傳義疏
輒為始末誦之然後出其所短自是無敢飾非者所試
四五百人數日便決諸儒莫不推其通博皆自以為不
能測也文帝嘗謂羣臣曰自古天子有女樂乎楊素以
下莫知所出遂言無女樂暉遠曰臣聞窈窕淑女鐘鼓
樂之此即王者房中之樂著於雅頌不得言無帝大悅
(隋書北史)合璧誤以為唐事文尾復以為唐書更誤
儒稱博物王頍字景文江陵陷入關二十尚不知書為
其兄顒所責怒乃感激讀書歎曰書無不可讀者勤學
累載遂遍通五經大為儒者所稱周武帝引為露門學
士每有議決多頍所為而頍性識甄明精力不倦好讀
讀諸子偏記異書當代稱為博物開皇年令於國子講
授會高祖親臨釋奠國子祭酒元善講孝經頍與相論
難詞義鋒起善往往見屈高祖大竒之起授國子博士
六儒開皇初徵山東義學之士馬光與張仲讓孔籠竇
仕榮張買奴劉祖仁等俱至並授太學博士時人號為
六儒(隋書)
剖析疑滯馬光字榮伯少好學尤明三禮為儒者所宗
開皇時嘗因釋奠帝親幸國子學王公已下畢集光升
坐講禮啟發章門已而諸儒生以次論難者十餘皆當
時碩學光剖析疑滯雖辭非俊辯而禮義弘贍論者莫
測其淺深咸共推服上嘉而勞焉山東三禮學者自熊
安生後唯宗光一人(上)
博辯徐文遠方正純厚有儒者風竇威楊玄感李密皆
從其受學開皇中遷太學博士大業初禮部侍郎許善
心舉文遠與包愷禇徽陸德明魯達為學官遂擢授文
遠國子博士愷等並為太學博士時人稱文遠之左氏
禇徽之禮魯達之詩陸德明之易皆為一時之最文遠
所講釋多立新義先儒異論皆定其是非然後詰駮諸
家又出已意博而且辨聽者忘倦武德六年高祖幸國
學觀釋奠遣文遠發春秋題諸儒設難蜂起隨方占對
皆莫能屈(舊唐)
隨端立義陸德明為太學博士後高祖親臨釋奠時徐
文遠講孝經沙門惠乘講波若經道士劉進喜講老子
德明難此三人各因宗指隨端立義衆皆為之屈高祖
善之貞觀初拜國子博士(上)
九經庫谷那律貞觀中遷國子博士淹識羣書禇遂良
嘗稱為九經庫(新)
宣業龍朔二年改國子博士為司成宣業(通典)
助教
醇儒何佟之字士威仕齊初為國子助教為諸王講喪
服結草為絰屈手巾為冠諸生有未曉者委曲誘誨都
下稱其醇儒(南史)
執經受業沈峻字士嵩好學晝夜自課睡則以杖自繫
遂博通五經尤長三禮為兼國子助教時吏部郎陸倕
與僕射徐勉書薦峻曰凡聖賢所講之書必以周官立
義則周官一書實為羣經源本助教沈峻特精此書比
日時開講肆羣儒劉嵒沈宏沈熊之徒並執經下坐北
面受業莫不歎服人無間言弟謂宜即用此人令其專
此一學周而復始使聖人正典廢而更興勉從之奏峻
兼五經博士於館講授聽者常數百人(上)
在席懔然張譏字直言受學于汝南周弘正每有新意
為先輩推服陳天嘉中為國子助教時周弘正在國學
發周易題弘正第四弟弘直亦在講席譏與弘正論議
弘正屈弘直危坐厲聲助其申理譏乃正色謂弘直曰
今日義集辯正名理雖知兄弟急難四公不得有助弘
直謂曰僕助君師何為不可舉坐以為笑樂弘正嘗謂
人曰吾每登坐見張譏在席使人懔然(上)
排毁先儒劉蘭讀左氏五日一遍兼通五經又明隂陽
博物多識故為儒者所宗學徒前後數千成業者衆而
排毁公羊又非董仲舒由是見譏於世後為國子助教
嘗靜坐讀書有叩門者蘭命引入葛巾單衣入與蘭坐
謂蘭曰君自是學士何為每見毁辱義理長短竟在誰
而過無禮相陵也今欲相召當與君正之言終而出蘭
少時患死(北史)
二人牽隨權會本貧生無僮僕初任助教之日常乘驢
上下其職事多非晩不歸曾夜出城東門鐘漏已盡會
唯獨乘一驢忽見二人一人牽頭一人隨後有似相助
其迴動輕漂有異生人漸漸失路不由本道會心甚怪
之遂誦易經上篇一卷不盡前後二人忽然離散會亦
不覺墮驢因爾迷悶至明始覺方知墮處乃是郭外纔
去家數里(上)
經明交難陸德明大業中廣召經明之士四方至者甚
衆遣德明與魯孔褒俱會門下省共相交難無出其右
者授國子助教(舊唐)
冰寒於水蓋文達冀州信都人也博涉經史有士君子
之風刺史竇抗嘗廣集儒生令相問難其大儒劉焯劉
軌思孔穎達咸在坐文達亦參焉既論難皆出諸儒意
表抗大竒之問曰蓋生就誰受學劉焯對曰此生岐嶷
出自天然以多問寡焯為師首抗曰可謂冰生於水而
寒於水也武德中受國子助教其宗人文懿亦以儒業
知名當時稱為二蓋焉文懿者貝州宋城人武德初歴
國子助教嘗開講毛詩發題公卿咸萃更相問難文懿
發揚風雅甚得詩人之致貞觀中卒於國子博士(上)
功授高子貢弱冠遊太學徧涉六經尤精史記與邢文
偉朱敬則為莫逆之交明經舉歴秘書正字棄官而歸
以率鄉曲拒徐敬業弟敬猷之功拜成均助教(上)
行人
掌使馬融論語註云行人掌使之官正義云周禮秋官
有大行人小行人皆大夫也掌諸侯朝覲宗廟會同之
禮儀及時聘會同之事則諸侯之行人亦然故云掌使
之官謂掌其為使之官也(註疏)大行人掌大賓之禮及大
客之儀以親諸侯春朝諸而圖天下之事秋覲以正邦
國之功夏宗以陳天下之謨冬遇以恊諸侯之慮時會
以發四方之禁殷同以施天下之政時聘以結諸侯之
好殷眺以除邦國之慝間問以諭諸侯之志歸服以交
諸侯之福賀慶以贊諸侯之喜致禬以補諸侯之烖(周禮)
(秋官)小行人賞邦國賓客之禮籍以待四方之使者(上)
五善穆叔如晉執知武子之聘也晉侯享之金奏肆夏
之三不拜工歌文王之三又不拜歌鹿鳴之三三拜韓
獻子使行人子員問之曰吾子舍其大而重拜其細何
禮也對曰三夏天子所以享元侯也使臣弗敢與聞文
王兩君相見之樂也臣不敢及鹿鳴君所以嘉寡君也
敢不拜嘉四牡君所以勞使臣也敢不重拜皇皇者華
君教使臣曰必諏於周臣聞之訪問於善為咨咨親為
詢咨禮為度咨事為諏咨難為謀臣獲五善敢不重拜
有禮北宫文子(佗)相衛襄公以如楚過鄭印段廷勞于
棐林如聘禮而以勞辭文子入聘子羽為行人馮簡子
與子大叔逆客事畢而出言於衞侯曰鄭有禮其數世
之福也其無大國之討乎(襄三十三前襄四)行人公孫揮
習禮晏子使吳吳王謂行人曰吾聞晏嬰蓋北方之辯
於辭習於禮者也命儐者客見則稱天子明日晏子有
事行人曰天子請見晏子憱然者三曰臣受命弊邑之
君將使於吳王之所不佞而迷惑入于天子之朝敢問
吳王惡乎存然後吳王曰夫差請見見以諸侯之禮(說苑)
天中記卷三十三
