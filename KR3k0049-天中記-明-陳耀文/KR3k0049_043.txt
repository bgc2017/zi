天中記卷四十三
明陳耀文撰
瑟
伏羲作庖犧氏作瑟瑟㓗也使人精潔於心淳一於行
(世本)太昊伏羲氏作二十五絃之瑟以制婚姻之禮(通歷)或
曰泰帝使素女鼓五十絃瑟悲帝禁不止故破其瑟為
二十五絃(漢郊祀志)琴欲高張瑟欲下聲(物理論)
悉隂氣昔古朱襄氏之治天下也多風而陽氣畜積萬
物散解果實不成故士達作為五絃瑟以采隂氣以定
羣生瞽叟乃拌五絃之瑟作以為十五絃之瑟命之曰
大章以祭上帝舜立仰延乃拌瞽叟之所為瑟益之八
絃以為二十三絃之瑟(吕覽)
員山靜瑟周穆王東巡西王母來奏環天之和樂列以
重霄之寶器器有員山靜瑟員山其形圓也有大林雖
疾風震地而林木不動以其木為琴瑟故曰静瑟(拾遺記)
舉足驟師曠見太子晉師曠東躅其足曰善哉善哉王
子曰太師乎何舉足驟師曠曰天氣之躅是以數舉也
王子曰請入座遂敷席注瑟師曠曰歌無射曰國誠寧
矣遠人來觀佾義經矣如樂無荒乃注色於王乎(周書)
自言能鼔百里奚虞大夫晉君以女為秦穆夫人用奚
為媵奚亡走宛楚人執之秦穆公知其賢欲厚貨以求
之恐楚不與乃以羖羊皮贖之號五羖大夫秦遂以覇
奚相秦其妻傭洗入宫見琴者毁之自言能鼓瑟歌曰
百里奚母以死葬南溪墳以瓦覆以柴舂黃藜搤伏鷄
西入秦五羖皮今日富貴捐我為百里奚乃識之
聲音邪昔者孔子鼔瑟曾子子貢側門而聽曲終曾子
曰嗟乎夫子瑟聲殆有貪狼之志邪辟之行何其不仁
趨利之甚子貢以為然不對而入夫子望見子貢有諫
過之色應難之狀釋瑟而待之子貢以曾子之言告子
曰嗟夫夫參天下賢人也其習知音矣鄉者&KR0588;鼓瑟有
鼠出游狸見于屋循梁微行造焉而避厭有曲脊求而
不得&KR0588;以瑟滛其音參以&KR0588;為貪狼邪僻不亦宜乎詩
曰鼓鐘於宫聲聞於外
北鄙之聲子路鼓瑟有北鄙之聲孔子聞之曰信矣由
之不才也冉有侍子曰求來爾奚不謂由夫先王之制
音也奏中聲為中節流入於南不歸於北南者生育之
鄉北者殺伐之域故君子執中以為本務生以為基故
其音温和而居中以象生育之氣憂愛悲痛之感不加
乎心暴厲淫荒之動不存乎體夫然者乃治存之風安
樂之為也彼小人則不然執末以論本務剛以為基故
其音湫厲而微末以象殺伐之氣和節中正之感不加
乎心温嚴恭莊之動不存乎體夫殺者乃亂亡之風奔
北之為也昔舜操南風之聲其興也勃焉至今王公述
而不釋紂為北鄙之聲其廢也忽焉至今以為笑今由
也匹夫之徒布衣之醜也既無意乎先王之制又有亡
國之聲豈能保七尺之身哉冉有以告子路子路曰由
之罪也小人不能自陷而入於斯宜矣夫子之言也遂
自悔不食七日而骨立焉孔子曰由之過改矣(說苑)
檀為瑟公輸子巧用材也不能以檀為瑟(慎子)
害義齊宣王問匡倩曰儒者鼓瑟乎曰不也夫瑟以小
絃為大聲以大絃為小聲是大小易序䝿賤易位儒者
以為害義故不鼔也宣王曰善仲尼曰與其使民謟下
也寧使民謟上(韓非子)
齊瑟選笙賦齊瑟秦筝注史記蘇秦曰臨菑其民無不
吹竽鼓瑟歌錄有齊瑟行曹子建詩齊瑟揚東謳秦筝
發西岳
悲不書柱趙王遣使者之楚方鼓瑟而遣之誡之曰必
如吾言使者曰王之鼓瑟未嘗悲若此也王曰宫商固
方調矣使者曰調則何不書其柱耶王曰天有燥濕絃
有緩急宫商移徙不可知是以不書使者曰明君之使
人也任之以事不制以辭遭吉則賀之凶則弔之今楚
趙相去千有餘里吉凶憂患不可豫知猶柱之不可書
也詩云莘莘征夫每懷靡及(說苑)
奏瑟趙惠文王與秦王會澠池秦王曰竊聞趙王好音
請奏瑟趙王鼓瑟藺相如前曰竊聞秦王善為秦聲請
奉盆缻秦王以相娛樂秦王不懌為一擊缻(史本傳)澠池
之會趙王恥為偏鼓(西征賦)
膠柱鼓瑟趙孝成王以趙括為將代廉頗藺相如曰王
以名使括若膠柱而鼓瑟耳括使能讀其父書不知合
變也(本傳)或曰以往聖人之法治將來辟猶膠柱而調瑟
有諸曰有之(楊子先知)
盡力萬石君石奮其父趙人姉能鼓瑟高祖曰若能從
我乎曰願盡力於是高祖召其姉為美人(漢書)
瑟起元鼎六年春既滅南越李延年以好音見上善之
益召歌兒作二十五絃及空侯瑟自此起(志)
雅善楊惲報孫會宗書曰惲本秦人能為秦聲婦趙女
也雅善鼓瑟(漢書)趙女鼓瑟而鳳舞(白帖)
觸瑟莽何羅反走移卧内顧入行觸寶瑟僵仆金日磾
得抱何羅因呼曰何羅反(漢書)
湘靈鼓瑟天寶十年錢起從鄉薦居江湖客舍聞吟於
庭中曰曲終人不見江上數峯青視之無所見矣明年
崔暐試湘靈鼔瑟詩落句久不属即用為末句因中選
人以為鬼謠(小說)
寶瑟盧邁有寶瑟四各直數十萬有寒玉石罄響泉和
志之號(南部新書)
好竽操瑟齊王好竽有求仕於齊者操瑟而往立王之
門三年不得入叱曰吾瑟鼓之能使鬼神上下吾瑟鼓
之合軒轅氏之律吕客罵之曰王好竽而子鼓瑟瑟雖
工如王不好何是所謂工於瑟而不工於求齊也今舉
進士於此世求祿利行道於此世而為文必使一世人
不好得無與操瑟立齊門者比歟(韓陳)
雅瑟爾雅大瑟謂之灑疏云禮圖舊云雅瑟長一尺一
寸廣一尺八寸二十三絃其常用者十九絃頌瑟長七
尺二寸廣一尺八寸二十五絃盡用之
義鼓夫瑟二十五絃其僕人鼓之則為笑賢者以其義
鼓之欲樂則樂欲悲則悲雖有暴亦不為之變(尸子)
瑶瑟唐相國李公集紀洪鐘駭聽瑶瑟清骨盻盻詩瑶
瑟玉簫無意緒任從蛛網任從灰
雲和瑟北李唐右史鄭休範贈妓天仙歌曰嚴吹如何
下太清玉朋無軫六銖輕雖知不是流霞酌願聽雲和
瑟一聲
錦瑟何時詔取金錢會暫醉佳人錦瑟旁(杜曲江)錦瑟無
端五十絃一絃一柱思華年(李隠詩)
用木人君冬至日使八能之士鼔黃鍾之瑟瑟用槐木
長八尺一寸夏至日瑟用桑木長五尺七寸(易卦)
正德白虎通曰瑟者閉也所以懲忿室欲正人之德也
蔡邕月令章句曰前其柱則清却其柱則濁
撤瑟任彦昇哭范僕射詩寧知安歌日非君撤瑟晨儀
禮曰有疾病者齊撤瑟琴
鐘
動物八音之列數者金為長金聲之動物者鐘為大(玉海)
鐘類有六凡金為樂器有六皆鐘之類也曰鐘曰鏄曰
錞曰鐲曰鐃曰鐸鏄如鐘而大錞錞于也圓如錐頭上
大下小所謂金錞和鼓也鐲鉦也形如小鐘軍行為鼓
節鐃如鈴而無舌有柄而執之鐸如大鈴(古今樂錄)
造鐘黃帝工人垂所造(宋志)炎帝之孫鼔延始為鐘(山海經)
正五鐘黃帝作五聲以正五鐘一曰青鐘大音二曰赤
鐘重心三曰黃鐘洗光四曰景鐘昧其明五曰黑鐘隠
其常五聲既調然後作五行(管子)
十二鐘黃帝又命伶倫與榮將鑄十二鐘以和五音以
施英韶始奏之命之曰咸池(吕氏)鏄鐘每鐘垂一簨簴各
應律吕之音即黃帝所命伶倫鑄十二鐘和五音也(隋志)
鳳舞高辛氏使鼓人拊鞞擊鐘鳳凰鼓翼而舞(册府元龜)
浮金顓頊居位乃揖四方之靈群后執珪以禮百辟各
有班序受文德者錫以鐘磬受武德者錫以干戈有浮
金之鐘沉明之磬以毛羽拂之則聲振百里石浮於水
上如萍藻之輕取以為磬不加琢磨(拾遺記)
教義禹之治天下也以五聲聽曰教寡人以義者擊鐘
(鬻子)
無射景王二十三年將鑄無射而為之大林單穆公曰
不可王不德問律於伶州鳩對曰律所以立均出度也
古之神瞽考中聲量之以制度律均鐘百官軌儀紀之
以三平之以六成之於十二天之道也細鈞有鐘無如
昭其大也大鈞有鏄無鐘鳴其細也王卒鑄大鐘二十
四年鐘成(周語)昭二十一年春天王將鑄無射伶州鳩曰
夫樂天子之職也音樂之輿也鐘音之器也天子省風
以作樂器以鐘之輿以行之小者不窕大者不槬則和
於物物和則嘉成今鐘槬矣王心弗堪豈能久乎(左傳)
左右五鐘尚書大傳曰天子將出撞黃鍾之鐘右五鍾
皆應入則撞蕤賓之鐘左五鍾皆應太師于是奏樂疏
黃鐘陽聲之首陽主動出則撞之右五鐘謂林鐘至應
鐘謂隂主靜是動以告靜者蕤賓在午隂生之月隂主
静入亦是静左五鐘謂大吕至中吕左陽主動入静以
告動也太師以時奏采薺肆夏(韓詩外傳同揚雄傳註東都賦註周禮樂師註)
景鐘昔厲公充潞之役秦來圖敗晉公魏顆以其身郤
還秦師于輔氏親止杜回其勲銘于景鐘(晉語)崔駰達止
銘昆吾之冶勒景襄之鐘(後漢)景公之鐘(註)
歌鐘鄭賂晉以歌鐘六律及其鏄磬女樂二八晉侯以
樂之半賜魏絳絳始有金石之樂(襄十年)
擊鐘宋左師向巢每食擊鐘(昭五)
九龍鐘闔閭伐楚燒高府之粟破九龍之鐘(泰族訓)楚為
九龍之簴以垂鐘也(註)伍子胥任吳國之政也提邦以
伐楚五戰而五勝入郢之門毁十龍之鐘(賈子連語)
宿聞鐘聲吳公子札自衛如晉將宿于戚聞鐘聲焉曰
異哉吾聞之辨而不德必加于戮夫子獲罪于君以在
此懼猶不足而又何樂夫子之在此也猶燕之巢於幕
上君又在殯而何以樂乎文子聞之終身不聽琴瑟(襄二)
(十九)
夜飲擊鐘鄭伯有嗜酒為窟室而夜飲酒擊鐘焉朝至
未己(襄三十)
抱鐘鄭簡公謂子産曰飲酒之不樂鐘鼓不鳴寡人之
任也國家之不義朝廷之不理與諸侯交之不得志子
之任也子無入寡人之樂寡人無入子之朝自是以來
子産理鄭城門不閉國無盗賊道無飢人孔子曰若鄭
簡公之好樂也雖抱鐘而朝可也(尸子)
大鐘將毁景公為大鐘將懸之仲尼伯常騫晏子三人
俱朝曰鐘將毁撞之果毁公召三子問之晏子對曰鐘
大不以禮故曰將毁仲尼曰鐘大懸下其氣不得上薄
故曰將毁伯常騫曰今日庚申雷日也隂莫勝於雷故
曰將毁(晏子春秋)
國小鐘大魯莊公鑄大鐘魯翽入見曰今國褊小而鐘
大君何不圖之
不調晉平公鑄為鐘使工聽之皆以為調矣師曠曰不
調請更鑄之公曰吾皆以為調矣師曠曰後世有知音
者知鐘之不調也臣竊恥之至于師涓而果知鐘之不
調也(吕氏)
大鐘二軌智伯將伐仇由而道難不通乃鑄大鐘遺仇
由之君方車二軌仇由之君大悅除道將内之赤章曼
枝曰此小所以事大也而今也大不來卒必隨之不可
内也仇由之君不聽遂内之赤章曼枝因斷轂而驅至
於齊七月而仇由亡矣(韓非子)
莛撞子路答趙襄子曰建天下之鳴鐘撞之以莛豈能
發其音聲哉(說苑)杜襲對曹操曰千鈞之弩不為鼷鼠發
機萬石之鐘不以莛撞起音(三國志)王彪與陳思答贈偉
長與公幹往復雖曰以莛扣鐘亦無閑雅矣(詩品)
遞鐘聖主得賢臣頌曰伯牙操遞鐘注晉灼曰二十四
鐘各有節奏擊之不常故曰遞(漢王褒傳)
昭和祕各有秦昭和鐘形制瑰譎其始得之豳雍間其
銘首曰不顯朕皇且十有三公
千石秦始皇建千石之鐘立萬石之簴(說苑)高廟中四鐘
皆秦時廟鐘也重十二萬斤明帝徙二鐘在南宫(古今樂錄)
始皇造簴高三丈鐘小者千石(初學記引三輔黃圖)高祖廟鐘十
枚各受十石撞之聲聞百里(漢舊儀)
大鐘高帝摠鄒魯之儒墨通先聖之遺教戴天子之旗
乘大輅建九斿撞大鐘擊鳴鼓奏咸池揚千戚(淮南范論訓)
山崩漢武帝未央宫殿前鐘無故自鳴三日三夜不止
大怪之召待詔王朔問之朔對曰有兵氣上更問東方
朔朔對曰王朔知其一不知其二臣昔聞銅土之子以
隂陽氣類言之子母相感山恐有崩弛者故鐘先鳴易
曰鳴鶴在隂其子和之上曰應在幾日朔曰在五日内
居三日南郡太守上言有山崩延袤二十餘里上大笑
賜帛二十疋(朔𫝊)
平杜陵鐘高帝平陵宣帝杜陵其鐘皆在長安夏侯征
西欲徒詣洛陽重不能致縣在清明門裡道南其西者
平陵鐘也東者杜陵鐘也(晉潘岳關中記)古之人用鐘非特在
陵雖廟亦用之
華鐘東都賦發鯨魚鐘華鐘薛綜西京賦註曰海中有
大魚曰鯨海邊又有獸名蒲牢蒲牢素畏鯨鯨魚擊蒲
牢輒大鳴凡鐘欲令聲大者故作蒲牢於上所以撞之
者為鯨魚鐘有篆刻之文故曰華鐘也西京賦洪鐘萬
釣猛虡趪趪景福殿華鐘杌其高縣捍獸仡以麗陳
山崩鐘鳴魏時殿前鐘忽鳴張華曰蜀銅山崩(異苑)
盤鳴諧鐘昔晉人有銅藻盤無故自鳴問之於張茂先
茂先扣之謂人曰此器與洛陽宫鐘聲相諧宫中撞鐘
故鳴也若以鑢之音殊其鳴可止後果如其言(樂纂)
受命而出元帝初鎮建業王導令郭璞筮之遇咸之井
璞曰東北郡縣有武名者當出鐸以著受命之符其後
建興二年晉陵武進縣人於田中得銅鐸五枚及帝為
晉王又使璞筮之遇豫之暌璞曰會稽當出鐘以告成
功上有勒銘應在人家井泥中得之由辭所謂先王作
樂崇德殷薦之上帝者也及帝即位大典初會稽剡縣
人果于井中得一鐘上有古文竒書十八字云會稽岳
命餘字時人莫識之璞曰盖王者之作必有靈符塞天
人之心與神物合契然後可以言天命矣觀五鐸之號
于晉陵棧鐘告成于會稽鐸發其響鐘告其象瑞不失
類出皆以方豈不偉哉(晉書)晉陵有金鐸之瑞郭璞云必
致中興(王虞傳)
飛廉鐘趙將軍張珍領邑民徙洛陽六鐘猛簴九龍翁
仲銅駞飛廉鐘一没盟津中
陜縣城西北二面帶河河中對城西北角水涌起銅
鐘翁仲頭髮常出水上漲减常與水齊晉軍當至髮
不復出惟見水中嗟嗟有聲聞數里翁仲本在城内
大司馬門外為賊所徙當西入關至此而没(戴延之西征記)
陜州黃河有銅鐘水大水小常自浮出每晦朔風雨
之日輒鳴聲響悲亮行客聞之莫不愴然(廣古今五行記)
鳴鐘豐山有鐘霜降則鳴黃河有鐘隂雨則鳴氣感之
也(山海經五行記)
出涕晉惠帝時殿前六鐘皆出涕五刻止
鐘山裴子野宋略云永嘉元年因水有大鐘從豫章宜
陽鐘山流出騐其銘乃秦時所造因以名山有巨石臨
江如峽故又名鐘山峽(袁州志)
移鐘泉桓溫平洛陽議欲移洛陽鐘簴王述曰方蕩平
區宇旋軫舊京不應先事鐘簴(晉王述傳)
移振洛陽太極殿前大鐘六枚父老云曾欲有移此鐘
者聚百數長絙挽之鐘聲振地自是莫敢復犯(郭緣生述征錄)
耕聞鐘聲石勒耕輒聞鐘鐸之音或在前後懼以問翼
伽伽曰作勞耳鳴無不祥也勒至平原賣與茌平人師
驩家為奴有老父謂勒曰君魚龍發際上四道已成當
貴為人主甲戌之歲王彭祖可圖勒曰若如公言不敢
忘德忽然不見每耕又聞鼓角之聲勒又告諸奴諸奴
亦聞之因曰吾初在家恒聞如是諸奴白驩驩竒而免
之至是衆歸焉(十六國春秋)
鐘有銅滓張永曉音律太極殿前鐘聲嘶宋孝武以問
永答鐘有銅滓乃扣鐘求其處鑿而去之聲遂清越(南史)
永瓌之父也
啞鐘唐太宗時創制禮樂召張文收與祖孝孫參定雅
樂太樂古鐘十二近代惟用其七餘有五俗號啞鐘莫
能通者文收吹律調之聲皆響徹時人咸服其妙(舊唐)
崇業黃鐘高宗時擢太常丞太常缺黃鐘不能成李嗣
真居崇業里疑土人有之弗得其所道上逢一車有鐸
聲甚厉嗣真曰宫聲也市以歸振于宫地若有應者掘
之得鐘衆樂遂和(李嗣真傳)
江側異器孫智亮開元中内殿脩齊奏詔投龍于吉州
笥山泊州江側有異氣在東川之中疑有古跡乃于皂
閣山掘得銅鐘一枚重有餘斤鐘下得玉象三身因置
閣皂觀(南部新書)
大同殿鐘天寶十年六月乙亥中書奏昨日辰時大同
殿前鐘樓上鐘自鳴請宣示中外(册府元龜)占曰庶雄為亂
(五行志)
姑洗編鐘宋沇為太常卿每言諸懸鐘磬亡墜至若補
亡者又乖律吕一日于光宅寺待漏聞㙮上風鐸聲傾
聽久之問寺僧曰塔鐸有一是古製寺衆言往往無風
自摇洋洋自聞此非耶沇曰是耳必因祀祭考本懸鐘
而應也因取觀之曰姑洗之編鐘耳詰旦獨綴于僧庭
&KR0008;令樂工僧與同約其時彼扣樂懸此果應之遂購而
獲焉曾送客出通化門路蓬度支軍乘馬俄傾忽駐馬
揖客客隨乘至左藏認一鈴言亦編鐘也他人但覺銛
鋒獨工不與軍者將莫知其餘後配諸懸音形皆合其
度(唐書)
乞鐘得珠閩城法烱者聞海壇綀門江内有巨鐘相傳
云昔有人往廣州慕鑄信鼓巨艦至此忽值風濤沉溺
每月望日其潮大至水退其蒲牢乃出可容一人從中
穿過約其周圍徑一丈餘大歷中烱欲出此鐘先于開
元寺設大會齋誦呪令一小僧詣龍宫乞鐘于人世擊
扣以警晨昏小僧見海神曰我惜以鎮海别與小珠三
顆為信當爾時小僧有如夢覺珠在手焉
自躍入水吳興武康大慈寺唐大歷中僧神悟欲鑄十
鐘方作念間忽聞空中有聲徹數十里及鐘成聲聞果
如其遠朝命致都下中途鐘忽自躍入水求之不得寺
有神鐘記縣令韓章撰
涔陽古鐘宣宗時涔陽耕者得古鐘高尺餘收叩之曰
此姑洗角也既劘拭有刻在兩欒果然收博學彊記常
言瑟通黃鐘姑洗無射三均側出諸調(楊收傳)
聖鐘黎州聖鐘山古老相傳此山有鐘聲聞其聲而形
不見南詔犯境鐘則預鳴唐天寶太和咸通乾符之載
羣蠻來寇皆有徵也昔有名僧講大乘經論鐘亦震鳴
(黎州圖經)
蒲牢鬭龍吉州龍魚觀有巨鐘上有文曰晉元康年鑄
鐘頂有一覈古老相傳則夫時鐘聲震長安遂有詔鑿
之其竅是也天祐年中忽一夜失鐘所在至旦如故見
蒲牢有血痕并蕬草蕬草者江南水草也葉如薤隨水
深淺而生生觀前大江數夜居人聞江水風浪之聲至
旦有漁者見江心有一紅旗水上流下漁者掉一舟往
接取之至則見金鱗光耀波濤洶湧漁者急回始知蒲
牢鬭傷江龍也(玉堂閒話)
吼躍入江祁陽縣白鶴觀觀有鐘重數百斤唐末一夕
有雷雨忽鐘吼躍入江中後有客夜宿照潭夜夢一道
流曰吾祈陽縣白鶴觀道士入歸久矣幸附后載客諾
之遲明解纜忽有鐘卧水次有文曰祁陽白鶴觀鐘客
悟載歸(道州志)
飯後鐘王播客揚州木蘭院僧厭苦之飯後擊鐘後二
紀播鎮揚州訪舊詩有曰上堂已了各西東慙愧闍棃
飯後鐘碧紗籠之矣續云三十年來塵拂面如今始得
碧紗籠(摭言)北夢瑣言云叚文昌
嘶嗄光化三年冬武德殿前鐘聲忽嘶嗄
丐銅鐘南蠻曇陵陀丐馬銅鐘帝與之
金銀鐘南蠻婆賄伽盧國王宫設金銀二鐘寇至焚香
擊之以占吉凶
七寶鐘七寶鐘七寶所鑄高六尺廣二尺孟㫤以之為
馬希範夀希範以賜君山寺宋建炎中金人焚之
得銅鐘䜟建炎二年歲在戊申楊淵守吉州是年車駕
駐驆維揚江南諸郡日虞金人深入時修城得銅鐘於
城隅其上有文云唐京兆季愛子墓志唐興元初仲春
中巳日吾季愛子築役于盧陵殞于西壘之顛吾時自
王文昭政令命晦朔康定之始未欲塋於它山就瘞于
西壘之垠吾卜兹土後當火德五九之間世衰道息浙
梁相繼喪亂之時章貢康昌之日復工是壘吾亦復出
是邦東平鳩工復使吾愛子之骨得同河伯聽命于水
府矣京兆逸翁深浦記淵方有版築未成明年今日犯
維揚車駕幸浙東金人遂渡江分兩路一犯明越車駕
登海舟駐永嘉一犯洪吉太母保章貢淵失守既經兵
火不知鐘所在癸丑吕源來守下車即修城不數月壁
壘皆立東平鳩工之言亦驗去銅鐘銘得之劉僩(退齋筆錄)
時郡守命錄之甫畢而鐘自碎近金為變怪也(通考)
凌波入舟吳山三茅寧壽觀有唐鐘本唐澄清觀舊物
紹與間有金聲震于太湖漁者莫能致湖濱寺觀争以
舟迎獨澄清觀迎之鐘凌波而上一引入于舟内丙辰
九月二十四日戊午常州澄清觀女冠王玉山所造河
東薛泚為之銘曰上德願而鑄洪鐘仙聖佑而人天從
霜朝聞兮窈窕月夜聽而雍容蓮花生而腰净頂銜饒
于盤龍響上徹于天外聲下徹于九重庶長空于鬼獄
魔屏跡而潜蹤(杭州志)
撞鐘知君君子鑠金為鐘四時九乳是以撞鐘以知君
鐘調則君道得宋均注曰九乳法九州(樂什圖徵)黃鐘生一
一生萬物故君子鑠金為鐘(上)
承天祿人聖王往承天定爵祿人者不過於能尊卑有
位位有物物有宜功成者賞功敗者罰故樂用鐘宋均
注曰不過謂量能授爵也有罪鳴鐘以攻之也
節度鐘之為言動也隂氣用事萬物動成鐘為器用金
聲也鏄者時之聲也節度之所生也有節度則萬物昌
無節度則萬物亡(白虎通)
音遠近鐘之與磬也近之則鐘音亮遠之則磬音彰物
固有近不若遠遠則不若近矣(淮南)
紫鈿蛟篆昔張懷瓘在翰林時見古鐘紀夏禹之文皆
紫金鈿以蛟篆(博古圖)
夜半鐘歐陽修云唐詩夜半鐘聲到客船甚佳但夜半
非撞鐘時按南史&KR0960;仲孚字公信少好學讀書常以中
宵鐘鳴為限靈鞠常稱為千里駒也則夜半鐘吳中寺
故事也(王直方詩話)金輪寺僧謙夜半詠中秋月得清光何
處無之句喜極撞鐘(江南野錄)
聲鏗鐘聲鏗鏗以立號號以立横横以立武君子聽鐘
聲則思武臣(樂記)
鳬氏鳬氏為鐘兩欒謂之銑薄厚之所震動清濁之所
由出侈弇之所由興有說鐘已厚則石已薄則播侈則
柞弇則欝長甬則震鐘大而短則其聲疾而短聞鐘小
而長則其聲舒而遠聞(冬官)
地室而懸晉郤至如楚聘饗之子反相為地室而懸焉
郤至將登金奏作于下驚而走出(左成十二)
為盤莒人伐我東鄙圍台季武子救台遂入鄆取其鐘
以為公盤(襄二)
何以為銘季武子以所得於齊之兵作林鐘而銘魯功
焉臧武仲謂季孫曰非禮也夫銘天子令德諸侯言時
計功大夫稱代今稱代則下等也計功則借人也言時
則妨民多矣何以為銘且夫大伐小取其所得以作彛
器銘其功烈以示子孫昭明德而懲無禮也今將借人
之力以救其死若之何銘之小國幸於大國而昭所獲
焉以怒之亡之道也(襄十九)
二肆秦人賂晉侯歌鐘二肆注曰肆列也懸鐘十六為
一肆二肆三十二枚(上六)
郊雉皆雊齊景公族鑄大鐘撞之于庭下郊雉皆雊(淮南)
族聚也鐘聲如雷震雉皆應之(注)
不請擅擊叔孫相魯有子曰孟丙竪牛妬之叔孫為丙
鑄鐘鐘成丙不敢擊使竪牛請之叔孫竪牛不為之請
又欺之曰吾已為爾請之矣使爾擊之叔孫聞之曰丙
不請而擅擊鐘遂怒之丙出奔齊(韓子)
侍鼓鐘知公子卒未葬平公飲酒師曠李調侍鼓鐘杜
蕢自外來聞鐘聲曰安在曰在寢杜蕢入寢歷階而升
酌曰曠飲斯又酌曰調飲斯又酌堂上北面坐飲之降
趨而出(檀弓)
擊編鐘磬師曰磬師掌教擊編鐘(春秋)
掌金奏鐘師曰鐘師掌金奏(上)
黃鐘之實黃鐘之數六分而為雌雄十二鐘鐘以三成
故置一而三之凡積分十七萬七千一百四十七為黃
鐘之實(宋志)
二至清濁日冬至音比林鐘浸以濁日夏至音比黃鐘
浸以清以十二月律應二十四時
筍簴
筍簴凡鐘磬各有筍簴寫鳥獸之形大聲有力者以為
鐘簴清聲無力者以為磬簴(初學)所以懸鐘者横曰筍筍
峻也在上高峻也直曰簴簴舉也在傍舉筍也(釋名)
大獸五梓人為簨簴天下大獸五脂者膏者䊨者羽者
鱗者宗廟之事脂者膏者以為牲䊨者羽者鱗者以為
筍簴外骨内骨郤行仄行連行紆行以脰鳴者以注鳴
者以旁鳴者以翼鳴者以股鳴者以胷鳴者謂之小蟲
之屬以為雕琢故擊其所懸而由其簴鳴小首而長摶
身而鴻若是者謂之鱗屬以為簨
削鐻梓慶削木為鐻鐻成見者驚猶鬼神魯侯問其術
對曰臣將為鐻未嘗敢以耗氣也必齋以静心齋三日
而不敢懷慶賞爵祿齋五日不敢懷非譽巧拙齋七日
輒然忘吾有四肢形體也然後入山林觀天性形軀至
矣然後成見鐻然後加手焉不然則已(莊子)
銅人生毛甘露元年建章未央長樂宫鐘簴銅人皆生
毛長一寸所時以為美祥(郊祀志)師古曰簴神獸名也縣
鐘之木刻飾為之因名曰簴也
賜鐘簴建武二十八年正月己巳賜東海王彊虎賁旄
頭鐘簴之樂(後紀)
加應鐘隋盧賁曰周武克殷得鶉火天駟之應其音用
七漢興加應鐘故十六枚而在一簴
磬
立秋之樂磬立秋之樂也(五經要義)無句作磬(世本堯臣)磬叔所
造(樂錄)黃帝使伶倫造磬(通禮義繤)
夷則之器磬者夷則之器也象萬物之成也其聲磬故
曰磬有貴賤焉有親疎焉有長幼焉朝廷之禮貴不讓
賤所以有尊卑也鄉黨之禮長不讓幼所以明有年也
宗廟之禮親不讓疎所以有親也此三者行然後王道
得王道得然後萬物成天下樂用磬也(白虎通)
立辨石聲磬磬以立辨辨以致死君子聽聲則思死封
疆之臣
沉明之磬顓頊居位竒祥衆祉莫不總集不禀正朔者
越山航海而皆至也有浮金之鐘沉明之磬以羽毛拂
之則聲振百里石浮於水一如萍藻之輕取以為磬不
加磨琢(石遺記)
拊石堯命䕫擊石拊石以象上帝玉磬之音以致舞獸
(吕覽)虞書鄭注曰䕫語舜云磬有大小予擊大石磬拊小
石磬則感百獸相率而舞(大司樂䟽)
告糴魯饑臧文仲以鬯圭與玉磬如齊告糴曰不腆先
君之敝器敢告滯積以紓執事齊人歸其玉而予之糴
(魯語)
賂紀晉師從齊師入自&KR0588;輿擊馬陘齊侯使賓媚人賂
以紀甗玉磬與地(成二)魯遺齊以請糴貳以鬯圭齊賂晉
以求成紀甗兼之
心悲磬應鍾子期夜聞擊磬者而悲使人召而問之曰
子何擊磬之悲也答曰臣之父不幸而殺人不得生臣
之母得生而為公家為酒臣之身得生而為公家擊磬
臣不覩臣之母三年矣昔為舍氏覩臣之母量所以贖
之則無有量度而身固公家之財也是故悲也鍾子期
嗟嘆曰悲夫悲夫心非臂也臂非椎非石也悲存乎心
而木石應之故君子誠乎此而論乎彼感乎已而發乎
人豈必彊說乎哉(吕覽)
洞隂西王母侍女成花君拊洞隂之磬(漢武内傳)
懸黎武帝起騰光臺以望四遠於臺上撞碧玉之鐘掛
懸黎之磬吹霜條之箎唱來雲依日之曲(洞冥記)
浮金輕玉漢武帝起招仙閣於甘泉宫西其上懸浮金
輕玉之磬浮金者色如金自浮于水上輕玉者其質真
明而輕(上)浮瀛即瀛州也上有青石可為磬磬者長一
丈輕若鴻毛因輕而鳴(拾遺記)
璆磬璆磬金鼓靈其有喜展詩應律(肙)玉鳴師古曰璆
美玉名以為磬也晉灼曰鳴玉聲也(郊祀歌天地八)
揵為得成帝時揵為郡于水濱得石磬十六枚議者以
為善祥劉向說上宜興雍辟設膠序隆雅頌之音以風
化於天下
鳴球鳴鞀磬之和酌允鑠肴樂胥歌投頌吹合雅又曰
拮隔鳴球注韋昭曰玉磬也(長楊傳)
魯堂魯恭王餘好治宫室壊孔子舊宅以廣其宫聞鐘
磬琴瑟之聲遂不復壊(漢書)
雅吹擊磬建武十九年拜為博士車駕幸大學會諸博
士論難又詔諸生雅吹擊磬盡日乃罷(桓榮傳)
采玉造晉太常賀循奏置登歌簨簴采玉造小磬
制石磬謝常為鎮西將軍鎮壽陽采拾樂人制石磬以
備太樂注鐘石之樂自常始也(樂志)
採石供寗守豫章大設庠序遣人往交州採石磬以供
學用(本)
鳴石共水鳴石郭璞注永康元年襄陽郡上鳴君似玉
色青撞之聲聞七八里(山海經)
神人擊隋文帝開皇十四年於翟泉獲玉磬十四垂之
于庭有一素衣神人來擊之其聲妙絶(洽聞記)
知閏月造總章中潤州嘗得玉磬十二以獻張率更(文女)
叩其一曰是晉某歲所造也是歲閏月造磬者法月數
當有十三今缺其一宜于黃鐘東九尺掘之必得焉求
之如言(國史纂異)讌樂張文女所造也樂用玉磬一架登歌
磬以玉為之(大樂令壁記)
綠玉磬楊妃善擊磬明皇令取藍田綠玉琢之備極精
巧幸蜀還乃送太常藏之(開元傳信記)
石磬天寶中始廢泗濱磬用華原石代之詢諸磬人則
曰故老云泗濱磬下調之不能和得華原石考之乃和
由是不改白居易作華原磬詩刺樂工非其人(注)泗濱
石可為磬近代出自華原(通典)天寶中廢泗濱磬而以華
原石代之卒致祿氏之禍(陳氏樂書)
振磬呼神潞城縣令周混妻韋璜乾元中卒月餘忽至
其家靈語云太山府君嫁女令我裝束染紅借家婢暫
去家人難之韋云但借兩日耳若過兩日則宜擊磬呼
之夫磬聲一振鬼神皆聞(廣異記)
磬與鐘應洛陽有僧房中磬子聲輒自鳴僧懼而成疾
曹紹䕫來問疾僧具以告俄擊齊鐘磬復作聲紹䕫笑
曰明日當為除之僧設饌以待紹䕫食訖出錯鑢磬數
起而去其聲遂絕僧苦問其所以紹䕫云磬與鐘律合
擊彼此應僧大喜其疾亦愈(國史異纂)
泗濱友江南李建勲嘗蓄一玉磬尺餘以沉香節按柄
扣之聲極清越客有談及猥俗之語者則急起擊石磬
數聲曰聊代清耳名曰泗濱友(澄懷錄)
磬石少華之山其隂多磬鳥危之山其陽多磬嵩山涇
水出焉其中多磬則磬石所自固雖不一要之適隂陽
之和者泗濱所貢浮磬而已盖取其土少而水多其聲
和且潤也(陳氏樂書)
石為君八音以石為君故詩言依我磬聲韶樂以球為
首三代之樂皆凖于磬鳴球天成而不可易者琴瑟笙
竿皆人為之高下難齊故協之以磬(玉)
鍊石範金景祐二年李照鍊白石以為磬範中金以作
鐘六月九日左司諫姚仲孫言其詭異
鼓
春分之音風俗通曰鼓者郭也春分之音萬物皆鼓甲
而出故謂之鼓易曰鼓之以雷霆則其所象也不知誰
之所造世本曰夷作鼓又曰巫咸作鼓大周正樂曰劉
貺曰鼔動也冬至之音萬物含陽氣而動
羣音之長鼓所以檢樂為羣音之長也(五經要義)
思將帥鼓鼙之聲讙讙以立動動以正衆君子聽鼓鼙
之聲則思將帥之臣(樂記)
象禮書曰鼓其聲象雷其大象天其樂象君故凡鼓瑟
鼓琴鼓鐘鼔簧鼓缶皆謂之鼓以五音非鼓不節也荀
卿曰鐘象天鼓象地
土鼔土鼓蕢桴葦籥伊耆氏之聲也(明堂位)注伊耆氏古
天子有天下之號禮運注築土為鼓以土鼓為桴桴擊
鼔之物
䕫鼓黃帝殺䕫以其皮為鼔撅以雷獸之鼓而聲聞五
百里(帝王世紀)帝伐蚩尤元女為帝製䕫牛鼔八十面一震
五百里連震三千八百里(黃帝内傳)黃帝得竒獸名曰䕫取
皮以昌鼓聲聞五百里(莊子什文)䕫一足之獸也其音如雷
建鼓建鼓者謂少昊氏作大鼓為衆樂之節(徐景安樂書)
鞞鼓高辛氏使鼔人拊鞞鼔擊鐘磬鳳凰鼓翼而舞于庭
(瑞志)
敢諫堯立敢諫之鼓(淮南)漢劉輔傳昭有虞之聽師古曰
舜有敢諫之鼓故言有虞之聽
鼛鼓堯舜禹湯武王伐鼛而食奏雍而徹已飯而祭可
謂至貴矣然戰戰慄慄日慎一日注鼛鼓王者之食樂
也詩云鼔鐘伐鼛雍已食之樂也(淮南)
建鼓禹立建鼓於而備訊矣(管子柦公問)禹有立鼓之訊(水經)
警衆天子觀學大昕鼓以警衆也(文王世子)
炙鼔天子讀書於黎&KR0960;奏廣樂而遺其靈鼓又天子靈
鼓警衆(穆天子傳)
密須衛子魚曰成王分唐叔大路之旂密須之鼓闕鞏
之甲姑洗之鐘命以唐誥而封於夏墟(定四)晉荀躒如周
以文伯宴樽以魯壺王曰叔父唐叔成王之母弟也其
反無分乎密須之鼓與其大路文所以大蒐也(昭十五)
作氣魯莊公及齊戰于長勺公將鼓之曹劌曰未可齊
人三鼓劌曰可矣齊師敗績(云云)公問其故劌對曰夫戰
勇氣也一鼓作氣再而衰三而竭彼竭我盈故克之(莊子)
聲氣宋襄公及楚人戰於泓公子魚曰三軍以利用也
金鼓以聲氣也利而用之阻隘可也聲盛致志鼓儳可
也(僖二十二)
抱鼔桓公使鮑叔為宰辭曰管夷吾執枹鼓立于軍門
使百姓加勇焉弗若也(齊語)齊晉戰于鞌邴夏御齊侯逢
丑父為右晉解張御郤克鄭&KR0960;緩為右齊侯曰余姑翦
滅此而朝食不介馬而馳之郤克傷於矢流血及屨未
絶鼔音曰余病矣張侯曰自始合而矢貫余手及肘余
折以御左輪朱殷豈敢言病吾子忍之緩曰自始合苟
有險余必下推車子豈識之然子病矣張侯曰師之耳
目在吾旗鼔進退從之此車一人殿之可以集事若之
何其以病敗君之大事也吾子勉之左并轡右援袍而
鼓馬逸不能止師從之齊師敗績(成二)
石鼔石鼓文在鳳翔天興縣南二十許里石形如鼓其
數有十盖紀周宣畋獵之事即史籕之迹也貞觀中吏
部侍郎蘇勉紀其事云虞禇歐陽共稱古妙雖歲久訛
缺遺蹟尚可觀(郡縣志)
警鼓楚厲王有警為鼔以與百姓為戒飲酒醉過而擊
之也民大驚使人止曰吾醉而與左右戲過擊之也民
皆罷居數月有警擊鼓而民不赴乃更令明號而民信
之(韓子)
雙鶴中飛吳王夫差移于建康之宫南門有雙鶴從鼓
中而飛上入雲中(吳錄)
靈鼉李斯上秦始皇書曰建翠鳳之宫作靈鱓之鼓上林賦
建翠華之宫植靈鼉之鼓注曰以皮冐鼓也埤雅曰鼉鼓
非特有取于皮亦其鼓聲逢逢然象鼉之鳴聲晉安海
物記曰鼉宵鳴如桴鼔今江淮之間謂鼉鳴為鼉鼓亦
或謂之鼉更趙辟公雜記曰鼉聞鼓聲則鳴續博物志
曰其聲如鼔東方朔曰撞萬石之鐘擊雷霆之鼔詩靈
臺曰鼉鼔逢逢矇瞍奏公
聖鼓始與郡山陽縣有豫章木本徑可二丈名為聖木
秦時伐此木為鼓䫙䫙成忽自奔逸北至桂陽(盛宏之荆州記)
息于臨武遂之始興洛陽因名聖鼓城今在臨武(始興記)
玉鼓春秋孔演圖有人卯金興于豐擊玉鼓駕六龍春
秋緯亦有玉鼓
布鼓王尊謁東平王太傅在前說相鼠之詩尊曰無持
布鼓過雷門師古曰雷門會稽城門也有太鼓越擊此
鼓聲聞洛陽(漢書)
擊鼓不鳴李陵擊匈奴夜擊鼓起士鼓不鳴陵曰吾士
氣少衰而鼓不起何耶軍中豈有女子乎搜軍中得卒
妻皆斬之(上)
建鼔何並傳建鼔注建鼓一名植鼔縣有此鼓者所以
召集號令為開閉之時
嚴鼓史丹傳元帝建昭之間留好音樂或置鼙鼓殿下
天子自臨軒檻上隤銅凡以擿鼓聲中嚴鼓之節定陶
王亦能之注晉灼曰疾擊鼓師古曰鼙騎上之鼓(晉傳)
葉縣鼔王喬為葉令每當朝華門下鼓不擊自鳴聞于
京師明帝乃迎取置都亭下略無人聲焉(後漢書)
漁陽摻撾禰衡被魏武讁為鼓吏正月半試鼓衡揚枹
為漁陽摻撾淵淵有金石聲四坐為之改容操笑曰本
欲辱衡衡反辱孤衡對曰不敢以先王之法服為伶倫
之衣孔融曰禰衡罪同胥靡不能發明王之夢魂武慚
而赦之(世說漢書)徐鍇任江左校祕書時吳淑為校理古樂
府中有摻字淑多改為曺盖章草之變鍇曰非可以
一例若漁陽摻者音七鑒反三擿鼓也禰衡作漁陽
摻撾古歌云邊城晏開漁陽槮黃塵蕭蕭白日暗叔
歎服之
駱越銅鼓馬援於交趾得駱越銅鼓鑄為馬式注廣州
記曰狸獠鑄銅為鼓鼓惟高大為貴面闊丈餘祁成垂
之于廷尅晨置酒招置同類來者盈門豪富子女以金
銀為大鼓執以叩鼔叩畢留遺主人(本傳)
靈鼔夏正三朝撞洪鐘伐靈鼓旁震八鄙軯礚隠訇若
疾霆轉雷而激迅風也(東京賦)
登聞泰始五年六月西平人麴路伐登聞鼓言多祅謗
(晉紀)劉由等執黃幡撾聞鼓上言(衛瓘傳)
揚搥王大將軍年少時舊有田舍名語音亦楚武帝喚
時賢共言技藝事人皆多有所知唯王都無所聞意色
殊惡自言知打鼔吹帝令取鼓與之於坐振袖而起揚
搥奮擊音節諧捷神氣豪上傍若無人舉坐歎其佳爽
(世說)
鳴如人弄蘇峻在歷陽外營將軍鼓自鳴如人弄鼔者
峻手自破之曰我鄉土時有此則城空矣俄而作亂夷
滅此聽不聰之罰也
潛鶴鼓郡西有白鵠山上有石鼓元嘉中居人祀山神
乃椎此鼓數十里聞如金石之響相傳云此山有鵠飛
入會稽郡雷門鼔中打鼓聲洛陽聞之後孫恩亂兵擊
破中有二鶴冲天而去自是不復鳴後人呼為潛鶴鼓
(六朝事蹟)
嶺上鼓鞞晉嘗遣偏師謝咸攻東陽東陽岑山下民聞
嶺上有鼔鞞聲若數萬人咸既破潰而山鼓亦絶(東陽記)
石鼔鳴姚泓永和元年天水郡石鼓鳴聞數百里野雉
皆雊(後秦記)
細腰鼔蕭思話年十許歲好騎屋棟打細腰鼔(沈約宋書)
題鼔孫挹為延陵縣令國子助教高爽詣之挹了無故
人懷爽出從閣下過取筆書鼔面人徒有此大腹了自
無肝腸面皮如許厚被打未遽央(南史)談藪作身有八尺
圍腹内無寸腸
戒晨鼔元魏置大鼔于白樓之上晨昏伐以千椎為城
里諸門啓閉之候謂之戒晨鼓也(水經注)
諸州置鼔齊李崇為兖州刺史劫盗崇乃村置一樓樓
懸一鼔盗發之處搥鼔亂擊諸村始聞者搥鼔一通次
聞者復撾以為節俄頃之間聲布百里伏其險要無不
擒獲諸州置鼔自此始也時號卧虎
聞鼔病愈後周裴俠為工部中大夫疾沉頓忽聞五更
鼓驚起曰可向府耶遂瘳晉公護曰危篤若此不廢愛
公因鼔聲疾遂愈天祐其勤也(史)
警衆先是京城諸街每至晨暮遣人傳呼以警衆馬周
遂奏諸街置鼓每擊以警衆令罷傳呼時人便之(舊唐)周
上言令金吾每街懸鼔夜擊止其行李以備竊盗時人
遂呼為鼕鼕鼓也(雍洛靈異小傳)有道人裴修戲為詞云遮莫
鼕鼕鼓須傾滿滿杯金吾若相間報道玉山頽
宫中擊鼓張元素太子承乾嘗于宫中擊鼓聲聞于外
元素叩閣請見極言切諫承乾乃出宫内鼓對元素毁
之(唐書)
鬼神畏鼓開元中有三衛至華嶽廟前見青衣引見一
婦人華嶽第三新婦為嶽子所薄憑寓書于北海後至
隂復見前婦人謝云三郎以附書之故將害于君君且
還不久大駕東幸鬼神畏鼓若坐于鼓車則無慮也言
訖不見(廣異記)
晩衙鼓成都不打晩衙鼔劉仲張潛夫皆云孟蜀多以
晩鼓戮人埋野場中故鳴則鬼祟必作矣自是成都倒
不打鼓(耳目記)
鼓妖范仲淹一日携子純仁訪民閒民舍有鼓為妖坐
末幾鼓自風滚至庭不已民舍皆服栗仲淹徐謂純仁
曰此鼓久不擊見好客至故自來庭以尋槌耳令純仁
削槌以赴之其鼓立碎
銅鼔塗金陳叔夏得銅鼔甚大其飾為蚩尤飛廉塗善
金而光耀不滅其銘曰龍昇元年七月大將渙崔鴻十
六國書赫連勃勃以銅為大鼔及飛廉翁仲銅駝龍虎
以黃金飾之列於宫殿之前疑即此龍昇大夏年號也
(廣川書鼓)
高麗鼓西溪鎮聖果院有鼓相傳保太中海潮飄至故
范希文有高麗鼔半穿之句
泙鄉更鼔宋范延賞過金陵張忠定公為守問曰天使
沿路來還見好官員否曰昨過萍鄉邑長張希顔者好
官員也野無惰農市無暏博更鼔分明必有美政也守
即日同薦于朝
三鼓凡天神之類皆以雷鼔地祗之類皆以靈鼓人鬼
之類皆以路鼔(樂志)
鼔鳴有字紹熙二年温州瑞安縣感應侯鼔自鳴後邑
有巨寇舁鼔去先是鼔上有書曰鼓響盗長鼔壊盗敗
寇果以旬日就戮與晉志隆安石鼓鳴孫恩同古(通考)吳
興長城夏架山有石鼓長丈餘面徑三尺所下有盤石
為足鳴則聲如金鼔三吳有兵至安帝隆安中大鳴後
有孫恩之亂(晉志)
石鼓八方之荒有石鼓焉蒙之以皮其音如雷(神異經)城
東祠山有石鼔將有寇難則鳴所以豫警備也(齊地記)逢
山有祠并石人石鼔齊世將亂石人輒打鼓聞數十里
(郭緣志述征記)浮山東石鼓下有兩石鼓扣之清越所謂神鉦
也(羅浮山記)洞庭山有宫五門東有石樓樓下兩石鼓扣之
其聲清越世所謂神鉦也晉孝武樂章曰神鉦一震九
域同來(郡國志)冀縣有天鼔山有石如鼔河鼓星摇動則
石鼔鳴鳴則秦上有殃(酉陽雜俎)磁州武安縣南有鼓山上
有二石如鼓南北相當世傳鼓鳴則有兵起高齊之末
此鼓嘗鳴而齊為周所併隋文帝末年鼓又自鳴聲聞
數百里而唐代隋以興故一名神鉦(山川紀異金胡礪碑)
三鼓後周敞為交趾刺史伐龍山木以為鼓以下分鼔
給桂林郡上分鼓給交趾郡擊一鼓則二鼓皆鳴(輿地志)
鑄銅南雄之俗鑄銅為鼓欲將攻擊則鳴此鼔到者如
雲家有鼔者號為音老(雜錄)
耳目晉解張曰師之耳目在吾旗鼔進退從之(成六)
笛
笛始風俗通曰笛漢武時&KR0960;仲所作也按宋玉有笛賦
玉在漢前又馬融長笛賦云近代雙笛從羌起羌人伐
竹未及已龍吟水中不見矣截竹吹之聲相似
鳳鳴黃帝使伶倫伐竹於昆溪斬而作笛吹之作鳳鳴
(御覽引史記)
昭華高祖初入咸陽宫周行府庫金玉珍寶不可稱言
其尤驚異者有玉笛長二尺三寸二十六孔吹之則見
車馬山林隠轔相次吹息亦不復見銘曰昭華之琯(西京)
笛曲馬融性好音能鼓琴吹笛為督郵獨卧郿縣平陽
塢中有洛客舍旅吹笛相和融去京師踰年暫聞甚悲
而樂之追慕簫琴皆有頌而笛無乃作長笛頌(長笛賦序)
高遷亭蔡邕告吳人曰吾昔嘗經會稽高遷亭見屋椽
竹東間第十六可以為笛取用果有異聲(文士傳)余同僚
桓子野有故長笛傳之耆老云蔡邕所製也初邕避難
江南宿於柯亭之館以竹為椽邕仰而盻之曰良竹也
取以為笛竒聲獨絶歷代傳之(伏滔長笛賦序)
感舊向秀思舊賦序云余少與稽康吕安居止接近其
後各以事見法逝將西邁經其舊廬于時日薄虞淵寒
冰凄然隣人有吹笛者發聲寥亮追想疇昔游宴之女
感音而嘆之故作賦云
吹笛殺妓帝舅王愷嘗置酒王導王敦俱往女妓吹笛
小失愷意便令黃門毆殺之一坐改容愷神色自若也
善吹列和善吹笛吳姬之聲無以加也(𫝊子)
雜引相和太始十年中書監荀勗中書令張華令郝玉
鼔瑟宋同吹笛以為雜引相和(宋書)
三尺二調荀勗問列和曰若不知律吕之義作樂者均
高下清濁之調當以何名之和曰每合樂時隨歌者清
濁聲假聲濁者用三尺二笛因名曰此三尺二調聲清
者用二尺九笛因名曰此二尺九調漢魏相傳施行皆
然也(晉書)
以笛妓賜宋禕是石崇妓綠珠姊子有國色善吹笛后
在晉明帝宫帝疾患危篤羣臣進諫請出宋禕時朝賢
悉見帝曰卿諸人誰與得者衆人無言阮遥集時為吏
部尚書對曰願以賜臣即與之(世說)
郭長生永嘉中太山民巢氏先為相縣令居在晉陵家
婢採薪忽有一人追隨婢還家不使人見與婢宴飲輒
吹笛而歌歌云閒夜寂寂清長笛亮且鳴若欲知我者
姓郭字長生(幽明錄)
笛妾不嫁謝仁祖妾阿紀有國色善吹笛仁祖死阿紀
誓死不嫁郗曇時為北中郎設權詐遂得阿紀為妾阿
紀終身不與曇言(上)
三調桓伊字叔夏善音樂有蔡邕椅亭笛嘗吹之王徽
之赴京泊舟青溪側伊素不相識于岸上過徽之便使
人謂之曰聞君善吹笛試為我一奏伊時已貴顯素明
徽之名便下車踞胡床為作三調之弄便上車去終始
不交一言
代郡亭鷄代郡界有一亭常有怪不可詣忽有諸生壯
勇行歌止宿鬼吹五孔笛一手都不能得攝笛諸生便
笑謂汝止有一手那得徧笛我為汝吹來鬼云謂我少
指耶乃數十指出諸生拔劔斫之得一老雄鷄從者並
鷄雛耳(幽冥錄)
紫玉笛凉州人發凉王張駿墓得赤玉簫紫玉笛(三十國春)
(秋叚龜龍凉州記云吕纂時胡人云云)
聞笛辨亡安公子始自煬帝將幸江都時有樂工於笛
中吹其父病廢于臥内聞之乃問其子曰何得此曲子
對曰宫中雜飜也父歔欷問其子曰宫曰君商曰臣宫
聲往而不返大駕東巡必不還矣汝可托疾勿去也其
精鑒如此(樂府雜錄叚安節)
卧吹笛漢中王瑀為太卿早起朝聞永興里人吹笛問
是太常樂人否曰然已後因閱樂而喚之問曰何得某
日卧吹笛耶(傳記)
竊吹明皇置五王帳長枕大被與兄弟共處其間妃子
無何竊寧王紫玉笛吹故張祐詩云梨花静院無人見
閒把寧王玉笛吹因此忤旨放出(外傳)
紫雲逥玄宗嘗坐朝時以手指上下按其腹朝退高力
士進曰陛下向來數以手指按其腹豈非聖體小不愈
耶玄宗曰非也吾昨夜夢遊月宫諸仙娛余以上清之
樂流亮清越殆非人所聞也酣醉久之合奏清樂以送
吾歸其曲凄楚動人杳杳在耳吾向以玉笛尋盡得矣
坐朝之際慮或遺忘故懷玉笛時以上下尋之非不安
也力士再拜賀曰非常之事也願陛下為臣以奏之上
試奏其音寥寥然不可名也力士又奏拜且請其名上
笑曰此曲名紫雲逥載于樂章今太常刻石在焉(開天傳信記)
獨孤裂笛李謩者開元中吹笛為第一部有故至越州
時州客舉進士者十人同邀于湖上吹笛有獨孤文者
與坐漸移舟湖心李生捧筆一發水木森然彷彿如有
鬼神之來坐客皆更替詠之獨孤生乃無一言李生忿
其輕已又静思作一曲更加絶妙無不賞駭李生更有
一笛拂拭以進獨孤曰此都不堪取執者粗通耳乃換
之曰此至入破必裂恡惜否李生謝不敢遂吹聲發入
雲四座震慄李生蹙踖不敢動至十三叠歌示謬誤之
處敬伏將拜及入破笛遂裂不復終曲李生再拜衆皆
悚息乃散(逸史)
倚曲明皇自蜀來居南内夜闌登政樓凭欄南望煙月
滿目貴妃侍者紅桃在焉歌凉州之詞貴妃所製也上
親御玉笛為之倚曲曲罷相視無不掩泣上因廣其曲
(外傳)
吹不能聲開元中李謨善吹笛獨步當時越州刺史皇
甫政月夜泛鑑湖命謨吹笛謨為之盡妙時有一老父
泛舟聽之因奏一聲湖波摇動笛遂中裂即探懷中一
笛以畢其曲政視之有三龍翔舟而聽老人曲終以笛
付謨吹之竟不能聲而老父亦失所在(樂府雜錄)
天下第一李丹好事嘗得村舍煙竹截為笛堅如鐵石
以遺李謩謩吹笛天下第一月夜泛江與同舟人吹寥
亮逸發俄有客於岸呼舟請載既至請笛而吹甚為精
妙山石可裂謩平生未嘗見及入破呼吸盤擗應指粉
碎客散不知所之舟著記疑其蛟龍也(國史補)
舟人怨悲李謩嘗秋夜吹笛于瓜州檝載甚隘初發調
羣動皆息及數奏微風颯然立至有頃舟人賈客有怨
歎悲泣之聲(上)
七月望前竹許雲封樂工之工笛者貞元初韋應物自
蘭臺郎出為和州牧非所宜願頗不得志輕舟東下夜
泊舟中相與語久之韋公曰我有乳母子名千金天寶
中受笛李供奉藝成身死每所悲嗟舊吹之笛李君所
賜也遂囊出舊笛雲封跪捧悲切撫而觀之曰信是佳
笛但非外祖所吹者乃謂韋公曰竹生雲夢之南鑒在
柯亭之下以今年七月望前生明年七月望前伐過期
不伐則其音實未期而伐則其音泛泛者外澤中乾乾
者受氣不全氣不全則其竹天凡發揚一聲出入九息
古之至音者一疊十二節一節十二敲今之名樂也至
如落梅流韻感金谷之遊人折柳傳情悲玉關之成客
誠有清響異音非至音無以降神而祈福也其已天之
竹遇至音必破所以知非外祖所吹者韋公曰欲信汝
鑒笛破無傷雲封乃捧笛吹亦州遍一疊未盡劃然中
裂韋公驚嘆久之遂禮雲封於曲部(甘澤謠)
洞庭老父賈客吕筠卿嘗於中春夜泊舟於君山側命
酒吹笛數曲忽見一老父拏舟而來遂于懷袖間出笛
三管其一大如合拱其次如常人之所蓄其一絶小如
細筆管筠卿請老父一吹老父曰其大者諸天之樂不
可發其次者對洞府諸仙合樂而吹其小者是老身與
朋儕可樂者試為子吹之不知可終一曲否言畢抽笛
吹三聲湖上風動波濤沆瀁魚龍跳噴五聲六聲君山
上鳥獸呌噪月色昏昧舟人大恐老父遂止(博異志)
猿臂有人以猿臂骨為笛吹之清聲圖絶勝竹(酉陽雜爼)
笛首范敏下第往鄆州訪故人暑月夜行至一田舍遇
一婦人自稱唐莊宗内樂部笛首為敏吹笛敏問其曲
云名清秋月莊宗自製者也帝最愛夜月夜自横笛吹
數曲故為曲名明視之則一孤塜也(青瑣高議)
栢作笛聲余靖知桂州時每至月盈之夕輒有笛聲發
於一林中甚清遠土人云聞之已數十年遣視乃自大
栢木中出也伐取以為枕笛聲如期而發公甚寶惜後
數年季弟欲窮其怪命工解視其木紋理正如人月下
吹笛象雖善畫者莫及重以膠合之則不復有聲(退齋閒覽)
萬波息新羅神文王時東海中有小山浮來隨波往來
王異之泛海入其山且有一竿竹命以作笛吹此笛則
兵退病愈旱雨雨晴風定波平號萬息波笛歷代寶傳
之至孝昭王加號萬萬波波息笛(朝鮮志)又有玉笛長尺
有九寸其聲清亮云東海龍所獻
笛怪太原姚康成奉使汧隴假邢云舊必就寢后見三
人賦詩其一長細而黃面多瘡孔詠曰當時得意氣瑱
心一曲君前值萬金今日不如庭下竹風來猶得學龍
吟候曉視之乃見破笛一管(靈怪集)
玳瑁笛宋嘉祐中王疇欲定大樂嘗就成都房庶取玳
瑁古笛以校金石(通考)
犯聲唐玄宗時樂人孫處秀善吹笛好作犯聲當時皆
以為新意流美樂人皆效之其聲變態日增因有犯調
犯調即今之所尚也(樂纂)
變聲符旨文宗時雲朝霞以善吹笛進士為新聲雅樂
朝霞能承意變聲頓符上旨由是有寵(唐書)
横笛樂府曰横笛小箎也梁朝歌云快馬不須鞭拗折
楊柳枝下馬吹横笛愁殺路傍兒
義觜笛後世有長笛有短笛有義觜笛義觜笛如横笛
而加觜西凉樂也(考索)
簫
舜作簫釋名曰簫肅也其聲肅肅而清也風俗通曰簫
作竹簫其形參差以象鳳翼十管長尺二寸隋音樂志
曰簫十六管長二尺舜所造者也通禮義纂曰伏羲作
簫十六管事始云女媧造
中吕之氣簫者中吕之氣萬物生於無聲見於無形僇
也簫也故謂之簫(白虎通)
夏至之樂易卦通驗曰夏至之樂補以簫鄭元注曰簫
亦管也形似鳳翼鳳火禽也火數七夏時又用火事
天籟南郭子綦謂顔成子遊曰汝聞人籟而未聞地籟
汝聞地籟而未聞天籟郭象注曰天籟簫也(莊子)
上下客有以吹籟(廣雅云簫謂之籟)見越王者上下宫商而越
王不喜也或為之野音而王反悦之亦有如此者要在
聽之而已(吕氏春秋)
吳市伍子胥鼓腹吹簫乞食于吳市中(史記)賣餳之人吹
簫以自表也
給喪周勃以織薄曲為生常為人吹簫給喪事(史記)
善吹漢元帝多材藝吹洞簫自度曲被歌聲也(漢書)
馬先生馬先生能使木人吹簫比妙般輸翟墨曰不劣
古矣(傳子)
白玉簫明皇天寶中安祿山自范陽入覲獻白玉簫管
數百陳于梨園(通考)
羽衣吹簫張昌宗得幸於武后武后謂為王子晉后見
使被羽衣吹簫乘寓鶴徘徊庭中如仙人狀
簫竹管江寧縣南四十里慈姥山積石臨江生簫管竹
玉褒洞簫賦所稱即此也其竹圓緻異于衆處自伶倫
採竹嶰谷其後惟此簳見珍故歷代常給樂府而俗呼
鼔吹山(丹陽記)元帝多材藝善史書鼓琴瑟吹洞簫自度
曲被歌聲分刌節度窮極幻妙(漢贊)帝為太子嘉褒所為
洞簫頌令後宫貴人皆誦讀之(漢書)靈帝善鼔琴吹洞簫
(謝承書)
大簫大簫謂之言小者謂之筊(爾雅)簫大者二十三管無
㡳小者十六管有底(博雅)無㡳者謂之洞簫有雅簫長四
寸頌簫長尺二寸(三禮圖)
笙
象物貫地笙生也象物貫地而生以匏為之其中空以
受簧也(釋名)
太簇之氣笙之言施也牙也萬物始施而牙笙者太簇
之氣也象萬物之生也故曰笙有七政之節焉有六合
之和焉天下樂之故謂之笙(白虎通)
正月之音笙正月之音物生故謂之笙有十三簧象鳳
之聲(說文)
作笙之始禮曰女媧之笙簧簧聲中之簧也曹植女媧
贊曰造簧作笙隋音樂志曰笙竽並女媧之所作也世
本曰隨作笙竽注曰隨女媧之臣也
和八風舜帝在位西王母使獻白玉環及益地圖舜之
廣九州為十二復獻白玉之琯以和八風故章帝時麥
陵文學奚景于泠道舜祠下得笙白玉之管(集仙錄)古者
玉琯以玉夫以玉作音故神人以和鳳凰來儀也(說文)
隨時商容觀舞墨子吹笙墨子非樂而於樂有是也(尸子)
墨子見荆王衣荆吹笙(吕氏春秋)墨子儉嗇而非樂者往見
荆王衣錦吹笙非苟違性隨時好也(劉子隨時)
聽笙敗奕奕秋通國之善奕也當奕之思有吹笙過者
乍而聽之則奕敗矣非奕道暴深情有暫闇笙猾之也
(劉子專學)
叢霄笙謝元卿遇神仙吹叢霄之笙(續仙傳)
飄飄&KR0008;洛謝孺子宴少與族兄莊齊名多藝能尤善聲
律王或孺子姑之子也嘗與孺子同臺孺子吹笙或自
起舞既而嘆曰今日真使人飄飄有&KR0008;洛間意(南史謝恂傳)
達隂陽邯鄲綽五經折疑曰夫笙者發萬物始生導達
隂陽之氣故有長短黃鍾之始象法鳳凰
通氣季秋之月上丁入學習吹所以通氣也管簫笙竽
壎箎皆以吹鳴者也(蔡邕月令章句)
聽聲竹聲濫濫以立會會以聚衆君子聽笙竽簫管之
聲則思蓄聚之臣(禮記)
壺盧笙交趾人多取無柄之瓠為笙安十三簧吹之音
律清響(察表錄異)
雲和西王母命侍女董雙成吹雲和之笙(漢武内傳)短長撞
鳳翼洪細摹燕音切切孤竹管來應雲和琴(揚希道詩)
居巢武夷君命朱小娥運居巢即大笙也(武夷山誌諸山志)
王母吟西王母吟曰吹笙鼓簧中心翔翔世民之子惟
天之望(穆天子傳)
竽
隋作隋作竽(世本)漢武帝時邱仲作竽笙三十六管(通禮纂)
竽竽笙類也列管匏中施簧管端官管在中央三十六
簧(急就篇注)
立春之氣大者曰竽小者曰和竽暖也立春之氣暖生
萬物也竽管三十六宫在左和十三管宫居中(唐樂志)
五音之長竽也者五聲之長者也故竽先則鐘瑟皆隨
竽唱則衆色皆和今大奸作則俗之民唱俗之民唱則
小盗必和故服文采帶利劔厭飲食而資貨有餘者是
之謂盗竽矣(韓非子)
濫竽齊宣王使人吹竽必三百人南郭處士請為王吹
竽宣王說之廩食以數百人宣王死湣王立好一一聽
之處士迯一曰韓昭侯曰吹竽者衆吾無以知其善者
田嚴對曰一一而聽之(上)劉實崇讓論云昔齊王好聽
竽聲必令三百人合吹而後聽之廩以數人之俸南郭
先生不知吹竽者也以三百人合吹可以容其不知自
請為主吹竽虚食數人之俸嗣王覺而改之難彰先生
之過乃下令曰吾之好聞竽聲有甚于先生欲一一列
而聽之先生於此逃矣(晉書)
好竽操瑟齊王好竽有求仕於齊者操瑟而往立王之
門三年不得入叱曰吾瑟鼔之能使鬼神上下吾鼓瑟
合軒轅氏之律吕客罵之曰王好竽而子鼔瑟雖工如
王不好何是所謂工於瑟而不工于求齊也(韓答陳商書)
吹竽不老商&KR0960;子晉者高邑人也好牧豕吹竽年七十
不娶婦而老邑人乃竒怪之從受道問其要言但食木
菖蒲根飲水不飢不老如此傳世見之三百餘年貴戚
富室聞之取而服之不能終歲輒止惰慢矣謂將復有
匿術也(列仙傳)
千曲成少伯三吹竽見安昌侯張千夏鼓琴謂音不通
千曲以上不足以為之音
知法度吹竽有以知法度竽音調則度數得見(樂府圖)
笳
笳笳者胡人卷蘆葉吹之以作樂也故云胡笳杜摯笳
賦序云昔伯陽避亂入戎懷土遂建斯樂晉先蚕儀註
車駕住吹小箛發吹大箛箛即笳也又胡笳漢舊筝笛
彔有其曲不記所出本末
出塞入塞胡笳者張博望入西域傳其法于西京惟得
摩訶兜勒一曲李三年因胡曲更造新聲二十八解以
為武樂自出塞入塞楊柳等十曲
播為琴曰蔡琰先適河東衛仲道夫亡無子歸寧於家
漢末大亂為胡騎所獲在左賢王部伍中春月登胡殿
感笳之音作詩言志曰胡笳動兮邊馬鳴孤鴈歸兮聲
嚶嚶(文姬别傳)
感動劉疇字正喬嘗避亂塢壁賈胡百數欲害之疇無
懼色援笳吹之為出塞入塞之聲以動其遊客之思於
是羣胡皆垂淚而去(曹笳之晉書)
懷土劉越石為胡騎所圍數重城中窘迫無計劉始夕
乘月登樓清嘯胡騎聞之皆悽然長嘆中夜吹奏胡笳
賊皆流涕人有懷土之思向曉又吹賊并起圍奔走或
云是劉道真(世說)越石琨字也
箏
秦箏箏瑟類也本十二絃今則十三(急就篇註)通典曰箏秦
聲也傅元箏賦序曰代以蒙恬所造今觀其器上崇似
天下平似地中空准六合絃柱擬十二月設之則四象
在鼓之則五音發斯乃仁知之器豈亡國之臣所能開
思運巧哉集韻云秦俗薄惡有父子爭瑟者各入其半
故當時名為箏古以竹為之
長離武夷君命謝英妃撫長離印箏也(諸山記)
帳中鼔吕布詣袁紹紹患布欲殺之遣三十六兵彼鎧
迎布使著帳邊卧布知之使于帳中鼓箏諸兵卧布出
帳去兵不覺也(英雄記)
善彈郝素善彈箏雖伯牙妙手吳姬竒聲何以加之(傅子)
於此不凡謝安相晉室為其婿王國賓所䜛一日武帝
召桓伊宴飲安侍坐命伊撫箏伊撫而歌曰為君既不
易為臣良獨難忠信事不顯乃有見危患周旦佐文武
金縢功不刊推心輔王政二叔反流言聲節慷慨俯仰
可觀安泣下沾襟越席將其鬚曰使君於此不凡帝有
愧色
箏歌須笛語林曰桓野王善觧音晉孝武設宴西堂樂
闋酒闌將詔桓野王箏歌野王辭以須笛於是詔其常
吹奴碩賜姓曰張嘉四品將軍引使上殿張碩意氣激
揚吹破三笛末取䐗脚笛然後乃理調成其曲
賜笛何承天素好奕棋頗用廢事又善彈箏文帝賜以
局子及銀裝箏承天奉表陳謝帝答云局子之賜安必
非張武之金耶(南史)
終身不聽梁張稷瓌弟也幼有孝性所生母劉無寵疾
終毁瘠過人州里謂之淳孝長兄瑋善彈箏稷以劉氏
先執此使聞瑋為清調便悲感䪺絶遂終身不聽之(上)
思兄元魏孫紹兄善彈箏早卒紹後聞箏聲便涕泗嗚
咽捨之而去世以此尚之(本傳)
第一手薛瓊瓊開元宫中第一箏手(麗情集)崔懷寶贈瓊
瓊詩云平生無所願願作樂中箏得近玉人纖手孑呀
羅裙上放嬌聲
引刀斬指樊彦深妻魏氏淮隂人彦深卒值徐敬業之
亂為賊所獲賊黨知其素解絲竹逼令彈箏魏曰夫亡
未能自盡今而見逼管絃豈非禍從手發耶引刀斬指
賊黨又欲妻之魏以必死自固被殺(舊唐)
聞聲知改高駢鎮蜀口以南詔侵暴築羅城四十里朝
廷雖加恩賞亦疑其跋扈或一日奏樂聲聞知有改移
乃題風筝寄意曰夜静絃聲響碧空宫商信任往來風
依稀似曲纔堪聽又被風吹别調中旬日報到移鎮渚宫
箜篌
靡靡箜篌師延所作靡靡之樂後出桑間濮上之地師
涓為晉平公鼓焉鄭衛分其地而有之遂號鄭衛之音
為淫樂(劉熙釋名)
坎篌箜篌一名坎篌漢武帝祠太一后土令樂人侯調
依琴作坎篌言其坎坎應節也篌以姓冠章也(風俗通)封
禪作空侯
立箜篌漢靈帝好之體曲而長二十三絃抱于懷中兩
手齊奏之謂之擘隋音樂志曰立箜篌出自西域非華
夏舊器也(事物紀原)
卧箜篌魏高陽王雍美人徐月華能彈卧箜篌為明妃
出塞之聲後為將軍原士康側室徐鼓箜篌而歌哀聲
入雲行者俄而成市(洛陽伽藍記)
朱字有李生者其舅姓盧有道術别久忽相遇邀李往
其居曰求得一妓善箜篌令侍飲李生視箜篌上有朱
字云雲中辨天樹天際識歸舟盧曰此人名家莫要作
婚姻否李莫測而退後娶陸長源女乃所見於盧家者
問何能曰善箜篌示之朱字宛然李生具說女亦曰往
常夢至一處亦記見生(逸史)拾遺以為崔宇過薛趙
不識鄙人謂狐為狸以瑟為箜篌此非徒不知狐與瑟
乃不知狸與箜篌也(桓譚新論)
箜篌引箜篌引者朝鮮津卒霍里子高妻麗玉所作也
子高晨起刺船有一白首狂夫披髮提壺亂流而渡其
妻隨而止之不及堕河溺死妻乃援箜篌作公無渡河
之曲曰公無渡河公竟渡河堕河而死當柰公何曲終
投河而死子高還以語麗玉麗玉傷之乃引箜篌而寫
其聲聞者莫不堕淚飲泣麗玉以其曲傳憐女麗容名
曰箜篌引(古今注及孔衍琴操)
妾歌神悅永和中吳郡陳緒家平旦忽有叩閽自通云
陳都尉寄住緒有妾姓奚能彈箜篌神思歡悅既令妾
絃歌歌聲焦細歷三年乃别去(甄異錄)
聞歌輒舞晉永嘉中有神見兖州自號樊道基有嫗號
成夫人夫人好音樂能彈箜篌聞人歌絃輒起舞(搜神記)
清溪婢歌趙文韻住青溪月夜唱鳥棲飛忽有青衣至
曰王家娘子傳語聞君歌聲有關人者須臾女子至容
色可憐文韶乃歌深契女心曰但令有瓶何患無水取
箜篌鼓之令婢歌繁霜自解裙帶縳箜篌歌曰日暮風
吹葉落依依丹心寸意愁君不知窮夕别去明日至青
溪廟中女姑神像即夜所見者(類說)
鳳首樂工云天竺伎有鳳首箜篌
琵琶
琵琶所始琵琶法三才象四時風俗通云琵琶近代樂
家作不知所起長三尺五寸法天地人五行四絃象四
時釋名曰琵琶本胡中馬上所鼔推手前曰琵琶手却
曰琶因以為名樂錄云琵琶本出於絃鞉而杜摯以為
秦之末世苦於長城之役百姓絃鞉而鼓之事始云或
云碎葉國所獻貞觀中裴洛兒彈琵琶始廢撥用手今
所謂搊琵琶是也(唐國子博士叚安節琵琶錄)
馬上之樂故老言漢宋烏孫公主嫁昆彌念其行道思
慕使知音者載琴箏筑箜篌之屬作馬上之樂(傅元琵琶傳序)
匃奴盛請婚於漢元帝以後宫良家子昭君配焉昔公
主嫁烏孫令琵琶馬上作樂以慰其道路之思其送明
君亦必爾也(石崇明君辭)
王昭君初適匈奴在路愁怨遂於馬上彈琵琶以寄
其憾至今傳之謂之昭君怨(圖經)
夫漢送公主于馬上作樂李倫製辭意昭君亦爾未
嘗謂昭君自彈也圖經即以昭君怨實之不知何所
本也如今人畫明妃出塞圖作馬上愁容自彈琵琶
賦辭者多即以為昭君實事盖承前人之誤耳
自隨楚遊上表乞宿衛拜駙馬都尉楚無學好遨遊音
樂及畜歌者琵琶箏笛每行將以自隨(三輔决錄)
鬼持寄載吳赤烏三年句章民楊度至餘姚夜行有一
年少持琵琶求寄載度受之鼔琵琶作數十曲曲畢乃
吐舌擘目以怖度而去復行二十里許又見一老父寄
載自云姓王名戒因復載之謂曰鬼工鼓琵琶甚哀戒
曰我亦能鼓即是向鬼復擘眼吐舌度怖幾死(錄異傳)
善彈孔輝善彈琵琶吳歸命恒使為樂(文士傳)君性好音
能操琴及琵琶以自散(孫放别𫝊)朱生善彈琵琶雖伯牙之
妙無以加之(傅子)孔煒字正忠解音律彈琵琶(文士傳)石季
倫善彈琵琶(晉書)阮咸善彈琵琶荀勗善解音律自以遠
不及也(士賢傳)
作大道曲謝鎮西着紫羅襦據胡床在大寺佛圖門樓
上彈琵琶作大道曲(語林)
鸜鵒立聽司空桓豁在荆州有參軍五月五日剪鸜鵒
舌令教學語遂無所不名與人相聞顧參軍善彈琵琶
鸜鵒每立聽移時(幽明錄)
操斯器桓宣武外甥恒在坐鼓琵琶宣武醉後指琵琶
曰名在固亦操斯器(語林)
天際真人世以方謝仁祖不及重者桓大司馬曰諸君
莫輕以仁祖企腳北窗下彈琵琶故自有天際真人想
(世說)謝尚善音樂(晉陽秋)丞相嘗曰堅石挈脚枕琵琶有天
際想(語林)堅石尚小名也
靈侯南平國岳在姑孰有鬼附之每言吉凶輒先索琵
琶隨彈而言事有驗或云是老鼠所作名曰靈侯(異苑)
歌畢不彈宋范雲善琵琶文帝欲聞之屢諷以微旨雲
偽為不曉終不肯為帝彈帝嘗飲宴歡適謂雲曰朕與
歌卿可彈上歌則彈歌畢亦止(南史)
精麗相遺庾仲文為吏部尚書好貨先與劉德願殊惡
德願自持琵琶甚精麗遺之便復欵然(宋書)
忩外唱曲永嘉中李謙素善琵琶元嘉初往廣州夜集
坐倦悉寢唯謙獨揮彈未輟便聞窗外有唱佳聲每至
契會無不擊節謙怪語曰何不進耶對曰遺生以久無
宜于笑始悟是鬼(異苑)
金縷齊禇彦回淵善彈琵琶武帝在東宫宴賜之金縷
柄銀柱琵琶(南史)高帝宴會羣臣使各效技淵彈琵琶王
僧虔彈琴沈文季歌子夜張敬兒舞王敬則拍張王儉
曰臣無所解但知誦書因跪前誦相如封禪書
為明君曲齊豫章王嶷北宅後堂集會沈文季與禇淵
意喜琵琶酒闌淵取示器為明君曲文季便下席大唱
曰沈文季不能作伎兒主解之曰汝固不當損仲容之
德淵顔色無異曲終而止
弄髀齊文宣所幸薛嬪甚被寵愛忽意其徑與高岳私
通無故斬首藏之於懷於東山宴勸酧始合忽探出頭
投於柈上枝解其屍弄其髀為琵琶一座驚怖莫不喪
膽帝方收取討之流淚云佳人難再得甚可惜也載屍
以出被髮步哭而隨之(北史)
聽音知亡隨樂人王令言妙達音律大業末煬帝將幸
江都令言之子嘗於戸外彈胡琵琶作翻調安公子曲
令言時卧室中聞之驚起曰變變急呼其子曰此曲興
自早晩其子曰頃來有之令言遂歔欷流涕謂其子曰
汝慎無從行帝必不反子問其故令言曰此曲宫聲往
而不反宫君也吾所以知之帝竟被弑於江都(北史)
自彈唐上皇聞禽頡利嘆曰高祖困白登不能報今我
子能滅深厥吾付托得人何復憂哉上皇召上與貴人
十餘人及諸工妃主置酒凌煙閣酒酣上皇自彈琵琶
上起舞公卿迭起為夀(史)
左庶子奏琵琶李綱仕隋為太子洗馬太子勇宴宫臣
左庶子唐令則奏琵琶又歌武媚娘曲綱曰令則宫調
護乃自比倡優進淫聲惑視聽誠知上聞之豈不為殿
下累乎
彈琵琶吐谷渾黨項寇邊敕柴紹討之虜據高射紹軍
兩矢失色紹安坐遣人彈胡琵琶使二女子舞虜疑之
休射而觀紹從后擊之大潰(唐書)
秦漢子初隋有琵琶圓體修頸而小號曰秦漢子盖絃
鼗之遺制出於胡中傳為秦漢所作(樂志)
彈至大官武德中白明遠竹伯夷皆以彈琵琶至大官
(琵琶錄)
玉環羯胡犯京上欲遷幸復登華萼樓置酒四顧乃命
進玉環玉環者睿宗所御琵琶也異時上長樂宫中嘗
置别榻以帕覆之不雜以他樂器而未嘗持用至是命
樂工賀懷知取調之又命禪定僧叚師彈之
絃撥倍麤太宗時西國進一胡善彈琵琶絃撥倍麤上
每不欲番人勝中國乃置酒高會使羅黑黑帷聽之一
遍而得謂胡人曰此曲吾宫人能之取大琵琶遂於帷
下令黑黑彈之不遺一字胡人謂是宫女也驚嘆辭去
西國聞之降者數十國(僉載)
羅逤檀開元中有中官白秀貞自蜀使回得琵琶以獻
其槽邏皆桫檀為之温潤如玉光耀可鑒有金縷紅文
影成雙鳳楊妃每抱是琵琶奏於梨園音韻凄清飃如
雲外而諸王貴主自虢國已下競為貴妃琵琶弟子每
受曲畢皆廣有進獻(譚賓錄)絃乃未訶彌羅國永泰元年
所貢者淥水蠶絲也光麗如貫珠(楊太真外傳)
逆鼓順鼔漢中王瑀憲子也亦知音聞康崑崙奏琵琶
曰琵聲多琶聲少是未可彈五十四絲大絃也樂家以
自下逆鼔曰琵自上順鼔曰琶云(唐書)
鵾鷄筋古琵琶絃用鵾鷄筋開元中叚師能彈琵琶用
皮絃賀懷智破撥彈之不能成聲(酉陽)賀懷智以食為糟
鵾鷄筋作絃用鉄撥彈之(樂府雜錄)
鬱輪袍王維妙能琵琶為岐王所眷重維方將應舉求
庇岐王岐王令維服鮮衣賫琵琶同至公主之第令奏
新曲聲調哀切滿坐動容公主曰此曲何名維起曰號
鬱輪枹公主大竒之岐王因荐之曰此生欲得解頭然
已承貴主論託張九臯矣公主笑謂維曰子誠取解當
為子力維起謙謝公主則召試官至第遣宫婢𫝊命維
遂作解頭而一舉登第
樂器送官韋應物為蘇州刺史有屬官因建中之亂得
國工康崑崙琴瑟琵琶至是送官表進入内(國史補)
聞曲知故宋沇者璟之孫也工音律之學德宗令與樂
官訂樂衆工笑之沇顧笑者怱怱忿怒作色曰奏曲作
其間有不可者上驚聞之即指一琵琶云此人大逆殘
忍兼抵法不宜在至尊前又指一笙云此人神䰟已遊
墟墓不可更留供奉上乃驚駭令主云潜伺察之旋而
琵琶者為同輩告訐稱六七年前其文自縊不得端由
即令按鞫遂伏其罪笙者乃憂恐不食而卒後樂工見
沇不敢正視(竭鼔錄)
撥聲如雷貞元中有康崑崙琵琶第一手因兩市祈雨
鬭樂崑崙登大街綵樓彈一曲新翻羽調綠腰自謂無
敵街西豪俠閱樂東市稍誚之亦于綵樓上出一女即
抱樂器先云我亦彈是曲兼移在楓香調中及下撥聲
如雷絶妙入神崑崙驚愕即拜請為師女郎更衣出乃
僧善本也俗姓叚翌日德宗召入内因令教授崑崙叚
師曰且請令彈一調子乃調之師曰本領何雜兼帶邪
聲崑崙驚曰叚師神人也臣少年初學藝時偶于鄰家
女巫處授一品絃調于後迺屢易數師之藝今師精識
如此玄妙也叚師奏曰且遣崑崙不近樂器十餘年候
忘本態然後可教詔許之後果盡叚師之藝(琵琶錄)
聲諧相應貞元中有王芬曹保其子善才其孫綱及裴
興奴善彈琵琶其曹綱善運撥聲若風而不事舊絃其
裴興奴善於攏然其撥稍軟詩人云曹綱有左手裴興
奴有右手武宗朝朱崖李太尉有樂吏廉郊者師於曹
綱精妙入神嘗謂儕流曰教授人亦多矣未曾有此性
靈子弟也嘗因清夜擕樂器於平泉别墅臨池彈蕤賓
調芰荷間有聲意其魚躍也乃彈别調即寂然因復彈
蕤賓久之池中擲物躍上岸觀乃一片方響蕤賓鐵盖
以聲律諧和相應故也其妙若此(樂府雜錄)
寤中得曲王沂者平生善解絃管忽旦睡至夜乃寤索
琵琶絃之成數曲一名雀啅蛇一名胡王調一名胡瓜
苑人不識聞聽之者莫不流涕其妹請學之乃教成聲
須臾摠忘不復成曲(僉載)
大小忽雷文宗朝女弟子鄭中丞善于胡琴内庫有兩
面琵琶號大小忽雷鄭嘗彈小忽雷音偶以匙頭脫乃
送於崇仁坊南趙家修理大約造樂器多在此坊中南
北二趙家最妙(樂府雜錄)
遶殿雷馮吉瀛王道之子能彈琵琶以皮為絃世宗嘗
令彈於御前深欣喜之因號其琵琶曰遶殿雷也道以
其隋業每加譴責而吉攻之愈精道益怒凡與客飲必
使廷立而彈之曲罷或賜以束帛命背負之然後致謝
道自以為戒勗及矣吉永未能悛改既而益自若道度
無可奈何歎曰百工之可藝而身賤理使然也此子不
過太常少卿耳其後果終于此(五代史補)
除夜鼓吳越錢鏐嘗歲除夜宴命諸子及諸孫鼓胡琴
一再行遽止之曰人將以我為長夜之飲也(九國志)
但能彈宋太祖曰資蔭子弟在家但能彈琵琶弄絲竹
豈能治民於是未許親民(三朝聖政錄)
轉關護索樂譜琵琶曲有轉關六么取其聲調閑婉又
有護索梁州謂其音節閑繁(蔡寬夫詩話)
聞促聲高平和之人聽箏笛琵琶則形躁而志越聞琴
瑟之音則體静而心閒夫琵琶筝笛聞促聲高故使人
形躁而志越(稽康無聲哀樂論)
象中虚外實天地象也盤員柄直隂陽叙也柱有十二
配律象也(𫝊元賦)盤員含靈太極形也三材片合兩儀象
也分柱分位歲數成也回窗華表日月星也(成公綏賦)
雜樂器
方響梁有銅磬即今之方響也方響以鐡為之以代鐘
磬和凝有響鐵之歌(通考)
玉方響唐文宗時有宫娥沈阿翹本吳元濟之妓嘗自
進元濟所與一白玉方響光明潔冷可照數十步以犀
為槌以雲檀香為架芳馥着人彌月不散制度精妙希
世之寶也(杜陽編)
缶立秋之音也古者盎謂之缶唐堯之時有擊壤而歌
者因使鄭以糜&KR1752;冥缶而鼓之是以易之盈缶見於比
用缶見於坎鼓缶而歌見于離詩之擊缶見於宛&KR0960;澠
池之會秦王為趙王擊缶趙王命使書之徐幹曰聽黃
鐘之音知擊缶之細先儒謂始於西戎疎矣(通考)
琉璃罌缶南蠻婆賄伽盧國與諸蠻市以琉璃罌缶相
易(孔帖)
製用金成李員居長安延壽里一夕忽聞室隅有歌曰
色分藍葉清聲比磬中鳴七月七日吾當示汝之形其
日大雨垣圮得一缶徑尺餘製用金成形狀奇古叩之
其韻極長滌去塵蘚字若小篆歷然可讀乃崔子玉座
右銘(張瀆宣室志)
籥劉熙釋名曰籥躍也氣躍而出也古者取卯地之行
以為籥春分之音萬物振躍而出也然三漏之籥所以
通中聲先王之樂也七漏之籥所以備二變世俗之樂
也(通考)
管說文曰管如箎十二月之音昔女媧氏命娀陵氏制
都良之管以一天下之音又命聖氏為班管合日月星
辰名曰充樂至於帝嚳命咸墨吹笭展管虞氏下管(上)
塤周官之於塤教於小師播於瞽矇吹於笙師以塤為
德音見於禮如塤如箎見於詩則塤之於器立秋之音
也爾雅大塤謂之器以其六孔交鳴而喧嘩故也譙周
曰幽王之時暴公善塤世本曰暴公作塤盖塤之作其
來尚矣謂之暴公善塤可也謂之作塤未之敢信矣
箎劉熙釋名曰箎啼也聲自孔出如嬰兒啼聲也月令
仲夏之月調箎盖調之使和也洞冥記吹霜條之箎東
觀漢記明帝幸南陽舊宅作雅樂奏鹿鳴用塤箎和之
以娛嘉賓
七星管唐之七星管古之長笛也其狀如箎而長其數
盈尋而七竅劉係所作也顧况七星管歌云龍吟世澤
欲興兩鳳引九雛警宿焉(通考)
角角書記所不載或云羌胡以驚中國馬黃帝會羣臣
於太山作清角之音似兩鳳雙鳴二龍齊吟丹蛇繞首
雄虹帶天樂錄云蚩尤氏率魍魎與黃帝戰於涿鹿之
野黃帝乃命吹角為龍吟以禦之(上)
龍吟晉志云說者云蚩尤氏帥魑魅與黃帝戰下涿鹿
帝乃命始吹角為龍吟以禦之其後魏武比征烏丸越
漠而軍士思歸於是改為中鳴而尤足悲矣
八絃李搔字德沈元中子也少聰敏有才藝曾採諸聲
别造一器號曰八絃時人稱有思理(北史二十一)
梵貝貝蠡之大者可容數聲南蠻吹以節樂今之梵樂
用以和銅鈸釋氏所謂法螺赤土國吹螺以迎隋使是
也梁武之樂有童子伎倚歌梵貝
玉蠡唐貞元中五印度種落有鰾國王子獻樂器躬總
樂凡一十二笛皆諧釋氏經唄吹蠡擊鼓或歌且舞纓
絡四垂珠璣粲發周流萬變爛然可觀(聲若竽籟)林邑每擊
鼓以警衆吹蠡以即戎
歌
人聲人聲曰歌歌柯也以聲吟詠有上下如草木有柯
葉方言歌聲如柯也(釋名)
樂聲歌者樂之聲也(蔡邕月令章句)
嗟嘆情動於中而形於言言之不足故嗟嘆之嗟嘆之
不足故詠歌之詠歌之不足故不知手之舞之足之蹈
之(毛詰序)
歌名聲比於琴瑟曰歌徒歌曰謠亦謂之咢(爾雅)有章句
曰歌無章曲曰謠(韓詩章句)齊歌曰謳吳歌曰歈楚歌曰豔
淫聲曰哇又有清歌高歌安歌緩歌長歌浩歌雅歌酣
歌怨歌勞歌振旅而歌曰覬歌堂上奏樂而歌曰登歌
亦曰升歌(梁元帝纂要)
古歌曲古歌曲有陽陵白露朝日魚麗白水白雲江南
陽春淮南駕辨淥水陽阿採菱下里巴人八闋唐歌南
風卿雲晨露漢歌曲有大風芝房白麟朱鴈交門天馬
房中盛唐摐陽瓠子玄雲步雲
始為歌帝俊有子八人是始為歌舞(山海經)
歌九招夏后開上三嬪於天得九辯與九歌以下此天
穆之野高二千仞開焉得始歌九招(上)
八闋昔葛天氏之樂三人槮牛尾捉足以歌八闋一曰
載民二曰玄鳥三曰遂草木四曰奮五穀五曰敬天常
六曰達帝功七曰依地德八曰總萬物之極(吕寬)上林賦
聽歌天氏之歌
唐歌帝嚳氏命咸黑作為唐歌堯命質(當為䕫)效山林谿
谷之音以作歌湯命伊尹作為大護晨露(吕覽)
古歌九代詠歌志合文財黃歌斷竹質之至也唐歌在
昔則廣於黃世虞歌卿雲文于唐時夏歌雕墻縟於虞
代商周篇什麗於夏年(雕龍)
白雪歌謝希逸琴論云劉捐子善鼓琴歌陽春白雪曲
琴集云白雪師曠所作商調曲也唐書樂志云白雪周
曲也張華博物志云白雪者太帝使素女鼓五十絃琴
曲名也
龍衮之頌昔伏羲氏因時興利教民田漁天下歸之時
則有網罟之歌神農繼之教民食榖時則有豐年之詠
黃帝備物始垂衣裳時則有龍衮之頌(夏侯元辨樂論)
神座有響堯郊天地祭神在座上有響誨堯曰水方至
宫命子救之堯乃作歌(古今樂錄)
慶雲歌昔帝堯之世民樂無事擊壤之歡慶雲之瑞因
以作歌(上)
擊壤歌帝堯之世天下太和百姓無事有八九十老人
擊壤而歌曰日出而作日入而息鑿井而飲耕田而食
帝力於我何有哉(世紀)
康衢歌堯治天下五十年微服遊於康衢聞兒童謠曰
立我蒸民莫匪爾極不識不知順帝之則堯喜問曰誰
教汝為此言童兒曰我聞之大夫問大夫大夫曰古詩
也堯還宫召舜因授以天下(列子仲尼)
卿雲歌舜將禪禹於時俊乂百工相和而歌卿雲帝乃
唱之曰卿雲爛兮禮澷澷兮日月光華旦復旦兮八伯
咸進稽首曰明明上天爛然星辰日月光華弘宇一人
帝乃再歌曰日月有常星辰有行四時順經萬姓允誠
於予論樂配天之靈(尚書大傳)
谿谷之音帝堯立乃命質為樂質乃效山林谿谷之音
以歌乃以麋&KR1752;置缶而鼓之帝舜乃令質修九招六列
六英以明帝德(吕覽)
南音北音塗山女令其妾往候禹女作歌始作南音有
娀氏二佚女帝令燕遺二卵北飛不返二女作歌始作
北音夏孔甲田於東陽萯山取民子為子長為斧斬斫
其足孔甲乃作為破斧之歌實始為東音周昭王親將
征荆抎於漢中殷整甲徙宅西河猶思故處實始作為
西音(吕覽)塗山歌於候人始為南音有娀謠乎飛燕始為
北音夏甲嘆於東陽東音以發殷氂思於西河西音以
興音聲推移亦不一槩矣(文心雕龍)夏甲作破斧之歌始為
東音殷辛作靡靡之音始為北音鄭衛之俗好淫故有
溱洧桑中之曲楚越之俗好勇則有赴湯蹈火之歌各
詠其所好歌其所欲(劉子)
金閨之歌商紂無道比於知極諫必死作秣馬金閨之
歌(洞歷記)
欝辭申憤紂拘文王於羑里大顛宏夭散宜生南宫适
之屬往見文王文王於臏友目者言紂之好色也拊桴
其腹者言欲得竒寶也蹀&KR1923;其足者使疾迅也於是乃
周流海内經歷豐土得美女二人水中大寶白馬朱鬛
以獻於紂陳其中庭曰是西伯之寶以贖刑罪紂曰於
寡人何其厚也立出西伯紂謂宜生譛岐侯者長鼻决
耳也宜生還以狀告文王乃知崇侯虎譛之文王在美
里時演八卦以為六十四作欝尻之辭據於石困於疾
藜乃申憤以作歌章曰殷道溷溷浸濁煩兮丹紫相合
不分别兮迷亂聲色信諛言兮閻閻之虎使我蹇兮幽
閒牢獄誰其言兮無辜桎梏誰所宣兮遘我四人皆憂
勤兮得此珍玩且觧大患兮倉遑迄命遺後昆兮作此
象變兆在昌兮欽承祖命天不喪兮遂臨下土在聖明
兮討暴除亂誅逆王兮(古今樂錄)
瑶池宴西王母於瑶池之上西王母為天子謠曰白雲
在天山陵自出道里悠遠山川間之將子無死尚能復
來天子答曰予歸東土和治諸夏萬民平均吾顧見汝
比及三年將復而野(穆天子傳)
黃澤天子東遊於黃澤宿於曲洛使宫樂謠曰黃之陁
其馬歕沙黃之澤其馬歕玉(上)
&KR0960;陵歌哀公使以幣如衛迎夫子而卒不能賞故夫子
作&KR0960;陵之歌曰登彼&KR0960;陵峛崺其阪仁道在邇求之若
遠遂迷不復自嬰屯蹇喟然逥慮題彼泰山欝磪其高
梁甫逥連枳棘充路陟之無緣將伐無柯患兹蔓延推
以永歎涕霣潺湲(孔叢子)
道隠待時楚王使使奉金幣聘夫子宰予冉有曰夫子
之道至是行矣遂請見問夫子曰太公勤身苦志八十
而遇文王孰與許由之賢夫子曰許由獨善其身者也
太公兼利天下者也然今世無文王之君也雖有太公
孰能識之乃歌曰大道隠兮禮為基賢人竄兮將待時
天下如一欲何之(上)
獲麟叔孫氏之車子曰鉏商樵於野而獲獸焉衆莫之
識以為不祥棄之五父之衢冉有告夫子曰&KR0874;身而肉
角豈天之妭乎夫子曰今何在吾將觀焉遂往謂其御
高柴曰若求之言其必麟乎到視之果信言偃問曰飛
者宗鳳走者宗麟為其難致也敢問今見其誰應之子
曰天子布德將致太平則鱗鳳龜龍先為之祥今宗周
將滅天下無主孰為來哉遂泣曰予之於人猶麟之於
獸也麟出而死吾道窮矣乃歌曰唐虞世兮麟鳳遊今
非其時吾何求麟兮麟兮我心憂(上)
河激之歌趙簡子南擊楚津吏醉卧不能渡召欲殺之
津吏女娟持擑而前曰昔父聞君東渡不測之水恐風
波之起故禱九江山淮之神不勝巫祝杯酒飲沉醉至
於此矣妾願鄙軀易父之死簡子將渡用檝少一人娟
願備員用檝遂與渡中流奏河激之歌曰昇彼河兮西
觀清水揚波兮杳冥禱求福兮醉不醒誅將加兮妾心
驚蛟龍助兮王將歸呼來棹兮行勿疑簡子大悅立為
夫人(列女傳)
遏雲薛譚學謳於秦青未窮青之旨於一日遂舜歸秦
青乃餞於郊衢撫節悲歌聲震林木響遏行雲薛譚乃
謝求返終身不敢言歸秦青顧謂其友曰昔韓娥東之
齊遺粮過雍門鬻歌假食而去餘響遶梁三日不絶左
右以其人弗去過逆旅凡人辱之韓娥因曼聲哀哭一
里老幼喜歡忭舞弗能自禁乃厚賂而遣之故雍門人
至今善歌哭效娥之遺聲也(博物志)
擁檝而歌襄城君始封之曰衣翠衣帶玉彘劔履蹻舄
立乎流水之上楚大夫莊辛過而說之曰臣願把君之
手其可乎襄城君忿然作色而不言莊辛遷延而稱曰
君獨不聞夫鄂君方乘青瀚之舟張翠盖會鐘鼓之音
越人雍檝而歌曰今夕何夕兮搴洲中流今日何日兮
得與王子同舟山有樹木兮木有枝心說君兮君不知
於是鄂君乃舉綉被而覆之(說苑)
夢女鼓琴武靈王遊大陵他日王夢見處女鼓琴而歌
詩曰美人熒熒兮顧若苕之榮命乎命乎曾無我嬴異
日王飲酒樂數言所夢想見其狀吳廣聞之因夫人而
内其女娃嬴孟姚也孟姚甚有寵於王是為惠后(史記)春
秋後語武靈王游大陵夢處女鼓瑟而歌
築長城歌始皇起驪山之蒙使蒙恬築長城死者相屬
民歌曰生男慎勿舉生女哺用晡不見長城下屍骸相
友柱(楊泉物理論)
聲入雲霄高帝戚夫人善鼓瑟擊筑帝常擁夫人倚瑟
而絃歌畢每泣下流漣夫人善為翹神折腰之舞歌出
塞入塞望歸之曲侍婢數百皆習之後宫齊首高唱聲
入雲霄(西京雜記)
上靈曲戚夫人侍兒賈佩蘭後出為扶風人叚儒妻說
在宫内時常以絃管歌舞相歡娛競為妖服以趣良時
十月十二日共入靈女廟以黍樂神吹笛擊筑歌上靈
之曲既而相與連臂踏地為節歌赤鳳凰來(上)
紫芝歌四皓者秦始皇時見秦政虐乃退入藍田山而
作歌曰莫莫高山深谷逶迤曄曄紫芝可以療饑唐虞
世遠吾將何歸駟馬高盖其憂甚大富貴之畏人不如
貧賤之肆志乃共入商雒隠地肺山以待天下定
教歌兒孝惠帝所教歌兒百二十人有缺輒補(漢書)
倚瑟而歌張釋之為中郎將從行至覇陵是時慎夫人
從上指示慎夫人新豐道曰此是邯鄲道也使慎夫人
鼓瑟上自倚瑟而歌(上)
盛唐之歌孝武帝巡狩至於盛唐尋陽浮江親射蛟江
中獲之舳艫千里薄摐揚而出作盛唐摐陽之歌(上)
度曲元帝自度曲被歌注云聲終更授其次曰度曲度
曲未終雲起雪飛是也(上)
雅歌祭尊為將取士皆用儒術對酒設樂必雅歌投壺
(謝承後漢書)
重譯歌宋酺明帝時為益州刺史移書屬郡喻以聖德
白狼王等百餘國重譯來庭歌詩三章酺獻之(東觀漢記)
抗音劉贊初為將臨敵必先被髮呌天因抗音而歌左
右應之乃進戰(吳書)
歌土地曲三月上巳日會稽夏統字仲御入洛市樂大
尉賈充問曰卿能土地間曲乎統曰百姓懷先君恩遂
作慕歌又孝女曹娥歌河女之章為伍子胥作小海唱
今欲歌之統曰善乃以竹叩船引聲喉囀清激慷慨大
風應至含水潄天雲雨響集充曰聽慕歌之聲便髣髴
見大禹之容聞河女之音不覺涕淚交流即謂伯姬高
行在目前也聆小海之唱謂子胥屈平立吾左右矣(晉書)
行路難袁山松善音樂舊歌有行路難曲詞頗疎質山
松乃文其辭句婉其節制因酣歌之聞者流涕(上)
雌雄入宫初符堅二十五年滅慕容仲姊清河公主年
十四有殊色堅納之寵冠後庭冲時年十二亦有龍陽
之姿堅又幸之姊弟專寵宫人莫進長安中歌之曰一
雌與一雄雙飛入紫宫咸懼為亂王猛切諫乃出冲冲
卒為堅賊(崔鴻十六國春秋)
絲不如竹桓温公問孟嘉曰聽伎絲不如竹竹不如肉
何謂也答曰漸近自然一坐咨嗟(孟嘉别𫝊)
子夜歌孝武太元中琅琊王軻之冡有鬼歌子夜殷允
為章郡僑人庾僧度冡亦有鬼歌子夜殷允為章郡亦
是太元乎則子夜是此時以前人也(晉書)子夜晉曲也晉
有女子名子夜造此聲聲遇哀苦(古樂府)
團扇歌團扇郎歌者晉中書令王珉捉白團扇與嫂婢
謝芳姿有愛情好甚篤嫂捶撻婢過苦王東亭聞而止
之芳姿素善歌嫂令歌一曲當赦之應聲歌云白團扇
辛苦五流連是郎眼所見珉聞更問之汝歌何遺芳姿
即改云白團扇憔悴非昔容羞與郎相見後人因而歌
之(古今樂錄)文獻通考云婢素好歌而珉好持白扇故云團
扇復團扇持許自遮面憔悴無復理羞與郎相見
歌父憑乘縣有歌父山傳云老父少不娶妻而善於謳
歌年八十餘病命終鄉里六七人輿上穴中隣人舞歸
父老歌而送之聲振林藪嚮遏行雲(盛宏之荆州記)
泉誦逥流臨城縣南二十里有盖山登百許步有舒姑
泉俗傳云有舒氏女未適人與其父折薪於此女坐泉
處牽挽不動遽告家比還惟見清泉湛然母云女好音
樂乃作絃歌泉涌迴流(純義宣城記)
花上盈盈臨川聶包死數年忽詣南豐相沈遒襲作歌
其歌笑甚有倫次每歌輒作花上盈盈曰但聞行當歸
不聞死復生(異苑)
陳左清歌魏晉之世有孫氏善歌舊曲宋識善擊節唱
和陳左善清歌列和善吹笛郝索善彈箏朱生善琵琶
尤發新聲故𫝊元著傳曰人若欽所聞而忽所見不亦
惑乎此六人生於上世越古今而無儷(晉志)
黎園歌明皇自巴蜀回夜閩登勤政樓南望煙月滿目
因歌曰庭前琪樹已堪攀塞北征人尚未還盖盧思道
之詩也歌畢里中隠隠如有歌者謂力士曰得非黎園
舊人乎遲明為我訪來翌日力士於里中召至果是其
人後乘月登樓左右惟力士及妃子侍者紅桃在焉即
命歌梁州即貴妃所製上親御玉笛為之倚曲曲罷無
不掩泣上因廣其曲今凉州留傳者益加焉(明皇雜錄太真外傳)
水調歌興慶宫帝潜邸於西南隅起花萼相輝之樓與
諸王遊處祿山犯順乘據以聞議欲遷幸置酒樓上命
作樂有進水調歌者曰山川滿目淚霑衣富貴榮華得
幾時不見只今汾水上惟有年年秋鴈飛上問誰為此
詞曰李嶠上曰真才子也遂不終飲而去(明皇雜錄)
永新歌開元中内人許子和吉州永新縣樂家女也入
宫因名永新能變新聲高秋明月喉轉一聲響傳九陌
一日大酺於勤政樓萬衆諠譁莫得聞魚龍百戲之音
永新乃撩鬢舉袂直奏曼聲廣場寂寂若無一人喜者
聞之氣勇愁者聞之腸絶漁陽之亂六宫星散永新為
一士人所得韋青避地廣陵月夜凭欄聞舟中唱水調
者曰此永新歌也登舟省之相與對泣後市人卒遂落
風塵臨終謂其母曰阿母錢樹子倒矣(樂府雜錄)
聲出朝霞念奴者有姿色善歌唱未嘗一日離帝左右
每執板當席顧盻帝謂妃子曰此女妖麗眼色媚人每
囀聲歌喉則聲出於朝霞之上雖鐘鼓笙竽嘈雜而莫
能遏宫妓中帝之鍾愛也(天寳遺事)
直千金宫妓永新者善歌受明皇寵愛每對御奏歌則
絲竹之聲莫能遏帝嘗謂左右曰此女歌直千金(上)
教婢宋之愻為連州參軍刺史陳希古聞其善歌使教
婢曰執笏簾外唱吟自如其婢隔窗從而和之聞者無
不大笑(朝野僉載)
紅紅善歌大歷中有才人張紅紅者本與其父歌於衢
路丐食過將軍衛青所居青聞其喉音寥亮仍有眉首
即納為姬乃自傳其藝穎悟絶倫嘗有樂工自撰歌即
古長命西河女也加滅其節奏頗有新聲未進聞先侑
歌于青青召紅紅于屏風後聽之歌罷青入問紅云已
得矣青出云有女弟子曾歌此非新曲也即令隔屏風
歌之一聲不失樂工大驚尋違上聽召入宜春院宫中
號記曲娘子尋為才人後韋青卒紅紅一痛而絶上嘉
嘆之贈昭儀(樂府雜錄)
喉轉皆驚李衮善歌於江外而名動京師崔昭入朝密
載而至乃邀致賓客請第一部樂及京師之名倡以為
盛會紿言請表弟末座令衮被衣而出滿座皆笑少頃
命酒昭曰請表弟歌座中又笑及喉轉一發樂人皆大
驚曰是李八郎也乃羅拜之(國史補)
得寶歌韋堅鑿潭成帝為升樓每至署某郡以所産暴
陳其上若廣陵則錦銅器先是人間唱得體紇歌有揚
州銅器語叶更變為得寶歌自造曲唱習是至衣袂袴
衫錦半臂絳帽額立艫前倡人數百皆巾㡚鱗治齊聲
應和鼓吹合作(六帖)
䕫頭韓會善歌絶妙名輩號為四䕫會為䕫頭(國史補)
變新作舊歌妙之曲其來久矣元和中國樂有米嘉榮
何戡近有陳不嫌不嫌子意奴一二十年來絶不聞善
唱盛以拍彈行於世拍彈起於李可久懿宗朝恩澤曲
子别趙十哭趙十之名劉尚書禹錫與米嘉榮詩云三
朝供奉米嘉榮能變新聲作舊聲于今後輩輕前輩好
染髭鬚事後生又自貶所歸京問何戡歌曰二十年來
别帝京重聞天樂不勝情舊人惟有何戡在更請殷勤
唱渭城(盧氏雜說)
巴渝末曲贊皇一品集云豈謂擊壤餘音謬入帝堯之
聽巴渝末曲猥蒙漢祖之知
善歌不死符存審少微賤嘗犯法當死臨刑指旁壊垣
顧主者曰願就死於彼冀得垣土覆尸主者哀而許之
為徙坦下而主將方飲酒顧其愛妓思得善歌者佐酒
妓言有符存審常為妾歌甚善主將馳騎召存審而存
審以徙垣下故未加刑因往就召使歌而悅之存審因
得不死(五代史)
先調氣歌者樂之聲善歌者必先調其氣氤氲自臍間
出至喉乃噫其詞即分抗墜之音即得其術即可致遏
雲響谷之妙也(樂府雜錄)
還鄉歌吳越錢鏐為衣錦軍作還鄉歌曰三節還鄉兮
掛錦衣父老遠來相追隨吳越一王駟馬歸
舞
行八風樂者舞之容也天子省風以作樂舞所以節八
音而行八風天子八佾諸侯六佾大夫四佾佾列也八
人每佾每服冕而執戚有俯仰張翕之容行綴長短之
制所以受命而歌王者之功也人之動而有節者莫若
舞所以因陽氣而達物也(蔡邕月令章句)
樂舞為主王朗表曰凡音樂以舞為主自黃帝雲門至
周太武皆太廟舞樂名也樂所以樂君之德舞所以象
君之功(魏名臣奏)
宣欝昔陶唐氏之始隂多滯伏而湛積水道壅塞不行
其原民氣欝閼而滯著筋骨瑟縮不達故作為舞以宣
導之(吕覽)
羽數考仲子之宫將萬焉公問羽數於衆仲對曰天子
用八諸侯用六大夫四士二夫舞所以節八音而行八
風故自八以下公從之于是初獻六羽始用六佾也(左隠)
縈塵集羽燕昭王即位三年廣昭王來獻善舞者二名
一名旋波一名提謨並玉質凝膚體輕氣馥綽婉妙絶
曠古無倫或行無蹤影或經年不饑昭王處以單綃華
幄飲以瑞珉之膏飴以丹泉之粟王登重霞之臺乃召
二人在側時香風吹起二人徘徊翔轉殆不自支王以
纓綏屬拂之二人皆舞容治妖麗靡若鸞翔而歌聲輕
下颺乃使伶人代唱其曲清響流韻雖遶梁動木未定
加焉其舞曲一名榮塵言體輕與塵霧相亂也次曰集
羽言婉轉若羽毛之從風也末曰旋懷言支體緬曼若
入懷袖也(王子年拾遺記)
舞成周樂晉將攻齊使范昭往觀景公觴之范昭請公
之弃酌公曰諾告侍者酌樽進之晏子曰徹樽更之范
昭佯醉不悅而起舞謂太師曰能為我調成周之樂乎
吾為子舞之太師曰冥臣不習范昭趣而出公問晏子
晏子曰昭非不知禮也欲慙吾君臣公問太師太師曰
成周之樂天子樂也范昭人臣而舞之臣故不為昭歸
報晉平公曰齊未可伐也臣欲試其君而晏子試之臣
欲犯其禮而太師知之仲尼聞曰夫不出於樽爼之間
而知千里之外其晏子之謂也可謂折衝矣而太師其
與焉(晏子)
陽阿楚襄王既遊雲夢將置酒宴飲謂宋玉曰寡人欲
觴群臣何以娛之王曰臣聞激楚結風陽阿之舞材人
之窮觀天下之至妙王曰試為寡人賦之(𫝊毅舞賦)
巴渝舞巴中有渝水賨民銳氣喜舞高舞樂其猛銳數
觀其舞使樂人習之故名巴渝舞(二巴記)
文始五行高祖廟奏武德文始五行之舞武德者象天
下樂已行舞以除亂也文始者本舜韶舞也高祖更名
曰文始示不相襲也(漢書)景帝元年制詔御史盖聞歌者
所以發德舞者所以明德高廟始奏文始五行之舞(史記)
益地景帝時諸王來朝有詔更前稱壽歌舞長沙定王
發但張袖小舉手左右笑其拙上怪問之對曰臣國小
地狹不足回旋帝乃以武陵零陵桂陽屬焉(前漢書註)
沐猴狗鬭平恩侯許伯入第長信少府檀長卿起舞為
沐猴與狗鬭司隸盖寬饒劾長卿以列卿而沐猴舞失
禮不敬許伯為謝良久乃解(漢史)
掌上舞趙飛燕體輕能掌上舞(漢書)
不舞蔡邕坐上章事徙邊及歸將就還路五原太守主
智餞之酒酣智起舞屬邕邕不敢報智銜之智者中常
侍王甫之弟也密告邕怨于囚於謗訕朝蔡邕慮卒不
免禍乃亡命江海遠迹吳會(范曄後漢書)
轉則勝人陶謙為舒令郡守張磐謙恥為之下磐舞屬
謙謙不為起強之乃舞舞而轉磐曰不當轉耶曰轉則
勝人(史)
醉三起舞孫權請顧雍父子及孫譚時為選曹尚書見
任貴重是日孫權極忻譚醉酒王起舞舞又不知止雍
内怒之明日召譚訶責之君王以含垢為德臣下以恭
謹為節何有舞不復知止雖為酒後以為恃恩謙虚不
足損吾家者必汝也(江表傳)
白符舞江右初有拂舞舊云拂舞吳舞檢其歌非吳辭
也皆陳於殿庭楊泓拂舞序曰自江南見白符舞或言
自亮鴆沈自有此來數十年察其辭旨乃是吳人患孫
皓虐政也(志)白符舞吳孫皓時所作(初學記)
白鼯子裘陸遜破曹休上與羣僚大會酒酣命遜舞解
所著白鼯子裘賜之(吳書)
白紵舞白紵舞案辭有中抱之言紵本吳地所出宜是
吳舞也晉徘徊歌曰交交白緒節節為雙吳音呼緒為
紵擬白緒即白紵也(古今樂府)
晉世寧太康中天下為晉世寧之舞其舞抑手以執杯
盤而反覆之反覆至危也杯盤酒器也而名晉世寧者
言人時苟且酒食之間而其智不可及遠如器左手也
(搜神記)
鸜鵒舞王導補謝尚為掾導有勝會謂之曰聞君能作
鸜鵒舞一座傾想尚更着衣幘而舞令座上擊節為應
俯仰有中旁若無人(晉傳)
去筆永明中舞人冠幘並簮筆武帝曰筆笏盖以記事
受言舞不受言何亊簮筆豈有服朝衣而足綦讌於是
去筆(齊書)
舉手舞韶榮陽人姓何忘其名聞士也荆州辟為别駕
不就隠遁養志嘗至田舍收穫在場上忽有一人長一
丈蕭疎單衣角巾來詣之翩翩舉其兩手並舞而來語
何云君嘗見韶舞否此是韶舞且舞且去尋遂徑向山
山有穴裁容人即入穴何亦隨之見有良田數十頃何
遂懇作以為世業子孫於今賴之(續搜神記)
舞逥波沈佺期兼修文館直學士既侍宴帝詔學士等
舞逥波佺期為弄辭悅帝(本傳)
五經掃地帝與羣臣宴飲祝欽明自言能八風舞帝許
之欽明體肥醜據地摇頭睆目左右顧盻帝大笑吏部
侍郎盧藏用嘆曰是舉五經掃地矣(唐本傳)
戴竿明皇御勤政樓大張聲樂羅列伎時教坊有王大
娘善戴百尺竿竿上於木山狀瀛洲方丈仍令小兒持
鋒節出入其間而舞不輟時(雜樂)
胡旋舞安祿山晩益肥腹緩及膝聳兩肩若挽牽者乃
能行作胡旋舞帝前乃疾如風
腰似女郎開成末有樂人崇胡子善舞其腰支不異女
郎(明皇雜錄)
布舞公莫舞今布舞也相傳曰項莊舞劔項伯以袖隔
之古人相呼曰公伯語莊云公莫害漢王今之用巾盖
象項伯衣袖之意也(志)
七盤漢世有盤舞晉世如之以杯盤舞詩云丹唇含九
秋妍迹凌七盤(陸士衡)言舞用盤七枚也梁魏有舞盤伎
(唐樂志)興七盤其迭奏觀徑捷之翩翻(卞蘭許昌宫賦)七盤起長
袖(鮑昭詩)怨西荆之折盤(南郡賦)歷七盤而縱躡(張衡舞賦)七盤
陳於廣庭(王粲七釋)逓間關於盤舞(顔延之)
陽阿耳分八風之調足蹀陽阿之舞手會淥水之趣(淮南)
夫歌采菱發陽阿鄙人聽之不若此延路陽局延路陽
局鄙歌曲也(人間)
嘯
吹聲雜字解詰曰嘯吹聲也
嘯旨永泰中大理評事孫廣著嘯旨一篇云夫氣激於
喉中而濁謂之言激于舌而清謂之嘯言之濁可以通
人事達性情嘯之清可以感鬼神致不死盖出其言善
千里應之出其嘯善萬靈受職斯古之學道者哉(語林嘯音)
十五章一曰權輿二曰流雲三曰深谿虎四曰高柳蟬
五曰空林夜鬼六曰巫峡猿七曰下鴻鵠八曰古木鳶
九曰龍吟十曰地動十一曰蘇門十二曰劉公命兒十
三曰阮氏逸韻十四曰正章十五曰畢章(王㪫炙轂于)
向南風吳王闔閭將欲伐楚登臺向南風而嘯有頃乃
嘆羣臣莫有曉王意者子胥深知王憂乃荐孫武善為
兵法人莫能知(吳越春秋)
倚柱悲嘯魯漆室邑女過時未嫁倚柱而悲嘯旁人問
之曰何嘯之悲也子欲嫁乎吾為子求偶&KR0238;室邑之女
曰吾豈為不嫁之故而悲哉憂吾君老太子少也(列女傳)
嘯音笙竿太始二年西方有因霄之國人皆善嘯丈夫
嘯聞百里婦人嘯聞五十里如笙竽之音秋冬則聲清
亮春夏則聲沉下人舌尖處倒向喉内亦曰兩舌重昝
以爪徐刮之則嘯聲逾遠(拾遺記)
蘇門阮籍性樂酒善嘯聲聞數百步蘇門山中忽有真
人(晉書云係登也)樵伐者咸共傳說步兵往觀見其人擁鄰岩
側籍登嶺就之談太古無為之道論五帝三王之義蘇
門先生翛然曾不盻之籍乃嘐然長嘯韻響寥亮蘇門
先生乃逌然而笑籍既降還半嶺許聞上&KR0008;然有聲如
數部鼓吹林谷𫝊響(魏氏春秋云有如鳳音)顧著乃向人之為嘯
也籍素知音因傳寫之十得其二為之蘇門(世說及七賢𫝊晉書)
妙動林壑孫登善長嘯每發聲妙動林壑(孔帖)
倚樓王導與庾亮游于石頭會過王&KR1561;至是日迅風飛
帆&KR1561;倚樓長嘯神色自逸(&KR1561;别𫝊)
聲入雲際劉宋時釋智一者居錢塘靈隠寺之半峯精
守戒範而善長嘯嘯終乃牽曳其聲沓入雲際如吹茄
葉若揭遊絲徐舉徐揚載哀載咽颼颼凄切聽者悲凉
謂之哀松之梵(有宋高僧傳)
雷鼓霹靂天寳末有峨嵋山道士姓陳來遊京邑善長
嘯能作雷鼓霹靂之引初則發聲調暢稍加散越湏臾
望空寫雷音忽復震駭聲如霹靂觀者莫不傾竦(語林)
上徹雲漢李翺守廬江有重囚當刑慮之乃哀鳴曰某
有薄伎願于貴人前試之乃長嘯也乃命釋戒俄而清
聲上徹雲漢公曰不謂蘇門之風出于赭衣之下可與
孫阮同躅乎即赦其罪(孔帖)
四夷樂東方曰時南方曰任西方曰朱離北方曰禁
天中記卷四十三
