天中記卷五十二
明陳耀文撰
李
玉衡星玉衡星散為李(運斗樞)
土宜五沃之土其梅其杏其桃其李(管地員)
趙李休無實李一名趙李座接慮李今之麥李(爾雅)
王文王母遺帝上清玉文之李(黃帝内𫝊)
顔淵李武帝初修上林苑羣臣遠方各獻名果異樹亦
有製為美名以摽竒麗李十五紫李綠李朱李黃李青
綺李青房李同心李車下李含枝李食枝李顔回李羌
李燕李蠻李侯李(西京雜記)
李大如瓶李少君謂武帝溟海棗大如瓜鍾山之李大
如瓶臣以食之遂生竒光(漢武内傳)
員丘紅李仙之上藥有員丘紅李(上)
玉葉琳國去長安九萬里生玉葉李色如碧玉數千歲
一熟味酸甘韓衆常餌此李因名韓衆李(洞真記)帝坐神
明臺設琳國碧李
御李子許昌節度使小廳是故魏景福殿董卓亂曹操
挾令遷帝自洛都許許州有小李子色紅黃大如櫻桃
謂之御李子即獻帝所植至今有焉(述異記)
廬山白李袁本初時有神出河東號度索君人共立廟
兖州蘇氏母病往禱見一人着白布單衣高冠冠似魚
頭度索君曰昔廬山共食白李未久已三千年日月易
得使人悵然去後度索居云此南海君也(列異傳)
安陽李魏文帝安陽殿前天降朱李八枚啖一枚數日
不食今李種有安陽李大而甘者即其種也(述異記)
玄雲李五雲丹山上有玄雲之李食之得仙(真人王褒内傳)
玉李五原蔡綖入山而還欺家人云到崑崙山有玉李
王瓜玉桃其實形如世間桃李但光明洞徹而堅須以
玉井水洗之便軟而不可食(抱朴子)
枯枝赤李安丘望之病篤弟子公沙都來省之與安丘
共坐於庭樹下安丘曉然有痊聞李香開目見雙赤李
着枯枝都仰手承李自堕掌中安丘食之所苦除盡(稽康)
(高士傳)
道傍苦李王戎年七歲嘗與諸兒遊觀道邊李樹有子
折枝諸小兒競走取之惟王戎不動人問之荅曰樹在
道傍而多子此必苦李也取之信然(世說)
啖李伐樹和嶠性至儉家有好李王武子求之與不過
數十王武子因其上直率少年能食之者持斧詣園飽
共噉畢伐之送一車枝與和公問曰何如君李和旣得
而笑之已(上)嶠諸弟往園中食李而皆計核責錢故嶠
婦弟王濟伐之也(語林)
鑽核王安豐有好李嘗賣之恐人得其種乃鑽核而賣
(世說)
同心北齊武帝改芳林園為仙都苑植名果有合歡杏
同心李(花木錄)
盤屈如龍武德中有獻李樹連李盤屈如龍(舊唐)
果品之首李直方常第果實若貢士者以綠李為首楞
棃為二櫻桃為三柑為四蒲桃為五或薦荔枝曰寄舉
之首問栗何如曰最有實事不出八九始范氏以諸香
品時輩侯味虚撰百官本草皆此類也(國史補)
瑞應唐肅宗至德二年返轅指扶風令釋元皎於鳳翔
開元寺置御藥師場忽於法會内生一叢李樹有四十
九莖元皎等表賀帝喜曰此大瑞應荅勅云瑞李繁滋
國之興兆生在伽藍之内足知覺樹之榮感此殊祥與
師同慶(宋高僧傳)
似蓋興元元年八月亳州貞元縣大空寺僧院李樹種
來十四年纔長一丈八寸今春枝忽上聳高六尺周圍
似蓋九尺餘(舊唐)
楊花南唐李昇受徐溫之禪也其日白雀見于庭江西
楊化為李洪州李生連理詔還李姓國還號唐(江南别錄)
朱仲李房陵定山有朱仲李園三十六所潘岳閑居賦
曰房陵朱仲之李李尤果賦云三十六園之朱李蓋仙
李縹而神李紅陸士衡果賦云中山之縹李是也(述異記)
黃中西王母居龍月城城中産黃中李花實上皆有黃
中二字王母惜之過於蟠桃(集真記)
嘉慶子東都嘉慶坊有李樹其實甘鮮為京都之美故
稱嘉慶李今人但言嘉慶子蓋稱謂旣熟不加李亦可
記也(韋述兩京記)
金李杜陵有金李李之大者謂之夏李小者呼鼠李(述異)
九都北狄渤海有九都之李(唐志)
春李華林國有春李冬華春熟(鄴中記)
黃建李有黃建李青皮李馬肝李冬李十一月熟(廣志)河
沂黃建房陵縹青(傳玄賦)南居細李四月先熟(風土記)
二色瀨鄉老子祠有紫石榴紅縹李一李二色(上)
如拳山中有縹李大如拳者呼拳李李尤果賦云如拳
之李(上)
柰
三種柰有白赤青三種張掖有白柰酒泉有赤柰(廣志)二
柰曜丹白之色(閑居賦)
啖紫柰夏禹詣鍾山啖紫柰醉金酒服靈實行九真而
猶葬於會稽(真誥)
福鄉柰展上公學道于伏龍地乃植柰彌滿所住之土
常白諸仙人云昔在華陽下食白柰美憶之未久忽已
三千歲矣郭四朝後來住其處又種五果上公云此地
善可種柰所謂福鄉之柰可以除災癘(洞仙𫝊)
綠柰上林苑有白柰紫柰綠李(西京雜記)有紫柰大如升甜
如蜜核紫花青硏之有汁如漆可染衣其汁着衣不可
湔浣亦名闇衣柰(洞冥記)帝坐神明臺果則有塗陰紫梨
圓丘仙藥之次者有圓丘紫柰(漢武内傳)上握蘭園之金精
摘圓丘之紫柰(故事)
神柰漢末楊氏家園中産神柰三株(述異記)
冬熟即夕殿中虎賁宣詔賜臣冬柰一奩詔使溫啖夜
非食時而賜見及柰以夏熟今則冬至物以非時為珍
恩以絶口為厚詔曰此柰從梁州來道里旣遠又來東
轉暖故稍變色不佳耳(曹植表)
抱樹王祥後母庭中有柰樹始着子使祥守視晝驅鳥
雀夜驚䖝鼠時雨忽至祥抱樹至曙母見之惻然(蕭廣濟孝)
(子傳)
三玄夫人姓魏名華存性樂神仙季冬夜半有四真人
降夫人静室因設玄雲紫柰絳實靈爪夫人還王屋山
王子喬等並降夫人與真人為賓主設三玄紫柰(續仙傳)
碧柰紫微王夫人詩云俯潄雲瓶津仰掇碧柰花濯足
玉天池鼓枻牽牛河(真誥)
白花如柰成帝杜皇后崩先是三吳女子相與簮白花
望之如素柰𫝊言天公織女死為之着服至是而後崩
(晉書)紹興五年寧德皇后訃音從北庭來陳之茂䟽云十
年罹難終弗返於蒼梧萬國啣冤徒盡簮于白柰
實重七斤白馬寺浮圖前柰林葡萄異於餘處柰實重
七斤葡萄實偉于棗至熟時帝取之或賜宫人宫人轉
遺親以為竒異得者不敢輙食乃歴數家(洛陽伽藍記)
承光柰承光寺亦多果木柰味甚美冠於京師(上)
不顧落實楊愔字遵彦幼年學庭前有柰樹實落于地
群兒咸争之愔獨坐不顧其季父暐適入學舘見之大
用嗟異顧謂賓客曰此兒恬裕有我家風(典略)
朱奈貞觀中頓丘有人于黃河渚上拾菜得一樹栽子
大如指持歸蒔之三年乃結子五顆味狀如柰又似林
檎多汁異常酸美送縣縣上州以其竒味乃進之後樹
長成漸至三百顆每年進之號曰朱柰至今猶存德貝
博等州取其枝接所在豊足人以為從西域浮來碍渚
而住矣(僉載)永徽中魏郡人王方言拾得此樹以果獻刺
史紀王慎王貢於高宗以為朱柰又名五色林檎或謂
之聯珠果上重賜王方言文林郎亦號此果為文林果
俗云頻婆果(洽聞記)
冬柰崑崙山上有冬柰冬生子碧色須玉井之水洗之
方可食(拾遺記)
聖柰河州鳳林關有靈巖寺每七月十五日溪宂流出
聖柰大如盞以為常(洽聞記)
春秋柰虎丘山下三面有春秋二柰(虎丘山䟽)
大如兔頭白柰出凉州野猪澤大如兔頭(酉陽)
似日給日給之華與柰相似也柰結實而日給零落虚
偽之言與真實相似也虚偽敗而真實成(杜恕篤論)
來禽林檎似赤柰子亦名黑禽亦名來禽言味甘熟則
來禽也(廣志)此有三種大長者為柰圓者林檎夏熟小者
味澀為梣秋熟(本草)
杏
歲星之精杏者東方歲星之精也(典術)
三種滎陽有白杏鄴中有赤杏有柰杏(廣志)
海杏范蠡宅在湖中有海杏大如拳(地志)
縹杏瀨鄉老子祠有縹杏(述異記)
文杏漢上林苑有文杏林有文彩(西京雜記)餘文杏以為梁
(相如長門賦)
蓬萊杏上林苑有蓬萊杏東海郡都尉于吉所獻一株
花雜五色六出云是仙人所食(西京雜記)號仙人杏(述異記)
仙人杏天台山有杏花六出而五色杏園洲在南海中
多杏海上人云仙人種杏處漢時常有人洲行遇風泊
此洲五六月日食杏故免死云洲中有冬杏王充果賦
云冬實之杏春熟之甘晉郭太儀果賦云杏或冬而實
(述異記)
金杏濟南郡之東南有分流山山上多杏大如棃黃如
橘土人謂之漢帝杏亦曰金杏(酉陽)
杏林董奉字君異居廬山為人治病重病得愈者令種
杏五株輕病得愈者為栽一株數年之中杏有十數萬
株欝然成林杏子熟奉於林中所在作簞食一器宣語
買杏者不復須來報但自取之一器糓便得一器杏有
人少糓往而取杏多即有三四頭虎逐之奉悉以杏所
得糓賑救貧窮(神仙𫝊)杏花北嶺上有樹百株今猶稱董
先生杏林(得陽記)
三玄紫杏仙人有三玄紫杏(南岳夫人𫝊)
杏核如笠裴沆再從伯遇白衣老人裴渴甚求茗老人
指一土龕此中有少漿可就取裴視龕中有杏核一扇
如笠蒲中有漿漿色正白乃力舉飲之不復飢渴漿味
如杏酪老人曰君向飲杏漿當哭九族親情且以酒色
為誡也(酉陽神仙感遇傳)
望杏三月杏花盛可菑白沙輕土之田(四民月令)杏花如何
可耕白沙(上)
救荒嵩山東北有牛山箕山多杏至五月爛然黃茂自
中國喪亂百姓飢饉皆資此為命人人充飽而杏不盡
(嵩高山記)
靈山靈山之下其木多杏(山經)
卜歲杏多實不蟲者來年秋禾善五木者五糓之先欲
知五糓但視五木擇其木盛者來年多種之萬不失一
故五果分五行所以表五谷也(師矌占術)
桃
五木之精桃者五木之精仙木也(典術)互見元日
應氣驚蟄大壯初九桃始華不華倉庫多火(易卦通騐)
桃棓王子慶忌死于劒羿死于桃棓棓大杖以桃木為
之以擊殺羿由是以來鬼畏桃(淮南)
冰桃扶桑東有磅磄山日所不及其地寒上有桃樹千
圍其花青黑色萬歲一實西王母以食穆王(拾遺記)
桃殳齊桓公出遊遇一丈夫衰衣應步帶着桃殳桓公
怪而問之曰是何名何經所在何篇所居何以斥逐何
以避余丈夫曰是名二桃桃之為言亡也夫日日慎桃
何患之有故亡國之社以戒諸侯庶人之戒在於桃殳
桓公說其言與之共載来年正月庶人皆佩詩曰殷監
不遠(韓詩外傳)
垂行子産相鄭往見壺丘子林與其弟子坐必以年是
倚其相於門也夫相萬乘之國而能遺之故相鄭十八
年刑三人殺二人桃李之垂於行(說苑作街)者莫之援也錐
刀之遺於道者莫之舉也(呂覽)
碧桃尹喜從老子西遊省太真王母共食碧桃之實(内傳)
六果之下孔子御坐於魯哀公哀公賜之桃與黍哀公
請用仲尼先飯黍而後㗖桃左右皆揜口而笑哀公曰
黍者非飯之也以雪桃也仲尼對曰丘知之矣夫黍者
五糓之長也祭先主為上盛果蓏有六而桃為下祭先
王不得入廟丘聞之也君子以賤雪貴不聞以貴雪賤
今以五糓之長雪果蓏之下是從一雪下也丘以為妨
義故不敢以先於宗廟之盛也(韓外儲)
二桃殺三士公孫接田開彊古冶子事景公勇而無禮
晏子言于公曰此危國之器也不若去之因請公使人
少餽之二桃曰三子何不計功而食公孫接田開彊各
言功援桃而起古冶子又言其功曰二子何不反桃抽
劍而起二子曰吾勇不子若功不子逮取桃不讓是貪
也然而不死無勇也皆反其桃挈領而死古冶子曰二
子死之冶獨生之不仁耻人以言而夸其聲不義恨乎
所行不死無勇亦反其桃挈領而死(晏子春秋)
餘桃昔彌子瑕有寵於衛君與君遊於果園食桃而甘
不盡以其半啖君君曰愛我哉忘其口味以啖寡人及
彌子色衰愛弛得罪于君曰是固嘗啖我以餘餘桃故
彌子之行未變于初也而以前之所以見賢而後獲罪
者愛憎之變也(韓說難)
樹桃陽虎得罪于衛北見簡子曰自今以來不復樹人
矣簡子曰何哉陽虎對曰夫堂上之人臣所樹者過半
矣朝廷之吏臣所立者亦過半矣邊境之士臣所立者
亦過半矣今夫堂上之人親却臣於君朝廷之吏親危
臣於衆邊境之士親劫臣於兵簡子曰唯賢者為能報
恩不肖者不能夫樹桃李者夏得休息秋得食焉樹蒺
藜者夏不得休息秋得其刺焉今子之所樹者蒺䔧也
自今以來擇人而樹毋已樹而擇之(說苑)崔頥荅豫章王
書云門有將相宜樹桃李(隋書)或謂狄仁傑曰天下桃李
悉在公門(通鑑)王冷然上裴耀卿書云拾遺補闕容有種
乎僕不佞亦相公一株桃李也(摭言)
魏文侯時子質仕而獲罪焉去而北游謂簡主曰從
今已後而不復樹德於人矣云云(韓詩外傳)御覽李部引
之按史六國年表趙簡子與魏獻子同時文侯元年
簡子之子襄子巳卒其去簡子之死三十三年矣韓
詩疑誤雅翼以韓詩作韓子亦誤
剖腹周書云秦吏趙凱以私恨告國民吳旦生盜食宗
廟御桃旦生對曰民不敢食也王曰剖其腹出其桃史
記惡而書之曰食桃之肉當有遺核王不知此而剖人
腹以求桃非禮也(鍾離意别傳)
園亡一桃知伯庖人亡炙一篋而即知之韓魏將反而
不能知邯鄲子陽園亡一桃而即覺之其自亡也而不
能知斯皆銳情於小而忘大者也(劉子觀量篇)
獲桃得道寧都金精山係第三十五福地漢初張芒女
麗英入山獲二桃得道長沙王吳苪一日至洞中見其
女乘紫雲在半空謂苪曰吾為金星之精降治此山言
訖即升天而去(白玉蟾記勝覽)
三偷東郡獻短人帝疑其精召東方朔朔至呼短人曰
巨靈阿母還來否短人不對因指朔謂上曰西王母種
桃三千年一着子此兒不良已三過偷之矣(漢武故事)西王
毋以七月七日降帝宫命侍女取桃須臾以玉盤盛桃
七枚大如鴝子形圓色青以呈王母王母以四顆與帝
三顆自食桃味甘美口有盈味帝&KR0008;錄其核王母問帝
帝曰欲種之耳母曰此桃三千歲一實中夏地土薄不
生如何帝乃止(内傳)後上殺諸道士妖妄者百餘人西王
母遣使謂上曰求仙而信邪欲見人而殺戮吾與帝絶
矣又致三桃曰食此可得極壽(故事)
桃湯王莾畏漢高神靈乃令虎賁拔劒四面斫高廟桃
湯赤鞭灑屋(梅子)
巨桃漢明帝時恒山獻巨桃核霜下結花隆暑方熟亦
云仙人所食帝使值于霜林園園皆植寒果積冰之節
百果方盛俗謂之相陵聲之誤也(拾遺記)
天台桃漢明帝永平五年剡縣劉晨阮肇共入天台山
取糓皮迷路不得返經十餘日粮盡饑餒殆死遥望山
上有一桃大有子實而絶巖斷澗永無登路板緣藤葛
然後得上各啖數桃而不飢下山一大溪邊有二女資
質妙絶因要還家勅婢云劉阮二郎向雖得瓊實猶尚
虚弊可速作食有胡麻山羊脯甚美遂留半載餘二人
懷土求歸女曰宿福所率何復欲還因指示還路旣出
無復相識問得七世孫傳聞上世入山迷不得歸(洲明錄)
桃源晉太元中武陵人捕魚從溪而行忘路遠近忽逢
桃花林夾兩岸芳華鮮美落英繽紛林盡得山山有小
口初極狹行四五步豁然開朗邑屋連接鷄犬相聞男
女衣着悉如外人見漁父驚為設酒食云先世避秦難
率妻子來此遂與外人間隔問今是何世不知有漢不
論魏晉旣出白太守劉歆即遣人隨往尋之迷不復得
路(陶潛桃源記)
鬼不畏桃譙郡夏侯文規亡後見形還家經庭前桃樹
邊過曰此桃我昔所種子乃美好其婦曰人言亡者畏
桃君何不畏耶荅曰桃東南枝長二尺八寸向日者憎
之或亦不畏也(甄異傳)
奪帝食桃惠帝征成都王於安陽城北軍敗日已向中
而大官未暇進食左右有賫秋桃一枚便以獻帝帝食
三枚石超使人擘手奪三枚(四王啟事)
斫桃武歴陽女嫁阮宣武絶忌家有一桃樹華葉灼燿
宣歎美之即便大怒使婢取刀斫樹摧折其華(柘婦記)
求桃桓玄素輕桓崖崖在京下有奴桃玄連就求之遂
不得佳者玄與殷仲文書以為嗤笑曰德之休明肅慎
貢其楛矢如其不爾籬壁間物亦不可得也(世說)
勾桃鄴華林苑有勾鼻桃子重三斤或二斤半亦有名
棃几此衆果氣味甘美入口消汁人間有名果季龍作
蝦蟆車四箱廣一丈深一丈合土在中植之則無不生
也(洽聞記)
仙人桃魏華林園景陽山南有百果園果列作林林各
有堂有仙人桃其色赤表裏照徹得霜即熟亦出崑崙
山亦曰王母桃也(伽藍記)洛城華林園内有冬桃十月始
熟形如括蔞食之觧勞亦名西王母桃(酉陽)
康國獻正觀十一年康國獻金桃銀桃詔令置於苑囿
(舊唐)
桃花宴四年春上宴於桃花園羣臣畢從學七李嶠等
各獻桃花詩上令宫女歌之辭旣清婉歌仍妙絶獻詩
者舞蹈稱萬歲上勅太常簡二十篇入樂府號曰桃花
行(景龍文竒記)
助嬌御苑新有千葉桃花帝親&KR0933;一枝插於妃子寳冠
上曰此箇花尤能助嬌態(天寶遺事)
消恨明皇於禁苑中初有千葉桃盛開帝與貴妃日逐
宴于花樹下帝曰不獨萱草忘憂此花亦能消恨(上)
葉闊五寸桑苧翁謂李復云天寳末有韋長史虚舟寓
于廬山瀑布泉時夏月多雨見瀑布之中流出一桃葉
闊五寸長一尺二寸(北戶錄)
核容一升至德初徐正字凝于海䀋縣白塔沙渚之上
得一桃核片可貯一升(上)水部員外郎杜陟嘗見江淮
士人以桃核扇量米正容一升言於九嶷山溪中得(酉陽)
桃大如椀史論在齊州時出獵憩蘭若中覺桃香異常
訪其僧僧言近有人施二桃因取獻論大如飯椀論時
饑盡食之核大如鷄卵論因詰其所自僧導論上山越
澗至一處清泉怪石非人境也有桃數百株其香撲鼻
論與僧各食一蔕取兩個而返(酉陽)
仙桃咸通中越僧懷一居雲門寺遇一道流相與入山
花木繁茂水石幽勝久之覺飢道流曰此有仙桃千歲
一實可以療飢以一桃授之大如二升器竒香珍味非
世所有懷一自此不食(神仙感遇傳)
方冬培桃武宗朝術士王瓊妙于化物無所不能方冬
以藥栽培桃杏數株一夕繁英盡發芳蕊濃豔月餘方
謝(劇談錄)
核大如斗咸通中王&KR0903;為王屋令遇東極真人王太虚
授以所注黃庭經復與桃核大如數斗器磨而服之身
輕無疾(王氏神仙傳)
思戒莊宗年邁多疾馮道因奏事言於帝曰臣願陛下
寢膳之間動留調衛道指御前果實曰如食桃不康翊
日見桃而思戒可也如食李不康翊日見李而思戒可
也陛下幸思而戒之矣(後唐史)
紅桃六出蜀孟知祥僭位召百官宴芳林園賞紅桃花
其葉六出(外史檮杌)
核闊尺餘蜀文谷好古之士也於中書舍人劉光祚處
見桃核杯杯闊尺餘紋綵燦然真蟠桃之實也劉自云
少時遊華岳見一道士以此核酌瀑泉盥潄觀之驚駭
道士以半片授之(野人閑話)孟㫤二十年十二月中書舍人
劉光祚進蟠桃核酒杯云得華山陳摶賜帛五十疋(張唐)
(英後蜀紀事外史檮杌亦載)有人以桃核半枚獻王黼者中容米三
四斗(墨莊漫錄)
大桃吐谷渾有桃大如石甕(洽聞記)大食勿斯離國桃子
重二斤(史)木子之大者有積石山之桃實焉大如十斛
籠(玄中記)東海有山名度索山有大桃樹屈盤三千里曰
蟠桃(十洲記)大海中女人國土産蓮肉長尺餘桃核長二
尺
玉桃玉桃服之長生不死若不得早服之臨死日服之
其尸畢天地不朽(神農經)
桃梟桃實已乾著木上經冬不落者名桃梟又名桃奴
正月採之(本草)
偏桃偏桃出波斯國波斯呼為婆淡樹長五六丈圍四
五尺葉似桃而闊大三月開花白色落落結實狀如桃
子而形偏故謂之偏桃其肉苦澁不可噉核中仁甘甜
西域諸國並珍之(酉陽)占畢國出偏核桃形如半月狀波
斯人取食之絶香美極長氣力比於中夏桃仁療疾不
殊會最云偏桃仁㪍律國尤多花殷紅色郎中觧忠順
使安西以蘿蔔插之而生桃仁肥大其桃皮不堪食(北戶)
(錄)
金桃貞觀二十一年康國獻黃桃大如鵝卵其色如金
亦呼為金桃(通典)
木桃桃之大者謂之木桃詩云投我以木桃是也
獼猴洋州雲亭山生獼猴桃甚甘酸食之止渴(海錄)
綏山葛由好刻木作羊賣之一旦騎羊上綏山王侯追
之皆得仙綏山多桃故諺曰得綏山一桃雖不得仙亦
足以豪(列仙𫝊)
雲臺綿州彰明縣雲臺山天柱崖下有一桃樹高五丈
餘外皮似桃内心似松張道陵與王長趙昇試法于此
四百餘年桃迨今不朽有碑記之道經云雲臺山有一
桃樹三年一花五年一實懸絶無底之谷趙昇乃自擲
取得桃子餘者無能取之治應胃宿(郡國志)
咒桃樊夫人與夫劉剛俱學道術各自言勝中庭有兩
大桃樹夫妻各咒其一夫人咒者兩枝相闘擊良久綱
所咒者桃走出籬外(神仙𫝊)
仙桃仙桃出蘇眤仙壇有人至心祈之輙落壇上或至
五六顆形如石塊赤黃色破之如有核三重硏飲之立
愈衆疾尤治邪氣
紅衣人歌天寶中處士崔元微東洛有宅入嵩山採术
茯苓回宅中蒿萊滿院時春季夜風月清朗忽有青衣
引十餘人有綠裳者前曰某姓揚指一人曰李氏又一
人曰陶氏又指一緋衣小女曰姓石名醋醋各有侍
女輩色皆殊絶香氣&KR0008;&KR0008;襲人處士命酒各歌以送之
紅衣人送酒歌曰綘衣披拂路盈盈淡染臙脂一朵輕
自恨紅顔留不住莫怨春風道薄情月中隨而送之踰
苑墻入苑中乃桃花精也(博異記)
石城玉桃古記云昔人于天目捕獵沮雨于石城之外
見林間有白桃一顆摘入手如冰忽又變紅其熱如湯
遂採木葉包之藏于白囊下山捫之猶在及至家惟木
葉存(杭州志)
接桃李接桃而本強者其實毛(化書)
櫻桃
含桃仲夏羞含桃先薦寢廟含桃櫻桃鸎鳥所含食故
言含桃也(吕覽)一名朱桃一名麥美(木草)
櫻桃有三種櫻桃其種有三大而殷者曰吳櫻桃黃而
白者曰蠟珠小而赤者曰水櫻桃食之皆不如蠟硃(楊膳)
(夫錄)
獻宗廟漢惠帝出離宫叔孫通曰禮有春嘗果方今櫻
桃可獻願陛下出因取櫻桃獻宗廟諸獻果自此始(漢書)
賜羣臣明帝於月夜宴羣臣於園太官進櫻桃以赤瑛
為盤賜羣臣月下視之盤與桃同色羣臣皆笑云是空
盤(拾遺記)
餉櫻桃太宗將致櫻桃於鄭公稱奉則是尊言賜又似
卑問之虞監曰昔梁帝遺齊巴陵王稱餉遂從之(舊唐)
賜朱櫻四年夏四月上與侍臣於樹中摘櫻桃恣其食
未後於蒲萄園太陳宴席奏宫樂至冥每人賜朱櫻兩
籠(景覧舘記)
和以杏酪四年夏四月上幸兩儀殿命侍臣昇殿食櫻
桃其櫻桃並盛以琉瑠和以杏酪飲酴醿酒(上)
口&KR0933;玄宗紫宸殿櫻桃熟命百官皆摘之(舊唐)
蠟帛丸雜果中李希烈始入汴聞戶曹參軍竇良女桂
娘美而能文強取之桂娘將出門顧其父曰慎無戚必
能滅賊桂娘在希烈側能巧曲取信得聞密謀希烈歸
蔡州桂娘常稱陳仙竒忠勇可用而妻亦竇姓願如姒
媢者以固其夫希烈然之桂娘以姊事仙竒妻因論以
禍福仙竒妻然之興元元年四月希烈暴死其子不發
喪欲悉誅諸將自立未决有獻含桃者桂娘白希烈子
分遺仙竒妻且以示無事于外因為蠟帛丸雜果中出
所謀仙竒見之言于薛育明日各以所部兵譟而入子
迫出遍拜語已斬之取首以獻后兩月吳少誠殺仙竒
知桂娘謀因亦殺之(杜樊川集)
賜太后文宗始即位嘗因内園進新櫻桃將以賜三宫
太后上曰送太后焉可以為賜因援筆易其文簿曰奉
太后自是以為常(舊唐)
櫻桃宴唐時新進士尤重櫻桃宴乾符四年劉鄴第二
子覃及第時狀頭已下方議醵率覃潛遣人預購數十
樹獨置是宴大會公卿時京國櫻桃初出雖貴逹未適
遇而覃山積鋪席復和以糖酪者人享蠻畫一小盎亦
不啻數升以至參御輩靡不霑足(摭言)
夢遺櫻桃裴元裕羣從中有悦鄰女者夢妓遺二櫻桃
食之及覺核墜枕側(酉陽)
養櫻桃陳景思說勑使齊日昇養櫻桃至五月中皮皺
如紅柿不落其味數倍人不測其法(上)
饆饠韓約能作櫻桃饆饠其味不變(上)
十二枚及一尺衛公言滑州櫻桃十二枚及一尺(上)
賜櫻屈拜嚴綬為左僕射司空嘗預百寮廊中食上令
中使馬江朝賜櫻桃綬為兩班之首舊識江朝叙語次
不覺屈膝而拜江朝荅拜御史大夫高郢亦從而拜為
御史所劾綬出鎮荆南江朝降一官(續世說)
梨
千樹淮北滎南河濟之間千樹梨其人皆與千戶侯等
(漢書)
紫梨老子西游省太真王母共食碧梨紫梨(尹喜内𫝊)
十梨上林苑有紫梨芳梨(實小)大谷梨細葉梨縹蔕梨金
柯梨(出瑯琊王野家太守王唐所獻)瀚海梨(出瀚海北耐寒不東)東王梨紫條梨
青玉梨(西京雜記)
玄光太上之藥果有玄光梨(内傳)
取小孔融年四歲與諸兄食梨輙取其小者人問其故
荅曰我小兒法當取小者由此宗族竒之(文士傳)
出血曹操自漢中至洛陽起建始殿使工蘇越從美梨
掘之根傷盡血出越白狀操躬自視而惡之以為不祥
還遂寢疾(曹瞞傳)
賜梨介象為吳主所徵在武昌速求去不許象言病帝
以美梨一奩賜之湏臾象死帝殯而埋之以日中時死
其日晡時到建業以所賜梨付守苑吏種之後吏以狀
聞即發象棺視之惟一符耳(神仙𫝊)
真定真定御梨大若拳甘若密脆若菱可以觧煩釋渴
(魏文帝詔)洛陽北邙張公夏梨海内唯有一樹常山真定梨
山陽鉅野梨梁國睢陽梨齊郡臨淄梨廣都梨又云鉅
鹿豪梨重六斤數人分食之上黨楟梨小而加甘新豐
箭谷梨關以西弘農京兆右扶風界諸谷中梨多供御
陽城秋梨夏梨(廣志)味出靈關(山名)之陰旨珍玉津之澨豈
徒真定歸美大谷慙滋(謝眺賜紫梨啟)睢陽東苑子圍三尺新
豊箭谷枝懸六斤(庾肩吾啟)
大谷張公大谷之梨(潘岳賦)梨則大谷各紫張公秋黃(玉京)
(洛都賦)城南五十里有大谷舊名通谷(華延洛陽記)
哀家桓南郡每見人不怏輙嗔云君得哀家梨當復不
蒸食不(世說)舊說秣陵有哀仲家梨甚美大如升入口即
消釋
分遺道安公講僧常數百習鑿齒嘗餉十梨值講安公
便於座中手自剖分梨盡人遍都無頗(上)
同心梨吕光時燉煌太守宋歆獻同心之梨(段龜龍凉州記)
八百梨王玄謨徑滑臺一疋布責民八百梨以此倍失
人心(宋書)
百果之宗張敷小名查父邵小名梨宋文帝嘗戲之曰
查何如梨荅曰梨為百果之宗查何可比(南史)張敷從彭
城還𫝊亮下船與别張不起授手着舫戶外傳遂不執
手熟視張面云查故是梨中不臧者便去(俗說)
消梨宋廢帝太始年旣失彭城江南始盛傳種消梨先
無此樹百姓争欲種植識者曰當有姓蕭而來者後齊
受禪(廣五行記南齊志)
高聰梨魏高聰以高肇之黨彈廢於家斷絶人事帷修
塋園果世稱高聰梨以為珍異(北史)
鳳棲河中府土貢鳳棲梨(地理志)陜州峽石縣山中有梨
一株甚偉古老𫝊云鳳止梨貞觀初有鳳止此木其後
結實猶如合掌狀團團婉轉有赤黃之色其馨香脆美
乃諸果之王職貢之珍也刺史韋堅為銘刻石(紀異記)
梨杖唐三藏游西域經行梨州植棃杖云他日州治在
此後果遷如其言其後棃成株高五丈圍九尺宋天聖
間州治火人取其枝以接他株
帝為燒梨肅宗嘗夜坐召穎王等三弟同於地爐罽毯
上坐時李泌絶粒上自燒二棃以賜之穎王恃恩固求
上不與曰汝常飽肉食先生絶粒何必争之賜以他果
穎王曰先生恩渥如此臣等請聯句以為他年故事穎
王曰先生年幾許顔色似童兒信王曰夜抱九仙骨朝
着一品衣幽王曰不食千鍾粟惟飡兩顆棃旣而三王
請上成之上曰天生此間氣助我化無為(鄴侯家𫝊)
紫花梨武宗五年患心熱之疾青城山邢道士以赤城
山之青芝太白溪南紫花棃所合青丹二粒愈之邢辭
去後帝疾復作詔求紫花棃時恒州節度王逹尚壽春
公主公主即會昌女弟聞真定李令有一株即遣就加
封檢及秋實公主手選進之其記室李遵來作進棃表
云紫花開處擅美春林縹蔕懸時回光秋浦離離玉潤
落落珠圓甘不待嘗脆難勝口表逹闕下公卿笑之曰
常山公何用進殘棃干天府也蓋以其有脆難勝口之
句有縣宰李尚嘗以守樹不謹曾風折一枝降為冀州
典午(耳目記)
按唐書壽春武宗女不着尚者名武宗年三十三不
應有如此女大疑劉記為是
實大如升李昇本徐氏湖州安吉人為安吉令先是其
家有棃樹云結一實大如升其父異之將獻郡守有謂
其父母此果非常年所有即上獻來年見徵安知復有
此物不如勿獻其父然之因會鄰里將共食即席剖之
有赤蛇在實中割者大驚投刃於地俄而赤蛇走其母
榻下尋之了無所見未幾其母遂孕知誥(吳越偕史)
五臟斧斤李建勲罷相出鎮豫章一日遊西山田間茅
舍有老叟教數村童公觴于其廬連食數棃賓僚有曰
棃號五臟斧斤不宜多食叟嘆曰鶡冠子五臟斧斤乃
别離之離非謂棃也蓋離别則殘賊胷懷有若刀斧因
就架取鶡冠子呈之公大嘆服(湘山野錄)
紫輕梨塗山之北有棃大如斗紫色千年一花冬月乃
實煎之有膏食之身輕亦曰紫輕棃(洞冥記)
種青田青田村人家多種棃樹名曰官棃子大一圍五
寸恒以供獻名為御梨吏司守視土人有未知味者棃
實落至地即融汁(永嘉記)報德寺有含肖棃重六斤(伽藍記)
仙梨融峰上有青壇方五丈有燒香行道處古形銅器
數種有棃樹高三十丈子如斗至摇落時但見其汁核
無得味者(洽聞記)
樂遊此狄&KR0008;海果有樂遊之棃(上)
赤梨扶桑國有赤棃經年不壞(南史)
昫山果則昫山之棃(齊都賦)
梨園山陽縣北有谷通得驢馬石勒十人騎昔在此啖
棃王樹今有棃園(三晉山險記)
可口三皇五帝之禮義法度其猶柤棃橘柚邪其味相
友而皆可於口故禮義法度者應時而變者也(莊天運)夫
柤棃橘柚果蓏之屬實熟則剥則辱大枝折小枝繼此
以其能若其生者也故不終其大年而中道夭自掊擊
於世俗者也(上人論世)
棗
核果律明五果一核果如棗杏等二膚果如棃柰是皮
膚之果三殼果如椰子胡桃石榴等四檜果字書空外
反麄糠皮謂之檜如松栢子五角果如大小豆等(翻譯名義)
異名棗壺棗邊要棗樲酸棗洗大棗晳無實棗(爾雅)
弱枝周文弱枝之棗(閑居賦)上林苑有弱枝棗玉門棗棠
棗青華棗梬棗赤心棗西王棗(出崑崙山)
陰岐黑棗穆王東廵大騎之谷西王母與王共玉帳高
會進陰岐黑棗北極有岐峯之陰多棗樹百尋枝莖皆
空實長二尺核細而柔百年一熟(拾遺記)
玉文棗老子西遊省太真王母共食玉文之棗其實如
瓶(尹喜内傳)
東海棗景公謂晏子曰東海之中有木而赤其中有棗
華而不實何也晏子曰昔者秦穆公乘龍理天下以黃
布裹蒸棗至海而投其布故水赤蒸棗故華而不實公
曰吾佯問子耳對曰晏聞之佯問者亦佯對(晏子春秋)
食棗吐死鮑焦耕田而食鑿井而飲於山中食棗或曰
此棗子所植耶遂強吐枯立而死(風俗通)
雨棗魏世河内冬雨棗耆舊說周秦時河南雨酸棗遂
生野棗今酸棗縣是也酸棗之甚小者謂之野棗(述異記)
酸棗縣故城古韓國昔天子建國名都或以山林故豫
章以樹氏都酸棗以棘名邦(水經)
樂氏棗青州有樂氏棗細核多膏肥美為天下第一父
老傳云樂毅破齊時從燕來齊所種也(齊人要術)
如瓜李少君以却老方見上曰臣曾遊海上見安期生
食臣棗大如瓜(史記)李少君謂武帝溟海之棗大如瓜(内傳)
玉門七月七日西王母為帝設玉門之棗(上)
&KR1884;嵻細棗&KR1884;嵻細棗出&KR1884;嵻山山臨碧海上萬年一實
如今之軟棗咋之有膏膏可燃燈西王母握核以獻帝
因名曰握核棗(洞冥記)今本無末句
來來武帝時上林苑獻棗上以所持杖擊未央前殿檻
呼朔曰叱來叱來先生知此篋中何物朔曰上林獻棗
四十九枚上曰何以知之朔曰呼朔者上也以杖擊檻
兩木林也曰來來者棗也叱叱者四十九也上大笑賜
帛十疋(方朔𫝊)
思鄉棗宣帝時幽州刺史李宣尚范陽公主公主憶長
安於易州築一城象長安故以為名城中有棗樹花而
不結皆向西南而引俗謂思鄉棗(寰宇記)
含棗不食孟節能含棗核不食可至十年(後漢)
安邑御棗南方有龍眼荔枝寧北西國蒲萄石蜜乎酢
且不如中國凡棗味莫若安邑御棗也(魏文帝詔)
寘毒棗蔕魏文帝忌弟任城王驍壯因在卞太后所共
圍棋並文棗文帝以毒着諸棗蔕中自選可食者而進
王弗悟遂雜進之旣中毒太后索水救之帝豫勑左右
毁器太后徒跣趨井無以汲須臾遂卒(世說)
纂纂棗下何攅攅榮華各有時棗欲初赤時人從四邊
來棗適今日賜誰當仰視之(古咄唶歌)詠園桃之夭夭歌棗
下之纂纂歌曰棗下纂纂(棗花)朱實離離宛其死矣化為
枯枝人生不能行樂何以虚謚為(潘安仁笙賦)弱刺引羅衣
朱實凌還幰且歡洛浦詞無羡安期遠(棗下何纂纂簡文帝辭)
西王母棗石虎園有西王母棗味絶美枝葉忽茂四時
不凋九月生花十二月乃熟三子一尺又有羊角棗亦
三子一尺(鄴中記)
海棗海棗樹身無閑枝直聳二四丈樹頭四面共生餘
枝葉如栟櫚五年一實實大如杯盌核兩頭不尖雙卷
而圓其味極甘美安邑御棗無以加也晉泰康五年林
邑獻百枚昔李少君謂棗大如瓜非誕說也(南方草物狀)
六竒沙門竺惠猷太元二年夜夢讀詩五首其一篇後
曰陌南酸棗樹名為六竒木遣人以伐取載還柱馬屋
(異苑)
棗昏范曄撰和香方其序云棗膏昏鈍以比楊玄保也
避亂遇棗太原王仲德年少時遭亂避胡賊絶粒二日
草中卧忽有人扶其頭乎云可起㗖棗王便寤瞥見一
小兒長四尺即隠乃有一囊乾棗在前噉之小有氣力
便起(幽明錄)
仙人棗魏百果園中有仙人棗長五寸把之兩頭俱出
核細如鍼霜降乃熟食之甚美俗傳云出崑崙山一曰
西王母棗(伽藍記)
筭棗數北齊綦母懷文云昔在晉陽為監館館中有一
蠕蠕客同館胡沙門指語懷文云此人别有異筭術仍
指庭中一棗樹云令其布筭子即知其實數乃試之并
辦若干純赤若干赤白相半於是剥數之惟少一子筭
者曰必不少但更撼之果落一實(北史)
仲思棗信都獻仲思棗四百枚棗長四五寸正紫色細
文文縐小核味甘勝于青州棗北齊時有山人仲思得
此棗種之因以為名亦名仙棗時海内惟有數株(大業拾遺)
碧棗處士元藏機大業元年為海使判官遇風浪壞船
獨為破木所載忽逹于洲島洲人曰此乃滄洲有碧棗
丹栗皆大如梨(杜陽編)
食無核棗河中永樂縣出棗世傳得棗無核者食可度
世里有蘇氏女自小獲而食之不食五糓年五十嫁顔
如處子自亂離後不知所終(北夢𤨏言)河中永樂縣道净院
居蒲中之勝境蒲中多大棗天下人傳歲中不過一二
無核者侯道華比三年輙得啖之後仙去(室室志)
枯枿復生邢州城東十餘里周世宗之祖庄也門側有
井上有大棗一株世宗時柯葉茂盛垂蔭一畆恭帝旣
祗棗遂枯死明道中枯枿復生一枝長一丈餘蔚然可
愛井水中如覆錦綉柴氏懼遂塞井伐木明年詔求五
代帝王之後柴氏自邢蔡虢等州諸族被甄叙入官者
三十餘人井棗之祥亦非空應(括異志)
夢食光禄卿李郁因晝寢夢食巨棗覺而有疾謂其親
友曰嘗聞棗子重來呼魂之象今予神氣逼抑將不免
乎未幾而卒(晉史)
嫁棗正月一日日出時反斧班駁椎之名嫁棗不椎則
花無實子易零落也(齊民要術)
三星駢白河東安邑棗東郡糓城紫棗長二寸西王母
棗大如李核三月熟在衆果之先洛陽宫後園河内汲
郡棗一名墟棗一名安益棗東海蒸棗洛陽夏后棗安
平信都大棗單父棗梁國夫人棗大白棗一名曰蹙咨
小核多肌三星棗駢白棗灌棗此四者官園所種棗有
狗牙鷄心牛頭羊矢獼猴細腰之名又有玄棗大棗崎
廉棗桂棗夕棗之名(廣志)安邑千樹棗與千戶侯等(史記)風
摇羊角樹日映鷄心枝已聞安邑美永茂玉門垂(簡文詠棗)
(賦)
龍骨河中府貢龍骨棗(地理志)極美者有水菱棗(圖經)
千年大食國有千年棗(杜還經行記)
七寸北方有七寸棗(述異記)
鶻莾拂菻南有國曰磨鄰人食鶻莾并食波斯棗也(西域)
(傳)波斯棗出波斯國波斯呼為窟莾樹長三四丈圍五
六尺葉如土藤不凋二月生花狀如蕉花有兩甲漸漸
開罅中有十餘房子長二尺黃白色有核熟則紫色形
類乾棗味甜如飴可食(酉陽)
益氣北方荒中有棗林焉其高五十丈敷張枝條數里
餘疾風不能偃雷電不能摧其子長六七等圍過其長
熟色如朱乹之不縮氣味潤澤殊於常棗食之可以安
軀益氣故方書云此棗枝條盛於常棗亦益氣安軀赤
松子云北方大棗味有殊旣可益氣又安軀(神異經)
黃齒齒居晉而黃(養生論)晉地多棗人常置之懷袖中若
粤人之噉檳榔味甘傷脾故齒黃也(醫說)
栗
箕山伊尹曰果之美者江浦之橘箕山之栗(吕覽)
千樹燕秦千樹栗其人與千戶侯等(漢書)
五方栗栗五方皆有周秦吳楊特饒唯漁陽范陽栗甜
美長味他方不及也倭韓國上栗大如鷄子亦短味不
美桂陽有栗叢生大如柿(詩義䟽)
嶧陽栗上林苑有侯栗瑰栗魁栗榛栗嶧陽栗嶧陽都
尉曹龍所獻大如拳(西京雜記)
十五枚一升漢武帝果園栗十五枚為一升(三秦記)案其
栗味甘而小不如三秦所說(括地志)
中山栗安平好棗中山好栗魏郡好杏河内好稻真定
好梨(河晏九州論)中山好栗地産不以為珍(盧毓冀州論)
擲栗卜郡劉秀之為丹陽尹先是秀之從叔穆之為丹
陽與子弟於廳事上飲宴廳事柱有一穿穆之謂子信
及秀之曰汝等試以栗遥擲此柱若能入穿必得此郡
唯秀之獨入焉其言果騐(宋書世說)
䟽栗沈約常侍宴會豫州獻栗徑寸半竒之問衆栗事
多少與約各䟽所知約少帝三事約出謂人曰此公護
短前不讓即羞死帝以其言不遜欲抵其罪徐勉固諫
得止(梁書)
擲帝中面蕭琛嘗預御筵醉伏上以棗投琛乃乃取栗
擲帝中面御史中丞在席帝動色曰此中有人不得如
此豈有說也琛曰陞下投臣以赤心臣敢報之以戰栗
(上)
天台栗王可交居松江泛江見舫中有道士七人皆玉
冠霞帔呼可交上舫與二栗青赤光如棗長二寸許肉
脆而甘如飴食盡令去俄頃坐於石上問樵者何地即
天台也(續神仙傳)
鳳冠栗謝玄卿遇神仙設鳳冠栗(續仙傳)
猴栗李德裕一夕柑子宴會客盤中有猴栗無味陳堅
處士云虔州南有漸栗形如棗核(酉陽)
河東飯晉王嘗窮追汴師粮運不繼蒸栗以食軍中遂
呼栗為河東飯(清異錄)
栗之出南山其上多栗葛山銅山其未多栗(山經)
大栗栗有關中侯栗大如鷄子梁州獻栗徑寸半越中
栗大如拳(廣志)諸曁産如拳之栗(地理志)馬韓出大栗如梨
(後四傳)東夷魏國出大栗如梨(魏志)
東荒栗東北方荒中有木名曰栗高二十丈有殼徑三
尺三寸刺長尺餘實徑三尺殼赤肉黃白味甜食之多
令人氣短而渴(神異經)
栗堂汝水灣中有地數頃上有栗園不並固安之實然
歲貢三百石以充天府水渚即栗洲也樹高茂望若屯
雲積氣矣林中有栗射埻堂甚閑敞牧宰及英彦多所
遊薄(水經注)
朔濱西域獻崑山之蒲桃北燕薦朔濱之巨栗(王逸荔枝賦)
胡栗蔡伯喈曰有胡栗(齊民要術)
殼可為杯鄴中産巨栗脱其殼可以為杯(鄴中記)
柿
赤實果柿曰赤實果(說文)
七絶俗謂柿樹有七絶一壽二多陰三無鳥巢四無蟲
五霜葉可翫六嘉實七落葉肥大(酉陽)木中根固柿為最
俗謂之柿盤(上)
孝域韋順為東平相賞罰必信有柿樹生屋上從庭中
遂茂順至孝行人以為感于天地而生(東觀漢記)
烏皮梁侯烏枇之柿(閑居賦)梁侯園有烏椑八稜大如酒
盞(地理志)
徽章華林園柿六十一株徽章殿前柿一株(晉宫閣名)
柿樹合條吳令顧修期言縣西鄉有柿樹殊本合條枝
(起居錄)
柿酸番禺有酸柿甜梅李乂果賦云梅甜柿酸(述異記)
金液懸霜照采凌冬挺潤甘清玉露味重金液(梁簡文啟)
枯死復生景雲二年高祖故第有柿樹自天授中枯死
至是復生(五行志)
取葉肄書鄭虔好書嘗苦無紙於是慈恩寺貯柿葉數
屋遂往日取葉肄書歲久殆遍(本傳)
醂柿藏果實謂之醂今醂柿是也(力感切楊彦齡筆錄)
青埤上林苑有青椑赤葉椑烏椑(西京雜記)宜都出大椑(荆州)
(土地記)
石榴
丹若石榴一名丹若(酉陽)若榴石榴也(廣雅)
天漿李衛公云石榴甜者謂之天漿能已乳岩毒(酉陽)
三尸酒安石榴有酸淡兩種道家謂之三尸酒云三尸
得此果則醉(本草)
水晶有一種子白瑩澈如水晶者味亦甘謂之水晶石
榴(上)
塗榴張騫使西域還得安石榴(博物志)張騫為漢使外國
十八年得塗林安石榴(陸機與弟雲書)
環榴吳王以潘夫人遊昭宣之臺志意幸愜旣盡酣醉
唾於玉壺中使侍婢瀉於臺下得火齊指環即挂石榴
枝上因其處起臺名曰環榴臺時有諫者云今吳蜀争
雄還劉之名將為妖矣權乃翻其名曰榴環臺(拾遺記江表記)
(引稽神必宛)
子大如盞石虎苑中有安石榴子大如椀盞其味不酸
(鄴中記)
一蔕六實武陵臨沅獻安石榴子大如椀其味不酸一
蔕六實(晉安帝起居注)
求石榴元嘉末魏太武征彭城遣求甘蔗安石榴張暢
曰石榴出自鄴下當非彼所有(宋書)
冬生華實宋太始中劉亮為益州刺史齋前石榴樹陵
冬生華實亮以問道士始康邵碩碩曰此為狂華宋諸
劉滅亡之象(南史始興王鑑𫝊)
白馬甜榴魏白馬寺有大榴京師語曰白馬甜榴一石
直牛(伽藍記)
海上浮來合肥浮槎山俗傳自海上浮來梁武帝女為
尼於此山建道林寺寺有榴花根幹偉茂即帝女手植
(方興勝覽)
石榴多子齊安德王延宗納趙郡李祖收女為妃後帝
幸李宅宴而妃母宋氏薦二石榴於帝前問諸人莫知
其意帝投之問魏收曰此竟何意收曰石榴房中多子
王新婚妃母欲子孫衆多帝大喜詔收卿還將來仍賜
美錦二疋(北史)
開花不及春孔紹安仕隋高祖受禪自洛陽間行求奔
高祖見之甚悦拜内史舍人時夏侯端亦嘗為御史監
高祖軍先紹安歸朝受秘書監紹安因侍宴應制詠石
榴詩可惜庭中樹移根逐漢臣秪為來朝晚開花不及
春時人稱之(舊唐)
作胭脂鄭虔云石榴堪作胭脂睿宗女代國公主常為
之弃其實于禁中叢生成林(北戶錄)
榴花洞閩縣東山有榴花洞唐永泰中樵者藍超遇白
鹿逐之渡水入石門始極窄忽豁然有鷄犬人家主翁
謂曰吾避秦人也留卿可乎超云欲與親舊訣乃來與
榴花一枝而出恍然若夢中再往竟不知所在(方興勝覽)
術致武宗朝術士金陵許元長善變幻武宗謂之曰先
朝明崇儼取羅浮山甘子萬里往來止于旬日東都當
進石榴時已熟矣卿今日當致十顆元長奉詔而出及
且寢殿始開金盤貯石榴致于御榻俄有使奉進亦以
所失之數上聞靈騐變通皆如此類(劇談錄)
金櫻兩浙避錢鏐之名號石榴為金櫻(上)
雙實邵武郡庭有石榴一株士人視所實之數以為豋
科之信熙寧康成歲有雙實於木末者又有附枝而雙
實者是歲葉祖洽上官均名在一二何與京兄弟同牓
祖洽有詩曰已分桂葉争雲路不負榴花給露枝蓋謂
此也(海錄)
插石而生紹興間漢陽軍有石榴枝插于石罅秀茂成
陰歲有花實者初郡獄有誣孝婦殺姑婦不能自明屬
行刑者插髻上花于石罅曰生則可以騐吾冤行刑者
如其言後果生(宋志)
釀酒崖州婦人以安石榴花着釜中經旬即成酒其味
香美仍醉人(方輿勝覽)頓孫國有安石榴取汁停杯中數日
成美酒(扶南傳)
三十八河陰石榴名三十八中只有三十八子也(𤨏碎錄)
味絶洛中南詔石榴子大皮薄如藤紙味絶於洛中(酉陽)
重六斤大食勿斯離國石榴重五六斤(上)
竒樹石榴者天下之竒樹九州之名菓也是以屬文之
士或叙而賦之遥而望之煥若隋珠輝重淵詳而察之
灼若列宿出雲間千房同樣十子如一御飢療渴解醒
止醉(潘岳賦)
芳實惟木之珍莫美石榴擢鮮葩於清春結芳實於素
秋(徐藻妻陳氏賦)
彤子振綠葉於柔柯垂彤子之累衰(王倫妻羊氏賦)
胡桃
上林苑上林苑有胡桃(西京雜記)
西域種張騫使西域還得胡桃(博物志)
華林園華林園胡桃八十四株(晉宫閣名)
植胡桃後蜀李雄玉衡十二年扶風人韓豹為太史令
雄卒子期立以豹為太𫝊猶領侯職豹嘗言於期曰臣
今老志在田園欲植胡桃願賜其種期不悟俄而李壽
自涪率衆南向襲尅成都廢期自立(廣五行記)
外剛内柔紐㴞母荅虞吳國書胡桃本生兩羌外剛内
柔質似古賢欲以奉貢
樂遊挺自禁園味逾井絡動物迴祗在微必應此乃胡
羯奔逃吉之先見者也(沈約啟)
陳倉陰平胡桃陳倉胡桃薄皮多肌陰平胡桃大而皮
脆急捉則碎(廣志)
梅
杏類梅杏類也樹及葉皆如杏而黑煑而曝乾為蘇置
羹矐虀中又可含以香口(詩義䟽)
同心麗枝上林苑有朱梅紫葉梅紫萼梅同心梅麗枝
梅燕梅猴梅(西京雜記)
梅梁越俗說會稽山夏禹廟中有梅梁忽一春而生枝
葉(述異記)大梅山在鄞縣東七十里蓋漢梅子真舊隠也
山頂有木梅木其上則伐為會稽禹廟之梁其下則為
它山堰之梁禹廟之梁張僧繇畫龍于其上夜或風雨
飛入鏡湖與龍鬭後人見梁上水淋漓而萍藻滿焉始
駭異之乃以鐵索鎻于柱(四明圖經)
梅溪淹梅溪昔有梅樹吳國采為姑蘇臺後忽於此沉
今湖州側猶有梅溪(蘇州記)
遺梁越使諸發執一枝梅遺梁王梁王之臣曰韓子榮
謂左右曰惡有以一枝梅以遺列國之君者乎請為二
三子慙之出謂諸發曰大王有命客冠則以禮見不冠
則否諸發曰彼越亦天子之封也不得冀兖之州乃處
海垂之際屏外蕃以為居而蛟龍又與我争焉是以剪
髮文身爛然成章以像龍子者將避水神也今大國其
命冠則見以禮不冠則否假令大國之使時過敝邑敝
邑之君亦有命矣曰客必翦髮文身然後見之於大國
何如意而安之願假冠以見意如不安願無變國俗梁
王聞之披衣出以見諸發令逐韓子(說苑)
園梅邯鄲有故邯鄲宫基存焉中有趙王果園梅李至
冬而花春得食(述異記)
止渴魏武行役失道軍皆渴乃令曰前有大梅林饒子
甘酸可以解渴士卒聞之口皆出水乘此得及前原(世說)
梅下種樂蘇耽後園梅樹下種藥可治百病(桂陽先賢傳)
寄驛使陸凱與范曄相善自江南寄梅花一枝詣長安
與范并贈詩曰折花逢驛使寄與隴頭人江南無所有
聊贈一枝春(荆州記)
能啖梅范信至能啖梅人嘗置一斛奩信留食之須臾
而盡(語林)
壽陽粧武帝女壽陽公主人日卧于含章殿簷下梅花
落公主額上成五出之華拂之不去皇后留之看得幾
時經二日洗之乃落宮女竒其異效之今稱梅花粧是
也(金陵志)
射梅柳惲嘗與瑯琊王瞻博射嫌其皮闊乃&KR0933;梅帖鳥
珠之上發必命中觀者驚駭(南史)
淡粧美人隋開皇中趙師雄遷羅浮一日天寒日暮於
松林間見美人淡粧素服出迎時殘雪未消月色微明
師雄與之語但覺芳香襲人語言極清麗因與之扣酒
家共飲少頃有一綠衣童來笑歌戲舞頃醉寢但覺風
寒相襲久之時東方已白起視乃在大梅花樹下上有
翠羽啾嘈相頋月落參横但惆悵而已(龍城錄)
病市烏梅蕭倣為嶺南節度使倣性公廉南海雖富珍
竒月俸之外不入其門家人疾病醫工治藥須烏梅左
右於公厨取之倣知而令還之促買於市(舊唐)
紅梅下婦人蜀郡有紅梅數本花之殊品也郡侯建閣
扄鑰遊人莫得見一日梅開有兩婦人高髻大袖凭欄
倚笑郡侯啓鑰閴不見人惟東壁有詩曰南枝向煖北
枝寒一種春風有兩般憑仗高樓莫吹笛大家留取倚闌干
(摭遺)大庾嶺上梅南枝落北枝開寒煖之候異也
返魂香韓偓出内庭詩玉為通體尋常見香號返魂客
易回之句其題云嶺南梅花一歲再發(金堂密記)返魂香入
嶺頭梅(東坡)誰信幽香是返魂(和楊公濟梅花)
嚼梅前蜀王建判官馮㳙好戲時鳳翔遣張郎中通好
來晨宴接王慮馮公先語而張子乘之或致失機乃令
客將傳逹旦請緘默坐旣定而賓主寂然無敢發其語
端者馮乃取青梅鏗然一嚼之四坐流涎因成大笑(楊彦)
(贍六帖補)
紅羅亭李后主於宫中作紅羅亭四面栽紅梅作豔曲
歌之韓熙載和之云桃李不須誇爛漫已輸了春風一
半時已失淮南矣故云(古今詩話)
大庾栽梅大庾嶺上有佛塔廟有婦人題云妾幼年侍
父任英州司寇旣代歸父以丈庾本有梅嶺之名而反
無梅遂植三十株于道之右因題詩于壁今隨失之任
端溪復至此寺前詩已汚漫矣因再書之云英江今日
掌刑回上得梅山不見梅輟俸買將三十本清香留與
雪中開好事者因以夾道植梅矣(倦游錄方譽勝覽)
接梅紅梅清豔兩絶昔獨盛於姑蘇晏殊始移植西岡
第中特珍賞之一日貴遊洛園吏得一枝分接由是都
下有二本(縐龜)
梅龍故蜀别苑在成都西南十五里多梅有兩大梅夭
矯如龍人謂梅龍(老學叢談)
梅槐合生洪亭村下有梅迴村舊云是梅槐合生成樹
是以名之今音訛謂之梅迴(江陵記)
四種許洛中有江梅椒萼梅綠萼梅千葉黃香梅凡四
種(曲洧舊聞)
煮魚横公魚長七八尺形狀如鯉而目赤晝在湖中夜
化為人刺之不入煮之不死烏梅二七煮之即熟食之
治邪病(神異經)
楊梅
子如彈丸楊梅其子如彈丸正赤五月中熟熟時如梅
味甘甜酸(臨海異物志)楊梅葉如龍眼樹冬青一名机(音求)潘
州有白色者甘而絶大(北戶錄)
楊家果楊脩字德祖九歲聰慧孔文舉詣其父父在在
乃呼脩脩為設菓菓有楊梅融指示兒曰此君家之菓
耶脩應聲曰未聞孔雀是夫子之家禽(郭子)楊氏子九歲
孔君平詣之云云(世說)楊周年七歲孔君平詣之云云此
真君家果(金樓子)
孝感齊王虚之庭中楊梅樹隆冬三實又每夜所居有
光如燭墓上橘樹一冬再實時人咸以為孝感所致(南史)
停採任昉為新安太守郡有蜜嶺及有楊梅舊為太守
所採昉以冐險多毒物故即時停之(梁書)
獻仁王薿字豐父守會稽童貫時方用事貫苦脚氣或
云楊梅仁可療是疾豐父裒五十石以獻之後擢待制
再任不歴貼職徑登次對惟豐父一人(揮麈錄)
楊梅塢杭州楊梅塢在南山近瑞峯石塢内有一老嫗
姓金其家楊梅甚盛俗稱楊梅塢所謂金婆楊梅是也
(古蹟事實)
甘
壺甘甘橘之屬滋味甜美特異者也有黃者有頳者謂
之壺甘(風土記)甘實形如石榴者亦謂之壺甘(古今注)有黃
甘一核有成都平蔕甘大如升色蒼黃犍為南安縣出
黃甘(廣志)宜都郡舊江北甘園名宜都甘(荆州記)
賂子丹陽張磐字子石為廬江太守尋陽令嘗餉一奩
甘橘其小男年七歲就取一枚磐奪取付外卒以兩枚
與之磐奪兒甘鞭卒曰何故行賂於吾子(謝承書)
木奴吳李衡字叔平襄陽人習竺以女英習配之漢末
為丹陽太守每以妻計得全衡每欲治家事妻輙不聽
後密遣客十人往武陵龍陽泛洲上作宅種甘橘千株
臨死勑兒曰汝母惡吾治家故窮如是然吾州里有千
頭木奴不責汝衣食歲上千匹絹亦可足用爾衡亡後
二十餘日兒以白母母曰此當是種柑橘也汝家失十
戸客來七八年必汝父遣為宅汝父恒稱太史公言江
陵千樹橘當封君家吾荅云且人患無德義不患不富
若貴而能貧方好爾用此何為吳末衡柑橘成歲得絹
數千匹家道殷足晉咸康中其宅止枯樹猶在(襄陽耆舊傳)
三寸文帝時彭城王義康顓總朝政四方獻饋皆以上
品薦義康而以次者供御上嘗冬月噉耳其形味並劣
義康在坐曰今年甘殊有佳者遣人還東府取甘大供
御者三寸(宋書)
甘中有蛇唐光宅中李崇真為益州刺史廳事前有甘
樹有甘大如鷄子晚熟微小有孔如針羣官咸異之方
欲將進久而方罷因剖之得一赤班蛇長尺餘崇真後
為兵所殺(廣五行記)調露中連州見一柑樹四月中有子如
斗大剖之有兩頭蛇
布裹甘子益州歲進甘子皆以紙裹之他時長吏嫌紙
不敬代之細布旣而恐柑子為布所損每懷憂懼俄有
御史甘子布至長吏以為推布裹甘子事懼曰果為所
推及子布到驛長吏叙以布裹甘子為敬子布初不知
之久而方悟聞者莫不大笑(唐新語)
禁中甘天寳中中書門下奏曰臣等今日因奏事承德
音聞江南為橘江北為枳蓋以地氣有殊物性因變朕
近於宫内種甘子樹數株今秋以來結實一百五十顆
乃與江南及蜀道所進無别亦可謂稍異也(舊唐)宰臣表
賀曰雨露所均混天區而齊被草木有性憑地氣以潛
通故兹江外之珍果為禁中之佳實綠蔕含霜芳流綺
殿金衣爛日色麗彤庭云云乃頒賜大臣外有一合歡
實上與妃子互相持翫上曰此果似知人意朕與卿固
同一體所以合歡於是促坐同食焉因令畫圖傳之於
後(楊奴外傳)
不實羅浮山有御園甘子唐玄宗幸蜀子乃不生德宗
梁亦不實僖宗狩蜀花實皆無樹亦枯瘁(續南越志)中和辛
丑翠轝在巴州時以雲棧巗嶮罷貢同庭丹實是亦木
奴之屬旣醢且瘠(唐史)羅浮甘子開元中始有山僧住
於南樓寺其後嘗資進獻幸蜀幸奉天之歲皆不結實
(舊唐)
送甘安祿山將反宰臣韋見索請以平章事追之玄宗
許焉草詔訖中留之遣中使輔璆琳送甘子且觀其變
璆琳受賂而還因言無反狀玄宗謂宰臣曰禄山必無
二心詔本朕已焚矣(上)
嗅甘明皇食甘已千餘枚皆缺一瓣問進甘使者云途
嘗有道士嗅之盖羅公遠也(書)
術致宣宗朝有術者董元素自江南來上召見留于上
林中宿泊夜召與語曰聞君頗有神術今南中柑橘正
熟卿能致之否元素對曰請安一合于御榻前數刻時
有微風入簾元素乃啓其合柑子滿其中奏曰此江陵
枝江縣柑也遠處恐遲上嚐之驚嘆(異聞集)
變甘新州出變甘有苞大如升許且皮薄如洞庭之柑
餘柑之所弗及傳云移植不數百里形味俱變因以為
名(北戶錄)
東望甘南康郡有東望山山頂有果林周四里許衆果
畢植行列整齊如人功也甘子熟嘗有三人造之共食
致飽又懷二枚欲以示人迴旋半日迷不得歸聞空中
語云放雙柑乃聽汝去懷柑者恐怖放甘於地轉眄即
見歸徑乃相與俱返(述異記)
遇虺南康歸美山石城内有甘橘橙柚就食其實任意
取足晚持歸者便見大虺或顛仆失徑家人啖之亦病
(異苑)
獅頭雲南北勝州有獅頭柑狀如獅頭而色黃有大如
椀其味最甘(雲南志)
橘
璇星璇星散為橘(運斗樞)
千樹蜀漢江陵千樹橘與千戶侯等(史記)
美果伊尹告湯曰果之美者沙棠之實箕山之東青鳬
之所有櫨橘焉江浦之橘雲夢之柚漢上之箞(今本作石耳)
所以致之(呂覽)
踰淮為枳晏子使楚王謂其左右曰晏嬰習辭者也吾
欲傷之坐定而縳一人至問何為曰齊人坐盜王視晏
子曰齊人善盜乎晏子對曰嬰聞橘生於淮北則為枳
枝葉徒似其實味不同水土異也今民生於齊不盜入
楚則盗得無楚之水土使民善盜耶王笑曰寡人反取
病焉(晏子)
食橘不剖晏子使楚楚王進橘置削晏併食不剖王曰
橘當剖對曰臣聞賜人主前者瓜桃不削橘柚不剖今
者萬乘無教故不敢剖臣非不知也(上)
樹橘陽虎去齊走趙簡子問曰吾聞子善樹人虎曰虎
不善樹人云云主俛而笑曰夫樹橘柚者食之則甘嗅
之則香樹枳棘者成而棘人故君子慎所樹(韓子)御覽引
以柤棃橘柚者
厭橘孝武帝平百越以為園圃而民皆厭橘(鹽鐡論)橘柚
生於江南而民皆甘之於口味同也(上)
嘉樹后皇嘉樹橘徠服兮受命不遷生南國兮深固難
徙更壹志兮綠葉素榮紛其可喜兮行比伯夷置以為
像兮(楚辭僪頌)
得實繫樹沛國桓曄字文林一名嚴避地居楊州從事
屈豫室中中庭有橘樹一株遇其實熟數垂室内嚴以
竹藩樹四面風吹落兩實墮地以繩縳繫樹枝(謝承書)
盧橘朱光禄為建安郡中庭有橘冬月樹上覆裹之至
明年春夏色變青黑味尤絶美上林賦云盧橘夏熟盧
黑色也蓋近是乎(吳錄地理志)盧橘屬土有給客橙似橘而
非若柚而香冬夏華實相繼或如彈丸或如拳通歲實
之亦名盧橘(魏王花木志)
橘税越多橘柚園越人出橘税謂之橙橘戶亦曰橘籍
吳闞澤表曰請除臣之橘籍越中有王氏橘園胡氏梅
園賀氏之瓜(述異記)
黃子孔安國閉宅忽有二人來云自帝庭來謁一衣綠
曰藤子一衣黃曰黃子語吳大帝時事歴歴可聽及去
遣人尋之入未央宫庭中衣綠者入於藤下衣黃者入
於橘下(三吳志)
橘官劉先主時巴郡結舫水居者五百家縣有橘官荔
支園夏至則熟二千石常設厨膳命士大夫共會樹下
食之縣北有稻田出御米(水經)
一蔕十七實吳黃武中交趾太守士爕獻橘十七實同
一蔕以為瑞異羣臣畢賀(南方草本狀)晉咸和六年西平將
軍庾亮送橘十二實共同一蔕以為瑞異(建武故事)
橘連理孝武大明中芳香琴堂東西有雙橘連理改芳
香琴堂為連理堂(宋書)
鬼命補橘豫章王嶷薨忽見形於第後園乘腰輿指麾
處分呼直兵無手板左右授一玉手板與之曰橘樹一
株死可覓補之因出後園閣直兵倒地仍失手板(齊書)
一蔕二十五子梁侯景未平王僧辨獻嘉橘一蔕二十
五子于湘東王王荅之曰昔文康獻橘十有二子用今
方古彼有慙色今景之兇惡旣稔凱歌之聲已及嘉瑞
遠臻但增哽慰(三國典略)
黃衣圍城陳後主夢黃衣人圍城繞城橘樹盡伐去之
及隋兵至上下通服黃衣未幾為隋攻圍之應(廣五行記)
橘中樂巴卭人家有橘園霜後諸橘盡收餘二大橘如
三斗盎巴人異之剖開每橘有二叟鬚眉皤然肌體紅
明皆相對象戲談笑自若一叟曰橘中之樂不減商山
但不得深根固蒂為愚人&KR0933;下耳(幽怪錄)
洞庭韋蘇州寄橘書云書後欲題三百顆洞庭須待滿
林霜後人多言率爾成章不知南朝有人於紙尾寄洞
庭霜橘三百顆正用此事王右軍帖云奉橘三百顆霜
未降不可多得同出于此(芝田錄序)國子朱司業言南方柑
橘雖多亦畏霜每霜時亦不甚收唯洞庭霜雖多却不
能損詢彼人云洞庭四面皆水也水氣上騰尤能閣霜
所以洞庭柑橘最佳歲收不耗正為此耳(文昌雜錄)
分貢劉晏自江淮名橘珍柑常與本道分貢兢欲先至
雖封山斷道以禁前發晏厚資致之嘗冠諸府(唐書)
弛橘禁薛戎遷浙東觀察使所部州橘未貢先鬻者死
戎弛其禁(上)
納質柳玭為嶺北節度副使癬中橘熟旣食乃納質于
官(上)
瑞橘清霜始降上命中使賜臣等朱橘各三枚蓋靈囿
之所植也臣伏以度淮而枳由地氣而不遷吹谷生黍
信陽和之所感昔漢武致石榴於異國靈根遐布此西
域柔服之應也魏武植朱橘於銅雀華實莫就乃吳人
未格之兆也遠自湘山移根清禦始發素榮俄成丹寳
臣貞葉凝碧蔚湘岸之夕陰華實變黃動江潭之秋色
冰心獨潤金衣更鮮樹隠方塘此丹墀之效實盤映皎
目與赤瑛而共硏并食不割竊愧晏嬰之知捧之以拜
重感桓榮之賜(瑞橘賦一品集)
豐城陳允升好道撫州危全諷迎置郡中嘗夜坐危謂
之曰豐城橘美頗思之允升曰方有一船泊豐城港今
為取之港去城十五里少頃便還擕一布囊數百(異人錄)
橘黃世說有枇杷黃醫者忙橘子黃醫者藏李太異回
醫生書云遺白金三十兩奉納以備橘黃之需
御橘橘為樹白華赤實皮旣馨香又有善味江南則有
之不生他所交趾橘有置官長一人秩三百石主歲貢
御橘矣(曹叔異物志)
洞庭綠橘出洞庭東西山北常橘特大未霜深綠色臍
間一點先黃味最全可啖故名綠橘(范成大蘇志)
大如斗成都有柚大如升(廣志)嶺南有柚大如冬瓜(本草)
讓木橘樹直竦枝葉不相妨蜀人謂之讓木(江鄰幾雜志)
蟻食蒼梧土諺曰郡中甘橘多被黑蟻所食人家買黃
蟻投于樹上因相闘黑蟻死柑橘遂成(寰宇記)
覩屍橘覩屍而實繁榴得骸而葉茂(類從)
結遲果中易生者莫如桃而結實遲者莫如橘諺云頭
有二毛好種桃立不踰膝好種橘蓋言桃可待橘不可
待(曲洧舊聞)
金橘其實小如彈黃如金謂之金橘(花果錄)金橘産于江
西都人初不甚貴後因溫成皇后好食之由是價重京
師欲久留此果藏于菉豆中經時不變橘性熱而豆涼
也(歸田錄)
齊珍吳楚之國有大木焉其名為櫾碧樹而冬生實丹
而味酸食其皮汁已憤厥之疾齊州珍之渡淮而北而
化為枳焉地氣然也(列湯問)故曰橘柚有林萑蒲有叢又
曰橘柚凋於北徙若榴鬱於東移也(埤雅)
荔枝
南珍荔枝甘橘南珍之上(廣志)此木以荔枝為名者以其
結實時枝弱而蒂牢不可摘取以刀斧劙取其枝故以
為名耳(扶南記)荔字亦用欐字衛洪七間云蒲萄龍目椰
子荔枝作此字(北戶注)
獻南越王尉佗獻高祖鮫魚荔枝高祖報以蒲桃錦四
匹(西京雜記)
扶荔宫漢武帝破南越建扶荔宫扶荔者以荔枝得名
自交趾移植百株于庭無一生者連年移植不息後數
歲偶一株稍茂然終無花實帝亦珍惜之一旦忽萎死
守吏坐誅死者數十遂不復茂其實則歲貢焉郵傳疲
斃于道極為生民之患至後漢安帝時交趾郡守極陳
其弊遂罷其貢(三輔黃圖)上林賦荅遝離支
止獻舊南海獻龍眼荔枝十里一置五里一候奔騰阻
險死者繼路和帝時臨武長汝南唐羌以縣接南海乃
上書諫曰臣聞上不以滋味為德下不以貢膳為功故
天子食太牢為尊不以果實為珍伏見交趾七郡獻生
龍眼等鳥驚風發南州土地惡蟲猛獸不絶於路至於
觸犯死亡之害死者不可復生來者猶可救也此二物
升殿未必延年益壽帝於是下詔曰遠國珍羞本以薦
奉宗廟苟有傷害豈有愛民之本其勅太官勿復受獻
由是遂省焉(謝承書)
性堅每歲進荔枝郵傳者斃死於道漢朝下詔止之今
猶脩事荔枝煎進焉其樹自徑尺至於合抱葉密如冬
青木性堅重其根工人多取為阮咸槽彈弓棋局(廣州記)
嗜荔枝楊貴妃生於蜀好荔枝南海荔枝勝蜀者當時
以馬遞馳載七日七夜至京人馬多斃於路百姓苦之
然方暑而熱經宿者輙敗(新舊唐)一騎紅塵妃子笑無人
知道荔枝來(杜牧詩)
荔枝香曲天寶十四載六月六於驪山駐蹕是貴妃誕
辰上命許雲封等小部音聲樂長生殿仍奏新曲未有
曲會南海進荔枝因以曲名荔枝香左右歡呼聲動山
谷是年禄山叛(甘澤謠)
荔枝圖白居易為忠州刺史在郡為木蓮荔枝圖寄朝
中親友各記其狀曰荔枝生巴峽間樹形團團如帷蓋
葉如桂冬青華如橘春榮實如丹夏熟朵如蒲桃核如
枇杷殼如紅繒膜如紫綃瓤肉潔白如冰雪漿液甘酸
如醴如酪大略如彼其實過之若離本枝一日而色變
二日而香變三日而味變四五日外色香味盡去矣(舊唐)
宋家香宋公荔枝泉州所産者樹極高大世傳已三百
歲舊屬王氏黃巢兵過欲伐之時王氏主其木媼抱木
願併戮巢兵為之不伐今雖老矣其實益滋繁味益甘
滑真佳植也(徐師仁湖山集)莆田荔枝名品皆出天成雖以其
核種之終與其本不相類宋香之後無宋香所存者孫
枝爾陳紫之後無陳紫過墻則為小陳紫矣此果形狀
變態百出不可以理求或以龍牙或類鳳瓜釵頭紅之
可簮綠珠子之旁綴非人力所能加也(容齎閑筆)
十八娘十八娘荔枝色深紅而細長俚𫝊閩王王氏有
女第十八好噉此品因而得名其塜今在城東報國院
塜旁猶有此樹云(荔枝譜)
鬼食治平中長沙趙琪作廣東提刑韶州公宇西軒有
荔枝數本中夏時荔枝方熟琪將召刺史賞燕一夕荔
枝皆空皮核滿地琪深訝之乃開西軒見壁上有詩曰
吾儕今日會嘉賓滿酌洪鍾酒數廵遍地狼籍不知曉
荔枝又是一番新荔枝皆積其下二廣人多傳異之(青𤨏)
(高議)
入夢福建官譚徽之元符末出郊見一園荔枝垂熟徽
之採食少憩樹下朦朧中夢至一室美人盛服出迎擕
手而入飲間吟云妾生原在粤閩間六月南州始薦盤
肉嫩色包丹鳳髓皮枯稜澁紫鷄冠咽殘風味消心渴
嚼破天漿沁齒寒却憶當年妃子笑紅塵一騎過長安
益人荔枝食之有益于人列仙傳云有食其華實為荔
枝仙人本草云通神益知多食亦不傷人葛洪云蠲渴
補髓(譜)荔枝閩中第一蜀川次之(圖經)
燕實荔枝木之大者子至百斛其花青白狀若冠之蕤
纓實如松花之初生者殼若羅紋初青漸紅肉淡白如
肪玉味甘而多汁五六月盛熟時彼方皆燕會其下以
賞之賓主極量取噉雖多亦不傷人少過度則飲蜜漿
一杯便解(扶南記)
臘枝梧州江前有火山上有荔枝四月先熟核大而味
酸其高新州與南海産者最佳五月方熟形若小鷄子
近蒂稍平皮殼殷紅肉瑩寒玉文有焦核者性熱液甘
食之過度即蜜漿制之又有臘荔枝黃色味稍劣於紅
者(嶺表錄異)
三種&KR1779;為𤏡道廣南荔枝熟時百鳥肥其名之曰焦核
小次曰春花次曰朝偈此三種為美次鱉卵大而酸以
為醢和率生稻田間(廣志)
焦核荔枝冬青夏至日子始赤六七日可食甘酸可人
其細核者謂之焦核荔枝之最珍也(竺法真登羅山䟽)
日中採荔枝青華朱實核黃黑似熟蓮子實白如肪甘
而多汁似安石榴有浸酢者至日將已時翕然俱赤則
可食也(廣志)荔枝熟時人未採則百蟲不敢近人才採之
烏鳥蝙蝠之類無不殘傷故採荔枝者日中而衆採之
(本草)
無核梧州火山者夏初先熟而味少劣其高潘者最佳
五六月方熟有無核類鷄卵大者其肪瑩白不減水精
性熱液甘乃竒實也(北戶錄)
連理廣州信安縣有連理荔枝樹即傍挺龍目側生荔
枝也(寰宇記)
龍眼
益智益智龍眼也(廣雅)
比目龍眼一名比目(本草)一名亞荔枝(海錄)
蔓生龍眼樹葉似荔枝蔓延緣木生子大如酸棗色異
純甜無酸(廣志)
荔枝奴龍眼子樹如荔枝但枝葉稍小殼青黃色形圓
如彈丸大核如木槵子而不堅肉白蒂漿其甘如蜜一
朵恒三十十顆作穗如蒲桃然荔枝方過龍眼即熟故
謂之荔枝奴以其常隨後也(南方草木狀)
益智
味辛益智葉如嫩荷莖如竹箭子從心中出一枝有十
子内白骨四破去之取外皮蜜煮為粽子味辛(廣州記)益
智子如筆毫長七八分二月華實色仍連著實五六月
熟味辛雜五味中芬芳亦可鹽曝(南方草物狀)益智類薏苡
長寸許如枳梖子味辛辣飲酒食之佳(異物志)
遺粽安帝元年盧循為廣州刺史遺劉裕益智粽裕乃
荅以續命湯(二十六目春秋)
異味損餉六種深抱情至益智乃是一方異味即於僧
中行之(慧達法師荅虚循書)
香孟智子似廉薑香如荳蔲(寰宇記)
銀杏
鴨脚銀杏一名鴨脚因葉相似也(格物總論)京師舊無鴨脚
李文和自南方來移植於私第因而著子自後稍稍蕃
多不復以南方為貴(詩話總)
脚杏唐鄭光讌飲把酒曰某改令身上取果子名云膍
臍薛保遜還令云脚杏滿座大笑(盧氏雜說)
插枝汴人龔猗以殿中侍御史扈高宗南渡道經崑山
貞義里所銀杏一株插地祝曰若此枝得活吾於是居
其枝長茂遂成大樹如癭如乳者凡七十餘順相傳為
其子孫嗣世之數(崑山志)
蒲萄
得種漢武帝因張騫言遣李廣利伐宛而還又發使十
餘輩抵宛西諸國求竒物漢使采蒲萄首蓿種歸(漢大宛傳)
於是天子始種苜蓿蒲萄肥饒也及外國使來衆則離
宫别觀旁盡種蒲萄苜蓿極望(史記)
藝文引廣利破宛得種御覽因之誤
味長中國&KR0903;果甚多且復為說葡萄當其末夏涉秋尚
有餘暑酒醉宿醒掩露而食甘而不䬼脆而不酸冷而
不寒味長汁多除煩解䬼又釀以為酒甘於麴蘖善醉
而易醒道之固以流涎咽唾况親食之耶他方之果寧
有疋之者(魏文詔)
實偉于棗白馬寺浮圖前葡萄異于餘處枝葉繁衍子
實甚大偉於棗味殊美冠於中京(伽藍記)
竒味俗言葡萄蔓好引於西南庾信謂魏使尉瑾曰我
在鄰遂大得葡萄竒有滋味陳昭曰作何形狀徐君房
曰有類軟棗信曰君殊不體物何得不言似生荔枝魏
肇師曰魏武有言云云道之固以流涎稱竒况親食之
者瑾曰此物出自大宛張騫所致有黃白黑三種成熟
之時子實逼側星編珠聚西域多釀以為酒每來歲貢
在漢西京似亦不少柱陵田五十畆中有葡萄百樹今
在京邑非直止禁林也信曰乃園種戶植接蔭連架昭
曰其味何如橘柚信曰津液勝竒芬芳減之瑾曰金衣
素裏見苞作貢向齒自消良應不及(酉陽)
報縑李元忠曾貢文襄葡萄一盤文襄報以百縑遺練
書曰儀同立亞台鉉識懷貞素出藩入侍備經要重而
猶家無擔石室若懸磬豈輕財重義奉時愛已故也久
相嘉尚嗟詠無極恒思標賞有意無由忽辱蒲桃良深
珮戴聊用絹百匹以酧清德也(北齊)通志貢玉蒲桃
遺母高祖賜羣臣食於御前果有葡萄侍中陳叔逹執
而不食高祖問其故對曰臣母患口乾求之不能得高
祖曰卿有母可遺乎遂流涕嗚咽久之乃止因賜物百
叚(舊唐)
馬乳太宗時葉護獻馬乳蒲桃一房長二尺餘子亦稍
大其色紫(舊唐)蒲萄酒西域有之前代或有貢獻人皆不
識及破高昌收馬乳蒲桃實於苑中種之并得其酒法
太宗目損益造酒為丸有八色芳辛酷烈味兼醍醐旣
頒賜羣臣京師始識其味(上)
飲漿四月上巳日上辛司農少卿王光輔庄駕還頓後
中書侍郎南陽岑義設茗飲葡萄漿與學士等討論經
史(景龍文館記)
王母葡萄貝丘之南有葡萄谷谷中葡萄可就其所食
之或有取歸者即失道世言王母葡萄也天寶中沙門
曇霄因遊諸岳至此谷得葡萄食之又見枯蔓堪為杖
大如指五尺餘待還本寺植之遂活長高數仞蔭地幅
員十丈仰觀若帷蓋焉其房實磊落紫瑩如墜時人號
為草龍珠帳(酉陽)
鸞翼大月氏國善為葡萄花葉酒或以根及汁醖之其
花似丁香而綠榮碧鬚春夏之時萬鬚兢發如鸞翼八
月中風至吹葉上傷裂有似綾紈故人呼為葡萄風亦
名為裂葉風(金樓子)
鷄卵波斯國磨鄰老勃蕯歲獻貴人葡萄大者如鷄卵
大食國葡萄大如鷄子(唐書)
崑山葡萄西旅獻崑山之葡萄(王逸荔枝賦)
檳榔
似螺檳榔菓也似螺可食(周成雜字)
檳門檳榔一名檳門(李富之藥錄)
南遊竒觀豫章俞益期性氣剛直不下曲俗容身無所
遠適在南與韓康伯牋曰惟檳榔樹最南游之竒觀子
旣非常木亦特異余在交州時度之大者三圍高者也
丈餘葉聚木端房棲葉下花秀房中子結房外其擢穗
似黍其綴實似糓其皮似桐而厚其節似竹而概其中
空其外勁其屈如覆虹其伸如縋䋲本不大末不小上
不傾下不斜調直亭亭千百若一步其林則寥廓庇其
蔭則蕭條可以長吟可以遠想矣但性不柰霜不得北
植必當遐立海南遼然萬里不遇長者之目自令人恨
深(齊民要術水經注)
贈檳榔王高麗年十四五時四月八日在彭城佛寺中
謝混見而以檳榔贈之執王手謂曰王郎謝叔源可與
周旋否(風俗記)
金柈貯劉穆之少時家貧誕節嗜酒食不脩拘檢好往
妻兄家乞食多見辱不以為恥其妻江嗣女甚明識每
禁不令往江氏後有慶會屬令勿來穆之猶往食畢求
檳榔江氏兄弟戲之曰檳榔消食君乃常飢何乃須此
妻復截髮市殽饌為其兄弟以餉穆之自此不對穆之
梳沐及穆之為丹陽尹將召妻兄弟妻泣而稽顙以致
謝穆之曰本不匿怨無所致憂及至醉穆之乃令厨人
以金柈貯檳榔一斛以進之(南史)
不嘗檳榔任昉父遥本性重檳榔以為常餌終嘗求之
剖百許口不得好者昉以所嗜好深以為恨遂終身不
嘗檳榔(上)
謔弄齊命通直散騎常侍辛德源聘于陳陳遣主客蔡
佞宴醻因談謔手弄檳榔乃曰頃聞北間有人為噉檳
榔獲罪人間遂禁此物定爾不德原荅曰此是天保初
王尚書罪狀辭耳猶如李固被責云胡粉餙貎搔頭弄
姿不聞漢世頓禁胡粉(三國典略)
液如朱南海地氣暑濕人多患胷中痞滯故常蹈檳榔
數十口加勃蔞藤泊蜆反同咀之液如未色程思孟知
番禺凡左右侍吏啖檳榔者悉杖之或問其故曰我惡
其口唇如潄血耳(宋朝類苑)
籜扇檳榔樹如㯶櫚高七八丈無枝柯上有十許葉正
月結房一房二百餘子花甚香每生即落一籜籜堪為
扇至五月熟大如鷄子以海蠡殼燒作灰名曰蛤賁灰
共扶畱葉藤和而嚼之香美除口氣久食令人齒黑故
南人有雕題黑齒之俗(雲南記寰宇記)
進客檳榔大如棗色青似蓮子彼人以為異婚族好客
輙先進此物若邂逅不設用嫌恨(南中八郡志)
直亭檳榔樹大圍丈餘高十餘丈皮似青桐節如桂竹
下本不大上末不小調直亭亭千萬若一森秀無柯頂
上有葉葉似甘蕉條𣲖開破仰望渺渺如插叢蕉於竹
杪風至觸動似舉羽扇掃天葉下繫數房房綴十數子
家有數百掛扶疎如墜䋲也(林邑記)安南人自嫩及老採
實啖之以不婁籐兼之瓦屋子灰競咀嚼之自云交州
地溫不食此無以祛其瘴癘廣州亦噉檳榔然不甚於
安南也(嶺表錄異)
紫檳榔紫檳榔即馬金囊狀類白荳蔲嚼塗惡瘡甚效
或食一枚飲冷水即無所傷(雲南志)
山檳榔山檳榔一名蒳子幹似蔗葉類柞一叢千餘幹
幹生十房房底數百子四月採(竺法真豋羅浮山䟽)
橄欖
内鹽子落橄欖樹身聳枝皆數丈其子深秋方熟閩中
尤重其味云咀之香口勝含鷄舌香生喫及煮飲悉解
酒毒有野生者子繁樹峻不可梯緣但刻其根下方寸
許内鹽于其中一夕子皆自落樹枝節上生脂膏如桃
膠南人採之和其皮葉煎之調如黑餳謂之橄欖糖用
濯船損乾後牢於膠漆着水益乾堅耳(嶺表錄異)
三衢博羅縣有合成樹十圍去地二丈分為三衢東向
一衢大葉似練子如橄欖而硬削去皮南人以為糝南
向一衢橄欖西向一衢橄欖(南越志)有樹名獨根分為二
枝其東向一枝是木威樹南向一枝是橄欖樹(金樓子)
餘甘餘甘子初入口舌澁酸飲水乃甘又如梅實核兩
頭銳呼為餘甘橄欖同一物異名耳(臨海異物志)
制魚橄欖木作楫魚皆浮出(本草)誤落橄欖在池中魚盡
斃(𤨏碎錄)
薑制橄欖木開花如樗將採其實剥其皮以薑汁塗之
則盡落(江鄰幾雜志)
椰
愈渴椰子樹似檳榔而高大葉長一尺無陰結實一房
生三十餘子如瓜其殼中有肉如熊白味似胡桃内有
漿一升清如水甜如蜜飲之愈渴疾殼堪為酒器皮堪
縳船土人多種之(寰宇記)
越王頭椰樹高六七丈無枝葉葉如束蒲在上其實如
瓠繫之顛實外皮如胡蘆&KR0034;中有汁升餘清如水味美
于蜜食其膚則不飢食其汁則增渴又有如兩眼處俗
人謂之越王頭(異物志)昔林邑王與越王有故怨遣俠客
刺得其首懸之於樹俄化為椰子林邑王憤之命剖以
為飲器南人至今效之當時刺時越王大醉故其漿猶
如酒云(南方草物狀)
椰酒訶陵國俗以椰樹花為酒其樹生花長三尺餘實
大如人腦割之取汁以成酒味甘飲之亦醉(唐書)
筒承椰子有漿截花以竹筒承其汁作酒飲之亦醉也
(交州記)
倚驕東南荒中有椰木焉高二三十丈或十餘丈圍丈
餘或七八尺其枝喬直上二百歲葉落而生花花形如
甘瓜復二百歲一落盡而生萼下生子三歲而成熟成
熟之後不長不減子形如寒瓜似冬瓜也長七八寸徑
四五寸萼覆其頂此實不取萬世如故若取下子而留
萼萼復生子如初其子形如甘瓜瓤甘美如蜜食之令
人身澤不可過三升令人冥醉半日乃醒木高人不能
得唯木下有多羅樹人緣能得之一名無葉一名倚驕
張茂先曰驕直上不可那也世人後生不見葉謂之無
葉也一名綺縞人見無葉謂之綺縞(神異經)
木瓜
子大如甒魚復縣地多木瓜樹有子大如甒(音武)白黃實
甚苦香爾雅所謂㮊也(水經)
灰毒魚齊孝昭北伐庫莫奚至天池以木瓜灰毒魚皆
死而浮出庫莫奚竊相謂曰池有靈魚犯之不祥乃出
長城北道齊主分兵追擊獲牛羊七萬振振而還(三國典略)
獻楊后思食酸味明皇以告張說因進經神出木瓜以
獻(明皇雜錄)
護聖天台石橋梁旣峭危下臨絶澗過者心悸石罅有
木瓜華時有蛇盤紏至實落供大士乃去號為護聖瓜
(方輿)
紙貼宣州人種木瓜始成顆則鏇紙花以貼其上夜露
日曝而變紅花紋如生可愛(上)
天中記卷五十二
