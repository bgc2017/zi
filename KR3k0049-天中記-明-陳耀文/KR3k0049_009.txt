天中記卷九
明陳耀文撰
水
立字水之為言演也隂化淖濡流施潜行也故其立字
兩人交一以中出者為水一者數之始兩人譬男女言
隂陽交物以一起也(元命苞)
北方之行水凖也北方之行象衆水並流中有微陽之
氣也徐曰衆屈為水至桑能攻堅故一其内也(說文)
包天水者天地之包幕五行之始焉萬物之所由生元
氣之津液也(元命包)
載地天在地外水在天外水浮天而載地者也(黃帝書)天
下之多者水焉浮天載地高下無不至萬物無不潤(玄中)
(記)
太一中精棲三陽之正氣於水樞其專精之名曰太一
太一正陽也水涵太一之中精故能潤澤萬物而行乎
地中(子華子)
潤下書稱水曰潤下坎為水位在北方終蔵萬物者也
為政令順時隂陽調和終始相成十二月咸得其氣則
水得其性此之謂潤下若政令逆時山水暴出百川流
溢壊鄉邑溺居人及淫雨傷稼是為水不潤下(漢書)
立天地所以立天地者水也夫水者天地之本也吐元
氣發日月經星辰皆由水而興九州之外皆水也余昔
在會稽仰看南山見雲如瀑布方數十丈其聲硠磕須
臾山下居民驚駭洪水大至(物論)
物原地者萬物之本原諸生之根苑也美惡賢不肖愚
俊之所生也水者地之血氣如筋脈之通流者也故曰
水具材也夫水淖弱以清而好猶人之有仁也視之黑
而曰精也量之不可使概至滿而止正也唯無不流至
平而止義也人皆赴高已獨赴下卑也卑也者道之室
王者之器也而水以為都居(管子)
物凖水者萬物之凖也諸生之淡也違非得失之質也
是以無不滿無不居也集於天地而蔵於萬物産於金
石集於諸生故曰水神(上)
五水水有大小又有遠近水之出於山而流入於海者
命曰經水水别於他水入於大水及海者命曰枝水山
之溝一有水一無水者命曰谷水水之出於他水溝流
於大水及海者命曰川水出地而不流者命曰淵水此
五水者因其利而往之可也因而扼之可也而不久常
有危殆矣
至德天下之物莫柔弱於水然而大不可極深不可測
脩極於無窮遠淪於無涯息耗減益通於不訾上天則
為雨露下地則為潤澤萬物不得不生百事不得不成
大包羣生而無所私澤及蚑蟯而不求報富贍天下而
不既德施百姓而不費行而不可得窮極也微而不可
得把握也擊之無創刺之不傷斬之不斷焚之不然淖
溺流遁錯繆相紛而不可靡散利貫金石強濟天下動
溶無行之域而翺翔萬物之上邅回川谷之間而滔騰
大荒之野有餘不足任天下取與稟受萬物而無所前
後是故無所私而無所公靡濫振蕩與天地鴻洞無所
左而無所右蟠委錯繆與萬物始終是謂至德夫水所
以能成其至德於天下者以其淖溺潤滑也(淮南子)
異名水中可居者曰洲亦曰潭小洲曰渚小渚曰沚亦
曰小沚曰坻又小沚曰磧凡水邊皆曰垂曰涯曰畔曰
干曰漬曰濱涯上下坦曰漘一曰隄重涯曰岸岸上地
曰滸曲涯曰澳一曰隈水草交曰湄草增水邊土人所
止曰澨水曲曰汭水北曰陽水南曰隂水出山石間曰
潾山夾水曰㵎水注川曰谿水注谿曰谷水通谷曰壑
石絶水曰梁築土遏水曰塘一曰隄又曰防大防曰墳
水所鍾曰澤廣澤曰衍澤曲曰臯障曰陂澤無水有草
木曰藪水通流曰川水本曰源源曰泉泉正出曰檻泉
側出曰氿泉泉所出同所歸異曰肥泉異出同流曰瀵
深水曰潭急水曰流砂石上曰瀨亦曰湍曰灘曰磧水
别流曰派大水有小口别通曰浦風吹水涌曰波亦曰
浪大波曰濤小波曰淪平波曰瀾直波曰徑水朝夕而
至曰潮風行水成文曰漣水波如錦文曰漪水行曰涉
逆流而上曰泝洄順流而下曰泝游亦曰㳂流絶流而
渡曰亂以衣涉水曰厲繇膝以下曰揭繇膝以上曰涉
渡水處曰津亦曰濟潜行水下曰泳(爾雅釋名說文)
水善上善若水水善利萬物而不争處衆人之所惡故
幾於道(老子)
君子觀孔子觀于東流之水子貢問曰君子見大水必
觀焉何也孔子曰夫水徧與諸生而無為也似德其流
也卑下倨句必循其理似義浩浩乎不居似有道其赴
萬仞之谷不懼似勇主量必平似法盈不求概似正綿
弱微達似察以出以入就潔似善發源必東似志是以
君子見大水必觀焉(孫卿子)孔子曰夫水者君子比德焉
遍予而無私似德有所及者生似仁淺者流行深者不
測似知受惡不讓似包蒙不清以入鮮潔以出似善化
(說苑)
智者樂夫智者何以樂於水也曰夫水者緣理而行不
遺小間似有智者動而下之似有禮者蹈深不疑似有
勇者障防而清似知命者歴險致遠卒亦不毁似有德
者天地以成羣物以生國家以寧萬事以平品物以正
此智者所以樂於水也(韓詩外傳)得之則生失之則死其
似有德者淑淑淵淵深不可測其似聖者(說苑)
準物水準也平準物也(廣雅)非水無以準萬里之平非水
無以通遠道任重也(尚書大傳)
四德顧夷子與子華游於東池子華曰水有四德沐浴
羣生澤流萬世仁也揚清激濁蕩去滓穢義也柔而難
犯弱而難勝勇也導江疏河變盈流謙知也(顧子)
灰止往古之時四極廢九州裂水浩瀚而不息於是女
媧積蘆灰以止滔水(淮南子)
水瑞共工氏受水瑞百官師長以水為號蒙水瑞水也
君乘土而王其政太平則蒙水出於山焉(瑞應圖)
壤堙洪水滔天鯀竊帝之息壤以堙洪水(山海經)
神瀵禹治水土為之一國無風雨霧露不生鳥獸有山
名壺領頂有口若圓環名曰滋穴有水湧出名曰神瀵
臭過椒蘭味過醪醴(列子)
狎翫鄭子産謂子太叔曰唯有德者能以寬服民其次
莫如猛夫火烈人望而畏之故鮮死焉水懦弱民狎而
翫之則多死焉故寬難(左傳)
灑除景公問晏子曰廉正而長久其行何也晏子對曰
其行水也美哉水乎清其濁無不定塗其清無不灑除
是以長久也(晏子春秋)
辯水味白公問於孔子曰人可與微言乎孔子不應白
公曰若以石投水如何孔子曰吳之善遊者能取之曰
若以水投水何如孔子曰淄澠之合易牙嘗而知之白
公曰人故不可以微言也(列子)
香水吳故宫有香水溪俗云西施浴處人呼為脂粉塘
吳王宫人濯妝於此溪上源至今猶香古詞云安得香
水泉濯郎衣上塵又香水在幷州其水香潔浴之去病
(述異記)
沫水沫水自蒙山至南安而溷崖山脈漂疾故害舟船
歴代為患蜀郡太守李冰發卒鑿平溷崖河神贔怒冰
乃操刀入水與神鬭遂平溷崖通正水路開處即冰所
穿也(水經)
水府漢沔會流處岸上有石銘云下至水府三十一里
皆傳李斯刻石於此(述異記)天下水府一十八處
神水負局先生上吳山語下人曰吾欲還蓬萊山為汝
曹下神水崖頭一旦有水白色流從石間來下服之多
愈疾(列仙傳)
迴復水蜀有迴復水江神嘗流殺人文翁為守祠之勸
酒不盡拔劍擊之遂不為害(水經注)
竹王水漢武時有竹王興於遯水有一女子浣於水濱
有三節大竹流於女子足間推之不去聞有聲持破之
得一男兒遂雄夷濮氏竹為姓所損破竹於野成林王
祠竹林是也王嘗從人止大石上命作羹從者白無水
王以劍擊石出水今竹王水是也(上)
斬石人玉箱記云前漢劉子光西征過山而渴無水子
光在山南見一石人問之曰何處有水石人不荅乃拔
劍斬石人須臾窮山水出(獨異志)
菊水南陽有菊水其源旁悉芳菊水極甘馨又中有三
十家不復穿井即飲此水上夀百二十三十中夀百餘
七十猶以為夭漢司空王暢太傅袁隗為南陽令縣月
送三十餘石飲食澡浴悉用之太尉胡廣父患風羸南
陽恒汲飲水此疾遂瘳此菊短葩大食之甘美異於餘
菊廣又收其實種之京師遂處處傳置之(荆州記)
争水割指陽安令趙規與朗陵太守黃萌争水規割指
詛曰隨血所流入陽安界萌怒殺規小吏王朔復刺殺
萌朗陵官屬又殺朔民於京山上為朔作祠壇每旱輒
往祈禱(汝南先賢傳)
飲水朱倉字雲卿什邡人也受學於蜀郡張寧飱豆飲
水以諷誦同業憐其貧資給米肉終不受(華陽國志)
飲水有娠漢末零陵太守史滿有女悦門下書佐使婢
取盥手殘水飲之遂有娠既而生子至能行太守抱兒
使求其父兒匍匐直入書佐懷中書佐推之兒仆地為
水具省前事太守以女妻吏(搜神記)
禁水左慈趙明等以氣禁水水為逆流一二丈禁水著
中庭露之大寒不冰(抱朴子)
大金元精諸葛孔明時有蒲元者劍術同歐冶風胡常
為孔明鑄刀劍言蜀惟江水爽烈是天分其野大金之
元精也漢水鈍弱及涪水皆不任淬刀劍或以涪水襍
江水輒能辨之(蒲元傳)
水脈孫權赤烏八年遣校尉陳勲漕句容中道鑿破碑
掘得一黑物無有首尾形如數百斛船長數百丈蠢蠢
而動有頃悉融液成汁時人莫能識得此之後獲泉源
或謂是水脉每至大旱餘瀆皆竭唯此巨流焉(異苑)
賣水王猛攻鄴慕容評拒猛而恒賣水與軍人衆思為
亂猛因得破之(車穎秦書)
地鏡符堅時長安有水影遠觀若水視地則見人至堅
晩年而止宋文帝元嘉二十五年冬青州城南遠望見
地中如水有影謂之地鏡唐神龍二年二月壬子洛陽
城東七里地色如水樹木車馬歴歴見影漸移至都月
餘乃滅長安街中往往見水影大歷末深州束鹿縣中
有水影長七八尺遥望見人馬往來如在水中及至前
則不見水
女水臨淄牛山下有女水齊人諺曰世治則女水流世
亂則女水竭慕容超時乾涸彌載及宋武北征乃激洪
流(述征記)燕建平六年水忽暴竭玄明惡之寖病而亡燕
太上四年女水又竭超惡之燕祚遂淪(水經)
讓水范栢年漢中人嘗謁宋明帝言次及廣州貪泉因
問栢年卿州中復有此水不荅曰臣州中惟有文川武
鄉廉泉讓水又問卿宅在何處曰居廉讓之間帝善其
對(南史)
鑿城遇水沈攸之事起齊武帝據湓口城掘塹得一大
錢文曰太平百歲于時城内乏水欲引水入城始鑿城
内遇伏泉涌出者九處用之不竭(上)
沙池不漏荆州城内有沙池常漏水蕭穎胄為長史水
乃不漏及穎胄亡乃復竭(南齊書)
八功德水梁天監中有胡僧曇隠寓錫於蔣山山中乏
水時有龐眉叟相謂曰予山龍也知師渴飲措之無難
俄而一沼沸出後有西僧繼至云本西域八池已失其
一似竭彼盈此也其泉一清二冷三香四柔五甘六淨
七不涸八蠲疴故名八功德自梁以來皆取給御府曰
飲之可以愈疾(方輿勝覽)一甘二冷三耎四輕五清淨六不
臭七飲時不損喉八飲已不傷腹(順正理論)
脩仁水韶州之曲江縣脩仁水西南注連水有三楓亭
五渡水齊范雲為始興太守至脩仁水酌而飲之賦詩
曰三楓何習習五渡何悠悠且飲脩仁水不挹背邪流
(韶州圖經)
見水神北齊盧元明聘于梁其妻乘車送至河濱忽聞
水有香氣異常顧見水神湧出波中牛乃驚奔曳車入
河其妻溺死兄子十住尚幼與同載投下獲免(北史)
杯水奉餞趙軌為齊州别駕考績入朝父老相送者各
揮涕曰别駕在官水火不與百姓交是以不敢以壺酒
相送公清若水請酌一杯水奉餞軌受而飲之(隋書)
鸚鵡水武德元年七月新豐鸚鵡谷水清世傳此水清
天下平開皇初暫清復濁至是復清(唐書)
槖水槖水即魯水也西北入城百姓賴之呼為利人渠
是也(陜縣圖經)武德元年陜東道行臺金部郎中長孫操自
郡東又引水入城以代井汲百姓賴之與上渠俱利於
民(唐史)
水入帝寢高宗幸萬年宫山水暴至夜突玄武門宿衛
皆散走薛仁貴曰當天子緩急安可懼死遂登門大呼
以警宫内帝遽出乘高俄而水入帝寢帝曰賴卿以免
始知有忠臣也(唐書)
丹水懷州北有丹水其源出長平山傳云秦殺趙卒其
水變赤因以為名上在太原知其故詔改懷水(國史異纂)
置坐孔若思常謂人曰仕至中郎足矣及遷庫部郎乃
置一石止水於坐右示止足之意(唐書)
滴水安西境内有前踐山山下有伽藍其水滴溜成音
可愛彼人每歲一時采綴其聲以成曲調故耶婆瑟鷄
開元中用為羯鼓曲名樂之最難其狀音之術進寺近
其滴水也(宋高僧傳)
遏水頭李敬彛宅在洛陽毓財坊土地最靈家人張行
周事之有應未大水前預夢告求飲食至其日率其類
遏水頭並不衝圯(南部新書)
水樂元子於山中尤所耽愛者有水樂水樂是南磳之
懸水淙淙然聞之多美於耳尤便(元次山水樂記)
蓬萊隔弱水謝自然聞司馬承禎居玉霄峯遂詣焉後
告别承禎挈一席以投于海泛於波上隨新羅船載之
俄到一山獨遊一處有一道士花冠霞帔自然入謁道
士問欲何往自然曰蓬萊尋師道士笑曰蓬萊隔弱水
此去三十萬里非舟楫可行非飛仙莫到承禎名在丹
臺身居赤城乃良師也(續仙傳)西域傳烏弋國去長安萬
五千餘里西行可百餘日至條枝國臨西海長老傳聞
有弱水西王母云東夷傳亦曰長城外數千里亦有弱
水皆所未見也淮南子云弱水出窮石窮石今之西郡
郡冉盖其派别之源耳(山海注)崑崙之弱水鴻毛不能起
(玄中記)弱水在夫餘北不勝毛羽(廣志)漢武時月支國遣使
獻香云乘毳車而濟弱淵策驥足以度飛沙契闊遥途
辛勤蹊路(十洲記)
南&KR0893;水代宗朝李季卿刺湖州至維揚逢陸鴻漸抵揚
子驛將食李曰陸君别茶聞揚子南&KR0893;水又殊絶今者
二妙千載一遇命軍士謹慎者深入南&KR0893;陸利器以俟
俄而水至陸以杓揚水曰江則江矣非南&KR0893;似臨岸者
使者曰某掉舟深入見者累百敢有紿乎陸不言既而
傾諸盆至半陸遽止之又以杓揚之曰自此南&KR0893;者矣
使者蹶然馳白某自南&KR0893;齎至岸舟蕩覆過半懼其尠
挹岸水增之處士之鑒神鑒也其敢隠焉(温庭筠採茶錄)
水戲張志和酒酣為水戲鋪席於水上獨坐飲酌嘯詠
其席來去遲速如刺舟聲(續仙傳)
聖水汴宋觀察使令狐楚言亳州聖水出飲者疾輒愈
裴度判曰妖由人興水不自作命在所禁塞(唐書)寳歷二
年亳州言出聖水飲之者愈疾李德裕奏曰臣訪聞此
水本因妖僧誑惑狡計丐錢數月以來江南之人奔走
塞路每三二十家都顧一人取水擬取之時疾者斷食
葷血既飲之後又二七日蔬飱危疾之人俟之愈病其
水斗價三貫而取者益之他水㳂路轉以市人老疾飲
之多至危篤昨點兩浙福建百姓渡江者日三五十人
臣於䔉山渡已加捉搦若不絶其根本終恐無益黎甿
昔吳時有聖水宋齊有聖火事皆妖妄古人所非乞下
本道觀察使令狐楚速令填塞以絶妖源從之(舊唐)聖水
獲利人轉相惑德裕在浙西命於大市集人置釜取其
水令取猪肉五斤煮云若聖水也肉當如故逡巡肉熟
爛自此人心稍定妖者尋而敗露(傳載)
辨水李德裕居廟廊日有親知奉使于京口李曰還日
金山下楊子江泠水與取一壺來其人舉棹日醉而忘
之泛舟至石城下方憶乃汲一瓶於江中歸京獻之李
公飲後嘆訝非常曰江表水味有異於頃歲矣此水頗
似建業石城下水其人謝過不敢隠也(中朝故事)
水遞李德裕在中書喜飲常州惠山井泉自毗陵至京
置遞舖號水遞有僧詣謁德裕曰所謁相公者為相公
通常州水脉京師一眼井與惠山寺泉脈相通李大笑
真荒唐也僧曰相公但取此泉德裕曰井在何坊曲曰
昊天觀常住庫後是也李乃以惠山一甖昊天一甖襍
以八瓶以十瓶暗記出處遣僧辨析僧因啜嘗取惠山
寺與昊天餘八乃同味德裕大竒之當時停其水遞人
不告勞浮議弭焉(芝田錄)
水變芳醪宣皇在藩時常從駕墮馬雪中寒甚因渴求
水於巡警者曰我光王也及以水進舉杯悉變為芳醪
(玉泉子)
主給用水契真先生李義範住北邙山玄元觀咸通末
有李生者詣其所異常欵狎忽一夕謂先生曰某將辭
世矣某受命于冥曹主給一城戶口逐日所用之水今
月限既畢後三日死矣先告别因曰人世用水不過日
用三五升過此極有減福折算切宜慎之及期果卒(錄異)
(記)
水母王玄芝夜見一道士因隨之行在西江水底月光
中不見泥沙水隨自開路傍一物如龍又如蛇長十丈
許道士曰此水母也見者長生(王氏神仙傳杜光庭)
雍觀熙寧時王荆公當國有人授泗州盱眙令自陳乞
改名雍觀怪問其故云夢中神告如此後之官自城還
邑渡浮橋沒于淮水事聞朝廷荆公云向疑此人無故
改名及閱山海經乃知其為水官之名固慮其有水厄
今果然後縣僚或夢雍觀騶從甚盛往來淮岸疑其死
為水官也(睽車志)
貢水天下貢賦惟長安縣貢土萬年縣貢水(南部新書)
重水凡物有水水由土地故江東宜綾紗宜紙鏡水故
也蜀人織錦初成必濯於江水然後文彩煥發鄭人滎
人釀酒近邑水重斤兩與遠郊數倍(國史補)
繢水陳㽜記曰襄邑渙水出其南睢水經其北𫝊云睢
渙之間出文章故其黼黻絺繡日月華蟲以奉宗廟御
服焉述異記曰睢渙二水波若五色有文章故名繢水
陳琳為曹洪與魏文書云遊睢渙者學藻繢之綵
錦水成都道西城故錦官也錦江織錦濯於江中則鮮
明濯佗水則不如故名錦里城(華陽國志)
湘水湘水出自陽朔至清深五六丈澄清見底了了然
石子若樗蒱白沙如霜雪赤岸若朝霞(羅含湘川記)長沙志
云涉湘千里聞漁父吟中流相和其聲綿遠可聽所謂
過清湘燃楚竹欸乃一聲山川動色豈俗漁境界耶
孝水潘安仁西征賦澡孝水而濯纓嘉善名而在兹字
林曰孝水在河南郡
紫水武都紫水有泥其色紫而黏貢之用封璽書故詔
誥有紫泥之美(隴右記)
益水益陽縣在長沙郡界水在其陽縣治東望時見長
沙城隍人馬形色悉可審辨或亭午覽矚移晷乃漸散
滅縣去長沙尚三百里跨越重山理絶表顯將是山嶽
炳露冥像所傳者乎(錄異記)
鳴水高安鳴水碧澗飛流空谷振響絶頂有石高數丈
以物扣之其聲如鼓因以名之(華陽實錄)
瓊漿水廣漢鹽亭負戴山有飛龍泉噴下南流入梓潼
江水色清冷其味甘美時以為瓊漿水(寰宇記)
六時水蜀青城有延慶宫西有常道觀其南有六時水
六時洒水以代漏刻於陽時即洒然而下隂時即無晝
夜凡六時洒水故名六時水(方輿記)
丁東水葛瑰化宫之西巨石之下有丁東水出于崖腹
滴于窪石竅中積雨不加久旱不竭人或汚之立致枯
涸(七籖百二十二)
粉水巴縣有清水穴巴人以此水為粉則膏輝鮮芳貢
粉京師因名粉水故世謂江州墮林粉也(華陽國志)筑陽縣
粉水源出房陵取其水為粉鮮潔異於餘水(荆州記)蕭何
夫人漬粉處也(南雍州記)
絳水絳水出絳山東至寒泉奮湧揚波北注縣流奔壑
十一丈許青崖若點黛素湍若委練望之極為竒觀矣
(水經)澮水出河東絳縣東澮交東高山左傳晉景公謀去
故絳欲居郇瑕魏獻子曰不如新田有汾澮以流其惡
遂居新田又謂之絳盖在綘澮之陽(上)
千秋水桂陽郴縣萬歲山山有石室室中有鍾乳山上
悉生靈夀木溪下即千秋水也水側民居號萬歲村(上)
圓水郴縣南湘陂村村有圓水廣圓可二百步一邊煖
一邊冷冷處極清綠淺則見石深則無底暖處水白且
濁玄素既殊涼煖亦異厥名除泉其猶江乘之半湯泉
也水盛則瀉黃溪水耗則津徑輟流
籠水梁鄒城西有籠水云齊孝婦誠感神明涌泉發於
室内潜以績籠覆之由是無瓮汲之勞家人疑之時其
出而搜其室試發此籠而泉遂涌流漂居宇故名籠水
(續述征記)
石門水廬山山北有石門水水出嶺嶺端有雙石高竦
其狀若門因有石門之目焉水導雙石之中懸流作飛
泉近三百許步下散漫十數步上望之連天若曳飛練
於霄中矣下有磐石可坐數十人冠軍將軍劉敬宣每
登陟焉(水經)
白水白水在黃龍南即瀑布也水出山復挂流三四百
丈飛湍林表望若懸素注處悉巨井其深不測其水下
入江淵(廬山記)
疎水中廬縣疎水中有物如三四歲小兒鱗甲如陵鯉
射之不可入七八月中好在磧上自曝膝頭似虎掌爪
常沒水中出膝頭示人小兒不知者欲取弄戲輒便殺
人或曰人有生得者摘其鼻耳可小小使之名曰水虎
(襄沔記)
伊水伊水上源經新城陸渾二縣男女無少長皆病癭
俗云水土所致伊水不可飲也(西征記)
鬼彈漢時永昌郡不韋縣有禁水水有毒氣唯十一月
十二月差可渡自正月至十月逕之無不害人其氣中
有惡物不見其形其作有聲如有所以投擊内中木則
折中人則害土俗號為鬼彈故郡有罪人徙之禁防不
過十日皆死也(搜神記)左思蜀都賦云鬼彈飛丸以褫礉
火井騰光以赫曦(世說注今本無)
瀘水瀘津水東逕不韋縣北兩岸皆高山瀘峰最為傑
秀孤高三千餘丈水之左右馬步之徑裁通而特有瘴
氣三月四月逕之必死非此時猶令人悶吐五月以後
行者差得無害故諸葛亮表言五月渡瀘并日而食臣
非不自惜也顧王業不可偏全於蜀故也(水經)瀘水兩峰
有殺氣暑月舊不行故武侯以夏渡為艱(益州記)今昆明
道渡所有武侯道在(按地記)水浚急而多巉石土人以牛
皮為船方涉津矣(十道記)
梵音水黎州城南有梵音水唐僧三蔵至此持梵音而
泉湧出故名色如米瀋味甘宋政和間太守宇文侯過
而飲之曰佳泉也易名粲玉泉泉南數十步有二巨石
一號袈裟石五色相間一號曬經石皆三蔵遺蹟(地志)
相思水鄜州東百里有水名相思河河岸有郵置亦曰
相思舖令狐挺題壁以詩曰誰把相思號此河寒垣車
馬往來多只因自古征人淚洒向空川作浪波(宋朝類苑)
國水齊之水道躁而復故其民貪粗而好勇楚之水淖
弱而清故其民輕果而賊越之水濁重而洎故其民愚
疾而垢秦之水泔最而稽淤滯而雜故其民貪戾罔而
好者事齊晉之水枯旱而運淤滯而雜故其民諂諛而
逆詐巧佞而好利燕之水萃下而弱沈滯而雜故其民
愚戇而好貞輕疾而易死宋之水輕勁而清故其民簡
易而好正是以聖人之化世也其解在水治於世也其
樞在水(管子)
水所輕水所多禿與癭人重水所多尰與躄人甘水所
多好與美人辛水所多疽與矬人苦水所多尫與傴人
(吕氏春秋)
方圓凡水其方折者有玉其圓折者有珠清水有黃金
龍淵有玉英(尸子)
六水何謂六水曰河水赤水遼水黑水江水淮水(淮南子)
清濁清水音小濁水音大湍水人輕遲水人重(上)
水宜白水宜玉黑水宜砥青水宜璧赤水宜丹黃水宜
金清水宜龜汾水濛濁而宜麻濟水通和而宜麥河水
弱濁而宜菽雒水輕利而宜禾渭水多力而宜黍漢水
重安而宜竹江水肥仁而宜稻平土之人慧而宜五榖
(淮南子)
帝之神泉河水出崑崙東北陬赤水出其東南陬洋水
黑水出其西北陬凡四水者帝之神泉以和百藥以潤
萬物(山海淮南)
帝臺漿水高前之山其上有水焉甚寒而清帝臺之漿
水也(山海經)
寒暑水大荒之隅有山而不合名曰不周有寒暑之水
(工)
軨軨空桑之山有獸曰軨軨其狀如牛而虎文其鳴自
叫見則天下大水剡山有獸名曰合窳見則天下大水
敖岸之山有獸曰夫諸其狀如鹿而四角見則其邑大
水
蠻蠻崇吾之山有鳥一翼一目相得乃飛其名曰蠻蠻
見則天下大水玉山有鳥其狀如翟而赤名曰胜遇見
則其國大水
玄州水玄州在北海中去南岸十萬里上有芝生玄澗
澗水如蜜服之長生(魚龍河圖)
甜水甜水去虞淵八十里有甜溪水味如蜜東方朔遊
此水得數斛以獻帝投水於井井水常甜而寒洗浴則
肌理柔滑(洞冥記)
悉唐西海島間水如脂而黑他物盛之皆滴漏惟牛角
可貯南海以媒野象塗少許于樹葉間象拂著身必遲
迴不去崑崙奴亦塗身便乘之而歸若家畜焉(路史)
畔怯婆羅門諸國有畔茶怯水出山石臼中有石象人
守之水有七種色或冷或熱能銷草木金鐵人手探入
輒爛以槖駝髑髏轉注瓠中(新唐書)
灞水庭州灞水以金銀鐵器盛之皆漏惟瓠葉則不漏
(博物志)拘夷國北山有石駝溺水滴滴溺下如飴以金銀
銅鐵木瓦等器盛之皆漏掌承之亦透惟瓢不漏服之
令人身上屍毛落盡得仙去屯煌二萬里(異苑)石駝溺其
國有婆羅門守視(西域記)互見石
澄綠滄州久視山下出澄綠水其泉闊一百步亦謂流
綠渠雖投之金石終不沈沒故州人以瓦鐵為船舫(杜陽)
(編述異記)
石脂酒泉延夀縣南有山石出泉水大如莒&KR0034;注地為
溝其水有肥如煮肉洎羕羕永永如不凝膏燃之極明
不可食縣人謂之石漆(博物記)有苔如肥肉燃之極明水
上有黑脂以草&KR0034;取用塗鴟夷酒囊及膏車周武帝突
厥圍酒泉取此脂然火焚其攻具得水逾明酒泉賴以
獲濟(元和志)高奴縣石脂水水膩浮上如漆採膏車及燃
燈極明(酉陽雜俎)鄜延脂即延安石油也生於水際沙石與
泉水相襍惘惘而出士人以雉尾裛之乃採入缶中頗
似淳漆燃之如麻以為煙墨松脂不及(筆談雜志)
黑溪南荒有黑溪水漳州界有烏脚溪涉者足皆如墨
數十里間水皆不可飲飲則病瘴行人皆載水自隨梅
公儀墜之沒頂宿病盡除(筆談)
驫驫水沁水南歴猗氏關又南與驫驫水合水出東北
巨峻山乘高瀉浪觸石流響世人因聲以納稱(水經)
落際水至彭湖漸低近琉球謂之落際際者水趨下不
回也凡西岸漁舟到彭湖遇颶風作漂流落際回者百
無一二(元史)
陽侯論語摘輔相云陽侯為江海宋均云陽侯主江海
(文謂以陽侯為波神者盖本此如祝融勾芒為海神之類)九章哀郢云凌陽侯之氾
濫兮忽翺翔之焉薄王逸曰陽侯大波之神韓策乘舟
舟漏而弗塞則舟沈矣塞漏舟而輕陽侯之波則舟覆
矣注博物志晉陽國侯溺水因為大海之神淮南子云
武王伐紂渡於孟津陽侯之波逆而擊之高誘云陽侯
陵陽國侯也其國近水溺死于水其神能為大波有所
傷害謂之陽侯之波應劭曰陽侯古之諸侯有罪自投
江其神為大波(疑皆杜撰)江賦陽侯遁形於大波又云陽侯
砐硪以岸起海賦不汎陽侯
天吳山海經朝陽之谷神曰天吳是為水伯海賦天吳
乍見而髣髴琴賦天吳踊躍于重淵
馮夷山海經曰中極之淵深三百仞唯冰夷都焉冰夷
人面而乘龍穆天子傳云天子西征至于陽紆之山河
伯無夷之所都居冰夷無夷即馮夷也淮南又作馮遲
抱朴子釋鬼篇曰馮夷以八月上庚日渡河溺死天帝
署為河伯清泠傳曰馮夷華隂潼鄉隄首人也服八石
得水仙是為河伯龍魚河圖曰河伯姓吕名公子夫人
姓馮名夷括地圖曰馮夷恒乘雲車駕二龍
六郎韋浦遇鬼客歸元㫤云有給事馮六郎于河中浦
曰六郎何人歸曰馮六郎名夷即河伯軒轅天子之愛
子也浦曰馮何得第六曰馮水官也水成數六耳(河東記)
慶忌涸澤數百歲谷之不徙水之不絶者生慶忌慶忌
者其狀若人其長四寸衣黃衣冠黃冠載黃盖乘小馬
好疾馳以其名呼之可使千里外一日反報此涸澤之
精也涸川之精者生於蟡蟡者一頭而兩身其形若蛇
其長八尺以其名呼之可以取魚鼈此涸川水之精也
(管子)
小人景王莽建國四年池陽有小人景長尺餘或乘車
或步行操持萬物大小各自稱三日止然池陽之景者
或慶忌也(搜神記)
水飾圖經隋煬帝别敕學士杜寶脩水飾圖經十五卷
新成以三月上巳日會羣臣於曲水以觀水飾有神龜
負八卦出河進於伏羲黃龍負圖出河玄龜銜符出洛
大鱸魚銜籙圖出翠媯之水以授黃帝黃帝齋於玄扈
鳳鳥降於洛上丹甲靈龜銜書出洛授蒼頡尭與舜坐
舟浮河鳳鳥負圖赤龍載圖出河以授尭龍馬銜甲文
出河授舜尭與舜遊河值五老人來告帝期尭見四子
於汾水之陽舜漁於雷澤陶於河濱黃龍負黃文符璽
之圖出河授舜舜與百工相和而歌魚躍於水白面長
人而魚身捧河圖授禹舞而入河禹治水應龍以尾畫
地導決水之所出鑿龍門疏河禹過江黃龍負舟玄夷
蒼水使者授禹山海經遇兩神女神泉之上帝天乙觀
洛黃魚雙躍化為黑玉帶以赤文姜嫄於河濱履巨人
之跡棄后稷於寒冰之上鳥以翼薦而覆之文王坐靈
沼於牣魚躍太子發渡河赤文白魚躍入王舟武王渡
孟津操黃鉞以麾陽侯之波周公輔成王舉行舜禮樂
榮光幕河穆天子奏鈞天樂於玄池獵於澡津獲玄貉
白狐觴西王母於瑶池之上過九江黿鼉為梁塗脩國
獻昭王青鳳丹鵠飲於浴溪王子晉吹笙于伊水鳳凰
降秦始皇入海見海神漢高祖隠芒碭山澤上有紫雲
武帝泛樓船於汾河遊昆明池去大魚之鈎遊洛水神
上明珠及龍髓漢桓帝遊河值青牛自河而出曹瞞浴
譙水擊水蛟魏文帝興師臨江不濟杜預造河橋成晉
武帝臨會舉酒勸預五馬浮渡江一馬化為龍仙人酌
醴泉之水金人乘金船蒼文玄龜銜書出洛青龍負書
出河並進於周公吕望釣磻溪得玉璜文釣卞溪獲大
鯉魚腹中得兵鈐齊桓公問愚公谷楚王渡江得萍實
秦昭王宴於河曲金人捧水心劍造之吳大帝臨釣臺
望葛玄劉備乘馬渡檀溪澹臺子羽過江兩龍夾舟淄
邱訢與水神戰周處斬蛟屈原遇漁父卞隨投潁水許
由洗耳趙簡子值津吏女孔子值阿谷女子秋胡妻赴
水孔愉放龜莊惠觀魚鄭弘樵徑乘風趙炳張盖過江
陽谷女子浴日屈原沈汨羅水巨靈開山長鯨吞舟若
此等總七十二勢皆刻木為之或乘舟或乘山或乘平
川或乘盤石或乘宫殿木人長二尺許衣以綺羅裝以
金碧及作雜禽獸魚鳥皆能運動如生隨曲水而行又
間以妓航與水飾相次妓航水飾亦雕裝竒妙周旋曲
池同以水機使之竒幻之異出於意表皆出自黃衮為
之(大業拾遺)
變血兆祥輔公祏據江東反命河間王孝恭擊之孝恭
自荆州趣九江將發與諸將宴集命取水忽變為血在
座者皆失色孝恭舉止自若徐諭之曰禍福無門唯人
所召自顧無負於物諸公何見憂之深公祏惡積禍盈
今承廟算以致討盌中之血乃公祏授首之後徵遂盡
飲而罷時人服其識度而能安衆(舊唐)
兆凶滎陽郡城西有永福湖引鄭水以漲之平時環岸
皆植花木乃太守郊勞飲餞之所西南壖多脩竹喬林
則故徐師崔常侍彦曾之别業也唐咸通中龐勛作亂
彦曾為所執湖水赤如凝血者三日未幾而凶問至(三水)
(小牘)
道若黃帝曰道若川谷之水其出無已其行無止(賈子)
穴石水經云古人有言水非石鑿而能入石劉子崇學
篇云懸巖滴溜終能穴石規車牽索卒至斷軸水非石
之鑚繩非木之鋸然而斷穴者積漸之所成也
白水僧權道人居晉安霍山晨出澗怱見白水異常飲
之甘如醴水過甚迅以器取得少許以餉陶晉安不復
中飲權年百三十餘歲後不知所終(名山略記)
鏡水古語君子不鏡於水而鏡於人鏡於水見面之容
鏡於人則知吉凶(墨子)
方諸取水陽燧取火於日方諸取水於月天地之間巧
歷所不能與其數然以掌握之中引類於太極之上而
水火可立致者陽隂因相動也(論衡)
性清水之性欲清沙石穢之人之性欲平嗜欲害之故
水激則波起炁亂則智昏昏智不可以為正波水不可
以為平(文子)
清濁水有濁有清河淮濁江濟清南陽有清冷之水丹
水泉水汝南有黃水華山南有黑水天下之水類皆五
色泞水不流(博物志)
瀆水古之瀆水者因水之流也生稼者因地之宜也征
伐者因民之欲也能因則無敵於天下矣(文子)
水牒謝莊道里名詩山經亟旋覽水牒勌敷尋
阿伽此云水形為四大氣冠五行禪源詮云水舉名濕
指體澄之則清混之則濁堰之則止決之即流
海
承穢海晦也主承穢濁其水黑如晦也(釋名)
四海天地四方皆海水相通地在其中盖無幾也七戎
六蠻九夷八狄形類不同總而言之謂之四海言皆近
於海也(博物志)
百谷王江海所以能為百谷王者以其善下之故能為
百谷王(老子)善為君者宜法江海江海不逆細流故為百
谷長(管子)
地脉天有五億五萬五千五百五十里地亦如之各以
四海為脉(關令内傳)
天池海天池以納百川者也(說文)北溟有魚其名為鯤化
而為鳥其名為鵬海運則將徙于南溟南溟者天池也
水擊三千里(莊子)
水宗易林曰海為水宗聰明且聖百流歸德無有畔逆
又云海為水王(云云)漢東海桓君海廟碑云浩浩滄海
百川之宗(金石錄)
朝夕池枚乘上書吳王曰遊曲臺臨上路不如挹朝夕
之池吳都賦曰帶朝夕之濬池王簡棲頭陀寺碑曰挹
朝夕之池者無以測其淺深
地紀天以日月為綱地以四海為紀(蜀都賦)
維浸大海為八維之浸日月為四方之燭(法苑)
歸墟渤海之東不知幾億萬里有大壑焉實為無底者
谷其下無底名曰歸墟八紘九野之水天漢之流莫不
注之而無增無減焉(列子)
尾閭莊子曰秋水時至百川灌河渚崖之間不辨牛馬
河伯欣然自喜以天下之美為盡在已順流東行至於
北海東面而視不見水端始旋其面目望洋向若而嘆
北海若曰井蛙不可以語於海者拘於虚也夏蟲不可
以語於冰者篤於時也曲士不可以語於道者束於教
也天下之水莫大於海萬川歸之不知何時止而不盈
尾閭泄之不知何時已而不虚春秋不變水旱不知此
其過江河之流不可為量數計四海之在天地之間也
不似鯨魚之在大澤乎計中國之在海内不似稊米之
在太倉乎司馬云尾閭泄海水出外者也尾者在百川
之下故稱尾閭者聚也水聚族之處故稱閭也楚辭使
湘靈鼓瑟兮令海若舞馮夷
浪焦玄中記曰天下之強者東海之惡燋焉水灌而不
已惡燋者山名也在東海南方三萬里海水灌之而即
消莊子疏云沃焦在碧海之東一石方圓四萬里厚四
萬里海水注者無不焦盡故名沃焦山海經尭時十日
並出尭使羿射九日落為沃焦佛蔵云大海有石其名
曰焦萬流沃之至石皆竭所以大海水不增長華嚴經
云海有盡無餘寶能縮所注故無增減及娑竭龍宫水
湧出有時是故潮不失時
大壑諄芒將東之大壑適遇苑風於東海之濱苑風曰
子將奚之曰將之大壑曰奚為焉曰夫大壑之為物也
注焉而不滿酌焉而不竭吾將遊焉(莊子)
渾沌南海之帝為儵北海之帝為忽中央之帝為渾沌
儵與忽時相與遇於渾沌之地渾沌待之甚善儵與忽
謀報渾沌之德曰人皆有七竅以視聽食息此獨無有
嘗試鑿之日鑿一竅七日而渾沌死(莊子)
禺疆莊子曰夫道禺疆得之立乎北極梁簡文云北海
神也崔曰靈龜為之使大荒東經云黃帝生禺&KR1888;禺&KR1888;
生禺京禺京處北海禺&KR1888;處東海是為海神注曰禺京
即禺疆疏曰禺疆與顓帝並黃帝之孫也得道為水神
歸蔵曰昔穆王子筮卦於禺疆
精衛填海發鳩之山有鳥如烏其名自詨是炎帝之少
女名曰女娃女娃遊於東海溺而不返故為精衛常取
西山之木石以堙于東海(山海經)
東海之樂東海之鼈謂埳井之鼃曰夫海千里之遠不
足以舉其大千仞之高不足以極其深禹之時十年九
潦而水弗為加益湯之時八年七旱而崖不為加損夫
不為頃久推移不以多少進退者此亦東海之樂也(莊子)
游海齊景公游海上而樂之六月不歸告左右曰敢有
先言歸者死顔斶曰君樂治海不樂治國彼若有治國
者君安得樂此海乎遂歸中道聞國人謀將不納之(說苑)
韓子云田成子游海顔涿聚(云云)
渡海秦始皇造觀日橋欲渡海或云非人所建海神為
之驅石竪柱始皇感其惠乃通敬于神求與相見神曰
我形醜約莫圖我形當與帝會始皇乃從石橋入海四
十里與神相見左右有巧者潜以足畫神形怒曰帝負
約可速去始皇轉馬前脚纔立後脚隨崩僅得登岸今
咸陽山東入海道有竪石往往相望似橋石之狀又有
柱石二乍有乍沒始皇標記也(伏琛齊地記)
海神戰始皇夢與海神戰如人狀問占夢博士曰水神
不可見以大魚蛟龍為候乃令入海者齎捕巨魚具而
自以連弩候大魚出射之自瑯琊北至榮成山弗見至
之罘見巨魚射殺一魚(史記)
始皇碑海州海中去岸半里許有始皇碑高十一丈八
尺廣五丈厚八尺三寸一行十一字潮水至加其上三
文法則三尺見也(地記)
瀚海漢使驃騎將軍霍去病北伐單于至瀚海而還(博物)
(志)
海飛揚雄劇秦美新云神歇靈液海水羣飛(選)海水羣
飛蔽于天杭(太玄)宋加齊高帝九錫策曰嗣君失德書契
未紀神厭靈繹海水羣飛(南蕩紀)九鼎共海水同飛兩日
與洛川俱鬭(薛道衡老氏碑)王世充假隋恭帝禪位策文云海
飛羣水天出長星除舊之徵克著布新之祥允集(河洛記)
唐公荅李密書崑山火烈海水羣飛赤縣坵墟黔黎塗
炭(壺關錄)李密與徐鴻客書壓海水之羣飛憫蒼生之塗
炭(上)
照恕海王莽時韓博上言臣母霸出于蓬萊東南五城
西北昭如海瀕(漢書)
勃鞮海竇憲伐匈奴至勃鞮海(後漢)
遭雕不害張霸字伯饒永元中為會稽太守入海捕賊
遭疾風晦冥波水湧起士卒驚白霸霸曰無得恐太守
奉法追賊風必不為害須臾風静波止(益部耆舊傳)
拔劍息風陳茂嘗為交阯别駕舊刺史行部不渡漲海
刺史周敞涉海遇風船欲覆沒茂拔劍訶罵水神風即
止息(謝承書)
變桑田桓帝時麻姑與王方平降蔡經家麻姑云接待
以來見東海三為桑田向到蓬萊水又淺於往者會時
略半也豈將復還為陵陸乎方平笑曰聖人皆出東海
行復揚塵耳(神仙傳)嘗有三老人相遇或問之年其一曰
吾年不可記但憶少時與盤古有中外一曰海水變桑
田吾輒下一籌已滿十屋矣一曰善師食蟠桃棄其核
崑崙之下今與崑崙齊矣(仇池筆記)
乘桴姜肱字伯維靈帝踐祚徵肱為太守肱告人曰吾
以虚獲實藴籍聲價盛明之際尚不委質今政在私門
夫何為哉遂乘桴浮海莫知其極時人以為非凡(風俗通)
李涓遼東人祖敏漢河内太守去還鄉遼東太守公孫
度欲強用之敏乘舟浮海莫知所終
遇風悔過管寧避地遼東經海遇風船人危懼皆叩頭
悔過寧思諐念向曾如厠不冠即便稽首風亦尋静(周景)
(式孝子傳)寧之歸也海中遇暴風船皆沒唯寧乘船自若時
夜風晦冥船人盡惑莫知所泊望見有火光輒趣之得
島島無居人又無火燼行人咸異焉以為神光之祐也
(傳)
煮石濟海鮑靚為南海太守嘗行部入海遇風飢甚取
白石煮食之以濟(晉書)
海冰慕容皝將乘海討其弟仁襲其不意羣臣以海道
危阻宜從陸道皝曰舊海水無凌自仁反已來凍合者
三矣昔光武因滹沱之水以濟大業天其或者欲吾乘
此而尅之乎吾計決矣有沮謀者斬二月皝親率三軍
擒仁賜死(前燕錄)晃上言成帝曰臣躬征平郭遠假陛下
天地之威海為結冰凌行海中三百餘里臣及諸老言
自立國初無海水冰凍之事(王隠晉書)
望海荀中郎羡在京口登北固望海云雖未覩三山便
自使人有凌雲意若秦漢之君必當蹇裳濡足(世說)
泛海朱脩之陷魏後奔馮弘弘遣求救于宋泛海至東
萊遇猛風柁折垂以長索船乃復正海師見飛鳥知其
近岸須臾至東萊(索書)
海賦添鹽事齊書曰張融作海賦文詞詭激以示鎮軍
將軍徐覬之覬之曰此賦實超玄虚但恨不道鹽爾融
即求筆注曰漉沙搆白熬波出素積雪中春飛霜暑露
安流梁汝南周捨少好學有才辨顧諧被使高麗以海
路艱難問於捨捨曰晝則揆日而行夜則考星而泊海
大便是安流從風不足為遠(談藪)
鹿渾海太祖西征次鹿渾海(後魏書)
不拜海神裴粲字文亮為膠州刺史屬時亢旱士民勸
令禱于海粲憚違衆心乃為祈請直據胡牀舉杯而言
曰僕白君左右云前後例皆拜謁粲曰五嶽視三公四
瀆視諸侯安有方伯而致禮海神也卒不肯拜(上)
青海允吾縣西有卑禾羌海岱謂之青海李大亮討吐
谷渾為河東道行軍總管與李靖俱出北道涉青海觀
河源(十三州記)
地獄門貞觀中遣新州刺史高表仁持節至倭國在大
海中表仁浮海數月方至自云路經地獄之門其上氣
色蓊鬱聞叫號鎚鍛之聲甚可畏懼(唐會要)
失舟劉仁軌為李義府所惡出為青州刺史會討百濟
仁軌當浮海運糧時未可行義府督之遭風失船丁夫
溺死甚衆命御史袁異式往鞫之具獄以聞義府言於
上曰不斬仁軌無以謝百姓舍人源直心曰海風暴起
非人力所及上乃命除名以白衣從軍自效(通鑑)
涉海則天革命使陸元方安輯嶺外將涉海時風濤甚
壯舟人莫敢舉帆元方曰我受命無私神豈害我遽命
之濟既而風濤果息(舊唐)
封王天寶十載正月以東海為廣德王南海為廣利王
西海為廣潤王北海為廣澤王分命卿監詣嶽瀆及山
取三月十七日一時備禮兼冊祭(通典)
不乘小艇歸崇敬充新羅冊立使至海中流濤波迅急
舟船壊漏衆咸驚駭舟人請以小舟載崇敬曰舟人凡
數十百我何忍獨濟哉少焉風息(談賓錄)
鑿海交阯以北距南海有水路多覆舟船高駢往視之
乃有横石隠隠然在水中因奏以開鑿以通南海之利
其表略云人操利楫石限横津纔登一去之舟便作九
泉之計時有詔聽之乃召工者啖以厚利竟削其石民
至今賴之或言駢以術假雷電以開之(北夢瑣言)
遇仙乾符末張建章為幽州行軍司馬曾齎府戎命往
渤海遇風濤泊船忽有青衣泛一葉舟而至謂建章曰
奉大仙命請大夫建章乃應之至一大島見樓臺巋然
有仙女處之侍翼甚盛器食皆建章故鄉之常味也食
畢告退女仙謂建章曰子不欺暗室所謂君子人也恐
患風濤之苦吾令此青衣往來導之及還風濤寂然往
來皆無所懼復命以水仙所遺鮫鮹自齎而進好事者
為之立傳(上)
海眼北海縣因發地得五銖錢取之不盡中得一石記
云此是海眼以錢鎮之衆懼復掩之(唐金華子)
鎖山齊郡接歴山上有古鐵鎖大如人臂繞其峯再浹
相傳本海中山山神好移故海神鎖之挽鎖斷飛來於
此矣(酉陽雜俎)
甘棠港福建道以海口黃碕岸横石巉峭常為舟楫之
患閩王王審知思欲制置憚於力役乾寧中因夢金甲
神自稱吳安王(即伍子胥)許助開鑿及覺命判官劉山甫躬
往致祭三奠纔畢海内靈怪具見山甫因憑高觀之風
雷暴興見一物非魚非龍黃鬛赤身可長千百丈奮躍
攻擊凡三日風雷止霽已别開一港甚便行旅當時錄
奏賜號甘棠港(金溪閒談)亦號此地為天威路(北夢瑣言)
無恐段希尭使于吳越是時江淮不通凡使吳越者皆
泛海而多風波之患希尭過海遭大風左右皆恐懼希
尭曰吾平生不欺汝等恃吾可無恐也已而風亦止(五代)
(史)
蜃樓漢書曰海旁有蜃氣為樓臺登州海中時有雲氣
如宫室臺觀人物車馬歴歴可見謂之海市歐公使河
朔過高唐縣夜有鬼神自空中過人馬之聲可辨父老
云二十年前晝過亦彷彿見人物謂之海市(筆談)
海神移徙歐陽少師言為河北都轉運使冬月按部至
滄景間於野亭夜半聞車旂兵馬之聲幾達旦不絶問
宿彼處人云此海神移徙五七年間一有之(春明退朝錄)
海人李仲游承議知同安縣日有人泛海舟交易外國
經歲始還云為大風飄至一島嶼時月正明見十數人
自海連臂而出登嶼笑語語不可解體貌與人無異但
祼形耳舟人鳴鑼鼓以駭之復連臂大笑入海而去近
嶼人云此名海人室在嶼下(續墨客揮犀)
海洋宋楊康國錢勰使高麗豊稷為楊掌牋表言東海
洋龍宫之寶蔵所也氣如厚霧雖無風亦有巨浪使人
卧木匣中雖蕩而身不摇食物盡吐唯餘少漿舟前大
龜如屋兩目如巨燭光耀沙上舟人以此卜之見則無
虞也(孫公談圃)
三海釋鑑真姓淳于氏廣陵人日本國有沙門榮叡等
東來募法真許往遂買舟齎經律法往焉俄漂入蛇海
又入魚海復入鳥海既出泊一島池且泓澄人飲甘美
相次達于日本(高僧傳)
海井華亭市有一物如水桶而無底非金石竹木所製
久未有知其名與所用者一日有海舶老商見之驚喜
撫玩扣其所直其人漫索五百緡商即以三百償之其
人因問之商曰此至寶也名曰海井凡航海必須以淡
水自隨今但以大器滿貯海水置此井于水中汲之皆
甘泉矣(癸辛雜志)
海蛆凡海舟必用大板護其外不然則船身必為海蛆
所蝕(上)
泥油南海諸國有泥油今入海淺番船皆畜之淺番船
相遇海中視其力之強弱則戰謂之併船凡併船則用
四人立於柂斗上以泥油著小瓶中檳榔皮塞其口燃
火於檳榔皮上自高投之泥油著板令人即仆又火得
泥油遍延不息如以水沃之愈熾所制者乾泥與竈灰
耳今官兵船不能近淺番者正畏此物也併船猶併國
之謂無此不得戰具次之
隂火海中所生魚蜃置隂處有光初見之以為怪異土
人常推其義盖鹹水所生海中水遇隂晦波如然火滿
海以物擊之迸散如星火有月即不復見木玄虚海賦
云隂火潜然豈謂此乎(嶺南異物志)
紫海南昌國有紫海水色如爛椹可以染衣其龍魚龜
鼈砂石草木無不紫色(杜陽編)
幼海無臯之山南望幼海幼海少海也(山經)
歧海甌閩皆在歧海中(上)
漲海交阯七郡貢獻皆從漲海出入(謝承書)大秦西南漲
海中可七八百里到珊瑚洲見洲底大盤石珊瑚生其
上人以鐵網取之(外國雜傳)
碧海扶桑在碧海之中有大帝宫太真東王公所治處
東海外别有圓海繞蓬萊山海水正黑謂之溟海無風
而洪波百丈惟飛仙能到其處(十洲記)
有水為海李吉甫云河北得水便名為河塞北得水便
名為海
九水流注九嶷之山山有九峯峯有一水九江分流其
下以注六合周而復始泝上於此以灌天河故九水源
出此山也上下流注周于四海九水者一曰銀花水二
曰復淑水三曰巢水四曰許水五曰歸水六曰沙水七
曰金花水八曰永安水九曰晉水(集仙傳)
海老易林遯之否曰海老水乾魚鼈蕭索高落無間獨
有沙石
海立杜少陵文九天之雲下垂四海之水皆立坡詩天
外黑風吹海立浙東飛雨過江來(西清詩語)
灌門海昌國縣海中有砥柱屹立中流望之如人拱立
水匯于此旋涌若沸舟行必投以物殺其勢而後過風
雨將作有聲如雷(地志)
大渦寧海縣東海中有尾閭與海門馬筯相直自高山
望之其水湍急陷為大渦者十餘舟檝不可近舊傳東
海泄水處(夷堅志)
金臺海中有金臺山高百丈結構巧麗窮盡神工横立
巖渚竦曜星門臺内有金機雕文備制(幽明錄)
金銀城大意初入海中至白銀城次至黃金城次至水
精城次至琉璃城龍王各與明月珠(大志經)
三德海有三德一曰深廣無邊二曰清淨不受襍穢三
曰蔵積無量珍寳菩薩之德義同海也
五德海有五德一澄淨不受屍二多出妙寳三大龍澍
雨沛如車軸受而不溢四風月不能竭五淵深不測(海志)
八德海有八未曾有大海漸深潮不過限不宿死尸百
川來會無復異稱萬流悉歸而無增減出珍珠等寳大
身衆生皆住其中同一鹹味是為八(五分律)
海神東海君姓馮名脩夫人姓朱名隠娥南海君姓視
名赤夫人姓翳名逸寥西海君姓勾太名邱夫人姓靈
名素簡北海君姓是名禹張里夫人姓結名連翹(龍魚河圖)
東海神名阿明南海祝融西海巨乘北海禺疆(養生雜書)
海童不夜城淳于髠稱海童作妖城(齊地記)海童邀路馬
銜當蹊(海賦)仙人齎持何等前謁海童(吳歌)
川歸百川趨于海(尚書大傳)百川異源而皆歸于海(淮南子)百
川派别歸海而會(吳都賦)嘘噏百川洗滌淮漢(海賦)百川學
海而至於海(揚子)渤海百川之大也(隋地理志)
積水積石成山積水成海不積而能成者未之有也(文子)
積土而為山積水而為海(荀子)不積跬步無以至千里不
積小流無以成河海也(上)海不讓水積以成其大(淮南子)
不辭水海不辭水故能成其大山不辭土石故能成其
高(管子)海不辭東流大之至也(莊子)泰山不讓土壤故能成
其大河海不擇細流故能就其深(李斯書)李權曰海以合
流為大秦宓曰海以受淤歲一蕩清(三國志)
潤千里三望者何望祭也祭太山河海也河海潤千里
註能通氣致雨潤澤及于千里(公羊僖三十一年)
無為古之善為君者法江海江海無為以成其大窊下
以成其廣故能長久為天下谿谷其德乃足無為故能
取百川不求故能得不行故能至(文子)
天臺大荒中有山名曰天臺海水入焉(山海經)
滄嶼海安縣南有小水南注乎海極目滄嶼渺望溟波
(南越志)
朝宗書曰江漢朝宗于海孔曰百川以海為宗詩云沔
彼流水朝宗于海鄭云江水漢水其流遄疾又合為一
共赴海也
二溟袁彦伯三國名臣贊洪飈扇海二溟揚波莊子曰
窮髮之北有溟海者天池也李弘範曰廣大窕冥故以
溟為名謝莊赤鸚鵡賦禎流日域祥發鵬溟
海澨顔延之詩且泛桂水潮映月游海澨南史停輿海
澨駐蹕嵓址謂水邊土人所止者(海錄)
瀛壖謝靈運詩周覽倦瀛壖況乃凌窮髮溟漲無端倪
虚舟有超越
渟海崇嶽渟海通瀆之神咸設壇場望受命之臻(美新)
泛海謝安盤桓東山時與孫興公諸人汎海戲風起浪
涌孫王諸人色並遽便唱使還太傅神情方怡吟嘯不
言舟人以公貌閒意說猶去不止既風轉急浪猛諸人
皆諠動不坐公徐云如此將無歸衆人即承響而回(世說)
海決賁星墜而渤海決(淮南子)賁客星也
海躍黃星騁海水躍(考異郵)宋均云黃星土精也
熱海凌山葱嶺北隅坎雪積凌春夏不消懸釡而炊席
冰而寢七日出山有青池熱海以其對凌山不凍故名
之(西域記)
海影翻諮議朱景玄見鮑容說陳司徒在揚州時東市
塔影忽倒老人言海影翻則如此(酉陽雜俎)
委輸於廓靈海長為委輸(海賦)委輸百谷歸朝宗萬川溢
(隋煬帝)
潮
潮汐高麗圖經云潮汐往來為天地至信山海經云海
鰌出入之度浮圖書云神龍變化所致竇叔蒙海嶠志
云隨月盈虧盧肇海潮賦云日出于海衝擊而成抱朴
子云天河激湧洞真經云地機翕張封演云月周天而
潮應余安道云水往從月之禮
弄潮浙江取其曲折為名源自歙州界東北流經界石
山又東北流入海江濤每日晝夜再至常以月十日二
十五最小月三日十八日極大小則水漸漲不過數尺
大則濤湧高至數丈每年八月十八日數百里士女共
觀舟人漁子泝濤觸浪謂之弄潮(元和志)
子胥揚濤吳王賜子胥屬鏤之劍而死乃取其屍盛以
鴟夷之器投之於江中子胥因隨流揚波依潮來往蕩
激崩岸(吳越春秋)越王殺文種葬於國之西山葬一年伍子
胥從海上穿山脇而持種去與之俱浮于海故前潮水
潘侯者子胥也後重水者大夫種也(上)
止濤夫差殺伍子胥煮之於鍋乃以鴟夷橐投之於江
子胥恚恨驅水為濤以溺殺人今時會稽丹徒大江錢
唐浙江皆立子胥之廟盖欲慰其恨心止其猛濤也(水經)
時有見子胥乘素車白馬在潮頭之中因立廟以祠焉
(錄異記)廬州城内淝河岸上亦有子胥廟每朝暮潮時淝
河之水亦鼓怒而起至其廟前高一尺廣十餘丈食頃
乃定俗云與錢唐潮水相應焉(上)
鼓怒陸元輔胥山銘序曰屬鏤之賜竟及其身鴟夷盛
屍投于水濱憤悱鼓怒配濤作神其神迄今一日再至
來也海鴟羣飛陽侯夾從奮于吳怫于越激于楚乃退
於是仲秋朔望杭人以旗鼓迓之笳簫和之百城聚覩
大耀威靈(文粹)投于河上自統波濤晝夜兩至懷沙類騷
洗滌南北簸蕩東西雖非命祀不讓瀆齊(銘)
呪潮唐靈隠寺釋寶達者以持密呪為務往時江潮大
至激射湖上諸山達為誦咒之忽一夜江濤中有偉人
至玄冠朱衣導從甚繁謂達曰身是子胥復讐雪恥者
非他也師慈心為物已聞命矣言訖而滅明日寺僧怪
其車馬之喧因言其事自爾西岸沙漲彌年(高僧傳)
射潮梁開平四年錢武肅王始築捍海塘在候潮通江
門外江濤晝夜衝擊沙岸版築不能就因命強弩數百
以射濤頭又立子胥山祠仍為詩一章函置海門既而
濤頭遂趨西北乃運巨石盛以竹籠植巨材捍之城基
始定其重濠纍塹通衢廣陌亦由是而成焉(吳越備史)土人
相傳吳越王箭所射止處嘗立鐵幢因名鐵幢浦(臨安志)
錢王射潮退避後遂以鐵鑄成箭樣其大如杵作亭路
傍埋箭亭中出土外猶七尺許以示鎮壓之義(錢塘錄事)
辨濤𫝊書言吳王殺子胥投之於江實也言其恨恚驅
水為濤者虚也屈原懷恨自投湘江湘江不為濤申徒
狄蹈河而死河水不為濤夫地之有百川也猶人之有
血脉也血脉流行汎揚動静自有節度百川亦然其朝
夕往來猶人之呼吸氣出入也(論衡)俗人云濤是子胥所
作妄也子胥始死耳天地開闢已有濤水矣(抱朴子)
沓潮早潮下晚潮上而水相合曰沓潮(番禺記)劉禹錫沓
潮序云元和十年夏五月大風駕潮南海泛溢南人云
沓潮率三歲有之
瓊海潮瓊管志云江浙欽廉之潮皆有定候瓊海之潮
半月東流半月西流潮之大小隨長短星不係月之盛
衰(寰宇記)
送女潮長興吳山下有溪名吳山灣昔吳王送女至此
有潮高三尺倒流七十里名吳王送女潮(西吳記)
聖水潮桂林庸聖水巖則子時潮上午時潮落三五十
年有一大潮(廣西志)
尹公潮苕溪在餘杭夾岸多苕花因得名相傳云古有
尹公者善推候有異術鄉人王氏有女美質尹公求之
不得叱水成潮以溺其居至今日暮則風生水長數寸
號為尹公潮(圖經)
山穴暗黑南海洲採珠人云海人入海必以繩係身岸
上人持之或怪物潮來必動繩岸人與挽之助身而上
又說或潮上海底山穴間必暗黑雷鳴水勃然而漲上
及登岸則潮入浦漵矣(物類相感志)
氣交氣變海潮每晝夜再至夘酉之月為隂陽之交氣
以交而盛故潮獨大於餘月朔望之後為隂陽之變氣
以變而盛故潮獨大於餘日(臨安志)
江
解江者貢也為其出珍物可貢獻也(風俗通)江者公也小
水流入其中出物不私所公共也(釋名)
源岷山江水出焉(山海經)岷山即瀆山也水曰瀆水矣又
謂之汶阜山在徼外江水所導也(水經注)秦宓對夏侯纂
曰蜀有汶阜之山江出其腹帝以會昌神以建福故能
沃野千里淮濟四瀆江為首此其一也(三國志)井絡纏曜
江漢昞靈泉流深遠盛為四瀆之首(河圖地象)
潤化牛女為江湖江湖者所以開神潤化故其氣喘息
(元命包)
三江徐鉉云江出岷山至楚都名南江至潯陽為九道
名中江至南徐州名北江入海
二江蜀守李冰穿二江成都之中(史記)二江者郫江流江
也(盖州記)大江一名汶江一名管橋水亦名清江水江郫
江一名成都江一名市橋江亦名中日江内江(栝地志)
五津大江自湔堰至犍為五津曰白華津萬里津江首
津涉頭津江南津(華陽國志)
龍負舟禹南省方濟乎江黃龍負舟舟中之人五色無
主禹仰視而歎曰吾受命于天竭力以養民人生性也
死命也余何憂於龍焉龍俛首曳尾而逝(吕覽)禹使迹之
入於龍巢今在巴陵夏口浦(十道四番志)
黿鼉為梁周穆王東至於九江叱黿鼉以為梁(紀年)
深晏子曰吾聞江深五里海深十里(補齊記)
濫觴子路盛服見孔子子曰由是裾裾何也昔者江出
於岷山其始出也其源可以濫觴及其至江之津也不
放舟不避風則不可涉也非維下流水多耶(荀子)
甕口葉公諸梁問樂王鮒曰晉大夫趙文子為人何若
對曰好學而受規諫葉公曰疑未盡矣對曰好學智也
受規諫仁也江出汶山其源若甕口至楚國其廣十里
無他故其下流多也人而好學受規諫宜哉其立也(說苑)
飲江趙簡子問子貢曰孔子為人何如對曰賜不能識
也簡子不說曰夫子事孔子數十年終業而去之而曰
不識何也曰賜辟渴者之飲江海知足而已孔子猶江
海也賜奚足以識之簡子曰善哉子貢之言也(說苑)齊景
公問孔子於子貢子貢曰臣之事仲尼譬猶渴操壺杓
就江海而飲之腹滿而去又安知江海之深乎(韓詩外傳)
江上丈人伍員如吳過於荆至江上欲涉見一丈人刺
小船方將漁從而請焉丈人渡之絶江問其名族則不
肯告解其劍以予丈人曰此千金之劍也願獻之丈人
丈人不肯受曰荆國之法得伍員者爵執圭祿萬檐金
千鎰昔者子胥過吾猶不取今我何以子之千金劍為
乎伍員過於吳使人求之江上則不能得也每食必祭
之祝曰江上之丈人(吕氏春秋)
中流推戈要離詐得罪於吳王出奔如衛見王子慶忌
曰請與王子往奪之國王子慶忌曰善乃與要離俱涉
於江中江拔劍以刺慶忌慶忌捽而投之於江浮則又
取而投之如此者三其卒曰汝天下之國士也幸汝以
成而名要離得不死歸於吳(上)
漸臺著節楚昭王出遊留夫人貞姜漸臺江水大至遣
使者迎夫人忘持符夫人曰王與宫人約召必以符今
使者不持符妾不敢行於是使者取符臺崩夫人沈而
死(列女傳)
溺江澹臺滅明之子溺死于江弟子欲收葬之滅明止
之曰此命也與螻蟻何親與魚鼈何仇弟子曰何夫子
之不慈乎對曰生為吾子死非吾鬼遂不收葬(博物志)
江妃江妃二女遊於江濱逢鄭交甫遂解佩與之交甫
受珮而去數十步懷中無珮女亦不見(列仙傳)試水客&KR0712;
輕舟娉江婓與神游(吳都賦)江妃含嚬而&KR1531;眇感交甫之
喪珮(江賦)
墜劍楚人有涉江者其劍自舟中墜於水遽契其舟曰
是吾劍之所從墜舟止從其所契者入水求之舟已行
矣而劍不行求劍若此不亦惑乎人有過於江上者見
人方引嬰兒而欲投之江中嬰兒啼人問其故曰此其
父善游其父雖善游其子豈遽善游哉(吕覽)
江神鬭秦昭王使李冰為蜀守開成都兩江溉田萬頃
神歲取童女二人為婦冰以其女與神為婚徑至神祠
勸神酒酒杯恒澹澹冰厲聲以責之因忽不見良久有
兩牛鬭於江岸傍有間冰還流汗謂官屬曰吾鬭大極
當相助也南向腰中正白者我綬也主簿刺殺北面者
江神遂死蜀人慕其氣決凡壯健者因名冰兒也(風俗通)
要江神李冰於湔山下造大堋以壅江水外作石犀五
頭以厭水精穿石犀溪於南江命曰犀牛里後轉犀牛
二頭在府中一頭在市橋二頭沈之深淵水又自前堰
上分穿羊摩江灌口西於玉女房下自涉郵作三石人
立水中與江神要水竭不至足盛不没肩迄今蒙福(華陽)
(國志)
燒崖僰道縣有蜀王兵蘭其神作大灘江中崖峻岨險
不可穿鑿李冰乃積薪燒之故其處懸巖猶有赤白五
色映水玄黃魚從楚來至此而止言畏崖嶼映其水故
不更上也(水經注)
錦江李冰鑿離碓辟沫水之害穿二江成都之中(史記)成
都織錦既成濯於江水其文分明勝於初成(益州志)濯以
佗江則錦色弱矣遂命之為錦里也(水經注)又名錦江杜
甫詩錦江春色逐人來錦江春色來天地
江伯秦時中宿縣十里外有觀亭江神祠堂甚靈異中
宿縣民至洛及路見一行旅寄其書云吾家在觀亭亭
廟前石間有懸藤即是也君至叩藤自有應者歸者如
其言果有二人從水中出取書而淪尋還云江伯欲見
君此人不覺隨去便覩屋宇精麗飲食鮮香言語接對
無異世間今俗咸言觀亭有江伯神也(南越志)異苑王歆
始興記作晉中朝有質子將歸(云云)
迎母吳郡沈豐為郡主簿太守第五倫母老不能之官
倫每至臘節常感戀垂泣遣豐迎母廣陵母見大江畏
水不敢渡豐祭神令子孫對母飲酒因醉卧便渡(謝承書)
治訟波清建初中張禹拜揚州刺史當過江行部中土
民皆以江有子胥之神難於濟涉禹將度吏固請不聽
禹厲言曰子胥如有靈知吾志在理察枉訟豈危我哉
遂鼓楫而過(續漢書)
飲江水廣漢姜詩妻龐氏事姑至孝姑好飲江水水距
家七里妻常鷄鳴泝流而汲值風雪不時得水詩責遣
之妻往隣家績紡供給因隣母遺姑詩聞追還舍側忽
有涌泉出味如江水(華陽國志列女傳)
天隔南北魏文帝至廣陵臨江觀兵有渡江之志權嚴
設固守時大寒冰舟不得入江帝見波濤洶湧嘆曰嗟
乎固天所以隔南北也遂歸(吳錄)
囊塞孫權詔曰吕岱諸葛恪道步隲說北人欲以布囊
盛土塞江每讀此表令人連日失笑此江自天地以來
寧有可塞者乎(環齊吳紀)
遇風長嘯王廙字世將祖覽父正廙高明豪率王導庾
亮遊于石頭會廙至爾日迅風飛颿廙倚樓船長嘯神
氣甚逸導謂亮曰世將為復識事亮曰正是舒其逸耳
(别傳)
江神不守術士王猛過彭蠡遇天神云此江神不守其
官覆溺生人吾奉帝命按之言終而失(潯陽記)
沈書殷洪喬作豫章郡臨去都下人因附百許函書既
至石頭悉擲水中因祝曰沈者自沈浮者自浮殷洪喬
不能作致書郵(世說)
萬里有人譏周覬與親言戲穢雜無檢節周曰吾若萬
里長江何能不千里一曲(上)
犁江王敦謂郭璞曰吾昨夜夢在石頭外江中扶犁耕
占之璞曰大江扶犁耕亦自不成及反亦無成(神仙傳)
擊楫渡江祖逖為奮威將軍及渡江中流擊楫而誓曰
不清中原而復濟者有如大江(晉書)
燃犀温嶠至牛渚磯傳言水深不可測乃燃犀角照之
須臾見水族竒怪或乘車馬至夜夢人謂曰與君幽冥
道隔何苦相照嶠甚惡之未幾而卒(上)
扇畫吳猛年四十許邑人丁義始授神方因還豫章江
水甚急猛不假舟楫以白羽扇畫水而渡(上)
漾舟世說云桓宣武在南洲與會稽王會于溧洲漾舟
江側謝公亦在坐狂風忽起波浪鼓湧非人力所致桓
有懼色會稽亦微異惟謝怡然自若頃間風止桓問謝
曰向那得不懼謝徐笑曰何有三才同盡理(金陵志五烈州下)
投鞭苻堅北定九州將大舉南伐苻融等咸諫止之不
聽曰吾百萬之衆投鞭於江足斷其流又何險之足恃
乎既至淝水大為謝玄等所敗(臧榮緒晉書)
風止劉裕平慕容超將鎮下邳聞盧循反何無忌敗績
舟次山陽過揚子江問行人曰朝廷如何對曰賊尚未
至劉公若還無所憂也裕將濟而風急衆咸難之裕曰
若有天命風當自息如天不助舟覆溺何足可怯耶命
登舟舟移而風止(三十國春秋)
蒿艾滿江紀僧真宋時為齊高帝尉軍府參軍主簿夢
蒿艾生滿江驚而白之高帝曰詩人採蕭蕭即艾也蕭
生斷流卿勿廣言(南史)
告天安流王僧辨與陳霸先討侯景至盆口會于白茅
洲為盟及發鵲頭中江而風浪師人咸懼僧辨再拜告
天曰僧辨忠臣奉辭伐罪社稷中興當使風息若鼎命
中淪請從此逝言訖風止自此遂泛安流有羣魚躍水
飛空引導遂大破之(上)
江神楊素伐陳率水軍東下舟艫被江旌甲曜日素坐
平乘大船容貌雄偉陳人望之懼曰清河公即江神也
(隋書)
天壍隋師將濟江羣官請為備防後主未決孔範奏曰
長江天壍古來限隔敵軍豈能飛渡(南史)杜預遣竒兵泛
舟夜渡江都督孫歆懼曰北來諸軍乃飛渡江也(晉書)
泛江長安中張柬之代楊元琰為荆州長史與元琰泛
江中流言及則天革命議諸武擅權之狀元琰發言慷
慨有匡復之意及柬之知政事奏引元琰為右羽林將
軍至都柬之謂曰記昔江中之言乎今日之授意不細
也(舊唐)
廣源公天寶六載封江瀆為廣源公(通典四十六)祝文曰惟
神總合大川朝宗巨海功昭潤化德表靈長敬用夏首
脩其常典(上一百二十)楊溥順義二年正月封江瀆廣源王
(五代史)
出火楊渭武義二年冬十月濬東塘之楊林江水出火
可以燃物(九國志)
金湯孫忌使周對世宗云長江千里險過金湯(方輿勝覽)
遊奕將陳尭咨泊舟三山磯有老叟云來日午後有大
風舟行必覆宜慎之及日午黑雲起于天末大風暴至
怒濤若山舟多沈溺公驚嘆之見前叟曰某江之遊奕
將也以公他日當位宰相故當奉告(翰府名談)
縈帶西陵江南岸有山孤秀從江中仰望壁立峻絶人
自山南上至其嶺嶺容十許人四面望諸山略盡其勢
俯臨大江如縈帶焉視舟船如鳬雁矣(宜都記)
神朝君山荆江出巴蜀自高注下濁流洶湧夏秋暴漲
則逆泛洞庭瀟湘清流頓皆混沖岳人謂之飜流水南
至青草湖或三五日乃還俗云水神朝君山(岳陽風土記)
三憮泉經媯水入東海釐降二女於媯汭豈其是乎江
裏有上中下三憮言二女降時媯地高險迴曲使者至
險輒憮然感嘆故曰三憮(圖經)
三泠類集云江水至金山分為三泠中朝故事李德裕
使取金山中泠水水記揚子江南泠水第一蔡祐竹窗
雜記石排山北謂之北&KR2560;劉伯芻水品以中泠為第一
陸羽茶經以為第二東坡詩中泠南旁石盤陀蔡肇詩
中泠之西古石排(丹徒志)
激赤岸京江禹貢北江也闊漫三十里通望大壑常以
春秋朔望輒有大濤聲勢駭壯極為竒觀濤至江北激
赤岸尤更迅猛(山謙之南徐州記)鼓洪濤於赤岸淪餘波乎柴
桑(郭璞江賦)
竒相江賦曰竒相得道而宅神廣雅曰江神謂之竒相
江記云帝女也卒為江神蜀檮杌曰古史震蒙氏之女
竊黃帝玄珠汎江而死化為此神即今江瀆廟是也山
海經大禹生於石紐江瀆神生于汶川
九江張須九江圖云九江參差隨水勢而分其間有洲
或長或短百里至五十里始别於鄂陵終會于江口一
云白烏江二云白蚌江三云烏土江四云嘉靡江五云
甽江六云三里江七云菌洲江八云沙堤江九云廪江
(通典一百八十二)書釋文不詳因出之
長百川金人之銘曰江海雖左長於百川以其卑也(家語)
大不三日趙襄子勝翟有憂色曰夫江河之大也不過
三日飄風暴雨不終朝日中不須臾(列子)
不惡小谷江河不惡小谷之滿已也故能大是故江河
之水非一源之流(墨子)
不擇小助太山不立好惡故能成其高江海不擇小助
故能成其富(韓非子)
開瀆累土不輟邱山崇成厭其源開其瀆江河可竭(荀子)
塼塞以塼塗而塞江海也以僬僥而戴太山也(上)
惡沱觀書者譬諸觀山及水升東嶽而知衆山之峛崺
也況介邱乎浮滄海而知江河之惡沱也況枯澤乎(揚子)
江南江以南水無大小俗人皆呼為江(書正義)
湘江長沙湘江環城而下源出廣西興安縣海陽山西
北流至分水嶺分為二派曰漓水流而南曰湘水流而
北由靈渠與灌水會湘猶相也言有所合灕猶離也言
違湘南流湘水至永州與瀟水合曰瀟湘至衡陽與蒸
水合曰蒸湘至沅州與沅水合曰沅湘會衆流以達洞
庭(地志)
三江三江既入震澤底定(書)松江東北行七十里得三
江口東北入海為婁江東南入海為東江并松江為三
江是也(吳地記)
浙江顧野王云浙江發源東陽新安之間不與岷山之
江相涉至錢塘入于海虞喜志林注曰今錢塘江口浙
江山正居江中潮水投山下折而曲一云江有反濤水
勢折歸故云浙江史記云江水至會稽山隂為浙江是
也水經曰浙江水出三天子都
曲江觀于廣陵之曲江曲江今揚州也又始興郡有曲
江今韶州是也又漢司焉相如弔秦二世賦曰臨曲江
之隑州此即長安也以其水曲折甚類廣陵之江(初學記)
水經注隴水南逕曲江縣東縣昔號曲紅曲紅山名也
按漢桂陽太守周君碑隂自縣長區祉而下十七人皆
書為曲紅又有綏民校尉桂陽曲紅灌陽長熊君碑則
當時縣名曲紅無可疑者不知兩漢史皆云曲江何也
(金石錄)
溺錢韓滉鎮浙西浙右進錢船渡江為驚濤所溺篙公
募人漉出兩辮不得衆以錢損其數滉至津部視之乃
責江神因得其錢指曰此錢乾非水波得之者吏具實
對復投詞詬責俄二緡浮出波上乃取之(獨異志)
通漕興州長舉元和中節度使嚴礪自縣西疏嘉陵江
二百里焚巨石沃醯以碎之通漕饋成州戍兵(地理志)
河
解河下也隨地下處而通流也(釋名)河之為言荷也荷精
分布懷隂引度也(春秋說題辭)
水伯河者水之伯上應天漢(援神契)
四瀆之精河者水之氣四瀆之精所以流化故曰河潤
千里(考異䣛)四瀆之源河最高而長從高注下水流激浚
故其流急(新論)江淮河濟為四瀆瀆通也所以通中國垢
濁(風俗通)其德著大故稱瀆(白虎通)
瀆宗中國川原以百數莫著於四瀆而河為宗(前漢志)河
四瀆之宗(穆天子傳)
經亘河者經天亘地之水(京房易傳)
經瀆谷永云河中國之經瀆聖王興則出圖書王道廢
則竭絶潰溢横流漂沒陵阜異之大者也脩政以應之
災變自除(溝洫志)
先河三王之祭川也皆先河而後海或源也或委也此
之謂務本(學記)
濁河山海經曰崑崙墟在西北河水出其東北隅爾雅
曰色白所渠并千七百一川色黃物理論曰河色黃者
衆川之流盖濁之也百里一小曲千里一曲一直矣漢
大司馬張仲議曰河水濁清澄一石水六斗泥而民競
引河溉田今河不通利至三月桃花水至則河決以其
噎不洩也禁民勿復引河是黃河兼濁河之名矣
崑崙之輸河九折注海而流不絶者崑崙之輸也(淮南子)
崑崙三層號曰天柱實惟河源水之靈府(爾雅圖讃)川瀆則
洪河洋洋發源崑崙九流分逝北朝滄淵驚波而厲望
沫揚奔(徐幹齊都記)咨靈川之遐源出崑崙之神邱涉津洛
之浚泉播九道於中州(應㻛靈河賦)
泑澤不周之山北望諸毗之山臨彼嶽崇之山東望泑
澤河水所潜也其源渾渾泡泡(山海經)注泑澤即蒲澤一
名蒲昌海廣三四百里其水停冬夏不增減去玉門關
三百餘里即河之重源所謂潜行也渾渾泡泡水濆湧
之聲也
十二月水黃河十二月各有水名正月名凌解水二月
三月名桃花水四月名麥黃水五月名瓜蔓水瓜正蔓
也六月名礬山水七月八月名荻苗水荻花正開也九
月名登高水十月名復槽水落復故道也十一月十二
月名蹙凌水冰斷復結蹙起成層也(水衡記)
九曲黃河出崑崙東北角剛山東自北行千里折西行
干蒲山南流千里至文山東流千里至秦澤西流千里
至潘澤陵門東北流千里至華山之隂東南流千里至
下津然河水九曲其長九千里入渤海(始誾圖)
上為星河導崑崙山名地首上為權勢星東流千里至
規其山名地契上為距樓星北流千里至積石山名地
肩上為别符星邠南千里入隴首山間抵龍門首名地
根上為營室星龍門上為王良星為天橋神馬出河躍
南流千里抵龍首至卷重山名地烟上為卷舌星東流
貫砥柱觸閼流山名地喉上為樞星以運七政西距卷
重山千里東至雒會名地神上為紀星東流至大岯山
名地肱上為輔星東流過絳水千里至大陸名地腹幹
上為虚星(河圖)
始開黃帝問風后曰余欲知河之始開風后曰河凡有
五皆始開乎崑崙之墟(河圖始開圖)
授圖黃帝告天老曰余昔夢見兩龍挺白圖即帝以授
余于河之都天老曰河有河圖洛有洛書天其授帝圖
乎試齋以往視之黃帝乃齋河洛之間求象見者至千
翠媯泉大盧魚折溜而至乃問天老子見中河折溜者
乎見之與天老跪而受之魚泛白圖蘭采朱文以授黃
帝舒而視之名曰錄圖(上)
龍圖尭游河渚赤龍負圖以出圖赤如綈狀龍没圖在
(元命包)
負圖舜與諸侯觀河洛有黃龍負圖出置帝前䠠入水
而前去(運斗樞)䠠去也
孟門昔上古龍門未開吕梁未發河出孟門大溢逆流
無有邱陵沃衍平原高阜盡皆滅之名曰鴻水禹於是
疏河決江為彭蠡之障乾東土所活者千八百國(吕覽)
砥柱昔禹治洪水山陵當水者鑿之故破山以通河河
水分流包山而過山見水中若柱然故曰砥柱也三穿
既決水流疎分指狀表日亦謂之三門矣其東千崤水
注之河水翼岸夾山巍峯歧舉羣山疊秀重嶺干霄鄭
玄按地說河水東流貫砥柱觸閼流今世所謂砥柱者
盖乃閼流也砥柱當在西河未詳也按自西河當無山
以礙之自砥柱以下五戶以上其間一百二十里河水
竦石桀出勢連襄陸盖以禹鑿以通河疑此閼流也其
山雖闢尚梗湍流激石雲洄澴波怒深合有一十九灘
水流迅急勢同三峽破害舟船自古所患(水經注)黃河中
流有砥柱山一名三門山禹貢導河積石至于砥柱即
此石形似柱故名山有三門禹鑿以通河南曰鬼門中
曰神門北曰人門舟楫不通惟人門可通筏木(陜州志)
龍門禹鑿龍門闢伊闕決江開岷導四瀆(援神契)注鑿龍
門以通河鑿岷山以開江導淮於桐栢導濟於王屋故
言導四瀆河下龍門其流駛如竹箭駟馬追弗能及
(慎子)河津一名龍門禹鑿山斷門闊一里許黃河自中流
下兩岸不通車馬每暮春之際有黃鯉魚逆流而上得
者便化為龍(三秦記)
河精禹理洪水觀於河見白面長人魚身出曰吾河精
也授禹河圖而還於淵(中候)
受綠字大禹觀於濁河而受綠字(晉地理志)
綠圖姬氏之興也河出綠圖(隋巢子)
榮光武王觀於河沈璧禮畢至於日昧榮光塞河青雲
浮洛青龍臨壇銜元甲之圖吐之而去(中候)
撝波武王伐紂渡于孟津陽侯之波逆流而擊疾風晦
冥人馬不相見於是武王左操黃鉞右秉白旄瞋目而
撝之曰余任天下誰敢害吾意者於是風濟而波罷(淮南)
河宗天子西征騖行至于陽紆之山河伯無夷之所都
居是惟河宗氏河宗伯天逆天子燕然之山(穆天子傳)天子
西征獵于㵕澤獲白狐玄貉以祭河宗(上)
沈璧秦伯納重耳及河子犯授公子載璧曰臣從君還
軫巡於天下惡其多矣臣猶知之而況君乎不忍其死
請由此亡公子曰所不與舅氏同心者有如河水沈璧
以質(國語)史記河伯視之說苑有如白水
河徙王平仲云周譜言定王五年河徙故道今所行處
非禹所穿(桓譚新論)
沈玉王子朝篡位與敬王戰乃改周之寶玉沈河以祈
福後二日津人得之于河上敬王大夫隂不佞以温人
南侵將賣之則變而為石敬王位定得玉者獻之復為
玉也(左傳水經注)
游河范獻子游河大夫皆在君曰知欒氏之子乎大夫
莫荅舟人清涓捨楫對曰君奚問欒氏之子君曰自亡
吾欒氏者其老也未死少者壯矣清涓曰善脩晉國之
政内得大夫外不失百姓雖欒氏子其若君何若不脩
晉國之政内不得大夫而外失百姓則舟中之人皆欒
氏子也君曰善(尸子)
不祭韓褐子濟於河津人告曰夫人過於此者未有不
快用者也而子不用乎韓褐子曰天子祭海内之神諸
侯祭封域之内大夫祭其親士祭其祖禰褐也未得事
河伯也津人申楫舟中水而運津人曰向也役人固已
告矣夫子不聽役人之言也今舟中水而運甚殆治裝
衣而下遊乎韓子曰吾不為人之惡我而改吾志不為
我將死而改吾義言未已舟泆然行(說苑)
沈河趙簡子沈鸞徼於河曰吾嘗好聲色矣而鸞徼致
之吾嘗好宫室臺榭矣而鸞徼為之吾嘗好良馬善御
矣而鸞徼來之今吾好士六年矣而鸞徼未嘗進一人
也是長吾過而絀善也(吕覽)
壅河梁山崩壅遏河三日不流晉君召伯尊伯尊遇輦
者下車問焉為之奈何輦者曰天有山天崩之天有河
天壅之雖召伯尊如之何君親素縞帥羣臣而哭之既
而祠焉斯流矣伯尊至君問之伯尊如其言而河流矣
孔子聞之曰伯尊其無績乎攘善也(榖梁傳)左傳作伯宗
為祟楚昭王有疾卜曰河為祟大夫請祭諸郊王曰三
代命祀祭不越望江漢睢漳楚之望也河非所獲罪也
遂弗祭孔子曰昭王知大道矣其不失國也宜哉(左傳)
泣清費子陽謂子思曰吾念周室將滅涕泣不可禁也
子思曰然今一人之身憂世之不治是憂河水濁而泣
清也(尸子)以數集之夀憂天下之亂猶憂河水之涸泣而
益之也(文子)
負石申屠狄非世將自投於河崔嘉止之曰聖人民之
父母也今為濡足之故不救溺人可乎申屠狄曰昔桀
殺龍逢紂殺比干而亡天下吳殺子胥陳殺泄冶而滅
其國非無聖知不用故也遂負石而沈於河(韓詩外傳)是以
申徒狄蹈雍之河徐衍負石入海(鄒陽書)徐衍負石代子
自甘守分亡身握石失軀(論語䜟)
墮水梁相死惠子欲之梁渡河而遽墮水中船人救之
船人曰子欲何之而遽也曰梁無相吾欲往相之船人
曰子居船檝之間而困無我則子死矣子何能相梁乎
惠子曰子居船檝之間則吾不如子至於安國家全社
稷子之比我蒙蒙如未視之狗耳(說苑)西閭過東渡河甘
戊使齊事稍同
德水昔秦文公出獵獲黑龍此其水德之瑞於是更名
河曰德水(封禪書)
玉牘秦王政以白璧沈河有黑頭公從河中出呼政曰
祖龍來授天寶開中有尺二玉牘(河圖考靈耀)
填河漢文帝時河決酸棗潰金隄元光中孝武決瓠子
於是天子臨河沈白馬玉璧令羣臣自將軍以下皆負
薪填河下淇園之竹以為揵悼功之不成乃作歌曰瓠
子決兮將奈何皓皓旰旰兮閭殫為河皇謂河公兮何
不仁泛濫不止兮愁吾人齧桑浮兮淮泗滿久不反兮
水維緩河湯湯兮激潺湲北渡回兮迅流難搴長茭兮
湛美玉河公許兮薪不屬於是卒塞瓠子築宫其上名
曰宣防(史漢)
魚舞宣帝幸河東詔曰東濟大河天氣清静神魚舞河
幸萬歲宫神爵翔集(前紀)
隄防建始五年河決東郡氾濫兖豫四郡漢史按圖緯
當有能循禹之功在犍牁之資陽求之得王延世徵拜
河堤謁者治河以竹落長四丈大九圍夾小船載小石
治之三十六日隄防成帝嘉之改年曰河平(華陽國志)
決溢哀帝時李尋說王根曰間者錯以山崩地動河不
用其道請徵韓放(放曉水)掾周敞王望可與圖之又上言
曰五行以水為本其星玄武婺女天地所紀終始所生
水為準平王道公正脩明則百川理絡脉通偏黨失綱
則踊溢為敗書云水曰潤下隂動而卑不失其道天下
有道則河出圖洛出書故河洛決溢所為最大(漢書)
廬堤涿郡王遵自益州刺史遷東郡太守河水盛溢泛
浸瓠子全堤決壊遵躬率民吏投沈白馬祈水神河伯
親執珪璧請身隕堤廬居其上吏民皆走遵立不動而
水決齊足而止公私壯其勇節(水經注)
潤九里郭伋為潁川太守光武召見辭謁帝勞之曰賢
能太守去帝城不遠河潤九里冀京師並蒙其福也(東觀)
(漢記)
河清桓帝延熹九年濟隂東郡濟北平源河水清襄楷
上疏曰春秋注記未有河清而今有之易乾鑿度曰上
天將降嘉應河水先清京房易傳曰河水清天下平今
天垂翼地吐妖民厲疫三者並作而有河清河者諸侯
之相清者陽明之徵豈獨諸侯有窺京師也明年宫車
晏駕徵解瀆侯為漢嗣是為靈帝(績漢書)河千年一清(京房)
(易傳)黃河千年一清聖人之大瑞也(拾遺記)黃河清而聖人
生(運命論)
逆流梁冀專政天為見異河水逆流五星失次(别傳)張衡
對策曰水者五行之首滯而逆流者人君之恩不能下
及而教逆(敦煌實錄)
悠悠袁紹將濟河沮授諫曰宜留屯延津分兵官渡紹
弗從授臨濟嘆曰上盈其志下務其功悠悠黃河吾其
不反乎(獻帝傳)
鴻河戴延之西征記云陜城縣南倚山原北臨黃河懸
水百餘仞臨之者咸悚惕焉西北帶河水湧起方數十
丈有物居水中父老云銅翁仲所投處又云石虎載經
終此沈沒二物並存水所以湧所未詳也或云翁仲頭
髻常出水之漲減恒與水齊晉軍當至髻不復出今唯
見水異耳嗟嗟有聲聲聞數里按鴻河巨瀆故應不為
細梗躓湍長津碩浪無宜以微物屯流斯水之所以濤
波者盖史記所云魏文侯二十六年虢山崩壅河所致
耳(水經)
沈璧趙建武中造浮橋於津上採石為中濟石無大小
下輒流去用功百萬經年不就石虎親閱作工沈璧于
河明日璧流渚上波蕩上岸遂斬匠而還(上)
河清頌宋元嘉中河濟俱清當時以為美瑞鮑照為河
清頌叙曰歲宫乾維月躔蒼陸長河巨濟異源同清澄
波萬壑潔瀾千里(宋書義慶傳)頌曰澄源崑岳鏡流葱山泉
石凝澱水府清涓
津波令爾朱榮之死也從子兆輕兵倍道掩襲京邑先
是河邊有人夢神謂曰爾朱家欲渡河用爾作灅津波
令為之縮水脈月餘夢者死及兆至有行人自言知水
淺處以草往往表插而導焉忽失其所在兆遂策馬涉
渡是日暴風迅怒黃塵揚天騎叩宫門宿衛乃覺一時
散走莊帝步出雲龍門外為兆騎所擒(北史)
祭河伯後魏高昂為西南道大都督徑趣商洛祭河伯
曰河伯水中之神高敖曹地上之虎行經君所故相決
酧(北史)
靈源天寶六載河瀆封為靈源公(通典)祝文云惟神上通
雲漢光啓圖書分導九枝旁潤千里素秋戒序用率典
常(上)
洋洋代宗初吐蕃犯便橋上幸陜常有紫氣如盖以迎
馬首及迴潼關上嘆曰河水洋洋送朕東去上至陜因
望鐵牛蹶然謂左右曰朕年十五六宫中有尼號功德
山屢撫吾背曰天下有災遇牛方迴今見牛也朕將迴
爾(杜陽雜編)
河瀆親家郭汾陽鎮蒲欲造浮橋而急流毁墠公酹酒
許以小女妻之其夕水退木立墠上遂成橋而小女尋
卒因塑廟中人因立公祠號河瀆親家翁(乾饌子)
疏導薛平始河溢匏子東泛滑距城纔二里所平按求
故道出黎陽西南因命其佐裴弘泰往請魏博節度使
田弘正弘正許之乃籍民田所當者易以它地疏導二
三十里以釃水繞還壖田七百頃於河南自是滑人無
患(唐書)
沈詔李彦佐在滄景太和九年有詔召浮陽兵比渡黃
河時冬十二月至濟南郡使擊冰進舟冰觸舟舟覆詔
失彦在驚懼令津波不得詔盡死吏懼具請公一祝禱
于河冀憑肹饗而有以復也彦佐乃令具爵酒及祝𫝊
語詰河詞卒忽有聲如雷河冰中斷可三十丈乃沈鈎
一釣隨鈎而出封角如舊惟篆印微濕耳(唐闕史)
清流哀帝天祐二年朱全忠聚朝士貶官者三十餘人
於白馬驛一夕盡投之投屍于河初李振屢舉進士竟
不中第故深嫉縉紳之士言於全忠曰此輩常自謂清
流宜投之黃河使為濁流全忠笑而許之(唐書)
河源朵甘衛西鄙直馬湖蠻部正西三千餘里去雲南
麗江府西北一千五百里水從地湧出百餘泓方七八
十里履高瞰之燦若星列因名星宿海番名火敦腦兒
東北流百餘里匯為大澤又東流為赤賓河又合忽蘭
等河始名黃河又東北至陜西蘭縣始入中國又東北
經沙漠地折而南流入山西境凡九千餘里(元史)
土塞朱浮與彭寵書以區區漁陽而結怨天子此猶河
濱之人捧土以塞河口多見其不知量也(後書)何武王嘉
區區以一簣障江河用没其身(前書)張儉以區區一掌而
欲堙江河終嬰張讓之亂(後書)
河赤晉昭公元年河赤于龍門三里梁惠成王四年河
水赤于龍門三日(竹書紀年)河水赤下民恨(京房易占)
計式水龜兹國南有大河東流號計式水即黃河也于
闐國名樹枝水(魏書)
委蛇河以委蛇故能遠山以陵遲故能高道以優游故
能化(淮南)
淮
遶揚淮圍也圍遶揚州自北界東至海(釋名)
均務淮出桐栢淮者均也均其務(說題辭)
巫支祈禹治水三至桐栢山驚風迅雷石號木鳴五伯
擁川天老肅兵不能興禹怒召集百靈乃命䕫龍桐栢
千君長稽請命禹因囚鴻蒙氏商章氏兜氏首盧氏犁
婁氏乃獲淮渦水神名無支祈善應對言語辨江淮之
淺深原隰之遠近形若猿猴縮鼻高額青軀白首金目
雪牙頸伸百尺力踰九象摶擊騰踔疾奔輕利倏忽間
視不可久禹授之童律不能制授之烏木田不能制授
之庚辰能制鴟脾桓胡木魅水靈山妖石怪奔號藂繞
以千數庚辰持戟遂去頸鎖大索鼻穿金鈴徙之淮陽
之龜山足下俾淮水永安流注海也庚辰之後皆圖此
形者免淮濤風水之難(古岳瀆經)水獸好為雲雨禹鎖之于
軍山之下其名巫支祈(山海經)
淮竭宋太始季年岷益有山崩淮水竭齊郡明僧紹竊
謂其弟曰夫天地之氣不失其序陽伏而不泄隂迫而
不蒸於是乎有山崩川竭之變昔伊洛竭而夏亡河竭
而商亡三川竭岐山崩而周亡五山崩而漢亡夫有國
必依山川而為固山川作變不亡何待今宋德如四代
之季爾誌吾言而勿泄也竟如其言(南史)
堰淮灌夀陽梁武帝時用魏降人王足計&KR3266;淮水以灌
夀陽假康絢節督衆二十萬於鍾離南起浮山北抵巉
石堰將合淮水漂疾復決潰衆患之或謂江淮多蛟能
成風雨決壊崖岸其性惡鐵乃引東西二冶鐵器數千
萬斤仍伐樹為幹填以巨石踰年堰成其長九里軍人
列居其上其水清潔俯視邑居墳墓子(闕)皆在其下或
謂絢曰四瀆天所以節宣其氣不可久塞乃鑿湫東注
魏夀陽城戍稍徙頓八公山居人散就岡壟絢徵還張
豹子不脩堰至其秋淮水暴長堰壊奔流於海殺數萬
人其聲若雷聞三百里水中怪物隨流而下或人頭魚
身或龍形馬首殊類詭狀不可勝名(北史梁書康海傳亦載)
長源天寳六載淮瀆封為長源公(通典)祝文云惟神源流
深泌潜潤溥洽阜成百榖疏滌三川青春伊始用遵典
祑(上)楊溥二年正月封淮瀆長源王(五代史)隋薛道衡祭
文云仰惟導源桐栢長邁蓬莱標四瀆而引百川擅五
材而含七德
淮神永泰元年楚州有漁人忽以淮中得古鎖不絶以
告官刺史李陽大集人力引之鎖窮有獮猴躍出復没
後有驗山海經云水獸好為害禹鎖之名無支祁(國史補)
截海而渡鷄林僧云本國瀕海島上其水多鹵或有如
剉蘖投其中者惟淮波截海而渡味甘色徹愈病析酲
其國或一歲怠于朝貢則淮水為之不至且多羣疫水
旱作&KR0008;(唐關史)
賦淵肅宗駐彭原第五琦奏事云今之急在兵兵彊弱
在賦賦所出以江淮為淵(唐書)
大計貞元八年淮南浙西大水權德輿建言江淮田一
善熟則旁資數道故天下大計仰於東南(上)
奥府江河淮海天之奥府衆利所聚可以饒有(易林)
都市江河淮海天之都市商人受福國人富有(上)
泫泫漢延熹六年王延夀桐栢廟碑云泫泫淮水聖禹
所導湯湯其逝惟海是造疏穢濟遠柔順其道弱而能
強仁而能武晝夜不舍明哲所取寔為四瀆與河合矩
濟
濟河而南濟濟也言源出河北濟河而南也(釋名)濟齊也
齊度也圓也(說題亂)濟濟其度星也(風俗通)
導沇禹貢導沇水東流為濟入于河溢為滎孔𫝊泉源
為沇流去為濟
出王屋沇水自王屋山頂崖下澄渟不流至孟州濟源
縣西二里平地潜源重發名濟水王莽末旱此渠枯涸
濟水但入河而已不復截流而南(通典)
水尊麟德二年十月上發東都至濮陽問許敬宗曰濟
水與濟源斷絶不相屬何故對曰禹貢導沇水東流為
濟入于河自此潜流地下過河而南浸出為滎澤又潜
流至曹濮之間散出平地漸合而東流為汶水自南至
之古者五行皆有官守水官不失其職故辨其味與色
潜流復出合而更分皆能識之尚書所載與今同矣上
曰濟水細微而稱曰瀆何也對曰爾雅云瀆者獨也言
不因餘水能獨赴海也且天有五星運而為四時地有
五嶽流而為四瀆人有五事用而為四支五陽數四隂
數也陽者光曜隂者晦昧故星辰潜伏而難見濟水潜
流而數絶狀雖細微其實尊也上稱善(唐會要)
清泉天寳六載濟瀆封為清泉公(通典)祝文云惟神泉源
清潔浸彼遐遠播通四氣作紀一方玄冬肇節聿脩典
制(上)
鬭口淀海畔有一沙阜高一丈周迴二里俗呼為鬭口
淀是濟水入海之處海潮與濟相觸故名今淀上有甘
泉可食海潮雖大淀終不沒百姓於其下煮鹽(元和郡國志)
與河等秩唐李甘濟為瀆問今盡濟水之力載數石之
舟廣不能横深不能浮而曰與河同靈等秩吾不知先
王班祀之意也
視諸侯四瀆何以視諸侯能蕩滌垢濁焉能通百川於
海焉能出雲雨千里焉為施甚大故視諸侯也(說苑)
紀地晉高祖詔曰五嶽承天四瀆紀地(冊府)
清濟清濟濁河足以為限長城巨防足以為塞(韓子)
天中記卷九
