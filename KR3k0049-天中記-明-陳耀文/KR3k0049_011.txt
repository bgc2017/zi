天中記卷十一
明陳耀文撰
帝王
皇皇者天天不言四時行焉百物生焉三皇垂拱無為
設言而民不違道德玄泊有似皇天故稱曰皇皇者中
也光也弘也含弘履中開隂布綱上合皇極其施光明
指天畫地神化潜通煌煌盛美不可勝量(春秋運斗樞)皇君
也美也大也大人之尊美大稱也時質故謂之也號之
為皇者煌煌人莫違也(白虎通)皇者煌煌也道爛然顯明
也(元命包)
帝帝者天號也德配天地不私公位稱之曰帝天子者
繼天治物改正一統各得其宜父天母地以養生人至
尊之號也大君者君人之盛也(易緯)天立五帝以為相四
時施生法度明察春夏慶賞秋冬刑罰帝者任德設刑
以則象之言其能行天道舉錯審諦也(易書大傳)帝者天之
一名所以名帝帝者諦也言天蕩然無心忘於物我言
公平通遠舉事審諦故謂之帝也五帝道同於此亦能
審諦故取其名(書正義)
道缺皇道缺故帝者興(洛書)
皇帝皇帝至尊之稱皇者煌也盛德煌煌無所不照帝
者諦也能行天道事天審諦故稱皇帝(獨斷)皇者大也言
其煌煌盛美帝者德象天地言其能行天道舉措審諦
父天母帝為天下主(漢官儀)
王古之人造文字者三畫而連其中謂之王三畫者天
地與人也連中者通其道也取天地與人之才而參之
非王者其孰能當是故王者必法天以大仁覆育萬物
既化而生之又養而成之(董子)王者往也神之所輸向人
所歸樂(元命包)道大天大地大王亦大域中有四大而王
居其一焉(老子)李陽冰曰王者之王中一畫近上王者則
天之義也王者至尊四號之别名王畿内之所稱王有
天下故稱王(獨斷)王天下所歸往也(說文)
帝王帝者天下之適也王者天下之往也天下不適不
往不可謂帝王故帝王不得人不能成得人失道亦不
能守(文子)帝王者號也號者功之表也所以表功明德號
令臣下者也德合天地者稱帝仁義合者稱王别優劣
也禮記諡法曰德象天地稱帝仁義所生稱王帝者天
號王者五行之稱也(白虎通)帝者天號王者人稱天有五
帝以立名人有三王以正度(尚書緯)
天子天子至尊之定名也應神受命為天所子故謂之
天子(帝王世紀)德侔天地者稱皇帝天祐而子之號稱天子
故聖王生則稱天子(繁露)天子皆五帝精寳各有題序次
運相據起必有神靈符紀諸神扶助使開階立遂(春秋演孔)
(圖)天子之尊也精神與天地通血氣含五帝精天愛之
子之也(春秋保乾圖)太古之時烝黎初載未有上下而自順
序天未事焉君未設焉後稍矯虔或相凌虐侵漁不止
為萌巨害於是天命聖人使司牧之使不失性四海蒙
利莫不被德僉共奉戴謂之天子(潜夫論)始生之者天地
養成之者人也能養天之所生而勿攖戾之謂天子天
子之動也以全天為故者也(吕氏春秋)天子朝諸侯所稱父
天母地故稱天子(獨斷)古之神聖人母感天而生子故曰
天子(說文)聖人受命皆天所生故謂之天子(成公八公羊注)
君為天下主者天也繼天者君也君之所存者命也為
人臣而侵其君之命而用之是不臣也為人君而失其
命是不君也(穀梁傳)君者羣也羣下之歸心也(白虎通)君道
能羣(荀子)賞慶刑威曰君(左傳註)君者羣也羣天下萬民除
其害者謂之君王者往也天下往之善養生人者也故
人尊之善辯治人者也故人安之善顯設人者也故人
親之善粉飾人者也故人悦之四德具而天下往之四
德無一而天下去之往之之謂王去之之謂亡故曰道
存則國存道亡則國亡(韓詩外傳)說文君尊也从尹从口以
發號徐曰君者尹也正也長民之通稱晉悼公曰臣之
求君以出令也於文口尹為君
齊一古之立帝王者非以奉養其欲也聖人踐位者非
以逸樂其身也為天下之民強陵弱衆暴寡詐者欺愚
勇者侵怯又為其懷智詐不以相教積財不以相分故
立天子以齊一之(文子)
立為天下古者立天子貴之者非以利一人曰天下無
一貴則禮無由通通理為天下也故立天子為天下也
非立天下為天子也立國君以為國也非立國以為君
也(慎子)
君之為君孔子曰商汝知君之為君乎子夏曰魚失水
則死水失魚猶為水也孔子曰商知之矣(尸子)
天下智慮人主者以天下之目視以天下之耳聽以天
下之智慮以天下之力争是故號令能下究而臣情得
上聞百官脩同羣臣輻凑喜不以賞賜怒不以罪誅是
故威厲立而不廢聰明光而不蔽法令察而不苛耳目
達而不閽善否之情日陳於前而無所逆(淮南子)
明如日月人主之居也如日月之明也天下之所同側
目而視側耳而聽延頸舉踵而望也是故非澹泊無以
明德非寧静無以致遠非寬大無以兼覆非慈厚無以
懷衆非平正無以制斷(上)
恩如春養君人者乘南面之位操殺生之柄威如秋霜
恩如春養何求而不得何化而不從人君也當以江海
為腹山林為面當使其觀者不知江海何蔵山林何有
(唐子)
導進稱辭昔者天子手能衣而宰夫設服足能行而相
者導進能言而行人稱辭故無失言失禮也(慎子)
人主之術人主之術處無為之事而行不言之教清静
而不動一度而不摇因循而任下責成而不勞是故心
知規而師傅諭導口能言而行人稱辭足能行而相者
先導耳能聽而執正進諫是故慮無失策謀無過事言
為文章行為儀表於天下(淮南)
翳明隠聽古之王者冕而前旒所以蔽明也黈纊塞耳
所以掩聰天子外屛所以自障故所禮者遠則所任者
邇所治者大則所守者少(上)天子坐九重之内樹塞其
門旒以翳明衡以隠聽鸞以抑馳(蘇子)
權勢權勢者人主之車輿也大臣者人主之駟馬也體
離車輿之安而手失駟馬之心而能不危者古今未有
也(淮南)
運無所積天道運而無所積故萬物成帝道運而無所
積故天下歸聖道運而無所積故海内服明於天通於
聖六通四辟於帝王之德者其自為也夫虚静恬淡寂
寞無為者萬物之本也以此處上帝王天子之德也(莊天)
(道)
帝王之德夫帝王之德以天下為宗以道德為主以無
為為常無為也則用天下而有餘有為也則為天下用
而不足(莊子)
無為古之王天下者知雖落天地不自慮也辯雖彫萬
物不自說也能雖窮海内不自為也天不産而萬物化
地不長而萬物育帝王無為而天下功故曰莫神於天
莫富於地莫大於帝王故曰帝王之德配天地乘天地
馳萬物而用人羣之道也(上)
綱紀昔者之聖王仰取象於天俯取度於地中取法於
人調隂陽之氣和四時之節察陵陸水澤肥墽高下之
宜以立事生財除飢寒之患辟疾疢之灾中受人事以
制禮樂行仁義之道以治人倫别金木水火土之性以
立父子之親而成家聽五音清濁六律相生之數以立
君臣之義而成國察四時孟仲季之序以立長幼之節
而成官列地而州之分國而治之立大學以教之此治
之綱紀也得道則舉失道則廢(文子)
因物因人夫人君不出戶以知天下者因物以識物因
人以知人故積力之所舉即無不勝也衆智之所為即
無不成也千人之衆無絶糧萬人之羣無廢功(上)
法江海古之善為君者法江海江海無為以成其大窊
下以成其廣故能長久為天下谿谷其德乃足無為故
能取百川不求故能得不行故能至是以取天下而無
事不自貴故富不自見故明不自矜故長處不有之地
故為天下王不争故莫能與之争終不為大故能成其
大(丈子)
利勢國者天下之利用也人主者天下之利勢也得道
以持之則大安也大榮也積美之源也不得道以持之
則大危也大累也有之不如無之為安及其亡也索為
匹夫不可得也(荀子)
國之隆君者國之隆也父者家之隆也隆一而治二而
亂(上)
導利芮良夫諫厲王曰王人者將導利而布之上下者
也使神人百物無不得其極猶日怵惕懼怨之來匹夫
專利猶謂之盜王而行之其歸鮮矣(周語)
正邪里革曰夫君也者將牧民而正其邪者也若君縱
私回而棄民事民胥有慝無由省之益邪多矣將安用
之(魯語)
昭德塞違臧哀伯曰君人者將昭德塞違以臨照百官
猶懼或失之故昭令德以示子孫百官於是乎戒懼而
不敢易紀律(左桓二)
君道晉平公問於師曠曰人君之道如何對曰人君之
道清淨無為務在博愛趨在任賢廣開耳目以察萬方
不固溺於流俗不拘繫於左右廓然遠見踔然獨立屢
省考績以臨臣下此人君之操也平公曰善(說苑)
君事齊宣王謂尹文曰人君之事何如尹文對曰人君
之事無為而能容下夫事寡易從法省易因故民不以
政獲罪也大道容衆大德容下聖人寡為而天下理矣
宣王曰善(上)
司牧衛國逐獻公晉悼公謂師曠曰衛人出其君不亦
甚乎對曰或者其君實甚也夫天生民而立之君使司
牧之無使失性良君將賞善而除民患愛民如子盖之
如天容之若地民奉其君愛之如父母仰之如日月敬
之如神明畏之若雷霆夫君神之主也而民望之也天
之愛民甚矣豈使一人肆於民上以縱其淫而棄天地
之性乎必不然矣若困民之性乏神之祀百姓絶望社
稷無主將焉用之不去何為公曰善(新序)
三懼孔子曰明王有三懼一曰處尊位而恐不聞其過
二曰得志而恐驕三曰聞天下之至道而恐不能行三
懼者明君之務也(韓詩外傳)
四術治天下有四術一曰忠愛二曰無私三曰用賢四
曰度量通財足用用賢則多功無私百知之宗也忠愛
君父之行也(尸子)
先公昔先聖王之治天下也必先公公則天下平矣嘗
試觀於上志有天下者衆矣其得之必以公其失之必
以偏凡主之立也生於公故洪範曰無偏無黨(吕氏春秋)
輿策勢者君之輿威者君之策臣者君之馬民者君之
輪勢固則輿安威定則策勁臣順則馬良民和則輪利
為國失此必有覆車奔馬折輪敗載之患安得不危(鄧析)
(子)以國位為車以勢為馬以號令為轡以刑罰為鞭策
使尭舜御之則天下治桀紂御之則天下亂則賢不肖
相去遠矣(韓非子)國者君之車也勢者君之馬也夫不處
勢以禁誅擅愛之臣而必德厚以與天下齊行以争民
是皆不乘君之車不因馬之利舍車而下走者也(上)
五壅人主有五壅臣閉其主曰壅臣制財利曰壅臣擅
行令曰壅臣得行義曰壅臣得樹人曰壅臣閉其主則
主失位臣制財利則主失德臣擅行令則主失制臣得
行義則主失名臣得樹人則主失黨此人主之所以獨
擅也非人臣之所以得操也(上)
三道聖人之所以為治道者三一曰利二曰威三曰名
夫利者所以得民也威者所以行令也名者上下之所
同道也非此三者雖有不急矣(上)
二柄明主之所導制其臣者二柄而已矣二柄者刑德
也殺戮之謂刑慶賞之謂德乃明君之行賞也曖乎如
時雨百姓利其澤其行罰也畏乎如雷霆神聖不能解
也故明君無偷賞無赦罰賞偷則功臣墮其業赦罰則
姦人易為非是故誠有功則雖疏賤必賞誠有過則雖
近愛必誅近愛必誅則疏賤者不怠而近愛者不驕也
(上)
身察為之人主而身察百官則日不足力不給且上用
目則下飾觀上用耳則下飾聲上用慮則下繁辭先王
以三者為不足故舍己能而因法數審賞罰先王之所
守要故法省而不侵獨制四海之内聰智不得用其詐
險躁不得闕其佞姦邪無所依遠在千里外不敢易其
辭勢在郎中不敢蔽善飾非朝廷羣下直湊單不敢相
踰越故治不足而曰有餘上之任勢使然也(上)
立功成名明君之所以立功成名者四一曰天時二曰
人心三曰技能四曰勢位故得天時則不務而自生得人
心則不趣而自勸因技能則不急而自疾得勢位則不
推進而名成若水之流若船之浮守自然之道行無窮
之令故曰明主(上)
步驟馳騖三皇步五帝驟三王馳五霸騖或稱帝王接
上稱天子明以爵事天接下稱帝王明以號令臣下(孝經)
(鈎命訣)
英華根核帝者得其英華王者得其根核霸者得其附
心故帝道不行不能王王道不行不能霸霸道不行不
能守其身(禮斗威儀)
任德帝不先義任道德王不先力尚仁義霸不先正尚
武力(論語摘輔象)
明一明一者皇察道者帝通德者王謀得兵勝者霸(管子)
居中人君者降禮尊賢而王重法愛人而霸好利多誑
而危欲近四旁莫如中央故王者必居天下之中也(荀子)
義立用國者義立而王信立而霸權謀立而亡三者明
王之所謹擇也(荀子)粹而王駮而霸無一焉而亡(上)
體太一帝者體太一王者法隂陽霸者則四時君者用
六律秉太一者牢籠天地彈壓山川含吐隂陽伸曳四
時紀綱八極經緯六合覆露照導普汜無私蠉飛蠕動
莫不仰德而生隂陽者承天地之和形萬殊之體含氣
化物以成埒類贏縮卷舒淪於不測終始虚滿轉於無
原則四時者春生夏長秋收冬蔵取予有節出入有時
開闔張歙不失其叙喜怒剛柔不離其理用六律者生
之與殺也賞之與罰也予之與奪也非此無道也故謹
於權衡準繩審乎輕重足以治其境内矣(淮南子)體太一
者明於天地之情通於道德之倫聰明照於日月精神
通於萬物動静調於隂陽喜怒和於四時覆露皆道溥
洽而無私蜎飛蠕動莫不依德而生德澤流於方外名
聲傳乎後世法隂陽者承天地之和德與天地參光明
與日月並照精神與鬼神齊靈戴圓履方抱表寢繩内
能理身外得人心發施號令天下從風則四時者春生
夏長秋收冬蔵取與有節出入有量喜怒剛柔不離其
理柔而不脆剛而不折(淮南作鞼)寬而不肆肅而不悖優游
委順以養羣類其德含愚而容不肖無所私愛也用六
律者伐亂禁暴興賢良廢不肖匡邪以為正攘險以為
平矯枉以為直明於施舍開塞之道乘時因勢以服役
人心者也帝者不體隂陽即侵王者不法四時即削霸
者不用六律即辱君者失準繩即廢故小而行大即窮
塞而不親大而行小即狹隘而不容(文子)
道治德化夫上古稱三皇五帝而次有三王五伯此皆
天下君之冠首也故言三皇以道治五帝用德化三王
由仁義五伯以權智其說之曰無制令刑罰謂之皇有
制令而無刑罰謂之帝賞善誅惡諸侯朝事謂之王興
兵約盟以信義矯世謂之伯王者往也言其惠澤優游
天下歸往也王道純粹其德如彼伯道駁雜其功如此
俱有天下而君萬民垂統子孫其實一也圖王不成亦
可以霸(桓譚新論)
步驟優劣易稱天先春而後秋地先生而後凋日月先
光而後幽是以王者則之亦先教而後刑三皇結繩五
帝畫像三王肉刑五霸黠巧此言步驟稍有優劣也(風俗)
垂策繫手三皇垂策而五帝繫手唐虞按轡禹湯馳轅
雖使周公御衡仲尼促節固不已也(陸子)
道一道一者帝德充者王依仁仗義者霸無為而治者
道也為能不待者德也存三亡國仁也責貢不入義也
(孫綽子)
依道三皇依道五帝仗德三王施仁五霸行義強國任
智盖優劣之異薄厚之降也(阮籍通考論)
含天光人主含天光據璣衡齊七政操八極故君明聖
人道得正則日月光明五星有度(春秋感精符)
天樞春生夏長秋收冬蔵天之正也不可干而逆之逆
之者雖成必敗故人君亦有天樞生養成蔵亦復不别
干而逆之逆之雖盛必衰此天道人君之大綱也(鬼谷子)
承天意天之生人也盖非以為君也天之立君也盖非
以為位也夫為人君行其私欲而不顧其人是不承天
意忘其位之所以宜事也(說苑)
經世至人不役志以經世而虚心以應物誠信著於天
地不争暢於萬物然後萬物歸懷天地不逆故德音發
而天下響會景行彰而六合俱應而後始可以經寒暑
涉治亂而不與逆迕也(莊子注)
孤寡不榖人之所惡唯孤寡不榖而王公以為稱(老子)顔
斶對齊宣王曰老子曰雖貴必以賤為本雖高必以下
為基是以侯王稱孤寡不榖是其賤之本與非夫孤寡
者人之困賤下位也而侯王以自謂豈非下人而尊貴
士與(戰國策)南面稱寡而不以侈大(吕覽務大)
孤晉悼公言於諸大夫曰孤始願不及此孤之及此天
也抑人之有元君將禀命焉二三子為令之不從故求
元君而訪焉孤之不元廢也其誰怨(國語)晉文公出獵前
有大蛇文公還車反宿齋三日清于廟曰孤有三罪蛇
死(新序)孔子曰凡天下有三德生而長大美好無雙少長
貴賤見而皆說之此上德也知維天地能辯諸物此中
德也勇悍果敢聚衆率兵此下德也凡人有此一德者
足以南面稱孤矣(莊子)高帝使使召田横横謂其客曰横
始與漢王俱南面稱孤今漢王為天子而横迺為亡虜
北面事之其媿固已甚矣(前漢)
不榖齊桓公伐楚謂屈完曰豈不榖是為先君之好是
繼與不榖同好何如(左僖四年)襄王出居于鄭使来告難曰
不榖不德得罪於母弟之寵子帶鄙在鄭地況敢告叔
父(二十四)越師圍吳王吳王懼使人行成曰昔不榖先委
制於越君君告孤請成許君成以至于今(國語)楚莊王謂
申公巫臣曰以不榖之不肖而羣臣莫吾違吾國幾於
亡乎(荀子尭問)曲禮云諸侯與民言自稱寡人庶方小侯自
稱曰孤其在四夷雖大曰子於内自稱不榖禮記雖為
定例事在臨時所稱(春秋疏)
正義稱號古之正義東西南北苟舟車之所達人之所
至莫不率服而後云天子澤厚焉澤湛焉而後稱帝又
加美焉而後稱皇今稱號甚美而實不出長城(賈子)道機
合者稱皇(鈎命訣)德象天地為帝仁義所生為王(樂稽嘉耀)
稱號丞相王綰等議曰古有天皇有地皇有泰皇(史記)上
古天子庖犧氏神農氏稱皇尭舜稱帝夏殷周稱王秦
承周末為漢驅除自以德兼三皇功包五帝故并以為
號漢高祖受命功德宜之因而不改也(獨斷)
天王天王諸夏之所稱天下之所歸往故稱天王(上)
國家封禪記云詔百官以次下國家隨後明日太醫令
問國家起居國家云不勞(漢官儀)
天家百官小吏稱天子曰天家天子無外以天下為家
故稱天家(獨斷)
大家親近侍從官稱天子為大家(上)
天辟如淳曰天辟謂天子也京房易傳曰棄正作淫厥
妖木斷自屬妃后有顓木仆反立斷枯復生天辟惡之
(漢五行志)春秋潜潭巴曰里社明此里有聖人出其呴百姓
歸天辟亡宋均曰呴鳴之怒者聖人怒則天辟亡矣(明鳴)
(同)
官家鮑白令之對秦始皇曰天下官則讓賢是也天下
家則世繼是也故五帝以天下為官三王以天下為家
(說苑)五帝官天下故傳之賢三王家天下故傳之子今指
天子為官家則猶言帝王也(蔣齊萬幾論)安帝義熙初童謠
曰官家養蘆化作荻(晉五行志)太宗嘗問杜鎬曰天子何以
呼官家對曰三皇官天下五帝家天下上甚悦(儒林公議)真
宗問李仲容何故謂天子曰官家遽對云蔣濟言三皇
官天下五帝家天下兼三五之德故曰官家(湘山野錄)
宅家至尊以天下為宅四海為家不敢斥呼故曰宅家
亦猶陛下之義(資暇集)
鉅公武帝東巡海上至東莱羣臣有言見一老父牽狗
言吾欲見鉅公已忽不見鄭氏曰天子也張晏曰天子
為天下父故曰鉅公也(郊祀志)
縣官霍禹曰縣官非我家將軍不得至是霍山曰今丞
相用事縣官信之如淳曰縣官謂天子(前漢)
大尊樂運陳宣帝八失曰内史御正職在弼諧皆須參
議共治天下大尊比来小大之事多獨斷之(周書顔之儀傳)
崖公玄宗宴蕃客唐崇勾當音聲言甚明辨上極歡長
入人許小客一日過崇曰今日崖公甚蜆斗散樂呼天
子為崖公以歡為蜆斗以每日在至尊左右為長入(唐語)
(林教坊記)萬花谷前集以崖公為天誤
震旦南詔以十二月十六日謂之星回節日遊于避風
臺命清平官賦詩驃信詩曰自我居震旦翊衛類䕫契
元昶同一心子孫堪貽厥清平官趙叔達曰下令俚柔
洽獻賝弄揀来其國謂天子為震旦詞臣為清平官謂
朕曰元卿曰昶百姓俚柔也(玉谿編事)
幸御漢有天下號曰皇帝自稱朕人臣稱之曰陛下其
命令曰制詔衣冠車馬器械百物曰乘輿所在曰行在
所至曰幸所居曰某禁中所追曰御(漢雜事)
龍首王者之道如龍之首高居而遠望深視而審聽神
其形而散其精若天高而不可極若淵深而不可測故
可怒而不怒臣乃為虎可殺而不殺大賊乃發(六韜)
帝王之祚帝王之祚必有明聖顯懿之德豐功厚利積
累之業然後精誠通于神明流澤加於生民故能為鬼
神所福饗天下所歸往未見運世無本功德不紀而能
屈起在此位者也(班彪王命論)
帝王之起帝王之起必有天下瑞應自然之符明統顯
祚豐懿之業加以茂德成功賢智之助而後居世臨臣
為神所保佑永世所尊崇未見運叙無紀次勲澤不加
於民而可力争覬覦神器者也(𫝊彦林王令敘)
神器夫體睿窮幾含靈獨秀謂之聖人所以能君四海
而役萬物使動植之類莫不各得其所百姓仰之懽若
親戚芬若椒蘭故為旗章輿服以崇之玉璽黃屋以尊
之以神器之重推之於兆民之上自中智以降則萬物
之為役者也(宋志)
有道師尚父曰天下壙壙一人有之天下藂藂一人理
之故夫天下者非一家之有也惟有道者理之惟有道
者紀之惟有道者使之惟有道者宜處而久之(賈子)
體元春秋元命苞曰元年者何元宜為一謂之元何曰
君之始元也杜預傳注曰凡人君即位欲其體元以居
正
玉牀易是謀類曰假威出座玉牀鄭玄曰坐玉牀處天
下之位也
天鏡握天鏡而授河圖執玉衡而運乾象(徐陵文)皇齊受
終建極握鏡臨宸神武重輝欽明懿鑠(齊建武記)握鏡璇樞
允集明哲(齊禪梁文)張寳圖以光帝載懸玉鏡以徹澿靈(唐元)
(和類表)神器有歸鼎運斯集憑玉几握天鏡(簡文大法頌序)
天序成帝初匡衡張譚奏言帝王之事莫大乎承天之
序承天之序莫重於郊祀(前漢郊祀)武帝策阮种曰在昔哲
王承天之序光宅宇宙咸用規矩乾坤惠康品類(晉傳)肆
予一人祇承天序(魏禪晉文)天序不可以無統人神不可以
曠主(晉紀)陟鑒乾序欽若明命(齊即位告天文)猥以沖人入纂乾
緒思與黎元共綏戩福(齊海陵詔)
踐祚谷永對成帝曰陛下踐至尊之祚為天下主奉帝
王之職以統羣生(前漢)仰宣遺烈俯弘景祚(宋永光詔)神器殆
於朽索景祚危於綴旒(上)朕以𦕈身祇承寶祚(周宣帝詔)繼
統興業興復洪祚(後黃瓊傳)高皇赫矣仰膺乾顧景星蒸哉
實啓洪祚(王休昭碑)
登極大命元集大業攸歸宜遵漢魏纂承皇極(宋書太后令)
位御三極風澄萬㝢(宋永元詔)夫肇自生民樹以司牧所以
闡極則天開元創物(齊告天文)陛下窮神盡聖總極居中(齊王)
(融疏)武皇以英明提極經緯天人(齊太后詔)漢宣嗣位之後即
遣蒲類之軍光武登極既竟始有長安之捷(王僧辨奉表)公
卿失馭禍纏霄極(元紀)望紫極而長號瞻丹陵而殞慟(上)
握圖握乾圖之休徵應五百之顯期(曹植論光武)御鳳歷握
龍圖(梁武紀)何以應寳歷何以嗣龍圖(元紀)握圖南面紹兹
寶運(上)握圖執鉞將在御天(上)聖王御世河龍負卷舒
圖(論語比考䜟)踐寶祚握瑶圖(唐類表)
握樞負扆握樞元歸明哲(宋與齊九錫文)秉籙御天握樞臨極
(王元長策秀才文)高祖應期撫運握樞御宇(陳書)
握機握機創歷誕命建家(王元長詩序)魏文與吳主策曰朕
承運革命秉統天機(吳志)
握符聖皇乃握乾符闡坤珍握皇圖稽帝文(東都賦)大魏
膺靈符天祿方兹始(曹植大魏篇)信斯武之未喪膺靈符而
在(兹陸士衡弔魏武文)魏武協建靈符天命既集(石苞與孫皓書)伏惟
大晉應符御世(桓温薦譙秀表)天子受符以卒日立號(春秋漢含孳)
帝受命握符出也(孝經鈎命訣)宜順靈符速踐皇阼(魏志注)
膺籙膺籙受圖順天行誅(東京賦言漢高)由德膺籙者代興于
前失道數盡者迭廢于後(魏志注董巴等奏)五德更運膺籙受
符(應吉甫晉武帝華林園詩)肇基駿命膺籙受圖(齊廢東昏詔)惟是孱蒙
再膺天籙(陳紀)惟王應期誕秀開籙握圖(上)宣奉大宗嗣
膺寶籙(上)奄宅區夏爰膺帝籙(北齊贊)五德之運同徵合
符膺籙次相代(春秋命歷序)
秉維人君者攝天地之政秉四海之維舉動不可以違
聖法進退不可以離道規謬言出口則亂及八方(後陳蕃疏)
登皇大漢之開元也奮布衣以登皇位(東都賦)神器不可
以辭拒皇位不可以謙讓(漢冊親詔)陛下躡歷登皇乘圖踐
帝天地更築日月再張(孔稚珪)張天造歷駕日登皇聲雷
㝢寓宙勢壓河岳(上)
皇綱古者隂陽始分天地初制皇綱云緒帝紀乃設(後崔)
(駰達旨)廓帝紘恢皇綱(荅賓戲)曹操階禍竊執天衡丕尋亂
階盜據神器昭烈丕承天序存復祖業誕膺皇綱不墜
于地朕以幼沖繼統鴻業(諸葛集詔)九州絶貫皇綱解紐(孫子)
(荆代與孫皓書)帝王莫不張皇綱以羅遠飛仁風以被物(晉桓譚傳)
關朗曰聖人輔相天地凖繩隂陽恢皇綱立人極脩策
迥馭長羅遠駕昭治亂于未然算成敗于無兆(文中子)聖
人之臨天下也祖乾綱以流化順谷風以興仁(上)元帝
振乾綱於已墜紐絶維而更張(晉劉波傳)帝典缺而不補王
綱弛而未張(揚雄傳)王綱縱弛于上智士鬱伊于下(後崔寔政)
(論)拯頽綱以繼三五鼓芳風以扇遊塵(范甯穀梁傳序)
宸居高光二聖宸居其域(典引)宸居失御神器流離(劉琨表)
叡文承歷景屬宸居(顔延年曲水詩序)宸極不可久曠民人不
可乏主(梁詔)紫宸曠位赤縣無主(梁王僧辨表)毓德素里棲景
宸軒(謝希逸宣貴妃誄)德芬道俗美敷宸宇(魏孝文詔)賈逵曰宸室
之奥者後人指帝居曰宸廣韻曰天子之居增韻帝居
北辰之宫
天歷思厚國本用弘天歷(周宣詔)天歷逐獄訟之歸神鼎
隨謳歌之去(周禪隋冊)皇靈有睠遽移天歷(陳書)宸歷御㝢弘
革典憲(沈休彈王源)孝武棄世屬當歷宸(宋太后詔)安成王地隆
親茂皇歷攸歸(上)祇從鴻歷虔奉皇符(南齊紀)革文祖而
撫歸運畏上天而躬寶歷(齊璽梁禪)齊武帝威承景歷肅御
金科(史臣)
寶命宸運肇創寶命維新(齊詔)寶命無常主帝王非一族
(梁紀)嗣膺寶政欽若前圖(鬱林詔)神鼎將遷寶策無主(宋禪齊璽)
(書)負荷寶圖亟回星琯(陳書)武帝撥亂反正膺圖御籙文
帝克嗣洪基光宣寳業(上)寶冊葳蕤帝圖掩暎(簡文頌)
鼎玉欽若唐虞推其鼎玉(梁與陳璽書)干戈揖讓取之也殊
途鼎玉龜符成之也一致(海錄)
天業婉婉幕中畫輝輝天業昌(謝宣遠張良詩)攝天之業使之
理(易制靈圖)寅畏上靈用膺景業(梁詔)
天璣大魏承天璣(曹植秋胡行)伊昔不造鴻化中微用集寳
命仰陟天璣(顔延年宋后哀策文)註曰天璣喻帝位也即璿璣玉
衡機璣同
天居皇家赫而天居(蔡伯喈西征賦)層閣肅天居馳道直如髮
(選鮑明遠詩)
天綱陳蕃蕪室志清天綱人謀雖緝幽運未當(后贊)
天暉廣筵華宴必參末例朝半問訊時奉天暉(南齊劉祥傳)
帝暉臨幄百司定列(顔延年曲水詩序)
天歡高宗誕辰與侍臣賦詩宴樂上曰可識朕意不須
惜醉李嶠等奏曰既陪天歡不敢不醉(景龍文館記)
擁璇擁璇持衡傾佇明哲(宋禪齊璽書)擁璇沈首屬懷聖哲
(齊禪梁冊)昔放勲御世沈璧屬子重華握歷持衡擁璇(魏禪北齊)
(冊)
握紀李百藥封建論陛下握紀御天膺期啓聖獨照宸
衷永懷前古(英華)
五行之精帝王者五行之精易姓之符代興之會以七
百二十年為一軌有德者遇之至於八百無德者不及
至四百載是以周家八百六十七年夏家四百數十年
漢行夏止迄今四百二十六歲(魏志注)
合元德合元者稱皇孔子曰皇象元逍遥術無文字德
明謚合天者稱帝河洛受瑞可放仁義合者稱王符瑞
應天下歸往(公羊成公八年傳註疏春秋說)
青蒲元帝欲廢太子史丹直入卧内伏青蒲上泣言太
子遂定應劭曰以青規地曰青蒲非皇后不得至此(前書)
王融疏云待詔朱闕伏對青蒲(南齊書)太后廢鬱林詔曰
丹屛之北為沽鬻之所青蒲之上開桑中之肆(紀)日伏
青蒲罕能切直(任彦升策秀才文)
楓宸芸若充庭槐楓被宸(景福殿賦)古者王禁被以楓槐外
朝之位樹九棘焉(埤雅)
尊無為上天子尊無為上故天以為子位臨臣庶威重
四海動静以理則星辰順序意有邪僻則晷度錯違(后爰)
(延傳)
乾剛明主嚴天元之尊正乾剛之位若國政一由帝命
王事每決於己(後陳忠傳)奮乾剛之位平天覆之施(前谷永傳)
宅中彼偏據而規小豈如宅中而圖大(東京賦)古之王者
擇天之中而立國擇國之中而立宫(吕氏春秋)宅天衷立民
極(顔延年序)奄受敷錫宅中拓宇(顔詩)
萬葉晉詔桓玄蕃衛王家垂固萬葉(中興書)拓世貽統固
萬葉而為量(顔延年曲水序)
步斗步玉斗握金鏡地維續天柱正(張說握乾符頌)
亘地亘地稱皇罄天作主(顔延年詩)
威力夫帝王者必立德立功可大可久經之以仁義緯
之以文武深根固蔕貽厥子孫一言一行以為軌範垂
之萬代為不可易所以域中四大王居其一帝力可以
鎮萬邦王威可以伏兆庶(翻譯帝王略論)
帝王不得稱帝王肅云王者雖號稱帝而不得稱天帝
而曰天子乃天之子子之與父尊卑相去遠矣金光明
經云以天護故復稱天子(翻譯)
負扆皇帝應天御物負扆臨民含光宇宙照清海表(梁郡)
(陵王綸啓廣弘明集)
登圖大唐膺期啓運握機御歷誕命建家初起義則道
叶百靈始登圖則威加萬國(明槩決對廣弘明集)
佛經五王世間帝王有其五種一粟散王威德最劣二
鐵輪王治閻浮提三銅輪王兼二天下四銀輪王化三
天下五金輪王統四天下(仁王經)此之五王論其位上下
不同語其德勝劣有異推秦皇漢武閻浮提内唯王震
旦五種王中粟散王也(廣弘明釋明槩決對傅奕事)四種輪王威定
諸方亦有差别慈恩云金輪望風順化銀輪遣使方降
銅輪震威乃服鐵輪奮戈始定(翻譯)俱舍云從此洲人夀
無量歲乃至八萬歲有轉輪王生契經從勝但說金輪
故契經言若王生在刹帝利種紹灌頂位於十五日受
齋戒時沐浴首身受勝齋戒升高臺殿臣僚輔翼東方
忽有金輪寶現其輪千輻具足轂輞衆相圓淨如巧匠
成舒妙光明来應王所此王定是轉金輪王轉餘輪王
應知亦爾(上)中國者三千日月萬二千天地之中央也
故有輪王迭出聖主繼興御七寶而王四天行十善而
被萬國(明㮣決對)唐武后證聖元年秋九月加尊號天冊金
輪聖神皇帝(舊紀)儀乾開寶歷御極轉金輪(宗楚客應制)
歸仰夫為王者率土歸仰王當如橋濟渡萬民王當如
水親疎皆平王當如道不違聖蹤王者如日普照世間
王者如月與物清涼王如父母恩育慈矜王者如天覆
盖一切王者如地載養萬物王者如火為諸萬民燒除
惡患王者如水潤澤四方應如過上轉輪聖王乃以十
善道教化衆生(雜寶蔵經)釋氏以自在名王妙玄云轉輪聖
王四域自在(翻譯)
因陀羅此云帝正翻天主以帝代之(上)
遮閱那此云王薩遮經云王者民之父母以法攝護衆
生令安樂故(上)
帝王之道帝王之道包之如海養之如春(晁錯新書)其君天
下也炎之如日威之如神涵之如海養之如春辟猶草
木之植山林鳥魚之毓川澤參天地而施化豈云人事
之厚薄哉(荅賓戲)
帝王由昌本仁祖義褒有德祿賢能誅惡亂總遠方一
統類美風俗此帝王所由昌也(前東方朔傳)夫本仁祖義褒
德祿賢勸善刑暴五帝三王所繇昌也朕夙興夜寐稽
參政事祈進民心庶幾成風紹休聖緒(漢武紀)
萬幾之位大周應千載之期當萬幾之位述禮明樂合
地平天武列文昭翼真明俗(廣弘明王明廣對)皇上繼三五而
臨萬幾紹七百以御六辯勲格無稱道還淳粹經天緯
地之德左日右月之明皇王之所未曉羣聖之所不備
億兆之所宜通將来之所必至莫不鬯其玄波而達其
幽致者也(庾黔婁荅)
天誥闇情難曉觸理多疑天誥遠流預同撫覿萬夜獲
開千昏永曙入神之妙發自天衷敢以膚受謹為注釋
豈伊錐管用窮天奥(沈績梁武立神明成佛義詔序)
天思天思淵發妙旨凝深至理既弘孝機兼極生屬昌
辰預覯聖藻(王緝荅勅審神威論)
天情睿思機深天情雲發標理明例渙若冰消(王瑩荅)伏
奉淵旨頓祛羣疑天情獨照妙鑒懸覽(伏晅荅)
天識天識昭遠聖情淵察伏覽玄徽實曉庸昧(建安王)
天旨天旨弘深慇懃於妙象(范孝才)伏讀天旨照鏡塵蒙
皎若朝暉朗如宵讀(陸璉)猥奉神旨昭若發蒙(殷的)
天誨天誨諄諄引諭彌博徒懷遊聖終懵管窺(謝綽)
天照天照淵凝妙旨周博折彼異端弘兹教範信可以
朗悟冥塗棟梁千載矣(王珍國)
天製蒙示天製謹加讀誦垢吝雲消特兼懽抃(韋)
天儀天儀臨席睟容親證拜伏雖多疲勞頓遣(簡文荅湘東書)
天覽臣障雖多災身穢饒疾針艾湯藥每黷天覽(簡文謝懴)
天奬大恩淵深叡情廣奥夕趨瓊筵晨登朱陛&KR0861;頒天
奬猶及下官(蕭映荅晉安王心要書)
天藻聖上愍其迷途爰奮天藻鉤深致遠盡化知神(陸倕)
仰墜天藻俯逮闡提所謂若披重霧以攀合璧出幽夜
而眄燭龍短綆爰汲望瀾覘海(沈宏)
天苑敢藉寵靈頻干聽覽再降神旨未垂臨燭自以結
根天苑竊高前載累冒宸嚴倍增戰息(梁太子綱請御講啓)
天慈欲須甘果翻種苦瓜欲除渴乏反趨鹹水伏願天
慈曲垂矜許(隋釋彦琮通極論)
天澤聖主流慈天澤滂被上荅乾慈永同彼岸(蕭綸教)
天鑒天鑒凝遠未蒙降遂(晉安王等重請御講啓)
道綱聖王御世淳風遐被振道綱以維六合布德網以
羅羣俊川無扣浪之夫谷無含歎之士(晉什道恒釋駁論)
地綱皇帝握斯乾紀執斯地綱懸特日月嘯吒風雲(北齊)
(武成詔魏收)
臨乾皇上體神御極挹睿臨乾二儀叶德五精翼化下
洞淵泉上達蒼昊
統天皇帝以上叡統天大明御極彈壓九代驅駕百王
至德上通深仁下漏(盧思道詩序)
運元象理大綱仗八柄運元象撮衆有者天子也(周生列子)
古帝王
盤古天地渾沌如雞子盤古生其中萬八千歲天地開
闢陽清為天隂濁為地盤古在其中一日九變神于天
聖于地天日高一丈地日深一丈盤古日長一丈如此
萬八千歲天極高地極深盤古極長(三五歷紀)盤古垂死化
身氣成風雲聲為雷霆左眼為日右眼為月四肢五體
為四極五嶽血液為江河筋脈為地里肌肉為田土髮
髭為星辰皮毛為草木齒骨為金石精髓為珠玉汗流
為雨澤身之諸蟲因風所感化為黎甿(元氣論)盤古之君
龍首蛇身嘘為風雨吹為雷電開目為晝閉目為夜死
後骨節為山林腸為江海血為淮瀆毛髮為草木(五運歴年)
(記)又昔古𫝊盤古左手為東嶽右手為西嶽腹為中嶽
首為南嶽足為北嶽(事物紀原)盤古氏神靈一日九變盖元
混之初陶融造化之主也真源賦謂元始應世萬八千
年為一甲子荆湖南北今以十月十六日為盤古氏生
日以候月之隂晴云其頭化之所宜有以也(路史)廣都縣
有盤古三郎廟頗有靈應民之過門稍不致敬必加顯
驗或為人毆擊或道途顛蹶由是遠近畏而敬之縣人
楊知遇者嘗受正一盟威籙一夕醉甚將還其家路遠
月黑因廟門過大呼曰余正一弟子也願得神力示以
歸路俄有一炬火自廟門出前引之比至其家二十餘
里雖狹橋細路略無蹉跌火炬亦無見矣鄉里尤驚異
之(錄異記)
天皇春秋保乾圖云天皇於是斟元陳樞以立易威言
斟酌元化該皇極以建易道宋君云威則也言斟酌元
氣陳列樞機之行以改立先法易通卦驗云天皇氏
之先與乾曜合元君有五期輔有三名注云君之用事
五行更王者亦有五期三輔公卿大夫也河圖括地
象云天皇九翼提名旋復盖輔翼者九人
地皇人皇盤古氏後有天皇君一十三人時遭劫火乃
有地皇君一十一人各萬八千餘年乃有人皇君兄弟
九人結繩刻木四萬五千六百年(真源賦)天地初起狀如
鷄子盤古生其中經九萬歲次三皇及燧人氏治二萬
二百九十七年(帝系譜)
九皇九皇之制主不虚王臣不虚貴階級尊卑名號自
君吏民次者無國歴寵歴錄副所以付授與天人參相
結連鉤攷之具不備故也(鶡冠子)九皇殊制而政莫不效
焉故曰泰一泰皇問泰一曰天地人事三者孰急泰一
曰愛精養神内端者所以希天(上)泰一之道九皇之𫝊
請成於泰始之末(上)注春秋緯云人皇兄弟九人分治
天下九皇之號豈緣是歟泰皇盖九皇之長也索隠
曰按李斯議云天皇地皇之下即云泰皇當人皇也而
封禪書云昔者太帝使素女鼓瑟而悲盖二皇已前稱
泰皇(秦紀注)李斯云泰皇最貴
東戶東戶氏之熙載也紹荒屯遺美好垂精拱默而九
寰以承流當是之時禽獸成羣竹木遂長道上顔行而
不拾遺耕者餘餼宿之隴首其歌樂而無謠其哭哀而
不聲皆至德之世也(子思子)淮南子云東戶季子之世道
路不拾遺耒耜餘糧宿諸畝首使君子小人各得其宜
也許氏云古之人君𫝊又作東扈
几蘧几蘧氏之御天下也不治而不亂徇耳目内通而
外乎心知天下之人惟知母不知父鶉居鷇飲而不求
不譽晝則旅行夜則類處及其死也藁舁風化而已令
之曰知生之民(亢倉子)莊子人間世云夫徇耳目内通而
外於心知鬼神將来而況其散焉者是伏羲几蘧之所
行終而況其散者成玄英云徇使也能令根竅内通不
緣於物境精神安静志外於心知則外遣於形内忘於
知鬼神冥附而舍止矣几蘧者三皇以前無文字之君
言伏羲几蘧行之以終其身也
至德之世昔者容成氏大庭氏伯皇氏中央氏栗陸氏
驪畜氏軒轅氏赫胥氏尊盧氏祝融氏伏戲氏神農氏
當是時也民結繩而用之甘其食美其服樂其俗安其
居鄰國相望雞狗之音相聞民至老死而不相往来若
此之時則至治己(莊子)
赫胥氏夫赫胥氏之時民居不知所為行不知所之含
哺而熙鼓腹而遊民能以此矣(上)
皇雄齊授梁策云遂古之載肇有生人皇雄大庭之辟
赫胥尊盧之后斯並龍圖鳥跡以前慌忽杳冥之世固
無得而詳焉
合雒元帝荅王僧辨曰天生蒸民而樹之君所以對揚
天休司牧黔首攝提合雒以前栗陸驪連之外書契不
傳無得稱也
神民氏路史云天地開闢爰有神民民神異業精氣通
行(見潜夫論卜列)都於神民之邱一曰神皇氏陳子桱綱目
外紀云神皇盖使神民異業精氣通行者
王潜夫云天地開闢有神民民神異業精氣通行有
招召命有遭隨吉凶之期天難諶斯聖賢雖察不自
專故立卜筮以質神靈
按此論之意盖謂開闢之後有神有民民之與神業
雖異而精氣則相通也民之吉凶因行命而致故立
卜筮以質神靈耳非以神民為帝者名氏也羅氏誤
以行字帶上讀遂為強立名氏陳氏不察本書遂因
之而示盖使(云云)不大誤于後學耶
路史又有大隗氏陳氏亦因載之按莊子徐無鬼云
黃帝將見大隗乎具茨之山注云大隗大司神名也
一云大道也又云具茨今名泰隗山未嘗以為帝者
名也而羅氏(云云)不知果何所見其他所列帝王名
氏詎可盡憑耶
路史有鉅靈氏左邱明國語云華嶽本一山當河
河水過而曲行河神巨靈手盪脚蹋開而為兩今掌
足之跡仍存(水經)有巨靈神者偏得神元之道能造山
川出江河(華嚴開山圖)俱不云帝王也
齊桓公欲封禪管仲曰古者封泰山禪梁父者七十
二家而夷吾所記者十有二焉昔無懷氏(云云史記)
孔子登泰山觀易姓而王可得而數者七十餘人不
得而數者萬數也(韓詩外傳)
楊朱曰太古之事滅矣孰誌之哉三皇之事若存若
亡五帝之事若覺若夢三王之事或隠或顯億不識
一當身之事或聞或見萬不識一目前之事或存或
廢千不識一太古至于今日年數固不可勝紀(列子)
高辛已往則聞其人不見其書唐虞夏殷則見其書
不詳其事周氏已来載籍具矣(仲長昌言)
按此昔人所論往古事者也而路史之云若此
三皇
三皇伏羲女媧神農(春秋運斗樞)伏羲祝融神農(禮號諡記)虙戲
燧人神農(含文嘉)伏羲神農黃帝之書謂之三墳(孔安國書序)
女媧燧人祝融事經典未嘗以皇帝言之又不承五行
之運盖霸而不王者也且祝融乃顓頊之代火官之長
可列於三皇哉則諸家之論唯安國為長(兼明書)
邁化三皇邁化民不犯慝(後天文志)三皇邁化五星如連珠
日月如合璧(上)三皇邁德七曜順軌(晉天文志)
登閎羽獵賦歴五帝之寥廓涉三皇之登閎韋昭曰登
高也閎大也(選)躡三皇之高蹤(揚雄河東賦)
統天三皇統天五帝御㝢道含弘而遠大德普覆而平
均(廣弘明集)夫王道之主其德能載包含以統乾元也(桓譚新論)
太昊燧人氏沒庖犧氏代之繼天而生首德於木為百
王先帝出於震末有所因故位在東方主春象日之明
是稱太昊(皇王世紀)
緯合天地開闢五緯各在其方至伏犧乃合故以為元
(春秋内事)
三皇最先說文云賈侍中說此犧非古字張揖字詁云
羲古字戲今字一號包羲氏三皇之最先(書序註)養犧牲
以充庖廚故曰庖犧氏服牛乘馬亦曰伏羲(通歷)伏犧德
洽上下(禮含文嘉)
庖官太昊之世設九庖之官(崔寔政論)
春皇春皇者庖犧之别號至德於天下元元之類莫不
尊焉以木德稱王故曰春皇其明叡照於八區是謂太
昊昊者明也位居東方以含養蠢化叶于木德其音附
角號曰木皇(拾遺記)一號雄皇氏(世紀)
法始或曰太上無法而治法非所以為治也曰鴻荒之
世聖人惡之是以法始乎伏羲而成乎尭匪伏匪尭禮
義哨哨聖人不取也(揚子問道篇)周易云伏羲為上古俯仰
二儀經綸萬象至德備於冥昧神化通於精粹是以圖
書著其迹河洛表其文變太素之質改淳遠之化三才
之位既立四維之義乃張禮樂文物自兹而始(拾遺記錄)
功揆天地虙犧氏之王天下也枕石(淮南作枕方)寢繩殺秋
約冬負方州抱員天隂陽所擁沈滯不通者竅理之逆
氣戾物傷民厚積者絶止之其民童蒙不知西東視瞑
瞑行蹎蹎侗然自得莫知其所由浮游汎然不知所本
自養不知所如往當此之時禽獸蟲蛇無不懷其爪牙
蔵其螫毒功揆天地然而不章其功不揚其名隠真人
之道以從天地之固然何即道德上通而智故消滅也
(文子)
至德伏戲女媧不設法度而以至德遺於後世何則至
虚無純一而不&KR2933;喋苛事也(淮南子)春秋世譜云華胥生
男子為伏羲女子為女媧故世言女媧伏羲之妹
鍊補往古之時四極廢九州裂女媧鍊五色石以補蒼
天斷鼇足以立四極蒼天補四極正考其功烈上際九
天下契黃壚名聲被後世光輝重萬物乘雷車服駕應
龍驂青虬援絶瑞席蘿圖黃雲絡前白螭後奔蛇浮游
消摇道鬼神登九天朝帝於靈門宓穆休于太祖之下
(准南訓)福萬民夀九州莫大乎真氣鍊五石立四極莫大
乎神用(易内篇)平定州有東西浮化二山皆有女媧廟其
東浮山即媧氏補天之處其鍊石竈尚存而所産諸色
石亦可燒云歲上元夕人家各置一鑪當戶是曰補天
(圖經)互見天地門
羅圖(見上)注羅列圖籍以為席蓐一說羅圖車上席也
七十化黃帝生隂陽上駢生耳目桑林生臂手此女媧
所以七十化也(淮南子黃帝古天神)女媧之腸化為神處栗廣之
野横道而處(山海經)女媧古神女而帝者人面蛇身一日
中七十變其腹化為此神栗廣野名(注)女媧鍊得五方
氣變化成形補天地三十六變世應知七十二化處其
位(麻姑紫壇歌)
二皇泰古二皇得道之柄立於中央神與化游以撫四
方是故能天運地滯輪轉而無廢(淮南)注二皇伏羲神農
也
為師故不言之令不視之見此伏犧神農之所以為師
也故民之化也不從其所言而從所行(淮南)
嘗百草古者民茹草飲水采樹木之實食蠃蛖之肉時
多疾病毒傷之害於是神農乃始教民播植五榖相土
地宜燥濕肥墝高下嘗百草之滋味水泉之甘苦令民
知所避就當此之時一日而遇七十毒(上)神農以為走
獸難以久養民乃求可食之物嘗百草實察醎苦之味
教民食榖(賈誼書)神農嘗百草分五榖蒸民乃粒食(陸景典略)
或云神農嘗百藥之時一日百死百生其所得三百六
十物以應周天之數
化如神神農之治天下也神不馳於胷中智不出於四
域懷其仁誠之心甘雨時降五榖蕃植春生夏長秋收
冬蔵月省時考歲終獻功以時嘗榖祀於明堂明堂之
制有盖而無四方風雨不能襲寒暑不能傷遷延而入
之養民以公其民樸重端慤不忿争而財足不勞形而
功成因天地之資而與之和同是故威厲而不殺刑錯
而不用法省而不煩故其化如神其地南至交阯北至
幽都東至𤾉谷西至三危莫不聽從當此之時法寬刑
緩囹圄空虚而天下一俗莫懷姦心(淮南)
戴玉理有神人名石年蒼色大眉戴玉理駕六龍出地
輔號皇神農(春秋命歷叙)
問太一神農稽首再拜問於太一小子曰鑿井出泉五
味煎煮口别生熟後乃食咀男女異利子識其父曾聞
太古之時人夀過百無殂落之咎獨何氣使然耶太一
小子曰天有九門中道最良日月行之名曰國皇字曰
老人出見南方長生不死衆耀同光神農乃從其嘗藥
以救人命(神農本草)
夫負妻戴神農氏夫負妻戴以治天下尭曰朕之比神
農猶旦與昏也(尸子)神農之教曰士有當年不耕者則天
下或受其飢矣女有當年不績者則天下或受其寒矣
故夫親耕妻親績(吕覽)
紀綱四時神農黃帝竅領天下紀綱四時和調隂陽於
是萬民莫不竦身而思戴德而視故治而不和(文子)
赤帝神農為赤帝(繁露)
黃軒邈矣黃軒應天載靈(牽秀黃帝頌)
德冠黃帝德冠帝位(春秋合誠圖)
調日月黃帝治天下而力牧太山稽輔之(淮南)調日月之
行治隂陽之氣節四時之度正律歷之數别男女明上
下使強不掩弱衆不暴寡民保命而不夭歲時熟而不
凶百官正而無私上下調而無尤法令明而不闇輔佐
公而不阿田者讓畔道不拾遺市不預賈故於此時日
月星辰不失其行風雨時節五榖豐昌鳳凰翔於庭麒
麟游於郊(文子)青龍進駕飛黃伏皂諸北儋耳之國莫不
獻其貢賦(淮南)
蘭席黃帝使百辟羣臣受德教者先列珪玉於蘭席上
燃沈榆之香舂雜寳為屑以沈榆之膠和之為泥以塗
地分别尊卑華戎之位也(拾遺記事出封禪記)王融疏云天移雲
動勒封岱宗咸五登三追蹤七十集三燭于蘭席聆萬
歲之禎聲豈不韙哉(南齊書)
四面子貢問孔子曰古者黃帝四面信乎孔子曰黃帝
取合己者四人使治四方不謀而親不約而成大有成
功此之謂四面也(尸子)吕氏春秋云黃帝立四面
三百年宰我問于孔子曰昔者予聞諸榮伊曰黃帝三
百年請問黃帝者人耶抑非人耶何以至於三百年子
曰生而民得其利百年死而民畏其神百年亡而民用
其教百年故曰三百年(大戴禮)
九行黃帝置四史以主圖籍使九行之士以統萬國九
行者孝慈文信忠恭勇義以觀天地以祠萬靈亦為九
德之臣(拾遺記)
任風力舉風后力牧常先大鴻以治民(史記)黃帝夢大風
吹天下之塵垢皆去又夢人執千鈞之弩驅羊萬羣帝
寤而嘆曰風為號令執政者也垢去土后在也天下豈
有姓風名后者哉夫千鈞之弩異力者也驅羊數萬羣
能牧民為善也天下豈有姓力名牧者也於是依二占
而求之得風后於海隅登以為相得力牧於大澤進以
為將(帝王世紀)黃帝師於風后風后善於伏羲氏之道故推
演隂陽之事(春秋内事)黃帝察三辰於上跡禍福于下經緯
歷數然後天步有常則風后之為也(後張衡傳)黃帝得力牧
而為五帝先大禹得咎繇而為三王祖(前鼂錯傳)黃帝所以
垂衣裳而天下理者任風力也帝尭所以光宅天下者
任稷卨也(舊唐盧懷慎𫝊)
陶天下黃帝問於伯高曰吾欲陶天下而以為一家為
之有道乎伯高對曰請刈其莞而樹之吾謹逃其□牙
則天下可陶而為一家(管子)
合鬼神昔者黃帝合鬼神於泰山之上駕象車而六蛟
龍畢方並鎋蚩尤居前風伯進掃雨師灑道虎狼在前
鬼神在後螣蛇伏地鳳凰覆上大合鬼神作為清角(韓非)
(子十過)
置法黃帝之治天下也其民不引而来不推而往不使
而成不禁而止故黃帝之治也置法而不變使民安其
法者也(管子任法)
問道黃帝聞廣成子在於崆峒之上故往見之曰我聞
吾子達於至道敢問至道之精吾欲取天地之精以佐
五榖以養民人吾又欲官隂陽以遂羣生為之奈何治
身奈何而可以長久廣成子蹷然而起曰至道之精窈
窈冥冥至道之極昏昏默默(莊子)
遊天衢黃帝之遊天衢奏鈞天之鼓建日月之旗乘琱
雲之輿駕六翼之龍彭祖前驅松喬俠轂光景流而不
見長風逐而不及發軔紫宫不崇朝而匝六合也(孫綽子)
適昆虞黃帝將適昆虞之邱中路逢容成子乘翠華之
盖建日月之旗驂紫虬御雙鳥黃帝命方明遊路謂容
成子曰吾將釣于一壑栖于一邱(符子)
龍驤黃帝之初養性養民不好戰伐而四帝各以方色
稱號交共謀之邊城日驚介胄不釋黃帝歎曰君危于
上民安于下主失於國其臣再嫁厥病之由非養寇耶
今處民萌之上而四盜亢衡遞震子師於是遂即營壘
以滅四帝向令黃帝若不龍驤虎變而與俗同道則其
民亦嫁于四帝矣(蔣子萬幾論)
黃靈思玄賦黃靈詹而訪命兮樛天道其焉如注黃靈
黃帝也詹至也訪謀也樛求也如之也
黃炎黃炎故用水火矣共工氏固次作難矣五帝固相
與争矣遞興廢勝者用事(吕覽蕩兵)夫兵者所以禁暴討亂
也炎帝為火災故黃帝擒之共工為水害故顓頊誅之
(淮南子)
世及干寶晉武革命論云鴻黃世及以一民也黃帝内
禪體文德也(晉紀)左傳史克曰昔帝鴻氏有不才子賈逵
杜預曰帝鴻黃帝也按山海經帝俊生帝鴻帝鴻生
白民干云世及則賈杜似誤唐逢行珪鬻子注云軒
轅氏少典次子父曰帝鴻氏路氏謂帝鴻為黃帝子
帝俊是黃帝字無稽
紀三綱炎帝分八節以始農功軒轅紀三綱而闡書契
(晉律歷志)
制法窮聖神備道德滋萌元氣開闢太初斯乃天皇氏
之所以應乎天也依土地明神靈駕六羽而上騰度九
州而下濟斯乃人皇氏之所以順乎人也造書契教畋
漁合五緯而節四時登九天而類萬物斯乃犧皇氏之
所以制人法也務播殖該變通嘗藥以救兆人聚貨而
交天下斯乃農皇氏之所以興人利也振䕫鼓載龍旗
天則玄女授符帝則黃神降斗斯乃軒轅氏之所以除
人害也(崔融啓母廟碑)
乘時乘時設教必生大聖以首之庖羲氏甄才煥文君
人子天神農以之首於皇而體至道也軒轅氏推筴命
官度方順紀顓頊奉之首於帝而法玄德也(常仲孺文宣王廟碑)
無言三皇無言而化流四海故天下無所歸功帝者體
天則地有言有令而天下太平君臣讓功四海化行百
姓不知其所以然(武經七書)
五帝
五帝黃帝少昊顓頊帝嚳唐尭虞舜為五帝六人而云
五帝者以其俱合五帝座星也(康成)黃帝顓頊帝嚳唐尭
虞順為五帝(史記)少昊顓頊高辛唐虞為五帝(孔安國)康成
以女媧為皇軒轅為帝軒轅之德不劣女媧何故不為
稱皇而淪之入帝仍為六人哉司馬遷近遺少昊而遠
收黃帝甚為疎略唯安國為定論(兼明書)
神聖五帝神聖其臣莫能及故自親事處于法宫之中
明堂之上動静上配天下順地中得人故衆生之類亡
不覆也根著之徒亡不載也燭以光明亡偏異也德上
及飛鳥下至水蟲草木諸産皆被其澤然後隂陽調四
時節日月光風雨時膏露降五榖熟妖孽滅賊氣息民
不疾疫河出圖洛出書神龍至鳳鳥翔德澤滿天下靈
光施四海此謂配天地治國大體之功也(前晁錯傳)
道化五帝之世道化淳備(穀梁注)
朱宣河圖曰白帝朱宣宋均曰少昊氏也王元長策秀
才文五正置於朱宣下民不忒
少昊窮桑氏嬴姓以金德王故號金天氏也或曰宗師
太昊之道故曰少昊(古史考)少昊以主西方一號金天氏
亦曰金窮氏時有五鳳隨方之色集於帝庭因曰鳳鳥
氏(拾遺記)
勤民昔在金天勤於民事命春鳸以耕稼召夏鳸以耘
耡秋鳸所以收斂冬鳸於焉盖蔵(晉食貨志)
獻裘少昊都於曲阜鞬鞮毛人獻其羽裘渠搜之人服
禹之德獻其珍裘毛出五采(田俅子)王者奉五行教民種
柏以時則渠搜来獻裘德茂盛不恥惡衣則四夷獻其
白裘(孫氏瑞圖)
絶地天通楚觀射父曰少皥之衰也九黎亂德民神雜
揉不可方物(漢書作放)家為巫史享祀無度黷齊明而神弗
蠲嘉生不降禍災荐臻莫盡其氣顓頊受之迺命南正
重司天以屬神火正黎司地以屬民使復舊常亡相侵
黷是謂絶地天通(楚語前郊祀志)
揖靈顓頊居位竒祥衆祉莫不總集不禀正朔者越山
航海而皆至也帝乃揖四方之靈羣后執珪以禮百辟
各有班序受文德者錫以鐘磬受武德者錫以干戈(拾遺)
緣道昔者帝顓頊年十五而佐黃帝二十而治天下其
治天下也上緣黃帝之道而行之學黃帝之道而常之
(鬻子)
日慎一日顓頊曰功莫美於去惡而為善罪莫大於去
善而為惡故非吾善善而已也善緣善也非惡惡而已
也惡緣惡也吾日慎一日其此而已也(賈太傅新書)
法天地良人請問十二紀文信侯曰嘗得學黃帝之所
以誨顓頊矣爰有大圜在上大矩在下汝能法之為民
父母盖聞古之清世是法天地凡十二紀者所以紀治
亂存亡也(吕覽)
銘器天和元年詔曰昔周王受命請聞顓頊廟有戒盈
之器室為復禮之銘(後周書)
帝嚳昔者帝嚳年十五而佐帝顓頊三十而治天下其
治天下也上緣黃帝之道而明之學帝顓頊之道而行
之(鬻子)
信仁帝嚳曰德莫高於博愛人而政莫高於博利人故
政莫大於信治莫大於仁吾慎此而已也(賈太傅新書)
叙三辰顓頊氏其相戴干其號高辛厥職神靈德行祇
肅迎逆日月順天之則能叙三辰以固民(潜夫論)
戴干帝嚳駢齒上法日參秉度成紀以理隂陽(河圖矩起)帝
嚳戴干是謂清明發節移度盖像招摇(元命苞)
道德帝嚳有天下號高辛高辛者道德大信也嚳者極
也言其能施行窮極道德也(白虎通)嚳者考也成也言其
考明法度醇美嚳然若酒之芬香也(風俗通)
黃唐自昔黃唐經略萬國燮定東西疆理南北(前叙傳)大
漢基隆于羲農規廣于黃唐(選班固賓戲)五等之制始於黃
唐(陸士衡五等論)周氏以鑒夏殷之長久遵黃堂之並建(唐李百藥)
(封建論)
俈尭俈尭之時混吾之美在下其道非獨出時也山不
用而童瞻澤不弊而養足(管子侈靡)
陶唐尭先居唐後居陶邱故曰陶唐氏(元和郡縣志)上稽乾
則降承龍翼而炳諸典謨以冠德卓絶(武臣作緯)者莫崇乎
陶唐(班固賓戲)
明法昔者尭之治天下也猶埴之在埏也唯陶之所以
為猶金之在爐恣治之所以鑄其民引之而來推之而
往使之而成禁之而止故尭之治也善明法禁之令而
已矣(管子任法)
游汾尭治天下之民平海内之政往見四子藐姑射之
山汾水之陽窅然喪其天下焉(莊逍遥)四子王倪齧缺被
衣許由(注)體元則大悵望姑射之阿(曲水詩序)昔聞汾水游
今見塵外鑣(謝靈運北固詩)
德遠帝尭曰吾存心於先古(說苑作天下)加志於窮民痛萬
姓之罹罪憂衆生之不遂也故一民或飢曰此我飢之
也一民或寒曰此我寒之也一民有罪曰此我陷之也
仁行而義立德博而化廣故不賞而民勸不罰而民治
先恕而後行是故德音遠也(賈太傅新書說苑載河間獻王之言同)
刑措帝尭之治天下也盖殺一人刑二人而天下治故
曰威厲而不試刑措而不用此之謂也(荀議兵)子貢曰傳
云尭舜之王一人不刑而天下治教誠而受深也(書大傳)
儉德人君之有天下者瑶臺九纍而尭白屋黼衣九種
而尭大布宫中三市而尭鶉居珍羞百種而尭糲飯菜
粥騏驎青龍而尭素車樸馬(尸子)人之所以樂為人主者
以其窮耳目之欲而適躬體之便也今高臺層榭人之
所麗也而尭樸桷不斲素題不枅珍怪竒異人之所美
也而尭糲粢之飯藜藿之羹文繡白狐人之所好也而
尭布衣揜形鹿裘御寒養性之具不加厚而增之以任
重之憂故舉天下而𫝊之于舜若解重負然非直辭讓
誠無以為也(淮南精神訓)尭之有天下也非貪萬人之富而
安人主之位也以為百姓力征強凌弱衆暴寡於是尭
乃身服節儉之行而明相愛之仁以和輯之是故茅茨
不翦采椽不折大路不畫越席不緣大羹不和粢食不
毇巡狩行教勤勞天下周流五嶽豈其奉養不足樂哉
舉天下而以為社稷非有利焉年衰志憫舉天下而傳
之舜猶却行而脱蹝也(上主術)帝尭王天下之時金銀珠
玉弗服也錦繡文綺弗衣也竒怪異物弗視也玩好之
器弗寶也淫泆之樂弗聽也宫垣屋室弗堊色也榱桷
柱楹弗藻飾也茅茨之盖弗翦齊也&KR0008;衣絓履不弊不
更為也滋味重累弗食也温飯煖羹不酸餒不易也不
以私曲之故留耕種之時削心約志從事于無為其自
奉也甚薄其賦役也甚寡故萬民富樂而無饑寒之色
百姓戴其君如日月親其君如父母(六韜)尭之王天下也
有茅茨不翦采椽不斲糲粢之食藜藿之羹冬日麑裘
夏日葛衣雖監門之服養不虧於此矣(韓非子)尭有天下
飯於土簋飲於土鉶其地南至交趾北至幽都東西至
日月之所出入者莫不賓服(上)晏子問于子華子曰嬰
聞聖人尚儉尭不以土階為陋而有虞氏怵戒于塗髹
於𫝊有之乎子華子曰昔尭居於衢室之宫垂衣而襞
幅邃如神明之居輯五瑞以見羣后帶幅舄而入覲者
如衆星之拱北尭則若固有之也舜遊於巖廊之土被
袗衣而鼔五絃之琴畫日月於太常備十有二章黼黻
玄黃爛如也出則有鸞和動則有珮環步趨中於(闕)
之節舜亦若固有之也夫尭舜之備物也如此而惡有
所謂土階三尺茅茨不翦者惡有所謂塗髹以自怵戒
者此腐儒之所守而汙俗之所以相欺者也野人之所
稱道故記所不𫝊者也(子華子)
九臣當尭之時舜為司徒契為司馬禹為司空后稷為
田疇䕫為樂正倕為工師伯夷為秩宗臯陶為大理益
掌敺禽尭體力便巧不能為一焉尭為君而九子為臣
其何故也尭知九職之事使九子者各受其事皆勝其
任以成九功尭遂成厥功以王天下(說苑君道)尭之九臣誠
而能興於朝其四臣詐而誅於野(上)尭之治天下也舜
為司徒契為司馬禹為司空后稷為大田師奚仲為工
其導萬民也水處者漁山處者木谷處者牧陸處者農
地宜其事事宜其械械宜其用用宜其人澤臯織網陵
阪耕田得以所有易所無以所工易所拙是故離叛者
寡而聽從者衆譬若播棋丸於地員者走澤方者處高
各從其所安若風之遇簫忽然感之各以清濁應矣(淮南)
(齊俗)治官理民者有司也君無事焉猶尊君也辟地墾草
者后稷也決河濬江者禹也聽獄治中者臯陶也有聖
名者尭也故得道以御者身雖無能必使能者為己用
不得其道技藝雖多未有益也(詮言)
尭戒尭戒曰戰戰慄慄日慎一日人莫蹪於山而蹪於
垤(人間)
大公劉向曰古有行大公者帝尭也貴為天子富有天
下得舜而𫝊之不私其子去天下若遺躧於天下猶然
況細於天下者乎
恩深尭遭洪水之灾天下分絶為十二州制遠之道微
而無乖畔之難者德厚恩深無怨於天下也(前谷永傳)
德化唐尭以德化為冠冕以稷契為筋力高而益崇動
而愈據此先聖所以長守萬國保其社稷者也(後黃瓊傳)
羣龍為用昔唐尭在上羣龍為用是以能建天地之功
增日月之耀者也(上郎顗傳)
華封祝尭觀乎華華封人曰嘻聖人請祝聖人使聖人
夀尭曰辭使聖人富尭曰辭使聖人多男子尭曰辭封
人曰夀富多男子人之所欲也女獨不欲何耶尭曰多
男子則多懼富則多事夀則多辱是三者非所以養德
也故辭封人曰始也我以女為聖人耶今然君子也天
生萬民必授之職多男子而授之職則何懼之有富而
使人分之則何事之有夫聖人鶉居而鷇食鳥行而無
彰天下有道則與物皆昌天下無道則脩德就閒千歲
厭世去而上僊乘彼白雲至于帝鄉三患莫至身常無
殃則何辱之有(莊天道)
康衢謠尭治天下五十年不知天下治歟不治歟不知
億兆之願戴己歟不願戴己歟顧問左右左右不知問
外朝外朝不知問在野在野不知尭乃微服游於康衢
聞兒童謠曰立我蒸民莫匪爾極不識不知順帝之則
尭喜問曰誰教爾為此言童兒曰我聞之大夫問大夫
大夫曰古詩也尭還宫召舜因禪以天下(列仲尼)
用心舜問於尭曰天王之用心何如尭曰吾不敖無告
不廢窮民苦死者嘉孺子而哀婦人此吾所以用心已
舜曰美則美矣而未大也尭曰然則何如舜曰天德而
出寧日月照而四時行若晝夜之有經雲行而雨施矣
尭曰膠膠擾擾乎天之合也我人之合也(莊天道)
安榮許由欲觀帝意謂尭曰坐於華殿之上面雙闕之
下君之榮願亦已足矣夫尭曰余坐華殿之上森然而
松生於棟余立櫺扉之内霏焉而雲生於牖雖面雙闕
無異乎崔巍之冠蓬莱雖背墉郭無異乎迴巒之縈崑
崙余安知其所以安榮(符子)
六王之冠夫尭之賢六王之冠也舜一徙而成邑而尭
無天下矣有人無術以禁下恃為舜而不失其民不亦
無術乎(韓難三)
帝媯昔在帝媯巨唐之世(海賦)
舜祖幕夫成天地之大功者其子孫未嘗不章虞夏商
周是也乃至于虞幕能聽協風以成樂物生者也(云云)
其後皆為王公侯伯(鄭國語)晉侯問于史趙曰陳其遂亡
乎對曰未也且陳氏得政于齊而後卒亡自幕至于瞽
瞍無違命舜重之以明德寘德於遂遂世守之及胡公
不淫故周賜之姓使祀虞帝臣聞盛德必百世祀虞之
世數未也繼守將在齊其兆既存矣(左昭八年)展禽云幕能
帥顓頊者也有虞氏報焉(魯語)孔晁云幕能脩道功不及
祖德不及宗故每於歲之大烝而祭焉謂之報言虞舜
祭幕明幕是舜先不知去舜遠近也(左疏)舜祖幕幕生窮
蟬窮蟬生敬康敬康生喬牛喬牛生瞽叟瞽叟産舜(劉躭)
(吕梁碑)鄭衆曰幕舜之先賈逵以幕為虞思非也𫝊言自
幕而至瞽瞍知幕在瞽瞍之前非虞思明矣(陳世家索隠)
不利利人舜耕歴山陶河濱漁雷澤不取其利以教百
姓百姓舉利之此所謂能以所不利利人者也(管子)歴山
之農者侵畔舜往耕焉朞年甽畝正河濱之漁者争抵
舜往漁焉朞年而讓長東夷之陶者器苦窳舜往陶焉
朞年而器牢仲尼歎曰耕漁與陶非舜官也而舜往為
之者所以救敗也舜其信仁乎乃躬耕處苦而民從之
(韓難一)舜兼愛百姓務利天下其田歴山也荷彼耒耜耕
彼南畝與四海俱有其利其漁雷澤也旱則為耕者鑿
瀆儉則為獵者表虎故有光若日月天下歸之若父母
(尸子)昔舜耕於歴山朞年而田者争處墝埆以封壤肥饒
相讓釣於河瀆朞年而漁者争處湍瀨以曲隈深潭相
予當此之時口不設言手不指麾執玄德於心而化馳
若神(准原道)
行猶河海舜南面而治天下天下太平明于玉燭息于
永風食於膏火飲于醴泉舜之行其猶河海乎千仞之
溪滿焉螻螘之穴亦滿焉由此觀之禹湯之功不足言
也(尸子)
託位舜一徙成邑再徙成都三徙成國四方之士歸之
尭聞其賢徵之草茅之中與之語禮樂而不逆與之語
政至簡而易行與之語道廣大而不窮於是妻之以媓
媵之以娥九子事之而託天下焉(上)屬以九子贈以昭
華之玉而傳天下焉(淮南子)
見尭昔尭殂之後舜仰慕三年坐則見尭于牆食則覩
尭于羹(後漢李固傳)
殛鯀尭以天下讓舜鯀為諸侯怒於尭曰得天之道者
為帝得地之道者為三公今我得地之道而不以我三
三公以尭為失論欲得三公乃使猛獸欲以為亂比獸
之角能以為城舉其尾能以為旌召之不來仿佯於野
以患帝舜於是殛之於羽山副之以吳刀禹不敢怨而
反事之官為司空(吕氏春秋)尭欲𫝊天下於舜鯀諫曰不祥
哉孰以天下而𫝊之於匹夫乎尭不聽舉兵而誅殺鯀
於羽山之郊共工又諫曰孰以天下而𫝊之於匹夫乎
尭不聽又舉兵而誅共工於幽之都於是天下莫敢言
無𫝊天下於舜仲尼聞之曰尭之知舜之賢非其難者
也不以其所疑敗其所察則難也(韓非子)尭以天下與舜
顔色不變舜受天下於尭亦顔色不變知天下無損益
於己也夫何為哉(尸子)
大功舜有大功二十而為天子注舉十六相去四凶也
(左十八年)帝舜以二八成功文王以多士興周(晉華譚傳策)二八
舉而四門穆十亂用而天下安(何充疏虞喜)二八升而唐朝
盛伊吕用而湯武寧(袁安名臣頌)舜去四凶而格天地(唐書宗立)
(太子制)
教舜務成昭之教舜曰避天下之逆從天下之順天下
不足取也避天下之順從天下之逆天下不足失也(尸子)
作食器尭禪天下虞舜受之作為食器斬山木而財之
削鋸脩之迹流漆墨其上輸之於宫以為食器諸侯以
為益侈國之不服者十三(韓非子)
不下席子曰參女以為明主為勞乎昔者舜左禹而右
臯陶不下席而天下治(書大傳)
不下堂人君不親小事百官有司各任其職故舜命九
賢則無所用心彈五絃之琴詠南風之詩不下堂廟而
天下治也(吳志步隲)
黃序王元長策秀才文九工開於黃序庶績其凝注帝
王世紀曰舜始即位改正朔以土承火色尚黃尚書中
候所謂建黃授正改用(選)
端如北極舜之在位也端如北極(淮覽冥訓)舜之在位猶北
辰然(家五帝注見萬卷菁華)
致天下尭問於舜曰我欲致天下為之奈何對曰執一
無失行微無怠忠信無倦而天下自來執一如天地行
微如日月忠誠盛於内賁於外形於四海天下其在一
隅耶夫有何足致也(荀尭問)
尊德禮魏徵疏潜夫論曰人君之理莫大於道德教化
也聖人甚尊德禮而卑刑罰故舜先敕契以敬敷五教
而後任咎繇以五刑也(貞觀政要)
遇時舜之耕漁其賢不肖與為天子同其未遇時也以
其徒屬掘地財取水利編蒲葦結罘網手足腁胝不居
然後免於凍餒之患其遇時也登為天子賢士歸之萬
民譽之丈夫女子振振殷殷無不戴說舜自為詩曰普
天之下莫非王土率土之濱莫非王臣所以見盡有之
也盡有之賢非加也盡無之賢非損也時使然也(吕氏春秋)
卷婁卷婁者舜也羊肉不慕蟻蟻慕羊肉羊肉羶也舜
有羶行百姓悦之故三徙成都至鄧之虚而十有萬里
尭聞舜之賢舉之童土之地曰冀得其来之澤(莊子)
寡為昔者舜甑盆無膻而下不以餘獲罪飯乎土簋啜
乎土型而農不以力獲罪麑衣而盩領而女不以巧獲
罪法下易由事寡易為功而民不以政獲罪故大道多
容大德衆下聖人寡為故用物常壯也(韓詩外傳)
十尭九舜知高九舜明出十尭三四六五不能喻十尭
九舜無以方(廣弘明昭明啓)梁元檄四方云十尭九舜何足云
也(紀)今夫尭舜生而在上位雖有十桀紂而不能亂者
則世治也桀紂亦生而在上位雖有十尭舜而不能治
者則勢亂也(韓子)責公者易雖一賢少謬執難者衆雖九
舜猶亂(桓範要論)
左尭右舜事強暴之國必致寶單國舉而後己雖左尭
右舜未有能以此道免者也(韓詩外傳)
體尭蹈舜濟時拯世之術豈必體尭蹈舜然後乃理哉
期於補綻決壊枝柱邪傾隨形裁割措於安寧(後崔寔論)
善教尭舜至天下之善教化者也南面而聽天下生民
之屬莫不振動從服以化順之然而朱象獨不化尭舜
者天下之英也朱象者天下之嵬一時之瑣也今世俗
不怪朱象而非尭舜豈不過甚矣哉夫是之謂嵬說(荀子)
四王舜染於許由伯陽禹染於臯陶伯益湯染於伊尹
仲虺武王染於太公望周公旦此四王者所染當故立
天下立為天子功名蔽天地舉天下之仁義顯人必稱
此四王者(吕覽)舜偪尭禹偪舜湯放桀武王伐紂此四王
者人臣弑其君者也而天下譽之察四王之情貪得人
之意也度其行暴亂之兵也然四王自廣措也而天下
稱大焉自顯名也而天下稱明焉則威足以臨天下利
足以盖世天下從之(韓非子)
四代梁武帝云書起軒轅同以燧人為皇其五帝自黃
帝至尭而止知帝不可以過五故曰舜非三王亦非五
帝與三王為四代而已(書疏)學記云三王四代唯其師注
虞夏殷周
五代五代建侯開國成家傳嗣百世歴載千數皆以能
當天官功加百姓五代之臣以道事君以仁撫世澤及
草木兼利外内普天率土莫不被德其所安全真天工
也是以福祚流衍本枝百世(潜夫論貴忠篇)靈光殿賦殷五代
之純熙紹伊唐之炎精注五代唐虞夏殷周也
旗古今昔舜欲旗古今(務大作服海外)而不成既足以成帝矣
禹欲帝而不成既足以正殊俗矣湯欲繼禹而不成既
足以服四荒矣武王欲及湯而不成既足以王道矣桓
公欲繼三王而不成既足以為諸侯長矣(吕覽論大)
神明主天祚光德而隕明忒昔在有熊高陽高辛唐虞
三代咸有顯懿故天祚之為神明主且著在天庭是生
民之願也厥饗國長久(楊重黎)
威察今人言五帝三王者其盛無偶威察若存其故何
也其法盛其德厚故思其德必稱其人朝夕祝之升聞
於天上帝俱歆用永厥世而豐其年(家語執轡)
咸五司馬相如難蜀父老文曰上咸五下登三注言與
五帝皆盛而登于三王之上也(前書)四三皇而六五帝曾
何周夏之足言(景福殿賦)遐邇五三(校獵賦)畜王資而承敵國
之釁超五帝侔三王者必此法也(韓非子)人主師五帝而
式三王(後崔寔傳)朝登五帝夕宿三皇(杜甫太清宫賦)
孕育乃先孕虞育夏甄殷陶周(班固典引)吞虞孕夏罩漢籠
周(梁簡文菩提頌)遂欲流唐漂虞滌殷蕩周(揚雄劇秦)
馳驟尭步舜趨禹馳湯驟(杜太清宫賦)
五帝之戒武王問五帝之戒可得聞太公曰黃帝云余
在民上摇摇恐夕不至朝故金人三緘其口慎言語也
尭居民上振振如臨深淵舜居民上兢兢如履薄冰禹
居民上慄慄如恐不滿湯居民上翼翼恐不敢息(意林)
八代今既不能純法八代故宜參以霸政八代謂三皇
五帝也(後崔寔傳)
無地蘇秦說趙王曰舜無咫尺之地以有天下禹無百
人之聚以王諸侯(史記)枚叔諫吳王書云舜無立錐之地
以有天下禹無十戶之聚以王諸侯(選)尭無百戶之郭
舜無置錐之地以有天下湯無七里之分以王諸侯(淮南)
(汜論)
三代
令王韓厥曰三代之令王皆數百年保天之祿夫豈無
辟王賴前哲以免也(左成八)
四王齊賓媚人對晉人曰四王之王也樹德而濟同欲
焉五伯之霸也勤而撫之以役王命(成二)尭伐驩兜舜伐
有苗禹伐共工湯伐有夏文王伐虢武王伐紂此二帝
四王皆以仁義之兵行于天下也(荀議兵)
伯禹尭美禹績乃賜姓姒氏封為夏伯故謂之伯禹天
下宗之謂大禹(帝王世紀)
禹步禹治洪水疏河決江十年不闚其家手不爪脛不
生毛生偏枯之病步不相過人曰禹步(尸子)禹有功抑下
鴻(荀成相)股無完胈脛不生毛(韓子)字書股作腓胈細毛也
見遠禹之決江水也民聚瓦礫及其事已成功已立為
萬世利禹之所見者遠也而民莫之知(吕樂成)昔禹決江
濬河而民聚瓦石子産開畝樹桑鄭人謫訾(韓顯學)
惜隂禹為司空繼鯀治水勞身涉勤不重徑尺之璧而
愛日之寸隂(帝王世紀)陶侃常語人曰大禹聖人乃惜寸隂
至於衆人當惜分隂(晉書)
趨時禹之趨時冠挂而不顧履遺而不取非争其先也
争得其時也故聖人不貴尺之璧而重寸之隂時難得
而易失也(淮原道)禹之治水身執畚插以為民先當此之
時燒不暇撌濡不給扢(要略)沐浴霪雨梳櫛扶風平治水
土定千八百國(脩務)禹蹙洪水身親其勞澤行路宿過門
不入當此之時簮墮不掇冠挂不顧而暇耕乎(鹽鐵相刺)
待士禹之治天下也以五聲聽門懸鐘鼔鐸磬而置軺
以待四海之士為銘於簨簴曰教寡人以道者擊鼓教
寡人以義者擊鐘教寡人以事者振鐸語寡人以憂者
擊磬語寡人以獄訟者揮鞀此之謂五聲是以禹嘗據
一饋而七十起日中而不暇飽食曰吾猶恐四海之士
留於道路是以四海之士皆至是以禹當朝廷間也可
以羅爵(鬻子)昔者禹一沐而三握髮一食而三起以禮有
道之士通乎已之不足也通乎已之不足則不與物争
矣(吕謹聽)
泣罪禹出見罪人下車問而泣之左右曰夫罪人不順
道故使然焉君王何為痛之至於此也禹曰尭舜之人
皆以尭舜之心為心今寡人為君也百姓各自以其心
為心是以痛之也(說苑)時多禹嘆物未尭心(廣弘明昭明啓)
作祭器舜禪天下而傳之於禹禹作為祭器墨染其外
而朱畫其内縵帛為茵蔣席頗緣觴酌有采而樽俎有
飾此彌侈矣而國之不服者三十三(韓十過)太宗常怪舜
造漆器禹雕其俎諫者十餘不止小物何必爾耶(褚遂良傳)
司祿益食昔三苗大亂天命殛之夏禹受于玄宫有大
神人面鳥身降而輔之司祿益食而民不飢司金益富
而國家實司命益年而民不夭禹乃克三苗而神民不
違四方歸之闢地以王(隋巢子)
德衰尭治天下伯成子高為諸侯焉尭授舜舜受禹伯
成子高辭為諸侯而耕禹往見之則耕在野禹趨就下
位而問焉曰昔者尭治天下吾子立為諸侯焉尭授舜
吾子猶存焉及吾在位子辭諸侯而耕何故伯成子高
曰昔尭之治天下舉天下而傳之他人至無欲也擇賢
而與之其位至公也以至無欲至公之行示天下故不
賞而民勸不罰而民畏舜亦猶然今君賞罰而民欲且
多私是君之所懷者私也百姓知之貪争之端自此始
矣德自此衰刑自此繁矣吾不忍見以是處野也今君
又何求而見我君行矣無留吾事耕而不顧(辨序)舜王天
下臯陶佐政北人無擇深隠不見禹王天下伯益輔治
伯成子高委位而耕(論衡)
啓攻益伯益干啓位啓殺之(竹書)燕王欲傳國於子之也
問之潘夀對曰禹愛益而任天下於益己而以啓人為
史及老而以啓為不足任天下故傳天下於益而勢重
盡在啓也已而啓與友黨攻益而奪之天下是禹名傳
天下於益而實令啓自取之也(韓非子)管仲妾婧云睪子
生五歲而佐禹曹大家云臯子者臯陶之子伯益也(列女)
(傳)秦益後益即臯陶子也(仲長綂昌言)
金版出地論語隂嬉䜟曰庚子之旦金版尅書出地庭
中曰臣族虐王禽宋均曰謂殺關龍之後庚子旦庭中
地有此版異也龍同姓稱族王虐殺我必見禽也任昉
牋云金板出地告龍逢之怨
玉鏡尚書帝命驗期云桀失玉鏡用其噬虎注玉鏡謂
清明之道虎視謂其暴虐
金椎孝經援神契云后偷任威折其玉斗失其金椎注
后桀也偷苟且自奉也玉斗者渾儀金椎言國之寶
琬琰后桀命扁伐岷山岷山女于桀二人曰琬曰琰桀
愛二女無子焉斲其名于苕華之玉苕是琬華是琰而
棄其元妃于洛曰妹嬉氏以與伊尹交遂以夏亡(紀年)
大犧桀為無道天下顫恐于辛任威國人大崩湯欲令
伊尹往視曠夏恐其不信湯乃自射伊尹伊尹奔夏三
年反報于亳曰桀迷于末嬉好彼琬琰不恤其衆民心
積怨皆曰上天不恤夏命其卒湯與伊尹盟以示必滅
夏伊尹又往視曠夏聽于末嬉之言以告湯湯良車七
十乘必死六千人以戊子戰于郕遂禽移大犧登自鳴
條乃入巢門遂有夏民大悦親郼如夏(吕慎大簡選)
注琬當作婉婉順阿意之人或作美玉誤按國語
桀伐有施有施人以妹嬉女焉妹嬉有寵于是乎與
伊尹比而亡夏竹書吕覽末嬉伊尹之事似亦非誣
作大輅夏后氏沒殷人受之作為大輅而建九旒食器
雕琢觴酌刻鏤四壁堊墀茵席雕文此彌侈矣而國之
不服者五十三(韓十過)
太史出奔夏桀迷惑暴亂太史令終古出其圖法執而
泣之先奔于商三年而桀乃亡商紂沈于酒德爰近姑
卒息殺三不辜太史令向摯(一作藝)載其圖法先歸文王
期年而紂乃亡故聖人之見存亡之迹成敗之際也非
乃鳴條之野甲子之日也(吕覽淮南)
天下傑古者桀紂長巨姣美天下之傑也筋力越勁百
人之敵也然而身死國亡為天下大僇後世言惡則必
稽焉(荀非相)
疇四海至賢疇四海湯武是也至罷不容妻子桀紂是
也(上正論)
三宗於殷太甲為太宗太戊曰中宗武丁曰高宗周公
為無逸之戒舉三宗以勸成王所以勸帝之功博矣(前劉)
(歆議)湯有天下傳二十八王而其甚盛者號稱三宗(唐太宗贊)
象箸昔者紂為象箸而箕子怖以為象箸必不加於土
鉶必將犀玉之杯象箸玉杯必不羹菽藿則必旄象豹
胎旄象豹胎必不衣短褐而食於茅屋之下則錦衣九
重廣室高臺吾畏其卒故怖其始居五年紂為肉圃設
炮烙登糟邱臨酒池紂遂以亡故箕子見象箸以知天
下之禍(韓喻老)
長夜之飲紂為長夜之飲懼以失日問其左右盡不知
也乃使問箕子箕子謂其徒曰為天下主而一國皆失
日天下其危矣一國皆不知而我獨知之吾其危矣辭
以醉而不知(韓說林)
玉版周有玉版紂令膠鬲索之文王不予費仲来求因
予之是膠鬲賢而費仲無道也周惡賢者之得志也故
予費仲(上喻老)史蘇曰妲己有寵與膠鬲比而亡殷(國語)
請解炮烙昔者文王侵孟克莒舉酆三事舉而紂惡之
文王乃懼請入雒西之地赤壤之國方千里以請解炮
烙之刑天下皆悦仲尼聞之曰仁哉文王輕千里之國
而請解炮烙之刑智哉文王出千里之地而得天下之
心(上難二)
義王費仲說紂曰西伯昌賢百姓悦之諸侯附焉不可
不誅不誅必為殷禍紂曰子言義主何可誅費仲曰冠
雖穿弊必戴於頭履雖五采必踐之於地今西伯昌人
臣也脩義而人向之卒為天下患其必昌乎人人不以
其賢為其主非可必誅也且主而誅臣焉有過紂曰夫
仁義者上所以勸下也今昌好仁義誅之不可三說不
用故亡(外儲)
拘文羑里文王砥德脩政三年而天下二心歸之紂聞
而患之曰余夙興夜寐與之競行則苦心勞形縱而置
之恐伐余一人崇侯虎曰周伯昌行仁義而善謀太子
發勇敢而不疑中子旦恭儉而知時若與之從則不堪
其殃縱而赦之身必危亡冠雖敝必加於頭及未成請
圖之屈商乃拘文王於羑里於是散宜生乃以千金求
天下之珍怪得騶虞雞斯之乘玄玉百工大貝百朋玄
豹黃羆青犴白虎文皮千合以獻於紂因費仲而通紂
見而說之乃免其身殺牛而賜之文王歸乃為玉門築
靈臺相女童擊鐘鼔以待紂之失也紂聞之曰周伯昌
改道易行吾無憂矣乃為炮烙剖比干剔孕婦殺諫者
文王乃遂其謀(淮道應)
三淫周文王處岐諸侯去殷三淫而翼文王散宜生曰
殷可伐也文王弗許周公旦乃作詩曰文王在上於昭
于天周雖舊邦其命惟新以繩文王之德(吕古樂)
見幾公子曰文王率殷之叛國而事紂是納紂為虐使
得志天下流毒百姓文王之為也何不仁之甚乎孰若
直司正諫以正其患先生曰夫幾者動之微也非聖人
不能見也于時歷數雖改殷仲尚強紂剛猛暴虐飾非
拒諫豈文王之能動乎(通歷)
玉馬論語比考䜟曰殷惑妲己玉馬走宋均曰女妲己
有美色也玉馬喻賢臣奔去也任昉牋云玉馬駿奔表
微子之去
澤枯湯教祝網者而四十國朝文王葬死人之骸而九
夷歸之武王蔭暍人於樾下左擁而右扇子而天下懷
其德(淮人間)
隂謀武王伐紂太公隂謀食小兒以丹令身純赤長大
教言殷亡殷民見兒赤身以為天神及言殷亡皆謂商
滅兵至牧野晨舉脂燭姦謀惑民權掩不備周之所諱
也(論衡)
兵忌武王之誅紂也行之日以兵忌東面而迎太歲至
汜而汜至懷而懷至共頭而山隧霍叔懼曰出三日而
五災至無乃不可乎周公曰刳比干而囚箕子飛廉惡
来知政夫又惡有不可焉遂選馬而進朝食於戚暮宿
於百泉厭旦於牧之野鼓之而紂卒易鄉遂乘殷人而
進誅紂(荀儒效)淮南共頭而墜下云彗星出而授殷人其
柄當戰之時十日亂于上風雨擊於中然而前無蹈難
之賞而後無遁北之刑白刃不畢拔而天下得矣(兵略)
係墮武王至殷郊係墮五人御於前莫肯之為曰吾所
以事君者非係也武王左釋白羽右釋黃鉞勉而自為
係孔子聞之曰此五人者之所以為王者佐也不肖主
之所弗安也(吕不苟)文王伐崇至鳳皇墟韈係解因自結
之太公望曰何為也王曰君與處皆其師中皆其友下
盡其使也今王先君之臣故無可使也(韓外儲)
黃鳥武王率兵車以伐紂紂虎旅百萬陣于商郊起自
黃鳥至于赤斧三軍之士靡不失色武王乃命太公把
白旄以麾之紂軍反走(鬻子)任彦升令曰白羽一麾黃鳥
底定甲既鱗下車亦瓦解
坶野武王伐紂戰于牧野紂之卒輻分紂之車瓦裂紂
之甲如鱗下賀乎武王(書大傳)武王大敗殷人上堂見玉
曰誰之玉也曰諸侯之玉即取而歸之於諸侯天下聞
之曰武王廉於財矣入室見女曰誰之女也曰諸侯之
女也即取而歸之於諸侯天下聞之曰武王廉於色也
(說苑)乃封比干之墓表商容之閭迎箕子之棺朝成湯之
廟(淮南道應)立其後于宋以奉桑林(吕慎大)於是聽遺老之言
復盤庚之政發鉅橋之粟散鹿臺之錢以示民無私出
拘救罪分財棄責以振窮困(吕)破鼓折枹弛弓絶弦去
舍露宿以示平易解劍帶笏以示無仇(淮)濟河而西歸
報于廟(吕)天下酌酒鬱摇(樂稽耀嘉)
康梁紂為天子賦斂無度戮殺無止康梁沈湎宫中成
市天下同心而苦之(淮南要略)
天智玉武王克商時甲子夕紂取天智玉琰五環身以
自焚凡厥有庶告焚玉四千五日武王乃俾于千人求
之四千庶玉則銷天智玉五在火中不銷凡武王俘商
舊寶萬千佩玉億有八萬(周書)注天智玉之美者縫環其
身自厚也凡焚玉四千庶玉則銷天智玉不銷紂身不
盡也
殷長者武王入殷聞殷有長者武王往見之而問殷之
所以亡殷長者對曰王欲知之則請以日中為期武王
與周公旦明日早要期則弗得也武王怪之周公曰吾
已知之矣此君子也取不能其主有以其惡告王不忍
為也若夫期而不當言而不信此殷之所以亡也已以
此告王矣(吕貴因)
武有七德楚子曰夫文止戈為武武王克商作頌曰載
戢干戈載櫜弓矢夫武禁暴戢兵保大定功安民和衆
豐財者也故使子孫無忘其章(左宣十三)
示民無返武王伐紂過隧斬岸過水拆舟過谷發梁過
山焚萊示民無返志也(說苑權謀)
載尸武王伐紂載尸而行海内未定故不為三年之喪
始(淮南齊俗)
成王周公旦所朝於窮巷之中甕牖之下者七十人文
王造之而未遂武王遂之而未成周公抱少主而成之
故曰成王(吕下賢)
成周成王之定成周也其辭曰惟余一人營居于成周
惟余一人有善易得而見也有不善易得而誅也(上長利)
政度成王問政於尹佚曰吾何德之行而民親其上對
曰使之時而敬順之王曰其度安在曰如臨深淵如履
薄冰王曰懼哉王人乎尹佚曰天地之間四海之内善
之則吾畜也不善則吾讎也昔夏商之臣反讎桀紂而
臣湯武宿沙之民皆自攻其君而歸神農此世之所明
知也如何其無懼也(淮南道應)
民得四生成王曰寡人聞之聖王在上位使民富且夀
云若夫富則可為也若夫夀則不在天乎粥子對曰唯
疑請以上世之政詔於君王政曰聖王在上位則天下
無軍兵之事故諸侯不私相攻而民不私相鬭䦧不私
相煞也故聖王在上位則民免於一死而得一生矣聖
王在上則君積於道而吏積於德而民積於用力故婦
人為其所衣丈夫為其所食則民無凍餒矣故聖王在
上則民免於二死而得二生矣聖王在上則君積於仁
而吏積於愛而民積於順則刑罰廢矣而民無夭遏之
誅故聖王在上則民免於三死而得三生矣聖王在上
則使民有時而用之有節則民無厲疾故聖王在上則
民免於四死而得四生矣聖王在上則使盈境内興賢
良以禁邪惡故賢人必用而不肖人不作則已得其命
矣故夫富且夀者聖王之功也周成王曰受命矣(賈子)
上賢周至成王有上賢之材因文武之業以周召為輔
有司各敬其事在位莫非其人天下甫二世耳然周公
猶作詩書深戒成王以恐失天下書則曰王毋若殷王
紂其詩則曰宜監于殷駿命不易(前翼奉傳)
法度素定昔成王之政周公在前召公在後畢公在左
史佚在右四子挾而維之目見正容耳聞正言一日即
位天下曠然言其法度素定也(後翟酺傳)
流聲成王之為太子也則周召為保傅史佚昭文章故
能聞道極備登崇大業刑措不用流聲洋溢(晉江統傳)
中才成王人之中才也近管蔡則䜛入有周召則義聞
豈可謂天聰明哉然而克終於道者得不謂教之然耶
(元氏長慶集)周公左而召公右伯禽魯而太公齊(上)
薰風潜暢成康以四十二年之間刑厝不用薰風潜暢
頌聲遐舉越裳重譯萬里来歸(隋志)
藩屛王子朝使告于諸侯曰昔武王克殷成王靖四方
康王息民並建母弟以藩屛周亦曰吾無專享文武之
功至于厲王王心戾虐萬民弗忍居王于彘諸侯釋位
以間王政宣王有志而後效官(左昭二十六年)
共伯和共伯和即于王位(竹書)共伯名和好行仁義諸侯
賢之厲王無道國人作難王奔于彘諸侯奉和以行天
子事號曰共和元年(魯連子)十四年大旱廬舍俱焚卜于
太陽兆曰厲王為祟共伯子使諸侯王子請為宣王共
伯復歸國于衛和有至德尊之不喜廢之不怒逍遥得
志于共山之首(司馬彪莊註沈約竹書註)許由虞乎潁陽而共伯得
乎共首(莊讓王吕慎大)共伯和脩其行好仁賢而海内皆以來
為稽矣周厲之難天子曠絶而天下皆来請矣(吕開春)
觀左傳釋位效官及魯吕諸書則共伯名和無可疑
者高誘注乃謂共國伯爵夏時諸侯共首得志不知
出何書何耶漢書古今人表云共伯和孟康云入
為三公(今本無)師古曰和共伯名遷史以為周召二相
行政號曰共和無所據也
四三王夏扶謂荆軻曰何以教太子軻曰高欲令四三
王下欲令六五霸於君何如也(燕丹子)天下有有道之士
雖幸而有未必知也不知則與無賢同此治世之所以
短而亂世之所下長也故王者不四霸者不六亡國相
望明主相及得士則無此之患(吕觀世)
非唐笑虞始皇既幷海内以威力為王道以權詐為要
術遂非唐笑虞絶滅舊章防禁文學行是古之戮嚴誹
謗之誅十餘年滂沱而盈溢故皇天疾威(吾邱夀王論)
金鏡尚書考靈曜曰秦失金鏡魚目入珠鄭玄曰金鏡
喻明道也始皇吕不韋子言亂真也
折槁秦皇挾錄圖見其傳曰亡秦者胡也因發卒五十
萬萬使蒙公楊翁將築脩城西屬流沙北擊遼水東結
朝鮮中國内郡輓車而餉之又利越之犀角象齒翡翠
珠璣乃使尉屠雎發卒五十萬為五軍一軍塞鐔城之
嶺一軍守九嶷之塞一軍守番禺之都一軍守南野之
界一軍結餘干之水二年不解甲弛弩使監祿無以轉
餉又以卒鑿渠而通糧道以與越人戰殺西嘔君譯吁
宋而越人皆入叢薄中與禽獸處莫肯為秦虜相置桀
駿以為將而夜攻秦人殺尉屠睢伏尸流血數十里乃
發適戍以備之於是陳勝起于大澤劉項興義兵隨而
定若折槁振落遂亡天下禍在備胡而利越也(淮人間)
鑄金人秦之時高為臺榭大為苑囿遠為馳道鑄金人
發適戍入芻槀頭會箕賦輸於少府丁壯丈夫西至臨
洮狄道東至會稽浮石南至豫章桂林北至飛狐陽原
道路死人以溝量當此之時忠諫者謂之不祥而道仁
義者謂之狂(淮汜論)然劉氏奪之若轉閉錘(道應)
十亡始皇既兼天下大侈靡於是有方士韓客侯生齊
客盧生相與謀亡去始皇大怒坑犯法者四百六十餘
人盧生不得而侯生後至始皇召見將數而車裂之侯
生曰臣聞知死必勇陛下肯聽臣一言乎始皇曰若欲
何言言之侯生曰陛下奢侈淫泆下喑上聾臣等故去
丹朱傲虐好慢遊遂以不升今陛下之淫萬丹朱而千
昆吾夏桀臣恐陛下之十亡也而曾不一存始皇默然
久之曰汝何不早言侯生曰陛下之意方乘青雲飄摇
於文章之觀自賢自健上侮五帝下凌三王棄朴素就
末技陛下亡徵見久矣臣等恐言之無益也而自取死
故逃今臣必死故為陛下陳之欲使陛下自知也始皇
曰吾可以變乎侯生曰形已成矣陛下之佐又非也臣
恐變之不能存也始皇喟然釋之(說苑反質)
任刑昔秦法繁於秋荼而網密於凝脂然而上下相遁
姦偽萌生有司法之若救爛撲焦不能禁非網疏而罪
漏禮義廢而刑罰任也(鹽鐵刑德)
虎挒梟磔始皇方虎挒而梟磔噬士猶腊肉也(楊重黎)
自營始皇既吞天下召羣臣而議曰吾德出於五帝吾
將官天下誰可使代我後者鮑白令之對曰陛下行桀
紂之道欲為五帝之禪非陛下所能行也始皇大怒曰
令之前若何以言我行桀紂之道也趣說之不解則死
對曰陛下築靈于雲宫殿五里建千石之鐘萬石之虡
婦女連百倡優累千興作驪山宫室至雍相繼不絶所
以自奉者殫天下竭民力偏駁自私不能以及人所謂
自營僅存之主也何暇比德五帝欲官天下哉始皇闇
然面有慙色久之曰令之之言乃令衆醜我(說苑至公)
巢杖秦以刑罰為巢故有覆巢破卵之患以趙高李斯
為杖故有傾仆缺覆之禍何哉所任非也(陸賈新語)
獻蒲為脯二世時趙高用事乃先獻蒲為脯指鹿為馬
以驗羣臣(古今注風俗通)趙高欲作亂或以青為黑黑為黃民
言從之至今語猶存也(鄭玄禮器注)崔琦對梁冀曰將使玄
黃改色馬鹿易形乎(後漢文苑傳)
漢階桀紂是湯武之梯秦項是大漢之階四逆不興則
四順不昇(周生烈子)
夘金有人夘金握天鏡(春秋錄孔法)夘金出軫握命孔符(尚書)
(考靈曜)帝命驗云賊起蜚夘生虎注賊始皇虎高祖
出軫有人雄起戴玉英祈旦失䈁亡其金虎東南紛紛
注精起昌光出軫已圖之(上金虎喻秦君)
什殷周漢興以来傳文未遠以所聞見伍唐虞而什殷
周煥炳郁郁莫盛於斯(論衡佚文)
總萬廷高皇攝政總萬廷四海歸詠治威明文德道化
承天精元祚興隆協聖靈(龍魚河圖)
鳳舉高帝龍飛鳳舉於楚宋之間山東子弟為輔(鹽鐵國病)
光武龍興鳳舉取天下若拾遺何以不及湯武(論衡齊世)
優五代尭以唐侯入嗣帝位舜以司徒因尭授禪禹以
司空緣功代舜湯由七十里文王百里武王為西伯襲
文王位五代之起皆有因緣力易為也高祖從亭長提
三尺劍取天下光武由白水奮威武海内無尺土所因
一位所乘直奉天命樂推自然此則起高於淵洿為深
於邱山也比方五代孰者為優(論衡恢國)
七制大哉七制之主其以仁義公恕統天下乎其役簡
其刑清君子樂其道小人懷其生四百年間天下無二
志其有以結人心乎終之以禮樂則三王之舉也(文中天地)
蜀三傑徵士傅幹曰劉備寬仁有度能得人死力諸葛
亮達治知變正而有謀而為之相張飛關侯勇而有義
皆萬人之敵而為之將此三人者皆人傑也以備之略
三傑佐之何為不濟也(蜀志二)
天中記卷十一
