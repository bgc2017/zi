天中記卷四十二
明陳耀文撰
禮
本於太一夫禮必本於太一分而為天地轉而為隂陽
變而為四時列而為鬼神(禮運)
承天治人孔子曰夫禮先王以承天之道以治人之情
故失之者死得之者生詩曰相鼠有體人而無禮人而
無禮胡不遄死是故夫禮必本於天殽於地列於鬼神
逹於喪祭射御冠昏朝聘故聖人以禮示之故天下國
家可得而正也(上)
君之大柄禮者君之大柄也所以別嫌明微儐鬼神考
制度別仁義所以治政安君也(上)
决嫌疑夫禮者所以定親疎决嫌疑別同異明是非也
道德仁義非禮不成教訓正俗非禮不備分爭辨訟非
禮不决君臣上下父子兄弟非禮不定宦學事師非禮
不親班朝治軍涖官行法非禮威嚴不行禱祀祭祀供
給鬼神非禮不誠不莊是以君子恭敬樽節退讓以明
禮(曲禮)
人之大端故禮義也者人之大端也所以講信修眭而
固人肌膚之會筋骸之束也所以養生送死事鬼神之
大端也所以逹天道順人情之大竇也故唯聖人為知
禮之不可以巳也故壞國喪家亡人必先去其禮故禮
之於人也猶酒之有蘖也君子以厚小人以薄(禮運)
禁亂故朝覲之禮所以明君臣之義也聘問之禮所以
使諸侯相尊敬也喪祭之禮所以明臣子之恩也鄉飲
酒之禮所以明長幼之序也婚姻之禮所以明男女之
別也夫禮禁亂之所由生猶防止水之所自來也故以
舊坊為無所用而壞之者必有水敗以舊禮為無所用
而去之者必有亂患故禮之教化也微其止邪也於未
形使人日徙善遠罪而不自知也是以先王隆之也(經解)
有本有文禮器是故大備大備盛德也禮釋回增美質
措則正施則行其在人也如竹箭之有筠也如松栢之
有心也二者居天下之大端也先王之立禮也有本有
文忠信禮之本也義理禮之文也無本不立無文不行
(禮器)
大禮哀公問於孔子曰大禮何如君子之言禮何其尊
也孔子曰吾聞之民之所由生禮為大非禮無以節事
天地之神也非禮無以辨君臣上下長幼之位也非禮
無以別男女父子兄弟之親婚姻疏數之交也君子以
此之為尊敬然(哀公問)
領惡全好子張子貢言游侍縱言至於禮子貢曰敢問
何如子曰敬而不中禮謂之野恭而不中禮謂之給勇
而不中禮謂之逆子貢曰敢問將何以謂此中者也子
曰禮乎禮夫禮所以制中和言游曰敢問禮也者領惡
而全好者與子曰然(仲尼燕居)
章疑別微夫禮者所以章疑別微以為民坊者也故貴
賤有等衣服有別朝廷有位則民有所讓(坊記)
天地同氣禮之動搖也與天地同氣四時合信隂陽為
符日月為明上下和洽則物獸如其性命(禮稽命徵)
設容禮者所以設容明天地之體也(春秋說題辭)
治之粉澤太公對文王曰禮者治之粉澤也(六韜)
緣情禮者因人之情緣義之理為之節文者也(管子)
從俗禮從俗政從上使從君國有貴賤之體無賢不肖
之禮有長幼之禮無勇怯之禮有親疎之禮無愛惡之
禮也(慎子)
制義人生有欲欲則求求則争争則亂亂則窮先王惡
其亂也故制禮義以養之禮者養也稻粱五味所以養
口也椒蘭芬芳所以飬鼻也雕琢刻鏤黼黻文章所以
飬目也疏房越席牀第几筵所以飬體也(荀子)
大隆禮有三本天地者生之本也先祖者類之本也君
師者治之本也貴本之為文親用之為理兩者合而成
文以歸太一夫是之謂大隆(上)
人道之極禮者人道之極也然而不法禮不足禮謂之
無方之民法禮足禮謂之有方之士(上)
國之幹天王使召武公内史過賜晉侯命受至惰過歸
告王曰晉侯其無後乎王賜之命而過於受瑞先自棄
也已其何繼之有禮國之幹也敬禮之輿也不敬則禮
不行禮不行則上下昏何以長世(左僖十一)
禮順天道齊侯侵我西鄙遂伐曹入其郛討其來朝也
季文子曰齊侯其不免乎吾則無禮而討於有禮者曰
女何故行禮禮以順天天之道也已則反天而又以討
人難以免矣在周頌曰畏天之威于時保之不畏于天
將何能保以亂取國奉禮以守猶懼不終多行無禮弗
能在矣(左文十五)
人之幹晉侯使郤錡來乞師將事不敬孟獻子曰郤氏
其亡乎禮身之幹也敬身之墓也郤子無墓且先君之
嗣卿也受命以求師將社稷是衞而惰棄君命也不亡
何為(成十二)
政之輿曹武伯來朝會於商任齊侯衞侯不敬叔向曰
二君者必不免會朝禮之經也禮政之輿也政身之守
也怠禮失政失政不立是以亂也(襄二十一)
人之幹公至自楚孟僖子病不能相禮乃講學之苟能
禮者從之及其將死也召其大夫曰禮人之幹也無禮
無以立吾聞將有逹者曰孔丘聖人之後也我若獲沒
必屬說(南容)與何忌(仲孫)於夫子使事之而學禮焉以定其
位(昭七)
天經地義鄭子太叔見趙簡子簡子問揖讓周旋之禮
焉對曰是儀也非禮也簡子曰敢問何謂禮對曰吉也
聞諸先大夫子産曰夫禮天之經也地之義也民之行
也天地之經而民實則之簡子曰甚哉禮之大也對曰
禮上下之紀天地之經緯也民之所以生也是以先王
尚之故人之能自曲直以赴禮者謂之成人大不亦宜
乎(上二十五)
禮之善物齊景公曰善哉吾今而後知禮之可以為國
也對曰禮之可以為國也久矣與天地並君令臣恭父
慈子孝兄愛弟敬夫和妻柔姑慈婦聽禮也君令臣不
違臣共而不貳父慈而教子孝而箴兄愛而友弟敬而
順夫和而義妻柔而正姑慈而從婦聽而婉禮之善物
也(二十六)
嘉事不體邾隠公來朝子貢觀焉邾子執玉高其容仰
公受玉卑其容俯子貢曰以禮觀之二君者皆有死亡
焉夫禮死生存亡之體也將左右周旋進退俯仰於是
乎取之朝祀喪戎於是乎觀之今正月相朝而皆不度
心已亡矣嘉事不體何以能久高仰驕也卑俯替也驕
近亂替近疾君為主其先亡乎(定十五)
御民齊景公登射晏子修禮而待公曰選射之禮寡人
厭之矣吾欲得天下勇士與之圖國晏子對曰君子無
禮是庶人也庶人無禮是禽獸也夫禮者所以御民也
轡者所以御馬也無禮而能治國家者嬰未之聞也景
公曰善乃飭射更席以為上客終日問禮(說苑)
禮中有禮晏子聘魯下堂則趣授玉則跪子貢怪之問
孔子孔子問晏子晏子對曰夫上堂之禮君行一臣行
二也今君之授幣也卑臣敢不跪乎孔子曰善禮中又
有禮焉(韓詩外傳)
長禮景公縱酒醉而解衣冠鼓琴以自樂顧左右曰仁
人亦樂此乎左右曰仁人耳目猶人何為不樂乎景公
曰駕車以迎晏子晏子聞之朝服而至景公曰今者寡
人此樂願與大夫同之晏子曰君言過矣自齊國五尺
已上力皆能勝嬰與君所以不敢者畏禮也故自天子
無禮則無以守社稷諸侯無禮則無以守其國為人上
無禮則無以使其下為人下無禮則無以事其上大夫
無禮則無以治其家兄弟無禮則不同居人而無禮不
若遄死景公色媿離席而謝曰寡人不仁無良左右淫
湎寡人以至於此請殺左右以補其過晏子曰左右無
過君好禮則有禮者至無禮者去君惡禮則無禮者至
有禮者去左右何罪乎景公曰善哉乃更衣而坐觴酒
三行晏子辭景公拜送(上)
習&KR0008;樹下孔子過宋與弟子習禮於大樹下宋司馬桓
魋使拔其樹去適鄭(典略)
緜蕞漢興撥亂反正日不暇給猶命叔孫通制禮儀以
正君臣之位高祖說而歎曰吾乃今日知為天子之貴
也以通為奉常遂定儀法(前志)通與弟子百餘人為緜蕞
野外習之(本𫝊)
述舊禮宣帝時諫議大夫王吉上疏願與大臣延及儒
生述舊禮明王制驅一代之人躋之仁壽之域(漢書)
聚訟曹褒上疏具陳禮樂之本制改之意詔班固問改
定禮制之宜固曰宜廣招集議得失帝曰諺言作舍道
邊三年不成會禮之家名為聚訟帝令黃門持班固所
上叔孫通漢儀十二篇敇褒曰此制散略多不合經宜
依禮條正使可施行褒乃撰次天子至庶人冠婚吉凶
制度以為一世大典帝以衆論難一故但納之(後漢)
防本理者天所為也文者人所為也人所為謂之禮禮
者因人情以為節文以救其亂夫隄者水之防也禮者
人之防也刑防其末禮防其本也(董生書)
百事之會夫禮者隂陽之際也百事之會也所以尊天
地賓鬼神序上下之道也(白虎通)
義同名異禮者履也律也義同而名異五禮者吉凶賓
軍嘉也(物理論)
緣情為度禮者緣人情而為節度者也嚴父愛親之情
也尊親敬長之義也(袁淮正書)
順時施宜王者必因前王之禮而順時施宜有所損益
節人之心稍稍制作(漢書)
張翼張六星星明則王者行五禮得天之中翼二十度
星天之樂府俳倡星明大禮樂興(晉志)
祭祀
祭重凡治人之道莫急於禮禮有五經莫重於祭夫祭
者非物自外至者也自中出生於心者也心怵而奉之
以禮是故惟賢者能盡祭之義(祭統)
祭至周傳曰祭之為言察也察者至也至者人事也人
事至然後祭祭者薦也薦之為言在也在也者在其道
也(尚書蔡𫝊)
數祭祭不欲數數則煩煩則不敬祭不欲疏疏則怠怠
則忘(祭義)說命曰黷于祭祀時為弗欽(書)
報功修先凡祭祀之義有二一曰報功二曰修先報功
以勉力修先以崇恩也(論衡)
報德崇恩古者尊祭重神祭宗廟追養也祭天地報德
也(楊泉物理論)
享味宫室不設不可以祭祭者薦其時也薦其敬也薦
其義也非享味也(糓梁傳)
祭名春祭曰祠夏祭曰杓秋祭曰嘗冬祭曰蒸祭天曰
燔柴祭地曰瘞薶祭山曰&KR0146;縣祭川曰浮沈祭星曰布
祭風曰傑是禷是禡師祭也既伯既儔馬祭也禘大祭
也繹又祭也周曰繹商曰肜夏曰復胙(爾雅)除惡之祭為
祓會福之祭曰襝告事永福曰禱道上之祭為禓潔意
以享為禋以類祭神為禷祭司命為䃾祭豕先為䄚月
祭為祽(說文)
四祭古者歲四祭因四時所生熟而祭先祖父母也春
曰祠祠者以正月始食韮也夏曰禴禴者以四月煮糜
餅也秋曰嘗嘗者以七月嘗黍稷也冬曰烝烝者以十
月進初稻也(春秋繁露)
祭等天子祭天地祭四方祭山川祭五祀歲徧諸侯方
祀祭山川祭五祀歲徧大夫祭五祀歲徧士祭其先凢
祭有舉之莫敢舉也有其舉之莫敢廢也非其所祭而
祭之名曰淫祀淫祀無福支子不祭祭必告於宗子凡
祭宗廟之禮牛曰一元大武豕曰剛鬛豚曰腯肥羊曰
柔毛鷄曰翰音犬曰羔獻雉曰疎趾兔曰明視脯曰尹
祭脩脆曰商祭鮮魚曰脡祭水曰清滌酒曰清酌黍曰
薌合粱曰薌箕稷曰明黍稻曰嘉蔬韭曰豐本鹽曰醎
醝玉曰嘉玉幣曰量幣(曲禮)
國之大節海鳥曰爰居臧文仲使國人祭展禽曰越哉
臧孫之為政也夫祀國之大節也而節政之所成也故
慎制祀以為國典今無故而加典非政之宜也夫聖王
之制祀也法施於民則祀之以死勤事則祀之以勞定
國則祀之能禦大災則祀之能扞大患則祀之非是否
也不在祀典凡禘郊宗祖報此五者國之典祀也加之
以社稷山川之神皆有功烈於民者也及前哲令德之
久所以為明質也及天之三辰民所以瞻仰也及地之
五行所以生殖也氏九州名山川澤所以出財用也非
是不在祀典(國語)
奉功成人聖王之法追祭天地日月星辰山川萬物皆
古之人也能紀天地五行氣奉其功以成人者也故其
奉祀皆以人事之禮食之所食也非祭食與土地金木
水火石也又祭三皇五帝九皇六十四氏皆古帝王凡
八十一姓(漢舊儀)
國典屈到嗜芰有疾召其宗老而屬之曰祭我必以芰
及祥宗老將薦芰屈建命去之宗老曰夫子屬之子木
曰不然其祭典有之曰國君有牛享大夫有羊饋士有
豚犬之奠庶人有魚炙之薦不羞珍異不陳庶侈夫子
不以其私欲干國之典遂不用(楚語)
備物子期祀平王祭以牛爼於王王問於觀射父曰祀
牲何及對曰祀加于舉天子舉以太牢祀以會諸侯舉
以特牛祀以太牢卿舉以少牢祀以特牛大夫舉以特
牲祀以少牢士食魚炙祀以特牲庶人食菜祀以魚上
下有序民則不慢王曰其小大何如對曰郊禘不過蠒
栗烝嘗不過把握王曰何其小也對曰夫神以精明臨
民者也故求備物不求豐大是以先王之祀也以一純
二精三牲四時五色六律七事八種九祭十日十二辰
以致之百姓千品萬官億醜兆民經入畡數以奉之明
德以昭之和聲以聽之以告徧至則無不受休王曰祀
不可以已乎對曰祀所以昭孝息民撫國家定百姓也
不可以已天子徧祀羣神品物諸侯祀天地三辰及其
土之山川卿大夫祀其禮士庶人不過其祖上所以教
民虔也下所以昭事上也天子親春禘郊之盛王后親
繰其服自公以下至於庶人其誰敢不齋肅恭敬致力
于神民所以攝固者也若之何其舍之也(上)
祭祀招禍昔楚靈王驕逸輕下簡賢務鬼信巫祝之道
齋戒潔鮮以祀上帝禮羣神躬執羽紱起舞壇前吳人
來攻其國人告急而靈王鼓舞自若顧應之曰寡人方
祭上帝樂明神當蒙福祐焉不敢赴救而吳兵遂至俘
獲其太子及后姬以下甚可傷(桓子新論)
祠子胥夫差師諸羣臣出國東祠子胥江水濱諸臣並
在夫差乃言曰寡人蒙先王之遺恩為千乘之主昔不
聽相國之言乃用䜛佞之辭至令相國遠投江海自亡
以來濛濛惑惑如霧蔽日莫誰與言泣下沾襟悲不自
勝左右羣僚莫不傷悲(吳越春秋)
祀江湖越王既往平吳春祀三江秋祀五湖因以其時
為之立祠垂之來世傳之萬載隣邦樂德皆來取之(越紀)
將祭亡牲魯公索氏將祭而亡其牲孔子聞之曰公索
氏不及二年將亡後一年而亡門人問曰昔公索氏亡
其祭牲而夫子曰不及二年必亡今過期而亡夫子何
以知其然孔子曰夫祭者孝子所以自盡於其親將祭
而亡其牲則其餘所亡者多矣若此而不亡者未之有
也(家語)
將祭叱富齊有貧者命其狗為富命其子為樂方將祭
入於室叱之曰富出祝曰不祥家果有禍長子死守之
曰樂乎而不自悲也(尸子)
祀魏公子高祖微時聞魏公子賢及即位每過大梁常
祀公子高祖十二年從擊黥布還為公子置守冡歲四
時奉祀公子矣(漢書)
祀黃石張子房從高帝過濟北果得穀城山下黃石取
而寶祠之及留侯死并葬黃石每上冡伏臘祠黃石上
相鄉立祠初朱邑且死囑其子曰我故為桐鄉嗇夫其
吏民愛我必葬桐鄉後世子孫奉嘗我不如桐鄉民及
死其子葬之桐鄉西郭外民果共立祠歲時祠祭至今
不絶(郊祀志)
鄉里為榮桓譚字君山沛人章帝元和中行廵狩至沛
令使者祠譚冡鄉里以為榮(東觀漢記)
祠蕭霍永平中詔京兆右扶風以中牢祠蕭何霍光出
郡錢穀給蕭何子孫在三百里内悉令侍祠(上)
祀孔子元和一年春帝東廵狩還過魯幸闕里以太牢
祀孔子及七十弟子作八代之樂大會孔子男子二十
以上者六十人(孔叢子)
卿士立祠元始四年詔書祀百辟卿士有益於民者蜀
(闕)
雨尊從鹵薄車或發蓋百官霑濡還不至郊使有司行
禮迎氣北郊(上)
漢制漢制天地以下羣臣所祭凡千五百四十新益為
萬五千四十漢法三歲一祭天為雲陽宫甘泉壇以冬
至日祭天天神下三歲一祭地於河東汾隂后土宫以
夏至日祭地地神出五帝祭於雍五時(漢舊儀)
汾葵祭地河東汾隂后土宫宫曲入河古之祭地澤中
方澤也禮儀如祭天名曰汾葵一曰葵癸也(上)
殊號實一晉太始二年詔羣臣儀五帝即天也天氣時
異故殊其號雖名有五其實一神明堂南郊宜除五帝
之坐五郊改五精之號皆同稱昊天上帝各設一坐而
已(禮志)
二至祀合晉太始二年十一月有司又議古者社郊不
異宜并圓丘方丘於南北郊更修治壇兆其二至之祠
合於二郊帝又從之如宣帝所用王肅議也是月庚寅
冬至帝親祀圓丘於天自是後圓丘方澤不別立(宋志)
合祭古者祭天於圓丘在國之南祭地於澤中之方丘
在國之北所以順隂陽因高下而事天地以其類也其
方位既別而其燎壇瘞坎樂舞變數亦皆不同而後世
有合祭之文則天萬歲元年親饗南郊始合祭天地
祭地北郊睿宗即位有事於南郊實曾議曰三輔故事
祭於圓丘上帝后土位皆南面則漢嘗合祭矣禇無量
郭山惲等皆以曾言為然是時睿宗將祭地於北郊故
曾之議寢(闕)
貴德廣孝祭宗廟所以禘祫何尊人君貴功德廣孝道
位尊德盛所及彌遠(白虎通)
祫禘三年一祫五年一禘以衣服想見其容色三日齋
思親志意相見所好意喜然後入廟(禮稽命曜)
合食王者諸侯所以三年一祫五年一禘何三年一閏
天道小備故三年一祫祫者皆取未遷廟主合食太祖
廟中五歲再閠天道大備故五歲一禘禘者諦也取已
遷廟主食合太祖廟中(五經通義)
日祭月薦古春秋左氏說古者先王日祭於祖考月薦
於曾高時享及二桃歲禱於壇及郊宗萬室(五經異義)劉歆
曰春秋傳曰日祭月祀時望歲貢終王祖禰則日祭曾
高則月祀二祧則時享壇壝則歲貢大禘則終王彌遠
彌尊故禘為重矣
筮而不卜今春秋公羊說祀宗廟筮而不卜傳曰禘祫
不卜(五經異義)
並夏孟冬建武二十六日詔問張純禘祫之禮純奏三
年一祫五年一禘禘昭穆尊卑之義以夏四月陽氣在
上隂氣在下故正尊卑之義祫以冬十月五穀成熟故
骨肉合聚飲食(續漢書祭祀志)
神主出廟凡禘祫大祭則神主悉出廟堂為昭穆以安
坐不復停室也(宋禮志)
王制先後王儉議按禮記王制天子先祫後時祭諸侯
先時祭後祫春秋魯禧二年祫明年春禘自此以後五
年再殷(齊禮志)
祭不欲數元和中太常上言按禮祭不欲數太廟禘祫
祭禮重於時饗與禘祫同月即其月但行禘祫祭不行
時饗蓋不欲煩是禮先重者今時饗重於朔望薦食稽
求禮情參酌輕重請每時至及臘但行饗禮其月朔望
薦食請停如告廟日與朔望薦食日同請先行告禮然
後薦食(唐書)
六宗
六宗舜典曰禋于六宗鄭注曰六宗謂星辰司中司命
風雨師也
天地四時萬物非天不生非地不載非春不動非夏不
長非秋不收非冬不藏故書曰禋於六宗此之謂也(尚書大傳)
天宗地宗古尚書說六宗者天地屬神之尊者謂天宗
三地宗三天宗日月北辰也地宗岱山河海也日月為
隂陽宗北辰為星宗岱為山宗河為水宗海為澤宗也
祀天則天文從祀地則地理從也(五經異義)
乾坤六子明帝問王肅六宗竟幾對曰坎為水離為火
震為雷巽為風艮為山兊為澤此乾坤六子也(魏書)
社稷
土主地主社土地之主也土地闊不可盡敬故封土為
社以報功也稷五谷之長也穀衆不可徧祭故立稷神
以祭之(孝經)
土神穀神社者五土之神也稷者百穀之神也天子為
天下之人立社曰太社壇方五丈諸侯為境内之民立
社曰國社地之勢有禮生物各隨所宜九州之人各居
其土食其利者各報祭之籍田之後則告五穀既豋又
報功也國以民為本人以食為天故建國君民先命立
社地廣穀多不可偏祭故立國城之内立壇祭之親之
也日用甲尊之也唯天子祭天地諸侯祭社稷而已(禮外傳)
為稷為社厲(烈)山氏之有天下也其子曰柱能植百穀
夏之衰也周棄繼之故祀以為稷神共工氏之霸九州
也其子曰勾龍為后土能平九州故祀為社(禮)孔子曰
古之平水土及播植百穀者衆矣然唯勾龍兼食於社
而棄為稷歴代奉之無敢易者明不可與等也(家語)禹勞
天下死而為社周棄作穡死而為稷(淮南)
示尊封土立社示有所尊稷五穀之長故封稷而祭之
稷者得隂陽中和之氣而為用又多故為長也歲再祭
之(白虎通)
王者自祭王者自親祭社稷何社者土地之神也土生
萬物天下之所主也尊重之故自祭也(上)
路樹成社邴原避地遼東多虎原之邑落獨無虎患嘗
行而得遺錢拾遺繫樹枝此錢既不見取而繫錢者愈
多原問其故答者謂之神樹原惡其由已而成淫祀乃
辯之於是里中遂歛其錢以為社供里老為之誦曰邴
君行仁落邑無虎邴君行廉路樹成社(別傳)
社神所責庾邈與女子郭凝道請社約不二心俱不婚
聘經二年凝忽暴亡邈出見凝云前北村還遇強梁抽
刀見逼懼死從之不能守節為社神所責心痛而絶人
鬼異路因下泣沾襟也(述異記)
二社一稷晉元帝建武元年又依洛京立二社一稷其
太社之祝曰地德普施惠存無彊乃建太社保佑萬邦
悠悠四海咸頼嘉祥其社之祝曰坤德厚載王畿是保
乃建帝社以神地道明祀惟辰景福來造禮左宗廟右
社稷歴代尊之故洛京社稷在廟之右而江左又然也
(宋書禮志)
升為大祀天寶中升社稷五星為大祀詔曰祭之為典
以陳主敬名或不正是將奪倫况社稷孚祐百代蒙其
福日月照臨五星叶其紀兆庶允殖下土式瞻既超言
象之外須極尊嚴之禮列為中祀頗紊大猷自今已後
社稷及日月五星並升為大祀仍以四時致祭(唐書)
上戌致祭仲春上戊祭太社以后土氏配焉祭大稷以
后稷氏配焉(六典)
誡社王者諸侯必有誡社何示存亡也明為善者得之
為惡者失之春秋公羊傳曰亡國之社奄其上柴其下
郊特牲曰喪國之社屋之亦與天地絶也(白虎通)亡國之
社屋其上柴其下者示絶於天地夫春秋薄社周以為
戒夫經藝書傳人當鑒之猶社當通氣於天地也故人
不通覽者薄社之類(論衡)
授茅土天子太社以五色土為壇封其侯者取其方面
土苴以白茅授之各以其所封方色以立社於其國故
謂之授茅士(漢舊事)
宗廟
宗廟廟者貌也其以貌言之也(尚書大傳)宗尊也廟貌也先
祖形貌所在也寢所寢息也(釋名)廟所以尊祖也(孝經援神契)
宗廟致敬不忘親也(孝經)
家生之居禮聖王所制宗廟何曰生死殊路故敬鬼神
而遠之所以有室何所以象生之居(白虎通)
追繼養王者立宗廟何緣生以事死敬亡若事存欲立
宗廟而祭之此孝子之心所以追繼養也(上)
尊主四夏曰世室世世祭祀之也殷曰重屋夏曰霤周
曰宗廟尊其生存之貌示不死之故致之於室也(古今通論)
禹立廟禹生於石紐禹母吞珠孕禹圻疈而生禹於塗
山娶妻生子名啓於今塗山有禹廟亦為其母立廟(蜀王)
(本紀)會稽有禹廟始皇配食王朗為太守而黜之(吳錄)
存人自立梅福上書諫曰武王克殷未下車存五帝之
後封殷於宋紹夏於祀明著三統示不獨有也是以姬
姓半天下遷廟之制流出於戶所謂存人以自立者也
(漢書)
甘棠孔子曰吾於甘棠見宗廟之敬也甚矣思其人猶
愛其樹尊其人必敬其道也(家語)
帝廟高祖廟曰原廟文帝廟曰顧城廟景帝廟曰德陽
武帝廟曰龍淵昭帝廟曰徘徊宣帝廟曰樂遊元帝廟
曰長壽成帝廟曰成陽(漢書)
薄后配祭中元元年十月甲申使司空馮魴告祠高祖
廟吕太后不宜配食以薄太后配遷吕太后於園四時
上祭(東觀漢記)
高廟天子自雒陽遷都長安初長安遭赤眉亂宫室焚
盡唯有高廟遂居之
告祠賜金宣帝立孝武廟於河東告祠日見一人騎馬
馬異於常馬持尺一札賜將作函文曰汝續克成賜汝
金一斤因忽不見劄乃變為金一斤(漢武故事)
設壇望祀王浚字彭祖為幽州刺史尋洛陽破後承制
建行臺以宗廟焚毁設壇望祀七室及配臣配食(晉諸公讃)
請立七廟侯景篡王偉請立七廟景曰何謂七廟偉曰
天子豋七世祖考故置七廟并請七世諱敇太常具祭
祀之禮景曰前世吾不復憶唯阿爺名標且在朔州伊
郍得來噉是衆聞咸笑之(南史)
神主人君既葬之後日中虞祭即作木主以存神廟主
用木木者本落歸本有終始之義天子廟主長尺二寸
諸侯一尺四向孔穴午逹相通葬後孝子心目無所覩
故用以主其神也(禮記外傳)廟者所以藏主列昭穆(漢舊事)宗
廟之木主名曰柘(說文)言神無所依據孝子以主繼心(白虎)
(通)論語曰哀公問社於宰我宰我答夏后氏以松夏人
都河東河東宜松也殷人以栢殷人都亳亳宜栢也周
人以栗周人都豐鎬豐鎬宜栗也(五經異義)主者神象也凡
虞主用桑桑猶喪也喪禮取其名練主用栗栗者敬也
祭禮取其恭(五經要義)所以虞而立主何孝子既葬日中反
虞念親已沒棺柩已去悵然失望徬徨哀痛故設桑主
以虞所以慰孝子之心虞安其神所以用桑者始與神
相接三王俱以桑(白虎通)柘宗廟主也周禮有郊廟石室
一曰大夫以石為主從示從石石亦聲也(說文)廟中藏木
主石室也(增韻)凢廟之主藏於戶外西牖之下有石函故
名宗柘(决疑要注)
不遷之主祔順宗于廟遷中宗神主于夾室有司以中
宗為中興之君當百代不遷宰臣君史官蔣武問之武
對曰中宗以弘道元年於高宗柩前即位時春秋已壯
矣及母后篡奪神器潜移其後頼張柬之等同謀國祚
再復此蓋同於反正恐不得號為中興之君凢非我失
之自我復之謂之中興漢光武晉元帝是也自我失之
因人復之晉孝惠孝安是也今中宗興惠安二帝事同
即不可為不遷之主矣(唐書)
明堂
明天道明堂者明天道之堂也(黃圖)明堂猶堂堂高顯貌
也(釋名)
告朔告朔行正謂之明堂(五經釋例)
太室明堂之制東西九筵筵長九尺也明堂東西八十
一尺南北六十三尺故謂之太室(孝經援神契)
水火之際明堂在辰巳者言在水火之際辰木也巳火
也木生數三火成數七故在三里之外七里之内(合成圖)
布政之宫明堂古者天子布政之言在國南十里之内
七里之外黃帝享百神於朝廷是也唐虞為五府夏為
大廟為世室殷人為路寢為重屋周人為五府為明堂
夏后氏一堂之上為五室南面三階五室者象載於五
行也五行生於四時故每室四逹一室八窗周人有圓
屋九月大亨五帝於明堂心為天子明堂或以明堂獨
以一室耳(禮記外傳)
通神明堂所以通神靈感天地正四時出教化崇有德
章有道也(禮含文嘉)
異名黃帝曰合宫有虞氏曰總章殷人曰陽館周人曰
明堂此皆所以名休其善也(尸子)
古制自古者明堂之制下之潤濕弗能及也上之霧露
弗能入也所以饗上帝禮鬼神示人知節也(淮南)
立朝昔者五帝三王之蒞政施教乃立明堂之朝行明
堂之政以調隂陽之氣以和四時之節以辟疾病之菑
(上)
五室案禮及孝經援神契並云明堂有五室天子每月
聽朔布教祭五帝之神配以功德之君大戴禮曰明堂
者所以明諸侯尊卑也許慎五經異義曰布政之宫故
稱明堂明堂盛貌也周官匠人職稱明堂有五官鄭玄
云周人明堂五室帝一室也(齊禮志)
法則天地孝武帝議立明堂於長安城南許令褒等議
曰按五經禮樂傳記曰聖人之教制作之象所以法則
天地比類隂陽以之宫室本之太古以昭令德茅屋采
椽土階素輿越席皮弁蓋興於黃帝堯舜之世是以三
代修之也(三輔黃圖)
善惡之狀孔子觀乎明堂覩四門墉有堯舜之容桀紂
之象而各有善惡之狀興廢之誡焉又有周公相成王
抱之負斧扆南面以朝諸侯之圖焉孔子徘徊而望之
謂從者曰此周之所以盛也(家語)
蒿宫或以為明堂者文王廟周時德澤和洽蒿茂大以
為宫柱名曰蒿宫(禮論)
上明堂圖天子封泰山泰山東北址古時有明堂處處
險不敞上欲治明堂奉高旁未曉其制度濟南人公王
帶上黃帝時明堂圖明堂中有一殿四面無壁以茅蓋
通水水圜宫垣為復道上有樓從西南入名曰昆侖天
子從之入以拜祀上帝焉於是上令奉高作明堂汶上
如帶圖(漢郊祀志)
萬象神宫垂拱二年毁乾元殿就其地創造明堂凡高
二百九十四尺東西南北各廣三百尺凡有三層下層
象四時各隨方色中層法十二辰圓蓋蓋上盤九龍棒
上層法二十四氣亦圓蓋亭中有巨木十圍上下通貫
刻木為瓦紵漆之明堂之下施鐵渠以為辟雍之象號
為萬象神宫(唐書)
通天宫證聖元年正月明堂後復室大延燒明堂三年
又令重造如明堂高廣如舊制上制寶鳳號為通天宫
也(上)
辟雍
辟雍天子曰辟雍諸侯曰泮宫(禮王制)
行禮宣化天子立辟雍者何所以行禮樂宣德化也辟
者何象璧以法天相雍者何雍之以水象教化流行(白虎)
(通)
象四海辟雍水四周於外象四海也(三輔决錄)
承天地王者作圓池如璧形實水其中以圜壅之故曰
辟雍言其上承天地以班教令流轉王道周而復始(桓譚)
(新論)
鄉飲處辟雍天子鄉飲之處(說苑)
修禮樂王朗云辟雍所以修禮樂大學所以集儒林(魏志)
白虎通曰辟廱外圓内方明德當圓行當方蔡邕明
堂論曰辟廱外圓内方擬王者動作法天地水環四
周譬德廣四海也不知泮水象諸侯行不當方德不
當廣乎其釋辟廱雖明而於泮水則礙(蘭叢識遺)
莊子言歴代樂名黃帝堯舜禹湯武王有咸池大章
韶夏濩武中曰文王有辟廱是以辟廱為天子學亦
非也詩言於論鼓鐘於樂辟廱又云鎬京辟雍無思
不服亦無養才之意莊子去古未遠必有傳授(鼠璞)
釋奠
祀孔顔配昔武王入殷而封先代之後蓋追思其德也
孔子大聖終於陪臣未有封爵至漢元帝時孔霸以帝
師號褒成侯奉孔子後魏黃初二年以議郎孔羡為宗
聖侯奉孔子祀魏齊王正始二年始太常釋奠以太牢
祀孔子於辟雍以顔回配(晉禮志)
太學尚書符太常曰按洛陽圖宫南自有太學國子辟
雍不相預也捨辟雍以太學辟雍便為無事虚談漢魏
舊事皆言釋奠祠先聖於辟雍未有言太學者又咸和
中成皇帝釋奠於中堂之前臺中故事亦曰辟雍是為
漢魏之世初自兩立至釋奠便在辟雍猶存今廢辟雍
而立二學中興以來相違太常王彪之答魏帝齊王使
有司釋奠於辟雍此是魏之大事非晉書舊典大始元
康釋奠太學不在辟雍大始五年元康五年二行嚮禮
皆於辟雍不在太學是則釋奠於太學行嚮於辟雍有
留已行之准也中朝有辟雍猶在太學况無辟雍唯有
太學更當不在太學乎宰相從太常(晉尚書大傳)
丁戊仲春上丁釋奠于孔宣父以顔回配焉其七十二
弟子及先儒並從祠仲秋之月亦如之仲春上戊釋奠
于齊太公以留侯張良配焉仲秋之月亦如之凡州縣
皆治孔宣父廟以顔回配仲春上丁州縣官行釋奠之
禮仲秋上丁亦如之(唐典)
不及公旦晉范堅書問馮懷曰漢氏以來釋奠先師唯
享仲尼不及公旦何也馮答曰若如來談亦當憲章堯
舜文武豈唯周旦乎
先聖先師貞觀二十一年詔以孔子為先聖更添左邱
明等二十二人與顔子俱配宣父於太學並為先師永
徽中制令改周公為先聖黜夫子為先師顔回左邱明
從祀開元八年勅改顔生等十哲為坐像悉應從祀曾
參大孝德冠同列特為塐像坐於十哲之次二十七年
制夫子追贈謚為文宣故昔緣周公南面夫子西坐自
今以後夫子南面而坐内出王者衮冕之服以衣之十
哲等東西列侍顔子優秩兖國公(通典)
舍菜凡學春官釋奠于先師秋冬亦如之釋奠即舍菜
舍菜即祭菜然則國子入學以蘋蘩告誠祀其師以示
敬道也菜芹之屬(禮記)
吕氏春秋仲春上丁命樂正入舞舍采注命樂官正
率卿大夫之子入學宫習舞也舍猶置也初入學宫
必禮先師置采帛於前以贄神也周禮春入學舍采
舍舞秋訟學舍聲以六樂之會正舞位此之謂也此
云習舞釋菜鄭云將舞必釋菜於先師以禮之夫臨
祭豈方習舞釋奠豈獨用菜乎
耤田
教養耕耤所以教諸侯之養也(祭義)
耤千畆帝耤千畆者使民如借故謂之耤(說文)耤者借也
天子耕千畆但三推發未正岱而止借民力治之所耕
之穀藏於神倉以供事天地宗廟神祗人鬼之用也天
子以身先天下以建寅之日而郊郊而後耕郊用辛日
而耕用亥日享先農而後耤田(禮外傳)
親耕天子升壇公卿耕訖嗇夫下種耤田千畆亦曰帝
耤亦曰親耕亦曰王耤(漢官儀)
致孝天子耤田千畆孟冬啓蟄既郊之後率公卿大夫
而親耕焉所以先百姓而致孝敬(五經要義)
土象人立春東耕為土象人男女各二執耒鉏錢或列
土牛象人土牛未畢而耕也從氣應時示帥下也(論衡)
冠
貫髮冠貫也所以貫韜髮也(釋名)
作冠上古穴居野處衣毛而冐皮後代聖人易以絲麻
觀暈翟之文迺染帛以效之始作五采以為服見鳥獸
有冠角&KR0971;胡之制遂作冠冕纓緌(輿服志)
禮始故曰冠者禮之始也嘉事之重者也是故古者重
冠重冠故行之於廟行之於廟者所以尊重事尊重事
而不敢擅重事不敢擅重事所以自卑而尊先祖也(冠義)
著代適子冠於阼以著代也醮於客位加有成也三加
彌尊喻其志也冠而字之敬其名也(郊特牲)
三王冠異孟懿子曰始冠必加緇布之冠何也孔子曰
示不忘古太古冠布齋則緇之其緌也吾未之聞今則
冠而幣之可也懿子曰三王之冠其異何也孔子曰周
弁殷哻夏收一也三王共皮弁素緌委貌周道也章甫
殷道也毌追夏后氏之道也(家語)
周公之制天子冠者武王崩成王年十有三而嗣立周
公居冡宰攝政以治天下明年夏六月既葬冠成王而
朝于祖以見諸侯亦有君也周公命祝雍作頌曰祝王
逹而未幼祝雍辭曰使王近於民遠於年嗇於時惠於
財親賢而任能其頌曰令月吉日王始加元服去王幼
志服衮職欽若昊命六合是式率爾祖考永永無極此
周公之制也(上)
成人趙文子冠見韓獻子獻子曰戒之此謂成人成人
在始與善始與善善進善不善蔑由至矣始與不善不
善進不善善亦蔑由至矣如草木之產也各以其物人
之有冠猶宫室之有牆屋也糞除而已何又加焉見張
老而語之張老曰物備之志在子是先生覆露子也(晉語)
假鐘磬晉侯以公宴于河上問公年季武子對曰會于
沙隨之歲寡君以生晉侯曰十二年矣是謂一終一星
終也國君十五而生子冠而生子禮也君可以冠矣大
夫盍為冠具武子對曰君冠必以祼享之禮行之以金
石之樂節之以先君之祧處之今寡君在行未可具也
請及兄弟之國而假備焉晉侯曰諾公還及衞冠于成
公之廟假鐘磬焉禮也(襄九)
諸侯冠邾隠公既即位將冠使大夫因孟懿子問禮于
孔子子曰其禮如世子之冠懿子曰天子未冠即位長
亦冠也孔子曰古者王世子雖幼其即位則尊為人君
人君治成人之事者何冠之有懿子曰然則諸侯之冠
異天子與孔子曰君薨而世子主喪是亦冠也已人君
無所殊也懿子曰今邾君之冠非禮也孔子曰諸侯之
有冠禮也夏之未造有自來矣今無譏焉(家語)
章甫哀公問曰夫子之服其儒服與孔子對曰某少居
魯衣逢掖之衣長居宋冠章甫之冠(儒行)郊持牲云章甫
殷道也蓋緇布冠殷世則名章甫章明也所以表明求
夫故謂之章甫耳
裂苞楯為冠楚漢會於鴻門項籍圖危高祖樊噲聞急
乃裂苞楯以為冠排入羽營(周廷輿服雜事)
冠辭孝昭帝冠辭曰陛下摛顯先帝之光耀以承皇天
之嘉禄欽奉仲春之吉辰普尊大道之郊域秉率百福
之休靈始加昭明之元服推遠冲孺之幼志藴積文武
之就德肅勤高祖之清廟六合之内靡不蒙德永永與
天無極(博物志)
惠文冠漢侍中冠武弁大冠亦曰惠文冠加金璫附蟬
為文貂尾為飾侍中服則左貂常侍服右貂金取堅剛
百鍊不耗蟬取居高食潔貂取外勁悍而内温潤此本
趙武靈王胡服之制秦破之得其冠以賜侍中庾杲之
為蟬冕所映彌有華采(職林)
自蒞冠馬防子鉅為常從小六年正月齋宫中上欲冠
鉅夜拜為黃門郎御章臺下殿陳鼎爼自蒞冠之(東觀漢記)
金石宿設江左諸帝將冠金石宿設百僚陪位豫于殿
上鋪大床御府令奉冕幘簪導衮服以授侍中常侍太
尉加幘太保加冕太尉跪念祝文曰令月吉日始加元
服皇帝穆穆思弘衮職欽若昊天六合是式率尊祖考
永永無極眉壽惟祺介兹景福(晉禮志)
人倫之始阮孝緒字士宗年十三徧通五經十五冠而
見其父彥之彥之誡曰三加彌尊人倫之始宜思自勖
以庇爾躬答曰願迹松子於瀛海追許由於穹谷庶保
促生以免塵累(南史)
冠儀晉王堪冠禮儀云宗人申誡之曰以歲之正以月
之令兄弟具來咸加爾服棄爾幼志順爾成德敬慎威
儀惟人之則壽考惟祺永受景福冠者高跪而冠(通典)
無定時王彪之以為禮冠自卜日不必以三元也又禮
夏冠用葛履冬冠用皮履明無定時也(禮論)
太子冠邢文偉歴太子典膳丞時孝敬罕見宫臣文偉
即减膳上書曰古者太子既冠則有司過之史虧膳之
宰死不書過死之宰不徹膳死之(新唐)
大經冠婚之義禮之大經(上)
婚姻
婚姻婚姻者何謂昏時行禮故曰婚婦人因夫而成故
曰姻(白虎通)妻父曰婚壻父曰姻(上)
萬物始生嫁娶必以春何春天地交通萬物始生隂陽
交接之時也詩曰士如歸妻迨冰未泮夏小正曰二月
冠子娶婦之時也夫有惡行妻不得去地無去天之義
夫雖有惡猶不可去也故郊特牲記曰一與之醮終身
不改悖逆人倫殺妻父母廢弛綱紀亂之大者也義絶
乃得去耳天子諸侯一娶九女者何重國廣繼嗣也適
九何地有九州承天之施無所不生一娶九女亦足以
承君施九而無子百亦無益也(白虎通)
兄弟之義古者謂婚姻為兄弟因成兄弟之義也壻曰
婿以婚時往婦曰姻又壻之父曰姻婦之父曰婚婿者
陽也婦者隂也日往而隂氣至也(禮外傳)
世世行義子孫娶妻嫁女必擇孝弟世世有行義者是
則其子孫慈悌孝愛不敢淫暴黨無不善三族輔之故
鳳凰生而有仁義之意虎狼生而有貪戾之心嗚呼戒
之哉無養乳虎將傷天下(大戴禮逸禮)
法地禮曰女子十五許嫁納采問名納吉請期親迎以
鴈為贄納徵用玄纁故不用鴈也納徵玄纁束帛離皮
玄三法天纁二法地也陽竒隂隅明陽道之大也離皮
者兩皮也以為庭實實庭偶也(白虎通)
遠別或曰同姓不相娶何也曰遠別也曰今之人外内
相婚禮歟曰中外之親近於同姓同姓且猶不可而以
中外之親乎古人以為無疑故不制也今以古之不言
固謂之可婚不知禮者也或曰國語云同德則同姓同
姓雖遠男女不相及異德則異姓異姓雖近男女相及
也斯言何故也曰司空季子有為而言也文公將求秦
以反國不敢逆秦故也(魏袁淮正論)
芝草無根長子容當為求婦其父如此誰肯嫁之者造
求小姓足使生子天其福人不在舊族楊雄之才非出
孔氏芝草無根醴泉無源帝舜受襌父嚚母頑虞家世
法出癡子(虞翻與弟書)
別禽獸夏殷五世之後則通婚姻周公制禮百世不通
所以別禽獸也(禮外傳)
劉范劉氏范氏世為婚姻(哀上)劉氏周卿士范氏晉大夫
世與王家鄭崇字子游本高密大族世與王家相嫁娶
(漢書)
姓同源異司空東萊王基當世大儒豈不逹禮而納司
空王忱女以姓同源異故也(魏氏春秋)
與婚不許王粲父謙名公之胄何進為長史欲與為婚
見二子使擇焉謙不許(魏志)
竒表陶謙字恭祖丹陽人同縣甘公出遇之塗見其容
貌異而呼之住車與語甚悦之因許妻以女甘夫人怒
曰聞陶家兒游戲無度如何以女許之甘公曰彼有竒
表後必大成遂與之後為徐州牧(吳書)
入錢不得阮脩字宣子居貧四十未有室王敦等歛錢
為婚皆名士也時慕之者求入錢而不得(晉書)
立志守義江湛字徹淵濟陽考城人也為義康司徒主
簿司空檀道濟為子求湛妹婚不許義康有命又不從
時人重其立志守義者也(宋書)
非偶不承桓閎字叔道太祖輔改使禇淵致意為子晃
求女婚閎不敢聞命曰辭霍不婚常所嘉楫齊大非偶
所以不敢承殊眷太祖雖嘉其退讓而心不能懽也(吳均)
(齊春秋)
正潔不肯王秀之字伯奮臨汘人吏部尚書禇淵見秀
之正潔欲與結婚秀之不肯以此頓為府分兵參軍(齊書)
抗禮不答江蒨方雅有風格僕射徐勉權重唯蒨及王
規與抗禮不為之屈勉因蒨門客翟景為子繇求婚于
蒨蒨不答景再言之乃杖景四十由此與勉忤(梁書)
天子娶婦漢成帝欲與近臣遊張安世玄孫放以公主
子且開敏得幸放娶后弟許嘉女上為放供張賜甲第
充以服飾號為天子娶婦皇后嫁女又唐中宗時蕭至
忠以女妻韋后舅崔從禮子帝主蕭后主崔時謂天子
嫁女皇后娶婦又宋英宗於仁宗為從子宣仁后於光
獻為甥自幼同鞠禁中會温成有寵英宗遂還宫邸宣
仁亦歸其家洎温成薨仁宗覺無子一日謂光獻曰吾
夫婦老無子舊養十三滔滔各已長立朕為十三后為
滔滔主婚使相嫁娶十三英宗行第滔滔宣仁小字也
時宫中謂天子娶婦皇后嫁女(邵氏聞見錄)
乘龍孫雋字文英與李元禮俱娶太尉桓焉女時人謂
桓叔元兩女俱乘龍言得壻如龍也(楚國先賢傳)
不為亂倫王丞相初在江左欲結吳人請婚陸太尉太
尉曰培塿無松栢薰蕕不同器玩雖不才義不為亂倫
之始也(世說)
嫁以秋冬聖經論曰嫁娶古人皆以秋冬毛詩曰東門
之楊其葉牂牂毛萇傳曰男女失時不逮秋冬也
九子墨鄭衆言婚禮有合歡鈴取音聲和諧九子墨取
生長子孫(通典)
潘楊楊綏清才㒞荗盛德日新既藉三葉世親之恩而
子之姑余之伉儷焉(潘安仁誄)潘楊之睦有自來矣(上)
羊鄧諸葛恢兒娶鄧攸女于時謝尚書裒求其小女婚
恢乃云羊鄧是世婚江家我顧伊庾家伊顧我我不能
復謝裒兒婚(世說)
王滿東海王源嫁女與富陽滿氏源雖人品庸陋預五
通徹而托姻結惟利是求王滿連姻實駭物聽潘楊之
睦有異於此豈有六卿之胄納女管庫之家宋子河魴
同穴於輿臺之鬼蔑祖辱親於事為甚(沈約彈文)
姻不失親王元規字正範八歲而孤兄弟三人隨母依
舅氏往臨海郡時年十二郡土豪劉瑱者資財巨萬欲
妻以女母以其兄弟幼弱欲結強援元規泣請曰姻不
失親古人所重豈得苟安異壌輒昏非類母感其言而止
朱陳徐州古豐縣有村曰朱陳去縣百餘里桑麻青氛
氲一村惟兩姓世世為婚姻(白虎通)
陶李陶李為婚深駭物聽
雙石婚禮有九子蒲未葦雙石蒲葦取其心可屈伸雙
義在兩固
當梁年俗以子午卯酉年謂之當梁年娶婦舅姑不相
見唐禁之(上)
賣馬娶婦以賣馬錢娶婦多惡病夫妻離別(龍魚圖)
媒
中間孔子之郊遭程子於塗顧謂子路曰取束帛以贈
先生子路屑然對曰由聞之士不中間見女嫁無媒君
子不以交禮也(家語)
蹇修吾令豐隆乘雲兮求虙妃之所在解佩纕以結言
兮吾令蹇修以為理(屈原離騷)
不因而親宋王因其友以見於楚襄王襄王待之無以
異宋玉讓其友其友曰夫薑桂因地而生不因地而辛
婦人因媒而嫁不因媒而親子之事王未耳何怨於我
乎(國策)
遠恥防淫男娶女嫁何隂卑不能自專就陽而成之故
傳曰陽唱隂和男行女隨男不專娶女不專嫁必由父
母須媒妁何遠恥防淫佚也(白虎通)
為陽語隂孝廉令狐策夢立冰上與冰下人語索紞曰
冰上為陽冰下為隂隂陽事也士如歸妻迨冰未泮婚
姻事也君在冰上與冰下人語為陽語隂媒介事也君當
為人作媒冰泮而婚成策曰老夫耄矣不為媒也會太
守田豹因策為子求鄉人張公徵女仲春而成婚焉(晉書)
媒先宿婦鳥孫國嫁娶賣馬聘先令媒者與婦宿徐乃
婿迎(闞騦十二州志)
樂
樂書正義曰天有日月星辰地有山陵河海歲有萬物
成熟國有聖賢宫觀周域官僚人有言語衣服體貌端
修咸謂之樂(史樂書)
移風易俗移風易俗莫善於樂(孝經)
古樂伏羲樂名扶來亦曰立本神農樂名扶持亦曰下
謀(孝經緯)伊耆有葦籥之音伏羲有網罟之詠葛天八闋
神農五絃事與功偕其來尚矣(隋志)女媧命娥陵氏制都
良管以一天下之音命聖氏為班管合日月星辰名曰
充樂既成天下無不得理(帝系譜)鉤命決伏羲樂曰立基
神農樂曰下謀祝融樂曰屬績少昊樂曰九淵(孝經緯)神
農改女皇之太樂(神鑿度注)
咸池黃帝作咸池顓頊作六莖帝嚳作五英堯作大章
舜作招禹作夏湯作濩武王作武周公作勺勺言能勺
先祖之道武言以功定天下也濩言救民也夏大承二
帝也招繼堯也大章章之也五英英華茂也六莖及根
莖也咸池備矣(漢禮樂記)有虞氏之祀其樂咸池承雲九韶
夏后氏其樂夏籥九成六佾六列六英殷樂大濩晨露
周樂大武三象棘下(淮南齊俗訓)列子奏承雲(注黃帝樂)大庭有
鼓籥之器黃帝有雲門之樂(詩正義)顓頊令飛龍作效八
風之音命之曰承雲以祭上帝(吕氏春秋)耳聽九韶六瑩注
六瑩顓頊樂也(淮南)
大章莊子堯有大章白虎通堯曰大章大明天地人之
道也公羊注堯時民樂其道章明也周禮缺文或作大
卷
韶季札觀樂見舞韶箾者曰德至矣大矣如天之無不
幬地之無不載雖甚盛德其蔑以加於此矣(左傳)李斯書
昭虞象武注樂動聲儀曰舜樂曰簫韶一云大韶漢志
堯作大章舜作招招繼堯也孔子曰簫韶者舜之遺
音也温潤以和似南風之至其為音如寒暑風雨之動
物如物之動人雷動獸禽風雨動魚龍仁義動君子財
色動小人是以聖人務其本(樂動聲儀)虞傳曰維元祀廵狩
四嶽八伯壇四奥沉四海封十有二山兆十有二州樂
正定樂名元祀代泰山貢兩伯之樂焉東嶽陽伯之樂
舞株離其歌聲比余謠名曰晢陽儀伯樂舞鼚哉其歌
聲比大謠名曰南陽中祀大交霍山貢兩伯之樂焉夏
伯之樂舞謾或其歌聲比中謠名曰初慮羲伯之樂舞
將陽其歌聲比大謠名曰朱千秋祀柳穀華山貢兩伯
之樂焉秋伯之樂舞蔡俶其歌聲比小謠名曰苓落和
伯之樂舞玄鶴其歌聲比中謠名曰歸來幽都弘山祀
貢兩伯之樂焉冬伯之舞齊落歌曰縵縵并論八音四
會歸假於禰祖用特五載一廵狩羣后德讓貢正聲而
九族(奏)具成(尚書大傳)魏公卿奏曰簫韶九奏親於虞帝之
庭(宋志)
大夏子家駒曰朱干玉戚以舞大夏注夏樂也(公羊傳)季
札見舞大夏者曰美哉勤而不德非禹其孰能修之(左傳)
大夏言禹能順二聖之道而行之(白虎通)公羊傳夏時民
樂大其三聖相承也
大濩季札見舞韶濩者聖人之弘也而猶有慙德聖人
之難也(左傳)程繁問樂墨子曰湯立為王事成功立因先
王之樂又自作樂命曰護又循九招(墨子三辯篇)湯作護聞
其宫聲使人温良而寬大商聲使人方廉而好義角聲
使人側隠而愛仁徵聲使人樂養而好施羽聲使人恭
敬而好禮(韓詩外傳)湯樂曰大護言能護民之急也(白虎通)公
羊注殷時民樂大其護已也周穆王奏承雲六瑩九
韶晨露以樂之注九韶舜樂晨露湯樂(列子)
辟雍文王有辟雍之樂(莊子)詩云於論鐘鼓於樂辟雍蔡
邕志周頌雅樂辟雍饗射用之文王作武象之樂增
琴二弦曰少宫少商(帝王世紀)文王時民樂其興師征伐故
曰武(元命包)
四家王者不空作樂樂者和盈於内動發於外應其發
時制禮作樂以成之是故作樂者必反天下之始樂於
己為本舜之時民樂其紹堯業故韶者紹也禹之時民
大樂其駢二聖相繼故夏者大也湯之時民大樂其救
於患害故護者救也文王之時民樂其興師征伐故武
者伐也四者天下之所同樂者一也其所同樂之端不
可一也(上)
象武文王樂名巨業武王樂名象武(樂苑)武王因先王之
樂又自作樂命曰象武成王因先王之樂命曰騶虞(墨子)
(三辯篇)武王即位以六師伐殷六師未至以銳兵克之於
牧野乃薦俘馘于京師室乃命周公為作大武成王立
殷民反王命周公踐伐之商人服象為患于東夷周公
遂以師逐之至于江南乃為三象以嘉其德故樂之所
由來者尚矣(吕覽)武王作象樂繼文以奉天(春秋繁露)周人其
樂大武三象棘下其服尚赤(淮南)李斯書云韶虞武象注
樂勤聲儀曰周樂伐時曰武象宋均曰象伐時用干戈
勺周公作勺言能勺先祖之道也(漢志)虞氏之樂莫盛於
韶於周莫盛於勺(武帝策賢良)周公輔成王作勺樂以奉天
(春秋繁露)周公歌雍詠勺六服承德(子華子)周樂曰大武象周
公之樂曰酌(白虎通)
遂八風伶州鳩對周景王曰琴瑟尚宫鐘尚羽石尚角
匏竹利制大不踰宫細不過羽故樂器重者從細輕者
從大是以金尚羽石尚角瓦絲尚宫匏竹尚徵革木一
聲吕以和樂律以平聲金石以動之絲竹以行之詩以
道之歌以詠之匏以宣之瓦以贊之革木以節之物得
其常曰樂極極之所集曰聲聲應相保曰和細大不踰
曰平如是而鑄之金磨之石繫之絲木越之匏竹節之
鼓而行之以遂八風(國語)
六代之樂周用六代之禮樂故有雲門咸池大韶大護
大夏大武也魯受四代之禮樂故不舞雲門咸池示有
降殺也(穎谷春秋釋例)
說新聲平公說新聲師曠曰公室其將卑乎君之明兆
於衰矣夫樂以開山川之風以耀德於廣遠也風德以
廣之風山川以遠之風物以聽之修詩以詠之修禮以
節之夫德廣遠而有時節是以遠服而邇不遷(國語)
四時之聲師涓者出於衞靈公之世能寫列代之樂善
造新曲以代古聲故有四時之樂春有離鴻去鴈應蘋
之歌夏有明晨焦泉之華流金之調秋有商飈白雲落
葉吹蓬之曲冬有凝河流隂沉雲之操此四時之聲奏
於靈公公情湎心惑志於政事蘧伯玉諫曰此雖以發
揚氣律終為沉湎靡曼之音無合於風雅非下臣宜薦
於君也靈公乃去新聲而親政務故衞人美其化焉師
涓悔其違於雅頌失為臣之道乃退而隱迹伯玉焚其
樂器於九逵之衢恐後世傳造焉其歌曲湮滅世代迹
遠唯紀其篇目之大意也(拾遺記)
自正正人孔子至齊郭門之外遇一嬰兒挈其壺相與
俱行其視精其心正其行端孔子謂御曰趣驅之趣驅
之韶樂方作孔子至彼聞韶三月不知肉味故樂非獨
以自樂也又以樂人非獨以自正也又以正人矣哉(說爾)
瀟湘之樂洞庭之山浮於水上其下金堂數百間帝女
居之四時聞金石絲竹之音徹於山頂楚懷王之時與
羣才賦詩於水湄故云瀟湘洞庭之樂聽者令人難老
雖咸池蕭韶不能比焉每四仲之節王嘗繞山以遊宴
各舉四仲之氣以為樂章惟仲春律中夾鐘乃作輕流
水之詩宴於山南時中蕤賓乃作皓露秋霜之曲(拾遺記)
感天通神夫樂者聖人所以感天地通神明安萬民成
性類者也故聽者無不虚已竦神悦而承流是以海内
徧知上德被服其風光輝日新化上遷善而不知所以
然至於萬物不夭天地順而嘉應降故詩曰磬管鏘鏘
降福穰穰(漢書)
秦漢樂沈約宋書曰秦樂曰五行(始皇所改)漢樂曰文始(高祖)
(改韶舞為之)武德(高祖造舞人執干戚以象天下樂已行武以除亂)安世(舊曰房中秦改為壽)
(人孝惠改為安世)昭容(高祖造生於武德)禮容(高祖造生於文始五行)嘉至(叔孫通造)
(以迎神)四時(文帝所造)昭德(孝武帝造薦之太宗廟)盛德(孝宣造薦之太宗廟)雲翹
育命(並漢樂以祀天地)巴渝(漢初巴渝助漢有功作此舞)魏樂曰昭武(改漢巴渝)
正世(改漢安世又為享神歌)迎靈(改漢嘉至)武頌(改漢武德)昭業(改漢昭容)鳳翔
(改漢雲翔)靈應(改漢育命)大韶(改漢文始)大武(改漢五行)
采菱陽阿奏雅樂者始如陽阿采菱(淮南)夫歌采菱發陽
阿鄙人聽之不若此延路陽局(上)邯鄲師有出新曲者
託之李竒諸人皆争學之後復知其非也而皆棄其曲
此未始知音者也(上)注楚樂之名也楚辭曰陳鐘案鼓
造新歌涉江採菱發陽阿
濟南新調濟南公姚邕字子和興之弟也尤喜音樂皆
能度其盈虚增改曲調世咸傳之號濟南新調(十六國春秋)
知音候氣北齊神武霸府田曹參軍信都芳代號知音
能以管候氣觀雲色嘗與人對語即指天曰孟春之氣
至矣人往騐管而飛灰已應每月所候言皆無爽又為
輪扇二十四埋地中以測二十四氣每一氣感則一扇
往並與管灰相應若合符契焉(古今樂錄)
嗣真察音高宗時章懷太子作寳慶曲閱于太清觀李
嗣真謂道人劉槩曰宫不召商君臣乖也角與徵戾父
子疑也死聲多且哀若國家無事太子任其咎俄而太
子廢嗣真常曰隋樂府有堂堂曲明唐再受命此日有
側堂堂撓堂堂之謠側不正也撓危也皇帝病日侵事
皆決中宫持權與人收之不易宗室雖衆居中制外勢
且不敵諸王殆為后所蹂踐吾見難作不久矣后皆驗
(唐舊)
裴知古神龍元年正月享西京太廟樂作大樂令裴知
古密語萬年令元行冲曰金石諧婉將有大慶其在唐
室子孫乎是月唐中宗復位復國為唐(上)
播遷之禍明皇時凉州獻新曲帝召諸王觀之寧王進
曰此曲雖加臣有聞焉夫音者始於宫散於商成於角
徵羽莫不根抵槖籥於宫商也斯曲也宫離而少徵商
亂而加暴臣聞宫君也商臣也宫不勝則君勢卑商有
餘則臣事僣卑則逼下僣則犯上發于微忽形于聲音
播之詠歌見於人事臣恐一旦有播遷之禍帝默然果
安史亂方知寧王審音之妙云(開天傳信記)
流寓入破天寶後調人多為流寓之思及寄興于江湖
僧寺而樂曲亦多以邊地為名至其曲遍繁聲謂之入
破蓋破碎云(唐五行志)
考鐘得徵宋沈善音律太常久亡徵調沈考鐘律得之
(國史補)
不舉樂鄭從讜在汴時以兄處誨常為鎮師歿于是郡
訖臨政受代不於公署舉樂(唐書)
宫聲尅羽後唐清泰初王仁裕從事梁苑范延光師之
春正月郊野尚寒引諸臣寮餞朝客於柳柳亭樂作於
羽而響獨有宫聲意不諧王獨訝之私謂李巨唐獻曰
今日必有譸張之事蓋樂音不和今舉羽而有宫聲且
羽為水宫為土水土相尅得無憂乎少時筵散范引賓
客約鷹犬大獵於王婆店此為奔馬所墜不救於彼自
辰巳至午後絶而復蘇(玉堂閑話)
聽樂知争王仁裕性曉音律高祖初定雅樂宴羣臣於
承福殿奏黃鐘仁裕聞之曰音不純肅而元和聲當有
争者起於禁中已而兩軍校鬭昇龍門外聲聞於内人
以為神(五代史)
變黎庶樂所以上事宗廟下以變化黎庶(史記)
五音別名爾雅什樂云宫謂之重商謂之敏角謂之經
祉謂之迭羽謂之柳郭璞注言皆五音之別名其義未
聞也劉歆云宫者中也君也為四音之綱其聲重厚如
君之德而為重商者章也臣者其聲敏疾如臣之節而
為敏角者觸也民也其聲圓長經貫清濁如民之象而
為經徵者祉也事也其聲抑揚逓續其音如事之續而
為迭羽者宇也物也其聲低平掩映自下而高五音借
成如物之聚而為柳也(徐京安樂書)
音樂重大劉韶鐘律書曰春官秋律百卉必凋秋宫春
律萬物必榮夏宫冬律雨雹必降冬宫夏律雷必發聲
夫音樂至重所感者大故曰知禮樂之情者能作知禮
樂之文者能述(風俗通)
聞聲聞宫聲無不温雅而和也(五經通義)聞商音無不割斷
而亡事也(邯鄲綽五經折疑)聞角音無不惻隠而慈者(上)聞徵
音無不善養而好施者也(通義)
八音凡樂音有八鼓謂之革鐘謂之金磬謂之石琴瑟
謂之絲簫鼓謂之竹塤謂之土柷敔謂之木笙謂之匏
是謂八音(五經要義)
三肆周禮鐘磬皆編懸之二八十六而在一&KR1607;謂之堵
磬一堵謂之肆春秋傳曰歌鐘二肆此之謂也(上)
夷樂舞四夷之樂明德澤廣被四表也東夷之樂曰抹
離南夷之樂曰任西夷之樂曰禁北夷之樂曰昧(五經通義)
琴
反天真伏羲作琴以修身理性反其天真也(琴操)
削桐伏羲削桐為琴面圓法天底平象地龍池八寸通
八風鳳池四寸象四氣(蔡邕論琴)
樂之統琴者樂之統也君子所常御不離於身非若鐘
鼓陳於宗廟列於&KR1607;懸也以其大小得中而聲音和大
聲不諠譁而流漫小聲不湮滅而不聞適足以和人意
氣感發善心也(風俗通)
正人心琴者禁也禁止於邪以正人心也(白虎通)
君臣琴長三尺六寸六分廣六寸文上曰池下曰濱前
廣後狹象尊卑也上圓下方法天地也五絃象五行大
絃為君小絃為臣文王武王加二絃以合君臣之恩(琴操)
文王加一武王加一今稱二絃為文武絃(釋智匠樂錄)
唐時有安涗者世稱善琴且知音楊收問五絃外其
二云何涚曰世謂周文武二王所加者收曰能為文
王操乎涚即以黃鐘為宫而奏之以少商應大絃收
曰止如子之言少商武絃也且文世安得武聲乎涗
大驚(唐書)
象六合伏羲作琴廣六十象六合(琴操)蔡邕琴操曰伏羲
氏作琴絃有五象五行(演連珠記)農瑟羲琴逹靈成性象物
昭功(晉志)伏羲絃琴農皇制瑟(後魏樂志)伏羲氏琴長七尺二
寸上有五絃(廣雅)伏羲樂曰立基造琴瑟以律吕(樂書)
削桐昔者至人伏羲氏王天下也仰觀象於天俯察法
於地遠取諸物近取諸身始畫八卦削桐為琴(琴書)
神農琴琴禁也神農所作洞越練朱五絃周加二絃(說文)
神農始作五絃之琴以具宫商角徵羽之音歴九代至
文王復增其二絃曰少宫少商(帝王世紀)神農始削桐為琴
繩絲為絃以通神明之德合天地之和今琴四尺五寸
法四時五行又曰神農氏為琴七絃足以通萬物而考
理亂也(桓譚新論)神農氏琴長三尺六寸有五絃曰宫商角
徵羽文王增二弦曰少宫少商(廣雅)神農初作瑟以歸神
反望及其天心也(淮南)
朱襄琴昔古朱襄氏之治天下也多風而陽氣蓄積萬
物散解果實不成故士逹作為五絃琴(吕氏)
黃帝琴古琴名有清角黃帝之琴(梁元帝纂要)黃帝作清角
合鬼神於泰山之上(韓非子)
堯琴堯使無句作琴五絃(通禮纂)神人暢堯帝所作堯彈
琴感神人現故制此弄也(謝希逸琴論)
歌南風舜彈五絃之琴歌南風之詩而天下治南風之
詩者生長之音也舜樂好之樂與天地同意得萬國之
驩心故天下治(史樂書)理重華之遺操(選琴賦)琴道曰舜操
者舜聖德玄遠遂升天子喟然念親巍巍上帝之位不
足保援琴作操(注)舜彈五絃天下化堯彈二絃以合君
臣之恩(楊雄琴清英)舜遊歴山見烏飛思親作思親操(古今樂錄)
上會稽禹上會稽者禹之所作也決江河上會稽山自
是之後百姓降邱黎庶乂安彈琴以自歎(大周正樂)
練絃朱絃古者帝王升歌清廟大琴練絃逹越大琴朱
絃逹越以韋為鼓謂之搏拊(尚書大傳)
周公琴越裳操者周公之所作也周公輔相成王天下
太平萬國和會江黃納貢越裳重九譯而來獻周公援
琴而歌(大周樂正)
頌琴初穆姜死使擇美檟自以為櫬與頌琴(左傳)
南音晉侯觀於軍府見鍾儀問其族曰伶人也與之琴
操南音公曰君子也言稱先職不背本也樂操本風不
忘舊也(上)
鞭師初衞侯有嬖妾使師曹誨之琴師曹鞭之公怒鞭
師曹三百(左)
清徵清角昔者衞靈公將之晉至濮水之上税車而放
馬設舍以宿夜分而聞鼓新聲者而說之使人問左右
盡報弗聞乃召師涓而告之曰有鼓新聲者使人問左
右盡報弗聞其狀似鬼神子為聽而寫之師涓曰諾因
静坐撫琴而寫之師涓明日報曰臣得之矣而未習也
請復一宿習之靈公曰諾因復留宿明日而習之遂去
之晉晉公觴之于施夷之臺酒酣靈公起公曰有新聲
願請以示平公公曰善乃召師涓令坐師曠之傍援琴
鼓之未終師曠撫止之曰此亡國之聲不可遂也平公
曰此道奚出師曠曰此師延之所作與紂為靡靡之樂
也及武王伐紂師延東走至於濮水而自投故聞此聲
者必於濮水之上先聞此聲者其國必削不可遂平公
曰寡人所好者音子其使遂之師涓鼓究之平公問師
曠曰此所謂何聲也師曠曰此所謂清商也公曰清商
固最悲乎師曠曰不如清徵公曰清徵可得面聞乎師
曠曰不可古之聽清徵者皆有德義之君也今吾君德
薄不足以聽平公曰寡人之所好者音也願試聽之師
曠不得已援琴而鼓一奏之有玄鶴二八道(從也)南方來
集於即門之垝(棟端也)再奏之而列三奏之延頸而鳴舒
翼而舞音中宫商之聲聲聞於天平公大說坐者皆喜
平公提觴而起為師曠壽反坐而問曰音莫悲於清徵
乎師曠曰不如清角平公曰清角可得而聞乎師曠曰
不可昔者黃帝合鬼神於泰山駕象車而六蛟龍畢方
(神名)並鎋蚩尤居前風伯進掃雨師灑道虎狼在前鬼神
在後螣蛇伏地鳳凰覆上大合鬼神作為清角今主君
德薄不足聽之聽之將恐有敗平公曰寡人老矣所好
者音也願遂聽之師曠不得已而鼓之一奏之有玄雲
從西方起再奏之大風至大雨隨之裂帷幕破俎豆隳
廊瓦坐者散走平公恐懼伏於廊室之間晉國大旱赤
地三年平公之身遂瘙病故曰不務聽治而好五音不
已則窮身之事也(韓子本過)師曠鼓琴通於神明玉羊白鵲
陞枝翾翔(瑞應圖)晉平公出言而不當師曠舉琴而撞之
跌任宫壁左右欲塗之平公曰舍之以此為寡人失孔
子曰平公非不痛其體也欲來諫者也韓子聞之曰羣
臣失禮而弗誅是縱過也有以夫平公之不霸也(淮南齊俗)
昔者師曠奏白雪之音而神物為之下降風雨暴至平
公癃病晉國赤地(上覽冥訓)
文王操孔子學琴於師襄子襄子曰吾雖以擊磬為官
然能於琴今子於琴已習可以益矣孔子曰丘未得其
數也有間曰已習其數可以益矣孔子曰丘未得其志
也有間曰已習其志可以益矣孔子曰丘未得其為人
也有間曰孔子有所謬然思焉有所睪然高望而遠眺
曰丘迨得其為人矣近黮而黑頎然長曠如望羊奄有
四方非文王其孰能為此師襄子避席葉拱而對曰吾
子聖人也其傳曰文王操(家語)
可與聽音孔子晝息於室而鼓琴焉閔子自外聞之以
告曾子曰嚮也夫子之音清徹以和淪入至道今也更
為幽沉之聲幽則利欲之所為發沉則貪得之所為施
夫子何所之感若是乎吾從子入而問焉曾子曰諾二
子入問夫子夫子曰然女言是也吾有之向見猫方取
鼠欲其得之故為之音也女二人者欲識諸曾子對曰
閔子夫子曰可與聽音矣(孔叢子)
使絃切切閔子騫三年喪畢見於孔子與之琴使之絃
切切而悲孔子曰君子也哀未盡能斷之以禮(家語)
聞彈悲樂夫榮啓期一彈而孔子三日樂感於和鄒忌
一徽而威王終夕悲感於憂動諸琴瑟形諸音聲而能
使人為之哀樂縣法設賞而不能移風易俗者其誠心
弗施也(淮主訓)
撫心高蹈瓠巴鼓琴而鳥舞魚躍鄭師文聞之棄家從
師襄遊三年不成章師襄曰子可以歸矣師文舍其琴
歎曰且小假之以觀其後無幾何復見師襄曰得之矣
於是當春而叩商絃以召南吕凉風忽至草木成實及
秋而叩角絃以激夾鐘温風徐迴草木發榮當夏而叩
羽絃以召黃鐘霜雪交下川池暴沍及冬而叩徵絃以
激蕤賓陽光熾烈堅冰立散將終命官而揔四絃則景
風翔慶雲浮甘露降澧泉涌師襄乃撫心高蹈曰微矣
子之彈也雖師曠之清角鄒衍之吹律亡以加之(列子)
蓬萊移情伯牙學琴於成連先生成連曰吾師云春在
海中能移人意乃與遊蓬萊山留伯牙曰子居習之我
將迎子師刺船而去伯牙迎過但見海水&KR1043;洞山林冥
杳鳥獸悲號歎曰吾師將移我情乃援琴而歌終成理
至遂為天下妙為連仙(樂府解題)
絶絃伯牙善鼓琴鍾子期善聽伯牙鼓琴志在豋高山
鍾子期曰善哉峩峩兮若泰山志在流水鍾子期曰善
哉洋洋乎若江河伯牙所念鍾子期必得之(列子)鍾子期
死伯牙破琴絶絃終身不復鼓琴以為世無足復為鼓
琴者(吕氏)
霖雨奔山伯牙游於泰山之隂卒逢暴雨土於巖下心
悲乃援琴而鼓之初為霖雨之操更造崩山之音曲每
奏鍾子期輒窮其趣伯牙乃舍琴而歎曰善哉善哉子
之聽夫志想象猶吾心也吾於何逃聲哉(列子)
仰秣昔者瓠巴鼓瑟而流魚出聽伯牙鼓琴而六馬仰
秣(荀勸學)西京賦曰天子駕彫軫六駁駁又曰六玄蚪之
奕奕齊騰驤而沛艾仰首而秣聽其聲也(注)瓠巴鼓瑟
而淫魚出聽伯牙鼓琴駟馬仰秣(淮南說山)淫魚喜音仰秣
仰頭欠吐謂馬笑也(注)
懸壁周師經鼓琴魏文侯起舞賦曰使我言而無見違
師經援琴而撞文侯不中中旒潰之文侯謂左右曰為
人臣而撞其君其罪如何左右曰罪當烹提師經下堂
一等師經曰臣可一言而死乎文侯曰可師經曰昔堯
舜之為君也唯恐言而人不違桀紂之為君也唯恐言
而人違之臣撞桀紂非撞吾君也文侯曰釋之是寡人
之過也懸琴於城門以為寡人符不補旒以為寡人戒
(說苑十二國史同)
治國弭人騶忌子以鼓琴見威王威王說而舍之右室
須臾王鼓琴騶忌子推戶入曰善哉鼓琴王勃然不說
去琴按劒曰夫子見容未察何以知其善也騶忌子曰
夫大絃濁以春温者君也小絃廉折以清者相也攫之
深醳之愉者政令也鈞諧以鳴大小相益回邪而不相
害者四時也吾是以知其善也王曰善語音騶忌子曰
何獨語音夫治國家而弭人民皆在其中王又勃然不
說曰若夫語五音之紀信未有如夫子者也若夫治國
家而弭人民又何為乎絲桐之間騶忌子曰夫大絃濁
以春温者君也小絃廉折以清者相也攫之深而醳之
愉者政令也鈞諧以鳴大小相益回邪而不相害者四
時也夫復而不亂者所以治昌也連而徑者所以存亡
也故曰琴音調而天下治夫治國家而弭人民者無若
乎五音者王曰善騶忌子見三月而受相印(史記)大絃者
君也寬和而温小絃者臣也清廉而不亂(琴操)
張急調下應侯與賈午子坐聞其鼓琴之聲應侯曰今
日之琴一何悲也賈午子曰夫張急調下故使之悲耳
急張者良材也調下者官卑也取夫良材而卑官之安
能無悲乎應侯曰善哉(說苑)
鼓琴令悲雍門周以琴見孟嘗君先生鼓琴亦能令文
悲乎對曰臣之所能令悲者先貴而後賤昔富而今貧
擯壓窮巷不交四鄰不若身材高妙懷質抱真逢䜛罹
謗結怨而不得信不若交歡而結愛無怨而生離遠赴
絶國無相見期不若幼無父母壯無妻兒出以野澤為
隣入用掘冗為家困於朝夕無所借貸若此人者但聞
飛烏之號秋風鳴條則傷心矣臣一為之援琴而長不
息未有不悽惻而涕泣者也今若足下居則廣厦高堂
連闥洞房下羅帷來清風倡優在前謟諛侍側揚激楚
舞鄭妾流聲以娛耳練色以淫目水戲則舫龍舟建羽
旗鼓鉤乎不測之淵野游則登平原馳廣囿強弩下高
鳥勇士格猛獸置酒娛樂沉醉忘歸方此之時視天地
曾不若一指雖有善鼓琴未能動足下也孟嘗君曰固
然雍門周曰臣竊為足下有所常悲夫角帝而困秦者
君也連五國而伐楚者又君也天下未嘗無事不從即
衡從成則楚王衡成則秦帝夫以秦楚之強而報弱薛
猶磨蕭斧而伐朝道也有識之士莫不為足下寒心天
道不常寒暑更進退千秋萬歲之後宗廟必不血食高
臺既以傾曲池又已平墳墓生荆棘狐狸穴其中游兒
牧豎躑躅其足而歌其上曰孟嘗君之尊貴亦猶若是
乎於是孟嘗君喟然太息涕淚交睫而未下雍門周引
琴而鼓之徐動宫徵叩角羽終而成曲孟嘗君遂歔欷
而就之曰先生鼓琴令文立若亡國之人也(桓譚新論)
璵璠樂秦咸陽宫有琴長六尺安十三絃二十六徽皆
用七寶飾之銘曰璵璠之樂(西京雜記)
琴心司馬相如素與臨卭令王吉相善臨卭富人卓王
孫有女文君新寡好音相如謬與令相重而以琴心挑
之相如之臨卭車騎雍容閑雜甚都及飲卓氏弄琴文
君竊從戶窺之心悦而好之恐不得當也(史記)其詩曰鳳
兮鳳兮歸故鄉遊遨四海求其皇有一豔女在此堂室
邇人遐毒我腸何由交接為鴛鴦也又曰鳳兮鳳兮從
皇栖得托子尾永為妃交情通體必和諧中夜相從別
有誰(索隠)
散操雅琴之意事皆出龍德諸琴雜事中趙氏者渤海
人趙定也宣帝元康神爵間丞相奏能鼓琴者渤海趙
定梁國龍德皆召入見温室使鼓琴時閑燕為散操多
為之涕泣者(劉向別錄)
單鵠寡鳬齊人劉道強善彈琴能作單鵠寡鳬之弄聽
者皆悲不能自攝(西京雜記)
鳳凰趙后有寶琴曰鳳凰皆以金玉隠起為龍鳳螭鸞
古賢列女之象亦善為歸鳳送遠之操焉
雙鳳離鸞慶安世年十五為成帝侍郎善鼓琴能為雙
鳳離鸞之曲趙后悦之白上得出入御内絶見幸常着
輕絲履招風扇紫綈裘與后同居處欲有子而終無胤
嗣(上)
令譚失次上嘗問宋弘通博之士弘薦桓譚譚善鼓琴
喜鄭聲上數聽悦之弘聞坐府上遣吏召譚責問之弘
叩頭良久乃遣後二令譚鼓琴譚為之失次上問之弘
言其故故不復令譚給辨(東觀漢記)
楚琴傷心漢桓帝聞楚琴悽愴傷心倚房而悲慷慨長
息曰善哉為聲若此而足矣昔季流子向風而鼓琴聽
之者淚下(阮籍樂論)
焦尾蔡邕亡命江海遠跡吳會在吳吳人有燒桐以爨
者邕聞火烈之聲知其良木因請而裁為琴果有美音
而其尾猶焦故時人名曰焦尾琴焉(後漢)張隲文士傳曰
邕告吳人曰吾昔嘗經會稽高遷亭見屋椽竹東間第
十六可以為笛取用果有異聲伏滔長笛賦序云柯亭
之觀以竹為椽邕取為笛竒聲獨絶也
五曲蔡邕性沉審志好琴道以嘉平元年入清溪訪鬼
谷先生其所居山五曲曲有幽居靈跡每一曲制一弄
三年曲成出呈馬融王允董卓之軰皆異之(琴纂)
象九星琴本五絃宫商角徵羽也加二絃文武也後漢
蔡邕又加二絃象九星(琴書)
識斷絃蔡琰字文姬蔡邕之女聰惠秀異年六歲邕夜
鼓琴絃絶琰曰第二絃邕故斷一絃問之琰曰第四絃
邕曰偶得之耳琰曰吳札觀化知興亡之國師曠吹律
識南風不競由此言之何云不知也(琰別𫝊)
鼓琴與名顧雍少從蔡伯喈學鼓琴伯喈貴異之謂曰
卿必有成故以名與卿雍伯喈同名由此(江表傳)
琴經琴經一卷諸葛亮撰述製琴之始及七絃之音十
三徽所象之意(中興書目)
廣陵散稽康字叔夜譙國人少嘗晝寢夢人身長丈餘
自稱黃帝伶人骸骨在公舍東三里林中為人發露若
為葬埋當厚相報康至其處果有白骨脛長三尺遂收
葬之其夜復夢長人來授以廣陵散曲及覺撫琴而作
其聲甚妙都不遺忘高貴鄉公時康為中散大夫後為
鍾會所䜛司馬文王誅之(異苑)稽康燈下彈琴忽有一人
長丈餘著黑單衣革帶康熟視之乃吹火滅之曰恥與
魑魅爭光嘗行長路數十里有亭名月華投此亭由來
殺人中散心神蕭散了無懼意至一更操琴先作諸弄
雅聲逸奏空中稱善中散撫琴而呼之君是何人答云
身是故人幽沒於此聞君彈琴音曲清和昔所好故來
聽耳身不幸非理就終形體殘毁不宜接見君子然愛
君之琴要當相見君勿怪惡之君可更作數曲中散復
為撫琴擊節曰夜已久何不來也形骸之間復何足計
乃手挈其頭曰聞君奏琴不覺心開神悟恍若暫生遂
與共論音聲之趣辭甚清辯謂中散曰君試以琴見與
乃彈廣陵散便從受之果悉得中散先所受引殊不及
與中散誓不得教人天明語中散相與雖一遇於今夕
可以遠同千載於此長絶能不悵然(靈鬼志)稽康嘗宿王
伯通館忽有八人云吾有兄弟為樂人不勝羇旅今傳
君廣陵散甚妙今代莫傳(大周正樂)吕安罹事稽康詣獄以
明之鍾會庭論康文王於是錄康閉獄臨死而兄弟親
族咸與共别康顔色不變問其兄曰向以琴來不邪兄
曰以來康取調之為太平引曲成歎曰太平引於今絶
也(文士傳)稽康臨死顧視日影索琴彈之曰袁孝尼嘗從
吾學廣陵散吾惜故不與廣陵於是絶矣(竹村十賢𫝊)稽康
援琴而鼓既而歎曰雅音於是絶矣(魏氏春秋)杜䕫妙於廣
陵散稽中散就其子猛求得此聲(劉潜琴議)
韓皋生知音律嘗聞鼓琴至止息歎曰妙哉稽生之
為是曲也其當晉魏之際乎其音商商主金晉乘金
運此所以知魏之季而晉將代也王陵母邱儉文欽
諸葛誕相繼為揚州督都咸有匡復之謀皆為司馬
懿父子所殺康以揚州故廣陵地故其曲曰廣陵散
言魏室散亡自廣陵始止息者晉雖暴興終止息於
此也其音哀傷潜迫脇永嘉之亂其應乎叔夜撰此
將貽後代之知音者且避晉魏之禍所以託之神鬼
也(新舊唐書)
應𤾉與劉劭孔才書云聽廣陵之清散傅玄琴賦云
馬融譚思于止息稽康琴賦云次其曲引所宜則廣
陵止息東武太山
夫德璉季長俱在康前而康賦有廣陵止息之語故
知琴曲之名其來舊矣可云稽所撰曲耶太平引廣
陵散雅音之說互有不同伯通館月華亭畫夢之言
各家並載又豈可謂散自廣陵託之鬼神耶皋詭辭
以欺人而史氏載之于傳豈聆音察理者耶
稽中散夜彈琴忽有一鬼械而長歎舉其手𬒮曰為君
一絃一調中散與琴彈之聲清泠遙問不對疑是蔡邕
邕死之日身著桎梏(語林)
會稽賀思令善彈琴嘗夜在月中坐臨風鳴絃忽有一
人形狀甚偉著械有慚色至其中庭稱善與之相語自
云是稽中散謂賀云卿下手極快但於古法未備因授
以廣陵散賀遂傳之于今不絶(幽明錄)
一絃琴孫登字公和不知何許人散髮至地行吟樂于
居白鹿蘇門二山彈一絃琴善嘯每感風雷稽康師事
之三年不言(晉記)
嘯琴音諧孫豋清淨無為好讀易彈琴頽然自得覩其
風神若遊六合之外者當魏末居北山中石窟為宇編
草自覆阮嗣宗見豋披髮端坐巖下逍遙鼓琴嗣宗自
下趨進莫得與言嗣宗乃長嘯與琴音諧會豋因嘯和
之妙響動于林壑(别傳)
撫琴不受齊王冏輔政稽紹為侍中詣冏諮事遇冏讌
會董艾葛旟等白冏稽侍中善於絲竹公可令操之左
右進琴紹推却不受冏曰今日共為歡興何却耶紹曰
公恊輔皇室令作事可法紹雖官卑職備常伯操絲比
蓋樂官之事不可以先王法服為伶人之業今逼高命
不敢苟辭當釋冠冕襲私服此紹之心也旟等不自得
而退(世說)
鼓琴無忤阮瞻字千里咸之子也善彈琴人聞其能多
往求聽不問貴賤長幼皆為彈之神氣冲和内兄潘岳
每令鼓琴終日逹夜曾無忤色識者歎其恬淡不可榮
辱也(晉書)
哭彦先顧榮彦先平日好琴及喪家人常以琴置靈座
上張季膺往哭之不勝其慟遂徑上床鼓琴作數曲竟
撫琴曰顧彦先頗復賞此不又大慟遂不執孝子手而
出(上)
破琴戴逵字安道少有文藝善鼓琴太宰武陵王晞聞
其能琴使人召焉逵對使者破琴曰戴安道不為王門
伶人晞怒乃更引其兄述述亦能樂聞命忻然操琴而
往逵不樂當世以琴書為娛不遠千里(晉中興書)
人琴俱亡王子猷子敬俱病篤而子敬先亡子猷問左
右何以都不聞消息此已喪矣語時了不悲便索輿來
奔喪都不哭子敬素好琴便徑入坐靈床上取子敬琴
彈絃既不調擲地云子敬人琴俱亡因慟絶良久月餘
亦卒(世說)
援琴歌棗趙正字文業渭水人情度敏逹性好譏諫符
堅末年寵惑鮮卑惰於治政正因援琴歌曰昔聞孟津
河千里作一曲此水本自清是誰攪令濁堅動容曰是
朕也又歌曰北園有棗樹布葉垂重隂外雖饒棘刺内
實有赤心堅笑曰將非趙文業耶其調戲機捷皆此類
也(前秦錄)
鬼舞庭中會稽有防風鬼屢見城邑常䟦雷門上脚乘
至地晉横陽令賀韜鼔琴防風聞琴聲在賀中庭舞(世說)
賀韜吳人也常夜彈琴感鬼神已舞數曲斯亦妙之至
也(大周正樂)
彈琴爛柯晉中朝時有王質者嘗入山伐木至石室見
童子四人彈琴而歌質因留鐵斧柯而聽之童子以一
物與質狀若棗質取而含之更不復饑遂復少留亦謂
俄頃童子曰汝來已久何不遽去質承命視所坐斧柯
爛盡既歸計離家已數十年矣舊宅遷移室宇靡存遂
號痛而絶(鄭緝之東陽記)
望月鼓琴晉王恭伯字子升會稽人美姿容善鼓琴為
東宫舍人求假休吳到閶門郵亭望月鼓琴俄有一女
子從一女謂恭伯曰妾平生愛琴願共撫之其姿質甚
麗恭伯留之宿向曉而别以錦褥香囊為訣恭伯以玉
簮贈行俄而天曉聞鄰船有吳縣令劉惠基亡女靈前
失錦褥及香囊斯須有官吏遍搜鄰船至恭伯船獲之
恭伯懼因述其言我亦贈其玉簮惠基令檢果於亡女
頭上獲之惠基乃慟哭因呼共伯以子壻之禮其女名
稚華年十六而卒(邢子才山河别記)女郎名妙容字稚華大婢
名春條年二十許小婢名桃枝年十五皆善彈箜篌妙
宛轉歌相繼俱卒其詞有云願為星與漢光影共徘徊
又曰願為煙與霧氛氲對容姿(續齊諧記)
琴中趣陶潜性不解音而蓄素琴一張絃徽不具每朋
酒之會則撫而和之云但識琴中趣何勞絃上聲(本傳通考)
(作陶隠居)
松石意蕭思話嘗從太祖登鍾山北嶺中道有盤古清
泉上使于石止彈琴因賜銀鐘酒謂曰相賞有松石間
意(宋書)
衆山皆響宗少文好山水愛遠遊有疾還江陵歎曰老
疾俱至名山恐難徧覩惟澄懷觀道卧以遊之凡所遊
履皆圖之於室謂人曰撫琴動操欲令衆山皆響古有
金石弄為諸桓氏取重桓氏亡其聲遂絶惟少文傳焉
文帝遣樂師楊歡就受之(宋書)
造新弄戴顒字仲若父逹善琴書顒及兄勃並受琴於
父父沒所傳之聲不忍復奏各造新弄勃制五部顒制
十五部顒又制長弄一部並傳於世中書令王綏嘗攜
客造之勃等方進豆粥綏曰聞卿善琴試欲一聽不答
綏恨而去(南史)
清曠衡陽王義季鎮京口長史張邵與戴顒姻通迎來
止黃鵠山山北有竹林精舍林澗甚美顒憩於此澗義
季亟從之遊顒服其野服不改常度為義季鼓琴並新
聲變曲其三調遊絃廣陵止息之流皆與世異文帝每
欲見之嘗謂黃門侍郎張敷曰吾東巡之日當宴戴公
山下也以其好音長給正聲伎一部顒合何嘗白鵠之
聲以為一調號為清曠(南史)
犯徽劉琨之為竟陵王誕司空主簿誕有寶琴左右犯
其徽誕罰焉琨之諫以為非是誕曰此余寶也琨之曰
前哲以善人為寶不以珠玉為寶故王孫圉稱觀父為
楚國之寶未聞以琴瑟為寶誕忸然不悦(宋書)
妙絶王仲雄善彈琴瑟時妙絶江左有蔡邕焦尾琴在
主衣庫上敕五日一給仲雄(蕭子顯齊書)
風韻柳世隆少立功名晚專以談義自業善彈琴世稱
公雙𤨏為士品第一常自云馬舞第一清談第二彈琴
第三在朝不干世務垂簾鼓琴風韻清遠甚獲世譽(南史)
稽心羊體柳惲字文暢世隆次子也初宋時有稽元榮
羊蓋者並善琴云傳戴安道法惲從之學特窮其妙齊
竟陵王子良雅賞狎之子良常置酒後園有晉太傅謝
安鳴琴在側援以授惲惲彈為雅弄子良曰卿巧越稽
心妙臻羊體良質美乎信在今夜豈止當世稱竒亦可
追蹤古烈初父世隆彈琴為士流第一惲人世隆彈琴
為士流第一惲每奏其父曲常感思復變體備寫古曲
嘗賦詩未就以筆捶琴坐客過以筯扣之惲驚其哀韻
乃製為雅音後傳擊琴自於此惲常以今聲轉棄古法
乃著清調論具有條流(上)
有道之器禇彥回嘗聚袁粲舍初秋凉夕風月甚美彦
回援琴奏别鵠之曲宫商既調風神諧暢王彧謝莊併
在坐撫節而歎曰以無累之神合有道之器宫商暫離
不可得已(上)
柳令流亞齊江夏王鋒字宣穎性好琴書嘗覲武帝賜
以寶裝琴仍於御前鼓之大見賞帝謂鄱陽王鏗曰闍
黎琴亦是柳令之流亞其既事事有意吾欲試以臨人
鏗曰昔鄒忌鼓琴威王委以國政乃出為南徐州刺史
江祐嘗謂王宴曰江夏王有才行亦善能匿迹以琴道
授羊景之景之著名而江夏掩能扵世非止七絃而已百
氏亦復如之鋒聞歎曰江祐遂復為混沌書眉欲益反
弊耳寡人聲酒是躭狗馬是好豈復一豪於平生哉當
時以為話言(上)
龍吟鄭述祖字恭文開封人能鼓琴自造龍吟十弄云
嘗夢異人彈琴寤而寫得當時以為絶妙(北齊)
臨岳顔黃門曰琴首更絃者為臨岳絲綽云回風臨岳
修飾流離成公綏云臨岳則齊州之丹林琴必以堅木
藉絃
吳聲蜀聲趙師子邪利天水人也在隋為知音至唐真
觀初獨步上京遽入琴苑傳之稽氏累代居曹遂令曹
郡琴者所修五弄具列於曹妙傳濮州司馬氏琴道不
墜於地也師云吳聲清宛若長江廣流綿綿徐逝有國
士之風蜀聲躁急若繫浪奔雷亦一時俊決也(周書樂志)
寶琴司馬承禎睿宗引入中掖廷問其術帝曰廣成之
言也錫寶琴霞紋被還之(本傳)
斵製斵製之妙蜀稱雷霄郭諒吳稱沈鐐張越霄諒清
雅而沈細鐐越並鳴而響亮唐明皇反蜀召雷儼待詔
襄陽馮昭亦善攻斵鬻之不售節使盧公鈞聞之見重
受一張仍贈之詩自是馮氏門其屨滿矣(陳氏樂書)
百衲唐&KR0648;公李勉好雅琴嘗取桐梓之精者雜綴為之
百衲琴用蝸殼為之其間三面尤絶異通謂之響泉韻
聲絃一上可十年不斷(尚書故實)
撰琴譜汧公鎮宣武戎事之隙以琴書為娛自造琴聚
新舊桐材扣之合律者則裁而膠綴不中者棄之故所
蓄二琴殊絶所謂響泉韻磬者也性不善俗間音聲唯
二寵妓曰秀奴七七皆聰惠善琴兼篳輿歌時令奏之
自撰琴譜(因話錄)
自寶汧公雅好琴常斵桐又取漆筩為之多至數百張
求者與之有絶代者一名響泉一名韻磬自寶於家京
師又以樊氏路氏為第一路氏有房太尉石枕損之不
理蜀氏斵桐琴常自品第一上者以玉次者以琴瑟又
次以金徽螺蚌(國史補)
汎聲張相弘静夜會名家觀鄭宥彈琴宥調二絃至切
各置一榻動宫則宫應動角則角應稍不切乃不應宥
師董庭蘭尤善汎聲祝聲(上)
大小忽雷韓晉公奉使入蜀至洛谷山椒巨樹聳茂可
愛烏鳥之聲皆異下馬以探弓射其巔杪柯墜於下響
震山谷有金石之韻使還戒縣尹募樵夫伐之取其幹
載以歸召良匠斷之亦不知其名堅緻如紫石復金色
綫交結其間匠曰為胡琴槽他木不可並遂為二琴名
大者曰大忽雷小者曰小忽雷因便殿德皇言樂遂獻
大忽雷及禁中所有小忽雷在親仁里(南部新書)
授子不操衞次公子字從周善鼓琴為渭南尉京兆尹
李齊運使其子交歡欲次公授之琴次公拒之由是終
身未嘗操絃(舊唐)
筝聲琵琶聲于頔嘗令客彈琴其嫂知音聽於簾下歎
曰三分之中一分筝聲二分琵琶聲絶無琴韻(國史補)
心驅神遇趙璧彈五絃琴人問其術璧曰吾之五絃也
始則心驅之中則神遇之終則天隨之方吾浩然眼如
耳如鼻不知五絃之為璧璧之為五絃也(語林)
靈開渠裴說寬之姪孫佐西川韋皋幕善鼓琴時稱妙
絶靈開山有美桐取而製以新樣遂謂之靈開渠(南部新書)
琴有氣琴有氣曾識一道者相琴知吉凶(酉陽雜爼)
拊琴去瓜處士求嬰性高古善拊琴去其瓜作肉聲有
公子不善之嬰作色曰如樂其聲何不&KR0008;鼓聞者莫不
大笑(葆光錄)
五聲叢鳴越客沈蚪子劉琴絃素絲七條其上備指一
弄五聲叢鳴鳴中有靈峯横空烏泉出雲鳳龍騰(上)
哀烏啼松吟風悲(舒元輿斵琴記)
洗凡清絶錢忠懿王能琴遣使物色良琴使者至天台
宿山寺聞瀑布聲止在簷外晨起視之瀑布下淙石處
正對一屋柱而且向日私念曰若是桐木即良琴在是
矣削之果桐也即賂寺僧易之取陽面二琴材以聞乞
俟一年斵之既成獻忠懿一曰洗凢二曰清絶遂為曠
代之寶(琴書)
挾琴牧羊勝之逸人也常挾琴牧羊巨澤漢王知其賢
將聘焉委以國政勝之曰王廢牧羊之任而委四海之
務是錯亂天下顛倒人倫竟赴於隂山之中(大周正樂)
魚躍潜聽瓠巴六國時人也工琴好古因夏日俯於池
亭鼓之感魚躍潜藻而聽焉(上)
清風穎揚李氏處女年十五天寶中遘疾七日不食魂
飛冥冥如升上景在雲霧中於女仙人蘆藕苖間受美
清風等五十曲(琴書)
暢操凡琴曲和樂而作命之曰暢暢者言其道之美暢
猶不敢自安也憂愁而作命之曰操操者言困阨危廹
猶不失其操也(風俗通)
古琴清角黃帝之琴號鐘齊桓公琴繞梁楚莊王琴綠
綺司馬相如琴焦尾蔡邕琴鳳凰趙飛鸞琴(上)
天中記卷四十二
