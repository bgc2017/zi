天中記卷三
明陳耀文撰
雨
輔時雨者輔時生養均遍故謂之雨(禮統)雨者輔也(什名)
天地之施雨者天地之施也(河圖帝通紀)陽制于隂故為雨
(春秋潜潭已)
隂陽和天地之氣和則雨(曾子)
二氣均王弼云雨者隂在於上而陽薄之而不得通則
烝而為雨此說非也何者夫隂陽二氣生於黃泉氤氲
交結出地為雲二氣力均則能為雨或隂氣少而陽氣
多或隂氣多而陽氣少皆不能為雨也小畜不雨者隂
氣少也小過不雨者陽氣少也小畜上九既雨既處者
陽極則隂也故孔子曰天作時雨山川出雲雲也者非
一氣能生者也譬之於炊或有水而無火有火而無水
皆不能生氣必須水火備而後氣生氣生本於釡中非
結成於甑上也由此而論雲必結於地中隂陽相將而
出非隂先而陽後尚不能為雲豈能為雨乎(兼明書)
地氣風為天氣雨為地氣風順時而行雨應風而下命
曰天氣下地氣上隂陽交通萬物成矣(范子計然)
隂氣天將雨人之病為之先動是隂相應而起也天將
隂雨又使人睡卧者隂氣也(漢名臣奏)
神雨神農之理天下欲雨則雨五日為行雨旬日為糓
雨一旬五日為時雨萬物咸利故曰神雨(尼子)神農之治
天下甘雨時降五糓繁植(淮南子)
雲族黃帝見廣成子於空同曰而治天下雲氣不待族
而雨(莊子)族雲飛泉室震風沈羽卿(鮑照詩)
洗甲兵文王命散宜生卜伐紂吉乎曰不吉鑚龜龜不
兆數蓍不交而折將行之日雨輜車至軫行之日幟折
為三散宜生曰此卜四不祥不可舉事太公進曰是非
子之所知也祖行之日雨輜重車是洗濯甲兵也(六韜)
暴雨太公為灌壇令武王夢婦人當道夜哭問之曰吾
是東海神女嫁於西海神童今灌壇令當道廢我行我
行必有大風雨而太公有德吾不敢以暴風雨過是毁
君德武王明日召太公三日三夜果有疾風暴雨從太
公邑外過(博物志)
風波立霽武王伐紂至河上雨甚疾雷晦暝揚波於河
衆甚懼武王曰余在天下誰敢干志者風波立霽(搜神記)
雨必以夜周公載紀而天下太平當此之時雨不破塊
風不鳴條旬而一雨雨必以夜無丘陵高下皆熟(鹽鐵論)
淫雨宋大水公使弔焉天作淫雨害於粢盛若之何下
弔對曰孤實不敬天降之災又以為君憂拜命之辱(左莊)
(十一年)
膏雨子游答季孫曰以子産之仁愛譬夫子其猶浸水
之與膏雨乎夫浸水所及則生不及則死膏雨之所生
也廣民之受賜也普莫識其由來者(孔叢子)孔子相魯三
月不令而行沛若時雨之灌萬物莫不興起也(鹽鐵論)
月離畢孔子出使子路齎雨具有頃天果大雨子路問
其故孔子曰昨暮月離于畢後日月復離于畢孔子出
子路請齎雨具孔子不聽出果無雨子路問其故孔子
曰昔日月離其隂故雨昨暮月離其陽故不雨(論衡)
商羊舞齊有一足之鳥飛集殿前舒趐而跳齊侯異之
訪諸孔子孔子曰此鳥名曰商羊昔童兒在屈其一脚
振迅兩臂而跳且謠曰天將大雨商羊鼓舞今齊有之
其應至矣急告民趨治溝渠脩堤防果大霖雨諸國傷
害人民唯齊有備(家語)
假蓋孔子將行雨而無蓋門人曰商也有之孔子曰商
之為人也甚恡于財吾聞與人交推其長者違其短者
故能敬也(家語)
雨水滅表齊韓魏共攻燕楚王使景陽將而救之暮舍
使左右司馬各營壁地已植表景陽怒曰女所營者水
皆欲滅表焉可以舍乃令徙明日大雨山水大出所營
者水皆滅表軍吏乃服(戰國策)
狸知雨有客詣董仲舒談論微奥仲舒疑之客又云天
欲雨仲舒因戲之曰巢㞐却風穴處知雨卿非狐狸即
其老鼠客化為老狸而走(幽明錄)
流粟鄒子曰朱買臣貧賤之時孜孜脩學不覺雨之流
粟志在經傳也
流麥高鳳好學不休其家曝麥令鳳守雞以竿授其手
中鳳執竿讀書雨大至不覺執竿如故其妻還見麥流
甚以為怒鳳亦不愧(後漢)
蟻封穴東觀漢記云沛獻王輔善京氏易永平五年少
雨上以易林占之繇曰蟻封穴㞐大雨將至以問輔輔
曰蹇艮下坎上艮為山坎為水山出雲為雨蟻穴㞐時
雨將至故以蟻為興㞐
豫備任文公為治中從事時大旱白刺史曰五月一日
當有大水其變已至不可防救宜令吏人豫為其備刺
史不聽文公獨儲大船百姓或聞頓有為防者到其日
旱烈文公急命促載使白刺史刺史笑之日將中天北
雲起須臾大雨至餔時湔水涌起十餘丈突壞廬舍所
害數千人(後漢書)
噀酒邵信臣為少府南陽遭火熱數萬人信臣時在丞
相匡衡坐心動會酒東向潄之遭火處見雲西北來冥
晦大雨以滅火雨酒香(邵氏家傳)後漢書郭憲從駕噀酒厭
齊國火神仙傳欒巴正旦救成都火成武丁於周昕坐
噀酒救臨武火晉書佛圖澄於石虎臺救幽州火(俱同)
隨車百里嵩字景山為徐州刺史境遭旱嵩出巡處甘
雨輒㴻東海祝其合鄉等二縣父老訢曰人等是公百
姓獨不迃際乃迴赴之雨隨車而下(謝承書)鄭弘為騶令
勤行德化魯國當春大旱五糓不豐騶獨致雨偏熟遷
淮隂太守消息繇賦政不煩苛行春大旱隨車致雨(後漢)
潄水樊英隱於壼山嘗有暴風從西方起英謂學者曰
成都市火甚盛因含水西向潄之乃令記其時日客後
有從蜀來云是日大火有黑雲從東起須臾大雨火遂
得滅(後漢書)
避雨茅容耕于野時與等輩避雨樹下衆皆夷踞相對
容獨危坐逾恭郭林宗行見而奇之因請㝢宿(後漢書)
折巾郭林宗嘗於陳梁間行遇雨巾一角墊時人乃故
折巾一角以為林宗巾其見慕如此(後漢書)
留客昔羽山有神人焉逍遙于中岳與左元放共遊薊
子訓所坐欲起子訓應欲留之二日之中三雨今呼五
月三雨亦為留客雨(陸機要覽)
刻雨期管輅與倪清河刻雨期倪未信輅曰十六日壬
子直滿畢星中已有水氣水氣之發動於卯辰此必至
之應也又夫昨檄召五星宣布星符刺下東井告命南
箕使召雷公電父風伯雨師羣岳吐隂衆川激精雲漢
垂澤蛟龍含靈爗爗朱電吐咀杳冥殷殷雷聲噓吸雨
靈習習谷風六合皆同咳唾之間品物流形天有常期
道有自然不足為難也向暮果有艮風鳴鳥日未入東
南有山雲樓起黃昏之後雷聲動天到一鼓中星月皆
沒風雲並興玄氣四合大雨河傾倪調輅言誤中耳不
為神也輅曰誤中與天期不亦工乎(管輅别傳)
蓋覆劉基字敬輿繇子也姿容美好孫權愛敬之權大
暑時嘗于船中宴飲於樓船上值雷雨權以蓋自覆又
命覆基餘人不得也其見待如此(吳志)
蠱粟懷帝永嘉中梁州雨十旬麥化為飛蛾又荆州久
雨粟化為蠱虫中郎王義興表曰堯生神禾晉有蠱粟
陛下自以聖德何如帝有慙色
霖浩元魏高祖詔云撫師于霖浩之辰(魏書)
率衆訢天苟金龍為梓潼太守帶關城戍主梁人攻圍
會金龍病妻劉率勵拒戰百有餘日井在城外尋為賊
陷城中絶水劉集衆告天俄而澍雨劉命出公私布絹
乃至衣服懸之城中絞而取水所有雜器悉儲之於是
人心益固梁人退宣武嘉之官其子
雨珠梁大同中嘗驟雨殿前往往有雜色寶珠梁武帝
觀之甚有喜色虞寄因上瑞雨頌帝謂寄兄茘曰此頌
典裁清拔卿家之士龍也(陳書)
風雨不異王惠常臨曲水風雨暴至坐者皆馳散惠徐
起不異常日不以霑霈而改(南史)
暴雨不改裴粲曾詣清河王&KR0008;下車始進便屬暴雨粲
容步舒雅不以霑濡改節懌乃令人持蓋覆之歎謂左
右曰何代無奇人(魏書)
審雨堂古槐中蟻穴也元魏時盧汾嘗叩樹有一女子
衣青出引汾入見廳堂危豁有堂題曰審雨堂(窮神秘苑)
月額雨金樓子自敘云初至荆州孟秋之月亢陽日久
月旦雖雨俄而便晴有人云月雨額千里赤蓋旱之徵
也吾筮當雨又以十七日筮于時雲卷金翹日暉合璧
紅塵暗陌丹霞映峙咸謂亢陽之勢未沐膏澤筮遇坎
之比予曰坎者水也子爻為世其在今夜三更乎地上
有水稱之為比其夜果有甘雨
浮漚陳後主泛舟樂遊于河忽遇雨浮漚生宫人指浮
漚曰滿河珍珠因名其河為珍珠河(金陵志)
雨官張元賓得仙入華陽洞為理禁伯其職主水蓋雨
官也(真誥)
李靖行雨李靖微時嘗射獵靈山中會暮投宿一巨宅
有老婦延之中夜扣門甚急婦人曰此非人世乃龍宫
也今天符命行雨二子俱出計兩處雲程合踰萬里欲
奉煩頃刻如何遂命黃頭鞲青驄馬又命取雨器乃一
小瓶子繫於鞍前戒曰馬躍嘶鳴取瓶中水一滴滴馬
騣上謹勿多也既而電掣雲間見所憩村連下二十滴
既歸老婦泣曰何相負之甚此一滴乃地上一尺雨也
此村夜半平地水深二丈豈復有人妾已受譴杖八十
矣(玄怪錄)
優賢之應貞觀末房玄齡避位㞐第時天旱太宗將幸
芙蓉園以觀風俗玄齡聞之戒其子曰鑾輿必當見幸
亟使掃洒兼備饌具有頃太宗果先幸其第便載入宫
其夕大雨咸以為優賢之應(大唐新語)
瓦為雨衣谷那律常從太宗出獵途中遇雨上問油衣
若為得不漏那律曰能以瓦為之必不漏矣意欲太宗
不為畋獵太宗悦賜帛二百段(舊唐書會要語林作高宗)
徙營裴行儉高宗時為定襄道大總管討突厥大軍次
單于北暮已立營塹壕既周行儉更命徙營高崗吏白
士安堵不可擾不聽促徙之比夜風雨暴至前占營所
水深丈餘衆莫不駭歎問何以知之行儉曰自今第如
我節制母問我所以知也(唐書)
閉北門神龍元年七月洛水漲壞廬舍宋務先疏曰雨
暘或愆則貌言為咎雩禜之法存乎禮典今暫逢霖雨
即閉坊門豈有一坊一市遂能感召靈星暫閉暫開便
欲發揮神道哉至今巷議街言共呼坊門為宰相謂能
節宣風雨燮理隂陽夫如是則赫赫師尹便為虚設悠
悠蒼生復何所望唐休璟以霖雨為害咎在主司上表
解任冀移隂咎之徵復免夜行之責(舊唐五行志)
牛劣景龍中洛下霖雨百餘日宰相不能調隂陽乃閉
坊市北門卒無效霑溢益甚人歌云禮賢不解開東閣
燮理惟能閉北門(朝野僉載)時駕車者苦甚汚街中言曰宰
相不能調隂陽致茲恒雨令我汚行會中書令楊再思
過謂之曰於理則然亦卿牛劣耳(舊五行志)
雨工儀鳳中柳毅於涇陽見婦人牧羊道畔怪而問之
曰洞庭龍君小女也問牧羊何用曰非羊也雨工也雷
霆之類也毅後配此女開元中猶在(異聞錄)
知雨邠王守禮章懷太子之子也時雖積隂累日守禮
白於諸王曰欲晴果晴愆陽涉旬守禮曰即雨果連㴻
岐王等奏之云邠哥有術守禮曰臣無術也則天時以
章懷遷謫臣幽閉宫中十餘年每歲被勑杖數頓見瘢
痕甚厚欲雨臣脊上即沈悶欲晴即輕徤臣以此知之
非有術也涕泗霑襟玄宗亦憫然(舊唐書)
占雨石蘇頲有一錦紋花石鏤為筆架置於硯席間每
天欲雨即津出如汗逡巡而雨頲以此為雨候(開元遺事)
霖鈴上既幸蜀初入邪谷霖雨彌旬於棧道中聞鈴聲
與山相應上悼念貴妃因採其聲為雨淋鈴曲以寄恨
焉(明皇雜錄)
御史雨顔真卿開元中為監察御史使河隴時五原有
冤獄久不決真卿至立辨之天方旱獄決乃雨郡人呼
之御史雨(舊唐書)
李德雨太和七年二月二十八日蒙恩守本官平章事
時樞機不密二十六日京師已盛傳明日有麻二十七
日寂然皆言已中止不行矣文宗與樞密使手詔示諸
相其詞曰命相絶是重事適看歷日明日晨非佳二十
八日方下云去冬今春久無雨雪昏霾尤甚是日甘澤
沛然樞密使謂予曰禁中喜此宫人呼相公向下一字
訛音李德雨矣(李德裕雨朝獻歷記)
乾雨泗州門監王忠政云開成中死十二日復活始見
一人碧衣赤幘引臂登雲曰天召汝行雨隸於左落隊
其左右落隊各有五方甲馬簇於雲頭俯向下重樓深
室囊櫃之内纖細悉見更異者見米粒長數尺凡兩隊
而一隊於小項缾子貯人間水一隊所貯如馬牙硝末
謂之乾雨雨皆在前風車為殿(唐年小錄)
霖甚豆盧瑑乾符中拜相宣制日大風雷雨拔樹左丞
韋蟾與瑑善往賀之瑑言及雷雨之異蟾曰此應相公
為霖作解之祥也瑑笑曰霖何甚耶及巢賊犯京師瑑
遇害於張直方之第識者以風雷不令之兆(舊唐書)
假雨具孔極侍郎為補遺時嘗朝回值雨而無雨備乃
於人家簷廡下避之過食時雨益甚其人乃延入廳事
有一叟出迎甚恭酒饌亦甚豐潔極為謝之且假雨具
叟曰予閒居不預人事寒暑風雨未嘗冒也置此欲安
施乎令於他處假借以奉之極退而嘆嗟若忘宦情語
人曰斯大隱者也(北夢瑣言)
雨懼抽稅南唐時關司歛率尤繁商人苦之屬近甸亢
旱一日宴于北苑烈祖謂侍臣曰畿甸雨都城不雨何
也得非獄市之間違天意歟申漸高乘談諧進曰雨懼
抽税不敢入京烈祖大笑即下令除一切額外税信宿
之間膏澤告足(南唐書)江南野錄作李家明從后主登臺
雨不破塊太平之世雨不破塊津莖潤葉而已(西京雜記)
十日一雨一歲三十六雨天地之氣宜十日小雨應天
文也十五日大雨以斗運也(春秋說題)太平之時五日一風
十日一雨歲凡三十六雨此休徵時若之應(易飛候)夫風
氣雨露本當和適儒者論太平瑞應言其風祥露甘風
不鳴條雨不破塊可也言其五日一風十日一雨褒之
甚也風雨雖適不能五日十日正如其數(論衡)
屛翳廣雅云雨師謂之屛翳山海經屏翳在海東人謂
之雨師天問屏號起雨何以興之虞喜志林雨師屏翳
大象賦太白降神于屏翳注云其精降為雨師之神張
景陽詩飛廉應南箕豐隆迎號屏(顔師古云屏翳一名萍號)韋昭曰
屏翳雷師章懷思玄賦注曰雲師李善選注云說者雖
多併無明據曹植詰咎文云河伯典澤屛翳司風洛神
賦屏翳收風川后靜波植既以為風師不可引他說以
非之(韻府羣玉翳字下引洛神賦)按大人賦召屛翳誅風伯刑雨師
如相如之言又非風師矣今折衆論以雨師為正風俗
通云雨師玄冥列仙傳赤松子神農時雨師
涷雨爾雅暴雨謂之涷雨註今江東呼夏月暴雨為涷
雨離騷云令飄風兮先驅使涷雨兮灑塵
東雨陸機九愍感逝云眷南雲以興悲蒙東雨而涕零
苦雨左傳申豐曰春無淒風秋無苦雨杜預曰苦雨為
人所患苦也陸士衡詩淒風迕時序苦雨遂成霖晉潘
尼宋伍緝之並作苦雨賦
愁霖左傳曰雨三日以往為霖纂要云苦雨亦曰愁霖
江淹詩有渰興春節愁霖貫秋序應瑒王仲宣曹子建
陸雲並作愁霖賦
陵雨法言曰震風陵雨然後知厦屋帡幪李軌曰陵雨
暴雨也陸衡演連珠曰迅風陵雨不謬晨禽之察
長雨蔡邕霖賦云瞻玄雲之晻晻懸長雨之森森
幽雨宋孝武之江州詩山曲蒙幽雨江路結流寒
屑雨木玄虚海賦&KR0034;云屑雨浤浤汩汩注屑雨飛灑之貎
雨絶蔡邕表志云罪惡無狀投畀有北灰滅雨絶世路
無由陳琳檄吳將校曰雨絶於天虞翻交州上孫權書
曰罪棄雨絶拜賀無階曹子建文帝誄曰雲往雨絶文
欽降吳表云秉命不幸常隸魏國雨絶于天自知無路
潘岳楊氏七哀詩漼如葉落樹邈然雨絶天晉傅玄辭
忽如雨絶雲郭璞詩高下理自殊一乖雨絶天江文通
雜傳詩雨絶無還雲花落豈留英
雨足晉張協雜詩曰雲根臨八極雨足灑四溟又云翳
翳結繁雲森森散雨足曹毘請雨文曰雲根山積而中
披雨足垂零而復散
礎潤淮南子山雲蒸而柱礎潤謝莊詩鵝起知風舞礎
潤識雲流江淹詩水鸛巢層甍山雲潤柱礎
懸炭以炭與物稱之使輕重等懸室中天將雨則炭重
天晴則炭輕(感應類從志)
魚噞穴藏先知雨隂曀未集魚已噞喁巢居之鳥先知
風樹木未搖鳥已翔(春秋漢含孽)天將雨也魚已噞之(淮南子)
鸛鳴鸛鳴于垤婦歎于室薛君曰鸛水鳥巢居知風穴
處知雨天將雨而蟻出壅土鸛鳥見之長鳴而喜(韓詩)
鷸知前天文志天將雨鷸知之師古曰逸周書知天文
者冠鷸冠以鷸知天時故也
焦明至焦明至為雨備焦明水鳥也(樂□聲儀)
黑蜧躍淮南子曰犧牛騂毛宜於廟牲其於致雨不若
黑蜧高誘曰黑蜧黑蛇也潜於神泉能致雲雨許慎曰
黑蜧神虬潜泉而居將雨則躍張景陽詩黑蜧躍重淵
商羊舞野庭
朱鱉浮朱鱉浮於波上必大雨(淮南子)
黑猪渡河夜半天漢中有黑氣相逐俗謂之黑猪渡河
雨候也(朝野僉載)天河中黑雲主雨謂之天河作壩(瑣碎錄)
鳩逐婦埤雅曰鵓鳩隂則屏逐其雌晴則呼而返之語
曰天將雨鳩逐婦爾雅翼云今人辨其聲以為無屋住云
雲覆北斗北斗者不欲雲覆之有黑雲覆之大雨(傅子天文)
(要集)韓休喜雨賦天垂貫斗之雲神召離畢之月
朝霞張恊離詩金風扇素節丹霞啟隂期朝霞迎白日
丹氣臨陽谷傅玄詩徂暑未一旬重陽翳朝霞吳諺云
朝霞不出門暮霞行千里
月如仰瓦江鄰幾云劉師顔視月占旱問之云古語有
之月如彎弓少雨多風月如仰瓦不求自下(雜志)月初生
而仰則月中多雨諺曰云云(瑣碎錄)
乾星照晝雨夜見星明日復雨王建詩照泥星出依然
黑淹爛庭花不肯休吳語云星宿照爛土明日依舊雨
姚令威叢話云乾星照濕土又諺曰雲行西星照泥皆
言雨候也(瑣碎錄)
杏花雨提要錄杏花開時正值清明後必有雨也謂之
杏花雨古詩沾衣欲濕杏花雨吹面不寒楊柳風
潑火雨河朔人謂清明雨為潑火雨(退齋雅聞)
榆莢雨三月榆莢雨高地強土可以種禾(汜勝之書)
梅雨風土記夏至雨名黃梅雨霑衣服皆敗黕四時纂
要云梅熟而雨曰梅雨又閩人以立夏後逢庚日為入
梅芒種後逢壬為出梅(瑣碎錄)
分龍俗以五月雨為分龍雨一曰隔轍雨(續博物志)
濯枝六月有大雨名濯枝雨(風土記)
三時雨六月必有三時雨農家以為甘澤邑里相賀曰
喜雨(歲時記)
洗車洒淚七月六日雨曰洗車雨七日雨曰洒淚雨(歲時)
(雜記)
黃雀雨九月雨為黃雀雨(提要錄)羅鄂州詞云九月江南
秋色黃雀雨鯉魚風
爛雨同州謂沾足為爛雨(侯鯖錄)
木頭點土戊辰己巳戊戌己亥日為木頭點土須隂雨
梁次張詩歲次屬金知稔熟木頭點土驗滂沱(吹劍錄)
坎化周易集林雜占曰占天雨否外卦得隂為雨得陽
不雨其爻發變得坎為雨得離不雨巽化為坎先風後
雨坎化為巽先雨後風
玉女披衣顧野王輿地志曰萍鄉西津有玉女岡其墪
天氣若雨石間即湧五色玄雲之氣百姓咸云玉女披
衣又名玉女墪段成式詩不願石郎戴笠難甘玉女披衣
峴山張蓋安定郡有峴陽峯峯上有池若雨則雲起中
若車蓋然故里諺曰峴山張蓋雨滂沛(三水小牘)
山帶張野廬山記天將雨則有白雲或冠峯岩或亘中
嶺俗謂之山帶不出三日必雨唐詩風吹山帶遙知雨
石燕飛湘州記云零陵山有石燕遇雨則飛如生燕雨
止則還如石庾信晴詩已歡無石燕
龍蟠應鼓蜀都賦曰潜龍蟠於沮澤應鳴鼓興雨註曰
巴東有澤水人謂有神龍不可鳴鼔鳴鼓其傍即便雨矣
關東西風關東西風則晴東風則雨關西西風則雨東
風則晴(續博物志)
漏天梁益記大小漏天在雅州西北山谷高深沈晦多
雨黎縣常多風故謂黎風雅雨寰宇記卭都縣漏天秋
夏常雨故曰漏天𤏡道有大黎山小黎山四時霖霪不
絶俗呼為大漏天小漏天
當天井多雨䍧牱郡上當天井故多雨潦(華陽國志)
諸天雨兜率天雨摩泥寳珠護世城雨美膳阿脩羅天
雨兵杖閻浮提世界雨清淨之水(法苑珠林)
三種雨雨有三種天及龍皆能降雨天雨細霧下者是
龍雨甚麄下者是又阿脩羅共天鬭時亦能降雨粗細
不定雨有二種有喜雨瞋雨若雨調和者是歡喜雨若
興雷電霹靂者是瞋恚雨(分别功德論)
河伯使者西海上有人焉乘白馬朱鬛白衣赤冠從十
二童子馳馬西海上如飛名曰河伯使者其所至之國
雨水滂沱也(神異經)
無為君鄭有不毛山上有無為之君分布雲雨於九州
之内(遁甲開山圖)
天泣夫軍出逢天無雲而雨此天泣也軍没不還(太公兵法)
大將始行雨而薄不濡衣冠是謂天泣(魏武兵書摭要)中和三
年三月淅西天鳴聲如轉磨無雲而雨元和十二年正
月乙酉星見而雨占曰無雲而雨是謂天泣(唐五行志)
甲子雨俚諺云春雨甲子赤地千里夏雨甲子乘船入
市秋雨甲子禾頭生耳冬雨甲子牛羊凍死鵲巢下地
其年大水(朝野僉載)
雨土乾符二年洛陽暴雨有物墮地如羖羊不食頃之
入地中其跡月餘不滅或以為雨土也占曰當旱(唐五行志)
祈雨
靈雨瑞應圖曰靈雨者瑞雨也降而應物謂之靈雨遇
歲亢旱責躬引咎理察冤枉退出貪殘側身脩政則降
以靈雨如其有道術禱祝山川致龍轉石閉陽縱隂之
類誠非瑞應是故魯侯有暴㒬之誚齊景公以祠山見譏
應龍山海經應龍已殺蚩尤又殺夸父乃去南方處之
故南方多雨又云應龍殺蚩尤與夸父不得復土故下
數旱旱而為應龍之狀乃得大雨郭璞曰今之土龍本
此氣應自然冥感非人所能為者
土龍淮南子曰土龍致雨注曰湯遭旱作土龍以象雲
從龍也法言曰象龍之致雨艱矣哉龍乎龍乎應璩與
岑文瑜書云土龍矯首于玄寺泥人鶴立于闕里
六事自責湯既克夏大旱五年不收湯乃以身禱于桑
林剪其髮&KR0008;其手以身為犧牲(吕氏春秋)以六事自責曰政
不節與使民疾與宫室崇與女謁盛與苞苴行與讒夫
興與何不雨至斯極也(荀子)言未訖而四海之雲湊千里
之雨至(淮南子)當此時也絃歌鼔舞者禁之(尸子)書曰湯旱
自責天應以雨夫春秋大雩董仲舒設土龍皆為一時
間也一時不雨恐懼雩祭求隂請福憂念百姓也湯遭
旱七年以五過自責謂何時也夫遭旱一時輒自責乎
旱至七年乃自責也謂一時輒自責七年乃雨天應之
誠何其留也始謂七年乃自責憂念百姓何其遲也不
合雩祭之法不厭憂民之義書之言未可信也(論衡)
伐殷武王以二月癸亥夜陳未畢而雨注王至牧野之
日夜陳師陳師未畢而雨雨天地神人叶同之應也(國語)
武王兵入南郊前歌後舞甲子進兵乙丑而雨(太公伏符隂謀)
討邢衛大旱卜有事於山川不吉甯莊子曰昔周飢克
殷而年豐今邢無道諸侯無伯天其或者欲使衛討邢
乎從之師興而雨(左僖十九)
六過自讓僖公三年春夏不雨於是僖公憂閔玄服避
舍率羣臣禱山川以六過自讓絀女謁放下䜛佞郭都
等十三人誅領人之吏受貨賂趙祝等九人釋更徭之
逋罷軍寇之誅去苛刻峻文慘毒之教所蠲浮令四十
五事曰方今天旱野無生稼寡人當死百姓何罪不敢
煩人請命願撫萬人害以身塞無狀禱已舍齊南郊雨
大澍也(春秋考異郵)易内傳曰人君奢侈多飾宫室其時旱
其灾火是故魯僖遭旱脩政自勑下鍾鼔之縣休繕治
之官雖則不寕而時雨自降(後郎顗傳)
焚巫尫夏大旱公欲焚巫尫臧文仲曰巫尫何為天欲
殺之則如勿生若能為旱焚之滋甚公從之(左僖二十一)穆
公欲暴尫巫縣子對以徙市(檀弓)
自貶孔子在齊齊大旱春饑景公問於孔子曰旱如之
何孔子曰凶年則乘駑馬力役不興馳道不脩祈以幣
玉祭事不懸祀以下牲此則賢君自貶以救民之禮(家語)
暴露齊大旱景公欲祠靈山晏子曰夫靈山固以石為
身以草木為毛髮天久不雨髮將燋身將熱彼獨不欲
雨乎祠之何益公欲祠河伯曰夫河伯以水為國以魚
鱉為民天久不雨百川將竭國民將亡矣誰獨不用雨
乎祠之無益公避宫殿暴露與山靈河伯共其憂其幸
而雨乎公乃出野暴露三日天果大雨(晏子春秋)
人祠乃雨宋景公之時天大旱三年卜之曰必以人祠
乃雨景公下堂頓首曰凡吾所以求雨者為吾民也今
使吾以人祠乃且雨寡人將自當之言未卒而天大雨
方千里(莊子一作齊景公)
蜀侯雨秦王誅蜀侯惲後迎葬咸陽天雨三日不通因
葬成都故蜀人求雨祀蜀侯必雨(蜀本記)
縱隂閉陽董仲舒治國以春秋災異之變推隂陽所以
錯行故求雨閉諸陽縱諸隂其止雨反是師古曰謂若
閉南門禁舉火及開北門水灑人之類是也
祠靈星元封二年夏旱公孫卿曰黃帝時封則天旱乾
封三年上乃下詔天旱意乾封乎其令天下尊祠靈星
焉(前郊祀志)趙瑤為閬中令時西州遭旱瑤率掾吏齋成于
靈星池歸咎自責稽首流血應時大雨(益部耆舊傳)
理孝婦冤東海有孝婦少寡無子養姑十餘年甚謹姑
恐累不得嫁逐自經死姑女告婦殺母吏捕驗治孝婦
自誣服具獄上府于公為辨明其冤太守不聽竟論殺
孝婦郡中枯旱三年後太守至卜筮其故于公以為前
太守彊斷孝婦之咎於是太守自祭孝婦冢因表其墓
天立大雨歲熟(漢書)後漢書殷丹因孟嘗言祭上虞寡婦
晉列女傳劉曜時呼延謨辨陜縣婦人事同
決獄致雨永平十三年楚王英謀為逆事互相牽引拘
繫者千餘人三年而獄不決坐掠幽而死者百餘人天
用災旱赤地千里袁安拜楚郡太守即控轡而行既到
決獄事人人具錄其辭狀本非首謀為主所引應時理
遣一旬之中言千人之命其時甘雨滂霈歲大豐稔(汝南)
(先賢傳後漢書)
止殺永平三年夏旱而大起北宫鍾離意免冠上疏帝
策詔報云比上天降旱密雲數會分布禱請闚候風雲
北祈明堂南設舞雩今又勑大匠止作諸宫減省不急
庶消災譴詔因謝公卿百僚遂應時澍雨焉(意傳)
罷督郵汝南高獲善天文鮑昱為汝南太守時郡境大
旱昱自往問何以致雨獲曰急罷三部督郵明府當自
北出到三十里亭雨可致也昱從之果得大雨(謝書)
葬客骸周暢性仁恕為河南尹夏旱久禱無應因收葬
洛城傍客死骸骨萬餘人應時澍雨歲乃豐稔(謝書)梁簡
文啟將恐督郵不除失在汝南之守曝胔未收無傷河
南之尹
積薪自焚諒輔字漢儒廣漢新都人仕郡為五官椽時
夏大旱出禱山川曰輔為郡股肱不能進諫納忠薦賢
退惡和調隂陽至今天地否隔萬物燋枯百姓喁喁無
所告訴咎盡在輔今太守自省責已自曝中庭使輔請
罪為民祈福輔今敢自誓若至日中不雨乞以身塞無
狀乃積薪柴將自焚焉至禺中時山氣轉起雷雨大作
一郡霑潤世以稱其至誠(搜神記)李邕驕陽賦水干土而
成妖誓禺中而有請春秋繁露水干土則大旱
禱名山建初五年詔曰去年雨澤不適今時復旱如炎
如焚其令二千石理冤獄錄輕係禱五嶽四瀆及名山能
興雲致雨者冀蒙不崇朝徧雨天下之報(後書)明帝詔曰
長吏各潔齋禱請冀蒙嘉澍
推隂陽消伏楊統漢建初中為彭城令一州大旱統推
隂陽消伏縣界蒙澤太守宗湛使統為郡求雨亦即降
澍(后漢楊厚傳)
彌日不旋元和元年鄭弘為太尉時旱朝廷百僚皆暴
請雨夏炎熱小雨羣官即還舍弘彌日不旋大雨注稼
穡遂豐(謝書)
火起雨降戴封字平仲遷西華令其年大旱禱請無獲
乃積薪坐其上以自焚火起而大雨遠邇嘆服(謝書)
祝令特苦漢祝良字石卿(謝書邵平)順帝時為洛陽令歲時
亢旱天子祈雨不得良暴身階庭告誠引罪自晨至中
紫雲畓起甘雨登降人為之歌曰天久不雨蒸人失所
天王自出祝令特苦精符感應滂沱下雨(晉劉彧長沙耆舊傳)
令簿自焚桂陽先賢畫讃云臨武張熹字季智為平輿
令時天下大旱熹躬禱未獲應熹乃積柴自焚主簿崇
小吏張化從熹焚焉火既燎天靈感應即澍雨(水經)
捐俸贍民夏香字曼卿永興人也年十五縣長葛君出
臨靈星會客飲宴時郡遭大旱香進諫曰昔殷湯遭旱
以六事自責而雨澤應澍成王悔過偃禾復起自古先
聖畏懼天異以思變復以濟民命今始罹天災縣界獨
甚未聞明達崇殷周之德臨祭獨歡百姓枯瘁神祗有
靈必不享也百姓不足君熟與足宜當還寺長即罷會
身捐俸禄以贍飢民(會稽典錄)
首陽神使靈帝熹平五年人旱禱請名山未獲答應時
處士平陽蘇騰字玄成夢陟首陽有神馬之使在道明
覺而思之以其夢陟狀上聞天子開三府請雨使者與
郡縣戶曹掾吏登山升祠手書要曰君況我聖主以洪
澤之福天尋興雲即降甘雨(蔡邕夷齊碑)
竹人致雨馬均大巧能削竹作人語時天下大旱人皆
將酒與此竹人語天下須臾雨也
架屋致雨三國吳時董奉居豫章時大旱縣令丁士彦
議曰聞董君有道當能致雨乃自求之奉曰雨易得耳
貧道屋皆見天雨至何堪令曰先生當致雨當為架好
屋明日丁為立屋聚土作泥擬數里取水奉曰不須尔
暮當大雨乃止暮即大雨高下皆平(神仙傳)
書符廟中吳主曾與葛玄坐於&KR0008;上望見道間人民請
雨帝曰百姓請雨安可得乎玄曰易得耳即書符著社
廟中日午天地冥晦大雨流注中庭平地水尺餘(葛仙公傳)
精誠感神束晢太康中郡大旱苗稼敗晢為邑人請雨
三日中雨水三尺衆人以其有術數精誠感於神明為
之歌曰束先生通神明請天三日甘雨零我黍以育我
稷以生何以疇之報束先生(王隱晉書)
房心興雨符離縣相山碑辭云晉武帝太康五年憲令
有國諸侯祀界内山川時相山屬沛國令郭卿云相山
上應房心之星能興雲雨會天旱祈雨即應乃建廟刻
石紀銘曰巍巍相山盤紆穹崇上應房心與天雲沖興
雲播雨稼穡以豐唐永徽元年立(寰宇記)
白龍降祠石虎時大旱虎遣其太子詣臨漳西滏口祈
雨久雨不降乃令佛圖澄自行即有白龍降于祠所其
日大雨方數千里(晉書)
詠雲漢詩前涼錄曰張玄靚時大旱令諸祈雨之官皆
詠雲漢詩索綏曰雲漢陳周宣之美非却旱之文昔神
鼎出漢虞丘不賀今詞與事違恐非致澤之意也
呪龍致雨沙公西域沙門也有秘術每旱苻堅帝使呪
龍便下鉢中天輒大雨(秦錄)
旱疫平印元魏世祖太延元年自三月不雨至六月使
有司遍請羣神數日雲雨震灑流澤霑渥有鄙婦人持
方寸玉印請潞縣侯孫家賣之孫家得印奇之求訪婦
人莫知所在玉色鮮白光照内映印有三字為龍鳥之
形要妙奇巧不類人迹文曰旱疫平寇天師曰龍文紐
書云此神中三字印也(本圮反靈徵志)
鞭神像南安王元槇為相州刺史鄴城有石虎廟人奉
祀之槇告虎神像云三日不雨當加鞭罰請雨不驗遂
鞭像一百是月疽發背薨(魏書)奚康生為相州以天旱令
人鞭石虎畫像復就西門豹祠祈雨不獲令吏取豹舌
未幾二兒暴喪身亦遇疾巫以為虎豹之崇(魏書)
張水曹梁武帝禱雨蔣山未應神見夢曰陽羨九斗山
有神號張水曹能興雲雨帝如其言遣使致祭雨隨至
後旱禱輒應
祠天井梁始興王憺為都督荆州刺史時大旱憺使祠
于天井有巨蛇長二丈出遶祠壇而注雨歲大豐(南史)荆
州記云有外國人能呪龍使至天井有巨蛇云
靈澤后周保定三年盛營宫室春夏大旱黎季明上封
事曰成湯邅旱以六事自陳宣王太甚而珪璧斯竭今
農要之月時雨猶愆率土之心有懷渴仰豈或作事不
節有違時令舉措失中倘邀斯旱春秋莊公三十一年
冬不雨五行傳以為是歲一年而三築臺奢侈不恤人
也僖公二十一年夏大旱五行傳以為時作南門勞人
興役漢惠帝五年夏大旱五行傳以為先是發十四萬
六千人城長安武帝元狩三年夏大旱五行傳以為是
歲發天下故吏穿昆明池然則土木之功動人興役天
輒應之以異典籍作誡儻或可思上天譴告改之則善
今若息人省役以答天譴庶靈澤時降嘉榖有成則年
登可覬子來非晚(北史本傳)
祀華岳達奚武為同州刺史時旱武祀華山廟岳既高
峻人迹罕通武年逾六十攀藤而上於是稽首祈請陳
百姓懇誠晚不得還即于岳上藉草而宿夢一白衣人
來執武手曰快辛苦甚相嘉尚武遂驚覺益用祗肅旦
而澍雨遠近霑洽高祖聞之璽書勞武曰感公至誠甘
澤斯應賜雜彩百疋(周書)
禱白兆于翼建德二年為安州總管時大旱溳水絶流
舊俗每逢亢旱禱白兆山祈雨帝先禁羣祀山廟已除
翼遣主簿祭之即日澍雨歲遂有年百姓感之聚會歌
舞頌之(北史)
禱木仙魯般燉煌人未詳年代巧侔造化嘗作木鳶其
父乘之至吳會吳人以為妖殺之般怨吳人殺其父於
肅州城南作一木仙人舉手指東南吳地大旱三年卜
曰般所為也於是齎物巨千謝之般為斷其一手其月
吳中大雨唐初工人尚祈禱其木仙(酉陽雜俎)
雨禁絶重什玄照講經于嵩山有三叟來聽問之乃龍
也玄照曰今愆陽經時可致甘澤乎三叟曰召雲施雨
固是細事但雨禁絶重不奉命擅行誅責非輕長老如
求孫居士見救則雨可立致也玄照為求于思邈果于
一日一夜千里霑足(神仙感遇傳)
田使君歌田仁會永徽二年為平州刺史勸學務農稱
為善政轉郢州刺史屬時旱仁會自曝祈禱竟獲甘澤
其年大熟百姓歌曰父母育我田使君精誠為人上天
聞田中致雨山出雲倉廩既實禮義申但願常在不患
貧(舊唐書)
玉龍子玉龍子唐太宗於晉陽宫得之廣不數寸而温
潤精巧非人間所有帝相傳以為國瑞武后以賜玄宗
及即位初每京師旱禱之必有霖注逼視若奮鱗鬛開
月中三輔大旱帝復祈禱而涉旬無應乃命密投於南
内龍池俄而雲霧暴起風雨隨作(神異錄明皇别錄)
白檀香龍玄宗嘗詔術士羅公遠與不空同祈雨校功
力俱詔問之不空曰臣昨焚白檀香龍上命左右掬庭
水嗅之果有檀香氣每祈雨無他軌但設數繡座手簸
旋數寸木神念呪擲之自立於座上伺木神吻角牙出
目&KR0008;則雨至(酉陽雜俎)
鏡龍僧一行開元中嘗旱玄宗令祈雨一行言當得一
器上有龍狀者方可致雨上令於内庫中遍視之皆言
不類數日後指一古鏡鼻盤龍喜曰此有真龍矣乃持
入道場一夕而雨(同上)
召龍致雨玄宗嘗幸東都天大旱時有竺乾僧無畏號
三藏善召龍致雲之術上遣高力士召之請雨無畏云
今旱數當然耳召龍適足暴物不可為也上強之無畏
盛一鉢水以刀攪之作胡言呪水須臾有龍如指大在
鉢水中復呪之白氣自鉢中興若一匹素者少頃大風
震雷力士及天津之南風雨亦隨馳至矣衢中大樹多
拔力士比復奏衣盡沾濕(柳氏舊聞)
畫龍致雨開元中大旱上於新池創一殿召馮紹正四
壁各畫二龍西壁一素龍蜿蜒若奮風雲隨筆而生壁
上鱗甲皆熱有白氣自簷廡出池中波濤洶湧俄有白
龍乘雲而起風雨大作(明皇雜錄)
祀介推王維京兆張公德政碑云公之守邠也仍歲大
旱郡祀介推雖屢舞僊僊而靈應未若公命束藴取火
伐樹置薪釃酒而祝曰有功于人祀為明神無德而禄
禍亦覆餗自絳以來人實祀子神既靡答人將安仰若
亭午而雨則樹其鷺羽執此騂毛不然者火燎將至焮
天爍地靈衣且為灰燼豐屋將為茂草爾其圖之言未
畢而雲興拜未起而雨降周于闔境不入他郡(右丞集)
撤土龍馬璘代宗永太初拜行營節度使天大旱里巷
為土龍聚巫以禱璘曰旱由政不脩即令撤之明日雨
是歲大穰(本傳)
巫覡對舞黎幹大歷八年復為京兆尹時大旱幹造土
龍自與巫覡對舞彌月不應又禱孔子廟帝嘆曰丘之
禱久矣使毁土龍帝減膳節用既而霔雨(新唐書)
自責吳公信陵貞元中為望江令有仁政天旱為請雨
文云必也私欲之求行于邑里黯黷之政施於黎元令
長之罪也神得而誅之豈可移于人而害其歲既卒官
百姓留葬縣境為之立祠宋崇寧時勑賜靈施廟(蘇州志)
不苦不愁段文昌文宗太和中帥荆州或旱禬解必雨
或久雨遇出遊必霽民為語曰旱不苦禱而雨雨不愁
公出遊(本傳新唐書)
投巫水中會昌中狄惟謙為晉陽令屬邑亢旱禱于晉
祠略無其應時有并州女巫郭天師者少為符術出入
宫掖狄敦請祈雨期滿無徵仍辱狄不知天道翌日惟
謙責其妖妄叱左右鞭于神前投之潭水遽命設席焚
香放還從吏人皆危之時沙石流鑠忽起片雲大如車
蓋先覆惟謙立所四郊雲霧會之雷震數聲甘雨大澍
州將表列其事詔書褒異仍賜錢五十萬惟謙仁傑之
後也(劇談錄)
黑龍湫牛僧孺鎮襄陽久旱有處士能豢龍公請致雨
處士曰江漢間無龍獨一湫泊中有黑龍難制強驅之
必為災公固命之果有大雨而漂流萬戶(尚書故實)
僕馬為獻姑臧李仲吕咸通末調授汝之魯山令為政
明練吏不敢欺遇旱請禱羣望皆不應仲吕乃潔齋自
禱于縣二十里魯山堯祠以所乘烏馬及騶人張翰為
獻祭畢將下山雲霧暴起及平澤而大雨僕馬皆暴殞
於是仲吕復設祭圖僕馬于東壁(三水小牘)
蛇醫王彦威鎮汴夏旱李玘過汴因宴王以旱為言李
醉曰欲雨甚易耳可求蛇醫四頭石甕二枚每甕實以
水浮二蛇醫以木蓋密泥之分置於鬧處甕前後設席
焼香選小兒十歲已下十餘令執小青竹晝夜更擊其
甕不得少輟王如言試之一日兩夜雨大注舊說龍與
蛇師為親家焉(酉陽雜俎)
龍吸硯水有僧講經山寺常有一叟來聽問其姓氏曰
某乃山下潭中龍也幸歲旱得閒來此聽法僧曰公能
救旱乎曰上帝封江湖有水不得輒用僧曰此硯中水
可用乎乃就硯吸水徑去是夕雷雨大作逮曉視之雨
悉黑水(幕府燕聞)
大雨由天張士伯禱雨于嶧山忽聞空中語曰大雨由
天小雨由山(海錄碎事)
蒲蕭祈雨僖宗時夏旱詔大京兆用器水鑪香蒲蕭絳
幡致於坊市門將以用舊法而召雨也羅隱上疏曰陛
下以蒲蕭輩為請者豈為其靈於嶽瀆者乎夫嶽瀆受
祭據封尚未能為陛下出力彼蒲蕭輩復何足以動天
夫天之有雨澤猶陛下有渥恩雨澤可以委曲干之則
陛下渥恩亦可以委曲干之矣請追癸巳日詔(文粹)
笞龍五代周李元懿為青州北海縣令泥龍求雨無應
李令笞龍責之即日雨足(周史)
龍潤李煜在國時自作祈雨文曰尚乖龍潤之祥(清異錄)
蜥蜴求雨熙寧中京師久旱按古法令坊巷以甕貯水
插柳枝泛蜥蜴小兒呼曰蜥蜴蜥蜴興雲吐霧降雨滂
沱放汝歸去時蜥蜴不能盡得往往以蝎虎代之入水
即死小兒更曰冤苦冤苦我是蝎虎似恁昏沈焉得甘雨
(倦游雜錄)
鵝鴨諫議宋紹興乙卯以旱禱雨諫議大夫趙霈上言
自來祈禱斷屠止禁猪羊今後請併禁鵝鴨時胡致堂
在兩掖見之笑曰可謂鵝鴨諫議矣聞虜中有龍虎大
王當以鵝鴨諫議當之
神龍池絳北有陽石山有神龍池黃帝時遣雲陽先生
養龍於此帝王歴代養龍之處國有水旱不時即祀池
請雨(遁甲開山圖)
桐木魚董仲舒請雨秋用桐木魚(淮南子)
方士呪龍使者甘宗所奏西域事云方士能神呪者臨
泉禹步吹氣龍即浮出長十數丈更吹龍輒縮至數寸
乃掇取著壺中或有四五龍以少水養之聞有旱處便
齎龍往賣一龍直數十斤金發壺中出一龍著潭中復
禹步吹之長十數丈須臾而雲雨四集(抱朴子)
蒙古禱雨蒙古人之禱雨者非若方士惟取淨水一盆
浸石子數枚而已其大者若雞卵小者不等然後默持
密呪將石子淘漉玩弄如此良久輒有雨石子名曰鮓
答乃走獸腹中所産狗牛馬者最妙(輟耕錄楊瑀山居新語)
楓子爾雅曰楓攝攝孫炎注攝木生江上有寄生高三
四尺生毛一名楓子天旱以泥塗之即雨朝野僉載江
東江南山中多有楓木人於楓樹脚下生似人形長三
四尺夜雷雨即長與樹齊見人即縮依舊有人合以笠
子明日看笠子掛在樹上土人旱而欲雨以竹束其頭
揳之即雨人取以為試極驗
虎骨南山久旱即以長繩繫虎頭骨以投有龍湫潭中
入水即掣不定俄頃雲起潭中雨亦隨降而足乃取出
龍虎敵也雖枯骨猶能激動如此(劉賓客嘉話尚書故實)
投犬舒州灊山下有九并其實九眼泉也旱則殺一犬
投其中大雨必降犬亦流出焉(劉賓客嘉話)
鞭隂石狠山縣有一山獨立峻絶西北有石穴以獨行
百步許二大石其門相去一丈許俗名其一為陽石一
為隂石水旱為災鞭陽石則雨鞭隂石則晴(盛弘之荆州記)
泥石牛鬱林郡山東南有一池池邊有一石牛人祀之
若旱百姓殺牛祈雨以牛血和泥泥石牛背禮畢則天
雨大注洗牛背泥盡即晴(廣州記)
焼崖山太原郡東有崖山天旱土人常焼土山以求雨
俗傳崖山神娶河伯女故河伯見火必降雨以救之今
山上多生水草(酉陽雜俎)
舉卧石荆州永豐縣東鄉里有卧石一丈九尺六寸其
形似人面體青黃隱起狀若雕刻境若旱便齊手而舉
之小舉小雨大舉大雨相傳此石忽見於此(酉陽雜俎)
雨母山湘東有雨母山山有祠壇每祈禱無不降澤以
是名之(荆州記)温庭筠敘雨云銅姑尚注石姥方勤
雨瀨來陽縣有雨瀨此縣時旱百姓共壅塞之甘雨普
降若一鄉獨壅雨亦偏降應隨方所其信若符刻(荆州記)
羅霄石乳王孚安城記云宜春萍鄉羅霄山澤水所出
傍出石乳天旱吏人祝之因以大木長三四尺投井即
雨水懸凑井溢輒令木湧出而雨止蓋潛龍之穴宅以
陽居隂精神上通故扣之必有玄感若蜀都賦所謂應
鳴鼓而興雨者也
神石交州記云九真去郡三里有珍山山有神石廟值
天亢旱二千石親到以水澆石即雲雨立降
霽
雨止說文云霽雨止也霋雨霽也霩雨止雲罷貌也
禜門禮記曰雩禜祭水旱也三禮義宗云雩祈雨之祭
禜止雨之祭每禜于城門
吹笛止雨周穆王時天下連雨三月穆王乃吹笛其雨
遂止也
應魏祚延康元年大霖雨五十餘日魏有天下乃霽魏
受祚之應也(魏略五行志)
蘇峻滅咸和四年隂霖五十餘日蘇峻滅乃霽(晉中興徵祥記)
夢白頭翁文虔字仲孺為郡功曹時霖雨廢民業太守
憂悒召虔補戶曹掾虔奉教齋戒在社三日夜夢見白
頭翁謂曰爾來何遲虔具白所夢太守曰昔禹夢青繡
衣男子稱滄水使者禹知水脈當通若掾此夢將其比
也明日果大霽(長沙耆舊傳)
術止道士劉道合隱于嵩山高宗召入禁中深尊禮之
及將封太山屬久雨帝令于儀鸞殿作止雨之術俄而
霽朗帝大悦(舊唐書)
誅二張長安四年九月後霖雨并雪凡隂一百五十餘
日至神龍元年正月五日誅二張孝和反正方晴霽(舊唐)
書張柬之既遷則天于上陽宫中宗猶以皇太子監國
告武氏之廟時累日隂翳御史崔渾奏宜正唐徽號毁
武氏廟以順天下之心中宗深納之制命既行隂雲四
除萬里澄廓咸以為天人之應(唐新語)
誅竇懷真先天二年四月隂至六月一百餘日至七月
三日誅竇懷真等一十七家方晴(舊唐書)
立太子貞元二十一年順宗風疾叔文用事連月霖雨
不霽乃以憲宗為皇太子制出日即晴傳所謂皇之不
極厥罰恒隂皆此類也(上)
禱雞翁温造初赴鎮漢中遇大雨平地水深尺餘乃禱
雞翁山祈晴俄而疾風驅雲即時開霽文宗嘗聞其事
會造入對言之乃詔封雞翁山為侯(上)
宣宗自責大中初京師嘗淫雨涉月將害粢盛分命禱
告百無一應宣宗一日在内殿顧左右執鑪降階踐泥
焚香仰視若自責者久之御眼沾濕感動左右旋踵而
急雨止翌日而凝隂開比秋而大有年(真陵十七事)
獄決而霽崔碣玄暉裔孫也為河南尹邑有大賈王可
久轉貨江湖間值龐勛亂盡亡其貲不得歸妻詣卜者
楊乾夫咨在亡乾夫名善數而内悦妻色且利其富既
占陽驚曰乃夫殆不還矣即隂以百金謝媒者誘聘之
妻乃嫁乾夫遂為富人它年徐州平可久困甚丐衣食
歸閭里往見妻乾夫大怒詬逐之妻詣吏自言乾夫厚
納賄可久反得罪再訢復坐誣可久恨嘆遂失明碣之
來可久陳冤碣得其情即敕吏掩乾夫并前獄吏下獄
悉發賕姦一日殺之以妻産還可久時淫潦獄決而霽
都民相語歌舞于道(唐闕史)
露
隂液露者隂液也釋為露結為霜(月令章句)
從地出和氣津液凝為露露從地出(五經通義)
甘露瑞應圖曰甘露者美露也神靈之精仁瑞之澤其
凝如脂其甘如飴一名膏露一名天酒白虎通曰甘露
者美露也降則物無不盛董仲舒云露結珠而成甘結
潤而成膏
天乳星列星圖曰天乳一星在氐北主甘露占明潤則
甘露降禮斗威儀曰君治政則軒轅之精散為甘露
松栢竹受耆老得敬則松栢受甘露尊賢愛老不失細
微則竹&KR1239;受露(孫氏瑞應圖)
天地合老子曰天地相合以降甘露人莫之令而自均
(書林事錄)
寳露壇高辛時丹丘之國獻瑪瑙甕以盛甘露甕至尭
時猶存甘露在其中盈而不竭謂之寳露以頒賜羣臣
至舜時露已漸減舜遷寳甕於衡山之上故衡山之岳
有寳露壇舜於壇下起月舘以望夕月舜南巡至衡山
百辟羣后皆得露泉之賜時有雲氣生於甘露壇又遷
寳甕於零陵之上東方朔寳甕銘曰寳雲生於露壇祥
風起於月舘望三壺如盈尺視八鴻如縈帶(拾遺記)
冬下桀無道露冬下(春秋序)
三危揭雩伊尹說湯曰水之美者三危之露和之美者
揭雩之露其色紫(吕氏春秋)
沾衣子胥諫吳王王怒暮歸舉衣出宫宫中羣臣皆曰
天無霖雨宫中無泥露相君舉衣行高何為子胥曰吾
以越諫王王心迷不聽吾言宫中生草棘霧露沾吾衣
羣臣聞之莫不悲傷(吳越春秋)
濡履吳欲伐齊王令曰敢有諫者死太子友知子胥忠
而不用太宰嚭佞而專政欲切言之恐罹尤也乃以諷
諫激於王清旦懷丸持彈從後園而來衣袷履濡王怪
而問之曰子何為袷衣濡履體如斯也太子友曰適游
後園聞秋蜩之聲往而觀之夫秋蜩登高樹飲清露隨
風撝撓長吟悲鳴自以為安不知螳螂超枝緣條曳腰
聳距而稷其形夫螳蜋翕心而進志在有利不知黃雀
盈綠林徘徊枝隂&KR0008;&KR0008;微進欲啄螳蜋夫黃雀但知伺
螳蜋之有味不知臣挾彈危擲蹭蹬飛丸而集其背今
臣但虚心志在黃雀不知空埳其傍闇忽埳中陷於深
井臣故袷體濡履幾為大王取笑王曰天下之愚莫過
於斯但貪前利不覩後患太子曰天下之愚復有甚者
(吳越春秋)劉向說苑吳欲伐荆少孺子者云云
玉杯仙掌漢武帝故事曰帝作金莖擎玉杯以承雲表
之露和玉屑服之以求仙又曰作銅承露盤上有仙人
掌以承露也西都賦抗仙掌以承露擢雙立之金莖西
京賦立脩莖之仙掌承雲表之清露衛覬立魏明帝疏
曰漢武信求神仙之道謂當得雲表之露以餐玉屑故
立僊掌以承高露
五色露東方朔遊吉雲之地漢武帝問朔曰何名吉雲
曰其國俗常以雲氣占吉凶若吉樂之事則滿室雲起
五色照著於草木皆成五色露露味甘帝曰吉雲五色
露可以得否朔乃東走至夕而還得玄黃青露盛之琉
璃器以授帝帝遍賜羣臣得露嘗者老者少疾病皆愈
(洞記)
降未央元康元年三月詔曰鳳皇集秦山陳留甘露降
未央宫其赦天下(宣紀)
樹汁新蔡鄭敬都尉高懿廳前槐樹有白露類甘露懿
問椽屬皆言是甘露敬曰明府德政未致甘露但樹汁
耳懿不悦稱疾而去(汝南先賢傳)
降陵明帝永平十七年夢見先帝光烈皇后夢見喜覺
悲不能寐明旦上陸其日甘露降於陵樹帝令百官採
之帝伏御牀流涕也(東觀漢記)
政感山陽百里嵩為濟南相甘露降于郡安帝嘉其露
徵祥拜大鴻臚為徐州刺史甘露再降廳事前樹(謝承書)
芳林園露魏志曰明帝鑄承露盤莖長十二丈銅龍繞
其根立於芳林園甘露乃降明帝與東阿王詔曰昔先
帝時甘露屢降於仁壽殿前靈芝生芳林園中自吾建
承露盤已未甘露復降芳林園仁壽殿前曹植魏德論
曰玄德洞幽飛花上蒸甘露以降蜜淳冰凝覩陽弗晞
瓊爵是承承露盤舘曰氣之清者莫如(闕)
玉杯吳猛將弟子登廬山過石梁見一老坐桂樹下以
玉杯承甘露與猛(述異記)
五明囊弘農鄧紹八月旦入華山採藥見一童子執五
綵囊承栢葉上露皆如珠滿囊問之云赤松先生取以
明目言終便失所在(齊諧記)八月一日作五明囊盛取百
草頭露洗眼眼明(述征記)
佳祥晉翟鏗啟庾翼述甘露曰甘露降學堂柳樹與幹
吏共嘗味極甜宜表賀翼答曰甘露自古佳祥而頃天
下多故何以致此且其味尚薄未知瑞應否而近得一
白兔少羸小且養之併上
嘉露元嘉中甘露頻降狀如細雪二十四年七月江夏
王義恭上嘉禾甘露頌云蘭林甫樹嘉露頻流(宋符瑞志)
午降元嘉二十七年四月豫章南昌戊牛午時天氣晴
明有彩霧映覆郡邑甘露又自雲降太守劉思考以上聞
兩致崔鴻字彦鸞光子也領郎中以父憂解任甘露降
其廬前樹世宗以本官徵鴻四年復有甘露降于京兆
宅之庭樹(魏書)
感致武定六年甘露降宫闕文武同賀魏帝令羣臣各
言德績感致所由崔昂曰吉凶兩門不由符瑞故桑雉
之戒實啟中興小鳥孕大未聞福感所願雖休勿休允
答天意帝為斂容(北史)邢子才頌曰流甘委素玉潤冰鮮
蜜房下結珠琲上懸(藝文)李德林為百官賀表云上玄乃
顧神物薦委飛甘灑潤玉散珠連昔魏明仙掌竟無靈
液漢武金莖空望雲表豈若神漿可挹流味九戶之前
天酒自零凝照三階之下臣等振鱗撫翼空馳魚鳥之
心瘞玉編金待云亭之后(初學記)事文類聚以此為梁時
虞寄瑞雨頌誤
孝感李德饒趙郡栢鄉人性至孝丁父憂單縗徒跣甘
露降其樹白鳩巢其廬(隋書)
潤肺太真妃宿酒初消多苦肺熱嘗陵晨獨遊後苑傍
花樹以手攀枝口吸花露籍其露液潤于肺也(開元遺事)
政致李懸為具州刺史甘露徧庭樹其邑人曰美政所致
重降林攢貞元初為福唐尉聞母病棄官還母亡自埏
甓作塚廬其右有白鳥來甘露降觀察使李若初遣官
屬驗實會露晞里人失色攢哭曰天所降露禍我耶俄
而露復集鳥亦回翔詔作二闕于墓前時號闕下林家
(新唐書)
甘露之變李訓十一月帝御紫宸殿京兆尹韓約奏甘
露降金吾左仗樹羣臣賀訓元輿奏言甘露近在禁中
陛下宜親往觀以承天貺許之即輦入含元殿詔宰相
羣臣往視訓奏言非甘露帝曰豈約妄耶顧中尉仇士
良于志弘等驗之訓因欲閉之諸官人使無免者
薔薇露五代時蕃使蒲阿散以十五瓶獻
賜歌祥符九年十一月五日賜玉清昭應宫甘露歌曰
名神漿稱天酒考祥圖兮嘉應之首降仁壽零未央觀
舊史兮太平之祥六日表賀
雀餳杜鎬博學有識都城外有墳莊一日忽有甘露降
布林木子姪輩驚喜白之鎬味之慘然不懌子姪啟請
曰此非甘露乃雀餳也大非佳兆吾門其衰矣踰年鎬
家有八喪(王陶談淵)天官書曰色黃白爵餳
降於熙寧六年冬建昌軍城北五里間甘露降於進士
徐上交别業松上濃厚如酒澤其味甜香上交折松枝
獻於太守張子方時有野人賣藥於市語人曰吾嘗客
華隂縣民亦有以甘露降告縣者縣令因自出按之有
道人笑曰譬如人身精液流通均布六七十年中若有
壽短促則涌&KR0008;於未死之前矣此木蓋將槁故耳官人
不信請留我以待明春此松必不復榮矣縣令如其說
果驗焉(苕溪漁隱)
鶴警白鶴性警至八月露降流于草葉上滴滴有聲則
鳴(周處風土記)
仙丘露仙丘降露仙人常飲之(山海經)
桂露元封三年婁遏國獻能言龜東方朔曰唯承桂露
以飲之(洞冥記)
丹露畢勒國人飲丹露為漿丹露者日初出有露汁如
珠也(上)
香露炎帝始百榖滋阜神芝發其異色靈苗擢其嘉穎
陸地丹蕖駢生如蓋香露滴瀝下流成池(拾遺記)
朱露崑崙山有甘露濛濛似霧著草木則滴瀝如珠亦
有朱露望之色如丹著木石赭然如赤雪灑焉似瑤器
承之如&KR0961;人君盛德則下(上)
玉露齊武帝紀云卿雲玉露(南史)玉露凋晚林(舊唐書李密)
霜
隂精霜者隂精冬令也四時代謝以霜收殺霜之為言
亡也物以終也(春秋考異郵)
隂凝隂陽之氣各静其所則静矣陽氣勝則散為雨露
隂氣勝則凝為霜雪(大戴禮)
露凝詩含神霧曰陽氣終白露為霜蔡邕月令章句曰
露凝為霜潘安仁賦云天凝露以降霜兮木葉落而(塤枝)
殺木霜以殺木露以潤草(春秋元命苞)
挫物援神契曰霜以挫物
殺伐之表霜殺伐之表秋季霜始降鷹隼擊王者順天
行誅以成肅殺之威若政令苛則夏下霜誅伐不行則
冬霜不殺草(春秋感精符)
從地升寒氣凝以為霜從地升也(五經通義)
鴻雁南飛天霜樹落葉而鴻雁南飛(五經鈎沈)
駟見國語曰駟見而霣霜霣霜而冬裘具賈逵曰駟房
星也
附木誅不原情其霜附木不下地不教而誅其霜反在
草下(京房易傳)
工休禮曰季秋之日霜始降則百工休鄭玄注曰謂膠
漆之作停
嫁娶行家語曰霜降而婦功成嫁娶者行焉王肅注云
季秋霜降嫁娶始于此詩云將子無怒秋以為期
青女秋三月青女乃出以降霜雪高誘注曰青女天神
青腰玉女主霜雪也楞嚴經青女者主霜雪之神也梁
昭明博山香爐賦青女司寒紅花翳景
夏隕霜桀無道夏隕霜(命歷序)
仲夏霜穆公即位仲夏霜殺草日中不消(上)
不殺草菽魯僖公即位隕霜不殺草李梅實梅李大樹
比草為貴是君不能伐也定公即位隕霜殺菽菽者稼
最強季氏之萌(春秋考異郵)
履霜操琴操曰履霜操者伯奇之所作也伯奇者吉甫
之子也吉甫聽其後妻之言疑其孝子伯奇遂逐之伯
奇編衣采楟花而食之清朝履霜自傷無罪見放遂乃
援琴而鼔之
六月飛霜淮南子曰鄒衍事燕惠王盡忠左右譛之王
繫之獄仰天而哭夏五月天為之下霜江淹書云昔者
賤臣叩心飛霜擊於燕地庶女告天振風襲於齊臺
宋井霜先民有言明出乎幽著生乎微故宋井之霜以
基昇正之寒黃蘆之萌以兆大中之暑事亦如之(中論脩本)
順天氣孫寳為京兆尹以立秋日署候文束部督郵入
見勅曰今日鷹隼始擊當順天氣取奸惡以成嚴霜之
誅(漢書)
為秋霜光武崩廣陵王荆作飛書與東海王彊搆逆曰
當為秋霜無為檻羊注秋霜肅殺於物檻羊受制於人
(後漢書)
晝霜北齊武成時晝霜下其年傳位於太子緯(隋書)
盛夏隕霜證聖元年六月陸州隕霜殺草吳越地燠而
盛夏隕霜昔所未有(五行志)
凝霜封樹唐書曰寧王憲疾時京城寒甚凝霜封樹時
學者以為春秋雨木冰即此是亦名樹介言其象介胄
也憲見而歎曰此俗所謂樹稼者也諺曰樹稼達官怕
必有大臣當之吾其死矣十一月薨
不害嘉榖元和十四年四月淄青隕霜殺惡草及荆棘
而不害嘉榖(唐史五行)
豐山鍾鳴山海經曰豐山有九鍾是知霜鳴郭璞注曰
霜降則鍾鳴故言知也
春雷驗霜周則天時春雷始鳴記其日計其數滿一百
八十日霜必降又曰雁從北來記其日後八十日霜降
(朝野僉載)
霜信北方白雁秋深乃來來則霜降謂之霜信(古今詩話)
紺碧廣延國霜色紺碧(拾遺記)
甘霜嵰州霜甘(上)
玄霜西王母云仙藥中有玄霜絳雪(漢武内傳)裴航遇仙女
樊夫人詩曰一飲瓊漿百感生玄霜搗盡見雲英(傳奇)
鷓鴣覆背鷓鴣常向日而飛畏霜露早晩希出有時夜
飛夜飛則以樹葉覆其背上
雪
隂氣凝隂氣盛則凝為雪(曾子)雲霧雨之徵也夏則為露
冬則為霜濕則為雨寒則為雪雨露凍凝者皆由地發
不從天降(論衡)
花六出凡草木花皆五出雪花獨六出(韓詩外傳)
不封條太平之代雪不封條凌殄毒害而已(西京雜記)
五榖之精汜勝之書云取雪汁漬原蠶矢五六日待什
手挼之和榖種之能禦旱故謂雪為五榖之精也
一丈雪武王伐紂都洛邑未成隂寒雨雪十餘日深丈
餘甲子平旦不知何五大夫乘五車從兩騎止門外欲
謁武王武王將不出見太公曰不可雪深丈餘而車騎
無迹恐是聖人王使太師尚父謝五大夫曰賓幸臨之
失不先問方脩法服太師尚父使人持一器粥出進五
車兩騎曰大夫在内方對天子天寒故進熱粥以御寒
未知長幼從何起兩騎曰先進南海君次河伯風伯雨
師粥既畢使者具以告尚父尚父告武王曰客可見矣
武王曰諸神各有名乎師尚父曰南海神名祝融北海
神名玄冥東海神名勾芒西海神名蓐收河伯名馮脩
請使謁者各以其名召之武王乃于殿上謁者于殿下
門外引祝融進五神皆驚相視而歎祝融拜武王王曰
天隂乃遠來何以教之神曰王伐殷立周謹來受命願
勅風伯雨師各使奉其職武王曰予歲時亦無廢禮焉
(太公金匱伏符隂謀)
賦黃竹丙辰天子遊黃臺之丘獵於苹澤有降雨天子
乃休日中大寒北風雨雪有凍人天子作黃竹詩三章
以哀之曰我徂黃竹(闕)負閟寒郭璞注曰閟閉也(穆天子傳)
甜雪穆王東至大&KR0008;之谷西王母來進嵰州甘霜甜雪
嵰州去玉門三千里地多寒雪霜著木石之上皆融而
甘可以為菓(拾遺記)西岳記云甘雪惠兹禾黍(北堂)
披裘猶寒天雨雪楚莊王披裘當戶曰我猶寒彼百姓
賓客甚矣乃使巡因中求百姓賓客之無居宿絶糧者
國人大悦(尸子)
歌召靈王起昆明臺召諸方士有二人乘遊龍飛龍之
輦王迎之上廣時天下大旱地裂木然其一人先唱能
為霜雪王乃請焉于是引氣一吸則雲起雪飛坐者皆
凜然(拾遺記)
負薪而哭王孫子曰衛君重裘累茵而坐見路有負薪
而哭者問之曰雪下衣薄也衛君曰為君而不知民孰
以我為君於是開府金出倉粟以賑貧窮
雨雪不寒景公時雨雪三日公披狐白之裘曰怪哉雨
雪三日不寒晏子曰古之賢君飽而知人飢温而知人
寒公曰善出裘發粟以與飢寒者(晏子春秋)
梁山操琴操曰曾子耕太山下雨雪不得歸思父母作
梁山操
牛目魏惠王死葬有日矣天大雨雪至於牛目羣臣請
弛期太子不許犀首以告惠公惠公諫曰昔王季歴葬
於渦山之尾欒水齧其墓見棺之前和文王曰譆先君
必欲一見羣臣百姓也天故使欒水見之於是出而為
之張朝百姓皆見之三日而後更葬此文王之義也太
子曰甚善敬弛期更擇葬日(吕氏春秋)北堂書抄引孟子作滕
文引戰國策作惠王
青雪燕昭王時廣延國來獻其國去燕七萬里在扶桑
東其地寒盛夏之日冰厚至丈常雨青雪冰霜之色皆
如紺碧(拾遺記)
履雪東郭先生久待詔公車貧困飢寒衣敝履不完行
雪中履有上無下足盡踐地道中人笑之東郭先生應
之曰誰能履行雪中令人視之其上履也其履下處乃
似人足者乎(史記)
牛馬縮如蝟漢元封二年大雪深一丈野中鳥獸皆死
牛馬踡縮如蝟
齧雪蘇武持節使於匈奴單于幽武置大窖中絶不與
食天雨雪武卧齧雪與毡毛并咽之數日不死匈奴因
以為神(漢書)
五月雪漢女者居東海養姑姑女䜛之於姑姑徑詣太
守訴而殺之五月下雪
飛燕期射鵰趙飛燕在父母家居貧與妹合德通隣人
羽林射鵰者露立戶外風雪大作飛燕閉息順氣體無
軫粟射鵰者以為神仙(飛燕外傳)
閉門不出時大雪積地丈餘洛陽令自出案行見人家
皆除雪出有乞食者至袁安門無有行路謂安已死令
人除雪入戶見安僵卧問何以不出安曰大雪人皆餓
不宜干人令以為賢舉為孝廉(汝南先賢傳)潁川胡定字元
安至行絶人在喪雉兔游其庭雪覆其室縣令遣戶曹
排雪問定定已絶榖妻子皆卧在床令遣掾以乾糒就
遺之定乃受半
食雪段熲破羌明年春餘羌復與焼河大豪寇張掖熲
自下馬大戰刀折矢盡虜亦引退熲追之且鬪且行晝
夜相攻割肉食雪四十餘日(東觀漢記)
袒卧不移焦先世莫知所出野火焼其廬因露寢遭冬
雪大至先袒卧不移人以為死就視如故(高士)
赤雪宋朝雜事曰太康七年河隂雨赤雪二頃唐五行
志貞元二十一年正月甲戌雨赤雪于京師
掘得玉馬東瀛公騰字元邁自并州遷鎮鄴行次真定
時大雪當其門前數十步獨液不積騰怪而掘之得玉
馬高尺許齒皆缺騰以為馬國姓上送之以為瑞或謂
無齒則不食是后騰為汲桑所殺(異苑)
平地尺雪陸機誅日平地尺雪時人以為冤(别傳)
失行馬曹攄為洛陽令于時大雪而宫門夜忽失行馬
攄曰此非他竊理可保明必是門生以燎寒騐之而具服(别傳)
雨雪降變石季龍以五月内發五百里内萬人築華林
苑垣周旋數十里至八月天暴雨雪深三尺凍死數千
人太史奏作役非時天降此變虎乃誅起部尚書朱軌
以塞天災(鄴中記)
柳絮因風謝太傅寒雪日内集與兒女講論文義俄而
雪驟公欣然曰白雪紛紛何所似兄子胡兒曰散鹽空
中差可擬兄女曰未若柳絮因風起(世說)
訪戴王子猷居山隂大雪夜眠覺開室酌酒四望皎然
因起傍徨詠左思招隱詩忽憶戴安道時戴在剡溪即
便夜乘輕船就戴經宿方至既造門不前便返人問其
故王曰吾本乘興而行興盡而返何必見戴(語林)
撤薦飼馬孝廉范逵宿於陶侃家時大雪侃母湛氏撤
所卧薦自剉飼其馬逵聞之嘆曰非此母不生此子(列仙)
(傳)
雪贊羊孚作雪贊云資清以化乘氣以霏遇象能鮮即
潔成輝桓胤遂以書扇(世說)
神仙中人孟昶未達時家在京口嘗見王恭乘高輿被
鶴氅裘于時微雪昶於籬間窺之嘆曰此真神仙中人(上)
銅駝得銅先酒泉南有銅駝山言虜犯者有大雪沮渠
蒙遜遣工取之得銅數萬觔(崔鴻北涼錄)
集衣大明五年正月戊午元日花雪降庭殿時右衛將
軍謝莊下殿雪集衣還白上以為瑞於是公卿并作花
雪詩(宋書符瑞志)
載樵給乏梁南平王偉每祁寒積雪則遣人載樵米隨
乏絶者賦給之(南史)
映雪讀書宋齊語曰孫康家貧嘗映雪讀書清淡交游
不雜(孫氏世錄)
雪霰兆凶梁元帝徐妃初嫁夕車至西州而疾風大起
發屋折木無何雪霰交下帷簾皆白及長還之日又大
雷震西州廳事兩柱俱碎帝以為不祥後果不終婦道
(南史)
飛雪不霑梁邵陵王為魏將楊忠所殺投於江岸經日
色不變鳥獸莫敢近時飛雪飄零屍横道路周回數步
獨不霑灑舊主師郝破敵斂之於襄陽葬之日黃雪雰
糅惟冡壙所獨不下雪楊忠悔而祭之百姓為立廟(上)
立雪中長孫儉舊嘗詣闕奏事時值大雪遂立於雪中
待報自旦達暮竟無惰意其奉公勤至皆此類也(后周書)
禬神致雪薛延陀使大度設擊李思摩摩走朔州太宗
詔李勣營朔州部將薛萬徹率勁騎先收執馬者故延
陀不能去斬首數千級獲馬萬五千大度設亡去萬徹
追弗及殘卒奔漠北會雪甚衆皸踣死者十八始延陀
能以術禬神致雪冀困勣師及是反自斃云(回紇傳)
盛夏取進高宗盛夏思雪明崇儼坐頃取以進曰雪往
隂山取之(藝術傳)
盛夏積雪咸亨元年吐蕃遣大臣論仲琮入朝帝召見
對曰烏海之隂盛夏積雪(吐蕃)
元日雪長夀二年元日大雪其夜質明而晴上謂侍臣
俗云元日有雪則百榖豐未知此語有何故實文昌左
丞姚璹對云汜勝之書云雪是五穀之精以其汁種和
則年榖大穰又宋武帝大明五年元日降雪以為嘉瑞
上曰朕臨御萬民心存百姓如得年登歲稔即可為大
瑞雖獲麟鳳亦何用焉(舊唐書)
春雪非瑞久視二年都城三月雨雪鳳閣侍郎蘇味道
以為瑞雪率百官表賀左拾遺王求禮云公為宰相不
能燮理隂陽非時降雪又將災而為瑞誣罔視聽若以
三月雪為瑞雪即臘月雷亦為瑞雷耶味道不從舉朝
嗤笑以為口實(上)
雪不移足郭元振為安西大都護時西突厥首領烏質
勒部落強盛欻塞通和元振就其牙帳計會軍事時天
大雪元振立于帳前與烏質勒言議須臾雪深風凍元
振未嘗移足烏質勒年老不勝寒苦會罷而死(上)
立雪待友蕭至忠嘗與友人期於路隅會風雪凍冽諸
人皆奔避就宇下至忠曰焉有與人期而求安失信乎
獨不去(上)又滕六降雪事見風巽二下
遇雪誓神開元時王晙將并州兵西濟討叛虜間行倍
道趨之夜於山中忽遇風雪甚盛晙恐失期仰天誓曰
晙若事君不忠不討有罪明靈所殛固自當之而士衆
何辜令其艱苦若誠心忠烈天艱孔明當止雪迴風以
濟戎事言訖風迴而雪止(上)
没靴韋斌每朝會不敢離位笑言嘗大雪在廷者皆振
裾更立斌不徙足雪甚幾至没靴亦不失恭(安石傳)
雪花如翼天寳初安思順進五色玉帶上怪近日西貢
無五色玉令責安西諸蕃蕃言為小勃律所劫沮上怒
李林甫贊成上意命王天運將四萬人往征之屠其城
虜二千人及其珠璣而還勃律中有術者言將軍無義
不祥天將大風雪矣行數百里忽驚風四起雪花如翼
風激小海水成冰柱起而復摧經半日小海漲湧四萬
人一時凍死(酉陽雜俎)
掃雪迎賓王元寳每大雪之際則令僕夫門巷掃雪為
徑迎揖賓客飲宴為暖寒之會(天寳遺事)
葛三避雪大歷初鍾陵崔希真工繪事冬日晨出見一
老人避雪門下延入具大麥麵食之又獻松花酒老人
懷中取一丸藥置酒中酒頓甘美仍取數丸遺崔崔入
宅復出見老人已去有圖于所畫素上者皆非常意所
及遂踏雪尋至蘆洲中見船中數人而樵客在側顧笑
曰葛三乃見逼于伊人李極光天師曰此真人葛洪第
三子所畫也其藥乃千歲松膠也(原化記)野處詩天上惟
留榺六住人間會有葛三來
雪夜平蔡李愬襲吳元濟出文成柵是日雨雪大風裂
旗旆馬慄而不能躍士卒抱戈凍死者十二三比夜半
至懸匏城雪愈甚近城有鵝鴨池愬令擊驚之以雜其
聲遂登城縳元濟(愬傳)
雪擁藍關韓退之姪湘有仙術方退之在朝暇日湘種
頃刻花上擁出詩一聯云雲横秦嶺家何在雪擁藍關
馬不前未幾退之言佛骨貶潮州一日途中遇雪俄有
一人冒雪而來乃湘也湘曰憶花上之句乎公詢其地
乃藍關嗟嘆久之為續其詩載集中(青瑣集)
越犬吠走柳子厚答韋中立書云二年冬大雪踰嶺被
越中數州數州之犬皆倉皇吠噬狂走者累日
寢室無雪懿宗在藩邸時嘗大雪盈尺上寢室上輒無
分寸諸王見者無不異之(杜陽編)
深雪袒寢蜀有道士陽狂俗呼為灰袋嘗大雪中衣布
褐入青城山暮投蘭若求僧寄宿至夜半雪深風起僧
慮其已死就視之去床數尺氣蒸如炊(酉陽雜俎)
星子取書書生李勝嘗游洪州西山與處士盧齊輩雪
夜共飲坐中一人偶言雪勢如此固不可出門勝曰欲
有何詣吾當往之曰吾有書在星子可為取之乎勝曰
可乃出門去飲未散攜書至星子距西山凡三百里(江淮)
(異人錄)
雪令李昇既畜異志欲有江南且欲諷動僚屬雪天大
會出一令曰借雪取古人名仍詞理通貫時宋齊丘徐
融在坐昇舉杯為令曰雪下紛紛便是白起齊丘曰著
履過街必須雍齒融意欲挫昇等遽曰明朝日出爭奈
蕭何昇大怒是夜收融投于江自是與謀者惟齊丘而
已(五代史補)
以雪為銀耿先生大中召之官嘗大雪戲之曰先生能
以雪為銀乎曰可乃取雪自投於熾炭中灰埃芒起徐
以炭周覆之過食頃曰可矣乃取出赫然若銅置之於
地及冷爛然為鋋銀及視其下若垂酥滴乳之狀(江表志)
絳雪丹薛昭遇仙女張雲容一曰蕭鳳臺一曰劉翹翹
得絳雪丹度世(傳奇)
瑞葉王綸女為鬼所憑自稱為燕華君有雪詩云何事
月娥期不在亂飄瑞葉落人間說與人云天上瑞木開
花六出(古今詩話)
馬耳王晉之與霍辨對談雪盈尺王曰雪太深乎霍曰
看北臺馬耳果何如左右曰有兩尖在東坡雪夜詩試
掃北臺看馬耳未隨埋没有雙尖(示兒編)
三白正月三白田公笑赫赫西北人喭曰要宜麥見三
白(朝野僉載)
隂作威春秋潜潭巴曰大雪甚厚必有女主天雪連月
隂作威宋均曰雪為隂臣道
冬夏有雪山海經曰由首山小威山空桑山並冬夏有
雪漢書西域傳曰天山冬夏有雪
積雪雲南郡四五月猶積雪皓然代郡隂山五月猶宿
雪八月未復雪
將將荀子詩云如雪霜之將將如日月之光明註逸詩
瓊樹謝惠連雪賦庭列瑤階林挺瓊樹善注瓊赤玉也
瓊樹恐誤困學紀聞載之按詩木瓜報之以瓊琚傳瓊
玉之美者琚佩玉名疏云言琚是玉名則瓊非玉名故
云瓊玉之美者言瓊是玉之美名非玉之名也陳張正
見詩睢陽生玉樹雲夢起瓊田隋王衡詩璧臺如始構
瓊樹似新栽李賀詩白天碎碎墮瓊芳李義山詩已隨
江令誇瓊樹又入盧家妬玉堂
玉塵巴卭人有橘園兩大橘如三斗盎剖開每橘有二
老叟皆相對象棋一叟曰我輸瀛洲玉塵九斛(幽怪錄)何
遜雪詩若逐微風起誰言非玉塵
銀花羣仙錄姚君上昇之日天雨銀花繽紛滿地宋之
問雪中應制詩瓊章定少千人和銀樹先舒六出花劉
夢得詩銀花垂院榜翠羽撼絛鈴
堅立不動達摩止嵩山少林寺面壁有僧神光事之夜
大雪堅立不動達摩契之與易名惠可即二祖也(傳燈錄)
六出公東陽夜怪錄有雪詩云愛此飄颻六出公輕瓊
洽絮舞長空呼雪為公取呼竹為君之意也
剪水作花陸暢雪詩仙人寧底巧剪水作花飛(本事詩)
雪蛆峨眉雪蛆大治内熱(江隣幾雜志)
寒凝春洩氣為雨寒凝為雪(五經通義)
霰
陽之專氣大戴禮曾子云陽之專氣為雹隂之專氣為
霰霰雹者一氣之化也盛陽之氣在雨水則温煖為雨
隂氣薄而脅之不相入則轉而為雹盛隂之氣在雨水
則凝滯而為雪陽氣薄而脅之不相入則消散而下因
水而為霰故春秋榖梁說曰雹者隂脅陽之象霰者陽
脅隂之符也
稷雪說文曰霰積雪也埤雅云霰閩俗謂之米雪今名
濇雪亦曰濕雪詩補傳霰米雪又曰粒雪
花雪韓詩曰如彼雨雪先集維霰薛君注霰英也花葉
謂之英離騷云秋菊之落英左思云落英飄颻是也然
則霰為花雪矣(宋書符瑞志)
霄雪爾雅雨䨘為霄雪注詩先集惟䨘䨘冰雪雜下者謂
之霄雪疏霄即消也爾雅又云雨雪相和為霰
冬夜霰雪有丁生寓朗州蘂宫久夜霰雪方甚二三羽
衣圍爐有肥羜美酒之嘆丁曰致之何難闢戶奮袂去
至夜分蒙雪回提一銀榼酒熟羊一足云浙帥廚中物
留之而去(瑣言)
雹
雨冰說文曰雹雨冰也蔡邕月令章句云雨凝曰雹也
北方氣東方之氣雷南方之氣電西方之氣虹霓北方
之氣雲雨雹霰雪(造化權輿)
愆陽伏隂凡雹皆冬之愆陽夏之伏隂也(漢五行志)
徵動羽風角占曰徵動羽有雹霜陳陸瓊詩惟徵動羽
惟隂脅陽雨水作沴凝氣為祥
隂氣專精春秋考異郵曰隂氣之專精凝合生雹雹之
為言合也以妾為妻隂精凝而見戒也后漢張奐疏云
隂氣專用則凝精為雹
如礪夷王七年冬雨雹大如礪(紀年)
氣凝春秋漢含孽曰專一精并氣凝為雹宋均注謂若
魯僖公脅于齊以妾為妻尊重齊媵無迴曲之心感隂
水氣乃使結而不解散
禦雹春王正月大雨雹季武子問於申豐曰雹可禦乎
對曰聖人在上無雹雖有不為災古者日在北陸而藏
冰西陸朝覿而出之其藏之也周其用之也徧則冬無
愆陽夏無伏隂春無凄風秋無苦雨雷出不震無菑霜
雹今藏川池之冰棄而不用風不越而殺雷不發而震
雹之為菑誰能禦之(左昭四)
如桃李成帝問劉向曰俗說文帝曰時天下斷獄二人
米一斗一錢有此事否對曰皆不然後元年雨雹如桃
李深三尺尋太宗之世不可為升平(風俗通)
馬頭雞子武帝元封三年十二月雨雹大如馬頭宣帝
地節四年五月山陽濟隂雨雹如雞子深二尺五寸殺
二十人蜚鳥皆死成帝河平二年四月楚國雨雹大如
斧飛鳥皆死(漢書)
霍淵沈伏袁安為隂平長有惠化縣先有雹淵冬夏未
嘗消釋歲中輒出飛布十數里大為民害安乃推誠潔
齋引愆貶已至誠感神雹遂為之沈淪伏而不起乃無
苦雨凄風焉(小說)
縣界獨無韓稜字伯師除為下邳令視事未周吏人愛
慕時隣縣皆雹傷稼稜縣界獨無(東觀漢記)
如杯棬永初三年夏河西縣大雨雹皆如杯棬大者或
如斗殺畜生雉兔折樹木(孔叢子)
隂乘陽延光元年河西大雨雹如斗安帝見孔季彦問
其故對曰此皆隂乘陽之徵今貴臣擅權母后黨盛陛
下宜脩聖德慮此二者也(後漢尹敏傳)
如斗獻帝初平四年六月寒風如冬右扶風雹如斗殺
人前後雨雹此最為大時帝亂遷失政天下潰亂(袁山松書)
介推怒石勒時雹起西河界山大如雞子平地三尺洿
下丈餘行人禽獸死者萬數歴太原樂平武鄉趙郡廣
平鉅鹿千餘里樹木摧折禾稼蕩然勒問徐光光曰去
年禁寒食介推帝鄉之神也歴代所尊故有此災矣(崔鴻)
(十六國春秋)
金石皆銷石遵襲位鄴中暴風雨震留雹如斗金石皆
銷月餘乃滅(歴代記)
吞而生子鮮卑兵投鹿候從匈奴三年其妻在家有子
怪欲殺之妻言常行仰天視而雹入口吞之而生了號
擅石槐後遂為鮮卑大人(魏書)
氣激永熙中有風雹之變王椿上疏曰風為號令皇天
所以示威雹者氣激隂陽有所交諍殆行令殊節舒急
失中之所及也(魏書恩幸傳)
撒珠應雹隋煬帝南幸時隂雲驟作俄雨冰雹忽降擊
龍舟之蓋既晴上思雹虞世基請令宫女撒珠璣于舟
中以應雹聲又抛龍腦于錦帆之上以象霰雪(開河記)
宣麻降雹乾符六年五月巢寇自廣陵將及襄漢朝廷
以王鐸為南面都統崔沆豆盧瑑同日拜相宣麻之際
殿上霧氣四塞及政事堂立班賀有雹大如雞卵識者
以為鈞軸不祥之兆明年京師陷二相俱及于難(劇談錄)
高等寺樓楊行自言天祐初在鼔城避暑于佛寺雨雹
方甚忽聞大聲震地走視門外乃見一雹其高與寺樓
等入地可丈餘經月雹乃消(稽神錄)
蜥蝪吐劉居中至嵩山顛有大蜥蝪數百皆長三四尺
人以食食之撫摩其身滋膩如脂一日聚繞水盆邊各
就取水纔入口即吐雹已圓結如彈丸積之于側俄頃
雹纍滿地忽震雷一聲起彈丸皆失去明日人來言昨
日雨雹大作乃知蜥蝪所為(夷堅志)
無異鐫刻熙寧中河州雨雹大者如雞卵小者如蓮芡
或如人頭耳目口鼻皆具無異鐫刻次年王師平河州
硬雨紹興十七年五月初臨安大雨雹太學屋瓦皆碎
學官申朝廷脩不可言雹稱為硬雨(軒渠錄)有一村人多
為不善者夜中行人聞神過云付硬雨施行次日雨雹
大損禾稼
木再花木再花夏有雹(酉陽雜俎)
柴都東房有柴都焉在齊國有山山有泉水如井狀深
不測至春夏時雹從井中出常敗五榖人常以柴塞之
不柴塞則出也故號為柴都(郭氏玄中記)
都泉安丘城南三十里雹都泉其雹或出或否亦不為
災異(伏琛齊地記)
神井雍丘縣夏后公祠有神井能興霧雹(陳留風俗傳)
流銅涼州異物志曰有大人生於北邊偃卧於野其高
如山頓脚成谷横身塞川近之有災銅電擊旃注曰旃
之也唯可遙看不可到下到下則雷霆流銅鐵之丸為
雹以擊殺人
霞
乘霞燕昭王二年海人乘霞獻龍膏(拾遺記)
流霞臺上元夫人謂西王母曰阿瓊有六甲之術用之
可以遊景雲之宫登流霞之臺(漢武内傳)
飲流霞河東蒲坂項曼都好道學仙去三年而反家問
其狀都曰欲飲食仙人輒飲我以流霞每飲一杯數日
不飢(論衡)
飲流霞碩漫卿夢到天上仙人以流霞一杯飲之謂曰
公后貴壽不可以不重也其味甘其色赤其香馥郁
乘霞仙人劉根隱于積谷山飛霞洞嘗乘霞至天台(温州)
(舊志)
霞舉海西時諸公每朝猶暗惟會稽王來軒軒如朝霞
舉(世說)李白元宗召見於便殿神氣高朗軒軒然若霞舉
(酉陽雜俎)
凝霞臺大中年日本王子來朝云國東三萬里有集真
島島上有凝霞臺(杜楊編)
日精日者霞之實霞者日之精飡霞之道甚秘致霞之
道甚易
九光崑崙山之上有瓊華之室紫翠丹房景雲燭日朱
霞九光(十洲記)
赤水氣蒸崑崙山有五色水赤水之氣上蒸為霞而赫
然(河圖)
五色霞崑崙山第八層有五色霞(拾遺記)
錦綺開元傑東嶺洞谷銘曰朝霞照海兮錦綺開(文粹)
虹
螮蝀詩云螮蝀在東爾雅螮蝀謂之雩螮蝀虹也注俗
呼為美人以江東呼雩月令季春之月虹始見音義云
虹雙出色鮮盛者為雄雌曰虹闇者為雌雌曰蜺是隂
陽交會之氣
挈貳爾雅蜺為挈貳注蜺雌虹也挈貳其别名也見尸
子離騷云雌蜺㛹嬛以曾撓
天弓天弓虹也又謂之帝弓明者為虹暗者為蜺(白虎通)
陽炙隂陽炙隂為虹(莊子)虹霓為析翳(尸子)
天二氣天二氣即成虹地二氣即洩藏人二氣即生病
(文子)
天忌虹蜺者天之忌也(淮南子)
隂陽之精虹蜺者隂陽之精也(漢天文志)
斗之亂精霓者斗之亂精也斗失度則投霓見態主惑
于毁譽(春秋演孔圖)
陽氣動虹者陽氣之動(史記)
流渚帝摯少昊氏母曰女節見星如虹下流華渚既而
夢接意感生少昊(宋符瑞志)
貫月瑤光如蜺貫月感女樞生顓頊(詩含神霧)
竟天大虹竟天握登見之意感生帝舜於姚墟(瑞應圖)
貫牛山春秋文曜鈎曰白虹貫牛山管仲諫曰無近妃
宫恐失權齊侯大懼去色黨更立賢輔使后出望上牛
山四面聽之以厭神宋均注曰山君位也虹蜺隂氣也
隂氣貫之君惑于妻黨之象也望謂祭以謝過也后漢
李氏家書李郃曰齊桓公遭虹貫斗牛之變納管仲之
謀齊以大安楊賜傳亦引
青虹晉定公十八年青虹見(紀年)
化玉孔子脩春秋制孝經既成乃齋戒向北斗星而拜
告備于天乃有赤氣如虹自上而下化為黃玉上有刻
文孔子跪而授之(搜神記)
白蜺嬰茀楚辭天問白蜺嬰茀胡為此堂安得夫良藥
不能固藏列仙傳云崔文子學仙於王子喬子喬化為
白蜺持藥與之文子驚怪引戈擊蜺中之因墮其藥俯
而視之子喬之尸也置之室中覆以敝筐須臾而化為
大鳥開而視之翻翻飛鳴而去
貫日戰國策曰唐睢謂秦王曰聶政刺韓傀白虹貫日
列士傳曰荆軻發後太子見虹貫日不徹曰吾事不成
矣後聞軻死事不立曰吾知之矣漢書鄒陽傳曰荆軻
慕燕丹之義白虹貫日太子畏之
屬宫飲井上官桀謀廢昭帝迎立燕王是時天雨虹下
屬宫中飲井井水竭(漢書)
女子之祥靈帝和光元年虹晝見御座殿庭前色青赤
上引蔡邕問之對曰虹霓小女子之祥(張璠漢記)
天投蜺光和元年有黑氣墮北宫温明殿東庭中黑如
車蓋起奮迅身五色有頭體長十餘丈形貌似龍上問
蔡邕對曰所謂天投蜺者也不見足尾不得稱龍(后五行志)
繞船兆禍吳志曰諸葛恪攻新城出往東興有白虹見
其船還拜蔣陵白虹復繞其軍吳錄云恪曰虹何為此
來哉果為孫峻所殺
斷虹入樹故越王無諸舊宫上有大杉樹空中可坐十
餘人越人夏世隆高尚不仕常之故宫因雨霽欲暮斷
虹飲於宫池漸漸縮小化為男子著黃赤紫之間衣而
入樹良久不出世隆怪異乃召鄰之年少十數人往視
之見男子為大赤蛇盤遶衆懼不敢逼而少年遙擲瓦
礫聞樹中有聲極異如婦人之哭須臾雲霧不相見又
聞隱隱如遠雷之響俄有一彩龍與赤鵠飛去及曉世
隆往觀之見樹中紫蛇皮及五色蛟皮欲取以歸有火
生樹中樹焚蕩盡吳景帝永安三年七月也(東甌後記)
與人相接廬陵巴丘人陳濟為州吏其婦秦在家一丈
夫長大端正著絳碧花衫色炫耀來從之後常相期於
一山澗共與寢處不覺有人道相感接如是積年村人
觀其所至輒有虹見秦至水側丈夫以金瓶引水共飲
後遂有身生而如人多肉濟假還秦懼見之乃納兒著
甕中此丈夫以金瓶與之令覆兒云兒小未可得將去
不須作衣我自衣之即與絳囊與裹之令可時出與乳
于時風雨晦冥隣人見虹下其庭丈夫復少時將兒去
亦風雨晦冥人見二虹出其家數年而來省母後秦適
田見二虹於澗畏之須臾見丈夫云是我無所畏從此
乃絶(神異傳搜神記)
夢虹李特長子盪少子雄初特妻羅氏夢雙虹自門升
天一虹中斷既而生盪后羅氏因汲水忽然如寐又夢
大蛇繞其身遂有孕十四月而生雄羅常曰吾二兒若
有先亡在者必大貴后雄遂王蜀(十六國春秋)
經天有岐劉聰麟嘉元年東西赤虹經天南有一岐太
史令康相曰虹達東西者許洛以南不可圖也一岐南
徹者李氏當仍跨巴蜀司馬獻終據全吳之象天下其
三分乎(載紀)
彌天愍帝建興五年正月帝在平陽虹蜺彌天其年帝
為劉聰所殺(晉書)
五重張駿六年有彩虹五重隆隆如鐘鼔之聲(前涼錄)
黑虹下營張駿薨子重華嗣石虎遣將軍王擢攻拔武
街始與進圍抱罕重華遣宋輯率衆拒之濟河次于金
城將決戰乃有黑虹下于營中少日輯病卒(述異記)
夜出晉安帝紀曰義熙二年七月夜彩虹出西方蔽月
吐金晉陵薛願義熙初有虹飲其釡澳噏響便竭願輦
酒灌之隨投隨咽便吐金滿器於是灾弊日祛而豐富
數臻(異苑)
飲粥劉義慶在廣陵有疾白虹貫城野&KR0874;入府心甚惡
之因陳求還(宋書)義慶在廣陵卧疾食粥忽白虹入室就
飲其粥義慶擲器于階遂作風雨聲振于戶庭(獨異志)
化女後魏明帝正光二年夏六月首陽山中有晚虹下
飲於溪泉有樵人陽萬於嶺下見之良久化為女子年
十六七異之問不言乃告浦津戍將宇文顯取之以聞
明帝召入宫幸未央宫視之見其容貌姝美問云我天
女也暫降人間帝欲逼幸而色甚難復令左右擁抱聲
如鐘磬化為虹而上天(八朝窮怪錄)
貫東宫門隋太子勇知其將廢憂懼計無所出乃問于
占候人王輔賢輔賢曰白虹貫東宫門太白襲月皇太
子廢退象也(北史本傳)
天使韋臯鎮蜀嘗與賓客宴郡西亭暴風雨俄頃而霽
忽虹霓自空而下直入庭垂首于筵吸其飲食且盡五
色似霞首似驢四視左右久而方去公懼罷宴曰吾聞
虹蜺者妖沴之氣今止吾宴怪之甚矣豆盧署曰夫虹
蜺天使也降于邪則為戾降于正則為祥公正人也敢
以祥賀後旬餘有詔就拜中書令(宣室志成都記)
入宅元和二年三月彩紅入潤州大將張子良宅初入
漿甕水盡入井飲之是年九月李錡反令子良收宣歙
子良反兵圍城錡就擒子良拜金吾尋歴方鎮(祥異集驗)
蜺龍侯弘實蒲坂人也年方十三四嘗寐於簷下天將
大雨有虹自河飲水俄貫于弘實之口其母見不敢驚
焉良久虹自天没于弘實之口不復出焉及覺母問有
夢否對曰適夢入河飲水飽足而歸母默喜知其必貴
後數月有蜀僧詣門相之謂其母曰此蜺龍也但離去
鄉井近江海宦官方有顯榮弘實後為將領同光三年
從興聖太子收蜀為眉州刺史節制䕫州復自江寧遷
于黔府二府二鎮皆近大江(鑑戒錄)
入殿南漢劉龑乾亨九年八月白虹入其三清殿中龑
頗憂畏其外震懼會有詞臣王宏欲說隱乃以白虹為
白龍見上賦以賀之隱大悦乃改元白龍更名龑(五國故事)
環廳行荆州有氣如虹五采奪目有首如驢長數十丈
環廳事而行三匝而滅占者曰庭中將有哭聲然非州
府之咎頃之順貞穆后崩發哀于此堂(稽神錄)
美人虹異苑曰古者有夫妻荒年菜食而死俱化成青
絳故俗呼為美人虹郭云虹為雩俗呼為美人
揚輝春秋考異郵曰虹蜺出亂惑棄和荀爽貽李膺書
曰不謂夷之初旦明而未融虹蜺揚輝棄和取同
夜光易是類謀曰晝視無日虹蜺煌煌夜視無月彗孛
將將又曰天卑地高雷誰公行星晝奔蜺夜光
五色虹五色迭至照于宫殿有兵革之事(春秋潛潭巴)
九虹九女并御則九虹并見(感精符)
婚姻失序夫隂陽不和婚姻失序即生此氣(月令章句)
天陂斷霓天陂垂(杜牧弄水亭)
紛錯宋務光云虹霓紛錯隂陽之沴也
天中記卷三
