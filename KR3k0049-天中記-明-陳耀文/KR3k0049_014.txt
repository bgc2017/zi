天中記卷十四
明陳耀文撰
樓
樓狹而修曲曰樓(爾雅)樓重屋也樔澤中守草樓也(說文)樓
有戶牖諸孔慺慺然也(釋名)
十二方士有言黃帝時為五城十二樓以候神人于執
期名曰迎年(封禪書)崑崙山有積金為天墉城上安金臺
五所玉樓十二所(十洲記)
昆侖濟南人公玉帶上黃帝時明堂圖中有一殿為複
道上有樓從西南入命曰昆侖(郊祀志)
飛翼范蠡為勾踐立飛翼樓以象天門為兩蟉繞棟以
象龍角(吴越春秋)
九柱老子廟有皇天樓九柱樓静念樓皆畫仙人雲氣
(瀨鄉記)
虞氏虞氏者梁之富人登高樓臨大路擊搏樓上而笑
有俠客相隨而行飛鳶適墜其腐鼠而中之俠客曰虞
氏富樂已久吾不侵犯乃以此辱我此無以立慬于天
下遂率其屬以滅其家(列說符)
麗譙徐無鬼見武侯曰君亦必無盛鶴列於麗譙之間
無徒驥於錙壇之宫注麗譙戰樓也謂華麗而嶕嶢(莊子)
陳勝攻陳守丞與戰譙門中師古曰樓一名譙故謂美
麗之樓為麗譙(漢書)趙充國為塹壘木樵師古曰樵與譙
同(本傳)
初學記魏有麗譙盖即莊子中事白帖乃云魏武有
麗譙樓合璧事類及韻府俱因之誤(本傳)
井幹武帝立神明臺井幹樓高五十丈輦道相屬師古
曰井幹樓積木而高為樓若井幹之形也井幹者井上
木欄也(郊祀志)攀井幹而未半目眩轉而意迷(西都賦)神明
崛其特起井幹疊而百層(西京賦)
赤樓公孫述造十層赤樓也(東觀漢記)
升樓黃昌為郡守陜縣彭氏造高樓臨道昌行縣彭氏
婦人輒升高樓而觀昌乃殺之(後漢)
落星吳嘉禾元年於桂林苑落星山起三重樓名曰落
星樓(金陵地記)數軍實乎桂林之苑饗戎旅乎落星之樓(吳都)
(賦)吳有白雀樓(吳紀)
百尺洛陽城内西北角有重城東北角有樓其高百尺
魏文帝造也(洛陽雜記)殷中軍廢後恨簡文曰上人著百尺
樓上儋梯將去(世說)
登樓當陽縣城樓王仲宣登之而作賦(荆州記)當陽東南
七十里有楚昭王墓登樓則見所謂昭邱(荆州圖記)
鳳皇洛陽有鳳皇樓總章觀儀鳳樓在觀上廣望觀之
南又别有翔鳳樓又有慶雲樓伺星樓(晉宫閣名)
四望石虎於太極殿前起樓高四十丈結珠為簾垂五
色玉珮風至鏗鏘和鳴清雅盛夏之時登高樓以望四
極奏金石絲竹之樂以日繼夜時方早春雜寳異香為
屑使數百人於樓上吹散之名曰芳塵(拾遺)
庾公庾亮在武昌諸佐吏殷浩等乘秋夜佳景共登高
樓俄而不覺亮至衆將避之公曰老子於此興復不淺
便坐談詠至今名庾公樓(九江錄)觀名與天壤齊者有若
豫章之滕王閣九江之庾樓吳興之消暑樓宣城之疊
嶂此外不過更二三所而已(滕宗諒上范希文詩序)互見月門
入漢義熙八年於石頭東城内起高樓加累入於霄漢
連堞帶於積水署曰入漢樓(晉書)
萬歲有黃鶴山在縣界晉王恭為刺史改創西南樓名
萬歲西北名芙蓉樓至今存焉(京口記)俗傳此樓飛向江
外以鐵鎖縻之方已(輿地志)又樓上時見一道白氣如烟
刺史必死輕者貶州人至今為常候(羊頭山記)
桐亭浦陽江自&KR1443;山東北逕太康湖車騎將軍謝玄田
居所在右濱長江左傍連山平陵修通澄湖遠鏡於江
曲起樓樓側悉是桐梓森聳可愛民居號為桐亭樓樓
兩面臨江盡升眺之趣蘆人漁子汎濫滿焉(水經注)
景陽宋元嘉二十二年修廣華林園築景陽山始造景
陽樓孝武大明元年紫雲出景陽樓狀如烟廻薄久之
詔改為紫雲樓(輿地志)
棲霞江陵城西百餘步有棲霞樓宋臨川康王義慶置
(荆州記)棲霞樓俯臨通隍吐納江流(水經注)
烽火齊武帝登烽火樓詔郡臣賦詩蕭穎胄詩合旨帝
謂穎胄曰宗室便不乏才(本傳)
玄暢沈約齊隆昌元年以吏部郎出為東陽太守題八
詠詩于元暢樓時號絶唱後人因更元暢為八詠樓云
(金華志)崔顥題隠侯八詠樓詩梁守步城東為樓望越中
嚴維詩明月雙溪水清風八詠樓
統志云宋郡守馮伉更此名唐書有馮伉不為郡守
宋人更名嚴維安得預有此句耶
青樓齊武帝興光樓上施青漆世人謂之青樓東昏曰
武帝不巧何不純用琉璃(本紀)
北固大同十年幸蘭陵因賦還舊鄉詩己酉幸京口城
北固樓改名北顧因幸回賓亭宴帝故鄉老及迎候者
少長數千人各賫錢二千(梁書)初京城之西有别嶺入江
高數十丈三面臨水號曰北固蔡謨起樓其上以置軍
實是後崩壊頂猶有小亭登降甚狹及上升之下輦步
進南徐州刺史蕭正義乃廣其路傍施欄楯翌日上幸
遂通小輿上悦登望久之敕曰此嶺不足須固守然京
口實乃壯觀乃改曰北顧(南史)
三層陶弘景齊永明初于句容之句曲山更築三層樓
弘景處其上弟子居其中賓客至其下與物遂絶唯一
家僮得至其所
文選襄陽有文選樓金城内刺史院有高齋昭明太子
於此齋造文選(襄沔記)隋煬帝自達廣陵嘗幸昭明文選
樓車駕未至先命宫娥數千人昇樓迎侍微風東來宫
娥衣被風綽直泊肩項帝觀之色荒愈熾(南部烟花錄)
統志云昭明聚賢士劉孝感庾肩吾徐防江伯操孔
敬通田子悦徐陵王囿孫爍鮑至十餘人號曰高齋
學士著文選於此今有臺址存
南史云庾肩吾初為晉安王國常侍王每徙鎮肩吾
常隨府在雍州被命與劉孝威江伯摇田子悦徐摛
孔鑠等十人抄撰衆籍號高齋學士襄沔記同志云
昭明學士誤
清德後周長孫儉為荆州刺史吏民請為儉建清德樓
立碑頌德詔許之
迷樓隋煬帝至廣陵建迷樓擇下俚稚女居之使衣輕
羅單裳倚檻望之勢若飛舉又爇名香於四隅煙氣霏
霏常若朝霧未散謂之香霧杜牧之有咏迷樓詩云煬
帝雷塘路迷蔵有舊樓誰家唱水調明月滿揚州王觀
揚州賦云四帳無所兮失迷蔵之樓
迷樓記云浙人項昇能搆宫室先進圖本帝大悦詔
有司營之經歲而成工巧之極自古無有帝幸之大
喜顧左右曰使真仙遊其中亦當自迷也可目之曰
迷樓后帝幸江都唐帝入京見迷樓曰此皆民膏血
所為乃命焚之經月火不滅(青瑣高議)
按烟花錄以迷樓在江都而牧之王觀皆同劉斧乃
妄搆虚詞謂在長安是地里之莫辨也其海山開河
等記可盡信耶
統志云樓在揚州而分注引記中語
汜水孔德紹事竇建德為中書侍郎嘗草檄毁薄太宗
賊平執登汜水樓責曰爾以檄謗我云何對曰犬吠非
其主帝怒曰賊乃主耶命壯士捽殞樓下(新唐)
望春初潼水御苑有望春樓韋堅於其下鑿為潭以通
漕玄宗為昇樓詔羣臣臨觀賜名廣運潭(本傳)代宗時姚
南仲上䟽云且王者必據高明燭幽隠先皇所以因龍
首而建望春也(本)
望仙上皇正在望仙樓太真同凭欄干立樓上樓前盡
珠翠炫轉熒煌照天地(元稹連昌宫詞)
觀風此時上御觀風樓水光山影相參差(津陽門詩)樓在宫
外東北隅屬夾城而連於内前臨馳道周視山川(注)
紅樓安國寺紅樓睿宗在東宫時造元和中廣宣上人
住此上有詩名時號為紅樓集(酉陽雜俎)
望省崔日知歷職中外恨不居八座及為太常卿於都
寺廳事後起一樓與尚書省相望時人謂之崔公望省
樓(國史纂異)
望京浚儀城西門樓本無名唐文宗太和二年節度使
令狐綯重修因登臨賦詩曰夷門一鎮五經秋未得朝
天未免愁因上此樓望京國便名樓作望京樓(寰宇記)
祈祥劉闢為西川節度使以術家言五福大一舍於蜀
乃造大樓以祈祥(新唐)
萬卷田弘正性忠孝好功名起樓聚書萬餘卷通春秋
左氏與賓屬講論終日(本傳)
明月吳興刺史楊傑次公明月樓詩云江南地煖少嚴
風九月炎凉正得中溪上玉樓樓上月清光合作水晶
宫吳興因此謂之水晶宫(方輿勝覽)
海棠海棠樓李回出為劍南西川節度使於成都建海
棠樓以會僚佐鄭谷詩上國休誇紅豔杏深溪自照綠
苔磯一枝低帶流鶯睡數片猶如舞蝶飛
迎仙高駢於府第别建道院院有迎仙樓延和閣高八
十尺飾以珠璣金鈿侍女數百皆羽衣霓服和聲度曲
擬之鈞天日與吕用之高守一三人授道家法籙談論
於其間賓佐罕見其面(舊唐)用之以神仙好樓居請駢公
廨邸北跨河為迎仙樓其斤斧之聲晝夜不絶費數萬
緍半歲方就自成至敗竟不一遊扄鐍儼然以至灰燼
(妖亂志)
齊雲昭宗乾寧三年鳳翔李茂貞欲搆難犯於神京上
欲幸太原行止渭北華州韓建迎歸郡中上鬱鬱不樂
時登城西齊雲眺望明年秋製菩薩蠻詞二首(中朝故亊)
百尺唐主於宫中作百尺樓命衆臣觀之衆皆嘆美蕭
儼曰恨樓下無井耳唐主問其故對曰所以不及景陽
樓唐主怒貶於舒州(續世說)木平和尚者南唐保太初徵
在闕下常出入禁中他日從上登百尺樓上曰新建此
樓制度佳否木平曰尤宜望火上初不喻其旨居數載
木平卒淮甸大擾自夀陽置烽候以應龍安山旦夕上
多登覽以瞻動静(南唐)
書紅樓王蜀先主所建綵繪華侈初潁川人華洪隨先
主入蜀賜姓王名宗侃至是造紅樓城中相率來觀曰
看畫紅樓先主以為應華洪之䜟乃誅之(成都古今記)
玳瑁西魏文帝毁東宫造嬪嬙諸院起玳瑁樓
散花唐成都有散花樓河東有薰風樓
披雲北齊有披雲樓隋有乘雲樓
浴日上陽宫有麗春臺浴日樓(韋述兩京雜記)
凌雲三十六國有凌霄樓(玉海)
觀風此時新搆觀風樓樓高百尺堆華榱樓南更起聞
雞殿神光山影相參差(津陽門詩)
朝日六朝有朝日樓夕月樓(玉海)
萬歲北齊有萬歲樓千秋樓
逍遥蒲州有逍遥樓唐玄宗登樓詩云黃河分地絡飛
觀接天津蘇頲和云樓觀分迤邐河山幾縈紆(文苑英華)北
齊有逍遥樓(玉海)
鴛鴦孫逖奉和御製登鴛鴦樓應制詩云玉輦下離宫
瓊樓上半空(英莘)北齊有鴛鴦樓鸚鵡樓(玉海)
翡翠崔湜梨園亭子侍宴應制詩云草綠鴛鴦殿花明
翡翠樓(英華)翡翠為樓金作梯誰人獨宿倚門啼(李太白)
七重西域泥婆羅宫中有七重樓覆銅瓦楹棟皆大琲
雜寳四隅置銅槽下有金龍口激水仰注槽中
七鳳于闐有七鳳樓(五代史)
欄干堕和羅屬國曰陀洹一云耨陀洹俗喜樓居謂為
欄干(唐書外夷傳)
臨肆李晦為雍州長史私第有樓下臨酒肆其人嘗候
晦言曰微賤之人雖則禮所不及然家有長幼不欲外
人窺之家逼明公之樓出入非便請從此辭晦即日毁
其樓(談賓錄)唐書初晦第起觀閣下臨肆區
看街李景讓為御史大夫大臣貴戚有看街樓閣皆泥
之畏其紏彈也(金華子)
閣
阿閣黃帝時鳳凰集東園止於阿閣(韓詩外傳)
扈閣黃帝坐於扈閣鳳凰銜書致帝前其中得五始之
文(春秋緯)黃帝坐元扈樓上與大司馬容光臨觀鳳凰之
至(河圖錄運法)
凌雲凌雲閣秦二世造(漢宫閣疏)秦二世起雲閣欲與山齊
(三輔故事)秦結雲閣冠南山(東京賦)乘雲閣而上下(甘泉賦)
石渠石渠閣蕭何造其下礲石為渠以導水若今御溝
因為閣名所蔵入關所得秦之圖籍至於成帝又於此
蔵秘書焉(三輔黃圖)韋元成甘露中受詔與太子太傅蕭望
之及五經諸儒雜論同異於石渠閣條奏以對上親制
臨决(傳)葛龔考天文於蘭閣覽羣言於石渠(反遂初賦)
天祿天祿麒麟蕭何造以蔵秘書處賢才(漢宫閣䟽)天祿石
渠並在未央大殿北以蔵秘書(三輔故亊)天祿石渠典籍之
府(西都賦)校文之處(西京賦)天祿閣蔵典籍之所(三輔黃圖)劉向
於成帝之末校書天祿閣專精覃思夜有老人着黃衣
植青藜杖登閣而進見向暗中獨坐誦書老父乃吹杖
端煙燃因以見向說開闢已前向因受五行洪範之文
恐辭說繁廣忘之乃裂裳及紳以記其言至曙而去向
請問姓名云我是太乙之精天帝聞金夘之子有博學
者下而觀焉乃出懷中竹牒有天文地圖之書余略授
子焉至向子歆從向授其術向亦不悟此人焉(拾遺記)哀
帝命子歆嗣父之業乃徙温室中書于天祿閣上歆遂
總羣篇撮指要著七略大凡三萬三千九十卷(隋經籍志)王
莽以符命自立時楊雄校書於天祿閣上治獄使者欲
收雄雄從閣上自投下幾死莽聞之曰雄素不與事有
詔勿問然京師為之語曰惟寂寞自投閣爰清静作符
命(漢書)
麒麟天䘵麒麟閣蕭何造以蔵秘書畫賢臣(漢宫殿疏)宣帝
甘露三年二月單于始入朝上思股肱之美乃圖霍光
等至蘇武凡十一人於麒麟閣明著中興輔佐列於方
叔召虎仲山甫焉(蘇武傳)
白虎未央宫有白虎閣屬車閣(三輔黃圖)
延閣孝武建蔵書之策置寫書之官注如淳曰劉歆七
略曰外則有太常太史博士之職内則有延閣廣内秘
室之府(藝文志)延閣棧道(淮南子)結陽城之延閣(蜀都賦)
西閣楊惲觀西閣上畫人指桀紂畫謂樂昌侯王武曰
天子過此一二問其過可以得師矣(本傳)
阿閣馬嚴顯宗時拜將軍長史將敕嚴過武庫祭蚩尤
帝親御阿閣觀其士衆時人榮之(馬援傳)周書曰明堂咸
有四阿然則閣有四阿謂之阿閣(文選注)四阿若今四注
屋古詩阿閣三重階(周禮注)
仁夀明章重儒術四方鉅儒鴻生負笈自遠而至者不
可勝算石室蘭臺彌以充積於東觀及仁夀閣集新書
校書班固傅毅等典掌焉並依七略為書部因又編為
漢藝文志
三閣魏氏采掇遺亡蔵在秘書中外三閣(隋經籍志)魏鄭默
拜秘書郎中掌中外三閣刪省繁文除其浮穢始制中
經(本傳)陸機表云身登三閣注謂秘書郎掌内外三閣經
書也晉令曰秘書郎掌三閣經書(文選)
秘閣孝武帝好覽文藝敕著作郎徐廣科秘閣四部見
書凡三萬六千卷(續晉陽秋)陸士衡詩升降秘閣注即尚書
省也又曰絜身躋秘閣注秘書省亦為秘閣(文選)
麟趾興和三年詔羣臣於麟趾閣議定新制謂之麟趾
格(北史)封隆之參議麟趾閣新制(上)
凌煙大極宫中有凌煙閣在凝隂殿内功臣閣在凌煙
閣南頡利既平置酒于此(韋述兩京記)貞觀十七年二月二
十八日詔曰自古皇王褒崇勲德既勒名于鍾鼎又圖
形于丹青是以甘露良佐麟閣著其美建武功臣雲臺
紀其跡長孫無忌等二十四人宜酌故實並圖畫凌煙
閣庶念切之懷無謝於前載旌賁之義永貽於後昆(會要)
河間元王叚志元碑並云圖形戢武閣意凌煙先名戢
武後改之爾(金石錄)
翔鸞棲鳳大明宫中丹鳳門内正殿曰含元殿夾殿兩
閣左曰翔鸞右曰棲鳳閣下即朝堂肺石登聞鼓(唐六典)
凝暉李淳風上渾天儀皆用銅帝稱善令置於凝暉閣
(天文志)
朝元元宗幸温泉宫登朝元閣賦詩(舊史)天寳初元宗嘗
登朝元閣賦詩近臣屬和帝以席豫詩最工因詔曰詩
人冠冕也(本傳)元宗幸驪山登朝元閣命羣臣賦詩正字
劉飛詩最清拔特蒙激賞(聞見記)神之本以朝為大乾之
德以元為高(孫翊仁賦)
儀仙起草儀仙閣(宋之問詩)
滕王滕王者唐高祖之子武德中出為洪州刺史喜山
水酷愛蝴蝶尤攻書妙音律暇日乘青雀舸遊江漢自
選芳渚基址不大高低得宜遠瞰湘雲近枕漢水仍便
以王而名閣焉(閣記)韓愈少時嘗聞江南多登臨之美而
滕王閣獨為第一有瓌瑋絶特之稱(閣記)
四香楊國忠用沉香為閣檀香為闌檻麝香乳香篩土
為泥飾謂之四香閣春時芍藥盛開聚賓友于閣上禁
中沉香亭不侔此壯麗也(天寳遺亊)
含薰王元寳起高樓以銀鏤三稜屛風代籬落密置香
于水槽香自花鏤中出號含薰閣(清異錄)
延和高駢起延和閣於大廳之西凡七間高八丈皆飾
以珠玉綺窗繡戶殆非人工每旦焚名香列異寳以祈
王母之降及畢師鐸亂人有登之者於藻井垂蓮之上
見二十八字云延和高閣上干雲小語猶疑太一聞燒
盡降真無一事開門迎得畢將軍此近詩祅也(妖亂志)
天册馬氏霸湖南末年天冊閣為天火焚朗州寺此夜
聞空中呵喝言迴避天冊閣來也雲中騰沸若千萬人
舁荷重物然累日方潭州大矣(宋高僧傳)
昇元開元九年江寧縣瓦棺寺閣西南久傾因風自正
吳順義中改寺為昇元寺閣為昇元閣(龔穎運歷圖)康仁傑
以陳德誠薦至金陵會羣公旬沐宴昇元閣仁傑造席
和登閣詩有雲散便凝千里望日斜長占半城隂之句
座皆大驚(南唐書)南唐書云昇元閣因山為基高可十丈
平思閣影半江開寳中王師收復士大夫暨豪民富商
之家美女少婦避難于其上迨數千人吳越兵舉火焚之
哭聲動天一旦而燼(金陵志)
天佑施功宰相柳璨奏西京舊有凌煙閣圖畫國初功
臣今遷幸東都尚未崇建四鎮副元帥梁王勲業冠古
請近凌煙閣别創一閣圖畫梁王以旌德業詔曰魏賞
彭陽之功别創紀勲之觀齊旌泗水之績乃崇嘉德之
樓式示新規爰從舊典宜令所司於皇城擇善地别造
凌煙閣圖寫賜名曰天佑施功之閣(五代史)
乘風觀雲臺高閣十四間乘風觀閣十二間(洛陽地記)
臨波紫微宫有臨波閣閶闔閣(東京記)
飛閣周廬千列徼道綺錯輦路經營蘭除飛閣(張平子西都賦)
(云)閶門何峨峨飛閣跨通波(陸機樂府詩)飛閣纓紅帶
閤
閤閤門傍戶也(說文)小閨謂之閤(爾雅)
東閤公孫弘開東閤以延賢人注師古曰閤小門也東
向開之避當門引賓客以别於掾史官屬(本傳)公孫弘至
丞相開東閤延賢人與謀議朝覲奏事因言國家便宜
上令助等與大臣辨論中外相應以義理之文(嚴助傳)薛
宣謂朱雲曰留我東閤可以觀四方竒士(雲傳)
黃閤太尉公有黃閤主簿錄省衆事(讀志)三公黃閤前此
無其義禮記士韠與天子同公侯大夫則異鄭元注云
士賤與君同不嫌也夫朱門洞開當陽之正色也三公
之與天子禮秩相亞故黃其閣以示謙漢舊制也(宋志)陳
三公之制開黃閤聽事置鴟吻北齊三公府三門當中
門黃閤設内屛黃閤主簿掌閤下威儀(通典)張超與陳公
箋云拜黃閤將有日月
省閤楊賜拜太尉中平元年被召會議詣省閤切諫(後傳)
金光洛陽宫有金光閤青陽閤承休閤朱明閤安樂閤
白蔵閤顯仁閤崇明閤章德閤飛雲閤安世閤長安閤
長安有東明閤西華閤紫闥閤(晉宫閤名)
上閤崔光乘步挽至東西上閤(後魏書)北齊有西上閤(通典)
宣政之左曰東上閤右曰西上閤(六典)
朱華隋姚察授秘書丞敕於朱華閤長參
宣光李適擢修文館學士睿宗時待詔宣光閤(本傳)
闕
闕闕在門兩旁中間闕然為道也(釋名)闕缺也門兩邊缺
然為道也(廣志)闕觀也古每門樹兩觀宇其前所以標表
宫門也其上可居登之則可遠觀故謂之觀人臣將朝
至此則思其所闕故謂之闕其上皆畫雲氣仙靈竒禽
怪獸以示四方蒼龍白虎玄武朱雀並畫其形(崔豹古今注)
象魏大宰正月之吉始和懸治象之法于象魏注鄭司
農云闕也䟽周公謂之象魏雉門之外兩觀闕高巍巍
然(周禮)治之見於象者為治象書治象之法者為象魏兩
觀之垂治象者為魏闕(易氏)其上垂法象巍巍高大謂之
象魏使人觀之謂之觀(左莊二十一正義)
舊章魯司鐸火季桓子至御公立于象魏之外命救火
者傷人則止財可為也命蔵象魏曰舊章不可亡也(哀三)
過闕下車衛靈公與夫人夜坐聞有車聲轔轔至闕而
息過闕復有聲公問夫人曰知此為誰夫人曰此蘧伯
玉也公曰何以知之夫人曰妾聞禮下公門軾路馬今
蘧伯玉賢者也必不以暗昧廢節公令人視之果如所
言(列女傳)
魏闕中山公子牟謂瞻子曰身在江海之上心居乎魏
闕之下奈何瞻子曰重生重生則利輕中山公子牟曰
雖知之未能勝也瞻子曰不能自勝則從神無惡乎不
能自勝而強不從者此之謂重傷之人無夀類矣(莊子讓王)
冀闕秦孝公築冀闕臨渭水在咸陽西四十里(史記水經)
東門東海郡胊縣始皇立石海上以為東門闕(漢地理志)
東北闕蕭何造未央宫立東闕北闕(高紀)關中記曰未央
宫東有蒼龍闕北有元武闕(史記注)東闕名蒼龍北闕名
元武秦舊空皆在渭北立東北闕取其便也(索隠)
鳳凰闕建章宫東起别風闕高二十五丈乘高以望遠
又於宫門北起圓闕高二十五丈上有銅鳳凰赤眉賊
壊之西京賦云圓闕聳以造天若雙碣之相望是也
(舊事)鳳凰闕漢武帝造高七十丈五尺鳳凰闕一名别風
闕(廟記)長安民俗為鳳凰闕為貞女樓(楊震關輔古語)闕上有金
鳳高丈餘(黃圖注)栢梁臺有桐鳳因名鳳闕(三秦記)
嶕嶢嶕嶢闕在圓闕門内二百步(廟記)閶闔之内别風嶕
嶢(西京賦)正紫宫於未央表嶢闕於閶闔(上)
過闕下車萬石君過宫門闕必下車趨(漢書)
陵霄陵霄闕始建有鵲巢其上帝以問高堂隆(魏志)
天闕孫氏無闕大晉南都亦不暇立門闕遂廢(臧榮緒晉書)
大興中議者皆言漢司徒義興許彧墓二闕高壯可徙
施之王茂弘弗欲後陪乘出宣陽門南望牛頭山兩峯
即曰此天闕也豈煩改作帝從之今出宣陽望此山良
似闕(丹陽記)
博望孝武太明七年博望梁山立雙闕(宋書)
石闕天監七年正月戊戌作神龍仁獸闕於端門大司
馬門外(梁紀)詔曰昔孫氏青盖南移日不暇給而兩觀莫
築懸法無所今禮盛化光役務簡便可營建象闕以表
舊章於是選匠量功鐫石為闕窮極壯麗冠絶古今竒
禽異羽莫不畢備(劉璠梁典)闕成朝士銘之時陸倕字佐公
其文甚佳士流推服侯景作亂焚燒宗廟城郭府寺百
無一存尋高麗等國入貢見其凋殘遂哭於闕下(六朝事迹)
陸倕序曰象闕之制其來已遠春秋設舊章之教禮經
垂布憲之文戴記顯游觀之言周史書樹闕之夢北荒
明月西極流精海市黃金何庭紫貝蒼龍玄武之製銅
(一作神)爵鐵鳳之工或以聽窮省冤或以布化懸法或以
表正王居或以光崇帝里又曰晉假天闕於牛頭宋託
遠圖於博望有欺耳目無補憲章乃命審曲直之官選
明中之士陳圭置臬瞻星揆地趨以表敬觀而知法物
覩雙碣之容民識百重之典銘曰布教方顯浹日初輝
色法上圓制模下矩前賓四會却背九房北通二轍南
凑五方(選)武帝雅好辭賦獻文章於南闕者相望奉敕
與陸倕各製新闕銘(袁峻傳)
石金東南有石井其方百丈上有二石闕在東南面上
有罇熊有榜着闕題曰地戶西北荒中有二金闕高百
丈金闕銀盤圓五十丈二闕相去百丈上有明月珠徑
三丈光照千里中有金階西北入兩闕中名天門(神異經互)
(見天門)
流精崑崙山有三角一正東有墉城金臺玉樓相鮮有
流精之闕西王母所治也(十洲記)崑崙山第九層山形漸
狹小下有芝田蕙圃皆數百頃羣仙種耨焉傍有瑶臺
一二各廣千步皆五色玉為臺基最下層有流精闕直
上四十丈東有風雲雨師闕(拾遺記)
黃金蓬萊方丈瀛洲此三山在海中諸仙人不死藥皆
在焉黃金白銀為宫闕(漢書)
紫貝魚鱗屋兮龍堂紫貝闕兮珠宫(楚辭)王逸曰言河伯
所居以貝作闕也
華闕樹中天之華闕豐冠山之朱堂(徐都賦)
崇闕豐屋廣夏崇闕百里(徐幹七喻)
朱闕崇墉岡連以嶺屬朱闕巖巖以雙立(魯靈光殿賦)
青闕流雲藹青闕皓月鑒丹宫(顔延年直東宫詩)
伊闕昔大禹䟽以通水兩山相對望之若闕伊水歴其
間北流故謂之伊闕矣春秋之闕塞焉昭公二十六年
趙鞅使女寬守闕塞是也陸機云洛有四闕斯其一焉
東巖西嶺並鐫石開軒高甍架峯西側靈巖下泉流東
注入于伊水傅毅洛都賦曰因龍門以暢化開伊闕以
達聰(水經)
神闕南康縣歸義山去縣七百里下有石城高數丈遠
望嵯峨靈闕騰空故老謂之神闕(鄧德明南康記)
桂蒲䍧牱郡有桂蒲闕(漢書)
雙闕長安城西有雙闕上有雙銅雀一鳴五榖豐再鳴
五榖熟(古歌)
百常表以百常之闕圜以萬雉之城(七命)建此百常興兹
雙起(陸倕石闕銘)
熛闕左欃槍而右玄冥兮前熛闕而後應門(甘泉賦)
觀
上蘭校獵上蘭(元后傳)望舒彌轡翼乎徐至於上蘭(羽賦)獵
陳虎旅於飛廉正壘壁乎上蘭(西京賦)上林有上蘭觀(黃圖)
鳷鵲蹷石關歴封巒過鳷鵲望露寒注張揖曰此四觀
建元中作在雲陽甘泉宫外(上林賦)建元中作石關封巒
鳷鵲觀(黃圖)楊雄云近則有洪涯儲胥遠則有石關封巒
鳷鵲露寒棠梨等觀又有高華白虎温德相思觀(史記正義)
雲陽宫記云宫東北有石門山岡巒糾紛干霄秀出有
石巖容數百人上起甘泉觀甘泉賦云封巒石闕弭迤
乎延屬(黃圖)
龍臺上林賦登龍臺掩細柳注皆觀名三輔故事曰龍
臺高六丈漢時龍見陂中故作此臺
豫章集乎豫章之宇注館名黃圖曰上林有豫章觀武
帝造在昆明池中亦曰昆明觀(西都賦)大修昆明池列觀
環之(史平凖書)昔豫章之名宇披元池而特起儀景星於天
漢列牛女以雙峙(西征賦)
屬玉甘露二年十二月行幸萯陽宫屬玉觀注晉灼曰
屬玉水鳥似鵁鶄以名觀也應邵曰宫在鄠秦昭王起
(宣紀)天子乃登屬玉之館歷長楊之榭(西都賦)
平樂東方朔有平樂觀賦(本傳)明帝至長安迎取飛廉并
銅馬置上西門平樂觀(華嶠後漢書)靈帝時青徐黃巾復起
帝自稱無上將軍燿兵於平樂觀(紀)
東觀和帝永元十三年正月帝幸東觀覽書林閱篇籍
博選藝術之士以充其官注陸機洛陽記曰在南宫高
闕十二間介於承風觀(紀)竇章少好學有文章與馬融
崔爰同好更相推薦永初中學者稱東觀為老氏蔵室
道家蓬萊山大僕鄧康薦章入東觀為校書郎注老子
為守蔵史復為柱下史四方所記文書皆歸柱下言東
漢經籍多也蓬萊海中神山為仙府幽經秘籙並皆在
焉(本傳)黃香元和元年肅宗詔詣東觀讀未見書(文苑)南宫
有東觀漢氏圖籍所在有石渠石室延閣廣内蓄之於
外府又有御史掌蘭臺秘書及麒麟天祿二閣蔵之於
内禁成帝延熹二年始置秘書監官掌典書古今文字
考古今同異屬太常(洛陽宫殿名)高彪舉考廉為郎中校書
東觀因事諷諫數奏賦頌竒文靈帝詔東觀畫彪像以
勸學者(文苑)陽球奏罷鴻都文學曰今太學東觀足以講
明聖化願罷鴻都之選以塞天下之謗(酷吏)東觀儒林之
府當講校文藝處定疑難漢時皆名學碩儒乃任其職
(吳華覈傳)後漢東觀蔵書之府亦著作之所當時文學之士
使校讎其中故有校書之職(唐百官志)漢東京圖書悉在東
觀多使名儒碩學入直東觀撰述國史謂之著作東觀
(通典)
白虎建初四年十一月壬戌詔下太常將大夫博士議
郎郎官及諸生諸儒會白虎觀講論五經同異使五官
中郎將魏應承制問侍中淳于恭奏帝親稱制臨決如
孝宣甘露石渠故事作白虎議奏(章紀)白虎門名於門立
觀因以名焉(才鴻傳注)孝宣會諸儒于石渠元帝集學士於
白虎(蔡邕封事)
長樂靈帝時京兆第五永為督軍御史使督幽州百官
大會祖餞於長樂觀議郎蔡邕等皆賦詩彪獨作箴(高彪)
鼎中洛陽南宫有承風觀北宫有增喜觀城外有宣陽
觀千秋鴻地泉城揚威石樓等觀城外有鼎中觀(洛陽地記)
洛陽西南洛水上有鼎中觀是成王定鼎處(輿地志)
迎風閒宫顯敞雲屋皓旰崇景山之高基迎清風而立
觀(七啟)迎風觀在鄴(地理志)
總章明帝青龍三年大治洛陽宫築總章觀高十餘丈
建翔鳳於上四年四月置崇文觀召善屬文者充之(魏志)
恊律總章之司厚倫正俗崇文成均之職導德齊禮(王元)
(長曲水詩序)
白爵太子孫和被廢驃騎將軍朱據尚書僕射屈晃率
將吏泥頭詣闕請和權登白爵觀見甚惡之(吳志)
鄷明劉曜立大學於長樂宫東簡百姓年二十五以下
十三已上五百人選朝賢宿儒明經篤學以教之命起
鄷明觀於西宫起凌煙臺於滈池(晉載記)
崇明劉聰時平陽地震崇明觀為池水赤如血赤氣至
天赤龍奮迅而去(後魏匈奴傳)
戲馬石虎起靈臺九殿女官十有八等又女妓二千為
鹵簿皆着紫綸巾蜀錦袴金銀鏤帶五紋織成靴遊於
戲馬觀(輿地志)
凌霄太子宣出時石季龍於其後宫升凌霄觀望之笑
曰我家父子如是自非天崩地䧟當復何愁但抱子弄
孫日為樂耳(晉載記)
賓遐張駿境内漸平使其將楊宣率衆越流沙伐龜兹
鄯善於是西域並降鄯善王元孟獻女號曰美人立賓
遐觀以處之(本傳)
通天晉孝武帝講孝經於通天觀僕射謝安侍座尚書
陸納侍講黃門侍郎謝石吏部侍郎袁宏執經丹陽尹
王緄讀句論者榮之(志)通天觀在舊臺城内宋元嘉中
築二十三年更修廣之造景陽樓大壯觀又立鳳光殿
醴泉堂建業宫有迎風觀宋大明年起(建康宫闕簿)
揔明明帝泰始六年九月戊寅立揔明觀召學士以充
之置東觀祭酒訪舉各一人學生二十人分為儒道文
史隂陽五部學言隂陽者遂無其人(南史)王諶領東觀祭
酒即明帝所置揔明觀也(齊傳)
臨滄丹陽秣陵縣新亭隴有遠望樓又名勞勞樓宋改
為臨滄觀行人分别之所(輿地志)
一柱劉宋臨川王義慶在鎮于羅公洲立觀甚大而惟
一柱(渚宫故事)經從一柱觀出入三休臺(梁劉孝綽詩)孤城一柱
觀落日九江秋(杜甫詩)東京紫微宫有一柱觀(唐韋述東京雜記)
商颷商颷觀在東北十三里籬門亭後亭墩上齊武帝
築九日登以晏羣臣(建康宫闕簿)
明月丹陽郡建康縣臺城齊文惠太子治玄圃有明月
觀婉轉橋徘徊廊圃内作净名精舍(輿地志)
東明高祖太和十五年五月議改律令於東明觀親折
疑獄(後魏書)
崇文周明帝尚學藝内有崇文之觀外重成均之職握
素懷鉛重席之士間出於朝廷員冠方領執經(一作疑)之
士著錄於京邑(北史)
齊雲陳後主令采木湘洲擬造正寢栰至牛渚磯盡而
沒既而漁人見栰於海上復起齊雲觀國人歌曰齊雲
觀寇來無際畔(本紀)
紫雲乾封元年正月丁丑兖州置紫雲僊鶴萬歲三觀
封巒非煙重輪三寺(舊紀)
望僊武宗會昌三年夏五月作望僊觀于禁中(紀)
玉晨玉晨觀在紫宸殿後(元稹集)
高唐昔者楚襄王與宋玉遊於雲夢之臺望高唐之觀
(宋玉賦)
祈年既表祈年觀復立望仙宫(沈休文詩)
九觀宫中有臨高陵雲宣曲廣望閬風萬世修齡總章
聽訟凡九觀皆高十六七丈雲母窗日曜之有光(洛陽記)
逸客蜀城有逸客觀(華陽國志)
客觀南嶺東岩北面有二小山一山有雙石竪立號曰
石門一山孤崖特秀上有客觀陟之者遠眺千里(華山記)
玄珠楊子縣有楊子宫宫中有玄珠觀(揚州記)
上清上陽宫有上清觀(東京雜記)
翠觀高聳南嶺秀出中天翠觀岑青彫閣霞連(七命)
高昌碣以高昌崇觀表以建城峻廬岧嶤岑立崔巍巒
居(何平叔賦)北看高昌邪睨建城(韋仲將景福殿賦)
臨春北齊有臨春觀望秋觀
庭
庭堂下至門謂之庭(玉海)
明庭黃帝接萬靈明庭明庭者甘泉也(漢郊祀志)
總街湯有總街之庭(管子)
少庭周王二十三祀庚子朔九州之候咸格于周王在
鄷昧爽立于少庭(周書鄷保解)
承明承明金馬著作之庭(西都賦)
殊庭太初元年十二月甲子朔上親禪高里祠后土臨
勃海將㠯望祀蓬萊之屬幾至殊庭焉注師古曰殊庭
蓬萊中仙人庭也(郊祀志)
商中作建章宫其西則商中數十里如淳曰商中商庭
也師古曰商金也於序在秋故謂西方之庭為商庭(上)
堂
堂古者為堂自半已前虚之謂堂半已後實之為室堂
者當也謂當正向陽之屋(玉海)
九尺禮有以高為貴者天子之堂九尺諸侯七尺大夫
五尺士三尺(禮器)
九雉天子堂九雉諸侯七雉伯子男五雉(尚書大傳)
縉雲永康縣縉雲堂黃帝鍊丹處(宋永初古今山川記)
堯舜堂王者之堂墨子稱堯舜堂高三尺儒家以為卑
下假使之然高三尺之堂蓂莢生於階下須臨堂察之
乃知莢數夫起視堂下之莢孰與懸日歷於扆坐顧輙
見之(論衡)
學堂王屋縣有孔子學堂西南七里有石室臨大河水
勢湍急五里之間寂無水聲如似聽義(郡國志)
講堂齊桓公宫城西門外有講堂齊宣王立此學也故
稱為稷下學莒子如齊盟于稷門此也(上)臨淄城西門
外有古講堂其柱猶存齊宣王修文學處也(齊地記)
通雲海人獻龍膏為燈於燕昭王王坐通雲之堂具燈
(拾遺記)
黃堂雞陂之側即春申君子為假君之殿也後太守居
之以數失火故塗以雌黃遂名黃堂(郡國志)
遺芬漢武息於延凉室卧夢李夫人授帝蘅蕪之香帝
驚起而香氣猶着衣枕歷月不歇帝彌思涕乃改延凉
室為遺芬夢堂(拾遺記)
延清董偃常卧延清之堂設火齊屛風(上)
玉堂文翁立講堂作石室一曰玉堂在城南初堂遇火
太守更修立又增二石室(華陽國志)文翁學堂在城南(益州記)
萬金靈帝起四百尺觀於阿亭道造萬金堂於西園又
造南宫玉堂築廣城苑
承明袁紹抽戈承明注山陽公載記曰紹等入端門遂
於承明堂上格殺中常侍高望等二人(本傳)
愧賢劉聰嘉平三年廷尉陳元達極諫聰怒將斬之聰
時幸逍遥園李中堂元達抱堂下樹呌曰臣所言者社
稷之計聰免之於是易李中堂為愧賢堂(和苞趙漢記)
靖恭李暠於南門外臨水起堂名曰靖恭堂以議朝政
閱武事堂成圖讃自古明王忠臣孝子貞女暠自為序
以明鑒戒文武羣寮亦皆圖焉是月白雀翔于靖恭暠
頌之(三十國春秋)
聖夀聖夀堂石虎造垂玉佩八百大小鏡二萬枚丁香
末為泥油瓦四面垂金鈴一萬枚去鄴三十里(羊頭山記)
清徽孝文南征還洛引見王公侍臣於清徽堂帝曰此
堂成來未與王公行宴樂之禮今與諸賢欲無高而不
升無深而不入因之流化渠洗煩池次之凝閒堂帝曰
此堂取夫于閒居之義不可縱奢以忘儉自安以忘危
故於堂後作茅茨堂謂李冲曰此東曰步元廡西曰游
凱廡此座雖無堯舜之君卿當無愧元凱冲對曰臣既
遭唐堯之君不敢辭元凱之譽高祖曰光景垂落朕同
宗則有載考之義卿等將出無遠何得默爾德音即命
黃門郎崔光鄴郭雅邢巒崔林等賦詩言志燭至公卿
辭高祖曰在夜載考宗族之義卿等且還朕與諸王宗
室欲成此夜飲(魏書)又詔延四廟之子下逮元孫之胄申
宗宴於皇信堂令宗室賦詩又會百寮於宣極堂行飲
至策勲之禮(上)太和十九年十二月甲子見羣臣光極
堂(紀)
苗&KR1492;奈林南有石碑一所魏明帝所立也題云苗&KR1492;之
碑高祖於碑北作苗&KR1492;堂永安中年莊帝馬射於華林
園百官皆來讀碑疑苗字誤國子博士李同軌曰魏明
英才世稱三祖公幹等為其羽翼但未知本意如何不
得言誤也楊衒之時為奉朝請因即釋曰以蒿覆之故
言苖&KR1492;何誤之有衆咸稱善以為得其旨歸(洛陽伽藍記)
水經云魏文帝茅&KR1492;堂前有茅&KR1492;碑是黃初中所立
也按衒之魏人親釋苗&KR1492;之義道元謂黃初所立誤
玉海因之書於漢晉之間亦誤矣
儀賢梁天監六年九月乙亥改閱武堂為德陽堂聽訟
堂為儀賢堂(紀)
水堂齊文襄於鄴東起山池游觀時俗眩之孝瑜遂於
第作水堂龍舟植幡矟於舟上數集諸弟宴射為樂武
成幸其第見而悦之故盛興後園之翫於是貴賤慕斆
處處營造(北齊)
徙堂若干惠事母以孝聞周文帝造射堂新成與諸將
晏射惠竊歎曰親老矣何時辦此乎周文聞之即日徙
堂於惠宅(北史)
流霞上元夫人言西王母有六甲之術用之可以遊景
雲之宫登流霞之堂(漢武内傳)
光碧崑崙山有光碧之堂西王母所居(十洲記)
流杯馬泉每年刺史三月上旬於此泉起曲水流杯堂
引泉水為袚褉之所臨時搆造事竟毁除其流杯堂本
在壘城西(襄沔記)
合歡八姨新起合歡堂翔鴻賀燕無由窺萬金酬工不
肯去矜能恃巧猶嗟咨(鄭嵎津陽門詩)虢國夫人即貴妃姊也
創一堂價費萬金堂成工人徵價之外更邀賞伎之直
復受絳羅五千段工者嗤而不顧虢國訝之問其由工
曰某生平之能殫於此矣苟不知信願將螻蟻蜥蜴蜂
蠆之類數其目而投於堂中使有閒隙得入一物即不
論工直也於是又以繒綵珍綺與之天下佳人至今語
古事者尚以第行呼諸姨焉(注)虢國中堂既成召匠汙
鏝授二百萬償其值復以金盆二瑟瑟三斗為賞後曾
有暴風拔樹委其堂上已而視之略無所傷既撤瓦以
觀之皆乘以木瓦其制作精緻皆此類也(明皇雜錄)
月堂李林甫於正堂後别創一堂製度彎曲有却月之
形名曰月堂木土秀麗精巧當時莫儔也林甫每欲破
滅人家即入月堂精思極慮喜悦而出必不存焉(傳信記)
芸輝元載造芸輝堂於第芸輝香草名也出于闐國其
香潔白如玉入土不朽爛舂之為屑以塗其壁故號芸
輝而更以沉香為梁棟金銀為戶牖(杜陽編)
綠野裴度時閹竪擅威天子擁虚器搢紳道喪度不復
有經濟意乃治第東都集賢里午橋作别墅具燠館凉
臺號綠野堂激波其下度野服蕭散與白居易劉禹錫
為文章把酒窮晝夜相歡不問人間事(本傳)
德星崔鄲貝州武城人崔氏四世緦麻同爨兄弟六人
至三品邠郾鄲凡為禮部五吏部再唐興無有也居光
德里架便齋宣宗聞而歎曰鄲一門孝友可為士族法
因題曰德星堂後京兆民即其里為德星社(本傳)
鏡堂顧彦暉為東川節度使梓州有鏡堂世稱其麗彦
暉嘗會諸將堂上(唐書)
遠百里堂上遠於百里門庭遠於萬里今步者一日百
里之情通堂上有事十日而君不聞步者十日千里之
情通堂下有事一月而君不聞步者百日萬里之情通
門庭有事期年而君不聞此謂遠於萬里也(管子)
滿堂飲聖人於天下譬如一堂之上也今有滿堂飲酒
者一人獨纍然向隅而泣則一堂之人皆不樂矣(說苑)
則百洛陽宫有則百堂螽斯堂休徵堂延祿堂仁夀堂
綏福堂含芳堂樂日堂椒華堂芳音堂顯成堂承光堂
五福堂嘉寧堂堯母堂永光堂長夀堂(晉宫閣名)承慶堂昌
福堂徽音堂嘉德堂(宫殿簿)虚德堂修成堂(宫地記)
湛露三十六國有琨華堂湛露堂後魏有雲母堂九華
堂六朝有芳香堂芙蓉堂貞華堂隋有紫霄堂玉華堂
延祥襲慶堂芳音堂懷芳堂璧月堂流風崇蘭堂麗景
堂鮮雲堂
谿堂馬摠為鄆曹濮節度觀察使為堂於其居之西北
隅號曰谿堂以饗士大夫通上下之志既饗其從事陳
曾乃使來請詩曰公作谿堂四通流水淺有蒲蓮深有
蒹葦公以賓燕其鼓駭駭公燕谿堂賓校醉飽流有跳
魚岸有集鳥谿有薲苽有龜有魚公在中流右詩左書
(韓集)
宅
宅宅擇也言擇所處而營之也(釋名)宅人所託也(說文)宅亦
曰第言有甲乙之次第也一曰出不由里門面大道者
名曰第爵雖列侯食邑不滿萬戶不得作第其舍在里
中皆不稱第(初學記)
斵礱趙文子為室斵其椽而礱之張老夕焉而見之曰
天子之室斵其椽而礱之加密石焉諸侯礱之大夫斵
之士首之備其物義也從其等禮也今子貴而忘義富
而忘禮吾懼不免文子歸令之勿礱也匠人請皆斵之
文子曰止為後世之見之也其斵者仁者之為也其礱
者不仁者之為也(晉語)
輪奐晉獻文子成室晉大夫發焉張老曰美哉輪焉美
哉奐焉歌於斯哭於斯聚國族於斯文子曰武也得歌
於斯哭於斯聚國族於斯是全要領以從先大夫於九
京也北面再拜稽首君子謂之善頌善禱(禮檀弓)
美室宋向戌來聘見孟獻子尤其室曰子有令聞而美
其室非所望也對曰我在晉吾兄為之毁之重勞且不
敢間(襄十五)
爽塏初景公欲更晏子之宅曰子之宅近市湫隘囂塵
不可以居請更諸爽塏者辭曰君之先臣容焉臣不足
以嗣之於臣侈矣且小人近市朝夕得所求小人之利
也敢煩里旅及晏子如晉公更其宅反則成矣既拜乃
毁之而為里室皆如其舊則使宅人反之且諺曰非宅
是卜惟鄰是卜二三于先卜鄰矣違卜不祥君子不犯
非禮小人不犯不祥古之制也吾敢違諸乎卒復其舊
宅(左昭三)
東益哀公問於孔子曰寡人聞東益宅不祥信有之乎
孔子曰不祥有五而東益不與焉夫捐人而自益身之
不祥也棄老而取幼家之不祥也舍賢而任不肖國之
不祥也老者不教幼者不學俗之不祥也聖人伏匿愚
者擅權天下不祥也不祥有五東益不與焉(家語)
西益哀公欲西益宅史争之以為西益宅不祥哀公作
色而怒左右數諫不聽乃以問其傅宰折雎曰吾欲益
宅而史以為不祥子以為何如宰折雎曰天下有三不
祥西益宅不與焉哀公大說而喜頃復問曰何謂三不
祥對曰不行禮義一不祥也嗜慾無止二不祥也不聽
彊諫三不祥也哀公默然深念憤然自反遂不西益宅
(淮南人門)風俗通曰宅不西益俗以西者為上上益宅者妨
家長也原其所以西益者禮記曰南向北向西方為上
爾雅曰西南隅謂之奥尊長之處乎不西益者恐動摇
之耳審西益有害增廣三面豈能獨吉乎
土木勝人知襄子為室美士茁夕焉知伯曰室美夫對
曰美則美矣抑臣亦有懼也志有之曰高山峻原不生
草木松栢之地其土不肥今土木勝臣懼其不安人也
室成三年而知氏亡(晉語)
木生高陽魋將為室問匠人匠人對曰未可也木尚生
加塗其上必將撓以生材任重塗今雖成後必敗高陽
魋曰不然夫木枯則益勁塗乾則益輕以勁材任輕塗
今雖惡後必善匠人窮於辭無以對受令而為室其始
成竘然善也而後果敗
開第齊威王養士稷門之下自淳于髠以下七十餘人
高者為列大夫為開第康莊之衢高門大屋尊寵之(史記)
窮僻蕭何買田宅必居窮僻處為家不治垣屋曰令後
世賢師吾儉不賢毋為勢家所奪(本傳)
北第漢書曰夏侯嬰以太僕事惠帝惠帝及高后德嬰
之脱孝惠魯元於下邑間也乃賜嬰北第一區曰近我
以尊異之師古曰北第者近北闕之第故張衡西京賦
云北闕甲第當道直啟
壊孔子宅魯恭王初好治宫室壊孔子舊宅以廣其宫
聞鐘磬琴瑟之聲遂不敢復壊於室壁中得古文經傳
(漢本傳)
傳舍平恩侯許伯入第盖寬饒賀之酒酣仰屋而嘆曰
美哉然富貴無常忽則易人此如傳舍所閱多矣惟謹
慎為可久君侯可不戒哉(本傳)
治第霍去病為票騎將軍上為治第令視之對曰匈奴
不滅無以家為也由此上益重愛之(前漢)
膏腴田蚡為丞相嘗請考工地欲以益宅上怒曰何不
遂取武庫治宅甲諸第田園極膏腴前堂羅鐘鼓立曲
㫋後房婦女以百數(上)
塞咎董宣為北海太守大姓公孫舟造起大宅工占之
曰宅當出一喪舟使子取行人殺之以塞咎宣收舟考
殺之(陳留耆舊傳)
對宇襄陽城東南有白沙曲龐士元居漢之隂司馬德
操宅洲之陽隔魚梁洲望衡對宇懽情自接每至相思
則褰裳涉水豈待還桂柂於千里貢深心於永思哉(水經)
(輿地志)
表閭晉永興中鎮南將軍劉弘至隆中觀亮故宅立碣
表閭命太傅掾犍為李興為文(蜀記)
與兄裴楷營新宅基宇甚麗當移住與兄共遊行牀帳
儼然櫺軒疎朗兄心甚願之而口不言楷心知其意便
使兄住(别傳)楷嘗營别宅從兄衍見而悦之即以宅與衍
(晉書)
起宅太過王濬字士治恢廓有大志嘗起宅開門前路
廣數十步人或謂之太過濬曰吾欲使可容長戟幡旗
衆咸笑之濬曰陳勝有言燕雀安知鴻鵠之志(晉書)
宅相魏舒字陽元幼喪父母為外祖甯氏所養甯氏起
宅相者云當出貴外甥祖父母以魏氏甥小而慧意謂
應之舒荅曰當為外家成宅相(晉書)
侵併廷尉張闓住在小市將奪左右近宅以廣其居乃
私作都門早閉晏開人多患之訟於州府皆不見省會
賀循出至破岡連名詣循質之循曰見張廷尉當為言
及之闓聞而遽毁其門詣循致謝(上)
草屋孔愉為會稽内史在郡三年營山隂湖南緱山下
數畝地為宅草屋數間便棄官居之送資數百萬悉無
所取(上)
為營桓玄得志常欲以謝安宅為營謝混曰邵伯之仁
猶惠及甘棠文静之德更不保五畝宅耶玄聞慙而止
(同上)
鬼營檀道濟居清溪第二兒夜忽見人來縛已欲呼不
得至曉乃解猶見繩痕在此宅先是吳將步闡所居諺
云揚州青是鬼營青溪青揚是也自步及檀皆被誅(異苑)
凶地建業大社西空地東吳時右司馬丁奉宅孫皓殺
之流徙其家晉元帝初為僕射周顗宅顗為王敦所害
後為冠軍蘇峻宅峻反被誅後為袁悦宅為會稽王道
子所親昵緣道子見殺又為章武王司馬秀宅亦以凶
終宋孝武時為雍州刺史臧燾宅質反被殺故宅多空
地宋吏部尚書王僧綽嘗謂宅無吉凶請以為第始造
未及居為元兇邵所殺(宋書南史)
笑拙顔延之子峻既貴權傾一朝凡所資供延之無所
受器服不改宅宇如舊見峻起宅謂曰善為之無令後
人笑汝拙也(本傳)
永年孝文因行藥至司空府南見邢巒宅遣使謂巒曰
朝行藥至此見卿宅乃住東望德館情有依然巒對曰
陛下移構中原方建無窮之業臣意在於魏昇降寧容
不務永年之宅帝謂司空穆亮僕射李冲曰巒之此言
其意不小也(魏君)
買宅吕僧珍舊宅在市北前有督郵廨鄉人咸勸徙廨
以益其宅僧珍怒曰豈可徙官廨以益私宅乎宋季雅
罷南康郡市宅居僧珍宅側僧珍問宅價曰一千一百
萬怪其貴季雅曰一百萬買宅千萬買鄰(岳史)
賣宅崔慰祖賣宅須四十五萬買者曰寧有减不荅曰
誠異韓休伯何容二價買者曰君但賣四十六萬一萬
見與慰祖曰是豈我心乎(上)
望氣長流解西有梁曹儀同景宗柳儀同慶遠韋儀同
叡諸宅並相隣次郭城西門韋叡少時有南陽人蔡郍
善望氣相叡宅應出三公刺史貴不可言時叡宅上有
草房十間郍宅在城南悉是瓦屋求叡換宅疑而不許
叡兩兄闡纂有令聞位望在叡之右鄉里謂此人應班
槐梀其後闡纂相繼而終叡奉龍飛遂成宅相簡文徵
書既至乃曰此宅望氣之言殆有徵矣(襄沔記)
逆旅舍徐勉戒子書曰吾清明門宅西邊既施宣武寺
不復方幅意謂亦逆旅舍耳何事須華常怪時人謂是
我宅古往今來豪貴繼踵宛其死矣定是誰室(梁書)
同傳舍陽固字敬安元魏世宗末中尉王顯起宅既成
集僚屬饗宴酒酣問固曰此宅何如固曰晏嬰湫隘流
稱於今豐屋生災著於周易此盖同傳舍耳惟有德能
卒願公勉之顯默然(北史)
高壯王椿字元夀叡子也於宅構起廳事極為高壯時
人忽云此乃太原王宅豈是王太原宅椿往為本郡世
皆呼為王太原未幾爾朱榮居椿之宅榮封太原王焉
(魏書恩倖傳)
廣營柳夐宇文護執政廣營第宅嘗召夐至宅訪以政
事夐仰視其堂徐而嘆曰酣酒嗜音峻宇雕墻有一於
此未或不亡護不悦有識者以為知言(北史)
宅怪長安待賢坊隋北領軍大將軍史萬歲宅其宅初
有鬼怪居者輒死萬歲不信因即居之夜見人衣冠甚
偉來就萬歲萬歲問其由曰我漢將軍樊噲墓近君居
厠常苦穢惡幸移他所必當厚報萬歲許諾因詰殺生
人所由曰各自怖而死非我殺也及掘得骸柩因為改
葬後夜又來謝曰君當為將吾必助君後萬歲為隋將
每遇賊便覺鬼助已戰必大捷(兩京記)
宜人東京宜人坊其半本隋齊王暉宅煬帝愛子初欲
盡坊為宅帝問宇文凱曰里名謂何凱曰里名宜人帝
曰既號宜人奈何無人可以半為王宅(上)
髠柳延夀坊東隅駙馬裴㢲宅高祖末裴行儉居之自
行以前居者輒死自儉卜居有狂僧突入盡髠其庭中
大柳樹中有豕走出徑入北隣其家數日暴死盡此宅
清宴(上)
辭第隋煬帝在藩舊宅武德中賜尚書左僕射蕭瑀西
為園後瑀子銳尚襄城公主詔别營主第主辭以姑婦
異居有乖禮則因固陳請乃取園地充主第又辭公主
棨戟不欲異門乃併施瑀之院門(長安志)
輟材魏徵當朝重臣也所居室宇卑陋太宗欲為營第
輒謙讓不受洎徵寢疾太宗將營小殿遂輟其材為造
正堂五日而就開元中此堂猶在家人不謹遺火焚之
子孫哭臨三日朝士皆赴弔(封氏聞見記)後裔孫謩相宣宗
居舊第焉(長安志)
避惡名明教坊龍興觀西南隅開府宋璟宅南門之東
國子司業崔融宅璟造宅悉東西相對不為斜曲以避
惡名融奉詔為哀策用思精苦下直馬過其門不覺文
就而卒(兩京記)
栢梁宗楚客造一宅新成皆是文栢為梁沉香和紅粉
以泥壁開則香氣蓬勃磨文石為階砌及地凡客至著
靴者行則仰仆楚客被逮昌王推得贓萬餘貫兄弟配
流太平公主就其宅看嘆曰觀其行坐處我等虚生浪
死一年追入為鳳閣侍郎景龍中為中書令韋氏之敗
被誅(朝野僉載)
崇麗則天以後王侯妃主京城第宅日加崇麗至天寳
中御史大夫王鉷有罪賜死縣官簿錄鉷太平坊宅數
日不能遍宅内有自雨亭從簷上飛流四注當夏處之
凛若高秋又有寶鈿井欄不知其價他物稱是(封氏見聞記)
宅氣浮圖泓與張說置永樂東南第一宅有永巷者戒
曰此宅西北隅是王地慎勿於此取土越月泓至熟視
謂燕公曰此宅氣候忽然索漠甚必恐有取土於西北
隅者公與泓偕行至宅西北隅果有取土坑三數坑皆
深丈餘泓大驚曰禍事令公富貴一身而已更二十年
外諸郎君皆不得天年燕公大駭曰填之可乎泓曰客
土無氣與地脉不相連今欲填之亦猶人有瘡痏縱以
他肉補之終無益也燕公子均垍皆為祿山委任克復
後均賜死垍長流之(常侍言旨)
奪宅貴妃姊虢國夫人恩傾一時嘗治第宅棟宇之盛
世無與其比所居本韋嗣立舊宅韋氏諸子亭午方偃
息於堂廡間忽見一婦人衣黃披衫降自步輦有侍婢
數十笑語自若謂韋氏諸子曰聞此宅欲貨其價幾何
韋氏降階言曰先人舊廬所未忍捨語未畢有工人數
百登兩廂掘其瓦木韋氏諸子既不能制乃率家童挈
其琴書委於衢路而自嘆曰不才無為勢家所奪古人
之戒將見於今日乎而與韋氏隙地十畝餘其他一無
所得(雜錄)
勝絶崇仁坊西南隅長寧公主宅既承恩盛加雕飾朱
樓綺閣一時勝絶又有山池别院山谷虧蔽勢若自然
中宗及韋庶人數遊於此第留連彌日賦詩飲宴上官
昭容操翰於亭子柱上寫之韋氏敗公主隨夫為外宫
初欲出賣木石當二千萬山池别巧仍不為數遂奏為
觀詞人名士竟入遊賞(兩京記)
玉盞浮圖泓云長安永寧坊東南是金盞地安邑里西
是玉盞地後永寧為王太傅鍔地安邑為馬北平燧地
後王馬皆進入官王宅累賜韓令弘及史憲誠李戴義
等所謂金盞破而成焉馬燧為奉誠園所謂玉盞破而
不完也(傳戴)李吉甫宅泓師謂其地形為玉柸牛僧孺宅
為金柸云玉柸一破無復全全柸或傷重可完僧孺宅
在新昌里本天寶中將作大匠康䛒宅䛒自辨圖阜以
其地當出宰相每命相䛒必引頸望之宅卒為僧孺所
得吉甫宅至德裕貶其家滅矣(盧氏雜說)
萬花谷引傳載以為僧一行誤又云桑道茂號長安
公卿宅有金杯玉盌之號
木妖大歷十四年七月毁元載馬璘劉忠翼之第自天
寳中京師堂寢已極宏麗而第宅未甚逾制然衛國公
李靖廟已為嬖人楊氏&KR0146;矣及安史二逆之後大臣宿
將競崇棟宇無界限力窮乃止人謂之木妖而馬璘之
堂尤盛計錢二十萬貫他室稱是璘卒於軍以喪歸京
師士庶欲觀之假名於故吏投刺會弔者數十百人故
命撤毁之自是京師樓榭之踰制者皆毀(德宗實錄)肅宗時
京都第宅屢經殘毁代宗即位宰輔及朝士當權者爭
修第舍頗為煩弊議者以為土木之妖無何皆易其主
矣(封氏聞見記)
修築郭子儀所居宅内諸院往來乘車馬僮客於大門
出入各不識詞人梁鍠嘗賦詩云堂高凴上望宅廣乘
車行盖此之謂郭令曾將出見修宅者謂曰好築此墻
勿令不牢築者釋錘而對曰數十年來京城達官家墻
皆是某所築祇見人自改換墻今見在郭令聞之愴然
動心遂入奏其事因固請老(封氏見聞錄)
鬻業蕭復字履初為太子僕廣德中連歲不稔榖價翔
貴家貧將鬻昭應别業時宰相王縉聞其林泉之美心
欲之乃使弟紘誘焉曰足下之才固宜居右職如以别
業奉家兄當以要地處矣復對曰僕以家貧而鬻舊業
將以拯濟孀幼耳儻以易美職於身令門内凍餒非鄙
夫之心也縉憾之乃罷復官沉廢數年復處之自若(舊唐)
儉德韓滉性持節儉居處薄陋才蔽風雨弟泳嘗於里
宅增修廊宇滉自江南至即命撤去之曰先公容焉吾
輩奉之常恐失墜所有摧圮葺之則已豈敢改作以傷
儉德(舊唐書)
履道白樂天得楊憑宅竹木池館有林泉之致因為池
上篇曰都門風水土木之勝在東南東南之勝在履道
里其宅有池水可泛舟樂天每命賓客繞船以百十油
囊沉水中隨船而行一物盡則左右又取之蔵盤筵于
水底也(宋景文雞跖及窮齒記)
不奉權貴楊損家新昌里與路巖第接巖方為相欲易
其廐以廣第損族仕者十餘人議曰家世盛衰係權者
喜怒不可拒損曰今尺寸土皆先人舊貲非吾等所有
安可奉權臣耶窮達命也卒不與(唐書)
居寢鬱然楊行密嘗在楚州登城見王茂章營第曰天
下未定而茂章居寢鬱然渠肯為我忘身乎茂章遽毁
損(上)
宅泣顧全武於越中廣搜楩楠建宅甚宏壯畢工之際
梁棟皆出水戶牖漬濕竟不得入斯屋而卒人謂之宅
泣(葆光錄)
侵居楊玢仕蜀至顯官隨王衍歸後唐以老致仕歸長
安舊居多為鄰里侵占子弟欲詣府訢其事玢批狀尾
云四隣侵我我從伊畢竟須思未有時試上含元殿基
望秋風衰草正離離子弟不敢復言(談苑)
華麗孟知祥至蜀時魏王繼岌滅王衍尚駐於府舍知
祥乃舘於徐延璚之第延璚即衍之舅衍嘗幸其第悦
其華麗於壁上書孟字以戱之盖蜀中以孟為不任故
也延璚以紅紗籠之知祥見而笑曰疎狂霸竪亦預知
與我為代知我居此耶(蜀檮杌)
三不得宋神宗時丞相陳升之治第於潤州極為宏壯
綿亘數百步宅成升之已疾甚唯肩輿一登西樓而已
人謂之三不得居不得賣不得修不得(筆談)
兩枝梁理宗時丞相崔與之歸蜀建第甚麗里有豪商
李姓者亦從而效之即用崔府匠人規制落成崔往觀
之歸召匠問曰汝與某建宅固佳但少兩枝梁耳匠曰
此一依相府規模者崔曰一枝是沒思量一枝是沒酌
量當時以資談笑(夷堅續志)
四事人之有宅東閣延賢南軒引景北牖招風西櫺映
月主人端居中霤以收四事之用焉(蕭琛難神滅論)
宅宜凡宅東下西高富貴雄豪前高後下絶無門戶後
高前下多有牛馬凡宅地欲平坦名曰梁地後高前下
名曰晉地居之並吉南高北下名曰魯土居之富貴當
出賢人前高後下名曰楚土居之凶四面高中央下名
曰衛土居之先富後貧(宅經)
宅無吉凶設為三公之宅而命愚人居之必不為三公
可知也夫夀夭之不可求甚於貴賤然則擇百年之宫
而望殤子之夀處孤另之地以速彭祖之夭必不幾矣
然則果無宅也是性命自然不可求矣(嵇康論)
亭
停集亭停也人所停集也(釋名)
寓望春秋國語有寓望謂今亭也民所安定也亭有樓
從高省丁聲也漢家因秦大率十里一亭亭留也今語
有亭待盖行旅宿食之所舘也亭亦平也民有訟諍吏
留辦處勿失其正也(風俗通)
萬歲武帝元封元年幸緱氏登太室聞山呼萬歲聲者
三故立萬歲亭(漢書)曲城齊城東有萬歲水水北有萬歲
亭(三齊略記)夏門亭長注洛陽北面西頭門外有萬夀亭(後李)
(固傳)
千秋建武元年四月行至鄗命有司設壇場於鄗南千
秋亭五成陌(光武紀)常山國高邑故鄗光武更名(郡國志)惟
元康二年三月壬寅弱子生五月之長安壬寅次於新
安之千秋亭甲辰而弱子夭乙巳瘞於亭東(潘岳傷弱子序)亭
有千秋之號子無七旬之期(西征賦)謝靈運與王弘之諸
人出千秋亭飲酒倮身大呼孟顗深不堪遣信相聞靈
運大怒曰身自大呼何關癡人事(南史)
雒陽巡守獵還公卿以下陳雒陽亭前街上乘輿到公
卿以下拜天子下車公卿識顔色然後還宫(獨斷)洛陽二
十四街街一亭十二城門門一亭(漢官典職)十里一亭十亭
一鄉(漢百官志)十里一亭有亭長亭後五里一郵郵相去二
里半司姦盜亭長持更板以劾賊索繩以執賊(後百官志)十
里五里長亭短亭言十里一長亭五里一短亭(白帖)
蕪蔞王郎起光武自薊東南馳晨夜草舍至饒陽蕪蔞
亭時天寒烈衆皆饑疲馮異上豆粥(本傳)
鵲巢蒼梧廣信女子蘇娥行宿高安鵲巢亭為亭長龔
夀所殺及婢致富取其財物埋致樓下交阯刺史周敞
行部宿亭覺夀姦罪奏之殺夀(謝承後漢書)列異傳云鵠奔
亭搜神記方掘其戶時有雙鵠來奔其亭故名鵠奔文
選江淹書鴻亭之鬼無恨於灰骨
冠盖襄陽南二十里冠盖山下有冠盖亭後漢靈帝末
天下大亂嘗有去官及見居職四郡守七都尉二卿兩
侍中一黃門二侍郎三尚書六刺史二十長史劉表以
其豪盛乃題其山道口亭刊石銘之曰峨峨南岳烈烈
離明實敷俊义君子以生唯此君子作漢之英德為龍
光聲化鶴鳴此碑永嘉中為人毁壞(圖經)
隴亭楚煜為天水太守之官與故太守喪會於隴亭堂
吏移喪避煜煜讓坐於正堂關西稱之(張璠漢記)
夕陽董卓得何進私召將兵入朝又以脅太后太后使
諫議大夫种邵宜往止之卓不受使其軍士以兵脅邵
邵怒稱詔叱之軍士皆披遂前質責卓卓辭屈乃還軍
夕陽亭(通鑑)武帝以賈充鎮關中將之鎮百寮餞于夕陽
亭(晉書)
思賢徐孺子墓在郡南十四里曰白杜亭吳嘉禾中太
守長沙徐熙於墓𡑞種松太守南陽謝景於墓側立碑
永安中太守梁夏侯嵩於碑邊立思賢亭松碑亭今並
在松大合抱亭世世修治至今之謝君亭(豫章記)
白樓江夏太守宋輔於重山南白樓亭立學教授沛國
桓儼避地至會稽聞陳業賢而往候之不見臨去入交
州留書繫白樓亭柱而别(會稽記)重山西大夫文種之所
葬也山上有白樓亭亭本山下縣令殷朗移置今處沛
國桓儼避地會稽聞陳業履行高潔往候不見儼後浮
海南入交州臨去遺書與業不因行李繫白樓亭柱而
去升陟遠望山湖滿目也(水經注)孫興公許玄度共在白
樓亭共商略先往名達林公既非所關聽訖云二賢故
自有才情(世說)亭在山隂臨流映壑也(會稽記)
新亭過江諸人每至美日輒相邀新亭藉卉飲宴周侯
中坐而嘆曰風景不殊正自有山河之異皆相視流淚
唯王丞相愀然變色曰當共戮力王室克復神州何至
作楚囚相對泣耶及簡文崩桓温入赴山陵(晉書傳)止新
亭大陳兵衛將移晉室呼謝安王坦之欲於坐害之(文章)
(志)王惶遽問謝曰當作何計謝神意不變謂文度曰晉
祚將亡在此一行相與俱前王之恐狀轉見於色謝之
寬容愈表於貎(世說)舉目徧歷温左右衛士謂温曰安聞
諸侯有道守在四鄰明公何有壁間著阿堵輩温笑曰
正自不能不爾於是矜莊之心頓盡命部左右促燕行
觴笑語移日(文章志)王謝舊齊名於此始判優劣(世說)
冶亭袁宏字彦伯謝安賞其機捷辨速自吏部郎出為
東陽郡乃祖之於冶亭時賢皆集安欲卒迫試之執手
將别顧左右取一扇而贈之宏應聲荅曰輒當奉揚仁
風慰彼黎庶合坐歎其敏捷(續晉陽秋)
征虜支道林還東時賢並送於征虜亭蔡子叔前至坐
近林公謝萬石後來坐小遠蔡暫起謝移就其處蔡還
見謝在焉因合褥舉謝擲地自復坐謝冠幘傾脱乃徐
起振衣就席神意甚平不覺瞋沮坐定謂蔡曰卿竒人
殆壊我面蔡荅曰我本不為卿面作計其後二人俱不
介意(世說)京師三亭新亭吳舊亭也故基淪毁隆安中丹
陽尹司馬恢移創今地謝石創征虜亭三吳縉紳創冶
亭並太元中(丹陽記)
錢唐褚公於章安令遷太尉記室參軍名字已顯而位
微人未多識公東出乘估客船送故吏數人投錢唐亭
住爾時吳興沈充為縣令當送客過浙江客出亭吏驅
公移牛屋下潮水至沈令起彷徨問牛屋中是何物人
吏云昨有一傖父來寄亭中有尊貴客權移之令有酒
色因遥問傖父欲食䴵不姓何等可共語褚因舉手答
曰身是章安令禇某久承公名令於是大遽不敢移公
便於牛屋下修刺詣公更宰殺為饌具於公前鞭撻亭
吏欲以謝慙公與之酌宴言色無異狀如不覺令送公
至界(世說)
金昌禇太傅初渡江嘗入東至金昌亭吳中豪右燕集
亭中禇公雖素有重名於時造次不相識别敕左右多
與茗汁少箸粽汁盡輒益使終不得食禇公飲訖徐舉
手共語云禇季野於是四坐驚散無不狼狽(世說)孔甯子
與王華並有富貴之願自徐羡之等秉權日夜搆之於
太祖甯子嘗東歸至金昌亭左右欲泊舡甯子命去之
曰此弑君亭不可泊也(宋書)羡之等謀廢少帝幽於吳郡
使中書舍人邢安泰弑帝於金昌亭(紀)余尋師求入經
吳行達昌門忽覩斯亭傍川帶河其榜題曰金昌訪之
耆老曰昔買臣仕漢還為會稽内史而逢其迎吏逆旅
比舍與買臣争席買臣出其印綬羣吏慚服自裁因事
建亭號曰金傷失其字義耳(謝歆金昌亭詩叙)
蘭亭王羲之初渡江會稽有佳山水名士多居之與孫
綽許詢謝尚支遁等宴集於山隂之蘭亭(王隠晉書)湖口有
亭號曰蘭亭亦曰蘭上里太守王羲之謝安兄弟數往
造焉吳都太守謝勖封蘭亭侯盖取此亭以為封號也
太守王廙之移亭在水中晉司空何無忌之臨郡也起
高於山椒極高盡眺矣(水經注)
神告徐苗字叔胄高密淳于人也曾因事行至感靈亭
有神人告亭欲崩苗出亭崩得免(王隱晉書)
風亭徐湛之為廣陵郡守善為政威惠並行廣陵城舊
有高樓湛之更加修整更加風亭月觀吹臺琴室果竹
繁茂花藥成行(宋書)
夢謝白樂天詩夢謝亭古傳名謝歌妓樓新道姓蘇杭
州靈隠寺山上有一謝亭即杜明浦夢謝靈運之所因
名客兒也(本集)謝靈運會稽人世不宜子息乃於錢唐杜
明師舍寄養師是夜夢有賢人相訪及曉見靈運至後
因以名亭(晏殊類要)
九曲景龍三年九月壬戌幸九曲亭宴侍臣學士(唐舊紀)
臨渭四年三月甲寅幸臨渭亭修禊飲(上)
含象開元中拜張說等十八人為學士於東都上陽宫
含象亭圖寫御贊述之(翰林鑑事)
沈香玄宗坐沉香亭意有所感欲得李白為樂章召入
而白已醉左右以水頮面稍解援筆成清平調三章婉
麗精切末章云解釋春風無限恨沉香亭北倚闌干(唐書)
(松忩雜錄)長慶四年敬宗初嗣位九月丁未波斯大商李蘇
沙進沉香亭子材拾遺李漢諫云沉香為亭子不異瑶
臺瓊室上怒優容之(舊紀)
振旅天寶八載於開遠門外作振旅亭以待兵還(譚賓錄)
白雲太白山有隠士郭休字退夫有運氣絶粒之術於
山中建茅屋百餘間有白雲亭鍊丹洞注易亭修真亭
朝玄壇集神閣每於白雲亭與賓客看山禽野獸即以
槌擊一鐵片子其聲清響山中鳥獸聞之集於亭下呼
為喚鐵(天寳遺事)白雲亭在縣西南旁對千越亭而峙焉跨
古城之危瞰長江之深隋州刺史劉長卿題詩曰孤城
上與白雲齊因以白雲為名(鄱陽記)
三癸代宗時顔真卿由吉州司馬遷撫湖二州刺史於
烏程杼山立三癸亭時癸年癸月癸日故名
望春代宗嘉誠公主貞元元年下嫁魏博節度使田緒
德宗幸望春亭臨餞(新唐)南北望春亭在禁苑東南高原
之上(長安志)
太液大和四年七月文宗於太液亭召翰林學士鄭覃
已下對賜錦綵(實錄)元稹詩網索兩臨太液池注網索在
太液上學士侯對於此
彩霞文宗太和九年二月發神策軍一千五百人修淘
曲江如諸司有力要於曲江置亭舘者宜給與閒地七
月敕造紫雲樓彩霞亭於曲江芙蓉園北垣十月内出
曲江新造紫雲樓彩霞亭額左軍仇士良以百戲於銀
臺門迎之時鄭注言秦中有災宜興土功厭之乃濬昆
明曲江二池上好為詩每誦杜甫曲江行云江頭宫殿
鏁千門細柳新蒲為誰綠乃知天寶已前曲江四岸皆
有行宫臺殿百司廨署思復昇平故事故為樓殿以壯
之(舊紀會要)
合璧事類引孔帖云天寳時詔兩神策治曲江昆明
作彩霞亭詔公卿得列舍堤上鄭若庸類雋引天寶
遺事天寳時云云俱誤
精思李德裕所居安邑里第有院號起草亭曰精思每
計大事則處其中雖左右侍御不得豫(本傳)
含春宣宗召學士令狐綯夜對含春亭燭盡以金蓮華
炬送歸院(統志)本傳止云夜對禁中
白檀李絳子璋為宣州觀察使楊收造白檀香亭子初
成會親賓觀之先是璋潛遣人度其廣袤織成地毯其
日獻之及收敗璋亦從坐(杜陽編)
休休司空圖本居中條山上官谷有先人田遂隠不出
作亭觀素室悉圖唐興節士文人名亭曰休休作文以
見志曰休美也既休而美具故量才一宜休瑞入二宜
休耄而瞶三宜休又少也惰長也率老也迂三者非為
時用則又宜休因自目為耐辱居士(新唐)
半隠王龜字大年常以光福第賓客多更住永達里林
木窮僻構半隠亭以自適(唐書)
野春武陵儒生苖彤事園池以接賓客有野春亭者雜
植山花五色錯列(清異錄)
天繪昭州瘴毒地面山水頗清婉郡圃有亭名天繪郡
守李丕以同金年號欲更之有范滋者為易名清暉後
李視積壤中有片石載邱濬所作記略云子擇勝地構
此亭名曰天繪取其景物自然也後某年月日當有俗
子易名清暉者可為一笑考命名之日不差(夷堅志)
草玄揚雄宅後置寶園寺今為宫亭有墨池在焉(成都記)
子雲南陽諸葛廬西蜀子雲亭孔子云何陋之有(劉禹錫陋)
(室銘)
勞勞江寧縣南十五里有勞勞亭古送别之所太白詩
金陵勞勞送客堂蔓草離離生道傍古情不盡東流水
此地悲風愁白楊(本集)新亭隴有遠望樓一名勞勞樓後
為臨滄觀(輿地志)
故人梁柳惲詩汀洲採白蘋日晚江南春洞庭有歸客
瀟湘逢故人後因於瀟湘水合處立故人亭
千越饒州餘干縣有千越亭前瞰琵琶洲後枕思禪寺
林麓森鬱千峯競秀張枯題云扁舟亭下駐煙波十五
年遊從此過洲觜露沙人渡淺風稍蔵竹鳥啼多層欄
漲水痕猶在古板題詩字已訛况是高林正圓月可堪
聞聽異鄉歌(文公談苑)
迎春飛霜殿前日悄悄迎春亭下風颸颸(鄭愚津陽門詩)
四亭頥山有四亭曰綠隂曰西陽曰弄雲曰卧龍(陸希聲頥)
(山錄)
浣花浣花亭臨大江鼈靈檻池(成都記)
稽亭稽亭北瞰大江南望高岳淹留遠客因以為名焉
(潯陽記)
閬風潤州覆舟山有閬風亭(郡國志)
金谷東都苑内有金谷亭凝碧池(兩京新記)
九洲東京上陽宫有曜掌亭九洲亭(上)
三京樂城縣三京亭此亭是祖送行人所(永嘉記)
三楓韶州潼溪里有三楓亭(郡國志)
駕霄張鎡字功甫張循王諸孫也園池聲妓服玩之麗
甲天下嘗於南湖園作駕霄亭於四古松間以巨鐵絙
懸之空半當風月清夜與客梯登之飄摇雲表
折疊宋理宗時禁苑漸頽賞荷池宴但張盖設屛扆於
烈日中董宋臣默會意不日而成一亭於池傍再宴上
大喜未幾冬月賞梅園又有一亭上意不樂諭宋臣曰
前造荷亭朕不為較今復有此半年之間勞民動衆如
此宋臣曰此梅亭即前之荷亭也上問其故對曰此乃
折卸摺疊之亭上愈稱賞之
積功亭為積功民所成也夢築亭者功積成也夢亭壊
敗恩澤傷也(夢書)
&KR0034;亭河南密縣有&KR0034;亭急也从弦从心(說文)
㥥亭琅邪朱虚有㥥亭懽也
揚荋沛城父有揚荋亭草多葉貎
鮚埼鄞有鮚埼亭師古曰鮚音結&KR1109;也長一寸廣三分
有一小蟹在其腹中埼曲岸也其中多鮚故以名亭
丈亭慈溪縣在尉廨築方丈室云丈亭其北有老尉埔
(地志)
館
館館客舍也待賓之舍曰館(桂苑)凡事之賓客館焉舍也
有積以待朝聘之官是也客舍逆旅名候館也公館也
公宫者公所為也私館者自卿大夫以下之家(開元文字)
大庭黃帝於是放萬機舍官寢去直侍徹鐘懸減厨膳
退而閒居大庭之館齊心服形三月不親政事畫寢而
夢遊於華胥氏之國(列子)
授館單襄公聘於宋假道於陳司里不授館國無寄寓
縣無施舍單子歸告定王曰陳侯必有大咎周制有之
曰國無郊牧縣有寓望周之職官有之曰敵國賓至候
人為導卿出郊勞司里授館(周語)
重館晉分曹衛之田公使臧文仲往宿於重館重館人
曰晉新得諸侯必親其共不速行將無及也(左僖三十一)
大館叔弓聘於晉晉侯使郊勞辭致館辭曰寡君命下
臣來繼舊好好合使成臣之祿也敢辱大館(左昭二)
葺館叔孫婼如晉晉人執之先歸邾子士伯曰以芻蕘
之難從者之病將館子於都叔孫旦而立期焉乃館諸
箕吏人之與叔孫居於箕者請其吠犬弗與及將歸殺
而與之食之叔孫所館者雖一日必葺其牆屋去之如
始至(昭二十三)
築館戰國策曰燕昭王見郭隗乃築館而師之樂毅鄒
衍劇辛皆争走燕遂以破齊(藝文類聚)今本館作宫
祠韓惠帝時有道士韓稚來自東海退莫知其所之帝
使立仙壇於長安城北名曰祠韓館(拾遺記)
忘憂梁孝王遊於忘憂之館集諸遊士各使為賦(西京雜記)
飛廉元鼎六年冬公孫卿候神河南言見僊人迹緱氏
城可為館如緱氏城置脯棗神人宜可致且僊人好樓
居於是上令長安作飛廉桂館甘泉則作益夀延夀館
使卿持節設具而候神人乃作通天臺置祠具其下將
招徠神僊之屬(郊祀志)
平樂元封六年夏京師民觀角抵於上林平樂館(武紀)枚
臯上書北闕詔使賦平樂館上善之(本傳)董偃常從馳逐
平樂(方朔傳)禹山走馬馳逐平館(霍光傳)
三館公孫弘起徒步數十年至宰相封侯於是起客館
開東閣以延賢人與參謀議弘身食一肉脱粟之飯故
人賓客仰衣食俸祿皆以給之家無所餘弘年八十終
後李蔡嚴青翟趙周石慶公孫賀劉屈氂繼踵為丞相
者客館丘墟而已至賀屈氂時壞已為馬廐車庫奴婢
室矣(漢書)平津侯自以布衣為宰相乃開東閣營客館以
招天下之士其一曰欽賢館以待大賢次曰翹材館以
待大才次曰接士館以待國士其有德任毗贊佐理隂
陽者處欽賢之館其有才堪九列將軍二千石者居翹
材之館其有一介之善一方之藝居接士之館而躬自
菲薄所得俸祿以奉待之(西京雜記)賢良曰公孫丞相倪大
夫分禄以養賢畢已以下士功業顯立無行人子産之
繼而葛繹澎侯之等隳壊其緒紕亂其紀毁其客館議
堂以為馬廐掃舍(鹽鐵救匱)
高靈上自封禪後夢高祖坐明堂羣臣亦夢想於是祀
高祖於明堂以配天還作高靈館(三輔故事)
昭靈霍光夫人顯改光時所自造塋制而侈大之北臨
昭靈南出承恩(本傳)
雲林霍后廢處昭臺宮後十二歲徙雲林館迺自殺(外戚)
白鶴初元三年茂陵白鶴館災詔曰迺者火災降於孝
武國館(漢紀)
射熊永光五年冬幸長楊宫射熊館有車騎大獵(元紀)是
時農民不得收歛揚雄從至射熊館還上長楊賦以風
(本傳)
陽祿成帝班婕伃以趙氏娣弟驕妬恐久見危作賦自
傷悼曰痛陽祿與柘館兮仍襁褓而離災(外戚)
涿沐成帝許美人前在上林涿沐館數召入飾室中若
舍一歲再三召留數月或半歲御幸元延二年褱子其
十一月乳(上)
長平王莽知太后厭居深宫中欲虞樂迺令太后四時
巡狩四郊存見孤寡貞婦春幸繭館率皇后列侯夫夫
桑遵霸水而䘠除夏遊篽宿鄠杜之間秋歴東館望昆
明集黃山宫冬響飲飛羽校獵上蘭登長平館臨涇水
而覽焉(莽傳)
承光王莽壊徹城西苑中建章承光包陽大臺儲元宫
及平樂當路陽禄館凡十餘所取其材瓦以起九廟師
古曰自建章以下至陽祿皆上林苑其館(本傳)
袐館賈逵明左氏傳國語為之解詁五十一篇永平中
上䟽獻之顯宗寫蔵祕館(後傳)蔡邕上書曰臣得以學問
執事祕館操管御前(本傳)
裸遊靈帝初平三年遊於西園起祼遊館十間采綠苔
而被階引渠水以繞砌周流澄澈乘船以遊漾使宫人
乘之(拾遺記)
崇文魏有崇文館(唐六典注)
玄武魏氏起玄武館於芒垂張景陽玄武觀賦所謂高
樓特起竦跱岧嶤直亭亭以孤立延千里之清颷也(水經)
渭陽魏明帝為外祖母築館於甄氏既成自行視謂左
右曰館當以何為名侍中繆襲曰陛下聖恩齊於哲王
罔極過於曾閔此館之興情鍾舅氏宜以渭陽為名(世說)
東都東都館者盖東武陽侯之館也俄而遷居謂余曰
吾將老焉故有終焉之心而無移易之意子且為我賦
之(潘尼賦)
儒學宋元嘉十五年立儒學於北郊命雷次宗居之(南史)
(紀)上好儒雅十六年命丹陽尹何尚之立玄素學著作
郎何承天立史學司徒參軍謝元立文學各聚門徒多
就業者(上)元嘉有玄史兩館(六典注)
招隠元嘉中徵雷次宗至京師開館於雞籠山聚徒教
授久之還廬山後又徵詣京邑為築室於鍾山西巖下
謂之招隠館使為太子諸王講次宗不入公門乃使自
華林東門入延賢堂就業(隠逸傳)
太平禇伯玉字元璩居剡瀑布山宋孝建二年徵聘不
就齊太祖即位手召吳會二郡以禮迎遣又辭疾上不
欲違其志敕於剡白石山立太平館居之(齊隠逸傳)
總明武帝永明三年既立國學省總明觀詔於王儉宅
開學士館以總明四部書充之(本傳)何佟之為總明館學
士(本傳)宋太始齊永明有總明館(六典注)
五館梁武天監四年詔開五館建立國學摠以五經教
授置五經博士各一人以明山賓陸璉沈峻嚴植之賀
瑒補博士各主一館館有數百人(南儒林傳)植之兼五經博
士植之館在湖溝每當登講五館生畢至聽者千餘人
(本傳)帝别開五館其一館在袁憲宅西憲常招引諸生講
論新義同輩嗟服(本)
集雅天監五年五月置集雅館以招遠學大同七年十
二月於宫城西士林館延集學者(南史紀)御覽前後差誤
仙人華林園中有大海即漢天淵池也中猶有魏文帝
九華臺元魏宣武在海内作蓬萊山山上有仙人館上
有釣臺殿并作虹蜺閣乘虚來往至於三月禊日季秋
巳辰皇帝駕龍舟蠲首遊於其上海西南有景山殿山
東有義和嶺山西有姮娥峯上有寒露館山北有玄武
池山南有清暑殿殿東有臨澗亭殿西有臨危臺(洛陽伽藍)
(紀)
文林北齊後主緯幼而令善及長頗學綴文置文林館
引諸文士焉(紀)馬元熙字長明敬德子也少傳父業兼
長文藻以通直待詔文林館(北史本傳)
通道長孫熾字仲光周武帝崇尚道德求學兼經史者
為通道館學士熾應其選(北史傳十)
四方隋於建國門外置四方館以待四方使客各掌其
方國乃互市等(六典注)玄宗詔徙姚崇寓四方館崇以館
局華大不敢居上曰設四方館為官吏也使卿居之為
社稷也(本傳)
修文唐武德四年置修文館於門下省九年改曰弘文
館神龍元年改曰昭文館以避孝敬皇帝之名(官志)
文學四年太宗討平東夏海内無事乃銳意經籍於秦
府開文學館廣引文學之士以府屬杜如晦等十八人
為學士(舊儒學傳)帝以魏王泰好士善屬文詔即府置文學
館得自引學士(本)
崇賢貞觀十三年置崇賢館上元二年避太子名改崇
文館(百官志)李善為崇賢館直學士(舊邕傳)
臨臯李固言為西川節度詔雲韶雅樂即臨臯館送之
(本傳)
廣文元宗愛鄭虔之材欲置左右以不事事更置廣文
館以虔為博士虔聞命不知廣文曹司何在訴宰相宰
相曰上增國學置廣文館以居賢者令後世言廣文博
士自君始不亦美乎虔乃就職品秩同大學久之雨壊
廡舍有司不復修完寓泊國子館自是遂廢(本傳)天寳十
三載八月綦母潛遷廣文博士(集賢注記)
空館竟陵掾劉諷夜投空館有三女郎至歌曰明月清
風良宵會同星河易翻歡娛不終綠尊翠杓為君斟酌
令女不飲何時歡樂忽有黃衣人曰婆提王屈娘子速
來女郎皆起明旦拾得翠釵數隻(幽怪錄)
孤館陶榖使於南唐因書十二字於官舍壁間曰西川
狗百姓眼馬包兒御厨飯宋齊丘解云十二字包四字
云獨眠孤館(于文虎序)
靖冥禽殫中衰相與集於靖冥之館(羽獵賦)
迎風覛往昔之遺館獲林光于秦餘既新作於迎風增
露寒與儲胥(西京賦)薛綜注曰露寒儲胥皆館名(今本無)
黃華置酒乎黃華之館(趙都賦)
桃林襄陽縣南有桃林館是餞行送歸之所萃也(荆州圖副)
天中記卷十四
