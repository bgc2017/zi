天中記卷十六
明陳耀文撰
公𪠘
官府太宰以八法治官府註百官所居曰府(周禮)
公衙近代通謂府廷為公衙即古之公廟字本訛牙作
為衙(續世說)
府寺自漢以來三公所居謂之府九卿所居謂之寺風
俗通曰府聚也公卿牧守府道德之所聚也藏府私府
貨財之所聚也寺司也庭有法度令所所止皆曰寺(左傳)
(疏)寺嗣也治事者相嗣續於其内(釋名)
官舍何並性清廉為穎川太守妻子不至官舍(漢書)
繕葺陸抗與諸葛恪換屯柴桑臨去皆更繕完其城圍
葺其墻屋居廬桑果不得妄敗恪入屯儼然若新而恪
柴桑故屯頗有毁壊深以為慙(吴志)
禁毁羊祐都督荆州時長吏喪官後人惡之多毀壊舊
府祐以死生有命非由居室書下征鎮普加禁斷(晉傳)
擅飾杜預為秦州刺史石鍳奏預擅飾城門官舍稽之
軍興遣御史檻車徵詣廷尉以預尚主在八議以候贖
論(本傳)
壊舍阮籍為東明相乘驢到郡壊府舍屏障使内外相
望法令清簡旬日而還(晉傳)
作廨匿錢光武建武二年西河鮮于冀為清河太守作
公𪠘未就而亾後守趙高計功用二百萬五官黃秉功
曹劉適言四百萬錢于是冀乃鬼見白日道從入府與
高及秉等對共計校定為適秉所割匿冀乃書表自理
其略言高貴不尚節畝壟之夫而箕踞遺類研密失機
婢妾其性媚世求顯偷竊銀艾鄙辱天官易譏負乘誠
高之謂臣不勝鬼言謹因千里驛聞付高上之便西北
去三十里車馬皆滅不復見秉等皆伏地物故高以狀
聞詔下還冀西河田宅妻子焉兼為差代以旌幽中之
訟(水經注)
治廨王導治揚州𪠘舍按行而言曰我正為次道治此
爾何少爲王公所重故屢發此嘆(世說新語)
䧟穴恒恭為桓石民参軍在丹徒所住𪠘牀前一小䧟
穴詳視是古墓桓食常先以鮭&KR0008;投穴中如此經年後
眠始覺見一人在床前云吾終沒以來七百餘年後緣
嗣滅蒸嘗莫寄君恒食見播及感激無已依君籍當應
為寧州刺史後果如言(幽明錄)
神據蕭惠明泰始初為吳興太守郡界有卞山山下有
項羽廟相承云羽多居郡廳事前後太守不敢上廳惠
明謂網紀云孔季恭曾為此郡未聞有災因命盛設筵
榻接賓數日見一人長丈餘張弓挾矢向惠明既而不
見因發背旬日而卒(南史異苑)
舍怪樂廣爲河南尹先是官舍多妖怪前尹皆不敢處
正寢廣居之不疑嘗外戶自閉左在皆驚廣獨自若顧
見墻有孔使人掘墻得狸而殺之其怪亦絶(上)
諠擾羅含字君章為州駕别以𪠘舍諠擾于城西池小
洲上立茅屋伐木為材織葦為席而居布衣蔬食晏如
也(志)
入隍傅昭字茂遠梁天鑒中為安成内史郡自宋來兵
亂相接府舍稱凶每昏旦間人鬼相觸在任者鮮以吉
終及昭至有人夜見甲兵出曰傅公善人不可侵犯乃
騰虚而去有頃風雨忽至飄郡聽事入湟中自是郡遂
無患咸以昭貞正所感(南史)
脩𪠘蔡凝字子居為中書侍郎遷晉陵太守及將之郡
更令左右作中書廨守謂賓犮曰庶來者無勞(上)
息妖徐孝克禎明元年入為都官尚書自晉以來尚書
官僚皆攜家屬居省省在臺城内下舍門中有間道東
西跨路通于朝堂其第一即都官省西抵閣道年代久
遠多有鬼怪每夜昏之際無故有聲光或見人著衣冠
從井中出湏臾復沒或門閣自然開閉居多死亾尚書
周磪卒于此省孝克代確便即居之經兩日妖變皆息
時以咸以為貞正所致(上)
繕理房琯開元中歴慈溪宋城濟源縣令所在為政多
興利除害繕理𪠘宇頗能著名(舊唐)
遇神相州刺史宅舊凶王道堅李使君朱希玉前後為
太守皆不生出郡城苟不留死則貶開元中張嘉祐初
至郡便有鬼祟備極擾亂祐不之惧往觀之見一女子
云已是周故大將軍相州刺史尉遲府君女往者楊堅
簒奪廻死王事一門遇害合家六十餘口骸骨在此廳
下欲白于人悉皆惧死明公幸垂顧盼祐許諾他日以
禮葬于廳後便以廳為廟歲時禱祀焉祐有女年八九
歲家人欲有所問則令啓白神必有應神欲白祐亦令
小女出見以為常也后三年嘉祐入拜大金吾至吳兢
加以冕服其後皆榮遷云(紀聞廣異記獨異志)
葺脩李聽起為邠寧節度使邠州衙廳相傳不利葺修
以至隳壊聽曰帥臣鑿凶門而出豈有拘于巫祝而隳
公署耶遂命葺之足無變異(舊唐)
市第趙惠伯為河南尹時嘗市楊炎第為官廨御史劾
炎宰相抑吏市私第貴取其直盧杞召大理正田晉評
罪晉曰輔相于庶官比監臨計羡利罪奪官杞怒謫晉
衡州司馬于是當監主自盗罪絞(新唐)
菑除李吉甫改郴饒二州會前刺史繼死咸言牙城下
物怪不敢居吉甫命菑除其署以視事吏由是安(上)
綠莎廳河中府有綠莎廳唐治平時好事者常加澆溉
兵興以來而好事者劉吉之王禹偁送柴諫議河中中
詩云紗莎廳事舊鳴蛩(雞跖集)
無廨宗初京師職事官舊皆無公𪠘雖宰相執政官亦
僦舍而居每遇出省或有中批外奏急速文字則省吏
遍持于私舍呈押既稽緩又多漏泄(石林燕語)
邸驛
邸驛郡國朝宿之舍在京者謂之邸郵驛傳遽之館在
四方去謂之驛(玉海)驛置騎也(說文)
乘傅梁山崩晉侯以傳召伯宗伯宗辟重曰辟傳重人
曰我待不如捷之速也(左成五)田横乘傳詣洛陽如淳曰
律四馬高足為置傳四馬中足為馳傳四馬下馬為乘
傳一馬二馬為軺傳急者乘一傳傳師古曰傳者若今
之驛古者以車謂之傳車其後又單蜀馬謂之驛騎(高紀)
乘遽公孫黑將作亂駟氏與諸大夫欲殺之子産在鄙
聞之惧弗及乘遽而至(昭二)伐叛克勝則使傳遽告功于
王(江漢毛詩注)士曰乘遽之臣注云傳遽以車馬給使者也
謂若今明乘驛遞傳而遽疾故謂之傳遽也(玉藻)以車曰
傳以馬曰遽(釋文)
廣成蘭相如奉璧西如秦秦王舍相如廣成舍索隐廣
成是傳舍之名(史)營客館以周坊飭賓旅之所集廣成
之傳無以儔槀街之邸不能及(魏都賦)
高陽沛公至高陽傳舍使人召酈食其師古曰傳舍者
人所止息前人已去後人復來轉相傳也(傳)
置文帝二年詔曰以給傳置師古曰置者置傳驛之所
因名置(紀)田横至尸鄉廐置臣瓉曰廐置謂置馬以傳
驛者曹参取狐父祁善置文穎曰善置置名也李陵騎
置以聞師古曰騎置謂驛騎也(各傳)
郵亭平帝詔置宗師考察不從教令者宗師得因郵亭
書言宗伯(紀)薛惠為彭城令橋梁郵亭不脩父宣過縣
心知惠不能留彭城數日案行舍中處置付噐觀視園
菜終不問惠以吏事(傳)說文郵境上行書舍从邑垂垂
邊也徐曰郵之言過使所過也廣雅曰郵馹也置驛也
風俗通曰漢改郵為置置者度其遠近之間置之也增
韻又馬傳曰置步傳曰郵
置驛鄭當時孝景時為太子舍人每五日洗沐常置驛
長長安諸郊請謝賓客夜以繼日明旦常恐不徧(前漢)
詐止魏相為茂陵令御史大夫桑弘羊客詐稱御史止
傳丞不以時謁客愁縳丞相疑其有奸收捕案致其罪
論棄市市茂陵大治(上)
具馬王温舒為河内太守令郡具私馬五十疋為驛自
河内至長安奏行不過二日得可論事報河内皆怪其
奏以為神速(上)
飾傅宣帝元康詔吏或飾厨傳稱過使客以取名譽韋
昭曰厨謂飲食傳謂舍言脩飾意氣以稱過使而已師
古曰使人及賓客來者稱其意而遣之令過去也(紀)
列傅衛颯建武時遷桂陽太守三縣去郡遠且千里每
一吏出徭及數家颯乃鑿山通道五百餘里列亭傳置
郵驛於是役省勞息(本傳)
不納趙孝字長平父普王莾時為田禾將軍任孝為郎
每告歸常白衣步擔嘗從長安還欲止郵亭亭長先時
聞孝當過以有長去客洒掃待之孝既至不自名長不
肯内因問曰聞田禾將軍子當從長安來何時至乎孝
曰尋到矣于是遂去(後漢)劉寵累登卿相家無貨積嘗出
京師欲息亭舍亭吏止之曰整頓洒掃以待劉公不可
得也寵無言而去時人稱其長者(上)
籌筆籌筆驛在利州諸葛孔明籌畫于此山水最秀殷潜
之詩沉處經謀際揮毫决勝時之觚當八畫前著此操
持山秀扶英氣川流入妙思算成功在彀運去事終虧
杜牧之詩永安宫受詔籌筆驛沉思晝地乾坤在濡毫
勝負知川流縈智思山聳助扶持子夜星纔落鴻都鼎
便移郵亭自世換白日事長垂李義山詩魚鳥猶疑畏
簡書風雲長為護儲胥徒令上將揮神筆終見降王走
傳車管樂有才原不忝關張無命欲何如他年錦里經
祠廟梁甫吟成恨有餘羅隐詩抛擲南陽為主憂北征
東討盡良籌時來天地皆同力運去英雄不自由千里
山河輕孺子兩朝冠劎恨譙周惟餘巖下多情水猶觧
年年傍驛流
滋水滋水驛在長樂驛之東睿皇在藩日經此亭廳西
壁畫一胡頭因題曰喚出眼何用苦深藏縮却鼻何畏
不聞香(南部新書)
晨侯鄭審開元中為殿中侍御史充館驛使令每傳舍
立晨候自公始也(傳載)開元十六年七月敕傳驛因御史
出使察之二十五年五月御史鄭察檢校兩京館驛使
未稱使今驛門前十二辰堆即審剏焉(會要)
郎當梓潼縣有上亭驛明皇幸蜀問黃幡綽曰車上鈴
聲頗似人語言對曰似言三郎郎當三郎郎當故又名
琅璫驛羅隐詩山雨微微宿上亭雨中因想雨淋鈴(志)
長樂郭子儀乾元元年破賊河上因朝京師詔百官迎
於長樂馹帝御望春樓待之(志)
舘驛使裴潾元和中兩河用兵初憲宗寵任内官以充
館驛使有曹進五者恃恩暴戾遇四方使多据有至捽
辱者宰相李吉甫奏罷之十二年淮西用兵復以内官
為使潾上疏云舘驛之務每處皆有專知官畿内有京
兆尹外道有觀察使刺史迭相監臨臺中又有御史充
館驛使專察過闕若令宫闈之臣出参館馹之務則内
臣外事職分各殊切在塞侵官之源絶出位之漸言雖
不用帝意嘉之(舊唐)
相思舖鄜州東百里有水名相思河傳舍曰相思舖令
狐楚詩曰誰把相思號此河塞垣車往來來多只應自
古征人淚灑向空川作碧波(詩話總龜)
萬春延和中敬昭道遷監察御史先是䕫州征人舒萬
福等十人次于巴陽灘溺死昭道因使巴渝至萬春馹
方睡見十人祈哀始寐覺至于再三乃召馹吏問之馹
人對如夢昭道即募善游者出其屍具酒餚以酎之乃
移牒近縣備槥櫝歸之故鄉征人聞者無不感激(大唐新語)
女巫乘傅肅宗以王璵為相尚鬼神之事分遣女巫遍
禱山川有巫者少年盛服乘傳而行中使随之而行誅
求與惡少惡數輩横行州縣至黃州震左為刺史晨至
驛門扄戶不啓震命壊&KR0008;而入曳巫斬階下惡少皆死
籍其緍鉅萬悉列上曰臣已斬巫請以所籍錢代臣貧
民輸税其中使送上臣請死朝廷慰奬之(唐詔林)
驛官江西有驛官以幹事自任白刺史馹已理請一閱
之乃往初一室為酒庫諸醖畢熟其外畫神問曰何也
曰杜康刺史曰功有餘也又一室曰茶庫諸茗畢貯復
有神問何也曰陸鴻漸刺史益喜又一&KR0034;庫諸茹畢備
復問何神曰蔡伯喈刺史大笑曰君悞矣(國史補)
高塘濠州西有高塘館俯近淮水御史閻敬爱宿此館
題詩曰借問襄王安在哉山川此地勝陽臺今朝寓宿
高塘館神女何曾入夢來軺軒來往莫不吟諷有李和
風者至此又題詩曰高唐不是這高塘淮畔江南各一
方若向此中求薦枕参差笑殺楚襄王讀者莫不觧顔
後因失印求新鑄始添濠字(南部新書)
敷水元&KR0876;為御史分司東都召還次敷水驛中人仇士
良夜至&KR0876;不讓中人怒擊&KR0876;敗面宰相以&KR0876;年少輕樹
威失憲臣體貶江陵士曹参軍(新唐)
褒城元&KR0876;為御史奉使東川於褒城驛竇明府廳虞鄉
黃丞犯令逃去再使東川至褒城驛黃丞餽酒&KR0712;舟&KR0876;
與同酌徧問褒陽山水則褒姒所奔之城在其左諸葛
所征之路在其右感今懷古作詩贈黃曰昔年曾痛飲
黃令困飛觥席上當時走馬前今日迎迤邐七盤路坡
坨數丈城花疑褒女笑棧息武侯征一種埋幽石空聞
千載名(本事詩)褒城驛號天下第一(孫樵記)
青雲元&KR0876;青雲驛詩岧嶤青雲嶺下臨千仞谿謂言青
雲馹繡戶青雲閨昔遊蜀關下有驛名青泥聞之意惨
愴若墜牢與狴(本集)
陽城元&KR0876;陽城驛詩商有陽城驛名同陽道州陽公沒
已久感我淚交流祠曹諱羊祜此驛何不侔我願避公
諱名為避賢郵(上)
條檢柳公綽長慶元年為京兆尹時河朔復叛朝廷用
兵捕授行營諸將朝令夕改驛騎相望公綽奏曰自幽
鎮用兵使命繁併館遞匱乏鞍馬多闕又勅使行李人
數都無限約其衣緋紫乘馬者二十三十匹衣黃綠者
不下十匹五匹驛吏不得視劵牒随口即供驛馬既盡
遂奪路人鞍馬衣冠士庶驚擾怨嗟遠近喧騰行李將
絶伏望聊為定限乃下中書條流人數自是吏不告勞
(舊唐)
管城太和二年滎陽守陽歸厚奉詔成新驛周以高墉
乃樓其門勞迎展蠲潔之敬餞别起登臨之思走轂奔
蹄遄征急宣入而㤀勞出必屢顧其傳舍之尤乎(劉禹錫管)
(城驛記)
三鄉劉禹錫至三鄉驛睹明皇望女几山詩斐然有感
云開元天子萬事足惟惜當時光景促三鄉陌上望仙
山歸作霓裳羽衣曲仙心從此在瑶池三鄉八景相追
随天上忽乘白雲去世間惟有秋風辭(本集)會昌時有題
三鄉者云余本家若耶溪東從良人西入凾關寓居晉
昌里第不幸良人已矣邈然無依帝里方春吊影東邁
涉滻水歴渭川背終南陟太華經虢略抵陜郊揖嘉祥
之清流面女几之蒼翠凡經過之所皆昔燕笑之地遂
命筆聊題終不能滌其懷抱翰墨非女子之事名字故
隐而不書詩曰昔逐良人西入關良人身歿妾空還謝
娘衛女不相待為雨為雲歸舊山和者十一首王祝詩
曰女几山前嵐氣低佳人留恨此中題不知雲雨歸何
處空使王孫見即迷劉谷詩曰蘭蕙芬芳見玉姿路傍
花笑景遲遲苧蘿山下無窮意併向三鄉惜别時張綺
詩曰洛州依舊好風光蓮帳無因見女郎雲雨散來音
信斷此生遺恨寄三鄉(雲溪友議)
五花荆南舊有五花館待賓之上地也故蔣肱上成汭
詩云不是上名台姓字五花賓館改從容(南部新書)
稷山稷山驛吏王全作吏五十六年人稱有道術往來
多贈篇什故李義山贈詩云過客不勞詢甲子唯言亥
字與時人(上)
皇華廣州押衙崔慶成轄香藥綱詣内庫抵黃花驛舍
見美婦人曰今日見君君必有疑今日君從我寧不悔
俟君回轅别圖後會擲書云川中狗百姓眼馬撲兒御
厨飯洎還不敢宿皇華寓宿旅邸前婦人來曰今日之
事可諧否十二字能辯否慶成不對因命青衣進酒終
不舉&KR0678;乃作詩云妖魄才魂自古靈多情心膽似平生
知君不是風流物却上幽原怨月明青衣曰小娘子嘗
養鸚鵡十餘年竟不言今其驗乎婦人嘆曰是矣乃作
啞鸚鵡詩云彫籠馴養許多時終歲曾無一句詞深恨
化工情太誤因何偏與好毛衣擲紙于地燈火俱滅丁
晉公嘗見十二字曰川中狗蜀犬也獨字百姓眼民目
也眠字馬撲兒瓜子也孤字御厨飯官食也館字乃獨
眠孤館四字(&KR0008;匱)
白沙白沙驛在未州一百二十里祁縣縣下臨湘水西
岸門外有亭以形勝盡在此也(詩話緫龜)
草上烟河東馬鋪有驛馹善行者鋪卒名為草上烟有
勢力使命常數程打過好事作詩云過此為尋草上烟
數程打過苦尤偏(迃齋詩話)
閭里
閭里小宰以官府之八成經邦治三曰聽閭里以版圖
(周禮)爾雅巷門謂之閭說文里門也周禮五家為比五比
為閭閭侣也二十五家相郡侣也說文里居也周禮五
家為鄰五鄰為里風俗通云五家為軌十軌為里里者
止也五十家共居止也
清節齊稷門外東北二百步有晏平仲冡宅左傳晏子
之宅近市景公欲易之而嬰弗更為試曰吾生則近市
死豈敢易乃葬故宅後人名之曰清節里(水經注)
勝母里名勝母曾子不入邑號朝歌墨子廻車(鄒陽書)
錦里張儀築益州城故錦澗也號錦里(益州記)
樗里樗里子名疾高誘曰其里有樗樹故曰樗里然疾
居渭南隂鄉之樗里故號曰樗里子又紀年則謂之禇
里疾(史記)
閭左秦二世發閭左戍漁陽九百人師古曰發閭左之
人皆遣戍也(漢書)應劭曰入閭取其左發之未及取右而
秦亡(食貨志注)
中陽高皇帝家在沛豐中陽里及為天子祠豐故宅(漢舊)
(儀)宋謝莊求賢表曰升歴中陽英賢起于徐沛受籙白
水茂異出于荆宛(南史)姬宗之在水滸也鸑鷟鳴於岐山
劉姓之在中陽也蛟龍降于豐澤(史通)
里母客謂蒯通曰先生之于曹相國拾遺舉過顕賢進
能齊國莫先生生者先生知梁石君東郭先生何不進
之於相國乎通曰諾臣之里婦與里之諸毋相善也里
婦夜亾肉姑以為盗怒而逐之婦且去過所善諸母語
以事而謝之里母曰汝安行我今令而家追汝矣即束
縕請火於亡肉家曰昨暮夜犬得肉争鬭相殺請火治
之亡肉家遽追呼其婦故里婦非談說之士也束緼乞
火非還婦之道也然物有相感事有適可臣請乞火於
曹相國(漢書)
戚里石奮高祖召其姊為美人徙其家長安中戚里師
古曰於上有婚姻者則皆居之故名其里為戚里(本傳)
陵里萬石君奮徙居陵里史史慶醉歸入外門不下車
萬石君讓曰内史貴人入閭里里中長者皆走匿而内
史坐車中自如固當廼謝罷慶慶及諸子入閭門趨至
家(前漢)
長安長安閭里一百六十室居櫛比門巷修直有宣明
建陽昌隂尚冠修城黃棘北煥南平等里宣帝在民間
時常在尚冠里劉向列女傳節女長安大昌里人也(黃圖)
高陽荀淑有子八人儉緄靖燾汪爽肅旉並有名稱時
人謂八龍初荀氏舊里名西豪潁隂令渤海苑康以為
昔高陽氏有才子八人今荀氏亦有八子故改其里曰
高陽里(後漢)賀德仁在陳與從兄德基師事周弘正以文
辭稱人為語曰學行可師賀德基文質彬彬賀德仁兄
弟八人時比漢荀氏太守鄱陽王伯山改所居井滂里
為高陽云(新唐)
冠蓋宜城縣有太山山下有廟漢末多士其中刺史二
千石卿長數千人朱軒華蓋同會於廟下荆州刺史行
部見之雅嘆其盛號為冠盖里而刻石銘之(水經注互見亭)
宜春左思賈謐請講漢書謐誅退居宜春里專意典籍
齊王冏命為記室督辭疾不就(晉書)
四望元魏伊洛之間夾御道作四夷舘道東有四里一
曰歸正二曰歸德三曰慕化四曰慕義吴人投國者處
金陵舘三年已後賜宅歸正里北夷來附者處燕然館
賜宅歸德里東夷來附者處扶桑舘賜宅慕化里西夷
來附者處崦嵫舘賜宅慕義里(洛陽伽藍記)
穢里劉繪字士章為南康相郡人有姓頼者所居名穢
里刺謁繪繪戲嘲之曰君何何穢而居穢里此人應聲
曰未審孔子何闕而居闕里繪默然無忤意嘆其辨速
(南史)
仁里明山賓造宅昭明太子聞築室不就有令曰明祭
酒雖出撫大藩擁族推轂珥金拖紫而恒事屢空聞構
宇未成今送薄助并詒詩曰平仲古稱竒夷齊昔擅美
令則挺伊賢東秦固多士築室非道傍置宅歸仁里庚
桑方有係原生今易擬必來三徑人將招五經士(南史)里
上仁之所廬(選)匪仁里其焉宅匪義跡而焉居(上)
三柱劉仁軌咸亨中進爵為公子及兄子授上柱國者
三人州黨榮之號所居為樂城鄉三柱里(新唐)
居巢劉知幾封居巢縣子鄉人以知幾兄弟六人進士
及第文學知名改其鄉里為高陽鄉居巢里(舊)
鳴珂張嘉祐嘉貞弟嘉貞為相時任右金吾衛將軍昆
弟每上朝軒蓋騶導盈閭巷時號所居坊曰鳴珂里(新)
愴别吐蕃請婚中宗以所養雍王守禮女為金城公主
妻之帝為幸始平縣設殿帳於百頃泊側餞别因改始
平縣為金城又改其地為鳳池鄉愴别里(舊吐蕃傳)
同里韋貫之名純為長安丞或薦之京兆尹李實實舉
笏示所記曰此其名姓也與我同里素聞其賢願識之
而進於上或者喜以告曰子今日詣實而明日賀者至
矣貫之唯唯不往官亦不遷(唐)
安邑李吉甫居安邑里時號安邑李丞相(志)
靖恭咸通中楊汝士與諸子位皆至正卿所居靖恭里
第弟兄並列門戟(南部新書)
脩行楊收兄發假弟嚴皆顯貴號脩行楊家與靖恭諸
楊相比(長安志)近俗以權臣所居坊呼之安邑李吉甫也
靖安李宗閔也驛坊韋澳也樂和李景讓也靖恭修行
二楊也皆放此(南部新書)坊邑里之名(說文)坊方也言人所在
里為方(蘇演)
白沙李愚所居暴雨一庭俱為白沙及薨得地于白沙
里時號白沙相公(紀異錄)
不遊崔稅遭世亂寓居于滑臺不遊里巷十餘年人罕
識其面梁貞明三年舉甲科(五代史)
栗里陶淵明所居栗里兩山門有大石可坐十人(教坊記)
孝義魏世宗詔曰李謐屢辭徵辟志守冲素可遠傍惠
康近凖玄晏謐曰貞静處士表其門閭以旌高節於是
表其門曰文德里曰孝義云(北史二)
薛曲東京昭國坊有薛繪子姪十人冠冕茂盛時號薛
曲(西京記)
市
市市時也言交易而退恃以不匱也市亦謂之市井言
人至市有所鬻賣者當於井上洗濯令香潔然後到市
也或曰古者二十畝為井因井為市故云也(風俗通)市買
賣之所也(說文)闤市垣也闠市門也(古今注)市巷謂之闤市
門謂之闠巷謂之閎(顔延之纂要)市中空地謂之㕓(鄭衆周禮注)
作市神農作市衰陽氏衰市官不修祝融修市(古史考)祝
融作市(世本)祝融顓頊臣為高辛氏大正(宋衷注)
九市武王伐紂得二夫人問曰殷國將亡亦有妖乎曰
殷君喜脩宫室大者宫室九市(太公六韜)
夜市郡國志曰豳州有邠亭新論曰豳縣邠亭本太王
所部其人將與夜市不為則有童害焉
市升夫田之義有五一曰無泄天時地氣二曰無費一
家三曰同風俗四曰合巧拙五曰通財貨因井為市交
易而退故稱市井也(春秋井田記)學齊佔俾云後漢循吏傳
曰首不入市井注引井田記云謂不見于他書今劉寵
傳注無之妄刪古籍可恨也哉
斧牛商太宰使少庶子之市顧反而問之曰何見于市
對曰無見也太宰曰雖然何見也對曰市南門之外甚
衆牛車僅可以行耳太宰因誡使者無敢告人吾所問
於女因召市吏而問之曰市門之外何多牛屎市吏甚
怪太宰知之疾也乃悚懼其所也(韓内儲)
市南仲尼之楚楚莊王觴之孫叔敖執爵而立市南宜
僚受酒而祭曰古之人乎曰丘也聞不言之矣市南宜
僚弄丸而兩家之難觧孫叔敖甘寢乘羽而郢人投兵
丘願有喙三尺彼之謂不道之道此之謂不言之辯(莊庚)
(桑楚)孔子之楚舍於蟻兵之漿其鄰有夫妻臣妾登極者
子路日是稷稷何為者耶仲尼曰是自埋于民自藏于
畔其聲銷是陸沉者也是其市南宜僚耶(則陽)
近市景公過晏子曰子宫小近市請徙子家䂊章之圃
晏子再拜而辭曰且嬰家貧待市食而朝暮趨之不可
以遠景公笑曰子家習市識貴賤乎是時景公繁於刑
晏子對曰踴貴而屨賤景公曰何故對曰刑多也景公
造然變色曰寡人其暴乎於是損刑五(韓非子)
七市齊桓公宫内有七市韓娥女之齊乏糧過雍門鬻
歌於市乃此也(上)
吹箎伍子胥之吴乃佯狂塗面行乞於市市人罔有識
者翌日吴市吏善相者見之與俱入見王僚(吴越春秋)子胥
至吴徒跣被髮乞於吳市三日市正疑之而道於闔廬
曰市中有非常人徒跣被髮乞于吳市三日矣闔廬曰
吾聞荆平王殺其臣伍子奢而非其罪其子子胥勇且
智彼必經諸侯之邦可以報其父仇者王即使召子胥
入吳王下階迎上殿與語三日三夜語無復者(越絶書)
鶴舞吳王闔廬有女怒王先食蒸魚乃自殺闔廬痛之
葬於邦西閶門外乃舞白鶴於吳市中令萬民随而觀
之還使男女與鶴俱入羡門因發機以掩之(吳越春秋)
市虎龐恭與太子質於邯鄲謂魏王曰今一人言市有
虎王信之乎曰不信二人言市有虎王信之乎曰不信
三人言市有虎王信之乎王曰寡人信之龐恭曰夫市
之無虎也明矣然而三人言而成虎今邯鄲之去魏也
遠於市議臣者過于三人願王察之龐恭從邯鄲反竟
不得見(韓非子)
争利司馬錯欲伐蜀張儀曰不如伐韓臣聞争名者於
朝争利者于市今三川周室天下之朝市也而王不争
焉顧争於戎翟去王業遠矣(史記)
求存孟嘗君逐於齊而復反譚拾子曰之於境謂孟嘗
曰君復無有所怨於齊士大夫孟嘗君曰然譚拾子曰
事有必至理有固然富貴則就之貧賤則去之此事之
必至理之固然者請以市諭市朝則滿夕則虚非朝愛
市而夕憎之也求存故往亡故去願君勿怨孟嘗君不
敢以為言(戰國策魯連子同史記馮驩謝客語稍同)廉頗之免長平歸也失
勢之時故客盡去及復用為相客又復至廉頗曰客退
矣客曰吁君何見之晚也夫天下以市道交君有勢我
則從君君無勢則去此固其理也有何怨乎(史本傳)
擊筑荆軻既至燕愛燕之狗屠及善擊筑者高漸離荆
軻嗜酒日與狗屠及高漸離飲於燕市酒酣以往高漸
離擊筑荆軻和而歌於市中相樂也已而相泣旁若無
人者(史記)
直市雍州富平西南十五里有直市城秦王文造物無
二價以直市為名(郡國志)
地市始皇作地市與生死人交易令云生人不得欺死
者物市吏告始皇云死人陵生人生人定入市門斬斷
馬脊故徐云秦地市有斷馬(三秦記)始皇陵有銀蠶金鴈
以多竒物故俗云秦王地市(郡國志)
東市司馬季主者楚人也卜於長安東市宋忠賈誼二
人同輿而之市游於卜肆中(史記)
坐市歲小旱上令百官求雨卜式言曰縣官當食租衣
稅而已今桑弘羊令吏坐市列販物求利烹弘羊天乃
雨(食貨志)
鬭變大將軍霍光秉政諸霍在平陽奴客持刀兵入市
鬭變吏不能禁及尹翁歸為莫敢犯敢犯者(漢書)
柳市萭章字子夏長安熾盛街閭各有豪俠章在城西
柳市號曰城西萭子夏(志)
門如哀帝責鄭宗曰君門如市人何以欲禁切主上崇
對曰臣門如市臣心如水(記)
第市司隸校尉觧光奏王根曰縱横恣意大治室第第
而立圡山而立兩市殿上赤墀戸下青璅(記)
賣市嚴君平卜筮於成都市裁日閱數人得百錢足自
養則閉肆下簾而授老子(俱同上)
槐市元始四年起明堂辟雍為博士舍人萬區為會市
但列槐樹數百行為隊無墻屋諸生朔望會此市各持
其郡所出貨物及經書傳記笙磬噐物相與買賣雍雍
揖讓論議樹下侃侃誾誾(黃圖)王莽作宰衡時弟子子舍
萬區起市郭上林苑中三輔舊事云漢太學中有市有
獄(上)
市卒梅福元始中王莾專政棄妻子去後人有見福于
會稽者變姓名為吳市門卒云(漢書)越州梅市即梅福為
市門卒之所(郡國志)
閱曹王充字仲任會稽人也家貧無書常游洛陽市肆
閱所賣書一見輙能誦憶遂至博通衆經(謝承後漢書)
公超張楷字公超門徒常百人隐居弘農山中學者随
之所居成市後華隂山南遂有公超市(後漢)
不二價韓康字伯休常採藥名山賣於長安市口不二
價三十餘年時有女子從康買藥康守價不移女子怒
曰公是韓伯休耶乃不二價乎(上)
蒲胥郢城内有市名蒲胥故南齊校尉府也(郡國志)
苑市齊東昏以閱武堂為芳樂苑於苑中立店肆模大
市日游市中雜所貨物與宫人闡竪共為禆販以潘妃
為市令自為市吏錄事將鬭者就潘妃罰之又開渠立
埭躬自引船埭上設店坐而屠肉于時百姓歌云閱武
堂種楊柳至尊屠肉潘妃酤酒(南史紀)
市易大業六年諸夷來朝請入市交易焬帝許之於是
修飾諸行葺理邸店皆使甍宇齊正高卑如一壊貨充
積人物華盛時諸行鋪竟崇侈麗至買菜者亦以龍鬚
藉之夷人有就店飲噉皆令不取直故夷驚視寢以為
常(兩京記)
豊都洛陽南市即隋之豐都市也初築外垣之時掘得
一塜無甎甓棺中有平上朱衣銘曰筮言居朝龜言近
市五百年廟於斯見矣校其年月當魏黃初二年(隋唐嘉話)
利人西市隋曰利人市市西北隅有海池長安中僧法
成所穿分未安渠以注之以爲放生之所穿池得古石
銘云百年為市而後為池自置立市至是時百餘年矣
(兩京記)
賣卜武攸緒則天兄惟良子也恬淡寡欲好易莊周書
少變姓名賣卜長安市得錢輒委去(新唐)
宫市德宗時宦者主宫市置數十百人閱物㕓左謂之
白望無詔文驗覈但稱宫市則莫敢謂何大率與直十
不償一諫官交章列上皆不納(上)吳湊以戚里為京兆
尹深言其弊張建封入覲具奏之德宗頗深嘉納蘇弁
希宦者之旨因入奏言便于堕業之徒宫市不為之改
(舊唐)德宗晩年政出多門宫市之弊諫官論之不聽韓愈
嘗上章數千言極論之不聽怒貶為連州山陽令(上)
三公入杜司徒常言我致政之後必買小駟飽食訖跨
之着麄布襴衫入市看盤鈴傀儡即足矣後致仕果行
其志諫官上䟽言三公不合入市公曰在吾計中矣(劉禹)
(錫嘉話)
置權量柳仲郢拜京兆尹置權量於東西市使買易用
之禁私製者北司吏入粟違約仲郢殺而尸之自是人
無敢犯(新書)
草市蜀東西川之人常互相輕薄西川人言梓州者乃
我東門之草市也豈得與我耦哉柳仲郢為東川節度
使聞之謂幕賓曰吾立朝三十年清華備歴今日始得
為西川作市令聞者皆笑之故世言東西兩川人多輕
薄(南部新書)
鬼市軰俗說務本坊西門是鬼市或風雨曛晦皆聞其
喧聚之聲秋冬夜多聞賣乾柴云是枯柴精也又或中
秋望夜聞鬼吟六街鼓絶行人歇九衢茫茫空有月有
和者云九衢生人何勞勞長安土盡槐根高(歲時記)海邊
時有鬼市半夜而合雞鳴而散人從之多得異物(番禺雜記)
虚所嶺南謂材市為虛柳子厚童區寄傳云之虚所賣
之又詩曰青篛褁塩歸洞客綠荷包飯趁虛人市之所
在有人則滿無人則虛嶺南村市滿時少虚時多故曰
虚(青箱雜記)
亥市分寧縣本常州亥市也嶺南村落有市謂之虚不
常會多虚日也西蜀曰痎如瘧疾間曰復作也江南人
惡以疾稱故止曰亥耳又荆吳俗有寅申巳亥日集于
市故稱亥市(徐筠水志)蜀有痎市間日一集如痎瘧之發其
俗又以冷爇發歇為市喻(青箱)
市禁孔子告仲弓曰其餘禁者十有四焉命服命車不
粥於市珪璋璧琮不粥于市兵車旍旗不粥於市犧牲
秬鬯不粥於市戎噐兵甲不粥於市噐用不中度不粥
於市布帛精麤不中數廣狹不中量不粥於市姦色亂
正色不粥於市文錦珠玉之噐雕飾靡麗不粥於市衣
服飲食不粥於市菓實不時不粥于市五木不中伐不
粥於市鳥獸魚鼈不中殺不粥於市凡執此禁以齊衆
者不赦過也(家語)
九市廟記六長安市有九六市在道西三市在道東凡
四里為一市致九州之人在突門夾横橋大道市樓皆
重屋又曰旗亭樓在杜門大道南又有當市樓有令署
以察商賈貨財買賣貿易之事三輔都尉掌之西京賦
云郭開九市通闤𢃄闠旗亭重立俯察百隧是也(黃圖)
四通後魏立市於洛水南號曰四通市民間謂永橋市
伊洛之魚多于此賣士庶湏鱠皆請取之(洛陽伽藍記)
市語長安市人語各不同有葫蘆語鏁子語紐語練語
三摺語通名市語(兩京雜記)
三市三市大市名也金市在大城西南市在大城南馬
市在大城東按金市名商觀西兊為金故曰金市(洛陽記)
肆店肆者所以陳貨鬻之物也店者所以置貨鬻之物
也(古今注)
青羊老子為關令尹喜著道經臨别曰子行道千日後
於成都青羊肆尋吾今為青羊觀也(蜀本紀)
葱肆吕僧珍從父兄子先以販䓤為業僧珍至乃棄業
求州官僧珍曰汝等自有常分豈可妄求叨越當速反
葱肆耳(南史)
鷄肆長安富民羅會以剔糞自業里中謂之雞肆言若
雞之因剔糞而有所得也會世副其業家財巨萬有士
人陸景晹會邀過所止舘舍甚麗入内梳洗衫又極鮮
屏風氊褥烹無所不有景晹問曰主人即如此快活何
為不罷惡事會曰吾中間停廢一二年奴婢死亡牛馬
散失復業已來家園稍遂非情願也分合如此(朝野僉載)
女肆葱嶺以東俗志淫龜兹于闐置女肆征其錢(新唐)
星貨肆有以筐以筥或倚或垂鱗其物以鬻者曰星貨
鋪言其列貨叢雜如星之繁今俗呼為星火鋪誤也(李濟)
(翁資暇集)
駔儈子貸金錢十貫節駔儈貪賈三之廉賈五之孟康
曰節節物貴賤也謂除估儈其餘利師古曰儈者合會
二家交易者也駔者其首率也(前貨殖傳)
大駔段干木晉國之大駔也(駔廥人也)學於子夏高何縣子
石齊國之暴者也指於鄉曲學於子墨子(呂覧尊師)
市師王孫卿以財養士與雄傑交王莾以為京司市師
漢司東市令也(貸殖)
道路
道路道蹈也路露也言人所蹈而露見也城下路謂之
豪步所用道謂之蹊(釋名)一逹謂之道路二逹謂之岐旁
三逹謂之劇旁四逹謂之衢五逹謂之康六逹謂之莊
七逹謂之劇驂八逹謂之崇期九逹謂之逵廟中路謂
之唐大路謂之奔(爾雅)墿(亦)軌堩(亘)銜徑㽘(航)&KR3290;(干)道也
(廣雅)
阡陌南北為阡東西為陌(風俗通)長安中有九陌(漢宫殿疏)東
西經七陌南北越九阡(子建詩)
四逹帝顓頊之法婦人不辟男子於路者拂之於四逹
之衢今之國都男女切踦肩摩於道其於俗一也(淮南齊俗)
棄灰殷之法刑弃灰于街者子貢以為重問之仲尼仲
尼曰知治之道也夫棄灰於街必掩人掩人人必怒怒
則闘闘必三族相殘也此殘三族之道也雖刑之可也
且夫重罪者人之所惡也而無棄灰人之所易也使人
行之所易而無離所惡此治之道也一曰殷之法棄灰
於公道者斷其手子貢曰棄灰之罪輕斷手之罰重古
人何太毅也曰無棄灰所易也斷手所惡也行所易不
關所惡古人以為易故行之(韓非子)
道茀定王使單襄公聘宋假道于陳火朝覿矣道茀不
可行也司空不視途道無列樹單子歸告王曰陳侯不
有大咎國必亡夫辰角見而雨畢天根見而水涸故先
王之教曰雨畢而除道水涸而成梁故夏令曰九月除
道十月成梁周制有之曰列樹以表道立鄙食以守路
陳國道路不可知是廢先王之法制者也其能久乎(周語)
失道管仲隰朋從於桓公而伐孤竹春往冬反迷惑失
道管仲曰老馬之智可用也乃放老馬而随之遂得道
(韓非子)
争道楚野辨女者昭氏之妻也鄭簡公使大夫聘於荆
至於狹路有一婦人乘車與大夫轂擊而折大夫車軸
大夫怒將執而鞭之婦人曰君子不遷怒不貳過今於
狹路之中妾避之已極矣而子大夫之僕不肯少引是
以敗子夫夫之車而反執妾豈不遷怒哉既不怒僕而
反怨妾豈不貳過哉(列女傳)
術子産相鄭十八年刑三人殺二人桃李之垂於街者
莫之授也錐刀之遺于道者莫之舉也(呂覧下賢)孟春察端
徑術注端正其徑路不得邪行也(吕覧)畛涂陳術亦道路
别名(初學記)
别途孔子用魯三年男子行乎塗右女子行乎塗左財
物之遺者民莫之舉(吕樂成)
五父季孫相魯子路為郈令魯以五月起衆為長溝當
此之為子路以其私秩粟為民飯要作溝者于五父之
衢而飡之孔子聞之使子貢往覆其飯色毁其噐曰魯
君有民子奚為乃飡之子路怫然怒攘肱而入請曰夫
子疾由之為仁義乎孔子曰由之野也女之飡之為愛
之也夫禮天子愛天下諸侯愛境内大夫爱官職士愛
其家過其所愛曰侵今君有民而子擅愛之此是子侵
也不亦誣乎言未卒而季孫使者至讓曰肥也起民而
使之先生使弟子今徒役而飡之將奪肥之民耶孔子
駕而去魯(韓外儲)
多岐楊子之鄰人亡羊既率其黨又請楊子之䜿追之
楊子曰嘻亾一羊何追者之衆隣人曰多岐路既反問
獲羊乎曰亡之矣曰奚亾之曰岐路之中又有岐焉吾
不知所之所以反也心都子曰大道以多岐亡羊學者
以多方喪生(列說符)楊子見逵路而哭之為其可以南可
以北墨子見練絲而泣之為其可苡黃可以黑(淮說林)
堙郤中山之國有風繇者智伯欲攻之而無道也為鑄
大鍾方車二軌以遺之風繇之君將斬岸堙谿以迎鍾
赤章蔓枝諫曰諫云唯則定國我胡則以得是於智伯
夫智伯之為人也貪而無信必欲攻我而無道也故為
大鍾方車二軌以遺之君因斬岸堙谿以迎鍾師必随
之弗聽有頃諫之君曰大國為懽而子逆之不韓子釋
之赤章蔓枝曰為人臣不忠貞罪也忠貞不用遠身可
也斷榖而行至衛七日而風繇亾(吕權勳)風繇韓子作伉
繇衛作齊
金牛昔蜀王從卒數千餘出獵於褒谷而溪奏惠王亦
畋於山中怪而問之以金一筐遺蜀王及報欺之以土
秦王大怒其臣曰此秦得之端秦王未知蜀道乃刻石
牛五頭置金于尾下偽如養之者言此天牛能屎金蜀
人見而信之乃令五丁共引牛成道致之成都秦始知
蜀道使張儀伐之蜀王開戰不勝而亡(十三州志)
馳道秦紀始皇二十七年治馳道注曰馳道天子道也
蔡邕曰馳道天子所行道也今之中道然漢令諸侯有
制得行馳道中者行旁道無得行中央三丈也不如令
沒入其車馬(黃圖)賈山至言曰秦為馳道於天下東竆燕
齊南極吳楚江湖之上瀕海之觀畢至道廣五十步三
丈而樹厚築其外隐以金椎樹以青松為馳道之麗至
於此使其後世曾不得邪徑而託足焉(漢書)鮑宣為司隸
丞相孔光四時行園陵官屬以令行馳道中宣沒入其
車馬(本傳)行必以車馬故以名馳(選注)年不順成馳道不脩
(毛詩注)
甬道漢王屯榮陽築甬道屬河以取敖倉粟應劭曰恐
敵抄錙重故築垣墻如街巷也(紀)
棧道張良至褒中因說漢王燒絶棧道以備諸侯盗兵
亦視項羽無東意注棧即閣也今謂之閣道(紀)
復道高祖居南宫從復道上見諸將往往耦語如淳曰
上下有道故謂之復(紀)惠帝為東朝長樂宫及間往數
蹕煩民作復道方築武庫南(紀)桂宫周回十里内有複
道横渡西至神明臺(三輔故事)
間道韓信欲東下井陘擊趙李左車說趙王曰願假臣
等三萬兵從間路絶其輜注微路也黥布已先從間道
破關下軍(本傳)
靈山司馬相如略定西南夷通靈山道橋孫水注鑿開
靈山道置靈道縣(本)
藁街丼延夀陳湯上疏云斬郅支首及名王以下宜縣
頭藁街蠻夷邸間(本傳)長安城中有藁街(三輔故事)
子午平帝元始五年秋王莾以皇后有子孫顓通子午
道子午道從杜陽直絶南山徑漢中師古曰子北方也
午南方也言通南北道相當故謂之子午耳今京城古
南山有谷通梁漢道名子午谷又宜州西界慶州東界
有山名子午嶺計南北直相當此則北山者是子南山
者是午共為子午道(漢傳)子午長安正南山名(三秦記)王莾
以皇后有子孫瑞通子午道蓋以子午為隂陽之王氣
也(括地志)
九逵長安城面三門四面十二門皆通逹九逵以相經
緯衢路平正可並列車軌十二門三塗洞闢隐以金椎
周以林木左右出入為往來之徑行者升降有上下之
别(三韓央錄)披三條之廣路立十二之通門(西都賦)城郭之制
則旁開三門参塗夷庭方軌十二街衢相經(西京賦)
飛狐建武十三年盧芳與匃奴烏桓連兵寇盗詔王霸
將弛刑徒六千餘人與杜茂治飛狐道堆布土石築起
亭障自代至平城三百餘里注飛狐道在今蔚州飛狐
縣北通媯州懷戎縣即古飛狐口也(後漢)距飛狐之口注
曰在代郡西南
與馬肅宗崩廉范奔赴敬陵時廬江郡掾嚴麟奏章弔
國俱會於路麟乘小車塗深馬死不能自進范見而愍
然命從騎下馬與之不告而去麟事畢不知馬所歸乃
緣縱放之或謂麟曰故蜀郡太守廉叔度好周人窮急
今奔國喪獨當是耳麟亦素聞范名以為然即牽馬造
門謝而歸之世伏其好義(後漢)
嶠道建初八年鄭弘為大司農舊交趾七郡貢獻轉運
皆從東冶汎海而至風波艱阻沉溺相系弘奏開零陵
桂陽嶠道至今為常路(本傳)
褒斜延光四年詔益州刺史罷子午道通褒斜路(漢書)褒
斜漢中谷名南曰褒北曰斜(三秦記)褒水東南歴小石門
穿山通道六丈有餘刻石言漢永平中司隸校尉楊厥
所開建和二年王升琢石頌德蓋因石牛道而廣之(水經)
(注)諸葛孔明揚聲由斜谷道郿
避泥鍾皓字季明為司徒掾公出道路泥濘導從惡其
相灑去公與從者公雖在城司徒今日為獨行耳(先賢行狀)
街卒孔嵩字仲山宛人與山陽范式有斷金契貧無養
親賃為阿里街卒遣迎式式下車把臂曰子懷道卒伍
不亦痛乎嵩曰侯嬴賤役晨門卑下之位古人所不恥
何痛之有故其讃曰仲山通逹卷舒無方屈身所役拱
令含芳(水經)嵩在阿里正身厲行街中子弟皆服其訓化
(後俗)
閣道諸葛孔明與兄瑾書云前趙子龍退軍燒壊赤崖
以北閣道緣谷一百餘里其閣梁一頭入山腹牛一頭
立柱於水中今水大而急不得安柱此其窮極不可強
也又云頃大水暴出赤崖以南橋閣悉填有居子龍與
孔明議之哉其路山谷常有患難人挂待緣崖與伯苖
相聞而已(水經)
銅駞洛陽太尉司徒兩坊間謂之銅駞街魏明帝置銅
駞諸物於閶闔南街陸璣云駞高九尺積出太尉坊者
也(上)銅駞街在洛陽宫南金馬門外人物繁盛俗語云
金馬門外聚羣賢銅駞街上集少年(陸璣洛陽記)
左擔江油在擔道按圖在隂平縣北於成都為西其道
至險自北來者擔在左肩不得度擔也鄧艾束馬懸車
之處(任豫益州記)
開道天紀二年衛尉岑昏表脩百府自官門至朱雀橋
夾路作府舍又開大道使男女異行夾道皆築高墻瓦
覆或作竹藩(環濟吳紀)
避道王戎簡脱不持儀刑好乘巴滇馬雖為三司率爾
私行廵省園田不從一人以手巾插腰戎故吏多至大
官相逢戎輙下道避之(竹林七賢)
哭途阮籍常率意獨駕不由徑路車跡所窮輙慟哭而
反(魏氏春秋)
四逹晉穆帝升平二年二月詔曰佽飛督王饒忽上吾
鴆鳥一口云以避惡此是凶物豈宜妄進於是鞭饒二百
使殿中御史孫雲焚其鳥於四逹之衢(中興書)
樹柳符堅滅燕趙之後自長安至於諸州皆夾路槐樹
柳二十里一亭四十里一旅行者取給於塗工商資販
於道(崔鴻前秦錄)
盤道氐人揚難當居仇池山高二十里羊腸盤道三十
六廽(王智深宋紀)
相逢司馬膺之神氣甚高性方古舊典楊愔同為黃門
即至愔為尚書令抗禮如初曾路逢愔威儀導别乃於
樹下側避愔望見令呼謂曰兄何意避弟膺之曰我自
避赤棒本不避卿愔甚重之(北齊)
植槐李孝寬為雍州刺史先是路側一里置一圡堠經
雨頽壊每煩修之自孝寬臨州乃勒部内當堠處植槐
木代之既免修復行旅又得庇蔭周文後見怪問知之
曰豈得一州獨爾當天下同之於是分諸州道路一里
植一木十里植二木百里植五木焉(北史)
御道隋煬帝大業元年發淮南民十餘萬開䢴溝自山
陽至揚子入江渠廣四十步旁皆築御道樹以柳
街鼓舊制京城内金吾曉暝傳呼以戒行者馬周獻封
章始置街鼓俗號&KR1379;&KR1379;公私便焉有道人裴修然雅有
篇詠善畫好酒常戲馬為渭川歌詞曰遮莫鼕鼕動湏
傾湛湛杯金吾儻借問報道玉山頽甚為時人所賞(大新)
(新語)
龍尾舍元殿側龍尾道自平階至凡詰曲七轉由丹鳳
門北望宛如龍尾下垂於地焉兩垠欄檻悉以青石為
之至今石柱猶有存者(賈氏談錄)安禄山逆謀日熾每過朝
堂龍尾道南北睥睨久乃去(本傳)
别開高宗將幸汾陽宫以狄仁傑為知頓使并州别駕
李冲玄以道出妬女祠俗云盛服過者必致風雷之災
乃發數萬人别開御道仁傑曰天子之行千乘萬騎風
伯清塵雨師灑道何妬女之害耶遽令罷之高宗聞之
嘆曰真大丈夫也(舊唐)
鑿山陸象先為益州長史奏嘉卭路遠請鑿岷山之南
以從捷近發卒從役居人不堪多道亾瘉死行族無利
左拾遺張宣明監姚雋諸軍事兼招慰使乃親驗其路
審其難險移牒益州曰此路高山臨雲深谷無景至有
斗絶巨險殆不通人蹤經之者必摶壁旁崖脅息而度
雖竟日登頓二十許里木人猶堪淚下鉄馬亦可蹄穿
象先覧之兢惕遽罷役仍舊路以聞蜀人頼焉(唐新語)
避遲初房琯嘗尉馮翊陸象先下孔目官党芬于廣衢
相遇避馬遲琯拽芬下决脊數十下芬訴之象先曰汝
何處人芬曰馮翊人又問房琯何處官人芬日馮翊尉
象先曰馮翊尉决馮翊百姓告我何也琯亦入見訢其
事請去官象先曰如党芬所犯打亦得不打亦得官人
打了去亦得不去亦得(太平廣記)
蜀道李白嘗為蜀道難歌曰蜀道難難于上青天白以
刺嚴武也後陸暢復為蜀道易曰蜀道易易于履平地
暢佞韋臯也初暢受知于臯乃作蜀道易獻之臯大喜
贈羅八百疋(尚書文實)
道槐貞元中度支欲取兩京道中槐樹為薪更栽小樹
先下符牒華隂華隂尉張造判牒曰召伯所憩尚不剪
除先皇舊遊豈宜斬伐乃止(國史補)
迷道貞元二年李晟收復京城朱泚以千餘人西走昏
忽迷道不辨南北因問路於田父父曰豈非朱太尉耶
偽宰相源休之曰曰漢皇帝田父曰天不長兇地不生
惡蛇不為龍鼠不為虎天網恢恢去將何適泚怒將殺
之忽亾其所在(杜陽編)
偏道貞元七年刺史李西華自藍田至内鄉開新道七
百餘里廽山取塗人不病涉謂之偏路(地理志)
掃街蜀之士子莫不沽酒慕相如滌噐之風陳會郎中
家以當壚為業為不掃官街吏歐之其母甚賢勉以進
修不逹不要歸鄉以成名為期每歲舉粮紙筆衣服僕
馬皆自成都齎至中都助業後業成元和元年及第李
相固言覧報將處分廂界收下酒旆闔其戶家人猶疑
之逡廵賀登第實聖善奬諭之力也(唐語林)
天威高駢鎮安南使者歲至乃鑿道五所置兵護送其
徑有青石或傳馬援所不能治既攻有震碎其石乃得
通因名其道曰天威云(唐書)
置耳吳崔太初多疑好察每通街交會之所牆必置耳
謂人曰還聞牆有耳否非牆耳乃吾耳行路之人鮮敢
偶語(志)
天街天街兩畔槐樹俗號為槐衙曲江江畔有柳亦號
為柳衙意謂其成行列如排衙也(中朝故事)
裙腰白樂天杭州春望云誰開湖寺西南路草綠裙腰
一徑斜注孤山寺路在湖州中草綠時望如裙腰(長慶集)
鳥道交趾郡治龍編自興古鳥道四百里(南中志)李太白
詩西當太白有鳥道可以横絶峨眉巔
畏途夫畏塗者十殺一人則父子兄弟相戒也必盛卒
徒而出敢出焉不亦智乎人之所取畏者祍席之上飲
食之間而不知為之戒者過也(莊逹生)畏途嚵巖不可攀
(李太白詩)
末路詩云行百里者半於九十此言末路之難(秦策)
古道南唐元宗廬山百花亭刻石云蒼苔迷古道紅葉
亂朝霞
迷途廽朕車而復路及迷途之未遠(楚辭)寔迷途而未遠
覺今是而昨非(歸去來辭)迷途知反往哲是與(邱希範與陳伯之書)
邪逕焦先孝然行不踐邪徑必循阡陌(闕)
京兆仟武帝時京兆尹曹氏葬茂陵民謂其道為京兆
仟涉慕之為買地開道立表署曰南陽仟人不肯從謂
之原天仟(前書)
郟鄏杜預釋地曰河南縣王城西有郟鄏陌(水經注)
紫陌漳水北逕祭陌西戰國之世徐巫為河伯取婦祭
於此陌西門豹投巫河中淫祀雖斷地留祭陌之稱舊
融以為紫陌也趙建武十一年造紫陌浮橋於水上為
浮圖澄又造生墓於紫陌即此處也(水經)晉書自啓塋墓
於鄴西紫陌
織路庸織路於四裔兮斯與彼其何瘳(思玄賦)言涉路東
西有似於織也
邯鄲漢文帝至覇陵居北臨厠是時愼夫人從上指示
愼夫人新豐道曰此走邯鄲道也(史記)
陳倉諸葛孔明與兄瑾書曰有綏陽小谷雖山崕絶重
溪水縱横難用行軍者羅候往來要道通人今使前軍
斫治此道以向陳倉足以扳連賊勢使不得分兵東行
者也(水經)
逆旅
就國師曲父東就國道宿行遲逆旅之人曰吾聞時難
得而易失客寢處安殆非就封者也太公聞之夜衣而
行犁明至國菜侯來伐與之争營丘(史記)太公蹶起即路
俄有追者至以其出關遂王(獨異志)
假道荀息假道於虞曰今虢為不道保於逆旅以侵弊
邑之南鄙(左傳僖公)
暮舍鄭桓公東會封於鄭暮舍于宋東之逆旅逆旅之
叟從外來曰客將焉之曰東封於鄭逆旅之叟曰吾聞
之時難得而易失也今客之寢安殆非封也鄭桓公聞
之援轡自駕其僕接浙而載之行十日夜而至釐何與
之争封故以鄭桓公之賢微逆旅之叟幾不會封也(說苑)
宋東楊朱過宋東之於逆旅逆旅人有人二人其一人
美其一人惡惡者貴而美者賤楊子問其故逆旅小子
對曰其美者自美吾不知其美也其惡者自惡吾不知
其惡也楊子曰弟子記之行賢而去自賢之行安往而
不愛哉(列子)
玉桂蘇秦之楚三日乃得見乎王談卒辭而行王曰寡
人聞先生若聞古人今先生乃不遠千里而臨寡人曾
不肯留願聞其說對曰楚國之食貴於玉薪貴於桂謁
者難得見如鬼王難得見如天帝今令臣食玉炊桂因
鬼見帝王曰先生就舍寡人聞命矣(楚策)
投宿帝即位為微行嘗至柏谷夜投亭長宿亭長不納
乃宿逆旅翁惡少年十餘人皆持弓矢刀劒令主人嫗
出遇客婦謂其翁曰吾觀此丈夫非常人也且有備不
可圖也天寒嫗酌酒多與其夫夫醉嫗自縛其夫諸少
年皆走嫗出謝客殺雞作食平旦上去還宫乃召逆旅
夫妻見之賜嫗金千斤擢其夫為羽林郎(漢武故事)漢武微
行栢谷遇辱竇門又感其妻深識之饋既返玉階厚賞
賚焉賜以津河令其鬻渡今竇津者是也故潘岳西征
賦酬匹婦其已泰故厥夫之謬官袁豹之徒並以為然
余按穆天子傳曰天子自竇軨乃次於浢水之陽丁亥
入於南鄭考其㳂歴所鍾路直斯津以是推之知非因
門矣(水經)
除糞第五倫自度仕宦牢落遂將家屬客河東變易姓
名自稱王伯齊常與奴載塩北至太原販賣每所止客
舍去輙為除糞陌上號曰道士開門請求不復責舍宿
直(東觀漢記)
供客周防字偉公父楊少孤微常修逆旅以供過客而
不受其報(後漢)
洒掃郭林宗每行宿逆旅輙躬洒掃及明去後人至見
之曰此必郭有道昨宿處也(别傳)
客舍靈帝數遊戱於西園中令後宫采女為客舍主身
為商賈服行至舍采女下酒食因共飲食以為戱樂(後五)
(行志)
客議謹按客舍逆旅久矣其所由來漸矣行者頼其頓
止居者薄收其直交易貨還各得其所役賦而因民利
誠惠加百姓而公無所費語曰許由辭帝堯之命而舍
於逆旅自唐到今未有不得客舍之法(潘岳客舍議)
償衣桑虞嘗行寄宿逆旅同宿客失脯疑虞為盗虞默
然無言便觧衣償之主人曰此舍數失魚肉雞鴨多是
狐狸偷去君何以疑人乃將脯主至山冡間尋求果得
之客求還衣虞投之不顧(晉書)
獨酌馬周西行長安至新豐宿於逆旅主人唯供諸商
販而不顧周遂命酒悠然獨酌主人翁深異之乃為常
何陳便宜二十餘事太宗怪其能問何何荅曰此非臣
發慮乃臣家客馬周也太宗召見甚悦随大用敕求勝
地為周起宅(談賓錄)
失家口滄州南皮丞郭務静性糊塗與主簿劉思莊宿
于逆旅謂莊曰從駕大難静嘗從駕失家口三日于侍
官幕下討得之莊曰公夫人在其中否静曰若不在中
更論何事(朝野僉載)
訪謫仙李太白初自蜀至京師舍于逆旅賀監知章聞
其名首訪之既竒其姿又請所為文白出蜀道難以示
之讀未竟稱嘆數四號為謫仙人(本事詩)
輟馬熊執易赴舉行次潼關秋霖月餘滯于逆旅俄聞
隣店有一士吁嗟數次執易潜問之曰前堯山令樊澤
舉制科至此馬斃囊空莫能自進執易造焉遽輟所乘
馬倒囊濟之執易其年罷舉澤明年登科(摭言)
賦詩李義山遊長安投宿旅店適會客因召與坐不知
為義山也酒酣客賦木蘭花詩衆皆誇示義山后成詩
曰洞庭波冷曉侵雲日日征帆送遠人幾度木蘭舟上
望不知花是此船身坐客大驚詢之方知是義山(古今詩話)
(零陵緫記陸龜蒙所作)
村
禹會濠州鍾離縣塗山禹娶所也山西南有禹墟及禹
會村蓋禹會諸侯之地(輿地志)
石紐禹汶山廣柔人生於石紐村其地名刳兒坪(元和郡縣)
(志)今夷人共營其地方百里不敢畜牧有罪迯其野中
捕者不敢追之畏禹神能藏三年不為人得則共原之
言為禹神所祐也(華陽國志)
禄里吳太湖中洞庭中西南中號禄里村角里先生所
居也(史正義)
昭君王昭君生於峽州今有昭君村綠珠生於白州今
有綠珠江貴妃生於蜀嘗誤墜池中後人呼為落妃池
(楊妃外傳)羣山萬壑赴荆門生長明妃尚有村(杜詩)
烏夜村晉穆帝后父何凖寓居海塩南三里后將産之
夕有羣烏夜驚于聚落爾後烏更鳴衆共異之及明大
赦乃穆帝立凖女為后之日
錦沙睦州清溪縣錦沙村傍山依壑素波澄映錦石舒
文冠軍吳喜聞之而造焉鼓枻游汎彌旬忘返歎曰名
山美石故不虚賞使人忘朱門之志(睦州記)
昉村歙縣有昉村俗說任昉為新安太守因行春至此
愛其雲溪緣源尋幽累日不返百姓因名其溪為昉溪
溪旁村為昉村村旁有山故近北野縣每山石石墜則
不利縣官縣廢後其事亦止大中十年刺史盧藩改曰
任公村任公溪(寰宇記)
浣花奉乞桃栽一百根春前為送浣花村(杜詩)甫于成都
浣花里種竹植樹結廬枕江縱酒嘯咏與田夫野老相
狎(舊唐)
埋懷馬燧計李懷光自太原引兵至寳&KR0034;下營問其地
名埋懷村乃大喜曰擒賊必矣(國史補)
朱陳徐州古豐縣有村曰朱陳一村唯兩姓世世為婚
姻(白詩)
箬下長興若溪夾溪悉生箭箬南岸曰上箬北岸曰下
箬二箬皆村名村人取下箬水釀酒醇美勝於雲陽俗
稱箬下酒(輿地志)
巴鄉魚復尉戍江之左岸有巴鄉村村人善釀故俗稱
巴鄉清郡出名酒村側有溪溪中多靈夀木中有魚其
頭似羊豐肉少骨美於餘魚(水經)
平樂魚腹縣東狠山縣舊屬武陵縣北十餘里有神穴
平居無水時有渴者誠啓請乞輙得水或戲求者水終
不出縣東十許里至平樂村又有石穴出清泉中有潜
龍每至大旱平樂村左近村居輦草穢著穴中龍怒湏
臾水出蕩其草穢傍側之田皆得澆灌
東亭從平樂順流五六里東亭村北山甚高峻上合下
空空徼東西廣二丈許起高如屋中有石林甚整頓傍
生野韭人往乞者神許則風吹制分随偃而輸不過過
越不偃而輸輸肉往觀者去時特平暨處自然恭肅矣
石塘桂陽陽山縣西北有石塘村村之流水側有豫章
木本逕可二丈其株根猶存伐之積載而斧跡若新羽
族飛翔不息其傍衆枝飛散遠集鄉亦不測所如唯見
一枝獨在尋水涯矣
萬歲桂陽郴縣有千秋水出西南萬歲山山有石室室
中有鍾乳山上悉生靈壽木溪下即千秋水也水側民
居號萬歲村其水下合黃水
湘陂郴縣南湘陂村邨有圓水廣圓可二百步一邊暖
一邊冷冷處極清綠淺則見石深則無底暖處水白且
濁玄素既殊冷暖亦異厥名除泉其猶江乘之半湯泉
也水盛則瀉黃溪水耗則律徑輟流
斷石休寧縣西斷石村舊名吳口村西南有石壁下臨
深溪舊經云昔有兩舟泊此一祭一否夜有神人徙祭
者舟北岸有石自絶壁墜碎不祭者舟石墜處遂成石
室(輿地志)
梅花羅浮山高三千六百丈周回三百餘百嶺十五峰
三十二其峰之秀者曰飛雲玉鵝錦繡玳瑁飛雲峰路
側有梅花村(南越志)蘇軾詩羅浮山下梅花村玉雪為骨
冰為魂
木香宜城縣西六十里有木香邨唐段成式别業也(地志)
梅廻洪亭村下有梅廻村舊云是梅槐合生成樹是以
名之今音訛謂之梅廻(王端休江陵記)
木客越有木客村鄱陽山中有木安秦時造阿房宫者
食木實得不死時下山就民間取酒為詩云酒盡君莫
沽壺傾我當發城市多囂塵還山弄明月(徐鉉帖)
老人蜀青城山有老人村其溪有枸杞根飲其水故夀
(圖經)
野狐野狐泉店在潼關之西泉在道南店後坡下舊傳
云野狐掊而泉涌店人改為冷淘過者行旅止焉今法
饌中有野狐泉者以菉粉為之亦象此也(南部新書)
原
原廣平曰原下濕曰隰(爾雅)春秋說題辭曰高平曰太原
原端也平而有度廣延曰大鹵太原也釋名曰地不生
物曰鹵盧榖梁傳曰中國曰太原夷狄曰大鹵尚書大
傳曰東原底平大而高平者謂之太原下而平者謂之
隰(水經)上平曰原下平曰隰(公羊傳)地理風俗記曰原慱平
也故曰平原矣(水經)土地寬慱而平正名之曰原(李廵爾雅注)
畢原周文正葬于畢長安東南有原名畢原(關中記)劉向
曰文武周公葬于畢師古曰畢陌在長安西北四十里
(漢書)
始平長安城北有始平原數百里無山川湖水其民井
汲巢居井深五十丈有伯夷墓人食薇可常食或云夷
叔食三年顔色如故漢時亦謂之北芒巖(三秦記)
白鹿長安東則驪山西則白鹿原北望雲陽悉見山阜
之形而恒若雲霧之中(述征記)周平王東遷有白鹿遊于
此原以是得名蓋春運之象(三秦記)杜陵狗枷川東亦曰
白虎原上有徇枷堡三秦記曰驪山西有白鹿原原上
有狗枷堡言襄公時有大狗來下有賊則狗吠之故一
堡無患故川得厥目(水經)
三畤三畤原在岐州雍縣南二十里封禪書云秦文公
作鄜畤襄公作西畤靈公作吳陽上畤並此原上因名
也(括地志)御覧引封禪書曰文公作鄜畤靈公作吳陽上
畤宣公作密下畤蓋三畤在此原故號三畤原
九原京陵縣故城於春秋為九原之地也國語曰趙文
子與叔向遊於九原曰死者若可作也吾誰與歸叔向
曰其陽子乎文子曰其智不足稱也叔向曰其舅犯乎
文子曰其仁不足稱也其随武子乎納諫不忘其師矣
故其京尚存漢興增陵于其下故曰京陵焉(水經)
皇天玉澗水出土漢北流逕皇天原西首上平慱方可
里餘三面壁立高千許仞漢世祭天于其上名之為皇
天原上有漢武帝思子臺(上)
樂遊宣帝少依許氏長於杜縣樂之後葬于南原立廟
於曲池之北亭曰樂遊原(關中記)
少陵少陵原南接終南北至滻水即漢鴻固原也宣帝
許后葬於此俗號少陵原(長安志)
五丈諸葛亮據渭水南原司馬懿謂諸將曰亮若出武
功依山東轉者是其勇也若西上五丈原諸君無事矣
亮果屯此原與懿相禦(水經)
長安符徤攻張琚于宜秋還登石安原而嘆曰美㦲斯
原也悵然有終焉之志(崔鴻前秦錄)
萬壽高祖校獵於華池之萬夀原白鹿見高祖新御弧
矢射而獲之(舊唐)
鳳凰韋嗣立營搆别業于驪山鳳凰原鸚鵡谷有重崖
洞壑飛流瀑水中宗新往幸焉因封嗣立逍遥公名其
所居曰清虚原幽棲谷後漢延光二年鳳凰集新豐即
此原也亦驪山之别麓(長安志舊唐)
韓原韓馮翊有原詩曰有卓其道韓侯受命是此原也
又古今地名云韓武子食菜於韓原亦秦晉戰于此地
即獲杜回又秦獲晉惠侯以歸之處(郡國志)
七山河東塩池東吳坂登七山原每登一原輙峭起五
六里原圡平廣不知巨極(戴延之西征記)
風涼麗山之西川中有阜名曰風凉原在磈山之隂雍
州之福地(關中圖)
野
郊外邑外謂之郊郊外謂之牧牧外謂之野(爾雅)
襄城黃帝將見大隗于具茨之山方明為御昌宇参乘
至於襄城之野七聖皆迷無所問塗適遇牧馬童子乃
問途焉(莊子)
洞庭北門成問黃帝曰帝張咸池之樂於洞庭之野吾
始聞之而懼後聞之而怠卒聞之而惑蕩蕩默默乃不
自得(上)
絶轡炎帝戮蚩尤于中冀名其地曰絶轡之野(帝王世紀)
青寇禹東至摶木之野日出九津青羌之野鳥谷青邱
之鄉南至九陽之山不死之鄉西至積金之山共肱一
臂三面之鄉光至夏海之窮夸父之野(吕覧求賢)
牧野自朝歌以南南極清水土地平衍據臯跨澤悉坶
野突即國志曰朝歌縣南有牧野竹書紀年曰周武王
率西方諸侯伐殷敗之于坶野詩所謂坶野洋洋檀車
煌煌者也(水經)
激物秦自非子受封至昭王滅周之歲在大梁前後七
遷皆在禹貢雍州之域荆山終南敦物之野東井輿鬼
之分鶉火之次也(帝王世紀)
謀四子産之從政也擇能而使之禆諶能謀謀于野則
獲謀于邑則否鄭國將有諸侯之事子産乃與禆諶乘
以適野使謀可否而告馮簡子使斷之(周禮)
少原孔子出遊少源之野有婦人中澤而哭其音甚哀
孔子使弟子問焉曰夫人何哭之哀婦人曰鄉者刈蓍
薪亾吾蓍簮吾是以哀也弟子曰刈蓍薪而亾蓍簮有
何悲焉婦人曰非傷亾簮也盖不忘故也(韓詩外傳)
丹野桓温北征姚襄在伊水上許遜曰不見得襄而有
大功見襄走入太玄中問曰太玄是何等也荅曰南為
丹野北為太玄必西北走也果如言(幽明錄)
廣莫莊子謂惠子曰子有大樹患其無用何不樹之于
無何有之鄉廣莫之野彷徨乎無為其側逍遥乎寢卧
其下(莊逍遥)
壙垠無名人曰予方將與造物者為人厭則又乘失莽
𦕈之鳥以出六極之外而遊無何有之鄉以處壙埌之
野(應帝王)
無極廣成子曰夫夫百昌皆生于土而反于土故余將
去女入無窮之門以遊無極之地(在宥)
霄雿大丈夫恬然無思澹然思慮縱志舒節以馳大區
(天地)上游于霄雿(翟)之野下出于無垠之門執要道之柄
而游于無窮之地(淮原道)
罔浪若士曰我南游乎㒺浪(淮南作䆡)之野北息乎沉薶(墨)
之鄉(論衡道虚)
泱漭鏡機子駕超野之駟乘追風之輿經迥漢出幽墟
入乎泱漭之野(七啓)過乎泱漭之壄(上林賦)
莽䍚袒禓徒摶拔距投石之部参譚翋&KR2211;相與騰躍乎
莽䍚之野(吳都賦)
沃野西有王母之山有沃之國沃民是處沃之野鳳島
之卵是食甘露是飲凡其所欲其味盡存鸞鳥自歌鳳
鳥自舞爰有百獸相羣是處是謂沃之野有軒轅之臺
射者不敢西嚮射畏軒轅之臺(山海經)
天穆西南海之外赤水之南流沙之西有人乘兩龍名
曰夏后開開上三嬪于天得九辯與九歌以下此天穆
之野高二千仞(同上)
關塞
關西河天闕其星為天關(天文志)司關掌國貨之節以聽
關市(周禮)關在境所以察出禦入(蔡邕月令章句)
九塞何謂九塞大汾冥(淮作澠)阨荆阮方城殽(淮下有阪字)井
陘令疵字注居庸(吕有始)
散關周無極元年老子度關關令尹喜先勅門吏曰若
有老翁從東來乘青牛薄板車者勿聽過關其日果見
老翁乘青牛車求度關關吏入白喜曰諾道今來矣我
見聖人矣即帶印綬出迎設弟子之禮(關令傳)老子西遊
遇關令尹于散關(抱朴子)
六關臧文仲其不仁者三不知者三下展禽廢六關注
塞關陽關之屬凡六關所以禁絶末游而廢之(左文二)
陽關汶水西南逕陽關故城西春秋襄公十七年逆臧
紇自陽關者也陽虎居之以叛伐之虎焚菜門而奔齊
者也(水經)
鹿門季孫攻臧氏臧紇斬鹿門之關以出奔邾季孫用
孟椒之言盟臧氏曰無或如臧孫紇干國之紀犯門斬
關臧孫聞之曰國有人焉誰居其孟椒乎(襄二十三)
昭關伍子胥與太子建子勝俱奔吳夜行晝伏出到昭
關關吏欲執之胥因詐曰上之所以索我者以我有美
珠也今我已亡之矣我將告子欲取之關吏因舍焉(吳越)
(春秋)子胥橐載而出昭關夜行晝伏至于陵水無以餬其
口膝行蒲伏稽首肉袒鼓腹吹箎乞食于吳市卒興吳
國闔閭為伯(史莊即傳)
督關楚肅王四年蜀伐楚取兹方楚為扞關以拒之(世家)
楚自巫山起方城屬巫黔中設關扞以距秦(塩鉄論)江水
自關東逕弱關捍關注捍關廪君浮夷水所置也弱關
接連平秭歸界昔巴楚數相攻伐藉險置關以相防捍
(水經)巴郡魚腹扞水有扞關(郡國志)
焉氐西秦小主夫人用奄變羣賢不悦自匿百姓欎怨
非上公子連亡存魏聞之欲因羣臣臣與民從鄭所之
塞右主然守塞弗入曰臣有義不兩主公子起去矣公
子連去入翟從焉氐寒&KR0818;改入之夫人聞之大駭令吏
興卒奉命曰寇在邊卒與吏其始發也皆曰往擊寇中
道因變曰非擊寇也迎主君也公子連因與卒俱來至
雍圍夫人夫人自殺公子連立是為獻公怨右主然而
將重罪之德菌改而欲厚賞之監突争之曰不可秦公
子之在外者衆若此則秦人争入亡公子矣此不便主
獻公以為然故復右主然之罪而賜菌改官大夫賜官
塞者人米二十石獻公可謂能用賞罰矣(吕覧當賞)
四塞秦四塞之國也(史蘇秦傳)秦地被山帶河四塞中為固
(婁敬傳)秦地左肴函右隴阺前蜀漢後山河四塞以為固
金城千里(塩鉄險固)
凾谷蘇秦約從山東六國共攻秦楚懷王為從長至函
谷關秦出兵擊六國六國兵皆引而歸(史記)函谷關邃岸
天高空谷幽深澗道之峽車不方軌號曰天險故西京
賦曰巖嶮周固衿帶易守所謂秦得百二并呑諸侯也
是以王元說隗囂曰請以一丸泥東封函谷關圖王不
成其弊足覇矣(水經)
蒲坂魏襄王七年秦王來見于蒲坂關(竹書紀年)
鷄鳴孟嘗君夜出秦關雞未鳴而關不闓下坐賤客鼓
臂為雞鳴而雞皆和之關得開而孟嘗得出(論衡定賢)燕丹
去秦夜到關關門未開丹為雞鳴衆雞皆鳴遂逃逃歸
(燕丹子)燕丹孟嘗君義動雞鳴于其下可謂深心有感至
誠難奪矣昔老子西入關尹喜望氣于此也故趙至與
稽茂齊書曰李叟入秦及關而嘆(水經)
白馬倪說宋人善辯者也持白馬之非白馬也齊稷下
之辯者乘白馬而過關則顧白馬之賦故籍之虚辭則
能勝一國考實按形不能謾于一人(韓非子)公孫龍常争
論曰白馬非白人不能屈後乘白馬無符傳欲出關關
吏不聽此虛言難以奪實也(桓譚新論)
虎牢左魯襄公二年七月晉成公與諸侯會于戚遂城
虎牢以逼鄭穆天子傳曰天子射鳥獵獸于鄭圃命虞
人掠林有虎在於葭中天子將至七萃之士高奔戎生
擒虎而獻之天子命之為狎畜之東虞是曰虎牢矣然
則虎牢之名自此始也秦以為關漢乃縣之城西北隅
有小城周三里北面列觀臨河迢迢孤上路直兹邑昇
眺清遠勢盡川陸羈途游至有傷深情(水經)
金事關吏衛嗣公使人為客過關市關市苛難之因争
關市以金與關吏乃舍之嗣公謂關吏曰其時有客過
而所與女金而女因遣之關吏乃大恐而以嗣公為明
察(韓非子)
發薪沛公西入武關居於㶚上遣將軍閉凾谷關無内
項王項王大將亞夫至關不得入怒曰沛公欲反耶即
令家發薪一束欲燒關門關門乃開(楚漢春秋)
終軍終軍初從濟南當詣慱士入關關吏與軍繻軍問
以此何為吏曰為復傳還當以合符軍曰大丈夫西遊
終不復傳還棄繻而去後軍為謁者使行郡國建節東
出關關吏識之曰此使者乃前棄繻生也(漢書)
榆林衛青西定河南地案榆溪舊塞(本傳)伍被諫淮南王
曰今漢廣長榆開朔方匈奴折傷雖未及古太平時然
猶為治(本傳)上郡之北有諸次山諸次水出焉其水東逕
榆林塞世又謂之榆林山自溪西去悉榆柳之藪矣緣
歴沙陵屇龜兹縣西出故謂廣長榆也王恢云樹榆為
塞謂此矣(水經)長榆塞名或謂之榆中(漢書注)枚乘說吳王
曰秦北備榆中之關南距羌筰之塞(本傳)
徙關凾谷關舊在弘農湖城縣西元鼎三年冬樓船將
軍楊僕數有大功恥為關外民上書乞徙東關請以家
僮七百人築塞以家財給其用度武帝意亦好廣闊於
是徙關于新安去弘農三百里(武紀)
臨晉所為建武關函谷臨晉關者大抵為備山東諸侯
也今大諸侯多其力因建關而備之豈若定地勢使無
可備之患(賈誼新書)
蕭關元封四年冬行幸雍祠五畤通回中道遂北出簫
關歴獨鹿鳴澤(武紀)孝文十四年匈奴單于十四萬騎入
朝那蕭關(匈奴傳)
五原甘露二年呼韓邪單于欵五原塞願朝就邸留月
餘遺歸國單于自請願留光禄塞下漢發邊郡士馬送
單于出朔方雞鹿塞(匈奴傳)
居庸建武十五年二月徙鴈門代郡上谷民置常山關
居庸關以東(武紀)濕餘水出上谷居庸關東溪之東岸有
石室三層其戶牖扇扉悉石也蓋古關之候臺矣南則
絶谷累石為關址崇墉峻壁非輕功可舉山岫層深側
道褊峽林彰蘧嶮路才容軌曉禽暮獸寒鳴相和羈官
遊子聆之莫不傷思矣(水經)
封符郭丹初之長安從宛人陳兆買入關符以入函谷
關既入封符乞人曰不乘使者車不出關丹自從入關
後不歸家十二年後奉使乃出關竟不本心(東觀漢記)
玉門光武閉玉門關謝西域之貢(紀)班超久在絶域年
老思土上疏云不敢望到酒泉郡但願生入玉閧關(本傳)
自敦煌西出玉門關陽關涉鄯善北通伊吾千餘里(後西)
(域傳)西域以孝武時始通東接漢阸以玉門關關西則限
以葱嶺(前西域傳)
上黨馮異北攻天井關拔上黨二城注天井關在太行
山下(本傳)䢴水出太行之阜山則五行之異名也淮南子
曰武王欲築宫于五行之山用公曰五行嶮固德能覆
也納貢廽矣使吾暴亂則伐我難矣君子以為能持滿
高誘曰今太行山也在河内野王縣西北上黨關也詩
所謂徒殆野王道傾盖上黨關即此山矣(水經)馮衍遺田
邑書曰上黨有四塞之固東帶三關西為國蔽注三關
謂上黨壺口石陘也(本傳)
白水關李固出為廣漢令至白水關觧印綬還漢中(本傳)
城關西南百八十里有白水關固觧印綬處也(梁州記)金
牛縣南有故白水關(通典)
八關散關鄣自南山横洛水北屬于河皆塞也也即楊
僕家僮所築矣其城西岨塞垣北抗惠水靈帝中平元
年以河南尹何進為大將軍五營士屯都亭置凾谷關
廣成伊闕太谷轘轅旋門津小平孟津入關都尉官治
此凾谷為之首在八關之限故後人緫其統目有八關
之名矣(水經)
洛陽四關升高臨四關(鮑昭樂府)漢洛陽四關東成臯關南
伊闕關西凾谷關北孟津(洛陽記)
潼關魏延欲請精兵萬人與諸葛亮異道會于潼關亮
制而不許(蜀志)河在關内南流潼激關山因謂之潼關或
說因潼谷水以名地也潼關東北水側有長坂謂之黃
卷坂旁絶澗步此坂以升潼關所謂泝黃卷以濟門關
也(水經)
蜀三關三關電埽(于令升晉紀論)賀邵曰劉氏據三關之險守
重山之固(吳志)蜀有陽平關江關白水關此為三關(張華漢南)
(記)漢中褒城漢褒中縣有漢陽平關在縣西北蜀先主
破魏軍于此(通典)照烈起舘築亭彰從成都至白水關四
百餘區(典略)
白馬蜀孟逹降魏文帝以為新城太守治房陵有白馬
山山石似馬望之逼真側水謂之白馬塞逹登之而嘆
曰劉封申躭據金城千里而更失之乎為上堵吟音韻
哀切有惻人心今水次尚歌之(水經)
木蘭漢水石岸有城名陵城周廻數里左岸壘石數十
行重壘數十里中謂是處為木蘭塞云吳朝遣軍救孟
逹于此矣(上)
鬼門關鬼門關去北流縣南三十里有兩石相對其間
闊三十里俗號為鬼門關漢伏波將軍馬援討林邑蠻
路由于此立碑石龜尚在昔時趨交趾皆由此關其南
尤多瘴癘去者罕得生還諺曰鬼門關十人去九不還
唐宰相李德裕貶崖州日經此關因賦詩云一去一萬
里千知千不還崖州在何處生渡鬼門關(寰宇記唐詩記事楊炎作)
李太尉之在崖州也郡有北亭子謂之望闕亭太尉每
登臨未嘗不北睇悲咽有詩曰獨上江亭望帝京鳥飛
猶是半年程青山也恐人歸去百匝千遭繞郡城昔崖
州今瓊州是也(南部新書)瘴江西去火為山炎徼南窮鬼作
關(張均流浦州詩)容州鬼門關其土少鉄以營石為燒噐以烹
魚&KR0008;北人謂之五侯燋石一經火久之不冷今之滑石
也(方輿勝覧)
桃林桃林塞在長安東四百里若有軍馬經過好行則
牧華山休息林下惡行則決河漫延人馬不得過矣(三秦)
(記)
鴈門山海經曰鴈門之水出于鴈門之山鴈出其間在
高柳北高柳在代中其山重巒疊巘霞舉雲高連山隐
隐東出遼塞(水經)
鴈塞鴈塞北接梁汶陽郡鴈至矯翮而度同于鴈門也
(荆州記)梁伯縣界有鴈塞傳云此山有大池水鴈栖集之
故名鴈塞(梁州記)
楚塞郡西泝江六十里南岸有山名曰荆山北岸有山
名曰虎牙二山相對楚之西塞也荆門上合下開開逹
山南有門之形故曰荆門(荆州記)
魯陽魯陽縣有魯陽關左右連山插漢秀木干雲是以
張景陽詩云朝登魯陽關峽路峭且深(水經)
橋
橋橋水梁也榷水上横木所以度也亦曰彴今謂之略
&KR0008;東楚謂橋為圯(說文)石杠謂之猗(爾雅)聚石水中以為步
度彴也(註)
百官上虞縣一名虞賓晉太康地記曰舜避丹朱于此
故以名縣百官從之故縣北有百官橋亦云禹與諸侯
禽事訖因相虞樂故曰上虞(水經)
黿鼉周穆王三十七年伐楚九起九師至于九江架黿
鼉以為梁(竹書紀年)恨賦方架黿鼉以為梁善引竹書周武
王伐紂東至九江(云云)舜命禹疏川奠岳濟巨海則黿鼉
以爲橋梁(拾遺記)
梁溠楚令尹鬭祁除道梁溠營軍随架(左莊四)溠水名
臭梁晉平公警守而下會于溴梁(襄十六)梁莫大于溴梁
(爾雅)
機橋燕太子丹質于秦秦王遇之無禮乃求歸秦王為
機發之橋欲以䧟丹丹過之橋不為發又一說交龍捧
轝而機不發但言今不知其故處矣(水經)
七星蜀有七橋一冲里橋二市橋三江橋四萬里橋五
夷里橋六笇橋七長升橋李冰沿水造橋上應七宿故
光武謂吳漢曰安軍宜在七星橋間也(華陽國志)
横橋秦造横橋漢承秦制廣六丈三百八十步置都水
令以掌之號為石柱橋(三輔舊事)横橋以象牽牛(黃圖)橋之北
首壘石水中舊有忖留神象此神嘗與魯班語班令其
人出忖留曰我貌狠醜卿善圖物容我不能出班于是
拱手與言曰出頭見我忖留乃出首班於是以脚畫地
忖留覺之便還沒水故置其象於水唯背以上立水上
忖留之像曹公乘馬見之驚又命下之(水經)
渭橋渭橋在長安北三里跨渭水為橋始皇造渭橋鉄
鐓重不能乃刻石作力士孟賁等像祭之鐓乃可移動
今石人在(黃圖)渭橋有三所一在城西北咸陽路曰西渭
橋一在東北高陵路曰東渭橋其中渭樓在故城之北
(索隐張釋之傳)
覇橋覇橋在長安東跨水作橋漢人送客至此橋折柳
贈别王莾時覇橋災數千人以水沃救不滅更覇橋為
長存橋(黃圖)
飲馬漢時七里渠有飲馬橋(長安圖)丞相夏侯嬰墓在飲
馬橋東大道南人謂之馬冢(三輔舊事)
昇仙蜀城北十里有昇仙橋送客觀司馬相如初入長
安題其柱曰大丈夫不乘赤車駟馬不過汝下也(華陽國志)
竹橋諸葛亮表云臣遣虎步監孟琰據武功水東司馬
懿因渭水漲攻琰營臣作竹橋越水射之橋成遂馳去
(水經注)
萬里萬里橋在成都縣南八十里蜀使費褘使吳諸葛
亮送之于此嘆曰萬里之路始於此橋因名萬里橋(華陽)
(國志)
河橋杜預啓建河橋于富平津衆論以為殷周所都經
聖賢而不作者必不可作故也預曰昔造舟為梁則河
橋之謂也遂作橋成上從百官臨會舉杯勸預曰非君
此橋不立也預曰非陛下之明臣亦不獲奉承聖制也
衆咸稱善
旅人洛陽七里澗有石梁即旅人橋也昔孫登不欲久
居洛陽知榮氏榮不保終思遁遁跡林鄉隐淪妄死楊
駿埋之於此橋之東駿後尋亾矣朱超石與兄書云
橋去洛陽宫六七里悉用大石下員以通水可受大舫
過也制作竒狀(水經)
猪蘭猪蘭橋其本名荻蘭橋橋之左右豐蒿荻于橋東
劉季和大養猪襄陽太守曰此中作猪屎臭可易名猪
蘭橋初如戲言而百姓遂以為名矣(襄陽耆舊傳)
浮橋趙建武中造浮橋于水津上採石為中濟石無大
小下輒流去用功百萬經年不就石虎親閱工作沈璧
于河明日璧流渚上波蕩上岸遂斬將而還(水經)
朱雀明帝太寧二年六月丁夘以應詹為護軍將軍假
節督朱雀橋南諸軍事(晉紀)吳時南津橋橋又名朱雀桁
五丈慕容垂與劉牢之戰于五丈橋澤因大敗車騎慕
容德等引兵逼之五丈橋牢之馳馬跳五丈澗會符丕
救至而免(崔鴻十六國春秋後燕錄)
河厲吐谷渾于河上作橋謂之河厲長一百五十步兩
岸累石作基陛節節相次犬木從横更鎮壓兩邊俱來
相去三丈並大村以板横次之施勾欄甚嚴飾(段國沙州記)
長分閶闔門城外七里長分橋中朝時以榖水浚急注
于城下多壊民家立石橋以限之長則分流入洛故名
曰長分橋或云晉河間王在長安遣張方征長沙王營
軍于此因為張方橋也今民間訛語號為張夫人橋朝
士送迎多在此處(伽藍記)
崔公崔亮為雍州刺史城北渭水淺不通舡行人艱阻
會天大雨山水暴至浮出長木數百根藉此橋用橋遂
成立百姓利之至今猶名崔公橋(後周書)
天津天津橋在河南縣北四里隋大業元年初造用大
舡維舟以鐡鏁鉤連南北夾路對起四樓其樓為日月
表勝之象正觀十四年更令石工累方石為脚爾雅斗
牛之間為天漢之津故取名(元和志)
石橋趙州石橋甚工磨櫳蜜緻如削焉望之如初月出
雲長虹飲澗上有勾欄皆石也勾欄並有石獅子龍朔
年中高麗謀者盗三獅子去後後募匠修之莫能相類
者至天后大足年默啜破趙之定州賊欲南過至石橋
馬跪地不進但見一青龍卧橋上奮迅而怒賊乃遁去
(朝野僉載)野郡洨河石橋隋匠李春之跡也制造奇特張嘉
正柳渙張彧為銘(文粹)
大陽大陽橋長七十六丈廣二丈架黃河為之左陜縣
東北三里正觀十一年太宗東廵遣武候將軍邱行㭟
營造(元和志)
肥鄉神龍中韋景駿為肥鄉令縣北瀕漳水連年泛濫
舊坊廹漕渠雖峭岸随即壊决景駿相其地勢益南千
步因高築漳水至隄距輙去其北燥為腴田雖漕以梁
其上而廢長橋功少費約人立石著功數年後刺趙州
道出肥鄉民曰學廬舘舍橋彰皆公所治(夲傳)
利涉初都城洛水天津之東立德坊西南隅有中橋及
利涉橋以通行李上元中司農卿韋機始移中橋置于
安衆坊之左街當是夏門都人甚以為便因廢利涉橋
所省萬計然歲為洛水衝注常勞治葺李昭德創意積
石為脚銳其前以分水勢自是竟無漂損(舊唐)
河橋蒲津河橋天下之要津也唐明皇詔鑄鉄牛八頭
縶䌫柱二十四條連鎻一十二條山架八所牧人八枚
於中潭分立亭亭有虹蜺之狀實萬伐之竒絶也又詔
中書令張說制河橋贊置于中潬之上(紀異記)
銷魂長安東㶚陵有橋來迎去送皆在此橋為離别之
地故人呼之銷魂橋也(天寳遺事)
拆柳陶雍典陽安送客至情盡橋問其左右曰送迎之
地止此故橋名情盡陶命筆題其柱曰折柳橋自後送
别必吟其詩曰從來只有情難盡何事名為情盡橋自
此改名為折柳任他離恨一條條(唐詩紀事)
鬼橋方輿縣鬼橋忽一夜聞人呼喚聲車行雷駭曉而
石橋自成家家牛皆喘息未定(述征記)吳興駱駝橋在霅
溪上唐初建又名迎春橋以其直迎春門也舊傳此橋
梁或摧圯將墜夜遠處聞橋上若有千餘人工作呼聲
及旦橋梁之將墜者煥然一新皆商舶上桅檣木也居
處近橋者一無所聞覺或云此魯班仙也
百花元徹柳實二人泛海底孤島上見玉壺尊師南冥
夫人拜揭求歸路夫人曰有百花橋可行俄有長橋上
有異花二人登岸回視已無橋矣(傳竒)
擲巾崔生入山遇仙女為妻還家得隐形符潜游宫禁
為術士所知追捕甚急生逃還山中隔洞見其妻告之
妻擲其領巾成五色虹橋度崔追者遂不及矣(逸史)
魚鼈高麗國王有侍婢自云有氣如雞子來下我故有
身后生子名東明東明善射王恐其害國欲殺之東明
走至淹水以弓擊水魚鼈浮為橋既渡魚鼈觧散(論衡)夫
余王得河伯女而生一卵一男子破卵而出名曰朱蒙
夫余之臣將殺之朱蒙東南走遇一大水曰我河伯外
孫於是魚鼈積而成橋遂渡(隋書)
天中記卷十六
