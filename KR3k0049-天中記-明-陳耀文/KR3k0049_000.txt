天中記類書類
提要
(臣)等謹案天中記六十卷明陳耀文撰耀文
學問該博所著有學圃萱蘇正楊集諸書皆
别著於錄此編見明史藝文志者六十卷今
世傳刻本止五十卷不加標目蓋當時初刊
未定之本此本共六十卷目次與明史相合
則其完書也明人類書所列舊籍大都沒其
出處至於憑臆增損無可徵信此書援引繁
富而皆能一一著所由來於體裁較善惟所
著書名或在條首或在條末為例未免不純
又如愆陽伏隂語出春秋左氏傳而引漢書
五行志為據則事始不的又第一卷内篇目
已畢而復綴以張衡大象賦一篇則編次失
倫此類亦往往疎於檢點然其自九流毖緯
以逮僻典遺聞廣事蒐羅實可為博聞多識
之助且每條下間附案語如玉篇廣韻之解
誕字為生水經注之以苗茨堂為茅茨堂世
說注以錢唐為錢塘唐逸史之紀孫思邈年
代舛錯新唐書之載安祿山死日乖互皆為
抉摘其失其向來類家之相沿訛謬者如合
璧事類以狄兼謩為魏謩錦繡萬花谷以浮
圖泓為一行事文類聚以劉溉為到溉萬卷
菁華以晉建元元年為漢武帝孔氏六帖以
三陽宫為逭暑宫凡若此者於隸事之中兼
資考據其典核尤諸家所未及范守已著曲
洧新聞以是書鶴門無浮丘翁王子晉丁令
威徐亞卿四事浦門無青浦黃浦等水頗譏
其漏不知卷帙既富徵事偶疎原所不保至
於川名澤號更僕難窮又安可以一二小水
失於登載遽訾其採摭之不廣乎其稱天中
記者以耀文所居近天中山故也乾隆四十
二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
