天中記卷四
明陳耀文撰
四時
四時四時四方各一時時期也不失期也物之生死各
應節期而止也(釋名)
隂陽大經隂陽者天地之大理也四時者隂陽之大經
也刑德者四時之合也刑德合於時則生福詭則生禍
(管子)
四方東方曰歲星其時曰春其氣曰風風生木南方曰
日其時曰夏其氣曰陽陽生火西方曰辰其時曰秋其
氣曰隂隂生金北方曰月其時曰冬其氣曰寒寒生水
(管子)
四選四時天之四選也春者少陽之選夏者太隂之選
秋者少隂之選冬者太隂之選四選之中各有孟仲季
故一歲之中有四時一時之中有三長天之節也(春秋繁露)
六合孟春與孟秋為合仲春與仲秋為合季春與季秋
為合孟夏與孟冬為合仲夏與仲冬為合季夏與季冬
為合孟春始盈孟秋始縮仲春始出仲秋始内季春大
出季秋大内孟夏始緩孟冬始急季夏德畢季冬刑畢
(淮南子)
隂陽專精隂陽之專精為四時四時之散精為萬物
斗指斗指東方曰春斗指南方曰夏斗指西方曰秋斗
指北方曰冬(公羊隠元年注)
日行日行北陸謂之冬西陸謂之秋南陸謂之夏東陸
謂之春(後律歴志)
四禁明王有四禁春無殺伐無割大陵伐大木斬大山
行大火誅大臣收榖賦錢夏無遏水逹名川塞大谷動
土功射鳥獸秋無赦過釋罪緩刑冬無爵賞禄傷伐五
藏故春政不禁則五榖不成夏政不禁則草木不榮秋
政不禁則姦邪不勝冬政不禁則地氣不藏四者俱犯
則隂陽不和風雨不時(管子)
至禁天下之君發號施令必順于四時四時不正則隂
陽不調寒暑失常如此則歲惡五榖不登聖主發令必
審于四時此至禁也(越絶)
天生天生四時地生萬物春道生萬物榮夏道長萬物
成秋道歛萬物盈冬道藏萬物静盈則藏静則復起(六韜)
乘時授事魏相奏曰明王謹于尊大慎于養人故立義
和之官以乘四時節授民事高帝時謁者趙尭舉春李
舜舉夏兒湯舉秋貢禹舉冬四人各職一時(漢書)
時政和帝時欝林養奮對策曰天有隂陽隂陽有四時
四時有政令春夏則子惠布施寬仁秋冬則剛猛盛威
行刑賞罰殺生各應其時則隂陽和四時調五榖升(廣州)
(先賢傳)
太順夫春生夏長秋收冬藏此天地之大經也弗順則
無以為天下紀綱故曰四時之大順不可失也(司馬遷傳)
隂陽太少立天之道曰隂與陽隂陽各有少太是生四
時少陽為春太陽為夏少隂為秋太隂為冬也(蔡邕月令章句)
四時解春之言蠢也萬物蠢然而生也夏假也寬假萬
物使生長也秋緧也緧迫萬物使時成也冬終也物終
成也(釋名)
玉燭四時和為玉燭(爾雅)
皇帝王伯夫三皇象春五帝象夏三王象秋五伯象冬
皇王德運也伯者繼空續乏以成歷數故其道駁(漢王莽傳)
立四時神農治天下立四時之節(居子)
代御日月遞照四時代御繁啓蕃長於春夏畜積收藏
於秋冬是禹桀之所同也禹以治桀以亂治亂非時也
(荀天論)
翻校老成子學幼於尹文先生遂能存亡自在翻校四
時(列穆王)
邦禁范子曰天生萬物之時聖人命之曰春春不生遂
者故天不重為春春者夏之父也故春生之夏長之秋
成而殺之冬受而藏之春肅而不生者王德不究也夏
寒而不長者臣下不奉主命也秋順而復榮者百官刑
不斷也冬温而泄者發府庫賞無功也此所謂四時者
邦之禁也(越絶書)
四時之節春者陽氣始上故萬物生夏者陽氣畢上故萬
物長秋者隂氣始下故萬物收冬者隂氣畢下故萬物
藏故春夏生長秋收冬藏四時之節也(管子)
將心將軍之心滔滔如春曠曠如夏湫漻如秋典凝如
冬因形而與之化隨時而與之移(淮南子)
物繫於時夫名之繫於實也猶物之繫於時也生物者
春也吐華者夏也布葉者秋也收成者冬也斯無為而
自成者若強為之則傷其性矣(徐幹中論)
萬物根本夫四時隂陽者萬物之根本也所以聖人春
夏養陽秋冬養隂以從其根故與萬物沉浮於生長之
門逆其根則伐其本壊其真矣故隂陽四時者萬物之
終始也(黃帝素問)
萬類咸宜春生之夏長之秋成之冬歛之萬類咸宜百
姓日用而不知(文中子)
春
歲始公羊傳曰春者何歲之始也註春者天地開辟之
端養生之首法象所出四時本名也
青陽爾雅云春為青陽一曰發生漢郊祀歌青陽開動
根荄以遂羣生啿啿惟春之祺抱朴子用刑篇青陽闡
陶育之和素秋厲肅殺之威融風扇則枯瘁攄藻白露
凝則繁英雕零郭璞詩青陽暢和氣谷風穆以温
發陳春三月此謂發陳天地俱生萬物(素問)
布德方春東作布德之元陽氣開發養道萬物(後即顗傳)
敷和東方生風風生木其德敷和敷和之紀木德周行
陽舒隂布五化宣平(素問)
日行東陸日春行東方青道曰東陸(昜通統圖)
斗柄指東斗柄指東天下皆春(鶡冠子)
招摇東指黎景熙上書曰招摇東指天下識其春人君
布德率土懷其惠(周書)
大皥執規漢書魏相奏曰東方之神大皡乘震執規司
春月令春月其日甲乙其帝大皡其神勾芒註此蒼精
之君木官之臣自古以來著德立功者也
勾芒五行之官也木正曰勾芒者物始生皆勾屈而芒
角因用為官名也(三禮羲宗)
精華結紐春秋元命苞曰春者神明推移精華結紐註
神明猶隂陽也相推使物精華結成紐結要也
物出東方者何也動方也物之動也何以謂之春春出
也物之出也故謂之東方春也(尚書大傳)
春為忠春為忠也東方而春春動也是故鳥獸孕榮華
生萬物遂忠之至也(尸子)
蒼靈顔延年曲水詩序春宫聮事蒼靈奉塗註蒼靈青
帝也尚書帝命驗曰帝者承天立五府蒼曰靈府鄭玄
曰蒼帝靈威仰之府
佳辰淑節梁元帝纂要曰春曰芳春青春陽春三春九
春風曰陽風春風暄風柔風惠風景曰媚景和景韶景
時曰良時嘉時芳時辰曰良辰嘉辰芳辰節曰華節芳
節嘉節良節韶節淑節草曰弱草芳草芳卉木曰華木
華樹芳樹陽樹林曰茂林芳林烏曰陽烏時烏候烏好
烏禽曰陽禽時禽好禽
發生之令立春之節初五日東風解凍次五日蟄蟲始
振後五日魚上冰次雨水氣初五日獺祭魚次五日鴻
鴈來五日草木萌動次仲春驚蟄之節初五日小桃華
次五日倉庚鳴後五日鷹化為鳩次春分氣初五日玄
鳥至次五日雷乃發聲芍藥榮後五日始電次季春清
明之日初五日桐始華次五日田鼠化為鴽牡丹華後
五日虹始見次穀雨氣初五日萍始生次五日鳴鳩拂
其羽後五日戴勝降于桑凡此六氣一十八候皆春陽
布發生之令故養生者必謹奉天時也(王冰素周註)
斗指周天玉衡六間曰大寒後十五日斗指艮為立春
後十五日斗指寅為雨水後十五日斗指甲為驚蟄後
十五日斗指夘為春分後十五日斗指乙為清明後十
五日斗指辰為穀雨(孝經緯)
春律正月律謂之大簇何太亦大也簇者湊也言萬物
始大湊地而出也二月律謂之夾鍾何夾者孚也言萬
物孚甲種類分也三月律謂之姑洗何姑者故也洗者
鮮也言萬物皆去故就新莫不鮮明也(白虎通)
月辰正月之辰謂之寅寅者律也謂生物之律途也二
月之辰名為夘夘者茂也言陽氣生而孳茂也三月之
辰名為辰辰者震也謂時物盡震動而不長也(晉樂志)
春為規春為規規之為度也轉而不復圓而不堄復而
不縱廣大以寬感動有理發通有紀優優簡簡百怨不
起規度不失生氣乃理(淮南子)少陽者東方東動也陽氣
動物於時為春春蠢也物蠢生迺動運故為規(前律歷志)東
方春龍房位其規仁好生不賊其帝青表聖明行趋德
(尚書緯)
春臺衆人熙熙若亨大牢如登春臺(老子)
春風風人管仲曰吾窮必矣吾不能以春風風人不能
以夏雨雨人吾窮必矣(說苑)
負暄宋國有田夫常衣黂緼以過冬暨春東作自暴於
日不知天下之有廣厦隩室綿纊狐貉顧其妻曰負日
之暄人莫知者以獻吾君將有賞(博物志)
養之如春帝王之道包之如海養之如春(朝錯新書)
(闕)
仲陽纂要曰二月曰仲陽又曰令月張子歸田賦云仲
春令月時和氣清
晩春纂要曰三月曰暮春末春晩春
去祅邪賈佩蘭云在宫中時正月上辰出池邊盥濯食
蓬餌以去祅邪(西京雜記)
獻果史記曰孝惠帝曾春出遊離宫叔孫生曰古者有
春嘗果令方櫻桃熟願陛下因取櫻桃獻宗廟上乃許
之諸果獻由此興也
議貸漢文帝詔曰方春時和草木羣生之物皆有以自
樂而吾百姓或阽於死亡其議所以振貸之
展月漢書曰王温舒事張湯為酷吏及為河内太守及
春温舒頓足曰嗟乎令冬益展一月足了吾事矣其不
愛人如此也
春行太守常以春行縣至縣勸人農桑振救乏絶第五
倫為太守因春行見鄉嗇夫鄭弘竒之置都郵(續漢志)
戒伐樹木章帝行幸敕御史司空道橋所過歴樹木方
春月無得有所伐輅車可引避也(東觀漢書)
助陽育物章帝元和二年春正月詔三公曰方春生養
萬物孚甲宜助萌陽以育時物其令有司罪非殊死且
勿案驗(後漢書)
取紅花北齊盧士深妻崔林義之女有才學春日以桃
花靧兒面呪曰取紅花取白雪與兒洗面作光悦取白
雪取紅花與兒洗面作光華取白雪取花紅與兒洗面
作華容(虞世南史略)
武后宣詔花發武后天授二年將遊上苑遣宣詔曰明
朝遊上苑火急報春知花湏連夜發莫待曉風吹於是
凌晨名花瑞草布苑而開若有神助(卓異記)
賜柳圈高宗春幸梨園並渭水祓除賜羣臣細柳圈辟
厲帝有所感即賦詩(李適傳)
擊春曲明皇好羯鼓云八音之領䄂諸樂不可為比嘗
遇三月初詰旦巾櫛方畢時宿雨初晴景色明麗小殿
亭前柳杏將吐暏而歎曰對此景物豈可不與他判斷
乎左右相目將命備酒獨高力士遣取羯鼓旋命之臨
軒縱擊一曲名春光好神思自得反顧杏柳皆已發折
指而笑之謂嬪嬙内宦曰此一事不唤我作天工可乎
皆呼萬歲(羯鼓錄)
護花鈴天寳初寧王少時好聲色風流醖藉諸王弗如
也每春時於後園中紐紅絲繩綴金鈴掛繫花梢之上
有鳥鵲翔集則令園吏掣鈴索以驚之號護花鈴(天寳遺事)
隨蝶幸開元末明皇每春時旦莫宴於宫中使嬪妃輩
争插艷花帝親捉粉蝶放之隨蝶所止幸之後楊妃專
寵遂不復用此戲(開元遺事)
探春宴都人士女每至正月半後各乘車跨馬供帳於
園囿或郊野中為探春之宴(天寳遺事)
作樂車楊氏子弟恃后族之貴極於奢侈每春遊以大
車結綵為樓載女樂數十人自私第聲樂前引出遊園
苑中長安豪民貴族爭傚之
載油幕長安貴家子弟每至春時遊宴供帳於園圃中
隨行載以油幕或遇隂雨以幕覆之盡歡而歸
掛裙幄長安士女遊春野步遇名花則設席藉草以紅
裙遞相插掛以為宴幄其奢逸如此(唐輦下歲時記)
駐馬飲長安侠少每春時結朋聮黨各置矮餙以錦&KR0008;
金絡並轡於花下往來使僕從執酒杯而隨之遇好
花則駐馬而飲(天寳遺事)
鬭竒花長安中士女春時鬭花戴插以竒花多者為勝
皆用千金市名花植於庭中以備春時之鬭
插御花長安春時盛於遊賞園林日無閒地蘇頲應制
詩云飛埃結紅霧遊盖翻青雲帝覽詩嘉焉遂以御花
插頲之巾上時人榮之
探花使進士杏花園初會為之探春宴以少俊二人為
探花使徧遊名園若他人先折得名花則二使皆有罰
(秦中歲時記)
擲金錢内庭嬪妃每至春時於禁中結伴擲金錢為戲
(出開元遺事)
移春檻楊國忠子弟春時移名花植木檻中下設輪脚
挽以綵絙所至自隨號移春檻(天寳遺亊)
花䄄許慎選與親友結宴于花囿中未嘗具帷幄設坐
具使僮僕聚落花鋪于坐下曰吾自有花裀
載妓私遊進士會宴曲江盧彖請假不赴乃以雕幰載
妓微服遊觀為團司所發崔沆為主罰錄事判云深覽
席帽密映毡車紫陌尋春便隔同年之面青雲得路可
知異日之心(摭言)
踏春歌洞微志云齊州有人病中每歌踏陽春之曲曰
踏陽春人間二月雨和塵陽春踏盡秋風起腸斷人間
白髮人酉陽雜俎云元和初有士人醉卧廳中及醒見
古屏上婦人悉於床前踏歌歌曰長安少女踏春陽無
處春陽不斷腸舞袖弓腰渾忘却蛾眉空帶九秋霜其
中問曰如何是弓腰歌者曰首髻及地腰勢如規也士
人驚叱之忽皆上屏
栽雜木汜勝之書栽樹正月為上時二月為中時二月
為下時然棗鷄口槐兔目桑蝦蟇眼榆負瘤散其餘雜
木鼠耳&KR0034;趄各其時凢種栽並插皆用此等形象
望杏花汜勝之書曰杏始華榮輒耕輕土弱春望杏花
落復耕之輒藺之此謂一耕而五穫四人月令清明節
令蠶妾理蠶室是月也杏花盛又云杏花生種百穀王
元長菜秀才文云杏花菖葉耕獲不愆梁元帝耕籍令
云三農務業尚看天桃敷水四人有令猶及落杏飛花
蜀主孟昶勸農詔云望杏敦耕瞻蒲勸穡
看菖葉吕氏春秋冬至後五旬七日菖葉生乃耕菖者
百艸之先生也於是始耕又云菖始生於是耕儲光羲
詩云蒲葉日已長杏花日已滋農人要看此貴不違天時
占雨霧正月朔雨春早人食一升二日雨人食二升三
日雨人食三升四日雨人食四升五日雨主大熟五日
内霧穀傷民飢元日霧歲必饑
青祇張恊雜詩曰太皥啓東節春郊禮青祗
青逵劉臻妻獻春頌曰玄陸降坎青逵升震隂祗送冬
陽靈迎春
驗歲草黃帝問師曠曰吾欲苦樂善心可知否對曰歲
欲甘甘草先生薺是也歲欲苦苦草先生葶&KR0995;是也歲
欲雨雨草先生藕是也歲欲旱旱草先生蒺藜是也歲
欲流流草先生蓬是也歲欲惡惡草先生水藻是也歲
欲病病草先生艾是也皆在孟春占之
迎富蜀萬州風俗正月七日鄉市士女渡江南娥眉磧
上作鷄子卜擊小鼓唱竹枝歌二月二日携酒饌鼓樂
於郊外飲宴至暮而回謂之迎富(寰宇記)
天穿池陽俗號正月二十三日為天穿日以紅縷係煎
餅擲屋上謂之補天穿(相傳云女媧以是日補天故也)
千春節清泰小字二十三蓋正月二十三日生也以是
日為千春節人臣奏對但云兩旬三日或數物則云二
十二更過二十四不敢斥尊也(續博物志)
照百鬼正月未日夜蘆茞火照井側百鬼皆走(荆楚歲時記)
乞巧山東風俗正月取五姓女年十餘歲共卧一榻覆
之以衾以箕扇之良久如夢寐或欲刺文繡事筆硯理
管絃俄頃乃窹謂之扇天卜以乞巧(續博物志)
正月思日真誥曰正月庚申上帝殺害日不可請乞百
事無益登真隠談曰正月午天地凶門日不可建造穿
鑿正月亥地破日不可開山動土
上辛王方慶奏天子以孟春上辛日於南郊緫受十二
月之政藏于祖廟月取一政頒於明堂(本傳)
獻鳩周禮羅氏仲春獻鳩於國老鄭玄注云春以鷹化
為鳩變舊為新宜以養老助生氣
獻羔開冰月令曰仲春之月天子獻羔開冰注獻羔謂
祭祀寒也祭祀寒而出冰薦於宗廟
祠高楳仲春之月玄鳥至之日以太牢祠于高謀(馬氏春秋)
女夷司和淮南子曰二月之夕女夷鼓歌以司天和以
長百穀禽獸草木注云女夷春夏長養之神也
震節中平三年歲在攝提二月震節紀日上旬(漢張遷)
辟官事二月十五日取土泥蠶屋宜蠶上辰日取道中
土泥門應辟官事(歷書)
種辰瓜齊民要術二月辰日最宜種瓜山谷詩云夏栽
醉竹餘千個春糞辰瓜滿百區
售農用四川記同州以二月二日與八日為市四遠村
民畢集其蠶農所用以至車檐椽木果樹器用雜物皆
至其直千緡至萬緡者郡守就子城東北隅龍興寺前
立山棚設幄幕聲樂以宴勞將吏累日而後罷
蠶月詩曰蠶月條桑蠶月三月也吳民載詩云條風著
野方蠶月高樹移隂又麥秋唐百家詩云蠶月桑葉青
鸎時柳花白
草青為春突厥不知年歷惟以草青為記
綴花為蓋夏侯湛春可樂歌曰春可樂兮綴雜花以為
蓋集葳𬎼以飾裳
握月擔風虞松方春謂握月擔風且留後曰吞花卧酒
不可過時(春宴錄)
飛英會范蜀公居許下作長嘯堂前有荼醾架每春季
花時宴客其下有花堕酒中者飲一大白微風過則滿
坐無遺當時以為飛英會(曲洧舊聞)
九春阮嗣宗詩悦澤若九春春秋元命苞云陽氣數成
於三故時三月陽數極于九故三月一時九十日宋衷
曰四時皆象此類不惟春也
上春顔延年宋郊祀歌皇乎備矣有事上春江淹别賦
羅與綺兮嬌上春
秧開五葉蕭結廬陵人五代時為祁陽縣令不畏強禦
方暮春時有州符下取競渡船刺史將臨觀結怒批其
符云秧開五葉蠶長三眠人皆忙迫詎任渡船守乃罷競
摸石遊成都三月有海雲山摸石之遊山有小池遊人
競來摸瓦石於池中以為求子之兆得石者為男得瓦
者為女太守設宴於春閣以觀之
長月武德二年正月甲子下詔曰佛典微妙净業始於
慈悲道教冲虚至德去其殘暴况乎四時之禁毋伐麛
卵三驅之禮不取順從蓋欲敦崇仁惠蕃衍庶物立政
經邦咸率斯道朕祇膺靈命撫遂羣生言念亭育無忘
鑒寐殷帝去網庶踵前脩齊王捨牛實符本志自今每
年正月五月九月十直日並不得行刑所在公私宜斷
屠殺此三長月斷屠殺之始也(唐實錄)
立春
盛德在木禮記月令曰孟春之月是月也立春太史以
先三日謁於天子曰某日立春盛德在木天子乃齋立
春之日親率公卿諸侯大夫以迎春於東郊還乃賞公
卿大夫於朝令相佈德和行賀慶施惠下及兆民
書雲物傳曰凡分至啓閉必書雲物為備故也(立春為啓立冬為閉)
司啓傳曰郯子對孔子曰少皥摰為鳥師而鳥名青鳥
氏司啓者也(青鳥鶬鶊也以立春鳴立夏止)
青旛土牛立春之日夜漏未盡五刻京師百官皆衣青
衣郡國縣道官下至斗食令史皆服青幘立青旛施土
牛耕人于門外以示兆民(後漢禮儀志)
下寬大書立春之日下寬大書曰制詔三公方春東作
敬始慎微動作從之罪非殊死且勿案驗皆須麥秋退
貪殘進柔良下用者如故事(闕)
青陽雲翹立春之日迎春于東郊祭青帝勾芒(月令章句曰東)
(郊去邑八里因木數也)車旗服餙皆青歌青陽八佾舞雲翹之舞
及因賜文官太𫝊司徒以下縑各有差(祭祀志)
助天生皇覽曰迎禮春夏秋冬之樂又順天道是故距
冬至日四十六日則天子迎春於東堂距邦八里堂高
八尺堂階三等青税八乘旗旄尚青田車載矛號曰助
天生唱之以角舞之以羽翟此迎春之樂也
農祥晨正農祥晨正農祥房星也晨正謂晨見南方立
春之日也(國語)
戴春燕荆楚歲時記曰立春日悉剪綵為燕以戴之帖
宜春之字傅咸燕賦有其言矣傅咸燕賦曰四序代王
敬逆其始彼應運而方臻乃設燕以迎至翬輕易之岐
岐若將飛而未起何夫人之功巧式儀形之有似御青
書以贊時著宜春之嘉祉
拖鈎立春日為拖鈎之戲以緶作篾纜相罥綿亘數里
鳴鼓牽之按公輸自遊楚為載舟之戲退則鈎之進則
強之名曰鈎強遂以鈎為戲起此(荆楚歲時記)
食生菜東晉李鄂立春日命以蘆菔芹芽為菜盤相餽
貺(摭遺)立春日春鉼生菜號春盤(四時寳鏡)齊民月令云凡立
春日食生菜不過多取迎新之意而已及進漿粥以𨗳
和氣
刻龍像㗸春書北朝媚人立春日進春書以青綌為幟
刻龍像啣之或為蝦蟇(酉陽離)
祀青帝開元禮曰立春祀青帝於東郊立春後丒日祀
風師於郭東北
剪采花景龍四年正月八日立春上令侍臣自芳林門
經苑東展仗入至望春宫迎春内出綵花樹人賜一枝
景龍中中宗孝和帝以立春日宴别殿内出剪采花令
學士賦之(唐書)宋之問詩今年春色早應為剪刀催
五辛盤安定郡王立春日□五辛盤以黃柑釀酒謂之
洞庭春色(摭言)
神水立春貯水謂之神水釀酒不壊(四時纂要)
竹管葭灰立春之日取宜陽金門竹為管河内葭草為
灰以候陽氣(玉泉記)
出土牛月令出土牛以示農耕之早晩謂於國城之南
立土牛其言立春在十二月望策牛人近前示其農早
也立春在十二月晦及正月朔則策牛人當中示其農
中也立春在正月望策牛人在後示其農晩也為國之
大計不失農時故聖人急於養民務成東作今天下州
郡立春日制為土牛餙以文綵即以綵杖鞭之既而碎
之各持其土以祈豐稔不亦乖乎
解凍立春之日東風不解凍號令不行蟄虫不震隂氣
姦陽魚不上冰甲胄私藏雨水之日獺不祭魚國多盗
賊鴻雁不來遠人不服草木不萌動果瓜不熟也(周書時訓)
三素雲修真入道祕言曰立春日清朝北望有紫綠白
雲者為三元君三素飛雲也乘八輿之輪上詣天帝天
子候見再拜自陳某乞得侍給輪轂三過見元君之輩
者向日昇天(雲洞真黃老經)唐試進士以立春日望三素雲詩
為題蓋出於此陶洪景水仙賦曰迎九玄於金闕謁三
素於太清李義山送宫人入道詩九枝燈外朝金殿三
素雲中侍玉樓黃庭經注曰紫青紅謂之三素雲蘇魏
公作春貼子詞萬年枝上看春色三素雲中望玉晨許
冲元春貼詞三素雲飛依北極九農星正見南方
四時卒始史記天官書云立春日四時之卒始也索隠
曰謂立春日是去年四時之終卒今年之始也
元日
三微正朔有三本天有三綂謂三微之月也明王者當
敬始重本也禮三正記曰三微者何謂也陽氣始施黃
泉萬物動微而未著也十一月之時陽氣始養根於黃
泉之下萬物皆赤赤者盛陽之氣也故周為天正色尚
赤也十二月之時萬物始牙而白白者隂氣故殷為地
正色尚白也十二月之時萬物始逹莩甲而出皆黑人
得加功故夏為人正色尚黑尚書大傳曰夏以孟春月
為正殷以季冬為正周以仲冬為正夏以十一月為正
色尚黑以平旦為朔殷以十二月為正色尚白以鷄鳴
為朔周以十一月為正色尚赤以夜半為朔不以二月
後為正者萬物不齊莫適所綂故必以三微之月也(白虎)
(通)易乾鑿度曰三微而成著二著而體成當此之時天
地交萬物通也
三元漢書曰立春四時之始又曰歷者序四時之端正
分至之節故聖人考歷數以正三元此聖人知命之術
歲之元時之元月之元
三朝書傳曰六沴之作歲之朝曰三朝其應至重迺正
月辛丑朔日有食之變見三朝之會上天聦明苟無其
事變不虚生師古曰歲之朝月之朝日之朝故曰三朝
(漢孔光傳)
三始哀帝時正月朔日書言陛下父事天母事地子養
黎民即位已來父虧明母震動子訛言相驚恐今日蝕
於三始誠可畏懼小民正月朔日尚恐毁敗噐物何况
於虧乎(本傳)
四始史記天官書四始者候之日正義曰謂正月旦歲
之始時之始日之始月之始故云四始
獻鳩邯鄲之民以正月之旦獻鳩於簡子大悦厚賞之
客問其故簡子曰正旦放生示有恩也客曰民之君欲
放之故競而捕之死者衆矣君而欲生之不若禁民勿
捕捕而放之恩過不相補矣簡子曰善(列子)
重精尭在位七十年有鸞雛歲歲來集麒麟遊於藪澤
梟䲭逃於絶漠有秪支之國獻重明之鳥一名重精言
雙睛在目狀如鷄鳴似鳳時解落毛羽肉翮而飛能
摶逐猛獸虎狼使妖災羣惡不能為害飴以瓊膏或一
歲數來或數歲不至國人莫不掃灑門戶以望重明之
集其未至之時國人或刻木或鑄金為此鳥之狀置於
門戶之間則魑魅醜類自然退伏今人每歲元日或刻
木鑄金或圖畫為鷄於牗上蓋重精之遺像也(拾遺記)正
月一日帖畫雞戶上懸葦索於其上插符於旁百鬼畏
之(歲時記)
放雀邯鄲民以正月旦獻雀於趙王而綴以五綵王大
悦申叔告子順子順曰王何以為也對曰正旦放之示
有生也子順曰此委巷之鄙事非先王之法且又不順
夫雀者取其名則宜受之於上不宜取之於下一國之
王受民雀將何悦焉(孔叢子)
放鳩三齊略曰榮陽有厄井漢沛公避項羽追逃於井
中有雙鳩集其上人云沛公逃入井羽曰井有人鳩不
集其人遂不追沛公遂免難後漢元日放鳩蓋為此也
除殺成帝詔除正旦殺雞與雀可謂仁用于心(萬歲歷)
幻術永寧元年西南夷揮國王獻樂及幻人能吐火自
支解易牛馬頭明年元會作之於庭安帝與羣臣共觀
大竒之陳禪獨離席舉手大言曰昔齊魯為夾谷之會
齊作侏儒之樂仲尼誅之帝王之庭不宜設夷狄之技
(後漢書)
上夀吳良字大儀初為郡吏歲旦賀太守門下掾王望
諂稱太守功德曰今日歲守請上雅夀掾史皆稱萬歲
良勃然進曰望佞邪之人願勿受其觴盗賊未盡人庶
困乏今良曹掾尚無絝望曰議曹惰窳自無絝寧足為
不家給人足乎太守曰此生言是賜良鰒魚百枚(後漢書東)
(觀記)
紏儀陳翔為侍御史時正旦朝賀大將軍梁冀威儀不
整翔奏冀恃貴不敬請收案罪時人竒之(後漢書)
獄中引杯李膺家錄曰膺坐黨事與杜密荀翊同繫新
汲縣獄時歲日翊引杯曰正朝從小起膺謂翊云死者
人情所惡今子無悕色者何翊曰求仁得仁又誰恨也
膺乃嘆曰漢其亡矣善人天地之紀而多害之何以存
國
講經奪席戴憑字次仲為侍中正旦朝賀百僚畢會帝
令羣臣能說經史更相難詰義有不通輒奪其席以蓋
通者憑遂重坐五十餘席(東觀漢記)
如願有商人區明者過彭澤湖有車馬自稱青湖君要
明過厚禮之問何所須有人教之但乞如願及問以此
言荅之青湖君甚惜如願不得已許之乃其婢也既而
送出自爾商人或有所求如願並為即得後至正旦如
願起晩乃打如願如願走入糞中商人以杖打糞掃喚
如願竟不還也(錄異記)今人正旦以細繩繫偶人投糞掃
中云令如願(荆楚歲時記)
廢朝建安中劉劭為計吏詣許太史言正日當日蝕劭
時在荀彧所坐者數十人或云當廢朝或云宜却會劭
曰梓慎禆竈古之良史猶占水火錯失天時然則聖人
垂制不為變豫廢朝禮者或灾消異伏或推術謬誤也
或善其言勅朝會如故日亦不食(魏書)
化鵠來朝鄧德明南康記曰昔有盧耽仕州為治中少
學仙術善解飛騰每夕輒凌虚歸家曉則還州嘗元會
至晩不及朝列化為白鵠至閣前徊翔欲下威儀以箒
擲之得一隻履耽驚還就列内外左右莫不駭異時步
騭為廣州刺史意甚惡之便以狀列聞遂至誅滅
西京故事明帝使博士馬均作司南車水轉百戲正月
朝造巨獸魚龍蔓延弄馬倒騎偹如漢西京故事(典略)
白獸樽元會設白獸樽於殿上樽蓋上施白獸若有能
獻直言者則發此樽飲酒按禮曰白獸樽乃杜舉之遺
式為白獸監後代所為示不忌憚也(臧榮晉書)
百華燈禮志云元會文昌殿用漢儀又設百華燈樂志
云百華照曉千門洞晨
會計吏王渾集曰詔問明年正旦會四方計吏入見臨
朝當何所宜渾奏舊正會前計吏軒下侍中讀詔書計
吏跪奏臣以詔常文相承陛下留心訪問之意可令中
書令宣詔問方土所宜士人賢才隠伏未逹風俗好尚
禮教之宜勸農務本以盡懇殖之利刑獄清理無枉之
失郡守長吏勤心治政為民興利除害訓化之績授以
紙筆盡意陳聞以明聖旨垂心四遠(御覽)
觀禮臧榮緒晉書曰熊遠議曰履端元日正始之初有
識之士於是觀禮樂榮耳目之觀崇玩弄之好周處風
土記曰月正元日百禮兼崇
登御床元帝正會引丞相王導登御床王公固辭中宗
引之不已文獻曰使太陽與萬物同暉臣下何以仰贍
帝乃止(世說)
坐覓孟嘉庾亮元規正旦大會州府人士河南褚裒問
亮江州有孟嘉其人何在亮曰在坐卿但自覓裒歴觀
遂指嘉謂亮曰將無是耶亮欣然而笑喜裒之得嘉竒
嘉為裒之所得(陶淵明嘉傳)
賜酒十二月庚子詔曰正會日百僚增禄賜渌醽酒人
二升(晉咸康起居注)
椒花頌劉臻妻元日獻椒花頌曰旋穹周㢠廻三朝肇建
青陽散輝澄景載渙美哉靈葩爰採爰獻聖容映之永
夀于萬(晉六十六)
懸羊&KR2285;鷄正朝縣官殺羊懸其頭於門又磔雞以副之
俗說以厭厲氣玄以問河南伏君伏君曰是土氣上升
草木萌動羊食百草鷄啄五穀故殺之以助生氣(裴玄新語)
壊銀鐺建武慕儉欲鑄壊太宫元日上夀銀酒鎗尚書
令王宴等咸稱盛德蕭穎胄曰朝廷盛禮莫過三元此
一器既是舊物不足為侈帝不悦后預曲宴銀器滿席
穎胄曰陛下前欲壊酒鎗恐宜移在此器也帝甚有慙
色(南齊書)穎胄字雲長
為戲詩梁褚緭同陳伯之降魏魏人欲用之魏元會緭
戲為詩曰帽上着籠冠袴上着朱衣不知是今是不知
非昔非魏人怒出為始平太守日日行獵墮馬而死(南史)
却鬼丸梁武帝正月賜羣臣却鬼丸(海錄碎事)
放囚張華原為兖州刺史獄有繫囚謂之曰三元之始
念卿幽閉今給假五日足得展謁親親期盡當還也囚
果應期而至(北齊書)
夢鍾馗明皇開元講武驪山翠華還宫上不悅因痁疾
作晝夢一小鬼衣絳犢鼻跌一足履一足腰懸一履搢
一筠扇盗太真繡香囊及上玉笛繞殿奔戲上前上叱
問之小鬼奏曰臣乃虚耗也上曰未聞虚耗之名小鬼
奏曰虚者望空虚中盗人物如戲耗即耗人家喜事成
憂上怒欲呼武士俄見一大鬼頂破帽衣藍袍繫角𢃄
靸朝靴徑捉小鬼先刳其目然後劈而啖之上問大者
爾何人也奏云臣終南山進士鍾馗也因武德中應舉
不捷羞歸故里觸殿階而死是時奉旨賜綠袍以葬之
感恩發誓與我王除天下虚耗妖孽之事言訖夢覺痁
疾頓瘳乃詔畫工吳道子曰試與朕如夢圖之道子奉
旨恍若有覩立筆成圖進呈上視久之撫几曰是卿與
朕同夢耳賜與百金(唐逸史)
𫝊坐酒唐長安市里風俗每至歲元日已後遞作飲食
相邀迎號為傳坐(冥報記)
獻夀禮部郎中元正一日陳設于太極殿皇帝衮冕臨
軒展宫縣之樂陳歴代寳玉與輅備黃麾仗二王後百
官朝集使皇親諸王並朝服陪位皇太子獻夀㳄上公
次中書令奏諸州表黃門侍郎奏祥瑞戶部尚書奏諸
州貢獻禮部尚書奏諸蕃貢獻太史令奏雲物侍中奏
禮畢然後中書令又與供奉官獻夀殿上皆呼萬歲(六典)
御樓御殿元日御樓御殿發號施令慶賜遂行(輦下歲時記)
火城宰相禮絶班行元日百官已集而宰相方至珂傘
列燭多至數百炬謂之火城(國史補)
貢筐柳冕德宗時為福建觀察使上表乞朝覲曰夫朝
會禮之本也聖唐稽古天下朝績三考一見皆以十月
上計亰師十一月禮見會尚書省應考績事元日陳貢
棐集於考堂唱其考第進賢以興善簡不肖以黜惡自
安史亂常始有不朝戎臣恃險或不悔過鄉國人情之
不忘也闕庭臣子所戀也朝覲國家大禮也三者臣之
大願臣思一入覲率先天下使朝覲之禮廢而復舉(唐書)
歸寧李晟治家以嚴正歲崔氏女歸寧讓曰爾有家而
姑在堂婦當治酒食且以待賓客即卻之不得進(唐書)
大饗含元宣帝元日大饗含元殿盧鈞年八十升降如
儀音吐鴻暢舉朝咨歎(唐書)時大中十一年也次年元日
受朝柳公權年亦八十復為百官首殿庭&KR1509;遠力已綿
憊稱賀後誤上尊號被彈罸一季俸料七十致仕舊典
也老而受辱人多惜之(東觀奏記)
敷于散劉謂者見鬼以正旦至市見一書生入市衆鬼
悉避劉謂謂書生曰子有何術以至於此書生云我本
無術出之日家師以一丸藥絳囊褁之令以繋臂防惡
氣耳於是劉就書生借此藥至所見鬼處諸鬼悉走所
以世俗行之(天醫方序)
五薰周處風土記月正元日五薰鍊形注五辛所以發
五藏氣五辛即大蒜小蒜韭菜雲臺胡荽是也莊子云
正月飲酒茹葱以通五藏也食醫心鏡曰食五辛以辟
厲氣
練形周處風土記云正旦當吞生雞子一枚謂之練形
葛洪練化篇云正月吞雞子赤豆各七枚辟瘟氣張仲
景方云歲有惡氣中人不幸便死取大豆二十七枚雞
子白麻并酒吞之荆楚歲時記云梁有天下不食葷荆
自此不復食雞子以從常則
進椒栢酒董勛云歲首酌椒酒而飲之以椒性芬香又
中為藥故此日椒花以貢尊者崔寔四民月令曰元日
進椒栢酒椒是玉衡星精服之令人身輕能老栢是仙
藥成公子安椒花銘云肇惟歲首用正元日厥味惟珍
蠲除百疾
服桃湯荆楚歲時記曰元日服桃湯典術曰桃者五行
之精厭伏邪氣制百鬼
五木湯雜脩養書曰正月一日取五木煑作湯以浴令
人至老鬚髮黑案道家謂青木香為五木香亦云五木
道家多以此浴是其義也
膠牙餳元日食膠牙餳取膠固之義(荆楚歲時記)
折七松董勛荅問歲首折松枝男七女二以為藥飲之
决八風魏占候正月旦決八風風從南來大旱西南小
旱西方有兵西北豆成北方中歲東北為上歲東方大
水東南疾疫歲惡八風常與其對課多勝少久勝亟疾
勝徐(漢天文志)
仙木玉燭寳典曰元日造桃板著戶謂之仙木像鬱壘
山桃樹百鬼畏之山海經曰東海度朔山有大桃樹蟠
屈三千其卑枝向東北曰鬼門萬鬼出入也有二神一
曰神荼一曰鬱儡主閱領衆鬼之惡害人者執以葦索
而用食虎於是黃帝法而象之歐除畢因立桃梗於門
戶上畫神荼鬱儡持葦索以禦凶鬼畫虎于門當食鬼
也風俗通曰黃帝上古時有神荼鬱壘昆弟二人性能
執鬼括地圖曰桃都山有大桃樹盤屈三千里上有金
雞日照則鳴下有二神一曰神一曰鬱並執葦索以伺
不祥之鬼得則殺之後漢注桃梗梗者更也歲終更始
受介祉也虎者陽物百獸之長能擊摰性食魑魅者也
東都賦云度朔作梗守以鬱壘神荼副焉對操索葦目
察區陬司執遺鬼京室密清罔有不韙
屠蘇歲華紀麗屠蘇乃草菴之名昔有人居草菴之中
每歲除夕遺里閭藥一貼令囊浸井中至元日取水置
酒尊召合家飲之不病瘟疫今人得其方而不識其名
但曰屠蘇而已四時纂要云屠蘇孫思邈庵名一云屠
割也蘇腐也
飲從小起四民月令云正旦進酒次第當從小起以年
少者起先晉海西令問董勛曰俗人正日飲酒先飲小
者何也勛曰俗云小者得歲先酒賀之老者失歲故後
飲酒唐劉夢得白樂天元日舉酒賦詩劉云與君同甲
子歲酒讓先杯白云與君同甲子歲酒合誰先白又有
歲假内命酒一篇云歲酒先拈辭不得被君推作少年
人顧况云不覺老將春共至更悲携手幾人全還丹寂
寞羞明鏡手把屠蘇讓少年裴夷直云自知年幾偏應
少先把屠蘇不讓春倘過數年逄此日還應惆悵羨他
人成文幹云戴星先捧祝堯觴鏡裏堪驚兩鬢霜好是
燈前偷失笑屠蘇應不得先嘗方干云纔酌屠蘇定年
齒坐中皆笑鬢毛斑
厭不祥正旦五更人整衣冠於家庭中爆竹貼畫鷄子
或鏤五色土於戶上厭不祥也(易通卦驗)
松栢頌風俗記正旦楚人上松栢頌周庾信有栢葉銘
信正旦蒙趙王詩酒詩正朝辟惡酒新年長命杯栢葉
隨銘至椒花逐頌來
首祚王羲之月儀書云日往月來元正首祚太簇告辰
微陽始布罄無不宜和神養素
分朋卜歲西域寧遠每元日王及首領判二朋朋出一
人被甲鬭衆以瓦石相之有死者止以卜歲善惡
拜日新羅俗以元日拜日月神(唐書)
雲開節岳州自元正獻歲鄰里以飲宴相慶至十二日
罷謂其日為雲開節(岳陽風土記)
立春顓帝以孟春正月為元其時正月朔旦立春五星
會于天歷營室也&KR1413;凍始泮蟄蟲始發雞始三號天曰
作時地曰作昌人曰作樂鳥獸萬物莫不應和故顓帝
聖人為歷宗也(晉律歷志魏董巴議)
旋璣正月上日受終于文祖在旋璣玉衡以齊七政旋
璣者何也傳曰旋者還也璣者幾也微也其變幾微而
所動者大謂之旋璣是故旋璣謂之北極受謂舜也上
日元日也(尚書大傳)
九醖漢制宗廟八月飲酎用九醖太牢皇帝侍祠以正
月旦作酒八月成名曰酎一曰九醖一名醇酎(西京雜記)
九賓樂正旦天子行陽德殿作九賓樂舍利從東來戲
於庭入殿前激水化成比目魚跳躍潄水作霧化成黃
龍高八十丈出水戲於庭以兩大絲纏繫兩頭中間相
去數丈兩娼女對舞行於繩上道逄功肩不傾又踏蹁
屈身藏形於斗中鐘磬並唱樂畢作魚龍曼延黃吹三
匝(漢官典職)
人日
七日為人晉議即董勛荅問禮俗云正月一日為鷄二
日為猪三日為羊四日為狗五日為牛六日為馬七日
為人正旦畫鷄於門七日帖人於帳今一日不殺鷄二
日不殺狗三日不殺羊四日不殺猪五日不殺牛六日
不殺馬七日不行刑於此日向晨至門前呼牛羊雜畜
令來乃置粟豆於灰撒之宅内云以招牛馬按一說云
天地初開以一日作鷄七日作人也(御覽)
剪綵荆楚歲時記曰正月七日為人日以七種菜為羹
剪綵為人或鏤金箔帖屏風上亦戴之頭鬢董勛問禮
俗云人入新年形容從新改舊也
陟安人魏東平王翕七日登夀張縣安民山鑿山頂為
會望處刻銘於壁文字猶在銘云正月七日厥日為人
策我良駟陟彼安仁(郭緣生述征記)
造華勝賈充李夫人典戒曰人日造華勝相遺像瑞圖
全勝之形又像西王母戴勝也李商隠詩鏤金作勝𫝊
荆俗剪綵為人起晉風
登剡西晉李充正月七日登剡西寺詩曰命駕升西山
寓目晀原疇
登高晉代桓温參軍張望亦有正月七日登高詩
梅花粧宋書曰武帝女夀陽公主人日卧於含章殿簷
下梅花落公主額上成五出花拂之不去皇后留之看
得幾時經三日洗之乃落宫女竒其異競效之今梅花
粧是也(金陵志)
登雲龍魏孝静常以人日登雲龍門崔瞻與其父㥄俱
侍宴為詩詔問邢邵等曰今贍此詩何如其父咸曰㥄
博雅張麗贍氣調清新並詩人之冠冕宴罷咸共嗟賞
之云今日之宴併為崔瞻父子(北史)
問故事魏帝宴百僚問何故名人日皆莫能知其故魏
收對曰晉議郎董勛云正月一日為鷄(云云闕)
邢邵亦在側亦甚恧焉(北史)談藪曰北齊高祖七日升高
宴羣臣魏收(云云)
上人勝劉臻妻陳氏進見儀曰正月七日上人勝於人
思歸詩薛道衡聘陳為人日詩云入春纔七日離家已
二年南人嗤之曰是底言誰謂此虜解作詩及云人歸
落鴈後思發在花前乃喜曰名下固無虚士(隋唐嘉話)
朝謁鄭公嘗出行以正月七日謁見太宗太宗劳之曰
卿今日至可謂人日矣
煎餅膳部有節日食料謂正月七日煎餅(唐六典)
清暉閣中宗景龍三年正月七日上御清暉閣登高遇
雪因賜金綵人勝令學士賦詩是日甚歡宗楚客詩云
窈窕神仙閣参差雲漢間九重中禁啓七夕早春還太
液天為水蓬萊雪作山今朝上林樹無處不堪攀劉憲
詩風尋歌曲颺雪向舞行縈趙彦昭詩庭樹千花發蓂
階七葉新李嶠詩三陽偏勝節七日最靈辰行慶傳芳
蟻升高綴綵人又七言詩千鐘聖酒御筵披六出羣英
亂繞枝即此神仙對瓊圃何煩轍迹向瑶池(景龍文舘記)
大明殿景龍四年七月宴大明殿賜王公以下綵鏤人
勝又觀打毬李又應制詩鐡鳳曾騫摇瑞雪銅烏細轉
入祥風馬懷素詩三陽候節金為勝百福延祥玉作杯
李嶠詩桂吐半輪迎此夜蓂開七葉應今朝蘇頲詩七
葉仙蓂承月吐千株玉柳拂煙開初年競帖宜春勝長
命先浮獻夀杯崔日用詩曲江苔色&KR1413;前液上苑梅花
雪裏嬌韋元且詩青韶既肇人為日綺勝初成目作人
武平一打毬詩令節重遨遊分鑣戲彩毬驂驔迴上苑
蹀躞繞通溝影就紅塵没光随赭汗流賞闌清景暮歌
舞樂時休
踏磧䕫州人重諸葛武侯以人日傾城出八陣磧上謂
之踏磧婦人拾小石之可穿者貫以綵索係于釵頭以
為一歲之祥府師宴於磧上(圖經)
脩油卜故事蜀嘉定金燈山有淵每歲人日郡守于此
脩油卜故事謂以油灑水面觀其紋驗一歲之豐歉
祈蠶渠有樂山正月七日邑人鼓吹酒食娛樂於此以
祈蠶事(宕渠事)
隂晴占東方朔占書云歲後八日一日為鷄七日為
人八日為穀其日晴主所生之物育隂則灾
奪賜花正月八日立春内出綵花賜近臣武平一應制
云鑾輅青旂下帝臺東郊上苑望春來黃鶯未解林間
囀紅蘂先從殿裏開畫閣條風初變柳銀塘曲水半含
苔欣逄睿藻光韶律更促霞觴畏景催是日中宗手勅
批云平一年雖最少文甚驚新悦紅蘂之先開訝黃鶯
之未囀循還吟咀賞嘆兼懷今更賜花一枝以彰其美
所賜學士花並令插在頭上後所賜者平一左右交插
因舞踏拜謝時崔日用乘酣飲欲奪平一所賜花上於
簾下見之謂平一曰日用何為奪卿花平一跪奏曰讀
書萬卷從日用滿口虚張賜花一枝學平一終身不獲
上及侍臣大笑因更賜酒一杯當時嘆美(景龍文舘記)
上元
上元正月十五日為上元(白帖)
膏粥祠門玉燭寳典曰正月十五日作膏粥以祠門戸
荆楚歲時記曰今州里風俗望日祭門先以楊柳插門
隨楊枝所指仍以酒脯飲食及豆粥插箸而祭之
祀太一漢家祀太一以昏時杞到明(史記樂書)今人正月望
日夜遊觀燈是其遺事
漁陽掺檛禰衡被魏武謫為鼓吏正月半試鼓衡揚枹
為漁陽掺檛淵淵有金石聲四坐為之改容孔融曰禰
衡罪同胥靡不能發明王之夢(世說)
祭蠶神吳縣張成夜起忽見一婦人立於宅上南角舉
手招成成即就之婦人曰此地是君家蠶室我即是此
地之神明年正月半宜作白粥泛膏於上祭我也必當
令君蠶桑百倍言訖而去絶失所在成如言作膏粥自
此後大得蠶今正月半作白膏粥自此始也(齊諧記)一云
正月半有神降陳氏之宅云是蠶神
登高正月十五日有登高之會(石虎鄴中記)
召元胄隋文帝嘗於正月十五日與近臣登高時元胄
不在上即令馳召之胄見上謂曰公與外人登高未若
就朕也賜宴極歡(隋書)
角扺戲隋時都邑百姓每至正月十五日為角抵之戲
遞相誇競至於糜費財力柳彧上奏曰近代以來京邑
及外州每以正月望夜充街塞陌聚戲朋遊鳴鼓聒天
燎炬照地倡優雜技詭狀異形内外共觀曾不相避高
棚跨路廣幕陵雲祇服靚粧車馬嗔噎肴醑肆陳絲竹
繁會竭貲破産競此一時浸以成俗實損于民請頒行
天下併即禁斷詔可其奏
賣半照陳太子舍人徐德言之妻後主叔寳之妹封樂
昌公主才色冠絶時陳政方亂德言知不相保謂其妻
曰以君之才容國亡必入權豪之家斯永絶矣儻情緣
未斷猶冀相見宜有以信之乃破一照人執其半約曰
他日必以正月望日賣於都市我當在即以是日訪之
及陳亡其妻果入越公楊素之家寵嬖殊厚德言流離
辛苦僅能至京遂以正月望日訪都市先有蒼頭賣半
照者大高其價人皆笑之德言直引至其居備食具言
其故出半照以合之仍題詩曰照與人俱去照歸人不
歸無復嫦娥影空留明月輝陳氏得詩涕泣不食素知
之愴然改容即召德言還其妻仍厚遺之聞者無不感
歎仍與德言陳氏偕飲令陳氏為詩曰今日何遷次新
官對舊官笑啼俱不敢方驗作人難遂與德言歸江南
竟以終老(本事詩)
金吾禁夜西都京城街衢有金吾曉暝傳呼以禁夜行
惟正月十五日夜勅許金吾弛禁前後各一日(韋述西都雜記)
士女夜遊唐朝正月十五夜許三夜夜行其寺觀街巷
燈明若晝山棚高百餘尺神龍以後復加嚴餙士女無
不夜遊車馬塞路有足不躡地浮行數十步者(雍洛靈異小錄)
微服過市景龍四年上元夜中宗與韋后微服過市彷
徉縱觀因幸中書令蕭至忠之弟是夜放宫女數千人
看燈因此多有亡逸者丁卯夜又微行看燈幸韋安石
長寧公主弟(唐書)韋安石為侍中中宗與韋后以正月望
夜幸其弟賚賜不貲按此一事而紀傳不同
御輪睿宗先天二年正月十五日十六十七夜於京安
福門外作燈輪高二十丈衣以錦綺飾以金銀燃五萬
盞燈望之如花樹宫女千數衣羅綺曳錦繡耀珠翠施
香粉一花冠一巾帨皆至萬錢裝束一妓女皆至三百
貫鈔簡長安萬年少女婦千餘人衣服花釵婢子亦稱
是於燈輪下踏歌三日夜歡樂之極未始有之(朝野僉載)
御延喜睿宗好樂聽之忘倦玄宗又善音律先天二年
正月望胡僧婆陁請夜開門燃千百燈睿宗御延喜門
觀樂凡經四日嚴挺之上䟽曰誰何驚夜伐鼓通晨以
備非常存之善教今陛下不深惟戒慎輕違動息重門
弛禁巨猾多徒倘有躍馬奔車流言駭呌一塵聽覽有
累宸衷臣以為不可也(舊唐本傳)
出宫女歌舞先天初上御安福門觀燈太常作歌樂出
宫女歌舞朝士能文者為踏歌聲調入雲(唐輦下歲時記)
李謩偷曲明皇幸上陽宫夜新番一曲明夕正月十五
日潛遊忽聞酒樓上有笛奏前夕所番曲大駭之密捕
笛者詰之自云其夕於天津橋上翫月聞宫中奏曲愛
其聲遂以瓜畫譜記之即長安少年李謩也元稹連昌
宫詞云李謩擫笛傍宫墻偷得新番數聲曲(連昌詞注)
建燈樓上在東都遇正月望夜移仗上陽宫大陳燈影
設庭燎自禁中至於殿庭皆設蠟炬連屬不絶時有方
都匠毛順巧思結創繒綵為燈樓二十間高一百五十
尺懸珠玉金銀微風一至鏘然成韻其燈為龍鳳虎豹
之狀(明皇雜錄)
造麺蠒都下上元日造麵蠒以官位帖字卜官位高下
或賭筵宴以為戲笑(天寳遺事)歲時雜記云麵蠒以肉或素
餡其實厚皮饅頭也
諫遊上在驪山華清宫值元夜欲出遊陳玄禮奏曰宫
外曠野須有預備必欲夜游願歸城闕上不能奪(南部新書)
遊廣陵開元十八年正月望夕帝謂葉仙師曰四方之
盛陳乎此夕何處極麗對曰天下無踰於廣陵帝曰何
術一觀之師曰侍御皆可俄而虹橋起於殿前板閣架
虚欄楯若畫師奏橋成但無迴顧於是帝步而上太真
高力士及樂官數十人從行步步漸高直造雲中俄頃
已到廣陵寺觀陳設之盛燈火之光照灼基殿士女華
麗皆仰望曰仙人現於五色雲中帝大悅師曰請勅伶
官奏霓裳羽衣一曲後可驗矣後數旬廣陵奏曰正月
十五二更仙人乘綵雲自西來臨孝感寺高數十丈又
奏霓裳羽衣一曲終西去初元朝禮之晨而慶雲現小
臣踐脩之地而仙樂陳上覽表大悅方信仙師之不妄
也(幽怪錄)上與葉師善游西凉州(明皇雜錄)
百枝燈樹韓國夫人置百枝燈樹高八十丈竪之高山
上元夜點之百里皆見光明奪月色也(天寳遺事)
千炬燭圍楊國忠子弟每至上元夜各有千炬紅燭圍
於左右
五宅夜遊天寳十載上元節楊氏五宅夜遊遂與廣寧
公主騎從争西市門楊氏奴揮鞭誤及公主衣公主墮
馬駙馬程昌裔扶公主因及數檛公主泣奏之上令决
殺楊家奴一人昌裔停官不許朝謁於是楊家轉横出
入禁門不問京師長吏為之側目故當時謠曰男不封
侯女作妃君看女却是門楣(太真外傳)
燃燈奏樂穆宗皇后蕭氏文宗立上尊號皇太后開成
三年正月望夜於咸泰殿陳燈燭奏仙韶樂三宫太后
俱集奉觴獻夀如家人禮諸親王公主駙馬戚屬皆侍
宴(舊唐書)
鶴林遊趙渭南嘏嘗家于浙西有美姬嘏甚溺惑洎計
偕以其母所阻遂不攜去會上元為鶴林之遊浙帥窺
之遂為其人奄有明年嘏及第因以一絶箴之曰寂寞
堂前日又曛陽臺去作不歸雲當時聞說沙叱利今日
青娥屬使君浙帥不自安遣一介歸之於嘏嘏時方出
關途次横水驛見兜舁人馬甚盛偶訊其左右對曰浙
西尚書差送新及第趙先輩娘子入京姬在舁中亦認
嘏嘏下馬揭簾視之姬抱嘏慟哭而卒遂葬於横水之
陽(摭言)
高明世界陳犀罷司農少卿省女兄于姑蘇適上元夜
觀燈車馬喧騰目奪神醉嘆曰涉冰霜泛烟&KR1413;乍見此
高明世界遂覺神明頓還舊觀(清異錄)
五夜元霄乾德五年詔云朝廷無事區宇咸寧况年穀
屢豐宜士民之縱樂上元日更增十七十八兩夜(宋朝類要)
京師上元放燈三夕錢氏納土進錢買兩夜今十七十
八兩夜燈因錢氏而添也(江隣幾雜記)
元宵破賊狄青宣撫廣西時儂智高守崑崙關青至賓
州值上元大張燈燭首夜享將佐次夜宴從軍官一鼓
青稱疾輙起令孫元規暫主席數使人勞座客至曉各
未敢退忽有馳報是夜三鼓青已奪崑崙矣(筆談)
長燈書夜蔡君謨守福州上元日命民間一家點燈七
盞陳烈作大燈長丈餘大書云富家一盞燈太倉一粒
粟貧家一盞燈父子相對哭風流太守知不知猶恨笙
歌無妙曲君謨見之還輿罷燈(晁民客話)
迎紫姑正月十五日其夕則迎紫姑以卜劉敬叔異苑
云紫姑本人家妾為大婦所妬正月十五日感激而死
故後人作其形于厠間迎之卜祝云子胥不在(云是其壻)曹
夫已行(云是其姑)小姑可出平昌孟氏嘗以此日迎之穿屋
而去自爾厠中著以敗衣蓋為此也洞覽云是帝嚳氏
女將死云平生好樂至正月半可以衣見迎又其事也
雜五行書云厠神名後帝異苑云陶侃如厠見人自云
後著單衣平上幘謂侃曰三年莫說說貴不可言將后
帝之靈憑紫姑而言矣俗云溷厠之間必須淨然後能
至紫姑(荆楚時時記)異苑云世人以十五日迎紫姑於厠間
或猪欄邊迎之捉者覺重便是神來奠設酒果亦覺面
貌輝輝有色即跳躁不住能占衆事卜將來蠶桑又善
射鈎好即大躍惡則仰眠平昌孟氏恒不信躬試往捉
便自躍穿屋頂而去永失所在也一曰世俗元日請戚
姑之神蓋漢時戚夫人死于厠故凡請之者必詣其中
召之唐紫姑神萊陽人也姓何氏名媚字器卿自幼
讀書辨利唐垂拱三年夀陽刺史李景納為妾妻妬殺
之於厠時正月十五日也後遂顯靈云(顯異錄)
擊毬淮南上元三夜燈火排戶命河市壯女畫杖擊毬
至於捽髻毁膚破額流血者止之方罷(燕吳行役記)
舍利放光摩喝陁國正月十五日僧徒俗衆雲集觀佛
舍利放光雨花(西域記)
三官朝天正一脩真指要云上元日天地水三官朝天
張靈源真人張元精真人飛昇之辰上元十天靈官神
仙兵馬與上聖高真妙行真人同下降人間考定罪福
鶉火中古詩云是時鶉火中日月正相望鶉火中即正
月望也
貴戚𫝊柑上元夜登樓貴戚例有黃柑相遺謂之傳柑
預借元宵宣和五年令都城自臘月初一日放鰲山燈
至次年正月十五日夜謂之預賞元宵徽宗至日出觀
之時有謔詞末句云奈吾皇不待元宵景色來到恐後
月隂晴未保(宣和遺事)淳祐三年京尹趙節齋與竹請預放
元宵十二日十四日諸巷陌橋道皆編竹為張燈之計
臣僚劄子引此詞末二句為次年五月五日金入寇之
䜟十五日早晨遂盡折去(清夜錄)
馬上樂神龍之際京城正月望日盛飾燈影之會金吾
弛禁貴遊戚屬及下俚工賈無不夜遊車馬駢闐人不
得顧王主之宅馬上作樂以相誇競文士皆賦詩以紀
其事惟蘇味道郭利貞崔液為絶唱利貞詩九陌連燈
影千門度月華傾城出寳騎四路轉香車爛漫惟愁曉
周旋不問家更逄清管發處處落梅花餘詩不載(唐新語)
耗磨日正月十六日古謂之耗磨日張說耗日飲酒詩
耗磨𫝊兹日縱横道未宣但令不至醉翻是樂無為又
云上月今朝減流傳耗磨辰還將不事事同醉俗中人
此日謂之耗日官司不令開倉庫而已(槁齋贅筆)
晦日
提月公羊傳提月六鷁退飛過宋都提月者何僅逮是
月晦日也何休注提月邊也魯人語也在是月之幾盡
酺聚荆楚歲時記元日至于月晦並為酺酒飲食士女
汎舟或臨水宴樂注每月皆有弦望晦朔以正月初年
時俗重之以為節
度厄元日至月晦人並為酺食度水士女悉湔裳酹酒
置水湄以為度厄今世人惟晦日臨河解除婦人或湔
裙(玉燭寳典)
送窮鬼高陽氏子瘦約好衣弊食糜正月晦日巷死世
作糜弃破衣是日祀於巷曰送窮鬼(歲時記)
汛舟北齊正月晦日中書舍人奏袚除汎舟則皇帝乘
輿鼓吹至行殿升御座乘版輿以與王公登舟置酒非
與汎者坐于便幕(隋禮志)魏收汎舟應詔詩裊裊春枝弱
關關新鳥呼棹唱忽逶迤菱歌時顧慕睿賞芳月色宴
言忘日暮游豫慰人心照臨匡國步
晦朝朔夕若合於子正則晦日之朝猶朔日之夕也是
以月或多見之矣(歷志)
節日食料膳部有節日食料注晦日膏糜(六典)
昆明池賦詩中宗正月晦日幸昆明池賦詩羣臣應制
百餘篇帳殿前結綵樓命昭容選一首為新翻御製曲
從臣悉集其下湏臾紙落如飛各認其名而懷之既退
唯沈宋二詩不下又移時一紙飛墜競取而觀乃沈詩
也及聞其評曰二詩工力悉敵沈詩落句云微臣彫朽
質羞覩豫章才蓋詞氣已竭宋詩云不愁明月盡自有
夜珠來猶涉健舉沈乃伏不敢復争宋之詩詩曰春豫
靈池近滄波帳殿開舟凌石鯨動槎拂斗牛回節晦蓂
全落春遲柳暗催象溟看浴景焼劫辨沉灰鎬飲周文
樂汾歌漢武才不愁明月盡自有夜珠來沈佺期詩法
駕乘春轉神池象漢迴雙星移舊石孤月隠殘灰戰鷁
逄時去恩魚望幸來岸花緹騎遶隄柳幔城開思逸横
汾唱流觀宴鎬杯微臣凋朽質羞覩豫章材(景龍文舘記)
滻水賦詩景龍四年正月二十八日晦上幸滻水宗楚
客應制詩御輦出明光乘流泛羽觴鄭愔詩素滻接宸
居青門盛袚除摘蘭喧鳳野浮藻溢龍渠
選地近賞貞元四年九月二日勅今方隅無事烝庶小
康其正月晦日三月三日九月九日宜任文武百僚選
勝地追賞為樂仍各賜錢以充宴會(舊唐書)
窮九池陽風俗以正月二十九日為窮九掃除屋室塵
穢投之水中謂之送窮
中和節二月一日為正節(道經)
中和節二月一日為中和德宗方置此節(唐輦下歲時記)
令節德宗以前世上已九日皆大宴集而寒食多與上
已同時欲以二月名節自我為古若何而可李泌請廢
正月晦以二月朔為中和節因賜大臣戚里尺謂之裁
度民間以青囊盛百穀瓜果種相問遺號為獻生子里
閭釀宜春酒以祭勾芒神祈豐年百官進農書以示務
本帝悦乃著令與上已九日為三令節中外皆賜緡錢
燕會
代晦貞元五年正月十一日詔四序嘉辰歴代增置漢
宗上已晉紀重陽或說禳除雖因舊俗與衆宴樂誠洽
當時朕以春方發生候維仲月勾萌畢達天地同和俾
其昭蘇宜均暢茂自今以後二月一日為中和節内外
官司並休假一日先勅百寮以三令節集會今宜以中
和節代晦日(舊唐書)
進農書其月二十八日中書侍郎李泌奏伏以仲春初
吉制嘉節以徵之更晦日於往月之中揆明辰於來月
之始請令文武百辟以是日進農書司農獻穜稑之種
王公戚里上春服士庶以刀尺相遺村社作中和酒祭
勾芒神聚會宴樂名為饗勾芒以祈年穀仍望各下州
府所在頒行從之
獻黍貞元六年上以中和節宴百僚於曲江亭上賦詩
七韻賜之百官皆和焉是日百僚進兆人本業三卷司
農獻黍粟各一斗吕渭和皇心不向晦改節號中和
賜詩中和節德宗製詩朝臣奉和詔寫本賜戴叔倫於
容州天下美之中和變梅柳萬彙生春光中和紀月令
芳與天地長耽樂豈不尚懿兹特景良庶遂亭育恩同
致寰海康君臣永終始交泰符隂陽曲沼水新碧華池
桃稍芳勝賞信多歡戒之在無荒(廣卓異記)
節序白居易中和節頌序于時數惟上元歲惟仲春乃
命初吉肇為中和中者揆三陽之中和者酌仁氣之和
于是以九八節七六氣排重陽而為上已煦元氣于厚
壤則齒蟄蘇而勾萌達噫和氣于窮荒則桀驁化而獷
俗淳(長慶集)
節頌天命神聖為天下君纂承九葉照臨八方齷齪唐
虞趢趗羲皇乃紀良辰號為中和和維大和中維大中
以暢中氣以播和風芽芽昆蟲昭蘇有融如幹元化如
運神功
拾菜二月二日曲江拾菜遊觀甚盛(秦中記)
賜尺中尚書令每年二月二日進鏤牙尺及木畫紫檀
尺(六典注)
賜尺是日賜紅牙銀寸尺各一白居易狀當晝夜平分
之時頒度量合同之令
乞隣秦人得本家婢生一子惡之乞與隣家隣家大富
貴本家貧後以二月二日取歸後復富隣家貧(雲嶠類要)
踏青節蜀中風俗舊以二月二日為踏青節(社氏壺中贅錄)
芳春節二月八日為芳春節(道經)
二月望日蜀人二月望日鬻蠶器於市因作樂縱觀謂
之蠶市
花朝二月十五日為花朝(提要錄)風土記云浙間風俗言
春序正中百花競放乃遊賞之時花朝月夕世所常言
宋條制守土官于花朝日出郊勸農
撲蝶會東京二月十五日為撲蝶會
社
土地之主社土地之主也土地闊不可盡祭故封土為
社而祀之以報功也(孝經緯)
元日命社月令二月之節安萌芽擇元日命民社注為
祀社稷也春事興故祈農祥元日近春分前後戊日元
吉也高誘吕氏春秋注元善也日從甲至癸也社祭后
土所以為民祈穀也嫌日有從否重農事故卜擇之
五戊為社歷官以立春後五戊為社
配食禮記及國語云共工氏之子曰句龍為后土官能
平九土故祀以為社烈山氏之子曰柱能植百穀䟽自
夏以上祀以為稷至殷以柱久遠而堯時棄為后稷亦
植百穀故廢柱祀棄為稷鄭玄云古者官有大功則配
食其神故勾龍配食於社棄配食於稷(漢書)
立社王為羣姓立社曰太社王自為立社曰王社諸侯
為百姓立社曰國社自為立社曰侯社大夫以下立社
曰置社
親地天子曰太社必受霜露風雨以達天地之氣也社
所以親地也地載萬物天垂象取財于地取法于天是
以尊天而親地教人美報焉家主中霤而國主社示本
也故言報本反始盧植曰諸王祭以土地為本也中霤
其神后土即句龍也既祀於社又祀中霤
求福王者諸侯所以立社稷者為萬人求福報功也人
非土不立非穀不生不可偏敬故立社稷而祭焉孝經
說曰社者土地之神稷者能生五穀之神孝經援神契
云稷乃原隰之中能穀五穀之祇今按本無正神人感
其功欲美報之因以稷名所以稷名神者五穀之長故
也(通典)
春求秋報凡人非土不生非穀不食土穀不可偏祭故
立社稷以主祀古先聖王法施於人則祀之故以勾龍
主社周棄主稷而配焉歲凡再祭蓋春求而秋報(隋書)
枌榆漢高帝初起禱豐枌榆社二年東擊項籍還入關
因命縣為公社後四年天下定詔御史令豐謹理枌榆
社其後又令縣常以春三月及臘祠后稷以羊村人里
各自裁以祠(漢書)枌榆鄕名也
移社太上皇徙長安居深宫悽愴不樂高祖問知其憶
平生少年屠沽之輩乃作新豐移諸故人實之太上乃
悦高祖少時常祭枌榆之社及移新豐亦還立焉高帝
既作新豐并移舊社衢巷棟宇物色惟舊士女老幼相
攜路首各知其室放犬羊鷄鴨於通塗亦競識其家其
匠人胡寬所營也(西京雜記)
分肉里中社平為宰分肉甚均里父老曰善陳孺子之
為宰平曰嗟乎使平得宰天下亦如此肉矣(漢書)
罷社王脩年七歲喪母母以社日亡來年社隣里社脩
感念母哀甚隣里聞之為之罷社(魏志)
伐樹阮脩字宣子伐社樹有人止之宣子曰社而為樹
伐樹則社亡樹而為社伐樹則社移矣(世說)
白蓮社遠法師結白蓮社以書召陶淵明淵明曰弟子
性嗜酒法師若許飲即往矣遠因許之遂造焉因勉入
社淵明攅眉而去(廬阜雜記)
社樹董龍盩厔人家貧與里人共祀社衆買牲牢龍撰
文以祭祭畢分胙久之衆不平逐出龍龍造泥飯以祭
祭畢泣于樹下將焚文有白鼠啣文入地穴掘之獲白
金一斗龍不自私率衆首官縣令賢之奏聞旌表其閭
曰義夫里遂名董龍社樹(通志圖經)
春秋二社張文琮出為建州刺史州尚淫祀不立社稷
文琮乃下教曰春秋二社本于農今此州廢不立尚何
觀於是始建祠場
治聾酒翰林學士月給内醖兵部李相濤好滑稽嘗因
春社寄七言詩云社翁今日没心情為乏治聾酒一瓶
惱亂玉堂將欲徧依稀巡到第三廳俗𫝊社日酒喫治
耳聾故兵部有是句兵部小字社翁(海錄碎事)
設黍李士謙字子約謐子也髫齔以孝聞伯父瑒稱為
吾家顔子刺史高元海稱為菩薩李氏宗黨豪盛每春
秋二社必高會極宴無不沈醉諠亂嘗集士謙所盛饌
盈前而先為設黍謂羣從曰孔子稱黍為五穀之長荀
卿亦云食先黍稷古人所尚寧可違乎少長肅然無敢
弛惰退而相謂曰既見君子方覺吾徒之不德也(北史)
開聦明社日小兒以葱係竹竿於忩中擉之曰開聦明
或又加蒜欲能計筭也
社公雨社公社母不食舊水故社日必有雨謂之社翁
雨陸亀蒙詩云幾點社翁雨一番花信風又云社雨報
年豐
社日霜江南人渭社日有霜必雨丙辰年社日繁霜覆
瓦次日果大雨(莊助鷄肋編)
停針線張藉吳越歌詞云庭前春鳥啄林聲紅夾羅𥜗
縫未成今朝社日停針線起向朱櫻樹下行今人家閨
房遇春秋社日不作組紃謂之忌作(墨庒謾錄)
春分
司分玄鳥氏司分者也
青氣震東方也主春春分日青氣出直震此正氣也氣
出右物半死氣出左蛟龍出震氣不出則歲中少雷萬
物不實人民疾熱(易通卦驗)
春半一年分為四時時皆九十餘日春之半秋之半書
夜長短等晝夜中分百刻故春秋之半称春秋分
中衡春分之日日在中衡斗指卯為春分(孝經說)
明庶風明庶風春分至王者脩封疆理田疇(白虎通)
春門說文云丣冒也二月萬物冒地而出象開門之形
故二月為天門又酉注云古文丣夘也夘為春門萬物
已出酉為秋門萬物已入一閉門象也
寒食
百五節去冬節一百五日即有疾風甚雨謂之寒食(荆楚)
(歲時記)
桐華清明之日桐不華歲有大寒田鼠不化國多貪殘
虹不見婦人亂色戴勝不降桑政教不平(周書時訓)
麥粥陸翽鄴中記曰寒食三日醴酪又煮粳米及麥為
酪𢷬杏仁煮作粥玉燭寳典曰今人悉為大麥粥研杏
仁為酪引餳沃之孫楚祭子推文云黍飯一盤醴酪二
盂是其事
鬭鷄玉燭寳典曰此節城市尤多鬭鷄(闕)之戲左傳有
季郈鬭鷄其來遠矣古之豪家食稱畫鷄今代猶染藍
茜雜色仍加雕鏤遞相餉遺或置盤俎管子曰彫(闕)然
(闕)之所以發積臧散萬物張衡南都賦曰春鷄夏筍秋
韭冬菁便是補益滋味其鬭夘則莫知所出董仲舒書
云心如宿夘為體内藏以據其剛髣髴鬭理也
禁火琴操曰晉文公與介子綏俱亡子綏割腕股以啖
文公文公復國子綏獨無所得子綏作龍蛇之歌而隠
文公求之不肯出乃燔左右木子綏抱木而死文公哀
之令人五月五日不得舉火又周舉魏武陸翽並云寒
食斷火起於子推琴操所云子綏綏即推也五月五日
與今有異皆因流俗所傳據左傳及史記並無介子推
被焚之事案周書司烜氏仲春以木鐸循火禁于國中
注云為季春將出火也今寒食准節氣是仲春之末清
明是三月之初然則禁火蓋周之舊制(初學記)太原舊俗
以介子推焚骸一月寒食莫敢烟㸑(汝南先賢傳)並州俗冬
至後百五日為介子推斷火冷食三日作乾粥是今之
糗也(陸翽中記)
龍忌後漢周舉遷並川刺史太原一郡舊俗以介子推
焚骸有龍忌之禁至其亡月咸言神靈不樂舉火由是
士民每冬中輒一月寒食莫敢烟㸑老小不堪歲多死
者舉既到州乃作弔書以置子推之廟言盛冬去火殘
損民命非賢者之意以宣示愚民使還温食於是衆惑
稍解風俗頗革注云龍星木之位也春見東方心為大
火懼火之盛故為之禁火俗傳云子推以此日被火而
禁火
絶火魏武帝明罰令曰聞太原上黨西河鴈門冬至後
百有五日皆絶火寒食云為介子推且北方極寒之地
老少幼弱將有不堪之患令例人不得寒食若犯者家
長半歲刑主吏百日刑令長奪一月
雹異石勒時雹起西河界山歴太原樂平武鄉趙郡廣
平鉅鹿千餘里勒以問徐光光曰去年禁寒食介推帝
鄉之神也歴代所尊或者以為未宜替也縱不能令天
下同爾介山左右晉文之所封也宜任百姓奉之勒令
定議有司奏以子推歴代攸尊請普復寒食韋謏曰按
春秋藏冰失道隂陽發洩為雹自子推以前雹者復何
所致子推賢者曷為暴害如此緜介之間奉之為允於
天下則不通矣勒從之(載記)
拔河四年清明中宗幸棃園命侍臣為拔河之戲以大
麻絙兩頭繋十餘小索每索數人執之以挽力弱為輸
時七宰相二駙馬為東朋三相五將為西朋僕射韋巨
源少師唐休璟以年老隨絙而踣久不能起帝以為笑
樂韋承慶應制詩舊火收槐燧餘寒入桂宫鶯啼正隠
葉鷄鬭始開籠(景龍文舘記)
鬭鷄戲玄宗在藩邸時樂民間清明鬭鷄戲及即位治
鷄坊以賈昌為小兒長每至是日萬樂具舉昌導羣鷄
叙立于廣場勝負既决隨昌在行歸于鷄坊(東城老父傳)
上墓明皇詔云寒食上墓禮經無文近代相承浸以成
俗編入五禮永為定式
半仙戲天寳宫中至寒食節競築鞦韆令宫嬪輩戲笑
以為宴樂帝呼為半仙之戲都中士民因而呼之(天寳遺事)
古今藝術圖云鞦韆北方山戎之戲以習輕趫者後中
國女子學之乃以綵繩懸木立架士女坐立其上推引
之謂之鞦韆或曰本山戎之戲自齊威公北伐山戎此
戲始𫝊中國一云作千秋字本出漢宫祝夀祠後世誤
倒讀為秋千耳湼槃經謂之罥索
漢宫傳燭德宗擇知制誥批云與韓翊時有同姓名者
遂具奏後批曰春城無處不飛花寒食東風御柳斜日
暮漢宫𫝊蠟燭輕煙散入五侯家與此韓翊(本事詩)
頒銀燭韋綬除宣察鄭處誨為判作謝新火狀節及桐
華恩頒銀燭綬削之曰非不巧但非大臣所宜言(孔帖)
灑掃杜宣猷自閩中除宣城中官力也諸道每歲進閹
人所謂私白者閩為首焉大閹以下桑梓多係于閩時
以為中官藪澤宣猷既至每寒食節散遣將吏挈荷食
物祭諸閹塚墓所謂灑掃者也時號為敕使看墓(玉泉子)
鑚火長安每歲諸陵當以寒食薦錫粥鷄毬等又薦雷
子車至清明尚食内園官小兒于殿前鑚火先得火者
進上賜絹三匹金椀一口都人並在延興門看内人出
城灑掃車馬喧閙新進士則于月燈閣置打毬之宴或
賜宰臣以下酴釄酒即重釀酒也(輦下歲時記)
繡草宣臺寒食日賜侍臣帖綵毬繡草宣臺(酉陽雜俎)
獻毬中尚署寒食獻毬(百官志)清明進新綵鷄子(唐書)
不禁火淮南寒食風俗不禁火連夕燈火至曉(燕吳行役記)
繩橛寒食節内僕司車與諸軍使為繩橛之戲合車轍
道兩頭打大撅張繩橛上高二尺許須緊榜定駕車盤
轉碾輪於繩上過不失者勝落輪繩下者輸皆裝飾車
牛賭物動以千計(秦京雜記)
焚紙錢寒食野祭而焚紙錢則禮樂刑政幾何其不壊
矣(五代周本紀後序)
寒食假五代王峻請用顔衍陳同代李穀范質為相論
請不已語漸不遜日亭午太祖未食峻争不已是日寒
食假太祖曰俟假開當為卿行
莓母生宋徽宗在北作清明詩云莓母初生認禁煙無
家對景倍凄然帝城春色誰為主遙指鄉關涕淚連莓
母草名北地寒食莓母生(尺會錄)
楊桐飯蜀人遇寒食日採楊桐葉染飯色青而有光食
之資陽氣謂之楊桐飯道家謂之青飢飯(鎻碎錄)
蹴鞠劉向别錄曰蹴鞠黃帝所造本兵勢也或云起於
戰國案鞠與毬同古人蹋蹴以為戲
汛舟曲江江淮間寒食家家折柳插門
汛舟曲江曲江池天祐初因大風雨波濤震盪累日不
止一日無故其水盡竭自後宫闕成荆棘矣今為耕民
畜作陂塘資澆溉之用每至清明節都人士女猶有汎
舟於其間者(南部新書)
上已
桃花水韓詩曰溱與洧方渙渙兮惟士與女方秉蕳兮
薛君注云渙渙盛貌蕳蘭也謂當三月桃花水盛流之
時衆士與衆女方執蘭袚除耶惡鄭國之俗三月上已
之辰此雨水之上招魂續魄除拂不祥故時人願與所
悦者俱往觀之也
除沴周官曰女巫掌歲時袚除釁沴鄭玄云如今三月
上已水上之類也
乘舟月令暮春天子始乘舟蔡邕章句云陽氣和暖鮪
魚時至將取以薦寢廟故因是乘舟禊於名川也論語
暮春浴乎沂自上及下古有此禮今三月上已袚於水
濱蓋出此也邕之言然張衡南都賦袚於陽濱又是也
禊是月上已官民皆絜於東流水上曰洗濯袚除去宿
垢疢為大絜絜者言陽氣布暢萬物訖出始絜之矣(後漢)
(書)注謂之禊也
張樂流水戚夫人侍兒賈佩蘭說戚夫人嘗以正月上
辰出池邊盥濯食蓬餌以袚妖邪三月上已張樂於流
水如此終歲焉(西京雜記)
袚還三月中吕后袚還過軹道見物如蒼犬據高后掖
忽弗復見卜之云趙玉如意為&KR1090;高后遂病掖傷(史記)太
后春幸蠶館率皇后列侯夫人桑遵灞水而袚除(漢書)
過平陽主武帝即位數年無子平陽主求良家女十餘
人飾置家帝袚霸上還過平陽主主見所侍美人帝不
說既飲謳者進帝獨說子夫(前漢書)
歌䪥露永和六年三月上巳日梁商大會賓客讌乎洛
水周舉時稱疾不往商與親暱酣飲極歡及酒闌倡罷
繼以䪥露之歌坐中聞者皆為掩涕太僕張种時亦在
焉會還以事告舉舉歎曰此所謂哀樂失時非其所也
殃將及乎商至秋果薨(後漢書)
陽瀕張衡西都賦暮春之禊元己之辰方規齊軫袚于
陽瀕杜篤袚禊賦王侯公主暨乎富商用事伊洛帷幔
玄黃
索婚盧充因見麞便射中之隨逐不覺遠忽見一黑門
如府舍問鈴下對曰崔少府也進見少府少府語充云
尊府君為索小女婚故相迎爾三日婚畢以車送充至
家母問之具以狀對與崔别後四年充三月三日臨水
戲遙見水傍有犢車充往開車戶見崔女與所生男共
載情意如初抱兒還充又與金錠乃别(續搜神記)
薄落津後漢書曰袁紹三月上已大會賓徒於薄落津
聞魏郡兵黑山賊于毒等數萬人共覆鄴城殺郡守坐
中客家在鄴者皆憂怖失色或起而啼泣紹容貎自若
不改常度獻帝春秋曰紹勸督引投壺言笑容貎自
若水經注漳水經鉅故城西謂之落津
奏樂不視夏綂字仲御詣洛到三月三日洛中王公以
下莫不方軌連軫並南浮橋邊禊男則朱服耀路女則
錦綺粲爛仲御時在船中曝所市藥雖見此輩穏坐不
搖賈充望見之深竒其節顧相與語此人有心膽有似
冀缺走往問船中安坐者為誰仲御不應重問徐乃荅
曰會稽北海間民夏仲御充更就船與語其應如響欲
使之任即俛而不答充欲耀以文武鹵薄覬其来觀因
而謝之又使女伎服袿襡炫金翠繞其船三匝綂危坐
如故若無所聞充等各散曰此吳兒是本人石心也(别傳)
(晉書)
水心劍晉武帝問尚書郎摯虞曰三日曲水其義何指
答曰漢章帝時平原徐肇以三月初生三女至三日而
俱亡一村以為怪乃相攜之水濱盥洗因水以泛觴曲
水義起於此也帝曰若如所談便非嘉事尚書郎束晳
曰摯虞小生不足以知之臣請說其始昔周公城洛邑
因流水以泛酒故逸詩云羽觴随波又秦昭王三日置
酒河曲見有金人出捧水心劍曰令君制有西夏及秦
霸諸侯乃因此處立為曲水祠二漢相緣皆為盛集帝
曰善賜金五十斤左遷摯虞為陽城(續齊諧記)
祈農三月曲水會禊祭也漢儀濯東流水上不見東流
為何水晉中朝公卿庶民皆禊洛水之側趙王倫簒位
三日會天淵地誅張林懷帝亦會天淵地賦詩陸機云
天淵地南石溝引御溝水池西積石為禊堂跨水流杯
飲酒亦不言曲水元帝又詔罷三日弄具今相承為百
戲之具雕弄伎巧損益無常案禊與曲水其義參差舊
言陽氣布暢萬物訖出姑洗聚之也己者祉也言祈介
祉也一說三月三日清明之節將脩事於水側禱祀以
祈豐年應劭云禊者絜也言自洗濯也或云漢世有郭
虞者有三女二以三月上辰一以上已二日而産三女
並不育今時俗以為大忌是月是日女忌諱不復止家
皆適東流水上為祈禳自潔濯謂之禊祠分流行觴遂
成曲水案高后袚霸上馬融梁冀西第賦云西北戍亥
玄石承輸蝦蟇吐寫庚辛之域即曲水之象也今據禊
為曲水事應在永夀之前已有袚除則不容在高后之
後祈農之說於事為當(南齊志)
戲樂王濟諸名士當解禊洛水還樂廣問於夷甫曰今
日戲樂乎王曰裴僕射善談名理混混有雅致張茂先
論史漢靡靡可聽我與王安豐說延陵子房亦超超玄
箸(士賢論世說)晉上已集宴華林園濟平吳後有華林詩
華林華林園中千金堤上作兩銅龍相向吐水以注天
泉池通御溝中三月三日石李龍及皇后百官臨池賞
會(陸翽鄴中記)
走馬步射石虎三月三日臨水會公主妃主名家婦女
無不畢出臨水施張幔車服燦爛走馬步射飲宴終日
(鄴中記)
天泉戴延之西征記曰天泉之南有東西溝承御溝水
水之北有積石壇云云三月三日御坐流杯之處
騎從王導謂王敦曰王仁德未著而名位憂輕兄名已
振宜有以共相匡舉會三月三日中宗出禊乘肩輦敦
導並騎從紀瞻使人覘之既聞敦導騎從乃大驚自出
拜於道左中宗從容謂導曰卿吾之蕭何也(晉中興書)
蘭亭永和九年歲在癸丒暮春之初會于會稽山隂之
蘭亭脩禊事也羣賢畢至少長咸集(蘭亭記)
南澗孫綽詩序曰以暮春之始解禊于南澗之濱高嶺
千尋長湖萬頃
東堂晉起居注太和六年三月庚午朔詔云三日臨流
杯池依東堂小會宋志云海西於鐘山後流杯曲水延
百僚
柳泉丘淵之征齊道里記曰城北十五日有柳泉符朗
常以為解禊處
賦詩李暠三日讌于曲水命羣僚賦詩暠為之序(崔鴻十六)
(國春秋)
八公山武帝三月三日登八公山劉安故臺望曰城郭
如匹帛之繞藂花也(宋書)
得石生子高琳字季垊琳母嘗袚禊泗濱見一石光彩
朗潤遂持以歸是夜夢一人謂之曰此浮磬之精若能
寳持必生令子俄而有妊及生子因名琳(後周書)
興慶宫唐每歲上已許宫女于興慶宫大同殿前與骨
肉相見縱其問訊家眷更相贈遺一日之内人有千萬
有初到親戚便相見者有及暮而呼喚姓第不至者涕
泣而去歲歲如此(中朝故事)
踏青上已錫宴曲江都人於江頭禊飲踐踏青草曰踏
青(李綽歲時記)三月三日上踏青鞋履(盧公範饋餙儀)
龍門天后上巳日宴從臣於龍門命賦詩(翰林志)
樂遊園漢宣帝所立唐長安中太平公主于原上置亭
遊賞其地四望寬敞每三月上已九月重陽七夕遊戲
就此袚禊登高幄幕雲布車馬填塞綺羅耀日馨香滿
路朝士詞人賦詩翌日𫝊于京師(西京記)後賜寧申岐薛
王其地居京城之最高京師之内俯視指掌每正月晦
日三月三日九月九日京城士女咸就此登賞袚禊(長安)
(志)
賜柳圈唐制上已袚禊賜侍臣細柳弮云帶之免蠆毒
瘟疫中宗四年上已袚禊于渭濱賦七言詩賜細柳圈
李乂應制詩此日欣逢臨渭賞昔年空道濟汾詞沈佺
期詩寳馬香車清渭濱紅桃碧柳禊堂春皇情尚憶垂
竿佐天瑞先呈捧劍人(景龍文館記)
蓬池蕭穎士蓬池禊飲序云禊逸禮也鄭風有之蓋取
諸勾萌發達陽景敷煦握芳蘭臨清川乘和蠲絜用激
介祉厥義存矣晉氏中朝始恭燕咠之樂江右宋齊又
間以文詠風流遂遠鬱為盛集焉天寳乙未暮春三月
河南連帥領陳留守李公率府郡佐吏二三賓客帳飲
於蓬池備袚除之禮也(文粹)
滍濱歐陽詹魯山三日宴序云三月三日有酒食出于
野曰禊飲古俗也貞元十三年季春是日魯山令李胄
令宴于縣南滍濱
藩帥同宴貞元十三年冬徐州刺史張建封入覲德宗
禮遇加等次年春上已賜宰臣百僚宴于曲江亭特令
建封與宰相同座而食及將還鎮御製詩以送人(舊唐書)
九龍池九龍池上巳日亦為士女汛舟遊嬉之所(南部新書)
燕太學韓昌黎上已燕太學聽彈琴序云天子肇置二
令節詔公卿羣有司至日率官屬飲酒以樂司業武公
於是摠太學儒官三十有六人列燕于祭酒之堂有一
儒生抱琴而來鼓有虞氏之南風賡之以文王宣父之
操優遊愉悦及暮而退皆充然若有得也(本集)
改十三日文宗開成元年歸融為京兆尹時兩公主出
降府司供帳事繁又偪近上已曲江賜宴奏請改日上
曰去年重陽取九月十九日未失重陽之意今改取十
三日可也
獻詩開成二年三月三日河南尹李待價以人和氣稔
將禊于洛濱前一日啟留守裴令公公明日召白居易
劉禹錫等一十五人合宴於舟中由斗亭歴魏堤扺津
橋登臨沂㳂自晨及暮簮組交映歌笑間發盡風光之
趣極流泛之娛美景良辰賞心樂事盡得于今日矣晉
公首賦一章白居易為十二韻以獻末句云夜歸何用
燭新月鳳樓西(長慶集)
湘中怨沈亞之作湘中怨云鄭子况為岳陽太守因上
已日攜家登岳陽樓下望鄂渚鄭追想汜人俄有所見
聞汜人歌曰泝青山兮江之湄泳湖波兮裊綠裾意拳
拳兮心莫舒舟中人亦歌非樓上之人所能辨(岳陽風土記)
陶裒化三月三日以木雕為兔分朋走馬射之先中者
勝其負朋下馬奉朋人酒勝朋於馬上接盞飲之番呼
此節為陶衰花陶衰是兔化是射(武理燕北雜記)
龍橋蠶市三月三日遠近祈福於龍橋命曰蠶市(成都記)
油花卜池陽上巳日婦女以薺花點油祀而灑之水中
若成龍鳳花卉之狀則吉謂之油花卜(圖經)
袚於素秋漢書八月袚於霸上劉禎魯都賦素秋二七
天漢指隅人胥袚除國子水嬉又是用七月十四也自
魏以後但用三日不以已也(宋書)癸辛雜志云上已當作
十干之已蓋古人用日例以十干如上辛上戊之類無
用支者若有午尾夘則上旬無已矣故王季夷嵎上巳
詞云曲水&KR0008;裙三月二按公謹此說豈偶遺宋晉書耶
曲江覆舟李梢雲盧若虚壻也輕率縱酒其妻一夜夢
捕梢雲等輩十數人雜以娼妓以長繩係之連驅而去
驚覺說之而梢雲夢亦相符會因大畏惡遂斷葷持經
三年後以夢滋不驗梢復縱酒如初明年上已與李蒙
裴士南梁褒等十餘人泛舟曲江中盛選長安名倡大
縱歌妓酒正酣舟覆盡皆溺死(廣異記)開元春司天密奏
玄象有謫見當有名士三十餘人同日死數及第進士
正應其數内李蒙者貴主家壻也玄宗以事戒主曰無
令愛壻遊宴主居昭國里時大合樂音曲遠暢曲江聮
舟進士畢集蒙聞之踰垣走赴忽風暴起畫舸半沉聲
伎篙工不知紀極三十八人無一生者(獨異記)
天中記卷四
