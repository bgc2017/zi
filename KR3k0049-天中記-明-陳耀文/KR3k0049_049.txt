天中記卷四十九
明陳耀文撰
榻
近地長狹而卑曰榻言其榻然近地也小者曰獨坐主
人無二獨所坐也(釋名)
懸榻徐穉字孺子豫章人陳蕃為太守不接賓客惟穉
來特設一榻去則懸之(謝承書)周璆字孟玉陳蕃為太守
璆來置一榻去則懸之(上)
獨榻簡雍性簡傲佚蕩自諸葛亮以下則獨擅一榻項
枕卧語無所為屈(蜀志)
合榻周瑜薦魯肅孫權引肅合榻對飲言議(吳志)
常坐木榻管寧自越海及歸常坐一木榻五十餘年未
嘗箕踞榻上當膝處皆穿(皇甫謐高士𫝊)
連榻坐客杜預拜鎮南將軍朝士悉至客皆在連榻於
稚舒後至日杜元凱復以連榻坐客不坐便去(郭子)
方榻當陽侯劉彦節既貴士子自非三署不得上方榻
時以此少之(宋書)
引見獨榻顔延之為秘書監光禄勲太常時沙門釋惠
林以才學為文帝所賞朝廷政事多與之謀士庶歸仰
上每引見常升獨榻延之甚嫉焉因醉曰昔子同驂乘
袁絲正色此三台之坐豈可使刑餘居之上變色(上)
詣直登榻王瞻字明遠一字升鸞負氣傲俗好貶裁人
初仕宋為王府參軍常指劉彦節直登榻曰君侯是公
孫僕是公子引滿促膝惟余三人彦節外雖酬之意甚
不悦(上)
别施榻孔休源字慶緒博學為晉王府長史甚得人譽
王深相倚仗常於中齋别施一榻云此是孔長史坐人
莫得預焉其見敬如此(齊書)
見榻哽塞元順為吏部尚書右僕射及上省登階向榻
見榻甚故問都令史徐仵起仵起曰此榻曾經先王坐
順即哽塞涕泗交流久而不能言遂令換之(魏書)
不置連榻臨汝侯猷為益州頗僣濫客筵内遂有香燈
不置連榻武帝知之以此為僣還都以憂愧成疾卒(梁書)
側置玄宗命太常韋縚讀時令每月一篇每孟月朔日
上御宣政殿側置一榻東置面案令韋縚坐而讀之(唐書)
政堂置榻李峴為相元載於政事堂置榻邀宣事中官
坐峴至叱左右去榻(上)
懸石脩羊公者魏人也止華隂山石室有懸石榻卧其
上石盡穿陷(列仙傳)
胡床
好胡床靈帝好胡床董卓擁胡兵之應也(風俗通)
掛柱裴潜為兖州刺史常作一胡床及去官留以掛柱
(魏志)
僣坐胡床張景真僣侈武帝拜陵還景真白服乘舴艋
坐胡床觀者咸疑是太子(齊書)
矢貫胡床武帝軍至新林楊公則自越城移此領軍府
疊北樓與南掖門相對嘗登樓望戰城中遥見麾盖縱
神鋒弩射之矢貫胡床左右皆失色公則曰虜幾中吾
脚談如初(梁書)
掛裝胡床武城胡后與沙門曇獻通布金錢於獻席下
又掛裝胡床於獻屋壁武城平生之所御者也(北齊書)
床上常設侯景既纂時着白紗帽而上披責抱頭插象
牙梳床上常設胡床及筌蹄着鞾垂脚坐(梁書)
卧具
斫卧具扶風蘇不違父為司秉李暠所遷司農不違穿
府北垣徑上廳事斫暠卧具暠一宿數還(風俗通)
竒溫朱百年隠居山隂家素貧母以冬月亡衣並無絮
自此不衣綿帛嘗寒時就孔覬飲酒醉眠覬以卧具覆
之百年不覺也既覺引卧具去體謂覬曰綿定竒溫因
流涕悲慟覬亦為之成傷(宋書)
割半謝眺嘗行還過候江革時天寒雪見革弊絮單席
而枕覺不倦眺嗟嘆久之乃脱其所着𥜗并手割半毡
與革充卧具而去(齊書)
僧物色劉孝綽與到溉兄弟甚狎溉少孤宅近僧寺孝
綽往溉宅適見黃卧具孝綽謂僧物色也撫手笑溉知
其旨奮拳擊之傷口而去(上)
囊
囊槖囊謂橐也橐車上大囊也(說文)
掩囊自關而西食囊為之掩囊(方言)
巨囊哀公曰齊景死舍立陳乞迎陽生使力士舉巨囊
而至開之則公子陽生也乞曰此君也諸大夫皆再拜
稽首自是往殺舍(公羊𫝊)
五穀囊昔魯哀公祖載其父孔子問曰寧設五榖乎哀
公曰五糓囊者起伯夷叔齊讓國不食周粟而餓首陽
之山恐魂之饑故作五糓囊吾父食味舍哺而死何以
此為(王肅喪服要記)
鳲鴺吳王殺申胥盛以鳲鴺而投之於江(國語)
穎脱趙王使平原君入楚求定從約其客有文武者二
十人偕得十九人未有可以備二十者毛遂請行平原
君曰賢士處世譬如錐之處囊其鋒立見今先生處勝
門下三年無所聞是先生無所能也遂曰臣乃今日請
處囊中耳若早處囊中乃穎脫而出非特未見也平原
乃許與偕(春秋後語)
囊盛惠帝嘗與趙王同寢處吕后欲殺之而未得後帝
早獵王不能夙興吕后命力士於被中縊殺之及死吕
后不之信以綠囊盛之載以小羊車入見乃厚賜力士
力士是東郭門外官奴帝後知已斬之后不知也(西京雜記)
錦囊帝見王母有一卷書盛以紫錦之囊母曰此吾真
形圖也(漢武内傳)
書囊為帷文帝集上書囊以為殿帷(東方朔傳)
持囊簪筆張安世持囊簮筆事孝武數十年見謂忠謹
赤白囊邴吉馭吏習知邊塞嘗出適見驛騎持赤白囊
邊郡發犇命書馳來至知虜入雲中代郡遽歸府見吉
白狀(上)
綠囊報書成帝許美人乳詔使婢嚴持乳醫及五種和
藥丸三送美人所後詔使嚴持綠囊書與許美人告嚴
曰美人當有以予女受來置飾室中美人以葦篋一合
盛所生兒緘封及綠囊報書予嚴(上)
移載囊槖王陽好車馬衣服鮮明而遷徙轉移所載不
過囊槖時人怪其奢伏其儉故傳王陽能作黃金(上)
縑囊盛土岑彭與吳漢圍隗囂壅谷水以縑囊盛土為
堤灌西域(東觀漢書)
布被囊光武嘗召見諸郡計吏問前後守令能否蜀郡
計掾樊顯曰漁陽太守張堪昔在蜀仁以惠下威能討
姦前公孫述破時珍寳山積卷&KR0008;之物足富十世而張
堪去職之日乘折轅車布被囊而已(後漢書)
緋囊楊璇為零陵太守以緋囊盛石灰於車上繫布索
於馬尾會戰從風鼓灰賊不得視因以火燒布布燒馬
驚奔賊陣(上)
紀囊范滂被詰受紀囊賍賕滂曰曾為北部督郵汝陽
今有紀囊表裏六尺若以此為賍賍真六十耳(汝南先賢𫝊)
縑囊撲殺和熹鄧后臨朝杜根以安帝長宜親政事乃
上書直諫太后怒收根盛以縑囊撲殺之執法者以根
知名私語行事人使不加力而載出城外根得蘇(後漢)
褁足而戰馬超為司隸督軍從事討郭援為流矢所中
乃以囊褁其足而戰斬援首詔拜徐州刺史(典略)
韋囊自隨大秦國王有五官相去各十里王一旦至一
宫聽事止宿明旦復至一宫遍而還出行嘗以一韋囊
自隨有上言者收辭囊中還宫乃省之(魏略)
盛沙塞江步隲表言北降王潜筭說北箱部伍圖以東
向多作布囊欲以盛沙塞江孫權見吕範諸葛恪云每
讀隲表輙獨失笑此江與開闢俱生寧有可囊塞理乎
(吳錄)
囊入棗郎棗嵩用事於王浚時人謠曰十囊五囊入棗
郎(王隠晉書)
囊兒投外孫恩敗以囊簏盛嬰兒投之於外而告之曰
賀汝先登仙堂我尋後就汝(晉中興書)
青囊書郭公居河東精卜筮郭璞從之受業公以青囊
中書九卷與之璞由是洞曉其術(晉書)
囊燋貽母吳郡人陳遺少為郡吏母好食璫底飯遺在
後恒𢃄一囊每煑食輙錄其燋以貽母(宋書)
遺囊付主張虔威晝在塗見一遺囊恐其主求失因令
左右負之而行後數日物求主認悉以付之(隋書)
紫羅囊謝玄年少時好着紫羅香囊垂覆手太傅患之
而不欲傷其意乃譎與戱賭得則燒之(世說)
賭囊珍玩劉承胤少有淹雅之才王庾溫公皆素與周
旋聞其至共載看之劉倚被囊了不與王公言神味亦
不相酧俄頃賓退王庾甚怪此意未能觧温曰承胤好
賭新下必有珍寳當有市井事令人視之果見向囊皆
珍玩正與胡父詣賈(語林)
錦囊石崇厮内兩婢錦囊是籌也(上)
藿囊何承天顔延年俱為郎何問顔曰藿囊是何物顔
答曰此當復何解耶藿囊將是卿(俗說)
囊錦送吏閻憲字孟度為綿竹令男子杜成行於路得
遺裝囊開視有錦二十五疋明送詣吏(益部耆舊傳)
遺囊炭碎新安鄭微年少時見人遺一囊云中有物欲
碎便為凶兆微密開看乃是一梃炭意甚秘之年八十
病篤語子弟云吾齒老矣可試啟此囊見炭悉碎折於
是遂死(異苑)
囊香漬水石虎為俗臺皆用瑜石珷玦為隄岸或以虎
魄中渠為缾杓夏則自渠水以内池池中皆紗縠為囊
盛百雜香漬於水裏(拾遺錄)
掫囊人而不學命之曰視皮學而不行命之曰撮囊(莊子)
篋
饋羹篋錦叔鮒求貨於衛淫芻蕘者衛人使屠伯饋叔
向羹與一篋錦叔向受羹反錦曰晉有羊舌鮒者黷貨
無厭亦將及矣(昭十三)
謗書一篋魏文侯命樂羊將攻中山三年而拔之樂羊
反而論功文侯示之謗書一篋(春秋後語)
惟有書篋胡質為荆刺史史及囊無餘財惟有賜衣書
篋而已(魏志)
文史溢篋張華身死之日家無遺財有文史溢於几篋
(晉書)
扇
五明扇五明扇舜所作也既受堯禪廣開視聽求賢人
以自輔故作五明扇秦漢公卿大夫皆用之魏晉非乘
輿不得用也(古今注)
雉尾扇雉尾扇起於殷世高宗時有雊雉之祥服章多
用翟羽周制以為王后夫人之車服輿卑有翣即緝雉
羽為扇翣以障翳風塵也漢朝乘輿服之後以賜梁孝
王魏晉以求無常准諸王皆得用之(上)
鵲翅為扇周昭王時塗脩國獻青鳳丹鵲各一雌一雄
孟夏之時鳳鵲皆脱易毛羽聚鵲翅以為扇緝鳳羽以
飾車盖也扇一名遊飄二名反影時東甌獻二女一名
延娟二名延娛使二人更搖此扇侍於王側輕風四散
冷然自凉(拾遺記)
羽扇麾軍諸葛武侯與先主在渭濱將戰武侯乘素輿
葛巾白羽扇指摩三軍三軍皆隨其進止(語林)
扇障面王大將軍在西朝時見周侯輙扇鄣面不得住
後渡江左不能復爾王歎曰不知吾進伯仁退(世說)
披紗扇溫嶠娶姑女既婚交禮女以披紗扇撫掌大笑
曰我嫌是老奴果如所擬(上)
雪讃書扇羊孚作雪讃云資清以化乘氣以霏值象能
鮮即潔成暉桓胤遂以書扇(上)
搖扇貽戚胡母彦國至湘州坐廳事斷官爾時三伏中
傍搖扇視事其兒子光從容顧謂曰彦國復何為自貽
伊戚(語林)
毛扇故物庾翼為荆州都督毛扇上成帝疑是故物侍
中劉邵曰栢梁雲搆匠者先居其下管弦繁奏䕫牙先
聆其音&KR1561;之上扇以好不以新季恭聞之曰此人宜在
帝左右(上)
畫不點睛顧虎頭為人畫扇作稽元而都不點眼精主
問之顧答曰那可點精點精便語(世說)
羽扇畫水吳猛好道術常渡江以白羽扇畫水横流直
過不用舟檝(續搜神記)
夢扇别母高平擅茂宗義熙中喪亡其母劉氏夢見宗
云方求違離今以此扇奉别母流涕覺於屏風間得扇
上皆如蜘蛛網絡(異苑)
盖
覆盖盖在上覆盖人也(釋名)
繖盖張帛避雨謂之撒盖(通俗文)
華盖華盖黃帝所作也與蚩尤戰於涿鹿之野常有五
色雲氣金枝玉葉於帝上有花蘤之象故因而作華盖
(崔豹古令注)
曲盖曲盖太公所作武王伐紂大風折盖太公因折盖
之形而制曲盖焉戰國常以賜將軍自漢朝乘輿用之
因謂睥睨盖有軍號者賜其一焉(上)
直盖齊侯伐晉夷儀敝無好死於霤下齊侯謂夷儀人
曰得敝無好者以五家免乃得其尸公禭之與之犀軒
直盖(左定下)
不張盖五羖大夫之相秦也勞不坐乘暑不張盖(史記)
傾盖夫子適郯郯子遇子於途傾盖而語終日而别命
子路將束帛贈焉(孔叢子)
持盖孔子將行命從者持盖既而果雨(家語)
奉盖上官桀少時為羽林郎從武帝上甘泉天大風車
不得行解盖投之桀奉盖雖風常屬車雨下盖輙御上
竒其材力焉(漢書)
蔽霜吳起與秦人戰僕𠻳之盖足以蔽霜露(尉繚子)
賜車盖黃覇為揚州刺史三年宣帝詔賜車盖持高一
尺以彰有德(漢書)
登仙或言黃帝時建華盖以登仙王莾乃造華盖高八
丈一尺皆全&KR0008;羽葆載以秘機四輪車駕六馬輓者皆
呼登仙(王莾傳)
五彩華盖靈帝時講武平樂觀建十重五彩華盖高十
丈建九重華盖高九丈(續漢書)
門不容盖光武東廵時虞延從駕到魯還經封邱城門
門下小不容羽盖帝怒使撻御史延救之乃止(後漢書)
以御盖覆曹休入皖城陸遜破之權令左右以御盖覆
遜(吳志)
以盖自覆劉基孫權愛敬之嘗從御樓舡時雨甚權以
盖自覆又令覆基餘人不得覆也(上)
青盖賀齊為將性奢綺兵甲器械極為精好所乘船雕
刻丹鏤青盖絳䄡弓弩矢箭咸取上材(上)
啣繖樹庭徐干木年少時常夜夢見鳥從天上飛啣繖
樹其庭中如此凡三過啣來作惡聲而去徐後果得織
遂以惡終(俗語)
風飛輗盖桓玄遊於水南飄風飛其輗盖後義兵起遂
敗(晉安帝記)
罩笠棄繖御史中丞荀伯子奏左衛將軍何尚立公事
每罩笠有虧體制建野笠於公門棄華繖而不御(宋元嘉十)
(年起居注)
孔雀盖訶羅國奉孔雀盖一其(元嘉二十九年起居注)
風飄儀繖始安王遥光傳江祐被誅東昏門遥光入殿
告以祐罪遥光懼還省便佯狂號哭自此稱疾不復入
臺先是遥光行還入風飄儀繖出城外遥光遂敗(齊書)
羽儀自摽殷孝祖與賊合戰每常以鼓盖自隨軍中人
相謂曰殷統軍可謂死將至矣今與賊交鋒而以羽儀
自標顯若此射者十手攅射欲不斃得乎是日中流矢
死(南史)
笠傘覆面王籍為中散大夫彌日忽忽不樂乃至徒行
市道不懌交遊有時途中見相識輙以笠傘覆面(梁書)
蓮荷衣傘湖城吏丁初忽見少婦人姿容可愛青衣戴
傘呼初初疑而待顧婦自投波中是太蒼獺衣傘皆是
蓮荷(搜神記)
繖乃枯葉義熙中烏傷小吏見女子戴青傘姿容絶色
遂要之女至多電光乃是大狸抽刀斫殺其繖乃枯荷
葉耳(異苑)
繡羽盖太上大道君授務成君繡羽盖雙明珠(真人王君傳)
紫雲盖紫陽山人周義山子通今會仙人在金屋銅門
之内以紫雲為&KR0034;(真人周君傳)
屛風
障風屏風以屏障也扆在後所依倚也(釋名)
扆扆縱廣八尺畫斧文今之屏風則遺象也(三禮圖)
侍吏記語孟嘗君每侍客坐語屏風後常有侍吏主記
所與客語知其親戚居處客去後使使謝餽無所遺失
(春秋後語)
掣衣走免荆軻入秦為燕太子報讐把秦王衣𬒮曰寧
為秦地鬼不為燕地囚王美人彈琴作語曰三尺羅衣
何不掣四面屏風何不越王因製衣而走得免(三秦記)
睡觸屏風陳萬年字幼公善事人賂外戚為御史大夫
子咸字子康耳十八有異材抗直數言事刺譏近臣萬
年嘗病召咸教誡於床下語至夜半咸睡着頭觸屏風
萬年大怒欲杖之曰乃公教戒汝汝反睡不聽吾言何
也咸叩頭謝曰具曉所言大要教咸謟也萬年廼不復
言(漢書)
幄坐畫屏班伯以侍中光禄大夫養病久之成帝出過
臨侯伯伯乃再視事自大將軍薨後冨平定陵侯張放
淳于長等始愛幸出為微行行則同輿執轡入則侍中
設宴飲之會及趙李諸侍中皆引滿舉白時乘輿幄坐
帳畫屏風畫紂醉踞妲己作長夜之樂上以伯新起數
目禮之因顧指畫而問伯曰紂為無道至於是乎伯對
曰書云乃用婦女之言何有踞肆於朝所謂衆惡歸之
不如是之甚者也上曰苟不若此此圖何戒伯曰沉湎
于酒微子所以告去也式號式謼大雅所以留連也詩
書淫亂之戒其原皆載於酒上乃喟然歎曰吾久不見
班生今日復聞讜言放等不懌(上)
設屏風成帝省减椒房掖庭用度許皇后上疏曰設妾
欲作其屏風張於某所必繩妾以詔書矣(上)
翳雲母屏王莾常翳雲母屏風(上)
圖畫列女宋弘嘗燕見御坐新施屏風圖畫列女帝數
顧視之弘正容言曰未見好德如好色者上即為撤之
上姊湖陽公主新寡上與共論朝臣微觀其意主曰宋
公威容德器羣臣莫及上曰方圖之後弘見上令主坐
屏風後因謂弘曰諺言貴易交富易妻人情乎弘曰臣
聞貧賤之交不可忘糟糠之妻不下堂上顧主曰事不
諧矣(東觀漢記)
置屏分隔鄭弘為太尉舉第五倫為司空班次在下每
正朔朝見弘曲躬自卑上問知其故遂聽置雲母屏風
分隔其間由此為故事(謝承後漢書)
補壞曹公雅性節儉帷帳屏風壊則補衲(魏書)
素屏風曹公平柳城班所獲器物特以素屏風素憑几
賜毛玠曰以君有古人之風故賜君以古人之風(魏志)
竹屏吳隠之字處默清貧劉裕拜太常卿以竹&KR0963;為屏
風坐無氊席(晉書)
屏中製檄何毋忌母紏牢之姊毌忌與宋高祖謀夜於
屏風中製檄文母登屏風窺之大喜曰汝能如此吾讐
雪矣(續晉陽秋)
妃妾排屏顔延之愛姬死以冬日臨哭忽見妾排屏風
以壓延之延之懼墜地因病(宋書)
菜屬排屏王琨儉於財用設酒不過兩爵輙云此酒難
遇䀋豉薑菜之屬並排屏風酒漿悉置床下内外有求
琨手自付之(上)
銀泥漆屏元嘉中中丞劉禎奏風聞廣州刺史韋朗於
州作綠沉銀泥漆屏風二十三床請以事免朗官(宋起居注)
白字輙改明帝性多忌諱禁制廽避者數十百品亦惡
白字屏風書古來名文有白字轍加改易玄黃朱紫遂
宜代之(王琰宋春秋)
排屏壓背宜都王鏗年十歲時與告景曜商略先言往
行左右誤排柟福屏風倒壓其背顔色不異言談不輟
亦不顧視(齊書)
古玉屏皇太子在雍有盗發古塜得玉屏風遣將還都
賜屏武帝在東宫每幸悛坊閑言至夕賜屏風帷帳
(俱同上)
屈曲蔽風王遠字景舒位光禄勲時人謂遠如屏風屈
曲從容能蔽風露言能不虧物也(南史)
列女裝屏太宗引虞世南為秦府十八學士嘗令寫列
女傳以裝屏風于時無本世南書之一無遺失(唐書)
賜屏靈座田神功卒賜屏風茵褥於靈座(上)
著書寫屏憲宗以天下無事留心典墳著書十四篇名
曰前代君臣事跡寫於六屏風以示宰相(上)
白瑠璃帝起神臺其上扉屏風悉以白瑠璃作之光輝
洞澈也(漢武舊事)
龜甲上起神明臺上有金床象席雜玉為龜甲屏風(郭子)
(横洞冥記)
紫瑠璃董偃嘗臥延清之室設紫瑠璃屏風列靈麻之
燭於戶外視屏風若無屏風矣侍人惟見燈明以言無
碍乃於屏風外扇偃偃曰玉石豈須扇而後清凉耶侍
者乃郤扇以手摸之方知有屏風之碍矣(拾遺錄)
石屏廣川王去疾發魏哀王塜有石屏風(西京雜記)
雲母屏趙飛鷰為皇后其女弟遺雲母屏風瑠璃屏風
七尺屛漢江都王建勁徤嘗跳越七尺屏風(上)
刻鏤屏風何敞為汝南太守和帝南廵過郡有刻鏤屏
風為帝設之帝命侍中黃香銘之曰古典務農雕鏤傷
民忠在竭節在修身(三輔决錄)
有客立後杜陵蕭彪字伯文為巴郡太守以父老歸供
養父有客常立屏風後自應使命(京兆舊事)
瑠璃屏孫亮作琉璃屏風甚薄而澈每於月下清夜舒
之常愛寵四姬使坐屏風中外望之乃若無隔惟香氣
通於外耳(拾遺錄)
鏤瑞應圖孫亮作瑠璃屏風鏤作瑞應圖一百二十種
(古今注)
瑠璃屏滿奮字武秋體嬴惡風侍坐武帝屢顧看雲母
幌武帝笑之奮云北窗瑠璃屏風實而似疎帝有難色
答曰臣如吳牛見月則喘或云是胡質時魏明帝座(語林)
閉屏風荀介子為荆州刺史荀婦大妬恒在介子齋中
客來便閉屏風有桓客者時為中兵參軍來謁荀諮事
論事已訖為復作余語桓時年少殊有姿容荀婦在屏
風裏便語桓云桓參軍君知作人不論事已訖何以不
去桓狼狽便走(俗說)
床前叩屏謝方作吳興郡其兄安時隨至郡中方眠常
晏起清朝便往床前叩屏風呼方起(上)
列女畫屏臣與黃門侍郎歆所校列女傳種類相從為
七篇以著禍福榮辱之效是非得失之分畫之於屏風
四堵(劉向七略别傳)
步障
青綾步障王凝之妻謝氏有才辨凝之弟獻之嘗與賓
客談論調理將屈謝氏遣婢白獻之曰欲與小郎解圍
乃施青綾步障自蔽與客申獻之前議客不能屈(晉書)
鐵步障許玄度將弟出都婚諸人聞是玄度弟欽迓之
既見乃甚癡便欲嘲弄之玄度為之解紛諸人不能犯
境劉貞長歎曰玄度為弟婚施千里鐵步障(語林)
步障繞大將軍刑周伯仁以步障繞之經日已臭王曰
周伯仁子弟癡何以不知取其翁屍周家然後收之(上)
錦步障石虎為洛臺列鳳文錦步障縈蔽於浴所(拾遺記)
步障圍繞江夏王寳玄與崔惠景叛景敗寳玄逃奔數
日乃出帝召入後堂以步障裹圍之令羣少數十人鳴
鼓角繞其外遣人謂曰汝近圍我亦如此少日乃殺之
(齊書)
張幕施障瑯琊王儼字仁威武成第三子也武成甚愛
之儀衛甚盛帝嘗與后在華林園東門外張幕施青綾
障以觀之(北齊書)
承塵
施上塵土承塵施於上以承塵土也(釋名)
投金塵上雷義字仲公豫章鄱陽人也初為郡功曹能
擢舉善人不伐其功義常濟人死罪罪者後以金二斤
謝之義不受金主伺義不在默投金於承塵上後葺理
屋宇乃得金金主已死無所復還義乃以付縣曹(後漢書)
上有神語博陵劉伯祖為河東太守所止承塵上有神
能語京師詔書若下消息輙豫告伯祖伯祖問其所食
啖欲得羊肝買羊肝于前切之腐隨刀不見盡兩羊肝
有一老狸𦕈𦕈在案前持刀者舉刀欲斫之伯祖訶止
自舉着承塵上須臾大笑曰向者啖肝醉忽失形與府
君相見大慙愧後伯祖當為司隸得先語伯祖云某月
某日詔書當到至期如言及入司隸府神隨在承塵上
輙言省内事伯祖大恐怖謂神曰今職在刺舉左右貴
人聞神在此因以相害神答曰誠如府君所慮當相捨
去遂無聲(搜神記)
去毛置塵傅信事母母嬴病恒驚悸信乃取鷄鴨去毛
置承塵上行落地母輙恐怖(語林)
麈尾
玉柄麈尾王衍夷甫盛才美貎明悟若神每捉玉柄麈
尾與手同色(晉書)
礭床呼㘴何次道嘗詣王丞相以麈尾礭床呼何共坐
曰此君子坐也(郭子)孫安國往殷中軍許共語左右進食
冷而復煖者數四彼我奮擲麈尾悉墮落滿飯中賓主
遂至暮忘飡也(上)
懸帳王丞相嘗懸一麈尾着帳中及殷中軍來乃取之
曰今當遺汝(世說)
勒置於壁石勒偽事王浚浚遺勒麈尾勒為不執置之
於壁朝拜之云王公所賜如見公也(晉陽秋)
麈尾轉視王長史病已篤寢燈下轉麈尾而視之歎曰
如此人曾不得滿四十及亡劉尹臨殯以犀柄麈尾置
柩中因慟哭(郭子)
麈尾确機客問樂令旨不至者樂亦不復剖析文句直
以麈尾柄确機曰至不客曰至樂因又舉麈尾曰若至
者那得去客乃悟服(世說)
過䴡康法迅造庾公捉麈尾至彼公曰麈尾過麗何以
得在咨廉者不求貪者不與故得在耳(語林)
異物張融字思光弱冠有名同郡道士陸脩靜以白鷺
羽麈尾扇遺之曰此既異物以奉異人又融臨卒遺令
建白旐無旐不設祭令人捉麈尾登復魂(宋書)
握麈尾張敷好讀玄書善屬文論弱冠初父邵使與高
士南陽宗少文談繫象往復數番少文欲屈握麈尾歎
曰吾道東矣於是名價日重(上)
捉四十載周顒音辭辨麗長於佛理著三宗論言空假
義西凉州智林道人遺顒書深相贊美言捉麈尾來四
十餘載頗見宗錄惟有此塗白黑無一人得者非意此
音猥來入耳見重如此(齊書)
况重席盧廣有儒術為國子博士於學中講說僕射徐
勉以下畢至謝舉造坐屢折廣詞理通逹廣深歎服仍
以所執麈尾贈之以况重席焉(梁書)
松枝可代張譏善講論後主在東宫集官僚置妾時造
玉柄麈尾新成後主親執之曰當今雖復多士如林至
於堪捉此者獨張譏耳即手授譏後主嘗幸鍾山開善
寺詔從臣坐於西寺西南松下勅譏講議時索麈尾未
至後主勅取松枝手以屬譏曰可以代麈尾(陳書)
如意
琥珀吳主潘夫人之父坐法夫輸入織室夫人容態少
儔為江東絶色同幽者百餘人謂夫人為神女敬而遠
之有司聞於吳主使圖其容貌夫人憂慼不食减瘦改
形工人寫其真狀以進吳主吳主見圖而嘉之琥珀如
意撫按則折歎曰此神女也遂納之(拾遺記)
水精孫和悦鄧夫人嘗置膝上和月下舞水精如意誤
傷夫人頰(上)
白玉時有掘地得銅匣長二尺七寸以琉璃為盖布雲
母於其上開之得白玉如意所執處皆刻螭虎如蠅蟬
等形時人莫有識者吳大帝以問綜綜答曰昔秦始皇
帝東遊以金陵有天子氣乃鑿諸山岡起處輙埋寳物
以當王者之氣(胡綜别傳)
珊瑚崇有珊瑚如意長三尺二寸(石季倫本事)
如意帖之殷荆州有所識作賦是束晢慢戱之流殷甚
以為有才語王公適見新文甚可觀便於手巾凾中出
之王既讀殷笑不勝王看竟既不笑亦不言好惡但以
如意帖之而已殷悵然自失(世說)
指四坐謝萬北征嘗以笑詠自高未嘗撫慰衆士謝公
從容謂萬曰汝為元帥宜數呼諸將晏會以悦衆心萬
從之於是召集諸將都無所說直以如意指四坐曰諸
君皆是勁卒諸將甚恨之(上)
鐵如意石崇與王愷爭豪晉武帝愷之甥也每助愷以
珊瑚高二尺許愷以示崇崇以鐡如意擊之應手瓦碎
愷聲色俱厲崇曰此不足恨乃命取珊瑚有三尺光彩
溢目者六七株愷悵然自失(語林)
烏角太原鄧澄之義熙初諸葛長民欲取為輔國諮議
澄之不樂後為南康太守盧循反自廣州長民以其謀
先告因騁私惡收澄之以付廷尉將至大辟夜夢見一
神人以烏角如意與之既覺便在其頭側可長尺餘形
制甚陋澄之遂得無它後從入關因以自隨忽失所在
(異苑)
為楯代仗蒼梧欲害高帝帝嘗以書案下安鼻為楯以
鐵為書鎮如意甚大以備不虞欲以代仗(齊書)
竹根明僧紹字烝烈平原聶人也隱長廣郡勞山詔徵
為正員外稱疾不就賜竹根如意笋籜冠隠者以為榮
(蕭子顯齊書)
金如意席闡文武帝將起兵闡文勸蕭穎胄同焉仍遺
客田祖恭私報帝并獻銀裝刀帝報以金如意(梁書)
白角韋叡拒魏於邵陽叡乘素木輿執白角如意以麾
軍一日數合(上)
犀如意殷鈞字季和武帝與鈞父叡有舊以女永興公
主妻鈞公主驕淫險虐鈞形貎短小為主所憎每被召
先入滿壁為殷叡字鈞輙流涕以出主命婢束而反之
鈞不勝怒言於帝帝以犀如意擊主碎於背然猶恨鈞
自侍中出為王府諮議(上)
擊席李膺字公胤有才辨西昌侯藻為益州以為主簿
使至都武帝悦之謂曰今李&KR0574;何如昔對曰今勝昔問
其故對曰昔事桓靈之主今逢堯舜之君帝嘉其對以
如意擊席者久之乃以為益州别駕(上)
骨如意高祖孝文欲試諸子志尚乃大陳寳物任其所
取京兆王愉等競取寳玩宣武皇帝惟取骨如意而已
帝大竒之(後魏書)
羽如意廣陵王羽為太子太保錄尚書事孝文將南討
遺羽持節安撫六鎮發其突騎夷夏寧悦還領廷尉卿
及車駕發羽與太尉元王留守帝賜羽如意以表心焉
竹節恩旨賜臣犀縷竹節如意目所未覩(劉義慶啓事)
拂
旄牛尾拂今奉旄牛尾拂一枚可拂塵垢(秦嘉婦與嘉書)
麻繩細拂武帝泰康四年有司奏先帝舊物麻繩為細
拂以明儉約(晉書)
麻繩拂孝成大明中壞高祖所居隂壁於其處起玉燭
殿與羣臣觀之床頭有土障隂壁上掛葛燈籠麻繩拂
侍中袁覬盛稱上儉素之德孝武曰田舍翁得此已為
過矣(宋書)
麈尾繩拂陳顯逹子休尚為郢府主簿過九江拜别顯
逹謂曰凡奢侈者鮮有不敗麈尾繩拂是王謝家許汝
不須捉此即取於前燒除之(齊書)
白眊拂太子有白眊拂二(東宫舊事)
香爐
被中爐長安巧工丁諼作卧褥香爐一名被中香爐為
機環轉四周而缺體常平可置之褥被故取被褥以為
名又作九層博山香爐鏤以竒禽怪獸(西京雜記)
厠置香爐劉季和性愛香上厠置香爐主簿張坦曰人
名公作俗人真不虚也季和曰荀令君至人家坐處三
日香為我何如令君而惡我愛好色(襄陽記)
筮博香爐吳郡吳泰能筮會稽盧氏失博山香爐使泰
筮之泰曰此物質雖為金其象實山有樹非林有孔非
泉閶闔風至時發青烟此香爐也語其主處求即得之
(集異記)
夢爐有娠陶弘景字通明丹陽秣陵人也父貞孝昌令
初弘景母郝氏夢天子手執香爐來至其所已有娠矣
(南史)
嫁女銅爐庾仲文貪賄何尚之奏選令史龍向臣說亦
歎受納之過言實得嫁女具銅爐四人舉乃勝細葛斗
帳等物不可稱數(上)
覆爐灰江泌為南康王子琳侍讀建武中明帝召諸王
後泌憂念子琳訪志公道人問其禍福誌公覆香爐灰
示之曰都盡無餘後子琳被害(齊書)
爐墮侯景即位景床東邊香爐無故墮地景呼東西南
北皆謂為廂景曰此東廂香爐那忽下地議者以為湘
東軍下之徵(梁書)
鏤香爐石虎冬月為複帳四角安純金鑿鏤香爐(鄴中記)
梳篦
櫛櫛梳枇揔名也(說文)梳言其齒䟽也篦言其細相比也
(釋名)
侍執巾櫛晉太子圉為質於秦將逃歸謂嬴氏曰與子
歸乎對曰寡君之使婢子侍執巾櫛以固子也從子而
歸棄君命也不敢從亦不敢言(左僖中)
昧爽櫛梳季文德素善延篤謂公卿曰延篤有王佐之
才欲引進之篤聞為書止文德曰吾當昧爽櫛梳坐於
客堂朝則誦虞夏之書歷公旦之典禮鑒仲尼之春秋
當此之時不知天之為盖地之為輿慎勿迷其本棄其
生也(續漢書)
以梳為枇徐季龍取十三種物着大篋中使管輅占之
輅先說鷄子後道蠶蛹遂一一名之唯以梳為枇耳(魏志)
渡溪墜櫛臨賀興安縣東邊有平石其上有櫛履各一
具俗云越王渡溪脱履墜櫛於此(盛弘之荆州記)
解憂夢梳枇為憂解也虱盡去百病愈也(夢書)
刷
荔草荔草似蒲而小根可作刷(說文)
理髮所以理髮謂之刷(適俗文)
帥髮上從刷帥也帥髮長短皆令上從也(釋名)
鑷
攝髮鑷攝也攝取髮也(釋名)披减鬚髮謂之鑷(通俗文)
射卷縣令施安上懷鑷令郭璞射之璞曰此是鏡物有
兩岐(洞林)
光銅彭城王義康餉沈熙光銅鑷(沈約宋書)
鑷魚鑷魚長七寸頭如鑷(臨海水土記)
擲鏡鑷高祖恒令左右拔白髮隆昌王高帝之孫年五
歲戲於床前帝曰兒言我是誰答曰太翁帝曰豈有為
人曾祖拔白髮乎即擲去鏡鑷
步搖
垂珠后首飾曰副副覆也以覆於首上有垂珠步則搖
也(釋名)主人之女垂珠步搖(宋玉風賦)
黃金為山后入廟步搖以黃金為山題貫白珠桂枝相
糺八爵九華熊虎赤羆天鹿辟邪(續漢書輿服志)
訛為慕容慕容廆曾祖慕護䟦魏初率其諸部入居遼
西從宣帝伐公孫氏以功拜率義王始建國於棘城之
北時燕代多冠步搖冠護䟦見之乃歛髮襲冠諸部因
呼之為步搖其後音訛遂為慕容焉(晉書)
金作相樸孫皓使尚方以金作步搖假髻以千數令宮
人着以相撲朝成夕敗輙命更作(江表傳)
黃金趙飛燕為皇后其女弟上遺黃金步搖(西京雜記)
禁物步搖蔽髻皆為禁物(晉令)
手巾
親以拭淚王莾斥出王閎太后憐之閎伏泣失聲太后
親自以手巾拭閎淚(漢名臣奏)
不宜借人在尊者前宜各具一手巾不宜借人巾用(英雄)
(記)
手巾拭面孫權尅荆州將吏悉皆歸附而潘濬涕泣交
横權慰勞與語使親近以手巾拭其面(江表傳)
手巾插腰王戎雖為三司率爾私行廵省園内不從一
人以手巾插腰戎故吏多大官相逢輙下道避之(竹林七賢論)
手巾為信欝州道祭酒徐誕常以治席為事有吳人姓
夏侯來師誕忽暴疾死終冬涉春有長沙門從北來於
道中見夏侯云被崑崙召不得辭師寄手巾為信誕得
手巾乃本所送入棺者(名山略記)
紫巾會稽人吳詳見一女子溪邊洗脚呼詳共宿明旦
别去女贈詳以紫巾詳答以白手巾(志怪)
絮巾
着巾賣餅趙岐避難至北海着絮巾市中賣餅(魏略)
冬月絮巾石虎皇后出以女騎一千為鹵簿冬月紫絮
綸巾(鄴中記)
匱
匱匱櫝也匣也(說文)
櫝漦夏之衰也褒人之神化二龍而言曰余褒之二君
也夏后布幣陳策而告之龍亡而漦在櫝而藏之(國語)
玉櫝燕人歸燕姬以瑤甕玉櫝(左昭七)
買櫝還珠楚人賣其珠於鄭者為木蘭之櫝薰以桂椒
綴以珠玉飾以玖瑰緝以翡翠鄭人買櫝而還珠未可
謂善鬻珠也(韓子)
匱鳴清悲甘卓家金匱鳴聲似搥鏡清而悲師言金匱
將離是以悲鳴尋而卓下將軍周慮等承望敦意害卓
(王隠晉書)
開孔受物王伾下劣闒葺不能如叔文有大志唯務金
帛寳玩為無門大櫃上開一孔使足以受物夫妻寢止
其上(唐書)
厨
瓊厨郭况家富以玉器盛物故東京謂郭家為瓊厨金
窟(拾遺錄)
厨床食宿扈累字伯重京兆人常隨青牛先生先生姓
方正曉知星歷風角鳥情得其術有婦無子後亦喪婦
獨知道側以塼為障施一厨床食宿其中(魏略)
母厨盛薪收范曄家樂器服玩普皆稱麗奴妾亦盛飾
母住止單陋惟有一厨盛柴薪(沈約宋書)
釵厨衡陽王鈞母區貴人卒鈞哀毁甚先是貴人以釵
厨子賜鈞以為玩弄貴人亡後每歲時及朔望輙開視
再拜鯁咽見者皆為之悲(齊書)
書厨陸澄當世稱為碩學讀易三年不解文義欲撰宋
書竟不成王儉戲之曰陸公書厨也(上)
須劉領軍謝弘微臨終語左右曰有一厨書須劉領軍
至可於前燒之愼勿開也(南史)
熨斗
火斗通俗文曰火斗曰熨
爛手紂欲重刑乃先作大熨斗以火熱之使人舉不能
勝爛手與妲己為戲笑(帝王世紀)
柄熱韓康伯年數歲母殷氏時大寒母方為作袴令康
伯捉熨斗而謂之曰且着𥜗尋當作複袴康伯曰火在
斗中而柄尚熱今既着𥜗下亦當煖(晉書)
着火柄熱張蕪小時母謂其寒且作袴蕪曰且作𥜗如
熨斗着火柄亦熱(列傳)
熨安天下尉遲迥反於鄴時李穆在并州高祖獻慮其
為迥所誘遣使往布腹心穆遽奉熨斗於高祖曰願以
此熨安天下也高祖大悦(隋書)
炮烙始糟丘生於象箸炮烙始於熨斗(淮南子)
澡盤
恒鳴中朝有人畜銅藻盤旦夕恒鳴張華曰與洛鍾宫
商相諧故聲相應錯鑪之乃止(異苑)
澡灌惠帝征伐成都軍敗帝渴帳下賫五升銅灌就民
家取水就灌飲之(四王起亊)
自奉澡灌劉悛少與齊武欵好帝常至悛宅晝卧覺悛
自奉金藻灌受四升水以沃盥因以與帝前後所納稱
此(齊書)
佛澡灌月支國有佛澡灌受二升許青石水羅勒色碧
玉班白受水無定隨其多少(西域諸國志)
伏虎
䙝器玉府掌玉燕衣服凡䙝器(周禮天官)
飲器智伯圍趙襄子於晉陽襄子大敗智伯軍殺智伯
漆其頭以為飲器(春秋後語)匈奴破月氏王以其頭為飲器
(史記)
執虎子蘇則為侍中舊侍中親省起居故俗因謂執虎
子始蘇則同隠吉茂後見嘲之曰仕宦不已執虎子(魏書)
吹作角聲吳時嘉興倪彥思忽有鬼魅其家能與人語
飲食如人唯不見形思乃延道士逐之酒餚既設道士
便擊鼓召請諸神魅乃伏虎於神坐吹作角聲以亂音
頃刻道士忽覺背中冷驚起解衣乃伏虎也(錄異傳)
箱
金箱武帝崩時遺詔以雜道書四十卷置棺中至延康
二年河東功曹李及入上黨抱犢山採藥於巖室中得
此書盛以金箱卷後題日月是武帝時河東太守張純
以箱笈書奉上之武帝時左右見之涕泣曰此是帝崩
時殯歛物宣帝愴然以書付茂陵安合如故(内傳)
鏡
作鏡鏡景也有光景也(釋名)鍳謂之鏡(廣雅)尹壽作鏡(玄中記)
鏡銘武王踐祚鏡之銘也曰見爾前必慮爾後(大戴禮)
坐鏡桀失玉鏡用其噬虎(尚書帝命期)鄭玄注曰鏡喻清明
之道虎喻暴也
火齊鏡周穆王時沮渠國貢火齊鏡廣三尺六寸闇中
視物如晝人向鏡中則響應之(拾遺錄)
如石鏡周穆王時有如石之鏡此石色白如月照面如
雪謂之月鏡(上)
池泥鍊鏡方丈山池泥百鍊成金鏡色青可照魑魅(上)
石作鏡武都丈夫化為二女蜀王娶以為夫人無幾物
故葬於武都以石作鏡一枚表其墓(蜀王本紀)
金鏡秦失金鏡魚目八珠(尚書考靈耀)金鏡喻明道也始皇
不韋子言亂真也
方鏡高祖入咸陽宫周行府庫有方鏡九寸表裏明人
直來照之影則倒見以手掩心而來即腸胃五臟歴然
無礙人有病在内則掩心而照之即知病之所在女子
有邪心則膽張心動秦始皇帝以照宫人膽張心動者
則殺之(西京雜記)
身毒寳鏡宣帝被收繫郡邸獄臂上猶帶史良娣合綵
婉轉繩繫身毒寳鏡一枚如八珠錢舊傳此鏡照見妖
魅佩之者為天神所福宣帝從危獲濟及紹大位每照
此鏡感咽移辰帝崩鏡不知所在(上)
土瑩石精郭舍人曰四珠籕文章皆有組索兩人相見
朔能知之為上客東方朔曰此玉之瑩石之精表如日
光裏如衆星兩人相覩相見知情此名為鏡(漢書)
照鏡撲地夏侯惇從征吕布為流矢所中傷左目時夏
侯淵俱為將軍軍中號惇為盲夏惇惡之每照鏡恚發
輙撲鏡着地(魏略)
撲地張裕曉相術每舉鏡視面自知刑死未嘗不撲之
于地(蜀志)
拔鏡灌母劉敬宣八歲喪母四月八日敬宣見衆人灌
佛乃拔頭上金鏡以為母灌因悲泣不勝(沈約宋書)
照鏡無頭殷仲文在東陽照鏡而不見其頭面旬日而
戳(上)甘卓將破誅引鏡不見其頭(蕭方等三十國春秋)
遺鏡慕容垂攻鄴符丕遣其從弟龍請救乃遺謝玄青
銅鏡黃金宛轉繩等以為之信(上)
背三公字綦母珍之有一銅鏡背有三公字常語人曰
徵祥如此何患三公不至(齊書)
心如照鏡陸慧曉遷太子洗馬廬江何點常稱慧曉心
如照鏡遇形觸物無不朗照(上)
奉鏡獻誠王珍國武帝起兵東昏照珍國以衆還都使
出屯朱雀門為王茂所敗及入城密遣郄纂奉明鏡獻
誠於梁帝帝斷金以報之後侍宴帝曰卿明鏡尚存黃
金何在珍國曰黃金謹在臣不敢失墜(梁書)
夢懷鏡到溉子鏡字圓照初在孕其母夢懷鏡及生因
以名焉(上)
被磨益明文帝委任高熲後右衛將軍龐冕及將軍盧
貴等前後短熲於上上怒之皆被疎黜因謂熲曰獨孤
公猶鏡也每被磨瑩皎然益明(隋書)
三鏡太宰謂羣臣曰夫以銅為鏡可以正衣冠以古為
鏡可以知興替以人為鏡可以明得失朕常保此三鏡
以防已過今魏徵殂猶一鏡亡矣(唐書)
水火鏡陽符一名陽燧取火於石隂符一名隂燧取火
於月並入銅作鏡名曰水火之鏡(魏名臣高堂隆奏)
不將不迎至人之用心也若鏡不將不迎應而不藏故
勝物而無傷(莊子)
曜明心善知人者如明鏡自知者如淵蚪鏡以曜明故
鑒人蚪以含珠故内照(符子)
正鬢眉古人知目短於自見故以鏡觀面智短於自知
故以道正已鏡無見疵之罪道無明過之惡目失鏡則
無以正鬢眉身失道則無以知迷惑(韓子)
士人鏡明萬乘之主人之阿也亦甚矣而無所鏡其殘
亡無日矣孰當可鏡其惟士人乎鏡明已也小士明已
也大(吕氏春秋)
拭以玄錫明鏡之始䑃然未見形容也及拭之以玄錫
磨之以白氊則鬢眉微毛可得而察(淮南子)
照形承食鏡便於照形承食不如竹簟(上)
坐見四隣高懸大鏡坐見四隣(上)
四規鏡或問知將來吉凶為有道乎答曰用鏡九寸自
照有所思存七日則見神仙知千里外事也明鏡用一
或二謂之日月或用四謂之四規鏡(抱樸子)
入山懸背萬物之老者其精皆能假託人形以炫人於
鏡中亦能易其真形是以入山道士以明鏡徑九寸懸
於背者老魅未敢近或後來者視鏡中其是仙人及山
人好神者鏡中故如人形(上)
疲於屢照晉孝武將講孝經謝公兄弟與諸人私相講
習車武子欲問謝謂袁羊曰不問則德音有遺多問則
重勞二謝袁曰何嘗見明鏡疲於屢照(世說)
磨鏡自給楊真孟宗周覽求師經歴齊魯資用將乏磨
鏡自給(益部耆舊傳)
會葬磨鏡徐孺子常事江夏黃公黃公薨往會其葬家
貧無以自給賫磨鏡具自隨賃磨取資然後得前既至
祭而退(海内士品)
青金鏡望蟾閣上有青金鏡廣四尺元光年中祗國獻
此鏡照見魑魅百鬼不能隠形(洞冥記)
引鏡為刀河東孫博能引鏡為刀屈刀為鏡(神仙傳)
引鏡見傷孫策既殺于吉每獨自髣髴見在其左右引
鏡自照見在鏡中因掊大呌瘡皆裂須臾而死又吳歷
曰策為許貢客所傷引鏡自照曰面如此嘗可復建功
立事乎因推几大呌瘡裂而卒(搜神記)
燒轄擬鏡文獻曾令郭璞筮已一年中吉凶璞曰當有
小不吉利可取廣州二大甖盛水置床帳二角名曰鏡
耗以厭之某時撤甖去水如此其災可消至日忘之尋
失銅鏡不知所在後撤去水乃見所失鏡在於甖中甖
口數寸鏡大尺餘王公後令筮鏡甖之意璞云撒甖違
期故致此妖邪魅此為無他故也使燒車轄以擬鏡立
出(續搜神記)
鏡照羣犬林慮山下有一亭人過宿者或病或死常云
十許男女各雜衣或白或黑輙來為害郅伯夷者過宿
於此獨坐誦經忽有十餘人來與伯夷並坐因共蒱搏
於是伯夷密以鏡照之乃是一羣犬因執燭而起佯誤
以燭燒之衣毛乃燋伯夷懷刀殺一人中之遂死成犬
餘悉走去(上)
鑄鏡為鵲昔有夫婦將别破鏡各執半以為信其妻與
人通其鏡化鵲飛至夫前其夫乃知之後人因鑄鏡為
鵲安背上自此始也(神異經)
鍳形頃得此鏡既明且好形觀文藻世所希世意甚愛
之故以相與明鏡可以鑒形淑答書曰今君征未旋鏡
將何施明鏡鑒形當待君至(秦嘉與婦徐淑書)
照不見頭蒼梧太守共巨據城邑不恭王命孫權遣步
隲為交州喻巨巨照鏡不見其頭隲因入斬之(王隠晉書)石
虎初衣衮冕將祀南郊照鏡無首大恐怖不敢稱帝乃
自貶為王(魏傳)梁河東王譽昭明子也將敗引鏡照面不
見其頭為元帝所殺(南史)太和九年羅立言為京兆尹嘗
因入朝既冠帶引鏡自視不見其首遂語於季弟約言
後果為李訓連坐誅死(宣室志)
獻銅鏡屏隋煬帝喜奢侈幸江都王世充獻銅鏡屏帝
甚喜擢江都通守(河洛記)
日蝕亦昏蘇威有鏡殊精好日蝕既鏡亦昏黑無所見
威以為左右所汚不以為意他日日食半缺其鏡亦半
昏如之於是始寳藏之後櫃内有聲如磬尋之乃鏡聲
也無何其子䕫死後更有聲無何而威敗後不知所走
(隋唐嘉話)
紫珍隋御史王度家有寳鏡云是蘇綽家舊物也大業
中有胡僧之宅上常有碧光連日絳氣属月此寳鏡氣
也但以金烟薰之玉水洗之又以金膏塗之珠粉拭之
雖藏泥中不晦矣蒲陜間疫甚度令小史張龍駒持鏡
照之諸病皆驚起云見龍駒持一月來相照並愈其
夜龍駒夢一人朱冠紫服曰我即鏡精也名曰紫珍(上)
方丈鏡唐中宗令揚州造方丈鏡鑄銅為桂樹金花銀
葉帝每常騎馬自照人馬並在鏡中(僉載)
夷則鏡天寳中陳仲躬居洛陽清化里有大井好溺人
一日有敬元穎請謁飾鉛粉衣緋綠衣曰此井有毒龍
請命匠淘之仲躬命匠入井獲古銅鏡夜見元穎謝曰
某本師曠所鑄十二鏡中第七者貞觀中為許敬宗所
墮其鏡背科斗書云維晉新公二年七月七日午時首
陽山白龍潭鑄於鼻題云夷則之鏡(博異志)
水心鏡天寳中揚州進冰心鏡青瑩燿目背有盤龍勢
如生動鼻如明月珠焉先是有老人自稱姓龍名護有
小童曰玄冥至鏡所云老人解造真龍令玄冥入爐所
扄閉戶牖三日開戶俱失所在鏡匠吕暉移爐置船以
五月五日揚子江心鑄之後大旱不雨葉法善祈鏡龍
于凝隂殿須臾雲氣散布甘雨大㴻(異聞集)
鑒物如水葉法善有一鐵鏡鑒物如水人每有疾病以
鏡照之盡見臟腑中所滯之物即以藥療之竟至痊瘥
(天寳遺亊)
仁壽字天寳初有獻書闕下言巴蜀之間有石鏡見于
巖之畔仁壽之字昭然可見(文苑英革序)
造鏡殿少府監裴匪舒為高宗造鏡殿成上與劉仁軌
觀之仁軌驚趨下殿上問其故對曰天無二日土無二
王通視四壁有數天子不祥孰甚焉上遽令剔去(鑑)
楊妃故物張芸叟家舊畜鏡傳為楊妃故物徑尺許厚
七分背文精古有銘其略云粉壁交映珠簾對看潜窺
聖淑麗則常端聖淑字若少空有並后之象明皇以八
月五日生姑置誕節名千秋藩鎮進鏡紫絲承露囊此
幾是耶(畫墁錄)
鏡影相字宋璟未第時因于日中覽鏡鏡影忽成相字
璟因此自負遂修相業後如其志(天寳遺亊)
金背鏡高季輔兼吏部侍郎凡所銓叙時稱允當太宗
嘗賜金背鏡一面以表其清鑒焉(舊唐)
見朱衣吏長興于相琮與舉人裴邱善邱有一古鏡嘗
所寳者琮布素時曾一照之分明見有朱衣吏導從他
皆類此其鏡卒亦墜矣(玉泉子)
鯉腹古鏡元相國之鎮江夏也嘗秋夕登黃鶴樓遙望
江濱有光若殘星焉乃令人往觀之至其所乃鈞船也
詢彼漁云適獲一鯉光則無之乃携鯉而來命剖之腹
中得古鏡二如古錢大以面相合背則隠起雙龍雖小
而鱗鬛髯爪皆具既磨瑩則常有光耀公寳之置巾箱
中及相國薨鏡亦亡去(小說舊聞)
光浮于波李德裕長慶中廉問浙右會有漁人于秦淮
垂機網下深處忽覺力重異于常時及歛就水次卒不
獲一鱗但得古銅鏡可尺餘光浮於波際漁人取視之
歴歴盡見五臟六腑血縈脉動竦駭氣魄因腕戰而墜
漁人偶話於旁舍遂聞之于德裕盡周歲萬計窮索水
底終不復得(松窗錄)
飛精長安任仲宣家有寳鏡謂之飛精識者云三代物
後有八字乃近籕篆云水銀隂精百練成鏡後仲宣南
牧洞庭風浪泊舟夢一道士赤衣乘龍持鏡而去且云
此鏡水府之寳出世有期今當歸我夢覺亟視篋已失
所在(龍城錄)
神物王宗受建之族子得一古鏡鏡下有篆文十二字
忽照見一青衣小兒坐酒樓上令人訪之青衣隨至曰
吾失此百年矣此神物也終當化去不若還我宗受出
而與之青衣剖腹納鏡而去小兒傳辟谷吐納之術(外史)
(檮杌)
照二百里吕蒙正為相有朝士藏古鑑能照二百里欲
因弟獻以求知公曰吾面不過楪子大安用照二百里
聞者歎服(歸田錄)
明徹驚人熙寧末齊南陵耕者破塜得古圓鏡大小二
徑六七寸明徹驚人非他鑑比其背郭皆有字可讀大
為小篆小為正隸附篆為流水美蕖茂林叢竹又有孤
陵野鶴下有老人倚杖岸幘逍遥其間附麗亦為雜花
皆古簡不可識其詞曰隂陽合配日月兩相會白玉芙
蓉匣翡翠瓊瑶帶同心人心相親照心照膽保千春
煉形巧冶瑩質良工如珠出匣似月停空當扉寫翠對
臉傳紅綺窗静屋俱含影中(宋朝類苑)
照見前途嘉祐中有吳(闕)寳鑑云齋戒照之見前
途吉凶沈括伯兄為京寺丞衣綠往照之鑑不甚分明
髣髴見人衣緋而坐不數月以英宗覃恩果賜緋後其
僧至京師茶景繁為御史嘗照之見着貂蟬甚喜不旬
日攝官奉祠遂假貂蟬(筆談)
見十里外安陸石巖村耕夫得一鏡光明瑩然不為土
所蝕視之可見十餘里外草木人物三人者互欲得之
遂破三叚猶照數里(塵史)
照數十里何遠字楚言幼隨父宦河朔有一人持古鏡
謂之云可照數十里因試之郊外鏡中隠隠如飛繩不
絶詢之乃二十里開河擲土土空中也(南墅閑談)
背鑄兔形慶歷中有宦者以罪謫居維揚藏一古鑑圓
徑尺餘云是禁中舊物鑑背鑄成兔形甚精巧每至月
滿夜持鑑當月照之則兔形却在鑑中人莫究其理(墨客)
(揮麈)
軒轅鏡李士寧道人蓬州人先得塗氏所藏軒轅山鏡
洞見遠近李曾為蔡君謨正首骨出入張方平門下盖
異人也(李壁安石詩註)
寳鏡金輪盧彦緒曾於壙中得寳鏡一枚背是金花持
以照日花如金輪(廣異記詳墓)
光照室寢孟蜀時軍校張敵得一古鏡模闊尺餘光照
室寢處不施燈燭將求磨滌之有貧士見而歎禮曰久
知寳在蜀中一見足矣然此鏡不久當亦歸耳敵益珍
藏自得鏡無疾病(樵牧閑談)
仙銅傳王希默簡淡無他好惟以對鏡為娛整飾為鬚
終日無倦以杜子美有勲業頻看鏡之句遂作策勲亭
仍自號勲叟收古今善鏡典衣賞無難色居長洲結親
友之蓄異鏡者數人間日會聚樂飲各出鏡傳玩評品
抵掌極歡而罷鄉人目曰鏡社希默又集載集凡言鏡
者成二十卷號仙銅傳云(清異錄)
照人微小元豐中東坡自齊安過黃州獲一鏡其背銘
云漢有善銅出自白陽取鑄為鏡清明而光左龍右虎
輔之兩傍其字如粟大篆欵甚精妙白陽疑白水之陽
其銅黑色如漆照人微小古鏡然此道家聚形之法也
(仇地筆記)
覆鏡歎惋楊慎矜慎餘慎名皆偉儀形風韻高朗愛客
喜飲籍甚于時慎名嘗覽鏡見其鬚面神彩有過於人
覆鏡歎惋曰吾兄弟三人盡長六尺餘有如此貎如此
才而見容當代以期全難矣何不惜我少體弱耶竟如
其言(舊唐)
辭鏡馮履謙七歲讀書數萬言九歲能屬文自管城尉
丁艱補河北尉有部人張懷道任河陽尉與謙疇舊餉
一鏡焉謙召縣吏遍示之咸曰維揚之美者甚喜也謙
謂縣此張公所致也吾與之有舊雖親故不坐着之章
程吾效官但以俸禄自守豈私受遺哉昌言曰清水見
底明鏡照心余之效官必同於此復書於使者乃歸之
聞者莫不欽尚(新語)
磨鏡取資海内王品子曰徐孺子常事江夏黃公公卒
孺子往會葬無資以自致齎磨鏡具自隨每所在賃磨
鏡取資然後得前既至祭畢而還(藝文)
照面一眼徐鉉得一鏡照面只見一眼(秘閣閑談)
江心鏡揚州舊貢江心鏡五月五日揚子江心中鑄也
或言無百鍊者六七十鍊則止易破難對往往有鳴者
(國史補)
火齊鏡周靈王起昆陽臺戎胥國獻火齊鏡高三尺暗
中視物如晝向鏡則聞影應聲周人見之如神靈王末
不知所之(拾遺錄)
三鑒君子有三鍳世人鏡鍳前惟順人惟賢鏡惟明夏
商之衰不鍳於湯禹也周秦之弊不鍳於民下也側弁
垢顔不鍳於明鏡也(荀悦申鍳)
銘古鏡銘云仙山並照知水齊名花朝豔采月夜流明
龍盤五瑞(瓀)鸞舞(儛)雙情(精)傳聞仁壽始驗銷兵五月
五日(東觀餘論)
鏡臺
玉鏡臺温嶠為劉越石長史北討劉聰得玉鏡臺嶠從
姑劉氏有女美嶠有意自媒數日乃下玉鏡臺姑喜既
婚交禮女曰我固疑是老奴果如所小也(世說)
七寳鏡臺胡太后使沙門靈昭造七寳鏡臺合有三十
六戸每室别有一婦人手各執鏁才下一關三十六戶
一時自閉若抽此關諸門皆啓婦人各出戸前(三國典略)
銅鏡臺元嘉中韋朗為廣州刺史作銅鏡臺一具御史
中丞劉禎請以事追免朗官(宋起居注)
釵
因形釵枝也因形名之也爵釵者釵頭施爵也(釋名)
神女玉釵元鼎元年起招仙閣有神女留一玉釵與帝
帝以賜趙婕妤至昭帝元鳳宫中人猶見此釵共謀欲
碎之明旦視匣中唯見白燕直升天去故宫人作玉釵
因改名玉鷰釵言其吉祥(洞冥記)
化黿簮釵靈帝時江夏黃氏母浴而化為黿入於深淵
其後人時見出浴簪一銀釵猶在其首(續漢書)
拭血拂創漢獻帝為李催所敗帝傷指伏后以繡紱拭
血刮玉釵以拂於創應手則愈(拾遺記)
龍鸞釵魏文帝納美女薛靈芸有獻火珠龍鸞釵帝曰
珠翠尚不能勝况龍鸞之重乎(上)
鳳冠釵石季倫愛婢翔風别玉聲金色為倒龍之佩營
金為鳳冠之釵言刻玉如倒龍之勢鑄金象鳳凰之狀
結繡繞楹舞於晝夜使聲聲相接謂之恒舞欲有所召
者不呼姓名悉聽佩聲視釵色玉聲輕者居前金色豔
者居後以為行次而進也(上)
辟寒釵魏明帝時昆明國貢𠻳金鳥常吐金屑如粟用
飾釵佩謂之廣寒金宫人因相嘲曰不服辟寒金那得
帝王心(上)
蟠龍釵蟠龍釵梁冀婦所制(崔豹古今注)
乞恩拔釵吳郡有徐君廟東陽長山縣吏季瑫義熙中
遭事在都婦過廟乞恩拔銀釵為願未至富陽有白魚
跳婦前剖腹得所願釵夫事尋解(異苑)
魚釵潯陽參軍夢一婦人前跪自稱先葬近水淪没誠
能見救雖不能富貴可令君薄免禍參軍答曰何以為
誌婦人曰君見渚邊上有魚釵即我也參軍明旦覓果
見一毁坟其上有釵移置高燥處却十餘日參軍行至
東橋牛奔直趨水垂墮忽轉正得無恙也(幽明錄)
金釵置戶吳人夢季客賈去家與諸賈人語曰吾臨行
就婦求金釵婦與之吾乃置戶楣上忘白婦說妻夢見
季死前金釵在戶上妻取得發哀一年季却還(錄異傳)
釵夜墮靴頭上着釵夜卧墮靴履中者婦人與外夫殺
之也(神仙占)
駭鷄剥駭鷄以為釵駭鷄犀也(黃香九宫賦)
金雀釵頭戴金雀釵腰佩翠琅玕(陳司馬美女篇)
合歡釵頭戴合歡釵(魏陳思王美女篇)
資釵千金今致寳釵一雙價值千金可以輝首淑答曰
未奉光儀則寳釵不設(秦嘉與婦淑書)
璫珥
耳珠耳珠曰璫(風俗通)珥瑱也瑱以玉充耳也(說文)瑱鎮也
懸璫耳旁不欲使人妄聽目鎮重也(釋名)
天知玉珥武王馳紂商師大崩帝辛登禀臺取天知王
珥及鹿玉衣食以自焚鹿玉則銷天知珥在火中不銷
(周書)
充耳齊侯將納公命無受魯貨申豐從女賈以幣錦二
兩縛一如瑱注云瑱充耳也易懷盛也(昭六)
十美其一齊威王夫人死有十孺子薛公欲知所立人
為十玉珥而美其一獻於王以付十孺子明日賜美珥
所在乃立之(韓子)
墮珥淳于髠謂齊威王曰前有墮珥後有遺簪此可飲
八斗而醉二參(史記)
七美珥齊王夫人有七美珥(戰國策)
脱簪珥武帝譴責鈎戈夫人脱簮珥叩頭(史記)
合浦圓珠趙飛鷰為皇后其女弟上遺合浦圓珠珥(西京)
選一卞太后唯約儉不尚華麗無文繡珠玉器皆黑漆
太祖嘗得名璫數具命后自選一具后取其中者太祖
問其故對曰取其上者為貪取其下者為詐故取其中
者(魏書)
穿耳附珠洈慎時在坐嘲諸葛恪曰馬雖大畜禀氣於
天今殘其耳豈不傷仁恪答曰母之於女恩愛至矣穿
耳附珠何傷於仁(吳志注)
釧
環臂環臂謂之釧(通俗文)
鏤鏆延安中河間太守劉照夫人卒於府後太守至夢
見一好婦人就為室家持一雙金鏆與太守不能名婦
人乃曰此鏤鏆鏤鏆者其狀如紐珠大如指屈伸在人
太守得置枕中前太守迎喪言有鏤鏆開棺視夫人臂
果無復有鏤鏆焉(祖台之志怪)
脱以與主樂安章沉病死未殯而蘇云被錄到天曹主
者是其外兄斷理得免見一女同時被錄乃脫金釧一
雙託兄以與主者亦得還遂共讌接女云家在吳姓徐
名秋英沈後尋問遂得之女父母因以女妻沈(集異記)
金釵易書交河王麴崇裕兄照少好學嘗有鬻異書於
市者其母將為買之搜索家財不足其價唯噬中有金
釵數枚既而歎曰何愛此物令吾子不有異聞手促令
貨易此書昭後位司膳卿頗以詩詠流譽(唐書)
指環
刑取其環紂刑鬼侯之女取其環(春秋繁露)
令取玉環羊祐年五歲令乳母取所弄玉環乳母曰汝
先無此物祐乃隣人李氏東牆桑樹中探得之李氏見
驚曰余亡兒所失物也乳母具言前事李氏悲惋時人
異之李氏之子即羊祐前身也(晉書)
金環不惜傅暢年五歲父友見而戲解暢衣取其金環
與左右暢不惜以此賞之後選入侍講東宫(上)
贈以金環武帝貴嬪武帝鎮樊城嘗登樓以望見漢濱
五彩如龍丁有女子臂繞頭則貴嬪也帝贈以金環納
之時年十四(梁書)
寄金指環咸陽王禧弟樹字秀和位宗正卿後奔梁武
帝尤器之後復歸魏初辭梁其愛妹玉兒以金指環與
樹常着之寄以還梁表必還之意朝廷知之俄而賜死
(後魏書)
百鍊照指戚姬以百鍊金為環照見指骨上惡之以賜
侍兒(西京雜記)
金環造墓劉寵喪母時危亂墳墓發傷寵乃矯母令家
貧無財唯有手上金環賣造墓供送免發掘(益部耆舊傳)
榴還臺吳王潘夫人以火齊指環掛石榴枝上因其處
臺名曰環榴臺時有諫者云今吳蜀爭雄還榴之名將
為妖乎權乃翻其名為榴環臺也(拾遺錄)
亡寄指環王諿琅琊人也仕梁為南康王記室亡後數
年妻子困於衣食歲暮諿見形請婦曰卿困乏衣食妻
因與之酒别而去諿曰我若得財物當以相寄後自小
女探得金指環一隻(集靈記)
塜寄指環沛郡秦拊義熙中至曲阿村日暮失路遠見
火光投之屋有小女因寄宿曉臨别女以指環與拊拊
去迴顧乃是塜焉(甄異傳)
笄
係冠笄係也所以係冠使不墜也(釋名)笄簮也士以骨大
夫以象(三禮圖)
有妾欲筓司馬期欲以妾為内子訪於左史倚相曰吾
有妾而愿欲立之倚相止之(國語)
杖折委笄范文子暮退於朝武子曰何暮也對曰有秦
客&KR0146;辭於朝大夫莫之能對也吾知三焉武子怒曰大
夫非不能也讓父兄也爾童子而三掩人於朝吾不在
晉國亡無日矣擊之以杖折其委笄(上)
磨笄趙襄子之姊為代王夫人襄子併代殺王平其地
其姊聞之泣而呼天磨笄自殺代人憐之名其地為磨
笄山(春秋後語)
粉
研米使散粉分也研米使分散也&KR0008;粉&KR0008;赤也染粉使
赤以着頰上也(釋名)
造粉墨子曰禹造粉
燒鉛紂燒鉛錫作粉
傅粉惠帝侍中皆傅脂粉(漢書)
胡粉飾貎順帝時所除官多不次李固奏免百餘人此
等既怨共作飛章誣固曰大行在殯路人掩涕固獨胡
粉飾貎搔頭弄姿盤旋偃仰曾無慘怛之心(續漢書)
粉不去手何晏自喜動静粉白不去手行步顧影(魏書)
自傅邯鄲淳詣臨淄侯植時天暑植取水浴以粉自傅
科頭胡舞擊劒誦小說顧謂淳曰邯鄲生何如也(魏略)
脂面若毛嬙西施之美麗無益吾面用脂澤粉黛則倍
其初言先王仁義無益於治明法度必賞罰則國之脂
澤粉黛(韓子)
粉水巴郡江西縣有清水穴巴人以此水為粉則皜曜
鮮芳嘗貢京師名為粉水(華陽國志)
夢粉婦人夢粉飾為懷姙(夢書)
和椒塗壁石崇以胡粉和椒塗壁曰椒房
黛
畫眉黛作黱畫眉也(說文)黛代也滅去眉毛以此代其處
也(釋名)
點黛染青石謂之點黛(通俗文)
不施明德馬皇后眉不施黛獨左眉角小缺補之如粟
(後漢書)
青雀頭河西王沮渠蒙遜獻青雀頭黛百斤(宋起居注)
脂澤
香澤香澤者人髮恒枯瘁以此濡澤之也脣脂以丹作
之象脣赤也(釋名)江淮以北謂面脂為面澤(世說)
販脂翁伯販脂而傾縣邑(漢書)
處不能潤孔奮為姑臧長清儉人或譏之以身處脂膏
不能自潤(上)
典櫛晉舊儀典櫛三人掌宫中櫛膏沐(北史后妃傳)
燕脂
藍蘤去汁作燕脂取藍蘤擣以水洮去黃汁作小餅如
手掌着温草卧一宿便隂乾欲用燕脂以水浸之三四
日以水洮去黃汁盡得赤汁而止也(博物志)
焉支山祁連山焉支山能畜養匈奴失此二山乃歌曰
失我祁連山使我六畜不蕃息失我焉支山使我婦女
無顔色(河西舊事)
紅藍燕支葉似葪花似蒲公出西方土人以染名為燕
支中國人謂之紅藍以染粉為面色謂為燕支粉今人
以重絳為燕支非燕支花所染也燕支花所染自為紅
藍爾舊謂赤白之間為紅即今所謂紅藍也(古今注)
染緋習鑿齒與燕王書曰此下有紅藍足下先知之不
北方人採取其花染緋黃
名妻班固曰匈奴名妻作閼氏言可愛如燕支
的
注面以丹注面曰的的灼也此本天子諸侯有羣妾者
以次進御有月事者止而不御重以口說故注此於面
灼然而識也(釋名)
施粉的王粲神女賦曰施華的結羽釵
點雙的珥明璫之迢迢點雙的以發姿(傅玄鏡賦)
巾箱
箱中書武帝見西王母巾箱中有一卷書王母曰此五
岳真形圖昨青城諸仙就我來求今當付之(漢武内傳)
符應入巾元兇劭弑逆南陽公主見女巫嚴道育云天
神當賜符應時主夕卧見流光相隨狀若螢火遂入巾
箱化為雙珠圓青可愛因是巫蠱而敗(宋書)
五經置箱衡陽王鈞常手自細書寫五經部為一卷置
於巾箱中以備遺忘侍讀賀玠問曰殿下家自有墳素
復何須蠅頭細書别藏巾箱中答曰巾箱中有五經便
於檢閱且一經手寫則永不忘諸王聞而争效為巾箱
五經自此始也(齊書)
神入箱中威法濟者義興人其兒年二十得病經年有
神來語言床席不净神何處得坐曰有漆巾箱甚净神
何不入中因内新果於箱中覺有聲以盖覆之於是便
聞箱中動摇即以衣𫝊之可五升米重而病愈(世說)
箱中鼓角晉孝武太元末每聞手巾箱中有鼓吹鞸角
之音帝是歲崩天下大亂(異苑)
笥
飯衣器簟笥飯及衣之器(說文)
奪母餅上問第五倫卿為市掾人有遺卿母一笥餅卿
從外來見之奪母笥探口中餅出之倫對曰實無此衆
人以臣愚蔽故為生此語(東觀漢記)
笥麥免肩上聞王武將軍至復驚去馮異進一笥麥飯
免肩(上)
一笥飯世祖微時繫南鳴市獄市吏以一笥飯與之(續漢)
琥珀笥宣帝以琥珀笥盛身毒寳鏡(西京雜記)
葦辟方笥孝靈帝建寧中京師長者皆以葦辟方笥為
粧具時有識者竊言葦方笥郡國讞篋也今珍用天下
皆當有罪讞於理官也後黨錮皆讞廷尉人名悉入方
&KR1239;笥中斯為驗矣(風俗通)
笈
板作板作笈驢上負也(說文)
負書笈學士所以負書箱如冠籍箱也(風俗記)
喪負笈徐稚字孺子公車五徵皆不降志其有死喪負
笈赴弔(謝承後漢書)
負笈從師袁閎字夏甫汝南人也博覽羣書常負笈尋
師變易姓名(上)蘇章字士成北海人負笈從師不遠萬
里(上)
到官負笈高弘字伯武河内山陽人為瑯琊相到官自
負笈單步入界聽採風俗(上)
負笈三輔方儲字聖明負笈到三輔無術不覽(上)
負笈遁去郎宗負笈賣卜給食諸公表上博士徵宗宗
負笈遁去(上)
步行負笈李固父為三公而固步行負笈千里從師(本傳)
瓊笈妙藴上元夫人語武帝曰阿母令以瓊笈妙藴發
紫臺之文賜汝(漢武内傳)
火籠
薰籠南楚江沔之間籠謂之篣或謂之笯陳楚宋魏之
間謂之庸君今薰籠是也(方言)
大瓠為籠卞彬性飲酒以大瓠為火籠什物多諸詭異
自稱卞田居婦為傳蠶室(齊書)
火籠詩臨賀五正德為吳郡太守正德自謂應居諸謫
心常怏怏後奔魏初去之始為詩一絶内火籠曰楨幹
屈曲盡蘭麝氛氲銷欲知懷炭日正是履冰朝(梁書)
象牙漢制天子以象牙為籠上皆散花文後宫則五色
綾文(西京雜記)
錦
錦里錦金也作之用功重其價如金故制字帛與金也
(釋名)歴代尚未有錦而成都獨稱妙故三國時魏則市於
蜀吳亦資西蜀至是始乃有之(丹陽記)錦城在益州南里
橋東流江南岸昔蜀時故錦宫也處號錦里城墉猶在
(益州記)
登高明光織錦羅在中尚坊三署皆數百人錦有大登
高小登高大明光小明光大博山小博山大茱萸小茱
萸大交龍小交龍蒲桃文錦班文錦鳳凰朱雀錦韜文
錦桃核文錦或青綈或白綈或黃綈或綠綈或紫綈或
蜀綈工巧百數不可盡名也(鄴中記)
手引結綿周成王時有因祗之國獻女工一人善織以
五色絲内於口中手引而結之則成文錦其國人來獻
有雲崑錦文似雲從山岳中出有列堞錦文似雲霞覆
城雉樓堞雜珠錦文似貫珠珮也有篆文錦文似大篆
之文也有列明錦文似列燈燭也幅皆廣三尺(拾遺記)
重錦衛遷于曹齊桓公歸夫人魚軒重錦三十兩(左閔)
束錦晉侯先歸功享六卿于蒲囿賄荀偃束錦加璧(襄三)
饋錦左師見夫人之步馬者問之對曰君夫人氏也左
師曰誰謂君夫人余胡弗知圉人歸以告夫人使饋之
錦與馬先之以玉(襄五)
製錦子皮欲使尹何為宰子産曰少未知可否子皮曰
愿吾愛之使夫往而學焉亦愈知治矣子産曰人之愛
人求利之也今吾子愛人則以政猶未能操刀而使割
也其傷實多子之愛人傷之而已子有美錦不使人學
製焉大官大邑身之所庇也而使學者製焉其為美錦
不亦多乎(襄六)
一篋錦合諸侯次於衛地叔駙求貨於衛淫芻蕘者衛
人使遺叔向一杯羔與一篋錦曰諸侯事晉未敢攜貳
况衛在君之宇下何敢有異志芻蕘者異於他日敢請
之叔向受羔反錦(昭四)
懷錦平邱之會公不與盟晉人執季孫意如以幕蒙之
使狄人守之司鐸射懷錦奉壺飲冰以匍匐焉守者禦
之乃與之錦而入(上)
幣錦齊侯將納公命無受魯貨申豐從女賈以幣錦二
兩縛一如瑱適齊師謂子猶之人高齮能貨子猶為高
氏後粟五千庾高齮以錦示子猶子猶欲之齮曰魯人
買之百兩一布以道之不通先入幣財子猶愛之(昭六)
束錦吳人藩衛侯之舍子服景伯為子貢曰夫諸侯之
會事既畢矣侯伯致禮地主歸餼以相辭也今吳不行
禮於衛而藩其君舍以難之子盍見太宰乃請束錦以
行(哀上)
錦帷孔子反衛夫人南子使人謂之曰四方君子之來
者必見寡小君子不得已見之夫人在錦帷中孔子北
面稽首(典略)
錦被蔣欽字公奕為右護軍孫權入其内母練帳縹被
權歎其在貴守約勅御府為其母作錦被改易帷帳(吳志)
繒錦維舟甘寧住止常以鏳錦維舟去輙割棄以示奢
錦罽諸葛融父兄質素雖在軍旅身無綵飾而融錦罽
文繡獨為奢侈(上)
重錦蜀遣使獻重錦十端(環氏吳紀)
錦挽車走陸遜攻劉備於夷陵備捨船步走燒皮鎧以
斷道使兵以錦挽車走入白帝(江表傳)
不可為幍袁甫字公曹稱所知於領軍何勖勖曰君稱
其好人則多所宜何以唯欲使宰民不可為臺閣職手
甫曰人各有能此人雖好好莫過錦錦不可以為慆(晉書)
織錦迴文竇滔妻蘇氏善屬文符堅時滔為秦州刺史
被徙流沙蘇氏思之織錦為迴文詩以寄滔滔循環宛
轉以讀之詞甚悽切(上)
衣以綾錦石季龍僣立遷都於鄴傾心事佛圖澄有重
於勒下書澄衣以綾錦乘以雕輦(上)
賜袴褶宋元兇邵將作難賜袁淑等袴褶又就主人取
錦裁三尺為一叚又中裂之分蕭斌與淑及左右使以
縳袴褶(南史)
割截都盡江淹為宣城太守時罷歸始泊禪林寺渚夜
夢一人自稱張景暘謂曰前以一疋錦相寄今可見還
淹探懷中得數尺與之此人大恚曰那得割截都盡願
見立遲謂餘尺既無用以遺君自邇淹文章躓矣(齊書)
獻錦孝武時至彭城宋江夏王義恭獻蠟燭十梃武陵
王駿獻錦一疋(後魏書)
千機織錦齊畢義雲家有千餘機織錦并造金銀器物
(北史)
樗蒲取錦太祖曾在同州與郡公宴集出錦罽及雜綾
絹數叚命諸將樗蒲取之(後周書)
賜瑞錦王方慶天后初為廣州都督境内清肅手製褒
之曰朕以卿歴職有稱故授此官既美化遠聞實副朝
寄今賜卿雜綵六十叚并瑞錦等物以彰善政也(唐書)
錦纏頭大歷初代宗詔許宰臣元載王縉及左僕射裴
冕戶部侍郎判度支第五琦京兆尹黎幹各出錢三十
萬宴郭子儀于子儀私第内侍魚朝恩參其會焉朝恩
出錦三疋羅五十疋綾一百疋為子儀纏頭之費極歡
而罷舊俗賞歌舞人以錦綵置之頭上為之纏頭宴享
加惠借以為詞(上)
軟錦瑞錦大歷中代宗勅曰王制命市納賈以觀人之
好惡布帛精麤不中度廣狹不中量不鬻於市漢詔亦
云纂組文繡害女工也朕思以恭儉克已敦樸化人每
尚素玄之服庶齊金玉之價而風俗不一踰侈相高侵
弊於時其來自久耗縑繒之本資錦綺之奢異綵之綺
文恣其誇竟今師旅未戢黎元不康宣使淫巧之工更
虧恒制在外所織造大張錦軟錦瑞錦琇背及太&KR3075;錦
竭鑿六硬已上錦獨窠文紗四尺幅及獨窠吳綾獨窠
司馬綾等並宜禁斷其長行高麗白錦雜色錦及常行
少文字綾錦花文所織盤龍對鳳麒麟獅子天馬辟邪
孔雀仙鶴芝草萬字雙勝及諸織差樣文字等亦從禁
斷(上)
宫錦張萬福為和州刺史賊許果至楚州大掠節度使
韋元甫命萬福追討未至淮隂果為其將康自勸所逐
自勸擁兵繼掠循淮南東萬福倍道追而殺之代宗發
詔以勞之賜衣一襲宫錦十雙(上)
文綺坐席夏桀殷紂之時婦人錦繡文綺之坐席衣以
綾紈常三百人(太公六韜)
鸞章周靈王起昆昭之臺以享羣臣張鸞章錦文如鸞
翔(拾遺記)
錦組吉日甲子天子乃執白圭玄璧以見西王母好獻
錦組百純西王母再拜受之(穆天子傳)
衣錦侍錦魏文侯與田子方語有兩童子衣錦而侍於
君前田子曰此君之寵子乎文侯曰非也此其父死於
戰此其幼孤也寡人收之(說苑)
紫錦衣囊帝見西王母巾器中有一卷小黃書盛以紫
錦衣囊帝問此書是仙方耶不審其因可得瞻盻不王
母出以示之此五嶽之真形圖也文秘禁豈汝穢質所
宜佩王母即命女宋靈賓更取一圖以與武帝靈賓採
懷中得一卷盛以雲錦之囊王母起立手以付帝(漢武内傳)
走龍錦元鼎元年起招仙靈閣於甘泉宫西編翠羽麟
毫為廉有走龍錦有翻鴻錦(郭子横洞冥記)
五色錦武帝得貳師天馬以玫瑰石為鞍轡鏤以金錦
以綠地五色錦為蔽泥(西京雜記)
綺帷淮南王為八公張錦綺之帳燔百和之香(神仙傳)
蒙錦被陳元方遭父喪骨立其母愍之以錦被蒙其上
郭林宗往弔見而責之賓客絶百許日(語林)
錦裘魏武與楊彪書曰今贈足下錦裘二領
仰錦今民貧國虚决敵之資唯仰錦耳(諸葛亮集)
温熟錦劉禪送臣温熟錦五端(張温表)
遺錦還主閻憲字孟度成都人名知人為綿竹令以禮
讓化人莫敢犯者有民社戍夜行得遺賄一囊中有錦
二十疋求其主還之曰縣有明君何敢負也(華陽國志)
&KR0146;帔緣錦夏侯孝若集羊太常辛夫人傳曰夫人字憲
英衛尉肅侯毗之女不好華麗琇上夫人&KR0146;子帔緣以
錦不肯服從外孫胡母楊上夫人錦被夫人反卧之
錦帳石崇錦步幛四十里(世說)
買錦增市左慈字元放廬江人少有神道常在魏武帝
坐帝曰恨無蜀中生薑耳元放曰亦可得也因曰吾前
遣人到蜀買錦可過勅使者增市二端須臾只得薑還
并獲使報(神仙傳)
熟錦石虎冬月施熟錦流蘇斗帳四角安純金龍頭銜
五色流蘇或用黃地博山文錦或有紫綈及小明光錦
(鄴中記)
文錦員嶠之山名環邱東有雲石廣五百里有冰蠶長
七尺黑色有角有麟以雪霜覆之然後作繭長一尺其
色五彩織為文錦入水而不濡其質輕煖柔滑(拾遺記)
䀋濯夫攻玉以石治金以鹽濯錦以魚浣布以灰物故
有以醜治好者矣(潜夫論)
衣錦夜行韓生說項羽曰關中阻山河四塞地肥饒可
都羽見秦皆已燒殘則乃懷思東歸曰富貴不歸故鄉
如衣錦夜行韓信曰人謂楚人沐猴而冠果然(漢書)
錦鳥錦鳥文章如丹地錦而藻繢綵文俗人見其端正
似錦因謂之錦鳥(異物志)
濉渙襄邑縣南有渙水北有濉水傳曰濉渙之間能文
章故有黼黻藻飾日月華蟲以奉天子宗廟服御焉(陳留)
(風俗傳)
登廟子思子曰管仲饋錦也雖惡而登廟子産練紫也
雖美而不尊(家語)管仲文錦也雖醜登廟子産練白也美
而不尊(淮南子)
賜以宫錦封敖武宗使作詔書賜以宫錦
貢重錦裴胄拜荆南節度使是時方鎮爭剥下希恩制
貢重異綾名貢奉有中使者即悉公帑市歡胄待之有
節
獻錦十五床杜鴻漸兼成都尹入朝獻錦十五床
錦裘范君瑾執元普送突厥頡利得之遺以錦裘
衣錦晝遊張士貴虢州人授虢州刺史帝曰顧令卿衣
錦晝遊耳
廣陵錦韋堅通漕成舟署某郡以所産暴陳其上若廣
陵錦
竒錦鶴寧嚴武白寧為利州刺史及武為劍南節度獻
誠見欵以竒錦珍貝遺獻誠且求寧
明霞錦宣宗大中初女蠻國獻明霞錦練水香麻以為
也光耀芬馥著人五色相間而美麗於中國之錦(酉陽)
冰蠶絲繭康老子嘗賣一錦褥有波斯見之者乃曰此
冰蠶絲繭所織暑月陳於座滿室清凉(唐樂府錄)
曳繡為飄杜亞拜淮南節度使泛九曲池曳繡為飄詫
曰要當稱是林沼李衡曰未有錦䌫云何亞大慙
錦裘繡帽李晟每與賊戰必錦裘繡帽自表指揮陣前
視錦繡元德秀視錦繡未嘗求足
魚油錦女王國貢魚油錦紋綵尤異入水不濡濕云有
魚油故也
樣與前不同有錦衣隸宫錦坊禄山亂後人尋其舊坊
不收曰如今花樣與前不同遣之(盧氏雜說)
池底鋪錦文宗論德宗奢靡云問得禁中老宫人每引
泉先於池底鋪錦建王宫詞魚藻宫中鎻翠蛾先皇行
處不曾多只今池底休鋪錦菱角鷄頭積漸多是也(李石)
(開城錄)
賜瑞錦王方慶累遷廣州都督境内清畏議諸謂治廣
未有如方慶者號第一下詔賜瑞錦雜綵以著善政
文錦郭崇韜莊宗聞破蜀遣宧官向正嗣勞軍正嗣還
上蜀簿得文錦五十萬匹
賜瑞錦服東女真王歛臂使大臣求請官號武后冊拜
左右玉鈴衛將軍賜瑞錦服
織錦新羅真德襲王遣春秋子法敏入朝真德織錦為
頌以獻
朝霞錦安巴堅遣使者解俚隨頃以朝霞錦聘梁(五代)
毛錦室韋其人工巧善織毛錦(上)
波斯錦吐蕃其所貢波斯錦
山林覆錦吳越錢鏐游衣錦城宴故老山林皆覆以錦
大食重錦大食有重錦其載二十槖馳乃勝既不可兼
負乃裁為二十匹每三歲一餉黠戞斯
繰絲美錦夫絲捨而不治則腐而棄使女工繰之以為
美錦人君朝而服之(尹子)
繡
脩然繡脩也文脩脩然也(釋名)五綵備謂之繡(冬官上)
衣繡紂不服短褐處於茅屋之下必將衣繡遊於九重
之臺(帝王世記)
繡衣狄人伐衛公與石祁子玦與甯莊子矢使守曰以
此贊國擇利而為之與夫人繡衣曰聽於二子(左閔公)
被覆郭君乘青輸之舟張翠盖越人擁檝而歌曰心悦
君兮君不知於是鄂君舉繡被而覆之(說苑)
繡衣豹裘晉文公使叔向聘吳吳人飾舟以送之左百
人右百人有繡衣而豹裘者有錦衣而狐裘者歸以告
平公平公曰吳其亡乎(上)
衣必文繡齊桓公曰昔吾先君襄公陳妾數百食必良
肉衣必文繡(國語)
繡紱繫麟孔子時生之夕有麟吐玉書於闕里人家徵
在乃以繡紱繫麟角而去(拾遺記)
帷不文繡文帝所幸慎夫人令衣不得曳地帷不得文
繡以示敦樸(史記)
繡衣直指侍御史有繡衣直指武帝所制(百官表)江充使
匈奴拜直指繡衣御史督三輔(漢書)暴勝之為直指使者
衣繡持斧逐捕盗賊威震州郡(上)
繡被霍光薨贈絮繡被百領(上)
白繡綺齊織作繡宣帝時呼韓邪單于來賜白繡綺八
千疋(上)
繡被李忠獨不掠財物上曰我欲賜之諸君無望乎取
大驪馬及繡被以賜忠(東觀漢記)
衣繡晝行張既為尚書出為雍州刺史太祖謂既曰還
君本州可謂衣繡晝行矣(魏志)
衣繡賜死曹植妻衣繡太祖登高見之以違制命還家
賜死(世說)
刺繡圖帛吳王孫權常歎魏蜀未夷軍旅之隟思得善
畫者便圖作山川地形軍陣之象趙夫人曰丹青之色
甚易歇滅不可為久寳妾能刺繡作列國圖於方帛之
上寫以五嶽河海城邑行陣之形進於吳王時人謂之
針絶(拾遺記)
刺繡織錦齊郡能刺繡恒女無不能者襄邑織錦恒婦
無不巧者因見而手狎也(論衡)
富者綺繡古庶人老耄而後衣絲其餘則麻枲而已故
命曰布衣今富者綺繡羅紈素綈冰錦(楊子法言)
繡師刺繡之師能縫帷裳納縷之工不能織錦儒生能
為文吏文吏不能為儒生也文吏一旦在位則鮮冠利
劒一歲典職則田宅併集(論衡)
絲帛布色繡之未刺錦之未織絲帛何以異哉及其加
五采之功施針縷之飾則文章煥燿學士有文章其猶
絲帛布色之功(上)
重繡掩明吳王死辭曰不忍見伍子胥吾死必結璧連
組以幕吾目恐其不蔽即復重羅繡三掩以為掩明生
不昭我身死不見我形吾何言哉(吳越春秋)
繡衣還婦世傳有夫死而婦許以不嫁者誓以繡衣禭
以衣戶納諸棺焉後三年婦出適迎有日矣有行道人
夜求人家宿向晨主人語之婦約之辭寄所誓之衣曰
子到若千里當逢之還此衣焉或者出門到所言處果
見迎車具以事告還其繡衣婦遂自縊而死(物理論)
藻龍元鼎元年起招仙閣於甘泉宫有霞光繡有藻龍
繡有連烟繡有走龍錦有雲鳳錦飜鴻錦閣上燒荃蘼
香屑燒粟許其氣三月不絶(别國洞冥記)
絹
繁繐繁繐鮮支縠絹也(廣雅)絹䋌也其絲䋌厚而䟽也(釋名)
趣絹後魏書曰四民月令曰八月清風戒寒趣絹縑帛
晉故事凡民丁課田夫五十畆收租四斛絹三疋綿三
斤凡屬諸侯皆减租縠畆一斗計所减以增諸侯絹戶
一疋以其絹為諸侯秩又分民租戶二斛以為侯奉其
餘租及舊調絹二戶三疋綿三斤書為公賦九品相通
皆輸入官自如舊制晉令其趙郡中山常山國輸縑當
絹者及餘處常輸疎布當綿絹者縑一疋當絹六丈疎
布一疋當絹一疋絹一疋當綿二斤舊制人間所織絹
布等皆幅廣一尺二寸長四十尺為一端今任服後乃
漸至濫惡不依尺度
載絹往餉陳留夏馥避黨事遁迹黑山弟靖載絹往餉
之於深陽縣客舍見馥顔色毁不改識聞其聲乃覺之
(謝承後漢書)
持絹挽下李傕等大戰弘農百官士卒死者不可勝數
董承密招白波帥李岳等率衆夾攻擊傕等大破之乘
輿乃得進承使潜過曰先具舟為應帝步出營臨河岸
高不得下時中官伏德扶中官以手持十疋絹乃取德
紛連續挽而下餘人匍匐岸側或自投死亡(華嶠後漢書)
貧困遺絹陳實在鄉閭平心率物有盗夜入其家止扵
樑上實隂見之乃自整拂命子孫正色訓之曰夫人不
可不自勉不善之人未必本惡習與性成耳如梁上君
子者是矣盗大驚自投於地實徐譬之曰視君狀貎不
似惡人然當由貧困今遺絹二疋自是縣無復盗竊(上)
輦絹恣取賊未入門時家見在絹布三千餘疋及衣被
器物皆令婢使輦出著庭中恣其所取由是皆競取財
物不暇復見殺(孔舒元在窮記)
太傅負物王尼見太傅越曰公負尼物越答初不識此
事尼曰昔楚人失布謂令尹盗者以令尹執政不能奉
禮率法至使盗賊公行則是與自盗無異也尼舍資財
軍寇掇略公為宰輔未能禁賊令尼窮困是亦明公負
物也越意觧大笑與尼絹五十疋(王隠晉書)
為道路糧胡威少有志尚厲操清白父質為荆州威自
京都省之家貧無車馬童僕威自駈驢單行拜見父停
廐中十餘日告歸臨辭質賜其絹一疋為道路糧威跪
曰大人清高不審於何得此絹質曰是吾俸禄之餘故
以為汝糧耳(晉陽秋)
絹以戱君桓温入蜀聞得善星者夜執其手於星下問
國祚修短星人曰太微紫微文昌三宫氣候决無虞五
十年外不論耳温不悦送絹一疋錢五千與之星人詣
主簿習鑿齒曰今受旨自裁乞命為標揭棺木問其故
曰賜絹令僕自絞乞錢以買棺故知之耳鑿齒曰君幾
誤死君聞子知星宿有不覆之義乎絹以戲君錢供資
糧是聽君去耳星人喜以言詣温温笑曰君三十年着
儒書不如一詣習主簿也(上)
代絹還官荆州刺史庾冰中子襲嘗代官曹絹十疋冰
怒撻之市絹還官(上)
貨絹寄主翟湯字道淵潯陽人太守于寳遣船餉之勅
吏曰翟公廉讓卿致書訖便委般還湯無人送致乃更
貨易絹物因寄還寳(晉中興書)
兩疋足度沈慶之年八十夢有人以兩疋絹與之謂曰
此絹足度寤而諧人曰老子今年不免矣兩疋八十尺
也足度無盈餘矣是歲果卒(宋書)
盗絹被法李安人行南徐州事城局參將王迴素為安
人所親盗絹二疋安人流涕謂曰我與卿契闊備嘗今
日犯王法乃卿負我也於軍門斬之(上)
調絹賣子孝武時齊庫上絹年調鉅萬疋綿亦稱此期
儼限峻人問買絹一疋至二三千綿一兩三四百貧者
賣妻子甚者或自縊死沈懷文具陳人困由是綿絹薄
有所减(上)
餉絹嫌少阮佃夫佞幸專權有人餉絹二百疋嫌少不
答書(上)
絹繫牛前豫章王嶷拜陵還過延陵季子廟觀沸井有
水牛突部伍直兵執牛椎問嶷不許取絹一疋撫繫牛
角放歸其家(齊書)
無絹衾衣蕭赤斧遷給事中太子詹事卒於家貧無絹
衾衣(上)
擲塼無褲吉士瞻少時嘗於南蠻國中擲塼無褲褰露
為儕軰所侮及平魯休烈軍得絹三萬疋乃作百褲其
外並賜軍士不以入室(梁書)
受絹左遷劉孝綽為吏部郎坐受人絹一疋為餉者所
訟左遷信威臨賀王長史(上)
登舟無衣任昉為義興太守及被代登舟止有絹七疋
米五石至都無衣鎮軍將軍沈約遺裙衫迎之(上)
作曲賜絹費昶善為樂府嘗作鼓吹曲武帝重之勅曰
才意新拔有足加異昔邯鄲博物卞蘭工辭束帛之賜
實為勸善可賜絹十疋(上)
販絹為業周石珍建康之廨隸也世以販絹為業(上)
寘絹簿下傅昭為臨海太守縣令嘗餉粟寘絹於簿下
昭笑而還之(上)
納絹二疋裴䆳為北康梁秦二州刺史復開創屯田數
千頃倉廩盈實省息邊運人吏獲安乃相率餉絹千餘
疋邃從曰汝等不應耳吾又可逆汝納其二疋而已(上)
傷腰損脚李崇在官和厚明於决斷然性在財賄販肆
聚歛上令王公以下從者百餘人皆令任負布絹即以
賜之多者過五百疋少者百餘唯長樂公兩手持絹二
十疋而出亦不異衆而當世稱其廉儉尚書令任城王
登疾不起賜絹百疋崇與章武王融以所負過多顛仆
於地崇乃傷腰融至損脚時人為之語曰陳留張武傷
腰折股貪人敗類穢我明主(北史)
賞絹被劫楊津除岐州刺史巨細躬親孜孜不倦有武
功人賞絹三疋去城十里為賊所劫時有使者馳驛而
至被劫人因以告之使者到州以狀白津津乃下教云
有人着某色衣乘某色馬在城東十里被殺不知姓名
若有家人可速收視有一老母行哭而出云是巳子於
是遣騎追收并絹俱獲自是闔境畏服(後魏書)
疾差賚絹楊平王子衍轉徐州刺史至州病重帝勅徐
成伯乘傳療疾差成伯還帝曰卿定名醫賚絹三千疋
成伯辭請受一千疋帝曰詩云人之云亡邦國殄瘁以
是而言豈惟三千疋乎(上)
小絹為調辛穆再轉汝陽太守遇水澇人饑上表請輕
租賦帝從之遂勅汝陽一郡聽以小絹為調(上)
中的不書孝昭帝賜百官射王晞中的當得絹為不書
箭有司不與晞晞陶然曰我今可謂武有餘文不足(北齊)
口啣手持厙狄士文嘗入朝遇上置酒高會賜公卿入
左藏任取多少人皆極重士文獨口啣絹一疋兩手各
持一疋上問其故士文曰臣口手俱滿餘無所須上異
之别加賞物勞而遣之(隋書)
疋絹斗米侍御史馬周上疏云往者貞觀之初一疋絹
纔得一斗米而天下帖然百姓知陛下甚憂憐故人人
自安皆無怨讟自五六年來頻歲豐稔一疋絹得粟十
餘石而百姓皆以為陛下不憂憐之咸有怨言又今所
營為樂頗多不急之務故也(唐書)
餽絹䧟罪太宗初即位風聞諸曹案典受賂乃遺左右
試以財物遺之有司聞令史受餽絹一疋上將殺之裴
矩進諫曰此人受賂誠合重誅但陛下以物試人則刑
極法所謂䧟入其罪恐非道德齊禮之義上善之(上)
嫁女受財高宗朝詔自今以後天下嫁女受財三品以
上之家不得過絹三百疋四品不過二百疋六品七品
不得過百疋皆充所嫁女之資裝等用其夫家不得受
陪門之財(上)
賜絹二百太宗太和六年賜故衛國公李靖五代孫前
鳳翔司錄參軍彦芳絹二百疋衣笏一副并還先奏高
祖太宗書詔及官誥衣物等(上)
蕭然委頓賜宰相李愚絹百疋錢百緡鋪陳物一十三
件時愚病上令中使宣問愚所居寢室蕭然四壁卧弊
擅而已中使具言其事上曰嘻宰相月俸錢幾何而委
頓如此故有是賜(後唐史)
藏絹還主惠帝於鄴與成都王還洛陽出城倉卒上下
無持資食之調道中有駈羊二百餘口者便勒將至洛
得以為糧至洛盧志啓以有藏絹倍還羊主(四王起事)
剪斷復連永嘉中有天竺胡人能取絹與人各執一頭
剪斷之已而取兩叚合持之則復還連綿可練無異故
體也(搜神記)
織裙贈離清河崔基寓居清州朱氏女姿容絶倫崔傾
懷招賢納女為妾後三更中忽聞扣門外崔披衣出迎
女兩淚嗚咽云適得暴疾喪亡忭愛永奪悲不自勝女
於懷中抽兩疋絹與崔曰近自織此絹欲為君作裙衫
未得裁縫今以贈離崔以錦八尺答之女取鏡曰以此
絶矣言畢豁然而滅至旦告其家女父曰女昨夜忘然
心痛夜亡崔曰吾家絹帛無零失耶答云此女舊之餘
兩疋絹在箱中女亡之始婦出絹欲裁為送終衣轉盻
失之崔因此具說事狀(述異記)
掠絹呼取范郤字孝悌少時曾省外家逢掠者駈其牛
取衣服去郤還車知賊不得席後三疋絹乃追呼令取
之賊知長者悉還所取而辭謝焉(先賢行狀)
附絹擅去王經字彦律初為江夏太守大將軍曹爽附
絹二十疋令交市於吳經不發書棄官歸母問歸狀經
以實對母以經典兵馬而擅去對送吏杖經五十爽聞
不復罪經(世語)
車裂笑受范宣年八歲後園挑菜誤傷指大啼人問痛
耶答曰非為痛也但身體髮膚不敢毁傷是以啼耳宣
潔行廉約韓豫章遺絹百疋終不肯受後韓與范同車
就車裂二丈韓云寧可使婦無裩也范笑而受之(上)
織絹償價董永父終貧不遂葬以身質錢一萬既葬就
後逢一女子求與永為妻云能織絹永詣主人主人令
織一旬三百疋債足女辭之曰我天之織女也帝見君
孝使我償耳因遂不見(孝子傳)
鬻不易價趙柔有人遺柔鏵數百枚者柔與子善明鬻
之市有人從柔買素絹二十疋有商人知賤與柔三十
疋善明欲取之曰與人交易一言便定豈可以利動心
遂與之縉紳之流聞而敬服(後魏書)
善政賜絹陸馥為相州刺史發奸摘伏事無不驗百姓
以為神明無敢劫盗者在州七年家至貧約徵為散騎
常侍百姓乞留馥千餘人獻文不許謂羣臣曰馥之善
政雖古人何以加之賜絹五百疋(上)
奉絹千餘李元忠去任歸李魚出孝莊時盗賊䗬起清
河有五百人西戎還經南趙郡以路便共投元忠奉絹
千餘疋元忠唯受一疋殺五年以食之遣奴為道曰若
逢賊便道李元忠遣如言賊皆舍避(上)
鬼着絹巾吳先主病遣人於門觀不祥巫啓見一鬼着
絹巾似是大臣將相其夜先主夢見魯肅來入衣巾如
之也(搜神記)
縑
縑縑并絲&KR0008;也(說文)縑兼也其絲細䋋兼於絹染五色細
且緻不漏水也(釋名)
遺縑不受張渙少大志節量卓慕之使其兄遺縑百疋
渙惡卓為人絶而不受(續漢書)
出自機杼王丹資性方潔疾惡豪強時河南太守同郡
陳遵關西之大俠也其友人喪親遵為護喪事賵助甚
豐丹乃懷縑一疋陳之於主人前曰如丹此縑出自機
杼遵聞而有慚色(東觀漢書)
交道之難王丹子有同門生喪親家在中山白丹欲往
奔慰結侶將行丹怒而撻之令寄縑以祠焉或問其故
丹曰交道之難未易言也(上)
掠縑追遺戴封常遇賊財物悉被掠奪唯餘縑七疋賊
不知處封乃追以與之曰知諸君乏故送相遺賊驚曰
此賢人也盡還其器物後舉孝廉(上)
愁妻致縑期門郎程偉妻能通神變化偉當從出無衣
甚愁妻即為致衣縑得以為衣(上)
餉縑不受孫元濟初為錢唐令御繁以簡獄無繫囚及
去官百姓以謙在職不受餉遺追載縑帛以送謙辭不
受(南史)
妄語謝縑何遠輕財好義周人之急言不虚妄盖天性
也每戲語人曰卿能得我一妄語則謝卿以一縑衆共
伺之不能記也(梁書)
天中記卷四十九
