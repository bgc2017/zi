天中記卷五十七
明陳耀文撰
龜
甲蟲之長甲之蟲三百六十而神龜為之長(大戴禮)
神靈之精靈龜者玄文五色神靈之精也(雒書)
靈龜靈龜文五色似玉似金背隂向陽上隆象天下平
法地槃衍象山四趾轉運應四時文著象二十八㝛蛇
頭龍翅左精象日右精象月千歲之化下氣上通能知
存亡吉凶之變寧則信信如也動則著矣(說苑)
神龜神龜之象上圓法天下方法地背上有盤法丘山
玄文交錯以成列㝛五光昭若玄錦文運轉應四時長
尺二寸(禮統)龜一千年生毛夀五千歲謂之神龜夀萬年
曰靈龜(述異記)
五色靈龜者神龜也王者德澤湛清漁獵山川從時則
出五色鮮明三百歲游於藻葉之上三千歲嘗游於卷
耳之上知存亾明於吉凶(宋符瑞志)千歲之龜五色具焉其
額上兩骨起似角浮於蓮華之上或在叢蓍之下其上
或時有白雲蟠蛇龜蛇潜蟄則食氣夏恣口而甚瘦冬
月蟄而大肥(抱朴子)
隂蟲之老天子龜尺二寸諸侯八寸大夫六寸士民四
寸龜者隂蟲之老也老者先知故君子舉事必考之(禮)
子路問孔子曰猪肩羊膞可以得兆藿葦藁芼可以得
數何必以蓍龜孔子曰不然蓋取其名夫蓍之為言蓍
也龜之為言舊也明狐疑之事當問耆舊也(論衡)龜之言
久也千歲而靈此禽獸而知吉凶者也(洪範五行)
嘉林萬畢石朱方𫝊曰有神龜在江南嘉林嘉林中者
獸無虎狼鳥無鴟梟草無毒螫野火不及斧斤不至是
為嘉林龜在其中常巢於芳蓮之上左脅書文曰甲子
重光得我者匹夫為人君有土正諸侯得我為帝王(史記)
引氣上有禱蓍下有神龜蓍生滿百莖者其下常有龜
守之其上有青雲覆之南方老人用龜支牀足行二十
餘歲老人死移牀龜尚生不死龜能氣導引(上)
名龜記曰能得名龜者財物歸之家必大富至千萬一
曰北斗龜二曰南辰龜三曰五星龜四曰八風龜五曰
二十八㝛龜六曰日月龜七曰九州龜八曰玉龜凡八
名龜圖各有文在腹下云云者此某之龜也取此龜不
必滿尺二寸民人得長七八寸可寶矣(上)
十朋一曰神龜二曰靈龜三曰攝龜四曰寶龜五曰文
龜六曰筮龜七曰山龜八曰澤龜九曰水龜十曰火龜
(爾雅)易損五爻云或益之十朋之龜鄭注引之
六龜龜人掌六龜之屬各有名物天龜曰靈屬地龜曰
繹屬東龜曰果屬西龜曰靁屬南龜曰獵屬北龜曰若
屬各以其方之色與其體辨之凡取龜用秋時攻龜用
春時各以其物入於龜室上春釁龜祭祀先卜(周禮)
含神神龜出於江水中盧江郡常獻生龜於大卜其含
神知為效之大(南越志)
神屋龜甲一名神屋出南海生池澤中吳越謂之元佇
神龜大如拳而色如金上甲兩邊如鋸齒爪至利而能
緣大木捕鳴蟬至美可食不中於卜以其小故也(上)
龜經龜一千二百歲可卜天地之終始何以言之三千
四十二占於天地千歲之龜甲黑龜有五色依時用之
青靈之龜春宜用之西坐東向赤靈之龜夏宜用之北
坐南向(柳莊龜經)
萬物先伏闇能存而能亡者蓍龜與龍是也龜生於水
發之於火於是為萬物先為禍福正(管子)
先知龜為前列先知也金次之見情也(禮器郊特牲合璧作禮運誤)
號為先知君(抱朴子)
玉靈夫子灼龜祝曰假之玉靈夫子夫子玉靈荆灼而
心令而先知而上行於天下行於淵諸靈數制莫如汝
信(史記)
時君山中辰日稱雨師者龍也稱河伯者魚也稱時君
者龜也(抱朴子)
玄衣督郵龜一名玄衣督郵(古今注)
龜燋黃帝五十年秋七月庚申天霧三日三夜晝昏黃
帝以問天老乃召史卜之龜燋史曰臣不能占也其問
之聖人帝曰已問天老力牧容成矣史北面再拜曰龜
不違聖智故燋(宋符瑞志)高祖將遷都謂元丕云昔軒轅兆
卜龜焦卜者請訪諸賢哲軒轅乃問天老天老謂為善
從從其言終致昌吉然則至人之未然審於龜矣(魏書)
受書黃帝東巡河過洛修壇沈璧受龍圖於河龜書於
洛赤文篆字(水經)
負圖堯時與羣臣賢智到翠媯之川大龜負圖來投堯
堯敕臣下寫取告瑞應寫畢龜還水中(龍魚河圖)
龜歷陶唐之世越裳國獻千歲神龜方三尺餘背上有
文皆科斗書記開闢已來帝命錄之龜歷伏滔述帝功
德銘曰朱書龜歷之文(述異記)
授文禹時有神龜於洛水負文列於背以授禹文即治
水文也(洛陽記)禹卑宫室靈龜見(宋志)
白若昔夏后開使蜚廉折金於山川而陶鑄之於昆吾
是使翁難乙灼白若之龜(初學記見墨子今本作毚)
玄龜玄龜書者天符也王者德至淵泉則洛出龜書(宋志)
周公旦攝政七年與成王觀於河洛沈璧於洛玄龜青
龍蒼光止於壇背甲刻書赤文成字周公援筆以世文
寫之書成文消龜墮甲而去其言自周公訖於秦漢盛
衰之符(上)
無貲桓公曰何謂御神用寶管仲對曰北郭有掘闕而
得龜者此檢數百里之地也令過之平盤之中而藏諸
泰臺立寶曰無貲後果得丁氏粟而伐孤竹(管山權數)
大蔡孔子問漆雕憑(平)曰子事臧文仲武仲及孺子容
此三大夫孰賢對曰臧氏家有守龜焉名曰蔡文仲三
年而為一兆武仲三年而為二兆孺子容三年而為三
兆憑從此之見君問三人之賢與不賢所未敢識也孔
子曰君子哉漆雕氏之子其言人之美也隠而顯言人
之過也微而著智而不能及明而不能見孰克如此(家語)
臧武仲自邾使告臧賈且致大蔡焉曰紇不佞失守宗
桃敢告不弔紇之罪不及不祀子以大蔡納請其可賈曰聞
命矣再拜受龜(襄二十三)明月之珠出於蠬蜄周之簡圭生於垢
石大蔡神龜出於溝壑(淮說山)元龜為蔡非四民所得居(食貨志)
鄭玄云龜出蔡地因以為名師古曰本以蔡出善龜
故因名孔穎達正義曰鄭注非也臣瓉曰蔡是大龜
名也書曰九江納錫大龜大龜不出蔡國也若龜出
楚不可名龜為楚也又鄭春蔡山出大龜尚書曰九
江納錫大龜即此山之龜也(寰宇記)
僂句臧昭伯如晉臧會竊其寳龜僂句以卜為信與僣
僣吉後會出奔見執平子怒及昭伯從公平子立臧會
會曰僂句不余欺也(昭二十五)
昭兆魯侵鄭不假道於衛靈公怒使追之公叔文子曰
昭公之難君將以文之舒鼎成之昭兆定之鞶鑑苟可
以納之擇用一焉今將以小忿蒙舊德無乃不可乎(定五)
青純盜竊寳玉大弓寳者何璋判白弓繡質龜青純(公羊)
(定八)純緣也謂緣甲&KR0971;也千歲之龜青髯明於吉凶(註)青
黑緣者天子之寶龜也(樂記)諸侯以龜為寶以圭為瑞家
不寶龜不藏圭(禮器)平準書人用莫如龜索隠云禮云諸
侯以龜為寶是也(史)左正義以所盜無龜公羊之妄也
清江使宋元君夜半而夢人被髮闚阿門曰予自宰路
之淵予為清江使河伯之所漁者余且得予元君覺使
人占之曰此神龜也君曰漁者有余且乎左右曰有君
曰令余且會朝明日余且朝君曰漁何得對曰且之網
得白龜焉箕圓五尺君曰獻若之龜龜至君再欲殺之
再欲活之心疑卜之曰殺龜以卜吉乃刳龜七十二鑚
而無遺筴仲尼曰神龜能見夢於元君而不避余且之
網知能七十二鑚而無遺筴不能避刳腸之患如是則
知有所困神有所不及也(莊外物)
曳尾莊子釣於濮水楚王使大夫二人往先焉曰願以
竟内累矣莊子持竿不顧曰吾聞楚有神龜死已三千
歲矣王巾笥而藏之廟堂之上此龜者寧其死為留骨
而貴乎寧其生而曳尾於塗中乎二大夫曰寧生而曳
尾塗中莊子曰往矣吾將曳尾於塗中(上秋水)
豕化邦人獻燕昭王以大豕者曰於今百二十歲邦人
謂之豕仙其羣臣言於昭王曰是豕無用王命宰夫膳
之豕既死乃見夢於燕相曰今仗君之靈而化吾生也
始得為魯津之伯而浮舟者食我以粳糧之珍而欣得
之惠將報子焉後燕相遊於魯津有赤龜銜夜光而獻
之(符子)
大明龜筴鬼神不足以舉勝左右背鄉不足以專戰然
而恃之愚莫大焉越王勾踐恃大明之龜與吳戰而不
勝身臣入宦於吳反國棄龜明法親民以報吳則夫差
為擒故恃鬼神者慢於法恃諸侯者危其國鑿龜數筴
兆曰大吉而以攻燕者趙也鑿龜數筴兆曰大吉而攻
趙者燕也劇辛之事燕無功而社稷危鄒衍之事燕無
功而國道絶(韓餙邪)
龜寶四品元龜岠冉長尺二寸直二十一百六千為大
貝十朋公龜九寸直五百為壯貝十朋候龜七寸以上
直三百為么貝十朋子龜五寸以上直百為小貝十朋
是為龜寶四品(食貨志)
引頸人有出行墮深泉澗者無出路饑餓分死左右見
龜蛇甚多朝暮引頸向東方人因伏地學之遂不復饑
體殊輕便能登巖岸經數年後試竦身舉臂遂超出澗
上即得還家顔色悦懌頗更黠慧勝故還食穀啖滋味
百餘日中復其本質(博物志)張廣定籠懸幼女於古塚中
事同見異聞記
吞氣郄儉少時行獵墮空塚中饑餓見有一大龜數數
迴轉所向無常張口吞氣或俛或仰儉素聞龜能導引
乃試隨龜所為遂不復饑百餘日後竟能咽氣斷榖魏
王棄置土室中閉試之一年不食顔色悦懌氣力自若
(抱朴子)魏文帝嘗試郄儉辟榖百日猶與寢處行步起居
自若也夫人不食七日則死而儉乃能如是(典論)
元緒吳孫權時永康縣有人入山遇一大龜即束之以
歸龜便言曰遊不量時為君所得人甚怪之擔出欲上
吳王夜泊越里䌫里於大桑樹宵中樹呼龜曰勞乎元
緒奚事爾邪龜曰行不擇日今方見烹雖盡南山之樵
不能潰我樹曰諸葛元遜識性淵長必致相困今求如
我之徒計將安泊龜曰子明無多辭禍將及爾樹寂而
止既至建業權命煑之焚柴萬車語猶如故諸葛恪曰
燃以老桑乃熟獻者仍說龜樹共言權使伐桑取煑之
立爛故今烹龜猶多用桑野人呼龜曰元緒(異苑)
石龜海畔有大石龜俗云魯班所作夏則入海冬復止
於山上陸機詩云石龜常懷海我寧㤀故鄉(述異記)
石下龜晉長沙王乂坐同産兄楚王瑋事徙封常山後
還復國在常山穿井入地四丈得白玉方三四尺玉下
有大石其中有龜長二尺餘時人以為復國之祥(朱志)論
者曰仲尼獲麟而卒是亦有不終之象也後果如䜟言
(寰宇記)
龜顧孔愉字敬康嘗至吳興縣餘干亭見入籠龜於路
愉求買放之於溪中龜行至水反顧愉及封此亭侯而
鑄印龜首迴屈三鑄不正有似昔龜之顧靈德應感如
此愉悟乃取而佩焉(會稽後賢傳)
報德咸康中豫州刺史毛寶戎邾城有一軍人於武昌
市見人賣一白龜子長四五寸㓗白可愛便買取持歸
着瓮中養之曰白大近欲尺許其人憐之持至江邊放
水中視其去後邾城遭石季龍叛毛寶棄豫州既赴江
莫不沈溺於時所養龜人被鎧持刀亦同自投既入水
中覺如墮一石上水裁至腰須臾浮出中流視之乃是
先所養白龜甲六七尺即送至東岸出頭視此人徐游
而去中江猶迴首數顧焉(續搜神記幽冥錄)
按本𫝊邾城之役寶亦溺死庾亮痛哭發疾遂薨其
軍人放龜事亦附𫝊末白氏六帖引搜神記直以為
寶事而後之合璧記纂對類等書俱承誤不改爾雅
翼復以毛寶過江白龜載之而度為異何耶
右轉鄱陽縣民黃赭入山林荆楊子遂迷不知道數日
饑餓忽見一大龜赭便呪曰汝是靈物吾迷路不知道
今騎汝背示吾路龜即回右轉赭即從行去十餘里便
至溪水見賈客行船赭即往乞食便語船人云我向者
於溪邊見一龜甚大可共往取之言訖面即生瘡既往
亦復不見龜還家病數日而死(續搜神記)
客龜符堅建元十二年高陸縣民穿井得龜大三尺背
文負八卦古字堅命以石為池養之十六年而死藏其
骨於太廟以問吉凶名為客龜是夜廟丞高虜夢龜言
曰我將出龜江南遭時不遇殞命秦庭虜於夢中自解
曰龜三萬六千歲而終終必亾國之徵也未幾為謝玄
破於淮淝自縊新城浮圖中秦祚因即淪矣(車穎麈書水經載記)
爻卦泰始二年八月丙寅六眼龜見東陽長山文如爻
卦太守劉勰以獻(宋志)先天三年丁未江州獻靈龜六眸
腹下有玄文象卦爻(唐書)
翠毫徐湛之翠龜表曰句容縣人獲龜一頭體披翠毫
晬毫飛集(中候)
綠衣女子劉交居若耶溪忽聞有人採蓮喧笑聲交以
溪左右無人居甚訝之乃斷柳枝蔽身視之忽見十餘
女子從一華林而出皆衣青綠年十六七入叢蓮相對
而歌交乃棹舟以逼之諸女皆化為龜入水(五色線)齊王
奐夜泊江州叢葦中見綠青碧衣女子十餘人相語事
同(見九江記)
孝感臨江郡民留京孝行鄉里推敬時江水暴溢居者
皆漂溺京負其母號泣忽有大龜至其前舉家七口俱
上龜背行十餘里及一高岸龜遂去之(上)
一角梁天監二年安豐得一角龜武帝遂作一鼎投得
龜處(鼎錄)
遺龜梁時烏程有蘇氏女於霅溪西南岸遇一道士曰
汝後大貴因遺一五彩龜云三年當有徵蘇氏後適張
氏生陳高祖宣后高祖即位拜后母為安吉縣君遂名
其浦為貴溪(寰宇記)
掘地得龜陸法和嘗至襄陽城北大樹下畫地方二尺
令弟子掘之得一龜長尺半以杖叩之曰汝欲出不得
得已數百歲不逢我者豈見天日乎為受三歸龜乃入
草(北齊)
為妖開皇中掖庭宫每夜有人來挑宫人宫司以聞帝
曰門衛甚嚴人何從而入當是妖精耳因戒宫人曰若
逢但斫之其後有物如人夜來登牀宫人抽刀斫之若
中枯骨其物落牀而走宫人逐之因入池而没明日帝
令涸池得一龜徑尺餘其上有刀迹殺之遂絶(隋志)
踏龜道州營陵中龜甲長八尺下自然有文字前後四
足各踏一龜踏龜有時行或踰山越水俗莫敢犯(錄異記金)
(樓子)
化石武德末太宗平内難苑中池内有白龜游於荷葉
之上太宗取之化為白石瑩縈如玉故登極之後降制
曰皇天眷佑錫以寶龜(錄異記)
金龜唐明皇帝嘗有方士獻一小龜徑寸而金色可愛
云此龜神明而不食可置之枕筒之中辟巨蛇之毒後
小黃門有竄南徼者上以賜之至象郡屬邑於旅館出
之階下果祛報冤蛇之毒於一方云(上)
毛生王勣遊嵩山少室遇日暮止一石室中月夜有人
面闊白鬚眉長黑而矮稱毛生與勣談議勣疑怪取鏡
照之其人失聲俯伏化而為龜身帶綠毛焉(異聞集)
龜殼李德裕曰揚雄蜀王本紀張儀築城依龜行迹築
之予未至郡日嘗聞龜殼猶在城内昨詢訪耆舊有軍
資庫官宇文遇者言比常在庫中見龜殼長六尺元和
初節度使高崇文知之命工人截為腰𢃄胯具自張儀
至崇文千餘載龜殼尚在而武臣毁之深可惜也(戎幕閒談)
(績博物志)孔帖引德裕鎮西川龜殼猶在後為高崇文截作
為腰帶胯
按本傳崇文元和初討劉闢拜東川節度德裕太和
四年時徙西川相去已二十餘年矣云後誤
聖龜貞元末福州有村人賣一籠龜其數十三販藥人
徐仲以五鍰獲之村人云此聖龜不可殺徐置庭中一
龜藉龜而行八龜為導悉大六寸徐遂放於乾元寺後
林中一夕而失(雜俎)
洞玄先生張鋋見巴西侯飲酒命樂久之有告者曰洞
玄先生在門言訖有一人被黑衣頸長而身甚廣揖之
與坐曰席上人將有圖君巴西怒曰歡宴方洽何遽有
怪命殺之天將曉鋋悸悟見身囚在龕中一龜形甚巨
於龕前乃向所殺洞玄先生也(宣室志)
龜寶徐太尉彦若赴廣南將渡小海從者於淺中得一
琉璃瓶中有一龜可以中旋轉而不停而瓶項極細不
知何自而入取置舟中其友忽覺舟偏重視之則衆龜
層疊就船而上其人懼而取瓶投之衆龜遂散既而話
於海舶胡人曰此乃龜寶也希世之靈物惜其遇而不
能有蓋福薄之人不勝也苟得而藏於家何慮寶藏之
不豐哉胡客惋嘆不已(金華子)
性妬道士陳釗云南人採龜溺以其性妬而與蛇交或
雌蛇至有相趁鬭噬力小致斃者採時取雄龜置瓷盌
及小盤中於龜後以鏡照之既見鏡中龜即淫發而失
溺又以紙炷火上㶸熱點其尻亦致失溺然不及鏡照
也又海上人云龍生三卵一為吉弔也其吉弔上岸與
鹿交或於水邊遺精流槎遇之䊀褁木枝如蒲桃焉色
微青黃復似灰色號紫稍花益陽道别有方說(北夢)
尾繞身晉成帝時尚書徐恬因夜井發光遂奏請捨宅
為寺賜名靈光錢文穆王時立山門掘地得一小龜介
甲分明尾繞身一匝遂改靈龜寺(嘉興志)
兩首大觀元年閏十月丙戌都水使者趙霖得龜兩首
於黃河獻以為瑞蔡京曰此齊小白所謂㒺象見之而
霸者也鄭居中曰首豈有二帝命棄龜金明池(宋志及居中傳)
兩目如日路允迪公弼政和中奉使三韓舟行海中忽
見黑山湧起山頂有光如兩日並出者官吏大恐舟師
曰此大龜也遊兩日者其雙目也當即以三牲祠之公
弼口占祝詞率官寮焚香再拜投牲良久乃没(寓簡)
食龜客有投縉雲山寺中㝛者僧為具饌羞鱉甚美但
訝其無裙耳入後屋見黃泥數十團大如缶問其徒即
向所食者在其中取龜以黃泥褁之三日龜服氣肥息
特異(江隣幾雜志)
背上生樹惠州海豐海中有巨龜其大不知幾千里今
渡海往往見巨龜在沙嶼間背上生樹木如洲島昔有
商者或依以採薪及作食龜既熱便入海於是死者輙
數十人然後知其龜也(寰宇記金樓子同)
五行之粹夫龜甲黃足赤眼白尾青腹黑者蓋禀受乎
五行之粹也然而性畏刀鐡之器聞其聲則不能動矣
(龜經)
骨白龜經云欲知龜有神視骨白如銀(蘇氏演義)
龜直中文名曰千里其通首横文之第一級左右有斜
理皆接於千里者龜王之文也今取常龜騐莫有也(金華)
(子)
含洭龜海陽以南濱大海得名有官鄣湖出名龜以卜
勝於含洭龜也(元和郡縣志)
皂衣宗淵字叔林晉太元中為潯陽太守得十頭龜付
厨曰每日以二頭作臛其夜夢十丈夫皂衣袴褶扣頭
求哀明夜復夢八人求命方悟乃放之後夢八人來謝
(續搜神記夢雋)
龜六有龜被野千所包藏六而不出野干怒而捨去佛
告諸比丘當如龜藏六自藏六根魔不得便(雜阿含經)昔有
道人河邊學道但念六塵心無寧息龜從河出水狗將
噉龜龜縮頭尾四脚藏於甲中不能得便狗去還出便
得入水道人因悟我不及龜放恣六情不知死生(法句經)
鼇
巨鼇鼇巨龜也以背負山周迴千里(玄中記)韻會云大鱉
也雅翼云列子灼其首以卜則鼇之為龜無疑者
巨鼇戴山渤海之東有大壑焉其中有五山根無所連
着常隨波上下往還不得暫峙焉仙聖毒之訢於上帝
上帝恐流於西極失羣聖之居乃命禺彊使巨鼇十五
舉首而戴之迭為三番六萬歲一交焉五山始峙而龍
伯之國有大人舉足不盈數步而暨五山之所一釣而
連六鼇合負而趣歸其國灼其骨以數焉(列湯問)北極之
神名曰禺彊靈龜為之使(大荒經)
鼇抃鼇戴山抃何以安之(天問)有巨靈之龜背負蓬萊之
山而抃舞戱滄海之中(列仙傳)登蓬萊而容與兮鼇雖抃
而不傾(張衡賦)
螯光于頔在海南日一夜方三更忽曉如日初出移時
復暗徧嶺南悉然後有海客言其夜海中見大金鼇浮
出日光照耀天地如白晝徐徐復没騐其日正同方知
鰲光(紀聞譚)
贔屓巨鼇贔屓首冠靈山(蜀都賦)
雌鼇贔屓鼇也一曰雌鼇為贔(韻會)魏都賦靈巨贔屓薛
注作力貎則韻會誤或引爾雅為九種龍更誤
鼉
江鼉江水多鼉似&KR1340;蝪長二丈有麟彩皮堅可以冒鼓
(山經)口内涎有毒長一丈者能吐氣成霧致雨力至猛虎
攻䧟江岸性嗜睡但目閉形如龍大長者自嚙其尾極
難死聲甚可畏人於穴中掘之百人掘亦須百人牽一
人掘亦須一人牽不然終不可出(本草)於物難死沸湯沃
口入腹良久乃剥爾老者多能變化為邪魅(上)
鼉鼓李斯書樹靈鼉之鼓(史記)鼉宵鳴如桴鼓今江淮謂
鼉鳴為鼉鼓其數應更吳越謂之鱓更趙辟公雜說云
鼉聞鼓聲則鳴(埤雅)㹠將風則踴鼉欲雨則鳴(上)
土龍鼉長一丈一名土龍鱗甲黑色能横飛不能上騰
其聲如鼓(續博物志)
嫁娶之用鼉魚有四足尾如蝘蜓而大南方嫁娶必得
食之魏武赤壁還所掘得之是也(廣志)
鼉鳴孫亮初公安有白鼉鳴謠曰鼉鳴龜背平南郡城
中可求生求死不去來無成明年諸葛恪敗弟融鎮公
安被收融刮金印龜背一服而死(吳志)
食鼉梁周興嗣常食其肉後為鼉所噴便為惡瘡此物
靈強不可食也(本草)
為妖燉煌李鷸開元中為邵州刺史絜家之任沃洞庭
時晴景登岸因鼻衂沙上為江鼉所䑛俄然然復生一
鷸與之無異鷸之本身為鼉法所制繫於水中其家奉
鼉妖就任為郡幾數年因天下大旱西江可涉道士葉
静能自羅浮赴詔過洞庭忽沙中見一人面縳問之鷸
以狀對静能書符帖巨石上石即飛起空中鼉妖方擁
案晨衙為巨石所壓乃復本形時張說為岳州刺史具
奏並以舟檝送鷸赴郡家人妻子乃信今舟行者相誡
不瀝血於波中以此故也(獨異志)
中宗時國子祭酒葉静能善符禁小術出入宫掖帝
遇毒韋后臨朝謀危社稷臨淄王舉兵誅其黨静能
等悉見誅(舊紀聞)
有人撰集怪異記𫝊云玄宗令道士葉静能書符不
見國史不知葉静能中宗朝坐妖妄伏誅在玄宗時
有道術者乃法善也談話之小誤差尚可若著於文
字其誤甚矣(因話錄)
介物上元二年有鼉集揚州城門節度使鄧景山以問
族弟珽對曰鼉介物兵象也未幾宋州刺史劉展反(𫝊)
鼉城貞元中有湘媪常以丹篆救人疾一日告鄉人曰
欲往洞庭救數百人性命里人張珙為具舟檝送之欲
至洞庭前一日有大風濤蹙一巨舟泊一君山島上而
碎所載近百餘人各星居於島上忽有一白鼉長丈餘
遊於河上數十人攔之撾殺分食其肉明日有城如雪
圍繞島上其城漸窄束其人為簇其間不廣三數丈岳
陽人亦遥望雪城莫能曉也媪遂登島飛劍刺之白城
一聲如霹靂遂崩乃一大白鼉長千餘丈蜿蜒而斃媪
乃劉綱妻樊夫人也(女仙傳傳奇)
兆水宣和己亥都城北小民家晨起見一物如龍伏牀
下大驚都人競往觀之禁中取去騐之鼉也杖殺之已
而大水數年有金人之禍(猗寮)
黿
河伯使者黿一名河伯使者(古今注)
腸連於頭屠黿解其肥肉唯腸連於頭而經日不死猶
能齧物鳥往食之則為所得漁者或以張鳥雀(博物志)
腹赤黿其狀如鱉腹下赤者為黿白者為鱉俗云黿之
身有十二屬肉漁人捕得之雖支分臠解隨其巨細未
投湯鑊者皆能跳走鱉與黿雖至大者如蚊蚋噆之一
旦乃死(錄異記)
為梁禹洛巨海黿鼉為梁(拾遺記)穆王三十七年起師至
九江以黿鼉為梁也(竹書)
染指楚人獻黿於鄭靈公公子宋與子家將見子公子
食指動以示子家曰他日我如此必嘗異味及入宰夫
將解黿相視而笑公問之子家以告及食大夫黿召子
公而弗與也子公怒染指於鼎嘗之而出公怒欲殺子
公子公與子家謀夏弑靈公(宣四)
銜驂齊景公渡江沅之河黿銜左驂没之衆皆愓懼古
冶子於是拔劍從之邪行五里逆行三里至於砥柱之
下乃黿也左手持黿頭右手挾左驂䴏躍鵠踴而出仰
天大呼水為逆流三百步觀者皆以為河伯也(搜神記)
水經云江沅景公不至河伯本非江神晏子云從黿
濟河事或在兹
應黿樊噲披帷入見高祖高祖踞洗以對酈生當此之
會乃黿鳴而鱉應也(應間)黿鳴岐野鱉應於泉(焦氏易林)白黿
命鱉(蜀都賦)
化黿漢靈帝時江夏黃氏之母浴伏盤水中久而不起
變而為黿入於深淵其後時時出見初浴簪一銀釵及
見猶在其首於是黃氏累世不敢食黿(搜神記後志)孫皓時
宣騫母事同(廣古今五行志)
河生黃河中舊不生黿時有得者以獻石季龍佛圖澄
見而嘆之曰桓温入河其不久乎温字元子後果如其
言(澄𫝊)
放黿韋丹未第時於洛陽中橋見漁者得一大黿長數
尺繫之橋柱引頭四顧有求救之意丹以乘驢贖之放
於水中徒步而歸後數日韋詣胡蘆生問命生與共往
元長史家有老人元濬之向韋盡禮欵待懷中出文字
一通授之曰此公一生官禄行止聊報活命之恩即其
黿也(唐史原化記)
千鈞海黿大一畝重千鈞(廣雅)
黿脂黿脂得火可以然鐵燒黿致鼈(淮萬畢術)
人語千歲龜黿能與人語(搜神記)
鼈
能鼈鼈三足能龜三足賁(爾雅)從山多三足鼈大&KR2019;山三
足龜(山經)吳興郡陽羨縣君山上有池池中出三足鼈又
有六眼龜(雅註)
河伯從事鼈一名河伯從事(古今注)
守神鼈無耳為守神(酉陽)鼈無耳而目不可以瞥(蔽)精於
明也(淮說林)
腹字鼈目白腹下有三(易註作天)字者卜(一作十)字者不可食
(酉陽)鼈九肋者勝(易註)沅江鼈甲九肋者稀(摭言)
竟生青泥殺鼈得見復生體鼈剉令如棋𢷬赤莧汁和
合厚以茅苞五六月作投池澤中經旬臠臠成鼈(博物志)
怒小公父文伯飲南宫敬叔酒以露睹父為客羞鼈焉
小睹父怒相延食鼈辭曰將使鼈長而後食之遂出文
伯之母聞之怒曰吾聞之先子曰祭養尸饗養上賓鼈
子何有而使夫人怒也遂逐之(魯語)
飲渴鄭縣人乙子妻之市買鼈以歸過潁水以為渴也
因縱而飲之遂亡其鼈(韓非子)
白鱉後漢溪夷田彊遣子魯居上城次子玉居中城小
子倉居下城三壘相次以拒王莽光武遣劉尚征之尚
未至倉獲白鼈為臚乃舉烽請兩兄兄至無事及劉向
軍來倉舉火魯等以為不實遂戰死焉(酉陽)
為魅汝南有妖常作太守服詣門椎鼓郡中患之及費
長房來知是魅乃呵之即解衣冠叩頭乞自改變為老
鼈大如車輪長房令復就太守服作一札敕葛陂君魅
叩頭流涕持札去視之以札立陂邊以頸繞之而死(列異)
(傳)
暴田石季龍時利州谷綿縣山北溪中有鼈數千頭登
岸暴田苗發軍殘毀至今鼈無頭也(北戶錄注)
馬溺消鼈昔有人與奴俱得心腹病治不能愈奴死乃
刳腹視之得有白鼈赤眼甚鮮净以諸藥内鼈口中終
不死後有人乘白馬者馬溺濺鼈縮頭藏血乃試取溺
灌之豁然消成水病者䪺飲一升即愈(志怪)方革云食鼈
不可食莧因並啖之自此苦腹痛作時幾不知人疑鼈
莧所致乃以二物令小蒼頭食之遂得疾得疾與革類
而委頓尤劇未幾遽死舁屍置馬廐未殮也忽小鼈無
數自九竅涌出散走廐下後遇馬溺者輒化為冰革聞
自臨視掊聚衆鼈以馬溺灌之皆即為水於是革飲馬
溺遂差或云白馬溺尤良(瑣碎錄)
嗜鱉張澤為房知温從事性嗜鱉忽暴卒經一宿而活
云為太山府君所追責其食鱉過差為羣鬼投於沸鼎
中支解烹飪亦如治鱉之狀既熟為諸鬼分噉其慘毒
苦痛名狀所不及如此者近數十度府君始恕之且問
曰汝受諸苦敢再犯乎荅曰不敢始今遣歸(五代史補)
烏帽乞命偽蜀豐資院使李延福晝寢公廳夢烏帽三
十人伏於階下但云乞命驚覺僕使報門外有村人獻
鼈三十頭因悟所夢遂放之(儆戒錄)晉崔税姑家來晨會
客夜夢十九人衣青綠羅衣乞命事同(玉堂閒話)
三曳三顧黃德瓌家人烹鼈將箬笠覆其釡揭見一鼈
仰把其笠背背蒸爛頭足猶能伸縮家人愍之遂潜放
河涯間後因患熱將殁德瓌徙於河邊屋中將養夜有
一物徐徐上身覺甚冷及曙視胸臆悉塗淤泥而其鼈
在上間三曳三顧而去即日病差(韜光錄)宋傅慶嘗得數
鱉付厨厨婢放大鱉報同(括異志)
雙裙南唐僧謙光有才辨而無拘檢性尤嗜鱉國主嘗
以從容語及什氏果報對曰老僧無他願但得鵝生四
隻腿鱉長兩重裙足矣國主大笑(五代史補)
長鬚鱉為臛數食可長鬚(酉陽)
調鱉闕子曰義渠之人烹龜鱉不熟臊穢腥臭中國之
民雖饑餓三日不啟口至死不食也吳章莊吉受而和
之病人食之為之體輕萬乘食之為之解怒故龜鱉至
腥臊不可加然而病人為之體輕萬乘為之解怒何也
吴章莊吉之調存也
醉鱉唐進士李詹平生廣求滋味每食鱉輙絏其足曝
於烈日鱉既渴即飲以酒而烹之鱉方醉已熟矣(王子)
玳瑁
辟毒玳瑁大如扇似龜甲有文解毒兼辟邪唐嗣薛王
鎮南海海夷廬亭獻生玳瑁一枚王令揭取背甲小者
二片帶於左臂腕以辟毒玳瑁亦甚苦楚復養於使宅
後池伺其揭處漸生復遣廬亭送於海畔並無傷矣或
云玳瑁若生帶之有蟲毒即自摇動死則不能神(本草)
鱟
鱟鱟形如惠文冠十二足似蟹(山經注)亦似便便面(廣志)骨
眼眼在背上口在腹下雌常負雄而走捕者必雙得之
若摘去雄者雌者即自止背負之方行腹中有子如菉
豆南人取以為醬尾中有珠如粟色黃雄小雌大置之
水中雄者浮雌者沈(嶺表錄異)其相負雖風濤終不解矣雌
則不能獨活(廣志)故號鱟媚(雅翼)其珠南人或帶或磨飲之
云利市(北戶錄)殼可為冠次於白角南人取其尾為小如
意(雜俎)背上有骨如扇(酉陽云如石珊瑚)乘風而行名鱟帆其衆
如簰筏名鱟簰(番禺雜記)昔有漁者庶其廉與婦不和一日
獲此既而悔也是物也人人或不如可乎歸召婦與居
禮之終身(對類)乘鱟黿鼉同罛共羅(吴都賦)
蟹
天文十二星宫有巨蟹焉(釋典)
無腸公子山中無腸公子者蟹也(抱朴子)
雌雄蟹蛫也雄曰&KR0008;䱺雌曰博帶(廣雅)
蟹胥庖人共祭祀之好羞鄭注好羞謂四時所謂膳食
若荆州之鱔魚揚州之蟹胥(周禮)胥蟹醖也(說文)蟹醬也(音什)
盈車王會海陽大蟹注海水之陽一蟹盈車(周書)
千里之蟹姑射國大蟹在海中注女丑有大蟹廣千里
也(山經)
螯加山上天下之大物有北海之蟹焉舉一螯能加於
山上身故在水中(玄中記)
蟹斷蟹始窟穴於沮洳中秋冬交必大出江東人云稻
之登也率執一穗以朝其魁然後從其所之蚤夜觱沸
指江而奔漁者緯蕭承其流而障之曰蟹斷斷其江之
道焉耳(陸蟹志)輟耕錄云緯蕭二字尤奇
緯蕭字見莊子漁父篇已具龍部魏書云胡叟救蜀
僧法成之死法成感之多遺珍物叟曰緯蕭何人能
棄明珠吾為德請財何為也一無所受夫讀史者多
止檢南北吏陶遺魏書固也而莊亦不及豈悔讀南
華第二篇耶
心躁蟹六跪而二螯非蛇蟺之穴無所寄託者用心躁
也(荀勤學)跪足也韓子以刖足為刖跪(注)
郭索太玄蟹之郭索後蚓黃泉范明叔云言蟹之與蚓
者用心之不一雖有郭索多足之蟹不如無足之蚓者
以其用心之一也(銳前一)
百足漢武帝善苑國嘗貢一蟹長九尺有百足四螯因
名百足蟹煮其殼勝於黃膠亦謂之螯膠勝於鳳喙之
膠也(洞冥記)
遺蟹朱登為東海相遺敞蟹醬報書曰蘧伯玉受孔氏
之賜必及鄉黨謹分斯貺於三老尊行者曷敢獨享之
(張敞集)
化鼠晉太康四年會稽郡蟛蚑及蟹皆化為鼠其衆覆
野大食稻為災始成有毛肉而無骨其行不得過田塍
數日之後則皆為壯(搜神記)
誅解張華裴頠之被誅也趙王倫以宿仇收繫兄弟將
殺之梁王彤救之倫等怒曰我見水中蟹猶惡之况此
人兄弟輕我耶遂並戮其妻子(解繫傳)
蟹醬石崇冬月得蟹醬齊王愷貨崇帳下求取去(釋名)
左持畢卓字茂世嘗謂人曰左手持蟹螯右手執酒杯
拍浮酒池中便足了一生(世說)
蟚蜝蔡謨初渡江見蟚蜝大喜曰蟹有八足加以二螯
令烹之既食吐下委䪺方知非蟹後詣謝尚說此事尚
曰卿讀爾雅不熟幾為勸學死(上)
埤雅云蔡謨食之瀕死嘆曰讀爾雅不熟幾為勸學
所誤豈因隠居本草之誤耶
長卿蟛&KR1209;蠏也嘗通夢於人自稱長卿今臨海人多以
長卿呼之(搜神記)證俗音有毛者曰蟛蜞無毛者為蟛螖
堪食俗呼蟛越訛耳(北戶錄)
誤用擁劍異物志云擁劒狀如蟹但一螯偏大爾俗謂
之越王鈴下何遜詩云躍魚如擁劍是不分魚蟹也(顔氏)
(家訓)其螯赤一名執火(古今注)又名桀步(本草)
蜜蟹吳郡獻蜜蟹二千頭作如糖蟹法蜜擁劒四瓮吳
都賦所謂烏擁劒是也(大業拾遺)
糖蟹煬帝幸江都吴中貢糟蟹糖蟹每進御則旋潔拭
殼面以鏤金龍鳳花貼上(清異錄)
螗蟹平原郡貢糖蟹採於河間界每年生貢斵冰火照
懸老犬肉蟹覺犬肉即浮因取之一枚直百錢以氊蜜
束於驛馬上馳之至京(酉陽)
螯如兩山近世有波斯乘舶泛海往天竺漂入大海至
一島中得諸寶甚多隨風掛帆而行遥見峯上有赤物
如蛇形久之漸大胡曰此山神惜寶來逐我也為之奈
何舟人莫不戰懼俄見兩山從海中出高數百丈胡喜
曰此兩山者大蟹螯也其蠏常好與山神鬭神多不勝
甚懼之今其螯其無憂矣大蛇尋至蠏許盤鬭良久蠏
夾蛇頭死於水上如連山船人因是得濟也(廣異記)
如洲昔有人行海得洲林木甚茂乃維舟登岸㸑於水
傍半炊而林没於水遽斷其䌫乃得去詳視之大蠏也
(異物志)
蠏賦僕射嚴續位高寡學為時所鄙江文蔚作蠏賦以
譏之云外視多足中無寸腸口裏雌黃每失途而相煦
胸中戈甲常聚衆以横行續深赧之(湘山野錄)
一代不如一代陶糓奉使吴越忠懿王宴之因食蝤蛑
詢其族類忠懿命自蝤蛑至蟛&KR0008;凡十餘以進糓曰真
所謂一代不如一代也(聖宋拾遺)艾子何一蠏不如一蟹也
甲胄乞貸餘杭尉范達夜夢甲胄而拜於庭北七人云
某等皆錢氏時歸順人今海行失道死在君手幸見貸
也既覺人有以蝤蛑七枚為獻因遣縱之於江(春渚紀聞)
石下得蟹鄒浩為蔡京所忌謫居昭州使役者濬感應
泉一二尺許於亂石之下得蟹一枚自放於江曰予至
五嶺不睹此物數年矣亂石之下又非所宜穴處也何
從而出耶易不云乎物不可以終難故受之以解蟹者
解也天實告之矣蒙恩歸侍立可待也於是乎書(道鄉集)
白蟹故老相𫝊建陽縣南興上里山谷中水極清冽嘗
產白蟹有直行之異遇歲旱鄉人入谷以盆貯之迎而
歸即雨(建寧志)
十二種吕亢守台州命工作蠏圖凡十二種一曰蝤蛑
二曰撥棹三曰擁劒四曰彭螖五曰竭朴六曰沙狗七
曰望潮八曰倚望九曰石&KR0008;十曰蜂江十一曰蘆虎十
二曰蟛蜞又海商言海中&KR1314;鼊島之東一島多蠏種類
甚異有虎頭者有翅能飛者有能捕魚者有殼大兼尺
者(傅嘉祐十二種論)
紅蟹紅蟹殼殷紅色巨者可以裝為酒杯也虎蟹殼上
有虎班可裝為酒器與紅蟹皆産瓊崖海邊雖非珍奇
亦不易採得也(嶺表錄異)
蝤䗋蝤䗋大者長尺餘兩螯至彊八月能與虎鬭虎不
如隨大潮退殼一退一長(酉陽)
輸芒蠏八月腹内有芒芒真稻芒也長寸許向東輪與
海神未輪芒不可食(上)開腹中猶有海水(本草)
腹毛蠏腹下有毛殺人(酉陽)
敗漆磁石引鐵蟹之敗漆雖在明知弗知然也(淮南)若蠏
之化漆麻之壊酒此不可以理者也(抱朴)蟹漆相合成水
(博物志)蟹性敗漆燒之致鼠(本草)以蟹投於漆中化為水服
之長生以黑犬血灌之三日燒之諸鼠畢至(仙方)
捕鼠夫釋大道而任小數無以異於使蟹捕鼠蟾蜍捕
蚤不足以禁奸塞邪亂乃逾滋注以艾灼蟹匡上納置
穴中迺熟走窮穴適能擒一鼠也(淮南)
蟹奴廣志云蜅小蟹大如貨錢又蟹奴如榆莢在其腹
中生死不相離(北戶錄)
海鏡海鏡廣人呼為膏葉盤兩片合以成形殼圓中甚
瑩滑日照如雲母光内有少肉如蚌胎腹中有紅蟹子
其小如黃豆而螯具足海鏡饑則蠏出收拾蟹飽歸腹
海鏡亦飽或迫之以火則蟹子走出離腸腹立斃或生
剖之有蟹子活在腹中逡巡亦斃(嶺表錄異)
蒯南海有水蟲名蒯蛤之類也其中有小蟹大如榆莢
蒯開甲食則蟹亦出食蒯合甲蟹亦還入為蒯取以歸
始終死不相離(博物志)
璅蛣璅蛣腹蟹水母目蝦(江賦)璅蛣長寸餘大者長二三
寸腹中有蟹子如榆莢合體共生俱為蛣取食(南越志)伐
木而寄生枯芟草而兔絲萎川蟹不歸而蛣敗桑木見
斷而蠧殄(抱朴)
殼點蟹大小殼上多作十二點深燕支色亦如鯉之三
年鱗耳其殼如虎蟹&KR2431;堪作壘子至於鸚巵螺杯不同
年而語也(北戶錄)
蝦
鰝鰝大鰕長二三丈鬚長數尺今青州呼鰕魚為鰝(爾雅)
珠蝦舜攝天子有援耳貫胸之民來獻珠蝦(金樓子)
丹蝦有丹蝦長十丈鬚長八尺有兩翅其鼻如鋸載紫
桂之林以鬚纏身急流以為栖息之處馬丹嘗折丹蝦
鬚為杖後棄杖而飛鬚化為丹石在海傍(洞冥記)
蝦鬚吳南陽滕修為廣州刺史或語修蝦鬚長一丈修
不信其人後故至東海取蝦鬚長四丈四尺封以示修
修乃服之(交廣記)
蝦頭杯南海以蝦頭為杯鬚長數尺金餙鏤之晉康州
刺史常以杯獻簡文以盛酒未及飲酒躍於外時廬江
太守曲安遠頗解術數即今筮之曰即三旬當後庭有
告變者果有生子人面犬身(南越志)
長鬚國大足初有士人隨新羅使風吹至長鬚國地曰
扶桑洲其署官品有匠長戢波臣役島邏等號拜士人
為司風長兼駙馬見姬嬪悉有鬚因賦詩曰花無橤不
妍女無鬚亦醜丈人試遣惣無未未不如惣有王大笑
曰駙馬竟未能忘情於小女頤頷間乎後至海龍王所
見鐵鑊滿中是鰕有五六頭色赤大如臂見客跳躍似
求救狀引者曰此鰕王也龍王命放之(酉陽)
海蝦劉悔者登海船忽見忩板懸二巨蝦殼頭尾鉗足
具全各七八尺首占其一分觜尖利如鋒刃觜尖上有
鬚如紅筯各長二三尺長雙脚有鉗鉗粗如人大指長
二尺餘上有芒刺如薔薇枝赤而銛硬手不可觸腦殼
烘透彎環尺餘何止於杯盂也(嶺表錄異)
天蝦廣中邕容道常有鰕蛤隨雨至謂之天蝦天蛤人
取鹵之不取亦化蓋為海風攝至者(番禺記)
紅蝦紅蝦出潮州番州南巴縣大者長二尺土人多理
為杯或釦以白金轉相餉遺(北戶錄)
水母水母廣州謂之水母閩人謂之&KR2821;(嶺表錄異)東海有物
狀如凝血縱廣數丈正方圓名曰鮓魚無頭目處無腹
臟所處則衆蝦附之隨其東西南北越人煮食之(博物志)
蜡一名摴蒲魚生東海如血䘓大者如牀小者如斗無
腹胃眼目以蝦為目蝦動䖳沈故曰水母目蝦如駏驉
之與&KR0034;&KR0034;相假矣(本草)南中好食之云性煖治河魚之疾
(嶺表錄異)海鏡蟹為腹水母蝦為目(越絶書)
蝦姑閩中五色蝦長尺餘具五色梅蝦梅雨時有之蘆
蝦青色相𫝊蘆葦所變白蝦青蝦各以其色泥蝦相𫝊
稻花變成多在田泥中一名苗蝦又海中有蝦姑狀如
蜈蚣云管蝦(雅翼)
螺
授醢鼈人祭祀共蠯蠃蚳以授醢人鄭司農云蠯蛤也
杜子春云蠯蜯也(周禮)
法螺公輸般見蠡出頭潜以足畫之蠡引閉其戶終不
可開因傚之設於門戸欲使閉藏當如此固密也(風俗通)
今門戶猶以蠃為輔首古之遺制(雅翼)
女化桂陽貞女峽𫝊云秦世有數女取螺於此遇風雨
一女忽化為石人今形高七尺狀如女子(始興記)
紫螺武帝幸瓠子河聞水底有絃歌之聲有老翁出獻
帝一紫螺殼中有物狀如牛脂帝問東方朔曰紫螺殼
中何物朔曰是蛟龍髓以傅面令人好顔色又女子在
孕産之必易令後宫産難者試之殊有神效帝以牛脂
塗人面便白澤(幽明錄)
飯化衛瓘大康永熙中家人炊飲墮地盡化為螺出足
而行瓘終見誅(世說)晉武帝時裴楷家炊黍在甑或變為
螺其年楷卒石崇家稻米化螺崇亦被誅(廣五行記)
粟化唐光啟中潤州大荒亂有居民家蓄絶多可一斗
五百文先定價後人擁俟開倉倉中悉化小螺子人皆
驚怪有收盛分去者至今有收得此螺子(傳載)
放報廣陵王龍潭寺僧有夢數百人求濟者翌早見人
擔螺蛤往市忽憶所夢贖放於潭數日忽於潭上獲一
小盆非銅非錫非瓦非石持歸以為盥晨起索盥忽見
禹餘糧子盈於中詢之其徒云某昨置數粒耳僧不之
信試貯菽麥白銀等一夕皆充牣僧始寶之於是以所
積金盛修刹宇及僧老且病弟子争其器僧云此水宫
神物也無上事不可妄費乃取擲於潭遂化為金鴈飛
去人目其處曰金鴈(地志)
螺亭南康有女採螺為業夜宿亭上聞風雨聲見衆螺
張口而至亂噉其肉明日惟有骨在焉故號其亭曰螺
亭(述異記)南康記事稍同
素女晉安書生謝端海岸得一大螺大如一石米斛割
之中有美女曰予天漢中白衣素女天帝矜君純正令
為君作婦端以為妖呵之女嘆息升雲而去(上)搜神記
稍見互見天漢部
螺婦義興吳堪為縣吏家臨荆溪忽得大螺已而化女
子號螺婦縣令聞而求之堪不從乃以事虐堪曰今要
蝦䗫毛鬼臂二物不獲致罪堪語螺婦即致之令乃謬
語曰更要禍牛堪又語螺婦婦曰此獸也須臾牽至如
犬而食火糞以為火令與火試之忽遣糞燒縣宇令及
一家皆焚死焉(原化記)
鸚鵡鸚鵡螺旋尖處屈而朱如鸚鵡觜故以此名殼有
青綠班大者可受二升肉内光瑩如雲母裝為酒杯奇
而可翫(嶺表錄異)螺離殼出食飽則還殼中若為魚所食殼
乃浮出為人所得質白而紫文如鳥形與觴無異故因
其象鳥為作兩目兩翼(異物志)螺常脱殼而遊朝出則有
蟲類如蜘蛛入其殼中螺夕還則此蟲出庾闡所謂鸚
鵡内遊寄居負殼者也(異苑)
紅螺紅螺大小亦類鸚鵡螺殼薄而紅亦堪為酒器刳
小螺為足綴以膠漆尤可佳尚也(嶺表錄異)
文螺海文蠡數種其大者受一斗南人以為酒杯(廣志)
雲螺南人目螺之有文者曰雲螺用以酌酒(上)
蒼鷹南人目江東人以為椀(異物志)
海螺海螺鳴主大風螺吐光主隂雨螺蛤閉賊軍生亂
(玄珠)
蛤
海蛤蛤有三皆生於海蛤蠣千歲鳥所化也海蛤百歲
鷰所化也魁蛤一名復累老服翼所化(說文)
黃雀化淮水中黃雀至秋化為蛤至春復為黃雀五百
年化為蜃蛤(述異記)
海蛤東越海蛤(周書王會)
靈蛤西王母曰仙藥次有白水靈蛤(漢武内𫝊)
萬年蛤真臘國進萬年蛤不夜珠光采皆若月照人無
妍醜皆美艷帝以蛤賜飛燕以珠賜婕妤曰吾晝視后
不若夜視之美且令人忽忽如失婕妤即以不夜珠為
后夀終不道帝語(趙后外𫝊)
文蛤晉書后妃𫝊論云惠皇識闇鳴蛙知昏文蛤沈光
云文蛤即吳人所食文蛤
得環周天和元年夏齊冀州人於蜯蛤中得瑶環一雙
(三國典略)
取水唐麟德中封禪用取明水李敬真曾八九月取蛤
蚌一尺三寸者依法試之至半夜得水四五升(唐新語)
成龍開寶六年漢陽軍獻蛤有文隠起成龍長五寸許
金色鱗甲皎然
大如蓆禮部侍郎李常云少監孫莘老莊居在高郵湖
邊嘗一夕隂晦莊客報湖中珠見與數同人至水際見
微有光彩俄而光明如月隂霧中人面相覩忽見蚌蛤
如蘆席大一殼浮水上一殼如張帆狀其疾如風舟子
航小艇競逐之終不可及既遠乃没(文昌雜錄)
珂珮新安蠻婦人於耳上懸金環子聯貫琴瑟帖於髻
側又繞腰以螺蛤聯穿繫之謂為珂珮(雲南記)
如雪東海有蛤鳥常啖之其肉消盡殼起浮出更薄在
沙中岸邊潮水往來碏薄蕩白如雪入藥最精勝採取
自死者(博物志)
食沙鳬鴈嘗在河邊沙上食沙石悉皆銷爛惟食蛤不
消隨糞而出用以為藥倍勝常者(古今注)
雷鳴不閉凡蛤之屬開口聞雷鳴不復閉口(南越志)
蚌
蒲盧十月雉入淮為蜃蜃者蒲盧也(大戴禮)
明月申屠狄謂周公曰賤人何可薄耶周之靈蛙出於
土石楚之明月出於蚌蜄少家大豪出於汚澤天下諸
侯皆以為寶狄今請退也(墨子)
鮚醬說文云鮚蚌也漢律會稽獻鮚醬二升漢書注鄞
有鮚埼亭師古曰鮚音結蚌也長一寸廣二分有一小
蟹在其腹中琦曲岸也其中多鮚故以名亭
蚌醬李后主下屬州責蚌醬供宗廟恐滋味䤔(作冉切)䣸
(而琰切)味薄也其下惶懼不敢寧(廣川書䟦)
現羅漢像大觀中吳興邵宗益剖蚌將食中有珠現羅
漢像偏袒右肩矯首左顧衣紋畢具僧俗創見遂奉以
歸慈感寺寺臨溪流建炎中憲使楊應誠與客𫝊玩之
之次不覺越檻躍入水中亟禱佛求之於烟波渺茫之
一索而獲葉少藴曾公衮皆有詩贊之(藝苑雌黃)
龍蟠處士李璞居夀春一日登樓見淮灘雷雨中一龍
騰起雨霽行灘上得一蚌頗大偶拾視之其中有龍蟠
之迹宛然鱗鬛爪角悉具(老學菴筆記)
片帆洞庭湖中舊有巨蚌其大如片帆夜深側立一殼
乘風往來煙波間中吐巨珠與月相射漁者一日端取
之終不可得近久不見(岳陽風土記)
盈車南方林邑有大蜯盈車明珠至寸不以為貴國人
不採(拾遺錄)
含醬蚌含醬蚌即蜃也(爾雅)
玉珧蜃小者名珧一名玉珧可飾佩刀鞘詩𫝊云天子
玉琫而珧珌是也山海經蠌臯山臯水出焉東注激汝
水其中多蜃珧(爾雅)海物異名云江琲柱厥甲美如瑶玉
肉柱膚十曰江珧柱郭景純江賦云玉珧海月土肉石
華退之謂馬柱甲是此也世人不用此珧字是未知耳
(侯鯖錄)
水産東南之人食水之產西北之人食六畜產食水產
者龜蛤螺蚌以為珍不覺其腥臊也食六畜產者狸兔
兔鼠雀以為珍味不覺其膻燋也(博物志)
無臟鳥無胃肺蛤蜃無臟蛭以空中而生蠶以無胃而
育(裴頠崇有論)
蚶
魁陸蚶魁陸本草云魁狀如海蛤圓而厚外有理縱横
即今之蚶也字書云蚶蛤也出會稽可食(爾雅)
天臠炙瓦屋子蓋蛤蜯之類也南中舊呼而為蚶子頃
因盧鈞尚書作鎮遂改為瓦屋子以其殼上有稜如瓦
壠故名焉殼中有紫色肉而滿腹廣人尤重之多燒以
薦酒俗呼為天臠炙喫多即壅氣背膞煩疼未測其本
性也(嶺表錄異)
進海蚶元和中嶺南節度使崔詠卒宰臣奏擬皆不可
上謂裴度曰嘗有諫進海蚶淡菜者詞甚中正卿可求
此人與之度出以訪人或有言孔戣諫者度即日以聞
乃命之(唐書)
奏貢蚶元禎為浙東觀察使明州歲貢蚶役郵子萬人
不勝其疲禎奏罷之
專車紫蚖如渠洪蚶專車(江賦)蚶則徑四尺背似瓦壟有
文(臨海水土物志)玉覧入蚌下誤
蛤蜊
以殼為翅蛤蜊候風雨能以殼為翅飛(酉陽)
菩薩文宗好食蛤蜊一日左右以方盤而進中孹不破
裂者上疑其異乃焚香祝之俄頃自開中有二人形眉
端秀體質悉備螺髻瓔珞足履菡蓞謂之菩薩上遂置
之於金粟檀香合以玉線覆之賜興善寺令致敬至會
昌中毁佛舍遂不知所在(杜陽編)隋煬帝嗜蛤事稍同(酉陽)
油煎北方人喜用麻油煎物慶歷中羣學士會於玉堂
使人置得生蛤蜊一簣令雍人烹之久而不至使人往
視則云焦矣而尚未爛坐客莫不大笑(筆談)
牡蠣
鵰化牡蠣一名蠣蛤一名牡蛤陶隠一云是百歲鵰所
化此物附石而生磈蠝相連如房故名蠣房讀如阿房
之房一名蠔山晉安人呼為蠔莆初生海邊才如拳石
四面漸長有一二丈者嶄巖如山海一房内有蠔肉一
塊肉之大小随房所生大房如馬蹄小者如人指面每
潮來則諸房皆開有小蟲入則合之以充腹海人取之
以鑿房以烈火逼開之挑取其肉而其殼左顧者雄右
顧者則牝蠣耳(本草)牝蠣言牡非謂雄也介蟲者唯牡蠣
是鹹水結成也(酉陽)
合澗南山謂蠣為蠔甲為牡蠣合澗洲圓蠣土人重之
語曰得合澗一蠔雖不足蠔亦可以高(南越志)
口實何胤侈於味食必方丈後稍欲去其甚者猶食白
魚䱉脯糖蟹以為非見生物疑食蚶蠣使門人議之學
生鍾岏曰䱉之就脯驟於屈申蟹之將糖躁擾彌甚仁
人用意深懷如怛至於車螯蚶蠣眉目内闕慙渾沌之
奇獷殼外緘非金人之慎不悴不榮曾草木之不若無
馨無臭與瓦礫其何算故宜長充庖厨永為口實竟陵
王子良見岏議大怒汝南周顒與胤書勸令食菜胤末
年遂絶血味(南史)
蠣嶼樂城縣新溪口有蠣嶼方圓數十畝四面皆蠣其
味偏好(永嘉郡記)
古賁古賁灰牡蠣殼(異物志)
車螯
吐氣車螯是大蛤一名蜄能吐氣為樓臺海中春夏間
依約島溆常有此氣(本草)
炙設廬陵王義真出為南豫州刺史劉湛為長史義真
出時居高祖憂使帳下備膳湛禁之義真乃於齋内别
立厨帳會湛入煗酒炙車螯正色曰公當今不宜有此
設義真曰旦甚寒一杯酒亦何傷酒既至湛因起曰既
不能以禮自處又不能以禮處人(沈約宋書)
北海前月十二日至永嘉郡蠣不如鄞縣車螯亦不如
北海(謝靈運荅弟)
石&KR0917;
揚葩石&KR0917;應節而揚葩(江賦)石&KR0917;形如龜脚得春雨則生
花花似草華(南越志)
龜角
石鮭龜角生石上有甲其子如栗春夏生苗如海藻亦
有花所謂石鮭揚葩其狀甚異(海錄)
淡菜
海夫人東海夫人生南海生珠母一頭尖中銜少毛海
人亦名淡菜又名殼菜雖形狀不典而甚益人(本草)
烏頭烏頭似蚶(臨海水土物志)
&KR1173;蛤下來&KR1173;雖似烏頭各自有種(上)
越王越王形似&KR1173;殼赤尾如人瓜形(上)
土肉土肉純黑如小兒背大長五寸重五六斤有腹無
口目有三十足大如釵脯堪炙食(臨海水土物志)
蝦蟇
蟾蜍蝦蟇一名蟾蜍一名&KR0008;一名去甫一名苦蠪其肪
塗玉則刻之如蠟故云能合玉石但肪不可多得取肥
者剉煎膏以塗玉亦軟滑易截古玉器有竒特非雕琢
人功者多是昆吾刀及蝦蟇肪所刻也(本草)取眉間有白
汁謂之蟾酥(衍義)淮南謂之去蚊
無腸蝦蟇無腸龍蛇屬也(衝波傳)
月精紀乖政則蟾蜍月精四頭感翔(春秋運斗略)蟾蠩去月
天下大亂(河圖)月為刑而佐日見之於蝦蟇騰蛇之神而
殆於即且(史記)月照天下蝕於詹諸(淮說林)蟾蜍食明月虹
蜺薄朝日(𫝊玄注)
戚施韓詩外𫝊曰嬿婉之求得此戚施薛君曰戚施蟾
蜍喻醜惡也
辟兵蟾蜍辟兵夀在五月之望(文子)蘭芝以芳未嘗見霜
鼓造辟兵夀盡五月之望(淮說林)肉芝者謂萬歲蟾蜍頭
上有角頷下有丹書八字體重以五月五日中時取之
隂乾百日以其左足盡地即為流水帶其左手於身辟
五兵若敵人射已者弓弩矢皆反還自向也(抱朴仙藥)辟兵
法或以月食時刻三歲蟾蜍喉下有八字者血以書所
持之刀劍
隂蟲陸機漏刻賦云伏隂蟲以承波吞恒流其如揖孫
綽銘靈虬吐注隂蟲承瀉陸倕銘靈虬承注隂蟲吐噏
韓曰隂蟲蝦蟆也
醫瘡張暢弟收嘗為猘犬所傷醫者云宜食蝦蟆膾可
療收甚難之暢含笑先嘗收因此乃食瘡亦即愈(宋書)
背有朱書唐高宗嘗患頭風令宫人修藥餌初穿地置
爐忽有一蝦蟆躍出色如黃金背有朱書武字帝命放
之其夕宫人暴卒後武后竟革命(瀟湘錄)
如鼎神龍中渭水有蝦蟆大如鼎里人聚觀數日而失
(五行志)
蛇鬭先天二年六月京師朝堂磚下有大蛇出長丈餘
有大蝦蟆如盤而目赤如火相與鬭俄而蛇入於大樹
蛇蟆入於草蛇蝦蟆皆隂類朝堂出非其所也
天使李揆乾元中為禮部侍郎嘗一日坐於堂之前軒
忽聞堂中動盪喧嘩執燭入視見一蝦蟆大如三斗釡
即命人大銅盆覆之客曰夫蝦蟆月中之物亦天使也
今天使來公堂豈非上帝以榮命付公乎黎明啟視之
已亡見矣後數日果拜中書侍郎平章事(酉陽)
養蟆裴度太和中再在中書荐引李宗閔宗閔既得志
長譛度度謂人曰養蝦蟆得水病其附下㒺上如此(牛羊)
(日歷)
鑿湖得蟇新繁縣有東湖李德裕為宰日所鑿夜夢一
老父曰某潜形其下幸庇之明府冨貴今鼎來七九之
年當相見於萬里外後於土中得一蟇徑數尺投之水
中而德裕以六十三卒於朱崖果應七九之䜟(北夢瑣言)
金蝦蟆偽蜀廣都縣百姓陳弘秦者家富於財嘗假貨
錢一萬弘秦徵之甚急人曰請無慮吾先養蝦蟆萬餘
頭貸之足奉償秦聞之惻然已其債仍别與錢十千令
於蝦蟇於江中經月餘秦因夜歸馬驚不進前有物光
明視之乃金蝦䗫也(儆誡錄)
肉芝蜀有村夫鬻有蝦蟇甚大兩目如丹皆云肉芝也
有醫工買歸慮其走逸以大石臼合於地至曉石臼透
明如燭籠醫工駭愕齋沐負鐺絜蟾辭家入青城山不
知存亡(茅亭客話)
抱芋羹百越人好食蝦蟆凡有筵會斯為上味先於釡
中置水次下小芋煎之候湯沸如魚眼即下其蛙乃一
一捧芋而熟如此呼為抱芋羹又云疥皮者最佳擲於
沸湯即躍出其皮自脱皮既脱乃可以修饌時有一叟
聞滋味大以為不可云切不得除此錦襖子其味絶珍
聞之者莫不大笑(南楚新聞)
炙蟾眉州人水濱釣蝦蟆置籃中皆兩兩相負牢不可
折極力分之旋即相負如初市之以為珍味成都人最
重之以料物和酒炙之曰炙蟾括蒼亦以為珍品名曰
風蛤(游宦紀聞)
田父蝦蟆大者名田父能食蛇蛇行田父逐之蛇不得
去田父銜其尾久之蛇死尾後數寸皮不損肉已盡也
(洽聞記)
石撞德興有毛山環三州界廣袤數百里每歲間山旁
人夜持火炬入深溪或山洞間捕大蝦蟆名曰石撞(見游)
(宦紀聞)有一種生山谷中黑色肉紅名石鱗魚並可食(通志)
土檳榔土檳榔狀如檳榔在孔穴間得之新者尤軟相
𫝊云蟾蜍矢也能已毒瘡(雜俎)蟾蜍擲糞自其口出(自然論)
夀蟾蜍夀三千歲(枹朴)蟾蜍頭生角得而食之夀千歲又
能食山精(玄中記)蟾蜍萬歲背生芝草出為世之祥瑞(道書)
活師藟山湖水出焉東流於食水其中多活師(山經)科斗
活東注蝦蟇子也(爾雅)生水中有尾和蜍魚漸大脚生尾
脱(本草)一名玄針一名玄魚(古今注)
蛙
蟈蟈氏掌去鼃黽焚牡蘜以灰洒之則死注齊魯之間
謂鼃為蟈黽耿黽也(周禮)衍義曰鼃其色青腹細觜尖後
脚長故善躍大其聲則曰蛙小其聲則曰蛤月令所謂
雀入大水化為蛤者也圖經似蝦蟇而背青綠色俗謂
之青蛙亦有背作黃文者人謂之金線鼃陶隠居云蜂
蟻鼃蟬其類最多大腹而脊青者俗名土鴨其鳴甚壯
即爾雅所謂在水曰鼃者是也黑色者南人呼為蛤子
食之至美即今所謂之蛤亦名水鷄是也閩蜀浙東人
以為珍饌小形善鳴喚者多鼃子(本草)一名田鷄
式怒越王句踐慮伐吳欲人之輕死也出見怒鼃乃為
人聞之者曰何為式王曰鼃有氣如此可無為式乎士
人聞之者鼃有氣王猶為式兄士人之有勇者乎是歲
人有自剄死以其頭獻者(韓内儲)
井鼃魏公子牟謂公孫龍曰子獨不聞夫塪井之鼃乎
謂東海之鱉曰吾樂與吾跳梁乎井幹之上入休乎缺
甃之崖赴水則接掖持頤蹶泥則没足滅跗還虷蟹與
科斗莫吾能若也且夫擅一壑之水而跨跗塪井之樂
此亦至矣夫子奚不時來入觀乎東海之鱉左足未入
而右膝已縶矣於是逡巡而却告之東海之大樂於是
塪井之鼃聞之適適然驚規規然自失也(莊秋水)
投鼃燕太子丹自喜得荆軻永無秦憂日與軻遊東宫
臨池而觀軻拾瓦投鼃太子令人捧槃金丸進之(燕丹子)
羣鬭武帝元鼎五年秋蛙與蝦蟇羣鬭是歲四將軍衆
十萬征南越開九郡(漢志)鼃黽也似蝦蟇而長脚其色青
(武紀注)
蛙蟆二物此說甚明本草分條載之是矣御覧孔帖
爾雅翼通志略混而一之俱誤鄭樵又云凡蝦蟆之
類俱不交合惟雌雄相對吐沫漸成魚子遂變成科
斗夫此物水中相負孰不見之而乃云云豈自序所
謂廣覧動植漢唐諸儒所不得聞者耶
取食武帝欲舉籍阿城以南盩厔以東宜春以西除為
上林苑東方朔諫以謂此地土宜姜芋水多鼃魚貧者
得以人給家足無飢寒之憂(朔𫝊)注蓋人亦取食之
供祭霍禹夢車騎聲正讙來捕禹舉家憂愁山曰丞相
擅減宗廟羔菟鼃可以此罪也(本傳)注所以供祭
給廩惠帝為太子在華林園聞蛙鳴聲問左右曰此鳴
者為官乎為私乎太子令賈胤對曰在官地為官在私
地為私惠帝令曰若是官蛙可給廩先是有䜟云蝦蟆
當貴(晉中州記)
鼓吹齊孔稚珪字德璋風韻清疎不樂世務門庭之内
草萊不剪南有山池春日蛙鳴或問之曰欲為陳蕃乎
稚珪笑曰我以此當兩部鼓吹何必期效仲舉僕射王
晏嘗鳴笳鼔造之聞羣蛙鳴晏曰此殊聒人耳荅曰我
聽卿鼓吹殆不及此晏有愧色(南齊書談藪)
賦卞彬賦蝦蟆云紓青拖紫名為蛤魚世以此令僕也
又云科斗唯唯羣浮闇水維朝繼夕聿役如鬼比令史
諮事也(南史)
呪厭沈僧昭别名法朗少事天師道士中年為山隂縣
梁武陵王紀為會稽太守宴坐池亭蛙鳴聒耳王曰殊
廢絲竹之聽僧昭呪厭十許口便息及日晚王又曰欲
其復鳴僧昭曰王歡已闌今恣汝鳴即便喧聒(上)
玄隂池石憲貨於鴈門關行道中因偃大木下忽夢一
僧蜂目披褐衲邀俗於玄隂池有一僧曰可聽吾徒之
梵音也於是合聲而噪明日徑往尋之行數里窮林積
水有蛙甚多其水果謂玄隂池者其僧乃羣蛙耳(宣室志)
鼓精唐林藹為高州太守有鄉野小兒牧牛聞田中有
蛤鳴牧童遂捕之蛤跳入一穴中遂掘之乃蠻首家也
得一銅鼓其色翠綠土射數處損缺其上隠起多鑄蛙
黽之狀疑其鳴蛙即銅鼓精也(嶺表錄異)
蛙謎曹著機辨有客試之因作謎云一物坐也坐卧也
坐立也坐行也坐著應聲曰在官地在私地復作一謎
云一物坐也卧立也卧行也卧走也卧卧也卧客不能
曉曹曰我謎吞得你謎客大慚(廬陵官下記)
性熱蛙性熱甚補人人有折其足於瓶中以水養之不
三五日其損如故亦有以蘇剪食者(北戶錄注)
蜥蜴
注鳴蠑螈蛇醫以注鳴者也在草曰蜥蜴在壁曰蝘蜓
蝘蜓守宫也(說文)石龍子一名守官一名山龍子(吴氏本草)一
曰蛇師(北戶錄)桂林之中守宫大者能鳴者謂之蛤蚧(方言)
射覆上嘗使諸數家射覆置守宫盂下射之皆不能中
方朔對曰臣以為龍又無角謂之為蛇又有足跂跂脈
脈善言壁是非守宫即蜥埸上曰善賜帛十疋(漢書)
硃砂養蜥蜴或謂之蝘蜓以器養之食以硃砂體盡赤
所食滿七斤治𢷬萬杵以點女人支體終年不滅唯房
室則滅故號守宫𫝊云東方朔語漢武帝試之有騐(博物)
(志)
蜥蜴與魚交魚跳躍則蜥蜴從草中下稍相依近供浮
水上而相合事竟魚還水底蜥蜴還草中(三教珠英)
蛤蚧蛤蚧首如蟾蜍背有細鱗如蚕子上黃色身短尾
短多藏於山谷城牆或大樹間一雌一雄行常相隨常
自呼其名曰蛤蚧(本草)南民曰蛤蚧生一歲每鳴一聲二
歲每鳴二聲有至十聲者土人以老蛤蚧尤重之(物類相感)
(志)其聲絶大或曰一年一聲騐之非也端州大廳有蛤
蚧州吏云有年多年至今每鳴或三聲或一聲不定也
(北戶錄)蛤蚧大月三聲小月兩聲(海錄)
螳蜋
拒斧不過螳蜋蛑螳蜋有斧痕江東呼為石蜋其子蜱
蛸(爾雅)世謂之天馬一名齕疣兖豫謂之拒斧(淮南注)齊把
以東謂之馬糓(方言)一名斫父(說文)深秋乳子至夏之初始
生(孫炎爾雅正義)
當轍齊莊公出獵有螳蜋舉足將摶其輪問其御曰此
何蟲對曰此螳蜋也其為蟲也知進而不知却不量力
而輕就敵公曰此為人必為天下武勇矣迴車而避之
勇武聞之知所盡死矣故田子方隠一老馬而魏國寳
之齊莊公避一螳蜋而勇武歸之(淮人間)蘧伯玉謂顔闔
曰汝不知夫堂蜋乎怒其臂以當車轍不知其不勝任
也是其才之美者也(莊人間世)螳蜋氣蟲摶斧奮臂當轍不
迴勾踐是避勇士致斃勵之以義(郭璞贊)晉文迴輪於勇
蟲而壯士雲赴句踐曲躬於怒蛙而戎卒輕死(抱朴)
齊莊公迴車韓詩淮南俱同而郭以為句踐葛以為
文豈各别有見耶
捕蟬吳王夫差令於邦中曰寡人伐齊有敢諍者死太
子友欲因諷諫以激於王清旦懷丸持彈從後園而來
衣洽履濡王怪而問之太子友曰適游後園聞秋蜩之
聲往而觀之夫秋蟬登高樹飲清露隨風撝撓長吟悲
鳴自以為安不知螳蜋超枝緣條曳腰聳距而稷其形
夫螳蜋翕心而進志在有利不知黃雀盈綠林徘徊枝
隂&KR0008;&KR0008;微進欲啄堂蜋也夫黃雀但知伺螳蜋之有味
不知臣挾彈危擲蹭蹬飛丸而集其背也(吴越)此三者皆
務欲得其前利而不顧其後之有患也(說苑)韓詩孫叔敖
諫楚莊王事同
鄣葉楚人足貧讀淮南方得螳蜋伺蟬自鄣葉可以隠
形遂於樹下仰取葉螳蜋執葉伺蟬以摘之葉落樹下
樹下先有落葉不能復分别掃取數斗歸一一以葉自
鄣問其妻曰汝見我不妻時始恒荅言見經目乃厭倦
不堪紿云不見嘿然大喜齎葉入市對面取人物吏遂
縳詣縣官受辟自說本末官大笑放而不治(邯鄲笑林)
蟬
異名蟬楚謂之蜩宋衛之間謂之螗蜩陳鄭之間謂之
䗅蜩秦晉之間謂之蟬海岱之間謂之䗁(方言)
復育蟬未脱時名復育相傳言蛣蜣所化秀才韋翾莊
在社曲常冬中掘樹根見復育附於朽處怪之村人言
蟬固朽木所化也翾因剖一視之腹中猶實爛木(酉陽)蟬
生於復育開背而出(論衡)
蟬鳴取子羿五歲父母與之入山處之木下以待蟬鳴
還欲取之而群蟬俱鳴遂捐而去羿為山間所養年二
十習於弓矢仰天大嘆曰我將射四方矢至吾門止因
捍弓即射矢靡他截草徑至役之門乃隨矢去(括地象)
齊女牛亨問仲舒曰蟬名齊女者何故荅曰昔齊王之
后怨王而死屍變為蟬登庭樹嘒唳而鳴王深恨之故
曰齊女(仲舒荅問古今注)
承蜩仲尼適楚出於林中見痀慺者承蜩猶掇之也仲
尼曰子巧乎有道耶曰我有道也五六月累垸二而不
墜則失者錙銖累三而不墜則失者十一累五而不墜
猶掇之也吾處身若橜株駒吾執臂若槁木之枝雖天
地之大萬物之多而唯蜩翼之知吾不反不側不以萬
物易蜩之翼何為而不得孔子顧謂弟子曰用志不分
乃疑於神其痀僂丈人之謂乎(列黃帝莊達士)
識時貂蟬古服也貂者取其有文而不煥外柔而易内
剛而勁也蟬者取其清虚而識時變也在位者有文而
不自耀有武而不示人清虚自牧識時而動(古今注)
五德昔人稱蟬有五德頭上有緌則其文也含氣飲露
則其清也黍稷不亨則其廉也處不巢居則其儉也應
候守節則其信也(陸雲寒蟬賦)
翳葉顧愷之好諧謔人多愛狎之尤信小術以為求之
必得桓玄嘗以一柳葉紿之曰此蟬所翳葉也取以為
蔽人不見已愷之喜引葉自蔽玄就溺焉愷之信其不
見已也甚以珍之(晉書)
青林樂唐時京城游手夏日採蟬貨之唱曰只賣青林
樂婦人小兒争買以籠懸忩戶間亦有騐其聲長短為
勝負者(清異錄)
蟋蟀
異名蟋蜶蛬劉邵注云謂蛚蜻也孫炎曰梁國謂之蛬
(爾雅)南楚謂之王孫(方言)一名吟蛩一名蛩濟南呼為懶婦
一名紡緯(古今注)幽州人謂之促織里語趣織鳴懶婦驚
(詩義疏)蟋蟀食蠅而化成(詩義問)
代簫管道賁聞蟋率曰時聞此聲是代簫管(高僧傳)
金籠蟋蟀每至秋時宫中妃妾輩皆以小金籠捉蟋蟀
閉於籠中置之枕函夜聽其聲庶民之家皆效之也(開天)
(遺事)
葦化朽葦之為蛬也稻之為[加虫]也(搜神記)
蜂
異名蜂燕趙之間謂之蠓螉大者有蜜謂之盡蜂或呼
笛師(方言)
蜂君蜂有君禮也(化書)蜂無王而盡死(自然倫)聖人師蜂立
君臣師蜘蛛立網罟師拱鼠制禮師戰蟻置兵(關尹子)
兼採蜜蜂以兼採為味(張璠易法序)
蜂舟周武王東伐紂夜濟河時雲明如晝八百之族皆
齊而歌有大蜂狀如丹鳥飛集王舟因以鳥畫其族翌
日而梟紂名其船曰蜂舟魯哀公二年鄭人擊趙簡子
得其蜂旗則其類也(拾遺記)
垂芒蜂蠆垂芒(搜神記)邾人以須句故出師公卑邾不設
備而禦之臧文仲曰國無小不可易也無備雖衆不可
恃也君其無謂邾小蠭蠆有毒而况國乎(僖二十二)
附車豫章嚴豐字孟侯為郡主簿太守賈萌舉兵欲誅
王莽有飛蜂附萌車衡豐諫以為不祥之徵萌不從果
見殺(謝承書)
集船陶侃以袁謙為高凉太守未至百餘里浦中有蜜
蜂蔽日而下謙船上明早進西南卒遇大風飛砂天地
晦合不復得還浦遂殁海中(王隠晉書)
懷袖卒驚鄒湛對武帝曰猛禽在田荷戈而出凡人能
之蜂蠆作於懷袖勇夫為之驚駭出於意外故也(晉書)
逐賊元嘉元年建安郡山賊百餘人掩破郡治抄掠百
姓子女資産遂入佛圖摶掠財寶先是諸供養具别封
置一室賊破戶忽有蜜蜂數萬頭從衣麓出同時噬螫
羣賊身首腫痛眼皆盲合先諸所掠皆棄而走(宣記)
孔昇翁東都龍門有一處天寶寺北宗雅禪師於此建
蘭若庭多古柏枝榦拂地一年中桐始華有異蜂聲如
人吟詠禪師諦視之具體人也但有翅長寸餘禪師異
之乃網取一焉置紗籠中意嗜桐華採苑置其傍終日
集於一隅微聆吁嗟之聲忽有數人翔集籠外若相慰
狀又一日其類數百有乘車輿者其大小相稱積於籠
外語聲甚細亦不憚人僧蜜聽之有曰孔昇翁為君筮
不祥頗記元有曰君已除死籍又何懼焉有曰叱叱予
與青桐君奕勝獲琅玕紙數十幅君出可為扎星子詞
當為料理語皆非人世事終日而云禪師舉籠放之因
視謝之次日有人長三尺黃羅衣衣虚止禪師屠蘇前
曰我三清使者上伯仙致意多謝指顧失所在(酉陽)
鸞蜂貞元八年吴明國貢鸞蜂蜜云其蟲之聲有如鸞
鳳而身被五彩大者可重十餘斤為巢於深巖峻嶺間
大者占地二三畝國人採其蜜不逾三二合如過度即
有風雷之異若螫人則生瘡以石上菖蒲根𫝊之即愈
久食之令人長夀顔如童子髮白者應時而黑(桂陽編)
怒螫皇甫湜性褊急嘗為蜂螫手指因大躁怒命臧獲
及里中小兒輩箕斂蜂窠購以善價俄頃出窠於庭命
碎於杵白絞取津液以酧所痛(唐闕史)
䗊蜂劉恂曾遊宣歙門見彼中人好食蜂兒狀如蚕蛹
而璧白大蜂結房於山林間其大如巨鍾其中不知幾
百層村人採時必以草衣蔽身以&KR0008;毒螫復以烟火逼
散蜂母然後攀援崖樹斷其根一扇有蜂兒五斗或一
石二分之一翅足具矣即入鹽酪炒之曝乾以小(闕)
貯之寄入京洛以為方物(嶺表錄異)
射覆丁文果善射覆宋太宗一日置一物急令射之果
乃曰葩葩華華山中採花雖無官職一日两衙啟之乃
數蜂也(玉壺清話)
若壺赤蟻若象玄蜂若壺(楚辭)五原蔡誕云崑崙山大蜂
一丈其毒殺象(抱朴)
蜂房夫牛蹄之涔不能生鱣鮪而蜂房不容鵠卵小形
不足以苞大體也(淮記論)
蜘蛛
喜母&KR0008;蛸長踦(爾雅)小鼅鼄長脚者一名&KR0008;蛸一名長踦
俗呼為喜子(䟽)&KR0008;蛸長足蜘蜘也(詩義問)一名長脚荆州
河内人謂之喜母此蟲來著人衣當有親客有喜也幽
州人謂之親客亦知蜘蛛為羅網居之(陸機䟽)赤班者俗
名絡新婦(本草陶)
網蟲網蟲垂戶織夕鳥傍簷飛(沈休文學省愁卧詩)
結網太昊師蜘蛛而結網(抱朴)
解網湯出見羅者湯下車命解其三面置其一面更致
祀曰昔蛛蝥作網今人學結欲左者左欲右者右欲高
者高欲下者下吾取其犯命者(帝王世紀)
執&KR0034;晉公子重耳奔齊與五臣游乎大澤中見蜘蛛布
網曳繩執&KR0034;而食之公子重耳乃撫撲之於駐駟而觀
之顧謂其臣咎犯曰此蟲也智之薄者矣而猶役其智
布其網曳其繩執&KR0034;而食之况乎人之有智而不能廓
垂天之網布絡地之罟以供方丈之御是曾不如蜘蛛
之智孰可謂之人乎咎犯曰公子慎勿言也若終行之
則有邦有嗣矣(符子)
蜘蛛隠楚國龔舍初隨楚王朝宿未英宫見蜘蛛大如
栗四面縈羅網有蟲觸之而死者退而不能得出焉舍
乃嘆曰吾生亦如是耳仕宦者人之網羅也豈可淹歲
於是挂冠而退時人笑之謂舍為蜘蛛之隠(金樓子)
如栗張文成景雲二年為鴻臚寺丞帽帶及綠袍並鼠
嚙有蜘蛛大如栗當寢門緣絲上經數月大赦加階授
五品(僉載)
如輪相𫝊裴旻山行有山蜘蛛垂絲如匹布將及旻引
弓射殺之大如車輪因斷其絲數尺收之部下有金瘡
者剪方寸貼之血立止(酉陽)
飯化道士許相之言以盆覆寒食飯於暗室地土入夏
悉化為蜘蛛(上)
蛛嘲洛陽有歌婦楊苧羅聰惠有才思解嘲辨楊凝式
甚憐之時有僧雲辨者善講經有口才楊尤重之長夀
年五月雲辨對講歌者忽有蜘蛛於簷前垂絲而下正
對楊與雲辨前楊笑謂歌者曰試嘲得着奉絹二匹歌
者不思應聲嘲之意不離雲辨辨體充肚大楊見詩絶
倒大叫和尚將絹來雲辨慙且笑與絹五匹詩曰吃得
肚嬰撑尋思繞寺行空中設羅網只待殺蟲生(洛陽舊聞記)
為妖江夏城南鐵佛寺内有蜘蛛井世𫝊唐時有紅白
二蜘蛛化為妖婦以媚人故鑄鐵佛鎮王(志)
蟻
玄駒十有二月玄駒賁玄駒者也螘也賁者走於池中
也(大戴禮)牛亨問曰蟻名玄駒者何也荅曰河南人並河
而見人馬數千萬皆如黍米遊動往來從旦至暮家人
以火燒之人皆是蚊蚋馬皆是大蟻故今人呼蚊蚋曰
黍民名蟻曰玄駒也(古今注)吾見玄駒之步雉之晨呴也
(法言)
蚍蜉蚍蜉大螘其子蚳(爾雅)其場謂之坻或謂之垤(方言)
戴粒東海有鼇焉冠蓬萊而浮游於滄海騰躍而上則
干雲之峯類邁於羣岳沈没而下則隠天之丘潜嶠於
重川有蚳蟻聞而悦之與羣蟻相要呼海畔欲觀鼇之
形月餘鼇潜未出羣蟻將反遇長風激浪崇濤萬仞海
水沸地雷震羣蟻曰此將鼇之作也數日風止雷默海
中隠起如岊羣蟻曰彼之冠山何異我之戴粒逍遥封
壤之巔歸伏乎窟穴之下此乃物我之適自已而然何
用數百里勞形而觀之乎(符子)
知水管仲隰朋從於桓公而伐孤竹行山中無水隰朋
曰蟻冬居山之陽夏居山之隂蟻壤一寸而仞有水乃
掘地遂得水(管子)
娱意空城寥廓所聞者悲風所見者鳥雀昔陳司空為
邑宰所在幽閒獨坐愁思幸賴游蟻以娱其意以今况
之知不虚矣(應&KR2011;與曹昭伯牋)
牛鬭殷仲堪父病虚悸聞牀下蟻動謂是牛鬭孝武不
知是殷公問仲堪有一殷病如此不仲堪流涕而起曰
臣進退唯谷(世說)
蟻王吳富陽董昭之嘗乘船過錢塘江中央見一蟻著
一短蘆走一頭迴復向一頭甚遑遽畏死因以繩繫蘆
着舡船至岸蟻得出其夜夢一烏衣人謝云僕是蟻中
之王也感君見濟之恩君後有急難當相告語歷十餘
年時所在劫盜昭之被横錄為劫主繫餘姚昭之忽思
蟻王之夢結念之際同被禁者問之昭之具以實告其
人曰但取三兩蟻着掌中語之昭之如其言夜果夢烏
衣云可急投餘杭山中天下既亂赦令不及也既寤蟻
齧械已盡因得出獄過江投餘杭山旋遇赦遂得無他
(齊諧記)
蟻宫西京化度廢寺有礓石徑三尺餘孔穴通連若欄
櫓樓臺之狀號曰蟻宫昔有於中見蟻金色其大若蜂
動逾因掘地及泉得此石焉(兩京記)
蟻城忠州墊江縣吏冉端唐開成初父死有嚴師者善
山岡為卜地云合有王氣羣聚之物掘深丈餘遇蟻城
方數丈外重雉堞皆具子城譙櫓工若彫刻城内分徑
街小垤相次每垤有蟻數十憧憧不絶徑甚净滑樓中
有二大蟻一紫色長寸餘足作金色一有羽細腰稍小
白翅翅有經脈疑是雌者衆蟻約有數解其城隅小壞
上以堅土為蓋故中樓不損既掘露蟻擾擾若求救狀
端懼而掩之(酉陽)
長尺馬緒謫潮得巨蟻長尺餘鹽漬之歸誇北人(續博物志)
蚍蜉王徐玄之夜讀書有人物如粟粒數百皆具甲胄
擁一赤幘紫衣者行案上𫝊呼曰蚍蜉王欲觀漁於紫
石潭一赤幘紫衣者凡數百齊入硯中獲小魚數千頭
玄之以書卷蒙之執燭以觀一無所見(異聞集)玄之捨卷
而寢方寐間忽被甲士逮去其王曰蚍蜉王其官有馬
知玄螱飛其㞐有候兩殿陵雲臺玄之夢覺明日掘得
蟻穴如三石缶盡焚之(纂異記)
有君螻蟻之有君也一拳之宫與衆處之一塊之臺與
衆臨之一粒之食與衆蓄之一蟲之肉與衆師之一罪
無疑與衆戮之(化書)
化蝦嶺南暑月欲雨則朽壞中白蟻蔽空而飛入水翅
脱化為蝦土人遇夜於水次乘燭蟻見火光悉投水中
則以竹漉取摶之每摶以豚臠糝之為鮓號天蝦鮓又
有大赤蟻作窠於木梢如數升器者取其卵並蟻以糝
泊薑鹽釀焉味極辛辣(倦游錄)
蟻醬交廣溪洞聞酋長多蟻卵陶令净鹵以為醬醬或
云其味酷似肉醬非官客親友不可得也(嶺表錄異)
蝴蝶
鳳車蛺蝶一名野蛾一名風蝶江東呼為撻末色白皆
青者是也其大如蝙蝠者或黑色或青斑名曰鳳子一
名鳳車一名鬼車生江南柑橘園中(古今注)
化陵舄得鬱棲則為烏足烏足之根為蠐螬其葉為胡
蝶胡蝶胥也(莊至樂)木蠧生蟲羽化為蝶(搜神記)麥之為蛺
蝶也羽翼焉眼目成焉心智存焉此自無知知而化為
有知而氣易也(上)
夢蝶夢者莊周夢為蝴蝶栩栩然胡蝶也自喻適志與
不知周也俄然覺則蘧蘧然周也不知周之夢為胡蝶
與胡蝶之夢為周與周與胡蝶則必有分矣此之謂物
化(莊子)
大如燕劉子卿居廬山有五綵雙蝶來遊花上其大如
燕夜間有二女子曰感君愛花間之物故來相諧君子
豈有意乎子卿曰願伸繾綣二女曰今宵讓姊次夜姊
曰昨夜之歡今留於汝自是每旬一至者數年廬山有
廟泥塑二神女容貎如二婦人(六朝錄稽神秘苑)
驚蛺蝶魏收昔在洛京輕薄尤甚人號曰魏收驚蛺蝶
文襄會遊東山令給事黃門侍郎顥等宴文襄曰魏收
恃才無宜適須出其短往復數番收忽大唱曰楊遵彦
理屈己倒愔從容曰我綽有餘暇山立不動若遇當塗
恐翩翩遂逝當塗者魏翩翩者蛺蝶也文襄知知之大
笑稱善(北齊書)
樹子化蝶長安城禁苑内一大樹冬月雪中忽花葉茂
盛及凋落後結實其子光明燦然如火之照焉數日皆
化為紅蛺蝶飛去至明年唐高祖自唐國入長安此其
前兆也(瀟湘錄)
滕王蝶圖劉魯封云見滕王蝶圖有名江夏班大海眼
小海眼村裡來菜花子(酉陽)
白尺蠖化白蛺蝶尺蠖繭所化也秀才顧非熊少時見
鬱栖中壞綠裙幅旋為蝶張周封言百合之合之泥其
隙經宿化為大蝴蝶
蝶異段公路常見盧肇說捉得一粉蝶如兩手大上有
散綠點丁香眼前翅頭兩畫臙脂色後翅為燕尾分亦
蝶之異也(北戶錄注)
木葉化段公路南行歷懸獲蛺維舟飲水覩崖側有一
木五綵初謂丹青之樹命僕採獲一枝尚綴軟蝶凡二
十餘個有翠紺縷者金眼者丁香眼者紫班眼者黑花
者黃白者緋脉者大如蝙蝠者小如俞莢者因登岸視
之乃知木葉化焉(北戶錄)
如蒲帆常有人游南海泊於孤岸有物如蒲帆飛過海
將到舟舟人競以物擊之如帆者盡破碎墮地視之乃
蛺蝶也海人去其翅足稱之得肉八十斤噉之極肥美
(嶺南異物志)
衣化羅浮山有蝴蝶洞在雲峯巖下古木叢生四時出
綵蝶世𫝊葛仙遺衣所化(舊志)
媚蝶鶴子草蔓上春生雙只食其葉越女收於糚奩中
養之如養蠶法蟲老不食而蜕為蝶蝶赤黃色女子佩
之如細鳥皮號為媚蝶(嶺表錄異北戶錄)
蝶粉蝶交則粉退蜂交則黃退
蜻蜓
赤弁使者水蠆為&KR2652;(矛)&KR0008;(務)蜻蛉也(淮南)一名桑根(說文)一
名白宿(吕覧注)淮南人呼康伊(方言注)蜻蛉一曰青亭色青
而大者是也小而黃者曰胡離一名胡黎小而赤者曰
赤卒一曰綘騶一名赤衣使者(海錄作青弁)一名赤弁丈人
紺蝶一名蜻蛉似蜻蛉而色玄紺江東人呼為紺幡亦
曰童幡亦曰天鷄好以七月羣飛暗天海邊夷貊食之
者謂海中青鰕化為之也(古今注)一名虰蛵一名負勞(爾雅)
鄱陽人呼江鷄(雅翼)
射蜻楚莊王命養由基射蜻蛉曰吾願生得之養由基
援弓射之拂左翼(尸子)
忘機海上之人有好蜻蛉者每居海上游蜻之至者百
數而不止前後左右盡蜻也終日玩之而不去其父告
之曰聞蜻皆從汝居取而來吾將翫之明日之海上而
蜻無至者矣(吕覧)
童子戲莊辛對楚襄王曰夫蜻蛉六足四翼飛翔乎天
地之間俛啄蚊䖟而食之仰承丼露而飲之自以為無
患與人無争也不知夫五尺童子方將調飴膠絲加已
乎四仞之上而下為螻蟻食也(楚策)
化珠五月五日埋蜻蜓頭於西向戶下埋至三日不食
則化成青真珠又云埋於正中門(博物志)青蛉之首瘞而
為珠(類從)
螢
異名螢火一名即炤(爾雅)一名景天一名丹良一名夜光
一名宵燭(古今注)一名放光一名夜照(本草)
丹鳥丹鳥羞白鳥丹鳥者謂丹良也白鳥者謂蚊蚋也
其謂之鳥也重其養也有翼者為鳥羞也者進也不盡
食也(大戴禮)
逐螢光行光熹元年秋張讓叚珪劫少帝及陳留王走
小平津帝與王夜逐螢火光行數里得民家露車共乘
還宫(後漢)
囊螢車胤字武子好學不倦家貧不常得油夏月用練
囊盛數十螢火以夜繼日焉(續晉陽秋)車胤好學嘗囊螢光
讀書時值風雨胤嘆曰天不遣我成其志業耶言訖有
大螢傍書忩比常螢數倍讀書訖即去來如風雨至(獨異)
(志成應元事統)
微螢遊山煬帝大業末天下已盜起帝於景華宫徵求
螢火數斛夜出游山如放光火徧巖谷(隋書)
螻蛄
五伎螻蛄一名天螻一名&KR1386;(本草)梧鼠五技而窮(荀子)螻蛄
一名石鼠(古今注)碩鼠五能不成一技術注云能飛不能
過屋能緣不能窮木能游不能度谷能穴不能掩身能
走不能絶人(蔡邕勸學篇)
如牛黃帝起有大螻見(河圖)鄒衍言黃帝土德有螻蛄如
牛(劉向别錄)黃帝時有大螻如羊(宋符瑞志)
穿獄廬陵太守龐企自云其乃祖非罪係獄將上有螻
蛄行其左右謂曰爾有神能活我死否因投食與之螻
蛄食飲盡去有頃復來形體稍大意每異之乃復與食
如此數月間其大如豚及將刑之夜螻蛄掘壁為大穴
乃破械從之出亡後遇赦免故龐氏世祀螻蛄焉(搜神記)
蠅
醜扇蠅醜扇青蠅之類好摇翅自扇(爾雅)
灰生爛灰生蠅(淮)蠅生積灰蜂出蜘蛛(發蒙記)蠅墮水死
者置於灰中須臾即活(相感志)或曰大麻蠅茅根所化(酉陽)
腐聚腐肉所在青蠅集聚辨别白黑敗亂邦國(易林)
託驥蒼蠅之飛不過十步託驥之旄乃騰千里之路然
無損於騏驥得使蒼蠅絶羣也(張敞集)光武與隗囂書曰
蒼蠅之飛不過三數步託驥之尾得以絶羣(東觀漢記)附騏
驥之旄端軼歸鴻於碣石(廣絶交論)
青蠅為弔客虞翻放逐南方自恨犯上獲罪當長没海
隅生無可與語死以青蠅為弔客使天下一人知己者
足以不恨(别恨)
逐蠅王思正始中為司農性急嘗執筆作書蠅集筆端
驅去復來如是再三思恚怒自起逐蠅不能得還取筆
擲踏壞之(苛吏傳)
夢集鼻魏何晏嘗夢見青蠅數十頭來集鼻上驅之不
肯去以問管輅輅曰鼻者艮此天中之山今青蠅臭惡
而集之焉位峻者顛輕豪者亡不可不思害盈之數盛
衰之期至明年晏及鄧颺皆伏誅(廣五行記)
蠅赦符堅時鳳凰集於東閣大赦天下初將為赦與王
猛符融議於丼露堂悉屏左右堅自為文有一大蒼蠅
入自牖間鳴聲甚大集於筆端驅而復來堅惡之久而
方去俄而長安街巷市里民相告曰官今大赦有司以
聞堅驚謂融曰禁中無屬耳之垣事何從而泄也敇外
推之咸言有一小人衣青衣大呼於市曰官今大赦須
臾不見堅嘆曰其向蒼蠅乎聲狀非常吾固惡之(前秦錄)
異苑作晉明帝
杕閣厙狄伏連居室患蠅杖門者曰何故放入(北史)
號凍蠅王方慶體質鄙陋言辭魯鈍為鳳閣侍郎張元
一謂之被凍(僉載)
鷹頭袁楚客規魏元忠書云閹宦君側之人衆所畏懼
所謂鷹頭之蠅廟垣之鼠者也
豆擊蠅張芬在韋臯幕中有一客於宴席上以籌椀中
綠豆擊蠅十不失一一座驚笑芬曰無費吾豆遂指起
蠅拈其後脚略無脱者(酉陽)
食苽蠅集武儒衡為中書舍人時元稹依倚内官得知
制誥儒衡深鄙之食食苽閣下蠅集於上儒衡以扇揮
之曰適從何處來而遽集於此同僚失色儒衡意氣自
若(舊唐)
聲蠅類有蒼者聲雄壯負金者聲清聒其聲在翼也青
者能敗物巨者首如火(酉陽)一名景跡
謍謍營營青蠅止于林(說文)
蚊
白鳥營肌齊桓公卧於栢寢謂仲父曰吾國富民殷無
餘憂矣一物失所寡人猶為於邑白鳥營肌而求飽寡
人因之開翠紗之幬進蚊子焉其蚊有知禮者不食公
之肉而退有知足者㗱公之肉而退有不知足者遂長
嘘短吸而食之及其飽也腹腸為之破潰公曰嗟乎民
生亦猶是矣(金樓子)
蚊睫景公問晏子曰天下有極細乎對曰東海有蟲巢
於蚊睫再乳再飛而蟁不為驚名曰焦螟(晏子)江浦之間
生麽蟲其名曰焦螟羣飛而集於蚊睫弗相觸也栖宿
去來蚊弗覺也離朱子羽方晝拭皆揚眉而望之弗見
其形&KR1694;俞師曠方夜擿耳俛首而聽之弗聞其聲唯黃
帝與容城子居空峒之上同齋三月心死形廢徐以神
視塊然見之若嵩山之阿徐以氣聽砰然聞之若雷霆
之聲(列子)南方蚊翼下有小蜚蟲焉目明者見之每生九
卵伏成九子蜚而俱去蚊遂不知(神異經)
射覆郭舍人曰願問朔一事朔得臣願榜百朔窮臣當
賜帛曰可從何處來歌謳且行不從門入踰我垣牆游
戲中庭上入殿堂擊之拍拍死者欀欀格鬭而死主人
被創是何物也朔曰長喙細身晝亡夜存嗜肉惡烟為
掌所捫臣朔愚戅名之曰蟁舍人辭窮當復脱褌(方朔𫝊)
高齋無蚊荆州高齋盛夏之月無白鳥餘極寢處於其
中及移餘齋則聚蚊之聲如雷矣數丈之間如此之異
吁可怪哉(金樓子)
蚊子樹嶺表有樹如冬青實生枝間形如枇杷子每熟
即折裂蚊子羣飛唯皮殼而已土人謂之蚊子樹(嶺南異物)
蚊母鳥蚊母鳥形如青鷁嘴大而長於池塘捕魚而食
每叫一聲則有蚊蚋飛出其口俗云採其翎為扇可辟
蚊子亦呼為&KR0008;蚊鳥(嶺表錄異)
煑鱉煮鱉煮羊以䶉煮鱉以蚊(燕山錄)
螫鱟鱟性畏蚊蚊小螫之輒斃(埤雅)
虱
相弔湯沐具而蟣虱相弔大厦成而鷰雀相賀(淮南)
無定質今頭虱着身皆稍變而白身虱處頭皆漸化而
黑是玄素果無定質移易在乎所漸也(抱朴)
虱父齊魯争汶陽之田魯侯有憂色魯隠者周豐往見
曰臣嘗晝寢啾然有羣虱之鬭乎衣中丼臣膏腴之肌
稱臣項膂之膚相與樹黨争之日争不息相殺者大半
虱父止之曰我與你所慮不過容口而已奚用交戰為
哉羣虱止今君以七百里為君之城亦以足矣而以汶
陽數畝之田惑君之心曾不如一虱之智竊為君羞之
魯侯曰善
風賦齊卞彬為蚤虱賦序曰虱有諺言朝生暮孫若吾
之虱者無湯沐之慮絶相弔之憂晏聚乎久袴爛布之
裳復不懃之討捕孫孫子子三十五歲(南史)
破虱錄段成式曾一夕堂中會時妓女玉壺忌魚炙見
之色動因訪諸妓所惡者有蓬山忌鼠金子忌虱尤甚
坐客乃兢徵虱挐鼠事多至百餘條以擾之予戲摭其
事作破虱錄(酉陽)
化青蟲汝隂尉李仲舒漢臣山陽人平生戒殺去釋教
令置虱於綿絮骨筒中久亦飢死有人教放青葉草上
經宿占霧則為青蟲飛去視之信然皆拆背而化(鷄肋編)
夢虱夢梳蔑為憂解也蟣虱盡去百病愈也蟣虱為憂
囓人身也夢見蟣虱而有憂至也(夢書)
卜病相𫝊人將死虱離身或云取病者虱於牀前可以
卜病將差虱行向病者背則死(酉陽)
濡需濡需者豕虱是也擇䟽鬛自以廣宫大囿奎蹄曲
隈乳間股脚自以為安室利處不知屠者之一旦鼓臂
布草操烟火而已與豕俱焦也(莊徐無鬼)
蝸牛
瓜牛李云蝸蟲有兩角俗謂之蝸牛三蒼云小牛螺也
俗名黃犢(莊注)蛞(螔)蝓一名陵蠡一名土蝸一名附蝸一
名蠡牛亦曰瓜牛入三十六禽限又是四種角蟲之類
熒室星之精矣(本草)此即負殼蜒蚰也(日華子)
蝸角戴晉人告魏惠王曰有國於蝸之左角者曰觸氏
有國於蝸之右角者曰蠻氏時相與争地而戰伏尸數
萬逐北旬有五日而後反(莊則陽)
蚯蚓
胊䏰瓊州地名胊䏰胊䏰是蚯蚓也故土多此蟲常至
使江畔出其身半跳於空中而鳴其形胊䏰(劉賓客嘉話)
歌女一名蜜蟺一名曲蟺善長吟於地中江東謂之歌
女或謂鳴砌亦呼為䗙蚓(古今注)一名土龍一名地龍子
其屎呼為蚓螻(本草)
鳴非蚯蚓按月令螻蟈鳴蚯蚓出蓋蚯蚓與螻蟈同處
鳴者螻蟈非蚯蚓也吴人呼螻蟈為螻蛄故諺云螻蟈
叫得腸斷曲蟮乃得歌名(席上輔談)
如虹黃帝起大蚓見(河圖說徵)螾大如虹(世紀)螾土精大五六
圍長十餘丈(索隠)
白巾女孟州王雙宋元帝元嘉初忽不欲見明常取水
沃地以菰蔣覆上眠息飲食悉入中云恒有女着青裙
白領中來就其寢母聽聞薦下有聲歷歷發之見一青
色白纓蚯蚓長二尺許云此女常以一奩香見遺氣甚
清芬奩乃螺殼香則菖蒲根於時咸謂雙暫同阜螽矣
(異苑)
為羹食姑隋煬帝大業中河南婦人養姑不孝姑兩目
盲婦以蚯蚓為羹以食之姑怪其味竊藏一臠以示兒
兒還欲送婦詣縣未及忽然雷雨乃失其婦少頃從空
而落身衣如故易為白狗頭語言不異因問其故荅云
以不孝姑天神所罰(冥報記)
衆鳴成曲上都渾令宅戟門外一小槐樹有穴大如錢
每夏霽後有蚓大如巨臂長二尺餘白頸紅班領蚓數
百條如索緣樹枝幹及曉悉入穴或時衆鳴往往成曲
學士張乘言渾令時堂前忽有樹從地湧出蚯蚓遍挂
其上(酉陽)
蚓毒昔有病腹大夜聞蚯蚓鳴於身有人教用鹽水浸
之而愈崇寧末年隴州兵士暑月中在倅廳前跣立廳
下為蚯蚓所中遂不救後數日又有人被其毒博識者
教以先飲鹽湯一杯次以鹽湯浸足乃愈(本草)
啖蚓閩越江北山間蠻夷啖蚯蚓脯為羞容州人好食
虀菜人以為諱或云以蚯蚓為之(廣志蕃禺記)
土精蚯蚓土精無心之蟲交不以分淫於阜螽觸而感
物乃無常雄(郭璞贊)阜螽如蝗蟲江東人呼為蚱蜢與蚯
蚓雖異類而為雌雄蚯蚓鳴則阜螽跳躍五月五日伺
其偶合收而佩之令人相愛(物類相感志)
蝎
蠆鼠負蟲巨者多化為蝎蝎子多負於背舊說過滿百
為蝎所螫蝎前謂之螫後謂之蠆蝎常為蝸牛所食以
跡規之蝎不復去(酉陽)今人或為蝎螫者取蝸涎以塗之
痛立此(相感志)杜伯&KR0034;蠆蝎也
大琵琶安陽城南有亭宿者輒死有書生入亭宿明掘
得老蝎大如琵琶毒長數尺亭遂安静(搜神記)安邑縣北
門縣人云有一蝎如琵琶大每出並不毒人(𫝊載)
螫人為樂北齊南陽王綽為定州刺史後主高緯徵至
行在問在州何者最樂對曰多取蝎混蛆中觀之極樂後
主即夜索蝎一斗比及二三升置諸浴斛使人祼卧其
中號叫宛轉帝與綽臨觀喜噱不已謂綽曰如此樂事
何不早馳驛奏聞(本𫝊)通志多取蝎混蛆中觀之(通鑑作狙)
主簿蟲潤州金壇縣大歷中(雜俎云開元中)有北人為主簿以
竹筒齎蝎十餘枚置於廳事之樹后遂孳育數百枚為
土氣所蒸而不能螫人南人不識呼為主簿蟲(𫝊載)
萬蝎螫黃靖國死見冥中治武后獄以大甕貯萬蝎螫
之(吉凶影響錄)
蛜&KR1417;蠍緊小者名蛜&KR1417;(蜀本草)
蜈蚣
制蛇蝍蛆蜈蚣也(廣雅)蝍且丼帶司馬彪曰帶小蛇也蝍
蛆喜食其帶(莊齊物)蜈蚣性能制蛇見大蛇便緣而噉其
腦(本草)
禁蛇南人入山皆以竹管盛活蜈蚣蜈蚣知有蛇之地
便動作於管中如此則草中便有蛇也蜈蚣見蛇能以
氣禁之蛇即死(抱朴)蛇虺見之而蟠伏蝍蛆當其前似施
禁法蛇即為之開口蝍蛆入食其腸復穴其旁而出(物類)
(相感志)
瓜肉唐杜暐使嶺南至康州見蜈蚣大如筝天寶四載
廣州因海潮浮一蜈蚣死則割其瓜得肉一百二十斤
(紀聞)
骨硯李勉在汴州得異骨一節可為硯南海時得於海
商云是蜈蚣脊骨(續博物志)
作脯開寧縣多蜈蚣大者其皮可以&KR3021;鼓取其肉曝為
脯美於牛肉(南越志)晉安東南吳嶼山蜈蚣千萬積如山
云長丈餘者以作脯味似大蝦(臨海異物志)
噉牛東南海中蜈蚣長數文能噉牛里人秋冬間遇之
則鳴鼔然火炬以驅逐之(異物志)
吸兔綏安縣多蜈蚣大者能以氣吸兔小者吸蜥蜴相
去三四尺骨肉自消(酉陽)
如翠屏珠崖人每明睛見海中遠山羅列如翠屏而東
西不定悉蜈蚣也(嶺南異物志)
畏蝸蜈蚣畏蛞蝓不敢過所行之路觸其身則蜈蚣死
(本草)蜈蚣制蛇而畏蚯蚓每遇蚯蚓即不敢動蚯蚓以涎
沫繞其足盡落(通志)他書不見此說疑鄭誤
互食蝍蛆食蛇蛇食蛙蛙食蝍蛆互相食也(關尹子)蜘蛛
灑溺以殺蜈蚣(鹤林玉露)
蜣蜋
蜣蜋蜣蜋一名蛣蜣一名弄丸一名轉丸(古今注)俗名推
丸(本草)一名天社一作天桂(廣雅)
轉丸蛣蜣之知在於轉丸而笑蛣蜣者乃以蘇合為貴
(莊齊物注)
無鼻蛣蜣無鼻而聞香(衝波傳)玄蟬潔肌不羨蜣蜋穢飽
(抱朴)
蝡白蜣蜋轉丸丸成而精思之而有蝡白者存丸中俄
去殼而蟬彼蜣不思彼蝡奚白(關尹子)
蝗
異名食苗心螟食葉蟘食節賊食根蟊(爾雅)
梵字蝗蟲腹下有梵字或自天下來者乃切利天梵天
來者西域騐其字作木天壇法禳之今蝗蟲首有王字
固自不可曉或言魚子變近之矣舊言蟲食糓者部吏
所致侵魚百姓則蟲食糓蟲身黑頭赤武吏也頭黑身
赤儒吏也(酉陽)
胡蝗司冀青雍蝗茅草皆盡石勒與蝗競取民禾百姓
謂之胡蝗(晉陽秋)
蜻蚨
魚伯蟱&KR1599;魚伯青蚨也(廣雅)南方有蟲名&KR0008;蠋如蟬而狀
稍大其味辛美可食每生子必依草葉大如蠶子人將
子歸其母亦飛來不以近遠雖潜取其母必知處殺其
母塗錢子塗貫用錢則自還(搜神記)&KR1874;&KR1599;謂之青鳬束暫
云青鳬可以還錢或云青蚨(郡國志)其雄雌常處不相舍
人採得以法制之用塗錢以貨易晝用夜歸(異物志)
蜮
域一名水狐(玄中記)一名短狐射工射影(抱朴)溪鬼蟲(本草)水
弩(錄里記)深山窮谷多毒虐之物氣則有瘴癘人則有工
蟲獸則有虎鳥則有鴆蛇則有蝮蟲則有射工沙虱草
則有鈎吻野葛其餘則蛟蟒之屬生焉(博物志)
天中記卷五十七
