天中記卷二十四
明陳耀文撰
姓
姓姓人所生也古之聖人母感天而生子故稱天子因
生以從女女生亦聲也(說文)
紀世别類人所以有姓者何所以崇恩愛厚親親遠禽
獸所以别婚姻也故紀世别類使生相愛死相哀同姓
不得相娶皆為重人倫也姓者生也人禀天氣所以生
者也詩云天生蒸民尚書曰平章百姓姓所以有百者
何以言古者聖人吹律定姓以記其族人含五常而生
正聲有五宫商角徵羽轉而相雜五五二十五轉生四
時異氣殊音悉備故姓有百也所以有氏者何所以貴
功德下伎力或氏其官或氏其事聞其氏即可知矣所
以勉人為善也或氏王父字者何所以别諸侯之後為
興滅國繼絶世也王者之子稱工子王者之孫稱王孫
諸侯之子稱公子公子之子稱公孫公孫之子各以其
王父字為氏故春秋有王子瑕論語其王孫賈又有衛
公子荆公孫胡魯有冲氏孟氏叔氏季氏楚有昭屈景
氏齊有高國崔盧氏以知其子孫也王者之子亦稱王
子兄弟立而皆封也或曰王者之孫亦稱王孫刑德倣
曰堯之命表稷契賜姓于姬臯陶典刑不表姓言天任
德遠刑禹姓姒祖昌意以薏苡生殷姓子氏祖以玄鳥
子生也同姓姬氏祖以履大人跡生也(白虎通)
賜姓昔者聖王觀象於乾坤考度於神明探命歷之去
就省群后之德業而賜姓命氏因彰德功傳稱氏之徹
官百王公之子弟千世能聽其官者而物賜之姓是謂
百姓姓有徹品於王謂之千品昔堯賜契姓子賜棄姓
姬賜禹姓姒氏曰有夏伯夷為姜氏曰有吕下及三代
官有世功則有官族邑亦如之後世微末因是以為姓
則不能改也故或傳本姓或氏號與謚或氏於爵或氏
於志若夫五帝三王之世所謂號也文武昭景成宣戴
栢所謂謚也齊魯吳楚秦晉燕趙所謂國也王氏侯氏
王孫公孫所謂爵也司馬司徒中行下軍所謂官也伯
有孟孫子服叔子所謂字也巫氏匠氏陶氏所謂事也
東門西門南宫東郭北郭所謂居也三烏五鹿青牛白
馬所謂志也凡厥姓氏皆出属而不可勝紀也(潜夫論)
胙土無駭卒羽父請謚與族公問族於衆仲衆仲對曰
天子建德因生以賜姓胙之土而命之氏諸侯以字為
謚因以為族官有世功則有官族邑亦如之公命以字
為展氏(左隠八)
世祿穆叔如晉范宣子逆之問焉曰古人有言曰死而
不朽何謂也穆叔未對宣子曰昔匄之祖自虞以上為
陶唐氏在夏為御龍氏在商為豕韋氏在周為唐杜氏
晉主夏盟為范氏其是之謂乎穆叔曰以豹所聞此之
謂世祿非不朽也(襄二十四)
堯姓伊堯母字慶都配高辛氏而生堯因主人伊長孺
為姓謂之伊(三轉舊事)
羸氏秦之先曰伯翳佐舜擾馴鳥獸錫姓曰羸氏其後
分封以國為姓有徐氏郯氏王氏江氏(陳留風俗傳)
吕氏太公望吕尚者東海上人其先祖嘗為四嶽佐禹
平水土甚有功虞夏之際封於吕本姓姜氏從其封姓
故曰吕尚(史記)
侯姓侯氏侯爵周微官失其守故以侯爵為姓(陳留風俗傳)
趙氏費仲生惡來季勝武王伐紂并殺惡來季勝之後
有造父以善御事周穆王穆王游西海忘歸於是徐偃
作亂造父御一日千里以征之王封造父於趙城因以
為氏(潜夫論)
張氏張良韓公族姬姓也秦始皇滅韓良弟死不葬良
散家貲千萬為韓報讐擊始皇於博浪沙中誤椎副車
秦索賊急良乃變姓為張匿於下邳(上)
孫氏夏侯嬰初為滕令奉車故號滕公及曾孫頗尚平
陽公主主随外家姓號孫公主故滕公子孫更為孫氏
(漢書)
灌丈灌夫字仲孺潁隂人也父張孟常為潁隂侯灌嬰
舍人得幸因進之至二千石故蒙灌氏姓為灌孟(上)
衞氏衞青字仲卿其父鄭季河東平陽人也以縣吏給
事侯家平陽侯曹壽尚武帝姊陽信長公主季與主家
僮衛嫗通生青青同産兄衛長君及子夫子夫自平陽
公主家得幸武帝故青冐姓衛氏(上)
馬趙馬援字文淵其先趙奢為趙將號曰馬服君子孫
因為氏(後書)馬服者言能服馭馬也(注)
第五第五倫字伯魚京兆長陵人也其先齊諸田諸田
徒園陵者多故以次第為氏(後漢)
慶賀賀氏慶封之後慶純儒學有重名安帝時為侍中
江夏太守避安帝父清河王慶諱改為賀氏(虞預晉書)
是儀是儀字子羽北海營陵人也本姓氏仕郡郡相孔
融嘲儀言氏字民無上可改為是乃遂改焉(吳志)古之建
姓或以所生或以官號或以祖名皆有義體以明氏族
故曰胙之以土而為之氏此先王之典也所以明本重
始彰示功德子孫不忘也今離文析字横生忌諱使儀
易姓忘本誣祖不亦謬哉(從衆計)
奚嵇嵇康字叔夜譙國銍人也其先姓奚會稽上虞人
以避(闕)焉銍有嵇山家于其側因而命氏(晉傳)
束疎束晳字(闕)平元城人漢疎廣之後也王莾末
廣曾孫孟逹避難自(闕)鹿山南因(闕)疎之足
改(闕)焉(上)
棗棘棗據字道彦潁川長社人也本姓棘其先避仇改
焉(上)
崔陳崔正熊(豹)詣都郡都郡將姓陳問正熊君去崔杼
幾世荅曰民去崔杼如明府之去陳恒(世說)
葛王諸葛令(恢)王丞相共爭姓族先後王曰何不言葛
王而云王葛令曰譬言驢馬不言馬驢驢能勝馬邪(上)
刁韓刀彛於桓公坐嘲韓慱曰君是韓盧後慱誤應曰
君是韓盧後桓公笑曰刁以君姓韓故相問耳他自姓
刁那得是韓盧後博曰明公未之思耳短尾者則為刁
也一坐歎以為佳(晉中興書)
徐盧徐之才聰辯強識尤多劇談公私會聚多相嘲戲
常嘲王昕姓云有言則誑近犬則狂加頸足而為馬施
角尾而為羊訢無以對又嘗宴賓客時盧元明在座戲
弄之才姓云卿姓徐字乃未入人之才即嘲元明姓盧
字安亡為虐在丘為虚生男成虜配馬成驢嘲元明二
字去頭則是兀明出頸則是无明减半則是无目變聲
則是无盲元明亦無以對(啓顔錄北齊書)
封盧盧思道嘗謂通直節渤海封孝騫曰卿既姓封是
封豕之後騫曰卿既姓盧是盧令之裔(談乩)
麥竇隋麥鐡杖因朝集考功郎竇威嘲之曰麥是何姓
鐡杖曰麥竇不殊何忽相怪時人以為敏捷(芝田錄野史)
馬王隋姓馬王二人嘗娶宴談笑馬遂嘲王曰王是你
元來本姓二為你漫走來將丁釘你鼻王曰馬是你元
來本姓馬减你尾子來背上負王郎(啓顔錄)
賜族有尉義臣者其父崇不從尉遲迥後復與突厥戰
死高祖嘉之將賜姓為金氏訪及群臣鮑宏曰昔項伯
不同項羽漢祖賜姓劉氏秦真父能死難魏武賜姓曹
氏請賜以皇族高祖曰善(陏書)
駝李后魏時定四姓隴西李氏大姓也恐不得預星夜
乘明駝倍程入洛而事已定訖故至今謂之駝李馬(僉載)
牛馬牛弘為吏部侍郎有選人馬敞者形貎最陋弘輕
之側卧食果子嘲敞曰嘗聞扶風馬謂言天上下今見
扶風馬得驢亦不假敞應聲曰嘗聞隴西牛千石不用
軥今見隴西牛卧地打草頭弘驚起遂與官(上)
莽梟高宗廢后王氏及蕭良娣皆為庶人囚之别院武
昭儀令人皆縊殺之尋又追改后姓為莾氏蕭良娣為
梟氏(舊唐)陏煬帝誅楊玄感改為梟氏
虺氏則天朝博州刺史琅瑘王冲據博州起兵冲父豫
州刺史越王真又舉兵於豫州與相應討平之改姓為
虺氏初貞在蔡州游城西水門橋鍳水不見其首(上)
蝮氏乾封元年改武惟良為蝮氏
劉員員半千字榮期其先本彭城劉氏十世祖凝之事
宋起部郎及齊受禪奔元魏以忠烈自比伍員因自姓
員(新唐)
半千状云本姓劉氏彭城輿星人宋宗室營陵侯劉
遵考子起部郎中凝之後宋之禪因留北魏太武以
忠諫比伍員改姓員氏懷遠懷遠六代孫半千(古今姓纂)
南史宋有劉凝之因留北魏慕伍員忠烈改姓員氏
大武帝賜名懷遠(姓譜)
宋書營浦侯遵考武帝族弟非營陵也子澄之琨之
亦無凝之魏太武燾終于文帝元嘉二十八年齊受
禪在順帝昇明三年魏孝文之太和三年也相去已
二十九年矣南史隠逸𫝊劉凝之荅臨川衡陽二王
書曰頓首稱傼不脩民禮卒於元嘉二十五年其史
具在可考也乃姓纂謂太武以忠諫比伍員姓譜謂
凝之慕員改姓著述之家俱相承而莫辨焉然則姓
氏之書詎可憑耶
通志氏族略前凉有安夷人員半千不及唐之半千
豈其誤耶
族望高宗朝以太原王范陽盧榮陽鄭清河慱陵三崔
趙郡隴西二李其族望耻與諸姓為婚也(高士廉𫝊)
以易自筮陸羽字鴻漸一名疾字季疵不知所生或言
有僧得諸水濱畜之既長以易自筮得蹇之漸曰鴻漸
于陸其羽可用為儀乃以陸為氏名而字之(新唐)
矜氏林藴辯給嘗有姓崔者矜氏族藴折之曰崔杼弑
齊君林放問禮之本優劣何如邪其人俯首不能對(上)
姓狐冐令令狐綯以姓氏少族人有投者不恡由是
遠近皆趨之至有姓狐冐令者進士温庭筠戲為詞
曰自從元老登庸後天下諸狐悉𢃄令(南部)
朱耶朱耶赤心者或云其先塞上人多以騎獵為業胡
人三十軰於大山中見飛鳥甚衆鴶䲳於一谷中衆胡
就之見一小兒約纔二歲已來衆鳥&KR0742;果實而飼之衆
胡異之遂收而衆遞養之成長求姓衆云諸人共育得
大遂以諸耶為姓言朱耶者訛也(上)
復姓成汭少無行使酒殺人亡為浮屠後入蔡賊中為
賊帥假子更姓名郭禹昭宗時為荆南節度使(唐書)推官
鄭凖為表乞歸本姓云名非覇越乘舟難效于陶朱志
切投秦出境遂稱于張祿成為本姓郭乃冐稱避本犯
禁之辜敢歸司寇别族受封之典誠愧諸侯其表甚為
朝廷所重(五代史補)范禹偁九隴人随母改適張氏因冐姓
張名諤天成中登第始戲復姓上郡守啓曰昔年上第
誤標張祿之名今日故榮復作范睢之裔孟知祥以為
蒙陽令㫤時為翰林學士(蜀檮杌)范仲淹二歲而孤随母
謝改適長山朱氏遂冐姓名說(家錄)既登第後乞還姓表
云志在投秦入境遂稱於張祿名非伯越乘舟偶效於
陶朱
陶唐陶糓本姓唐氏避石敬塘而改焉小字鉄牛(鹿門先生)
(序)李沆出典河中嘗寄陶書云每過中流潜聞令德陶
初不為意久之方悟盖河中有張燕公鑄係橋鉄牛故
也(閑談錄)
敬文文彦博本姓敬其曾大父避石晉高祖諱更姓文
至漢復姓敬入宋其大父避翼祖諱又更姓文初敬氏
避諱各用其一偏或為文氏或為苟氏然敬氏從&KR0034;非
苟也從支非文也俱非其一偏也(聞見後錄)
何敬容為尚書令而拙於草隸淺於學術其署名敬
字則大作苟小為文容字大為父小為口陸倕戲之
曰公家苟既竒大父亦不小敬容遂不能荅(梁書)
乾符末有客題青龍寺門曰敬文今不在碎石入流
沙有沙彌曰敬文不在苟字也(杜苑叢談)
按敬從苟從文自梁已然矣邵氏作&KR0034;音棘毛氏韻
因之豈以陸倕等為誤耶
馬矢馬宫字游卿師丹薦其行能高㓗後代孔光為司
徒宫本姓馬矢宫仕學稱馬氏云(前書)
避難城陽炅横被誅四子一守墳姓炅一避難徐州姓
&KR0034;一居幽州姓桂一居華陽姓炔四字並音桂字各九
晝以避難也(後漢太守陳球碑隂)
謝射漢末大鴻臚射咸本姓謝名服天子命為將軍出
征以姓謝名服不祥改為射氏名咸(三輔决錄)
周姬侯景簒置七廟偉請七世諱景黨有知景祖名乙
羽周及簒以用為廟諱改周弘正周名珍姓姬也(南史)
魚鄭鄭注本姓魚冐為鄭故當時號魚鄭及用事人瘦
謂曰水族注敗前菌生所服𢃄上禇中藥化為蠅數萬
飛去(新唐)
桑姓桑維翰舉進士主司惡其姓桑喪同音人勸勿舉
進士維翰著日出扶桑賦以見志(五代史)
名字
吐情人必有名何以吐情自紀尊事人者也論語曰名
不正則言不順三月名之何天道一時物有其變人生
三月日煦亦能咳笑與人相更荅故因其始有知而名
之故禮服𫝊曰子生三月則父名之名之於宗廟者謂
子之親廟也明當為宗祖主也一說名之於燕寝名者
幼少卑賤之稱也寡略故於燕寢殷以日名子何殷家
質故直以生日名子也尚書言太甲帝武丁也於臣民
亦得以甲乙生日名子何亦不止也以尚書道殷臣有
巫咸有祖已也何以知諸侯不象王者以生日名子也
以太王名亶甫王季名歷此殷之諸侯也不以子丒為
名何曰甲乙者幹也子丒者枝也幹為本本質故以甲
乙為名也名或兼或单何名子非一或聽其聲以律定
其名或依事旁其形故名或兼或单也依其事者若后
稷是也弃之因名之為弃也旁其形者孔子首類魯國
尼邱山故名為邱或旁其名為之字者聞名即知其字
聞字即知其名若名賜字子貢名鯉字伯魚(白虎通)
敬成人人所以有字何冠德明功敬成人也故禮士冠
經曰賓北面字之曰伯某甫又曰冠而字之敬其名也
所以五十乃稱伯仲者五十知天命思慮定也能順四
時長幼之序故以伯仲號之(上)
名本字末君之於臣先生之與其門人名之可也至於
同官之於僚黨同姓之於昆弟同門之於朋友可以稱
其字而不可斥其名故公羊𫝊曰名不如字者非謂其
人之名不如其字尊乃謂為人所字則近乎見尊為人
所名則近乎見卑也古之君子之名子也必以信義而
擇淑令所以祥其名也不以官職所以殊其名也不以
畜幣所以重其名也不以隠疾所以顯其名也遍告内
外所以昭其名也書而蔵之所以寳其名也賤者避焉
所以貴其名也冠而有字所以尊其名也名成乎禮字
依乎名名字之本字名之末也為本故尊為末故卑尊
故其禮詳卑故其禮略也且婦人無名故賤於丈夫野
人無名故賤於學士名者已之所以尊尊者之所以命
已字則已之所以接卑卑者所以稱已未有用之於尊
而為卑用之於卑而為尊者也(御覧秦記)
制義晉穆侯之夫人姜氏以條之役生大子命之曰仇
其弟以千畆之戰生命之曰成師師服曰異哉君之名
子也夫名以制義義以出禮禮以體政政以正民是以
政成而民聽易則生亂嘉耦曰妃怨耦曰仇古之命也
今君命大子曰仇弟曰成師始兆亂矣兄其替乎(桓二)
名有五桓公子同生以大子生之禮舉之公問名於甲
繻對曰名有五有信有義有象有假有類以名生為信
以德命為義以類命為象取於物為假取於父為類不
以國不以官不以山川不以隠疾不以畜牲不以器幣
周人以諱事神名終將諱之故以國則廢名以官則廢
職以山川則廢主以畜牲則廢祀以器幣則廢禮晉以
僖侯廢司徒(僖侯名司徒廢為中軍)宋以武公廢司空(武公名司空廢為司)
(城)先君獻武廢二山(二山具敖也魯獻公名具武公名敖更以其鄉名山)是以大
物不可以命公曰是其生也與吾同物命之曰同(上六)
旌功鄋瞞侵齊遂代我公卜使叔孫得臣追之吉冬十
月敗狄于鹹獲長狄僑如以命宣伯(文十一)得臣因名宣
伯曰僑如以旌其功也
無野齊惠之妾蕭桐子見御有身以其賤不敢言也取
薪而生項公於野又不敢舉也有狸乳而鸇覆之人見
而收因名曰無野是為項公(搜神記)
待事魯苫越生子將待事而名之陽州之役獲焉名之
曰陽州(定八)欲自比僑如
伯魚孔子年十九娶於宋之开官氏之女一歲而生伯
魚伯魚之生也魯昭公使人遺之鯉夫子榮君之賜(今本)
(作貺)故因以名曰鯉而字伯魚(家語)
叔馬衛青生子或有獻騧馬者乃命其子曰騧字叔馬
其後改為登字叔昇(西京雜記)
獨不名鄭當時字莊陳人也其先鄭君嘗事項籍籍死
而蜀漢高祖令諸故項籍臣名籍鄭君獨不奉詔詔盡
拜名籍者為大夫而逐鄭君鄭君死孝文時當時以任
俠自喜聲聞梁楚間(漢書)
慕蘭司馬相如名犬子相如既學慕蘭相如之為人也
更名相如(漢書)
更名劉向本名更生恭顯誣譛周堪張猛死更生傷之
乃著疾䜛擿要救危及世頌依興古事悼已及同類遂
廢十餘年成帝即位顯等伏辜更生乃復進用更名向
(本傳)宋郊有䜛之者曰姓符國號名應郊天郊因請更名
嘗移書葉道卿清臣日為同年葉戲荅云清臣宋郊榜
第六人登第徧閱小錄無宋庠者不知何許人公荅詩
云莫驚書錄題臣向便是當時劉更生
元服袁賀字元服祖父京為侍中安帝始加元服百官
會賀臨嚴垂出而孫適生喜其嘉會因名曰賀字元服
(風俗通)
臺卿趙岐字臺卿生於御史臺因字臺卿(後漢)
元歎顧雍從蔡伯喈學專一清靜敏而易教伯喈貴異
之謂曰卿必成致今以吾名與卿故雍與伯喈同名由
此也(江表𫝊)雍字元歎言為蔡雍之所歎因以為字焉(吳錄)
小同鄭玄一子名益字益恩孔融在北海舉為孝廉及
融為黃巾所圍益恩赴難隕身妻有遺體生男玄以太
歲在丁夘生此男以丁邜日生又手理與玄相似故名
曰小同(别𫝊)
依謙王昶為兄子及子作名字皆依謙實以見其意故
兄子默字處靜沈字處道其子渾字玄冲深字道冲遂
書戒之曰以玄默冲虚為名欲使汝曹顧名思義不敢
違越也(魏志)
作名字孫休詔曰人之有名以相紀别長為作字惮其
名耳禮名子欲令難犯易避五十稱伯仲古或一字今
人競作好名好字又令相配所行不副此瞽字伯明者
也孤常哂之孤今為四男作名字太子名[雨單](彎)字□(迄)
次子名□(觥)字&KR0034;(賢)次子名壾(莽)字昷(舉)次子名&KR2591;(褒)
字&KR0034;(擁)此都不與世所用者同故鈔舊文會合作之夫
書八體損益因事而生今造此名字既不相配又字但
一庶易棄避(吳錄)
國武陳武(胡人)育於臨水令陳君君竒之起議欲易其故
字武長跪白起曰里語有之都亭鼠數聞長者語今當
易字實有私心嘗聞長卿慕藺相如之行故字相如往
在鄉里久聞故老之說稱漢使蘇武執忠守志不服單
于流於漠北擁節牧羊寄秋鴈以訴心因行雲而托誠
高山仰止意竊慕之陳氏嘉其志遂名之曰武又欲令
字仲顯其本是胡人而石勒石虎諱胡曰國人故因字
之曰國武(别傳)
慕荀袁粲父濯蚤卒祖母哀其幼孤名之曰愍孫愍孫
幼慕荀奉倩之為人白孝武求改名為粲不許至明帝
立乃請改為粲字景倩其外孫王筠又云明帝多忌諱
反語袁愍為殞門帝意惡之乃令改焉(南史)
名世用之字王胡之子茂之茂之子裕之裕之子瓉之
瓉之子秀之(南史)王彪之尚書僕射彬子也彪之子臨之
臨之子納之納之子准之准之子輿之輿之子進之(上)
王羲之子微之微之子禛之(晉書)獻之以兄子靖之嗣靖
之子悦之(晉宋書)
孫同祖名安同遼東胡人也父屈仕慕客暐長子屈明
元時典太倉事(北史)
改名袁昂本名千里齊永明中武帝謂曰昂昂千里之
駒在卿有之今改卿名為昂即字千里(南史)
剛梗游肇字伯始孝文賜名焉博綜經史動存名教尚
書令高肇宣武之舅百僚懾憚以肇名與已同欲令改
易肇以孝文所賜執志不許高肇甚銜之宣武嘉其剛
梗(北史)
名乾魏鎮東將軍劉乾碑云君諱乾字天(金石錄)
盗毆莊里有人字其長子曰盗次子曰歐盗持衣出耨
其母呼之曰盗吏因縳之其母呼歐歐喻吏遽而聲不
轉但言歐歐吏因歐之盗幾至于殪(劉子)
祖父同名襄陽有陏處士羅君墓志曰君諱靖字禮襄
陽廣昌人高祖長卿齊饒州刺史曾祖弘智梁殿中將
軍祖養父靖學優不仕有名當代碑字畫勁楷類褚河
南(容齋一筆)
半千員半千字榮期始名餘慶舉童子房玄齡異之長
與何彦先同事王義方以邁秀見賞義方常曰五百年
一賢者生子宜當之因改今名(唐書)
易名姚崇始名元崇以與突厥叱刺同名武后時以字
行至開元世避帝號更以今名(上)
賜名陸象先元方子也始名景初睿宗曰子能紹先構
是謂象賢者乃賜名焉(上)
瓜子賀知章祕書監有高名告老歸吳中上嘉重之每
别憂異焉知章將行涕泣辭上上曰何所欲知章曰臣
有男未有定名幸陛下賜之歸為鄉里榮上曰為道之
要莫若信孚者信也履信思乎順卿子必信順之人也
宜名之曰孚知章再拜而受命知章久而謂人曰上何
謔我耶吳人孚乃瓜下為子豈非呼我為瓜子耶(𫝊信記)
名似杜相鴻漸之父名鵬舉父子而似兄弟之名父嘗
夢有所之見一大碑云是宰相碑已作者金填其字未
作者刊名於上杜問曰有杜家兒否曰有任自看之記
得姓下是鳥偏傍曳脚而忘其字乃名鵬舉而謂之曰
汝不為相即世世名鳥旁而曳脚也鵬舉生鴻漸而名
字亦前定矣况其官與壽乎(劉賓客嘉話)
神命李西臺栖筠避暑於青龍寺夢戴白神人云昔尹
氏相宣王致中興君男亦佐中興之君可以吉甫名之
(𫝊載)栖筠喜奬善而樂人攻已短為天下士歸重不敢有
所斥稱贊皇公云(新唐)
索繼馬燧之孫始生德宗命之曰繼祖退而笑曰此有
二義意謂索繼也(國史補)
同帝王苗晉卿十子發丕堅粲垂向昌稷望咸粲德宗
時官至郎中陸贄欲進粲官帝不許曰晉卿往攝政有
不臣之言又名其子皆與帝王同粲等宜與外官贄為
奏辨帝然之而粲官終不顯(新唐)趙堯李舜未聞為逆於
當時王莾曹操不假襲名於前代而䜛者以此誣之可
謂冤矣(大學衍義)
賜舊名李正已反將斷江淮路德宗以張萬福為濠州
刺史召見謂曰先帝改卿名正者所以褒卿也朕以為
江淮草木亦知卿威名若從光帝所收恐賊不知是卿
也復賜名萬福(舊唐)
名子楊遺直為蘭陵簿四子發假收嚴皆登進士第收
即大拜發已下皆至丞相發以春為義假以夏為義收
以秋為義嚴以冬為義皆有文學登弟(上)
巖龑南漢劉龑初名巖又更曰陟九年白龍見南宫三
清殿改元白龍又更名龑以應龍見之祥有胡僧言䜟
書滅劉氏者龑也龑乃採周易飛龍在天之義為龑字
音儼以名焉(五代史)
齊聖汪台符飲人能属文烈祖善之而宋齊邱疾其才
高屢為詆訾台符由是不平齊邱始字超回台符貽書
誚之曰聞足下齊大聖以為名超亞聖以稱字齊邱大
慚改字子嵩因使親信誘台符乘舟痛飲推沉石城蚵
蚾磯下(南唐)
兩曾参曾子處費費人有與曾子同名族者而殺人人
告曾子母曰曾参殺人曾子之母曰吾子不殺人織自
若有頃焉人又曰曾参殺人其母尚織自若也頃之一
人又告之曰曾参殺人其母懼投杼踰墻而走夫以曾
参之賢與母之信也而三人疑之則慈母不能信也(秦策)
秋胡杜陵秋胡者能通尚書善為古隸字為翟馳所禮
欲以兄女妻之或曰秋胡已經娶而失禮妻遂溺死不
可妻也馳答曰昔魯人秋胡娶妻三月而遊䆠二年休
還家其婦採桑於郊胡至郊而不識其妻也見而悦之
乃遺黃家一鎰妻曰妾有夫遊䆠不返幽閨獨處三年
于兹未有被辱如今日也採不顧胡慚而退至家問家
人妻何在曰行採桑於郊未返既還乃向所挑之婦也
夫妻並慙妻赴沂水而死今之秋胡非昔之秋胡也(西京)
(雜記)
毛遂趙有两毛遂野人毛遂墜井而死客以告平原君
平原君曰嗟乎天喪予矣既而知野人毛遂非平原君
客也
公孫弘孟嘗君為從公孫弘請西觀秦王昭王聞之而
欲醜之以辭弘言昭王不好士昭王笑而謝焉公孫弘
可謂不侵矣吕不侵公孫侯年六十以賢良對策拜為
慱士後代薛澤為丞相封平津侯(漢書)虞延欲辟幽州從
事公孫弘以弘交通楚王英而止(後書)
董仲舒下帷發憤潜心大業令後學者有所統後為郡
儒首(漢贊)齊魚復侯子響武帝四子也為都督荆州刺史
直閣將軍薰蠻粗有氣力上曰人名蠻復何容得藴籍
乃改名為仲舒謂曰今日仲舒何如昔日仲舒荅曰昔
日仲舒出自私庭今日仲舒降自天帝以此言之勝昔
遠矣上稱善(南史)
孔安國孔子十一世孫為漢武帝博士承詔作書𫝊又
作古文孝經𫝊亦作論語訓解(論語正義)孔安國字安國孔
愉子也以儒業顯孝武時甚蒙禮遇安帝時歴尚書左
右僕射(晉書)
張禹張禹字子文宣帝甘露中諸儒薦禹詔蕭望之問
禹對易及論語大義望之善焉後代王商為丞相封安
昌侯(漢書)張禹字伯達性篤厚節儉和帝時為太傅安帝
時以定策功封安鄉侯(後漢)
張衡張衡字平子大將軍鄧騭竒其才崔瑗之稱曰數
術窮天地制作侔造化(上)張陵入鵠鳴山自稱天師陵
子衡為係師陏張衡殺文帝武后令史張衡官四品
李膺李膺字元禮桓帝時朝廷日亂綱紀穨阤膺獨持
風裁以聲名自高士有被其客接者名為登龍門(後漢)蜀
士李膺字公胤為涪令有才辯西昌侯藻為益州以為
主薄使至都武帝悦之謂曰今李膺何如昔李膺對曰
今勝昔問其故對曰昔事桓靈之主今逢堯舜之君帝
嘉其對乃以為益州别駕著益州記三卷(南史)
張說劉瑀為益州張說代之瑀去任將佐逼制將還謂
人曰随我上豈可為張說作西門客耶(宋書)張說字道濟
玄宗時為右丞相中書令開元後不以姓著者曰燕公
云(唐書)張說之為丞旨也朝士多趨之王質景文沈&KR1589;子
壽始俱在學校有聲既而俱立朝物譽亦歸之相與言
吾儕當以詣說為戒衆皆聞其說而壯之已而質潜往
說所甫入客位而&KR1589;已先在焉相視愕然明日喧𫝊清
議鄙之久皆不安而去焉(齊東野語)
李綱李綱字文紀少慷慨尚風節始名瑗慕張綱為人
改焉仕周及陏入唐為太子少保帝以綱陏名臣手敕
未嘗名(唐書)李綱字伯紀高宗時為相為黃潜善王伯彦
所嫉張浚伯彦所幸進且潜善客也以所厚客宋齊愈
劾綱以私意殺侍從之罪遂罷綱提舉洞霄宫(宋史)
韓翊天寳末舉進士制誥闕人中書两進名德宗批曰
與韓翊時有與翊同姓名者為江淮刺史又具二人同
進御筆復批曰春城無處不飛花寒食東風御斜斜日
暮漢宫𫝊爉燭青煙散入五侯家又批曰與此韓翊時
建中初也(本事詩)時有翰林學士韋綬華隂令韋綬(唐書)
李益李尚書益有宗人庶子同名俱出於姑臧公時人
謂尚書為文章李益庶子為門戶李益而尚書亦兼門
地焉嘗姻族間有禮會尚書歸笑謂家人曰大堪笑今
日局席两箇坐頭總是李益(固話錄)
漢初張良石虎右僕射張良梁王彭越苻堅平西將
軍彭越武帝時將軍李廣北齊御史李廣益州刺史
任安蜀秦宓薦儒士任安會稽太守朱買臣梁元時
武昌太守朱買臣昭帝時衞尉王莽後王莽簒漢元
成時丞相王商蜀志王商為嚴平立祠祠後漢儒林
張玄吳張紘子玄晉張玄與謝安圍棋張綱埋輪慕
容超尚書郎張綱降劉裕為攻具桓帝時司空張温
吳張温使蜀冉閔車騎張温靈帝時司空劉弘(晉開府隋)
(誠節俱有劉弘)普壯侯張華慕容德黃門侍郎張華成公綏
張華重其文慕容超太史令成公綏(他不能盡載)
諱
不諱周頌祀文武之樂歌雝曰克昌厥後噫嘻曰駿發
爾私此廟中不諱也春秋僖公名申而書戊由定公名
宋而書宋仲幾莊公名同而書同盟此臨文不諱也文
王諱昌而箕子陳範回曰使羞其行而邦其昌厲王諱
胡而宣王時詩曰胡不相畏胡為虺蝪周禮有昌本之
姐詩有觱發之詠大誥弗棄基不諱后稷棄字孔子父
叔梁紇而春秋書臧孫紇成王諱誦而吉甫作誦之句
正在其時此詩書不諱也(齊東野語)
同訓凡避諱者皆須得其同訓以代換之桓公名白𫝊
有五皓之稱厲王名長琴有修短之目不聞謂布帛為
布皓呼腎腸為腎修也(家訓風操)
不偏諱夫子之母名徵在言在不稱徵言徵不稱在(檀弓)
辟兵為狂莊子曰宋桓公行未出城門其前驅呼辟蒙
人止之後為狂也司馬彪云呼辟使人避道蒙人以桓
侯名辟而前驅呼辟故為狂也(史宋世家注)史桓侯名避兵
正征正周正建子之正也始皇以正月旦生干趙因名
為政後以始皇諱故音征(正義)
史月表二世二年三年俱書端月不云正也又盧生
云良士畏忌諱䛕不敢端言其過又老子天得一以
清地得一以寧侯王得一以為天下正已讀征音矣
又禮緇衣昔吾有先正其言明且清前書叙𫝊其在
于京弈世宗正子政慱學三世成名
西漢諱景帝諱啓史記微子啓作微子開武帝諱徹以
徹侯為通侯蒯徹為蒯通宣帝諱詢以荀卿為孫卿至
唐楊倞改孫卿新書為荀卿子元帝諱奭以奭氏為盛
氏
漢司徒盛允梁國虞人也其先奭氏自漢中葉避孝
元皇帝諱改姓曰盛(水經注碑)
東漢諱明帝諱莊相襲謂莊為嚴莊光為嚴光莊君平
為嚴君平後書君平博覧亡不通依老子嚴周之指著
書十萬餘言殤帝諱隆以隆慮為林慮安帝父諱慶以
慶氏為賀氏(見姓氏)
杜度世徵名與姓音同者必稱杜度按杜恕篤論云杜
伯度名操字伯度善草書曹魏時以其名同武帝故隠
而舉字後人見其姓杜字伯度後又削去伯字呼為杜
度明知度非名也(資暇集)
吳諱吳黃龍三年嘉禾生于由拳改縣曰禾興後孫皓
父名禾改曰嘉興(地志)
晉諱司馬師諱師以師保為保傅以京師為京都司馬
昭諱昭以昭穆為韶穆昭君為明君韋昭為韋曜晉帝
諱業以建業為建康
李涪云昭本如字為晉諱昭改音韶案說文昭明也
韶樂也自有佋穆字以昭為佋盖借音耳
梁諱梁武小名阿練子孫皆呼練為絹乃謂銷鍊物為
銷絹物恐乖其義或有諱雲者呼紛紜為紛烟有諱桐
者呼梧桐樹為白鐵樹便似戲笑耳(顔氏家訓)
隋諱隋帝諱忠凡郎中皆去中字侍中為侍内中書為
内史中廬為次廬魏徵隋書凡忠字皆謂之誠謂死事
之臣為誠節𫝊唐太宗詩疾風知勁草板蕩識誠臣隋
焬帝諱廣以廣樂為長樂廣陵為江都
唐諱唐高祖之祖諱虎以猛獸代之晉書易石虎以季
龍北史易韓擒虎以韓擒赤虎儀同為赤彪南史梁紀
作神龍仁獸闕陳紀九錫虎賁之士作武賁宣紀改作
雲龍神獸門地志武林本名虎林唐因避諱改之也高
祖父諱昞北史丙以景字代之如景子景午景成之類
陸贄鐡劵文貞元二年歲次景寅高祖諱淵淵字盡改
為泉字龍淵為龍泉晉書劉淵為元海戴淵為戴若思
北齊趙文淵為趙文深太宗諱世民凡言世皆曰代民
皆曰人南史王規𫝊俊民作俊人柳宗元平淮夷雅曰
命官分土則崧高韓奕烝人民部曰戶部
太宗諱世民故令&KR0008;&KR0008;弃皆去世而從云漏泄縲紲
皆去世而從曳世之與云形相近與曳聲相近者皆
從云則泄為沄矣故又從云而變為曳也民則易而
從氏昏愍泯之類至今猶或從氏也(游宦紀聞)
高宗諱治凡言治皆曰理章環云至理之主不代出陸
贄曰與理同道罔不興脇從罔理韓文策問垂衣裳而
理無為而理玄宗諱隆基太一神君基民基並改為其
字隆州為閬中代宗諱豫以豫章為鐘陵以薯蕷為薯
藥德宗諱适改括州為處州穆宗諱恒以恒山為常山
宋諱太祖諱匡胤賣香印者呼鳴鑼仁宗諱&KR1027;呼蒸餅
為吹餅(青箱雜記)大中祥符有神降自稱宋祖名玄朗詔中
外不許斥犯(宋朝事實)朗山改為磪山高宗諱構避嫌名
者仍其字更其音者勾濤是也加金字者鈎光祖是也
加絲字者絇紡是也如草頭者苟諶是也改為句字者
句思是也增勾龍者如淵是也句龍去上一字者大淵
是也(野語)
后諱吕后諱雉封禪書謂野鷄夜雊晉簡文鄭后諱阿
春以春秋為陽秋富春為富陽蘄春為蘄陽武后諱曌
以詔書為制書鮑照為鮑昭中宗太子重照為重潤
全鳳花中都習宫闈嫉語謂鳳兒花光宗后慈懿李氏
之生鸑&KR0034;儀于黑氓名曰鳳娘迨正位坤極六宫避舊
諱稱曰好兒女花(四朝聞見錄)
后家諱王元后父諱禁以禁中為省中武后父諱華以
華州為太州(野語)
國王諱趙辟石勒諱羅勒為蘭香馬勒為轡錢武肅王
諱鏐劉家為金家留住為駐住(上)蘇州許墅本名虎疁
唐氏諱虎錢氏諱鏐因改名(吳地記)楊行密據江淮至今
滁人謂(荇溪為菱溪以杏為甜梅)揚州民呼蜜為蜂糖(輪府名談)梁朱温
父諱誠改城曰墻又改曰州如東都州南州北是也(雲麓)
(漫抄)閩人避王審知諱沈氏去水為尤
楊行密父名怤與夫同音改文散諸大夫為大卿御
史大夫為御史大卿至有興唐寺鐘題誌云金紫光
祿大兼御史大及銀青光祿大皆直去夫字
戊字與茂同音俗呼為務吳中術者及北人語多曰
武舊五代薛史梁開平元年司天監上言日辰内戊
字請改為武以戊類成字也
家諱司馬遷以父諱談史趙世家以張孟談為孟同季
布𫝊貴人趙談為趙同與任安書同子参乘爰絲變色
王羲之祖諱正每書正月為初月或作一月餘則以
政字代之范曄父名泰後漢書郭林宗為郭太鄭公
業為鄭太李翺父名楚金故為丈皆以今為兹蘇
子瞻祖名序故以序為叙或改作引字
孔氏雜說范曄父諱泰後書以泰為太李翺父楚金
(云云)事文類聚落曄父泰字及下句合璧抄之即以楚
金為曄之父誤甚晉書羲之祖正野語以為父舊唐
翺父楚金野語以為祖俱誤
同官太元十三年召孔安國為侍中表以王瑜名犯私
諱不得連署求解有司議云名終諱之有心所同聞名
心瞿亦明前誥而禮復云君無所私諱大夫之所有公
諱無私諱王祐名犯父諱聽許換曹盖是恩出制外耳
夫皇朝禮大百僚備職編官列署動相經涉若以私諱
人遂其心則移官易職遷流莫已(晉禮志)
晉陵晉東海王越世子名毗中宗為越所表遣渡江故
改毗陵為晉陵(輿地志)
改門始安貞王道生字孝伯太祖次兄也子鳳字景慈
卒於宋世明帝贈始安靜王改華林鳳莊門為望賢門
太極東堂盡鳳鳥題為神烏而改鸞烏為神雀(齊書)
范諱殷淳子孚有父風嘗與侍中何勖共食孚羔盡勖
云益殷蓴羔勖司空無忌子也孚徐輟筯曰何無忌諱
(南史)
被代王亮王攸之子為晉陵太守在職清公有美政時
有晉陵令沈瓉之性麄疎好犯諱亮亮不堪遂啓代之
瓉之怏怏乃造坐云下官以犯諱被代未知明府諱若
為攸字當作酋傍安犬猶為犬傍安酋猷若有心悠無
心攸乞告示亮不及履下床跣而走瓉之撫掌大笑而
去(南史)今本及通志作無骹尊傍犬為犬傍無骹尊(上)
哭諱梁世謝舉甚有聲譽聞諱必哭為世所譏又臧逢
世臧嚴之子也篤學脩行不墜門風孝元經牧江州遣
往建昌督事郡縣民庶兢脩牋書朝夕輻輳几案盈積
書有稱嚴寒者必對之流涕不省取記多廢公事物情
怨駭竟以不辦而還此竝過事也(顔氏家訓)
不為照字劉縚緩綏兄弟竝為名器其父名昭一生不
為照字唯依爾雅火傍作炤耳然凡丈與正諱相犯當
自可避其有同音異字不可悉然吕尚之兒如不為上
趙壹之子儻不作一便是下筆即妨是書皆觸也(上)
寬雅宗如周以府僚随蕭詧至度支尚書嘗有人訴事
於如周謂為經作如州官也乃曰某有屈滯故來訴如
州官如周曰尔何小人敢呼我名其人慙謝曰祗言如
周官作如州不知如周官名如周早知如周官名如周
則不敢喚如周官作如州如周乃笑曰令卿自責見侮
反深衆咸服其寬雅(北史)
觸觸生熊安生字植之將通名見徐之才和士開二人
相對以徐之才諱雄和士開諱安乃稱觸觸生群公哂
之(上)
鑱石韋臯為西川節度使没蜀人德之見其遺像必拜
凡刻石著臯名者皆鑱其文尊諱之(新唐)
誤犯韓僕射臯為京兆尹時久旱祈雨縣官讀祝文一
一心記公之家諱及稱官銜畢而誤呼先相公名公但
慘然因命重讀亦不之罪在夏口嘗病小瘡令醫𫝊膏
藥藥不濡公問之醫云天寒膏硬公笑曰韓臯實是硬
竟不以為過是得大賢體矣(因話錄)
諱樂韋有翼尚書有重名平生不飲酒不務歡笑為家
諱樂故也(謂田錄)
麻膏相公崔胤五拜相權傾天下險誦可畏其父慎由
人改呼油為麻膏避其諱時號為麻膏相公
諱石石昂節度使符習高其行召以為臨淄令習入朝
京師監軍楊彦朗知留後事昂以公事至府上謁贊者
以彦朗諱石更其姓曰右昂趨于庭仰責彦朗曰内侍
奈何以私害公昂姓石非右也彦朗大怒拂衣起去昂
即趨出解官還于家語其子曰吾本不欲仕亂世果為
刑人所辱子孫其以我為戒(五代史)
無寸道馮道之在中書也有舉子李導投贄所業馮相
見之戲謂曰老夫名道秀才不可謂不知然亦名道於
禮可乎李抗聲對曰相公是無寸底道字小子有寸底
道字何謂不可公笑曰老夫不惟名無寸諸事亦無寸
吾子可謂知人矣了無怒色(五代史補)道門客講道德首章
有道可道非常道門客見道字是馮名乃曰不敢說可
不敢說非常不敢說(籍川笑林)
貫為千錢元瓘浙江人以一貫為一千(猗覺寮)
凖去十寇凖當軸人遜其諱去十為准至今詩書承用
之(求劒錄)
漢曰兵士承平時有宗室名宗漢自惡人犯其名謂漢
子曰兵士舉宫皆然其妻供羅漢其子授漢書宫中人
曰今日夫人召僧供十八大阿羅兵士大保請宫教點
兵士書都下閧然𫝊以為笑(老學菴筆記)
婢請罰薛肇明謹事蔡元長至戒家人避其名宣和末
有朝士新買一婢頗熟事用會客命出侑焉忽一客語
及京字婢遽請罰酒問其故曰犯太師諱一座駭愕婢
具述先在薛太尉家每見與賓客會飲有犯京字者必
舉罰平日家人誤犯必加叱詈太尉脱或自犯則自批
其頰以示戒云(問燕常談)
良臣為賊錢良臣自諱其名幼子頗慧凡經史中有良
臣字輙改之一日讀孟子今之所謂良臣古之所謂民
賊也遂改云今之所謂爹爹古之所謂民賊也殊為可
笑(稗史)
墨池皮掤朝奉郎王僧彦父名師古嘗自呼硯為墨池
謂鼓謂皮掤人或誤犯輙以他事中之曾知嶺南一郡
有李彦古者以進納得官過郡請謁遂題刺云永州司
戶參軍李墨池皮掤謹祗侯参僧彦一見大喜示其子
弟曰奉人當如此矣(續墨客揮談)
二十為念吳主之女名二十而江南人呼二十為念而
北人不為之避也(兼明書)
聖
加筭黃帝曰凡人生一日天帝賜筭三萬六千入賜紀
二十聖人得三萬六千七百二十月人得三萬六千一
紀主一歲聖人加七百二十(河圖)
紀符五百載聖紀符(考靈曜)
受圖四千五百六十歲精反初握命乙起河出圖聖鄭
思鄭玄注曰聖謂堯也天握命人當起者河乃出圖堯
帝堯舜而思之以受歷數也(上)
德合天地哀公曰何謂聖人孔子曰所謂聖者合德於
天地變通無方窮萬事之終始恊庶品之自然敷其大
道而遂成情性明並日月化行若神下民不知其德覩
者不識其鄰此謂聖人也(家語)
知通大道哀公曰敢問何如可謂聖人矣孔子對曰所
謂聖人者知通乎大道應變而不窮能測萬物之情性
者也故其事大配乎天地參乎日月雜乎雲雨總要萬
物穆穆純純其莫之能循若天之司莫之能職百姓淡
然不知其善若此則可謂聖人矣(大戴禮)
西方商太宰見孔子曰邱聖者與荅曰聖則邱何敢曰
三王聖者與荅曰三王善任智勇者聖則邱弗知曰五
帝聖者與荅曰五帝善在仁義者聖則邱弗知曰三皇
聖者與荅曰三皇善因時者聖則邱弗知商曰然則孰
者為聖孔子曰西方聖者不治而不亂不言而自信不
化而自行蕩蕩乎民無能名焉(列子)
不謀聖人不謀惡用知不斵惡用膠無喪惡用德不貨
惡用商四者天鬻也天鬻也者天食也既受食於天又
惡用人有人之形無人之情(莊子)
利器聖人者天下之利器也非所以明天下也(上)
天行聖人之生也天行其死也物化靜而與隂同德動
而與陽同波不為福先不為禍始感而後應迫而後動
不得已而後起(上)
道之管脩百王之法若辨白黑應當時之變若數一二
則可謂聖人矣聖人也者道之管也天下之道管是矣
百王之道一是矣(苟儒效)聖人者道之極也
資隂陽聖人之生必資於隂陽隂陽之理即聖人所盡
但盡隂陽之理則玄照之本自見此謂不求于自知而
理盡自然知者也(五經鈎沉)
生知生而知之者上也問曰孰生而知之乎荅曰聖人
二儀既判懸象列暉八風有序四氣錯御覧日月而達
隂陽之數消摇八節俯仰玄黃彌綸天地之體窮竟有
生之機瞻天為師用醒已心故曰生知不亦審乎(上)
民之父母聖人者民之父母也母能生之能養之父能
教之能誨之聖王曲偹之者也能生之能食之能教之
能誨之也為之城郭以居之為之宫室以處之為之庠
序之學以教誨之為之列地制畆以飲食之故書曰作
民父母以為天下王此之謂也(書大𫝊)
脩本聖人内脩其本而不外飾其末保其精神偃其智
見故漠然無為而無不為也澹然無治而無不治也(淮南)
貫物聖人内脩其道術而不外飾仁義不知耳目之宜
而游乎精神之和若然者横廓六合兼貫萬物此聖人
之游也(上)
與道沉浮聖人將養其神和柔其氣平夷其形而與道
沉浮俛仰恬然則縱之迫則用之其縱之也若委衣其
用之也若發機如是則萬物之化無不偶百事之變無
不應(上)
若鏡聖人若鏡不將不迎應而不藏(上)
待時夫聖人者不能生時時至而弗失也(覧冥)事或不可
前規物或不可慮卒然不戒而至故聖人畜道以待時
(說山)聖人随時而舉事因資而立功守清道抱雌節因循
而應變常後而不先(文子)
謀府聖人不為名尸不為謀府不為事任不為智主藏
無形行無迹遊無朕不為福先不為禍始保于虚無動
於不得已(淮詮言)
足譽聖人不為可非之行不僧人之非已也脩足譽之
德不求人之譽已也不能使禍不至信已之不迎也不
能使福必來信已之不攘也(上)
衢尊聖人之道猶中衢而致尊耶過者斟酌多少不同
各得其所宜(上)
通分理聖人同死生愚人亦同死生聖人之同死生通
于分理愚人之同死生不知利害所在(說山)
抱天心聖人懷天氣抱天心執中含和不下廟堂而衍
四海變習易俗民化而遷善若性諸已能以神化(泰族)
九拂聖人見禍福於重閉之内而慮患於九拂之外者
也(上)
將養聖人之於百姓其猶赤子乎餒者食之寒者衣之
將之養之育之長之唯恐其不至於大也(說苑)
郛郭虐政虐世然後知聖人之為郛郭也(楊吾子)
似水火聖人之言似於水火或問水火曰水測之而益
深窮之而益遠火用之而彌明宿之而彌壯(楊問道)
知而不用或問孔子之時諸侯有知其聖者與曰知之
曰知之則曷為不用曰不能曰知聖而不能用也可得
聞乎曰用之則宜從之從之則素其所習逆其所順彊
其所劣捐其所能衝衝如也非天下之至德孰能用之
(五百)
齊楚聖人張子侯曰楊子雲西道孔子也乃貧如此吾
應曰子雲亦東道孔子也昔仲尼豈獨是魯孔子亦齊
楚聖人也(極譚新論)
聖神儒者論聖人以為前知千歲後知萬世有獨見之
明獨聽之聰事來則名不學自知不問自曉故稱聖則
神矣(論衡)
知天上天之心在聖人之胷其譴告在聖人之口世無
聖人不能知天(上)
聲通聖者聲也通也言其聞聲知情通於天地調暢萬
物(風俗通)
無外無内聖人俱受乾坤之醇靈禀造化之和氣該百
行之高善備九德之淑懿極鴻源之深閭窮品物之情
類曠蕩出於無外沉微淪於無内(孔融聖人優劣論)
禀於天聖人所禀於四時也所禀於元氣也高不可極
深不可測窮神知化獨見先識仁若春陽信若影響此
所以稟於天也(姚信士緯)
生神川神州何以專生聖人聖人曾不産於絶域乎推
此論之明神州者處乾之正鍾日月之精地形愷爽源
流清暢其生民也長短應數儀状端正聲音得節性理
調良(上)
如天地聖人之道如天地諸子之異如四時四時相反
天地合而通焉(𫝊子)
握杼聖人蹈機楃杼織成天地使萬物順焉人倫正焉
(上)
體道夫體道者聖游神者哲體道然後寄意形骸之外
遊神然後窮變化之端故寂然不動而萬物為我用塊
然玄默而衆機為我運(華譚新論)
承照天者為萬物之根本冥然而不言百姓生而不有
其功萬物成而不疲其勞聖者承天之照用天之業聖
宣其道者也(殷仲堪天聖論)
兼應夫道以至虚順通聖人以忘懷兼應(祖台之道論)
知要聖人明君者非盡能其萬物也知萬物之要也故
其治國也察要而已矣(商子農戰)聖人非能通知萬物之要
也故其治國舉要以致萬物故寡教而多功(上賞利)
制民聖人見本然之政知必然之理故其制民也如以
高下制水如以燥濕制火(畫策)
知河海識山石西南大荒中人身長十丈其腹圍九丈
踐龜蛇戴朱鳥左手馮青龍右手憑白虎知河海斗斛
識山石多少知天下鳥獸言語識土上人所道知百糓
可食識草木鹹苦名曰聖(俗曰聖人)一曰哲(俗曰睿哲)一曰先(俗曰)
(知先)一曰通(俗曰通達)一曰無不達凡人見拜令神人智(此人天下)
(神聖也)神異經
賢
道足以化哀公曰何謂賢人孔子曰所謂賢人者德不
踰閑行中規䋲言足以法於天下而不傷於身道足以
化於百姓而不傷於本富則天下無宛財施則天下不
病貧此則賢者也(家語)好惡與民同情取舍與民同統(大戴)
三常凡治國有三常曰一君以舉賢為常二曰官以任
賢為常三曰士以敬賢為常夫然雖百代可知也(周書隂符)
不治國之所以不治者三不知用賢此其一也或求賢
不能得此其二也雖得弗能盡此其三也(文子)
審情賢人君子者通乎盛衰之時明乎成敗之端察乎
治亂之紀審乎人情知所去就故雖窮不處亡國之勢
雖貧不受汙君之禄(說苑)
非禮不進古之賢人賤為布衣貧為匹夫然而非禮不
進非義不受(孫卿子)
至德為心夫賢人者至德以為已心行道以為己任處
則不求私名仕則不求私寵不為其身不阿其君積禮
義於朝播仁風於民使天下之人翼翼焉向戴其君之
尊欣欣歌舞其君之德(任子)
達賢傷賢者殃及三世蔽賢者身當其害達賢者福流
子孫嫉賢者其名不令(黃石公三略)
為杖聖人居高處上則以仁義為巢乘危履傾則以聖
賢為杖(陸賈新語)
託賢夫朝無賢人猶鴻鵠之無羽翼是故絶江海者託
於船致遠道者託於乘欲伯王者託於賢(說苑)
求賢自輔明君在上慎於择士務於求賢設四佐以自
輔有英俊以治官(上)
國器夫賢者國家之器用也君人者勤於求賢而逸於
得人故聖主必得賢臣而弘功業俊士亦候明主以顯
其德十載一會說論無疑翼乎如鴻毛之遇順風沛乎
若巨魚之縱大&KR0676;其意如此則胡禁不止曷令不行(王褒)
(聖主得賢臣頌)
比肩在金石曰堅在草木曰緊在人曰賢千里一賢謂
之比肩故語曰黃金累千不如一賢(物理論)
得賢身定國安天下治必賢人得賢人國無不安名無
不榮失賢人國無不危名無不辱先王之索賢人無不
以也(吕覧)
積賢氣之精者為神人之清者為賢治身者以積精為
寳治國者以積賢為道夫欲致精者必虚靜其形欲致
賢者必卑謙其身形靜志虚者氣精之所趣也謙尊自
卑者仁賢之所事也能致精則合明而壽能致賢則德
澤洽而國太平(春秋繁露)
折衝山有猛獸林木為之不斬野有螫虫葵藿為之不
採國有賢人折衝千里(文子)
賢代以賢代賢謂之順以不肖代不肖謂之亂(桓譚新論)
大務南面之大務莫急於知賢(潜夫論)
舉賢文王曰君務舉賢不獲其功何也太公曰舉不容
易文王曰舉賢若何太公曰案賢察名選才考能則得
之也(六韜)
禮賢周公旦曰吾不如者吾不與處累我者也與我齊
者吾不與處無益我者也惟賢者必與賢於已者處賢
者之可得與處也禮之也(吕觀世)
悉夫伯禽就封於魯周公戒伯禽曰我文王之子武王
之弟成王之叔父我於天下亦不賤矣然我一沐三握
髮一飯三起以待士猶恐失天下之賢人子之魯慎無
以國驕人(史記)
分職召公賢者也明不能與聖人分職常戰慄恐懼故
舍於樹下而聽斷焉勞身苦體然後乃與聖人齊是周
南無美而召南有之(樂動聲儀)
未遇百里奚之未遇時也亡虢而虜晉飯牛於秦鬻以
五羊之皮公孫枝得而悦之獻諸繆公三日請属事焉
繆公曰買之五羊之皮而属事焉無乃天下笑乎公孫
枝對曰信賢而任之君之明也讓賢而下之臣之忠也
君為明君臣為忠臣彼信賢境内將服敵國且畏夫誰
暇笑哉繆公遂用之謀無不當舉必有功(吕慎大)
賢大夫衛靈公與夫人夜坐聞車聲轔轔至闕而止過
闕復有聲公問夫人曰知此謂誰夫人曰此必遽伯玉
也公曰何以知之妾聞禮下公門式路馬所以廣敬也
夫忠臣與孝子不為昭昭伸節不為冥冥墮行今伯玉
衛國賢大夫也仁而有智敬於事上此其人必不以暗
昧廢禮是以知之公使人視之果伯玉也反戲之曰非
也夫人進觴再拜賀之公曰子何以賀寡人夫人曰始
妾謂衛獨有伯玉耳今衛復有與之齊者是君有二賢
臣也國多賢臣則國之福也妾是以賀公驚曰善哉遂
語夫人其實焉(列女𫝊)
舉士晉平公問叔向曰吾群臣孰賢對曰趙武賢武之
立如不勝未言如不出口然其所舉士者數十人皆令
得其意而公家甚頼之况武子之生也不利其家死不
託其孤臣敢以為賢(韓子)
佐多賢趙簡子將襲衛使史默往賭之期以一月六月
而後反趙簡子曰何其久也史默曰謀利而得害猶弗
察也今遽伯玉為相史鰌佐焉孔子為客子貢使令於
君前甚聽易曰渙其群元吉渙者賢也群者衆也元者
吉之始也渙其群元吉者其佐多賢也趙簡子按兵而
不動(吕召類)
養賢獵吾趙簡子獵於晉山之陽撫膺而嘆董安于曰
敢問何嘆簡子曰吾有食糓之馬數千多力之士數百
欲以獵獸也吾恐隣國養賢以獵吾也(王孫子)
百福之宗孔子謂宓子賤曰子治單父衆悦子何施而
得之也對曰此地民有賢於不齊者五人不齊事之而
禀度焉皆教不齊以治道孔子嘆曰昔堯舜治天下務
求賢以自輔夫賢人百福之宗神明之主也惜乎不齊
之所治小也(家語)
推衣昔思革子成文子三人相與為友聞楚成王好士
三子相與俱往見之於豪嶔巖之間卒遇飄風暴雨俱
伏於空柳之下衣寒粮乏度不俱活三人相視歎曰與
其俱死也豈若併衣粮於一人哉二子以革為賢推衣
讓之(琴操)
饑渴魯人有公儀休(潜)者砥節勵行樂道好古恬於榮
利不事諸侯子思與之友穆公因子思欲以為相謂子
思曰公儀子必輔寡人參分魯國而與之一子其言之
子思對曰如君之言則公儀子愈所以不至也君若饑
渴待賢納用其謀雖蔬食水飲伋亦願在下風今徒以
高官厚禄鈎餌君子無信用之意公儀子之智若魚鳥
可也不然則彼將終身不躡乎君之庭矣且臣不倿又
不任為君操竽下鈎以傷守節之士也(孔叢子)
達賢子思自齊反衛衛君舘而問曰先生魯國之士然
不以衛之褊小猶步玉趾而慰存之願有賜於寡人也
子思曰臣羈旅於此而辱君之威尊亟臨蓽門其榮多
矣欲報君以財幣則君之府藏已盈而伋又貧欲報君
以善言恐未合君志而徒言不聽也顧未有可以報君
者唯達賢耳衛君曰賢則固寡人之所願也(上)
誠用忠言謂申向曰吾所患者不知賢申向曰人之患
不在乎不言用賢而在乎不誠用賢夫言用賢者口也
却賢者行也言行相反而欲賢者用不肖者廢不亦難
乎人主誠用賢則境内賢者出矣不賢者至矣(吕覧)
寡賢尹文子見齊宣王王嘆國寡賢尹文子曰使國悉
賢孰處王下王曰國悉不肖可乎尹文子曰國悉不肖
孰理王朝王曰賢與不肖皆不可也尹文子曰不然有
不肖故王尊於上臣卑於下進賢退不肖所以有上下
也(尹文子)
六翮桓文漢高鼓群賢以為六翮託豪傑以為舟楫(抱朴)
國紀賢者國之紀人之望自古帝王皆以之安危故書
曰惟后非賢不乂惟賢非后不食昔者周公體大聖之
德而勤於吐握由是天下之士爭歸之向使周公驕而
且吝士亦當高翔遠去所至寡矣(語林)
處世賢者之處世猶金玉生於沙礫豫章産乎幽谷下
不進之於上則無由而至也(鍾子芻蕘論)
君子夫君子也者其賢宜君國而德宜子民也宜處此
位者唯仁義人故有仁義者謂之君子(潜夫論)
英雄夫草之精秀者為英獸之特群者為雄故人之文
武代異取名於此是故聰明秀出謂之英膽力過人謂
之雄英以其聰謀始以其明見機待雄之膽行之雄以
其力服衆以其勇排難待英之智成之然後乃能各濟
其所長也聰能謀始明以見機膽能决之然後可以為
英張良是也氣力過人勇能行之智足斷事乃可以為
雄韓信是也故英可以為相雄可以為將若一人之身
兼有英雄則能長世高祖項羽是也然英之分以多於
雄而英不可以少也(人物志)
人物雅俗或問人物曰察虚實審真偽斷成敗定終始
斯可謂之人物矣或問雅俗曰判風流正位分涇渭殊
流雅鄭異調題帖分明標榜可觀斯謂之雅俗矣(孫綽子)
五品賢有五品謹敇於家事順悌於倫黨鄉里之士也
作健曉惠文史無害縣廷之士也信誡篤行廉平公理
下務上者州郡之士也通經術名行高能達於從政寬
和有固守者公輔之士也才高卓絶疎殊於衆多籌大
略能圖世健功者天下之士也(極譚新論)
茂選五人曰茂十人曰選百人曰俊千人曰英倍英曰
賢萬人曰傑萬傑曰聖(白虎通)
英俊智過萬人者謂之英千人者謂之俊百人者謂之
豪十人者謂之傑明於天道察於地理通於人情大足
以容衆德足以懷遠信足以一異知足以知變者人之
英也德足以教化行足以隠義仁足以得衆明足以照
下者人之俊也行足以為儀表知足以决嫌疑廉可以
分財信可以守約作事可法出言可道者人之豪也守
職而不廢處義而不比見難不苟免見利不苟得者人
之傑也(淮泰族)百人者謂之傑十人者謂之豪(文子)
二十五人中黃子曰天有五方地有五行聲有五音物
有五味色有五章人有五位故天地之間有二十五人
也上五有神人真人道人至人聖人次五有德人賢人
智人善人辯人中五有公人忠人信人義人禮人次五
有士人工人虞人農人商人下五有衆人奴人愚人肉
人小人上五之與下五猶人之與牛馬也聖人者以目
眎以耳聽以口言以足行真人者不視而明不聽而聰
不行而從不言而公故聖人所以動天下者真人未嘗
過焉賢人所以矯世俗者聖人未嘗觀焉(文子微明)
行品擬玄黃之覆載掦明並以表微文彪昺而備體澄
獨見以入神者聖人也稟高亮之純粹抗峻標以邈俗
虚靈機以如愚不貳過而謟黷者賢人也居寂寞之無
為蹈脩直而執平者道人也盡烝嘗於存亡保髮膚以
揚明者孝人也垂惻隠於有生恒恕己以接物者仁人
也端身命以徇國經嶮難而一節者忠人也覿微理於
難覺料倚伏於將來者明人也量理亂以卷舒審去就
以保身者智人也順通塞而一情任性命而不滯者達
人也不枉尺以直尋不降辱以苟命者雅人也據體度
以動靜每清詳而無悔者重人也體冰霜之粹素不染
㓗於勢利者清人也篤始終於寒暑雖危亡而不猜者
義人也守一言於久要歴歲衰而不渝者信人也摛銳
藻以立言辭炳蔚而清允者文人也奮果毅之壮列騁
干戈以靜難者武人也甄墳索之淵奥該前言以窮理
者儒人也銳乃心於精義吝寸隂以進德者益人也識
多藏之厚亡臨祿利而如遺者廉人也不改操於得失
不傾志於可欲者貞人也䘏急難而忘勞以憂人為已
任者篤人也㓗皎分以守終不遜厚而苟免者節人也
飛清機之英麗言約暢而判滯者辯人也每居卑而推
功雖處上而滋恭者謙人也崇惇睦於九族必居正以
赴理者順人也臨凝結而能斷操䋲墨而無私者幹人
也拔朱紫於中搆剖猶豫以允當者理人也步七曜之
盈縮推興亡之道度者術人也赴白刃而忘生格兕虎
於林谷者勇人也整威容以肅衆伏法度而無二者嚴
人也創機功以濟用總音數而並精者藝人也凌強禦
而無憚雖嶮逼而不沮者黠人也執匪懈於夙夜忘勞
瘁於深峻者勤人也蒙謗讟而晏如不慴懼於可畏者
勁人也聞榮譽而不歡遭憂難而不變者審人也知事
可而必行不猶豫於群疑者果人也循䋲墨以進止不
乾没於僥倖者謹人也奉禮度以戰兢及親疎而無尤
者良人也履道素而無欲時雖移而不變者朴人也凡
此諸行了無一然而不躋善人之迹者下人也不致養
於所生損道而危身者悖人也懷邪僞以偷榮豫利己
而忘生者逆人也背仁義之正途苟危人以自安者凶
人也好爭奪而無厭專醜正而害直者惡人也出䋲墨
以傷刻心好殺而安忍者虚人也飾邪說以浸潤構謗
累於忠貞者䜛人也雖言巧而行違實履濁而假清者
佞人也不原本於枉直苟尚勝而肆怒者暴人也措細
善以取信隂挾毒而無親者姦人也承風指以苟容揆
主意而扶非者謟人也言不計於反覆好輕諾而無實
者虚人也覩利地而亡義弃廉耻以苟得者貪人也覿
豔逸而心蕩飾誇綺而思邪者滛人也見成事而疑惑
動失計而多悔者闇人也背訓典而自任耻請問於勝
已者損人也知善事而不逮雖多為而無成者劣人也
委德行而不脩奉權勢以取媚者弊人也履蹊徑以僥
速推貨賄以爭津者邪人也既傲佷以無禮好凌辱乎
勝已者悍人也遇抑枉而自誣事無若而振懾者怯人
也治細辯於稠衆非其人而盡言者淺人也闇事宜之
可否雖企慕而不及者頑人也知事非而不改聞良規
而增劇者惑人也無濟恤之仁心輕告絶於親舊者薄
人也既疾真所不逮喜他人之有災者妬人也專財糓
而輕義觀困匱而不振者吝人也冐至危以僥倖值禍
敗而不悔者愚人也情局碎而偏黨志唯務於盈利者
小人也騁鷹犬於原獸好博戲而無己者迷人也忘等
威之異數快飾玩之誇麗者奢人也耽聲色於飲謙廢
慶弔於人理者荒人也既無心於脩尚又怠惰於家業
者嬾人也無抑斷之威儀每脫易而不思者輕人也觀
道義而如醉聞貨殖而波擾者穢人也杖淺短而多謬
闇趨舍之臧否者笨人也憎賢者而不貴聞高言而如
聾者嚚人也覩朱紫而不分雖提耳而不悟者蔽人也
違道義以趑趄冐禮刑而罔顧者亂人也每動作而受
嗤言發口而違理者拙人也事酋豪如僕虜值衰微而
背惠者慝人也損貧賤之故舊輕人士而踞傲者驕人
也弃衰色而廣欲非宦學而遠遊者蕩人也無忠信之
純固背恩養而趨利者叛人也當交顔而面從至析離
而背毁者偽人也習強梁而專已距忠告而不納者刺
人也(抱朴行品)
五儀孔子曰人有五儀有庸人有士人有君子有賢人
有聖人審此五者則治道畢矣哀公曰敢問孔子曰所
謂庸人者心不存慎終之規口不吐訓格之言不擇賢
以託其身不力行以自定見小闇大而不知所務從物
如流不知其所執此則庸人也心有所定計有所守雖
不能盡道術之本必有率也雖不能備百善之美必有
處也是故知不務多必審其所知言不務多必審其所
謂行不務多必審其所由智既知之言既道之行既由
之則若性命之形骸之不可易也富貴不足以益貧賤
不足以損此則士人也言必忠信而心不怨仁義在身
而色不伐思慮通明而辭不專篤行信道自強不息油
然若將可越而終不可及者此則君子也(家語)行中規䋲
而不傷於本言足法於天下而不傷於身富有天下而
無怨財布施天下而不病貧如此則可謂賢人矣知通
乎大道應變而不窮辨乎萬物之情性者也大道者所
以變化遂成萬物也情性者所以理然不取舍也是故
其事大辨乎天地明察乎日月總要萬物於風雨繆繆
肫肫其事不可循若天之嗣其事不可識百姓淺然不
識其鄰若此則可謂大聖矣(苟子)
忠
高行忠者臣下之高行(管子)
三忠忠之道有三有大忠者有次忠者有下忠者以道
覆君而化之是謂大忠也以德調君而輔之是謂次忠
也以是諫非而怨之是謂下忠也若周公之於成王可
謂大忠也管仲之於桓公可謂次忠也子胥之於夫差
可謂下忠也(韓詩外𫝊)
忠臣卑身賤體夙興夜寐進賢不解數稱於往古之德
行事以厲主意庶幾有益以安國家社稷宗廟如此者
忠臣也(說苑)
逆命利居鴟夷子皮對陳成子曰從命利君為之順從
命病君為之諛逆命利君謂之忠逆命病君謂之亂(上)
純臣衛州吁弑桓公石厚從州吁如陳石碏使告于陳
曰衛國褊小老夫耄矣無能為也此二人者實弑寡君
敢即圖之陳人執之而請涖于衛君子曰石碏純臣也
惡州吁而厚與焉大義滅親其是之謂乎(左𨼆四)
碎首宋萬弑閔公絶其脰仇牧聞君弑趨而至遇之于
門手劒而叱之萬臂摋仇牧碎其首齒著乎門闔仇牧
可謂不畏彊禦矣(公羊莊十二)
納肝衛懿公有臣口弘演有所於使翟人攻衛其民曰
君之所予位祿者鶴也所貴富者宫人也君使宫人與
鶴戰余焉能戰遂潰而去翟人至及懿公於榮澤殺之
盡食其肉獨捨其肝弘演至報使於肝畢呼天而啼盡
哀而止曰臣請為襮因自殺先出其腹實内懿公之肝
桓公聞之曰衛之忘也以為無道也今有臣若此不可
不存於是復立衛於楚丘弘演可謂忠矣殺身出生以
徇其君非徒徇其君也又令衛之宗廟復立祭祀不絶
可謂有功矣(吕覧)
自刖鬻拳強諫楚子楚子弗從臨之以兵懼而從之鬻
拳曰吾懼君以兵罪莫大焉遂自刖也楚人以為大閽
謂之大伯使其後掌之君子曰鬻拳可謂愛君矣諫以
自納於刑刑猶不忘納君於善(莊十九)
忠貞獻公使荀息𫝊奚齊公疾召之曰以是藐諸孤辱
在大夫其若之何稽首而對曰臣竭其股肱之力加之
以忠貞其濟君之靈也不濟則以死繼之公曰何謂忠
貞對曰公家之利知無不為忠也送往事居耦俱無猜
貞也(僖九)
古制晉惠公卒懷公立命無從亡人期期而不至無赦
狐突之子毛及偃從重耳在秦弗召冬懷公執狐突曰
子來則免對曰子之能仕父教之忠古之制也策名委
質貳乃辟也今臣之子名在重耳有年數矣若又召之
教之貳也父教之貳何以事君(上二十三)
忠於公室晉人執季文子於苕丘范文子謂欒武子曰
季孫於魯相二君矣妾不衣帛馬不食粟可不謂忠乎
(成十六)季文子卒大夫入歛公在位宰庀家器為葬備無
衣帛之妾無食粟之馬無藏金玉無重器備君子是以
知季文子之忠於公室也相三君矣而無私積可不謂
忠乎(襄五)季文子相宣成無衣帛之妾無食粟之馬仲孫
它諫曰子為魯上卿相二君矣妾不衣帛馬不食粟人
其以子為愛且不華國乎文子曰吾亦願之然吾觀國
人其父兄之食麤而衣惡者猶多矣吾是以不敢人之
父兄食麤衣惡而我美妾與馬無乃非相人者乎且吾
聞以德榮為國華不聞以妾與馬文子以古孟獻子獻
子囚之七日自是子服之妾衣不過七升之布馬餼不
過稂莠文子聞之曰過而能改者民之上也使為上大
夫(國語)
民望楚子囊還自伐吳卒將死遺言謂子庚必城郢君
子謂子囊忠君薨不忘增其名將死不忘衛社稷可不
謂忠乎忠民之望也(襄十四)
贖國丈公誅觀状以伐鄭鄭人以名寳行成公弗許曰
予我詹(鄭卿叔詹伯)詹請往鄭伯弗許詹固請曰一臣可以
赦百姓而定社稷君何愛於臣也鄭人以詹予晉人晉
人將殺之詹曰臣願獲盡辭而死固所願也公聽其辭
詹曰天降鄭禍使滛觀状棄禮違親臣曰不可夫晉公
子賢明其左右皆卿才若復其國而得志於諸侯禍無
赦矣今禍及矣尊明勝患知也殺身贖國忠也乃就亨
據鼎耳而疾號曰自今以往知忠以事君者與詹同乃
命弗殺厚為之禮而歸之(國語)
利衞宋為盟故代陳衛人救之孔達曰先君有約言焉
若大國討我則死之(宣十二)晉以衛之救陳也討焉使人
弗去曰罪無所歸將加而師孔達曰苟利社稷請以我
說罪我之由我則為政而亢大國之討將以誰任我則
死之(十三)孔達縊而死衛人以說于晉而免(十四)
土臣中行伯既克鼔以鼔子宛支來令鼓人各復其所
非寮勿從鼔子之臣曰夙沙釐以其孥行軍吏執之辭
曰我君是事非事土也名曰君臣豈曰土臣今君實遷
臣何頼於鼓穆子召之曰鼓有君矣爾止是君吾定而
祿爵對曰臣委質於翟之鼓未委質於晉之鼓也臣聞
之委質為臣無有二心委質而策死古之法也君有烈
名臣無畔質敢即私利以煩司寇而亂舊法其若不虞
何穆子嘆而謂其左右曰吾何德之務而有是臣也乃
使行既獻言於頃公與鼓子田於河隂使夙沙釐相之
(國語)
易位鞌之戰晉韓厥逐齊侯逢丑父與公易位使公下
如華泉取飲鄭周父御佐車宛茷為右載齊侯以免韓
厥獻丒父郤獻子將戮之呼曰自今無有代其君任患
者有一於此將為戮乎郤子曰人不難以死免其君我
戮之不祥赦之以勸事君者乃免之齊侯免求丒父三
入三出(成二)
斷脰決腹昔者吳與楚戰於栢舉两軍之間夫卒交莫
敖大心撫其御之手顧而太息曰嗟乎子乎楚國忘之
日至矣吾將深入吳軍若朴一人若捽一人以與大心
者也社稷其庶幾乎故斷脰決腹一瞑而萬世不視不
知所益以憂社稷者莫敖大心是也(戰國策)
勞身愁思昔吳與楚戰於栢舉三戰入郢寡君身出一
夫悉属百姓離散棼冐勃蘇曰吾被堅執銳赴強敵而
死此猶一卒也不若奔諸侯於是贏糧潜行上崢山踰
深蹊蹠穿膝暴七日而薄秦王之朝雀立不轉畫吟宵
哭七日不得告水漿無入口□而殫悶旄不知人秦王
聞而走之冠帶不相及左奉其首右濡其口勃蘇乃蘇
於是秦出師救楚退吳師復楚故勞其身愁其思以憂
社稷者棼冐勃蘇是也(上)吳師既退昭王復國而賞始
於申包胥包胥曰輔君安國非為身也救急除害非為
名也功成而受賞是賣勇也君既定又何求焉遂逃賞
終身不見君子曰申子之不受命赴秦忠矣七日七夜
不絶聲厚矣不受賞不代矣然賞所以勸善也辭賞亦
非常法也(新序)
死事楚有士申鳴者在家而養其父孝聞於楚國王欲
授之相申鳴辭不受其父曰王欲相汝汝何不受乎申
鳴對曰舍父之孝子而為王之忠臣何也其父曰使有
祿於國立義於庭汝樂吾無憂矣吾欲汝之相也申鳴
曰諾遂入朝楚王因授之相居三年白公為亂殺司馬
子期申鳴將往死之父止之曰棄父而死其可乎申鳴
曰聞夫仕者身歸於君而祿歸於親今既去子事君得
無死其難乎遂辭而往因以兵圍之白公謂石乞曰申
鳴者天下之勇士也今以兵圍我吾為之柰何石乞曰
申鳴者天下之孝子也往劫其父以兵申鳴聞之必來
因與之語白公曰善則往取其父持之以兵告申鳴曰
子與吾吾與子分楚國子不與吾子父則死矣申鳴流
涕而應之曰始吾父之孝子也今吾君之忠臣也吾聞
之也食其食者死其事受其祿者畢其能今吾已不得
為父之孝子矣乃君之忠臣也吾何得以全身援桴鼓
之遂殺白公其父亦死王賞之金百斤申鳴曰食君之
食避君之難非忠臣也定君之國殺臣之父非孝子也
名不可两立行不可两全也如是而生何面目立於天
下遂自殺也(說苑)
斷臂崔杼殺莊公申蒯侍漁者退謂其宰曰爾以帑免
我將死其宰曰免是反子之義也與之皆死(襄二十五)崔杼
弑莊公申蒯漁於海將入死之其御止之曰君無道聞
於天下不可死也申蒯曰安得食亂君之祿而死治君
之事乎申蒯至門曰請入吊門者以告崔杼杼令勿内
申蒯曰汝疑我乎吾與汝臂乃斷左臂以與門者與示
崔杼杼陳八列令其入申蒯投劍呼天闘殺七列未及
崔子一列而死(新序)
死義崔杼弑莊公也有陳不占者聞君難將赴之比去
餐則失匕上車失軾御者曰怯如是去有益乎不占曰
死君義也無勇私也不以私害公遂往聞戰鬭之聲恐
駭而死人曰不占可謂仁者之勇也(上)
納善齊侯問於晏子曰忠臣之事其君何若對曰有難
不死出亡不送君曰裂地而封之疏爵而貴之吾有難
不死出亡不送可謂忠乎對曰言而見用終身無難臣
何死焉謀而見從終身不亡臣何送焉若言不見用有
難而死之是忘死也諫而不見從出亡而送是詐為也
故忠臣者能納善於君而不能與君䧟難者也(說苑)
不從劫陳恒弑君使勇士六人劫子淵棲子淵棲曰子
之欲與我以我為知乎臣弑君非知也以我為仁乎見
利而背君非仁也以我為勇乎劫我以兵懼而與子非
勇也使吾無此三者與何補於子若吾有此三者終不
從子矣乃舍之(新序)
不事二君燕昭王使樂毅伐齊閔王亡燕之初入齊也
聞蓋(史作盡)邑人王歜(史作蠋)賢使人謂歜曰齊人多高子
之義吾以子為將封子萬家歜固謝燕人燕人曰子不
聽吾引三軍而屠蓋邑王歜曰忠臣不事二君貞女不
更二夫齊王不聽吾諫故退而耕於野國既破亡吾不
能存今又劫之以兵為君將是助桀為暴也與其生而
無義固不如死遂懸其軀於樹枝自奮絶脰而死齊亡
大夫聞之曰王歜布衣義猶不背齊向燕况在位食祿
者乎乃相聚如莒求諸公子立為襄王(說苑)
路中大夫景帝時吳楚七國及齊孝王狐疑膠西濟北
二國圍齊齊使路中大夫於天子還報曰堅守比至二
國圍齊數重無從入二國與路中大夫盟曰若反言漢
已破大夫許之至城下望見齊王曰漢已發兵百萬使
太尉周亞夫擎破吳楚方引兵救齊齊必堅守二國誅
之(漢雜事)
詐忠匃奴求和親群臣議上前博士狄山曰和親便上
問張湯湯曰此愚儒無知狄山曰臣固愚忠若御史大
夫湯乃詐忠(漢書)
疾風勁草光武為大司馬以王霸為功曹令史從度河
北賓客随者數十人稍稍引去上謂霸曰穎川從我者
皆逝而子獨留始驗疾風知勁草(東觀漢記)庾豋子仲遠為
宋明帝府尉廢帝景和中明帝疑防賓客故人無到門
者惟仲遠朝謁不替明帝即位曰卿可謂疾風知勁草
(南史)太宗曰武德六年已後太上皇有廢立議我當此日
不為兄弟所容實有功高不賞之懼蕭瑀不可以厚利
誘之不可以刑戮懼之真社稷臣也因賜詩曰疾風知
勁草版蕩識誠臣(舊唐)李絳論古今以宦官統師等事憲
宗怒絳謝帝動容曰卿告朕以人所難言疾風知勁草
卿當之矣(本𫝊)
禮義之主鮑永字君長到京兆灞陵過更始冡引車入
陌欲下從事諫止之永曰親北面事人何忍車過其墓
雖以獲罪司隸不辭也遂下車哭盡哀而至西至右扶
風推牛上苟諫冡上聞之問公卿曰奉使如此何如時
太中大夫張堪對曰仁者百行之宗忠者禮義之主也
仁不遺舊忠不忘君行之高者也上悦之(東觀漢記)
忠臣子鮑昱字文淵拜司隸校尉詔昱詣尚書使封胡
降檄上遣小黃門問昱有所怪不對曰臣聞故事通官
不著姓又當司徒露布怪使司隸下書而著姓也帝報
曰吾欲令天下知忠臣之子復為司隸也(上)
奕世忠義𫝊彤先生退軍斷后拒戰兵人死盡吳將語
彤令降彤罵曰吳狗何有漢將軍降者遂戰死子僉后
為關中都督景曜中見危授命論者嘉其父子奕世忠
義晉武帝詔曰蜀將軍𫝊僉前在關城身拒官軍致死
不顧父彤復為劉備戰亡天下之善一也豈由彼此以
為異(蜀志註)
有之易雄長沙瀏陽人為㫪陵令聞王敦作逆譙王承
檄至雄馳檄遠近列敦罪惡俄而王師敗績敦得肆暴
收雄姑熟以檄示焉雄曰有之惜雄位微力弱不能救
國難安以生為今日即戮得為忠鬼乃其願也(晉中興書)敦
憚其辭正釋之衆人皆賀雄笑曰昨夜夢乘車挂肉其
傍夫肉必有筯筯者斤也車傍有斤吾其戮乎尋而敦
遣殺之當時見者莫不傷惋(晉書)
飲酖張禕者吳郡人恭帝為琅邪王以禕為郎中令及
帝踐祚劉裕以禕帝之故吏素所親信封藥酒一甖付
禕密令酖帝禕歎曰鴆君而求生阿面目視息人間哉
不如死也自飲之死(晉書)
烈士于簡字什門代人也太宗時為謁者使喻馮䟦及
至和龍住外舍不入使人謂䟦曰大魏皇帝有詔湏馮
主出受然後敢入䟦使人牽逼令入見䟦不拜䟦令人
按其項什問曰馮主拜受詔吾自以賓主致敬何須苦
見逼也與䟦往復聲色俱厲然終不撓屈既而䟦止什
門什門於群衆之中回身背䟦被袴后襠以辱之既見
拘留随身衣裳敗壊略盡蟣虱被體䟦遺以衣服什門
拒而不受和龍人聞嘆曰雖古烈士無以過也歴二十
四年後馮文通上表稱臣乃送什門歸拜治書侍御史
世祖下詔曰什門奉使和龍值狂竪肆虐勇志壮厲不
為屈節雖昔蘇武何以加之賜羊千口帛千匹進為上
大夫策告宗廟頒示天下咸使聞也(魏書)
賜骨齊平東雍州刺史𫝊伏堅守不降帝遣韋孝寬將
伏子世寬來招伏曰并州已平故遣公兒來報今授上
大將軍武鄉郡公以金馬腦二酒鍾為信公宜急下伏
不受謂孝寬曰事君有死無二此兒為臣不忠為子不
孝願即斬以示天下帝又遣高阿郍肱等百餘人臨汾
召伏伏出軍隔水相見聞齊主入關哀號良久乃降帝
見之曰何不早下伏流涕而對曰臣三代被任革命不
能自死羞見天地帝執其手曰為臣當若此朕平齊國
唯見公一人乃自食一羊肋以骨賜伏曰骨親肉疎所
以相付&KR0008;上儀同也(三國典略)
排闉陳霸先謀篡使中書舍人劉師知引沈恪勒兵入
宫衛送梁敬帝如别宫恪排闥入見霸先叩頭謝曰恪
身經事蕭家來今日不忍見此事分受死耳决不奉命
霸先嘉其意不復逼更以盪主王僧志代之
兄弟忠節武后時許欽寂與契丹戰於崇州軍敗被擒
虜將圍安東令欽寂說其属城未下者安東都護裴玄
珪在城中欽寂謂曰狂賊天殃滅在旦夕公但勵兵謹
守以全忠節虜殺之弟欽明為凉州都督戰敗為突厥
所執將至靈州令說城中早降欽明大呼曰賊中都無
飲食城内有美醬乞二升梁米乞二升墨乞一鋌是時
賊營處四面阻泥河惟有一路得入欽明乞此物以喻
城中冀其簡兵陳將候夜掩襲城中無喻其旨者尋遇
害兄弟同年皆死王事論者稱之(舊唐)
不忘君親唐明宗召蜀中舊臣賦蜀主降巨唐詩王偕
等譏荒淫獨中丞牛希濟曰唐主再懸新日月蜀王難
保舊山川明宗曰希濟不忘君親忠孝也賜綵百叚(藝苑)
(雌黃)
石敢後唐應順末少帝失位自洛涉河與數百騎欲奔
鄴時晉高祖改鎮常山亦自郡詣闕夜與帝遇于獲嘉
東遂俱入衛郡郵舍中是夜少帝伏甲欲與從臣謀害
晉高祖詐屏人對語方坐於亭廉帝密遣御士石敢袖
鎚立其後伏口者俄起左右驚擾敢素有勇力擁晉高
祖入一室以巨木塞門敢力當其鋒尋死焉(五代史)
忠正周世宗伐南唐至淮上淮兵大敗諸將或走或降
劉仁瞻鎮壽州獨堅守不可下(馬南唐書)少子崇諫夜泛小
舟渡淮謀紓家禍為軍校所執仁贍命腰斬之監軍使
文德殿使周廷構哭于中門又赴救於仁贍妻薛氏薛
氏曰崇諫幼子固所不忍然貸其死則劉氏為不忠之
門促命斬之然後成喪聞者皆為出涕(陸書)次年世宗復
來代仁贍病且死其副孫羽等詐為仁贍書以城降
宗命舁仁贍至帳前歎嗟久之復使入城養疾世宗制
曰劉仁贍盡忠所事抗節無虧前代名臣幾人可比予
之南伐得爾為多乃拜太尉兼中書令(馬)仁贍不起以
手指口而卒時日隂曀天雨黃沙年五十八(江南野史)州人
皆哭偏禆及士卒自死以殉者二十人世宗遣使吊祭
追封郡王其夫人不食五日亦死(陸)元宗聞仁贍卒哭
之慟及贈太師焚其誥曰魂兮有知鍳周惠耶歆吾命
耶夜夢仁贍拜墀下若受命然壽州故治壽春世宗以
其難尅遂徙城下蔡而復其軍曰忠正曰吾以旌仁贍
之節也(馬五代史)仁贍至今廟食壽春不絶(陸)
不負陛下唐使右僕射孫晟使周給事中王崇質為介
晟至汴京謂崇質曰吾觀事勢不生還矣君家百口當
别為謀乃白世宗遣崇質歸計事(江南别錄)世宗怒江南失
約召晟責之乃置晟于樓車(蜀史)因曰諸將圍夀州久未
尅汝能降之當赦汝罪晟至城下見劉仁贍遙呼曰君
受國家旌旄臣節不可隳也且援兵至世宗大怒追至
汴京斬之晟臨刑神色不變南望再拜曰死不負陛下
矣(别錄)元宗聞晟死流涕贈魯國公(陸)
撰碑南唐後主薨太宗詔侍臣撰碑時有與徐鉉爭名
欲中傷之因言知吳王事跡莫若徐鉉太宗詔鉉為之
鉉遽請對泣曰臣舊事李煜陛下容臣存舊主之義不
敢奉詔太宗許之鉉為碑但推言歷數已盡天命有歸
有曰東鄰搆禍南箕扇疑投杼致慈親之惑乞火無老
媪之談始勞因壘之師終後塗山之會太宗覽讀嘆賞
又得所撰吳王挽詞每對宰臣稱鉉忠義挽詞云青松
洛陽陌荒草建康宫東隣謂錢俶也(宋朝類苑)
孝
務本凡為天下治國家必務本而後末務本莫貴於孝
人主孝則名章榮下服聽天下譽人臣孝則事君忠處
官廉臨難死士民孝則耕芸疾守戰固不罷北夫孝三
皇五帝之本務而萬事之紀也夫執一術而百善至百
邪去天下從者其惟孝也(吕覽)
五孝天子孝曰就就之為言成也天子德被天下澤及
萬物始終成就則其親獲安故曰就也諸侯孝曰度度
者法也諸侯居國能奉天子法度得不危溢則其親獲
安故曰度也卿大夫孝曰譽譽之為言名也卿大夫言
行布滿能無惡稱譽達遐邇則其親獲安故曰譽也士
孝曰究究者以明審為義士始升朝辭親入仕能審資
父事君之禮則其親獲安故曰究也庶人孝曰畜畜者
含畜為義庶人含情受朴躬耕力作以畜其德則其親
獲安故曰畜也(援神契見舊唐志)
孝感元氣混沌孝在其中天子孝天龍負圖地龜出書
夭孽消滅景雲出游庶人孝則澤林茂浮珍舒怪草秀
水出神魚(援神契)
通神明天子行孝四夷和平孝悌之至通於神明病則
致其憂鷦&KR0008;消形求醫翼全(上)宋均注曰翼羽翼親者
也(上)
愛敬先王之所以治天下也故愛其親不敢惡人敬其
親不敢慢人愛敬盡於事親光耀加於百姓究於四海
此天子之孝也曾子曰身者父母之遺體也行父母之
遺體敢不敬乎居處不莊非孝也事君不忠非孝也莅
官不敬非孝也朋友不篤非孝也戰陣無勇非孝也五
行不遂災及乎親敢不敬乎商書曰刑三百罪莫重於
不孝(吕孝行)
拭目舜耕歴山歲不熟舜糶其母詣糴每還錢與米問
之子也因相抱歸拭其父目尋自明堯聞而妻之(類林)舜
糶於平陽中父認之乃&KR0008;其目目以光明(真源賦)
安金罐中舜為父母淘井取金銀安罐中與父母(史記御覽)
不擇官曾子曰往而不可還者親也至而不可加者
也是故孝子欲養而親不待也木欲直而時不待也是
故椎牛而祭墓不如雞豚逮親存也故吾嘗仕齊為吏
祿不過斤釡尚猶欣欣而喜者非以為多也樂其逮親
也既没之後吾嘗南遊於楚得尊官焉堂高九仞榱題
三圍轉轂百乘猶北鄉而涕泣者非為賤也悲不逮吾
親也故家貧親老不擇官而仕后夫信其志約其親者
非孝也(韓詩外𫝊)
感益母詩王風中園有蓷陸璣云韓詩及三蒼皆云益
母也故曾子見益母而感(本草茺蔚下)曾子攀柩車引輴者
為之上也(淮南)曾參行孝枯井湧泉
遺躬樂正子春下堂而傷足瘳而數月不出猶有憂色
門人問之曰夫子下堂而傷足瘳而數月不出猶有憂
色敢問其故樂正子春曰善乎而問之吾聞之曾子曾
子聞之仲尼父母全而生之子全而歸之不虧其身不
損其形可謂孝矣君子無行咫步而忘之余忘孝道是
以憂故曰身者非其私有也嚴親之遺躬也(吕孝行)
地中得米楊範字文端齊人齊宋之亂母在賊中採椹
藏於地夜取之進毋如是非一忽於地中得米十斛上
有字云米十斛賜孝子楊範以資給母(風俗通)
得婦賜筭紀邁廬江人本姓舒以五月五日生母棄之
村人紀淳妻趙氏養之年六歲本父母時來看語曰汝
是我生邁泣涕告趙乃具言始末及年十歲傭力所得
輙分二母各半淳亡無子邁乃斬衰三年本父母繼亡
又並齊衰心喪三年趙欲為齎酒米往婚家逢醉人打
趙體悶忽有一狗直至銜邁衣如此者三邁心動走赴
婚家逢醉適共舉酌於草中邁乃以擔殺二醉人趙歸
得平乃詣縣首令宥之乃誓不娶後邁嘗寑忽有一女
言姓衛昨忽暴死天神矜愍君無妻故使相報邁具說
其状母子至衛門外果如言送喪上車牛不肯動趙乃
與主人具叙說之主人開柩女有氣息至晩便說且說
始末如趙所言遂為夫婦趙卒邁絶復蘇者日數四邁
五十嘗病幾死夢神曰君行至孝延歷將得百歲果九
十七而卒(穎躬孝子𫝊)孝順二親得筭二千天司錄所表事
賜筭中功(河圖)
伏棺火滅梁武孝思賦顧長沙之臨湘有古初之道始
時父没而未葬遇隣火之卒起乃伏棺而長號雨暴至
而火死(事見束觀記)又何琦其亦然獨柩屋而全止(見晉中興書)
醴泉生竈劉鎮就養而不暇常遠汲而力寡苦節感於
幽靈醴泉生於竈下(孝思賦)
齒生邢渠失母與父仲居性至孝貧無子傭以給父父
齒落不能食渠常自喃之專專然代其喘息仲逐康休
齒落更生百餘歲乃卒也(蕭廣濟孝子𫝊)
目明吳中書郎盛彦之至孝母王氏失明彦暫行勑婢
食母婢乃取蠐螬蒸食之母甚以為美不知是何物兒
還母曰汝行後婢進吾食甚甘然非魚肉汝試問之既
而問婢婢服曰實是蠐螬彦抱慟哭母自霍然立開(志怪)
畫像陳實子故大鴻臚紀字元方至德絶俗才達過人
烝烝色養不離左右豫州刺史嘉其至行表上尚書畫
像百城以厲風俗焉(海内先賢𫝊)
感馬程堅字謀甫南陽人居貧以磨鏡給養母喪哀號
&KR0008;下有馬每聞堅哭轍淚出暫輟芻草(魏略)
孝弟王兖州曲阜縣高平鄉九原里有至人蘭公家族
百餘口精專孝行感動乾坤忽有斗中真人下降蘭公
之舍自稱孝弟王云居日中為仙王月中為明王斗中
為孝弟王夫孝至於天日月為之明孝至於地萬物為
之生孝至於民王道為之成吾於上清已下託化人間
示陳孝弟之教後晉代嘗有真仙許遜𫝊吾孝道之宗
是為衆仙之長因付蘭公至道秘旨(十二真君傳)
病從指入崔渾為侍御史清白温恭能盡色養父母小
不康輙析幽請以身代母常有疾渾跪請病受已有頃
覺病從十指入俄而遍身母所苦逐愈丁父艱勺飲不
入口毁瘠骨立無何不勝其哀而卒朝野傷心(朝野僉載)
飲酖賈直言父道冲以伎術得罪貶之賜酖於路直言
偽令其父拜四方辭上下神祗伺使者視稍怠即取其
酖以飲遂迷伏而死明酖洩于足而復蘇代宗聞之减
父死直言亦自此病躄(舊唐)大和初授絳郡太守每話所
經之事自云始飲酖志在必死忽然覺毒㳂五内至支
節其痛愈於鑚灼摩頂旋踵不可名状天隂則又甚焉
&KR2698;其䏶及足脛色皆如墨有傍攻出綠膿液紫迄於臭
敗逆搶人鼻達數十步外唯食啖無减(續定命錄)
掘錢符夢趙雋字子竒平陽岳陽人父䀯嗜酒夜歸里
墅横卧塗中雋見歸遲尋迎之父醉負而不勝時冬中
沍寒方甚雋脱己衣覆之岳陽山多鷙獸有豹視之為
之岐道而去父卒自营丘封有白鵲常遊其冡棗樹會
潞師劉&KR1027;反輦其母入文城西山稹滅復輦其母東歸
母卒哀毁過制縣令京兆常伯倫知之給米粟蠲其家
雋將葬母貧鬻其子質劑已定其夜夢一人請曰小舍
束有錢百萬乃自發之及旦雋自舍東手掘之果得錢
符夢數焉(史系)
血緣旛竿周青東郡人母疾積年青扶持左右四體羸
瘦村里乃歛錢營助湯藥母痊許女同郡周郡周少君
少君病疾未獲成禮乃求青母見青許之俄而命終青
往為婦十餘年中公姑感之勸令更嫁青誓以匪石後
公姑并自殺姑女告青害殺縣牧栲棰遂以誣欵七月
刑青於市青謂監殺曰乞樹長竿白幡青若殺公姑血
入泉不殺者血上天血乃緣旛竿上天(王紹之孝子傳)漢書于
公辨孝婦之冤相𫝊將刑青血上復緣旛而下云(搜神記)
天中記卷二十四
