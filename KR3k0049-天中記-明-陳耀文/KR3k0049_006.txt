天中記卷六
明陳耀文撰
律
萬事根本王者制事立法物度軌則一禀於六律六律
為萬事根本焉其於兵械尢所重故云望敵知吉凶聞
聲效勝負百王不易之道也(史記)
律本黃帝使泠綸自大夏之西昆侖之隂取竹之解谷
生其竅厚均者斷兩節間而吹之以為黃鍾之宫(闕)
二筩以聽鳳之鳴其雄鳴為六雌鳴亦六(闕)
而皆可以生之是為律本至(闕)
風天地之風氣正(闕)
之谷
聲管月令章句曰律率也聲之管也上古聖人本(闕)
别風聲審清濁而不可以文載口傳也於是始鑄金作
鍾以主十二月之聲然後以放升降之氣鍾難分别乃截竹為
管謂之律律者清濁之率法也聲之清濁以制長短為制
宫商所生夫聲有清濁故協以宫商形有長短故檢以
丈尺器有大小故定以斛斗質有輕重故平以鈞石故
虞書曰乃同律度量衡然則律吕宫商之所由生也(宋志)
候氣夫五音生於隂陽分為十二律轉生六十皆所以
紀斗氣效物類也天效以景地效以響即律也隂陽和
則景至律氣應則灰除是故天子常以日冬夏至御前
殿合八能之士陳八音聽樂均度晷景候鍾律權土灰
放隂陽冬至陽氣應則樂均清景長極黃鍾通土灰輕
而衡仰夏至隂氣應則樂均濁景短極𬎼賓通土灰重
而衡低進退於先後五日之中八能各以候狀聞太史
封上效則和否則占候氣之法為室三重戸閉塗釁必
周密布緹縵室中以木為案每律各一内庳外高從其
方位加律其上以葭莩灰抑其内端案歴而候之(闕)
者灰去其為氣所動者其灰散人及風(闕)
殿中候用玉律(闕)
日如其歷(後漢志)
六律相生元帝自曉音律郎官京房知五聲(闕)
之數因使韋玄成等雜試問房房對受學焦延夀(闕)
律相生之法以上生下皆三生二以下生上皆三生四
陽下生隂隂上生陽終於中吕而十二律畢矣中吕上
生執始執始下生去滅上下相生終於南事六十律畢
矣夫十二律之變至於六十猶八卦之變至於六十四
也(上)
九律相生五聲之本生於黃鍾之律九寸為宫或損或
益以定商角徵羽九六相生隂陽之應也律十有二陽
六為律隂六為吕律以統氣類物一曰黃鍾二曰太族
三曰姑洗四曰𬎼賓五曰夷則六曰亡射吕以旅陽宣
氣一曰林鍾二曰南吕三曰應鍾四曰大吕五曰夾鍾
六曰中吕有三統之義焉(前志)
函三太極元氣函三為一極中也元始也隂陽合德氣
鍾於子化生萬物者也故孳萌於子紐牙於丑引達於
寅冐茒於夘振美於辰巳盛於巳咢布於午昧薆於未
申堅於申畱孰於酉畢入於戌該閡於亥出甲於甲奮
軋於乙明炳於丙大盛於丁豐楙於戊理紀於己斂更
於庚悉新於辛懷任於壬陳揆於癸故隂陽之施(闕)
物之終始既類旅於律吕又經歴於日辰(闕)
可見矣(上)
相生周十一辰在六律為陽則當(闕)
六吕為隂則得其所衡而上生於陽推等(闕)
生下之法也所謂律取妻吕生子隂陽升降律吕(闕)
經也(晉志)
娶妻生子九六隂陽夫婦子母之道也律娶妻而吕生
子天地之情也六律六吕而十二辰立矣(前志)注異類為
子母謂黃鍾生林鍾也同類為夫婦謂黃鍾以大吕為
妻也律娶妻黃鐘生林鐘吕生子林鐘生太族
相生相攝凡十二律各有所攝引而申之至於六十相
生者相變始黃鍾之管下生林鍾以陽生隂故變也相
攝者相通如中吕之管攝於物應以母權子故相變者
異時而各應相通者同月而繼應應有早晩者非正律
氣乃子律相感寄母中應也(毛爽律譜)
天道一律而生五音十二律而為六十音因而六之六
六三十六故三百六十音以當一歲之日故律歷之數
天地之道也(淮南子)
聲生於音楊子雲曰聲生於日律生於辰聲以情質律
以和聲聲律相協而八音生宫商角徵羽謂之五聲金
石匏革絲竹土木謂之八音聲和音諧是謂五樂日謂
甲己為角乙庚為商丙辛為徵丁壬為羽戊癸為(闕)
謂子為黃鍾丑為大吕寅為太簇夘為夾(闕)
巳為中吕午為𬎼賓夫為林鍾申為夷則(闕)
為無射亥為應鍾(宋志)
玉紀聖人觀四時之變刻玉紀其盈虚察(闕)
金均其清濁所以遂八風而宣九德和大樂而成(闕)
然金質從革侈弇無方竹體圓虚脩短利制是以神瞽
作律用寫鍾聲叶時日於晷度效地氣於灰管律之為
言法也言陽氣施生各有法也吕之為言助也所以助
隂成陽功也(晉志)
截管截管為律吹以考聲列以物氣道之本也(後志)律之
始造以竹為管取其自然圓虚也楊泉物理論曰聽清
濁五聲之和然後制為鍾律取弘農宜陽縣金門山竹
為管河内葭莩為灰或云以律著室中隨十二辰埋之
上與地平以竹莩灰實律中以羅縠覆律吕氣至吹灰
動縠小動為和大動君弱臣強不動君嚴暴之應也(晉志)
定姓黃帝吹律定姓(帝王世紀)聖人興起不知姓名當吹律
聽聲以别其姓律者六律也(易是類謀)聖王吹律有姓(援神契)
作律黃帝始作律管(通)昔黃帝採竹昆崙之隂聽鳳岐
陽之下斷自然之物寫自然之音音既協矣黃鍾以立
數既生矣氣亦證之於是備數和聲審度嘉量權衡之
用皆出於兹(後魏志)律譜云黃帝遣伶倫氏取竹于嶰
谷吹以為黃鍾之宫曰含少聽鳳阿閣之下始造十二
律焉乃致天地氣應是則數之始也陽管為律隂管為
吕其氣以候四時其數以紀萬物云隸首作數盖律之
本也故有虞氏用律和聲鄒衍改之以定五始(隋志)
玉管黃帝吹玉律正璇衡(拾遺記)黃帝作律以玉為管長
尺六孔為十二月音至舜時西王母獻昭華之琯以玉
為之及漢章帝時零陵文學奚景於冷道舜祠下得白
玉琯又武帝太康元年汲郡盗發六國時魏襄王冢亦
得玉律則古者又以玉為管矣以玉者取其體含廉潤
也(晉志)淳古葦䈁創覩人籟之源女蝸笙篁仍昭鳳律之
首伶倫含少乃擅比竹之工虞舜昭華方𫝊刻玉之美(隋志)
正律舜以䕫為樂正於是正六律和均五聲以通八風(吕覽)
吹律聽聲武王伐商吹律聽聲推孟春以至季冬殺氣
相并而音尚宫(史律書)武王問太公曰律音之聲可以知
三軍之消息勝負之決乎太公曰夫律管十二其要有
五音宫商角徵羽此真正聲也萬代不易五行之神道
之常也金木水火土各以其勝攻也其法以天清淨夜
半往至敵壘去九百步外徧持律管當耳大呼警之有
聲應管其來甚微角聲應管當以白虎徵聲應管當以
玄武商聲應管當以朱雀羽聲應管當以勾陳五管聲
盡不應者宫也當以青龍此五行之符佐勝之徵成敗
之機微妙之音皆有外候敵人驚動則聽之聞枹鼓之
音者角也見火光者徵也聞金鐵矛戟之音者商也聞
人嘯呼之音者羽也寂寞無聞者宫也此五者聲之符
也(龍韜)
同律周禮大師執同律以聽軍聲而詔吉凶武王出兵
書云王者行師出軍之日大師吹律合音商則戰勝軍
士強角則軍擾多變失士心宫則軍和士卒同心徵則
將急數怒軍士勞羽則兵弱少威明
玉律武帝太康元年汲郡發魏襄王冢得古周時玉律
及鍾磬與新律聲韻闇同于時郡國或得漢時故鍾吹
律命之皆應(晉志)主衣從上相承有周時銅尺一枚古玉
律八枚今餘七枚檢考參差惟夾鍾玉琯有昔題刻未
必是舜時白琯觀其玉色要非近物迺制為尺以相參
驗(鍾律緯)毛爽云梁武時猶有汲冢玉律宋蒼梧時鑚為
横吹然其長短厚薄大體具存(隋志)
立均出度景王將鑄無射問律於伶州鳩對曰律所以
立均出度也古之神瞽考中聲而量之以制度律均鍾
百官軌儀紀之以三平之以六成於十二天之道也夫
六中之色也故名之曰黃鍾所以宣養六氣九德也由
是第之二曰太簇所以金奏贊陽出滯也三曰姑洗所
以脩潔百物考神納賓也四曰𬎼賓所以安靖神人獻
酬交酢也五曰夷則所以詠歌九則平民無二也六曰
無射所以宣布哲人之令德示民軌儀也為之六間以
揚沈伏而黜散越也元間大吕助宣物也二間夾鍾出
四隙之細也三間中吕宣中氣也四間林鍾和展百事
俾莫不任肅純恪也五間南吕贊陽秀也六間應鍾均
利器用俾應復也律吕不易無姦物也(國語)六始為律六
間為吕注陽為始隂為間於子為律於丑為吕(太元經)
七律景王曰七律者何對曰凡神人以數合之以聲昭
之數合聲龢然後可同也故以七同其數而以律龢其
聲於是乎有七律(國語)
七音齊侯至自田晏子曰五聲六律七音八風九歌以
相成也清濁小大短長疾徐哀樂剛柔遲速高下出入
周疏以相濟也君子聽之以平其心(昭二十年)注武王伐紂
自午及子凡七日王因此以數合之以聲昭之故以七
同其數以律和其聲謂之七音
吹律知世孔子生不知其父其母匿之吹律自知殷宋
大夫子氏之世也(論衡)孔子曰丘援律而吹命隂得羽之
宫(演孔圖)
黍谷方士傳言鄒衍在燕燕有谷地美而寒不生五穀
鄒子居之吹律而温氣至而穀生今名黍谷(劉向别錄)師曠
之清角鄒衍之吹律(列子)
東風入律武帝時有西胡月氏國王遣使獻香曰臣國
去此三十萬里國有常占東風入律百旬不休青雲千
吕連月不散者閻浮國將有好道之君矣(十洲記)
協律漢初興張蒼定律乃推五勝之法以為水德寔因
戰國官失其守後秦滅樂其道浸微蒼補綴之未獲詳
究及孝武創制乃置協律之官用李延年以為都尉頗
解新聲變曲未達音律之源故其服色不得而定也(律譜)
定氏京房字君明好鍾律知音聲房本姓李推律自定
為京氏(漢書)
銅律平帝時王莽凡律度量衡以銅為之銅者名自名
也所以同天下齊風俗也銅為物之至精不為燥濕寒
暑變其節不為風雨暴露改其形介然有常有似於士
君子之行是以用銅也用竹為引者事之宜也(漢書)
鍾律劉歆鍾律書云春宫秋律百卉必彫秋宫春律萬
物必榮夏宫冬律雨雹必降冬宫夏律雷必發聲(隋牛弘傳)
魏晉律後漢尺度稍長魏代杜䕫亦制律吕以之候氣
灰悉不飛晉光禄大夫荀勖得古銅管校䕫所制長古
四分方知不調事由其誤乃依周禮更造古尺用之定
管聲韻始調左晉之後漸又訛謬(律譜)
以管候氣北齊神武霸府田曹參軍信都芳深有巧思
能以管候氣仰觀雲色嘗與人對語即指天曰孟春之
氣至矣人往驗管而飛灰已應每月所候言皆無爽又
為輪扇二十四埋地中以測二十四氣每一氣感則一
扇自動他扇並住與管灰相應若符契焉(志)祖珽謂芳
曰律管吹灰術甚微妙絶來既久吾思所不至卿試思
之芳畱意十數日便報珽云吾得之矣然終須河内葭
莩灰祖對試之無驗後得河内灰用術應節便飛餘灰
即不動也為時所重竟不行用故此法遂絶(北史)
廢八懸七後周明帝時裴政上書以為昔者大舜欲聞
七始下洎周武爰制七音持林鍾作黃鍾以為正調之
首及武帝讀史書見武王克殷而作七始又欲廢八懸
七并除黃鍾之正宫用林鍾為調首長孫紹遠奏云天
子懸八百王共軌下逮周武甫修七始之音詳諸經義
又無廢八之典且黃鍾為君天子正位今欲廢之未見
其可后竟廢懸七紹遠疾中與齊樹書云古之先聖殊
塗一致逮周武克殷逆取順守專用干戈事乖揖讓反
求經義是用七音盖非萬代不易之典又命其子覽曰
夫黃鍾者天子之宫太吕者皇后之位今廢黃鍾之位
是禄去王室若用林鍾為首是政出私門將恐八百之
祚不得同姬周之永也(北史)
律譜陳毛爽受京房律法布管飛灰順月皆驗隋開皇
九年遣爽及太樂令蔡子元等候節氣令爽草定其法
名曰律譜其略曰班氏漢志盡歆所出也司馬彪志並
房所出也爽兄喜陳武帝時以十二管衍為六十律私
候氣序並有證應(隋志)
協律郎協律郎掌和六律六吕以辨四時之氣八風五
音之節陽為六律所以統氣類物仲冬為黃鍾孟春為
太簇季春為姑洗仲夏為𬎼賓孟秋為夷則季秋為無
射隂為六吕所以振陽宣氣季冬為大吕仲春為夾鍾
孟夏為仲吕季夏為林鍾仲秋為南吕孟冬為應鍾凡
律管之數起干九以九相乘八十一以為宫三分去一
五十四以為徵三分益一七十二以為商三分去一四
十八以為羽三分益一六十四以為角黃鍾為宫太簇
為商姑洗為角林鍾為徵南吕為羽還相為宫以生其
氣焉(唐六典)
造律以黍始求聲者以律而造律者以黍自一黍之廣
積而為分寸一黍之多積而為龠合一黍之重積而為
銖兩此造律之本也故為之長短之法而著之於度為
之多少之法而著之於量為之輕重之法而著之於權
衡(唐志)
合天地之情周世旋宫因孝孫而再設京房灰管遇毛
爽而重彰漢章和世實用旋宫漢世羣儒備言其義牛
弘祖孝孫所由准的也杜䕫漢世之樂郎不識旋宫之
義荀勉晉朝之博識莫知古律之則歷動而右移律動
而左轉律以歷合氣以錯行金奏隨律而變宫以宣地
靈登歌與歷而改調以應天氣歌奏相命所以合天地
之情也(劉貺太樂令壁記)
歷
詔作事昔者聖王之造歷數也察紀律之行觀運機之
動原星辰之迭中寤晷景之長短於是營儀以准之立
表以測之下漏以考之布筭以追之然後元首齊乎上
中朔正乎下寒暑順序四時不忒夫歷數者先王以憲
殺生之期而詔作事之節也使萬國之民不失其業者
也(徐幹中論)
至精夫歷數者聖人之所以測靈耀之賾而窮玄妙之
情也非天下之至精孰能致思焉
授時夫隂陽二氣陶育羣品精象所寄是為日月羘生
之性章為五才五才之靈五星是也歷所以擬天行而
序七耀紀萬國而授人時
正歷歷譜者序四時之位正分至之節以會日月五星
之辰以考寒暑殺生之實故聖王必正歷數以定三統
服色之制又以探知五星日月之會凶阨之患吉隆之
喜其術皆出焉此聖人知命之術也非天下之至林其
孰與焉(前漢志)
制術昔者聖人之作歷也觀璿璣之運三光之行道之
發斂影之長短斗綱所建青龍所躔參伍以變錯綜其
數而制術焉(後漢志)
紀綱萬物昔者聖人擬宸極以運璿璣揆天行而序景
曜分辰野辨躔歷敬農時興物利皆以繫順兩儀紀綱
萬物者也然則觀象設卦扐閏成文歷數之原存乎此
也(晉志)
六德夫歷有聖人之德六焉以本氣者尚其體以綜數
者尚其文以考類者尚其象以作事者尚其時以占往
者尚其源以知來者尚其流大業載之吉凶生焉是以
君子將有興焉咨焉而以從事受命而莫之違也(後漢志)
受命治歷天道之動則當以數知之夫為國家者履端
立極必體其元布政考績必因其歲禮動樂舉必正其
朔三農百工必順其時五刑九伐必順其氣庶務有為
必從其日月是以聖人受命必治歷數故五紀有常度
庶徵有常應正朔行之於天下也(五代司天考王朴)
甲歷伏羲在位百一十年始有甲歷五運(通歴)
神農歷神農始治農功正節氣審寒温為早晩之期故
立歷日(楊泉物理論)
調歷炎帝分八節以始農功黃帝紀三綱而闡書契乃
使羲和占日常儀占月車區占星氣伶倫造律吕大撓
造甲子隸首作筭數容成綜斯六術考定氣象建五行
察發斂起消息正閏餘述而著焉謂之調歷(晉志)容成氏
造歷黃帝臣也(博物記)
天步有常張衡應間曰渾元初基靈軌未紀吉凶分錯
人用瞳矇黃帝為斯深慘有風后者是焉亮之察三辰
於上跡禍福乎下經緯歷數然後天步有常則風后之
為也(後漢)風后善於伏羲氏之道故推演隂陽之事(春秋内亊)
黃星黃帝有黃星之祥考定歷紀(拾遺記)
五官太史公曰黃帝攷定星歷建立五行起消息正閏
餘於是天地神祗物類之官是謂五官各司其序民有
信神有明德故神降之嘉生(史書)
律隂陽黃帝治天下力牧太山稽輔之以治日月之行
律隂陽之氣節四時之度正律歷之數(淮南子)
少昊歷郯子曰鳳鳥氏歷正也(左傳)
歷宗魏董巴議曰伏羲始造八卦作三畫以象二十四
氣黃帝因之初作調歷歷代十一更年五千凡有七
顓帝以今之孟春正月為元其時正月朔旦立春五星
會子天歷營室也冰凍始泮蟄蟲始發雞始三號天曰
作時地曰作昌人曰作樂鳥獸萬物莫不應和故顓帝
聖人為歷宗也(晉律歷志)
絶地天通少皥之衰也九黎亂德民神雜糅不可方物
夫人作享家為巫史民匱于祀禍灾荐臻顓頊受之乃
命南正重司天以屬神命火正黎司地以屬民使復舊
常無相㑴瀆是謂絶地天通(楚語)
申理當少昊清陽之末九黎亂德重黎又相顓頊而申
理之日月即次則重黎之為也人各有能因蓻受任鳥
師别名四叔三官正無二業事不並濟(應間)
立羲和官其後三苗服九黎之德故二官咸廢所職而
閏餘乖次孟&KR1101;殄滅攝提無紀歷數失序(史記)尭復育重
黎之後不忘舊者使復典教之故書曰乃命羲和欽若
昊天歷象日月星辰敬授民時於是隂陽調和災厲不
作休徵時至嘉生蕃育民人樂康鬼神降福舜禹受之
循而勿失也(中論)造歷者羲和之子也(尸子)
歷官文曜鉤曰高辛受命重黎說文唐尭即位羲和立
禪夏后制德昆吾列神成周改號萇弘分官
革命治歷祐術開業淳燿天光重黎其上也承聖帝之
命若昊天典歷象三辰以授民事立閏定時以成歲功
羲和其隆也取象金火革命創制治歷明時應天順民
湯武其盛也(後漢志)
瑞歷荀子日月星辰瑞歷是禹桀之所同也禹以治桀
以亂注當時星辰書之名也(天論)
殷歷命歷序曰孔子治春秋退脩殷之故歷使其數可
傳於後春秋宜以殷歷正之今攷之交會不與殷歷相
應(晉志)
喪其甲子夏后之時羲和淫湎廢時亂日胤乃征之紂
作淫雪喪其甲子武王誅之(後漢志)
日官夏殷承運周氏應期正朔既殊創法斯異傳曰火
出於夏為三月於商為四月於周為五月是故天子置
日官諸侯有日御以和萬國以協三辰至乎寒暑晦明
之徵隂陽生殺之數啓閉升降之紀消息盈虚之節皆
應躔次而無淫流故能該浹生靈堪輿天地(晉志)
和人道夫歷春秋者天時也列人事而因以天時以作
事厚生易金火相革之卦曰湯武革命順乎天而應乎
人又曰治歷明時所以和人道也(前漢志)
一月武成惟一月壬辰鄭玄曰一月周之正月泰誓一
月戊午度師孟津正義曰不言正月而言一月者易革
卦彖曰湯武革命順乎天而應乎人象曰君子以治歷
明時然則改正治歷必自武王始矣既入商郊始改正
朔其初發猶是殷之十二月故史以一月名之
五紀周武王訪箕子箕子言大法九章而五紀明歷法
自殷周皆創業改制咸正歷紀服色從之順時氣以應
天道(前漢志)
周魯歷武王作周歷周公作魯歷(董巴議)
疇人函厲之後周室徵陪臣執政史不記時君不告朔
故疇人子弟分散或在諸夏或在夷狄是以其機祥廢
而不統(史記)如淳曰家業世世相傳為疇律年一十三傳
之疇官各從其父學韋昭云疇類也孟康云同類之人
明歷者也樂彦云疇昔知星人也(注)祖沖之曰周漢之
際疇人喪業曲技競設圖緯寔繁(宋志)
疇官隋劉炫上太子啟曰自木鐸寢聲緒言成燼羣生
蕩析諸夏沸騰曲技雲浮疇官雨絶歷紀廢壊千百年
矣(隋志)
贊天經時帝王興作未有奉贊天時以經人事者也故
孔子制春秋書人事而因以天時以明二物相須而成
也故人君不在分至啟閉則不書其時月蓋刺怠慢也
(中論)
人事之本後秦姚興甲申天水姜岌造三紀甲子元歷
其略曰治歷之道必審日月之行然後可以上考天時
下察地化一失其本則四時變移故仲尼之作春秋日
以繼月月以繼時時以繼年年以首事明天時者人事
之本是以王者重之(晉書)合璧事類作姚興白誤
揆天竹歷者聖人所以揆天行而紀萬國也孔子作春
秋正春正秋所以重歷也五家之歷多疎闊唯顓頊歷
為微近故張蒼用顓頊歷元封中立太初歷測彌望皆
最密(推部五行傳)
十月為正周德既衰史官廢職疇人分散機祥莫理秦
兼天下頗推五勝自以獲水德之瑞以十月為正漢氏
初興多所未暇百有餘載猶行秦歷至于孝武改用夏
正(隋志)
太初歷武帝元封七年公孫卿壺遂用司馬遷等言歷
紀壊廢宜改正朔上迺詔御史曰迺者有司言歷木定
廣延宣問以考星度未能讎也蓋聞古者黃帝合而不
死名察發斂定清濁起五部建氣物分數然則上矣書
缺樂弛朕甚難之依違以惟未能脩明其以七年為元
年造漢太初歷乃選治歷鄧平方士唐都巴郡洛下閎
與焉都分天部而閎運筭轉歷其法以律起歷與鄧平
所治同更以筭推如閎平法名曰陽歷隂歷迺詔遷用
鄧平所造八十一分律歷罷廢尤疏遠者十七家復使
校歷律昏明淳于渠復罷太初歷晦朔弦望皆最密日
月如合璧五星如連珠陵渠奏遂用鄧平歷(前律歷志)
改歷落下閎字長公明曉天文隠於落下武帝徵待詔
太史於地中轉渾天改顓頊歷作太初歷拜侍中不受
曰後八百歲此歷差一日當有聖人定之(益部耆舊傳)
漢厄三七路温舒從祖父受歷數天文以為漢厄三七
之間上封事以豫戒成帝時谷永亦言如此(漢書)
三統歷孝成世劉向總六歷列是非作五紀論向子歆
究其微眇作三統歷及譜以說春秋推法密要(前志)
三萬六千歲王莽見盗賊多乃令太史推三萬六千歲
歷紀六歲一改元布天下書曰紫門圖曰太一黃帝皆
僊上天張樂崑崙虔山之上後世聖主得瑞者當張樂
秦終南山之上子之不敏奉行未明乃今諭矣欲以誑
燿百姓銷解盗賊衆皆笑之(本傳)
四分歷自太初元年始用三統歷百有餘年者真行日
有退無進月有進無退建武八年朱浮言歷不正宜改
更至永平五年詔岑普與官課起七月盡十一月弦望
凡五官歷皆失元和二年太初失天益遠章帝詔曰朕
聞古先聖王先天而天不違後天而奉天時春秋保乾
圖曰三百年斗歷改憲史官用太初鄧平術冬至之日
日在斗二十二度而歷以為牽牛中星先立春一日則
四分數之立春也而以折獄斷大刑於氣已迕用望平
和蓋亦遠矣今改行四分以遵於尭以順孔聖奉天之
文(後律歷志)
天事函微昔太初歷之行也發謀于元封啟定于天鳳
積百三十年是非乃審及用四分建武草創其端元和
課校其實永元宣行其法七十餘年然後儀式備立司
候有準天事函微若此其難也(上)
乾象歷光和元年蔡邕劉洪補續歷志邕能著文清濁
鍾律洪能為筭敘述之光(後志)劉洪字元卓善筭當世無
偶作七曜術及在東觀與蔡邕共述律歷記考驗天官
及造乾象術十餘年考驗日月與象相應(袁山松書)又制遂
疾歷以步月行方於太初四分轉更精妙耳(宋志)獻帝違
安元年鄭玄受其法以為窮函極微之加注什焉(晉志)
景初歷景初元年山茌縣言黃龍見有司奏以為魏得
地統宜以建丑之月為正乃定歷年改大和歷為景初
歷(魏志)
蜀吳歷先主在蜀仍漢四分歷吳中書令闞澤受劉洪
乾象法於東萊徐岳又加解注中常侍王蕃以洪術精
妙用推渾天之理以制儀象及論故吳用乾象歷(晉志)
丙寅歷大象元年太史上士馬顯等上丙寅元歷奏曰
臣案九章五紀之旨三統四分之說咸以節宣發斂考
詳晷緯布政授時以為皇極者也而乾維難測斗憲易
荖盈縮之期致舛咎徵之道斯膺寧止蛇或乘龍水能
沴火因亦玉羊掩曜金雞喪精王化關以盛衰有國由
其隆替歷之時義於斯為重自炎漢已還迄於有魏運
經四代事涉千年日御天官不乏於世命元班朔互有
㳂改驗近則疊璧應辰經遠則連珠失次義難循舊其
在兹乎臣等監考疎密共定今術開元發統肇自丙寅
至於兩曜虧食五星伏見參校積時最為精密庶鐵炭
輕重無失寒燠之宜灰箭飛浮不爽隂陽之度(隋志)
抱書慟哭高祖作輔方行禪代之事欲以符命曜于天
下道士張賓揣知上意自云玄相洞曉星歷因盛言有
代謝之徵及受禪之初議造新歷賓等依何承天法微
加增損四年二月撰成奏上高祖詔用之張賓歷既行
劉孝孫與冀州秀才劉焯並稱其失言學無師法刻食
不中所駮凡有六條賓有寵於高祖劉暉附會之二人
叶議共短孝孫言其非毁天歷孝孫焯等竟以他事斥
罷後賓死孝孫仍直太史累年不調寓宿觀臺乃抱其
書弟子輿襯來詣闕下伏而慟哭執法拘以奏之高祖
異焉以問國子祭酒何安妥言其善即日擢授大都督
遣與賓歷比校短長(隋志)
隋新歷隋文帝時張胄玄直太史參議律歷時輩多出
其下太史令劉暉等甚忌之然暉言多不中胄玄所推
步甚精密上異之擢兼太史令暉及黨與皆斥逐之
定新歷言前歷差一日内史通事顔慜楚上言曰漢時
落下閩改顓頊歷作太初歷云後當差一日八百年當
有聖者定之計今相去七百一十年術者舉其成數聖
者之謂其在今乎(本傳)
皇極歷開皇二十年袁充奏日長影短高祖因以歷事
付皇太子遣更研詳著日長之候劉焯以太子新立復
增修其書名曰皇極歷駁正胄玄之短太子頗嘉之焯
為太學博士負其精博志解胄玄之印官不滿意稱疾
罷歸仁夀四年焯言胄玄之誤于皇太子又造歷家同
異名曰稽極大業四年帝召焯欲行其歷袁充方幸於
帝左右胄玄共排焯歷歷竟不行(隋志)
作歷之難昔鄧乎洛下閎造漢太初歷非之者十七家
後劉洪蔡伯喈何承天祖中之皆數術之精粹者至於
宣考歷書之際猶為横議所排斯道寂寥知音盖寡所
以張胄玄佩印而沸騰劉孝孫輿棺而慟哭俾諸後學
益用為疑(舊唐志)
麟德歷唐高宗時𫝊仁均戊寅歷推步既益疏李淳風
增損劉焯皇極歷作甲子元歷以獻詔頒用之詔曰朕
仰稽七曜旁摠五家古所未通今印備載而改之初考
此歷歲推甲子合於天正合朔之夜應以嘉祥五緯若
連珠二曜如合璧如此授農昇平可致昔洛下閎漢歷
云後八百歲當有聖人受之自火德暨我年將八百事
合當仁可名麟德歷(會要)
千歲歷王勃聰警絶衆於推步歷筭尤精嘗作大唐千
歲歷言唐德靈長千年合承周漢運歷不合承周隋短
祚其論大旨云以土王者五十代而一千年金王者四
十九代而九百年水王者二十代而六百年木王者三
十代而八百年火王者二十代而七百年此天地之長
期符歷之大數也自黃帝至漢並是五運真主五行之
匝土運復歸唐德承之宜矣魏晉至于周隋咸非正統
五行之沴氣也故不可承之大率如此(唐書)昔在唐虞之
際以斗精受命者七神得四均間氣而生者又二十八
人所謂三十五際者也禹以金德王故夏后之有天下
也生數四百年契以水德王故殷人之有天下也成數
六百年稷以木德王故周人之有天下也成數八百年
伯益之命中天而尭族以火德乘之故漢室之有天下
也生數再及二百年其間距王而興不能復大禹九州
之跡及勝殘百年之命者皆五神之餘氣也臯繇降德
皇唐復興土精應王厚德載物生數五百成數千年命
歷有歸此其大較轉筭之徒莫能究也緯以入元三百
四歲為德運七百六十歲為代軌千五百二十歲為天
地出符四千五百六十歲為七精返初天人相應合若
符節(開元張說握符頌序)
神龍歷武后有光宅歷後又有神龍歷止因麟德歷法
李嶠神龍歷序云自麟德創紀四十餘年雖斗憲未移
而渾儀漸變蔡伯喈所謂術無恒是洛下閎所謂歷後
當差爰命典司更從刊正究天道之精微開日官之軌
憲容成再出不能添黍累之功夀王重生無以議分毫
之失豈比夫時乖兩閏始載鄒人之語亥有二首方聞
絳老之年(英華)
大衍歷開元中僧一行精諸家歷法言麟德歷行用既
久晷緯漸差宰相張說言之玄宗召見令造新歷推大
衍數立術以應之較經史所書氣朔日名宿度可攷者
皆合十五年草成而一行卒臨張說與歷官等次成之
目太初至麟德歷有二十二家與天雖近而未密至一
行密矣其倚數立法固無以易也後世雖有改作者皆
依倣而已略例所以明逑作本旨也歷議所以攷古今
得失也皆足以為將來折衷(唐志)
光大殿一行初奉詔於光大殿改撰歷經後移在麗正
殿與學士參校歷術(集賢注記)
大衍歷序開元十有三祀詔沙門一行上本黃顓夏商
周魯五王一侯之遺式下集大初至于麟德二十三家
之衆議比其同異課其疎密振古未探之象必發揮於
神筭大鈞不測之氣盡覼縷於天聰迺更審晷度之長
短度星間之廣狹繩九道之朓朒糾五精之進退參大
衍天地之數綜八卦六爻之序一轍於文王也覆春秋
交蝕之辰研九疇五紀之奥同符於孔子也杼軸萬象
優柔四載奏章朝竟一公夕落臣說奉詔金門成書冊
府緯合編次勒成一部名曰開元大衍歷所以貫三才
周萬物窮數術先鬼神非軒后至聖不啟履端之業非
容成詣業不就歸餘之經據其圖也七政之天心不遠
守其術也千歲之日月可知蓋中黃之寶符大紫之神
器者也謹以十六年八月端午赤光照室之夜皇雄成
紀之辰當一元之出符獻萬夀之新歷伏望藏之書殿
錄於記言掌之大史頒於司歷(文苑張說)
握符大歷開元正歷握乾符頌序云以數推氣以氣定
朔以星正時以閏成歲考星間而革疎度置歲差而辨
誤日立大衍之紀參大渾之晷合鍾律之聲鬼神之情
是謂聖人握符之大歷也彼洛下閎者漢太初時一巧
歷耳其云後八百歲當差一日有聖人正之斯人也抑
將露才揚術預證來聖有耆舊之傳記無史策之明文
然至隋之開皇及麟德聖歷三家創法一引為徵約之
年代則鄰近稽之圖籙則曖昧未有如新歷之昭昭者
矣自尭典命羲和修重黎之舊理顓頊之歷上元甲子
千五百餘歲得孔聖而春秋之歷序暨開元十二年甲
子凡三千四十歲遇聖上而大衍之歷興是時也土德
入生數之元天命當出符之會信矣
玉匱賀表云天旨裁其紀綱日官考其精要梁天監中
陶弘景著玉匱記云盛德木子以肇來運一行推璿衡
歷得皇家天命成數千年古今祥兆若合符契歷數既
在於聖躬卜年又表於長歷
和六氣伏見景寅制書以開元歷握乾符垂示天下幸
甚其沙門等所言益部耆舊傳洛下閎改顓歷推數最
為精密而曰後八百歲其歷差一日當有聖人定之洛
下閎極其數而知來耆舊傳尚其占而示後下協黃鍾
上稽玄象以和六氣以協三光(張曲江集)
司歷司歷掌國之歷法以頒于四方有戊寅歷麟德歷
神龍歷大衍歷凡天下測景之處分至表準其可載故
參考星辰稽驗晷影各有常典(六典)
八改唐始終二百九十餘年而歷八改曰戊寅之歷曰
麟德甲子元歷曰開元大衍歷曰寶應五紀歷曰建中
正元歷曰元和觀象歷曰長慶宣明歷曰景福崇元歷
而止矣(唐志)又有至德歷几九改
正一氣天福三年馬重績上言歷象王者所以正一氣
之元宣萬邦之命而古今所紀考審多差(五代本傳)
欽天歷王朴為人明敏多材智隂陽律歷之法莫不通
焉周顯德二年詔朴校定大歷乃削去近世符天流俗
六經之學設通經統三法以歲軌離交朔望周變率策
之數步日月五星為欽天歷(上)劉羲叟曰前世造歷者
其法不同而多差至唐一行始以天地之中數作大衍
歷最為精密後世善治歷者皆用其法惟寫分擬數而
已至王朴亦能自為一家朔望正二曜協交會密晷漏
實五緯齊然不能宏深簡易而徑急是耴至其所長聖
人不能廢也(上)
變歷疏密二代之歷多至八百年少至四百年而一變
者非歷之差也正朔既改歷不容不變也漢歷率百年
一變唐歷率百年三變宋朝歷率百年而六變以其用
之久近觀之則法之疏密可知矣(王海)
求詳朱差日蔡邕杜預用新術治歷至何承天祖沖之
考索愈精承天以月蝕之衝推日躔次沖之言古衝之
作在漢初周未所謂求詳於未差之前蓋劉歆班固所
不能到也(上)
歷數綱紀董巴議云聖人迹太陽於晷景效太隂於弦
望明五星於見伏正是非於晦朔弦望伏見者歷數之
綱紀檢驗之明者也(晉志)
敬天育物歷者先王所以明時授人敬天育物者也辰
極常居斗運不息晦明相推而變月寒暑往來而成歲
日月右進周天之度啓星辰左旋正時之氣合積餘分
而致閏配甲子而設蔀(張說序)
該羅歷義張載弟前烏程令冗依蔡邕注明堂月令中
台要解又綴諸家歷數而為歷讚秘書監荀崧見讚異
之云信該羅歷表義矣(王隠晉書)
白猿歷周羣妙閒筭術䜟說遊岷山採藥見一白猿從
絶峯而下化為一老翁握中有玉版長八寸以授羣羣
問其年答曰今已衰邁忘其生之年月憶從軒轅之時
始學歷數風后容成皆黃帝之史就余授歷術至顓頊
更考定日月星辰之運多差異及春秋時有子韋子野
裡竈之徒權略雖驗未得其門爾來世代不復可紀因
以相襲至大漢之時有洛下閎得其大旨羣復其言更
精勤筭術乃考校年歷之運驗于圖緯知蜀應滅及明
年歸命皆稱周羣詳隂陽之精妙也蜀人謂之後聖(拾遺)
閏
王在門中餘分之月五歲再閏也告朔之禮天子居宗
廟門中故其字從王在門中也周禮曰閏月王居門中
終月也(說文)
陽餘月猶閏何周天三百六十五度四分度之一十二
月日不匝十二度故三年一閏五歲再閏也明隂不足
陽有餘閏也者陽之餘也(白虎通)
閏餘黃帝起消息正閏餘(史記)
乖次三苗服九黎之德故重黎二官咸廢所職而閏餘
乖次孟&KR1101;殄滅攝提無紀歷數失序(土)
正時文公元年閏三月非禮也先王之正時也履端於
始舉正於中歸餘於終履端於始序則不愆舉正於中
民則不惑歸餘於終事則不悖(左傳)
不告朔文公六年閏月不告朔非禮也閏以正時時以
作事事以厚生生民之道於是乎在矣不告閏朔弃時
政也何以為民(上)注云四時漸差則致閏以正之
蔀首周道既衰幽王既喪天子不能班朔魯歷不正以
閏餘一之歲為蔀首自文公閏月不告朔至此百有餘
年莫能正歷數故子貢欲去其餼羊孔子愛其禮而著
其法於春秋(前志)
司歷過哀公十二年冬十有二月螽季康子問於孔子
曰今周十二月夏之十月而猶有螽何也對曰火伏而
後蟄者畢今火猶西流司歷過也康子曰所失者幾月
也曰於夏十月火既沒矣今火見再失閏也(家語左傳)
閏在歲後漢祖受命因秦之紀十月為年首閏常在歲
後不稽先代違於帝典(後志)
天氣備光武詔張純曰禘祫之祭不行久矣純奏曰三
年一閏天氣小備五年再閏天氣大備三年以祫五年
以禘(注)閏者歲之餘(後本傳)
告朔武后詔羣臣議告朔于明堂張齊賢曰穀梁氏稱
閏月天子不告朔它月故告朔矣左氏言魯不告閏朔
為棄時政則諸侯雖閏告朔矣(唐本傳)
非常月閏月不告朔曷為不告朔天無是月也閏月矣
何以謂之天無是月非常月也(公羊文公六年)
附月餘日閏月者附月之餘日也積分而成於月者也
天子不以告朔而喪事不數也(糓梁傳)
叢殘之數閏是叢殘之數非月之正(糓梁注)
二終并終數為十九易窮則變故為閏法(前志)孟康曰天
終數九地終數十窮終也言閏亦日之窮餘故取二終
之數以為義(注)合二終以紀閏餘(唐志)
無中氣書稱朞三百六旬有六日以閏月定四時成歲
允釐百工庶績咸熙是以天子必置日官諸侯必置日
御世修其業以考其術舉全數而言故曰六日真實五
日四分之一日日行一度而月日行十三度十九分度
之有畸日官當會集此之遲疾以考成晦朔錯綜以設
閏月閏月無中氣而北斗邪指兩辰之間所以異於他
月也積此以相通四時八節無違乃得成歲其微密至
矣得其精微以合天道事叙而不悖然隂陽之運隨動
而差差而不已遂與歷錯故仲尼&KR0588;明每於朔閏發文
蓋矯正得失因以宣明歷數也(杜預長歷)周禮云王出居寢
門故為閏字門中從王也是月也不舉百事以無中氣
也(荆楚歲時記)
天度岐伯曰天以六六為節地以九九制會者所以正
天之度氣之數也天度者所以制日月之行也氣數者
所以紀化生之用也天為陽地為隂日為陽月為隂行
有分紀周有道理日行一度月行十三度而有竒焉故
大小月三百六十五日而成歲積氣餘而盈閏矣立端
於始表正於中推餘於終而天度畢矣注云端首也始
初也表彰示也正斗建也中月半也推退位也言立首
氣於初節之日示斗建於月半之辰退餘閏於相望之
後是以閏之前則氣不及月閏之後則月不及氣故常
月之制建初立中閏月之紀無初無中縱歷有之皆他
節氣也故歷無云其候閏某月節閏某月中也推終之
義斷可知乎故曰立端於始表正於中推餘於終也由
斯推日成閏故能令天度畢焉(素問)
十九年七閏玄始歷以為十九年七閏皆有餘分是以
中氣漸差據渾天二分為東西之中而晷景不等二至
為南北之極而進退不齊此古人所未達也(唐歷志)
二中歷本議曰天數中於五地數中於六合二中以通
律歷天有五音所以司日也地有六律所以司辰也參
伍相周究於六十聖人以此究天地之心(唐律志)此係歷
藕楊應閏藕生應月至閏月益一節東坡詩惟有黃楊
厄閏年
小月减日陽月者所以補小月之减日以正歲數故三
年一閏五年再閏(獨斷)
歲陽
甲子記稱大橈作甲子隸首作數二者既立以比日表
以管萬事(後志)吕氏春秋曰黃帝師大橈月令章句大橈
探五行之情占斗綱所建於是始作甲乙以名日謂之
幹作子丑以名日謂之枝枝幹相配以成六旬(注)
干支于幹也其名有十亦曰十母即甲乙丙丁戊己庚
辛壬癸是也支枝也其名一十有二亦曰十二子即子
丑寅卯辰巳午未申酉戌亥是也(蔡邕獨斷)
太歲太歲在甲曰閼逢在乙曰旃蒙在丙曰柔兆在丁
曰強圉在戊曰著雍在己曰屠維在庚曰上章在辛曰
重光在壬曰玄黓在癸曰昭陽(爾雅)
閼蓬許慎注曰言萬物鋒芒欲出擁遏未通故曰閼蓬
也
旃蒙在乙言萬物遏蒙甲也
柔兆在丙萬物皆生枝布葉故曰柔兆也
強圉在丁言萬物剛盛故曰強圉也
著雍在戊言位在中央萬物繁養四方故曰著雍也
屠維言在萬物各成其性故己曰屠維屠别維離也
上章在庚言隂氣上升萬物畢生故曰上章也
重光在辛言萬物就成熟其煌煌故曰重光
玄黓在壬言歲終包任萬物故曰玄黓也
昭陽在癸言陽氣始萌萬物合生故曰昭陽(以上俱淮南子)
甲漢律歷志出甲於甲史記曰甲者言萬物剖符甲而
出也說文甲位東方之孟陽氣萌動从木載孚甲之象
徐曰孚猶葭孚殼蘀也
乙志奮軋於乙史乙者言萬物生軋軋也說文乀象春
草木冤曲而出隂氣尚強其出乙乙也徐曰乙乙未展
也京房易傳乙屈也釋名乙軋也自抽軋而出也
丙志明恊於丙史丙者言陽道著明故曰丙說文位南
方萬物成炳然隂氣初起陽氣將虧从一入門一者陽
也徐曰冂猶門也天地隂陽之門戸也功成將去冂也
釋名丙炳也物生炳然皆著見也
丁志大盛於丁史丁者言萬物之丁壯也故曰丁說文
夏時萬物皆丁壯成實徐曰物挺然成立之貌萬物盛
於丙成於丁釋名丁壯也物體皆丁壯也
戊志豐茂於戊釋名戊茂也物皆茂盛也說文戊中宫
也象六甲五龍相拘絞也徐曰五土無定居主在中往
來不相越故曰拘絞月令其日戊巳注戊言茂己言起
己志理紀於己釋名已紀也皆有定形可紀識也說文
己中宫也象萬物辟藏詘之形也徐曰萬物與隂陽之
氣藏則歸土屈曲包容象人腹圜曲也
庚志斂更於庚史庚者言隂氣庚萬物故曰庚說文位
西方象秋時萬物庚庚有實也徐曰史記大横庚庚堅
強之貌
辛志悉新於辛史辛者言萬物之辛生故曰辛說文秋
時金剛味辛辛痛泣出徐曰言萬物方盛初見斷制故
辛痛也釋名辛新也物初新者皆收成也
壬志懷妊於壬史壬之為言任也言陽氣任養萬物於
下也說文壬位北方也隂極陽生故易曰龍戰于野戰
者接也象人懷妊之形承亥壬以子生之敘也釋名壬
妊也隂陽交接懷妊也至子而萌也
癸志陳揆於癸史癸之為言揆也言萬物可揆度故曰
癸說文冬時水土平可揆度象水從四方流入也釋名
癸揆也揆度而生乃出之也爾雅癸歸也五行屬水五
運屬火
歲名太歲在寅曰攝提格在卯曰單閼在辰曰執徐在
巳曰大荒落在午曰敦牂在未曰恊洽在申曰涒灘在
酉曰作噩在戊曰閹茂在亥曰大淵獻在子曰困敦在
丑曰赤奮若
攝提格李巡注爾雅云萬物承陽而起故曰攝提格起
也孔文祥云以歲在寅正月出東方為衆星之紀以攝
提宿故曰攝提以其為歲月之首起於孟&KR1101;故曰格正
也索隠曰天官書云攝提三星若鼎足句直斗杓所指
以建時節故為攝提格格至也言攝隨月建至也楚辭
攝提貞于孟&KR1101;兮王逸注孟始也正月為&KR1101;史記作正
月其名監德
單閼許慎注曰單盡閼止也言陽氣推萬物而起隂氣
盡止也史二月其名降入
執徐執蟄徐舒也言伏蟄之物皆散舒而出也史三月
其名青章
大荒落荒大也方萬物熾盛而大出霍然落落大布散
史四月其名跰蹟
敦牂言萬物皆盛壯也敦牂敦盛牂壯也史五月名啟
明
協洽恊和洽合也言隂陽化生萬物和合史六月其名
長烈
涒灘涒大灘脩也言萬物皆脩其精氣也李巡云涒灘
物吐秀傾垂之貌吕氏春秋曰維秦八年歲在涒灘高
誘注涒大也灘循也萬物皆大循其情性也涒灘誇人
短舌不能言為涒灘也史七月其名大晉
作噩作鄂零落也萬物皆陊落李巡云作鄂萬物皆落
拔起之貌史八月其名長王
閹茂掩蔽茂冐言萬物皆蔽冐史九月其名天睢
大淵獻淵藏獻迎也言萬物終於亥大小深藏窟伏以
迎陽孫炎云淵深也大獻萬物於天深謂盖藏之於外
者也史十月其名大章
困敦困混敦沌也言陽氣皆混沌萬物牙孽也孫炎云
言萬物初萌混沌於黃泉之下史十一月其名天泉
赤奮若奮起也若順也言陽氣奮迅萬物而起無不順
其性也赤陽色李巡云言陽氣奮迅史十二月其名天
皓志作昊
子前志隂陽合德氣鍾於子化生萬物者也故孽萌於
子史記子者滋也滋者言萬物滋於下也說文子十一
月陽氣動萬物滋入以為稱徐曰十一月夜半陽氣所
起人承陽故以為稱白虎通曰子孳也孳孳無已也釋
名子孳也陽氣始萌孳生於下也於易為坎坎險也
丑志紐牙於丑史丑者紐也言陽氣在上未降萬物厄
紐未敢出也說文丑紐也十一月萬物動用事象手之
形時加丑亦舉手時也徐曰丑象手有所執也昧爽為
丑人皆起有為也釋名丑紐也寒氣自屈紐也於易為
艮艮限也時未可聽物生限止之也
寅志引達於寅史寅言萬物始生螾然也說文寅髕也
正月陽氣動去黃泉欲上出隂尚彊也象穴不達髕寅
於下也徐曰髕擯斥之意人陽氣上銳而出閡於寅也
臼所擯也釋名寅演也演生物也
夘志茂茆於卯師古曰茆謂叢生也史卯之為言茂也
言萬物茂也說文卯冐也二月萬物冐地而出象開門
之形故二月為天門徐曰二月隂不能制陽冐而出也
天門萬物畢出也晉樂志卯茂也謂陽氣生孳孳茂也
釋名於易為震二月之時雷始震也
辰志振美於辰史辰者言萬物之蜄也說文辰震也三
月陽氣動雷電振民農時也釋名辰伸也物皆伸舒而
出也
巳志巳藏於巳史巳者言陽氣之巳盡也說文巳也四
月陽氣巳出隂氣巳藏萬物見成文章故巳為蛇象形
徐曰巳主蛇象蛇之變化有文章也釋名巳巳也陽氣
畢布巳也於易為巽巽散也物皆生布散也又云巳巳
也如出有所為畢巳復還而入也毛氏曰陽氣生於子
終於巳巳者終巳也象陽氣既極回復之形故又為終
巳字
午志咢布於午史午老隂陽交故曰午說文午牾也五
月隂氣午逆陽冐地而出也徐曰人為陽一為地亅為
隂氣貫地午逆陽也五月陽極隂生仵者正衝之也午
亦象衝逆也釋名午仵也隂氣從下上與陽相仵逆也
於易為離離麗也物皆附麗陽氣以茂也
未志昧薆於未師古曰薆蔽也史未者言萬物皆成有
滋味也說文未味也六月之辰也五行木老於未象木
重枝葉也釋名未昧也日中則昃向函昧也
申志申堅於申史申者言隂用事申賊萬物故曰申淮
南子申者呻之也說文申神也七月隂氣成自申束杵
臼自持也吏以餔時聽事申旦政也釋名申身也物皆
成其身體各申束之使備成也
酉志畱孰於酉史酉者萬物之老也故曰酉淮南子酉
者飽也說文酉就也八月季秋可為耐酒徐曰就成熟
也釋名酉秀也秀者物皆成也於易為兊兊悅也物得
備足皆喜悅也
戌志畢入於戌史戌者言萬物盡滅故曰戌說文滅也
九月陽氣微萬物畢成陽下入地戌舍一也五行土生
於戊盛於戊釋名戌恤也物當收斂矜恤之也亦言脱
也落也
亥志該閡於亥史亥者該也言陽氣藏於下故該也孟
康云閡藏塞也隂雜陽氣藏塞為萬物作種也說文亥
荄也有微陽起接盛隂徐曰言萬物之荄皆動也从上
者陽微在下也十月盛隂感陽萬物皆舍育於内象人
之懷妊也釋名亥核也收藏百物核取其好惡真偽也
亦言物成皆堅核也
十二辰禽五行之氣相賊害含血之蟲相勝服其驗何
在曰寅木也其禽虎也戌土也其禽犬也丒未亦土也
丒禽牛未禽羊也木勝土故犬與牛羊為虎所服也亥
水也其禽豕也巳火也其禽蛇也子亦水也其禽鼠也
午亦火也其禽馬也水勝火故豕食蛇火為水所害故
馬食鼠屎而腹脹然亦有不相勝者午馬也子鼠也酉
鷄也卯兔也水勝火鼠何不逐馬金勝木鷄何不啄兔
亥豕也未羊也丑牛也土勝水牛羊何不殺豕巳蛇也
甲猴也火勝金蛇何不食獼猴猴畏鼠者也囓獼猴者
犬也鼠水獼猴金也水不勝金獼猴何故畏鼠戌犬也
申猴也土不勝金猴何故畏犬十二辰之禽以氣性相
克則尤不相類應大凡含血之蟲相服至于相啖食者
以齒牙頓利觔力優劣自相勝服也(論衡)
相屬隂陽日家璩公選云子寅辰午申戌俱陽數取相
屬之竒數以為名鼠五指虎五指龍五指馬單蹄猴五
指狗五指丑卯巳未酉亥俱隂數取相屬之隂數以為
名牛四瓜兔兩瓜蛇雙舌羊四瓜鷄四瓜猪四瓜(暘谷謾錄)
肖形不足術家以十二肖配十二辰每肖各有不足之
形焉如鼠無牙牛無齒虎無脾兔無唇龍無耳蛇無足
馬無贍羊無神猴無臀鷄無腎犬無腸猪無筋人則無
不足也(草木子)
月陽月在甲曰畢在乙曰橘在丙曰脩在丁曰圉在戊
曰厲在己曰則在庚曰窒在辛曰塞在壬曰終在癸曰
極(爾雅)
月名正月為&KR1101;二月為如三月為寎四月為余五月為
臯六月為且七月為相八月為壯九月為玄十月為陽
十一月為辜十二月為涂(上)疏此辨以日配月之名也
設若正月得甲則曰畢&KR1101;二月得乙則曰橘如三月得
丙則曰脩寎四月得丁則曰圉余五月得戊則曰厲臯
六月得己則曰則且七月得庚則曰窒相八月得辛則
曰塞壯九月得壬則曰終玄十月得癸則曰極陽十一
月得甲則曰畢辜十二月得乙則曰橘涂周而復始亦
可知也若史記歴書云月名畢聚也
載祀載歲也夏曰歲商曰祀周曰年唐虞曰載(爾雅)疏夏
曰歲取歲星行一次夏書曰每歲孟春遒人以木鐸徇
子路是也商曰祀取四時一終則以祀者嗣也取其興
來繼往之義孫炎曰取四時祭祀一訖商書曰惟元祀
十有二月乙丑伊尹祀于先王是也周曰年者取禾一
熟也案說文云年穀熟也從禾千聲春秋曰大有年然
則年者禾熟之名每歲二熟故以為歲名左傳曰卜年
七百是也唐虞曰載載始也取物終更始尭典曰朕在
位七十載舜典曰五載一巡守是也
行事直辰春秋元命苞曰歲之為言遂也注遂出也出
行事於所直辰也釋名曰歲越也越故限也年進也進
而前也祀巳也新氣生故氣巳也載載生主言年
五運岐伯曰五日謂之候三候謂之氣六氣謂之時四
時謂之歲而各從其主治焉五運相襲而皆治之終朞
之日周而復始時立氣布如環無端候亦同法(素問)
天氣周孔子曰歲三百六十日而天氣周八卦用事各四
十五日而備歲用事(易乾鑿度)
改節易常太隂治春則欲行柔惠温良太隂治夏則欲
布施宣明太隂治秋則欲脩備繕兵太隂治冬則欲猛
毅剛強三歲而改節六歲而易常故三歲而一饑六歲
而一衰十二歲而一康(淮南子)
天道歲在申酉乞漿得酒歲在辰巳嫁妻賣子夫盛衰
更代豐荒相半天之常道也(袁子正書語)
四仲四孟律歷志分二十八宿為十二次晉灼注天文
志云太歲在四仲則歲行三宿太歲在四孟四季則歲
行二宿二八十六三四十二面行二十八宿十二歲而
周天是歲星年行一次也後律歷志日行一度積三百
六十五度四分度之一而周天一匝名曰歲
四時備成日周于天一寒一暑四時備成萬物畢改攝
提遷次青龍移辰謂之歲歲首至也月首朔也至朔同
日謂之章同在日首謂之蔀蔀終六旬謂之紀歲朔又
復謂之元(後志)
二吕目歲前志春秋二吕目歲鄧展曰春秋則為二矣
孟康曰春為陽中萬物以生秋為隂中萬物以成舉春
秋以目一歲
終陽董仲舒曰天使陽出布施於上而主歲功使隂入
伏於下而時出佐陽陽不得隂之助亦不能獨成歲終
陽以成歲為名此天意也(前漢書)
統首歲星主歲事為統首號令所紀(上)
歲朝尚書大傳曰凡六沴之作歲之朝月之朝日之朝
后王受之歲之中月之中日之中則正卿受之歲之夕
月之夕日之夕則庶民受之鄭玄曰自正月盡四月為
歲之朝後志曰凡六氣相傷謂之沴
一白二十二祖摩拏羅至月氏國鶴勒那問祖曰我止
林間已經九白印度以一年為一白(傳燈錄)
斗指斗正月指寅二月指卯三月指辰四月指巳五月
指午六月指未七月指申八月指酉九月指戌十月指
亥十一月指子十二月指丑終而復始(淮天文訓)
旬浹十日曰旬十二日曰浹十日亦曰浹(禮)
信次一宿為舍二宿為信過信為次(左傳)
十時日之數十故有十時之數亦當十位自王已下其
二為公其三為卿注日中當王食時為公平旦為卿鷄
鳴為士夜半為皂人定為輿黃昏為隸日入為僚晡時
為僕日昳為臺隅中日出闕不在第尊王公曠其位(昭五)
剛柔五剛甲丙戊庚壬五柔乙丁己辛癸(注王制注)
敬日故善日者王善時曰霸王者敬日霸者敬時(苟強國篇)
愛日孔子愛日又或曰君子愛日乎(楊五百篇)
有四子産曰君子有四時朝以聽政晝以訪問夕以脩
令夜以安身(左傳)
惜隂聖人不貴尺之璧而重寸之隂時難得而易失也
禹之趨時也履遺而弗取冠挂而弗顧非争其先也而
争其得時也(淮南子)
競辰辰乎辰曷來之遲去之速也君子競諸(淮南子)
握太歲晁良正性剛不怖鬼每年常掘太歲地掘後忽
見一肉物良正打之三日送於河其夜使人視之三更
後車馬甚衆來至肉所問太歲何故受此屈辱不讎報
之太歲曰彼正榮盛無奈之何暨明失所在(廣異記)董表
儀家在河沙塘東嘗欲撤屋掘土隂陽人云太歲居北
方不可興工既而掘深三尺許得肉塊漫漫然董惡之
投諸河訖亦無禍(傳載)
築牆太歲工部員外張周封言舊莊在城東狗梁觜西
嘗築牆於太歲上一夕盡崩且意其基虚工不至率莊
客指揮復築之高未數尺炊者驚呌曰怪作矣遽視之
飯數斗悉躍出地著牆勻若蠶子無一粒重者矗牆之
半如界焉因謁巫酹地謝之亦無他(酉陽雜俎)
掘歲得禍上元末復有李氏家不信太歲掘之得一塊
肉相傳云得太歲者鞭之數百當免禍害李氏鞭九十
餘忽然騰上因失所在李氏家有七十二口死亡略盡
惟小葪公尚存李氏兄弟恐其家滅盡夜中令奴悉作
鬼裝束劫小葪便藏之唯此子得存其後襲封葪公(廣異)
(記)寧州有人亦掘得太歲大如方狀類赤菌有數千眼
其家不識移至大路遍問識者有胡僧驚曰此太歲也
宣速埋之其人遽送舊處經一年人死略盡(上)萊州即
墨縣有百姓玉豐兄弟三人豐不信方位所忌嘗於太
歲上掘坑見一肉塊大如斗蠕蠕而動遂填其坑肉隨
填而出豐惧棄之經宿肉長塞於庭兄弟奴婢數日内
悉暴卒惟一女子存焉(酉陽雜俎)
熱
熱煑釋名曰熱爇也如火之燒熱也或曰暑煑也如煑
物也
溽暑禮曰季夏之月土潤溽暑說文曰溽濕暑也
焦金爛石夏至隂陽之會北方而物動於下南方物動
於上故至日後為熱焦金爛石也(春秋繁露)
蔭暍武王蔭暍人於柳下而天下懷(淮南子)武王見暍人
王自左擁而右扇之(世說)
身熱阪罽賓國武帝時剽殺漢使成帝時復遣使奉獻
謝罪杜欽說大將軍王鳳不令使使向罽賓國曰此國
道經大頭痛小頭痛之山赤土身熱之阪令人身熱無
色頭痛嘔吐驢畜盡然(漢書)
夀麻夀麻之國爰有大暑不可以往(山海經)
赤帝所司南方之極自北戸之界至炎風之野赤帝祀
融之所司(淮南子)
穿岸為室馬援征武陵五溪蠻夷進營壺頭賊乘高守
隘水疾船不得上會暑甚士卒多疫死援亦中病遂因
乃穿岸為室以避炎氣(本傳)武陵記曰壺頭山邊有石窟
即援所穿室也室内有蛇如百斛船大云是援之餘靈
也
渡瀘諸葛亮出師表曰五月渡瀘深入不毛(蜀志)益州記
曰瀘水即武侯渡處水有熱氣暑天不敢行
入水避暑葛洪從祖仙公每大醉及夏天盛熱輒入深
水底入日乃出者正以能閉氣胎息故耳(抱朴子)
露臺桂館一名甘泉作迎風觀寒露臺以避暑(潘岳關中記)
熱身熨婦荀奉倩與婦至篤冬月婦病熱乃出中庭自
取冷還以身熨之婦亡奉倩後少時亦卒以是獲譏於
世(世說)
瓜鎮心鄭灼字茂昭勵志好學多苦心熱若瓜時輒偃
臥以瓜鎮心便起讀誦其篤志如此(梁書)
避暑九成宫太宗欲幸九成宫馬周上疏曰宫去京三
百里本為避暑行也太上皇畱熱處而陛下走凉處温
清之道臣所未安太宗善其言(唐書)
童子參見岑文本避暑山亭忽有報上清童子元寶衣淺
服青衣曰此上清五銖服出門不見伺之東行數步於
院牆下瞥然而沒文本命工力掘之古墓中得古錢一
枚文本方悟上清童子是青銅名元寳錢之文也(博異志)
積冰成山玄宗起凉殿拾遺陳知節上疏極諫上令九
士召對時暑毒方甚上在凉殿座後冰激扇車風獵衣
襟知節至賜坐石塌隂&KR0764;沉吟仰不見日四隅積冰成
山簾水飛灑坐内含凍復賜冰屑麻飲陳體生寒粟腹
中雷鳴再三請起方許上猶拭汗不已陳纔及門遺洩
狼籍逾日復召謂曰卿論事宜審勿以己方萬乘也(廬陵)
(官下記)
冷蛇申王有肉疾腹垂至骭玄宗召南方取冷蛇數脩
賜之蛇長數尺色白不螫人執之冷如握冰申王腹有
數約夏月置于約中不復覺煩暑(酉陽雜俎)
出征冐暑王承宗叛詔吐突承璀出討兵老不決白居
易上言今暑濕暴露兵氣薰蒸雖不顧死孰堪其苦(本傳)
辟暑犀文宗延學士於内庭討論經義李訓講周易微
義頗叶於上意時方盛夏遂命取冰玉腰帶及辟暑犀
如意以賜訓訓謝之上曰如意足以與卿為談柄也(神異)
龍皮避暑韋澳孫宏大中時同在翰林盛暑上在太液
池中宣二學士既赴召中貴人頗以絺綌為訝初殊未
悟及就坐但覺寒氣逼人熟視有龍皮在側尋宣賜銀
餅饀食之甚美既而醉以醇酎二公因兹苦河魚者數
夕上竊知笑曰卿不奈事朕日進十數未嘗有損銀餅
饀皆乳酪膏腴所製也(摭言)
鴈臣元魏時北夷酋長遣子入侍者常秋來春去以避
中國之熱時人謂之鴈臣(伽藍記)
熱風西域大流沙多熱風觸人及六畜皆迷仆(唐書)
土熱牂柯無城郭土熱多霖雨稻粟再熟(上)
陽水有雲大如車蓋十餘此陽水之氣必暑有暍者(京房)
(易飛候)
褦襶古樂府詩云今世褦襶子觸熱向人家炙轂子云
褦襶笠子也集韻解云褦襶不曉事
不畏盛暑吕公著居家夏不排窗不揮扇冬不附火一
日盛夏楊大夫懷寳字器之將赴鎮戎軍倅來辭器之
乃吕氏甥公著於西窗下烈日中公裳對飲三杯器之
汗流浹背公凝然不動(雜志)
冰鼠北方曾冰萬里厚百丈有磎鼠在冰下土中焉行
如鼠食草木肉重千斤可以作脯食之已熱其毛八尺
可以為褥臥之却寒其皮可以蒙鼓聲聞千里有美尾
可以來鼠此尾所在鼠聚今江南鼠食草木為災此類
也(神異經)
鑠石楚辭云魂兮歸來東方不可以託十日代出流金
鑠石抱朴子云朱颷鑠石不能靡蕭&KR0588;之木
南方生熱隂陽應象大論云南方生熱注陽氣炎灼故
生熱暄暑成燠熱之用也五運行大論注云暄暑鬱蒸
熱之化也炎赫沸騰熱之用也又云太虚昏翳其若輕
塵山川悉然熱之氣也大明不彰其色如丹鬱然之氣
也若形雲恭升從然(闕)乍盈下(闕)也(内經)
伊鬱感乎溽暑之伊鬱而慮性命之所乎(景福殿賦)
爛渭賈誼旱雲賦隆盛暑而無聊兮煎砂石而爛渭湯
風至而含熱兮羣生悶滿而愁憒畝畝枯槁而失澤兮
壤石相聚而為害
焦金隂陽之會冬合北方而物動於下夏合南方而物
動於上上下之大動皆在日至之後為寒則凝冰烈地
為熱則焦沙爛石氣之精異於是(繁露)
寒
捍釋名曰寒捍也捍格也
&KR0034;說文曰&KR0034;寒也從雨執聲凛清寒也
義氣天地嚴凝之氣始於西南而盛於西北此天地之
義氣也(禮記)
北方生寒應象論云北方生寒注隂氣凝冽故生寒藏
清慘冽寒之用也運行論注云凝慘冰雪寒之化也凛
冽霜雹寒之用也柔耎之物遇寒則堅寒之化也大虚
澄净黑氣浮空天色黯然高空之寒氣也若氣似散麻
本末皆黑微見川澤之寒氣也太虚清白空尤雪映遐
邇一色山谷之寒氣也太虚白昏火明不翳如霧雨氣
遐邇肅然北望色玄凝雰夜落此水氣所生寒之化也
太虚凝隂白埃昏翳天地一色遠視不分此寒濕凝結
雪之將至也地裂水冰河渠乾涸枯澤浮鹹木斂土堅
是土勝水冰不得自清水所生寒之用也
大火中大火寒暑之候也火星中而寒暑退(豳七月注)單襄
(公曰)火見而清風戒寒(國語)張趯曰火中寒暑乃退注心以
季夏昏中而暑退季冬旦中而寒退(左昭三)
挾纊楚子圍蕭申公巫臣曰師人多寒王巡三軍拊而
勉之三軍之士皆如挾纊(左宣十二)
出裘衣寒賈子云楚王當戸而立愀然有寒色曰寡人
尚然奈百姓何乃出府裘以衣寒者也(北堂書抄)
築臺景公起火臺歲寒役之凍餒者有焉公延晏子坐
飲酒樂晏子歌曰庶民之凍我若之何奉上靡弊我若
之何歌終喟然流涕公止之曰子殆為大臺之役夫寡
人將罷(晏子春秋)
鑿池衛靈公天寒鑿池宛春諫曰天寒起役恐傷民公
曰天寒乎宛春曰公衣狐裘坐熊席&KR1101;隅有竈是以不
寒今民衣敝不補履決不組君則不寒矣民則寒矣公
曰善令罷役左右以諫曰君鑿池不知天之寒也而春
也知之以春之知之也而令罷之福將歸于春也而怨
將歸于君公曰不然夫春也魯國之匹夫也而我舉之
夫民未有見焉今將令民以此見之曰春也有善於寡
人有也春之善非寡人之善歟(吕氏春秋)
解裘田單為齊相過淄水有老人涉淄而出不能行寒
坐于沙中乃解裘衣之襄王曰單之後施欲取我國乎
有貫珠者聞之曰不如因以為已善乃下令曰寡人憂
民之寒而單解裘衣人稱寡人之意於是閭里相與語
曰田單之愛人乃王之教也(戰國策)
加衣昔者韓昭侯醉而寢典冠者見君之寒也故加衣
於君之上覺寢而說問左右曰誰加衣者左右對曰典
冠君因兼罪典衣與典冠其罪典衣以為失其事也其
罪典冠以為越其職也非不惡寒也以為侵官之害甚
於寒故明主之畜臣臣不得越官而有功不得陳言而
不當越官則死不當則罪守業其官所言者貞也則羣
臣不得朋黨相為矣(韓子)
天寒後門戎夷違齊如魯天大寒而後門與弟子一人
宿於郭外寒愈甚謂其弟子曰子與我衣我活也我與
子衣子活也我國士也為天下惜死子不肖人也不足
愛也子與我子之衣弟子曰夫不肖人也又惡能與國
士之衣哉戎夷太息歎曰嗟夫道其不濟夫解衣與弟
子夜半而死弟子遂活(吕氏春秋)
賜綈袍范睢相秦魏須賈使秦睢微行弊衣間出見須
賈賈曰今叔何事范睢曰臣為人傭賃須賈意哀之畱
與坐飲食曰范叔一寒如此哉乃取一綈袍以賜之(史記)
四月寒秦始皇九年四月寒凍民有死者(洪範五行傳)
墮指上聞韓王信降匈奴上將擊之連戰乘勝逐北至
樓煩會天寒士卒墮指者十二三(漢書)
積隂鼂錯上疏曰夫狐貉之地積隂之處也木皮三寸
水厚六尺食肉而飲酪其人密理鳥獸毳毛其性能寒
(漢書)
忍寒元帝時漢中道人王仲都能忍寒乃於盛寒日令
袒衣載以駟馬於昆明池上環水而走御者厚衣狐裘
甚寒而仲都獨無變色(桓譚新論)
月旁寒河東項曼都好道學仙去家二年而反曰去時
有數仙人將上天離月數里而止月之旁其寒凄凄(論衡)
八月大寒王莽天鳳四年八月莽親之南郊鑄作威斗
是日大寒百官人馬有凍死者(漢書)
不得歸寢嚴遵者與光武俱為諸生遊涉汝穎同行精
學暮夜宿息二人勤學寒不得歸寢更相謂曰後日豪
貴憶此之難勿相忘别後數年光武即位下詔徵遵遵
不至(鐘離意别傳)
上豆粥王郎起兵上自東南馳夜至蕪蔞亭時天寒冽
衆皆饑疲馮異上豆粥明旦上謂諸將曰昨得公孫豆
粥饑寒俱解(東觀漢書)
盛夏寒盛夏多寒韋彪上疏諫曰臣聞政治之本必須
隂陽伏見立夏以來當暑而寒殆刑罰刻急郡國不時
令之所致也(謝承書)
六月如冬獻帝初平四年六月寒風如冬時(續五行志)
大寒吐火葛仙公與客談語時天大寒仙公謂客曰居
貧不能人人得爐火請作一大火共致煖者仙公因吐
氣火赫然從口出須臾火滿屋客皆熱脱衣(别傳)
毒害竇武上表曰今日大寒過節毒害鳥獸城旁竹栢
皆為傷死
龍涸常寒六月二十六日發龍涸晝夜肅肅常寒不復
得脱𥜗袴將從七十二人面盡黎黑口唇青&KR0008;(沙州記)
辟寒金嗽金鳥出昆明國形如雀色黃常翺翔於海上
魏明帝時其國來獻此鳥飴以真珠飲以龜腦鳥常吐
金屑如粟鑄之可以為器此鳥不畏霜雪乃起小臺處
之名曰辟寒臺皆用水精為戶牖使内外通光宫人争
以鳥吐之金用餙釵珮謂之辟寒金故宫人相嘲曰不
服辟寒金郍得帝王心不服辟寒鈿郍得帝王怜(拾遺記)
誰似辟寒金聊借與空牀暖(古樂府)
凌破河橋永寧二年十二月大寒凌破河橋(晉朝雜事)
八月寒凍十三年春二月虎率三公九卿躬耕籍田后
率三夫人命婦先蠶近都是歲八月雨雪大寒行旅凍
死(石虎别傳)
鶴語寒大興二年冬大雪南州人見二白鶴語於橋下
曰今兹寒不减堯崩年也於是飛去(異苑)
傷民大興四年大寒傷民冰厚時王敦肆亂殺戮忠良
(晉朝雜事)
入宫酷寒桓玄入建康宫逆風迅激旌旗不立法章儀
餙一皆傾偃是月酷寒(晉中興書)
竒寒魏使崔劼曰今歲竒寒江淮亦冰(酉陽雜俎)
辟寒犀開元二年冬至交趾國進犀一株色黃如金使者
請以金盤置於殿中温温然有暖氣襲人上問其故使
者對曰此辟寒犀也頃自隋文帝時本國曾進一株
至今日上甚悦厚賜之(天寳遺事)
裂膚凉州都督楊敬述使官屬盧公等勒兵討突厥會
大寒裂膚士卒不能張弓矢乃敗(唐書)
引避錢徽拜左丞會宣墨麻羣臣在庭方大寒稍稍引
避徽素恭謹不去立久而仆(上)
歲苦寒文宗時大臣新族死歲苦寒外情不安(李石傳)
却寒簾咸通九年同昌公主下降錫錢五百貫仍罄内
庫寳貨以實其宅更賜金麥銀粟數斛堂設連珠之帳
績真珠以成也却寒之簾類玳瑁班有紫色云寒鳥骨所
為也則未知何出(杜陽雜編)
辟寒香同昌公主乘七寳步輦綴五色玉香囊貯辟寒
香異國所獻也(杜陽編)辟寒香丹國所出(𫐠異國)
辟寒鯽東南方海中有祖洲上有烜湖其内鯽魚出焉
長八尺食之宜暑而避風寒之氣此魚狀即與江湖小
鯽相類耳(神異經)尋陽有青林湖鯽魚大者二尺餘小者
滿尺食肥美亦可止寒熱也(酉陽雜俎)
沈寒陸業通連珠曰烈火流金不能焚景沈寒凝海不
能結冰
不周不周之國地寒(括地圖)思玄賦縱余緤乎不周
五寒單快曰國有五寒而冰凍不與焉一曰政外二曰
女厲三曰謀泄四曰不敬卿士而國家敗五曰不能治
内而務外此五者一見雖祠無福除禍必得致福則貸
(說苑)
折綿阮籍歌云陽和微弱隂氣竭海凍不流綿絮折呼
吸不通寒冽冽庾肩吾詩勁氣方凝酒清威正折綿
折骨魏應璩新詩曰嵐山寒折骨面目盡生瘡(嵐山羌中山名)
寒暴䜟曰寒者小人暴雪專權居位無道有位適罰無
法又殺無罪其寒必暴殺
寒門北方有北極之山曰寒門(淮南子)注積寒所在故曰
寒門楚辭踔絶垠于寒門大人賦軼先驅於寒門
宂居挹樓國地寒人多宂居(廣志)
隂陽(避忌)
氣異隂陽氣不同處萬物生焉冬三月之時草木既死
萬物各異藏故陽氣避之藏伏壯於内使隂陽得成功
於外夏三月之時萬物遂長隂氣避之下藏伏壯於内
而萬物親而信之陽者主生萬物方夏三月之時大熱
不至則萬物不能成隂氣主殺方冬三月之時地不内
藏則根荄不成即春無生故一時失度即四序為不行(越絶)
蔭揚隂蔭也氣在内奥蔭也陽揚也氣在外發揚也(釋名)
三合獨隂不生獨陽不生獨天不生三合然後生(穀梁莊)
天道天道之天者在隂陽陽為德隂為刑刑主殺而德
主生是故陽常居大夏而以生育養長為事隂常居大
冬而積於空虚不用之處以此見天之任德不任刑也
天使陽出布施於上而主歲功使隂入伏於下而時出
佐陽陽不得隂之助亦不能獨成歲終陽以成歲為名
此天意也(前漢董仲舒傳)
推移利用春秋冬夏隂陽之推移也時之短長隂陽之
利用也日夜之易隂陽之化也(管子)
天地大理隂陽者天地之大理也四時者隂陽之大經
也刑德者四時之合也(上)
處隂處陽春采生秋采蓏夏處隂冬處陽此言聖人之
動靜開闔詘信浧儒取與之必因於時也(上)
分晝夜一晝一夜隂陽分索夜道極隂晝道極陽陽不
極則隂不萌隂不極則陽不牙(玄摛)
德義順帝梁后云夫陽以慱施為德隂以不專為義螽
斯則百福之所由興(後漢書)
天經立天之經曰隂與陽陽不隂無與合其施隂陽所
以抽嘖也嘖情也抽理也(玄攡)
舒慘張平子西京賦夫人在陽時則舒在隂時則慘此
牽乎天者也
施化陽尊隂卑蓋乃天性陽性純而能施隂體順而能
化(後苟爽傳)
閉開甘泉賦帥爾隂閉霅然陽開晉灼曰帥聚也霅散
也文子曰與隂俱閉與陽俱開韓文春生秋殺陽開隂
閉
饒乏陽動吐隂靜翕陽道常饒隂道常乏隂陽之道也
(玄告)
閉隔萬物之中以人為貴故聖人養之以君成之以化
順四時之宜適隂陽之和隂陽閉隔則二氣否塞二氣
否塞則人物不昌風雨不時風雨不時則水旱成灾(後漢)
天地之方一隂一陽天地之方乃文乃質王道之綱(賓戲)
抱負萬物負隂而抱陽中氣以為和(老子)
動静知天樂者靜而與隂同德動而與陽同波(莊天道)
肅赫至隂肅肅至陽赫赫肅肅出乎天赫赫發乎地兩
者交通成和而物生焉(田子方)
錯行隂陽錯行則天地大絯於是乎有雷有霆(莊外物)
氣大天地者形之大者也隂陽者氣之大者也隂陽相
照相蓋相治(莊則陽)
德刑天道之常一隂一陽陽者天之德也隂者天之刑
也天之道任陽不任隂王者之道任德不任刑順天也
(繁露)陽行於順隂行於逆逆行而順順行而逆者隂也是
故天以隂為權以陽為經陽出而雨隂出而北經用於
盛權用於末以此見天之顯經隠權前德而後刑也故
曰陽天之德隂天之刑也陽氣煖而隂氣寒陽氣子而
隂氣奪陽氣仁而隂氣戾陽氣寬而隂氣急陽氣愛而
隂氣惡陽氣生而隂氣殺是故陽常居實位而行於盛
隂常居空虚而行於末天之好仁而近惡戾之變而遠
大德而小刑之意也先經而後權貴陽而賤隂也(上)
據隂陽之行終各六月遠近同度而所在異處隂之行
春居東方秋居西方夏居空右冬居空左夏居空下冬
居空上此隂之常處也隂之行春居上冬居下此陽之
常處也隂終歲四移而陽常居實非親陽而疎隂任德
而遠刑與
位休陽氣始出東北而南行就其位也西轉而北入藏
其休也隂氣始東南北行亦就其位也西轉而南入屏
其服是故陽以南方為位以北方為休隂以北方為位
以南方為休陽至其位而大暑熱隂至其位而大寒凍
陽至其休而入化於地隂至其伏而避德於下是故夏
出長於上冬入化於下者陽也夏入守虚地於下冬出
守虚位於上者隂也陽出實入實隂出空入空天之任
陽不任隂好德不好刑如是也故隂陽終歲各一出(上)
治隂陽武后詔問調元氣之道陳子昂對曰元氣天地
之始萬物之祖王政之大端也天地莫大於隂陽萬物
莫靈於人王政莫先於安人故人安則隂陽和隂陽和
則天地平天地平則元氣正昔黃帝合宫有虞總期尭
衢室夏世室皆所以調元氣治隂陽也夏商之末桀紂
昏暴隂陽乖行天地震怒(唐書)
瀆為災武后嘗以季秋出朝視事宰相以為祥杜景儉
曰洪範五行傳隂陽不相奪倫瀆之即為災春秋云冬
無純陽夏無伏隂春無凄風秋無苦雨今已秋矣草木
黃落而忽生此花瀆隂陽也(舊唐)
愆候開元初張廷珪上疏頃隂陽愆候五穀失稔關輔
尤劇(唐書)
天地之道黃帝曰隂陽者天地之道也萬物之綱紀變
化之父母生殺之本始神明之府也故積陽為天積隂
為地隂靜陽躁陽生隂長陽殺隂藏陽化氣隂成形(素問)
把握上古有真人者提挈天地把握隂陽中古有至人
者淳德全道和於隂陽調於四時(上)
天隂天陽隂中有隂陽中有陽平旦至日中天之陽陽
中之陽也日中至黃昏天之陽陽中之隂也合夜至鷄
鳴天之隂隂中之隂也鷄鳴至平旦天之隂隂中之陽
也
彰兆天地之動靜神明為之紀隂陽之升降寒暑彰其
兆
阜生肅殺陽面阜生隂而肅殺天之能也陽而藝樹隂
而揫斂人之能也(劉禹錫天論)
尊卑陽者隂之長也其在鳥則雄為陽雌為隂其在獸
則牡為陽而牝為隂其在民則夫為陽而婦為隂其在
家則父為陽而子為隂其在國則君為陽而臣為隂故
陽貴而隂賤陽尊而隂卑天之道也(說苑)
隂陽家隂陽之術大詳而衆忌諱使人拘而多畏夫隂
陽四時八位十一度二十四節各有教令曰順之者昌
逆之者亡未必然也故曰使人拘而多畏(司馬遷傳)隂陽家
者流蓋出於羲和之官敬順昊天歴象日月星辰敬授
民時此其所長也及拘者為之則牽於禁忌泥於小數
舍人事而任鬼神(藝文志)
象法天失隂陽則亂其道地失隂陽則亂其財人失隂
陽則絶其後君臣失隂陽則其道不理五行四時失隂
陽則為灾今天垂象為人法故當承順之也(太平經)
為御大丈夫以四時為馬隂陽為御(文子)
五行
行首九疇天錫禹洪範九疇初一曰五行一曰水二曰
火三曰木四曰金五曰土水曰潤下火曰炎上木曰曲
直金曰從革土爰稼穡潤下作鹹炎上作苦曲直作酸
從革作辛稼穡作甘(洪範)
人用水火者百姓之求飲食也金木者百姓之所興作
也土者萬物之所資生也是為人用(書大義)
五材天生五材民並用之廢一不可誰能去兵(襄左傳)五
行即五材也言五者各有材幹也謂之行者若在天則
五氣流行在地世所行用也(書正義)
五體微著萬物之本有生於無著生於微及其成形亦
以微著為漸五行先後亦以微著為次五行之體水最
微為一火漸著為二木形實為三金體固為四土質大
為五(洪範疏)
更王古之王者易代改號取法五行五行更王終始相
生亦蒙其宜是以太皥配木炎帝配火黃帝配土少皥
配金顓頊配水(家五帝)
分時季康子問五帝之名不知其實孔子曰天有五行
木水金火土分時化育以成萬物其神謂之五帝(上)
五正季康子曰勾芒為木正祝融為火正蓐收為金正
亢宜為冰正后土為土正此五行之主而不亂稱曰帝
者何子曰五正者五行之官名五行佐成土帝故稱王
帝(上)
五神木神則仁金神則義火神則禮水神則智土神則
信(中庸鄭注)
五音協之五行則角為木商為金祉為火羽為水宫為
土(前律歴志)
勝負夫火熱而水滅之金剛而火銷之木強而金伐之水
流而土遏之惟造化者物莫能勝也(淮南子)
五物萬物盈於天地之間而其為物最大且多者有五
曰水火木金土其用於人也非此五物不能以為生而
闕其一不可是以聖王重焉夫所謂五物者其見象於
天也為五星分位於地也為五方行於四時也為五德
禀於人也為五常播於音律為五聲發於文章為五色
而總其精氣之用謂之五行(唐志)
五官天地之氣合而為一分為隂陽判為四時列為五
行行者行也其行不同故謂之五行五行者五官也比
相生而間相勝也(繁睿)
天次天有五行木五行之始水五行之終土五行之中
也此其天次之序也木生火火生土土生金金生水水
生木此其父子也木居左金居右火居前水居後土居
中央此其父子之序相受而布是故木受水而火受木
土受火金受土水受金也諸授之者皆其父也受之者
皆其子也常因其父以使其子天之道也是故木已生
而火養之金已死而木藏之火樂木而養以陽水克金
而喪以隂土之事天竭其忠故五行者乃孝子忠臣之
行也(上)
母子相生水生木木生火火生土土生金金生水子生
母曰義母生子曰保子母相得曰專母勝子曰制子勝
母曰困(淮南子)
三辰生狀木生於亥壯於卯死於未也三辰皆木也火
生於寅壯於午死於戌三辰皆火也土生於午壯於戌
死於寅三辰皆土也金生於巳壯於酉死於丑三辰皆
金也水生於申壯於子死於辰三辰皆水也(上)
五勝岐伯曰五勝更立木得金而伐火得水而滅土得
木而達金得火而鈌水得土而絶萬物盡然不可勝竭
(實命全形論)勾如曰桓繆據五勝之便而列六國(吳越春秋)
五運太虚廖廓肇基化元萬物資始五運終天(天元紀大論)
五運相襲周而復始時立氣布如環無端(六節藏象論)夫五
運之政猶權衡也高者抑之下者舉之化者應之變者
復之此生長化成收藏之理氣之常也失常則天地四
塞矣(氣交變大論)注五運謂五行之氣應天之運而王化者
也宋均保乾圖注曰五運五行用事之運
五化木曰敷和火曰升明土曰備化金曰審平水曰靜
順敷和之紀木德周行陽舒隂布五化宣平升明之紀
正陽而治德施周普五化均衡僃化之紀氣協天休德
流四政五化齊脩審平之紀收而不争殺而不犯五化
宣明静順之紀藏而勿害治而善下五化咸整其不及
木曰委和火曰伏明土曰卑監金曰從革水曰涸流其
太過木曰發生火曰赫曦土曰敦阜金曰堅成水曰流
衍(素問)
更用易乾鑿度孔子曰立德之數先立木金水火土德
各三百四歲五德備凡千五百二十歲太終復初故曰
五行更用(郎顗傳注)
相本地秉隂竅於山川播五行於四時五行之動迭相
竭也五行四時十二月還相為本也(禮運)
更運應吉甫華林集詩五德更運膺籙受符注七略曰
鄒子有終始五德言土德不勝木德繼之金德次之火
德次之水德次之春秋命歴次曰五德之運同徵合符
膺籙次相代
生殖展禽曰天之王辰民所以瞻仰也地之五行所以
生殖也(魯語)
雜成岐伯曰先王以土與金木水火離以成百物(鄭語)
萬物之本五行萬物之本天地百物莫不用之(洪範疏)
九穀之宗唐志五行者九穀之宗也人禀五行之全氣
以生故於物為最靈九疇五行之說前賢所以窮治亂
之變談天人之際(菁華)
雨暘木為雨金為暘火為燠水為寒土為風(禮器注)
協竒五常協之五行則角為木商為金徵為火羽為水
宫為土(前志)
異位五行異位千變萬化繁育庶類(晉志)
尊天五行者猶言為天行氣之義也地之承天猶婦之
亊夫臣之事君也謂其位卑卑者事親故自周於一行
尊於天也水位在北方者隂氣在黃泉之下任養萬物
水之為言准也隂化沾濡水生木木在東方者陽氣始
動萬物始生木之為言觸也陽氣動躍火在南方者陽
在土萬物垂枝火之為言委隨萬物布施火之為言化
也陽氣用事萬物變化也金在西方者隂始起萬物禁
止金之為言禁也土在中央中央者主土含萬物土之
為言吐也(白虎通)
德性清潔潤下水之用也炎上翕赩火之性也柔軟曲
直木之性也堅勁從革金之性也安靜稼穡土之德也
(素問注)
體用澄澈流衍水之體也漂蕩没溺水之用也光顯炳
明火之體也燔燎焦然火之用也長短曲直木之體也
幹舉機發水之用也從革堅剛金之體也鋒刃銛利金
之用也敦靜安鎮羣品以生土之體也含垢匿穢為變
化母土之德也(上)
五行神遁甲開山圖云五龍見教天皇榮氏解云五龍爰
皇後君也兄弟四人皆人面龍身長曰角龍木仙也次
曰徵龍火仙也次曰商龍金仙也次曰羽龍水仙也父
曰宫龍土仙也父與諸子同得仙治在五方今五行之
神也
五常形氣五行者五常之形氣也書云初一曰五行次
二曰羞用五事言進用五事以順五行也貌言視聽思
心失而五行之序亂五星之變作皆出於律歴之數而
分為一者也(漢藝文志)
五性順逆田獵不宿飲食不享出入不節奪民農時及
有姦謀則木不曲直棄法律逐功臣殺太子以妾為妻
則火不炎上治宫室飾臺榭内淫亂犯親戚侮父兄則
稼穡不成好戰攻輕百姓飾城郭侵邊城則金不從革
簡宗廟不禱祠廢祭祀逆天時則水不潤下(洪範五行傳)
洪範五行箕子為武王陳禹所有洪範之書條其事為
九類别其說為九章謂之九疇考其說初不相附屬而
劉向為五行傳乃取其五亊皇極庶證附於五行以為
八事皆屬五行至於八政五紀三德稽疑福極之類又
不能附至俾洪範之書失其倫理所謂旁引曲取而遷
就其說也然自漢以來未有非之者(唐志)
先後大禹謨曰水火金木土穀惟修洪範曰水火金木
土月令曰春木夏火中央主秋金冬水其言先後不同
者大禹謨之所主者養民之政故以五行之相尅而言
之尅下為財故也洪範之所主者自然之數故以五行
之生數言之舉生數則成數可知矣月令之所主者四
時之令故以五行相生之序言之(示兒編)
歷數岑羲為敬暉等論武氏表帝王之歷數必應乎五
行水盛則火衰木衰則金盛天地之運也必合乎四時
春往則夏來暑退則寒集則知五行之數帝王不可違
違之則宗社不安生人不理四時之序天地不能變變
之則霜露不均水旱交錯(唐文粹)
藴達水潜故藴為五精火飛故達為五臭木茂故華為
五色金堅故實為五聲土和故滋為五味(關尹子)
天中記卷六
