天中記卷二十
明陳耀文撰
師第
師佐智如泉源行可以為表儀者人師也智可以砥行
可以為輔弼者人友也上主以師為佐中主以友為佐
(韓詩外傳)
就師子既生不免乎水火母之罪也羈貫成童不就師
傅父之罪也就師學問無方心志不通身之罪也心志
既通而名譽不聞友之罪也(穀梁昭十九)
四術師術有四而博習不與焉尊嚴而憚可以為師耆
艾而信可以為師誦說而不陵不犯可以為師知微而
論可以為師故水深則回樹落糞本弟子通利則思師
(苟子)
師法人無師無法而知則必為盗勇則必為賊云能則
必為亂察則必為怪辯則必為誕人有師有法而知則
速通勇則速威云能則速成察則速盡辯則速論故有
師法者人之大寶也無師法者人之大殃也(上)
求師干將鏌耶巨闕辟閭此皆古之良劍也然而不加
砥礪則不能利不得人力則不能斷驊騮騹驥纖離綠
耳此皆古之良馬也然而前必有銜轡之制後有鞭策
之威加之以造父之馭然後一日而致千里也夫人雖
有性質美而心辯知必將求賢師而事之擇賢友而友
之(上)
尊師聖人生於疾學不疾學而能為魁士名人者未之
嘗有也疾學在於尊師師尊則言信矣道論矣故往教
者不化召師者不化自卑者不聽卑師者不聽師操不
化不聽之術而以彊教之欲道之行身之尊也不亦遠
乎學者處不化不聽之勢而以自行欲名之顯身之安
也是懷腐而欲香也是入水而惡滯也(吕覽勸學)
逹師逹師之教也使弟子安焉樂焉休焉游焉肅焉嚴
焉此六者得於學則邪辟之道塞矣理義之術勝矣此
六者不得於學則君不能令於臣父不能令於子師不
能令於徒(上誣徒)
稱師君子之學也說義必稱師以論道聽從必盡力以
光明聽從不盡力命之曰背說義不稱師命之曰叛背
叛之人賢主弗内之於朝君子不與交友(上尊師)
模範務學不如務求師師者人之模範也模不模範不
範為不少矣一閧之市不勝異意焉一卷之書不勝異
說焉一閧之市必立之平一卷之書必立之師(楊子)
聖師天地之所貴者人也聖人之所尚者義也德義之
所成者智也明智之所求者學問也雖有至聖不生而
智雖有至材不生而能故志曰黃帝師風后顓頊師老
彭帝嚳師祝融堯師務成舜師紀后禹師墨如湯師伊
尹文武師姜尚周公師庶秀孔子師老𥅆若此言之而
信則人不可以不就師矣夫此十一君者皆上聖也猶
待學問其智乃博其德乃碩而况於凡人乎(潜夫論)哀公
問於子夏曰然則五帝有師乎子夏曰臣聞黃帝學乎
大墳顓頊學乎禄圖帝嚳學乎赤松子堯學乎務成子
附舜學乎尹壽禹學乎西王國湯學乎貸子相文王學
乎錫疇子斯武王學乎太公周公學乎虢叔仲尼學乎
老聃此十二聖人未遭此師則功業不能著乎天下名
號不能傅乎後世者也(韓詩)神農師悉諸黃帝師大撓帝
顓頊師伯夷父帝嚳師伯招帝堯師子州父帝舜師許
由禹師大成贄湯師小臣文王武王師吕望周公旦(吕尊)
(師)堯學於君疇舜學於務成昭(荀子)黃帝學于大真堯學
于尹壽舜學于務成湯學于成子伯文王學于鉸時子
思武王學于郭叔(新序)
堯舜師堯之師曰許由許由之師曰齧缺齧缺之師曰
王倪王倪之師曰被衣(莊天地)善卷堯聞其得道之士乃
北面而師事之蒲衣八歲而舜之師(上)齧缺問道乎被
衣(知北遊)尸子云蒲衣八歲舜讓以天下崔云即被衣王
倪之師也
世師伊尹酒保太公屠牛管子作革百里官奴海内荒
亂立為世師(鶡冠子)
伯師昔殷之伊尹周之太公秦之百里奚雖咸有天才
然皆年七十餘乃昇為王伯師(桓譚新論)
文王師文王為西伯鬻熊者為文王師有功於文王早
卒及武王滅殷未之封也成王舉勤勞之後封其會孫
熊繹為楚子(史記)魏相奏記載霍光曰文王見鬻子年九
十餘文王曰噫老矣鬻子曰君若使臣捕虎逐麛臣已
老矣若使坐策國事臣年尚少文王善之遂以為師(高氏)
(子略)鬻子事二說不同已難憑矣今其書慎誅篇乃云昔
者魯周公使康叔往守于殷戒之(云云)是信書耶
酌酒散宜生閎夭南宫适生三子者學於太公太公見
三子之為賢人遂酌酒切脯約為朋友(尚書大傳)
王師齊桓公師管夷吾晉文公師舅犯隨會秦穆公師
百里奚公孫枝楚莊王師孫叔敖沈申巫吳王闔閭師
伍子胥文之儀越王句踐師范蠡大夫種(吕尊師)
虚往實歸常季問於仲尼曰王駘兀者也從之遊者與
夫子中分魯立不教坐不議虚而往實而歸固有不言
之教無形而心成者耶是何人也仲尼曰夫子聖人也
丘直後而來往耳立將以為奚假魯國乎(莊德充符)
扣門傳曰堂衣若扣孔子之門曰丘在乎丘在乎子貢
應之曰君子尊賢而容衆嘉善而矜不能親内及外已
所不欲勿施於人子何言吾師之名焉堂衣若曰子何
年少言之絞子貢曰大車不絞則不成其任琴瑟不絞
則不成其音子之言絞是以絞之也堂衣若曰吾始以
鴻之力今徒翼耳子貢曰非鴻之力安能舉其翼(韓詩外傳)
三盈三虚少正卯在魯與孔子並孔子之門三盈三虚
惟顔淵不去顔淵獨知孔子聖也(論衡)
大駔段干木晉之大駔為文侯師(淮南子)子張魯之鄙家
也顔涿聚梁父之大盗也學於孔子段干木晉國之大
駔也學於子夏高何縣子石齊國之暴者也指於鄉曲
學於子墨子索盧參東方之鉅狡學於禽滑黎此六人
者刑戮死辱之人也今非徒免於刑戮死辱也有此為
天下名士顯人以終其壽王公大人從而禮之此得之
於學也(吕尊師)
恭敬待命成回學于子路三年回恭敬不已子路問其
故何也回對曰臣聞之行者比於鳥上畏鷹鸇下畏網
羅夫人為善者少說者多若身不死安知禍罪不施行
年七年常恐行節之虧是以恭敬待天命子路稽首曰
君子哉(說苑)
計然計然者蔡邱濮上人其先晉國公子也姓辛氏字
文當南遊越范蠡師事之(太史公素生妙論)
乘風列子師老商子友伯高子進二子之道乘風而歸
(列黃帝)註列子蓋神人也
居南郭子列子既師壺邱子林友伯昏瞀人乃居南郭
從之處者日數而不及(列仲尼)
以東丁寬字子襄梁人也初梁項生從田何受易時寬
為項生從者讀易精敏材過項生遂事何學成何謝寬
寬東歸何謂門人曰易以東矣(漢書)
異待張禹字子文性習知音聲内奢淫身居大第後堂
理絲竹筦絃禹成就弟子尤著者淮陽彭宣至大司空
沛郡戴崇至少府九卿宣為人恭儉有法度而崇愷弟
多智二人異行禹心親愛崇敬宣而疏之崇每候禹常
責師宜置酒設樂與弟子相娛禹將崇入後堂飲食婦
女相對優人筦絃鏗鏘極樂昏夜乃罷而宣之來也禹
見之於便坐講論經義日宴賜食不過一肉巵酒相對
宣未嘗得至後堂及兩人皆聞知各自得也(上)
明經術夏侯勝字長公後始昌受尚書及洪範五行傳
說災異後事簡卿又從歐陽氏問為學精孰所問非一
師也始勝每講授常謂諸生曰士病不明經術經術苟
明其取青紫如俛拾地芥耳學經不明不如歸耕(上)
輔導顯宗以張酺受皇太子業甚得輔導之禮章帝即
位出拜東郡元和二年東巡狩幸東郡引酺及門人并
郡掾吏並會庭中帝先備弟子之儀使酺講尚書一遍
然後修君臣之禮賞賜殊特(東觀漢記)
市宅張霸字伯饒幼號張曾子後博覽五經孫林等慕
之各市宅其傍以就學焉子楷(後漢)
忘年朱穆字公叔躭學銳意其父常以為專愚同郡趙
康叔盛者隠于武當山清淨不仕以經傳教授穆時年
五十乃奉書稱弟子及康歿喪之如師其尊德重道為
當時所服(上)
嘲師邊韶字孝先陳留浚儀人也以文學知名教授數
百人韶口辯曾晝日假卧弟子私嘲之曰邊孝先腹便
便懶讀書但欲眠韶潜聞之應時對曰邊為姓孝為字
腹便便五經笥但欲眠思經事寐與周公通夢靜與孔
子同意師而可嘲出何典記嘲者大慙
進粥郭泰嘗止陳國文學見童子魏昭號德公知其有
異求近其房供給灑掃林宗嘗不佳夜中命昭作粥粥
成進泰一啜怒而呵之曰為長者作粥而不加敬意使
沙不可食耶以杯擲地昭更為粥重進泰復呵之如是
者三昭姿容無變顔色殊悦林宗曰始見子之面今乃
見子之心遂友善之卒為妙士(别傳)
絳帳馬融字季長扶風茂陵人也為人美辭貌有俊才
初京兆摯恂以儒術教授隠於南山不應徵聘名重關
西融從其遊學博通經籍恂竒融才以女妻之融才高
博洽為世通儒教養諸生常有千數涿郡盧植北海鄭
玄皆其徒也善鼓琴好吹笛逹生任性不拘儒者之節
居宇器服多存侈飾常坐高堂施絳紗帳前授生徒後
列女樂弟子以次相傳鮮有入其室者(後書)
侍講盧植字子幹涿郡涿人也身長八尺二寸音聲如
鐘少與鄭玄俱事馬融能通古今學好研精而不守章
句融外戚豪家多列女倡歌舞於前植侍講積年未嘗
轉眄融以是敬之學終辭歸闔門教授上
道東鄭玄字康成北海高密人造太學受業以山東無
足問者乃西入關因涿郡盧植事扶風馬融融門徒四
百餘人升堂進者五十餘生融素驕貴玄在門下三年
不得見乃使高業弟子傳受於玄玄日夜尋誦未嘗怠
倦會融集諸生考論圖緯聞玄善算乃召見於樓上玄
因從質諸疑義問畢辭歸融喟然謂門人曰鄭生今去
吾道東矣(本傳)馬季長以英儒著名玄往從之參考同異
季長后戚嫚於待士玄不得見住左右自起精廬既因
紹介得通時涿郡盧子幹為門人冠首季長又不解剖
裂七事玄思得五子幹得三季長謂子幹曰吾與汝皆
弗如也季長臨别執玄手曰大道東矣子勉之(高士傳)鄭
玄在融門下三年不得相見高足弟子傳授而已嘗算
渾天不合諸弟子莫能解或言玄能者融召令算一轉
便決衆咸駭服及玄業成辭歸既而融有禮樂皆東之
歎恐玄擅名而心忌焉玄亦疑有追乃坐橋下在水上
據屐融果轉式逐之告左右曰玄在土下水上而據木
此必死矣遂罷追玄竟以得免(世說)
師模邴原字根矩欲遠遊學詣安邱孫崧崧辭曰君鄉
里鄭君君知之乎原答曰然崧曰鄭君學覽古今博聞
強識鉤深致遠誠學者之師模也君乃捨之躡屣千里
所謂以鄭為東家邱者也君似不知而曰然者何原曰
人各有志所規不同故乃有登山而採玉者有入海而
採珠者豈可謂登山者不知海之深入海者不知山之
高哉君謂僕以鄭為東家邱君以僕為西家愚夫耶崧
辭謝焉(别傳)
涉師劉先主欲遣周不疑就劉巴學巴曰昔游荆北時
涉師門記問之學不足紀名猶天之南箕虛而不用賜
書乃欲賢甥摧鸞鳳之豔游燕雀之宇將何以啟明之
哉(零陵先賢傳)
乞言魏高貴鄉公之幸學也將崇先典乃命王祥為三
老侍中鄭小同為五更祥南面几杖以師道自居帝北
面乞言(魏紀晉傳)
人倫之表太傅東海王越鎮許昌以王安期為記室參
軍雅相知重謂世子毗曰夫學之所益者淺體之所安
者深閑習禮度不如式瞻儀形諷咏遺言不如親承音
旨王參軍人倫之表汝其師之或曰王趙鄧三參軍人
倫之表汝其師之謂安期鄧伯道趙穆也(世說)
宣文符堅幸太學問博士經典博士盧壼對曰周官禮
註未有其師韋逞母宋氏傳其父業得周官音義自非
此母無可授後生於是就宋氏家立講室書堂生員百
三十人隔絳紗幔而受業焉拜宋爵號宣文君賜侍婢
十人(裴景仁前秦記)
在三姚泓為太子受經于太學博士淳于岐岐病在家
泓以師者人之表範傳先聖之訓加在三之義不可以
不重親詣省疾拜於床下(崔鴻後秦錄)
東郭宋高祖踐祚召周續之禮賜甚厚為開館東郭外
招集生徒乘輿降幸并見諸生(宋傳)詔徵士周勣於東陵
立學裹糧受業百餘人(王智深宋紀)
師逃陽平王子元欽字思若色甚黑時人號為黑面僕
射欽曾託青州人高僧壽為子求師師至未幾逃去欽
以讓僧壽粗性滑稽反謂欽曰凡人絶粒七日乃死始
經五朝便爾逃遁去食就信實有所闕欽乃大慚於是
待客稍厚(魏書)
青溪劉瓛姿狀纖小儒業冠於當時都下士子貴遊莫
不下席受業當世推其大儒以比古之曹鄭每出惟一
門生持胡床隨後住在檀橋瓦屋數間上皆穿漏學徒
敬慕不敢指斥呼為青溪焉竟陵王子良親往修謁(南史)
請業李謐字永和涿郡人也少好學博通諸經周覽百
氏初師事小學博士孔璠數年後璠還就謐請業同門
生為之語曰青成藍藍謝青師何常在明經年三十二
歲卒其年四門小學博士孔璠等上書曰趙郡李謐幼
號神童年十八詣學受業時博士即孔璠也覽始要終
論端究緒授者無不欣其言矣於是鳩集諸經廣校同
異比三傳事例名春秋叢林十有二卷為璠等判析隠
伏垂盈百條滯無常滯纖毫必舉通不長通有枉斯屈
不苟言以違經弗飾辭而背理辭氣磊落觀者忘疲每
曰丈夫擁書萬卷何假南面百城遂絶跡下幃杜門却
掃棄産營書手自刪削卷無重複者四千有餘矣猶括
次專家搜比讜議隆冬逹曙盛暑通宵雖仲舒不窺園
君伯之閉戶高氏之遺漂張生之忘食方之斯人未足
為喻前河南尹甄琛謂其子曰昔鄭玄盧植不遠數千
里詣扶風馬融今汝明師甚邇何不就業也又結宇依
巖憑崖鑿室方欲訓彼青衿宣揚墳典冀西河之教重
興北海之風不墜而祐善空聞暴疾而卒邦國銜殄悴
之哀儒生結摧梁之慕况璠等或服議下風或親承音
旨師儒之義其可默乎事奏詔曰可遠傍惠康近凖玄
晏謚曰貞靜處士表其門閭以旌高節遣謁者奉冊於
是表其門曰文德里曰孝義云(魏書)
脱衣賈思伯與弟思同師事北海隂鳳業竟無資酬之
鳳遂質其衣物時人謂之語曰隂生讀書不是癡不識
雙鳳脱人衣及思伯之部送縑百匹遺鳳因具車馬迎
之鳳慚不往時人稱歎焉(北史)
影質華隂徐遵明字子判講學於外二十餘年海内莫
不宗仰頗好聚歛與劉獻之張吾貴皆河北聚徒教授
懸納絲粟留衣物以待之名曰影質有損儒者之風(上)
遵明見鄭玄論語序云書以八寸策誤作八十宗因曲
為之說其僻也如此(上)
南學何尚之字彦德元嘉中為丹陽尹立宅南郭外立
學聚生徒東海徐秀廬江何曇黃穎川荀子華太原孫
宗昌王延秀魯郡孔惠宣並慕道來游謂之南學王球
嘗云尚之西河之風不墜尚之亦曰球正始之風尚在
(上)
事若嚴君常爽字仕明元魏武成時教授明徒七百餘
人立訓甚有勸罰之科弟子事之若嚴君焉尚書左僕
射元贊平原太守司馬真安著作郎程靈蚪皆是爽教
所就崔浩高允併稱爽之嚴教奬勵有方允曰文翁柔
勝先生剛克立教雖殊成人一也(北史)
夢唾鄭灼字茂昭幼聰敏勵志儒學少受業於皇侃嘗
夢與侃遇於途侃謂曰鄭郎開口因唾灼口中自後義
理益進(南史)
後進質疑劉炫聰明博學名亞於焯故時稱二劉焉天
下名儒後進質疑受業不遠千里而至者不可勝數論
者以為數百年已來博學通儒無能出其右者然懷抱
不曠又嗇於財不行束脩未嘗有所教誨時人以此少
之(北史)
十五為師賈誼曰夫子十五為人師陳留王孝逸先逹
之傲者也然白首北面豈以年乎(文中子)
帝師張後裔在并州太宗就受春秋左氏傳後因召入
賜讌言及平昔從容謂曰今日弟子何如後裔對曰昔
孔子領徒三千逹者無子男之位臣翼贊一人即為萬
乘主計臣此功愈於先聖太宗大悦(譚賓錄)
同師員半千名餘慶少與齊州人何彦先同師事王義
方義方嘉重之嘗謂曰五百年一賢足下當之矣遂改
為半方及義方卒半千與彦先皆成服喪畢而去(神異錄)
外夷願師蕭穎士字茂挺聰警絶倫外夷亦知其名新
羅使入朝言國人願得蕭夫子為師其名動華夷若此
(舊唐)倭國遣使入朝自陳國人願得蕭夫子為師者中書
舍人張漸等諫不可而止(新)
黨罪陽城字亢宗隠於中條山遠近慕其德行多從之
學有薛約者嘗學於城性狂躁以言事得罪徙連州客
寄無根蔕臺吏以蹤跡求得之於城家城坐臺吏於門
與約酒訣别涕泣送之郊外德宗聞之以城黨罪人出
為道州刺史太學生魯郊季償等二百七十人詣闕乞
留經數日吏遮止之疏不得上(舊唐)柳宗元聞之遺何番
等書曰昔李膺稽康時大學生徒仰闕執訴僕謂訖千
百年不可復見乃在今日論者以謂陽公過於納汙無
人師道仲尼吾黨狂狷南郭獻譏曾參徒七十二人致
禍負芻孟軻館齊從者竊屨彼聖賢猶不免如之何其
拒人也俞扁之門不拒病夫繩墨之側不拒枉材師儒
之席不拒曲士(新唐)
為服鄭俶依陽城讀書經月餘與論國風俶不能往復
一辭因縊于梁下城哭曰我雖不殺俶因我而死為之
服緦麻(南部新書)
正身南郭惠子問於子貢曰夫子之門何其雜也子貢
曰君子正身以俟欲來者不距欲去者不止且夫良醫
之門多病人櫽栝之側多枉木是以雜也(苟法行)
辭師徐曠字文遠博覽五經尤精春秋左氏傳時有大
儒沈重講于太學聽者常千餘人文遠就質問數日便
去或問曰何辭去之速答曰觀其所說悉是紙上僕皆
先已誦得之至於奥賾之境翻似未見有以其言告重
者重呼與議論十餘反重甚歎服之文遠方正純厚有
儒者風竇威楊玄感李密皆從其受學開皇中累遷太
學博士後越王侗署為國子祭酒時洛陽饑饉文遠出
城樵採為李密軍所執密令文遠南面坐備弟子禮北
面受之文遠曰老夫疇昔幸以先王之道仰授將軍今
將軍權鎮萬物威加四海猶能屈體弘尊師之義此將
軍之德也老夫之幸也既荷茲厚禮安不盡言乎但未
審將軍意耳欲為伊霍繼絶扶傾雖遲暮猶願盡力若
為莾卓乘危廹險則老夫耄矣無能為也密䪺首曰敬
聞命矣俄王世充專制密又問計文遠答曰王世充亦
門人也頗得識之是人殘忍意又偏促既乘此勢必有
異圖將軍前計為不諧矣非破王世充不可朝覲密曰
嘗謂先生儒者不學軍旅之事今籌大計殊有明略及
密敗復入東都王世充給其廪食而文遠盡敬見之先
拜或問曰聞君踞見李密而敬王公何也答曰李密君
子也能受酈生之揖王公小人也有殺古人之義相時
而動豈不然歟(舊唐)
先生古者稱師曰先王(釋名)
子冠氏子沈子公羊隠十一沈子稱子冠氏上者著其
為師也不但言子曰者辟孔子也其不冠子者他師也
(何註)
室灑舊翻弟子新云所教南山曰學在我後名弟解從
師生名子天台云師有匠成之能學者具資禀之德資
則捨父從師敬師如父師之謙讓處資如弟司馬彪曰
徒弟子謂門徒弟子老子云善人不善人之師不善人
善人之資也南山云師無率誘之心資缺奉行之志(翻譯)
(名義三)
朋友
同志同師曰朋同志曰友(鄭玄註)同門曰朋(公羊)友愛也同
志為友(說文)友有也相保有也(釋名)
合方孔子對哀公曰儒有合志同方營道同術並立則
樂相下不厭久别則聞流言不信義同而進不同而退
其交有如此者(家語)
為服昔虢叔閎天太顛散宜生南宫适五臣同寮比德
贊文武及虢叔死四人為服朋友之服(孔叢子)
率友左儒友於杜伯皆臣周宣王宣王將殺杜伯而非
其罪也左儒爭之于王九復之而王弗許也王曰别君
而異友斯汝也左儒對曰臣聞之君道友逆則順君以
誅友友道君逆則率友以違君王怒曰易而言則生不
易而言則死左儒對曰臣聞古之士不枉義以從死不
易言以求生故臣能明君之過以死杜伯之無罪王殺
杜伯左儒死之(說苑)
管鮑管夷吾鮑叔牙二人相友甚戚管仲嘗歎曰吾少
窮困時嘗與鮑叔賈分財多自與鮑叔不以我為貪知
我貧也吾嘗為鮑叔謀事而大窮困鮑叔不以我為愚
知時有利不利也吾嘗三仕三見逐于君鮑叔不以我
為不肖知我不遭時也吾嘗三戰三北鮑叔不以我為
怯知我有老母也公子紏敗召忽死之吾幽囚受辱鮑
叔不以我為無恥知我不羞小節而恥名不顯於天下
也生我者父母知我者鮑子也此世稱管鮑善交者(列立)
(命)昔鮑叔有疾管仲為之不食不内漿甯戚患之管仲
曰生我者父母知我者鮑叔士為知己者死馬為知己
者良鮑子死天下莫吾知安用水漿雖為之死亦何傷
哉(韓詩外傳)鮑叔死管仲舉上袵而哭之泣下如雨從者曰
非君父子也此亦有說乎管子曰非夫子所知也吾嘗
與鮑子負販於南陽吾三辱於市鮑子不以我為怯知
我之欲有所明也鮑子嘗與我有所說王者而三不見
聽鮑子不以我為不肖知我之不遇明君也鮑子嘗與
我臨財分貨吾自取多者三鮑子不以我為貪知我之
不足於財也生我者父母知我者鮑子也士為知己者
死而况為之哀乎(說苑)
觀友荆有善相人者所言無遺策聞於國莊王見而問
焉對曰臣非能相人也能觀人之友也觀布衣也其友
皆孝悌純謹畏令如此者其家必日益身必日榮矣所
謂吉人也觀事君者也其友皆誠信有行好善如此者
事君日益官職日進此所謂吉臣也觀人主也其朝臣
多賢左右多忠主有失皆交爭諍諫如此者國日安主
日尊天下日服此所謂吉主也臣非能相人也能觀人
之友也莊王善之於是疾收士日夜不懈遂霸天下(吕覽)
班荆初楚伍參與蔡太師子朝友其子伍舉與聲子相
善也伍舉娶于王子牟王子牟為申公而亡楚人曰伍
舉實送之伍舉奔鄭將遂奔晉聲子將如晉遇之於鄭
郊班荆相與食而言復故聲子曰此行也吾必復子至
楚與子木言之子木懼言諸王益其禄爵而復之聲子
使椒鳴逆之(襄二十六)
縞紵吳季札聘於鄭見子産如舊相識遺之縞帶子産
獻紵衣焉(上二十九)張儼字子節拜大鴻臚使於晉羊祜何
禎並結縞帶之好(吳錄)胡叟字倫許一見高允曰吳鄭之
交以紵縞為美談吾之于子以絃韋為幽贄以此言之
彼可無愧也(後魏書)
知我子産自晉歸未至聞子皮卒哭且曰吾已無為為
善矣惟夫子知我(昭十三)罕生逝而國子悲(廣絶交論)
傾蓋孔子之郯遭程子於塗傾蓋而語終日甚相親顧
謂子路曰取束帛以贈先生子路屑然對曰由聞之士
不中間見女嫁無媒君子不以交禮也有間又顧謂子
路子路又對如初孔子曰由詩不云乎有美一人清揚
婉兮邂逅相遇適我願兮今程子天子賢士也於斯不
贈則終身弗能見也小子行之(家語)宗欽與高允書曰希
懷寄契延想積久天遂其願爰遘京師才非季札而眷
深孫僑德乖程子而義均傾蓋(魏子)韓詩作程木子
水醴孔子問子桑虖曰吾親交益䟽徒友益散何與子
桑虖曰林回曰君子之交淡若水小人之交甘若醴君
子淡以親小人甘以絶彼無故以合者則無故以離孔
子曰敬聞命矣徐行翔佯而歸絶學捐書弟子無挹於
前其愛益加進(莊子)孫長樂(綽)作王長史(濛)誄云余與夫
子交非勢利心猶澄水同此玄味王孝伯見曰才士不
遜亡祖何至與此人周旋(世說)君子之接如水小人之接
如醴(表記)
出交子路問於孔子曰有人養其親而名不稱孝何也
孔子曰吾語汝雖有國士之力而不能自舉其身非力
之少勢不可矣夫内行不修身之罪也行修而名不彰
友之罪也行修而名自立故君子入則篤行出則交賢
何謂無孝名乎(家語)
四友周文王胥附奔輳先後禦侮謂之四鄰以免乎牖
里之害懿子曰夫子亦有四鄰乎孔子曰吾有四友焉
自吾得回也門人加親是非胥附乎自吾得賜也遠方
之士日至是非奔輳乎自吾得師也前有光後有輝是
非先後乎自吾得由也惡言不至於門是非禦侮乎(孔叢)
(子)故文王有四臣免於虎口丘有四友以禦侮(尚書大傳)
日益孔子曰吾死之後則商也日益賜也日損曾子曰
何謂也子曰商也好與賢已者處賜也好說不若已者
不知其子視其父不知其人視其友不知其君視其所
使不知其地視其草木故曰與善人居如入芝蘭之室
久而不聞其香即與之化矣與不善人居如入鮑魚之
肆久而不聞其臭亦與之化矣丹之所藏者赤漆之所
藏者黑是以君子必慎其所與處者焉(家語)
索居子夏喪其子而喪其明曾子弔之曰吾聞之也朋
友喪明則哭之曾子哭子夏亦哭曰天乎予之無罪也
曾子怒曰商女何無罪也吾與女事夫子於洙泗之間
退而老於西河之上使西河之民疑女於夫子爾罪一
也喪爾親使民未有聞焉爾罪二也喪爾子喪爾明爾
罪三也而曰爾何無罪與子夏投其杖而拜曰吾過矣
吾過矣吾離羣而索居亦已久矣(檀弓)
死友羊角哀左伯桃二人相與為死友欲仕於楚道遙
山阻遇雨雪不得行饑寒無計自度不俱生也伯桃謂
角哀曰天不我與深山窮困併在一人可得生宦俱死
之後骸骨莫收内手捫心知不如子生恐無益而棄子
之能我樂在樹中角哀聽之伯桃入樹中而死得衣糧
前至楚楚平王愛角哀之賢嘉伯桃之義以公卿禮葬
之角哀夢見伯桃曰蒙子之恩而獲厚葬然正苦荆將
軍冡相近欲役使吾吾不能聽也與連戰不勝今月十
五日當大戰得子則勝否則負矣角哀至期日陳兵馬
詣其冡上作三桐人自殺下而從之君子曰執義可以
為世規(列士傳)俗謂荆軻誤
前交後絶吳有士曰張胥鄙譚夫吾前交而後絶張胥
鄙有罪拘將死譚夫吾合徒而取之出至於道而後絶
知其夫吾也輟行而辭曰義不同於子故前交而後絶
吾聞之君子不為危易行今吾從子是安則肆志危則
易行也與吾因子而生不若反拘而死闔閭聞之令吏
釋之張胥鄙曰吾義不同於譚夫吾故不受其任矣今
吏以是出我以譚夫吾故免也吾庸遽受之乎遂觸牆
而死譚夫吾聞之曰我任而不受佞也不知而出之愚
也佞不可以接士愚不可以事君吾行虚矣人惡以吾
力生吾亦恥以此立於世乃絶頸而死君子曰譚夫吾
其以失士矣張胥鄙亦未為得也可謂剛勇矣未可謂
得節也(新序)
不助子胥將之吳辭其友申包胥曰後三年楚不亡吾
不見子矣申包胥曰子其勉之吾未可以助子助子是
伐宗廟也止子是無以為友雖然子亡之我存之於是
乎觀楚一存一亡也(說苑)
莫逆子祀子輿子犂子來四人相與語曰敦能以無為
首以生為脊以死為尻孰知死生存亡之一體者吾與
之友矣四人相視而笑莫逆於心遂相與為友(莊大宗師)子
桑戶孟子反子琴張三人相與友曰孰能相與於無相
與相為於無相為孰能登天遊霧撓桃無極相忘以生
無所終窮三人相視而笑莫逆於心遂相與友(上)
青萍趙襄子遊于囿中至於梁馬却不肯進青荓為參
乘襄子曰進視梁下類有人青荓進視梁下豫讓却寢
佯為死人叱青荓曰去長者吾且有事青荓曰少而與
子友子且為大事而我言之是失相與友之道子將賊
吾君而我不言之是失為人臣之道如我者惟死為可
適乃退而自殺青荓非樂死也重失人臣之節惡廢交
友之道也青荓豫讓可謂之友也(吕氏序意)
友士魏文歎謂子擊曰吾下田子方以行得而友之自
吾友子方也君臣益親百姓益附吾是以得友士之功
(說苑)
待食吳起出遇故人而止之食故人有他故期反而食
至暮不來起不食而待之明日其人來乃與之食(韓子)
夢迷六國時張敏與高惠為友每相思不能得見敏便
於夢中往尋但行至半道即迷不知路遂回于此者三
(韓非子)
濠梁莊子與惠子遊于濠梁之上莊子曰鯈魚出游從
容是魚樂也惠子曰子非魚安知魚之樂莊子曰子非
我安知我不知魚之樂惠子曰我非子固不知子矣子
固非魚也子之不知魚之樂全矣莊子曰請循其本子
曰女安知魚樂云者既已知吾知之而問我我知之濠
上也(莊秋子)
為質莊子送葬過惠子之墓顧謂從者曰郢人堊慢其
鼻端若蠅翼使匠石斵之匠石運斧成風聽而斵之盡
堊而鼻不傷郢人立不失容宋元君聞之召匠石曰嘗
試為寡人為之匠石曰臣則嘗能斵之雖然臣之質死
久矣自夫子之死也吾無以為質矣吾無與言之矣(莊徐)
(無鬼)莊惠標濠上之契發郢匠之模(天下注)鍾子期死而伯
牙絶絃破琴知世莫賞也惠施死而莊子寢說言世莫
可為語也(淮南脩務)匠人輟成風之妙巧(廣絶交論)
蘇張說人主須術以動上從横師則鬼谷也傳曰蘇秦
張儀從横習之鬼谷先生掘地為坑曰下說令我泣出
則耐分人君之地蘇秦下說鬼谷先生泣下沾襟張儀
不若蘇秦相趙并相六國張儀貧賤往歸蘇秦座之堂
下食以僕妾之食數讓激怒欲令相秦儀忿恨遂西入
秦蘇秦使人厚送其後覺知曰此在其術中吾不知也
此吾所不及蘇君者(論衡答佞)
抗手子高遊趙平原君客有鄒文季節者與子高相友
善及將還魯詣故人訣既畢文節送行三宿臨别文節
流涕交頥子高徒抗手而已分背就路其徒問曰先生
與彼二子善彼有戀戀之心未知後會何期悽愴流涕
而先生厲聲高揖無乃非親親之謂乎子高曰始吾謂
此二子丈夫爾今乃知其婦人也人生則有四方之志
豈鹿豕也哉而常聚乎其徒曰若此二子之泣非耶答
曰斯二子良人也有不忍之心其於敢斷必不足矣其
徒曰凡泣者一無取乎子高曰有二焉大姦之人以泣
自信婦人懦夫以泣著愛(孔叢子)
張陳張耳大梁人陳餘亦大梁人也餘好儒術年少父
事耳相與為刎頸交後以張黶陳釋之事搆隙耳後與
韓信擊破趙井陘斬餘泜水上(漢書)耳餘始居約時相然
相死豈顧問哉及據國争權卒相滅亡何向者慕用之
誠後相背之戾也勢利之交古人羞之蓋謂是矣(贊)
脱粟布被公孫弘起家徒步為丞相故人高賀從之弘
食以脱粟飯覆以布被賀怨曰何用故人富貴為脱粟
布被我自有之弘大慙賀告人曰公孫弘内服貂蟬外
衣麻枲内厨五鼎外膳一餚豈可以示天下於是朝廷
疑其矯焉弘歎曰寧逢惡賓不逢故人(西京雜記)
撫塵蓋聞爵禄不相貴以禮同類之遊不以遠近為故
是以東門先生居蓬戶空穴之中而魏公子一朝以百
騎尊寵之吕望未嘗與文王同席而坐一朝讓以天下
半大丈夫相知何必撫塵而遊垂髮齊年偃伏以日數
哉(東方朔與公孫弘書)
王貢王吉字子陽小與貢禹為友及陽仕益州刺史貢
禹聞之拂冠以待之陽遂薦稱禹世稱王陽在位貢公
彈冠言其取舍同也(漢書見御覽今本不同)
蕭張蕭育望之子也少與陳咸朱博為友著聞當世往
者有王陽貢禹故長安語曰蕭朱給綬王貢彈冠言其
相薦逹也始背與陳咸俱以公卿士聞名育與博後有
隙不能終故世以交為難(上)
操異陳遵字孟公少孤與張竦伯松俱為京兆史竦博
學通逹以廉儉自守而遵放縱不拘操行雖異然相親
友(上)
奔喪王丹子有同門生喪親家在中山白丹欲往奔慰
結侣將行丹怒而撻之令寄縑以祠焉或問其故丹曰
交道之難未易言也世稱管鮑次則王貢張陳凶其終
蕭朱隙其末故知全者鮮矣時人服其言(後漢)
奉詔交肅宗始修古禮巡狩方岳崔駰上西巡頌帝歎
之謂侍中竇憲曰知崔駰乎對曰班固數為臣說之然
未見帝曰公愛班固而忽崔駰葉公之好龍也可試見
駰駰候見見憲憲倒屣迎笑謂曰吾受詔交公何得薄
我哉遂揖入也(上)
慶廉廉范字叔度京兆杜陵人也仕至蜀郡太守平生
有志膽氣烈好周人之急世伏其好義與洛陽慶鴻為
刎頸交鴻亦慷慨有義節位至琅琊會稽二郡太守所
在有異迹時人稱曰前有管鮑後有慶廉
陳雷宜春陳重少與鄱陽雷義為友太守張雲舉重孝
廉重以讓義前後十餘通記雲不聽後義重茂才讓於
陳重刺史不聽義遂佯狂被髮走不應命鄉里為之語
曰膠漆自謂堅不如雷與陳三府同時俱辟二人(陳雷傳)
陶陶尹敏與班彪相厚每相與談常晏暮不食晝即至
冥夜徹旦彪曰相與久語為俗子所怪然鍾子期死伯
牙破琴曷為陶陶哉(東觀漢記)尹班陶陶于永夕(廣絶交論)
&KR0833;&KR0833;范式字巨卿山陽金鄉人少遊太學與汝南張劭
為友邵字元伯二人並告鄉里式謂元伯曰後二年當
還將過拜尊親見孺子焉乃共克期至日卿果到陞堂
拜母飲盡歡而别後元伯寢疾篤同郡郅君章商子徵
晨夜省視曰元伯臨盡曰恨不見死友尋卒式夢元伯
玄冕垂纓而呼曰吾死當以某日葬子豈能相及式覺
而悲歎泣下赴之使服朋友之服投其葬日馳往赴之
未届而喪已發引至壙將窆而柩不肯進其母撫之曰
元伯豈有望耶停柩移時見有素車白馬哭而來母曰
必巨卿也既至叩喪言曰行矣元伯死生異路永從此
辭會葬者千人咸為揮涕式因執紼而引柩於是乃前
遂留止冡次為修墳樹而去(後漢)范張款款於下泉(廣絶交論)
絶交朱穆字公叔與劉伯宗書絶交書曰昔我為豐令
足下不遭母憂乎親解縗經來入豐寺及我為侍書御
史足下親來入臺足下今為二千石我下為郎乃反因
計吏以謁相與足下豈丞尉之徒我豈足下部民欲以
此謁為榮寵乎咄劉伯宗於仁義道何其薄哉(後漢)
負約梁鴻初與京邑蕭友善約不為陪臣及友為郡吏
鴻遂以書責之而去(東觀記)
班草張升字彦真有大志歎曰人生於世白駒過隙耳
安能曲道媚世俗哉守外黃令遇黨錮去官道逢友人
班草而語曰今闕下閹宦專權因相向而泣有老父過
之曰嗟乎二大夫何泣之悲龍不隠鱗鳳不藏翼一世
網羅泣將何及二人欲與之言不顧而退升竟以黨錮
下獄死(後漢)
舍短取長李燮字德公所交皆舍短取長好成人之美
時穎川荀爽賈彪雖俱知名而不相能燮並交二子情
無適莫世稱其正(上)
杵臼吳祐放猪長垣澤中誦經而行北海公沙穆遊太
學資乏乃變服為傭與祐賃舂祐與語大驚遂定交於
杵臼之間(東觀記)
義代荀巨伯遠看友人疾值胡賊攻郡友人語巨伯曰
吾今死矣子可去巨伯曰遠來相視子令吾去敗義以
求生豈荀巨伯所行邪賊既至謂巨伯曰大軍至一郡
盡空汝何男子而敢獨止巨伯曰友人有疾不忍委之
寧以我身代友人命賊相謂曰我輩無義之人而入有
義之國遂班軍而還一郡並獲全(世說)
管華華歆與北海邴原管寧俱遊學三人相善時人號
三人為一龍歆為龍頭原為龍腹寧為龍尾(魏略)管寧華
歆嘗同席讀書有乘軒冕過門者寧讀如故歆廢書出
看寧割席分坐曰子非吾友也(世說)
非常孫楚牽招碑曰初君與劉備少長河朔英雄同契
為刎頸之交有横波截流拊翼横飛之志俄而委質於
太祖備遂鼎足於蜀漢所交非常為時所忌每日自酌
揖于季孟之間(上)
復平張遼與其護軍武周有隙遼見温恢求請胡質質
辭以疾遼出謂質曰僕委意於君何以相辜如此質曰
古人之交也取多知其不貪奔北知其不怯聞流言而
不信故可終也武伯南身為雅士往者將軍稱之不容
於口今以睚眦之恨乃成嫌隙况質才薄豈能終好是
以不願也遼感言復與周平(魏志)
分居張裔字君嗣蜀郡成都人也少與犍為楊恭友善
恭早死孤遺未數歲裔分居事恭母如恭息長大為之
娶妻買宅産業使立門戶(蜀志)
石交諸葛亮與張裔書曰吾自以為與君古之石交也
石交之道舉讎以相益割骨以相明猶不相謝也(上)
金蘭張溫字惠恕英才瓌偉遂以禮躬延見召對詞雅
淹潤帝改容前席拜中郎聘蜀與諸葛亮結金蘭之好
焉(吳錄)
僑札周瑜為居巢長過魯肅求資糧肅指囷米與周瑜
周瑜益知其竒也遂相親結定僑札之分(本傳)晉陽秋曰
陸抗與羊祐推僑札之分
千里候食卓恕字公行上虞人也與人相期約雖遭暴
風疾雨無不至者常從建業辭太傅諸葛恪恪問何當
復來恕答曰某日當復親覲至是日恪停食候恕至時
賓客會者皆以會稽建業相去千餘里道隔江湖豈得
如期須臾恕至一座盡驚(虞預會稽典錄)
共枕吳潘章少有美容儀時人競慕之楚國王仲先聞
其美名故來求為友因願同學一見相愛情若夫婦便
同衾共枕交好無已後同死而家人哀之因令葬于羅
浮山冢上忽生一樹柯條枝葉無不相抱時人異之號
為共枕樹(廣記)
千里命駕稽康素與吕安友每一想思輒千里命駕安
來值康不在兄喜出迎之不前題門上作鳳字而去喜
不悞康至云鳳凡鳥也(語林)
竹林陳留阮籍譙國稽康河内山濤三人年皆相比康
年少亞之預此契者沛國劉伶陳留阮咸河内向秀琅
邪王戎七人常集于竹林之下肆意酣暢故世謂竹林
七賢(世說)王濬沖為尚書令著公服乘軺車經黃公酒壚
下過顧謂後車客吾昔與稽叔夜阮嗣宗共酣飲於此壚
竹林之遊亦預其末自稽生夭阮公亡以來便為時所
羈紲今日視此雖近邈若山河(上)
忘言山濤性好莊老每隠身自晦與稽康吕安善後遇
阮籍便為竹林之遊著忘言之契康後坐事臨誅謂子
紹曰巨源在汝不孤矣(晉傳)
神交陳留阮籍譙國稽康並高才遠識少有陪其契者
濤初不識一與相遇便為神交(袁宏山濤别傳)
識度相友山公與稽阮一面契若金蘭山妻韓氏覺公
與二人異於常交問公公曰我當年可以為友者唯此
二生耳妻曰負羈之妻亦親觀狐趙意欲窺之可乎他
日二人來妻勸公止之宿具酒肉夜穿墉以視之逹旦
忘反公入曰二人何如妻曰君才致殊不如正當以識
度相友耳公曰伊輩亦常以我度為勝
飲市仰泣昔邢高吕安飲於市仰天而泣二子非有喪
之哀傷相知之晚耳君子所以勤於接賢汲汲於結善
欲以立名者也(鄒子)
襟契顧孟著嘗以酒勸周伯仁伯仁不受顧因移勸柱
而語柱曰詎可便作棟梁自遇周得之欣然遂為衿契
(世說)
相期庾翼字稚恭時京兆杜乂陳郡商浩並才名冠世
而翼弗之重每語人曰此輩宜束之高閣俟天下平然
後議其所任耳唯與桓温友善在總角之中便相期終
始(晉中興書)
競心桓公少與殷侯齊名常有競心桓問殷卿何如我
殷云我與我周旋久寧作我(世說)殷侯既廢桓公語諸人
曰少時與淵源共騎竹馬我棄去已輒取之故當出我
下(上)
辭多寄託孫興公作庾公誄文曰咨予與公風流同歸
擬量託情視公猶師君子之交相與無私虚中納是吐
誠誨非雖實不敏敬佩絃韋永戢話言口誦心悲既成
示庾道恩庾見慨然送還之曰先君與君自不至於此
冥契支道林喪法度之後精神霣喪風味轉墜常謂人
曰昔匠石廢斤於郢人牙生輟絃於鍾子推已外求良
不虚也冥契既逝發言莫賞中心藴結余其亡矣郤後
一年支遂殞(俱同上)
世外許邁字叔玄入臨安西山改名玄字遠遊羲之造
之未嘗不彌日忘歸相與為世外之交(晉書)
得意交孔淳之隠居剡山嘗遇枽門法崇於三山披襟
領契自以為得意之交(宋紀)
雲霞交謝澹字景恒安孫也任逹仗氣不營當世與順
陽范友為雲霞之交(南史)
異常交謝述字景先少有志行蒞官清約殷景仁劉湛
並與為異常之交美風姿善舉止湛每謂人曰我見謝
道兒未嘗足道兒述小字也(宋書謝景仁傳)
君子交孔稚珪字德璋會稽人也早立名譽當時名士
陸惠曉謝&KR0034;張融何點沈淵相與為君子之交(齊書)
投&KR0833;初宋孝武世齊高帝為舍人劉懷珍為直閣相遇
早舊高帝輔政以子晃代為豫州刺史或疑懷珍不受
代高帝曰我布衣時懷珍便摧懷投欵况在今日寧當
有異(南史)
心期向柳字玄季禎弟也有學乂才能立身方雅太尉
袁淑司空徐湛之東揚州刺史顔竣皆與友善及竣貴
柳猶以情素自許不推先之順陽范&KR2011;誡柳曰名位不
同禮有義數卿何得作曩時意耶柳曰我與士遜心期
久矣豈可一旦勢利處之及柳為南康郡涉義宣事敗
係建康獄屢密請竣求相申救孝武常與竣言及柳事
竟不助之柳遂伏法(上)
抗禮檀超字悦祖少負氣始為南徐州西曹書佐與别
駕蕭惠開抗禮惠開自以地位居前稍相凌駕而超舉
動嘯傲不以地勢推之張目謂惠開曰我與卿並有何
等名閥俱國家微賤時外戚耳何足以一爵高人惠開
欣然更為刎頸之交(齊春秋)
役曳太原孫伯裔家貧常映雪讀書放情物外棲志邱
壑與王令君亮范將軍雲為莫逆之交王范既相二朝
欲以吏職相處伯裔曰人生百年有如風燭正可怡神
飬性琴酒寄情安能栖栖役曳若此稽康所不堪余亦
未能也(談藪)
解裳自隔劉璡與友人會稽孔逷同舟入東於塘上遇
一女子逷目送曰美而&KR0008;璡曰斯豈君子所宜言乎非
吾友也於是解裳自隔或曰與友孔徹同舟入東徹留
目觀岸上女子璡舉席自隔不復同坐
招攜劉訏字彦度與陳留阮孝紳李紳申金蘭之契築
室鍾阜之傍共聽内義鑚尋奥典(梁典)阮孝緒博學隠居
不交當世恒居一鹿牀環植竹木寢處其中時人造之
未嘗見也訏經一造孝緒即顧以神交訏族兄歊又履
高操三人日夕招攜故都下謂之三隠訏自少至長無
喜愠之色每於可競之地輒以不競勝之或有加陵之
者莫不退而愧服由是衆論咸歸重焉(南史)
遺書劉善明少與崔祖思友善祖思出為青冀二州善
明遺書曰昔時之遊于今邈矣或擕手春林或負杖秋
澗逐清風於林杪追素月於園垂如何故人徂落殆盡
足下今鳴笳舊鄉衣繡故園宋季荼毒之悲已蒙蘇泰
河朔倒懸之苦方須救援遣遊辯之士為鄉導之使輕
裝啓行經營舊壤今泗上歸業稷下還風君欲誰讓邪
聊送諸心敬申貧贈(南齊)及聞祖思死慟哭仍得病卒(南史)
置祭裴伯戎少有風望末年劇飲不已乃至傷性未亡
前數日忽云吾得密信將被收掩乃與婦乘車西逃避
後因顧指壁中言有官人追逐其妻方知其病卒後殯
子家園友人常景李渾王元景盧元明魏季景李騫等
十許人于墓旁置酒設祭哀哭涕泣一飲一酹曰裴中
書魂而有靈知吾曹也乃各賦詩一篇李騫以魏收亦
與之友寄以示收收時在晉陽乃同其作論叙伯荗其
十字云臨風想玄度對酒思公榮時人以伯荗性侮傲
謂收詩頗得其事實(魏書)
夢别盧元明友人王由居穎川忽夢由擕酒就之言别
賦詩為贈及明憶其詩十字云自兹一去後朝市不復
遊元明歎曰由性不狎俗旅寄人間乃有今夢詩復如
此必有他故經三日果聞由為亂兵所害尋其亡日乃
是發夢之夜(北史)
遣煩寇雋字祖雋有志行篤於仁義少為司徒崔光所
知光命其子勵與雋結交雋每造光常清言移日小宗
伯盧辨以雋業行俱崇待以師友之禮每有閑暇輒詣
雋讌語彌日恒謂人曰不見西安君煩憂不遣其為通
人所敬重如此(周書)
不阿韋正字敬直&KR0008;子也初與東海王僧孺友善及僧
孺為尚書吏部郎參掌大選賓友故人莫不傾意正獨
澹然及僧孺擯廢之後正復篤素分有踰曩日論者稱
焉(梁書)
放逸韋玄字敬遠志尚夷簡雅好名義虚襟善誘雖耕
夫牧豎有一介可稱者皆接引之特與族人處玄及安
定梁曠為放逸之友(周書)
易衣張軌字元軌少好學志識開朗初仕洛陽家貧與
樂安孫樹仁為莫逆之友每易衣而出以此見稱(上)
紿盟周敷字仲遠梁時與同郡周迪深相交結梁亡敷
先入陳進號安西將軍令還鎮豫章迪以敷素出已下
超致顯貴深不平乃舉兵反遣弟方興襲敷敷大破之
後迪復襲東興敷從章昭逹征之至定川縣與迪相對
紿敷曰吾昔與弟戮力同心宗從匪他豈規相害今願
伏罪還朝因弟披露心腑先朝挺身共立盟誓敷許之
方登壇為迪所害詔曰敷受詔遐征淹時違律虚襟姦
詭遂貽喪仆史臣曰昔張耳陳餘自同于至戚周敷周
迪亦誓等䁥親尋鋒刃而誅殘斯忍夫胡越矣讎隙因
于勢利何其鄙歟(陳書)
傾心定交李密字玄䆳隋蒲山公寬于也開皇中襲父
爵年始弱冠尚書令楊素見而竒之謂其子玄感曰李
密智計不窮爾所不及可與為友玄感遂傾心禮遇為
定刎頸之交(舊唐)
資給劉黑闥具州漳南人也與竇建德少相友善家貧
無以自給建德每資之黑闥隨所費至盡而不以為疑
建德亦弗之問也(上)
忘年孔紹安越州山隂人陳吏部尚書奐之子少與兄
紹新俱以文詞知名十三陳亡入隋時有詞人孫萬壽
與紹安篤忘年之好時人稱為孫孔紹安大業末為監
察御史(上)
撝損岑文本自以出自書生每懷撝損平生故人雖微
賤必與之抗禮(上)人雖羇賤必鈞禮(新)
不改舊劉仁軌雖位居端揆不自矜倨每見貧賤時故
人不改布衣之舊
耐久魏元同與裴炎締交能保終始故號耐久朋(唐書)
方外陸餘慶雅善趙貞固盧藏用陳子昂杜審言宋之
問畢搆郭襲微司馬承禎釋懷一時號方外十友(上)
文章四友杜審言少與李嶠崔融蘇味道為文章四友
世號崔李蘇杜
小友李泌字長源七歲知為文張九齡尤所奬愛常引
至卧内九齡與嚴挺之蕭挺善挺之惡誠佞勸九齡謝
絶之九齡忽獨念曰嚴太苦勁然蕭軟美可喜方命左
右召蕭泌在旁帥爾曰公起布衣以直道至宰相而喜
軟美者乎九齡驚改容謝之因呼小友(新唐)
紿終張九齡與嚴挺之袁仁宗梁升卿盧怡結交友善
挺之等有才幹而交道始終不渝甚為當時所稱(舊唐)
人外初李泌流放江南與柳渾顧况為人外之交吟詠
自適顧况者蘇州人性恢諧雖王公之貴與之交者必
戲侮之柳渾輔政以校書郎徵復遇李泌繼入自謂已
知秉樞要當得逹官久之方遷著作郎况心不樂求歸
於吳及泌卒不哭而有調笑之言為憲司所劾貶饒州
司戶(上)
然諾郗純字高卿以詞學見推與顔真卿蕭穎士李華
皆相友善子士美少好學善記覽顔蕭輩常與之討論
經傳應答如流既而相謂曰吾曹異日當交于二郗一
之間矣士美善與人交然諾之際豁如也當時名稱翕
然(上)
不改操趙曄性孝悌敦重交友雖經艱危不改其操少
時與殷寅顔真卿柳芳陸據蕭穎士李華邵軫同志友
善顧天寶中語曰殷顔柳陸蕭李邵趙以其重行義敦
友道也(舊唐)曄宗儒父也
聯床静言李約為兵部員外&KR0648;公之子也識度清曠迥
出塵表與主客張員外諗同官并韋徵君况墻東遯世
不婚娶不治生業李獨厚於張聯床静言逹旦不寢人
莫得知贈張詩曰我有心中事不向韋三說秋夜洛陽
城明月照張八(尚書故寶)
交遊楊憑少負氣節與母弟凝凌相友愛皆有時名重
交遊尚然諾與穆質許孟容李鄘王仲舒為友故時人
稱楊穆許季之友仲舒以後進慕而入焉(舊唐)
四䕫崔造字玄宰與韓會盧東美張正則為四皆僑居
上元好談經濟之略嘗以王佐自許時人號為四䕫
神感吳郡陸憑少有志行性悦山水貞元中往遊永嘉
遘疾而疫憑素與吳興沈萇友善萇夢憑顔色顦顇曰
我遊至永嘉苦疾將困君為知我者願託家事萇悲
又叙舊歡宴語久之因述文章話虛無之事乃謂萇曰
贈君浮雲詩一篇以寄其懷詩曰虛虚復空空瞬息天
地中假合成此像吾亦非吾躬悲吟數四臨去曰憑船
已發來明日午時到此執手而去及覺所記甚分明乃
書而錄之如期而憑喪船至萇撫孤而慟賵助倍禮詞
人楊丹為之志具旌神感銘曰篤生府君美秀而文沒
而不起寄音浮雲(通幽記)
林泉韋温字弘育綬子也剛腸寡合人多疎簡惟與常
侍蘇祐善字祐之蘭陵人博雅好古閑淡貞退善鼓琴
賦詩遊心林壑嘯詠終日而名人高士多與之遊給事
中韋温尤重之結為林泉之友(舊書)
八友吳珙吳頊吳崧皮光業林昇羅隠何蕭韓必居于
吳興長城之八座山時號八友
而交舜耕於歴山而交益陶於河濱而交禹(魯連子)
飲醇醪吳有程普者頗以年長數凌侮周瑜瑜折節容
下終不之校普後自敬服而親重之乃告人曰與周公
瑾交若飲醇醪不覺自醉(江表傳)
得婦遼東馬仲叔王志都相知至厚叔先亡忽見形謂
都曰吾不幸先亡心恒相念念卿無婦當為卿得婦遂
與之期至日大風書昏向暮果有婦人在寢室中都問
其由曰我河南人父為清河太守臨當見嫁不知何得
至此都告之故遂成夫婦往詣其家大喜以為天相與
也遂與之生一男後為南郡太守(幽明錄)
詆訶崔瞻與趙郡李槩為莫逆之交槩趙東還瞻遺之
書曰仗氣使酒我之常弊詆訶指切在卿尤甚足下告
歸吾於何聞過也(北史)
烏集與人交多詐偽無情實偷取一切謂之烏集之交
烏集之交初相驩後必相咄故曰烏集之交雖善不親
(管形勢解)
伐木伐木燕朋友故舊也自天子至于庶人未有不須
友以成者(毛詩序)朱穆見比周傷義偏黨毁俗志抑朋游
之私遂著絶交之論蔡邕以為穆貞而孤又作正交而
廣其志焉(後論)聞之前訓曰君子以朋友講習而正人無
有淫朋是以古之交者其義敦以正其誓信以固逮夫
周德始衰頌聲既寢伐木有鳥鳴之刺谷風有棄予之
怨其所由來政之缺也(蔡正交論)
勢利諸葛武侯云勢利之交雖以經遠士之相知温不
增華寒不改葉貫四時而不衰歴險夷而益固(要覽)以勢
交者勢傾則絶以利交者利窮則散故君子不與也(文中)
(子)江乙曰以財交者財盡而交絶以色交者華落而愛
渝(楚策)凡人之結交多初隆而後薄始密而終疎斯何故
也皆由交静不發於神氣道數乖而不同權以一時之
術取倉卒之利有貪於財而交有慕其勢而交有愛其
色而交三者既衰疏薄由生(鍾會芻蕘論)
唇齒夫交接者人道之本始紀綱之大要名由之成事
由之立交之於人也猶唇齒之相濟才非交不用名非
交不發身非交不太(劉歆新議)
四道朋友之道有四近則正之遠則稱之樂則思之患
則死之(白虎通)
面朋朋而不心面朋也友而不心面友也(法言)
攻己幽閑則攻己之短會同則述人之長負我者我加
厚焉未有與人交者此而見憎者也(昌言)
友道夫隂陽交萬物成君臣交邦國治士庶交德行光
同幽樂共富貴而友道備矣易曰上下交而其志同由
此觀之交乃人倫之本務王道之大義非特士友之志
也(魏文論)
交道交之為道起自羲皇造化之初君臣始立而有人
倫上下之叙象天地交泰以左右於民也唐虞三代莫
不因之故交全情親則國安治強交敗情乖則國危治
弱立交者欲其親也是故百姓不親禹作司徒疎者能
睦廉頗相如忍忿以從厚陳平周勃感陸生而相親所
以安趙於強敵定漢於幾殆此交接之大義帝王之極
務聞之於易曰交乃人倫之本務王道之大義也(周昭新撰)
染素譬之於物猶素之白也染之以藍則青遊居交友
亦人之所染也韓起與田蘇處而成好仁之名甘茂事
史舉用顯齊秦之功曹參師蓋公致清淨之治竇長君
兄弟出於賤隸謹恭師友皆為退讓君子語曰蓬生麻
中不扶自直此言雖小可以喻大必得其人千里同好
固於膠漆堅如金石窮途不阻其分毁譽不疑其實(譙子)
(齊交)
定交禮越俗性率朴意親好合即脱頭上手巾解腰間
五尺刀以與之為交拜親跪妻初定交有禮俗皆當於
山間大樹下封土為壇祭以白犬一丹鷄一鷄子三名
曰木下鷄犬五其壇地人畏不敢犯也祝曰卿雖乘車
我戴笠後日相逢下車揖我雖步行卿乘馬後日相逢
卿當下(風土記)
結義傅幹與叔威威書曰吾與足下結義紈素恩比同
生
剖心張奥與張叔堅書曰吾與叔堅剖心相知豈以流
言相猜耶
暱交昔每聞長老追計平生同時親故亡多存寡暱交
密交亦不半在或所曾共遊一塗同宴一室十年之内
索然已盡以是思哀哀可知矣(歎逝賦)幽情發而成緒滯
思叩而興端信松茂而栢悦嗟芝焚而蕙歎(上)
三交五釁利交同源派流則異較言其略有五術焉一
曰勢交二曰賄交三曰談交四曰窮交五曰量交因此
五交是生三釁敗德殄義禽獸相若一釁也難固易攜
讎訟所聚二釁也名陷饕餮貞介所羞三釁也古人知
三釁之為梗懼五交之速尤故王丹威子以檟楚朱穆
昌言而示絶有旨哉有旨哉(絶交論)
反眼士窮乃見節義今夫平居里巷相慕悦酒食游戲
相徵逐詡詡強笑語以相取下握手出肺肝相示指天
日涕泣誓生死不相背負真若可信一旦臨小利害僅
如毛髮比反眼若不相識落陷穽不一引手救反擠之
又下石焉者皆是也此宜禽獸夷狄所不忍為而其人
自視以為得計(昌黎柳子厚墓誌)
貧交翻手作雲覆手雨紛紛輕薄何須數君不見管鮑
貧時交此道今人棄如土(杜詩)當面輸心背面笑
賓客
肅客士凡與客入者每門讓於客客至於寢門則主人
請入為席然後迎客客固辭主人肅(進)客而入主人入
門而右客入門而左主人就東階客就西階(禮記曲禮)
東道晉人秦人圍鄭鄭伯使燭之武見秦伯辭曰臣之
壯也猶不如人今老矣無能為也已因見秦伯曰若舍
鄭以為東道主行李之往來共其乏困君亦無所害(左禧)
重席季武子無適子公張長而愛悼子欲立之訪於臧
紇曰飲我酒吾為子立之季氏飲大夫酒臧紇為客既
獻臧孫命北面重席新樽繫之召悼子降逆之(左襄二十二)
收器昔叔向適鄭鬷蔑惡欲觀叔向從使之收器者而
往立於堂下一言而善叔向將飲酒聞之曰必鬷明也
下執其手以上曰子少不颺子若無言吾幾失子矣言
之不可以已也如是遂如故知(昭二十八)李嶠上高長丈書
云曾越嚴序趍下風希口吻之芳音候眉宇之陽氣而
堂上百里鬷明無撤器之因明下三千毛遂乏處囊之
地(文粹)
三過賓有見人於宓子者賓出宓子曰子之賓獨有三
過望我而笑是&KR0008;也談語而不稱師是返也交淺而言
深是亂也賓曰望君而笑是公也談語而不稱師是通
也交淺而言深是忠也故賓之容一體也或以為君子
或以為小人所自視之異也故趨舍合即言忠而益親
身疏即謀當而見疑(淮南)
謀畫尸子晉人也名佼秦相衞鞅客也鞅謀事畫計未
嘗不與佼規也商君被刑恐併誅乃亡逃入蜀作書二
十篇十九篇陳道德仁義之記一篇言九州險阻水泉
所起也
善遇孟嘗君田文在薛招致諸侯賓客以故傾天下之
士食客數千人無貴賤一與文等曾待客夜食有一人
蔽火光客怒以飯不等輟食辭去孟嘗君起自持其飯
比之客慙自剄士以此多歸孟嘗君孟嘗君客無所擇
皆善遇之人各自以為孟嘗君親己也(史記)
三客孟嘗君食客三千人厨有三列上客食肉中客食
魚下客食菜齊市中有乞食人馮煖經冬無袴面有饑
色願得上厨(列士傳)
唾面孟嘗君毁廢諸客皆去後召而復之客之復至此
欲唾面而大辱馮驩曰生者必有死物之必至也富貴
多士貧賤寡友事之固然也君獨不見夫朝趨市者乎
明旦側肩争門而入日暮之後過市朝者掉臂而不顧
非好朝而惡暮所期物忘其中今君失位賓客皆去不
足以怨士而徒絶賓客之路願君遇客如故孟嘗君再
拜曰敬聞命矣(史記)互見市
禮交魏公子無忌封信陵君為人仁而下士士無賢不
肖皆謙而禮交之不敢以其富貴驕士士以此方數千
里往争歸之致食客三千人當是時諸侯以公子賢多
客不敢加兵謀魏十餘年(上)
珠履趙平原君勝使人於春申君黃歇春申君舍之於
上舍趙使欲夸楚為瑇瑁簪刀劒室以珠玉飾之請命
春申君客春申君客三千餘人其上客皆躡珠履以見
趙使趙使大慙
著藉汗明見春申君候間三月而後得見談卒春申君
大悦之汗明欲復談春申君曰僕已知先生息矣汗明
慨然曰臣請為說之君之賢實不如堯臣之能不及舜
夫以賢舜事聖堯三年而後乃相知也今君一旦而知
臣是君聖於堯而臣賢於舜也春申君曰善乃召門吏
為先生著客籍五日一見(戰國策)
揖客大將軍衞青既益尊姊為皇后然汲黯與亢禮或
說黯曰自天子欲令羣臣下大將軍大將軍尊貴誠重
不可以不拜黯曰夫以大將軍有揖客反不重耶大將
軍聞愈賢黯(漢書)
賓客益落鄭當時始與汲黯列為九卿内行脩兩人中
廢賓客益落當時死家亡餘財先是下邽翟公為廷尉
賓客亦填門及廢門下可設雀羅後復為廷尉客欲往
翟公大署其門曰一死一生乃知交情一貧一富乃知
交態一貴一賤交情乃見(本傳)一浮一沒交情乃出(說苑)勢
有常趣理有固然富貴則人争附之此勢之常趨也貧
賤則争去之此理之固然也夫與富貴交者上有稱譽
之用下有貨財之益與貧賤交者大有賑貸之費小有
假借之損是故富貴雖新其勢日親貧賤雖舊其勢日
除此處子所以不能與官人競也昔魏其之客流於武
安長平之吏移於冠軍廉頗翟公載盈載虚夫以四君
之賢藉舊貴之夙恩客猶若此則又况乎生貧賤者哉
(潜夫論)
上客樓護字君卿為人短小精辯聽之者皆竦然與谷
永俱為五侯上客長安號曰谷子雲筆札樓君卿唇舌
言其見信用也(漢書)
致膳五侯不相能賓客不得來往樓護豐辯傳食五侯
間各得其懽心競致竒膳護乃合以為鯖世稱五侯鯖
以為奇味焉(西京雜記)
居樽丕成都侯王商子邑為大司空貴重商故人皆敬
事邑唯樓護自安如舊節邑亦父事之不敢有闕時請
召賓客邑居樽下稱賤子上壽坐者百數皆離席伏唯
護獨東嚮正坐字謂邑曰公子貴如何(漢書)
投轄陳樽居長安中列侯近臣貴戚皆貴重之牧守當
之官及郡國豪傑至京師者莫不相因到遵門遵嗜酒
每大飲賓客滿堂輒關門取客車轄投井中雖有急終
不得去嘗有部刺史奏中過遵值其方飲刺史大窮候
遵霑醉時突入見遵母叩頭自白書對尚書有期會狀
母迺令從後閣出去(上)
浮湛陳遵與張竦俱免官以列侯歸長安竦居貧無賓
客時時好事者從之質疑問事論道經書而已而遵晝
夜呼號車騎滿門酒肉相屬遵常謂竦曰足下諷誦經
書苦身自約不敢蹉跌而我放意自恣浮湛俗間官爵
功名不减於子而差獨樂顧不優耶竦曰人各有性長
短自裁子欲為我亦不能吾而效子亦敗矣雖然學我
者易持效子者難將吾常道也(上)
北道主光武至薊彭寵上謁心懷不平光武以問朱浮
浮對曰前吳漢北發兵時大王遺寵以所服劍又倚以
為北道主人寵謂至當迎閣握手交歡並坐今既不然
所以失望(後漢)
賓饗崔瑗好士愛賓客盛修殽膳殫極滋味不問餘産
或言其大奢瑗聞之怒敇妻子曰吾並日而食以供賓
客而反以獲譏士大夫不足養如此後勿過菜具無為
諸子所蚩也終不能改奉禄盡於賓饗也(東觀漢記)
折節袁紹有姿貌威容愛士養名既累世台司賓客所
歸加傾心折節莫不争赴其庭士無貴賤與之抗禮輜
軿紫轂填接街陌(後漢)紹不妄通賓客非海内知名不得
相見又好游俠與張孟卓何伯求吳子卿許子遠皆為
奔走之友(英雄記)
倒屣蔡邕見王粲而竒之時邕才學顯著貴重朝廷常
車騎填巷賓客盈坐聞邕在門倒屣迎之(後漢)
坐上客孔融性寬容少忌好士喜誘益後進及退職賓
客日盈其門常歎曰坐上客常滿尊中酒不空吾無憂
矣與蔡邕素善邕卒後有虎賁士貌類於邕融每酒酣
引與同坐曰雖無老成人且有典型(上)
不知是客諸葛孔明每至德公家獨拜牀下德公初不
令止司馬德操嘗詣德公值其渡沔上先人墓德操徑
入其室呼德公妻子使速作黍徐元直向云當來就我
與德公談其妻子皆羅拜於堂下奔走共設須臾德公
還直入相就不知何者是客也(襄陽記)
無主客意陳登字元龍在廣陵有威名許汜與劉備並
在劉表坐表與備共論天下人氾曰陳元龍湖海之士
毫氣不除備曰君言豪寧有事耶昔過下邳見元龍元
龍無主客之意久不與相語自上大牀卧使客卧床下
備曰君有國士之名所望有救世之意而君求田問舍
言無可采是元龍所諱也何緣當與君語如小人欲卧
百尺樓上君於平地卧但上下牀之間耶表大笑(魏志)
談客簡雍字憲和少與先主有舊隨從周旋先主至荆
州雍與糜竺孫乾同為從事中郎嘗為談客往來使命
雍性簡傲跌宕在先主坐席猶箕踞傾倚威儀不肅自
縱適諸葛亮已下則獨擅一榻項枕卧語無所為屈(蜀志)
接賓疲惓張裔字君嗣諸葛亮出駐漢中裔領留府長
史其明年北詣亮諮事送者數百車乘盈路裔還書與
所親曰近者涉道晝夜接賓不得寧息人自敬承相長
史男子張君嗣附之疲倦欲死(上)
無雜客通賢橋東有吳丞相顧雍宅自雍至孟名著四
代常居此宅門無雜客投刺攝齊者不過一時英俊(蘇州)
(志)
上賓孫策在吳張昭張紘秦松為上賓共論四海未泰
湏當用武治而平之績年少末坐遙大聲言曰昔管夷
吾相齊桓公九合諸侯一匡天下不用兵車孔子曰遠
人不服則修文德以來之今論者不務道德懷取之術
而唯尚武績雖童蒙竊所未安也昭等異焉(吳志)
高會諸葛融瑾子也每延賓高會輒歴問賓客各言其
能乃合榻促席量敵選對或有博奕或有樗蒱投壺弓
彈部别類分於是甘果經進清酒徐行融周流觀覽終
日不倦(上)
忩中窺客漢中楊子拒妻字大英仲珍有高名嘗請客
母盛為供具從窗中窺客罷讓之曰吾視汝所交皆不
及已此自損之道後歲餘復請賓客皆耆德秀士母觀
之喜曰吾無憂矣(列女傳)
不得一桮王戎弱冠詣阮籍時劉公榮在座阮謂王曰
偶有二斗美酒當與君共飲彼公榮者無預焉二人交
觴酬酢公榮遂不得一桮而言語談戲三人無異或有
問之者阮答曰勝公榮者不得不與飲酒不如公榮者
不可不與飲酒唯公榮可不與飲酒(世說)
敗人意稽阮山劉在竹林酣飲王戎後往步兵曰俗物
已復來敗人意王笑曰卿輩意亦復可敗耶(上)
連榻坐杜預拜鎮南將軍朝士悉至皆在連榻坐時亦
有裴叔則羊穉舒後至曰杜元凱乃復連榻坐客不坐
便去杜請裴追之羊去數里住馬既而俱還杜許(上)
佳設過江初拜官輿飾供饌羊曼拜丹陽尹客來蚤者
並得佳設日晏漸罄不復及精隨客早晚不問貴賤羊
固拜臨海竟日皆美供雖晩至亦獲盛饌時論以固之
豐華不如曼之真率(上)
精食翻陽孝廉范逵寓宿于陶侃時母湛氏乃徹所卧
新薦自剉給其馬又密截髮及雙髲賣與鄰人供肴饌
逵聞之歎息曰非此母不生此子侃竟以功名顯(晉列女傳)
風恬月朗許掾嘗詣簡文爾夜風恬月朗乃共作曲室
中語襟情之詠偏是許之所長辭寄清婉有逾平日簡
文雖契素此遇尤相咨嗟不覺造意共又手語逹于將
旦既而曰玄度才情故未易多有許(世說)詢字玄度能言
理曾出都迎姉簡文皇帝劉真長說其情旨及襟懷之
詠每造上賞對夜以繫日(續晉陽秋)
亹亹謝太傅未冠始出西詣王長史濛清言良久荀子
脩問曰向客何如尊長史曰向客亹亹為來逼人(世說)
欵雜孫長樂(綽)兄弟就謝公宿言至欵雜劉夫人(掞妹)在
壁後聽之具聞其語謝公明日還問昨客何以劉對曰
亡兄門未有如此賓客謝深有愧色(上)
無君輩客王劉每不重蔡公二人嘗詣蔡語良久乃問
蔡曰公自言何如夷甫答曰身不如夷甫王劉相目而
笑曰公何處不如答曰夷甫無君輩客
開筵車胤字武子風姿美劭機悟敏率桓温在荆州取
為從事胤既博學多聞又善于激賞當時每有盛坐必
同之皆云無車公不樂太傅謝公游集之日開筵以待
之
賣狗供客謝僕射陶太常詣吳領軍坐久吳留作食曰
已身作婢賣狗供客此得一䪺食殆無復氣可與語(俗說)
率素陸納為吳興太守將至郡先至姑孰辭桓温因問
温曰公致醉可飲幾酒食肉多少温曰年大來飲三升
便醉白肉不過十臠卿復云何納曰素不能飲止可二
升肉亦不足言後伺温閑謂之曰外有微禮方守遠郡
欲與公一醉以展下情温欣然納之時王坦之刁彛在
坐及愛禮唯酒一斗鹿肉一柈坐客愕然納徐曰明公
近云飲酒三升納止可二升今有一斗以備杓餘瀝温
及賓客並歎其率素更勑中厨設精饌酣飲極懽而罷
迴詣王雅字茂逹性好接下敬慎奉公孝武帝深加禮
遇每置酒宴集雅未至不先舉觴其見重如此時王珣
兒婚賓客車騎甚衆會聞雅拜少傅迴詣雅者過半時
風俗頽弊無復廉恥雅既貴倖威權甚震門下車騎常
數百而善應接傾心禮之(晉傳)
不獨餐劉穆之性奢豪食必方丈旦輒為十人饌穆之
既好賓客未嘗獨餐每至食時客止十人以還者帳下
依常下食以此為常(宋書)
改服羊欣嘗詣領軍謝混混拂席改服然後見之時混
族子靈運在坐退告族兄瞻曰望蔡見羊欣遂易衣改
席欣由此知名(上)
慣噉麤食宗慤孝建中累遷豫州刺史監五州諸軍事
先是鄉人庾業家甚富豪方丈之膳以待賓客而慤至
設以菜葅粟餅謂客曰宗軍人慣噉麤食慤致飽而去
至是業為慤長史帶梁郡懿待之甚厚不以前事為嫌
逼母崔道固為宋諸王參軍被遣青州募人長史以下
王詣道固諸兄等逼其所生自致酒炙於客前道固驚
起謂人曰家無人力老親自執劬勞詣客皆知其兄所
作成拜其母母謂道固曰我賤不足以報貴汝宜答拜
諸彥皆歎美道固母子而賤其諸兄(南史)
傾朝送别何尚之字彦德遷吏部郎告休定省傾朝送
别於治渚及至郡父叔度謂曰聞汝來此傾朝相送可
有幾客答曰殆數百人叔度笑曰此是送吏部郎耳非
關何彦德也昔殷浩亦嘗作豫章定省送别者甚衆及
廢徙東陽船泊征虜亭積日乃至親舊無復相窺者(上)
客至自煖謝超宗為義興太守坐公事免詣東府門自
通其日風寒慘厲太祖謂四座曰此客至使人不衣自
煖矣(南齊書)
美歎會稽孔廣字淹源美容止善吐論王儉張緒咸美
之儉常云廣來使人廢簿領匠不須來來則莫聽去緒
數巾車詣之每歎云孔廣使吾成輕薄祭酒(南史)
客去拂坐王思遠立身簡潔諸客有詣己者覘知衣服
垢穢方便不前形儀新楚乃與促膝雖然及去之後猶
令二人交帚拂其坐處上
不舉主饌孔休源字慶緒初到都寓於宗人少府孔登
宅曾以祠事入廟侍中范雲一與相遇深加褒賞曰不
期忽覯清顔䪺祛鄙吝觀天被霧驗之今日後雲命駕
到少府登堂拂筵整帶謂當詣已備水陸之品雲駐筋
命待休源及至命取其常膳止有赤倉米飯䒱鮑魚雲
食休源食不舉主人之饌高談盡日同載還家登深以
為愧尚書令沈約當朝貴顯軒蓋盈門休源或時後來
必虚襟引接處之坐石商略文義
求内傳杯僕射徐勉勢傾天下在袁昂處宴賓主甚歡
勉求昂出内人傳杯昂良久不出勉苦求之昂不獲已
命出五六人始至齋閣昂謂勉曰我無少年老嫗並是
兒母非王妃母便是主大家今令問訙卿勉聞大驚求
止方昂為貴
造謁何思澄字元静少勤學工文重結交入華林撰遍
略分書與諸賓朋校定而終日造謁每宿背作名刺一
東曉便命駕朝賢無不悉與狎狎處即命食有人方之
覆護欣然當之投晩還家所齎名刺必盡
舊賓如昔何敬容字國禮為尚書令侍中參掌佐史以
妾弟事免職後起加侍中敬容舊時賓客門生諠譁如
昔冀其復用會稽謝郁致書戒之曰君侯已得瞻望多
士出入禁門醉尉將不敢呵灰然不無其漸甚休甚休
昔竇嬰楊惲亦得罪明時不能謝絶賓客獨交黨援卒
無後福終益前禍人人所以頗猶有踵君侯之門者未
必皆感惠懷仁有灌夫任安之義乃戒翟公之大署冀
君侯之復用也君侯豈能鑒焉(梁書)
殘客張纉字伯緒與參掌何敬容意趣不恊敬容居權
軸賓客輻湊有過詣纉者輒距不前曰吾不能對何敬
容殘客(上)
慶陪宴吳興吳規頗有才學邵陵王綸引為賓客深相
禮遇及綸作牧郢蕃規隨從江夏遇纉出之湘鎮路經
郢服綸餞之南浦纉見規在坐意不能平忽舉杯曰吳
規此酒慶汝得陪今宴規尋起還其子翁孺見父不悦
問而知之翁孺因氣結爾夜便卒規恨纉慟兒憤哭兼
至信次之間又致殞規妻深痛夫子翌日又亡時人謂
張纉一杯酒殺吳氏三人其輕傲皆此類也
好遊鮑正為湘東王五佐好交游無日不適人人為之
語曰無處不逢烏噪無處不逢鮑佐(南史)
别榻蕭韶為郢州刺史韶昔為幼童庾信愛之有斷袖
之歡衣食所資皆信所給遇客韶亦為信傳酒後為郢
州信西上江陵途經江夏韶接信甚薄坐青油幕下引
信入宴坐信别榻有自矜色信稍不堪因酒酣乃徑上
韶床踐蹋肴饌直視韶面謂曰官今日形容大異近日
時賓客滿坐韶甚慙恥
好觀人酣長孫澄字士亮操履清約家無餘財雅對賓
客接引忘疲雖不飲酒而好觀人酣興常恐座客請歸
每勒中厨别進異饌留之止(周書)
泛江孫瑒字德璉性通泰有財物散之親友其自居處
頗失於奢豪庭院穿築極林泉之致賓客填門軒蓋不
絶及出鎮郢州乃合十餘船為大舫於中立亭池植荷
芰每良辰美景賓寮並集泛長江而置酒亦一時之勝
賞焉(南史)
未得客王毛仲有寵於玄宗百官附之一日毛仲嫁女
上問何所須毛仲䪺首謝曰臣萬事已備但未得客上
曰張說源乾曜輩豈不可召耶對曰此則得之上曰知
汝所不能致者一人耳必宋璟也對曰誠如聖旨上笑
曰朕明日為汝召客明日上謂宰相朕奴毛仲有婚事
卿等宜與逹官悉詣其第既而日中客未敢舉箸待璟
久之方至先執酒西嚮拜謝飲不盡巵遽稱腹痛而歸
豪友長安富民王元寶楊崇義郭萬金等國中巨豪也
各以延納四方多士競於供送朝之名寮往往出於門
下每科場文士集於數家時人目之為豪友(天寶遺事)
賦詩李適之在相位每退朝則邀賓客諧謔賦詩曾不
避李林甫之害嘗為詩曰朱門長不閉親友恣相過年
今將半百不樂待如何及罷相又為詩曰避權仍罷相
樂聖且啣杯借問門前客今朝幾箇來及死非其罪時
人冤之
疾饌德宗非時石拜吳湊為京兆尹便令赴上湊疾驅
諸客至府已列筵矣或問曰何速吏曰兩時日有禮疾
舉鐺釜而取之故三五百人饌常可立辨(國史補)
強致李藩字叔翰除秘書郎王紹持權邀藩一相見即
用終不就王仲舒韋成季呂洞輩為郎官朋黨輝赫日
會聚歌酒慕藩名強致同會藩不得已一至仲舒輩好
為訛語俳戲後召藩堅不去曰吾與仲舒輩終日不曉
所與言何也後果敗(舊唐)
罰爵李逢吉當國畏裴度復相使京兆尹劉栖楚等十
餘人悉力排却之雖度門下賓客皆有去就意它日度
置酒延客栖楚曲意自解附耳語崔咸嫉其矯舉酒讓
度曰丞相乃許所由官囁嚅耳語願上罰爵度笑受而
飲栖楚不自安趨出坐上莫不壯之(新唐)
竒客崔弘禮過宣武從劉玄佐獵酒酣顧曰崔生獨不
知此樂耶弘禮笑曰我固喜武請為公歡玄佐臂鷹與
弘禮馳逐急緩在手一軍驚曰安得此竒客玄佐大悦
欲留之固辭
夜半客郭薰者與丞相于都尉向為硯席之交及琮居
重地復綰財賦薰不能避譏嫌而樂為夜半客咸通中
薰及沈雲翔輩凡十人皆交通中貴號芳林十哲芳林
門名由此入内故也(摭言)王莾為宰衡時甄豐旦夕入謀
議時人語曰夜半客甄長伯(後漢)
妓
小小錢塘蘇小小歌云我乘油璧車郎乘青驄馬何處
結同心西陵松栢下(古樂府)蘇小小錢塘名倡也蓋南齊
時人西陵在錢塘江之西歌云西陵松栢下是也(樂府廣題)
嘉興縣前有晉妓錢塘蘇小小墓(吳地記)
真娘真娘吳之妓人歌舞有名者死葬武邱寺前吳中
少年從其志也墓多花草藪其上(李公垂詩序)時人比于蘇
小小行客感其華麗競為詩題於墓樹吳門舉子譚詠
題云虎邱山下塚纍纍松柏蕭條盡可悲何事世人偏
重色真娘墓上獨題詩(雲溪友儀)真娘墓頭春草碧心奴頭
至秋霜白就中惟有楊瓊在堪上東山伴謝公(長慶集)
永新開元中廬陵永新縣尹氏女意曰南將軍濯之後
也美姿容性敏惠不因保母而妙善歌唱重陽與羣女
戲登南山文峯為同輩歌一曲聲逗數十里故俗耆舊
云尹氏之歌閎于長安時刺史行部至邑召見之行進
入宫封為唱歌供奉喉音妙絶為天下第一于是海内
樂人及至王公貴戚共以邑名呼為尹永新後元會大
燕含光殿盡放長安百姓及戎狄之長入觀大内時燕
方酣一日戲囂劇聖情頗撓高力士因推永新出歌纔
一聲羣歎皆默于是皇襟洞豁至夕而終今存始歌處
號為玉女峯為立廟祀之(江南野史)洎漁陽之亂永新為一
士人所得後士人卒與其母之京師意沒于風塵及卒
謂其母曰阿母錢樹子倒矣(樂府雜錄云是許和子)
永新柳青娘國樂婦人有永新婦御史娘柳青娘皆一
時之妙也有與御史娘詩曰天下能歌御史娘花前月
底奉君王九重深處無人見獨把新聲傳順郎(林花叢集)宫
妓永新善歌帝曰此人一曲直千金矣(開元遺事)
嬌陳如睦州刺史柳齊物少而俊邁家富于財因調集
至京師有名娼嬌陳如者姿藝俱美為士子所奔走睦
州君詣之悦焉嬌陳如云第下錦帳二十里即奉事終
身本易其言戲之耳翌日遂如數載錦帳以行嬌陳如
驚且賞其奇特竟納入柳氏之家執僕媵之禮為中表
所推玄宗在人間常聞嬌陳之名訪知乃召入宫涕泣
稱痼疾且老上知其不可強也命之歸(因話錄紀聞譚乾饌子作陳嬌)
(如)
薛瓊瓊薛瓊瓊開元宫中第一手清明日上令宫妓踏
青狂生崔懷寶竊窺瓊瓊夜之内樂供奉楊羔潜待之
羔令崔作小詞方得見薛崔作詞云平生無所願願作
樂中筝得近玉人纖手子呀羅裙上放嬌聲便死也為
榮羔飲懷寶以薰肌酒曰此常春草所造亦云千歲草
可令白髮變黑致長生之道崔後為河南司錄瓊瓊理
筝為吏所詰收赴闕明皇因以贈之(麗情集)
楚蓮香都下名姬楚蓮香國色無雙時貴門子弟争相
詣之蓮香每出處之間則蜂蝶相隨慕其香也(天寳遺事)
劉國容長安名妓劉國容有姿色能吟詩與進士郭昭
述相愛他人莫敢窺也後昭述釋褐授天長簿遂與國
容相别詰旦赴任行至咸陽國容使一女僕馳矮駒賫
短書云歡寢方濃恨鷄聲之斷愛恩情未洽歎馬足以
無情使我勞心因君飡食再期後會以結齊眉長安子
弟多諷誦焉(上)
一枝花天寶中常州刺史滎陽公子應舉狎長安倡女
李娃娃後封汧國夫人夫人舊名一枝花元禎酧白樂
天代書一百韻云翰墨題名畫光隂聽話移注云樂天
每與予從遊常題名於屋壁顧復本說一枝花自寅至
巳(異聞集)
薛校書薛濤本長安良家女父鄖因官寓蜀而卒母孀
養濤及笄以詩聞外又能掃眉塗粉與士族不侔客有
竊與之宴語時韋中令皐鎮蜀召令侍酒賦詩僚佐多
士為之改觀朞歲中令議以校書郎奏請之護軍曰不
可遂止濤出入幕府自皐至李德裕凡歴事十一鎮皆
以詩受知其間與濤唱和者元稹白居易牛僧孺令狐
楚裴度嚴綬張籍杜牧劉禹錫吳武陵張祐餘皆名士
記載凡二十人競有酧和濤僑止百花潭躬撰深紅小
彩牋裁書供吟獻酧賢傑時謂之薛濤牋晩歲居碧鷄
坊剏吟詩樓偃息于上後段文昌再鎮成都太和歲濤
卒年七十三文昌為撰墓誌(蜀牋譜)元稹初受監察御史
出使西蜀知有薛濤難得見焉嚴司空潜知其意每遣
薛往泊稹登翰林薛濤歸浣花所其浣花之人造十色
彩牋於是濤别模新樣作小幅松花紙多用題詩因寄
獻元公百餘幅元於松花紙上寄贈一篇曰錦江滑膩
岷峨秀幻出文君與薛濤言語巧偷鸚鵡舌文章分得
鳳凰毛紛紛辭客多停筆箇箇公侯欲夢刀别後相思
隔烟水菖蒲花發五雲高薛嘗好種菖蒲故有是句(牧䜿)
(閑談)蜀人皆呼營妓為女校書故胡曾有詩贈薛濤云萬
里橋邊薛校書枇杷花下閉門居掃眉才子知多少管
領春風總不如濤再為連帥所喜因事獲罪怒而遠之
作十離詩以獻一曰犬離主筆離手馬離廐鸚鵡離籠
鴛離巢珠離掌魚離池鷹離主竹離亭鏡離臺遂復喜
焉(錄戒)濤辯慧知詩有黎州刺史作千字文令帶魚禽
鳥獸乃曰有虞陶唐濤曰佐時阿衡其人謂語中無魚
鳥詐罰薛曰衡字内有小魚字使君有虞陶唐都無一
魚坐客大笑(唐語林)高駢鎮成都令酒佐薛濤改一字人
曰須得一字象形又須遂韻公曰口有似沒粱斗濤曰
川有似三條椽公曰奈何一條曲濤曰相公為西川節
度使尚使一沒量斗至於窮酒佐有三條椽内一條曲
又何足怪(紀異錄)濤字洪度本長安良家子父鄭因官寓
蜀濤八九歲知聲律其父一日坐亭中指井梧示之曰
庭除一古桐聳幹入雲中令濤續之應聲曰枝迎南北
鳥葉送往來風父愀然久中父卒母孀居韋皐鎮蜀召
分侍酒賦詩目入樂籍濤暮年屏居浣花溪著女冠服
有詩五百首(郡閣雅談)
按駢乾符初始節度西川去太和中已四十餘年矣
疑紀異記述之誤其為校書或以為韋皋或以為嚴
司空晁氏以為武元衡一人而記者懸殊若此後人
何以取衷耶十餘詩摭言又以為薛書獻元稹事
鏡湖春色元稹廉問浙東有劉採春自淮甸而來元贈
詩有更有惱人腸斷處選詞能唱望夫歌之句又醉題
東武云因循未歸得不是戀鱸魚盧簡不戲曰丞相雖
不為鱸魚為好鏡湖春色耳謂採春也(唐詩紀事)
阿軟白樂天及第時贈長安妓阿軟絶句云綠水紅蓮
一朵新千花萬草無顔色(元集)貞元末妓阿軟産一女求
小名于樂天樂天曰此兒甚白晳可名之曰皎皎有文
士過之見呼皎皎為什其久始寤樂天之戲蓋其種姓
不明取吉詩云皎皎河漢女也(善謂集)
高玲瓏長慶中白居易為杭州刺史官妓高玲瓏謝好
好巧于應對善歌舞後元微之鎮會稽參其酧唱每以
筒竹盛詩往來(唐語林)
崔徽崔徽蒲妓也同郡裴敬中以興元幕為梁使蒲一
見為動情相從累月敬中言旋徽不得去怨抑不能自
支後數月敬中密友東川幕白知退至蒲有邱夏善寫
真知退為徽致意于夏果得絶筆徽捧畫謂知退曰為
妾謝敬中崔徽一旦不及卷中人徽且為郎死矣明日
發狂自是移疾不復畫時形容而卒(麗情集)
好好杜牧之張好好詩云牧佐故吏部沈公在江西幕
好好年十三以善歌來樂籍中隨公移置宣城後為沈
著作所納見之於洛陽東城感舊傷懷題詩以贈之(本事詩)
灼灼灼灼錦城官妓也善舞柘枝能歌水調相府筵中
與河東人坐接神通目授如舊相識自此不復面矣灼
灼以軟綃帕裹紅淚密寄河東人(麗情集)
愛愛愛愛姓楊氏錢塘娼家女七夕泛舟西湖採荷香
為金陵少年張逹所調相擕潜遁旅于京師二年餘為
父捕去後或傳逹已死愛愛感念而卒其小婢曰錦兒
出其故繡纈履郁然如新上
東東竇鞏工為絶句嘗從軍有吊妓東東一篇芳菲美
豔不禁風未到春中先墜紅惟有側輪車上鐸耳邊常
似呌東東(抒情集)
端端崔崖張祐齊名每題詩娼肆譽之側車馬盈門毁
之則杯盤失錯嘲李端云黃昏不語不知行鼻似烟熜
耳似鐺愛把象牙梳掠鬢崑崙頂上月初生端遂往見
二子再請曰端端願祗候三郎六郎伏望哀之乃更贈
曰覓得驊騮被繡鞍善和坊裏取端端楊州近日渾成
鹺一朵能行白牡丹於是賓客競臻其戶或曰李家娘
子纔出墨池便登雪嶺何其一日黑白不均(雲溪友議)
轉轉燕帥劉仁恭使幕客馬彧聘于鎮州王鎔使書記
韓定辭接于公館時有妓轉轉者韓之所眷也每當酒
席彧頻目之韓曰昔晉文公公季隗于趙衰孫伯符輟
小喬于公瑾蓋以名色可奉名人但慮倡姬不勝賢者
顧盻願垂一詠俾得奉之彧即援筆文不停綴作轉轉
之賦其文甚美咸服其敏妙遂傳于遠近(北夢𤨏言)賦首云
玳筵既啓雅樂斯陳霧卷羅幃花攅錦茵有西園之上
客命南國之佳人貌逞嬋娟縱玉顔而傾國步移縹緲
蹴羅儀以生塵彧載以歸(劉崇遠耳目記首同北夢)
書仙長安中有娼女曹文姬尤工翰墨為關中第一時
號為書仙有任生者投之詩曰玉皇前殿掌書仙一染
塵心下九天莫怪濃香薰骨膩雲衣曾惹御爐烟(麗情集)
徐月英江淮間娼徐月英送人詩曰惆悵人間萬事違
兩人同去一人歸生憎平望橋邊水忍照鴛鴦相背飛
金陵徐諸公子寵一官妓死而焚之月英送葬謂徐曰
此娘子平生風流沒非帶熖號美戱也(北夢𤨏言)
紅兒羅兒詞藻富瞻與宗人隠鄴齊名咸通乾符中時
號三羅廣明庚子亂後去從鄜州李孝恭籍中有紅兒
者善為音聲常為副戎屬意會副戎聘鄰道虬請紅兒
歌而贈之繒綵孝恭以副心所盻不令受之虬怒拂衣
而起詰且手刃紅兒既而思之乃作絶句百編號比紅
兒詩大行於時(摭言)
瑞卿歐陽彬在湖南日馬氏不用因而落魄街市有歌
人瑞卿者慕其才延於家一日西蜀圖綱將發瑞卿遂
以家財資彬隨綱吏入蜀獻獨鯉朝天賦蜀主大悦擢
居清要其後官至尚書左丞相䕫州節度使(五代史補)
韓香韓香南徐娼也色藝冠一時與大將葉氏子交閉
門謝客將終身焉葉父怒投牒有司集官軍于射圃中
者妻之一老卒中香欣然同歸謂曰夫婦有禮爾買羊
沽酒召親故以成禮賓至酒三行香出所賫金帛高下
獻之入更衣久不出自刎矣嗚呼白刃可蹈也不為非
義屈歐陽公作襍傳錄遍事五代之臣香雖不入襍傳
節亦可尚矣(隨隠謾錄)
小東小東長沙之妓人以能詩得幸于馬氏後國入為
郡窮于京師里而人絶不知言及長沙宫中事必南望
泣涕而後言(續侍兒小名錄)
李豔娘蜀孟昶廣政三年上元觀燈露臺舞娼李豔娘
有姿色召入宫賜其家錢十萬(蜀史檮杌)
降真五代楚馬希範少愛娼妓徐降真及嗣立號西堂
夫人(十國紀事)
挈妓趙抃為青城宰挈散樂妓以歸為邑尉追還大痛
且怒又因與妻忿争由此惑志(孔氏野史)清獻帥蜀日有妓
戴杏花清獻喜之戱語之曰髻上杏花真有幸妓應聲
曰枝頭梅子豈無媒逼晩使直宿老兵呼之幾二鼓不
至復令人速之旋又令止之老兵忽自幕後出公怪問
之兵曰某度相公不過一箇時辰此念息矣雖承命實
未嘗往(蕙畆拾英集)
李師師李師師京都名妓也見寵於宋徽宗而私與周
邦彥美成昵甚一日正與宴洽而報上遽至周狼狽匿
床下上於坐中出新橘食之周遂潜為度曲以詠其事
異日師師歌之上知而大怒出周外任師師往餞之及
歸離索未解淚光尚瑩瑩也上適至因問之李不敢隠
具以狀對後遂復周官云
天中記卷二十
