天中記卷七
明陳耀文撰
地
萬物之祖地者元氣所生萬物之祖也地之言施也諦
也應施變化審諦不誤敬始重終故謂之地也(白虎通)
含吐應節地者易也言養物懷仁交易變化含吐應節
故其立字土力於一者為地(元命包)
右轉地所以右轉者氣濁精少含隂而起遲故轉右迎
天佐其道(上)
後定太極初構清濁始分故天先成而地後定(抱朴子)
濁隂積隂為地故地者濁隂也(素問)
方廣地承天故定寧地定寧萬物形地廣厚萬物聚定
寧無不載廣厚無不容地勢深厚水泉入聚地道方廣
故能久長(文子)
政本地者政之本也地不均平和調則政不可正也(管子)
萬物之本地者萬物之本原諸生之根苑(上)
經緯牝牡子夏曰商聞山書曰地東西為緯南北為經
山為積德川為積刑高者為生下者為死丘陵為牡谿
谷為牝蜯蛤龜珠與日月而盛虛是故堅土之人剛弱
土之人柔墟土之人大沙土之人細息土之人美㘪土
之人醜(家語)
天根地者底也底之言着也隂體下著也其神曰祗祗
成也育生萬物備成也形有高下氣有剛柔物有巨細
味有甘苦鎮之以五嶽積之以丘陵播之以四瀆流之
以百川盖氣自然之體也發氣黃泉周伏回轉以生萬
物也天之根本也雲雨于是乎出日月星辰于是乎陳
霜雪于是乎降形西北高而東南下東西長南北短其
盡四海者也炎氣欝蒸景風盪物地之張也秋風蕩生
凉氣肅然地之閑也(物理論)
媪神地者其卦曰坤其德曰母其神曰祗亦曰媪大而
名之曰黃地祗小而名之曰神州亦名后土(上)漢書曰
惟泰元尊媪神蕃釐經紀天地作成四時師古曰媪地
神也又曰海内安寧興文匽武后土冨媪昭明三光張
晏曰媪老母稱也坤為母故稱媪海内安定富媪之助耳
人下子貢問孔子曰賜為人下未知所以為人下之道
也孔子曰為人下者其猶土乎種之則五穀生焉掘之
則甘泉出焉草木植焉禽獸育焉生人立焉死人入焉
多其功而不言為人下者其猶土乎(說苑)
人臣猶土夫人臣猶土也萬物載焉而不辭其重水瀆
汚焉而不辭其下草木植焉而不有其功(杜恕篤論)
上地凡居地有大利而無小害者此上地也(物理論)
下元下元者地氣也為萬物始生育長養盖藏之主(樂聲)
(儀)
萬物所陳元氣初分輕清為天重濁為地萬物所陳列
也徐曰地者迆也迆而高也山嶽丘陵墳衍迆而卑也
臯隰汙潢故曰地有二形高下平也(說文)
牧生地之為言嫓也承天行其義也山陵之大非地不
制含功以牧生也(春秋說題辭)
仁禽子問天與地孰仁墨子曰翟以地為仁太山之上
則封禪焉培塿之側則生松栢下生黍苖莞蒲水生黿
鼉龜魚民衣焉食焉家焉死焉地終不責德焉故翟以
地為仁(墨子)
地理天有日月星辰謂之文地有山川陵谷謂之理(論衡)
丘陵墳衍普天之下華岳列居河海所流丘陵墳衍緫
謂之地(聖證論)丘陵原隰阪險緫而曰地(月令章句)
地無兩形夫土地者百姓之所蹈也殊無兩形之致矣
而談者強謂之異體地云者都大之名土者細属之號
國寧有有地無土有土無地之處乎(萬機論)
任萌地順受澤謙虛開張含泉任萌滋物歸中(援神契)
吐物土地之吐生萬物者也二象地之土地之中吐物
出形也(說文)地當隂陽之中能吐生萬物者土(書鄭注)孔鼂
云能吐生百穀謂之土(聖證論)
王四季土所以王四季者何木非土不生火非土不榮
金非土不成水非土不高扶微助衰歴成其道故五行
更生亦曰土(白虎通)上五行之中央主於四季各十八日
金父土者金之父也(句吉帝命驗)
積塊杞人有憂地壊身亡所寄者曉者曰地積塊耳充
塞四虚亡處亡塊若躇步跐蹈終日在地上行止柰何
憂其壊(刻子)
積形長廬子曰山岳也河海也金石也火木也此積形
之成乎地者也(上)
食本四海之内六合之間曰奚貴曰貴土土食之本也
(申子)
常静地道不作是以常静地道常静是以正方(上)
貴貞天道貴信地道貴貞不信不貞萬物不生(漢書)
方貞反騷云正皇天之清則兮度后土之方貞應劭曰
平正司法者莫過於天養物均調者莫過於地(上)
方輿束晳補亡詩曰漫漫方輿廽廽洪覆翰曰方輿地
也宋玉大言賦曰方地為輿圓天為盖曾子曰天道曰
員地道曰方淮南子曰大丈夫以天為蓋則無不覆也
以地為輿則無不載也
方儀盧子諒詩亹亹圓象運悠悠方儀廓注天地曰兩
儀故曰方儀也
棋局陽動而隂静天廻而地遊地若浮舟方如棋局(楊渾)
(天賦)
骨脉皮毛地以山為之輔佐石為之骨川為之脉草木
為其毛土為其肉三尺以上為糞三尺以下為地(慱物志)
太空地厚萬里其下得太空四角下有自然金然金柱
輙方圓五千里(關令内傳)
兩戒唐天文志初貞觀中李淳風撰法象志北戒自積
石負終南地絡之隂東及大華踰河並雷首底柱王屋
太行北抵常山之右乃東循塞垣至濊貊朝鮮是謂北
紀所以限戎狄也南戒自岷山嶓冢負地絡之陽東及
太華連商山熊耳外方桐栢自上洛南逾江漢擕武當
荆山至于衡陽乃東循嶺徼達東甌閩中是謂南紀所
以限蠻夷也故星傳謂北戒為胡門南戒為越門
四游地有四游冬至地上行北而西三萬里夏至地下
行南而東三萬里春秋二分是其中矣地常動移而人
不知譬如人在大舟中閉牗而坐舟行不覺也(尚書考靈耀)
四極四荒東至泰遠西至邠國南至濮鉛北至祝栗謂
之四極孤竹北戶西王母日下謂之四荒九夷八狄七
戎六蠻謂之四海距齊州以南載日為丹穴北載斗極
為空同東至日所出為太平西至日所入為太蒙(爾雅)
四方溟渤漲洋此天地之所以限東徼也惡溪沸海此天
地之所以阻南徼也䧟河懸度之設乎西潮海沙子之
設乎比北天地之所遮西而制北者也激漳霧于東維
界黑水于南極泄流沙于西陲决弱水于北滅此天地
之所以界四維也(路史前紀卷四)
五沃五沃之土其土宜杏(管子)
五地周禮曰大司徙掌天下地土之圖周知九州之地
域廣輸之數辯五地之物生一曰山林動物宜毛植物
宜皂物二曰川澤動物宜鱗植物宜膏物三曰丘陵動
物宜羽植物宜覈物四曰墳衍動物宜介植物宜筴物
五曰原隰動物宜羸植物宜叢物注曰東西為廣南北
為輪皂栢栗膏楊柳覈李梅筴王棘叢萑葦之属
五土夫地有五土之宜各有高下(范子計然)分别五土視其
高下若田宜黍稷下田宜稻麥丘陵阪險宜種棗栗
(孝經鄭注)
六區思玄賦上下無常窮六區注六區上下四方也
六極天有六極注四方上下
六體裴秀武帝時為司空為地圖十八篇制圖之體有
六一曰分率以辯廣輪之度二曰凖望以正彼此之體
三曰道理以定所由之數四曰高下五曰方邪六曰迂
直此三者各因地制宜以校夷險之異以六者參而考
之(晉書)隋宇文愷曰裴秀輿地以二寸為千里
六幕禮樂志紛紜六幕浮大海師古曰六幕猶言六合
也
七表天有五行地有五岳天有七星地有七表天有八
氣地有八風天有九道地有九州天有四維地有四凟
(河圖括地象)
八區楊雄傳咸營于八區師古曰八區八方也
八紘燭六合耀八紘師古曰八紘八方之綱維也
八埏封襌書下泝八埏孟康曰埏地之八際也言德下
流於地之八際
八荒過秦論并吞八荒師古曰八荒八方荒忽極遠之
地也
八柱天有九部八紀地有九州八柱東南神州曰晨土
正南卭州曰深土西南戎州曰㴞土正南弇州曰开土
正中冀州曰白土西南柱州曰肥土北方玄州曰成土
東北咸州曰隠土正東揚州曰信土崑崙山為柱氣上
通天崑崙者地之中也地下有八柱柱廣十萬里有三
千六百軸互相牽制名山大川孔穴相通(河圖括地象)
八殥九州之外乃有八寅亦方千里自東北方曰大澤
曰無通東方曰大渚曰少海東南方曰具區曰無澤南
方曰大夢曰浩澤西南方曰渚資曰丹澤西方曰九區
曰泉澤西北方曰大夏曰海澤北方曰大冥曰寒澤凡
八寅八澤之雲是雨九州(淮南子)
八紘八寅之外乃有八紘亦方千里自東北方曰和丘
曰荒土東方曰棘林曰桑野東南方曰大窮曰衆女南
方曰都廣曰反戶西南方曰焦僥曰炎土西方曰金丘
曰沃野西北方曰一目曰沙所北方曰積冰曰委羽凡
八紘之氣是出寒暑以合八正必以風雨(上)
八極八紘之外乃有八極自東北方曰方土之山曰蒼
門東方曰東極之山曰開明之門東南方曰波母之山
曰陽門南方曰南極之山曰暑門西南方曰編駒之山
曰白門西方曰西極之山曰閶闔之門西北方曰不周
之山曰幽都之門北方曰北極之山曰寒門凡八極之
雲是雨天下八門之風是節寒暑八紘八寅八澤之雲
以雨九州而和中土(上)伯昏無人曰夫至人者上闚青
天下潜黃泉渾斥八極神氣不變(莊子)
八方司馬相如傳六合之内八方之外師古曰四方四
維謂之八方河圖龍文曰鎮星光明八方歸德
八聽天有八風噫氣也地有八聽孔竅也
九則楚詞曰地方九則何以墳之康回憑怒地何以西
南傾注墳分也謂九州之地凡九品禹何以能分别之
康回共工也
九地凡九地一為沙泥二澤池三沚崖四下田五中田
六上田七下山八中山九上山(太玄經)
九土登徒子好色賦周覽九土足歴五都思玄賦思九
土之殊風曹子建責躬詩朱旗所拂九土披攘
九壤補亡詩茫茫九壌注九壌九州
九域韓詩曰方命厥后奄有九域薛君曰九域九州(選注)
十形夫土地皆有形名而人莫察焉有龜龍體有鱗鳳
貌有弓弩勢有斗升象有張舒形有塞閉容有隠真之
安有累夘之危有膏腴之利有塉埆之害此十形者氣
勢之始終隂陽之所極也(物理論)
方載從上臨下八萬里天以圓覆地以方載(考靈耀)
地戶天不足西北地不足東南西北為天門東南為地
戶天門無上地戶無下(河圖括地象)
坤靈坤靈定位川澤攸同澤有所注川有所通(後漢楊厥碑)
舒形地以舒形萬象咸載(鉤命决)
靈静天成於外地定於内天體於陽故圓以動地體於
隂故平以静動以行施静以合化天以陽廻地以隂淳
是故天致其禀氣舒光地致其静承施候明天以以順
動不失其中則四時順至寒暑不减致生有節故品物
用生地以靈静作合承天清化致養四時而後育故品
物用成凡至大莫如天至厚莫若地至多莫若水至空
莫若土至華莫若木至實莫若金至無莫若火(靈憲)
出雲起雨土無位而道在故太一不興化人主不任部
地出雲起雨以合從天下動勞出於地功歸於主(元命包)
不能天不能冬蓮春菊是以聖人不違時地不能洛橘
汶貉是以聖人不違俗(文始真經)
黃泉天以不見為玄地以不形為玄人以心腹為玄天
奥西北鬱化精也地奥黃泉隠魄榮也人奥思慮含至
精也(太玄經)
十二分地有十二分王侯之所居也(春秋内事)
得一天得一以清地得一以寧谷得一以盈天無以清
將恐裂地無以寧將恐發谷無以盈將恐竭(老子)
九圃洛書曰人皇始出於提地之口九男兄弟相像以
别長九州為九囿人皇乃有中州八輔
九&KR0034;淮南子曰神農皇帝剖判大宗竅領天地襲九窽
重九&KR0034;注竅通也領理也襲法也&KR0034;形也言因九天九
地之形法以通理也
黃壚淮南子曰女媧功烈上際九天下契黃壚注上與
九天接下契至黃壚黃泉下有壚土也又云放乎九天
之上蟠乎黃壚之下曹植詩抱罪黃壚
方州淮南子曰女媧氏背方州抱圓天注方州地也文
子作負方州
九州人皇氏分九州神農始立地形甄度四海遠近山
川林薮故至東西九十萬里南北八十一萬里(春秋命歷序)
黃帝受命風后受圖割地布九州(周公職錄)黃帝旁行天下
方制萬里畫壄分州得百里之國萬區(漢地理志)
圖地形元命苞云神農世怪義生白阜圖地形脉道注
怪義白阜母名白阜為神農圖畫地形通水道之脉使
不壅塞也
任地顓項養材以任地載時以象天北至於幽陵南至
於交趾西至於流沙東至於蟠木日月所照莫不砥屬
(史記)
益地圖西王母於大荒之國得益地圖慕舜德遠來獻
之(書帝照期)黃帝在位王母遣使乘白鹿集帝庭授以地圖
舜在位遣使獻白玉環反益地圖遂廣黃帝九州為十
二州又獻三琯吹之以和八風(集仙錄)
息壌洪水㴞天鯀竊帝之息壌以堙洪水(山海經)㴞滔洪
水無所止極伯鯀乃以息石息壌以填洪水(開筮)息謂子
也填物不耗减掘之益多故禹用填洪水以為名凡土
有輕重肥瘦色澤氣不同自江而南掘土不過五尺見
泉厥無息掘土還填禆補多欠故南中井淺自淮而北
土實掘井動經二三丈或再填穴則多於始取重輕不
足定以北校秤之也(相感志)
括地圖禹長於地理得括地象圖尭以為司空(尚書刑德倣)
禹觀於河始受圖括地象也圖言治水之意(帝王世紀)
禹步禹乃使太章步自東極二億三萬三千五百里七
十五步使堅亥步自北極至于南極二億三萬三千五
百里七十五步(淮南子)
禹迹虞人之箴曰芒芒禹迹畫為九州經啓九道民有
寢廟獸有茂草各有攸處(左襄四)
禹治八極之廣東西二億三萬三千里南北二億三萬
一千五百里夏禹所治四海内地東西二萬八千里南
北二萬六千里(括地象)
九有九圍商書曰以有九有之師九有以亡商頌曰奄
有九有九有有截毛傳曰九州也又曰式是九圍釋語
云謂九州為九圍者盖以九分天下各為九處規圍然
故謂之九圍
土訓版圖之貳月司會掌之土地之圖司書記之天官
之屬也形體之法遂人造之地事之圖土訓詔之則地
官之職也春卿有小史外史掌其志夏卿有司險職方
掌其圖至於邦國土地之圖地域廣輪之數載在司徒
維見可睹(玉海)
獻土晉文公過衛衞文公不禮去過五鹿饑而從野人
乞食野人盛土器中進之重耳怒趙衰曰土者有土也
君其拜受之(史記)
金化蜀王本紀曰蜀王獵於褒谷見秦王以金一笥遺
蜀王蜀王報以禮物盡化為土秦王大怒臣以下賀曰
土地也今秦當得蜀矣
九土楚蒍掩為司馬書土田度山林鳩薮澤辨京陵表
淳鹵數疆潦規偃豬町原防牧隰臯井衍沃量入脩賦
注量九土之所入(左㐮二十五年)
海外九州鄒衍曰儒者所云中國者於天下乃八十一
分居其一分耳中國名曰赤縣神州赤縣神州内自有
九州禹之序九州是也不得為州數中國外如赤縣神
州者九乃所謂九州也於是有禆海環之人民禽獸莫
能相通者如一區中者乃為一州如此者九乃有大瀛
海環其外天地之際焉(史記)崑崙東南方五千里謂之神
州中有和羹鄉方三千里五嶽之城帝王之宅聖人所
生也(王嬰古今通論)崑崙東南有亦縣之州風雨有時寒暑有
節苟非此土南則多暑北則多寒東則多陽西則多隂
故聖人不處焉(靈憲)
幽都土伯䰟兮歸來君無下此幽都些土伯九約其角
觺觺些敦脄血拇逐人駓駓些參目虎首其身若牛些
(招䰟)崑崙之東北地轉下三千六百里有八玄幽都方二
十餘萬里(慱物志)
六合汰沃盧敖游乎北海經乎太隂入乎玄闕至於蒙
榖之上見一士焉深目而玄鬚淚注而鳶肩豐上而殺
下軒軒然方迎風而舞顧見盧敖慢然下其臂遯迯乎
碑盧敖就而視之方捲龜殼而食蛤梨盧敖與之語曰
唯敖為背羣離黨窮觀於六合之外者非敖而已乎敖
幼而好游至長不渝周行四極唯北隂之未闚今卒睹
夫子於是子殆可與敖為友乎若士者齤而笑曰曰嘻
子中州之民寧肯而遠至此此猶光乎日月而載列星
隂陽之所行四時之所生其比夫不名之地猶&KR0034;奥也
若我南游乎岡䆡之野北息乎沉墨之鄉西窮窅冥之
黨東開鴻濛之先此其下無地而上無天聽焉無聞視
焉無眗此其外猶有汰沃之汜其餘一舉而千萬里吾
猶未能之在今子游始於此乃語窮觀豈不亦遠哉然
子處矣吾與汗漫期于九垓之外吾不可以久駐若士
舉臂而竦身遂入雲中盧敖仰而視之弗見乃止駕止
柸治悖然若有喪也曰吾比夫子猶黃鵠與蠰蟲也終
日行不離咫尺而自以為遠豈不悲哉(淮南子)論衡淚注
作&KR0146;頸&KR0034;奥作&KR0008;&KR0008;沉墨作沉薶
地市驪山始皇陵作地市生死人交易市平不得欺死
人云秦王地市有斷馬利(三秦記)
地脉二世遣使殺蒙恬恬喟然太息曰我何罪而死乎
良久曰恬罪固當死矣起臨洮屬之遼東城塹萬餘里
此其中不能無絶地脉哉(史記)
八鎮校獵賦戲八鎮而開關應劭曰四方四隅為八鎮
如淳曰不言九者一鎮在中天子居之故也
客土永始元年秋七丹詔曰昌陵作治五年尚事加功
天下虛耗百姓罷勞客土䟽惡終不可成其罷昌陵服
虔曰取他處土以增高為客土也(成帝紀)客土無氣(唐方伎傳)
(杜生)
真土成帝時陳湯上封事起昌陵卒不就有司皆議曰
昌陵因卑為高積土為山度便房猶在平地土客土之
中不保幽冥之靈淺外不固取土東土且與穀同價故
陵因天性據真土處勢高敞宜還復之(陳湯傳)
四表大漢左東海右渠搜前番禺後陶塗東南一尉西
北一候(解謿)甘泉賦東燭倉海西燿流沙北爌幽都南煬
丹厓師古曰四表也
踊長元帝時臨淮徐縣地踊長五六里高二丈(山海經記)
四履秦地則西臨洮北沙漠東縈西帶皆臨大海漢興
地東西九千三百二里南北萬三千三百六十八里此
漢之極盛也東樂浪西敦煌南日南北鴈門西南永昌
四履之盛亦如前漢(通典)
縮地脉費長房遇壺公有神術能縮地脉千里聚在目
前放之復如舊(神仙傳)
土神俗間有土公之神云土不可動玄有五歲女孫卒
得病詣市卜云犯土云即依方治之病即愈然後知天
下有土神矣(裴玄新言)
坑掘晉氏南遷郭璞周訪地圖云荆楚舊為王都欲於
硤州置之嫌逼山遂止便有宜都之號下至松滋地有
面勢都邑之像乃掘坑稱土嫌其太輕復瀉本坑土又
不滿便止曰昔金陵王氣於今不絶固當經三百年矣
便都建業(宣律師感應記)
赤如丹祖約府内地忽赤如丹戴洋曰按河圖徵云地
赤如丹血丸丸當有下反上者恐胡馬當來飲准水后
果石勒騎大至攻城大戰(晉書)
夢吞丸劉敬宣在觧卑夢土丸而服之既而占焉或荅
曰此服土吞丸也既覺而喜曰丸者桓也既吞矣我復
本土矣旬日中聞桓玄敗得來歸(晉安帝紀)
地䧟桓玄既篡位後御牀微䧟羣臣失色侍中殷仲文
進曰當由聖德淵重厚地所以不能載時人善之(世說)侯
景篡位及升御床床脚自䧟(南史)
夢吞梁簡文久見幽縶謂舍人殷不害曰吾昨夢吞土
試思之不害曰昔重耳饋塊卒友晉國陛下所夢將符
是乎帝曰儻幽冥有徵冀斯言不妄後王偉彭儁五脩
纂進觴于帝帝醉而寢儁進土囊脩纂坐上乃崩竟恊
於夢(南史)
食土開元二十八年春二月懷州武德武陟脩武三縣
人無故食土云味美異於他先是武德期城村婦人相
與採聚而言曰今未貴人饑幸為生活有老父紫衣白
馬從十人來過之謂婦人曰何憂無食此渠水傍土甚
佳可食女試嘗之婦人取食味頗異遂失老父乃取其
土至家伴其麵為餅餅甚美由是遠近競取之渠東西
五里南北十餘步土并盡牛肅時在懷親遇之(紀聞)
地癖李憕豐於産業伊川膏腴水陸上田脩竹茂樹自
城及關口别業相望與吏部侍郎李彭年皆有地癖鄭
巖田産亞于憕(舊唐)
穿地姜師度既好溝洫所在必發衆穿鑿雖時有不利
而成功亦多先是太史令傳孝忠善占星緯時人為之
語曰傳孝忠兩眼看天姜師度一心穿地傳之以為口
實(舊唐)時為語曰孝忠知仰天師度知相地嘲所嗜也(新唐)
王地浮屠泓與張說置永樂東南第一宅有永巷者戒
曰此宅西北隅最是王地慎勿於此取土越月泓又至
謂悦曰此宅氣候忽然索莫其必恐有取土于西北隅
者與說並視果有取土坑三數坑皆深丈餘泓大驚曰
禍事令公冨貴一身而已更二十年外諸郎君皆不得
天年說懼將乎之泓曰客土無氣與地脉不相連今欲
填之猶人有瘡痏補以他肉無益也說子均垍(闕)禄
山委任克復后均賜死垍長流(常恃言旨)
彈丸劒南自玄宗還京後於綿益二州各置一節度百
姓劳弊高適因西山三城置戍上三䟽曰平戎以西數
城邈在窮山之顛垂于絶險之未運粮于束馬之路坐
甲於無人之鄉以戎狄言之不足以利戎狄以國家言
之不足以廣土宇柰何以險阻彈丸之地而困全蜀太
平之人哉(舊唐書)
地理賈躭好地理學凡四夷之使及使四夷還者必與
之從容訊其山川土地之終始是以九州之夷險百蠻
之土俗區分指畫備䆒源流(上)
貢土天下貢賦唯長安縣貢土萬年縣貢水(南部新書)
益土建中初魏縣西四十里忽然土長土長四五尺數
畆里人駭異之明年魏博田悦反德宗命馬燧等討之
朱㴞王武俊帥兵救田悦引軍與王師對壘三年㴞僣
稱冀王武俊稱趙王田悦稱魏王悦時壘正當土長之
所及僣署告天乃因其長土為壇以祭魏州功曹韋稔
為益土頌以媚悦馬燧聞之笑曰田悦異常賊也(舊唐)
厚薄朱朴遷都議曰江南土薄水淺人心囂浮輕巧不
可以都河北土厚水深人心疆愎狠戾不可以都惟㐮
鄧實惟中原人心質良去秦咫尺而有上洛為之限永
無夷狄侵軼之虞此建都之極選也(唐書)
青牛嫗遼太祖皇后述律氏嘗至遼土二河之會有女
子乘青牛車倉卒避路忽不見未幾童謠曰青女嫗曾
避路盖言謂地祗為青牛嫗云(遼史)
黃金母汾晉村野間語曰欲作千箱主問取黃金母意
謂多稼厚畜由耕所致也(凊異)
青銅海汴老圃紀生一鉏庇三年口病篤呼子孫戒曰
此二十畆地便是青銅海也
起西北崑崙柱天萬脉(萬山之脉)由起西北綿亘幽寒莫詣
為背為項(西北近崑崙如人之背項)為脊為毳(漸遠也)下為&KR0034;臋上為
髮際面居秦雍耳目口鼻(秦雍為天下之面分耳目口鼻也)幽冀川蜀
分左右背懸心關脑腹垂洛汭胃脘出納為汧為渭大
河大江經絡縈衞大腸膀胱震澤壘濟青徐以降是為
髖髀泄為尾閭茫洋無際海洲萬國糞滓塵穢(張子房赤霆經)
雌雄中原為雄魁傑竒偉江南為雌淸楚嬌麗言其孕
人物然也(上)
沃瘠公父文伯之母曰昔聖王之處民也擇瘠土而處
之沃土之民不材淫也瘠土之民莫不嚮義勞也(國語)
生反廣成子曰百昌皆生於土而反于土故余將去汝
入無窮之門以游無極之野(莊子)
上方下方翼奉封事曰上方之情樂也下方之情哀也
孟康曰上方謂北與東也陽氣所萌生故為上下方謂
南與西也隂氣所萌生故為下(前漢)
地垠甘泉賦天閫決兮地垠開八荒恊兮萬國諧(上)
地絡振天維衍地絡(西京)層峯亘天維曠渚綿地絡(宋孝武)
白土隋圖經云常山高邑縣房子城出白土細滑膏潤
可以塗餙兼用之濯錦可致鮮潔一名赤石岡酈道元
水經云白土細滑如膏可用濯錦色奪霜雪光彩鮮異
潔于常錦俗以美談言房子之纊也抑亦蜀中之濯錦
江矣歲貢其錦以充御府魏都賦織纊房子
響地邢州尚書房東井地周百餘步其所鳴響人馬行
土轟作雷聲掘之即火出(郡國志)
可食雲南臨安府唐黎州也有落容山在府治西南三
里其土香美作餅炙熟可食僰婦嗜之(雲南志)
堅土丹徒界内土堅緊如蠟故諺云生東吳死丹徒言
吳多産出可以攝生自奉養丹徒地可以&KR0830;也(輿地志)
瘞薶爾雅曰祭地曰瘞貍孫炎曰瘞者翳也既祭瘞藏
也祭法曰瘞埋于泰折吕氏春秋曰天下時地生財不
與民謀有年瘞土無年瘞土注有穀祭土報其功也無
穀祭土讓其神也
六幽典引曰光被六幽蔡邕曰六幽謂上下四方也向
曰六幽謂天地四方幽遠之處
六漠遠遊曰經營四荒兮周流六漠注六合也(楚辭)
别讓計九州之别壤山陵之大川澤所注菜沮所生鳥
獸所聚凡九百一十萬八千二十四頃磽埆不墾者千
五百萬二千頃(援神契)
蚤蝨鑿山鑚石則地痛人民多若蚤蝨蚤蝨衆多則地
癢也(劉向别錄)
夢地地為隂其下冥冥也夢見地者身安寧(夢書)
地震
止殃剪妖文王立國八年寢疾五日而地動東西南北不出
國郊百吏皆請曰臣聞地之動為人主也請舉事動衆增國
城以移之文王曰不可天之見妖也以罰有罪也請改行重
善以移之無幾何疾乃止此文王所以止殃剪妖也(吕氏春秋)
三川震幽王三年西周三川皆震伯陽父曰周將亡矣
夫天地之氣不失其序若過其序民之亂也陽伏而不
能出隂遁而不能烝於是有地震今三川實震是陽失
其所而鎮隂也陽失而在隂川源必塞夫水土演而民
用也水土無演民乏財用不亡何待(國語)
句星在房心間景公謂太卜曰子之道何能對曰能動
地公以告晏子晏子默然不對出見太卜曰昔吾見句星
在房心之間地其動乎太卜曰然晏子出太卜走往見
公曰臣非能動地地固將動也田子陽聞之曰晏子默
然不對者不欲太卜之死往見太卜者恐公之欺也晏
子可謂忠於上而惠於下矣(晏子春秋)晏子曰吾見維星絶
樞星散其地動乎(說苑)維星散句星信則地動有星守三
淵地動(後志)天西河中九星曰鈎星鈎星伸則地動者以
水動也辰星赤黃而小則地大動土勝水也鈎鈐者天
之管籥鈎鈐折則地動者天之管鑰動也(漢上未氏易觧)地之
將動鈎鈐開鈐即房星上垂二星若磔開則始震盛張
則大動漸合則止晉志云西河中九星如鈎狀曰鈎星
直則地動
地動儀張衡字平子造候風地動儀以精銅鑄成圓徑
八寸合盖隆起形似酒樽餙以篆文山龜鳥獸之形中
有都柱旁行八道於開機外有八龍首銜銅丸下有蟾
蜍張口承之牙機巧制皆在鐏中覆盖周密無際如地
動鐏則震龍機發吐丸而蟾蜍承之振聲激揚因此覺
知雖一龍發機而七首不動尋其方面乃知震動之所
在騐之合契若神自書典所記未之有也曾一龍發機
而地不覺動京師學者初咸怪其無徵數日驛至果地
動由是皆服其神妙(後漢)
越隂安帝永初元年郡國十八地震李固曰地者隂也
法當安静今乃越隂之職專陽之政故應以震動(通考)
失性初平二年地震董卓問蔡邕對曰天為陽故轉運
於上地為隂故安静於下今而地震是失其性以隂為
陽也明公車不當青盖宜改之以應變卓改為綠盖(獻帝)
(春秋)邕曰地動隂盛大臣踰制(後漢)
臣象永徽元年晉州地震不息高宗顧謂侍臣曰朕政
教不明使晉州之地屢有震動侍中張行成曰天陽也
地隂也陽君象隂臣象君宜轉動臣宜安静今晉州地
震彌旬不休臣將恐女謁用事大臣隂謀且晉州陛下
本封今地屢震尤彰其應伏願深思遠慮以杜其萌帝
深然之(舊唐)
隂盈京房易傳曰臣事雖正專必地震其震於水則波
於木則摇於屋則瓦落大經在辟而易臣茲謂隂動又
曰小人剥廬厥妖山崩茲謂隂乘陽弱勝強劉向曰金
木水沴土地所以震春秋災異先書地震日蝕惡隂盈
也(上)
風寒盛隂陽太甚作雨日久不為星變則為地震或大
風作而為地震地寒盛則裂風盛則震也(玉歷通政經)
海波薄海水三歲一周流波相薄故地動(莊子)
山
土聚太子晉曰古之長民者不墮山不崇薮不防川不
竇澤夫山土之聚也薮物之歸也川氣之導也澤水之
鍾也夫天地成而聚於高歸物於下䟽為川谷以導其
氣陂唐汚痺以鍾其美是故聚不阤崩而物有所歸氣
不沈滯而亦不散越(國語)
含澤布氣春秋說題辭曰山之為言宣也含澤布氣調
五神也又云隂含陽故石凝為山
含精山者氣之包含所以含精藏雲故觸石而出(元命包)
地基春秋運斗樞曰山者地基也
地鎮張晏曰元延中岷山崩山地之鎮宜固而崩所以
示人患也(翟方進傳註)
産物山産也言産萬物(釋名)山宣也宣氣散生萬物有名
而高象形也(說文)
緫山山頂曰冡亦曰巔亦曰椒山脊曰岡山大而高曰
嵩(嵩高稱也今中岳嵩山盖依此亦作崧)小而高曰岑銳而高曰嶠卑而
大曰扈小而衆曰巋土大下小曰巘山有草木曰岵無
草木曰垓石載土曰岨土載石曰崔嵬(此因形而名之)山東曰
朝陽山西曰夕陽(随日照而名之)山足曰麓山穴曰岫山邊曰
崖崖之高曰巖上秀者曰峯陬隅高者曰岊山坡曰坂
山三襲曰陟山再成曰坯山中絶曰陘未及上曰翠微
(一說山氣青縹色曰翠微)山屬曰嶧(言絡繹相連金魯國有嶧山純石相積搆連屈成山盖謂此也)
山狹而高曰巒巒山曰墮(徒果反謂山形長狹狹者荆州記又謂之巒詩云墮山喬岳)
土山曰阜(阜厚也言其高厚)曲阜曰阿大阜曰陵小陵曰丘山
精曰䕫亦曰跂亦曰雲陽祭山曰庪(說文釋名爾雅)㠝岏銳山
也(字林)岬山脇也(淮南注)
出雲導風仁者何以樂山山者萬物之所瞻仰草木生
焉衆物立焉飛禽萃焉走獸休焉寳藏殖焉竒夫息息
育羣物而不倦焉四方並取而不限焉出雲導風嵸乎
天地之間天地以成國家以寧有似夫仁人志士是仁
者所以樂山也(說苑)孔子曰夫山生材用無私為焉四方
皆伐無私與焉出雲雨以通乎天地之間隂陽和合雨
露之澤萬物以成百姓以饗此仁者之樂于山也(尚書大傅)
上為星精蟠冡山上為狼星武關山為地門土為天高
星主囹圄荆山為地雌上為軒轅星大别為地理以天
合地以通三危山在鳥獸之西南上為天苑星岐山在
崑崙東南為地乳上為天糜星汶山之地為井絡帝以
會昌神以建福土為天井桐栢山為地穴上為維星鳥
鼠同穴山地之幹也土為掩畢星熊耳山地門也精上
為畢附耳星(河圖)
九山何謂九山會稽泰山王屋首山泰華岐山太行羊
腸孟門(吕氏春秋)
名山凡天下名山五千三百七十出鉄之山三千六百
有九上有丹砂者下有黃金上有磁石者下有銅金上
有綠石者下有鉛錫上有赭下有鐡(管子)山上有葱下有
錄山上有薤下有金山上有薑下有銅錫山有寳玉木
旁枝皆下垂(酉陽雜爼)五百歲天下名山一開開時金玉之
精涌出(關令尹喜内傳)入名山必先齋五十日牽白犬抱白鷄
以塩一升山神大喜芝草異藥寳玉為出未到山百步
呼曰林林央央此山王名知之却百邪(地鏡)
五嶽視三公五嶽者泰山東嶽也霍山南嶽也華山西
嶽也常山北嶽也嵩高山中嶽也五嶽何以視三公能
大布雲雨焉能大歛雲雨焉雲觸石而出膚寸而合不
崇朝而雨天下施德慱大故視三公也(說苑)
疊崿秀峰西陵峽疊崿秀峰竒構異形難以詞叙林木
蕭森離離蔚蔚乃在雲氣之表仰瞩俯映彌習彌流連
信宿不覺忘返目所履歴未嘗有也既自欣得此竒觀
山水有靈亦當驚知已於千古矣(水經)
造雲兩山壁立崇隆造雲(漢武都太守李翕碑)
竒形異勢袁山松曰夷陵江北多連山登之望江南諸
山數十百重莫識其名高者千仞多竒形異勢自非煙
褰雨霽不辨見此遠山矣(水經)
欲界仙都陶宏景云高峯入雲清流見㡳夕日欲流沉
鱗競躍實是欲界之仙都也
隂成水架方丈之西北有隂成大山滄浪之西有陽長
大山此二山是陽九百六歷數之標揭也百六之運將
至則陽長水竭隂成水架陽九之運將至則隂成水竭
陽長水架(海錄碎事)
文章嶺九域志青州有文章嶺渠江志有禮義山圖經
涪州有錦繡洲
丹梯謝玄暉敬亭山詩要欲追竒趣即此陵丹梯善田
丹梯謂山也眺鼓吹登山曲曰暮春春服美遊駕陵丹
梯升嶠既小魯登巒且悵齊謝靈運登石門最高頂詩
共登青雲梯
靈嶽荀晞曰淮陽之地北組塗山南枕靈嶽(王隠晉書)靈山
紀地德險峭資岳靈(沈休文鍾山詩)
崇丘瞻彼崇丘其林藹藹(補亡詩)振策陟崇丘(陸士衡赴洛道中詩)
崇嶽峩峩崇嶽吐符降神(郭有道碑)羽旆臨崇基(鍾山詩)
隠天楊䧱蜀都賦蒼山隠天岎崯廻叢西都賦其陽則
崇山隠天幽林窮谷
干雲山則交錯糾紛上干青雲(子虛賦)干雲非一狀(沈林文詩)
合沓敬亭詩茲山亘百里合沓與雲齊鍾山詩合沓共
隠天參差互相望
沓嶂丘希範詩鳴鞞響沓嶂太白詩廻崖沓嶂凌蒼蒼
爾雅曰山上正曰嶂
天阻曹子建朔風詩俯降千仞仰登天阻千仞易陟天
阻可越
九成長笛賦託九成之孤岑兮臨萬仞之石磎注山海
經栢山四成郭璞曰成亦重也言九者數之多也
插漢淯水由分頭嶺南流逕魯陽關左右連山插漢秀
木干雲是以張景陽詩云朝登魯陽關峽路峭且深(水經)
峯柱月駕武都南入秦岡山山高入雲遠望增狀若嶺
紆曦軒峯柱月駕矣(水經注)
軼雲蔽日四明山高峯軼雲連岫蔽日(孔瞱會稽記)山峻高
以蔽日(九章)自三峽七百里中兩岸連山略無闕處重巖
疊嶂隠天蔽日自非亭午夜分不見䂀月(水經)
干天入漢故鄣縣東有青山絶壁干天孤峯入漢緣嶂
百重青川萬轉信足蕩累頥物悟衷散賞(吴筠與施從事書)
争霞限日石門山森壁爭霞孤峯限日幽岫含雲(與顧章書)
空同山黃帝立為天子十九年令行天下聞廣成子在
於空同之上故往見之問至道之精(莊子)汝州臨汝縣廣
成坡之西垠有小山曰崆峒即黃帝訪道地廣成子所
隠也其顛洞穴如盎將有大風雨則白犬自穴出田夫
以為候亦名山曰玉犬峯耆老云若九春三秋天景清
麗必有素霧自㞯起湏臾粉堞青㭝彌亘數里樓殿轇
轕花木煥爛數息中霧勢漫散不復見矣庸軰不知神
仙窟宅以為廣成子化城乃俚談也(三水小牘)爾雅曰北戴
斗極為崆峒其地絶遠華夏之君所不至禹跡之内山
名崆峒者有三焉其一在臨洮秦築長城之所起也其
一在安定二山高大可取財用彼人亦各於其處為廣
成子立廟而莊生述黃帝問道崆峒遂言遊襄城登具
茨訪大騩皆與此山接壌則臨洮安定非問道之所明
矣(汝州刺史盧貞碑)黃帝西見中黃子受九品之方過崆峒從
廣成子受自然之經(抱朴子内篇)
青城黃帝破山通道遍歴五岳封青城山為五岳丈人
乃岳瀆之上司真仙之宗秩一月之内羣岳再朝六時
洒泉以代晷漏一名赤城一名青城都一名天國山亦
為第五大洞寳仙九室之天對郡之西北在岷山之南
羣峯掩映互相連接靈仙所宅祥異甚多(玉匱經)青城觀
北上十餘里有一臺孤聳獨秀霞表名曰軒轅臺下望
衆山如螘蛭焉連抱之樹有若薺也此臺非得仙之人
不可居之(山記)岷山連峯接岫千里不絶青城乃第一峯
也前號青城峯後名大面山山有七十二小洞應七十
二候有八大洞應八節天倉諸峯屹然三十有六(杜光庭記)
具茨黃帝登具茨之山升於洪隄之上受神芝圖於黃
蘆童子(陽城記)
縉雲括蒼縣縉雲山黃帝游仙之處有孤石特起高二
百丈峯數十或如羊角或似蓮花謂之三天子都有龍
鬚草云羣臣攀所墜者(郡國志)
尭山蒲城有堯山亦名浮山舊圖經云昔堯時洪水為
災諸山盡没惟此山若浮因以為名桂陽有山盤紆
數百里有赭嵓迭起冠以青林與雲霞亂米山上有白
石英山下有平陵有大堂基耆舊云堯行宫所(水經)
武夷武夷山者列仙傳籛鏗鍊丹之所也籛鏗進雉羹
於堯堯封於彭城故謂之彭祖年七百七十七歲而卒
鏗有子二人其一曰武其二曰夷因以名山(山志白玉蟾記)武
夷巖石悉紅覺望若朝霞顧野王謂之地仙之宅(建安記)
羅浮羅浮者盖緫稱焉羅羅山也浮浮山也二山合體
謂之羅浮羅山頂有桂所謂賁隅之桂又有天池一鑑
周可五里水應海潮是曰神湖浮山者本蓬萊之一峯
堯時洪水泛海澌來傳於羅山崖巘皆合至今卉木不
同浮山皆海中類也又有平田七畆水旱不及禾稼異
常陳郡袁彦伯東筦徐履道皆云蓬萊有三島此其一
焉峯嶺秀拔四百餘里峯巒晻映三十二所峯崛起上
披重霄下有深洞幽䆳旁達約數十里山顛飛雲頂又
曰聚霞峯常有紫霞在于峯土夜半登之則見日出真
誥呼為層城(山記)洞名朱明耀真之天(茅君内傳)朱明之陽宫
耀真之隂室(謝靈運賦)洞中常有五百首真人遊會開元二
十六年奉勑建蘸于花首臺天寳初詔道士申太芝祭
山欲尋朱明洞時邑簿任知宣領耆舊尋見一洞以藤
儋籠石斛垂一人下約五丈餘却出云下視無㡳日月
星辰無不傋初有白雲湏臾散漫五色(羅浮異記)
巫咸山盖巫咸者實以鴻術為帝堯醫生為上公死為
貴神豈封斯山而因以名之乎伊巫咸之名山崛孤停
而嵥峙配華霍以助鎮致靈潤乎百里(郭璞賦)
九嶷南方蒼梧之丘蒼梧之淵其中有九嶷山舜之所
葬在長沙零陵界中(山海經)九嶷山盤基蒼梧之野峯秀
數郡之開羅巖九舉各導一浮岫壑負岨異嶺同勢遊
者疑焉故曰九疑(水經)連峯接岫競秀争高含霞卷霧分
天隔日(荆州記)魯妙典入九疑十餘年有神人語之曰此
山大舜所理天地之總司九州之宗主也古有高道之
士作三處麓床可以棲庇風雨宅形念真(集仙錄)九峯一
曰蕭韶二曰女美三曰石城四曰娥皇五曰朱明六曰
桂林七曰華盖八曰巴林九曰石樓周回百餘里(圖記)
君山洞庭之山帝之二女居之(山海經)君山洞庭之山也
帝之二女居之曰湘夫人帝女遣精衛至王母取西山
之玉印印東海北山(慱物志)湘夫人者帝堯女也秦始皇
浮江至湘山逢大雨而問慱士湘君何神慱士曰聞之
堯二女舜妃也死而葬此(河圖玉版)始皇欲入湘觀衡山而
遇風浪溺敗至此山而免因號為君山(湘州記)湘君所遊
故曰君山有神祈之則利涉(荆州圖記)君山有道與吴包山
潜通上有美酒數斗得飲者不死漢武帝齋七日遣男
女數十人至君山得美酒欲飲之東方朔曰識此酒請
視之因一飲致盡帝欲殺之朔乃曰殺朔若死此為不
騐以其有騐殺亦不死乃赦之(慱物志)
龍冢禹生於石紐起於龍冡江源岷山也有禹廟填許
山上廟平八十畆每朔望池自漏繼有水給千口禹所
遺弓(青城記)
宛委會稽山南有宛委山其上有石形似簣俗呼為石
匱壁立千雲有懸度之險升者累梯然後至焉(孔靈符會稽山)
(記)禹案黃帝中經見聖人所記曰在九疑山東南曰天
柱山號宛委承以文玉覆以盤石其書金簡青玉為字
編以白銀禹乃東廵衡山殺白馬以祭之見赤繡文衣
男子自稱玄夷滄水使者謂禹曰欲得我簡書知導水
之方者齋於黃帝之岳禹乃齋登石簣山果得其文乃
知四瀆之根百川之理鑿龍門通伊闕遂周行天下使
伯益記之名為山海經(吴越春秋)禹開宛委山得赤珪如日
碧如月長一尺二寸也(開山圖)
包山禹治洪水至牧德之山見神人焉謂禹曰劳子之
形役子之慮以治洪水無乃怠乎禹知其神人再拜請
誨神人曰我有靈寳五符以役蛟龍水豹子能傳之不
日而就因授禹而誡之曰事畢可秘之于靈山禹成功
后乃藏之于洞庭苞山之穴至吴王闔閭之時有龍威
丈人得符獻之吴王以示羣臣皆莫能識乃令賫符以
問孔子曰吴王閑居有赤烏銜此書以至王所莫辨其
文故令遠問孔子曰昔禹治水于牧德之山遇神人授
以靈寳五符后藏于洞庭之苞山君王所得無乃是乎
赤烏之事某所未詳使者反白闔閭乃尊事之先是江
左童謠云禹治洪水得五符藏之洞庭之苞山湖龍威
丈人竊禹書得五書者喪國廬尋而吴果滅(吴越春秋越絶書)
(甄正論)吴王闔閭出遊包山見一人自言姓山名隠居闔
閭扣之乃入洞庭取素書一卷呈闔閭其義不可識令
人賫之問孔子曰某聞童謠曰吴王出遊觀震湖龍
威丈人山隠居北土包山入靈墟乃入洞庭竊禹書天
帝大文不可舒此文長傳百六初若強取出喪國廬(灵寳)
(要略)
砥柱昔禹治洪水山陵當水者鑿之故破山以通河河
水分流包山而過山見水中若柱然故曰砥柱也三穿
既決水流疎分指狀表目亦謂之三門矣(水經)
會稽禹到大越上苖山大會計爵有德封有功因而更
名苖山曰會稽因病死葬焉(越傳)會稽之山古防山也亦
謂之為茅山又曰棟山越絶云棟猶鎮也盖周禮所謂
揚州之鎮矣山形四方上多金玉下多瑛石山下有禹
廟廟有聖姑像禮樂緯云禹治水旱天賜神女聖姑即
其像也山上有禹冡昔大禹即位十年東廵狩崩于會
稽因而葬之有鳥來為之耘春拔草根秋啄其穢是以
縣官禁民不得妄害此鳥犯則刑無赦山東有硎去廟
弋里深不見㡳謂之禹井云東游者多探其穴也(水經)山
有陽明洞一名極玄大元之天(白玉上經)
廬山廬山出三天子都一曰天子鄣(山海經)古名天子三
嶂山(洞玄集)古名南障山(郡國志)武王時方輔先生與李老
跨白驢入山煉丹得道仙去惟廬存故名廬山(九微志)輔
山即廬山也(豫章古今記)殷周之際匡俗先生受道於仙人
而共遊此山時人謂其所止為仙之廬因名匡廬山(慧師)
(山記)匡俗字子孝周武王時人生而神靈廬於此山後仙
化空廬尚存世稱廬君故號廬山焉(周景式山記)威烈王以
安車迓匡續續僊去惟廬存因命其山為靖廬山邦人
以先生姓呼匡山又曰匡阜(謝顥廣福觀碑)匡俗字君孝父東
野王共潯陽令吴芮佐漢定天下而亡漢封俗於潯陽
曰越廬君兄弟七人皆好道術遂寓精爽於洞庭之山
故世謂之廬山漢武南廵封俗大明公(豫章舊志)慱物志曹
著傳其神自云姓徐受封廬山後吴猛經過山神迎猛
猛語曰君王此山近六百年符命已盡不宜久居非據
(水經)廬山彭澤之山也雖非五嶽之數窮隆嵯峨實峻極
之名山也(王彪之賦叙)潯陽郡南有廬山九江之鎮也臨彭
蠡之澤按平敞之原(孫放賦)山四方周四百餘里疊彰之
巖萬仞懷靈抱異苞諸仙迹(山圖)崇標峻極辰光隔輝幽
澗澄深積清百仞阻絶重險非人跡之所遊窈窕冲融
常舍霞而貯氣真可謂神明之區域列真之苑囿矣(湛方)
(生神仙詩序)廬山者江陽之名嶽其大形也背岷流面彭蠡
潘根所據亘數百里重嶺桀嶂仰插雲日俯瞰川湖之
流焉(伏㴞遊山序)廬山者亦南國之德鎮雖林石異勢而雲
霞共色東瞻洪井識曳帛之在兹西望石梁見指寳之
可拾(梁元帝山碑序)其山川明淨風澤清廣氣爽節和土沃民
逸嘉遁之士繼響窟巖龍潜鳳采之賢往者忘歸矣秦
始皇漢武帝及太史公司馬遷咸升其巖望九江而眺
鍾彭焉(水經)廬山名山靈詠真之天(茅君内傳)廬山之南有上
霄石高壁緬然與霄漢連接秦始皇三十六年嘆斯岳
遠遂記為上霄焉上霄之南大禹刻石誌其丈尺里數
今猶得刻石之號焉(水經)峯去平地七千仞上有古迹云
是夏禹治水之時泊船之所鑿石為竅以繫䌫焉磨崖
為碑皆科斗文字隠隠可見(玉堂聞話)東南有香鑪山孤峯
獨秀起游氣籠其上則氤氲若香煙白雲映其外則炳
然與衆峯殊别將雨其下水氣湧出如馬車盖此龍井
之所吐(慧遠山記)西南有石門山兩巖間微有門形故以為
稱瀑布飛瀉丹翠交矅(謝靈運游名山志)廬山頂上一池水池
中有三石鴈霜落則飛山北有五老峯於廬山最為峻
極横隠蒼窮積石巖□迥壓彭蠡其形勢如河中虞鄉
縣前五老之形故名之(潯陽記)峯下有李太白書堂
三宫僧景衡陽湘鄉人永明中夢廬山之神云廬山惟
岳峻極于天是曰三宫壁立萬仞欲屈真人居之又夢
受請而行至香爐峯石門頂見銀閣金樓丹泉碧樹希
世而有後振錫登峯宛如夢中所見(虞羲景法師行狀廣弘明集)
羣玉天子北征東還至于羣玉之山阿平無險四輙中
繩先王之所謂策府寡草木而無禽獸天子於是取玉
三乘玉器服物載玉萬隻天子休羣玉之山乃命邢侯
得攻玉者(穆天子傳)
春山穆王北升于春山之上以望四野曰春山是惟天
下之高山也先王所謂玄圃百獸之所聚也飛鳥之所
接也愛有赤豹白虎烏青鵰執犬羊食豕鹿穆穆王觀
子春山之上乃為銘迹于玄圃之上以詔後世(穆天子傳)山
海注作鍾山
弇山甲子天子賓于西王母乃執白圭玄璧以見西王
母西王母(闕)再拜受之乙丑天子觴西王母于瑶
池之上西王母為天子謠曰白雲在天山䧙自出道里
悠遠山川間之將子無死尚能復來天子荅之曰子歸
東上和治諸夏萬民平均吾顧見汝比及三年將復而
野天子遂驅升于弇山乃紀丌跡于弇山之石而樹之
&KR3877;眉曰西王母之山(穆天子傳)注即崦嵫山也禹大傳曰涓
盤之水出崦嵫山離騷云望崦嵫而勿迫
大形王屋二山方七百里高萬仞北山愚公者年且九
十面山而居懲山北之塞出入之迂也謀平之河曲知
叟止之而不得操蛇之神聞之懼其不已也告之於帝
帝感其誠命夸蛾氏二子負二山一厝朔東一厝雍南
自此冀之南漢之隂無隴斷焉(列子)天子命駕八駿之乘
赤驥之駟造父為御南征翔行逕絶翟道升于太行南
濟于河馳驅千里遂入于宗周(穆天子傳)中黃伯曰余左執
太行之優而右摶彫虎唯象之未與吾心試焉有力者
則又願為牛欲與象鬭以自試今二三子以為義矣將
惡乎試之夫貧窮大行之獶也䟽賤義之彫虎也而曰
遇之亦足以試矣(尸子)太行附路之精(圖緯降象)武王尅殷欲
築宫於五行之山(今太行山)周公曰不可夫五行之山固塞
險阻之地也(淮南子)王屋本冀州之河陽山也(古今地名)山狀
如垣(慱物記)王屋山號小有清虚洞天太行折山為佐命
中條古鍾為輔翼三十六洞小有為羣洞之尊四十九
山王屋為重山之最實不死之靈鄉真人之洞境也(仙經)
王屋山仙之别天所謂陽臺也始得道者皆詣陽臺是
清虚之宫也南嶽夫人言明日當詣王屋清虚宫(真誥)
天目老子說云欲度南及避水災天目海陵山是為第
一(寰宇記)天目山極高峻嶺上有泉水甚美東南有瀑布
下注數畆(吴興記)天目有兩峯峯頂各一池左右相對為
天公之左右目(元和地志)晉郭璞錢唐天目山詩云天目山
前兩乳長龍飛鳳舞到錢唐海門一點巽峯起五百年
間出帝王及高宗中興建邦天目乃主山至度宗甲戌
山崩京城騷動時有建遷蹕之議者未幾宋鼎遂移有
人作詩云天目山前水齧磯天心地脉露危機西周浸
冷觚移月未必遷岐說果非(古杭雜記)昔有登天目山北遇
雨見雲霧在山腰雷似嬰兒聲(遯齋閑覧)天目山有洞三十
六每秋必有一月風雨晦暝土俗云是山神與江神會
也(圖經)山雖多矣莫若天目之為大其高也凡三萬九千
尺仰太虚兮日月低生絶頂兮乾坤窄(唐杭都賦)
元天閼奕之隸與殷翼之孫遏士之子三士相與謀致
人於造物共之元天之上元天者其高四見列星司馬
彪云元天山名(莊于)顔延年詩元天高北列
沙鹿秋八月辛卯沙鹿崩(左傳十四年)晉史卜之曰隂為陽
堆土火相乘故有沙鹿崩後六百四十五年宜有聖女
興其齊田乎(漢元后傳)
孔子山黃州東百里有孔子山相傳孔子適楚嘗登山
上有坐石草木不侵有硯石每雨墨水浸出城北二十
里有小﨑山上有飛來石下有石柱推之者可轉而不
仆(山川紀異)
䱉山闔閭出入游卧秋冬治於城中春夏治於城外治
姑蘇之臺旦食䱉山晝游蘇臺射於鷗陂馳於游臺興
樂石城走犬長洲(吴越春秋)
謁泉西河謁泉山一名隠泉山山有石室子夏退居之
所(随圖經)謁泉山俗雨睗雨愆時謁禱是應故山得其名
其山石岸地險壁立天固爰有層松餙岩列柏綺望(水經)
虎丘虎丘先名海涌山(王珀銘)闔廬死葬於國西北名虎
丘穿土為川積壤為丘發五都之士十萬人共治千里
使象摙土冡地四周水深丈餘槨三重傾水銀為池池
廣六十步黃金珠玉為鳬鴈扁諸之劒魚腸三千在焉
葬之已三日金精上楊為白虎據墳故曰虎丘(吴越春秋)虎
丘山絶嵒聳壑茂林深篁為江左丘壑之表吴興太守
禇淵昔嘗述職路經吴境淹畱數日登覽不足乃嘆曰
今之所稱多過其實今觀虎丘逾于所聞(王僧虔吴地記)巨䴡
之名山大吴之勝壤(顧野土山序)三江五湖洞庭巨䴡其中
之秀異者實虎丘之靈阜焉(沈烱荅張種書)
吴山杭之吴山吴人憐子胥以諫死立祠其上又名胥
止左臨大江右瞰西湖為一郡勝槩(郡國志)金主亮將南
侵乃密隠畫工於奉使中俾寫臨安湖山以歸為屏而
圖已之像策馬于吴山絶頂題詩其上有立馬吴山第
一峯之句(史記)
怪山越王欲築城郭范蠡乃觀天文擬法于紫宫築作
小城城既成而怪山自生者瑯瑘東武海中山也一夕
自來百姓怪之故名怪山(吴越春秋)水經注云飛來徙此壓
殺數百家亦云越王無疆為楚所伐去瑯瑘止東武人
随居山下遠望此山其形似龜故亦有龜山之稱也越
起靈臺於山上又作三層樓以望雲物川土明秀亦為
勝地故王逸少云從山隂道上猶如鏡中行也(水經)
三神山齊威宣燕昭使人入海求蓬萊方丈&KR0801;洲此三
神山者其傳在渤海中去人不遠患且至則船風引而
去盖嘗有至者諸僊人及不死之藥皆在焉其物禽獸
盡白而黃金銀為宫闕未至望之如雲及到三神山反
居水下臨之風輙引去終莫能至云(史記)渤海之東有大
壑中有五山岱輿員嶠方壺&KR0801;洲蓬萊臺觀皆金玉所
居之人皆仙聖之種五山之根無所連著常随潮波上
下往來得暫峙仙聖訢于帝帝怒流於西極命禺禺疆
使巨鼇十五舉首而戴之五山始峙(湯問)齊人徐市等上
書言海中有三神山名曰蓬萊方丈&KR0801;洲僊人居之請
得齋戒與童男女求之於是遣徐市發童男女數千人
入海求僊人(秦紀)東方朔寳甕銘曰寳雲生于露壇祥風
起于月舘望三壺如盈尺視八鴻如榮𢃄三壺海中三
山也一曰方壺則方丈也二曰蓬壺則蓬萊也二曰&KR0801;
壺則&KR0801;洲也此三山形如壺器八鴻者八方之名鴻大
也登月舘以望四海三山則如聚米縈𢃄者矣(拾遺記)蓬
萊亦名防丘一名雲來方丈一名巒雉瀛洲亦名魂洲
亦名環洲員嶠一名環丘(上)
三峯燕王仙臺東有三峯甚為崇峻騰冠峯高霞翼嶺
岫壑冲深合煙罩霧耆舊言燕昭王求仙處(水經)
玉笥屈潭之左玉笥山屈平之放棲於此山而作九歌
焉(甄烈湘中記)漢武好仙於玉笥山頂上置降真壇大還丹
竈道士晝夜祈禱天感其誠乃降白玉笥置壇上武帝
遣使取之至其壇側飄風大震卷玉笥而去因此則為
玉笥山焉(玉笥山錄)
巫山大巫山非惟三峽所無乃當抗峯岷娥偕領衡疑
其附翼羣山並概青雲更就霄漢辨其優劣耳其間首
尾一百六十里謂之巫峽盖因山為名也(水經)楚㐮王與
宋玉遊於雲夢之野望朝雲之館有氣焉湏臾之間變
化無窮王問此是何氣玉對曰昔先王遊於高唐怠而
晝寢夢見一婦人自云我天帝之季女名曰瑶姬未行
而亡封於巫山之臺精䰟為草實為靈芝所謂巫山之
女高唐之姬聞王來遊願薦枕席王因幸之去乃言妾
在巫山之陽高丘之阻旦為朝雲暮為行雨朝朝暮暮
陽臺之下旦以視之果如其言為之立館名曰朝雲(宋玉)
(集)十二峯曰望霞峯翠屏峯朝雲峯松巒峯集仙峯聚
鶴峯净壇峯上昇峯起雲峯飛鳳峯登龍峯聖泉峯
武擔武都丈夫化為女子顔色美絶盖山精也蜀王納
以為妃無幾物故王哀念之遣武丁之武都擔土為妃
作冡盖地數畆高七丈號曰武擔以石作鏡一枚表其
墓其石俗今名為石笋(蜀王本紀華陽國志)
吴山雍州其山鎮曰吴嶽(周禮)國語謂之西吴古文以為
汧山秦都咸陽以為西岳(漢地理名)一名吴嶽馬融作開山
(書䟽)吴山三峯霞舉秀出雲霄崩巒傾返山頂相捍望之
恒有落勢(水經)
秦望會稽秦望山為衆峯之傑陟境便見史記云秦始
皇登之以望南海自平地以取山頂七巠縣嶝孤危峭
路險絶記云扳蘿捫葛然後能升山上無高木當由地
迥多風所致山南有嶕峴峴裏有大城越王無餘之舊
都也(上)
四明四明名丹山赤水之天上有石窟四穴通日月星
辰之光故曰四明秦時驅山塞海鬼神勞役奔入四明
洞不出因名鬼藏山其巔五峯絶高形如芙蓉
良常秦始皇登句曲北垂嘆曰廵狩之樂莫過於山海
自今以往良為常也爾羣臣并稱夀嘆曰良為常矣乃
改句容北垂為良常山(金陵志)
大翮居庸縣有大翮小翮山高巒截雲層陵斷霧雙阜
共秀兢舉羣峯之上郡人王次仲少有異志年及弱冠
變蒼頡舊文為今隸書秦始皇時宫務煩多以次仲所
易文簡便於事要竒而召之三徵而輙不至次仲履真
懷道窮數術之美始皇怒其不恭令檻車送之次仲行
次忽化為大鳥出車外翻飛而去落二翮於斯山故其
峯巒有大翮之名矣(水經注)次仲匿術匿術于秦始落雙翮
而冲天(陽固北都賦)
驅山鐸宜春界鍾山有峽數十里其水即宜春江也迴
環澄澈深不可測曾有漁人垂釣得一金鎻引之數百
尺而獲一鐘又如鐸形漁人舉之有聲如霹靂天晝晦
山川震動鍾山一面崩摧五百餘丈漁人皆沉舟落水
其山摧處如削至今存焉或有識者云此即秦始皇驅
山之鐸也(玉堂間話)
拒神山牟州有拒神山在州東五里始皇取石為橋此
山拒而不去因遂名焉山南四里有黃銀冗(續高僧傳)
八素八素山在武義縣東陽山水記云秦末有八士來
隠於此故名
五嶺秦北為長城之役南有五嶺之戍(漢書)五嶺大庾始
安臨賀桂陽揭陽(廣州記)大庾嶺一名塞嶺又曰塞上武
帝元鼎四年南越相吕嘉殺漢將韓千秋凾封漢使節
置塞上即此嶺也南康記云漢兵擊嘉衆潰有監軍姓庾城
是嶺以其姓庾因謂之大庾又以其上多梅而先發亦
曰梅嶺(海錄)古人云五嶺者天地以隔内外況綿塗於海
衣顧九嶺而彌邈非復行路之逕岨信幽荒之冥域者
矣(水經)
茅山句曲山秦時名為華陽之天三茅君居之因而為
名外金山因壇為號矣周時名其源澤為句曲之穴案
山形曲折後人名為句曲之山山間有金陵之地四十
七八頃是金壇之地肺也居其地必得度世(茅君内傳)句曲
洞天東通林屋北通岱宗西通峨嵋南通羅浮(真誥)句曲
山深曲而有所容故號為句容里(史記)
方山湖熟西北有方山頂正方上有池水(輿地志)山形方
如印故曰方山亦名天印山(丹陽記)始皇時望氣者云江
東有天子氣乃東游以厭之又鑿金陵以斷其勢今方
山石硊是其所斷之地也(輿地志)
酉陽小酉山石穴中有書千卷相傳秦人於此而學因
留故梁湘東王云訪酉陽之逸典是也(荆州記)
終南荆山中南九州之險也(成傳)終南一名中南言在天
中居都之南也(關中記)太一在驪山西山之秀者也一名
地胏山可避洪水(三秦記)孟門終隆之山不能禁注終隆
終南(淮南子)扶風武功縣有太一山古文以為終南(漢地理志)
秦時四皓共入商雒隠地肺山以待天下定及秦敗漢
高聞而徵之不至深自匿終南山不能屈已(高士傳)盧藏
用初隠居之時有貞險之操性來于少室終南二山時
人稱為随駕隠士後登朝趑&KR0146;詭佞專事權貴道士司
馬子微歸天臺山羣公祖道藏用指終南山曰此中甚
有佳處何必天臺子微曰以吾觀之此乃仕宦之捷徑
爾藏用有慙色(舊唐)據西京賦終南太一隆窟崔崒西征
賦面終南而背雲陽跨平原而連蟠冡九嵕&KR1005;嶭太一
巃嵸則終南太一非一山也(元和志)盖終南南山之緫名
太一一山之别號(五經要乂)按四皓先隠地胏後匿終南則
地胏終南亦非一山矣
天階將樂縣天階山下有寳華洞即赤松子採藥之所
洞中有石燕石蝙蝠石室石柱并石臼石井俗云其井
南通沙縣溪復有乳泉自上而滴人以服之登山頂者
若昇碧霄故有天階之號(建安記)
孤雲兩角興元南有路通巴州深谿峭巖捫蘿摸石三
日始達于山頂復登措大嶺盖稍平處也其絶頂謂之
孤雲兩角彼中諺云孤雲兩角去天一楃淮隂侯廟在
焉昔韓信亡去蕭何追及於茲山王仁裕題詩云孤雲
不掩興亡策兩角曾懸去住心(玉堂間話)
八公山夀春八公山山無樹木唯重阜耳山上有淮南
王劉安廟安折節下士篤好儒學養方術之徒數十人
皆為俊異焉多神仙祕法鴻寳之道忽有八公皆鬚眉
皓素詣門希見門者曰吾王好長生今先生無住衰之
術未敢相聞八公咸變成童王甚敬之八士並能鍊金
化丹出入無間乃與安登山埋金於地白日升天餘藥
在器雞犬䑛之者俱得上昇其所昇之處踐石皆䧟人
馬跡存焉故山即以八公為目晉世謝玄北禦符堅祈
八公山及置陣於肥水之濱堅望上山草木咸為人狀
非八公之靈有助盖符氏將亡之感也(水經)
凾山齊郡凾山有鳥足青觜赤黃素翼綘顙名王母使
者昔漢武登此山得玉凾長五寸帝下山玉凾忽為白
鳥飛去世傳山上有王母藥凾常令鳥守之(酉陽雜爼)
天台天台山者盖山嶽之神秀也涉海則有方丈蓬萊
登陸則有四明天臺皆玄聖之所遊化靈仙之所窟宅
(孫綽賦序)明帝永平五年剡縣劉晨阮肇共入天臺山度山
出一大溪溪邊有二女子姿質妙絶遂晉半年後懷土
求歸既出親舊零落邑屋改異無復相識訊問得七世
孫(幽明錄)天台山上應台星超然秀出山有八重視之如
一帆高一萬八千丈周廻八百里(臨海經)天台山去天不
遠路楢溪溪水險清冷前有石橋路徑不盈尺長數千
丈下臨絶冥之澗唯忘其身然後能濟濟者梯巖壁捫
蘿葛之莖度得平路見天台山蔚然綺秀列雙嶺於青
霄上有瓊樓玉閣天堂碧林醴泉仙物華具晉隠士白
道猷得過之獲醴泉紫芝靈樂(啓蒙記注)赤城山天台之南
門也瀑布山天台之西南峯水從南巖懸注望之如曳
布(天台山圖)赤城山土色皆赤岩岫連沓狀似雲霞懸霤十
仞謂之瀑布飛流灑散冬夏不竭山谷絶澗峥嶸無㡳
長松蔓藟幽藹其上内有天台虚嶽仙室璿臺(會稽記)赤
城山亦名燒山(名山略記)此山舊名五縣之餘地五縣餘姚
鄞句章剡始寧(會稽記)濟楢溪而直進落五界而迅征(孫賦)
天臺山有八桂嶺(地理記)白石之山望之如雪山有湖傳
云金鵝之所集八桂之所植(臨海記)八桂森挺以凌霜(賦)
天臺山赤城阻其逕瀑布激其衢石有莓苔之險淵有
不測之深(異苑)
燕然竇憲與單于戰于稽落山大破之憲遂登燕然山
刻石勒功班固作銘曰封神丘兮建隆嵑(後漢)
築山梁冀廣開園囿採土築山十里九坂以象二崤深
林絶澗有若自然竒禽馴獸飛走其間(後漢)
祁山漢水北連山秀舉羅峯競峙祁山在蟠冢之西山
上有城極為巖固昔諸葛亮攻祁山即此城也開山圖
曰漢陽西南有祁山溪徑委迤山高巖嶮九州之名岨
天下之竒峻(水經)
鍾山建康東北十里有鍾山舊名金山漢末金陵尉蔣
子文討賊戰亡靈發於山因立蔣侯祠焉故號曰蔣山
諸葛亮以為鍾山龍盤即蔣山也(徐爰釋問略)京師南北並
有連領而蔣山獨隆崫峻異其形象龍實楊都之鎮也
孫權葬山南因山為名號曰孫陵(丹陽記)蔣山輿地圖謂
之鍾山元皇未渡江之年望氣者云蔣山上有紫雲時
時晨見(庾闡楊都賦注)蔣山舊名金陵山因此立名金陵(輿地志)
秦始皇時望氣者云金陵有天子氣埋金玉雜寳於鍾
山乃斷其地更名曰秣陵(金陵地記)大帝祖諱鍾因改名曰
蔣山(吴錄)蕭士贇李白金陵歌注云大帝為子文立廟子
文祖諱鍾改曰蔣山一統志亦云誤
石城石頭城山嶺嶂千里相重若一游歴者以為吴之
石城猶楚之九疑也山上有城因以為名漢建安十六
年吴孫權脩理改名石頭城今清凉寺西是也(江乘地記)諸
葛亮謂吴大帝曰秣陵地形鍾山龍蟠石城虎踞真帝
王所都也
景陽黃初元年文帝愈崇宫殿雕餙觀閣取白石英及
紫石英五色大石於太行穀城之山起景陽山于芳林
園樹松竹草木捕禽獸以充其中于時百役繁興帝躬
自掘土率羣臣三公以下莫不展力(孫盛魏春秋)
北芒明帝欲平北芒令於其上作臺觀則見孟津辛毗
曰天地之性高高下下今而反之既非其理加以損費
人功民不堪役且若九河盈溢洪水為害而丘陵皆夷
將何以禦之帝乃止(魏志)北邙山是隴山之尾一名平逢
山一名郟山(郡國志)北山連嶺脩豆四百餘里實古今東
洛九原之地也(洛陽記)南臨洛水北據邙山託崇&KR0008;以為
宅因茂林以為蔭(應璩與程文信書)蘇韶卒見形于蘇節求改
葬曰吾性愛好京洛每往來出入瞻視邙山樂哉萬世
之基也北背孟津洋洋之河南望天邑濟濟之盛(王隠晉書)
太白吉茂蘇則值亂隠於扶風南太白山中以經籍自
娱(魏略)太白山不知高幾許俗云武功太白去天三百山
下軍行不得鳴鼓角鳴鼓角則疾風暴雨兼至也(三秦記)
嵩梁武陵郡嵩梁山高峯孤聳素璧千尋望之苕亭有
似香爐永安六年其山洞開玄朗如門高三百丈廣二
百丈門角上各生一竹倒垂下拂謂之天箒孫休以為
嘉祥分武陵置天門郡(水經荆州記)隋文帝改曰石門山
崑山海塩縣東北二百里有長谷昔陸遜陸凱居此谷
東二十里有崑山父祖葬焉(陸道瞻吴地記)陸氏之先葬此士
衡兄弟生焉時人以玉出崑岡比之故名士衡贈從兄
車騎詩所謂婉孌崑山隂也(輿地廣記)
峴山羊祜嘗與從事鄒湛共登峴山垂泣曰自有宇宙
便有此山由來賢達勝士登此遠望如我與卿者多矣
皆湮滅無聞念此使人悲傷我百年後䰟魄猶當登此
山也湛對曰公德冠四海道符前哲令聞令望當與此
山俱傳若湛軰乃當如公語耳(襄陽耆舊傳)
沉碑杜預好為後世名常言高岸為谷深谷為陵刻石
為二碑紀其勲績一沉萬山之下一立峴山之上曰焉
知此後不為陵谷乎(晉書)時人多使沉碑峴首唐賢往往
有之按晉書(云云)沉碑峴首誤也當為沉碑萬山(南部新書)
五臺五臺山有五巒巍然故曰五臺晉永嘉三年鴈門
郡人五百餘家避亂入此山見山中人為先驅因而不
返遂寧巖野往還之士稀有望見有村居者至詣尋訪
莫知所在故俗人以為仙者之都矣中臺之山山頂方
三里西北&KR0008;有一泉水不流謂之太華泉盖五臺之層
秀仙經云此山名為紫府仙人居之其北臺之山冬夏
常冰雪不可居即文殊師利常鎮毒龍之所今多佛寺
四方僧徒善信之士多往禮焉(水經注)内經以為清凉山
(元和志)雲代之間有靈山焉與竺乾鷲嶺角立相望而往
山東峯有離岳火球西峯有麗農瑶室南峯有洞光珠
樹北峯有玉澗瓊芝中峯有自明之金環光之璧(太平廣記)
太和武當山亦曰太和山亦曰參山山形特秀又曰仙
室晉咸和中歴陽謝久捨羅邑宰隠遁斯山故亦曰謝
羅山(水經)武當山區域周廻四五百里中央有一峯名四
參嶺高二十餘里望之秀絶出於雲表清朗之日然後
見峯一月之問不見四五輕霄盖扵上白雲帶其前旦
必西行夕而東返嘗謂之朝山盖以衆山朝揖之生也
(山記)武當山山高巄峻若慱山香爐苕亭峻極于霄出霧
學道者常百數相繼不絶若有於此山學者心有隆替
輙為獸所逐(南雍州記)
印渚印渚山上承浮溪水從渚以上至縣悉石瀨惡道
不可行舡以下水道無險故行旅集焉晉王胡之為吴
興太守至渚中歎曰非唯使人心情開滌亦覺日月清
朗傳云渚次石文似印因以為名(吴興記)
東山王右軍語劉尹故當共推安石劉尹曰若安石東
山志立當與天下共推之(世說)謝公在東山朝命屢降而
不動後出為桓宣武司馬將發新亭朝士咸出瞻送高
靈時為中丞亦往相祖先時多少飲酒因倚如醉戲曰
卿屢違朝旨高卧東山諸人每相與言安石不肯出將
如蒼生何今亦蒼生將如卿何謝笑而不荅(上)東永安
西永安為安石之東山(臨要圖記)安石每游賞必以女妓自
随今山絶頂有謝公調馬路白雲明月二亭遺跡(地志)後
於建康土山營築以擬東山(六朝事迹)
濟勝許詢字玄度好遊山水而體便登涉時人云許非
徒有勝情實有濟勝之具(世說)
買山支道林因人就深公買印山深公荅曰未聞巢由
買山而隠(世說)遁得深公之言慙悪而已(高逸沙門傳)
競秀顧愷之從會稽還人問山川之美顧云千巖競秀
萬壑争流草木蒙籠其上若雲興霞蔚(世說)
映發會稽境特多名山水峯崿隆峻吐納雲霧松栝楓
柏擢榦竦條潭壑鏡徹清流寫注(會稽郡記)王子敬云從山
隂道上行山川自相映發使人應接不暇若秋冬之際
尤難為懷(世說)
采藥許邁小名阿映上山采藥經月不返每言映好山
林猶魚得水也(真誥)
天姥天姥山與括蒼山相連石壁上有刊字科斗形高
不可識春月樵者聞簫鼓笳吹之聲䀨耳元嘉中遣名
畫寫狀於圖扇即此山也(郡國志)瞑投剡中宿明登天姥
岑(謝靈運與惠連詩)東南山水越為首剡為面沃洲天姥為眉
目(沃洲禪院記)
登躡謝靈運尋山陟嶺必造幽峻巖嶂千重莫不備盡
登躡常著木履上山則去前齒下山去其後齒(宋書)
神明境嵊山帶山臨江松嶺森蔚與始寧縣嶀山峯嶺
相連其間傾澗懷烟泉溪引霧吹畦風馨觸岫延賞是
以王元琳謂之神明境事備謝康樂山居記(水經)東則天
台桐栢方石太平二韭四明五奥三菁表神異於緯牒
驗感應於慶靈連岡則積嶺以隠嶙舉峯則羣竦以&KR1005;
&KR1625;(山賦)
觀景陽孝文曾幸華林園因觀故景陽山祚曰山以仁
静水以智流願陛下脩之帝曰魏明以舉失於前朕何
為襲之於後祚曰高山仰止帝曰得非景行之謂(北史)
山雲陶弘景性愛林泉齊高祖問之曰山中何所有弘
景賦詩以荅之曰山中何有所英英多白雲只可自怡
悦不堪持寄君高祖賞之(談薮)齊無高祖疑梁武也
秀山池州秀山峯巒秀麗屹然于雲昭明太子薨其神
附于秀山之民曰吾昔愛此今帝賜我矣民為立祠山
阿(圖經)
慶山則天時新豐縣東南露臺鄉因大風雨雹震有山
踊出高二百尺有池周三頃池中有龍鳳之形禾麥之
異則天以為休徵名為慶山荆州人俞文俊詣闕上書
曰臣聞天氣不和而寒暑隔人氣不和而疣贅生地氣
不和而堆阜出今陛下以女主居陽位反易剛柔故地
氣隔塞山變為災陛下以為慶山臣以為非慶也則天
怒流于嶺南(舊唐志)給事中魏叔璘曰地生骨堆何足可
慶或以上聞坐賜死(兩京道里記)
山移永昌中華州赤水南岸大山晝日忽風昏有聲隠
隠如雷頃之漸移東數百步擁赤水壓張村民三十餘
家山高二百餘丈水深三十丈坡上草木宛然(唐志)
金庭山嵊縣桐栢山上有金庭洞道書以為第二十七
洞天下有丹池赤水唐天寳六載改名曰丹池山晏殊類
要云越有桐栢之金庭養真之福地
輔唐太和先生王旻得道者也常遊名山五岳玄宗雅
敬信之南岳道者李遐周恐其戀世樂勸旻令出旻乃
請于高密牢山合煉玄宗許之因改牢山為輔唐山許旻
居之(紀聞)
九華九華山錄云峯巒異狀其數有九故號九子李白
以九峯如蓮花更號九華劉禹錫云九華山自是天地
一尤物
陸渾元德秀為魯山令秩滿南游陸渾見佳山水杳然
有長往之志乃給廬山阿陶陶然遺身物外(舊唐)
徛玕元結天寳中師中行子始在商於之山稱元子逃
難入猗玕之山稱猗玕子或稱浪士漁者乎為聲叟酒
徒呼為漫叟及為官呼漫郎(國史補)
九日秦系字公緒天寳末客泉州南安有九日山大松
百餘章俗傳東晉時所植系結廬其上姜公輔之謫别
駕見系輙窮日不能去築室與相近忘流落之苦卒南
安人思之為立小亭號其山為高士峯云(唐書)
買山錢于頔鎮㐮陽匡廬符載山人遣書乞買山錢百
萬公遂與之仍加紙墨衣服等(雲溪友議)
造山懿宗末年長安役人取石於苑中造山&KR0008;危詰曲
有若天成又命東終南草木植之山禽野獸縱其往復
及造屋室如庶民家帝與嬪妃遊處由是王公貴游争
效之未及半年竒花異草自然生滿宫殿識者以為丘
墟之象後黃巢入京焚焼殆盡悉為瓦礫(紀異錄)
錦維王鎔好左道與道士王若訥留游西山登王母祠
使婦人維錦繡牽持而上逾月忘歸(五代史)
衣錦山臨安石鏡山東峯有圓石徑二尺七寸其光如
鑑吴越王錢鏐布衣時嘗照此鏡鏡起而聳戰顧其形
服皆冠冕如王者狀(寰宇記)其後唐昭宗改鏐所居營曰
衣錦營又昇衣錦營為衣錦城石鑑山曰衣錦山大官
山曰功臣山鏐游錦城宴故老山林皆覆以錦號號其
幼所嘗戲大木曰衣錦將軍(五代史)
金山金山始名浮玉言自玉京諸峯浮而至也(道藏經)此
山大江環繞每風濤四起勢欲浮動故南朝謂之浮玉
山唐有裴頭陀于此開山得金因名金山(周必大雜志)
麥積山北跨清渭南漸兩當其半崛起一石塊高百萬
尋望之團圑如民間積麥之狀故有此名其青雲之半
峭壁之間鐫石成佛萬龕千室雖自人力疑其鬼工随
文分葬神尼舍利凾於東閣下傍室之中有庾信記刊
于巖中古記云六國共脩自平地積薪至于巖巔從上
鐫鑿其龕室佛像功畢旋旋折薪而下然後梯空架險
而上其上千房萬屋緣空躡虛登之者不可回顧將及
絶頂有萬菩薩堂鑿石而成自此室上更有一龕謂之
天堂空中倚一獨梯攀緣而上至此則萬人無一人敢
登者於此下顧其羣山皆如培塿王仁裕前唐末年辛
未獨能登之題詩于天營西壁上曰躡盡懸空萬仞梯
等閑身共白雲齊簷前下視羣山小堂上平分日月低
云云(玉堂閑話)
斗山興元有斗山觀自平川内聳起一山四面懸絶其
上方如斗㡳故號之薜蘿松檜景象幽竒上有唐公昉
飲李八百仙酒全家拔宅之跡其宅基三畆許䧟為坑
此盖連地而上昇也王仁裕辛巳歲為節度判官嘗以
片板題詩于觀舊說斗山一洞西去二千里通于青城
大面山又與嚴貢觀井相通仁裕癸未年入蜀因入嚴
貢觀見斗山詩牌在焉詰之不知所来人皆異之(上)
皖公李家明從元宗遷南都時已失江北十四郡舟楫
多行南岸至趙屯因輟樂停觴北望皖公山謂家明曰
好青峭數峯不知何名也家明應聲對曰龍舟輕颯錦
帆風正值宸遊望遠空回首皖公山色翠影斜不到夀
杯中元宗慙之俛首而過(南唐)皖山在□山天柱峯相連
其山三峯鼎峙疊嶂重巒拒雲槩日登涉無由(漢地理志)
山王有舊南漢韶州釋如敏者知來事多異迹初以一
苦行為侍者呼曰所由一日随登山脊間却之前令下
山廻顧見敏入地焉苦行隠草中伺之久之乃出迎問
曰師焉往平曰吾與山王有舊邀命言話來如是時或
亡者乃穴地而出嚴誡之曰所由無宜外說洩吾閑務
(高僧傳)
天中宋劉敞云豫州天地之中而汝南又為豫州之中
故汝寧北三里有山名天中一名天臺云自古測影植
圭莫凖於此
鴈宕西成書云第五位尊者諾詎那大羅漢續居震旦
南大海際鴈蕩山又云龍湫鴈宕乃吾佛弟子諾詎那
尊者之化都也詎那至山中觀瀑遂坐化焉唐貫休詩
云鴈宕經行雲漠漠龍湫宴坐雨濛濛宋太宗時永嘉
僧全了至荆州至玉泉山遇天竺一神僧謂之曰嘉有
諾詎羅者道場數適當興師宜往訪以成其事了詰其
所在曰地以花名山以鳥名中有龍湫宴坐此尊者棲
錫地也了遍訪諸山行至海濱見山水清奥因問其村
曰芙蓉問其山曰鴈宕了大感悟遂住山結菴於山水
要會處曰芙蓉菴即今能仁寺也大芙蓉小芙蓉者鴈
山西外谷山名也(山志)蕩在山之絶頂中多葭葦每深秋
鴻鴈來集故名其地險遠至者絶少山下有東西二谷
東谷有剪刀峯瀑布泉頗竒大龍湫在其上西谷有長
雲峯在馬鞍巖之東展旗石屏天柱玉女卓筆諸峯皆
竒崝聳直高插天半而不沾寸土其北最高且大横十
數石石理如湧浪名平霞嶂靈岩寺在諸峯㠝岏中於
此獨立西顧心目驚悸清氣砭骨似非人世令人眷戀
裴回不忍舍去回視西湖飛來等峯便覺塵俗無餘韻
矣平霞嶂西一洞中有石下垂泉涓涓出二竅中名象
鼻泉
括蒼五岳圖序曰括蒼山東岳之佐命登真隠訣註及
吴錄云括錄山登之俯視雷雨也
鵜鶘山鵜鶘山有二峯峻極于天高崖雲峯亢石無階
㣪徒喪其捷巧鼯族窮其輕工及其長霄骨鎮層霞冠
峯方乃就辨優劣耳故有大小鵜鶘之名矣(水經)
百梯河東涷水南鹽道山其西則石壁千尋東則&KR4152;溪
萬仞方嶺雲廻竒峯霞舉孤標秀出罩絡羣山之表翠
栢蔭峯清泉灌頂郭景純云世所謂鴦漿也發于上而
潜於下矣厥頂方平有良藥神農本章曰地有固活女
疎銅芸紫菀之族也是以緇服思玄之士鹿裘念一之
夫代往遊焉路出北巘勢多懸絶來去者咸援蘿騰崟
尋葛降深於東則連木乃陟百梯方降巖側縻鎻之跡
仍今存焉故亦曰百梯山也(土)
鳳凰山杭州鳳凰山下瞰大江直望海門勢若鳳凰欲
飛之狀有石如片雲援地高數丈將巔有一竅已餘名
曰月巖惟中秋之月穿數而出十四十六日則外此竅
矣餘月尤斜
積書巖積石河北有層山山甚靈秀山峯之上立石數
百丈亭亭築竪競勢争高遠望參&KR0034;若攅圖之記霄上
其下層巖峭舉壁岸無階懸巖之中多石室焉室中若
有積卷矣而世士罕有津逮者因謂之積書巖巖堂之
内每時見神人往還矣盖鴻衣羽裳之士練精餌食之
夫耳俗人不悟其仙者乃謂之神鬼彼羌目鬼曰唐述
復因名之為唐述山指其堂密之居謂之唐𫐠窟其懷
道宗玄之士皮冠净髮之徒亦往棲託焉(水經)
竒山臨沮縣西有青山青溪之源也尋源浮溪竒為深
峭盛弘之云稠水傍生凌空交合危樓傾岳恒有落勢
風泉傳響於青林之下巖&KR0008;流聲於白雲之上遊者常
若目不周翫情不給賞是以林徒栖託雲客宅心泉側
多結道士精廬焉(上)
龍門北徐州東南有石門世俗謂之龍門也其山上合
下開開處高六丈飛冰歴其間南出乘崖傾瀾泄注七
丈有餘渀盪之音竒為壯猛觸石成井水深不測素波
白激濤襄四陸闞之者驚神臨之者駭魄矣(上)
朱提&KR1779;為朱提山羊腸繩屈八十餘里或攀木而升或
繩索相牽而上緣陟者若將階天故袁休明巴蜀志云
高山嵯峨巖石磊落傾側縈廻下臨峭壑行者扳緣牽
援繩索三蜀之人及南中諸郡以為至嶮
浮岳始興曲江縣有浮岳山山躡一處則百餘步動若
在水也因名浮岳山(水經注)
高梁山南浦郡高梁山尾東跨江西首劍閣東西數千
里嶺長峻其峯崔嵬於蜀市望之若長雲垂天一日行
之乃極其頂俯視衆山冺若平原劍閣銘所謂巖巖梁
山積石峩峩即述此也(江源記)
石鍾山南康都昌縣有石鐘山西枕彭蠡連峯疊嶂壁
立削峻南西北面皆水四時如一白波撼山其聲若鍾
四名之李渤辨山鍾山記云水經云彭蠡之口有石鐘
山酈元謂下臨深潭微風鼓浪水石相摶響若洪鍾因
受其稱予尋繹東湖躋崖穿洞次于南隅忽遇雙石欹
枕潭際影淪波中詢諸水濱乃曰石鍾也有銅鉄之異
焉扣而聆之南音凾胡北音清越扣之響騰餘韻徐歇
若非澤滋其山山含其英聮氣凝質發為至靈不然則
安能産兹竒石乎乃知山仍石名舊矣如善長之論則
瀕流庶峯皆可以斯名貫之聊刊前謬留遺將來(寰宇記)
馬當馬當山高八十丈週廻四里在古彭澤縣北其山
横枕大江山象馬形廻風急擊波浪涌沸舟船上下多
懷憂恐山際立馬當山廟以祠之(九江記)唐王勃沮風泊
舟其下遇老叟助以順風一夕至洪都作滕王閣序陸
魯望銘云天下之險者在山曰太行在水曰吕梁合二
險而為一吾又聞乎馬當
一山四名史記匈奴傳驃騎將軍擊匈奴過居延攻祁
連山注西河舊事曰匈奴歌云失我祁連山使我六畜
不番息祁連一名天山亦曰白山也霍去病傳注小顔
曰匈奴謂天為祁連明帝紀擊破白山虜于蒲類海上
章懷注曰西河舊事云白山冬夏有雪故曰白山匈奴
謂之天山過此皆下馬拜又竇固破呼衍王于天山注
天山即祁連山一名雪山今名折羅漢山在伊州北祁
音時
靈鷲山西域耆闍崛此云靈鷲山大論云耆闍石鷲崛
名頭是山頂似鷲因名靈鷲觀經䟽云諸聖仙靈因之
而住西域記云既棲鷲鳥又類高臺故云鷲峯亦云鷲
臺應法師云按𣑽本無靈義此鳥有靈知人死活故號
靈鷲波沙云其山三峯如仰鷄足似狼之迹亦名狼迹
又云普賢山白墡山仙人山負重山(翻譯名義)竺法無云胡
語羅閱祇國有靈鷲山胡語云耆闍崛山山是青石頭
似鷲鳥阿育王使人鑿石假安兩翼兩脚鑿治其身今
見存遠望似鷲鳥形故曰靈鷲山也(水經)始興曲江靈鷲
山本名虎郡山亦曰虎市山以虎多暴故也晉義熙中
沙門釋僧律葺宇巖阿猛虎遠跡盖律仁感所致因改
曰靈鷲山(上)荆門州靈鷲山有宂曰龍洞深五里石臺
甚高春月水聲如鐘鼓管䈁聽者忘倦宋熙寧中山泉
溢有髹器&KR0008;車流出誌字曰嘉州盖泉與蜀通也(志)
湏彌西域記云蘇迷盧唐言妙高舊曰湏彌法苑云三
千大千世界之中四天下以蘇迷盧山為中因本經云
其山四寳合成在大海中據金輪上日月之所廻泊諸
天之所游舍七山七海環峙環列四面各有一色東黃
金南琉璃西白銀北頗梨随其方面水同山色毗曇俱
舍云妙高七寳所成故名妙出七金山故名高
鉄圍四洲地心即是湏彌山山外别有八山其外鹹海
廣於無際海外有山即大鉄圍山四周圍輪(長阿起世經)山
名斫伽羅一曰柘伽羅應法師云此翻輪山舊云鉄圍
(翻譯)湏彌為帝釋所居鐡圍為藩墻之城(法苑)
補陀落迦此云海島又云小白花西域記云有咀落迦
山南海有石天宫觀自在菩薩游舍(翻譯)山在明州定海
昌國東海中約一潮可到佛書稱海岸孤絶處也一名
梅岑山或謂梅福煉丹於此因名有善財巖潮音洞乃
觀音大士化現之地(志)
䮚迦西域記云僧伽羅國東南隅有䮚迦山巖谷幽峻
神鬼游舍昔佛於此說䮚迦經舊曰楞迦經訛也(翻譯)
彌樓此云光明七金山也金色光明故俱舍湏彌亦云
彌樓法華云内外彌樓山湏彌及鉄圍則非一山
鷄足西域記云屈叱播陁唐言鷄足山峻起起三峯慈
氏將登此山彈指峰開迦葉授衣火化入滅
四面忽魯謨斯國有一大山四面各産一物一面海邊
出塩如紅礬可末而食之不潮濕鑿之一塊有三四百
斤者一出紅土如硃一出白土可堊一出黃土色如姜
黃其王令人守視各處人貨而用之(羸涯勝覧)
勢羅西域記唐言山鄔波世羅翻為小山
山精如人一足長三四尺食山蟹夜出晝藏(玄中記)其得
曰蚨一曰超空一曰&KR0968;一曰飛龍呼其名不敢為害(抱朴)
(子)
天中記卷七
