天中記卷五十三
明陳耀文撰
蓮
芙蓉荷芙蕖其莖茄其葉蕸其本蔤其華菡蓞其實蓮
其根藕其中的的中薏李廵曰笑蕖其總名也别名芙
蓉郭璞曰江東人呼荷華為芙蓉北方人便以藕為荷
亦以蓮為荷蜀人以藕為茄或用其母為華名或用根
子為母葉號此皆名相錯習俗傳誤失其正體者也(爾雅)
芙蕖莖為荷其華未發為菡蓞已發為芙蕖其實蓮青
皮裏白子為的的中有青長三分如鈎為薏語曰苦如
薏者也(詩義疏)其葉名荷(圖經)詩陳風彼澤之陂有蒲與荷
樊光注爾雅引詩有蒲與茄
水芝丹芙蓉一名水芝丹一名澤芝一名水花(古今注)
芳苓七發蔓草芳苓善曰苓古蓮字七啓寒芳苓之靈
龜
石蕖黃帝時有石蕖青色堅而甚輕從風靡靡覆其波
上一莖百葉千年一花生于洹流其地一名沙瀾(拾遺記)
崑流素蓮西王母與周穆王共玉帳高會進崐流素蓮
千常碧藕素蓮者一房百子凌冬而茂(上)鬱水在磅磄
山東其水小流在大陂之下所謂沈流亦名重泉生碧
藕長千常七尺為常也(上)
花徑十丈老子語喜曰天崖之淵真人所遊各各坐蓮
花之上一花輒徑十丈有返生香逆風聞十里(真人關令尹喜)
(傳)華山頂上有池池生千葉蓮花長十丈藕如大船服
之羽化(物類相感志)隋煬帝步虚辭八行分寶樹十丈散芳
蓮韓退之詩太華峯前玉井蓮花開十丈藕如船
陸地生蓮關令尹喜生時其家堂陸地自生蓮花光色
鮮盛(關令内傳)
低光昭帝元始元年穿琳池廣千步中植分枝荷一莖
四葉狀如駢盖日照則葉低蔭根莖若葵之衞足名曰
低光荷實如玄珠可以飾佩花葉雖萎芬馥之氣徹十
里餘食之令人口氣常香益人肌理宫人貴之每遊宴
出入必皆含嚼或剪以為衣或折以蔽日以為戲弄楚
詞所謂折芰荷以為衣意在斯也(拾遺記)昭帝遊柳池有
芙蕖素色大如斗花葉甘可食芬氣聞於十里之内蓮
實如珠(上見藝文初學記)
寒荷北極玄坂去崆峒十七萬里日月不至其地自明
有紫河萬里流沫千丈中有寒荷霜下方香茂也(洞冥紀)
望舒荷靈帝西園渠中植蓮大如蓋枝長一丈南國所
獻也其葉夜舒畫卷一莖有四蓮叢生名曰夜舒荷亦
云月出則葉舒也亦名望舒荷(拾遺記)
儀仗生蓮王敦在武昌鈴下儀仗生蓮華五六日而落
說曰易稱枯楊生華何其久也今狂花生枯木敦終逆
而身死(搜神記)
如車輪晉末黃祖至孝母病篤庭中稽顙俄頃天漢開
明有一老翁以兩丸藥賜母服之衆患頓消翁曰汝入
三月可汎河而來依期行見門題曰善福門内有水曰
湎源池有芙蕖如車輪(幽明錄)
陸地生蓮新塗縣廳事前陸地生蓮華入冬死十六年
更生四枚今年復生故處繁殖轉多華有二十五枚鮮
明可愛有異常蓮(晉范寗為豫章郡守表)
白蓮社謝靈運恃才傲俗少所推崇一見遠公肅然心
服乃即寺觀翻涅槃經因鑿為臺植白蓮池中名其臺
曰翻經臺因號白蓮社(廬山記)
嘉蓮泰始七年六月己亥東宫元圃池芙蓉二花一蔕
謂之嘉蓮皇太子以獻(符瑞志)泰始二年八月嘉蓮一雙
駢花並實合跗同莖生豫章鯉湖又六年雙蓮一蔕生
東宫玄圃池(起居注)
以荷覆頭臧質說南郡王義宣反兵敗無所歸乃入南
湖逃竄無食摘蓮噉之追兵至緊急以荷覆頭自沈於
水唯出鼻軍主鄭俱兒望見射之中心兵刃亂至腸胃
纏縈水草(宋書)
散血宋帝時太官作血䘓(勘)庖人削藕皮誤落血中遂
皆散不凝乃用藕療血多效(本草)
蓮花池王儉用庾杲之為衞將軍長史蕭緬與儉書曰
盛府元僚每難其選庾景行泛綠水依芙蓉何其麗也
尋人以儉府為蓮花池(南史)時人呼儉府為入芙蓉池(南齊)
一挺永明中巴東王子嚮殺行事劉寅等武帝聞之謂
羣臣曰子嚮遂反戴僧静大言曰諸王應自反豈惟巴
東武帝問其故荅曰天潢無罪而一時被囚一挺之藕
一杯之漿皆諮籖師籖師不在則竟日忍渴(上)
甖花生根晉安王子懋字雲昌武帝子也年七歲時母
阮叔媛常病危篤請僧行道有獻蓮花供佛者衆僧以
銅甖盛水華更鮮子懋流涕禮佛誓曰若使阿姨獲祐
願華竟齋如故七日齋畢華更鮮紅看視甖中稍有根
鬚阮病尋差世稱其孝感(法主吴均齊春秋)
閣下生蓮齊太和二年烏程縣閣下生蓮華(萬歲歷)
湖目歴城二里北有蓮子湖周環二十里湖中多蓮花
紅綠間明乍疑濯錦又漁船掩映罟罾疎布遠望之者
若蛛網浮杯也魏元翻曾在湖醼焦參軍張伯瑜諮公
言向為血羹頻不能就公曰取洛水必成也遂如公語
果成時清河王怪而異焉乃諮公未審何義得爾公曰
可思湖目清河笑而然之而實未解坐散語主簿房叔
道曰湖目之事吾實未曉叔道對曰藕能散血湖目蓮
子故令公思清河嘆曰人不讀書其猶夜行二毛之叟
不如白面書生(酉陽)
採荷調江從簡光祿大夫革之子也頗有才學年十七
為採荷調以刺何敬容其文曰欲持荷作鏡荷暗本無
光欲持荷作柱荷弱不勝梁敬容弗覺唯唯嗟其工(隋書)
作胡人面後主武平中特進侍中崔季舒宅中池内蓮
莖皆作胡人面仍著鮮卑帽俄而季舒見殺(北齊)
遠人入款齊主還鄴高麗新羅並遣使朝貢先是徐州
蓮一莖兩蔕占云異木連枝遠人入欵斯其應也(三國典略)
金蓮元藏幾大業初為海使判官遇風漂于滄州其洲
方千里有良金池可方數十里水石沙泥皆如金色其
中有四足魚金蓮花州人研之如泥竹間彩繪光影煥
鑠與真金無異但不能入火而已更有莖出其花如蝶
每微風則摇蕩如飛婦人競採之以為首飾即語曰不
戴金莖花不得在仙家又以強木造船楫其上多飾珠
玉以為遊戲強木不沈木也(杜陽編)
花廣三尺貞觀二十年十月渝州相恩寺側泉内忽出
紅蓮花面廣三尺旅遊往來無不歎訝經月不滅(廣記靈異)
月華藕羅公遠謂中使輔仙玉云主人列月華之藕又
云玉京交契之舊(感遇傳)
解語花明皇秋八月太液池有千葉白蓮數枝盛開帝
與貴戚宴賞焉左右皆歎羨久之帝指貴妃示於左右
曰争如我解語花(天寶遺事)
同心開元二十一年六月癸丑絳州黃龍興觀池同心
蓮一莖(唐書)
合歡德宗貞元十八年六月中西内神龍寺前水渠生
合歡蓮其花一莖兩房宰臣權德輿柳宗元等表賀(英華)
青蓮柳宗元有賀西内定禮池青蓮花表
重臺贊皇公平泉莊其水物之美者有白蘋州之重臺
蓮芙蓉湖之白蓮茅山東溪之芳蓀(山居草堂記)
碧蓮宣平相國盧公應舉時寄居夀州安豐縣别墅嘗
遊芍陂見里人負薪者持碧蓮花一朵已傷器刃矣云
於陂中得之(尚書故實)張舜民芸叟責郴州税郴多碧蓮根
大如椀張嘗以墨印于詩稿上以詫北人(孫公談圃)
花神中和中有士人蘇昌遠居蘇州屬邑有小莊去官
道十里吳中水鄉率多荷芙忽一日見一女郎素衣紅
臉容質絶麗若神仙中人自是與之相狎以莊為幽會
之所蘇生惑之既甚嘗以玉環贈之結繫慇懃或一日
見檻前白蓮花開敷殊異俯而翫之見花房中有物視
乃所贈玉環也因折之其妖遂絶(北夢)
宴用乾蓮子監軍張承業本朝舊人權貴任事人士脅
眉低首候之唯馬郁滑稽侮狎每賓僚宴集承業出異
方珍果陳列于前客無敢先嚐當郁前者食之必盡承
業私戒主膳者曰他日馬監至唯以乾蓮子置前而已
郁至觀之知其不可啖異日鞾中置鐵鎚出以擊之承
業大笑曰為公易饌勿敗予桉(後唐史)
白蓮兆凶蜀王先主將晏駕其年峨眉山婆羅花悉開
白花又荆文獻王未薨前數年溝港城隍悉開白蓮
葉長三丈雍熙中張君房寓泊廬山開先寺望黃石崖
瀑布水中一大紅葉泛而下令僧行急取之乃紅蓮一
葉長三丈餘闊一尺三寸嘗觀廬山記說沛水出雙劒
峰頂有池闊數百尺其深莫測又有清源池生蓮花大
如車輪今可信矣君房因分此花葉遺好事者磨湯飲
之其蓮香經宿不散(紹紳談說)僧齊已芳塑匠蔡蟠曾於廬
山瀑布見一蓮房房已乾其大如笠(揚氏六被補)
柱蓮宋昭宣用臣卓有幹才元豐間掖庭水殿落成嘉
致既滿偶失種蓮宋即購于都城得器缶所植者百餘
本連缶沈水底再夕視之則蓮已開盈沼矣(談撰)
傷荷藕蘇州進藕其最上者名傷荷藕或云荷名或云
葉甘為蟲所傷或云故傷其葉以長其根近多重臺荷
實中又生花亦甚異(國史補)食之無滓他産不滿九竅此
獨過之以此為辨也
睡蓮睡蓮葉如荇而大沈水面上有異浮根菱耳其花
布葉數重不房而蕊凡五種色當夏晝開夜縮入水底
晝而復出於水面也(北戶錄)
紫芙蓉襄陽石梁山上有池池生紫芙蓉(物類相感志)
黃蓮九疑山過半路皆行竹松下夾路有青澗澗中有
黃色蓮華芳氣盈谷(王韶之神境記)
朝日蜀中有朝日蓮花色或黃或白葉浮水上開則隨
日所在日入輒歛藏葉下若葵藿傾太陽之北(益部方物記)
劍脊豫章雩都縣有瑞蓮池池産異蓮其葉曰葉花劍
脊其花曰雙頭丫髻三萼二千四葉其實曰覆鍾金錠
移之他處輒類常種俗傳雩山倒影所致(陽志)
橡子為蓮白蓮入水必沈惟煎鹽鹹鹵能浮之鴈食之
糞落山石間有百年不壊相傳橡子落水為蓮(酉陽)
水羞顔延之碧芙蓉頌曰澤芝芳豔擅竒水屬劉孝威
謝藕啓云凡厥水羞莫敢相輩
田田江南可采蓮蓮葉何田田(古樂府)雖無田田葉及爾
泚漣漪(陸韓卿詩)
菱
水栗王安貧武陵記言四角三角曰芰兩角曰菱芰一
名水栗一名薢茩(酉陽)
鉅野鉅野大菱大於常菱淮漢以南凶年以芰為蔬(廣志)
嗜芰屈到嗜芰有疾召其宗老而屬之曰祭我必以芰
及祥宗老將薦芰屈建命去之宗老曰夫子屬之子木
曰夫子不以其私欲干國之典遂不用(國語)
浮根菱漢武旦露池西有靈池中有浮根菱根出水上
葉沈波下霜降彌美因名青冰菱(洞冥記)
翻鷄菱玄都翠水水有菱碧色狀如鷄飛名翻鷄菱仙
人鳬伯子常游翠水之涯採食之(上)
倒生菱昭帝琳池中有倒生菱莖如亂絲一花千葉根
浮水上實沈泥中名紫菱食之不老(拾遺記)
採菱作飯魚弘為湘東王鎮西司馬述職西上道中乏
食緣路採菱作菱米飯給所部弘度之所後人覓一菱
不得(梁書)
花開背日菱花開背日芡花開向日菱寒而芡煖(仇池筆記)
芡
加籩加籩之實蔆芡㮚脯(周禮)
鷄頭䓈芡鷄頭也北燕謂之䓈青徐淮泗之間謂之芡
南楚江湘之間謂之鷄頭或謂之鴈頭或謂之烏頭(方言)
一名鴈喙實一名水陸丹(本草)
雞㢕藥也其實堇也桔梗也雞㢕也豕零也是時為帝
者也(莊徐無鬼)&KR0146;或作壅司馬云即雞頭也
水硫黃地産之芡其甘滑可食名為水硫黃(孫公談圃)
瓜
地芝地芝瓜也其子謂之&KR0008;龍蹏虎掌羊骹兔頭桂支
蜜筩&KR0008;&KR0008;貍頭白㼐無餘縑瓜屬也(廣雅稽含賦作土芝)
星主牽牛星荆州謂之河鼓主關梁織女主瓜果(續漢書)
乃瓜五月乃瓜乃瓜者治瓜之辭也瓜也者始食瓜八
月剥瓜蓄瓜之時也(大戴禮)
冬瓜夫差為越所敗遁去因得生瓜已熟吳王掇而食
之謂左右曰何冬而生瓜近道人不食何也左右曰謂
糞種之物人不食也吳王曰何謂糞種左右曰盛夏之
時人食生瓜起居道傍子復生秋霜惡之故不食(吳越)
及瓜齊侯使連稱管至父戍葵丘瓜時而往曰及瓜而
代朞戍公問不至請代不許故謀作亂(左莊七)
夜灌鄰瓜昔梁大夫宋就為邊縣令與楚鄰界梁亭楚
亭皆種瓜梁亭劬力數灌其瓜瓜美楚人田窳而稀灌
其瓜瓜惡楚令以梁瓜美怒其瓜之惡因往夜竊搔梁
瓜皆有死焦者矣梁亭覺之因請其尉亦欲竊往報搔
楚瓜宋就曰是搆怨招禍之道也令人竊為楚亭夜灌
其瓜令勿知也楚亭旦而往瓜則以灌瓜日以美楚亭
怪而察之則梁亭之為也楚令大說因以聞楚王楚王
曰此梁之隂讓也乃謝以重幣而請交於梁王(賈子)
鉶谷瓜秦始皇改古文為篆隸患苦天下不從所改更
召諸生至者皆拜為郎凡七百人密令冬月種瓜於驪
山鉶阬谷中温處瓜實乃使人上書曰冬瓜有實詔下
博士諸生說之人人各異乃令就視之先為伏機諸生
賢儒皆至焉方發機從上填之以土為壓之終乃無聲
(衛宏古今竒字序)
東陵瓜邵平者故秦東陵侯秦破為布衣貧種瓜長安
城東瓜美故世俗謂之東陵瓜從邵平以為名也(史記蕭何)
(世家)邵平廣陵人(黃圖)昔聞東陵瓜近在青門外連畛距阡
陌子母相鈎帶五色曜朝日嘉賓四面會(阮籍詩)
龍肝有龍肝瓜長一尺花紅葉素生於冰谷所謂冰谷
素葉之瓜仙人瑕丘仲採藥得此瓜食之千歲不渴瓜
上恒如霜雪刮嘗如蜜滓及武帝封泰山從者皆賜冰
谷素葉之瓜(洞冥記)
空同靈瓜仙之上藥有空同靈瓜四劫一實(内傳)明帝隂
貴人夢食瓜甚美帝使求諸方國時燉煌獻異瓜種瓜
名窮隆長三尺而形屈曲味甘如飴父老云昔道士從
蓬萊山得此瓜云是空同靈瓜四劫一實西王母遺于
此地世代遐絶其實頗在(拾遺記)
進瓜遇仙王莽居攝二年唐公昉為漢中郡吏啖瓜旁
有真人左右莫察君獨進美瓜又從而敬禮之真人者
遂與期谷口山上乃與君神藥曰服藥以後當移意萬
里知鳥獸言語公昉舉家仙去(仙人唐君碑)
嘉瓜安帝元初三年有瓜異本共生一瓜同蔕時以為
嘉瓜或以為瓜者外延離本而實女子外屬之象也是
時閻皇后初立後閻后與外親耿實共譛太子廢為濟
隂王更外迎濟北王子犢立之(續漢書)
五色瓜吳桓王時會稽生五色瓜今吳中有五色瓜歲
充貢賦(述異記)
徐光幻術吳時有徐光常行幻術于市里從人乞瓜其
主弗與便從索瓣種之俄而瓜生蔓延成花實乃取食
之因賜觀者鬻者反視所賣皆耗矣(搜神記)
冬致生瓜葛玄冬為客設生棗及生瓜(神仙傳)遼東丁伯
昭自說其有客字次節既死常為本家致竒物試臘月
中從索瓜得美瓜數枚來在前不見形也(列異傳)
孝感致瓜焦華父遺常病甚冬中思瓜夜夢一人黃冠
謂曰我聞子父病思瓜故送以助華拜受之及寤在手
馨香非常父食而病愈(孝子傳)
盜瓜桑虞仁孝自天年十四喪父毁瘠過禮虞有園在
宅北數里瓜果初熟有人踰垣盜之虞以園後多棘刺
恐偷見人驚走而致傷損乃使奴為之開道及偷負瓜
將出見道通利知虞使除之乃送所盜瓜叩頭請罪虞
乃歡然盡以瓜與之(晉書)
凉殿生瓜凉天水太守史稜暴疾死五日而蘇云見凉
光殿皆生白瓜秦使梁熙滅凉小字白瓜也(三十國春秋)
運瓜船郭原平以種瓜為業大明七年大旱瓜瀆不復
通船縣官劉僧秀愍其貧老開瀆下水與之原平曰普
天大旱百姓俱困豈可減溉田之水以通運瓜之船乃
步從他道往錢塘貨賣(宋書)
分瓜止渴齊武帝與到撝同從宋明帝射雉郊野渴倦
撝得早春瓜與上對剖而食之及帝即位一歲三遷至
御史中丞懷舊德也(南史)
勝事竟陵王子良禮才好士傾意賓客天下才學皆遊
集焉善立勝事夏月客至為設瓜飲及甘果(南齊)
種瓜營葬韓靈敏與兄靈珍早孤並有孝性尋母又亡
家貧無以營凶兄弟共種半畆瓜朝採瓜子暮已復生
以此遂辦葬事(上)
用瓜鎮心鄭灼字茂昭勵志好學多苦心熱若瓜時輒
偃卧以瓜鎮心便起讀誦其篤志如此(梁書)
早春瓜郭祖深清儉常服故布褐素木案食不過一肉
有姥餉以早春青瓜祖深報以疋帛富人效之以貨利
祖深鞭而徇衆朝野憚之(上)
綠沈瓜任昉卒武帝聞問方食西苑綠沈瓜投之於盤
悲不自勝因屈指曰昉少時常恐不滿五十今四十九
可謂知命(上)
削瓜蘭欽為廣州刺史前刺史新渝侯映之弟南安侯
恬權行州事冀得即真及聞欽至嶺厚貨廚人塗刀以
毒削瓜進之欽及愛妾俱死帝聞大怒檻車收恬削爵
土(南史)
冬月求瓜王薦母病篤渴思瓜時冬月薦至深嶺值雪
仰天而哭忽見岩石間青蔓離披有二瓜焉摘歸以進
母渴遂止
貧人買瓜楊愔典選多以言貌取人時謗詞云尚書典
選似貧人買瓜惟取大者(後魏書)
置瓜梁上蘇瓊為清河太守郡人趙穎以太守年老致
仕在家五月中得新瓜一雙自來奉瓊不受穎苦請遂
便留乃致之聽事竟不割人聞其受瓜欲貢新果到門
知穎瓜猶在相顧而去(北齊)
食瓜皮王羆性儉嘗有客與羆食瓜客削瓜侵膚稍厚
羆意嫌之及瓜皮落地乃引手就地取而食之客甚有
愧色(後周書)
輟瓜置靈座杜如晦薨後太宗食瓜每愴然思之遂輟
其半使置之靈座(舊唐)
黃臺瓜高宗子八人武后所出者自為行第長曰孝敬
皇帝監國仁明為后所忌而鴆之次曰雍王賢為太子
次曰中宗次曰睿宗及孝敬遇害諸弟嘗所不安晨夕
懷懼雖父母之前無由敢言乃作黃臺瓜詞令樂人歌
之欲微悟上意歌曰種瓜黃臺下瓜熟子離離一摘使
瓜好再摘令瓜稀三摘尚猶可四摘把蔓歸然太子竟
亦流竄于黔州(上)
小兒市瓜明皇召諸學士宴於便殿因酒酣故謂李白
曰我朝與天后之朝何如白曰天后朝政出多門國尤
姦幸任人之道如小兒市瓜不擇香味惟揀肥大者我
朝任人如淘沙取金剖石採玉皆得其精粹者明皇笑
曰學士過有所飾
緱氏瓜高宗四月憶瓜明崇儼索百錢須臾以瓜獻曰
得之緱氏老人圃中帝召老人問故曰埋一瓜失之土
中得百錢矣(唐書)
二月進瓜王建華清宫詩云二月中旬已進瓜注唐置
温湯監監丞種瓜蔬隨時供奉瓜夏熟者二月而進瓜
蓋譏明皇違時及物求口體竒巧之奉以說婦人
逐兔踐瓜酷吏王弘義始賤時求傍舍瓜不與及為御
史乃騰文言園有白兔縣為集人捕逐畦無遺蓏李昭
德曰昔聞蒼鷹獄吏今有白兔御史(唐書)
坐上種瓜馬湘有道術嘗於江南刺史馬植坐上冬月
以酒杯盛土種瓜須臾引蔓花實食之甚美(續仙傳)
惡香瓜惡香香中尤忌麝鄭注太和初赴職河中姬妾
百餘盡騎香氣數里逆於人鼻是歲自京至河中所過
路瓜盡死一蔕不獲(酉陽)廣明中巢寇犯闕僖宗幸蜀關
中道傍之瓜悉皆萎死盖宫嬪多帶麝香所熏遂皆萎
落耳(負暄雜錄)
西瓜胡嶠為蕭翰掌書記隨翰入契丹至真珠寨始食
西瓜云契丹破回紇得西瓜種種以牛糞覆棚而種大
如中國冬瓜而味甘(五代史)西瓜形如匾蒲而圓色極青
翠經歲則變黃其瓞類甜瓜味甘脆中有汁尤冷五代
史四夷附錄云以牛糞覆棚種之洪皓使虜攜以歸今
禁圃鄉囿皆有亦可留數月但不能經歲仍不變黃色
鄱陽有久苦目疾者曝乾服之而愈盖其性冷故也(松漢)
(紀聞)草木子西瓜元世祖征西域中國始有種誤也
徵疏瓜事宣和中蔡君安提舉秘書省夏日會館職于
道山食瓜君安令坐客徵瓜事各疏所意每一條食一
片坐客不敢盡言君安所徵為優欲畢校書郎董彦遠
連徵數事皆所未能聞坐客咸歎服之識者謂彦遠必
不能安後數日果補外(揮麈錄)
異名瓜之所出以遼東廬江燉煌之種為美有烏瓜魚
瓜貍頭瓜蜜筩瓜女臂瓜龍蹄瓜羊髓瓜縑瓜瓜州大
瓜如斛御瓜也有青登瓜大如三斗魁有桂枝瓜長二
尺餘蜀地温良瓜冬熟有春日瓜細小小瓣宜藏正月
種三月熟有秋泉瓜秋種十月熟形如羊角色蒼黑(廣志)
分蔕瓜滄州産分蔕瓜長二尺其色如椹一顆二蔕(杜陽)
(編)
尋支大食園瓜大者名尋支十餘人食一顆輒亦足越
瓜長四尺以上(杜還經行記)
瓜州燉煌瓜州地出美瓜因名狐食其瓜不見首尾(元和)
(志)
大五六尺大食勿斯離國瓜大五六尺麥每粒長三寸
四時瓜靺鞨國西瓜甜瓜一枚用二人舉之古里國西
瓜四時皆有又有小瓜大如小指長二寸許味如青瓜
(瀛涯勝覽)
摘食有娠朝鮮靈岩郡西有崔氏園諺傳新羅人崔氏
園中有瓜長尺餘一家頗異之崔氏女潛摘食之歆然
有娠彌月生子其父母惡其無人道而生置之竹林居
數七日女往視之鳩燕來覆翼之還告於父母父母往
見異之取而養之及長為僧名道詵入唐傳一行地里
法而還後名其地曰鳩林(志)
兩蔕瓜有兩蔕兩鼻者食之殺人(龍魚河圖)
甘蔗
三種甘蔗有三種赤色者曰崑崙蔗白色者竹蔗亦名
蠟蔗小而燥者曰荻蔗
柘漿胹鼈炮羔有柘漿些(招魂)百末旨酒布蘭生泰尊柘
漿析朝酲(漢郊祀歌)
為杖魏文帝嘗與平虜將軍劉勲奮威鄧展等共飲宿
聞展有手臂曉五兵與之論劍酒酣耳熱方食甘蔗便
以為杖下殿數交三中其臂左右大笑
蔗錫孫亮使黃門以銀椀并盖就中藏吏取交州所獻
甘蔗餳黃門先恨藏吏以鼠矢投餳中啓言藏吏不謹
亮呼吏持餳器入問曰此器既盖之且有掩覆無緣有
此黃門將有恨於汝邪吏叩頭曰嘗從某求宫中莞席
宫席有數不敢與亮曰必是此也覆問黃門具首伏即
於目前加髠鞭斥付外署(江表傳)
消酒泰康六年扶南國貢蔗一丈三節南人云甘蔗可
消酒(南方草木狀)扶南蔗一丈三節見日即消風吹即折
漸入佳境顧愷之字長康噉甘蔗先食尾人問所以曰
漸至佳境(世說)
百挺魏王致意安北遠來渴乏若有甘蔗及酒可見分
惠世祖遣人荅曰知行路多乏今付酒二器甘蔗百挺
(宋書)
送甘蔗庾仲文好貨劉雍自謂得其助力事之如父夏
中送甘蔗若新發於州國吏運載樵蘇無輟于道(南史)
射甘蔗宜都王鏗善射常以棚的大闊曰終日射侯何
難之有乃取甘蔗插地百步射之十發十中(齊書)
設甘蔗范雲永明十年使魏魏使李彪宣命至雲所甚
見稱美彪為設甘蔗黃甘粽隨盡請益彪笑謂曰范散
騎小復儉之一盡不可復得
不食庾沙彌性至孝母劉亡好噉甘蔗沙彌遂不食焉
(梁書)
矢下食蔗陸納反湘州分其衆三千人夜襲巴陵晨至
城下宜豐侯脩出壘門坐胡床以望之納衆乘水來攻
矢下如雨脩方食甘蔗曾無懼色部分軍旅鼓而進之
遂獲其一艦生擒六十人納遂歸保長沙(三國典略)
作酒赤土國物産多同於交阯以甘蔗作酒雜以紫瓜
根酒色黃赤味亦香美(隋書)大業三年常駿使其國云
色味愈西域磨偈佗太宗遣使取熬糖法即詔揚州上
諸蔗榨瀋如其劑色味愈西域遠甚(西域𫝊)
賜郭汾陽在汾上代宗賜甘蔗二十條
節稀似竹唐韋齊休聘雲南會川都督劉寬使致甘蔗
節稀似竹許削去後亦有甜味(雲南記)
始治糖霜大歷間有僧鄒和尚不知所從來跨白驢登
繖山結茅廬以居須鹽米薪菜之屬即書寸紙繫錢緡
遣驢負至市區人知為鄒也取平直掛物於鞍縱驢歸
一日驢下山踐黃氏蔗苗黃請償於鄒鄒曰汝未知因
蔗糖為霜利當十倍吾語汝塞責可乎試之果信其色
如琥珀遂為上品自是流傳其法鄒末年北走通泉縣
靈鷲山龕中其徒追及之但見一文殊石像始知大像
化身而白驢者獅子也(王灼譜)
食蔗即愈盧絳痁疾逾月既乏資給疲瘵且極忽夢一
白衣婦人頗有姿色謂之曰子之疾當食蔗即愈既詰
朝見鬻者絳揣囊中且乏一鏹唯有唐韻一冊遂詣易
之其人曰吾輩乃負販者將此安用哀君欲之志切遂
遺數挺絳喜而食之至旦疾損(江南野史)
石密甘蔗遠近皆有交趾所産甘蔗特醇好本末無薄
厚其味至均圍數寸長丈餘頗似竹斬而食之既甘迮
取汁如飴餳名之曰糖益復珍也又煎而曝之既凝而
冰破如博其食之入口消釋時人謂之石蜜者也(異物志)
糖冰甘蔗所在皆植獨福唐四明番禺廣漢遂寧有糖
冰而遂寧為冠四郡所産甚微而顆碎色淺味薄纔比
遂之最下者蔗有四色曰杜蔗曰西蔗曰艻蔗本草所
謂荻蔗也曰紅蔗本草崑崙蔗也(王灼譜)
&KR2464;&KR0008;林南方山有&KR2464;&KR0008;之林其高百丈圍三尺八寸促
節多汁甜如蜜咋囓其汁令人潤澤可以節蚘蟲人腹
中蚘蟲其狀如蚓此消穀蟲也多則傷人少則穀不消
是甘蔗能減多益少凡蔗亦然(神異經)
若脛婆賄伽盧國蔗大若脛(唐南蠻傳)
杖蔗杖必取材不必用味相必取賢不必欲愛都蔗雖
甘猶不可杖佞人悦已猶不可相(馮衍杖銘)都蔗雖甘杖之
必折巧言雖美用之必滅(曹植詩)
芋
土芝芋一名土芝(本草)芋魁(漢書)芋渠(後書)
昴中收仲冬昴星中收莒芋宋均曰莒亦芋(孝經援神契)大
芋實根駭人故謂之芋也齊謂芋為莒(說文)渠芋也其莖
謂之&KR0034;葃姑水芋烏芋也(廣雅)
君子芋蜀漢既繁芋民以為資凡十四芋有君子芋大
如斗魁有百果芋魁大子繁多畆收百斛種一百畆葉
以養彘(廣志)
博士芋博士芋蔓生根如鵝鴨卵(風土記)
岷山蹲鴟卓氏之先趙人秦破趙遷卓氏之蜀曰吾聞
岷山之下沃野下有蹲鴟至死不飢乃求遠遷致之於
臨卭(史記)徇蹲鴟之沃則以為世濟陽九(吳都賦)
使種酒容者為梁丞使民益種芋菜曰三年當大飢卒
如其言梁民不死(列仙傳)
長自引芋袁安字邵公除隂平長時年饑荒民皆菜食
租入不畢安聽使輸芋曰百姓飢困長何得食穀先自
引芋吏皆從之
種芋充飢薛直歸先人冡側種稻芋稻以祭祀芋以充
飢耽道說禮玄虚無為(汝南先賢傳)
芋償何隨字季業蜀郡郫人也除安漢令蜀亡去官時
巴土饑荒所在無穀送吏行乏輒取道側民芋隨以帛
繫其處使足所取直民視芋見帛相語曰聞何安漢清
廉行過從者無糧必能爾耳持帛送還之終不受因為
語曰安漢吏取糧令為之償
市誓章仇置成都市誓文曰大亂不亂蜀有廣漢大飢
不飢蜀有蹲鴟(唐書)
對咽鮮于文宗漁陽人年七歲喪父父以種芋時亡至
明年芋時對芋嗚咽如此終身(南史孝義傳)
著毛蘿蔔開元中蕭嵩奏請注文選東宫衞佐馮光進
解蹲鴟云今之芋子即是著毛蘿蔔嵩聞大笑(書)
懶殘食芋李泌在衡嶽有僧明瓉號懶殘泌察其非凡
人夜往謁之瓉發火芋啗之曰勿多言領取十年宰相
(本傳)
芋壍閤皂山一寺僧甚專力種芋歲收極多杵之如泥
造壍為牆後遇大饑獨此寺四十餘僧食芋壍以度凶
歲(玉堂閒話)
野芋家芋野芋狀小于家芋食之殺人蓋蘝也家芋種
之三年不收旅生亦不可食(博物志)今浙江常生土芋狀
磊磈自實若天雷頻則多生若耕種欲取之得名之曰
若呼芋字則逡巡不見矣(相感志)
天芋天芋生終南山中葉如荷而厚(酉陽)
雀芋雀芋狀如雀頭置乾地反濕置濕處反乾飛鳥觸
之墮走獸遇之僵(上)
芋羞芋宜沙白土土宜深耕二月種為上時相去六七
寸下一芋芋羞三日衆人來往眼目多見并聞刷鍋聲
處多不滋胤(務本新書)
度凶年芋可以度饑饉度凶年今中國多不以此為意
後生有耳目所不見聞者及水旱風蟲雷雹之災便能
餓死滿道白骨交横知而不種坐致泯滅悲夫人君者
安可不督課之哉(要術)
制蜂螫處士劉湯隠居王屋山嘗於齋中見一大蜂屑
于蛛蛧蛛縛之為蜂所螫墜地俄頃蛛鼓腹欲裂徐徐
行入草囓芋梗微破以瘡就囓處磨之良久腹漸消輕
躁如故自後人有為蜂螫者挼芋梗傅之則愈(筆談)
藷
似芋甘藷似芋亦有巨魁剥去皮肌肉正白如脂肪南
人專食亦當米殼蒸炙皆香美賓客酒食亦施設有如
果實也(異物志)
出三輔儲藇東出三輔白色者善(范子計然)
山藷山藥本名薯蕷避唐代帝諱豫改名薯藥宋英宗
諱曙遂名山藥(負暄雜錄)一名山芋秦楚名玉延鄭越名土
藷一名脩脆一名兒草(本草)若欲掘取嘿然則獲唱名便
不可得人有植之者隨所種之物而象之(異苑)手殖則如
手鉏鍬等物植隨本物之形狀(相感志)
景山景山北望少澤其草多藷藇郭璞云根似芋可食
今江南人單呼藷語或有輕重耳(北山經)
椒
異名玉衡星散為椒(運斗樞)一曰蓎藙一曰南椒生于漢
中者曰漢椒巴中者曰巴椒(本草)蜀椒出武都赤色者善
秦椒出天水隴西細者善(范子計然)景山多秦椒(山經)
檓檓大椒今椒樹叢生實大者名為檓(爾雅)椒樹如茱萸
有針刺葉堅而滑澤蜀人作茶吳人作茗皆舍煮其葉
以為香今成臯諸山間有椒謂之竹葉椒其樹亦如蜀
椒可著飲食中又用蒸雞豚最佳香東海諸島上亦有
椒樹枝葉皆相似子長而不圓甚香其味似橘皮島上
獐鹿食此椒葉其肉自然作椒橘香(詩義疏)
塗室皇后稱椒房取其實㬅延盈升以椒塗室亦取其
温煖(漢官儀)
天仙虜蘇割刺在荅魯之右大澤中高百尋然無草木
石皆赭色山産椒椒大如彈丸燃之香徹數十里每然
椒則有鳥自雲際蹁躚五色名赭爾鳥蓋鳳凰種也昔
漢武帝遣將軍趙破奴逐匈奴得其椒不能解因問東
方朔朔曰此天仙椒也塞外千里有之能致鳳武帝植
之太液池至元帝時椒生果有異鳥翔集(燉煌新錄)天成元
年宋王義潮使雲中云然(傳)
飡椒致噤鍾繇嬖庶子會之母黜其夫人文帝命繇復
焉繇恚忿湌椒致噤帝乃止(魏氏春秋同異)
禦濕椒薑禦濕菖蒲益聰巨勝延年感喜辟兵此皆上
聖之至言方術之實錄也(援神契)
芭蕉
三種井蕉草類望之如樹株大者一圍餘葉長一丈或
七八尺廣餘二尺許花大如酒杯形色如芙蓉著莖末
百餘子大名為房根似芋魁大者如車轂實隨華長每
華一闔各有六子先後相次子不俱生花不俱落此蕉
有三種一種子大如指長而銳有似羊角名羊角蕉味
最甘好一種大如鷄卵有似牛乳味微減羊角蕉一種
大如藕子長六七寸形正方少甘味最弱其莖如芋取
以灰練之可以紡績(南州異物志)剥其皮食其肉味如蜜甚
美食之四五枚可飽而其滋味猶在齒牙一名甘蔗(上)
十丈赤巖山水石之間有甘蕉林高者十丈(遊名山志)
書芭蕉陸羽作僧懷素傳曰貧無紙可書常于故里種
芭蕉萬餘株以供揮洒(書法苑什文)
移植天水之地邇于邊陲土寒不産芭蕉戎帥使人於
興元求之植二本於庭臺間每至入冬即連土掘取之
埋藏于地窟候春暖即再植之庚午辛未之間有童謠
曰花開來裏花謝來裏而又節氣變而不寒冬即和煖
夏即毒熱甚于南中芭蕉於是花開秦人不識遠近仕
女來看者嗔咽衢路尋而蜀人犯我封疆年年一來不
失芭蕉開謝之期其地竟為蜀人所有(玉堂閒說閒話徵應)
移根槁瘁初朱勔之進花石也聚于京師艮嶽之土以
移根之久為風日所殘植之未久即槁瘁時時欲一易
之故花綱旁午於道一日内宴伶人因以諷之有持梅
花而出者問曰此何物也應之曰芭蕉有持松檜而出
者亦以芭蕉荅之如是者數四遂批其頰云此某花此
某木何俱謂之芭蕉應之曰我但見巴巴地討來都焦
了天顔亦為之少破(中吳紀聞)
枸把
地輔把一名枸檵郭云今枸杞也(爾雅)一名苦把(詩義疏)一
名把根一名地骨一名枸忌一名地輔一名羊乳一名
却暑一名仙人杖一名西王母杖(本草)家柴一名托盧或
名天精或名却老(抱朴)
花犬朱孺子嘉安國人幼事道士王玄真居大箬巖常
登山嶺採黃精服餌一日就溪濯蔬忽見岸側有二小
花犬相趁孺子異之乃尋逐入枸把叢下歸語玄真訝
之遂與孺子俱往伺之復見二犬戲躍逼之又入枸把
下玄真與孺子共尋掘乃得三枸把根形狀如花犬堅
若石洗挈歸煮食之俄頃而孺子忽飛昇在前峯矣玄
真驚異久之孺子謝别玄真昇雲而去今俗呼其峯為
童子峯(續神仙傳)
雜果
枳柜枳柜葉似蒲柳子似珊瑚(廣志)有子著枝端大如指
長數寸噉之甘美如飴八九月熟江南者特美今官園
種之謂之木蜜本從江南來其木能令酒薄若以為屋
柱則一屋酒皆薄(詩義疏)昔有南人修舍用此悞有一片
落在酒甕中其酒化為水味(本草)枳椇子一名樹蜜一名
木餳實形拳曲核在實外一名白石一名木石(古今注)
都念十二年四月南海郡送都念子樹一百株勅付西
苑十六院内種此樹高一丈許葉如楊枝柯長細花金
色花葉正赤似蜀葵而大其子小於柿子甘酸至美蜜
漬為粽益佳(大業拾遺)頭上有四葉如柿蔕食者必捻其蔕
故謂之倒捻子或訛呼都念子今又訛念為撚(嶺表錄異)
劉劉一名劉杙其子可食郭云劉子生山中實如梨酢
甜核堅出交趾(爾雅)劉三月華七月八月熟其色黃其味
酢出交趾武平興古九真(南方草木狀)
猪肉子端溪縣有樹冬榮其子號曰猪肉子大如杯其
肉如肪炙而食之味似猪肉至美故名也(寰宇記元和志)
猩猩果雲南大理府鄧川縣有猩猩果高數丈春花秋
實果如彈丸色如血故名味酸可食(雲南志)
豆蔲豆蔲樹大如李二月花色仍連著實子相連累其
核根芬芳成殼七月八月熟曝乾剥食核味卒香五味
出興古(南方草物狀)豆蔲生交趾其根似薑而大從根中生
形似益智皮殼小厚核如石榴辛且香(異物志)
鈎綠子鈎綠子形如瓜皮似橙而金色胡人重之極芬
香肉甚厚白如蘆菔女工競雕鏤花鳥漬以蜂蜜點燕
檀巧妙麗絶妙無與為比太康五年太泰進十缶帝以
三缶賜王愷助其珍味誇示于石崇(南方草物狀)
千歲子千歲子有藤蔓出土子在根下鬚綠色交加如
織其子一苞二百餘顆皮殼青黃色殼中有肉如栗味
亦如之乾者肉殼相離撼之有聲似肉豆蔲出交趾(上)
那核婆印度出那核婆果大如冬瓜熟則果赤剖之中
有十小果大如鷄卵更又破之其汁黃赤其味甘美或
在樹枝如衆果之結實或在樹枝如茯苓之在土(北戶錄)
人面子樹人面子樹似含桃結子如桃實核正如人面
故以為名以蜜漬之稍可食其核可翫(稽含草木狀)人面木
春花夏實秋熟皮味甘酸實有核如胡桃兩邊似人面
(寰宇記)
古度古度樹不花而實實從皮中出大如安石榴色赤
可食其實中如有蒲䔧者取之為粽數日不煮皆化成
蟲如蟻有翼穿皮飛出著屋正黑(交州記)熙安縣有孤古
度樹生其號曰古度俗人無子於祠炙其乳則生男以
金帛報之(廣州記)
沙棠崑崙之丘有木焉其狀如棠華黃赤實其味如李
而無核名曰沙棠可以禦水食之使人不溺(山經)果之美
者沙棠之實(吕覽)
石南石南樹野生二月花色仍連著實實如鷰卵七八
月熟人採之取核乾其皮中作肥魚羹和之尤美出九
真(南方記)
州樹州樹野生二月花色仍連著實五六及握煮如李
子五月熟剥核滋味甜出武平(上)
國樹國樹子如鴈卵野生三月花色連著實九月熟曝
乾訖剥殼取食之味似栗出交阯(上)
五子五子樹實如梨裏有五核因名五子治霍亂金瘡
(廣州記)
無花木饅頭無花果也(倦游錄)
波羅蜜占城國有果曰波羅蜜狀如冬瓜皮似荔枝内
有黃肉大如鷄子味甘如蜜中有子似鵝腰子炒食之
味若栗(瀛涯勝覽)
王壇王壇子如棗大其味甘出猴官越王祭太一壇邊
有此果無知其名因見生樹遂名王壇其形小於龍服
有似木瓜(異物志)
多感多感子黃色圍一寸(交州記)
竹
非草非木植類之中有物曰竹不剛不柔非草非木根
榦將枯花&KR1597;乃縣䈙必六十復亦六年(竹譜)
東南之美東南之美者有會稽之竹箭焉(爾雅)
渭川渭川千畆竹與千戶侯等(史貨殖傳)秦地有鄠杜竹林
南山檀柘號陸海焉(漢地理志)
箬楚謂竹皮曰箬(說文)籜竹皮也(字書)竹花曰華草(本草)
萬个竹竿萬个(貨殖傳)竹曰个木曰枚(采名)
竹性竹性愛向西南引故園東北角種之數歲之後自
當滿園諺云東家種竹西家治地為滋蔓而來生也其
居東北角者老竹種不生亦不能滋茂故須取西南引
少根也(齊民要術)
不死高陽氏有同産而為夫婦者帝怒放之於是相抱
而死有神鳥以不死竹覆之七年男女皆活同頸異頭
共身四足是為蒙雙民(外國圖)
可為舟大荒之中附禺之山帝顓頊與九嬪葬焉爰有
鳥獸瑶碧皆出衞于山(在其山邊)丘方圓三百里丘南帝俊
舜竹林在焉大可為舟(山經)竹譜云員丘帝竹一節為船
舫廣文初學作衞兵山俱誤贊寧筍譜作衞於山更誤
斑竹湘水去岸三十許里有相思宫望帝臺舜南巡不
返歿葬於蒼梧之野堯之二女娥黃女英追之不及相
思慟哭淚下沾竹文悉為之斑斑然(述異記)洞庭之山帝
尋竹禹殺共工臣相繇二臣膏流為水其處腥臊不植
五穀禹三&KR0008;皆沮尋竹生焉在崑崙之北有嶽之山(山經)
孤竹東海畔孤竹生焉斬而復生中為舟武王時孤竹
人獻笋一株(述異記)
淇園衞有淇園出竹在淇水之上詩曰瞻彼淇澳綠竹
猗猗(上)淇園殷紂竹箭園也見班彪志(竹譜)武帝時河決
上使發卒數萬人塞瓠子河下淇園之竹以為楗(漢書)烏
號之弓貫淇衞之箭也(淮南)
南山子路見孔子子曰君子何不學子路曰南山有竹
不揉自直斬而用之達於犀革以此言之何學之有子
曰括而羽之鏃而礪之其入之不亦深乎(家語)
斬竹齊景公樹竹令吏守之公守過之有斬竹者拘之
將加罪焉晏子曰君聞吾先君丁公乎公曰何如對曰
丁公伐曲城勝之止其財出其財出其民有與死人以
出者公怪之令視之則其中有金玉焉吏請殺其人丁
公曰以兵攻城以衆圖財不仁且君人者寬惠慈衆身
不妄誅令吏舍之公曰善令出斬竹之囚舍之(晏子)
越王越王竹根生石上若細荻高尺餘南海有之南人
愛其青色用為酒籌云越王棄餘筭而生竹(南方草木狀)次
有沙筯産于海島間其心若骨可為籌筯凡欲采者須
輕步從之不爾聞人行聲則縮入沙中了不可取(北戶錄)
晉安有越王餘筭菜白者似骨黑者似角(異苑)
符竹葉峽州玉泉鬼谷子洞前有叢竹竹葉有文成符
葉葉不同佩之可以辟患(宋陳曄日華瑣碎錄)
卭竹張騫至大夏見蜀布卭竹杖問之云賈人市之身
毒國因說武事西南夷以通(漢書)張騫奉使尋河源得高
節竹植于卭山今緣領皆是堪為杖號曰卭竹杖(蜀記)笻
竹高節實中狀若人剡俗謂之扶老竹(竹譜)卭竹本出卭
山張騫西至大夏所見也而此山左右時有之鄉老多
以為杖(羅浮山記)龜山多扶竹即笻竹(山經)
孝竹詩義云南中生子母竹今慈竹是也漢章帝三年
子母竹筍生白虎殿前時謂之孝竹羣臣作孝竹頌(述異)
(記)
高遷竹蔡邕避難宿于會稽高遷亭見屋椽竹從東間
數第至六可以為笛取用果有異聲(文士傳會稽記)千秋亭一
名柯亭(郡國志)一云高遷亭(寰宇記)
竹王有竹王者興於遯水有一女浣於水濱有三節大
竹流入女足間推之不去聞有兒聲持歸破竹得男長
養有武才遂雄夷狄氏竹為姓所破竹於野成林今王
祠竹林是也(華陽國志)
抽竹吳褚瑶字孔珽為烏傷令罷去單船而歸故人太
子中庶子羊衜乞土宜瑶乃抽船上竹一竿與之曰東
南之美惟竹箭最真而有節幸堪歲寒羊衜密令人視
之舟中惟竹笠一枚蘆襏數領遂啓用瑶為昭信中郎
篃竹篃亦箘徒是箭竹類一尺數節葉大如履可以作
蓬亦中作矢其筍冬生廣志云魏時漢中太守王圖每
冬獻筍俗謂之□笴北土寒冰至冬地凍竹根類淺故
不能植唯□根深故能晚生(竹譜)
此君王子猷嘗暫寄人空宅住便令種竹或謂暫住何
煩爾王嘯咏良久直指竹曰何可一日無此君(世說)
徑造竹下王子猷嘗行過吳中見一士夫家極有好竹
主已知子猷當往乃灑掃施設在聽事坐相待王肩輿
徑造竹下諷嘯良久主已失望猶冀還當通遂直欲出
門主人大不堪便令左右閉門不聽出王更以此入主
人乃留坐盡歡而去(上)
竹中高士樂成張廌者隠居頤志家有苦竹數十頃在
竹中為屋常居其中王右軍聞而造之廌逃避竹中不
與相見郡號為竹中高士(永嘉郡記)
雉頭蛇身大元中汝南人入山伐木見一竹蛇形已成
上枝葉如故吳郡桐廬人少嘗伐除遺竹一宿竿雉頭
已盡就蛇身猶未變此亦竹為蛇為雉也(異苑)
直造竹所宋袁粲為丹陽尹郡南一家頗有竹石粲率
爾步往不通主人直造竹所嘯咏自得主人出語笑欵
然俄而車騎羽儀併至門方知是袁尹(南史)
竹枝如林宋郭仲産為南郡從事宅在枇杷寺南其村
亦名枇杷元嘉末起齋屋以竹為窗櫺竹遂漸生枝葉
長數丈扶疎葱翠欝然成林仲産以為祥及孝建中同
義宣之謀被誅(渚宫故事述異記)
燈纉枝生南齊南海王子罕字雲華武帝子也其母樂
容華嘗寢疾子罕晝夜祈禱于時以竹為燈纉其燈照
曜訖夜極明此纉經宿枝葉茂盛母病尋愈咸以為孝
感所致主簿劉鬷侍讀賀子喬為之賦頌當時以為美
談(南史)
竹林堂竹林堂宋臨川王羲慶所作梁元帝因而修之
堂前有竹名桂竹郭璞云桂竹出始興桂陽縣來風防
露上合下疎每日出羅紈金翠春光秋月隔林而望若
花開也其西有篠爾雅篠箭冬月抽笋似桂而辛隆暑
赫曦但有凉氣入其下者咸以御風(寰宇記)
緣江採竹蘇良嗣為荆州長史高宗使中官緣江採異
竹植于苑内中官科船載竹所在縱暴還過荆州良嗣
囚之上疏切諫高宗謂則天曰吾約束不嚴整果為良
嗣所怪下詔慰喻便令弃竹于江中(唐新語)
枯苑後漢襄楷云國中竹栢枯者不出三年人主當之
人家竹花枯死者家長當之開元二年終南山竹開花
結子綿亘山谷大小如麥其歲大饑其竹並枯死嶺南
亦然人取而食之四年而太上皇崩(僉載)
義竹太液池岸有竹數十叢牙笋未嘗相離密密如栽
也帝因與諸王閒步于竹間謂諸王曰人世父子兄弟
尚有離心離德此竹宗本不相疎有人懷二心生離間
之意覩此可以為鑒諸王皆唯唯帝呼為義竹
百丈貞元五年秋番禺有海戶犯鹽禁者避罪於羅浮
山深入至第十三嶺遇巨竹百千萬竿連亘巖谷竹圍
二十一尺有三十九節節長二丈即由梧類也海戶因
破之為篾會罷吏捕逐遂挈而歸時有軍人獲一篾以
為竒者後獻於刺史李復復命陸子羽圖而記之舊記
云李公顧謂門生廣州桑苧翁曰夫視聽之外經籍未
錄不合有而有者不知其極况兹竹載在圖記不足竒
也許慎說文有長節竹謂之&KR0034;得非羅浮山之義耶(北戶)
仙翁鄜延長吏有大竹凌雲可三四圍伐剖之見内有
二仙翁對云平生深根勁節惜為主人所伐言畢乘雲
而去(幽怪錄)
報平安李衞公守北都惟童子寺有竹一窠纔長數尺
相傳令其寺綱維每日報平安(酉陽)
規方李衞公罷鎮浙右遊甘露寺有老僧者熟于祇接
談話多空教所長李以大宛所遺笻竹杖贈别其杖雖
竹而方所持向上節眼鬚牙四面對出李所寶也後再
領朱方到院問柱杖何在則老僧規圓而漆之矣公嗟
嘆再彌日(桂苑叢談)澄州産方竹其隔州亦出大者數丈(北戶)
桶大僧玄燭曾寓天台國清寺與同學尋山川旬日至
一溪夾岸翠竹數百竿皆三尺圍玄燭伐得竹五六截
凡遇樹木皆斫成文用記後來數日再遊竟尋不得斫
樹之文亦皆迷沒其竹俱可桶大(葆光錄)
爆竹辟妖氣李畋鄰人有仲叟家為山魈所祟擲瓦石
開戶牖不自安叟求禱之以佛經報謝而妖祟彌盛畋
謂其叟曰翁旦夜于庭落中若除夕爆竹數十竿叟然
其言爆竹至曉寂然安帖遂止(誤聞錄)或問鬼所惡荅云
最惡金姑聲閩人謂破竹聲為金姑聲(海錄鬼神門)
竹實舊稱竹實鸞鳳所食今近道竹間時見開花小白
如棗花亦結實如小麥子無氣味而澁江浙人號為竹
珠以為荒年之兆及其竹即死信非鸞鳳之所食也近
有江南餘千人來言彼有竹實大如雞子竹葉層層包
裹味甘勝蜜食之令人心膈清凉生深竹林茂盛蒙密
處頃因得之但日久汁枯乾而味尚存耳因知鸞鳳之
食必非常物也(該聞錄)
十二時竹張堂云同邑安福西鄉周俊叔家嘗得十二
時竹一根植之家庭歴有十餘年笋而竹者纔三竹繞
節凸生子丑寅卯辰巳午未申酉戌亥十二字點畫可
數(𤾉谷漫錄)
旃檀紫竹紹興中四明有巨商泛海沮風抵一山下因
攀躡而登至絶頂有梵宫焉商入見一僧獨坐禪榻窗
外竹數箇榦葉如丹商堅求得一二竿持還就舟中截
之為杖每以刀鍥削輒隨刃有光心異之前至一國偶
攜其杖登岸有老叟以簞珠易之因謂商曰君親至補
陀落伽山此觀音坐後旃檀林紫竹也商驚悔歸舟取
削棄餘札寶藏之有久病醫藥無效者取竹煎湯飲之
輒愈陳仲謨知錄說(暌車志)
浮筠蓬山有浮筠之簳葉青莖紫子如大珠有青鸞集
其上下有砂礰細如粉暴風至竹條翻起拂細砂如雪
霰仙者來觀戲焉風吹竹折聲如鐘磬之音(拾遺記)
蔓竹岑華山在西海之西有蔓竹為簫管吹之若羣鳳
之鳴(上)
金門金門之竹可以為律管金門山名在福昌縣(九州記)
宜陽縣金門山竹以為律管河内葭以為灰可以候氣
焉(物理論)
鄒篠魯郡鄒山有篠形色不殊質特堅潤宜為笙管諸
方莫及也笙賦所謂鄒山大竹嶧陽孤桐此山竹特能
貞絶也(竹譜)
笙賦鄒魯之珍有汶陽之孤篠焉此云大竹孤桐誤
簫幹慈母山竹作簫笛有妙聲(江圖)江寧縣南慈母山積
石臨江生簫管竹王褒洞簫賦云於江南之丘墟即此
處也其竹圓緻異於餘處自伶倫採竹嶰谷其後唯此
簳見珍故歴代常給樂府而俗呼曰鼓吹山今慈胡成
常禁之(丹陽記)
漢竹永昌有漢竹圍三尺餘大者一節受一斛小者數
升為椑榼(廣志)
晉竹吳王聞越王盡心自守因賜之以書增之以封越
王乃使大夫種索葛布十萬狐皮五雙晉竹十廋以荅
封禮(吳越)
為船雲母竹一節為船出扶南(南方草木狀)節竹一名太極
長百丈南方以為船(神異經)南方荒中有&KR0034;竹其長百丈
圍三丈五六尺厚八九寸以為船其子美食之可以已
瘡癘(上)
為梁嶺南峯州糞泠縣有大竹數圍實中任屋梁柱覆
用之則當瓦(南征八郡志)由梧竹吏民家種之長三四丈圍
一尺八九寸作屋柱出交趾(南方草物狀)有竹曰䈏其大數
圍節間相去局促節中實滿堅強以為屋榱斷截便以
為棟梁不復加斤斧也(異物志)䈏實厚肥孔小幾於實中
安成以南有之(竹譜)少室之山大竹堪為釡甑(孝經河圖)
實心雲南有實心竹文采班駮殊好可為器物其上以
為槍榦交牀(雲南記)
&KR1217;簩&KR1217;簩竹皮薄而空多大者征不逾二寸皮上有粗
澁文可以為錯子錯甲利勝於鐵若鈍以漿水洗之還
復快利(嶺表錄異)
石林石林竹似桂竹勁而利削為刀割象皮如切芋出
九真交趾(南方草木狀)林一作麻
䈄&KR0034;䈄&KR0034;竹大如脚指堅厚脩直腹中白幕闌隔狀如
濕麫生衣將成竹而筍皮未落輒有細蟲齧之隕籜之
後蟲齧處往往成赤文頗似繡畫可愛肅肅畟畟南康
所生見沈志也(竹譜)
箛&KR2426;箛&KR2426;竹生于漢陽内實外澤時獻以為輅馬策見
南郡賦(上)
桂竹雲山有桂竹甚毒傷人必死(山經)桂竹高四五丈大
者二尺圍闊節大葉狀如甘竹而皮赤南康以南所饒
也(竹譜)
桃竹桃枝竹皮赤編之滑勁可以為席顧命篇所謂篾
席者也(上)嶓冡之山其上多桃枝鈎端(山經)
紅竹紅竹出峽州宜都縣飛魚口大者不過寸許鮮明
可愛(續竹譜)
篔簹篔簹竹生水邊長數丈圍一尺五六寸一節相去
六七尺或去一丈廬陵界有之(異物志)建安有篔簹竹節
中有人長尺許頭足皆具(異苑)王彪之閩中賦竹則篔簹
涵人桃枝育蟲篔簹竹節中有物長數寸正似世人形
俗說相傳云竹人時有得者育蟲謂竹䶉竹中皆有耳
(齊民)篔簹竹堪作甑(竹譜)
龍鍾羅浮山生竹皆大七八圍節長一二丈謂之龍鍾
竹(南越志)常有鳳鸞棲宿食其實山東有溪曰羅陽永泰
中暑雨漲有一竹葉若芭蕉葉大隨水出(羅浮山記)
杜寄高適岑參詩云何太龍鍾極於今出處妨薛蒼
舒注按廣韻龍鍾竹名世言龍鍾謂其年老如竹之
枝葉摇曳不自矜持取此義(集)此南裔異物人所希
見者安得以年老取此義耶注杜者欺已誣人大率
類此後記事珠等書遂據為故實更誤
竹譜云籦龍竹名黃帝使伶倫伐之於崑崙之墟吹
以應律按吕氏古樂云伶倫自大夏之西乃之阮隃
之隂取竹于嶰谿之谷不云崑崙漢志云伶倫自大
夏之西崑崙之隂取竹之嶰谷亦不云籦龍馬融笛
賦云惟籠籦之竒生于終南之隂崖亦不云崑崙不
知凱之何據而云伶倫所伐初學記引之似誤
韻會云籠籦竹名吳都賦竹則籦籠注伶倫吹以為
律選無此句盖誤引竹譜耳
箖箊箖箊葉薄而廣越女試劒竹是也(竹譜)
慈竹吳筠賦序云廣漢山中有竹名慈竹生必内向示
不離本修莖巨葉攅根沓柢叢之大者或至千百株焉
而縈結踰乎咫步好事者徙為階庭之玩(英華)
月竹蜀嘉定産月竹每月生笋
筀篥始興郡桂陽縣出筀竹大者圍二尺長四大又交
趾有篥竹實中勁強有毒銳以刺虎中之則死(山經注)
棘竹棘竹生交州諸郡叢生初有數十莖大者二尺圍
肉至厚幾於實中夷人破以為弓枝節皆有刺彼人種
以為城卒不可攻萬震異物志所謂種為藩落阻過層
墉者也或卒崩倒根出大如十石物從横相承狀如繰
車一名䇼竹見三蒼笋味落人鬚髮(竹譜)
對竹其竹一邊青一畔二色相映可愛筍萌可食出成
都孟咏據蜀作對青竹亭焉(筍譜)
玳瑁弓竹如藤其節郄曲生多卧土立則依木長幾百
尋狀若相續質雖含文須膏乃縟(竹譜)弓竹似筋藤班駁
如玳瑁(薛翊異物志)
二箭四苦謝靈運山居賦云其竹則二箭殊葉四苦齊
味注云二箭一者苦箭大葉一者笄箭細葉(宋書)安思縣
多苦竹竹之醜有四有青苦者白苦者紫苦者黃苦者
(要術)
電斑雷州土貢電斑竹(地理志)
疎節竹通竹高潘州有疎節竹五六尺一節僧道多以
為杖又溱州通竹直上無節空心也(北戶錄)
篁竹篁竹堅而促節體圓而質堅皮白如霜粉大者宜
行船細者為笛篁見三蒼(竹譜)樂毅書薊丘之植植于汶
篁(史記)初篁苞綠籜(謝靈運詩)風篁成韻(月賦)修篁壯下屬(徐敬業詩)
竻竹廣新州石城狹隘宋紹興中州守黃濟植竻竹圍
繞之竹有刺芒棘森然羔豚不能入(志)
合歡合歡竹出南嶽下諸州山溪間郴州最多其筍初
生合歡形勢及成竹也或三莖合或兩莖合斷其間有
竅(志)
三稜三稜竹狀若椶櫚葉莖柄三脊然筍細初抽川中
人家竹林中忽有云吉兆也(上)
䈽竹竹之良者惟有䈽竹謝靈運所游之澗今在鴈蕩
其自死筍則謂之仙人杖(通志)
靈運游名山志云神子溪南山與七里山分流去斤
竹澗數里又有從斤竹澗越嶺溪行詩此云䈽竹似
誤
伐賣解賓王作利漕將代還凡有行衙所在竹皆伐賣
之時人呼為解子猷(雜志)
滔㳂儋州滔㳂井與淪水通有人以竹置井口淪水得
之儋人呼竹為滔㳂因以為名(郡國志)
竹醉種竹者多用辰日又用臘月惟五月十三日人謂
之竹醉日又謂之竹迷日栽竹多茂盛或隂雨則鞭竹
明年笋莖交出(藝苑雌黃)
雌雄竹有雌雄雌者多筍故種竹常擇雌者物凡欲識
雌雄當自根上第一枝觀之有雙枝者為雌即出筍若
獨枝者是雄竹耳(志林)
曳瑟知林唐言杖林其林修勁被滿山谷先有婆羅門
聞釋迦佛身長丈六常懷疑惑未之信也乃以丈六竹
杖欲量佛身恒於丈端出過丈六如是增高莫能窮實
遂投杖而去因植根焉(西域記)
竹肉江淮有竹肉生節上如彈丸味如白樹鷄(酉陽)
筍
竹萌筍竹萌也(爾雅)筍竹胎也䈚竹萌也(說文)箈苴鴈醢鄭
注箈箭萌
越駱菌和之美者越駱之菌注云越駱山名菌竹筍也
(吕覽)
苞筍馬援好事至荔浦見冬筍名苞筍上言禹貢厥包
橘柚疑謂是也其味美于春夏筍(東觀漢記)
泣竹得筍孟宗字恭武至孝母嗜筍冬節將至時笋尚
未生宗入竹林哀歎而笋為之出得以供母皆以為至
孝所感(楚國先賢𫝊)吳丁固晉劉殷孟蜀程崇雅事同
歸煮牀簀漢人有適吳吳人設笋問是何物曰竹也歸
煮其床簀而不熟乃謂其妻曰吳人轣轆欺我如此(笑林)
希見食筍歸煮竹根(唐子)
鬻筍辛居士名宣仲家貧春月鬻筍充腸酌截竹為瞿
用充盛酒人問其故宣仲曰我惟愛竹好酒欲令二物
常相並耳(南雍州記)
盧棲處州宣平響巖之東有盧棲溪溪上巖洞甚竒唐
道士盧敖棲其中故名盧棲巖竹每無風自動拂除巖
石人以為竒其筍味嘉人號曰盧棲筍(浙江志)
買筍寄林唐夏侯彪為益州新昌令問里胥曰筍一莖
幾錢曰一錢五莖取十千買五萬莖謂之曰吾未要且
寄林中養之至秋竹成一竿十文遂成五十萬(僉載)
插簪吉安城有魏夫人壇夫人煉丹時有村嫗屢以茶
獻夫人感其意遂拔簪插于籬下曰年年四月盡當生
笋可供汝家食饌次年其地笋生味甘而無根苗鄉人
名曰填補笋至今有之(夷堅續志)
初出成竹園人云笋惟初出者盡成竹次者多為蟲所
傷十不得五六(玉簡雜書)
斑皮詩義疏笋皆四月生笆竹笋八月生篃竹笋冬夏
生永嘉記含墮竹笋六月生竹譜棘竹落人鬚髮湘源
縣十二月食斑皮竹笋滋味與北中七八月笋牙小類
但甜脆過之諸笋無以及也(北戶錄)
匾竹匾竹出廬山莖匾傳云釋惠遠使鬼神號辟蛇行
者捻此竹為匾竹筍出皆匾堪食之(筍譜)
般腸般腸實中與笆相類生東郡緣海諸山中其筍甚
美云與笆竹相似出閩中(竹譜)
浮筍浮竹長者六十尺肉厚而虚軟節闊而亞生水次
彭蠡以南大嶺以北徧有之其筍未出時掘取以甜糟
藏之極甘脆南人所重(上)
鷄脛鷄脛篁竹之類纖細大者不過如指疎葉黃皮其
肌無所堪施筍美青班色綠沿江山岡所饒也(竹譜)鷄脛
竹筍肥美(筍譜)
鹿頭邕管有鹿頭笋(范旻邕管記)
孤竹筑陽薤山有孤竹三年而生一笋笋成代謝常如
一(荆州圖)
復生思摩竹如竹大而筍生其節筍既成竹春而筍復
生節焉交廣所在有之(南方草木狀)
夢筍夢折笋得財象也夢竹生筍者欲有子息也(李淳風占)
(夢書)
竹蒻笋竹之白蒻也竹之醜節種厥性弱於木而強於
草實草木中别類也(笋譜)
初篁初始也篁竹也梁簡文勉春賦云望初篁之傍領
愛新荷之發池(笋譜)
按謝靈運湖中瞻眺詩初篁苞綠籜新蒲含紫茸
筍羹諺曰臘月煮筍羹大人道便是昔有新婦不得舅
姑意凡所須索必昔時而逆意其婦善承須不違所要
皆巧圖與夫求變而副舅姑無以取責姑一日歲暮而
索筍羹婦荅即煮供上妯娌問之曰今臘月中何處求
筍婦曰且譍為貴以順攘逆責耳其實何處求筍姑聞
而後悔倍憐新婦故又諺曰恭敬不如從命受訓莫如
從順(上)
冉冉冉冉孤生竹(古詩)
檀欒檀欒蔭修竹(和八公山詩)
嬋娟蔭修竹之嬋娟(嘯賦)
㛹娟有㛹娟之茂篠寄江上而叢生玉潤桃枝之麗魚
腸雲母之名(梁文帝修竹賦)
牡丹
事始牡丹前史中無說處唯謝康樂集中言竹間水際
多牡丹成式檢隋朝種植法七十卷中初不記說牡丹
則知隋朝花中所無(酉陽)世謂牡丹花近有盖以前朝文
士集中無牡丹歌詩然楊子華有畫牡丹處極分明子
華北齊人則知牡丹花亦久矣(劉賓客嘉話)
煬帝闢地二百里為西苑詔天下進花卉易州進二
十相牡丹赭紅鞓紅飛來紅袁家紅醉妃紅雲紅天
外紅一拂黃軟條黃延安黃先春紅顫風嬌等名(海記)
按叚云隋朝所無而劉斧乃有此說其杜撰欺人往
往如此高承事物紀原似據之以為實者其亦為所
誤矣
雙頭牡丹高宗後苑宴羣臣賞雙頭牡丹賦詩惟上官
昭容一聯絶麗所謂勢如連璧友心似臭蘭人
貶洛陽武后冬月游后苑花俱開而牡丹獨遲遂貶于
洛陽故今言牡丹者以西洛為冠首(事物紀原)
名花開元禁中重木芍藥得數本紅紫淺紅通白者上
因移植于興慶池東沈香亭前會花方繁開上乘照夜
白妃以步輦從乃命李龜年持金花牋宣賜李白進清
平調詞三首上命梨園子弟歌之(太貞外傳松窗雜錄)禁中呼木
芍藥為牡丹(開元花木記)
通志略云芍藥著于三代之際風雅所流詠也今人
貴牡丹而賤芍藥不言牡丹初無名依芍藥得名故
其初曰木芍藥亦如木芙蓉之依芙蓉以為名也牡
丹晚出唐始有聞貴游競趍遂使芍藥為落譜衰宗
云
按神農本草云一名鹿韭一名鼠姑唐本注云亦名
百兩金博雅白&KR1637;牡丹也而康樂所云竹間水際子
華有畫極分明何云至唐始著耶
花妖初有木芍藥植于庭前其花一日忽開一枝兩頭
朝則深紅午則深碧暮則深黃夜則粉白晝夜之内香
豔各異帝謂左右曰此花木之妖不足訝也(開元遺事)
醒酒明皇與妃子幸華清宫因宿酒初醒凭妃子肩同
看木芍藥帝親折一枝與妃子遞嗅其豔帝曰不惟萱
草忘憂此花香豔尤能醒酒(天寳遺事)
百寶欄楊國忠初以貴妃專寵上賜以木芍藥數本植
于家園忠以百寶粧飾欄楯雖帝宫之内不可及也
四香閣楊國忠用沈香為閣檀香為欄以麝香乳香篩
土和為泥飾壁每于春時木芍藥盛開之際聚賓友于
此閣上賞花焉禁中沈香之亭遠不逮此壯麗也
鹿銜牡丹宫中牡丹品最上者御衣黃次曰甘草黃次
曰建安黃次皆紅紫各有佳名終不出三花之上他日
宫中貢一尺黃乃山下民王文仲所接也花面幾一尺
高數寸祗開一朵絳幃籠護之帝未及賞會為鹿銜去
帝以為不祥有佞人奏云釋氏有鹿銜花以獻金仙帝
私曰野鹿遊宫中非佳兆也殊不知應祿山之亂(青瑣高議)
花開一千朵開元末裴士淹為郎官奉使幽冀過汾州
衆香寺得一株白牡丹移置長安私第天寶中為都城
竒賞當時名士裴給事看牡丹詩又房琯有言牡丹之
會琯不與焉至德中馬僕射總鎮太原又得紅紫二色
者今則至多與戎葵比矣興唐寺昔有一株開花一千
朵有正暈側暈紅紫黃白之色各不同(酉陽)
花師洛人宋單父字仲孺善吟詩亦能工藝術凡牡丹
變易千種紅白鬭色人亦不能知其術上皇召至驪山
植花萬本色樣各不同賜金千餘兩内人皆呼為花師
亦幻世之絶藝也(龍城錄異人錄)
斸牡丹長安貴游尚牡丹三十餘年每春暮車馬若狂
以不就玩為恥人種以求利一本有數萬者元和末韓
弘罷宣武節制始至長安私第有花命斸之曰吾豈效
兒女輩耶(國史補)自從韓令功成後辜負穠華過此身(羅隠)
合歡長安興善寺素師院牡丹色絶佳元和末一枝花
合歡(酉陽)徐仲雅題合歡詩云平分造化中分去折破春
風兩面開(湘湖近事)
杭州牡丹白樂天初為杭州刺史令訪牡丹花獨開元
寺僧惠澄近於京師得之始植於庭欄圈甚密他處未
之有也時景方深惠澄設油幕覆牡丹自此東越分而
而種之矣會徐凝自富春來不知而先題詩曰此花南
地知難種慙愧僧門用意栽海燕解憐頻睥睨胡蜂未
識更徘徊虚生芍藥徒勞妬羞殺玫瑰不敢開惟有數
苞紅幕在含芳只待舍人來白尋到寺看花乃命徐同
醉而歸(雲溪友談)
覆以錦幄文宗朝朔方節度使李進賢苐階前有牡丹
數叢皆覆以錦幄(劇談錄)
白牡丹詩長安三月五日看牡丹奔走車馬慈恩寺元
果院牡丹半月開裴璘題詩于佛殿東頭虚壁之上曰
長安豪貴惜春殘爭賞先開紫牡丹别有玉杯承露冷
無人肯向月中看太和中文宗自夾城出芙蓉園幸此
寺見所題詩吟玩久之因令宮嬪諷念及暮此詩滿六
宮矣(南部新書)
紫牡丹尊賢坊田弘正宅中門外有紫牡丹成樹後發
一徐朵花盛時每月餘有小人五六長尺餘遊於花上
如此七八年人將掩之輒失所在(酉陽)
錦被堆王蜀號其苑曰宣華權相勲臣競起第宅上下
窮極奢麗皆無牡丹惟蜀主舅徐延瓊聞秦州董成村
僧院(蜀總志)有紅牡丹一株所植年代深遠使人取之掘
土方丈盛以木櫃自秦州至成都三千餘里歴九折七
盤望雲九井大小漫天懸險之路方至焉乃植之新第
(王氏新編)至孟氏於宣華苑廣加栽植名之曰牡丹苑廣政
五年牡丹雙開者十黃者白者三紅白相間者四後主
宴苑中賞之(蜀總志)時彭門為輔郡典州者多其戚里得
之上苑而彭門花之所始也天彭亦謂之花州而牛心
山下謂之花村(成都記)蜀平花散落民間小東門外有張
百花李百花之號皆培子分根種以求利每一本或獲
數萬(蜀總志)
花品洛中舊品獨以姚魏為冠天彭則紅花以狀元紅
為第一紫花以紫繡毬為第一黃花以禁苑黃為第一
白花以玉樓子為第一(上)彭門牡丹在蜀為第一承平
洛陽花最盛獨彭門有小洛陽之稱(成都記)宋景文帥蜀
以彭門牡丹錦被堆為第一(上)
姚黃姚黃初出邙山下白司馬坂下姚氏酒寺水北謂
寺間有之府中多取以進魏紫出五代魏仁浦樞密園
池中島上初出時園吏得錢以小舟載游人往過他處
未有也(邵氏聞見錄)
竊移錢仁伉尚父之孫也為元帥府中書檢校司徒與
中軍都虞候金沼鄰居沼所居堂東植牡丹花一本著
花三百朵其色如血如之金含稜每瓶子頂上有碎金
絲如自然蛺蝶之狀一城以為殊異每歲花開張宴仁
伉預焉開寶七年春三月纔一兩朵開仁伉一夕洪飲
擊劍裎服中單背負大籃左手攜籃腰插大匕首踰牆
而過沼中外無知者鋤取牡丹置籃中乃平其地空中
聞有吁歎之聲微細若遊蜂音辭曰一花三百朵含笑
向春風明年三月裏朵朵斷腸紅仁伉異之移植於亭
後明日沼覺矣花為非人力所及來年花盛開乃宴召
沼沼一見無語得疾以歸至夜憤悶不已以刀决腸而
卒腸皆寸寸斷果符空中之語(洞微志)
作偈太祖問罪江南李後主用謀臣計欲興王師法眼
禪師觀牡丹於大内作偈諷曰擁毳對芳叢由來趣不
同髮從今日白花是去年紅豔曳隨朝露馨香逐晚風
何須待零落然後始知空後主不省王師渡江
酥煎牡丹孟蜀時兵部尚書李昊每將牡丹花數枝分
遺朋友以興平酥同贈且曰俟花凋卸即以酥煎食之
無棄穠豔也(東坡詩話)明日春隂花未老故應未忍著酥煎
(復齋謾錄)
歐碧洛中花工宣和中以藥壅培於白牡丹如玉千葉
一百五玉樓春等根下次年花作淺碧色號歐家碧歲
貢禁府價在姚黃上嘗賜近臣外庭所未識也(墨莊謾錄)碧
花止一品名曰歐碧其花淺碧而開最晚獨出歐氏故
以姓著
無種淳熙三年二月桑子河堰東孝里莊園有牡丹一
本無種而生明年三月花勝開始知紫牡丹也過者皆
往觀之有杭州觀察推官東過通州見花甚愛欲移分
一株掘土深尺許見一石如劒長二尺題曰此花瓊島
飛來種只許人間老眼看遂不敢移以是鄉老有生日
值花開時必造花下飲酒為夀間亦有約明日造花所
而花一夕凋謝者多不吉惟一人李嵩者三月八日初
度自八十看花至一百九歲而終(如皋志)
華王錢思公嘗曰人謂牡丹為花王今姚黃真其王而
魏紫乃其后也(歐陽永叔花什名)
萬花會兩京牡丹聞于天下花盛時太守作萬花會宴
集之所以花為屏帳至于梁棟柱栱悉以竹筒貯水簪
花釘掛舉目皆花也(墨莊謾錄)
三等冀王宫花品以五十種分為三等九品潛溪緋平
頭紫居正一品姚黃居其下題景祐元年滄州觀察使
記
看花局僧仲殊越中牡丹花品序云越之所好尚惟牡
丹其絶麗者三十二種始乎郡齋豪家名族梵宇道宫
池臺水榭植之無間賞花者不問親疎謂之看花局澤
國此月多有輕雨微雲謂之養花天里語曰彈琴種花
陪酒陪歌丙戌歲八月十五日移花日序丙戌雍熙三
年也
一擫紅一擫紅者多葉淺紅花葉杪深紅一點如人以
三指擫之(牡丹記)
明皇時有獻牡丹者謂之楊家紅乃楊勉家花也命
力士將花上貴妃妃方對粧妃用手拈花時勻面脂
在手即印于花上帝見之問其故妃以狀對上詔于
仙春館栽來歲花開上有脂印紅迹帝賞花驚異其
事乃名為一捻紅後樂府中有一捻紅曲(青瑣)
芍藥
離草芍藥離草也(韓詩)芍藥有二種有草芍藥木芍藥木
者花大而色深俗呼為牡丹非也牛亨問曰將離相别
贈以芍藥何也荅曰芍藥一名何離故相贈猶相招召
贈以文無文無一名當歸(古今注)
勺藥之和七發曰勺藥之醬子虚賦曰勺藥之和具而
後御之師古曰勺藥根主和五臟又辟毒氣故合之于
蘭桂五味以助諸食因呼五味之和為芍藥耳韋昭曰
今人食馬肝馬腸者合芍藥而煮之(選)
萬花會東坡云揚州芍藥為天下冠蔡繁卿為守始作
萬花會用花千餘萬枝既殘諸圉人吏因緣為奸民大
病之萬花本洛陽故事錢惟演為留守始置驛貢洛花
識者鄙之曰此宮妾愛君之意也(漁隠叢話)西京進花自李
迪相國始
菊
日精蘜治蘠(爾雅)菊有筋菊有白菊黃菊菊花一名節花
一名傳公一名延年一名白花一名日精一名更生又
曰隂威一名朱(周)嬴(盈)一名女花一名女莖其白花者
潁川曰回峯汝南曰茶苦蒿河南曰地薇蒿上黨及建
安郡曰羊歡草(本草)日精治蘠皆菊之花莖之别名也生
依水邊其華煌煌霜降之時唯此草盛茂九月律中無
射俗尚九日而用候時之草也(風土記)
紫菊背明國有紫菊謂之日精一莖一蔓延及數畆味
甘食者至死不飢渴(拾遺記)滎陽郡西有靈源山其澗生
靈芝石菌巖有紫菊(王韶之神境記)
菊潭荆州菊潭其源旁芳菊被涯其滋液極甘馨香谷
中有三十餘家不得穿井仰飲此水上夀二三百中夀
百餘其七十八十者猶以為夭(十道記)
採菊王子喬變白增年方甘菊三月上寅日採名曰玉
英六月上寅日採名曰客成九月上寅日採名曰金精
十二月上寅日採名曰長生長生者根莖是也(玉函方)
菊與薏似菊花與薏花相似直以甘苦别之耳菊甘而
薏苦所謂苦如薏者也(抱朴子)
墨菊永夀漢之好畤也出墨菊其色如墨古用其汁以
書(見終南山五老洞碑今無)
蘭
水香蘭一名水香俗呼燕尾香煮水以療風又名香水
蘭葉如麥門冬而闊且靭長及一二尺四時常青花黃
中間葉上有細紫點有春芳者為春蘭色深秋芳者為
秋蘭色淡秋蘭稍難得二蘭移植小檻中置座右花開
時滿室盡香與他花香又别(本草)
都梁都梁縣有小山山有淳水既清且淺其中悉生蘭
草綠葉紫莖芳風藻谷蘭馨遠馥俗謂蘭為都梁山因
以號縣受名焉(盛弘之荆州記)
蘭山蘭山在蜀叙州僰溪縣界蘭生于深林石門尤多
有春蘭秋蘭崇蘭鳳尾蘭竹蘭石蘭春蘭花生于葉之
下崇蘭花生于葉之上(圖經)
王者香猗蘭操者孔子所作也孔子聘諸侯莫能任自
衞反魯隠谷之中見香蘭獨秀喟然歎曰夫蘭當為王
者香今乃獨茂與衆草為伍乃止車援琴鼓之自傷不
逢時託辭於香蘭云(琴操)
湛漸曾子將行晏子送之曰君子贈人以軒不若以言
吾請以言乎夫蘭本三年而成湛之苦酒則君子不近
庶人不珮湛之麋醢而價匹馬矣非蘭本美也所湛然
也願子之必求所湛(晏子)漸于蘭則芳漸于鮑則臭(論語撰考)
(䜟)傳曰蘭根與白芷漸之滫中君子不近庶人不服者
所以漸然也(史記燕王旦𫝊)
芳蘭當門曹操殺楊脩曰芳蘭當門不得不除(典略)先主
殺張裕諸葛亮救之先主曰芳蘭當門不得不鋤(蜀志)劉
湛欲袁淑附已而淑不為改意由是大相乖失淑乃賦
詩云種蘭忌當門懷璧莫向楚楚少别玉人門非植蘭
所(南史)
庭忽生蘭羅含致仕還家庭中忽蘭菊叢生人以為德
行之感(别傳)
蘭摧毛玄字伯成既負其才氣常稱寧為蘭摧玉折不
作蕭敷艾榮(世說)
竟體梁武帝平建業朝士皆拜謝覽長揖而已意氣閒
雅武帝目送良久謂徐勉云覺此生芳蘭竟體想謝莊
正當如此(梁書)
冬時煬帝在江都昏湎滋深往往為妖祟所惑嘗游吳
公宅鷄臺恍惚間與陳後主相遇尚喚帝為殿下後主
舞女數十許羅侍左右中一人迥美女帝屢目之後主
云即麗華也乃以綠文測海蠡酌紅梁新醖勸帝帝飲
之甚歡因請麗華舞玉樹後庭花麗華徐起終一曲後
主問帝蕭妃何如此人帝曰春蘭秋菊各一時之秀也
(隋遺錄)春蘭秋菊各有時猪零(苓)桔梗時為帝(莊徐無鬼)
異芬長夀二年裴子餘為鄠縣尉同列李朝隠程行諶
皆以文法著稱子餘獨以詞學知名或問雍州長史陳
崇業三人優劣孰先崇業曰譬之春蘭秋菊俱不可廢
(舊唐新同)蘭菊異芬胡可廢者(語林)秋菊春蘭英華靡絶(選)
蕳鄭風士與女方秉蕳兮蕳即蘭香草也春秋傳曰刈
蘭而卒楚辭云紉秋蘭孔子云蘭當為王者香草皆是
也其莖葉似藥草澤蘭廣而長節節中赤高四五尺漢
諸池苑及許昌宫中皆種之可著粉中藏衣著書中辟
白魚(詩疏)
秋蘭離騷曰紉秋蘭以為珮又曰秋蘭兮青青綠葉兮
紫莖今沅澧所生花在春則黃在秋則紫然而春黃不
若秋紫之芬馥也(劉次莊樂府集)
九畹余既滋蘭之九畹兮又樹蕙之百畆(離騷)蘭之葉如
莎首春則茁其牙長五六寸其杪作一花花甚芳香生
深林之中清風過之其香藹然與蕙甚相類其一幹一
花而香有餘者蘭一幹五六華而香不足者蕙今野人
謂蘭為幽蘭蕙為蕙蘭(雅翼)薰草蕙草也(廣雅)一名燕草(南越)
(志)即零陵香也(本草)
樹蘭兩心不可以得一人一心可以得百人男子樹蘭
美而不芳繼子得食肥而不澤情不相與往來也(淮南)
莫服蘭生幽谷不為莫服而不芳君子行義不為莫知
而止休(上)
芳燒蘭以芳致燒膏以肥見焫翠以羽殃身蚌以珠破
腹女惡蛾眉士惡勝已由來尚矣(意林)
伊蘭辟如伊蘭與旃檀生末利山中牛頭旃檀生伊蘭
叢中未及長大在地下時牙莖枝葉如閻浮提竹筍衆
人不知言此山中純是伊蘭無有旃檀而伊蘭臭臭若
胖屍熏四十由旬其華紅色甚可愛樂若有食者發狂
而死(上)
萱草
療愁萱草一名紫萱又名忘憂草吳中書生呼療愁花
(述異記)萱草是今之鹿葱也(名醫别錄)說文作藼蕿萲三字
宜男萱草一名宜男婦人懷妊佩其花生男交廣人佩
之極有騐然其土為多男不厭女子故不常佩也(南方草木)
(狀)
忘憂神農經曰中藥養性合歡蠲忿萱草忘憂(博物志)皋
蘇什勞萱草忘憂(王朗與魏太子書)雖萱草在背皋蘇在側悒
憤不逞秪以增毒(魏應瑒報龐惠公書)甘棗令人不惑萱草可以
忘憂(束晢發蒙記)鶴望還信以代萱蘇(梁元帝與劉智藏書)
萱草辨俗謂母為萱堂考之詩云焉得諼草言樹之背
願言思伯使我心痗注云背北堂也箋云憂以生疾恐
將危身欲忘之是詩既以君子行役而作以忘憂解之
極通于母何干預(鼠璞)願得萱草枝以解飢渴情(李陵錄别詩)
積憤成疢痗無萱將如何(謝惠連獻康樂詩)思君如萱草一見
乃忘憂(王融和南海王諫秋胡詩)銷憂非萱草永懷寄夢寐(江文通擬潘黃)
(門悼婦詩)始知萋萋萱草忘憂之言不實團團輕扇合歡之
用為虚(梁何遜為衡山侯與婦書)
海棠
木竒木之奇者會稽之海棠(草木記)
花中神仙唐相賈耽著百花譜以海棠為花中神仙(花木)
(錄)海棠色紅以木瓜頭接之則色白(長樂志)
海外來李贊皇花木記以海為名者悉從海外來惟紫
綿色者謂之海棠餘悉棠棃花耳(沈立海棠記)
睡未足明皇登沈香亭召太真于時卯醉未醒扶掖而
至帝笑曰豈妃子醉是海棠睡未足耳(太真外傳)
結巢海棠上徐儉樂道隠于藥肆中家植海棠結巢其
上引客登木而飲(紺珠集)
益州益州海棠尤多繁豔未開時如朱砂爛漫稍白半
落如雪天下所無也(寰宇記)
蜀花有香海棠有色無香惟蜀中昌州海棠花有香其
木合抱故昌州號曰海棠香國州治前有香霏閣每花
或二十餘葉香氣醲郁(花譜)
芙蓉
同心木芙蓉會稽之百葉木芙蓉鐘陵之同心木芙蓉
稽山之四時杜鵑(山居草堂記)
弄色邛州有弄色木芙蓉一日白次日淺紅三日黃四
日紅深比落紫色人號文官花(記)
瓊花
賦詩以狀揚州后土廟有瓊花與聚仙熟玩有不同者
三大而瓣厚其色潔白可愛且其樹大而花繁不知實
何木也俗謂之瓊花因賦詩以狀其態(劉禹錫詩序)
移植揚州后土廟有瓊花宋郊搆亭花側榜曰無雙謂
天下無别株也仁宗慶歷中嘗分植禁中明春輒枯遂
復載還廟中欝茂如故(聞見雜錄)德祐乙亥北師至花遂不
榮趙棠國炎有絶句弔之曰名擅無雙氣色雄忍將一
死報東風他年我若修花史合傳瓊花烈女中(山堂隨筆)
總花
拂簾墜席范縝常稱無佛竟陵王子良曰君不信因果
何得富貴貧賤縝曰人生如樹花同發隨風而墜自有
拂簾幌墜於茵席之上自有關籬牆落於糞溷之間墜
茵席者殿下是也落糞溷者下官是也(南史)
薔薇梁元帝竹林堂中多種薔薇康家四出薔薇白馬
寺黑薔薇長沙千葉薔薇多品彙並以長格校其上使
花葉相連其下有十間花屋仰而望之則枝葉交暎迫
而察之則芬芳襲人(寰宇記)
司花女洛陽進合蒂迎輦花云得之嵩山塢中人不知
名採者異而貢之會帝駕適至因以迎輦名之其花外
紫内素粉蕊紅心枝幹甚翠狀類通草其香惹衣移日
不散嗅之令不睡帝命袁寶兒持之號曰司花女(隋遺錄)
凌霄花馮慈明勸李寶歸國寳囚之死神龍中勅旌其
門為忠臣門令大其標題見者莫不嘆美慈明號為凌
霄花(御史臺記)凌霄花中露水損人目(酉陽)
花裀學士許慎選放曠不拘小節多與親友結宴于花
圃中未嘗具帷幄設坐具使僮僕輩聚落花鋪于座下
慎選曰吾自有花裀何銷坐具(開元遺事)
梔子諸花少六出者惟梔子花六出陶真白言梔子剪
花六出刻房七道其花香甚相傳即西域薝蔔也(酉陽)蜀
孟㫤常理花園兵花芳草畢集其間一日有青城山叟
中迅入内進花兩粒紅梔子種宣令園子種之不覺成
樹兩栽其葉婆娑則梔子花矣其花爛紅六出其香襲
人蜀主甚愛重之及結梔子則顆大于常者用染則成
赭紅色甚妍麗(野人閒話)廣政八年十月召百官宴芳林園
賞之(蜀)
素馨廣州城西九里曰花田彌望皆植素馨花南征錄
云南漢劉隠時美人死葬骨於此至今花香異於他處
(廣東志)劉玉女塜在肇慶府陽江縣玉女名素馨死葬于
此其墓上生那悉茗花因名素馨(廣志陵葬)其花舊名那悉
茗因生於素馨塚上故名(或云隠之女)
那悉茗那悉茗花末利花皆胡人自西國移植於南海
南人憐其芳香競植之陸賈南越行紀曰南越之境五
穀無味百花不香此二花特芳香者緣自胡國移至不
隨水土而變與夫橘北為枳異矣彼之女子以綵絲穿
花心以為首飾(南方草木狀)
末利末利花似薔蘼之白者香愈於那悉茗(上)
豆蔲豆蔲花其苗如蘆其葉似薑其花作穗嫩葉卷之
而生花微紅穗頭深色葉漸舒花漸出舊說此花食之
破氣消痰進酒增倍泰康二年交州貢一篚上試之有
驗以賜近臣(上)
指甲指甲花其樹高五六尺枝條弱柔葉如嫩榆與那
悉茗末利花皆雪白而香不相上下亦胡人自大秦國
移置于南海而此花極繁細纔如米粒許彼人多折置
襟袖間盖資其馥芬耳一名散沫花(南方草木狀)
金銀金銀花一名鴛鴦草又曰老翁須藤蔓而生黃白
花對開傍水依山處處有之食蕈中毒者生啖之可解
治癰疽腫毒尤妙或服或𫝊之皆可(沈存中良法所載)本草名
忍冬草(墨莊謾錄)
草
卉草卉也木謂之華草謂之榮不榮而實者謂之秀榮
而不實者謂之英(爾雅)草盛曰菶木茂曰葆(服虔通俗)凡生草
而初逵謂之䓲䓲小也荄杜根也東齊曰杜或曰茇(方言)
知歲黃帝問師曠曰吾欲知歲之苦樂善惡可知不對
曰歲欲豐甘草先生甘草薺也歲欲儉苦草先生苦草
者葶藶也歲欲惡惡草先生惡草者水藻也歲欲旱旱
草先生旱草者蒺莉也歲欲潦潦草先生潦草者蓬也
(師曠占)
朱草炎帝教民耒耜百穀滋阜朱草蔓于階(拾遺記)德至
草木朱草生朱草赤草也可以染絳别尊卑也(白虎通)君
乘木而王其政升平則福草生廟中朱草别名(禮斗威儀)朱
草日生一葉至十五日生十五葉十六日一葉落終而
復始(大戴明堂篇)德光地序則朱草生(書大傳)朱草草之精也
世有聖人之德則生(宋志)
屈軼黃帝時羣瑞畢臻有屈軼之草生于庭佞人入朝
則草指之是以佞人不敢進(博物志)太平之時屈軼生於
庭之末若草之狀主指佞人(論衡)惟袁與薛人中屈軼(唐書)
萐莆萐莆瑞草也堯時生於庖廚扇暑而凉(說文)萐莆一
名倚扇狀如蓬大枝葉小根根如絲轉而成風殺蠅堯
時生於廚(宋志)君和則孳於庖廚(潛潭巴)一名倚萐倚扇賓
閭舜時生於廚(瑞應圖)
龍芻東海島龍駒川穆天子養八駿處島中有草名龍
芻馬食之日行千里古語云一株龍芻化為龍駒(述異記)
虹草山戎之北有草莖長一丈葉如車輪根大如轂花
如朝虹之色齊桓時山戎獻其種乃植于庭以表霸者
之瑞(拾遺記)
茂枯鄰人謂展禽曰魯聘夫子夫子三黜無憂何也禽
曰春風鼔百草敷蔚吾不知其茂秋霜降百草零落吾
不知其枯(符子)
不生刺草魯城北孔子塋中不生刺人草木(金樓子)
不死祖洲上有不死之草人已死三日者以草覆之即
活服之令人長生昔秦始皇大苑中多枉死者横道有
鳥如烏狀銜此草覆死人面當時起坐而自活也有司
聞奏始皇遣使者齎草以問北郭鬼谷先生鬼谷先生
云此草是東海祖洲上有不死之草生瓊田中或名為
養神芝其葉似菰苗叢生一株可活一人始皇乃使使
者徐福發童男童女入海採之(十洲記)
精秀夫草之精秀者為英獸之特羣者為雄故人之文
武茂異取名於此是謂聰明秀出謂之英膽力過人謂
之雄聰能謀始明能見機膽能决之然後可以為英張
良是也氣力過人勇能行之智足斷事乃可以為雄韓
信是也(人物志)
夢草有夢草似蒲色紅晝縮入地夜則出亦名懷草懷
其葉則知夢之吉凶立驗也帝思李夫人之容不可得
朔乃獻一枝帝懷之夜果夢夫人因改曰懷夢草(洞冥記)
却睡有五味草初生味甘花時味酸食之使人不眠名
曰却睡草武帝時多末國獻此草(上)桂林有睡草見之
則令人睡一名醉草亦呼懶婦箴出南海也(述異記)
宵明宣帝時背明國貢宵明草夜視如列燭晝則無光
自消滅也有黃渠草映日如火其堅靭若金食者焚身
不熱有聞遐草服者耳聰香如桂莖如蘭(拾遺記)
書帶鄭司農常居不其城南山中教授黃巾亂乃避遣
生徒崔琰王經諸賢於此揮涕而散所居山下草如薤
葉長尺餘堅靭異常土人呼為康成書帶草(三齊略記)
神草魏明時苑中有合歡草狀如蓍一株百莖晝則衆
條扶疎夜則合為一莖萬不遺一謂之神草(拾遺記)
吉利吉利草其莖如金釵股形類石斛根類芍藥交廣
俚俗多蓄蠱毒惟此草解之極驗吳黃武中江夏李俁
以罪徙合浦始入境遇毒其奴吉利者偶得是草與俱
服遂解吉利即遁去不知所之俁因此濟人不知其數
遂以吉利為名(草木狀)
救窮武當縣石階山西北角有大松樹樹下生草名救
窮冬夏不枯日食三寸絶穀不飢登之度世陶先生謂
之西岳佐命是也(福地記)
醒醉興慶池南岸有草數叢葉紫而心殷有一人醉過
于草傍不覺失其酒態後有醉者摘草嗅之立然醒悟
故目為醒醉草(天寶遺事)
芝
神草芝神草也芝為瑞服之神仙故曰神草(說文)芝生于
土土氣和故芝草生(論衡)王者慈仁則芝生採食之則延
年不終與真人同(古瑞命記)
三秀芝一歲三華瑞草一名菌(爾雅)采三秀兮於山間(九歌)
冀一年之三秀(思玄賦)煌煌靈芝一年三秀(嵇叔夜詩)
聖王休祥山川雲雨五行四時隂陽晝夜之精以生五
色神芝皆為聖王休祥焉(神農芝論)飲六醴之清液兮食五
芝之茂英(馮涓志賦)五芝含秀而晨敷(天台賦)青芝曰龍芝赤
芝曰丹芝黃芝曰金芝白芝曰玉芝黑芝曰玄芝紫芝
曰木芝(本草)赤者如珊瑚白者如截肪黑者如澤漆青者
如翠羽黃者如紫金而皆光明洞徹如堅冰也晦夜去
之二三百步便望見其光矣(抱朴子)
九莖金色元封二年甘泉宫産芝有九莖金色六葉朱
實夜有光乃作芝房之歌神爵元年金芝九莖産于函
德殿銅池中銅池承霤也(漢舊儀)甘泉歌美函德書竒
大真紅芝西王母云仙之上藥有大真紅芝草(漢武内傳)
紫芝建初三年零陵泉陵女子𫝊寧宅土中忽生芝草
五本長者尺四五寸短者七八寸莖葉紫色蓋紫芝也
太守沈酆遣門下掾衍盛奉獻皇帝悦懌賜錢衣食詔
以芝告示天下(論衡)
如冠章帝元和二年芝生沛如人冠又生章武如人抱
三子狀建初五年芝出潁川常以六月中生一葉五歲
五重春青夏紫秋白冬黑色十月後黃氣出上尺五寸
(古今注)
似珊瑚魏青龍元年神芝生長平芝習陽其色紫肜上
别為三幹分為九枝散為三十六莖有似珊瑚之形繆
襲贊曰煌煌紫芝吐葩揚榮曩披其圖今握其形(藝文)
鋤芝蔡誕求仙三年飢凍還家欺家云吾為老君守視
班龍與諸仙博戲忽輸此龍為此罪見責送吾付崑崙
山下芸鋤芝草三四頃並皆生細石中多荒穢治之勤
苦不可論法當十年乃得原會偓佺子王喬諸仙來按
行吾守請之並為吾作力且自放歸當更自修理求去
(抱朴子)
孝感崔希喬以孝友稱丁内憂哀毁過禮為鄭縣丞芝
草生所居堂一宿而葩盖盈尺(唐新語)
三花肅宗上元二年七月甲辰延英殿御座梁上生玉
芝一莖三花親製玉靈芝詩三章章八句曰玉殿肅肅
靈芝煌煌重英發秀連夜分房紫微間采白蕣呈色載
啓瑞圖庶符皇極放此靈質賁其王猷神惟不愛永荷
天休(會要)漢甘泉宫九莖效異唐延英殿三花吐秀
榻下生仁宗降誕章懿后榻下生靈芝一本四十二葉
以應享國四十二年之瑞云(邵氏聞見后錄)
兆禍政和中宗室士頓所居鈍軒忽生白芝數本于梁
棟上因賜名芝軒賓客詠歌以為和氣次年士頓死王
黼賜第有白芝生于正寢附臥榻後屏風而出又一本
在廳事照壁上隔六年而黼誅(宣政雜錄)
梁生宣和間王將明賜第既而以梁生芝草為奏車駕
臨幸適久雨梅潤芝墜地京師無名子有為十七字詩
曰相公新賜第梁上生芝草為甚脱下來膠少(古今詩話)
神芝名山生神芝不死之草上芝為車馬形中芝為人
形下芝為六畜形(博物志)
芝圃仙都有芝圃悉種靈芝或如車騎或如華盖或如
樓閣或如飛鳥五色(廣異記)
芝田崑崙山九層有芝田蕙圃羣仙種耨焉(拾遺記)
菖蒲
菖葉耕獲冬至五旬七日菖始生菖者草之先生者也
於是始耕(吕覽)
玉衡散玉衡星散為菖蒲遠雅頌著倡優則玉衡不明
菖蒲冠環(運斗樞)
昌本醢人朝事之豆其實有昌本麋臡鄭玄云昌本昌
蒲根切之四寸為菹(周禮)
蘭蓀菖蒲一名堯韭一名昌陽(吳氏本草)世又謂之蘭蓀(衍義)
益聰菖蒲益聰(援神契)菖蒲放花人得食之長年(風俗通)
菖蒲聖功濟天下者堯也天降精于庭為薤感百隂為
菖蒲焉(典術)
嗜𦵔屈到嗜芰文王嗜菖蒲𦵔非正味也(韓十六)
饗有菖歜王使周公閱來聘饗有菖歜(左)
服韓衆服菖蒲十三年身上生毛日視書萬言皆誦之
冬袒不寒(抱朴子)
九節漢武帝上嵩山忽見仙人長可二丈問之曰吾九
嶷山人也聞中嶽有石上菖蒲一寸九節食之長生故
來採之忽然不見(内傳)
忘老熙安縣東北有菖蒲澗盤石上水從上過味甘冷
異于常流(廣州記)澗昔交州刺史陸胤之所開也至今重
之每旦輒傾州連汲以充日用雖有井泉不足食大元
中襄陽羅友累石澗側容百許人坐遊之者以為洗心
之域咸安中姚成甫嘗採菊澗側遇一丈夫謂成甫曰
此澗菖蒲昔安期生所餌可以忘老於是徊翔俯仰倏
然不知所終蓋仙者焉(南越志)
生花兆禍永元中御刀黃文濟家齋前種菖蒲忽生花
光影照壁成五采其兒見之餘人不見也少時文濟被
殺(南齊志)
見花富貴梁太祖后張氏嘗於室内忽見庭前菖蒲生
花光彩照灼非世中所有後驚視謂侍者曰汝見不曰
不見后曰嘗聞見者當富貴因遽取吞之是月産武帝
見花建寺孝文帝南巡至新野臨潭水而見菖蒲花乃
歌曰兩菖蒲新野樂遂為建兩菖蒲寺以美之(後魏典略)
瑞蒲吳興德清有沈姓者其宅傍有潭水涯忽産蒲葉
長幾尋仞俗以為異遇重午争來斬其葉以辟瘟腊其
根以入藥遂表蒲以為瑞因名潭為瑞蒲潭(西吳記)
苔
綠錢苔蘚空室無人行則生或紫或青一名員蘚一名
綠錢一名綠蘚一名綠苔(古今注)苔錢亦謂之澤葵又名
連錢草亦呼為員蘚南人呼為垢草(述異記)
垣衣一名昔邪一名烏韭一名垣嬴一名天韭一名鼠
韭在屋曰屋遊瓦苔在石上謂之烏韭在地上謂之地
衣在井中謂之井中苔在牆垣則謂之垣衣土馬騣澤
中石上謂之陟釐浮水中者名苔(本草)藫石衣也(爾雅)苔水
衣也(說文)石髮石衣也(廣雅)石髮水衣也青綠色皆生於石
也(風土記)海藻一名海苔或曰海羅(南越志)
蔓金苔晉梁國獻蔓金苔色如金若螢火之聚大如鷄
卵投之水中蔓延波瀾之上光出照日皆如火生水上
也乃於宫中穿池廣百步時時觀此苔以樂宫人宫人
有幸者則以金苔賜之以置漆椀中照耀滿室名曰夜
明苔著衣襟則如火光矣(拾遺記)
菭華殿塵兮玉階菭菭水氣所生也(漢婕妤賦)
萍
水簾萍一名䓑大者名蘋江東謂之薸一名水花一名
水白一名水蘚一名水簾一名芣菜(本草)世說楊花入水
化為浮萍
崑崙菜之美者崑崙之萍焉(吕覽)
水網藻漢武昆明池中有水網藻枝横側水上長八九
尺有似網目鳬鴨入此草中皆不得出因名之(酉陽)
萍實宋文帝為宜都王臨川人獻王萍實六子大者如
升小者如鶴卵圓而赤初莫有識者以問長史王華曰
此萍實也宣尼所謂王者之應宋祚當卜年六百頃之
宜都王即位祚終於六十矣(渚宫故事)
雜草
&KR1938;草少陘之山有草焉名曰&KR1938;草葉狀如葵而赤莖白
華實如蘡薁食之不愚(山經)
薲草崑崙之丘有草焉名曰薲草其狀如葵其味如葱
食之已勞(上)
玉紅尸子赤縣洲為崑崙之墟其東則□水島山左右
玉紅之草生焉食其一實醉臥三百歲(文樞鏡要)
夀榮夀榮草出少室金山丘下服之令人不老取葉服
之可通百神(典)
通天餌玉長生草一名通天價值千金隂乾方寸七日
再服之令人得仙(上)
薰草君子國民帶劒使兩文虎衣野絲土方千里多薰
華之草好讓故為君子國薰草朝生夕死大極山西有
采華之草服之乃通萬里之言(括地圖)
香茅永州之野有香茅芬馥數里貢以縮酒盖禹貢荆
州所貢而楚包茅不入即此也(山川記)
芒茅芒茅枯時瘴疫大作交廣皆爾也土人呼曰黃茅
瘴又曰黃芒瘴(草木狀)
護門常山北草名護門寘諸門上夜有人過輒叱之
十里迴廣州草有大千金小千金守房郎千里迴萬里
憶(寰宇記)
媚草鶴子草蔓生也其花麴塵色淺紫蔕葉如柳而短
當夏開花南人云是媚草甚神可比懷草夢芝採之曝
乾以代面黛形如飛鶴狀翅嘴距無不畢備(北戶錄)南丹
山中産相憐草媚藥也或有所矚密以草少許擲之草
必著其身不脱彼必將從而不舍嘗得試輒驗(癸辛雜志)
天中記卷五十三
