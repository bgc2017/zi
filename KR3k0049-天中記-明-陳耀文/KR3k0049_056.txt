天中記卷五十六
明陳耀文撰
龍
鱗蟲之長鱗蟲三百六十而龍為之長(大戴禮)龍鱗蟲之
長能幽能明能小能大能短能長春分而登天秋分而
入淵(說文)
水蟲之神蛟龍水蟲之神者也乘於水則神立失於水
則利廢故曰蛟龍得水而神可立也(管子形勢)
被五色龍被五色而遊故神欲小則化如蠶蠋欲大則
極於天下欲上則凌於雲氣欲沈則入於深泉變化無
日上下無時謂之神(管子水地)
龍名有鱗曰蛟龍有翼曰應龍有角曰虬龍無角曰螭
龍(廣雅)龍未昇天曰蟠龍(方言)天有九龍應龍有翼(項岱)
雨師山中辰日稱雨師者龍也(抱朴子)
龍生黃金千歲生黃龍青金千歲生青龍赤金千歲生
赤龍白金千歲生白龍玄金千歲生玄龍(河圖)
興雲龍之言萌也隂中之陽故言龍舉而雲興(元命包)有
自然之龍有蛇蠋化成之龍(抱朴子)
尺木龍無尺木無以升天聖人無尺土無以王天下(桓譚)
(新論)短書言龍無尺木無以升天謂龍從木中升天也蓋
當雷電樹木擊之時龍適與雷電俱在樹木之側雷電
去龍從而上故謂從樹木之中升天也(論衡)孫策署太史
慈門下督出教曰龍欲騰翥先階尺木者也(江表傳)
雜俎云龍頭上有一物如博山形名尺木龍無尺木
不能升天蓋杜撰也雅翼引之似誤
生龍羽嘉生飛龍毛犢生應龍介鱗生蛟龍介潭生先
龍(淮地形)
天用天用莫如龍索隠曰易曰行天莫如龍是也(漢平準書)
陽精管輅荅徐季龍曰龍者陽精以潜於隂幽靈上通
和氣感神二物相扶故能興雲矣(别𫝊)
逆鱗夫龍之為蟲柔可狎而騎也然其喉下有逆鱗徑
尺若人有嬰之者則必殺人人主亦有逆鱗說者能無
嬰人主之逆鱗則幾矣(韓說難)
剖卵夫蛟蛟伏潜於川而卵剖於陵騰蛇雄鳴於上風
雌鳴於下風而化成形精之至也(淮太族)人不見龍之飛
舉而高者風雨奉之也(說林)江湖見龍卵主大水
樂時夫玄龍迎夏則凌雲而奮鱗樂時也涉冬則淈泥
而潜蟠避害也(張衡應間)
四龍之長黃龍者四龍之長四方之正色神靈之精也
能巨細能幽明能短能長乍存乍亾王者不漉池而漁
則應和氣而游於池沼不衆行不羣處必待風雨而遊
乎青氣之中遊乎天外之野出入應命以時上下有聖
則見無聖則處(瑞應圖)
大辰之精蓋青龍者大辰之精木官之瑞(魏繆襲青龍賦)青龍
水之精垂雨而下不處深泉有仁聖君子在位不肖斥
退則見(瑞應圖)
天飛應龍潜於潢汙魚黿媟之不睹其能奮靈氣合風
雲超怱荒而躆昊蒼也故夫泥盤而天飛者應龍之神
也時暗而久章者君子之貞也(班固荅賓戲)
土德漢公孫臣云黃帝得土德黃龍地螾見(史封禪書)黃帝
治天下而力牧泰山稽輔之青龍進駕(淮南)黃帝錄圖五
龍舞河(魏文帝雜古)
應龍蚩尤作兵伐黃帝黃帝乃令應龍攻之冀縣之野
應龍已殺蚩尤又殺夸父乃去南方處之故南方多雨
應龍處南極殺蚩尤與夸父不得復上故下數旱旱而
為應龍之狀乃得大雨(山經)
火德堯游河渚赤龍負圖以出圖亦如綈(元命包)堯火德
故赤龍應焉(中候)
五采舜以太尉即位與三公臨觀於河黃龍五采負圖
天賜黃帝以黃玉為柙白玉檢黃金繩黃芝為泥章曰
天賜黃帝符璽(河圖)
木德夏得木德青龍止於郊(封禪書)
負舟禹南省方濟於江黃龍負舟舟中之人五色無主
禹乃熙笑而稱曰我受命於天竭力而勞萬民生寄也
死歸也何足以滑和親龍猶蝘蜓顔色不變龍乃弭耳
掉尾而迯禹之視物亦細矣(淮精神)
穿胸昔禹平天下會諸侯會稽之野防風氏後到殺之
夏德之盛二龍降庭禹使范成光御之行域外既周而
還至南海經防風防風之神二臣以塗山之戮見禹使
怒而射之有迅風雷雨二龍升去二臣恐以刃自貫其
心而死禹哀之乃拔其刃療以不死之草皆生是為穿
胸民去會稽萬五千里(博物志)
豢龍秋龍見於絳郊魏獻子問於蔡墨曰吾聞之蟲莫
智於龍以其不生得也謂之智信乎對曰人實不智非
龍實知古者畜龍故國有豢龍氏有御龍氏昔有飂叔
安有裔子曰董父實甚好龍能求其嗜欲以飲食之龍
多歸之乃擾畜龍以服事帝舜帝賜之姓曰董氏曰豢
龍封諸鬷川故帝舜氏世有畜龍及有夏孔甲擾於有
帝帝賜之乘龍河漢各二各有雌雄孔甲不能食而未
獲豢龍氏有陶唐氏既衰其後有劉累學擾龍於豢龍
氏以事孔甲能飲食之夏后嘉之賜氏曰御龍豕韋之
後龍一雌死潜醢以食夏后夏后饗之既而使求之懼
而遷於魯縣范氏其後也龍水物也水官棄矣故龍不
生得周易有之乾曰潜見飛亢坤曰龍戰於野若不朝
夕見誰能物之(昭二十九)
震鱗震鱗漦於夏庭兮匝三正而滅姬(幽通賦)
天使龍鬭於馬請之陽牛山之隂管子又復於桓公曰
天使使者臨君之郊請使大夫初飾左右玄服天之使
者乎天下聞之曰神哉齊桓公天使使者臨其郊不待
舉兵而朝者八諸侯此乘天威而動天下之道也故智
者役使鬼神而愚者信之(管子)
矯矯晉文公出亡周流天下舟之僑去虞而從焉文公
反國擇可而爵禄之舟之僑獨不與文公酌諸大夫酒
酒酣賦詩舟之僑進辭曰有龍矯矯頃失其所一蛇從
之周流天下龍反其淵安寧其處一蛇者乾獨不得其
所文公瞿然欲爵禄之舟之僑曰請而得其賞廉者不
受也言盡而名至仁者不為也遂歷階而去文公求之
不得(說苑吕覧介子推事同)介子推云惟聞君子之道謁而得位
道士不居也争而得財廉士不受也遂去向之介山之
上(新序)
龍鬭鄭大水龍鬭於時門之外洧淵國人請為禜焉子
產弗諸曰我鬭龍不我覿也龍鬭我獨何覿焉禳之則
彼其室也吾無求於龍龍亦無求於我乃止也(昭十九)
貴畜吳王欲從民飲酒伍子胥諫曰不可昔白龍下清
泠之淵化為魚漁者豫且射中其目白龍上訴天帝天
帝曰當是之時若安置而形白龍對曰我下清泠之淵
化為魚天帝曰漁故人之所射也若是豫且何罪夫白
龍天帝貴畜也豫且宋國賤臣也白龍不化豫且不射
今棄萬乘之位而從布衣之士餘酒臣恐其有豫且之
患矣王乃止(說苑九)石虎多微行初察作所韋謏諫曰白
龍魚服有豫且之禍海若潜遊罹葛陂之酷願思二神
為元鍳(十六國春秋)
猶龍孔子問禮於老子去謂弟子曰鳥吾知其能飛魚
吾知其能遊獸吾知其能走走者可以為獵遊者可以
為綸飛者可以為繒至於龍吾不能知其乘風雲而上
天吾今日見老子其猶龍耶(史記)孔子見老𣆀歸三日不
談弟子問曰夫子見老𣆀亦將何規哉孔子曰吾與汝
處於魯魯時人用意如飛鴻者吾為弓弩射之如游鹿
者吾走狗而逐之用意若井魚者吾鈎繳以投之吾乃
今如是乎見龍龍合而成體散而成章乘乎雲氣而養
乎隂陽余口張而不能噏舌出而不能言余又何規老
𣆀哉(莊子見藝文今本稍異)
似龍子張見魯哀公七日而哀公不禮託僕夫而去曰
君之好士也有似葉公子高之好龍也鉤以寫龍鑿以
寫龍尾室雕文以寫龍於是天龍聞而下之窺頭於牖
拖尾於堂葉公見之棄而還走失其魂魄五色無主是
葉公非好龍也好夫似龍而非龍者也君非好士也好
夫似士而非士者也敢託而去(新序)
射龍韓雉見申羊於魯有龍飲於訴韓雉曰吾聞也出
見虎搏之見龍射之今弗射是不得行吾聞也遂射之
(尸子)
屠龍朱泙漫學屠龍於支離益單千金之家三年枝成
而無所用其巧(莊子)
驪龍人有見宋王者錫車十乘以其十乘驕穉莊子莊
子曰河上有家貧恃緯簫而食者其子没於淵得千金
之珠其父謂其子曰取石來鍜之夫千金之珠必在九
重之淵而驪龍頷下子能得珠者必遭其睡也使驪龍
而寤子尚奚微之有哉今宋國之深非直九重之淵也
宋王之猛非直驪龍也子能得車者必遭其睡也使宋
王而寤子為整粉夫(上)
掘尾昔有温氏媪者端溪人也居常澗中捕魚以資日
給忽於水側遇一卵大如斗乃將歸置器中經十日許
有一物如守宫長尺餘穿卵而出因任其去留稍長五
尺便能入水捕魚日得十餘頭稍長二尺許得魚漸多
常遊波中縈洄媪側媪後治魚誤斷其尾遂逡廵而去
數年乃還媪見其輝色炳耀謂曰龍子今復來也因盤
旋遊戲親馴如初秦始皇聞之曰此龍子也朕德之所
致遣使者以玄珪之禮聘媪媪戀土不以為樂至始興
江去端溪千餘里龍輒引船還不踰夕至本所如此數
四使者懼而止卒不能召媪媪殞瘞於江隂龍子常為
大波至墓側縈浪轉沙以成墳人謂之掘尾龍今人為
船為龍掘尾即此也(南越志)
九色王母乘紫雲之輦又駕九色之班龍(漢武内傳)
角長三丈建武中曹鳳字仲理為北地太守政化尤異
黃龍應於九里谷高岡亭角長三丈大十圍稍至十餘
丈天子嘉之賜帛加秩(水經注)
八龍湘水去泉陵城七里水上聚石曰燕室丘臨水有
俠山其下巖淦水不測建初三年二黃龍見長長出十
六丈身大於馬舉頭顧望狀如圖中畫龍燕室丘民皆
觀見之去龍可數十步又見狀如駒馬小大凡六出水
遨戲陵上蓋二龍之子也并二龍為八出移一時乃入
(論衡)當陽南有龍川鳳川云漢武時八龍五鳳常見於此
亦呼為五鳳塠(述異記)
龍羹元和元年大雨有一青龍墮於宫中帝命烹之賜
羣臣龍羹各一杯故李尤七命曰味兼龍羹(上)
杖化費長房辭壺公歸翁與一竹杖曰騎此任所之則
自至矣既至可以杖投葛陂中長房乘杖須臾來歸即
以杖投陂顧視則龍也(後書)
畫赤吳赤烏中曹不興之青溪見赤龍出水上寫獻孫
皓送秘府至宋時陸探微見畫嘆其妙因至青溪復見
其龍時累月亢旱祈禱無應乃取不興龍置水上應時
畜水成霧累日滂沛(浙江志)
病龍湯隂西有真人社舊傳孫登寓此值旱衆禱於龍
得雨將祭謝之登曰此病龍雨安能蘇禾衆弗信請嗅
之水果腥穢龍時背生疽聞登言化老翁求治曰病痊
當有報不數日果大雨大石上忽裂一井其水湛然蓋
龍穿此以報也(山川紀異)
龍鮓陸機嘗餉華鮓於是賓客滿坐華發器便曰此龍
肉也衆未之信華曰試以苦酒濯之必有異既而五色
光起機還問鮓主果云園中茅積下得一魚魚質狀殊
常以作鮓過美故以相獻(世說)
癡龍洛下有洞穴有婦人推夫墜穴中匍匐行數十里
穴有微明覺所踐如塵而聞秔米香㗖之芬美即褁以
為糧復遇如泥者味似向塵又齎以去所歷幽遠漸明
曠有宫殿長人前進凡遇如此者九處最後所至苦飢
長人指中庭大栢樹下有一羊令跪捋羊鬚初得一珠
長人取之次捋亦取後捋令㗖食即得療飢請問九處
之名荅曰還問張華當悉此人復隨穴而行遂得出交
郡往還六七年間即歸洛問華以得二物示之華云如
塵者是黃河龍涎泥是崑崙下泥九處名地仙九館羊
為癡龍其初一珠食之與天地同夀次者延年後者療
飢而已(幽錄)
金龍池平陽府平山麓有金龍池晉永嘉中有韓媪者
出野見巨卵持歸育之得一兒名橛兒生四歲劉淵築
城不就募能城者橛兒應募因變為蛇令媪遺灰識其
後其後憑灰築城立就淵怪之遂潜入山穴露尾數寸
使者斬之忽湧泉出穴滙為此也(山川紀異)
梭變陶侃常捕魚得一織梭挂於壁有頃雷雨雨梭變
成赤龍從屋騰躍而去(異苑)
神獸吕光伐龜兹軍其城南營外夜有一黑物大如斷
堤摇動有頭角目光若電及明而雲霧四周遂不復見
旦視其處南北五里東西三十餘步鱗甲隠地之所昭
然猶在光笑曰黑龍也俄而雲起西北暴雨滅其跡杜
進言於光曰龍者神獸人君利見之象易曰見龍在田
德施普也斯誠明將軍道合靈和德符幽顯願將軍勉
之以成大慶光有喜色(晉載記)
龍角永明五年獻龍角一枚長九尺三寸色紅有文(南史)
化毒龍梁武帝郗皇后酷妬忌及終化為龍入於後宫
通夢於帝或見形光彩照灼帝體將不安龍輒激水騰
涌於露井上為殿衣服委積常置銀鹿盧金瓶灌百味
以祀之(南史)郗皇后性妬忌武帝初立未及冊命因忿怒
忽投殿庭井中下衆趨井救之后已化為毒龍烟熖冲
天人莫敢近帝悲嘆久之因冊為龍天王便於井上立
祠(兩京記)
龍道魏崔挺字雙根為光州刺史州舊掖城西北數里
有斧山峯嶺高峻北臨滄海南望岱岳挺於頂上欲營
觀宇故老曰此嶺上秋夏之際常有暴雨相傳云是龍
道恐此觀不可久立挺曰人龍相去何遠之有蚪龍儵
忽豈一路乎遂營之數年間果無風雨之異挺既代即
為風雨所毁遂莫能立衆以為善化所感(北史)
龍鳴齊天統三年行臺右丞盧潜屯兵於皖於時龍鳴
城内潜以不祥移軍在外乃號為龍鳴城(寰宇記)
入雲梁元帝承聖二年江陵城壕中有龍騰出煥爛五
色竦躍入雲六七小龍相隨飛去羣魚騰躍墜死於陸
道龍處為窟若數百斛圌(南史)
地龍初承聖二年三月有兩龍自城西江中騰躍升天
五色分明遥映江水百姓咸仰面目之父老或聚而悲
竊相謂曰地龍已去國其亡乎(上王僧辯傳)故老竊相泣曰
昔年龍出建康淮而天下大亂今復有焉禍至無日矣
帝聞而惡之踰年而遘禍(紀)
龍睡陸法和拒任約至安南入赤亭湖法和乘輕舟不
介胄泝流而下去約軍一里乃還謂將士曰彼龍睡不
動吾軍之龍其能踊躍者待明日攻之當不損客而自
破賊(三國典略)
助戰隋師濟江荆州吕肅敗後遁保延洲别帥廖世龍
領大舫詐降欲燒隋艦更決死一戰於是有五黃龍備
色象各長十餘丈驤首連接順流而東風浪大起雲霧
晦冥陳人震駭不覺火自焚隋軍乘高艦張大弩以討
之陳軍大敗風浪應時頓息故隋文下詔以告郊廟(陳書)
玄金貞觀中汾州言青龍白龍見白龍吐物在空中有
光如火至地䧟入二尺掘之則玄金也形圓斜廣尺餘
高六七寸(舊唐)
龍金俱名國有商人驅八牛牧於澤中時有離車捕得
一龍云將食之商人以八牛易致取放别池中龍忽人
語邀入宫中有龍女與八餅金云此是龍金截已更生
足汝父母眷屬終身用之不盡(法苑)
争食貞觀十八年汶水縣天雷震雲中落一石下大如
碓觜脊高腹平縣丞張孝静奏聞時有西域磨伽陀菩
提寺長年師到西京頗推博識敕問之云是龍食二龍
相争故落下耳(上)
龍肝蜀縣令劉静妻患病正諫大夫明崇儼論之曰須
得生龍肝食之必愈静以為不可儼乃書符訖乘風放
之上天須臾有龍下入瓮水中剔取肝食之而差(僉載)春
秋時周侯治滑久疾目醫者曰得龍肝治之乃平復捨
此不可治周侯詢左右叱曰龍蟠韋城池中歲旱禱皆
有應屠而取其肝可矣侯令取之是日驚雷怒風作化
龍由南而去衝其城缺迄今城缺補之復壞如故(圖經)
九子張路斯穎上人隋初明經登第景龍中為宣城令
夫人關州石氏生九子自宣城罷歸常釣於焦氏臺之
隂一日顧見釣處有宫室樓殿遂入居之自是夜出旦
歸歸輒體寒而濕夫人驚問之公曰我龍也蓼人鄭佯
遠者亦龍也騎白牛據吾池自謂鄭公池吾屢與戰未
勝明日取使可使九子助我領有絳綃者我也青綃者
鄭也明日九子以弓矢射青綃者中之怒而去公亦逐
之所過為谿谷達於淮而青綃者投於合淝之西山以
死為龍穴山九子皆化為龍公子兄為馬步使者子孫
散居穎山其墓皆存焉(趙耕龍公碑)
炎沙開元中業天師講經於明州奉化縣忽一老父自
云守藏龍守此千歲方免炎沙之罰今為胡僧呪水欲
取統天鎮海之寶天師以符救之波停風息老父泣謝
仙師命致清泉遂成石渠經冬不竭至今謂之天師渠
(玄怪錄仙傳拾遺)
龍舌氏北庭西北沙州有黑河中巨龍為患民甚苦之
凡吏兹土者皆先備牲醴往祀河滸然後敢視政開元
中南陽張嵩為都護即命致祭密令左右絜弓矢侍其
側俄有巨龍長百尺自波中躍出委首於席伸其舌且
長數尺將食未及為矢所斃於時中右脅遽伏於地聲
若山摧龍既死觀者如市嵩命封其腹具表以獻上壯
之果斷詔函其舌函以賜嵩且降優詔勞之因錫號為
龍舌張氏(宣室志)
龍吟太尉房琯嘗修學終南山谷中間忽聞聲若戛銅
器之韻蓋未之前聞也問父老云此龍吟也不久雨至
矣琯望之冉冉雲氣瀰漫果驟雨作自爾再聞徵騐不
差後將赤金鉢戛之為偽龍吟(靈怪集)
興慶小龍天寶中興慶池小龍嘗出游宫垣南溝水中
蜿蜒竒狀靡不瞻睹及鑾輿西幸龍一夕乘雲雨自地
中望西南而去上至嘉陵江將乘舟有龍翼舟而進上
泫然流涕顧謂左右曰此吾池中龍也命以酒沃酹之
於是龍振甲而去(柳氏舊聞)
五龍井唐陽城出守道州至襄陽有五老人來迓自云
舂陵人城與之縑帛問其所居曰城西北五里至則訪
焉惟有五龍井縑帛尚存因為立廟時貞元十九年也
(晏殊類要)
脯龍茅山龍池中其龍如蜥蝪而五色自昔嚴奉貞觀
中敕取龍子以觀御製歌送歸黃冠之徒競詫其神李
德裕恐其感世嘗捕而脯之龍亦竟不能神也(戎幕間談)
龍湫牛僧孺鎮襄州日以久旱祈禱無應有處士自云
豢龍者公請致雨處士曰江漢間無龍獨有一湫泊中
之黑龍也彊驅逐之慮為巢難制公固命之果有大雨
漢水泛漲溺萬戸處士懼罪潜去(玉泉子)
懶龍什僧伽閑而宴息見神告曰天方亢陽百姓苗死
身胡藏其懶龍耶伽曰為之奈何神曰若今夕但小指
出忩隙外其如人何伽依之其夜霆擊異常質明視指
微有紅線脈焉(高僧傳)南山宣律師乘龍入中指節事同
鬚長一丈咸通未舒州刺史孔威進龍骨一具因有表
錄其事狀云州之桐城縣善政鄉百姓胡舉有青龍鬭
死於庭中時四月尚有繭箔在庭忽雲雷暴起聞雲中
擊觸聲血如釃雨灑繭箔上血不汙箔漸旋結聚可拾
置掌上須臾令人冷痛入骨初龍拖尾及地繞一泔桶
即騰身入雲及雨悉是泔也龍既死剖喉喉中有大瘡
凡長十餘尺身尾相半尾本𥚹薄鱗鬛皆魚唯有鬚長
二丈其足有赤膜翳之雙角各長二丈其腹相自齟齬
時遣大雲倉使督而送州以肉重不能全舉乃剸之為
數十段載之赴官(唐年補錄)
畏鐵海州南有溝水上通淮楚公漕運之路也唐寶應
中堰破水涸漁商絶行州差東海令李知遠主役修復
堰將成輙壞如此者數四用費頗多知遠甚以為憂或
說梁武築浮山堰頻有缺壞乃以鐵數萬斤填積其下
堰乃成知遠聞之即依其言而塞穴初堰之將壞也輙
聞其下殷如雷聲至是其聲移於上海數里蓋金鐵味
辛辛能害目蛟龍護其目避之而去故堰可成大歷中
刑部郎中程皓家在相州宅前有小池有人造劍於池
内淬之蛇魚皆死演家井中有魚數十頭因有急家人
以藥杵投之於井信宿魚皆浮出知魚亦畏鐵焉(封氏見聞)
燒睡龍大江之南蘆荻之間往往燒起睡龍朱梁末辰
州民向氏因燒起一龍四面風雷急雨不能撲滅尋為
煨燼而角不化瑩白如玉向氏寶而藏之湖南行軍高
郁酧其價而強取於時術士曰高司馬其禍乎安用不
祥之物以速之俄而被誅(北夢瑣言)
降龍師莊宗時五臺山僧誠惠自號降龍師帝雅重之
每屈膝施敬諸王嬪御皆為之拜誠惠悉倨坐而受之
初自臺山謁帝鎮州王鎔不為之禮誠惠恚怒曰吾有
毒龍五百命一龍揭片石州其再為沼乎踰年而滹川
大溢敗鎮之郛或聞其言益以為神由是帝敬之愈篤
(後漢)鎮州大水壞其南城誠惠曰彼無信心吾使一小龍
警之自言飛役使毒龍故也同光初到闕權貴皆拜之
唯郭崇韜知其為人設拜京師旱迎至洛下洛下祈雨
數旬無徵應或以焚燎為聞懼而潜去至寺慙恚而終
建塔號法雨大師何其謬也(北夢瑣言)五臺山北臺下有青
龍池約二畝已來佛經云禁五百毒之所所每至盛午
昏霧暫開比丘及净行居士方可一觀比丘尼及女子
近即電雷風雨當時大作如近池必為毒氣所吸逡巡
而没(傳載)
安天龍同光中滄州民子路逢白蛇以繩繫之擺其頭
落須臾雷電撮此子上空中為雷火燒死墜地而背有
朱書曰此人殺天龍今為天符所誅(北夢)
不睡龍吳越錢鏐少在軍中未嘗寢末年少倦乃刻木
為枕以自警或命諸孫諷詩以達旦晉天福中契丹使
至朝廷以近侍李泳為監伴使虜有判官者幽薊人謂
泳曰吳越嘗不睡乎泳詰其故對曰嘗聞五臺山王子
大師言浙中不睡龍今已歸矣訪所聞乃長興王辰之
後也(九國志)
雌雄劉洞微善畫龍一日有夫婦造門觀畫因謂曰龍
有雌雄其狀不同雄者角浪凹峭目深鼻豁鬛尖鱗密
上壯下殺朱火煜煜雌者角靡浪平目肆鼻直鬛圓鱗
薄尾壯於腹劉不能平問之其人曰身乃龍也請公觀
之遂化雙龍而去(乘異記)梁什法聰與晉安王臨白馬泉
内有白龜就聰手中取食謂王曰此是雄龍又臨靈泉
有五色鯽魚亦就手食聰曰此是雌龍王與羣臣重賞
而回(法苑)
龍門河津一名龍門巨靈跡猶存水懸下注旁有山水
陸不通龜魚之屬莫能上江海大魚集門下數千不得
上上者為龍不上者魚故云曝鰓龍門垂耳轅下(三秦記)
龍門之下每歲季春有黃鯉二魚自海及諸川争來赴
之一歲中登龍門者不過七十一初登龍門即有風雨
隨之天人自後燒其尾乃化為龍矣(林登博物志)鱣鮪出鞏
穴三月則上渡龍門得渡為龍矣否則點額而還非夫
往還之會何能便有兹稱乎(水經注)交趾封谿縣有隄防
龍門水深百尋大魚登此門化成龍不得過曝鰓點額
血流此水常如丹池有泰潜江出漚山分九十九流三
百里共會一口(交州記)觀於龍門有一魚奮鱗䰇䰇而登
乎龍門而為龍又一術士凌波蹈流而不䧟摇鈴行歌
飄浪於龍門而終日棲遲而不化彼同功而事異迹一
而理二夫何哉無乃魚以實應而人以偽求乎(符子)
龍骨舊說春水時至魚登龍門則有化者至今汾晉山
穴龍脱骨角甚衆採以為藥有五色者(國史補)蜀五城縣
其地值天門天門龍升天不達死墜此地故掘取龍骨
冬夏無已(華陽國志)拾遺記曰方丈山東有龍場地方千里
龍皮骨如山阜布散百餘頃述異記普寧縣有龍葬洲
父老云龍蜕骨於北州其水今猶多龍骨披山阜岡岫
能興雲雨者皆有龍骨或深或淺多在土中齒角脊足
宛然皆具大者數十丈或盈十丈小者纔一二尺或三
四寸體皆具焉嘗因採取見之近蒲州人家折草屋於
棟上得龍骨長一尺許宛然皆具(感應經)
龍蜕張澤者居鄆州東城於樹枝間得一龍蜕纔大如
新蟬之殼頭爪角尾皆具中空而堅扣之聞聲如玉而
且光瑩奪目遇暗則光燭於室遂祕之於家𫝊為好事
又沈么者紹金間為青州從官於庭前葡萄架上得一
龍蜕一一皆具而無光(春渚紀聞)
龍性龍之性麄猛而畏蠟愛玉及空青而嗜燒鷰肉故
食鷰肉人不可渡海(南部新書)
玉京子安期生常跨一龍而朝玉京故號之玉京子(傳竒)
龍戸古有豢龍氏長安有豢龍戸觀水即知龍色目有
無悉知之懿皇朝龍氏上言龍池中走失兩條往關東
尋訪數十日東都魏王池中見之取而歸闕經華州時
李訥為華州刺史訥父名建杓置與白居易相近訥為
人正直聞得龍來大以為虚妄命就公府視之則於一
小瓶子中倒於盆内乃二細小魚也訥怒目曰何以為
騐其人對曰騐非難也請鑿穴尺許注水其間收鰍投
水内魚倒水中相趁旋轉尾觸穴四隅隨觸而䧟水亦
暴漲逡巡穴已闊數尺其人諮訥云恐穴更廣即難制
也遂搦入瓶中訥方奇之厚贈錢帛擕歸輦下(中朝故事)
呪龍西域方士能神祝者臨淵禹步吹氣龍即出浮其
初出乃長十數丈於是士更吹之一吹則龍輒一縮至
長數寸方士掇取著壺中或有四五龍以少水養之物
塞壺口於是方士聞有旱處便賫龍往賣之一龍值數
十斤金舉國會斂以顧之直畢乃發壺出一龍著淵潭
之中因復禹步吹之輙以吹一出長數十丈須臾雲雨
四集(抱朴子)
住米倉毗呵羅寺有神龍住米倉奴取米米龍輒却後
奴若長取米龍不與倉中米若盡奴向龍拜倉即盈溢
(外國事)
龍火龍火得水而熾人火得水而滅(内典)
龍婦波知國有三池傳云大池有龍王次者龍婦小者
龍子行人設祭乃得過不祭多遇風雪(後魏書)
馬釣朝鮮扶余縣扶蘇山下有一怪石跨於江渚石上
有龍攫之跡諺𫝊唐高時蘇定方伐百濟臨江欲渡忽
風雨大作以白馬為餌釣得一龍須臾開濟逢渡師告
之故江曰白馬巖曰釣龍臺(朝鮮志)
濟僧西方烏場國西有池龍王居之池邊有一寺五十
餘僧龍王每作神變國王祈請以金玉珍寶投之池中
在後涌出令僧取之此寺衣食待龍而濟世人名曰龍
王寺(伽藍記)
不見石驪龍之目見百里纖芥龍能變水人能變火龍
不見石人不見風魚不見水鬼不見地羊不見雨狗不
見雪(隂陽自然變化論)
潜靈潜靈俟慶雲以騰疎棲禽階勁風以凌虚正郭篇
云玄圃之棲禽九淵之潜靈(抱朴)
那伽那伽秦云龍那伽常在定無有不定時(翻譯)
宫毗羅成都濯龍池隋蜀王秀取土築廣子城因為池
有胡僧見之曰摩訶宫毗羅蓋胡僧謂摩訶為大宫毗
羅為龍謂此池廣大有龍也(郡志)翻譯云宫毗羅蛟也
五花樹龍池之山四方高中有池方七百里羣龍居之
多五花樹羣龍食之去會稽四萬五千里(括地圖)
業報唐乾符中有僧日以課誦為事因下峽泊舟白帝
城夜深持念之際忽覺有腥穢之氣見水面有一人漸
逼船來僧問之曰某非人也姓許名道坤唐初為䕫牧
以貪殘暴虐殁受業報為灧澦堆龍王三千年於今二
千四十年矣適聞師持課故來遜謝耳僧曰峽路險惡
多覆溺之患盍敕諸龍而禁戢之可乎曰此類實繁皆
業報所作非常力所能制也僧將復問忽失
蛟
龍屬蛟龍屬也無角曰蛟池魚滿三千六百蛟來為之
長能率魚而飛置笱水中即蛟去(說文)
卵生蛟似蛇四脚細頸頸有白髮大者數圍卵生如子
一二斛瓮能吞人(郭璞)
連眉虺五百年化為蛟蛟千年化為龍龍五百年而為
角龍又五百年為應龍蟒蛇目圓蛟眉連生(述異記)
蛟妾夏桀之末宫中有女子化為龍不可近俄而復為
婦人甚麗而食人桀命為蛟妾告桀吉凶之事(述異記)
擊蛟澹臺子羽賫千金之璧渡河河伯欲之陽侯波起
兩蛟夾船子羽左操璧右操劍擊蛟皆死既濟三投璧
於河河伯三躍而歸之子羽毁璧而去(博物志)
夾船荆有佽飛者得寶劍於干遂還涉江至於中流陽
候之波兩蛟夾繞其船佽飛勃然曰此江中之腐肉朽
骨棄劍而已余奚愛焉拔劍赴江刺蛟殺之荆王聞之
仕以執珪(吕覧)
殺二蛟東海有勇士曰菑丘訢以勇猛聞於天下遇神
淵曰飲馬其僕曰飲馬於此者馬必死曰以訢之言飲
之其馬果沈菑丘訢去朝服拔劍而入三日三夜殺三
蛟一龍而出雷神隨而擊之十日十夜眇其左目(補外史)
射蛟漢武帝元封五年自潯陽浮江親射蛟江中獲之
九子瓠子決有蛟龍從九子自決中逆土入河瀆沬流
波凡數十里(西京雜記)
白蛟漢昭帝常遊渭水使羣臣漁釣為樂時有大夫任
緒釣得白蛟長三丈若大蛇無鱗甲頭有一角長二尺
牙出脣外帝曰此魚䱉之類非珍祥也乃命太官為鮓
骨青肉紫味甚美帝後思之使罾者復覓終不得也(拾遺)
奮擊曹公幼而智勇年十歲常浴於譙水有蛟來逼自
水奮擊蛟乃潜退於是畢浴而還弗之言也後有人見
大蛇奔逐操笑之曰吾為蛟所擊而未懼斯畏蛇而恐
耶衆問乃知咸驚異焉(新)
青龍乘鯉吳太帝赤鳥三年七月有王述者採藥於天
台山時熱息橋下忽見溪中有一小青童長尺餘執一
青蒲而乘赤鯉魚徑入雲中漸漸不見述良久登峻崖
四望見海上風寒起頃刻雷電交鳴俄然將至述懼伏
於虚樹中天霽又見所乘之赤鯉小童還入溪中乃黑
蛟耳(張三吳記)
沈符潯陽城東門通大橋常有蛟為百姓害董奉䟽符
沈水中少見一蛟死浮出(潯陽記)
蒼蛟義興郡溪渚長橋下有蒼蛟吞噉人周處執劍橋
側伺久之遇出於是懸自橋立投下蛟背而刺蛟數劍
流血荆溪自郡渚至太湖乃死(志怪)
斬蛟渚晉鄧遐字應遠勇力絶人氣蓋當時時人方之
樊噲治郡號為名將為襄陽太守城北汚水中有蛟常
為人害遐遂拔劍入水蛟繞其足遐揮劍截蛟流血江
水為之俱赤因名曰斬蛟渚亦謂之斬蛟津(襄陽耆舊傳)
真君斬蛟許真君名遜字敬之本汝南人後於豫章遇
一少年容儀修整自稱慎郎許君與之語知非人類指
顧之間失少年真君謂門人曰適來少年乃是蛟蜃之
精吾念江西累為洪水為害若非剪戮恐致逃遁蜃精
知真君識之潜於龍沙洲化為黃牛真君遥觀謂弟子
施大玉曰彼之精怪化作黃牛我今化其身為黑牛乃
以手巾挂膞將以認之汝見牛奔鬭當以劍截彼真君
乃化身而去俄頃見黑牛奔趁黃牛而來大玉以劍揮
牛中其左股因投入城西井中從此井徑歸潭州却化
為人先是蜃精化為美少年以珍實財貨數萬獲娶潭
州刺史賈玉女至是真君求見賈使君謂曰聞君有貴
壻略請見之賈公乃命慎郎出慎郎怖畏託疾潜藏真
君勵聲而言曰此是江湖害物蛟蜃老魅焉敢遁形於
是蜃精復變本形宛轉堂下尋為吏兵所殺真君又令
其二子出以水噀之即化為小蜃真君謂賈玉曰汝家
骨肉幾為魚鼈也今須速移不得暫停賈玉倉皇徙居
俄頃之間官舍崩没白浪騰涌即今舊跡宛然在焉(十二)
(真君𫝊)
蛟湖徽歙黃墩湖一名蛟湖其湖有蜃常與吕湖蜃鬭
程靈銑好勇而善射夢蜃化人告之曰吾為吕湖蜃厄
君共助吾必厚報束帛練者我也明日靈銑彎弓射之
正中後蜃後有一道教靈銑求善墓地靈銑隨陳武帝
有功為佐命功臣
灌口趙昱嘗隠青城山隋煬帝起為嘉縣太守時犍為
潭中有老蛟為害昱率甲士千人夾江鼓噪昱持刀入
水有頃江水盡赤昱左手持蛟首右手持刀奮波而出
隋大亂隠去不知所終後嘉陵水漲蜀人見昱青霧中
騎白馬從數獵者於波面過宋太宗封神勇大將軍廟
食灌江口(方輿勝覧)
蛟不為害唐蘇頲始為烏程尉暇日曾與同僚泛舟沿
溪醉後諷詠因至道機寺前是霅溪最深處俗俗相𫝊
云此水深不可測中有蛟螭代為人患頲乘醉步行還
自駱駞橋過橋破墮水直至潭底水中有人令扶尚書
至水上頲遂得濟(廣異記)
雉卵為蛟唐陸禋續水經云蛇雉遺卵於地千年而為
蛟龍屬漢武親射蛟於潯陽江中乃其蛇出殼之日害
於一方洪水飄蕩吳人謂之發洪余於杭州新城縣之
伊山忽見茂草中一雌雉飛起丈餘翅羽零亂又復入
草數四不絶久而不出因薙草注視則一巨蛇一雌
雉蟠結纏糾津沫狼藉斯須雉驚而飛蛇亦入草始騐
禋之說(玉世清話)
化人王蜀先主時修榖閣道鳳州衙將白某掌董其事
焉至武休潭見一婦人浮水而來意其溺者命役夫鈎
致岸濱忽化為大蛇没入潭中白以為不祥因而致疾
愚為誦岑參賦云瞿唐之東下有千歲老蛟化為婦人
彩服靚糚浮於水濱白公聞之方悮蛟也厥疾尋瘳又
内官宋愈昭自言於柳州江岸為二三女人所招里民
呼而止之亦蛟也(北夢&KR1456;言)河間滹他河水常有蛟入五
月恒暴遂變為人於岸上與人并行至懸岸處推與俱
下(輿地志)
毛蛟蕪湖有蟂磯蟂老蛟也蟂似蛇四足能害人賈生
所謂偏蟂獺以隠處者也(方輿)
螭
土螻若龍無角而黃北方謂之土螻(說文)
游濁季孫氏劫公家孔子欲論術則見外於是受養而
便說魯國以訾孔子孔子曰龍食乎清而游乎清螭食
乎濁而游乎濁今丘上不及龍下不若魚其螭耶夫欲
立功者豈得中繩哉救溺者濡追逃者趨(吕覧)
赤螭今夫赤螭青蛇之游冀州也天清地定噆味含丼
步不出頃畝之區而蛇鱓輕之以為不能與之争於江
海之中若乃至於玄雲之素朝隂陽交争降扶風雜凍
雨扶摇而登之威動天地聲振海内蛇鱓著泥百仞之
中(淮覧冥)
絳螭揚雄客難云夫翠蚪絳螭之將登乎天必聳身於
蒼梧之淵不階浮雲翼疾風虚舉而上升則不能&KR0008;膠
葛騰九閎(漢書)
螭潭崑崙山第三層有螭潭百里多龍螭皆白色千歲
一蜕其五臟此潭左側有五色石云是白螭之腸化為
石(拾遺記)
白螭罵青虬兮驂白螭吾與重華遊兮瑶之圃(楚辭涉江)
蒼螭乘玉輿兮駟蒼螭(高唐賦)
蛇
配龍張奐䟽云蛇能屈伸配龍騰蟄(後漢)
王蛇蠎王蛇注蠎蛇最大者故曰王蛇郭贊曰惟蛇之
君是謂巨蠎小則數尋大或百丈(雅)
游霧螣螣蛇龍類也能興雲霧而游其中(爾雅)螣蛇游霧
而動應龍乘雲而舉(淮主術)訓螣蛇游霧而擊蝍蛆(說林)兔
不牝牡&KR0008;蛇不交不可謂貞(抱朴)
巴蛇羿屠巴蛇於洞庭其骨若陵故曰巴陵(潯江記)斬修蛇
於洞庭(淮)巴蛇吞象三歲而出其骨君子服之無心腹
之疾(山經)屠巴蛇出象骼(吴都賦)
率然善用兵者譬如率然率然者常山之蛇也擊其首
則尾至擊其尾則首至擊其中身則首尾俱至(孫子)西方
山中有蛇頭尾差大有色五彩人物觸之者中頭則尾
至中尾則頭至中腰則頭尾並至名曰率然會稽常山
最多此蛇故孫子兵法曰將之三軍勢如率然也(神異經)
雄黃避蛇昔圓丘多大蛇又生好藥黃帝將登焉廣成
子教佩雄黃而蛇皆去今帶武都雄黃色如鷄冠者五
兩以入山林則不畏蛇蛇若中人以少許雄黃末𫝊之
瘡中立愈(抱朴子)
繞輪晉獻公太子申生至靈臺蛇繞左輪御曰太子下
拜吾聞國君之子蛇繞左輪者速得國太子遂不行反
乎舍御人見太子太子曰今吾得國是君失安也見國
之利而忘君安非子道也聞得國而拜其聲非君欲也
投劍將死御止之曰夫禨祥妖孽天之道也嚴恭承命
人之行也拜祥戒孽禮也嚴恭承命不以身恨君孝也
今太子見福不拜失禮殺身恨君失孝太子不行伏劍
而死(新序)
横道晉文公出畋前驅還白前有大蛇其高若隄横道
而處文公曰還車而歸其御曰臣聞祥則迎之見妖則
凌之今前有妖請以從吾者攻之公曰不可吾聞天子
夢惡則修身若是則禍不至今我有失行而天詔以妖
戒我若攻之是逆天命也乃歸齋宿而請於廟曰寡人
有過天降之罰宜在寡人之身不敢不改謹具牲告乃退
而修政居三日而夢天誅大蛇曰爾何敢當明君之路
文公覺使人視之蛇已臭爛矣文公大說(賈子)
埋蛇孫叔敖之為嬰兒也出遊而還憂而不食母問其
故泣而對曰今日吾見兩頭蛇恐去死無日矣今蛇安
在曰吾聞見兩頭蛇者死吾恐他人又見之吾已殺而
埋之也其母曰無憂汝不死矣吾聞之有隂德者天報
以福人聞之皆諭其能仁也及為令尹未治而國人信
之(上)
鬼魅顔淵子路共坐於夫子之門有鬼魅求見孔子其
目若日其形甚偉子路失魄口禁不能不能淵乃仗劍
前斫其腰於是形化即蛇即斬之孔子出觀嘆曰勇者
不懼智者不惑仁者有勇勇者不必有仁(殷芸小說)
繞柱魯定公元年有九蛇繞柱占以為九世廟不祀乃
立煬宫(搜神記)
踏蛇秦惠王欲伐蜀蜀王好色乃獻美女五人蜀王遣
五丁迎女還至梓潼見一大蛇入山穴中一人引其尾
不能出五丁共引蛇山崩壓五丁五丁踏蛇而大呼(蜀王)
(本紀)綿竹縣有玉妃溪初玉女與五丁力士同生其母初
生一包父以為怪棄之溪中後聞哇哇聲往視之乃一
女五男即歸養之既長女為蜀侯妃男為五丁鑿路通
金牛入也
神君鴟夷子皮事田成子成子去齊亡之燕鴟夷子皮
負𫝊而從至望邑曰子不聞涸澤之蛇乎涸澤蛇將從
有小蛇謂大蛇曰大蛇行而小蛇從之人以為蛇之行
者耳必有殺子子不如相銜負我以行人必以我為神君
也乃相負越公道而行人皆避之今子美而我惡以子
為我上客千乘之君也以子為我使者萬乘之卿也子
不如為我舍人田成子負𫝊而隨之至逆旅逆旅之君
遂待之甚厚因獻酒肉(韓子)
添足昭陽為楚伐魏覆軍殺將移師攻齊陳軫為齊王
使見昭陽曰楚有祠者賜其舍人酒一巵舍人相謂曰
數人飲之不足一人飲之有餘請各畫地為蛇蛇先成
者飲酒一人先成引酒且飲之乃左手持巵右手畫蛇
曰吾能為之足為足未成一人之蛇後成奪其巵曰蛇
故無足子安能為之足遂飲其酒為蛇足者終亡其酒
今公攻魏破軍殺將又將移師攻齊齊畏公甚戰勝不
知止猶為蛇足也昭陽解軍而歸(國策)
犬咋東越閩中邵武有庸嶺一名烏頭嶺北隰中有大
蛇長七八丈大十餘圍為患都尉長吏多致死者下夢
巫覡欲得啖童女其都尉令長遂估債人家婢子養之
八月祭蛇送穴蛇輙吞之已用九女矣時將樂縣李誕
有六女無男小女名奇應募而行乃請買好劍及咋蛇
犬仍將數斛次食用蜜灌之以致穴口蛇既出頭大如
囷目如二尺鏡先啖餈灌奇便於犬咋蛇又從後以劍
斫之蛇踊出至庭而死得九女髑髏越王奇之聘以為
后
斷蛇丘隋縣溠水側有斷蛇丘昔隋侯出而見大蛇中
斷疑其靈使人以藥封之蛇乃能去因號其處為斷蛇
丘歲餘蛇銜珠以報其珠徑寸純白夜有光明如月之
照謂之隋侯珠亦曰靈蛇珠丘南有隋季良大夫池(說苑)
(搜神記水經注)
化蠎楚大夫靳尚以說殺屈原為天所遣作一大蠎穴
在山後人為之立廟(名山記)
昭靈小黃縣者宋地黃鄉也沛公起兵野戰喪皇妣於
黃鄉天下平定乃使使者以梓官招兔山野於是丹蛇
在水自濯洗之入於梓宫其浴處有遺髮故謚曰昭靈
夫人(陳留風俗傳)
化人漢武帝時張寬為揚州刺史先是有老翁二人争
山地諸州訟疆界連年不決寬臨復來寬視二翁形狀
非人令卒持戟將入問汝何等精翁欲走寬呵格之化
為兩蛇出(搜神記)
戴角邛都縣下有一老姥家貧孤獨每食輒有小蛇頭
上戴角在牀間姥憐而飼之後稍長大遂至丈餘令有
駿馬蛇遂吸殺之令因大忿恨貴姥出蛇姥云在牀下
令即掘地愈深愈大而無所見令又遷怒殺姥蛇乃感
人以靈言瞋令何殺我吾當為母報讐比後每夜輒聞
若雷若風四十許日百姓相見咸驚語汝頭那忽戴威
是夜方四十里與城一時俱䧟為湖主人謂之為䧟湖
唯姥宅無恙迄今猶存漁人採捕必依止宿每有風浪
輒居宅側恬静無佗風静水清猶見城郭樓櫓畟然今
水淺時彼土人没水取得舊木堅真光黑如漆今好事
人以為枕相贈(李膺益州記)武強縣故治有武強淵耆宿云
邑人有行於途者見一小蛇疑其有靈持而養之名曰
擔生長而吞噬人里中患之遂捕繫獄擔生負而奔邑
淪為湖縣長及吏咸為魚矣今縣治東北半許落水淵
水又東南結而為湖又謂之郎君淵邑之耆宿又言縣
淪之日其子東奔又陷于此故淵得郎君之目矣(酈道元水)
(經注)
大如船馬援征五溪蠻進營壺頭中暑病乃穿岸為室
以避炎氣今武陵人語曰壺頭山邊有石窟即馬援所
穿之室也室内有蛇如百斛船大云是援之遺靈也(武陵)
(記)
為祥車騎將軍巴郡馮緄字鴻卿為議郎發綬笥有二
赤蛇可二尺分南北走大用憂怖許寧方卜云此吉祥
也君後三歲當為邊將以東為名後五年為大將軍拜
遼東太守春秋外蛇與内蛇鬭文帝時亦復有此𫝊志
著其云為而鴻卿獨以終吉豈所謂或得神以昌乎(風俗)
(通)
産蛇竇武母産武並産一蛇送之林中後母卒又葬未
窆有大蛇自榛草而出徑至喪所以頭擊柩涕血皆流
俯仰蛣屈若哀泣之容有頃而去時人知為竇氏之祥
(後漢)
登仙李膺益州記云晉原鳴鶴山張陵登仙之所𫝊云
常有麒麟白鶴遊翔其上有銘記張陵為蝮蛇所吸門
徒以為登仙矣(寰宇記)
兵象桓帝即位有大蛇見陽德殿上額陽市令淳于翼
曰蛇有鱗甲兵之象也見於省中明有椒房大臣受其
甲之誅也乃棄官遁去至延熹二年誅大將軍梁冀捕
治家屬揚兵京師也(干寶搜神記)
仙谷天門山山多峻秀巖谷逶邐有大巖壁直上數千
仞草木交連雲霧擁蔽其下有逕途微細行人往忽然
上飛而出林表若升仙遂絶世如此者漸不可勝紀往
來南北號為仙谷時有樂於道者不遠千里而來洗浴
巖畔以求升仙此林下無不飛去會一夕有智能者謂
他人曰此必妖怪非是仙道因以石自繫而牽一犬入
其谷大復飛去然知是妖邪之氣以噏之乃遣近山鄉
里募年少者數百人執兵器持大棒而先縱火燒其草
及伐竹木至山畔觀之遥見一物長數十丈高下隠隠
垂頭下望及更漸逼乃一大蠎蛇於是命少年鼓躍擊
射然後斫刺而口張尺餘尚欲害人力不加衆久乃卒
其所吞入骨與他獸之骸俱在左右如阜焉(博物志)
符殺晉興郡路側五六里有一物大百圍長數十丈行
者過視則往而不反積年如此失人甚多董奉從交州
出田此嶠見之大驚云此蛇也往行旅施符敕經宿往
看蛇已死矣左右曰白骨積聚成山(廣州記)
耳垂肉趙王倫簒位尉上有大蠎及小蠎耳間垂肉似
重孝幘小蠎亦然(晉書)
青童授膽顔含㛐病須髯蛇膽不能得含憂歎累日有
一童子持青囊授含含視乃蛇膽也童子化為青鳥飛
去(中興書)交阯山多大蛇名曰髯蛇長十丈圍七八尺常
在樹上伺鹿獸鹿獸過便低頭繞之有頃鹿死先濡令
濕訖便吞頭角骨皆鑚皮出山夷始見蛇不動時便以
大竹籖籖蛇頭至尾殺而食之以為珍異故楊氏南裔
異物志曰髯惟大蛇既洪且食采色駮犖其文錦章食
豕吞鹿腴成養瘡賓享嘉宴是豆是觴言其養創之時
肪腴甚肥摶之以婦人衣投之則蟠而不起走便可得
也(水經)泉建州進蚺蛇膽五月五日取時膽兩柱相去五
六尺擊蛇頭尾以杖於腹下來去扣之膽即聚以刀刲
取藥封放之不死復更取看肋下有痕即放(僉載)蚺蛇膽
上旬近頭中旬在心下旬近尾(酉陽)膽狀若鴨子大切取
之復内肝腹中以線縫合創口蛇亦復活舁歸放於川
澤其膽暴乾以充土貢或云蛇被取膽他日見捕者則
遠遠側身露腹瘡明已無膽以此自脱(嶺表錄異)蚺蛇牙長
六七寸土人尤重之云辟不祥利遠行賣一枚直牛數
頭(括地志)&KR0008;蛇肉食之辟蠱毒(證俗音)其膏俗𫝊不利人其
皮可鞔鼓今潮州和鱗為之聲絶鳴與象皮鼓相類(北戶)
(錄)其脂着人骨輙軟又能萎陽終身不舉(埤雅)虞愿為晉
安太守郡舊出髯蛇膽可為藥有餉愿者愿不忍殺放
三十里外經宿復來故處愿使送他處又復歸諸者以
為仁心所致也(齊書)泉州盧元欽患大風唯鼻未倒五月
五日取蚺蛇膽欲進或云肉可治風遂一截蛇肉食之
三五日頭覺漸可百日平復(僉載)
蜀精永嘉末有大蛇長十餘丈斷道經過者輒以氣吸
引取之吞噬已百數行旅斷道道士吳猛與弟子數人
往欲殺蛇蛇藏深穴不肯出猛符南昌社公蛇乃出穴
頭高數丈猛於尾緣背而以足按蛇頭着地弟子於後
以斧殺之猛曰此蛇是蜀精蛇死而蜀賊當平既而果
杜弢滅也(豫章記)
美女化蛇蜀主李勢宫人張氏有妖容勢寵之一旦化
為大班蛇長丈餘送子苑中夜復來寢牀下勢懼遂殺
之復有鄭美人勢亦寵愛化為雌虎一夕食勢寵姬未
幾勢為桓温所滅(獨異志)
青衣童子東晉時䟦院羅尊者譯經於廣陵天寧寺之
青蓮池忽有兩青蛇從井中出化二童子自旦為尊者
灑掃焚香迄暮俟其收經卷而去日復如是譯經既畢
青衣亦不知所在(寶祐廣陵志)
妬報郗氏梁武帝后也崩數月帝居寢殿聞外騷窣聲
視之乃見一蠎盤躃上殿睒睛呀口向帝帝驚駭蹶起
曰宫殿嚴警非爾類所生之處豈妖孽欲祟朕耶蛇人
語曰蠎昔郗氏也妾以生存嫉妬損物害人死以是罪
謫為蠎耳蠎非常蛇亦以變化不以皇居深重為阻感
帝昔恩故託醜形骸陳露於帝祈一切功德以見拯拔
也帝悲切感激既而求蠎遂不復見明日以告誌公公
對曰非禮佛懴滌悃款不可帝乃撰悔文十卷為其懴
禮又一日聞宫内異香馥郁良久轉美不知所來帝因
仰視乃見一天人容儀端麗謂帝曰此則蠎後身也蒙
帝功德已得生忇利天今呈本身以為明騐也慇懃致
謝言訖而去(梁武懴序)
錢龍梁武帝與宫人幸玄洲苑見大蛇盤屈於道羣小
蛇繞之並黑色宫人曰恐是錢龍帝以錢十萬貫鎮於
蛇處以厭之(南史)
杜栢南陽武當縣有杜栢樹大四十圍梁蕭欣為郡伐
之言有大蛇從樹腹中墜下粗數圍長三丈羣蛇數十
隨之入南山聲如風雨未伐樹前曾見夢於欣欣不以
厝意及伐之後欣果死於治所(圖經)吏少日果死(水經)
雌龍東魏孝静帝武定元年大蛇見武牢城上高仲密
以武牢叛後司馬消難之任武牢蛇又見消難亦叛士
人謂之雌龍(魏書)
受祭後主末年祕書監𫝊縡上書諫諍後主賜死獄中
死後有惡蛇屈尾來上靈牀當前受祭酹去而復來者
百有餘日時時有彈指聲俄而陳滅
有角薛濬幼與宗中諸兒戲於澗濱見黃蛇有角及足
召羣兒共視了無見者濬以為不祥歸而憂悴母逼而
問之濬以實對適有胡僧詣宅乞食濬母怖而告之僧
曰此乃兒之吉應早有名位然夀不過六七耳言終而
出忽然不見時咸異之既而濬終於四十二六七之言
於是騐矣(隋書)
帶化煬帝大業末翟讓初見李密衣在格上密腰帶化
為赤蛇讓心異之竟為密所殺(上)
自斷搜神記蛇千年則斷復續淮南子云神蛇自斷其
身而自相續煬帝遣人於嶺南邊海窮山求此蛇數四
而至洛下所得之者長可三尺而色黃黑其頭錦文全
似金色不能毒人解食肉若欲令自斷其身者則先觸
之令怒使不任其憤毒則自斷為三四其斷之處如刀
截焉見其皮骨文理亦有血焉然久怒定則三四斷稍
稍自相就而連續體復如故亦似不相斷隋著作郎鄧
隆云此靈蛇一類自斷不必千歲也(窮神秘苑)
逐鼠太宗屯栢璧常欲覘敵潜軍遠抄隋皆四散太宗
與一甲士登丘而睡俄然賊兵四面雲合不之覺也會
有蛇逐鼠鼠觸甲士驚起遽白太宗俱上馬馳百餘步
為賊所及太宗發大羽箭射之殪其驍將賊騎乃退當
時以為神異焉(舊唐)
屢見虞世南貞觀八年進封縣公會大蛇屢見帝憂之
以問世南對曰漢靈帝時青蛇見御座晉惠帝時大蛇
長三百步見齊蛇經市入廟蛇宜在草野而入市此所
以為怪爾今蛇見山澤適其所居恐有冤獄枉繫宜省
錄纍囚
獻珠長安至相寺有賢者自十餘歲便在西禪院修道
院中佛堂座下恒有一蛇賢者初修道時蛇大一圍及
後四十餘年蛇如堂柱大蛇雖相見而不能相惡開元
中賢者夜中至佛堂禮拜堂中無燈而光粲滿堂心甚
怪之因於蛇出之處得徑寸珠至市高舉價冀其識者
數日有胡人交市定還百萬賢者曰此夜光珠當無價
何以如此酧直胡云蚌珠則貴此乃蛇珠多至千貫賢
者歎服遂賣焉(廣異記)
呪蛇天寶中洛陽有巨蛇高丈餘長百尺出芒山下胡
僧無畏見之曰此欲決水瀦洛城即以天竺法呪之數
日蜿裂
龜殺蛇建中二年夏趙州寧晉縣沙河北有棠樹甚茂
民祠之為神有蛇數百千自東西來趨北岸者聚棠樹
下為二積留南岸者為一積俄有徑寸龜三繞行積蛇
盡死而後各登其積野人以告蛇腹皆有瘡若矢所中
刺史康日知圖其事奉三龜來獻
浸酒李舟之弟患風或說蛇酒可療乃求黑蛇生覆瓮
中加之麴孽數日蛇聲不絶及熟香氣酷烈引滿而飲
須臾悉化為水唯毛髮存之(國史補)郎中陸紹言嘗記一
人浸蛇酒前後殺蛇數十頭一目自臨甕窺酒有物跳
出囓其鼻將落視之乃蛇頭骨也因瘡毁其鼻如削焉
(酉陽)
丼中蛇韋臯鎮西蜀時有黃丼一樹方熟忽數夕衆實
皆落唯樹杪一蔕獨存其大如椀枝葉滋茂異於常者
園吏具白韋令韋令親視之曰此奇果也非臣不宜食
議欲表進令去蔕尺餘折之其實從蔕自落有善醫者
昝殷侍立曰凡木實未過時蔕自脱乃實之病也請針
騐之韋令再三方許昝殷引針就蔕刺之其實應手而
轉殷則連下一刺血濺盈袖韋令大驚因命破之乃兩
頭蛇也(北戶錄)
彘㗖開成初宫中有黃色蛇夜自寶庫中出遊於階庭
間光彩照灼不可擒捕宫人擲珊瑚玦擊之遂并玦而
亡去掌庫者具以事告上令徧搜庫内乃得黃金蛇而
珊瑚玦貫其首上熟視之曰昔隋煬帝為晉王時以黃
金蛇贈陳夫人吾不知此蛇得自何處左右因覩頷下
有阿𡡉字上蹶然曰果不失朕所疑耳阿𡡉煬帝小字
也上之勤學敏悟率多此類遂命取玻瓈連環繫於玉
彘之前足其後更復見焉以彘能㗖蛇也(杜陽編)
四種段公路至雷州對岸倚舟候風勢見羣小兒簇二
巨蛇各長丈餘一如孔雀珠色金翠奪目一如真朱紅
色鮮明若血又有十餘頭白蛇前後相次若導從俱入
一榕藤竅内冤不復出故知蛇有草木水土四種其類
不可窮也(北戶錄)
横嶺先化中楊守亮鎮褒日有一蛇横斜谷嶺路高七
八尺莫知其首尾四面小蛇翼之無數每一拖身即林
木摧折殆旬半方過盡阻絶行旅因聚草焚燎路隅慮
其遺毒然後方行明年楊伏誅(北夢瑣言)
蛇藪梁牛存節鎮鄆州於子城西南角大興一第因板
築穿地得蛇一穴大小無數存節命殺之載於野外十
數車載之方盡時有人云此蛇藪也是歲存節疽背而
薨(玉堂閒話)
失所初有黃蛇見於碑樓王處直以為龍藏而祠之又
有野鵲數百巢麥田中處直以為已德所致而定人皆
知其不祥曰蛇穴山澤而處人室鵲巢鳥降而田居小
人竊位而在上者失其所居之象也已而處直果被廢
死(五代史)
甲如門扇景煥為璧州白石令行涉巴嶺達玉女廟有
巨虺横亘其前徑可七尺餘鱗甲不啻門扇許大頭尾
垂在山下惟聞折木震嚮山谷從者驚駭莫能前進於
是且駐山穴因登高望之竟日方見其尾因知吞舟之
魚翳天之鳥信有之也(閒人野話)
石蛇宣和間蔡周有一士人家書室中忽然見小蛇文
章陸離蜿蜒几格間見人不驚畏不敢傷也每日惟巳
時則見至午乃隠去日日如此士人異之因伺其至則
捕之置鐵絲籃中逮午視之則堅冷化為石矣其質巧
妙天成雖鬼工不能加也明日巳時則復蠕動既又復
為石而屈伸蟠結之狀日日不同士人寶蓄持至京師
見中人梁師成梁嘆曰此神物造化之所寓也禁中有
玉鼠玉兔以其時見則其物也士遂獻之(寓簡)
蛇精初吴璘為大制置在蜀以殺金坪叢茂恐寇匿其
間將欲焚之而未發露忽一老嫗擕一子直至轅門曰
聞制置將焚山此軍令不敢沮語但某母子居此久未
能便去願少遲一日容某遷避庶得全某母子性命吳
叱曰是何妖物嫗曰必殺我我能滅爾宗族吳怒叱左
右執之忽不見遂四面縱火焚山明日巖下焚死一大
蛇長十數丈一小蛇長丈餘縱火時火焰中黑氣一陣
從東南方去時制置子挺新婦有娠生子曦正焚山時
也曦後為四川制置背叛受金爵命封蜀王興州見兩
日相摩夜天赤如血光燭地如晝(江湖紀聞)安丙子文與楊
巨源李好義合謀矯詔誅之詔曰惟干戈省厥躬朕既
昧聖賢之戒雖犬馬識其主爾乃丼外域之臣邦有常
刑罪在不赦乃好義姊夫楊君玉之詞也(鶴林玉露)
兩頭蛇兩頭蛇嶺外多此類時有如小指大者長尺餘
腹下鱗紅背錦文一頭有口眼一頭似頭而無口眼云
兩頭俱進退亦謬也昔叔孫敖見之不祥乃殺而瘞之
恐他人見復受其禍南人見之如常其禍安在(嶺表錄異)兩
頭蛇一名越王約髮俗占見之不祥(兼名苑)兩頭蛇無毒
夷之餌之(南越志)紀僧真遭母喪開冢得五色兩頭蛇(南史)
五色漢水又東合洛谷谷有二源合同注一壑於神蛇
戍西左右山溪多五色蛇性馴良不為物毒(水經)
青葱滇池黃津江有大蛇名曰青葱好食人又有大蛇
藏樹上伺鹿過繞之鹿死乃吞之吞了蛇亦繞樹其角
骨亦鑚皮而出蛇亦殆死瘡差即更死吞之(寰宇記)
鈎蛇九真長江水有鈎蛇其蛇食人若殺此蛇則當令
死如不死則尋追報人終不已也雖復人衆中往取害
之者萬不一失又曰鈎蛇數丈尾末有鈎取岸上人及
牛馬食之(上)會川興古郡有大蛇長數丈其尾有兩岐
如鈎在水中以尾鈎取岸上人馬食之
肥遺泰華山有蛇名曰肥遺六足四翼見則天下大旱
(山經)
鳴蛇鱗山多鳴蛇其狀如蛇四翼音如磬見則大旱(上)
寡人巳日山中稱寡人者社中蛇也(抱朴子)巳日不宜殺
蛇(酉陽)
刺尾倒拖蛇不出以針劄其尾即出(瑣碎錄)
雌雄辨蛇雄雌以細軟物停蛇着上其躁嬈者當知是
雄住不動者當知是雌如雜寶藏經律云白疊試蛇去
住不同也(玄典)
種黍來蛇種黍來蛇燒羖羊角及頭髮則蛇不敢來(僉載)
蝮蛇蝮蛇秋月毒盛無所齧草木以泄其氣草木即死
樵採設為此草木所傷刺者亦殺人(博物志)劉曜率衆入
馮翊愍帝徵兵於南陽王保保左右議曰蝮蛇螫手壯
士解其腕且斷其隴道以觀其變從侍中郎裴詵曰蛇
已螫頭頭可截不(晉李靖傳)齊王曰腹蠚手則斬手蠚足則
斬足何者為害於身也(前田儋傳)
魚
魚星魚星主理隂陽而知雲雨之期也故讃曰漢中魚
星如雲雨也占曰魚星明大河海水皆出又云魚星明
大則隂陽和氣魚星忽不明而在則魚多魚星亡則少
魚(天文錄)
魚枕魚有力者鰴魚枕謂之丁魚腸謂之乙魚尾謂之
丙(爾雅)
鮌魚夏鯀治水無功沈於羽淵化為玄魚大千丈後遂
死横於河海之間後世聖人以玄魚為神化之物以玄
字合於魚字為鮌字(拾遺錄)
入舟武王得兵鈐謀東觀白魚入舟俯取以燎八百諸
侯順同謀魚者視用無足翼從欲紂如魚乃誅(尚書璇璣鈐)
武王伐紂度孟津中流白魚躍入王舟長三尺赤文有
字告以伐紂之意(中候)史佚因作魚書體魚之首為乙尾
為丙以紀瑞焉(史書)
觀魚魯隠公將如棠觀魚者臧僖伯諫曰其物不足以
講大事其材不足以備器用則君不舉焉山林川澤之
實皂隸之事官司之守非君所及也公曰吾將略地焉
遂往陳魚而觀之僖伯稱疾不從(左傳)
名魚宣公夏濫於泗淵里革斷其罟而棄之曰古者大
寒降土蟄發水虞於是乎講罛罶取名魚登川禽而嘗
之寢廟行諸侯人助宣氣也且夫魚禁鯤鮞蟲舍蚳蝝
蕃庶物也古之訓也今魚方别孕不教魚長又行網罟
貪無藝也公聞之曰吾過而里革匡我不亦善乎(魯語)
鯨鯢楚子曰古者明王伐不敬取其鯨鯢築武軍封以
為大戮(左宣十二)長鯨吞航修鯢吐浪(吴都賦)鯨大者長千里
小者數千步一生數萬子常以五月六月就岸邊生子
至七月八月引其子入海中鼓浪成雷噴沫成雨水族
驚畏之一皆逃匿莫敢當者其雌曰鯢大者亦長千里
眼睛為明月珠(古今注)東海有大魚如山長五六里謂之
鯨鯢次有如至者時死岸土膏流九頃其鬚長一丈廣
三尺厚六寸瞳子如三升椀未可為方矜(魏武四時食制)南海
有珠即鯨魚目瞳夜水以鍳謂之夜光(述異記)開元七年
大拂涅靺羯献鯨鯢睛(唐書)有人往林邑於海嶼上得鯨
頭骨如數百斛囷頂上一孔大如甕俗以為珠穴(寰宇記)
楚威王問於宋玉曰先生其有遺行耶何士民衆庶不
譽之甚也宋玉對曰夫鳥有鳳而魚有鯨(選作鯤楚國先賢傳作龍)
鳳鳥上擊於九千里絶浮雲負蒼天翺翔乎窈冥之上
夫糞田之鷃豈能與之斷天地之高哉鯨魚朝發崑崙
之墟暴鬐於碣石暮宿於孟諸夫尺澤之鯢豈能與之
量江海之大哉故非獨鳥有鳳而魚有鯨也士亦有之
(新序春秋後語)北海有大鳥其高千里頭文曰天維又曰鷄左
翼文曰鷖右翼曰曰勤左足在海北崖右足在海南崖
其毛蒼其喙赤其脚黑名曰天鷄一名鷖勤頭河東身
止海北唯捕鯨魚魚則北海水流不犯觸人不干於物
或時舉翼飛其兩羽切如雷風驚動天地(神異經)海精死
彗星出(孔演圖)注海精鯨魚也
炙魚專諸學炙魚香聞數十里王僚索魚炙專諸持一
利鋼刀藏着魚腹中(金樓子)置匕首於炙魚之中(史記)
鮝魚闔閶十年東夷侵吳王親征之夷遁入海據東洲
沙上吳亦入海逐之據沙洲上相守月餘屬時風濤浪
不得度王焚香禱之言訖東風大震水上見金色逼海
而來遶吳王沙洲百匝所司撈漉得魚食之美三軍踊
躍夷人一魚不獲遂送降欵吴王亦以禮報之仍將魚
腹腸肚以鹹水淹之送與夷人因號逐夷吳王歸會羣
臣思海中所食魚問所餘所司云並曝乾吳王索之其
味美因書美下着魚是為鮝字今從鮝非也魚出海中
作金色不知其名吳王見腦中有骨如白石號為名首
魚(吴地記)
吴王膾吴王江行食膾有餘棄於江中流化而為魚今
江中有名吴王餘膾魚者長四寸大者如箸猶作膾形
(博物志)雙則比目片則王餘(吴都賦)寶志對梁武帝食膾帝
曰朕不知味二十餘年師何必爾誌乃吐出小魚鱗尾
曰朕不知味二十餘年也(高僧傳)
獻餘魚楚人有獻魚於王者曰今日漁獲食之不盡賣
之不售棄之又惜故來獻也左右曰鄙哉辭也楚王曰
子不知漁者仁人也蓋聞菌倉粟有餘者國有餓民後
宫多幽女者下民多曠夫餘衍之蓄於府庫者境内多
貧困之民皆失君人之道故庖有肥肉廐有肥馬民有
飢色是以亡國之君藏於府庫漁者知之其以此喻寡
人也乃使恤鰥寡而楚民大悦故漁者獻餘魚而楚國
賴之(新序)
獻魚而祭孔子之楚有漁者獻魚甚強孔子不受漁者
曰天暑市遠吾無所鬻之棄之糞壤不若獻之君子孔
子再拜而受使弟子掃除將祭之弟子曰夫人將棄之
今吾子將祭之何也孔子曰吾聞之務施而不腐餘財
者聖人也今受聖人之賜可無祭乎(說苑)
鯷怪孔子厄於陳絃歌於館中夜有一人長九尺餘皂
衣高冠大叱聲動左右子貢進問何人耶便提子貢而
挾之子路引出與戰於庭有頃未勝孔子察之見其(甲車)
間時時開如掌孔子曰何不探其甲車引而奮登子路
如之没手仆於地乃是大鯷魚也長九尺餘孔子歎曰
此物也何為來哉吾聞物老則羣精依之因衰而至此
其來也豈以吾遇厄絶糧從者病乎夫六畜之物及龜
蛇魚鱉草木之屬久者神皆依凴能為妖怪故謂之五
酉五酉五行之方皆有其物酉者老也故物老則為怪
矣殺之則已夫何患焉或者天之未喪斯文以是係予
之命乎不然何為至於斯也絃歌不輟子路烹之其味
滋病者興明日遂行(搜神記)
泔奥曾子食魚有餘曰泔之門人曰泔之傷人不若奥
之曾子泣涕曰有異心乎哉傷其聞之晚也(荀子)
不食生魚曾參食生魚甚美因吐之人問其故參曰母
在之日不知生魚味今我食美故吐之遂終身不食(孝子)
陽喬宓子賤將適單父陽晝曰吾少賤無以送子有釣
道二焉夫投綸錯餌迎而吸之者陽橋也其為魚薄而
不美若亡若存若食若不食者魴也其為魚也博而厚
味子賤曰善(說苑)
不取小魚季子治單父三年而巫馬期衣短褐易容貌
往觀化焉夜見得魚者釋之巫馬期問曰凡人所為漁
者欲得魚也今而釋之何也漁者對曰季子不欲人取
小魚也所得者小魚是以釋之巫馬期歸以報孔子曰
季子之德至矣使人闇行若有嚴刑在其側者(淮道訓)
賜魚景公射質堂上唱善者一口弦章入公曰吾失晏
子未嘗聞吾不善章曰臣聞君好臣服君嗜臣食尺蠖
食黃身黃食蒼身蒼君其食謟人言乎公曰善是時海
人入魚公賜弦章魚五十乘弦章疑魚車塞途章撫其
僕曰曩之唱善者皆欲若此者也固辭不受(晏子)
嗜魚公儀休相魯而嗜魚一國人獻魚而不受其弟諫
曰嗜魚不受何也曰夫欲嗜魚故不受也受魚而免於
相則不能自給魚無受而不免於相長自給於魚此明
於魚為己者也(韓詩外傳)
鰥魚子思居衛衛人釣於河得鰥魚焉其大盈車子思
問之曰鰥魚魚之難得者也子如何得之對曰吾始下
釣垂一魴之餌鰥過而弗視也更以豚之半體則吞之
矣子思喟然曰鰥雖難得貪以死餌士雖懷道貪以死
禄矣(孔叢子)
水畜威王聘朱公問之曰聞公在湖為漁父在齊為鴟
夷子皮在西戎為赤精子在越為范蠡任足千萬家累
億金何術乎朱公曰夫治生之法有五水畜第一所謂
水畜者魚也以六畝地為池池中有九洲求懷子鯉魚
長三尺者二十頭牡鯉魚長三尺者四頭以二月上庚
日内池中令水無聲魚必生所以養鯉者鯉不相食易
長又貴也(陶朱公養魚經)鯉魚最為魚之主形既可愛又能伸
變乃至飛越山湖所以琴高乘之山上(本草)其脊中鱗一
道每鱗上皆有小黑點從頭至尾無大小皆三十六鱗
(圖經)鯉魚至隂之物也其鱗故三十六(衍義)五尺之鯉一寸
之鯉但大小殊鱗之數等(金樓子)兖州人謂赤鯉為赤驥
青鯉謂青馬黑鯉為玄駒白鯉為白驥黃鯉為黃雉(古今)
(注)三十六鱗充使時數番猶得褁相思(段成式詩)
盈車詹何以獨繭絲為綸芒鍼為鉤荆條為竿剖粒為
餌引盈車之魚於百仞之淵汨流之中綸不絶鈎不伸
竿不撓楚王聞而異之召問其故詹何曰臣聞先大夫
之言蒲且子之弋也弱弓纖繳乘風振之連雙鶬於青
雲之際用心專動手均也臣因其事放而學釣五年始
盡其道當臣之臨河持竿心無雜慮唯魚之念投綸沈
鈎手無輕重物莫能亂魚見臣之鈎餌猶沈埃聚沫吞
之不疑所以能以弱制彊以輕致重也(列子)
若魚任公子為大鈎巨緇五十犗以為餌蹲乎會稽投
竿東海旦旦而釣期年不得魚已而大魚食之牽巨鈎
䤾没而下騖揚而奮鬐白波若山海水震蕩聲侔鬼神
憚赫千里任公子得若魚離而腊之自制河以東蒼梧
以北莫不厭若魚者已而後世輕才諷說之徒皆驚而
相告也夫揭竿累趣灌瀆守鯢鮒其於得大魚難矣(莊子)
轍中鮒莊周家貧故往貸粟於監河侯監河侯曰諾我
將得邑金將貸子三百金可乎莊周忿然作色曰周昨
來有中道而呼者周顧視車轍中有鮒魚焉周問之曰
鮒魚來子何為者耶對曰我東海之波臣也君豈有升
斗之水而活我哉周曰諾哉且南遊吴越之王激西江
之水而迎子可乎鮒魚忿然作色曰吾失我常與我無
所處吾得升斗之水然活耳君乃此言曾不如早索我
於枯魚之肆(上)
魚樂莊子與惠子遊於濠梁之上莊子曰鯈魚出遊從
容是魚樂也惠子曰子非魚安知魚之樂莊子曰子非
我安知我不知魚之樂惠子曰我非子固不知子失子
固非魚也子之不知魚之樂全矣莊子曰請循其本子
曰女安知魚樂云者既已知吾知之而問我我知之濠
上也
海大魚靖郭君將城薛謂謁者無為客通齊人有請三
言者靖郭君見之趨而進曰海大魚因反走君使更言
之對曰君不聞大魚乎網不能止鉤不能牽蕩而失水
則螻蟻得意焉今夫齊亦君之水也君長齊奚以薛為
夫齊雖隆薛之城到於天猶之無益也君曰善乃輟城
薛(齊策)弟子曰夫尋常之溝巨魚無所還其體而鯢鰌為
之制步仞之丘陵巨獸無所隠其軀而㜸狐為之祥庚
桑子曰夫函車之獸介而離山則不免於㒺罟之患吞
舟之魚碭而失水則蟻能苦之故鳥獸不厭高魚鼈不
厭深(庚桑)
棄前魚魏王與龍陽君共船而釣龍陽君得十餘魚而
涕下問其故曰臣為王之得魚也臣之始得魚也臣甚
喜後得又益大今臣直欲棄前之所得矣今以臣之凶
惡而得為王拂枕席夫四海之内美人亦甚多矣聞臣
之得幸於王也必褰裳而趨大王臣亦猶曩前所得魚
也臣亦將棄矣臣安能無涕出乎王於是令四境之内
敢有言美人者族(魏策)
卧冰楚僚早失母事後母至孝母患腫癰形容日悴僚
自徐徐吮之血出迨夜即得安寢夢一小兒語母曰若
得鯉魚食之其病即瘥可以延夀不然不久死矣母覺
而告僚時十二月僚仰天嘆泣乃脱衣上冰牀之有一
童子決僚卧處冰開送鯉一雙與僚僚得將歸奉母其
疾即愈延夀至一百三十三歲蓋至孝感天神昭應如
此(搜神記)晉王祥王延事同
射魚始皇祭青城山築石城入海三十里射魚水變色
如血青數里於今猶爾(三齊記)
無骨河隂南廣武山漢高皇廟在其麓殿前有八角井
曰漢泉井中三魚一金鱗一黑一如常一邊鱗内與骨
皆無獨其首全與二魚並遊冰中但其游差緩不復有
揚泛撥刺之勢至今尚存俗𫝊漢高皇食鱠庖人治魚
及半而楚人至倉皇棄魚井中而遁耳(陶朱新錄)襄陽古魚
井内一魚無肉惟骨相連耳(南雍州記)
放鈎昆明池中有靈沼名神池云堯時治水嘗停船於
此池通白鹿原原人釣魚綸絶而去夢於武帝求去其
鈎三日戲於池上見大魚銜索帝曰豈不糓昨所夢耶
乃取鈎放之間二日帝復游池池濱得明珠一雙帝曰
豈昔魚之報耶(三秦記)
瓊魚王母曰仙人上藥有流淵瓊魚(内傳)
海租耿夀昌五鳳中又白增海租三倍天子從其計蕭
望之奏言故御史屬徐宫家在東萊言往年加海租魚
不出長老皆言武帝時縣官嘗自漁海魚不出後復干
氏魚迺出夫隂陽之感物類相應萬事盡然(前食貨志)
懸魚羊續好食生魚為南陽太守府丞侯(范作焦)儉貢鯉
續受而懸之一歲儉復致一枚續乃出所懸枯魚示之
以杜其意(謝承書)王審知遺推官黃滔魚徐演代為謝啟
曰卸諸斷索纔從羊續懸來列在雕盤便到馮驩食處
時大稱之(五代史補)
術釣左慈字元放曾在曹操坐曰恨少吴松江鱸魚耳
慈因求銅盤貯水以竹竿餌釣於盤中須臾引一魚鱸
出操曰一魚不周坐席可更得乎乃更餌釣沈之須臾
復引出皆長三尺餘生鮮可愛操使目前鱠之(後漢)
術致葛玄見賣大魚者玄謂暫煩此魚到河伯處魚主
曰魚已死玄曰無苦以丹書紙内魚口中擲水中有頃
魚還躍上岸吐墨書青黑色如木葉而飛又玄與吴王
坐樓上見作請雨土人玄曰雨易得耳即書符着水中
一時之間大雨流淹帝曰水中有魚乎玄復書符擲中
須臾有大魚數百頭使人治之(汝南先賢傳)
鯔魚介象與吳王共論鯔魚為上乃於殿庭作坎汲水
滿之并求釣象餌之須臾得鯔魚帝驚喜乃乃使厨人
切之象又往蜀市薑有頃而反(神仙傳)
含藥丼始言取鯉魚一雙令一者含藥俱投沸膏中有
藥者奮尾鼓鯉遊行沈浮有若處淵其一者已熟而可
噉余時問言可試不言是藥去此踰萬里非自行不能
得也(曹植辨道論)
娵魚郝隆為桓公南蠻參軍三月三日會作詩不能者
罰酒三升隆初以不能受罰既飲攬筆便作一句云娵
隅躍清池桓問娵隅是何物荅曰蠻名魚為娵隅桓公
曰作詩何以作蠻語隆曰千里投公始得蠻府參軍那
得不作蠻語也(世說)
制魚虞嘯父為侍中為孝武所親愛嘗侍飲宴帝從容
問曰卿在門下初不聞有所獻替耶嘯父家近海謂帝
有所求對曰時尚温䱥魚蝦鮓未可致尋當有所上獻
帝大笑因飲大醉出拜不能起帝顧曰扶虞侍中嘯父
曰臣位未反扶醉不及亂非分之賜所不敢當帝甚悦
(晉書)鰶魚出東萊文字集略䱥亦作鰶字音祭又音制(字林)
䱥魚至肥炙食丼美諺曰寧去累世田宅不去䱥魚額
(臨海異物志)
人魚隆安中丹徒民陳性於江邊作魚扈潮去扈中得
一女長六尺有容色無衣裳水去不動卧沙中與語不
應中一人就奸之性夜夢云我江黃也昨失路落君扈
中水人辱我今當殺之性不敢歸待潮來自逐水而去
奸者尋病死(洽聞記)海人魚東海之大者長五六尺狀如
人眉目口鼻手氐頭皆為美麗女子無不俱足皮肉白
如玉鱗有細毛五色輕軟長一二寸髮如馬尾長五六
尺隂形與丈夫女子無異臨海鰥寡多取得養之於池
沼交合之際與人無異亦不傷人(上)待制查道奉使高
麗晚泊一山而止望見沙中有一婦人紅裳雙袒髻鬟
亂肘微有紅鬛查命水工以篙担水中勿令傷婦人得
水偃仰復身望查拜手感舞而没水工曰某在海上未
省此何物查曰此人魚也能與人姦處水類人性(徂異志)
髮鱓盧循以義熙五年自廣州下泊船江西衆多疫死
事平之後人往蔡州皆死人髮變而為鱣又司馬張逝
瞻湖際有一棺棺頭有鱣衆試令撥看即是髮亦有未
都化者一說云生以秫潘沐髮死則髮為䱉又昔有人
食不能無䱉死後改棺䱉滿中䱉即鱣也(異苑)
鯽化人謝靈運守永嘉遊石門洞入沐鶴溪旁見二女
浣沙顔貌娟秀非塵俗態以詩嘲之曰我是謝康樂一
箭射雙鶴試問浣沙娘箭從何處落二女邈然不顧又
嘲之曰浣沙誰氏女香汗濕新雨對人默無言何事丼
良苦而二女微吟曰我是潭中鯽暫出溪頭食食罷自
還潭雲蹤何處覓吟罷不見康樂遂回(青田志)
為婦明月峽中有二溪東西流宋順帝昇平二年溪人
微生亮釣得一白魚長三尺投置舡中以草覆之及歸
取烹見一美女在草下潔白端麗年可自六七自言高
堂之女偶化魚游為君所得亮問曰既為人能為妻否
女曰冥契使然何為不得其後三年為亮妻忽曰數已
足矣請歸高堂亮曰何時復來荅曰情不可㤀者有思
復至其後一歲三四往來不知所終(三峽記)
獻鰒禇彥回元徽中授中書監侍中時淮北屬魏江南
無鰒魚或有間關得至者一枚直數千錢有献彦回鰒
魚三十枚彥回時雖貴而貧薄過甚門生有獻計賣之
云可得千萬錢彦回變色曰我謂此是食物非曰財貨
且不知堪賣錢聊爾受之雖復儉乏寧可賣餉取錢也
悉與親遊噉之少日便盡(南齊)光武時張步遣使随伏隆
詣闕上書獻鰒魚郭璞注云蒼云鰒似蛤偏有石廣志
云鰒無鱗有殼一面附石細孔雜雜或七或九本草曰
石決明一名鰒魚(伏湛傳)
海鷰永明九年鹽官縣石蒲有海魚乘潮來水退不得
去長三十餘丈黑色無鱗未死有聲如牛土人呼為海
鷰取其肉食之(南齊五行志)
邾莒小國王肅初入國不食羊肉及酪漿等物常飯鯽
魚羹經數年已後肅與高祖殿會食羊肉酪粥甚多高
祖怪之謂肅曰卿中國之味也羊肉何如魚羹肅對曰
羊者是陸産之最魚者乃水族之長所好不同並各稱
珍以味言之甚是優劣羊比齊魯大邦魚比邾莒小國
彭城王謂肅何愛小國對曰鄉曲所美不得不好(伽藍記)
化虹太和三年文明太后馮氏幸金河府摩磷宫湯泉
釣得鯉魚一雙皆長尺以黃金鎖穿腮放於池内内後
皆長五尺沈泛相從正光元年五月五日天清氣爽聞
池内鏘鏘聲水中驚沸須臾雷電其一浮天化五色虹
而去久之乃滅一在池中至孝昌元年六月行臺元洲
北伐頓此決此取魚鱗甲非常淵令殺之得金二斤八
兩淵明年為葛榮所殺(冀州圖經郡國志)
飛魚口邢子勵地記云元魏延興初交安人孫願捕魚
於五渠水中有羣魚從西來共以柴塞之忽有人謂願
曰須臾當得大魚若願多求宜勿殺也願與共食惟覺
出氣少腥而衣衫多棷及去願送之以魚固辭不受去
後願下網果得大魚其狀如鯉而大願以為賣物遂殺
食之俄然風雨晝昏聞飛鳥聲北風息雨露有人乘舡
至者前見羣魚無數飛入於海願遂不復漁矣因呼入
海之處為飛魚(口宣室志)
槎頭鯿峴山下漢水中出鯿魚肥美常禁人採捕以槎
斷木謂之槎頭鯿宋張敬兒為刺史齊高帝求此魚敬
兒作六艫船置魚而獻曰奉槎頭縮項鯿魚一千六百
頭(襄陽耆舊傳)
姓李南郡太守劉之亨嘗夢二人姓李詣之乞命未之
解也其明仲夏有遺生鯉魚二頭者之亨曰夢中所感
也放之又夢來謝恩云當令君延算(梁書)張洞為淮南轉
運使夢人通謁云池州李長史後池中得大鯉即夢也
(見聞雜錄)
炙魚眼梁元帝母阮修容曾失一珠元帝時幼竊吞之
謂是左右所盜乃炙魚眼以厭之信宿之間珠遂便出
帝尋一日致𦕈蓋魚之報也(梁書引御覧)
吞䱉梁邵陵王綸在南徐州輕險躁虐肆行非法遨遊
市里雜於厮隸常謂賣䱉者曰刺史何如對者言其躁
虐綸怒令吞䱉以死自是百姓惶駭道路以目(南史)
鱣羹江陵劉氏以賣鱓羹為業後生一兒頭是鱓自頸
已下方為人耳(顔氏家訓)
嘉味大業六年吳郡獻松江鱸魚乾膾臚魚肉白如雪
不腥所謂金韲玉鱠東南之嘉味也(拾遺錄)
魚長一尺四年梁郡有清泠水面闊二里許即衛平得
大龜之處清泠水南有横瀆東南至崖山縣西入通濟
渠是時多雨溝渠皆滿忽有大魚似鯉而頭一角大尺
餘鱗正赤從清泠水出頭長三尺許入横瀆逆流西上
十餘里不没入通濟渠於時夾岸隨看者數百人人皆
謂赤龍大鱗從淵而出此亦唐祚將興之兆(上)
大魚隋煬帝時常駿使赤土國還既入海見綠魚羣飛
水上浮海十餘日至林邑東並山而行其海水色黃氣
腥舟行一日不絶云是大魚糞也(北史)昔人有遊東海者
既而風惡船被補治不能制隨風浪莫知所之一日一
夜得一孤洲同侣歡然下石植䌫登洲煑食食未熟而
洲没在船者斫斷其䌫船復飄蕩向者孤洲乃大魚也
怒竪掉揚鬐吸波吐浪云疾如風雲在洲上死者十餘
人(西京雜記)李崇矩見海上沙島有大魚剖其腹得一艇舡
兼三死人衣服猶備(秘閣閒談)海鰌魚即海上最偉者也小
者亦千餘尺吞舟之說固非謬矣每歲廣州常發舶船
過南安貨易北海人有偶求此行往復一年便成班白
云路經黎深闊處又見十餘山或出或没没初甚訝之
篙工曰非山島鰌魚背也果見雙目閃爍鬐鬛若簸米
箕危沮之際日中忽雨霂霡舟子曰此鰌魚噴氣水散
於空風勢吹夾若雨耳及近魚即鼓舡而噪倏爾而没
去(嶺南錄異)王師中知登州一日大風異常呼問父老曰海
鰌將過此必先有大風次日師中登蓬萊閣候之須臾
魚至不見其首但其脊如山出水上隠隠自北而南經
二日始見其尾(摭遺别錄)沈作喆嘗迎親海上至補陀山望
見海中數十里外有旌旗如軍行數萬騎者淘湧東下
問其人曰此大魚耳旌旗狀者蓋鱗鬛也須臾稍近山
石為之震動(寓簡)南方嘗晴望海中二山如黛海人云去
岸兩相各六百里一旦暴風雷雨霧露皆腥雜以泥涎
七日方已屬有人從山來說云大魚因鳴吼吹沫其一
鰓挂山巔七日山為之折不能去鳴聲為靁氣為風沫
為霧(嶺南異物志)真臘國有魚名建同四足無鱗鼻如象吸
水上噴高五六十天有浮胡魚形似䱉觜如鸚鵡有八
足多大魚半身出望之如山(北史八十三)東海之大者東海
魚焉行海者一日逢魚頭七日逢魚尾魚產三日則碧
海為之變紅(玄中記)海人與山客辨其方物海人曰横海
有魚額若華山之頂一吸萬頃之波山客曰鄧林有木
圍三萬尋直上千里傍蔭數國有人曰東極有大人斬
木為策短不可支釣魚為鮮不足充饑(孫綽子)山中人不
信有大魚大如木海上人不信有大木大如魚(顔氏家訓)黑
河北極也其水濃黑不流上有濃雲出焉有黑鯤千尺
如鯨常飛遊於南海(拾遺記)&KR1589;洲一名魂州亦曰環洲洲
傍有洞淵其廣千里有魚焉其長千丈鱗色爛斑鼻有
角時鼓舞羣戲或有遠而望者見水間有五色雲上就
之乃是此魚噴水為雲也(上)五百賈客入海採寶值摩
竭魚王開口船去甚疾船師問樓上人何所見耶荅曰
見三日及大白山水流奔趣如入大坑船師云三日者
一是實日二是魚目白山是魚齒水奔是入魚口我曹
死矣時船中有優婆塞語衆人言共稱南無佛魚便合
口衆人命存(大論)海味鹹者有三一者海中大魚身長二
萬八千里不净其中(樓炭經)佛言如意珠者是摩竭大魚
腦中出魚身長二十八萬里此珠名曰金剛也(雜寶經)
赤鯶公唐朝律取得鯉魚即宜放仍不得喫號赤鯶公
賣者決六十(酉陽)
當乳太宗觀魚於西宫見魚躍焉問其故漁者曰此當
乳也於是中網而止(唐語)
闌魚周利貞武后時調錢塘尉時禁捕魚刺史飯蔬利
貞忽饋佳魚刺史不受利貞曰此闌魚公何疑問其故
荅曰適見漁者禽不獲而有魚焉闌得之(上)
有銘開元二十一年衢州獲魚有銘獻之侍中裴光庭
等奏賀曰魚龍為圖河洛所出比之盛明彼何足云(上)
張九齡賀瑞魚銘曰魚為龍象既彰受命之元銘作久
文更表錫年之永
鱷魚韓愈初至潮州問民疾苦皆曰惡溪有鱷魚食民
畜産且盡民是以窮數日愈自往視之令其屬秦濟以
一羊一豚投溪水而祝之祝之夕暴風震電起溪中數
日水盡涸西徙六十里自是潮無鱷魚患(唐書)王齊直知
潮州釣得一鱷魚其大如船畫以為圖其形如鼉豕長
半其身牙如鋸齒尾有三鈎極利遇鹿豕即以尾戟之
以食生卵甚多或為魚鼉其為鱷不過一二(嶺表志)鰐魚
其身土黃色有四足修尾形狀如鼉而舉止趫疾口淼
鋸齒往往害人南中鹿多最懼此物鹿走崖岸之上羣
鰐嘷叫其下鹿必怖懼落崖多為鰐魚所得亦物之相
攝伏也故太尉李德裕貶官潮州經鰐魚灘損壞舟船
平生寶玩古書圖畫一時沈失遂召舶上崑崙取之見
鰐魚極多不敢輒近乃是鰐魚之窟宅也(嶺表錄異)南海有
鰐魚狀似鼉斬其頭而乾之喙去齒而更生如此三乃
止(博物志)鰐好出沙上卵大如鵝卵可食(交州記)廣州人說
鰐魚能陸追牛馬水中覆舟殺人值網則不敢觸有如
此畏慎(感應經)鰐魚别號忽雷熊能制之掘其觜至炭裂
擘食之一名骨雷秋化為虎三爪出南海思雷二州臨
海英潘村多有之(洽聞記)南方有鱷魚喙長八尺秋時最
甚人在舟邊者魚或出頭食之故人持戈於船側而御
之(虞喜志林)鰐魚大者長二三丈有四足似守宫常荅食人
扶南王范尋敕捕取置溝壍中尋有所忿者縳以食鰐
若罪當死鰐不食便解放以為無罪(吴時外國傳)林邑國於
城溝中養鰐魚門外圈虎有罪者輒以餧猛戰及鰐不
食為無罪三日乃放之(南史)占城國有鰐魚潭有争訟官
不能斷者則令二人騎水牛過此潭曲者鰐魚出而食
之直者雖過數次鰐出而不食也(&KR1589;涯勝覧)
鱖西塞山邊白鳥飛桃花流水鱖魚肥(一品集)鱖魚巨口
而細鱗鬐鬛皆圓黃質黑章皮厚而肉緊特異常魚夏
月盛熱時好藏石鏬中人即而取之其斑文尤鮮明者
雄也稍晦昧者雌也漁者以索貫一雄置之谿畔羣雌
來齧曳之不捨掣而取之常得十數尾凡魚無肚不嚼
鱖魚有肚能嚼(爾雅翼)
魚脇李德裕有巨魚脇骨一條長二丈五尺其上刻云
會昌二年海州送到(劇談錄)
鰓毛屛封演客海州見人持一束黑物形如竹篾問其
人乃海中鰓中毛擬用作屏風貼問其所得云數十年
前東海有大魚死於岸山收得此惟堪用為屏風貼前
後所用無數今官造屏風搜求得此奇文異色澤似水
牛角小頭似猪鬃大頭正方長四五寸廣可一寸亦奇
異也今人間大魚鰓中翣毛長不盈寸物此乃長四五
寸魚亦大矣(封氏見聞記)
魚脊漕國在葱嶺之北漢時罽賓國也葱嶺山有順天
神祠前有一魚脊骨有孔中通馬騎出入(北史)
逆鱗王旻之與琅琊太守許誠言書云貴郡臨沂縣其
沙村逆鱗魚可調藥物逆鱗物仙經謂之肉芝(紀聞)
使宅錢氏之有國也應西湖之魚捕者必日納數斤謂
之使宅魚有終日不及其數者必市而供之民頗怨嘆
一日武肅大設有一圖上畫磻溪直釣之事武肅指示
命羅隠賦詩隠應聲曰吕望當年展廟謨緫戎釣國更
誰如若教生在西湖上也是須供使宅魚武肅大咲曰
是盡得蠲免(閒談錄)
策策堂堂庚氏穴池搆竹為凭欄登之者其聲策策焉
辛氏穴池搆木為凭欄登之者其聲堂堂焉二氏俱牧
魚於池中每凭欄投餌魚必踴躍而出每日但聞策策
堂堂之聲不投餌亦踴躍而出則是庚氏之魚可名策
策辛氏之魚可名堂堂食之化也(譚子化書)
巨魚嘉祐末有人擕一巨魚入都能人言號曰海多人
争覩之亦嘗召至禁中帝自為一詞曰海多風措被魚
人下網打住將我在帝城中每日教言語甚時節放我
歸去龍王𫝊言這裏思量尔千回萬度螃蟹最恓惶鮎
龍憂慮於李氏園作場躍入池中不復可獲是歲黃河
大決水入都城壞民屋宇數百家而昭陵升逝(玉照新志)
水蟲范希文戍邊行水邊甚東之從者前云此水不好
裡間有蟲觀之乃魚也荅云不妨我亦食此蟲(江隣幾雜記)
求舌金國有一太守得巨魚令庖人烹焉熟而薦之求
魚之舌庖人曰魚元無舌不信其說疑其竊而食之鞭
背數十(白雲時議河東房灝)
比目東方有比目魚焉不比不行其名謂之鰈(爾雅)管仲
諫桓公古者封禪東海有比目之魚(史記)帝王將興比目
魚出鄭注比目魚曰東鯀(中候)狀似牛脾鱗細紫黑色一
眼兩片相合乃得江行東呼為王餘魚(雅註)南人謂之鞋
屉魚淮江為之拖沙魚(嶺表錄異)亦謂之箬葉魚(臨海異物志)一
名鰜南越志謂之板魚亦曰生介介亦作魪唐韻魪比
目魚也(北戶錄)上林賦禺禺魼鰨注魼比目魚吳都賦單
兩魪劉曰魪左右魪一目所謂比目魚也云須兩魚並
合乃能游若單行落魄著物為人所得故曰兩魪丹陽
吴會有之(選)其和也若比目魚(鬼谷子反復篇)
鱣鱣出江海三月中從河上身形似龍銳頭口在頷下
背上腹下皆有甲縱廣四五尺今於盟津東石磧上釣
取之大者千餘斤可蒸為臛又可為鮓魚子可為醬(詩義)
(䟽)長鼻輭骨可啖俗謂之玉板大者長二三丈(埤雅)今江
東呼鱣為黃魚大者曰王鱣(雅翼)鵜胡飲水數斗而不足
鱣鮪入口若露而死(准齊俗)
鮪東京賦王鮪岫居山有穴曰岫其穴在河南小平山
長老言王鮪之魚由南方來出此穴中入河水見日目
眩浮水上流行七八十里釣人見之取以獻天子用祭
(選)河隂岫穴出鮪魚焉(博物志)鮪魚形似鱣而青黑頭小
而尖似鐵兜鍪口亦在頷下其甲可以摩薑太者不過
七八尺益州人謂之鱣鮪大者為王鮪小者為鮇鮪一
名鮥肉色白味不如鱣也今東萊遼東人謂之尉魚或
謂之仲明仲明者樂浪尉也溺死海中化為此魚(詩義䟽)
季春薦鮪於寢廟天官漁人春薦王鮪(月令)
魴江東呼魴魚為鯿一名魾(雅註)魴今伊洛濟潁魴魚也
廣而薄肥恬而少力細鱗魚之美者遼東梁水魴特肥
而厚尤美於中國魴故其鄉語曰居就糧梁水魴是也
(詩義䟽)别立市於樂水南號曰四通市民間謂永橋市伊
洛之魚多於此賣士庶須膾皆詣取之魚味甚美京師
語曰洛鯉伊魴貴於牛羊(洛陽伽藍記)
鱮鱮似魴而大頭魚之不美者故里語曰買魚得鱮不
如啖茹徐州謂之鰱或謂之鱅(詩義疏)緡隆餌重則嘉魚
食之緡調餌芳則庸魚食之(穴韜)
嘉魚嘉魚出於丙穴(蜀都賦)東南得丙水口水上承丙穴
穴出嘉魚常以三月出十月入穴穴口廣五六尺去平
地七八尺泉懸注魚自穴下透入水穴口向丙故曰丙
穴下注褒水(水經)丙穴魚食乳水食之甚温(酉陽)丙穴在巴
郡明通縣井峽中其穴凡十其中以産嘉魚其出也止
於巴渠龍脊灘首有黑點謂映映星象相感而成長身
細鱗肉白如玉其味自鹹蓋食鹽象也(方輿勝覧)嘉魚細鱗
似鱒魚蜀山謂之拙魚(任豫益州記)雅州諸水多有嘉魚或
云黃河中味魚亦此類也(雲南記)蜀都賦李善注云丙日
魚出穴今則不然丙者向陽穴也陽穴多生此魚魚復
出何能擇丙日耶(本草陳藏器)今本無此丙日句
鱧諸魚中唯鱧魚膽丼可食有舌鱗細有花文一名文
魚與蛇通氣其首戴星夜則北嚮今道家忌之以其首
戴斗也又指為厭故有天厭鴈地厭犬水厭鱧之說皆
禁不食(埤翼)
烏賊烏賊舊說名河伯從事小吏遇大魚輙放墨方數
尺以混其身江東人或取墨書契以脱人財物書跡如
淡墨逾年字消唯空紙耳海人言昔秦王東遊棄算袋
於海化為此魚形如算袋兩帶極長一說烏賊有矴遇
風則蚪前一鬚下矴(酉陽)此魚每遇漁舟即吐墨染水令
黑以混其身漁人見水黑則知是網之大獲(炙轂子)俗云
是海若白事小吏(南越志)
鯢金義嶺之西南有盤龍山山有乳洞斜貫一溪號曰
靈水溪溪内有魚皆修尾四足丹其腹狀若守宫游泳
自若漁人不敢捕之爾雅云鯢似鮎四足聲如小兒今
商州溪内亦有此魚謂之魶魚(嶺北錄異北戶錄)司馬遷謂之
人魚故史記曰始皇之葬也以人魚脂為燭徐廣曰人
魚似鮎而四足即鯢魚也(水經)
五色隴坂&KR0648;水東北流歷澗注以成淵潭漲不測出五
色魚俗以為靈而莫敢採捕因謂是水為龍魚水(上)
丹魚南陽丹水出丹魚先夏至十日夜伺之魚夜浮水
則赤光上照如火網而取之割其血以塗足可以步行
水上長居淵中(抱朴水經)
神魚武陵佷縣長楊谷中有石穴清泉潰流三十許步
復入穴即長楊之源也水中有神魚大者二尺小者一
尺居民釣魚先陳所須多少拜而請之拜訖投釣餌得
魚過數者水輙波湧暴風卒起樹木摧折(水經)
馬首扶南象浦晉功臣表所謂金潾清逕象渚澄源者
也源潭湛瀨有鮮魚色黑身五丈頭如馬首伺人入水
便來為害(上)
大鮎樂城縣三京亭去郡二百有溪水清如鏡曩昔有
得一死鮎者鬐大五六圍一鬐取得數十斛鮓此灣無
所不容有大能食者常自頭腹如三厚灣無所不容(永嘉)
(郡記)漈湖溪中多大鮎昔有流得一死者鬚大五六圍(上)
石首鯼魚出南海頭中有石一名石首(字林)石首小者名
&KR0008;水其次名春來石首異種也又有石頭長七八寸與
石首同(臨海異物志)初出水能鳴夜視有光服其石能下石
淋魚鱗色黃如金和蓴菜作羹謂之金羹玉飯薧而食
之名為鮝炙食之主消瓜成水(初學記)石首魚至秋化為
冠鳬冠鳬頭中猶有石也(吴地志)
䱜䱜魚長二丈大數圍皮皆鑢物生子子小隨母覓食
驚則還入母腹(廣州記)䱜魚子朝索食暮入母腹(吴錄地理志)
魚爺瓊州文昌縣有魚爺井水極清冽相𫝊泉與海通
有一大魚頭白俗呼為魚爺人呼之輙出(志)
魚向魚始雷向下未驚蟄頭皆向上(物類相感志)
不瞑門鑰必以魚取其不瞑目守夜之義(芝田錄)
水梭僧家謂魚為水梭花
天中記卷五十六
