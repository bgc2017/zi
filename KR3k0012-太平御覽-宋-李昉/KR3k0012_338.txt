太平御覽卷第三百三十八
兵部六十九
角金鼓鞞鞀鐃
鈴鐸刁斗柝
角
徐廣車服儀制曰角前世書記所不載或云本出羌胡吹
以驚中國之馬或云本出吳越
晉書安帝記曰桓玄製龍頭角或曰所謂亢龍角者也
晉中興書曰大司馬桓温屯中堂夜吹警角御史中丞司
馬恬奏劾大不敬請治罪明日温見奏事歎曰此皃乃敢
彈我眞可畏也
又庾翼與燕王書曰今致畫長鳴角一雙幡眊副(眊音餌)
宋書曰張興世父仲子由興世致位給事中興世欲將往
襄陽受鄕里不肯去嘗謂興世曰我雖田舍老公樂聞鼔
角汝可送一部行田時欲吹之興世素恭謹畏法譬之曰
此是天子鼓角非田舍公所吹
三國典略曰初魏世山崩得三石角藏於武庫至是齊主
入庫賜從臣兵器持此角賜平秦王歸彦曰𡭗事常山不
得反事長廣得反反時將此角嚇漢也
史苓武昌記曰武昌有龍山欲隂雨上有聲如吹角
辛氏三秦記曰河西有沙角山山頭頽沙則鼓角鳴
異苑曰晉孝武太元末帝每聞手巾箱中有鼓吹鞞角響
於是請僧齋會夜見一臂長三丈許手長數尺來摹經案
帝是歲崩天下大亂
幽明錄曰晉司空郗方回葬婦於離山使會稽郡吏史澤
治墓多平夷古墳後壞一冢構制甚偉器物殊盛冢發聞
鼓角聲角聲自是多如此〇陶偘表云奉獻金口角
石勒别傳曰石勒永康中流宕山東寄旅平原師勸家庸
耕耳恒聞鼓角鞞鐸之音勒私異之
世說曰樂令有數客闊不復來樂問所以荅曰前在坐蒙
賜酒方欲飲見杯中有蛇意甚惡之旣飲而疾于時河南
&KR0550;事上壁有角角邊&KR0238;畫作蛇樂而疑是角影入杯中復
令置杯酒於前處謂曰君更看酒中復有所見不荅曰所
見如初樂乃告其所以客豁然意解沉痾頓消(又一本云角弓)
語林曰陸士衡爲河北督巳被間構内懷憂懣聞衆軍驚
角鼓吹謂其司馬孫極曰我今聞此不如華亭鶴鳴
谷儉角賦曰夫角以類推之盖黃帝會群臣於太山作清
角之音似兩鳳之雙鳴若二龍之齊吟如丹蛇之翹首似
雄蛇之帶天
衛公兵法曰夫軍城及野營行軍在外日出日没時撾鼓
一千搥三百三十三推爲通鼓音止角音動吹十二聲爲
一疊角音止鼓音動如此三角三鼓而昏明畢
又曰諸大將置鼓四十面子緫管給鼓十面營别給鼓一
面行即負隨纛下擬晝夜及在道有警急擊之傳響今諸
軍嚴警兼用防備賊侵逼如軍行引之時先軍卒逢賊寇
先軍即急擊鼓救中腰逢賊即湏擊鼓前軍聞聲便往後
軍聞聲湏急向前赴救後頭逢賊即擊鼓前頭中腰聞聲
即湏住並量抽兵相救如發引稍長鼓聲不徹中腰支料
更湏置鼓傳響使前後得聞其諸營自湏著鼓面用防
夜中有賊犯營即急擊令諸軍有警備
又曰諸行軍立營數則万計或逢泥溺或阻山河同聽角
聲俱共齊發路狹難進徒餓馬驢應發營第一角聲絶右
虞候捉馬驢第二角聲絶即被駕右一軍捉馬驢第三角
聲絶右虞候即發引右一軍被駕右二軍捉馬驢第四角
聲絶右一軍即發引右二軍被駕以後諸軍每聽角聲裝
束被駕准此每營各出一戰隊今取虞候進止防有賊至
便用騰擊後如其路更細小即湏更有角聲仍令虞候及
營官人虞候子排比催督急過不得停擁過訖以後軍准
前排比催迫急過
金鼔
釋名曰校號也將帥號令之所在也節爲號令賞罰之節
也鐸度也號令之限度也金鼓金禁也爲進退之禁也
詩曰方叔率止鉦人伐鼓陳師鞫旅
又曰顯允方叔伐鼓淵淵振旅闐闐
又曰擊鼓其鏜踊躍用兵
周禮曰鼓人掌教六鼓以雷鼓鼓神祀(雷鼓八面鼓也)以靈鼓鼓
社祭(靈鼓六面鼓也社祭祭地祗也)以路鼓鼓鬼享(路鼓四面鼓也享宗廟也)以賁鼓
鼓軍事(大鼓謂之賁鼓長八尺)以鼛鼓鼓軍事(鼛大鼓也長丈二尺也)以晉鼓
鼓金奏(晉鼓長六尺六寸金奏謂樂正擊編鍾也)
左傳曰几師有鍾鼓曰伐無曰侵
又曰吴子使其弟蹶由犒師(犒勞也)楚人執之將以釁鼓王
使問曰汝卜來吉乎對曰吉寡君聞君將治於弊邑卜之
以守龜曰余亟使人犒師請行以觀王怒之疾徐而爲之
備尚克知之龜兆告吉曰克可知也君若懽好逆使臣兹
弊邑休怠而忘其死亡無日矣今君奮焉震電憑怒虐執
使臣將以釁鼓則吴知所備矣乃釋之
又曰密須之鼓與其大輅文王所以大蒐也
又曰簡子曰吴伏㢭歐血鼓音不衰今日我上也(功爲上也)
又曰吳伐齊將戰公孫夏命其徒歌虞殯陳子行命其徒
具唅玉陳書曰此行也吾聞鼓而巳不聞金矣(鼓以進軍金以退軍)
(不聞金言將死以也)
國語曰越甲至齊雍門子狄請死之齊王曰鼓鐸之聲未
聞失石未交長兵未接子何務死焉
後漢書曰光武徇河内韓歆議欲城守岑彭止不聽旣而
光武至懷歆迫急迎降光武知其謀大怒收歆置鼓下將
斬之(中將軍最尊自執旗鼓若置營則立旗以爲軍門并設鼓戮人必於其下)召見彭彭因進
說俱獲免
東觀漢記曰段潁起於徒中爲并州刺史有功徵還京師
潁乘輕車介士鼓吹曲盖朱旗騎馬殷天蔽日錚鐸金鼓
雷振動地連騎繼跡弥數十里
齊地記曰城東有上祠山上有石鼓舊說云將有寇難則
鼓自鳴所以豫驚備也
吳興記曰長城縣有夏架山石鼓盤石爲足長老云鳴聲
如金鼓鳴則三吳有兵
東方朔傳曰朔初上書曰臣朔少失父母長養兄㛐年十
三而學三冬文史足用十五學擊劒十六學詩書誦二十
二萬言十九學孫吴兵法戰陣之事鉦鼓之教
周髀曰十人之長執銅百人之師執鐸千人之師執鼙萬
人之將執大鼓
吳氏春秋曰金鼓所以一耳也法令所以一心也
又曰周宅鄷鄗近戎人與諸侯約爲高堡置鼓其上遠近
相聞戎寇至傳鼓相告諸侯之兵皆至救天子褒姒大悅
笑之王欲褒姒之笑也因數擊鼓諸侯兵數至而無寇後
戎寇眞至幽王擊鼓諸侯兵不至幽王之身乃死驪山之
下爲天下笑
韓侯曰吴使沮衛獻䖝蠹於荆師荆師將殺之以釁鼓衛
曰死者無知則釁無益若有知戰之時臣使鼓不鳴因不
殺之
孫子曰是故軍政曰言不相聞故爲鼓鐸視不相見故爲
旌旗(故夜戰多金鼓晝戰多旌旗)夫金鼓旌旗所以一人之耳目也人
旣專一則勇者不得獨進怯者不得獨退此用衆之法也
抱朴子曰軍始發大風甚雨起於後旌旗前指金鼓清鳴
大勝
黃帝出軍决曰牙旗者將軍之精金鼓者將軍之氣一軍
之形候也
唐子曰將勿離鼓旗鼓旗將之耳目也
徐幹齊都賦曰王乃垂華玉之路駕玄駮之駿翠幄浮遊
金光皓旰(公旦切)戎車雲布武騎星散鉦鼓雷動旌旗虹亂
陸雲南征賦曰戎士肅而啓行三軍分而雜遝長角哀吟
以命旅金鼓訇隱而砰礚
孫惠祭金鼓丈曰赫矣皇威用伐不庭金鼓麾旗以昭其
聲
鞞
釋名曰鞞禆也禆助鼓節也(鞞𥙷弥功)
吕氏春秋曰倕作鞞鼓
鄭緝之東陽記曰晉隆安中孫恩遣偏師謝咸攻東陽東陽
岑山下民聞嶺上有鼓鞞聲若數萬人咸破潰而山上鼓
鞞亦絶
鞀
鬻子曰禹之治天下也懸五聲以聽曰語寡人以獄訟者
揮鞀(音挑)
吕氏春秋曰倕作鞀
又曰武王有誡愼之鞀(欲誠者捶鞀鼓)
鐃
說文曰鐃小鉦也(鐃女交切)
周禮曰六鼓四金以金錞和鼓以金鐲節鼓以金鐸通鼓
(鐲音濁鉦也軍行鳴之以爲鼓節)
鈴
說文曰鈴丁也從金令聲
左傳曰揚鑾和鈴昭其聲也
魏志曰安平太守宅老鈴下作怪爲鳥鵲鬪盖公府閤有
繩鈴以傳呼鈴下有吏者也
風俗通曰鈴柄施懸魚魚者欲君臣沉静如魚之入水不
可復得聞見耳
集異記曰廣陵士甲市得一宅但聞中有摇鈴聲夜輒止
後遂見其眞形刀是其故人問曰何以常摇鈴荅曰我典
使君藥物故夜持時耳問曰晝日何以不持時曰白日是
死道之夜因别而去
鐸
三禮圖曰鐸今之鈴其鑄銅爲之木舌爲木鐸金舌爲金
鐸也
說文曰鐸大鈴也
釋名曰鐸度也號令之限度也〇王隱晉書曰荀勖逄趙
郡商賈於路懸鐸於牛識其聲焉及後爲樂勖曰趙之牛
鐸則善諧矣於是下郡悉送果有諧者世伏其才明
晉書載記曰石勒少時嘗耕每聞鞞鐸之音歸以告其母
母曰作勞耳鳴非不祥也
鬻子曰禹之治天下也以五聲聽銘於簨&KR1607;曰教寡人以
事者振鐸
文子曰老子云鳴鐸以聲自毁膏燭以明自消
刁斗
纂文曰刁斗持時鈴也
漢書曰李廣行師不擊刁斗以自衛(孟康曰以銅爲鐎器受一斗晝炊飲食夜)
(擊持行夜銘曰刁斗在榮陽軍譙音譙形如銷銷火玄切即銚也今俗呼銅銚二音棑)
漢名臣奏曰漢興巳來深存古義宫殿省闥至五六重周
衛刁斗
柝
說文曰柝行夜所擊木也
易繫辭曰重門擊柝以待暴客盖取諸豫
周禮曰野廬氏賓客宿息則聚&KR1909;
漢書舊儀曰中宫衛宫城門擊刁斗傳五夜衡衛士周廬
擊木折
張衡東京賦曰故亟谷擊柝於東西(柝守夜所擊木也)
太平御覽卷第三百三十八
