太平御覽卷第九百七十一
果部八
柿橙林擒椑枇杷
㯽榔豆䓻胡桃荔支
杮
義熙起居注曰二年正月吴令顧脩期言西鄕有柿樹殊
夲合條依舊集賀詔停
晉宮閣名曰徽章殿前柿一株
廣志曰柿有小者如杏
壬逸荔支賦曰宛中朱柿
潘岳閑居賦曰張公大谷之梨梁侯烏椑之柿
王廙洛都賦曰豹祠赤杏胡並丹柿甘液滋脆不絓牙齒
李尢七𣢾曰鴻柿若瓜
劉義恭啓事曰勑旨垂賜華林園柿出自神苑滋味殊絶
橙
說文曰橙橘屬也
東觀漢記曰建武中南單于來朝賜御食及橙橘龍眼荔
支
晉令曰諸官有祑者守護橙者置吏一人
淮南子曰夫橘樹之江北化爲橙
風俗通曰橙皮可爲醬虀
博物志曰成都廣都郫繁江原臨卭六縣生金橙似橘而
非若柚而芬香夏秋冬或華或實大如櫻桃小者或如彈
丸或有年春秋冬夏華實竟歲
廣志曰有給客橙目夏至冬且花且實
風土記曰橙柚屬也而葉正圓
異苑曰南康歸美山石城内有橙就食其實任意取足持
歸家人啖輙病或顚仆失徑
庾仲初楊都賦曰菓則黃甘朱橙
胡道安甘賦曰襄隂大橙江陽巨橘
林檎
廣志曰黑琴以赤㮏(亦名黑琴)
劉禎京記曰園多林檎
述征記曰林檎菓實可佳其榅勃實微大其狀醜其味香
輔關有之江淮南少
晉宫闕記曰華林園有林檎十二株榅勃六株
左思蜀都賦曰林檎枇杷橙柿梬楟
謝靈運山居賦曰枇杷林檎帶谷映渚
椑
廣州記曰荔支壷橘南珍之上菱蓮椑柿爲其次
地理記曰梁侯園有烏椑八稜大如醬盞
荆州土地記曰宜都出大椑
晉宫閣名曰華林園椑子二株
范汪祠制曰孟冬祭用椑柿
異苑曰傅亮永初中爲護軍兄珍住府西齋忽見北䆫外
椑樹下物面廣三尺狀若方相久乃自滅
韋耀靈陽賦曰甘蔗椑柿榛栗木瓜
潘安仁閑居賦曰梁俟烏椑之柿
謝靈運山居賦曰椑柿被實於長浦
潘岳金谷詩曰前庭樹沙甘後園植烏椑
魏武帝爲兖州牧上書曰謹上椑棗二箱
枇杷
范汪祠制曰孟夏祭用枇杷
唐書曰建中元年詔山南之枇杷江南之甘橘藕歲爲次
第貢者取一次以供廟饗餘皆罷
晉宫閣名曰華林園枇杷四株
風土記曰枇杷葉似栗子似葯十而叢生四月熟
南中八郡志曰南安縣出好枇杷
廣州記曰枇杷若榴參乎京都
華山記曰華山講堂西頭有枇杷園
荆州記曰宜都出大枇杷
廣志曰枇杷冬華實黃大如雞子小者如杏味甜酢四月
熟出犍爲
仲長統昌言曰今人主不思甘露醴泉涌而患枇杷荔支
之腐亦鄙矣
王彪之閩中賦曰菓則烏椑朱柿扶餘枇杷
周祗枇杷賦曰昔魯季孫有嘉樹韓宣子譽之屈原離騷
亦著橘賦至於枇杷寒暑無變負雪楊華余植之庭圃遂
賦之云名同音器質異貞松四序一采素華冬馥
曹植樂府歌曰橙橘枇杷甘蔗代出
謝靈運七濟曰朝食旣畢摘菓堂隂春惟枇杷夏則林檎
㯽榔
吴錄地理志曰交趾朱䳒縣有㯽榔樹直無枝條高六七
丈葉大如蓮實房得古賁灰扶留藤食之則柔而美郡内
及九真日南並有之
宋書曰劉穆之少時家貧誕節嗜酒食不脩拘檢好往妻
兄家乞食多見辱不以爲耻其妻江嗣女甚明識每禁不
令往江氏後有慶會屬勿來穆之猶往食畢求㯽榔江氏
兄弟戲之曰㯽榔消食君乃常飢何忽湏此妻復截髮市
肴饌爲其兄弟以餉穆之自此不對穆之梳沐及穆之爲
丹陽尹將召妻兄妻泣而稽顙以致謝穆之曰本不匿怨
無所致憂及至醉穆之乃令厨人以金拌貯㯽榔一斛以
進之
齊書曰任昉父遥本性重㯽榔以爲常餌臨終嘗求之不
得好者昉亦所嗜好深以爲恨遂終身不嘗㯽榔
梁書曰干陁利國在南海洲上其俗與林邑扶南略同出
班布古貝㯽榔㯽榔特精爲諸國之極
三國典略曰齊命通直散騎常侍辛德源聘于陳陳遣主
客蔡佞宴醻因談謔手弄㯽榔乃曰頃聞北間有人
爲噉㯽榔獲罪人間遂禁此物定爾不德源荅曰此是天
保初王尚書罪狀辭耳猶如李固被責云胡粉飾貌搔頭
弄姿不聞漢世頓禁胡粉
金樓子曰有寄㯽榔與家人者題爲合字蓋一人口也
風俗記曰王高麗年十四五時四月八日在彭城佛寺中
謝混見而以㯽榔贈之執王手謂曰王郎謝叔源可與周
旋否
南中八郡志曰㯽榔大如棗色青似蓮子彼人以爲異婚
族好客輙先進此物若邂逅不設用相嫌恨
林邑記曰㯽榔樹大圍丈餘高十餘丈皮似青桐節如桂
竹下夲不大上末不小調直亭亭千萬若一森秀無柯端
頂有葉葉似甘蕉條派開破仰望沙沙如㴙藂蕉於竹杪
風至獨動似舉羽扇之掃天葉下繋數房房綴十數子家
有數百樹雲疎如墜繩也
廣州記曰嶺外㯽榔小如交阯而大如蒳(音納)子土人亦呼
爲㯽榔
廣志曰木實曰㯽榔樹無枝略如柱其顚五六尺間穟如
黍秀實大如桃李生棘針重疊其下剥其皮煑其肉實而
貫之堅如乾棗食後啖之滑美消糓下氣彼方珍之以爲
口實亦出交阯
南方草物狀曰㯽榔樹三月開花仍連著實大如雞卵十
一月熟
雲南記曰雲南有大腹㯽榔在枝朵上色猶青每一朵有
三二百顆又有剖之爲四片者以竹串穿之隂乾則可久
停其青者亦剖之以一片青葉及蛤粉卷和嚼嚥其汁即
似減澁味雲南每食訖則下之
又曰雲南多生大腹㯽榔色青猶在枝朵上每朵數百顆
云是彌臣國來
又曰雲南有㯽榔花糝極美
又曰平琴州有㯽榔五月熟以海螺殼燒作灰名爲奔蛤
灰共扶留藤葉和而嚼之香美
羅浮山䟽曰山㯽榔一名蒳子幹似蔗葉類柞一藂十餘
幹每幹生十房房底數百子四月采樹似栟(音并)櫚生日南
者與㯽榔同狀五月子熟長寸餘
楊衒之洛陽伽藍記曰南方歌營國最爲強大民戸殷多
出明珠金玉及水精珍異饒㯽榔
異物志曰㯽榔若筍竹生竿種之精硬引莖直上末五六
尺間洪洪腫起若瘣木焉因折裂出若黍穗無華而爲實
大如桃李又生棘針重累其下以禦衛其實剖其上皮空
其膚熟而貫之硬如乾棗以扶留藤古賁灰并食下氣及
宿食消穀飲設以爲口實
嶺表錄異曰㯽榔交廣生者非舶㯽榔皆大腹子也彼中
悉呼爲㯽榔交阯豪士皆家園植之其樹莖葉根幹與桄
榔椰子小異也安南人自嫰及老採實啖之以不婁藤兼
之瓦屋子灰競咀嚼之自云交州地温不食此無以祛其
瘴癘廣州亦噉㯽榔然不甚於安南也府郭内亦無㯽榔
樹
周成雜字曰㯽榔菓也似螺可食
李當之藥錄曰㯽郎一名賓門
左思吴都賦曰㯽榔無柯椰葉無蔭
劉淵林吴都注曰㯽榔高六七丈正直無枝葉條從心生
其實作房從心中一房數百實如鷄子外有殼肉滿殼中
正白味苦澁得枎留藤與古賁灰食則柔滑而美矣
俞益期與韓康伯牋曰㯽榔信南遊之可觀子旣非常木
亦特竒云温交州時度之大者三圍高者九丈其擢穗似
禾其綴實似榖其皮似桐而厚其節似竹而穊(音旣)其中空
其外勁其屈如覆虹其申如縋繩步其林則寥㓪庇其蔭
則蕭條信可以長吟可以遠想矣性不奈霜不得北植必
當遐樹海南遼然萬里不遇長者之目自令恨深
劉義恭啓事曰奉賜交州所獻㯽榔味殊常品塗遠蒟醬
九真蠻獠俗曰九真獠欲㛰先以㯽榔子一函詣女女食
即㛰
豆䓻
劉欣期交州記曰豆䓻似杬樹味辛堪綜合㯽榔嚼治斷
齒
環氏吴地記曰黃初三年魏來求豆寇
南方草物狀曰漏榮樹子大如李實二月華七月熟出興
古
左思吴都賦曰草則藿蒳豆榖
胡桃
晉宫閣名曰華林園胡桃八十四株
廣志曰陳倉胡桃皮薄多肌隂平胡桃大而皮脆急捉則
破
西京雜記曰上林苑有胡桃
吴時外國志曰大秦有棗㮏胡桃
博物志曰張騫使西域還得胡桃
廣五行記曰後蜀李雄王衡十二年扶風人韓豹爲太史
令雄卒子期立以豹爲太傅猶領候職豹嘗言於期曰臣
今老志在田園欲植胡桃願賜其種期不悟俄而李壽自
涪率衆南向襲剋成都廢期自立
嶺表錄異曰山胡桃皮厚而堅大於北府底平如㯽榔多
肉少穰亦與北中者相似以斧磓之方破或取之自底磨
平以爲印子其隔屈曲類篆文也
馬融西弟頌公胡桃自零
潘岳閑居賦曰三桃表櫻胡之別
孔融與諸鄕書曰先日多惠胡桃深知篤意
劉滔母荅虞吴國書曰咸和中避蘇峻亂於臨安山吴國
遣使餉饋乃荅書曰此菓有胡桃飛欀飛禳出自南州胡
桃夲生西差外剛内柔質似賢欲以奉貢
荔支
東觀漢記曰單于來朝賜橙橘龍眼荔支
謝承後漢書曰汝南唐羌爲臨武縣長接交州舊獻荔支
羌上書諫乃止
魏文帝詔羣臣曰南方有龍眼荔支寧比西國蒲陶石蜜
乎今以荔支賜將吏啖之則知其味薄矣
吴錄曰蒼梧多荔支生山中人家亦種之
唐書曰楊貴妃生於蜀好荔支南海荔支勝蜀者故每歲
飛馳以進然方暑而熟經宿輙敗
又曰白居易爲忠州刺史在郡爲木蓮荔支圖寄朝中親
友各記其狀曰荔支生巴峽間形圓如帷蓋葉如桂冬青
華如橘春榮實如丹夏熟朵如蒲萄核如枇杷殼如紅繒
膜如紫綃瓤肉瑩白如冰雪漿液甘酸如醴如酪大抵如
此其實過若離本枝一日而色變二日而香變三日而味
變四五日外色香味盡去矣
廣志曰荔支高五六丈如桂樹綠葉蓬蓬然冬夏欎茂青
華朱實實大如雞子核黃黑似熟蓮子實白如肪甘而多
汁似安石榴有甜味夏至日將巳時翕然俱赤則可食也
一樹下百斛犍爲𤏡道南荔支熟時百鳥肥其名之曰焦
核小次曰春花次曰朝偈此三種爲美次鼈卵大而酸以
爲醢和率生稻田間
又曰荔支壷橘南珍之上
西京雜記曰南越王尉他獻高祖鮫魚荔支高祖報以蒲
桃錦四疋
笁法真登羅山䟽曰荔支冬青夏至日子始赤六七日可
食甘酸宜人其細核者謂之焦核荔支之最珍也
異物志曰荔支爲異多汁味甘絶口又小酸所以成其味
可飽食不可使厭生時大如雞子其膚光澤皮中食乾則
醮小則肌核不如生時竒四月始熟也
嶺表錄異曰荔支南中之珍果也梧州江前有火山上有
荔支四月先熟(以其地熱故曰火也)核大而味酸其高新州與南海
産者最佳五六月方熟(黔中亦出荔支余曾得一嘗一似火山者)形若小鷄子
近蔕稍平皮殼殷紅肉瑩寒玉又有焦核者性熱液甘食
之過度即蜜漿制之又有䗶荔支黃色味稍劣於紅者
廣州記云每歲進荔支郵傅者疲斃於道漢朝下詔止之
今猶修事荔支煎進焉其樹自徑尺至于合抱葉蜜如冬
青木性堅重其根工人多取爲阮咸槽彈弓碁局
仲長統昌言曰今人主不思神芝朱草而患枇杷荔支之
腐亦鄙矣
王逸荔支賦曰乃覩荔支之樹其形也曖若朝雲之興森
如横天之篲角亢興而靈華敷大火中而朱實繁灼灼若
朝霞之吐日離離如繁星之著天
劉淵吴郡注曰荔支樹生山中葉綠色實正赤肉肥肌正
白味美
左思蜀都賦曰傍挺龍目側生荔支布綠葉之萋萋結朱
實之離離
太平御覽卷第九百七十一
