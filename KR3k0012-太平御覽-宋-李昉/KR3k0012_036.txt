太平御覽卷第三十六
地部一
地上
釋名曰地底也言其底下載萬物也亦言諦也五土所生
莫不審諦也亦謂之坤坤順乾也
說文曰元氣初分重濁爲地萬物所陳列也
易曰坤元亨利牝馬之貞(馬在下而居者也而必牝者順之至也至順而後乃亨)
又曰至哉坤元萬物資始乃順承天坤厚載物德合無疆
含弘光大品物咸亨牝馬地類行地無疆象曰地勢坤(她形)
(不順其勢順也)君子以厚德載物文言曰坤至柔而動也剛至靜
而德方後得主而有常含萬物而化光坤道其順乎承天
而時行又云隂雖有美含之以從王事弗敢成也地道也
妻道也臣道也地道無成而代有終也
又曰夫玄黃者天地之雜色也天玄而地黃
又曰立地之道曰柔與剛
又曰坤地也故稱乎母(陸績注曰取含養也)
又曰夲乎地者親下
又曰在地成形(鄭玄注形謂草木鳥獸王廣注形謂山川等)
禮記曰人道敏政地道敏樹鄭玄注云樹謂植草木
又曰今夫地一撮土之多及其廣厚載華岳而不重振河
海而不泄萬物載焉(此言地之博厚夲由撮土山之廣大夲由拳石水之不測皆由一勺皆合)
(少成多自少致大至誠者亦如此乎)
又曰地載物天垂象取財於地取法於天是以尊天而親
地
又曰博厚所以載物也高明所以覆物也博厚配地高明
配天
又曰成子高謂慶遺曰(生無)益於人死不害於人我死則擇
不食之地而葬我焉
又曰燔柴於泰壇祭天也瘞埋於泰折祭地也
又曰天地不合萬物不生
又曰子夏曰三王之德參於天地敢問如何斯可謂參天
地矣孔子曰奉三無私以勞天下子夏曰敢問何謂三無
私子曰天無私覆地無私載日月無私照
又曰凢四海之内斷長𥙷短方三千里爲田八十萬億一
萬億畒(九州之大計)方百里者爲田九十億畒山陵林麓川澤
溝瀆城郭宫室塗巷三分去一其餘六十億畝
周禮曰土訓掌道地圖以詔地事(道說也說地圖九州形勢山川所宜告王以施)
(其事出)
又曰以天産作隂德以中禮防之以地産作陽德以和樂
防之以禮樂合天地之化百物之産
又曰大司徒掌天下土地之圖周知九州之地域廣輪之
數(東西爲廣南北爲輪)辯五地之生物一曰山林其動物宜毛其植物
宜皂二曰川澤動物宜鱗植物宜膏三曰丘陵動物宜羽
植物宜覈四曰墳衍動物宜介植物宜莢五曰原隰動物
宜羸植物宜藂
爾雅曰東至泰遠西至邠國南至濮鉛北至祝栗謂之四
極觚竹北戶西王母日下謂之四荒九夷八狄七戎六蠻
謂之四海距齊州以南戴日爲丹穴北戴斗極爲空桐東
至日所出爲太平西至日所入爲太蒙(郭璞注曰極四方極遠國也觚竹在)
(北北戶在南西王母在西日下在東皆四方昏荒之地次四極者九夷在東入狄在北七戎在北六蠻在南次四荒)
(者距去也齊中也爲含人注曰晦冥無識不可教晦故曰四海自中州以南日光所照故曰丹穴)
尚書考靈異曰地有四遊冬至地上北而西三萬里夏至
地下南而東復三萬里春秋分則其中矣地恒動不止人
不知譬如人在大舟中閉牖而坐舟行不覺也
詩含神霧曰天地相去億里
春秋感精符曰冬至成天文夏至成地理
春秋元命苞曰神農世怪義生白阜(怪義白阜之母名也)圖地形脉
道(白阜爲神農圖盡地形通水道之脉使不擁塞也)
又曰土無位而道在故太一不興化人主不任部地出雲
起雨以合從天下勤勞出於地功名歸於主(土以謙自正以卑自㰸終)
(不自伐生養之苦乃興雲雨不以爲功一歸於天中)
又曰地所以右轉者氣濁精少含隂而起遟故轉迎天佐
其道(地生於離旣而不敢當陽動退居少陰則亦宜右行而迎陽者受其施育而成陽故曰佐其道也)
又曰地不足東南隂右動終而入靈門(地不足東故言立子午以相明之子)
(午者隂陽之衆所見處也故以二辰廻轉所不同以爲門也右動動而東也靈門巳也隂藏於以也)
又曰地者易也言養物懷任交易變化含吐應節故其立
字土力於一者爲地(地加土以力又加一者言奉大一也)
春秋說題辭曰地之爲言婉也承天行其義也居下以山
爲位道之經也山陵之大非地不制含功以牧生故其立
字土力於一者爲地(力勤也即天也)
春秋内事曰地有十三分王侯之所居也
孝經援神契曰地順受澤謙虚開張(開張九覈受流灑潤是其謙虚也)
又曰計校九州之别土壤山陵之大川澤所注萊沛所生
鳥獸所聚凢九百一十萬八千二十四頃磽埆不懇者千
五百萬二千頃
家語曰子夏曰商聞山書曰地東西爲緯南北爲經山爲
積德川爲積刑高者爲生下者爲死丘陵爲牡川谷爲牝
蚌蛤龜珠與月盈虚是故堅土之人剛弱土之人肥虚土
之人妙實土之人細息土之人美磽土之人醜
史記曰顓頊養材以任地載時以象天
漢書曰天道貴信地道貴貞不信不貞萬物不生
又曰秦地於天官東井輿鬼之分野周地柳七星張之分
野韓地角亢氐之分野趙地昴畢之分野燕地尾箕之分
野齊地虚危之分野魯地奎婁之分野宋地房心之分野
衛地營室東壁之分野楚地翼軫之分野吳地斗牛之分
野
晉書曰裴秀禹貢九州地域圖論曰圖書之設由來尚矣
自古垂象立制而頼其用三代置其官國史掌其職曁漢
祖屠咸陽丞相蕭何盡收秦之圖籍今秘書旣無古之地
圖又無蕭何所得秦之圖籍唯有漢氏輿地及括地諸雜
圖各不設分率又不考正准望亦不備載名山大川其所
載列雖有麤形皆不精審不可依據或稱外荒迂誕之言
不合事實於義無取今制地圖之體有六一曰分率所以
辯廣輪之度也二曰准望所以正彼此之體也三曰道里
所以定所由之數也四曰高下五曰方雅六曰迂直此三
者各因地而制以校夷險之數也有圖象而無分率則無
以審遠近之差有分率而無准望雖得之於一隅必失之
於佗方有准望而無道里則施於山海絶隔之地不能以
相通有道里而無高下方斜迂直之校則徑路之數必與
遠近之實相違失准望之正矣故必以此六者參而考之
然後遠近之實定於高下方邪迂直之筭故雖有峻山巨
海之隔絶域殊方之過登降詭曲之回皆可得舉而定者
准望之法旣正則曲直遠近無所隱其形也
抱朴子云太極初構清濁始分故天先成而地後定
河圖括地象曰八極之廣東西二億三萬三千里南北二
億三萬一千五百里夏禹所治四海内地東西二萬八千
里南北二萬六千里
又曰天有五行地有五岳天有七星地有七表天有四維
地有四瀆天有八氣地有八風天有九道地有九州
又曰崑崙山爲柱氣上通天崑崙者地之中也下有八柱
柱廣十萬里有三千六百軸互相牽制名山大川孔穴相
通
又曰地廣東西二萬八千南北二萬六千有君長之州有
九阻中土之文德及而不治
河圖挺佐輔曰百世之後地高天下不風不雨不寒不暑
民復食土皆知其母不如其父知此千歲之後而天可倚
杵匈匈隆隆莫知始終
河圖曰元氣無形匈匈蒙蒙偃者爲地伏者爲天
黃帝素問曰積隂爲地故地者濁隂也
洪範五行傳曰地者成萬物者也
周髀筭經曰天不可階而升地不可尺寸而度
楚辭曰地方九則何以墳之(王逸注曰墳分也謂九州之地凢九品禹何以能分别之)
(也)康廽馮怒地何以東南傾(康逥共工也昔共工與顓頊争爲帝怒而觸不周山天柱)
(折地維絶故傾也見淮南天道篇也)
鹽鐡論曰古者制地足以養民民以承其上千乘之國百
里之地公侯伯子男各充其欲秦兼萬國之地有四海之
冨而意不贍者嗜欲多而下不堪其求也
太玄經曰天以不見爲玄地以不形爲玄人以心腹爲玄
天奥西北欝化精也地奥黃泉隱魄榮也人奥思慮含至
精也
又曰九地一爲沙泥二澤浼三征崖四下田五中田六上
田七下山八中山九上山
蔡邕月令章句曰揔丘陵原隰阪險曰地范子計然曰夫
地有五土之宜各有高下
鄭玄注孝經曰分别五土視其高下若高田宜黍稷下田
宜稲麥丘陵坂險宜種棗栗
楊泉物理論曰凢居地有大利而無小害者上地也
山海經曰帝令竪亥步自東極至于西極五億十選(郭璞注曰)
(竪亥徤行人選萬物也)九千八百八十步竪亥左手抱筭右手指青丘
北
又曰天地之東西二萬八千里南北二萬六千里出水者
八千里受水者八千里
物理論曰地者底也底之言著也隂體下著也其神曰祇
祇成也育生萬物備成也其卦爲坤其德曰母地形有高
下氣有剛柔物有巨細味有甘苦鎮之以五岳積之以丘
陵播之以四瀆流之以四川盖氣自然之體也地發黃泉
周伏廽轉以生萬物地天之根夲也形西北高而東南下
東西長南北短其盡四海者也
又曰地者其卦曰坤其德曰母其神曰祇亦曰媪大而名
之曰黃地祇小而名之曰神州亦名后土(黃地祗舉八極之内地神州王)
(畿方千里内地神也后土祇也社地主也所在皆得言之)
詩推度灾曰上清下濁號曰天地
博物志曰地氏之位起形於崑崙從廣萬里高萬一千里
神物之所生聖人仙人之所集崑崙之東北地轉下三千
六百里有八玄幽都方二十餘萬里下有四柱柱廣十萬
里地有三千六百軸互相牽制也
又曰地以名山爲之輔佐石爲之骨川爲之脉草木爲其
毛土爲其肉三尺以上爲糞三尺以下爲地重隂之性也
又曰中國之域左濱海右通流沙方而言之萬五千里面
二千五百里東至蓬萊山西至隴右後跨荆北前及衡岳
若計共四隅有三億之餘降朝鮮岷山東治可西也隴川以
南及北海之國此是堯舜土及萬里湯時七千里此後亦
無常隨德優劣也
論衡曰地戶在東南
人曰地之最下者有楊兖二川洪水之時此二土最被水
害
又曰山川陵谷爲之地里
又曰地性生草山性生水
白虎通曰地者元氣所生萬物之祖也地之言施也諦也應
施變化審諦不誤敬始重終故謂之地也
老子曰地得一以寧地無以寧將恐發
莊子曰天地非不廣且大也人所容足耳
又曰海水三歲一周流波相薄故地動
列子曰共工與顓頊争爲帝怒而觸不周之山天柱折地
維絶地不滿東南故百川歸焉
又曰地積塊耳充塞四虚無處無塊
文子曰地承天故定寧地定寧萬物形地廣厚萬物聚定
寧無不載廣厚無不容
又白地方而無涯故莫能闚其門
管子曰地或維之地莫之維地亡必矣
又曰地者政之夲也是地可以正地不均平和調則政不
可正也
桓公問管子曰地數可得聞乎曰東西二萬六千里出水
者八千里受水者八千里出銅山四百六十七出鐵山三
千六百九處封禪之王七十二家
墨子曰禽子問天與地孰仁墨子曰翟以地爲仁民衣焉
食焉死焉家焉地終不責德焉故翟以地爲仁
淮南子曰禹使大章步自東極至于西極二億三萬三千
五百七十里使竪亥步自北極至于南極二億三萬三千
五百七十里
又曰重濁者淹滯而爲地
又曰天有九部八紀地有九州八柱九州之外有八埏東
方曰沙海東南方曰沅澤南方曰浩澤西南方曰丹澤西
方曰泉澤西北方曰海澤北方曰塞澤東北方曰無通澤
又曰扶桑之上衆帝所自上下日中無景呼而無嚮蓋天
地之中也弱水在東建木在西末有十日其華照地九州
之大純(純緣邊也)方千里九州之外乃有八寅(一曰不温曰寅澤)亦方
千里自東北方曰大澤(無漸茄曰澤也)曰無通東方曰大渚曰少
海東南曰其區曰厄澤南方曰大夢曰浩澤西南方曰注
資曰丹澤西方曰九甌曰泉澤西北方曰大夏曰海澤北
方曰大冥曰寒澤凡八寅八澤之雲是雨九州八寅之外
乃有八紘(紘維紘也)亦方千里自東北方曰和丘曰荒土東方
曰棘林曰桑野東南方曰大窮曰衆女(民少男多女也)南方曰都
廣曰反戶(在日之南爲北嚮戶)西南方曰焦僥曰炎土(焦僥人長三尺衣冠帶劒)
西方曰金丘曰沃野(金丘金所出也)西北方曰一目曰少所(其人一目)
北方曰積冰曰委羽(積冰至寒也委羽山名委羽之北蓋不見日也)凡八紘之氣
是出寒暑以合八正必以風雨八紘之外乃有八極自東
北方曰方土之山曰蒼門東方曰東極之山曰開明之門
東南方曰波海之山曰陽門南方曰南極之山曰暑門西南
方曰南極編駒之山曰白門西方曰西極之山曰閶闔之
門西北方曰不周之山曰幽都之門北方曰北極之山曰
寒門凡八極之雲是雨天下八門之風是節寒暑八紘
之雲以雨九州而和中土東方之美者有醫無閭之
珣玗琪焉(醫無閭東夷之山也珣玗其玉名也)東方之美者有會稽之竹箭
焉南方之美者有梁山之犀象焉西南之美者有華山之
金石焉西方之美者有霍山之珠玉焉西北方之美者有
崑崙虚之璆琳瑯玕焉(璆琳瑯玕珠名也)北方之美者有幽都之
䈥角焉東北方之美者有徒格山之文皮焉(文皮虎豹之皮也)
太平御覽卷第三十六
