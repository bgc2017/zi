太平御覽卷第九百一十一
獸部二十三
鼠
昜說卦曰艮爲鼠
春秋運斗樞曰玉衡星散而爲鼠說文曰鼠穴蟲揔名也
䶅(下各切)鼠出胡地䶉竹鼠也如犬鼨(音終)豹文鼠也鼷小鼠
也鼩精鼩(其俱切)胡地風鼠也鼢鼠地中行伯勞之所化也䶄
鼠鼠䶄令鼠也䶄(音萍)
爾雅曰鼢鼠(地中行者)鼸鼠(以頰裏藏食)鼷鼠(有螫毒者)&KR3925;鼠(夏小曰鼩則穴二)
(者斯)鼬鼠(今鼬似鼦赤黃色大尾啖鼠江東呼爲鼪者主)鼩鼠(音劬小鼱鼩也)鼫鼠(形大如鼠頭似)
(兔尾有毛青黃色好在田中食栗豆關中呼爲鼩鼠)鼤鼠鼨鼠豹文鼮鼠(音廷文彩如豹)鼳
鼠(音孤覓切似鼠而大蒼黑色在樹上)又鼯鼠夷由(狀如小狐似日旦乳亦謂之蝙蝠肉翅飛飛生)
(音如人呼)
廣志曰(白援尾長白腹善緣)登若家鼠小異者鼢鼠深目而短尾苗
鼠者野鼠也小而短尾夭鼠以皮爲裘今當名其裘爲天
鹿裘黃鼠在田野鼠爲群害榖夌善走凢狗不得唯鼠狼
能得之
左傳曰齊侯將爲臧紇田(與之邑)臧紇聞之見齊侯與之
言伐晉(對曰多則)多矣抑君似鼠夫鼠晝伏夜動不穴於寢廟
畏人故也今君聞晉之亂而後作焉寧將事之非鼠而何
乃弗與田
詩曰誰謂鼠無牙何以穿我墉誰謂汝無家何以速我訟
又曰碩鼠刺重歛也碩鼠碩鼠無食我黍
又曰相鼠刺無禮也衛文公能正其羣臣而刺在位承先
君之化無禮儀也相鼠有皮人而無儀人而無儀不死何
爲大戴禮曰正月田鼠出田鼠者鼸鼠也
詩義䟽曰𡭗雅鼫鼠許愼云五伎鼠也今之河東有石鼠
大能人立交前兩脚於頭上跳善鳴食人禾稼逐則走
入樹空中亦有五伎或謂雀鼠其形大故云石鼠也詩言
其方物宜謂此鼠非今之鼠也又鼠不食禾苗夲又謂螻
蛄爲碩鼠亦有五技古今工名虫鳥物異名同故記巳
史記曰李斯少時爲郡小吏見吏舍厠中鼠食不潔近人
犬數驚恐之入倉見倉中鼠食積粟居大廡下無人犬之
憂乃歎曰人賢不肖譬如鼠在所自處耳〇又曰張湯杜
陵人也其父爲長安丞出湯爲守舍還而鼠盗肉其父怒
乃笞湯湯掘得盗鼠及肉鞫掠訊輷論報并取鼠與肉具
獄磔堂下其父見之視其文辭如老獄吏大驚遂使書獄
漢書曰古馮翊韓延夀有罪下獄楊惲上書訟延夀郎中
丘常謂惲曰聞君侯訟韓馮翊當得活乎惲曰事何容易我
不能自保直人所謂鼠不容穴銜窶藪故也
又曰蘇武使匈奴匈奴徙武北海上掘野鼠草實而食之
又曰廣陵王胥將作亂鼠舞王后庭
又曰燕刺王旦將作亂鼠舞殿端門
魚豢魏略曰大秦國有辟毒鼠
魏志曰臧洪爲袁紹所圍粮乏乃掘鼠而食之
又曰太祖時用刑嚴重太祖馬鞍在庫爲鼠所囓庫吏懼
罪必死議欲面縛首罪猶慮不免其咎鄧王哀冲謂曰待
三日中然後自歸冲於是以刀穿單衣如鼠嚙者謬爲失
意貌有愁色太祖問之冲對曰世俗以爲鼠嚙衣者其主
不吉今單衣見嚙是以憂戚太祖曰此妄言耳無所苦也
俄而庫吏以嚙鞍聞太祖笑曰衣在側尚囓况馬鞍懸在
乎一無所問
晉陽春秋曰大興中衡陽歐純作鼠市四方丈餘開四門
門有一木人縱四五鼠於中欲出門木人輙以椎椎之
北史曰盧昶爲散騎常侍時洛陽縣獲白鼠昶奏以爲案
瑞典外鎮刺史二千石令長不祗上命刻暴百姓怨嗟則
白鼠至因陳時政多所勸誡詔書褒美其意
三國典略曰齊將誅斛律光有三鼠遊於光寢光每投食
與之一朝俱死床下
唐書曰吐蕃有草石速古芒葉長二寸狀如針蒿每莖不
過三四葉其莖蔓其花黃其根連珠如麦門冬有鼠長於常
鼠每二三十同一穴至秋秋鼠皆收此草爲藏多者至數
石俗亦掘草根食之而留給鼠粮其國禁殺鼠殺者輙加
罪俗亦愛之不殺也
洞林曰鄕里人柳休祖婦病鼠瘻積年不差及困垂命令
兒來從吾乞卦占得頥之復案卦應得人師姓石者而治
之當以鼠出而愈者也休祖兒歸有一賤家奴姓石自言
由來能治此病且炙其三處而止歸尋差有一老鼠色正
蒼黃逕就其前伏而不動呼狗嚙殺之鼠頭上有炙
處病便差
玄中記曰百歲鼠化爲神
鄭氏玄中記曰百歲之鼠化爲蝙蝠
京房易飛候曰鼠舞國門厥咎亡鼠舞於庭厥咎誅死
風角要占曰長居官厭盗法七月以生鼠九枚置籠中埋
子地稱九百斤土覆坎深各二尺五寸築之令堅固
地鏡圖曰青玉之像爲女人黃金之見爲火及白鼠
百怪書曰鼠咋人衣領有福
莊子曰且鳥高飛以避矰弋之患鼷鼠深穴於神丘之下
以避薰灌之患
又曰惠子相梁莊子往見之或謂惠子曰莊子來欲代子
相於是惠子恐搜於國中三日王夜莊子見之曰南方鳥
其名鵷鶵子知之乎鵷鶵發南海而飛渡北海非梧桐不
止非竹實不食非醴泉不飲於是鴟得腐鼠鵷鶵過而仰
視之曰嚇今子欲以梁國相嚇我耶
又曰鼹鼠飲河不過滿腹
文子曰腐鼠在阼燒香於堂
尹文子曰鄭人謂玉未理者爲璞周人謂鼠未腊者爲璞
周人乃懷璞問鄭賈曰欲買璞乎賈曰欲因出其璞視之
乃鼠也因謝不取
淮南子曰柳下惠見餳曰可以養老盗跖見餳曰可以粘
鼠
又曰孟賁探鼠穴無時死必噬其指失其勢(孟賁勇士爲探鼠於穴故)
(曰失其勢)
又曰季春之月田鼠化爲鴽
淮南萬畢術曰孤目里腦鼠其穴(以塗鼠穴即去)被髮向北呪殺
巫鼠(夜有巫被髮北向禹步况日老鼠不祥過自受其殃)
又曰投鼠者機動釣魚者浮抗(動發也發則得鼠浮釣浮也抗動也動則得魚)
(也)
又曰虞氏者梁冨人也登高樓臨大路設樂陳酒蒱摶其
上遊俠相隨行於樓下博者射明張中友雨㯓(音楬)而笑䳒
墮腐鼠而中遊俠俠相與語曰虞氏冨人矣常有輕人之
志乃辱我以腐鼠請滅其家其夜乃攻於虞氏大滅其家
此謂類而非也
抱朴子曰南海有白鼠大者重數斤毛長三寸居空木中
其毛可續爲布
又曰陳安世年十三初爲管叔夲客得道叔夲年七十猶
拜安世曰得道者當師吾不羞弟子之禮矣死王樂生鼠雖
爲帝王死不及生鼠
又曰玉策記稱鼠壽三百歲滿者則色白善憑人而卜名曰
仲仲能一年之中吉凶及千里外之事皆知也
典語曰狻獹之狗吠於朝門社稷之鼠竄於宮側
春秋後語曰趙惠文王二十九年秦韓相攻軍於閼與(上黨)
(有閼與聚閼烏連反與音預成音余)王召廉頗問曰可救不對曰道遠險狹
難救也又問樂乘對曰如廉公言又問趙奢趙奢對曰道
遠險狹譬兩鼠闘於穴中將勇者勝王乃令奢救之
晏子春秋曰景公問晏子治國何患對曰社鼠者(不可燻不可灌)
之君左右出賣寒熱入則比周此國之社鼠者
山海經曰丹熏之山有獸焉其狀如鼠而兔首麋耳以其
尾飛名曰耳鼠可禦百毒
郭璞山海經圖飛鼠讃曰或以尾翔或以髯凌飛鼠鼓翰
倏然皆騰固無常所唯神所憑
夲草曰鼷鼠一名隱鼠形如鼠大而無尾黑色長鼻
賈誼書曰鄙談云欲投鼠而忌器此善喻也鼠近於器尚
憚不投况貴大之臣近於帝王乎
郭璞注𡭗雅曰漢文帝宫中得一鼠豹文光彩熒熒以問群臣
下子廉郎終軍荅曰鼨鼠文帝賜縑〇東方朔神異經曰
北方有冰萬里厚百丈有鼷鼠在冰下出焉其形如鼠食
草木肉重千斤可以作脯食之巳熱(除熱病也)其毛長可八尺
可爲蓐卧之可以却寒(治風病也)其皮可以柔致其聲聞千里
有美尾可來鼠(此所尾毛所在鼠斬輙入此聚)
說苑云梁上鼠飽聞長者論
論衡曰人生天地猶魚生泉蟣虱於人風氣而生焉食鼠
腸脹鼠子水午火馬金亦勝木雞何不喙兔火亦勝金蛇
何不食猴〇又曰鼠踐一篋捐不食
博物志曰鼠食巴豆三年重三十斤
束晢發蒙記曰西域有火鼠之布東海有不灰之木
語林曰簡文爲撫軍時所坐床上坐塵不聽左右掃去見
鼠行跡視以爲佳
異物志曰鼠母頭脚似鼠毛蒼口銳大如水牛而獨畏狗水
田時有水灾起於鼠
西域諸國志曰有鼠王國鼠大如狗着金鏁小者如兔或
如此間鼠者沙門過不呪願白衣不祠祀輙害人衣器
異苑云釋道安昔西方適見此俗喭云鼠得死人目精則
爲王
于寳搜神記曰晉太康中會稽郡憉蜞及蟹皆化爲鼠大
食稻爲災始成者有肉而無骨
幽明錄曰吴北寺終祚道人卧齊中鼠從坎出言終祚復數
曰必當死終祚呼奴令買犬鼠云亦不畏此也但令犬入
此戶必死湏臾犬至果然終祚乃下聲語其奴曰明日市雇
十檐水來鼠便巳逆知之云正欲水澆取我我穴周流無
所不至竟日澆灌了無所獲密令奴更借三十人鼠云吾
上屋居柰我何至時處在屋上奴名同鼠云阿同盗二十
萬錢試開庫實如所言奴亦叛去終祚常爲商估閉其戶
而謂鼠曰汝正欲使我冨耳今遠行勤守吾房中勿
令有所零失也時桓玄在南州禁殺牛甚急終祚載數萬
竊買牛皮還東貨之得二十萬還室猶閉一無所失
後遂冨積二三千万
列異傳曰中山王周南正始中爲襄邑長有鼠衣冠出廳
事語曰𡭗某日當死周南不應至期復出冠幘綘衣語曰
爾日中當死復不應入復更出日適中鼠曰周南汝不應
我死我復何道遂㒹蹷而死即失衣冠視如常鼠也
述異記曰宋車騎大將軍南譙王劉義宣鎮荆州府吏蔡
鐡者其人善卜公嘗在内齋見一白鼠緣屋梁上乃命左
右射得之内置凾中召鐡旣至使卜凾中何物卜兆成笑曰
巳具知矣公曰狀之鐡爲之狀曰兊色之鼠背明戶彎弧
射之絶其左股鼠孕五子三雄而兩雌若不見信剖腹而
立知公乃使剖鼠腹皆如鐵言也賜錢一萬〇劉敬叔異
記曰景平中東陽大水永康蔡喜夫避往南壟夜有大鼠浮
水而來伏喜夫奴牀角奴恐而不犯每以飰與之水勢旣
退喜夫旣得返故居鼠以前脚棒青紙裏三斤許珠著奴
牀前啾啾如欲語也
又曰南陽趙度少好術藝度有白米爲鼠所盗及被頭把
刀晝地作獄四面開門向東長嘯群鼠俱到呪之曰凢非
噉者過唯止者十餘乃剖腹看臟有米在焉〇竇氏家傳
云竇攸治𡭗雅舉孝廉爲郎世祖與百寮大會於靈臺得鼠
身如豹文熒熒有光煇問群臣莫有知者唯攸對曰此名
鼠詔何以知之攸曰見𡭗雅曰詔案視書果如攸言賜帛
百疋詔諸臣子弟皆從受𡭗雅
許邁別傳曰邁小名映有鼠嚙映衣乃作符占鼠莫不畢
至於中庭映曰齧衣者留不齧衣者去群鼠並去唯一鼠
獨住伏於中庭而不敢動
梁州記曰仙人唐公房祠有碑一所廟北有大坑碑文云
是其舊宅處公房舉宅登仙故爲坑焉山有易腸鼠一月
吐易其腸束廣所謂唐鼠者也(慱物志曰唐房外仙鷄犬去唯以鼠惡不將鼠)
(自悔一月三出腹)
劉欣期交州記曰竹風鼠如小狗子食竹根出封溪縣
秦州記曰乞佛虜乾歸未移枹罕金城見鼠有數萬頭將
諸小鼠各銜焉屎群移而度洮麗二水悉上抱罕自是二
年而乾歸徙焉
晉太康地記曰鳥鼠之山在隴西首陽縣穴入三四尺鼠
在内鳥在外〇鄧德明南康記曰南康山石室號金堂内
金色有金鼠時見也〇金樓子曰齊鬱林王夜中與官者
共刺鼠至曉夜輙得數十藍
又曰晉寧縣境内出大鼠鼠狀如牛土人謂之偃鼠天時將
失鼠則從山出遊畎畝散落其毛悉成小鼠五稼必盡耗
也
後魏盧元明劇鼠賦曰嗟乎在物最爲可賤毛骨莫充於
玩賞脂肉不登於俎膳其爲狀也僣悮且吁雎離睒(上濫切)
賜(音釋)鬚似麦穟半垂眼如豆角中劈耳類槐葉初生尾若
杯酒餘瀝(乃有老者)羸(寬寬申骨二音)疥瘠偏多姦計衆中無敵社託
忌器妙解自惜深藏厚閉巧能推覓或尋䋲而下或自地
高擲登机緣匱盪扉動弈切切終朝轟轟竟夕是以詩人
爲辝寔云其碩盗干湯之珍俎傾留髦之香澤傷繡領之
斜製毀羅衣之重襞曹舒由是獻規張湯爲之被讁亦有
閑居之士倦游之客絶慶吊以養真素笄左右而尋詩易
庭院肅清房攏虚寂𡭗乃羣鼠乘間東西挑擲或牀上將
髭或戶間出額貌甚舒暇情無畏惕又領其黨與欣欣奕奕
欹覆箱奩騰踐菌席共相侮慢特無宜適訝天壤之含弘
