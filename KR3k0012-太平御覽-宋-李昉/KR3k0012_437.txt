太平御覽卷第四百三十七
人事部七十六
勇五
盛弘之荆州記曰襄陽城北河水極深先有蛟年常爲害
太守鄧遐氣果兼人拔劔入水蛟繞其足遐因揮劔截蛟
數叚流血丹水自此無復蛟患
于寳搜神記曰東越閩中有虚領高數十里下北隰中有
大蛇長七八丈大十餘圍常病都尉及長吏下夢巫覡欲
得啖童女常八月朝祭送蛇穴蛇輙吞之巳用九女將樂
李誕有小女名寄應募而行乃請好劔咋蛇犬作數斛餈
(疾資切)蜜灌之以置穴口蛇出頭大如囷目如二尺鏡先啖
餈寄便放犬蛇以劔斫殺得九女髑髏越王乃以寄爲后
漢末英雄記曰公孫瓉除遼東屬國長史連接邊宼每有
驚輙厲色憤怒如赴讎敵望塵奔繼之夜戰虜識瓉聲憚
其勇莫敢犯之(與魏書語别故兩出)
越絶書曰越王請臣於吳吳王許之子胥大怒目若夜光
聲若哮虎曰此越未戰而服天以賜吳其逆天乎臣唯君
王急制之吳王不聽遂許之
又曰闔閭惡王子慶忌問於伍子胥子胥曰臣有所厚於
國其人細小也日要離臣嘗見其辱壯士菑丘訢東海上
人也爲齊王使於吳過淮津欲飲馬水神出取菑丘訢大
怒偏袒操劔入水與戰殺兩蛟一龍連日乃出耿其左目
遂之吳會於友人之座訢恃其與神戰之勇輕士大夫要
離與之對座即謂之曰吾聞勇士之戰也與日戰者不穆
表與鬼戰者不旋踵與人戰者不逹聲生往死還不受其
辱今子與神戰於泉水之中亡馬失御又受耿目之病形
殘名辱勇士所恥自驕於友人之旁何其忍負也於是菑
丘訢卒於結恨勢怒未及有言座衆分解菑丘訢宿怒遣
恨宣往攻要離要離戒其妻曰曩日吾辱壯士菑丘訢於
大衆之座彼勇士有受不還報荅之怒餘恨忿志冥必來
矣慎母閉門菑丘訢果往入門不閉登堂不關入室不守
放髮僵卧訢乃手拔劔而捽要離曰子有三當死之過子
知之乎要離曰吾不知也菑丘訢曰子辱吾於大座之衆
一死也歸不閉門二死也卧不守衛三死也子有三死之
過雖欲勿怒其得乎哉要離曰吾無三死之過子有三不
肖之媿子知之乎菑丘訢曰吾不知要離曰吾辱子於千
人之衆子不報荅是一不肖也入門不駭登堂無聲是二
不肖也先拔劔手持頭乃敢有言是三不肖也子有三不
肖之媿而欲滅我豈不鄙哉於是菑丘訢仰天歎曰吾之
勇也人莫敢有訾吾者若斯要離乃加吾之上此天下壯
士也
劉彦明敦煌實錄曰索苞有文武材舉孝廉除郎中每征
伐尅敵勇冠三軍時人比之關羽宋澄於金城爲步羌三
千人所圍窮守孤塠垂當破没苞以完騎五千奮劔突陣
徑入與澄對坐搥頭拊掌大笑羌皆佩楯擢刀四面直前
苞謂澄曰君但安心觀我擊之乃除彄弓接矢繞搥射之
莫不應弦而倒皆䧟楯通中立殺三十餘人創夷者百計
羌即散走稱神
嚴尤三將論曰王翦爲秦將滅燕燕王喜奔逃東夷秦王
曰齊楚何先李信曰楚地廣齊地狹楚人勇齊人怯請先
從事於昜
袁准正論曰兵有三勇主愛其民者勇有威刑者勇賞信
於民者勇故仁愛加於下則有必死之民
劉向新序曰曰恒將弑君勇士六人劫子川捷曰子與我
請分齊之半以予子不吾與今此是巳子川捷曰子之欲
與我也以我爲智乎臣弑君非智也以我爲仁乎見利而
倍君非仁也以我爲勇乎劫我以兵懼而予子非勇也使
吾無此三者與子無恒矜子若有此三者終不從夫子乃
舍之
又曰勇士一呼三軍皆碎易士之誠也夫勇士孟賁水行
不避蚊龍陸行不避虎狼發怒吐氣聲響動天至其死矣
頭行斷絶夫不用仁而用武當時雖快身必無後是以孔
子勤勤行仁
又曰齊遣淳于髠到楚髠爲人短小楚王甚薄之謂之曰
齊無人耶而使子來子何長也髠對曰臣無所長腰中七
尺之劔欲斬無狀王王曰止吾但戲子耳與髠共飲酒
又曰秦王以五百里地封&KR0739;陵君&KR0739;陵君辭不受使唐且
謝秦王王忿然變色怒曰亦嘗見天子之怒乎且曰臣未
嘗見王曰夫天子之怒伏尸百萬流血千里且曰大王亦
嘗見布衣韋帶士之怒乎王曰布衣韋帶士之怒解冠徒
跣以頭搶地耳何難知者且曰此乃庸夫庶人之怒耳非
布衣韋帶士之怒也夫專諸刺王僚彗星襲月奔星晝出
要離刺王子慶忌倉鷹擊於臺上聶政刺韓王白虹貫曰
此三者皆布衣怒也與臣將四士無怒則巳一怒伏尸二
人流血五步即案其匕首起視秦王曰今將是矣王色變
長跪曰先生就坐寡人喻矣&KR0739;陵獨以五十里在者徒用
先王故乎(史記鄒陽上書曰白起長平之謀太白食昴荆軻慕燕丹之義白虹貫日)
又曰林旣衣韋衣而朝齊景公景公曰此君子之服耶小
人之服耶林旣作色曰夫服事何足以揣士行乎昔荆爲
長劔危冠令尹子西出焉齊桓短衣而遂溝之冠管仲隰
朋出焉越文身翦髮范蠡大夫種亦出焉西戎左祍而組
結由餘亦出焉如君言衣大裘者當大號衣羊裘者當羊
鳴今君衣狐裘而朝得無爲變乎景公曰子自以爲勇悍
乎曰登高臨危而目不眴而足不凌者此工匠之勇悍也
入深泉取蛟龍拘黿而出者此漁夫之勇悍也入深山刺
虎豹抱熊而出者此獵夫之勇悍也夫不難斷頭裂腹暴
骨流血中野者此武士之勇悍也今臣居廣廷作色而辯
以犯主君之怒前雖有乘軒之賞未爲之動也後雖有斧
鑕之威未爲之恐也此旣之所以爲勇悍也
劉敬升異苑曰荆州上明江浦常有蛟浴汲者死不脫歲
升平史陳郡鄧遐字應延素勇健憤而入水覓蛟得便與
拳即曳着岸欲斫殺母語云蛟是神物寧忽殺之今可呪
令勿復爲害遐呪而放焉自兹迄今絶無此患(盛弘之荆州記云揮)
(劔截蛟血流丹水餘同)
太公六韜曰大勇不勇
又曰以死取人謂之勇
又曰文王問太公曰守士柰何公曰危之而不恐者勇也
又曰武王問太公曰陳士之道柰何太公曰軍中有大勇
暴強者聚爲一卒名曰䧟陳之士有枝格強良多力能潰
破金鼓絶滅旌旗者聚爲一卒名曰勇力之士
老子曰勇於敢則殺勇於不敢則活
莊子曰孔子(遊於宋匡人圍數匝而弦歌不輟子路入見問曰圍者數重弦歌)不輟何也子曰
由來吾語爾夫水行不避蛟龍者漁父之勇也陸行不避
兕虎者獵夫之勇也白刃交於前視死若生者烈士之勇
也聖人知窮之有命知勇之有時臨大難而不懼聖人之
勇也由處矣吾命有所制矣無幾何持甲者進辭曰以爲
陽虎故圍之今非請辭而退
又曰田光荅太子曰竊觀太子客無可用者夏扶血勇之
人怒而面赤宋臆脉勇之人怒而面青武陽骨勇之人怒
而面白光所知荆軻神勇之人怒而色不變
又曰闔廬試其民於五湖劔皆加於肩地流血幾不可止
又曰大勇不闘大兵不宼
又曰齊之好勇者其一人居東郭其一人居西郭卒然相
遇於塗曰姑相與飲乎&KR1824;數行曰姑求肉乎一人曰子肉
也我肉也尚胡求肉於是酒而巳因抽刀而相㗖至死而
止勇若此不若無勇
又曰齊莊公時有士曰賓卑聚夢有壯士白縞之冠束布
之衣素屨墨劔從叱之唾其面愓然而寤徒夢也明召其
支而告之曰吾少好勇年六十而無所挫辱今夜辱吾將
索之得之則可不得將死之每朝立乎衢三日不得退而
自殺
又曰兵天下之凶噐也勇天下之凶德也舉凶噐行凶德
由不得巳也
吕氏春秋曰荆有佽飛者得寳劔於江干遂還反涉江至
於中流有兩蛟夾繞其船佽飛曰子嘗見兩蚊繞船而活
者乎船人曰未之嘗見也佽飛攘臂祛衣拔寳劔曰此江
中之腐肉朽骨也持劔赴江刺蛟殺之而復上船舟中之
人皆得活荆王聞之仕以執圭
抱朴子曰赴白刃而忘生格兕虎於谷者勇人也
韓子曰越勾踐欲民輕死出見怒鼃乃爲之軾曰爲其有
氣故也明年民以頭獻十餘人由此觀之譽足殺人矣
孟子曰晉有馮婦者善搏虎野有衆搏虎虎負隅莫敢攖
馮婦趍而迎之攘臂而下車衆皆悅之(趙歧日馮姓婦名也)
又曰梁惠王曰寡人有疾寡人好勇孟子對曰王請無好
小勇撫劔疾視曰彼惡敢當我哉此匹夫之勇敵一人者
也詩云王赫斯怒爰整其旅以遏徂莒以篤周祜以對于
天下此文王之勇也一人衡行於天下武王耻之此武王
之勇也武王一怒而安天下之民今王亦一怒而安天下
之民民唯恐王之不好勇也
楊雄法言曰或問勇曰軻也曰何軻也曰軻也者謂孟軻
若荆軻君子盗諸或問孟軻之勇曰勇於義而果於德不
以貧冨貴賤死生動其心於勇也其庶乎
孫卿子曰有三勇上不脩亂世之君下不脩亂世之民無
貧窮富貴天下知之則欲與天下共樂不知之則塊然獨
立天地之間而不畏是上勇也禮恭意儉輕貨惟賢有不
肖者敢授而廢之是中勇也輕身重貨以斯勝人爲意是
下勇也尸子曰孟賁曰生乎勇乎曰勇貴乎勇乎曰勇
富乎勇乎曰勇三者人之所難而皆不足以易勇此其所
能懾三軍服猛獸者也
又曰田成子問勇顔歜聚之荅也不敬田子之僕填劔曰
更言則生不更則死歜聚曰以死爲有智今吾生是也是吾
所以懼汝而反以懼我
又曰聖人畜仁而不主仁畜智而不主智畜勇而不主勇
昔者齊桓公脅於魯君而獻地百里勾踐脅於會稽而身
宦之三年襄子脅於智伯而以顔爲愧其卒桓公臣魯君
勾踐滅吳襄子以智伯爲戮此謂勇而能怯者也
慎子曰有勇不以怒反與怯均也
胡非子曰夫曹劌匹夫徒步之士布衣柔履之人也唯無
怒一怒而劫萬乘之師存千乘之國此謂君子之勇勇之
貴者也
又曰屈將子好勇見胡非而問曰聞先生非闘有說則
可無說則死胡非曰吾聞勇有五等夫負長劔赴蓁薄折
兕豹搏熊羆獵徒之勇也負長劔赴深泉折蛟龍搏黿鼉
漁人之勇也登高危之上鶴立四望顔色不變陶匠之勇
也若迕視必殺立刑之勇也昔齊桓公伐魯曹劌聞之觸
齊軍見桓公曰臣聞君辱臣死君退師則可不退則臣以
血濺君矣桓公懼管仲曰許與之盟而退夫曹劌疋夫一
怒而却齊侯之師此君子之勇晏嬰疋夫一怒而沮崔子
之亂亦君子之勇也五勇不同公子將何處屈將悅稱善
乃解長劔釋危冠而請爲弟子焉
淮南子曰桀之力申鈎索䥫揉金椎移大犧水殺黿鼉陸
搏熊羆然湯革車三百乘困之鳴條禽之焦門由此觀之
則勇不足以爲天下矣智不足以恃勇不足爲強
張華博物志曰賁育之勇
劉義慶徐州先賢讃曰徐盛字文響琅瑘莒人也遭亂客
居吳以敦直勇氣聞魏王出濡湏孫權每選出戰者盛常
在前魏嘗大出撗江盛與諸將俱赴討時乘艦遇風落岸
下諸將恐懼未有出者盛獨將上斫賊賊三披走所傷殺
甚衆風止得還權大壯之
應璩與許子俊書曰足下以方剛之盛年應不羈之勁勇
將發虓虎之威致霜雪之誅擒吳梟蜀定功萬里而劉備
不下山孫權不出水武力不奮猛氣畜勇其毒如何
蔡謨書曰祖士稚昔葬雍丘城内祖約在壽春時賊據雍
丘約遣路永將數百人夜緣入雍丘城戰并開墓䄡喪踰
城出徑還壽春永之勇如此
太平御覽卷第四百三十七
