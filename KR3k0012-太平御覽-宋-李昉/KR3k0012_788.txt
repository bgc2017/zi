太平御覽卷第七百八十八四夷部九
南蠻四
頓遜國毗騫國丹丹國
東謝西趙蠻南平蠻
羅刹國投和國附國
邊斗四國殊奈國甘棠國
金利毗逝國墮和羅國陁洹國
墮婆登國多篾國多摩國
哥羅舍分國杜薄國烏篤國
薄㓨國
頓遜國
南史曰頓遜國在海﨑上(崎音析曲岸也)地方千里城去海十里
有五王並羈属扶南頓遜人東界通交州諸賈人其西界
接天笁安息徼外諸國往還交易其市東西交會日有萬
餘人珍物寳貨無所不有
唐書曰頓遜國出霍香插枝便生葉如都梁以裛衣國有
區撥等花十餘種冬夏不衰日載十車貨之其花燥更芬
馥亦末爲粉以傳身焉
南州異物志曰典遜在扶南三千餘里本爲別國扶南先
王范蔓有勇略討服之今属扶南笁芝扶南記曰頓遜國
属扶南國主名崑崙國有天笁胡五百家兩佛圖天笁婆
羅門千餘人頓遜敬奉其道嫁女與之故多不去唯讀天
神經以香花自洗精進不捨晝夜疾困便發願鳥葬歌舞
送之邑外有鳥啄食餘骨作灰甖盛沉海鳥若不食乃藍
盛火葬者投火餘灰凾盛埋之祭祠無年限又酒樹有似
安石榴取花與汁停甕中數日乃成酒美而醉人
毗騫國
南史曰毗騫國俗有室屋衣服噉粳米其人言語小異扶
南國内不受賈客有往者殺而噉之是以商旅不敢至王
常樓居不血食不事鬼神其子孫生死如常人唯王不死
扶南王數使與書相報荅常遺扶南王純金五十人食器
形如圓盤又如瓦塸名爲多羅受五升又如椀者受一升
竺芝扶
南史紀曰毗騫國去扶南八千里在海中國王身長三丈
頸長三尺自古以來不死知神聖未然之事亦有子孫子
孫生死如常人唯此王不死耳号曰長頸王食器皆純金
金如此間之石無央限也不聽妄取有偷者知則殺食之
長頸王亦能作天竺書自道宿命所經與佛語相似作書
可三千言皆道是事其國法有罪者共在王前食之平常
不噉人也
丹丹國
梁書曰丹丹國中大通二年其王遣使奉表送象牙及畫
塔二軀并献火齊珠古貝雜香藥大同元年復遣使献金
銀琉璃雜寳香藥等物
隋書曰丹丹國在多羅摩羅國西北振州東南(振州今廷德郡朱雀)
(同島上)王姓刹利名尸陵伽理所可二萬餘家亦置州縣以
相統領王每晨夕二時臨朝其大臣八人号曰八座並以
(婆畢朝其之王每以香粉塗身冠通天冠掛雜宝瓔珞身衣朝霞足履)皮屨近則乘輿遠則馭象
其攻伐則吹蠡擊鼓兼有幡旗(其刑)盗賊無多少皆殺之土
出金銀白檀蘇方㯽榔其榖唯稻畜有沙牛羖羊猪雞鵝
鴨麞鹿鳥有越鳥孔雀果蓏(力果切)有蒲桃石榴瓜瓠菱蓮
菜有䓤䔉蔓菁
東謝
唐書曰東謝蠻其地在黔州之西數百里内南接守宫獠
西連夷子北至白蠻土宜五糓不以牛耕但爲畬田每歲
一易俗無文字刻木爲契散在山洞間依樹爲層巢而居
(汲流以飲)皆自營生業無賦稅之事謁見貴人皆執鞭而拜有
功勞者以牛馬銅鼓賞之有犯罪者小事杖罰大事殺之
盗物倍還其贓婚姻之禮以牛酒爲娉女歸夫家皆母自
送之女夫慙逃避經旬乃出讌聚則擊銅鼓吹大角歌舞
以爲樂好帶刀劒未常捨離丈夫衣服有衫襖大口袴以
綿紬(及布)爲之右肩上斜束皮帶裝以螺蚾虎豹猿狖及犬
羊之皮以爲外飾坐皆蹲踞男女椎髻以緋向後垂下其
首領謝元深旣世爲酋長其部落皆尊畏之謝氏一族法不
育女自云姓高不可下嫁故也貞觀三年元深入朝冠烏
熊皮冠若今之旄頭以金銀絡額身披毛帔韋皮行滕而
著履中書侍郎顔師古奏言昔周武時天下太平遠國歸
欵周史乃集其事爲王會篇令萬國來朝至今如此輩章
服實可圖寫今請撰爲正會圖從之以其地爲應州仍拜
元深爲刺史隷黔州都督府
又曰南謝首領謝強與西謝隣共元深俱來朝見爲南壽
州刺史後改爲莊州貞觀十三年正月西南番大酋長蠻
州刺史資陽郡開國公宋鼎卭州刺史謝汕(音訕)蠻州巴
江縣令宋万傳牂州錄事參軍謝文經黔中經略招討觀
(察使)王礎奏前件刺史三年一度朝今年懇訴稱州接牂牁
同被聲教獨此排擯竊自慙恥謹遣隨牂牁刺史授官其
牂牁兩州戶口殷盛人力強大隣側諸蕃悉皆敬憚請比兩州
每三年一度朝賀仍依牂牁輪環差定并以才幹位望爲衆
推者元勑從之
西趙蠻
唐書曰西趙蠻在東謝之南其界東至夷子西至昆明南
至西洱河(洱音珥)山洞阻深莫知道里南北十八日行東西
二十三日行其風俗物産與東謝同首領趙氏世爲酋長
有戶萬餘貞觀三年遣使入朝二十一年以其地置明州
即以首領趙磨爲刺史
南平蠻
唐書曰南平蠻北與涪州接部落四千餘戶男子左祍露
髮徒跣婦人横布兩幅穿中而貫其首名爲通裙其人美
髮爲髻髾垂於後以竹筒如筆長三四寸斜貫其耳貴者
亦有珠璫土多女少男爲婚之法女氏必先貨求男族貧
人無嫁資女多賣與冨人爲婢俗皆婦人執役其王姓朱
氏号爲劒荔王貞觀中遣使内附以其地隷渝州
羅刹國
隋書曰羅刹國在婆利之東其人極陋朱髮黑身獸牙鷹
爪時與邑人作市輙以夜晝日則掩其面煬帝大業三年
使常駿等使赤土國致羅刹國
投和國
隋書曰投和國在南海大洲真獵之南自廣州西南水行
百里至其國王姓投和羅名脯邪乞遥理所城覆屋以瓦
並爲閣而居屋壁皆以彩畫之城内皆王室城外人居可
萬餘家王宿衛之士百餘人每臨朝則衣朝霞冠金耳挂
金環頸挂金涎衣(叙連切)足履寳裝皮履官属有朝請將軍
惣知國政又有參軍功曹主簿城局金威將軍贊理贊府
等官分理文武又有州及郡縣州有參軍郡有金威將軍
縣有城局爲其長官初至各選官僚助理政事刑法賊盗
多死者輕者穿耳及頰私鑄銀錢者截腕國無賦稅俱隨
意貢奉無多少之限多以農商爲業國人乘象及馬一國
之中馬不過千疋又無鞍轡唯以繩穿頰爲之節制音樂
則吹蠡擊鼓死喪則祠祀哭泣又焚屍以甖盛之沉於水
中若父母之喪則截髮爲孝其國市六所貿易皆用銀錢
小如榆莢有佛道有學校文字與中夏不同訊其耆老云
王無姓名齊杖靡王所坐塔圓以佛塔以金飾之門皆東
開坐亦東向
唐書曰貞觀中投和國遣使奉表以金凾盛之又献金榼
(苦盍反)金鎻寳帶犀象海物等數十品
附國
隋書曰附國者蜀郡西北二千餘里即漢之南夷也有嘉
良夷即其東部所居種姓自相率領土俗與附國同言語
少殊不相統一其人無姓氏附國王字宜繒其國南北八
百里西千五百里無城柵近川谷傍山險俗好復讎故疊
石而居以避其患高至十餘丈下至五六丈每級丈餘以
木隔之基方三四步其上方二三步狀似浮圖於下級開
小門從内上通夜必關閉以防賊盗國有二萬家号令自
王出嘉良夷政令擊之酋師重罪者死輕者罰牛人皆輕
捷便擊劒&KR0238;皮爲牟甲弓長六尺以竹爲弦妻其群母及
其㛐兒弟死父兄亦納其妻好歌舞鼓吹長笛有死者無
服制置屍高牀之上沐浴衣服被以牟甲覆以獸皮子孫
不哭帶甲舞劒而呼云我父爲鬼所取我欲報冤殺鬼自
餘親戚(哭三)聲而止婦人哭必以兩手掩面死家殺牛親属
以猪酒相遺共飲噉而瘞之死後十曰而大葬必集親賓殺
馬動至數十疋立其祖父神而事之其俗以皮爲帽形圓
如鉢或戴羃䍦衣多毛毼皮裘爲靴頂繫䥫鎻手貫䥫
釧王與酋師金爲飾胷前懸一金花徑三寸其土高氣候
凉多風少雨土宜小麥青科山出銀銀多白雉水有嘉魚
長四尺而鮮細大業四年其王遣使素福等八人入朝明年
又遣其弟子宜林率嘉良夷六十人朝貢欲献良馬以路
險不通請開山道脩職貢煬帝以勞人不許嘉良有水闊
六七十丈附國有水闊百餘丈並南流用皮爲舟而濟
邊斗四國
隋書曰邊斗國(一云班斗)都昆國(一作都雅)拘利國(一作九雅)比嵩國並
扶南度金隣大灣南行三千里有此國其農作與金隣同
其人多白色都昆出好棧香藿香及硫黃其藿香樹生千
歲根本甚大伐之四五年木皆朽敗唯中節堅貞芬香獨
存取爲香
殊奈國
唐書曰貞觀二年殊奈國遣使貢方物殊奈者崑崙人也
在林邑南去交阯海行三月餘日俗習文字與婆羅門同
路絶遠古未常朝中國至是始通
甘堂國
唐書曰甘堂國在大海之南崑崙人也貞觀十年與未俱
婆國同日朝貢太宗謂侍臣曰南荒西城自遠而至其故
何也房玄齡對曰當中國人安帝德遠被也太宗曰誠如
公言向使中國不安何緣至朕何德以堪之
金利毗逝國
唐書曰金利毗逝國在京西南四萬餘里東去致物國二
千里西去赤土國一千五百里南去波利國三千里柳衢
國三千里其國有城邑庭舍衣朝霞白疊每食先泥上鋪
席而後座國王名本多楊牙前有隊伩甲鍪貝多樹皮(及其)
風俗物産與真臘同
墮和羅國
唐書曰墮和羅國南與盤盤國北與迦邏舍佛東與真臘
接西隣大海去高州五月日行貞觀十三年其王遣使貢
方物二十三年又遣使献象牙火珠請賜好馬詔許之
陁洹國
唐書曰陁洹國在林邑西南大海中東南與墮和羅接去
交阯三月餘行賓服於墮和羅其王姓察失利字婆郍土
無蠶桑以白疊朝霞布爲衣俗皆樓居謂爲千欄貞觀十
八年遣使來朝二十一年又遣使獻白鸚鵡毛羽皓素頭
上有紅毛數十莖與翅齊及婆律膏仍請馬及銅鍾詔並
給之
墮婆登國
唐書曰墮婆登國在林邑南海行二月東與訶陵西與迷
黎車接北界大海風俗與訶陵同種稻每月一熟有文字
書於貝多葉其死者口實以金又以金釧貫於四支然後
加以婆律膏及檀沉龍腦等香積薪以燔之貞觀中遣使
獻金花等物王之所居堅木爲城造大屋重閣覆以㯶櫚
皮所坐床悉以象牙爲之亦以象牙爲席食以手檈之(音古)
(患反)又以椰樹花爲酒飲之亦醉有山穴海湧而出鹽國人
取食其國人有毒與常人同止宿即令身生瘡與之交會
便死若涎液霑著草木即枯其人身死不臭不爛
多蔑國
唐書曰多蔑國貞觀時通焉在南海外國界周廻可一月
行南阻大海西俱遊國北波利利刺國東真陁桓國戶口
極多置三十州不役属他國有州郭宫殿樓櫓並用瓦木
以十二月爲歲其物産有金(銀銅)鐵象牙犀角朝霞朝雲等
布其俗交易用金銀朝霞等爲賈百姓二十而稅一五榖
菜𬞞與中國不殊
多摩國
唐書曰多摩國長居國長居於海島東與婆鳳西與多隆
南與半反䟦華言五山也北與訶陵等國接其國界東西
可一月行南北可二十(五日)行其王子先龍子也名骨利骨利
得大鳥卵剖之得一女子容色殊妙即以爲妻其王尸羅
劬傭伊說即其後也顯慶中遣使貢獻其俗無姓王居以
稱爲城以板爲屋坐師子座東向衣物與林邑同勝兵二
萬人無馬有弓刀甲矟婚姻無同姓之别其食器銅鐡
金銀所食尚酥乳駱沙糖石蜜其家畜有羖水牛野獸有
麞鹿等死亡無喪紀之制以火焚其屍其音樂略同天竺
有波郍婆宅護遮奄磨石榴等菓多甘蔗從其國經薛盧
都思訶盧林邑等國逹於交州
哥羅舍分國
唐書曰哥羅舍分國在南海之南接墮和羅勝兵二萬人
其王蒲越伽摩顯慶五年遣使朝貢
杜薄國
唐書曰杜薄國在扶南東漲海中直渡海數十日至其人
色白晢皆有衣服國有稻田女子作白疊華布出金銀䥫
以金爲錢出雞舌香可含以香不入服雞舌其爲水也氣
辛而性厲禽獸不能至故未可識其樹者華熟自零隨水
而出方得之杜薄洲有十餘國城皆稱王
烏篤國
唐書曰烏篤國在中天竺南一名烏伏郍地方五千餘里
百姓殷實人性愞弱頗詭詐尤工禁術篤信佛法文字禮
儀略同天笁自古不通中國貞觀中其王逹摩因陁訶斯
遣使献龍腦麝香等
薄刺洲
唐書曰薄刺洲隋時聞焉在拘利南海灣中其人色黑而
齒白眼正赤男女並無衣服一名勃焚洲
抱朴子云勃焚洲在薰緣水膠所出楓脂矣所以不可多
得者正患狤握獸啖人(狤音詰偓音屋)此獸大者重十斤狀如水
獺其頭身及他處了無毛唯從鼻上以竟脊至尾上有毛
廣一寸許青長三四分許其無毛處則如韋囊人張捕得
之斬刺不傷積薪烈火縛以投火中薪盡而此獸不焦湏
