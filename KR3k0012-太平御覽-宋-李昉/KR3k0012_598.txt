太平御覽卷第五百九十八
文部十四
符契劵鐵劵
過所零丁
符
說文曰符信也漢制以竹長六寸分而相合
釋名曰符付也書所勑命於上付使傳行之
文心雕龍曰符者孚也徵召防僞事資中孚三代玉瑞漢
世金竹末代從省代以書翰矣
史記曰秦昭王破趙長平又進圍邯鄲魏昭王之子無忌
號信陵君其姉爲趙惠文王弟平原君夫人平原君數遺
公子書請救於魏魏王使將軍晉鄙將十萬衆救趙實持兩
端以觀望平原君使者相屬謂公子曰今邯鄲旦暮降秦
魏救不至獨不憐公子姉也公子患之過侯嬴問屏人語
曰嬴聞晉鄙兵符常在王卧内而如姬最幸力能竊之嬴
聞如姬父爲人所殺公子使客斬其仇頭敬進如姬姬爲
公子死無所辭公子誠一開口以請如姬姬必許諾公子
從其計如姬果盗晉鄙兵符與公子遂矯魏王令奪晉鄙
兵進擊秦秦軍遂解
又曰吕不韋說華陽夫人請立子楚夫人然之承太子問
從容言子楚質於趙者絶賢來往者皆稱譽之乃涕泣曰
妾幸得充後宫不幸無子願得子楚亡以爲嫡嗣以託妾
身安國君許之乃與夫人刻玉符約以爲嫡
漢書曰文帝二年九月初與郡守相爲銅虎竹使符(應邵曰銀)
(虎符第一至第五國家當發兵遣使者郡合符符合及聽之竹使以箭五枚長五寸鐫刻篆書第一至第五張晏曰)
(符以代古之圭璋從簡易)終軍從濟南嘗詣博士步入關關吏與軍繻
(張晏曰繻音湏繻符書帛裂而分之臣瓉以爲漢出入關用傳猶今之過所)軍弃繻而去後爲
使建節出關關吏識之曰此使者迺前弃繻生也
後漢書曰初禁網尚簡但以璽書發兵未有虎符之信杜
詩上䟽曰臣聞兵者國之凶器聖人所愼舊制發兵以虎
符其餘徵調竹使而巳符竹未合會取爲大信所以明著國
命歛持威重也間者發兵但用璽書或以詔令如有姦人
詐僞無由知覺愚以爲軍旅尚興賊虜未殄徵兵郡國宜
有重愼可立虎符以絶姦端昔魏之公子威傾鄰國猶假
兵符以解趙圍若無如姬之仇則其功不顯事有煩而不
可省費而不得已盖謂此也書奏從之
漢記曰延嘉五年長沙賊起攻没蒼梧取銅虎符太守甘
定刺史侯輔各奔出城
又曰郭丹字少卿初之長安買符以入函谷關歎曰丹不
水大遣使者迎夫人忘持符使者至請夫人曰王召宫人皆
以符令使者不持符妾不敢從使者而行(使者反取)反取符未
還到大水至臺弛壞夫人流而死王曰嗟乎夫守義死不
爲苟處約持信以成其貞乃號曰貞姜
契劵
釋名曰劵綣也相約束綣綣爲限以別也大書中央破別
之契刻也刻識其數也
說文曰劵契也別之書以刀刻其旁也故曰契也
漢書曰高祖微時好酒及色從王媪武負貰酒時飲醉卧
武負王媪見其上有怪高祖每酤留飲酒讎數倍及見怪
歲竟兩家常折劵弃責(以簡牘爲契劵旣不徵索故折毁之弃其所負也)
楚漢春秋曰高帝初侯者皆書劵曰使黃河如帶泰山如
礪漢有宗廟無絶世也
東觀漢記曰樊重字君雲南陽人家素冨外孫何氏兄弟
争財重耻之以田二頃解其忿縣中稱美推爲三老年八
十餘終其所假貸人間數百萬遣令焚削文契債家聞者
皆慙争往償之諸子從勑竟不肯受
晉書曰諸王官司徒吏應給職使者每歲先計偕文書上
道五十日宣勑使使各手書書定見破劵諸送迎者所受
郡別校數寫朱劵爲簿集上
宋書曰頋綽覬之子也有私財甚豐鄕里士庶多負債覬
之禁不能止及覬之爲吳郡太守出文劵一大厨悉令焚
之宣言遠近皆不湏還綽懊歎弥日
唐書曰太宗時東謝渠帥來朝東謝者南蠻之别種也在
黔安之東地方千里其俗無文書刻木爲約
又曰羅譲爲福建觀察使兼御史中丞甚著仁惠有以女
奴遺譲者譲問其所因者曰本某處家人兄姉九人皆爲
官所賣其留者唯老母耳譲慘然焚其劵書以女奴歸其
母
夢書曰劵契爲有信夢得劵契有信士也
文心雕龍曰契者結也上古純質結繩執契今羌胡徵數
負販其遺風也
又曰劵者束也明白約束約束以備情僞自形半分故周
稱判書古有鐵劵以堅信誓王褒髯奴則劵之諧也
戰國策曰孟嘗君使馮驩收責於薛曰責畢市吾家所寡
者馮驩召民畢集以責賜民因燒其劵還見孟嘗君曰君
家所寡者義也臣竊矯命舍責以賜民此爲君市義也
魏子曰仲尼無劵契於天下而德著於古今善惡明也
王褒約僮曰蜀郡王子淵以事到湔上寡婦楊惠舍惠有
夫時奴名便子淵倩奴行酤酒便拽大杖上家顛曰大夫
買便時但要守冡不要爲它人男子酤酒子淵大怒曰奴
寕欲賣邪惠曰奴父訝人人無欲者子淵即决買劵之奴
復曰欲使皆上劵不上劵便不能爲也子淵曰諾劵文曰
神爵三年正月十五日資中男子王子淵從成都安志
里女子楊惠買亡夫時戶下髯奴便决賈萬五千奴當從
百役使不得有二言晨起早掃食了洗滌浚渠縛落鉏園
研陌杜髀諀地刻犬枷屈竹作杷削治鹿盧居當穿臼縛
帚栽芋鑿斗織履作鹿黏雀張烏結網捕魚種薑養羊長
育豚駒二月春(分披椶種瓜作瓠別茄披䓗焚槎發芋鷄鳴起春魚落三重)調治馬臚
滌柸整案園中柭䔉斵蘇切脯飲酒裁得染脣漬口不得
傾杯覆斗用錢推紡堊敗㯶索綿席買席往來都洛當爲
婦女求脂澤轉出旁蹉牽犬販鵝武都買茶楊氏池中掘
荷入市不得夷蹲旁卧惡言醜罵(㯶栟橺也皮可爲繩作也音鑿蜀土收芋皆)
(窖藏之至春乃發馬戶水門也蜀每落流水養魚欲食乃取之訪堊白墡地蹉市名武都縣出名茶楊氏池出好)
多作刀矛持入益州貨易羊牛自教精慧不得癡愚持斧
入山斷輮裁轅若有餘殘當作俎几木履及彘槃焚薪作
炭石礨薄岸治舍盖屋書削代牘日暮欲歸當送乾薪兩
三束四月當披九月當穫十月拔豆掄夌窖芋南安拾栗
採橘持車載輳多取蒲茅盖作繩索兩墮所無爲當編蔣
織薄植種桃李梨柿柘桑三丈一樹八尺爲行果類相從
從横相當果熟收歛不得吮嘗犬吠當起驚告鄰里棖門
柱戶上樓擊鼔持楯曳矛還落三周勤心疾作不得遨遊
奴老力索種莞織席事訖休息當春一石夜半無事浣衣
當白若私錢主給賓客奴不得有姦私事當關白奴不聽
教當笞一百讀劵文適訖辭窮詐索仡仡叩頭兩手自縛
目淚下落鼻涕長一尺審如王大夫言不如早歸黃土陌
丘蚓鑚額早知當爾王大夫酤酒真不敢作惡也(輮車輞也疊石)
(竹籠盛石以薄岸也豕槃猪槽也南安縣出摽掄麥種麥也十月民輸租載輳有利也漢時官不禁報怨民家皆作)
(高樓致其上有急則上樓擊以告邑里令救助也)
石崇奴劵曰余元康之際至在滎陽東住聞主人公言聲
大高湏臾出趣吾車曰公府當怪吾家嘵嘵邪中買得一
惡羝奴名宜勤身長九尺餘力舉五千斤挽五石力弓百
步射錢孔言讀書欲使便病日食三斗米不能柰何吾聞
公賣不公喜便下絹百疋聞請吾曰吾胡王子性好讀書
公府事一不上劵則不爲公府作劵文曰取東海巨塩東
齊羝羊朝歌浦薦八板㸠牀眞之安邑梨栗之鄕常山細
縑趙國之編許昌緫沙房之綿作車當取高平英榆之轂
無尾髑髏之狀太良白槐之輻茱萸之輞河東亂櫛桑轅
太山桑光長安雙入白烏釘鏁巧手出於上方見好弓朴
可斫千張山隂青烏嘷柘桑張金好墨過市數之蠡开
市豪筆備郎寫書皥角道金案玉椀宜勒供筆更作多
辭乃歛吾絹而歸
邵氏家傳曰邵仲金好賑施年八十一臨卒取其貸錢物
書劵自於目前焚之曰吾不能以德教子孫不欲復以賄
利累之及貸者還錢子孫不受曰不能光顯先人豈可傷
其義乎
鐵劵
東觀漢記曰桓帝延熹八年妖賊盖登稱太皇帝有壁二
十珪五鐵劵十一後伏誅
晉中興書曰初閔帝在關中與氐羌破鐡劵約不役使
又曰應詹督天門等郡天門武陵谿蠻並反詹誅其魁帥
餘皆當降自元康巳來政令不洽谿蠻懷化數郡無憂其
後州郡所有敗唯詹獨保之一境
三國典略曰梁任果降同果字静鸞南安人也世爲方隅
豪族仕於江左志在立功太祖嘉其遠來待以優禮後除
始州刺史封樂安公賜以鐡劵聽世傳襲
又曰侯景圍臺城陳昕說范桃捧令率所領二千人襲殺
王偉宋子仙帶甲歸降挑捧許之使昕夜入官城密啓梁
主梁主大悅命使納之并鐫銀劵賜桃捧曰事定日當封
汝爲河南王即有景衆并給金帛女樂以報元功而太子
恐其詭許猶預不决
隋書曰李穆累以軍功進爵爲伯從太祖擊齊師於郎山
太祖臨陣墜馬穆突圍而進以馬策擊太祖而詈之授以
從倚潰圍俱出賊見其輕侮謂太祖非貴人遂緩之以故
得免旣而與穆相對泣顧謂左右曰成事我者其此人乎
即令撫慰關中所至尅定擢授武衛將軍賜以鐵劵恕其
十死
又曰越王侗立以叚逹爲納言右翊衛大將軍攝禮部尚
書王世充亦納言左翊衛大將軍攝吏部尚書元文都内
史令左驍衛大將軍盧楚亦内史令皇甫無逸兵部尚書
右武衛大將軍郭文懿内史侍郎長文黃門侍郎委以機
務爲金書鐡劵藏之宮掖于時洛陽稱叚逹等爲七貴
唐書曰李懷光旣解奉天之圍不獲朝見因大怒德宗遣
中使諭旨加太尉賜鐡劵懷光怒甚投劵於地曰人臣反
則賜鐵劵今賜懷光是使反也上遂幸也梁洋
過所
釋名曰過所至關津以示之或曰傳傳也轉移所在識以
爲信也
史記曰寗成爲右内史外戚多毁成之短抵罪髠鉗是時
丸卿罪死即死少被刑而成極刑自以不復收於是解脫
詐刻傳出關歸家
漢書曰文帝十三年詔除關無用傳張晏注曰傳信也若
今過所李竒曰傳棨也顔師古曰或用棨或用譜帛棨者
刻木爲合符
魏略曰倉慈爲燉煌太守胡欲詣國家爲封過所廷尉决
事曰廷尉上廣平趙禮詣雒治病博士弟子張策門人李
臧賫過所詣洛還責禮冒名渡津平裴諒議禮一歲半刑
策半歲刑
晉令曰諸渡關及乘舡筏上下經津者皆有所寫一通付
關吏
零丁
齊諧記曰國步山有廟又一亭吕思與少婦投宿失婦思
逐覓見天城廳事一人紗帽馮几左右競來擊之思以刀
斫計當殺百餘人餘者便乃大走向人盡成死狸看向廳
事乃是古始大冡冢上穿下甚明見一群女子在冡裏見
其婦如失性人因抱出冢口又入抱取於先女子有數十
中有通身巳生毛者亦有毛脚面成狸者湏臾天曉將婦
還亭亭吏問之具如此荅前後有失兒女者零丁有數十
吏便歛此零丁至冢口迎此群女隨家遠近而報之各迎
取於此後一二年廟無復靈
戴良字文讓失父零丁曰敬白諸君行路者敢告重罪自
爲積惡致災交天困我今月七日失阿爹念此酷毒可痛
傷當以重幣繒用相賞請爲諸君說事狀我父軀體與衆
異脊背傴僂捲如胾脣吻參差不相值此其庶形何能備
請復重陳其面目䲻頭鵠頸獦狗眼淚鼻涕相追逐吻中
含納無牙齒食不能嚼左右蹉似西域駱駞請復重陳其
形骸爲人雖長甚細材面目芒蒼如死灰眼眶&KR0875;䧟如米
羹柸
太平御覽卷第五百九十八
