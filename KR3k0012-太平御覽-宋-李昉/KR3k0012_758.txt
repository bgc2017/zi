太平御覽卷第七百五十八
器物部三
盆(缶附)甕罃
坩缾甒
魁槃
盆
爾雅曰盎謂之缶(盆也)
易曰初六有孚盈缶(王肅曰缶者下民質素之器)
又曰九三日吳之離不鼔缶而歌則大耋之嗟凶
詩曰坎其擊缶宛丘之道(盎謂之缶)
周禮曰盆實二鬴厚半寸
禮曰夫奥者老婦之祭也盛於盆尊於瓶(盆瓶炊器也)
又曰世婦卒𧖟遂獻繭于夫人及良日夫人繅三盆手(三盆)
(手者三淹也)
史記曰秦趙會澠池藺相如曰趙王竊聞秦王善爲秦聲
請奏盆缻(音缶皆瓦器竹以盛酒秦人鼔之以節歌)於是秦王不懌爲一擊缻
趙御書曰某年某月秦王爲趙王擊缻
又曰王惲書云醉後仰天撫缶而歌
又曰司馬遷書云僕以爲戴盆何以望天
續晉陽秋曰桓宣武與妻妾坐月下流星墜下銅盆水中
光如二寸珠熲然妾酌飲之生玄
晏子春秋曰景公飲酒自鼔盆甕也
莊子曰莊子妻死惠子吊之莊子箕踞鼔盆而歌
淮南子曰今夫窮鄙之社也扣盆拊瓴相和而歌自以爲
樂矣嘗試爲之擊建鼔撞巨鍾然知其盆瓴之足羞藏詩
書修文學而不知至論之旨則拊盆扣瓴之徒也
又曰屠者藿羹車者步行陶人用缺盆匠人處狹廬
又曰今盆水在庭清之終日未能見目睫濁之不用一橈
而不能察方圓人神易濁而難清猶盆水之類乎(學同)
又曰日冬至則盆水溢
世說曰阮仲容至宗人聞共集以大盆盛酒
王韶之始興記曰林源山有石室室盤石上行羅十甕皆
蓋以青盆中悉是缾銀
交州雜記曰夷俗以銅盆甕贖罪
潘岳笙賦曰傾縹盆以酌酃
甕
說文曰罌(於耕切)甀(直爲切說文亦作垂)也甀小口甖也𤬪(下江切)以甖
(與罌字同)長頸受十甕甖也
通俗文曰甕下孔曰瓹(姑縣切)
方言曰酃(音剛都貪切一音沈)甒(音武)䍃(音由)㽀(音鄭)㼻(士雙切)甕瓿甊(瓿音)
(部甊郎口切)㽈(魚記切)甖也酃桂之郊謂之㼚(今江東通名大瓮爲㼚也)其小
者謂之周魏之間謂之甒(今江東亦呼甖甒子)秦之舊都謂之㽀
江淮之問謂之䍃江湖之間謂之㼻自關而西晉之舊都
河汾之間其大者謂之甀其中者謂之瓿數自關而東趙
魏之間謂之甕或謂之甖東齊海岱之間謂之㽈甖其通
語也
爾雅曰甌瓿謂之瓵(瓿小甖也長沙曰瓴瓴音也)
易曰井谷射鮒甕弊漏
禮曰宋襄公葬其夫人䤈醢百甕
又曰儒有蓬戶甕牖易衣而出併日而食
左傳曰齊侯伐燕燕人歸燕姬賂以瑤甕玉櫝斝耳不克
而還(王甕也)
孝經援神契曰銀甕也不汲自隨不盛自盈(瑞應圖同)
漢書曰陳平家貧居甕牖(家語原憲同)
東觀漢記曰王渙爲洛陽令盗賊發不得遠走或藏溝渠
或伏甕下渙以方略取之皆稱神明
王隱晉書曰太孫臧外祖蔣迪吳興人後迪作酪當釀未
成大瓮自行迪打酪甕破問景養養曰當生太子儲副
又曰畢卓爲吏部郞性嗜酒比舍郞酒熟卓因醉夜至其
甕間盗飲之爲掌酒者所縛旦視之乃畢吏部也
墨子曰備城百步一井井十甕
莊子曰子貢過漢隂見一丈夫方將爲圃畦鑿隧而入井
抱甕而出灌
志怪曰建康小史曹著爲廬山府君所迎見門有一丈甕
可受數百斛但見風雲出其中
鍾離意别傳曰意爲魯相孔子堂有甕皆有丹書自夫子
亡後無敢發者意乃發甕得素書爲學
華陽國志曰趙琰青州刺史廳置水甕得貴要之書投
於其中
淮南萬畢術曰銅甕雷鳴(取沸湯著銅甕中堅密塞内之井中則雷鳴聞數十里)
語林曰羊稚舒冬月釀酒令人抱甕爲暖(羊琇字稚舒)
世說曰胡廣本姓黃五月五日生父母惡之乃置甕投於
江胡公見甕流下聞兒啼取兒養之遂七登三司廣不持
本親服云於本親以我爲死人深譏之
罃(烏行切與嬰同切)
說文曰罃備火長頸缾也
方言曰罃陳魏宋楚之間謂之(瓦音俞臾)或謂之㼡(音殊)燕之東
北朝鮮冽水之間謂之瓺(音亦音腸)齊之東北海岱之間謂
之儋(所謂家無儋石之儲者也音擔或作甔)周洛韓鄭之間謂之甀或謂之
罃罃謂之㼰(音鼙)
史記曰韓信擊魏從夏陽以木罌渡軍襲安邑(服虔曰以木押縛罌)
(缶以爲渡)
異苑曰月支國有佛髮盛以琉璃甖
幽明錄曰清河崔茂伯女結婚裴氏尅期未至女暴亡提
一金甖受二升許徑到裴牀前立以甖贈裴
甄異傳曰晉隆安中吳縣張君才忽有鬼來令才取一白
甖盛水半以絹覆頭明日視之錢滿甖才家先貧因此遂
富
墨子守備曰用瓦大甖容十升以上者步而十盛水旦用
之(蔡謨與何驃騎書曰昔墨翟以瓦甖濟國也)
淮南子萬畢術曰馬蹄破甖(取馬蹄燒如炭置甖中有頃破矣)
坩(音龕)
纂文曰大坩爲坊(音塤)
東宫舊事曰白坩五枚
世說曰陶侃少時作魚梁吏嘗以一坩鮓餉母母責侃曰
汝爲吏以官物見餉非唯不能益吾乃以增吾憂
裴淵廣州記曰董奉至晉興五里封一白坩置高崖中而
去人欲取不能得今猶在
缾
說文曰缾甕也甕壅也汲缾也瓴形似缾
易曰汔至亦未繘井羸其缾凶詩曰缾之罄矣
傳曰衛孫蒯田于曹隧飲馬於重丘毀其缾重丘人閉門
而訽之親逐其君尔父爲厲衛石買孫蒯伐曹取重丘
又曰晉人來治𣏌田季孫將以成與之(盛孟氏邑本𣏌曰)謝息爲
孟孫守不可曰人有言曰雖有挈缾之知守不假器禮也
又曰邾子在門臺閽以缾水沃廷(事具鑪門中)
史記曰田肯說高祖曰秦形勝之國也地勢便利其以下
兵於諸侯譬猶居高屋之上建瓴水也(如淳曰瓴盛水缾也建音蹇)
漢書曰揚雄作酒賦以諷諫成帝其文爲酒客難法度士
譬之於物曰子猶缾矣觀缾之居居井之湄處高臨深動
常近危酒醪不入藏水滿懷不得左右牽於纏徽一旦擊
礙爲党所櫑(音雷)身投黃泉骨肉爲泥自用如此不如鴟夷
前凉錄曰張軌時西胡致金胡缾皆拂䔉(力禁切)作竒狀並
人高二杖
魯子曰一井五缾泄之可待分流者衆也
吕氏春秋曰見缾水之冰而知天下之寒魚鼈之藏也
淮南子曰古者抱缾而汲
唐子曰猛將之發觀于虎而覽于鷹故攻如擊電避如收
霧閇之如在缾開之如散星
西域記曰疎勒王致魏文帝金胡缾二枚銀胡缾二枚
雜五行書曰懸缾井中除邪鬼〇楚辭曰缾甌登於明堂
(缾甌瓦器也)周鼎潛乎深泉〇古樂府詞曰淮南王自言尊百
尺高樓與天連後園鑿井銀作牀金缾素綆汲寒漿
甒
方言曰甒瓮甖也
禮曰君尊瓦甒此以小爲貴也(瓦甒五斗)
儀禮曰東方之饌兩瓦甒
三禮圖曰醴甒以瓦爲之受五斗口高二寸徑一尺六寸
中身瓮下平有蓋
魁
易洞林曰太子洗馬荀子驥家中以龍銅魁作食歘鳴
東宫舊事曰一升銅魁一&KR0238;二升魁三&KR0238;注醬五升魁二
李尤羹魁銘曰羊羹不徧駟馬長驅
槃
說文曰槃承槃也椃(音竒)盤也
周禮曰若合諸侯則共珠槃玉敦(合諸侯者必割牛耳取其血歃之以盟珠槃以)
(盛牛耳)
大戴禮曰隨武子槃之銘曰與其溺於人也寕溺於淵
禮曰湯之槃銘曰苟日新日日新又日新
左傳曰晉文公及曹僖負羈之妻曰吾觀晉公子之從者
皆足以相國若以相國公子必反其國反其國必得志於
諸侯得志於諸侯而誅無禮曹其首也子盍蚤(音早與早同)自
貳焉乃饋槃飱寘璧焉
又曰莒人伐我東鄙圍台季武子救台遂入鄆取其鍾以
爲公槃
史記曰平原君與楚王合從(音蹤)言利害毛遂謂楚王之左右
曰取鷄狗馬之血來毛遂捧銅槃血跪進曰當啑血盟而
定之
又曰武帝作栢梁銅柱承露槃仙人掌(蘇林曰仙人以手掌檠槃承甘露也)
後漢書曰左慈有術於銅槃鈞鯔魚
漢官儀曰封禪壇南有玉槃槃中有玉龜焉
晉陽秋曰武帝時御府令蕭譚承徐循儀䟽作&KR0238;畫銀槃
詔殺之
晉四王起事曰惠帝還洛陽道中有老公蒸雞素木槃中
盛以奉帝
沈約宋書曰高祖儉諸子食不過五醆槃
後魏書曰太武帝作黃金槃十二具鏤以白銀鈿以玫瑰
珠玉
隋書曰上賜王公巳下射楊素箭爲第一上以外國所獻
金精槃價直鉅萬賜之
荀卿子曰君者槃也水者民也槃圓則水圓槃方則水方
燕丹子曰太子出美人能琴者荆軻曰好手太子即斷手
以玉槃奉之
淮南子曰窺面於槃水則圓於杯水則脩面形不變其故
有所圓脩者皆所自窺之異也
抱朴子曰以丹金爲槃盌食其中令人長生
郭子曰王光禄曰正得殘槃冷炙
脩復山陵故事曰武帝悼后玄宫&KR0238;烏瓦槃一枚
東宫舊事曰長槃五&KR0238;尺槃三十&KR0238;柏炙拌二(拌音與槃同)
漢武内傳曰西王母以玉槃盛桃
神異經曰西北荒有金山上有金銀槃廣五十丈
搜神記曰高辛氏有老婦人得耳疾醫爲挑治得卵大如
蠒盛以瓠離覆之以槃俄而卵化犬因名槃瓠
王子年拾遺錄曰董偃以玉精爲槃承冰而進則冰玉等
色侍者謂冰無柈必融濕席上乃拂之玉盤落於階上冰
玉皆碎偃更以爲樂玉精干塗國獻也武帝以此器賜董
偃
又曰漢明帝夜讌羣臣於華昭園詔太官進櫻桃以赤瑕
瑛爲槃賜羣臣而去其葉月下視槃與櫻桃共一色衆臣
皆笑云是空槃時帝夜坐於庭中欲以承露詔使舉燭復
照衆坐乃知槃中不空也皆起拜謝爲樂
風土記曰越俗飲燕即懿槃爲樂取大素圜槃抱以著腹
上以右手五指彈之以爲節舞者應槃節而作舞
鄴中記曰石虎正會御食遊槃兩重皆金銀參帶百二十
醆彫飾並同其參帶之間茱萸盡微如破髮近看乃得見
動遊槃則圓轉也
又曰石虎皇后浴室中雙長生樹又安玉槃受十斛於二
樹之間
交州雜事曰太康四年刺史陶璜表送林邑王范熊所獻
縹紺水精槃各一枚
述征記曰逍遥宫門裏有銅浴槃面徑丈二尺
魏景初中所鑄妬記曰武歷陽女嫁阮宣子無道妬忌禁
婢甌覆槃蓋不得相合
神仙傳曰沈義爲人所迎見老君以金案玉槃賜之
俗說曰桓玄寵丁牛期食畢便廻槃與之
母丘儉承露槃賦曰偉神槃之殊異邈迢逓以秀峙
古樂府曰琉璃琥珀象牙槃
張衡四愁詩曰美人贈我翠琅玕何以報之雙玉槃
李尤槃銘曰或以承觴或以受物旣與清觴又盛口食
蔡邕槃銘曰華槃就用以享嘉賓内丹其實外若玄眞
陳思王集曰明帝承露槃在芳林園中上槃徑四尺九寸
下槃徑五尺銅龍繞其根
劉義恭啓事曰恩旨以犀鏤金厠酒杯槃垂賜
太平御覽卷第七百五十八
