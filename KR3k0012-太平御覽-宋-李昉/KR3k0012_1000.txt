太平御覽卷第一千
百卉部七
萍苔䔷莞
荔挺彫胡苕薕
薍雚葦蘆荻蘩&KR1562;
綸組帛布離南地榆
萍
爾雅曰苹萍(水中浮蓱江東謂之音瓢)其大者蘋
毛詩采蘋曰采蘋大夫妻能循法度也能循法度則可以
承先祖供祭祀矣于以采蘋南澗之濱于以盛之維筐及
筥于以湘之維錡及釡(相烹也)
又鹿鳴曰&KR0687;&KR0687;鹿鳴食野之苹(苹萍也)
詩義䟽曰萍麄大者爲蘋季春生可慘蒸爲茹
周禮秋官下萍氏曰萍氏掌禁川游者(鄭玄曰萍草無根取不沉其名溺也)
禮記月令曰季春之月萍始生
左傳桓公曰蘋蘩蕰藻之菜可羞於王公
周書曰榖雨一日萍始生萍不生隂氣憤盈
家語曰楚昭王渡江江中有一物大如斗圓而赤直觸王
舟舟人取之王問群臣莫能識使問孔子孔子曰是謂萍
實可剖而食之吉祥也唯覇者能獲焉王遂食大美又遣
問孔子何以知之子曰吾嘗過陳之野聞童謠曰楚王渡
江得萍實大如斗赤如日割而食之甜如蜜吾是以知之
吕氏春秋曰菜之美者崑崙之萍焉
淮南子曰萍(樹根)於水木樹根於土
淮南萬畢術曰老血爲萍(聚血之精至黃泉也)
許慎說文曰苹萍也無根浮水而生
周處風土記曰萍蘋芹菜之別名也
范子計然曰水萍出三輔色青者善
吴氏夲草曰水萍一名水廉生池澤水上葉圓小一莖一
葉根入水五月華白三月採日乾之
夲草經曰水萍一名水華味辛寒生池澤水上療暴熱
癢下水氣勝酒長鬢髮久服輕身
郭子曰萍之依水猶卉植地靡見其布漠爾鱗被物有常
託孰知所自
杜恕篤論曰夫萍之浮與菱之浮相似菱植萍隨波是以
堯舜惡巧言之亂德仲尼惡紫之奪朱
劉伶酒德頌曰俯觀萬物擾擾焉如漢之載浮萍(言隨風)
楚辭曰白萍兮聘望與佳期兮夕
又曰靡萍九衢枲華安居
又曰竊哀兮浮萍汎摇無根
苔
爾雅曰藫(徒南切)石衣也(水苔也一名石髮江東食之或曰藫似䪥而大生水底亦可食䪥胡)
(界)
說文曰苔水衣也
齊書曰宋時會稽剡縣有山名刻石父老相傳云雖名刻
石而不知文字所在昇明末縣人倪襲祖行獵忽見石上
有文字凡三處苔生其上字不可識乃去苔視之其大石
文曰黃天星姓蕭字道成得賢師天下太平小石文曰刻
石者紹會稽南山李斯刻秦望之風也
三國典略曰侯景圍臺城旣急時諸軍於德陽堂前殺馬
鬻販雜以人(肉乾)甘露厨中所有乾苔悉分給軍士
唐書曰拔野古國東北五六日行至鞠國有樹無草但有
地苔無羊馬豕畜有鹿如中國牛馬使鹿牽車可勝三四
人衣鹿皮食地苔其人聚木枝爲屋尊卑共居其中
淮南子曰窮谷之汙生青苔(青苔水垢)
廣雅曰石髮石衣也
風土記曰石髮水衣也青綠色皆生於石也
遊名山志曰石簀山綠崖而上高百許丈裏悉青苔無別
草木
古今注曰苔蘚空空無人行生苔或紫或青一名員癬一
名綠錢一名綠癬一名綠苔
廣志曰室無人行生蘚
拾遺記曰晉武帝時祖梨國獻蔓苔亦曰金苔亦曰夜明
博物志曰晉武帝欲觀書司空張華撰博物志進武帝帝
嫌煩令削之賜側理紙萬張王子年云側陟厘也此紙以
水苔爲之溪人語訛謂之側理今名苔紙取水中苔造紙
青黃色體澁其苔水中石上生如毛綠色
述異記曰苔錢亦謂之澤葵又名重錢草亦呼爲宣癬南
人呼爲垢草
異物志曰石髮海草在海中石上藂生長尺餘大小如韭
葉似蓆莞而株莖無枝以肉雜而蒸之味極美食之近不
知足
夲草曰海藻一名海羅生東海中或生河澤莖似亂髮
南越志曰海藻一名海菭或曰海羅
王智深宋記曰王微字景玄太保弘之弟子也吏部尚書
江湛愛其才用舉爲吏部郎陳病篤不受因與湛書告絶
足不踰閾十有餘載棲遟於環堵之室苔草没階
沈約青苔詩曰緣階何漠漠沉水復綿綿微根如欲斷輕
絲似更聮
謝莊月賦云陳王初喪應劉端憂多暇綠苔生閣芳鹿凝
榭
謝玄暉直中書省詩云紅藥當階翻蒼苔依砌上
䔷(音琴)
抱朴子曰䔷根化爲鱓
字林曰䔷草生水中根可緣器
莞
爾雅曰(方寐切)鼠莞(郭璞注曰鼠莞織細似龍鬚可以爲席蜀中出好者)
廣雅曰䓗蒲莞也(纂文同)
說文曰莞草可以爲席從草完聲
茘挺
禮記月令曰仲冬大雪後五日茘挺出
淮南子曰仲冬茘挺出
顔氏家訓曰月令茘挺出鄭玄注云茘挺馬薤也
說文云茘似蒲而小根可爲刷廣雅云馬薤茘也通俗
文而又名馬藺
易統驗玄圖云茘挺不出則國多火災
蔡邕月令章句云茘以挺出
高誘注吕氏春秋云茘草挺出也然則月令之注茘挺爲
草名誤矣河北平澤率生之江東頗有此物種於階庭但
呼爲早蒲故不識馬薤講禮者乃以爲馬莧堪食亦名豚
耳俗曰馬齒江陵嘗一僧面形上廣下狹劉緩幼子民譽
年始數歲雋晤善體物見此僧云面似馬莧其伯父劉縚
因呼爲茘挺法師縚親講禮名儒尚誤如此
列仙傳曰冠先生者宋人也以釣魚爲業居涯水旁百有
餘年魚或放或留或賣或自食之常着冠幘好種茘食其
葩實焉宋景公問其道不告即殺之後數十年踞宋城門
上鼓琴數日乃去宋人家家奉祀之
彫胡
西京雜記曰會稽人顧翶少失父事母孝母好食彫胡飯
常帥子女躬採擷還家導水川供養母有盈儲家近大
湖湖中生彫胡無復雜草蟲鳥不敢至焉遂得以爲養郡
縣表其閭舍
又曰蒲菰菰有米者長安謂爲彫胡葭蘆之未解葉者謂
之紫菰菰有首者謂之菉節
苕
爾雅曰苕陵苕(一名陵時)黃華蔈(必遥切)白華菱(孫炎曰苕華色異名亦不同者)
(沛)
廣(雅志)曰苕草色青黃紫華十一月稻下種之蔓延盛茂可
以美田葉可食
毛詩防有鵲巢曰卭有旨苕
詩義䟽曰苕饒也幽州謂之翹饒蔓生莖如勞豆而細葉
似蒺䔧而青其華細綠色可食味如小豆藿葉也
詩義䟽曰本草曰陵苕一名陵時一名鼠毛似玉芻生下
濕水七月八月華紫似今紫草可以染帛煑沐頭髮即黑
葉青如藍而多華
史記曰趙武靈王夢見處女鼓琴而歌曰美人熒熒兮顔
若苕之華
薕
爾雅曰蒹薕(似雚而細高數天江東呼爲薕)
毛詩車轔曰蒹葭蒼蒼白露爲霜(蒹薕也葭蘆也蒼蒼盛也)
薍(五患切)
爾雅曰菼(他敢切)薍也(似葦而小實中江東呼爲烏蓲蓲音丘)
毛詩淇奥碩人曰葭菼揭揭(毛曰葭蘆菼&KR3016;也)
雚葦
毛詩豳七月曰七月流火八月雚葦(&KR3016;爲雚葭爲葦預畜雚葦以可爲箔也)
又生民行葦曰敦彼行葦羊牛勿踐履方苞方體維葉泥
泥
又河廣曰誰謂河廣一葦航之
禮記月令孟秋曰命有司納材葦(蒲葦之屬此時柔脆可取作器物)
吴志曰孫亮初謠云諸葛恪何若若蘆葦單衣篾鈎絡於
何相求常子閣常子閣者反語石子崗也釣絡帶也及諸
葛恪爲孫峻所殺以葦席褁尸而篾束之
孫卿子曰南方有鳥名蒙鳩以羽編髮爲巢係之以葦苕
風至苕折子死卵破所憑者弱也
吕氏春秋曰季夏之月乃命虞人入材葦(虞人掌池澤官材葦供國羽)
又曰湯始得伊尹拔之於廟煄以雚葦
南夷志曰瀘河在弄棟北今謂之南瀘兩岸葭葦大如臂
楚辭曰咸播耜黍黃雚是營(咸階也耜黑泰也雚草名營耕也言禹平水土萬民皆得)
(布種黑黍於雚蒲之地盡爲良田也)
蘆荻
爾雅曰葭華(即令蘆)葭蘆(葦也)
毛詩曰蒹葭萋萋白露未晞蒹葭采采白露未巳(葭蘆也)
毛詩義䟽曰薍或謂之荻至秋堅成則謂之雚
焦贑易林剥之坤曰從風縱火荻芝俱死
漢書曰蕫偃見寵館陶公主安陵袁叔謂偃曰頋成廟遠
無宿宫人又有荻竹籍田足下何不白主獻長門園於上
此上所欲也
晉中興書徵祥說曰義興初童謠曰官家養蘆化作荻蘆
生不止自成積是時盧循竊據廣州國未能討因而用之
是官養蘆也(荻猶敵也)
春秋後語曰趙襄子欲保晉陽曰奈何無箭張孟談曰臣
聞董子之治晉陽公宫之垣皆以荻蒿莒禁牆之高基高
至于丈餘君發而用之於是發其堅則箘簬之勁不能過也
隋書曰張威拜青州緫管在青州頗治産業遣家奴於民
間鬻蘆荻根其奴緣此侵擾百姓上深加譴責坐癈於家
吴越春秋曰伍子胥至大江江中有漁父子胥請渡時旁
多人漁父歌令止蘆中至夕渡之于滏之之津見其有飢
色歸取夌飯鮑魚之羹子胥疑没蘆中漁父呼蘆中子胥
應與食渡之
晏子春秋曰公獵休坐地晏子滅葭而坐公問其故
晏子曰臣聞介胄不席獄訟不席尸在堂不席三者皆憂
也臣不敢以憂示君公令人不席
淮南子曰鴈銜蘆以避矰繳
又曰藡苗類絮而不可以爲絮(藡苗萑秀也藡徒歴切)
抱朴子曰吴世有姚光者有火術吴主躬臨試之積荻千
束光坐其上又以數千束荻累之因猛風燔之火盡光端
坐灰中振衣而起
說文曰葭灰以候律管
釋名曰大曰蘆次曰葦荻蘆笋苦荻笋甘
世說曰魏明帝使后弟毛曾與夏侯玄共坐時人謂蒹葭
倚玉樹
論衡曰上古之人有荼欎壘者昆弟二人生而執鬼居東
海度朔山上立桃樹下簡閱百鬼鬼道理妄興人禍荼與
欎累縛以蘆索執以食虎
通語曰諸葛亮見殷禮而歎曰東吴菰蘆中乃有竒偉如
此人與兄瑾書云殷往嗣秀才金之僑朌者也
蘩&KR1562;
爾雅曰蔜(音敖)䕅(音嫂)&KR1562;(今蘩&KR1562;也或曰雞腸草)
范汪治淋方曰取蘩&KR1562;草蒲兩手以水煑之亦可常飲
綸組
爾雅曰綸(古頑切)似綸組似組東海有之(綸今有秩嗇夫所帶純青絲綸組綬)
(也海中草生彩理有象之者因以名云)
左思吴都賦曰綸組紫絳
帛布
爾雅曰帛似帛布華山有之(草葉有象布帛者因以名云)
離南
爾雅曰離南活莌也(草生江南高丈許大葉莖中者有瓤正自零陵人祖曰貫之爲樹莌咅)
地榆
夲草經曰地榆止汗氣消酒明目
廣志曰地榆可生食
神農夲草經曰地榆苦寒主消酒生冤句
太平御覽卷第一千
