太平御覽卷第六百八十二
儀式部三
璽綬
璽
說文曰璽王者印也以守土故字從土籕文從玉
春秋後語曰秦破魏軍於華陽走我將軍孟夘王使叚干
木子崇與秦南陽以千金和蘇代謂王曰欲璽者叚干木
子也欲地者秦也今王使欲地者制璽欲璽者制地魏地
不盡則不和(言叚子木子以地兊秦而求相印)且夫以地事秦譬猶以薪
救火薪不盡火不滅也王曰是則然矣雖然事始巳行不
可更矣
史記曰沛公先至覇上秦王子嬰係勁以組封皇帝璽符
節降軹道旁
又曰人有告絳侯周勃欲反下捕勃治之文帝曰絳侯綰
皇帝璽將兵於北軍不以此時反今居一小縣頋欲反耶
漢書曰初高祖入咸陽得秦璽及即天子位因御服其璽
世世傳受號曰傳國璽以孺子未立璽藏長樂宫及莽即
位請璽元后后不肯以授莽莽使安陽侯王舜諭旨太后
怒罵之曰而屬父子宗族蒙漢家力冨貴累世旣無以報
受人孤寄便奪取其國爲人如此者狗不食其餘若自以
金匱符命爲新皇帝當自更作璽何以用此亡國不祥璽
我爲漢家老寡婦旦暮且死欲與此璽俱葬終不可得也太后
因涕泣舜曰莽必欲得傳國璽寧能終不與耶太后聞舜語
切乃出璽投之地以授舜曰我老巳知而兄弟今族滅也
又王莽傳曰梓橦人哀章素無行好爲大言見莽居攝即
作銅匱爲兩檢署其一曰天帝行璽金匱其二署曰赤帝
行璽莽至高廟拜授
又曰王閎王莽叔父哀帝世爲中常侍時董賢爲大司馬
帝臨崩以璽綬付賢曰無妄以與人時國無嗣主内外恐
懼閎白元后請奪之即帶劒至宣德闥謂賢曰宫車晏駕
國嗣未立君受恩深重當俯伏號泣何事久持璽綬以待
禍至耶賢不敢拒乃跪授璽綬
後漢書曰涿郡太守張豐執使者舉兵反自稱無上大將
軍與彭寵連兵四年祭遵朱祐破之初豐好方術有道士
言豐當爲天子以五綵囊裹石繫豐肘云石中有玉璽豐
信之遂反及執當斬猶曰肘石有王璽遵爲椎破之豐乃
知被詐仰天歎曰當死無所恨
又曰延嘉八年渤海妖賊蓋登等稱太上皇帝有王印珪
璧䥫劵相署置皆伏誅(續漢書曰時登等有玉印五皆如白石文日皇帝信璽皇帝行璽其)
(三無文字)
續漢書曰獻穆曹后曹操之女也魏受禪遣使求璽綬后
怒以璽綬抵軒下因涕泣横流曰天不祚此璽
魏志曰太祖崩洛陽時隠陵侯彰行越騎將軍從長安來
赴問賈逵先王璽綬所在逵正色曰太子在鄴國有儲副
先君璽綬非君所宜問也
又曰太和元年以中山魏昌之安城鄕追封甄逸謚曰敬
侯孫豫襲爵初營宗廟掘地得玉璽方一寸九分其文曰
天子羡思慈親明帝爲之改容
魏略曰司馬景王廢齊王芳使郭芝入白太后取璽綬太
后取璽綬置坐側及迎高貴鄕公又請璽綬太后曰我見
高貴鄕公小時識之明白我欲自以璽綬手付之
吳書曰漢大亂天子北詣河上六璽不自隨掌璽者以投
井孫堅討董卓頓軍洛南其井每有五色氣從井中出堅
使人浚之得漢傳國玉璽其文曰受命于天旣壽永昌方
圓四寸上綏交蟠五龍龍上一角缺
蜀志曰太傅許靖等上言先主曰前關羽圍于禁襄陽襄
陽子張嘉王休獻玉璽潜漢水伏於淵泉暉影燭耀靈光
徹天夫漢者高祖本所起定天下之國號也大王襲先帝
軌迹興於漢中也今天子玉璽神光見璽出襄陽漢水之
未明大王承其下流授與以天子位瑞命符應非人力所致
鄧粲晉紀曰江寧民虞迪墾地得白玉驎璽一鈿以獻文
曰長壽萬年
晉書曰義陽王威無操行謟附趙王倫倫將簒使威與黃
門郎駱休逼帝奪璽綬倫敗惠帝反正曰阿皮捩吾指奪
吾璽綬不可不殺阿皮威小字也於是誅威
又曰冉閔子智以鄴來降安西將軍謝尚使濮陽太守戴
施應之進據枋頭會冉智行人劉猗至施乃止使猗求傳
國璽猗歸以告智智猶豫不許施因遣參軍何融率壯士
百人入鄴登三臺助戍譎之曰今且出璽付我凶寇在外
道路梗澁亦未敢即送當遣單使馳告天子天子聞璽已
在吾邊知卿至誠當遣重兵相援智信之乃出璽付融融
詣施施使賫璽馳還璽自秦傳漢漢入魏魏入西晉永嘉
末洛京不守璽爲劉聦所得及石勒滅劉氏璽入僞趙冉
閔誅石氏又入閔及是四十二年而璽復歸於晉
晉中興書曰義熙十二年左衛兵陳陽於府前淮水中得
璽王者不隱其過則玉壁見璽亦璧也
崔鴻十六國春秋前趙錄曰河瑞元年汾水中得玉璽高
一寸二分方四寸文曰有新保之盖王莽時璽也獻者因增深海
光三字淵以爲巳瑞大赦
又前趙錄曰光初五年并州牧安定王策獻玉璽一文曰
趙盛
又前凉錄曰張寔元年蘭池趙嬰上言於青澗水中得一
玉璽鉗鈕光照水外文曰皇帝璽群寮上賀寔曰何怱有
此言乃送之於京師
晉書載記曰石季龍尅上邽遣主簿趙封送傳國玉璽太
子玉璽各一于勒
又曰符堅奔五將山姚萇遣將軍吳忠圍之堅衆奔散獨
侍御十數人而巳神色自若坐而待之召宰人進食俄而
忠至執堅以歸新平幽之于別室萇求傳國璽於堅曰萇
次膺符曆可以爲惠堅瞋目叱之曰小羌乃敢干逼天子
豈以傳國璽授汝羌也圖緯符命何所依據五胡次序無
汝羌名違天不祥其能久乎璽巳送晉不可得也
又曰冉閔殺石祇僣大號遣其使人常煒聘慕容㑺㑺使
記室封𥙿詰之曰石祇去歲使張舉請援云璽在襄國其
言信不煒曰誅胡之日在鄴者略無所遺璽何從而向襄
國此求救之辭耳
又曰冉閔敗蔣幹以傳國璽送于建鄴慕容㑺欲神其事
業言曆運在巳乃詐云閔妻得之以獻賜號曰奉璽君因
以永和八年僣即皇帝位大赦境内建元曰元璽
宋書曰元凶劭旣敗時不見傳國璽問劭云在嚴道育處
就取得之
又曰蔡興宗拜侍中每正言得失無所頋憚孝武新拜陵
興宗負璽陪乘
齊書曰謝朏爲宋侍郞領祕書監及高帝受禪朏當日在
直百僚陪位侍中當解璽朏陽不知曰有何公事傳詔云
解璽授齊王朏曰齊自應有侍中乃引枕卧傳詔懼乃使
稱疾欲取兼人朏曰我無疾何所道遂朝服步出東掖門
乃得車仍還宅是日遂以王儉爲侍中解璽旣而武帝請
誅朏高帝曰殺之則成其名正應容之度外
北史曰后妃傳典琮三人掌琮璽翫器
北齊書曰辛術鎮廣陵獲傳國璽送鄴文宣以璽告於太
廟此璽即秦所制方四寸上紐交盤龍其文曰受命于天
旣壽永昌二漢相傳又應魏晉晉懷帝敗没於劉聦聦敗
没於石氏石氏敗晉穆帝永和中濮陽太守戴僧施得之
遣督護何融送于建鄴歷宋齊梁敗侯景得之景敗侍中
趙思賢以璽投景南兖州刺史郭元建送于術故術以進
焉
又曰元暉業天保二年從駕至晉陽於宮門外罵元韶曰
爾不及一老嫗背負璽與人何不打碎之我出此言知即
死然爾詎得幾時文宣聞而殺之
後周書曰宇文氏其先曰普迴因狩得玉璽三鈕有文曰
皇帝璽普迴異之以爲天授其俗謂天曰宇因號宇文國
并以爲氏
唐書曰貞元二年神策將温嘉順得白玉印其文曰天子
之寳獻之即傳國八寳之一上幸奉天後失之及是方獲
玉璽譜曰傳國璽是秦始皇所刻其玉出藍田山是丞相
李斯所書其文曰受命于天旣壽永昌漢高祖定三秦秦
王子嬰獻此璽及漢高即位仍佩之因以相傳故號曰傳
國璽漢昭帝時殿中一夜相驚霍光即召持節郞取璽郎
不與光欲奪之郞案剱曰頭可得璽不可得光善之明日
遷郎秩二等光後廢昌邑王賀立宣帝光自手解取賀璽
扶令下殿至漢平帝王莽簒位就元后求璽乃出璽投之
於地璽上螭一角缺及莽敗時帶璽綬避火於漸臺商人
杜吳殺莽取綬不知取璽及莽頭公賓就見綬問綬主所
在乃斬莽首并璽與王憲憲得無所送又自乘天子車輦
李松入長安斬憲送璽詣宛上更始赤眉大司馬謝禄至
高陵更始奉璽赤眉赤眉立劉盆子建武三年盆子敗於
宜陽璽還光武孫堅從桂陽入討董卓卓時巳焚燒洛邑
徙都長安堅軍於城南見井中旦旦有光軍人莫敢汲堅
乃探得璽初卓作亂掌璽者投于井中故堅得之袁紹有
僣盗意乃拘堅妻逼求之紹得璽見魏舉以向肘魏武惡
之紹敗得璽還漢以禪魏魏以禪晉趙王倫簒立使義陽
王威就惠帝取璽帝不與強奪之晉懷帝永嘉五年王弥
入洛陽執懷帝及傳國六璽詣劉曜後爲石勒所井璽復
屬勒勒刻一邊云天命石氏此題今不復存勒爲冉閔所
滅此璽屬閔閔敗璽存閔大將軍蔣幹晉鎮西將軍謝尚
遣督護何融至購賞得之以晉穆帝永和八年還江南晉
元帝東度歷數帝無玉璽北人皆云司馬家是白板天子
又曰雍州璽者晉泰光十九年雍州刺史郗恢表慕容永
稱藩奉璽方六寸厚七分上蟠螭爲鼻合高四寸六分四
邊龜文下有八字其文曰受天之命皇帝壽昌鳥篆隠起
巧麗驚絶是慕容所制源其所由未詳厥始也
吕氏春秋曰民之於上若璽於塗印方則方印圓則圓
山陽公載記曰袁術將僣號聞孫堅得傳國璽乃拘堅夫
人而奪之(王璽譜云袁紹拘堅夫人奪之)
應劭漢官儀曰孔子稱封泰山禪梁父可得而數七十有
二傳曰封者以金泥銀繩印之以璽璽施也信也古者尊卑
共之月令曰固封璽春秋傳襄公在楚武子使季冶問璽
書而與之是也秦漢以來尊者以爲名乃始避
又曰天子有傳國璽文曰受命於天旣壽且康
漢舊儀曰秦巳前民皆以金玉銀銅犀象爲方寸璽各服
所好漢巳來天子獨稱璽又以玉群臣莫敢用也
又曰皇帝六璽皆白玉螭虎劒文曰皇帝行璽皇帝之璽
皇帝信璽天子行璽天子之璽天子信璽凢六璽皇帝行
璽賜諸侯王書信璽發兵徵大臣天子行璽外國事天子
之璽事天地鬼神璽皆以武都紫泥封青布囊白表裏兩
端尺一櫃中約署
崔浩漢紀音義曰傳國璽是和氏璧作之
趙書曰劉曜於龍門河水中得玉璽文融尅昌&KR0751;以爲天
錫神璽齋而受之
石虎別傳曰武鄕長城縣民韓強在長城西山巖石間得
玄璽一方四寸厚二寸與璽同文曰受命于天旣壽永昌
虎以爲瑞
燕書曰元璽六年蔣幹遣太子詹事劉猗賷傳國璽詣晉
求救猗負璽行數里天黃霧四塞不得進易取行璽始得
去
叚龜龍凉州記曰吕光時州人陳冲得玉璽廣三寸長四
寸直看無文字向曰視之字在腹裏言光當王
王彪之議曰未詳傳國璽造創之始歷代以來揖讓禪位
以兹相授故是傳國之守器也
拾遺錄曰武王滅紂樵夫牧竪探鳥巢得赤玉璽文曰水
德方滅火祚方盛文皆大篆故三分天下而二分歸周
又曰晉太康元年孫皓送六金璽云時無玉工故以金爲
印璽
漢武内傳曰西王母佩金剛靈璽
鄧析書曰爲之符璽以信之則并與符璽而竊之
綬
爾雅曰繸綬也(即佩玉之組也所以連繫瑞王者因通謂之繸也)
禮記玉藻曰天子佩白玉而玄組綬公侯佩山玄玉而朱
組綬大夫佩水倉玉而純組綬世子佩瑜玉而綦組綬士
佩瓀玟緼組綬
說文曰緺紫青色綬也
應劭漢官儀云綬者有所受以别尊卑彰有德也
又云綬長一丈二尺法十二月闊三尺法天地人
董巴輿服志曰戰國解去紱珮留其絲禭以爲章表秦乃
以采組連結於禭光明章表轉相結綬故謂之綬乘輿黃
赤綬四采黃赤縹紺淳黃圭長二丈九尺五百首(太皇太后皇太)
(后皇后皆同又漢官儀云乘輿綬黃地骨白羽青絳緣五采四百首長二丈三尺)王赤綬四采赤
黃縹紺淳赤圭長二丈八尺三百首(公主大貴人諸侯皆同又漢官儀云四采)
(絳地骨白羽青黃赤緣二丈一尺二百六首)諸國貴人相國綠綬三采綠紫白
淳綠圭長二丈一尺百四十首將軍紫綬二采紫白淳紫
圭長一丈七尺百八十首(公主封君同又漢官儀云丞相御史大夫匈奴亦同)九卿
中二千石一云青緺綬(緺紫青色緺音瓜)二千石青綬三采青白
紅淳青圭長一丈八尺一百二十首(又漢官儀綬羽青桃花縹長丈八尺)
自青綬已上縌(音逆)皆長三尺二寸與綬同采而首半之縌
者古佩禭也佩禭相迎受故曰縌紫綬之間得施玉環玦
千石六百黑綬三采青赤紺淳青圭長丈六尺八十首
(官儀云墨綬白羽青地絳二采長丈七尺)四百丞尉三百長相二百石皆黃綬
一采淳黃圭長丈五尺六十首(又漢官儀云黃綬絲八十首長丈七尺)自黑
綬以下縌長三尺綬同采而首半之百石青紺綬一采宛
轉繆織圭長丈二尺凢先合單紡爲一絲四絲爲一扶五
扶爲一首五首成一文文采淳爲一圭首多者絲細少者
麤皆廣六寸
史記曰武帝召東郭先生出拜爲郡都尉先生久待詔公
車行雪中履有上無下及其拜爲二千石佩青緺之綬也
漢書曰諸侯王高帝初置金璽盩綬(如淳曰盭音戾緣也晉灼曰盭草也出琅)
(耶平昌縣)
又曰朱買臣字翁子拜會稽太守上謂之曰冨貴不歸故
鄕如衣錦夜行買臣頓首謝乃微行懷其印綬步歸郡邸
邸吏方與群飲不視買臣買臣共飲醉飽少間守邸微見
其綬而引之即會稽太守章也守邸驚出相語掾吏皆云
妄誕守邸曰試觀之素輕買臣者入見皆驚走大呼曰實
然乃推排庭中拜謁
又曰蕭育字次君與朱博友善人稱曰蕭朱結綬
又曰南越反楊僕拜樓船將軍東越反上復欲使爲將僕
甚伐前勞勑責之曰士卒暴露連歲將軍不念其懃勞而
造侫巧請乘傳行塞因用歸家懷銀黃垂三組誇鄉里是
三過也
又曰金日磾兩子賞建俱侍中與昭帝同共卧起賞爲奉
車都尉建附馬都尉及賞嗣侯佩侯綬上謂霍將軍曰金
氏兄弟兩人不可使俱兩綬耶霍光曰賞自嗣爲侯耳上
笑曰侯不在我與將軍乎光曰高帝之約有功乃得封侯
時年俱八九歲
又曰莽上漸臺商人杜吳殺莽取其綬
漢名臣奏云大司空朱浮奏曰車府承宏受詔乘輿綬五
采何多黃也可更用赤絲爲地
東觀漢記曰沛王楚王來朝就國明帝告諸王傳相王之
子年五歲以上皆令帶列侯綬復送綬十九枚爲諸子在
道欲急帶之也
又曰李忠仲都發兵奉世祖封武固侯時無綬上自解所
佩綬以賜忠
又曰弟五倫諸王當歸國詔書選三署郎𥙷王家長史除
倫爲淮陽王醫工長時軰除者多綬盡但假印倫請於王
王賜之綬
又曰馬防爲車騎將軍城門校尉置掾史位在九卿上絶
席詔封穎陽侯持以前參醫藥懃勞省闥以襄城美亭千
二百五十戶增防身帶三綬寵貴至盛
又曰掠得羌侯君長紫綬十七艾綬二十八黃綬二枚皆
入簿貴人相國綠綬三綵綠紫白純綠圭公侯將軍紫綬
二彩紫白純紫圭公主封君同九卿中二千石靑綬三彩
青白紅純青圭千石六百石黑綬二彩靑紺純青圭四百
三百二百石黃綬純黃一彩百石青紺綬一彩宛轉繆織
魏志曰太祖與吕布書國家無好金孤自取家好金更相
爲作印國家無紫綬自取所帶綬以藉心
又曰丁謚父斐字文侯建安末太祖征吴斐隨行自以家
牛羸困私易官牛被收送獄奪宦後太祖啁斐曰文侯印
綬何在斐亦知見戲也對曰以易餅〇晉輿服志曰諸假印
綬而官不給鞶囊得自具作其但假印不假綬者不得佩
綬也
晉書曰衛瓘錄尚書事加綠緣綬履上殿入朝不趍
晉令曰皇太子及妃諸王纁朱綬郡公主朱綬郡侯青朱綬
梁書曰張纉爲尚書僕射議南郊印綬官若備朝服宜並
着綬時並施行
博物志曰光武嫌二千石綬不青而細朱浮議更用青羽
又曰太僕朱浮言詔書曰百官皆帶王莽時綬又不齊因
前袁安故綬二李涉等六家所織綬不能具丙丁文能如
組狀募能爲丙丁文謹圖畫一綬丙丁制度賜縑五十疋
今王莽時六安都尉留應募能爲丙丁文謹処武庫給食
留晝夜思念諷誦狂癡三十日病愈今文以成請賜縑五
十疋
西京雜記曰昭陽殿上設五色流蘇帶以綠文紫綬
又曰趙飛鷰爲皇后其弟上遺五色文綬
蔡邕獨断曰皇后赤紱玉璽貴人緺綬金印五色也
蔡邕雜章曰相國金印綠綬位在公上所以殊異休烈群
臣莫得而齊
新序曰昌邑王取侯王二千石黑綬黃綬與左右佩之龔
遂諫曰高皇帝造花綬五等陛下取之而與賤人臣以爲
不可願陛下收之
風俗通曰車騎將軍馮緄字鴻卿爲議郎發綬笥有二赤
蛇可長二尺分南北走大用憂怖季山孫字寧方得其先
人秘要緄請使卜云君後三歲當爲邊將東北四五千里
官以東爲名復五年爲大將軍南征此吉祥也居無幾拜
遼東太守會武陵蠻夷黃高攻燒南郡鴻卿以威名素著
選登亞將奮虓虎之勢
又曰秦昭王遣李冰爲蜀郡太守開成都兩江闢田萬頃
江神每歲湏童女二人不然爲水災冰曰以女與神因責
之良久有蒼牛闘於岸上有間冰還謂官屬曰鬪太極可
相助也若欲知向南腰中正白者我綬也主簿㓨殺北向
者神遂絶管氏易林曰遘鼠咋紫綬衣服皆迁之象新
五行書曰懸虎鼻門上子孫帶綬
張衡集曰南陽太守鮑得有詔所賜先公綬笥傳世用之
時得更治笥平子爲主簿作銘
陸機吊魏武曰今爲著作郎遊祕閣見魏武遺令云吾衣
裳可爲一藏歷官所著者綬内藏中
太平御覽卷第六百八十二
