太平御覽卷第三百八十九
人事部三十
嗜好容止
嗜好
禮記檀弓上曰孔子與門人立拱而尚右二三子亦皆尚
右孔子曰二三子之嗜學也我則有姉之喪故也二三子
皆尚左(喪上右隂也吉上左陽也)
又祭義曰先王之孝也心志嗜欲不忘乎心
又祭統曰不齊則於物無防也嗜欲無止也及其將齋也
防其邪物訖其嗜欲耳不聽樂
左傳閔公曰衛懿公好鶴鶴有乘軒者及有狄人之難國
人皆曰鶴實有禄位余焉能戰遂敗
又僖中曰齊侯好内多内寵内嬖如夫人者六人
左傳襄公曰鄭伯有好田而嗜酒爲窟室而夜飲酒擊鍾
焉朝至未巳朝者曰公焉在(家臣故謂伯有爲公)其人曰吾公在壑
谷(壑谷窟室)
又昭公曰莒子庾輿虐而好劒苟鑄劒必試諸人
又哀上曰曹伯陽即位好田弋曹鄙人公孫彊好弋獲白
鴈獻之
公羊傳僖公曰虞公貪而好寳及爲晉所滅抱寳牽馬而
出
國語曰屈到嗜艾有疾召其宗老而屬之祭我必以艾子
木曰夫子不以私欲奸國之典(言不犯常法)遂不用
論語公冶長曰子曰十室之邑必有忠信如丘者焉不如
丘之好學也
又雍也曰哀公問弟子孰爲好學孔子對曰有顔回者好
學不遷怒不貳過不幸短命死矣
又衛靈公曰子曰吾未見好德如好色者也
家語曰子路見孔子曰汝何好對曰好長劒孔子曰加之
以學豈可及乎子路曰南山有竹不揉自直斬而用之射
逹於犀兕以此言之何用學焉子曰括而羽之所逹深矣
史記曰魏文侯問曰吳起何如人李克曰起貪而好色然
其用兵司馬穰苴弗過也於是魏文侯以爲將拔秦五城
又曰范增說項羽曰沛公居山東之時貪於財貨好美姬
入關財物無所取婦人無所幸此其志不在小
漢書曰濟東王彭離昏暮私與其奴亡命少年數十人行
剽殺人取財物以爲好(以是爲好喜之事也)
又曰漢家言律曆者夲張蒼蒼好書無所不觀無所不通
又曰朱買臣字翁子吳人也家貧好讀書不治産業
又曰陳遵嗜酒每大飲賓客滿座輒閉門取客車轄投井
中雖有急不能去
續漢書曰劉寬簡略嗜酒不好盥浴
東觀漢記曰耿弇字伯昭扶風人少好習學文業帝又令試
騎士建旗鼓肆馳射由是好將帥之事
又曰姜詩字士游廣漢雒人以傭作飬母赤眉賊經其里
落云不可驚孝子母好飲江水兒取水溺死恐母知詐云行
學歲歲作衣投於江中俄而涌泉出於舍側味如江水
又曰更始韓夫人尢嗜酒每侍飲常侍奏事輒怒曰帝方
對我飲正酣何此時持事來乎起禠破書案
謝承後漢書曰馬武字子張南陽人爲人好酒豁逹敢直
言時在御前面折同列以爲笑樂
典略曰荆州牧劉表跨有南土子弟驕貴並好酒設大針
於杖端客有醉寢伏輒以劖(鋤銜切)刺驗其醒醉
晉書曰王濟好弓馬嘗乘一馬着連乾鄣泥前有水終不
肯渡濟云此必是惜鄣泥使人解去便渡故杜預謂濟有
馬癖
晉中興書曰郭璞性輕易不持威儀嗜酒好色或過度其
友人于寳常誡之曰此非適性爾璞曰吾所受有夲限用
之恒恐不盡乃憂爲害乎
後魏書曰辛少雍字季仲少有孝行尤爲祖父紹先所受
紹先愛食羊肝常呼少雍共食及紹先卒少雍終身不食
羊肝
宋書曰庾炳之性好㓗士大夫造之者去未出戶輒令拭
席枕床時陳郡殷沖亦好净小人非淨浴新衣不得近左
右士大夫小㓗每容接之炳好㓗反是冲每以此譏焉
又曰謝靈運出爲永嘉太守郡有名山水靈運素所愛好
出守旣不得志遂肆志遊遨遍歷諸縣動逾旬朔
又曰劉邕所噉食每異於人性嗜瘡痂以爲味似蝮魚常
詣孟靈休靈休先患炙瘡瘡痂落床上邕因取食之靈休
大驚邕荅云性之所嗜靈休瘡痂未落者悉禠取以貽邕
邕旣去靈休與何勖書曰邕向見噉遂舉體流血南康
囚史二百許人不問有罪無罪逓㸦與鞭鞭痂常給邕膳
齊書曰何修之字士威廬江人也性好㓗一日之中洗滌
者十餘過猶恨不足時人稱爲水淫于時又有遂安令劉
爲性弥淨㓗縣中洒掃郭邑無撗草水湔塵穢百姓不堪命
㘴免官
又曰王思遠瑯瑘臨沂人也好簡㓗衣服垢穢方便不前
形像新楚乃與促膝雖然旣去之後猶令二人交箒掃其
㘴處
又曰明帝好食逐夷以銀鉢盛密漬之一飡數鉢謂王景
文曰此味卿頗足不景文曰臣夙好此味貧素致之甚難
帝甚悅食逐夷積多胸腹不息氣將絶疾大困一食漬汁
猶至三㪷終以此卒
管子曰吳王好劒而國士輕死
墨子曰晉文公好士之惡服大夫䍧羊之裘韋以帶劒大
帛之冠越王好士勇自焚其室曰越國之寳悉在此中王
自鼓蹈火而死者百餘人
孟子曰曾晢嗜羊棗而曾子不忍食羊棗(羊棗大棗也)
莊子曰子張見魯哀公哀公不禮曰臣聞君好士不遠千
里以見公今見公之好士也有似葉公子高之好龍葉公
好龍室中彫文盡以爲龍於是天龍聞而下之窺頭於牖
拖尾於堂葉公見之弃而還走失其魂魄五神無主是葉
公非好龍也夫似龍而非龍也今君非好士也夫似士而
非士也(新序同)
尹文子曰昔齊桓公好紫闔境不鬻異綵
又曰齊宣王好射所用弓不過三石以示左右左右引之
皆曰此不下九石而宣王終身自以爲用九石
韓子曰齊桓公好服紫一國盡服紫當時十素不得一紫
公患之管仲曰君欲止之何不試勿衣也謂左右曰甚惡
紫臭公曰諾於是三日境内莫有衣紫
又曰楚恭王與晉厲公戰于鄢陵楚師敗恭王傷目其戰
之時司馬子反渴而求飲榖陽竪操觴酒而進之子反曰
此酒也竪曰非也飲之子反謂之嗜酒弗能絶口
又曰公儀休相魯而嗜魚一邦皆爭買魚而獻之公儀子
不愛
又曰鄒君好服長纓左右皆服纓纓甚貴鄒君患之問左
右對曰君服之百姓亦多服是故貴也鄒君因先自斷其
纓而出國中皆不服長纓
賈誼曰文王使吕望傅太子發發嗜鮑魚公不與曰鮑魚
不登於爼豈有非禮而可養太子哉
說苑曰魏文侯封太子擊於中山三年不往來趙倉唐曰
君何不遣人使大國太子曰願之久矣未得可使者對曰
臣願奉使於是遣倉唐緤北大奉晨鳬獻之文侯曰擊愛
我知我所嗜好(韓詩外傳同)
風俗通曰趙王好大眉民闊半額楚王好廣領國人没頸
文士傳曰嵆康性絶巧好鍜家有盛柳樹乃激水圜之夏
天甚凉恒居其下自鍜有人就者康不受其直
孝子傳曰隗通字君相犍爲𤏡道人母好飲江脊水常乘
舡捷致漂浚辛苦忽然有撗石特起直江脊後取水無復
勞劇
又曰陳遺爲郡主簿母好食鐺底焦飯常持一囊盛之懸
案下
郭子曰陸士衡初入雒張公云宜詣劉道眞於是二陸旣
往劉尚在哀制性嗜酒禮畢初無他言唯問東吴有長柄
胡盧卿得種不陸兄弟珠失望乃云悔往
世說曰謝遏年少玄也好着紫羅香囊太傅患之而不欲
傷其意賭得而焚之
又曰林公好鶴往剡東時有人遺其雙鶴少時翅長欲飛
林公意甚惜之乃鎩其翮鶴騫翥不能復起乃舒翼反頭
視之如似懊惱意林公曰旣有凌霄之姿何肯爲人作耳
目近翫養令翮成遂飛去
又曰王武子好驢鳴旣葬文帝臨其喪顧語同遊曰王子
好驢鳴可各作聲以送赴客皆一時作驢鳴
語林曰王武子死孫子荆哭之甚悲賓客莫不垂涕哭畢
向靈座曰卿嘗好我作驢鳴令我爲君作驢鳴聲似真賓客
皆笑孫聞之曰諸君不死而令王武子死賓客皆怒焉
又戴叔鸞母好驢鳴叔鸞每爲驢鳴以樂其母
又曰祖約少好財阮遥集好屐並常自經營同是一累而
未判其得失有詣祖見料視財物客至併當不盡餘兩小
&KR3875;以置背後傾身障之意未能平或有詣阮正見自蠟屐
因歎曰未知一生當着幾緉屐神甚閑暢於是勝負始分
也
又曰王子猷嘗暫寄人空宅住使令種竹或問暫住何煩
𡭗嘯詠良夕直指竹曰何可一日無此君
語林曰張湛好於齋前種松栢袁山松出遊好令左右挽
歌時人謂張屋下陳尸袁道上行殯曹植永祭先王表曰
先王喜鰒魚臣前以表徐州臧霸遺鰒魚二百枚足自供
事
容止
毛詩曰臣工振鷺二王之後來助祭也(二王夏殷也其後𣏌宋也)振鷺
于飛于彼西雍我客戾止亦有斯容(箋云自鳥集於西雍之澤言所集得其)
(有斯容言威儀之若鷺然也)
禮記玉藻曰君子之容舒遲足容重(舉欲遲也)手容恭(高且正也)目
容端(不睇視也)口容止(不妄動也)聲容静(不&KR0938;咳也)頭容直(不傾顧也)氣容肅
(似不息也)立容德(如有予也)色容莊(勃如戰色)㘴如尸(尸居神位敬慎也)燕居告
温温(告謂教使也詩云温温恭人)凡祭容貌顔色如見所祭者喪容纍
纍(嬴憊貌也)色容顚顚(憂思貌也)視容瞿瞿梅梅(不審貌也)言容繭繭(聲氣)
(微也)戎容曁曁(果毅貌也)言容詻詻(教令嚴也)色容厲肅(儀形貌也)視容清
明(察於事也)立容辨卑母讇(辯讀爲貶自貶卑謂聲磬折也)
又表記曰容貌以文之衣服以移之是故君子服其服則
文以君子之容有其容則文以君子之辭
左傳定下曰邾隱公來朝子貢觀焉邾子執玉高其容仰
公受玉卑其容俯子貢曰以禮觀之二君者皆有死亡焉
論語子張曰曾子曰堂堂乎張也難與並爲仁矣(言子張容儀盛)
(而於仁道薄難勉進)
漢書曰薛宣好威儀容止甚可觀
又曰息夫躬河内陽人也少受春秋通覽詩書容貌壯麗
爲衆所異
又曰江充召見大臺宫自請以所常被服見上上許之充
衣紗縠單衣冠步摇冠爲人魁岸容貌甚壯帝望見而異
之謂左右曰燕趙固多竒士
又曰武帝即位徵天下賢良待以不次之位自衒鬻者以
千數
東方朔上書曰臣朔年二十二長九尺三寸目若懸珠齒
若編貝
又曰王商爲丞相河平四年單于來朝引見丞相㘴未央
庭中單于前拜謁商商起離席與言單于仰視商貌大畏
之遷延却退天子聞而歎曰此眞漢相矣
又曰司馬相如字長卿蜀郡成都人也至臨卭富人卓王
孫請之相如時從車騎雍容閑雅甚(都美也詩曰不見子都)都王孫
有女文君新寡竊從戶窺心說而好之遂夜奔相如
又曰雋不疑字曼倩渤海人也暴勝之爲直指使者至東
海素聞不疑賢請與相見望見不疑容皃尊嚴衣冠甚偉
勝之躧履起迎
續漢書曰侯霸字君房河南人爲人矜嚴有威容家累千
金不事産業篤志詩書師事房元常爲都講
東觀漢記曰上過穎陽祭遵以縣吏數進見上愛其容儀
署爲門下吏
又曰虞延字子太陳留人爲都督郵世祖聞而竒之二十
年東廵路過小黃高帝母昭陵后園陵在焉時延爲都督
郵詔呼引見問園陵之事延進旨從容跪拜可觀其陵樹
株栢皆諳其數爼豆犠牲頗曉其禮帝善之勑延從駕西
盡郡界賜錢及劒帶佩刀還郡
又曰杜詩薦伏湛䟽曰容皃堂堂國之光輝智略謀慮朝
之淵藪齠齓勵志白首不衰實足以先後王室名足以光
示遠人柱石之臣宜居輔弼
英雄記曰袁紹生而孤幼爲郎容皃端正威儀進止動見
倣效弱冠除復陽長有清能名
吳書曰張純字元基少厲操行學博才秀切問捷對容止
可觀拜郎中𥙷廣德令治有異績擢爲太子輔義都尉
吳錄曰滕胤年十二孤單焭獨爲人白晢威儀可觀每正
朔朝會脩覲在位大臣見者莫不歎賞
魏志曰延康元年蜀將孟逹率衆降逹有容止可觀文帝
甚器愛之使逹爲新城太守加散騎常侍
蜀志曰魏文帝察黃權有局量試欲驚之遣左右請權未
至之間累催相屬馬使奔馳交錯於道官屬莫不禠魄而
權舉止顔色自若後領益州刺史大將軍司馬宣王深器
之問權曰蜀中有卿軰幾人權笑而不荅曰不圖明公見
頋之重
蜀志曰彭永年廣漢人身長八尺容皃甚偉姿性驕傲多
所輕忽唯敬同郡秦子勑
吳志曰張昭容皃矜嚴有威風權常曰孤與張公言不敢
妄也舉邦憚之
王隱晉書曰王褒少立操尚非禮不動非法不言身長八
尺四寸容皃絶異音聲清亮辭氣韶雅
沈約宋書曰元凶弑逆義宣發哀即日便舉兵張暢爲元
佐位居僚首哀容俯仰蔭映當時舉哀畢變服着黃韋袴
褶出射堂簡人音姿容止莫不瞩目見之者皆願爲盡命
又曰羊欣字敬先少靜默無競於人美言笑善容止徧覽
經籍尤長隷書
賈誼新書曰朝廷之容師師然翼翼然整以敬祭祀之容
遂遂然粥粥然敬以婉軍旅之容愊然肅然固以猛喪紀
之容怮然懾然若不還
頋譚别傳曰譚字子嘿吳人常慕賈誼之爲人身長七尺
八寸少言笑容皃矜整有珪璋威重未常失色於物非其
人或終日不言
顔含别傳曰顔髦字居道含之子也少慕家業惇於孝行
儀狀嚴整風皃端美桓公見而歎曰顔侍中廊廟之望也
桓邵别傳曰邵字敬倫丞相之第五子清貴簡素風姿甚
美而善治容儀雖家人近習莫見其怠墮之皃温見而稱之
曰可謂鳳鶵(郭子同)
三輔決錄曰竇叔高名玄爲上郡計吏朝會數百人儀狀
絶衆天子異之詔以公主妻之出同軰調笑焉叔高時巳
自有妻不敢以聞方欲迎婦與訣未發而詔召叔高就第
成婚
益部耆舊傳曰張肅有威儀容貌甚偉弟松爲人短小不
持節操然識逹精果有材幹劉璋乃遣詣曹公曹公不甚
禮楊修深器之脩以所撰兵書示松飲讌之間一省即便
闇誦修以此異之
會稽典錄曰賀邵善容止正其衣冠尊其瞻視動静有常
與人交久益敬之至於官府左右莫見其跣坐常着韈希
見其足
荀氏家傳曰荀羡風器英秀識准摽貴明鬚眉美音氣俯
仰頋盻容止可則
世說曰太尉揔角時常造公司徒王衍神情明秀風姿詳雅
山公嗟嘆者良久旣去目之而言曰何物老嫗生此寧馨
兒然恐誤天下生民者未必非此人
又曰崔琰字季珪聲姿高朗鬚長四尺甚有威重武帝見
匈奴使自以形陋不足以雄遠國使季珪代自捉刀立牀
頭旣畢令間諜問曰魏王何如荅曰王雄望非常然牀頭
捉刀人此乃英雄也魏武追殺其使
又曰裴令公有容儀脫冠冕麤服亂頭皆好時人以爲玉人
又曰時人見嵇中散歎曰蕭肅如長松下風高而且
深山公曰嵆叔夜巖巖若孤松之獨立及其醉也如玉山
之將頽
又曰王右軍見杜弘治歎曰面如凝脂眼如點漆此神仙
中人也又時人謂左軍飄若遊雲矯若驚龍
又曰海西時諸公每朝朝堂猶暗唯會稽王來軒軒若朝
霞舉
太平御覽卷第三百八十九
