太平御覽卷第八百四十
百榖部四
稷粟
稷
毛詩䮐頌閟宫曰有稷有黍有稻有秬
禮記曲禮下曰凡祭宗廟稷曰明粢
又内則曰豕宜稷
國語曰稷爲稷不能蕃殖
爾雅曰粢稷也(郭璞注曰今江東呼粟爲粢也孫英曰稷粟也)
說文曰稷五榖之長也
山海經曰廣都之野爰有膏稷
廣志曰破減稷逼麥稷此二者以四月熟
夲草曰稷米甘而無毒益志氣𥙷不足
鄭氏婚禮謁文讃曰稷爲天官
盧毓冀州論曰眞定好稷地産不爲無珍也
粟
歸藏曰剥良人得其玉小人得其粟
河圖說微曰蒼帝起天雨粟也
說文曰粟嘉榖實也粟之爲言續也
爾雅曰虋赤苗芭白苗(虋赤粱粟也芭白粱粟也虋音門芭音起)
尚書仲虺之誥曰肇我邦于有夏若苗之有莠若粟之有
粃(孔安國注曰始我商家國於夏世欲見剪除若莠生苗粃在粟恐被鋤治傷之也)
毛詩曰握粟出卜自何能榖
又小宛曰交交桑扈率埸啄粟
周禮地官下曰倉人掌粟入之藏(鄭玄注曰九榖盡藏以粟爲主)
禮記曲禮上曰獻粟者執右契(契劵要古尊也)
禮記祭法曰父母旣殁必求仁者之粟以祀之謂禮終
左傳僖上曰冬晉荐饑乞糴于秦秦輸粟于晉自雍及絳
相繼命之曰汎舟之役
又襄元曰季文子卒大夫入歛無衣帛之妾無食粟之馬
又襄六曰鄭子皮即位於是鄭飢而未及麥民病子皮以
子展之命餼國人粟戶一鍾
又昭六曰夏會于黃父謀王室也(王室有子朝乱謀定之也)趙簡子令
諸侯之大夫輸王粟
春秋佐助期曰粟神名許給姓慶天
又說題辞曰高而平者爲原平者和故宜粟
又曰粟助陽扶性粟之爲言續也粟五變一變而以陽生
爲苗二變而秀爲禾三變而粲然謂之粟四變入臼米出
甲五變而蒸飯可食(宋均注曰粟受五行氣而五变故乃成可食)陽以一立爲
法故粟積大一分穗長一尺文以七烈精以五立故其字
粟爲粟西者金所立米者陽精故西字合米而爲粟(宋芍注曰)
(續爲續陽生長也受五行氣故有變)
春秋潜潭巴曰天雨粟無德者興有德者不禄小人進大
臣辱
公羊傳僖上曰秋齊侯宋公江人黃人會於陽榖桓公無
障谷無貯粟(何休注曰有無相通)
榖梁傳莊公曰諸侯無粟諸侯相歸粟正也
論語雍也曰子華使於齊冉有爲其母請粟子曰與之釡
請益曰與之庾原思爲之宰與之粟九百辤子曰無以與
𡭗隣里鄕黨乎
周書曰神農之時天雨粟神農耕而種之作陶冶斤斧破
木爲耜鉏耨以墾草莽然後五榖興以助菓蓏之實
史記曰武王平殷亂天下宗周伯夷叔齊恥之義不食周粟
又曰宣曲任氏之先爲督道倉吏秦之敗豪傑皆争金玉
而任氏獨害倉粟楚漢相拒滎陽民不得耕種米石至万
金而豪傑金玉盡歸任氏任氏以此起冨
又曰漢興七十餘年之間國家無事非遇水旱之災太倉
之粟新陳相因充溢露積於外至腐敗不可食也
又曰文帝徙淮南王道死民歌曰一斗粟尚可舂一尺帛
尚可縫兄弟兩人不能相容
又汲黯傳曰河内失火上使黯往視之還報曰河内人或
父子相食臣謹發河南倉粟以賑貧乏上賢而釋之
史記曰大將軍青遂至窴顔山趙信城得匈奴積粟食軍
軍留一月而還悉燒其城餘粟以歸
漢書曰酈食其說齊王曰漢英豪賢才皆樂爲之用諸侯
之兵四面而至蜀漢之粟方船而下
又曰公孫弘起家徒步爲丞相故人高賀從之食以脫粟
米飯覆以布被賀怨曰何用故人冨貴爲脫粟布被我自
有之乃退
又曰主父偃諫伐匈奴曰秦皇使天下飛芻輓粟起於東
睡琅耶負海之郡轉月北河率三十鍾而致一石
又曰秦將王離涉河圍鉅鹿章邯軍其南築通道而輸之
粟
又曰神農之教曰有石城十仞湯池百步帶甲百萬而亡
粟弗能守(汜勝之書又)
又東方朔傳曰侏儒長三尺俸一囊粟錢二百四十臣長
九尺餘亦俸一囊粟錢二百四十侏儒飽欲死臣朔飢欲
死
又曰賈捐之上書曰武帝元狩六年太倉之粟紅腐不可
食
謝承後漢書曰丹昜方儲字聖明暁風角占候爲章句長
民田還置餘粟二石及刀鋤於田陌聖明曰求亡去疑其
隣家儲曰此人非偷自呼縣功曹語曰君何取粟置家後
積茭中功曹𣢾服
後漢書王符潜夫論曰冨貴則背親捐舊喪其本心朽貫
千萬而不忍賜人一錢積粟腐倉不忍貸人一升
後魏書曰任城王雲爲冀州刺史雲留心政事甚得下情於
是合城長吏請輸絹五尺粟五升以報雲恩高祖嘉之
又曰世祖引高允與論刑政言甚稱旨因問允曰萬機之
務何者爲先是時多禁封良田又京師遊食者衆允因言
曰地方一里則爲田三頃若勤之則畝益三升不勤則畝
損三升方百里損益數率爲粟二百二十二萬斛况以天
下之廣乎若公私有儲雖遇飢年復何憂哉世祖善之遂
除田禁
又曰韋聉字尊顯少有志業年十八辟州主簿時屬歲儉
聉以家粟造粥以飼飢人所活甚衆
後周書曰王羆爲華州刺史時關中大飢徵稅民間榖食
以供軍費或隱匿者令遞相告多被篣捶以是人有逃散
唯羆信著於人莫有隱者得粟不少
唐書曰始平人宗士眺負粟一石委於大倉而去云願少
益軍國高祖嘉之賚物百段
晉史曰高祖明而難犯事多親决嘗有店婦與軍士墾訴
無以自明帝爲鞠吏曰雖屬官吾可市而代之兩訟未分
何以爲断可殺馬刳腸而視其粟有則軍士誅無則婦人
死遂殺馬馬腸無粟因戮其婦境内肅然莫敢以欺
漢實錄曰王周性寬恕不忤物情初刺信都州城西橋敗
覆民租車周曰橋梁不飾子之過也乃還其所沉粟出私
財以修之
孔叢子曰子思居貧其友饋之粟者受二車焉或獻樽酒
束脩子思曰爲費而無當也或曰子取人粟而辭酒是辭
少而受多也於義則無名於分則不全行之何也子思曰
然伋不幸而貧於財及至困乏將絶先人之祀夫所以受
粟爲周乏也酒酺則所以飲讌也方乏於食而乃飲讌非
義也吾豈以爲介哉度義而行之
又曰季桓子以粟十鍾餼夫子夫子受而班門人之無者
子貢曰季孫以夫子貧故致粟今而施人無乃乖彼意乎
子曰吾受而不辭爲季孫之惠受不爲冨惠於一人豈若
數百人哉
管子曰桓公觀於野曰何物可比君子之德隰朋曰粟可
比君子之德管仲曰苗始出生也㫬㫬(音㫬)乎以孺子安之
則安不得則危故命之曰禾此可比君子桓公曰善
晏子春秋曰北郭騷見晏子曰願託所以養母晏子分倉
粟府金以遺之辭金受粟晏子見疑出奔北郭子遂造公庭
曰晏子天下賢人去齊敵必來侵臣見國之侵不若死請
以頭白晏子因自殺景公聞大駭自追晏子
又曰寸之管無當天下不能足粟今齊國丈夫耕女子織
夜以接日不足以奉上而君側雕文刻鏤之觀此無當之
管也
曾子曰曾子魯君饋之粟辭不受使者曰子無求於人人
自致之曰與人者驕人受人者畏人縱子不以是驕我我
能無畏乎與冨而畏人不若貧而無屈
墨子曰世俗之君子視義士不若視負粟者今有人於此
負粟息於路側欲起而不能君子見之無長少貴賤必起
之何重故也今爲義之君子奉承先王之道以語之縱不
說而行又從而非毀之則是世俗之君子視義士不若視
負粟者
莊子曰周家貧貸粟於監河侯侯曰待我得邑金將貸子
周作色曰周昨來有呼周者視轍中有一鮒魚曰我東海
之波臣也君豈有斗升水活我哉周曰諾我且南遊吳越
激西江之水迎子可乎鮒魚曰不如早索我於枯魚之肆
吕氏春秋伍子胥諫吴王曰非吴喪越越必喪吴今將輸
之粟是長吾讎而劵吾仇也
又曰飯之美者玄山之禾不周之粟(不周山在崑崙山北)陽山之穄
南海之秬(崑崙之南故曰陽山穄關西爲之麋秬黑黍也)
商君書曰金一兩生於境内粟十二石死於境外粟十二
石生於境内金一兩死於境外國好生金於境内則金粟
兩死倉府兩虚國弱好生粟於境内金粟兩生倉府兩實
國強
荀卿子曰仁義禮善之於人也譬之若貨財粟米之於家
也多有之者冨少有之者貧至無有者窮
淮南子曰䰞棺者欲民之疾疫畜粟者欲歲之飢荒也
又曰黃帝治天下力牧太山稽輔之狗彘吐菽粟於道路
而無分争之心
又曰昔者蒼頡作書而天雨粟(高誘注曰蒼頡始視鳥跡之文而造書者也有書契)
(則詐僞萌生去本走未弃耕作之業也務錐刀之利天知其將餓故雨粟也)
又曰量粟而舂數米而炊可以治家而不可以治國
又曰馬不食脂桑扈不啄粟非廉也
又曰未嘗稼穡粟滿倉未嘗桑虫絲滿囊得之不以道用
之横(横放也)
又曰粟得水而熱甑得火而液水中有火火中有水疾雷
破石隂陽相薄(自然之熱)
又曰闔盧伐楚五戰入郢燒高府之粟
六韜曰武王入殷發鉅橋之粟以與殷民
說苑曰十粟爲一分十分爲一寸
又曰墨語禽滑釐曰今凶年與子隋侯珠又與子一鍾粟
子將何擇氂曰粟可耳(亦具珠部)
又曰高平王遣使者從魏文侯貸粟文侯曰湏吾租收邑
粟至乃得也使者曰臣初來時見瀆中有魚張口謂臣曰
吾窮水魚命在呼吸可得灌乎臣謂之曰待吾南見河堤
之君决江河之水灌汝口魚曰謂命在湏臾乃湏決江淮
之水比至君還必求吾於枯魚肆今高平貧窮故遣從君
貸速乃湏租收大王必求臣於死人之墓
風俗通曰燕太子丹仰歎天爲雨粟
賈誼書曰鄒穆公有令食鳬鴈者必以秕無敢以粟於是
倉無秕而求易於民二石粟得一石秕民請曰秕食鳬
鴈爲無費也今求秕於二石粟而易一石粃食(鳬鴈)則費甚
矣請以粟食之穆公&KR1176;去非(尔所)知也夫百姓朐牛而耕暴
背而芸勤而不敢隋者豈謂鳥獸哉粟米人之食也柰何
以其食養鳥且汝知小計而不知大害
晁錯書曰利民欲者莫如用爵致粟能以粟拜爵者皆
民之有余者也
汜勝之書曰欲知歲宜以布囊盛粟等量埋於隂地冬至
後取量最多者多種之
桓階別傳曰階爲趙郡太守路有遺粟一囊耕者得之舉
以繫樹數日其主聞還取之
桂陽先賢畫讃曰成子郴中人能逹鳥鳴爲郡主簿與衆
人俱坐聞雀鳴而笑曰東市輦粟車覆雀相呼往食之衆
人遣視信然(益部耆旧又載)
王子年拾遺記曰東極之東有龍枝之粟言其枝屈曲游
龍食之善走又有鳳冠粟似鳳之冠食者令人多力有雲
渠粟叢生葉似扶蕖食之益顔色粟莖赤黃皆長二丈千
株叢生
博物志曰鴈食粟則翼垂不能飛
鄒子曰董仲舒三年不闚園嘗乘馬不覺牝牡朱買臣貧
賤之時孳孳脩藝不知雨之流粟志在經傳也
京房易祅占曰天雨粟不肖者食禄與三公易位天雨稻
黍者亡天雨稻大臣當誅
古今注曰武帝建元四年天雨粟宣帝地節三年長安雨
黑粟元帝竟寕元年南陽山郡縣雨粟色青黑味苦大者
如豆小者如麻子赤黃味如麥建初二年九江壽春雨粟
光武建武二十年清河廣川雨粟大如莧實色黑
吴氏夲草曰陳粟神農黃帝苦無毒治痺熱渴粟養腎氣
杜寳大業拾遺錄曰吏部侍郎楊恭仁欲改葬學士舒綽
曰此所擬之處掘深五尺之外亦有五穀若得一榖即是
福德之地公侯世世不絶恭仁即將綽向京令人掘深七
尺得一穴如五石甕大有粟七八斗此地經爲粟田蟻運
粟下於此穴當時朝野之士以綽爲聖
任昉𫐠異記曰光武興洛陽斗粟万錢人死者相枕漢末
大飢江淮間童謠曰大兵如市人死如林持金易粟粟貴
於金洛中謠云雖有千黃金無如我斗粟斗粟自可飽千
金何所直袁紹在冀州時滿市黃金而無斗粟餓者相食
人爲之語虎豹之口不如飢人劉備在荆州粟與金同價
永嘉之亂洛中飢荒懷帝遣人觀市珠玉金銀填委市門
而無粟麥袁宏上表云田畒由是丘墟都市化爲珠玉
又曰晉末荆州久雨粟化爲蟲蟲害民春秋云榖之飛爲
蟲是也中郎王義興表曰臣聞尭生神禾而晉有蟲粟陛
下自以聖德何如也帝有慙色
又曰宋高祖之初當晉末飢饉之後旣即位而江表二千
餘里野粟生焉
又曰淮南諸山石榖生石上生榖也袁安公云石穀藥名
穗之尤小者是也
應翊像讃序曰赤眉賊攻其所居城翊盡以私榖數十万
賑城中于時粟斗數萬不稱其仁
太平御覽卷第八百四十
