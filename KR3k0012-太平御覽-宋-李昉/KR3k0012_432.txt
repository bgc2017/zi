太平御覽卷第四百三十二
人事部七十三
慈愛恭敬智聦敏強記
慈愛
說文曰慈愛也
釋名曰慈字也
韓詩外傳曰夫爲人父者心懷慈仁之愛以畜飬之愛子
不詈髦子不笞
禮記學記曰夫慈者所以使衆也
左傳昭五年曰子産卒仲尼聞之出涕曰古之遺愛
孝經援神契曰母之於子也鞠養殷勤推慘居濕絶少分
甘(宗均曰少則自絶甘則分)
家語曰孔子曰明君心寬𥙿以容其民慈愛以優柔之
漢書曰翟方進少爲郡小吏號遲鈍因病歸欲遊學後母
慜其志而怜其幼隨之長安織履以給之
謝丞後漢書曰楊彪子循爲曹操所殺後見彪問曰公何
瘦之甚對曰愧無日磾先見之明猶懷老牛䑛犢之愛操
爲之改容
列女傳曰魏孟陽之女芒夘之後妻也有三子前妻之子
有五人皆不愛慈母前妻中子犯魏王令罪當死慈母憂
感悲哀帶因減赤人有謂慈母曰人不愛母何爲憂懼勤
勞如此母曰其父爲其孤也而使妾爲之繼母如爲人母
而不能愛其子何謂慈乎魏王聞之高其義赦其子而復
其家自此之後五子親侍慈母
老子曰吾有三寳一曰慈
韓子曰愛子者慈於子重生者慈於生䝿功者於事仁
淮南子曰堯立孝慈使民如子弟
說苑曰魏文侯封太子摯於中山三年使不往來舍人趙
倉唐曰爲人子三年不聞父問不可謂孝爲人父三年不
聞子問不可謂慈臣願奉使侯何所好太子曰侯嗜晨鳬
好北犬倉唐&KR1303;北犬奉晨鳬文侯賜太子衣一襲令以鷄
鳴時致之太子發筐視衣盡顛倒太子曰趣具駕君侯召
我也唐來不受太子曰詩曰東方未明顛倒衣裳顛之倒
之自公召之遂西至文侯大喜倉唐一使文侯爲慈父摯
爲孝子
潘岳西征賦曰夭赤子於西安坎路側而瘞之亭有千秋
之號子無七日之期雖逸厲於延吳實潜慟於余慈
蔡邕書曰邕薄祐早喪二親年踰三十鬢髮二色叔父親
之猶若幼童陸則對座食則比豆
恭敬
說文曰恭肅也
釋名曰恭供也自持也亦言供給事人敬警也
易小過卦曰山下有雷小過君子以行過於恭(取過於禮而不爲害)
易繫辭曰君子致恭以存其位
易文言曰敬以直内義以方外敬義立而德不孤
尚書五子歌曰居民上者奈何弗敬
毛詩小弃曰唯桑與梓必恭敬止
又曰敬之敬之天惟顯思
大戴禮曰昔禹見耕者五偶而式過十室之邑則下爲秉
德之士存焉
又曰昔武王踐祚入於戶未嘗越履往來過之不履影
禮記曲禮曰君子恭敬蹲節退讓以明禮
又檀弓上曰晉獻公將殺其世子申生公子重耳謂之曰
子盍言子之志於公乎世子曰不可君安驪姬是我傷公
之心也曰然則盍行乎世子曰不可謂君謂我欲殺君也
天下豈有無父之國哉吾何行如之使人辭於狐突曰君
老矣子少國家多難伯氏不出而圖吾君(圖謀)伯氐苟出而
圖吾君申生受賜而死再拜稽首乃卒是以爲恭世子也
又少儀曰賓客主恭祭祀主敬
又樂記曰中正無邪禮之質也莊破恭順禮之制也
又哀公問曰敢問何謂敬身孔子對曰君子過言則民作
辭過動則民作則君子言不過辭動不過則百姓不令而
恭敬如是則能敬其身能敬其身則能成其親矣
又經解曰恭儉莊敬禮教也
左傳宣上曰晉靈公不君趙宣子驟諫公患之使鉏麑賊
之晨往寢門闢矣盛服將朝尚早坐而假寐麑退而歎曰
不忘恭敬民之主也賊民之主不忠觸槐而死
又襄(四年)曰季氐以公鉏爲馬正(賈逵曰馬正家司馬)愠而不出閔子
馬見之(閔子馬曾大夫閔馬父也)曰爲人子者患不孝不患無所恭敬
父命何常之有公鉏然之敬恭朝夕恪居官次
又昭二曰正考父佐戴武宣(三人皆宋君也)三命滋益恭(三命上鄕)故
其鼎銘云一命而僂再命而傴三命而俯(俯恭於傴傴恭於僂)循墻
而走(言不敢安行也)亦莫余敢侮
論語曰恭近於禮遠耻辱也
又曰司馬牛憂曰人皆有兄弟我獨亡子夏曰商聞之矣
死生有命冨貴在天君子敬而無失與人恭而有禮四海
之内皆兄弟也
又曰樊遲問仁子曰居處恭執事敬與人忠雖之夷狄不
可弃
又曰子禽語子貢曰子之爲恭也仲尼豈賢於子乎
家語曰孔子曰恭則近禮堯舜篤恭以王天下
又曰顔淵將西遊宋問孔子曰何以爲身子曰恭敬而巳
矣恭則近於禮忠敬則人愛
史記曰子路爲蒲大夫辭孔子孔子曰蒲多壯又難治然
則吾語汝恭以敬可以執勇
漢書曰萬石君石奮其父趙亡徙温高祖東擊項籍過河
内時奮年十五爲小吏高祖與語愛其恭敬奮積功勞孝
文時太中大夫恭勤過宫闕門必下車趍見路馬必式子
孫爲小吏來歸謁萬石君必朝服見之
魏略曰常林少單貧帶經耕鋤其妻自擔餉餽之林雖在
田野其相敬過於賓客
吳書曰顧悌字子通待妻子有禮常夜入晨出希見其面
常疾篤妻出看之悌命左右自扶起冠幘
王隱晉書曰庾衮執事有恪與弟子治藩跪而受條其人
曰今在隱屏先生胡不踞衮乃揖而延之正席而坐告之
曰何以幽顯易其操者乎
樊英别傳曰英嘗病卧便室中英妻遣婢拜問英荅拜或
問之英曰妻齊也
說苑曰魯有恭士名曰机泥行年七十其恭甚益冬日行
隂夏日行陽一食之間三起見衣裘褐之士則爲之禮魯
君問曰机子年甚長矣不可釋恭平泥對曰君子好恭以
成其名小人學恭以除其刑斧鑚加於泥者何釋恭爲
又曰趙簡子乘弊車瘦馬衣設羊裘其宰諫曰車新則安
馬肥則往來疾狐格之裘温且輕簡主曰吾非不知吾
聞君子服美則益恭小人服美則益倨我以自俻恐有小
人之心也
智
易繋辭曰智周乎萬物而道濟天下
禮記中庸曰舜其大智也與舜好問而好察邇言
論語公冶長曰寗武子邦有道則智邦無道則愚其智可
及其愚不可及也(寗武子衛大夫寗俞)
又雍也曰智者樂水
又曰智者動
爾雅曰歫齊州以南戴曰爲丹穴丹穴之人智
史記秦使王稽於魏知范雎賢載入秦至湖穰侯至勞稽
曰君得無與諸遊子俱來稽曰不敢即別去睢曰吾聞穰
侯智士也其見事遲向者疑車中有人忘索之於是下車
走行十餘里果使騎還索車中無人乃止
又曰摴里子名疾秦惠王弟也滑稽多智秦人號曰智囊
又曰眺錯以辯得幸太子太子家號曰智嚢
又曰項王謂漢王曰天下匈匈數歲者徒以吾兩人耳願
與漢王挑戰决雄雌漢王笑謂曰吾寧闘智不闘力
漢書曰陳嬰者東陽令史也少年殺其令相聚邑中從之
者得二萬人欲立嬰爲王嬰母謂曰吾爲乃家婦聞先故
未曾貴今暴得大名不祥不如有屬成猶得封侯事敗易
以亡亡爲世所指名也嬰乃不敢爲王
范曄後漢書曰魯恭祖父匡王莽時羲和有權數號曰智
囊
于寳晉紀曰桓範出赴曹爽宣王謂蔣濟曰智嚢往矣
晉中興書曰王允之字淵猷年在揔角從伯敦深智之嘗
夜飲允之辭醉先眠時敦將謀作逆因允之醉別牀卧夜
中與錢鳳計議允之巳醒悉聞其語恐或疑便於眠處大
吐衣面並汚鳳旣出敦果照視見其眠吐中以爲大醉不
復疑之
華陽國志曰任文孫字文公閬中人初武檐山石折文公
曰噫西方智士死吾其應之遂卒益部爲之諺曰任文公
智無雙
文子曰神者智之淵也神清則智明智者心之府也智公
則心平
莊子曰巧者勞智者憂
尹子曰兩智不能相救兩貴不能相臨兩辯不能相屈力
均勢敵故也
商君書曰智者見於未萌
申子曰智均不相使力均不相勝
吕氏春秋曰目之見也籍於照心之智也籍於重
淮南子曰智之以智權者人英也
又曰禆諶出而智公成子産之事
新序曰魏文侯曰智士者國之器也國有智士則無諸侯
之憂
桓譚新論曰楊子雲何人耶荅曰才智開通能入聖道漢
興以來未有此也
論衡曰其智如傾其德如山智能之人湏三寸之舌一尺
之筆以乃能自通
又曰劉子駿漢朝智囊筆墨淵海
袁子正書曰楊子曰莊周何人哉袁子曰太而不儉重而
畏禍智人也
孫卿智賦曰血氣之釋也志意之榮也百姓待之是謂君
子之智
聦敏
論語公冶長曰子謂子貢曰汝與回也孰愈對曰賜也何
敢望回回也聞一以知十賜也聞一以知二子曰弗如也
吾與汝弗如也
漢書曰桑弘羊雒陽賈人子以心計年十三爲侍中
謝承後漢書曰應奉讀書五行並下
九州春秋曰夏侯淵爲劉備所殺於陽平曹公自長安出
斜谷至陽平俻拒險守峽王欲還出令曰鷄肋官屬不知
所謂楊脩便曰夫鷄肋弃之可惜食之無所得以比漢中
王欲還也引還
吳志曰顧譚每省簿書未嘗下籌徒屈指心計盡發疑謬
後魏書曰祖瑩字元珍十二爲中書學生博士張天龍講
尚書選爲都講生徒悉集瑩夜讀書勞倦不覺天曉催講
旣切遂誤持曲禮卷上座博士嚴毅不敢復還仍置禮於
前誦尚書三篇不遺一字
沈約宋書曰劉穆之内惣朝政外供軍旅决斷如流事無
壅滯目覽辭訟手荅牋書耳行聽受口並酬應不相參涉
益部耆舊傳曰何祇𥙷成都令使人投筭祇聽其讀而心
計不差升合其精如此
費禕别傳曰于時戰國多事衆務煩猥禕識寤過人每續
書記粗舉目暫視巳充其數接納賓客飲食嬉戲加之博
弈每盡人之歡事不廢也董允代禕爲尚書令欲則禕之
所行旬日之中事多紆滯允爲歎曰才力相懸若此之遠
說苑曰昔鄒忌爲齊相稷下先生淳于髠之屬七十二人
皆輕鄒忌爲設妙辭淳于三稱鄒忌三知之如應響淳于
等辭詘而去故所以尚干將莫耶者貴於立斷也所以尚
騏驥爲立至也是以聦明敏捷欲人之入也
世說曰魏武嘗過曹娥碑下楊脩從碑背上題曰黃絹幼
婦外孫韲&KR0875;魏武謂脩卿解不荅曰解魏武帝曰卿未可
言待我思之行三十里乃曰巳得令脩别記所知脩曰黃
絹色絲也於字爲絶幼婦少女也於字爲妙外孫女子也
於字爲好韲臼受辛也於字爲辤所謂絶妙好辤帝亦記
之與脩同乃歎曰不如卿三十里
世說曰人餉食魏武帝一杯酪魏武噉少許盖頭題上爲
合字以示衆莫之解次至楊脩使噉曰公教人一口何疑
強記
禮記曲禮曰博聞強識謂之君子
漢書曰上行幸河東嘗云書一篋張安世憶記之後得書
以相校無所遺失安世長子千秋爲中郎將將兵隨渡遼
將軍范朋友擊烏桓還謁大將軍光光問千秋戰闘方略
山川形勢千秋口對兵事畫地成圖無所忘失
東觀漢記曰虞延字君大爲郡督郵光武東廵路由小黃
高帝母昭靈后園陵在焉詔呼延引見問園陵之事延占
對可觀其陵株梓皆識其數爼豆犧牲頗暁其禮
謝承後漢書曰應奉常從彭城相袁賀時出行閉治車師
門内出半面視奉奉即委去别後數十年於道路見車師
識而呼之
又曰吳郡陸續初仕郡戶曹史飢荒太守君興使續於都
亭賦民饘粥續悉簡閱其人訊以名氏事畢興問所幾因
說六百餘人皆分别姓字無有誤謬
又曰王充字仲任上虞人家貧無書常遊洛陽肆閱所賣
書輙能誦憶
袁山松後漢書曰荀淑與陳寔神交及其弃朗陵而歸也
數命駕詣之淑御慈明從叔慈抱孫文若而行寔亦令元
方侍側季方作食抱孫長文而坐相對怡然嘗一朝求食
季方尚少跪曰高聞大人荀君言甚善竊聽之甑壞飯成
糜寔曰汝聽談解乎諶曰唯因令與二慈說之不失一辭
二公大悅
典略曰延篤字叔堅南陽人初從堂磎季度受春秋左
傳借夲便諷
魏志曰初王粲與人共行讀道邊碑人問卿能誦否曰能
即暗誦之不差一字觀人棋局壞粲爲復之碁者不信以
帊盖局使更以他局爲之用相比校不誤一道其強記嘿
識如此
吳志曰朱桓強識與人一面數十年不忘部曲妻子悉識
之
晉中興書曰陶侃明識過人武昌道上種楊柳人有竊之
殖于其家侃見而識之問何以盗官所殖乎時以爲神
益部耆舊傳曰張松識逹精異劉璋遣曹公楊脩以公所
撰兵書示松飲讌之間一省即便闇誦
禰衡别傳曰衡字正平黃射作章陵太守衡俱有所之見
蔡伯喈所爲碑正平一過視之歎之言好後各歸章陵自
恨不令使寫之正平曰吾雖一過皆識其所言唯第四行
中石盡磨滅兩字不分明因援筆書之初無遺失唯兩字
不着
蔡琰別傳曰琰字文姬邕之女年六歲邕鼔琴弦絶琰曰
第一絃邕故斷其一絃問之琰曰第二絃邕故斷一絃琰
曰第四絃
世說曰夏侯策魏文示其爵里刺一見之悉憶
俗說曰桓宣城喪後家至貧孔夫人疾患湏羊解神不能
得桓温以弟買得質羊羊主家富謂桓言僕乃不湏買得
郎爲質但郎家貧幸可爲郎飬買得郎耳車騎冲也後江
州出射堂射羊主東邊看射車騎猶識之呼來問公識我
否荅云不識桓公曰我是昔日買得郎也
太平御覽卷第四百三十二
