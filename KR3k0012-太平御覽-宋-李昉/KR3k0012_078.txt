太平御覽卷第七十八
皇王部三
天皇地皇人皇
有巢氏燧人氏太昊庖犧氏
女媧氏炎帝神農氏
天皇
項峻始學篇曰天地立有天皇十二頭號曰天靈治萬八
千歲以木德王
洞冥記曰天皇十二頭一姓十二人也
徐整三五曆紀曰溟涬始牙濛鴻滋萌歲起攝提元氣肇
啓有神靈人十三號曰天皇
洞紀曰古人質以頭爲數猶今數鳥獸以頭計也若云十
頭鹿非十頭也
春秋緯曰天皇地皇人皇兄弟九人分爲九州長天下也
河圖括地象曰天皇九翼題名旋復
帝系譜曰天地初起即生天皇治萬八千歲以木德王
遁甲開山圖曰天皇被跡在柱州崑崙山下(榮氏注曰天皇兄弟十二)
(人身皃相類不可分别治在柱州崑崙山也)
地皇
項峻始學篇曰地皇十二頭治萬八千歲
洞紀曰地皇十二頭
帝系譜曰地皇治一萬八千歲以火德王
三五曆紀曰有神聖人十二頭號地皇
遁甲開山圖曰地皇興於熊耳龍門山(榮氏注曰地皇兄弟十人面皃皆如)
(女子皃皆相類蛇身獸足生於龍門山中)
人皇
春秋命曆序曰人皇氏九頭駕六羽乘雲車出谷口分九
州(宋均注曰九頭兄弟九人)
項峻始學篇曰人皇九頭兄弟各三分人各百歲依山川
土地之勢財度爲九州各居其一乃因是而區別
遁甲開山圖曰人皇起於形馬(榮氏注曰人皇兄弟九人生於形馬山身有九也)
三五曆紀曰有神聖人九頭號人皇(馬揔云一百六十五代合四万五千六百)
(年)天皇地皇人皇爲太古
有巢氏
禮曰昔先王未有宫室冬則居營窟夏則居橧巢(鄭玄注曰冬則)
(居土暑則聚薪柴居其上也)
項峻始學篇曰上古皆穴處有聖人教之巢居號大巢氏
今南方人巢居北方人穴處古之遺俗也(皇甫謚以爲有巢在女媧之後)
韓子曰上古之世人民少而禽獸多人不勝禽獸蛇虺有
聖人作構木爲巢以避群害而人悅之使主天下號之曰
有巢氏
遁甲開山圖曰石樓山在琅邪昔有巢氏治此山南(王天下百)
(有餘代未詳年代也)
燧人氏(無文籍未有甲曆紀年歲)
易通卦驗曰燧皇始出握機矩表計冥圖其刻曰蒼渠通
靈(鄭玄注日矩法也燧皇世謂燧人在伏犧前作其圖謂之計冥時無書刻石而謂之耳刻曰蒼精渠肩之人能)
(通神靈之意也)
尚書大傳曰燧人爲燧皇燧人以火紀火陽也陽尊故託
燧皇於天
禮含文嘉曰燧人始鑚木取火炮生爲熟令人無腹疾有
異於禽獸遂天之意故爲燧人
古史考曰古之初人吮露精食草木實穴居野處山居則
食鳥獸衣其羽皮飲血茹毛近水則食魚鼈螺蛤未有火
化腥臊多害腸胃於是有聖人以火德王造作鑚燧出火
教人熟食鑄金作刃民人大悅號曰燧人
禮曰昔者先王未有火化(食腥也)食草木之實鳥獸之肉飲
其血茹其毛(此上古之時也)後聖人有作(作起)然後脩火之利範金
(鉢作噐用)合土(瓦瓴甓及大)以炮以燔以烹以炙以爲醴酪
王子年拾遺錄曰遂明國有大樹名燧屈盤万頃後世有
聖人遊日月之外至於其國息此樹下有鳥啄樹粲然火
出聖人感焉因用小枝鑚火號燧人氏
太昊庖犧氏
皇王世紀曰太昊帝庖犧氏風姓也蛇身人首有聖德都
陳作瑟三十六絃燧人氏没庖犧氏代之繼天而生首德
於木爲百王先帝出於震未有所因故位在東方主春象
日之明是稱太昊制嫁娶之禮取犧牲以充庖厨故號曰
庖犧皇後世音&KR0861;故或謂之密犧(一解云宓古伏字後設以宓爲密故号曰密犧)
一號雄皇氏在位一百一十年
易下繫曰古者庖犧氏之王天下仰則觀象於天俯則觀
法於地中觀鳥獸之文與天地之宜近取諸身遠取諸物
於是始作八卦以通神明之德以類萬物之情結繩而爲
網罟以畋以漁蓋取諸离
河圖曰伏犧禪於伯牛鑚木作火
易坤靈圖曰宓犧時立元部民易理
易通卦驗曰宓犧方牙蒼精作易無書以畫事(鄭玄曰密犧時質樸)
(柞易以爲政令而不書但以畫其事之形象而巳)
詩含神霧曰大跡出雷澤華胥履之生伏犧(宋均注曰雷澤二名華胥伏犧母)
禮含文嘉曰伏者別也犧者獻也法也伏犧德洽上下天
應之以鳥獸文章地應之以龜書伏犧乃則象作易卦
傳曰郯子曰太皡氏以龍紀故爲龍師而龍名(杜預注曰太皡伏犧)
(氏風姓祖也有龍瑞故以龍令官)
春秋內事曰伏犧氏以木德王天下天下之人未有室宅未有
水火之和於是乃仰觀天文俯察地理始畫八卦定天地
之位分隂陽之數推列三光建分八節以爻應氣凡二十
四氣消息禍福以制吉凶
又曰天地開闢五緯各在其方至伏犧乃合故以爲元
孝經援神契曰伏犧氏曰角衡連珠(宋均曰伏犧木精人也曰角有骨表取象)
(日所出房所立有星也衡中有骨表而連珠象玉衡有星也)
又曰鈞命决曰華胥履跡怪生皇犧(跡靈威仰之跡也履跡而生以爲竒怪也)
遁甲開山圖曰仇夷山四絶孤立太昊之治伏犧生處
帝系譜曰伏犧人頭蛇身以十月四日人定時生
崔寔政論曰太昊之世設九庖之官魏陳王曹植庖犧贊
曰木德風姓八卦創焉龍瑞名官法地象天庖犧厨祭祀
罟網漁畋瑟以像時神德通玄
女媧氏
帝王世紀曰女媧氏亦風姓也承庖犧制度亦蛇身人首
一號女希是爲女皇未有諸侯有共工氏任智刑以強伯
而不王以水承木非行次故易不載
歸蔵曰昔女媧筮張雲幕枚占之曰吉昭昭九州日月代
極平均土地和合四國
山海經曰女媧之腸化爲神處粟廣之野(郭璞注曰女媧古神女而帝者)
(人面蛇身一日中七十變其腸化爲此神粟廣野名也)
禮曰女媧之笙簧(女媧三皇承宓羲者笙簧笙中之黃也世本曰女媧作笙簧也)
淮南子曰往古之時四極廢九州裂天不兼覆地不周載
火濫焱而不滅水浩溔而不息猛獸食精民(高誘注曰精善也)鷙
鳥攫老弱於是女媧鍊五色石以𥙷蒼天(女媧隂事佐伏犧治者也)斷
鼇足以立四極(黑龍水精也故力牧大山稽殺之以止雨也濟猶乾也冀刑九州中謂合四海之内)
積蘆灰以止淫水(蘆葦也葦生於水故積聚其灰以止於淫水平地出水爲淫水)民生皆
方州抱周天(方州地也)和春陽夏殺秋約冬枕方寢繩(方矩四寸也寢)
(繩直身而卧也)
風俗通曰俗說天地開闢未有人民女媧摶黃土作人劇
務力不暇供乃引繩於絙泥中舉以爲人故冨貴者黃土人
也貧賤凢庸者絙人也
遁甲開山圖曰女媧氏没大庭氏王有天下五鳳異色次
有栢皇氏中央氏栗陸氏驪連氏赫胥氏尊盧氏祝融氏
混沌氏昊英氏有巢氏葛天氏隂康氏朱襄氏無懷氏凢
十五代皆襲庖犧之號自無懷氏巳上經史不載莫知都
之所在(共工氏水德居木火之間霸而不王女媧是三皇之一稱三皇者多有不同以太昊炎帝爲二皇其)
(二或稱女媧或稱祝融或稱共工未知孰是自女媧至無懷十五代合一万七千七百八十七歲)
魏陳王曹植女媧贊曰古之國君製造笙簧禮物未就
軒轅纂成或云二君人首蛇形神化七十何德之靈
炎帝神農氏
帝王世紀曰神農氏姜姓也母曰任姒有喬氏之女名登
爲少典妃遊於華陽有神龍首感女登於常羊炎帝人身
牛首長於姜水有聖德以火承木位在南方主夏故謂之
炎帝都於陳作五絃之琴凢八世帝承帝臨帝明帝直帝
來帝哀帝揄岡又曰夲起烈山或時稱之一號魁隗氏是
爲農皇或曰帝炎諸侯夙沙氏叛不用命炎帝退而修德
夙沙之民自攻其君而歸炎帝營都于魯重八封之數究
八八之體爲六十四卦在位百二十年而崩葬長沙
易下繫曰神農氏作斵木爲耜楺木爲耒耒耜之利以教
天下蓋取諸益
禮含文嘉曰神者信也農者濃也始作耒耜教民耕其德
濃厚若神故爲神農也
古史考曰炎帝以火應故置官師皆以火爲名
傳曰郯子曰炎帝以火紀故爲火師而火名(杜預注曰神農姜姓之祖)
(也有火瑞以火紀事名官也)
春秋命曆序曰有神人名石耳倉色大眉戴玉理(日月清明有次)
(序故神應和氣以生也玉理猶玉英玉勝也)駕六龍出地輔號皇神農始立地
形甄度四海東西九十萬里南北八十一萬里(所爲如此其教如神)
(農殖樹木使民粒食故天下號曰皇神農也甄紀地形遠近山川林澤所至)
孝經鈎命決曰任巳感龍生帝魁(任巳帝魁之母也魁神農名巳或作似也)
典略曰武王滅紂封神農之後於譙
文子曰赤帝爲火灾故黃帝禽之
越絶書曰神農不貪天下而天下共冨之不以其智自貴
於人而天下共尊之
莊子曰妸荷甘與神農同學於老龍吉神農隱机闔戶晝
暝妸荷甘日中奓戶而入曰老龍死矣神農隱几擁杖而
起嚗然放杖而笑曰天知予僻陋慢誕故弃予也而死巳
(悟死不足驚故還放杖笑)
尸子曰神農氏夫負妻戴以治天下堯曰朕之比神農猶
旦之與昏也
又曰神農氏七十世有天下豈每世賢哉牧民易也
淮南子曰古者民茹草飲水採樹木之實食蠃蚌之肉時
多疹病毒傷之害於是神農乃始教民播種五糓相土地
之宜燥濕肥墝高下嘗百草之滋味(泉水)之甘苦令民知所
避就當此之時一日而七十毒
又曰神農之治天下也神農馳於國中知不出於四域懷
其仁誠之心甘雨以時五糓蕃殖春生夏長秋收冬藏月
省時考終歲獻貢以時嘗糓祀于明堂之制有善而無惡
風雨不能襲燥濕不能傷養民以公其民樸重端慤不忿
争而財足不勞形而成功因天地之貢資而與之和同是
故威厲而不試刑措而不用法省而不煩教化如神其地南
至交阯北至幽都東至陽谷西至三危莫不聽從當此之
時法寬刑緩囹圄空虚而天下壹俗莫懷姦心
又曰神農皇帝襲九空重九望(九空九天也九望九地也)神農本草曰
神農稽首再拜問於太一小子曰曾聞古之時壽過百歲
而殂落之咎獨何氣使然耶太一小子曰天有九門中道
最良神農乃從其嘗藥以救人命
周書曰神農之時天雨粟神農耕而種之作陶冶斤斧爲
耒耜鉏耨以懇草莽然後五糓興
吕氏春秋曰神農教曰士有當年不耕者則天下或受其
飢矣女有當年不績者則天下或受其寒矣故夫親耕妻
親績賈誼書曰神農以爲走禽難以久養民乃求可食
之物嘗百草實察鹹苦之味教民食糓
陸景典略曰神農嘗百草嘗五糓蒸民乃粒食
荆州圖記曰永陽縣西北二百三十里厲鄕山東有石穴
昔神農生於厲鄕禮所謂烈山氏也後春秋時爲厲國穴
高三十丈長二百丈謂之神農穴
太平御覽卷第七十八
