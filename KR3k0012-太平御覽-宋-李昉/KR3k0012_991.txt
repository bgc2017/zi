太平御覽卷第九百九十一
藥部八
人參丹參玄參沙參
紫參苦參茱萸山茱萸
占斯杜仲黃耆黃連
防巳王不留行徐長卿奄閭
閭茹漏盧委萎離南
白莵藿旋復爵麻小華
女苑丹草鬼督郵白鮮
薇蓹翹根藎盧精
屈草陸英㯏菜木香
杜衡䗍實華鼠李
人參
說文曰人薓(音參)出上黨
春秋運斗樞曰搖光星散爲人參癈江淮山瀆之利則搖
光不明人參不生
禮斗威儀曰君乘木而王有人參生
廣雅曰薓地精人參也
梁書曰阮孝緒母王氏忽有疾合藥湏得生人參舊傳鍾
山所出孝緒躬歴幽險累日不逢忽見一鹿前行孝緒感
而隨後至一所遂滅就視果獲此草毋得服之遂愈
異苑曰人參一名土精生上黨者佳人形皆具能作兒啼
昔有人掘之始下數鏵(音華)便聞土中有呻聲尋音而取果
得一頭長二尺許四體畢備而髮有損缺處將是掘傷所
以呻也
石勒別傳曰初勒家園中生人參葩茂甚盛于時父老相
者皆云此胡體竒貌異有大志量其終不可知勸邑人厚
遇之
潜夫論曰夫理世不得真賢譬猶疾不得真藥也疾當得
真人參反得蘿菔已不識真而飲之病浸以劇不知爲人
所欺也
傅子曰先王之制九州異賦天不生地不飬君子不以爲
禮若河内諸縣去北山絶遠而各調出御上黨真人參上
者十斤下者五十斤所調非所生民以爲患
范子計然曰人參出上黨狀類人者善
廣五行記曰隋文帝時上黨有人宅後每夜有人呼聲求
之不得去宅一里但一人參枝苗掘之入地五尺得人參
一如人體狀去之後呼聲遂絶
本草曰人參味甘微寒生山谷主𥙷五藏安定精神魂魄
除邪止驚明目開心益智久服輕身延年生上黨
廬山記曰山中藥多人參
吴氏夲草曰人參一名土精一名神草一名黃參一名血
參一名久微一名玉精神農甘小寒桐君雷公苦歧伯黃
帝甘無毒扁鵲有毒或生邯鄲三月生葉小兊核黑莖有
毛三月九月採根根有頭足手面目如人
慕容晃與顧和書曰今致人參十斤
丹參
吴氏本草曰丹參一名赤參一名木羊乳一名郗蟬草神
農桐君黃帝雷公扁鵲苦無毒季氏大寒歧伯醎生桐栢
或生太山山陵隂莖華小方如荏毛根赤四月華紫三月
五月採根隂乾治心腹痛
玄參
廣雅曰鹿陽主玄參也
建康記曰建康出玄參
范子計然曰玄參出三輔青色者善
本草經曰玄參一名重臺味苦微寒生川谷治腹中寒熱
女子乳𥙷腎氣令人目明生河間
吴氏本草曰玄參一名鬼藏一名正馬一名重臺一名鹿
腸一名端一名玄臺神農桐君黃帝雷公扁鵲苦無毒歧
伯鹹李氏寒或生冤句山陽二月生葉如梅毛四四相值
以芍藥黑莖莖方高四五尺華赤生枝間四月實黑
沙參
廣雅曰苦心沙參也
建康記曰建康出沙參
范子計然曰白沙參出雒陽白者善一
本草經曰沙參一名知母味苦微寒生川谷治血積驚氣
除寒熱𥙷中益肺氣生河内
吴氏本草曰白沙參一名苦心一名識美一名虎湏一名
白參一名志取一名文虎神農黃帝扁鵲無毒歧伯鹹李
氏大寒生河内川谷或般陽瀆山三月生如葵葉青實白
如芥根大白如蕪菁三月採
紫參
本草經曰紫參一名壯蒙苦寒無毒治心腹積聚寒熱邪
氣利大便通九竅生河西及冤句治牛病生林陽
建康記曰建康縣出紫參
范子計然曰紫參出三輔赤青色者善
苦參
本草經曰苦參一名水槐
茱萸
西京雜記曰漢武帝宫人賈佩蘭云在宫時九月九日佩
茱萸飲菊花酒令人長壽
地理志曰九月九日爲絲茱萸嚢戴之臂上
風土記曰俗上九月九日謂爲上九茱萸到此日氣烈熟
色赤可折茱萸囊以插頭云辟惡氣禦冬
續齊諧記曰汝南桓景隨費長房遊學累年房謂之曰九
月九日汝家有災厄宜令急去家人各作絳囊盛茱萸以
繫臂上登高飲菊花酒此禍可消景如言舉家登高山夕
還見鷄犬牛羊一時暴死房聞之曰此代矣今世人每至
此日登高山飲酒戴茱萸囊是也
唐廣古今五行記曰晉懷帝時無錫縣有四株茱萸樹生
狀若連理郭璞卜云延陵有鼴鼠後當有拔樹儻有此東
南數百里有作逆者及樹生而徐馥作亂
本草經曰茱萸一名藙(音毅)味辛温生川谷間湊理根去三
蟲久服輕身生上谷
晉宫閣名曰華林園茱萸三十六株
范子計然曰茱萸出三輔
山茱萸
本草經曰山茱萸一名蜀酸棗平生山谷治心下邪氣寒
熱温中逐寒濕去三蟲久服輕身生漢中
建康記曰建康出山茱萸
范子計然曰山茱萸出三輔
吴氏本草曰山茱萸一名鬾(音伎)實一名鼠矢一名雞足神
農黃帝雷公扁鵲酸無毒歧伯辛一經酸或生冤句琅邪
或東海承縣葉如梅有刺毛二月華如杏四月實如酸棗
赤五月採實
占斯
本草經曰占斯一名虞及味苦
杜仲
吴氏本草曰杜仲一名木綿一名思仲
黃耆
秦州記曰隴西襄武縣出黃耆
本草經曰黃耆味甘微温生山谷
黃連
廣雅曰王連黃連也
范子計然曰黃連出蜀都黃肥堅者善
神仙傳曰封君逹服黃連五十餘年入鳥鼠山服練水銀
百餘歲常騎青牛行民間有疾病者不問識與不識皆
與藥即差
又曰黑穴公服黃連得仙
名山記曰扶容石草多黃連
湘州記曰邵陵夫夷縣衡山出黃連
永嘉記曰松陽縣草有黃連覆地土人取者必禱祠若失
神意則化爲異物
本草經曰黃連一名王連味苦寒生川谷治熱氣目痛皆
傷泣出明目生巫陽
吴氏本草曰黃連神農歧伯黃帝雷公苦無毒李氏小寒
或生蜀郡太山之陽
防巳
范子計然曰防巳出漢中旬陽
本草經曰防巳一名石解味辛平無毒治風寒温瘧熱氣
通湊理利九竅生漢中
吳氏本草經曰木防巳一名解離一名解燕神農辛黃帝
歧伯桐君苦無毒李氏大寒如葛莖蔓延如芃白根外黃
似桔梗内黑文如車輻解二月八月十月採葉根
王不留行
本草經曰王不留行味苦平生山谷久服輕身能老生太
山
崔寔四民月令曰八月采王不留行
世說曰衛江州在尋陽(劉孝標注云衛展爲江州刺史)有知舊人投之都
不料理唯餉王不留行一斤此人得餉命駕
吳氏本草經曰王不留行一名王不流行神農苦平歧伯
雷公甘三月八月採
徐長卿
本草經曰徐長卿一名鬼督郵味辛温生山谷治鬼物百
精蠱毒疾疫邪氣温鬼久服強悍輕身生太山
吴氏本草曰徐長卿一名石下長卿神農雷公辛或生隴
西三月採
奄閭
本草經曰奄閭味苦微寒生川谷治風寒濕痺身體諸痛
久服輕身不老生雍州
吳氏本草經曰奄閭神農雷公桐君歧伯苦小温無毒李
氏温或生上黨葉青厚兩兩相當七月花白九月實黑七
月九月十月採驢馬食仙去
閭茹
建康記曰建康出草盧茹
范子計然曰閭茹出武都黃色者善
本草經曰閭茹味辛寒生川谷治蝕惡肉敗瘡死肌仍殺
疥蟲除大風生代郡
吴氏本草經曰閭茹一名離樓一名屈居神農辛歧伯酸
鹹有毒季氏大寒二月採葉員黃高四五尺葉四四相當
四月華黃五月實黑根黃有汁亦同黃三月五月採根黑
頭者良
漏盧
本草經曰漏盧一名野蘭
委萎
爾雅曰熒委萎(郭璞注曰藥草也葉似竹大者如箭竿有葉狹而長表自裏青根大如指長一二尺)
(可啖)
吴氏本草經曰委萎一名葳蕤一名王馬一名節地一名
蟲蟬一名烏萎一名熒一名玉竹神農苦一經甘桐君雷
公扁鵲甘無毒黃帝辛生太山山谷葉青黃相值如薑二
月七月採治中風暴熱久服輕身
離南
爾雅曰離南活莌也(草生江南高丈許大葉莖中有瓤正白莌音脫)
山海經曰升山草多冠脫(郭璞注曰草生南方高丈許葉似荷葉)
白莵藿
吴氏本草經曰白菟藿一名白葛穀
旋復
爾雅曰蕧盗庚(族復似菊)
本草經曰旋復花一名金沸草
爵麻
本草經曰爵麻生漢中
吴氏夲草經曰爵麻一名爵卿
小華
吴氏本草曰小華一名結草
女苑
吴氏本草曰女苑一名白苑一名織女苑
廣雅曰女腹一名女苑也
丹草
本草經曰石長生一名丹沙草味鹹微寒生山谷治寒熱
惡瘡火熱辟惡氣不祥鬼毒生咸陽
吴氏本草曰石長生神農苦雷公辛一經甘生咸陽或同
陽
鬼督郵
本草經曰鬼督郵一名赤箭一名離母味辛温生川谷殺
鬼精物治蟲毒惡氣久服輕身益力長隂肥徤生雍州
建康記曰建康出鬼督郵
吴氏本草曰鬼督郵一名神草一名閻狗或生太山或少
室莖如箭赤無葉根如芋子三月四月八月採根用乾治
㿈腫
白鮮
本草經曰白鮮治酒風
薇䕔
吴氏本草曰薇䕔一名縻䕔一名無願一名承膏一名承
醜一名無心鬼
翹根
本草經曰翹根味苦生平澤治下熱氣益隂精令人面悅
好明目久服輕身能老生嵩高
吴氏本草曰翹根神農雷公甘有毒二月八月採以作蒸
飲酒病人
藎(余恡切)
本草經曰藎草味苦
盧精
本草經曰盧精治蠱毒味辛平生益州
屈草
本草經曰屈草實根味苦微寒生川澤治胷脅下痛邪氣
腹間寒隂痺久服輕身𥙷益能老生漢中
陸英
本草經曰陸英生熊耳山
㯏菜
本草經曰㯏菜一名白英味甘寒生山谷治寒熱久服輕
身延年生益州
木香
本草經曰木香一名木蜜香味辛温無毒治邪氣辟毒疫
温鬼強志主氣不足久服不夢窹魘寐輕身致神仙生永
昌山谷陶隠居云此即青木香也永昌不復貢今皆從外
國舶上來云大秦國以療毒腫消惡氣有驗今皆用之
杜衡
博物志曰杜衡亂細辛
蟸實華
吳氏本草曰蟸實一名劇草一名三堅一名劇荔華
鼠李
吴氏本草曰鼠李一名牛李
太平御覽卷第九百九十一
