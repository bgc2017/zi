太平御覽卷第六百七十四
道部十六
理所
五岳山名圖曰性命魂神之所屬皆有理所
神異經曰崑崙有銅柱其高凌雲所謂天柱圍三千里員
曲如削下有仙曹九府治所
又曰崑崙三角其一角正北干辰星名曰閬風巔其一角
正西名曰玄圃臺其一角正東名曰崑崙宫上有玉樓十
二景雲映日朱霞九光西王母之治所眞官仙靈之所宗
登眞隱訣曰上清之境九天之門上皇太皇帝君玉尊集
群神於其中以定天下萬民之罪福
又曰西華堂在上清王母所居
又曰文德宫張叔隱處之
又曰八景城在上清玉晨道君所居
又曰赤城太元眞人所居
又曰上清有楊寥殿上皇太帝玉尊集羣眞於内
又曰希琳殿在上清東海八停山上太帝君所居
又曰琅玕殿在上清金闕聖君所居也
又曰上清之境有丹城紫臺上皇大帝君玉尊集處
又曰七靈臺在上清境玉晨道君所居
又曰明眞臺在上清境東海八停太山上帝所居
又曰郍弗臺在上清境方諸東華山上青童君所居
又曰上清境有希林臺太帝道君居之
東方朔十洲記曰有光碧堂西王母所處也
三九素語曰蘭臺宫赤桂玉女處之玉房宫黃帝之女處
之
十洲記曰滄浪海島上有積石室多石象八石腦石桂英
也
又曰紫石宫室九老仙都治處也
又曰崑崙山一名昆陵山一名玄圃臺上有積石圃大冶
井西母宴會之所也
又曰崑崙有瓊華室西王母處之
又曰玄洲在北海亥地有太玄仙都伯眞公所治也
又曰聚窟洲在西海中北接崑崙上多眞仙宫弟有辟邪
天鹿之獸洲上有大樹與楓木相似而芳華聞數里
又曰神仙島有紫石宫室九老仙都治處仙官數萬人
又曰方丈在東海中三天司命所居處羣仙皆往來其上
太洞眞經曰太素三元山有中黃太一上帝之館
又曰玉晨大道君治蘂珠貝闕
又曰玉皇道君居青雲之城玉階文陛
又曰玉容堂者虚無眞人之逸宅亦眞氣之明堂
又曰玉容堂者太上之明堂也得道符籍之所在
又曰萬華宫在小有玉眞之天小有先生之所治
又曰絶空之宫在玄洲之北九眞仙上帝司禁君會仙處
也
又曰圓華宫黃老之所處
又曰太霞之中太虚元君之所處也
又曰秀華山太極真人呼曰圓明丹室五靈眞君處之
又曰青精君登紫空之山化玉室之内
又曰崑崙山有金丹流雲之堂上接琁璣之輪下在太室
之中西王母所治眞仙之女所處也
又曰玉室青精君之所處
又曰玉華三元君處流逸之室
又曰太虚有太霞之室合九雲而立宇太虚元君之所處
也
又曰青華之室青童君乘玉彫之軿御圓珠之氣而入山
室
又曰大老之室在上清八皇老君乘廣琅車而入
又曰流剛山上有暉景之室西王母治所也
金根經曰青要帝君在丘玉國黃金紫殿青要帝君所處
又曰八闕天人散香其間闕上有金臺九層臺上玉晨鎮
君所進居也有金輝紫殿後聖金闕帝君所居處也
上清經曰上清南極長生司命君藏瑶臺丹靈宫又在蘭
庭雲臺又登絶空之中紫碧玄臺
又曰有紫微玄琳殿中央黃老君居之
又曰恊晨虚觀層之室太上大道君閑居處也
又曰元始居紫雲之闕碧霞爲城
又曰有黃房之室一石玉容之堂眞晨道君治其中太眞
科崇玄臺天師朝禮處
又曰有燕仙室天師教化處也
南眞說曰西王母女媚蘭字申林治滄浪山受書爲雲林
天人
又曰北元中玄道君李慶賓女受書爲東宫靈昭文人治
方丈臺第十三朱館中
又曰閬野者閬風之府是也崑崙上有九府是爲九宫太
極爲太宫諸仙皆是九宫之官僚耳至於眞人乃九宫之
公卿也
又曰大方諸宫青君常治處也其上人皆天眞高仙太極
公卿諸司命所處有服日月芒法雖巳得道爲眞猶故服
之霍山赤城亦爲司命之府惟太元眞人南岳夫人在焉
李仲甫在西方韓衆在南方餘三十二司命當皆在東華
東華青童爲大司命㹅統也楊君亦去東&KR0942;執事不知當
在第幾耳
又曰句曲山漢三茅君治其上各乘一白鵠集於處所時
人㸦有見者山生黃金漢靈帝時詔勑郡縣採句曲之金
以充武庫至孫權時又遣宿衛人採金常輸於官
又曰方丈西北有隂成大山滄浪西南有陽長大山其山
多眞仙之所處是陽九百六應數之摽揭也秀華山有玉
堂乃五靈眞君所處也
又曰金華山上有五宫太一所處
又曰玄洲之上有景暉之室西母之治所
神洲七轉七變經曰西隴濛汜之濱紫微玉堂王母請誥
靈素章之處也
飛龍隱訣曰北極眞公治於北極廣虚之室〇大洞雌一
篇曰三元君在元虚之室〇元始序曰寒靈丹殿在上清
太玄王都道君請眞文之處又有玉寳之殿帝尊所處也
王君内傳曰紫清太素瓊闕太素三元道君之所治也
洞玄經曰太極紫瑶之闕太極玄元眞君所治之處自天
地已來人之生死簿籍在其中
玉清書曰玉戶瓊門九皇上眞在其中
茅君内傳曰玉清天中有散華臺是四斗七晨道君之所
治也
列仙傳曰太空瓊臺太平道君處之
上清八景飛經曰玉寳臺三元君所登處也
三元眞一經曰黃闕紫戶玄精之室身中三一尊君常栖
息之所
神祝經曰太上玄堂天人所止
夲行經曰有三元洞室妙眞人所處也
道學傳曰茅山鷰口洞女冠錢妙眞登壇處也
定志經曰天尊静處玄都元陽七寳紫微官
太一洞眞經曰有太極紫房宫天帝寳神所處也
玉清經曰玉清宫高眞玉皇出入處
洞冥記曰宜都崇堂在紫泥之海東方朔宴息之所也
洞眞經曰大老寢堂八皇老君居處也
三元玉檢經曰廣靈之堂太素三元君處之在上清天
玄母八門經曰五通仙堂者五通帝君在其内
又曰散花玉室三素元君在其内
玉清隱書曰瓊琳堂上皇玉帝寢宴處也
道學傳曰洞室中有太隂堂龍威丈人所見眞文之所處
也
龜山元籙曰文龜洞室上元君坐之處也
葛洪神仙傳曰金華山有石室一所丹溪人皇初平之隱
處也
清虚眞人王君内傳曰委羽山洞周迴萬里名曰大有空
明天司馬季主在其中
又曰西域玉山洞周廻三千里名太玄惣眞天司命君之
所處也
名山記曰益州西南青城山一名青城郡山形似城其山
有崖舍赤壁張天師所治處南連峨嵋山山遥望唯見兩
青嶺山如蚕蛾之眉亦有洞天諸靈書所藏不知當是第
幾洞天也
又曰赤城丹山洞周三百里名曰上清玉平天此山下洞
臺方二百里司命君之府也
玉京經曰玄都玉京山有七寳城太上無極大道虚皇君
之所治也高仙之玄都焉
大有經曰太清極玄宮在元景之上太上君居之
三元布經曰上清玉景宫佩三元布人在其中
道迹經曰秀華玉堂五靈眞之所處也
又曰洞眞堂元始天王太一高聖君說觀身大戒之所也
昇玄經曰玉清臺仙聖遊衍之所
七星移度經曰帝君上登太極瓊臺
上原經曰眉笁仙公住南岳
五符經曰皇人在峨嵋山北絶巗之下蒼玉爲屋
龜山元籙曰紫閣西華玉女居之
神祝經曰九合之室太上在其内
玉晨明鏡經曰有太玄玉晨金華之室三素元君處之
眞誥曰大茅山西南有四平山俗呼爲方山其下有洞室
名曰方臺洞與華陽通號爲別宇幽館得道者處之
又曰方偶山下有洞室名曰方源舘幽人居之
又曰包山下有石室銀戶方圓百里
又曰有天市壇范丘林受口訣處
又曰有方臺仙人蔡天生隱其内
又曰清虚宫司馬季主隱處也
又曰積石臺朱孺子居之
又曰寢静之室㳙子處之
又曰蓬萊仙公洛廣休治蓬萊山
又曰許玉斧居方山洞爲上清仙公
又曰羡門今在蒙山大洞黃金之庭受書爲中元仙卿
又曰廣漢郡綿竹縣東九里有山昔韓衆於上得仙有大
石銅爲誌治應箕宿
又曰廣漢郡新都縣去成都一百五十里山有芝草神藥
前有池水中有神魚五頭昔王方平於此與太上相見治
應斗宿
又曰越雋郡卭都縣有小山大山名蒙治山其高無踰伊
尹於此學道上有芝英金液草服之度世治應奎宿
又曰雲臺山有桃一樹三年一花五年一實懸絕無底之
谷唯趙昇乃自擲取得桃子餘者無能取之治應胃宿
又曰天柱山有玉女乘白鶴仙人乘白鹿在雲臺治前有
兩碑
又曰玉局治在成都南永壽元年正月七日太上乘白鹿
張天師乘白鶴來至此坐局脚玉牀即名玉局治應鬼宿
又曰鍾山在北海子地隔弱水自生神草仙家種芝課計
頃畒如稻狀亦有玉石泉上有九源丈人宫主領天下水
神
又曰扶桑在碧海中大帝宫太眞東主所治處也
又曰蓬萊山上有九天眞宫蓋太眞仙人所居
玉凉仙山經曰方諸宫青童君治之太丹宫南極元君治
之白山宫太素眞君治之西城宫惣眞王君治之
太眞科曰有無央宫高上太眞居之
龜山元籙曰金華宫西華玉女處之
上清經曰啓金宫玉寳九霄丈人居之七映宫紫映九霄
眞人居之玉清元寳宫高上虚皇君處之金靈宫紫虚高
上元皇道君居之朱靈宫上皇虚君居之洞雲宫皇上帝
君處之金輝宫紫皇君居之靈映宫高亭君居之變化宫
玉皇先生居之玉寳宫紫精君居之飛玄宫玄一君居之
玄上宫玉皇先生居之變雲宫太帝君居之金門宫皇上
帝君居之陽明宫洞眞君居之元景宫太素君處之紫瑶
宮北玄君居之納靈宫南朱君居之音光宫西華君居之
靈金宫中元君居之紫微宫東明君居之鳳生宫高上君
居之朗範宫元辰君居之七瑶宫九元君居之鬱森宫大
明君居之雲森宫元靈君居之洞霄宫三元君居之返香
宫元昭君居之長命宫太極元君居之高虛宫紫元君居
之飛玄宫上眞老君居之瓊容宫洞景君居之耀瓊宫大
陽君居之明眞宫景元君居之紫曜宫司命君居之通妙
宫天皇君居之金華宫黃房君居之天皇宫太一君居之
閑清府九天丈人居之又有丹府三天玉童居之又有重
冥府玉寳九霄丈人居之鳳生府九霄眞人居之金府
靈皇君居之丹神府上皇元道君居之生眞府玉虚君居
之金魂府萬始先生居之務虚府皇帝君居之紫曜府紫
皇君居之神變府中元君居之九合府玉皇先生居之
又曰有&KR2310;層之室玉晨道君處之
又曰幃綠之室太元眞人處之
漢武内傳曰有紫桂宫太上丈人居之
太平御覽卷第六百七十四
