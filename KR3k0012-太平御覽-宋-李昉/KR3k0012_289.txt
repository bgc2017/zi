太平御覽卷第二百八十九
兵部二十
機略八
隋書曰楊義臣與漢王將喬鍾葵相拒義臣自以兵少悉
取軍中牛驢得數千頭復令兵數百人人持一鼔潛驅之
澗谷間出其不意義臣晡後復與鍾葵戰兵初合命驅牛
驢者疾進一時鳴鼔塵埃張天鍾葵軍不知以爲伏兵發
因而大潰縱擊破之以功進位上大將軍
又曰長孫晟討突厥逹頭晟進策曰突厥飲泉易可行毒
因取諸藥毒水上流逹頭人畜飲之多死於是大驚曰天
雨惡水其亡我乎因夜遁晟追之斬首千餘級
又曰高熲獻取陳之策曰江北地寒田收差晚江南土熱
水田早熟量彼收穫之際徵集士馬聲言掩襲必屯兵禦
守足得廢其農時彼旣聚兵我便解甲再三若此賊以爲
常後雖集兵彼必不信持疑之頃我乃濟師登陸而戰兵
氣益壯文帝行其策陳人益弊
又曰賀若弼鎮淮南先是弼請緣江防人每交代之際必
集歷陽於是大列旗幟營幕被野陳人以爲大兵至悉發國
中士馬旣知防人交代其衆復散後以爲常不復設備其
後弼以大軍濟江陳人弗之覺也遂滅陳
通典曰隋末王世充與李密相持於東都充夜渡陣於洛
水之北其時密亦渡洛水陣兵與充相對月城西至石窟密
兵多馬騎長槍宜路寬放縱充兵多戈矛&KR1483;宜隘險然
南逼洛水北限大山地形𥚹促騎不成列縱&KR1483;蹙之密軍
失利密與數子登舡南濟自餘兵馬皆東走月城充乘勝
長驅直至月城下密旣渡南岸即策馬西上直向充本營左
右麾旌相繼而至充營内見密兵來逼急連舉六烽充乃
捨月城之圍收兵西退自洛北逹於黑石中間四十餘里
奔赴顛狽大喪師徒密之行也東北之圍不救而自解西
南之寇不戰而成功充伏其權竒不復輕出
又曰隋漢王諒據并州及隋將楊素率衆數萬討諒時晉
絳吕三州並爲諒城守素各以二千人縻之而去諒遣將
趙子開擁衆十餘萬柟絶徑路屯據高壁嶺布陣五十里
素令諸將以兵臨之自引兵入霍山緣崖谷而進直指其
營一戰破之殺獲數萬
又曰隋開皇中文帝大議伐陳諸將皆云大江闊遠兵不
習水以此爲疑若一登南岸秦兵一可當百襄邑公賀若
弼獻十策其一事請多造舡須舡旣多賊必防擬更甚今
南地無馬請付傍江諸州二十歲巳上老馬令飼以平陳
爲名賊必懼求馬擬戰密勑刺史私賣博大舡江南下濕
特不宜馬不逾周年並當死盡終不爲彼用陳主陳叔寳
果大造舡市馬輸舡旣多方覺不便而止高穎請所博得
舡運諸州米貯壽陽城役徒於壽陽穿大池以魚蓮遨遊
爲名造舡教水戰仍以賀若弼爲壽州揔管終以此平陳
又曰隋將軍劉方率兵討林邑國其王𣑽志率其徒乘巨
象而戰方軍不利方於是多掘小坑草覆其上因以兵挑
之𣑽志悉衆而陣方以戰僞奔北𣑽志逐之至坑所其衆
多䧟轉相驚駭軍遂亂縱兵擊大破之
又曰隋末宇文化及殺焬帝後率兵來攻李密於黎陽密
知化及糧且盡因僞與和弊其衆化及弗之悟大喜恣其
兵食冀密饋之會密下有人獲罪亡投化及具以告密情
化及大怒其食又盡乃度永濟渠與密戰于童山之下自
辰逹酉密爲流矢所中頓於汲縣化及掠汲郡北趣魏縣
其將王智略張童仁等率所部兵歸于密者前後相繼
又曰隋末楊玄感反攻東都刑部尚書衛玄感戰兵始會
玄感詐令人大呼曰官軍巳得玄感矣官軍稍怠玄感與
數千騎乘之玄感兵於是大潰
又曰隋焬帝征高麗隋將于仲文率軍從樂浪道軍次烏
骨城仲文㨂羸馬驢數千置於軍後旣而率衆東過高麗
出兵掩襲輜重仲文廻擊大破之
又曰隋漢王諒作亂遣其將余公理自太行下河内隋將
史祥討之軍於河隂久不得濟祥謂軍吏曰余公理輕而
無謀才用素不足稱又新得志謂其衆可恃恃衆必驕且
河北人先不習兵所謂擁市人而戰不足圖也乃令軍中
修攻具攻河陽公理使諜知之果屯兵於陽内城以備祥
祥於是&KR0712;船河南公理聚甲以當之祥乃簡精銳於下流
潛度公理率衆拒之祥至浿水(浿古間切)兩軍相對公理未成
列祥縱擊大破之
又曰隋末李密破宇文化及還其勁兵良馬多死隋將王
充守東都欲乘其弊練精勇得二萬餘人馬千餘疋於洛
水南密軍偃師北山上時密新得志於化及有輕充之心
不設壁壘充夜遣二百餘騎潛入北山伏溪谷中令軍士
秣馬蓐食旣而霄濟人奔馬馳遲明而薄密出兵應之陣
未成列而兩軍合戰其伏兵蔽山而上潛登北原乘高而
下馳壓密營營中亂無能拒之者即入縱火密軍大驚而
潰
唐書曰太宗屯武牢竇建德悉衆而南陳兵於汜水王充
將郭士衡陣於南周亘數里鼓譟請戰諸將大懼太宗數
騎升高丘安坐以望之謂諸將曰賊起山東未見大敵今
度險而囂是無正令逼城而陣有輕我心我按兵不出彼
廼氣衰陣久卒飢勢將自退追而擊之何往不尅吾與公
等爲約必以午後破之如或不然寡人爲無謀矣建德乃
遣兵涉汜水太宗令揔管王君廓以少擊之待河北馬渡
方欲與戰建德列陣自辰至午士卒飢倦人皆坐列又爭飲
水太宗乃令宇文士及將三百騎經賊陣之西馳而南上
誡之曰賊若不動汝宜引歸如覺動宜出東面士及纔過
賊衆果動逡廵欲退太宗曰可以擊也親率輕騎追而誘
之衆軍継至建德廻師陣未及整列太宗先登以擊之所
向皆靡俄而衆軍合戰囂塵四起太宗率史大奈程䶧金
秦叔寳宇文歆等纏幡而入出其陣後張我旗幟賊顧見
之衆乃大潰追奔三十里斬首三千餘級虜其衆五萬餘
人一時放散
又曰太宗討劉黑闥相持兩月餘黑闥率步騎二萬南渡
洺水結陣而至晨壓我營太宗遣輕騎當之賊皆殊死戰
於是親率精騎擊賊馬軍破之因乘勝蹂其步卒自午及
昏戰數合賊大潰斬首萬餘級溺水死者數千人黑闥
與二百人北走悉虜其衆先是太宗遣兵堰洺上流令黑
闥得渡及戰之日遽令決堰水大至深丈餘賊衆以爲神
由是敗走
又曰武德中突厥頡利二可汗到原州太宗率兵拒
之雨甚太宗乃召諸將謂之曰虜控弦鳴鏑弓馬是憑今
雨弥時弧矢俱弊突厥人衆如鳥矢(所介切)羽我屋宿火食
搶槊犀利料我之逸揣敵所勞此而不乘夫復何待今欲
先令勁兵亂其陣乃率突騎驅其後虜俗進不相讓退不
相救自以北澗谷深長時有一道魚貫以度因而迫之彼
十萬騎坑穽中物耳追至黃河縱不盡擒必當十獲八九
此曉兵者所以解諸君勿疑於是潛師夜出冒雨而進醜
徒震駭因縱反間於突利悅而歸心二可汗内離頡利欲
戰不可因請和而去
又曰貞觀中蘇定方率兵討突厥賀魯大雪平地二尺軍
中咸請停兵候晴定方曰虜恃雪深謂我不能前進必當
憩息追之可及若緩以縱之則漸遠難追省日兼功在此
㪯也於是勒兵陵雪晝夜兼進所經收其人衆遂至雙河
去賀魯所居二百餘里布陣長驅徑至金牙山賀魯牙帳
時賀魯集衆欲獵定方縱兵擊之盡破其牙帳生擒數萬
人賀魯脫走投石國定方於是悉命諸部歸其所居埋瘞
骸骨存問疾苦復其産業賀魯所虜掠者悉撿責還之於
是西域諸國安堵如故令副將蕭嗣業往石國以追賀魯
遂擒歸于京師
又曰貞觀中突厥諸部離叛朝庭將圖進取以李靖爲代
州道行軍揔管率驍騎三千自馬邑出其不意直趨惡陽
嶺以逼之突利可汗不虞於靖見官軍掩至相謂曰唐兵
若不傾國而來靖豈孤軍而至一日數驚四年靖進擊定
襄城破之突厥諸部落並走磧北突利可汗來奔
又曰貞觀中吐谷渾寇邊以李靖爲西海道行軍大揔管
統兵部尚書侯君集刑部尚書任城王道宗等五揔管征
之軍次伏埃城吐谷渾燒去野草以餧我師退保大非川
諸將咸言春草未生馬巳羸疲不可赴敵唯靖決計而進
深入敵境遂踰積石山前後戰數十合殺傷甚衆大破其
國
又曰武德中突厥突利頡利二可汗到原州太宗率兵拒
之兩陣將交太宗以數騎出謂之曰不念昔者香火之言
乃來相侵知二可汗外同内異故以此言疑之頡利見太
宗輕出又聞香火之言乃隂猜突利因遣使曰王不須慮
我無惡意更欲與王自斷當耳於是歛軍引却
又曰貞觀中北狄鐡勒薛延陀發同羅㒒骨廻紇等衆合
二十萬度漢屯白道川據善陽嶺以擊突厥可汗李思摩
之部思摩引其種落走朔州留精騎以拒戰延陁乘之及
塞太宗令張儉李勣等率兵數道擊之時太宗誡之曰延
陁負其兵力踰漠而來經途數千馬巳疲瘦夫用兵之道
見利速進不利速退其掩思摩不能疾擊思摩旣入長城
又不能速退吾先勑思摩燒薙殺草延陁糧食日盡野無
所獲頃者偵人來云其馬齧噉林木枝皮略盡卿等椅角
思摩不須前戰俟其將退一時奮擊制勝之舉也於是李
勣擊延陁之衆破之先是延陁擊突厥沙鉢羅及杜𡭗皆
以步兵戰而勝及其將來寇也先講武於國中教習步戰
每五人以一人經習戰陣者使執馬而四人前戰克勝即
授馬以追奔失於應接罪至於死没其家口以賞戰人至
是遂行其法突厥先合趣退延陁乘勝而逐之勣兵拒擊
而延陁萬矢俱發傷我戰馬李勣乃令去馬步陳率長矟
數百爲隊齊奮以衝之其衆潰散副揔管薛萬徹率數千
騎收其執馬者其衆失馬莫知所從因擊之乃大敗
又曰武后初徐敬業起兵於揚州武太后令將軍李孝逸
討之敬業拒于高卸之下阿谿敬業置陣旣久士卒多疲
怠皆顧瞻陣不能整孝逸遂率衆擊之因風縱火敬業懼
燒而退孝逸進擊大破之
又曰武德中薛萬均與羅藝守幽燕竇建德率衆十萬来
至范陽萬均謂藝曰衆寡不敵今若兵鬪百戰百敗當以
計取可令羸兵弱馬阻水背城爲陣以誘之賊若度水請
公精騎百人伏於城側待其半度而擊之破之必矣從之
建德引兵度水萬均擊之大破
又曰武德初王世充據東都太宗往征之屯青城宫營壘
未立王世充衆二萬自方諸門出臨穀水以禦大軍諸將
甚懼太宗以精騎陳於北邙登後魏宣武陵以觀賊陣謂
左右曰賊勢迫矣悉衆而出利在一戰今日破之其後不
能出矣乃令屈突通率步卒五千度水布陣以當之因戒
通曰待兵交即放煙吾當率馬軍南下兵纔接太宗以騎
衝之挺身先進表裹合勢賊衆殊死戰散而復合者數焉地
旣險隘賊多&KR1483;(&KR1483;鋋也筭也)騎戰稍難太宗親自射之莫不
應弦而倒起辰及午賊衆始退因乘之迫于城塹俘斬七
千人自是不敢復出
又曰高宗遣將軍裴行儉計突厥於黑山至朔川謂其下
曰兵法尚詐者以權謀制敵也若御其下則非誠信不可
行遣副將蕭嗣業運糧被掠兵多餧死所以敗也狡寇狃
忲不可以不備乃詐爲糧車三百乘每車伏壯士五人各
賫陌刀勁弩以羸兵數百人援之兼伏精兵居險以待之
賊果大下羸兵弃車散走賊驅馬就泉井解鞍牧馬方擬
取糧車中壯士齊發伏兵亦至殺獲殆盡賊衆奔潰自是
續遣糧運無敢近之者
又曰馬燧爲魏博招討使田悅求救於淄青恒州李納遣
大將衛俊將兵僅萬人以救悅李惟岳亦遣三千餘人救
悅收合散兵二萬餘壁於洹水淄青軍其東恒州軍其西
首尾相應燧帥諸軍進屯於鄴奏請益河陽兵詔遣河陽
節度使李芁將兵會之軍次於漳悅遣將王光進以兵守
長橋築月城以爲固軍不得渡燧乃於下流以兵車數百
乘維鐵鎻絶中流實以土囊以遏水水稍淺諸軍畢渡是
時軍粮少悅深壁不戰欲老燧軍燧令諸軍持十日粮以
前進次倉口與悅等夾洹水而軍李抱眞等問曰粮少深
入何也燧曰粮少利速戰兵法善於致人而不致於人今
田悅與淄青恒州三軍爲首尾計以老我師若分軍擊其
左右兵少未可必破悅且來救是前後受敵也兵法所謂
攻其必救固當戰也燧爲諸公合而破之燧乃造三橋逾
洹水日挑戰悅不敢出恒州兵自以軍少懼爲燧所并引
軍合於田悅燧又令於軍中曰悅死傷之餘安敢出戰所
恃者淄青軍𡭗吾當先破納軍則田悅坐受降也淄青軍
聞懼亦引軍合於田悅謂燧明日復挑戰乃伏兵萬人欲
邀之燧乃令諸軍半夜皆食先鷄鳴時擊鼔鳴潛師旁洹
水西徑趨魏州令曰聞賊至即止爲陣又令百騎鳴鼔角
留於後仍抱薪持火待軍止鼔角匿其旁伺悅軍渡焚其
橋軍行十數里悅乃率淄青恒州兵步騎四萬餘踰掩其
後乘風縱火鼔噪而進燧乃坐軍前除草斬榛棘廣百步
以爲陣募勇士得五千餘人分爲前引以俟賊至比悅軍
至則火滅氣乏力少衰乃縱擊之悅大敗時神策昭義河
陽軍小却河東軍勝諸軍還鬪合擊又大破迫切洹水悅
軍走橋橋巳焚矣悅軍亂赴水斬首二萬殺賊大將孫晉
卿安墨啜生獲三千餘人溺水死者不可勝數淄青軍殆
盡死者相枕藉三十里悅收兵得千餘人走夜至魏州
又曰元和十二年唐鄧節度使李愬奏以九月二十六日
