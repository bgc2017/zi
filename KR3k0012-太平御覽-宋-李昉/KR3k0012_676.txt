太平御覽卷第六百七十六
道部十八
簡章
玉帝七聖玄記曰七聖定簡五帝記名
登眞隱訣曰小有天王太素清虚眞人登白空山詣紫虛
太眞三元君受流金火鈴豁落七元八景飛晨策玉璽
又曰太一有玉璽金丹虎符
玉清隱書曰有太上飛行九晨玉經金簡内文
又曰玉璽鳳函金眞玉光紫文單章在其内
九幽經曰帝尊在三元宫中惣校圖籙
又曰善功注名黃籙金格王簡陳列三清四極
明科經曰若有玄名帝圖紫簡綠字千年得傳也
又曰五老寳經青綠爲字以書其章又八素眞經太上之
隱書也八色采筆金闕帝君自書之爲致貞之法以付太
虚眞人南岳赤松子使下授學道宿有眞金玉字刻在金
閣當爲眞人者不得越傳地仙又五符經一道通書以南
和丹繒封以金英之凾印以玄都之章付震水洞室之君
又靈寳眞一自然經衆眞佩此経者以黃錦爲地丹金書
之永谷道眞享之無期也元始說經中所言並是諸天上
帝内名隱韻之音非世之常辭也
又曰雌一玉檢五寳經祕在九天之上大有之宫太玄靈
寳臺玉房之中紫金爲素以撰其文青綠爲字以書其章
又曰有妙經刻玉爲簡傳於天帝君
太上八素眞經曰司命著藉玉簡丹書編以金縷纏以青
絲千億万年無所復疑
又曰太上吉日即以三元之章又印以太玄之章又印以
高皇之章又印以中黃之章
又曰西華宫有琅簡蘂書也
又曰太上以白玉爲簡丹玉書亦用青碧玄玉黃金爲之
八素經曰八素眞經玄文生於太空之内見於西龜之山
玄圃之上積石之隂高玄羽章衆眞宴禮稱慶上清
上清經曰三天玉童帶朱精禁天之章高玉皇佩丹皇玉
章
又曰紫映九霄眞玉佩金鳳璽
又曰太素三元君有雲瓊之板九變虎書
又曰高靈九帝帶元光紫綬流精飛瓊之章
又曰三天玉童帶九天之章
又曰高上虚皇君佩丹皇玉章
又曰玉眞九天丈人佩九元通眞之策
又曰紫靈皇上元皇佩封靈召眞玉策帶流光鳳章
又曰上皇玉虚君佩丹文紫綬
又曰三元大明上皇君帶神虎紫章
又曰皇上万始先生佩金虎鳳文帶丹皇紫章
又曰皇上帝君帶神虎玉章
又曰上極紫皇君佩六山玉帶神精交蛇之章綬
太霄琅書曰太微天帝君以紫簡結紫度經篇目也
又曰有帝章之印
又曰瓊文帝章當刻書棗心之木受於絶巖之中
又曰太霄琅書乃九天飛霄之典瓊文帝章乃上文也並
以元始生於自然空洞之中靈皇玉帝受於九玄鑄金爲
簡刻玉結篇金鏤玉字以明寳文祕於九天之上
洞神經曰有三都印三皇印九天印鉅天下
又曰有三皇玉劵一名金契
又曰受三皇法湏玉簡長一尺二寸廣一寸厚三分無者
槿桐准也
又曰通謁三皇之簡以青玉作之赤金爲字
金根經曰金簡玉札出自大上靈都之宫書以朱文編以
朱繩
又曰有神華玉門眞人投金簡之處
又曰領仙玉郞賫金簡紫籍來於東華青宫校定玉名
又曰玉皇刻降丹精玉芝金璽鳳章也玉寳青宫之内有
金章鳳璽
又曰青宮北殿上有金章鳳璽眞人得之
又曰青宫之内北殿上有仙格(金架也)格上有學仙簿籙及
玄名年月深淺金簡玉札有十萬篇領仙王郎之典也
又曰青宫無金簡之籙玉格無玄編之名神經亦不可得
披
大洞玉經曰讀玄一洞經者神臺刊名於福連之簡太上
金簡玉札名爲福連之書也
又曰眞陽者上清之宫名福連之簡刊其内
五符經曰眞一食五牙天文西母刻以黃金之札封以丹
芝光草印以太上中章
茅君内傳曰茅盈在恒山内夢太玄玉女把玉札携之
又曰天上道君有玉輿鳳璽
又曰太元眞人有一人帶錄章囊又一人帶繡章囊一人
帶錦囊書
金眞玉光經曰有昭靈之章保生玉章
又曰此經高妙衆經之尊緫御萬眞匡御羣仙玄符流映
洞明紫晨祕於九天之宫鑄金爲簡以撰靈文刻玉丹書
八明其篇也
又靈寳自然經曰太上諸仙眞以黃金爲簡丹玉書之又
太眞科以玉牒金書七寳爲簡玉帝
七聖玄紀曰刻以白銀之簡結以飛青之文
又曰廣靈之堂廻天九霄白簡青籙刻其内
太眞科曰丹簡者以朱漆簡明火立陽也墨籙者以墨書
文明水主隂人學長生故名丹簡墨籙祕不安傳
又曰天皇執飛仙玉策人皇執上皇保命王策地皇執元
皇定籙之策
三華寳曜内眞上經曰太帝靈都宫中有二十四万上眞
仙人皆鑄金爲簡白銀結編紫華書文誦詠此篇
三天正法曰三天九微玄都大眞靈籙者祕在太上靈都
之宫刻以紫玉爲簡黃金爲文付五老上眞仙都左公封
以紫蘂玉芨盛以雲錦之囊
南岳夫人内傳曰白簡素籙以白玉爲簡以青玉爲字故
謂之白簡青籙皆記得道之人名姓
道學傳曰金簡有王元規之筆迹
太上素經曰凢受太上黃素經者傳盟用玉札一枚長一
尺五分廣一寸四分又云有三元秀簡
眞誥曰清虚眞人詣三元君受玉璽金眞
龜山元籙曰丹文紫章神虎玉章七元交光之章流金紫
章太上命神之章夜光寳章九色離羅之章
靈書紫文經曰靈書紫文上經刻以紫玉爲簡青金爲文
黃籙簡文經曰投金龍一枚丹書玉札青絲纏之以關靈
五帝昇度之信封於絶巖之中一依舊法
又曰丹書玉札一枚金龍一以青絲繫石沉三河以關水
帝昇度之信一依玉訣舊文
太洞玉經曰太上經簡玉札名爲福連之書
又曰太上書以彤玉之札則玉映之堂可見四明之門可
入也
後聖道君列紀曰刻以紫玉爲簡青金爲文龜母按筆眞
童拂筵玉童結編名之曰靈書
龍飛尺素隠訣曰太微天帝君命羽仙侍郎奉金按以請
飛行羽章
太一洞眞玄經曰白元司命五人朱衣綘巾各捧一白玉
案上有所主簡
紫度炎光經曰龜母捧筆太一拂筵天妃侍香玉筆結綸
以白玉爲簡金書保仙上符仙都也左公封以玉笈雲錦
之囊
變化經曰金光立空之案雲錦之囊封九赤班符於玄元
之中南極長生司命君得之
玉佩金璫上經曰九老仙都捧金精立空之案上請寳文
以授衆眞
空洞靈章經曰白簡度品青籙定仙
太元上上經曰非有瓊籙玉名刻簡三清者不得金虎内
符
靈書經曰東方九氣天中靈寳度命品章出自元始東華
青童君封之青玉寳凾之中印以元始九氣之章
神仙中經曰老子度關時爲尹喜著五千言解五十五章
是手所書也能行此道知元氣父母天地之先不知此者
徒自苦耳太微天帝君以紫簡注紫度炎光經篇目金簡
書其正文玄章在焉
玉皇譜籙曰高上衆眞結自然之章
金玄羽章經曰玉清八景隱書金玄内文生於元始之先
即天之書也以威百神諸天
内音經曰天有飛玄自然之氣合和五音以成天中無量
洞章
赤書玉訣上曰無始靈寳告水帝削除罪簡上聞九天金
龍驛傳在朱書銀木簡以投三河之淵初用金鈕九雙連
簡沉之於清泠之泉埋本命之岳三官九府書人功過其
理甚明
隱元内文經曰青童君延万帝於曲宇講寳訣之妙章
洞眞經曰六層玉臺在九天圖之上臺上有金簡玉扎及
紫鳳丹章十万篇太上眞文玉郎典之
玉光八景經曰玉寳臺太空之章封其内
飛行羽經曰上皇九轉之道絳簡紫書祕於紫天元臺
二十四生圖曰披九光玉藴出金書紫字玉文丹章三部
八景二十四生圖置白玉案上
靈寳隠書曰玉誕者曇誓天十都名也上有大洞之章紫
書玉字煥乎上清
玉京山齋曰諸高仙眞人人會太上玄都披空洞歌章
靈書經曰東方九氣天中靈書度命品章出自天元始東
華青宫青童君封之青玉寳亟之中印以元始九氣之章
又南方三氣丹天靈書度命玉章出自元始朱陵上宫南
極上元君封之赤玉寳凾之中印以太丹三氣之章又西
方七氣天中靈書度命玉章出自元始西華宫中金母封
之白玉寳凾之中印以太素七氣之章
又云北方五氣天靈書度命玉章出自元始北上宫中玉
晨君封之玄玉變之中印以太玄五氣之章
三元布經曰高上三元經者乃三清眞書也上眞玉撿飛
空之篇上元檢天大籙中元撿仙眞書下元撿地玉文如
是寳篇高上皆刻金丹書盛以自然雲錦囊封以三元寳
神之章藏於九天之上大有之宫金臺玉室九曲丹房
靈寳赤書曰元始命太眞按筆玉妃拂筵鑄金爲簡刻書
玉篇五老賞籙祕於九天靈都之宫
迴天九霄經曰於是大一拂筵天妃持香玉華執巾丹書
紫字刻於白金隠起靈顔結於玉篇題以青籙得道之名
龍景九文
紫鳳赤書經曰太上命太極眞人授以玉簡金書寳洞飛
霄絶玄之章
玉帝玄記曰中皇元年九月七日七聖齋靈清長宫記其
得道之篇刻以白銀之簡藏於雲錦之囊封以啓命之章
付以五老仙都左公掌籙瓊宫
又曰古空洞之中有廻天上文四司所保五帝所詮七聖
定簡舉形合先
大有經曰太上玉章刻玉爲簡惣御万眞
眞經曰東方歲星青帝勾芒佩通明之印南方熒惑赤帝
太昊佩太陽之印西方太白白帝少昊佩通隂之印北方辰
星黑帝顓頊佩通神之印中央鎮星大帝文昌佩方神之
印
夲際經曰有十二法印
紫書金根經曰有青精玉璽
金房上經曰大帝靈神都宫中有金房度命延年之訣鑄
金爲簡刻白銀之編紫筆書文
消魔經曰發九天之朱匱望上清之瓊扎玄書旣刻於玉
章絳名始刊於靈闕
大洞眞經曰八景玉籙藏於太素瑶臺玄雲羽室封以欝
森之笈玉清三元之章簡扎品曰青童君曰無金簡者銀
木亦可當也無玉扎者桐木亦可當但令精好也眞理無
有闇節當取扎於雲錦之囊此上眞之至號玉帝之靈篇
也
上清九眞中經内訣有玄靈元君寳祕奔日月之玉章
神州七變經曰大隂玉晨九天眞妃紫晨君受流精飛景
寳章
太清中經曰有天一八極璽
龜山元籙曰有流金鳳璽
又曰天皇太帝遣繡衣使者冷廣子期授茅盈以神璽玉
章金闕聖君命太極眞人使正一上玄玉郎王忠鮑兵等
與茅盈佩璽
太上飛行羽經曰太眞丈人衣九色飛雲曜光羽章
靈飛六甲經曰玉眞青君帶流金鳳章太上九赤班符
五帝内眞經曰封靈制魔之章黃神中皇之章
三皇經曰三皇自然之文皆以金玉爲用天皇所授玄玉
爲簡青玉爲文地皇所授黃玉爲簡白玉爲文綴以金鈎
聮以金鏁置以玉案覆以珠巾寳蓋珍床安之青宫閉之
紫閣芬以五香侍以十華也
神州七轉七變經曰流金鳳璽紫宸上皇先生所佩
三皇序目曰九天印文以召九天校事也
上清變化經曰高上虛皇君佩丹皇玉章
又云三元大明上皇君帶神虎紫章又有皇上帝君佩金
虎鳳文帶神虎玉章
又曰九霄眞王佩金鳳璽
歷藏經曰天王侯帶紫綬金印
五岳眞圖曰太山君佩通陽大明之印衡山君佩夜光天
眞之印嵩山君佩神宗陽和之印華山君佩開天通眞之
印恒山君佩長津悟眞之印青城丈人佩三庭之印
後聖列紀曰紫微上眞天帝玉清君遣八景瓊輿來迎聖
君以登上清宫賜蘂剛丹玉鳳璽
後聖九玄道君列紀曰太隂法有死生有黑籙白簿眞青
丹編簡受生先後之相次也
後聖道君列紀曰玉清君賜道君玉鳳璽
飛行三界經曰下有太一紫綬金印威喜天帝信璽修靈
寳飛行三界之道眞人所佩
五稱符上經曰五星通靈之印印五星靈符
道學傳曰吳王闔閭得眞文不解封以黃金之檢印以玉
皇之章以問魯大夫孔子
又曰禹封五符以金英之凾檢以玄都之印
神仙傳曰衛叔卿語其子度世云可於室西北桂下取我
仙方按而服之令人長生度世握得玉凾封以飛仙之印
取按之服五色靈母仙去
北帝經曰鄷都祕印用救世間攝制鬼神
集仙籙曰杜蘭香女仙也於洞庭包山降張碩家碩蓋修
道者也授以飛化之道留玉簡玉唾盂又賫黃麟羽帔此
上仙之所服非洞天之所有也
太平御覽卷第六百七十六
