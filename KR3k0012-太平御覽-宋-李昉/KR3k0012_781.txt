太平御覽卷第七百八十一四夷部二
東夷二
百濟夫餘新羅
百濟
北史曰百濟之國者其先盖馬韓之屬也出自夫餘王東
明之後有仇台篤於仁信始立國于帶方故地漢遼東太
守公孫度以女妻之遂爲東夷強國初以百家濟因號百
濟其國東極新羅北接高句麗西南俱限大海東西四百
五十里南北九百里其都曰居拔城亦曰固麻城其外更
有五方中方曰古沙城東方曰得安城南方曰久知下城
西方曰刀先城北方曰熊津城
又曰百濟國王姓夫餘氏號於羅瑕百姓呼爲鞬士口之
夏言並王也王妻號於陸夏言妃也官有十六品左平五
人一品逹率三十人二品恩率三品德率四品杆率五品
奈率六品己上冠飾銀華將德七品紫帶施德八品皂帶
固德九品赤帶季德十品青帶對德十一品文督十二品
皆黃帶武督十三品左軍十四品振武十五品卷虞十六
品皆白帶自恩率以下官無常員各有部分其人飲食衣
服與高麗略同若朝拜祭祀其冠兩箱加翅戎事則不拜
謁之禮以兩手據地爲禮婦人不加粉黛女辮髮垂後己
出嫁則分爲兩道盤於頭上衣似袍而䄂微大兵有弓箭
刀矟俗重騎射兼愛墳史有鼓角箜篌箏竽篪笛之樂
投壷樗蒲弄珠握槊等戲尤尚奕棋行宋元嘉曆以建寅
月爲歲首賦稅以布絹絲麻及米等量歲豊儉差等輸之
其刑罰反叛退軍及殺人者斬盗者流其贓兩倍徵之婦
犯姦沒入夫家爲婢婚娶之禮略同華俗父母及夫死者
三年居服餘親則葬訖除之土田下濕氣候温暖人皆山
居有巨粟其五穀雜菓菜𬞞及酒醴肴饌之屬多同内地
維無駞騾羊鵝鴨
又曰百濟國中大姓有八族沙氏燕人劦(音恊)氏真氏解氏
骨氏木氏苩氏其俗每以四仲月祭天及五帝之神立其
始袒仇台之廟於國城歲四祠之
又曰隋開皇初百濟王餘昌遣使貢方物拜上開府帶方
郡公百濟王平陳之歲戰船漂至海東躭牟羅國其船得
還經于百濟昌資送甚厚并遣使奉表賀陳平文帝善之
八(年昌)復使長史王辯郍來獻方物屬興遼東之役奉表請
爲軍導高麗頗知其事兵侵其境大業七年帝親征高麗
其王餘璋使國智牟來請軍期帝遣尚書起居郎席律詣
彼與相知明年六軍度遼餘璋亦嚴兵於境聲言助軍實
持兩端尋與新羅有彈每相戰争十年復遣使朝貢後天
下亂使命遂絶
南史曰晉義熙十二年以百濟王餘映爲使持節都督百
濟諸軍事鎮東將軍百濟王宋元嘉二年詔兼謁者閭丘
恩子兼副謁者丁敬子往宣旨慰勞其後每歲遣使奉表
獻方物二十七年上表求易林雜占腰弩文帝並與之梁天監
中進號征東大將軍尋爲高麗所破衰弱累年遷居南韓
地普通二年王餘隆上表陳累破高麗今始與百濟通好
更爲強國五年隆死詔以其子明爲百濟王所都城曰固
曆謂邑曰擔魯知中國之言郡縣(也其)國有二十二擔魯皆
以子弟宗族分據之其人形長衣服㓗淨其國近倭頗有
文身者言語服章略與高麗同呼帽曰冠𥜗曰複衫袴曰
禈其言參諸夏(亦秦)韓之遺俗云中大通七年累遣使獻方
物并諸湜槃等經義毛詩博士并工匠畫師等並給之太清
三年遣使貢獻及(至見)城闕荒毀並號慟涕泣侯景怒囚執
之景平乃得還國
唐書曰百濟國王所居有東西兩城所置内官曰臣佐平
掌宣納事内頭佐平掌庫藏事内法佐平掌禮儀事衛士
佐平掌宿衛兵事朝廷佐平掌刑獄事兵官佐平掌在外
兵馬事其用法叛逆者死籍没其家殺人者以奴婢三人贖
罪官人受財及盗者三倍追贓乃終身禁錮凢諸賦稅及
風土所産多與高麗同其王服大䄂紫袍青錦袴烏羅冠
金花爲飾素皮帶鳥革履官人盡緋爲衣銀花飾冠庶人
不得衣緋紫歲時伏臘同於中國其書籍有五經子史又
表䟽並依中華之法其國西南海中有三島其上出黃&KR0238;樹
似小榎而樹大六月取其汁添器物色如黃金其光自奪目
又曰武德四年百濟王扶餘璋遣使來獻果下馬七年又
遣大臣奉表朝貢高祖嘉其誠𣢾遣使就冊爲帶方郡王
百濟王自此歲遣朝貢高祖勞撫甚厚因訟高麗閉其道
路不許來通中國詔遣朱子奢往和之又與新羅世爲讎
敵數相侵伐貞觀元年太宗賜其玉璽書令即停兵革璋
因遣使奉表陳謝雖外稱順命内實相仇如故十一年遣
使來朝獻鐵甲雕斧太宗優勞之賜綵帛錦袍等
又曰貞觀十六年百濟王義慈興兵伐新羅四十餘城又
與高麗和親通好謀欲取党項城以絶新羅入朝之道新
羅遣使告急請救太宗遣司農丞相里玄獎賫書告諭兩
蕃示以禍福及太宗親征高麗百濟懷貳乘虚襲破新羅七
城二十二年又破其十餘城數年之中朝貢遂絶高宗嗣
位始遣使朝貢六年新羅王金春秋上表稱百濟與高麗靺
鞨侵其北界己沒三十餘城顯慶五年命左衛大將軍蘇
定方統兵討之大破其國虜義慈及太子隆小王孝演僞
將五十八人等送於京師上責而宥之其國舊分爲五部
統郡三十七城二百戶七十六萬至是乃以其地分置熊
津馬韓東明等五都督府各統州縣立其酋渠爲都督刺
史及縣令命右衛郎將王文度爲熊津都督揔兵以鎮之
又曰百濟王義慈事親以孝行聞友于兄弟時人號東海
曾閔及至京數日疾卒贈金紫光禄大夫衛尉卿特許其
舊臣赴哭送就孫皓陳叔寳墓側葬之
夫餘
後漢書曰夫餘國在玄莵北千里南與高句麗東與挹婁
西與鮮卑接北有弱水地方二千里夲&KR1070;地也初北夷橐
離國王出行其侍兒於後&KR1494;身正遂欲殺之侍兒曰前見
天上有氣如大雞子來降我因以有身王囚之後遂生男
王令置於豕牢豕以口氣嘘之不死復徙於馬欄馬亦如
之以爲神乃聽母收飬名曰東明東明長而善射王忌其猛
欲殺之東明奔走南至掩㴲(音斯)水以弓擊水魚鱉皆聚浮水
上東明乘之得度因至夫餘而王之焉於東夷之域最爲
平敞土宜五榖出名馬赤玉貂豽大珠如酸棗以員柵爲
城有宫室倉庫牢獄其人麤大強勇而謹厚不爲寇鈔以
弓矛爲兵以六畜名官有馬加牛加狗加其邑落皆主屬
諸加食飲用俎豆會同拜爵洗爵揖讓升降以臘月祭天
大會連日飲食歌舞名曰迎鼓是時斷刑獄解囚徒有軍
事亦祭天殺牛以蹏占其吉凶行人無晝夜好歌吟音聲不絶
其俗用刑嚴急被誅者皆沒其家人爲奴婢盗一責十二
男女淫皆殺之尤惡如婦旣殺復尸於山上兄死妻嫂死
則有槨無棺殺人殉葬多者以百數其王葬用玉匣漢
朝常預以王匣付玄莵郡王死則迎取以葬焉建武二十
五年夫餘王遣使奉貢光武厚報荅之於是使命歲通至
安帝永初五年夫餘王始將步騎七八千人寇鈔樂浪殺
傷吏人後復歸附永寧元年乃遣嗣子尉仇台詣闕貢獻
天子賜尉仇台印綬金綵順帝永和元年其王來朝京師
帝作黃門鼓吹角抵戲以遣之桓帝時亦朝貢獻帝時水
屬遼東云
魏志曰夫餘夲屬玄菟其俗有敵諸加自戰下戶俱擔糧
飲食之其死夏月皆用冰有椁無棺停喪五月以久爲榮
其居喪男女皆純白婦人着布面衣去環珮大體與中國
相類漢末公孫度雄張海東威服東夷夫餘王尉仇台更
屬遼東時句麗鮮卑強度以夫餘在三虜之間妻以宗女
正始中幽州刺史母丘儉討句麗遣玄莵太守王頎詣夫
餘王位居遣大加郊迎供軍粮舊夫餘俗水旱不調五穀
不熟輒歸咎於王或言當易或言當殺其印文言&KR1070;王之
印國有故城名&KR1070;城盖本&KR1070;貃之地而夫餘王其中自謂
亡人抑有以也
晉書曰夫餘國至太康六年爲慕容廆所襲破其依慮自
殺子弟走保沃沮武帝以何龕爲護東夷校尉明年夫餘
後王依羅遣使詣龕永率見人還復舊國遣督郵賈沈以
送之𡭗後每爲廆掠其種人賣於中國帝又以官物贖還
禁市夫餘之口自後無聞
新羅
秦書曰符堅建元十八年新羅國王樓寒遣使衛頭獻美
丈國在百濟東其人多美髮髮長丈餘
又曰符堅時新羅國王樓寒遣使衛頭朝貢堅曰卿言海
東之事與古不同何也荅曰亦猶中國時代變革名號改
易
南史曰新羅魏時曰新盧宋時曰新羅或曰斯羅其國小
不能自通使聘梁普通二年王姓募名秦始使使隨百濟
奉獻方物其俗呼城曰徤牟羅其邑在内曰喙評在外曰
邑勤亦中國之言郡縣也國有六家啄評五十邑邑勒土
地肥美宜植五榖多桑麻作縑布服牛乘馬男女有别其
官名有子賁旱支壹旱支齊旱支謁旱支壹吉支竒貝旱
支其冠曰遺子禮𥜗曰尉解袴曰柯半靴曰洗其拜及行
與高麗相類無文字刻木爲信語言待百濟而後通焉
北史曰新羅者其先夲辰韓種也辰韓始有六國後稍分
爲十二新羅則(先夲辰韓種也辰韓始一也或稱魏)將母丘儉討高麗破之奔
沷沮其後復歸故國有留者遂爲新羅亦曰斯盧其人雜
有華夏高麗百濟之屬兼有沷沮不耐韓&KR1070;之地其王夲
百濟人自海逃入新羅遂王其國初附庸百濟百濟征高
麗不堪戎役後相率歸之遂致強盛因襲百濟附庸於迦
羅國焉
又曰新羅王真平以隋開皇十四年遣使貢方物文帝拜
眞平上開府樂浪郡公新羅王其官有十七等一曰伊罰
干貴如相國次伊尺干次迎干破彌干次大阿尺干次阿
尺干次乙吉干次涉咄干次及伏干次太奈摩干次奈摩次
大舍次小舍次吉土次大焉次小焉次逹位外有郡縣其文
字甲兵同於中國選壯徤者悉入軍烽戍邏俱有屯管部
伍風俗刑政衣服略與高麗百濟同每月旦相賀王設宴
會班賚群官其日拜日月神主八月十五日設樂令官人射
賞以馬布其有大事則聚群官詳議定之服色尚畫素婦
人辮髮繞頭以新綵及珠爲飾婚嫁禮唯酒食而己輕重
隨貧冨死有棺歛葬送起墳陵王及父母妻子喪居服一
年田甚良沃水陸兼種其五榖果菜鳥獸物産略與華同
大業以來歲遣朝貢
唐書曰新羅王所居曰金城周七八里衛兵三千人設師
子隊文武官凢有十七等武德四年其王金真平遣使朝
貢高祖遣使賜以璽書及畫屏風錦綵自此朝貢不絶其
食器用柳箱亦以銅及瓦國多金朴兩姓異姓不爲婚
又曰貞觀五年新羅遣使獻女樂二人皆鬒髮美色太宗
謂侍臣曰朕聞聲色之娛不如好德且山川阻遠懷土可
知近日林邑獻白鸚鵡尚解思鄕訴請還國鳥猶如此况
人情乎但愍其遠來思戀親戚宜付使者聽其還家
又曰新羅曰金眞平安卒無子立其女善德爲王貞觀九
年遣使冊命善德爲樂浪郡王新羅王十七年遣使王言
高麗百濟累相攻襲亡失數十城兩國連兵意在滅臣社
稷謹遣陪臣歸命大國乞偏師救助後太宗將親伐高麗
詔新羅纂集士馬應接大軍新羅遣大臣領兵五萬入高
麗南界攻水口城降之
又曰新羅王善德卒立其妹眞德爲王貞觀二十二年其
德遣其弟國相伊贊于金春秋及其子文王來朝春秋請
詣國學觀釋奠及講論太宗因賜以所製温湯及晉
并新撰晉書將歸國
又曰永徽元年新羅王眞德大破百濟之衆遣其弟子法
敏以聞眞德乃織錦作五言太平頌以獻其詞曰大唐開
洪業巍巍皇猷昌止戈戎衣定修文繼百王統天崇雨施
理物體含章深仁諧日月撫運邁陶唐幡旗何赫赫征鼓
何鍠鍠外夷違命者剪覆被天殃淳風凝幽顯遐邇&KR1313;呈
祥四時和玉燭七耀巡萬方維岳降宰輔帝任忠與良五
三成一德昭我家大唐帝嘉之拜法敏爲太府卿
又曰永徽六年百濟與高麗鞂鞨率兵侵新羅北界其王
春秋遣使上表求救顯慶五年命左武衛大將軍蘇定方
爲熊津道大惣管統水陸十萬仍令春秋爲嵎夷道行軍揔
管與定方討平百濟俘其王扶餘義慈來獻自是新羅
漸有高麗百濟之地其界益大西至于海
又曰龍朔三年詔以新羅國爲雞(林州)都督府授其王金法
敏爲鷄林都督法敏卒其子政明嗣位垂拱二年遣使來
朝因請唐禮一部并雜文章則天令寫吉凶要禮并於文
館詞林採其詞涉規誡者勒成五十卷以賜之
又曰𨳩元二十五年新羅王興光卒玄宗遣左贊善大夫
邢璹往吊祭并冊其子承慶爲新羅王璹將發上製詩序
太子以下及百寮咸賦詩以送之謂璹曰新羅號君子之
國頗知書記有類中華以卿涉學善於講論故選充此使
到彼宜闡揚經典使知大國儒教之盛又聞其人多善奕
棋亦令善棋人率府兵曹楊季膺爲之副璹等至彼大爲
蕃人所敬其國棋者皆季膺之下於是厚賂璹等金寳及
藥物
又曰大曆七年新羅王金乾運遣使金摽石來賀正八年
又遣使獻金銀牛黃魚牙紬朝霞紬等
又曰元和三年新羅王金重興遣使金力竒來朝力竒上
言貞元十六年奉詔冊臣故主金俊邕爲新羅王母氏爲
大妃妻祁氏爲王妃冊使韋舟至中路而知俊邕薨其冊
