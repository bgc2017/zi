太平御覽卷第九百七十八
菜茹部三
瓜
易夬卦曰九五以𣏌瓠瓜含章有隕自天(𣏌木之柔者瓜之果大者)
龍魚河圖曰瓜有兩鼻者煞人
詩曰文王之興夲由太王也綿綿瓜瓞民之初生自土沮&KR0238;
(興也箋云瓜之本實継先歲之瓜必小狀似瓞故謂之瓞綿綿然若將無長大時興者喻后稷乃帝嚳之曹封於)
(部其後公劉失職遷于幽居沮&KR0238;之地歷世亦綿綿然至太王而得其民心而生王業故本周之興云于沮&KR0238;也耳)
大戴禮曰五月乃瓜乃者治瓜之辭也瓜也者始食瓜八
月剥瓜蓄瓜時也
禮曰爲天子削瓜者副之巾以絺(副拆也旣削四祁之乃横断而巾覆焉)爲
國君華之巾以綌(華中製之不四折也)爲大夫累之(果倮也倮不巾覆也)士㚄
之(不中裂横断去㚄而巳音帝)庶人齕之(不横断)
又月令曰仲冬之月行秋令則天時雨汁瓜瓠不成(雨汁者水)
(雪䕌下)
左傳曰齊侯使連稱管至父戊葵丘瓜時而往曰及瓜而
代朞戍公問不至請代不許故謀作亂
春秋運斗樞曰遠雅頌著倡優則李生瓜
論語曰子路曰佛盻以中牟叛子之欲往也如之何子曰
然有是言不曰堅乎磨而不磷不曰白乎涅而不緇吾豈
匏瓜也哉焉能繫而不食
爾雅曰瓞(大結切)瓝(步角切)其紹瓞(郭璞注曰俗呼瓜爲瓞紹者瓜蔓緒亦著子但小)
(如瓝耳)
史記曰邵平者故秦東陵侯秦破爲布衣貧種瓜長安城
東瓜美故世謂東陵瓜
漢書地理志曰燉煌古瓜州地生美瓜
續漢書曰牽牛星荆州謂之河鼔主開梁織女主瓜果
又曰安帝元初三年有瓜異夲共生一瓜蔕時以爲瓜者
外焉離夲而實女子外屬之象也是時閻皇后與外親耿
寳共譛太子廢爲濟隂王更外迎濟北(王子)犢立之
袁山松後漢書曰建和二年河東瓜兩體共蔕
後漢書曰施建字君子沛人也家貧母老常鬻力供養種
瓜自給
應劭漢官儀曰太官菓丞官別在外掌菓瓜菜茹
吴志曰步騭字子山臨淮淮隂人避難江東單身窮困與
廣陵衛旌同年相善俱以種瓜自給晝勤四體夜誦經傳
會稽焦征羌郡之豪族(吳錄曰征羌名矯嘗爲征羌令)人客放縱騭與旌
求食其地懼爲所侵乃共脩刺奉瓜也
吴錄曰姚翁仲嘗種瓜菜灌園以供衣食時人或餉一無
所受
晉書曰咸寧二年嘉瓜同蔕生於成都
又曰皇甫謐年二十不學遊蕩無度或以爲癡嘗得瓜果
輒進叔母任氏任氏曰孝經云三牲之養猶爲不孝汝今
年餘二十目不存教心不入道無以慰我(皇甫謚自叙同)
又曰桑虞仁孝自天年十四喪父毀瘠過禮虞有園宅
北數里瓜菓初熟有人踰垣盗之虞以園援多棘㓨恐偷
見人驚走而致傷損乃使奴爲之開道及偷負瓜將出見
道通聞虞使除之乃送所盗瓜叩頭請罪歡然盡以瓜
與之
齊書曰建元初武帝即位郅撝爲司徒左長史先是武帝
與撝同從宋明帝射雉郊野渴倦撝得青瓜與上對剖食
之
又曰竟陵王子良夏月客至爲設瓜飲
又曰郭原平以種瓜爲業大明七年大旱瓜瀆不復通舡
縣令劉僧秀愍其窮(老開)瀆下水與之原平曰普天大旱百
姓俱困豈可滅漑田之水以通運瓜之舡乃步他道往錢
塘貨賣
沈約齊紀曰韓靈敏早喪父兄靈珍至孝母亡家貧無以
葬與靈珍種爪靈敏朝採暮還復生未嘗减耗葬事由此
舉(孝子傳同)
梁書曰任昉卒武帝間問方食西菀綠沉瓜投之於盤悲
不自勝因屈指曰昉少時常恐不滿五十今四十九可謂
知命
又曰郭祖深清儉常服故布衣素木按食不過一肉有姥
餉一青瓜祖深報以疋帛有冨人效之以貨鞭而徇衆朝
野憚之
又曰鄭灼字茂昭勵志好學多苦心熱若瓜時輙偃卧以
瓜鎮心起便讀誦其篤志如此
北齊書曰蘭欽爲廣州刺史(前刺史新渝侯)映之夢南安侯恬權
行州事冀得即真及聞欽至嶺厚貨厨人塗刀以毒削瓜
進之欽及愛妾俱死帝聞大怒檻車收恬削爵土
後魏書曰楊愔典選多以言㒵取人時謗詞云尚書典選
似貧人買瓜唯取大者
又曰郭祚以夲官領太子少師祚曾從世宗幸東宫肅宗
幼弱祚懷一黃㼐出奉肅宗時應詔左右趙挑弓深爲世
宗所信祚私事之時人謗祚者号爲挑弓僕射黃㼐少
師
後周書曰王羆性儉率嘗有客與羆食瓜客削瓜侵膚稍
厚羆意嫌之及瓜皮落地乃引手就地取而食之客甚有
愧色
又曰趙王招知隋文欲遷周鼎密欲圖之藏兵刃於帷席
之間後院亦伏壯士文帝從者多在閣外唯楊弘元坐於
戸側招以佩刀割瓜㗖隋文未之疑元胄覺變扣刀而
(入招)迺以大觴親飲胄酒
北史曰宋瓊字普賢以孝稱母曾病季秋月思瓜瓊夢想
見之求而遂獲時人異之
隋書曰文帝用法定制行署取一錢巳上聞見不告言者
坐至死自此四人共盗一榱桶三人同竊一瓜事發即時
行決
又曰秦孝王俊奢侈過甚頗好於内妃崔氏性妬甚不平
之遂於瓜中進毒俊由是遇疾徵還京師上以其奢縱免
官以王就弟
唐書曰杜如晦薨後太宗食瓜美愴然思之遂輟其半使
置之於靈座
又曰高宗子八人武后所出者自爲行第長曰孝敬皇帝
監國仁明爲后所忌而鴧之次曰雍王賢爲太子次曰中
宗次曰睿宗及孝敬遇害諸第嘗所不安晨夕懷懼雖父
母之前無由敢言乃作黃臺瓜詞令樂人歌之欲微悟上
意歌曰種瓜黃臺下瓜熟子離離一摘使瓜好再摘令瓜
稀三摘尚由可四摘抱蔓歸然太子竟亦流竄於黔州
又曰德宗建中初誤以高力士養女楊氏婦爲沈太后是
時沈氏故老巳盡無識太后者上密使中人就洛陽視高
氏年狀頗同曩時太后嘗削瓜哺上刃傷左拇指高氏嘗
剖瓜亦傷左拇指中人皆閹官女子且非審識太后見上
仁孝有殊喜莫敢沮者高氏辭曰實非太后具陳族姓内
外以自明
又曰貞元四年夏右神策軍獻瑞瓜三蔓各爲一蔕而生
三瓜
莊子曰朽瓜化爲魚物之變也
墨子曰今有入人場園取人瓜者得罰今之諸侯攻伐踰
竊人瓜者數千萬而自曰義也
秦子曰食瓜者雖去蔕何以連其根
孫卿子曰臯陶之色如削瓜
抱扑子曰五原蔡誕入山而還欺家人云至崑崙山有玉
瓜其形如世間瓜但爲光明洞徹而堅須以玉井水洗之
便軟而可食
又曰曾參鋤瓜(三足)烏集其冠孝故也
家語曰曾子芸瓜而誤斷其根曾晢怒以大杖擊其背曾
子仆地有頃乃蘇孔子聞之告門弟子曰參來勿内也曾
子使人請孔子孔子曰舜之事瞽瞍小捶則受大捶則走
參委身以待暴怒旣身死䧟父於不義不孝孰大焉
古文竒字曰秦改古文爲大篆及隷字周人多誹謗怨恨
秦苦天下不從而諸生到者拜爲郎凡七百人蜜種瓜
於驪山&KR4153;谷中温處瓜實成使上書曰瓜冬有實有詔下
博士諸生說之人人各異說則皆使往視之而爲伏機諸
生賢儒皆至焉方相難不泱因發機從上填之以土皆壓
終古文璅語曰初刑史子臣謂宋景公從今巳往五月五
日臣死後五年五月丁巳(吴亡以後)五祀八月辛巳君薨刑史
子臣至死日朝見景公夕死後吴亡景公懼思刑史子臣
之言將至死日乃逃於瓜圃遂死之求得巳䖝矣
賈誼新書曰昔梁大夫宋就爲邊縣令與楚隣界梁亭楚
亭皆種瓜梁亭劬力數灌其瓜美楚人窳而稀灌其瓜惡
楚令以梁瓜之美怒其瓜之惡因往夜竊搔梁瓜皆有焦
者矣梁亭覺請其尉欲執搔楚瓜宋就曰是構怨分禍之
道也令人竊爲楚亭夜灌其瓜令勿知也楚亭旦而往瓜
則巳灌瓜日以美楚亭往而察之則梁亭之爲也楚令大
悅因以聞楚王楚王聞之悅梁之隂讓也乃謝以重幣而
友於梁王(新序同)
裴淵廣州記有瓜冬熟號爲金叙味乃甜美
廣志曰瓜之所出以遼東廬江燉煌之種爲美有鳥瓜狸
頭瓜蜜䇶瓜女臂瓜龍蹄瓜羊髓瓜又有魚瓜犬瓜如斛
出涼州陽城瓜有青登瓜大如三升魁有桂枝瓜長二尺
餘蜀地(温食)瓜至冬熟有春日瓜細小小瓣宜藏正月種三
月成有秋泉瓜秋種十月熟形如羊角色蒼黑
列仙傳曰溪人者南郡編人居山間有仙人常止其家從
之買瓜教之練瓜與附子桂實服之一年能飛登山入水
往來海邊
又曰服閭者不知何許人常往來海邊諸祠中有三
仙於祠中博賭瓜雇閭使擔黃瓜數十頭令瞑目乃上方
大山神仙傳曰葛公冬爲客設生瓜
漢武内傳曰西王母謂上元夫人曰後造朱炎山陵食靈
瓜其味甚好頋此未久巳七千歲矣
又曰仙之上藥有空同靈瓜四劫一實也
道學傳曰禇雅字玄通人與共居常取水洒掃或夏月種
瓜恣人來取
㐲侯古今注曰孝平帝元年武陵縣生瓜花如䓗紫色實
如小麥墮地復生
郭子横洞冥記曰有龍肝瓜長一尺花紅葉素生於冰谷
所謂冰谷素葉之瓜
零陵仙賢傳曰李融宇元者承陽人固始侯相使其爲政得
吏民心屢致祥瑞甘瓜六子共莖璽書慰勞遷廣漢太守
南岳夫人内傳曰夫人姓魏名華存性樂神仙季冬之月
夜半清明有四真人並可年二十餘天姿秀穎至静室因
設酒肴陳玄紫撩降實靈爪
太上黃庭内景經注曰大霍山下有洞臺司命君之府也
中有神靈瓜食之者至玄也
荆楚歲時記曰七月七日設瓜果於庭中以乞巧有喜子
布網於瓜上則爲得巧
劉向別錄曰尹都尉書有種瓜篇
鄭玄別傳曰民有獻嘉瓜者異夲同實縣欲表府文詞鄙
略君爲改作又著頌一篇侯相高其才
吴越春秋曰吴夫差爲越所敗遁而去得自生之瓜其實
巳熟掇而食之問左右曰是乃冬有瓜近道而人不食何也
左右曰盛夏之時人食生瓜起居道傍瓜子復生故人惡
食
夏侯曾先會稽記曰曹娥父溺死娥見瓜浮其豦即得父
屍
博物志曰人以冷水自漬至膝可頓啖數十枚瓜漬至腰
啖轉多至頸可啖百餘枚所漬水皆作瓜氣瓜味
搜神記曰吴時有徐光常(行幻)術於市里從人乞瓜其主弗
與便從索瓣種之俄而瓜蔓延生花實乃取食之因賜觀
者及視所賫皆亡耗矣
幽明錄曰安定人周敬種瓜時亢旱鬼爲槤(音輦)水澆瓜瓜大
滋繁問姓名不荅還白父嘗有惠於人否父曰西郭樊營
先作郡吏償官數百斛米我時以百斛助之其人巳死
又曰孫鍾冨春人堅父也與母居至孝篤信種瓜爲業有
三少年容服妍麗詣鍾乞瓜愛樂無巳爲設食出瓜禮敬
殷勤臨去曰我等司命感郎見接之厚送出門三人曰山
中可作塜復言欲連世封侯爲數世天子鍾曰數世天子
言訖悉化成白鵠
列異傳曰遼東丁伯昭自說其有客字次節旣死(感見待恩)常爲
本家致竒異物試臘月中從索瓜得美瓜數枚來在前不
見形也
𫐠異記曰䂊章郡有盧松村羅根生於此村側墾荒種瓜又
於外立一神壇瓜始引蔓清晨行之忽見壇上有新板墨
書曰此是神地所遊處不得停止種殖可速去根生拜謝
跪呪曰竊疑村人利此熟地生苗容或假託神旨以見驅
斥審是神教願更朱書賜報明早往看向板猶存悉以朱
代墨
任昉𫐠異記曰漢章帝元年上虞獻雙蔕瓜一實五色
又曰吴桓王時會稽生五色瓜今吴有五色瓜歲充貢獻
五行記曰梁吏部尚書何敬容夏患瘧疾寄在蔣山道
士館時忽見一人玄衣大帽立在帳側自稱楊胡靈將瓜
四枚云與公少時言訖因不見後數月敬容以罪免官
夲草經云瓜一名土芝
吴氏夲草曰瓜子一名瓣七月七日採可作面脂
劉禎瓜賦曰禎在曹植坐厨人進瓜禎爲立成辭曰含金
精之芳流冠衆瓜而作珍設諸清流一浮一藏片以金刀
四剖三離承之雕盤幕以纖絺甘侔蜜房冷甚冰圭
嵇含(甘瓜)賦序曰世云三芝瓜處一焉謂之土芝
張載瓜賦曰羊骹虎掌桂枝蜜䇶玄表丹裏呈素念紅豊
敷外偉綠瓤内醲
傅玄瓜賦曰白者如素黑者如&KR0238;黃踰金箱青侔含翠舊
有蜜䇶及青括樓嘉味溢異鮮類寡疇一齧之頃至三搖
頸細飢蜜理多瓤少瓣豐旨絶異食之不䬼(音烏懸切)
陸機瓜賦曰夫其種族頭數則括樓定挑黃扁白搏金釵
蜜䇶小青大班玄骭(音幹)素腕狸首虎磻東陵出於秦谷桂
髓起於巫山
夏侯孝若梁田賦曰入果林造瓜田摘虎掌拾黃班落蔕
離母漬以寒泉
左思蜀都賦曰其圃有瓜疇芋區
王廙洛都賦曰瓜則桂枝括樓綠瓤青飢消暑湯䬼解渴
療飢
樂府歌詩曰君子防未然不處嫌疑間瓜田不納履李下
不整冠
古詩曰甘瓜抱苦蔕美草生荆棘愛利防有刀貪人自還
賊
阮籍詩曰昔聞東陵瓜近在青門外連畛短阡陌母子相
拘帶
張華真人篇曰朱李生東苑甘瓜出西郊
曹植求祭先王表曰乞請水瓜五枚
太平御覽卷第九百七十八
