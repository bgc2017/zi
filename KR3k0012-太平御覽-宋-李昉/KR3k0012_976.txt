太平御覽卷第九百七十六
菜部一
菜韭
菜
詩曰我有旨畜亦以御冬(旨美御禦也蓄聚菜以禦冬月乏無時也)
又曰其蔌(音速)伊何維筍及蒲(蔌菜殽也)
周禮春官曰入學釋菜合舞(八學必釋菜禮先師也菜蘋蘩之属)
儀禮婚禮曰舅姑旣没則婦入三月乃奠菜(没終也奠菜者韭祭菜也)
(蓋用薰)稱婦之姓曰某氏來婦敢奠嘉菜(始爲皇舅)
禮曰仲秋之月命有司趣民收歛務蓄菜(始爲禦冬之備也)
左傳曰蘋蘩藴藻之菜可薦於鬼神可羞於王公
爾雅曰菜謂之蔌𬞞不熟爲饉(蔌菜揔名見詩凡草菜可食通名爲𬞞也)
論語曰雖𬞞食菜羹瓜祭必齊如也
又曰飯𬞞食飲水曲肱而枕之樂亦在其中矣
尚書大傳曰煞君之室雖生美菜(有義)之士弗食
後漢書曰劉平與母俱匿野澤中平朝出求食逢餓賊將
烹之平叩頭曰今旦爲老母求菜母老(將平爲命)願得先歸食
(音嗣下同)母畢還就死因涕泣賊見其至讓而遣之平還旣食
母訖因白曰属與賊期義不可欺遂還詣賊衆皆大驚相
謂曰常聞烈士乃今見之子去矣吾不忍食子於是得全
又曰崔瑗愛士好賓客盛脩肴膳殫極滋味不問餘産居
常𬞞食菜羹而巳
謝承後漢書曰汝南鍾南嚴海君少時鄕人有入其園竊
菜者明日拔菜悉遺鄕里鄕里人相約無復取菜者
又曰彭城刀曜字子卿爲漁陽相前相所種菜悉付還外
魏志曰倭國地温冬夏食生菜
吴書曰趙咨使魏魏人曰聞江東有耑(音端)蹄菜作若爲食
咨曰當得倉(助庾切)鰷以作羹
王隱晉書曰皇甫咨姑子梁柳爲城陽太守或勸諮曰柳
爲布衣過吾吾(送迎)柳不出門食不過塩菜貧不以酒肉爲
禮也今而送是貴城陽太守而賤梁鴻季也豈中古人之
道哉
又曰邵續爲石勒所執身灌園鬻菜以供衣食勒屢遣
察之歎曰此真高人矣不如是安足貴乎嘉其清苦賜榖
帛每臨朝嗟歎以勵群官
又曰桓温性儉每讌唯下七奠拌菜果而巳
又曰吴隱之母喪哀毀嘗醎𦵔以其味旨輟而弃之及爲
廣州清操踰勵常食不過菜及乾魚而巳帷帳器服皆付
外庫時人頗謂其矯然亦始終不易
宋書曰張敷父在吴興亡成服凡十餘日始進水漿葬畢
不進塩菜遂毀瘠成疾
又曰宋慤以軍功封洮陽侯先是鄕人庾業家豪冨侈侯
服玉食與賓客相對膳必方丈而爲慤設粟飯菜𦵔謂客
曰宗上車串噉麄食慤致飽而退初無異辭至是爲慤長
史帶梁郡慤待之甚厚不以昔事爲嫌
又曰柳元景爲三公時在朝勲貴多事産業唯元景獨無
所營南岸有數十畝菜得錢三萬還宅元景怒曰我立此
園采以供家啖耳乃復賣以取錢奪百姓之利耶(乃以)錢乞
守園人
又曰王玄謨柳元景桓護之雖並北人而玄謨獨受老傖
之目凡諸稱爲四方書䟽亦如之嘗爲玄謨作四時詩曰
堇茹供春膳粟漿充夏飡匏醬調秋菜白醝解冬寒
又曰朱脩之姉在鄕里飢寒不立脩之貴爲刺史末曾供
膳往姉爲設菜羹麄飯以激之
齊書曰晉永嘉五年曲陽縣市黃慶宅左右有園東南廣
數文每種菜輙鮮異雖加採拔更生夜恒有白光似懸絹
道士傳德占使人掘之三尺獲玉印文曰長承萬福
又曰宜都王鏗生三歲喪母及有識問母所在左右告以
早亡便思慕𬞞食自悲不識母
又曰江泌性仁孝食菜不食心以(其有)生意唯食老葉而巳
南史隱逸傳曰沈道虔辟州府凡十二命皆不就有竊園
菜者外還見之仍自逃隠待竊者去後乃出
梁書曰武帝太官常膳唯以菜𬞞圓案所陳不過三盞
又武帝詔曰今雖無復牲腥猶有脯脩之類即之幽明義
爲未盡可更詳定悉薦時𬞞左丞司馬筠等參議大餅
代大晡餘悉用𬞞菜帝從之
三國典略曰梁蕭棟宇吉豫章安王權之子也侯景以法
駕迎棟時棟與其妃執鋤種菜忽然見逼駭愕久之
後魏書曰甄琛母曹氏有孝性夫氏去家路踰百里每得
魚肉菜菓珍羹口實者必令僮僕走奉其母乃後食焉
又曰高閭曾造胡叟短褐曳柴從田歸舍爲閭設濁酒𬞞
食皆手自辦案其館宇卑陋園疇𥚹局而飯菜精潔醯醬
調美見(其二)妾並年衰跛眇衣布穿弊閭見其貧約以衣服
直十餘疋贈之亦無辭媿
又曰盧義僖性清儉不營財利雖居顯位每至困乏夌飯
𬞞食忻然甘之
三國典略曰北齊主以鄴清風園賜穆提婆於是官無𬞞
菜賖買於人負錢三百萬其人訴焉斛律光曰此園賜提
婆一家足不賜提婆百官足
又曰庫狄士文爲貝州刺史性清苦不受公料家無餘財
其子嘗噉官厨餅士文枷之繫獄累日杖之一百步送還
京僮隷無敢出門所買菜必於外境凡有出入皆封署
其門親故絶迹慶吊不通
隋書曰姚察陳亡入隋詔授秘書丞別勑成梁陳二史又
勑(於朱)華門長參文帝察𬞞菲别曰召入内殿賜果菜指謂
朝臣曰朕聞姚察學行當今無比我平陳只得此一人
唐書曰太宗回次易州界司馬陳元璹令百姓種𬞞坈上
而微火煦之欲其速生以擬供進太宗聞之責其謟媚詔
免官
又曰太宗時徤逹獻佛土菜一莖五葉花赤中心正黃而
蘂子紫色泥婆羅獻波稜菜葉類紅藍實如蒺䔧火熟之
能益食味又有酢菜狀似芹而味香渾提葱其狀猶葱而
甘辛
又曰高宗時司農欲以冬藏餘菜賣之百姓以墨勑示僕
射蘇良嗣良嗣判曰昔公儀相魯拔去園葵况臨御萬邦
而敗𬞞鬻菜事遂不行
又曰王昇爲刑部尚書性貪恡不常在公乃鬻公廨菜園
收其價錢以自潤甚爲時論所醜
又曰中書園𬞞日給於衆官者主事白常衮減其數崔祐
甫怒訶主事曰此相公之命祐甫大詬曰門下侍郎安得
理中書之𬞞叱左右踣主事而拽之自是與衮常
不平
又曰貞元七年冬司農卿李摸免官初司農當供三官冬
菜二千車以度支給車直稍賤又阻雨菜敗模以度支爲
辭上責其不先聞故免之先是模奏司農菜不足請京兆
府市之尹薛玨萬年令韋彤乃禁人私賣上命奪珏俸一
月彤俸三月
又曰貞元中奚陟爲中書舍人以所得雜給均分省内官
又躬親庶務下至園𬞞皆悉自點閱人以爲難而陟處之
無倦
莊子曰宣尼窮於陳蔡之間顔回擇菜
孔藂子曰菜謂之𬞞
金樓子曰秦始皇聞鬼谷先生言因遣徐福入海求金菜
玉𬞞
說苑曰楚文王伐鄧使王子革王子靈共桾菜(二子出見老丈)人
戴畚乞焉不與搏而奪之王聞之令皆拘二子將煞之大
夫辭曰取畚信有罪然煞之非其罪也君若何煞之言卒
丈人造軍而言曰鄧爲無道故伐之今君公之子搏而奪
吾畚無道甚於鄧乎天命而君聞之群臣之曰討有罪而
横奪非所以禁暴也恃力虐老非所以教幼也愛子棄法
非所以保國也私二子滅三行非所以從政也丈人舍之
矣謝之軍門之外
又曰楚莊王賜虞丘子菜田三百號曰國老以孫叔敖爲
令尹
吕氏春秋曰菜之美者壽木之華枯姑之東赤木玄木之
葉餘瞀之南有菜名嘉樹其色若碧
桓譚新論曰董仲舒專精於𫐠古年至六十餘不窺園井
菜(論行亦云)
山東六賢傳曰袁下字叔隰陬慮人種菜一園左右竊取
度溝瀆下乃爲之橋其敦義如此
漢武内傳曰西王母云上仙之藥有碧(海之)狼菜
孝子傳曰北平陽公輦水作漿兼以給過者公𥙷履屩不
取其直天神化爲書生問云何不種菜曰無菜種即與數
升公種之化爲白璧餘皆爲錢公得以娶婦
廣州先賢傳曰丁密蒼梧人非家織布不衣非巳耕種菜
菓不食
杜蘭香別傳曰香降張碩賫瓦榼酒七樏多菜而無他味
亦有世間常菜輙有三種色或丹或紫一物與海蛤相類
并有非時菜碩云食之亦不甘然一食七八日不飢
荆楚歲時記曰正月七日謂爲人日採七種菜以爲羹
兩京記曰隋大業六年諸夷來朝請入市交易煬帝許之
於是修飾邸店皆使甍宇齊正卑高如一環貨充積人物
華盛競崇侈麗至賣菜者亦以龍鬚席籍之
魏王花木志曰吴郡邊海諸山悉生紫菜
崔豹古今注曰𦵔荆楊州人謂𦵔爲戢
杜寳大業拾遺錄曰徐孝穎性仁孝嘗在園中晝卧見人
盗菜徐徐轉身向裏恐偷者見之仁行退讓皆此類也
漢張竦奏曰古叛逆之國潴其宫室以爲汙池名曰凶墟
雖生菜𬞞而民不食
韭
詩曰四之日其蚤獻羔祭韭
(可)曰庶人春薦韭韭曰豊本
爾雅曰霍山韭(今山中多有孔菜皆如人家所種者)
說文曰菁韮華韭菜一種久而生也象形在地上北也
通俗文曰韭根曰荄(古人切)
山海經曰遏春山雞山韭丹重之山其草多韭
榖梁傳曰古者公田爲井居竈䓗韭盡取焉
漢書曰龔遂爲㴾海太守民口種一畦韭
晉書曰石崇爲客作豆粥咄嗟便辦每冬得韭蓱(音并)韲王
愷每以此事爲恨乃密貨崇帳下問其所以荅云豆至難
煑豫作熟有客來作白粥以投之耳韭蓱韲是擣韭根雜
以麥苗耳
又曰温嶠滅王敦先是童謠曰剪韭剪韭断(楊柳)河東小子
令我與子以爲賊如韭柳尋得復生也
晉(書後)略曰成都王圍京邑城中無菜採陳韭芥以爲善菜
齊書曰周顒隱鍾山王儉謂曰卿在山中何所食荅曰赤
米白塩綠葵紫蓼又問何者最佳曰春初旱韭秋暮晚菘
又曰庾呆之字景行爲世祖征虜功曹清貧食唯韭𦵔[卄瀹]
韭雜菜或戲之曰誰言庾郎貧食鮭嘗有二十七種韭言
三九也
三國世略曰北齊太上後宫無限衣皆珠玉一女歲費萬
金寒月盡食韭牙
莊子曰徐無鬼見武侯武侯曰先生居山食芋壓䓗韭今
老病欲酒肉之味耶無鬼曰君爲萬乘之主苦國以義耳
目君病矣何勞吾乎
列子曰老韭爲莧老羭爲猿
魯連子曰市處者僕娈膾炙而食市饒也壅泉沃韭織屨
之士從兄弟室父往而不得粗糒(音俻)焉非愛其僕妾惡其
室父也此其饒羡之與不足也
說苑曰衛有一夫負缶入井灌韭終日一區鄧晢過教之
曰有機重後輕前命曰桔橰終日訖九百區丈夫曰有機
智必有機心我非不知不欲爲也
正論曰小民髮如韭剪復生頭如雞割復鳴吏不必可
畏從來必可輕奈何欲望致州厝乎
漢武内傳西王母曰仙次藥有八阮赤韭
繆襲祭儀曰春祀和羹芼以韭
水經曰交州平樂山多龍穴傍生野韭人往乞者神許則
風吹制分隨偃而拔不得過越不偃而拔輙凶也
楊衒知洛陽茹藍記曰李崇爲尚書令儀同三司冨傾天
下僮僕千人而性多儉恡惡衣麄食食常無肉止有韭茹
韭𦵔崇家客李元祐語人云李令公一食十八種人問其
故元祐曰二九十八聞者大笑世以此爲譏
諸葛亮教張君嗣曰去婦不頋門萎韭不入園以婦人之
性草菜之精猶有所耻想忠壯者意何所之
太平御覽卷第九百七十六
