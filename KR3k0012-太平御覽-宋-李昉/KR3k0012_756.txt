太平御覽卷第七百五十六
器物部一
器皿鼎
器皿
說文曰皿飲食之用器也盛黍稷在器中也齊黍稷之器
以祀者盧飯器也鐈(巨招反)似鼎而長足鏖(一刀切)温器也
方言曰器破而不殊其音謂之(音西聲也)器破而未離謂之
璺(音問)南楚之間謂之&KR4101;(文正比刀)凡以器盛而滿謂之涌(與恐切言)
(涌出也)
通俗文曰金銀鏤飾器謂之錯鏤竹器謂之笭箵(笭郎鼎切箵桑)
(鼎切)竹器邊緣曰(先管切)
書曰遟任有言曰人惟求舊器非求舊惟新(言人貴舊器貴新)
又曰武王旣勝殷邦諸侯班宗彛作分器(賦宗廟彛器酒罇賜諸侯)
禮曰孟春之月其器䟽以逹孟夏之月其器高以粗孟秋
之月其器廉以深孟冬之月其器閎以掩
又曰侍食於君君賜餘器之漑者不寫(陶淬之器)其餘皆寫(雚行)
(之器)
又曰作竒巧之器以疑衆殺宗廟之器不鬻於市錦文珠
玉成器不鬻於市
又曰玉不琢不成器人不學不知道
論語曰工欲善其事必先利其器
史記曰舜陶於河濱器不苦窳(以主切)舜作什器於壽丘
又曰通邑大都木器髹者千伏(徐廣曰髹音休&KR0238;也漢書日木器千伏)銅器千
鈞素木鐵器千石此亦千乘之家也
又曰武帝有故銅器李少君曰此器齊桓公十年陳於柏
寢案其刻果然
漢書曰賈誼言夫天下大器也今人之置器置諸安處則
安置諸危處則危天下之情與器無以異在天子之所置
之
又曰里諺曰欲投鼠而忌器此善諭也鼠近於器尚憚不
投恐傷其器况於臣之近主乎
又曰罽賓國以金銀銅錫爲器
續漢書曰桓帝祠老子於濯龍用淳金釭器
魏氏春秋曰武王過故人吕伯奢家聞其動食器之聲疑
其圖巳是夜手劒殺八人
後魏書曰獠鑄銅爲器大口寬腹名曰銅㸑旣薄且輕易
於熟食
晉令曰欲作&KR0238;器物賣者各先移主吏者名乃得作皆當
淳&KR0238;著布器器成以朱題年月姓名
車頻秦書曰符堅建元十八年新平縣民耕地獲玉器初
有金彫者頗知圖記王猛以爲左道勸堅誅之彫臨死表
堅曰新平地古顓頊墟其故有白鷄閭記言此里應出古
帝王寳至是果得之
家語曰孔子觀於魯桓公之廟有欹器焉孔子問於守廟
者曰此爲何器曰此蓋宥坐之器孔子曰吾聞宥坐之器
者虚則欹中則正滿則覆顧謂弟子曰試注水焉即挹水
而注之中而正滿而覆虚而欹孔子喟然而歎曰嗚呼物
焉有滿而不覆者乎
老子曰埏埴以爲器當其無有器之用
韓子曰堯有天下飯於土軌飲於土鉶舜作食器斬山木
而材之削踞脩其迹流&KR0238;墨其上諸侯以爲益侈國之下
伏者十三禹作爲祭器黑&KR0238;其外朱畫其内觴酌有采而
樽俎有飾殷人食器彫琢觴酌刻鏤
淮南子曰崐崘旁有九井玉横(横或作彭器名也)受不死藥
世說曰晉武帝嘗際王武子供饌悉用琉璃器
涼州異物志曰方外殊珍車渠馬碯器無常形爲時之寳
(隨其大小以作孟枕杯褩也)視之目眩希世之巧羅刹所作非人所造
(羅利鬼遠外國巧成器物與人交帝非人能所造)
地鏡圖曰銅器之屬見其狀如望馬煇煇然齊器之見爲
牛楚器之見爲馬越器之見爲蝦蟇宋器之見爲白狗秦
器之見爲豚燕器之見爲豕
揚雄蜀都賦曰彫鐫釦器百伎千工
魏武内誡令曰孤有逆氣病常儲水卧頭以銅器盛臭惡
前以銀作小方器人不解謂孤喜銀物令以木作
鼎
爾雅曰鼎絶大謂之鼐圓弇上謂之鼎附耳外謂之才鼎
說文曰鼎三足兩耳和五味之寳器也昔禹貢九牧之金
鑄鼎荆山之下民入山林川澤魑魅蝄蜽莫能逢之
易曰鼎元吉亨彖曰鼎象也九四鼎折足覆公餗六五鼎
黃耳金鉉利貞上九鼎玉鉉大吉無不利
詩曰鼐鼎及鼒(大鼎謂之鼐小鼎謂之鼒)
周禮曰王一日三舉鼎十有二物皆有爼(牢鼎九陪鼎三)
禮曰故衛孔悝乏鼎銘曰六月丁亥公假于太廟公曰叔
舅乃祖莊叔左右成公成公乃命莊叔隨難于漢陽即宫
于宗周奔走無射啓右獻公獻公乃命成叔纂乃祖服乃
考文叔興舊嗜欲作率慶士躬恤衛國其勤公家夙夜不
解民咸曰休哉公曰叔舅子女銘若纂乃服悝拜稽首曰
對揚以辟之勤大命施于烝彛鼎(施猶著也言我將行君之命又刻著於烝祭之)
(彛鼎也)
又曰崇鼎貫鼎夫子之器(崇貫皆國名)
左傳曰宋華父督殺殤公召莊公于鄭而立之以郜大鼎
賂公(郜國所造器也)四月取郜大鼎于宋納于太廟非禮也臧哀
伯諫曰武王克商遷九鼎于洛邑義士猶或非之而况將
昭違亂之賂器於太廟其若之何公弗聽
又曰楚子伐陸渾之戎遂至于雒定王使王孫滿勞楚子
楚子使問鼎之大小輕重焉對曰在鼎不在鼎昔夏之方
有德也遠方圖物貢金九牧鑄鼎象物桀有昏德鼎遷于
商商紂暴虐鼎遷于周德之休明雖小重也其姦固昏亂
雖大輕也天祚明德有所底止成王定鼎干郟鄏卜世三
十卜年七百天所命也周德雖衰天命未改鼎之輕重未
可問也
又曰魯襄公享晉六卿賄荀偃束錦加壁乘馬先吳壽夢
之鼎壽夢吳子也獻鼎於魯因以爲名
又曰晉叔向謂晏子曰然雖吾公室今亦季世也君日不
悛以樂慆憂公室之卑其何日之有䜛鼎之銘曰昧旦丕
顯後世猶怠(讒鼎鼎銘也)况日不悛其能久乎
又曰楚薳啓彊曰是以聖王朝聘有珪享覜(他弔切)有璋宴
有好貨飱有陪鼎(飱饔飱也熟食爲飱陪加也加鼎所以厚殷勤之)
又曰鄭人鑄刑書(鑄刑書於鼎以爲國之常法)
又曰宋正考父佐戴武宣三命兹益恭故其鼎銘云(鼎正考父)
(之廟鼎也)一命而僂再命而傴三命而俯循墻而走亦莫余敢
侮饘於是粥於是以餬余口
又曰鄭子産聘于晉晉侯有疾韓宣子逆客私焉曰寡君
寢疾於今三日矣並走羣望有加而無瘳今夢黃熊入於
寢門其何厲鬼也對曰昔堯殛鯀于羽山其神化爲黃熊
以入羽淵實爲夏郊三代祀之晉爲盟主其或未之祀也乎
韓子祀夏郊晉侯有間賜子産莒之二方鼎(方鼎莒所貢)
又曰楚子次於乾谿僕析父從右尹子革夕王語曰昔我
先王熊繹與吕仍王孫牟爕父禽父並事康王四國皆有
分器我獨無有今吾使人於周求鼎以爲分器王其與我
乎對曰與君王哉今周與四國服事君王將唯命是聽豈
其愛鼎
又曰齊侯伐徐徐人行成賂以甲父之鼎(甲父古國名也)
又曰晉趙鞅荀寅率師城汝濱遂賦晉國一鼔䥫以鑄刑
鼎(刑書之鼎)著范宣子所爲刑書焉
穀梁傳曰桓公二年夏四月取郜大鼎于宋戊申納于太
廟郜鼎者郜之所爲也孔子曰器從邑名從主人故曰郜
大鼎
史記曰黃帝採首山銅鑄鼎於荆山下鼎旣成有龍垂胡
髯下迎黃帝
又曰伊尹欲干湯而無由乃爲有莘氏媵臣負鼎俎以滋
味說湯致於王道
又曰周末有九鼎徙秦氏曰太丘社亡而鼎没予泗水彭
城下其後百一十五年而秦兼天下始皇二十八年過彭
城齋戒禱祀欲出周鼎使千人没水求之不得
又曰秦武王與孟說舉龍文之鼎絶臏而死
又曰孝文帝時新垣平言周鼎亡在泗水中今河溢通泗
臣望東北汾隂直有金寳氣意周鼎其出乎兆見不迎則
不至於是上使使治廟汾隂南臨河欲祠出周鼎
漢書曰項羽身長八尺二寸目重瞳力能扛鼎
又曰漢得汾隂寳鼎武帝嘉之藏於甘泉羣臣上壽賀陛
下得周鼎廬丘壽王曰非周鼎上怒對曰周德始乎后稷
成於文武上天報應鼎爲周出名曰周鼎今漢自高祖繼
周至陛下功德愈盛天瑞並是至昔秦始皇欲出鼎於彭
城而不得天祚有德而寳鼎自出此天之所以與漢是漢
鼎非周鼎也上曰善
又曰主父偃曰丈夫生不五鼎食死則五鼎烹
又曰宣帝時美陽得鼎獻之京兆尹張敞上議曰案鼎有
刻書曰王命尸臣官此㧦邑賜𡭗旂鸞黼黻琱弋(李竒曰琱鏤也)
尸臣拜稽首曰敢對揚天子丕顯休命此鼎殆周之所以襃
賜子孫刻銘其先功藏之于宫廟也
又曰質氏以洒削而鼎食
東觀漢記曰廬江獻鼎詔召鄭衆問齊桓公之鼎在栢寢
臺見何書春秋左氏有鼎事幾衆對狀除爲郎中
後漢書曰孝明帝永平六年二月王雒山出寳鼎廬江太
守獻之詔曰祥瑞之降以應有德方今政化多僻何以致
兹易曰鼎象三日豈公卿奉職得其理耶太常其以初祭
之日陳鼎於祖廟以備器用賜三公帛五十疋九卿二千
石半之
晉中興書曰成帝咸和元年宣城春糓山崩得古鼎重三
百斤容可三斛餘郡官畢賀
又曰神鼎見神鼎者仁器也能輕能重能息能行不炊而
沸不汲自盈烟煴之氣自然所生也亂則藏於深山文明
應運而至故禹鑄鼎以擬之
晉陽秋曰榖城人劉珪夜見門有光取得玉鼎
沈約宋書曰秦始七年義陽獲銅鼎受一斛并蓋並隱起
鏤
戰國策曰秦興師於周求九鼎顔率謂齊王曰周之君臣
内自畫計與秦不若歸之大國願大王圖之齊王發師救
周秦兵罷率至齊曰願獻九鼎不識大國何塗之從而致
之齊王曰寡人將寄塗於梁對曰不可梁之君臣欲得九
鼎謀之潬(徒旱切)臺之下少海之上其曰久矣州是西北
太平御覽卷第七百五十六
