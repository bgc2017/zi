太平御覽卷第二百八十五
兵部十六
機略四
後漢書曰曹公西征馬超與超夾關爲軍公急持之而潜
遣徐晃朱靈等夜度蒲坂津據河西爲營公自潼關北度
未濟超赴舡急戰公放馬牛以餌賊賊亂取牛馬公得度
循河爲甬道而南賊退距渭口公乃多設疑兵潜以舟載
兵入渭爲浮橋夜分兵結營於渭南賊夜攻營伏兵擊破
之
又曰曹公與袁紹相持官渡曹公循河而西紹於是渡河
追公軍至延津南公勒兵駐營南坂下使登壘視之曰可
五六百騎有頃復白騎稍多步兵不勝數公曰勿復白乃
令騎放馬解鞅是時白馬輜重就道諸將以爲敵騎多不
如還保營荀攸曰此所以餌敵也如何去之紹騎將文醜
與劉備將五六千騎前後至諸將復白可上馬公曰未也
有頃騎至稍多或分輜重公曰可矣乃皆上馬時騎不滿
六百遂縱兵擊之大破
又曰曹公旣尅鄴袁尚熙遂奔遼東衆有數千初遼東太
守公孫康恃遠不服曹公破烏丸或說公遂征之尚熙可
擒公曰吾方使康斬送其首不煩兵矣公引兵還康果斬
送尚熙傳其首諸將或問曰公選而康斬尚熙何也公曰
彼素畏尚熙其急之則并力緩之則相圖其勢然也
又曰曹公討鮮卑出盧龍塞外道絶不通乃塹山堙谷五
百餘里經白擅歴㓻平涉鮮卑庭東䧟柳城未至二百里
虜乃知之將數萬騎逆軍登白狼山卒與虜遇衆甚盛公
登高觀虜陣不整縱兵擊之使張遼爲先鋒虜大敗
又曰黃巾賊起命將朱儁率兵討之賊帥韓忠據宛拒儁儁
兵少不敵乃長圍結壘起土以臨城内因鳴鼓攻其西南
賊悉衆赴之儁自將精卒五千掩其東北乘城而入忠乃
退保小城惶懼乞降
又曰曹公與袁紹相持官渡紹遣將郭圖淳于瓊顔良等
攻東郡太守劉延於白馬紹引兵至黎陽將度河曹公北
救延荀攸說曰今兵少不敵分其勢乃可公到延津若將
度兵向其後紹必西應之然輕兵襲白馬掩其不備顔良
可擒也公從之紹聞兵度即留分兵西應之乃引軍兼行
趣白馬未至十餘里良大驚來逆戰使張遼關羽前登擊
破斬良遂解白馬圍
又曰曹公擊破馬超超走涼州關中平諸將或問曹公曰
初賊守潼關渭北道缺不從河東擊馮而反守潼關引
曰而後北度何也公曰賊守潼關若吾入河東賊必引守
諸津則西河未可度也吾欲盛兵向潼關賊悉衆南守西
河之備虚故徐晃等得擅取西河然後引軍北度賊不能
與吾爭西河者以有二將之軍也連車樹柵爲甬道而南
旣爲不可勝且以示弱度渭爲堅壘虜至不出所以驕之
也故賊不爲營壘而永割地吾順僞言許之所以縱逸其
意使自安而不爲備因蓄士卒之力一朝擊之所謂疾雷
不及掩耳兵之變化固非一道也
又曰蜀將關羽圍曹公將曹仁於樊又圍將軍吕布於襄
陽曹公遣將徐晃救仁以羽難與爭鋒遂前至偃城晃詭
道作都壍示欲截其後賊燒屯走晃得偃城兩面連營稍
前去賊圍三丈所未攻賊圍頭有屯又別屯四冡晃揚聲
當攻圍頭屯而密攻四冢羽見四冢欲壞自將步兵五千
出戰晃擊之退走遂追蹈與俱入圍破之或自投沔水死
曹公令曰賊圍塹鹿角十重將軍致戰勝今䧟賊圍多斬
首虜吾用兵三十餘年及所聞古之善用兵未有長驅徑
入敵圍者
又曰曹公征關中進軍度渭馬超及韓遂數請戰不許因
請割地公用賈詡計僞許之韓遂請與公相見公與遂交
馬語移時不及軍事但說京都故舊拊手懽笑旣罷超等
問遂公何言遂曰無所言也超等疑之他日公又與遂書
多所點竄如遂改定者超等愈疑遂公乃與剋日會戰先
以輕兵挑之戰良久乃縱驍騎夾擊大破之遂超走涼州
魏志曰司馬宣王征公孫文懿次于遼水文懿遣將軍畢
衍楊祚等步騎數萬阻遼隧以距之圍塹二十餘里宣王
令其軍穿圍盛兵多張旗幟出其東南賊盡銳赴之乃沉
舟潜濟急於東北斜趣之襄平衍等恐襄平無守夜遁
又曰郭淮討叛羌師其羌師屯河關白土故城據河拒官軍淮見形上
流密於下度兵據白土故城擊大破之
又曰李典與程昱等以船運軍糧會袁尚遣將高藩將兵
屯河上絶水道典與諸將議曰藩軍少甲而恃水有懈怠
之心擊之必尅宜亟擊之昱爲然遂北渡河攻藩破之水
道得通
又曰司馬宣王征公孫文懿沉舟潜濟遼水作長圍忽弃
賊而向襄平諸將言曰不攻賊而作圍非所以示衆也宣
王曰賊堅營高壘欲以老吾兵也攻之正入其計此王邑
所以恥過昆陽也古人云敵雖高壘不得不與我戰者攻
其所必救也賊大衆在此則賊窟虚矣我直指襄平必懷内
懼懼而求戰破之必矣遂整陣而過賊見兵出其後果邀
之宣王謂諸將曰所以不攻其營正欲致此不可失也乃
縱兵逆擊大破之三戰皆捷
又曰田豫字國讓率擊鮮卑軻比能單將銳卒深入虜庭
胡人衆多鈔軍前後斷截歸路國讓乃進軍去虜十餘里
結屯營多聚牛馬糞燃之從他道引去胡見煙火不絶以
爲尚在去行數十里乃知之
又曰諸葛誕文欽反據壽春司馬景王揔兵討之謂諸將
曰彼當突圍決一朝之命或謂大軍不能久省食減口冀
有他變料賊之情不出此二者今當多方以亂之備其越
逸此勝計也因命合圍分遣羸疾就糓淮北廪軍士大豆
人三勝欽聞之果喜景王愈羸形以示之多縱反間揚言
吳救方至誕等益寬恣食俄而城中乏糧諸將並請攻之
景王曰誕聚糧完守外結吳人自謂足據淮南必不便走
今若急之損遊軍之力外宼卒至表裏受敵此危道也且
堅守三面若賊陸道而來軍糧必少吾以遊兵輕騎絶其
轉輸可不戰而破外賊欽等必爲擒矣誕欽等出攻長圍諸
軍逆擊走之初誕欽内不相恊乃至窮蹙轉相疑貳誕殺
欽子鴦踰城以爲將軍封侯使廵城而呼景王見城上持
弓者不發因令攻而拔之
又曰諸葛誕據壽春反命將王基討之吳遣朱異來救誕
於安城詔王基引諸軍轉據北山基謂諸將曰今圍壘轉
固兵馬向集但當精脩守備以待越逸而更移兵守險使
得放縱雖有智者不能善其後矣遂守便宜上䟽曰今與
賊交利對敵當不動如山若遷移依險人心搖蕩於勢大
損諸軍並據深溝高壘衆心皆定不可傾動此御兵之要地
也書奏報聽之壽春竟破司馬文王與基書曰初議者云
云求移者甚衆時未臨履亦謂宜然將軍深笇利害獨秉
固志上違詔命下距衆議終至制敵擒寇雖古人所𫐠不
足過也
又曰郭淮在漢中蜀主劉備欲度漢水來攻諸將議衆寡
不敵依水爲陳以距之淮曰此示弱而不足挫敵非筭也
不如遠水爲陣引而致之半濟而後擊備可破也旣陣備
疑不敢度(通典曰蜀主悟之不敢)
又曰文帝初北狄強盛侵擾邊塞乃使田豫持節護烏丸
校尉時鮮卑數十部比能弥如素利等割地統御各有分
界乃共要盟不得以馬與中國市豫以戎狄爲一非中國
之利乃先搆離之使自爲讎敵牙相攻伐素利違盟出馬
千疋與官爲比能所擊求救於豫豫深入虜廷胡圍豫於
馬邑城十重豫密使司馬建旌旗鳴鼓吹從南門出胡人
皆往赴之豫將精銳自北門出鼓譟而赴兩頭俱發出虜
不意虜衆亂弃馬步走追討二十餘里僵屍蔽地胡人破
膽威振沙漠
又曰諸葛亮出斜谷司馬宣王屯北原亮盛兵西行諸將
皆欲攻西圍郭淮獨以爲此見形於西欲使官兵重應之
必攻陽遂耳其夜果攻陽遂有備不得上
吳志曰曹公入荆州劉備爲曹公所破與魯肅遇於當陽
遂共圖計遣諸葛亮詣孫權權遣周瑜程普與備并力逆
曹公遇於赤壁瑜部將黃盖曰今寇衆我寡難與持久觀
操船艦相接可燒而走也乃取蒙衝數十實以薪草上建
牙旗盖乃先報書欺以欲降曹公軍延頸指言盖降盖收
諸舡同時發火時風盛猛悉延燒岸上營落頃之熛炎張
天人馬燒溺死者甚衆軍遂敗退
又曰周瑜使甘寧據夷陵魏將曹仁圍寧吕蒙往救之仍
分遣三百人柴斷嶮道賊走可得其馬軍到夷陵即日交
戰所殺過半敵夜遁去行過此道騎皆捨馬步走蒙兵追
蹙獲馬三百疋方舡載還
又曰賀齊討黟歙賊帥(黟音伊切歙音攝)陳㒒祖山等二萬戶屯
歴林山四面壁立高數十丈逕路危狹下容方楯賊臨高
下石不可得攻軍住經日將吏患之齊身出周行觀視形
便隂募輕捷士爲作鐡戈密於隱嶮賊所不備處以戈柘
山爲緣道道成夜令潜上乃多懸布以受不人得上百數
十人四面流布俱鳴鼓角齊勒兵待之賊夜聞鼔聲四合
謂大軍悉巳得上驚懼惑亂不知所爲守路備險者皆走
還依衆大軍因是得上其中有善禁術吳師刀劔不得拔
弓弩射矢皆還自向輙致不利齊曰吾聞之雄黃勝五兵
還丹能威敵夫金有刃䖝有毒者皆可禁之以無刃之兵
不毒之䖝彼必無能爲也遂伐木爲棓列陣四面羅布俱
鳴鼔角勒兵待曙賊惶遽無依禁術不效遂大破而降之
蜀志曰諸葛孔明率衆定南夷擒夷師孟獲七縱七擒獲
曰公天威也南人不復反矣
揚雄蜀王記云秦王石牛置金於後蜀人以爲牛便金蜀
王發卒開道令五丁拖牛置成都蜀道乃通
太平御覽卷第二百八十五
