太平御覽卷第五百五十六
禮儀部三十五
葬送四
吳越春秋曰早平門外麋湖西城者麋王城也與越王遥
戰越王殺麋王麋王無頭騎馬還武里乃死因留葬武里
城中以午日死至今武里午日不舉火
又曰吳王闔閭有子女怨王乃自殺闔閭痛之甚葬於昌
門外鑿地爲池積土爲山文石爲椁金鼎銀鐏珠玉之寳
皆以送女乃舞白鵠於吳市中令萬民隨觀還使男女與
鴶俱入門因塞之
又曰吳謀伐齊齊景公使子女爲質於吳吳王因爲太子
聘齊女齊女少思齊日夜哭泣發病闔閭乃起北門名曰
齊門令女往遊其上女思不止病日益甚至且死女曰令
死有知必葬海虞山之顛以望齊國闔閭傷之甚用其言
葬於虞山之嶺以瞻望齊國是時太子亦病而死
說苑曰盖聞相梁并衛有罪而走齊管仲迎而問曰吾子
相梁并衛之時門下使者幾何人曰門下使者三千餘人
管仲曰今與幾何人來曰臣與三人俱曰是何對曰其一
人父死無以葬我爲葬之一人母死無以葬亦爲葬之一人兄
有獄我爲出之是以得三人來
桓子新論曰楊子雲爲郎居長安素貧比歲亡其兩男哀
痛之皆持歸葬於蜀以此困乏子雲逹聖道明於死生不
下季札然而慕戀死子不能以義割恩自令多費而致困
貧
論衡曰儒書言孔于當泗水而葬爲之却流此言孔子德
使水却不湍其墓是故儒者講論皆言孔子之後當封泗
水以却流爲證殆虚言也
王符潜夫論曰文帝葬於芷陽明帝葬於洛南皆不藏珠寳
不起山陵今京師貴戚郡縣豪家生不極養死乃崇喪造起
大冢廣樹松柏廬舍祠堂務崇侈僣此無益於終無益於孝
徒作煩擾傷害吏民今案畢鎬之郊無文武之陵南城之
東無曾晢之冡周公非不忠曾子非不孝也
崔寔政論曰送終之家亦大無度至念親將終無以奉遣
乃約其供養衣服豫脩巳没之制竭家盡業甘之不恨窮
阨旣迫起爲盗賊拘執䧟罪爲世大戮痛乎此俗之愚民
也
錄異傳曰袁安葬其母逢三書生語其葬處遂至四世五公
其後公路年十八驕豪故常食密飯諸女以絳爲地道遊
行其上此葬地所致也
謝綽宋拾遺曰桓温葬姑熟之青山平墳不爲封域於墓
傍開𡑞立碑故謬其豦令後代不知所在
襄陽耆舊傳曰峴山南有習家魚池者習郁之所作也郁
將亡勑其兒煥曰我葬必近魚池煥爲起冡於池之北去
池四十步
山謙之丹陽記曰晉車騎將軍王舒令其子曰甚愛漂陽
縣死則我欲葬焉故王死之後徙縣治今豦而以昔解爲
墓
續搜神記曰于寳字令升新蔡人其父有嬖妾母至妬寳
父葬時因推着藏中經十年而母喪開墓見棺妾伏棺上
衣服如生就視猶暖漸漸有氣息與歸經日乃蘇云父常與
之寢接恩情如生在家中
范晏隂德傳曰陳翼字春卿廬江舒人也行到縣郭見道
上馬傍有卧疾人呼翼與語曰吾是長安魏公卿聞廬江
樂土來下道病困不能復前儻可相救翼荅云家有弊廬
可俱歸乎公卿曰幸甚即扶與俱到家飬視積日旣困公
卿謂翼曰馬上有金千餘餅素二十疋可賣殮餘以相謝
言絶而亡翼賣素買衣衾殯殮之葬埋高敞之地以金置
棺下不使人知乘馬去公卿兄長公見翼乘馬謂必殺公
卿隂告官收翼具以狀對長公迎喪發棺下得金如數叩
頭謝以金投其門中翼送長安還之
汝南先賢傳曰袁閎字夏甫延熹末黨事將作閎遂散
髮乃築土室四周於庭潜身十八年終于土室之中臨卒勑
其子曰勿設殯棺衣衾之備也但着禈衫疎布單衣幅巾
襯尸於板床之上五百墼爲藏
會稽典錄曰趙曄字長君山隂人也少爲縣吏奉檄迎督
郵曄甚耻之由是委吏到犍爲詣博士杜撫受韓詩撫嘉
其精力盡以其道授之積二十年不還家人爲之發喪制
服至撫卒曄經營葬之然後歸家
又曰張䛕字彦承上虞人也與同鄕丁孝正相親葬送過
制謏書難之曰吾聞班固善陽孫之省葬惡始皇之飾終
夫倮以矯世君子弗爲若乃據周公之定品依延州而成
事取中庸以建基獲美稱於當世不亦優哉
又曰謝夷吾轉下邳令預自尅死日如期果卒勑其子曰
漢末嘗亂有發掘露骸之禍使縣棺下葬墓不起墳
楚國先賢傳曰韓墍將終遺言曰夫俗奢示之以儉儉則
節之以禮歴見前世送終過制失之甚也若曹敬聽吾言
歛以時服葬以土藏穿畢便葬送之以瓦器愼勿有增益
襄陽耆舊記曰襄陽城南邊大道有諸葛女郞墓者是諸
葛仲茂女冢也年十三四亡茂婦憐之不能自遠故近臣
葬之日日往哭
又曰秦頡者字初起頡之南陽過宜城中一家東向大道
住車視之曰此居處可作冢後喪還至此住處車不肯
前故吏爲市此宅葬之今宜城城中大冢前有二碑是
也
又曰有俍子者家訾萬金而自少小不從父語臨亡意欲
葬山上恐兒不從到言葬我着㶆下石磧上俍子曰我田
來不奉教從今當從此一語遂盡散家財作冢積土繞之
成一洲長數百步元康中始爲水所壞俍子前漢人也
譙周三巴記曰巴國有亂巴國將畢㬅子請師於楚楚人
與師㬅子巳平巴國旣而楚遣使請城㬅子曰吾誠許子
之君矣持頭往謝楚王城不可得乃自刎以頭與楚子楚
子歎曰吾得臣若巴㬅子何以城爲乃以上卿禮葬㬅子
頭巴國葬其身亦然
華陽國志曰德陽縣有青石祠山源沃美有澤原之利士
女多貞孝車騎將軍鄧芝方之鄧林有終焉之志没遂葬
其山
博物志曰澹臺子羽渡水而子溺死人將葬之滅明曰此
命也吾豈與螻蟻爲親魚鼈爲讎於是遂以水葬之
又曰漢滕公夏侯嬰死公卿送葬至東郭門外四馬不行
掊地悲鳴即掘馬蹄下得石椁其銘曰佳城鬱鬱三千年
見白日于嗟滕公居此室乃葬所地故謂之馬冢焉
又曰河内淇園張公老而無子貲財累億求没入官死葬
園中于今供祀犧牲
永昌郡傳曰建寧郡葬夷置之積薪之上以火燔之烟氣
正上則大殺牛羊共相勞賀作樂若遇風烟氣旁邪𡭗乃
悲哭也
豫章記曰許子將墓在郡南四里昔子將以中國大亂遠
來渡江隨劉繇而卒藏于昌門裏于時漢興平二年也
吳天紀中太守吳興沈季白日於廳事上坐忽然如夢見
一人着黃單衣黃巾稱汝南羊與許子將求改葬因忽不
見即求其喪不知豦所遂招魂葬之命文學施遐爲招魂
文
越地傳曰禹井井者法也以爲禹葬以度不煩人衆
樂資九州志曰渡之塩官有奉禪山昔始皇過此而美之
死因葬焉有廟在平地于今民祠之
𫐠征記曰荀氏葬在彭城東岸東岸有一丘民俗謂之荀
氏葬或云斯則徐偃王葬后倉者也古徐國宫人娠而生
卵弃之水濱有犬名后倉銜而歸伏而成人遂爲徐之嗣
君純筯無骨號曰偃王偃王躬行仁義衆國附之得朱弓
之瑞周穆王命楚滅之后倉將死生角九尾實黃龍也
又曰魚山臨清河舊屬東阿東阿王曹植每升此山有終
焉之志植之所遊池沼溝渠悉存旣葬于山西有二石柱
猶存也地今割并榖城
鄧德明南康記曰陽道士葬巖石室元嘉中道士過世臨
終語弟子等可送吾置彼石室巾褐香鑪此外無所須也
及其亡日謹奉遺命葬經數年尸猶儼然葛巾覆之如初
弗朽後忽不復見今舟行者過其山渚尚聞香氣咸異焉
解道處齊記曰魏黃初三年文帝弟爕封濮陽王臨終頋
命葬近蘧瑗之墓吾常想其爲人願託賢哲之靈
扶南傳曰頓愻國人死或鳥葬或火葬鳥葬者病困便歌
儛送郭外有鳥如鵝綠色飛來萬計啄食都盡歛骨焚之
沉之於海此上行必生天鳥若不食自悲傷乃就火葬取
骨埋之是次行也
鄴中記曰石勒陵在襄國城西南三十里名高陵不築墻
不種樹立堂皇五間安欑圖勒大臣像又於堂皇東立重
樓虎陵在鄴西北角旣葬鄴中便亂其封域故未有名域
云尋被掘凡此二陵皆僞葬右勒虎自別於深山
風俗通曰王喬爲葉令天下一玉棺於廳事前令臣吏試
入不動搖喬曰天帝獨欲召我沐浴服飾寢其中盖便立
覆之宿昔葬於城東土自成墳其夕縣中牛皆流汗吐舌
人無知之者
皇覽曰舊漢家之葬方中百步穿築爲方城其中開道足
施六馬發三河三輔近郡卒徒十萬數復土
姚信士緯曰盖葬於寬平則恐後世都邑居之葬於陵野
則恐民人耕稼及之厚椁大棺人所爲用下一寡材木民
人率多發掘以繕其居千墳萬壙無不毀者其唯瓦棺薄
葬歛以時服依于高丘徹于深穽庶乎不辱耳
語林曰王太保有二兒喪一兒欲還舊塋一兒欲留葬太
保乃垂涕曰不忘故鄕仁也不戀夲土逹也唯仁與逹吾
二子有焉
又曰王武子葬夕孫子荆哭之甚悲賓客莫不爲垂涕哭
畢向靈曰卿常好驢鳴今爲卿作驢鳴旣作體似真聲賓
客莫不大笑孫聞笑頋謂曰諸君不死令王武子死賓客
莫不皆怒須臾之間或悲或笑或怒
世說曰阮藉葬母蒸一肥豚飲酒二斗然後臨决直言窮
矣都得一號因吐血良久又鄧晉記曰籍母將死與人
圍棋如故局者求止籍不肯留與決旣而飲酒三升舉聲
一號吐血數升也
又曰庾文康亡何楊州臨葬云埋王樹着土中使人情何
能巳(文康庾亮謚也何掦州者何充也)
又曰晉明帝亦解冢宅聞郭璞爲人葬後微服往看因問
君何以葬龍角此法當滅族主人荅云郭景純云此是葬
龍耳不出三年當致天子明帝復問云爲是出天子耶荅
非能出招致天子耳相冢書曰凢葬龍耳冨貴出五侯葬
龍頭暴得冨貴人不能見葬龍口賊子孫葬龍齒三年暴
死葬龍咽死滅門葬龍腮必卒死天子葬高山諸侯葬連
崗庶人葬平地
應璩新詩曰野田何紛紛城郭何落落埋葬嫁娶家皆是
商旅客喪側食不飽酒肉紛狼籍晉武帝賜劉廙葬錢詔
曰故侍中劉廙以清識明鑒有聲前代昔宣皇帝接
以師友之恩廙墓爲盗賊所發甚用惻然其子阜素甚清
貧今當殯葬其給轜車銘旌賜錢給作藏人功至時遣使
者祭之
晉賜王沉葬錢并地詔曰故驃騎將軍王沉忠允篤誠執
德弘毅外清方夏内熙衮職歴位着稱厥功茂焉不幸薨
殞志業未究今當葬其賜錢三十萬葬田一頃
晉賜傳嘏夫人鮑葬錢詔曰故太常傳嘏昔以令德賢才
爲先帝所接登龍之際有翼贊盡忠之勲早代殯没不終
功業每念其遺績常存於心今嘏夫人鮑當葬賜錢十萬
給作藏人功嘏墓開祭以少牢
太平御覽卷第五百五十六
