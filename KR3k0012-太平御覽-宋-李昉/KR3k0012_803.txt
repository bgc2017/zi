太平御覽卷第八百三珍寳部三
珠下
唐書曰高祖朝曷婆郍可汗獻大珠上曰珠信爲寳朕所
寳者赤心耳何用珠爲竟不受
又曰貞觀中桂州都督李弘節以清愼聞身殁之後其家
賣珠上聞之乃宣言於朝曰此人生時宰相言其清白今
日旣然所舉者豈得無罪必可理之不可捨也魏徵諫曰
陛下言此人不清未見受財之所聞其賣珠將罪舉者臣
不知所謂自聖朝巳來爲國盡忠清貞自守終始不渝者
屈突通張道源而巳通子三人來選共有一疋羸馬道源
兒子不能存立未見一言及之今弘節爲國立功前後大
蒙賞賚居官終殁不言貪殘妻子賣珠未爲有罪審其清
者無所存問疑其濁者傍罪舉人雖疾惡情深實以好善
不篤臣竊思度未見其可恐有識聞之必生撗議伏惟再
思上撫掌曰造文不思遂有此語方知談不容易
又曰婆利東有羅刹國其人極陋朱髮黑身獸牙鷹瓜時
與林邑人作市以夜而來自掩其面其國出火珠狀如水
精日午時以珠承影取艾依之即火出
管子曰桓公問管子曰昔者周人有天下諸侯賓復名教
通於天下而奪於其下何數也管子對曰君分壤而貢入
市朝同流黃金一篋也江陽之珠一篋也此謂以寡爲多
以狹爲廣
又曰珠者隂之陽也故勝火玉者陽之隂也故勝水其化
如神故天下藏珠玉諸侯藏金石
又曰以珠玉爲幣〇又曰玉起於禺山珠起於赤野
又曰丹靑在山民知而取之美珠在淵民知而取之(丹青與珠)
(各有所用之性故雖在山泉而人猶知而取之况在於人懷嗟而不知乎)
晏子春秋曰景公爲履黃金之綦飾以銀連以珠
列子曰子華之門徒指河曲之隈謂商丘開曰彼中有寳
珠泳可得也商丘開從如泳之旣出果得珠
孫卿子曰在物莫明於珠玉珠玉不覩王公則不爲寳
又曰昔衛靈公坐重華之臺侍御數百隨珠照日羅衣從
風仲叔御入諫靈公下席再拜曰寡人過矣
莊子曰夫唾大者如珠小者如霧
又曰黃帝遊於赤水之北登于崑崙之丘遺其玄珠使知
索之而弗得使離朱索之而弗得使罔象索之乃得
又曰河上有貧窮待織蕭綃而食者其子投淵得千金之珠
謂其子曰取石來鍜之夫千金之珠必在九重之淵驪龍
頷下子能得珠者遭其睡也使驪龍悟子尚奚有哉
又曰脩其道之謂備不以物挫志之謂完君子明於此則
韜乎其事沛乎其爲萬物逝也若然者藏金於山藏珠於
川
又曰儒以詩禮發蒙大儒曰東方作矣事之何若小儒曰
未解裙𥜗口中有珠詩固有之曰青青之麥生陵之陂生
不布施死何用含珠爲
鄒子曰珠生於南海玉出於湏彌無足而至
墨子曰和氏之璧夜光之珠三棘六異此諸侯所謂良寳
尸子曰水員折者有珠
韓侯曰隨侯之珠不嬰以銀黃其質至美物不足以飾
又曰楚人賣珠於鄭者爲木蘭之櫝薰以桂椒綴以玫瑰
輯以翡翠鄭人買其櫝而還其珠此可謂善賣櫝矣未可
謂善鬻珠也
淮南子曰曾城九重有珠樹在其西
又曰美玉不雕美珠不文質有餘也
又曰明月之珠不能無纇
又曰楚王亡其猨而林木爲之殘(楚莊王猨捷躁衣木而處故殘林以求之也)
宋玉亡珠而池中魚爲之殫
又曰珠玉尊則天下爭禮樂飾則純朴散
又曰禹填鴻水以爲山堙崑崙以爲土中立曾城九重其
高萬一千里上有木禾(禾長五丈五尺)珠樹玉樹不死樹沙棠琅
玕綘樹並在曾城(沙棠琅玕珠類矣)玉璜在西北隅
任子曰丹淵之珠沉於黃泥
牟子曰珠玉少而貴凢属多而賤聖人七經而巳佛遂萬
億言恐煩而無當也
抱朴子曰識珍者必拾濁水之明珠賞氣者必採穢藪之
芳蕙
穆天子傳曰北征舍于珠澤(此澤出珠故名也)珠澤之藪方四十
里
山海經曰開明山北有珠樹
又曰三珠樹生赤水山其爲樹如栢葉皆爲珠一曰其狀
若彗(如彗星狀)
又曰鳥鼠同穴之山滋水出焉西注于漢水多如魚魮之
魚是生珠玉(亦珠玉蚌類)
又曰數曆之山楚水出焉其中多白珠(今蜀郡平澤出青珠)
戰國策曰張丑爲質於燕王欲殺之走出國境境吏得丑
丑曰燕所爲將殺我者人有言我有寳珠也王欲得之我
失巳久矣如燕不信今子但欲致我我且言子之奪我珠
而吞之燕王必且殺之刳子之腹矣吾要且死子之腹亦
且寸絶境吏恐而放之
又曰蘇秦說李兊不能聽送秦以明月之珠和氏之璧黑
貂之裘
又曰有人操隨侯之珠露野無弓弩之衛必危
吕氏春秋曰宋桓司馬有寳珠抵罪出亡王使人問珠之
所在曰投之池中於是竭池而求之魚得禍焉
又曰以隨侯之珠彈千仞之雀世必笑之是何也所用重
所要輕
又曰精氣之集也阜於珠玉與爲精朗
陸賈新語曰聖人不用珠玉而寳其身
漢武故事曰上起神屋以白珠爲簾瑇瑁爲柙
東方朔記曰珠彈不如泥丸各有所用也
東方朔神異經曰西北荒中有二金闕上有明月珠徑三
丈光照千里
塩鐵論曰珠璣出桂林距漢萬餘里
說苑曰墨子謂滑氂曰今凶年有欲與子隨侯之珠者曰
不得賣也以爲飾又欲與子一鍾粟者得珠不得粟不得
珠得粟子將何擇滑氂曰粟可取也
新序曰秦使使者往觀楚之寳器楚王召子西而問焉曰
吾和氏之璧隨侯之珠可以示諸子西對不知召昭奚恤
而問焉昭奚恤對曰吾國之寳器在賢臣珠玉玩好之物
非寳之重者
太玄經曰明珠彈於飛肉其得不復
論衡曰天地之間物氣相類實非者多海外西南有珠樹
焉察之是珠然非魚中之珠也夫十日之日猶珠樹也珠
樹非真珠十日似日非實日也
又曰隨侯以藥作珠精曜如真
又曰人審知有冨貴之命則幽居俟之不湏勞形求索也
猶珠在山不求貴價於人人自貴之命冨之人筋力自輕
命貴之人才智自高
白虎通曰德至淵泉即江出大貝海出明珠
釋名曰王后首飾曰副副覆也上有垂珠步則搖也
蔡邕勸學曰明珠不瑩焉發其光寳玉不琢不成珪璋
古今注曰章帝元和元年明珠出館陶大如李有明曜三
年明月珠出豫章海昏大如雞子圍四寸八分章和元年
鬱林大珠圍三寸和帝永元十五年鬱林降民得大珠圍
五寸徑寸七分
郭子横冥記曰帝起甘泉望風臺臺上得白珠如花一枝
帝以飾九華之蓋望之若照月
王子年拾遺記曰黃帝之子名青陽是曰少昊一名摯有
白雲之瑞號爲白帝有鳳銜明珠致於庭少昊乃拾珠懷
之使照服於天下
又曰燕昭王時有黑鳥白頭集王之所銜洞光之珠圓徑
一尺此珠色黑如&KR0238;而懸室内百神不能隱其精靈
又曰石季倫所愛婢數十人季倫嘗屑沈水香如塵末布
象床上使所愛者踐之無跡則賜真珠百琲若有迹者即
節其飲食令體輕故閨中相戲曰𡭗非細骨輕軀郍得百
琲真珠(琲蒲愷切珠貫之名也)
又曰舜葬蒼梧之野有鳥如雀自丹州而來吐五色之氣
如雲名曰憑宵鳥時來蒼梧之野銜者沙珠積成壟阜名
曰珠丘今蒼梧之外採藥時得青石㓗如珠服之不死帶
者身輕
又曰瀛洲有鳥如鳳身紺翼丹名藏珠每鳴翔而吐雜珠
累斛仙人常以其餘飾仙裳輕而耀於日月也
西京雜記曰高祖斬白蛇劒上有七采珠九華玉爲飾雜
厠五色琉璃爲匣劒在室光影猶照於水也
又曰漢諸陵寢皆以竹爲簾簾皆爲水文龜鳳之像昭陽
殿織珠爲簾風至則鳴如珂珮之聲
列仙傳曰朱仲者會稽市販珠人也高后時募三寸珠乃
詣闕上之珠好過度賜五百金魯元公主私以七百金從
仲求仲獻四寸珠送闕下旣去景帝時復獻三寸珠數十
抆去不知所之
列女傳曰珠崖令卒官妻息送喪歸漢法内珠入關者死
妻弃其係臂珠男年九歲好而取之置其母鏡奩中母不
知也至關吏搜索得珠問誰當坐者前妻子初曰初當坐
之継母請吏曰幸無劾兒誠不知也妾當坐初又曰夫人
哀初之孤欲以活初耳因號泣傍人莫不酸鼻隕涕關吏
執筆不能就一字乃曰母子有義如此吾寧坐之不忍加
文又且相譲安知孰是乃弃珠而遣之
神仙傳曰麻姑欲見蔡經母及經弟婦弟婦新産十數日
麻姑望見之曰噫且止勿前即求少許米便以擲地視米
墮地皆成珠方平笑曰姑故年少吾老矣不喜復作此變
化也
列仙傳曰鄭交甫將往楚道至漢臯臺下見二女佩兩珠
大如荆難夘交甫與之言曰欲子之佩二女解與之旣行
返顧二女不見佩亦失矣
吴越春秋曰越王允常聘歐冶子造五劒秦客薛燭善相
劒示之燭曰雖傾城量珠玉猶未可與也
又曰伍員奔吴至昭關關吏欲執之伍員曰上所以索我
者以我有美珠也今執我將言爾取之關吏因捨焉
邴原別傳曰原遠遊學詣安丘孫崧崧辭曰君鄕里鄭君
知之乎原荅曰然崧曰鄭君學覽古今學者之師模君乃
舍之似不知也而曰然何原曰故有登山而採玉者有入
海而採珠者不知山之高海之深哉
博物志曰鮫人從水出寓人家積曰賣絹將去從主人索
一器泣而成珠滿盤以與主人
又曰五月五日取青蛉頭正中埋皆成青珠
王朗雜事曰焦生乞恩辭生未有婦從烏桓贖李娥爲妻
與耳中金璫一雙珠四枚璫二雙珠三十雙合中真珠一
升
盧綝四王起事曰張方劫帝西遷國家有寳物詔石將軍
載之於是放軍人八千餘人三日輦之尚有缺角真珠百
餘斛
又曰惠帝遷長安時洛陽御府有大珠璫百餘斛
衛玠別傳曰驃騎王武子君之舅也常與君同語語人曰
昨日與吾外甥並坐冏若明珠之在我側朗然來暎人
搜神記曰吴王夫差女名玉童子韓重有道術王悅之結
氣死葬于昌門之外重至冡前哭祭女見形將重入冡臨
去取徑寸明珠以送重
又曰隋侯行見大蛇傷救而治之其後蛇銜珠以報之徑
盈寸純白而夜光可燭堂故歴世稱隋珠焉
又曰澮參養母至孝曾有玄鶴爲戎人所射窮而歸參收
養療治瘡愈放之後鶴夜到門外參秉燭視之鶴雌雄雙
至各御明月珠報參焉
又曰南海之外有鮫人水居如魚不廢緝績其人能泣珠
幽明錄曰洛下有洞穴婦欲殺夫推下經多時至底仍得
一穴行數十里見人皆長三丈披羽衣如此九處最晚所
至告飢長人指中庭栢樹下有一羊令跪捋羊初捋得一
珠後得始令其噉之即得療飢復尋穴行出交州還洛問
張華云九處地仙名九館大夫羊爲癡龍初一珠食之天
地等壽次者延年後者充飢而巳(事具嵩山)
又曰漢武帝幸河渚聞絃歌之音而有老公及年少數人
出皆長八九寸爲帝奏樂飲酒樂老公顧命洞穴之寳一
人受命下没川底得一大珠徑數寸明耀絶世上問東方
朔朔曰河底有穴沉數百丈中有赤蜯生此珠也(事具樂部)
又曰王敦召王猛猛至江口入水中命舡人進舡至大電
見猛行水中從東北還逆舡弟子問其故猛云水神數興
波浪賊害行旅暫約勒以真珠一握爲信
三秦記曰始皇冡中以夜光珠爲日月殿懸明月珠晝夜
光明
三輔决錄曰昆明池中有神池通白鹿原人釣魚綸絶而
去夢於漢武帝求去鈎帝明日戲於池見大魚銜索帝曰
豈夢所見耶取而放之後三日池邊得明珠一雙帝曰豈
魚之報耶
沈懷遠南越志曰珠有九品大五分以上至一寸八分分
爲八品有光彩一邊小平似覆釡者名璫珠璫珠之次爲
走珠走珠之次爲滑珠滑珠之次爲磥砢珠磥砢珠之次
爲官兩珠官兩珠之次爲税珠税珠之次爲符珠
孫柔之瑞應圖曰晉平公鼓琴有玄鶴二八而下銜明珠
舞於庭一鶴失珠覓得而走師曠掩口而笑
廣志曰莫難珠其色黃生東夷又有明珠稱光大徑寸或
圍二寸以上出黃支有至員珠置平地終日不得停今上
方名以甲乙爲次第石珠鑄石爲珠
廣志曰夫餘地美珠如酸棗
又曰班魚頭中有白石如珠璣出北海
梁四公記曰震澤中洞庭山南有洞穴深百餘尺旁行五
十餘里至龍宫杰公謂是東海龍王第七女掌龍王珠藏
小龍千戶衛護此珠龍畏蠟愛美玉及空靑而嗜燒鷰使
通信可得寳珠帝聞大喜乃詔有能使者厚賞之於是羅
子春兄弟三人應募帝勑百工以于闐舒河中美玉造小
函二以桐木灰發其光求宣州空青汰取其精者用海魚
膠調之成二函火堅之龍腦香尋亦繼之杰公曰以蠟塗
子春等身及衣佩石乃燒鷰五百枚入洞穴至龍宫守門
小蛟聞蠟氣俯伏不敢動乃以燒鷰百事賂之令其通以
其上上者獻龍女龍女食之大喜又上玉函青缶具陳帝
旨洞中有龍五千餘歲能變化出入人間善譯時俗之言
龍女知帝禮之以大珠三小珠七雜珠一石以報帝命子
春等乘龍載珠還國食頃之間便至龍去而子春薦珍帝
大喜喜得聘通靈異獲天人之寳以珠示杰公公曰三珠
其一是天帝如意珠之下者其二是驪龍珠之中者七珠
二是虫珠五是海蚌珠人間之上者雜珠是蚌蛤蛇鶴等
珠不如大珠之貴帝遍示百竂朝廷咸謂杰公虚誕莫不
詰之杰公曰如意珠之上者夜光照四十餘里中者十里
下者一里光之所及無風雨雷雹水火刀兵諸毒癘驪珠
九色夜光百步中者十步下者一室光之所及無蛇虺虫
豸之毒虫珠七色多赤六足二目目當其處有曰如鐡蟻
臯蚌珠五色皆有夜光及數尺無瑕者爲上有瑕者爲下
蚌珠生於其腹與月盈虧蛇珠所致隋侯噲參即其事也
又問蛇鶴之辯對曰使其自識帝命杰公記蛇鶴二珠斗
餘雜珠散於殿前取大黃蛇玄鶴各十數處布珠中間於
是鶴御其珠鳴舞徘徊蛇銜其珠盤屈宛轉羣公觀者莫
不歎服帝復出如意龍虫等珠校光之遠近七元之數皆
如杰公之言
盛引之荆州記曰石藴玉以潤其區漢含珠而清其域
闞駰十三州志曰僧彊疊國在天笁南佛寺三千餘所其
地有神珠非玉石晝夜於國中光明於日珠徑一尺五寸
其色正碧
草方草木狀曰凡採珠一旁小平形似覆釡第一珠母肉
玉白人民以薑韲食之
常璩華陽國志曰廣陽縣山出青珠永昌郡博南縣有光
珠穴出光珠珠有黃珠白珠青珠碧珠
徐哀南方草物狀曰凡採珠常三月用五牲祈禱若祠祭
有失則風攪海水或有大魚在蚌左右自蚌珠長二寸半
在漲海中其一寸五分其光色一旁小平形似覆釡爲第
一璫珠凡三品其一寸三分雖有光色形不員正爲第二
滑珠凡三品
萬震南州異物志曰合浦有民善游採珠兒年十餘便教
入水求珠官禁民採珠巧盗者蹲水底剖蜯得好珠吞之
而出
裴氏廣州記曰鯨鯢目即明月珠故死不見有目精
林邑記曰黃被州上戶口殷冨多明珠雜寳〇語林曰王
長史語林道人曰眞長可謂金石滿堂林公以語孫興公
興公曰語不得耳選擇正可得少碎珠耳
又曰中朝有人詣王太尉過王安豐大將軍丞相在坐因
往別屋見李寅平子還謂人曰今之行&KR2053;目皆琳琅珠玉
又曰王夷甫處衆中如珠玉之在瓦石
宋玉風賦曰垂珠步搖來排臣戶
太平御覽卷第八百三
