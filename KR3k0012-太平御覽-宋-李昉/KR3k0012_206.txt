太平御覽卷第二百六
職官部四
揔叙三師太師
太傅太保
太宰揔叙三公
揔叙三師
六典曰三師訓導之官也蓋天子所師法大抵無所統職
然非道德崇重則不居其位無其人則闕之
尚書云成王黜殷滅淮夷歸酆作周官立太師太傅太保
兹惟三公論道經邦爕理隂陽孔安國曰師天子所師法
傳傳相天子保保安天子於德義禮記云設四輔及三公
不必備唯其人語使能也
六典云漢承秦制不置三公漢末以大司馬大司徒大司
空爲三公師傅之官位在三公上後漢因之師傅尊號曰
上公置府僚魏晉江左皆然後魏太師太傅太保尊號曰
三師後周又爲三公隋氏又爲三師
太師
毛詩曰尹氏太師維周之氐秉國之均四方是維天子是
毗俾民不迷(箋云毗輔也言尹氏居太師之官持國政之平維制四方)
又曰維師尚父時惟鷹揚諒彼武王肆伐大商
大戴禮曰天子不論於先聖王之德不知君國畜民之道
不見禮義之正不察應事之理不博古之典傳不閑威儀
之數禮樂無經學業不法凡是其屬太師之任也
逸禮曰太公爲太師周公爲太傅召公爲太保
史記曰周文王得吕尚於磻溪以爲師謂之太公武王嗣
位號曰師尚父成王即政尊爲太師
漢書音義曰師訓也
應劭漢官儀曰孝平皇帝元始元年太后詔曰太師光今
年老有疾俊乂大臣惟國之重書曰無遺老成國之將興
尊師重傅其令太師無朝十日一賜餐賜以靈夀杖黃門
令爲太師於省中施坐置几太師入省用杖焉
續漢書曰趙典篤學博聞宜備國師即太師也
獻帝春秋曰董卓自號太師御史中丞以下皆拜皇甫嵩
與卓爭權後嵩爲中丞見卓拜卓曰可以服未嵩曰安知
明公乃至於是卓曰鴻鵠固有遠志但鷰雀不知耳嵩曰
昔與明公俱爲鴻鵠但公今日變爲鳳皇卓笑曰卿早服
何得不拜
晉書載記曰蜀李壽以安車束帛聘龔牡爲太師牡固辭
特聽縞巾素帶居師友之位
宋書曰太師太傳太保爲三公訓護人主導以德義天子
加拜待以不臣之禮非人則闕矣漢制保傳在三公上號
曰上公自後常然
隋書曰高祖受禪李穆來朝高祖降座禮之拜太師贊拜
不名眞食成安縣三千戶於是穆子孫雖在襁褓拜儀同
其一門執象笏者百餘人穆之貴盛當時無比
唐書曰太宗降手詔曰朕觀前代明王聖主曷常無師傅
哉况朕鍾百王之末智不周物其無師傳何以臣朕之不
逮詩不云乎不愆不忘率由舊章宜依古道置三師位也
通典曰太師古官殷紂時箕子周武王時太公成王時周
公並爲太師周公薨畢公代之秦及漢初並無至平帝元
始元年初置以孔光居焉金印紫綬位在太傳上
太傅
大戴禮曰傅傅之德義也天子無恩於父母不惠於庶人
無禮於大臣不中於折獄不哀於喪不敬於祭不信於諸
侯不議於戎事不厚於德不強於行不從太師之言凡是
之屬太傅之任也
漢書曰王莽權曰盛孔光憂懼不知所出上書乞骸骨莽
白太后帝幼小宜師傅領宿衛明年徙爲太師莽爲太傅
光常稱疾不敢與莽並
漢書音義曰傳覆也
東觀漢記曰詔云行太尉事趙喜三葉在位爲國元老其
以喜爲太傳
又曰胡廣爲太傳緫錄尚書事時年八十而心力克壯繼
母在堂朝夕瞻省傍無几杖言不稱老逹練事體明解朝
章雖無謇直之風屢有𥙷闕之益
又曰卓茂字子康世祖即位求茂謁見年七十餘拜太傅
封宣德侯賜几杖
又曰鄧禹字仲華以元功拜太傅進見東向甚見尊寵
後漢書曰張禹遷爲太傅鄧太后以殤帝初育(育生也)欲令
重臣居禁内乃詔禹舍宫中給帷帳牀褥太官朝夕進食
五曰一歸府每朝見特贊與三公絶席
續漢書曰太傅掌以善道無常職每帝即位輙置一人錄
尚書事薨輙省之
華嶠後漢書曰鄧彪字智伯爲太傅賜爵關内侯百官揔
己以聽於彪恩寵之異莫與爲比焉
應劭漢官曰太傅古官也周成王時康叔爲之
高后元年初用王陵金印紫綬
又曰和帝冊故太尉鄧彪曰元功之族三讓弥高今以彪
爲太傅
魏志曰鍾繇遷太傅繇有膝疾拜起不便時華歆亦以高
年疾病朝見皆使載輿車虎賁舁上殿就坐是後三公有
疾遂以爲故事
晉書曰何曾爲太傅乞遜位詔會朝劒履乘輿上殿如漢
相國蕭何田千秋魏太傅鍾繇故事
宋書曰晉宣帝爲魏太傅誅曹爽後置左右長史掾屬舍
人各十人事旣非常加又領兵非准例也
齊職儀曰太傅品秩冠服同太宰成王即位周公爲太傅
遷太師秦無其職漢惠帝崩吕后以丞相王陵爲少帝太
傅位在三公上
後魏書淮陽王欣大統中爲太傅文帝謂欣曰王三爲太
傅再爲太師自古人臣未聞此例欣遜謝而巳
北齊書曰高歸彦作亂冀州詔叚韶與東安王婁叡率衆
討平之遷太傳賜女樂十人并歸彦果園一千畒
後周書曰王盟爲太傳盟姿度弘雅仁而汎愛雖位居師
傳禮冠羣后而謙恭自處未嘗以勢位驕人魏文帝甚尊
重之
賈誼新書曰昔周文王使太公望傳太子發嗜䰿(大何反)魚
而公弗予文王曰發嗜䰿魚何爲弗予太公曰禮䰿魚不
登乎俎豆豈有非禮而可以飬太子哉
語林曰太傳府有三才裴邈清才潘陽仲大才劉慶孫長
才
曹植輔臣論曰蓋精微聽察理析毫分規矩可則阿保不
傾羣言系于口而研覈是非典誥揔乎心而唯所用之者
鍾太傳也
王廙之保傳箴曰保傳之賢明宗國用寕輔弼之不忠禍及
于躬無曰父子無間昔有潘崇無曰至親無二或容江充
太保
周禮曰保氏掌諫王惡(諫者以禮義正之也)
大戴禮曰天子處位不端受業不敬言語不序聲音不中
律進退升降不以禮俯仰周旋無節凡此之屬太保之任
也
尚書大傳曰成王在豐欲宅洛邑使召公先相宅六日乙
未王朝步自周則至于豐惟太保先周公相宅(太保召公先周公視)
(洛邑也)
應劭漢官曰太保古官也保飬也
晉書曰王祥字休徵泰始元年拜太保三年御史中丞侯
史光上言祥久以疾病闕廢朝會應免官詔曰太保耆艾
元老高行清粹朕所毗倚以隆道弘治者也前後遜讓不
從所執此非有司所得議也其寢光奏
晉起居注曰太保衛瓘明允篤誠有匪躬之志其給千兵
騎百人
齊職儀殷太甲時伊尹爲太保周成王時召公爲太保
崔鴻十六國春秋蜀李雄錄曰雄異母兄始字伯敬爲太
保善撫士衆衆多歸之時人爲之語曰欲飬老屬太保
吕氏春秋曰荆文王得如黃之狗宛路之矰以田於雲夢
三月不反得丹陽之姬朞年不聽朝保申曰先王卜以臣
爲保吉今王朞年不聽朝王之罪當笞王伏臣將笞王王
曰不榖免於襁褓而齒於諸侯矣願請變更而無笞保申
曰臣承先王之令不敢廢也王不受笞是廢先王之令也
臣寕抵罪於先王王曰敬諾引席王伏保申束細箭五十
跪而加之于背如此者再謂曰王起王乃變更召保申殺
如黃之狗折宛路之矰放丹陽之姬兼國三十九保申之
力也
太宰
周禮天官上曰太宰之職掌建邦之六典佐王治邦國
又曰太宰以九兩繫邦國之民(两耦合之言繫者以維特其情性使不離散也)
尚書伊訓曰百官緫巳以聽冢宰伊尹乃明言烈祖之成
德以訓于王(湯有功烈之祖故稱焉王即太甲也)
又曰冡宰統百官均四海
家語曰官屬不治分職不明法政不一百事失紀曰亂亂
則飭冢宰(飭謂整攝)
晉書曰武帝時何曾屢上書遜位詔以司徒所掌煩務不
可以久勞耆艾其進位太宰朝會乘輿劒履上殿以漢蕭
何魏鍾繇故事
又曰何曾爲太宰年老禮優每召見勑以常所飲食服物
自隨令二子侍從
又曰太宰羕與王導同受顧命輔成帝時帝幼冲詔羕依
安平獻王孚故事設牀帳於殿上帝親迎拜
又曰安帝以太宰瑯瑘王德文不宜嬰拂事務以紆論道
之重可衮冕之服綠盭綬羽葆鼓吹(盭音戾盭綠也以線爲質又曰盭草名也)
(出瑯瑘平昌縣似艾可樂綬因以爲綬名也)
晉公卿禮秩曰安平王孚朗陵公何曾汝南王亮皆爲太
宰
齊職儀曰太宰品第一金章紫綬佩山玄玉堯命羲和使
主隂陽之職羲伯司天即天官也后稷伏事虞夏敬授民
時尊稷爲天官夏衰稷後不窋失官由是廢稷殷以其官
爲冢宰周公在鄷爲太宰邵公又居之秦漢魏無其職晉
武以從祖安平王孚爲太宰安平薨省咸寧四年又置或
謂夲太師之職避景皇諱改爲太宰(或謂太宰周之卿位)晉武依周
置職以尊安平非避諱也元興中恭帝爲太宰桓玄都督
中外博士徐豁議太宰非武官不應都督遂從豁議
後周書曰文帝依周禮建六官遂置天官大冢宰卿一人
掌邦理以建邦之六典佐皇帝理邦國
通典曰太宰於殷爲六太於周爲六卿亦曰冢宰周武王
時周公始居之掌建邦之理秦漢魏並不置晉初依周禮
備三公三公之職太師居首景帝名師故置太宰以代之
而以安平獻王孚居焉
仲長統昌言曰冢宰堯官也尚書曰冢宰一曰掌邦治官
府以紀万民二曰教典以安邦國以教官府以擾万民三
曰禮典以統百官以和邦國以諧万民四曰政典以平邦
國以正百官以均万民五曰刑典以詰邦國以任百官以
生万民
魏温子昇爲上黨王穆讓太宰表曰臣聞策蹇長途終慙
一日之致懸縷層臺難任千鈞之重固知才弱不可自強
力微難以企及智小謀大恐貽折足之憂才輕任重懼有
絶臏之悔旣慮鑠金固陳匪石
揔叙三公
六典曰三公論道之官也蓋以佐天子理隂陽平邦國無
所不統故不以一職名其官
尚書曰惟兹三公論道經邦爕理隂陽
周禮曰三槐三公位焉
公羊曰三公者何天子之相
春秋漢含孳曰三公在天爲三台九卿爲北斗三公象五
嶽九卿法河海二十七大夫法山陵八十一元士法谷阜
合爲帝佐以匡綱紀
史記曰公孫弘以春秋白衣爲天子三公漢初因秦置丞
相而弘爲之則丞相爲三公矣
漢書曰六符(孟康曰泰階三台也凡六星也六符星之符驗也)
晉曹曰文帝爲晉王何曾與高柔鄭冲俱爲三公將入見
曾獨致拜盡敬二人猶揖而巳
晉官品令曰三公綠綟綬也(綟音戾)
宋志曰三公黃閤前史無其義按禮記士韠與天子同公
侯大夫則異鄭玄注云士賤與君同不嫌也夫朱門洞啓
當陽之正色也三公之與天子禮秩相亞故黃其閤以示
謙不敢斥天子宜是漢來制也(韠音畢)
通典曰隋置太尉司徒司空以爲三公參議國之大事依
北齊置府寮無其人則闕祭祀則太尉亞獻司徒奉俎司
空行掃除其位多曠行事則攝
天文錄曰三台星一名三能一名天柱三公之位也在人
曰三公在天曰三台
陶氏職官要錄曰三台擬三公黃帝以風后配上台天老
配中台五聖配下台
韓子曰背私曰公三象鼎足數三法三光
傳子曰三公者佐天子理隂陽
環濟要略曰三公者象鼎三足共承其上也
說苑曰三公正天下調隂陽節風雨
古今通語曰異官同爵共位別職興仁隆化幽贊神明者
謂之太尉和五教理人倫使風行俗平万國咸寧者謂之
司徒使國無枉理法錯刑清事均民聚者謂之司空若仁
義之路開和平之氣通則五星順行庶績咸熙
李固奏記曰湯問伊尹公卿大夫其相何如伊尹對曰三
公智通大道應變不窮者也其言足以調隂陽正四時節
風雨非大罪不遜位
太平御覽卷第二百六
