太平御覽卷第三十八
地部三
叙山崑崙山鍾山玉山
蓬萊山方丈山瀛洲山終南山
叙山
釋名曰山頂曰冢亦曰巔亦曰椒山脊曰罔山大而高曰
嵩(嵩高稱也令中岳嵩山蓋依此亦作崧)小而高曰岑銳而高曰嶠卑而大
曰扈小而衆曰巋上大下小曰巘山有草木曰岵(音戶)無草
木曰垓(古來切)石載土曰岨土載石曰崔嵬(此因形而名之)山東曰
朝陽山西曰夕陽(隨日照而名之)山足曰麓山穴曰岫山邊曰崖
崖之高曰巖上秀曰峯陬隅高者曰&KR3008;山坡曰坂山三襲
曰陟山再成曰莫一成曰坯山中絶曰陘未及上曰翠微
(一說山氣青縹色曰翠微)山屬曰嶧(言駱驛相連今魯國有嶧山絶石相積搆連屬成山盖謂此也)山
狹而高曰巒小曰嶞(它果反謂山形長狹者荆州人謂之巒詩云墮山喬岳)土山曰
阜(阜厚也言其高厚)曲阜曰阿大阜曰陵小陵曰丘山精曰夔亦
曰跂亦曰雲陽祭山曰屐懸(角毁反自山頂曰冢巳下並出說文釋名爾雅)
易曰兼山艮
又曰地中有山謙
又說卦曰山澤通氣
又曰艮爲山
詩曰如南山之壽不騫不崩
又曰節彼南山
楊义易卦序論云險而止山也險而動泉也動静皆蒙險
故曰山
書禹貢曰道汧及𡵨至于荆州踰于河(孔安國注曰此謂梁山龍門也)壷
口雷首至于太岳(三山在冀州南河之地也)大行恒山至于碣石入于
海(此二山者連延東北接碣石而入滄海百川經此衆山禹皆治之也不可勝名故以滄海山川言之也)西
傾朱圉鳥鼠(西傾朱圉在積石以東鳥鼠謂所出在隴西三者雍州之南)至于太華(相首)
(尾而東也)熊耳外方桐栢至于陪尾(四山相東南在豫州洛經熊耳經方外淮南桐栢經陪尾)
(凢此皆先舉所施功之山於上而後條列所治水于下以相備也)導嶓冢至于荆山(漾山嶓冢在梁)
(州經荆山荆山在荆州也)内方至于大別(内方大別二山名在荆州漢所經)岷山之陽
至于衡山(泯山江所出在梁州衡山江所經在荆州)
春秋曰山有木工則度之
禮記曰今夫山一拳石之多及其廣大草木生之禽獸居
之寳藏興焉
又曰天子祭名山大川五岳視三公(視視其牲器之數)
又曰天不愛其道地不愛其寳人不愛其情故山出器車
又曰居山不以魚鱉爲禮
爾雅曰土高有石曰山〇釋名云山産也言産萬物
說文曰山宣也宣氣散生萬物有石而高
春秋元命苞曰山者氣之苞所以含精藏雲故觸石而出
春秋說題辭曰山之爲言宣也含澤布氣調五神也
韓詩外傳曰夫山萬人之所觀仰材用生焉寳藏植焉飛
禽萃焉走獸伏焉育物群而不倦有似夫仁人志士是仁
者所以樂山也
尚書大傳曰孔子曰夫山者嵬嵬然草木生焉鳥獸蕃焉
財用殖焉四方皆無私與焉出雲雨以通乎天地之間隂
陽和合雨露之澤萬物以成百姓以饗此仁者之樂于山
也
國語曰禹封九山山者土之聚也
河圖曰嶓冢山上爲狼星武開山爲地門上爲天高星主
囹圄荆山爲地雌上爲軒轅星大別爲地理以天合地以
通三危山在鳥獸之西南上爲天范星歧山在崑崙東南
爲地乳上爲天麋星汶山之地爲井絡帝以會昌神以建
福上爲天井桐栢山爲地穴鳥鼠同穴山之幹也上爲掩
畢星熊耳山地門也精上爲畢附耳星
莊子曰凾車之獸分而離山不免網罟之患
又曰山積卑而成高
管子曰凢天下名山五千三百七十出鐡之山三千六百
有九上有丹砂者下有黃金上有磁石者下有銅金上有
綠石者下有鉛錫上有赭下有鐡
淮南子曰牛蹄之涔無徑尺之鯉魅父之山無文林營宇
狹小而不能容巨大也
孫卿子曰不登高山不知天之高不臨深谿不知地之厚
不聞先王之道不知學問之爲大
吕氏春秋曰何謂九山會稽泰山(會稽今會稽也泰山今泰山郡是爲東岳也)
王屋首山泰華𡵨山太行羊腸孟門(𡵨山在右扶風美陽縣西北周家所邑也)
(太行在河内野王縣北羊賜其山盤紆如羊腸狀在太行晉陽北孟門太行是)
說苑曰土積成山則豫章生焉
又曰五嶽者何謂也泰山東嶽也霍山南嶽也華山西嶽
也恒山北嶽也嵩高山中嶽也五嶽何以視三公能大布
雲雨焉能大歛雲雨焉觸石而出膚寸而合不崇朝而雨
天下施得博大故視三公也
白虎通曰東岱山岱者言萬物相代於東方南衡山者上
承景宿銓德均物故曰衡也西華山華者獲也萬物熟成
乃有獲也北恒山恒常也言萬物伏藏於北方有常度也
中嵩山嵩者高也言峻大矣處中以領四方
地鏡曰入名山必齋五十日牽白犬抱白雞以白塩一升
山神大喜芝草異藥寳玉爲出未到山百步呼曰林兵此
山王主者名知之却百邪
關令尹喜内傳曰五百歲天下名山一開開時金玉之精
涌出
晏子春秋曰齊大旱景公召群臣問曰天下不雨矣民且
有飢色吾卜旅在高山廣澤寡人欲祠靈山可乎晏子曰
夫靈山以石爲身以草木爲毛髮天不雨髮毛將焦身將熱
獨不欲雨乎祠之何益
山海經曰周穆王周歴四荒名山大川靡不登躋東昇天
夫之堂西宴王母之廬
列子傳曰共工與顓頊争天下怒而觸不周山
魏志曰明帝起景陽山於芳林園
晉書顧凱之好遊會稽人問山川之美對曰千巖競秀萬
壑争流
宋書曰謝靈運好登山常着木屐上山則去前齒下山則
去後齒
漢書曰李廣利刺山而泉涌
楚詞曰山中兮不可以久留
古詩曰上山採蘼蕪下山逢故夫
崑崙山
爾雅曰西北之美者有崑崙之璆琳琅玕焉
史記曰禹本紀言河出崑崙其上有澧泉華池
漢書曰張安世房中歌詩云天馬來兮開遠門竦余身兮
遊崑崙
博物志曰崑崙從廣萬一千里神物集也出五色雲氣五
色流水其白水東南流入中國名爲河也
河圖括地象曰崑崙之山爲地首上爲握契滿爲四瀆横
爲地軸上爲天鎮立爲八柱河圖始闔圖曰崑崙之墟有
五城十二樓河水出四維多玉龍魚河圖曰崑崙山天中
柱也
紀年曰周穆王十七年西征至崑崙丘見西王母
穆天子傳曰天子昇於崑崙之丘以觀黃帝之宫增封於
崑崙山上
又曰天子遂宿于崑崙之阿赤水之陽
山海經曰周穆王至崑崙之丘遊軒轅之宫晀鍾山之嶺
勒石西王母之山紀迹玄圃之上
又曰槐江之山實惟帝之平圃南望崑崙其光熊熊有木
焉其狀如棠而黃華赤實其味如李而無核名曰沙棠食
之令人不溺(草之美者沙棠之實)
又曰崑崙之墟方八百里高萬仞上有木木長五尋大五
圍面有井以玉爲檻(檻欄)面有五門門有開明獸守之百神
所在
又曰崑崙之丘有神人面虎身文尾其下有弱水泉
徐整長曆曰北斗當崑崙上
眞人關尹内傳曰萬億萬歲有一大水崑崙飛浮是時飛
仙迎取天王及善民安之山上也
葛仙公傳曰崑崙山一日玄圃臺一曰積石瑶房一曰閬
風臺一曰華蓋一曰天柱皆仙人所居
列仙傳赤松子者神農時雨師也服水石以教神農能入
火不燒至崑崙山止常上西王母石室中隨風雨上下炎
帝少女追之亦得仙俱去至高辛時復爲雨師今之雨師
是也
又曰西王母者神人也人面蓬頭髮虎爪豹尾善肅空居名
西王母在崑崙山下
神仙傳曰東郭延者山陽人也服雲飛散能夜書有數十
人乘虎豹來迎比隣盡見之與親友辭別而去云詣崑崙
山
神異經曰崑崙有銅柱焉其高入天所謂天柱也圍三千
里員周如削銅柱下有屋壁方百丈
搜神記曰崑崙之山是惟帝之下都環以炎火山
十洲記曰昆陵崑崙山也上有金臺玉闕亦元氣之所合
天帝君治處
玄元記曰崑崙西南山周廽三萬里巨蛇繞之得三周蛇
長九萬里
尸子曰赤縣州者寔爲崑崙之墟玉紅之草生焉食其一
實而醉卧三百歲而後寤
吕氏春秋曰菜之美者有崑崙之蘋也
淮南子曰崑崙山上有層城九重上有木禾其條五尋珠
樹玉琔樹不死樹在其西沙棠琅玕在其東綘樹在其南
瑶樹在其北
又曰崑崙之玉瑱而塵垢不能污也
抱朴子曰蔡誕者自云被謫至崑崙初誕還人問云崑崙
似何荅曰天不問其高幾里要於仰視之去天過十數里
也
崔鴻十六國春秋前趙錄曰東平王劉約癸亥卒一指猶
暖遂不殯殮至於甲戍乃蘇言見劉淵於不周山經五日
遂復從至崑崙山三日而復返於不周見諸王公卿將死
者悉在焉
又曰酒泉太守馬岌上言酒泉南山卽崑崙之體也周穆
王見西王母樂而忘歸卽在此山山有石室王母堂珠璣
鏤飾煥若神宫
鍾山
穆天子傳曰自密山以至鍾山四百六十里其閒盡澤多
怪獸奇魚
又曰天子北昇于春山之上望四野(郭璞注曰春音鍾也)曰是惟天
下之高山
山海經曰黃帝取密山之玉策投之鍾山之陰(以爲玉鍾)
又曰鍾山其子曰鼓(此亦神名名之爲鍾山之子耳其類皆見歸藏啓筮也)其狀人
面而龍身帝乃戮之鍾山之東也
又曰鍾山之神名曰燭陰(燭龍也是燭九陰也)視爲晝瞑爲夜吹爲
冬呼爲夏
魯女生列傳曰鍾山之棗其大如缾
十洲記曰北海外有鍾山自生千芝及神草此洲受太玄
生符錄仙家數十萬耕田種芝草課計頃畝種稻
玄中記曰北方有鍾山焉山上有石首如人首左目爲日
右目爲月開左目爲晝開右目爲夜開口爲春夏閉口爲
秋冬
淮南子曰鍾山之玉灼之以鑪炭三日三夜其色不變
論衡曰鍾山之上以玉抵鵲彭蠡之濱以魚食犬
玉山
穆天子傳曰天子西征來還乃循黑水至于群玉之山天
子於是取玉板玉器服物載玉萬候(雙玉爲珏羊壁爲候見左傳)
山海經曰玉山是西王母所居(此山多玉石因以爲名)
帝王世紀曰崑崙之北玉山之神人身虎首豹尾蓬頭
外國圖曰西王母國前弱水中有玉山白兔
闞駰十洲記曰赤水西有白玉山山有西王母堂室
蓬萊山
漢書王莽傳曰有竒士大十圍自言巨無霸出於蓬萊山
軺車不能載三馬不能勝
又武記曰太初元年十二月祀后土東臨渤海望祀蓬萊
十洲記曰蓬萊山外别負海謂之溟海無風而洪波百丈
有九氣丈人九天眞君宫
玄中記曰東南之大者有巨鼇焉以背負蓬萊山
列子曰渤海之東有大海其中有山一曰岱輿二曰員嶠
三曰方壺四曰瀛州五曰蓬萊其上臺觀皆金玉禽獸皆
純縞珠玕之樹皆聚生實皆有滋味食之不老不死人皆
仙聖一日一夕飛翔來往
山海經曰蓬萊山海中之神山非有道者不至
列仙傳曰安期生琅琊阜鄕人時人皆言千歲秦始皇與
語賜金壁數千萬出阜鄕亭皆置去留以赤玉舄一量爲
報曰後千歲求我蓬萊山下
又曰負局先生語似燕岱間人吴市中摩鏡一錢因摩之
輙問主人得無有疾苦輙出紫赤藥與之莫不時愈後上
吴山懸藥下與萬姓欲去時語下人曰吾欲還蓬萊山
神仙傳麻姑謂王方平曰自接侍巳來三見海水變爲桑
田蓬萊之清淺也
方丈山
漢書曰太液池有方丈瀛洲象海中神山焉仙傳曰服閭
者不知何許人常止莒往來海邊諸祠中有三仙人於祠中
博賭瓜使服閭檐黃瓜十枚令瞑目乃止方丈山在蓬萊
山南時往莒取珍寳賣之
瀛洲山
史記封禪書曰齊宣王燕昭王使人求蓬萊方文瀛洲此
三神山傳在海中去人不遠望之如雲中及至則三山返
在水下欲至則風引舡而去莫能至者仙人不死藥皆在
焉黃金白銀爲宫闕
終南山
書曰終南惇物至於鳥鼠(謂終南惇物二山西出至于鳥鼠山)
詩曰終南何有有條有枚
漢書曰太一山又爲終南山五經要義太一山在扶風武
功縣則終南太一不得爲一山明矣蓋終南南山之惣名
太一山之別號
唐書曰盧藏用初隱終南山後出仕道士司馬子微歸天
台山群公祖道藏用指終南山曰此中甚有佳處何必天
台子微曰以吾觀之此乃仕宦之捷徑𡭗藏用有慙色
又曰文宗開成二年詔曰每聞京師舊說以爲終南山興
雲祈必有雨若晴霽雖密雲至他竟不霑濡况兹山北面
闕庭日當息觀脩其望祀寵數宜及今聞都無祠宇終南
山未備禮秩命有司即時建立
關中記曰終南山一名中南言在矢中居都之南也
又曰終南太一左右三十里内名福地
皇甫謐高士傳曰四皓共入商洛隱地肺山以待天下定漢
高祖徵之不至乃深自匿終南山
辛氏三秦記曰太一在驪山西去長安二百里山之秀者
也中有石室常有一道士不食五糓自言太一之精齋㓗
乃得見之其狀似仙人山一名地肺可避洪水俗云上有
神人乘舡行追之不可及
方輿記曰東方朔謂天之大阻其終南多金銀鐡玉石樟
檀異類之物此百工取給萬姓所仰足也
風土記曰王莽以皇后有子通子午道從杜陵直抵終南
太平御覽卷第三十八
