太平御覽卷第五百七十
樂部八
歌一
釋名曰人聲曰歌歌柯也以聲吟詠有上下如草木有柯
葉充言歌聲如柯也
爾雅曰徒歌謂之謠
尚書曰帝庸作歌曰勑天之命惟時惟幾(用庶尹允諧故作歌以戒之安)
(不忘危也勑正也奉天命以臨人惟在順時惟在慎微也)乃歌曰股肱喜哉元首起哉
百工熙哉(元首君也股肱之臣喜樂盡忠君之理功乃起百王之業)乃𢋫載歌曰元首
明哉股肱良哉庶事康哉(賡續載成也帝歌歸美股肱乃安以成其美)又歌曰
元首叢脞哉股肱惰哉萬事隳哉(&KR1244;脞細碎無大略曰君如此則臣懈萬事隳廢)
(其功不成歌以申成也脞音倉果反)
又曰九功惟序九序惟歌(六府三事之功次序皆可歌樂乃德政之致也)勸之以
九歌俾勿壞(六府三事之功次壞在此三者而巳)
又曰禹曰於帝念哉德惟善政政在養民水火金木土榖
惟脩正德利用厚生惟和九功惟叙九叙惟歌
又曰詩言志歌永言聲依永律和聲
又五子之歌曰太康尸位以逸豫畋於有洛之表十旬不
反厥弟五人御其母于洛之汭五子咸怨述大禹之戒以
作歌其一曰怨豈在明不見是圖爲人上者柰何不敬其
二曰内作色荒外作禽荒甘酒嗜音峻宇雕墻有一于此
未或弗亡其三曰惟彼陶唐有此冀方今失厥道乱其紀
綱乃底滅亡其四曰明明我祖萬邦之君有典有則貽厥
子孫荒墜厥緒覆宗絶祀其五曰嗚呼曷歸予懷之悲萬
姓仇予予將疇依欝陶乎予心顔厚有忸怩弗慎厥德雖
悔可追
毛詩曰情動於中而形於言言之不足故嗟歎之嗟歎之
不足故永歌之永歌之不足故不知手之舞之足之蹈之
也
又葛屨園有桃曰心之憂矣我歌且謠
又谷風四月曰君子作歌唯以告哀
禮記曰子貢問師乙曰賜也聞聲歌各有宜也如賜者宜
何歌也師乙曰乙賤工也何足以問其所宜請誦其所聞
而吾子自執焉寬而静柔而正者宜歌頌廣大而静䟽逹
而信者宜歌大雅恭儉而好禮者宜歌小雅正直而静廉
而謙者宜歌風肆直而慈愛者宜歌商温良而能斷者宜
歌齊夫歌者直巳而陳德也動巳而天地應焉四時和焉
星辰理焉萬物育焉故商者五帝之遺聲也商人識之故
謂之商齊者三代之遺聲也齊人識之故謂之齊明乎商
之音者臨事而屢斷明乎齊之音者見利而能讓臨事而
屢斷勇也見利而能讓義也有勇有義非歌孰能保此故
歌者上如抗下如隊曲如折止如槁木倨中矩句中鈎纍
纍乎端如貫珠故歌之爲言也長言之也說之故言之言
之不足故長言之長言之不足故嗟歎之嗟歎之不足故
不知手之舞之足之蹈之也
又檀弓曰原壤之母死登木歌曰狸首之班然執女手之
卷然
又樂記曰昔者舜作五絃之琴以歌南風
又檀弓上曰孔子蚤作負手曳杖逍遥於門歌曰太山其
頽乎梁木其壞乎哲人其萎乎
又曰魯人有朝祥而暮歌者子路笑之
又曰歌者在上匏竹在下貴人聲也
又曰奠酬而工升歌發德音也歌者在上匏竹在下貴人
聲也
周禮春秋太師大祭祀師瞽登歌小師掌教絃歌(教謂教瞽朦出)
(音絃謂琴瑟歌依詠詩也)
左傳哀二十一年八月公乃齊侯邾子盟齊人責
稽首因歌之曰魯人之臯數年不覺使我高蹈(言魯人臯緩數年不)
(知荅斉稽首故使我高蹈來爲此會)唯其儒書以爲二國憂
又曰昭十三年南蒯將適費飲鄕人酒鄕人或歌之曰我
有圃生之𣏌乎從我者子乎去我者鄙乎倍其鄰者耻乎
巳乎巳乎非吾黨之士乎(巳乎巳乎言自遂不改)
又曰哀五年秋齊景公卒冬十月公子嘉公子駒公子黔
奔衛公子鉏公子陽生來奔(皆景公子在萊者)萊人歌之景公死
乎不與埋三軍之事乎不與謀師乎師乎何黨之乎
又曰襄四年崔子稱疾不視事公問崔子遂從姜氏入于
室公拊楹而歌(歌以命姜氏)
論語曰夫子與人歌而善必使反之而後和之
又曰楚狂接輿歌而過孔子曰鳳兮鳳兮何德之衰往者
不可諫來者猶可追巳而巳而今之從政者殆而
又曰子於是日哭則不歌
史記曰古詩三千餘篇孔子曰其重句施於禮上採契后
稷中述殷周(之盛至幽厲之)缺始於祍席故曰閞睢以爲風之始
鹿鳴爲小雅始文王爲大雅始清庿爲頌始三百五篇皆
絃歌之以求合韶武雅頌之音禮樂自此可得而述
又曰漢家常以正月上辛祠太一甘泉夜到明忽有流星
至於祠壇上使童男女七十人俱歌又得神馬渥洼水中
爲太一歌曰太一貺兮天馬下治沾赤汗兮洙流赭今安
疋兮龍爲友後伐大宛得千里馬蒲桃爲歌曰天馬來兮
從西極經萬里兮歸有德承靈威兮降外國涉流沙兮四
夷服
又曰箕子朝周過故殷墟咸生禾黍箕子傷之欲哭則不可
欲泣爲近婦人乃作麥秀之詩以歌詠之曰麥秀漸漸兮
禾黍油油彼狡童兮不我好仇所狡童者紂也民爲流涕
又曰淳于髠見梁惠王王屏左右見之終無言王讓之髠
曰王志在音吾是以默也
王曰會有獻歌者未及言之也
又曰趙武靈王夢見處女鼓琴而歌曰美人焭兮(顔若舜華若苕)
之榮命兮曾無我羸且曰王飲酒樂數言所夢想見其狀
吴廣聞之内其女姓嬴孟姚也甚有寵立爲后
又曰文王克殷伯夷叔齊恥之不食周粟隠首陽山作歌
日登彼西山兮言采其薇矣以亂易暴兮不知其非神農
虞夏忽焉没兮我適安歸
又曰項羽軍壁垓下兵食少盡軍四面皆楚歌(應邵曰楚歌者鷄鳴)
(時歌也)項王乃歌曰漢巳皆得楚乎是何楚人之多項王乃
悲歌忼愾曰力拔山兮氣盖世時不利兮騅不逝騅不逝
兮可柰何虞兮虞兮柰若何
漢書曰李延年善歌武帝幸之時人語曰一雌復一雄雙
飛入紫宫
又曰孝惠帝所教歌兒百二十人有鈌輙𥙷
又曰田横齊王建之親族也秦滅六國田氏悉爲庶人高
祖遣韓信破齊後定天下田横乃與五百人深居海島高
祖即位遣使者徵之横與將士俱至尸鄕亭頓止横乃奮
躍自刎而死從者不敢哭遂歌以寄之今之挽歌起於此
矣
又曰張釋之爲中郎將從行至霸俊是時慎夫人從上指
視慎夫人新豊道曰此是邯鄲道也使慎夫人鼓瑟上自
倚瑟而歌
又班固頌論功歌詩靈芝歌曰因露寐兮産靈芝象三德
兮瑞應圖延壽命兮光此都緣上帝兮象太微參日月兮
揚光輝
又曰武帝幸雍祠五畤獲白麟作白麟之歌
又曰上幸行河東祠后土頋視帝京忻然中流歌曰秋風
起兮白雲飛草木黃落兮鴈南歸蘭有秀才兮菊有芳懷
佳人兮不能忘汎樓舡兮濟汾河横中流兮揚素波蕭鼓
鳴兮發擢歌忻樂極兮哀情多少壯幾時兮柰老何
又曰孝武南廵狩至于盛唐尋陽浮江親射蛟江中獲之
舳艫千里薄樅陽而出作盛唐樅陽之歌
又曰高帝崩皇大后迺令戚夫人髠鉗衣赭春春且歌曰
子爲王母爲虜終日舂薄暮常與死爲伍相離三千里當
使誰告汝太后聞之大怒曰乃欲倚汝子耶遂鴆殺趙王
斷戚夫人手足去眼熏耳名曰人彘
又曰漢以江都王女昭君妻烏孫悲愁自作歌曰吾家嫁
我兮天一方遠託絶國兮烏孫王穹廬爲室兮氊爲牆以
肉爲食兮酪爲漿居常悲思兮内感傷願爲黃鵠兮歸故鄕
又曰燕王旦謀反事敗王憂懣置酒方載宮會賓客群臣
妾坐飲王自歌曰歸空城兮狗不吠鷄不鳴横術何廣兮
固知中國之無人華容夫人起舞歌曰髮紛紛兮不暇梳骨
籍籍兮枕丘墟母求子兮妻求夫俳佪兩渠問兮君子獨安
居
又廣陵王胥祝詛事發覺有司按驗有實使者反及置酒
顯陽殿召太子覇及子女董訾胡生等夜飲使所幸八子
郭昭君家人子趙左君等王自歌曰空久生兮無終長不樂
兮安窮奉天期兮不得湏臾千里馬兮駐待路黃泉下兮
幽深人生要死兮何爲苦心可用爲樂心所喜出入無悰
爲樂亟蒿里召兮郭門閱死不得取代庸身自逝
又曰元帝自度曲被歌注云聲終更授其次曰度曲度曲
未終雲起雪飛是也
謝承後漢書曰祭遵爲將取士皆用儒術對酒設樂必雅
歌投壷
東觀漢記曰朱酺明帝時爲益州刺史移書屬郡喻以聖
德白狼王等百餘國重譯來庭歌詩三章酺獻之
後魏書曰鄭道昭字僖伯兼中書侍郎從征河北高祖饗
侍臣於懸匏於大竹堂道昭兄懿俱侍坐樂作酒酣高祖
乃歌曰日月光天兮無不曜江左一隅兮獨未照彭城王勰
續歌曰願從聖王兮登衡會萬國馳誠兮混日外鄭懿歌
曰雲雷大振兮天地闢率土來賓兮一正曆邢巒歌曰舜
舞干戈兮天下歸文德遠被兮莫不思道昭歌曰皇風一
鼓兮九地匝戴日依天兮清六合高祖又歌曰遵彼汝墳
兮昔化貞未若今日兮道風明宋弁歌曰文王政教兮暉江
沼寕知大化兮光四表
吴書曰留贊初爲將臨敵必先被髮叫天因抗音而歌左
右應之乃進戰
晉書曰三月上巳日會稽夏統字仲御入洛陽市藥太尉賈
充問曰卿能土地曲乎統曰百姓懷君恩作慕歌爲孝女
曹娥作河女之章爲伍子胥作小海唱今欲之充曰善乃
以足扣舷舡引聲囀喉清激慷慨大風應至含水激天雲
雨響集充曰聽慕歌之聲便髣髴見大禹之容聞河女之
音不覺涕泣交下即謂伯姬高行在目前聆小海之唱謂
子胥屈平立吾之左右
又曰袁山松善音樂舊歌有行路難曲詞頗疎質山松乃
文其辭句婉其節制因酣歌之聞者流涕
又曰應詹督南平天門武陵三郡事時政令不一諸蠻怨
望並謀背叛詹召蠻酋破銅劵與盟由是懷詹數郡無虞
其後天下大亂詹境獨全百姓歌之曰乱離旣普殆爲灰
朽僥倖之運賴兹應后歲寒不彫孤境獨守拯我塗炭惠
隆丘阜潤同江海恩猶父母
又曰山簡慠誕好酒嘗止襄陽習公池日晚醉歸自歌曰
山公時一醉遥造高陽池日暮倒載歸酩酊無所知時復
能騎馬倒着白接籬舉頭問葛強何如并州兒
晉陽秋曰高祖伐公孫淵過夲縣賜牛酒糓帛郡守典農
會暮次父老故舊讌飲高祖作歌曰天地開闢日月重光
今遭際會奉辭遐方將掃逋穢還過故鄕肅清萬里㧾齊
八荒告成歸老待罪舞陽
鄧粲晉紀曰太子洗馬郭訥字敬言嘗入洛觀伎人歌言
佳石崇問其曲訥不知崇笑卿不識曲郍得言佳訥荅譬
如見西施何必識其姓名然後知美崇無以難
崔鴻十六國春秋曰初符堅二十五年滅慕容冲姉清河
公主年十四有姝色堅納之寵冠後庭冲時年十二亦有
龍陽之美堅又幸之姉弟專寵宫人莫進長安中歌之曰
一雌與一雄雙飛入紫宫咸懼爲亂王猛切諫乃出冲冲
卒爲堅賊
又前燕錄日慕容廆父涉歸分戶以封長庶子吐谷渾分
馬以給之及廆嗣位而二部馬闘廆怒遣使讓渾曰先公
分建有別柰何不相遠離而令馬有闘傷渾曰馬飲食水
草闘其常性何故怒及於人兄弟至親而闘起於馬當去
汝萬里於是遂西移八十里廆後悔之遣乙那樓追渾謝
之乃擁廻渾馬馬東行數百步輙悲嗚西奔衝突山谷如
是者十餘日此非人事遂附隂山面黃河晉永嘉之亂南
遷隴右廆以孔懷之思作吐谷渾阿于歌歲暮窮思常歌
之及儁垂僣號以爲輦後大曲
孟嘉別傳桓温問嘉曰聽伎絲不如竹竹不如肉何謂也
荅曰漸近自然一坐咨嗟
晉書曰孝武太元中琅邪王軻之家有鬼歌子夜殷允爲
章郡僑人庾僧度家亦有鬼歌子夜殷允爲章郡亦是太
元乎則子夜是此時以前人也
齊書曰蕭惠基解音律尤好魏三祖曲及相和歌每奏輙
賞悅不能巳也
梁書曰羊侃有妓孫荆玉能反腰怗地銜得席上玉簮初
賚歌人王娥兒東宫亦賚歌者屈偶之並妙盡竒曲一時
無對
唐書曰劉禹錫泛朗州司馬鑾俗好巫每淫祠鼓舞必歌
俚辭禹錫或從事於其間乃依騷人之作爲新辭以教巫
祝故武陵谿洞間夷歌率多禹錫之辭也
又曰開元中歌工長孫(元忠元忠)之祖受於侯將軍貴昌并州
人也亦代習北歌貞觀中有詔令貴昌以其聲教樂府元
忠之家代相傳習如此雖譯者亦不能通知其辭盖年歲
久遠失其真矣絲桐唯琴曲有胡笳聲︻五百七十卷終
