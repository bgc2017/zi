太平御覽卷第四十八
地部十三
南楚諸山
静山驚磯山黃鶴山烽火山
雞翅山闔閭山印山朔山
望夫山翠屏山九宫山角山
鍾臺山武昌山樊山西塞山
白雉山鳳栖山神人山南昌山
松門山馬當山釣磯山雞籠山
五女山射的山石印山龍虎山
羊山羅霄山鍾山望鳳山
昌山石室山黃唐山儲潭山
赤石山螺亭石山上洛山空山
金雞山峽山梓潭山柴侯峽
官山君山盤固山歸美山
莫巨山五章山麻山鄧公山
明府山鶴嶺山石虹山
洪崖山
静山
江夏圖經曰静山在縣東南一百一十里其山廻聳無連
接曲澗清流茂林高峻可以息諸仁智拪遊羽客故名静
山
驚磯山
江夏圖經曰在縣東九十里其山無連接西南俯臨大江
下有石磯波濤迅急商旅驚駭故以爲名
黃鶴山
江夏圖經曰在縣東九里其山斷絶無連接舊傳云昔有
仙人控黃鶴於山因以爲名故梁湘東王晉安寺碑云黃
鶴從天之夜響是
烽火山
江夏圖經曰烽火山在縣東北四十里
梁典云梁武征齊頓軍於此舉烽火相應故名烽火山
雞翅山
江夏圖經曰雞翅山在縣南八十里昔有金雞飛集此故
名雞翅山
舊記云金水有金雞從雞翅山向南飛産金於此水故名
金水
闔閭山
武昌記曰昔闔閭與伍子胥屯衆於此山爲城故曰闔閭
山
史記曰闔閭九年子胥伐楚
又春秋云子胥將兵破楚掘平王之墓皆屯軍於此山
印山
武昌記曰奉新縣有渚石臨水高三十丈上有字髣髴似
印故曰印山
輿地志云縣西有石臨水高三十丈有書字爲印山此即
是也
朔山
武昌記曰朔山有竹長一十餘丈圍數尺常有聲天將雨
此竹鳴焉今無此竹
望夫山
輿地記曰望夫山上有望夫石石上曾生蕪菁遂以名山
上有石高三丈形如女人謂之望夫石
又記曰武昌郡奉新縣北山上有望夫石狀若人立者今
古慱云昔有貞婦其夫從役遠赴國難擕弱子餞送於此
山旣而立望其夫乃化爲石因以爲名焉
翠屏山
輿地志曰江水入富池一百八十里得奉新上流三百里
有城山三面壁立一面峻極水是奉新大源本名石城山
天寳五載改爲翠屏山
九宫山
武昌記曰九宫山西北陸路去州五百八十里其山晉安
王兄弟九人造九宫殿於此山遂以爲名
角山
武昌記曰天欲雨其山有聲如吹角以此爲名
鍾臺山
武昌記曰鍾臺山在縣東南一百里上有桃花洞洞側有
李邕讀書之所荒基遺址石室花木猶在上有一石室臺
上有一名鍾或時鳴響遠近皆聞故名鍾臺山
武昌山
續搜神記曰晉武世宣城人秦精常入武昌山採茗遇一
毛人長丈餘引精至山曲示以藂茗而後去俄而復還乃
探懷中橘遺精怖負茗而歸
樊山
江夏圖經曰樊山西陸路去州一百七十三里出紫石英
山東數十步有岡岡上甚平敞青松綠竹常自蔚然其下
有水溪凛凛然常有寒氣故謂之寒溪有磻龍石謝玄暉
詩云樊山開廣宴是也
又干寳搜神記云樊山若天旱以火燒山即致大雨今往
往有驗
武昌記曰樊山孫權常獵於下見一姥問獵得何物荅曰
只獵得一豹曰何不堅其尾言訖忽然不見權於後立廟
祀之
西塞山
江夏風俗記曰西塞山高一百六十丈周廻三十七里峻
崿撗江危峯断岸長波所以東注高浪爲之西飜
袁宏東征賦云㳂西塞之峻崿是也
又江表傳云劉勲敗於彭澤走之入楚江聞晥巳没遂投
西塞
白雉山
江夏圖經曰白雉山其山上有芙蓉峯前有師子嶺後有
金雞石西金南出銅&KR1133;自晉宋梁陳巳來常置立炉治烹
煉
鳳栖山
江夏圖經曰鳳栖山西北陸路去州二百二十五里吳建
興年中鳳皇降此山因以爲名山有石鼓鼓鳴則雨降
神人山
曆帝記曰神人山吳建衡二年有神人乘白鹿從此山出
因爲名神人山
南昌山
豫章圖經曰南昌山者昔吳王濞鑄錢之山時有夜光遥
望如火以爲銅之精光
梁氏十道志云以豫章有銅山山中有洪井飛流懸注其
深無底是也山有洪崖先生鍊藥之井亦號洪崖山有石
曰存焉
松門山
䂊章圖經曰松門山者以其山多松遂以爲名北臨大江
及彭蠡湖山上有石境光明照人謝靈運入彭蠡湖口詩
云攀崖照石境牽葉入松門是也
馬當山
九江記曰馬當山高八十丈周廻四里在古彭澤縣北一
百二十里其山横枕大江山象馬形廻風急擊波浪涌沸
舟舡上下多懷憂恐山際立馬當山廟以祠之
釣磯山
異苑曰釣磯山者陶侃嘗釣於此山下水中得織梭一枚
還掛壁上後化成赤龍從室而去其山石上猶有侃迹存
焉
雞籠山
郡國志曰江州雞籠山山上有石雞冠距如生有道士李
鎮住此山下常賞翫之雞一旦自毀鎮曰雞旣如此吾其
終乎果卒
五女山
郡國志曰江州五女山始皇死五女葬此山天昏每聞筝
笛之聲
射的山
郡國志曰射的山者古老相傳云上有玉在石壁内南面
遥望似有白處曾有胡人來取上山後遇風雨不果得今
遠望頗似射侯故名射的焉
石印山
吳志曰天璽元年鄱陽郡言歷陵山石有文理成字巫言
石印神有三郎皓遣使以大牢祭并印綬拜三郎爲王
又按江氏記云歷陵有石印山臨水高百丈有七穿駢羅
穿中色黃赤相續因謂之石印山
龍虎山
信州圖經曰龍虎山在貴谿縣二山相對谿流其間乃張
天師得道之山
羊山
宋永初山川記曰商安縣西有羊山山有燃石黃白而理
麄以水灌之便熱若石炭以鼎置之烹煑可熟
羅霄山
王孚安成記曰萍鄕羅霄山澤水所出水傍出石乳天旱
吏人禱之因以大木長三四丈投井中即雨水懸湊井溢
輙令木涌出而雨止蓋潜龍之穴也以陽居隂神精上通
故扣之而必有玄感則蜀都賦云應鳴鼓而興雨者也
鍾山
裴子野宋略曰永嘉元年鍾山因洪水有鍾從山流出時
人得之送上驗銘云是秦時樂器因以爲名
又按成記云鍾山臨水阻峽春夏則湍洑涌沸濆上白沙
如米兩岸石上各九十餘里以之候歲若一岸偏饒則其
方豊穰民以爲準
望鳳山
宜春圖經曰望鳳山在州西北七十里上有一峯遠觀似
鳳以此爲名
昌山
宜春圖經曰昌山在州東六十里舊名傷山周廻連延一
十八里袁江流於其間巨石枕﨑潺激舟人上下多傾覆
故名傷山顧野王輿地記云時人以傷爲非善徵乃改爲
昌山
石室山
宜春記曰郡有石室山山有數石室相連高十餘丈皆相
似素壁若雪萬像森羅於其所因以爲名
黃唐山
輿地志曰贑縣黃唐山有石室如數千間屋上通天䆫下
有方榻者二石人巾櫛而坐傍有小石室七所相通悉有
石人室前時有車馬跡春夏草不生無諸毒蟲林木繁茂
水石幽絶盖靈仙窟宅也山下居每丙日輙聞山室有茄
鼓簫樂之音
鄧德明記云有石子如彈丸聚在山角至丙日不復見他
日復有其山獨立高一千三百丈相傳以石室呼爲黃唐
廟因以名焉
儲潭山
南康記曰儲潭山俯臨清潭有儲君廟因以名焉
輿地志云咸和二年刺史朱偉所立常有漁者釣於此潭
得金瑣縈引舟中向數百丈忽一物隨瑣而來其形如水
牛眼赤角白及見人驚駭拽走而漁者以刀断得數尺不
知其所由然也
赤石山
南康記曰赤石山大石連聳粲若舒霞山角多赤石有玉
房瓊室耆舊相傳云宋元嘉年中有人自稱安道士者不
知何許人披服巾褐栖於此山中數十年忽失所在其後
有人時復見者天寳六年勑改爲玉房山
螺亭石山
南康記曰螺亭山有大石臨水號曰螺亭云昔有貧女暮
宿於亭採螺忽夜中見衆螺張口亂噉其肉貧女乃死其
伴因殯水傍其冢化爲巨石螺殼無數號曰螺亭石山
上洛山
輿地志曰虔州上洛山多木客乃鬼類也形似人語亦如
人遥見分明近則藏隱能斫杉枋聚於高峻之上與人交
市以木易人刀斧交關者前置物枋下却走避之木客尋
來取物下枋與人隨物多少甚信直而不欺有死者亦哭
泣殯葬嘗有山行人遇其葬日出酒食以設人山中有石
墨可書
空山
南康圖經云空山晉咸康五年太守庾恪於山西麓中建
立神廟歷代祈雨最有靈應
按郡國志云空山在郡南山多林木果實食物一郡皆資
此山雖名空山其出物百倍於他山
金雞山
南康記曰金雞山臨貢水石色如霞其傍有穴廣四尺一
石正當穴口如彈丸嘗有金雞出入此穴晉義熙中再三
出見有人挾彈放丸於穴口化爲石其雞至今不見因號
曰金雞穴宋永初中又見捿翔於此
峽山
南康記曰峽山上時有夜光飛熖遥見若火炤燎于原從
峽泝流數十里有石臨水名曰蛟窟天寳六載勑改名夜
光山
梓潭山
南康記曰梓潭山有大梓樹吴王令都尉蕭武伐爲龍舟
槽斫成而牽引不動占云湏童男女數十人爲歌樂乃當
得遂依其言以童男女牽拽糟没于潭中男女皆溺其後
天晴朗淨髣髴若見人舡焉夜宿潭邊或聞歌唱之聲因
號梓潭焉
柴侯峽
南康記曰柴侯峽山漢靈帝時有劉叔喬避地於兹死葬
村側自云柴侯墓晉末喪亂有發其塚者忽有大風雨棺
及松栢悉飛渡水移上此峯其棺乃化爲石因是而名之
官山
南康記曰官山者天寳六年改名珠玉山其山高峻有善
鳥香草嘗有人於此山見大珠玉相傳謂之官山
君山
南康記曰君山翠麗鮮明遥若臺&KR4557;名曰媧宫亦曰女姥
石山去盤固山五十里上有玉臺方廣數十丈上有自然
石室形風雨之後景氣明静頗聞山有鼓吹之聲
盤固山
南康記曰盤固山有石井井側有大銅人常守之按此石
井五百年水一湧起高數丈銅人以手掩之其水即止其
山盤紆峻嶒因號爲盤固山焉
歸美山
南康記曰歸美山高數百丈遠望嵯峨靈闕騰空故老謂
之神闕其山有水出焉西面嶮峻自然有石城高數十丈
周廽三百步又有石峽左右高五六十丈勢若雙闕其狀
入雲復有古石室色如黃金號爲金室有鸀鳥形色鮮絜
自愛毛羽其隻者或鑒水向影悲鳴自絶方知孤鸞對鏡
爲不虛矣山頂有杉枋數百片高危懸絶非人力所及焉
莫巨山
荀伯子臨川記曰巖内有石人坐盤石上體有塵穢則興
風雨洗訖晴日遍體絜朗如玉瑩淨民以爲準焉
五章山
荀伯子臨川記曰五章山絶巖嶮峭有密蜂依之爲房其
形如笠採者皆懸磴數十丈然後獲之
麻山
荀伯子臨川記曰麻山或有登之者望廬岳彭蠡皆在其
下有黃連厚朴恒生焉又有楓樹及數千年者如人形眼
鼻口全而無臂脚入山往往見之或斫之者皆出血人以
籃冠其頭明日看輙失籃俗名楓子鬼其山竹木稠密如
麻因名麻山天寳六年職方奏改名豊材山焉
鄧公山
信州圖經曰鄧公山在縣北本名銀山因鄧遠爲鄧公場
儀鳳二年祭山山頽䧟焉
按開山記云揔章二年邑人鄧遠經刺史豆盧公陳開山
之便尋爲山䧟後人立鄧公廟焉
明府山
信州圖經曰明府山在縣東其山久晴不雨山或自鳴必
有大雨久雨不晴欲晴自有煙霧蓋其頭古老相傳祈請
有驗
鶴嶺山
信州圖經曰鶴嶺山自貴溪縣界崗阜鱗次北入縣境嶺
上多松樹有鶴窠因得名爲鶴嶺山
石虹山
鄱陽記曰石虹山有石室中有石砥平如床可容置數百
人旁列石鄣如屏風篆書爲八十三字有撗石跨水而渡
文彩青赤若虹蜺因名爲石虹山
洪崖山
䂊章記曰按舊經云古老相傳昔有洪崖先生者居此山
上故以爲名
又列仙傳云洪崖山者山之陽有洪唐寺山中有洪崖壇
每亢旱禱於此
太平御覽卷第四十八
