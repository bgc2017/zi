太平御覽卷第一百九十三
居處部二十一
城下(郭壕櫓附)
丹陽記曰石頭城吳時悉土塢義熙始加塼累石頭因山
以爲城因江以爲池形險固有竒勢故諸葛亮曰鍾山龍
盤石城虎踞良有之矣
又曰越城去宫八里案越絶書則東甌越王所立也
又曰江寕縣北三十里有白馬城吳時爲烽火之所
太康地記曰梁孝王築睢陽城十二里以鼔唱節杵而下
和者稱睢陽因以爲縣
又曰鴈門馬邑縣秦時建此城輒崩不成有馬周旋馳走
反覆父老異之因以築城遂名馬邑云(搜神記亦載也)
述征記曰思子城漢武帝延和二年衛太子遇江充之亂
奔湖自縊壷關三老太廟令田千秋訴太子之冤築思子
宫於湖其城存焉
續述征記曰廣固城有大澗甚廣阻之爲固謂之廣固
又曰白馬城魏黃初中曹彪封白馬王治于此城
又曰小城陽城在陽城西南半里許實中俗說囚堯城羊
頭山記邯鄲城邯山名鄲盡也邯山至此而盡也
又曰曲阜城城内有曲阜逶迤長八九里
東方朔十洲記曰崑崙山有積金爲天城四面千里
關中記曰長安城其形似北斗其土夲皆黑壤今城赤如
火堅如金父老所傳鑿龍首山土以爲城也
幽明錄曰始興縣有臯天子廟因山﨑嶇十有餘里坑塹
數重阡陌交通城内堂基碎瓦柱穿猶存東有臯天子冢
臯天子未之聞也
劉植京口記曰有小昇城
鄧德明南康記曰歸美山下有石城高數丈有一門門外
有二石夾左右高數百丈遠望嵯峨雲闕騰空故老謂之
神仙游焉
江寧圖曰石頭城吳之金陵城爲石城
郡國誌曰兖州兩觀城即仲尼爲魯司寇誅少正卯之處
又曰陜州魏城即芮伯萬母惡芮伯逐之出居于魏此也
晉獻公滅之以賜畢萬山河之間土地迫隘故魏周著十
畒之詩
又曰雲中府快馬城有綾羅泉即塞上翁所居之邑有快
馬亭塞上翁六國前人姓李也
又曰雍州霸陵城在通化門東二十里秦襄王葬於其坂
謂之霸上
又曰汴之高陵城即高陽之墟也繁陽城漢云外黃縣有
繁陽亭張耳爲外黃令有夏后祠神井能興雨雹
又曰徐州薛城高厚無比多出暴桀子弟蓋孟嘗君餘風
也
又曰六壁府後魏太平眞君五年討胡於六壁即此城俗
以城有六面因以爲名焉
又有虢城虞城相傳云晉旣滅虞虢遷其人於此築城以
居之
又曰幽州無終縣西平城即李廣射石虎之處
又曰復州竟陵城雲夢城城西大澤即古雲夢澤也却月
城在河口魏將黃祖所守處
又曰嬀州涿鹿城即黃帝擒蚩尤處黃帝泉今枯而不流
即古之版泉也
又曰涼州昌松縣有鸞鳥城魏改爲神鳥城張軌時有五
色鳥集於其處築城
又曰衛州有狗城蓋紂養狗之處也
又曰洛州夫人城即趙武靈王夫人築也
又曰衛州有酒城
又曰涼州卧龍城又云鳥城亦名多翅城
又曰登州文登縣有不夜城尚書城有石橋即秦始皇造
欲觀日處文登山始皇召文士而登此山
又曰齊有士鄕城鄭玄云齊有士鄕城越有君子軍
又曰同州韓城即韓原也詩所謂韓侯受命是此韓地春
秋時秦擒晉惠公處也
又曰肅州福禄城因謝艾所築也
又曰廉州宋太始年陳伯紹平夷至合浦見三青牛圍之
不獲即其處置城俗號青牛城
又曰箕子城石勒每破一州必簡别衣冠號爲君子城泊
乎幽州擢荀綽裴憲等還襄國路經此後俗訛爲箕子城
又曰平州孤竹城即孤竹國也漢靈帝時遼西守廉翻夢
人云余孤竹君之子也今遼海漂吾棺明日見浮棺因葬
之
又曰雲中府齊柳㸦舒城有道人城初築時有仙人遊其
地遂名城焉
又曰成都郡城秦惠王二十七年張儀築以象咸陽沃野
千里號曰陸海有萬歲池即築城取土之處也
又曰定州博陵縣唐城堯爲唐侯國於此
又曰陽翟縣舊屬汝州有鷄鳴城
又曰隨州博望城即張騫封侯之國也
又曰許州雍城即黃帝臣雍父始作杵臼處
又曰朔州太平城後魏穆帝治也太極殿琉璃臺瓦及鴟
尾悉以琉璃爲之
又曰鄭州博浪城即張良爲韓報仇擊秦王處
又曰雍州杜城在安仙門南七里春秋范宣子云在周爲
唐杜氏即是此也
又曰益陽城魯肅築也云登之望見長沙城邑人馬形色
宛然相去三百里故老云長沙益陽一時相望
又曰廣州万人城即尉佗故城也
又曰張掖郡竇融築千秋城万歲城
又曰洛陽澠池縣有秦趙二王城號爲俱利城
又曰定州博陵縣樂羊城魏文侯使樂羊取中山造
又曰重泉城漢武爲李夫人所築
又曰藍田有青維泥城亦曰柳城
又曰賀州蕪城池隍中頗出珠玉寳器即尉佗拒防之所
也
又曰曹州漆園城莊周爲吏處
又曰曹州白鴈城即衛侯伐鄭至于鳴鴈是此也
又曰洛州王城宫城西入苑故郟鄏城也周武王伐殷遷
九鼎此地也夏至之影尺有五寸謂之土中焉泉亭即春
秋時泉臯伊洛之戎同伐京師
又曰坊州鄜城即高奴城俗謂高樓城
又曰汴有浚城鄘詩云孑孑干旌在浚之城
又曰爰有寒泉在浚之下水冬夏常冷因曰寒泉
又曰滑州鹿鳴城城内有鳴鹿臺
又曰陳官城周二十里東晉所築號曰六門城宣陽門楣
上作虎刻木相對又施雲楣藻井言武武門上作重樓號
曰西辰觀吳初築在府宫南號太初宫正殿曰神龍殿又
有臨海赤烏殿孫皓起顯明宫引水激之飾以珠玉有彎
﨑臨硎之觀門及樓皆擊鼔持夜以齊以鼔多驚眠改爲
鐵磬
過秦論曰秦踐華以爲城因河以爲池
越絶書曰石城者吳王闔閭所置美人離城也
又曰樓門外馬寧溪止復城者故越王餘復君所治也
又曰樓門外鴻城者故越王城也去縣百五十里吳鷄籠
山外鷄陂故吳王所畜鷄使李保之飬去縣二十里闔閭
姑胥臺外有九曲路闔閭造以遊姑胥之臺太湖中窺百
姓去縣三十里
又曰吳大城周四十七里二百一十步陸門二有樓水門
八南面十四里四十二步西面七里百一十二步北面八
里二百六十步東面一十里七十九步闔閭所造也吳郭
周六十八里六十步吳小城周一十二里其下廣二丈七
尺高四丈門三皆有樓東宫周一里二百步路西宫在長秋
門周一里二百二十六步秦始皇帝二十一年守宫者照
鷰失火燒之
吳越春秋曰鯀築城以衛君造郭以居人此城郭之始也
又曰范蠡觀天文法於紫宫築作小城周千一百二十二
步一員三方西北立飛翼之樓以象天門東南服漏石竇
以象地戶陵門四逹以象八風外郭築城而缺西北示服
事吳也不敢壅塞内以取吳故缺西北而吳不知也
又曰伍子胥爲吳相土嘗水象天法地造築大城周廻四
十七里陸門八以象天之八風水門八以象地之八牎築
小城十里陸門三東面者欲以絶越明矣立閶門者以象
天門通閶闔風立地門者以象地戶也闔閭欲西破㢰強
楚楚在西北故立閶門以通天氣也因復名破楚門
水經注云葉東界有故城犨縣東至瀙水逹泚陽縣界南
北聮聮數百里號爲方城一謂之長城云酈縣有故城一
面未詳里數號爲長城即此城之西隅其間相去六百里
北南雖無基築皆連山相接而漢水流其南故屈完荅齊
桓公云楚方城以爲城漢水以爲池
郡國志曰萊縣有長城曰方城指此城也
吳地記曰袁山松城晉書云左將軍袁山松陳郡人時爲
吳郡太守隆安五年築此城在滬瀆邊江城之以禦孫恩
圍山松於此城䧟害山松城今爲波潮所衝以半毀江中
山松城東夾江又有二城相對闔閭所築以備越處
鄱陽記曰仙人城在縣東南其城皆峭壁危石直上千仞自
古呼爲仙人城每天空無雲秋日清澈其上宫殿倉廪歷
歷可見
趙曄吳越春秋曰堯聽四嶽之言用鯀修水鯀曰帝之遭
天災厥黎及康乃築城造郭以爲國固
淮南子曰崑崙山上有層城九重
列女傳曰齊人祀梁殖襲莒戰而死其妻無所歸乃就夫
尸於城下而哭之七日城崩妻遂投淄水而死
郭
說文曰郭廓也廓落在城也
禮記月令曰孟秋之月修宫室𥙷城郭
又禮記曰正月無置城郭(妨農也)
國語曰火見而清風戒寒而修城郭
月令曰孟夏坯城郭
漢書曰馬援所過爲郡縣治城郭
謝承後漢書曰汝南廖扶畢志衡門死葬北郭號曰北郭
先生
風俗通曰郭郛者亦大也
莊子曰孔子謂顔回曰回來家貧居卑胡不仕乎顔回對
曰不願仕回有郭外之田五十畒足以給饘粥郭内之田
十畒足以爲絲麻鼔琴足以自娛學夫子之道足以自樂
回故不仕矣
魏略曰秦國石爲城郭
管子曰内謂之城外謂之郭
焦貢易林曰金城鐵郭上下同力宼不敢賊
王肅表曰夫城之有郭猶裏之有表骨之有皮表裏各異
則保障不完皮骨分離則一體不具
壕
釋名曰城下謂之壕壕翶也言都邑内所翶翔祖駕處也
禮曰今大道旣隱天下爲家各親其親各子其子貨力爲
巳城郭溝池以爲固謀用是作兵由是起
漢書神農之教曰有石城十仞湯池百步帶甲百萬而無
粟不能守
櫓
釋名曰櫓露也露上無覆屋也
孫子兵法曰攻城之法脩櫓枌榅其器械三月而後成
陸機洛陽城周公所制東西十里南北十三里城上百步
有一樓櫓外有溝渠
太平御覽卷第一百九十三
