太平御覽卷第八百一十四
布帛部一
絲素繒
纈綵染
絲
尚書禹貢曰濟河惟兖州厥貢&KR0238;絲海岱惟青州厥篚檿
絲(檿桑絲中琴瑟絃)
周禮天官下典絲曰典絲掌絲入而辨其物以其賈楬之
掌其藏與其出以待興功之時頒絲于外内皆以物受之
凡上之賜子亦如之
又冬官考工記曰㡛氏湅絲以涗水漚其絲七日去地尺
暴之(故書涗作湄鄭司農云水温水也玄謂涗水以灰所湅水也漚漸也楚人日漚齊人曰涹)晝暴
諸曰夜宿諸井七日十夜是謂水湅
禮記月令曰季春之月蚕事旣登分繭稱絲
又内則曰子能言教男唯女俞男鞶絲(鞶小囊也男用韋女用繒有飾緣也)
又曰王言如絲其出如綸
又曰少儀曰國家靡幣則君子不履絲(幣賦稅亟也)
左傳隱公曰公問於衆仲曰衛州吁其濟乎對曰臣聞以
德和民不聞以亂以亂猶治絲而棼之也(絲見棼緼益所以乱)
春秋考異郵曰四月蚕餌絲
毛詩鵲巢羔羊曰羔羊之皮素絲五紽羔羊之革素絲五
緎羔羊之縫素絲五総
又鵲巢何彼穠矣曰其釣惟何惟絲伊緍
又柏舟綠衣曰綠兮絲兮女所治兮
又鄘柏舟干旄曰子孑干旄在浚之郊素絲紕之良馬四
之
又淇澳氓曰氓之蚩蚩抱布貿絲匪來貿絲來即我謀
又曰淑人君子其帶伊絲其弁伊騏
又絲衣曰絲衣其紑(芳浮反二)載弁俅俅(絲衣祭服也俅音求)
又曰雖有絲麻無弃菅蒯
謝承後漢書曰丹陽方儲爲郎中章帝使文郎居左武郎
居右儲正住中曰臣文武兼備在所施用上嘉其才以繁
亂絲付儲使理儲拔佩刀三斷之對曰反經任勢臨事宜
然
袁宏漢記曰郭泰傳童子魏照永入其房供給洒掃泰曰
當精義講書何來相近照曰經師易獲人師難遭欲以素
絲之質附近朱藍
魏略曰文帝欲受禪野蚕成絲
晉陽秋曰武帝時有司奏以青絲爲牛靷詔以青麻代之
晉書曰吕光竊號河右中書監張資病光博營救療有外
國道人羅又云能差資病光喜給賜甚重羅什知又誑詐
告資曰又不能爲益徒煩費耳冥運雖隱可以事試也乃
以五色絲作绳結之燒爲灰末投水中灰若出水還成繩
者病不可愈湏臾灰聚浮出復爲繩又療果無效少日資亡
宋書曰諸葛闡上言夫歲時有利害之收而蚕桑有經常
之苦機杼居不變之勤而民用有奢儉之異今南至有五
絲命縷之服仲夏北至比肆連行糾繩縻無用之工玄黃
侵衣章之費飾綵雖貴始無所入尺絶寸分終於捐弃部
一邑以推百城其費博矣謹率愚管謂宜禁革
後魏書曰幽州刺史張亮初有薛琡夢亮於山上桂絲覺
而告亮且占之曰山上絲幽字君爲幽州乎未朞而受
管子曰齊桓公伐楚濟汝水踰方城使貢絲於周室墨子
見染絲者歎曰染於蒼則蒼染於黃則黃五入則爲五色
故染不可不愼非獨染絲治國亦然
淮南子曰蚕餌絲則商弦絶(商金聲春蚕吐絲金死故絶也)
山海經曰歐絲之野有一女子跪樹而歐絲郭璞注曰蚕
類也
吕氏春秋惠子曰使女工化爲絲不能治絲大匠化爲木
不能治木
家語曰子張問入官子曰脩身返道故夫女工必自擇絲
麻良匠完材賢君選左右
論衡曰蚕含絲而商弦絶桉子生而父氣衰新絲旣登故
體者自壞耳
桓譚新論曰昔神農始削桐爲琴繩絲爲絃以逋神明之
德合天地之叙
風俗通曰五月五日色續命絲俗說益人命
正部曰皎皎練絲爲藍則青得丹則赤得蘖則黃得泥則
黑
士緯曰絲俱生於蚕爲繒則賤爲錦則貴
神仙傳曰仙人用五色絲作續命幡幡安五色
竹林七賢論曰鬲令袁毅爲政貪濁賂遺朝廷以營虚譽
遺山濤絲百斤衆人莫不受濤不欲爲異乃受之命内閤
之梁上而不用也後毅事露驗吏至濤所濤於梁上下絲
巳數年塵埃黃黑封印如初以付吏
西京雜記曰公孫弘以元光五年爲國所推上爲賢良國
人鄒長倩贈以素絲一禭爲書以遺之曰五絲爲躡倍躡
爲升倍升爲緎倍緎爲記倍記爲緵倍緵爲禭此自少之
多自微之著也士之立功勲效名節亦復如之勿以小善
爲不足脩而不爲也
王子年拾遺記曰成王時因祗國致女工一人善織新輕
素以五色絲内口中手引而結之則成文錦
神仙傳曰園客者濟隂人皃美而良邑人多欲以女妻之
客終不娶常種五色香草積數十年服食其實忽有五色
蛾集香草之上客收而薦之以布生華蚕焉至蚕時有一
女自來助客養蚕亦以香草食之蚕收得蠒百二十枚蠒
大如甕每一蠒繰六七日絲乃盡繰訖此女與園客俱去
梁四公記曰扶桑國使貢方物有黃絲三百斤即扶桑蚕
所吐桑灰汁所煑之絲也帝有金鑪重五十斤係六絲以
懸鑪絲有餘力
楚辭曰茅絲兮同綜冠履兮共處
宋玉釣賦曰夫玄淵之釣也以三尋之竿八絲之綸
荀卿蚕賦曰食桑而吐絲前亂而後治
嵇康琴賦曰絃以園客之絲徽以鍾山之玉
枚乘七發曰龍門之桐高百尺而無枝斬以爲琴野繭之
絲以爲絃
古樂府歌詩曰羅敷善蚕桑採桑城南隅青絲爲籠繩桂
枝爲籠鈎何用識夫壻白馬紫驪駒青絲繫馬尾黃金絡
馬頭
蔡扈廣連珠曰參絲之絞以絃琴緩張則撓急張則絶
陸凱奏事曰諸曁永安出御絲
素
釋名曰素樸素也巳織則供用不復加功飾也
史記曰蘇代遺燕王書云齊紫敗素而賈十部(敗素染以爲紫也)
東觀漢記曰鄭據建初五年辟司徒府拜侍御史上疏詔
書下官府賜據素六十疋
漢書儀曰天地鬼神璽皆以武都紫泥封都布囊白素裹
漢官儀曰印綬盛以篋篋以綠綈表白素裹
魏志曰學者資於人猶藍之染素
范子計然曰白素出三輔疋八百
孟子曰陳相道許行之言孟子曰許子必種粟而後食乎
曰然許子冠乎曰冠曰奚冠曰冠素曰自織之與曰否以
粟易之日許子奚爲不自織曰害於耕也
韓子曰齊桓公好衣紫國人皆好服之至五素不得一紫
(事具綵門)
鹽鐵論曰縞素不能自分於緇墨賢聖不能自治於亂世
班固與弟書云今賷白素三百疋欲以市月支焉
宋玉美人賦曰腰如束素
徐幹團扇賦曰惟合歡之竒扇肇伊洛之纖素
古詩曰新人能織縑故人工織素織縑日一疋織素五丈
餘以縑特比素新人不如故
班婕妤詩曰新裂齊紈素鮮潔如霜雪裁爲合歡扇團團
象明月
楊雄荅劉歆書曰天下上計孝廉及内郡衛卒會者雄常
把三寸弱翰筆齎油素四尺以問其異方語歸即以鉛㰅
次之於鉛槧(七念反)三十七歲於今矣
繒
史記曰烏氏倮以繒遺戎王戎王十倍報之
帝王世紀曰末喜好聞裂繒之聲桀爲發繒裂之
漢書曰灌嬰睢陽販繒者
又曰廣川王去立昭信爲后幸姬陶望卿爲脩美人主繒
帛昭信譛望卿日與我無禮衣服常鮮於我盡取善繒丐
諸宫人
獻帝紀曰是時新遷都宫人多亡衣服帝欲發御府繒以
作之李&KR1336;不欲曰宫中有衣服胡爲復作耶詔賣廐馬百
餘疋御府大司農出雜繒二萬疋與所賣廐馬直賜公卿
巳下及貧民不能自存者李&KR1336;曰我邸閣儲跱少乃悉載
置其營賈詡曰此上意不可距也&KR1336;終不從
又曰李&KR1336;時合羌胡數千人先以御物繒綵與之
晉書曰單道開燉煌人常衣麤褐或贈以繒服皆不着
宋書曰朱百陽居山隂有時出山隂爲妻買繒綵三五事
好飲酒遇醉或失之
後周書曰梁主蕭巋朝於鄴高祖與之宴大悅賜雜繒万
叚良馬數千疋并賜齊後主妓妾及常所乘五百里駿馬
以遺之
纈
西河記曰西河無蚕桑婦女着碧纈裙上加細布裳且爲
戎狄性着紫纈𥜗袴以外國色錦爲袴褶
後魏書曰封回爲都官尚書冀州大中正滎陽鄭雲諂事
長秋卿劉騰貨紫纈四百疋得爲安州刺史除書旦出晚
往詣回㘴未定問安州興生何事便回曰卿荷國寵恩位
至方伯雖不能拔園葵去織婦宜思方略以濟百姓如何
見造問興生乎封回不爲商賈何以相示雲慙失色
綵
尚書禹貢曰徐州厥篚玄纖縞荆州厥篚玄纁(玄黑繒縞白繒纖細也纖)
(在中明物皆當細)
禮記玉藻曰無君者不貳綵非列綵不入公門(列綵正服)
史記曰通邑大都采千疋比千乘家
漢書曰孝文六年遺單于赤綈綠繒各四十疋
東觀漢記曰光武起拜朱和建義大將軍賜絳八百疋
又曰光武初起義與諸李市弓弩絳衣赤幘
謝承後漢書曰陳重同舍郎有歸寧者誤持隣舍郎絳去
嫌重取重不申曲直置絳還之去郎還得絳甚愧於重
袁山松後漢書曰劉盆子拜竟復從劉仲卿居仲卿爲盆
子制絳單衣
張璠漢記曰朱儁少孤母以販繒綵爲事同郡周起負官
債百萬縣催責之儁竊母帛爲起解債
魏志曰景初中賜倭女王蒨絳五十疋紺青五十疋
吳書曰陸遜破曹休當還西陵上賜遜繒綵丹&KR0238;
梁書曰張譏幼喪母有錯綵經帕母之遺製及有所識家
人具以告之每歲時輙對帕哽噎不能自巳
唐書曰武德中太宗平并州悉復故地上悅置酒含章殿
宴羣臣極歡遣入御府賜繒綵皆盡重而出
韓子曰齊桓公好服紫一國盡服紫五素不得一紫公患
之管仲曰君勿衣紫也謂左右曰吾惡紫臭公曰諾三日
境内莫有衣紫
風俗通曰夏至着五綵辟兵題綵曰游光厲鬼知其名無
温疾五采辟五兵也桉取新断織繫戶亦此類也
世語曰王經彦偉初爲江夏太守大將軍曹爽附絳二十
疋令交市於吳經不納書弃官歸
崔寔四民月令日八月清風戒寒趣染綵也
摯虞决疑曰古者男子皆衣綵有故乃素服秦漢以來服
色轉變令唯朝廷五服用綵
裴玄新言曰五月五日集五綵繒謂之辟兵不解以問伏
君伏君曰青赤白黑爲之四面黃居中央名曰襞方綴之
於複以示婦人養蚕之工也傳聲者誤以爲辟兵
李陵與蘇武詩曰有鳥西南飛熠熠似蒼鷹朝發天地隅
暮宿曰南陵欲寄一言書託之箋綵繒
張載擬四愁詩曰佳人贈我筒中布何以報之流黃素
蔡邕女誡曰禮女始行服纁纁絳也上正色也紅紫不以
爲䙝服緗綠不以爲上繒貴厚而色尚深爲其堅紐也
母丘儉報弟書曰令別致絳二百疋可以供送葬之事
染
周禮天官下曰染人掌染絲帛凡染春暴練夏纁玄秋染
夏官獻功
又地官下曰掌染草掌以春秋歛染草之物(染草茅蒐橐蘆豕首紫茢)
(之屬)以權量受之以待時而頒之(權量以知輕重多少時染夏之時)
又冬官考工記曰鍾氏染羽以朱湛丹秫三月而熾之(鄭司)
(農云湛漬也丹秫赤粟玄謂湛讀如斬車帷裳之漸熾也羽所以飾旌旌及王后之車)淳而漬之(淳沃)
(也以炊下湯沃其熾烝之以漬羽漬猶染也)三入爲纁五入爲緅七入爲緇(染纁)
(者三入而成又再染以黑則爲緅今禮俗文作爵言如爵頭色也又復再染以黑乃成緇矣)
禮記月令曰季夏命有司染綵黼黻文章必以法故無或差
貸黑黃蒼赤莫不質良無敢詐僞以給郊廟祭祀之服以
爲旗章以別貴賤等級之度(質正也良善也所用染者當得其眞綵正善)
爾雅曰一染謂之縓(彫絹反)再染謂之頳三染謂之纁青謂
之䓗黑謂之&KR0627;
漢書王莽傳曰更始元年拜置百官莽聞之愈恐欲外示
自安乃染其鬚髮
吴錄曰九眞移風縣有赤絮膠人規土知蟻穴墾發以木枝
插其中則蟻緣而生&KR0238;折&KR0238;以染絮其色正赤
宋書曰陶季直五歲喪母哀若成人初母未病令於外染
衣卒後家人始贖季直抱之號慟聞者莫不酸感
吕氏春秋曰素染於青染於黃五入而五色堯舜三王染
於賢聖而治桀紂幽厲染於凶佞而亡
博物志曰蕪蘇子染法蕪蘇子一升可染一疋直以水浸
之耳
釋名曰緗桑葉初生色也
廣志曰烏丸與匈奴同俗丈夫婦人爲木幘朱染之如杆
盆以沓頭
神仙傳曰昌容者商王女也脩道於常山食逢蔂根二百
餘年能致紫草賣與染家得錢以與貧病者
環濟要略曰正色有五謂青赤黃白黑也間色有五謂
