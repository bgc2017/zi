太平御覽卷第三百七十四
人事部十五
髭鬚髯睫觸髏
髭
釋名曰口上曰髭髭姿也爲姿容之美色
說文曰髭口上鬚也
左傳昭六年曰王子朝使告諸侯曰在定王六年秦人降
妖曰周其有髭王亦克能脩其職至于靈王生而有髭王
甚神聖無惡於諸侯
班固幽通賦注曰衛蒯聵亂子羔滅髭鬢衣婦人衣逃得
出曰父子争國吾何爲其間乎
鬚髯
釋名曰頥下曰鬚鬚秀也物成乃秀人成而鬚生也亦取
須體長而後生也在頰耳旁曰髯隨口動搖髯髯然也
說文曰鬚面上毛也
春秋元命苞曰髮精散爲鬚髯
左傳宣二年傳曰宋城華元爲植廵功(植將主也)城者謳曰于
思(音顋)于思棄甲復來(于思多髯之貌)
左傳昭二年曰楚子享公于新臺使長鬛者相(鬛鬚也欲光夸魯侯)
左傳昭四年曰吳伐楚戰于長岸大敗吳師獲其乘舟餘
皇(餘皇舟名)吳公子光請於衆曰喪先王之乘舟豈唯光之罪
衆亦有焉請藉取之以救死(藉衆之力以取舟也)使長鬛者三人(長鬛)
(者多髯與吴異形狀詐爲楚人也)潛伏於舟側曰我呼餘皇則對師夜從
之三呼皆迭對楚人從而殺之楚師亂吳人大敗之取餘
皇以歸(言光有謀也)
史記曰秦太后拔嫪毒鬚眉爲宦者
又曰漢高祖爲人隆凖而龍顔美鬚髯
漢書曰霍光長七尺三寸白晢䟽眉目美鬚
又曰朱博爲琅邪太守曹掾吏皆移病卧博問其故對曰
故事二千石新到遣致意乃敢就職博奮髯抵几曰觀齊
兒欲以此爲俗耶乃行罷諸病吏白巾走出府門郡中大
驚
又王莽傳曰莽聞漢兵起愈恐欲外示自安染其鬚髮進
天下所徵淑女備嬪御
東觀漢記曰吳良爲東平王所薦詔曰前見良頭鬚皎然
衣冠甚偉求賢助國宰相之職今以良爲義郎
後漢書曰岑彭吳漢圍隗囂於西城公孫述將李育守上
邽帝留盖延耿弇圍之車駕東歸勑彭書曰兩城若下便
可將兵南擊蜀虜人苦不知足即平隴復望蜀每一發兵
頭鬚爲白
又曰温序拜謁者遷護羌校尉序行郡至襄武爲隗囂將
苟宇所拘劫宇謂序曰子若與我并慮同力天下可圖也
序大怒叱宇因以節撾殺人宇曰此義士死節可賜以劒
序受劒銜鬚於口顧左右曰旣爲賊所逼殺無令鬚汚土
遂伏劒死
續漢書曰司馬直字叔異㓗白美鬚髯容貌儼然鄕閭奉
之如神
魏志曰初蘇則及臨淄侯植聞魏氏代漢皆發服悲哭文
帝聞植如此常從容曰吾應天受禪而聞有哭者何也則
謂爲見問髯悉張欲正論以對侍中傅選搯則曰不謂卿
也乃止
又曰崔琰聲姿高暢眉目疎㓪鬚長四尺甚有威重朝士
瞻望而太祖亦嚴憚焉後有曰琰怨謗者罰爲徒隷使視
之辝色無撓太祖令曰琰雖見刑而通賓客虬鬚直視若
有所忽遂賜死
又曰任城王章爲北中郎將討烏桓有功歸太祖喜捋章
鬚曰黃鬚兒定大竒
魏略曰劉雄鳴詣太祖太祖執其手謂曰孤方入關夢得
一神人即汝耶乃厚賜之後亡太祖平漢中來降太祖捉
其鬚曰老賊眞得汝矣
又曰任城王性剛勇而黃鬚北伐烏丸王聞之曰我黃鬚
定可使劉備使劉封挑戰王罵曰賣履舍長而使假子
拒汝公乎我黃鬚來擊之
吳錄曰朱桓還屯濡須權祖之桓奉觴曰臣當遠去願一
捋陛下鬚無復恨權憑几前席桓進捋鬚曰臣今日眞謂
捋虎鬚也
獻帝春秋曰張遼問吳降人曰向有紫髯將軍長上短下
大便馬善射是誰降人荅曰是孫會稽也
蜀志曰張𥙿爲劉璋從事侍坐其人饒鬚先主嘲之曰昔
吾爲涿縣特多毛姓東西南北皆諸毛也涿令稱曰諸毛
繞涿居乎𥙿荅曰昔有作上黨潞長遷爲涿令者去官還
家時人與書欲署潞則失(涿署涿則失潞乃署曰)涿君先主無湏故
𥙿以此及之也先主常銜其不遜後誅之
又曰馬超來降關羽護前書問諸葛亮亮荅書曰孟超當
與益德争先未若髯羽之絶倫羽多鬚故亮謂之髯
晉書曰羊祜旣卒武帝素服哭之甚哀是日大寒帝涕淚
霑鬚皆爲冰焉
鄧粲晉紀曰湞陽令羊嗣貪而不治縣功曹吏共逐嗣嗣
饒鬚乃以嗣内羊闌中始興太守尹虞聞大怒手劒功曹
(虞字王卿長沙人也)
又曰王彪之字叔武年二十鬚鬢皓白時人謂之王白鬚
又曰張華多鬚常以帛纏之陸雲見之笑不能止
又曰桓温少與沛國劉惔善惔常稱之曰温眼如紫石稜
鬚似蝟毛磔孫仲謀晉宣王之流
晉中興書曰冉閔殺石鑒及羯胡數萬人于時人有高鼻
多鬚者無不濫死
崔鴻前趙錄曰劉聦以讒慝故誅詹事曹光光臨刑舉止
自若謂刑者曰取席敷之無令土汚吾鬚
又曰劉元海姿儀魁偉身長八尺四寸鬚長三尺餘當心
有赤毫三根長三尺六寸
又前秦錄曰符堅每日自王丞相薨後鬚髮中白(王丞相猛也)
宋書曰山隂公主淫恣見禇彦回悅之以白帝帝令就之
彦回不從主曰君髭鬚如戟何無丈夫意
南史曰宋武帝狎侮群臣各有稱目多鬚者謂之羊
三國典略曰齊許惇長鬚垂至帶省中號爲長鬛公文宣
嘗因酒酣握惇湏稱美遂以刀截之唯留一握惇不敢復
長人號爲齊髯公
又曰侯景使宋子仙等執梁湘東王世子方諸及中撫軍
長史鮑泉司馬虞預于郢州是日子仙等至百姓奔告方
諸以五色雜綵編鮑泉白鬚對之雙六弗之信也告者旣
衆方命闔門縣門未下子仙巳入方諸等膜拜而鮑泉遁
于牀下子仙窺見泉素髯間綵疑愕憚之及其被執莫不
驚笑
又曰李庶黎陽人魏大司農諧之子也以清卞每接梁客
徐陵謂其徒曰江北唯有李庶可語耳庶無鬚髯人謂天
閹崔諶嘗翫庶曰教弟種鬚取錐刺而爲竅以馬尾插之
世傳諸崔多惡疾以呼沲爲墓田故庶荅之曰先以方廻
施貴族藝眉有效然後樹鬚邢邵笑謂諶曰卿不諳李庶
何故犯之
又曰周太子贇有失德柱國王軌因内宴上壽捋武帝鬚
曰可愛好老公恨後嗣弱耳
唐書曰太宗幸翠微宫授司農卿李緯爲民部尚書房玄
齡時在京城留守會有自京師來者太宗問曰玄齡聞李
緯拜尚書如何對曰玄齡但云李緯大好髭鬚更無他語
太宗遽改授緯洛州刺史
又曰李勣病驗方鬚灰可以療之太宗乃自剪鬚爲其和
藥勣頓首見血泣以陳謝帝曰吾爲社稷計耳不煩深謝
又曰李光弼母有鬚數十莖長五六寸
晏子曰湯長頭而髯伊尹蓬頭而髯
孫卿子曰傅說之狀秃無鬚眉
莊子曰孔子往見盗跖歸到東門外適遇柳下季曰不見
車馬有行色得微往見跖耶孔子曰然吾所謂無病而自
炙疾走料虎頭編虎鬚幾不免虎口哉
孔叢曰子高曰臣見臨屠商焉身脩八尺鬚髯如戟面正
紅白幼女不敬之無德故也
又曰子思如齊齊之嬖臣美鬚眉立乎側君指而言曰貌
可相易寡人不惜此鬚眉於先生也子思荅曰非所願也
但欲君修禮義冨百姓使伋得寄孥於君之境内則其庸
多矣
吕氏春秋曰豫讓欲報趙襄子滅鬚去眉自刑以變容
抱朴子曰有古疆者自言四千歲敢爲虛言云見堯爲人
長大美鬚髮
風俗通曰不舉生鬢鬚子俗說人十四五乃當生鬢鬚今
生而有妨害父母也謹按周書靈王生而有髭王甚神
聖亦克脩其職諸侯服享二世休和安在其有害乎
世說曰鍾毓兄弟警悟過人每有嘲語未嘗屈躓毓語會
聞安陵能作調試共視之於是與弟盛飾共載從東門至
西門一女子笑曰車中央殊高二鍾都不覺車後一門生
云向已被嘲鍾愕然門生曰中央高者兩頭羝毓兄弟多
鬚故以此調之
又曰郄超爲桓温記室參軍有竒才多髭髯荆州爲之稱
髯參軍
語林曰庾公道王尼子非唯事事勝人布置鬚眉亦勝人
我軰皆出其轅下
俗說曰有人詣謝益夀云向在劉丹陽坐見一客殊毛謝
曰正是我家阿曕瞻多鬚故云𡭗
廣陵列士傳曰劉瑜字季節舉方正對策高第人呼爲
長鬚方正
列仙傳曰丁次卿漢順帝時人至娶婦家未見禮異婦出
謁客鬚髯欝然其家謝之次卿舉手向婦鬚髯即去
郭璞洞林曰東中郎參軍周稚琰封𧖟蛾蛓蟲使璞射之
璞曰射覆得此大落度必是𧖟蛾及毛蠹稚琰饒鬚故因
以調之也
睫
說文曰睫映目旁毛也
釋名曰睫接也捶於匡而相接也
漢書曰袁盎曰陛下居代時太后嘗病二年陛下不交睫
解衣
謝承後漢書曰趙昱字元逹年十三母病二月昱慘慼消
瘦眼不交睫
列子曰晉國苦盗有郄雍者能察盗於眉睫之間而得其
情晉使視盗千百無遺趙文子曰周諺有言見淵中魚不
祥郄雍必死俄而羣盗殺之
裴玄新語曰尹氏之鏡數睫照形蒸食曾不如三錢竹箄
髑髏
說文曰髑髏頭也
廣雅曰髑髏謂之顙顱也
魏略曰王忠先因飢噉人五官將戲因從駕出行過冢間
無何令俳取道邊死人髑髏繫着忠馬戲笑
莊子曰列子行食於道見百歲髑髏搴蓬而指之曰唯予
與汝未嘗死未嘗生也
又曰莊子之于楚見空髑髏髐然有形擊之以馬捶因而
問之曰夫子貪生理而爲此乎將子有亡國之事斧鉞之
誅而爲此乎將子有不善之行愧遺父母妻子之醜而爲
此乎將子凍餒之患而爲此乎於是語卒援髑髏枕而卧
夜半髑髏見夢曰子之談者似辯人也諸子所言皆生之
累也死則無此矣子欲聞死之說乎莊子曰然髑髏曰死
無君於上無臣於下亦無四時之事泛然以天地爲春秋
雖南面王樂不能過也莊子不信曰吾使司命復生子形
爲子骨肉肌膚反子父母妻子閭里知識子欲之乎髑髏
深矉蹙頞曰吾安能弃南面王樂而復爲人之勞乎
南州異物志曰烏滸人得髑髏破之以飲酒
盛弘之荆州記曰長沙浦坼縣有吕蒙冡中有髑髏極大
蒙形旣長偉疑即蒙髑髏也
裴淵之廣州記曰盧循襲廣州風火夜發奔逸者數千而
巳循除燒骨數得髑髏三萬餘於江南洲上作大坈葬之
今名爲共冡
續搜神記曰永嘉五年高榮爲高平戍邏王時曹嶷賊寇
離乱人民皆塢壘自固見山中火起飛埃絶爓十餘丈樹
巔火焱響動山谷又聞人馬鎧甲聲謂嶷賊上人皆怕懼
並嚴出欲擊之引騎到山下無有人但見碎火來灑人袍
鎧馬毛鬛皆燒於是軍人走還明往視山中無燃火處唯
有髑髏百頭布散山中
張衡髑髏賦曰張平子將遊目於九野觀化乎八方顧見
髑髏委於路旁下據朽壤上負玄霜平子悵然而問之子
將并粮推命以夭逝乎奔喪此土流迁來乎爲是上智爲
是下愚荅曰吾宋人也姓莊名周遊心方外不能自修公
子何以問之對曰我欲告之於五嶽禱之於神祇起子素
骨反子四支髑髏曰死爲休息生爲役勞冬冰之疑何如
春水之消況我巳化與道逍遥與隂陽同其流元氣全其
朴雲漢爲川池星宿爲珠玉雷電爲鼔扇日月爲燈燭合
體自然無情無欲不行而至不疾而速
太平御覽卷第三百七十四
