太平御覽卷第七百九十三四夷部十四
西戎二
罽賓條支安息大月氏
大宛疎勒康國副貨
安國鳥萇鳥郍曷渴槃陁
鉢和大夏米國鄧至
安息乙弗獻伏盧尼石國
宕昌鏺汙色知顯伽色尼
白蘭乾陁史國師子
穆國奄蔡何國嚈噠
罽賓
漢書曰罽賓國王治脩鮮城去長安萬二千二百里地平
温和有目蓿雜草花木檀櫰梓竹&KR0238;種五榖蒲陶有金銀
銅錫以金銀爲錢文爲騎馬幕爲人面(師古曰幕即漫也)出封牛
水牛象大狗沐猴孔爵珠璣珊瑚虎珀璧琉瑠自武帝始
通
唐書曰貞觀十六年罽賓國遣使献褥特鼠啄尖而尾赤
能食蛇有被蛇螫者鼠輙嗅而尿之其瘡即愈
條支
漢書曰條支國臨西海暑濕田宜稲有大鳥卵如甕
後漢書曰條支國城在山上周廽四十餘里臨西海水曲
環其南及東北三面路絶唯西北隅通陸出師子犀牛
安息
漢書曰安息國王治番兜城去長安萬一千六百里風氣
物類與罽賓同亦以銀爲錢文獨爲王面幕爲夫人面王
死輙更鑄錢有大馬大爵其属小大數百城方數千里最
大國邑臨嬀水商賈車船行旁國畫革旁行爲書記(師古日今)
(西方胡國書皆横行不直下也)武帝始遣使至安息王令將將二萬騎迎
於東界東界至王都數千里行北過數十城民人相属因
發使隨漢使者來觀漢地以大鳥及卵來獻天子大悅
後漢書曰章帝章和元年安息王遣使獻師子符拔符拔
形似麟無角也
北史曰周武天和二年其王遣使朝獻
大月氏
漢書曰大月氏國治監氏城去長安萬一千六百里物類
民俗與安息同出一封橐馳(師古曰脊上出一封也)控弦十餘万故
強輕匈奴(師古曰侍其強盛而輕易匈奴也)至冒頓單于攻破月氏以其王
頭爲飲器月氏乃遠去過大宛西擊大夏而臣之
北史曰大月氏北與蠕蠕接數爲所侵遂西徒都薄羅城
其王寄多羅勇武遂興師越太山南侵北天竺自乾陁羅
以北五國盡属之後魏太武時其國人商販京師自云能
鑄石爲五色瑠璃於是採礦山中於京師鑄之旣成光澤
美於西方來者乃詔爲殿容百人光色映徹自此中國琉
璃遂賤
異物志曰月氏俗乘四輪車或四牛或八牛可容二十人
王稱天子
大宛
漢書曰大宛國王治貴山城去長安萬二千五百五十里
以蒲萄爲酒冨人藏酒至萬餘石久者至數十歲不敗俗
嗜酒焉嗜曰宿宛別邑七十餘城多善馬馬汙血言其先
天馬子也(孟康曰言大宛國有高山其上有馬不可得因取五色母馬置其下與集生駒皆汗血因号曰)
(天馬子云)張騫始爲武帝言之上遣使持金馬以請宛王不肯
於是天子遣貳師將軍李廣利將兵伐宛連四年死人斬
其王母寡首獻馬三千匹漢軍乃還
又曰宛王蟬封與漢約歲獻天馬二疋漢使采蒲陶苜蓿
種歸天子以天馬多益種蒲陶目蓿離宫館旁極望焉
異物志云大宛馬有肉角數寸或有解人語及知音舞與
鼓節相應
西域圖記曰其烏馬騮馬多白耳白馬騘馬多赤耳黃馬
赤馬多黑耳
疎勒
漢書曰疎勒國王治疎勒城去長安九千三百五十里
後漢書曰耿恭爲戊巳校尉引衆入疎勒城城中乏水穿
井十五丈不得水恭整衣服向井拜飛泉湧出賊遂退之
後魏書曰疎勒國高宗末其王遣使送釋迦佛袈娑長二
丈餘廣丈餘高宗以審是佛衣應有靈異遂燒之以驗虚
實置於猛火之上經日不燃觀者莫不悚駭後每使朝
貢
隋書曰疎勒國都白山南百餘里其王字阿你厥手足皆
六指産子非六指者不育王戴金師子多稻粟麻夌銅䥫
銀雌黃
唐書曰疎勒國王姓裴俗事祅(呼切)神有胡書文字貞觀
九年遣使獻名馬
又曰開元六年玄宗遣使冊立其王裴安定爲疎勒王
康國
隋書曰康國者康居之後也遷徙無常不恒故地然自漢
以來相承不絶其本姓温月氏人也舊居祁連山北昭武
城因被匈奴所破西踰葱嶺遂有其國支庶各分王故康
國左右諸國並以昭武爲姓示不忘本也王字代失畢爲人
寬厚甚得衆心其妻突厥逹可汗女也都於薩寳水上阿禄
連城城多衆居大臣三人共掌國事其王索髮冠七寳金
花衣綾羅錦繡白疊其妻有髻幪以帛巾丈夫剪髮錦袍
名爲強國而西域諸國多歸之
又曰有胡律置於祅祠决罰則取而断之重罪者族次重
者死賊盗截足人皆深目高鼻多鬢髯善於商賈諸夷
交易多湊其國有大小鼓琵琶五絃箜篌笛婚姻喪制與突
厥同國立祖廟以六月祭之諸國皆來助祭俗奉佛爲胡
書氣候温宜五榖勤修園𬞞樹木滋茂出馬駞驢騾封牛
黃金碙砂甘香阿薩郍香瑟瑟麖皮氍㲣錦疊多蒲桃酒
富家或致千石連年不敗大業中始遣使貢方物後遂絶焉
唐書曰康居人多嗜酒好歌舞於道路生子必以石密内口
中以膠置掌内欲其成長口嘗甘言掌持錢如膠之粘物
又曰以十二月爲歲首有婆羅門爲之占星候氣以定吉
凶頗有佛法至十一月鼓舞乞寒以水相潑盛爲戲樂
又曰貞觀九年遣使貢師子太宗嘉其遠至命袐書監虞
世南爲之賦自此朝貢至十一年又獻金桃銀桃詔令植
之於苑囿
又曰萬歲通天年中則天封其大首領篤婆鉢提爲康國
王仍拜左驍衛將軍
又曰開元六年遣使貢獻鏁子甲水精杯馬腦鉼駞鳥夘
之類
副貨
北史曰副貨國去代一萬七千里東至阿冨使且國西至
没誰國中間相去一千里南有連山不知名北至竒沙國
相去一千五百里國中有副貨城周匝七十里宜五榖蒲
桃唯有馬駞騾國王有黃金殿殿下有金駞七頭各高三
尺其王遣使朝貢
安國
隋書曰安國漢時安息國也王姓昭武氏與康國王同族
字設力登妻康國王女也都在郍密水南城有五里環以流
水宫殿皆爲平頭王坐金駞座高七八尺每聽政與妻相
對大臣三人評理國事風俗同於康國唯妻子姊妹及母
子逓相禽獸此爲異也煬帝即位之後遣司隷從事杜行
滿使於西域至其國得五色塩而返國之西百餘里有畢國
可千餘家其國無君長安國統之大業五年遣使貢獻後
遂絶焉
鳥萇
北史曰鳥國在賖弥南北有葱嶺南至天竺婆羅門胡爲
其上族婆羅門多解天文吉凶之數其王動則訪决焉土
多林菓引水灌田豐稻夌事佛多諸寺塔寺極華麗人有
爭訴服之以藥曲者發狂直者無恙爲法不殺犯死罪唯
徙於靈山西南有檀特山山上立寺以驢數頭運食山下
無人控御自知往來
鳥郍曷
隋書曰鳥郍曷國都鳥許水西舊安息之地王姓昭武亦康
國種類字佛食都城方二里勝兵數百人王坐金羊座
北去安國四百里西北去穆國二百餘里東去瓜州七千
五百里大業中遣使貢方物
渴槃陁
北史曰渴槃陁國在葱嶺東朱駒波西河經其國東北流
有高山夏積霜雪亦事佛道附於嚈噠
通典曰渴槃陁後魏時通焉亦名漢陁國亦(名渴槃羅)陁國理
葱嶺中在朱俱波國西(西至)護密國北至䟽勒國其王本䟽
勒人累代相承居此國有戶二千餘有懸度山在國南四
百里懸度者名山也谿谷不通以繩索相引而度其間四
百里中往往有棧道因以爲名今按懸度葱嶺邐迤相
屬郵置所絶道阻且長故行人由之莫能分別然法明宋
雲所經即懸度山也又有頭痛山在國西南向罽賓歷大
頭痛小頭痛之山赤土身熱之坂
宋膺異物志曰大頭痛小頭痛山皆渠搜之東䟽勒之西
經之者身熱頭痛夏不可行行則至死唯冬可行尚嘔吐
山有毒藥氣之所爲冬乃枯歇故可行也
鉢和
北史曰鉢和國在渴槃陁西其土尤寒人畜同居穴地而
處又有大雪山望若銀峯其人唯食餅麨飲夌酒服氈裘
有二道一道西行向嚈噠一道西南趣烏長亦爲嚈噠所属
大夏
史記曰大夏在大宛西南二千餘里嬀水南其俗土著有
城屋與大宛同俗無大君長往往城邑寡小其兵弱畏戰
善賈及大月氏西徙皆臣畜大夏大夏民多可百餘萬其
都曰藍市城有市販賣諸物東南有身毒國張騫曰臣在
大夏時見笻竹杖蜀布問曰安得此大夏國人曰吾賈人往
市之身毒身毒國在大夏東南可數千里
米國
隋書曰米國都郍蜜水西舊康居之地也無王其城主姓
昭武康國王之支庶字閉拙都城方(二百)里勝兵數百人西
北去康居百里大業中頻貢方物
鄧至
通典曰鄧至羌之別種也後魏時與焉有像舒者代爲白
水酋帥因地名爲號稱至王其地自千亭以東平武以西
汶嶺以北宕昌以南風土習俗與宕昌同自舒理至十代
孫舒彭附後魏孝文帝封甘松縣子鄧爲王西魏恭帝
初其主檐術因亂來奔周文帝遣兵送還自後無聞
安息
北史曰安息國在葱嶺之西都蔚搜城西與波斯相接東
去長安一萬七百五十里周武天和二年其王遣使來獻
乙弗獻
通典曰乙弗獻後魏時聞焉在吐谷渾國有屈海周廻千
餘里衆有萬落風俗與吐谷渾同然不識五榖唯食魚與
蘇子狀若中國苟𣏌子或赤或黑西有契翰一部風俗亦
同土特多狼
伏盧尼
北史曰伏盧尼都伏盧尼城在波斯國北去代二萬七千
三百二十里累石爲城東有大河南流中有鳥其形似人
亦有如橐駞鳥者皆有翼常居水中出水便死城北有云
尼山出銀珊瑚琥魄多師子
石國
隋書曰石國居藥殺水都城方十餘里其王姓石名泥國
城之東南立屋置座於中正月六日七月十五日以王父
母燒餘之骨金甕盛之置于牀上廵遶而行散以花香雜
菓王率臣下設祭焉禮終王與夫人(出就)別帳臣下以次列
坐享宴而罷有粟夌多良馬其俗善戰曾貳於突厥射
匱可汗興兵滅之令特勒甸職攝其國事大業五年遣使
朝貢其後不復至
宕昌
通典曰宕昌差後魏時興焉亦三苗之嗣與先零燒當罕
开諸部姓別自立師皆有地分不相統攝宕昌即其一也
俗皆土著居有棟宇其屋織氂牛及羖羊毛覆之無法令
徭賦唯征伐之時乃相屯聚不然則各事生業不相來往
皆衣裘褐牧飬氂牛羊豕以供其食俗有蒸報無文字但
取木榮落以記歲時三年一相聚殺牛羊以祭天俗重虎
皮以之送死有梁勤者代爲酋帥得羌毫心乃自稱王其
界自仇池以西千里席水以南北八百里地多山阜部衆
二萬餘落至其孫弥忽如遣使於後魏太武帝拜爲宕昌
王七葉孫弥秦皆授南北兩朝封爵後見兩魏分隔永熙
末種人企定乃引吐谷渾寇金城後企定寇石門戍周武
帝天和中詔大將軍田恒討平之以其地爲宕州
鏺汗(鏺音普喝切)
隋書曰鏺汙國都葱嶺之西五百餘里古渠搜國也王姓
昭武守阿&KR0238;都城方四里勝兵數千人王坐金羊床妻戴
金花俗多朱沙金䥫東去疎勒千里大業中遣使貢方物
色知顯
北史曰色知顯國都色知顯城在&KR0662;万斤西北去代一萬
二千九百四十里土平多五菓
伽色尼
北史曰伽色國都伽色尼城在悉萬南去代一萬二千
五百里土出塩多五菓
白蘭
通典曰白蘭羌之别種後周時興焉東北接吐谷渾風俗
物産與宕昌同周武帝保定元年朝獻使至
乹陁
北史曰乹陁國在鳥萇西本名業波爲嚈噠所破因改焉
好征戰與罽賓鬪三年不罷人怨苦之有鬪象七百頭十
人乘一象皆執兵仗象鼻縛刀以戰所都城東南七里有
佛塔高七十丈周三百步即所謂雀離佛圖也
史國
隋書曰史國都獨莫水南十里舊康居之地也其王姓昭
武字逖遮亦康國王之支庶也都城方二里勝兵千餘俗
同康國北去康國二百四十里南去吐火羅五百里大業
中遣使朝貢
師子
通典曰師子國東晉時通焉天笁旁國也西海之中延袤
二千餘里多出竒寳其地和適無冬夏之異五榖隨人所
種不湏時節其國舊無人止有鬼神有龍居之諸國商估
來共市易鬼不見其形但出珍寳明其所堪價商人依價
取之諸國人聞其土樂因此&KR1313;至或有停住者遂成大國
能馴飬師子遂以爲名風俗與婆羅門同而尤事佛法安
帝義熙初遣使獻玉佛像像高四尺二寸玉色㓗潤形制
殊特殆非人功歷晉宋代在建康瓦官寺
又曰宋文帝元嘉五年其王刹利摩訶南遣使貢獻梁武
帝大通元年後王迦葉伽羅訶犁耶亦使(使貢)獻
穆國
北史曰穆國都鳥滸河之西亦安息之故地與鳥郍曷爲
隣其王姓昭武亦康國王之種類也字阿濫密都城方三
里勝兵二千人東北去安國五百里(西去)波斯國四千餘里
大業中遣使貢方物
奄蔡
通典曰奄蔡漢時通焉西接大秦東南二千里與康居接
去陽關八千餘里控弦十餘萬與康居同俗而役属康居
土氣温和臨大澤無涯岸多楨松白草及貂畜牧逐水草
盖近北海至漢改名阿蘭郍國後魏時白粟特國一名温
郍沙
何國
北史曰何國都郍密水南數里舊是康居地也其王姓昭
武亦康國王之族類都城方二里勝兵者千人其王坐金
羊座東去曹國百五十里西去小安國三百里東去瓜州
六千七百五十里大業中遣使貢方物
嚈噠
北史曰嚈噠國大月氏之種類也亦高車之别種其原出
於塞北自金山而南在于闐之西都鳥許水南二百餘里
去長安一萬一百里其王都拔底廷城盖王舍城也其城
方十里餘多寺塔皆飾以金寳風俗與突厥略同兄弟共
一妻無兄弟者依其多少之數更加帽焉衣服類加以纓
絡頭皆剪髮其語與蠕蠕高車及諸胡不同衆可有十万
無城邑依隨水草以氈爲屋夏遷凉土冬逐暖處其王分
其(諸處)妻各在別所相去或一二里巡歴而行每月一處冬
寒之時三月不徒王位不必傅子弟堪者死便受之其
國無車輿多駞馬用刑嚴急偷盗無多少皆腰斬盗一責
十死者冨家累石爲藏貧者掘地而埋隨身諸物皆置冡
内人凶悍能鬪戰西域唐居于闐安息及諸小國三十許
皆役属之居號爲大國
又曰後魏明帝熙平中遣宋雲沙門法力等使西域訪求
佛經時有沙門慧生者亦與俱行正光中還慧生所經諸
國不能知其本末及山川里數盖舉其略云
太平御覽卷第七百九十三
