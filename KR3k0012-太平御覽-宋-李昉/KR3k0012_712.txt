太平御覽卷第七百一十二
服用部十四
熨斗澡盤
澡灌伏虎
熨斗
通俗文曰火斗曰熨
帝王世紀曰紂欲重刑乃先作大熨斗以火爇之使人舉
不能勝輙爛手與妲己爲戲笑
魏末傳曰優人欲使幼帝取大將軍昭昌熨斗柄帝不敢
發
晉書曰韓康伯年數歲殷氏高明時大寒母方爲作袴令
康伯捉熨斗而謂之曰且着𥜗尋當作複袴康伯曰火在
斗中而柄尚熱今旣着𥜗下亦當煖
又張蕪别傳曰蕪小時母謂其寒且作袴蕪曰且作𥜗如
熨斗着火柄亦熱
隋書曰尉遲迥反於鄴時李穆在并州高祖獻慮其爲迥
所誘遣使往布腹心穆遽奉熨斗於高祖曰願以此慰安
天下也高祖大悅
三輔故事曰董卓壞銅人十枚爲小錢熨斗
淮南子曰糟丘生於象箸炮烙始於熱斗(許愼曰熱斗熨斗也爛人手遂)
(作炮烙之刑也)
晉東宫舊事曰皇太子納妃有金塗熨斗三枚
魏武帝集上騰所得順帝賜物銅熨斗二枚
澡盤
魏武上雜物䟽曰御物有純銀盤又有容五石銅澡盤也
杜預奏事曰澡盤熨斗民間要用
世說曰大將軍王敦至石崇家如厠還有數十婢曳羅縠
擎金澡盤盛水琉璃盛澡豆因令著水調而飲之謂是乾
飯群婢莫不大笑也
述征記云長安逍遥宫門裏有澡盤面徑丈二也
異苑曰中朝有人畜銅澡盤旦夕恒鳴張華曰與洛鍾宫
商相諧故聲相應錯鑢之乃止
傳玄澡盤銘曰與其澡於水寕澡於德水之清猶可穢也
德之興不可塵也
澡灌
四王起事曰惠帝征成都軍敗帝渴帳下齎五升銅灌就
民家取水就灌飲之
齊書曰劉悛少與齊武欵好帝常至悛宅晝卧覺悛自奉
金澡灌受四升水以沃盥因以與帝前後所納稱此
東宫舊事曰皇太子初拜有金塗澡灌一枚青絲三合繩
一枚長二丈五尺
又曰皇太子納妃有金澡灌二枚
西域諸國志曰月支國有佛澡灌受二升許青石名羅勒
色碧玉班白受水無定隨其多少
惠遠法師澡灌銘序曰得摩羅偷石澡灌一枚故以此銘
荅之
伏虎
周禮天官曰大尉掌王燕衣服凢䙝器(鄭司農云䙝器溺器虎子也)
春秋後語曰智伯圍趙襄子於晉陽襄子大敗智伯軍殺
智伯&KR0238;其頭以爲飲器(穢器虎子也)
史記曰凶奴破月氏王以其頭爲飲器
魏略曰蘇則爲侍中舊侍中親省起居故俗因謂執虎子
始蘇則同隱吉茂後見嘲之曰仕䆠不巳執虎子
錄異傳曰吳時嘉興倪彦思忽有鬼魅其家能與人語飲
食如人唯不見形思乃延道士逐之酒肴旣設道士便擊
鼔召請諸神魅乃取伏虎於神坐吹作角聲以亂音頃道
士忽覺背中冷驚起解衣乃伏虎也
馬融遺令曰穿中不得下銅虎况它銅物
太平御覽卷第七百一十二
