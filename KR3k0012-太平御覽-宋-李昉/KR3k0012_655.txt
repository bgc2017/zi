太平御覽卷第六百五十五
釋部三
僧玄僧上
僧
宋書僧道生彭城人幼而聦悟年十五便能講經及長
有異解立頓悟義時人推服元嘉十一年卒於廬山
又曰徐湛之爲南兖州刺史招集文士盡遊玩之適時有
沙門釋休善属文湛之與之甚厚孝武命使還俗姓湯位
至楊州從事
又曰沙門慧琳秦郡秦縣人姓劉氏少出家住治城寺有
才章兼内外之學爲廬陵王義真所知嘗著均善論頗貶
裁佛法云有白學先生以爲中國聖人經綸百世其德弘
矣智周萬變天人之理盡矣道無隱旨教罔遺筌聦迪
哲何負於殊論哉有黑學道士陋之謂不照幽冥之途弗
及來生之化雖尚虛心未能虛事不逮西域之深也爲主
客酬荅其歸以爲六度與五教並行信順與慈悲齊伍論
行於世文帝見論賞之元嘉中遂參懽要朝廷大事皆與
議焉權侔宰相會稽孔顗常詣之慨然歎曰遂有黑衣宰
相可謂冠履失所矣
齊書曰趙僧岩北海人寥廓無常人不能測後忽爲沙門
栖遟山谷常挈一壷自隨一旦謂弟子曰吾今夕當死壷
中大錢一千以通九泉之路蠟燭一鋌以照七尺之尸至
夜而亡時人以爲知命
建康實錄曰沙門支遁字道林常隱跡東山不遊人事好
飬鷹馬而不乘放人或譏之遁曰貧道爱其神駿耳卒後
戴安道常經其墓歎曰德音未遠而拱木巳積盖神理綿
綿不與氣運俱盡耳
支遁傳云本姓關氏陳留人或云河東林慮人幼有神理
聦明秀徹初至京師太原王濛甚重之曰造微之功不減
輔嗣
又曰王坦之初與沙門笁法仰甚厚每共論幽冥報應使
要先死者當報其事後經歲師忽來云貧道巳死罪福皆
不虚唯當勤修道德以升濟神明爾言訖不見坦之尋亦
病卒
梁書曰有惠岩惠議道人並住東安寺學行精整爲道俗
所推時闘場寺多禪都下爲之語曰闘場
禪師窟東安談議林
高僧傳曰攝摩騰中天笁人漢明帝遣郎中蔡愔等往天
笁尋訪佛法於彼見摩騰乃要還漢地明帝甚加賞接於
城西門外立精舍以處之漢地有沙門之始也大法初傳未
有歸信故藴其深解無所宣述後卒於洛陽騰譯四十二
章經一卷初緘在蘭臺騰所住處今雒城西白馬寺是也
又曰笁法蘭亦天笁人自言誦經論數萬章爲天笁學者
之師時蔡愔旣至蘭與摩騰共契遊化遂相隨而來昔漢
武穿昆明池底得黑灰問東方朔朔云不經可問西域胡
後法蘭至衆人追以問之蘭云世界終盡劫火
洞燒此灰是也後卒於雒
又曰康僧會其先康居人吴地初染大法風化末全僧會
欲使道振江左乃杖錫東遊以吴赤烏十年初達建業營
立䒢茨設像行道時吴初見沙門疑爲矯異有司奏曰有
胡人入境自稱沙門容服非常事應檢察權曰昔漢明帝
夢神號稱爲佛彼之所事豈非其遺風耶即召僧會詰問
有靈驗否會曰如來遷逝忽逾千載遺骨舍利神曜無方
昔阿育起塔八萬四千塔寺之興以表遺化也會乃㓗齋
静室以銅瓶加几燒香禮請三七日果獲舍利權大歎服
即爲建塔號建初寺名其地爲佛陁里
又曰帛尸梨密多羅此云告攴西域人呼爲高座傳云國
王之子當承継世而以國讓弟遂爲沙門密天姿高朗風
神超邁晉亦嘉初始到中國值亂仍過江上建初寺丞相
王導一見而竒之以爲吾之徒也密常在石子崗東行道頭
陁旣卒因葬于此成帝懷其風爲樹刹於塚後有關右沙
門來遊乃於家處起寺陳郡謝混贊成其業仍曰高座寺
也
又曰釋道安姓衛氏常山扶柳人也形雖不逮於人而聦
俊罕儔七歲讀書再覽能誦年至十三出家日誦萬言師
敬異之爲受具戒至鄴遇佛圖澄而見嗟賞與語終日因
事澄爲師澄講安覆疑難鋒起安挫銳解紛行有餘力後
避地南投襄陽時襄陽習鑿齒鋒辯天起籠罩當時其先
籍安高名早以致書通好及聞安至即往修造旣坐稱言
四海習鑿安曰彌天釋道安時人以爲名荅安常注諸
經恐不合理乃誓曰若所說不甚違理願見瑞相乃夢見
胡道人頭白眉毛長語安云君所注經殊合道理我不入
泥洹住在西域當相助弘通可時設食後至遠公乃知和
上所夢賓頭盧也以晉太元十年卒年七十二羅什在西
國聞安風謂是東方聖人恒遥禮之初安生而便左臂有
一皮廣寸許着臂上可得上下之唯不得出手時人謂之
爲印手菩薩
又曰惠遠姓賈鴈門樓煩人也屇尋陽見廬峯清靖足以
息心始住龍泉精舍刺史桓伊乃爲遠又於山東立房殿
即東林是也絶塵清信之賓並不期而至鼓城劉遺民豫
章雷次宗鴈門周續之新蔡畢穎之南陽宗炳等並弃世
遺榮依遠遊止著法性論羅什見而歎曰邊國未有經便
闇與理合豈不妙哉遠卜居廬阜三十餘年影不出山迹
不入俗每送客常以虎溪爲界焉惠遠集云隆安六年桓
玄遣書於惠遠言沙門令致敬王者惠遠荅書論不可致
之意又言袈裟非朝廷之服鉢盂非廊廟之器軍國非沙
門之像竊所未安遂著沙門不敬王者論五篇一論家二
論出家三論出求宗不順化四論體不兼應五論形盡神
不滅著是五論以明出家之法不合同俗以致敬於王者
又曰笁道生姓魏鉅鹿人幼而穎悟聦哲若神初入廬山
幽栖七年後還都止青園寺王弘范泰顔延之並挹敬風
猷從之問道生曰夫象以盡意得意則忘象言以詮理入
理則言息自經典東流譯人重阻多守滯文鮮見圓義若
忘筌取魚始可與言道矣於是校閱真俗研思因果廼言
善不受報頓誤成佛剖析經理洞入幽微廼說阿闡提人
皆得成佛于時大部未傳舊學以爲邪說譏憤滋甚後涅
槃大本至于南京果稱闡提悉有佛性與前所說若合符
契
又曰釋惠觀姓崔清河人十歲便以慱見馳名晚適廬山
諮稟惠遠什公入關乃自南徂北訪覈異同詳辨新舊風
神秀雅思入玄微時人稱之曰通情則生融上首精難則
觀肇第
洛陽伽藍記曰融斍寺比丘曇謨最善於釋學講涅槃花
嚴僧徒千人天笁國胡沙門菩提流支見其徒禮之號爲
苦薩流支解佛義知名西土西土諸夷號爲羅漢流支讀
曇謨最大乘義章每彈栺贊歎唱言微妙即爲胡書寫之
傳於西域西域沙門常東向遥禮之號爲東方聖人
又曰僧肇法師制四論合爲一卷曾呈廬山遠大師大師
歎仰不已又呈劉遺民歎曰不意方袍復有平叔方袍之
語出遺民也
又曰佛耶舍此云覺明日誦三萬言洞明三藏與羅什法
師情好共出毗婆沙論及四分律爲人髭赤時號爲赤髭
三藏
談藪曰北齊高祖多殺戮有稠禪師者以業行著稱箴之
曰陛下羅刹化臨水必自見之如其言果見群羅刹在其
後於是乃禁断鷹鷂造佛寺断屠殺不食肉
又曰汝南周捨清信士也學通内外兼有口才謂沙門法
雲曰孔子不飲盗泉之水法師何以捉鍮石香鑪荅曰檀
越旣能載纛貧道何爲不執鍮僕射徐孝嗣修緝高座寺
多在被宴息法雲曰法師亦治蕭寺日夕遊此二寺隣椄
而不相往來嗣常謂法師常在高座不遊高座寺荅曰檀
越旣事蕭門何不至蕭寺
又曰魏李恕聘梁沙門重公椄恕曰向來全無𦵔膎(戶佳切)
恕父名諧以爲犯諱恕曰短髮粗疎重公曰貧道短髮沙
門種類以君交聘二國不辨膎諧重公常謁高祖問曰弟
子聞在外有四聲何者爲是重公應聲荅曰天保寺刹及
出向劉孝綽道以此爲能綽曰何如道天子萬福
高僧傳曰三藏法師玄奬陳留人姓陳氏貞觀初肇自咸
京誓往西國窮覽聖迹經六載至摩伽陁城凢十二年備
歴聖君龍庭之文就嶺之祕皆研機覩奥矣又造伽葉結
集之墟千聖道成之樹虔心頂禮焚香散花設大施會於
是五天億衆十八國王獻氈投珠積如山岳咸稱法師爲
大乘也及東歸太宗詔留於弘福道場乃召名德僧靈潤
等二十人譯梵自萻薩戒至摩訶般若㹅七十四部一千
三百餘軸法師身長八尺眉目疎朗九所遊歴一百二十
八國
長阿含經曰凢沙門衣鉢隨身譬如飛鳥
四十二章經曰僧行道如牛負深泥中疲極不敢左右頋
增一阿含經曰沙門皆草蓐爲床
又曰四河入海無復河名四姓爲沙門皆稱釋種
無爲經曰沙門有三坐禪爲上軰誦經爲中軰助衆爲下
軰
道安傳曰初魏晉沙門依師爲姓故姓各不同安以爲大
師之本莫尊釋迦乃以釋命氏後獲增一阿含經果稱四
河入海無復河名旣懸與經符遂爲永式
異僧上
晉書曰鳩摩羅什天笁人也世爲國相父鳩摩炎聦懿有
大節將嗣相位乃辭出家東度葱領龜兹王聞其名郊迎
之請爲國師王有妹年十二才悟明敏諸國交聘並不許
及見炎心欲當之乃逼以妻焉旣而羅什在胎其母慧解
倍常及年七歲母遂與俱出家羅什從師受經曰誦千偈
義亦自通年十二其母携到沙勒國王甚重之遂停沙勒
一年慱覽五經爲性率達不拘小檢專以大乘爲化諸學
者共師焉年二十龜兹王迎之還國廣說諸經四遠學徒
莫之能杭西域諸國咸伏羅什神雋符堅聞之乃遣吕光
率兵伐龜兹謂光曰若獲羅什即馳驛送之光還至涼州聞
符堅爲姚萇所害於是竊號河右羅什在涼州積年姚興
破吕隆乃迎羅什待以國師之禮嘗講經于草堂寺忽下
高座謂興曰有二小兒登吾肩欲鄣湏婦人興以宫女進
之生二子焉
又曰沙門曇瞿秃髮傉檀時從河南來持一錫杖令人跪
曰此是波若眼奉之可以得道或人藏其錫杖曇瞿大哭
數聲開目湏臾起而取之咸竒其神異莫能測也後兵亂
不知所如
又曰佛圖澄天笁人也姓白氏少學道妙通玄術永嘉四
年來適洛陽自云百有餘歲常服氣自養能積日不食善
誦神呪能役使鬼神以油麻雜茵支塗掌千里外事皆徹
見掌中如對面焉腹旁有一孔常以絮塞之每夜讀書則
拔絮孔中出光照于一室又常齋時平旦流水側從腹旁
孔中引出五藏六腑洗之還内腹中卒於鄴宫寺復有
沙門從雍州來稱見澄西入關石季龍掘而觀之唯有一
石而無尸季龍悪曰石者朕也葬我而去吾將死矣明年
季龍死
梁書曰沙門釋寳誌不知何許也於宋太始中見之出入
鍾山往來都邑年巳五六十矣宋齊之交稍顯靈迹被髮
徒跣語嘿不論或被錦袍飲啖同於凡俗恒以鏡銅剪刀
鑷属柱杖負之好爲懴記所謂志公符是也天監十三年
卒將死忽移寺金剛像出置戶外語人云菩薩當去旬日
無疾而終先是琅瑘王筠至莊嚴寺寳誌遇之與交言歡
飲至亡勑令筠爲碑蓋先覺也
洛陽伽藍記曰沙門寳公不知何許人也刑皃寢陋心識
通逹過去未來預覩三世發言似䜟不可得解事過之後
始驗其實胡太后問以世事寳公曰把粟與雞喚朱朱時
人莫解建義元年后爲爾朱榮所害始驗其言
又曰法雲寺西域烏長國胡沙門曇摩羅所立摩羅聦惠
利根學窮釋氏至中國即曉魏言及隷書凡所聞見無不
通解京都沙門好胡法者皆就摩羅授持之戒行真苦秘
呪神驗呪枯樹能生枝葉呪人變爲驢馬見者莫不驚怖
西域所賫舍利骨及佛牙經像皆在此寺
高僧傳曰耆域天笁人以晉惠之末至于洛陽見洛陽宫
城云髣髴似忉利天宮但自然之與人事不同耳又曰匠
此宫者從忉利天來成便還天上矣
又曰犍陁勒者夲西域人來至洛陽積年雖敬其風操而
終莫能測後謂衆僧曰洛東南有槃鴟山山有寺廟處基
摭猶存可共修立衆未之信試遂撿視入山到一處四面
平坦勒示云此山寺基也即掘之果得寺下石基後示講
堂僧房處如言皆驗衆咸驚歎因共修立焉
又曰釋曇始關中人晉孝武太元末賫經律數十部往遼
東宣化顯授三乘高句驪聞道之始也義熙初復還關中
始足白於面雖跣涉泥水未常沾濕天下咸稱白足和尚
又曰釋法成涼州人十六出家學經律不餌五糓唯食松
脂隱居岩穴習禪爲務後小疾便告衆云亡常誦寳積經
於是自力誦之始得半卷氣劣不堪乃令人讀之一遍裁
竟合掌而卒侍疾十餘人咸見空有紺馬負金棺昇空而
逝
又曰笁曇猷燉煌人少苦行習禪定遊江左止剡之石城
山乞食坐禪後有神見形詣猷曰師威德旣重來止此山
弟子輙推室以相奉天台山懸崖峻峙峯嶺切天古老相
傳云上有釋舍得道者居之雖有石槗跨澗而撗石断之
自終古以來無得至者猷行至槗所聞空中聲曰知君誠
篤今未得度却後十日自當來也猷每恨不得度石洞開
度槁少許覩精舍神僧果如前所說因共燒香中食食畢
神僧謂猷曰却後十年自當來此今得住於是而返
又曰釋曇諦其先康居人母黃氏晝寢夢見一僧呼黃爲
母寄一塵尾并鐵鏤書鎮二枚眠覺見兩物具存因而懷
孕生諦諦年五歲以塵尾等示之諦曰秦王所餉母曰汝
置何處荅曰不億至年十歲出家學不從師悟自天發後
見僧㗉(音略)法師㗉曰即先師弘覺法師㗉晚入吴居虎丘
寺唐高僧傳曰萬廻姓張氏閿鄕人其形如愚蒙其跡乃
神聖苦樂貴賤不關其心歌哭隱顯不恒其性剃髮褐衣
遊伽藍年十歲有兄戍遼陽其母憶甚飰僧祈福師忽
然裏齋餘出門徑去晚際執兄書至母驚問其由默然而
無對後兄來還言是日萬迴云從家來啖齋餘取書而反
始知其靈神焉中宗賜號玄通大居士封雲誨公
太平御覽卷第六百五十五
