太平御覽卷第三百五十八
兵部八十九
鞍轡
鞚
勒
鏕
鞍
說文曰鞍馬鞁具也(鞁皮彼切)
漢書曰孝宣許皇后元帝母也父廣漢昌邑王侍郎從武
帝上甘泉誤取他郎鞍以被其馬發覺吏劾從行而盗當
死者詔下蠶室後爲官者丞
司馬彪漢書曰光武徵趙喜引見賜鞍馬待詔公車
東觀漢記曰景丹將兵詣上上勞勉丹出至城外兵所下
馬坐鞍旃毾㲪上(毾音塔㲪音登)
又曰王莽誅諸謀者季次元聞事發覺被馬欲亡馬駕在
轅中惶遽着鞍上馬出門顧車乃自覺止
又曰章帝曰明德后時廣平鉅鹿樂成王在邸入問起居
朕從上望見車騎鞍勒皆純黑無金銀采飾馬不踰六尺
於是以白太后即賜錢各五百萬
英雄記曰吕布刺殺董卓與李&KR1336;戰敗乃將數百騎以卓
頭繫馬鞍走出武關
魏志曰許禇從討韓遂馬超於潼關太祖將北度臨濟河
先度兵獨與禇及虎士百餘人留南岸斷後超將步騎萬
餘人來奔太祖軍矢下如雨禇乃扶太祖上舡賊戰急軍
争濟舡重欲沒禇斬攀舡者左手舉馬鞍蔽太祖舡工爲
流矢所中死禇右手並棹舡僅乃得度是曰微禇幾危
又曰太祖馬鞍在庫爲鼠所齧庫吏懼死鄧哀王冲以刀
穿單衣如鼠齧者&KR0861;有愁色太祖問之冲曰俗以鼠齧衣
者其主不吉太祖曰此妄言耳俄而庫吏以齧鞍聞太祖
笑曰兒衣在側而齧况鞍懸柱乎
魏略曰五官將知王忠昔嘗噉人時因從駕出行令取家
間髑髏著忠繫馬鞍以爲嬉笑
吴志曰曹公破走魯肅先還權大請諸將肅將入閤拜權
起禮之謂曰子敬孤持鞍下馬相迎足以顯卿未肅趨進
曰未也衆人聞之無不愕然就坐徐舉鞭曰願至尊威加
乎四海揔括九州克成帝業更以安車蒲輪徵肅始當顯
耳權拊掌欣笑
又曰孫權每田獵乘馬射虎嘗突前攀持馬鞍張昭變色
而前曰將軍何有當尔夫爲人君者謂能駕禦英雄驅
使群臣豈謂馳逐於原野挍勇於猛獸者乎如有一旦之患
奈天下笑何
後魏書曰傳永有氣幹拳勇過人能手執鞍橋倒立馳騁
江表傳曰孫策討祖郎生獲之策謂郎曰尔昔斫孤馬鞍
今創軍立事除棄宿恨汝莫怨怖郎叩頭謝罪即破械賜
衣署門下賊曹
魏百官名曰紫茸題頭高橋鞍一具
三輔决錄曰平陵士孫奮冨聞京師梁冀知奮儉恡以鏤
衢鞍遺奮從貸五十萬
西京雜記曰武帝時身毒國獻白光琉璃鞍在暗室光照
十丈
又曰武帝得貳師天馬造玟㻁石爲鞍
異苑曰昔有人乘馬山行遥望岫裏有二老公相對樗蒲
遂下騎造焉以策柱地而觀之自謂俄頃視其馬鞭漼然
巳爛頋瞻其馬鞍體骸枯朽旣還至家無復親属一慟而
絶〇六韜曰車騎之將軍馬不具鞍勒不備者誅
陸景典語曰周世以膏腴之沃壤豐鎬之寳地大啓封境
以封秦釋鞍授鞚假驥他人欲無陵巳其可得乎
傳玄馬射賦曰百馬齊興六驥孔閑金銜玉羈文防鏤鞍
明珂景服華采鮮〇古樂府左延年從軍詩曰從軍何
等樂一驅乘雙駮鞍馬照人目龍驤自動作
謝惠連詩曰挂鞍長林側飲馬脩川湄
劉琨扶風歌曰繫馬長松下發鞍高岳頭
魏曹植上銀鞍表曰於光武皇帝代效此銀鞍一具初不
敢乘謹奉上
宋劉義恭謝金梁鞍啓曰賜臣供御金梁橋鞍制作精巧
宜副龍駟聖慈下逮猥垂光賜
後漢李尤鞍銘曰驅騖馳逐騰躍覆跩雖其捷習亦有顛
沛井羸其瓶罔不斯敗(跩丑世切)
轡
釋名曰轡佛也言牽引佛戾以制馬也
詩曰我馬維駒六轡如濡
又曰我馬維駱六轡沃若
又曰駟鐵孔阜六轡在手
周禮曰挈壷氏挈轡以令舍(懸轡於當所舍止之處)
又曰大馭掌馭玉路以祀及犯軷王自左馭馭下祝登受
轡犯軷遂驅之
家語曰古者天子以内史爲左右手以德法爲銜勒以百
官爲轡善御馬者正銜勒齊轡策均馬力和馬心故口無
聲而馬應轡策不舉而極千里善御人者一其德法正其
百官均齊人力和安人心故令不再而人順從刑不用而
天下理矣
又曰善御馬者正身以緫轡
又曰閔子騫爲費宰問政於孔子孔子曰君者人也吏者
轡也刑者策也人君之政執其轡策而巳矣
又曰孔子適衛衛將軍文子問曰今齊之以刑而猶弗勝
何禮之齊也孔子云禮譬之於御則轡也
漢春秋曰大僕公卿奉引大㒒執轡大將軍陪乘光武東
京郊祀法駕則河南尹奉引奉車都尉執轡侍中參乘
孔叢子曰夫子云夫政令者人君之銜轡所以制下也
管子曰凡赦者小利而大害也故久而不勝其禍故赦者
馬之委轡也無赦者痤疽之礦石也(痤作和切疽七余切)
列子曰凡御者得之於銜應之於轡得之手應於心
淮南子曰權衡者人主之車輿爵禄者人臣之銜轡矣
又曰王良造父御也上車攝轡馬爲齊整
班固東廵頌曰乘輿動色群后屏氣萬騎齊鏕千乘弭轡
魏明帝善哉行曰百馬齊轡御由造父
後漢李尤轡銘曰轡銜在手急緩必時賞罰在心中和是
思馬知良御進取道里人知善政令行禁止
鞚
張揖埤蒼曰靮(音的)馬韁也鞚馬勒也(音緬)䩭(音羈)勒靻也(靻音)
(浙柔皮也)
服虔通俗文曰所以制馬口曰鞚
環濟吳紀曰大皇帝征合肥未下因撤軍還兵吕蒙等共
留津北魏將張遼奄至圍數重蒙等死戰旣破圍上馬出
升浮橋南巳絶丈餘無板谷利時爲親近監白曰至尊牢
攝鞍緩鞚利當着鞭以增馬勢於是得渡
晉書曰温嶠字太眞王敦舉兵内向六軍敗績太子將自
出戰嶠執鞚諫太子乃止
晉起居注曰冠軍將軍王浹表臣以發許昌城内北人諸
將孫凱等謀欲逼臣留身驅遣南人臣初出城門乃相纏
繞牽臣馬鞚臣手刃斬截僅乃得出
應瑒馳射賦曰放鞚長騁神足奔越終節三驅每不虚發
陳林武庫賦曰馬則飛雲絶景直鬐騧駠走駿驚飈步象
雲浮受銜斯遊歛鞚則止
傳玄良馬賦曰奮舋沛艾虎據麟跱望雲睇景乘虚四起
縱銜則往攬鞚則止
成公綏射兔賦曰收輔車之雙轡舍良馬之長鞚禽迅羽
之輕焱截逸足之狡弄盈得獲於後乘充庖厨之所貢
夏侯湛征邁辭曰上伊闕兮臨川柎駿馬兮授鞍中衢兮
載歎歛鞚兮盤桓
閔鴻與劉子雅書曰若能控奔驥以接駑乘則力追者萬
群傾脩翅以頋短翮則歸飛者如雲
勒
劉芳毛詩箋音義證曰轡是御者所執者也不得以轡(爲勒)
且舊語云馬勒不云轡以勒爲轡者蓋是北人避石勒名
也今南人皆云馬勒而以鞚爲轡反覆推之此爲明證又
詩稱執轡如組
又曰六轡在手以所執爲轡審矣今俗儒咸以轡爲勒而
曾無寤者
家語曰閔子問政於孔子孔子曰不能御民者弃其德法
專用刑辟譬猶御馬弃其銜勒而專用箠策馬必傷車必
敗無德法而用刑民必流國必亡
漢書曰呼韓耶單于甘露三年正月朝天子于甘泉宫賜
以冠帶衣裳玉具劒鞍勒一具馬十五疋
王隱晉書曰愍懷太子好卑雞小馬小牛令左右騎斷羈
勒使墮地
蕭方等三十國春秋曰凉州胡安據盗發張駿墓得珊瑚
馬鞭馬瑙鍾黃金勒
鄴中記曰虎諱勒呼馬勒曰轡羅勒曰香菜
永昌記曰哀牢王出入射獵騎馬金銀鞍勒加翠毛之飾
淮南子曰鴈門之北狄不榖食賤長貴壯各上氣力人不
㢮弓馬不解勒便之也(高誘曰不榖曰不榖食酪而巳北狄鮮卑也㢮舍也便習也)
說苑曰田子方度西河造翟黃翟黃乘軒車載華蓋黃金
之勒約鎮簟席如此者具駟八十乘子方望以爲人君翟
黃至而子方曰子人臣也將何以至此對曰此皆君之賜
也臣進五大夫禄爵倍以故至於此
韓陽天文要集曰造父五星在傳舍南造父洗馬轡勒銜
鑣
棗據詩曰騏驥伏吳坂不與伯樂俱駑馬同銜勒豈得獨
卓殊
魏文帝馬腦勒賦曰馬腦玉属也出自西域文理交錯有
似馬腦故其方人因以名之或以繫頸或以飾勒余有斯
勒美而賦之命陳琳王粲並作詞曰天珍物寄鍾山之崇
崗禀金德之靈施含白虎之華章扇朔方之玄氣喜南離
之焱陽翕中區之黃采曜東夏之純蒼苞五色之明麗配
皎日之流光内炤(音照)浮景外鮮文繁竒章異采的皪其間
尔乃藉彼朱罽華勒用成駢居列跱煥若羅星
應瑒馳射賦曰群駿籠茸於衡首咸皆腰褭與飛免攏脩
勒而容與並軒翥而厲怒
陳琳馬腦勒賦曰五官將得馬腦以爲寳勒美其英綵之
光豔也使琳賦之爾乃他山爲錯荆和爲理制爲寳勒以
御君子
王粲馬腦勒賦曰因姿象形匪彫匪刻厥容應規厥性順
德御世嗣之駿服兮表騄驥之儀式
王沉馬腦勒賦曰厥象伊何如規之盈鮫鱗紆鬱白黑殊
形如水之㓗如玉之貞固乾坤之所育兮匪彫鏤而自成
尔乃施飾龍首加服鸞鑣和鈴鏘鏘回景逍遥
鑣
釋名曰鑣包也所以在傍苞歛其口也
說文曰鑣馬銜也銜馬勒口中也
爾雅曰鑣謂之钀(郭璞曰勒也許揭切又魚列切)
詩曰游于北園四馬旣閑輶車鸞鑣載險歇驕(毛萇曰輴軒也歛歇)
(驕田犬也鄭玄曰軒卑駈逆之車也置鵉於者異於乘車也)
釋智匠古今樂錄曰明帝休成之樂歌曰玉鑣息節金輅
懷音
文士傳曰山巨源爲吏部郎欲舉嵇康自代康聞與之書
曰譬猶禽鹿少見馴育則服教從制長而見羈雖飾以金
鑣饗以嘉肴愈思長林而志在豐草
魯國先賢志曰黃伯仁龍馬頌曰楊鸞鑣兮揮紅沬之幡
飄
&KR1069;鐵論曰古者庶人賤騎繩控草鞮(音低)皮薦而巳及其後
革鞍攻成鐵鑣不飾
又曰古者樵車無輪棧車無軛其後木軨不衣長轂數輻
今冨者銀黃華左搔以結緌錯鑣塗朱珥勒飛軨
楚辭曰絶鑣銜以馳騖兮暮着次而敢止路蕩蕩其無人
兮遠不御兮千里
棗據詩曰真僞各有分駑驥不齊鑣
陶琬之詩曰我服旣暉我駟旣閑楊鑣警路哀籥清綿(桓玄)
(集載琬之爲江州主簿)
宋文帝登景陽樓詩曰士女炫街里軒冕曜都城萬&KR0942;楊
金鑣千舳樹蘭旌
袁淑遊新亭曲水詩序曰離榭修幕陵𡑞弥阜鑣容旆綵
裛野麗雲
鮑昭詩曰飛鑣出荆路騖服入秦川
王沉踐行賦曰六龍齊鑣鸞聲振振景動波廽天行星陳
張恊玄武館賦曰天子翺翔郊甸順時廵省龍駟騰鑣羽
騎遊騁頋流光以桉轡廽鸞旗而時幸
李充穆天子賦曰其馬則赤驥盗驪驊騮綠耳楊和齊鑣
一瞬千里
董子曉乘輿駮馬賦曰軀觀若斯氣勢雲披銜金鑣着玉
羈
顔延之七繹曰梓工飾雕簟之輿㳙人進龍圖之馬轙駕
則眩奪鳳蓋振鑣則圈促凾夏故動軔馳光舉策流赭
張委九慜曰映金箱之羽蓋鳴玉衡之鸞鑣望天路以振
策指萬里於崇朝
殷淡宣貴妃誅曰嚴位服於旗容尚徽謚於銘策節哀路
於蕭鍾齊行鑣於輬翟
應璩與劉文逹書出㒒頃倦遊談之事欲脩無爲之術不
