太平御覽卷第二百二十四
職官部二十二
散騎常侍員外散騎常侍
通直散騎常侍散騎侍郎
員外散騎侍郎通直散騎侍郎
散騎常侍
六典曰唐貞觀初置散騎常侍二員隷門下省明慶二年
又置二員隷中書省始有左右之號並金蟬眊貂左散騎
與侍中爲左貂右散騎與中書令爲右貂謂之八貂
又曰散騎常侍晉代此官選望甚重時與黃門侍郎謂之
黃散
漢書百官表曰散騎中常侍皆加官所加或列侯將軍卿
大夫正員多至數十人
應劭漢官儀曰秦及前漢置散騎及中常侍各一人散騎
騎馬並乘輿車獻可替否
魏志曰文帝延康元年置散騎常侍爲一官省中置四人
與侍中同掌規諫不用宦者宦者爲官不過署令
魏略自散騎常侍比於侍中貂璫插石黃初中始置四人
出入侍從與上談議不典事
蜀志曰魏文帝善孟逹之姿才容觀以爲散騎常侍
吴志曰薛瑩旣至洛陽特先見叙爲散騎常侍荅問處當
皆有條理
晉書曰鄭默字思元爲散騎常侍武帝出南郊侍中巳陪
乘詔曰使鄭常侍參乘
又曰阮孚爲散騎常侍嘗以金貂換酒復爲所司彈劾帝
宥之
又曰華嶠字叔駿加散騎常侍班同中書寺爲内臺中書
散騎著作及理禮音律天文數術南省文章門下撰集皆
典統之也
又曰何劭字敬祖曾之子也少與武帝同年有惣角之好
及帝即位轉散騎常侍甚見親重
晉起居注曰太康七年詔曰尚書馮紞忠亮在公歷職内
外勤恪匪懈而疾未差屢求放退其以紞爲散騎常侍賜
錢二千萬牀帳一具
又曰升平五年詔曰前西中郎謝萬才義簡亮宜居獻替
其以萬爲散騎常侍
晉中興書曰庾闡有文章才美議者以爲宜綜國史於是
召爲散騎常侍
晉諸公贊曰司馬駿五六歲能書數魏王爲帝駿八歲爲
散騎常侍常侍講
齊書曰周盤龍自平北將軍爲散騎常侍武帝戲之曰卿
著貂蟬何如兜鍪對曰此貂蟬從兜鍪中出耳
齊職儀曰魏氏侍中皆騎從御登殿與散騎常侍對挾帝
侍中居左常侍居右
後魏書曰初高祖以李彪爲散騎常侍郭祚因入見高祖
謂祚曰朕誤受一人官禄對曰豈容聖詔一行而有差異
高祖曰朕昨誤沉吟曰此自應有讓朕欲别授一官湏臾
彪有啓云伯石辭卿子産所惡臣欲之巳久故不敢讓高
祖歎謂祚曰卿之忠諫李彪正辭使朕遲廻不能復决遂
不移官
又曰明亮爲常侍加武勇將軍進曰臣本官常侍是第三
清今授武勇其號至濁
又曰荀頽承明元年文明太后令百官舉才堪幹事人足
委仗者於是公卿咸以頽應選徵拜散騎常侍
又曰孝文謂散騎常侍元景曰卿等自在集書合省逋墯
致使王言遺滯起居不修
北齊書曰宋弁爲散騎常侍遷右將軍領黃門弁屢讓高
祖曰散騎位在中書之右常侍者黃門之庶兄領軍者二
衛之假攝不足空存推讓而棄大委
又曰朝貴多假常侍以取貂蟬之飾高隆之自表解侍中
并陳請假侍服者亦請罷之詔皆如表
三國典略曰齊遣散騎常侍崔瞻聘于陳瞻辭韻温雅南
人欽服力謂之曰常侍前朝何竟不來今日誰相對者
又曰賀琛爲梁散騎常侍梁主與語常移晷刻故省中語
曰上殿不下有賀雅琛容止都雅故人呼之
隋書曰案漢官侍内金蟬左貂金取剛固蟬取高㓗也
董巴志曰内常侍右貂金璫銀附蟬内書今亦同此今宦
者去貂内史金蟬右貂納言金蟬左貂開皇時特加散騎
常待在門下者貂蟬至是罷之唯加常侍聘外國者特
給貂蟬還則輸納於内省
環濟要略曰散騎常侍入侍左右出則侍事於廊廡之下
華嶠集云詔曰散騎以從容侍從承荅頋問掌讃詔命平
處文籍故前世多參用文學之士義郎華嶠有論義著述
之才其以嶠爲散騎常侍兼與中書共參著作事&KR3195;表謝
云非臣典筆申辭所能陳謝
員外散騎常侍
晉書曰吏部郎李重啓東莞太守曹嘉之才翰學義先代
之後宜𥙷員外常侍
晉起居注曰咸康八年司徒王導表員外常侍孫朝八年
告老弃身茨宇永絶榮禄宜給夲官秩俸以終餘年
梁書曰賀琛字國寳遷員外散騎常侍舊尚書南座無貂
貂自琛始也
通直散騎常侍
陶氏職官要錄曰晉太始十年詔東平王楙爲員外常侍
通直殿中與散騎常侍通直通直之號盖自此始也
朱鳳晉書曰左軍陳與騫之子以父老求去職宿衛不宜
曠詔以爲通直常侍
宋書曰通直散騎常侍員四人魏末散騎常侍又有在員
外晉武帝使二人與散騎常侍通員直故謂之通直散騎
常侍晉江左置四人
梁書曰鮑泉嘗乘高幰車從數十左右繖盖服玩甚精道
逢國子祭酒王承承疑非舊貫遣訪之泉從者荅曰鮑通
直承怪焉復欲辱之遣逼車問鮑通直復是何許人而得
如此都下少年遂爲口實見尚豪華人相戲曰鮑通直復
是何許人而得如此以之爲笑謔
北齊書曰張景仁除通直散騎常侍及奏御筆點通直字
遂爲正常侍也
隋書曰許善心加通直散騎常侍聘於隋遇高祖伐陳禮
成而不獲反命累表請辭上不許留縶賓館及陳亡高祖
遣使告之善心素服號哭於西階之下藉草東向經三日
勑書唁焉明日有詔就館拜通直散騎常侍賜衣一襲善
心哭盡哀入房改服復出北面立垂涕再拜受詔明日乃
朝伏泣於殿下悲不能興上頋左右曰我平陳國唯復此
人旣能懷其舊君即是我誠臣也勑以夲官直門下省賜
物千叚馬二十疋
散騎侍郎
魏志曰文帝延康元年置散騎常侍侍郎各四人
又曰鍾敏字雅叔每十四爲散騎侍郎機捷談笑有父之
風
魏略曰孟康字公休安平人黃初中以於郭后有外属并
受九親賜拜遂轉爲散騎常侍是時散騎皆以高才英儒
充其選而康獨緣妃嬙雜在其間故于時皆共輕之號爲
阿九康旣才敏因在冗官博讀書傳後遂有所彈駮其文
義雅而切要衆人乃更加意
晉陽秋曰荀顗字景倩帝見而竒之曰荀令君子也擢拜散
騎侍郎
于寳晉紀曰處士馮恢志行過人以爲散騎侍郎張華曰
臣請觀之若不見臣上也見而有慠世之容次也敬而爲
賓主者固俗士也及華至恢待之恭於是時人少之
唐書曰高祖初平長安拜舞人安叱奴爲散騎侍郎旣在
朝列咸陪遊宴禮部尚書李綱諫曰臣案周禮均工樂胥
不得預於士伍雖復才如子野妙等師襄皆終身繼世不
易其業故魏武帝欲使禰衡擊鼓先解朝服露體而擊之
問其故對曰不敢以先王法服而爲伶人之衣也唯齊末
高緯封曹妙逹爲王安馬駒爲開府有國家者以爲殷監
今新定天下開太平之基起義功臣行賞未遍高才碩學
猶滯草萊而先令舞胡致位五品鳴玉曳組趍馳廊廟故
非創規模貽子孫之道也高祖不納
桓氏家傳曰延康元年初置散騎之官皆選親舊文武之
才以爲賓宴之臣遷桓範爲散騎侍郎
陶氏職官要錄曰案漢初有騎郎常侍有資者得爲騎郎
資滿五萬爲常侍郎張釋之以資爲常侍郎盖此官也
華嶠譜叙曰華歆有三子表字偉咎年二十餘爲散騎侍
郎時同寮諸郎共平尚書事少並厲鋒氣要名譽尚書事
至或有不便故遺漏不視及傳書者去即深文論駮唯表不
然事有不便輙與尚書共論盡其意主者固執不得巳
然後共奏司空陳恭等以此稱之
員外散騎侍郎
晉起居注曰大興四年詔曰今以前司空從事中郎盧諶
爲散騎侍郎在員外
晉中興書曰符堅青州刺史符朗降烈宗詔曰朗深識逆
順望風歸化旣嘉此誠亦簡其才可員外散騎侍郎并賜
給之
宋書曰員外散騎侍郎置無員
後魏書曰梁三益字敬安於南陽内附高祖與語善之曰
三益三益殊不亞拜員外散騎侍郎
通直散騎侍郎
晉大興元年起居注曰置通直散騎侍郎四人
沈約宋書曰晉元帝使員外散騎侍郎二人與散騎通直
故謂之通直散騎侍郎
後魏書曰李瑾字道瑜美容皃頗有文才遷通直散騎侍
郎與黃門王遵業尚書郎盧觀典脩儀注臨淮王式謂瑾
等三儁共掌帝儀可謂舅甥之國王盧即瑾之外兄也
太平御覽卷第二百二十四
