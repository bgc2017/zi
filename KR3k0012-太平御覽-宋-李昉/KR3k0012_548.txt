太平御覽卷第五百四十八
禮儀部二十七
杖屨幗髽廬
重(凶門附)死
杖屨
儀禮喪服曰苴杖竹也削杖桐也各齊其心皆下本杖者
何爵也非爵而杖者何擔主也非主而杖者何輔病童子
何不杖不能病也婦人何以不杖不能病也
又曰斬齊裳菅屨者菅菲也公士大夫之衆臣爲其君繩
屨者繩菲也䟽衰裳齊䟽屨者藨蒯之菲也
禮記喪服小記曰虞杖不入室附杖不升堂(鄭玄注曰哀益衰敬多也)
婦人不爲主而杖者姑在爲夫杖(姑不厭婦)母爲長子削杖(嫌服)
(男子當杖竹也母爲長子服不可以重於子爲巳也)女子子在室爲父母其主喪者
不杖則子一人杖(女子子在室亦童子也無男昆弟使同姓爲攝主不杖則子一人杖謂長女也)
(許嫁二十而笄笄爲成人成人正杖也)
又喪服小記曰庶子不以杖即位(下適子也位朝夕哭位也)父不主庶
子之喪則孫以杖即位可也(祖不厭孫孫得神也)父在庶子爲妻以
杖即位可也(舅不主妾之喪子得神也)
又雜記上曰古者貴賤皆杖叔孫武叔朝見輪人以其杖
關轂而輠輪者於是有爵而后杖也
又喪大紀曰大夫之喪三日之朝旣殯主人主婦室老皆
杖大夫有君命則去杖大夫之命則輯杖內子爲夫人之
命去杖爲世婦之命授人杖(大夫有君命去杖此指大夫之子也而云大夫者通實大)
(夫有父母之喪也授人杖與使人執之同也)士之喪二日而殯三日之朝主人
杖婦人皆杖於君命夫人之命如大夫於大夫世婦之命
如大夫(士二日而殯者下大夫也士之禮死與往日生與來日此二日於死者亦得三日也婦人皆杖謂主)
(婦容妾爲君女子子在室者)子皆杖不以即位(才謂凡庶子也不以即位與去秋同也)大
夫士哭殯則杖哭柩則輯杖(哭殯謂旣塗也哭柩謂啓後也大夫士之子於父父也尊)
(近哭殯可以杖子哭諸侯之子於父父也君也尊遠杖不入廟門也)棄杖者斷而棄之於隱
者(杖以喪至尊爲人得而褒之)
又問喪曰或問曰杖者何也(怪其義各異)曰竹桐一也故爲父
苴杖竹也爲母削杖削桐也(言所以杖者義一也顧所用異耳)或問曰杖
者以何爲也(怪所爲施)曰孝子喪親哭泣無數服勤三年身病
體羸以杖扶病也(言得杖乃能起也)則父在不敢杖矣尊者在故
也堂上不杖辟尊之處也堂上不趨示不遽地此孝子之
志也人情之實也禮義之經也非從天降也非從地出也
人情而巳矣(父在不杖謂爲母也尊者不杖辟尊渚之處不杖有事不趨皆爲其感動使之憂歲也矣)
又喪服四制曰杖者何也爵也三日授子杖五日授大夫
杖七日授土杖或曰擔主或曰輔病婦人童子不杖不能
病也
白虎通曰所以杖竹桐何取其名也竹慼也桐痛也父以
竹母以桐竹陽也桐隂也竹斷而用之質故爲隂也
韓子曰儒執喪三年大毀扶杖世主以爲孝而禮之
幗髽
儀禮喪服曰女子子在室爲父布緫箭笄髽衰三年(緫束髽也)
(調緫者旣束其本又緫其未箭篠也髽露紒也猶男子之括髽以麻則髽上用麻也用麻者自頭交額上却繞紒如)
(若頭小記曰男子冠而婦人笄男子免而婦人髽但言衰不言裳者婦人不雖裳也)
又曰女子子之適人者爲其父母婦人爲舅姑惡笄有首
以髽卒哭子折笄首以笄布緫傳曰笄有首者惡笄之有
首也惡笄者&KR0808;笄也折笄首者折吉笄之首也吉笄者象
笄也
禮記檀弓上曰南宫縚之妻之姑喪孔子誨之髽曰爾無
從從爾爾無扈扈爾(誨教也爾汝也縱縱謂太高扈扈謂太廣爾語)
又檀弓上曰魯婦人之髽而弔自敗於臺鮐也(時家家有喪髽而相)
(弔去纚而紒曰髽也)
禮記外傳曰髽者婦人有喪者髽(古人重髽男子吉時皆有縱以韜其髽然後加)
(笄加冠也)去纚而髽曰髽(魯婦人遭升陘之戰也露髽相弔以代喪冠也)有麻髽(女子在室)
(遭父母之喪用麻合髽以對兄弟括髽時也)有布髽(齊衰巳下以布束髮也)髽者開散之
名也(旣去有縱髽形葩髽)
左傳襄公曰臧紇救&KR2306;侵邾敗於狐駘國人逆喪者皆髽
魯於是乎始髽(髽麻髮合結也遭喪者多故不能備凶服髽而巳)
廣雅曰幗謂之帺(音忌)
魏氏春秋曰諸葛亮挑司馬宣王戰致巾幗婦人之飭以
怒宣王
廬
周禮天宫宫正曰掌王宫之戒令大喪則授廬舍辯其親
疎貴賤之居(鄭玄注曰廬舍堊室也親者貴者居倚廬疎者賤者居堊室)
儀禮喪服傳曰喪服斬衰居倚廬寢苦枕塊(馬融曰倚木以爲廬於東)
(墻下西向開北端也)
禮記雜記曰大夫居廬士居堊室
又喪大記曰父母之喪居倚廬不塗寢苫枕&KR1176;非喪事不
言君爲廬宫之大夫士䄠之(宫謂圍障)旣葬柱楣塗廬不於顯
者君大夫士皆宫之(不於顯者不塗見面)
又曰問喪成壙而歸不敢入處室居於倚廬哀親之在外
也
白虎通曰父母之喪倚廬於中門外東墻下戶北
又曰婦人不居倚廬天子七日諸侯五曰卿大夫三日而
成服居門外東壁爲廬
王肅喪服要記曰魯哀公葬父孔子問曰寧設菰廬乎哀
公曰菰廬起太伯太伯出奔聞古公崩還赴喪故作菰廬
以彰其尸吾父無太伯之罪何用此爲
孝子傳曰王琳汝南上蔡人十歲失父母弟季年七歲兄
弟二人哭泣哀聲不絶在冡側作廬不妄出入(餘見孝部)
重(凶門附)
儀禮士喪禮曰重木刊鑿之甸人置重于中庭參分庭一
在南夏祝取鬻餘飯盛用二鬲于西牆下幂用䟽布久之
擊用靲懸于重幂用葦席北面左祍帶用靲賀之結于後
祝取銘置于重(鄭玄曰重木也懸物也馬曰重木也利斵治之也鑿之爲懸簪孔士重木長三尺也)
禮記雜記曰重旣虞而埋之(就所倚處里之)
禮記外傳曰重者未葬之前以代主也猶以生事之未忍
作木主(主以存神也)設重於庭懸瓦鬲以養病之米淅之爲沐
則煑之爲粥實之重用葦席盖之(鬼神依而飲食)始死之奠但用
但未有黍稷故也(黍稷在下之中如生時也)殷人作主之後聮其重懸
之於廟梁去高祖之廟親盡則埋之周人將葬重隨柩而
朝廟之外柩而埋之於階間而後作主也
凶門
南史孔琳之議曰凶門栢裝不出禮典起自末代積習生
常遂成舊俗兄人士喪儀多出閭里每有此須動十數萬
損人財力而義無所取至於寒庶則人思自竭雖復室如
懸磬莫不傾産殫財所謂葬之以禮其此之謂乎宜一罷
凶門之式
王肅喪服要記曰魯哀公葬父孔子問寧設衰門乎哀公
曰衰門起於禹禹治水故表其門閭以紀其功吾父無功
何用此焉
韋弘與蔡謨牋問凶門曰父在母喪應立凶門不又問與
父别止立凶門愚意猶所疑厭於父故也今於父大門之
内别立凶門便爲父一家有二門以名義言之門者父之
有也今子復立門豈合聖人之典訓苟不出於禮其所不
曰故以諮白蔡荅曰禮以二瓦器盛始死之祭擊木裏之
葦席置於庭中近南名爲重今之凶門是其象也禮旣虞
而作主今未有主故以重當主夲爲喪設非以表其門恐
不應以尊卑厭降也禮命士以上父子異宫今卑私之喪
皆别開門亦不知今人如此者皆有凶門不范堅荅凶門
問曰簿帳似不出禮文何由行此荅曰凶門非禮禮有縣
重於庭以席覆之其形似凶門後出之於門外表喪由比
俗遂行之耳
禮論曰問改葬立凶門否蔡謨荅云改葬若停喪謂應有
凶門
死
周禮春官大宗伯曰以喪禮哀死亡
禮記曲禮上曰天子曰崩諸侯曰薨大夫曰卒士曰不禄
庶人曰死(鄭玄注曰山巔壞曰崩薨崩之聲也卒終也不禄不充其禄也死之言澌也精神澌盡也)死
寇曰兵(異於凡人當饗禄其後也)壽考曰卒短折曰不禄(老而死從大夫之稱少而)
(死從士之稱也)
又檀弓下曰孔子過太山側有婦人哭於墓者而哀使子
路問之曰子之哭也一似重有憂者而曰然昔者吾舅死
於虎吾夫又死焉今吾子又死焉夫子曰何爲不去也曰
無苛政夫子曰小子識之苛政猛於虎也
又喪大記曰男子不死於婦人之手婦人不死於男子之
手君夫人卒於路寢大夫世婦卒於適寢内子未命死於
下室士之妻死於寢
左傳定下曰齊侯伐晉敝無存之父將室之辭以與其弟
曰此役也不死反必娶於高國先登求自門出死於霤下
又哀上曰簡于廵列曰畢萬匹夫也七戰皆獲有馬百乘
死於牖下(畢萬晉獻公卿也死於牖下言得壽中)羣子勉之死不在宼(言有命也)
又哀下曰太子聞之懼下石乞盂壓敬子路以戈擊之斷
纓子路曰君子死冠不免結纓而死孔子聞衛亂曰柴也
其來乎由其死矣
及哀下曰晉荀瑶帥師圍鄭人浮&KR0566;魁壘賂之以知政閉
其口而死
榖梁傳隱公曰高厚曰崩尊曰崩天子之崩以尊之也其
崩之何也以在民上故崩之也
春秋說題辭曰天子曰崩崩之爲言殞也諸侯稱薨薨之
爲言奄然而亡大夫曰卒精輝終卒卒之爲言絶絶於邦
也士曰不禄失其忠也不禄之言削名章也庶人曰死魂
魄去心死之爲言精爽窮也(白虎通又載)
爾雅曰崩薨無禄卒殂落殪死也
論語里仁曰子曰朝聞道夕死可矣(言將至死不聞世之有道)
又子罕曰子疾病子路使門人爲臣病間曰久矣哉由之
行詐也且予與其死於臣之手也無寧死於二三子之手
乎且子縱不得大葬予死於道路乎
又先進曰顔淵死子曰噫天喪予天喪予子哭之慟從者
曰子慟矣曰有慟乎非夫人之爲慟而誰爲
又先進曰季路曰敢問死曰未知生焉知死(鬼神及死事難明語之無)
(益故不荅)
又季氏曰齊景公有馬千駟死之日民無德而稱焉伯夷
叔齊餓于首陽之下民到于今稱之
五經通義曰崩薨從何王以來乎曰從周何以言之尚書
曰放勲乃殂落舜曰陟方乃死武王旣王是以知武王以
前未稱崩薨也至成王太平乃制崩薨之著尚書曰翌日
乙丑成王崩釋名曰漢以來謂死爲物故言其諸物皆就
朽故
史記曰秦武王與孟說舉龍文鼎絶臏而死(徐廣曰臏或作脉矣)
又曰范睢說秦昭王曰夫以烏獲任鄙之力荆成孟賁(許慎)
(曰荆成勇士也孟賁衛人)慶忌夏育之勇焉而死者人之所必不免也
後漢書曰馬援謂孟冀曰方今匈奴烏丸尚擾北邊欲自
請擊之男兒要當死於邊野以馬革褁屍還葬耳何能卧
牀上在兒女子手中耶冀曰諒爲烈士當如此矣
後魏書曰張預每羡古人飡玉之法乃採訪藍田躬往攻
掘得若環璧雜器形者大小百餘至而觀之皆光潤可玩
預乃椎七十枚爲屑日服食之餘多惠人後乃聞者更求
玉於故處皆無所見馮翊公源懷等得其玉琢爲器珮皆
鮮明可寳預服延年云有效驗而世事寢食皆不禁節又
加之好酒損志及疾篤謂妻子曰服玉若能屏居山林排
棄嗜欲或當大得神力而吾酒色不絶自致於死非藥過
也然吾尸體必當有異勿使速殯令後人知飡服之妙時
七月中旬長安毒熱預停尸四宿而體色不變其妻常氏
以玉珠二枚唅之口閉常謂之曰君自云飡玉有神驗何
故不受唅也言訖齒啓納珠因嘘屬其口都無穢氣舉斂
於棺堅直不傾委死猶有遺玉屑數升囊盛納諸棺中
文子曰老子曰聖人同死生愚人亦同死生聖人之同死
生知於分理也愚人同死生不知利害所在
莊子曰人之生氣也聚則爲生散則爲死
又曰夫大塊載我以形勞我以生佚我以老息我以死故
善吾生者乃所以善吾死也
又曰莊子之楚見空髑髏髐然有形檄以馬捶因而問之
曰夫子貪生失理而爲此乎將子有亡國之事鈇鉞之誅
而爲此乎於是語卒援髑髏㭠而卧夜半髑髏見夢曰子
之談者似辯士諸子所言皆生人之累也死則無此矣子
欲聞死之說乎莊子曰然髑髏曰死無君於上無臣於下
亦無四時之事縱然以天地爲春秋雖南面王樂不能過
也
說苑曰齊景公出而見殣謂晏子曰此何死對曰餧而死
公曰噫寡人之無德也亦甚矣晏子曰君之德著而不彰
何爲無德景公曰何謂也對曰君之德及後宫與臺榭之
玩君之鴈食以菽粟君之宫內自樂延及後宫之族何爲
其無德也顧臣有請於君由君之意自樂之心推與百姓
同之則何殣之有
又曰子貢問孔子人死有知將無知也孔子曰吾欲言死
人有知也恐孝子妨生以送死也吾欲言死人無知也恐
不孝子孫棄親不葬也賜欲知人死有時將無知也死徐
自知之猶未晩也
又曰魯哀公問孔子曰有智者壽平對曰然人有三死而
非命也者人自取之也夫寢處不時飲食不節勞逸過度
者疾共殺之居下位而上干其君嗜酒欲物而求不止者
刑共殺之少以犯衆弱以侮強忿怒不量力者兵共殺之
此三死者非命也
又曰民有五死聖人能去三不能除其二飢渴死者可去
也凍寒死者可去也雖五兵死者可去也壽命死者不可
去也癕疽死者不可去也三者可去二者不可去
論衡曰人之死也猶火之滅也而燿不照人死而智不慧
二者不齊論者猶謂死有知惑也
又曰王莽之時省五經章句皆爲二十萬博士弟子郭略
夜定舊說死於燭下精思不任脉絶氣滅也
楊泉物理論曰人含氣而生精盡而死猶澌也滅也譬如
火焉薪盡而火滅則無光矣故滅火之餘無遺炎矣人死
之後無遺魂矣
太平御覧卷第五百四十八
