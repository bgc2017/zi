太平御覽卷第二百
封建部三
以公相封功臣封
以公相封(漢書在恩澤表魏氏羣臣封併見此篇也)
漢書曰高祖撥亂誅暴庶事草創行賞授位以能爲次叙
至于孝武元功宿將略盡上亦興文學進拔幽隱公孫弘
自海濱而登宰相自是之後宰臣畢侯
又曰漢帝以列侯爲丞相唯公孫弘無爵爲丞相上於是
下詔封丞相平津侯其後以爲故事丞相封侯自弘始也
又曰武帝時車千秋爲高廟郎上書訟衛太子冤上亦頗
知太子惶恐感悟召千秋曰父子之間人所難言此高廟
神靈使公教我當遂爲吾輔拜千秋大鴻臚數月爲丞相
封富民侯
又曰朱博以丞相封二千五百戶上書故事不過千戶還
千五百戶
魏志曰王朗字景興文帝即位授司空進封平鄕侯子肅
嗣初文帝分朗邑封一子列侯朗乞封兄子詳
又曰崔林爲司空封陽安亭侯邑六百戶三公封列侯自
林始也(臣松之有爲漢封丞相巳爲荀悅所譏魏封三公其末同也)
又曰曹爽以大將軍輔政封武安侯邑萬二千戶
又曰陳羣以鎮軍錄尚書受遺詔進封穎隂侯
又曰何夔字叔龍爲太子少傅太僕文帝踐祚封陽亭侯
三百戶病乞遜位詔曰以親則君有輔弼之勲以賢則君
有淳固之茂
又曰劉放字子棄爲中書監掌機密進封魏壽亭侯孫資
爲中書令封樂陽亭侯太和末資決策伐公孫淵進左鄕
侯遼東平定又以參謀之功各封大縣放方城侯資中郡
侯齊王即位以决定大謀並增邑子一人亭侯
又曰衛覬爲漢侍中勸讃禪代之義爲文誥之命文帝踐
祚封陽告亭侯明帝即位進閿鄕侯
又曰桓楷爲尚書令封亭鄕侯及病文帝自臨省謂之曰
吾方託六尺之孤寄天下之命卿勉之徙封安樂鄕侯
又曰胡質薨家無餘財唯賜衣書篋而巳追封陽陵亭侯
又曰盧毓衛臻徐宣陳矯和洽常林杜襲裴潛韓曁高文惠
王觀辛毗劉靖王基並以列卿尚書封侯
又曰漢制凡人君特所寵念皆賜之封邑及丞相初拜亦
錫茅土號曰恩澤出自私情非至公之封也中興以來無
有封者
功臣封
周禮夏官曰司勲司勲掌六卿賞地之法以等其功王功
曰勲國(功曰功民功曰庸事)功曰勞治功曰力戰功曰多(克敵出竒若韓信陳)
(平者)凡有功者銘書於王之太常
史記曰古之人功有五品以德立宗廟定社稷(曰勲以言)曰勞
用力曰功明其等曰閥積功曰閱
又曰太公望文王立以爲師文王作酆邑天下三分有其
二及武王克紂太公之謀居多於是武王封尚父於齊營
丘成王時及管蔡作亂淮夷叛周乃使邵康公封太公東至
海西至河南至穆陵北至無捸五侯九伯汝實征之齊由
此得征伐爲大國二十八世
又曰邵公奭與周同姓武王之滅殷封邵公於燕其在成
王時自陜以西邵公主之自陜以東周公主之四十三世
秦始皇滅之
又曰楚出自帝顓頊高陽後吳廻居火正爲祝融吳廻生
陸終陸終子六人少曰季連季連之苗胤曰鬻子鬻子事
周文王早卒當成王之時舉文武勤勞之嗣乃封其後熊
繹於楚以子男之國三十世至負芻而秦滅楚
又曰魏者畢公高之後畢公高與周同姓武王封之於畢
其後曰畢萬事晉獻公伐霍耿魏滅之因以魏封畢萬爲
大夫卜偃曰畢萬之後必大萬盈數也魏大名也以是始
賞天啓之矣其後魏獻子並爲晉卿至魏文侯爲諸侯子
武立與韓趙共滅晉而三分其地又七世至王假秦滅魏
又曰韓與周同姓其後世事晉得封於韓原曰韓武子武
子三世有韓厥從封姓爲韓氏六世至景侯虔始列爲諸侯
及孫哀侯與趙魏共滅晉三分其地八世至王安而秦滅
韓
又曰趙氏之先與秦共祖造父事周穆王攻徐破之乃賜
以趙城七世叔帶去周入晉趙氏五世而至趙夙夙生襄
襄生盾並爲大夫其後趙鞅是爲簡子始大又四世而至
列侯籍始立爲諸侯三世至敬與韓魏共滅晉分其地又
七世至幽王繆降秦而趙滅
又曰陳完者陳厲公他之子完後奔齊爲田氏齊懿氏欲
妻之卜之曰是謂鳳皇于飛和鳴鏘鏘有嬀之後將育于
姜八世之後莫之與京卒妻之完卒謚爲敬仲六世而至
田常田常殺齊敬公立簡公弟平乃割齊安平以東爲巳
封封邑大於齊至曾孫和遂遷齊康公於海上而田和立
爲齊侯五世至王建爲秦所滅
又曰西戎與申侯伐周殺幽王驪山下爲秦㐮公將兵救
周(周避)犬戎難東徙雒邑㐮公以兵送周平王平王封㐮公
爲諸侯賜之歧以西之地於是始國與諸侯通
又曰樂毅并趙楚韓魏燕之兵以伐齊破之追至于臨
淄齊涽王走保於莒樂毅獨留徇齊攻入臨淄盡以寳貨
財物祭器輸之燕昭王大悅親至濟上勞軍行賞饗士
封毅於昌國號爲昌國君
漢書曰項羽佯尊懷王爲義帝實不用其命二月羽自立
爲西楚霸王王梁楚地九郡都彭城背約更立沛公爲漢
王王巴蜀漢中四十一縣都南鄭三分關中立秦三將章
邯爲雍王都廢丘(縣名今槐里是)司馬欣爲塞王(韋昭曰在長安東名桃林塞也)
都櫟陽董翳爲翟王(文穎曰夲上縣秦所置項羽更名爲翟也)都高奴楚將瑕
丘申陽爲河南王都雒陽趙將司馬卬爲殷王都朝歌當
陽君英布爲九江王都六懷王柱國共敖爲臨江王(夲南郡改)
(爲臨江國)都江陵番君吳芮爲衡山王都邾(文穎曰邾音朱縣名)故齊王
建孫田安爲濟北王徙魏王豹爲西魏王都平陽徙燕王
韓廣爲遼王燕將臧荼爲燕王都薊徙齊王田市爲膠東
王齊將田都爲齊王趙歇爲代王趙相張耳爲常山王也
又曰漢四年立韓信爲齊王後徙爲楚王五年以九江王英
布爲淮南王盧綰爲燕王韓王信爲代王彭越爲梁王
又曰尅項八載天下乃平始論功侯者四十有三人時人
民散亡大侯不過萬家封爵之誓曰使黃河如帶太山如
礪於是申以丹書之信重以白馬之盟藏諸宗廟副在有
司迨文景四五世間流民旣歸戶口亦息列侯大者三四
萬戶小國自倍其後子孫驕恣忘其先祖之艱難多䧟法
禁訖干孝武後元之年靡有孑遺
又曰漢封功臣張良未嘗有戰闘功高帝曰運籌策帷幄
中决勝千里外子房功也乃封良爲留侯與蕭何等俱封
六年上巳封大功臣二十餘人其餘日夜爭功未決未得
行封上在雒陽南宫從複道(如淳曰上下有道故謂之複也韋昭曰間道也)望見
諸將往往相與坐沙中語上曰此何語留侯曰此謀反耳
上曰爲之奈何留侯曰上平生所憎羣臣所共知誰最甚
者上曰雍齒數嘗窘辱我留侯曰今急先封雍齒以示羣
臣於是上置酒封雍齒爲什方侯皆曰雍齒且侯我屬無
患矣
又曰高祖以蕭何功最盛封爲鄼侯所食邑多功臣皆曰
蕭何未嘗有汗馬之勞反居臣等上何也帝曰諸君知獵
乎追殺獸者狗也而發蹤指示獸處者人也今諸君徒能
得獸耳功狗也至如蕭何發蹤功人也且諸君獨以隨我
多者兩三人何舉宗數十人皆隨我功不可忘也皆曰平
陽侯曹參身被七十創攻城略地功最多宜第一鄂君進
曰羣臣議皆誤陛下雖亡山東何常全關中以待陛下此
萬世之功奈何以一旦之功而加萬世之功哉蕭何第一
曹參次之上曰吾聞進賢受上賞蕭何功雖高得鄂君乃
益明封鄂君故所食關内侯邑封爲安平侯
又曰高祖封項伯等四人爲列侯賜姓劉氏
又曰項羽被十餘瘡顧見漢騎司馬吕馬童曰若非吾故
人乎馬童面之指王翳曰此項王也羽迺曰吾聞漢購我
頭千金邑萬戶吾爲公得之乃自剄王翳取其頭亂相蹂
蹈爭羽相殺者數十人最後楊喜吕馬童吕勝楊武各得
一體故分其地以封五人皆爲列侯
又曰陳豨反上自至邯鄲喜曰豨不南據邯鄲北阻漳水吾
知其無能爲矣上令周昌選趙壯士可令將者因見四人上嫚
罵曰竪子能爲將乎四人慙皆伏地上封各千戶以爲將
又曰淮隂侯韓信舍人樂說告信反封順陽侯
又曰文帝詔曰方大臣諸吕迫朕朕狐疑皆止朕唯中尉
宋昌勸朕朕巳得保守宗廟已尊昌爲衛將軍其封昌爲壯
武侯
又曰韓王信入匈奴與太子俱至頽當城生子因名頽當
至孝文時降封弓高侯頽當孽孫嫣貴幸顯當時世嫣弟
說以校尉征匈奴封龍額侯
又曰景帝封功臣衛綰直不疑等十九人綰封建陵侯不
疑塞侯
又曰張賀爲掖庭令而宣帝以皇曾孫時收養掖庭恩甚
密焉及宣帝即位而賀巳死宣帝追恩乃封其家爲恩德
侯置守冢二百人
東觀漢記曰光武功臣鄧禹等二十八人皆爲侯封餘功
臣一百八十九人
又曰李通上司空印綬以特進奉朝請久之有司奏請付
諸皇子上感通首創大謀因封通少子雄爲邵陵侯
又日建武二年定封景丹櫟陽侯上謂丹曰今關東故王
國雖數縣不過櫟陽萬戶富貴不歸故鄕如衣錦夜行故
以封卿
又詔封竇融曰行河西五郡大將軍凉州牧張掖屬國都
尉竇融執志忠孝扶微救危仇疾反虜隗囂率厲五郡精
兵羌胡畢集兵不血刃而虜土崩瓦解功旣大矣篤意分
明斷之不疑吾甚嘉之其以六安安豐陽原蓼安凡四縣封
融爲安豐侯
又曰三輔豪傑入長安攻未央宫杜虞殺莽於漸臺東海
公賓就得其首傳詣宛封猾侯
又曰申屠志以功封汝隂王上書以非劉氏還王璽改爲
頳陽侯
又曰班超定西域五十餘國乃詔封超爲定遠侯
後漢書曰單超左綰徐璜貝瑗唐衡桓帝時共誅梁冀同
日封侯謂之五侯於是朝庭日亂超薨之後其四侯轉横
天下爲之語曰左廻天具獨坐徐卧虎唐雨墮
魏志曰夏侯淵字妙才以功封博昌亭侯
太祖下令曰夏侯淵虎步關右所向無前仲尼有言吾與爾俱
不如也後戰死黃初太和中賜淵子五人皆爵關内侯
又太祖令曰吾起義兵誅暴乱於今十九年所征必尅豈
吾功哉乃賢士大夫之力也天下雖未悉定吾要與賢士
大夫共定之而專饗其勞吾何以安焉其保定功行封於
是大封功臣二十餘人皆爲列侯其餘各以次受封及復
死事之孤輕重各有差
又曰曹洪字子廉以功封野王侯文帝時坐事削明帝即
位更封樂成侯
又曰曹沐字文烈自荆州北歸太祖曰此吾家千里駒也
文帝錄前後功封爲東亭侯
又曰曹眞字子丹以功封邵陵侯眞少舉宗人遵鄕人朱
讃並事太祖遵讃早亡眞愍之乞分食邑封遵子等詔曰
大司馬有叔向撫孤之仁晏平久要之分聽分賜遵等子
爵開内侯及眞薨明帝悉封眞五子皆列侯
又曰太祖自柳城還稱荀攸前後謀謨曰昔高祖使張子
房自擇齊三萬戶今孤亦欲君自擇所封
又曰太祖見賈詡執手曰使我信重於天下者子也表爲
執金吾封都亭侯文帝即位又封詡小子訪爲列侯
又曰郭嘉字奉孝冀州平封齊陽亭侯及薨太祖表曰臣
策未决嘉輔成之平定天下謀功爲最增邑并前千戶
又曰張旣字德容詔曰卿勲非但破胡乃永寧河右使吾
長無西顧之念徙封西鄕侯
又曰任峻字伯遠爲典農中郎大興屯田軍國致饒太祖
以峻功高表封都亭侯
又曰張遼字文遠(為盪寇將軍以功封都亭)侯又討陳蘭梅成等入灊
山中蘭等壁其上遼力戰平之太祖論諸將功曰登天山
以取蘭成盪寇功也乃增邑文帝又分封兄汎及一子列
侯帝踐祚進封晉陽侯及薨詔曰合肥之役遼以步卒八
百破賊十萬自古未之有也其分遼邑賜一子爵關内侯
又曰太祖表封荀攸曰前尅敵皆攸之謀也於是封攸陵
樹亭侯
又曰太祖謂于禁曰淯水之難吾焉能也將軍在亂能整
雖古之名將何以加之乃錄前後功封壽亭侯
又曰文帝踐祚進張郃爲鄭侯明帝詔曰賊亮以巴蜀之
衆將軍所向克定乃益戶并前四千三百戶郃前後有功
明帝分郃戸封四子列侯
又曰朱靈字文博先封鄃侯文帝詔曰將軍佐命先帝威
過方邵平生所志願勿難色靈謝曰高唐(宿所)鎮乃更封高
唐侯
又曰龐惠以衆降太祖聞其驍勇封關内亭侯爲關羽所
得罵羽而死太祖悲之封其二子爲列侯
又曰徐邈字景山西域流通荒戎入貢皆邈勲也以功封
都亭侯
又曰王昶字文舒討諸葛誕誕誅詔曰昔孫臏佐趙直湊大
梁兵驟進亦所以成兵勢也增邑四千七百戶矣
吳志曰駱統字公緒初曹仁攻濡湏使別將常雕等襲中
洲統與嚴圭共拒破之封新陽亭侯
晉書曰符堅南寇桓伊與冠軍將軍謝玄輔國將軍謝琰
俱破堅於肥水以功封永循縣侯進號右軍將軍賜錢百
萬袍表千端
王隱晉書曰封宣帝爲武平侯公孫淵平又增封舞陽昆
陽二縣
又曰封文帝爲高都侯太始元年詔曰昔唐虞三代之盛
曁于漢魏創制襃崇元勲班爵行賞與國同禮施禄逮下
萬邦咸乂朕以寡德登于天位託于王公之上腹心股肱
文武之臣光齊帝業余嘉乃勲慶賞之行其用宜速
又曰張華傳曰華以建策加華右光禄大夫開府儀同三
司固辤不受府詔聽乃更論平吳之功封華郡公三千戶
王者擇近郡平土詳依典制施行華讓前後十餘頻繁懇
誠詔不聽遂受封
晉中興書曰元帝以佐命功封周玘烏程公又封王敦武
昌公
又曰孔愉字敬康以討華軼功封餘不亭侯初愉少時嘗
得一龜放於餘不溪中流左顧者數過及鑄侯印而龜左
顧更鑄猶然印工以聞愉悟遂佩焉
又曰明帝以平錢鳳功封始興公温嶠建寧公庾亮永昌
公郗鑒南平公卞壷建興公蘇峻邵陵侯劉&KR2116;泉陵侯應
詹觀寧侯卞郭益陽侯趙胤湘南侯
又曰成帝以平蘇峻功封公者三人侯者八人又以討郭
默功者三人穆帝以平蜀功封桓温臨賀公
又曰哀帝以平關洛功封桓冲豐城公海西公以平袁眞
功賜桓温子偉爲西昌公
又曰安帝以興復功封劉𥙿等二十三人𥙿唱謀封豫章
公萬戶劉毅南平公五千戶何無忌安成公劉道規華容
公
晉起居注曰太康元年詔曰張華前與故太傅創謀大計
部分方笇有謀謨之勲封廣武侯邑萬戶
又曰惠帝追封衛瓘爲郡公
會稽典錄曰鄭吉旣破車師降日逐威震西域日逐并護
車以北道故號都護之置自吉始焉上嘉其效乃下詔曰
都護西域騎都尉鄭吉撫循外蠻宣明威信功效茂著其
封吉爲安遠侯
華陽國志曰漢高帝滅秦爲漢王王巴蜀閬中人范自有
恩信方略爲帝募發賨民西與定秦地旣定封自爲長安
建章郡侯帝將征關東賨民皆思歸嘉其功難傷其意遂
聽還謂曰富貴不歸故鄕如衣繡夜行可徙封自閬中慈
鄕侯自固辤乃封度汗縣侯
太平御覽卷第二百
