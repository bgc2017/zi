太平御覽卷第二百六十一
職官部五十九
良太守中
魏略曰顔斐字文林爲京兆太守到官乃令屬縣整阡陌
樹桑菓又是時人多無車牛斐課人閑月取車材使轉相
教作車又課民無牛者命畜猪貴時賣以買牛始人以爲
煩一二年間家家有丁車大牛遷爲平原太守吏人啼哭
遮道車馬不得前十餘日乃出
魏志曰賈逵爲弘農太守太祖召見計事大悅之謂左右
曰使天下二千石皆如賈逵則吾何憂
又曰杜畿爲河東郡守寬惠與民無爲民嘗辭訟有相告
者親爲陳大義遣令歸諦思之若意有所不盡更來詣府
鄕邑父老自相責怒曰有君如此柰何不從其教自是少
辭訟詔曰昔蕭何定關中寇恂平河内卿有竒功間將授
卿以納言之職頋念河東吾股肱郡充實之足以制天下
故且煩卿卧而鎮之畿在河東十六年常爲天下最
又曰胡質字文德爲常山太守遷任東莞士盧顯爲人所
殺質曰此士無讎而有少妻所以死乎悉見其比居年少
書吏李若見問而色動遂窮詰情狀遂即自首罪人斯得
每軍功賞賜皆散之於衆無入家者在郡九年吏民便安
將士用命
又曰倉慈字孝仁淮南人太和中遷燉煌太守郡在西陲
以喪亂隔絶曠無太守二十歲大姓雄豪遂以爲俗前太
守尹奉等脩政而巳無所匡革慈到大抑挫權右撫恤貧
羸甚得其理舊大族田地有餘而小民無立錐之土慈皆
隨口割賦稍稍使畢其本直先是屬城獄訟衆猥縣不能决
多集治下慈躬往省閱斟酌輕重自非殊死便杖而遣之
一歲决刑曾不滿十人
又曰令狐邵字孔叔爲弘農太守所在淸如冰雪妻子希
到官省舉善而教恕以待人不好獄訟與下無忌也
又曰田豫字國讓遷南陽太守先時郡人侯音反衆數千
人在山中爲群盗大爲郡患前太守收其黨與五百餘人
表奏皆當死䂊悉見諸繫囚慰諭開其自新之路一時破
械遣之諸囚皆叩頭願自效即相告語群賊一朝解散郡
内清静具以狀聞太祖善之
又曰自太祖迄于咸熙魏郡太守陳國吳璀清河太守樂
安任燠京兆太守濟北顔斐弘農太守太原令狐邵濟南
相魯國孔義或哀矜折獄或推誠惠愛或治身清白或擿
姦發伏咸爲良二千石
又曰凉茂守伯方時泰山多盗賊以茂爲泰山太守旬月
之間繦負而至者千餘家
又曰鄭渾字文公遷沛郡太守郡界下濕常患水澇百姓
飢乏渾於瀟湘三縣界興陂開稻田郡人皆以爲不便渾
曰地勢洿下宜漑灌終成稻田經久之利此豐民之本也
遂躬率吏民興立功夫一冬間皆成比年大收頃畒歲增
租入倍常民頼其利刻石頌之號曰鄭陂
魏略曰孟康正始中出爲弘農太守康到官清平嘉善而
矜不能省息獄訟緣民所欲而利之郡領吏二百餘人涉
春遣休常四分遣一事無宿諾時出案行不欲煩損吏民
常豫勑卒行各持鎌所在自刈馬草不止亭傳露宿樹下
蜀志何祗字君肅汶山夷不安以祗爲汶山太守民夷服
信遷廣陵後夷反叛辭曰令得前何府君乃能安我耳時
難復屈祗挾族人爲之汶山復得安
吴志曰頋邵字孝時年二十七起家爲豫章太守下車祀
先賢徐[孑(焉-正+?)]子之墓優待其後禁淫祀非禮之祭看相小吏資
質佳者輙令就學擇其先進擢置右職學善以教風化大
行
又曰孫權授諸葛恪撫越將軍領丹陽太守拜畢令恪備
威儀作鼓吹導引歸家恪到府乃移書四郡屬城長令各
保其疆界明立部伍於是山民漸出降
王隱晉書曰廣平太守缺宣帝謂鄭袤曰賢叔大匠垂稱
於陽平魏郡並蒙惠化且盧子家王子雍繼踵此郡吾欲
令郡世不乏賢故復相屈袤在郡先以德化善作條教百
姓愛之
又曰鄭默爲東郡太守值歲荒民飢默輙開倉賑給自上
待罪朝廷嘉默憂國恤人詔書襃歎比之汲黯
又曰應詹爲南平太守天下分崩征鎮州郡巳失城邑簷
獨保境外攘狂狡内除塗炭甚便百姓之情郡人歌曰亂
離旣普殆爲灰朽僥倖之運頼兹應后潤同江海恩猶父
母
晉書曰范粲遷武威太守到郡選良吏立學校勸農桑是
時戎夷頗侵壃埸粲明設防備敵不敢侵西域流通無𤇺
燧之警
又曰劉頌爲河内守郡界多公王水碓遏塞流水轉爲浸
害頌表罷之百姓獲其利
又曰吳隱之爲晉陵太守在郡清儉妻自負薪
又曰鄧攸字伯道爲淮南太守夢行水邊見一女子猛獸自
後斷其盤囊占者以爲水邊有女汝字也斷盤囊者新獸
頭代故獸頭也不作汝隂當汝南也果遷汝隂太守
又曰鄧攸元帝以攸爲太子中庶子時吴郡闕少人多欲
之帝以授攸攸載米之郡俸禄無所受唯飲吴水而巳時
郡中大飢攸賑貸未報乃輙開倉救之臺遣散騎常侍桓
彛慰勞飢人觀聽善不乃劾攸以擅出榖俄而有詔原之
攸在郡州政清明百姓歡悅爲中興良守
又曰鄧攸爲吴郡太守稱疾去職郡常有送迎錢數百萬
攸去郡不受一錢百姓數千人留牽攸舡不得進攸乃止
停中夜發去吴人歌之曰紞如打五鼓鷄鳴天欲曙鄧侯
挽不留謝令推不去百姓詣臺乞留一歲不聽
又曰陸納爲吴興太守至郡不受俸禄頃之徵拜左氏尚
書領州大中正將應召外白宜裝幾舡納曰私奴裝粮食
來無所復須也臨發止有被幞而巳其餘並封以還宫
晉中興書曰王藴字叔仁爲吴興太守時郡荒民飢藴輙
開倉賑䘏主簿執諫云宜先列上藴曰行仁義而敗者尠
矣於是以米賑貸頼藴活者十室而八然後具自表聞朝
廷以違科免飢民多誦之詔特左遷晉陵太守
又曰諸葛恢字道明中宗選爲會稽太守臨行上爲置酒
謂之曰今之會稽昔關中足食足兵在於良守以君有蒞
任之方是以相屈恢陳謝曰今天下喪亂之餘風俗陵遟
宜尊五美屏四惡進忠實之士退浮華之黨中宗深納焉
南史曰宋江秉之爲臨海太守以簡約見稱卒於官所得
禄秩悉散之親故妻子常飢寒人有勸其營田秉之正色
荅曰食禄之家豈可與人競利在郡作書案一枚去官留
以付庫
齊書曰劉懷慰拜齊郡太守上謂懷慰曰齊邦是王業所
基吾方以爲顯任經理之事一以委卿又手勑曰有文事
者必有武備今賜卿王環刀一口懷慰至郡修治城郭安
集居民墾廢田二百頃决沈湖灌漑不受禮謁民有餉其
新米一斛者懷慰出所食麥飯示之曰旦食有餘幸不煩
此因著廉吏論以逹其意
又曰虞愿爲晉平太守海邊有越王石常隨雲霧相傳云
清廉太守乃得見愿往觀視清徹無隱蔽後琅耶王秀之
爲郡與朝士書此郡承虞公之後善政猶在遺風昜遵差
得無事
又曰王秀之爲晉平太守至郡朞年謂人曰此邦豐壤禄
俸常充吾山資巳足豈可久留以妨賢路上表請代時人
謂王晉平恐富求歸
又曰裴昭明歷郡皆有善政常謂人曰人生何事須聚蓄
一身之外亦復何湏子孫若不才我聚彼散若能自立則
不如一經故終身不治産
又曰蕭介字茂鏡少穎悟有器識梁大明中武陵王紀爲
楊州刺史以介爲府長吏在職以清白稱武帝謂何敬容
曰蕭介甚貧可以處一郡復曰始興郡頻無良守可以介
爲之由是出焉
齊春秋曰崔元祖久景眞爲平昌太守有惠政常懸一蒲
鞭而未嘗用
梁書曰禇翔爲義興太守翔在政㓗巳省繁苛去游費百
姓安之郡之西亭有古樹積年枯死翔至郡忽更生枝葉
百姓咸以爲善政感及秩滿吏民詣闕請之勑許焉
又曰何敬容爲吴郡太守爲政勤恤民隱辯訟如神視事
四年治爲天下第一吏民詣闕請樹碑詔許之
又曰劉亨字嘉會之遴弟也代之遴爲南郡太守在郡有
異績數年卒於官時年五十荆士至今懷之不忍其名號
爲大南郡小南郡
又曰何胤字子季爲建安太守民不忍欺伏臘放囚還家
及期而至
又曰傅昭遷臨海太守郡有密巖前後太守皆自封固專
收其利昭以周文之囿與百姓共之大可喻小乃教勿封
縣令常餉粟寘絹于簿下昭笑而還之
又曰徐摛東海郯人高祖問五經大義次問歷代史及百
家雜說末論釋教摛商較縱横荅應如響高祖寵遇日隆
領軍朱异不悅謂所親曰徐叟出入兩宫漸來逼我須早
爲之所遂承間白高祖曰摛年老又愛泉石意在一郡以
自頥養高祖謂摛欲之乃召摛曰新安大好山水任昉等
並經爲之卿爲我卧治此郡遂出爲新安守周月之中風
俗便改
又曰張𬗟出爲淮南太守時年十八武帝疑其年少未閑
吏事遣主書封取郡曹文案見斷决允愜甚稱賞之
崔鴻十六國春秋前秦錄曰索&KR0994;字孟則燉煌人好學博
聞姚萇甚重之委以機密文章詔檄皆&KR0994;之文也後爲平
原太守以德化民民畏而愛之歌曰懿矣明守庶績允釐
剖符作宰實獲我思
又曰前凉晉昌太守隂卒郡人思其政化纕絰送喪至
武威者千餘人
後魏書曰羊敦字元禮太山平陽人爲廣平太守甚有能
名姦吏跼蹐秋毫無犯属歲飢饉家饋未至使人尋陂澤
拔藕而食之遇有疾苦解衣質米朝廷以其清白賜榖千
斛絹百疋
又曰張長年爲汝南太守郡人劉崇之兄弟分拆家唯有
一牛争之不决訟于郡庭長年曰汝曹當以一牛故致此
競有二牛各應得一豈有訟理即以家牛一頭賜之于是
郡境之中各相誡約咸敦敬讓
又曰柳崇出爲河北太守崇初届郡郡民張明失馬疑十
餘人崇見之不問賊事人別借以温顔更問其親老存不
農桑多少而微察其辭色即獲真賊吕穆等二人餘皆放
遣郡中畏服境内帖然
又曰吕顯拜鉅鹿太守清身奉公務存贍䘏妻子不免飢
寒民頌之曰時惟府君克清克明緝我荒土民胥樂生願
壽無疆以享長齡
又曰韋崇字洪基除南潁川太守不好發摘細事常云何
用小察以傷大道吏民感之郡中大治高祖聞而嘉賞賜
帛二百疋
又曰辛穆字叔宗轉汝陽太守值水澇民飢上表請輕租
賦帝從之遂勑汝陽一郡聽以小絹爲調
又曰房景伯除清河太守郡民劉簡虚曾失禮於景伯聞
其臨郡闔家逃士景伯督切屬縣追捕擒之即署其子爲
西曹掾命諭山賊賊以景伯不念舊惡一時俱下論者稱
之
太平御覽卷第二百六十一
