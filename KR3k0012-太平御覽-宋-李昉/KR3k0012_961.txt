太平御覽卷第九百六十一
木部十
交譲建木若木姑繇丹木
&KR1396;靈(椿附)迷糓帝休雒常返魂
如何仙樹棆机木鹿
椵椋橝繫彌杭梁
乙木求郍衛男青尋木玉樹
疎麻樠瑯玕盧頭櫰
桬棠䡤(音諸)帝屋六駮&KR0238;
槲樺柟石南婆郍娑
枹牧婆羅青田都念娑羅
兒樹酒樹陳勾鳥文比閭
制木
交讓
大魏諸州記曰益州汶山郡平康縣界東北接牂牁有都
安縣有交讓樹兩兩相對歲更㸦枯㸦生不俱盛
左思蜀都賦曰交讓所植
建木
山海經曰有木若牛引之有皮若纓黃蛇其實若欒其木
若區名曰建木在弱水上青葉紫莖玄華赤實百仞無枝
上有九欘(涉玉切)下有九衢黃帝所爲(欘曲也爲治護之也)
淮南子曰建木在廣都(衆帝所自上下日中無影呼而無響盖天之中)(廣都方都南山也)
若木
山海經曰灰野之山有樹青葉名曰若木(郭璞注曰生崑崙西隅其華光)
(赤照下地也)
楚詞曰羲和之未陽若華何光(羲和日卿也言日未陽升之時若木能有赤明之光)
(華)
又曰折若木以拂日
姑繇
穆天子傳曰天子釣于河以觀姑繇之木
丹木
山海經曰崦嵫山有丹木葉如榖其實大如瓜赤跗而黑
理食之巳癉可以禦火
又曰密山上多丹木圓葉而赤莖黃華實如飴食之不飢
玉膏灌丹木丹木五歲五色乃清(言光明也)五味乃馨
蓂靈
列子曰荆之南有蓂靈者以五百歲爲春以八千歲爲
秋
椿
左傳曰襄公十八年諸侯伐齊孟莊子斬雍門之椿(或作槆)
爲公琴
莊子曰上古有大椿以八千歲爲春秋
曹毗魏都賦曰檉栢振露綠椿停霜
迷榖
山海經曰招搖之山有木焉其狀如榖而黑理其花四照
其名迷榖佩之不迷
帝休
山海經曰少室之山有木名帝休其枝葉大如楊而五衢
黃華黑實服之不恐
雒常
山海經曰肅慎之國有樹名雒常聖人代立於此取衣(郭璞)
(曰其俗無衣聖帝代立則此木皮可衣也)
返魂
十洲記曰聚窟洲在西海中申未地上有大樹與楓木相
似而華葉香聞數百里名爲返魂樹叩其樹樹亦能自聲
聲如牛吼聞之者皆心振神駭伐其根心於玉釡中煑取
汁微火熟煎之令可丸名曰驚精香或名震靈丸或名反
生香或名人鳥精或名却死香斯靈物也香氣聞數百里
死屍在地聞氣仍活
如何
神異經曰南方荒中如何之樹三百歲作華九百歲作實
有核形如棗子長五尺金刀割之則飴非則辛食之得地
仙
顧凱之啓蒙記曰如何隨刀而改味
仙樹
西河舊事曰連山有仙樹人行山中飢渴者輙得之可飽不
得持去平居時亦不得見
棆(音倫)
爾雅曰棆無疪也(郭璞曰楩屬似豫章也)
机
山海經曰單狐之山其木多机(郭璞曰音飢也)
木鹿
荆州土地記曰武陵城内社中木鹿樹及南岸二木鹿樹
光武所種
椵
說文曰椵木可作伏机
椋(音良)
爾雅曰椋即來(椋有髓熊折而乳之又曰今椋材中車輞)
橝(音覃)
廣志曰橝樹葉似蘇
繫彌
毛詩義䟽曰繫迷一名契似檀
廣志曰繫迷樹子赤如糯粟可食
杭梁
異物志曰有木洪直厥名杭梁
乙木
徐衷南方記曰乙樹葉檮之和繻葉汁煑之再沸味辛曝
乾可投魚羹中
求郍衛
羅浮山記曰求郍衛外國樹英華紅粉至可愛翫
男青
羅浮山記曰男青條蘂之屬莫不朱色尤昜植立折插土
中因便開榮
尋木
山海經曰尋木長十里生河邊
玉樹
山海經曰開明北有文玉樹五彩
括地圖曰崑崙墟北有玉樹
世說曰謝安嘗謂子姪曰汝等何豫人事諸子莫言玄荅
曰謦如芝蘭玉樹欲生庭階耳
唐書曰雲陽縣界多漢離宫故地有似槐而葉細士人謂
之玉樹
楊子雲甘泉賦云玉樹青䓗後左思以雄爲假稱珍怪也
疎麻
南越志曰疎麻大二圍高數丈四時結實無衰落騷人所
謂折疎麻兮瑶華
樠(音謾)
山海經曰樠樹生蜀中七八月吐穗成有塩梅粉可以酢
羹
瑯玕
山海經曰崑崙山有瑯玕樹
盧頭
南越志曰南海江岸間有盧頭木葉如甘蔗織以爲帆以
其疎暢懷風故帆不以布
櫰
山海經曰中曲山有櫰(音瓌)木如棠而圓葉赤實如木瓜食
之多力
桬棠
山海經曰桬棠木出崑崙山黃色赤實味如李食之使不
溺
䡤(音諸)
山海經曰前山其木多䡤(似柞子可食冬夏恒青作柱難腐)
帝屋
山海經曰講山有木名帝屋葉如椒反陽赤實(反陽刺不勾也)可
以禦凶
六駮
陸機毛詩䟽義曰六駮馬梓其樹皮青白駮犖遥視似馬
故謂之駮馬下章云山有苞棣隰有樹檖皆山隰木相配
不宜謂獸
崔豹古今注曰六駮山中有木葉似豫章皮多癬駮名六
駮木
&KR0238;
淮南子曰䖟散積血斵木愈齲(駈主切)此類之推者也(推行)膏
之殺鱉鵲矢中蝟(中亦殺矣)爛灰生蠅(爛腐)&KR0238;見蟹而不乾
又曰染者先青而後黑則可先黑而後青則不可工人下
&KR0238;而上丹則可下丹而上&KR0238;則不可萬事由此也所先後
上下不可不審也
崔豹古今注曰&KR0238;樹以剛斧其皮關以竹管承之汁滴則
成也
槲
齊書曰樂預爲永世令人懷其德卒官時有一媪年可六
七十檐槲蔌葉造市貨之聞預卒人泣弃溪中曰失樂令
我軰孤獨老姥故應就死𡭗市人皆泣其惠化如此
三國典略曰齊斛律光之入寇也周將韋孝寬忌之孝寬
參軍曲巖頗知卜筮謂孝寬曰來年東朝必大相殺孝寬
因令巖作謠言曰百升飛上天明月耀長安又曰高山不
推自崩槲樹不扶自竪乃間諜遺其文於鄴中齊人用是
而殺斛律光明月光字也
隋書曰倭國草木冬青土地膏腴水多陸少以小環挂鸕
鷀項令入水捕魚得百餘頭俗無盤爼藉以槲葉食用手
餔之性質直有雅風
唐書曰萬歲登封元年春封嵩山御朝覲壇受朝賀登封
壇南有槲樹大赦日於其杪置金鷄改名爲金鷄樹
樺
隋書曰鉢室韋衣胡布山而住人衆多比室韋不知爲幾
部落用樺皮蓋屋
杜寳大業拾遺錄曰二年汾州起汾陽宫宫南外平林率
是大樺木高百餘尺行從文武皆剥取皮覆菴舍
柟
陸機毛詩䟽義曰梅柟其樹及葉似豫樟葉大如牛
耳一頭尖其華赤黃子不可食柟木細理於豫樟無子
赤者材堅白者脆荆州人曰梅多江南及魏興新城上庸蜀
皆多樟柟
三國典略曰初陳文帝以湘州出杉柟使營造大艦金翅
等二百許艘并諸水戰之具
石南
魏王花木志曰南方記石南樹野生二月花仍連着實實
如鷰子八月熟民採之取核乾取皮皮作魚羹和之尤美
出九真
任昉述異記曰曲阜古城有顔回墓墓上石楠二株可三
四十圍土人云顔回手植之木
婆郍娑
隋書曰真臘國土俗與日南九真相類異者有婆郍娑樹
無花葉似冬瓜菴羅樹花葉似棗實似李毗野樹花似木
瓜葉似杏實似楮婆田羅樹花葉實並似棗而小異歌畢
他樹花似李葉似榆而厚大實似李其大如升自餘多同
九眞
枹(音)
嶺表錄異曰枹木産江溪中葉細如檜身堅類栢唯根軟
不勝刀鋸今潮循人多用其根刳而爲履當木濕時刻削
易如割瓜木乾之後柔刀不可理也或油畫或&KR0238;其輕如
通草暑月着之隔卑濕地氣力如杉木今廣州賓從諸郡
牧守初到任皆有油畫枹木履也
牧婆羅
南夷志曰南詔多牧婆羅樹子破其殼中白如柳絮紉爲
絲織爲方幅裁之爲籠叚男子婦人通服之驃國弥臣諾
亦皆披婆羅籠叚
青田
崔豹古今注曰鳥務國有青田核莫測其樹之形實至中
國者得其核取將漬水則成酒其味淳美核大如五六升
瓠空之以盛水俄而成酒味劉璋時得兩核集賓客設之
常供二十人飲之一核所盛方盡一核所盛者得中飲盡
隨便注水隨成即飲不可久置久置則苦不堪飲名曰青
田壷亦曰青田酒
都念
杜寳大業拾遺錄曰十二年四月南海郡送都念子樹一
百株勑付西苑十六院内種此樹高一丈許葉如白楊枝
柯長細花心金色花葉正赤似蜀葵而大其子小於柿子
甘酸至美蜜漬爲粽益佳
嶺表錄異曰倒捻子窠叢不大葉如苦李花似蜀葵小而
深紫南中婦女得以染色有子如軟柿頭上有四葉如柿
蔕食者必捻其蔕故謂之倒捻子或呼爲都念子蓋語訛
也其子外紫肉赤無核食之甜軟甚暖腹藏兼益肌肉
娑羅
魏王花木志曰娑羅樹緗葉子似椒味如羅勒嶺北人呼
爲大娑羅
盛弘之荆州記曰巴陵縣僧寺牀下忽生一木不旬日勢
凌軒棟道人移居避之木即長遟但極晚香有西域僧見
之曰娑羅樹也彼僧所憩之蔭常著花至元嘉十一年忽
生一花狀如芙蓉
兒樹
唐書曰波斯於西海中見一方石上有樹幹赤葉靑樹上
惣生小兒長六七寸見人皆笑動其手脚頭著樹枝其使
摘取一枝小兒便死今在大食王處
酒樹
梁書曰南方頓遜國有酒樹似安石榴取花汁停杯中數
日成酒美而醉人(博物志曰酒出无遜國)
都勾
劉欣期交州記曰都勾樹木中出屑如麵可啖
魏王花木志曰交州記都勾似栟櫚木中出屑如麵可取
爲餌食如桄榔
烏文
崔豹古今注曰烏文木出波斯國每舶上將來就中烏文
爛然中國亦有出温括婺等州
北閭
汲冢周書王會曰白洲北閭者其華若羽伐其木以爲車
終行不敗(白洲東南蛮與白民接也水中可居白洲洲中出此珍木)
制木
崔豹古今注曰制木湖州最多有子如栗木有白皮波斯
國來者皆去其皮人多不别
太平御覽卷第九百六十一
