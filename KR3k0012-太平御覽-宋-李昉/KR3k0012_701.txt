太平御覽卷第七百一
服用部三
屏風步障承塵
屏風
釋名曰屏風以屏障風也扆在後所依倚也
周禮天官掌次曰王大旅上帝掌次設皇邸(大旅上帝祭天於圓丘也鄭司)
(農曰皇羽覆也玄謂後板屏風與梁羽象鳳皇色以爲飾也)
禮記明堂位曰天子負斧扆南面而立(鄭玄曰斧扆畫屏風)
又三禮圖曰扆縱廣八尺畫斧文今之屏風則遺象也
漢書曰陳萬年字幼公善人事賂外戚爲御史大夫子咸
字子康年十八有異材抗直數言事刺譏近臣萬年嘗病
召咸教誡於牀下語至夜半咸睡着頭觸屏風萬年大怒
欲杖之曰乃公教戒汝汝反睡不聽吾言何也咸叩頭謝
曰具暁所言大要教咸謟也萬年因不復言
又曰班伯以侍中光禄大夫養疾久之成帝出過臨侯伯
伯乃再視事自大將軍薨後(師古曰主鳳也)富平定陵侯張放淳
于長等始愛幸出爲微行行則同輿執轡入則侍中設宴
飲之會及趙李諸侍中皆引滿舉白時乘輿幄坐帳畫屏
風(師古曰坐音才卧反)畫紂醉踞姐巳作長夜之樂上以伯新起數目
禮之因顧指畫而問伯紂爲無道至於是虖伯對曰書云
迺用婦女之言何有踞肆於朝所謂衆惡歸之不如是之
甚者也上曰苟不居此此圖何戒伯曰沉湎于酒微子所
以告去也式號式謼大雅所以留連也(師古曰大雅蕩之詩云式號式謼俾)
(晝作夜醉號謼以晝爲夜流連作詩之歡而泣涕流連也而諸書乃以留連荒亡盖失之矣大雅以流連不謂飲酒)
(之人也謼音大故反)詩書淫亂之戒其厚皆在於酒上迺喟然歎曰
吾久不見班生今日復聞讜言放等不懌
又曰成帝省减椒房掖庭用度許皇后上疏曰設妾欲作
某屏風張於某所必䋲妾以詔書矣
又曰王莽常翳雲母屏風
東觀漢記曰宋弘嘗燕見御座新施屏風圖畫列女帝數
顧視之弘正容言曰未見好德如好色者上即爲撤之上
姉湖陽公主新寡上與共論朝臣微觀其意主曰宋公威
容德器群臣莫及上曰方圖之後弘見上令主坐屏風後
因謂弘曰諺言貴易交冨易妻人情乎弘曰臣聞貧賤之
交不可忘糟糠之妻不下堂上顧謂主曰事不諧矣
謝承後漢書曰鄭弘爲太尉舉第五倫爲司空班次在下
每正朔朝見弘曲躬自卑上問知其故遂聽置雲母屏風
分隔其間由此爲故事
吳志曰景帝時紀亮爲尚書令子騭爲中書令每朝會詔
以御屏風隔其座焉(或曰隔以雲母屏風)
又曰曹不興善畫孫權使畫屏風誤筆落點素因就以作
蠅權以爲生蝇舉手彈之
魏書曰太祖雅性節儉帷帳屏風壞則𥙷納
魏志曰太祖平柳城班所獲器物特以素屏風素憑几賜
毛玠曰以君有古人之風故賜君以古人之服
晉書曰吳隱之字處默清貧劉𥙿拜太常卿以竹蓬爲屏
風坐無氊席
續晉陽秋曰何無忌母劉牢之姉無忌與宋高祖謀夜於
屏風中製檄文母登屏風窺之大喜曰汝能如此吾讎雪
矣
宋書曰顔延之愛姬死以冬日臨哭忽見妾排屏風以壓
延之延之懼墜地因病
又曰王琨儉於財用設酒不過兩爵輙云此酒難遇塩豉
薑菜之屬並掛屏風酒漿悉置牀下内外有求琨手自付
之
宋起居注曰元嘉中中丞劉禎奏風聞廣州刺史韋朗於
州作綠沉銀泥漆屏風二十三牀請以事免朗官
王琰宋春秋曰明帝性多忌諱禁制廻避者數十百品亦
惡白字屏風書古來名文有白字輙加改易玄黃朱紫隨
宜代之
齊書曰宜都王鏗年十歲時與吉景曜商略先言往行左
右誤排抩瘤屏風倒壓其背顔色不異言談無輟亦不顧視
又皇太子在雍有發古得玉屏風遣將還都
又劉悛傳武帝常在東宫每幸悛坊閑言至夕賜屏風帷帳
南史曰王遠字景舒位光禄勲時人謂遠如屏風屈曲從
俗能蔽風露言能不虧物理也
唐書曰太宗引虞世南爲秦府十八學士嘗令寫列女傳
以裝屏風于時無夲世南書之一無遺失
又曰田神功卒賜屏風茵褥於靈座
又曰憲宗以天下無事留心典墳著書十四篇名曰前代
君臣事跡寫於六扇屏風以示宰相
春秋後語曰孟嘗君每待客坐語屏風後常有侍吏主記
所與客語知其親戚居處客去後使使謝餽無所遺失
塩鐵論曰一杯棬(去遠反說文曰䊎)用百人之力一屏風就萬人
之功其爲多矣功積於無用財盡於不急
桓譚新論曰五聲各從其方春角夏徵秋商冬羽宫居中
央而兼四季以五音湏宫而成可以殿上五色錦屏風諭
而示之望視則青赤白黃各各異類就視則皆以其色
爲地五色文之世其欲爲四時五行之樂亦當各以聲爲
地而用四聲文飾之猶彼五色屏風矣
西京雜記曰廣川王去疾發魏哀王冢有石屏風
又曰趙飛鷰爲皇后其女弟遺雲母屏風瑠璃屏風
又曰漢江都王建勁徤嘗跳越七尺屏風
漢武舊事曰帝起神臺其上扉屏風悉以白琉璃作之光
冶洞澈也
郭子横洞冥記曰上起神明臺上有金牀象席雜玉爲龜
甲屏風
拾遺錄曰董偃嘗卧延清之室設紫瑠璃屏風列麻油燈
於戸外視屏風若無屏風矣侍人唯見燈明以言無礙乃
於屏風外扇偃曰玉石豈湏扇而後清涼也侍者乃屏風
扇以手摸之方知有屏風之礙矣
又曰孫亮作瑠璃屏風甚薄而徹每於月下淸夜舒之常
愛寵四姬使坐屏風中外望之乃如無隔唯香氣不通於
外
劉向七略別傳曰臣與黃門侍郎歆以列女傳種類相從
爲七篇以著禍福榮辱之效是非得失之分畫之於屏風
四堵
桓任別傳曰任子亡愍念之爲作象著屏風置座邊
古今注曰孫亮作瑠璃屏風鏤作瑞應圖一百二十種
鄴中記曰石虎作金銀鈕屈膝屏風衣以白縑畫義士仙
人禽獸之像讃者皆三十二言高施則八尺下施四尺或
施六尺隨意所欲也
三輔决錄曰何敞爲汝南太守和帝南廵過郡有刻鏤屏
風爲帝設之帝命侍中黃香銘之曰古典務農雕鏤傷
民忠在竭節義在脩身
風土記曰陽羡縣令袁起生有神異無病而亡塚東面有
屏風盖神之所坐
東宫舊事曰皇太子納妃有牀上屏風十二牒織成漆連
銀鈎紐織成連地屏風十四牒銅環鈕
京兆舊事曰杜陵蕭彪字伯文爲巴郡太守以父老歸供
養父有客常立屏風後自應使命
三秦記曰荆軻入秦爲燕太子報讎把秦王衣𬒮曰寕爲
秦地鬼不爲燕地囚王美人彈琴作語曰三尺羅衣何不
掣四面屏風何不越王因掣衣而走得免
叚龜龍凉州記曰有人發張駿墓得眞珠簾箔雲母屏風
語林曰滿奮字武秋羸惡風侍坐武帝屢顧看雲母幌或
云北䆫琉璃屏風實密似疎有難色武帝笑之荅曰臣如
吳牛見月則喘或云是胡質侍魏明帝坐
俗說曰荀介子爲荆州刺史荀婦大妬恒在介子齋中客
來便閉屏風有桓客者時爲中兵參軍來詣荀諮事論事
巳訖爲復作餘語桓時年少殊有姿容荀婦在屏風裏便
語桓云桓參軍君知昨人不論事巳訖何以不去桓狼狽
便走又曰謝萬作吳興郡其兄安時隨至郡中萬眠常
晏起安清朝便往牀前叩屏風呼萬起
淮南王屏風賦曰列在左右近君頭足不逢仁人永爲杇
木
曹毗詩叙曰余爲黃門在直多懷遂作詩書屏風
李尤屏風銘曰舍則潜辟用則設張立必端直處必廉方
壅閼風邪霧露是抗奉上蔽下無失其常
王羲之與殷浩書曰勸令畫廉藺於屏風
步障
晉書曰石崇與王愷相尚愷以紫絲步障四十里崇以錦
步障五十里以敵之
又曰王凝之妻謝氏有才辯凝之嘗與賓談論詞理將屈
謝氏遣婢白獻之曰欲與小郎解圍乃施青綾步障自蔽
與客申獻之前議客不能屈
齊書曰江夏王寳玄與崔惠景叛景敗寳玄逃奔數日
乃出帝召入後堂以步障裹圍之令羣小數十人鳴鼓角繞
其外遣人謂曰汝近圍我亦如此少日乃殺之
北齊書曰琅瑘王儼字仁威武成弟三子也武成甚愛之
儀衛甚盛帝嘗與后在華林園東門外張幕施青綾步
障以觀之
東宫舊事曰太子納妃有絲布碧裹步障三十漆竽銅鈎
拾遺記曰石虎爲浴臺列鳳文錦步障縈蔽於浴所
語林曰許玄度將弟出都婚諸人聞是玄度弟欽遲之旣
見乃甚癡便欲嘲弄之玄度爲之解紛諸人遂不能犯境
劉眞長歎曰玄度爲弟婚施十重鐵步障
語林曰大將軍刑周伯仁以步障繞之經日巳具王曰周伯
仁子弟癡何以不知取其翁屍周家然後收之
承塵
釋名曰承塵施於上以承塵土也
周禮春官下曰幕人掌帟綬之事(云謂帟在王幕若幄中坐上承塵也)
後漢書曰雷義字仲公豫章鄱陽人也初爲郡功曹皆擢
舉善人不伐其功義嘗濟人死罪罪者後以金二斤謝之
義不受金主伺義不在默投金於承塵上後葺理屋宇乃
得金金主巳死無所復還義乃以付縣曹
宋書曰建平王宏子景素在南徐甚得人心而謗聲曰積
深懷憂懼嘗與故吏劉璡獨處曲臺有鵠集於承塵飛鳴
相追景素泫然曰若斯鳥者遊則參于風煙之上止則隱
于林木之下飢則啄渴則飲形體無累于物得失不關於
心一何樂哉
搜神記曰長安有張氏者獨處一室有鳩自外入止于牀張
氏惡之披懷而祝曰鳩尔來爲我禍耶飛上承塵上爲我
福也來入我懷鳩飜飛入懷乃化爲一鈎從尔資産巨萬
又曰博陵劉伯祖爲河東太守所止承塵上有神能語京
師詔書誥下消息輒豫告伯祖伯祖問其所食啖欲得羊
肝於前切之臠隨刀不見盡兩羊肝有一老狸眇眇在案
前持刀者舉刀欲斫之伯祖訶止自舉着承塵上湏臾大
笑曰向者啖肝醉忽失形與府君相見大慙愧後伯祖當
爲司隷復先語伯祖云某月某日書當到期如言及入司
隷府神隨逐承塵上輙言省内事伯祖大恐怖謂神曰今
職在刺舉左右貴人聞神在此因以相害神荅曰如府君
所慮當相捨去遂無聲
支僧載外國事曰斯訶調國有大冨長者條三弥與佛作
金薄承塵一佛作兩重承塵
抱朴子曰余友人滕永叔嘗養大猕猴以鐵鏁鏁之着牀
間而犬忽齧殺之永叔便合鏁埋之後百許日有鬼者見
猕猴走上承塵上不悟是猕猴鬼也驚指之曰猕猴何以
被傷流血断走乎永叔曰始乃今日知猴死復有鬼乎
語林曰傳信忿母母羸病恒驚悸信乃取鷄鴨去毛置承
塵上行落地母輙恐怖
楚辭曰經堂入奥朱塵筵(塵承塵也)︻太平御覽卷第七百一
