太平御覽卷第一百七十一
州郡部十七
江南道下
越歙明台處温
婺衢潭岳衡永
道郴連邵黔思
費辰錦溪叙施
播珍夷葉溱
越州
十道志曰越州會稽郡禹貢楊州之域春秋時越國
春秋元命苞曰牽牛流爲楊州分爲越國
史記曰越王勾踐其先禹之苗裔夏后少康之庶子也封
於會稽以奉守禹之祀文身断髮披草萊而邑焉
吴志曰會稽南面連山萬重北帶滄海千里
輿地志曰順帝時陽羡人周嘉上書請分淅江以西爲吴
郡東爲會稽郡
宋略曰會稽山隂編戶三萬號爲天下繁劇王羲之云每
行山隂道上如鏡中遊王獻之望鏡湖澄澈清流瀉注乃
云山川之美使人應接不暇
郡國志曰越王北面以事吴後終滅吴
漢志曰會稽郡秦置高帝六年爲荆國十二年更名吴景
帝四年屬江都領曲阿等縣三十六
吴越春秋曰禹巡行天下歸還大越會計脩國之道以會
計名山仍爲地號也
漢志曰剡縣屬會稽莽曰盡忠
南史曰張稷爲剡令至&KR0792;亭生子因名&KR0792;字四山
漢志曰諸曁縣屬會稽郡莽曰䟽虜
十道志曰縣有曁浦諸山因以爲名
會稽志曰龜山之下有東武里即琅耶東武縣山一夕移
於此東武人皆從此故里不動
歙州
十道志曰歙州新安郡禹貢楊州之域春秋時屬越秦屬
丹陽郡
漢志曰歙都尉治屬丹陽郡
漢志曰&KR0627;縣屬丹陽郡浙江水出焉成帝鴻嘉二年爲廣德
國王莽曰愬虜師古曰&KR0627;音伊字與黟同
晉書曰孔愉字敬康會稽人永嘉之亂避地入新安山谷
中以稼穡讀書爲業信著鄕里後奄忽而去人皆以爲神
爲之立廟孔靈村
梁書曰任昉爲新安太守調楓香二石始入三兩便止不
欲遺之後人及下任唯有桃花米二十石
圖經曰續溪縣以界内乳溪與徽溪相去一里廻轉屈曲
並流離而復合謂之續溪縣因名焉
圖經曰任昉爲新安太守因行春至此愛其雲溪緣源尋
幽累日不返百姓因名其溪爲昉溪村名昉村
又曰新安貢柿心墨木&KR0627;之字縣職此之由
又曰祈門縣本名閶門著於秦漢之代縣有巨石夾流水
兩相對其狀似門故號閶門
又曰㜈源縣本晉休寧縣
東陽記曰上應㜈女故名之
明州
十道志曰明州餘姚郡古舜爲餘姚之墟
史記曰越王勾踐平吳徙夫差於甬東
漢志曰餘姚屬會稽郡本鄮縣之地
風土記曰舜支庶所封故曰餘姚
輿地志曰邑人以其海中物産於山下鄮易因名鄮縣
圖經曰鄮縣有角東及句章故城
台州
十道志曰台州古越州會稽郡之地禹貢楊州之域春秋
時越國秦屬閩中郡後越王無疆七代孫閩君搖率越人
佐漢伐秦惠帝錄其功封姚爲東越王都於甌
山海經曰甌在海中郭璞注云今臨海永寧縣即東甌故
地也若在南海中鬱林郡爲西甌吴地記曰漢書閩越圍
東甌東甌告急於天子天子遣太中大夫嚴助發兵往救
未至閩越止兵東甌乃舉國徙中國處之江淮間而後遺
人往往漸出乃以東甌地爲回浦縣
漢志曰回浦東部都尉理屬會稽郡揚雄解嘲曰東南一
尉西北一候
十道志曰唐武德四年討平李子通於臨海縣置海州五
年改海州爲台州
處州
圖經曰處州縉雲郡古縉雲之墟也秦爲會稽郡地漢初
爲東甌地後以爲回浦縣光武更名章安晉分爲永嘉郡
輿地志曰永嘉郡本會稽東郡地晉明帝太寧元年分臨
海等五永嘉郡
圖經曰麗水縣有惡道惡道有突星瀨謝靈運與弟書曰
聞惡道溪中九十九里有五十九灘永嘉記曰王右軍遊
惡道歎其竒絶遂書突星瀨於石
輿地志曰松陽縣本章安南鄕漢末立爲縣吴地記曰縣
東南臨大溪有松陽樹大八十一圍腹中空可容三十人
坐故取此爲名王右軍嘗往看之永嘉記曰青田縣有草
葉似竹可染碧名爲竹青此地所豐故名青田浮丘公相
鶴經曰青田之鶴
温州
十道志曰温州永嘉郡會稽之東境也漢永建四年置永
寧縣
郡國志曰永嘉爲東甌鬱林爲西越斯地蠶一年八熟
圖經曰永嘉縣漢冶縣之地後漢改爲章安縣
漢志曰冶本閩越地屬會稽郡
㜈州
十道志曰㜈州東陽郡禹貢楊州之域春秋時爲越之西
界秦屬會稽郡漢初屬荆吴二國
郡國志曰婺州正得東越之地漢時其地屬會稽爲東楊
州人俗輕躁少信行好淫祀
鄭緝之東陽記曰此境於會稽西部嘗置都尉理於此吴
寳鼎元年始分會稽置東陽郡隋平陳置婺州蓋取其地
於天文爲婺女之分野異苑曰東陽顔烏以淳孝著聞群
鳥助銜土塊爲墳烏口皆傷一境以爲至孝所致因以縣
名烏傷
十道志曰唐武德七年改烏傷爲義烏
衢州
十道志曰衢州信安郡土地所屬與㜈州同唐武德四年
平李子通於信安縣置西有三衢山因以爲名
輿地志曰後漢獻帝初平三年分太末縣立新安縣晉太
康元年以弘農有新安改名爲信安左傳曰越伐吴王孫
彌庸觀越見姑蔑之旗杜注云今東陽太蔑縣是輿地志
曰太蔑秦漢爲太末縣今龍丘乃春秋東陽太末縣也
潭州
十道志曰潭州長沙郡禹貢荆州之域春秋及戰國時爲
黔中地之南境晉懷帝永嘉元年分荆州置湘州隋平陳
改湘州爲潭州
史記天官書曰翼&KR0942;爲楚分傍一小星爲長沙星漢書曰
高帝封番君吴芮爲長沙王
又曰長沙定王發景帝二年立以母微無寵故王卑濕貧
國應劭注曰景帝後二年諸王來朝有詔更前稱壽歌儛
定王但張䄂小舉手左右笑其拙怪問之對曰臣國小地
狹不足廽旋帝乃以武陵零陵桂陽屬焉
郡國志曰炎帝神農氏葬於長沙長沙之尾東至江夏謂
之沙羡是其地
十三州志曰西自湘江至東萊萬里故曰長沙
湘州記曰始皇二十五年併天下分黔中以南之沙鄕爲
長沙郡以統湘川蓋取星以名焉
遁甲經曰長沙之地雲陽之墟可以長生可以避世
湘中記曰其地有舜之遺風人多純朴今故老猶彈五絃
琴好爲漁父吟
湖南風土記曰長沙下濕丈夫多夭折俗信鬼好淫祀第
蘆爲室頗雜越風
岳州
十道志曰岳州巴陵郡禹貢荆州之域古三苗國地春秋
及戰國時屬楚秦屬長沙郡晉分長沙之巴陵置建昌郡
在巴陵齊武封子倫爲巴陵王梁封齊明帝子寳義爲巴
陵王奉齊後以備三恪隋平陳改爲岳州
尋江記曰羿屠巴蛇於洞庭其骨若陵故曰巴陵
淮南子曰斬脩蛇于洞庭
十道志曰巴陵縣本漢下雋縣之巴丘地
漢書地理志曰下雋縣屬長沙郡
十道志曰華容縣本漢孱陵縣
衡州
十道志曰衡州衡陽郡春秋時屬楚秦屬長沙郡漢爲&KR0789;
縣地屬長沙國吴分長沙之東部立爲湘東郡隋平陳罷
郡爲衡州因衡山以取名
尚書禹貢曰荆及衡陽惟荆州
甄烈湘州記曰宋大明中望氣者云湘東有天子氣遣日
者巡視斬崗以厭之尋乃湘東王爲天子(即明帝也)
圖經曰荼陵縣者所謂陵谷生茶茗焉
永州
十道志曰永州零陵縣禹貢荆州之域春秋及戰國時楚
之南境秦屬長沙郡漢屬長沙國晉以零陵屬湘州隋平
陳置永州因永水爲名梁書曰孫謙字長遜爲零陵太守
有善績吏人安之先是部多猛獸謙至絶迹及去官之夜
猛獸即害居人
甄烈湘州記曰石鷰山石形似鷰大小如一山明淨即頡
頑飛翔
羅含湘中記曰石鷰在泉陵縣雷風則群飛然其土人稀
有見者
按十道志曰零陵縣本漢泉陵縣
道州
十道志曰道州江華郡禹貢荆州之域春秋及戰國時屬
楚漢屬長沙國唐貞觀八年爲道州
圖經曰昔舜封象有鼻國即其地
郴州
十道志曰郴州桂陵郡禹貢荆州之域春秋及戰國時屬
楚秦屬長沙郡漢高祖二年分長沙南境立桂陽郡屬荆
州部居郴梁元帝爲盧陽郡屬衡州隋平陳改爲郴州
史記曰項羽徙義帝於長沙都郴
連州
十道志曰連州連山郡春秋時楚地秦爲長沙郡之南境
二漢爲桂陽郡之桂陽縣吴屬始興郡晉因之宋於此立
宋安郡後省齊如之梁爲陽山郡唐武德四年改爲連州
以郡南黃連嶺爲名
邵州
十道志曰邵州邵陽郡禹貢荆州之域春秋時屬楚秦爲
長沙郡漢爲昭陵縣屬零陵郡吳分零陵北部爲邵陵郡
屬荆州即今州也晉武改昭陽爲邵陽唐貞觀十年改爲
邵州又曰邵陽縣本漢昭陵縣地屬長沙國
黔州
十道志曰黔州黔中郡禹貢荆州之域戰國爲楚黔中地秦
昭王伐楚置黔中郡其地又屬焉漢武陵郡之酉陽縣地
武陵五溪蠻之西界也周武帝保定四年蠻帥田思鶴以
地内附置奉州建德三年改爲黔州
吴錄曰黔陽屬武陵郡黔陽今辰州三亭縣西故城是也
思州
十道志曰思州寧夷郡禹貢荆州之域春秋楚地隋開皇
十八年始置務川縣屬庸州唐武德元年以務川當䍧牁
要路置務州貞觀八年改爲思州因思卭水爲名
費州
十道志曰費州涪川郡禹貢荆州之域春秋時屬楚漢武
帝元鼎六年通牂牁道置牂牁郡其地屬焉江山阻遠爲
俚獠所居多不臣附周宣政元年獠王元殊多質等歸國
遂立州取費水爲名
九州要記曰九丘之外有費州
辰州
十道志曰辰州盧溪郡禹貢荆州之域春秋時屬楚其地
即古蠻夷之地秦昭王使白起伐楚略取蠻夷置黔中郡
漢改黔中爲武陵郡隋開皇平陳改爲辰州沅陵記曰五
溪十洞頗爲邊患自馬伏波征南之後雖爲郡縣其民叛
擾代或有之蓋恃山險所致十道志曰壷頭山後漢馬援
征五溪蠻取壷頭山賊乘高守險水迅舡不得進士卒多
疫死援亦中病穿岸爲室以避炎氣遂卒干此武陵記曰
山邊有石窟即馬援所穿室也室内有大蛇如舡云是援
之餘靈
十道志曰故老云楚子滅巴巴子兄弟五人流入黔中漢
有天下名曰酉辰巫武沅等五溪爲一溪之長故號五溪
錦州
十道志曰錦州盧陽郡歷代土地與辰州同唐武德初以
辰州之地析置錦州
溪州
十道志曰溪州靈溪郡禹貢荆州之域歷代土地所屬與
辰州同唐武德中立溪州蓋取五溪相會於此
又曰大鄕縣本漢沅陵零陵二縣地屬武陵郡梁分立大
鄕縣三亭縣本漢靈陽縣地屬武陵郡唐分大鄕縣縣有
小酉山黔山大酉山
叙州
十道志曰叙州潭陽郡古蠻夷之地戰國時爲楚黔中地
唐貞觀八年爲巫州天授三年以巫山不在州界改爲沅
州以沅江水爲郡名開元十三年仍舊爲巫州至大曆五
年爲叙州
五溪記曰民多射生而鼻飲噉蛇鼠捕鰕蠏朝營夕用故
無宿給
施州
十道志曰施州清江郡禹貢荆州之域春秋時巴國七國
時爲楚巫郡地秦昭王伐楚置黔中郡巫地屬焉周武帝
建德二年酋長向邹兄弟四人相率内附置施州
又曰清江縣本漢巫縣地屬南郡巫縣今䕫州巫山縣是
也吴晉及周爲沙渠之地隋於此置清江縣
播州
十道志曰播州播川郡秦夜郎縣之西南隅惠王十四年
欲得楚黔中地以武關之外易之今隷黔府即惣謂黔中
地漢武元鼎六年平西南夷置牂牁郡其地屬焉以且蘭
有掾舡牂牁因此立郡以名焉貞觀九年於北界置郎州
後省十三年又於其地置播州以其地有播川因名焉
漢書曰唐蒙上書說武帝曰聞夜郎國有精兵可十餘萬
浮舟䍧牁出其不意以制越此一竒也
珍州
十道志曰珍州夜郎郡古山獠夜郎國之地晉永嘉五年
分牂牁置夜郎郡兼置充州唐貞觀十七年廓闢邊夷置
播川鎮後因川中有降珍山因以鎮爲珍州取山名郡也
九州志曰夜郎自古非臣伏州郡之地漢武開拓南邊始
置夜郎縣屬牂牁郡即牂牁都尉居之
後漢書曰衣郎者臨牂牁江江廣百餘步足以行舡
十三州志曰牂牁者江中山名也
夷州
十道志曰夷州義泉縣古徼外蠻夷之地漢置牂牁郡歷
代恃險不聞臣附隨大業七年始招慰置綏陽縣屬明陽
郡唐武德四年置夷州
葉州
十道志曰葉州龍溪郡古蠻夷之地唐置葉州或爲龍溪
郡
溱州
十道志曰溱州溱溪郡古蠻夷之地唐貞觀八年開拓南
蠻於榮懿縣立溱州地多貢象牙後或爲溱溪郡
太平御覽卷第一百七十一
