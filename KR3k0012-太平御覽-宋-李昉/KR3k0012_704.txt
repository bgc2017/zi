太平御覽卷第七百四
服用部
囊
帊幞
囊
說文曰囊謂橐也橐車上大囊也
方言曰自關而西食囊謂之掩囊
周易坤卦六四曰括囊無咎象曰括囊無咎愼不害也
焦贛易林歸妹之損曰争鷄失羊亡其金囊利得不長
毛詩公劉曰廼裏餱糧于橐于囊
公羊傳哀公曰齊景公死舍立陳乞迎陽生使力士舉巨(大也)
囊而至開之則公子陽生也乞曰此君也諸大夫皆再拜
稽首自是往殺舍
史記曰韓信巳定臨淄楚使龍且救齊夾睢水陣韓信乃
夜令人爲萬餘囊盛沙以壅水上流引軍半渡擊龍且佯不
勝遂走龍沮追信信渡水使人决壅水大至急擊殺龍且
戰國策曰荆軻逐秦王時侍醫夏無且以樂囊提軻(提擊也)
漢書曰陸賈使尉佗佗賜賈囊中裝直千金
又曰東方朔曰侏儒長三尺奉一囊粟錢二百四十朔長
九尺餘亦一囊粟錢二百四十侏儒飽欲死臣朔飢欲死
又曰楊王孫病且終先令其子曰吾欲臝葬以反吾真死
則爲布囊盛入地七尺旣下從兄脫其囊以身親士
又東方朔傳曰文帝集上書囊以爲殿帷
又曰張安世持囊簪筆事孝武數十年見謂忠謹(囊挈橐也近臣)
(負也)
又曰邴吉馭吏嘗知邊塞吏出適見驛持赤白囊邊郡發
犇命書馳來至虜入雲中代郡遽歸府見吉白狀
又曰成帝許美人乳詔使婢嚴持乳醫及藥篋至美人所
後詔使嚴持綠囊書與許美人告嚴曰美人當有以予女
受來置飾室中美人葦篋一合盛所生兒死緘封及綠囊
報書予嚴
又曰王陽好車馬衣服鮮明而遷徙轉移所載不過囊槖
時人怪其奢伏其儉故俗傳王陽能作黃金
東觀漢記曰岑彭與吳漢圍隗囂壅谷水以縑囊盛土爲
堤灌西城
後漢書張湛傳曰光武嘗召見諸郡計吏問前後守令能否
蜀郡計掾樊顯曰漁陽太守張堪昔在蜀仁以惠下威能
討姦前公孫述破時珍寳山積捲握之物足冨十世而堪
去職之日乘折轅車布被囊而巳
范曄後漢書曰楊琁爲零陵太守以緋囊盛石灰於車上
繫布索於馬尾會戰從風鼓灰賊不得視因以火燒布布
燒馬驚奔突賊陣
又曰和熹鄧后臨朝杜根以安帝長宜親政事乃上書直
諫太后怒收根盛以縑囊撲殺之執法者以根知名私語
行事人使不加力而載出城外根得蘇
典略曰馬略爲司&KR0674;督軍從事討郭援爲飛矢所中乃以
囊褁其足而戰斬援首詔拜徐州刺史
魏略曰大秦國王有五宫相去各十里王一旦至一宫聽
事止宿明旦復至一宫遍而還出行常以一韋囊自隨有
上言者收辭囊中還宫乃省之
吳錄曰步騭表言北降王潜等說北箱部伍圖以東向多
作布囊欲以盛沙塞江孫權見吕範諸葛恪云每讀騭表輙
獨失笑此江與開闢俱生寧有可囊塞埋乎
王隱晉書曰棗嵩用事於王浚時謠曰十囊五囊入棗郎
晉中興書曰孫恩敗以囊簏盛嬰兒投之於外而告之曰
賀汝先登仙堂我尋而後就汝
晉書曰郭公居河東精卜筮郭璞從而受業公以青囊中
書九卷與之璞由是洞曉其術
宋書曰吳郡人陳遺少爲郡吏母好食鐺底飯遺在役恒
帶一囊每煑食輙錄其燋以貽母
陳書曰後主怠於政事每啓奏後主倚隱囊置張貴妃於
膝上共决之
隋書曰張虔威嘗在塗見一遺囊恐其主求失因令左右
負之而行後數日物主來認悉以付之
莊子曰人而不學命之曰視皮學而不行命之曰輙囊(輙囊)
又曰將爲胠篋探囊發匱之盗而爲守備則必攝緘縢固
扄鐍此世俗所謂智也然巨盗至則負匱揭篋擔囊而趨
唯恐緘縢之不固也
淮南萬畢術曰鴻毛囊之可以渡江(盛鴻毛滿囊可渡江不溺也)
東宫舊事曰太子納妃有絳石綺絹裏被囊一丹羅長命
綺絹裏椀囊一紫綦文綺絳絹裹椀囊二
晉中經簿曰盛書皂縹囊書函中皆有香囊二
世說曰謝玄年少時好着紫羅香囊垂覆手太傳患之而
而不欲傷其意乃鐍與戲賭得即燒之
語林曰劉承胤少有淹雅之度王庾温公皆素與周旋聞
其至共載看之劉倚被囊了不與王公言神味亦不相酬
俄頃賓退王庾甚怪此意未能解温曰承胤好賄被下必
有珍寳當有市井事令人視之果見向囊皆珍玩焉與胡父諧
賈(諧賈贊鬻)
又曰石崇厠内兩婢持錦囊是籌也
俗說曰何承天顔延年俱爲郎何問顔曰藿囊是何物顔
荅曰此當復何解耶藿囊將是卿(言腹中無所有純是藿此是世俗相調之辭也)
西京雜記曰惠帝與趙王同寢處后殺之不得後帝早獵
后命力士於被中搤殺之乃死吕后不信以綠囊盛之載
以小軿車入見厚賜之力士東都門外官奴帝後知腰斬
之
拾遺錄曰蘇秦張儀二人假食於路剥樹皮爲囊以盛天
下良書
又曰燕昭王夢西方羽人從雲中來曰大王精智未開求
恒生久視之觀不可得也以指畫王心應手而裂王乃驚
悟血濕於襟王復見所夢人曰本欲易王之心乃出方寸
綠囊囊中有續脉石名丸𥙷血精散摩主之臆俄而即愈
又曰石虎爲浴臺皆用鍮石珷玞爲隄岸或以虎魄車渠
爲缾杓夏則自渠水以内池池中皆紗縠爲囊盛百雜香
漬於水裏
王肅喪服要記曰昔魯哀公祖載其父孔子問曰寧設五
穀囊乎哀公曰五糓囊者起伯夷叔齊讓國不食周粟而餓
首陽之山恐魂乏飢故作五糓囊吾父食味含哺而死何
以此爲
國語曰吳王殺申胥盛以鳲鴺而投之於江(鳲鴺革囊)
春秋後語曰趙王使平原君入楚求其從約其客有文武
者二十人偕得十九人未有可以備二十者毛遂請行平
原君曰賢士處世譬如錐之處囊其鋒立見今先生處勝
門下三年無所聞是先生無所能也遂曰臣乃今日請處
囊中耳若早處囊中乃穎脫而出非特末見也平原乃許
與偕
江表傳曰魏太祖與馬超單馬會語超負其多力嘗置六
斛米囊東西走馬輙製米囊以量太祖輕重太祖尋知之
曰幾爲狡虜所欺
漢武内傳曰帝見三母有一卷書盛以紫錦之囊母曰此
吾真形圖也
曹暪傳曰操性佻易自佩小鞶囊盛手巾細物
益部耆舊傳曰閻憲字孟度爲綿竹令男子杜成行於路
得遺裝囊開視有錦帛二十五疋明送詣吏
汝南先賢傳曰范滂被詰受幾許贓賕滂曰曾爲北部督
郵汝陽令有記囊表裹六尺若以此爲贓贓直六十耳
郭文舉别傳曰文舉河内人也懷帝未濟江至餘杭市賣
箭箬易塩米以樹皮作囊得米塩以内囊中
裴淵廣州記曰州廳事梁上畫五羊象又作五榖囊隨象
懸之云昔高固爲楚相五年銜穀萃於楚庭因是圖其象
荆楚歲時記八月民俗以錦綵爲眼明囊記曰赤松子此
日以囊承栢樹下露以爲相貽或以金薄爲之遞相餉遺
幽明錄曰習鑿齒爲荆州主簿從桓宣武出獵見黃物射
之即死是老雄狐臂帶絳綾香囊
又曰廣陵韓略將下馬覺鞭重見有綠錦囊中有短卷書
着鞭鞘皆不知所從來開視之故榖紙祝經乃世之常聞
也
異苑曰信安鄭微年少時見人遺一囊云中有物欲碎便
爲凶兆微密開看乃是一挺炭意甚祕之年八十病篤語
子弟云吾齒老矣可試啓此囊見炭悉碎折於是遂死
趙一秦客詩曰文籍雖滿腹不如一囊錢
宋劉義恭啓曰垂賜金虎魄茱萸囊七寳校裝玉眼明囊
帊幞
通俗文曰帛三幅曰帊帊衣曰幞
職官曰尚書郎入直中宫供青縑曰綾幞
晉中興書曰陸納爲吳興太守徵拜左右尚書臨發止
留被幞餘悉還官
梁書曰張譏幼喪母有錯綵絲經帕即母之遺製及有所
識家人具以告之每歲時輙對帕哽咽不能自勝
南史曰關康之寓居南平昌特進顔延之等當時名士十
許人入山候之見其散髮被黃布帊而卧了不相眄延之
等咨嗟而退不敢干也
北史曰後魏元文旣專政於禁中自作別庫掌握之珍寳充
牣其中又曾卧婦人於食輿以帊覆之令人輿入禁内出亦
如之直衛雖知無敢言者
東宫舊事曰皇太子納妃有絳綾裹幞帊五具絹裹帊五
太平御覽卷第七百四
