太平御覽卷第二百一十六
職官部十四
吏部四司郎中員外
吏部郎中
六典曰吏部郎中掌考天下文吏之班秩階品
魏志曰諸葛誕字公休爲吏部郎人有所囑託輙顯其言
而亟用之後有當否則公議其得失以爲襃貶自是羣寮
莫不愼其所舉
魏志曰袁侃論議清當柔而不犯善與人同當廢興之間
人所趨務者常謙退不爲也時人以是稱之歷選部郎號
爲清平
魏氏春秋曰許允爲吏部郎選郡守明帝疑其所用非次
召入將加罪允妻阮氏跣出謂曰明主可以理奪難以情
求允領之而入帝怒詰之允對曰某郡守雖限滿文書先
至年限在後某守雖後日限在前帝取事視乃釋遣出望
其衣敗曰清吏也
蜀志曰趙戩字叔茂京兆長陵人質而好學言稱詩書愛
鄙於人不論疎密辟公府入爲尚書選部郎董卓欲以所
私並充臺閣戩拒不聽卓怒召戩欲殺之觀者皆爲戩懼
而戩自若及見卓列辭正色陳說是非卓雖凶戾屈而謝
之
晉書曰山濤爲吏部郎文帝與書曰足下在事明雅邁時
念多所乏今致錢二十萬絲百斤榖二百斛
又曰李重字茂曾遷尚書吏部郎詢朝衆而斥華競存公
平而塞私謁是以羣才罔不畢舉
又曰吏部郎缺文帝問人於鍾會會曰裴楷清通王戎簡
要皆其選也於是以楷爲吏部郎
又曰徐寧(少未)知名爲興縣令時廷尉桓彛稱有人倫鑒識
護軍庾亮每屬之訪一佳吏部郎彛嘗去職至廣陵尋親
舊還遇風停浦中累日憂悒因上岸見一室宇有似廨署
訪之云是興縣彛乃造之寧清惠博涉相遇欣然因留數
夕彛大賞之結交而別至都謂庾亮曰吾爲卿得一佳吏
部郎亮問所在彛曰人所應有不必有人所應無不必無
徐寧眞海岱清士因爲叙之即遷吏部郎
又曰杜錫字世嘏𥙷吏部郎不敢用鄕曲一人
又曰王戎少穎悟二十四爲吏部郎
又曰李胤爲吏部清愼選舉號爲廉平
荀綽晉後略曰武含字景緯官歷中庶子遷散騎常侍以
母在日誨云汝修其志仕當爲尚書郎懼進叙有違前言
乃辭常侍爲吏部郎
晉中興書曰阮放與從弟孚齊名爲吏部郎銓管之任甚
有稱譽性清約不理産業爲郎不免飢乏王導庾亮以其
名士供給衣食放由是得立
又曰畢卓字茂世新蔡人少亦放逹泰興末爲吏部郎常
飲酒廢職比舍郎釀卓因醉夜至其甕間取酒飲之掌酒
者不察執而縛之郎往視乃畢吏部也遽釋其縛卓遂引
主人宴於甕側取醉而去卓常謂人曰右手持酒杯左手
持蟹螯拍浮酒池中便足了一生
宋書曰王僧綽爲吏部郎參掌大選究識流品諳悉人物
拔才舉能咸得其分
又曰何尚之遷吏部郎告休定省傾朝廷送別於治渚及
至郡叔度謂曰聞汝來此傾朝相送可幾客荅曰殆數百
人叔度笑曰此是送吏部郎耳非關何彦德也昔殷浩亦
嘗作豫章定省送別者甚衆及廢徙東陽船泊征虜亭積
日乃至親舊無復相窺者
又曰王微字景玄吏部尚書江湛舉微爲吏部郎微與湛
書曰君平生云揚我名者殺我身天爵且猶滅名安用吏
部郎哉其舉何陋其事不經非獨搢紳者不道僕妾皆笑
之
又曰王悅之爲吏部郎隣舍有會同者遺悅之餅一甌辭
不受曰此費誠小然少來不願當之
又曰袁淑爲吏部郎其秋大舉北伐淑侍坐從容曰今當
鳴鑾中岳席卷趙魏撿玉岱宗今其時也臣逢千載之會
願上封禪書一篇太祖笑曰盛德之事我何足以當之
齊書曰陸慧曉遷吏部郎尚書令王晏選門生𥙷内外要
局慧曉爲用數人而止晏恨之送女妓一人欲與申好慧
曉不納吏曹都令史歷政以來諮執選事慧曉任巳獨行
未嘗與語帝遣左右單景儁以事誚問慧曉謂景儁曰六
十之年不復能諮都令史爲吏部郎也上若謂身不堪便
當拂衣而退帝甚憚之
又曰謝朓遷尚書吏部郎中上表三讓中書疑朓官未及
讓以問沈約曰宋元嘉中范曄讓吏部朱循之讓黃門蔡
興宗讓中書並三表詔答其事宛然近代小官不讓遂成
恒俗恐此有乖讓意王藍田劉安西並貴重初自不讓今
豈可慕此不讓耶孫興公孔覬並讓記室今豈可三署皆
讓耶謝吏部今授超階讓別有意豈關官之大小
梁書曰顧憲之字士思爲吏部郎初其祖凱之嘗爲吏部
於庭列植嘉樹謂人曰吾爲憲之種耳至是憲之果爲此
官
又曰王亮字奉叔爲吏部郎銓序著稱及後爲吏部尚書
拘資次而已當代謂爲不能
後魏書曰宋繇沮渠蒙遜平酒泉於繇室得書數千卷鹽
米十斛而已蒙遜歎曰孤不喜尅李歆欣得宋繇耳拜尚
書吏部郎中委以銓衡之任
又曰鄧淵博覽經書長於易筮太祖定中原擢爲吏部郎
淵明解制度多識故事與崔玄伯參定朝儀律令音樂及
軍國文記詔策多淵所爲
又曰孝文帝欲創革舊制選置百官謂羣臣曰爲朕舉一
吏部郎給卿三日假尋曰朕已得之矣乃徵崔亮爲之亮
字敬儒自參選事垂將二十年廉愼明決尚書曰非崔郎
中選事不辦
又曰韋㻛爲吏部郎性貪婪鬻賣官吏皆有定價
王藴別傳曰藴字叔仁爲吏部郎欲使時無屈滯曾下鼓
急出日&KR0628;乃至家去臺數里高褰車帷先後與語不得進
也一官缺求者十輩藴連狀呈宰錄曰某人有地某人有
才不得者甘心無怨
晉懷帝永嘉官名曰吏部郎太原温畿字元甫世論以其
爲人夷曠似玉
郭子曰劉道眞少時漁釣草澤善歌嘯聞之者莫不留連
有一老嫗識其非人甚樂其歌嘯及殺豚進之道眞食豚
盡了不謝嫗見其不飽又進一豚又食半餘半還之後道
眞爲吏部郎嫗兒爲小令史道眞乃超用之兒不知所由
問母而後知之於是齎牛酒以詣道眞道眞笑曰去去無
可復相報者
世說曰山濤舉阮咸爲吏部郎白曰清直寡欲萬物不能
移也
山濤啓事曰人才旣自難知中人巳下情僞又難吏部郎
以碎事日夜相接非但當正巳而巳乃當能正人議郎杜
默德履亦佳太子庶子崔諒中郎陳淮皆有意正又其次
不審有可用者不
袁宏與謝僕射書曰聞見擬爲吏部郎不知審𡭗果當至
此誠相遇之過
梁陸倕拜吏部郎表曰銓衡庶品歷選賓實阮咸眞素屢
薦未登陸亮忠心裁居敗職自非季重清識李毅恬正何
以區分管庫式鑒胥吏
吏部員外郎
六典曰吏部員外郎二人一人掌判南曹每歲選人有解
狀簿書資歷考課必由之以覆其實乃上三銓其三銓進
甲則署焉一人掌判曹務凡預太廟齋郎帖試如貢舉焉
唐書曰崔郾爲吏部員外姦吏不敢欺孤寒無援者未嘗
留滯銓叙之美爲時所稱
五代史後唐書曰蕭頃遷吏部員外郎先是張濬由中書
出爲右僕射曲爲朱温判官高劭使祖蔭求一子出身官
省寺皆稱無例濬指揮甚急吏徒惶懼頃乃判狀云僕射
未集郎官未赴省上指揮吏曹公事且非南宫舊儀濬聞
之慙悚致謝頃由是名振
司封郎中司封員外郎
六典曰司封郎中員外郎掌邦之封爵凡有九等一曰王
正一品食邑一萬戶二曰郡王從一品食邑五千戶三曰
國公從一品食邑三千戶四曰郡公正二品食邑二千戶
五曰縣公從二品食邑一千五百戶六曰縣侯從三品食
邑一千戶七曰縣伯正四品食邑七百戶八曰縣子正五
品食邑五百戶九曰縣男從五品食邑三百戶
職員令曰司封郎中掌封璽皇宗諸親内外命婦及國官
邑官告身并選流外親品等第等
司勲郎中司勲員外郎
六典曰司勲郎中員外郎掌邦國官人之勲級凡勲十有
二轉爲上柱國比正二品十一轉柱國(比從二品十轉爲上)護軍比
正三品九轉爲護軍比從三品八轉爲上輕車都尉比正
四品七轉爲輕車都尉比從四品六轉爲上騎都尉比正
五品五轉爲騎都尉比從五品四轉爲驍騎尉比正六品
三轉爲飛騎尉比從六品二轉爲雲騎尉比正七品一轉
爲武騎尉比從七品
考功郎中
六典曰考功郎中員外郎掌内外文武官吏之考課凡應
考之官皆具錄當年功過行能夲司及夲州長對衆讀議
其優劣定爲九等考第各於所由司准額校定然後送省
唐書曰代宗幸陜考功郎中裴諝步懷考功及南曹二印
赴行在上見而謂之曰疾風知勁草果信矣
考功員外郎
唐書曰席豫襄陽人周湖州刺史固七世孫近徙家河南
豫進士及第開元中累官至考功員外郎典舉得士爲時
所稱
唐書曰孫逖爲考功員外郎逖選貢士二年多得俊才初
年則杜鴻漸至宰輔顔眞卿爲尚書後年拔李華蕭穎士
趙驊登上第逖爲人曰比三人便堪掌綸誥
又曰劉思立宋州寕陵人也遷考功員外郎始奏請明經
加帖進士試雜文自思立始也
又曰鄭澣爲考功員外郎刺史有驅迫人吏上言政績請
刊石紀政者澣探得其情條責廉使巧跡遂露人服其敏
識
又曰李渤穆宗即位召爲考功員外郎十一月定京官考
不避權幸皆行昇黜奏曰宰臣蕭俛叚文昌崔植是陛下
君臨之初用爲輔弼安危理亂决在此時况陛下思天下
和平敬大臣禮切固未有昵比左右侈滿自賢之心而宰
相之權宰相之事陛下一以付之實君義臣行千載一遇
之時也此時若失他更無時而俛等上不能推至公申烱
誡陳先王道德以沃君心又不能正色匪躬振舉舊法復
百司之本如此則教化不立矣臣聞政之興廢在於賞罰
俛等作相巳來未聞奬一人德義舉守官奉公者使天下
在官之徒有所激勸又不聞黜一人職事不理持禄養交
者使尸禄之徒有所懼如此則刑法不立矣雅正莫辯混
然無章教化不行賞罰不設天下之事復何望哉一昨陛
下遊幸驪山宰相翰林學士是陛下股肱心腹宜皆知之
蕭俛等不能先事未形忘軀懇諫而使陛下有忽諫之名
流於史冊是䧟君於過也孔子曰所謂大臣者以道事君不
可則止若俛等言行計從不當如是若言不行計不從湏
奉身速退不宜尸素於化源進退戾也何所避辭其蕭俛
叚文昌崔植三人并翰林學士杜元穎等並請考中下御史
大夫李絳左散騎常侍張惟素右散騎常侍李益等諫幸
驪山鄭覃等諫畋遊是皆恐陛下行幸不息恣情無度又
恐馬有銜蹶不測之變風寒生疾之憂急奏無所詣國璽
委於婦人中倖之手絳等能率御史諫官論列於朝有懇
激事君之禮其李絳張惟素李益三人伏請賜上下考外
特與遷官以彰陛下優忠賞諫之美其崔元略冠供奉之
首合考上下緣與于翬上下考于翬以犯贓處死准令須
降請賜考中中大理卿許季同任使于翬韋道冲韋正牧
皆以犯贓或左降或處死合考中下然頃者䧟劉闢之亂
弃家歸朝忠節明著今宜以功𥙷過請賜考中中少府監
裴通職事修舉合考中上以其請追封所生母而捨嫡母
是明罔於君幽欺其先請考中下伏以昔在宰夫入寢擅
飯師曠李調今愚臣守官請書宰相學士中下考上愛聖
運下振頽綱故臣懼不言之爲罪不懼言之爲罪也其三
品官考伏緣限在今月内進輙先具如前其四品巳下官
續具條流聞奏狀入留中不下議者以宰輔曠官自宜上
䟽論列而渤越職釣名非盡事君之道
唐新語曰李廻秀任考功員外知貢舉有進士姓崔者文
筆非佳廻秀覽之良久謂曰清河崔郎儀貌不惡鬚眉如
戟精彩甚高出身何處量豈必湏進士再三喻而遣之聞
者大噱
太平御覽卷第二百一十六
