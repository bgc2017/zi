太平御覽卷第二百五十一
職官部四十九
都督惣管都護
都督
晉書曰杜預爲都督荆州諸軍事南土美而謠之曰後世
無叛由杜翁孰識智名與勇功
又曰陶侃爲都督(荆雍)益梁四州諸軍事是時荆州大飢百
姓多飢死侃至秋熟輙糴至飢復價糶之士庶歡悅咸蒙
濟頼
又曰羊祜都督荆州諸軍事招擕以禮懷遠以德吴人悅
服呼爲羊公
又曰庾翼都督江荆益三州刺史制度規模每出於人數
年之中軍國充實人情翕然稱其才明由是自河以南皆
懷歸附
又曰陳勰爲陶侃廣州長史侃夢有司馬以鎧與侃勰以
爲司馬國姓鎧者捍國之器節下當進位果除都督交州
又曰張寔都督涼州下令曰忝繼前蹤庶幾刑政不爲百
姓之患而比年飢旱殆由庶事有闕竊慕箴誦之言以𥙷
不逮自今有面刺孤罪者酬以束帛翰墨陳孤過者荅以
筐篚謗言於市者報以羊米
又曰石苞都督楊州諸軍事苞因入朝當還辝高貴鄕公
留語盡日旣出白文帝曰非常主也數日而有成濟之事
又曰劉胤代温嶠都督江州諸軍事領江州刺史假節胤
位任轉高放豪日甚縱酒躭樂不恤政事大殖財貨商販
百萬初胤之代嶠也遠近皆謂非選陶侃郄鑒咸云胤非
方伯才朝廷不從或問王悅曰今大難之後繩紀頓絶自
江陵至于建康三千餘里流人萬計布在國之南藩要害
之地而胤以侈汰之性卧而對之不有外變必有内患悅
曰間温平南語家公云連得惡夢思見代者尋云可用
劉胤此乃温意非家公也是時朝廷空罄百官無禄唯資
江州運漕而胤商旅繼路以私廢公有司奏免胤官書始
下而爲郭默所害
又曰王恭爲都督兖青冀幽并徐州晉陵諸軍事平北將
軍假節鎮京口初都督以北爲號者累有不祥故桓冲王
坦之桓彛之後不受鎮北之号恭表讓軍号以超授爲辭
而實惡其名於是改号前將軍
北史曰賀蘭祥除都督荆州刺史見有發掘古冢暴露骸
骨乃謂守令日比豈仁者爲政耶命所在收藏時夏亢陽
即日降雨
唐書曰宋璟轉廣州都督仍爲五府經略使廣州舊俗皆
以竹茅爲屋屢有火災璟教人燒瓦改造店肆自是無復
延燒之患夷夏懷惠立碑以紀其政
又曰王方翼爲夏州都督屬牛疫無以營農方翼造人耕
之法施關鍵使人推之百姓頼焉
惣管
後周書曰長孫儉爲荆州惣管嘗詣闕奏事時值大雪遂
立於雪中待報自旦逹暮竟無惰容其奉公勤至皆此類
也〇又曰赫連逹遷大將軍夏州揔管三州五防諸軍事
逹雖非文吏然性質直遵守法度輕於鞭撻而重愼死罪
性又廉儉邊境胡民或饋逹以羊者逹欲招納異類報以
繒帛主司請用官物逹曰羊入我厨物出官庫是欺上也
命取私帛與之識者嘉其仁恕焉
北史曰韋孝寬爲延州揔𬋩兄夐至州與孝寬相見將別
孝寬以所乘馬及轡勒與夐夐以其華飾心不欲之謂孝
寬曰昔人不棄遺簮墜履者惡與之同出而不與同歸吾
之操行雖不逮前烈然捨舊策新亦非吾志也乃乘舊馬
以歸
隋書曰元褒爲原州揔管有商人爲賊所劫其人疑同宿
者而執之褒察其色寬而辝正遂捨其人商詣闕訟褒受金
縱賊上遣使窮治之使者薄責褒曰何故利金而捨盗也
褒便即引咎初無異詞使者與褒俱詣京師遂坐免官其
盗尋發於他所上謂褒曰公朝廷舊人位望隆重受金捨
賊非善事何至自誣也曰臣受委一州不能息盗賊臣之
罪一也州民爲人所謗不付法司懸即放免臣之罪二也
牽率愚臣無頋刑法不持文書約束至令爲物所疑臣之
罪三也臣有三罪何所逃責臣又不言受賂使者復將有
所窮究然則縲絏横及良善重臣之罪是以自誣上歎異
之稱爲長者
又曰元景山爲豪州揔管先是州民王廽洛張季真等聚
結亡命每爲劫盗前後牧守不能制景山下車遂捕之廽
洛季真挺身奔江南擒其黨與數百人皆斬之法令明肅
盗賊屏迹稱爲大治
又曰韋世康嘗因侍宴再拜陳讓曰臣無尺寸之功位亞
台鉉今犬馬齒截不益明時恐先朝露無以塞責願乞骸
骨退避賢能上曰朕夙夜庶幾求賢若渴冀與公共治天
下以致太平今之所請深乖夲望縱令䈥力衰謝猶屈公
卧治一隅於是出拜荆州揔管時天下唯置四大揔管并
楊益三州並親王臨統唯荆州委於世康時論以爲美世
康爲政簡静百姓愛悅合境無訟
又曰韋藝遷營州揔管藝容皃瓌偉每夷狄參謁必整儀
衛盛服以見之獨坐满一塌蕃人畏懼莫敢仰視
又曰薜道衡聲名藉甚一時仁壽中楊素專掌朝政道衡
旣與素善上不欲道衡久知機密因而檢校襄州揔管道
衡久蒙駈策一旦違離不勝悲戀兼之哽咽高祖愴然改
容曰𡭗光隂晚暮侍奉誠勞朕欲令𡭗將攝兼撫氓俗今
𡭗之去朕如斷一臂於是賫物三百叚九鐶金帶并時服
一襲馬十疋慰勉遣之
又曰樊子蓋轉循州揔管許以便宜從事十八年入朝奏
嶺南地圖賜以良馬雜物
又曰令孤熙拜桂州揔管十七州諸軍事許以便宜從事
刺史巳下官得承制𥙷授給帳内五百人賜帛五百疋發
傳送其家累改封康郡公熙至部大弘恩信其溪洞渠帥
更相謂曰前時揔管皆以兵威相脅今者乃以手教相諭
我輩其可違乎於是相率歸附先是州縣生梗長吏多不
得之官寄政於揔管府熙悉遣之爲建城邑開設學校華夷
感敬稱爲大化
又曰李安領行軍揔管率蜀兵順流東下時陳人屯白沙
安謂諸將曰水戰非北人所長今陳人依險泊船必輕我
而無備以夜襲之賊可破也諸將以爲然安率衆先鋒大
破陳師高祖嘉之
唐書曰田留安拜魏州揔管劉闥之亂也來攻州城于時
山東豪猾多殺長吏以應賊百姓兇人咸懷異志凡諸守
皆以心腹自衛多所猜防由是上下情隔怨叛者多留安
獨撫結所部示無疑阻九有白事者無間疎遠皆至卧内
謂人曰吾與卿輩同爲國守自宜一心無爲疑貳也必欲
弃同即異背順歸逆亦任卿輩斬吾頭而去矣城中父老
逓相誡勵子弟曰田公以赤心相付何得負之由是人情
遂固州人苑竹林者劉闥之黨也初有異圖留安隂知之
而不發其事因引置左右委以關鑰竹林感其意遂歸
心焉卒收其力用
又曰劉世讓拜廣州揔管將之官高祖問以備邊之策世
讓荅曰突厥比數南宼者徒以馬邑爲其中路耳如臣計者
於崞城置一智勇之將多貯金帛有來降者厚賞賜之數
出竒兵掠其城下踐其禾稼敗其生業不出歲餘彼當無
食馬邑不足圖也高祖曰非公無可任者可馳驛至彼
善爲經略世讓於是以兵臨馬邑高满政以其地來降突厥患
之遣曹繁陁來詣中國言世讓與可汗通謀將爲亂由是
得罪籍没其家及突厥來降言世讓初無逆謀始原其妻
子
都督護
漢書曰宣帝時匈奴日逐王欲降漢使人與鄭吉相聞吉
發渠犁龜兹諸國五萬人迎日逐王吉送三千人小王將
十三人隨吉至阿曲頗有亡者吉追斬之將詣京漢封日
逐王爲德歸侯吉旣破車師降日逐威震西域遂并護車
師以西故号爲都護都護之置自吉始焉上嘉其功乃下
詔曰都護西域騎都尉鄭吉撫循外蠻宣明威信封吉爲
安遠侯漢之号令班於西域始自張騫成於鄭吉也
又曰叚會宗爲人好大節而功名爲西域都護與谷永相
友善永閔其老復遠出與書戒之曰足下以柔遠之靈德
復典都護之重職甚休願吾子因循舊貫無求竒功萬里
之外以身爲夲願詳思愚言
又曰元帝時甘延夀爲西域都護陳湯爲副郅支單于數
困辱漢使湯與延壽謀曰郅支所在絶遠無金城強弩之
守如發屯田吏士從烏孫直詣其城可以成功延夀欲奏
之湯曰國家與公卿議大策非凡所見必不從會延壽久
病湯獨矯制發兵延壽聞之欲止焉湯怒按劒叱延夀曰
大衆巳集竪子欲沮衆耶延壽遂從之部勒行陣益置楊
威白虎合騎之校(張晏曰西域陣法之名也)即日引軍分行遂斬郅支
單于頭送京師延夀封茂成侯湯封關内侯功大賞少爲
石顯匡衡所抑
應劭漢官儀曰西域都護武皇帝始開通西域三十六國
其後稍分至五十餘國置使者校尉以領護之宣帝神雀
三年改曰都護秩二千石平帝時省都護令戊巳校尉領
之
沈約宋書曰初漢宣帝置西域都護以加騎都尉若諫大
夫護西域諸國光武建武初始有督軍諸使至獻帝建安
中魏武相漢遣大將外出督十軍二十軍者始号都督曹
袁張楊之徒雖以三公假節領州郡然無都督之号也三
國時亦有都護中都護左右都護將軍兼督諸軍猶是舊
制意也黃初三年上軍大將曹真始都督中外諸軍事揔
諸軍高貴卿公正元二年晉文帝都督中外諸軍事尋加
大都督之号太始中置小都督江左亦時有也吴朝鎮將
揔兵亦曰都督大軍出爲二部則曰左右都督分武昌爲
兩部亦曰左右部大督其揔一者則曰大都督又繞帳羽
林無難之屬隨事有督無常号也至諸葛恪以下輔政乃
都督中外諸軍事蜀關羽在江陵亦督軍州至張飛姜維
亦爲中外都督如吴魏也晉氏以來宰輔任重者爲中外
大都督方伯望隆者亦如大都督之号凡諸都督雖軍号
有輕重無假節也
唐書曰馬揔爲安南都護揔敦儒學長於政術在南海累
年清廉不撓夷獠便之於漢所立銅柱之處以銅一千五
百斤特鑄二柱刻書唐德以繼伏波之迹
太平御覽卷第二百五十一
