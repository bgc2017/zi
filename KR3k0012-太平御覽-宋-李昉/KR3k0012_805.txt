太平御覽卷第八百五
珍寳部四
玉下
唐書曰太宗嘗謂魏徵曰玉雖有美質在於石間不值良
工琢磨與瓦礫不別若遇良工即爲萬代之寳朕雖無美
質爲公所切磋勞公約朕以仁義弘朕以道德使朕功業
至此公亦足爲良匠耳
又曰高宗朝封禪太嶽造玉冊三枚皆以金編每牒長一
尺二寸廣一寸二分厚三分刻玉填金爲字又爲玉匱一
以藏正坐玉冊金匱二以藏配坐玉冊各一尺三寸并玉
檢方五寸當繩纏處刻爲五道當璽處刻深二分方一寸
二分爲黃金繩以纏金玉匱各五周爲金泥以泥之爲玉
璽一枚方一寸二分文同受命至以封玉匱
又天寳中詔曰禮神以王者蓋取其精絜表以温潤合德
爲器有象正辭乃信以逹馨香其在壁頃來禮神六器及
宗廟奠王自馮紹正奏後有司並皆用珉禮所謂君子貴
玉而賤珉是珉不可用也朕精禋郊壇嚴敬宗廟奉惟新
之祚庇太平之人則人力普存備物以享安可以珉代玉
惜費事神況國家之冨有萬方之助祭闕典必脩無文咸
祑豈於天地宗廟奠王有虧自今巳後禮神六器宗廟奠
玉並用眞玉諸祀用珉如以玉難得大者寕小其制度以
取其眞
又曰憲宗時隰州刺史吳暈獻玉杯一頗珍竒云先使吐
蕃所得
又曰憲宗時㽵宅使許遂振得玉類珽以進上悅命賜絹
三百疋
又曰貞元六年盧羣入拜侍御史有人誣告故尚父子儀
嬖人張氏宅中有寳玉者張氏兄弟又與尚父子孫相告
訐詔促其獄羣上奏言張氏以子儀在時分財子弟不合
爭奪然張氏宅與親仁宅皆子儀家事子儀有大勲伏望
陛下赦而勿問使私自引退上從之時人賞其識大體也
又曰大和中文王命中使以白玉帶就幽州賜李載義亦
殊恩也
又曰開成中王起議今國家郊天報地祀神之玉常用守
經據古禮神之玉則無臣等請詔下有司精求美玉創造
蒼璧等九器祭訖具而藏之其餘燎王請依常制
管子曰夫玉之所以貴者九德出焉温潤以澤仁也鄰以
理者智也堅而不蹙義也廉而不劌行也鮮而不垢㓗也
折而不撓勇也瑕適皆見情也茂華光澤並通而不相陵
容也叩之其音清專徹遠純而不殺辭也是以人主貴之
藏以爲寳剖以爲符瑞
文子曰鄭人謂玉未理者璞周人謂鼠未腊者璞周人懷
璞問鄭賈日欲之乎出其璞視之乃鼠璞
范子計然曰玉英出藍田
列子曰穆王征西戎西戎獻昆吾之劒赤刀切玉如切泥
又曰宋人有爲其君以玉爲楮葉者三年而成鋒鍜莖葉
毫芒繁澤亂之楮葉中不可別也此人遂以巧食宋國
尹文子曰魏田父有於野得玉徑尺弗知其玉也以告鄰
人鄰人詐之曰此怪石也畜之弗利田父雖疑猶錄置於
廡下其夜玉明照一室其家大怖遽而弃之於野隣人盗
之以獻魏玉魏王召玉工相之玉工望玉再拜却立曰敢
賀大王得天下之寳臣所未常見王問價玉工日此無價
以當之五城之都僅可一觀王立賜獻者千金長食上大
夫禄也
鬼谷子曰鄭人之取玉也載司南之車爲其不惑也
尸子曰水方折者有玉圓折者有珠
又曰玉者色不如雪澤不如雨潤不如膏光不如燭鄒子
曰夫珠生於南海玉出於湏彌無足而至者人好之也士
有足而不至者以人不好也
韓子曰楚人卞和得玉璞於楚山獻厲王使王人相之曰
石也王以和爲慢刖右足及武王即位又獻之復相曰石
也次刖左足及文王即位和乃抱其璞而哭於楚山三日三
夜泣盡繼之以血王使玉人治之得寳玉焉名曰和氏之
璧
又曰周有玉版紂令膠鬲索之文王不予費仲來求因予
之是膠鬲賢而費仲無道也周惡賢者之得志也故子費
仲文王舉太公於渭濱者貴之也而資仲玉版者愛之也
故曰不貴其師不愛其資雖知大迷
又曰堂谿空見昭侯曰今有白玉之巵而無當有瓦巵而
有當君渴將何以飲君曰以瓦巵堂谿空曰白玉之巵美
而君不以飲者以其無當耶君曰然堂谿空曰爲人主而
漏泄其羣臣之語譬猶玉巵之無當也堂谿空每見而出
昭侯必獨卧惟恐蔑言泄於妻妾
淮南子曰琬琰之玉存汗泥之中雖廉者不釋也
又曰崑崙山曾城九重有珠樹玉樹
又曰鍾山之玉炊以爐炭三日三夜而色澤不變得天地
之精
又曰王璞不猒厚
又曰白玉不雕美珠不文質有餘也
又曰兩堅不能相加兩強不能相伏故梧桐斷馬角截梨
玉(言柔勝剛)
又曰玉待濫諸而成器(濫諸珍玉之名也言物有待賤而貴)
隨巢子曰幽厲之時奚禄山壞天賜玉玦於羿遂以殘其
身以此爲福而禍
抱朴子曰吴時發廣陵大冡兵人共舉死人以倚璧有一
玉長一尺形似冬瓜從人懷中頽出墮地玉可以爲珠酒
及地榆酒化之爲水亦可燒以爲粉服一年以上入水不
沾入火不灼
又曰玉脂生玉之山膏流出萬年以上則凝而成之鮮明
如水精以無心草木和之湏臾成水服之一升得干歲玉
服玄真者其命不極玄眞玉別名也服玉當得于闐白玉
赤松子以玄虫而漬玉爲水服之故得乘烟霞上下也
又曰中山諺曰稱人字者金玉也知其物則不爲害
賈子曰德有天理曰道性神明命之所生而能象德者獨
玉也
符子曰荆山不貴玉鮫人不貴珠
穆天子傳曰天子大朝黃之山披啚視典用觀天子之寳
器玉果(石以美玉謂女果者)璿珠(璿玉類音)
又曰天子北征東還乃循黑水至於羣玉之山先王所謂
策府天子於是取玉枝三乘玉器服物於是載玉萬隻也
又曰赤烏氏美人之地寳玉之所在也
山海經曰珏二王相合(珏音角)琩琉夷蠻係耳玉也稷契之
山及鹿臺山其上多白玉瑜次之山多嬰垣之玉泰冒之
山洛水出焉其中多藻玉密山之上丹水出焉其中多王
膏其源沸湯黃帝是食玉膏之所出五色乃清五味乃馨
堅栗精密澤而有光五色發作以和柔剛天地鬼神是食
是饗君子服之以禦不祥龍首之山弱水出焉其中多美
玉放臯之山明水出焉其中多蒼玉平丘在三桑東爰有
遺玉
帝王世紀曰有鷰飛而遺卵簡翟與妹競取覆以玉筐
又曰周武王伐殷爲天子登臺見玉王曰誰之玉或曰諸
侯之玉王不取反歸之天下聞之曰王廉於財矣
又曰紂敗績登鹿臺蒙寳衣玉席投於火而死
漢武故事曰上起神屋前庭植玉樹以珊瑚爲枝碧玉爲
葉華子青赤以珠玉爲之空其中如小鈴鎗有聲也
漢武内傳曰西王母云昌城王女夜山火玉
又曰長州一名青丘仙草靈藥甘液玉英美所不有
漢書儀曰祭天用玉几
論衡曰玉變爲石珠變爲礫毁謗使然也採玉者破石拔
玉選士者弃惡取善
又曰璆琳瑯璆玉也琳珠也琅玕珠之類也
鹽鐵論曰南越以孔雀珥門戶崑山之旁以王抵鳥鵲
桓譚新論曰雒陽季幼賓有小玉撿衛謁者史子伯素好
玉器見而竒之使予報以三萬錢請買焉幼賓曰我與好
事長者博之已雇十萬非三萬錢主也余驚駭云我若於
路見此千錢亦不市也故知之與不知相去甚遠
王逸正部論曰或問玉符曰赤如鷄冠黃如蒸栗白如脂
肪黑如純&KR0238;玉之符也(魏文帝與鍾書亦出也)
矯世論曰白玉之肖牙者唯離婁能察之
白虎通曰玉者象君子之德燥不輕濕不重是以人君寳
之
應劭漢官儀曰封禪壇有玉龜
郭子横洞冥記曰元鼎元年起招靈閣有一神女留一玉
釵以與帝帝以賜趙婕妤至昭帝元鳳中宫人猶見此釵
共謀欲碎之明視釵匣唯見白鷰直升天後宫人常作玉
釵因名玉鷰釵言其吉祥
西京雜記曰高祖初入咸陽宫周行庫藏金玉珍寳不可
勝言其尤驚異者有青玉五枚燈高七尺五寸下作蟠螭
以口含燈然則鱗甲皆動煥爛盈室焉
又曰高祖初入咸陽周行庫藏見玉笛長二尺二寸二十
九孔吹之則見車馬山林嶾嶙相次吹息不復見銘曰昭
華之管(事具樂部)
五經通義曰玉有五德温潤而澤有似於智銳而不害有
似於仁抑而不橈有似於義有瑕於内必見於外有似於
信垂之如墜有似如禮
瑞應圖曰玉甕者聖人之應也不汲自盈王者飲食有節
則出
雒書曰王者不藏金玉則紫玉見于深山服飾不逾祭服
則玉英出
胡綜別傳曰吳時掘得銅印以琉璃爲蓋畫布雲母於
其上開之得白玉如意太皇帝以問君君曰秦皇以金陵
有天子氣處處埋寳物以當王士之氣此抑是也
文士傳曰劉楨字公幹少有才辯常豫魏文帝座見甄后
不伏武帝嘗怒配上方武帝輦至上方觀作署楨故匡坐
正色磨石不仰武帝問曰石何如楨因得喻己自理跪對
曰石出自荆山玄巖之巔外有五色之章内有含和之珍
摩之不加瑩雕之不增美禀氣堅貞受兹自然顧其理枉
屈紆繞猶不得中武帝顧左右大笑即日還宫赦楨復署
吏
列山傳曰赤松子者神農時雨師也服水玉教神農能入
火不燒
神仙傳曰沈羲爲仙人所迎見老公以金案玉盤賜羲
搜神記曰孔子作春秋制孝經旣成齊戒告天天降赤虹
化爲黃玉長二尺上有文
又曰羊公雍伯雒陽人性篤孝父母終葬無終山遂居焉
山高八十里上無水公汲水作義漿於坂頭行者皆飲之三
年有一人就飲以石子一斗與之使至高平好地有石處種
之玉當生其中羊公未娶又語汝後當得好婦語畢不見後
種其石數歲時時往視玉子生人莫知有徐氏在北平著姓
女甚有名時人求多不許公乃試求徐氏徐氏以爲狂乃
戲云以白璧一雙來當聽爲㛰公至所種石中得一隻白
璧以贄徐氏徐氏大驚遂以女妻公天子異之拜爲大夫
於種玉處四角作大石柱各一文中央一頃地曰王田
續搜神記曰樂安高衛其孫雅之在廐中云有神來降自
稱白頭公柱杖光耀照人也(白頭公白王也)
搜神記曰吳王夫差女名玉童子韓重有道術女悅之結
氣死葬于昌門之外重至冡前哭祭女見形將重入冡臨
去取崑崙玉孟以送重燉煌高納之郡府紀年曰桀伐
岷山岷山女(尼慮反)千桀二女曰琬曰琰桀愛二女無子刻
其名於苕華之玉苕是琬華是琰
石虎鄴中記曰後宫別坊中有小形玉床又曰石虎以宫
人爲女官用玉案文書
涼州記曰盗發張駿陵得玉樽玉簫玉笛
法顯記曰師子國有玉像
齊諧記曰餘杭縣南卷中有一人姓沈名路入山得一玉
肫從此以後所向如意家遂殷冨
異苑曰晉東&KR0801;玉騰字元邁以永嘉元年鎮鄴天雪門前
方數十步融液不積騰怪掘之得玉馬高一尺許口齒缺
騰以馬者國姓爲吉瑞或謂馬無齒則不復食
又曰弘農楊子陽太元初聞土中聲掘得玉肫
錄異傳曰江巖常到吳採藥及冨春縣淸泉山南遥見一
美女紫衣獨踞石而歌聲有碣石之音巖往未及數十步
輙去女處唯見所踞石耳如此數日巖乃擊破石遂從石中
得一紫玉廣長一尺後不復見女
又曰邴浪者安樂人行到松滋縣九田山見一鳥形如雉
而色正赤集山巖石上鳴聲如吹笙浪即射中之鳥仍入
石穴中浪遂鑿石得一赤玉狀如鳥形
十洲記曰周穆王時西胡獻玉杯是白玉之精光明照夕
置杯於庭中皆明旦而水汁滿於杯中汁甘而香美斯靈
器也
又曰瀛州有玉膏如酒名曰玉酒飲之令人長生
博物志曰得好玉用合玉漿
廣志曰白玉美可照而出交州青玉出樓國碧玉出夫餘
梁四公記曰扶桑國使使貢觀日玉大如鏡方圓尺餘明
澈如琉璃映日以觀見日中宫殿皎然分明
地鏡圖曰二月中草木光生下垂者下有美玉
又曰玉石之精也其在石中若山中石潤而浸旁有水其
居地氣青而浮其氣白而圓光轉其地中常潤
白玉圖曰玉之精名曰柔狀如美女衣青衣見之以桃戈
刺之而呼其名則可得也夜行見女子戴燭行者潜從其
所亡則入石石中有玉
世說曰長沙王徙封常山至國穿井入地四丈得白玉方
三四尺
又曰温嶠取姑女下玉鏡臺一枚是公爲劉越石長史征
劉聦所得
語林曰平子從荆州下王敦敦欲殺之平子恒持一(王枕下牀去故)
不得發敦後矯平子(左右而借其王)枕持下宋去遂殺平子
本草經曰玉泉一名玉醴臨死服五斤色不變
吳氏本草曰白玉體如白頭公
明皇雜錄曰天后嘗召諸皇孫坐於殿上觀其嬉戲因出
西國所貢玉環釧杯盤列於前後縱令爭取以觀其志莫
不奔竟厚有所獲獨上端坐略不爲動后大竒之撫其背
曰此兒當爲太平天子因命取玉龍子以賜玉龍子太宗
於晉陽宫得之文德皇后常置之衣箱中及大帝載誕之
三日后以珠絡衣褓并玉龍子賜焉其後常藏之内府雖
其廣不數寸而温潤精巧非人間所有及上即位每京師
愆雨必虔誠祈禱將有霖霪逼而視之若奮鱗鬛開元中
三輔大旱上復祈禱而涉旬無雨上密投南内之龍池俄
而雲物暴起風雨隨作上幸西蜀車駕次渭水將渡駐蹕
於水濱左右侍御或有臨流濯弄者於沙中得之上聞驚
喜視之泫然流涕曰此吾昔時所寳玉龍子自後每夜中
光彩輝燭一室上旣還京爲小黃門攘竊以遺李輔國常置
於櫃中(有聲輔國)將敗夜中聞櫝中有聲開視亡其所
太平御覽卷第八百五
