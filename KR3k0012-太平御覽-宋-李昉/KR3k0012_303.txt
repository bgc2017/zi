太平御覽卷第三百三
兵部三十四
征伐上
釋名曰伐豁也所向莫敢當前豁然破散也
易曰高宗伐鬼方三年克之
書曰葛伯仇餉湯初征自葛東征西夷怨南征北狄怨曰
奚獨後予
又曰惟十有一年武王伐殷一月戊午師渡孟津
詩曰東山周公東征也我徂東山慆慆不歸昔我往矣楊
柳依依今我來思雨雪霏霏
又曰六月宣王北伐也六月棲棲戎車旣飾四牡騤騤載
是常服薄伐玁狁以奏膚功有嚴有翼共武之服
又曰采芭宣王南征也蠢𡭗蠻荆大邦爲柔
又曰赫赫南仲薄伐西戎
又曰浩浩昊天不駿其德降喪飢饉斬伐四國
又曰篤生武王保祐命𡭗爕伐大商(&KR1858;和也)
又曰維師尚父時維鷹揚諒彼武王肆伐大商會朝淸明
(肆疾也)
又曰文王有聲繼伐也武王能廣文王之聲卒其伐功也
又曰撻彼殷武奮伐荆楚罙入其阻襃荆之旅(傳云罙深也箋云有)
(鍾鼓曰伐罙冒也殷道衰而楚人叛商宗撻然奮楊威武出兵伐之也)
禮記曰吳侵陳斬祀殺厲(祀神謂有屋樹者厲&KR1282;病)師還出境陳太宰
嚭使於師夫差謂行人儀曰是夫也多善言盍嘗問焉師
必有名人之稱斯師者則謂之何(大宰行人官名)太宰嚭曰古之
侵伐者不斬祀不殺厲不獲二毛(獲猶係虜之人二毛髮鬢班白者)今斯
師也殺厲與其不謂之殺厲之師與(欲微切之故其言似若不審也)曰反
𡭗地歸𡭗子則謂之何曰君王赦弊邑之罪又矜而赦與
有無名者也(又微之終其意也吳楚晉號稱王)
周禮曰大司馬之職以九伐之法正邦國馮弱犯寡則眚
之賊賢害民則伐之暴内侵外則墠之野荒民散則削之
負固不服則侵之賊殺其親則正之犯令侵政則杜之放
殺其君則殘之外内亂鳥獸行則滅之
大戴禮曰明主之所征必道之所廢者也彼廢道而不行
然後誅其君改其政吊其民而不奪其財也故曰明主之
征也猶時雨也至則民說
左傳曰夏鄭人侵許凡師有鐘鼓曰伐無曰侵輕曰襲
又曰吳子諸樊伐楚門于巢(攻巢門也)巢牛臣曰吳王勇而輕
若啓之將親門(啓開門也)我獲射之必殪(殪死)是君也壃其少安
吳子門焉牛臣隱於短墻以射之卒
又曰晉師伐楚至於邲楚師出陣楚將孫叔敖曰進之寧
我薄人無人薄我詩云元戎十乘以先啓行先人也(元戎戎車)
(在前軍言王者軍行必有戎車十乘在前開道先人爲備御之也)軍志曰先人有奪人之
心薄之也(奪敵戰也)遂疾進師車騎卒奔乘晉師荀林父不知
所爲鼔於軍中曰先濟者有賞中軍下軍爭舟舟中之指
可掬也(兩手曰掬)下軍禆將趙嬰齊使其徒先具舟于河故敗
而先濟
又曰晉伐齊齊侯駕將走郵棠(郵棠齊邑郵羽求切)太子與郭榮扣
馬(太子光也榮齊大夫)曰師速而疾略也(言欲行略其地無久攻意)將退矣君何
懼焉且社稷之主輕則失衆君必待之將犯之太子抽劒
斷鞅乃止於是晉師東侵至濰南及沂(齊侯納太子諫故獲不敗也)
又曰鄭伯侵陳大獲往歲鄭伯請成于陳(成平)陳不許五父
諫曰親仁善鄰國之寳也君其許鄭(陳公也)陳侯曰宋衛實
難(可畏難也)鄭何能爲遂不許君子曰善不可失惡不可長其
陳桓公之謂乎長惡不悛從自及也雖欲救之其將能乎
又曰齊君之無道也興師而伐遠方會之
又曰君姑脩政而親兄弟之國庶免於難隋侯懼而脩政
楚不敢伐
又曰初北戎病齊諸侯救之鄭公子忽有功焉齊人餼諸
侯使魯次之以周班後鄭鄭人怒請師於齊齊人以衛師
助之故不稱侵伐
又曰吳伐郯郯成季文子曰中國不振旅蠻夷入伐而莫
之或恤
又曰晉侯復假道於虞以伐&KR0593;宫之竒諫曰&KR0593;虞之表&KR0593;
亡虞必從之晉不可啓寇不可翫一之爲甚其可再乎(謂二)
(年假晉道伐夏陽也)諺所謂輔車相依脣亡齒寒者其虞&KR0593;之謂也
(輔頰輔車牙車也)公不聽後遂爲晉所滅
又曰晉侯使太子申生伐東山臯落氏衣之偏衣珮之金
玦先友曰衣身之偏握兵之要又何患焉弧突曰尨凉冬
殺今寒玦離胡可恃也里克曰師在制命而巳禀命則不
威專命則不孝將焉用之也
又齊侯伐楚楚使與師言曰君處北海寡人處南𡭗唯是
風馬牛不相及也不虞君之涉吾地何故也管仲對曰昔
召康公命我先君太公曰五侯九伯汝實征之賜我先君
履東至于海西至于河南至于穆陵北至于無棣𡭗貢苞
茅不入王祭不供寡人是徵昭王南征不復寡人是問對
曰貢之不入敢不供給昭王不復君其問諸水濱
又曰衛人以燕師伐鄭鄭祭足原繁泄駕以三軍軍其前
曼伯與子元潜軍軍其後燕人畏鄭三軍而不虞制人君
子曰不備不虞不可以師
又曰十年公會鄭伯伐宋壬申公敗宋師于管庚午鄭師
入郜辛未歸于我(鄭伯後期而公獨敗宋師故鄭獨進兵以入郜入而不貪命魯取之推功上爵)
(讓以自贊也)君子謂鄭莊公曰於是乎可謂正矣以王命討不
庭不貪其土以勞王爵
又曰衛大旱寗莊子曰周飢克殷而年豐今邢方無道諸
侯無伯(伯長也)天其或者欲使衛討邢乎從之師興而雨
又曰公伐邾取湏句公卑邾不設備而禦之(卑小也)臧文仲
曰國無小不可易也蜂蠆有毒而況國乎弗聽及邾戰于
升陘我師敗績
又曰楚子以諸侯伐吳使屈申圍朱方(朱方吳邑齊慶封所封也屈申屈蕩)
(之子也)克之執慶封而盡滅其族(慶封以襄二十八年奔吴也)將戮慶封
椒舉曰臣聞無瑕者可以戮人其肯從於戮乎(言不肯默而從戮也)
王不聽負之斧鉞以徇於諸侯使言曰無或如齊慶封弑
其君而弱其孤以盟其大夫(齊崔杼弑其君慶封其黨也故以弑君罪責之)慶封
曰無或如楚恭王之庶子圍弑其君兄之子麋而伐之以
盟諸侯王使速弑之
又曰四月鄭人侵衛收(收衛邑也經書夏四月葬衛桓公今傳直言夏而更以四月附鄭人)
(侵衛牧者於下事宜得月以明事之先後故不復備舉經文也)以報東門之役(東門役在四年)又
曰秋衛伐邢以報免囿之役(邢不速退所以獨見伐也)
又曰夏趙盾救焦遂自隂地有諸侯之師侵鄭以報大棘
之役
又曰晉荀息請屈産之乘與垂棘之壁假道於虞以伐&KR0593;
公曰是吾寳也對曰若得道於虞猶外府也公曰宫之竒
在對曰宫之竒爲人懦不能強諫且少長於君君暱之雖
諫將不聽乃使荀息假道於虞曰冀爲不道入自㒹軨伐
鄍三門冀之旣病則亦唯君故今號爲不道保於逆旅侵
弊邑之南鄙敢請假道以請罪於&KR0593;虞公許之
又曰晉侯伐曹假道于衛(曹在衛東故也)衛人不許還自南河濟
(從汲郡南度出衛南而東也)侵曹伐衛
公羊曰及鄭師伐宋丁未戰于宋戰不言伐何避嫌也
又曰二月公侵宋曷爲或言侵或言伐觕(音鹿)者曰侵精者
曰伐(注云精猶精密也推兵入境伐擊之益深用意稍精密者也)
論語曰孔子曰天下有道則禮樂征伐自天子出
又曰季氏將伐顓臾冉有曰今夫顓臾固而近於費今不
取後世必爲子孫憂孔子曰求君子疾夫遠人不服而不能
來也邦分崩離析而不能守也而謀動干戈於邦内吾恐
季孫之憂不在顓臾而在蕭牆之内也
韓詩外傳曰楚王欲伐晉告士大夫有諫者死叔敖曰臣
園中有榆榆上有蟬蟬方奮翼悲鳴不知螗蜋在其後欲
獲而食之螗蜋取蟬不知黃雀在其後
又曰脩武屬河内本殷之寗邑武王伐紂勒兵於寗改曰
脩武今懷州也
家語曰孔子言於定公曰大夫家無藏甲邑無百雉之城
(高丈長丈曰堵三堵曰雉)古之制也今三家過制請皆損之乃使季氏
宰仲由隳三都叔孫輙不得意於季氏因費宰公不狃率
費人以襲攻之入及臺側子命申勾湏樂頎勒士衆下伐
之費人北遂隳之強公室弱私家尊君卑臣政化大行
又曰孔子曰明王之征猶時雨之降行地弥博得親弥衆
是還師於祍席之上也
國語曰吳伐越王勾踐請嫡女執箕箒嫡男奉盥&KR1250;以隨
諸御(&KR1250;沃盥噐也)春秋貢獻不懈王府吳王曰吾將許越成申
胥諫曰(申胥楚臣伍胥)不可許也大夫種勇以善謀將還玩吳國
於股掌之上以得其志吳王不聽乃許盟將伐齊申胥諫曰
越之在吳猶人有腹心之疾今非越是圖而齊魯爲憂夫
齊魯譬諸疾疥癬也豈能涉江淮與我争此地哉王弗聽
又曰謀甫諫曰不可先王之於民懋正其德而厚其性阜
其財求利其噐用明利害之鄕以文脩之使務利而避害
懷德而畏威故能保世以滋大昔我先王后稷以服事虞
夏及夏之衰也弃稷不務我先王不窋用失其官而自竄
于戎狄之間不敢怠業時序其德纂脩其緒脩其訓典朝
夕恪勤守以惇篤奉以忠信奕世載德不忝前人至於武
王昭前人之光明而加之以慈和事神保民莫不欣喜商
王帝辛大惡於民庶民不忍欣戴武王以致戎于商牧是
先王非務武也勤恤民隱而除其害也夫先王之制國内
甸服國外侯服侯衛賓服夷蠻要服戎翟荒服甸服者祭
侯服者祀賓服者享要服者貢荒服者王日祭月祀時享
歲貢終王先王之訓也有不祭則脩意有不祀則脩言有
不享則脩文有不貢則脩名有不王則脩德序成而又不
至則脩刑於是乎有刑不祭伐不祀征不享讓不貢告不
王於是乎有刑罰之辟有攻伐之兵有征討之備有威譲
之令有文告之辭布令陳辭而又不至則又增脩其德無
勤民於遠矣是以近無不至遠無不服今自大畢伯士之
終也犬戎氏以其職來王天子曰予必以不享征之且觀
之兵其無乃廢先王之訓而王幾頓也吾聞夫犬戎樹惇
率舊德而守終純固其有以禦我矣王遂征之得四白狼
四白鹿以歸自是荒服者不至
又曰文公即位二年欲用其民(用用征伐)子犯曰民未知義(未知)
(尊上之義)盍納天子以示之義(時天子之子帶之難在鄭地氾)乃納襄王于周
曰可矣乎對曰民未知信乃伐原(謂信上令以五日之糧糧盡不降命去之)曰
可矣乎對曰民未知禮盍大蒐備師尚禮以示之(蒐所以明尊卑)
(順少長習威儀也)乃大蒐于被廬(被廬晉地)作三軍使郄縠將中軍以
爲大政(大掌國政)郄溱佐之(溱晉大夫郄至之先)子犯曰可矣(可用也)遂伐
曹衛出榖戍釋宋圍敗楚師于城濮於是乎遂伯(穀齊地也)
戰國策曰趙且伐燕蘇代謂燕惠王曰今者臣來過易水
見蜯方出曝而鷸啄其肉蜯合而拑其啄鷸曰今日不雨
明日不雨即有蜯脯蜯亦曰今日不出明日不出必見死
鷸兩者不能相捨而漁者併擒之今趙且伐燕不相支以
弊大衆㠯恐強秦之爲漁父也願大王熟計之惠王曰善
乃止
又曰蘇秦謂秦惠王曰戰車萬乘奮擊百萬可以并諸侯
呑天下稱帝而治願大王少留意臣請奉其郊王曰寡人
聞毛羽不豐滿不可以高飛文章不成者不可以誅罰道
德不厚者不可以使民政教不順者不可以煩大臣秦曰
臣固疑大王不能用也昔者神農伐捕逐黃帝伐涿鹿堯
伐驩兜(舜伐三苗)禹伐共工湯伐有夏文王伐崇武王伐紂齊
王戰而伯天下由此觀之罔有不戰者也夫五帝三王五
伯明主賢君常欲坐而致之其勢不能故以戰續之寬則
兩軍自攻迫則杖戟相踵兵勝於外義強於内威在於上
民伏於下今欲并天下陵萬乘黜敵國制海内㠯諸侯非
兵不可
太平御覽卷第三百三
