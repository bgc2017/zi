太平御覽九百五十二
木部一
木上
昜曰巽爲木坎其於木也爲堅多心艮其於木也爲堅多
節離其於木也爲科上槁(堅多心爲剛中也山木堅心也多其節令隂氣故曰科空也爲)
(日所乾故上槁也)
又升卦曰地中生木升君子以順德積小以高大
書曰兖州厥木惟喬厥貢惟木(孔安國曰喬高)
又洪範五行三曰木木曰曲直曲直作酸
又說命曰木從繩則正后從諫則聖
詩曰黃鳥于飛集于灌木其鳴喈(二灌木藂木也)
又曰荏苒柔木君子樹之往來行言心焉數之(荏苒寬柔貌也木椅)
(桐梓也)
又曰南有喬木不可休息漢有遊女不可求思(興也南方之木美喬)
(上竦者思辝也漢上遊女無求思者也)
又曰后妃逮下而無嫉妬之心焉南有樛木葛藟纍之(木下)
(曲曰謬)〇周禮曰仲冬斬隂木仲夏斬陽木(陽木生南山隂木生北山)
禮記月令曰孟春之月盛德在木孟夏之月母伐大樹
樂記曰土敝則草木不長水煩則魚鼈不大
稽命微曰出号施令合民心作樂制禮得天心則草木有益
於人長以養民也王者得禮之制則澤谷之中生赤木
北斗威儀曰君乘木而王者其政(升平)則草木豐茂
左傳曰山有木工則度之
又曰鳥能擇木木豈能擇鳥
春秋元命苞曰木者陽精生於隂故水者木之母也木之
爲言觸也氣動躍也其字八推十爲木八者隂合十者陽
數
春秋運斗樞曰黑精用事百木共一根(百枝木共一根天下共一主之徵也)
春秋繁露曰木有變春凋冬榮傜貞剛精銳無以治之
又曰崔亮爲雍州刺史城北渭水淺不通舡行人艱阻亮謂
僚佐曰昔杜預乃造橋况此有異長河且魏晉之日亦自
有橋吾今決欲營之咸曰水淺不可爲浮橋泛長無常又
不可施柱恐難成立亮曰昔秦居咸陽横渡渭以像閣
道此即以柱爲橋今唯慮長柱不可得耳會天大雨山水
暴至浮山長木數百根藉此爲用橋遂成立百姓利之至
今猶名崔公橋
後周書曰沙俊齊神武夜遁追至河上復大克獲前後虜
其卒七萬献俘長安還軍渭南於是所徵諸州兵始至乃
於戰所准當時兵士人種樹一株以旌武功
又曰王羆以功授右將軍西河内史辝不拜時人謂之曰
西河大拜俸禄殷厚何爲致辝羆曰京洛(材木)盡出西河朝
貴營第宅者有永假如其私辦即力所不堪若科發民間
又違法憲以此辝耳
唐書曰貞觀中山南獻木連理交錯玲瓏有同羅木一丈
之幹并枝者二十餘所
又曰代宗大曆十二年成都府人郭遠因樵㸑獲瑞木一
莖有文曰天下太平献之以示百官宰臣奏賀曰至德之
化先賁草木太平之符遂形文字伏望藏於祕閣宣付史
館
又曰貞元初陳留雨木皆大如指長寸餘每木有孔通中
所下其立如植
管子曰栢公問民飢寒室屋不治墻垣壞不築爲之柰何
管子曰休塗樹之枝公令左右休塗樹枝其年民治室屋
築墻垣公問之管子曰一樹而息百乘丁壯彈其下終日
不歸父老拊樹而論終日不歸今吾休之日中無尺隂行
者疾走父老歸而治室
孝子曰天下之至柔馳騁天下之至剛人之生也柔弱其
死也堅強草木之生也柔脆其死也枯槁柔弱生之徒剛
強死之徒合抱之樹生於毫末
莊子曰南伯子綦遊乎商之(丘見)木焉其大也然必有異材
從而視其細枝則拳曲而不可以爲㨂俯而視其大根不
可以爲棺椁䑛其葉則舌爛嗅之則使人狂酲子綦曰此
果不材之木以至其大矣
又曰莊子行於山中見大木枝葉盛茂採木者止其旁而
不取也問其故曰無所可用莊子曰此木以不材得終其
天年矣孟子曰孟子謂齊宣王曰所謂故國者非謂有
喬木之謂也有世臣之謂也
孫卿子曰山下望十畝之木若著而求著者不止折也
又曰林木茂斧斤至
又曰玉在山而木潤
孔藂子曰夫子墓方一里諸弟子各以四方竒木來殖之
尸子曰木之精氣爲畢方
愼子曰廊廟之中材蓋非一木之枝
吕氏春秋曰今夫爚蟬者務在乎明其火振其樹而已火
不明雖振其樹何益(雖振其權蟬其飛去不能得故曰何益)明不燭在乎火
在於闇(闇无所見火乃光耳故曰在於闇中)當今之時世暗甚矣人主有能
明其德者天下之士歸之也若蟬之赴明火也
又曰子之於父母也一體而兩分同氣而異息若草莽之
有華實也樹木之有根心也
又曰樹木盛則飛鳥歸之芻草美則禽獸歸之人主賢則
豪桀歸之
韓子曰待自直之箭則百世無矢矣待自圓之木則千歲
無輪矣
又曰君者壤地臣者草木
商子曰蠹衆則木拆隙大則墻壞
文子曰葉落者風搖之水濁者物撓之也
又曰甘泉必竭良木必伐
符子曰木生蝎蝎盛而木枯石生金金矅而石流
又曰水生於石未有居石而溺火生於木未有抱木而燋
淮南子曰(草木)洪者爲夲而殺者爲末禽獸之性大者爲首
而小者爲尾末大於夲則折尾大於腰則不掉故食其口而百節
肥灌其夲而枝葉美
又曰夫樹木灌以潦水疇以肥壤千人養之一人技之則
必無餘孽况以一國同伐之雖欲久豈可得哉
又曰山生金反自刻木生蠧反自食人生事反自賊(賊敗也)
又曰今夫徙樹者失其隂陽之性則莫不枯槁(失猶易也)故橘
之江北則化而爲枳鸜鵒不過濟洛度汶而死
又曰馮生陽閼(自馮之先也)陽閼生鱗鮐(音台)鱗鮐生幹木幹木
生庶木凢根枝者生庶木(根枝木名也)
又曰高山深林非爲虎豹也大木茂枝非爲飛鳥也
又曰天有明不憂民之晦也百姓穿戶鑿牗自取炤焉地
有財不憂民之貧也百姓伐木艾草自取冨焉
又曰郢人有買屋棟者求大三圍之木而人予車轂跪而
度之巨雖可而長不足(巨大云長不足言其短也)
又曰食木者多力而惡(熊犀之屬是也)食草者善走而愚(麋鹿之屬是也)
又曰良匠不能斷金巧冶不能鑠木金之勢不可斷而木
之性不可鑠也
又曰高陽魋(或曰高陽楚時王魋宋大夫也)將爲室問匠人匠人對曰未
可也木尚生加塗其上必將撓以生材任重塗今雖善後
必敗高陽應曰不然夫木枯則益重塗乾則益輕塗今雖
惡後必善匠人窮於辭以對卒爲室其始成均然善也而後
果敗此直於辭而不可用者也
又曰捨茂木而集于枯不弋鵠而鳥難與有圖(圖謀也言其愚也耳)
又曰質的張而(弓矢)集林木茂而斧斤入非或召之形勢所
致也
又曰冬水可析夏木可結時難得而易失木方茂盛終日
採而不知秋風下霜一夕而殫(殫盡也)
又曰佐祭者得嘗救鬪者得傷蔭不祥之木爲電所撲(薜木)
(也撲擊也)
又曰金勝木者非以刀殘林也土勝水者非以璞(音朴土塊也)
塞江也
又曰剖劂銷(音削)鋸非良匠不能以制木鑪橐(音朵)坊設(鑪槖)
(皆冶坊之形也)非巧冶不能以治金
又曰羽翼美者傷骨骸枝葉美者害根莖能兩美者天下
無之也
又曰凢見葉落而知歲故葉落而長年悲
風俗通曰桂陽太守江夏張遼字叔高田中有樹遣客伐
之六(七十)下血出客驚怖歸以其事白叔高叔高大怒曰樹
木汁出此何言血因自嚴行復斫之血大流叔高使先斫
其枝葉有一空處白頭公可長四尺忽出往赴叔高叔高
乃逆格之如此凡殺四頭左右皆怖伏地而叔高恬如也
徐熟視非人也遂伐此木其年召辟侍御史後爲兖州刺
史以二千石尊過鄕里白日衣綉榮美如此
抱朴子曰山中大樹能語者非樹語也其精名曰靈陽山
夜見火者皆古枯所致勿怪也甲子日稱仙人者樹也
孫綽子曰海上人與山客辨其山物海人曰魚額若華山
之頂一吸萬頃之波山客曰鄧林有木圍三萬尋直上千
里旁蔭數國有人曰東極有大人斬木爲策短不可支鈎
魚爲鮮不足充飢
金樓子曰利内有水材元嘉中大水有千餘段木流出斧
迹未滅俗云漢將將攻越築城浮木于利水未運之前一
夜中忽失數千段時或見之今所見木豈非昔鬼匿之木
乎
山海經曰少室山木名帝休黃花黑實服之不怒
陰符經曰火生於木禍發必尅
仙序曰王須少年入學最遠往來常先流輩怪之常見如
提木三尺餘至則柱屋閒流輩知之取看後不見
正論曰師曠曰人骨法猶木有曲直曲者爲輪直者爲輿
檀宜作輻榆宜作轂
玄中記曰千歲樹之枝中央下四邊高百歲之樹其汁赤
如血
又曰大樹之山西有採華之樹服之則通萬國之言
博物志曰圓丘山有不死樹食之壽
十洲記曰聚窟洲中申未地上有大樹與楓木相似而華
葉香聞數百里名爲返魂樹於玉釜中煑取汁如黑粘名
之爲返生香香氣聞數百里死尸在地聞氣乃活
太平御覽卷第九百五十二
