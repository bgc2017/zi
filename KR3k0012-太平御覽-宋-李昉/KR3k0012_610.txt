太平御覽卷第六百一十
學部四
禮春秋孝經
禮
釋名曰禮體也言得事之體也
太公六韜曰禮者理之粉澤
莊子曰三王五帝之禮義法度其猶樝梨橘柚雖其味相
反而皆可於口也
論語曰不學禮無以立
詩曰相鼠有體人而無禮人而無禮胡不遄死
禮記樂記曰簠簋俎豆制度文章禮之器也升降上下周
旋禓襲禮之文也
又燕居曰禮者何也即事之治也君子有其事必有其治
治國而無禮譬猶瞽之無相與倀倀乎其何之譬如終夜
有求於幽室之中非燭何見若無禮則手足無所措耳目
無所加進退揖讓無所制(倀丑良切)
又曲禮曰君子恭敬撙節退讓以明禮曰鸚鵡能言不離飛
鳥猩猩能言不離禽獸今人而無禮雖能言不亦禽獸
之心乎
又禮運曰禮之於人也猶酒之有蘖也君子以厚小人以
薄
又樂記曰樂者非謂黃鍾大吕弦歌干楊也樂之末節也
故童者舞之鋪筵席陳撙俎列豆籩以升降爲禮者禮之
末節也故有司掌之
又禮器曰君子之行禮也不可不愼也衆之紀也紀散而
衆亂
又曰先王之立禮也有本忠信禮之本也義理禮之文也
無夲不立無文不行
又經解曰夫禮禁亂之所由生猶坊止水之自來也故以
舊坊爲無所用而去之者必有水敗以舊禮而無所用而
去之者必有亂患
又禮運曰夫禮先王以承天之道以治人之情故失之者
死得之者生
詩曰相見有體人而無禮人而無禮胡不遄死是故禮必
本於天殽於地列於鬼神逹於喪祭射御冠昏朝聘聖人
以禮示之天下國家可得而正也
春秋說題辭曰禮者體也人情有哀樂五行有興滅故立
鄕飲之禮終始之哀婚姻之宜朝聘之表尊卑有序上下
有體王者行禮得天中和(斗居天中而有感儀王者法而備之是亦得天之中和也)禮
得則天下咸得厥宜隂陽滋液萬物調四時和動静常用
不可湏臾惰也
三禮正義曰周禮儀禮並周公所作記所謂禮經三百威
儀三千禮經則周禮也威儀則儀禮也周禮遭秦滅學藏
於山巖屋壁以故不亡漢武帝時有季氏獲之以上河間
獻王獨闕冬官一篇購之千金不得乃以考工記𥙷之遂
奏入於祕府時儒以爲非是不得至劉歆獨識其書知周
公致太平之跡始奏立學官後鄭玄爲之注儀禮周衰當
戰國之世其書並亡至漢高堂生所傳十七篇唯士禮存
焉後世推士禮以致天子之禮而行之至馬融鄭玄王肅
並爲之注解
禮記正義曰禮記者本孔子門徒共撰所聞也後通儒各
有損益子思伋作中庸公孫尼子作緇衣漢文時博士作
王制其餘衆篇皆如此例至漢宣帝世東海后蒼善說禮
於曲臺殿撰禮一百八十篇號曰后氏曲臺記后蒼傳於
梁國戴德及從子聖德乃刪后氏記爲八十五篇名大戴
禮聖又刪大戴禮爲四十六篇名小戴禮其後諸儒又加
月令明堂位樂記三篇凢四十九篇則今之禮記也(禮記有馬)
(融鄭玄二家注馬注今亡唯鄭玄行於世矣)
漢書蓺文志曰易曰有夫婦父子君臣上下禮義有所錯
而帝王質文世有損益至周曲爲之防事爲之制(言委曲防閑每事爲)
(制也)故曰禮經三百威儀三千及周衰諸侯將踰法度惡其
害巳皆滅去其籍自孔子時而不具至秦大壊漢興魯高
堂生傳禮十七篇訖孝宣世后蒼最明戴德戴聖慶普皆
其弟子三家立於學官禮古經者出於魯淹中(應邵曰淹中里名也)
及孔氏學七十篇文相似多三十九篇及明堂隂陽王史
氏記所見多天子諸侯卿大夫之制雖不能備瘉倉等推
士禮而致於天子之說(師古曰瘉與愈同愈勝也)
漢書曰樂以治内而爲同禮以脩外而爲異同則和親異
則畏敬也
范曄後漢書曰曹褒論曰漢初朝制無文叔孫通頗採禮
經參酌秦法雖適物觀時有救崩弊先王之宏典蓋多闕
矣
晉書曰韋逞母宋氏家世儒學其父授以周官音義謂之
曰吾家世學周官傳業相繼此周公所制經紀典誥百官
品物備於此矣吾無男汝可授之勿令絶世後符堅幸太
學博士盧壼奏曰廢學巳久書傳零落比年撰綴唯周官
禮注未有其師竊見太常韋逞母宋氏傳其父業得周官
晉義今年八十視聽無闕非此母無以傳授後生於是就
其家立講堂隔綘紗幔而傳受以宋氏爲文宣君賜侍婢
十人周官後學傳於世時稱韋氏宋母
唐書曰開元十四年上令太子賓客元行冲撰類禮義䟽
將立學官䟽成右相張說駮奏曰今之禮記是前漢戴德
戴聖所編錄歴代傳習巳向千年著爲經教不可刊削至
魏孫炎始改舊本以類相比有同抄書先儒所非竟不行
用貞觀中魏徵因炎所修更加整比兼爲之注先朝雖厚
加賞錫其書竟亦不行今行冲等奉詔修撰勒成一家然
與先儒義乖章句隔絶若欲行用竊恐未可上然其奏遂
不得立學行冲意諸儒排巳退著論以自釋
春秋
杜預序云春秋者魯史記之名也楚謂之檮杌晉謂之乘
而魯謂之春秋其實一也
釋名曰言春秋冬夏終以成歲舉春秋則冬夏可知也
春秋正義曰孔子授春秋於卜商卜商又授之弟子公羊
高糓梁赤又各爲之傳則今公羊糓梁二傳是也左氏傳
有賈逵訓服虔杜預注公羊傳有何休解詁糓梁有范寗
集解
春秋握成圖曰孔子作春秋陳天人之際記異考符
春秋演孔圖曰作法五經連之天地稽之圖象質於三王
施之四海
史記太史公曰先人有言自周公卒五百歲而有孔子孔
子卒後至於今五百歲有能紹明世正易傳繼春秋本詩
書禮樂之際意在斯乎意在斯乎小子何敢讓耶上大夫
壷遂曰昔孔子何爲而作春秋哉太史公曰余聞董生曰
周道衰廢孔子爲魯司寇諸侯害之大夫壅之孔子知言
之不用道之不行也是非二百四十二年之中以爲天下
儀表貶天子退諸侯討大夫以逹王事而巳矣子曰我欲
載之空言不如見之於行事之深切著明也夫春秋上明
三王之道下辯人事之紀別嫌疑明是非定猶豫善善惡
惡賢賢賤不肖存亡國繼絶世𥙷敝起廢王道之大者也
撥亂世反之正莫近於春秋春秋文成數萬其指數千萬
物之散聚皆在春秋春秋之中弑君三十六亡國五十二
諸侯奔走不得保其社稷者不可勝數察其所以皆失其本
巳故易曰失之毫釐差以千里故曰臣弑君子弑父非一朝
一夕之故也其漸久矣故有國者不可以不知春秋前有䜛
而不見後有賊而不知爲人臣者不可以不知春秋守經事
而不知其宜遭變事而不知其權爲人君父而不通於春秋
之義者必蒙首惡之名爲人臣子而不通於春秋之義者必
䧟篡弑之誅死罪之名其實皆以爲善爲之不知其義被
之空言而不敢亂夫不通禮義之指至於君不君臣不臣父
不父子不子夫君不君則犯臣不臣則誅父不父則無道
子不子則不孝此四行者天下之大過也以天下之大過
予之則受而不敢辭故春秋者禮義之大宗也
漢書蓺文志曰古之王者世有史官君舉必書所以慎言
行昭法式也左史記言右史記事其事爲春秋言爲尚書
帝王靡不同之周室旣微載籍殘缺仲尼思存前聖之業
魯周公之國禮文備物史官有法故與左丘明觀其史記
據行事仍人道因興以立功就敗以成罰假日月以定曆
數籍朝聘以正禮樂有所褒諱貶損不可書見口授弟子
退而異言丘明恐失其真故論本意而作傳明夫子不以
空言也
又云劉歆爲左傳學以左氏丘明好惡與聖人同親見夫
子而公羊糓梁在七十之後傳聞與親見其詳略不同嘗
共父向校書父爲糓梁學數以難其父向向不能報也
漢書曰春秋所貶損當時有威權者是以隱其書而不宣
及末世口說流行故有公糓鄒夾之傳四家之中公羊糓
梁立於學官
東觀漢記曰張霸字伯饒以樊鯈刪嚴氏春秋猶多繁辭
乃減爲二十萬言更名張氏學
鄭玄別傳曰何休字邵公作公羊解注妙得公羊本意作
公羊墨守左氏膏肓糓梁廢疾玄後乃發墨守鍼膏肓起
廢疾休見而歎曰康成入吾室操吾矛以伐我乎
魏略曰魚豢嘗問魏禧左氏傳禧曰左氏相斫書耳不足
精意也
又曰嚴翰字公仲善於春秋公羊時司隷鍾繇不好公羊
而好左氏以左氏爲太官厨公羊爲賣餅家故嘗數與辯
折長短繇機捷善持論而翰訥口時屈無以應繇曰公羊
高竟爲丘明服矣翰曰直故吏爲明公服𡭗公羊未肯也
蜀志曰孟光字孝𥙿洛陽人博物識古無書不覽尤銳意
三長史於漢家舊典好公羊春秋而譏訶左氏每與來敏
争此二義常譊譊讙咋(讙許袁切咋音俎格切)
晉書曰王濟解相馬又甚愛之而和嶠頗聚歛預嘗稱濟
有馬癖嶠有錢癖武帝聞謂曰卿有何癖對曰臣有左傳
癖
王隱晉書曰劉兆字延世以春秋一經三家殊途命世名
儒是非之議紛然牙爲讎敵乃思三家之異合而通之周
禮有和怨調人之官遂作春秋調人七萬餘言
又曰杜預大觀群典謂公羊糓梁詭辯之言又非先儒說
左氏未究丘明意而横以二傳亂之乃錯綜微言著春秋
左氏經傳集解又參考衆家謂之釋例又作盟會圖春秋
長曆備成一家之學至老乃成祕書監摰虞賞之曰左丘
明本爲春秋作傳而傳遂自孤行釋例本爲傳設而所發
明何但左傳故亦孤行也
三國典略曰張曜好讀春秋每月一遍時人比之賈梁道
趙隱嘗謂曜曰君研尋左氏豈求服虔杜預之紕繆耶曜
曰何爲其然乎左氏之書備叙言事惡者可以自戒善者
可以庶幾故厲巳温習非欲詆訶古人之得失也
梁書曰崔靈恩清河東武城人也少篤學遍習五經尤精
三禮傳仕魏爲太常博士天監十三年歸梁累遷步兵校
尉兼國子博士靈恩聚徒講授聽者常數百人性拙朴無
風采及解析經理甚有精致都下舊儒咸稱重之助教孔
僉尤好其學靈恩先習左傳服解不爲江東所行乃改說
杜義每文句常申服以難杜遂著左氏條義以明之時助
教虞僧誕又精杜學因作申杜難服以荅靈恩世並傳之
顔延之庭誥曰褒貶之書取其正言晦義輔制衰王春秋
爲上
三輔决錄曰賈逵建初元年受詔列春秋公羊糓梁不如
左氏四十事奏之名左氏長義帝大善賜布五百疋
又魏略曰逵好左傳及爲牧守常課之月一遍
桓譚新論曰左氏傳世後百餘年魯糓梁赤爲春秋殘略
多有遺失又有齊人公羊高緣經文作傳弥離其本事矣
左氏經之與傳猶衣之表裏相持而成經而無傳使聖人
閉門思之十年不能知也
又曰劉子政子駿伯玉三人尤珍重左氏下至婦女無不
讀論者
江表傳曰關羽好左氏略諷皆上口
孝經
孝經序曰吾志在春秋行在孝經是知孝者德之本歟
春秋說題辭曰孝經者所以明君父之尊人道之素天地
開闢皆有孝(人非父不生非母不長天地關闢而生人承天地是故親生膝下以養父母)
孝經鈎命決曰孝經者篇題就號也所以表指括意序中
書名出義見道曰著(就成也孝爲一篇之目十八章也成號序中心之事使孝義見於外)一
字苞十八章爲天地喉襟道要德本故挺以題符篇冠就
又曰曾子撰斯問曰孝文乎駮不同何(撰撰經異同也)子曰吾作
孝經以素王無爵禄之賞斧鉞之誅(故稱避席復坐吾語汝遜順以避禍災)與
先王以託權(託先以爲巳權勢力)目至德要道以題行(題行題天子德行致群瑞)
(巳行所及也)首仲尼以立情性(情性猶天地巳不正爲天地子故行冠子以立之也)言子
曰以開號(若夫子所以自開於受命也)列曾子示撰輔(使若得錄圖之故行冠子以立)
(之也佐與共治天下也矣)書詩以合謀(二人同心其利斷金同心之言其臭如蘭也)
孝經中契曰丘作孝經文成道立齋以白天則玄雲踊北
紫宫開北門角元星北落司命天使書題號孝經篇云神
星&KR4384;孔丘知元今使陽衢乘紫麟下告地主要道之君後
年麟至口吐圖文北落郎服書魯端門隱形不見子夏往
觀寫得十七字餘字滅消文其餘飛爲赤烏翔摩青雲
漢書蓺文志曰孝經者孔子爲曾子陳孝道也夫孝天之
經也地之義也民之行也舉大者言故曰孝經
後漢書曰向栩字輔興張角之亂栩上便宜頗譏刺左右
不欲國家興兵但遣人於河上北向讀孝經賊自當消滅
中常侍張讀奏栩不欲命將出師疑與角同欲爲内應收
送黃門北寺獄殺之
謝承後漢書曰仇覽字李智一名香陳留考城人也爲縣
陽逐亭長有羊元者凶惡不孝其母詣覽告之覽呼元責
哨元以子道與孝經一卷使誦讀之元深改悔至母前謝
罪曰元少孤爲母所諺曰孤犢觸乳驕子詈母乞今自改
卒成佳士
王隱晉書曰皇甫謐督終論曰氣絶之後以蘧蒢褁屍擇
不毛之地葬焉皆無以自隨唯賫孝經一卷示不忘孝道也
吴均齊春秋曰沈士字雲楨臨終遺命曰棺中依皇甫謐
用孝經旣殯不須立靈士安亦然也
齊書曰顧懽字景怡有病邪者問懽曰家有何書荅曰唯
有孝經懽曰可取仲尼居置病人枕邊恭敬之自差也病
者果愈後人問其故荅曰善禳惡正勝邪此病者所以差
也
蕭方等三十六國春秋曰漢大將軍東平王約漢王聦戲
之曰汝誦何書味何句也約曰臣誦孝經每詠身體髮膚
受之父母不敢毀傷至於在上不驕高而不危未嘗不反
覆誦之聦大悅
後周書曰宇文貴字乾福少聦敏涉獵經史尤便騎射始
讀孝經便謂人曰讀此一經足爲身之本
三國典略曰徐陵子份陵嘗遇疾甚篤份燒香泣涕跪誦
孝經晝夜不息如此者三陵疾豁然而愈
隋書曰鄭譯性輕高祖以其定策功不忍廢而隂疎之譯
乃隂呼道士章醮以祈福助其婢奏譯猒蠱左道上謂譯
曰我不負公此何意也譯無以對後憲司劾以不孝由是
除名下詔曰譯嘉謀良策寂𡭗無聞鬻獄賣官沸騰盈耳
若留之於世在人爲不道之臣戮之於朝入地爲不孝子
鬼有累幽顯無以置之宜賜以孝經令其熟讀後復其爵
位
又曰韋師字公穎京兆杜陵人也少沉謹有志性初就學
始讀孝經捨書而歎曰名教之極其在兹
又曰蘇威嘗謂煬帝曰先臣謂臣唯讀孝經一卷可以立
身何用多爲帝亦然之何安曰蘇威所學非止孝經厥父
若信有斯言威不從命是其不孝若無斯言而面欺陛下
是其不誠不誠不孝何以事君且夫子曰不學詩無以言
不學禮無以立豈容蘇綽教子獨反聖人之旨乎
唐書曰永徽中上命陳王師趙引智於百福殿講孝經召
中書門下三品及引文舘學士國子監學官並令預坐引
智演暢微言備陳五孝之義學士等難問連環引智酬應
如響上謂引智曰宜略陳此經要道以輔不逮對曰昔者
天子爰及諸侯卿大夫皆有諍臣願以此言奉獻上甚悅
引智及學士儒官並賚以繒帛
漢實錄曰敏使於湖南途出江陵帥高從誨爲䞇是時諫
曰祭酒惠及經書從誨所識不過孝經十八章𡭗敏曰讀
書不在多至德要道十八章足矣敏記諸侯章云在上不
驕高而不危制節謹度滿而不溢此一章皆經要言也時
從誨兵敗於郢謂敏見諷舉觥以自罰
太平御覽卷第六百一十
