太平御覽卷第六十四
地部二十九
河北諸水
淇水黃花水洹水清水
滏水漳水易水汾水
文水澮水晉水嬀水
沁水鴦漿水石臼河滹沱
衡水白溝水屯氏河鳴犢河
滭發水窮魚水漏水桑乾河
巨馬河五渠水金河
淇水
說文曰淇水出河内共北山東入海
詩曰毖彼泉水亦流于淇
又曰要我乎上宫送我乎淇之上矣
又曰瞻彼淇澳菉竹猗猗
又曰籊籊竹竿以釣于淇淇水悠悠檜檝松舟
韓子曰昔紂爲甲卒百萬左飲馬於淇右飲馬於洹洹水
竭淇水不流武王甲卒三千破之
隋圖經曰清淇西自魏郡朝歌縣界入分爲二派一在郡
東一在郡西俱南流入河案酈道元注水經云淇水南與清
水合而入白溝石會宿胥皆瀆之名淇又一名王莽河王
莽時所穿也
冀州圖經云河水西從河内郡界入至黎陽而東北至臨
河西至王莽河出焉又東經澶淵東入武陽河南即東郡
界是
水經曰淇水出河内隆慮縣西大號山
山海經曰淇水出沮如山水出其側頽波漰住衝激横山山
上合下開可減六七十步巨石磥砢交積隍澗傾瀾漭盪
勢同雷轉激水散氣曖若霧合
又曰詩云瞻彼淇澳菉竹猗猗毛云菉王芻也竹𥚹竹也
漢武帝塞決河斬淇園之竹木以爲用寇恂爲河内伐竹
淇川冶夫百餘萬以輸軍資今通望淇川無復此物唯生
芻編草不異
黃花水
隋圖經曰黃花水出隆慮縣西北崖上高十七里去地七
里懸水東南注壑巖下狀若雞翅俗謂之雞翅蓋天台赤
城之流也至谷潜入地下十里復出名曰柳水者是黃花
水重源發也其谷號爲黃花谷内有仙母塜谷西有洞穴
謂之聖人窟
洹水
隋圖經曰洹水出隆慮縣西北俗謂安陽河即聲伯夢涉
之所源出林慮山東平地
清水
水經曰清水出河内脩武縣之北黑山黑山在縣北白鹿
山東清水所出也上承諸陂散泉以成川南流西南屈曲
瀑布垂巖懸河注壑二十餘丈聲震山谷左右石壁層深
獸跡不交隍中散水霧合視不見底其水歷澗流飛清泠
洞觀謂之清水矣
滏水
水經注曰滏水發源出石鼓山南巖下泉奮湧若滏水之
湯矣其水冬温夏冷崖上有魏世所立銘水上有祠能興
雲雨滏水又東流注于漳又謂之合河
浮圖澄別傳曰石虎時自正月不雨澄詣滏口祠稽首曝
露即日二白龍降於祠下於是雨遍千里也
山海經曰神國之山滏水出焉東流注于歐水郭璞注曰
金滏水在臨水縣西釡口山經鄴西北至列人縣入于漳
其水熱
漳水
說文曰濁漳水出上黨長子鹿谷山東入清漳清漳出沾
山大要谷北入河
吕氏春秋曰史起引漳水灌鄴田民初大怨後轉獲利相
與歌曰鄴有聖令曰史公決漳水灌鄴旁終古斥鹵生稻
梁
風土記云南易水夲名漳水源出三門山案趙地記云六
國時此水名易水埤蒼及水經云洺水之目不知誰改俗
謂山之下地名洺水因經之故曰洺水案燕趙記云其分
有三易漳爲南易水
鄴縣圖經曰濁漳水在縣西水東北津有永樂浦浦西五
里俗謂爲紫陌河北處即俗巫爲河伯娶婦處也
水經注曰清漳水東經沙縣故有沙河之稱
又曰濁漳水出上黨長子縣西發搗山〇又云漳水出麓谷
山與發鳩連麓而在南淮南子曰謂之發苞山故異名㸦
見也左則陽泉水注之右則散蓋水入焉三源同出一山
但以南北爲別耳
又曰尚書所謂覃懷底績至于衡漳也
孔安國曰衡横也言漳水横流也
易水
水經曰易水出溕郡故安縣閻鄕西山
燕太子丹曰荆軻入秦不擇日發太子送之於易水之上荆
軻起爲壽歌曰風蕭蕭兮易水寒壯士一去兮不復還故
安圖經曰易水又名安國河亦名北易水
汾水
說文云汾水出太原晉陽山西南入河
山海經曰管涔之山其山無木而下多草其下多玉汾水
出焉而流注于河
十三州志曰出武周燕之燕京山亦管涔之異名也其山
重阜脩層有草木無泉源導於南麓之下
說文曰汾水出太原晉陽山西南入河
莊子曰堯治天下之民平海内之政往見四子於姑射之
山汾水之陽窅然喪其天下焉
說苑曰智伯圍趙襄子於晉陽決晉水以灌之晉陽之城
不没者三版智伯曰吾始知水之可以亡人國汾水可以
灌安邑絳水可以灌平陽
淮南子曰汾水濛濁而宜麻
水經曰汾水南過冠爵津汾名也在介休縣之西南俗謂
之雀鼠谷數十里間道隘水左右悉結編梁閣道累石就
路縈帶巗側或去水一丈或高五六丈上戴山阜下臨絶
澗𥙿謂之爲魯股橋盖通古之津隘又亦在今之地嶮
文水
水經曰文水出大陵縣西山文谷東北入于汾注云縣西
南山下武氏穿井給養井至幽深後一朝水溢平流東南
注文水
又曰文水又南逕縣右會隠泉水口水出謁泉山之上頂
俗陽雨愆時謁是禱故山得其名非所詳也其山石岸
絶險壁立崖半有一石室去地可五十餘丈爰有層松飾
巖列栢綺望唯西側一處得歴級升陟頂上平地一十許
頃沙門釋僧光表建二刹泉發於兩寺之門東流瀝石㳂
注上下又東津渠隱没而不恒流故有隱泉之名矣雨澤
豐澍則通入文水又南經兹氏縣故城東爲文湖東西一
十五里南北三十里世謂之西河在縣直東一十里湖之
西側臨湖
澮水
水經曰澮水出河東絳縣東澮交東高山注云一名詳高
山亦曰河南山西南逕翼城北合諸水謂之澮交左傳晉
悼公謀去故絳欲居郇瑕魏獻子曰不如新田有汾澮以
流其惡遂居新田又謂之絳盖在絳澮之陽又西南過虒
祁宫南入于汾
晉水
水經注曰山海經曰懸甕之山晉水出焉今在縣之西南
昔智伯之遏晉水以灌晉陽其川上源後人踵其遺跡畜
以爲沼沼西際山枕水有唐叔虞祠水側有凉堂結飛梁
於水上左右雜樹交隂希見曦景晉川之中最爲勝處
嬀水
地記曰河東郡首山之東北山中有二泉水南流者曰嬀
水北流曰汭水二水西經歴山下異流同歸渾流而注入
于河
水經注曰尚書所謂釐降二女于嬀汭孔安國曰舜居嬀
水之汭王肅曰嬀汭虞地名皇甫謐曰納二女於嬀水之
汭馬季長曰水所入曰汭然則汭似非水名則今見有二
水異源同歸渾流西注而入于河
沁水
水經曰沁水出上黨涅縣謁戾山注云沁即洎水也
水經注曰沁水南廵石門石門是晉安平獻王司馬孚之
爲魏野王典農中郎將之所造也案其表云臣孚言臣被
明詔興河内水利臣旣到檢行沁水源出銅堤山屈曲周
廻水道九百自太行以西王屋以東層巖高峻天時霖
雨衆谷走水小石漂迸木門杇敗稻田汎濫歲功不成臣
輙案行去堰五里以外方石可得數萬餘枚臣以爲累方
石爲門若天旱增堰進水若天霖雨陂澤充隘則閉方斷
水空渠衍澇足以成河雲雨田人經國之謀暫勞永逸聖
王所許願陛下特出臣表敕大司農府給人工勿使稽延
詔書聽許於是狹岸累石結以爲門用代木門矣
鴦漿水
山海經曰解縣南有壇道山山下有水潜出停而不流俗
爲鴦漿水發于上而潜于下厥頂方平有良藥
石&KR0875;河
水經注曰漢永平中治呼沲石臼河案司馬彪後漢郡國
志常山南行唐縣有石&KR0875;谷盖資承呼沲之水轉山東之
費自都盧至羊腸倉將憑汾水以漕太原用實秦晉苦役
連年轉運所經九三百八十九隘死者無筭拜鄧訓爲謁
者監護水功訓隱括知其難立言肅宗從之全活數千人
和喜鄧后之立也訓后叔父以爲訓積善所致也
滹沲
禮曰晉人將有事於河必先有事於滹沲
隋圖經曰滹沲在深澤縣界光武爲赤眉所追至滹沲河
欲渡導吏還乃言水深無船左右懼上使王霸前瞻水霸
恐驚衆乃言冰堅可渡北至冰合囊沙布冰上乃渡未畢
數車冰䧟今名其豦爲危渡口是也魏改曰清寧河此水
常有蛟入五月恒暴遂變爲人於岸上與人並行至懸岸
處推之與人俱下
衡水
信都記曰衡水亦曰長蘆水即濁漳之下流也水有袁潭
渡歴下博城北而逶迤東北注謂之九爭曲水味鹹苦俗
稱苦河亦謂之黃漳河是也
白溝水
信都記曰白溝水地接館陶界隋煬帝導爲永濟渠亦名
御河南自相州洹水縣界流入又北難河出焉盖魏時河
難所以導以利行故瀆故此瀆有難之稱矣
屯氏河
注水經曰大河故瀆北爲屯氏河
漢書溝洫志曰自塞宣坊河復北決於舘陶分爲屯河氏
廣深與大河等
鳴犢河
漢書地理志曰河水自靈縣別出爲鳴犢河
溝洫志元帝永光五年河決清河鳴犢口而屯氏河絶滅
滭發水
隋圖經曰滭發水今俗亦名妬女泉大如車輪水色青碧
百姓祀之婦人不得豔裝衣新彩臨之必興雨雹故云妬
女介子推妹也
窮魚水
竹書紀年曰晉荀瑶伐中山取窮魚之丘
水經云水出魚山山石若巨魚水發其下
漏水
漏水曰一名澧水一名鴛鴦水俗謂之百泉源出龍岡縣
東南平地以道其源納㹅衆泉合成一川故也亦謂之鴛
鴦水魏都賦所云鴛鴦交谷是也
桑乾河
水經曰桑乾河水潜承太原汾陽縣北燕京山天池也天
池一名大池俗謂之衣連汭在静樂縣北百四十里注水
經云桑乾河水潜承燕京之池池在山東之上周廻里餘
其水澄停鏡淨潭而不流若安定朝郍之湫池也池内曾
無片草及其風籜有淪輙有小鳥翠色投池銜水出會稽
之耘鳥矣
巨馬河
注水經曰巨馬河即&KR0238;水也東北經郎山西望衆崖競舉
若鳥翼立石嶄巖似劒戟之狀又南流經刀山層巖直上
于霄望崖側若積刀環
五渠水
邢子勵記曰後魏延興初文安縣人孫願捕魚於五渠水
中有群魚從西來共以柴塞之忽有人謂願曰須臾當大
得魚若願多求宜勿殺也後願下網果得大魚其狀如鯉
而大願以爲異物遂殺食之俄然風雨晝昏唯聞鳥飛聲
比風息雨霽有人乘船至者云前見群魚無數飛入於海
願遂不復漁矣因呼入海之豦爲飛魚口也
金河
郡國志曰雲中郡有紫河鎮界内有金河水其泥色紫故
曰金河
太平御覽卷第六十四
