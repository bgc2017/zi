太平御覽卷第九百八十八
藥部五
石藥下(禽獸藥附)
餘粮消石芒消朴消
雄黃雌黃磁石石膏
滑石礬石曾青空青
白青扁青長石冷石
石密玉泉水銀决明
赭(代赭附)白堊鹵鹹龍骨(角齒附)
牛黃阿膠海蛤犀角
靈羊角鹿茸鹿脂鴈肪
䳒頭(并尾)
餘粮
列仙傳曰赤斧者巴戎人爲碧祠主簿能鍊丹與消石服
之三十年身反童子髮毛皆赤數十年上華山取禹餘粮
餌之手中長有赤斧
博物志曰扶海洲上有草焉名曰蒒(音師)草其實食之如大
麦從七月稔熟民歛至冬乃訖名自然穀或曰禹餘粮今
藥中有禹餘粮者世傳昔禹治水弃其所餘食於江中而
爲藥也
博物志曰地有蓼名則禹餘粮生亦有蓼名無者矣
范子計然曰禹餘粮出河東
本草經曰太一禹餘粮一名石腦味甘平生山谷治欬逆
上氣癓瘕血閇漏下除邪久服能忍寒暑不飢輕身飛行
千里神仙生太山
又曰禹餘粮味甘寒生池澤治欬逆寒熱煩滿下利赤白
血閇癓&KR1742;大熱久服輕身生東海
吴氏本草經曰太一禹餘粮一名禹哀神農歧伯雷公甘
平季氏小寒扁鵲(甘無)毒生太山上有甲甲中有白白中有
黃如鷄子黃色九月採或無時
消石
吴氏本草經曰消石神農苦扁鵲甘
范子計然曰消石出隴道
芒消
本草經曰消石一名芒消味酸苦寒生山谷治五藏積熱
生益州
朴消
本草經曰朴消味苦寒生山谷治百病除寒熱邪氣除六
府積聚結癖山谷之隂有鹹苦之水狀如芒消而麄能化
七十二種石練餌服之輕身神仙生益州
吴氏本草曰朴消石神農歧伯雷公無毒生益州或山隂
入土千歲不變練之不成不可服
雄黃
玄中記曰員丘之上多大蛇以雄黃精厭之
水經曰黃水出零陽縣西北連巫山溪出雄黃頗有神異
採常以冬月祭祀鑿石深數丈方得故溪水取名焉
淮南萬畢術曰夜焼雄黃水虫成列(水虫聞燒雄黃臰氣皆趣火)
吴氏本草曰雄黃神農苦山隂有丹雄黃生山之陽故曰
雄是丹之雄所以名雄黃也
雌黃
吴越春秋曰太官舍春由君所造殿後殿名逃夏宫春申
子假君宫也數失火因塗雌黃故曰黃堂臨海水
土物志曰丹山草木赫然盡彤雌黃所産煒煌内含竒寳
外發英光昔隷交部今則南康
典術曰天地之寳藏於中極命曰雌黃雌黃千年化爲雄
黃雄黃千年化爲黃金
本草經曰雌黃石金味辛平生山谷治身癢諸毒
磁石
王隱晉書曰馬隆擊凉州以磁石累道側賊負䥫鎧不得
過以爲神
吕氏春秋曰磁石召䥫或引之也(石䥫之母也石之不慈者亦不能引之也)
抱朴子曰五石者丹沙雄黃白礬石曾青磁石也一石轉
五轉而各成五色五石合爲二十五色
南州異物志曰漲海﨑頭水淺而多磁石外徼人乘大舶
皆以䥫鐷鐷之至此關以磁石不得過
淮南萬畢術曰磁石拒碁(取雞血與作針磨鐵擣之以和磁石日塗碁頭曝乾之置局)
(上即相拒不休)
又曰磁石懸入井亡人自歸(取亡人衣帶褁碰石懸井中亡人自歸)
本草經曰磁石一名玄石味辛寒生川谷
吴氏本草曰磁石一名磁君
石膏
廣州記曰彰平縣有石膏山望之皎若霜雪
本草經曰石膏味辛微寒生山谷治心下逆驚喘口乾焦
不能息
滑石
南越志曰膋(音寮)城縣是出膋石膋石即滑石也土人以爲
燒器以用烹魚
本草經曰滑石味苦寒生山谷治身熱泄癖生棘陽
范子計然曰滑石白滑者善
礬石
本草經曰礬石一名羽砠(泥結切)味鹹酸寒生山谷治寒熱
泄痢惡瘡目痛堅骨鍊餌久服輕身不老生河西
盛弘之荆州記曰建平出礬石
范子計然曰礬石出武都
吴氏本草曰礬石一名羽砠一名(羽澤)神農歧伯酸扁鵲鹹
雷公酸無毒生河西或隴西或武都石門採無時歧伯久
服傷人骨
曾青
衡山記曰衡山有曾青崗曾青可合仙藥
淮南萬畢術曰取曾青十斤燒之以水灌其地雲起如山
雲矣曾青爲藥令人不老
本草經曰曾青生蜀郡名山其山有銅者曾青出其陽
青者銅之精能化金銅
空青
江乘地記曰樵採者嘗於山上得空青此山三朝出雲雨
必降民以爲常占
范子計然曰空青(曾青出巴)都白青又出巴郡盧青出弘農豫
章
本草經曰空青味甘寒生山谷明目久服輕身延年能
化銅鉛作金生益州
吴氏本草曰空青神農甘(一經)酸久服有神仙玉女來侍
使人志高
白青
本草經曰白青味甘平生山谷明目利九竅耳聾殺諸毒
之蟲久服通神明輕身延年出豫章
范子計然曰白青出白郡
吴氏本草曰神農甘平雷公鹹無毒生豫章可消爲銅
淮南萬畢術曰白青得鐡即化爲銅(取石白青分等治台鐵即成銅矣)
扁青
本草經曰扁青味甘平生山谷治目痛明目辟毒利精神
久服輕身不老生朱崖
吴氏本草經曰扁青神農雷公小寒無毒生蜀郡治明目
癕腫風痺丈夫内絶令人有子久服輕身
長石
本草經曰長石一名方石味辛治身熱
吴氏本草曰長石一名方石一名直石生長子山理如馬
齒潤澤玉色長服不飢
冷石
吴錄地理志曰鬱林布山縣多虺其毒殺人有冷石可以
解之石色赤黑味苦屑此石著創(并以切齒立蘇一名)竊齒石(見大康地記也)
石蜜
神仙傳曰羡門止中岳飡石蜜紫梁
西京雜記曰閩越王獻高祖石蜜二斛
本草經曰石蜜一名石飴味甘平生山谷治心邪安五藏
益氣𥙷中止痛解毒久服輕身不老生武都
吴氏本草曰石蜜神農雷公甘氣平生河原或河梁
玉泉
本草經曰玉泉一名玉澧味甘平生山谷治藏百病柔筋
強骨安魂長肌肉久服能忍寒暑不飢渴不老神仙人臨
死服五斤死三年色不變生藍田
吴氏本草曰玉泉一名玉屑神農歧伯雷公甘(季氏平畏冬華)惡
青竹
水銀
廣雅曰水銀之[泳-永+貢](音紅董切)
淮南萬畢術曰朱沙爲[泳-永+貢]
本草經曰水銀味辛寒無毒
决明
本草經曰石决明味酸草决明味鹹理自珠精
吴氏本草曰决明子一名草决明一名羊明
赭(代赭附)
說文曰赭赤土也
山海經曰胞山灌水之中有流赭以塗牛馬無病(郭璞注曰赭赤)
(土也今多以朱塗牛角云辟惡)〇又曰少陽山之中多美赭
南方草物狀曰赤土出踊山下在石中採好色赤者雜丹
中朱&KR0238;器
范子計然曰石赭出齊郡赤色者善蜀赭出蜀郡
本草經曰代赭一名血師好者狀如雞肝
白堊(音悪)
山海經曰慈聾之山其中有太谷是多白堊黑青黃堊
范子計然曰青堊出三輔
本草經曰白堊即白善土也生邯鄲
鹵鹹
本草經曰鹵鹹一名寒石味苦治大熱消渴(狂煩戎塩主明目益氣去)
毒蟲大鹽一名胡鹽令人吐主腸胃結熱
禽獸藥(附)
龍骨(角齒附)
史記曰穿渠自微引洛水至商顔(服虔曰顔音崖應劭曰微在馮翊或曰商顔山)
(名)穿梁得龍骨故名龍首渠
盛弘之荆州記曰始安駭鹿山室鑿室内輙得龍骨(下有伏滔)
范子計然曰龍骨出河東
本草經曰龍骨味甘平山谷治心腹鬼疰生晉地
華陽國志曰蜀五城縣其上值天門天門龍升天不逹死
墜此地故掘取龍骨冬夏無已
吴氏本草經曰龍骨生晉地山谷隂大水所過處是死龍
骨色青白者善十二月採或無時龍角畏乾&KR0238;蜀(椒理石龍)
齒神農季氏大寒龍齒治驚癎久服輕身
牛黃
文士傳曰延篤爲京兆尹桓帝時梁冀專政時皇太子疾詔
書發京兆出牛黃冀遣諸生齎書持牛黃詣篤賣篤以爲
詐論殺之
本草經曰牛黃味苦生隴西平(澤特)牛膽中治驚寒熱生
晉地
吴氏本草經曰牛黃牛出入鳴吼者有之夜視有光走牛角
中死其膽中如雞予黃
阿膠
東水經曰東阿膠縣有大井其巨若輪深六十丈歲常煑膠
以貢天府本草所謂阿膠也故世俗有阿井之名庾信哀
江南賦云阿膠不能止黃河之濁
海蛤
博物志曰東海有蛤鳥嘗啖之肉消盡殼起出浮泊在沙
岸潮水往來揩蕩白如雪入藥最良勝取自死者
本草經曰海蛤味苦平生池澤治欬逆上氣喘煩胸痛寒
熱文蛤主惡瘡蝕五痔生東海
吴氏本草經曰海蛤神農苦歧伯甘扁鵲鹹大節頭有文
文如磨齒採無時
犀角
本草經曰犀牛角味鹹治百毒
靈羊角
本草經曰靈羊角安心氣不猒(音掩)
鹿茸
本草經曰鹿茸強志不老
鹿脂
本草經曰麋脂近隂令人隂痿
鴈昉
本草經曰鴈昉一名䳱昉味甘平生池澤治(風緊)拘急偏
枯氣不通久服長髮益氣不肌不能老輕身生南海
吴氏本草經曰鴈昉神農歧伯雷公甘無毒採無時鶩昉
殺諸石藥毒
䳒頭(并尾)
本草經曰䳒辟不祥生淮南
吴氏本草曰䳒尾治蠱毒
太平御覽卷第九百八十八
