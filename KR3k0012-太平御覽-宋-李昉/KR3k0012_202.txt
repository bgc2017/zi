太平御覽卷第二百二
封建部五
婦人封夫人
郡君縣君
鄕君(錫命附)
婦人封
左傳成公上曰晉敗齊師齊侯遂自徐關入見保者曰勉
之齊師敗矣曰避女子(使避君也齊侯單還婦人不知之也)女子曰君免乎
曰免矣曰銳司徒免乎曰免矣曰苟君與吾父免矣可若
何乃奔齊侯以爲有禮旣而問之壁司徒之妻也(壁司徒主壘壁)
予之石&KR1038;(石&KR1038;邑名濟北盧縣東有地名石&KR1038;音溜)
陳留風俗傳曰高祖與項氏戰厄於延鄕有翟母者免其
難故以延鄕爲封丘縣以封翟母焉
夫人
後漢書曰崔篆母師氏能通經學百家之言王莽寵以殊
禮賜號義成夫人金印紫綬文軒丹轂顯於新代
唐書曰魏衡妻王氏梓州郪人也武德初薛仁果舊將旁
仚地侵掠梁部因獲王氏通而妻之後企地漸強盛衡謀
以城應賊企地領衆將趨梁州未至數十里飲酒醉卧王
氏取其佩刀斬之擕其首入城賊衆乃散高祖大悅封爲
崇義夫人
又曰咸亨中燕山道揔管右領軍大將軍李謹行大破高
麗叛徒於瓠蘆河之西俘獲數千人自是平壤餘衆走投
新羅時謹行妻劉氏留在代奴城高麗引靺羯攻之劉氏
擐甲率衆守城久之賊乃退上嘉其功特封爲燕郡夫人
又曰鄒保英妻奚氏不知何許人也萬歲通天年中契丹
賊李盡來寇平州保英時任刺史領兵討擊旣而城孤
援寡勢將欲䧟奚氏乃率家僮及城内女丁相助固守賊
退所司以聞優制封爲誠節夫人
又曰王君㚟上嘗於廣逹樓引君&KR0930;及妻夏氏設宴賜以
帛夏氏亦有戰功故特賞之封爲武威郡夫人
五代史晉史曰鎮州節度使安重榮妻彭城郡夫人劉氏
封魯國夫人南陽郡夫人韓氏封陳國夫人重榮立二嫡
妻非禮也朝廷並命之亦非制也
郡君
漢書曰武帝尊王太后母臧兒爲平原君
後漢書曰弘農人宰宣素性佞邪欲取媚於梁冀乃上言
大將軍有周公之功今旣封諸子則其妻宜爲邑君詔遂
封冀妻孫壽爲襄城君兼食陽翟租歲入五千萬加賜赤
紱比長公主(長公主儀服同藩王)
又曰安思閻皇后追尊后母宗爲滎陽君
晉中興書曰肅祖太妃豫章恭惠君苟氏初以微入宫生
肅祖中宗以母賤命虞妃母養肅祖而出嫁苟爲馬氏妻
太寧元年馬氏無疾而卒肅祖迎母還宫飬稱建安君追
贈豫章君謚曰恭惠
後魏書曰景明初世追舅氏封外祖母蓋氏爲清河郡君
又曰靈太后臨朝以元乂妹封乂妻新平君後遷馮翊君
縣君
漢書曰王太后微時爲金王孫婦婦生在民閒蓋諱之也
武帝始立韓嫣白之帝曰何爲不蚤言乃車駕自往迎
之其家在長陵小市直至其門使左右入求之家人驚恐
女逃匿牀下扶持出拜帝下車立曰大姊何藏之深也載
至長樂宫與俱謁太后太后垂涕女亦悲泣帝奉酒前爲
壽錢千萬奴婢三百人公田百頃甲第以賜姊太后謝曰
爲帝費因賜湯沐邑號脩成君
又曰宣帝賜外祖母號爲博平君以博平蠡吾兩縣戶萬
一千爲湯沐邑
范曄後漢書曰靈思何皇后追封父眞爲車騎將軍舞陽
宣德侯封后母與爲舞陽君
魏志曰文德郭皇后安平廣宗人也母董爲郡君追改封
父永爲灌津敬侯世婦董爲常陽君
又曰青龍二年春追謚后兄儼曰安成郭穆侯封儼世婦
劉爲東鄕君又追封逸世婦張爲安嘉君
又曰明元郭皇后西平人也齊王即位尊后皇太后封太
后母杜爲郃陽君
又曰明悼毛皇后河內人黃初中以選入東宫明帝時爲
平原王進御有寵出入與同輿輦追封后母夏氏爲野王
君
又曰太始三年詔曰漢文追崇靈文之號武宣有平原博
平之封咸所以奉尊尊之敬廣親親之恩宜追封故衛將
軍景侯夫人羊氏爲平陽君也
臧榮緒晉書曰武悼楊皇后廢在金墉城與母高都君龐
氏共止高都君臨刑后抱持號叫不食而崩
晉中興書曰穆皇后庾氏字文君左將軍琛第三女贈琛
爲車騎將軍母丘氏封安陽縣君從母荀氏永宣縣君
又曰簡文順皇后王氏字蘭始驃騎將軍述之再從妹追
贈前夫人成氏東豐縣君後夫人成氏東興君
沈約宋書曰孝穆趙皇后諱安宗下邳僮人也父裔永初
二年有司奏裔命婦孫可建昌縣君
又曰孝穆蕭皇后名文壽蘭陵人父卓初與裔俱贈金紫
光禄大夫妻下邳趙氏封吳郡壽昌縣君
唐書曰古玄應妻高氏固守飛狐縣城卒免爲突厥所䧟
下詔曰頃屬默啜攻城咸憂䧟没丈夫固守猶不能堅婦
人懷忠不憚流矢由兹感激危城重安如不襃昇何以獎
勸古玄應妻可封爲徇忠縣君
又曰衡方厚妻程氏方厚太和中任邕州都督府錄事參
軍爲招討使董昌齡誣枉殺之方厚妻程氏力不能免乃
抑其哀如非冤者昌齡雅不疑慮聽其歸喪程氏故得以
徒行詣闕截耳於右銀臺門告夫被殺之冤御史臺鞠之
得實諫官亦有章䟽故昌齡再授譴逐程氏開成元年降
勑曰乃者吏爲不道虐殺𡭗夫詣闕申冤徒行万里﨑嶇
偪畏濱於危亡血誠旣昭幽憤果雪雖古之烈婦何以加
焉如聞孤孀無依晝哭待盡俾榮禄養仍錫䟽封可武昌
縣君
英雄記曰董卓孫女名白時尚未笄封爲渭陽君於郿城
起壇從廣二丈餘高五六尺使白乘金華青蓋車都尉中
郎將刺史二千石在郿者各令乘軒簪筆爲白導從之壇
上使兄子横爲使者授印綬也
潘岳宜城宣君誄曰行成于巳名生於人考終定謚寔曰宣
君祝宗蒞事卿相奉引輕車整駕介亡列陣鸞輅依容輼
車升襯
鄕君
魏志曰卞隆以后父封睢陽鄕侯隆妻王氏爲顯陽君追
封隆前妻劉氏爲仁愼鄕君后親母故也
又曰甄儼孫女爲齊王皇后后父巳没封后母爲廣陽鄕
君
晉書曰立皇后楊氏母太原龐氏爲安昌鄕君追外曾祖
母故司徒王朗夫人夏氏爲滎陽鄕君
晉中興書曰哀靖皇后王氏字穆之司徒左長史濛之女
也初爲瑯瑘王妃哀帝即位拜爲皇后追贈父濛金紫光
禄大夫封晉安縣侯母愛氏爲安國鄕君也
又曰元敬皇后虞氏字孟母濟陽外黃人也祖壽撫軍大
將軍掾父豫太傅參軍中宗之爲瑯瑘王納后爲妃豫妻
王氏爲邢陽縣君從母散騎常侍新野王罕妻爲平陽鄕
君
又曰康獻皇后禇氏太傅襃之女封母謝氏爲尋陽鄕君
又曰成恭皇后杜氏陵陽京兆人也母裴氏爲廣德縣高
安鄕君賜錢百萬布五百疋
又曰穆章皇后何氏字法倪司空充之女追贈父充光禄
大夫封晉興侯母孔氏長樂鄕君
又曰王藴以后父徵拜金紫光禄大夫封建昌侯母劉氏
平樂君
沈約宋書曰武敬臧皇后諱受東莞人也父儁追贈金
紫光禄大夫妻高密叔孫氏遷永平鄕君
唐書曰獨孤武都謀叛王世充歸國事覺誅死武都子師
仁年始三歲世充以其年幼不殺使禁掌之乳母王氏號
蘭英請髠鉗求入保養世充許之蘭英撫育提擕備盡筋
力時喪亂年饑人多餓死蘭英扶路乞丐捃拾遇有所得
便歸與師仁蘭英唯啖土飲水而巳後詐採拾乃竊師仁
歸于京師高祖嘉其義下詔曰師仁乳母王氏慈惠有聞
撫鞠無倦提擕遺幼背逆歸朝宜有襃隆以錫其號可封
永壽鄕君
錫命
尚書曰平王錫晉文侯秬鬯圭瓉作文侯之命
左傳曰王命尹氏策命晉文公爲侯伯錫之大路之服戎
路之服彤弓一彤矢百兹弓矢千秬鬯一卣虎賁三百人
左傳曰文元年天王使榮叔來錫公命杜預注曰諸侯即
位天子錫以命珪合瑞爲信若僖二十八年王賜晉侯命
亦其比也
又曰襄十四年王使劉定公賜齊靈公命曰昔伯舅太公
佑我先王股肱周室師保万民世胙太師以表東海王室
之不壞繄伯舅是賴余今命汝環(環齊靈公名也)兹帥舅氏之典
纂乃祖考無忝乃舊勲敬之哉無廢朕命(纂継也因昏而加褒顯傳言王)
(室不能命有功)
國語曰襄王使邵伯過及内史過賜晉惠公命吕甥郤芮
相晉侯不敬晉侯執玉卑拜不稽首内史過歸以告王曰
晉不亡其君必無後且吕郤將不免王曰何故對曰夏書
有之曰衆非元后何戴后非衆無以守邑(邑國)在湯誓曰余
一人有罪無以𡭗万方万方有罪在子一人(在余一人乃我教道之過)
在盤庚曰國之臧則維汝衆(今商書盤庚是也臧善國俗之善則維女衆歸功於下也)
國之不臧則維余一人是有逸罰(逸過罰罪也國俗之不善則維一人是我有過)
(其罪當在我也)如是則長衆使人不可不愼人之所急在大事(大事)
(戎祀也)先王知大事之必以衆濟故祓除其心以和惠人(祓拂)
(也)考中度衷以莅之(莅臨考中省巳之中心以度人之中心恕以臨之也)昭明物則
以訓之制義庶孚以行之(義宜庶衆孚信當制立事宜爲衆所信也)祓除其心
精也(精潔)考中度衷忠也(忠恕也)昭明物則禮也制義庶孚信
也然則長衆使人之道非精不和非忠不立非禮不順非
信不行今晉侯即位而背内外之賂(背外不與秦也背内不與里丕田也)虐
其處者弃其信(虐其處者殺里丕之黨)不敬王命弃其禮施其所惡
弃其忠(巳所不欲勿施於人所惡於下无以事上今晉侯皆施之於人故曰弃其忠也)以惡實心
弃其精(實滿)四者皆弃則遠不至而近不和矣(四者精忠禮信)將何
以守國古者先王旣有天下又崇立上帝明神而敬事之
於是乎有朝日月以教人事(禮天子以春分朝日以秋分夕月)諸侯春秋
受職于王以臨其人大夫士曰恪位著以儆其官(中庭之左右曰)
(位門屏之間曰着也)庶人工商各守其業以共其上猶恐有墜失也
故爲車服旗章以旌之爲班爵貴賤以別之爲令聞嘉譽
以聲之猶有散遷懈慢而著在刑辟流在裔土於是乎有
蠻夷之國有斧鉞刀墨之人而況可以淫縱其身乎夫晉
侯非嗣也而得其位(嗣適嗣也)亹亹怵惕保位戒懼猶曰未也
若將廣其心而遠其隣凌其人而卑其上將何以固守夫
執玉卑替其摯拜不稽首誣其王摯替無鎮誣王無人夫
天事恒蒙任重享大者必速及故晉侯誣王人亦將誣之
欲替其鎮人亦將替之大臣享其禄不諫而阿之亦必及
焉襄王三年而立晉侯八年而隕於韓十六年而晉人殺
懷公無胄秦人殺子金子公(子金吕甥子公卻苪之字)
又曰襄王使太宰文公及內史興錫晉文公命上卿逆於
境晉侯郊勞館諸宗廟饋九牢設庭燎及期命于武宫設
桑主布机筵太宰莅之晉侯端委以入太宰以王命冕服
内史贊之三命而後即冕服旣畢賓饗贈餞如公命侯伯
之禮而加之以宴好內史興歸以告王曰晉不可不善也
其君必霸逆王命敬奉禮義成敬王命順之道成禮義德
之則德以道諸侯必歸之且禮所以觀忠信仁義忠所以
分也仁所以行也信所以守也義所以節也忠分則均仁
行則報信守則固義節則度分均無怨行報無匱守固不
偷節度不擕若人不怨而財不匱令不偷而動不擕其何
事不濟中能應外忠也施三服義仁也守法不淫信也行
禮不疚義也臣入晉境四者不失臣故曰晉侯其能禮矣
王其善之樹於有禮艾人必豐王從之使於晉者道相逮
及惠后之難王出在鄭(惠后惠王之后㐮王継母陳嬀有寵生子帶將立子帶未及而卒子)
(帶奔齊王復之又通于㐮王之后隗氏王廢隗氏周大夫頽叔姚子奉子帶以翟師伐周王出適鄭處于汜事在魯)
(僖二十四年)晉侯納之襄王十六年立晉文公二十一年以諸
侯朝于衡雍且獻楚捷遂爲踐土之盟於是乎始霸
范曄後漢書曰董昭等欲共進曹操爵國公九錫備物密
以訪荀彧彧曰曹公夲興義兵以匡振漢朝雖勲庸崇著
猶禀忠貞之節君子愛人以德不宜如此事遂寢操心不
能平會南征孫權彧勞軍于譙表留彧
晉中興書曰烈宗沖幼桓温威震内外人情噂沓牙生同
異謝安與王坦之盡忠匡翼温諷朝廷欲爲九錫使驍騎
將軍袁宏具草時温巳病篤宏以呈安安視輙云不好更
改之使弥歴旬日至于温薨錫命遂寢
太平御覽卷第二百二
