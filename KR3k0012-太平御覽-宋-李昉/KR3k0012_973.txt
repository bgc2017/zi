太平御覽卷第九百七十三
果部十
龍眼樝餘甘蒟子木瓜劉鬱
杜梨㮕棗榛柚椵椹
龍眼
廣雅曰益智龍眼也
謝承後漢書曰交阯七郡献龍眼
廣志曰龍眼樹葉似荔支蔓延緣木生子大如酸棗色異
純甜無酸
朱崖傳曰果有龍眼
交州記曰龍眼樹高五六丈似荔支而小
廣州記曰龍眼子似荔支七月熟
吴氏本草曰龍眼一名比目
嶺表錄異曰龍眼子樹如荔支葉小殼青黃色形圓如彈
丸大核如木槵子而不堅肉白蔕漿其甘如蜜一朵恒三
二十顆荔支方過龍眼即熟南人謂之荔支奴(以其常隨後也)
左思蜀都賦曰傍挺龍眼側生荔支
榠樝
齊書曰武帝幸丹陽郡宴飲郅撝恃舊酒後狎侮同列時
王敬則執榠樝以刀子削之謂曰此非元徽頭何事自喫
之爲左丞庾果之所糺以贖論
廣志曰樝其子甚酢出西方
餘甘
吴錄地理志曰高涼安寧縣有餘甘初食之味苦後口中
更甘
臨海異物志曰餘甘子如梭形出晉安候官界中餘甘橄
㰖同一果耳
雲南記曰瀘水南岸有餘甘子樹子如彈丸許色微黃味
酸苦核有五稜其樹枝如柘枝葉如小夜合葉
陳祁暢異物志曰餘甘大小如彈丸大視之理如定陶瓜片
初入口如苦忽咽口中乃更甜美塩而蒸之尤美可多
食之
朱崖故事曰朱崖果有餘甘
左思吴都賦曰其果則丹橘餘甘荔支之林
蒟子
漢書曰番陽令唐蒙風曉南粤南粤食蒙蜀枸醬注曰枸
音矩枸樹也如桑其椹長二三寸酢取其實以爲醬
廣志曰蒟子蔓生依樹子似桑椹長數寸色黑辛如薑以
&KR1069;淹之下氣消食出南安
左思蜀都賦曰笻杖傅節於大夏之邑蒟醬流味於番禺
之鄕
木瓜
爾雅曰楙木瓜(郭氏注曰實如小瓜酢可食楙音茂也)
周禮冬官下弓人職曰取幹之道木瓜次果桑
毛詩衛淇澳木瓜曰投我以木瓜報之以瓊琚(毛云楙也詩義䟽曰)
(楙葉似榛實如小㼐瓜上黃著中令蚡香欲噉者蜜封藏百日食之也)
三國典略曰齊孝昭北伐庫莫奚至天池以木瓜灰毒魚
魚皆死而浮出庫莫奚竊相謂曰池有靈魚犯之不祥乃
出長城北道齊主分兵追擊獲牛羊七萬振旅而還
水經曰魚復縣地多木瓜樹有子大如甒(音武)白黃實甚苦
香爾雅之所謂楙也
盛弘之荆州記曰魚復縣有固陵村地多木瓜樹其子大
者如甒
晉宫閣記曰華林園有木瓜五株
廣志曰木瓜子可藏枝爲一尺百二十節
吴氏本草曰木瓜生夷陵
虎丘山䟽曰山三面悉有木瓜
何承天木瓜賦曰惟兹木之在林亦超類而獨劭方朝華
而繁實比沙棠而有曜
劉
爾雅曰劉劉杙也(劉子生山中實如梨酢甜核堅出交趾杙音弋)
吴錄地理志曰交阯羸僂縣(有劉)子樹出山中實如梨而味
酸美郡内皆有之
南方草物狀曰劉三月華七月八月熟其色黃其味酢出
交阯武平興古九真
吴都賦曰梌劉禦霜
欎
周書曰夏食欎(棣也)
毛詩豳七月曰六月食欎(毛注日欎棣)
詩義䟽曰其樹高五六尺其實大如李正赤食之甜
魏王花木志曰欎薁樹高五六尺實大如李赤色食之甘
廣雅曰一名雀李又名車下李又名郁李亦名棣亦名薁
李子毛詩七月食欎及薁即郁李也一名棣也
吕氏夲草曰郁核一名雀李一名車下李一名棣
晉宫閣名曰華林園薁李一林
司馬相如上林賦曰隱夫欎棣合逯離支
潘岳閑居賦曰梅杏薁棣之屬
曹毗魏都賦曰若榴郁棣
杜梨
爾雅曰杜甘棠(今之杜梨也)
山海經曰岷山其木多棠
韓詩外傳曰邵伯在朝所司請召民邵伯曰不勞一身而
勞百姓此非文王之志也於是廬於棠樹之下百姓大悅
詩人見而歌焉
毛詩鵲巢甘棠曰蔽芾甘棠勿剪勿伐召伯所菱(毛云甘棠杜也)
(詩義䟽曰今棠梨也一名杜梨如梨而小有甜酢可噉也)
毛詩蟋蟀枤杜曰有枤之杜生于道周
陸氏毛詩䟽義曰枤杜杜赤棠也與白棠同但有赤白美
惡子白色者爲白棠白棠甘棠也多酸美滑赤棠子澁而
酢者也俗語澁如杜是也木理亦赤可以作弓材
孫楚枤杜賦序曰家弟以虞氏梨賦見示余謂豈以梨有
用之爲貴杜無用之爲賤故賦之
㮕棗
晉宫閣名曰華林園㮕(音軟)棗四株
廣志曰㮕棗味如柿晉陽楛㮕肌細而厚以供御
范子計然曰㮕棗出漢中郡
崔豹古今注曰㮕棗葉如柿實似柿而小味甘美
司馬相如子虚賦曰樝梨梬栗(梬楟棗也)橘柚芬芳
左思蜀都賦曰林檎枇杷橙柿梬楟
榛
毛詩弼栢舟簡兮曰山有榛隰有苓
陸機毛詩䟽義曰山有榛枝葉似栗樹子似橡子味似栗
枝莖可以爲燭
毛詩鄘栢舟定之方中曰樹之榛栗椅桐梓漆
詩義䟽曰榛栗屬有兩種其一種大小皮葉皆如栗其子
小形似杼子味亦如栗所謂樹之榛栗者也其一種枝莖
如木蓼生高丈餘作胡挑味遼代上黨皆饒
周禮天官下籩人職曰饋食之籩其實榛
禮記曲禮下曰婦人之贄椇榛棗栗
說丈曰榛似梓實如小栗
山海經曰上申之山下多榛楛(郭氏注曰榛似栗而小)
任昉述異記曰漢末楊氏家園中産神榛二株
張衡七辨曰寒梨乾榛
柚(尔雅音義曰或作)
爾雅曰柚條也(鄭氏注曰以橙實酢出江南)
尚書禹貢曰楊州厥苞橘柚
周書曰秋食橘柚
毛詩秦車轔曰終南何有有條有梅
列子曰吴越之間有木焉其名曰碧樹而冬青實丹而
味酸度淮北而化爲枳焉
莊子曰三王五帝之禮義法度譬猶柤梨橘柚其味相反
而皆可於口
淮南子曰天之所處地之所載皆生於一父母故槐榆與
橘柚合而爲兄弟
吕氏春秋曰果之美者雲夢之柚
山海經曰洞庭之山綸山銅山賈超之山其木多(㐬郭氏榣注曰)
(柚似橘而大)
塩鐵論御史曰孝武皇帝平百越以爲園圃臣庶皆厭橘
柚
崔寔政論曰橘柚之貢堯舜所不常御
裴淵廣州記曰別有柚號爲雷柚實如升大
廣志曰成都有柚大如升
博物志曰橘柚類多豫章郡出真者
風土記曰柚大橘也赤黃而酢也
神異記曰東方建春山外多柚
異苑曰南康歸美山石城内有甘橘柚
楚辭曰斬伐橘柚列樹苦桃
楚辭曰雜橘柚以爲圃兮列辛夷與椒楨
司馬相如子虚賦曰橘柚芬芳
古詩曰橘柚垂華實乃在深山側聞君好我甘竊獨自雕
飾
楊雄楊州牧箴曰彭蠡旣瀦陽鳥攸居橘柚羽貝瑶琨篠
簜
崔琦七蠲曰于斯江睪寔産橘柚紫葉玄實綠裏朱莖
郭璞讃曰屈生嘉歎以爲美談
椵
爾雅曰櫠椵也(郭璞注曰柚屬子大如盂皮厚二三分中似枳食之味少)
椹
毛詩䮐頌泮宫曰翩彼飛鴞集于泮林食我桑黮懷我好
音(黮桑實)
後漢書曰献帝時三輔大飢九月桑復生椹人得以食
魏略曰楊沛爲新鄭長課民益畜乾椹會太祖西迎天子
無糧食沛進乾椹及太祖輔政遷爲鄴令賜其生口十人
絹百疋欲以勵之報乾椹也
魏書曰袁紹在河北軍人仰棗椹
車頻秦書曰慕容垂圍鄴百姓不得復田民以桑椹爲糧
相噉略盡
晉書載記曰符登攻姚萇萇據武都相持累戰互有勝負
登軍中大飢收葚以供兵
後魏書曰崔逞自燕奔魏尋除御史太祖攻中山乏糧問
郡臣取食之方逞曰取椹可以助糧太祖雖銜侮慢兵湏
食乃聽人取椹
北史曰後周趙肅爲齊州別駕有能名其東鄰有桑椹落
其家就遣人悉拾歸其主誡諸子曰吾非以此求名意者
非機杼物不願侵人汝等宜以爲誡
金樓子曰秦皇遣徐福求一寸椹碧海之中有扶桑樹長
數千丈樹兩兩同根生更相依倚是(名為)扶桑仙人食其椹
而體作金光飛騰玄宫也
漢武内傳曰神仙上藥有扶桑丹椹
汝南仙賢傳曰蔡君仲孝飬老母時赤眉亂君仲取桑椹
赤黑異器賊問之荅云黑者與母赤者自食賊嘉之與塩
二升
世說曰張天錫爲晉孝武所器每入言話無不竟日頗有
嫉之者於坐問張北方何物可貴張荅曰桑椹香甘鴟鴞
革響醇酪養性人無嫉心
世說曰有王甲從北方來詣謝公問北方何果最勝甲云
桑椹最好謝公問可以比江東何杲甲云是黃甘之流公
曰君何乃爾妄語甲旣受妄語之名恐宰相所貴乃買駿
馬候熟時取數十枚還以奉公公食之以爲美乃謂甲此
味乃江東所無而君近比黃甘於是引甲爲賓客
十洲記曰有椹樹長數千丈名爲扶桑芝仙人食其椹而
體作金色飛翔玄宫其樹雖大其葉則小故如中夏之桑
椹也但椹稀而赤九千歲一生實耳
楊衒之洛陽伽藍記曰願會寺中書侍郎王翊捨宅立也
佛堂前生桑樹一株直上五尺枝條横遶柯葉傍布形如
羽蓋復高五尺凡爲五重每一重葉棋各異京師道俗謂
之神桑觀者成市布施者甚衆帝聞而惡之以爲惑衆命
給事黃門侍郎元紀伐殺之其日雲霧晦冥下斧之處流
血至地見者莫不悲泣
東方朔神異記曰東方有樹高八十丈敷張自輔葉長一
丈廣六七尺名曰桑上有椹長三尺五寸其圍如數
異苑曰漢興平元年九月桑再椹時劉玄德軍小沛年荒
榖貴士衆皆飢仰以爲糧
又曰北方有白桑椹長數寸食之甘美
五行記曰晉武太元中太原王戎爲欝林太守泊舡新
亭眠夢人以七枚椹與之着衣襟中旣悟得椹如夢中
傳休弈桑椹賦曰繁實離離含甘吐液翠米三變或玄或
白嘉味殊滋食之無斁
太平御覽卷第九百七十三
