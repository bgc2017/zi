太平御覽卷第三百七十三
人事部十四
毛髮鬢髺
毛
釋名曰毛貌也冒也在表所以別形貌且以覆冒也
左傳僖中曰君子不禽二毛(二毛頭白有二色)
又襄五曰宋芮司徒生女子赤而毛弃諸堤下共姬之妾
取以入名之曰弃長而美
漢書曰宣帝身足下有毛卧居數有光耀(師古曰遍身及足下有有毛)
列子曰禽子問揚朱曰去子體一毛以濟一世爲之乎揚
子曰世故非一毛所濟出以語孟孫孟孫曰積一毛以成
肌膚積肌膚以成一節一毛故萬分之一物柰何輕之
山海經曰毛民爲人身生毛(郭璞注曰臨海東南海中有毛人晉永嘉四年得之也)
列仙傳曰偓(於角切)佺(此緣切)食松實形體生毛長數寸
又曰毛女字玉名姜在華隂山世世見之形體生毛所止
巖中恒有鼔琴聲自稱秦皇時宫人也
神仙傳曰劉根學道入嵩高山石室中冬夏不衣身毛長
三尺
神異經曰八荒中有毛人長七八尺身形頭上皆毛毛如
猕猴長尺餘見人則口開吐舌名髯公一名髯猑(音昆)
尋陽記曰桓穆遣人尋廬山下嶺見毛人長大體悉毛語
不可解山居道士亦時見此
臨海異物志曰毛人洲在張嶼毛長短如熊周綽得毛人
送詣秣陵
髮
釋名曰髮拔也拔擢而出
歸藏啓筮曰共工人面蛇身朱髮
易說卦曰巽其於人也爲寡髮
毛詩鄘栢舟曰鬒髮如雲不屑髢也(鬒黑髮也如雲言美長也)
又魚藻曰彼都人士臺笠緇撮彼君子女綢直如髮(其情性密)
(緻操行正直髮之夲末無隆殺之)彼都人士垂帶而厲彼君子女卷髮如
蠆(蠆螫蟲也尾赤捷然似婦人髮末曲上卷然)
又采綠曰終朝采綠不盈一掬予髮曲局薄言歸沭(局卷也婦)
(人夫不在則不容飾今曲卷其髮憂思之甚也)
禮斗威儀曰君乘木而王爲人美髮
左傳僖中曰初平王東遷辛有適伊川見被髮而祭于野
者曰不及百年此其戎乎其禮先亡矣僖公二十二年秦
晉遷陸渾之戎於伊川
又昭元年曰齊侯田于莒盧蒲嫳見泣且請曰余髮如此
種種余奚能爲(嫳慶封之黨種種短也放之于境自言衰老不能復爲之)公曰諾子雅
曰彼其髮短而心甚長其或寢處我矣(嫳普篾切)
又昭七年曰昔有仍氏生女黰黑(有仍古諸侯也美髮為黰)而甚美光
可鑑(髮膚光色可以照人)名曰玄妻(以髮黑故)
又哀上曰公會吴子伐齊將戰公孫夏命其徒歌虞殯(虞殯)
(送葬歌曲示死也)陳子行命其徒具唅玉(唅玉亦示必死)公孫揮命其徒
曰人尋約吴髮短(約䋲也八足爲尋吳髮短欲以䋲貫其首)
又哀上曰太伯端委以治周禮仲雍嗣之斷髮文身臝以
爲飾豈禮也哉(言其權時制宜以辟灾害非以爲禮也)
又哀下曰初衛侯自城上見巳氏之妻髮美使髠之以爲
吕姜(吕姜莊公夫人髭髮也)
糓梁傳哀公曰吳夷狄之國斷髮文身(斷髮避蛟龍也)
論語憲問曰子曰微管仲吾其被髮左袵矣
孝經曰身體髮膚受之父母不敢毁傷孝之始也
史記曰箕子諫紂不聽乃被髮佯狂爲奴
又曰范睢先事魏中大夫須賈賈使齊睢從齊王聞睢辯
賜金及牛酒須賈以爲睢持隂事告齊旣歸以告魏相魏相
魏齊大怒使笞擊范睢睢旣相秦號曰張禄而魏弗知使
須賈於秦睢謂賈曰汝罪有幾曰擢賈之髮續賈之罪未
足也
又曰太伯虞仲知古公欲立季歴以傳昌二人亡如荆蠻
文身斷髮以讓季歴
又曰藺相如使秦相如持壁却立倚柱怒髮上穿冠
又曰衛皇后字子夫與武帝侍衣得幸頭解上見其髮鬢
悅之因立爲后
漢書曰蘇武留匈奴凡十九歲始以強壯出使及還鬢髮
盡白
又王莽傳曰更始元年置百官莽聞之愈恐欲外示自安
乃染其髮鬢
楚漢春秋曰上敗彭城薛人丁固追上上被髮而顧曰丁
公何相急之甚乃罵而去上即位欲陳功上曰使項失天
下是子也爲人臣兩心非忠也下吏笞殺之
東觀漢記曰明德馬后美髮爲四起大髻但以髮成尚有
餘繞髺三匝
又曰和熹鄧后六歲諸兄持后髮后曰身體髮膚受之父
母不敢毀傷孝之始也何弄人髮乎
又曰劉盆子年十五被髮徒跣卒見衆拜恐怖啼泣
謝承後漢書曰汝南李光字伯明爲兖州母亡後歸視牀
處得亡母亂髮光持悲號氣絶復續
又曰獻帝幸弘農郭汜虜略百官婦女有美髮者皆斷取
之
又曰曹操逼獻帝廢伏后以尚書令華歆郗慮副勒兵入
宫收后后閉戶藏壁中歆就牽后出時帝在外殿后被髮
徒跣行泣過訣曰不能復相活耶帝曰我亦不知命在何
時
魏志曰曹仁討關羽於樊于禁助仁秋大霖雨漢水溢禁
等軍没禁遂降吴文帝踐祚權遣還引見禁鬢髮皓白形
容憔悴拜安遠將軍欲遣使吳先令謁高陵帝預於陵屋
圖禁降伏之狀禁見慙恚發疾薨
魏略曰明帝旣嗣立追痛甄后之薨故郭太后以憂暴崩
甄后臨没以帝屬李夫人夫人說甄后見譖之禍不獲大
歛被髮覆面帝哀恨流涕命殯葬太后皆如甄后故事
魏氏春秋曰明帝天姿秀出立髮委地口吃少言而沉毅
好斷
吴志曰留贊爲將臨敵必被髮叫天自抗音而歌左右應
之戰無不捷
王隱晉書曰陶侃爲吏鄱陽孝廉與親人過侃宿母截髮
以供賓諸客歎曰非賢母不生此子也
又曰顧悅之與簡文帝同年而髮早白上問故對曰松栢
之姿經霜猶茂蒲柳之質望風先凋
又曰初武帝未爲世子文帝問裴秀曰人有相不秀曰中
撫軍垂髮至地伸手過膝非人臣之相也
又曰故中牟令蘇韶字孝先咸寧初亡諸子迎喪到襄城
第九子節夢見鹵簿行列甚肅見韶曰卿犯鹵簿應髠刑
節俛受剔覺循見頭髮視截如指大後又夢見韶截之節
素美髮五截而盡
沈約宋書曰臨川王義慶招集文士何長瑜自國侍郎至
平西記室參軍常於江陵寄書與宗人何勖以韻語序義
慶州府僚佐云陸展染鬢髮欲以媚側室青青不解久星
星行復出
北齊書王琳字子衡山隂人也琳體貌閑雅髮垂委地
齊書曰徐寅嘗有罪繫旦日原之而髮皓白武帝問其故
曰臣思愆於内而髮變於外當時稱之
唐書曰高祖竇皇后生而髮垂過頸三歲髮與身齊
又曰龜兹國男女皆剪髮垂與項齊唯王不剪髮新羅國
其婦人髮繞頭以綵爲飾髮甚長美
家語曰顔回魯人字子淵年二十九髮早白
韓子曰文公時宰人上炙而髮繞之(事具炙門)
又曰昔齊桓宫中有三市婦倡三百被髮而御婦人
淮南子曰萬術曰理髮竈前婦安夫家
帝王世紀曰老聃初生而髮白故號老子
吕氏春秋曰殷湯尅夏而大旱湯乃以身禱於桑林剪其
髮自以爲犧牲祈福於上帝
山海經曰脩般民白民其人被髮
曹瞞傳曰太祖嘗行過麥中令士卒無敗麥犯者死騎士
皆下馬持麥以相付時太祖馬騰入麥中太祖曰制法而
自犯之何以帥下然孤爲軍帥不可殺請自刑因援劒割
髮置地
許逵別傳曰薊子訓齊人有神術人髮白者請子訓但與
對坐共語宿昔間髮皆黑
樊英別傳曰英被髮忽拔刀斫舍中妻問故曰郄生道遇
鈔郄生還云道遇賊頼被髮老人相救得全郄生名廵字
仲信陳郡夏陽人能傳英業
黃庭經曰髮神名蒼華
列仙傳曰容成公黃帝善𥙷導事髮白更黑寗先生稷丘
君髮白更黑寗先生被髮鼓琴赤斧餌丹砂毛髮皆赤阮
丘被髮覆耳成璜道士兒丘與老子黃庭經讀三遍通之
俱入浮陽山白髮更黑鬚長三尺餘
神異經曰東荒山中有大石室東王公居之長一丈頭髮
皓白身人形而虎尾與一玉女更投壷
又曰西方有人焉不欲不食被髮東走巳往覆來其婦恒
追掔錄之不肯聽止婦頭亦被髮名曰狂一名㒹一名覆此
人夫妻與天地俱生狂走東西以投晝夜
異苑曰有人誤呑髮便得病但欲咽猪脂張口時喉中有
一頭出受膏乃取小鈎餌而引之得一物長二尺餘其形
似蛇而悉是脂縣於屋間旬日融盡唯髮在焉
列女傳曰吴伯陽妻顧昭君早寡剪髮以明志
又曰樂羊學書其妻貞義截髮以供其費
又曰廣漢馮季宰妻者李氏之女名珥字進早寡無嗣奉
養繼姑守心純固以義自防珥母愍其孤苦隂有所許珥
斷髮自明鄕人稱之
陳留風俗傳曰小黃縣者宋地陽武東黃鄕也因黃水以
名縣沛公起兵野戰喪皇妣于黃鄕天下平定乃使使者
梓棺招魂幽野於是丹蛇在水自洒濯入梓棺其浴處有
遺髮故謚曰昭靈夫人
益部耆舊傳曰蜀郡公乘會妻同縣張氏女也會早卒後
欲問者女乃斷髮割耳以明不嫁
車頻秦書曰符堅建元十八年新羅國獻美女國在百濟
東其人多美髮髮長丈餘
林邑國記曰朱崖人多長髮漢時郡守貪殘縛婦女割頭
取髮由是叛亂不復賓伏
廣志曰黃頭夷髮黃如苕菷
戴延之西征記曰陜縣大城西北角水漫湧起勃鬱方數
十丈有如物居水中父老云銅翁仲頭髮常與水齊晉軍
至髮不復出唯見水黑嗟嗟有聲聲聞數里翁仲夲在大
司馬門外爲賊所徙至此而没
譚藪曰後魏盧景𥙿生而頭髮白有四十九莖因名曰白
頭
王子年拾遺錄曰帝嚳高辛氏娶於諏氏女女生而髮與
足齊墜地能言乃納於帝
又曰張儀蘇秦二人共遞剪髮以相活或傭力寫書行遇
聖人之文無以題記則以墨畫於掌内及股裏夜還更以
竹寫之
晉左思白髮賦曰星星白髮生於鬢垂雖非青蠅穢我光
儀策名觀國以此見疵將鑷將拔好爵是縻白髮將拔惄
然自訴禀命不幸值君年暮逼迫秋霜生而皓素如覽明
鏡惕然見惡朝生晝拔何罪之故觀橘觀柚一皜一曄貴
其素華匪尚綠葉願戢子手攝子之鑷咨亦白髮觀世之
塗靡不追榮貴華賤枯赫赫閶闔藹藹紫廬弱冠來仕童
髦獻謨甘羅乘軒子竒剖符英英終賈高論雲衢拔白就
黑此自在吾白髮臨拔瞋目號呼何我之冤何子之愚甘
羅自以辯惠見稱不以髮黑而名著賈生自以良才見異
不以厚鬢而獲舉聞之先民國用老成二老歸周周道肅
清四皓佐漢漢德光明何必去我然後要榮咨尔白髮事
各有以𡭗之所言非不有理曩尊耆耋今薄舊齒皤皤榮
期皓首田里雖有二毛河清難俟隨時之宜見歎孔子白
髮辭盡誓以固窮昔臨玉顔今從飛蓬髮膚至昵尚不克
終聊用擬辭比之國風
鬢
說文曰鬢頰髮也
釋名曰其上連髮曰鬢鬢賓也賓崖也爲面額之崖岸也
晉書曰魏造凌雲殿榜未題匠誤釘之使韋仲將縣撜書
之比訖髮鬢盡白還戒子孫宜絶此法(橙音鐙)
神仙傳曰薊子訓鄕曲諸老鬢髮白者使宿昔之間皆黑
崔豹古今注曰魏文帝宫人絶所愛者有莫瓊樹薛夜來
陳尚衣陳巧笑瓊樹始制爲蟬鬢望之縹緲如蟬翼故曰
蟬鬢
述異記曰尹雄年九十左鬢生角長半寸
吳質表曰質巳四十三矣白髮生鬢
髺
說文曰髺結髮也
漢書曰尉他魋髺(服虔注曰今兵推頭結也)
續漢書五行志曰桓帝元嘉中京師婦女作墮馬髺墮馬
髺者側在一邊自梁冀家所爲京師皆效天戒若曰冀婦
女將收捕吏卒頓曳令髺傾邪
東觀漢記曰梁鴻妻樵髺着布衣操作具而前鴻大喜曰
此真梁鴻妻也能奉我矣字之曰德曜孟光
又曰馬廖上表長樂宫曰長安語曰城中好高髺四方高
一尺
王隱晉書曰賈后作頡子髺太子見頡之象(于寳晉紀曰初賈后造首)
(紒以繒縛其髺天下化之名頡子紒也紒戶計切)
搜神記曰元康中婦人結髺者旣成以繒急束其環名曰
纈子髻始自中宫天下翕然化之及其末年有愍懷之事
唐書曰田悅旣敗謂其下曰吾不能自剄公當斬吾首以
取功勲衆皆憐之曰死生以之悅曰吾雖死寧忘厚意於
城下乎乃自割一髻以爲要誓於是將士各斷其髮結爲
兄弟誓同生死
唐書曰中天笁國人皆爲螺髺於頂餘髮剪之使拳
世說曰王曇孫年十四便歌謝公召至曇孫作兩丸髮
梁冀別傳曰冀未誅時婦人作不聊生髺
神仙傳曰麻姑至蔡經家是好女子年十八許作髺餘髮
散垂之至腰
枚乘梁苑園賦曰若乃採桑之婦連䄂方路摩陁長髺
便娟數顧
太平御覽卷第三百七十三
