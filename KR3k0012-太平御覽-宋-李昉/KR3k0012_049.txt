太平御覽卷第四十九
地部十四
西楚南越諸山
景山荆山荆門山勾將山
虎牙山孤山高筐山佷山
宜陽山丹山小酉山芋山
嵩梁山崇山武山壷頭山
天門山黃聞山風門山石忛山
虎齒山移山淳于山武陵山
平都山陽歧山高都山君山
小廬山静福山方臺山攸縣雲陽山
烏龍白騎山文斤山石鷰山
萬歲山黃箱山麓山昭山
五溪山錢石山采玉山玉山
臨賀山馬嶺山彈丸山百丈山
灕山隱山獨秀山南溪山
龍蟠山堯山雲母山馬鞍山
慮山火山浮石山
景山
盛弘之荆州記曰景山在上洛縣西南二百里東與荆山
連接有沮水源出焉其山一名鴈浮山荆山之首曰景山
鴈南翔北歸徧經其上土人由兹改名爲鴈山又爲鴈塞
山
荆山
山海經曰荆山首曰景山金玉是出此即卞和抱璞之處
南連青山北接鴈塞通林交麓峭峙相望雖群峯競起而
荆山獨秀卞和得玉於此山獻厲王王使玉人相之曰石
也刖其左足厲王薨獻之武王玉人相之又曰石也刖其
右足和抱其璞哭荆山之下
河圖括地象曰荆山爲地雌上爲軒星
荆門山
袁山松宜都山川記曰南崖有山名荆門北對崖有山名
虎牙二山相對其荆門山在南上合而下空徹山南有像
門也
勾將山
袁山松勾將山記曰登勾將山南望見宜都江陵近在目
前沮潭沔漢諸山嵎嵎時見遠眺雲夢之澤皛然與天際
四顧揔視衆山數千仞者森然羅列於足下千仞以還者
&KR1041;嵬如丘浪勢焉今在上洛縣西北
虎牙山
袁山松宜都山川記曰虎牙山有石壁其文黃赤色有牙
齒形
孤山
郡國志曰安遠有陸抗城故城之南有孤山袁山松爲郡
嘗登此山以四望見大江如縈帶舟舡如鳬鴈焉
高筐山
袁山松勾將山記曰登勾將北見高筐山嶷然半天荆州
圖副云昔堯時大水此山不没如筐因名焉
佷山
宜都記曰佷山山谷之内有石穴穴出清泉水有神魚大
者二尺小者一尺釣者先請多少拜而請之數滿便止水
側有異花欲摘如魚請又有異木名千歲葉似棗冬夏青
青復有蒼范溪相近
宜陽山
宜都記曰宜陽山有風井穴大如甕夏出冬入有樵人置
笠穴口風噏之後於長楊溪口得笠則知潜通也
丹山
宜都記曰丹山時有赤氣籠井如丹故有此名
小酉山
盛弘之荆州記曰小酉山上石穴中有書千卷相傳秦人
於此而學因留之故梁湘東王云訪酉陽之逸典是
芋山
盛弘之荆州記曰芋山有蹲鴟如兩斛大食之終身能不
飢今民取食之
嵩梁山
盛弘之荆州記曰嵩梁山在澧水之陽望之如香炉之狀
今名石門吳永安六年自然洞開玄朗如門三百丈門角
上各生一竹倒垂下拂謂之天箒孫休以爲嘉祥置縣因
山爲名隨文帝改曰石門山也
崇山
盛弘之荆州記曰崇山書云放驩兜于崇山崇山在澧陽
縣南七十五里
武山
武陵記云武山高可萬仞山半有盤瓠石窟中有一石狗
形云是盤瓠之遺像又有班蛇四眼身大十圍山有水出
謂之武溪是也在縣之西
壷頭山
武陵記曰壷頭山在縣東馬援所穿室也室内有蛇如百
斛舡云是援之餘靈
天門山
武陵記曰天門山上有葱如人所種畦壟成行人欲取之
先禱山神乃取氣味甚美不然者不可得巖中有書數千
卷人見而不可取
黃聞山
武陵記曰昔有臨沅黃道眞在黃聞山側釣魚因入桃花
源陶潜有桃花源記今山下有潭立名黃聞此蓋聞道眞
所說遂爲其名也
風門山
武陵記曰風門山有石門去地百餘丈每將欲風起此門
先有黑氣若煙隱隱而上斯須風起竟人
石帆山
武陵記曰石帆山石危起若數百幅帆形
虎齒山
武陵記曰虎齒山形如虎齒民嘗六月祭之不然即輙有
虎害
移山
武陵記曰移山在汧陽界本在江北岸因風雨之勢一夕
移渡江南岸後以此名之
淳于山
武陵記曰淳于山與白雉山相近在辰州武陵二郡界絶
壑之半有一白雉遠望首尾可二丈申足翔翼若虛中翻
飛即上視之乃有一石雉舒翅綴着石上山下有石室數
畒望室裏雖闇猶見銅鍾高丈餘數十枚其色甚光明
武陵山
武陵記曰武陵山中有秦避世人居之尋水號曰桃花源
敞陶潜有桃花源記
又云山上有神母祠
平都山
神仙傳云後漢延光元年隂長生於馬明生邊求仙法乃
將長生入青天山中煑黃土爲金以示之立壇唼血取太
清神丹經授之乃別去長生後於平都山白日昇天即此
山是也(山在南賓縣北二里)
陽歧山
荆南記云石首縣陽歧山山無所出不足可書本屬南平
界范玄平記云故老相承云胡伯始以本縣境無山此山
上計偕簿
高都山
江源記云楚辭所謂巫山之陽高丘之阻高丘蓋高都山
也
君山
博物志云君山洞庭之山是也帝之二女居之曰湘夫人
帝女遣精衛至王母取西山之玉印印東海北山
庾穆之湘州記云昔秦皇欲入湘觀衡山而遇風浪溺敗
至此山而免因號爲君山又荆州圖副云湘君所遊故曰
君山有神祈之則利涉山下有道與吳包山潛通上有美
酒數斗得飲者不死
漢武帝故事云帝齋七日遣欒賓將男女數十人至君山
得酒欲飲之東方朔曰臣識此酒請視之因即便飲帝欲
殺之朔曰殺朔若死此爲不驗如其有驗殺亦不死帝赦
之
小廬山
衡山圖經曰小廬山一名浮丘山在縣西一百八里高六
里三十步東西二十里南北四十里言其山似九江廬山
故曰小廬山
又古老相傳謂浮丘公上昇之所兼有道觀存焉
静福山
衡山圖經曰静福山在縣北五十里有梁廖沖者守清虛
爲本郡主簿西曹祭酒湘東王國常侍大同三年家於此
山先天二年飛昇於此山後刺史蔣防敬慕高風刻石爲
碑
方臺山
蕭誠荆南志曰華容方臺山山出雲母土人採之先候雲
所出之處於下掘取無不大獲往往有長五尺者可以爲
屏風當掘之時忌有聲響則所得麄惡
攸縣雲陽山
遁甲經云沙土之地雲陽之墟可以避時可以隱居雲陽
氏古之仙人姓氏因號雲陽山在攸縣仙方記云南嶽山
有福地有松膏實甘鮮可餌相傳云服食練行之人多來
採此松膏而服之不苦澀與餘處松有別
烏龍白騎山
湘川記云汝城縣東有烏龍白騎山遠望似城有黑石如
龍白石如馬羅列號曰烏龍白騎山
文斤山
湘川記云耒陽文斤山上有石床方高一丈四面綠竹扶
疎常隨風委拂此床天旱則禱雨時應
石鷰山
甄烈湘州記云石形似鷰大小如一山明雲淨即翩翩飛
翔羅含湘中記云石鷰在零陵縣雷風則羣飛翩翩然其
土人未有見者今合藥或用
萬歲山
盛弘之荆州記曰桂陽萬歲山出靈壽草仙方服之不死
又有話石山石有聲如人共話
黃箱山
盛弘之荆州記曰黃箱山一名黃岑山在東南三十里其
山郴水所出即是五嶺之一從東第二騎田嶺是也又有
浪井井三日一涌
麓山
盛弘之荆州記曰長沙西岸有麓山其下有精舍左右林
嶺環廻泉澗精舍傍有礜石每至巖冬其不上停霜雪
宗淵麓山記云山足曰麓蓋衡山之足也
昭山
宋永初山川記云昭山下有旋潭深無底是湘水最深之
處昔有人舟覆於此潭其槽并甑有名題號後於洞庭尋
得即知暗通也
五溪山
長沙圖經云五溪山在縣西北五十八里高二里北入朗
州界昔吴黃龍三年潘濬將兵五萬討武陵五溪蠻在此
山下立營截除徒黨因以爲名按溪水自邵州武剛縣東
北流至岳州沅江縣合益水益陽城記云在益水之陽水
出縣北流入資口在縣門橋下皆五溪之下口也又按關
羽屯軍資水北岸即一名茱萸江也吴甘寧拒之云聞吾
咳唾羽即不敢過江是此處今號爲關羽瀨
錢石山
湘川記云曲江縣東有錢石山其狀四方有若臺其石三
面壁立其上碎石如錢故謂之錢石山
采玉山
湘川記曰曲江縣有採玉山卉木滋茂泉石澄澈相傳云
古採玉於此得名
玉山
湘川記曰玉山下有廟曾有人得玉瑛於此有銀山白石
山越玉山又浮山其地躡一處則百餘步地動
臨賀山
盛弘之荆州記曰臨賀山東山中有二竹大數十圍有盤
石俓四五丈極方正青如彈棋局兩竹屈垂拂掃石上絶
無塵穢未至數十里間風吹簫管之音
馬嶺山
郡國志郴州馬嶺山本名牛脾山山上有仙人蘇躭壇即
郴人也爲兒童時與衆童牧更直守牛每躭守牛牛不敢
散嘗與衆兒獵即乘鹿人笑之曰龍也去郡百二十里母
臨食晩往買鮓須臾即還一旦有衆賓來躭啓母曰受性
當仙仙人合召躭去今年疾疫甚飲家中井水即無恙又
種藥於園梅樹下可治百病賣此水及藥過於供養便去
母遽視之衆賓皆白鶴也以躭常乘白馬故號馬嶺山
彈丸山
水經注曰臨桂彈丸山有湧泉奔流迅激東注于灕水山
龕及溪中有石如彈丸因以石名焉驗其山有石竇下深
數丈洞穴深遠莫究其極
百丈山
桂林風土記曰百丈山在郡城東北七十五里一名把杖
山疊障深重連延西南數百里四接郡界莫窮遠近自府
北驛路徑穿其中俗以﨑嶇險阻故以百丈名之又以林
巒深䆳行人皆持兵仗以防猛獸因亦名把扙山
灕山
桂林風土記曰灕山在城南二里灕水之陽因以名焉一
名沉水山其山孤拔下有澄潭上高三百餘尺傍有洞穴
其穴廣數丈南北直透上有怪石欹危藤蘿縈茂世亂民
保以避寇旱或禱祀頗靈
隱山
桂林風土記曰隱山在州之西郊先是榛莽翳薈古莫知
者寳歷初李渤出鎮遂尋其源見石門㸦開有水淵澈乃
夷䕌蕪穢疎通巖穴石林磴道若天造靈府不可根本因
號隱山
獨秀山
桂林風土記曰獨秀山在城西北一百步直聳五百餘尺
周廻一里平地孤拔秀異下有洞穴凝垂乳竇路通山北
傍廻百餘丈豁然明朗宋光禄卿顔延年牧此郡常於北
石室中讀書遺跡猶存嘗賦詩云未若獨秀者嵯峨郭邑
開是也
南溪山
桂林風土記曰南溪山在縣之南五里餘其山聳拔千尺
煙翠凝空古今所遺其溪東注與桂江合
龍蟠山
桂林風土記曰龍蟠山本名盤龍山有石洞深致洞中天
然石室石床石盆洞門數重人秉燭遊常見龍跡大如椀
洞有水水中有魚四足有角如龍形人殺即風雨晦冥立
至也前使李渤給事改爲隱山連其所也
堯山
郡國志云廣州堯山高四千丈自番禺交阯見之有颶風
風發屋折樹翻湖焉
雲母山
續南越志云天后朝曾城縣有何氏女服雲母粉得道於
羅浮山山因所出以名之
馬鞍山
南越志云始皇朝望氣者云南海有五色氣遂發卒千人
鑿之以断山之岡阜謂之鑿龍今所鑿之處形如馬鞍故
名焉
慮山
裴關廣州記云東官縣有慮山其側有楊梅山桃只得於
山中飽食不得取下如下則輙迷路
火山
嶺表錄云梧州對岸西火山山下水澄潭水深無極其火
每三五夜一見于山頂每至一更初火起匝其頂如野花
之甚者廣十丈餘食頃而息或言其下水中有寳珠光照
于上如火上有茘枝四月先熟以其地熱故謂火山也
浮石山
交州記云海中有浮石山而峙高數十丈去永平營百餘
里浮在水上昔李遜征朱崖欲審其實否牽長索於山底
洞過
太平御覽卷第四十九
