太平御覽卷第一百三十
偏霸部十四
北齊高歡
高澄
高洋
高歡
北齊書曰高祖神武皇帝姓高氏諱歡字賀六渾㴾海蓨
人也六世祖隱晉玄菟太守皇考樹性通率不事家業住
居白道南數有赤光紫氣之異隣人以爲怪勸徙居以避
之皇考曰安知非吉居之自若及神武生而皇妣韓氏殂
飬於同産姊婿鎮嶽隊尉景家神武旣累世北邊故習其
俗遂同鮮卑長而深沉有大度輕財重士爲豪俠所宗目
有精光長頭高權齒白如玉少有人傑素家貧及娉武
明皇后始有馬得給鎮將遼西叚長常竒神武貌謂曰君
有康濟之才終不徒然便以子孫爲託神武自隊主轉輪
爲函使嘗乘驛過建興雲霧晝晦雷聲隨之半日乃絶若
有神應者每行道路往來無風塵之色又嘗夢履衆星而
行覺而内喜爲函使六年每至洛陽給令史麻祥使祥嘗
以肉㗖神武神武性不立食㘴而進之祥以爲慢巳笞神
武四十及自洛陽還傾産以結客親故怪問之荅曰吾至
洛陽宿衛羽林相率焚領軍張彛宅朝廷懼其亂而不問
爲政若此事可知也財物豈可常守耶自是乃有澄清天下之
志與懷朔省事雲中司馬子如及秀容人劉貴中山人賈
顯智爲奔走之友懷朔戶曹史孫騰外兵史侯景亦相友
結孝昌元年歸𡭗朱榮於秀容先是劉貴事榮盛言神武
美至是始得見以憔悴故未之竒也貴乃爲神武更衣復求
見焉因隨榮之廐廐有惡馬榮命剪之神武乃不加羈絆而
剪竟不蹄齧巳而起曰御惡人亦如此馬矣榮遂㘴神武
於床下屏左右而訪時事神武曰聞公有馬十二谷色别
爲群將此竟何用也榮曰但言𡭗意神武曰方今天子愚
弱太后淫亂孽寵擅命朝政不行以明公雄武乘時奮發討
鄭儼徐紇而清帝側霸業可舉鞭而成此賀六渾之意也
榮大悅語自日中至夜半乃出自是每參軍謀旣而榮以
神武爲親信都督于時魏明帝銜鄭儼徐紇逼靈太后未
敢制私使榮舉兵内向榮以神武爲前鋒至上黨明帝又
私詔停之及帝暴崩榮遂入洛邑將簒位神武諫恐不聽
請鑄像卜之鑄不成乃止孝莊帝立以定策勲封銅鞮伯
榮嘗問左右曰一日無我誰可主軍皆稱𡭗朱兆榮曰此
正可統三千騎以還堪代我主衆者唯賀六渾耳因誡兆曰
𡭗非其匹終當爲其子穿鼻乃以神武爲晉州刺史於是大
聚斂因劉貴貨榮下要人盡得其意州庫角無故自鳴神
武異之無幾而孝莊誅榮及𡭗朱兆自晉陽將舉兵赴洛
召神武使長史孫騰辭以蜀汾胡欲反不可委去兆恨焉
騰命神武曰兆舉兵犯上此大賊也吾不能久事之自是
始有圖兆計及兆入洛執莊帝以北神武聞之大驚又使
孫騰僞賀兆因密覘孝莊所在將刧以舉義不果乃以書喻
之言不宜執天子以受惡名於海内兆不納殺帝而與𡭗朱
世隆等立長廣王曄改元建明封神武爲平陽郡公魏普泰
元年二月神武自領軍次信都高乾封隆之開門以待遂
據冀州是月𡭗朱度律廢元曄而立節閔帝欲羈縻神武
三月乃白節閔帝封神武爲勃海王徵使入覲神武辭四
月癸巳又加授東道大行臺第一鎮人酋長龐蒼鷹自太
原來奔神武以爲行臺郎尋以爲安州刺史神武自向山
東飬士繕甲禁兵侵掠百姓歸心乃詐爲書云𡭗朱兆將
以六鎮人配契胡爲部曲衆皆愁爲并州符徵兵討步落稽
發萬人將遣之孫騰尉景爲請留如此者再神武親送之
郊雪涕執别人號慟哭聲動地神武乃喻之曰與𡭗俱失
鄕客義同一家不意在上乃𡭗徵召直向西巳當死後軍
期又當死配國人又當死柰何衆曰唯有反耳神武曰反
急計湏推一人爲主衆願奉神武神武曰𡭗鄕里難制不
見葛榮乎雖百萬衆無刑法終自灰滅今以吾爲主當與
前異不得欺漢兒不得犯軍令生死任吾則可不𡭗不能爲
取笑天下衆皆頓顙死生唯命神武曰若不得巳明日推
牛饗士喻以討𡭗朱兆之意封隆之進曰千載一時普天
幸甚神武曰討賊大順也極時大業也吾雖不武以死繼
之何敢讓焉六月庚子建義於信都乃抗表罪狀𡭗朱氏
世隆等祕表不通八月𡭗朱兆攻䧟殷州李元忠來奔孫
騰以爲朝廷隔絶不權立天子則衆望無所係十月壬寅
奉章武王融子渤海太守㓪爲皇帝年號中興是爲廢帝
十一月攻鄴相州刺史劉誕嬰城固守神武起土山爲地
道往往建大柱一時焚之城䧟入地永熙元年正月壬午拔
鄴城據之廢帝進神武大丞相柱國大將軍太師是時青
州建義大都督崔靈珍大都督耿翔皆遣使歸附行汾州
事劉貴弃城來降閏三月𡭗朱天光自長安兆自并州度
律自洛陽仲遠自東郡同會鄴衆號二十萬挾洹水而軍
節閔以長孫承業爲大行臺揔督焉神武令封隆之守
鄴自出頓紫陌時馬不满二千步兵不至三萬衆寡不敵
乃於韓陵爲圓陣連牛驢以塞歸道於是將士皆爲死志四
面合擊之𡭗朱兆責神武以背巳神武曰夲勠力者共輔
王室今帝何在兆曰永安枉害天柱我報讎耳神武曰我
昔日親聞天柱計汝在戶前立豈得言不反耶且以君殺
臣何報之有今日義絶矣乃合戰大敗之四月斛斯椿執
天光度律以送洛陽長孫承業遣都督賈顯智張歡入洛
陽執世隆彦伯斬之兆奔并州仲遠奔梁州遂死焉時兇
蠧旣除朝廷慶悅旣而神武至洛陽廢節閔及中興主而
立孝武孝武旣即位授神武大丞相天柱大將軍太師世
襲定州刺史增封并前十五萬戶神武辭天柱減戶五萬
壬辰還鄴魏帝餞于乾脯山執手而別七月壬寅神武帥
師北伐𡭗朱兆封隆之言侍中斛斯摏賀拔勝賈顯智等
往事𡭗朱普皆反噬今在京師寵任必構禍隙神武深以
爲然乃歸天光度律於京師斬之遂自滏口入𡭗朱兆大
掠晉陽北保秀容并州平神武以晉陽四塞乃建大丞相
府而定居焉𡭗朱兆旣至秀容分兵守險出入寇抄神武
揚聲討之師出止者數四兆意怠神武揣其歲首當宴會
遣竇泰以精騎馳之一日一夜行三百里神武以大軍繼
之二年正月竇泰奄至𡭗朱兆庭軍人因宴休惰忽見泰
軍驚走追破之於赤洪嶺兆自縊神武親臨厚葬之慕容
紹宗以𡭗朱榮妻子及餘衆自保焉突城降神武以義故
待之甚厚神武之入洛也𡭗朱仲遠部下都督橋寧張子
期自滑臺歸命神武以其助亂且數反覆皆斬之斛斯椿
由是内不自安乃與南陵王寳炬及武衛將軍元毗魏光
王思政搆神武於魏帝帝舍人元士弼又奏神武受敕大
不敬於是魏帝與神武隙矣天平元年正月魏帝下詔罪
狀神武爲北伐經營神武亦勒馬宣告曰孤遇𡭗朱擅權
舉大義於四海奉戴主上義貫幽明撗爲斛斯椿䜛構以
誠節爲逆首昔晉趙鞅興晉陽之甲誅君側惡人今者南
邁誅椿而巳以高昂爲前鋒曰若用司空言豈有今日之
舉司馬子如荅神武曰夲欲立小者正爲此耳魏帝徵兵
關石召賀拔勝赴行在所遣大行臺長孫承業大都督穎
川王斌之斛斯椿共鎮武牢七月魏帝躬率大衆屯河橋
神武至河北十餘里再遣口申誠𣢾魏帝不報神武乃引
軍渡河魏帝問計於群臣或云南依賀拔勝或云西就關
中或云守洛口死戰未决而元斌之與斛斯椿爭權不睦
斌之弃椿徑還給帝云神武兵至即日魏帝遜位於長安巳
酉神武入洛陽止於永寧寺八月神武以萬機不可曠廢乃
與百僚議以清河王亶爲大司馬居尚書下舍而承制决
事焉神武尋至弘農遂西尅潼關九月庚寅神武還至洛
陽乃遣僧道榮奉表關中又不荅乃集百僚沙門耆老議
所推立以爲自孝昌衰亂國統中絶神主靡依昭穆夫序
遂議立清河王世子善見議定白清河王王曰天子無父苟
使兒立不惜餘生乃立之是爲孝靜帝魏於是始分爲二神
武以孝武旣西恐逼崤陜洛陽復在河外接近梁境如向
晉陽形勢不能相接議遷鄴護軍祖營贊焉詔下三日車
駕便發戶四十萬狼狽就道神武留洛陽部分事畢還晉
陽自是軍國政務皆歸相府二年正月魏帝褒詔以神武
爲相國假黃鉞劒履上殿入朝不趨神武固辭四年十一月壬
辰神武西討自蒲津濟衆二十萬周文軍於沙苑神武以
地阨少却西人鼓噪而進軍大亂弃器甲十有八萬神武
跨橐駞候船以歸元象元年三月辛酉神武固請解丞相
魏帝許之四月庚寅神武朝于鄴壬辰還晉陽興和元年
七月丁丑魏帝進神武爲相國錄尚書事固讓乃止十一月
神武以新宫成朝於鄴魏帝與神武讌射武定四年八月
癸巳神武將西征自鄴會兵晉陽九月神武圍王壁以挑
西師不敢應西魏晉州刺史韋孝寬守王壁頓軍五旬城
不拔死者七萬人聚爲一冢有星墜於神武營衆驢並鳴
士皆讋懼神武有疾十一月庚子輿疾班師庚戍遣太原
公洋鎮鄴辛亥徵世子澄至晉陽有惡鳥集亭樹世子使
斛斯律光射殺之巳卯神武以無功表解都督中外諸軍
事魏帝優詔許焉是時西魏言神武中弩神武聞之乃勉
坐見諸貴使斛律金勑勤歌神武自和之哀感流涕侯景
素輕世子嘗謂司馬子如曰王在吾不敢有異王無吾不
能與鮮卑小兒共事子如掩其口至是世子爲神武書召景
景先與神武約得書書微點乃來書至無點景不至又聞
神武疾遂擁兵自固神武謂世子曰我雖疾𡭗面更有餘憂
色何也世子未對又問曰豈非憂侯景叛耶曰然神武曰
景專制河南十四年矣常有飛揚跋扈志頋我能飬豈爲
汝駕御也今四方未定勿遽發哀庫狄干鮮卑老公斛律
金勑勤老公並性純道直終不負汝可朱渾道元劉豊生
遠來投我必無異心賀拔焉過兒樸實無罪過潘樂和厚
汝兄弟當得其力韓軌少戅宜寬借之彭樂心腹難得宜
防護之少堪敵侯景者唯有慕容紹宗我故不貴之留以與
汝宜深加殊禮委以經略之事五年正月朔日蝕神武曰日
蝕其爲我耶死亦何恨景午陳啓於魏帝是日崩於晉陽
時年五十二祕不發喪天保初追崇爲獻武帝廟號太祖
高澄
北齊書曰世祖文襄皇帝諱澄字子惠神武長子也母曰婁
太后生而𡵨嶷神武異之魏中興元年立爲渤海王世子
就杜詢講學敏悟過人詢甚歎服二年加侍中開府儀同三
司尚孝靜帝妹馮翊長公主時年十三神情儁爽便若成人
䄂武試問以時事得失辯析無不中理自是軍國籌策皆預
之天平元年加使持節尚書令大行臺并州刺史三年入輔朝
政加領軍左右京畿大都督時人雖聞器識猶以少年期之
而機略嚴明事無凝滯於是朝野振肅武定四年十一月神
武西討不豫班師文襄馳赴軍所侍衛還晉陽五年正月
丙午神武崩七月戊戍魏帝詔以文襄爲使持節大丞相
都督中外諸軍錄尚書事大行臺㴾海王文襄啓辭願停
王爵壬寅魏帝詔太原公洋攝理軍國遣中使敦喻八月
戊辰文襄啓申神武遺令請減國邑分封將督各有差辛
未朝于鄴固辭丞相魏帝詔曰旣朝野攸憑安危所繫不
得令遂夲懷須有權奪可復前大將軍餘如故七年五月文
襄帥師赴穎川六月尅之獲西魏大將王思政等八月文
襄遇盗崩初梁將蘭欽子京見虜文襄以配厨欽求贖之
不許京與其黨六人謀作亂時京將進食文襄却之謂人
曰昨夜夢此奴殺我又曰急殺却京聞之寘刃於盤下冒
言進食文襄怒曰我未索食何遽來京揮刀曰將殺汝文
襄自投傷足入床下賊黨至去床遇弑時年二十九追謚
文襄皇帝
高洋
北齊書曰顯祖文宣皇帝諱洋字子進高祖第二子世宗
之母弟后初孕每夜有赤光照室后私常怪之初高祖之
歸𡭗朱榮時經危亂家徒壁立后與親姻相對共憂寒餒
帝時尚未能言欻然應曰得活太后及左右大驚而不敢言
鱗身重踝不好戲弄深沉有大度晉陽曾有沙門乍愚乍
智時人不測呼爲阿秃師帝曾與諸童共見之歴問禄位
至帝舉手再三指天而巳口無所言見者異之高祖嘗試
觀諸子意識各使治亂絲帝獨抽刀軿之曰亂者須斬高
祖是之又各配兵四出而使甲騎僞攻之世宗等怖撓帝
乃勒衆與彭樂敵樂免胄言情猶擒之以獻後從世宗行
過遼陽山獨見天門開餘人無見者内雖明敏貌若不足
世宗每嗤之云此人亦得冨貴相法亦何由可解唯高祖
異之天平二年授驃騎大將軍儀同三司武定元年加侍中
五年授尚書令中書監京畿大都督七年八月世宗遇害
事出倉卒内外震駭帝神色不變指麾部分自若臠斬群
賊而&KR0238;其頭徐宣言曰奴反大將軍被傷無大苦也當時
内外莫不驚異焉乃赴晉陽親揔庶政務從寬厚事有不
便者咸蠲省焉八年正月戊辰魏帝詔進帝位使持節丞
相都督中外諸軍錄尚書事大行臺齊郡王食邑一萬戶
三月辛酉又進封齊王邑十萬戶自居晉陽寢室夜有光
如晝旣爲王夢人以筆點巳額旦以告館客王曇哲曰吾
其退乎曇哲再拜賀曰王上加點成主字乃當進也夏五
月辛亥帝如鄴甲寅進位相國揔百揆加九錫殊禮齊王
如故魏帝遣兼太尉彭城王韶奉皇帝璽綬禪位于帝
戊午乃即皇帝位於南郊升壇柴燎告天事畢還宫御
太極前殿詔大赦天下改武定八年爲天保元年辛酉尊
王太后爲皇太后辛未遣大使於四方觀察風俗問民疾苦
嚴勒長吏厲以廉平興利除害務存安静六月詔吉凶車
服制度各爲等差具立條式使儉而獲中又詔冀州之勃
海長樂二郡先帝始封之國義旗初起之地并州之太原
青州之齊郡霸業所在王命是基君子所作貴不忘夲思
申恩洽蠲復田租丁亥詔立王子殷爲皇太子王后李氏
爲皇后八月詔曰有能直言正諫不避罪辜謇謇若朱
雲諤諤若周舍開朕意(沃朕心弼)予一人利兼百姓者必當寵以
榮禄待以不次又諸牧民之官仰專意農桑勸課廣收天
地之利以備水旱之災庚寅詔曰朕以虚寡嗣弘王業思
所以贊揚盛績播之萬古雖史官執筆有聞無墜猶恐緒
言遺美時或未書在位王公文武大小降及民庶爰至僧
徒或親奉音旨或承傳旁說凡可載之文籍悉宜條錄封
上冬十月巳卯備法駕御金輅入晉陽宫朝皇太后於内
殿十一月周文帝率衆至陜城分騎北渡至建州景寅帝
親戎出次城東周文帝聞帝軍嚴盛歎曰高歡不死矣遂
退明年征契丹帝親踰山嶺爲士卒先露頭祖身晝夜兼
行千餘里唯食肉飲水壯氣弥厲竟大破契丹獲十餘万口
雜畜數十萬頭嘗於東山遊宴以關隴未平投杯震怒將侯
西伐西人爲之震恐帝素沉敏有遠亮初文襄崩祕不發
喪其後漸露魏帝竊謂左右曰大將軍此殂似是天意威
權當歸王室矣及帝將幸晉陽親入辭謁於昭陽殿從者
千人居前持劒者十餘輩帝在殿下數十步立而衛士昇階
巳二百許皆攘𬒮扣刃若對嚴敵帝令主者傳奏須詣晉
陽言訖再拜而出魏帝失色目送帝曰此人似不能見容
吾不知死在何日洎受禪之後留心政術御下肅清六七
年後以天下無事便留連飲宴通日竟夜躬自鼓舞袒露
形體傳粉塗黛乘駞牛驢不施鞍勒親戚貴臣雜錯侍從
徵集媱嫗分付從官親看無禮以爲戲樂貴妃薛氏甚被
愛寵忽憶其經與清河王岳私通命支解之弄其髀以爲琵
琶歎曰佳人難再得後又以刀子劃楊愔腹崔季舒託俳
優言曰老公子惡戲因掣刀子而去之又置愔於棺中
載以轜車幾下釘者數焉發丁匠三十萬人營三臺於鄴構
木高二十七丈兩棟相去二百餘步工匠危怯皆繫䋲自防帝
登脊疾走無怖畏時復雅舞折旋中節傍人見者莫不寒
心帝沉湎日甚婁太后舉杖擊之曰如此父生如此兒帝
曰天子母豈不如共壻眠時即當嫁老母與胡太后大怒
自此不復開顔帝免冠辭謝乃設席於地脫背就罰苦請
笞脚五十因此戒酒一旬還復如初又令元黃頭與諸國
自金鳳臺各乘紙鴟以飛黃頭至紫陌乃墯於地凡所殺
害或支解或火燒或投水蓋以萬數又誅元氏或父母爲
主或身常貴盛皆斬於東市凡七百餘人悉投屍漳水剖
魚者多獲爪甲都下爲之久不食魚七年秋自河西揔秦戍
築長城東至於海前後所築東西凡三千餘里率十里一
戍其要害置州鎮凡二十五所八年春帝在城東馬射勑
京城婦女悉赴觀不赴者罪以軍法七日乃止是年於長城内
築重城自庫洛拔而東至於塢紇戍凡四百餘里先是發丁
匠三十餘萬營三臺於鄴下因其舊基而高博之大起宫
室及遊豫園至是三臺成改銅爵曰金鳳金武曰聖應冰
井曰崇光十一月甲午帝登三臺御乾象殿朝讌群臣並
命賦詩以新宫成故也十年春正月甲寅帝如遼陽甘露
寺二月景戍帝於甘露寺禪居深觀唯軍國大政奏聞三
月景辰帝至自遼陽十月甲午帝暴崩於晉陽宫還京師
葬武寧陵謚曰文宣皇帝廟號高祖武平初又改廟號顯
祖先是帝問泰山道士曰吾得幾年爲天子荅曰得三十
年帝曰十年十月十日得非三十也吾甚畏之過此無慮
人生有死又何致惜但憐正道尙幼人將奪之耳帝及期
而崩年三十一
太平御覽卷第一百三十
