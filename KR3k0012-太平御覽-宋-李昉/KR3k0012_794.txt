太平御覽卷第七百九十四四夷部十五
西戎三
羌無弋湟中月氏胡氏車師
高昌吐谷渾波斯
羌無弋
後漢書曰羌無弋爰劒者秦厲公時爲秦所拘執以爲奴隷
不知爰劒何戎之別也後得亡歸而秦人追之急藏於巖
穴中得免羌人云爰劒初藏穴中秦人焚之有影象如虎
爲其蔽火得以免死旣出又與劓女遇於野遂成夫婦女
耻其狀被髮覆面羌人曰以爲俗遂俱亡入三河間諸羌
見爰劒被焚不死怪其神共畏事之推以爲豪河湟間少
五榖多禽獸以射獵爲事爰劒教之田畜遂見尊信廬落
種人依之者日益衆羌人謂奴爲無弋爰劒嘗爲奴隷故
因名之其後世世爲豪也
又曰爰劒曾孫忍時秦獻公初立欲復穆公之迹兵臨渭
首滅狄䝠戎忍季父卬畏秦之威將其種人附落南出賜
支河曲西數千里與衆羌絶遠不復交通其後子孫分別
各自爲種任隨所之或爲釐牛種越嶲羌是也或爲白馬
種廣漢羌是也或爲參狼種武都羌是也忍及弟舞獨留
湟中並娶妻忍生九子爲九種舞生十七子爲十七種羌
之興盛從此起矣
又曰忍子研立時秦孝公雄強威服羌戎孝公使太子駟
率戎狄九十二國朝周顯王研豪徤故羌中號其後爲研
種及秦始皇時務并六國以諸侯爲事兵不西行故種人
得以繁息
又曰武帝征伐四夷開地廣境北却匈奴西逐諸羌及渡河
湟築令居塞初開河西別置四郡(酒泉武威張掖敦煌)通道玉門隔
絶羌胡使南北不得交關於是鄣塞亭燧出長城外數千
里
又曰建武九年隗囂死司徒掾班彪上言今凉州部皆有
降羌羌胡被髮左袵而與漢人雜處習俗旣異言語不通
數爲小吏點民所見侵奪窮恚無聊故致反叛夫蠻夷寇
亂皆爲此也舊制益州部置蠻夷騎都尉幽州部置領
烏桓校尉凉州部置護羌校尉皆持節領護理其怨結歲
時廵行問所疾苦又數遣使驛通導動静使塞外羌夷爲
吏耳目州郡因此可得警備今宜復如舊以明威防世祖
從之即以牛邯爲護羌校尉
又曰燒何豪有婦人銅鉗者年百餘歲多智筭爲種人所
信向皆從取計策焉
又曰龐參以失期軍敗抵罪以馬賢代領校尉事後遣任
尚爲中郎將羽林緹騎五營子弟三千五百人代班雄屯
三輔尚臨行虞詡說尚曰使君頻奉國命討逐寇賊
三州屯兵二十餘萬民棄農桑疲苦徭役而未有功效勞
費日滋若此出不克誠爲使君危之尚曰憂惶久矣不知
所如詡曰兵法弱不攻強走不逐飛自然之勢今虜皆馬
騎日行數百里來如風雨去如絶絃以步追之勢不相及
所以曠而無功也爲使君計者莫如罷諸郡兵各令出錢
數千二人共市一馬如此可捨甲胄馳輕兵以万騎之衆
逐數千之衆追尾掩截其道自窮便民利事大功立矣尚
大喜即上言用其計乃遣輕騎鈔擊杜季貢於丁奚城斬
首四百餘級獲牛馬羊數千頭
又曰順帝永建元年隴西種羌反叛校尉馬賢將七千餘
人擊之戰於臨洮斬首千餘級(餘皆)率種人降進封賢都鄕
侯自是凉州無事至四年尚書僕射虞翊上䟽曰臣聞子
孫以奉祖爲孝君上以安民爲明此高宗周宣所以上配
湯武也禹貢雍州之域厥田惟上且沃野千里榖稼充積
又有龜兹塩池以爲民利(上郡龜兹縣有塩官即雍州之域也)水草豐美土
宜産牧牛馬銜尾羣羊塞道北阻山河乘阨據險因渠以
漑水舂河漕(水春即水碓也)用功省而軍粮饒足故孝武皇帝及
世祖築朔方西河置上郡皆爲此也而建元無妄之災
衆羌内潰郡縣兵荒二十餘年棄沃壤之饒損自然之財
不可謂利離河山之阻守無險之處難以爲固今三郡未
復園陵單外(園陵謂長安諸園陵也單外謂无守固也)而公卿選懦容頭過身
張解設難但計所費不圖其安宜開聖德考從所長書奏
帝乃復三郡使謁者郭璜督促徙者各歸舊縣結城郭置
候釋旣而激河浚渠爲屯田省内郡費歲一億計遂令安
定北地上郡及隴西金城常儲穀粟令周數年
又曰順帝永和四年以宋機爲并州刺史劉康爲凉州刺
史並當之職大將軍梁商謂機等曰戎狄荒服蠻夷要服
言其荒忽無常而統領之道亦無常法臨事制宜略依其
俗今二君性素疾惡欲分白明黑孔子曰人而不仁疾之
巳甚亂也况戎狄乎其務安羌胡防其大故忍其小過機
等天性虐刻遂不能從到州之日多所擾發五年夏雜種
羌等遂反叛攻金城與西塞及湟中雜種羌大寇三輔殺
害長吏機康並坐徵
又曰自爰劒後子孫支分凡百五十種其九種在賜支河
首巳西及在蜀漢徼北唯參狼在武都其五十二種衰少
不能自立分散爲附落或絶滅無後或引而遠去其八十
九種唯燒當種最強勝兵十餘萬其餘大者萬餘人小者
數千人更相鈔盗盛衰無常
湟中月氏胡
後漢書曰湟中月氏胡其先大月氏之別也舊在張掖酒
泉地月氏爲匈奴冒頓所殺餘種分散西踰葱嶺其羸弱
者南入山阻依諸羌居止遂與共婚姻及驃騎將軍霍去
病破匈奴取西河地開湟中於是月氏來降與漢民錯居
雖依附縣官而首鼠兩端其後漢兵戰鬪隨勢強弱被服
飲食言語略與羌同亦以父名母姓爲種其大種有七
莊子曰羌人死燔而揚其灰
風俗通曰羌本西戎卑賤者也主牧羊故羌字從羊人因
以爲號無君臣上下徤者爲豪不能相一種别群分彊者
凌弱轉相抄盗男子戰死以爲吉病終者謂之凶
范曄西域論曰張奐盛稱戎狄一氣所生不宜誅盡流血
汙野傷和致妖是何言之迂乎羌雖外患實深内疾苦攻
之不根是飬痾於心腹也(根謂盡其根本)
又曰昔先王壃理九土判別畿荒知蠻貊殊性難以道御
故斥遠諸華薄其貢職唯辤要而巳若二漢御戎之(方失)
其本矣
氐(支)
齊書曰氐楊氏與符氏同出略陽漢世氐居仇池地号百
頃建安中有百頃氐王是也
又曰仇池四方壁立自然有樓櫓却敵狀高並數文有二
十二道可舉緣而升東西二門盤道可七里上有岡阜泉
源氐於上平地立宫室菓園食庫無貴賤皆爲板屋土牆
所治處名洛谷
又曰宋文帝元喜十九年龍驤將軍裴方明等伐氐尅仇
池
通典曰氐者西戎之別種則在廣漢西君長數十而白馬
最大或号青氐或号白氐或稱蚺氐(蚺而占切)此盖中國人即
其服色而名之也土地險阻有麻銅&KR0238;蜜椒蠟等勇戅抵
昌貪貨死利居於河地一名仇池方百頃四面斗絶數爲
邊寇郡縣討之則依固自守其俗語不與中國及羌胡同
各自有姓如中國之姓其服尚青俗能織布善田種畜羊
豕馬牛婚姻六禮知書䟽多知中國之語言與中國之姓
其服尚青
又曰漢武元封三年氐人反遣兵討破之分徙酒泉郡元
鳳初復叛遣大鴻臚田廣明討破之
又曰魏武之初諸氐戎叛乃令夏侯妙才討之因徙武都
之種於秦川以御蜀虜
風俗通曰氐言抵昌貪饕至死好利樂在山谿本西南夷
之别種号曰白馬孝武帝遣中郎將郭昌等引兵征之降
服以爲武都郡
晉華隂令江統西戎論曰春秋之義内諸夏而外夷狄以
其言論不通䞇幣不同種類乖殊或居絶域之外山河
嶇險阻之地與中國壤之表﨑断土隔不相侵涉賦役不
及正朔不加故曰天子有道守在四夷
又曰匈奴求守邊塞而俟應陳其不可單于屈膝未央蕭
望之議以不臣是以有道之君不攻夷狄也
車師
北史曰車師國一名前部其王居交河城後魏大武真君
十一年車師王車夷落遣使進薛直上書曰臣亡父僻處
塞外仰慕天子威德遣使奉獻不空於歲天子降念賜遣
甚厚及臣継立不闕常貢天子垂矜亦不異前世敢緣至
恩輙陳私懇臣國自無諱所攻擊經今八歲人庶飢荒無
以存活賊今攻臣急甚不能自全遂捨國東奔三分免一
即日巳到焉耆東界思歸天闕幸垂賑救於是下詔撫慰
之開焉耆倉給之正平初遣子入侍自後每使朝貢
高昌
北史曰高昌者車師前王之故地東西二百里南北五百
里四面多大山以其地勢高敞人庶昌盛因名高昌亦云
其地有漢時高昌壘故以爲國號東去長安四千九百里
漢西域長史及戊巳校尉並居於此晉以其地爲高昌郡
張軌吕光沮渠蒙遜據河西皆置太守以統之
又曰其國有八城地多磧石氣候温暖厥土良沃糓麥一
歲再熟宜蠶多五菓有草名羊刺其上生密而味佳出赤
塩其味美復有白塩其形如玉高昌人取以爲枕貢之中國
又曰後魏文成帝和平六年高昌人立麴嘉爲王嘉宇靈
鳳金城榆中人遣使獻珠象白黑貂裘名馬塩枕等宣武
延昌中以嘉爲持節平西將軍瓜州刺史
又曰後魏孝明熙平初遣使朝貢獻詔曰卿地隔關山境
接荒漢頻請朝援徙國内遷雖來誠可嘉於理未恊何者
彼之甿庶是漢魏遺黎自晉氏不綱因難播越成家立國
世積巳久惡徙重遷人懷蠻舊今若動之恐異同之變爰
在时腋不得便如來表也
又曰後魏孝明正光元年遣使奉表自以邊遐不習典誥
求借五經諸史并請國子助教劉爕以爲博士明帝許之
又曰其國至隋城周廽一千八百四十步於坐室畫魯哀
公問政於孔子之像
又曰服飾丈夫從胡法婦人裙𥜗頭上作髻文字亦同華
夏兼用胡書有毛詩論語孝經置學官弟子以相教授雖
習讀之而皆爲胡語賦稅則計田輸銀錢無者輸布
又曰隋大業四年遣使貢獻帝待其使甚厚明年伯雅來
朝(伯雅高昌國王名也)因從擊高麗還宗室女華容公主八年冬歸
蕃下令國中曰先者以國邊荒境被髮左袵今大隋統銜
宇宙平一孤旣沐浴和風庶均大化其庶人以上皆宜解辮
削袵帝聞而善之下詔曰光禄大夫弁國公高昌王伯雅
本自諸華世祚西壤昔因多難剪爲胡服自我皇隋平一
宇宙伯雅踰沙重阻奉貢來庭削袵曳裾變夷從夏可賜
衣冠仍頒製造之式
唐書曰高昌有草名白疊其實類蠒國人採之織以爲布
又曰武德七年其王文泰又獻狗雌雄各一高六寸長尺
餘性甚惠云本出拂䔉國中國有拂䔉狗自此始也
又曰太宗嗣位復貢玄狐裘因賜其妻宇文氏花釵一具
字文氏復貢玉盤也
又曰貞觀四年冬宇文氏請預宗親詔賜姓李氏封長樂
公主書慰諭之
又曰貞觀十三年文泰稱疾不朝太宗命侯君集爲交河
道大惣管率左屯衛大將軍薛萬均及突厥契苾之衆步
騎數万衆以擊之攻拔其城虜男女七千餘口文泰惶懼
病死子智盛嗣立出城降君集先是其國童謠云高昌兵
馬如霜雪漢家兵馬如日月日月照霜雪迴首自消滅文泰
使人捕其初唱者不能得君集尋遣使告捷太宗大悅宴百
寮班賜各有差曲赦高昌部内欲以高昌爲州縣特進魏
徵諫以爲不便太宗不從遂以其地置西州又置安西都
護府留(兵以)鎮之
吐谷渾
後魏書曰吐谷渾慕容氏者本遼西鮮卑徙河步歸有二
子長曰吐谷渾少曰若洛廆代統部落別爲慕容氏步歸
之存貧分戶百以給吐谷渾渾與洛廆二部馬鬪相傷洛
廆怒謂渾曰何不分部令相遠渾曰馬是畜耳而何怒及
求別甚易今當去汝萬里之外廆悔謝留之渾曰先公之
世卜筮當有二子亭福並流子孫我是卑庶理無並大今
以馬致隔天所啓也試駈馬令東若還我當有隨即命擁
馬皆悲鳴西走遂西渡隴止于甘松之南廆追悔之作吐
谷渾河干歌徙何以兄爲河干也逐水草廬帳而居以肉
酪爲粮渾死其後以吐谷渾爲氏
又曰豺立自号沙州刺史部内有黃沙周迴數百里不生
草木因号沙州
梁書曰武帝天監十三年其王休運籌遣使獻金裝馬腦
鍾二口又表於益州立九層佛寺詔許焉十五年又遣使
獻赤舞龍駒及方物
隋書曰其王以皂爲帽妻戴金花其器械衣服略與中國
同其王公貴人多戴羃䍦婦人裙𥜗辮髮綴以珠貝國無
常稅殺人及盗馬者死餘坐則徵物以贖罪風俗頗同突
厥有大夌粟豆青海周迴千餘里中有小山其俗至冬輙
放牝馬於其上言得龍種吐谷渾嘗得波斯草馬放入海
因生騘駒能日行千里故時稱青海騘馬
又曰開皇十六年以光化公主妻吐名渾王伏允上表欲
稱公主爲天后上不許
唐書曰隋焬帝時其王伏允來犯塞焬帝親惣六軍以討
之伏允以數千騎潜於泥嶺而遁其仙頭王率男女十餘
萬口來降煬帝立其質子順爲王送之本國
又曰貞觀九年詔特進李靖爲西海道大惣管時伏允太
子順欲因此立功由是遂降乃詔曰吐谷渾擅相君長竊
據荒裔志在凶德政出權門酋渠携貳種落怨憤長惡不
悛野心弥熾莫頋蕃臣之禮曾無事上之節莫竊疆埸虔
劉兆庶積惡旣稔天亡有徵朕君臨四海含育万類一物失
所責深在予所以爰命六軍申兹九伐義存活國情非黷
武其子大寧王慕容順隋氏之甥志懷明悟長自中土幸
慕華風爰見時機深識逆順以其愎諫違衆獨䧟迷途遂
誅邪臣存兹大計翻然改轍代父歸罪忠孝之美深有可
嘉子能立功足以𥙷過旣往之釁持宜原免然其建國西
鄙巳歷年代旣從廢絶情所未忍継其宗祀允歸令嗣可
封順爲西平郡王仍授趉(九物切)胡吕鳥甘豆可汗
又曰吐谷渾自晉永嘉之末始西疫洮水建國於群羌之
故地至龍朔三年爲吐蕃所滅
波斯
北史曰波斯國都宿利城在忸蜜西古條支國也去代二
萬四千二百二十八里城方十里戶十餘万河經其城中
南流土地平正出金鍮石珊瑚琥珀車渠馬腦多大真珠頗
梨瑠璃水精瑟瑟金剛火齊&KR2289;鐵銅錫朱砂水銀綾錦疊
毼氍毹毾㲪赤麞皮及欎金蘇合青木等香胡椒畢撥石
蜜千年棗香附子訶黎勒無食子塩綠雌黃等風物氣候
暑熱家自藏冰地多沙磧引水漑灌其五榖及鳥獸等與中夏
略同唯無稻及黍稷土出名馬大馿及駞往往有一日能行七百
里冨室至有數千頭又出白象師子大鳥夘形如槖駞有
兩翼飛而不能高食草與肉亦能噉火其王姓波氏名斯
坐金羊牀戴金花冠衣錦袍織成帔飾以真珠寳物其俗
文夫剪髮戴白皮帽貫頭衫亦有巾帔緣以織或錦婦女
服之飾以金銀仍貫五色珠絡之於膊王於其國内别有小
牙十餘所猶中國之離宫也每年四月出遊處之十月乃還
王即位以後擇諸子内賢者密書其名封之於庫諸子及
大臣皆莫之知也王死衆乃共發書視之其封内有名者
即立以爲王餘子出各就邊任兄弟更不相見也國人号
王曰毉噆妃曰防步率王之諸子曰殺野
又曰其刑法重罪懸諸竿上射殺之次則繫獄新王立乃
釋之賦稅則准地輸銀錢
又曰其俗以六月爲歲首尤重七月七日十二月一日其
日人庶以上各相命召設會作樂
又曰後魏孝明神龜中其國遣使上書貢物云大國天子
天之所生願日出處常爲漢中天子波斯國王居和多千
萬禮拜朝廷嘉納之自此每使朝獻
唐書曰波斯伊嗣侯遣使獻一獸名活褥地形類鼠而色
青身長八九寸能入穴取鼠
又曰龍朔元年詔遣隴州南田縣令王名遠充使西域分
置州縣因列其地疾陵城爲波斯都督府授其王卑路斯
爲都督是後數遣使貢獻咸亨中卑路斯自來入朝高宗
甚加恩賜拜右武衛將軍儀鳳三年令吏部侍郎裴行儉
將兵冊送卑路斯還爲波斯主行儉以其路遠至安西碎
葉而還卑路斯獨返不得入其國漸爲大食所侵客於吐
火羅國二十餘年有部落數千人後漸離散至景龍二年又
來入朝拜爲左威衛將軍無何病卒其國遂滅而部衆猶
存自開元七年至天寳六載凡十遣使來朝并獻馬腦床
九載四月獻大毛繡舞筵長毛繡舞筵無孔真珠等
太平御覽卷第七百九十四
