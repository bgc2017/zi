太平御覽卷第六十三
地部二十八
河南諸水
孝水槖水涑水菊花源
滍水澧水汝水潁水
丹水白水灌水潧水
洧水京水索水濮水
隕石水吕梁水豪水汳水
雎水泗水洙水沂水
濰水汶水沐水淄水
澠水
孝水
山海經曰平逢山西十里廆山其陽多㻬琈之玉俞隨之
水出于其隂北流注于榖世謂之孝水也
潘岳西征賦曰澡孝水以濯纓嘉美名之在兹
槖水
陜縣圖經曰槖水即魯水也西北入城百姓頼之呼爲利
人渠是也又按唐史云武德元年陜東道行臺金部郎中
長孫操自郡東又引水入城以代井汲百姓頼之與上渠
俱利於民
涑水
十道志曰涑水亦名襄水荆楚之地水駕山而上者皆呼
爲襄上也今土人呼爲涑水上流亦呼爲襄名即無定故
陸澄地理記曰襄陽無襄水也又按襄沔記云中廬有涑
水注于沔此水中有物如三四歲小兒膝頭如虎掌瓜常
没水中出膝頭示人小兒不知者欲弄之輙便啖人或人
有生得者摘其鼻可小小使之名曰水虎
菊花源
荆州記曰菊花源傍悉生芳菊被徑浸潭流其滋液水極
芳馨谷中有三十餘家不穿井仰飲此水上壽二三百中
壽百餘其七八十者猶不爲壽夫菊能輕身益氣令人久
壽於此有徵矣又後漢胡廣字伯始爲侍中久患風羸南
歸飲此水遂瘳焉
滍水
傳曰晉陽處父侵蔡楚子上救之與晉夾滍而軍水經
曰滍水出南陽魯陽縣西之堯山〇張衡南都賦曰其川
瀆則滍澧&KR1424;濜發源巖穴布濩漫汗漭漾洋溢㹅激急趣
箭馳風疾〇又曰滍水又東南逕昆陽縣故城昔漢光武
與王尋王邑戰于昆陽敗之走者相騰踐奔殪百餘里會
大雨如注滍川盛溢虎豹皆股戰士卒爭赴溺死者以萬
數水爲不流王邑嚴尤陳茂輕騎皆乘尸而渡
澧水
說文曰澧水南陽雉衡山東入汝
山海經曰葛山澧水出焉(音礼)東流于余澤其中多六足魚
漢書地理志曰充縣歷山澧水出焉又離騷云阮有芷兮
澧有蘭也又有澹水
王仲宣贈孫文始詩云悠悠澹澧是也(澹水澧水)
汝水
說文曰汝出弘農盧氏還歸山東入淮〇春秋說題辭曰
汝出猛山汝之爲言女也〇宋均注曰女取其生孕也
詩曰汝墳道化行也文王之化行乎汝墳之國
水經曰汝出河南梁縣勉鄕西天息山注曰地理志云出
高陵山即猛山也亦言出魯陽縣之大孟山博物志云出
燕泉山並異名也
東觀漢記曰傳俊從上迎擊王莽二公於陽關漢兵反走
還到汝水上於水岸以手飲水澡頰塵垢謂俊等曰今日
罷倦甚諸卿寧憊耶
潁水
說文曰潁水出潁川陽城乹山東入淮豫州浸也
水經注曰潁有三源右水出陽乹山之潁谷中水出導源少
室左水出少室南谿
漢書曰灌夫潁川人宗族豪撗潁水謠曰潁川清灌氏寧
潁水濁灌氏族
韓子曰鄭人有卜子妻市買鼈歸過潁川以鼈當渴飲之
遂失鼈
吕氏春秋曰湯讓天下於卞隨卞隨自投於潁水
丹水
漢書曰高祖入關王陵起兵丹水以歸漢
水經曰丹水出京兆上洛縣冢嶺山至丹水縣入于汋
吕氏春秋曰尭有丹水之戰以服南蠻注曰水出丹魚先
夏至十日夜伺之魚浮水側赤光上照如火網而取之割
其血以塗足可以步行水上長居淵中
尚書逸篇曰堯子不肖舜使居丹淵爲諸侯故號曰丹朱
六韜曰尭伐有扈戰於丹水之浦
白水
水經曰白水出朝陽縣西東流過其縣南至新野縣東入
于㳙
東觀漢記曰光武皇考封南陽之白水鄕
莊子曰兩神女於白水之上禹過之而趍曰治天下奈何
女曰股無肢脛不生毛手足腁胝何足以至(司馬彪注言憂天下太甚)
灌水
水經注曰灌水經蓼縣禇先生所謂神龜出於江灌之間
是也
潧水
說文曰潧水出鄭國
水經注曰潧水出鄶城西北雞絡塢下東南流入洧(潧字今作)
(溱)
詩曰子惠思我褰裳涉溱子不我思豈無他人
又曰溱與洧方渙渙兮士與女方秉簡兮(溱洧鄭兩水名蘭簡)
孟子曰子産聽鄭國之政以其乘轝濟人於溱洧
洧水
說文曰洧出潁川陽城山東南入潁水經云出密縣馬嶺
山注云洧別源也
詩曰子惠思我褰裳涉洧子不我思豈無他士
傳曰鄭大水龍鬪于時門之外洧淵(時門鄭城門也)
京水
水經注曰京水發源京縣黃堆山東亦名祝東泉勢沸湧
狀若鼎揚湯俗謂之京水也
索水
水經注曰索水出京縣西南嵩渚山與關水同源分流即
古旃然水也左傳謂楚伐鄭次旃然即此水名
史記曰漢王敗於彭城韓信擊破楚兵於京索間以故項
羽不能西
濮水
說文曰濮水出東郡濮陽南入鉅野
水經曰瓠子河東北過禀丘縣爲濮水
史記曰晉平公令師㳙鼓琴未終師曠止之曰亡國之音
也平公曰是何道出荅曰此師延所作也與紂爲靡靡之
樂武王伐紂師延東走自投濮水之中故聞此聲必於濮
水之上先聞此聲者國削問果於濮上得之
莊子曰釣於濮水楚王使大夫二人先焉曰願以境内爲
累莊子持竿不顧也
隕石水
水經注曰睢陽有隕石水一名&KR0238;溝左傳云隕石於宋五
隕星也故老云此水有時竭涸五石存焉故名隕水石墜
處爲澤
吕梁水
述征記曰彭城吕縣有吕梁水則莊子所稱文夫也
列子曰孔子觀吕梁懸水三十仞流沫三十里黿鼉魚鼈
不能游之數百步而出被髮行歌(莊子亦載)
豪水
水經注曰豪水出隂陵縣之陽亭北小屈石穴北注于淮
莊子曰莊子與惠子遊於壕梁水上
汳水(疋万切)
水經曰汳水出隂溝至浚儀縣北入睢水注云隂溝即浪
蕩渠也亦言汳受旃然水(字今作汴)又云丹沁亂流於武德絶
河南入陽合故汳兼丹水之稱河泲水斷汳承旃然而東
目王賁灌大梁水出縣南而不逕其北夏水洪泛則是瀆
津通故渠即隂溝也於大梁北又曰浚水矣故陳留風俗
傳云浚水逕其北者也
睢水
漢書曰項羽與漢王戰于靈壁東漢軍大敗睢水爲之不
流
又地理志曰睢水首受陳留縣浪蕩渠
水經曰睢水東逕睢陽縣又東過相縣南流當蕭縣南入
淮
又曰睢水又東經睢陽縣故城南積而爲蓬洪澤也
又九州要記云睢陽水在宋城西
又云渙水經新城南又東南合明溝水
又曰傳云睢渙之間出文章天子郊廟御服出焉尚書所
謂厥篚織文者也
泗水
說文曰泗受濟水東入淮
禮曰曾子謂子夏曰吾與𡭗事夫子於洙泗之間退而老
於西河之上
漢書地理志曰洙泗之水其民涉度幼者扶老及魯道衰
洙泗之間齗齗如也
論衡曰儒書言孔子葬泗水泗水爲之却流此虚也泗水
無知天神使之却流孔子生時何不使之尊敬乎
水經注曰地理志曰泗出濟隂乘氏縣又云出卞縣地經
言北山皆爲非矣
山海經泗水出魯東北余昔因公事㳂歷徐沇路經洙泗
因令尋其源流水出卞縣故城東南桃墟西北春秋昭公
七年謝息納季孫之言以孟氏成邑與晉而遷于桃杜預
曰魯國卞縣東南有桃墟世謂之曰陶墟舜所處也井曰
舜井皆爲非也墟有漏澤方一十五里澤西際阜俗謂之
嬀亭山蓋有陶墟舜井之言因復有嬀亭之名矣阜側有
三石穴廣圓三四尺穴有通否水有盈漏漏則數夕之中
傾陂竭澤矣左右居民識其將漏䂊以木彰穴口魚鼈暴
鱗不可勝載矣自此連岡通阜西北四十許里岡之西際
便得泗水之源也
博物志曰泗水陪尾蓋斯阜矣石穴吐水五泉俱導泉穴
各徑尺餘水源南側有一廟栝栢成林時人謂之原泉祠
非所究也
又曰漢景帝三年有白頸烏與黑烏群闘於吕縣白頸烏
不勝墮泗水中死者數千
洙水
水經曰洙水出泰山蓋縣臨樂山西南至卞縣入于泗注
云洙水西南流盗泉水注云泉出卞城東北卞山之隂
論語考䜟曰水名盗泉仲尼不漱
又注曰夫子教於洙泗之間今於城北二水之中即夫子
領徒之所也
從征記曰洙泗二水交於魯城東北十七里闕里有洙泗
牆南北一百二十步東西六十步四門各有石閫北門去
洙水百餘步
沂水
說文曰沂水出東海費東入泗一曰出泰山蓋青州浸也
水經曰沂水出泰山蓋縣艾山注曰鄭玄云出沂山或云
臨山水有二源南源所導世謂之祚泉山北水所發俗謂
之魚窮泉俱東南流合成一川
論語曰暮春之月春服旣成冠者五六人童子六七人浴
乎沂風乎舞雩詠而歸
西京雜記曰魯人秋胡娶妻三日而遊宦三年休還其婦
採桑于郊胡至不識而悅之乃遺金一鎰妻曰妾夫遊官
未返于兹三年未有衱辱如今日也不顧胡慙而退至家
問妻何在母曰採桑于郊乃是向來挑者也夫妻俱慙遂
赴沂水而死
尸子曰韓雉見申羊於魯有龍飲於沂韓雉曰吾聞之出
見虎搏之見龍射之今弗射是不行吾聞也遂射之
郡國志云小沂水今號爲長利圯上有橋即張良爲黃石
公取履所
濰水
水經注曰濰水導源濰山許愼吕忛云濰水出箕屋山
淮南子曰濰出覆舟山盖廣異名也
史記韓信與楚將龍且夾濰水而陳於此信夜令爲萬餘
囊盛沙以遏濰水引軍擊且僞退且追北信決水水大至
且軍半不得渡遂斬龍且
汶水
說文曰汶水出琅邪泰山朱虚東入濰又云出泰山菜蕪西
南入濟
從征記曰汶水出萊蕪縣西南流又言自入萊蕪谷夾路
連山數百里水黑多行石澗中出草藥饒松栢林灌綿濛
崖壁相望或傾岑岨徑或廻巖絶谷清風鳴條山壑俱響
陵高谷深兼惴慄之懼危溪險徑有懸束之艱未出谷十
餘里有別谷在孤山下谷有清泉泉上數丈有石穴二口
容人平行入穴丈餘高九尺餘廣四五丈言是昔人居山
之處薪㸑烟黔猶存谷中林木緻密行人尠有能至矣又
有許山田引灌之蹤尚存出谷有平丘面山傍水土人
悉以種麥云此丘不宜殖稷黍而宜麥齊人相承以殖之
詩曰汶水湯湯行人彭彭
周禮考工記曰狢踰汶則死地氣然也
論語雍也曰季氏使閔子騫爲費宰子騫曰善爲我辭焉
如有復我者則吾必在汶上矣
傳曰齊人歸我汶陽之田
沐水
水經云沐水出琅邪東莞縣西北山東南經東海厚丘縣
梁天監二年三月土人張高等五百餘人相率開鑿此溪
引水漑田二百餘頃俗名爲紅花水東流入泗州漣水界
淄水
水經曰淄水出泰山萊蕪縣原山注云世謂之原泉
淮南子曰淄澠之水合易牙嘗而知之(淄澠齊二水也)
新序曰齊有田巴先生者行脩於内智明於外齊君聞其
賢聘而問政焉田巴對曰政在正身正身之夲在於羣臣
大王召臣臣改制前飾將造公門問於臣妾曰奚若妾愛
臣將出門問從者從者畏臣據臨淄水而觀影然後自知
醜惡也今齊之臣妾諫王者非特二人王如臨淄水見巳
之惡過而能敃斯齊國治矣
澠水
水經注曰澠水出營丘城東世謂之漢湊水入于時水
傳曰有酒如澠
太平御覽卷第六十三
