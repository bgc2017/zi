太平御覽卷第九十一
皇王部十六
後漢顯宗孝明皇帝肅宗孝章皇帝
穆宗孝和皇帝孝殤皇帝
恭宗孝安皇帝少帝北鄕侯
顯宗孝明皇帝
東觀漢記曰孝明皇帝諱陽一名莊世祖之中子也母光
烈皇后初讓尊位爲貴人故帝十二以皇子立爲東海公
三歲爵爲王幼而聦明叡智容貌壯麗世祖異焉數問以
政議應對敏逹謀謨甚深温恭好學敬愛師傳所以承事
兄弟親密九族内外周洽世祖愈珍上德以爲宜承先序
建武十七年十月廢郭皇后隂貴人爲皇后以上爲皇太
子治尚書備師法兼通九經略舉大義博觀群書以助術
學無所不照中平二年二月世祖崩皇后太子即位永平
二年二月上初臨辟雍行射禮十月上幸辟雍初行養老
禮甲子上幸長安祠高廟遂有事十一陵歴覽館舍邑居
舊處會郡縣吏勞賜作樂三年十月上與皇太后幸南陽
章陵周觀舊廬召見隂鄧故人上在于道所幸見吏勞賜
省事畢步觀行部署不用輦甲夜讀衆書乙夜盡乃寐先
五鼔起率常如此五年十月上幸鄴徽趙王會鄴賜錢百
萬八年十月上臨辟雍養三老五更禮畢上手書赦令尚
書僕射待節詔三公十年閠月行幸南陽祠章陵以日至
復祠於舊宅禮畢召校官弟子作雅樂奏鹿鳴上自御塤
篪和之以娛嘉賓至頃勞饗三老官屬是時天下安平人
無徭役歲比登稔百姓殷冨粟斛三十牛被野十三年二
月上耕籍田畢賜觀者食有一諸生前舉手曰善哉文王
之遇太公也上書板曰生非大公子亦非文王也十五年
二月東巡狩三月幸孔子宅祠孔子及七十子御講堂命
太子諸王說經幸東平王宫上憐廣陵侯兄弟賜以&KR2136;御
之物又聖皇子輿馬悉賦予之十七年春甘露仍降樹枝
内附芝生前殿神雀五色翔集京師是夜上夢見先帝太
后夢中喜覺因悲不能寐明旦上陵百官胡客悉會太常
丞上言陵樹華有甘露上令百官採甘露受賜畢罷上從
席前伏御牀視太后鏡奩(音廉)中物流涕勑昜奩中脂澤粧
具自帝即位尊奉建武之政有加而無損初世祖閔傷前
世權臣太盛外戚豫政漢家中興唯宣帝取法至於建武
朝無權臣外族隂郭之家不過九卿親屬勢位不能及許
史王氏之半至永平后妃外家貴者裁家一之備列將校
尉在兵馬官充奉宿衛闔門而巳無封侯豫朝政者自皇
子之封皆減舊制諸王皆當略與楚淮陽相比什減三四
曰我子不當與先帝子等又國遠而小於王善節約謙儉
如此八月帝崩于東宫前殿在位十八年時年四十八謚
曰孝明皇帝葬顯節陵十二月有司奏上尊號曰顯宗廟
與世宗廟同日而祠祫祭於世祖之堂共進武德之舞如
孝文皇帝祫祭高廟故事孝明皇帝尤垂意於經學即位
刪定擬議稽合圖䜟封師太常桓榮爲關内侯親自制作
五行章句每饗射禮畢正坐自講諸儒並聽四方欣欣是
時學者尤盛冠帶搢紳遊辟雍而觀化者以億計
又曰建武四年五月甲申皇子陽生豐下銳上顔赤色有
似於堯上曰赤色名之曰陽至十三年通春秋上循其頭
曰吳季子陽對曰愚戇無比及阿乳母以問師傳曰少推
誠對師傳無以易其辭
華嶠後漢書明帝性𥚹察嘗以事怒郎樂崧以杖撞崧崧
走入牀下上怒甚疾言曰郎出郎出崧曰天子穆穆諸侯
皇皇未聞人君自起撞郎上乃赦之
又曰世祖旣以吏事自嬰帝尤任文法㹅攬威柄權不借
下值天下初定四民樂業戶口衣食滋植斷獄號居前世
之十二中興巳來追蹤宣帝夫以鍾離意之廉法諫諍懇
切以寬和爲首以此推之斯亦難以德言者也
薛瑩漢記贊曰明帝自在儲宫而聽允之德著矣及臨萬
機約身率禮恭奉遺業一以貫之雖夏啓周成繼體持統
無以加焉是以海内乂安四夷賓服斷獄希少有治平之
風號曰顯宗不亦宜乎
潜夫論曰明帝時公車以反支日不受章奏帝聞而怪曰
民廢農遠來詣闕而復拘以禁忌豈爲政之意乎於是遂
蠲其制
後漢書曰明帝遵奉建武制度無違者後宫之家不得封
侯與政舘陶公主(光武之女)爲子求郎不許而賜錢千萬謂群
臣曰郎官上應列宿出宰百里非其人則人受其殃是以
難之故吏稱其官民安其業遠近肅服戶口滋殖焉
後漢書曰帝善刑理法令分明日晏坐朝幽枉必逹外内
無倖曲之私在上無矜大之色斷獄得情號居前世之十
二故後之言事者莫不先建武永平之政然而鍾離意宋
均之徒常以察慧爲言夫豈弘人之度未優乎
肅宗孝章皇帝
東觀漢記曰孝章皇帝諱烜孝明皇帝太子永平三年二
月以皇子立爲太子年四歲幼而聦逹才敏多識世事動
容進正聖表有異壯而仁明謙恕温慈惠和寬𥙿廣博親
愛九族矜嚴方厲威而不猛旣志於學始治尚書遂兼五
經周覽古今無所不觀於是上敬重之每事諮焉永平十
八年孝明皇帝崩帝即位
范曄後漢書曰章帝建初元年詔有司明選舉進柔良退
貪猾順時令理冤獄又詔以上林池禦田賦與貧人四年
詔曰蓋三代遵人教學爲本漢承暴秦褒顯儒術建立五
經爲置博士其後學者精進雖曰承師亦別名家孝宣帝
以爲去聖久遠學不猒博故遂立大小夏侯尚書又立京
氏易至建武中復置嚴民顔氏春秋大小戴禮博士此皆
所以扶進微學廣道藝也孔子曰博學而篤志切問而近
思(仁在其中矣於戲其勉哉)於是下太常將大夫博士議郎郎官及諸
儒會白虎觀講議五經同異使五官中郎魏應承制問侍
中淳于恭奏帝親稱制臨决如孝宣甘露石渠故事作白
虎議奏(今白虎通也)元和二年正月詔曰人有弃子者復勿筭
三歲令諸懷姙者賜胎養榖三斛復其夫勿筭一歲著以
爲令又詔三公方春生養萬物莩甲宜助萌陽以育時物
其令有司罪非殊死勿案驗章和元年八月南廵狩幸梁
祠沛高原廟豐枌榆社二年正月帝崩於章德前殿在位
十二年時年三十一遺詔無起寢廟一如先帝法制葬敬
陵廟曰肅宗論曰魏文稱明帝察察章帝長者帝素知人
猒明帝苛切事從寬厚除慘獄之科著胎養之令奉承明
德太后盡心孝道割裂名都以崇建周親平傜簡賦而人
頼其慶又體之以忠貞文之以禮樂藩輔克諧群后德讓
謂之長者不亦宜乎
東觀漢記序曰孝乎惟孝友于兄弟聖之至要也乾乾夕
惕寅畏皇天帝王之上行也明德慎罰湯文所務也密静
天下容於小大高宗之極致也肅宗兼兹四德以繼祖考
臣下百僚力誦聖德紀述明詔不能辯章豈敢空言增廣
以累日月之光
袁山松後漢書曰孝章皇帝弘𥙿有餘明斷不足閨房䜛
惑外戚檀寵惜乎若明章二主損有餘而𥙷不足則古之
賢君矣
薛瑩漢記贊曰章帝以繼世承平天下無事敬奉神明友
于兄弟息省徭賦綏静兆民除苛法蠲禁錮抑有仁賢之
風矣是以隂陽恊和而百姓安樂衆瑞並集不可勝載考
之圖籍有微云爾
帝王世紀曰孝章皇帝以中元三年生於京師其母姓祕
不出號其墓日長信冢
三輔决錄注曰何敞字文高爲汝南太守章帝南巡過郡
有刻鏤屏風爲帝張設詔命侍中黃香銘之曰古典務農
雕鏤傷民忠在竭節義在脩身敞懼禮賢命士改脩德化
穆宗孝和皇帝
東觀漢記曰孝和皇帝諱肈章帝之中子也母曰梁貴人
早薨上自歧嶷至於緫角孝順聦明寬和篤仁孝章猶是
深珍之以爲宜承天位年四歲以皇子立爲太子初治尚
書遂兼覽書傳好古樂道無所不照章和二年春二月章
帝崩太子即位永元三年春正月帝加元服四年六月大
將軍竇憲潜圖弒逆幸北宫詔收捕憲黨使謁者收憲大
將軍印綬遣憲及弟篤景就國到皆自殺五年正月宗祀
五帝於明堂遂登靈臺望雲物大赦天下自京師離宫果
園上林廣成囿悉以假貧人恣得收捕不收其稅十二年
春正月上日以五經義異書傳意殊親幸東觀覽書林閱
篇籍朝無寵族政如砥矢惠澤沾濡鴻恩茂篤外憂庶績
内勤經藝自左右近臣皆誦詩書德教在寬仁恕並洽是
以黎元寧康方國協和真符瑞應八十餘品帝讓而不宣
故靡得而記元興元年十二月帝崩于章德前殿在位十
七年時年二十七葬順陵廟曰穆宗
東觀漢記序曰穆宗之嗣世正身履道以奉大業賓禮耆
艾動式舊典宫無嬪嬙鄭衛之讌囿無槃樂遊畋之豫躬
履玄德虚靜自損是以屢獲豐年遠近承風云爾
後漢書曰自竇憲誅後帝躬親萬機每有灾異輙延問公
卿極言得失舊南海獻龍眼茘枝十里一置五里一堠奔
騰險阻死者相繼時臨武長汝南唐羌縣接南海乃上書
陳狀帝下詔曰遠國珍羞夲以薦奉宗廟苟有傷害豈愛
人之本其勑令太官勿復受獻由是遂省
續漢書曰孝和年十四能折外戚驕撗之權即昭帝斃上
官之類矣朝政遂一民安職業懃恤夲務苑囿希幸遠夷
稽服西域開泰郡國言符瑞八十餘品咸懼虚妄抑而不
宣云爾
范曄後漢書曰自中興以後逮于永元雖頗有㢮張而俱
存不擾是以齊民歲增闢土世廣偏師出塞則漢北地空
都護西指則通驛四方豈其道遠三代術長前世將服叛
懷來自有數也
孝殤皇帝
東觀漢記曰孝殤皇帝諱隆和帝之少子也和帝皇子數
十生者輙夭故殤帝養於民元興元年十二月和帝崩是
日倉卒殤帝時生百餘日乃立以爲皇太子其夜即位尊
皇后鄧氏爲皇太后帝在繦褓太后臨朝延平元年八月
帝崩于崇德前殿年二歲葬康陵
又曰孝殤繦褓承統寢疾不豫天命早崩國祚中絶社禝
無主天下敖然頼皇太后(臨朝孔子)稱有婦人焉信哉
恭宗孝安皇帝
東觀漢記曰孝安皇帝諱祐清河孝王弟二子也少聦明
敏逹慈仁惠和寬容博愛好樂施予自在邸弟數有神光
赤蛇嘉應照耀於室内盤紆殿屋牀第之間孝王常異之
年十歲善史書嘉經籍和帝甚喜重焉號曰諸生數燕見
在禁中特加賞賜下及玩弄之物諸王子莫得與比殤帝即
位鄧后臨朝以帝幼小詔留於清河邸欲爲儲副殤帝崩
以王青蓋迎齊中殿中拜爲長安侯乃即帝位謙讓恪懃
孜孜經學志在供飬委政長樂宫永初元年十一月上始講
尚書躭於典藝二年春正月帝加元服延光四年三月帝
崩干葉縣在位十九年時年三十二御車所止飲食百官
鼓漏起居車騎鹵簿如故及還宫皇后與兄顯中常侍江
京樊豐等共興僞詐不欲令群臣知上道崩欲僞道得病
遣司徒等分詣郊廟社稷告天請命誣罔靈秖以亡爲存
其夕發喪羣寮百姓如喪考妣塞外蠻夷致祭涕泣葬恭
陵
范曄後漢書論曰孝安皇帝雖稱尊享御而權歸鄧氏至
損徹膳服克念治道然令自房帷威不逮遠始失根統歸
成陵弊遂復計金授官移民逃寇推咎台衡以荅天眚詩
云哲婦亦惟家之索矣
薜瑩漢書贊曰安帝之初委政太后十有餘年及親萬機
佞邪始進閹宦用事寵加私愛阿母王聖勢傾朝廷遂樹
姦黨摇動儲副山陵未乾蕭牆作難兵交禁省社稷殆危
典略曰安帝永初元年以災故免司空尹勤凡以災寇故
輙免三公多以卿爲之或再三退而還復其故桓靈又甚
自此始也
少帝北鄕侯
續漢書曰安帝崩太子前廢後無餘子皇后與兄閻顯謀
以北鄕侯犢爲帝嗣三月立北鄕侯皇太后臨朝十月辛
亥北鄕侯薨顯及江京等徵濟北河間王子欲以爲嗣中
黃門孫程王康等十九人共討京等迎立濟隂王
皇德傅曰安帝崩北鄕侯即尊位十月北鄕侯薨以王禮
葬未即帝位不成君故以王禮葬
太平御覽卷第九十一
