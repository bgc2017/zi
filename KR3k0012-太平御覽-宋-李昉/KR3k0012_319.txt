太平御覽卷第三百一十九
兵部五十
拒守上
孫子曰昔之善戰者先爲不可勝(先諮之廟堂虜其危難然後高壘深溝使兵士)
(練習故敵不得勝)以待敵之可勝(以此守備之固待敵之闕則可勝也)不可勝在己
(言守備之固制敵在外也)可勝在敵(守備之固自脩理以候敵之虛解巳見敵敵有闕漏之形然後可勝)
(也)故善戰者能爲不可勝不能使敵必不可勝巳(若敵曉練兵事)
(策與道合深爲已備者亦不可強勝)故曰勝可知(見成形也)而不可爲也(敵有備也已料)
(見形者則勝負可知若敵密而無形亦不可強使爲敗故范蠡曰時不至不可強生事不究不可強成)不可
勝者守也(形藏也若未見其形彼衆我寡則自守也)可勝者攻也(敵攻巳乃可勝也己見其)
(形彼寡我衆則可攻)故善守者藏於九地之下(善守備者務因其山川之阻丘陵之固使)
(不知所攻言其深密藏於九地之下)
又曰城有所不攻(固而多重)
易曰利用禦寇不利爲寇
左傳曰晉侯伐齊齊侯禦諸平隂壍防門而守之廣里夙
沙衛曰不能戰莫如守險晉將范宣子告齊大夫折文子
曰吾知子敢匿情乎魯人莒人皆請以車千乘自其鄕入
旣許之矣若入君必失國子盍圖之子家以告公公恐晏
嬰間之曰君固無勇而又聞是弗能久矣(不能久敵)齊師夜遁
又曰倍則攻敵則戰少則守
後漢書曰涼州賊王國圍陳倉左將軍皇甫嵩督前軍董
卓救之卓欲進赴陳倉嵩不聽卓曰智者不後時勇者不
留決速救則城全不救則城滅全滅之勢在於此也嵩曰
不然百戰百勝不如不戰而屈人之兵是以先爲不可勝
以待敵之可勝不可勝在我可勝在彼彼守不足我攻有
餘有餘者動於九天之上不足者䧟於九地之下今陳倉
雖小城守固備非九地之䧟也王國雖強而攻我之所不
救非九天之勢夫勢非九天攻者受害䧟非九地守者不
拔國今巳䧟受害之地而陳倉保不捐之地我可不煩兵
動衆而取全勝之功將何救焉遂不聽王國陳倉自冬迄
春八十餘日城堅守固竟不能拔賊衆疲弊果自解去
又曰來歙與征虜將軍祭遵襲略陽遵道病還分遣精兵
隨歙合二千餘人伐山開道從番湏迴中(番湏廻中並地名也番音盤武)
(帝元封四年幸雍通回中道前書音義曰回中在汧汧今隴州汧元縣也)徑至略陽(徑直也)斬囂
守將金梁因其保城囂大驚曰何其神也(東觀漢記曰上聞得略陽甚悅)
(左右怪上數破大敵今得小城何足以喜然上以略陽囂所依阻心腹巳壞制則其支體也)乃悉兵數萬
人圍略陽斬山築堤激水灌城歙與將士固死堅守矢盡
乃發屋斷木以爲兵囂盡銳攻之自春至秋其士卒疲弊
帝乃大發關東兵自將上隴囂衆潰走圍解於是置酒高
會勞賜歙班坐絶席在諸將之右賜歙妻縑千疋詔使留
屯長安悉監護諸將
又曰大司徒鄧禹西征定河東張宗詣禹自歸禹聞宗素
多權謀乃表爲偏將軍禹軍到徇邑赤眉大衆且至禹以
徇邑不足守欲引師進就堅城而衆人多畏賊追憚爲後
拒禹乃書諸將名於竹簡署其前後亂着笥中令各探之
(笥以竹爲之鄭玄注禮記云圓曰簞方曰笥)宗獨不肯探曰死生有命張宗豈
辭難就逸乎禹歎息謂曰將軍有親弱在營奈何不顧宗
曰愚聞一卒畢力百人不當萬夫致死可以横行宗今擁
兵數千以承大威何遽其必敗乎遂留爲後拒諸營旣引
宗方勒厲軍士堅壘壁以死當之禹到前縣議曰以張將
軍之衆當百萬之師猶以小雪投沸湯雖欲勠力其勢不
全也乃遣步騎二千人反還迎宗宗引兵始發而赤眉至
宗與戰却之乃得歸營於是諸將服其勇
又曰隗囂大將王捷別在戎丘登城呼漢軍曰爲隗王城
守者皆必死無二心願諸軍亟罷(亟紀力切)請自殺以明之遂
自刎頸死
又曰世祖即位遣宗正劉延攻天井關與田邑連戰十餘
合延不得進邑迎母弟妻子爲延所獲(東觀漢記曰鄧禹使積弩將軍馮愔)
(將兵擊邑愔悉得邑母弟妻子)後邑聞更始敗乃遣使詣洛陽獻璧馬即
拜爲上黨太守
晉書曰陶侃使桓宣李陽平襄陽侃使宣鎮之以其淮南
部曲立義成郡宣招懷初附勸課農桑簡刑罰略威儀或
載鉏耒於軺軒或親芸穫於壠畒十餘年間石季龍再遣
騎攻之宣能得衆心以寡弱拒守議者以爲次於祖逖周
訪
又曰吳彦爲吳建平太守時王濬將伐吳造舡於蜀彦覺
之請增矣爲備皓不從彦乃輙爲鐡鎻撗断江路及師臨
境緣江諸城皆望風降附或見攻而拔唯彦堅守大衆攻
之不能剋退舍禮之
梁書曰侯景反兵逼建業衆皆兇懼梁將羊侃爲守城督
侃僞稱得外射書云邵陵王西昌侯兵巳至路衆乃少安
賊爲尖頭木驢攻城矢石所不能制侃作雉尾炬施鐡鏃
以油灌之擲驢上燒之俄盡賊又東西四面起土山以臨
城城中震駭侃命爲地道潛引其土山不能立賊又作登
城樓車高十餘丈欲臨射城内侃曰車高塹虛彼來必倒
可卧而觀之不勞設備及車動果倒衆皆服焉賊頻攻不
捷會侃病死城方䧟
又曰蔡道恭爲司州刺史魏圍司州時城中衆不滿五千
人食纔半歲魏軍攻之晝夜不息乃作大車載土四面俱
前欲以填塹刺史蔡道恭塹内作蒙艟鬪艦以待之魏人
不得進又潛作伏道以決壍水道恭載土填塞之相持百
餘日前後斬獲不可勝計魏大造梯衝攻圍日急道恭用
四石烏&KR0238;大弓射所中皆洞甲飲羽一發或貫兩人敵人
望弓皆靡又於城内作土山多作大矟長二丈五尺施長
刃使壯士執以刺魏人魏軍甚憚之
陳書曰宜黃侯慧紀鎮荆州隨師濟江慧紀率將士三萬
人舡艦千餘乘㳂江而下欲趣臺城遣南康太守吕肅將
兵據巫峽以五條鐡鎻横江肅竭其私財以充軍用隋將
楊素奮兵擊之四十餘戰爭馬鞍山及磨刀澗守險隋軍
死者五千人陳人盡取其鼻以求功賞旣而隋軍屢捷獲
陳之士三縱之肅乃遁
後周書曰李遷哲天和三年進位大將軍詔遷哲率金上
等諸州兵鎮襄陽五年陳將章昭逹攻逼江陵梁主蕭
告急於襄州衛公直令遷哲往救焉遷哲率其所部守江
陵外城與陳將程文季交戰兵稍却遷哲乃親自䧟陣手
殺數人會江陵㹅管陸騰出兵助之陳人又因水汎長壞
龍川寧朔堤引水灌城城中驚擾遷哲乃先塞水又募驍
勇出擊之頻有斬獲衆心稍定俄而敵人郭内焚燒人家
遷哲自率騎出南門又令步兵自北門出兩軍合勢首尾
邀之陳人復敗多投水而死是夜陳人又竊於城西堞以
梯登者巳百數人遷哲又率驍勇扞之陳人復潰俄而大
風暴起遷哲乘闇出兵擊其營陳人大亂殺傷甚衆陸騰
復破之於西堤陳人乃遁
又曰太祖以王羆爲荆州刺史進號撫軍將軍梁復遣曹
義宗衆數萬國荆州堰水灌城不没者數板時旣内外多
虞未遑救援乃遺羆鐡劵云城全當授夲州刺史城中糧
盡羆煑粥與將士均分而食之每出戰嘗不擐甲胄大呼
曰荆州城孝文皇帝所置天若不祐國家使賊箭中王羆
不爾王羆湏破賊屢經戰陣亦不被傷彌歴三年義宗方
退進封霸城縣公尋遷車騎大將軍
又曰王羆華州刺史沙苑之役齊神武士馬甚盛太祖以
華州衝要遣使勞羆令加守備羆語使人曰老羆當道卧
驩子安得過太祖聞而壯之及齊神武至城下謂羆曰何
不早降羆乃大呼曰此城是王羆家生死在此欲死者來
齊神武遂不敢攻
又曰王思政守穎川兼河南諸軍事東魏太尉高岳行臺
慕容紹宗儀同劉豐生等率騎十萬來攻穎川城内卧鼓
偃旗若無人者岳恃其衆謂一戰可屠乃四面鼓噪而上
思政選城中驍勇開門出入岳衆不能當引軍亂退思政
登城遥見岳陣不整乃率步騎三千出邀擊之殺傷甚衆
然後還城設守禦之備岳知不可卒攻乃多修營壘又隨
地勢高處築土山以臨城中飛梯大車晝夜盡攻擊之法
思政亦作火鑚(子筭切)因迅風便投之土山又以火箭射之
燒其攻具仍募勇士縋而出戰岳衆披靡其守土山人亦
弃山而走思政即命據其兩土山置折堞以助防守岳等
於是奪氣不敢復攻齊文襄更益岳兵堰(於建反)洧水以灌
城城中水泉湧溢不可防止懸釡更炊糧力俱竭慕容紹
宗劉豐生及其將慕容永珍共乘樓船以望城内令善射
者俯射城中俄而大風暴起船乃飄至城下城上人以長
鈎牽船弓弩亂發紹宗窮急透水而死豐生向土山復中
矢而斃生擒永珍思政謂之曰僕之破亡在於晷漏誠知
殺卿無益然人臣之節守之以死乃流涕斬之并收紹宗
等尸以禮埋瘞
又曰將賀若敦率步騎六千渡江取陳湘川陳將侯瑱討
之江路遂斷糧援旣絶人懷危懼敦於是分兵抄掠以充
資費恐瑱等知其糧少乃於營内聚土覆之以米集諸營
軍士人各持囊遣官司部分若給糧者因召側近村民佯
有所訪問令於營外遥見隨即遣之瑱等聞之良以爲實
乃據守要險欲曠日老敦敦又增脩營壘造廬舍示以持
久敦軍數有叛人乘馬投瑱者遂納之敦又別取一馬趣
船船中逆以鞭鞭之如是者再三馬便畏船不上後伏兵
於江岸遣人乘畏船馬以招瑱軍詐稱降附瑱遣兵迎接
竟來牽馬馬旣畏船不上敦發伏掩之盡殪又湘之人乘
輕船載米粟乃籠鷄鴨以餉瑱軍敦患之乃爲土人裝船
伏甲士於中瑱兵見之謂餉舡至逆來爭之敦甲士出而
擒之此後實有饋餉乃亡命奔瑱者猶謂敦之設詐逆遣
扞擊並不敢受相持歲餘瑱不能制
北史曰西魏將韋孝寬守玉壁東魏大將齊神武命攻之
連營數十里至於城下乃於城南起土山欲乘之以入當
其山處城上先有兩高樓孝寬更縛木接之令極峻多積
戰具以禦之敵人以樓高不得入遂於城南鑿地道又於
城北起土山且作且攻晝夜不息孝寬復掘長塹截其道
乃置戰士屯於塹上城外每穿至塹戰士即擒殺之又於
塹外積柴貯火敵人有在地道内者便下柴火以皮吹
之(蒲拜切)火氣一衝咸即灼爛城外又作攻車車之所及莫
不摧毀雖有排楯莫之能抗孝寬乃縫布爲幔隨其所向
則張設之布旣懸於空中其車竟不能壞城外又縛松麻
於竿灌油加火規以燒布并欲焚樓孝寬復長作鐡鉤利
其鋒刃火竿亦來以鉤遥割之松麻俱落城外又於城西
面穿地作二十一道分爲四路於其中各施梁柱作訖以
油灌柱放火燒之柱折城並崩壞孝寬又隨壊處堅木柵
以扞之敵不得入城外盡其攻擊之術孝寬咸拒破之竟
以全
隋書曰梁士彦遷熊州刺史後從武帝拔晉州進位柱國
除使持節晉絳二州諸軍事晉州刺史及帝還後齊後主親
緫六軍而圍之獨守孤城外無聲援衆皆震懼士彦慷慨目
若賊盡銳攻之樓楪皆盡城雉所存尋仞而巳或短兵相
接或交馬出入士彦謂將士曰死在今日吾爲𡭗先於是
勇烈齊奮呼聲動地無一不當百齊師必却乃令妻妾軍
民子女晝夜脩城三日而就帝率六軍亦至齊師解圍營
於城東十餘里士彦見帝持帝鬚而泣曰臣幾不見陛下
帝亦爲之流涕時帝以將士疲倦意欲班師士庶叩馬而
諫曰今齊師遁衆心皆動因其懼也而攻之其勢必舉帝
從之大軍遂進帝執其手曰余之有晉州爲平齊之基若
不固守則事不諧矣朕無前慮惟恐後變善爲我守之
又曰郭榮宇文護擢中外府水曹參軍時齊寇屢侵護令
榮於汾州觀賊形勢時汾州與姚襄鎮相去懸遠榮以爲
二城孤迥勢不相救請於州鎮之間更築一城以相控攝
護從之俄而齊將祖孝先攻䧟姚襄汾州二城唯榮所立
者獨能自守護作浮橋出兵渡河與孝先戰孝先於上流
縱火筏以擊浮橋護令榮督便水者引取其筏以功授大
都督護
又曰劉弘字仲遠拜泉州刺史會高智慧作亂以兵攻州
弘城中守百餘日救兵不至前後出戰死亡太半糧盡無
所食與士卒數百人煑犀角腰帶及剥樹皮而食之一無
離叛賊知其飢餓欲降之弘抗節彌厲賊悉衆來攻城䧟
爲所害上聞而嘉歎者久之賜物二千叚
又曰李景檢校代州揔管漢王諒作亂并州景發兵拒之
諒遣劉嵩襲景戰於東城昇樓射之無不應弦而倒選壯
士擊之斬獲略盡諒復遣嵐州刺史喬鍾葵率勁勇三萬攻
之景戰士不過數千加以城池不固爲賊衝擊崩毀相繼
景且戰且築士卒皆殊死闘屢挫賊鋒司馬馮孝慈司法
參軍吕玉並驍勇善戰儀同三司侯莫陳又多謀畫上拒
守之術景知將士可用其後推誠於此三人無所關預唯
在閤持重時出撫循而巳月餘朔州緫管楊義臣以兵來
