太平御覽卷第八百八
珍寳部七
琥琥珀馬腦
琉璃車渠頗黎
水精雲母瑟瑟
玗琪
琥
說文曰琥發兵瑞玉爲琥文
周禮春官上大宗伯曰白琥禮西方
周禮秋官下小行人曰合六幣琥以繡也
左傳昭七曰魯昭公疾徧賜大夫大夫不受賜子家子雙
琥一環一璧受之大夫皆受其賜(事見璧門)
吕氏春秋曰戰闘用琥
虎魄
廣雅曰琥魄珠也生地中其上及旁不生草淺者五尺深
者八九尺大如斛削去皮成琥魄初時如桃膠凝堅乃成
其方人以爲枕出博南縣
典略曰大秦國多琥魄
續漢書曰哀牢夷出光珠琥魄
吳書曰虞翻少好學有高氣年十二客有候其兄者不遇
遇翻翻追書與曰僕聞虎珀不取腐芥慈石不受曲針過
而不存不亦宜乎客得書竒之由是見稱
沈約宋書曰武帝時寧州常獻虎珀枕甚光麗時將北征
以虎珀治金瘡上大悅命擣碎分付諸將
西京雜記曰宣帝有身毒寳鏡一枚大如八銖錢常以虎
珀笥盛之
異物志曰虎珀之夲成松膠也或以作杯瓶
華陽國志曰珠穴出光珠虎珀能吸芥
西域諸(國志曰珠穴出)麋盧水邊沙中有短腰蜂窠燒治以爲虎
珀
玄中記曰楓脂輪入地中千秋爲虎珀
博物志曰松脂淪入地中千年化爲茯苓千年化爲琥珀
虎珀一名紅珠今太山有茯苓而無虎珀益州永昌出虎
珀而無茯苓或復云燒蜂窼所作未詳此二說
拾遺記曰昔漢武寳鼎元年西方貢珍怪青虎珀鷰置之
静室自於室内鳴翔
又曰吳主聞潘夫人有色令進其圖圖成吳主見之驚喜
以琥珀如意撫案即折曰此神女也因納之
又曰江引悅鄧夫人月下舞水精如意誤傷其頰令太
醫醫之以白獺髓和琥珀末塗之遂差
神農夲草經曰取鷄卵黃白渾雜者熟煑及尚軟隨意
刻作物以苦酒漬數宿旣堅内着杓中佳者亂眞矣(此世所常用作)
(無不成)
左思蜀都賦曰虎珀丹青珠江瑕英
潘尼詩曰駕言遊西岳寓目二華山金樓虎珀階象榻瑇
瑁筵中有神秀士不知幾何年
馬腦
廣雅曰馬腦石次玉也
魏略曰大秦國多馬腦
涼州記曰吕纂咸和二年盗發張駿陵得馬腦鍾榼
北齊書曰武平中除傅伏爲東雍州刺史會周克并州遣
韋孝寬來招伏曰并州已平故遣公兒來報便宜急下授
上大將軍武鄕郡開國公即給告身以金馬腦二酒鍾爲
信伏不受
北史曰梁主蕭察曾獻馬腦鍾周文帝執之頋丞郎曰能
擲樗蒲頭盧者便與鍾巳經數人不得頃至薛端乃執樗
蒲頭而言曰非爲此鍾可貴但思露其誠耳擲之五子皆
黑文帝大悅即以賜之
古今注曰魏武帝以馬腦石爲馬勒
拾遺記曰帝顓頊時有丹丘國獻馬腦甕以盛甘露充於
厨丹丘之地有夜义駒䟦之鬼能以赤馬腦爲瓶盂及樂
器皆精妙於中國用者一云馬腦者惡鬼之血凝成此物
也黃帝時有馬腦甕至堯時猶有甘露在其中盈而不竭
玄中記曰馬腦出月氐
魏文帝曰馬腦勒賦曰玉屬也出自西域文理交錯有似
馬腦故其方人因以名之
陳琳馬腦勒賦曰託瑶溪之寳岸臨赤水之珠波
陸機靈龜賦曰若車渠繞理馬腦縟文龜甲錯黿龍鱗
王粲馬腦勒賦曰遊大國以廣觀兮覽希世之偉寳惣衆
材而課美兮信莫臧於馬腦
琉璃
孝經援神契曰神靈滋液則琉璃鏡
廣雅曰琉璃珠也
韻集曰琉璃火齊珠也
漢書地理志曰武帝使人入海市琉璃
續漢書曰哀牢夷出火精琉璃
漢武故事曰武帝好神仙起伺神屋扉悉以白琉璃作之
光照洞徹
又曰漢成帝爲趙飛鷰造服湯殿綠琉璃爲戶
魏略曰大秦國出赤白黑黃青綠紺縹紅紫十種琉璃
魏書曰天笁國人商販至京自云能鑄石爲五色琉璃於
是採礪山石於京師鑄之旣成光澤美於西方來者乃詔
爲行殿容百餘人光色映徹觀者見之莫不驚駭以爲神
明所作自此國中琉璃遂賤人不復珍之
吳曆曰黃龍扶南諸外國來獻琉璃
晉書曰王濟豪侈帝常幸濟宅供饌甚豐悉貯琉璃器中
帝甚美
又曰汝南王醼公卿以琉璃鍾行酒酒及崔洪洪不肯執
問其故曰慮有執玉不趍之義
洞冥記曰東方朔得五色露以琉璃器盛之獻武帝
拾遺記曰董偃設紫琉璃屏風
世說曰滿奮畏風在晉帝坐北䆫作琉璃扉實密以疎奮
有寒色帝笑奮荅臣猶吳牛見月而喘(吴牛水牛也南士多暑而水牛畏熱)
(見月疑是日所以喘奮太尉寵之孫也)
廣志曰琉璃出黃支斯調大秦日南諸國
南州異物志曰琉璃夲質是石欲作器以自然灰治之自
然灰狀如黃灰生南海濱亦可浣衣用之不湏淋但投之
水中滑如苔石不得此灰則不可釋
十洲記曰方文山上有琉璃宫
杜篤論都賦曰槌蜯蛤辟琉璃
諸葛恢集曰詔荅恢今致琉璃枕一
傳咸汚巵賦曰人有遺余琉璃巵者小兒竊弄墮之不潔
意旣惜之人有感物之汙辱乃喪其所以爲寳況君子行
身而可以有玷乎
左思吳都賦曰致遠琉璃珂玳
孫公逹琵琶賦曰回風臨樂刻琉璃
車渠
廣雅曰車渠石次玉也
魏略曰大秦國多車渠
古今注曰魏武帝以車渠爲酒杯
玄中記曰車渠出天笁國
古車渠椀賦曰車渠玉属多纖理縟文出於西國其俗寳
之小以繫頸大以爲器
王粲車渠椀賦曰雜玄黃以爲質似乾坤之未分兼五德
之上美超衆寳而絶倫
陳思王車渠盌賦曰唯盌之所生于涼風之峻湄光如激
電景若浮星河神怪之瓌瑋信一覽而九驚
王處道車渠觶賦曰温若騰螭之升天曜似遊鴻之遠
臻
頗黎
梁四公子記曰扶南大舶從西天笁國來賣碧頗黎鏡面
廣一尺五寸重四十斤内外皎潔置五色物於其上向明視
之不見其質問其價約錢百萬貫文帝令有司筭之傾府
庫當之不足其商人言此色界天王有福樂事天澍大雨
雨衆寳如山納之山藏取之難得以大獸肉投之藏中肉爛
類寳一鳥銜出而此寳焉舉國不識無敢酬其價者
唐書曰高宗上元二年十二月拔汗那王獻碧頗黎及地
黃龜兹白王素稽獻金頗黎
天笁記曰大雪山中有寳山諸七寶並生取可得唯頗黎
寳生高峯難得
玄中記曰大秦國有五色頗黎紅色最貴
十洲記曰崑崙山上有紅碧頗黎宫名七寳堂是也
水精
廣雅曰水精謂之石英
續漢書曰哀牢夷出水精
魏略曰大秦國一名黎難宫室皆水精爲柱食器亦然
廣志曰水精出大秦黃支國
十洲記曰崑崙山上有水精闕
山海經曰堂庭山多水玉(注曰水玉仐水精也)
列仙傳曰赤松子服水玉
拾遺記曰周靈王二十三年起昆昭之臺篩水精爲泥
又曰鬱夷國於山上架樓室向明以開戶牖以水精火藻
爲階
司馬相如上林賦曰精磊砢
劉魯都賦曰水精潜光於雲穴也
劉公幹清慮賦曰入鐐碧之間出水精之都上青艧之山
蹈琳瑉之塗
雲母
春秋運斗樞曰樞星散爲雲母
漢書曰王莽侍中待詔有說莽鴟自虎吻犲狼聲者莽誅
待詔而封告者後常翳雲母屏風非親近莫得見
范曄後漢書曰鄭弘爲太尉弟五倫爲司空初倫爲會稽
召弘署督郵每朝弘曲躬自卑帝聽置雲母屏風分隔其
間
晉陽秋曰孫秀降賜雲母車
梁書曰南岳鄧先生名郁荆州建平人也少而不仕隱居衡
山極峻之嶺立小板屋兩間足不下山斷糓三十餘載唯
以澗水服雲母屑日夜誦大洞經
唐書曰吳王杜伏威性好左道因合金丹求長生之術常
服雲母散
又曰尉遲敬德遂飛練金石閑居服雲母粉
淮南萬畢術曰雲母入地千歲不朽雲母在足無踐棘(注曰)
(取大雲母塗足下踐棘不能刺)
淮南子曰雲母來水(雲母石可致水)
抱朴子曰雲母五色其多青者名雲英宜以春服之多赤
者名雲珠宜以夏服之多白者名雲液宜以秋服之多黑
者名雲母宜以冬服之但有青黃二色者名雲沙宜以季
夏服之皛皛純白者名磷石可四時長服
又曰吳景帝戍將於廣陵掘冢有人如生棺中雲母厚尺
許
西京雜記曰晉幽公冢甚高美門關皆是石坐撥除深入
乃得雲母深處見百餘尸縱横相枕籍皆不朽唯一男子
餘皆女子或坐或立或卧衣服形色不異生人
又曰成帝設雲母帳雲幄雲幕於甘泉紫殿世謂之三雲
殿
晉公卿禮族曰賜太牢安平王治雲母輦
晉宫闕名曰含元池中有雲母舡
洛陽宫殿記曰宫中有林商等觀皆雲母置䆫裏日照之
煒煒有光
列仙傳曰方回堯時隱人練食雲母
三齊記曰東武城有雲母山山有雲母因以爲名安期先
生常所遊餌
東園祕記曰以雲母壅尸則亡人不朽帝馮貴人素國色
亡巳十餘年冢爲賊所發形貌如故但冷耳盗共姦通之
後捕得之此賊言貴人棺有數斛雲母
石虎鄴中記曰虎作雲母五眀金薄扇
裴淵廣州記曰增城縣有雲母向日出照之晃曜
地理志曰瑯瑘定山出雲母
王建平典術曰雲母有五名其色青黑五色亂文者名曰
雲母白而微青名曰雲英如水露黃白名曰雲沙青赤雜
者名曰雲珠黃白而赤重厚名陽起石雲母根也其中黑
文班如錢名雲膽傷人不可服第一隣石第二雲母第三
雲珠第四雲英第五雲光服隣石壽五千年服雲母壽三
百年服雲英千年服雲光與天地同保
瑟瑟
明皇雜錄曰上於華清宫置長湯數十間屋又爲銀鏤&KR0238;
舡至於檝棹皆飾以珠玉又於湯中壘瑟瑟及沉香爲山
以狀&KR0801;洲方丈
又曰&KR0593;國夫人奪韋氏宅造中堂旣成召匠圬墁授二百
萬賞其直而復以金杯二瑟瑟三斗爲賞後曾有暴風拔
樹委其堂上已而視之略無所傷旣撤瓦以觀之皆承以
木瓦其傳作精至皆此類也
玗琪
說文曰玗石之似玉者也
爾雅曰東方之美者醫無閭之珣玗琪
山海經曰開明北有玗琪樹玗琪玉屬
太平御覽卷第八百八
