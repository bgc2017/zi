太平御覽卷第二百八十二
兵部十三
機略一
孫子曰凢戰者以正合以竒勝(正者當敵竒兵從旁擊其不備)故善竒者
無窮如天地不竭如江海終而復始日月是也死而更生
四時是也故聲不過五五聲之變不可勝聞色不過五五
色之變不可勝觀味不過五五味之變不可勝嘗(以喻竒正無窮)
(也)戰數不過竒正竒正之變不可勝窮也竒正相生如循
環之無端孰能窮之哉故水之疾至於漂石者勢也鷙鳥
之擊至於毀折者節也(發起討擊敵之)是以善戰者其勢險(險猶疾也)
其節短(短近)勢如彍弩節如發機(在疾不遠發則中也)紛紛紜紜鬪亂
而不可亂(旌旗亂也示敵者若亂以金鼓齊之)渾渾沌沌形圓而不可敗也
(車騎轉形圓者出入有道齊整)
左傳曰齊侯登巫山以望晉師晉人使司馬斥山澤之險
雖所不至必旆而䟽陣之使乘車者左實右僞以旆先輿
曳柴而從之以揚塵齊侯見之畏其衆也乃脫歸齊師夜
遁師曠告晉侯曰鳥烏之聲樂齊師其遁邢伯告中行伯
曰有班馬之聲齊師其遁(邢伯楚中行伯也)
又曰吳從楚師及清發將擊之夫槩謂王曰困獸猶鬪况
人乎若知不免而致死必敗我使先濟者知免後者慕之
蔑有鬭心半濟而後可擊也從之又敗之楚人爲食吳人
及之奔食而從之
又曰鄭人侵衛牧以報東門之役衛人以燕師伐鄭鄭將
祭足原繁泄駕以三軍軍其前使曼伯子元潜軍軍其後
燕人畏鄭三軍而不虞制人鄭二公子以制人敗燕師于北
制君子曰不備不虞不可以師
又曰宋襄公及楚人戰于泓宋人旣成列楚人未旣齊(未盡)
(度弘水也)司馬子魚曰彼衆我寡及其未旣濟也請擊之公曰
不可旣濟而未成列又以告公曰未可旣陣而後擊之宋
師敗績公傷股門官殱焉國人皆咎公公曰君子不重傷
不擒二毛(二毛頭白有二色者也)古之爲軍也不以阻隘也(不因阻隘以求)
(勝)寡人雖亡國之餘(宋商紂之後也)不鼓不成列子魚曰君未知
戰勍敵之人隘而不成列天贊我也(勍強也言楚在險隘不得陳列天所以佐)
(宋也)阻而鼔之不亦可乎猶有懼焉(雖因阻擊之猶恐不勝也)且今之勍
者皆吾敵也雖及胡耇獲則取之何有於二毛(今之勍者謂與吾竸)
(者也胡耇元老之稱也耇音苟)明恥教戰求殺敵也(明設刑戮以恥不果也)傷未及
死如何勿重(言尚能害已也)若愛重傷則如勿傷愛其二毛則如
服焉(言苟不欲傷殺敵人則本可不湏鬭也)三軍以利用也(爲利興也)金鼓以聲
氣也(鼓以佐士衆之聲氣也)利而用之阻隘可也聲盛致志鼔儳可
也(儳巖未整陣也儳音䜛通典曰宋公違之而敗也)
又曰越伐吳吳子禦于笠澤夾水而陣越爲左右勾卒(勾卒)
(伍伍相著别爲左右屯也勾音鈎)使夜或左或右鼔譟而進吳師分以禦
之越以三軍潜涉當吳中軍而鼓之吳師大亂遂敗之(左右)
(勾卒爲聲勢以分吳而三軍精卒并力擊其中軍故得勝吳越春秋越伐吳起軍於江南乃分兵爲左右軍將有私)
(卒六千人爲中軍日昏乃令左軍銜枚泝江五里右軍銜枝㳂江五里夜半鳴鼓吳師聞之大駭曰越人來攻我乎)
(因分其軍爲二陣拒越越王乃以其中軍銜枚潜涉不鼓不譟以襲攻之吳師大敗此與左氏傳事同小異故附于)
(此)
又曰吳子闔廬問於伍員曰初而言伐楚余知其可也而
恐其使余往也又惡人之有余之功也今余將自有之矣
伐楚何如對曰楚執政衆而乖莫適任患(適音的)若爲三師
以隷焉(隷猶勞也)一師至彼必皆出彼出則歸彼歸則出楚必
道弊(罷弊於道)亟隷以罷之(亟數也音器隷音羊至切)多方以誤之旣罷(音疲)
而後以三軍繼之必大克之闔廬從之楚於是乎始病終
於吳師入郢(郢楚都也)
又曰吳伐越越子勾踐禦之陣于擕李(擕將遂切)勾踐患吳之
整也使死士再擒焉不動(使敢死之士往輙爲吳師所擒欲使吳師亂取之而吳不動)
使罪人三行屬劒於頸(以劒注頸行戶郎切)而辭曰二君有理(理軍旅也)
臣于旗鼓(犯軍令也)不敏於君之行前不敢逃刑將歸死遂自
剄也師屬之目越子因而伐之大敗吳師
又曰楚子圍宋晉侯將救之大夫先&KR0942;曰報施救患取威
定霸於是乎在矣狐偃曰楚始得曹而新婚於衛若伐曹
衛楚必救之則宋免矣從之而斛
又曰晉楚戰于城濮楚將子玉從晉師晉師陣于莘北胥
臣以下軍之佐當陳蔡子玉以若敖之六卒將中軍曰今
日必無晉矣鬪宜申將左鬪勃將右晉禆將胥臣蒙馬以
虎皮先犯陳蔡陳蔡奔楚右師潰(陳蔡屬楚右師)狐毛設二旆而
退之(旆大旆也又建一旆而退使若大將稍却也)欒枝使輿曳柴而僞遁(曳柴起塵)
(詐爲衆走)楚師馳之原&KR0942;郄溱以中軍公族横擊之(公族公所師之軍)
狐偃以上軍夾攻楚左師潰楚師敗績子玉收其卒而止
故不敗晉師三日館糓(館舍也食楚軍穀三日也)
又曰楚將鬪廉帥師及巴師圍鄾(音憂)鄧養甥&KR2157;(甥音男)
帥師救鄾三逐巴師不克鬪廉衡陣其師於巴師之中以
戰而北(衡横也分巴師爲二部鬭廉横陣於其間以與鄧師戰而僞北北走)鄧人逐之背巴
師而夾攻之(楚師僞走鄧師逐之背巴師巴師攻之楚師自前與戰也)鄧師大敗鄾人
宵潰(宵夜)
又曰晉師伐秦秦人毒涇上流師人多死
又曰楚師伐吳鍼(音針)尹固與王同舟王使執燧象以奔吳
師(燒火燧繫象尾使赴吳師驚之鍼軄深切)
又曰時邾人城翼(翼邾邑也)還將自離姑(離姑邾邑也從離姑則道經魯之武城也)
大夫公孫鉏曰魯將禦我欲自武城還循山而南(至武城而還依)
(山南行不欲過武城鉏助魚切)大夫徐鉏丘弱茅地(二子邾大夫)曰道下遇雨
而將不出是不歸也(謂此道下山濕)遂自離姑(遂過武城)武城人塞其
前(以兵塞其前道)斷其後之木而弗殊邾師過之乃推而蹷之遂
取邾師(推士追切蹷其月切)
又曰晉將陽處父侵蔡(父音甫)楚將子上救之與晉師夾泜
而軍(泜直利切)處父患之使謂子上曰吾聞之文不犯順武不
違敵子若欲戰則吾退舍子濟而陣(欲避楚使度成陣而後戰)遲速唯
命不然紓我(紓緩)老師費財亦無益也乃駕以待子上欲涉
大孫伯曰不可晉人無信半涉而薄我悔敗何及不如紓
之乃退舍(楚退欲使晉度)陽子宣言曰楚師遁矣遂歸楚師亦歸
太子商臣譛子上曰受晉賂而避之楚之恥也罪莫大焉
王殺子上
戰國策曰秦伐趙趙以趙奢之子代廉頗爲將拒秦將王
齕於長平(齕音恨勿切)秦王聞之乃隂使武安君白起爲上將
軍而王齕爲禆將軍令軍中有敢泄武安君者斬馬服子
至則出兵擊秦軍秦軍佯敗而走張二竒兵以劫之趙軍
逐勝追造秦壁秦壁堅距不得入而秦竒兵貳萬五千人
絶趙軍又一軍五千騎絶趙壁間趙軍分而爲二糧道絶
而秦出輕兵擊之趙戰不利因築壁堅守以待救至秦王
聞趙食道絶王自之河内賜民爵各一級發年十五以上
悉詣長平遮絶趙救及糧食至九月趙卒不得食四十六
日皆内隂相殺食來攻秦壘欲出爲四隊四五復之不能
出其時馬服子卒自相搏戰秦軍射殺之軍大敗卒二十
餘萬人降皆坑之
又曰燕軍大破齊國齊將田單守即墨知士卒可用乃身
操板插與士卒分功妻妾編行伍之間盡散飯食饗士令
甲卒皆伏使老弱女子乘城遣約降於燕燕軍皆呼萬歲
田單又牧人金得千鎰令即墨冨豪遺燕將書曰即墨即
降願無掠虜吾族家妻妾令安堵燕將大喜許之燕軍由
此益懈田單出軍擊大敗之
又曰燕師伐齊巳下七十餘城圍即墨未下齊將田單乃
收城中得千餘牛爲縫繒衣畫以五綵龍文束兵刃於其
中角而灌脂束葦於尾燒其端鑿城數十穴夜縱牛壯士五
千人隨其後牛尾熱怒而奔燕軍燕軍夜大驚牛尾炬火
光明炫燿燕軍視之皆龍文所觸盡死傷五千人因銜枚
擊之而城中鼓譟從之老弱者皆擊銅器爲聲聲動天地
燕軍大駭敗走而齊七十餘城皆復爲齊
又曰燕將騎劫攻齊即墨齊將田單拒守乃宣言曰吾唯
懼燕軍之劓所得齊卒置之前行與我戰即墨敗矣燕人聞
之如其言城中人見齊降者盡劓皆怒堅守唯恐見得田
單又縱反間曰吾懼燕人掘吾城外冢墓戮先人可爲寒
心燕軍盡掘壟墓燒死人即墨人從城上遥見皆涕泣其
欲出戰怒皆十倍因大敗燕
又曰魏趙相攻齊將田忌引兵救趙孫臏曰夫解雜亂紛
糺者不控捲(丘員切)救鬪者不搏撠(音戟)批亢擣虚形格勢禁
則自爲解耳今魏趙相攻輕兵銳卒必竭於外老弱罷於
内君不若引兵疾走大梁據其街路衝其方虚彼必釋趙
而自收弊於魏也田忌從之直走大梁魏師遂退
又曰齊孫臏謂齊王曰凢伐國之道攻心爲上務先伏其
心今秦之所恃爲心者燕趙也當收燕趙之權今說燕趙
之君勿虚言空辭必將以實利以回其心所謂攻其心者
也
史記曰秦伐韓軍於閼與趙王召趙奢而問可救不對曰道
遠險狹譬兩鼠鬪於穴中將勇者勝王乃命救之秦軍武安
西鼔譟勒兵武安屋瓦盡震趙奢堅壁留二十八日不行秦
間來入奢善食而遣之間還報曰去國三十里而不行秦將大
喜秦間去趙奢卷甲而趨之軍士許歴曰秦人不意趙師
至此其來氣盛將軍必厚集陣以待之先據北山上者勝
奢許諾即以万人趨之秦兵後至爭山不得上奢縱兵大
破秦軍解閼與之圍
又曰李廣軍敗爲匈奴生得佯死騰上胡兒善馬抱兒南
馳以故得脫
太平御覽卷第二百八十二
