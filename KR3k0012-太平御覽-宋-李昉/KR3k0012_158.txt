太平御覽卷第一百五十八
州郡部四
河南道上
開封府
河南府
陜州
東京開封府
元和郡國志曰禹貢兖州之域春秋時爲鄭地戰國時爲
魏都
史記曰魏惠王自安邑里徙大梁(今浚儀縣按後漢書大梁城魏惠王所築)
漢書曰酈食其說高祖曰陳留天下之衝四通五逹之
郊
又曰文帝以皇子武爲梁王都大梁後東徙睢陽(注曰睢陽今宋)
(州也)
後漢書曰明帝永平十五年東巡至大梁
春秋後語曰蘇秦去韓之魏說襄王曰大王之地南有鴻
溝陳留汝南郾邵陵舞陽新都東譙潁煑棗無䟽(鴻溝今在譙縣)
(潁今潁州煑棗今曹州宛可地無䟽或作無咠未詳所在)西有長蛇之地(史記作長城之地今武原)
(縣有長城)北有河水卷燕酸棗地方千里田舍廬廡之數無所
不畜收人民之衆牛馬之多夜行不絶&KR1985;&KR1985;殷殷(車馬聲也&KR1985;火)
(宏切)夫魏天下之強國也王天下之賢王也
郡國志曰東魏孝靜帝以此置梁州周宣帝改爲汴州以
其臨汴水爲名也隋大業十三年州廢以開封浚儀屬鄭
州隋亂䧟賊唐武德四年平王世充復置汴州
五代史曰梁開平元年梁祖初開國升汴州爲開封府建
名東京元管開封浚儀陳留雍丘封丘尉氏六縣至是割
滑州之酸棗長垣鄭州之中牟武陽宋州之襄邑曹州之
戴邑許州之扶溝&KR0739;陵陳州之太康九縣隷焉後唐復降
爲汴州以宣武軍爲額其陽武長垣扶溝考城等四縣仍
且隷汴州其餘五縣却還夲部晉天復中復升爲東京復
以前五縣隷之漢周並因之
太康地記曰豫州之分其人得中和之氣性安舒其俗阜
其人和今俗多寬慢
漢志曰開封逢池在東北或曰宋之逢澤也瓉曰汲郡古
文梁惠王廢逢忌之藪以賜民今浚儀是也
史記曰王稽興范睢言曰先王待我于三亭之南(三亭今屬浚儀)
陳留風俗儀傳曰阮簡爲開封令有劫賊外白甚急簡方
圍棋長嘯曰局上有劫甚急
徐廣史記音義曰秦孝公會諸侯於蓬澤〇圖經曰浚儀有
高陽故城顓頊高陽氏佐少昊有功封於此城
又曰浚儀有信陵亭在城内即魏公子無忌勝槩之地
左傳曰韓起送女於楚還過鄭鄭伯勞諸國(今圍城是也)
漢志曰陳留郡鄭邑後爲陳所併故曰陳留瓉曰宋亦有
留彭城留是也留屬陳故稱陳留也
古史考曰伊尹生於空桑陳留有空桑故城
家語曰孔子南遊於楚至阿谷之隧使子貢奉觴從女子
乞飲今陳留有阿谷水
漢志曰雍丘屬陳留故𣏌國周武王封禹後東樓公
左傳曰衛侯伐鄭至于鳴鴈(在雍丘有鳴鴈亭)
左傳曰齊桓公會諸侯于葵丘(今在雍丘縣)
漢志曰東昏陳留郡莽改曰東明
又曰襄邑屬陳留有服官莽曰襄平師古曰襄邑宋地夲
承匡襄陵鄕宋葬公所葬故曰襄陵秦始皇以承匡卑濕
故徙縣於襄陵謂之襄邑縣陳留風俗傳曰襄邑縣南有
渙水睢水傳曰睢渙之水出文章故有黼黻藻錦日月華
蟲以奉天子宗廟御服焉
左傳曰宣二年鄭破宋師于大棘杜預曰在襄邑
後漢地理志曰陳留郡巳吾有大棘鄕
國都記云封丘衛地故燕之延鄕也高祖與項羽戰戰於
延鄕有翟母免其難故以延鄕封翟母焉
漢志曰封丘屬陳留郡孟康曰春秋時敗翟于長丘今翟
溝是也
漢志曰尉氏屬陳留郡應劭曰古獄官曰尉氏鄭之别邑
也瓉曰鄭大夫尉氏之邑遂以爲邑師古曰鄭大夫尉氏
亦以掌獄之官故爲族耳
後漢地理志曰陳留郡尉氏有陵樹鄕鄕北有澤澤有天
子苑囿有秦樂廐漢以馴養猛獸
漢志曰外黃屬陳留郡張晏曰魏郡有内黃故加外耳瓉
曰縣有黃溝故依之也
左傳曰惠公敗宋師于黃杜注外黃縣東有黃城
陳留風俗傳曰沛公起兵野戰喪皇妣於皇鄕天下平定
乃使使者以梓宫招䰟於野有丹蛇自洒濯入梓宫其俗
處仍有遺髮(其處在小黃屬陳留)
漢志曰長垣屬陳留郡莽曰長固
孟康曰春秋會于匡今匡城是
晉地道記云長垣故衛故匡城地孔子所厄處也
地道記曰承匡城在縣西左傳文十一年會晉郤缺于承
匡是也
漢志曰鄢屬陳留莽曰順通
左傳隱公曰鄭伯克叚于鄢
又鄭太叔侵鄭至于廪延注曰縣北有延津後漢地理志
曰即酸棗也
戰國策云齊欲發卒取周九鼎顔率曰夫梁之君臣欲得
九鼎謀於沙海之上爲日久矣(沙海屬浚儀)
陳留風俗傳曰縣有蒼頡師曠城其城有列仙吹臺梁王
增築之以爲吹臺(俗号繁臺)
史記曰大梁城有十二門東門曰夷門隱士侯嬴年七十
家貧爲大梁夷門抱關者魏公子無忌厚遺之不肯受
水經曰大禹塞滎陽澤開渠以通淮泗名莨菪渠即汴渠
也漢平帝時河汴決壞後明帝遣使者修治汴渠至隋大
業中更令開導名通濟渠引河水入汴口自大梁之東引
入泗連于淮至江都宮入于海亦謂之御河河畔築御道
植柳煬帝廵幸乘龍舟而往江都自楊益湘南至交廣閩
中公私漕運商旅軸轤相接
隋書曰大業元年以汴水迃曲廻復稍難自大梁城西南
鑿渠引汴水入號通濟渠
西京河南府
十道志曰洛州周之舊都禹貢豫州之域
尚書洛誥曰召公旣相宅周公往營成周使來告卜作洛
誥予惟乙夘朝至于洛師我卜河朔黎水我乃卜澗水東
瀍水西惟洛食又卜瀍水東亦惟洛食(言先卜河北黎水不吉又卜澗瀍之)
(間乃吉)
周禮司徒職曰以土圭之法測土深正日影以求地中日
南則景短多暑日北則景長多寒日東則景夕多風日西
則景朝多隂日至之景尺有五寸謂之地中天地之所合
也四時之所交也風雨之所會也隂陽之所和也然則百
物阜安乃建王國焉
又曰午爲鶉午周之分野自柳九度至張十七度七星周
之分野
周書曰周公將致政乃作大邑于洛北因邙山以爲天下
之湊也
孝經援神契曰八方之廣周洛爲中於是遂築新邑營定
九鼎以爲王之東都
漢書曰商祖欲都洛陽戍卒婁敬求見上曰陛下都洛陽
欲與周室比隆哉上曰然敬曰陛下取天下與周室異周
之先自后稷積德十餘世公劉避狄居豳大王以狄伐故
去豳之歧國人争歸之文王爲西伯武王伐紂八百諸侯
不期而會成王即位周公之屬輔相焉乃營成周於洛邑
以爲天下中四方納貢道里均有德則以王無德則易以
亡凡居此者欲務以德致人不令後世驕奢以虐民也及
周之衰乃分爲二天下莫朝周不能制形勢弱也今陛下
用兵取天下百姓肝腦塗地而欲比隆周室臣以爲不侔
矣不如都秦帝以問張良良曰洛陽雖險其中不過百里
四面受敵此非用武之國不如都關中婁敬之說是也
博物志曰周在中樞三河之分風雨所起四險之國武王
克殷定鼎郟鄏以爲東都
皇甫謐帝王世紀曰周公相成王以鄷鎬偏在西方職貢
不均乃使邵公卜居洛水之陽以即中土
元和郡縣志曰河南府三代皆爲都邑周公營之爲成周
秦爲三川郡漢爲河南郡後漢光武都之
左傳曰初平王東遷辛有適伊川見被髮而祭於野者曰
不及百年此其戎乎其禮先亡矣
帝王世紀曰周襄王十五年秦晉遷陸渾之戎于伊川果
辛有之言
又曰晉趙鞅納王使汝寬守闕塞服虔曰闕塞南山伊闕
也
史記曰秦武王謂甘茂曰寡人欲通三川以窺周室死且
不朽矣
漢志曰雒陽周公遷殷民是爲成周春秋昭二十二年晉
合諸侯于狄泉以其地大成周之城王莽曰宜陽
後漢書曰時天下墾田不以實戸口互有增減詔下郡國
檢覆其事而州郡多不均平百姓嗟怨帝見陳留牘上有
書視之云潁川弘農可問河南南陽不可問帝怒時顯宗
爲東海公年十二言曰吏受郡勑當欲以墾田相方耳帝
問曰何故言河陽南陽不可問對曰河南帝城多近臣南
陽帝鄕多近親
又曰梁鴻登北邙山作五噫之歌曰登彼北邙兮噫覽觀
帝京兮噫宫室崔嵬兮噫寥寥未央兮噫人之劬勞兮噫
魏志曰明帝即位欲平北邙山令登觀臺見孟津廷尉辛
毗諫曰天地之性高高下下今而反之旣非其理若九河
盛溢洪水爲害丘陵皆夷何以禦之乃止
晉書曰武帝問尚書郎虞摯三日曲水事摯曰漢章帝時
平原徐肇以三月初生三女至三日俱亡一村以爲怪乃
相携至水邊洗除因流水以濫觴遂以成俗帝曰若如所
說非嘉事也尚書郎束晳對曰虞摯小生未究其夲此事
起自周公卜成洛邑因流水泛酒故逸詩羽觴隨波流及
秦昭王時三月上巳日置酒河曲遂有金人自泉而出捧
水心劒於王曰令君制有西夏此即其處因立爲曲水焉
二漢相㳂爲盛集帝嘉晢對
隋書曰焬帝命僕射楊素等營構宫室大業元年遂成新
都而徙居之今洛陽宫是也
洛陽地圖曰鞏在洛水之間鞏固也言四面有山可以鞏
固也
朱超石與兄書曰洛下道路夲好青槐暎蔭可愛
陸機洛陽記曰洛陽有銅駞街漢鑄銅駞二枚在宫南四
會道相對俗語曰金馬門外集衆賢銅駞陌上集少年
水經曰伊水東北過伊闕昔大禹䟽龍門以通水兩山相
對望之如闕伊水歷其間謂之伊闕
穆天子傳曰天子射鳥有獸在葭中七萃之士高賁戎擒
之以獻天子命畜之東虞曰虎牢唐諱虎故改武其後又
名成臯
十道志曰壽安縣漢宜陽縣也
史記曰張儀爲秦說韓王曰大王今不事秦秦下甲據宜
陽斷韓之上地東取成臯滎陽則鴻臺之宫非大王有也
又蘇秦說韓宣惠王曰韓北有鞏成臯之固東有宛穰洧
水南有陘山(密縣有徑山)西有宜陽商坂之塞地方九百里帶
甲數十萬
陜州
十道志曰陜州陜郡禹貢豫州之域周爲二伯分陜之地
即古虢國地戰國時屬韓秦併天下屬三川郡
史記曰周成王時召公爲三公自陜以西召公主之自陜
以東周公主之
後漢書曰獻帝東歸至陜議者欲令天子浮河東下太尉
楊彪曰臣弘農人從此巳下東有三十六難非萬乘所當
從乃止
史記曰芮國在今馮翊界魯桓公三年芮伯萬爲母姜氏
所逐遂居于魏(今芮城是也)
詩曰虞芮質厥成文王蹶厥生毛萇注曰虞芮之君相與
爭田而久不平乃相謂曰西伯仁人盍往質焉及入境見
行者讓路耕者讓畔咸相謂曰我等小人不可以履君子
之庭乃相讓所争之地以爲閑田天下聞之歸周者四十
餘國
唐書曰天寳元年陵郡太守李齊物鑿三門山路所通深
便於漕運於所開瀆中得古鏵鉏上有古篆平陸二字由
是其年改爲平陸縣
山海經曰夸父之山其北有林名曰桃林廣圍三百里中
多馬造父於其中得驊騮騄耳之乘以獻穆王
尚書曰放牛於桃林之野
春秋曰處桃林之塞(桃林在靈寶縣)
太平御覽卷第一百五十八
