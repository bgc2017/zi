太平御覽卷第三百八十六
人事部二十七
徤羸
徤
釋名曰徤建也能有所建爲也左傳莊公曰宋萬弑閔
公于蒙澤曹師伐之南宫長萬奔陳以乘車輦其母一日
而至(乘車非兵車也駕人曰輦宋去陳二百六十里言萬之多力)宋人請南宫長萬於
陳陳人使婦人飲之酒而以犀革褁之比及宋手足皆見
又曰初雩講于梁氏女公子觀之圉人犖自墻外與之戲
子般怒使鞭之公曰不如殺之是不可鞭犖有力焉能投
盖于稷門(盖覆地稷門魯南城門走而自投接其屋之桷反覆門上)
又宣公下曰晉魏顆見老人結草以抗杜回(杜回秦之力人也)
又成公上曰高固入晉師磔石以投人禽之而乘其車繫
桑夲焉以徇齊壘
又成公下曰晉楚交戰叔山冉搏人以投中車折軾晉師
乃止
又襄公二曰晉荀偃士丐請伐偪陽偪陽人啓門諸侯之
士門焉(見門開故攻之)懸門發鄹人紇抉之以出門者(紇鄹邑大夫仲尼父)
(叔梁紇也)狄虒弥建大車之輪而蒙之以甲以爲櫓(狄虒弥魯人蒙覆也)
(櫓大楯也)左執之右拔戟以成一隊(百人曰隊)孟獻子曰詩所謂有
力如虎者也主人縣布堇父登之及堞而絶之墜則又縣
之蘇而復上者三主人辭焉乃退
又哀公下曰楚白公作亂劫惠王子西以𬒮掩面而死子
期曰昔者吾以力事君不可以弗終抉豫章以殺人而後
死(以效其多力豫章大木)
史記曰秦王有力好戲士任鄙烏獲孟說皆至大官王與
說舉龍文赤鼎絶臏而死
又曰范雎說秦昭王曰烏獲任鄙之力成荆孟賁慶忌夏
育之勇
又曰張良常學淮陽東見滄海君得力士爲鐵椎重百二
十斤秦皇東遊良與客俱擊秦皇博浪沙中悞中副車秦
皇大怒大索天下求賊甚急張良乃更姓名亡匿於下邳
漢書曰項羽在鴻門沛公與張良在坐樊噲聞事急乃拔
楯入初入營營衛止噲噲直橦入立帳下羽見之問爲誰
良曰沛公參乘樊噲也羽曰壯士賜之巵酒彘肩噲旣飲
酒拔劒切肉食之羽曰能復飲乎曰臣死且不辭豈特巵
酒也
又曰甘延夀字君况北地郁郅人少以良家子善騎射爲
羽林投石拔距絶於等倫常超踰羽林亭樓由是遷爲郎
又曰淮南王長力能扛鼎廣陵王骨空手搏熊羆
又曰上官桀從武帝上甘泉天大風車不得行解盍授桀
桀奉蓋雖風常屬車兩下蓋御上竒其才力遷未央廐令
又曰彭城王翌身長八尺七寸驍幹過人能手舉殿梁超
過平陽
楚漢春秋曰項梁嘗隂養士最高者多力拔樹以擊地
東觀漢記曰蓋延字巨卿身長八尺彎弓三百斤以氣勢
聞
又曰隂興字君陵爲期門僕射從上出入常操小蓋疾風
暴雨屏翳左右泥塗隘狹自投車下脫袴解履涉淖至膝
又曰祭彤字次孫力貫弓三百斤入爲太僕從至魯帝指
子路室曰此太僕室也
范曄後漢書曰虞延字子太陳留人延生時有物如疋練
直曻天長八尺六寸力能扛鼎
又曰董卓膂力過人雙帶兩鞬左右馳射爲羌胡所畏
魏志曰許禇字仲康長八尺餘大十圍容皃雄毅勇力絶
人漢末聚宗族堅壁以禦寇賊賊攻壁禇令男女聚石如
蓋者禇飛石擲之所值皆碎以牛與賊易食牛奔還禇一
手逆曳牛尾行百步賊遂不敢取牛禇後事太祖以力如
虎而癡號曰癡虎
又曰典韋陳留人形皃魁梧膂力過人
又曰吕布字奉先五原人也以驍武給并州刺史丁原爲
騎都尉便弓馬膂力過人號爲飛將
英雄記曰袁紹父成字文開名壯徤貴戚權豪自大將軍
梁冀以下皆與交結恩好言無不從故京師諺曰事不諧
詣文開
江表傳曰太祖與馬超單馬會語超負其多力常置六斛
米嚢東西走馬輒掣米囊以量太祖輕重許禇瞋目瞪盻
超(瞪直玉切)曰聞君有徤將虎侯郍在太祖指禇超乃止太祖
尋知之歎息良久曰幾爲狡虜所欺
王隱晉書曰吳彦字士則吳郡人有文武材幹長八尺餘
膂力如虎
晉中興書曰庾闡父東以勇力聞世祖時西域遣一使胡
趫䟁(音巢)勇果自謂無敵晉人不敢與校世祖募求勇敢之
士唯東應選遂懪殺胡勇聞殊俗晉令曰選三部司馬皆
限力舉千二百斤以上前驅司馬取便大戟由基司馬取
能挽一石七㪷以上弓
沈約宋書曰丁旿驍勇有氣力時人爲之語曰勿䟦扈付
丁旿
蕭子顯齊書曰張敬兒爲持節督雍梁二州刺史部仵泊
沔口敬兒舴艋過江詣晉熙王爕中江遇舡覆左右丁壯
者各走餘二小吏没䑳下呼叫張敬兒兩掖挾之隨舡覆
仰常得在水上如此飜覆行數十里方得迎接
又曰東昏侯有膂力能檐白虎幢自製雜色錦伎衣綴以
金花玉鏡衆寳逞諸意態
崔鴻十六國春秋秦錄曰姚興將軍王奚仲驍悍有膂力
去其弓矟持短兵出堡與赫連勃勃力戰衆多傷勃勃乃
羈縻圍之斷其水路堡民執奚仲出降勃謂奚仲曰卿忠臣
也朕方與卿共平天下奚曰若蒙大恩速死爲惠乃與所
親數十人自刎而死
又前趙錄曰郭默字玄雄河内懷人世以屠沽爲業默壯
勇拳捷能貫甲跳三丈壍時人咸異之曰此兒必興郭氏
河内陸允世之豪民望見以女妻之
又曰陳安字虎侯家世農民安少慷慨曰大丈夫當乘軒
杖節安能久執犁鋤乎遂東遊京師頗學書笇讀魏書見
許禇而慕之乃自字虎侯遇晉室喪亂遂憑結司馬賓驍
壯果毅武幹過人多力善射持七尺刀貫甲奔及馳馬
又前秦錄曰張蚝(音刺)夲姓弓上黨泫氏人也(泫玄字)膂力過
人能却曳牛走張平愛而子之媱於平妾知而責之蚝慙
割隂以自誓遂爲閹人堅甚寵之常侍左右終爲名將所
在有殊功稱鄧羌張蚝萬人敵也
又後趙錄曰張珍字巨秦汲郡人晉永嘉中與梁臣戍武
德城石勒攻之城潰弥隨例當坑大呼曰官當活徤兒何
以殺也曰有何捷事而求活也弥曰武德西城上大聲督
時警備嚴設使賊不入正是張弥勒笑曰降兒能𡭗正自
竒徤乃赦之
趙書曰汲桑清河貝丘人年二十餘力扛百鈞呼聞數里
時人服之
又曰劉靈陽平人年二十餘常期役於縣力制奔牛走及
馳馬
後魏書曰孝文帝有膂力年十餘歲能以指彈碎羊髀骨
又曰元淑字買仁有膂力彎弓三百斤善騎射
又曰陳留王虔姿氣魁傑膂力絶人每以常矛短乃大作
之猶患其輕後綴銅鈴於刃下其弓力倍如常人以其殊
異於世虔常臨陣以矟刺人遂貫胷高舉以示於衆又嘗
以一手頓矟於地騎馬僞退敵人争取引不能出虔引弓
射之一箭殺其二人搖矟之徒亡魄奔散徐乃命人取矟
而反每從征伐乃率偏將先登䧟陣勇冠當時
又曰衛王儀長七尺五寸容皃甚偉美鬢髯有笇略少能
舞劒騎射膂力過人弓將十石陳留公虔矟大見称異時
人云衛王弓桓王矟也
又曰韓茂字元輿嘗從太宗征丁零時大風旍旗皆偃仆
茂於馬上持幢初不傾倒太宗訝其膂力
又曰伊馥代人也善射多力曳牛却行
三國典略曰周賀若敦嘗從太祖校獵於甘泉宫圍人不
齊獸多越逸太祖大怒圍内唯有一鹿俄亦突圍而走敦
躍馬馳之鹿上東山敦弃馬步逐山半掣之而下太祖大
悅
周書曰韓雄河東垣人也少敢勇魁岸膂力絶人工騎射
有將帥才略
又曰竇熾字光成性寬明有偉略美鬢髯身長八尺二寸
善騎射膂力過人
隋書曰魚俱羅馮翊下邽人也身長八尺膂氣雄壯言聞
數百步墨子曰紂有勇力之人生捕兕虎指畫殺人
晏子曰昔夏之衰也有推侈大戲殷之衰也有費仲惡來
足走千里手制兕虎子思子曰中行穆伯手捕虎
列子曰公儀伯以力聞諸侯周宣王備禮聘之公儀伯至
觀形懦夫也宣王心惑曰汝之力何以對曰臣之力能折
春螽之服勝秋蟬之翼王作色曰吾之力者能分犀兕之
革曳九牛之尾猶憾其弱公儀伯曰臣之師有南丘子者
力無敵於天下而六親弗知未嘗用其力故也
又曰魏黑夘殺丘邴章邴章之子來丹謀復仇丹氣甚猛
形甚露計粒而食從風而趨誓手劒以屠黑夘黑夘悍志
絶衆力抗百夫筋骨皮肉非人類也延頸承刃披胸受矢
鋩鍔摧屈而體無痕負其才力視來丹猶鶵鷇也
孟子曰有馮婦善搏虎
尸子曰中黃伯余左執太行之獶(音猱)右搏雕虎唯象未與
吾試願爲牛與象鬪以自試
又曰飛廉惡來力角犀兕勇搏熊虎也
孔叢子曰孔鮒謂陳王曰梁人有陽由者其力扛鼎伎巧
過人骨騰肉飛
淮南子曰孔子勇復孟諸足蹀狡兔不以力聞
六韜曰紂之卒握炭流湯者十八人崇侯虎等舉五百石
重沙二十四人
山海經曰中曲之山有懷木食之多力
穆天子傳曰有虎在於葭中七萃之士曰高奔戎生捕以
獻天子乃命爲㭱而畜之東虞是曰虎牢
吕氏春秋曰孔子之勁能招國門之關(招舉也淮南子同也)
又曰趙氏中山之多力者曰吾兵衣鐵甲操䥫杖以戰所
擊無不碎所衝無不䧟以車投車以人投人
春秋外傳曰少室爲簡子右聞牛談有力請與之戲不勝
致右焉簡子許之使少室爲宰曰知賢而讓可以訓矣
蜀王夲紀曰秦王知蜀王好色乃獻女五人蜀王遣五丁
迎女還梓潼見大蛇入山穴一丁引其尾不出五丁共引
蛇山乃崩
說苑曰勇士孟賁冰行不避蛟龍陸行不避虎狼發怒吐
氣聲響動於天
王充論衡曰語稱紂力能索鐵伸鈎撫梁易柱言其多力
也
風俗通曰穎川張欽字孟孝吳楚反與亞夫常爲前鋒䧟陣
潰圍傍人觀曰壯哉此君欽聞自矜遂死軍
方言曰蹶膂力也東齊曰䠇宋魯曰膂膂力也(郭璞曰律多力皃)
通俗大曰強徤曰馶(音翅)
曹肇別傳曰肇之弟繤字德思力舉千鈞明帝寵之寢止
恒同嘗與戲賭衣物有所獲輙入御帳取而出之
石虎別傳曰虎字季龍勒從弟年十七八身長七尺五寸
好弓馬射獵迅徤有勇力同時等類多畏憚之
異苑曰荆州上明浦常有蛟殺人死者不脫歲昇平中鄧
遐爲太守素勇徤入水覓蛟曳出斬之至今不復有患
博物志曰石蕃衛臣也有勇力背負千二百斤沙
西京雜記曰江都王勁捷能超七尺屏風
任豫益州記曰元帝爲丞相有力士鍾齊夲吳人百斛米
分爲三擔擔從渚入市五六里
世說曰周處年少時凶強使氣爲鄕里所患時義興水中
有鮫山中有虎並皆犯暴百姓議與人爲三撗而處尤極或
說處使殺蛟虎遂入擊蛟或没或出行數十里經三日夜
鄕里皆謂死更相慶處竟殺蛟而出始知爲人情所患處
遂自改勵終爲忠臣孝子
楚辭曰魂兮來歸無上天一夫九首拔木九千(言有一丈夫身有九)
(段強梁多力從朝至暮能拔木九千也)
張衡西京賦曰烏獲扛鼎都盧尋橦
羸
說文曰羸痿也
釋名曰羸累也恒累於人也
東觀漢記曰和喜太后遭新野君喪悲傷思慕骨立不能
自勝
王隱晉書曰皇甫謐表從武帝借書上送一車書與謐謐
羸病手不釋書歴觀今古無不皆綜
又曰尚書令傳勖久羸瘦上令太官給乳酪
吳越春秋曰子胥與要離見於吳王要離對曰臣吴國之
東阡陌人細微無力迎風則偃背風則仆大王有命臣不
敢盡死
吕氏春秋曰吴王欲殺王子慶忌而莫之能殺吴王患之
吴王之友曰要離謂王曰臣請殺之吴王曰汝拔劒不能
舉臂上車不能登足汝能殺之要離曰請必能吴王曰諾
世說曰何晏自平叔體弱不勝重服
又曰李欽是茂曾弟六子清貞有遠操而少羸病不肯㛰
宫居住臨海常往兄侍中慕下旣有高名王丞相辟爲公
府掾欽得板命笑曰茂弘乃復以一爵假人又曰丞相
見衛洗馬居然有羸形雖復終日調暢猶若不堪羅綺
太平御覽卷第三百八十六
