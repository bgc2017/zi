太平御覽卷第二百三十六
職官部三十四
國子祭酒司業博士
少府監將作監
國子祭酒
六典曰國子祭酒司業之職掌邦國儒學訓導政令有六
焉一曰國子二曰大學三曰四門四曰律學五曰書學六
曰筭學
韋昭辯釋名曰祭酒者謂祭六神以酒醊之也辨云凢會
同饗讌必尊長先用酒以祭先故曰祭酒漢時吳
王年長以爲劉氏祭酒是也
徐廣釋祭酒云古主人具饌則賓中長者一人舉酒祭地
是則長者爲祭酒也
漢書自吳王賜號爲劉氏祭酒應劭曰禮飲酒必祭示有
先也故稱祭酒飲時唯尊長者以酒沃酹也
又曰張安世薦蘇武明習故事奉使不辱君命宣帝以武壯
節老臣令朝朔望號稱祭酒甚優寵之
續漢書百官表曰建武初置五經博士太常差次有聦明
威重者一人爲祭酒揔領綱紀
漢書百官表注博士祭酒一人掌國子學每朝服進賢兩
梁冠佩水蒼玉
蜀志曰先主旣定益州廣漢太守夏纂請秦宓爲師友祭
酒
晉書曰袁瓌字山甫爲國子祭酒時屬經喪亂禮教陵遲
瓌上䟽求立學徒帝從之國學之興自瓌始也
又曰裴頠爲祭酒奏立太學講堂築門闕刻石寫五經
晉中興書曰杜夷字行齊以儒學稱中宗以夷爲丞相祭
酒中興初皇太子凢三至夷舍執經問義
沈約宋書曰博士秦官也掌通古今員多至數十人有僕
射光武增爲十五人盖一經有數家之學故也皆教弟
子光武改僕射曰祭酒祭酒者一位之元長也
齊書曰張緒竟陵王子良領國子祭酒武帝勑王晏曰吾
欲令司徒辭祭酒以授張緒物議以爲云何子良竟不拜
以緒領國子祭酒
齊職儀曰晉令博士祭酒掌國子學而國子生師事祭酒
執經葛巾單衣終身致敬
梁書令曰王丞字安期爲國子祭酒丞祖儉父&KR0788;並居此
職三代爲國師前代未有當時以爲榮&KR0788;音簡
崔鴻十六國春秋前秦錄曰建元七年高平蘇通長樂劉
祥並以碩學耆儒尢精二禮堅以通爲禮記祭酒居于東
庠祥爲儀禮祭酒處于西序堅每月朔旦率百僚親臨講
論
後魏書曰韓子熙累遷國子祭酒子熙儉素安貧常好退
静遷鄴之始百司並給兵力時以祭酒閑豫止給二人或
有令其陳謁者子熙曰朝廷不與祭酒兵何關韓子熙事
論者稱之
後周書曰盧誕夲名恭祖拜給事黃門侍郎魏帝詔曰經
師易求人師難得朕諸兒稍長欲命卿爲師於是親幸晉
王第勑晉王以下皆拜之於帝前因賜名曰誕又以誕儒
宗學府爲當世所推乃拜國子祭酒
隋書曰楊汪字元度拜國子祭酒帝令百寮就學與汪講
論天下通儒碩學多萃焉論難鋒起皆不能屈帝令御史
書其問荅奏之省而大悅賜良馬一匹
又曰元善遷國子祭酒上嘗親臨釋奠命善講孝經於是
敷陳義理兼之以諷諫上大悅曰聞江陽之說更起朕心
賚絹百匹衣一襲
唐書曰許後胤嘗侍太宗講後爲睦州刺史因入朝乞骸
骨太宗召問曰朕與卿刺史資以自養何謂即求致仕後
胤對曰年老筯力不逮望得私第時見闕庭太宗曰卿氣
力猶強欲何官也後胤陳謝不敢太宗曰朕昔從卿讀書
卿今日從朕求官但言所欲不相違也時國子祭酒缺後
胤奏言之因授國子祭酒
風俗通曰孫卿有秀才善爲詩禮易春秋至齊襄王時而
孫卿最老師三爲祭酒
齊王融爲王儉讓國子祭酒表曰竊以成均義重振古所
崇資師道尊有來攸尚匪由蘭芷疇變入室之情不自朱
藍何遷素絲之質
司業
唐書曰韋叔夏遷成均司業久視年特下制曰吉凶禮儀
國家所重司禮博士未甚詳明成均司業韋叔夏太子率
更令祝欽明等博涉禮經多所該練委以參掌冀弘典式
自今司禮所脩儀注並委叔夏等刊定訖然後進奏
又曰歸崇敬上言司業者義在禮記云樂正司業正長也
言樂官之長司主此業爾雅云大板謂之業按詩周頌設
業設虡崇牙樹羽則業是懸鍾磬之簨虡也今大學旣不
教樂於義則無所取請改司業一爲左師一爲右師位正
四品上
博士
六典曰博士掌教文武官三品巳上及國公子孫
應劭漢官儀曰博士秦官也博者通博古今士者辯於然
否孝武帝建元五年初置五經博士秩六百石太常差次
有聦明威重者一人爲祭酒揔領綱紀
漢舊儀曰武帝初置博士取學通行脩博識多藝䁱古文
爾雅能屬文章者爲之朝賀位次中都官吏稱先生不得
言君其弟子稱門人也
漢書曰賈誼文帝召爲博士時年二十許最爲少每詔令
議下諸老生未能言誼盡爲之對人人各如其意所出
又曰韋賢字長[孑(焉-正+?)]爲人質朴少欲篤志於學兼通禮尚書
以時教授時人號稱鄒魯大儒徵爲博士
又曰公孫弘對策時百餘人太常奏第居下天子擢之對
爲第一召入見容皃甚嚴拜爲博士待詔金馬門也
又曰元鼎中徐偃爲博士使行風俗偃矯制使膠東魯國
鼓鑄鹽鐵還奏事張湯劾偃矯制法死偃以爲春秋之義
大夫出疆有可以安社稷利万人專之可也湯不能詘
東觀漢記曰甄宇拜博士每臘詔賜博士羊人一羊有大
小肥瘦時議欲殺羊分肉又欲投鈎宇因取瘦者自是不
復爭後召會詔問瘦羊博士所在京師因以爲號
又曰歐陽歙其先和伯從伏生受尚書至于歙七世皆爲
博士敦於經學恭儉好禮
後漢書曰光武每朝會輙令桓榮於公卿前說經書帝稱
善曰得生幾晚會博士缺帝欲用榮榮叩頭讓曰臣經術
淺薄不如同門生郎中彭閎楊州從事臯弘帝曰俞往汝
諧因拜榮爲博士
又曰董鈞永平初爲博士時草創五郊祭祀及宗廟禮樂
威儀章服輙令鈞參議多見從用當世稱通儒
華嶠後漢書曰初欲立左氏傳博士范叔以爲左氏淺末
不宜立陳元聞之乃詣闕上䟽爭之更相辯對凢十餘上
帝卒立左氏學也
漢舊儀曰孝文皇帝時博士七十餘人朝服立端章甫冠
魏志曰樂祗字文載少好學黃初中徵拜博士于時太學
初立博士十餘人學多偏僻不敢親教俻員而巳唯文載
五葉並授
又曰文帝黃初五年太學制五經課試之法置春秋榖梁
博士
又曰明帝太和二年詔曰尊儒貴學王教之夲也自頃儒
官或非其人將何以宣明聖道其高選博士才任中常侍
者
吳志詔曰古者建國教學爲先所以道世治性爲時養噐
也自建興巳來時事多故吏民頗以目前趍務去夲就末
不循古道夫所尚不淳則傷化敗俗其案古置學官立五
經博士核取應選加其寵禄科見吏之中及將吏子弟有
志好者各令就業一歲課試差其品第加以位賞使見之
者樂其榮聞之者羡其譽以敦王化以隆風俗
晉令曰博士皆取履行清淳通明典義若散騎中書侍郎
太子中庶子以上乃得召試諸生有法度者及白衣試在
高第拜郎中
晉書載記曰姚泓受經於博士淳于𡵨𡵨病親詣省病拜
于牀下自是公侯見師傅皆拜焉
後魏書曰崔逸字景雋好古博涉爲國子博士每因公事
逸常被詔獨進博士特命自逸始也
後周書曰盧辯字景宣爲太學博士以大戴禮未有解詁
辯乃注之其兄景𥙿爲當時碩儒謂辯曰昔侍中注小戴
今爾注大戴庶纂前脩矣
隋書曰馬光開皇初高祖徵山東義學之士光與張仲讓
孔籠竇士榮張黑奴劉祖仁等俱至並授太學博士時人
號爲六儒
又曰馬光爲太學博士嘗因釋奠高祖親幸國子學王公
以下畢集光升座講禮啓發章門巳而諸儒生以次論難
者十餘人皆當時碩學光剖析疑滯雖辭非俊辯而理義
弘贍論者莫測其淺深咸共推服上嘉而勞焉
又曰王頗授著作佐郎尋令於國子講授會高祖親臨釋
奠國子祭酒元善講孝經頗與相論難詞義鋒起善往往
見屈高祖大竒之超授國子博士
又曰何妥授太學博士帝初欲立五后以問儒者辛彦之
對曰后與天子匹體齊尊不宜有五妥駮曰帝嚳四妃舜
又二妃亦何常數由是封襄城縣伯
又曰房暉遠爲國子博士會上令國子生通一經者並悉
薦舉將擢用之旣策問訖博士不能時定臧否祭酒元善
怪問之暉遠曰江南河北義例不同博士不能遍涉學生
皆持其所短稱巳所長博士各各自疑所以久而不决也
祭酒因令暉遠考定之暉遠覽筆便下初無疑滯或有不
服者暉遠問其所傳義䟽輙爲始末誦之然後出其所短
自是無敢飾非者所試四五百人數日便决諸儒莫不推
其通博魯國先賢傳曰漢文帝時聞申公爲詩最精以
爲博士申公爲詩傳號曰魯詩
李郃別傳曰郈上書太后數陳忠言其辭雖不能盡施用
輙有策詔襃贊焉博士著兩梁冠朝會宜隨士大夫例時
賤經學博士乃在市長下公奏以爲非所以敬儒德明國
體也上善公言正月大朝引博士公府長史前〇殷氏世
傳曰殷亮建武中徵拜博士遷講學大夫諸儒講論勝者賜
席亮重席至八九帝嘉之曰講學不當如是耶
典略曰公儀休者魯博士也爲魯相無所變更百官自正
使食禄者不得與下民爭利
論衡曰王莽之時省五經章句博士弟子郭略夜定舊說
死於燭下
少府監
六典曰少府監之職掌百工伎巧之政令惣中書尚左尚右
尚職治掌治五署之官屬正其工徒謹其繕作少監爲之
貳
漢官宰尹下曰少府言别爲小藏故曰少府
漢書曰少府秦官掌山海地澤之稅以給供養
又曰歐陽地餘字長賓爲少府誡其子曰我死官屬送汝財
物愼無受汝九卿儒者子孫以廉㓗著可以自成及卒少
府官屬送數百万其子不受天子聞而嘉焉賜錢百萬
後漢書曰東平王蒼爲驃騎正月朔朝蒼當入賀故事少
府給璧時隂就爲少府貴傲不奉法漏將盡求璧不得蒼
掾朱暉遥見少府主簿持璧乃往紿曰試請觀之旣得而
馳奉之就復以他璧朝
張璠漢紀曰太常种拂與李儒戰而死子劭徵爲少府鴻
臚皆不受曰我父盡忠於朝而爲時所妬父以身殉國爲
賊臣所害爲臣子不能除賊何面目復覲明主三輔聞之
爲之感動
應劭漢官儀曰少府掌山澤陂池之稅名曰禁錢以給私
養自别爲藏少者小也故稱少府
魏志曰王觀徙少府大將軍曹爽使材官張逹斫屋材及
諸私用之物觀聞之皆錄奪以没官少府統三尚方御府
内藏珍玩之寳爽等奢放多有干求憚觀守法乃徙爲太僕
又曰楊阜字義山爲少府卿然以天下爲巳任
吳志曰先主遣少府徐詳至魏魏太祖謂詳曰孤比者若
越橫江之津與孫將軍遊姑蘇之臺獵長洲之菀吾志足
矣詳對曰大王欲奉至尊以合諸侯若越横江而遊姑蘇
是踵亡秦而蹈夫差恐天下事去矣太祖曰徐生得無逆
詐耶
臧榮緒晉書曰陳眕字國鎮過江爲少府卿時大旱經久
大興四年四月始雨有司奏應報賽宗廟山川中宗詔曰
祈廟云報賽非奉尊上辭也吾意有疑眕以爲舊山川有
祈報故雨應賽非大事不應告廟子無要君親之道讀祭
稱賽於義有違從之
唐書官品志曰少府卿位視尚書左丞置材官將軍左中
尚方甄官平水中署南塘邸稅庫東西冶中黃細作炭庫
紙官柴署等令丞
將作監
六典曰將作大匠之職掌供邦國修建土木工匠之政惣
四署三監百工之官屬以供其職事少匠貳焉
漢書曰將作少府秦官掌治宫室
范曄後漢書曰魏覇徵拜將作大匠明年和帝崩典作
順陵時盛冬地凍中使督促數罰掾吏以厲覇覇撫循而
巳初不切責而反勞之曰今諸卿被辱大匠過也吏皆懷恩
力作功倍
續漢書曰曹裒字叔通遷將作大匠時有疾疫廵行病徒
自省醫藥糜粥死者减少
又百官志曰將作秩二千石掌作宗廟路寢宫室丞一人
六百石左右校令左右工徒掌木工之功并樹桐梓之類
列于道側
又曰李固字子堅遷大匠常推賢士孔融以將作大匠遷
少府也
華嶠後漢書曰應順字仲華爲將作大匠發擿衆姦皆極
其刑豪猾之吏累迹視事五年省費以億万
應劭漢官儀曰世祖中興以謁者領其官章帝建初元年
乃置眞位次河南尹永元七年大匠應愼上言百郡計吏
觀國之光而舍逆旅﨑嶇私舘貢篚之物朽濕曝露昔晉
覇之盟主耳舍諸侯於隷人鄭子産以爲大譏况今四海
之大而可無乎和帝嘉納之
魏志曰楊阜字義山爲將作大匠明帝時初治宫室發美
女充後庭阜上䟽欲省宫人諸不見幸者乃召御府吏問
後宫人數吏守舊令對曰禁密不得宣露阜怒杖吏一百
數之曰國家不與九卿爲密反與小吏爲密乎帝聞之而
愈驚憚〇晉書曰將作大匠陳勰掘地得古文尚書奏今
文長於古文宜以古爲正潘岳以爲習用巳久不宜復改
唐書官品志曰大匠卿位視太僕掌土木之工統左右校
諸署
汝南先賢傳曰應仲華遷大匠除藻飾之無用割有損之
浮費凢所省息七億餘萬
太平御覽卷第二百三十六
