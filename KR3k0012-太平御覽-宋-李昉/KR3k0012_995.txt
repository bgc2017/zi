太平御覽卷第九百九十五
百卉部二
麻葛藤女羅
莵瓜烏杷羊齒牛蘈
狗毒馬帚羊桃羊蹄
鼠耳鼠尾芄蘭
麻
爾雅曰黂(符云切)枲實(禮記曰苴麻之有黂)枲麻(別二名也)茡麻母(苴麻盛子者)
廣雅曰黂麻也
毛詩黍離丘中有麻曰丘中有麻彼留子嗟
又鷄鳴南山曰藝麻如之何横從其畝
又東門之池曰東門之池可以漚麻
又宛丘東門之枌曰不績其麻市也婆娑(績麻者婦人之事也疾其今不爲)
禮記内則曰女子十年不出母教婉娩聽從(婉謂言語也娩之言媚也)
(謂容貌也)執麻枲治絲蠒
春秋說題辭曰麻之爲言微也隂精寢密女作纖微也麻
生於夏夏衣物成禮儀故麻可以爲衣陽成於三物以化
故麻三變縷布加也(宋均注曰麻須隂以成夏秓葉成謂之衣麻亦夏生可作衣也三變謂麻)
(生成形之變也漚取皮一變也績成爲縷三變也)
華嶠後漢書曰崔寔爲五原太守地宜麻枲而民不知種
植又不能緝績率無衣被冬月止種細草卧其中吏以草
衣其身乃得出寔至教之績織
晉中興書曰石勒昔居與李陽相近陽性剛愎每歲與争
漚麻池共相打撲
沈約宋書曰孝武帝大明中上所居隂室於此處起玉燭
殿與群臣觀之床頭有土鄣壁上挂葛燈籠麻縄拂侍中
袁顗盛稱上儉素之德故能光有天下
莊子曰顔回曰願得郭内之田十畝以爲絲麻不仕也
淮南子曰汾水濛濁而宜麻
列女傳曰河内二義者張伯仁仲仁之妻也兄弟少孤共
居伯仁敦厚謙苦仲仁驕戾不節二婦紡績得好枲麻輙
別異之以爲仲仁衣服
越絶書曰麻林山勾踐欲伐吳種麻以爲弓絃也
漢武内傳曰鸚鵡食麻子
晉令曰其上黨及平陽輸上麻二十二斤下麻三十六斤
當絹一疋課應田者枲麻加半畝
崔寔四民月令曰二月三月可種苴麻二月可粜麻子
夲草經曰麻蕡一名麻勃味平辛生川谷治七傷利五藏
下血氣多食令人見鬼狂走久服輕身通神明麻子𥙷中
益氣久服肥徤不老生太山
吳氏夲草經曰麻子中人神農歧伯辛雷公扁鵲無毒不
欲牡厲白薇先藏地中者食殺人麻藍一名麻蕡一名青
羊一名青葛神農辛歧伯有毒雷公甘畏牡厲白薇葉上
有毒食之殺人麻勃一名麻花雷公辛無毒畏牡厲
風俗通曰蓬生麻中不扶自直
葛
爾雅曰拔蘢葛也(似葛&KR2037;生有節江東呼爲龍尾亦謂之虎葛細葉赤莖)
廣雅曰女青葛也
毛詩閞睢葛覃曰葛之覃兮施于中谷維葉萋萋(毛曰覃延也葛)
(所以爲絺綌)
毛詩黍離葛藟曰綿綿葛藟在河之滸(葛也藟也生於河之厓得其潤澤以)
(長大而不絶)
又黍離採葛曰採葛懼䜛也彼採葛兮一日不見如三月
兮(葛所以爲絺綌也事雖小一日不見於君憂懼於䜛矣)
又蟋蟀葛生曰葛生蒙楚蘝蔓于野
周書曰葛小人得其葉以爲羹君子得其材以爲絺綌以
爲君子朝廷夏服
吴越春秋曰採葛之婦人傷越王用心之苦也作苦何之
歌其辭曰葛不連蔓葉台台嘗膽不苦味苦飴令我採葛
以作絲
說文曰葛絺綌草也
夲草經曰葛根一名鷄齊根味甘平生川谷治消渴身大
熱嘔吐諸痺起隂氣解毒生汶山
吴氏夲草曰葛根神農甘生太山
說苑曰綿綿之葛在於曠野良工得之以爲絺綌良工不
得枯死於野
楚辭曰石磊磊兮葛蔓蔓思公子兮悵忘歸君思我兮不
得聞
藤
爾雅曰諸慮山櫐(今江東呼櫐爲藤似葛而麁大也)攝虎櫐(今虎豆也纏蔓林樹而生)
(英有尾㓨今江東呼之爲獵攝二音涉也)
廣雅曰藟藤也
易困上六曰困于葛虆于臲卼(王弼注曰困於極而乘於剛下无其應行則愈繞居)
(不穫安故曰困于葛纍于臲卼者也)
毛詩南有樛木曰南有樛木葛藟纍之(注云興也南南土也木下曲曰樛南)
(土之葛藟茂盛箋云木枝以下垂之故葛也藟也得纍而蔓之而上下俱盛興者喻后妃能以意下逮衆妾)
詩義䟽曰纍蔓也似燕薁連蔓生蔓白色子赤可食酢而
不美也幽州謂之推藟也
山海經曰卑山其上多櫐(郭璞注曰今虎豆狸豆之屬櫐也)
齊書曰解叔謙字楚梁鴈門人也母有疾叔謙夜於庭中
稽顙祈福聞空中語云此疾得丁公藤治便差即訪毉及
草注皆無識者乃求訪至宜都遥見山中一老公伐木問
其所用荅云此丁公藤療風尤驗叔謙便拜伏流涕具言
來意此公愴然以數叚與之并示以漬酒法叔謙受之尋
視此人不復知處依法爲酒母病即差
梁書曰周弘正與子豫玄俱載入東郡乘小渡岸見藤
花弘正挽而䚗覆俱溺僅免豫玄遂得心驚疾
汝南先賢傳曰蔡順字君仲至孝所居井桔橰歲久欲易
之爲在母年上不敢一旦忽生扶老藤遶之有鳩巢其上
金樓子曰合浦有康頭山山有一頭鹿額上載科藤一枚
四條直上各長一丈許
雲南記曰雲南出藤其色如朱小者以爲馬策大者可爲
柱杖
崔豹古今注曰酒杯藤出西域藤大如臂去實皆可以酌
酒自有文章映徹可愛實大如杯味如荳&KR1740;香美消酒土
人提酒來至藤下摘花酌酒以其實消酒其國人寳之不
傳於中國張騫大宛國得之事在張騫出關志
南方草物狀曰沉藤生子大如韲甌正月華苞仍連著實
十月臘月熟色赤生食之甜酢生交趾九真事毦至藤生
山中大如苹蒿蔓衍居民採取剥之以作毦然不多出興
古合浦簡子藤生緣樹木正月二月華四五月熟實如梨
赤如雄鷄冠核如魚鱗取生食之味淡泊無甘苦出交趾
合浦野聚藤緣樹木二月華苞仍連著實五六月熟子大
如羹甌里民煑食其味甜酢出蒼梧科藤生金封山烏滸
人往往賣之其色正赤又云以草染之出興古
陳祈暢異物志曰葭蒱藤類延蔓他樹以自長飬實大小
長短如蓮菆(側尤切)着枝格間實外有殼又無核剥乃食之
煑而暴之甜美食之不飢
臨海異物志曰鍾藤附樹作根軟弱湏緣樹而作上下條
此藤旣纏裹樹樹死且有惡汁藤盛成樹若木自然大者
或至五十圍
異物志曰科藤圍數寸重於竹可以爲杖篾以縛船及以
爲席勝於竹也
始興記曰黃溪出科藤
王韶之始興記曰晉中朝有質子將歸忽有人寄其書告
曰吾家在觀亭庿石間有懸藤君扣藤家人必自出歸者
如言果有二人出水取書并曰江伯令君前入水見屋舍甚
麗今俗咸言觀亭有江伯神也(水經又載)
顧徽廣州記曰科藤如栟櫚葉疎外皮青多棘㓨高五六
丈者如五六寸竹小者如筆管竹破其外青皮得息即科
藤藤類有十許種續斷草藤也一曰諾藤一曰水藤山行
渴則止断取汁飲之治人體有損絶沭則長髮去地一丈
断之輙更生根至地永不絶
異苑曰隋郡永陽縣有山壁直千仞巖上有石室古名爲
神農窟窟前有百藥藂茇莫不畢備又别有異物藤花形
如菱菜朝紫中綠脯黃暮青夜赤五色迭耀
劉欣期交州記曰含水藤破之得水行者資以止渴
裴淵廣州記曰力陳嶺民人居之伐船爲業隨樹所居就
以成槽皆去水艱遠動有數山生一草名曰膏藤津汁軟
滑無物能比導地牽之如流五六丈船數人便運
嶺表錄異曰南土多野鹿藤苗有大如鷄子白者細於筯
採爲山貨流布海内儋臺瓊管百姓皆制藤線編以爲幕
其妙者亦挑紋爲花藥魚鳥之狀業此納官以充賦稅
女蘿
爾雅曰唐蒙女蘿女蘿兔絲(别曰名也詩曰爰采唐矣)
毛詩頗弁曰蔦與女蘿施于松栢(蔦寄生也女蘿莵絲松蘿也)
莵瓜
爾雅曰蔩莵瓜也(郭璞注曰似土瓜也孫炎曰一名瓜裂也)
烏杷
爾雅曰攫烏階也(郭璞注曰即烏杷也子連相着狀如杷齒可以染皂)
羊齒
爾雅曰綿馬羊齒(郭璞注曰草細葉葉生而毛有似羊齒者以取璽緒)
牛蘈
爾雅曰藬(大廻切)牛蘈也(郭璞注曰今江東呼牛蘈者高尺餘許方莖葉長而銳華紫縹色可)
(淋以爲飲孫炎曰車前草一名牛蘈)
狗毒
爾雅曰蘻(音繫)狗毒(焚光云俗語若如繫)
馬帚
爾雅曰茾(音蓱)馬帚也(郭璞曰似蓍可爲掃篲)
羊桃
爾雅云長楚銚也(今羊桃也或曰鬼桃葉似桃花白子如小麥)
毛詩羔裘隰有萇楚曰隰有萇楚猗儺其枝(萇楚銚戈也)
說文曰長楚銚弋一名羊桃
山海經曰豐山有木多羊桃而芳莖(郭璞注曰一名鬼桃治皮腫越)
詩義䟽曰楊州謂羊蹄爲蓫
廣雅曰蓽菎羊蹄
夲草經曰羊蹄一名東方宿一名連蟲陸一名鬼目味苦
寒生川澤治頭秃疥瘙隂熱無子生陳留
鼠耳
廣雅曰無心鼠耳也
廣志曰鼠耳葉如耳縹色也
鼠尾
爾雅曰鼠尾(孫炎曰鼠尾可染皂也巨盈切)
吴氏夲草曰鼠尾一名一名山陵翹治痢也
芄蘭
爾雅曰雚芄蘭也(郭璞注曰蔓生斷之有白汁可噉也)
毛詩芄蘭曰芃蘭刺惠公也驕而無禮大夫刺之芄蘭之
支(芄蘭草也柔弱恒蔓延於地有所依緣則起)
詩義䟽曰芄蘭摩羅也幽州謂之爵瓢
太平御覽卷第九百九十五
