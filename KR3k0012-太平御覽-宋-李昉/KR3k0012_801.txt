太平御覽卷第八百一四夷部二十
北狄三
託跋氏稽胡慕容氏
宇文莫槐高車烏洛侯
庫莫奚軻比能
託䟦氏
宋書曰託䟦氏其先漢將李陵之後也陵降匈奴單于妻
之以女字託䟦其後因氏焉世豪強分建種落也
又曰索頭虜姓託䟦氏匈奴有數百千種各立名號索頭
亦其一也晉初索頭種有部落數萬家在雲中惠帝末并
州刺史司馬騰於晉陽爲匈奴所圍索頭虜單于猗駞遣
軍助騰懷帝永嘉三年駞弟盧率部落自雲中入鴈門就
并州刺史劉琨求樓煩等五縣琨不能制且欲倚盧爲援
乃上言盧兄駞有救騰之功宜請移五縣民於新興以其
地處之愍帝進盧爲代王盧孫十翼鞬據隂山衆數十萬
鞬死子開字涉圭(即後魏道武皇帝)
又曰虜俗以四月祠火六月末率大衆至隂山謂之却霜
隂山去平城六百里深遠饒樹木霜雪未嘗釋盖欲以暖
氣禦寒也
後魏書曰黃帝子昌意少子受封北土國有大鮮卑山因
以爲號其後世爲君長統幽都之北黃帝以土德王北俗
謂土爲托謂后爲䟦故以爲氏其裔始均仕堯世逐女魃
於弱水北民頼其勲帝舜嘉之命爲田祖歴三代至秦漢獯
鬻獫狁山戎匈奴之屬累代殘暴作害中州而始均之裔
不交南夏是以載籍無聞焉積六七十世裔孫(即成皇帝諱毛也)
毛統國三十六大姓九十九威振北方莫不率服至力微
立(即成元皇帝也)諸部大人悉服控弦之士二十餘萬遷於定襄
之盛樂也
又曰禄官立(始祖子也)分國爲三部一居上谷北濡源之西東
接宇文部自統之一居代郡之參合陂北兄子猗㐌統之
一居定襄之盛樂故城使猗㐌弟猗盧統之
稽胡
後周書曰稽胡一百步部稽盖匈奴別種劉元海五部之
苗裔也或云山戎赤狄之後離石以西安定以東方七八
百里居山谷間種落繁熾其俗婦人多貫蜃貝以爲耳頸
飾孝昌中有劉蠡升者居雲陽谷分遣部衆抄掠居汾晉
之間略無寧歲神武遷鄴後始密圖之僞許以女妻蠡升
之子蠡升信之遂遣其子詣鄴齊神武厚爲之禮緩以婚
期蠡升旣恃和親不爲之備大統元年三月齊神武潜師
襲之
又曰保定中離石生胡數寇汾北勲州刺史韋孝寬於險
要築城以遏其路
又曰建德五年高祖敗齊師於晉州乘勝逐北齊人所弃
甲杖稽胡乘間竊出盗而有之
慕容氏
晉書載記曰慕容氏其先有熊氏之苗裔世居北夷邑于
紫蒙之野號曰東胡其後與匈奴並盛控弦之士二十餘
萬風俗官號與匈奴略同秦漢之際爲匈奴所敗分保鮮
卑山因以爲號(通典慕容氏亦東胡之後别部鮮卑也魏初渠帥有莫謨跋率諸部入居遼西後從)
(司馬宣王討公孫淵有功拜率義王至孫涉歸魏封爲鮮卑單于涉歸有二子長日吐谷渾西遷河湟之間次曰廆)
(有命代才略晉太康十年又遷于徒河之青山也)
又曰慕容廆字弈洛瓖昌黎棘城鮮卑人也曾祖莫護跋
初率諸部大人入居遼西從宣帝伐公孫氏有功拜率義
王始建國於棗城之北時燕代多(冠步摇冠)莫護䟦見而好之
乃歛髮襲冠諸部因呼之爲步搖其後音訛遂爲慕容焉
或云慕二儀之德繼三光之容遂以慕容爲氏祖木延左
賢王父涉歸以全柳城之功進拜鮮卑單于遷於遼東北
於是漸慕諸夏之風矣
又曰安北將軍張華有知人之鑒慕容廆童冠時往謁之
華謂曰君至長必爲命世之器因以所服簪幘遺廆
又曰慕容廆謀於衆曰吾先公以來世奉中國且華裔理
殊強弱固别豈宜與晉國競乎何爲不和以害吾百姓耶
乃遣使來降帝嘉之拜爲鮮卑都督廆致敬於東夷府巾
衣詣門抗士大夫之禮何龕嚴兵引見廆乃改服戎衣而
入人問其故廆曰主人不以禮賓復何爲哉龕聞而慙之
廆以大棘城即帝顓頊之墟元康四年乃移居之教以農
桑法制同於上國永嘉初廆自稱鮮卑大單于建武初
元帝承制拜廆假節散騎常侍都督遼左雜夷流人諸軍
事龍驤將軍大單于昌黎公廆刑政修明流亡者多歸之
廆乃立郡以統流人冀州人爲冀陽郡豫州人爲成周郡
青州人爲營丘郡并州人爲唐國郡廆卒皝(嗣立皝雄毅多)權略
日強盛遂自稱燕王後遷都於柳城㑺暐即其子孫
宇文莫槐
後漢書曰宇文莫槐出於遼東塞外其先南單于之遠属
莫槐之人皆剪髮而留其頂上以爲飾婦人被長𥜗及足
而無裳焉秋收烏頭爲毒藥以射禽獸
北史曰莫廆(呼罪切)部衆彊盛自稱單于塞外諸部咸畏憚
之(莫廆即莫槐之姪孫)莫槐父子世雄漠北又先得玉璽三釰自言
爲天所相每自誇大莫廆之孫曰乞得龜爲慕容廆破之
先是海出大龜枯死於平郭至是乞得龜敗也
高車
北史曰高車盖古赤狄之種也初因號爲狄歴北方以爲
勑勒諸夏以爲高車丁零其語略與匈奴同而時有小異
或云其先匈奴甥也其種有狄氏袁紇氏斛律氏解批氏
護骨氏異竒斤氏其人好引聲長歌有似狼嘷本無都統
大帥當種各有君長爲姓麄猛黨類同心至於寇難翕然
相依闘無行陣其俗婚姻用牛馬納聘以多爲滎俗無糓
不作酒迎婦之日男女相將持馬酪熟肉節解主人延賓
亦無行位穿廬前藂坐飲宴終日
又曰高車俗不潔淨喜致震霆每震則呌呼射天而集之
移去至來歲秋馬肥復相率集於震所理羖羊然火拔刀
乞旃氏四曰大連氏五曰窟賀氏六曰逹薄氏七曰阿崙
氏八曰莫允氏九曰俟分氏十曰副伏羅氏十一曰乞袁
氏十二曰右叔沛氏
又曰高車昩利不顧後患
又曰高車斛律部帥倍侯利爲蠕蠕掩襲遂奔魏賜爵孟
都公倍侯利質直勇徤過人北方之人畏之嬰兒啼者語
曰倍侯利來便止處女歌謠云求良夫當如倍侯利其衆
服如此善用五十蓍筮吉凶每中故得親幸倍侯利卒道
武悼惜葬以魏禮謚曰忠壯王
又曰太和十四年阿伏至羅遣使至京以二箭奉貢云蠕
蠕爲天子賊臣當爲天子討除孝文賜繡袴褶一具雜綵
百疋
又曰高車部衆分散或來奔附或投蠕蠕詔遣宣威將軍
羽林監孟威撫納降人
又曰高車遣使貢金方一銀方一金杖二馬七疋駞十頭
又曰高車與蠕蠕戰於蒲類海北割蠕蠕之髮送於羽林
監孟威
又曰高車遣使獻龍馬五疋金銀貂皮及諸方物詔賜樂
器一部樂工八十人赤紬十疋雜綵六十疋
又曰高車王伊匐遣使朝貢因乞朱畫步挽一乘并幔褥
鞦䩛一副繖扇各一枚青曲蓋五枚赤&KR0238;扇五枚鼔角十
枚詔給之
烏洛侯
北史曰烏洛侯國在地豆干北去代都四千五百餘里其
地下濕多霧氣而寒國人尚勇不爲姦竊故慢藏野積而
無寇盗好射獵樂有箜篌木槽革面施九弦太武真君四
年來朝稱其國西北有魏先帝舊虚石室南北九十步東
西四十步高七十尺室有神靈人多祈請太武遣中書侍
郎敞告祭刊祝文於石室之壁而還
唐書曰烏羅渾國盖後魏之烏洛侯也今亦謂之烏羅護
其國在京師東北六千三百里東與靺羯西與突厥南與
契丹北與烏丸接風俗與靺羯同貞觀六年其君長遣使
獻貂皮
庫莫奚
後魏書曰庫莫奚國之先東部字文別種也初爲慕容元
貞所破邑落竄匿於松漠之間
後周書曰庫莫奚鮮卑之別種也先爲慕容晃所破竄於松
漠之間後種漸多分爲五部一曰辱紇主二曰莫賀弗三
曰契箇四曰木昆五曰室得每部置俟斤一人有阿會氏
者最爲豪帥五部皆受其節度
北史曰登國三年道武親討庫莫奚至弱水南大破之
又曰武成之世庫莫奚歲致名馬文皮太和四年輙入塞
内辭以畏豆地干抄掠詔書切責之
軻比能
魏志曰軻比能本小種鮮卑以勇徤断法平端不貪財物
衆推以爲大人部落近塞自袁紹據河北中國人多叛歸
之教作兵器鎧楯頗學文字故其勒御部衆擬於中國出
入弋獵建立旄麾鼔節爲進退
又曰建安中烏桓反軻比能動爲寇害太祖以鄢陵侯彰
爲驍騎將軍北征大破之
又曰延康初軻比能遣使貢馬文帝立比能爲附義王
又曰黃初二年軻比能出諸魏人在鮮卑者五百餘家還
居代郡黃初三年軻比能率部落與代郡烏丸等三十餘
口交市遣魏人千餘家居上谷後與東部鮮卑大人素利
及步度根三部爭闘烏桓校尉田豫和之使不得相侵五
年軻比能復擊鮮卑豫帥輕騎徑進椅其後比能使别小
帥璅奴拒豫進討破之由是懷貳乃與輔國將軍鮮卑輔
書曰夷狄不識文字故校尉閻柔保我於天子我與烏丸
爲讎往年攻擊之而田校尉助素利(烏丸也)我臨陣使璅奴
往聞使君來即引軍退步度根數數鈔盗又殺我弟而誣
我以鈔盗我夷狄雖不知禮義兄弟子孫受天子印綬牛
馬尚知美水草况我有人心耶將軍當保明我於天子輔
得書聞帝帝復使豫招納安慰軻比能衆遂強盛控弦十
餘萬騎每鈔掠得財物均平分付一决目前終無所私故
能得衆死力餘部大人皆憚之
太平御覽卷第八百一
