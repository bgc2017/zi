太平御覽卷第三百十
兵部四十一
戰下戰不顧親戰傷
戰下
後周書梁臺傳曰時大軍圍洛陽久而不拔齊騎奄至齊
公憲率兵禦之乃有數人爲敵所執巳去陣二百餘步臺
望見之憤怒單馬突入射殺兩人敵皆披靡執者遂得齊
公憲每歎曰梁臺果毅膽決不可及也
又曰田弘討西平反羌及鳳州叛兵等並破之弘每臨陣
摧鋒直前身被一百餘箭破骨者九馬被十矟朝廷壯之
又曰李標字靈傑長不盈五尺性果決有膽氣少事爾朱
氏累遷右將軍魏孝武以摽從爲太祖帳内都督從復弘
農破沙苑摽時跨馬運矛衝堅䧟陣隱身披甲之中敵人
見之皆曰避此小兒太祖初亦聞摽驍悍未見其能至是
方嗟歎之謂摽曰伹使膽決如此何必要須八尺之軀也
又曰賀若敦太祖時群盗鋒起各據山谷大龜山賊張世
顯潜來襲統敦挺身赴戰手斬七八賊乃退走父統大悅
謂左右僚屬曰我少從軍旅戰陣非一如此兒年時膽略
者未見其人非唯成我門戶亦當爲國名將
又曰王雅從戰邙山時大軍不利爲敵所乘諸將皆引退
雅獨廻騎拒之敵人見其無繼步騎競進左右奮擊頻斬
九級敵衆稍却雅乃還軍太祖歎曰王雅舉身悉是膽也
又曰蔡祏字承先從太祖戰於河橋祏乃下馬步闘手殺
數人左右勸乘馬以備急卒祏怒之曰丞相飬我如子今
日豈以性命爲念遂率左右十餘人齊聲大呼殺傷甚多敵
以其無繼遂圍之十餘重謂祏曰觀君似是勇士但㢮甲
來降豈慮無冨貴耶祏罵之曰死卒吾今取頭自當封公
何假賊之官號也乃彎弓持滿四面拒之東魏人弗敢逼乃
募厚甲長刀者直進取祏去祏可三十步左右勸射之祏
曰吾曹性命在一矢耳豈虚發哉敵人漸進可十步祏乃
射之正中其面應弦而倒便以矟刺殺之因此戰數合唯
失一人敵乃稍却祏徐引退是戰也我軍不利太祖巳還
祏至弘農夜中與太祖相見祏至字之曰承先尒來吾無憂
矣太祖心驚不得寢枕祏股上乃安
又曰王雄從晉公護東征至邙山與齊將斛律明月接戰
雄馳殺三人明月退走雄追之明月左右皆散矢又盡唯
餘一奴一矢在焉雄案矟不及明月者丈餘曰惜𡭗不殺
得但住將尒見天子明月反射雄中額雄馬退走至營而
薨
又曰耿豪本名令貴沙苑之戰豪殺傷甚多血染甲裳盡
赤太祖見之歎曰令貴武猛所向無前觀其甲裳足以爲
驗不須更論級數也
又曰王勇從討趙青雀平之論功居最除衛大將軍殷州
刺史加通直散騎常侍兼太子武衛邙山之戰勇率敢死
之士三百人並執短兵大呼直進出入衝擊殺傷甚多敵
人無敢當者是役也大軍不利唯勇及王文逹耿令貴三
人力戰皆有殊功太祖於是賞帛二千疋令自分之軍皆
拜上州刺史以雍州歧州北雍州擬授勇等然州頗有優
劣又令探籌取之勇遂得雍州文逹得歧州令貴得北雍
州仍賜勇名爲勇令貴名豪文逹名傑以彰其功
又曰耿豪從太祖戰於邙山豪謂所部曰大丈夫見賊須
右手拔刀左手把矟直斫慎莫皱眉畏死遂大呼獨入敵
人鋒刃亂下當時咸謂豪殁俄然奮刃而還戰數合當豪
前者死傷相繼又謂左右曰吾豈樂殺人但壯士除賊不
得不尒若不能殺賊又不爲人所傷何異逐坐人也太祖
嘉之拜北雍州刺史
隋書曰突厥入寇隋將楊素擊之先是諸將與虜戰每慮
胡騎奔突皆戎車步騎相參舁鹿角爲方陣騎在其内素
謂之曰此乃自固之道非取勝之方也於是悉除舊法令
諸軍爲騎陣突厥逹頭可汗聞之大喜率精騎十餘萬而
至素奮擊大破之素多權略乘機赴敵應變無方然大抵
馭戎嚴整有犯軍令者立斬之無所寬貸每將臨寇求人
過失而斬人多者萬餘人少不下千數流血盈前言笑自
若及其對陣先令三百人赴敵䧟陣則巳如不能䧟陣而
還者無問多少悉斬之又令二三百人復進還如向法將
士股慄有必死之心由是戰無不勝時稱名將
又曰張須陁將兵拒東郡賊翟讓前後三十餘戰每破走
之轉滎陽守時李密說讓取洛口倉讓憚須陁不敢進密
勸之譲遂與密率兵逼滎陽須陁拒之讓懼而退須陁乘
之逐北十餘里時李密先㐲數千人於林木間邀擊須陁
軍遂敗績密與讓合軍圍之須陁潰圍輙出左右不能盡
出復躍馬入救之往來數四衆皆散乃仰天曰兵敗如此
何面見天子乎乃下馬戰死時年五十二其所部兵晝夜
號泣數日不止
又曰麥鐵杖遼東之役將渡遼謂其三子曰阿奴當備淺
色黃衫吾荷國恩今是死日我旣被殺爾當冨貴唯誠與
孝爾其勉之及濟橋未成去東岸尚數丈賊大至鐵杖跳
上岸與賊戰死武賁郎將錢士雄孟金又亦死之左右更
無及者帝爲之流涕購得其屍
又曰權襲慶仕周從武元皇帝與齊師戰於并州被圍百
餘重襲慶力戰矢盡短兵相接殺傷甚衆於是刀矟皆折
脫胄擲地向賊大罵曰何不來斫頭也賊遂殺之
又曰高智惠作亂江南史萬歲以行軍揔管從楊素擊之
萬歲率衆二千自東陽别道而進踰嶺越海攻䧟浮洞不
可勝數前後七百餘戰轉鬪千餘里寂無聲聞者十旬遠
近皆以萬歲爲没萬歲以水陸阻絶信使不通乃置書竹
筒中浮之於水汲者得之以言於素素大悅上其事高祖嗟
歎又曰宇文慶從周武帝攻河隂先登攀堞與賊短兵接
戰良久中石廼墜絶而後蘇帝勞之曰卿之餘勇可以賈
人也復從武帝拔晉州其後齊師大至慶與宇文憲輕騎
覘卒與賊相遇爲賊所窘憲挺身而遁慶退據汾橋衆賊
爭進慶引弓射之所中人馬必倒賊乃稍却及破高緯拔
高辟克并州下信都擒高諧功並居最〇唐書曰高祖爲
山西河東撫尉大使至龍門縣有賊母端兒衆數千人奄
至城下時諸軍無備爲賊所乘高祖親率十餘騎撗出擊
之所射應弦而倒賊大潰逐北數十里伏屍相繼於道時
高祖射七十發明日斬首築爲京觀於屍上盡得所射箭
其妙如此
又曰至德中宜春郡太守劉秋子率士卒攻賊兵盡矢窮
秋子張空拳大呼於軍前死戰而勝詔嘉其忠勇授淮陽
太守
又曰白孝德胡人也驍悍有膽力乹元中李光弼爲偏禆
史思明攻河陽使騎將劉龍仙率鐵騎五十臨河挑戰龍
仙勇捷自恃舉右足加馬鬛上手運兩矢嫚罵光弼登城
望之諸將皆侍顧曰孰可取者僕固懷恩前請行光弼曰
此非大將所爲歴選其次無可於是左右竊議曰孝德可
光弼聞之乃招孝德前問(可得乎孝德曰)得光弼問所加幾何人
而可曰獨往則可加人不可光弼曰壯哉終問所欲對曰
願備五十騎於壁門候旣入然後進及諸大軍鼓譟以借
威他無所用光弼撫其背以遣孝德挾二矛策馬截流而
渡半濟而懷恩賀曰克矣光弼曰未及何知其克懷恩曰
觀其攬跂便辟可萬全者龍仙始見其獨來甚易之足不
降鬛稍近將動孝德搖手示之若使其不動然龍仙不測
又止孝德呼太尉使予致辭非他龍仙去三十步與之言
䙝罵如初孝德息馬伺便久之因瞋目曰賊識我乎龍仙
曰誰曰我國之大將白孝德龍仙曰是猪狗乎孝德發聲
虓然執矛突前城上萬鼓齊噪五十騎以繼進龍仙矢不
及發環走堤上孝德以疋馬逐之胡騎五十皆披靡若猛
犬之獵群狐也遂斬之提首而歸
又曰至難得試衛尉卿至鳳翔爲都知兵馬使兼興平軍
事嘗有禆將靳元矅當合戰墮馬呼難得(難得俯馬)救之賊射
難得中眉皮穿下蔽目難得乃拔去箭并皮掣棄之勇冠
三軍由是士衆多附之
五代周史曰王殷遷奉國右廂都指揮使漢祖受命從征
杜重威於鄴下殷與劉詞皆率先力戰矢中於首久之出
折鏃於口中以是漢祖嘉之
三國典略曰茹茹寇肆齊王自晉陽討之虜騎散走大軍
遂還齊主率二千餘騎爲殿夜宿黃爪堆茹茹别部數萬
騎扣鞍而進四面圍逼麾下齊十二安卧平明方起神色自
若指畫軍形潰圍而出虜騎追擊之伏尸二十里獲奄羅
辰妻子生口三萬餘令都督高阿那肱率騎數千塞其走
道那肱以兵少請益齊主更減其半那肱騎奮擊亦大剋
捷
戰不顧親
史記曰項王爲高爼置太公其上告漢王曰今不急下吾
烹太公漢王曰吾與項羽俱北面受懷王約爲兄弟吾翁
即迺翁必欲烹而翁即幸分我一杯羹項王怒欲烹之項
伯曰天下事未可知且爲天下者不顧家雖殺之無益祗
益禍耳項王從之
後漢書曰邳彤字偉君世祖拜爲後將軍常從戰攻信都
復反爲王郎所置信都王捕擊彤父弟及妻子使爲手書
呼彤曰降者封爵不降者族滅彤涕泣報曰事君者不得
顧家彤親屬所以至今得安於信都者劉公之恩公方爭
國事彤不得復念私也會更始所遣將攻拔信都王郎兵
敗走彤家得免
又曰世祖遣宗正劉延攻天井關與上黨太守田邑連戰
十餘合延不得進邑迎母弟妻子爲延所獲馮衍乃遺
邑書邑報書曰僕雖駑怯亦欲爲人者也豈苟貪生而畏
死哉聞老母諸弟見執於軍而邑安然不顧者豈非重其
節乎若使人居天地壽如金石要長生而避死地可也今
百年之期未有能至老壯之間相去幾何誠使故朝尚在
忠義可云雖老親受戮妻兒横分邑之願也
又曰趙苞字威豪遷遼西太守到官遣使迎母及妻子垂
當到郡道經柳城值鮮卑萬餘人入塞寇鈔苞母及妻子
遂爲所劫質載以劫郡苞率步騎二萬與賊對陣賊出母
以視苞苞悲號謂母曰爲子無狀欲與微禄奉養朝夕不
圖爲母作禍昔爲母子今爲人臣義不得顧私恩毀忠節唯
當萬死無以塞罪母遥謂曰威豪人各有命何得相顧以
虧忠義尒其勉之苞即時進戰敗之其母妻皆爲所害
東觀漢記曰孔奮爲武都郡丞時在郡爲隗囂餘黨所攻殺
太守得奮妻子奮追賊賊推奮妻子於軍前奮年五十唯
有一子不顧遂擒賊而其子見屠帝嘉其忠遷武都太守
九州春秋曰初清河李雍以鄃叛袁紹而降公孫瓉遣兵
衛之紹遣朱靈攻之靈家在城中瓉以靈母弟置城上誘
呼靈靈望城上泣曰丈夫一出身與人豈復顧家耶戰遂
拔之生擒雍而靈家皆死(靈字文傳)
蜀志曰姜維與母相失(孫盛雜記曰姜維得母書并求當歸維曰良田百頃不在一畝但有)
(遠志不見當歸)
續帝王世紀曰晉師度峴慕容超使拒之聞晉兵盛自將
四萬繼之及晉人戰於臨昭燕兵大敗超畢馬奔入城八
月將封融自河北奔晉師使詔誘城内超怒縛其母懸諸
城上融曰姜維有言良田百頃不在一畝
梁書曰羊侃長子鷟爲侯景所獲執來城下示侃侃謂曰
我傾宗報主猶恨不足豈得計此一子幸尒早能殺之數
日復持來侃謂鷟曰久以汝爲死猶在耶吾以身許國誓
死行陣終不以汝而生進退因引弓射之賊感其忠義亦
不害也
戰傷
左傳曰齊晉將戰郄克傷於矢流血及屨未絶鼓音
魏書曰孫觀遷青州刺史從征孫權於濡須口爲流矢所
中穿左足力戰不顧太祖勞之曰將軍被瘡深重而猛氣
益奮及瘡甚遂卒
魏志曰諸葛亮出祁連山詔張郃督諸軍至雒陽還保祁
連山郃追至木門與亮軍交戰飛矢中郃右膝薨
又曰夏侯惇字元讓太祖自徐州還惇從征吕布爲流矢
所中傷左目
又曰公到宛張繡降旣而悔之復反公與戰軍敗爲流矢
所中(魏書曰公所乘馬名絶影爲流矢所中傷及足并中公右臂)
蜀志曰先主進圍絡縣龐統率衆攻城爲流矢所中卒
三國典略曰陳薛安都引兵破留異成州刺史韓子臯單
馬入陣傷頂之左一髻半落安都爲流矢所中血流至踝
乘輿車容止不變
北史曰彭樂天平四年從神武西討與周文相拒神武欲
緩持之樂氣奮請決戰曰我衆賊少不可失也神武從之
樂因醉入深被刺腸出内之不盡截去復戰身被數瘡軍
勢遂挫不利而還神武每追論以戒之
後周書曰河橋之戰王思政下馬用長矟左右撗擊掊數
人時䧟陣旣深從者死盡思政被重創悶絶會日暮敵亦
收軍思政久經軍旅每戰唯着破弊甲敵疑非將帥故免
有帳下督雷五安於戰處哭求思政會其巳蘇遂相得乃
割衣褁創扶思政上馬夜久方得還仍鎮弘農思政以玉
璧地在險要請築城即自營度移鎮之遷并州刺史仍鎮
玉璧
又曰韋法保每與敵人交兵每身先士卒單馬䧟陣是以
戰必被傷嘗至關南與東魏人戰流矢中頸從口中出當
時氣絶輿至營久之乃蘇
又曰李弼從太祖與齊戰於河橋弼深入䧟陣身被七創遂
爲所獲弼佯殞絶於地守者稍解弼睥睨傍有馬因躍上
西馳得免
隋書曰開皇二年突厥葉護及潘郍可汗衆十餘萬寇掠
南詔以逹奚長儒爲行軍揔管率衆二千擊之遇於周槃
衆寡不敵軍中大懼長儒慷慨神色愈烈爲虜所衝突厥
散而復聚且戰且行轉闘三日五兵咸盡士卒以拳毆之
手皆見骨殺傷萬計虜氣稍奪於是解去長儒身被五
瘡通中者二其戰士死傷者十八九突厥夲欲大掠秦隴旣
逢長儒兵皆力戰虜意大沮明日於戰處焚屍慟哭而去
太平御覽卷第三百一十
