太平御覽卷第一百六十七
州郡部十三
山南道上
荆峽歸復郢鳳
成武興宕扶文
利䕫開合忠萬
閬果
荆州
十道志曰荆州江陵郡漢舊縣屬南郡
禹貢曰荆及衡陽惟荆州(北據荆山南及衡山之陽)江漢朝宗于海(二水)
(經此州而入海有似於朝)厥土惟塗泥厥田惟下中
春秋元命苞曰&KR0942;散爲荆州分爲楚國(荆之爲言強也陽盛物堅其氣急悍)
爾雅曰漢南曰荆州
周官職方氏曰正南曰荆州其鎮曰衡山其藪澤曰雲夢
其川江漢其浸潁湛其利丹銀齒革
晉元康地記曰荆州於古蠻服之地
漢書曰臨江閔王榮坐侵廟壖地爲宫上徵榮榮行祖於
江陵北門旣上車軸折車廢江陵父老流涕言曰吾王不
返矣王至詣中尉府郅都責訊王王恐自殺
漢書地理志曰今之南郡江夏零陵桂陽武陵長沙及漢
中汝南郡盡楚分也
史記曰蘇秦說威王曰楚西有黔中巫郡東有夏州海陵
南有洞庭蒼梧北有陘塞郇陽地方五千里帶甲百萬車
千乘騎萬疋粟支十年此霸王之資也
淮南子曰楚地南卷沅湘北繞潁泗西苞巴蜀東裏郯邳潁
汝以爲泗江漢以爲池垣之以鄧林綠之以方城山高尋
雲霓深谿肆無景
十三州志曰漢章帝建初二年徙鉅鹿王恭爲江陵王三
公上言江陵在京師正南不可以封乃徙爲安六王
盛弘之荆州記曰元嘉中以京師根本之所寄荆楚爲重
鎮上流之所揔擬周之分陜晉宋以降此爲西陜
釋名曰荆州取名於荆山又曰荆驚也南蠻數寇常置警
備
左傳曰楚子西㳂漢泝江將入郢王在渚宫下見之
十道志曰當陽縣舊縣屬南郡廣陽王子益之所封
荆州記曰當陽本楚之舊邑左氏傳云楚潘崇伐麏至于
錫穴潁容釋例云麏在當陽
十道志曰公安縣漢孱陵縣地吴之南郡
荆州記曰劉備敗於襄陽南奔荆州吴大帝封爲左將軍
荆州牧城北而鎮之時人號備爲左公故名其城曰公安
古今地名曰松滋縣古鳩兹地漢屬廬江郡
峽州
十道志曰夷陵郡春秋戰國時並楚地秦置三十六郡屬
南郡魏武於此置臨江郡梁置宜州周武帝以州居三峽
之口改爲峽州
史記曰秦昭王二十九年秦將白起攻楚燒夷陵
吴錄曰蜀昭烈皇帝立宜都郡於西陵
宜都記曰郡城即陸抗攻步闡於此
荆渚記曰夷陵郡居大江之上即西通全蜀故夷陵有安
蜀古城
吴志曰陸遜上䟽夷陵要害實國家之關限若失之非損
一郡荆州亦可憂也
十道志曰宜都縣本漢夷縣屬南郡
袁山松宜都山川記南崔有山名荆門北對崖有山名虎
牙故曰荆門虎牙即楚之西塞
歸州
十道志曰歸州巴東郡在周爲䕫子國屬楚秦併天下爲
南郡之地漢置秭歸縣唐武德二年割䕫州之秭歸巴東
二縣置歸州
袁崧記曰屈原此縣人旣被流放忽然暫歸其姉亦來
因名其地爲秭歸(稀與姊同)
三國志曰吴置建平郡即宜都之西部也晉王濬自蜀江
㳂流伐吴守將吾彦表晧曰請增建平兵若建平不下晉
師終不敢過皓不從
復州
十道志曰復州竟陵郡禹貢荆州之域春秋戰國時屬楚
秦兼天下屬南郡漢中十三州在州部即江夏之竟陵縣地
唐武德五年爲復州
郡國志曰沔陽縣即楚王地也
圖經曰監利縣漢華容縣乾溪章華臺在焉
郢州
十道志曰郢州冨水郡歷代所屬與竟陵郡同二漢屬江
夏郡晉宋以來爲竟陵郡地西魏屬安州後周武帝置郢州
隨廢唐武德六年爲郢州
郡國志曰長壽縣武陵山春秋謂楚平王卒於樠木之下
即此山也
鳳州
十道志曰鳳州河池郡土地所屬與金州同在秦隴西郡
地漢爲故道縣地故道今兩當縣是漢武改雍爲凉後爲
凉州之地
水經曰兩當縣水出陳倉縣之大散嶺西南流入故道川
謂之故道水縣因水取名或云縣西有兩山相當故名之
華陽國志曰河池一名仇池
郭仲産秦州記云仇池山一名仇維山上有池似覆壷前
志云是縣以山得名
水經曰大散水流入黃花川黃花縣因水得名
成州
十道志曰成州同谷郡禹貢梁州之域古西戎地周省梁
入雍爲白馬氐國
史記西南夷傳曰自莋以東北君長數十冉駹爲大自冉
駹以西北君長數十白馬最大皆氐類
後漢書曰河池一名仇池地方百頃左右悉白馬氐
武州
十道志曰武州武都郡土地所屬與成州同亦白馬氐之
地
漢書曰西南夷傳曰漢誅且蘭卭君并殺莋侯冉駹等皆
震懼請臣置吏以爲廣西部至元鼎六年以白馬氐地爲
武都郡
隴右記曰武都紫水有泥其色紫而粘貢之用封璽書故
詔誥有紫泥之美
郡國志曰武都沮水之西有角弩谷即蜀將姜維勦五部
溪蠻之所魚豢魏略曰文帝黃初元年徙武都於美陽在
今雍州好畤縣界武都故城是也
興州
十道志曰興州順政郡戰國時白馬氐之東境秦併天下
爲蜀郡地漢元鼎六年置武都郡
晉書曰懷帝永嘉中氐之人楊茂搜據武都郡子孫丞嗣
爲氐王
周地圖記曰郡有丙山山有穴即丙穴其口向丙因以爲
名每春三月上旬有魚長八九寸或二三日聮綿從穴出
躍相傳名爲嘉魚左太冲蜀都賦曰嘉魚出於丙穴
宕州
十道志曰宕州懷道郡禹貢梁州之域古羌地周爲雍州
之境秦漢魏晉諸羌據之
後魏書曰梁弥忩者宕昌羌也其先常爲羌豪祖勤自稱
宕昌王弥忩世祖初求内附遂拜弥忩爲宕昌王因封其
地爲宕昌蕃(即今宕州)
扶州
十道志曰扶州同昌郡禹貢梁州之域實西戎之地周省
梁入雍爲雍州地秦漢魏晉並屬蕃夷
後魏書曰廢帝前元年西逐吐谷渾定隂平於此置鄧州
及鄧寧郡取前羌部落所居爲之名時又置怗夷縣屬封
統郡以戎夷寧怗爲義也
周地圖記曰後魏廢帝置同昌縣屬封統郡
文州
十道志曰文州隂平郡禹貢梁州之域周爲雍州之境戰
國時氐羌據焉漢武時開西南夷置隂平道以統其衆
蜀志曰鄧艾自隂平景谷步道懸兵束馬經油江出綿竹
華陽國志曰晉永平之後羌虜數叛遂立爲郡以遏之
輿地志曰晉永嘉之末太守王鑒以郡降李雄晉人因是
悉流移於蜀漢其氐羌並屬楊茂搜此後不復爲正朔所頒
利州
十道志曰利州益昌郡土地所屬與金州同春秋戰國時
並屬蜀侯漢葭萌縣地
華陽國志曰昔蜀王封其弟於漢中號曰苴侯因命其地
曰葭萌苴侯與巴王通好巴與蜀爲讎故蜀王怒伐苴苴
奔巴求救於秦秦乃伐蜀遂滅蜀及巴苴置巴蜀二郡
水經曰益昌有小劔城去大劔城三十里連山絶險飛閣
通衢故謂之劔閣也
蜀志曰先主使陳戒絶馬鳴閣魏武聞之喜曰此閣過漢
中之平隂乃咽喉之要路(馬鳴閣在益昌縣)
夔州
十道志曰夔州雲安郡春秋時爲魚國秦併天下爲巴郡
地漢爲魚復縣
左傳曰庸蠻叛楚楚莊王伐之七遇皆北唯禆儵魚人實
逐之杜曰禆儵魚三巴今魚復縣也
漢志曰江關都尉理魚復橘官
郡國記曰白帝城即公孫述至魚復有白龍出井中因號
魚復爲白帝城劉備因改魚復爲永安又後漢書公孫述
自以承漢土德故號曰白帝城
蜀志曰羅憲爲領軍守永安聞魏軍平蜀三日哭於都亭
荆州圖副曰永安宫南一里渚下平磧上有諸葛孔明八
陣圖聚細石爲之各高五丈皆棋布相當中間相去九尺
正中開南北巷悉廣五尺或爲人散亂及爲夏水所没至
冬水退依然如故
荆州記曰壘西聚石爲八行行八聚謂之八陣圖因曰八
陣旣成自今行師不復敗後見莫能了之桓宣武伐蜀見
之曰此常山蛇勢也
開州
十道志曰開州盛山郡本漢朐䏰縣之地
合州
圖經曰合州巴川郡秦漢屬巴郡宋置東宕渠郡西魏置
合州
忠州
十道志曰忠州南賓郡土地所屬與䕫州同譙周巴記曰
後漢獻帝初平六年臨江縣屬永寧郡建安中改永寧爲
巴東郡臨江仍屬焉續漢志曰和帝永元中分枳縣置平
都縣(平者即今豊都縣也)
史記蘇代曰楚得枳而國亡
萬州
十道志曰萬州南浦郡土地所屬與通州同漢爲巴郡胊
䏰縣地
續漢志曰朐䏰屬巴郡(朐音蠢䏰如尹切)
尋江源記曰梁山東西數千里望之若長雲垂天劔閣銘
曰巖巖梁山積石峨峨
又曰景穴有嘉魚其味甚美景穴在梁山縣栢枝山
閬州
圖經曰閬州閬中郡禹貢梁州之域春秋爲巴國之地秦
漢爲巴郡
華陽國志曰巴子後理閬中
地形志曰閬中居蜀漢之半當東道要衝今郡城即士之
閬中城後謂之隆城是也
後魏典略曰此州古有隆城堅險因置隆州尋又立盤龍
郡以郡中有盤龍山爲名
三巴記曰閬中有渝水賨民銳氣喜舞故高祖樂其猛銳
數觀其舞使樂人習之故樂府中有巴渝舞
果州
十道志曰果州南充郡禹貢梁州之域春秋戰國並屬巴
子國秦惠王滅巴蜀是爲巴郡地自漢至晉爲安漢縣
華陽國志曰漢獻帝初平元年劉璋分墊江上爲巴郡理此
縣
周地圖記曰相如縣有相如坪相如故宅因以名縣郡
國志曰馮緄爲車騎將軍於此鐫崖十有餘處今果山有
車騎崖
益州記曰南充縣西有大昆井即古之塩井也
唐書曰貞元中謝眞人於郡紫極宫上昇萬目所覩郡郭
是夕處處有虹霓雲氣
太平御覽卷第一百六十七
