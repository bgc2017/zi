太平御覽卷第一百七十
州郡部十六
江南道上
昇宣池潤常蘇
湖杭睦鄂饒信
江洪撫吉袁虔
建福泉漳汀南
昇州
圖經曰昇州古楊州之地也春秋時爲吴地戰國時越滅
吴爲越地後楚滅越其地又屬楚初置金陵邑秦併天下
改金陵爲秣陵屬鄣郡漢元封二年改鄣郡爲丹陽郡
漢志曰故鄣屬丹陽郡王莽曰侯望
金陵圖云昔楚威王見此有王氣因埋金以鎮之故曰金
陵秦併天下望氣者言江東有天子氣鑿地断連岡因改
金陵爲秣陵
吴志曰孫權欲興都未定長史張紘勸都之後劉備宿於
秣陵亦勸權都之遂定議都秣陵建康圖曰西晉亂元帝
自廣陵渡江此城荒落以府第居縣北幕府之名自此而
立尋以江寕爲琅耶國蓋襲帝始封之名也歷宋齊梁陳
六代皆都之
輿地志曰金陵有東府城晉安帝時築其城西本簡文爲
會稽弟其東則丞相會稽王道子府謝安石薨以道子代
領楊州州在弟故時人號爲東府西州
圖經曰金陵有古冶城本吴鑄冶之地也
晉書曰元帝太興初以王導疾久方士戴洋曰君本命在
甲申地有冶金火相爍遂移冶於石城
宣州
十道志曰宣州宣城郡禹貢楊州之域春秋時屬吴後屬
越越爲楚所併戰國時又屬楚秦爲鄣郡地漢爲丹陽郡
地理志曰武帝元狩元年改鄣郡爲丹陽郡屬楊州理宛
城即今郡是也
吴書曰孫皓以牛渚爲督以何植爲使而禦晉軍(當塗有牛渚山)
桓玄傳曰玄居南州大築齋第以郡在國南故曰南州
齊州郡志曰梁承聖元年置南豫州
十道志曰隋開皇中改南豫州爲宣州
漢志曰涇縣屬丹陽郡韋昭曰涇水出蕪湖
圖經曰南陵縣有赭圻屯在縣西北
晉書曰哀帝以桓温入參朝政自荆州還至赭坼詔止之
遂城赭圻鎮
十道志曰南陵有鵲洲
春秋左氏傳曰昭五年楚以諸侯伐吴吴敗之於鵲岸(吴地)
(也廬江舒縣有鵲尾渚是)
漢志曰漂陽縣屬丹陽郡漂水所出也
又曰當塗侯國屬九江郡莽曰山聚應劭曰禹娶塗山有
禹墟焉
春秋左氏傳曰禹會諸侯於塗山
晉書州郡志曰西晉愍懷之亂琅耶王出鎮楊州因渡江
南卜金陵建大業衣冠禮樂州郡邑名並隨渡江從北地
當塗來江南自東晉始也
金陵記曰姑熟之南淮曲之陽置南豫州六代英雄迭居
於此以斯地爲上游焉
池州
圖經曰池州池陽郡禹貢楊州之域春秋及秦漢爲鄣郡
之地吴爲石城縣隋爲秋浦縣唐武德中置池州
三國志曰吴黃武二年封韓當爲石城侯
輿地志曰梁昭明太子以其水出魚美故名其水爲貴池
又曰梁大同二年置石埭因貴池源有兩小石埭堰溪水
遂以爲名
潤州
十道志曰潤州丹陽郡禹貢楊州之域春秋時吴國地謂
之朱方吴爲越所併地屬越戰國時越爲楚所滅復屬楚
秦併天下爲會稽鄣二郡之地漢初爲荆國故荆王劉賈
所都之地吴王濞誅以其地併入江都國武帝又分屬丹
陽會稽二郡之地
左氏傳曰襄王二十八年齊慶封奔吴吴句餘予之朱方
後漢書曰建安中吴大帝自吴徙都於京十六年遷都秣
陵復於京口置京督以鎮焉
吴志曰京督所統蕃衛尤要是以吴爲重鎮
圖經曰其城因山爲壘緣江爲境𡭗雅曰丘絶高曰京因
謂之京口
吴錄地理曰秦時望氣者云其地有天子氣始皇使赭衣
徒三千人鑿坑敗其勢改云丹徒
圖經曰丹陽本漢曲阿縣也
漢志曰曲阿故雲陽莽曰風美屬會稽郡
史記曰秦始皇改雲陽爲曲阿
輿地志曰曲阿縣屬朱方南徐之境秦有史官奏東南有
王氣在雲陽故鑿北岡截直道使曲以猒其氣故曰曲阿
又曰丹徒界内土堅緊如蠟諺云生東吴死丹徒言吴
多産出可以攝生自奉養丹徒地可以葬
吴志曰岑昏鑿丹徒至雲陽而杜野小辛間皆斬絶陵襲
功力艱辛(杜野屬丹徒小辛屬曲阿)
圖經曰唐垂拱四年立金山縣後改名金壇取邑界句曲
之山金壇之陵以爲號
眞誥曰地胏似洛中北邙山土水似長安丹鳳門外井泉
之味
河圖曰乃有地胏土良水清句曲之山金壇之陵
常州
十道志曰常州毗陵郡禹貢楊州之域春秋時屬吴後屬
越戰國屬楚秦漢爲毗陵縣屬會稽郡
輿地志曰晉陵縣春秋時吴之延陵邑也季札譲位耕於
此因以封之漢改爲毗陵
漢志曰毗陵縣屬會稽郡季札所居舊爲延陵漢改之也
莽曰毗壇
輿地志曰東海王越世子名毗中宗爲越所表遣渡江故
改此爲晉陵
又曰吴越之間謂荆爲楚秦以子楚改爲陽羡其地本名
小震居在荆溪之北故云陽羡
周處風土記曰陽羡本無荆溪吴郡郡境震澤之會也其
地理則三江之雄潤五湖之腴表
吴越春秋曰周改爲陽羡
漢志曰無錫屬會稽郡莽曰有錫
周處風土記曰周武王追封周章於吴又封章小子斌於
無錫也
圖經曰昔有䜟述其地云無錫寕天下平有錫兵天下爭
故名之
蘇州
十道志曰蘇州吴郡禹貢楊州之域周爲秦吴國至闔閭
強盛始都於此後爲越所滅秦併天下爲會稽郡
釋名曰吴虞也太伯封於此以虞志也
郡國志曰俗好用劔輕死蓋湛盧钃鏤干將要離之遺風
焉東北有海鹽縣復有章山之銅擅三江五湖之利亦江
東一都會也
越絶書曰闔閭起姑蘇臺三年聚材五年乃成高見三百里
漢志曰吴屬會稽郡周太伯所邑也具區澤在其西王莽
曰秦位
十道志曰嘉興縣本秦由拳縣也
漢志曰由拳屬會稽郡應劭曰古之檇里(檇子遂反)
吴錄地里志曰吴王時此地本名長水秦改曰由拳
續漢志曰屬吳郡吳黃龍五年嘉禾生於由拳改縣曰禾
興後以太子名和改曰嘉興
圖經曰華亭縣本嘉興縣地天寳十年置因華亭谷爲名
晉書曰陸機被誅臨刑歎曰華亭唳鶴不可得聞
輿地志曰吴大帝以陸遜爲華亭侯以其所居爲封也華
亭谷出佳魚蓴菜故陸機云千里蓴羹未下鹽䜴
湖州
十道志曰湖州吴興郡禹貢楊州之域防風氏之國也春
秋時爲吴地後屬越越爲楚所滅後屬楚秦漢屬會稽郡
國語魯語曰吴伐越隳會稽獲骨節專車(骨節長專檀一車也)吴子
使來好聘且問於仲尼曰骨何爲大仲尼曰禹戮防風氏
其骨節專車客曰防風何守也仲尼曰汪芸氏之君也守
封禺之山(汪芒長翟國名封嵎山在吴郡永安縣)
郡國志曰五湖之表州以爲名也
漢志曰烏程屬會稽郡有歐陽亭
郡國志曰古有烏氏程氏居此能醖酒故以名縣
地理志曰武康縣本烏程之餘下鄕地漢末童謠曰天子
當興東南三餘之間吴乃改會稽之餘曁爲永興分餘不
爲永安以恊謠言
吴興記曰長城縣吴王闔閭使弟夫槩居此築城狹而長
晉武帝置縣因長城以名縣
杭州
十道志曰杭州餘杭郡禹貢楊州之域春秋時吴越地秦
漢屬會稽郡
史記曰楚威王伐越殺王無疆尽取故吴地至浙江又曰
始皇三十七年東遊丹陽至錢塘
漢志曰錢塘屬會稽郡西部都尉治王莽曰泉亭劉道眞
錢塘記曰昔縣境逼近江流縣在靈山下至今基趾猶存
郡議曹華信乃立塘以防海水募有能致土石者即與錢
及成縣境蒙利乃遷此地於是爲錢塘縣
漢志曰於朁屬丹陽郡(朁音潜)
吴錄地里志云縣西朁山蓋因山以立名舊朁字無水至
隋加水
漢志曰餘杭屬會稽郡莽曰進睦
吴興記曰秦始皇三十七年將上會稽塗出此因立爲縣
郡國志曰夏禹東去捨杭登陸於此仍以爲名
十道志曰鹽官本漢海由拳二縣境
漢志曰海鹽屬會稽郡故武原鄕有鹽官
睦州
十道志曰睦州新定郡禹貢楊州之域春秋時越國秦屬
丹陽郡漢爲歙縣地
吴志曰大帝以後漢建安十三年使威武中郎將賀齊討
丹陽&KR0627;歙山賊平定之分歙始新新定黎陽休陽四縣并
&KR0627;歙六縣
圖經曰隋置睦州取俗阜人和内外輯睦爲義
十道志曰桐廬縣吴黃武四年分冨春置以桐溪側有大
椅樹垂條偃蓋傍蔭數畝遠望似廬因謂之桐廬縣
漢志曰冨春屬會稽郡莽曰誅歲
鄂州
十道志曰鄂州武昌郡禹貢荆州之域春秋時楚地秦屬
南郡漢分置江夏郡晉安帝義熙元年冠軍劉毅表以爲
夏口二州之中地居形要控接湖川邊帶溪沔請荆州刺
史劉道規鎮夏口隋爲江夏郡唐武德四年爲鄂州
尚書禹貢曰江漢朝宗于海
十道志曰江漢二水會於州乏西界
左傳曰吴伐楚沈尹射奔命于夏汭
世紀曰楚子熊渠封中子紅於鄂(今武昌縣地)
江夏記曰一名夏口亦名魯口沙陽夏汭鄂渚新興釣渚
皆其地名
武昌記曰大帝築城於江夏以程普爲太守遂欲都鄂州
改爲武昌郡其民謠曰寕飲建業水不食武昌魚寕歸建
業死不向武昌居繇是徙都建業
齊書曰劉懷珍言於高帝夏口兵衝要地宜得其人遂令
柳世隆鎮焉
十道志曰江夏縣本漢沙羡縣
饒州
十道志曰饒州鄱陽郡禹貢楊州之域春秋時爲楚東境
秦爲番縣地屬九江郡漢爲番陽屬豫章郡隋開皇九年
爲饒州
地理志曰城即吴芮爲鄱君時所築
漢書貨殖傳曰譬猶戎狄之與干越不相入明矣韋昭注
曰干越今餘干縣越之別名
又曰淮南王安陳伐閩越之利上書云越人欲爲變必先
守餘干中可積食而有材可治舡慮越人有伐材積食之
患
徐湛鄱陽記曰北有尭山常以堯爲號又以地饒衍遂加
食爲饒
圖經曰以山川藴物珍竒故名饒
信州
圖經曰唐上元元年正月江淮轉運使元載以此邑川原
夐遠關防襟帶宜置州制可賜名信州以信美所稱爲郡
之名
鄱陽記曰界内之山出銅及鉛鐵者有玉山
江州
十道志曰江州尋陽郡禹貢楊荆二州之境尚書禹貢彭
蠡旣瀦又曰九江孔殷
周景式廬山記曰柴桑彭澤之郊古三苗國舊廬江地
尋陽記曰春秋時吴之西境後吴爲楚滅更爲楚地秦屬
廬江郡漢屬淮南國晉武太康十年因江水之名而置江
州成帝咸和元年移理湓城即今郡是
晉地道記曰尋陽陸通五嶺北導長江遠行岷漢亦一都
會也
洪州
十道志曰洪州豫章郡禹貢楊州之域春秋時吴地秦爲
九江郡漢爲豫章郡
豫章記曰太康中望氣者云豫章廣陵有天子氣故封愍
懷大子爲廣陵王領鎮軍以鎮豫章後永興中懷帝遂以
豫章王登天王位隨平陳罷郡爲洪州
撫州
十道志曰撫州臨川郡禹貢楊州之域春秋時吴地秦屬
九江郡漢立南昌縣今州即南昌縣地後漢分南昌立臨
汝縣吴太平二年分豫章之臨汝南城縣立臨川郡即今
州也隋平陳置撫州
晉書曰王羲之嘗爲臨川内史置宅於郡城東偏旁臨廽
溪時據層阜
荀伯子臨川記曰王右軍故宅其地爽塏山川若畫每至
重陽日二千石巳下多遊萃於斯舊井及墨池並在
漢地理志曰高帝六年命大將軍灌嬰立洪州其年分洪
州南境立南城縣以其在郡城之南故曰南城
吉州
十道志曰吉州廬陵郡春秋時爲吴地戰國屬楚秦併天
下屬九江南部都尉理漢爲廬陵縣屬豫章郡
雷次宗豫章記曰靈帝末楊州刺史劉遵上書請置廬陵
鄱陽二郡獻帝初平二年始立郡
圖徑曰隋平陳改廬陵郡置吉州以吉陽山爲郡名
袁州
十道志曰袁州宜春郡禹貢楊州之域春秋時吴地秦屬
九江郡漢爲豫章郡之宜春縣晉武改宜春爲宜陽隨平
陳分洪州之宜陽立袁州
漢書曰武帝封長沙定王子爲宜春侯
吴錄曰宜春縣出美酒每歲上貢封酒親付計吏
虔州
十道志曰虔州南康郡春秋時吴地秦屬九江郡漢爲贑
縣地屬豫章郡後漢興平二年分豫章立廬陵郡而贑縣
屬焉晉太康三年立爲南康郡隋平陳立虔州以虔化水
而得名也
圖經曰贑縣章貢二水雙流至縣合爲贑水其間置邑因
以名縣
十道志曰南康縣本漢南野地
吴錄曰南野縣有大庾山九嶺嶠以通廣州
建州
十道志曰建州建安郡古閩越之地秦閩中郡漢屬會稽
吴分置建安郡陳屬閩州隋平陳屬泉州唐武德四年置
建州因建溪爲名
方輿志曰浦城縣本漢東候官之北鄕也吴永安三年改
爲吴興縣
圖經曰晉尚書陸邁梁尚書郎江淹皆爲吴興令按淹自
序云吴興地在東南嶠外閩越之舊境是也
福州
福州圖經曰勾踐六代孫爲楚所併其後有無諸以其境
南泉山之地因而都之稱閩越王至孫繇又以
東海隅之地稱越王俱是會稽之域遂有三越之稱
圖經曰梁承聖二年封蕭基爲長樂侯於此
十道志日福州長樂郡亦閩越地秦爲閩中郡漢高帝立
無諸爲閩越王都於此晉置晉安郡陳置閩州唐開元十
三年爲福州
開元錄曰閩州越地即古東甌今建州亦其地皆蛇種有
五姓謂林黃等是其裔
郡國志曰漢武元鼎六年立都尉居候官以禦兩越所謂
東北一尉西南一候也
泉州
十道志曰泉州清源郡秦漢土地與長樂同東晉南渡衣
冠士族多萃其地以求安堵因立晉安郡宋齊以後因之
唐景雲二年置泉州
天寳初爲清源郡乹元元年又爲州
漳州
十道志曰漳州漳浦郡歷代土地與長樂郡同唐分其土
地置漳州
郡國志曰梁山有漳浦水一云漳溪水
汀州
十道志曰汀州臨汀郡歷代土地舊與長樂郡同唐開元
二十六年分置汀州初置在雜羅縣以其地瘴居者多死
大曆中移理長汀白石村
南州
十道志曰南州南川郡禹貢梁州之域周省梁入雍戰國
時巴國之地秦漢爲巴郡之境
太平御覽卷第一百七十
