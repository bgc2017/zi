太平御覽卷第七百九十六
四夷部十七
西戎五
莎車波知栗弋悉居半
越底延波路三童蒲山
劫國獠丁令且弥
陁羅伊羅賖弥澤散女國
呼得曹國漕國何國
短人小人軒渠温宿
朱俱波尉頭滑國姑默
疊伏羅阿鈎羌葱茈羌
莎車
漢書曰莎車王治莎車城去長安九千九百五十里有鐵
山出青玉
又曰宣帝時烏孫公主小子万年莎車王愛之莎車王無
子死時万年在漢莎車國人計欲自託於漢又欲得公孫
心即上書請万年爲莎車王漢許之遣使者奚充國送萬
年万年初立暴惡國人不說莎車王弟呼屠微殺万年并
漢使者自立爲王約諸國背漢會衛侯馮奉世使送大宛
客即以便宜發諸國兵擊殺之更立他昆弟子爲莎車王
又曰馮奉世至宛宛聞其斬莎車王禮之異於他使得其
名馬象龍而還(焉形如龍)帝甚悅下議封奉世關内侯少府蕭
望之以奉世矯制發諸國兵雖有功效不可以爲後代法
若即封奉世則爲使者利以奉世爲比爭逐發兵要功
萬里之外爲國家生事於夷狄漸不可長不宜授封帝善
其議以奉世爲光禄大夫
波知
北史曰波知國在鉢和西南土狹人貧依託山谷其王不
能揔攝有大池傳曰大池有龍王次者有龍婦小者有龍
子行人經之設祭乃得過不祭多值風雪之困
栗弋
通典曰栗弋後魏通焉在葱嶺西大國一名栗特一名拘
夢出名馬牛羊珍菓蒲陶酒其土地水美故也有大禾高
丈餘子如胡豆在安息北五千里附庸小國四百餘城太
武帝時遣使朝貢
悉居半
北史曰悉居半國故西夜國也一名子合其王號子治呼
揵在于闐西去代萬二千九百七十里後魏大延初遣使
來獻自後不絶
越底延
通典曰越氐延國隋時聞焉治辛頭河北西北去賖弥國
千餘里東北至瓜州五千四百里其婆羅門種類戶數萬
餘有弓矢刀矟皮甲國法不殺人重罪流輕者杖國無課
稅其俗事佛王及庶人剪髮衣錦袍不開縫貧者自疊婦
人爲髻衣帬衫帔長巾俗清㓗氣候温多稻有羊馬牛鍮
石訶梨勒(石蜜皮細疊等)
波路
北史曰波路國在阿鈎羌西北去代一萬三千九百里其
地濕熱有蜀馬土平物産國俗與阿鈎羌同
三童
通典曰三童國在軒渠國西南千里人皆眼有三精珠或
有四舌者能爲一種聲亦能俱語常貨多用犀象作金幣
率效國王之面亦效王后之面若丈夫交易則用國王之
面者王死則更鑄
蒲山
北史曰蒲山國故皮山國也居皮城在于闐南去代一萬
二千里其國西南三里有凍凌山後役屬于闐
劫國
通典曰劫國隋時聞焉在葱嶺中南西與俱賖弥國界接
西北至悒怛國去長安萬二千里有戶數萬氣候熱有稻
麥粟豆羊馬出洛沙青黛婚姻同突厥死亡弃於山谷
又曰大唐武德二年遣使貢寳帶金鏁頗梨水精杯各一
頗梨四百九十枚大小有差
獠
魏書曰獠之初也出自梁益之間種類甚多散居山谷略
無氏族之別依樹積水以居其上名曰干蘭干蘭大小隨
其家之口數往往推一長者爲王父死則子継若中國之
黨族也僚王各有鼓角一雙使其子弟自吹擊之好相殺
害多仇怨不敢遠行性同禽獸至於忿怒父子不相避唯
手有兵刃者先殺之若殺其父走避於外求得一狗以謝
其母然後敢歸母得狗謝不復嫌恨若報死心相攻擊必殺
而食之平常劫掠責取猪狗而巳親戚比隣指授相賣土
兒女哭止便不復追思唯執楯持矛不識弓矢用竹爲簧
群聚鼓之以爲音節能爲細布色鮮淨大狗一頭買一生
口其俗畏鬼神尤尚淫祀所殺之人美髯髯者剥其面皮
籠之於竹及燥號曰鬼鼓舞祀之以求福也
北史曰獠者蓋南蠻之別種自漢中逹于卭笮川洞之間
所在皆有種類甚多所生男女無名字唯以長幼次第呼
之其丈夫稱阿謩阿叚婦人阿夷阿等之類皆語之次第
稱謂也鑄銅爲器大口寬腹名曰銅㸑旣薄且輕易於熟
食建國中李勢在蜀諸獠始出巴西渠川廣漢陽安資中
攻破郡縣爲益州大患自桓温破蜀之後蜀人東流山險之
地多空獠遂挾山傍谷與夏人參居者頗輸租賦在深山者
不爲編戶梁益二州歲伐獠以禆潤公私頗藉爲利正始
中夏侯道遷舉漢中内附宣武遣尚書邢蠻爲梁益二州
刺史以鎮之近夏人者安堵樂業在山谷者不敢爲寇其
後朝廷以梁益二州控攝嶮遠(方乃)立巴州以統諸獠後以
巴酋嚴始欣爲刺史又立隆城鎮所綰獠二十萬戶及周
文平梁益令在所撫慰然天性暴亂旋致擾動每歲命隨
近州鎮出兵討之獲其生口以充賤隷謂之爲厭獠焉
永昌郡傳曰獠民喜食人以爲至珍美不自食其種類也
怨仇乃相害食耳能水中潜行行數十里能水底持刀刺
捕取魚其人以口嚼食並以鼻飲水死人有棺其葬竪棺
埋之
丁令(丁音㒹令音連)
後魏書曰丁令在康居北勝兵六萬人隨畜牧依處土出
貂鼠皮貚子皮西南去康居界二千里
又曰丁令北有馬腦國其人音聲似鴈騖從膝以上至頭
人也膝巳下生毛馬腦馬蹄走疾於馬勇徤敢戰
且弥
北史曰且弥國都天山東臨於大谷在車師北去代一萬
五百七十里本役屬車師
陁羅伊羅
通典曰陁羅伊羅國隋時聞焉在烏蔡國北大雪山坡上
緣梯登山接七百梯方到其國
賖弥
北史曰賖弥國在波知之南山居不信佛法專事諸神亦
附嚈噠東有鉢盧勒國路嶮緣鐵鏁而度下不見底後魏
熙平中宋雲等使終不能逹
澤散
通典曰澤散國魏時聞焉屬大秦其治在海中央最與安
息城谷相近西南詣大秦不知里數
女國
北史曰女國在葱嶺南其國世(以女)爲王姓蘇毗字末羯在
位二十年女王夫号曰金聚不知政事國内丈夫唯以征
伐爲務山上爲城方(五六)里人有萬家王居九層之樓侍女
數百人五日聽朝復有小女王共知國政其俗婦人輕
丈夫而性不妬忌男女皆以彩色塗面一日中或數度變
改之皆披髮以皮爲鞋課稅無常氣候多寒以射獵爲業
出鍮石朱砂麝香犛牛騘馬蜀馬猶多塩恒將塩向天笁
興販其利數倍亦數與天笁党項戰争其女王死國中厚
歛金錢求死者族之中賢女二人一爲女王次爲小王貴
人死剥皮以金屑和骨内置瓶中埋之經一年又以其皮
内䥫器埋之俗事阿修羅神
又有樹神歲初以人祭或用猕猴祭
呼得
通典曰呼得魏時聞焉在葱嶺北烏孫西北康居東北勝
兵萬餘人隨畜牧出名馬多貂鼠
曹國
北史曰曹國都郍蜜水南數里舊是康居之地也國無主
康國王令子烏建領之都城方三里勝兵千餘人國中有
得悉神自西海以東諸國並事之其神有金人馬金波羅
闊丈有五尺高下相稱每月以駞五頭馬十疋羊一百口
祭之南去康國百里大業中遣使貢方物
漕國
北史曰漕國在葱嶺之北漢時罽賓國也其王姓昭武字
順逹康國王之宗族也都城方四里勝兵萬餘人國法嚴
峻俗重淫祠葱嶺山順天神者儀制極華以金爲屋以銀
爲地祠者曰有千餘人祠前有一魚骨其孔中通馬出入
國王戴金牛頭冠坐金烏座土多稻粟豆麥饒象馬封牛
金銀&KR2289;鐵氍㲣朱砂青黛安息青木等香黑塩阿魏東去
劫國七百里大業中遣使貢方物
何國
隋書曰何國都郍密水南數里舊是康居地也其王姓昭
武亦康國王之族類都城方二里勝兵千人其王坐金羊
床東去曹國百五十里西去安國三百里大業中遣使貢
方物
短人
通典曰短人魏時聞焉在康居西北男女皆長三尺人衆
甚多去奄蔡諸國甚遠康居長老傳聞嘗有商旅行北方
迷惑(失道)而到此國國中甚多真珠夜光明月珠其國去康
居可萬餘里
突厥本末記云自突厥北行一月有短人國長者不踰三
尺亦有二尺者頭少毛髮若羊胞之狀突厥呼爲羊胞頭
其傍無它種類相侵俗無寇盗但有大鳥高七八尺恒祠
短人啄而食之短人皆持弓矢以爲之備按此亦在西北
即魏略之短人國也
小人
通典曰小人在秦之南軀纔三尺其耕稼之時懼鵠所食
(大秦之南)每衛助之小人竭其珍貨以酬報
軒渠
通典曰軒渠國多九色鳥青口綠頸紫翼紅膺紺頂丹足
碧身緗背玄尾亦名九尾鳥亦名錦鳳其青多紅少謂之
繡鸞恒從弱水西來或云是西王母之禽也其國幣貨同
三童國
温宿
北史曰温宿國居温宿城在姑默西北去代一萬五百五
十里
朱俱波
通典曰朱俱國後魏時通焉亦名朱居槃國漢子合國也
今并有西夜蒲犁依耐德若四國之地在於闐國西千餘
里其西至葱嶺二百里其王渴槃國南至女國三千里北
至疎勒九百里南至葱嶺二百里其王本䟽勒國人後魏
宣武永平中朱居槃國遣使朝貢其言音與于闐相似其
間小異人貌多同華夏亦類疎勒大唐武德以後頻遣使
朝貢
尉頭
北史曰尉頭國居尉頭城在温宿北去代一萬六百五十
里
滑國
通典曰滑國車師之別種後漢順帝永建初八滑從班勇
擊北虜有功漢以八滑爲後部親漢侯自魏晉以來不通
中國至梁武帝普通初其王厭帶夷粟陁始遣使献黃師
子白貂裘波斯錦物等後魏之居桑乾也滑猶小國屬蠕
蠕後稍強大征其傍國波斯渴槃罽賓龜兹疎勒姑墨于闐
等國焉其獸有師子兩脚駞人皆善騎射着小䄂長身袍
用金王爲帶女人被裘頭上刻木爲角長咫尺以金銀飾
之兄弟共妻無城以氈屋爲居東向開戶其王金床隨太
歲轉無文字以木爲契與旁國通用胡書羊皮爲紙無職
官事天神火神每曰出祀神而後食其跪一拜而止死以
木爲槨父母死其子截一耳葬訖即吉其言語待譯然後
通至後魏時謂之嚈噠國或云高車之别種或云大月氐
之種其源出於塞北自金山至後魏文帝時巳八九十年
矣在于闐之西東去長安萬一千里衣服類胡加以纓絡
頭皆剪髮其語與蠕蠕高車及諸諸胡不同部衆可十萬
依隨水草其國無車輿多駞馬用刑嚴急盗無多少皆腰
斬盗一責十死者冨家累石爲藏貧事者掘地而埋隨身
諸物皆置塚内又兄弟共聚一妻無兄弟者其妻戴一角
帽若有兄弟者依其多少之數更加帽角焉西城康居于
闐沙勒安息及諸小國三十許皆役屬之号爲大國每遣
使朝貢孝明帝熙明中遣使伏子統宋雲使西域所經諸
國不能知其本末及山川里數今舉其略云至隋時又謂
挹怛國都烏滸水南二百餘里大月氐之種類也勝兵五
六萬人俗善戰先時國亂突厥遣通設字誥強領其國俗
同吐火羅南去漕國千五百里東去瓜州六千五百里大
業中遣使來貢按劉璠梁典滑國姓嚈逹後裔以姓爲國
号轉訛又謂之悒怛焉
姑默
北史曰姑默國居南城在龜兹西去代一萬五百里
疊伏羅
通典曰疊伏羅後魏時通焉去代三萬一千里國中有勿
悉城城北有壃竒水西流有白象土宜五榖宣武時遣使
獻方物
阿鈎羌
通典曰阿鈎羌後魏時通焉在莎車西南國西有縣度山
其間四百里中往往有棧道下臨不測之深人行以䋲索
相持而度山有五糓諸菓市用錢爲貨居止立宫室有兵
器
葱茈羌(茈音紫)
通典曰燉煌西西城之南山中從婼羌西至葱嶺數千里
有月氐餘種日葱茈羌白馬羌黃牛羌各有酋豪北與
諸國接不知其道里廣狹傳聞黃牛羌種類孕身六月生
南與白馬羌隣並魏時聞焉
太平御覽卷第七百九十六
