太平御覽卷第一百八十
居處部八
宅
釋名曰宅擇也言擇吉處而營之也
說文曰宅人所託也
周禮曰凡任地國宅無征鄭注云國宅城中無征稅也
禮記曰獻田宅者操書契
左傳曰初景公欲更晏子之宅曰子之宅近市湫隘嚚塵
不可以居請更諸爽塏者辭曰君之先臣容焉臣不足以
嗣之及晏子如晉公更宅反則成矣旣拜乃毀之如里室
皆如其舊則使人反之且諺曰非宅是卜惟隣是卜二三
子先卜隣矣卒復其舊宅
漢書曰蕭何買田宅必居窮僻處曰令後世賢師吾儉
不賢母爲勢家所奪
又曰魯恭王餘好治宫室苑囿壊孔子舊宅以廣其宫聞
鍾磬琴瑟之聲遂不敢復壞於其壁中得古文經傳
吴志曰周瑜與孫策同年相友善瑜推道南大宅以舍策
升堂拜母有無通共
晉書曰裴楷性寬厚與物無忤不持儉素每遊榮貴輙取其
珍玩雖車馬器服宿昔之間便以施諸窮乏嘗營别宅基
構甚麗與兄共遊行床帳儼然櫺軒疎㓪兄心甚願之而
口不言也楷心知其意便使住
又曰杜后母裴氏爲廣德縣君裴氏名穆長水校尉綽孫
太傅主簿遐女太尉王夷甫外孫中表之美高於當世遐
隨東海王越遇害無子唯穆渡江遂享榮慶立第南掖門
外世所謂杜姥宅云
又曰有奏王公國家京城不宜有田宅未暇作諸國邸當
使有往來之處今限京師得有宅一所
又書曰劉繪字士彰彭城人也太常悛弟父勔宋末權
貴門多客繪解褐爲著作郎太祖見歎曰劉公爲不亡矣
繪聦警善隷書爲竟陵王後進賓客時張融周顒並有五
言融音旨緩韻顒辭致綺捷繪之言吐又頓挫風氣時人
謂語曰劉繪貼宅别開一門言在二家之中也又朝野爲
語曰三人共宅夾清漳張南北劉中央言處二人間
王隱晉書曰魏舒字陽元幼喪父母爲外寗氏所養寗氏
起宅相者云當出貴外甥外祖父母以寗氏甥小而慧謂
應相也舒荅當爲外家成此宅相
又曰上黨鮑瑗家多喪禍貧苦淳于智卜之卦成謂曰爲
君安宅者女子工耶曰是也又曰此人巳死耶曰然智曰
此人安宅失宜旣害其身又令君不利君舍東北有大桑
樹君徑入市門數十步當有一人折新馬鞭者便就請買
還懸此樹三年當得物瑗承言詣市果得馬鞭懸之三年
後浚井中得數十萬銅錢雜器復可二十餘萬於是家業
用展病者亦愈
晉書曰孔愉營山隂湖南侯山下數畝地爲宅草屋數間
便弃官居之送資數百萬悉無所取
又曰桓玄得志常欲以謝安宅爲營謝混曰邵伯之仁猶
惠及甘棠文静之德更不保五畝宅耶玄聞慙而止
宋書曰初太社西空地一區吴時丁奉宅孫皓流徙其家晉
有江左初爲周顗蘇峻宅其後爲袁真宅又爲章武王司
馬秀宅皆凶敗後給臧燾亦頻遇喪禍故世稱惡地王僧
綽常以正逹自居謂宅無吉凶請爲第始就築未居而敗
又顔延之傳曰竣旣貴重權傾一朝凡所資供延之無所
受器服不改宅宇如舊見竣起宅謂曰善爲之無令人笑
汝拙也
齊書曰齊世祖武皇帝諱賾字宣遠太祖長子也小字龍
兒生於建康青溪宅其夜陳孝后劉昭后同夢龍據屋上
故字上焉
梁書曰高祖宋大明八年甲辰生于秣陵縣同夏里三橋
宅
後魏書曰德興反於營州使尚書盧同往討之大敗而
反屬侍中穆紹與元順侍坐因論同之罪同先有近宅借
紹頗欲爲言順勃然曰盧同終將無罪太后曰何得如侍
中之言順曰有好宅與要勢侍中豈慮罪也紹慙不敢復
言
又邦巒傳曰孝文因行樂至司空府南見巒宅謂巒曰朝
行樂至此見卿宅乃佳東望德館情有依然巒對曰陛下
移構中原方建無窮之業臣意在與魏昇降寧容不務永
寧之宅帝謂司空穆高僕射李冲曰巒之此言其意不小
五代史晉史曰羅紹威前唐時嘗建第洛陽福善里莊宗
同光中始賜明宗梁租庸使趙巖宅雖華以趨內遠乃召
紹威子周敬昜其第後明宗即位一日夢中見一人儀形
瓌秀若素識者上夢中曰此得非前宅主羅氏乎及寤訪
其子孫左右對曰周敬見列明廷召至果符夢中所見上
謂侍臣曰朕不欲使大勲之後久無土地因授左馮翊非承
家爲善何以致此
五代史周書曰漢初以晉入蕃將相第宅賜隨駕大臣以
趙瑩第賜太祖太祖召瑩子前刑部郎中昜則告之曰所
賜第除素屬版籍外如别有契劵巳所置者可歸本直即
以千餘緍遺易則易則惶恐辭讓太祖堅之乃受
孔子家語曰魯哀公問於孔子曰寡人聞東益宅不祥信
有之乎孔子曰不祥有五而益宅不與焉夫損人而自益
身之不祥也弃老而取幼家之不祥也釋賢而任不肖國
之不祥也老者不教幼者不學俗之不祥也聖人伏匿愚者擅
權天下之不祥也不祥有五而益宅不與焉
淮南子曰魯哀公欲西益宅史爭之爲西益宅不祥哀公
作色怒左右數諫不聽乃以問其傳曼折睢對曰天下三
不祥而西益宅不與焉哀公大悅復問何爲三不祥對曰
不行禮義一不祥嗜慾無止二不祥不聽正諫三不祥哀
公喟然自反不益宅
風俗通曰宅不西益俗說西者爲上上益宅者妨家長也
原其所以西益者禮記曰南向北向西方爲上爾雅曰西
南隅謂之隩尊長之處也不西益者恐動摇之耳審西益
有害增廣三面豈能獨吉乎
國語魯文公欲㢮孟文子之宅(文公魯僖公之子㢮毁也孟文子魯大夫公孫敖之)
(子文伯榖也宅有司所居公欲毁之以益宫也)使人謂之曰吾欲利子於外之寬
者對曰夫位政之建也署位之表也車服表之章也宅章
之次也禄次之食也君議五者以建政爲不昜之政也今有
司未命昜臣之署與其車服而曰將昜而次爲寬利也夫
署所以朝夕虔君命也臣立先臣之署服其車服爲利故
而昜其次是辱君命也不敢聞命若罪也則請納禄與車
服而違署唯里人之所命次公弗取臧文仲聞之曰孟孫善
守矣其可以蓋穆伯而守其後於魯乎(穆伯文子之父公孫敖也淫乎)
(魯出奔而死於齊今文子守官不失禮故可掩蓋其父惡守其後嗣也)公欲㢮郈敬子之宅
亦如之(公文公郈敬子魯大夫郈惠伯玄孫之孫敬伯回也亦如之者亦謂之欲利子於外之寬者也)對
曰先臣惠伯以命於同里嘗禘烝享之所致君昨者世有
數矣出入受事之幣以致君之命者亦有數矣今命臣更
次於外無乃違乎請從司徒以班從次亦弗取
孟子曰五畒之宅樹牆下以桑匹婦蠶之則老者足以衣
帛〇韓子曰有與猛者鄰欲賣宅避之人曰是其貫將滿
矣子姑待之荅曰吾恐以我滿貫也遂去之
淮南子曰任一人之能不足以治三畝之宅循道里之數
因天地之固然則六合不足均也
抱朴子曰葛盧佐光武有大功受爵立宅舍於博望里于
今基址石礎存焉
郡國誌曰&KR0593;州楊震宅西有龍望原南崖有太尉公藏書
窟太元初人逐獸入穴見古書二千餘卷
又曰洛陽董卓宅在永和里掘地輙得金玉寳玩後魏邢
欒掘得丹沙及錢銘曰董太傳之物後夢見卓索欒不與
經年而卒
又曰洛陽石崇宅有綠珠樓今謂之狄泉
又曰洛陽蘇秦宅在利仁里後魏高顯業每夜見赤光於
光處掘得金百斤銘曰蘇家金業爲之造寺
又曰幹山南許詢宅
又曰長沙南寺賈誼宅亦陶侃宅在焉
又曰婁縣山下有巫咸故宅在焉
又曰鄂州西塞山黃琬宅丁固宅
又曰尋陽郡湓城亭有陶潜宅
又曰郴州城東北有仙人蘇耽宅
又曰淯陽有小長安東場城有范蠡祠即故宅也
又曰恒州九門縣新市城西藺相如宅
又曰鄧州梅溪出紫山南道百里奚故宅基在焉
又曰密州高密西有鄭玄宅亦曰鄭城玄後移葬於屬阜
墓側有稻田萬頃斷水造魚梁歲收億萬世號萬疋梁
輿地誌云縣東南白沙有龐士元宅於漢水之北司馬德
橾宅於漢水之南隔魚梁州街對宇歡情自接每至相思
則褰裳涉水
樓承先別傳曰樓玄到廣州密求虞仲翔故宅處遂徘徊
躑䠱哀咽慺愴不能自勝耳
三輔决錄曰郭詳爲太尉長史起大宅在高陵城西世稱
曰長史宅
瀨鄕記曰老子祠在瀨鄕曲仁里譙城西出十里老子平
生時教化學堂故處也漢桓帝修建屋宇爲老子廟廟北
二里李夫人祠是老子所生舊宅也
劉楨京口記曰糖頽山山周廻二里餘山南隔路得郗鑒
故宅五十餘畝
又曰長村東太瀆瀆北有謝玄故宅
戴延之西征記曰東陽門外道北吴蜀二主第宅去城二
里墟基猶存
又曰潼關北去蒲坂城六十里城中有舜廟城外有宅井
及二妃壇南去城二十里有山舜所耕山也
述征記曰豐水西九十里有漢高祖宅
又曰山陽縣城東北二十里魏中散大夫嵆康園宅今悉
爲田墟而父老猶謂嵆公竹林地以時有遺竹也
成都記曰成都縣南百步有嚴君司馬相如揚雄宅今草
玄亭餘跡尚存
陳留耆舊傳曰董宣爲北海太守大姓公孫舟造起大宅
卜工占之云宅成當出一喪舟使其子取行人殺之以塞咎
宣收舟考殺之
世說曰鍾會荀濟二人情好不恊荀有寳劒可直百萬常
在母鍾太夫人許會善書學荀手跡作書與母取劒仍竊
去不還荀後知是鍾而無由得永思所以報之會鍾兄弟
共以千萬起新宅始成甚精麗未得移住荀善畫於是潜
往畫鍾門堂並作太傳形像衣冠狀貌如平生之容鍾來
入門便感慟於是宅遂空廢
徐邈别傳曰邈字仙民舉世&KR1460;承傳爲定範舊疑歲神在
夘此宅之左即彼宅之右地何得俱忌邈以爲太歲之属
自是遊神譬如日出之時向東皆逆非爲定體
水經注曰齊城門外有晏嬰宅
盛弘之荆州記曰新野郡西七里有楊溪源出紫山南流
入淯故耆老傳云溪西有百里奚宅
又曰新野郡南有越相范蠡祠蠡宅三戶人傳云祠處即
是宅
又曰襄陽范蠡祠南有晉河南尹樂廣宅周廻十餘畝曩
舊井猶未頽檀道濟置邏其中即名爲樂宅
又曰襄陽西北十許里名爲隆中有諸葛孔明宅
又曰宛城有伍子胥宅
范注荆州記曰義陽六安縣有光武宅枕白水所謂龍飛
白水
蘇州記曰周文學科孔子弟子言偃宅在常熟縣西
史記云言偃吴人也字子游又吴地記云宅有井井邊
有監洗石周四尺輿地志云梁蕭正德爲郡太守爲蕭將
去莫知所在
吴地記曰云陸氏宅在長谷谷在吴縣東北谷名華亭谷
水下通松江昔陸遜陸凱居此谷吴志云漢廬江太守陸
康與袁術有隙使姪遜與其子績率宗族遠此避難居于
是谷谷東有崑山父祖墓焉
故陸機思鄕詩曰髣髴谷水陽婉孌崑山隂
列仙傳云歷陽有彭祖宅禱祠風雨應期而至
襄沔記曰郡南晉永興中鎮南將軍襄陽郡守劉弘至隆
中觀亮故宅立碣表閭使太傳掾犍爲李興爲文
又曰繁欽宅王粲宅並在襄陽井臺猶存
又曰長流解西有梁曹儀同景宋柳儀同慶遠韋儀同叡
諸宅並相隣次郭城西門韋叡少時有南陽人蔡郍善相
相叡宅應出三公刺史貴不可言時叡宅上有草屋十間郍
宅在城南悉是瓦屋求叡換宅疑而不許叡兩兄闡纂有
令問位望在叡之右鄕里謂此人應班槐棘其後闡纂相
繼而終叡奉龍飛遂成宅相簡文徵書旣至遊憩此宅望
氣之言殆有徵矣
丹陽記曰有張子布宅在淮水南對瓦官寺門張侯橋所
也橋近宅因以爲名
仲雍荆州記曰秭歸縣有屈原宅伍子胥廟擣衣石猶存
韋述兩京記曰東京宜人坊自半本隨齊王&KR0788;宅煬帝愛
子初欲盡坊爲宅帝問宇文愷曰里名爲何愷曰里名宜
人帝曰旣號宜人柰何無人可以半爲王宅
又曰仁和坊兵部侍郎許欽明宅欽明戶部尚書圉師猶
子與中書令郝處俊鄕黨親族兩家子弟類多醜陋而盛
飾車馬以遊里巷京洛爲之語曰衣裳好儀觀惡不姓許
即姓郝
又曰崇仁坊西南隅長寧公主宅旣承恩盛加雕飾朱樓
綺閣一時勝絶又有山池别院山谷虧蔽勢若自然中宗
及韋庶人數遊於此第留連弥日賦詩飲宴上官昭容操
翰於亭子柱上寫之韋氏敗公主隨夫爲外官初欲出賣
木石當二千萬山池別舘仍不爲數遂奏爲觀請以中宗
號爲名詞人名士競入遊賞
又曰延壽坊東隅駙馬裴巽宅高祖末裴行儉居之自行
儉以前居者輙死自儉卜居有狂僧突入髠其庭中大柳
樹中有豕走出徑入北隣其家數月暴死盡此宅清晏
又曰永興坊西門北魏徵宅本宇文愷宅及徵居之太宗
幸焉時將營小殿賜徵爲堂
又曰通化坊東南鄖公殷開山宅西北顔師古宅又有歐
陽詢宅時人謂之吴兒坊
又曰延壽坊北門之西有中書令閻立本宅宅内西亭有
立本畫水之跡
又曰明教坊龍興觀西南隅開府宋璟宅南門之東國子
司業崔融宅璟造宅悉東西相對不爲斜曲以避惡名融
爲則天哀策用思精苦不直馬過其門不覺文就而卒
又曰尚善坊東南隅歧王範宅宅有薛稷畫鶴世稱妙絶
又曰勸善坊東北隅太子太師鄭公魏徵宅山池院有進
士鄭光乂畫山水爲時所重
又曰宣風坊北街之西中書令蘇味道宅宅有三十六柱
亭子時稱巧絶
禄山事跡曰禄山舊宅在道政坊玄宗以其隘陋更於親
仁坊選寬爽之地出内庫錢更造宅焉勑所司窮其華麗
不限功力財物堂皇院宇重復窈窱周匝誥曲戸牖交䟽
高臺臨池苑若天造帷帳幔幕充剏其中至九年八月禄
山獻俘至京方命入此新宅
春秋内事曰隂宅以日竒陽宅以月偶隂宅先内男子當
令竒陽宅先内女子當令偶乃吉隂宅内男子三人陽宅
内女子二人
地鏡圖曰人望百家宅法中有赤氣者家有汎財白氣入人
家有財不保黑氣有五其伏在宅中青氣者有銀地寳也
嵆康宅無吉凶論曰設爲三公之宅而命愚民居之必不
爲三公可知也夫壽夭之不可求甚於貴賤然則擇百年
之宫而望殤子之壽孤逆魁忌以速彭祖之夭必幾矣然
則果無宅也是性命自然不可求矣
樓觀本記曰隋之開皇元年勑旨樓觀者本尹先生卜居
之勝宅老君說經之聖跡乃玄教根源福田之首宜令所司
别作圖樣開拓舊居
太平銜覽卷第一百八十
