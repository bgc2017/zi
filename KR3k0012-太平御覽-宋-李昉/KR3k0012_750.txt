太平御覽卷第七百五十
工藝部七
數畫上
數
說文曰筭長六寸計曆數者也從弄竹言常弄乃不誤也
易曰大衍之數五十(大合天地之數凡五十有五言五十者舉成數)天數二十有
五地數三十凢天地之數五十有五此所以成變化而行
鬼神也
周禮曰保氏養國子以道乃教之六藝六曰九數(鄭司農曰九數)
(方田粟米差分少廣商工均輪方呈羸不足旁要今有重差勺桀句服也)
漢書律歷志曰數者一十百千萬也所以筭數事物慎性
命之理也
又曰武帝時桑弘羊以計筭幸以心計年十三爲侍中
又曰宣帝時大司農丞耿夀昌以善筭爲筭工得幸於上
又曰計商善爲筭著五行論筭術二十六卷
又曰張蒼明習天下圖書計籍又善筭律歷故令蒼以列
侯居相府領主郡國上計者
吴志曰顧譚每省簿書未嘗下筭徒屈指心計盡發疑謬
下吏以此服之
又曰趙逹河南人也治九宫一筭之術究其微旨是以能
應機立成對問若神使人取小豆數升播(播布切)之席上立
言其數驗覆果信嘗過知故知故爲之具食食畢謂曰倉
卒乏酒又無嘉肴無以叙意如何逹因取盤中隻筋再三
縱横之乃言卿東壁下有美酒一斛又有鹿肉三斤何以
辭無主人笑曰以卿善射欲以相試耳遂出酒酣飲又有
書簡上作千萬數着空倉中封之令逹筭之逹云但有名
無實其精微若是逹寳惜其術自闞澤殷禮皆名儒善士
屈節就學祕而不告也太史丞公孫滕師事之累年賫酒
拜跪而請逹曰吾先人得此欲圖爲帝王師至仕來三世
不過太史郎誠不欲復傳之且此術微妙頭乘尾除一筭
之法父子不相語初孫權行師征伐每令逹有所推步皆
如其言問其法終不言由此見非逹常笑謂諸星氣風術
者曰當廻筭帷幕不出戶牖以知天道而反晝夜暴露以
望氛祥不亦難乎無間引筭自投乃歎曰吾筭盡某年月
日其終矣逹妻數見逹效聞而哭泣逹欲弭妻意乃更筭
言向者謬誤耳尚未也後如期死權聞逹有書求之不得
錄問其女乃發逹棺一無所得法遂絶焉
王隱晉書曰王戎爲同徒好治生公嫗二人常以象牙籌
晝夜筭計家財
唐書曰僧一行姓張氏公謹之孫也初求訪師資以窮大
衍至天台山國清寺見一院古松十數門有流水一行立
於門屏間聞院僧於庭布筭聲而謂其徒曰今日當有弟
子自遠求吾筭法巳合到門豈無人導逹也即除一筭又
謂曰門前水當却西流弟子亦至一行承其言而趨入稽
首請法盡授其術焉而門前水果却西流
西京雜記曰安定嵩真明筭術成帝時人也真常以筭自
尅其壽七十三真曰綏和元年正月二十五日晡時死矣
書壁以誌之至二十四日晡時死妻曰真筭時見長下一
筭欲以告之慮脫故不告之今校一日也
又曰曹元理善筭術成帝時人也常從友人陳廣漢廣漢
曰吾有二囷米忘其石數子爲吾筭之元理以食筋十餘
轉曰東囷七百四十九石六斗七合西囷六百九十七石
八升遂署囷門後出米西囷六百九十七石九升中有一
鼠大可一升東囷無差元禮後歲復過廣漢以米數告之
元理以手擊牀曰遂不知鼠之殊米不如剥面皮矣廣漢爲
之取酒脯數斤元理復筭曰千牛産二百犢萬雞將産五百
鶵羊豕鵝鴨皆道其數菓蓏(盧果切)肴蔌悉知其所乃曰如
此貲業之(廣何供具之薄)廣漢慙曰有倉卒賓無倉卒主人元理
曰俎上䒱㹠一頭厨中荔枝一盤皆可以爲設廣漢再拜
謝罪入取之盡日爲歡其術後傳南季南季傳項滔滔傳
子陸皆得其分數而失其玄妙焉
老子曰善計者不用籌策
尹文子曰凡數十百千萬億億萬千百十皆起於一推至
億億無差矣
山海經曰帝令竪亥步自東極至於西極五億千選(選萬也)
九千八百八十步竪亥右手把筭左手指青丘曰五億十
萬九千八百(天地東西二億三萬三千里南北二億一千五百里天地相去一億五萬里也)
慱物志曰南郡宜城王子山到泰山從鮑子真學筭
異苑曰晉安有越王餘筭策長尺許白者似骨黑者似角
云越王行海作筭有餘弃之於水生焉
風俗通曰十十謂之百十百謂之千十千謂之萬十萬謂
之億十億謂之兆十兆謂之經十經謂之垓十垓謂之𥙷
十𥙷謂之選十選謂之載十載謂之極有物者有事者紀
於此矣過此往者則其數可紀其名未之或聞也夫數一
爲特侯竒隻二爲再兩偶雙三爲參四爲乘
賈誼書曰數度之道以六爲法數度之始始於微細有形
之物莫細於毫是故立一毫以爲度十毫爲髮十髮爲釐
十釐爲分十分爲寸十寸爲尺備於六故先王以爲天下
用也
周髀曰周公問於殷高曰寡人聞子大夫善數(數筭也)
語林曰鄭玄馬融門下三年不得見令高足弟子傳授而
巳融筭嘗渾天合召玄令筭一轉便決衆咸駭服
謝察微筭經曰易稱太極是生兩儀蓋數之先也自隷首
作術容成造曆顯筭斯興故也
一位筭法曰萬萬穰爲載數之極矣或問之曰何以數之
爲載按孫子筭經云古者積錢上至於天天不能容下至
於地地不能載天不能蓋地不能載故名曰載
又曰按司馬遷史記云自秦孝公時商鞅獻三術内一開
道阡陌以五尺爲步二百四十步爲畝
又曰按千乘之圖周之制度司馬法六尺爲步步百爲畝
是古之制也
發象筭經曰問云度之起起於何荅曰度之起起於忽忽
是神蟲口中吐絲名也十忽爲一絲十絲爲一毫
筭經曰量之起起於何荅曰量之起起粟粟是隂陽而生
從六甲而出故六粟爲一圭十圭爲一抄
筭經曰秤之起起於何荅曰秤之起起於黍黍是三稜草
子也一黍爲一絫十絫爲一銖
畫
釋名曰畫挂也以五色挂物上也
周禮曰畫繢之事雜五色東方謂之青南方謂之赤西方
謂之白北方謂之黑天謂之玄地謂之黃青與白相次也
赤與黑相次也玄與黃相次也(此言畫繢六色所象及布移之彩第)凡畫繢
之事後素功(素白綵也後布之爲其功易以潰汚之也)
論語曰繪事後素
史記曰武帝衛太子廢後上居甘泉宫召畫周公負成王
圖於是左右羣臣知上意欲立少子也(少子即昭帝也)
又曰甘露三年單于始入朝宣帝思服肱之美圖畫其人
於騏麟閣法其狀貌署官爵姓名
又曰李夫人早卒帝圖畫其形於甘泉宫
又曰金日磾母教誨兩子甚有法度武帝聞而嘉之病死
詔圖於甘泉宫曰休屠王閼氏日磾每見畫常拜向之涕
泣
東觀漢記曰馬援還誡兄子曰畫虎不成反類狗也
又曰宋弘嘗讌見御座新施屏風圖畫列女世祖數顧視
之弘曰未見好德如色者帝撤之
范曄後漢書曰光和元年置酒鴻都門畫孔子及七十二
弟子之像
又曰明帝遣使天笁問佛道法遂於中國圖畫形像焉
又曰顯宗圖畫建武中名臣列將於雲臺以椒房故(謂馬后)
獨不及馬援東平王蒼觀圖言於帝曰何故不畫伏波像
帝笑而不言
又曰陳紀字元方父憂殆將滅性豫州刺史嘉其至行上
書畫像百城以厲俗
魏書曰曹休祖父嘗爲吴郡太守休見壁上祖父畫下榻
拜而涕泣
魏氏春秋曰徐邈善畫作走水獺摽於水濱羣獺集焉
晉書曰顧愷之尤善丹青謝安深重之爲有蒼生巳來未
之有也愷之每畫人成數年不點目睛人問其故荅曰四
禮妍蚩夲無關於妙處傳神寫照正在阿堵物中嘗悅一
隣女挑之弗從廼圖其形於壁以棘針釘其心女遂患心
痛愷之因致其情女從之遂密每重嵇康四言詩因爲之
圖常云手揮五弦易目送歸鴻難每寫人形妙絶於時嘗
圖裴楷像頰上加三毛觀者覺神明殊勝又爲謝鯤像在
石巖裏云此子宜著丘壑中欲圖殷仲堪堪有目疾固辭
愷之曰明府正爲眼耳若明點瞳子飛白拂上使如輕雲之
蔽月豈不美乎顧愷之嘗以一厨畫糊題其前寄桓玄所
皆其深所珍者玄乃發其厨後竊取畫而緘閉如舊以還
之紿云未開愷之見封題如初但失其畫直云妙畫通靈
變化而去亦猶人之登仙了無怪色
又曰王獻之桓温常使畫扇筆悟落因畫作爲烏駮特牛
甚妙
劉毅傳曰毅平桓玄入建康初桓玄於南州起齋悉畫盤
龍於其上號爲盤龍齋毅小字盤龍至是遂居之
晉書曰韓支字景先鄧林婦病積年垂死醫巫皆息意
支爲筮之使畫作野猪着卧處屏風上一宿覺佳於是
遂差
齊書曰滎陽毛惠遠善畫馬彭城劉瑱善畫婦人當世並
爲第一
又曰齊王秀之字伯奮仕至侍中時宗測優遊秀之弥所
欽慕乃令陸探微畫其形與巳相對
又曰王亮字叔奉臨沂人也齊竟陵王良開西邸延賢俊
使工畫其像亮亦豫焉
梁書曰伏曼容素美風彩帝常以方嵇叔夜使吳人陸探
微畫叔夜像以賜之
又曰昭明太子好士愛文劉孝綽與陳郡殷芸吳郡陸倕
瑯瑘王筠彭城劉治等同見賓禮太子起堂乃使畫工先
圖孝綽
後魏書曰劉子業廟中皆畫祖父形入曾祖𥙿廟指像曰
此渠大英雄生禽數天子次入祖義隆廟指像曰此渠不
惡次入駿廟曰此渠大好色顧謂左右曰此渠大齇鼻即
令畫工齇駿像鼻也
北齊書曰唐陵王孝珩於廳上畫蒼膺見者以爲眞焉
又曰魏收字伯起鉅鹿曲陽人也兼尚書僕射帝於華林
園別起玄洲苑備極山林樓觀之麗詔於閣上畫收容像
其見重如此
陳書曰顧野王傳曰宣城王爲楊州刺史野王及瑯瑘王
襃並爲賓客王甚愛其才野王又好丹青善圖寫王於東
府起齋乃令野王畫古賢命王襃贊之時人稱爲二絶
唐書曰張昌宗嘗命畫工圖寫武三思及納言李嶠鳳閣
侍郎蘇味道夏官侍郎李迥秀麟臺少監王紹宗等十八
人形像號爲高士圖
又曰薛稷善畫博採古跡睿宗在藩留意於小學稷於是
特見招引
又曰韓滉尢工書兼善丹青以繪事非急務自晦其能未
嘗傳之
又曰王維書畫特臻其妙筆蹤措思參於造化而創意經
圖即有所缺如山水平遠雲峯石色絶跡天機非繪者之
所及也人有得奏樂圖者不知其名維視之曰霓裳第三
疊第一拍也好事者進樂工按之一無差誤咸服其精思也
又曰閻立夲雖有應務之才而尤善圖畫於寫真秦府十
八學士圖及貞觀中凌煙閣功臣圖並立夲之跡也時人
咸稱其妙太宗嘗與侍臣學士泛舟於春苑池中有異鳥
隨波容與太宗擊賞數賜詔座者爲詠召立本令寫之時
閤外傳呼云畫師閻立夲時已爲主爵郎中奔走流汗俛
伏池側手揮丹粉瞻望座賓不勝媿𧹞退誡其子曰吾少
好讀書幸免墻面緣情染翰頗及儕流唯以丹青見知躬
厮役之務辱莫大焉汝其深戒勿習此末伎
又曰裴延齡恃恩惟顧少連不避延齡及畫一鵰令羣鳥
噪之遂獻焉
唐李寳臣爲成德軍節度使寳臣爲朱滔使曰吾聞朱公
貌如神得而識之願因繪事而觀可乎滔乃圖其形以示
之寳臣懸於射堂命諸將熟視之曰朱公信神人也
鍾岏良吏傳曰鄭純字長伯廣漢人也爲永昌太守清廉
獨絶及卒列畫東觀
三齊記略曰秦始皇求與海神相見神云我形醜約莫圖
我形當與帝會始皇入海三十里與神相見左右有巧者
潛以脚畫神形神怒帝負約乃令帝速去始皇即馬前脚
猶立後脚隨䧟步僅得登岸畫者溺死
續齊諧記曰魏明帝遊洛水水中有白獺靡淨可憐見之
輙去帝顧玩之終不可得侍中徐景山曰臣聞獺嗜鯔魚
乃不避死可以此候之乃自畫板作兩生鯔(音淄)魚懸岸於
是羣獺競赴遂一時執得帝嘉之謂曰不聞卿知畫何其
妙也荅曰臣亦未嘗執筆人之所作者自可庶幾耳帝曰
是善用所長者也
西京雜記曰元帝後宫旣多不得常見乃使畫工圖其形
按狀幸之諸宫人皆賂畫工多者十萬王嬙不肯遂不得
見後匈奴求美女帝按圖以昭君行及召見貌爲第一帝
悔之而名籍巳去乃按其事畫工弃市籍貲畫工有桂陵
毛延夀寫人好醜老少必得其真安陵陳敝新豐劉白襲
寬並工牛馬人形杜楊望亦善畫尤善布色樊育亦善布
色同日弃市京師畫工於是差稀
拾遺記曰周靈王時有韓房者自渠胥國來獻王駞房長
一文垂髮至膝周人見之如神明矣以丹砂畫左右手爲
日月盈缺之勢不異眞焉可照百餘步又噴水爲雲蔽虧
其側靈王視之忽不知所在或云昇天
又曰秦始皇二年謇㳙國獻善畫之者名烈商口含丹黑
噴壁即成龍雲之像以指歷地若繩分矣轉手若規方寸
之内四瀆五岳列國莫不悉備畫爲鳳鸞皆軒軒若行也
韓子曰客有爲齊王畫者王問曰畫孰最難對曰狗馬最
難孰曰最易對曰鬼魅最易夫狗馬人之所知也旦暮覩
於前不可類之故難也鬼魅無形無形者不可覩故易也
淮南子曰畫西施之面者美而可悅規孟賁之目者大而
可畏
又曰宋畫吳冶(宋人工畫吳人工冶)其爲微妙堯舜之聖不能及也
抱朴子曰衛恊張黑有畫聖之名
華陽國志曰漢嘉郡以禦雜夷宜炫曜之廼雕飾城墻華
畫府寺及諸門作山神海靈窮竒鑿齒夷人初出入恐騾
馬或憚之趑趄
說苑曰齊起九重之臺國中有能畫者則賜之錢狂卒敬
君居常飢寒其妻端正敬君工畫貪賜畫臺去家日久思
念其婦遂畫其像向之喜笑旁人見以白王王以錢百萬
請妻敬君惶怖許聽
世說曰戴安道爲范宣畫南都賦圖范宣看而咨嗟焉
俗說曰顧虎頭爲人畫扇作阮籍嵇康都不點眼精送還扇
主曰點眼精便欲能語
論衡曰人好觀圖畫上所畫古之死人也見死人之面孰
與視其言行古賢之遺文竹帛之所載粲然豈徒墻壁之
畫哉
世夲曰史皇作圖(史皇黃帝臣也謂畫物像也)
新序曰葉公子高好龍門亭軒牖皆畫龍形一旦眞龍垂
頭於䆫棹尾於戶葉公驚走失措焉
風俗通曰按百家書云公輸般之水上見蠡謂蠡曰開汝
匣見汝形蠡適出頭般以足畫圖之缺
古今名畫錄曰晉有史道碩畫田家十月圖爲世所珍
孫暢之述畫曰漢靈帝詔蔡邕圖赤泉侯楊喜五世將相
形像於省中又詔邕爲讃仍令自書之邕文畫書于時獨
擅可謂備三美矣
又曰劉裒漢靈帝時作雲漢圖人見之自然覺熱更畫北
風圖熱者還覺凉
魏陳思王畫讃序曰蓋畫者鳥書之流也昔明德馬后美
於色厚於德帝用喜之嘗從觀畫過虞舜之像見俄皇女
英帝指之戲后曰恨不得如此人爲妃又前見陶唐之像
后指堯曰嗟乎羣臣百僚恨不戴君如是帝顧而咨嗟焉
晉傳咸畫像賦序曰先有畫卞和之像者以爲臧文仲知
柳下惠之賢而不與立卞子自刖以有證相去遠矣戲畫
其像於卞子之旁特赤其面以示猶有慙色
宋炳山畫叙曰竪畫三寸寔當千仞之高横墨數尺實體
百里之迥
晉王彪之詩序曰余自求致仕詔累不聽因扇上有二疎
畫作詩一首以述其美︻太平御覽卷第七百五十
