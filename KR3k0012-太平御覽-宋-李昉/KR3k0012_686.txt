太平御覽卷第六百八十六
服章部三
冕纓弁
冕
說文曰冕大夫以上冠邃延垂旒紞纊昔者黃帝初作冕
釋名曰祭服曰冕冕猶俛俛平直皃也玄上纁下前後垂
珠有文飾也
白虎通曰麻冕者何周宗廟之冠也十一月之時陽氣俛
仰黃泉之下萬物被施如冕前俛而後仰故謂之冕也所
以用麻爲之者女功之始示不志夲不以皮反太古未有
禮文之服也
又曰冕所以前後邃延者何示進賢退不能也垂旒者示
不視邪纊塞耳示不聽讒故水清無魚人察無徒明不尚
極知下故禮曰天子玉藻十有二旒前後邃延也
世夲曰黃帝作旃冕(宋均曰通帛爲旃冕冠之有旒應劭云周始垂旒也)
又三禮圖曰黃帝戴黃冕
周禮曰弁師掌王之五冕朱裏延紐(冕綖之覆也紐小鼻貫所貫)五采
繅十有二就(繅合五色絲爲之垂之延之前後各十有二所謂邃延也就成也繩之每一匝而貫五采)
(土十二斿則十二王也)
又曰司服掌王之服祀昊天上帝則大裘而冕祀五帝亦
如之(六服同冕)享先王則衮冕享先公射享則鷩冕祀四望山
川則毳冕祭社稷五祀則絺冕祭羣小五祀則玄冕
禮曰有虞氏皇而祭周人冕而祭(皇冕屬畫羽飾之)
又曰諸侯冕而舞大武諸侯之僣禮也
又曰王戴冕璪十有二旒則天數也
又曰玄冕齋戒鬼神隂陽也(隂陽夫婦)
又曰天子之冕朱綠藻十有二諸侯九上大夫七下大夫
五士三此以文爲貴也
又曰魏文侯問於子夏曰吾端冕而聽古樂則唯恐卧(鄭玄)
(曰端玄衣)
又曰君子端冕則有敬色
大戴禮曰古者冕而前旒所以蔽明(主黃)纊塞耳所以揜聽
也
書曰王麻冕黼裳由賓階隮(鄭玄曰三十升布冠也)卿士邦君麻冕
蟻裳入即位(蟻謂色玄也)太保太史太宗皆麻冕&KR0686;裳
左傳曰晉士會帥師滅赤狄晉侯請于王以冠冕命士會將
中軍且爲太傅
又曰公還及方城季武子使公冶問(問公起居公冶季氏屬大夫)公與
公冶冕服(以卿玄冕賞之)固讓而後受公冶疾聚其臣曰我死必
無以冕服歛非德賞也(言公畏季氏而賞其使非以我有德)
又曰王使詹桓伯辭於晉曰我在伯父猶衣服之有冠冕
木土之有夲源民人之有謀主伯父若裂冠毀冕拔夲塞
源專弃謀主雖戎狄其何有余一人
論語曰子曰禹吾無間然矣菲飲食而致孝乎鬼神惡衣
服而致美乎黼冕
又曰子曰行夏之時乘殷之輅服周之冕
又曰麻冕禮也今也純儉吾從衆
國語曰周襄王賜晉文公命晉侯端委而入大宰以王命命之
冕服内史贊之三命而後即冕服
家語曰子路問於孔子曰有人於此被褐而懷玉如何子
曰國無道隱者可也國有道則衮冕而執玉
五經通義曰冕制柰何禮器曰冕冠長六寸廣八寸員前
冕緇布在上五采組十二旒夏殷之冕如周制矣其旒色
異夏冕黑白赤組旒殷冕黑黃青組旒
應劭漢官儀曰周冕與古冕略等周加垂旒天子前後垂
真白珠各十二
蔡邕獨斷曰漢明帝採尚書臯繇及周官禮記以定冕制
皆廣七寸長尺二寸係白珠于其端十二旒三公及諸侯
九旒卿七旒
又曰祀天地明堂平冕
崔豹古今注云牛亨問曰冕旒如繁露何也荅曰綴而下
垂如露之繁多故曰繁露
摰氏決疑要注曰秦除六冕之制明帝(漢明帝也)永平中使諸
儒案古文始復造衮冕
符子曰龍逢諫桀曰臣觀君之冕非冕冕危石觀君之履
非履履春冰未有冠危石而不壓蹈春冰而不䧟也
陳壽益部耆舊傳曰郭賀拜荆州刺史明帝廵狩到南陽
特見嗟嘆賜以三公之服黼黻旒冕勑去幨露冕使百姓
見此衣服以彰其德
何法盛晉中興曰初中興儀服不備又冕旒飾以翡翠珊
瑚雜珠顧和奏舊冕十二旒皆用玉今不能得玉可用白
琁珠於是始下太常治改
王智深宋記曰明帝詔曰朕以大冕郊祀天宗祀明堂以
法冕祀太廟元正大會朝諸侯以絺冕小會宴饗餞送諸
侯臨軒命王公以繡冕征伐不賓講武校獵
隋書曰六等之冕皆有黈纊黃綿爲之其大如橘自皇太
子以下並犀導青纓
纓
說文曰纓冠系也緌系冠纓也
釋名曰纓頸也自上而下繫於頸也
禮曰玄冠丹組纓諸侯之齋冠也玄冠綦組纓士之齋冠
也
又曰玄冠紫纓自魯桓公始也
傳曰石乞盂黶敵子路以戈擊之斷纓子路曰君子死冠
不免(不使冠在地)結纓而死
漢書曰冠高山之冠飛羽之纓
又曰終軍字子雲濟南人上書請受長纓必羇南越王而
致之闕下乃使使越越王舉國内屬
又曰江充召見犬臺宮(晉灼日黃圖上林有犬臺宮也)冠蟬纚步摇冠飛
翮之纓(張晏曰冠蟬纓小步則搖纓隨冠而動若鳥翮然)
晉書曰石季龍子義陽公鑒時鎮關中役煩賦重失關右
之和其女官李松勸鑒文武有長髮者拔爲冠纓餘以給
宫人季龍聞之大怒以其右僕射張離爲雍州刺史以察
之信然徵鑒還鄴收松下廷尉
後魏書曰李彪嘗使齊着大頭纓纓裾至腰張融笑之曰
北國士大夫帽裾亦有等級不彪曰上士至腰中士至頸
下士之徒盖髮而巳
山海經曰拘纓之國一手把纓
管子曰桓公親郊管仲詘纓捷祍
孟子曰孺子歌曰滄浪之水清兮可以濯我纓(楚詞亦同)
莊子曰昔趙惠文王喜劒太子患之募左右孰能說王左
右曰莊子當能太子乃使人以千金奉莊予莊子不受與
使者俱往太子曰吾王所見唯劒士蓬頭突鬢冠曼胡之
纓短後之衣瞋目而語難王乃說之今大夫必儒服而見
王事必大逆莊子曰請爲劒服
又曰原子居衛正冠而纓絶歛衿而肘見(言貧也)
淮南子曰聖人見鳥獸髯胡之制作緌纓之首飾
韓子曰鄒君好服長纓左右皆作長纓纓甚貴鄒君患之
問左右左右對曰君服之百姓亦多服是故貴鄒君因先
自斷其纓而出國中皆不服長纓
說苑曰楚莊王賜群臣酒日暮燭滅乃有人引美人之衣
者美人援絶其冠纓告王趣火來視絶纓者王曰賜人酒
使醉失禮柰何欲顯婦人之節而辱士乎乃命皆絶去其
冠纓
尉繚子曰天子玄冠玄纓諸侯素冠素纓自大夫以下皆
皂冠皂纓
後漢崔駰達指曰有事則褰裳濡足無事則攝纓整衿
魏徐幹齊都賦曰纖纚細纓輕配蟬翼自尊及卑湏我元
服
晉陸機詩曰冠冕無醜士長纓皆雋民
晉成公綏七唱曰瓊弁曜首玉纓照目
宋謝靈運七濟曰翠緌媚眉朱裳妍形
劉梁七舉曰華組之纓從風紛紜
弁
釋名曰弁如兩手相合拚時也以爵韋爲之謂之爵弁以
鹿皮爲之謂之皮弁以韎韋爲之謂之韋弁也
系本曰魯昭公作弁(宋均日作素弁也)
五經通義曰皮弁冠前後玉飾
白虎通曰皮弁者何謂也所以法古至質冠之名也弁之
爲言攀也所以持髮也上古先賢服鹿皮取其文章也故
禮曰三王共皮弁素績爵弁何謂也其色如爵頭周人宗
廟士之冠也周尚赤所以不純赤但如爵頭也
三禮圖曰爵弁士助君祭之服以祭其廟無旒韋弁王及
諸侯兵服也
三禮冠弁圖曰皮弁以鹿皮淺毛黃白色者爲之高尺二
寸春三月習大射冠之行事
輿服志曰皮弁與委貌同制長七寸高四寸制似覆杯前
高廣後卑銳所謂夏之母追(上音牟下音堆)殷之章甫者也行大
射禮辟雍公卿諸侯大夫行禮者冠委貌執事者冠皮弁
衣都麻衣
董巴輿服志曰爵弁一名冕廣八寸長二寸如爵形前小
後大其上似爵頭色有收持笄所謂夏收殷&KR1168;(况羽切)者也
祠天地五郊明堂雲翹舞樂人服之
詩曰淑人君子其帶伊絲其帶伊絲其弁伊騏(毛萇日騏其文也弁)
(皮弁也)
又曰有匪君子充耳琇瑩會弁如星(弁皮弁所以會髮也)
又曰有頍(丘弭切)者弁實維伊何
又曰側弁峩峩屢儛傞傞
禮曰三王共皮弁素服
又曰祭之日王皮弁以聽祭報
又曰太學始教皮弁祭菜示敬道也
又曰古者天子諸侯必有公桑大昕之朝君皮弁素積卜
三宫夫人桑于公桑
左傳曰楚子玉自爲瓊弁玉纓未之服也先戰夢河神謂
巳曰卑予予賜汝孟諸之麋
又曰天王使劉定公勞趙孟於穎館於洛汭劉子曰美哉
禹功明德遠矣微禹吾其魚乎吾與子弁冕端委以治民
臨諸侯禹之力也
周禮曰司服掌王之吉凶衣服凢兵事韋弁服(鄭玄曰以韎韋爲弁)
(也春秋傳曰晉郄至衣韎韋之跗注是也)眡朝則皮弁服(鄭玄日視朝視内外之事也皮弁之服十)
(五升白布衣積素以爲裳也)凢甸冠弁服(鄭玄曰甸獵也冠弁委貌也其服緇布衣亦積素以爲裳)
(諸侯以爲視朝之服)凡凶事服弁服(弁服喪冠也其服斬衰齊衰)凢弔事弁絰服
(弁絰者如爵弁而素加環絰)
又曰弁師掌王之皮弁會五采玉&KR0722;象邸玉笄(&KR0722;結也皮弁之縫中)
(貫結五采玉以爲飾邸下秪也以象骨爲之)諸侯及孤卿大夫之冕韋弁皮弁
弁絰各以其等爲之
儀禮曰士冠服爵弁服(鄭玄曰此與君祭之服同也)
榖梁曰弁冠雖舊必加於首周室雖衰必先諸侯
家語曰諸侯皮弁以告朔于太廟卒朔然後服之以視朝
漢書曰韓延壽爲潁川太守令文學校官諸生弁執爼豆
又曰王莽初獻新樂於明堂太廟羣臣始冠麟韋之弁
魏志曰帝以楊彪故漢太尉使着鹿皮冠彪辭讓不聽竟
著布單衣皮弁以見
隋書曰新羅嘗遣使朝貢李子雄至朝堂與語因問其冠
制所由其使者曰皮弁遺象安有大國君子而不識皮弁
也子雄因曰中國無禮求諸四夷使者曰自至巳來此言
之外未見無禮憲司以子雄失詞奏劾其事竟坐免
又曰何稠參會今古多所改創魏晉以來皮弁有纓而無
笄導稠曰此古田獵之服也今服以入朝宜變其制故弁
施象牙簮導自稠始也
鄴中記曰石季龍宫婢數十盡著皂褠頭著神弁如今之
禮先冠也︻太平御覽卷第六百八十六
