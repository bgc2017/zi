太平御覽卷第八百四十一
百榖部五
豆麻
豆
焦贑易林漸之乹曰旦種菽豆暮成藿葉心之所願志快
意惬
毛詩豳雅曰七月烹葵及菽
又魚藻采菽曰采菽采菽筐之筥之
又后稷曰蓺之荏菽荏菽旆旆
左傳成公曰晉周子有兄而無惠不能辯菽麥
春秋佐助期曰豆神名靈殖姓樂
春秋說題辭曰菽者属也春生秋熟理通體屬也菽赤黑
隂生陽大體應節小變赤象陽色也(宋均注曰隂陽而春夏也大體謂多黑也)
(小變謂時之然也)
孝經援神契曰赤土宜菽
爾雅曰戎菽謂之荏菽(郭璞注曰孫叔然以為大豆按春秋齊侯獻戎捷榖傳曰戎菽也管)
(子亦云北戎山戎出冬葱及戒菽布之天下今之胡豆是也)
龍魚河圖曰歲暮夕四更取二十豆子二十七麻子家人
頭髮少合麻豆著井中呪勑井吏其家竟年不遭傷寒辟
五温鬼
史記曰張儀說韓王曰韓地險悪山居五榖所生非菽而
麥民之食大抵飯菽藿羹一歲不收民不饜糟糠
又曰棄爲兒時好種樹麻菽麻菽美
東觀漢記曰閔仲叔太原人也與周黨相友黨每過仲叔
共唅菽飲水無菜茹
又曰赤眉平後百姓飢餓人相食黃金一斤易豆五升
又曰光武二年寇恂爲潁川郡大生旅豆收得一萬餘斛
以應給諸營
又曰鄧禹攻赤眉陽敗弃輜重走車皆載土以豆覆其上
兵士飢争取之
又曰劉平嘗爲餓賊所得平叩頭曰老母飢少氣待平爲
命願得還飯母馳來就死賊即遣去母己食平曰向與賊
期義不可欺乃復往賊驚怪其信義曰不忍食汝平旣免
脫乃摭莢得三升豆以謝賊恩
又曰倪萌字子明齊國臨淄人兄爲赤眉賊所得賊欲殺
啖之萌詣賊叩頭言兄年老羸瘠不肥徤願代兄賊義而
不啖命歸求豆來贖兄萌歸不能得豆復自縛詣賊賊遂
放之
後漢書曰世祖自薊東南至饒陽蕪蔞亭馮異獻豆粥一
又曰馮異破延岑時百姓飢餓人相食黃金一斤易豆五斗
道路斷隔委輸不至軍士悉以果實爲粮
又曰獻帝在長安榖貴豆一斛二十餘萬
又曰汝南有舊鴻郄陂成帝時丞相翟方進毀之時人歌
曰敗我陂者翟子威飴我大豆烹我芋魁(方進宇子威芋魁芋根也)
漢名臣奏曰丞相薛宣曰陛下八月酎祠嘉美上昇皇天
報應茂陵寢廟上食日玄鳥來至集吐所含大豆紫黑色
食物之象也
蜀志曰彭羕與諸葛亮書先民有言左手據天下之圖右
手刎咽喉愚夫不爲况僕頗別菽
魏志曰華佗還家太祖累書呼佗佗恃能饜事猶不上道
託妻疾太祖大怒使往視若妻信疾賜小豆四十斛
吴志曰孫權北征使陸遜與諸葛瑾攻襄陽陸遜遣親人
韓扁賫表報遇敵於江中羅得扁瑾聞之甚懼書與遜云
大駕以旋賊得韓扁具知吾闊狹且當急去遜未荅方催
人種豆與諸將弈棋射戲如常
又曰趙逹善笇使人取小豆數升播之席上立處其數驗
覆果信計飛蝗射隱伏無不中
王隱晉書曰時王浚稱制邊陲潜使人問霍原原不荅浚
旣銜之又有遼東内徒三百餘人依山爲賊意欲劫原爲
主亦未能行時有謠曰天子在何許近在豆田中浚以爲
豆者霍也浚遂害原懸其首諸生悲哭其中
宋書曰廢帝子業景和初人種紫花草及豆皆化爲白花
俄而帝見廢之應
南史曰傳琰爲山隂令有二野父争雞琰各問雞所食一
人云粟一人云豆乃破得粟罪言豆者縣内稱神明
北齊書曰庫狄伏連之家口百數盛夏之日料以倉米二
升不給塩菜常有飢色冬至之日親表稱賀其妻爲設豆
餅伏連問此豆何因而得妻對向於食馬豆中分减充用
伏連大怒典馬掌食之人並加杖罰
唐書曰裴諝爲河東道租庸等使時大旱諝請入計代宗
召見問搉酤之利一歲幾何諝久之不對帝復問之對曰
臣有所思帝曰何思對曰臣自河東來其間三百里見農
夫愁歎榖菽未種誠爲陛下憂之而乃責臣以利故臣未
敢即對
又曰貞元中李元諒爲隴右節度使開部下荒田數十里
勸軍士樹藝歲收菽粟數十萬斛
山海經曰廣都之野爰有膏菽(菽豆也)
管子曰桓公伐山戎得戎菽以布天下
鶡冠子曰兩葉蔽目不見太山兩豆塞耳不聞雷霆
孟子曰易其田疇薄其賦稅民可使冨也民非水火不生
聖人治天下使菽粟如水火
淮南子曰河水中調而宜菽
又曰孟夏仲夏天子衣紫衣乘赤(騮赤馬黑髦也)食菽與雞
說菀曰齊景公嘗賞賜及後宫文繡被臺榭菽粟食鳬鴈
出而見殣謂晏子曰此何爲死晏子曰此餒而死公曰嘻
寡人之無德也何甚矣對曰君之德著而彰何爲無德也
景公曰何爲也對曰君之德及後宫與臺榭君之玩物衣
以文繡君之鳬鴈食以菽粟君之營内自樂延及後宫之
族何謂其仁德也頃臣願有請於君之意自樂之心推而
與百姓同之則何殣之有君不推此而苟營内好私使財
貨偏有所聚菽粟幣帛腐於囷府惠不遍加于百姓公心
不周乎萬國則桀紂之所以亡也夫士民之所以叛由偏
之也君如察臣嬰之言推君之盛德公布之於天下則湯
武可爲也一殣何足恤哉
吕氏春秋曰得時之菽長莖而短足其莢二七以爲族多
枝數節競葉嗇實(二七十四實也)大菽則圓小菽則搏以芳稱之
重食之息以香如此者不蟲先時者必長以蔓浮葉䟽節
小美不實後時者短莖䟽節夲虚不實
世說曰魏文帝使東阿王七步作詩不成當行大法王應
聲曰箕在釡下燃豆在釡中泣夲自同根生相煎何乃急
又曰石崇爲客作豆粥咄嗟便辦恒冬天得韮以萍菹
汜勝之書曰大豆保歲易爲宜古所以備凶年也種大豆
率人五畒大豆忌申夘三月榆莢時雨高田可種大豆夏
至後二十日尚可種小豆不保歲難得宜椹黑時種畒五
升豆生布葉鋤之生五六葉又鋤之治養美田畝可得十
石一斗大豆有萬千粒
又曰夏至二十日可種豆帶甲而生不用深耕豆花憎見
曰則黃爛而根焦矣知歲所宜以囊盛種平量理隂地冬
至後五十日以發取量之最多者種焉
說文曰小豆菽也箕豆莖也藿菽之小也
物理論曰菽者衆豆之揔名
嵇康養生論曰豆令人重榆令人瞑
雜五行書曰常以正月旦亦用月半以麻子七枚赤豆二
七枚著井中辟温病甚神效(與龍魚河圖語卜異故重出)
又曰正月七日男吞赤豆七枚女吞十四枚竟年無病
益部耆舊傳曰朱倉字卿雲之蜀從處士張寧受春秋糴
小豆十斛屑之爲粮閉戶精誦寧矜之歛得米二十石倉
不受一粒
陳留耆舊傳曰小黃恒牧爲都尉功曹與郎君共歸鄕里
爲赤眉所得欲殺啖之牧求先死賊義釋之送營豆一斛
又曰八月雨爲豆花雨
廣雅曰大豆菽也小豆荅(都合切)也豍(丘迷切)豆豌豆留豆也
胡豆䜶(爻尨雙音切豆雙)也豆角謂之莢其葉謂之藿也巴菽巴
豆也
廣雅曰重小豆一歲三熟味甘白豆麤大可食刺豆亦可
食梪豆苗似小豆紫華可爲麵生朱提建寧胡豆有青有
黃者
鄴中記曰石虎諱胡胡物皆改名胡豆曰國豆
古今注曰宣帝元康四年南陽雨豆光武建武三年春縑
一疋易一斗豆夏野生旅豆民收取之明帝永平十八年
下邳雨大豆似槐實
王子年拾遺記曰東極之東有湏離豆見日即傾葉食者
歷歲不飢豆莖皆大若指而緣一莖爛澷數畒
博物志曰左元放度荒年法擇大豆麤細調均種之必生
者熟挼令有光使煖氣徹豆心先一日不食以冷水頓服
三升服訖其魚肉菜果酒醬鹹酢甘苦之物一不得復經
口渴則飲水愼不可煖飲初小困極數十日後體力更壯
徤不復思食大較法服三升爲劑亦當隨人先食多少增
損之歲豊欲還食者煑葵子及脂蘇肥肉羹漸漸飲之湏
豆下乃可食豆未下盡而食實物腸塞則殺人(此未試於理或可尔)
又曰人食豆三斗則身重行止動難恒食小豆令人肌燥
麤理
夲草經曰大豆黃卷味甘平生平澤治濕痺䈥挛膝痛生
大豆張騫使外國得胡麻豆或曰戎菽塗癕腫煑汁飲
之殺鬼毒止痛赤小豆下水排癕腫血生太山
吴氏夲草曰大豆黃卷神農黃帝雷公無毒採無時去面
䵟得前胡烏喙杏子牡厲天雄鼠屎共蜜和佳不欲海藻
龍膽此法大豆初出土黃牙是也生大豆神農歧伯生熟
寒九月採殺烏頭毒並不用玄參赤小豆神農黃帝醎雷
公甘九月採小豆花一名應累一名付月神農甘無毒七月
採隂乾四十日治頭痛止渴
魏王花木志曰交州記木豆出徐僮間子美似烏頭大葉
似柳一年種數年采
唐明皇雜錄曰盧懷慎清身素不營産業常器重宋璟及
盧從愿見之甚喜留連永日命設食有蒸豆兩甌菜數爼
而已此外脩然無辨
孔融教高密令曰志士鄧子然告困焉得愛釡庾之間以
傷烈士之心今與豆三斛後乏復言
曺子建鷂雀賦曰言雀者但食牛矢中豆馬矢中粟
葛龔薦戴昱曰兄弟同居二十餘年及爲宗老所分昱持
妻子逃舊業入虞澤裙穫野豆以自賑給
麻
毛詩黍離丘中有麻曰丘中有麻彼留子嗟
禮記月令曰仲秋之月天子乃以犬嘗麻先薦寢廟(鄭玄注曰)
(麻新黂)
爾雅曰黂枲實(孫炎注曰黂麻子音汾)
吕氏春秋曰得時之麻必以長䟽節而危陽小本而莖
堅厚枲以均後熟多榮日夜分復生如此者不蝗(蝗虫不食麻節)
(也)
東觀漢記曰周黨遺閔仲叔生麻叔歎曰我欲省煩耳受
而不食
齊書曰宣帝陳皇后生高帝高帝年二歲乳人乏乳后夢
人以兩甌麻粥與之覺而乳驚因此豊足
淮南子曰三秋之月天子衣白衣乘白輅食麻與大
又曰汾水濛濁而宜麻
王子年拾遺記曰有飛明麻葉黑實如玉風吹之如塵亦
名明塵麻
又曰東極之東有紫麻粒如粟色紫迮爲油則汁如清水
食之目視鬼魅又有倒葉麻葉如倒巨色紅紫亦名紅冰
麻言水麻乃有實食之顔色白㓗
塩鐡論曰大夫李斯與鮑丘子俱事孫卿鮑丘飯麻蓬藜
脩道白屋之下李斯爲秦丞相終致五刑
本草經曰麻子味甘無毒主𥙷中益氣令人肥徤
養生要集曰麻子味甘無毒主𥙷中益氣服之令人肥徤
麻子一名蕡一名麻㪍
太平御覽卷第八百四十一
