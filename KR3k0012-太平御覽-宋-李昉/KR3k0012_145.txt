太平御覽卷第一百四十五
皇親部十一
嬪世婦御女
美人才人保林
女侍中女尚書女史
嬪
尚書堯典曰釐降二女于嬀汭嬪于虞(降下嬪婦也舜爲匹夫能以義理下)
(帝女之心於所居嬀水之汭使行婦道於虞氏)
詩推度灾曰關睢知原冀得賢妃正八嬪(嬪婦也八婦正於内則可以化)
(四方矣)
周禮天官内宰曰以隂禮教九嬪(不言教夫人世婦舉中言省文也)
又曰九嬪掌婦學之法以教九御婦德婦言婦容婦功各
帥其屬而以時御叙于王所(嬪婦也婦德謂貞愼也婦言謂辭令也婦容謂婉娩也婦)
(功謂絲枲也自九嬪以下而御各帥其屬者使亦九九相與從王所息之燕寢也羣妃御見之法卑者宜先尊者宜)
(後御女八十一人當九夕也婦二十七常三夕嬪九人當一夕夫人三當一夕后當一夕亦十五日而遍云自望後)
(足之)凡祭祀贊玉齍贊后薦徹豆籩(玉齍玉敦黍稷器也)若有賓客則
從后(當贊后事)大喪則帥叙哭者亦如之(亦從后也)
周禮冬官匠人曰内有九室九嬪居之外有九室九卿朝
焉
禮記曰仲春之月玄鳥至之日以太牢祀於高禖天子親
往后妃親帥九嬪御乃禮天子所御帶以弓䪅授以弓矢
于高禖之前
又曰古者天子后立六宫三夫人九嬪二十七世婦八十
一御妻
國語曰齊襄公卑聖侮士而唯女是崇九妃六嬪陳妾數
百
漢書曰王莽備九嬪視九卿
魏志曰文帝增貴嬪位次皇后
又曰文德郭皇后文帝踐阼爲貴嬪甄后之死由后之寵
也
王隱晉書曰武帝采諸葛沖等女五十餘人入殿賜采女
食皆憂不食帝使縵鄣楊后曰可但入鄣其中者以絳繫
臂胡芳泣左右止之曰陛下聞之芳曰死不畏何畏陛下
帝壯其言故遂敬之芳父奮聞女中亦哭曰老奴不死唯
有二兒男在九地之下女在九天之上拜芳爲貴嬪
晉書曰胡貴嬪名芳父奮泰始九年簡良家子以充内職
拜芳爲貴嬪每有顧問不飾言詞率𡭗而荅進退方雅最
蒙愛幸侍御服飾亞于皇后常與樗蒲傷上指帝怒曰此
固將種也芳對曰北伐公孫西拒諸葛非將種而何芳生
武安公主
王隱晉書曰又採侍御史齊國左維女爲脩儀有文才
晉書曰左貴嬪名芬兄思芬少好學善綴文名亞於思武
帝聞而納之拜脩儀後爲貴嬪以才德見禮體羸多患常
居薄室每遊華林輒廻輦過之語及文義辭對清華左右
侍聽莫不稱美及楊皇后崩芬獻誄咸寧二年納悼后芬
受詔作頌及帝女萬年公主薨帝痛悼不巳詔芬爲誄其
文甚麗帝重芬辭藻每有方物異寳必詔爲賦頌以是屢
獲恩賜焉
晉諸公讃曰舊制貴嬪夫人比三公假金紫淑媛淑儀脩
容脩儀婕妤容華充華爲九嬪比九卿假銀青
晉起居注曰泰始三年使使持節兼五官中郎將宗正丞
司馬恢拜崇陽園妾李琰爲脩華王宣爲脩容徐琰爲脩
儀吴淑爲婕妤趙&KR1256;爲充華九年有司奏禮唯皇后聘以
榖圭無妾媵設玉之制詔曰拜授可依魏氏故事十年上
臨軒使持節兼太常洛陽令司馬啓拜采女胡芳爲貴嬪
又使使持節兼御史中丞太子舍人司馬誕拜采女劉媛
爲淑妃臧曜爲淑媛芳爲淑儀趙粲爲脩華陳琇爲脩容
咸寧三年拜美人左嬪爲脩儀刑蘭爲婕妤朱姜爲容華
又曰惠帝元康二年詔曰才人謝玫進爲淑妃有司奏當
與三夫人以下同拜詔宜在後也永寕元年詔曰峻陽園
淑妃公孫明識貞粹今進位爲貴人
後魏書曰高祖改定内官三嬪視三卿六嬪視六卿
山海經曰鮒隅山顓頊葬于其陽九嬪葬其隂
左貴嬪集有離思賦相風賦孔雀賦松栢賦泣漚頌賦納
皇后頌楊皇后登祚讃芍藥花頌鬱金頌菊華頌神武頌
四言詩四首武元皇后誄萬年公主誄
世婦
周禮曰世婦掌祭祀賓客喪紀之事帥女宫而濯槪爲齍
盛及祭之日涖陳女宫之具凡内羞之物(涖臨也內羞房中之羞)
周禮天官冢宰曰世婦(不言數者君子不苟於色有婦德者乃充之死則有闕)
周禮春官曰世婦每宫二人女史二人(世婦居宫王者六宫女史有才智也)
禮記月令仲春之月后親帥九嬪御(御謂從往祀也禮天子有世婦女御獨出)
(帥九嬪者舉中言)祠于高禖之前(太祝酌飲高禖之庭)
又曰季春之月后齋戒親東嚮躬桑(后妃親採桑示師先天下也東嚮者向時)
(氣也是時明其不常留養𧖟者所卜夫人與世婦及諸臣之妻也)
禮記婚義曰古者天子二十七世婦以聽天下之内治以
明章婦順故天下內和而家理
蔡邕月令章句曰仲春之月以太牢祀于高禖高謀祀名
高猶尊也吉事先見之象盖謂之人見所以祈子孫之祀
也玄鳥感陽而至故重至日因以用之簡娀以玄鳥至之
日有事高禖而生契焉故詩云天命玄鳥降而生商后妃
率九嬪御后者天子適妻也妃命也嬪婦也御妾也周禮
天子一后三妃九嬪二十七世婦八十一御妾以應外朝
公卿大夫之數也世婦不見卑者文略御妾皆行世婦可
知也后妃將九嬪女御皆會禖以祈孕姙也乃醴天子所
御帶以弓韣天子所御謂后妃以下至妾任有萌牙者也
韣弓衣也祝以高禖之命飲以醴酒帶以弓韣尚使得男
也授以弓矢于高禖之前弓矢者男子之事也孕姙者於
高禖登位之前也
又曰季春之月后妃齋戒親東嚮躬桑齊戒者事於先𧖟
也東嚮盛德也躬桑者手三繰猶天子親耕三推也古者
天子諸侯必有公桑𧖟室近川而爲之築宫仞有三尺棘牆
而外閉之卜夫人世婦之吉者使入𧖟室奉種浴于川公
桑以食之𧖟事旣升(外成也)分蠒稱絲(絲以斤兩故曰稱知其多少所以旌其成)
(功也在孟夏於此終言之也)以供郊廟之服天子諸侯所服以祭者必
后夫人所親𧖟也禮世婦卒𧖟獻蠒于夫人受之親繰三
盆手朱綠之玄黃之以爲黼黻文章君服之以祀先王先
公敬之至也故曰無或敢怠
又曰孟夏之月𧖟事旣畢后妃獻蠒於天子進其成功也
乃脩蠒稅以桑爲均十而取一曰稅乃收世婦以下所𧖟
之稅也以桑爲平者用桑多則蠒多少則蠒少也貴賤長
少如一貴謂世婦賤謂妾御長謂力壯者也言無尊卑老
壯各自以桑爲平不得以高下爲差也
史記曰中宫天極星後勾四星末星正妃餘三星後宫之
屬也
漢書曰軒轅前大星女主象旁小星御者後宫屬也
范曄後漢書曰世婦主知喪祭賓客
後魏書曰高祖改定內官世婦視中大夫
又曰宣武靈皇后胡氏初召入掖庭爲承華世婦生肅宗
明皇帝
後周書武帝建德中詔曰正位於中有聖通典質文相華
損益不同五帝則四星之象三王立六宫之數劉曹巳降
等級彌繁選擇遍於生民命秩方於庶職椒房丹地有衆如
雲夲由嗜欲之情非關風化之義朕運當澆季思復古始
無容廣集子女屯聚宫掖弘贊後庭事從約簡可置妃二
人世婦三人御妻三人自兹以外宜悉减省
御女
周禮天官家宰曰女御(婚義所謂御妻御猶進也侍也)
范曄漢書曰八十一御女序于王之燕寢頒官分務各有
典司
後漢書曰高祖改定內官御女視元士
淮南子曰孟春之月東宫御女青色衣青綵鼓琴孟夏之月
南宫御女赤色衣赤綵吹笙竽孟秋之月西宫御女白色
衣白彩撞白鍾孟冬之月北宫御女黑色衣黑彩擊磬石
美人
漢書曰漢興因秦之稱號正適稱皇后妾皆稱夫人及有
美人之號焉至武帝各有爵位美人視二千石
又曰萬石君奮其父趙人也姓石氏趙亡徙居温過河内
時奮年十五爲小吏侍高祖高祖與語愛其恭敬問曰若
何有對曰有姊能鼓琴高祖曰若能從我乎曰願盡力於
是高祖詔其姊爲美人徙其家長安中戚里以姊爲美人
故也
又曰孝惠張皇后宣平侯敖女也吕太后欲爲重親以公
主女配帝欲其生子萬方終無子迺使佯爲有娠取後宫
美人子名之殺其母立所名子爲太子
又曰孝成趙皇后弟絶幸爲昭儀謂成帝給我言從中宫
來即從中宫許美人兒從何生許氏竟當復立耶令許美
人有子竟負若約謂何帝曰約趙氏故不立許氏使天下
無出趙氏上者無憂也
范瞱後漢書曰夏殷以上后妃之制其文略矣周禮王者
備内職焉光武中興置美人無爵秩歲時賞賜充給而巳
又曰虞美人者以良家子十三選入掖庭生舞陽長公主
自漢興母氏莫不尊寵順帝旣未加美人爵號而冲帝早
夭梁冀秉政忌惡他族虞氏抑而不登但稱大家而已
又曰王美人趙國人也豐姿色聦敏有才能明書會計以
良家子應法相選入掖庭爲何后所酖靈帝思美人作追
德賦令儀頌
魏志曰漢制內官十有四等魏因漢法皆如舊制自夫人以
下世有增損太祖建國始命王后其下五等有美人曁太
和中自夫人以下爵凡十二等美人視二千石
江表傳曰孫皓以張布女爲美人有寵後美人忤皓皓怒
棒殺之
沈約晉書曰夏殷以上內職無聞姬氏之隆婦官爲盛前
漢列給十四世祖受命又有美人以比職焉
後魏書曰高祖改定內官美人視三品
沈約宋書曰晉武帝採漢魏前事之制置三夫人其餘有
美人爵視千石太宗以美人爲散使
蕭子顯齊書曰六宫位號漢魏以來因寵增置世不同矣
建元元年有司奏置美人爲散職
才人
范曄後漢書曰和帝數失皇子鄧后憂繼嗣不廣數選進
才人以博帝意
魏志曰明帝遊後園召才人以上曲宴極樂明日帝見毛
后后曰昨遊宴北園樂乎帝以左右泄之所殺十餘人
魏略曰明帝青龍三年於別殿之北立八坊諸才人以上
轉南附焉其秩石擬百官之數
王隱晉書曰太康七年出後宫才人妓女巳下百七十人
歸家
又曰初惠帝幼世祖遣才人謝玖給惠帝因是有娠臨娶
賈妃迎玖西宫遂生愍懷
臧榮緒晉書曰懷帝王太后諱媛姬初入武帝拜中才人
早卒懷帝即位追尊曰皇太后也
晉中興書曰謝夫人名玖家夲貧賤又以屠羊爲業玖清
惠貞正有淑姿選入後宫爲才人
後魏書曰高祖置女職中才人視五品
沈約宋書曰晉武帝採漢魏之制置才人中才人爵視千
石以下高祖受命省二才人世祖又置中才人以爲散位
崔鴻三十國春秋後趙錄曰石虎杜皇后名珠不知何許
人平幽州在王浚妓中虎見而悅之因請於勒勒引見號
曰才人以賜虎性恭惠柔婉寵幸亞於鄭后也
保林
漢書曰元帝加昭儀之號凡十四等保林視百石
晉武帝起居注詔曰今出清商掖庭及諸署才人妓女保
林已下二百七十餘人還家
女侍中
後魏書曰高祖置女侍中視三品
又曰陸昕之容貌柔謹尚獻文女常山公主高祖以其主
壻特垂昵睠昕之亡公主奉姑有孝稱神龜初與穆氏琅
瑘公主並爲女侍中
又曰于忠後妻中山王尼湏女微解書靈太后引爲女侍
中
又曰靈太后妹爲元乂妻封平君拜女侍中
鄴中記曰石虎置女侍中皆貂蟬直侍皇后
女尚書
魏略曰明帝遊宴在内選女子知書可付信者爲女尚書
省奏事當畫可
魏書曰高祖置女尚書視三品
晉東宫舊事曰迎太子妃之日諸長御皆在幄帳左右侍
宫人重行東面以准女尚書西面以准女尚書
陸翽鄴中記曰石虎征計所得美女萬餘以爲宫人簡其
有才藝者爲女尚書
女史
毛詩曰靜女刺時也衛君無道夫人無德也靜女其孌貽
我彤管(旣有静德又有美色又遺我以古人之法可以配人君者后夫人必有女史書其日月而以環進退)
(之生于月娠則金環退之當御者以銀環進之著於左手旣御著于右手事無大小記以成法箋云彤管色赤貌)
彤管有煒悅懌女美(煒赤貌彤管以赤心正人者箋云赤管然煒女史以悅懌妃妾之德美之)
(也)
毛詩義䟽曰女史彤管法如國史主記后夫人之過人君
有柱下史后有女史外内各有官也
周禮曰女史八人(女史女奴暁書也)掌王后之禮掌内治之藏以
詔后内治内政(内治之法夲在内掌書而藏之)送内宫(考六宫之計)書内治之
藏以令(后之命也)凡后之事以禮從(亦如太史之於王)
漢書曰班婕妤自傷賦曰陳女圖以鏡鑒頋女史而問詩
范曄後漢書曰頒官分務各有典司女史彤管記功書過
晉記曰元康中司空張華懼后族之盛乃作女史箴
沈約宋書曰女史執策記言是司過身戒夕蠱國畏晨
後魏書曰高祖置女職女史賢人視三品
沈約宋書曰太宗留心後房擬百官備置内職紫極房光
興房各置女史一人
崔鴻三十國春秋後趙錄曰石虎置女太史於靈臺仰觀
灾祥以考外太史驗察虚實
太平御覽卷第一百四十五
