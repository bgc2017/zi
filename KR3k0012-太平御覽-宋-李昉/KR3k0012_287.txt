太平御覽卷第二百八十七
兵部十八
機略六
宋書曰武帝遣將朱齡石伐譙縱於蜀帝曰往年劉敬宣
黃武無功而退賊謂我今應從外水往而料我當出其不
意猶從内水來也如此必重兵守涪城(音浮)以備内道若向
黃武正墮其計今以大衆自外水取成都疑兵出内水此
制敵之竒也而慮此聲先馳賊審虚實別有亟書全封付
齡石署其邊曰至白帝乃開諸軍雖進未知處分所由至
白帝發書曰衆軍悉從外水取成都臧喜出於中外漢廣
使羸弱乘高艦十餘由内水向黃武衆軍乃倍道兼行
譙縱果備内水使其大將譙道福以重兵戍涪城遣其將侯
耀譙詵等率衆萬餘屯彭摸夾水爲城齡石至彭摸諸將
以賊水北城險衆多咸欲先攻其南城齡石曰不然雖寇
在北今屠南城不足以破北若盡銳以拔北壘南城不麾
而自散也遂攻北城詰朝戰至日昊焚其樓櫓四面並登
斬侯耀譙詵仍廻軍以麾南城即時散潰
又曰劉道濟爲益州刺史政刑失中羣盗蜂起攻圍州城
道濟將裴方明出東門破賊三營斬首數百級賊雖敗巳
復還合方明復僞出北門廻擊城東大營殺千餘人時天
大霧方明等復揚聲出東門而潜自北門出攻城西諸營
賊衆大潰於是奔散
又曰柳元景爲隋郡太守旣至而蠻反斷驛道欲攻郡郡
内力少粮杖又乏元景設方略得六七百人乃分五百人
屯驛道或曰蠻將逼城不宜分衆元景曰蠻聞郡遣重戍
豈悟城内兵少且表裏合勢於計爲長會蠻垂至乃使驛
道兵潜出其後戒曰火舉馳進前後俱發蠻衆驚擾投鄖
水死者千餘人斬獲數百郡境肅然無復寇抄
又曰檀祗爲廣陵相亡命司馬國璠兄弟自北徐州界聚
衆數百潜過淮因天夜隂闇率百許人緣廣陵城得入呌
喚直上廳事祇驚起出門將處分賊射之傷敗却入祇密
語左右曰賊乘闇得入掩我不備但打五鼓懼明謂曉於
是奔散追討盡獲之
又曰宗慤征林邑圍區粟城林邑王范陽邁遣將范毗沙
逹率萬餘人來救慤謂諸將曰寇衆我寡難與爭鋒乃分
軍爲數道偃旗卧鼓慤潜進令曰聽吾鼓噪乃出山路榛
深賊了不爲備卒見軍至驚懼退走慤乘勝追討散歸林
邑仍攻區粟拔之泛海陵山至八象浦有大渠南來注浦
宋師沮渠置陣林邑王傾國來逆沮渠不得渡以具裝被
象諸將憚之請待前後軍進然後擊之慤曰不然吾巳屠
其堅城破其銳衆我氣方厲彼巳破膽一戰可定何疑焉
慤以爲外國有師子威服百獸乃制其形與象相禦象果
驚奔衆因此潰亂慤率兵直度渠奮擊陽邁遁走其衆一
時奔散遂尅林邑
南史曰蕭齊將魯康祚趙公政衆號一萬侵後魏荆河州
之太倉口魏將傳永率三千人擊之時康祚等軍於淮南
永舍於淮北十有餘里永量吳楚之兵好夜斫營即夜分
兵爲二部出於營外又以賊若夜來必應於渡淮之所以
火記其淺處永旣設伏乃密令人以瓠盛火度淮南岸當
深處置之教云若有火起即亦然之其夜康祚公政等果
親領兵來斫永營東西二仗夾擊之康祚等奔趣淮水火
旣竟起不能記其本濟遂覩永所置之火而爭度焉水深
溺而死斬首者數千級生擒公政康祚人馬墜淮曉而獲
其尸
又曰東昏侯以劉山陽爲巴西太守配精兵三千使過荆
州就行事蕭穎胄以襲襄陽梁武帝時爲雍州刺史知其
謀乃遣參軍王天獸龐慶國詣江陵遍與州府人書及山
陽西上梁武謂諸將曰荆州夲畏襄陽又加以脣亡齒寒
自有傷弦之急寧不闇同耶我若㹅荆州之兵掃定東夏
韓白重出不能爲計況以無笇之昏主哉我能使山陽至
荆州便即授首諸君試觀何如及山陽至巴兵梁武復令
天獸賫書與穎胄兄弟去後梁武謂張弘策曰夫用兵之
道攻心爲上攻城次之心戰爲上兵戰次之今日是也先
遣天獸往州府人皆有書令乘驛甚急止有兩封與行事
兄弟云天獸口具及問天獸而口無所說行事不暗相聞
不容矯有所道天獸是行事心膐彼聞必謂行事與天獸
共隱其事必人人疑山陽惑於衆口必相嫌貳則行事進
無以自明必恐漏吾謀内是馳兩空亟定一州矣山陽至
江安聞之果疑不上穎胃大懼乃斬天獸送首山陽信之
將數十人馳入穎胃伏甲斬之送首梁武以州歸
又曰梁武帝發雍州東下(雍州今襄陽郡)大軍次江寧梁武使吕
僧珍與王茂率精兵先登梁武頓於越城吕僧珍猶守白
坂齊主東昏將李居士密覘知城中衆少率銳卒萬人直
來薄城僧珍謂將士曰今力旣不敵不可與戰可勿遥射
湏至塹裏當并力破之俄而皆越塹拔柵僧珍分人上城
矢石俱發自率馬步三百人出其後守陴者復踰城而下
内外齊擊居士等應時奔散
三國典略曰侯景叛叚韶夾渦而軍潜於上風縱火景衆
騎入水出而却走草濕火不復然
梁書曰司州刺史陳慶之率兵圍東魏南荆州東魏將堯雄
行臺侯景救之雄曰苟堆梁之北面重鎮因其空虚攻之
必尅彼若聞難荆圍自解此所謂機不可失也遂率衆攻
之慶之果弃荆州來未至雄䧟其城擒梁鎮將苟元廣
又曰陳慶之曹仲宗伐後魏之渦陽(渦孤和切)魏遣將元昭等
率兵來援前軍至駞澗去渦(陽四十里慶之欲逆)戰諸將以賊之前
鋒必是輕銳與戰若捷不足爲功如其不利沮我軍勢兵
法所謂以逸待勞不如勿擊慶之曰魏人遠來皆以疲倦
去我旣遠必不見疑及其未集須挫其氣出其不意必無
敗理且聞虜所據營林甚盛必不夜出諸君若皆疑惑慶
之請獨取之於是與麾下五百騎奔擊破其前軍魏人震
恐
又曰梁襄州刺史柳仲禮留其長史馬岫守安陸自率步
騎一萬寇西魏魏將楊忠帥衆南伐攻梁隨尅之進圍安
陸仲禮聞隨郡䧟恐安陸不可守遂馳歸赴援諸將恐仲
禮至則安陸難下請急攻之忠曰攻守勢殊未可卒拔若
引日勞師表裏受敵非計也南人多習水軍不閑野戰仲
禮廻師巳在近路吾出其不意以竒兵襲之彼怠我奮一
舉必尅則安陸不攻自拔諸城可傳檄而定也於是選騎
二千銜枚夜進遇仲禮於漴頭(漴音崇水所衝曰漴)忠親自䧟陣擒
仲禮悉俘其衆安陸及竟陵郡如忠所策
陳書曰周炅鎮安蘄等州高齊遣將陸騫以衆二萬出自
巴蘄與炅戰炅留羸弱輜重設疑兵以當之身率精銳由
間道邀其後大敗騫軍虜獲器械馬驢不可勝數
北史曰後魏濟隂王新成頗有武略庫莫奚侵擾詔新成
討之新成乃多爲毒酒賊逼便弃營而去賊至竟飲遂簡
輕騎擊之俘馘甚多
又曰梁將趙祖悅率水軍偷據峽石後魏將崔延伯率兵
討之延伯夾淮爲營遂取車輪去輞削銳其輻兩接對揉
竹爲絙(揉人久切)貫連相屬並十餘道横水爲橋兩頭施大轆
轤出没任情不可燒斫旣斷祖悅走路又令舟舸不通梁
氏援軍不能赴救祖悅合軍咸見俘虜
後魏書曰太武征夏赫連昌於統萬城師次城下收衆僞
退昌鼓譟而前會有風雨從東南來沙塵昏冥宦者趙兒
進曰今風雨從賊後來我向彼背天助人將士飢渴願陛
下避之更待後日崔浩曰是何言歟千日制勝一日之中
豈得變易賊前行不止後以離絶宜分軍隱出掩擊不意
風雨在人豈有常也帝從之分騎奮擊昌軍大潰
又曰雍州刺史蕭寳寅據州反魏大將長孫稚討之軍次
弘農副將楊偘曰昔魏武與韓遂馬超挾關爲壘勝負之
理久而無決豈才雄相類筭路抗衡當以河山險阻難用
智力今賊守潼關全據形勝縱曹操更出亦無所逞竒必
須北取蒲坂飛棹西岸置兵死地人有闘心潼關之賊必覩
風而散諸處旣平長安自尅稚曰賊黨薛脩義巳圍河東
薛風賢又保安邑都督宗正珍孫停虞坂久不能進雖有
此計猶用爲疑偘曰珍孫本行陣一夫因緣進逹可爲人
使未可使人一旦受元帥之任處分三軍精神亂矣寧堪
圖賊河東理在蒲坂西帶河湄所部之人多在東境脩義驅
率壯勇西圍郡邑父老妻弱尚保舊村若卒一臨方寸各
亂人人思歸則郡圍自解不戰而勝昭然在目稚從之令
其子彦等領騎與偘於弘農北度所統悉是騎士習於野
戰未可攻城便據石錐壁侃乃班告曰今且停軍於此以
待步卒兼觀人情向背然後行若送降名者各自還村候
臺軍舉烽火亦(舉烽應之)以明降疑其無應烽者即是不降之
村理須殄戮賞賚軍士民遂傳相告報未實降者亦許舉
烽一宿之間火遍數百里内寳寅將時圍河東不測所以
各自散歸長安賊平侃頗有力
又曰河北賊葛榮別帥韓樓郝長等有衆數萬屯據薊城
遣將侯泉率騎七百討之泉遂廣張聲勢多設供具親
以數百騎深入樓境欲執行人以問虚實去薊百餘里值賊
帥陳周馬步萬餘泉遂潜伏以乘其背大破之虜其卒五
千餘人尋還其馬伏縱令入城左右諫曰旣獲賊衆何爲
復資遣之也泉曰我兵旣少不可力戰事須爲計以離隙
之泉度其已至遂率騎夜進昧且叩其城門韓樓果疑降
卒爲泉内應遂遁走追擒之
又曰河北賊葛榮率衆將向洛陽衆號百萬大將軍爾朱
榮率精騎七千馬皆有副倍道兼行東出滏口葛榮自
鄴以北列陣數十里箕張而進榮潜軍山谷爲竒兵分督
將巳上三人爲一處有數百騎令所在揚塵鼓譟使賊不
測多少又以人馬逼戰刀不如棒密勒軍士各賫棒一枚
置於馬側至於戰時不聽斬級以棒棒之而巳虜沸騰逐
北乃分命壯勇所當衝突號令嚴明將士同奮榮身自䧟
陣出於賊後表裏合擊大破之於鄴擒葛榮
又曰傳永守楚王戍蕭齊將裴叔業來攻永令填塞外塹
夜伏戰士千人於城外曉而叔業至頓於城東列陣將置
長圍永所伏兵於道左擊其後軍破之叔業乃令將佐守
所列之陣自率精甲數千救之永上門樓觀叔業南行五
六里許便開門奮擊遂摧破之叔業進退失圖於是奔走
左右欲追之永曰弱卒不滿三千彼精甲猶盛非力屈而
敗直墮吾計中耳旣不測我之虚實足喪其膽俘此足矣
何假逐之
又曰太武帝親征後燕將慕容德于鄴戰前軍敗績德又
欲攻之別駕韓&KR1202;進曰今魏不可擊者四燕不宜動者三
魏懸軍遠入利在野戰一不可擊也深入近畿致兵死地
二不可擊也前鋒旣敗後陣方固三不可擊也彼衆我寡
四不可擊也官軍自戰其地一不可動動而不勝衆心不
固二不宜動隍池夫修敵來無備三不宜動此皆兵機也
深溝高壘以逸待勞彼千里饋粮野無所掠久則三軍糜
資攻則衆旅多斃師老釁生詳而圖之可以捷也德曰韓
別駕之言良平之策也
又曰大將廣陽王元深伐北狄使于謹單騎入賊中示以
恩信於是西部鐡勒酋長也列河等三萬餘戶並欵附相
率南遷廣陽欲與謹至折敦嶺迎接之謹曰破六汗拔陸
兵衆不少聞也列河等歸附必來要擊彼若先據險要則
難與爭鋒今以列河等餌之當竟來抄掠然後設伏而待
必指掌破之廣陽然其計拔陵果來要擊破也列河於嶺
上部衆皆没謹伏兵發賊遂大敗悉收列河之衆也
太平御覽卷第二百八十七
