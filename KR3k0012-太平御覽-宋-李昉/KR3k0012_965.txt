太平御覽卷第九百六十五
果部二
棗
爾雅曰棗壷棗也(郭璞注曰今江東呼棗大而銳上者爲壷壷猶瓠也)邊要棗(細要棗也)
(今謂之鹿盧棗)櫅(音齊)白棗(即今棗子曰熟)樲酸棗(樹小實酢孟子曰養其樲棗)遵羊棗
(實小而員紫黑色今俗呼爲羊矢棗孟子曰曾晳嗜羊棗)洗大棗(今河東猗氏出大棗子如雞夘)泄
苦棗(子味苦也音歲也)晳無實棗(不着子也)還味稔棗(還味短味也稔音荏還音旋)
又曰棗李曰㚄之(孫炎曰㚄去其抵㚄音帝)
京房易妖占曰天雨棗小民流亡也
焦贑易林師之豫曰北山有棗使叔壽考
說文曰樲酸棗也
毛詩豳七月曰八月剥棗
周禮天官籩人曰饋食之籩其實棗
大戴禮夏小正曰八月剥棗剥者取也
禮記曲禮下曰婦人之贄脯脩棗栗
又内則曰棗曰新之
又曰棗栗飴密以甘之
春秋繁露曰握棗與錯金以示嬰兒必取棗而不取金故
物之於人小者易知
史記曰楚莊王之時有所愛馬㗖以棗脯
又曰李少君以却老方見上少君言上曰臣曾遊海上見
安期生食巨棗大如瓜
漢書曰廣陵厲王胥宫園中棗樹乃生十餘莖莖正赤葉
白如素王㘴祝咀自殺
又曰王吉少時學問居長安其東家有棗樹垂吉庭中吉
婦取棗以啖吉後知之乃去婦東家聞而欲伐其樹鄰里
共止之因固請吉令還婦里中爲之語曰東家有樹王陽
婦去東家棗完去婦復還
又曰安邑千樹棗此其人皆與千戶侯等
東觀漢記曰自馮愔反後鄧禹威稍損又乏食敗走至高
陵軍士飢餓皆食棗葉
又曰中黃門孫程謀誅江京後程於盛化門外與馬國等
相見詐謂國曰天子與我棗脯與若棗者早成之乃與國
等共爲謀立順帝
謝承後漢書曰河南陶碩鄕曲餉之碩無所受但食棗飲
水美談而巳
又曰孟節能含棗核不食可至五年
應劭漢官儀曰光武封太山上壇見酢梨酸棗上問其故
主者曰百官上者所置上曰封禪大禮千歲一會衣冠士
大夫何故爾也
魏志曰杜恕上䟽曰冀州戶口最大又有桑棗之饒國家徵
求之府
世說曰魏文帝忌弟任城王饒壯因在卞太后側共圍棋
並啖棗文帝以毒置諸棗蔕中自選可食者而王弗悟遂
雜進之旣中毒太后索水救之帝預勑毀器太后徒跣赴
井無器可汲湏臾遂卒
又曰王大將軍嘗至石崇家如厠見&KR0238;箱中盛乾棗夲以
塞鼻王遂食盡羣婢莫不笑
晉書曰賈后將廢太子詐稱上不和呼太子入朝旣至后
不見置于別室遣婢陳舞賜以酒棗逼飲醉之
晉史曰光禄卿李郁因晝寢夢食巨棗覺而有疾謂其親
友曰嘗聞棗字重來呼魂之象今子神氣逼抑將不免乎
未幾而卒
孟子曰曾晳其嗜羊棗而曾子不忍食公孫丑問曰鱠炙
與羊棗孰美曰膾炙哉曰曾子何爲食膾炙孟子曰膾炙
同也羊棗獨也
韓子曰秦飢應侯謂王曰五苑之果蔬橡棗栗足以活民
請發之
又曰子産治鄭桃棗之蔭於衛者莫援也
鄒子曰夏取棗杏之火
淮南子曰十一月官都尉其樹棗
晏子春秋曰景公謂晏(子曰東海之中有水而赤水中)有棗花而不實何
也晏子曰昔者秦穆公乘龍治天下以黃布裏蒸棗至海
而投其布故水赤蒸棗故花而不實公曰吾佯問子對曰
嬰聞佯問者佯對之
盧毓冀州論曰安平好棗地産不爲無珍
杜氏新書曰杜畿爲河東太守平虎將軍劉勲爲太祖所
親貴震朝廷常從畿求大棗畿拒以他故後勲伏法太祖
得其書歎曰杜畿可謂不媚竈也
英雄記曰孔文舉爲東萊賊所攻城欲破其治中左承祖
以官棗賦與戰士
蔡邕奏事曰程末年十四時祖父叔病物故末抱伏叔尸
號泣悲哀舅哀其羸劣嚼棗肉以哺之末見食歔欷不能
呑咽
漢武内傳曰七月七日西王母當下爲帝設玉門之棗
東方朔傳曰武帝時上林献棗上以所持杖擊未央前殿
檻呼朔曰叱叱先生來來先生知此筐中何等物也朔曰
上林献棗四十九枚上曰何以知之朔曰呼朔者上也以
杖擊檻兩木兩木林也來來者棗也叱叱者四十九枚上
大笑賜帛十疋
王子年拾遺記曰北極有𡵨峯之隂多棗樹百尋其枝莖
皆空其實長尺核細而柔百歲一實〇真人關令尹喜内傳
曰老子西遊省太真王母共食玉文之棗其實如瓶
神仙傳曰吴郡沈羲爲仙人所迎上天云天上見老君老
君賜義棗二枚大如雞子
又曰李意期於成都角中作一土窟居其中冬夏單衣長
髮剪去之但使長五寸許多飲酒食脯及棗栗或百日二
百日不出窟是時無可所食也
魯女生别傳曰李少君曰冥海之棗大如瓜鍾山之李大
如瓶臣巳食之遂有竒光
劉根别傳曰有道之士不可識往者有陳孜如癡人江夏
袁仲陽知事之孜謂仲陽曰今年春當有疾可服棗核中
仁二十七枚後果大病
又曰能常服棗核中仁百邪病不復干也仲陽服之有效
馮明生別傳曰明生爲縣吏捕賊爲賊所傷殆死道間見
女人年可十六七姿容絶世以肘後管中一丸如小豆與
服即愈隨神女還岱宗見安期生曰共與女郎遊於安息
西母之際食棗異美此間棗小不及憶此棗未久巳二千
年矣神女云昔與君共食一枚乃不盡此間小棗郍可相
比也
高士傳曰胡昭字孔明晉宣帝爲麻衣時與昭有舊昭同
郡周士等謀帝昭聞而步險邀士於肴澠之間止士士不
肯昭泣以示誠士感其義乃止昭斫棗樹共士盟而別昭
雖有隂德於帝口終不言時人莫知
風俗通曰鮑焦耕田而食穿井而飲於山中食棗或曰此
棗子所植也遂強吐立枯死
水經注曰酸棗縣故城南古韓國昔天子建國名都或以
山林故豫章以樹氏都酸棗以棘名邦故曰酸棗也
水經曰高唐縣大河右溢世謂之甘棗溝水側多棗故俗
取名焉
廣志曰東郡榖城紫棗長二寸西王母棗大如李核三月
熟衆果之先熟者也種洛陽宮後園河内伋郡棗一名墟
棗一名安邑棗東海蒸棗洛陽夏白棗安平信都大棗單
父棗梁園國夫人棗大白棗一名曰慼咨小核多肌三星
棗駢白棗灌棗此四者官園所種棗有狗雞心牛頭羊矢
彌猴細腰之名又有玄棗大棗﨑廉棗桂棗
鄴中記曰石虎園中有西王母棗冬夏有葉九月生花十
二月乃熟三子一尺又有羊角棗亦三子一尺
東陽記曰信安縣有懸室坂晉中朝時有民王質伐木至
石室中見童子四人彈琴而歌質因留倚柯聽之童子以
一物如棗核與質含之便不復飢俄頃童子令其歸質承
聲而去斧柯漼然盡爛旣歸質去家巳數十年親舊凋落
無復此時矣
楊衒之洛陽伽藍記曰景陽山南有百果園果别作一林
林名有一堂有仙人棗長五寸把之兩頭俱出核細如針
霜降乃熟食之甚美俗傳云出崑崙山一曰西王母棗
晉宫閣名曰華林園棗六十二株王母棗十四株
盧諶祭法曰春祠用棗油
夲草曰凡棗九月採日乾𥙷中益氣久服神仙
郭子横洞冥記曰&KR1884;嵣細棗出&KR1884;嵣之山山臨碧海萬年
一實子如今軟棗笮之有膏膏可燃燈西王母握核以献
帝因名曰握核棗
杜寳大業拾遺錄曰二年八月信都献仲思棗四百枚棗
長四寸五寸圍紫色細文文縐核肥有味勝於青州棗北
齊時有仙人仲思得此棗種之亦名仙棗時海内唯有數
樹
西京雜記曰初脩上林苑羣臣各献名果樹亦有製有美
名弱枝棗西王母棗(出崑崙山)棠棗王門棗青華棗梬(音程)棗赤
心棗
神異經曰北方荒中有棗林焉其高五尺子長六七寸圍
過其長熟赤如朱乾之不縮氣味甘潤殊於常棗食之可
以安軀體益氣力
異苑曰鄭鮮之女脚患攣癖就王濮陽請水澆之餘灌庭
中枯棗樹棗樹旣生女脚亦差
又曰沙門笁慧献太元二年夜夢讀詩五首其一篇後曰
陌南酸棗樹名爲六竒木遣人以伐取載還柱馬屋
又曰太元中南郡忻陵縣有棗樹一年忽生桃李棗三種
花子
幽明錄曰太原王仲德年少時遭亂避胡賊絶粒三日草
中卧忽有人扶其頭呼云可起㗖棗王便寤瞥見一小兒
長四尺即隱乃有一囊乾棗在前噉之小有氣力便起
任昉𫐠異記曰魏世河内冬雨棗耆舊說周秦時河南雨
酸棗遂生野酸棗今酸棗縣是也棗之甚小者謂之酸棗
廣五行記曰馮宣上黨人仕爲北平護軍喪於官時年三
十八還家鄕里服始畢婢在外聞叫喚聲開門見宣婢驚
入白宣妻韓韓悲愕良久見宣宣曰生必有死恨早別恩
情宣外甥嚴翊至宣曰當有兵亂継以飢疫并土不可
復居侯宅東棗樹死便走可免翊受旨宣告别湏臾而没
後二百日棗樹死翊與宣家東投漁陽發後四旬而上黨
遭寇暴兵人死荒乱塗炭存者尠矣
嶺表錄異曰波斯棗廣州郭内見其樹樹身無閑枝直聳
三四十尺及樹頂四向共生十餘枝葉如海㯶(亦呼爲海㯶)廣州
所種者或三五年一番結子亦似此中青棗但小耳自青
及黃撲巳盡又朵着子每朵約三二十顆劉珣曾於番酋
家食夲國將來者色類沙榶皮肉軟爛餌之乃永樂天蒸
之味也其核與北中棗殊異兩頭不尖雙卷而圓如小塊
紫礦珣亦收而種之久無萌芽疑是蒸熟也
魏文帝詔羣臣曰南方龍眼荔枝寧比西國蒲陶石蜜乎
酢且不如中國凡棗味莫言安邑御棗也
曹植鷂雀賦曰雀得鷂言意甚不移依一棗樹藂蕽多刺
潘岳笙賦曰棗下纂纂朱實離離宛其落矣化爲枯枝
潘岳閑居賦曰周文弱枝之棗防陵朱仲之李
傳玄棗賦曰素華離朱實甚脆色如霜雪甘如含蜜
左思魏都賦曰淇園之筍信都之棗
古詩曰甘瓜抱苦蔕美棗生刺棘
郭璞棗讃曰赤心鯁直
傅玄歌詞曰黃葉離高柯丹棗坐自零不惜棗自零念我
少弟兄
太平御覽卷第九百六十五
