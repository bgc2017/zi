太平御覽卷第一百六十一
州郡部七
河北道上
懷孟衛相洺邢
冀趙鎮定瀛
懷州
元和郡縣圖曰懷州河内郡禹貢冀州之域覃懷之地周
爲畿内及衛䢴雍三國春秋時屬晉七國時屬韓魏二國
秦兼天下滅衛爲三川郡
禹貢曰覃懷底績至于衡漳
後漢書曰光武定河内而難其守問於鄧禹曰諸將誰可
使守河内者禹曰昔高祖任蕭何於關中無復西顧之憂
今河内帶河爲固戸口殷實北通上黨南迫洛陽宼恂文
武備足非此子不可也乃拜恂爲河内太守恂移書屬縣
講兵肄射伐湛園之竹以爲矢養馬收租以給軍
左傳曰周與鄭人蘇忿生之田州陘隤懷(州今河内縣)
又曰襄王賜晉文公以陽樊温原攅茅之田晉於是始啓
南陽(在晉山之南河之北故曰南陽)
元和郡縣圖曰河内縣春秋野王邑也
左傳曰晉人執晏弱于野王
漢志曰武德縣屬河内始皇東巡自以武德定天下故名
之也
十道志曰脩武本寗邑也
韓詩外傳曰武王伐紂勒兵於寗故改曰脩武
韓非書曰秦昭王敗趙長平西伐脩武
漢書曰漢武帝將幸緱氏至汲縣之新中鄕得南越相吕
嘉首因立爲獲嘉縣
孟州
圖經曰孟州河陽郡禹貢冀豫二州之境則武王伐紂會
盟津是也周爲畿内蘇忿生之邑後爲晉邑
左傳曰晉侯召王以諸侯見且使王狩仲尼曰以臣召君
不可以訓故書曰天王狩于河陽
北齊書曰神武使潘岳鎮北城又使高永樂守南城以備
西魏又東魏所築中潬城仍置河陽關故有河陽三城侯
使
冀州圖經曰河陽在河内郡南六十四里有宫有關
晉書曰潘岳才名冠世爲衆所嫉出爲河陽令
左傳隱三年曰鄭祭足帥師取温之麥秋又取成周之禾
又僖十年狄滅温(今河内温縣)温子奔衛周襄王以地賜晉文
公
衛州
元和郡縣圖曰衛州汲郡禹貢冀州之域後爲殷都衛縣
界朝歌是也戰國時屬魏秦屬河東郡漢爲汲縣地
地理志曰河内殷之舊都周旣滅殷分其畿内爲三國詩
風邶庸衛是也邶以封紂子武庚鄘管叔尹之衛蔡叔尹
之以監殷人謂之三監
史記曰周旦以成王命興師殺武庚禄父殺管叔放蔡叔
以殷餘民封康叔爲衛君居河淇之間故商墟
漢志曰朝歌屬河内紂所都周武王弟康叔所封更名衛
王莽曰雅歌
劉子曰邑號朝歌墨子廽車
後漢書曰虞詡爲朝歌令多盗連年不解親舊多勞弔之曰
得朝歌何衰也詡笑曰難者不避易者必從臣之節也詡
謁河内太守馬稜稜曰君儒者乃在朝歌甚爲君憂之詡
曰賊犬羊相聚以求飽暖耳去敖倉不過百里不知取以
爲粮青冀流民不知掠以爲衆守其阨塞此爲斷天下之
右臂也今則不然此無大計之效也詡悉平之
春秋後序曰太康五年吳宼始平余自江陵還襄陽解甲
休兵乃申予舊意修成春秋釋例及經傳集解始訖會汲
郡汲縣有發其界内舊塚者得古書皆簡編科斗文字發
塚者不以爲意往往散亂科斗書久廢推尋不能盡通始
者藏在祕府余晚得見之
劉澄之山川古今記曰黎陽古黎國也詩曰黎侯寓于衛是也
相州
元和郡縣圖曰相州鄴郡禹貢冀州之域春秋時地屬晉
戰國時屬魏魏文侯使西門豹守鄴是也秦併天下爲邯
鄲上黨二郡之地漢高帝分置魏郡治鄴尚書曰河亶甲
居相
後魏書曰道武幸鄴訪立州名尚書崔光對曰昔河亶甲
居相宜曰相州道武從之
漢志曰魏郡領鄴館陶斥丘等一十八縣
後魏書曰文帝太和十八年卜遷都經鄴登銅雀臺御史
崔光等曰鄴城平原千里漕運四通有西門使起舊迹可
以饒冨在德不在險請都之孝文曰君知其一未知其二
鄴城非長久之地石虎傾於前慕容滅於後國冨主奢暴
成速敗且西有抂人山東有列人縣北有栢人城君子不
飲盗泉惡其名也遂止
魏書曰黃武二年以魏郡東部爲陽平郡西部爲廣平郡
廣平陽平魏平三郡爲三魏也
圖經曰安陽紂都也在淇洹二水之間本殷墟所謂北冡
是也
戰國策曰紂昔聚兵百萬左飲淇水使竭右飲洹水不流
晉書載記曰石勒諸將佐議欲都鄴將攻三臺張賓進曰
三臺險固攻守未可卒下於是進襄國
漢志曰内黃屬魏郡春秋吳子晉侯會于黃池今黃澤在
西陳留有外黃故加内云
洺州
十道志曰洺州廣平郡屬禹貢冀州之域春秋時爲赤狄
之地後屬晉
左傳晉荀林父敗赤狄于曲梁是也七國時屬趙秦併天下
爲邯鄲郡漢初置廣平國
禹貢曰覃懷底績至于衡漳(衡漳在肥鄕縣)
左傳曰公會單頃公及諸侯同盟于雞澤杜注云雞澤在
廣平曲梁縣
漢志廣平國領縣十六武帝征和二年改爲平于國宣帝
復故王莽曰冨昌
十道志曰洺水縣本漢斥漳縣也
漢志曰以其國斥鹵故云斥漳
又曰曲周屬廣平國莽曰直周
圖經曰邯鄲單盡也邯山名謂邯山之所盡也
邢州
十道志曰邢州鉅鹿郡禹貢冀州之域秦併天下於此置
信都縣屬鉅鹿郡
左傳曰凡蔣邢茅周公之胤也
又成十五年楚大夫申公奔晉晉以爲邢大夫(東陽晉之山東魏郡)
(廣平是)郡國志曰邢州尚書坊東平地周百餘步其所鳴響
人馬行上轟轟有聲掘之即火出十三州志曰鉅鹿唐虞
時大麓之地尚書堯試舜百揆納于大麓麓則林之大者
堯之禪舜欲使天下皆見之故合羣臣與百姓納之大麓
之野然後授受以明巳禪也
張耳傳曰高祖從平城還過趙趙王自上食禮甚卑高祖
箕踞趙相貫高等乃壁人栢人要之上過欲宿心動問縣名
爲何曰栢人上曰栢人者迫於人也不宿而去(栢人今堯山縣)
冀州
十道志曰冀州信都郡
元和郡縣圖曰春秋時屬晉七國時屬趙在秦屬鉅鹿郡
李公緒趙記曰趙孝成王造壇臺之宫爲趙都朝諸侯故
曰信都
史記曰秦時有客說張耳曰兩君羈旅難以獨立立趙後
扶以義可以就功乃求趙歇立爲趙王居信都
漢書曰項羽分趙立張耳爲常山王居信都改曰襄國
晉書曰張賓說石勒曰襄國因山憑險實形勢之國可都
之遂都於此
晉書曰初童謠云古在左月在右讓去言或入口古在左
月在右胡字也讓去言爲襄也或入口爲國也尋爲石勒
所都
後漢書曰王郎僣號河北悉應光武自薊南行至下博惶
惑不知所之有白頭父在道傍指曰努力信都爲長安守
光武即馳赴信都太守任光開門出迎
魏志曰韓馥爲冀州牧公孫瓉欲襲之袁紹使高幹諷馥
令以冀州讓紹馥素恇怯因然其計馥長史耿武諫曰冀
州雖鄙帶甲百萬榖支十年袁紹孤客窮軍譬如嬰兒在
股掌之上絶其乳哺立可餓殺柰何以州與之馥不從以
州與紹
盧植冀州風土記曰冀州聖賢之泉藪帝王之舊地
十三州志曰冀州之地古京也人患剽悍故語曰仕宦不
偶值冀部
後漢書曰王郎起光武自薊南馳及至南宫遇大風雨光
武引車入道傍空舍馮異抱薪鄧禹爇火光武對竈燎衣
異進麥飯兔肩
魏志曰太祖拔鄴領冀州收或說太祖宜復古置九州冀
州所制者廣天下服矣太祖將從之荀彧曰若是則冀州
當得河東馮翊扶風西河幽井之地所奪者衆今分冀州
將皆動心一旦生變天下未昜圖也公從之
趙州
元和郡縣圖曰趙州趙郡禹貢冀州之域春秋時屬晉戰
國時屬趙秦爲邯鄲郡平棘縣地又趙國兩漢及魏以封
建子弟
趙記云女子盛飾冶容習絲竹長䄂傾絶諸侯
左傳曰師及齊師衛孔圉及鮮虞伐晉取棘蒲(即今平棘縣也)
史記蘇秦說趙曰當今之時山東之建國莫強於趙趙地
方二千里西有常山南有漳河東有清河北有燕代
漢志曰元氏屬常山縣王莽曰井關亭趙公子元之封邑
故曰元氏
後漢書曰光武北征彭寵隂后從行生明帝於元氏傳舍
章帝幸元氏祠光武顯宗於縣舍又祠顯宗於始生堂皆
奏樂用新詩復元氏祖
十道志曰高邑縣趙房子之邑竹書紀年作魴子漢以爲
鄗縣(鄗音大各反)後漢復改爲高邑
後漢書曰光武至鄗羣臣請即帝位於是設壇埸於鄗南
千秋高亭五成陌(今趙州栢鄕縣)
鎮州
十道志曰鎮州常山郡
元和郡縣圖曰禹貢冀州之域周爲并州地春秋時爲鮮
虞國戰國時屬趙秦兼天下爲鉅鹿郡
十三州志曰真定夲名東垣以河東有垣故此加東耳
漢書曰高帝時代相陳豨反使趙利守東垣上自攻之不
下卒罵帝帝怒增兵急攻城斬罵者改曰眞定
漢志曰井陘屬常山郡
穆天子傳曰天子獵于鉶山注曰燕趙謂山脊爲鉶即今
井陘是
史記曰秦始皇十七年改趙王剪下井陘
元和郡縣圖曰靈壽縣夲中山國都也
十三州志曰中山武公本周之同姓其後桓公不恤國政
晉太史餘見周王王問之諸侯孰先亡對曰中山之俗以
晝爲夜以臣觀之中山其先亡乎其後魏樂羊爲文侯將
拔中山封之靈壽
戰國策曰九門縣本有九室而居趙武靈王改爲九門縣
史記曰趙惠王三十八年藺相如城九門大城
定州
十道志曰定州博陵郡禹貢冀州之域虞舜十二州蓋并
州之域春秋時鮮虞白狄之國後改爲中山國
張曜中山記曰郡理中山以其城中有山故謂之中山又
云郡治中人城
漢志曰盧奴縣屬中山國盧水出焉
圖經曰安喜縣即古盧奴縣也有黑水故池深而不流俗
謂黑水爲盧不流爲奴
漢書外戚傳曰宣帝母王夫人微時與父泣别於柳宿城
(在豐義縣)
十道志曰唐縣本春秋時鮮虞邑也漢爲唐縣地
漢志曰唐縣屬中山國王莽曰和親故堯國也堯爲唐侯
邑於此堯山在唐東北望都界孟康曰晉荀吴伐鮮虞入
中人今中人亭是
應劭風俗通曰中人城北四十里有左人亭鮮虞故邑(左人)
(亭即唐縣也)
漢書曰望都屬中山國莽曰順調堯山在北堯母慶都山
在南登堯山見都山故以爲名
圖經曰陘邑縣本七國時中山國之苦陘縣也
史記曰李克爲中山相苦陘之吏上計入多於前克曰苦
陘上無山林之饒下無藪澤牛馬之息而入多於前是擾
亂吾民也於是免之
十道志曰鼔城縣春秋鼔子之邑漢下曲陽之地
春秋左氏傳曰晉荀吴圍鼔以鼔子鳶鞮歸(鉅鹿下曲陽有鼔衆)
十三州志曰中山有上曲陽故加下耳
圖經曰北平縣本秦曲逆縣之地屬中山國
漢書曰高祖北征還過曲逆上其城望室甚大曰壯哉縣
吾行天下獨見雒陽與是耳於是封陳平爲曲逆侯
後漢書曰章帝北廵北岳以曲逆名不善改爲蒲隂
瀛州
十道志曰瀛州河間郡禹貢冀州之域舜十二州爲并州
之境春秋時屬燕趙二國秦井下爲河間郡漢爲河間國
郡國志曰瀛州以地帶滄海物産滋瀛故以名之又云以
瀛海爲名
漢志曰河間國領縣四樂成候井武隧弓高王莽曰朔定
應劭曰在南河之間
漢書曰武帝時望氣者云西北有女極貴遂訪之於河間
得鈎弋夫人
十道志曰博野縣夲漢蠡吾縣地
十三州志曰太初元年蠡吾侯去入繼孝質是爲孝桓帝
追尊其父蠡吾侯翼爲孝崇皇帝陵曰博陵因改爲博野
縣
漢志曰高陽縣屬涿郡王莽曰高亭以其在高河之陽故
曰高陽
漢志曰東平舒屬渤海郡以代郡有舒故此加東也(即平舒縣)
太平御覽卷第一百六十一
