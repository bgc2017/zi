太平御覽卷第七百五十七
器物部二
鑊釡鬲
鐺鎢錥銚
鑪甑箄
甑帶
鑊
周禮曰烹人掌供鼎鑊(所以煑肉反魚腊之器旣熟乃辱於鼎脣音蒸)
儀禮曰雍人陳三鼎在羊鑊之西二鼎在豕鑊之西
史記曰藺相如謂秦王曰今以秦之強而先割十五都與
趙趙豈敢留壁而得罪於大王乎臣知欺大王當誅臣請就
湯鑊唯大王羣臣熟計議之
晉書曰張平自稱豫州刺史樊雅自號譙郡太守元帝皆版
爲四品將軍豫州刺史祖逖出屯廬洲遣參軍殷乂詣平
雅乂意輕平視其屋云當持作馬厩見大鑊云欲鑄作鐵
器平曰此是帝王大鑊天下定後方當用之奈何打破乂
曰卿能保頭而不惜大鑊耶平大怒於坐斬乂阻兵固守
歲餘逖攻平殺之而雅據譙城
文子曰養魚於沸鑊之中棲鳥於炎鑪之上雖欲其生養理
失矣
陸機洛陽記曰宫牆外以大鐵鑊盛水以救火鑊受百斛
百步一置(楊龍驤洛陽記云鐵鑊合一百八十枚也)
搜神記曰武帝從南岳著廬江潛霍山之上無水廟有四
鑊可受四十斛至祭時水輙自滿用之足了事畢即空塵
土樹葉莫之汙也積五十歲歲作四祭後但作三祭一鑊
自敗
朱崖傳曰朱崖大家有銅鑊多者五三百積以爲貨
南越志曰龍川縣營崗北有巨鑊恒有懸泉注之終歲不
滿嘗有採薪者欲推動之忽然震電迷失路十許日乃至
家
湘州記曰伍子胥廟中有大銅器元嘉中沙門釋亮啓乞
此廟器鑄丈六金像始廟所有大銅鑊可容三百斛許即
䧟入地中僧亮夢神語云今捨此器相與發願免此神形
殷斌當山記曰魏興反照山上有三公鐵鑊常有數十斛
雖大旱而不減長老云有天子女欲來此山愁思而死三
公衛送故於此烹之
羅浮山記曰有名鑊容千餘斛溢爲瀑布
墨子曰守死曰二十五步一竈竈有鐵鑊容二石以上爲
湯
釜
說文曰鍑(音富)如釡而大口釜也一曰鼎大上下若甑曰鬵
(音尋)三足釡也
方言曰釡自關而西或謂之釡或謂之鍑(鍑亦釡之揔名也)
廣雅曰錪(他典切)鉼(音餅)鬲(音曆)鍑(音富)鏕(音鹿)饅鍪(漫牟二音音規)錡釡
也
埤蒼曰鎢䥈小釡也
易說卦曰坤爲釡
詩曰于以湘之維錡及釡(錡釡屬也有足曰錡)
又曰誰能烹魚漑之釡鬵(鬵釡屬也)
左傳曰筐筥錡釜之器潢汙行潦之水
三禮圖曰釜制度云三斛或曰二斛
春秋繁露曰夏求雨曝釡於術(音遂)十日
史記曰項籍救鉅鹿沉舡破釡甑以示必死
古史考曰黃帝始造釜甑
戰國策曰蔡澤入韓魏遇奪釡鬲於途
東觀漢記曰梁鴻少孤詣太學受業同房先炊巳呼鴻及
熱釜炊鴻曰童子不因人熱者也滅竈更燃火
又曰鄧遵破匈奴得釡鑊二三千枚
謝承後漢書曰范丹爲萊蕪長遭黨錮有時絶糧閭里歌
之曰釡中生魚范萊蕪
又曰胡邵爲淮南太守使鈴下閣外炊曝作乹飯閣中不
設釡竈潁川馮暹爲徐州刺史以小銅釜甑十日一炊
後漢書曰王莽納言將軍嚴尤欲據宛伯升乃陳兵誓衆
焚積聚破釡甑鼓行而前(破釡甑示必死也)
魏略曰鍾繇爲相國以五熟鼎範因太子鑄之釜成太子
與繇書曰昔有黃三鼎周之九寳咸以一體調一味豈若
斯釡五味時芳蓋鼎之烹餁以享上帝今之嘉釡有踰兹
義
晉諸公讃曰尚書杜預欲爲平底釡謂於薪火爲省黃門郎
賈彛於世祖前面質預曰釡之尖下以備沃洗今若平底
無以去水預亦不能折之
前秦錄曰處士張忠隱于太山鑿石爲釡容六斗四升
河圖曰漢高祖觀汶水見一黃釡驚却反化爲一翁責言
曰劉季何不受河圖
莊子曰曾子再仕而心再化曰吾及親仕三釡而心樂仕
三十鍾不洎親吾心悲
韓子曰智伯圍襄子於晉陽决晉水以灌之城中巢處懸
釡而炊
吕氏春秋曰晉文公反國介之推不肯受賞或遇之山中
負釡
淮南子曰鉛不可以爲刀木不可以爲釜
又曰太王亶父處邠狄人攻之杖策而去百姓負釡甑踰
梁山而國乎歧
淮南萬畢術曰牛膽鳴(取牛膽以塗熱釡即自鳴矣)
風俗通曰俗說齊人有空車行魯人有負釡者便特置車
中二三百里臨別取釡不相問爲誰亦不謝後車家繫獄
當死釡不相問爲誰主徑往募人取之穿壁未逹車者怒
不肯出釡主慙欲俱死明日主者以事白齊君義而原之
魏子曰鼎以爲希出而世貴之釡鬲常用而世輕之
兵書曰初出軍行日三炊釡不得覆覆釡軍敗
物理論曰堯世洪水民登木而栖懸釡而㸑
茅君内傳曰欲合九轉先作神釡
郭文傳曰文以石爲釡
婁承先別傳曰昔山越民反所過殘毀望婁氏之里往中
庭顧見釡甑尚省於竈曰恐他遠宼取之仍爲取洗沈著
井中而去婁家後還皆盡得之
朱崖傳曰朱崖俗多用土釜
南蠻獠民格曰諸告言伯叔外祖父母
裴淵廣州記曰東官郡煑鹽織竹爲釡以牡蠣屑泥之燒
用七夕一易
異苑曰長山朱郭夫妻恒採藻澗濱見二銅釡㳂流而下
取之而歸有圓蓋滿中銅器光輝輝目自然作聲郭懼運
著北山埋之而後賣釡與人主載出爲貨舡無故自覆失
釡所在
又曰薛願家有虹飲釡中水盡以酒灌之便吐金滿釡而
願因之豐富
離騷曰黃鍾毀棄瓦釡雷鳴
鬲(音曆)
爾雅曰鼎疑足者謂之鬲(郭璞曰曲脚也或曰疑定也犍爲舍人曰鼎足相去䟽曰鬲)
方言曰鍑或謂之鏤吳揚之間謂之鬲
周禮曰鬲實五觳(苦角切)厚半寸脣寸
漢書曰空足之間(蘇林曰足中空不實)
家語曰魯有儉者瓦鬲煑食祀之自謂甚美盛之土鉶之
器以進孔子孔子受之欣然有悅如受大牢子路曰瓦甂
(音邊)陋器也夫子何喜如此乎孔子曰夫食美者念其親以
其食美者而念其我思也
盛弘之荆州記曰湘東隂山縣西有鬲口溪昔有大鬲容
百斛出於此水故因爲名
鐺(與鎗同)
通俗文曰鬴(音輔)有足曰鐺
齊書曰明帝每存儉約鑄壊太官元日上壽銀酒鐺尚書
令王晏等咸稱盛德蕭穎曹曰朝庭盛禮莫過三元此一
路器旣是舊物不足爲侈帝不悅預曲宴銀器蒲席穎曹
曰陛下前欲壞酒鐺恐宜移在此器也帝甚慙
唐書曰薛大鼎爲滄州太守政化大行百姓利之賈敦頥
爲瀛州刺史鄭德本爲冀州刺史俱有異政時人號曰鎗
脚刺史
東宫舊事曰皇太子初拜給銅龍頭鎗
孝子傳曰陳遵母好食鐺底焦飯
孔氏志怪曰有人苦心腹病死後剖視之得銅鐺一枚容
數合許(疾病部廢門中備云其事)
述異記日諸葛景之亡後宅上常聞語聲當酤酒還而無
温鎗鬼云卿無温鎗那得飲酒即見一銅鎗從空中來
續齊諧記日王敬伯夜見一女子命婢取酒須臾持一銀
酒鎗
笑林日太原人夜失火欲出銅鎗設得熨斗便大驚怪日
異事火未至已被燒失腳
梁王筠以服散鎗贈殷鈞别詩日玉鉉布交文金丹煥仙
說九沸翻成緩七輔良爲切執以代疎麻長貽故人别
鎢錥(烏育二音)
廣雅日鎢錥謂之銼&KR1995;
說文日銼(才禾切)&KR1995;(力禾切)鍑也
纂文日秦人以鈷䥈爲銼&KR1995;
魏略日徐晃性嚴驅使將士不得閑息于時軍中爲之語
日不得餉屬徐晃晃聞此語笑日我槌破汝鎢錥耶
杜預奏事日藥杵臼澡槃熨斗釡瓮銚槃鎢錥皆亦民閒
之急用也
江逌表曰昔康皇帝玄宮内金烏育
銚
廣雅日鋗(血㳙切)謂之銚
說文日銚温器也
嵩高山記日岳左右有古人住處銅銚器物猶存
衡山記日有人採藥暮宿石室中見一銅銚是煑藥處蠻
人聞之取銚還用舉村盡病送返乃己
夢書日夢見得新銚鋗取婦好也
魏武上獻帝表日臣祖騰有順帝賜器今上四石銅鋗四
枚五石銅鋗一枚御物有純銀粉銚一枚
束晳貧家賦曰執偏隳之漏鋗
鑪
說文曰鑪方鑪也鏇(似絹反)圜鑪也
周禮曰宫人掌王之六寢凡寢中之事掃除執燭共鑪炭
凡勞事(勞事勞䙝之事也)
左傳曰邾子在門臺臨廷閽以缾水沃庭邾子望見之怒
閽曰夷射姑旋焉(旋小便也)命執之弗得滋怒自投于牀廢(廢墮)
(也)于鑪炭爛遂卒
魏略曰孫權上書稱臣稱說天命太祖以權書示外曰是
兒欲路吾著爐炭上耶
崔豹古今注曰漢成帝顧成廟有二眞金爐
拾遺錄曰周靈王出於宣昭之臺望東方雲氣蓊鬱俄而
有二人乘飛遊之輦上帝酣其一人能爲霜雪坐者皆
噤乃命青金洪鑪青金洪者出青零淵石色皆如紺中有
金鑄爲大鑪
異苑曰龐猗義熙中爲宜都太守御人牧馬於野見一銅
鑪上焰帶鏁而行持歸以呈猗遂檻盛送下荆州至郡北
界夜忽風雨有呌聲光火燭天徑來趨舡失鑪所在
鹽鐵論曰歐冶能因國君之銅鐵以爲金鑪大鍾而自不
能爲壷鼎盤盂無其用也
桓譚新論曰元帝求方士漢中送人王仲都大暑日使暴
坐又環以十鑪不言熱
論衡曰當風鼓箑向日燃爐而天終不爲冬夏易氣
又曰推無益之能納無𥙷之說似以夏進鑪以冬奏扇
賈誼鵩鳥賦曰且夫天地爲鑪兮造化爲工隂陽爲炭兮
萬物爲銅
甑
說文曰窐(戶圭切)甑空也
古史考曰黃帝始作甑
方言曰甑自關而東謂之獻(魚蹇切)或謂之鬵或謂之酢餾
(力救切)
爾雅曰䰝(與甑同)謂之鬵鬵鉹也(郭璞注曰凉州呼鉹音侈)
周禮曰陶人爲甗實二鬴厚半寸脣寸甑實二鬴厚半寸
脣寸七穿(量六斗四升曰鬴鄭司農云甗無底甑也)
左傳曰晉師從齊師入自丘轝擊馬陘齊侯使賓媚人賂
以紀甗(杜預注曰甗王甑也滅紀所得)
漢書曰項羽引兵渡河皆沈舡破釜甑燒廬舍示士卒勝
去不勝死無廻心
後漢書曰范史雲爲萊蕪長時人歌曰甑中生塵范史雲
袁山松後漢書曰荀淑與陳寔神交棄官常命駕相就令
元方侍側季方作食嘗一朝食遟季方跪曰向聞大人與
荀君言甚善竊聽之甑壞飯縻寔曰汝聽談解乎荅曰解
令說之不誤一言公悅
韓詩外傳曰舜甑無羶
淮南子曰粟得濕而熯(音罕)甑得火而液
白虎通曰王者德至山陵丹甑見
京房易逆刺曰天雨釜甑歲一熟
益部耆舊傳曰任文公知有王莽之變悉賣竒物唯存銅甑
蓑笠
郭林宗别傳曰鉅鹿孟敏容居太原林宗見而問之對曰
甑巳破矣視之無益林宗以其分決勸使學果爲美士
郭文傳曰文以竹爲甑
錄異傳曰隆安中吳縣張君林忽有鬼來助其驅使林家
甑破無可用鬼乃撞盆底穿以充甑
錢塘記曰石姥(莫𥙷切)山有甑大數十圍下有三石支足一
人摇之輙動縱使千百人引之與一人不異
離騷曰珪璋雜於甑窐(窐士甑孔也)
箄
說文曰箄蔽也所以蔽甑底也
淮南子曰明鏡可鑑形蒸食不如竹箄(裴玄論云尹氏鏡蒸食不如三錢竹)
(箄)
夢書曰夢見新箄婦女憙
孔融同歲論曰弊箄徑尺不足以救鹽池之鹹
甑帶
淮南子曰琬琰之玉汗泥土之中雖廉者弗釋(琬琰美玉釋捨也)
弊箄甑瓾在旃茵之上雖貪者不搏(瓾甑帶也搏取也瓾讀鼃黾之也)美
之所在雖汙辱世不能賤惡之所在雖高隆世不能貴
夢書曰夢見甑欲娶婦夢見甑帶煤灼來
太平御覽卷第七百五十七
