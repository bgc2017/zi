太平御覽卷第六百三十一
治道部十二
薦舉中
東觀漢記曰光武召鄧禹曰吾欲北發幽州突騎諸將誰
可使者禹曰吳漢與鄧弘俱客蘇弘稱道之禹數與語其
人勇鷙有智謀諸將鮮及上以禹爲知人上欲定河内問
禹曰諸將誰可守河内者禹曰寇恂文武備足有牧民御
衆之才上乃用之
又曰東平王蒼薦吏吳良上以章示公卿曰蕭何薦韓信
設壇即拜不復考試以良爲議郎
又日王丹字仲回初有薦士於丹者丹選舉之而後所舉
者䧟罪丹免客暫自絶俄而徵丹復爲太子太傳乃呼客
見之謂曰何量丹之薄不爲設食以罰之相待如舊
又曰南陽太守杜詩上䟽薦伏惠公曰竊見故大司徒陽
都侯伏惠公自行束脩訖無毀玷篤信好死守死善道經
爲人師行爲儀表衆賢百姓鄕望德義微過斥退久不復
用識者愍惜儒士痛心
又曰上嘗問宋弘通博之士弘薦沛國桓譚才學洽聞幾
(幾近出)及楊雄劉向父子於是召譚拜議郎給事中上每讌
輙令鼔琴好其繁聲弘聞之不悅悔於薦舉聞譚内出遣
吏召之譚至不舉席而讓之曰吾所以薦子者欲令輔國
家以道而今數進鄭聲以亂雅樂非頌德忠正也後大會
群臣上使譚鼓琴見弘失其常度上怪而問之弘乃離席
免冠謝曰臣所以薦桓譚者望能以忠正導主而今朝廷
欽悅鄭聲臣之罪也
又曰杜林字伯山扶風人爲御史先與鄭興同寓隴右乃
薦之上乃徵興爲太中大夫
又曰陳寵字昭公沛人爲尚書寵性純淑周密重慎時有
表薦輙自手書削草人莫得知
又曰韋豹字季明數年辟公府輒以事去司徒劉愷辟之
謂曰卿輕人好去就故爵位不踰今歲垂盡當辟御史意
在相薦子其留乎豹曰犬馬齒衰豈敢久待薦之私非所
敢當遂跣而起愷追之遥去不頋
范曄後漢書曰東平王蒼以至戚輔政時班固始弱冠說
蒼曰將軍以周邵之德立於夲朝今者將軍幕府新開廣
延群俊四方之士顚倒衣裳將軍宜效唐殷之舉審伊臯
之薦令遠近無偏幽隱必逹光名宣於當世貴烈著於無
窮竊見故司空掾桓梁京兆祭酒馮晉扶風掾李育(京兆)督
郵郭基凉州從事王雍恒農功曹殷肅此六子者皆有殊
行絶才德隆當世如蒙徵納以輔高明此山梁之秋夫子
所爲嘆也蒼納之
又曰曹騰加位特進其所進逹皆海内名人陳留虞放(邊留)
南陽延固張温恒農張冀穎川堂谿等皆所舉也
漢雜事曰傅喜爲右將軍傅太后與政事喜數諫之后不
悅喜上印綬病在家司空何武尚書唐林上書曰魯以季
友治亂楚以子玉輕重魏以無忌折衝項以范增存亡故
楚跨有南土帶甲百萬隣國不以爲難子玉爲將文公仄
席而坐及其死君臣相慶百万之衆不及一賢於是上拜
喜爲大司馬封高武侯
又曰谷永爲尚書薦薛宣竊見少府宣材茂行㓗逹於從
政有退食自公之節寡移賞遊說之助臣恐陛下忽於羔
羊之詩捨功實之臣任虚華之譽是以越陳宣行能唯留
神考察上然之遂以宣爲御史大夫
魏志曰太祖旣定河北而高幹舉并州叛衛固與范先通
謀太祖謂荀彧曰河東被山帶河當今天下之要地也君
爲我舉蕭何寇恂以鎮之彧曰杜幾可於是拜幾爲河東
太守固等卒伏
又曰穎川戲志才籌畫之士太祖甚器之早卒太祖與荀
彧書曰自志才亡後莫可與計事者汝潁固多竒士誰可
以繼之彧薦郭喜召見與語(天下)事太祖曰使孤成大業者
必此人也喜亦喜曰真吾君矣
又曰張郃字儁乂河間人也郃雖武將而愛儒士嘗薦同
郡畢諶經修行明詔曰昔祭遵爲將常置五經大夫居軍
中與諸生雅歌投壷今將軍外勤戎旅内存國朝朕嘉將
軍之意擢諶爲博士
又曰桓範薦徐宣曰臣聞帝王之用當世俊才争奪之時
以策略爲先分定之後以忠義爲首故晉文行子犯之計而
賞曰季之言高祖用陳平之智而託後於周勃竊見尚書
徐宣體忠厚之行秉直亮之性清雅特立不隨世俗確然
難動社稷之節今僕射缺宣行掌後事腹心任重莫如宣
者帝遂以宣爲右僕射
又曰陳群薦廣陵陳矯丹楊戴乾太祖並用之後乹以忠
義死矯爲名臣
蜀志曰諸葛亮自比管仲樂毅時人莫之許唯徐元直(徐庶)
(字元直)謂爲信然時先主屯新野庶謂先主曰諸葛孔明者
卧龍也將軍豈願見之乎先主曰君與俱來庶曰此人可
就見不可屈致將軍宜枉駕頋之由是先主遂造亮凢三
於是情好日密關羽張飛等不悅先主解之曰孤有孔明
猶魚之有水也願諸君勿復言羽飛乃止
吳志曰劉繇字正禮東來人兄岱字公山平原陶洪薦(繇欲)
令舉茂才刺史曰前年舉公山柰何復舉正禮乎洪曰若
使君用公山於前擢正禮於後所謂御二龍於長衢騁騏
驥於千里不亦可乎
又曰周瑜薦魯肅才宜佐時當廣求其比以成功業不可
令去也權即召肅與語甚悅之衆賓罷退獨引肅還合榻
對食
又曰凌統字公績吳郡人爲孫權將甚見親重時有薦同
郡盛暹於權者以爲梗槩大節有過於公績權曰但令如
公績足矣後召暹夜至公績巳卧聞之攝衣出門執其手
以入其愛善不害如此
晉書曰桓尋字茂倫性通朗早有盛名有人倫識鑒拔才
取士或出於無聞或得之孩抱時人方之許郭
又曰劉恢嘗薦吳郡張憑卒爲美士衆以此服其人
又曰華譚字令恩廣陵人除甄城令過漢水作莊子讃序
以示功曹後見教不常譚疑不能爲私問是廷掾張延所
作譚即拔延薦達於部遂得升擢比譚爲廬江延亦巳
爲郡譚至廬江舉寒族周訪爲孝廉訪果立功名時以譚
爲知人
又曰江統爲司徒左長史東海王越爲兖州牧以統爲別
駕委以州事與統書曰昔王子師爲豫州未下車辟荀慈
明下車辟孔文舉貴州人士有堪應者否統舉高平郗鑒
爲賢良陳留阮脩爲直言濟北程收爲方正時以爲知人
徐廣晉紀曰張華少自牧羊而篤志好學初爲縣史盧欽
竒其才數稱薦之
晉中興書曰賀循會稽人郡鈴下有楊方者字公迴世爲
郡威儀少好學有竒才以門役在閤下公事之暇輒讀五
經鄕邑未之別也内史諸葛恢聞方學召爲給使見而異
之謂有殊常之才即解役散置左右以門人待焉由是邦
壤敬異方始得周旋鄕貴虞喜兄弟以儒學立名並知拔
之後恢欲薦郡功曹於中宗使方具(其事)主簿虞預以薦為
美送示太常賀循遂向京師稱美之司徒王導辟以爲掾
方始出都交遊人間縉紳咸厚遇之
傅暢晉諸公讃序曰魏舒雖有宇量衆望未能悉歸侍中
任愷爲世祖所委任秦始中啓舒散騎常侍侍中尚書令
又爲吏部遷僕射舒雖體度弘雅而才鈍無所創設遷光
禄大夫開府領司徒世祖臨軒使太常任愷拜授朝廷以
愷前啓拔舒而爲王人人爲愷怨之也
宋書曰劉穆之爲丹陽尹凢所薦逹不納不止常云我雖
不及荀文若之舉善然不舉不善
又曰王鎮惡頗讀諸子兵書喜論軍國大事騎射非長而
縱橫善果斷武帝伐廣固鎮惡時爲臨澧令人或薦之武
帝召與語異焉因留宿且謂參佐曰鎮惡王猛孫所謂將
門有將即署前部賊曹破賊有功封博陸縣五等子
又曰謝晦字宣明初爲昶建威府中兵參軍(孟昶)死帝問劉
穆之昶府誰堪入府穆之舉晦即命爲太尉參軍武帝嘗
訊獄其旦刑獄參軍有疾晦代之晦車中一覽訊牒隨問
酬對無失即日署刑獄賊曹
又曰張邵元嘉五年爲征虜將軍領寕蠻校尉雍州刺史
加都督初王華與邵不和及華參要親舊爲之危心邵曰
子陵(子陵華字)方弘至公豈以私隙害正義是任也華實舉之
又曰晉平王休祐爲南徐州帝就禇彦回求幹事人爲上
佐彦回舉沈文季轉騎長史東海太守
又曰劉道産在雍州有惠化遂蠻歸懷皆出緣征爲村落
戶口殷盛及産死羣蠻大爲寇暴孝武西鎮襄陽江夏王
羲恭薦柳元景乃以爲武威將軍隨郡太守至廣設方略
斬獲數百郡境肅然
又曰荀伯子好學博覽經傳解褐奉朝請員外散騎侍郎
著作郎徐廣重其才學舉伯子及王韶之並爲佐郎同撰
晉史
齊書曰博昭字茂遠御史中丞劉俅薦於武帝永明初以
爲南郡王侍讀
又曰孔休源字慶緒州舉秀才太尉徐孝嗣省其策深善
之謂同坐曰觀此足稱王佐之才瑯瑘王融雅相友善薦
之於司徒竟陵王爲西邸學士
又曰江革字休映弱冠舉南徐州秀才時胡諧之行州事
王融與諧之書令薦舉諧之方貢瑯瑘王沉便以革代之
又曰武帝將下都劉懷珍白帝曰夏口是兵衝要地宜得
其人高帝納之與武帝書曰汝旣入朝當湏文武兼資人
委以後事武帝乃舉柳世隆自代轉爲武陵王前軍長史
江夏内史行郢州事
又曰明帝詔求異士始安王遥光表薦王&KR0788;及東海王僧
孺除&KR0788;散騎從事中郎將
又曰梁武帝之臨雍州問京兆人杜惲求州綱紀惲言柳
慶遠武帝曰文和吾已知所問未知者耳因辟爲别駕
又曰陸厥字韓卿少好屬文永明元年詔百官舉士同郡
司徒左曹掾顧暠之表薦厥堪舉秀才
梁書曰何遜字伯言八歲能賦沈約嘗謂遜曰吾每讀卿
詩一日三復猶不已其爲名流所稱如此天監中兼尚書
水部員外郎南平王引爲賓客後廌之於武帝與吳均伹
進倖
又曰朱异字彦和吳郡人也有詔求異能之士五經博士
明山賓表异高祖召見使說孝經周易甚說之謂左右曰
朱异實異能後見山賓謂曰卿所舉殊得其人仍召异直
西省
又曰陸襄字師卿天監三年都官尚書范軸表薦襄起家
爲著作郎
陳書曰陸瓊字伯玉幼聦惠有令名深爲文帝所貴及封
周迪陳寳應等都官符及大手筆並中勑付瓊及宣帝爲
司徒妙簡僚佐吏部尚書徐陵薦瓊於宣帝言其具覆
敏文史足用近居郎署歲月過淹左曹掾缺凢膺兹選雖
階次小踰其屈滯巳積乃除司徒左曹掾
北齊書曰祖鴻勲范陽人也僕射臨淮王或表薦鴻勲有
文學宜試一官勑除奉朝請人謂之曰臨淮舉卿便以得
調竟不相識恐非其宜鴻勲曰爲國舉才臨淮之務但鴻
勲何從而謝之或聞而喜曰吾得其人矣
太平御覽卷第六百三十一
