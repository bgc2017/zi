太平御覽卷第八百九十三
獸部五
馬一
說文曰馬怒也武也馬一歲曰馵(音環)二歲曰駒三歲曰駣
(音兆)八歲曰&KR2473;(音八)高六尺曰驕七尺曰騋(音來)八尺曰龍騊(音陶)
駼(音途)北野之良馬也驁駿馬也以壬申日死乘馬者忌之
爾雅曰騊駼馬野馬(北海內有獸狀如與名騊駼青色騊駼一名野馬)昆蹄趼善
升甗(甗山形似甑上大下小時有昆蹄之馬蹄平如研善升甗甗山嶺也研音吟燕切甗音魚徤切)昆賖
枝蹄研善升甗小領盗驪(盗驪千里馬也領頃也昆駼之馬枝蹄如牛而下平小領馬種)
(一名盗驪)絶有力駥(馬高八尺)膝上皆白馵(馵後左脚白音注也)四骹(音敲)皆白
驓(骹膝下也)四蹢皆白首(俗呼爲雲馬蹢蹄也)前足皆白騱(下鷄切)後足
皆白翑(巨俱切)前右足曰啓(左傳曰啓服也)左白踦後右足白驤左
白馵(音注)駵(音流)馬白腹騵(魚袁切)驪馬白跨驈(驪黑色跨髀間)白州驠
(州竅於見切)尾夲白騴(尾抹白也)尾白駺(音郎)馰顙白顚(載星馬也)白逹素
懸(素鼻莖也俗所謂漫髗徹齒)面顙皆白惟駹(顙額)回毛在膺宜乘(樊光曰俗)
(謂之宮府馬伯樂相馬法旋毛在腹下如乳者千里馬也)在肘後減陽在翰茀方(幹脅)在
背闋廣(皆别旋毛所在之名)逆毛居(馬毛逆刺)騋(音來)牝驪牡(馬七尺巳爲騋)
玄駒&KR1153;驂(玄駒小馬别名褭驂耳或曰此即騕&KR1153;古之良馬)牡曰騭(今江東呼駮馬爲騭)牝
曰騇(草馬名也)駵白駁黃白騜(詩云騜駮其馬)駵馬黃脊騝(竒連切)驪馬
黃脊騽青驪駽(今之鐵&KR0865;)青驪驎驒(色有淺深斑駮隱驎今連錢&KR0865;也)青驪繁
鬣騥驪白雜毛鴇(今之烏騘)黃白雜毛駓(今之桃花馬)隂白雜毛駰
(隂淺黑今之泥騘也)蒼白雜毛騅彤白雜毛騢(彤赤也今之赭白馬)白馬黑鬣
駱白馬黑脣駩(七全切)黑喙騧一目白&KR3276;(音閑)二目白魚(似魚眼也)
旣差我馬宗廟齊毫(尚純也)戎事齊力田獵齊足
周易說卦曰乾爲馬
又坤卦彖曰牝馬地類行地無疆
又說卦曰震其於馬也爲善鳴爲馵(音注)足爲作足爲的顙
又曰乾爲良馬爲老馬爲瘠馬爲駁馬
又屯卦曰六四乘馬般如匪寇婚媾往吉無不利
又下繫曰服牛乘馬引重致遠以利天下盖取諸隨
又曰坤元亨利牝馬之貞王弼文言注曰以龍叙乾以馬
明坤隨事義而取象也
禮記月令曰孟春之月天子駕蒼龍孟夏之月天子駕赤
駵孟秋之月天子駕白駱孟冬之月天子駕鐵驪
又學記曰始駕馬反之車在馬前
又内則曰馬黑脊而般臂漏(漏當爲螻如螻蛄奥也)
又曰大夫士卒下公門式路馬乘路馬必朝服步路馬必
中道蹙路馬芻有誅路馬死埋之以帷
詩國風卷耳曰陟彼崔嵬我馬虺隤
又曰陟彼高岡我馬玄黃(虺隤玄黃皆病)
又魯頌曰駉頌僖公也僖公能遵伯禽之法務農重榖牧
于垧野而史克作是頌(史克魯人也)駉駉牡馬在垧之野(駉駉良馬)
(也垧遠野也)薄言駉者有驈有皇有驪有黃以車彭彭(驪馬白跨曰驈)
(黃白曰皇純黑曰驪黃騂曰黃彭彭有容力也)駉駉牡馬在坰之野薄言駉者有
騅有駓有騂有騏以車伾伾(倉白雜毛曰騅黃白雜毛曰駓赤黃曰騂倉祺曰騏伾伾)
(有力也)駉駉牡馬在坰之野薄言駉者有驒有駱有駵有雒
以車繹繹(青驪驎曰驒白馬黑曰駱赤身黑曰駵黑身白曰駱繹繹善走也)駉駉牡馬
在坰之野薄言駉者有駰有騢有驔有魚以車祛祛(隂白雜毛)
(曰駰彤白雜毛曰騢豪骭曰驔二目白曰魚祛祛彊徤也)
又曰叔于田乘乘馬執轡如組兩驂如舞叔于田乘乘黃
(四馬皆黃)兩服上襄兩驂鴈行
又白駒曰皎皎白駒食我埸藿縶之維之以永今夕皎皎
白駒在彼空谷(空大)生芻一束其人如玉
左傳僖十五年曰秦晉戰于韓晉惠公乘小駟鄭入也(鄭獻)
(馬名小駟)慶鄭曰古者大事必乘其産生其水土而知其人心
安其教訓而服習其道唯所納之無不如志今乘異産
以從戎事及懼而變將與人易亂氣狡憤隂血周作張脉
僨興外疆中乾進退不可周旋不能君必悔之弗聽及戰
公戎馬旋濘而止公號慶鄭鄭曰愎諫違卜固敗是求遂
去之
又曰晉侯伐齊齊師夜遁邢伯告中行伯曰有班馬之聲
(夜道馬不相見故鳴斑别也)齊師其遁
又昭四年傳曰魯使椒舉如晉求諸侯晉侯欲勿許司馬
侯曰不可公曰晉有三不殆其何敵之有國險而多馬齊
楚多難有是三者何鄕而不濟對曰侍險與馬而虞鄰國
之難是三殆也四嶽三塗陽城大室荆山中南九州之険
也是不一姓冀之北土馬之所生無興國焉恃險與馬不
可以爲固也
又宣上曰宋人以文馬百駟以贖華元於鄭半入華元逃
歸
又昭七年曰衛侯來獻其乘馬曰啓服(啓服馬名)壍而死(墮壍死也)
公將爲之櫝(爲作棺也)子家曰從者病矣請以食之乃以帷裏
之
又定三年曰唐成公如楚有雨肅爽馬子常欲之(成公唐惠侯之)
(後肅爽駿馬名)弗與三年止之唐人或相與謀請代先從者許之
飲先從者酒醉之竊馬而獻之子常子常歸唐侯自拘於
司敗(竊馬者自拘)曰君以弄馬之故隱君身(隱憂約也)弃國家羣臣
請相夫人以償馬必如之(相助也夫人謂養馬者)唐侯曰寡人之過
也二三子無辱皆賞之
又定下曰衛公子地有白馬四公嬖向魋向魋欲之(向魋司馬)
(桓魋)公取而朱其尾鬛以與之(與桓魋也)地怒使其徒扶魋而奪
之魋懼將走公閉門而泣之目盡腫
榖梁傳僖公曰晉獻公將伐虢荀息請以屈産之乘垂棘
之璧假道於虞公曰此晉寳也荀息曰是取中府藏外府
取中廐藏外厩也後舉虞荀息牽馬操璧而前曰璧猶是
馬齒長矣
周禮夏官下曰校人掌王馬之政(政謂差擇養乘之數也月令日班馬政)辨
六馬之屬種馬一物戎馬一物齊馬一物道馬一物田馬
一物駑馬一物(種謂上善似母者以次差之玉路駕種馬戎路駕戎馬金路駕齊馬象路駕道馬田)
(路駕田馬駕馬給宫中之役)天子十有二閑馬六種邦國六閑馬四種
家四閑馬二種(降殺之差每廐爲一閑諸侯有齊馬道馬田馬大夫有田馬各一閑其駑馬則皆分)
(爲三焉)凡馬特居四之一(欲其乘之性相似也物同氣則心一鄭司農云四之一者三牝一牡)
春祭馬祖執駒(馬祖天駟也孝經說云房爲龍馬鄭司農云執駒無令近母猶攻駒也二歲曰駒三)
(歲曰駣玄謂執猶拘也春通淫之時駒弱血氣未定爲其乘正傷也)夏祭先牧頒馬攻特(先牧)
(始養馬者其人未聞夏通淫之後攻其特爲其蹄不可乘用鄭司農云攻特謂騬之)秋祭馬社臧
僕(馬社始乘馬者世夲作曰相士作乘馬鄭司農云臧僕謂簡練馭者令皆善也玄謂僕馭五路之僕)冬祭
馬步獻馬講馭夫(馬步神爲災害馬者献馬見成馬於王也馭夫馭貳車從車使車者也講猶簡習)
凡大祭祀朝覲會同毛馬而頒之(毛馬齊其色也頒授當乘之)飾幣馬
執朴而從之(鄭司農云校人主飾之也幣馬以馬遺人當幣處者也聘禮曰馬則北面奠幣于其前士)
(喪礼下篇曰薦馬纓三就入門北面交轡圉人夾牽之馭者執榮立于馬後)凡賓客受其幣馬
(賓客之幣馬來朝聘而享王者)大喪飾遣車之馬及葬埋之(言埋之則是馬塗車之芻)
(靈)田獵則師驅逆之(師猶將也)凡將事于四海山川則飾黃駒
(四海猶四方也王廵守過大山川則有殺駒以祈沈禮與王人職有宗祀以黃金勺前馬之禮)凡國之使
者共其幣馬(使者所用私覿)凡軍事物馬而頒之(物色齊其力)
又曰圉師掌教圉人養馬春除蓐釁廐始牧夏庌馬冬獻
馬射則充椹質茨牆則翦闔(蓐馬兹也馬旣出而除之新釁焉神之也春秋傳曰凢馬)
(日中而出日中而入故字庌爲訝鄭司農云當爲庌玄謂庌廡也廡所以庇馬凉也充猶居也茨蓋也闔苫也椹質)
(翦闔圉人所習也杜子春讀椹爲齊人言缺椹之椹椹質所射者習射處)圉人掌養馬芻牧之
事以役圉師(役者圉師使令焉)凡賓客喪紀牽馬而入陳(賓客之馬王所)
(以賜之者詩云雖無子之路車乘馬喪紀之馬啓後所薦焉)廞馬亦如之(廞馬遣車之馬人棒之赤)
(牽而入陳)
又夏官上曰馬質掌質馬馬量三物一曰戎馬二曰田馬
三曰駑馬皆有物賈(此三馬買以給官府之使無種也鄭司農曰皆有物賈皆有物色及賈直)網
惡馬(鄭司農云網讀爲以亢其讎之亢書亦或爲亢亢御也禁也禁去惡馬不畜也玄謂網以縻索維網狎習)
(之)凡受馬於有司者書以齒毛與其賈馬死則旬之內更
旬之外入馬耳以其物更外其否(鄭司農云更謂償也玄謂旬之内死者償以齒)
(毛與賈受之日淺養之惡也旬之外死入馬耳償以毛色不以齒賈任之過其任也其外否旬之外踰二十日而死)
(不任用非用者罪)馬及行則以任齊其行(識其所載輕重及道里齊其勞逸乃復用之)
若有馬訟則聽之(訟謂賣買之言相負)禁原𧖟者(原再也天文辰爲馬𧖟書𧖟爲龍精)
(月直大火則浴其種是𧖟與馬同氣物莫能兩大禁再蠶者爲傷馬與)
論語曰齊景公有馬千駟死之日民無德而稱焉
又憲問曰驥不稱其力稱其德也(驥古之善馬也德謂在五御之威儀)
周書曰其西天子車立馬乘六青馬隂羽鳬旌(鳬羽爲旌旄也)周
公旦主東青馬黑謂之母兒(周公主東則太公主西也東青馬則西白矣馬名未)
(聞也)
又曰義渠以兹白兹白者白馬倨齒食虎豹(義渠西戎兹白一名駿也)
韓詩外傳曰昔者田子方出見老馬於道喟然有志問於
御者曰此何馬也御者曰公家畜也罷而不爲用故出放
之田子方曰少盡其力老弃其身仁者不爲也束帛而贖
之窮士聞之知所歸心焉
尚書大傳曰散宜生之犬戎氏取美馬騘身朱髦雞目者
取九六焉陳於紂之庭紂出見之還而觀之曰此何人也
散宜生遂趨而進曰吾西蕃之臣昌之使者
太公六韜曰商王拘周伯昌於姜里太公與散宜生金十
鎰求天下珍物以免君之罪於是得犬戎氏文馬毫毛朱
鬛目如黃金項如雞尾名雞斯之乘以獻商王
禮斗威儀曰君乘火而王其政頌平南海輸駮馬
春秋考異郵曰隂合於八八合陽九八九七十二二爲地
地主月月精爲馬月數十二故馬十二月而生人乘以理
天下王者駕馬故其字以爲王馬
春秋說題辭曰地精爲馬十二月而生應隂紀陽以合功
故人駕馬任重致遠利天下月度疾故馬善走
淮南子曰八九七十二耦以乘竒竒主辰辰主月月主馬
馬十二月而生
孝經援神契曰德至山陵則澤出神馬
龍魚河圖曰白馬玄頭食之殺人下病食馬肉亦殺人無
以賣馬錢娶婦
洞林曰殷鴻業來作卦身在申夲命酉乘馬南行西北走
逕趨木家化爲狗頼子救之不成咎鴻業丁酉生後八月
中有急事借馬南出行數里馬欻驚更西北走向戌地入
李家遂落地馬因齧之主人出救得免不見傷也
尚書中候曰堯沉璧於河龍馬銜甲赤文綠色臨壇吐甲
圖(鄭玄曰龍象馬也赤文而綠色)
廣雅曰飛兔飛鴻野麋娥鹿騶吾走狐桃&KR3562;(音黎)金喙馬屬
也
方言曰馬食橐關西曰掩囊(掩音䳺)或曰掩兜或曰樓兜
字林曰驫(方問切)衆馬走也𩥇(知扇切)馬卧土中也䩥(音但)馬帶
也鞚馬勒也(鞚口貢切)
太平御覽卷第八百九十三
