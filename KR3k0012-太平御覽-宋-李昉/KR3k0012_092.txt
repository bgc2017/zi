太平御覽卷第九十二皇王部十七
後漢敬宗孝順皇帝孝冲皇帝
孝質皇帝威宗孝桓皇帝
孝靈皇帝廢帝弘農王孝獻皇帝
敬宗孝順皇帝
東觀漢記曰孝順皇帝諱保孝安長子也母早薨追謚恭
愍皇后上幼有簡厚之質體有敦慤之性寬仁温惠始入
小學誦孝經章句和熹皇后甚嘉之以爲宜奉大統年六
歲永寧元年爲皇太子受業尚書兼資敏逹初乳母王男
厨監邴吉爲大長秋江京中常侍樊豐等所譛愬京懼有
後害遂共搆太子太子坐廢爲濟隂王安帝崩北鄕侯即
尊位王廢絀不得上殿臨棺而悲哀泣血不下飡粥北鄕
侯薨車騎閻顯等議前不用濟隂王今用怨人白閻太后
復徵諸王子閉門發兵中黃門孫程等十九人共討賊臣
以迎濟隂王於德陽殿西鍾下即皇帝位漢安元年八月
遣侍中杜喬光禄大夫周舉等八人分行州郡頒宣風化
舉實臧否建康元年八月帝崩于玉堂前殿在位十九年
時年三十遺詔無起寢廟衣以故服珠玉玩好皆不得下
務爲節約葬憲陵廟曰敬宗
續漢書曰帝爲太子四歲避疾當阿母王聖弟新治乳母
王男厨監邴吉以爲犯土忌不可御與江京樊豐及聖二
女永等相是非聖永誣譛男吉皆物故太子思戀男等數
爲之歎息聖永懼有後害遂與京豐等共構太子坐廢爲
王
孝冲皇帝
東觀漢記曰孝冲皇帝諱炳順帝之少子也年三歲是時
皇太子數不幸國副未定有司上言宜建聖嗣建康元年
四月立爲太子順帝崩太子即帝位尊皇后梁氏爲皇太
后帝幼弱太后臨朝永熹元年正月帝崩于玉堂前殿在
位一年葬懷陵
帝王世紀曰孝冲皇帝即位一年年三歲
孝質皇帝
東觀漢記曰孝質皇帝諱纉章帝玄孫千乘貞王之曾孫
也樂安王孫渤海王子也年八歲茂質純淑好學尊師有
聞於郡國孝冲帝崩徵封建平侯即皇帝位夲初元年閏
六月帝崩于玉堂前殿在位一年時方九歲葬靜陵
漢晉春秋曰帝初年幼小聞梁冀專權於天下每朝出輙
目之曰此跋扈將軍冀聞而大懼遂隂行鴆毒始病呼太
尉李固入固前問病帝曰食煑餅令腸中悶得水尚可活
冀曰不可語未絶而崩
威宗孝桓皇帝
東觀漢記曰孝桓皇帝諱志章帝曾孫河間孝王孫蠡吾
侯翼之長子也母曰匽(音匽)夫人年十四襲爵始入有殊於
人梁大后欲以女弟妃之太初元年四月徵詣雒陽旣至
未及成禮會質帝崩無嗣太后密使瞻察威儀才明任奉
宗廟遂與兄冀定策於禁中迎帝即位時年十五改元建
和元年大將軍梁冀輔政縱横爲亂帝與中常侍單超等
五人共謀誅之於是封超等爲五侯五侯暴恣日甚毒流
天下白馬令李雲坐直諫誅名臣少府李膺等並爲閹人
所譛誣爲黨人下獄死在位二十一年崩年三十六
薛瑩漢記贊曰漢德之衰有自來矣而桓帝繼之以淫暴
封殖官竪群妖滿側姦黨彌興賢良被辜政荒民散亡徵
漸積逮至靈帝遂傾四海豈不痛哉左傳曰國於天地有
與立焉不數世淫不能弊也信矣
孝靈皇帝
續漢書曰孝靈皇帝諱宏章帝玄孫河間孝王曾孫解瀆
亭侯淑之孫萇之子也母曰董姬萇薨上襲爵爲侯永康
元年十二月桓帝崩先是數有皇子夭昏不遂太后與父
竇武定策禁中建寕元年正月徵到止夏門亭以王青蓋
車迎入于殿即皇帝位太后臨朝四年正月帝加元服光
和元年初置鴻都門生本頗以經學相引後試能爲尺牘
辭賦及以王書鳥篆相課試至千人皆尺一勑州郡三公
舉用辟召或典州郡入爲尚書侍中封侯賜爵四年於後
宫與宫人爲列肆販賣使相偷盗爭鬪上臨視以爲樂又
於西園令狗帶綬著進賢冠中平元年初賣官自關内侯
以下至虎賁羽林入錢各有差二年收天下田畝十錢以
治宫殿發太原河東豫道林木黃門常侍斷截州郡送林
文石掌主史譴呼不中退賣之貴戚因緣賤買十倍入官
其貴戚所入者然後得中宫室連年不成州郡因增加調
發刺史二千石遷除皆責助治宫錢大郡至二千万諸詔
所徵皆令西園騶密約勑號曰中使恐動州郡多受財賂
天下騷動起爲盗賊矣是歲又於西園造萬金堂以爲私
藏別司農金錢繒帛積之於中又還河間買田業起弟觀
上本侯家居貧即位常曰桓帝不能作官家曾無私錢故
爲私藏復寄小黃門常侍家錢至數千万又云張常侍是
我翁趙常侍是我母由是宦官專朝日盛奢僣無度各起
弟宅擬則宫室上嘗登永安候臺黃門常侍惡其登高臺
見居處樓殿乃使中大夫尚坦諫曰天子不當登高登高
則百姓虚自後遂不復登臺榭矣四年又募買關内侯假
金紫入錢五百萬六年四月帝崩于嘉德殿在位二十二
年時年三十四葬文陵
續漢書五行志曰靈帝好胡服帳胡床胡飯胡箜篌笛胡
儛京都貴戚皆競爲之其後董卓多縱胡兵虜掠夜發掘
園陵帝又於宫中西園駕四白驢躬自操轡駈馳周旋以
爲大樂於是公卿貴戚轉相倣效至相謀奪驢價與馬齊
獻帝春秋曰初黃巾賊起靈帝建九重華蓋自稱無上將
軍身被介胄講兵京城先是造作角錢猶五銖而有四道
連於籩輪百姓有識者以爲妖徵竊言新錢有四道京
城將壞而此錢四出散於四方之外乎遂皆如言
薛瑩漢記贊曰漢氏中興至于延平而世業損矣冲質短
祚孝桓無嗣母后稱制姦臣執政孝靈以支庶而登至尊
由藩侯而紹皇統不恤宗緒不祗天命上虧三光之明下
傷億兆之望于時爵服横流官以賄成自公侯卿士降於
皂隷遷官襲級無不以貨刑戮無辜摧仆忠賢佞䛕在側
直言不聞是以賢智退而窮處忠良擯於下位遂至姦邪
蜂起法防隳壞夷狄並侵盗賊糜沸小者帶城邑大者連
州郡編戶騷動人人思亂當斯之時已無天子矣會靈帝
即世則禍尋其後宫室焚滅郊社無主危自上起覃及華
夏使京室爲墟海内蕭條豈不痛哉
典略曰建寧二年帝年時十三歲宦官用事排疾士人熹
平四年五月帝自造皇義五十章光和五年帝幸太學自
就石碑作賦
廢帝弘農王
獻帝春秋曰孝靈皇帝何皇后生太子辯帝數失子不敢
正名養于道人史子眇家號曰史侯
後漢書曰中平六年四月丙辰靈帝崩于南宫嘉德殿戊
午皇子辯即皇帝位年十七太后臨朝八月中常侍叚珪
等殺大將軍何進於是虎賁中郎將袁術燒東西宫攻諸
宦者庚午張讓叚珪等刧少帝及陳留王幸北宫司隷校
尉袁紹勒兵收僞司隷校尉樊陵及諸閹人無少長皆斬
之讓珪等復刧少帝陳留王走小平津尚書盧植追讓珪
等斬之其餘投河而死帝與陳留王協夜步逐螢火光行
數里得民家露車共乘之還宫九月董卓廢帝爲弘農王
英雄記曰董卓在顯陽苑請官僚共議欲有廢立謂袁紹
曰劉氏之種不足復遺袁紹曰漢家君天下四百許年恩
澤深渥兆民戴之恐衆不從公議卓曰天下之事豈不在
我我今爲之誰敢不從紹曰天下健者不唯董公紹請立
觀之横刀長揖而去坐中皆驚愕時卓新至見紹大家故
不敢害之卓於是遂策廢皇太后遷之永安宫其夜崩廢
皇帝史侯爲弘農王立陳留王爲皇帝卓聞東方州郡謀
欲舉兵恐其以弘農王爲主乃置王閣上荐之以棘召王
太傅責問之曰弘農王病困何故不白遂遣兵迫守太醫
致藥即日弘農王及妃唐氏皆薨袁山松後漢書曰董
卓使弘農郎中令李孝儒進鴆於弘農王曰服此辟惡王曰
此必是毒也弗肯強之於是王與唐姬及宫人共飲酒王
自歌曰天道易兮我何艱棄萬乘兮退守藩逆臣見迫兮
命不延逝將棄爾兮適幽玄唐姬起舞歌曰皇天崩兮后
土頽身爲帝王兮命夭摧死生路畢兮從此乖悼我焭獨
兮中心哀因泣下坐者嘘欷不自勝王謂唐姬曰卿故王
者妃勢不復爲吏民妻也行矣自愛從此長辭遂鴆死
孝獻皇帝
續漢書曰孝獻皇帝諱恊靈帝少子也母曰王美人何皇
后妬而害之靈帝母永樂太后董氏收養焉故號董侯中
平六年四月靈帝崩太子辯即尊位年幼皇太后詔封上
爲渤海王七月徙封陳留王九月董卓廢天子立陳留王
是日即皇帝位年九歲董卓秉政初平元年二月天子自
雒陽遷都長安興平元年正月帝加元服二年十月上自
長安東遷建安元年七月至雒陽八月上自雒陽遷都於
許二十五年十月上禪位於魏魏王即帝位對上爲山陽
公青龍二年三月薨以天子禮葬禪陵
獻帝春秋曰袁紹將兵入宫誅諸黃門張讓等逼迫以尺
一詔開大夏門將帝及陳留王出不知所如有螢火照道
到&KR0576;津河上傳國六璽不及自隨百僚分散唯河南中部
掾閔貢見天子出率騎追之比暁到河上天子飢渴貢宰
羊進之厲聲謂讓曰今不速死吾射殺汝讓等惶怖又手
再拜叩頭向天子辭曰臣等死陛下自愛遂投河而死貢
扶輦還宫時董卓適至屯顯陽苑聞帝當至率兵迎帝於
北邙帝見卓兵振喜不自勝羣公曰有詔却兵卓曰卿爲大
臣不能匡輔國朝至令幼主蒙塵播越何却兵之有遂俱
入城帝幸北宫改年號曰昭寧於閣上得六璽失傳國璽
又曰興平元年蝗虫起百姓飢穀一斛五六萬錢帝勑主
者盡賣厩馬二百餘疋及御府雜繒二萬疋賜公卿巳下
及貧民車騎將軍李&KR1336;不聽盡取以置其邸李&KR1336;郭汜有
隙&KR1336;使兄子副車中郎將李進勒兵數千統宫使虎賁王
曹等三百人以軺車三乘載帝及㐲后幸&KR1336;營又迎宫人
公卿家屬入塢移御府諸署繒綵珍寳上方在廐車馬乘
輿器物盡置其邸放兵燒府庫及居民被害者不可勝數
五月或欲轉乘輿幸黃白城帝不肯司徒趙温以帝當東
歸而&KR1336;等方亂以忠節責&KR1336;&KR1336;怒欲斬温&KR1336;從弟上軍校
尉維故温掾請諫乃止於是閉温與帝同門設反關校尉
以監察之十一月車駕東幸到黃卷亭庚午乘輿到弘農
張濟欲與董承楊奉交質而留乘輿承奉不肯白帝東行
到澗中濟郭汜放兵欲留車駕承奉力戰乘輿得過公卿
婦女衣服悉見鈔奪不解帶便斫㓨寒凍死者不可勝計
天子得過路次曹陽乘輿到安邑十二月使侍中史跱(直里)
(切)太僕韓融奉詔詔張濟悉遣宫人公卿以下婦女及乘
輿服物車馬諸見略者皆詣安邑建安元年七月乘輿到洛
幸城西故中常侍趙忠舍百官被荆棘依故丘墟間侍郎
以下皆出葬采四方州郡各擁強兵莫有至者曹操白帝
遷都許庚申車駕出洛轘轅而東陽奉韓暹引軍追之輕
騎旣至曹操設伏兵要於陽城山峽中大敗之九月車駕
到許幸曹操營設有司營宗廟社稷自帝西遷朝廷傾覆
王制節度於是始建
漢晉陽秋曰獻帝都許守位而巳宿衛近侍莫非曹氏黨
舊恩戚議郎趙彦嘗爲帝陳言時策曹操惡而殺之其餘
内外多見誅操後以事入見殿中帝不任其忿因曰君能
相輔則厚不爾幸垂恩相捨操失色俛仰求出舊儀三公
輔兵入朝令虎賁執刃挾之操頋左右汗流洽背自後不
敢復朝請
袁山松後漢書曰獻帝﨑嶇危亂之間飄薄萬里之衢萍
流蓬轉嶮岨備經自古帝王未之有也觀其天性慈愛弱
而神惠若輔之以德真守文令主也曹氏始於勤王終至
䧟天遂力制群雄負鼎而趨然因其利器假而不反廻山
倒海遂移天日昔田常假湯武而殺君操因堯舜而竊國
所乘不同濟其盗賊之身一也善乎莊生之言竊鈎者誅
竊國者爲諸侯之門仁義在焉信矣
范曄後漢論曰傳稱鼎之爲器雖小而重故神之所寳不
可奪移至今負而趨者斯亦窮運之歸乎天猒漢德久矣
山陽其何誅焉
太平御覽卷第九十二
