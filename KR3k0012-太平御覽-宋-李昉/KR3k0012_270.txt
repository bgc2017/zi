太平御覽卷第二百七十
兵部一
叙兵上
世夲曰蚩尤作兵(宋襄注曰蚩尤神農臣也)
春秋元命苞曰蚩尤虎捲威文立兵(宋均注曰捲手也手文威字也)
書曰鴻範八政八曰師
大戴禮曰魯哀公問孔子曰蚩尤作兵與孔子曰蚩尤庶
人之人貪者也反利無義以喪厥身何兵之能作與民皆生
也
左傳曰武有七德禁暴戢兵保大定功安民和衆豊財者
也
又曰舉不失德賞不失勞老有加惠旅有施舍見可而進
知難而退軍之善政也兼弱攻昧武之善經也
又曰兵猶火也不戢將自焚
又曰師直爲壯曲爲老
又曰師尅在和不在衆
榖梁傳曰善爲國者不師善師者不陣善陣者不戰善戰
者不死
國語曰穆王將征犬戎祭公謀父諫曰不可先王耀德不
觀兵夫兵戢而時動動則威觀則玩玩則無震(注曰玩黷震懼也)
家語曰哀公問曰寡人欲吾國小則能守大則能攻其道
若何孔子曰使君朝廷有禮上下和親天下百姓皆君之
民也將誰攻焉苟違此道民叛如歸皆君之讎將誰守焉
公曰善哉於是廢澤梁之禁㢮關市之稅以惠百姓
史記曰范蠡云兵者凶器戰者逆德
漢書曰兵家者蓋出古司馬之職王官之武備矣後世爍
金爲刃割革爲甲器械甚備下及湯武受命次師克亂而
濟百姓動之以仁義行之以禮讓司馬法是其遺事也自
春秋出於戰國出竒設伏變詐之兵並作漢興張良韓信
序次兵法凢一百八十二家刪取要用定著三十六家
又刑法志曰自黃帝有涿鹿之戰以定火灾顓頊有共工
之陣以定水災唐虞之際至治之極猶流共工放讙兜竄
三苗殛鯀然後天下服夏有甘扈之誓殷周以兵定天下
矣天下旣定戢藏干戈教以文德而猶立司馬之官設六
軍之衆因井田而制軍賦焉天子畿方千里提封百萬井
出軍賦六十四萬井戎馬四萬疋兵車萬乘故稱萬乘之
主戎馬車徒干戈素具春振旅以蒐夏軷舍以苗秋治兵
以獮冬大閱以狩皆以農隙以講武事焉連師比年簡車
率正三年簡徒群牧五載大簡車徒此先王爲國立戰足
兵之大略也
又曰以仁義綏民者無敵於天下也至於齊桓晉文之兵
可謂入其城而節制矣然猶未本仁義之大統也故魏秦
之武銳不可以當桓文之節制桓文之節制不可以當湯
武之仁義故曰善師者不陣善陣者不戰善戰者不敗善
敗者不亡
又曰夫文德者帝王之利器威武者文德之輔助也夫文
之所加者深則武之所服者大德之所施者博則威之所
制者廣三代之盛至於刑措兵寢者以其本末有序帝王
之所極功也
又曰魏相曰救亂誅暴謂之義兵敵加於巳不得已而起
謂之應兵争忿小故不勝憤怒者謂之忿兵利人土地貨
寳者謂之貪兵恃國家之大矜人民之衆謂之驕兵
又曰晁錯上書云丈五之溝壍車之水(壍音子廉反)陵阜﨑嶇
積石相接此步兵之地車騎五不當一平原廣澤漫衍相
屬此車騎之地步兵十不當一候視相及川谷分限此弓
弩之地刀楯三不當一草木蒙蘢枝葉蔚茂此矛鋋之
地長戟三不當一穹崇險隘阻阨相視此刀楯之地弓
弩二不當一
老子曰師之所處荆棘生焉大軍之後必有凶年
又曰兵者不祥之器非君子之器不得已而用之
又曰是以君子居則貴左故吉事尚左喪事居右是以偏
將軍處左上將軍處右戰勝以喪禮處之也
又曰善爲士者不武善戰者不怒
又曰天下有道却走馬以糞天下無道戎馬生於郊
又曰以政治國以竒用兵
六韜曰用兵之道使如疾雷令民不及掩耳卒電不暇瞑
目
古司馬兵法曰古者以義理之謂之正(治民用兵止乱討暴必以義也)正
不獲意則權權出於戰不出於仁也(分不均求不勝謂之不獲意權極也平輕)
(重而爲之功以死易生以危爲寧反覆往來而以詐成故曰不出於仁也)是故殺人殺之可也
(以殺止殺可以生也)攻其國愛其民攻之可也(除民乱去君害)以戰去戰雖
戰可恃也故仁見親義見悅智見恃勇見方信見信(將有五材)
(民親悅恃方而信之)故内得愛焉所以守也外得威焉所以戰也(利加)
(於人則守固威加於敵人則戰勝)
又曰戰道不違時不歴民病所以愛吾民也(春夏興師爲違時春興師)
(虜五榖夏興師傷人民故役不踰時寒暑不易服飢疫不行所以愛民也)不加喪不因凶所以
愛夫其人也(敵有喪飢疫不加兵愛彼民如巳民)冬夏不興師所以兼愛彼
民也(大寒甚暑吏士懈倦)故國雖大好戰必亡天下雖平忘戰必危
又曰天下旣平天子大凱春蒐秋獮諸侯振旅秋治兵所
以不忘戰也
又曰古者逐奔不過百步縱綏不過三舍是以明其禮也
不窮不能而哀憐傷痛是以明其仁也成列而鼓是以明
其信也争義不争利是以明其義也又能捨服是以明其
勇也知始知終是以明其智也六德以時合散以爲民紀
者古之道也自古之政也(仁義勇智信民之本隨時而施爲民綱紀古之所傳政道也)
又曰先王之治順天之道設地之宜官民之德而正名治
物(正者正官名也名正則可治之)立國辨職(立國治民分守境界各任其職也)以爵分禄
(以爵位尊卑職其禄秩也)諸侯悅懷海外來服(服從巳也)獄弭而兵寢聖德
之治也
又曰有虞氏不賞不罰而民可用至德也夏后賞而不罰
至教也殷罰而不賞至威也周以賞罰德衰也賞不踰時
戰相爲輕重(重兵主持堅固守輕兵主追兵取利相爲用也)
又曰民有勇心唯敵之視(士卒勇銳進退前後離合左右見勝利之形唯敵所在輙得其)
(便也)民有畏心唯北之視(士卒恐懼各有嫌疑不求便利懷其北心當安隠教道開示勝形以)
(服習之)兩心交支兩利若一(兩軍相當兵相支持各求便利共事一勝之勢在兩軍間有道)
(者得之也)兩爲之職惟權之視(謂知己知彼稱輕重量多少度進退知彼巳虚實之所在也)
又曰軍旅以舒爲主(舒則人力足雖交兵致刃徒人不趍車不馳也)逐奔不踰列
是以不亂軍旅之固不失行列之政不絶人馬之力遟速
無過誡命(軍旅政爲堅固也進退疾徐從金鼓之聲也)
又曰軍庸不入國國庸不入軍軍庸入國則民德廢國庸
入軍則民德弱(軍國異庸彊弱殊任故不相入入則乱也)故在國言文而語温
在朝恭以遜脩巳以待人不召不至不問不言難進易退
(此申叙國庸之宜)在軍抗而立在行遂而果介者不拜兵車不軾
城上不趍危事不齒(此申致軍庸之宜抗者不待問也意者有慮於事而爲不湏令遂必也果)
(勝也介者不拜車不軾騎不下所以遠屈而乱行也上趍爲驚衆也)故禮與法表裏也文與
武左右也古者賢王明民之德盡民之善故無廢德無簡
民賞無可生罰無可殺也(民有一善處一事故能盡民之善無損德民能堪其事故賞罰)
(無所施)
又曰凢從奔勿息敵或止於路則慮之(追敵奔北無休懈則敵於路旁設伏)
(當視察反覆慮之自驚戒也)凢近敵都必有進路退必有反慮(深入敵地必知)
(進退便利道徑通塞利害所在避實從虚也)
又曰凡戰先則弊後則懾(兵先舉則勞後起則士心不定而恐懼)選良次兵
是謂益民之強(選良者墿取勁勇有材者爲前當什伍相以接之死地及見勝則心專強之)棄
任節食謂開民之意自古之政也(任者畜積器物焚儲畜服御之具節餘粮戰之)
(日不餘食示必死戰也開塞生意以專民心此五帝三王用兵之道也)
曹公孫子兵法序曰操聞上古弧矢之刊論語足食足兵
易曰師貞傳云王赫斯怒黃帝湯武咸用干戈爲民也用
武者滅用文者亡夫差偃王是也聖賢之於兵也戢而時
動不得已而用之觀兵書戰策孫武深矣孫子者齊人也
名武爲吴王闔閭作兵法一十三篇試之婦人卒以爲將
西破強楚入郢北滅齊晉後百餘歲有孫臏是武之後也
孫子曰兵者國之大事校之以計而索其情(謂下五事彼我之情)一
曰道二曰天三曰地四曰將五曰法道者令人與上同意
(謂導以教令也)故可與之死可與之生而人不畏危(危疑也言上有仁化於下)
(下則能致命也)天者隂陽寒暑時利地者遠近險易廣狹死生(言以)
(九也形勢不同因時制度也)將者智信仁勇嚴(將宜五德備也)法者曲幟制官
道主用(部曲幡幟金鼓之制官者道者粮路主用軍費用也)凢此五者將莫不聞之
者勝不知者不勝
又曰兵者詭道故能而示之不能用而示之不用(言已實能用師)
(外示無法)近而示之遠遠而示之近(欲進而治去道若韓信之襲安邑陳舟臨晉而度於)
(夏陽是也)故利而誘之亂而取之實而備之(敵持實湏備之)強而避之
(避其所長)怒而撓之(待其衰解)卑而驕之引而勞之(以利勞之)規而離之
佚而勞之(以利勞之)攻其無備出其不意(擊其懈怠空虚也)此兵之勝
不可豫傳(傳洩也)
又曰凢用兵之法全國爲上破國次之(夫興兵深入長驅敵舉國來服爲上)
(次兵擊破得之爲次)全軍爲上破國次之(軍四千人)全卒爲上破卒次之
(上一千人下五百人)全伍爲上破伍次之(百人至五人也)是故百戰百勝非
善之善不戰而屈人之兵者善之善者也(夫不戰而敵自屈服上兵伐謀)
(敵始有謀伐之易也)
又曰故用兵之法十則圍之(以十敵一則圍之是爲智等而兵利釣而客勁操所以倍)
(兵圍下邳而生擒吕布也)倍則分之(以二敵一二則爲當一術爲竒)敵則能戰(已爲士衆)
(等差者猶設竒伏以勝之也)少則能逃(高壁壘勿與敵戰也)不若則能逃之(引兵避之)
故小敵之堅大敵之擒也(小不能當大也)
又曰凢治衆如治寡分數是也(部曲爲分什伍爲數也)鬪衆如鬪少
形名是也(旌旗曰形金鼓曰名)三軍之衆可使必受敵而無敗者竒
正是也(先出合戰爲當後出爲竒也)兵之所加如以瑕投夘者虚實是
也(以實擊虚也)
又曰故善動敵者形之敵必從之(見羸形也)與之敵必取之以
利動之以卒待之(以利害動敵也)故善戰者求之於勢(&KR0825;在權也)不責
於人故能擇人而任勢(以勢者權變明也)任勢者其戰人也如轉
木石木石之性安則静危則動方則止員則行(任勢自然)故善
戰人之勢如轉員石於萬仞之山者勢也
又曰凢先據戰地而待敵者佚(有餘力也)後據戰地而趣戰者
勞故善戰者致人而不致於人能使敵人自至者利之也
(誘之以利)能使敵人不得至者害之也(出兵所必趣攻兵所必救)故敵佚能
勞之(以利煩之)飽能飢之(絶其粮道)安能動之出其所必趍也(使敵必救)
又曰兵形象水水之行避高而就下兵之形避實而擊虚
故水因地而制形兵因敵而制勝故兵無常勢水無常形
能與敵變化而取勝者謂之神(勢盛必衰形露必敗能因敵變化勝之若神)故
五常無常勝四時無常位日有長短月有死生(兵無常勢盈縮隨敵)
(也)
又曰故不知諸侯之謀者不能豫交(不知敵情謀者不能結交也)不知
山林險阻沮澤之形者則不能行軍(高而崇者爲山樹木所聚者爲林坑堆者)
(爲險一高一下爲沮水草漸洳爲沮泉水所歸不流者爲澤也)不用鄕導者不能得地利
故兵以詐立以利動以分合爲變者也(兵一分一合此敵爲變)故兵
疾如風(擊虚空也)徐如林(不見利也)侵掠如火(疾如火也)不動如山(守山)難
知如隂(似天隂不見外宿也)動如雷霆
又曰夜戰多火鼓晝戰多旌旗所以變人之耳目也故三
軍可奪氣將軍不可奪心(左氏言一鼓作氣再而衰三而竭也)是故朝氣銳
晝氣惰暮氣歸故善用兵者避其銳氣擊其惰歸此治者
也以治待亂以静待譩此治心者也以近待遠以佚待勞
以飽待飢此治力者也無邀正正之旗無擊堂堂之陣此
治齊人者也(正正高齊堂堂者大)
又曰用兵之法高陵勿向倍兵勿迎丘阪勿迎佯北勿從
銳卒勿攻餌兵勿食歸師勿遏(懷歸故能死戰不可擊也)圍師勿鬪
(法曰兵三面開其一面示生路也若敵&KR0825;陸地必空一面以示其虚欲使戰守不周也)此用兵之法
也
又曰故善用兵譬如帥然帥然者常山之蛇也擊其首則
尾至擊其尾則首至擊其中則首尾俱至
又曰踐墨循敵以决戰事(行踐規矩無常者也)是故始如處女敵人
開戶後如脫兔敵不及矩(處女示弱兔往也)
吴子曰鼓鞞金鐸所以威耳旌麾旗章所以威目禁令刑
罰所以威心三者不立雖有國必散於敵故曰心威於形
不可不戰
管子曰夫爲兵之數存乎聚財論工(造軍器)制器(兵器)選士政
教(軍中號令)服習(謂使習武藝)徧知天下(謂徧知其地形隘易主將二拙士卒勇怯)明於
機數此八者皆湏故兵未出境而無敵八者悉備然後能
正天下
又曰凢民之所以守戰而死而不德其上者(或守或戰雖復至死不敢)
(持之以德於上則有數存於其間以至此也)曰古者親戚墳墓之所在也(一變)田
宅冨厚足也(一變)不然則州黨與宗族足懷樂也(三變)不然則
上之教訓習俗慈愛之於民也厚無所往得之也(君之恩厚皆在)
(於人無所他往故得人致死四變)不然則山林澤谷之利足生也(五變)不然
則地形險阻易守而難攻也(六變)不然則罰嚴而可畏也賞
明而足勸也(七變)不然則有深怨於敵人也(八變)不然則有深
於上也(功厚則禄多故亦自爲戰而不得於君九變)今恃不信之人而求以利
用不守之民而欲以固將不戰之卒而幸以勝此兵之三
闇也
尉僚子曰凢兵者羊腸亦勝鋸齒亦勝兵重者如山林輕
者如燔如炮如漏如潰如堵垣壓人也雲霓覆人也
又曰故兵止如堵牆動如風雨車不結轍士不旋踵此本
戰之道也所以養民也
又曰城所以守戰戰所以守城也故務耕者其民不飢務
守者其民不危務戰者其地不圍三者先王之本務也而
兵最急
太平御覽卷第二百七十
