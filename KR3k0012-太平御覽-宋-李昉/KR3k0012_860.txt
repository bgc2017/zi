太平御覽卷第八百六十
飲食部十八
餅糗糒餌粢
不籹(上巨下汝)寒具
餅
釋名曰餅并也溲麥使合并也胡餅作之大漫汗亦言以
胡麻着上也蒸餅湯餅體餅之属皆隨形而名之也
漢書曰宣帝微時每買餅所從買家輙大售亦以自怪
續漢書曰靈帝好胡餅京師皆食胡餅後董卓擁胡兵破
京師之應
東觀漢記曰光武問弟五倫曰聞卿爲市掾人有遺卿母一
笥餅卿從外來見之奪母飼探口中餅出有之乎倫對曰
實無此衆人以臣愚蔽故爲出此言耳
英雄記曰李叔節與弟進先共在乘氏城中吕布詣乘氏
城下叔節從城中出詣布進先不肯出爲叔節殺數頭肥
牛提數十石酒作萬枚胡餅先持勞客
魏志曰漢末趙歧避難逃之河間不知姓字又轉詣北海
着絮巾袴常於市中販胡餅孫賓碩時年二十餘乘犢車
將騎入市觀見歧疑其非常人也因問之自有餅耶歧曰
販之賓碩曰買幾錢賣幾錢歧曰買三十賣亦三十賓碩
曰視處士之望非買餅者殆有故乃開車後戶頋所將兩
騎令下馬扶上之時歧以爲是唐氏耳目也甚怖面失色
賓碩閇後戶下前䄡謂之曰視處士狀皃旣非販餅者如
今面色變動即不有重怨則當亡命我北海孫賓碩闔門
百口又有百歲老母在堂勢能相度者也終不相負必語
我以實歧乃具告之賓碩遂載歧以駈歸
又曰嚴翰字公仲學問特善春秋公羊司&KR0674;鍾繇不好公
羊而奸左氏謂左氏爲太官而謂公羊爲賣餅家
又曰盧毓爲吏部尚書時舉中書郎昭曰得其人與不在
盧生耳選舉莫取有名名如畫地作餅不可啖也
魏略曰丁斐封列侯坐免官後太祖啁曰斐文侯印綬何
在斐對曰以易餅太祖大笑
晉書曰何曾性奢豪務在華侈幃帳車服窮極綺麗厨膳
滋味過於王者每燕見不食太官所設帝輙命取其食蒸
&KR3988;上不坼作十字不食
王隠晉書曰王長文州辟別駕陽狂不詣舉州追求乃於
成都市見蹲地嚙胡餅
又曰王羲之幼有風操郗虞卿聞王氏諸子皆後令使選
壻諸子皆飾容以待客羲之獨坦腹東床囓胡餅神色自
若使具以告虞卿曰此真吾子壻也問爲誰果是逸少乃
妻之
晉陽秋曰惠帝崩由食餅也
又曰王歡躭學貧窭或人惠蒸餅一軸以充一日妻子常
有菜色
宋書曰王悅之爲吏部郎隣省有會同者遺悅之餅一甌辭
不受曰此費誠小然少來不願當之
蕭子顯齊書曰永明九年正月詔太廟四時祭薦宣皇帝
麵起餅
又曰何戢爲司徒左長史太祖爲領軍與戢來往數置歡
宴上好水引餅戢令婦女躬自執事以設上焉
梁書曰武帝嘗設大臣䴵蔡樽在坐帝頻呼其姓名樽竟
不荅食餅如故帝覺其負氣乃改喚蔡尚書樽始放筯執
笏曰唯帝曰卿向聾今何聦對曰臣預爲右武且職在納
言陛下不應以名垂喚帝有慙色也
趙錄曰石勒諱胡胡物皆改名胡餅曰搏鑪石虎改曰麻
餅
又曰石虎好食蒸餅常以乾棗胡桃瓤爲心蒸之使坼裂
方食及爲冉閔所篡幽廢思其不裂者不可得
後魏書曰胡叟不治産業常苦飢貧能不以爲耻養子字
螟蛉以自結常作布囊容三四斛飲噉醉飽便盛肉餅以
付螟蛉見車馬榮華者視之蔑如也
北齊書曰庫狄連冬至日親表稱賀其妻爲設豆餅連問
此豆餅何處得來妻對曰於食中减連大怒
後周書曰樊深以父遇宫因避難墜崖傷足絶食再宿後
遇得一簞餅飲食之然念繼母年老患痺咸免虜掠乃弗
食夜中匍匐尋覓母過得相見因以饋母還復遁去改易
姓名遊學於汾晉之間
唐書曰僧万廻閿鄕人也恢諧以狂發言屢中其兄戍邊
五載母思之万廻年幼請詣兄所策竹馬去經歸而返白
母曰兄還矣請辦餅更往迎之數日持襆而至(母發襆乃戌子衣也)尋
而子至母大驚
范子曰餅出三輔
墨子曰魯陽文君云有人於此牧羊芻豢不可勝食也見
人作餅即還然竊之楚四境之田蕪廣不可勝闢見宋鄭
之門邑則還然竊之與彼異乎
枹朴子曰莽之世賣餅小人皆得等級斗筲之徒兼金累
紫楊子雲確然忠貞之節形矣
三輔舊事曰太上皇不樂關中高祖徙豐沛屠兒沽酒賣
餅商人立爲新豐縣故一縣多小人
李固別傳曰質帝暴得疾云食煑餅腹中悶遂崩
蔡質漢官儀曰尚書郎直太官供餅餌五熟
玄晏春秋曰衛倫過予而讌論及於味倫稱侍中劉子楊
食餅知塩生精味之至也予曰昔師曠識勞薪易牙別淄
渑子楊之妙抑末乎倫曰晉曠齊牙古之精也魏之子楊今
之妙也子何間焉
語林曰何平叔面絶白魏文帝疑其着粉正夏月喚來與
熱湯餅大汗出隨以朱衣自拭色轉皎然
幽明錄曰姚泓叔父大將軍紹揔司戎政召胡僧問以休
咎僧乃以麺爲大胡餅形徑一丈僧坐其上先食正西次
食正北次食正南所餘卷而吞之訖便起去了無所言是
歲五月楊盛大破姚軍於清水九月晉師北討掃定熲洛
明年遂席卷鄷鎬生禽泓焉
葛洪神仙傳曰壷公者從遠方來賣藥常懸一壷干坐上
每日入後跳入壷中市掾費長房於樓上見之知非常也
身爲掃除并進餅公令長房共跳入壷但見樓觀五色重
門閣道侍者數十人
京兆舊事曰蕭彪爲巴郡守父老歸供養父嗜餅從至市
立車下自進之
廷尉決事曰廷尉上士張柱私賣餅爲蘭臺令史所見
方言曰餅謂之飩(徒昆切)或謂之餦(音張)或謂之餛(音渾)
說文曰餅麺餈也
雜五行書曰十月亥日食餅令人無病食經有髓餅法以
髓脂合和麺
崔寔四民月令曰五月距立秋無食煑餅及水溲餅(夏月飲水)
(時此二餅得水即冷堅不消不幸便爲食作傷寒矣以餅置水中則㵕唯酒溲之入則闌也)
王郎上劉纂等樗蒲曰左中郎樂林得纂麺肉共啖湯䴵
繆襲祭儀曰夏祀以蒸餅
盧諶祭法曰四時祠用㬅頭餲餅體牢九夏祠別用乳餅
冬祠用白環餅(荀氏四時列饌注日夏祠以薄液代㬅頭)
徐暢祭記曰舊五月麥熟薦新麥作起漱白餅
明皇雜錄曰武惠妃生日上與諸公主按舞於萬歲樓下
上乘步輦從複道窺見衛士食畢以餅餌弃水竇中上大
怒命高力士杖殺之上方震怒左右莫敢言者寕王從容
謂上曰從複道窺見獲衛士之過而殺之恐人臣不能自
安又失大體陛下志在勤儉愛物惡弃於地柰何性命至
重重於殘飱者乎上蹶然大悟遽命赦之
荆楚歲時記曰六月伏日並作湯餅名爲辟惡
時鏡新書曰四月八日長沙市肆之人無子者供寺閣下
羊肉薄餅結願以乞兒往往有驗
束晳餅賦曰禮仲春之月天子食麥而朝事之籩煑麥爲
麺内則諸饌不說餅然則雖云食麥而未有䴵䴵之作也
其來近矣若夫安乾粔籹之倫糺耳狗后之屬釰帶案成
餢飳髓燭或名生於里巷或法出乎殊俗三春之初隂陽
交際寒氣旣消温不至熱于時享宴則㬅頭宜設吳回司
方純陽布暢服飾飲冰隨隂而凉此時爲餅莫若薄壯商
風旣厲太火西移鳥獸氄毛樹木䟽枝肴饌尚温則起溲
可施玄冬猛寒清晨之會涕凍鼻中霜成口外充虚解戰
湯餅爲最𡭗乃重羅之麮(丘與切)塵飛雪白膠黏䵑䈥䐧溔
柔澤肉則羊膀豕脅脂膚相半臠若縄首珠連礫散薑株
葱本莑(音封)縷切判剉末椒蘭(是灑是)和塩漉䜴攬合樛亂於
是火盛湯涌猛氣蒸作攘衣服振掌握搦俯摶麵弥離於
指端手縈回而交錯紛紛馺馺星分雹落籠無逆肉餅無
流麵妹媮咧敕薄而不綻巂巂和和䑋色外見柔如春綿
白若秋練氣㪍鬱以揚布香飛散而遠遍行人失涎於下
風童僕空爵而斜盻擎器者砥脣立侍者千咽爾乃換增
濯以玄醢鈔以象著要虎丈叩膝遍據槃案財投而輙
盡庖人參潭而促遽手未及換增禮復至脣齒旣調口習
咽利三籠之後轉更有次
庾闡惡餅賦序曰范子常者造余宿曤鷄爲餅遟御之情
甚虚竒嘉之味不實聊作惡餅賦以釋之弘君舉倉檄曰
催厨人作茶䴵熬油煎葱例茶以絹當用輕羽拂取飛麵
剛軟中適然後水引細如委綖白如秋練羹杯半在財得
一咽十杯之後顔解體潤
梁吳均餅說曰宋公至長安得姚泓時故太官承程季者
了了人也公曰今日之食何者最先季曰仲秋御景離蟬
欲静變變曉風淒淒夜冷臣當此時唯能說䴵公曰善季
乃稱曰安定噎鳩之麥雒陽董德之磨河東長若之葱隴
西䑛背之牘枹(音夫)罕赤恥之羊張掖北門之䜴燃以銀屑
煎以銀銚洞庭負霜之橘仇池車帶之椒調以濟北之塩
剉以新豊之雞細如華山玉屑白如梁甫銀渥旣聞香而
口悶亦見色而心迷公曰善
糗糒
書曰峙乃糗粮亡敢弗逐(峙具糗熬稻也)
儀禮曰四籩棗糗粟脯
左傳曰陳轅頗賦公田嫁公女以爲巳大夫公逐之出奔
鄭道得其族轅咺進稻醴梁糗腵脯焉曰何其給也曰六
成而具
公羊曰公出奔齊國子執壷漿曰敢致糗從者公稽首以祍
受
說文曰糒(平祕切)乾食也糗熬米也(久切)
釋名曰糗齲也飯而磨散之使齲碎也餱侯也候人飢者
以飡之
漢書曰李陵擊匈奴兵敗令軍士人持二升糒一片冰相
待
東觀漢記曰嚴尤擊江賊世祖奉糗一斛脯三十朐
又曰隗囂且病餓出城飡糗糒腹張悉憤而死也
又曰張禹廵行守舍止大樹下食糒乾飯屑飲水而巳後
年貧人來歸者千餘戸
又曰賀玄字文弘爲九江太守行縣齎持乾糒但就温湯
而巳
謝承後漢書曰沈景爲河間相恒食乾糒
後漢書曰趙孝兄禮爲餓賊所得孝聞之即自縛詣賊曰
禮久餓羸瘦不如孝肥飽賊大驚並放之謂曰可且歸更
持米糒來孝求不能得復往報賊願就烹衆異之遂不害
鄕黨服其義
魏略曰寒貧者夲姓石後還長安車騎將軍郭淮以意氣
呼之問其所欲亦不肯言淮因與脯糒及衣財取脯一朐
糒一升而止
唐書曰黃巢將逼三輔僖宗出幸途無供頓衛軍不得食張
濬謂漢隂令李康曰公可爲糗餌以供行在康乃鳩集騾
乘分道進饔糗
列女傳曰勾踐伐吳有獻一囊糒者王以賜軍士甘不踰
嗌而戰自十倍
孟子曰舜之飯糗茹草也若將終身焉
玄晏春秋曰衛倫過予而讌論及於味命僕取糗以進
予予嘗之曰吾知之矣麥其主者也有李柰杏味三果
不同予焉得兼之倫曰吾之將來家實多故杏時將發
故糅之以杏汁李柰時發又糅之以李柰汁故有三果之
味也
物理論曰吕子義清賢之士也思之宜往存省懷乾糒而
往主人盛爲饌食乃出懷中糒求冷水一杯而食之
楚辭九章曰播江離與滋菊兮願春日以爲糗芳
崔寔四民月令曰四月可作棗糒
餌粢
周禮曰羞籩之實糗餌粉粢(鄭玄日二物皆粉稻稻米黍米所爲也合蒸日餌餅之日)
(餈糗者擣粉熬文豆爲餌餈之䊀着以粉之也餌言糗餈言粉牙相明也)
廣雅曰鐸䭣餌也
方言曰餌謂之䭐(音恙)或謂之粢或謂之(音鈴)或謂之餣(烏業)
(切)或謂之䬧(音原)
說文曰餌粉餅也餈稻餅也
釋名曰餌而也相黏而也兖豫曰溏浹(或作)就形之名也
餈漬也蒸慘屑使相潤漬餅之也
韻集曰餹䬾餌也
東觀漢記曰樊畢字仲華世祖嘗於新野坐文書見拘時
畢爲市吏餽餌一笥上德之建武初拜河東都尉引見雲
臺上啁畢曰一笥餌得都尉何如
風俗通曰汝陽彭氏墓近大道有一石人田家老母到市
買數片餌以歸過蔭墓樹下以餌着石人頭忽去而忘之行
道人見餌怪問之或人調云此石人有神能治病病愈者
以餌來謝之轉以相語云頭痛者磨石人頭腹痛者磨石
人腹遂千里來就號曰賢君如此數年前餌母聞之爲人
說之乃無復往者
梁書曰朱异好飲食極滋味聲色之娛子鵝炰鰌不輟於
口雖朝謁從車中必賫飴餌
粔籹(上巨下汝)
通俗文曰于䋫者謂之粔籹
雜字解詁曰粔籹膏環也
異苑曰張驥永初中於都喪亡司馬茂之往哭見驥憑几
而坐以著刺粔籹食之
楚辭招䰟曰粔籹蜜餌(言以蜜和米麵熬作粔擣黍作餌)
寒具
周禮曰朝事之籩(鄭司農云朝事謂清朝未食先寒具口實之籩)
通俗文曰寒具謂之餲(音曷)
桓譚新論曰孔子疋夫耳而晫然名著至其冢墓高者牛
羊鷄豚而祭之下及酒脯寒具致敬而去
張逸遺令日閉口寒具不得入
太平御覽卷第八百六十
