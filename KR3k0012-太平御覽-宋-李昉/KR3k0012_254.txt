太平御覽卷第二百五十四
職官部五十二
刺史上
漢書曰監察御史秦官掌監郡漢省丞相遣刺史不常置
武帝元封五年初部刺史掌奉詔條察州郡祑六百石員
十三人
又曰刺吏以六條問事非條所問不省一條強宗豪右田
宅踰制以強凌弱以衆暴寡二條二千石不奉詔書遵承
典制背公向私旁詔守利侵漁百姓聚歛爲姦三條二千
石不䘏疑獄風厲殺人怒則任刑喜則任賞煩擾刻暴剥
截黎元爲百姓所疾山崩石裂妖祥訛言四條二千石選
署不平苟阿所愛蔽賢寵頑五條二千石子弟恃怙榮勢
請託所監六條二千石違公下比阿附豪強通行貨賂割
剥民人
又曰王遵遷益州刺史先是琅邪王陽爲益州刺史行部
至九折阪歎曰奉先人遺體柰何數乘此險後以病去及
遵爲刺史至其坂問吏曰此王陽所畏道耶吏對曰是遵
叱其馭曰駈之王陽爲孝子王遵爲忠臣
又曰漢家立置郡縣部刺史奉使典州督察郡國吏人安
寧故事居部九歲舉守相其有異材功著者聊登擢秩卑
而賞厚咸勸功樂進今增秩爲牧以高第𥙷九卿其中材
則苟自守而巳恐功效陵夷姦䡄不禁臣請罷牧置刺史
如故奏可
東觀漢記曰州牧刺史漢舊官建元元年復置牧十八年
改爲刺史督二千石
又曰叚熲起於徒中爲并州刺史有功徵還京師熲乘車
介士鼓吹曲盖朱旗騎馬殷天蔽日連騎相繼數十里
後漢書曰馬嚴上書云臣伏見方今刺史太守專州典郡
不務奉事盡心爲國而司察偏阿取與自巳同則舉爲尤
異則中以刑法不即垂頭塞耳採求財賂
又曰郭伋爲并州牧過京師謝恩帝即引見并召皇太子
諸王宴語終日賞賜車馬衣服什物伋因言選𥙷衆職當
簡天下賢俊不宜專用南陽人帝納之
謝承後漢書云王宏遷冀州刺史宏性刻不發私書不容
豪族賓客號曰王獨坐
又曰李壽爲青州刺史發璽書於夲縣傳舍乘法駕騑騬
朱軒就路奏免四郡相百城怖懼悉豫弃官
魏志曰賈逵自梁道爲豫州刺史是時天下初復州郡多
不懾逵曰州夲以御史出監諸郡以六條詔書察長吏二千
石已下故其狀皆言嚴鷹揚有督察之才不言安静寬仁有
愷悌之德也今長吏慢法盗賊公行州知而不糺天子復
何所取正乎逵到官數月乃還考竟其二千石以下阿縱
不如法者皆舉奏免之帝曰逵真刺史矣布告天下當以
豫州爲法
又曰張旣字德容出爲雍州刺史太祖謂旣曰君還夲州
可謂衣繡晝行矣
又曰吕虔字子恪任城人也遷徐州刺史加破虜將軍請
琅耶王祥爲別駕民事一以委之世多其能任賢
晉書曰向雄太始中累遷秦州刺史假赤幢曲盖鼓吹
又曰劉卞東平湏昌人也後爲岳州刺史昔同時爲湏昌
小吏者百餘人祖餞之其一人輕卞卞遣扶出之人以此
少之
又曰王機入廣州刺史郭訥握節而避機遂入城就訥求節訥曰
昔蘇武不失其節前史以爲美談此節天朝所假義不相
與自可遣兵取之機慙而止
又曰石苞爲徐州刺史文帝之敗於東關也苞獨全軍而退
帝指所持節謂苞曰恨不以此付卿
晉陽春秋云胡質爲荆州刺史子威自洛陽至荆州定省
家貧自驅驢單行見父停十餘日臨歸質賜絹一疋爲道
粮威跪拜曰大人清高不審安得此質曰吾俸禄之餘故
以爲汝粮耳
又曰晉武嘗問威曰卿清孰與卿父淸威曰臣不如也帝
曰何以爲不如威曰臣父清畏人知之臣清畏人不知
陸機晉武紀曰王濬之在巴郡也夢懸四刀於其上甚惡
之璿主簿李毅拜賀曰三刀爲州而見益一明府其臨益
州乎濬果爲益州刺史
晉中興書曰荀羡字令則爲徐州刺史時年二十中興方
伯未有如羡少者
梁書曰夏侯詳遷湘州刺史詳善吏事在州四載爲百姓
所稱州城南臨水有峻峯舊傳云刺史登此山輙代是山
歷政莫敢至詳(於其地起)臺榭延僚屬以表損揖之志
三國典略曰梁太祖制以南汾州刺史韋孝寬爲雍州刺
史先是路側一里置一土堠經雨頽毀每湏修𥙷孝寬臨
州乃勒部内當土堆之處植樹以代之旣免修復之勞旋
又得庇蔭太祖後見之怪而問焉人以狀對太祖嘉之豈
得一州獨𡭗當令天下同之於是令諸州夾道一里種一樹
十里種二樹百里五樹焉
又曰梁蕭恪字敬則南平元襄王偉之子也初恪爲雍州
刺史賓客有江仲舉蔡薳王臺卿庾仲容四人俱被接遇
並有蓄積故樊鄧謌之云江千萬蔡五百正新車庾大宅
梁武聞而接之曰主人憒憒不如客及恪還梁武問之恪
甚慙恧
後魏書曰高陽王雍爲相州刺史帝誡曰爲牧之道亦易
亦難其身正不令而行故曰是易其身不正雖令不從故
曰是難
又曰高允爲懷州刺史允秋日廵境問民疾苦至郡縣見
邵公廟廢毀不立乃曰邵公之德闕而不禮爲善者何望
乃表聞修葺之
又曰李崇爲并州刺史多劫盗崇乃村置一樓樓懸一鼓
盗發則擊之俄頃之間聲布百里遂多擒獲諸州鼓樓自
崇始也
又曰南安王禎出爲相州刺史高祖餞之於林都亭詔曰
今者之集雖曰分歧實爲曲宴並可賦詩申意射者可以
觀德不能賦詩者可聽射也當使武士彎弓文士下筆
又曰汝隂王子修義字壽安涉獵書傳高才爲高祖所知
除右將軍齊州刺史修義以齊州頻喪刺史累表固辭詔
曰脩短有命吉凶由人何過致憂憚以乖維城之寄違凶
就吉時亦有之可聽更正廨宇修義於是移治東城
又曰畢終敬父子相代爲夲州當世榮之時終敬以老還
鄕常呼其子元賓爲史君每於元賓聽政之時與出元賓
所先遣左右勑不聽起觀其斷决忻忻然喜見顔色
又曰邢巒征梁漢諸郡之民相継而至遂平漢中詔曰巒
至彼有以懷和附衆高下品第可依義陽都督之格也拜
巒西安梁秦州刺史
北齊書曰張亮武定初拜太中大夫薛琡嘗夢亮於山上
挂絲以告亮旦占之曰山上絲幽字也君其爲幽州乎數
曰亮出爲幽州刺史
北史曰齊平鑒爲楊州刺史其妻生男鑒因喜飲醉擅免
境内囚誤免關中細作二人醒而知之上表自劾文宣原
其罪賜牛羊酒令作樂
又曰慕容三藏爲郭州刺史州界連雲山響稱萬年者三
詔頒郡國仍遣使醮山所其日景雲浮於上雉兔馴壇側使
還以聞上大悅
後周書曰蘇亮出爲𡵨州刺史朝廷以其牧夲州特給路
車鼓吹先還其宅并給騎士三千列羽儀遊鄕黨經過故
人歡飲旬日然後入州世以爲榮
又曰獨孤信爲秦州刺史嘗因獵日暮馳入城其帽微側
詰旦而更人有戴帽者咸慕信而側帽焉其爲隣境及士
庶所重如此
又曰劉雄字猛雀高祖嘗從容謂雄曰古人云冨貴不歸
故鄕猶衣錦夜遊今以卿爲夲州何如雄稽首拜謝於是
詔以雄爲河州刺史雄先巳爲夲縣令復有此授鄉里榮
之
又曰史寧爲涼州刺史遣使詣太祖請事太祖即以所服
冠履衣被及弓箭甲矟等賜寧謂其使人曰爲我謝涼
州孤解衣以衣公推心以委公公其善始令終無損功名
也
又曰長孫儉爲荆州刺史時梁岳陽王蕭察内附初遣使
入朝至荆州儉於廳事列軍儀具戎服與使人以賓主禮
相見儉容貌魁偉音聲如鍾大爲鮮卑語遣人傳譯以問客
客惶恐不敢仰視日晚儉乃著裙𥜗紗帽引客宴於別齋因
序梁國喪亂朝廷招携之意發言可觀使人大悅出曰吾
所不能測也
三國典略曰周陸逞字季明嘗爲宜州刺史故事刺史奉
辭例備鹵簿逞以時屬農要奏請停之制曰逞雖未臨人
巳存優恤宜遂所請彰其雅操
又曰周帝制於玉璧置勲州以孝寬爲刺史爲其立勲於
此因以名之
又曰賀拔岳引軍西次平涼岳以夏州隣接宼賊欲求良
牧以鎮之衆咸曰宇文左丞即其人也岳曰宇文左丞吾
之左右手不可廢也沉吟累日乃從衆議表太祖爲夏州
刺史
陳書曰侯景平元帝遍問朝宰曰今天下始定極湏良才
請卿各舉所知羣臣未有對者帝曰吾巳得一人矣侍中
王褒進曰未審爲誰帝曰歐陽頠公有匡濟之才恐蕭廣
州不肯致之乃授武州刺史
太平御覽卷第二百五十四
