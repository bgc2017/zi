太平御覽卷第九百三
獸部十五
豕
爾雅曰豕豬(江東呼爲狶)䝐豶(䝐羊箠反俗呼小獖猪爲䝐子也)么幼(最後生者俗呼)
(爲么豚)奏者(音温今貙猪矩頭皮理腠蹙也)豕生三豵(音宗)二師一特所寢
橧(疾陵切)四蹢皆曰&KR1595;(音該)其跡刻絶有力&KR1610;(音厄豕高五尺者)牝豝
彘五尺爲&KR1610;(大豕爲&KR1610;今漁陽呼猪大者爲&KR1610;也)
說文曰&KR2680;(許卜切)小肫也膎肫生三月豵也(子公切)豚生六月
也或曰一歲曰豵豝牝豕豶&KR2904;也豜(公妍切)三歲豕豭壯豕
也䝐豶也豛(音役)大谷名豬曰豛豷(於麗切)豕息也豢以榖圈
養豕也
何承天纂文曰梁州以豕爲䝕(之涉切)河南謂之彘吳楚謂
之豨(火豈切)漁陽以大豬爲豝齊徐以小豬爲䝒(化主切音覓)
白豕黑頭也豕奏毛也
方言曰猪燕朝鮮之間謂之猳關東謂之彘或謂之豕南
楚謂之狶其子或謂之豚或謂之貕(音奚)吳楊之間謂之猪
子〇春秋說題辭曰斗星時散精爲彘四月生應天理
崔豹古今注曰猪一名喙一名參軍
易說卦曰坎爲豕
又睽卦曰上九睽孤見豕負塗載鬼一車
又大畜曰六五豶豕之牙吉
又姤卦曰初六繫于金柅貞吉有攸往見凶嬴豕孚蹢躅
禮記曲禮下曰凡祭豕曰剛鬛豚曰腯肥
又曰士無故不殺犬豕
又月令曰孟夏農乃登麥天子以彘嘗麥
又王制曰秋薦黍以豚
又禮器曰晏平仲祭其先人豚肩不掩豆
又内則曰豕望視而交睫腥(望視遠視也腥當爲星星肉如米者)
論語曰陽貨欲見孔子孔子不見饋孔子豚
詩國風騶虞曰彼茁者葭一發五豝(豕牝曰豝)
又曰彼茁者蓬一發五豵(一歲曰豵箋云豕三歲曰豵)
又魚藻嶃嶃之石曰有豕白蹢烝涉波矣
左傳莊八年曰齊無知弑其君十二月齊侯游于姑棼遂
田於貝丘見大豕從者曰公子彭生也公怒曰彭生敢見
射之豕人立而啼公懼墜于車傷足喪屨反誅屨於徒人
費弗得鞭之見血走出遇賊于門劫而束之費曰我奚御
哉袒而示之背信之費請先入伏公而出鬪死于門中石之紛
如死于階下遂入殺孟陽于牀曰非君也不類見公之足
干戶下遂殺之而立無知
又昭七曰昔有仍氏生女樂正居夔取之生伯封實有豕
心貪惏無饜謂之封豕
又曰衛靈公夫人南子與宋朝通衛太子使齊過宋宋野
人以婁猪㓨而歌之云旣定𡭗婁猪盍歸吾猳
史記曰子路性鄙好勇伉直冠雄雞佩豭豚
漢書曰公孫弘菑川人少時爲獄吏有罪兔家貧牧豕海
上又曰郅都景帝將爲郎嘗從入上林賈姬在厠野彘
入厠上目召都都不行上欲自持兵救賈姬都諫之乃止
彘亦不傷賈姬
又曰燕刺王旦將作亂厠中群豕出壞太官竈
東觀漢記曰承宫字少子琅邪人少孤年八歲人令牧豕
鄕里徐子盛明春秋經授諸生數百人宫過其廬下見諸
生講誦好之因弃猪而聽經猪主怪不還行索見宫欲笞
門下生共禁止因留精舍門下拾薪執苦數年遂通經
又曰朱浮與彭寵書責之曰伯通自伐以功爲高天下往
時遼東有豕生子白頭異而獻之行至河東見群豕皆白
懷慙而還若以子功論於朝廷則爲遼東豕也
續漢書曰曹萌字元偉以仁厚稱隣人有亡豕者與萌豕
相類詣門認之萌不與争後所亡豕自還其主大慙送所
認豕辭謝萌萌笑而受之
袁山松漢紀曰吳祐放猪於長垣澤中誦經而行遇父故
人謂之曰子二千石子掉鞭而誦經行吟於澤畔縱子無
耻奈君父何祐守志如初與北海公沙穆遊大學資乏變
服爲傭祐賃使㫪遂爲死交於杵臼之間
張璠漢紀曰莎車王殺于寘王于寘大人都末出城見野
豕欲射之豕乃語曰無殺我我爲汝殺莎車將軍都末異
之即與先共殺莎車王
謝承後漢書曰朱穆字文元嘗飬猪猪有疾使人賣之於市
語之言如售當自告買者言病也賣猪者售不言病且直
過多穆怪其故賫半直以還買猪者辭不取穆弃錢而去
魏志曰挹婁國在夫餘東常穴居土寒氣劇於夫餘其俗
好飬猪食其肉衣其皮冬以猪膏塗身
又曰管輅嘗至郭恩家碓上鳩鬪謂恩曰當有老人將肫
一口從東候公舍有小口傷亦無所苦明日果有親知老
翁攜肫饋恩恩射鳩爲饌箭着小女子脚舉家惶怖竟
無所害又有人失婦使輅卜之輅曰君明日於路見檐猪
者乃逐之行次猪忽繩斷走入他舍突破主人甕見其婦
出着猪遂擒之
晉書曰阮咸至宗人間共集不用杯觴斟酌以大瓮盛酒
團坐相向大酌更飲時有群豕來飲其酒咸直接去其上
便共飲之
又曰愍懷太子嘗從帝觀豕牢言於帝曰豕甚肥何不殺
以享士而使久費五糓帝嘉其意即使亨之因撫其背謂
廷尉傳祗曰此兒當興我家
又曰韓友字景先廬江舒人也龍舒長鄧林父病積年垂
死友爲筮使畫作野猪着卧處屏風上因是遂差
又曰吕光死其子纂立有猪生子一身三頭又有龍出井
中蟠於殿前繤以爲美瑞羅什獨以爲災俄而吕超殺纂
又曰劉聦時豕着進賢冠升聦殿與犬闘
北史曰陸逞累除京兆尹郡界有豕生數子經旬而死其
家又有豶豕遂乳飬之諸豚頼之以活時以逞仁政所致
皇甫謐高士傳曰孫期字仲彧濟隂人與諸生講京氏易
古文尚書家貧事母至孝牧豕於大澤中以奉飬焉遠人
從其學者皆執經壠畔以追之里落化其仁讓黃巾賊起
過期里陌相約不能犯孫先生舍郡舉方正遣吏賫羊酒
請期期駈豕入草不頋也
三輔决錄曰五門子孫凡民之伍(馬氏兄弟五人共居此地作客舍飬猪賣豚故)
(民謂之曰苑中三公鉅下二卿五門嚄嚄但聞豚聲)
董正别傳曰司馬徽字德操時人呼爲水鏡嘗有人妄認
徽猪徽便推與之後數日亡猪者以猪還徽乃叩頭謝自
責徽又厚謝
華陽國志曰何隨字季業清廉退讓嘗有屠者牽猪過
隨門索斷失之強認隨溷中猪隨牽與之屠人尋自得
亡者還隨隨以與之
越絶書曰鷄山豕山者勾踐以畜鷄豕將伐吳以食死士也
墨子曰孔子窮於陳蔡之間藜䒱不糂(桑感切)子路烹豕孔
子不問肉所從來而食之
符子曰朔人獻燕昭王以大豕曰飬奚若使曰豕也非大
圊不居非人便不珍今年百二十矣人謂豕仙王乃命豕
宰飬六十五年大如沙墳足如不勝其體王異之令衡官
橋而量之折十橋豕不量又命水官舟而量其重千鈞其
巨無用燕相謂王曰奚不饗之王乃命宰夫膳之夕見夢
於燕相曰造化勞我以豕形食我以人穢吾患其生久矣
仗君之靈得化吾生始得爲魯津之伯燕相游乎魯津有
赤龜奉璧而獻(一云夜光珠)
孝經援神契曰彘水伏故去脉
淮南子曰六九五十四四主時時主豕故豕四月而生
又曰黃帝理天下狗彘吐菽粟於路無忿争之人
山海經猫大者肉重千萬斤豪猪如豚而白毛毛大如笄
而黑端郭璞注曰猫猪也夾脾而有麄豪長數尺能以頸
上毫射物
博物志曰商丘子有飬猪法卜式有飬猪羊法祖台之
志怪曰吳中有一士大夫於都假還至曲阿塘上見一女
子甚美留其宿士解臂金鈐繫女臂令暮更來遂不至使
人求都無此色過猪圈見一母猪臂上繫金鈐
飬生要集曰白豕白蹄青瓜不可食也
異物志曰鬱林大猪一蹄有四五甲多膏賣者以鐡錐刺
其頭入七八寸得赤肉乃動
習鑿齒襄陽耆舊傳曰木蘭橋者今之豬欄橋是也
山海經圖曰豪彘讃曰剛鬛之族號曰豪豨毛如攅錐中
有激矢
宋袁淑大蘭王九錫文曰太亥十年九月乙亥朔十三日
丁亥北燕伯使使者豪豨冊命大蘭王曰咨惟君禀太隂
之沉精摽群形於玄質體肥腯而洪茂長無心以遊逸資
豢飬於人主雖無爵而有秩此君之純也君昔封國殷商
號曰豕氏葉隆當時名垂于此此君之美也白蹢彰於周
詩涉波應乎隆象歌詠垂於人口經千載而流響此君之
德也君相與野遊唯君爲雄顧群數百自西徂東俯歕沬
則成霧仰奮鬛則生風猛毒必噬有敵必攻長驅直突陣
無全鋒此君之勇也
太平御覽卷第九百三
