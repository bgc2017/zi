太平御覽卷第九百五獸部十七
狗下
列子曰楊朱之弟曰布衣素衣而出天雨解素衣衣緇衣
而反其狗迎而吠楊布怒將扑狗楊朱曰子無扑矣子亦
猶是也向者使汝狗白而往黑而來豈能無怪哉
晏子春秋曰晏子短使楚楚人爲門於大門側延晏子晏
子曰使狗國者從狗門入今使楚不當從此門入
又曰景公走狗死公命外供之棺内給祭晏子諫不可公
曰善韓子曰宋有酤者斗槩甚平遇客甚謹爲酒甚美
懸幟甚高而酒不售遂致於酸問楊長倩(長倩曰汝)狗惡也孺
子懷錢挈壷往酤輙有狗齧之猶大臣齕有道之士
尸子曰齊有貧者命其狗爲富命其子爲樂方將祭狗入
於室叱之曰富出祝曰不祥家果有禍長子死哭之曰樂
乎而不息悲也
隋巢子曰昔三苗大亂龍生于廟犬哭于市
尹文子曰康衢長者字僮曰善搏字犬曰善噬賓客不過
其門三年於是改之賓客復往
吕氏春秋曰齊有善相狗者其隣藉之買鼠狗朞年而得
曰是良狗也其隣畜之數年不噉鼠以告相者曰此良狗
也志在麞麋豕鹿不在鼠欲取其鼠也則桎之其鄰桎其
後足則狗取鼠
又曰齊有好獵者不得獸欲湏良狗家貧不能得乃還疾
耕疾耕則家富家富則有良狗有良狗則數得獸也獵常
過人霸王亦然
又曰荆王得茹黃之狗宛路之繒以畋雲夢三月不返保
申跪而笞王出而自沉於澗而死王乃殺狗拆繒
又曰鄭子陽之難猘狗潰之(子陽鄭伯逐猘狗春秋亦去)齊高固之難
失牛潰之(逐失牛如逐猘狗也)當其時狗牛猶可以爲人倡而况夫
以人爲倡乎飢馬盈厩嗼然(嗼無聲也)未見芻也飢狗盈宫嗼
然未見骨也見骨與芻動則不可禁
淮南子曰削薄其德曾累其形而欲以爲治無以異於執
彈而來鳥䄂梲而狎犬也(稅仗也)
又曰馬之死也剥之若橐(槖治橐也雖含氣而形不能摇)狡狗之死也割
之猶蠕(狡少也蠕動也)
又曰狂馬不觸於木猘狗不自投於河聾蟲不自䧟况人
乎(聾無知也)
淮南萬畢術曰取馬毛犬尾置朋友夫妻衣中自相憎矣
抱朴子曰陶犬無守夜之益瓦鷄無同晨之警
又曰甘始以駐年藥餌食新生雞犬皆不長食白犬則毛黑
說苑曰梁相死惠子之梁渡河而遽墮舡舡人救之問欲
何之曰欲相梁舡人曰子居舟擑之間而溺無我則死又
安能相梁乎惠子曰居廣長艥之間我不如子至於
安國家全社稷子不比我吾視子蒙蒙若未視之狗子
耳
論衡曰亡獵犬於山林大呼犬名其犬則鳴號而應其主
人犬異類聞呼而應者識其主也
潜夫論曰一犬吠形百犬吠聲
桓譚新論曰占仲子婢死有兒年四歲葬後數來撫循之
亦能爲兒沐頭甚令人惡之以告方士曰有狗效之婢遂
不復來
又曰楊仲文家嫗死巳歛未葬忽起坐棺前牀上飲酒醉
而狗形見殺之
風俗通曰殺狗磔邑四門俗云狗别賓善守衛着以辟惡
又曰太史公記云秦始皇殺狗磔四門以禦凶災今人殺白
犬以血題門戶曰正月白犬血辟除不祥
又曰殺犬磔攘犬者金畜攘者却也抑金使不害也
又曰桂陽太守汝南李叔堅少時爲從事在家狗如人立
行家人言當殺犬叔堅云犬馬喻君子狗見人行效之何
傷叔堅見縣令還解冠搨上狗戴持走家大驚堅復云悞觸
冠冠纓挂着之耳狗於竈前畜火家益怪堅復云兒婢
皆在田中狗助畜火狗何能作怪遂不肯殺後數日狗
自暴死卒無纖芥之異叔堅辟太尉掾固陵長原武令
終享大位
金樓子曰入名山牽白犬抱白鶴山神大喜芝草及寳玉
等自出
又曰王思微性好淨㓗左右提衣悉令白紙裏手指在宅
有犬汙柱思微令門生洗之意猶不巳更令刮削復言未
足遂令易柱
洞林曰楊州從事慎曜伯婦病困經日發作有時如聞物
往來者其兄周彦武令人作卦得蹇身在戊戍與坎鬼并
卦中當有從東北田家市黑狗畜之以代人任患死當有
無幾時狗便死復更養如前凡三遇飬輙皆吐血而死婦
病亦差
雜五行書曰白犬虎文南斗君畜之可致萬石也黑犬白
耳大王犬也畜之令冨貴黑犬白前兩足宜子孫白犬黃
頭家大吉黃犬白尾代有衣冠黃犬白前兩足利人
玄中記曰昔高辛氏犬戎爲亂帝言曰有討之者妻以美
女封三百戶帝之狗名槃瓠亡三月而殺犬戎以其首來
帝以女妻之於會稽東南得海中土三百里而封生男爲
狗生女爲美人封爲狗氏國
于寳搜神記曰槃瓠者夲高辛氏宫中老婦人有耳疾醫
者挑治之有物大如繭以瓠離盛之以槃覆之有頃化爲
犬其文五色因名槃瓠
秦氏三秦記曰有白鹿原周平王時白鹿出此原原有狗
枷堡秦襄公時有天狗來其下凡有賊天狗吠而護之
一堡無患
凉州異物志曰犬狗如驢希見其牙
周處風土記曰犬則青鸇白雀飛龍虎子馴良捷警難狎
易使
述異記曰濟陽山有麻姑仙處俗說山上千年則金鷄鳴
玉狗吠漢末皆云淮南王昇仙其處鷄鳴天上犬吠雲中
又曰朱休之家犬歌曰言我不能歌聽我歌梅花今年故
復可明年當柰何家殺犬明年並死
又曰宋元徽中吳縣中都里石玄度家有黃狗生白雄子
母愛其子異於常犬銜食飴之子成大狗子每出獵未反
母輙門外望之玄度久患氣嗽轉就危困毉爲處湯湏白
犬胏市索卒不得乃殺所飬白狗以供湯用母向子死處
跳踊嘷呼倒地復起累日不息其家煑狗肉與客共食之
投骨於地母輒銜置窟中食畢移入後園大桑樹下掘土
埋之日向樹嘷喚月餘乃止玄度漸劇臨死屢言湯不救
恨殺此狗其弟法度從此終身不食狗肉
又曰陸機少時頗好遊獵在吳豪盛客獻快犬名曰黃耳
機往仕洛常將自隨此犬黠惠能解人語又常借人三百
里外犬識路自還一日至家機羈官京師久無家問機戲
語犬曰我家絶無書信汝能賫書馳還取消息不犬喜搖
尾作聲應之機試爲書盛以竹筒繫之犬頸犬出驛路疾
走向吳飢入草噬肉取飽每經大水輙依渡者弭耳掉尾向之
其人怜愛因呼上舡載近岸犬即騰上速去如飛逕至機
家口銜竹筒作聲示人機家開筒取書看畢犬又向人作
聲如有所求其家作荅内竹筒中復繫犬頸犬旣得荅仍
馳還洛計人程五旬而犬往還裁半後犬死殯之遣送還
家葬機村南去機家二百步築土爲墳村人呼爲黃耳冢
異苑曰東海何澹之隆安初屢入關中後還得一犬壯大
非常何每行來輙巳知處澹之後抱疾犬亦疾及其亡犬一
嘷而斃
神仙傳曰李仲甫者能隱形初隱百日一年復見形後遂
長隱但聞其聲與人對接飲酒食如常有諸張欲從學甫
云卿性急未中教張守之至費用五十疋了無所得張大
怒乃懷上手而往先與仲甫語畢因依聲左右斫之甫巳
在他牀笑云天下乃當有汝曹愚人學道未得而殺人也
我寧可得殺我真得殺汝但頑癡不足問耳使主人呼一犬
來着諸生前看能殺之否俄尔犬頭在地犬腹巳破叱諸
生云卿言我能使卿如犬形否諸生下地叩頭乃止遂不
教之
列仙傳曰列子者自稱蜀人好放犬犬走入山穴列子隨
十餘宿行度數百里出山頭上有殿屋官府松樹仙人吏
使甚嚴見其故妻主江魚與列子一函藥發函魚子也着
(池中飬之一年)皆爲龍列後送函上山犬色更赤有長翰常隨列
往來百餘年遂留山上時時下護其宗族蜀人立祠於穴
孔常有鼓似傳呼聲
搜神記曰山陽王瑚字孟璉爲東海蘭陵令夜半時輙有
黑幘白單衣吏詣縣扣閣近之則忽然不見如此數年後
令伺之見一老狗黑頭白軀至閣便爲人以白孟璉殺之
乃絶
又曰鄱陽趙壽有犬蠱有陳岑家有黃犬六七群出吠
岑後令伯婦與壽婦食吐血幾死屑桔梗飲之乃愈
又曰東越門中有墉下北隰中有大蛇長七八丈大十餘
圍嘗八月送童女至蛇穴輒吞之噉九女時樂縣李誕有
小女名竒應募而行乃請好劒咋蛇犬詣之至則放犬咋
蛇以劒擊之越王竒之娉以爲后
續搜神記曰林慮山下有亭有過宿者或病或死常云有
十餘人男女各雜衣或黑或白轉來爲害有劉伯夷者過
宿明燭而坐誦經至中夜其怪復集伯夷密以鏡照之乃
一群狗也因陽以燭悞灼其衣作燃毛氣乃以刀刺之遂
死餘大悉走去
又曰晉穆哀之世領軍司馬濟陽蔡詠家犬夜群相吠伺
之見一狗着黃衣戴帢爲衆犬所吠打殺乃是詠家老黃犬
又曰晉太和中廣陵人楊生養狗甚怜愛之行止與俱後
生飲酒醉行經大澤草中眠不能動時冬月有野火起風
又猛狗周章號喚生醉不覺前有一坑水狗便走往眠水中
還以身壓生左右草沾濕着地火尋過去生方醒他日又
闇行墮空井中犬呻吟徹曉湏臾有人逕過怪犬向井號
往視見生生曰君可出我當厚報君人問以何物見與生
云唯君耳人曰以狗見與便相出生曰此狗曾活我於巳
死不得相與任君人曰若氽便不成相出狗因下頭目井
生知其意乃語路人以狗相與乃出之繫狗而去却後五
日狗夜走還
又曰會稽人張然滯役經年不歸婦遂與奴私通然飬一
狗名曰烏龍後歸奴與婦欲謀殺然狗注精䑛脣視奴然
烏龍與手應聲盪奴奴失刀仗然取刀殺奴也
幽明錄曰晉太興二年吳民華隆生獵飬一快犬号曰的
尾常將自隨隆後至江邊伐荻犬暫出渚次隆爲大蛇所
圍繞周身犬還便咋蛇蛇死隆僵仆無所知犬彷徨涕泣
走還舡復反草中伴怪所以隨往見隆悶絶將歸家二日
犬爲不食隆復蘇乃始進飯隆愈愛惜同於親戚後忽失
之二年尋求見在顯山
嶺表錄異曰嘗有人自青社泛海歸閩爲惡風所飄五日
夜不知其幾千里也經一處同舡有新羅人云是狗國逡
廵果如人躶形抱狗而出見舡驚走
楚辤九辨曰豈不鬱陶而思君兮君之門以九重猛犬唁
唁而迎吠兮關梁閉而不通
魏賈岱宗大狗賦曰其頭顱也不可論以盡其骨法也不
可辨而釋傞蹴蹌雄姿猛相兀然高八九尺毛踰紫豔
光雙眉如白壁時頻伸而振迅若應龍之騰擲瓜類刀戈
牙如交戟
西晉傅玄走狗賦曰骨相多竒儀表可嘉足懸鈎瓜口含
素牙首類驤螭尾如騰蛇脩頭闊腋廣前捎後豐顱促耳
長又緩口舒薄急筯豹耳龍形蹄如結鈴五魚體成勢似
凌青雲目若泉中星轉視流光采矅赤精震茹黃而慴朱
鵲兮越妙古而揚名
太平御覽卷第九百五
