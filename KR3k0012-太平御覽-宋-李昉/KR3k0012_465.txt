太平御覽卷第四百六十五
人事部一百六
謳歌謠
謳
說文曰謳齊歌也
左傳曰宋華元爲植巡功城者謳曰晘其目皤其腹棄甲
而復于思于思棄甲復來
又曰宋皇國父爲太宰爲平公築臺妨於農收子罕請俟
農功之畢公不許築者謳曰澤門之晢實興我役邑中之
黔實慰我心
漢書曰漢王旣至南鄭諸將及士卒皆謌謳思東歸(師古曰謳)
(齊歌也)多道亡還者(未至南鄭在道即止)
歌
釋名曰歌柯也所歌之聲是其質也以聲吟咏有上下如
草木之有柯葉也
說文曰歌詠也
詩曰心之憂矣我歌且謠
家語曰孔子相魯齊人歸女樂魯君淫荒孔子遂行師巳
送曰夫子則非罪也孔子曰欲歌可乎歌曰彼婦人之口
可以出走彼婦人之謁可以敗死優哉游哉聊以卒歲
史記曰曹參爲漢相國三年百姓歌之曰蕭何爲法講若
畫一曹參代之守而勿失載其清静人以寧一
又曰衛子夫爲皇后弟青貴震天下天下歌之生男無喜
生女無怒獨不見衛子夫霸天下
漢書曰石顯與中僕射牢梁少府五鹿充宗結(爲友)黨諸附
倚者得寵位民歌之曰牢耶石耶五鹿耶印何累累耶綬
何若若耶言其兼官據勢也
又曰太始二年趙中大夫白公(白姓公爵也爲孺子之也)復奏穿渠引
涇水首起谷口尾入櫟陽注渭中延袤二百里漑田四千五百
餘頃因名白渠民甚饒歌之曰田於何所池陽谷口鄭國
在前白渠起後舉插爲雲决渠爲雨涇水一石其泥數斗
且糞且漑長我禾黍衣食京師億萬之口
又曰馮立字聖通爲西河上郡與兄野王相代政行相似
吏人嘉之乃歌曰大馮君小馮君兄弟繼踵相因循聦明
聖智惠吏人政如魯衛德化鈞周公康叔猶二君
又曰王氏五侯争爲奢侈大起第宅百姓歌曰五侯初起
曲陽最怒壞决高都連境外杜土山漸臺象西白武(白虎殿名)
後漢書曰皇甫嵩討平黃巾請冀州一年田租以瞻飢民
百姓歌曰天下亂兮市爲墟母不保于妻失夫頼得皇甫
復汝居
又曰劉陶駼除順陽長以病免吏民思而歌之曰邑然不
樂思我劉君何時復來安此下民
又曰郭賀字喬卿爲荆州刺史到官有殊政百姓歌之曰
厥德仁明郭喬卿忠正朝廷上下平
謝承後漢書曰岑晊遷魏郡太守民歌之曰我有枳棘岑
君伐之我有蛑賊岑君遏之狗吠不驚足下生氂含哺鼓
腹焉知凶災我嘉我生獨丁斯時美矣岑君於戲在兹
又曰陳臨字子然爲蒼梧太守人遺腹子報父怨捕得繋
獄傷其無子令其妻入獄遂産得男人歌曰蒼梧陳君恩
廣大令死罪囚有後代德參古賢天報施
司馬彪續漢書曰賈琮爲交州刺史歲間清平百姓安土
爲之歌曰賈父來晚使我先反今見清平吏不敢飯
又曰李爕拜京兆尹詔發西園錢爕上一封事遂止不發
吏民愛仰乃歌曰我府君道教舉恩如春威如虎剛不吐
弱不茹愛如母訓如父
東觀漢記曰廉范字叔度爲蜀郡太守削火令但嚴使儲
水而巳百姓歌之曰廉叔度來何暮不禁火人安堵平生
無𥜗今五袴
又曰范丹字史雲爲萊蕪長遭黨錮事推鹿車載妻子捃
拾自資有時絶粮丹言貌無改閭里歌之曰甑中生塵范
史雲釜中生魚范萊蕪
又曰朱暉爲臨淮太守抑強絶雅歲常豊熟人爲之歌曰
強直自遂南陽朱季吏畏其威人懷其惠
又曰張堪爲漁陽太守勸人耕種以致豊冨百姓歌曰桑
無附枝麥秀兩岐張君爲政樂不可支
吳錄曰彭循字子陽毗陵人建國二年海賊丁儀等萬人
據吳太守秋君聞循勇謀以守令循與儀相見陳說利害
應時散隆民歌之曰時歲倉卒賊縱横大戟強弩不可當頼
遇賢令彭子陽
又曰王譚字世容爲成武令民服德化宿惡奔逆父老歌
之曰王世容治無雙省傜役盗賊空
晉書束晳傳太康中郡界大旱晳爲邑人請雨三日而雨
注衆謂晳誠感爲作歌曰束先生通神明請天三日甘雨
零零我黍以育我稷以成何以醻之報束先生
又曰鄧攸爲吳郡守刑政清明百姓歡悅爲中興良守後
稱疾去職郡常有送迎錢數百萬攸去郡不受一錢百姓
數千人留牽攸舡不得進攸乃少停夜中發去吳人歌之
曰纔如打五鼓雞鳴天欲曙鄧侯挽不留謝令推不去
又曰徐州刺史吕虔檄王祥爲別駕祥年垂耳順固辭不
受爲具車牛祥乃應召虔委以州事于時寇盗充斥祥率
勵兵士頻討破之州界清静政化大行時人歌之曰海沂
之康實頼王祥邦國不空別駕之功
又曰諸葛恢字道明荀闓字道明蔡謨字道明皆有名譽
號曰中興三明時人歌之曰京師三明各有名蔡氏儒雅
荀葛廉清
王隠晉書曰應詹爲南平郡郡人歌之曰亂離旣著殆爲
灰朽僥倖之運頼兹應后蔭我塗炭惠隆丘阜潤曰江海
恩猶父母
崔鴻前秦錄曰王猛化洽六州人移風變百姓歌之曰長
安大街夾樹楊槐下走朱輪上有鸞栖英彦雲集誨我人
黎
又曰符堅時鳳皇集于東闕歌之曰鳳皇于飛其羽翼翼
淵哉聖后饗齡萬億
崔鴻崔氏家傳曰崔瑗爲汲令開溝澮興造稲田長老歌
之曰上天降神明錫我慈仁父臨人布德澤恩惠施以序
唐書顔師古叔父遊秦武德初累遷廉州刺史封臨沂縣
男時劉黑闥初平人多以強暴寡禮風俗未安遊秦撫恤
境内禮讓大行邑人歌之曰廉州顔有道性行同莊老愛
人如赤子不煞非時草高祖璽書勞勉之
韓子曰齊桓公飲酒醉遺其冠耻之管仲曰公胡不雪之
以政公曰善因發困倉賜貧窮論囹圄三日而人歌之曰
公胡不復遺其冠乎
吕氏春秋曰魏襄王使吳起爲鄴令引漳水灌田民大得
利相與歌曰鄴有吳聖令爲公决漳水灌鄴旁終古斥鹵
生稻粱
世說曰郗超王珣並以雋才爲桓温大司馬所眷珣爲主
簿超爲記室參軍超多鬚珣形狀短小時人爲之歌曰髯
參軍短主簿能令公喜能令公怒
常璩華陽國志曰吳資字元約爲巴郡太守屢獲豐年人
歌之曰習習晨風動澍雨潤乎苗我后恤時務我人以優
饒
劉向新序曰季子以劒帶徐君墓樹徐人嘉而歌之曰延
陵季子不忘舊故千金之劒以帶丘墓
陳留耆舊傳曰爰珍除六令吏人訟息教誨其子弟歌之
曰我有田疇爰父殖置我有子弟爰父教誨
襄陽耆舊傳曰山季倫每臨習池未嘗不大醉而還曰我
高陽地也襄陵城中小兒歌之曰山公出何去往至高陽
池日夕倒載歸酩酊無所知時時能騎馬到着白接籬舉
鞭向葛強何如并州兒
又曰襄陽太守胡烈有惠化百姓歌曰美哉明后儁哲惟
嶷陶廣乹坤周孔是則文武播暢威振遐域
謠
爾雅曰徒歌曰謠
漢書曰石顯失權數月丞相條奏顯舊惡及其黨牢梁陳
順皆免官顯與妻子徒歸故郡憂懣不食道病死諸所交
結以顯爲官廢罷少府五鹿充宗左遷玄菟太守御史中
丞伊嘉爲鴈門都尉長安謠曰伊徙鴈鹿菟去牢與陳石
無徒
袁山松後漢書曰桓帝時朝廷日亂李膺風格秀整高自
標尚後進之士升其堂者以爲登龍門大學生三萬餘人
牓天下士上稱三君次八俊次八顧次八及次八厨猶右
之八元八凱也因爲七言謠曰不畏強禦陳仲舉九卿直
言有陳蕃天下模楷李元禮天下好交荀伯條天下英秀
王叔茂天下冰楞王秀陵天下忠平魏少英天下稽古劉
伯祖天下良輔杜周甫天下才英趙仲經
司馬彪續漢書曰張霸爲會稽太守越賊束手歸附童謠
曰弃我戟捐我矛盗賊盡吏皆休
又曰蜀童謠曰黃牛白腹五銖當復時公孫述僣號於蜀
時人竊言王莽稱黃述欲繼之故稱漢家貨泉當復也
又曰桓帝時汝南太守宗資任用功曹范滂中人以下共
嫉之作七言謠曰汝南太守范孟慱南陽宗資主畫諾
東觀漢記曰王渙除河内温令商賈露宿人開門卧人爲
作謠曰王稚子代未有平徭役百姓喜
吳志曰周瑜少精意於音樂三爵之後其有闕誤瑜必知
之知之必頋時人謠曰曲有誤周郎頋
晉書曰羊祜以伐吳必藉上流之勢又時吳有童謠曰阿
童復阿童銜刀浮渡江不畏岸上獸但畏水中龍祜聞之
曰此必水軍有功但當思應其名者耳
又曰杜預遣周旨伍巢等伏兵樂鄕城外孫歆遣軍出拒
王濬大敗而還旨等發伏兵隨歆軍而入直至帳下虜歆
而還故軍中爲之謠曰以討伐戰一當萬於是進逼江陵
又曰太始中爲賈充等謠曰賈裴王乱紀綱王裴賈濟天
下言亡魏而成晉也
王隠晉書曰裴秀纔十餘歲叔父徽有聲名賓客詣徽出
則過秀時人謠曰後進領䄂有裴秀
又曰杜預開楊口起夏口水道洪洞逹巴陵經千餘里内
寫長江之險外通零桂之漕南土美而謠之曰後世無叛
由杜翁孰識智名與勇功
又曰潘岳字安仁清辯能屬文早辟賈充府太子舍人出
爲河陽令以仕次宜爲郎不得意時僕射山濤領選岳内
非之密作謠曰閣道東有大牛王濟鞅裴楷鞦和嶠刺促
不得休
崔鴻後趙錄曰張樓爲臨水長嚴政酷刑殘忍無惠人謠
之曰陽平張樓頭如箱見人切齒劇虎狼
崔鴻前秦錄曰符洪母姜氏因寢産洪驚悸而寤先是隴
右大霖雨百姓苦之謠曰雨若不止洪水必起故名之曰
洪
又曰初符生夢大魚食蒲又長安謠曰東海大魚化爲龍
男便為王女爲公問在何所洛門東海堅將也時爲龍驤
將軍第在洛門之東是月生以謠夢之故誅侍中魚遵
趙書曰劉膠討陳安於隴城安下小將劉牙趙牢路松多
堅戍不下城内得安死力謠曰隴上徤兒曰陳安軀幹雖
小腹中寬愛養將士同心肝騄&KR0865;駮馬鐵瑕鞍七尺大刀
配齊鐶丈八蛇矛左右盤十盪十决無當前百騎俱出如
雲浮追者千萬騎悠悠戰始三交失蛇矛十騎俱盪九騎
留弃我騄&KR0865;攀巖悲天降雨迨者休阿呵嗚乎奈子乎嗚
呼阿呵柰子何
又曰汲桑六月盛暑而重裘累茵使人扇之患不清凉斬
扇者時軍中爲之謠曰士爲將軍何可羞六月重茵被納
裘不識寒暑斷他頭
又曰燕人龐世爲光禄動奏案豪強苛尅人物咸懼疾之
及卒門無弔客時人爲之謠曰龐家之巷車馬鱗鱗泥丸
之曰無弔賓弔賓不來何所因由性苛尅寡所親
隋書曰韓擒虎先是江東有謠曰黃斑青騘馬發自夀陽
溪來時冬氣木去日春風始皆不知所謂擒虎夲名豹平
陳之際又乘青騘馬往反時節與謠相應至時是方悟
列子曰堯微服遊於康衢開童謠曰立我蒸民莫匪𡭗極
不識不知順帝之則
抱朴子曰童謠猶助聖人之耳目豈况墳素之宏博哉
益部耆舊傳曰王忳字少林詣京師於客見諸生病甚困
生謂忳曰腰下有金十斤願以相與乞收藏尸骸未問姓
名呼吸因絶忳賣金一斤以給棺絮九斤置生腰下後署
大度亭長到亭日有馬一疋到亭中其日大風有一繡被
隨風以來後忳騎馬突入金彦父見曰真得盗矣忳說馬
狀又取被示之彦父帳然曰被馬俱止卿有何隂德忳具
說葬諸生事彦父曰此吾子也遣迎彦喪金具存民謠之
曰信哉少林世爲遇飛被走馬與鬼語
陳留耆舊傳曰吳祐爲恒農令勸善懲姦貪濁出境甘露
降年榖豊童謠曰君不我憂人何以休不行界署焉知人
處
商氏世傳曰商亮字子華舉孝廉到陽城遇兩虎争一羊
亮案劒直前斬羊虎乃各以其半去時人爲之謠曰石里
之勇商子華暴虎見之藏瓜牙
常璩華陽國志曰閻慮字孟度爲綿竹令以禮讓爲夲童
謠曰閻君賦政明且昶蠲苛去碎以禮讓
劉恭叔異苑曰晉時長安謠曰秦川中血没踠唯有凉州
倚柱看及惠愍之間關内殱破浮血丹溧張䡄擁衆一方
威恩共著︻太平御覽卷第四百六十五
