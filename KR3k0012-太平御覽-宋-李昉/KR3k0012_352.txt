太平御覽卷第三百五十二
兵部八十三
戟上
釋名曰戟格也旁有枝格也戈勾矛戟也戈過也所刺則
决過所勾引制之不得過也車戟曰常長丈六尺車上所
持也八尺曰尋倍尋曰常故稱常也手戟手所持擿之戟
也
說文曰戈平頭戟也從戈一横之象形也戟有枝兵也戟
讀若棘鏌鎁大戟也
方言曰戟楚謂之孑(鄭璞曰取名於鈎孑也)凡戟而無刃秦晉之間
謂之子或謂之鏔(音寅)吴楊之間謂之戈東齊秦晉之間謂
其大者曰鏝(莫干切)胡其典者謂之句孑鏝胡(即今鷄鳴句孑戟也)南
楚宛郢謂之匽(音匽)戟其柄自關而西謂之秘(音秘)或謂之殳
(音殊)
廣雅曰匽謂之雄戟
太公兵法曰戟之神名大將
趙氏兵書曰戟參星主之
周禮曰掌舍爲壇壝(音遺)宫棘門(鄭司農云棘門以戟爲門也)
左傳曰鄭伯將伐許授兵於太宫公孫閼與穎考叔爭車
考叔挾輈以走(輈車轅也)子都技棘以逐之(棘戟也)及大逵不及
子都怒(都閼字也)
又曰莊公四年楚武王荆尸授師孑焉以伐隨(尸陳也子者戟然則)
(楚始於此參用戟爲陳也)
又曰鄭公子歸生受命于楚伐宋宋華元禦之戰于大棘
宋師敗績囚華元狂狡輅鄭人鄭人入於井(狂狡宋大夫輅迎也)倒
戟而出之獲狂狡君子曰失禮違命宜其爲禽也
又曰晉侯飲趙盾酒伏甲將攻之遂跣以下公族夫熬犬
焉靈輙倒戟以禦公徒而免之問何故曰翳桑之餓人
也
又曰諸侯伐偪陽狄虒弥建大軍之輪蒙之以甲爲櫓左
執之右拔戟成一隊
又曰欒氏乘公門范宣子謂鞅曰矢及君屋死之鞅用劒
以帥卒(用劒短兵接欲致死也)欒氏退攝車從之遇欒樂(樂盈之族)曰樂
射之不中又注(注属矢於弦)則乘槐本而覆或以戟鉤之斷肘
而死
周書曰年飢上用輿曲輈不漆矛戟縷纏羽旄不擇鳥
史記曰平原君與楚合從言其利害日出而言之日中不
决毛遂按劒而前曰今楚地方五千里持戟百萬此霸王
之資也
又曰蘇秦說韓王曰韓之劒戟皆出於冥山棠谿
漢書曰項羽令壯士挑戰漢有善騎射曰樓煩(應劭曰樓須今樓煩)
(縣是也)楚戰三合樓煩輙射殺之羽大怒自被甲持戟挑戰
樓煩欲射羽瞋目叱之樓煩目不能視手不能發走還入
壁不復敢出
又曰田肯賀上曰秦形勝之國也帶河阻山懸隔千里持
戟百萬懸隔(千里之外秦得百二馬齊地方二千里持戟百萬齊得十二焉非親子弟莫可)使王
齊者也
又曰奉天子法駕迎皇帝代邸皇帝入未央宫有謁者十
人持戟衛端門曰天子在足下何爲者不得入
又曰漢七年長樂宫成於是皇帝輦出房百官執戟傳警
引諸侯王以下至吏六百石以次奉賀
又曰息夫躬云諸曹以下僕遫(音速)不足數卒有強弩圍城
長戟指闕陛下誰與備之
又曰晁錯上言曰兩陣相近平地淺草可前可後此長戟
之地也劒楯三不當一
又曰灌夫字仲[孑(焉-正+?)]父孟死吴軍夫奮曰願取吴王若將軍
頭以報父仇於是夫被甲持戟募軍中壯士所善願從數
十人及出壁門莫敢前獨兩人及從奴十餘騎馳入吴軍
至戲(音麾)下所殺傷數十人
又曰揚雄位不過執戟
又曰八月飲酎行祠孝昭廟是時霍氏外孫代郡太守任
宣坐謀反誅宣子章爲公車丞亡在渭城界中夜祇服入
廟執戟立廟門待上至欲爲逆發覺伏誅
後漢書曰光武署銚期爲賊曹掾上略地向北期從徇薊
時王郎檄書到薊中起兵應郎光武趍駕出百姓聚觀諠
呼滿道遮路不得行期騎馬奮戟嗔目大呼左右曰䟆(周禮)
(隷僕掌䟆宫中之事鄭衆曰止行清道也若今警蹕說文䟆與蹕同)衆皆披靡
東觀漢記曰吴漢與蘇茂周建戰漢躬被甲持戟告令諸
部將曰聞鼓聲皆大呼俱進後至者斬遂鼓而進賊兵大
破
又曰建武四年隗囂遣馬援奏課京師因曰臣與公孫述
同縣少小相善臣前往蜀述陛戟乃見臣今臣遠從異方
來陛下何以知臣非刺客姦人而簡易若是上大笑
又曰田邑字伯玉爲上黨太守時更始遣鮑永馮衍屯太
原永衍恐其先降說之曰晏嬰臨盟擬以曲戟不易其辭
又曰楊政字子行師事博士范升建武中范升爲太常丞
爲去妻所誣告坐事繫獄當伏重罪政以車駕出時伏道
邊抱升子持車叩頭武騎虎賁恐驚馬引弓射之不去旄
頭以戟义政傷胸前政遂涕泣求哀上即尺一出升
又曰孫程與王康等斬江京等迎立濟隂王是爲順帝閻
顯弟景爲衛尉從省中還外府收兵至盛德門尚書郭鎮
率直宿羽林出逢景景因斫鎮不中鎮劒擊景墮車左右
以戟义其胸禽之送廷尉
謝承後漢書曰彭循字子陽太守祕君聞循義勇多謀請
循以守吳令民歌之曰時歲倉卒盗賊縱横大戟強弩不
可當賴遇賢令彭子陽
司馬彪續漢書曰楊仁字文義巴郡人顯宗特詔𥙷北宫
衛士及帝崩時諸馬貴盛各爭欲入宫仁被甲持戟嚴勒
門衛莫敢輕進者肅宗旣立諸馬共譛仁上知其忠愈善
之
張瀅漢南記曰陳蕃等欲除諸黃門謀泄閽寺之黨於宫
中詐稱驚云外有反者蕃奔入宫小黃門朱寓逆以戟刺
蕃
魏志曰董卓恐人謀巳常以吕布自衛嘗失意拔手戟擿
布布拳捷之由是隂怨卓(英雄記又載吕布詣董卓卓嘗拔戟擲之言布亂其私室)
又曰袁術遣將紀靈等步騎三萬攻劉備備求救於吕布
嚴步兵千騎二百馳往赴備布謂靈等曰布性不憙合鬪
但憙解鬪耳布令門候於營門中舉一隻戟布言諸君觀
布射戟小支一發中者諸君當解去不中可留鬪布舉弓
射戟正中小支諸將皆驚言將軍天威也明日歡會然後
各罷
又曰張繡反襲太祖營太祖出戰不利典韋以長戟左右
擊之一义輙十餘(音矛)摧左右死傷者略盡韋被數十創
短兵接戰賊前搏之韋雙挾兩戟擊殺之餘賊不敢前
又曰典韋好持大雙戟與長刀軍中爲之語曰帳下壯士
有典軍持一雙戟八十斤
王沈魏書曰太祖討吕布於濮陽布有别屯在濮西相持
太祖募隱陳典韋先占但持長矛撩戟時西面又急韋左
手持十餘戟大呼起所抵無不應手倒者
魚豢魏略曰徐庶字元直少好任俠爲人報讎白琧(烏各切)
突面被髮而走爲吏所得乃感激弃其刀戟更絹巾單衣
折節學問
吴志曰孫權拜諸葛恪丹陽太守授&KR1654;戟武騎作鼓吹導
引歸家
又曰孫權乘馬射虎庱亭(庱懅陵切)馬爲虎所傷權投以雙戟
虎遂却
又曰太史慈劉繇使循騎卒遇孫策慈便前鬪正與策對
刺慈馬以攬慈項上手戟慈亦得策兜鍪
又曰孫綝遣中書郎李崇奪孫亮璽綬徵立琅邪王休奉
書於休曰綝以薄才見授大任不能輔導陛下頃月以來
多所造立親近劉承悅於美色敗壞藏中矛戟五千餘枚
以爲戲具
韋昭吴書曰凌統怨甘寧殺其父操嘗於吕蒙舍會酒酣
統乃以刀舞寧起曰能雙戟舞蒙曰寧雖能未若蒙之巧
也因操刀持楯以身分之
張勃吴錄曰嚴白虎使弟輿詣長沙桓王請和許之輿請
與王獨會面約旣會王引白削斫席輿體動王知其無能
以手戟投之立死
蜀志曰兩鑲(音孃)是謂閇木戶持雙戟是謂坐鐵室也
常璩華陽國志曰荆邯記公孫述曰昔漢祖敗而復征故
能禽秦亡楚以弱爲強况今地方數千杖戟百萬
晉書曰賈后字南風初爲太子妃性酷虐嘗手殺數人或
以戟擲孕妾子隨刃墮地帝聞之大怒欲廢之
又曰楊駿字文長爲賈后所誅初温縣有人如狂造書曰
光光文長大戟爲牆毒藥雖行戟還自傷及駿居內府以
戟爲衛至兵入駿府逃于馬廐以戟殺之
又曰裴楷有知人之鑒謂鍾會如觀武庫森森見矛戟在
前
王隱晉書曰上聞賈妃酷妬戟擿諸孕子者皆墮巳治
金墉城當廢之趙粲救於內荀勗請於外故不廢焉
又曰祖逖軍大飢進據食犬丘城樊雅遣六十餘人入逖
營拔戟楯大呼向逖逖軍人夜不知何賊多少皆欲散走
崔鴻前趙錄曰杜育字子光濮陽人少爲賊其母每怒育
曰天下將亂且以習膽如意望封侯不如意伹不使他斫
人頭曾爲賊圍衣甲三重持戟蓬轉而出
又曰劉聦獵上林以愍帝行車騎將軍戎服執戟前導觀
者指曰此故長安天子
崔鴻後趙錄曰冉閔所乘赤馬曰朱龍日行千里左杖雙
刃矛右執鈎戟斬鮮卑三百餘級
齊書曰宋升平三年尤里封人於官高湖際得瑞靸(蘇合切)
戟三杖旁有古字
隋書曰柳彧爲屯田侍郎固讓弗許時制三品已上門皆
列戟左僕射高熲子弘德封應國公申牒請戟彧判曰僕射
之子更不異居父之戟槊已列門外尊有厭卑之義子有
避父之禮豈容外門旣設內閣又施事竟不行熲聞而歎
伏
家語曰孔子北遊登于農山之上子路子貢顔回侍側孔
子曰二三子各言𡭗志吾將擇焉顔回曰回願得明王聖
主而相之敷其五教導之禮樂使城郭不脩溝池不越鑄
劒戟爲農器放馬牛於原藪室家無離曠之思千載無戰
鬪之患夫子懔然曰美哉德也
陸賈楚漢春秋曰沛公脫身鴻門從間道至軍張良韓信
乃謁項王軍門曰沛公使臣奉白璧一隻獻大王足下玉
斗一隻獻大將軍足下亞父受玉斗置地戟撞破之
樂資春秋後傳曰聶政拔劒至韓韓相方坐府上持兵戟
而衛侍者甚衆聶政直入上陛刺殺俠累
戰國策曰蘇秦說惠王曰夫徒處而致利安坐而廣地雖古
五帝三王五伯明主賢君常欲坐而致之其勢不能故以
戰續之寬則兩軍相守迫則杖戟相撞
又曰齊王建入朝於秦雍門司馬横戟當馬前曰所爲立
王者爲社稷王何以去社稷而入秦王不聽遂入秦
英雄記曰吕布白陳登使詣曹操求徐州牧不得登還布
怒拔戟斫机曰不惟吾所求無獲但爲卿父子所賣耳登不
爲動容徐對曰登見曹公言飬將軍譬如飬虎當飽其肉
不飽則將噬人公曰不如卿言譬如養鷹飢則爲用飽則
颺去其言如此布意乃解王隆漢官解詁曰衛尉宫闕
周廬殿掖屯陳夾道當兵交戟(胡伯始曰謂諸門郎閣陳屯士夾其道旁當兵以示威武)
(交戟以遮妄出入者也)
應劭漢官儀曰舊制太子食湯沐十縣家令領主自有宫
置周衛交戟五日一朝因坐東廂省視膳食
東方朔傳曰武帝坐未央前殿天雨新止朔執戟在殿陛
遥指獨語上見呼問之朔對曰殿後栢樹上有鵲立枯枝
上東向鳴上遣侍中視之如朔言上問何以知之朔曰風
從東來鵲尾旁風則傾背風則蹷必當順風而立故知東
向鳴也新雨生枝滑故枝澁故立枯枝上上大笑賜帛十
疋
又曰孝武元封三年作栢梁臺召群臣有能爲七言者乃
得上坐衛尉口周衛交戟禁不時
陳壽益部耆舊傳曰張霸遷會稽太守是後盗賊衰少野
無遺寇童謠曰弃若戟弃若矛盗賊盡吏皆休
蕭廣濟孝子傳曰魏陽不知何處人獨與父居父有刀戟
市南少年求之陽曰老父所服不敢相許少年怒道逢陽
父打傷叩頭請罪父没陽斷少年頭以謝父冡前
師覺授孝子傳曰仲子崔者仲由之子也子路仕衛赴蒯
聵之亂衛人于黶遂殺之子崔旣長欲報父讎黶知之曰
夫君子不掩人之不備湏後日於城西决戰其日黶持蒲
弓木戟與崔戰而死
張敞晉東宫舊事曰東列崇福門門各羌楯十幡雞鳴戟
十張
太平御覽卷第三百五十二
