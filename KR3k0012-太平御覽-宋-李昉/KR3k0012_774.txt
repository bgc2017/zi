太平御覽卷第七百七十四
車部三
輅輿(同輿附)輦
輅
釋名曰天子所乘曰輅輅亦車也謂之輅言行路也金
輅以金玉飾車也象輅革輅木輅各隨所名也
書曰大輅在賓階面綴輅在阼階面(大路王綴輅金面前皆南饗)先輅
在左塾之前(先輅象以輅木金王象皆以飾車木則無飾背以在路寝門内左右塾北面凡陳列皆象)
(成王生時)
禮曰大輅者天子之車也
又曰鸞車有虞氏之輅也軥(音鈎)車夏后氏之輅也
又曰天子居青陽左个乘青輅駕蒼龍天子居明堂左个
乘朱輅駕芩駵天子居太廟太室乘黃輅駕黃龍天子居
緫章左个乘白輅駕白駱天子居玄堂左个乘玄輅駕鐡
驪
周禮曰有虞氏上陶夏后上匠殷人上梓周人上輅
又曰王之五路一曰玉路錫樊纓十月再就建太常十有
二斿以祀金路鈎樊纓九就建大旂以賓同姓以封象路
朱樊纓七就建大赤以朝異姓以封革路龍勒條纓五就
建大帛以即戎以封四衛木輅前樊鵠纓建大麾以田以
封蕃國
又曰王后之五路重翟錫面朱緫厭翟勒面績緫安車雕
面鷖緫皆有容蓋翟車皃面組緫有握輦車組輓有翣羽
蓋
左傳曰清廟茅屋大路越(音活)席大羹不致粢食(音寺)不鑿昭
其儉也
又曰賜之大輅之服戎輅之服
論語曰行夏之時乘殷之輅服周之冕
說苑曰晏子朝乘弊車駕駑馬景公見之曰嘻天子之禄
寡耶何乘不佼(古巧切)之甚也晏子對曰頼君之賜得以壽
三族及國交遊皆得生焉臣得煖衣飽食弊車駑馬以奉
其身於世足矣晏子出公使梁立據遺之輅車乘馬三反
不受公不悅趣(音促)召晏子曰夫子不受寡人亦不受晏子
對曰君使臣臨百官之吏節其衣服食飲之飬以先齊國
之民然猶恐其侈靡而不頋其行也仐輅車乘馬君乘之
上臣亦乘之下民之無義侈其衣食而不頋其行者臣無
以禁之遂讓不受也
董巴輿服志曰殷瑞山車金根之色殷人以爲大輅於是
秦皇作金根之車漢承秦制爲乘輿即孔子所謂乘殷之
輅也
鹵簿令曰玉輅駕六馬太僕卿馭駕士三十二人並平巾
幘青衫大口袴千牛衛將軍一人陪乘執金裝長刀御乘
輦其輅衫腰輿後行次金輅象輅革輅木輅以次相隨並
駕六馬各駕士三十二人並平巾幘大口袴衫色各從輅
色次五副輅駕士各二十人衣服同正輅次耕根車駕六
馬士三十二人服同玉輅
又曰皇太子金輅駕四馬僕寺令馭左右率府卒一人執
儀刀陪乘駕士二十二人並平巾幘緋帔衫大口袴
又曰王公巳下象輅駕四馬佐二人立侍一人武弁朱衣
革帶在左一人緋裲襠大口袴執刀在右駕士十二人平
巾幘緋衫大口袴
又曰玉輅青質以玉飾諸末重輿左青龍右白虎金鳳翅
畫苢文鳥獸黃屋左纛金鳳一在軾前十二鑾在衡(輅耕根)
(鑾數皆准此其副則八)二鈴在式龍輈設鄣塵青蓋繡飾黃裏博山
鏡子樹羽輪金根朱班重牙左建旂十有二旒旒皆畫升
龍其長曳地右載闟(許及切)戟長四尺廣三尺黻文旂首金
龍頭㗸結綬及鈴緌駕蒼龍金緵(亡黯切)方釳(許乞切)插翟尾
五焦鏤錫鞶纓十有二就(錫馬當顱金爲之鞶馬大帶纓馬决皆以五彩罽飾之就成也)
祭祀納后則供之金輅赤質以金飾諸末餘與玉輅同駕
赤駵饗射祀還飲至則供之象輅黃質以象飾諸末餘同
玉輅駕黃駵行道則供之革輅白質輓(莫官切)之以革餘同
玉輅駕白駱廵狩臨兵事則供之木輅黑質以&KR0238;飾諸末
餘與玉輅同駕黑駵田獵則供之諸盖旌旗及鞶纓皆從
輅色黃裏俱用黃其鏤錫與五輅同耕根車青質盖三重
餘同玉輅籍田則供之
又曰皇太子金輅赤質以金飾諸末重輅箱畫苣文鳥獸
黃屋伏鹿軾龍輈金鳳一在軾前設鄣塵朱盖黃裏輪畫
朱牙左建旂九旒右載闟戟旂首金龍頭銜結綬及鈴緌
駕赤駵四鑾在衡二鈴在軾金緵方釳挣翟尾五焦鏤錫
鞶纓九就從祀享正冬大朝納妃則供之
又曰王公以下象輅以象飾諸末朱班輅八鸞在衡左建
旗(旗畫龍外一降)升一右載闟戟革輅以革飾諸末左建旜(通帛爲旜)
餘同象輅木輅以&KR0238;飾之餘同革輅諸輅皆朱質朱盖朱
旂旜一品九旒二品八旒三品七旒四品六旒其鞶纓就
數皆淮此
張子平東京賦曰天子乃撫玉輅乘時龍
又曰乘鑾輅而駕蒼龍
又曰奉引旣睪先輅乃發
又曰龍輅充庭雲旗拂霓
輿
周易曰君子得輿民所載也
又曰輿說輻夫妻反目象曰輿說輻中無尤也
又曰壯于大輿之輹
又曰見輿曳其牛掣其人天且劓無初有終象曰見輿曳
位不當也無初有終遇剛也
續漢書輿服志曰上古聖人見轉蓬始知爲輅輅行可載
因物生智後爲之輿
晉書曰王道有羸疾不堪朝會顯宗親幸之置酒作樂又
詔自今巳後輿載入殿不得施拜
晉諸公讃曰司徒傅以足疾遜位不許板輿上殿
晉起居注曰太始四年正門臨軒詔太宰安平生孚載輿
昇殿
宋書曰陶潜解印後有脚疾使一門生二兒舉藍輿詣王
弘旣至欣然而與之飲酌
語林曰武侯與宣王在渭濱將戰宣王戎服莅事使人視
武侯乘輿葛巾持白羽扇指麾三軍皆隨其進止宣皇聞
而嘆曰可謂名士
世說曰孟旭未逹時家貧在京常見王恭乘高輿服鶴氅
裘于時微雪旭於籬間窺之歎曰此真神仙中人也
陳留耆舊傳曰洛陽令董宣死後詔使視之有蘭輿一乘
白馬一疋帝曰宣之清死乃知之
幽明錄曰謝安石當桓温之世恒懼不全夜忽夢乘桓輿
行十六里見一白雞而止莫有解此夢者及温死後代居
宰相歴十六年而得病安方悟云乘桓輿者代君其位也
十六里者得十六年也見白雞生者今太歲在酉吾病殆
不起乎少日而卒
淮南子曰以天爲盖以地爲輿四時爲馬
韓子曰輿人成輿則欲人富貴也非輿人仁不貴則不售
也
潘安仁閑居賦曰太夫人乃御板輿升輕軒遠覽王畿近
周家國
左太冲蜀都賦曰車輿雜沓冠帶混弁
張子平東京賦曰乘輿廵乎岱岳勸稼穡於原陸
又曰皇輿夙駕䡨(仕佳切)於東階(䡨脚也)
曹子建七啓云駕超野之駟乘追風之輿
宋玉高唐賦曰王乃乘玉輿駟倉螭
同輿
魏志曰太祖軍摩陂召夏侯惇常與同輿載諸將無得比者
蜀志曰曹公東征吕布於下邳先主從曹公還表先主爲
左將軍禮之愈重出則同輿
吳志曰大子登字子高善待僚屬略同布衣之禮諸葛恪
頋譚等或同轝而載
晉中興書曰紀膽字士遠爲鎮東左長史丹陽宣城新安
三郡中正上常幸瞻家同乘輿還府瞻甚見遇鄕郡榮之
輦
傳曰猛獲奔衛南宮萬奔陳以乘車輦其母一日而至
又曰齊慶克通于聲孟子與婦人蒙衣乘輦而入于閎(巷門)
又曰孟氏之臣秦莒父輦重如役莒父孟獻子家臣步挽
重車以從師
榖梁傳曰晉君召伯尊而問焉伯尊來遇輦者輦者不辟
使車右下而鞭之(凡車將左右御在中有力之人在右所以備非常)
爾雅曰徒禦不驚輦名也
漢書曰淮南王長早失母常附吕后孝惠然常心怨辟陽
侯孝文初即位自以爲最親驕蹇數不奉法上寬赦之三
年入朝從上入苑獵與上同輦帝謂爲太兄
又曰傅昭儀有寵於上生定陶恭王多伎藝上甚愛之㘴
則同席行湏同輦
又曰班婕妤班况之女孝成帝婕妤也賢才通辨帝遊於
後庭嘗欲與同輦婕妤辤曰觀古賢聖之君皆有名臣在
側三代末主乃有嬖妾今欲同輦無乃似之乎上善其言
而止太后聞之喜曰古有樊姬仐有班婕妤
漢武故事曰又起明光宫發燕趙美女二千人充之常從
行國載之後車與上同輦者十六人員數恒滿
又曰上嘗輦至郎署見一人老郎鬢眉皓白上顔名駟江
都人上問公何時爲郎何其老也對曰臣文帝時爲郎
上曰何其不遇也駟曰文帝好文而臣好武景帝好老而臣
尚少陛下好少而臣巳老是以三世不遇
晉書曰山濤吳平之後詔天下罷軍役示海内大安州郡
悉去兵大郡置武吏百人小郡五十人帝嘗講武于宣武
場濤時有疾詔乘步輦從因與盧欽論用兵之本以爲不
宜去州郡武備其論甚精于時咸以濤不學孫吳而闇與
之合帝稱之曰天下名言也而不能用及永寧之後屢有
變難宼賊歘起郡國皆以無備不能制天下遂以大亂如
濤言焉
又曰張敞東宫舊事太子有卧輦步輿
王韶晉紀曰義軍起桓玄問衆曰朕其敗乎曹靖之對曰
神怒民怨臣實憂懼玄曰神何爲怒民何爲怨對曰移晉
宗廟飄零落薄無所祭之不及於祖此其所以怒也玄曰
卿何不諫對曰輦上諸君皆以爲堯舜之世臣何敢諫
又曰梁冀與妻孫壽共乘輦張羽蓋飾以金銀以騁娛樂
晉公卿禮祑曰太宰平王給雲母輦
晉太康起居注曰齊王歸蕃詔賜香衣輦一乘
後魏書禮志曰大樓輦輈十二加以玉飾衡輪雕采與輅
同駕牛十二
又曰乾象輦羽葆圓盖畫日月五星二十八宿天階雲漢
山林雲氣仙聖賢明忠孝節義遊龍飛鳳朱雀玄武白
虎青龍竒禽異獸可爲飾者皆亦圖焉太皇太后助祭
郊廟則乘之
鄴中記曰石虎大駕有金銀輦雲母輦武㓻輦數百乘
虎皇后出乘嵩路輦文或玉路輦或朱&KR0238;卧輦純以雲母
代紗中外四望皆通徹
又曰石虎少遊獵體轉壯大不復乘馬作獵輦使二十人
擔之如今之步輦上安徘徊曲盖㘴處轉關床若射鳥獸
宜有所向關隨身而轉
王君内傳曰神人乘三雲之輦
拾遺記曰周穆王馭黃金碧玉之輦從朝至暮而窮宇宙
之内
潘岳籍田賦曰天子御玉輦蔭華盖金銀照曜以炯晃龍
驥騰驤而沛艾
鄒陽上吳王書曰闘城不休救兵不至死者相隨輦車相
屬轉象流輸千里不絶
枚叔七發曰出輿入輦命曰蹷痿之機
又云輦道斜交隄池紆曲
曹子建公讌詩云輕輦隨風移
劉公幹公讌詩云輦車飛素質從者盈路傍
丘希範應詔詩云輕荑承玉輦細草籍龍騎(漢草輦從上行)
太平御覽卷第七百七十四
