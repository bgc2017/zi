太平御覽卷第八百四十二
百榖部六
黍稌粱東薔
黍
尚書君陳曰我聞曰至冶馨香感于神明黍稷非馨明德
惟馨
又盤庚曰若農不服田畒㒺有黍稷
尚書大傳曰夏昏火中可以種黍
韓詩外傳黍離曰彼黍離離彼稷之苗(薛君注曰詩人求巳凡不)
(得憂不識物視彼黍乃以爲稷)
毛詩曰黍離閔宗周也彼黍離離彼稷之苗行邁靡靡中
心搖摇
又甫田曰今適南畒或秐或黍稷薿薿(薿薿盛皃也)
又魚藻黍苗曰芃芃黍苗隂雨膏之
儀禮㛰禮曰贊設黍于醬東
又特牲饋食禮曰佐食搏黍授祝祝以授尸
禮記月令曰仲夏之月農乃登黍
又曲禮曰黍曰薌合
又内則曰羊宜黍豕宜稷
左傳昭公曰其藏冰也黑牡秬黍以享司寒(杜預注曰黑牲秬黍也司)
(寒北方玄冥之神也故物皆用黑有事於冰故祭其神以上黍)
春秋佐助期曰黍神名侜侫蘭郝
春秋說題辭曰精移火轉生黍夏出秋改(杜預注曰云春之夏故移也農)
(書曰黍之言暑也必湏暑改得隂乃成也)黍者緒也故其立字禾入米爲黍爲酒
以扶老(爲酒以序尊卑且禾爲柔物亦宜養老也)
爾雅曰秬黑黍杯一稃二米(郭璞注曰秠亦黑黍但中興黍米異耳漢和帝時任城生)
(黑黍或三四實一黍二米得黍三斛八㪷是也)
史記封禪書曰管仲說桓公曰古者封禪鄗上黍所以爲
盛(應劭注曰鄗上山也音曜)
漢書曰冀州民五男三女畜宜牛羊榖宜黍稷
後漢書曰承宫遭天下喪亂遂將諸生避地漢中後與妻
子之蒙隂山肆力耕種禾黍將熟人有認之者宫不與計
推之而去由是顯名
晉書曰劉聦時河東大蝗唯不食黍豆靳准率部人收而
埋之哭聲聞於十餘里後乃鑚土飛出復食黍豆平陽飢
甚
崔鴻十六國春秋前秦錄曰符堅讌羣臣于釣臺祕書侍
郎趙整以堅頗好酒因爲酒德之歌曰穫黍西秦採麥東
齊春封夏發鼻納心迷
隋書曰李士謙隱居有牛犯其田者士謙牽置凉處飼之
過於夲主望見盗刈其禾黍者默而避之其家僮嘗執盗
粟者士謙慰諭之曰窮困所致義無相責遽令放之
又曰李士謙自以少孤未嘗飲酒食肉口無殺害之言至
於親賓來萃輙陳罇爼對之危坐終日不倦李氏宗黨豪
盛每至春秋二社必高會極歡無不沉醉諠亂嘗集士謙
所盛饌盈前而先爲設黍謂群從曰孔子稱黍爲五榖之
長荀卿亦云食先黍稷古人所尚容可違乎少長肅然不
敢㢮惰退而相謂曰旣見君子方覽吾徒之不德也士謙
聞而自責曰何乃爲人所疎頓至於此
唐書曰德宗以中和節令文武百辟進農書獻穜稑種
及是百寮始進兆人夲業三卷司農献粟及黍各一斗
韓子曰韓昭侯之時黍種嘗貴甚昭侯令人覆廪廪吏果
竊黍種而粜之
山海經曰廣都之野后稷葬焉爰有膏黍膏稷
又曰魚山有人一目是少昊子食黍
韓子曰吳起攻秦小亭倚一車轅北門外令曰能徙此於
南門外者賜上田上宅及有徙者賜如令俄又置一石赤
黍東門外令曰能徙此於西門外者賜如初民争徙之乃
下令曰攻亭能先登者仕之大夫賜之上田上宅於是攻
之一朝而拔
淮南子曰冬三月天子衣黑衣乘玄駱(玄馬黑馬白䭷)食黍與彘
(黍彘水類時宜也)
又曰三代積德而王齊桓繼絶而覇故樹黍者無不獲稷
樹恩者無不報德
又曰渭水多力而宜黍
淮南万畢術曰取麦門冬赤黍漬以狐血隂乾之欲飲酒
取一丸置舌下酒吞之令人不醉麦門冬赤黍薏苡爲丸
令婦人不妬
白虎通曰清明風至則黍稷滋閶闔風至則種宿麥黍
抱朴子曰張子和丹法用鉛朱砂曾青水合封之蒸之於
赤黍米中也
紀年書曰惠成王八年雨黍
國語曰子餘使公子賦黍苗(黍苗小雅其詩曰芃黍苗隂雨膏之)子餘曰
重耳之仰君也若黍苗之仰隂雨也若君實庇癊膏澤之
使能成嘉榖薦在宗廟君之力也(在宗廟爲祭主)
家語曰孔子侍坐於哀公賜之桃與黍焉哀公請用之孔
子先食黍而後食桃左右皆掩口而笑之公曰黍者所以
雪桃非爲食也孔子對曰丘知之矣然黍者五榖之長郊
社宗廟以爲上盛果屬有六而桃爲下祭祀不用不登郊
廟丘聞之君子以賤雪貴不以貴雪賤也今以五榖之長
雪五果之下者從上雪下也臣以爲妨於教害於義故不
敢公曰善
吕氏春秋曰得時之黍芒莖而徼下穗芒以長摶采而薄
糠舂之易而食之不噮(北縣切)而香如此者不餲(音遏)先時者
大夲而華莖殺而不遂(遂長)葉高短穗後時者小莖而麻長
短穗而厚糠小米今而不香(仐新也)
又曰今以百金與搏黍以示兒子兒子必取搏黍也以和
氏之璧與百金以示鄙人鄙人必取百金矣
又曰飯之美者南海之秬(秬黑黍)
楊泉物理論曰梁者黍稷之揔名
崔寔四民月令曰四月可種黍謂之上時
汜勝之書曰黍者暑也種必侍暑先夏至二十日此時有
雨強土可種黍畝三升黍心未生雨灌其心心傷無實凢
種黍皆如禾欲䟽於禾
祢衡別傳曰十月朝黃祖在艨衝舟上會設黍臛衡年少
在坐黍臛至先自飽食畢搏以弄戲其輕慢如此
劉向别錄曰傳言鄒衍在燕有谷地美而寒不生五糓鄒子
居之吹律而温至生黍到今名黍谷焉
列女後傳曰東平衡農師太尉薨農欲奔赴無粮自致妻
願從行行止紡績庶以自資行到聚亭遇天霖雨留獨孤母
舍母舍後有空園農曰此園可以種黍從求分種之獨孤母
曰此久廢園唯恐生力劣手不多耳何分之有乎農遂與妻
斬荆棘種之黍將熟獨孤母乃更曰黍當分農欲委去妻曰
不如收歛以遺之安其意然後乃去農遂從之後還獨孤母
以昔黍歸農遂不肯取
說文曰秬黑黍也一稃二米所以釀鬯也黍禾屬黏者以
大暑而種故謂之黍孔子曰黍可以爲酒
廣雅曰粢黍也黍穰謂之䅀(音例)
崔豹古今注曰宣帝元康四年長安雨黑黍粟如禾和帝
元興元年黑黍穗一禾二實或三四實生任城得粟三斛
八斗以薦宗廟
廣志曰有牛黍有稻尾秀成赤黍有馬革大黑黍或云秬
黍有温屯黃黍有嫗亡䴏&KR1984;之名
吳氏本草曰黍神農甘無毒七月取隂乾益中𥙷氣
京房易妖占曰天雨黍粟大人出走
荆楚歲時記曰十月一日黍臛俗謂之秦之歲首未祥黍
臛之義今北人此日設麻羹豆飯當爲其始熟嘗新耳
博物志曰地三年種蜀黍其後七年多蛇
稌
范曄後漢書曰烏丸國其地宜稌
穆天子傳曰天子至赤烏赤烏獻稌麥百載
廣志曰有赤稌有白黑青黃鷰頷凢五種
吕氏春秋曰飯之美者有陽山之稌
說文曰稌穈也(音麋)
崔豹古今注曰麻稌也
梁
禮記曲禮曰祭宗廟之禮梁曰薌箕
又郊特牲曰飯黍稷稻梁白黍黃梁
爾雅曰釁赤苗芭白苗(郭璞注曰釁赤梁粟芭白梁粟皆好榖也犍為含人曰别米赤白苗)
(也又曰是伯夷所食首陽草也)
廣雅曰藋梁木稷也
續漢志曰桓帝之初京都童謠曰城上烏尾畢逋公爲吏
子爲徒一徒死百乘車車班班入河間河間奼女工數錢
以錢爲室金爲堂石上慊慊舂黃梁下有懸鼓我欲擊之
丞相卿怒城上烏者處高獨食不與下共謂人主多聚歛也
公爲吏子爲徒者言蠻夷叛逆父旣爲軍吏子弟又爲卒
徒往擊之也一徒死百乘車者言前一人討胡旣死矣後
又遣百乘車往也車班班者言乘輿班班入河間迎靈帝
也奼女工數錢言帝旣立其母永樂太后好聚金錢以爲堂
室也石上慊慊者言太后雖積金錢猶慊慊常苦不足使
人舂黃梁而食之也我欲擊之者言太后教帝使賣官授
錢天下忠篤之士怨望欲擊鼔求見卿懸鼔者復怒而止
我也
唐書曰凉州都督計欽明嘗出按部有吐蕃數萬奄至城
下欽明拒戰久之力屈被執賊將欽明至靈州城下欽明
大呼曰賊中都無飲城内有美醬乞二升梁米乞二升墨
乞一挺是時賊營中四面阻泥河唯有一路得入欽明詐乞
此物以喻城中冀有簡兵練將候夜掩襲城中無晤其旨
者尋遇害
淮南子曰不能耕而欲黍梁不能織而憙衣裳無事而求
其功難矣
又曰珍怪竒味人之所美也而堯糲粱之飯藜藿之羹(糲麄)
(也)文繡狐白人所好也而堯布衣揜形鹿裘禦寒
國語曰欒伯謂公族大夫公曰夫膏粱之性難正
吕氏春秋曰吳起爲鄴令民歌之曰終古斥鹵生稻粱
楊泉物理論曰粱者黍稷之㹅名也
神仙傳曰吳孫權時有一人種粱在山中患猿猴食之聞
介象有道聊從乞辟猿猴法象告之無他法也汝明日往
梁所望見羣猴方往時便大喚語之言以白介君使猿猴
莫復來食梁此人倉卒直謂象欺弄之明日視粱遇羣猴
適欲下樹試承象語語猴即各還山去遂便絶跡
廣志曰有具粱解粱遼東赤粱魏武帝以爲粥
夲草曰白粱味甘微寒無毒主除熱益氣有襄陽竹根者
最佳黃粱出青冀
楚辭招䰟曰稻粱穱麥挐黃粱(挐糅也以黃粱和而糅且香滑)
傅休弈雉賦曰飲以華泉之水食以玄山之粱
左思魏都賦曰雍丘之粱
東薔
魏書曰烏丸地宜東薔(東薔似蓬草實如葵子二十月熟也)
廣志曰東薔色青黑粒如葵子幽凉并皆有之
西河語曰貸我東薔償我田粱
上林賦曰東薔彫胡
太平御覽卷第八百四十二
