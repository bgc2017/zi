太平御覽卷第九百八十九
藥部六
天門冬麦門冬术茯苓
䐗苓卷栢甘草厚朴
黃精胡麻當歸遠志
細辛續斷肉蓯蓉藷藇
地黃
天門冬
爾雅曰蘠蘼釁(音門)冬也(郭璞注曰今門冬也一名蒲冬)
山海經曰釁谷之山草多釁冬
列仙傳曰赤湏子豐人好食天門冬齒落更生
神仙傳曰甘始者太原人服天門冬在人間三百餘年
博物志曰天門冬莖間有刺而葉滑者曰郄休一名顛蕀
根以浣縑素白越人名爲浣草似天門冬而非也凢服此
先試浣衣如法者便非天門冬
抱朴子曰杜子服天門冬御十八妾有子百四十人日行
三百里
又内篇曰天門冬或名地門冬
麦門冬
潜夫論曰夫理世不得真賢譬猶治疾不得真藥也治疾
當得麦門冬及得蒸横麦已不識真合而飲之疾以䆮劇
而不知爲人所欺也
遊名山志曰泉山竹際及金州多夌門冬
盛弘之荆州記曰魚復縣巖崖内生夌門冬
廣州記曰鄣平縣偏饒夌門冬
建康記曰建康出夌門冬
本草經曰麥門冬味甘平生川谷治心腹結氣傷中胃脉
絶久服輕身不飢不老生函谷山
吴氏本草曰夌門冬一名羊韮秦一名烏韮楚一名馬韮
越一名羊薺一名愛韮一名禹韮一名㸑火冬一名忍冬
一名忍陵一名不死藥一名禹餘粮一名僕壘一名隨脂神
農歧伯甘平黃帝桐君雷公甘無毒季氏甘小温扁鵲無
毒生山谷肥地葉如韮肥澤叢生採無時實青黃
术
𡭗雅曰术山薊(本草云术一名山薊今术似薊而生山中)
山海經曰女几之山其草多术
列仙傳曰㳙子好餌术接食其精三百年
神仙傳曰陳子皇得餌术要方服之得仙去霍山其妻姜
氏疲病念其婿採术之法服之病自愈至三百七十歲登山
取术重擔而歸不息不極顔色氣力如二十時
抱朴子内篇曰南陽文氏其先祖漢末大亂飢困欲死遇
人教之食术云遂不飢數十年乃來還鄕里顔色更少氣
力勝故术一名山精
神藥經曰必欲長生當服山精
茯苓
廣雅曰茯神茯苓也
史記龜策傳曰茯苓在兔絲之下之似飛鳥之形新雨巳
天淸静無風以夜燒兔絲去之即篝燭此地(徐廣曰籍籠也盖然火而)
(籠罩其去土也篝音溝)火滅即記其處明即掘取入地四尺至七尺
得矣伏苓者千歲松脂食之不死
齊書曰陶弘景永明中上表辭禄許之賜以束帛勑所在
月給伏苓五斤白蜜二升以供服餌
淮南子曰下有茯苓上有兔絲(茯苓千歲松脂也兔絲生其上而無根一名女羅也)
抱朴子内篇曰任子季服茯苓十八年仙人玉女往從之
面體如玉澤
范子計然曰茯苓出嵩高三輔
神異經記曰西北荒有人飲甘露食茯苓
典論曰穎川郄儉能辟糓餌茯苓初儉至市茯苓價暴貴
數倍
典術曰茯苓者松脂入地千歲爲茯苓望松樹赤者下有
之
神仙傳曰秀眉公餌茯苓得仙
又曰皇初起以弟初平得道乃弃妻子留就初平共服松
栢茯苓至五萬日能坐在立亡行日中無影有童子之色
及俱還鄕里親戚死亡略盡乃復俱去臨去以方教南伯
遂易姓爲赤初起字魯班初平字爲松子其後服此藥得
仙者數十人
列仙傳曰犢子者鄴人也少在黑山上採松子茯苓餌而
服之且數百年時(壯時老時好時)醜時人乃知仙人也
廣志曰茯神松汁所作勝茯苓或曰松根茯苓貫着之生
朱提濮陽縣
博物志曰仙傳云松栢入地中千年化爲茯苓茯苓千年
化爲虎魄一名江珠今太山出茯苓而無虎魄江珠益州
永昌郡出虎魄而無茯苓或云蜂燒窠所作未詳二說
嵩高山記曰取松柏茯苓二斤醇酒漬之和以白蜜日三
服乃通靈
名山略記曰鬱州山出茯苓
吴氏本草曰茯苓通神桐君甘雷公扁鵲甘無毒或生益
州大松根下入地三尺一丈二月七月採
本草經曰茯苓一名茯神味甘平生山谷治匈脅山氣憂
患悸驚生太山
猪苓
莊子曰豕橐藥也(司馬彪注曰豕橐一名苓根似䐗豕治渴)
本草經曰䐗零一名猳䐗矢味甘平生山谷治疾虒解毒
蠱蛀不祥利水道久服輕身能不老生衡山
吴氏本草曰䐗零神農甘雷公苦無毒如茯苓或生宛句
八月採
卷柏
建康記曰建康出卷柏
范子計然曰卷柏出三輔
本草經曰卷柏一名萬歲味辛温生山谷治五藏邪氣
吳氏本草曰卷柏一名豹足一名求股一名萬歲一名神
投時神農平桐君雷公甘生谷鄭氏㛰禮謁文曰卷柏藥
草附生山顚屈卷成性終無自伸
甘草
本草經曰甘草一名美草一名蜜甘
厚朴
廣雅曰重皮厚䃼也
范子計然曰厚朴出弘農
本草經曰厚朴味苦温生山谷治中風傷寒熱血痺死肌
去蟲生文山
吴氏本草曰厚朴一名厚皮神農歧伯雷公苦無毒季氏
小温生交阯
黃精
廣雅曰黃精龍銜也
又曰黃精葉似小黃也
抱朴子曰黃精一名莬竹一名鷄格一名岳珠服其花勝
其實花生十斛乾之則可得五六升服之十年乃可得益
列仙傳曰脩羊公魏人也止華隂山石室中中有懸石塌
卧其上塌盡穿䧟略不食時取黃精服之
神仙傳曰王烈字長能邯鄲人也常服黃精
又曰白菟公服黃精而得仙
永嘉記曰黃精出松陽永寕縣
遊名山志曰名室藥多黃精
博物志曰黃帝問天姥曰天地所生豈有食之令人不死
者乎姥曰太陽草名黃精餌食之可以長生
胡麻
廣雅曰狗蝨鉅勝藤苰胡麻也
孝經援神契曰鉅勝延年(宋均注曰世以鉅勝爲狗𣏌子)
晉書安帝紀曰殷仲堪在荆州以胡麻爲廪
廣志曰胡麻一名方莖服之不老奈風濕其葉名青襄也
淮南子曰汾水濛濁而宜胡麻
列仙傳曰關令尹喜與老子俱之流沙西服鉅勝實莫知
所終
魯女生別傳曰女生長樂人也少好道初服餌胡麻及术
絶糓八十餘年更少壯色如桃華一日能行三百里走及
麞鹿
抱朴子曰胡麻好者一石蒸之如炊湏暴乾復蒸丸和細
篩白蜜丸如雞子曰二枚一年面色美身體滑二年白髮
黑三年齒落更生四年入水不濡五年入火不燋六年走
及奔馬或蜜水和作餅如糖狀炙食一餅
抱朴子内篇曰胡麻服餌不老耐風濕
吴氏本草曰胡麻一名方金一名狗蝨神農雷公甘平無
毒立秋採青襄一名蔓神農苦雷公甘
本草經曰胡麻一名巨勝味甘平生川澤治傷中虛羸𥙷
五藏益氣久服輕身不老生上黨
崔寔四民月令曰二月可種胡麻謂之上時也
當歸
爾雅曰薜山靳(廣雅曰山芹當歸今似芹而麤大靳音巨中切)
吴志曰曹公聞太史慈名遺書以篋封之發看無所道但
貯當歸
魏氏春秋同異曰姜維得母書并當歸維曰良田百頃不
在一畝但有遠志不見當歸其皆親殉利如此
范子計然曰當歸出隴西無枯者善
秦州記曰隴西襄武縣有牛山是出當歸
建康記曰建康出當歸不堪用
廣州記曰鄣平縣出當歸
博物志曰神農經曰下藥治病謂大黃除實當歸止痛
崔豹古今注曰牛亨問將離别相贈以芍藥何也荅曰芍
藥一名何離故將別贈以芍藥猶相招則贈以䕷蕪䕷蕪
一名當歸也
本草經曰當歸一名干歸味甘温生川谷主治逆止氣温
瘧寒熱生隴西
吴氏本草曰當歸神農黃帝桐君扁鵲甘無毒歧伯雷公
辛無毒季氏小温或生羌胡地
遠志
爾雅云葽(烏丁切)繞蕀蒬(今遠志也似麻黃赤華葉說而黃其上爲之小草棘蒬音棘冤)
抱朴子曰内篇曰陵陽仲服遠志二十年有子三十七人
坐在立亡
世說曰(謝太)傳始有東山之志後命屬不獲巳始就桓公
司馬于時人有致桓公藥草者中有遠志公取以問謝此
藥又名小草何以物有二稱謝未即荅𡭗時郝隆在坐謝
因曰郝參軍多知識試復通看郝應聲曰荅此甚易解處
則爲遠志出則爲小草於是謝公殊有愧色桓目謝而笑
曰郝參軍此通乃不惡亦甚有會
本草經曰遠志一名棘宛一名要繞久服輕身不忘葉名
小草生太及山及宛句
細辛
山海經曰浮戲之山東有蛇谷上多少辛
管子曰五沃之土羣藥生少辛
范子計然曰細辛出華隂色白者善
名山志曰松陽諸山草多細辛
永嘉記曰細辛出松陽
本草經曰細辛一名少辛味温生山谷治欬逆明目通利
九竅久服輕身生華隂
吴氏夲草曰細辛一名小辛一名細辛神農黃帝雷(公相)君
辛小温歧伯無毒季氏小寒如葵葉赤色一根一葉相連
二月八月採根
續斷
范子計然曰續斷出三輔
廣州記曰鄣平縣出續斷
本草經曰續斷一名龍豆味苦微温生山谷治傷寒𥙷不
足金瘡癕傷折跌續筋骨婦人乳難崩中漏血久服益力
生常山
吴氏本草曰龍芻一名龍多一名龍鬢一名續斷一名龍
木一名草毒一名龍華一名懸莬神農季氏小寒雷公黃
帝苦無毒扁鵲辛無毒生梁州七月七日採
范注万曰續斷即是馬䔓與(水䔓菜相)似但大於小䔓葉似
旁翁菜葉但小厚兩邊有刺刺人其華紫色
肉蓯蓉
本草經曰肉蓯蓉味甘微温生山谷治五勞七傷𥙷中除
莖中寒熱飬五藏強隂益精氣多子婦人癥瘕久服輕身
生河西
吴氏本草曰肉蓯蓉一名肉蓯蓉神農黃帝鹹雷公酸李
氏小温生河東山隂地長三四寸藂生或代郡鴈門二月
八月採隂乾用之
藷藇
山海經曰升山草多藷藇(上藷署二音下余預二音)
湘中記曰永和初有採藥衡山者道迷粮盡過巖下見一
老公與四五年少對坐執書告以飢與之食物如署䂊指
教所去五六月至家而不腹飢
范子計然曰儲餘本出三輔白色者善
本草經曰署䂊一名山芋味甘温生山谷治傷中虚羸𥙷
中益氣力長肌肉除邪氣寒熱久服輕身耳目聦明不飢
延年山嵩高
吴氏本草曰署䂊一名諸署秦楚名玉延齊越名山羊鄭
趙名山羊一名玉延一名脩脆一名兒草神農甘小温桐
君雷公甘無毒或生臨朐踵山始生赤莖細蔓五月華白
七月實青黃八月熟落根中白皮黃類芋二月三月八月
採根惡甘遂曹毗杜蘭香傳曰蘭香降張碩與三署預實
曰食此可以辟霧露碩食二懷一欲以歸香曰可自食不
得持去
異苑曰署預一名山羊根旣入藥又復可食若掘取默默
則獲唱名者不可得
地黃
爾雅曰苄(音戶)地黃(郭璞注曰一名地髓江東呼苄也)
抱朴子曰楚文子服地黃八年視有光手上車弩
本草經曰地黃一名地髓治傷中長肌肉生咸陽
太平御覽卷第九百八十九
