太平御覽卷第五百八十七
文部三
賦
詩序曰詩有大義焉一曰風二曰賦
釋名曰賦敷也敷布其義謂之賦也
漢書曰不歌而誦謂之賦登高能賦可以爲大夫言感物
造端材智深美可以與圖政事故可以列爲大夫也春秋
之後周道寖壞聘問歌詠不行於列國歌詠之士逸在布
衣賢人失志之賦作矣孫卿及楚臣屈原離䜛憂國皆作
賦以風諭咸以惻隠古訓之義也其後宋玉唐勒漢興枚
乘司馬相如下及揚子雲競爲侈麗閎廣之語設其風諭之
義是以楊子稱之曰詩人之賦麗以則辭人之賦麗以淫
如孔氏之門用賦也則賈誼登堂相如入室矣
又曰上令王褒與張子僑等並待詔數從遊獵所幸宫館
輙爲歌頌苐其高下以差賜帛議者多爲滛靡不急上曰不
有博弈者乎爲之猶賢乎巳辭賦大者與古詩同義小者
辨麗可嘉如女工有綺縠音樂有鄭衛今世俗猶皆以此
娛說耳目辭賦比之尚有仁義風諭鳥獸草木多聞之觀
賢於倡優博弈遠矣
又曰武帝以安車徵枚乘孽子臯母爲小妻乘之東歸也
臯母不肯隨乘乘怒留臯與母居年十七上書自陳枚乘
之子上得大喜召入詔使賦平樂館善之拜爲郎臯不通
經術談笑類徘倡爲賦頌好慢戲以故得渫黷貴幸比東
方朔郭舍人等武帝春秋二十九乃得皇太子群臣喜故
臯與東方朔皇太子生賦臯爲文疾受詔輙成司馬相如善
爲文而遟故所作少
又曰上讀司馬相如子虚賦善之乃召相如相如曰此乃
諸侯之事未足觀請爲天子遊獵之賦上令尚書給笔札
相如以子虚虚言也爲楚烏有先生者烏有此事爲難亡
是也欲明天子之義故虚籍此三人爲辭以推天子諸侯
之苑囿其卒歸於節儉因以諷諫天子天子大悅時上好
神仙相如又奏大人賦天子大悅飄飄有凌雲之氣游天
地之間意
又曰趙昭儀方大幸每上幸甘泉常從在屬車間豹尾中
故楊雄盛言車騎之衆參麗之駕非所以感動天地逆釐
三神又言屏玉女却宓妃以懲齊戒之事賦成奏之天子
異焉先是時蜀有司馬相如作賦甚弘麗温雅雄心壯之
每作賦常擬以爲式
後漢書曰王延壽字文考少遊魯國作靈光殿賦後蔡邕
亦造此賦未成及見延壽所爲甚竒之遂輟翰
又曰李充字伯仁以以文章顯名賈逵薦充召詣東觀受
詔作賦拜蘭臺令史
魏志曰陳思王植太祖常視其文曰汝倩人耳植跪曰出
言爲論下筆成篇固當面試時鄴銅雀臺新成太祖悉將
諸子登使名賦植賦援筆立成太祖甚異之
吳書曰張紘作柵瘤枕賦陳琳在北見之以示人曰此吾
鄕里張子紘所作也後紘見琳武庫賦應機論與琳書歎美
之琳荅曰自僕在河北與天下隔此間率少於文章易爲
雄伯故僕受此過美之談非其實也今景在此足下子布
在彼所謂小巫見大巫神氣盡矣
魏略曰卞蘭獻賦贊述太子德美太子報曰作者不虚其
辭受者必當其實蘭此豈吾實哉昔吾丘壽王一陳寳鼎
何武等徒以歌頌猶受金帛之賜蘭事雖不諒義足嘉也
今賜牛一頭
又曰邯鄲淳作投壷賦奏之文帝以爲工賜絹千疋
晉書曰孫綽絶重張衡左思賦云三都二京六經之鼓吹
也嘗作天台山賦辭致甚工初成以示友人范榮期云卿
試擲地當作金石聲也榮期曰恐此金石非中宫商然每
至佳句輙云應是我軰語
又曰桓温欲經緯中國以河南粗平將移都洛陽朝廷畏
温不敢爲異而北土蕭條人情危懼孫綽上䟽言不可温
見綽表不悅曰致意興公何不尋君遂初賦而知人家國
事耶
又曰頋愷字長康晉陵無錫人也博學有才氣嘗爲筝賦
成謂人曰吾賦之比嵇琴不賞者必當以後出相遺深識
者亦當以高竒見貴
宋書曰謝莊字希逸仕爲太子中庶子時南平王鑠獻赤
鸚鵡帝詔羣臣爲賦太子左衛率袁淑文冠當時作賦畢
示莊及見莊賦歎曰江東無我卿當獨秀我若無卿亦一
時之傑遂隠其賦
梁書曰張率爲待詔賦奏之甚見稱賞手勑荅曰相如工
而不敏枚臯速而不工卿可謂兼二子於今之世矣
又曰沈衆字仲興好學有文詞仕梁爲太子舍人時武帝
制千字詩衆因注解與陳謝景同時召見于文德殿帝命
衆竹賦賦成奏之手勑荅曰卿文體翩翩可謂無忝尔祖
北齊書曰劉晝舉秀才入京考策不第乃恨不學屬文方
復緝綴辭藻言甚苦拙制一首賦以六合爲名自謂絶倫
吟諷不輟乃歎曰儒者勞而少工見於斯矣我讀儒書二
十餘年而荅策不第始學作文便得如是曾以此賦呈魏
收收謂人曰賦名六合其愚巳甚及見其賦又愚於名
唐書曰獲嘉主簿劉知幾著思慎賦以刺時鳳閤侍郎蘇
味道李嶠見文相頋而歎曰陸機豪士之所不及也當今
防身要道盡在此矣
又曰文苑傳李華字遐叔善屬文與蘭陵蕭穎士友善華
應進士時著含元殿賦萬餘言穎士見而賞之曰景福之
上靈光之下
後唐書曰李琪少孤貧苦學尤精於文賦昭宗時李谿父
子以文學知名於時琪年十八九䄂賦一軸謁谿谿覽賦
驚異倒履迎門因出琪啞鍾捧日等賦指𡭗謂琪曰予常
患近年文士辭賦皆數句之後未見賦題吾子入句見題
偶屬典麗吁可畏也琪由是以益知名也
摯虞文章流別論曰賦者敷陳之稱古詩之流也前世爲
賦者有孫卿屈原尚頗有古之詩義至宋玉則多淫浮之
病矣楚詞之賦賦之善者也故楊子稱賦莫深於離騷賈
誼之作則屈原儔也
祢衡傳曰黃祖時大會賓客人有献鸚鵡者祖舉巵酒於
衡曰願先生賦之以娛佳賓衡攬笔而作文無加點辝采
甚麗
文心雕龍曰詩有六義其二曰賦賦者鋪也鋪采摛文體
物寫志也昔邵公稱公卿献詩師箴瞽賦傳云登高能賦
可爲大夫詩序則同義傳說則異體緫其歸塗實相枝幹
故劉向明不歌而頌班固稱古詩之流至如鄭莊之賦大
隧士蔿之賦狐裘結言短韻詞自巳作雖合作賦體明而
未融及靈均唱騷始廣聲貌然則賦也者受命於詩人而
柘宇於楚辭者也於是荀况禮智宋玉風鈞爰錫名號與
詩畫境六義附庸蔚成大國遂客主以首引極聲貌以窮
文斯盖別詩之源始命賦之厥初也秦世不文頗有雜賦
漢初辭人循流而作陸賈扣其端賈誼振其緒枚馬洞其
風王楊聘其勢臯朔以下品物畢圖繁積於宣時校閱於
成世進御之賦千有餘首討其源流信興楚而盛漢矣若
夫京殿苑獵述行叙志並體國經野義尚光大旣履端於
唱序亦歸餘於惣詞序以建言首引情本詞以理篇寫送
文勢觀夫荀結隠語事義自懷宋發誇談實始淫麗枚乘
兔園舉要以會新相如上林繁類以成豔賈誼鳥致辨
於情理子淵洞簫窮變於聲貌孟堅兩都明絢以贍雅張
衡二京迅拔宏冨子雲甘泉搆深偉之風延壽靈光含飛
動之勢凢此十家並辭賦之英傑也及仲宣靡密發篇必
道偉長博通時逢壯采太冲安仁策勲於鴻規士衡子安
底績於流製景純綺巧縟理有餘彦伯梗槩情韻不匱亦
魏晉之賦首也原夫登高之旨盖覩物興情情以物興故
義必明雅物以情覩故詞必巧麗麗辭雅義符采相勝如
組織之品朱紫畫繪之差玄黃文雖雜而有實色雖糅而
有儀此立賦之大體也然逐末之儔蔑棄其本雖讀千首
逾惑體要遂使繁華析枝膏腴害骨無貫風軌莫益勸戒
此楊子所以追悔於雕蟲貽誚於霧縠者也
宋玉大言賦序曰楚襄王旣登雲陽之臺命諸大夫景差
唐勒宋玉等並造大言賦賦卒而玉受賞又有能爲小言
賦者賦之雲夢之田而賦卒乃賜玉田
楊子法言曰或問曰吾子少而好賦曰然童子雕蟲篆刻
壯夫不爲詩人之賦麗以則辭人之賦麗以媱若孔氏之
門而用賦則賈誼升堂相如入室
崔鴻十六國春秋南凉錄曰秃髮傉檀子歸年始十三命
爲高殿賦下笔即成影不移漏傉檀覽而善之擬之於曹子建
又前秦錄曰符堅宴羣臣于逍遥園將軍講武文官賦詩
有洛陽年少者長不滿四尺而聦博善屬文因朱彤上逍
遥戲馬賦一篇堅覽而竒之曰此文綺藻清麗長卿儔也
西京雜記曰長安有度虬亦善爲賦常爲清思賦時人不
貴虬乃託以相如作遂大重於世焉
又曰相如將獻賦而未知所爲夢一黃衣翁謂之曰子可
爲大人賦言神仙之事以獻上賜錦四匹
又曰司馬長卿賦時人皆稱典而麗雖詩人之作不能加
也楊子雲曰長卿賦不從人間來神化所主耳子雲學相
如爲賦而不逮是故雅服焉
又曰司馬相如爲上林子虚賦意思蕭散不復與外相關
控引天地錯綜古今忽然而睡煥然而興幾百曰而後成其
友人盛擥字長通牂牁名士嘗問以作賦相如曰合纂組
以成文列錦繡而爲質一經一緯一宫一商此作賦之迹
也賦家之心苞括宇宙惣覽人物斯乃得之於内不可得
其傳也乃作合組歌列錦賦而退身終不復敢言作賦之
心矣
博物志曰王延壽逸之子也魯作靈光殿初成逸語其子
曰汝鴈狀歸吾欲爲賦文考遂以韻寫簡其父曰此即好
賦吾固不及矣
三國典略曰齊魏收以温子昇邢邵不作賦乃云會湏作
賦始成大才唯以章表自許此同兒戲
文士傳曰何楨字元幹青龍元年天子特詔曰楊州别駕
何禎有文章才試使作許都賦成封上不得令人見禎遂
造賦上甚異之
又曰棘嵩見陸雲作逸民賦嵩以爲丈夫出身不爲孝子
則爲忠臣必欲建功立策爲國宰輔遂作官人賦以反雲
之賦
桓子新論田予少時見楊子雲麗文高論不量年少猥欲
迨及業作小賦用思太劇而立感動發病子雲亦言成帝
上甘泉詔使作賦爲之卒暴倦卧夢其五藏出地以手收
之覺大少氣病一歲余少好文見子雲工爲賦頌欲從學
子雲曰能讀千賦則善之矣
魏文典論曰今之文人魯國孔融廣陵陳琳山陽王粲北
海徐幹陳留阮瑀汝南應璩東平劉楨此七子者於學無
所遺於辭無所假如粲之初征登樓槐賦幹之玄猨漏巵
團扇枕賦雖張蔡不過也陳琳阮禹之章表書記今之儁
也應璩和而不壯劉楨壯而不密孔融體氣高妙有過人
者
魏文臨渦賦曰余從上拜墳乘馬過水相佯高樹之下駐
馬書鞭爲臨渦賦
世說曰左思字太冲齊國臨淄人也作三都賦十年乃成
門庭戶席皆置筆硯遇得一句即便䟽之賦成時人皆有
譏訾思意甚不愜後示張華華曰此二京可三然君又未
重於世宜以示高名之士思乃請序皇甫謐謐見之嗟漢
遂爲作序於是先相訾者莫不斂袵讃述焉陸機入洛欲
爲此賦聞思作之撫掌而笑與第雲書此聞有傖父欲作
三都賦湏其成當以覆酒瓮耳及思賦出機絶歎服以爲
不能加也
又曰袁宏作東征賦列稱過江諸名德而獨不載桓彜温
甚恨之嘗以問宏宏曰尊君稱位非下官敢專旣未遑啓故
不敢顯之温曰君欲何爲詞宏即荅云風鑒散朗或搜或
引身雖可亡道不可殞温乃喜又不道陶侃侃子胡奴抽
刃於曲室問袁君賦云何忽袁急而荅曰大道尊公何言
無因曰精金百鍊在割能斷功以治民職思静亂長沙之
勲爲史所讃胡奴乃止
金樓子云劉休玄好學有文才爲水仙賦時人以爲不减
洛神賦擬古詩時人謂陸士衡之流也余謂水仙不及洛
神擬古勝乎士衡矣
閩川名士傳曰貞元中杜黃裳知貢舉試珠還合浦賦進
士林藻賦成憑几假寐夢人謂之曰君賦甚佳但恨未叙
珠來去之意𡭗藻悟視其草乃足四句其年擢第謝杜黃
裳謂曰唯林生叙珠來去之意若有神助
太平御覽卷第五百八十七
