太平御覽卷第九百六十四
果部一
果栗
果
易解卦曰天地解而雷雨作雷雨作而百果草木皆甲坼
爾雅曰果不熟曰荒
周禮天官上甸師職曰甸師供野果之属
禮記曲禮上曰賜果於君前其有核者懷其核
又玉藻曰果實未熟不鬻於市凡食果實後君子火熟者
先君子
春秋元命苞曰織女星主果
謝承後漢書曰劉祐字伯祖中山安國人仕郡爲主簿郡
將小子常出錢付之市買果實祐悉以買筆墨書具與之
華嶠後漢書曰桓榮爲博士會庭中詔賜竒果受賜者懷
之榮獨舉手奉以拜光武笑指之曰此真儒生也
陳書曰(徐孝克損减帝密記以問中書舍人管斌斌自是伺之見孝克以珍果内紳帶中斌當)
(時莫識其意後尋訪方知其以)遺母斌以啓宣帝嗟嘆良久乃勑自今宴享
孝克前饌並遣將還以餉其母時論美之
北史曰後魏淮陽王欣好營産業多所樹藝京師名果皆
出其園
唐書曰李泳爲河陽所至以貪殘爲務犒宴所陳果實以
木刻彩繢之
說文曰在木曰果在草曰蓏(郎果切)
山海經曰不周之山爰有嘉果其實如桃李其葉華赤
食之不飢
符子曰趙之相者曰林氏有九子皆賢國人美而稱之號
曰九德之父十德之門趙王疾之王乃使擇其果之煩者伐
之其父曰菓之茂者猶伐之況其人乎吾將以尔爲累矣
去之則免乃携老持子逃趙相於白雲之巖終身不返趙
人思之
郭子曰王丞相儉帳下甘果盈溢涉春敗爛
吕氏春秋曰昔古朱㐮氏治天下也(炎帝别号)多風陽氣畜積
萬物散解果實不成故士逹作爲五絃之瑟以來隂氣以
定羣生(士逹朱㐮氏臣)
杜蘭香傳曰神女姓杜名蘭香降張碩常食粟飯并有
非時果碩食之亦不甘然一食可七八日不飢
鄴中記曰石虎有華林園種衆果民間有名果虎作蝦蟇
車四搏掘根面去一丈深一丈合土載之植之無不生
闞駰十三州記曰舍衛國在月氏南萬里果大如三斗𤬪
(音杜)
食經曰種名果法取好直枝内着芋瑰中種之
張衡東京賦曰竒樹珍果鈎盾所職
左思魏都賦曰馳道周屈於果下(劉逵注曰漢厩舊有樂浪所獻果下馬高三尺)
(以駕輦車)
又蜀都賦曰百果甲坼異色同榮
劉楨魯都賦曰芳果萬名攅羅廣庭霜滋露熟時至則
零〇石崇金谷詩序曰雜果幾乎萬株
陸機與弟雲書曰天淵池東南角有果各作一林無處不
有縱横成行一果之間輙作一堂
郭璞五果讃曰果蓏之品剖噬因宜雖曰微肴貴賤有差
栗
毛詩山有樞曰山有&KR0238;隰有栗
韓詩曰東門之栗有靖家室栗木名靖善也言東門之外
栗樹之下有善人可與成爲室家者
毛詩䟽義曰五方皆有栗周秦吴楊特饒唯漁陽范陽栗
甜美長味倭韓國上栗大如雞子亦短味不美桂楊有栗
藂生大如杼子
儀禮士喪禮曰設豆右𦵔南栗東脯
大戴禮曰八月栗零零也者降也零而後取之故不言剥也
周禮天官籩人曰饋食之籩其實栗
禮記内則曰栗有撰之
左傳曰女䞇不過榛栗棗脩以告虔也
論語曰哀公問社於宰我宰我對曰夏后氏以松殷人以柏
周人以栗曰使民戰栗(謂廟主也)
爾雅曰栵(例列二音)栭(樹似桷&KR0554;而畢小子如細栗可食今江東亦呼爲栭栗)
漢書曰種千樹栗其人與千戶侯等
謝承後漢書曰豫章宗度拜定陵令縣人杜伯夷清高不
仕度與談論致棗栗而巳
魏略曰太子與鍾繇書曰竊見玉書稱美玉赤擬雞冠黃
侔蒸栗
魏志曰東夷韓國出大栗如梨
宋書曰劉秀之爲丹陽尹先是秀之從叔穆之爲丹陽與
子弟廳事上宴廳事柱有一穿穆之謂子弟及秀之曰汝
等試以栗遥擲柱入穿者後必得此郡唯秀之獨入焉其言
遂驗
又曰王恭幼敏悟年數歲時祖母諸孫姪散栗於牀羣兒
競之泰獨不取問其故對曰不取自當得賜由是中表異
之
梁書曰沈約嘗侍宴會豫州獻栗俓寸半竒之問衆栗事
多少與約各䟽所知約少帝三事約出謂人曰此公護前
不譲即羞死帝以其言不遜欲抵其罪徐勉固諫乃止
又曰蕭琛嘗預御筵醉伏上以棗投琛琛乃取栗擲上中
面御史中丞在席帝動色曰席中有人不得如此豈有說
也琛曰陛下投臣以赤心臣敢報之以戰栗
莊子曰宋有狙公者(好飬猿者)恐衆狙之不馴於巳也先誑之
曰與若茅(茅栗也)朝三而暮四足乎衆狙皆超然而怒
范子計然曰栗出三輔
莊子曰莊周遊乎調陵之燓(樊蕃)暏一異鵲感周之顙而集
于栗林(感觸也)
又曰古者禽獸多而人民少於是皆巢居以避之晝拾橡
栗暮棲木上故命曰有巢氏之民
國語曰夫婦䞇不過棗栗以告虔也(棗取蚤起栗取欲栗虔敬也曲禮婦人之)
(贄脯脩棗栗也)
韓子曰秦餓應候謂王曰五苑之果蔬橡棗栗以活民請
發之王曰今發五苑以活民是使有功與無功爭取也人生而
亂不如死治說苑曰田饒曰果園梨栗後宫婦人摭以相擿
而士曾不得一嘗且夫財者君之所輕也死者士之所重
也
吕氏春秋曰伊尹說曰果之美者江浦之橘箕山之栗
正部曰玉府云赤如雞冠黃如蒸栗
盧毓冀州論曰中山好栗地産不爲無珍
盧諶祭法曰春秋冬祠皆用栗
會稽先賢傳曰光武詔嚴遵詣行所遇蜀郡獻橘栗上令
公卿以下各以手所及取遵獨不取上曰不敢取者誰尊
對曰君賜臣以禮臣奉君以忠今賜無所主臣是以不取
西京雜記曰上林苑有侯栗榛栗瑰栗嶧陽栗(嶧陽太守曹寵所獻)
(大如拳)
三秦記曰漢武帝果園有大栗十五枚及一升
水經注曰汝水灣中有地數頃上有栗園栗小殊不並固
安之實也然歲貢三百石以充天府水渚即栗洲也樹高
茂望若屯雲積氣矣林中有栗堂甚閑敞牧宰及英彦
多所遊薄
山海經曰南山其上多栗葛山銅上其木多栗
廣志曰栗有侯栗關中大栗大如雞子
晉宫閣名曰華林園中栗一株侯栗六株
華山記曰西山麓中有栗林藝植以來蕭森繁茂
神異經曰東北荒有栗樹高三十丈栗俓三尺其殼赤肉
黃白味甜食之令短氣而渴
地理記曰諸暨如拳之栗(案出會稽部也)
杜寳大業拾遺錄曰洛陽儀鸞殿南有烏林栗林有
蒲桃架四行行長百餘步
嶺表錄異曰廣州無栗唯勒州山中有石栗一年方熟皮
厚而肉少味似胡桃人熟時或爲羣鸚鵡至啄食略盡只
此石栗亦甚稀少王彪之賦曰王檀侯栗
王逸荔支賦曰北鷰薦朔濱之巨栗
蔡邕傷故栗賦曰人有折蔡氏祠前故栗者故作斯賦
王褒僮約曰南安拾栗採橘(南安縣名)
太平御覽卷第九百六十四
