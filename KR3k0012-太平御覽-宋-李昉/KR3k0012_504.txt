太平御覽卷第五百四
逸民部四
逸民四
晉中興書曰孟陋字少孤少而貞㓗清操絶倫口不言世
事時或漁弋雖家人亦不知所之太宗輔政以爲參軍不
起桓温躬往造焉或謂温宜引在府温歎曰會稽王不能
屈非敢擬議也陋聞之曰億兆之人無官者十居其九豈
皆高士哉我病疾不堪恭相王之命非敢爲高也
又曰劉驎之字子驥一字道民好遊于山澤志在存道常
採藥至名山深入忘返見有一澗水南有二石囷一囷開
一囷閉或說囷中皆仙方秘藥驎之欲更尋索終不能知
桓冲請爲長史固辝居于陽𡵨人士往來無不投止驎之
自供給人人豐足凡人致贈一無所受
又曰龔玄之字道玄潜處陋巷未常出入公門人有致餉
一無所受武陵太守孫放薦玄之詔以爲散騎常待郡縣逼
苦辝不行前後四徵一皆不降
又曰戴逵字安道少博學能鼓琴㹅角時以雞子汁溲瓦
屑作鄭玄碑又爲碑文文旣綺藻器亦妙絶武陵王晞聞
其善琴使人召之逵於使者前打破琴曰戴安道不能爲
王門伶人累徵散騎常侍郡縣逼乃逃去吳國内史王珣
有别館在虎丘山乃潜住珣山中謝玄王珣並表逵烈宗
備禮徵不至
沈約宋書曰陶潜字淵明或云淵明字元亮曾祖侃晉大
司馬潜少有高趣常著五柳先生傳以自况曰先生不
知何許人不詳姓字宅邊有五柳樹因以爲號焉閑静少
言不慕榮利好讀書不求甚解性嗜酒而家貧不能恒得
親舊知其如此或置酒招之造飲輙盡期在必醉常著文
自娛頗示巳志忘懷得失以此自終其自序如此時人謂
之實錄
又曰孔淳之字彦深魯郡魯人茅室蓬戶庭草無徑唯牀
上有數帙書元嘉初徵爲散騎常侍乃逃于上虞縣界家
人莫知所之
又曰周續之字道祖鴈門廣武人也終身不娶妻布衣𬞞
食常以稽康高士傳得山林之美因爲之注高祖北討世
子居守迎續之館于安樂寺延入講禮月餘復還山
又曰朱百年會稽山隂人以伐樵採箬爲業每以樵箬置
道頭輙爲行人所取明旦巳復如此人稍怪之積久方知
是朱隱士所賣湏臾行者隨其所堪多少留銭取樵而去
又曰王素字休業琅邪人也少有志行乃往東陽隱居不
仕屢被徵辟聲譽甚高山中有蚿虫聲清長而形醜素乃
爲蚿賦以自况
又曰戴顒字仲若譙郡銍人也父逵兄㪍並隱遁有高名
顒年六十遭父憂幾於毁滅因此長抱羸患又不仕復修
其業父善琴書顒並傳之凢諸音律皆能揮手會稽剡縣
多名山故世居剡下顒及兄㪍並受琴於父父没所傳之
聲不忍復奏各造新弄桐廬縣又多名山兄弟復共遊之
因留居止以桐廬僻遠難以飬疾乃出居吳下吳下士人
共爲築室乃𫐠莊周大旨著逍遥論太祖元嘉初徵散騎
常侍並不就太祖每欲見之常謂黃門侍郎張敷曰吾東
廵之日當讌戴公山也以其好音長給正聲伎一部卒年
六十四後景陽山成上歎曰恨不使戴顒觀
又曰宗炳字少文南陽人高祖領荆州辟爲主簿不起問
其故荅曰栖丘飲谷三十餘年豈可於王門折腰爲趍走
吏乎高祖善其對妙善琴書精於言理每遊山水往輒忘
歸征西長史王弘每從之遊未常不彌日也乃下入廬山
就釋惠遠考尋文義兄臧爲南平太守逼與俱還乃於江
陵三湖立宅閑居無事高祖召爲太尉參軍不就二兄早
卒孤累甚多家貧無以相贍頗營稼穡高祖數致餼賚宋
受禪徵爲太子舍人元嘉初又數徵庶子並不應衡陽王
在荆州親至炳室與之歡讌命爲諮議不起好山水愛遠
遊西陟荆巫南登衡岳因而結宇衡山欲懷尚平之志有
疾還江陵歎曰老疾俱至名山恐難遊遍唯當澄懷觀道
卧以遊理皆圖之於室謂人曰撫琴操欲令衆山皆響古
有金石弄唯炳傳焉太祖遣樂師就炳受之元嘉二十年
炳卒
又曰王弘之字方平琅邪臨沂人家貧而性好山水桓玄
輔晉桓謙以爲衛軍參軍時殷仲文還姑孰祖送傾朝謙
要弘之同行荅曰凢祖離送别必在有情下官與殷風馬
不接無緣扈從謙貴其言隨兄敬弘之安成郡弘之解職
同行家在會稽上虞敬弘常解貂裘與之即着以採藥性
好釣上虞江有一處名三石頭弘之裳垂綸於此經過者
不識之或問漁師得魚賣否弘之曰亦自不得得亦不賣
日夕載魚入至上虞郭經親故門各以一兩頭置門内而
去始寧沈州有佳山水弘之又依巖築室謝靈運顔延之
並相欽重
又曰劉凝之字志安小名長年慕老萊嚴子陵爲人推家
財與弟及兄子立屋於野外非其力不食州里重其仁德
禮辟並不受妻梁州刺史郭鈐女也遣送豐麗凝之悉散
之親族妻亦能弃榮華共安儉苦徵爲祕書郎不就荆州
年飢衡陽王慮凝之餒弊餉錢十萬凝之大喜將錢至市
門觀有飢色者悉分與之性好山水一旦携妻子泛江湖
隱居衡山之陽登高山絶人迹爲小屋居之採藥服食妻
子皆從其志
又曰龔祈字道孟武陵漢壽人也父黎民及祈並不應徵
辟祈風姿端雅容止可觀中書郎范述見而歎曰此荆楚
仙人也時或賦詩不言及世事
又曰翟法賜尋陽柴桑人祖湯湯子莊莊子矯並高尚不
仕逃避徵辟矯生法賜少守家業立屋於廬山頂居後便
不復還家不食五榖以獸皮結草爲辟著作郎不就後家
人至石室尋求因復遠徙違避徵聘遁迹幽深後卒於巖
石之間
又曰沈道虔吳興武康人少仁愛好老易縣北山石下爲
精廬與諸孤兄子共釡庾之資困不改節受琴於戴逵辟
府凢十二命皆不就太祖聞之遣使存問賜錢累世事佛
推父祖舊宅爲寺至四月八日每請像請像之日輒舉家
感動焉道虔年老菜食恒無經日之資而琴書爲樂孜孜
不倦
又曰雷次宗字仲倫南昌人也少入廬山事沙門釋惠遠
篤志好學尤明三禮毛詩隱退不交世務以散騎侍郎徵
並不就元嘉十五年徵至京師開館於雞籠山聚徒教授
置生百餘人車駕數幸次宗學館資給甚厚又除給事中
不就還廬山公卿巳下並設祖道後徵詣京邑爲築室於
鍾山西巖下謂之招隱館使爲皇太子諸王講喪服經次
宗不入公門乃使自華林東門入延賓堂就業後卒於鍾
山
又曰關康之字伯愉河東楊人世居京口寓居南昌少而
篤學筭妙盡其能元嘉中太祖聞康之有學義詔徵之不
起棄人事守志閑居弟雙之病卒迎喪因得虚勞病寢頓
二十餘年時有間日輒卧論文義昇平初卒
後魏書曰馮亮字靈通南陽人博覽諸書篤好佛理世宗
常召以爲羽林監領中書舍人將令侍講十地諸經固辤
不拜父使衣幘入見亮求以幅巾就朝遂不就強逼還山
數年與僧徒禮誦爲業有終焉之志旣雅愛山水兼有巧
思結架巖林甚得遊放之適頗以此聞世宗給其功力令
與沙門統僧暹河南尹甄琛等周視嵩山形勝之處製閑
居寺亮卒詔贈帛二百疋以供凶事遺誡兄子綜殮以衣
慆左手持板右手執孝經置屍盤石上積十餘日乃焚於
山以灰燼處起佛塔初亮以冬月亡時連驟雪窮山荒㵎
鳥獸飢窘僵屍山野無所防護時有壽春道人惠需每旦
往看其屍拂去塵霰禽虫之迹交撗左右而初無侵毀衣
服如夲唯風吹幍落耳惠需又以大栗十枚開亮手置把
中經宿乃爲虫爲盗食皮殼在地亦不傷肌體焚燎之日
有素霧蓊鬱逥繞其旁自地属天彌朝不絶中山道俗營
助者百餘人莫不異焉
又曰李謐字永和趙郡人少而好學博通諸經周覽百氏
初師事小學博士孔璠數年之後璠還就謐業同門生爲
之語曰青成藍藍謝青師何常在明經謐飲酒好音律愛
樂山水高尚之情長而彌固一遇其賞悠爾忘歸乃作神
士賦
又曰睦夸一名昶趙郡高邑人年二十遭父喪鬚鬢致白
每悲哭聞者爲之流涕高尚不仕寄情丘壑少與崔浩爲
莫逆之交及浩爲司徒奏徵夸爲其中郎辝疾不起州郡
逼遣不得巳及入都與浩相見經留數日惟飲酒叙平生
不及世利浩每欲論屈之意不能發言見敬憚如此浩後
遂投詔書於夸懷夸曰桃簡卿巳爲司徒何足以此勞國
亡挑簡浩小名浩慮夸即還夸時乘一騾更無兼騎浩乃
以騾内之厩中冀相維縶夸遂託鄕人輸租者謬爲御車
乃得出關浩知而歎恨曰睦夸獨行之士夲不應以小職
辱之又使其人杖策復路吾當何辝以謝也及浩誅後夸爲之
素服受鄕人弔喭乃歎曰崔公旣死誰能更容睦夸年七
十五卒及葬之日赴會者如市
續晉陽秋曰謝惠隱居會稽初月犯少微一名處士星時
戴逵名重於敷時人憂之俄而敷死故會稽士人嘲曰吳
