太平御覽卷第三百九十四
人事部三十五
行步趨
走跳蹲
行
易困卦曰臋無膚其行趑趄
毛詩谷風曰行道遲遲中心有違(遲遲舒行㒵)
又黍離曰彼黍離離彼稷之苗行邁靡靡中心搖搖
又載驅曰汶水湯湯行人彭彭
又我行其野曰我行其野蔽芾其樗昏&KR0666;之故言就爾居
又蟋蟀枤杜曰獨行蝺蝺
禮記仲尼燕居曰行則有隨行而無隨則亂於塗也
又王藻曰君與尸行接武(尊者尚徐蹈半迹)大夫繼武(迹相及也)士中
武(迹間容迹)端行頥霤如矢弁行剡剡起屨凡行容惕惕(直疾㒵也)
(凡行謂道路也)
左傳襄五曰衛獻公使與寗喜言寗喜告蘧伯玉伯玉曰
瑗不得聞君之出敢聞其入遂行從近關出
論語述而曰子曰三人行必有我師焉
史記曰伍子胥曰爲我謝申包胥吾日暮途遠吾故倒行
而逆施之(譬如人行前塗尚遠日勢巳暮在㒹倒疾行何得責吾順行禮)
漢書曰袁盎使吴見守從史適在守盎校爲司馬司馬曰
君第去臣亦且亡辟吾親君何患廼以刀决帳盎解節旄
履步行七十里(着屐步行而逃亡)
吴書曰孫策討山越斬其渠帥悉令左右分行逐賊獨騎
與虞翻相得山中翻曰危事也令策下馬此草深卒有警
急馬不及人翻善用矛請在前行得平地勸策乘馬策曰
卿無馬奈何荅曰飜能步行日可三百里明府試鞭馬翻
能䟽步屬之
東方朔別傳曰武帝問朔曰公孫丞相倪大夫等先生自
視何與此哉朔曰臣觀其臿齒牙樹頰胲(音改)吐脣吻擢項
頥結股肱連脽(音誰)凥逶蛇其迹行步偊旅臣朔雖不肖尚
兼此數子
神仙傳曰黃盧子者姓葛名越年二百八十歲行及走馬
王眞者上黨人也年十七八乃學道服食胎息之術行及
走馬力兼數人河上公者莫知其姓名也又能行及走馬
頭上常有五色氣高丈餘孔安者魯人也行氣服鉛丹有
陳和者樂安人也重之求事安遂受其方合藥服之二百
餘年頭色轉黑氣力百倍行及走馬也
列仙傳曰沈建者丹陽人也世爲長史建獨好導引服食
之術一日行五百里能舉千斤
葛仙公別傳曰孫堅欲害仙公馳馬往遂見仙公徐行逐
之不及
步
釋名曰徐行曰步步捕也如有所司捕務安詳也
爾雅曰堂下謂之步
禮記王制曰古者以周尺八尺爲步今以周尺六尺四寸
爲步
又祭義曰故君子跬步而弗敢忘孝也
漢書曰息夫躬曰匈奴飲馬於渭水邊境雷動四野風起
京師雖有武&KR1123;(音鋒)精兵末有能窺左足而先應者也(窺音跬丰)
(步曰跬步也言一舉足也)
又曰蔡義河内温人也以明經爲給事大將軍幕府家貧常
步行禮不逮衆門下好事者相合爲義置犢車令乘之
又曰盖寬饒爲人剛直高節家貧俸禄數千半以給吏人
爲耳目爲司隷常步行
續漢書曰李固少有儁才雅志好學爲三公子常躬步行
驅驢負書從師
范曄後漢書曰楊震轉涿郡太守子孫常𬞞食步行
魏志曰崔林字德儒清河東武城人也除鄢陵長家貧無
單車疋馬步行之官
莊子曰壽陵餘子學步於邯鄲未得其能失其故步匍匐
而歸(以此效彼兩失之)
白虎通曰人踐三尺法天地人也再舉足爲步備隂陽也
郭子曰王丞相拜司空廷尉作兩角髻葛裙柱杖臨路邊
窺之歎曰人言阿龍超(導小名赤龍)阿龍故自超不覺步至臺
門方言曰半步爲跬
世說曰阮宣子常步行以百錢桂杖頭至酒店上便獨酌
酣暢
趨
說文曰趨低頭疾行也赴直行也
釋名曰疾行曰趨趨赴也赴所斯也
毛詩魚藻曰綿蠻黃鳥止于丘隅豈敢憚行畏不能趨
禮記曲禮曰遭先生於道趨而進正立拱手不與之言則
趨而退
又曰帷薄之外不趨堂上不趨執玉不趨
論語鄕黨曰没階趨進翼如也
爾雅曰門外謂之趨
漢書曰上欲自擊陳周昌泣曰始皇攻破天下未曾自
行今上行是無人可使者乎上以爲愛我賜入殿門不趨
又曰萬石君諸子入里門趨至家
走
釋名曰疾趨曰走走奏也促有所奏至
禮記玉藻曰凡君召以三節二節以走一節以趨(節所以明信也使使召臣)
(急則持三緩則持一周礼曰鎮圭以檄守其餘末聞也如今漢使者持之節)
左傳僖下曰衛叔武將沐聞君至而喜捉髮走出前驅射
而殺之
又昭七年曰荀躒以晉侯之命唁公且曰寡君使躒以君命
討於意如意如不敢逃死君其入也公日君惠顧先君之
好施及亡人將使歸糞除宗祧以事君則不能見夫人已
能見夫人有如河(夫人謂季孫也)荀躒掩耳而走
公羊傳定公曰陽虎竊寳玉而走
又哀公曰齊景公謂陳乞曰吾欲立舍何如陳乞曰君欲
立臣請立之(陳乞欲言不可恐景公殺陽生)陽生曰吾聞子將不立我也
陳乞曰吾不立子者所以生子也與之玉節而走之(節信也折)
(王與陽生爲後當迎之)
爾雅曰中庭謂之走
史記曰周昌常入奏事高帝方擁戚姬昌還走帝逐得騎
昌項問曰我如何主也昌仰曰桀紂主也
東觀漢記曰上降穎陽雖得入意不安門下有擊馬着鼓
者馬驚硠(音郎)礚(音搕)鄧晨起走出視之乃馬也
魏略曰曹眞字子丹沛郡人夲姓秦養曹氏或云其伯父
南宿與太祖善共平袁術部黨與太祖相攻劫太祖出爲
寇所追走入秦氏伯南開門受之寇問所在荅云我是寇
遂害之由此太祖思其功遂變其姓
江表傳曰陸遜破劉備於夷陵備捨舡步走燒皮鎧以斷
道使挽車走入白帝
晉書曰陳安字虎侯驍壯果毅武幹過人多力善射持七
尺刀貫甲奔及馳馬
又曰唐彬字儒宗魯國鄒人也少便弓馬好遊獵身長八
尺走及奔鹿強力絶人
後魏書曰伊馛(扶拂切)代人也少而勇徤走及奔馬善射多
力曳牛却行
趙書曰劉靈陽平人也年二十餘常厮役於縣走及馳馬
前秦錄曰符堅大敗爲流矢所中遁走甚飢民有進壷飱
豚髀者堅食之大悅
隋書曰麦鐡杖始興人也驍勇有膐力日行五百里走及
奔馬每以漁獵爲事不治産業
吴越春秋曰慶忌僚子也勇爲人所聞走及奔馬
吴氏春秋曰今與驥俱走則人不勝驥矣居其車上則驥
不勝人
又曰有莘氏女子採桑得嬰兒於空桑之中獻之其君令
養之察其所以然曰其母居伊水之上孕夢神告曰臼出
水而東走千里邑盡爲水身化爲空桑故命之曰伊尹
戰國策曰昔曾參處費魯人有與曾參同姓名者殺人人
告其母曰曾參殺人曾參母投杼踰牆而走
楚漢春秋曰淮隂武王反上自擊之張良居守上體不安
卧輼車中行三四里留侯走東追上簮墮被髮及輼車排
戶曰陛下即弃天下欲以王葬乎以布衣葬乎上罵曰若
翁天子也何故以王及布衣葬乎良曰淮南反於東淮隂
害於西恐陛下倚溝壑而終也
莊子曰藏舟於壑藏山於澤謂之固矣然則夜半有力者
負之走而昧者不知
荀卿子曰伯禽將歸國周公謂之曰君子力如牛不與牛
爭力走如馬不與馬争走智如士不與士争智
淮南子曰漁者走淵木者走山
又曰躄者見虎不走非勇也
又曰飛不以尾挫尾則飛不能遠走不以手縳手則走不
能疾
抱朴子曰柠木實之赤者餌之一年老者少昔道士梁湏
年七十服之年百三十歲能夜讀書走及馬(柠丁吕切又音楮)
世說曰鍾會撰四夲論始畢甚欲使嵇公見一置懷中旣
詣定畏其有難不敢相示因出戶遥擲面便走
俗說曰桓公豹奴善騎乘亦有極快馬時有一諸葛郎自
云能走與馬等桓車騎以百疋布置埒頭令豹奴乘與諸
葛竟走先至者得布便俱走諸葛常與馬齊欲至垀頭去
布三丈許諸葛一跳坐布上遂得之
魯女生別傳曰魯女生長樂人也少好學道初服餌胡麻
乃永絶榖八十餘年日更少壯面如桃花日行三百里走
及麞鹿
跳
釋名曰跳條也如草木枝條務上行也
左傳僖下曰魏犫束匈見使者曰以君之靈不有寧也距
躍三百曲踊三百(距躍超越也曲踊跳踊也)
崔鴻十六國春秋前趙錄曰劉翌驍幹過人能一手舉殿
柱跳過平陽門出
神仙傳曰壷公者不知何許人也從遠方來賣藥得錢與
飢凍者常懸一壺於坐上日入後跳入壷市掾費長房於
樓上見之知非常人身爲掃除并進餅餌公令房共跳入
壷中但見樓觀重門侍者數十人
蹲
王隱晉書曰王長文字德叡州辟別駕不就追求之乃於
成都賣熟市見長文蹲地齧胡餅州知不屈乃送還家
山海經曰大荒之外有大人之堂有一大人踆其上張其兩
臂(踆古蹲字)
郭璞遊仙詩曰安見山林士擁膝對巖蹲
王褒僮約曰奴入市不得夷蹲旁卧悪言醜罵
太平御覽卷第三百九十四
