太平御覽卷第四百七十六
人事部一百一十七
施恩上
周易曰見龍在田德施普也雲行雨施天下治也
周禮曰小司徒以歲時廵國野而賙萬人之艱阨以王命
施惠
左傳曰冬晉荐饑使乞糴于秦秦伯謂子桑曰與諸乎對
曰重施而不報其民必携携而討焉無衆必敗謂百里曰
與諸乎對曰天災流行國家代有救災恤憐道也行道有
福是以輸粟于晉自雍及絳相繼命之曰汎舟之役
傳曰晉侯逆秦師使韓簡視師復曰師少於我闘士倍我
公曰何故對曰出因其資入用其寵飢食其粟三施無報
是以來也
傳曰宋公子鮑禮於國人宋飢竭其粟而貸之年七十以
上無不饋詒也時加羞珍異無日不數於六卿之門國之
賢人無不事也親自桓以下無不䘏也公子鮑美而豔襄
夫人欲通之(鮑適祖母)而不可乃助之施
傳曰鄭子皮即位於是鄭飢而未及麥民病子皮以子展
之命餼國人粟戸一鍾是以得鄭國之民故罕氏常掌國
政以爲上卿
傳曰楚子伐蕭申公巫臣曰師人多寒王廵三軍拊而勉
之三軍之士皆如挾纊
傳曰晉公子重耳及曹僖負羈之妻曰吾觀晉公子從者
皆足以相公子必反其國若反其國必得志於諸侯而誅
無禮曹其首也子盍早自貳焉乃饋盤飡置壁焉公子受
飡反璧
傳曰子西曰昔闔廬有國天有災厲親廵孤寡而供其乏
困在軍熟食者分而後敢食
語曰子華使於齊冉子爲其母請粟子曰與之釡請益曰
與之庾冉子與之粟五秉子曰赤之適齊也乘肥馬衣輕
裘吾聞之君子周急不繼冨
史記曰范蠡之陶修産積居十九年中三致千金再散分
與貧交友兄弟此謂冨好行其德者也
又曰田常以大斗出貸以小斗收齊人歌之曰嫗乎採芭
歸乎田成子
又曰蘇秦爲從約長并相六國北報趙王乃行過雒陽周
顯王使人郊勞於是蘇秦散千金以賜宗族貧友
漢書曰韓信釣於城下諸母漂(漂水擊挐爲漂)有一母見信飢飯
信竟漂數十日信謂漂母曰吾必重報母怒曰大夫不能自
食吾哀王孫而進食(蘇林曰如言公子也)豈望報乎
前列曰吳楚反竇嬰爲大將軍賜金千斤嬰言袁盎欒布
諸名賢士在家進之所賜金陳廊廡下軍吏過輙令財取
爲用(蘇林曰自令裁取爲用)金無入家者
又曰李廣歷七郡太守前後四十年得賞賜輙分其麾下
飲食與士卒共之家無餘財終不言生産事
前列曰婁護字君卿爲諫議大夫使郡國護貸多持幣帛
至齊上書永上先人冡因會宗族人各以親疎與束帛一
日散百金之費使還奏事事稱旨擢夫水太守
前列曰韋玄成字少翁以父任爲郎少好學脩父業尤謙
遜下士出遇相識步行輙下從者與載送之以爲常其接
人貧賤者益加由是名譽日廣以明經擢爲諫議大夫遷
大河都尉
前列曰張臨安世曾孫亦謙儉每登閣殿常歎曰桑霍爲
我戒豈不厚且死分施宗族故舊薄葬不起墳
又曰蘇武爲右曹典屬國所得賞賜盡以施與昆弟故人
又曰未邑爲人惇篤於故舊以愛和爲行居處儉節賜以
供九族鄕黨家無餘財
後漢書曰趙典兄子温字子恭初爲京兆郡丞歎曰丈夫
當雄飛安能雌伏遂弃官去遭歲大飢散家粮以賑窮餓
所活萬餘人
後列曰劉詡字子相穎川人家世豊産常能周施而有不
其惠嘗行於汝南界中有陳國張季禮遠赴師喪遇寒冰
車毀頓滯道路詡見而下車與之不告姓名自策馬去季
禮意其子相也後故到穎隂還所假乘詡閇門辭行不與
相見後黃巾賊起郡縣飢荒詡救給乏絶資粮者數百人
又逢知故困餒於路不忍委去因殺所駕牛以救之衆人
止之詡曰視没不救非志也遂俱餓
後列曰折像字伯式廣漢雒人父國有資財二億家僮八
伯人像幼有仁心不殺昆虫不折萌牙能通京氏易好黃
老言及國卒感多藏厚亡之義乃散金帛資産周施親疎
自知亡日召賓客飲食辭訣忽然而終
又曰廖扶逆知歲荒乃聚糓數千斛悉用周給宗族姻親
又歛葬遭疫死亡不能自收者常居先人冡側未曾入城
市人因號爲北郭
袁宏後漢書曰种暠字景伯父爲定陶令有財三千萬父
卒暠皆以賑鄕里貧賤者其進趣名利者皆不與交通
東觀漢記曰鄧弘收恤故舊無所失父所厚同郡郎中王
臨年老貧乏弘常居業給足乞與衣裘輿馬施之終竟
後列曰馬援少年處處田牧至有牛馬羊數千頭糓萬斛
旣而歎曰凢殖貨財産貴其能施賑也否則守錢虜耳乃
盡散以班昆弟故舊
又曰崔駰學於太學而粮盡鄧衛尉欲餼焉而未果季彦
九歲以其父命往見衛尉曰施不必豊期於救乏崔生臣
父之執也不幸而貧公許賑之有日矣嘉貺未至或欲豊
之然後乃致之乎荅曰家物少湏租入曰是猶古人欲決江
海以救牛蹄之類也鄧公曰諾
又曰鄧琳字叔孫西羌反破郡縣上乃拜綝謁者屯田三
輔琳臨發之日散千金之産分與兄弟甥舅親族各有差
品
又曰朱暉建初四年南陽大飢米石千錢初同縣張堪有
名德每與相見常接以友道暉以堪宿望成名未敢安也
堪至把暉臂曰欲妻子託朱生暉舉手不敢荅後堪仕至
蜀郡漁陽太守物故暉自爲臨淮太守後遂絶不復相聞
南陽飢時聞堪妻子貧窮暉乃自往候視困厄分所有以
賑之
又曰王丹字仲回京兆人王莽時連徵不至家累千金隱
居養志好施周急(巳具冨部)
後列曰宼恂經明行脩名重朝廷所得秩俸盡施朋友故
人及所從吏士常曰吾因士大夫以致此其獨享之乎時
人稱其長者後爲宰相
又曰竇固久歴大位甚見尊貴而性謙儉愛人好施士以
此稱之
又曰梁商飢年穀貴民餒輙遣蒼頭去幘着巾車載米塩
菜錢於四城門與貧乏不語主人知其隂德伏恩絶不望
報匿名隱譽皆此類也
司馬彪續漢書曰郭伋字細侯并州牧徵爲太中(大夫)賜宅
一區及帷帳錢糓伋輙散與宗親九族無遺餘
又曰張純字奮少好學節儉行義常分損租奉貽䘏宗親
雖(至傾)匱而施與不怠
又曰伏湛字惠公更始元年拜爲平原太守遭倉卒兵起
莫不驚擾而湛燭安然教授謂妻子曰一糓不升國君徹
膳今人皆飢柰何獨飽且食麄糲盡分奉禄以賑活鄕里
來客者百餘家
司馬彪續漢書曰獻帝初百姓飢荒張儉資計差(温乃)傾竭
財産與邑里共之頼其差温故存者以百數
又曰肅宗崩廉范奔起敬陵時廬江郡掾嚴麟奉章俱會
於路麟乘小車塗深馬死不能自進范見而愍然命從騎
下馬與之不告而去麟事畢不知馬所歸乃㳂路訪之或
謂麟曰故蜀郡太守廉叔度好周人窮今奔國喪獨當(是耳)
麟亦素聞范名以爲然即牽馬造門謝而歸之世伏其義
魏志曰楊俊字秀才以兵亂方起而河内處四逹之衢必
爲戰場乃扶老弱去詣京密問同行者百餘家俊賑濟貧
乏通共有無宗族如故爲人所略作奴僕者凢六家俊皆
傾財贖之
魚豢魏略曰趙喜字伯陽爲平原太守百官大食光武問
喜在郡何如咸稱喜政有跡時親家諸夫人皆會會罷諸
大夫言喜篤義多恩從長安還收護妾等衣食生活使得
蒙今日之冨貴非獨能臨人也
吳志曰魯肅字子敬大散財貨摽賣地以賑窮人結士爲
務甚得鄕邑忻心周瑜爲居巢長將數百人故過候肅并
求資粮肅家有兩囷米各三千斛肅乃指一囷與瑜瑜(益知)
其竒也遂相親結定僑札之分
又曰朱據字子範吳郡人有姿皃膂力絶人又能論難黃
武初徵拜五官中郎權遷建業據尚公拜左將軍封雲陽
侯謙虚接士輕財好施
吳志曰駱公緒時年八歲與親客歸會稽事母甚謹時
飢荒多有困乏公緒爲之飲食衰少其姉仁愛有行寡歸
無子見甚哀之數問其故公緒曰丈夫糟糠不足我亦何
必獨飽姉曰誠如是何不告我而自苦若此乃自以私粟
與公緒又以告母亦覺之遂使分施由是顯名
晉書郄鑒時所在饑荒州中之士素有感其恩義者相與
資贍鑒復分所得以恤宗族鄕曲孤老頼而全濟者甚多
又曰紀瞻少與陸機兄弟親善及機被誅瞻䘏其家周至
及嫁女資送同於所生
王隱晉書曰潘勖字元茂值年荒部曲之家徤兒渠帥皆
素服重名共相率送迎道路所在爲儲以供行資勖隨主
人多少口率均分無有尊卑優劣若所賦巳盡偶有不足
則推巳之分以周未遍父老有頌之曰且貴且冨有南山
之壽吾仍得與潘元茂又曰恩不可忘無如我潘郎
晉中興書曰應詹以孝稱年㭘餘歲祖父母亡家冨於財
而詹年稚弱乃請宗中單貧者與共爲居弱冠知名太宰
何邵見而稱之曰質文之士也
晉紀曰祖逖梗㮣有大志年十五不知書輕財好施每至
諸田舍輙稱兄意散帛以是嘉焉
太平御覽卷第四百七十六
