太平御覽卷第五百二
逸民部二
逸民二
後漢書曰王符字節信安定臨涇人好學有志隱居著書
度遼將軍皇甫規官歸安定鄕人有貨買鴈門太守者還
家謁規規卧不迎旣入而問卿在郡食鴈美乎有頃王符
在門規素聞符名乃驚遽而起衣不及帶屣履出迎援符
手而還與同坐極歡時人爲之語曰徒見二千石不如一
逄掖言書生道義之爲貴也
又曰向栩字輔興河内朝歌人常讀老子狀如學道常坐
竈北板床上積久板乃有膝踝足指之處時賓客就之輙
伏不起時人莫能測後徵拜侍中侃然正色百官憚之
又曰梁鴻字伯鸞扶風平陵人同縣孟氏有女狀肥醜甚
黑力舉石臼擇對不嫁至年三十父母問其故女曰欲得
賢如梁鴻者鴻聞娉之入門七日而鴻不荅妻乃跪床下
請曰竊聞夫子高義簡斥數婦妾偃蹇數夫今而見擇敢
不請罪鴻曰吾欲裘褐之人可以俱隱今乃衣綺縞傅粉
墨豈鴻所願哉妻曰以觀夫子之志耳妾自有隱居之服
乃爲椎髻布衣操作具而前鴻大喜曰此眞梁鴻妻也字
曰德曜孟光因共入霸陵山後至吳爲人賃舂每歸妻爲
具飡舉按齊眉
又曰戴良字叔鸞汝南愼陽人母卒兄伯鸞居廬啜粥非
禮不行良獨食肉飲酒哀至乃哭二人俱有毁容或問良
曰子之居喪禮乎對曰然禮所以制情佚也情苟不佚何
禮之所論哉豈若乎食旨不甘故毁容之實若味不存故
口食之可也
又曰法眞字高卿扶風郿人博通内外圖典爲關西大儒
弟子自遠方至者數百人性恬静寡欲不交人間事太守
見之曰欲以功曹相屈光贊夲朝如何真曰以明府見待
有禮故敢自同賓來若欲吏之真將在北山之北南山之
南者矣太守玃然不敢復言
又曰漢賓老父不知何許人也桓帝幸竟陵過雲夢臨沔
水百姓莫不觀者老父獨耕不輟尚書郎張温異之使問
曰人皆觀老父獨不觀何也父曰我野人耳不逹斯語請
問天下亂而立天子耶治而立天子耶立天子以父天下
耶役天下以奉天子耶昔聖王宰世茅茨采掾而萬民以
寧今子之君勞民自縱逸遊無忌吾爲子羞之又何忍與
人觀之乎温大慙問其姓名不告而去
謝沈後漢書曰龍丘萇吳郡人篤志好學王莽篡位隱居太
山以耕稼爲業公車徵不應更始時任延年十九爲郡東
部尉折節下士鍾離意爲主簿自請萇爲門下祭酒延教
曰龍丘先生淸過夷齊志慕原憲都尉洒掃其門猶懼辱
之何召之有
又曰鄭敬字次卿汝南人閑居不修人倫都尉逼爲功曹
廳事前樹時有清汁以爲甘露(敬曰明府政未能致甘露此木汁耳辝病去隱處精)
學同郡鄧敬公爲督郵過存敬敬方釣魚於大澤因折芰
爲坐以荷薦肉瓠瓢盈酒言談彌日蓬廬蓽門琴書自娛
世祖公車徵不行
又曰楊后字仲桓廣漢人潜身藪澤耦耕誦經司徒楊震
表薦其高操公車特徵不就益州刺史焦參行部致謁后
惡其苛暴時耕於大澤即委鉏疾逝參志恚之收其妻子
錄繫欲以致后遂不知后所在乃出其妻子
又曰張奉字公先弟表字公儀河内人兄弟少有高節立
精舍教授惡衣麄食太傅袁隗以女妻奉送女奢麗奴婢
百人皆被羅縠輜軿光路婦入門數年奉住精舍有如路
人其妻待奉入朝乃徑前跪曰家公年老不以妾頑陋使
侍君巾櫛自知不副雅操君如欲執梁鴻之高節妾欲懷
孟光之徵志奉無以荅妻悉徹玩飾被服奴婢着縵帛
執紡績具奉然後納之諸公連徵不就謂之張氏兩
賢
又曰符融字偉明少爲都官郎耻之委去私事少府李膺
膺常貴融融幅巾褐衣振䄂清談膺捧手高聽歎息不暇
郭林宗始入京師詣融融一見與定至交海内服融高識
公府連徵不就
魏志曰張臶(在甸切)字子明少遊太學後遁常山并州牧高
幹辟不至表安樂令不就後遷居任縣廣平太守盧毓到
官二日綱紀曰承前致版謁臶毓教曰張先生所謂上不
事天子下不友諸侯豈此版所可光飾哉但遣主簿奉書
致羊酒之禮
王隱晉書曰魏末有孫登字公和汲郡人無家属時人於
汲郡北山上土窟中得之夏則編草爲裳冬則被髮覆面
對人無言好讀易鼓琴初宜陽山中作炭者忽見有人不語
精神不似常人帝使阮籍往視與語亦不應籍因大嘯野
人乃笑曰爾復作向聲籍又爲嘯籍將求出野人不聽而
去登嘯如簫韶笙簧之音聲震山谷而還問炭人曰故
是向人耳尋知求不知所止推問久之乃知姓名(孫登别傳)
(又載)
又曰庾衮字叔褒穎川人與弟子治藩必跪而授條夌孰
穫者雖畢而多捃者衮退待間乃方自捃不曲行旁掇跪
而把之每飢率其邑人入于山林拾橡爲郡功曹舉清白
異行皆不就值亂携妻子入林慮民歸之葆於大頭山而
田其下有終焉之心咳發柱杖將起杖跌墜岸而死
又曰董京字威輦不知何許人太始初值魏禪晉遂被髮
佯狂常宿白社中時乞於市得殘碎繒絮結以自覆全帛
佳綿則不肯受著作孫楚就社中與語遂載與歸終不肯
坐後數年去莫知其所其寢處得一石子及詩曰未世流
奔以文代質逝將抱此玄虚歸我寂寞之室
又曰夏統字仲御會稽人常學戲舡其母疾市藥于洛陽
賈充聞而訪之問曰卿居海濱作何戲習仲御曰能戲舡
耳充因命焉仲御即登舟鼓枻爲鯆(音甫)䱐(音浮)之歌學鯆䱐
之狀俄然雲霧杳冥白魚跳入其舡充甚異之因就與語
仲御不對充整服謝之仲御引掉而去弗之見也充乃歎
曰可謂木人石心哉初仲御在鄕也人或說之使仕仲御
㪍然作色謂之曰我安能隨俗低眉下意乎聞君之言不
覺寒毛競竪白汗四匝顔如渥丹心如火炙舌不住齒口
不能張兩耳閉塞雙眸俱瞑也遂竟不仕
又曰董飬字仲道惠帝時遷楊后于金墉有侍婢十餘人
賈后奪之然後絶膳八日而崩仲道喟然嘆曰天人旣滅
大亂將至傾危宗廟在其日矣顧謂謝鯤阮千里等曰時
旣如斯難可保也不如深居岩洞耳乃自荷檐妻子推鹿
車入于蜀山莫知所止
又曰郭文字文舉河内人隱居不仕常居臨安及吳興餘
杭依山結廬臨清澗植榖種麻以供衣食常着葛巾披鹿
皮其山多虎豹文獨無藩籬格障然虎豹並不至太興中
楊州刺史王導聞其名乃自迎與相見尋而逃去莫知所
在
又曰郭瑀字元瑜燉煌人也避世不仕凉州牧張天錫遣
使者孟公明備禮徵瑀乃指翔鴻以示之曰此鳥也飛青
雲之外翔深谷之中自東自西安可籠也遂逃入山公明
乃拘其門人瑀嘆曰吾入山逃禄避罪豈謂隱其行義翻
乃害平人乎乃出就徵及至姑臧值天錫母卒括髮入弔
三踊而出還入其山天錫弗能強之後莫知所在
又曰霍原字休明燕國廣陽人也少有志力叔父坐法當
死原入獄訟之楚毒備加終免叔父年十八觀太學行禮
因留貴遊子弟聞而重之元康未原以賢良徵累下州郡
以禮遣皆不到也
又曰郭琦(音竒)字公偉太原晉陽人也少方直有雅重博學
武帝欲以琦爲著作郎問琦族人尚書郎郭彰彰素疾琦
荅云不識帝曰若如卿言即堪郎矣遂決意用之及趙王
倫簒位又欲用琦琦曰我巳爲武帝吏不容復爲今世吏
終身處於家
又曰魯褒字元道南陽人也好學多聞以貧素自立元康
之後綱紀大壞褒傷時之貪鄙乃隱姓名而著錢神論以
刺之褒不仕莫知所終
又曰任旭字次龍臨海章安人也幼孤兒童時勤於學及
長立操清脩不染流俗鄕曲推而愛之永康初惠帝博求
清節俊異之士太守仇馥薦旭清貞㓗素學識通博詔下
以禮發遣旭以朝廷多故志尚隱遁辝疾不行元帝初鎮
江東聞其名辟爲祭酒並不就咸和二年卒
魏氏春秋曰阮籍少時常遊蘇門山山有隱者莫知其姓
