太平御覽卷第四百五十一
人事部九十二
諫諍一
尚書云木從繩則正后從諫則聖
毛詩序曰上以風化下下以風刺上主文而譎諫言之者
無罪聞之者足以戒故曰風
禮記曰爲人臣之禮不顯諫(顯明也謂明言其惡不幾微言)三諫而不聽則
逃之(逃去也君臣有義則合不義則離)子之事親也三諫而不聽則號泣
而隨之(至親無去至在感動之心)
又曰父母有過下氣怡色柔聲以諫
又曰子曰事君遠而諫則謟也近而不諫則尸利也(尸謂不知)
(人事無辭讓者)子曰邇臣守和宰正百官大臣慮四方(邇近也和為和君臣事也宰主)
(治百官也)子曰事君欲諫不欲陳(諫謂言其過於外)
左傳曰衛公子州吁嬖人之子也有寵而好兵公弗禁石
碏諫曰臣聞賤妨貴少陵長遠間親新間舊小加大淫破
義所謂六逆也君義臣行父慈子孝兄愛弟敬所謂六順
也去順效逆所以速禍也
又曰魏獻子爲政以魏戊爲梗陽大夫梗陽人有獄魏戊不
能斷以其獄上大宗賂以女樂(訟者之大宗也)魏子將受之魏戊
謂閻没汝寬曰(二子晉大夫魏子之屬)主以不賄聞於諸侯若受梗
陽人賂賄莫甚焉吾子必諫皆許諾退朝待於庭饋入召
之(召二大夫食)此置三歎旣食使坐魏子曰吾聞諸伯叔諺曰
唯食忘憂吾子置食之間三歎何也同辭對曰昨或賜二小
人酒不夕食(昨飲酒醉故不夕食)饋之始至恐其不足是以歎中置
自咎曰豈將軍食之而有不足是以再歎及饋之畢願以
小人之腹爲君子之心屬厭而巳獻子辭梗陽人(屬足也小人二)
(子自謂小人腹飢則恐食之不足厭飽則恐君亡君子居尊官食重禄而知不足故願以其腹爲君子之心)
又曰公將如棠觀漁臧僖伯諫曰凢物不足以講大事其
材不足以備器用君不舉焉(材謂皮革齒牙骨角)君將納民於䡄物
者也故講事以度䡄量謂之軌取材以章物采謂之物不
軌不物謂之亂政亂政亟行所以敗也
又曰宋華督巳殺孔父而弑殤公召莊公于鄭而立之以
親鄭以郜大鼎賂公納于太廟非禮也臧哀伯諫曰君人
者將昭德塞違以臨照百官猶懼或失之故昭令德以示
子孫夫德儉而有度升降而有數文物以紀之聲明以發
之百官於是乎戒懼而不敢易紀律今滅德立違而寘其
賂器於太廟以明示百官百官象之又何誅焉國家之敗
由官邪也官之失德寵賂章也郜鼎在廟章甚孰焉周內
史聞之曰臧孫逹其有後於魯乎君違不忘諫之以德
又曰初鬻拳強諫楚子楚子弗從臨之以兵懼而從之鬻
拳曰吾懼君以兵罪莫大焉遂自刖也楚人以爲大閽謂
之太伯使其後掌之(其後鬻拳之孫)
又曰莊公如齊觀社非禮也曹劌諫曰不可夫禮所以整
民也故會以正班爵之義師長幼之序征伐以討其不然
諸侯有王王有廵狩(有四方也)以大習之(大習會朝之禮)君舉必書書
而不法後嗣何觀公不聽
又曰丹桓宮楹(丹雕桓宮桓公廟楹謂之柱)刻其桷(經書刻桓宫桷桷謂之榱榱椽也)
皆非禮也御孫諫曰臣聞之儉德之泰也侈惡之大也先
君有恭德而君納諸大惡無乃不可乎秋哀姜至公使宗
婦覿用幣御孫諫曰男贄大者玉帛(公侯伯子男執玉至諸侯世子附庸孫孤)
(執帛也)小者禽鳥(卿執羔大夫執鴈士執雉)以章物也女贄不過榛栗棗
脩以告虔也(榛小栗也脩脯也虔敬也皆取名以示敬也)今男女同贄是無別
也男女之別國之大節也由夫人亂之無乃不可乎
又曰晉侯假道於虞以伐虢宮之竒諫曰虢虞之表也虢
亡虞必從之晉不可啓寇不可翫一之謂甚其可再乎諺
所謂輔車相依脣亡齒寒者其虞&KR0593;之謂也(輔頰輔也車牙車也)
又曰晉靈公不君厚歛以雕牆從臺上彈人觀其避丸宰
夫腝熊蹯不熟殺之寘諸番使婦人載之以過朝趙盾士
季見其手問其故而患之將諫士季曰諫而不入則莫之
繼也會請先入則子繼之三進及霤而後視之曰吾知
所過矣將改之猶不改宣子驟諫公患之
又曰晉師爲楚所敗師歸桓子請死晉侯欲許之士貞子
諫曰不可城濮之役師三日榖文公猶有憂色左右曰有
喜而憂如有憂而喜乎公曰得臣猶在憂未歇也困獸猶
鬪况國相乎及楚殺子玉(子玉得臣)公喜而後可知也曰莫余
毒也是晉再勝而楚再敗也楚以是再世不競今天或者
大警晉也而又殺林父重楚勝其無乃久不競乎
榖梁曰陳靈公通於夏徵舒之家公孫寧儀行父亦通於
其家或衷其襦以相戲於朝泄冶聞之入諫曰使國
人聞之則猶可使仁人聞之則不可君愧泄冶不能用其
言而殺之
周禮地官保氏掌諫王惡(諫者以禮義正之)
論語曰事父母幾諫
孝經曰曾子曰敢問子從父之令可謂孝乎子曰是何言
歟是何言歟昔者天子有爭臣七人雖無道不失其天下
諸侯有爭臣五人雖無道不失其國大夫有爭臣三人雖
無道不失其家士有爭友則身不離於令名父有爭子則
身不䧟於不義
史記曰主父偃上書闕下朝奏暮召入見所言九事其八
事爲律令一事諫伐匈奴其辭曰臣聞明主不惡切諫以
博觀忠臣不敢避重誅以直言是故事無遺策而功流萬
代
又曰趙高親近胡亥曰毀惡蒙氏求其罪過舉殺之子嬰
諫曰君誅殺忠臣而立無節行之人是内使羣臣不相信
而外令鬭士之意離也臣竊以爲不可胡亥弗聽
又曰趙肅侯遊大陵出於鹿門大夫戊午扣馬諫曰耕事
方急一日不作百日不食肅侯下車而謝之
又曰秦夷郡縣城銷兵刃不復用不立子弟爲王功臣爲
諸侯者使後無攻戰之患始皇三十四年置酒咸陽宫博
士僕射周青臣等頌稱始皇威德齊人淳于越進諫曰臣
聞之殷周千餘歲封子弟功臣自爲枝輔今陛下有海内
而子弟爲匹夫卒有田常六卿之臣無輔弼何以相救哉
事不師古而能長久者非所聞也
又曰沛公入秦宫室帷帳狗馬重寳婦女以千數意欲留
居之樊噲諫沛公出舍沛公不聽張良曰夫秦無道故沛
公得至此矣爲天下除殘賊宜縞素爲資今始入秦即安
其樂此所謂助桀爲虐且忠言逆耳利於行良藥苦口利
於病願聽樊噲言沛公乃還軍㶚上
又曰高帝欲以趙王如意易太子叔孫通諫上曰太子仁
孝天下皆聞之吕后與陛下攻苦食淡其可背哉必廢嫡
立少臣願先伏誅以頸血汗地高帝曰公罷矣吾直戲耳
叔孫通曰太子天下夲一摇天下振動奈何以天下戲
又曰司馬相如嘗從上至長楊獵是時天子方好自擊熊
彘馳獸相如上䟽諫曰臣聞物有同類而殊能者故力稱
烏獲捷言慶忌勇期賁育臣之愚以爲人誠有之獸亦宜
然今陛下好陵阻險射猛獸卒然遇軼材之獸駭不存之
地犯屬車之清塵是胡越起於轂下而羌夷接&KR0942;也
又曰楚莊王即位三年不出&KR0593;令日夜爲樂令國中曰有
敢諫者死無赦伍舉入諫莊王左抱鄭姬右抱越女坐鐘
鼓之間伍舉曰願有進隱曰有鳥在於阜三年不飛不
鳴是何鳥也莊子曰三年不飛飛將冲天三年不鳴鳴將
驚人舉退矣吾知之矣居數月淫益大甚蘇從乃入諫
王曰若聞令乎對曰煞身以明君臣之願也於是乃罷淫
樂聽政所誅者數百人所進者數百人任伍舉蘇從以政
國人大悅
又曰孫叔敖病且死屬其子曰我死必貧困往見優孟言
我孫叔敖子也居數年其子窮困負薪逢優孟與言曰我
孫叔敖子也父且死時屬我貧困往見優孟孟曰若無遠
有所之即爲叔敖衣冠抵掌談語歲餘像孫叔敖楚王及
左右不能別也莊王置酒優孟前爲壽莊王大驚以爲孫
叔敖復生也欲以爲相優孟曰請歸與婦計之三日而爲
相莊王許之三日優孟復來王曰婦言何對曰婦言愼無
爲楚相孫叔敖盡忠爲廉以治楚楚王以得霸今死其子
無立錐之地貧困負薪以自飲食必如孫叔敖不如自殺
於是莊王謝優孟乃召孫叔敖子封寢丘侯四百戶以奉
其祀
又曰優旃者秦倡侏儒也二世立欲&KR0238;其城優旃曰善主
上雖無言臣固將請之&KR0238;城雖於百姓愁費然佳哉&KR0238;城
光蕩蕩寇來不得上即欲就之易爲&KR0238;耳固難爲廕室
於是二世以其故止
又曰武帝少時東武侯母嘗養帝帝壯時號之曰大乳母
所言未嘗不聽公卿大臣皆敬重乳母家子孫奴從者横
暴長安中當道掣頓人車馬奪人衣服聞於中上不忍致
之法有司徙乳母於邊奏可乳母當入至前面見辭乳母
先見郭舍人爲下泣舍人曰即入見辭去疾步數還顧乳
母如其言謝去步疾數顧郭舍人疾言罵之曰咄老女子
何不疾行陛下巳壯矣寧尚湏乳母而活耶尚何還顧於
是人主憐悲之乃下詔止無徙乳母
又曰始皇長子扶蘇諫曰天下初定遠方黔首未集今皆
重法繩之臣恐天下不安唯上察之始皇怒使扶蘇北監
蒙恬於上郡
漢書曰上朝東宫趙談參乘袁盎㐲車前曰臣聞天子所
與共六尺輿皆天下豪英今漢雖乏人陛下獨奈何與刀
鋸之餘同載於是上笑下趙談談泣下車
又曰吳王謀反枚乘諫曰夫舉吳以訾於漢譬由虻蜹之
脯羣牛腐肉之齒利劒也
又曰南越自相攻上欲救之淮南王上書曰臣聞越非有
城郭邑里也處谿谷之間篁竹之中習於水鬭便於用舟
地深昧而水險中國之不知其勢阻而入其地雖百不當
其一夫賴宗廟之靈方内大寧戴白之老不見兵革民得
夫婦相守子孫相保陛下之德也陛下方寸之印丈二之
組鎮撫方外不勞一卒不煩一戰而威德並行
又曰王吉字子陽爲昌邑中尉上䟽諫曰大王不好書術
而樂逸遊口倦乎叱咤手苦於轡捶身勞乎車輿朝則冒
霜露晝則被塵埃夏則爲大暑之所暴炙冬則爲風寒之
所侵薄以耎脆之玉體犯勤勞之煩毒夫廣厦之下細氊
之上明師居前勸誦在後上論唐虞之際下及殷周之盛
考仁聖之風習治國之道訢訢焉發憤忘食日新厥德其
樂豈徒銜橛之間哉
又曰鮑宣每居位嘗上書諫民有七亡而無一得欲望國
安誠難也民有七死而無一生欲望刑厝誠難也陛下擢臣
巖穴誠冀有益毫毛豈徒欲臣美食大官重高門之地哉
又曰龔遂字少卿山陽人以明經爲昌邑郎中令王動作
不正遂爲人忠厚剛毅有大節内諫爭於王外責傳相引
經義陳禍福至於涕泣蹇蹇亡已面刺王過王至掩耳起
走曰郞中令善愧人及國中皆畏憚焉王嘗與騮奴宰人
遊戲飲食過度遂入見王涕泣膝行左右御皆出涕王曰
郎中令何爲遂曰臣痛社禝之危也
又曰張敞爲膠東相王太后數出遊獵敞上書諫曰臣聞
秦王好淫聲葉陽后爲不聽鄭衛之曲楚莊好畋獵樊姬
爲不食鳥獸之肉口非惡芳甘耳非憎絲竹也所以抑心
意絶嗜欲將以帥二君而全宗祀也禮君母出門則乘輜
軿下堂則從傳姆進退則鳴玉珮内飾則結綢繆此言尊
貴所以自歛制不縱恣之宜也唯觀覽往古今后姬有所
則書奏后不復出
又曰成帝起昌陵數年不成復還歸延陵制度奢大劉向
上書諫曰闔廬違禮厚葬十有餘年越人發之秦皇帝葬
於驪山之阿下固三泉高五十餘丈周五里水銀爲江海
黃金爲鳬鴈珍寳之藏機械之變棺槨之麗宫館之盛不
可勝量工匠計以萬數數年之間被項羽之災離牧竪之
禍丘壟弥高者發掘必速竊爲陛下羞之上甚感向言而
不能從
又曰王莽新即位恃府庫之冨欲立威乃拜十二部將率
同時十道並出窮追匈奴因分其地立呼韓邪十五子莽
將嚴尤諫曰周宣存時獫狁內侵至于涇陽命將征之盡
境而還其視戎狄之侵譬猶蚊䖟之螫馳之而已故天下
稱明是爲中策漢武帝選將治兵輕糧深入遠戍雖有尅
獲之功胡輙報之兵連禍結三十餘年中國罷耗匈奴亦
創而天下稱武是爲下策秦始皇不忍小恥而輕民力築
長城之固延袤萬餘里轉輸之所行起於負海壃境旣完
中國内竭以喪社禝是爲無策莽不聽轉兵榖如故天下
騷動
又曰王莽新即位立威而窮追匈奴莽將嚴尤諫曰今天
下遭陽九之阨比年飢饉此一難也不然奉軍糧二難也
胡地沙鹵多乏水草三難也胡地秋冬甚寒春夏甚風多
此四難也輜重自隨虜徐遁逃五難也功必不成莽不聽
又曰成帝時王氏擅權羣臣莫敢言梅福上書諫曰昔高
祖納善若不及從諫如轉圜此高祖所以無敵於天下也
又曰梅乘上書諫吴王曰夫以一縷之任係千鈞之重上
縣之無極之高下垂之不測之泉雖甚愚之人猶知其絶
也
又曰谷永上䟽諫成帝曰臣聞三代之所以隕社稷皆由
婦人與羣惡願陛下追觀夏商周秦所失也
又曰伍被楚人諫淮南王曰昔伍子胥諫吴王吴王不用
迺曰臣今見麋鹿游姑蘇之臺也今臣亦將見宫中生荆
棘露霑衣也因流涕而起
太平御覽卷第四百五十一
