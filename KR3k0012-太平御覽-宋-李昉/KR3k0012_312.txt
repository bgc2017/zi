太平御覽卷第三百一十二兵部四十三
決戰中
後漢書曰賈復與五校戰於真定大破之復傷瘡甚光武
大驚曰我所以不令賈復别將者爲其輕敵果然失吾名
將聞其婦在孕生女耶我子娶之生男耶我女嫁之不令
其憂妻子也復病尋愈追及大武於薊相見甚歡
又曰銚期從擊王郎將兒劉宏奉於鉅鹿下(兒五奚切)期先登
䧟陣手殺五十餘人被瘡中額攝憤復戰(攝猶正也)遂大破之
又曰祭遵與景丹諸將南擊弘農厭新栢華蠻中賊(東觀記史)
(栢華聚名)弩中遵口洞出血流衆見遵傷稍引退遵呼叱止之
士卒戰皆自倍遂大破之
又曰帝在魯聞耿弇爲張步所攻自往救之未至陳俊謂
弇曰劇虜兵盛可且閇營休士以須上來弇曰乘輿且到
臣子當擊牛釃酒以待百官反欲以賊虜遺君父耶乃出
兵大戰自旦及昏復大破之殺傷無數城中溝壍皆滿
又曰岑彭征公孫𫐠乃令軍中募攻浮橋先登者授上賞於
是偏將軍魯竒應募而前時天風狂急彭竒舡逆流而上
直衝浮橋而攅柱鈎而不得去(續漢書曰時天東風其攅柱有反把鈎竒舡不得去)
竒等乘勢殊死戰因飛炬焚之風急火盛橋樓崩燒彭復
悉軍順風並進所向無前蜀兵大亂溺死者數千人
又曰張步攻耿弇營與劉歆等戰弇升王宫瓌臺望之(臨淄)
(夲齊國所都即齊王宫中有環臺也東觀記作瓌臺)視歆等鋒交乃引精兵以横突
步陣於東城下大破之飛矢中弇股以佩刀截之左右無
知者
又曰袁紹使麴安攻公孫瓉紹在後十數里聞瓉巳破發
鞍息馬唯衛帳下強弩數十張大戟士百許人瓉散兵二
千餘騎卒至圍紹數重射矢雨下田豐扶紹使却入空垣
紹脫兜鍪抵地曰大丈夫當前闘死而返逃垣墻間耶促使
諸弩並發多傷瓉騎衆不知是紹頗稍引却會麹義來迎
騎乃散退
又曰鄧禹還長安張宗夜將銳士入城襲赤眉中矛貫脾
(脾背上兩膊間)又轉攻諸營保爲流矢所激皆幾至於死
又曰賈復從上擊青犢於射犬大戰至日中賊陣堅不却
光武傳召復曰吏士皆飢可但朝飯復曰先破之然後食
耳於是被羽先登(被猶負也折羽爲旌旌旗將軍所執先登先赴敵也)所向皆靡賊
乃敗走諸將咸服其勇
又曰陳俊字子昭拜強弩將軍所向皆敗世祖曰戰將盡
如此豈有憂乎
魏志曰母丘儉字仲恭有幹策爲幽州刺史度遼將軍儉
以高句驪數侵叛督將軍出玄莵從道滑討之句驪王宫將
步騎逆軍沸水上大戰宫連破走遂束馬懸車登九都山
屠高麗所斬獲首虜以千數使玄莵太守王頎追過沷沮
千餘里至肅慎界刻石紀功刊丸都之山銘不耐之城
又曰代郡烏桓反以任城王彰爲北中郎將行驍騎將軍
臨發太祖誡彰曰居家爲父子受事爲君臣動以王法從
事爾其誡之彰北征入涿郡界叛胡數千騎卒至時兵馬
未集唯有步卒千人騎數百疋用田豫計固守要隟虜乃
散退彰追之身自戰射胡騎應弦而倒者前後相屬戰過
半日彰鎧中數箭意氣益廣乘勝逐北至于乘乾(臣松之案乘乾)
(縣名属代郡今北虜居之号爲乘乾郡)去代二百餘里長史諸將皆以爲新
涉遠士馬疲又受節度不得過代不可深進遺令輕敵彰曰
率師專行唯利所在何節度乎胡走未遠追之必破從令
縱敵非良將也遂上馬令軍中後出者斬一日一夜與虜
相及擊大破之斬首獲生以千數彰乃倍常科大賜將士
將士無不悅喜時鮮卑大人軻比能將數萬騎觀望強弱
見彰力戰所向皆破乃請服北方悉平時太祖在長安召
彰彰自代過鄴太子謂彰曰卿新有功今西見上勿宜自
伐彰到如太子言歸功諸將太祖喜持彰鬚曰黃鬚兒
竟大可用
又曰龐德與曹仁討關羽德屯沔北十里會天霖雨十餘
日漢水暴溢樊下平地五六丈德與諸將避水上隄羽乘
船攻之以大舡四面射隄上德披甲荷弓箭不虚發將軍
董衝部曲將統超等欲降德皆收斬之自平旦力戰至日
過中羽攻益急德謂督將成何曰吾聞良將不怯死以苟免
烈士不毀節以永生今日我死日也戰益怒氣愈壯而水
浸盛吏士皆降德與麾下將一人伍伯二人彎弓傳矢登
小船欲還仁營水盛船覆失弓矢獨抱船覆水中爲羽所
得立而不跪羽謂曰卿兄在漢中我欲以卿爲將不早降
爲德罵羽曰竪子何謂降也魏王帶甲百萬威振天下汝劉
備庸才耳豈能敵耶我寧爲國家鬼不爲賊將也遂爲羽所
殺
吳志曰孫權討黃祖祖横兩蒙衝俠守沔口以栟櫚大紲
繫石爲磴上有千人以弩交射飛矢雨下軍不得前董襲
與陵統俱爲前部各將敢死百人被兩鎧乘大船突入蒙
衝裏身以刀斫兩紲蒙衝横流大兵遂進祖便開門走兵
追斬之明日大會權舉觴屬襲曰今之會斷紲之功
晉書曰劉毅等誅桓玄兵至竹里玄使其將皇甫敷吳甫
之拒毅軍遇之於江乘臨陳斬甫之進至羅落橋又斬敷
首玄大懼使使栢謙何澹之屯覆舟山毅等軍至嶈山𥙿
使羸弱登山多張旗熾玄不之測益以危懼謙等士卒多北
府人素懼伏𥙿莫敢出闘𥙿與毅等分爲數隊進突謙陳
皆殊死戰無不一當百時東北風急毅軍放火烟塵張天
鼓譟之音震駭京邑謙等諸軍一時奔散
又曰周處攻齊萬年於六陌將戰處軍人未食齊王彤促
命速進而絶其後繼處知必敗賦詩曰去去世事巳策馬
觀西戎藜藿甘梁黍期之克命終言畢而戰自旦及暮斬
首萬計弦絶矢盡左右勸退處案劒曰此是吾效節受命
之日何退之爲且古者良將受命鑿凶門以出盖有進無
退也今諸軍負信勢必不振我爲大臣以身殉國不亦可
乎遂力戰而殁
又曰明威將軍朱伺隨陶侃討杜弢有殊功石勒夏口之
戰伺用䥫面自衛以弩的射賊大帥數人皆殺之賊挽船
上岸於水邊作陣伺逐水上下以邀之箭中其脛氣色不
變諸軍尋至賊潰追擊之皆弃船投水死者太半賊夜還
長沙伺追至蒲沂不及而反加威遠將軍赤幢曲盖
又曰朱伺劉浚與鄭攀戰楊口壘伺常所調弩忽噤不發
伺甚惡之及賊攻䧟北門伺退入船初浚開諸船底以木
掩之名爲船械伺旣入賊舉鋌擿伺伺逆接鋌反以擿賊
賊走上船屋大喚云賊帥在此伺從船底沉行五十步乃免
又載記曰劉曜使其將軍平先丘中伯率勁騎追陳安安
與壯士十餘騎於陜中格戰安左手奮七尺大刀右手執
丈八蛇矛近交則刀矛俱發輙害五六人遠則帶雙鞬左
右馳射而走平先亦壯徤絶人勇捷如飛與安摶戰三交
奪其蛇矛而退會日暮雨甚安弃馬與左右五六人步踰
山嶺匿于嵠澗翌日尋之遂不知所在會連雨始霽輙振
威呼延青尋其徑迹斬安于澗曲隴上歌之曰隴上壯士
有陳安丈八蛇矛左右槃戰始三交上蛇矛東流之水名
去不還劉曜命樂府歌
又曰秃髮傉檀追赫連勃勃遣善射者射之中勃勃乃勒
衆逆擊敗之追奔八十餘里殺傷萬計斬其大將十餘人
以爲京觀号髑髏臺還于嶺北
又曰前秦符堅爲姚萇所攻符堅率兵攻姚萇皆刻鋒鎧
爲死休字示以戰死爲志每戰以長矟鈎刃爲方圓大陣
知有厚薄從中分配故人自爲戰所向無前
又曰後趙冉閔之亂石琨及張舉王㓪率衆七萬伐鄴石
閔帥騎千餘拒之城北閔執兩刃矛馳騎擊之皆應鋒摧
潰斬級三千琨等大敗歸于冀州
又曰朱伺善戰人或問之伺荅諸人以舌擊賊伺唯以刀
耳又問曰將軍前後擊賊何以每得勝耶伺曰兩敵共對
唯當忍之佊不能忍我能忍是以勝耳
又曰周訪討江沔間賊杜曾訪有衆八千進至張陽曾銳
氣甚盛訪曰先人有奪人之心善謀也使將軍李恒督左
甄許朝督右甄訪自領中軍高張旗幟曾果先攻左右甄
曾勇冠三軍訪甚惡之自於陣後射雉以安衆心令小將
趙胤領其父餘兵屬左甄力戰敗而復合胤馳馬告急訪
怒叱令更進号哭還戰自辰至申兩甄皆敗訪選精銳八
百人自行酒飲之勑不得輒動聞鼓音乃進賊未至三十
步訪親鳴鼓將士皆騰躍奔赴曾遂大潰殺千餘人遂定
漢沔
又曰劉裕舉兵伐後秦姚泓王鎮惡爲前鋒軍至渭橋鎮
惡所乘皆蒙衝小艦鎮惡登岸渭水流急倏忽間諸艦悉
逐流去時泓屯軍在長安城下猶數萬人鎮惡撫慰士卒
曰卿諸人並家在江南此是長安門外去家萬里而舫乘
衣糧並巳逐流去豈復有生之計耶唯宜死戰可以立大
功不然則無遺類矣乃身先士卒衆亦知無復退路莫不
騰踊爭先泓衆一時奔潰即䧟長安城
崔鴻十六國春秋曰前秦符堅將王猛討前燕慕容暐暐
遣將慕容評屯於潞川以拒之猛與評相持遣禆將郭慶
以銳卒五千夜從間道出評營後傍山起火燒其輜重暐
懼遣使讓評催之遣戰猛知評賣水鬻薪有可乘之會評
又求戰乃陳於潞原而誓衆曰今與諸君深入賊地宜各
勉進不可退也願勠力行間以報恩願受爵明君之朝慶
觴父母之室不亦美乎衆皆勇奮破釡棄糧大呼競進猛
覩評師之衆也惡之謂鄧羌曰今日之事非將軍莫可以捷
將軍其勉之羌曰若以司隷見與者公無以爲憂猛曰此
非吾之所及必以夲郡太守萬戶侯相處羌不悅而退俄
而兵交猛召之羌寢而弗應猛馳就許之羌於是大飲帳
中與張蚝徐成等(蚝七吏切)跨馬運矛馳入評軍出入數四傍
若無人搴旗斬將(搴居輦反)殺傷甚衆戰及日中評衆大敗俘
斬五萬
裴子野宋略曰左將軍劉康祖聞虜寇壽陽自虎牢率七
千人來赴虜至者八萬騎康祖令軍中曰顧望者斬首轉
步者斬足士皆用命賊死者萬餘血流没踝流矢貫頸墮
馬死
宋書鄧琬傳曰殷孝祖屯軍鵲洲沈沖之謂陶亮曰昔孝
祖梟將一戰便死孝祖與賊合戰每戰常以鼓盖自隨軍
中人相謂曰殷統兵可謂死將矣今與賊交鋒而以羽儀
自顯欲不斃得乎
又曰傳弘之字仲度凉僞太子赫連瓌率衆襲長安弘之
領步騎五千大破之瓌又抄渭南弘之又於寡婦渡破瓌
獲賊二百及義真東歸赫連佛佛傾國追躡於青泥大戰
弘之射貫甲胄氣冠三軍陣敗䧟没佛佛逼令降弘之不
爲屈也
又高祖紀曰于時北師始還傷痍未復戰士纔數千賊衆
十餘萬舳艫亘千里孟昶諸葛長仁懼欲擁天子過江帝
曰今兵士雖少猶足一戰若其克濟臣主同休如其不然
不復能草間求活吾計決矣〇又曰薛安都北征至陜下
魏多縱突騎衆軍患之安都怒甚乃脫兜鍪解所帶鎧唯
着絳衲兩襠衫馬亦去具裝馳入賊陣猛氣咆勃所向無敵
當其鋒者無不應刃而倒如是數四每入衆無不披靡
又曰高祖義軍進至覆舟東張疑兵以油怶冠株布滿山
谷帝先馳之將皆殊死戰無不當百呼聲動天地因風縱
火煙熖張天謙等大敗
齊書曰薛安都討魯爽及沈慶之濟江安都望見爽便躍
馬大呼直往刺之應手而倒左右范雙斬爽首爽世裊猛
咸云萬人敵安都單騎直入斬之而返時人皆云關羽斬
顔良不足過也
梁書曰大同初魏軍復圍南鄭杜懷瑶命第三子嶷帥二
百人與魏前鋒戰於光道寺溪矢中其目失馬敵人交矟
將至嶷斬其一騎躍而上馳以歸嶷旅力絶人便馬善射
一日戰七八合所佩霜明朱弓四石餘力班絲纏矟長二
丈五同心敢死士百七十人每出殺傷數百人敵人憚之
號爲杜彪
又曰侯景圍王僧辨於巴陵元帝乃引僧祐於獄拜爲假
節武猛將軍封新市縣侯令援僧辨將行泣下謂其子玘
曰汝可開朱白二門吾不捷則死吉則由朱凶則由白也
元帝聞而壯之
又曰蔡道班爲湖陽戍主攻蠻錫城反爲蠻困馮根年十
六救之疋馬交戰提雙劒左右奮擊殺傷甚多道班以免
由是知名
又曰武帝師次秣陵東昏遣大將王珍國盛兵朱雀門衆
號二十萬及戰梁武軍引却王茂疋馬單刀直前外生韋欣
慶勇力絶人執䥫纏矟翼茂而進故大破之茂勲第一欣
慶力也
陳書曰武帝入援建鄴杜僧明爲前鋒與蔡路飬戰於南
野僧明馬被傷武帝馳救之以所乘馬援僧明僧明上馬復
進殺數十人因而乘之遂敗路飬
南史曰陳將蕭摩訶隨都督吳明徹濟江攻秦郡時齊遣
大將尉破胡等率衆十萬夾援其前隊有蒼頭犀角大力
之號皆身長八尺膂力絶倫其鋒甚銳又有西域胡人妙於
弓矢弦無虚發衆軍尤憚之及將戰明徹謂摩訶曰若殪
此胡則彼軍奪氣君有關張之名可斬顔良矣摩訶曰願
得識其形狀明徹乃召降人有識胡者云胡着絳衣華皮
裝弓兩端骨弭明徹遣人覘伺知胡在陣仍自酌酒飲摩
訶摩訶飲訖馳馬衝齊軍胡挺身出陣前十餘步彀弓未
發摩訶遥擲銑鋧正中其額應手而仆齊軍大力十餘人
出戰摩訶又斬之於是齊師退走
後魏書曰吕羅漢父温佐秦州羅漢隨侍隴右互楊難當
率衆數萬寇上邽秦人多應之鎮將元意頭知羅漢善射
共登西城樓令羅漢射難當隊將及兵二十三人應弦而
殪賊衆轉盛羅漢進計曰今又不出戰示敵以弱衆情携
貳大事去矣意頭善之即簡千餘騎令羅漢出戰羅漢與
諸騎策馬大呼直衝難當軍衆皆披靡殺難當左右隊騎
八人難當大驚
又曰宇文延字慶壽體貌魁岸眉目疎㓪永平中釋褐奉
朝請直後員外散騎常侍以父福老詔聽隨侍在&KR0801;州屬
大乘妖黨突入州城延率奴客戰死者數人身被重瘡賊
乃小退而縱火焼齋閤福時在内延突火而入抱福出外
支體灼爛髮盡於是勒衆與賊苦戰賊乃散走以此見稱
又曰趙遐爲滎陽太守時蕭衍將馬仙琕率衆攻圍昫城
戍主傅文驥嬰城固守以遐爲别將與劉思祖等救之次
於鮑口去的城五十里夏雨頻降厲涉長駈將至的城仙
琕見遐營壘未就徑來逆戰思祖率彭沛之衆望陣奔退
遐孤軍奮擊獨破仙琕斬其直閤將軍軍主李魯生仙琕
先分軍於昫城之西阻水列柵以圍固城遐身自潜行觀
水深淺結草爲筏銜枚夜進破其六柵遂解假固城之圍進
救昫城都督盧昶率大軍繼之未幾而文驥力竭以城降
賊衆軍大崩昶棄其節傳輕騎而走唯遐獨握節而還
太平御覽卷第三百一十二
