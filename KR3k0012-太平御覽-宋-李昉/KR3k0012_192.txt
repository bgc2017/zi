太平御覧卷第一百九十二
居處部二十
城上
說文曰城以盛民也墉城垣也
釋名曰城盛也盛受國都也
又曰城上垣謂之睥睨言於孔中睥眺非常也亦曰陴言
禆助城之高也亦曰女牆言卑小比之於城若女子之於
丈夫也所謂堞亦女牆也
易曰城復于隍
詩曰宗子維城無俾城壞
又曰挑兮逹兮在城闕兮
又曰衛文公徙居楚丘始建城市而建宫室得其時制焉
孑孑干旌在浚之城
又曰崇墉言言
又曰哲夫成城哲婦傾城
又曰靜女其姝俟我於城隅
又曰赳赳武夫公侯干城
禮記曲禮上曰登高不指城上不呼
左傳隱公曰鄭莊公立姜氏愛共叔爲請京使居之謂之
京城太叔祭仲曰都城過百雉國之害也
又曰美城之大名也
又曰楚囊瓦城郢沈尹戍曰苟不能衛城無益也
又曰梁伯好土功亟城而不處民罷而不堪則曰某宼將
至乃溝公宫曰秦將襲我民懼而潰
又曰備豫不虞善之大者也莒恃其陋而不修城郭浹辰
之間而楚克其三都
又曰無戎而城讎必保焉
又曰楚子圍鄭守陴者皆哭楚子退師鄭人脩城進復圍
之三月克之
又曰叔向告晉侯曰城上有烏齊師其遁
又曰君其脩德而固宗子何城如之
又曰士弥牟城成周計丈尺揣高卑度厚薄仞溝洫物土
方議遠迩量事期計徒庸慮材用書糇糧令役於諸侯
又曰宋城華元爲植廵功城者謳曰晘其目皤其腹弃甲
而復于思于思弃甲復來使其驂乘謂之曰牛則有皮犀
兕尚多弃甲則郍役人曰縱有其皮丹&KR0238;若何華元去之
曰夫其口衆我寡
榖梁傳襄公曰古者大國過小邑必飾城禮罪禮也(明己國無)
(罪)
公羊傳曰城雉者何五板而堵五堵而雉百雉而城
公羊傳曰曰天子之城千雉高七雉公侯百雉高五雉男
五十雉高三雉
史記云秦始皇使蒙恬北築長城西屬流沙東至遼水以
捍胡
又曰秦二世欲&KR0238;城優旃曰善哉&KR0238;城光蕩蕩寇來不得
上易爲&KR0238;耳顧難爲蔭屋二世笑遂止
漢書曰武帝太初元年使將軍公孫敖築塞外受降城
又曰梁孝王廣睢陽城周圍七十里
又曰貳師遣屬國胡騎二千與虜戰虜兵壞散死傷者數
百人漢軍乘勝追北至范大夫城(漢將姓范初築此城范亡其妻率衆完保之因)
(以爲名)
又曰車師前治交河城外分流繞城下故號交河去長安
八千一百五十里
又曰昭帝元鳳六年募郡國徙遼東玄兔城
續漢書曰耿恭字伯宗爲戊巳校尉屯後王部金蒲城謁
者關寵爲戊巳校尉屯前王部柳中城
魏志曰曹公攻馬超渡渭每爲超騎所衝突營不得立地又
多沙不可築城婁子伯說公今天寒可沙爲城以水灌之
一夜可立從之乃多作縑囊以盛土堰水夜渡兵作城比
明城立公軍於是盡得渡
于寳晉紀曰魏文帝之在廣陵吳人大駭乃臨江爲疑城
自石頭城至于江乘以木爲枝衣以葦席加彩飾焉一夕
而成
晉書云涼州城有龍形故名卧龍城夲匈奴所築也
又曰朱序遷梁州刺史鎮襄陽符堅遣軍圍序序母韓氏
自行城謂西北角當先弊遂領百餘婢及城中女丁築二
十餘丈賊攻新築不敗遂引退襄陽謂之夫人城
晉載記曰赫連勃勃以叱于呵利領將作大匠乃蒸土築城
以錐刺之錐入一寸即殺作者不入即殺行錐者勃勃以
爲忠
沈約宋書曰檀道濟見收脫幘投地曰乃壞汝万里長城
又曰氐師楊難當寇漢中魏興太守薛健據黃金城
崔鴻十六國春秋北燕錄曰初後燕光帝始中丁靈民楊
道獵於白鹿山爲契丹所獲流漂塞外至大難北及黎大
國逐出草以射獵爲業至十月乃收葦爲城水澆令凍高
一丈五尺東北七八十里南北二十餘里名凌城居於其
中
又夏錄曰赫連勃勃下書曰古人制起城邑或因山水或
以義立名今都城巳建万堵斯作克成弗遠宜有美名朕
方統一天下君臨万國可以統万爲名焉
燕書曰太祖皝八年使唐柱等築龍城立門闕宮殿廟
園籍田後遂改爲龍城縣
北齊書曰唐邕字道和爲給事黃門中書舍人文宣出塞
邕必陪從文宣嘗登并州童子佛寺望并州曰此何等城
也或曰金城湯池天府之國也文宣曰我謂唐邕是金城
此非也
唐書曰景雲二年三月張仁愿於河北築三受降城先是
朔方與突厥以河爲界北有佛雲祠突厥每入宼必禱祠
候冰合而入時默啜西擊仁愿乘虚奪取漠南之地築三
城首尾相應以拂雲祠爲中城東西相去各四百里皆據
津濟遥相應接北拓三百餘里於牛頭胡邦山北置烽候
百八十自是突厥不得度山放牧朔方更無宼掠減鎮兵
數万人
又曰天寳二年正月二十八日築神都羅城號曰金城
又曰天寳六載十二月築會昌城於陽所置百司及公卿
邸第
又曰建中元年五月築奉天城四年十月上避難于奉天
初術士桑道茂奏請城奉天爲王者之居至是方驗
又曰貞元九年二月詔復築鹽州先是貞元三年城爲吐
蕃所壞自後塞外無堡障犬戎入宼旣城之後邊患頓息
五經異義曰天子之城高九仞公侯七仞伯五仞子男三
仞
白虎通曰天子曰崇城言崇高也諸侯曰干城言不敢自
專禦於天子也
周書曰周公作成周于土中立城方千六百二十丈郛方
七十二里南繫洛水北因陜山爲天下之大制也
家語邑百雉之城古之制也
國語曰衆心成城言以衆心爲城
墨子曰解帶爲城
琴操𣏌梁死妻援琴歌曰樂莫樂兮新相知悲莫悲兮生
別離哀感皇天兮城爲隳
列女傳曰齊人𣏌梁襲莒戰而死其妻就夫之死城下哭
之七日而城崩
淮南子曰崐崘山有層城九重
又曰鯀作九仞之城
墨子曰城四門守城之法積樵營雜茅葦有木有荻有積
沙有蓬艾有麻脂有金錢有積粟
莊子曰孔子說盗跖曰使爲將軍造大城數百里跖曰城
之大者莫大乎天下也
韓子曰靖郭君城薛客諫靖郭君曰君失齊國雖薛城至
於天猶無益也靖郭君乃不城薛
博物志曰處士東里塊責禹亂天下禹退作三城強者攻
弱者守敵者戰城郭禹始也
又曰代城始築立版幹一旦亡西南五十里於澤中自立
結葦爲門因就營築焉其城圓周三十七里爲九門故城
處呼曰東城
崔豹古今注曰秦所築長城土色紫漢塞亦然故稱紫塞
韓詩外傳曰趙簡子薨未葬中牟叛之旣葬五日襄子興
兵而攻之圍未匝而城自壞襄子擊金而退軍吏曰誅中
牟之罪而城自壞天助也何爲退襄子曰吾聞君子不乘
人於利不阨人於險使其城成然後攻之
述異志曰廬山上北嶺有城號康王城天雨聞鼓角之聲
傳云周康王好音累廵名山故有康王之號
又曰尋陽柴桑縣城晉永和中有童謠呼爲平石城時人
僉謂平滅石之徵也後桓玄篡位晉帝爲平固王恭帝爲
石陽公俱遷於此城
又曰尋陽張允家在夲郡郡南有古城張少貧約屢往遊
憩忽有一老公來與張言因問之此城何名荅曰吾不知
爲南郡城耳言訖便去不知所之張旣出官仕進累遷位
登元凱後爲南郡太守即以城號以志老父之言焉
又曰安陽有金城城皆如金色堅勁不崩摧先儒云上古
時天雨黃金也
酈元水經注曰魯陽開水歴衡山西南經皇后城建武元
年光武遣侍中傳俊持節迎光烈皇后於濟陽後發兵三
百餘人宿衛皇后道路歸京師蓋稅舍所在故得其名矣
又曰漢水東合甲水南流經金井城
又曰漢水東經方石城在高原上高十餘丈四面臨平形
若覆盆其城宿是流雜聚居故世亦謂流雜城
又曰易水西山寬中谷東經五大夫城昔北平侯王潭所
居王莽之亂生五子並避亂隱居北山故其後居世以爲
五大夫城
河北記云易縣有五公城王潭不從王莽潭子興生五子
避隱於此世祖並封爲侯元才(北平侯)顯才(蒲平侯)益才(安嘉侯)
季才(唐侯)所謂中山五侯其西三十里有五大夫城說與此
同
說苑曰中行穆子圍鼔鼔人有以城叛來降者穆子不許
軍吏曰師徒不勤得城何故不受穆子曰有以吾城叛者
吾所惡也人以城來獨何賞
秦州記曰天水郡治上邽城前有湖中冬夏中停無增减
天水取名由此湖也
又曰金城郡漢昭元始六年所置應劭云初築城得金故
曰金城凡城皆稱金言其固也故墨子稱金城湯池
齊地記曰即墨城東西百八十里平昌城高六丈有臺有
井與荆水通失物於井得之於荆水又神龍出入焉故一
名龍城
三齊略記曰陽庭城東西二百五十里青城山秦始皇登
此山造石城入河三十里臨海射魚方四百里水變血色
今猶𡭗也
解道虎齊記曰不夜城在陽庭東南一百二十里淳于髠
稱海童作妖城古有日夜出見於東境故萊子此城以不
夜爲名異之
夢書曰城爲人君一縣尊也夢見城者見人君也夢築新
城有功名
新序曰梁伯湎於酒淫於色心惛而耳塞好作大城而不
居民罷甚
武當山記曰魏興錫縣有長利城父老伯相傳云是長安
土所築邑塞於餘城
王韶之始興記曰有任將軍城秦南海尉任囂城也
合逕有三城馬鞍城白鹿(城白沙城晉咸)康中張魴甚有惠政白
鹿羣游取一而獻之故因以爲名
袁山松宜都記曰限山縣有山名下魚城四面絶崖兩道
可上皆險山周廻可二十里上有林木池水里民種於山下
晉永嘉亂土人登此避賊賊守之經年食魚擲下與賊以
示不窮賊遂退散因以此爲下魚城
吳地記曰咠門外越城者越來伐吳吳王在姑蘇築此城
以逼之又有越來溪
又曰越來溪西魚城者吳王旣遊姑蘇築此城以飬魚
又曰魚城之西有故城長老云築以釀酒今俗人呼之爲
苦酒城
又曰匠門外鴨城者吳王築此城以飬鴨
又曰婁門外鷄陂者吳王飬鷄城
又曰海渚有吳王闔閭與越結怨相伐築城名曰南武城
以禦越
盛弘之荆州記曰馬牧城東三里有蜂城故老相傳云飢年
民結侣拾蜂止憩其中故因爲城又云城隨門勢上大下尖其
形似蜂故有蜂號二稱莫知所附故並載焉
又曰當陽縣東南有麥城城東有驢磨城掎角城傳云伍
員造此二城以攻麥城故假驢磨之名
又曰樊城西北有鄾城即春秋所稱鄾子之國光武云宛
最強鄾次之即謂此鄾城西北行十餘里鄧侯吳離之國
爲楚文王所滅今爲鄧縣鄧城西百餘里有榖城伯綏之
國城門有石人焉刊其腹云摩鞬愼莫言疑此亦周太廟
金人緘口銘背之流也
又曰秭歸縣西有楊城周廻十餘里即熊繹所居
荆州圖記曰江夏郡所治夏口城其西南角因磯爲高崇
墉枕流上則過眺山川下則激浪﨑嶇是曰黃鵠磯寔舟
人之所艱也
又曰白帝城西臨大江東南高二百丈西北高一千丈
又曰鄧城有樊城是樊仲山甫所封也
又曰沌陽縣有却月城西一里有馬城也
又曰夷陽縣南對岸有陸抗故城即山爲墉西面天險上
有步闡故城
又曰新野郡魏三公城左右傳漢時三公餞離處也
伏滔北征記曰梁國名故宋國微子所封城再重大城梁
孝王所築
孟粤北征記曰許昌在洛水之西城方圓二十里有三重
城南北東西士門金城西南員實中臺高六丈餘方圓二
畒上有廟城門有鐵鑊
關中記曰長安地皆黑壤城今赤如火堅如石父老所傳
鑿龍首山土爲城又諸臺關亦𡭗
益州記曰益州城張儀所築錦城在州南蜀時故宫也其
處號錦里
成都記曰府城夲呼爲錦城秦滅蜀張儀所築也每面各三
里周廻十二里高七丈屢皆傾側忽有大龜周行隨其所躡
而築之功果就焉故亦號爲龜城
三輔黃圖曰長安城西南頭第二門名直城王莽改曰端
路今名直城
太平御覽卷第一百九十二
