太平御覽卷第九百一十六
羽族部三
鸞鶴鴻
鵠鵾鷄
鸞
春秋元命苞曰火離爲鸞
春秋孔演圖曰天子官守以賢舉則鸞在野
春秋運斗樞曰天樞得則鸞鳥集
詩含神霧曰王者德化充塞照洞八冥則鸞臻
尚書中候曰昔者軒提象鸞鳥來儀
又曰周公歸政於成王太平制禮鸞鳥見
孝經援神契曰德至鳥獸則鸞鳥舞
謝承後漢書曰方儲字聖明幼喪父事母母終日自負土
成墳種竒樹千株鸞鳥栖其上白兔遊其下
又曰靈帝建寧四年河南上言二鳳凰二鸞鳥集原縣
東觀漢記曰王阜爲重泉令鸞鳥止學宫闕阜使掾沙疊
爲(張雅)樂擊磬鳥舉足垂翼應聲而舞止縣庭留十餘日去
北史後魏柳楷對蕭寳寅曰大王齊明帝子天下所属且
謠言曰鸞生十子九子㱭一子不㱭關中亂武王有亂臣
十人亂者理也大王理當關中何所疑慮
山海經曰軒轅之國清沃之野鸞鳥自歌(海内經云廣都之野鸞自歌)
又曰女牀之山有鳥言其狀如翟而五采以文名曰鸞鳥
見則天下安寧
說文曰鸞者神靈之精也赤色五采鷄形鳴中五音頌聲
作則至
周書王會曰成王時氐羌獻鸞鳥
孫氏瑞應圖曰鸞鳥赤神之精鳳皇之佐鳴中五音肅肅
雍雍喜則鳴舞人君行步有容進退有度祭祀宰人咸有
敬讓禮節親疎有序則至一本曰心識鍾律律調則至鳴
舞以和之
漢武内傳曰西王母曰仙之次藥有靈丘倉鸞之血
焦贛易林曰温山松栢常茂不落鸞鳳以庇得其歡樂
括地圖曰羽民有羽飛不遠多鸞鳥食其卵去九疑四萬
二千里
抱朴子曰崑崙圖曰鸞鳥似鳳而白纓聞樂則蹈節而舞
至則國安樂
决錄注曰辛繕字公文治春秋䜟緯隱居華隂光武徵不
至者有大鳥高五尺鷄首䴏頷蛇頸魚尾五色備舉而多
青棲繕槐樹旬時不去弘農太守以聞詔問百僚咸以爲
鳳太史令蔡衡對曰凡象鳳者有五多赤色者鳳多黃(色者)
鵷鶵多青者鸞多紫者鸑鷟多白者鵠今此鳥多青者乃
鸞非鳳也上善其言三公聞之咸遜位避繕繕不起
車頻秦書曰符堅時關隴人安百姓豐樂民歌曰長安大
街兩邊種槐下走朱輪上有鸞栖
崔駰七言詩曰鸞鳥高翔時來儀應治歸得合望規啄食
㨂實飲華池
范太鸞鳥詩序曰罽賓王結置峻祁之山獲一鸞鳥王甚
愛之欲其鳴而不能致乃飾以金樊饗以珍羞對之逾戚
三年不鳴夫人曰聞鳥見其類而後鳴可懸鏡以映之王
從言鸞覩影感契慨焉悲鳴哀響中宵一奮而絶
鶴
韻集曰鶴善鳴鳥
春秋說題辭曰鶴知夜半(鶴水鳥也夜半水位感其生氣則益喜而鳴)
易通卦驗曰立夏清風至而鶴鳴
周易曰鳴鶴在隂其子和之
左傳曰狄人伐衛懿公好鶴鶴有乘軒者將戰國人受甲
者皆曰使鶴鶴實有禄位余焉能戰
毛詩曰鶴鳴誨宣王也鶴鳴于九臯聲聞于天(興也臯署也言身隱)
(而名著)詩義䟽曰鶴大如鵝長三尺脚青黑高三尺餘赤頰
赤目喙長四寸多純白亦有蒼色者今人謂之赤頰常夜
半鳴高聞八九里唯老者乃聲下今吴人園中及士大夫
家皆飬之鷄鳴時亦鳴
漢書曰王莽常以鶴髓瀆糓種學仙
後漢書曰鄭弘傳孔靈符會稽記曰射的山南有白鶴爲
仙人取箭弘嘗採薪得一遺箭頃有人覓弘還之問何所
欲弘識其神人也曰常患若耶溪載薪爲難願旦南風暮
北風移後果然故若耶溪風至今呼爲鄭公風也
晉書曰嵇紹始入洛或謂王戎曰昨於稠人中始見嵇紹
昂昂然若野鶴之在鷄群戎曰君復未見其父耳
又曰吴隱之年十餘歲丁父憂每號泣行人爲之流涕事
母孝謹及其執喪哀毀過禮家貧無人鳴鼔每至哭臨之
時常有雙鶴唳及祥練之夕復有群鴈俱集
宋書曰齊高帝鎮淮隂爲宋明帝所疑被徵爲黃門郎深
懷憂慮見平澤有群鶴仍命筆詠之曰八風舞遥翮九野
弄清音一摧雲門志爲君死中禽梁書曰庾域母好鶴
唳域在位營求孜孜不怠一旦雙鶴來下論者以爲孝感所致
莊子曰鳬脛雖短續之則憂鶴脛雖長斷之則悲
又曰老子謂孔子曰夫鶴不日浴而白烏不日黔而黑
列子曰詹何曰聞先大夫之言捕旦子之弋弱纖乘風振
之連雙鶴於青雲之際用心專動手均也
墨子曰子禽問曰多言有益乎對曰蝦蟇日夜鳴口乾而
人不聽之鶴雞時夜而鳴天下振動多言何益
抱朴子曰周穆王南征一軍盡化君子爲猨爲鶴小人爲
蟲爲沙
神異經曰西海之外有鶴國男女皆長七寸爲人自然有
禮經論跪拜壽三百歲人行如飛日千里百物不敢犯之
唯畏海鵠鵠遇吞之亦壽三百歲人在鶴腹中不死
琴操曰高陵牧子取妻五年無子父兄欲爲改娶妻聞中
夜驚起倚戶悲嘯牧子聞之援琴鼓之乙痛恩愛之永離
歎别鶴以舒情故曰別鶴操
論衡曰藝增篇鶴鳴九折之澤聲聞於天此增益也按鶴
鳴參天人則不聞鳴在于澤云何謂乎
八王故事曰陸機爲成都王所誅顧左右歎曰今欲聞華
亭鶴唳不可復得
陶侃別傳曰侃丁母艱在墓下忽有二客來弔不哭而退
儀形鮮異知非常人遣看之但見雙鶴飛而冲天
世說曰劉尊祖少爲殷中軍所稱之於庾公庾公甚欣便
取爲佐引見坐獨榻上與語劉𡭗日殊不稱庾小失望遂
名之爲羊公鶴昔羊叔子有鶴能舞嘗向客稱之客至試
使駈來氃氋而不能舞故稱之
又曰僧支道林好鶴時有遺其雙鶴者翅長欲飛林意惜
之乃鎩其翮鶴軒翥不能復起乃舒翼反顧視之如似懊
喪意林公曰旣有凌霄之姿何肯爲人作耳目近翫乎養
令翮成遂放飛去
述異記曰宋元嘉初鎮北將軍王仲德鎮彭城左右出獵
遇一鶴將二子悉禽之歸以獻王王使養之其小者口爲
人所裂遂不能飲食大者輙含粟哺之飲輙含水飲之先
令其飽未曾亡也王甚愛之令精加養視大者羽翮先成
每翥冲天小者尚未能飛大者終不先去留飲餄之又於
庭中蹇躍教其飛颺六十餘日小者能飛乃與俱去
風土記曰鳴鶴戒露此鳥性警至八月白露降流於草上
滴滴有聲因即高鳴相警移徙所宿處
淮南八公相鶴經曰鶴者陽鳥也而遊於陽因金氣依火
精以自養金數九火數七故七年小變十六年大變百六
十年變止千六百年形定體尚㓗故其色白聲聞天故頭
赤食於水故其喙長軒於前故後指短樓於陸故足高而
尾凋翔於雲故毛豐而肉疎大喉以吐故脩頸以納新故
生天壽不可量所以體無青黃二色者木土之氣内養故
不表於外是以行必依洲嶼止不集林木盖羽族之宗長
仙人之騏驥也鶴之上相瘦頭朱頂露眼黑精高鼻短喙
䯓(音故列切)頰(音德宅切)耳長頸促身鷰膺鳳翼雀毛龜(背鼈腹軒)前
垂後高麤節洪髀纖指此相之備者也鳴則聞於天飛則
一舉千里鶴二年落子毛易黑點三年産伏復七年羽翮
具復七年飛薄雲漢復七年舞應節復七年晝夜十二時
鳴聲中律復百六十年不食生物復大毛落茸毛生雪白
或純黑泥水汚復百六十年雄雌相見目精不轉而孕千
六百年飲而不食鸞鳳同爲群聖人在位則與鳳皇翔於
甸〇穆天子傳曰至于巨蒐氏巨蒐之人乃獻白鶴之血
以飲天子
又曰天子飲於孟氏爰舞白鶴二八
吴越春秋曰吴王闔閭有女王伐楚與夫人及女會食蒸
魚王嘗半以與女女怨曰王食我殘魚辱我不忍久生乃
自殺闔閭痛之葬於邦西昌門鑿地爲女墳積土爲山文
石爲郭金鼎玉柸銀樽株𥜗之寳皆以送女乃儛白鶴於
吴市中令萬民隨觀之遂使與鶴俱入羡門因塞之以送死
漢武帝内傳曰宣帝即位尊孝武廟爲世宗行所廵狩郡
國皆立廟告祠世宗廟曰有白鶴集後庭
東觀漢記曰章帝至岱宗柴望畢白鵠三十從西南來經
祀壇上
列仙傳曰王子喬見桓良曰待我緱氏山頭至期果乘白
鶴住山㒹望之不得到
又曰簫史善吹簫能致白鶴
神仙傳曰介象死吴先帝思之以象所住屋爲廟時時往
祭之有白鶴來止
李尊太元真人茅君内傳曰茅盈留句曲山告二弟曰吾
去有局任不復得數相往來父老歌曰茅山連金陵江湖
據下流三神乘白鶴各在一山頭佳雨灌旱稻陸田亦復
周妻子保堂室使我無百憂白鶴翔金穴何時復來遊
邴原別傳曰邴君所謂雲中白鶴非鶉鷃之網能羅矣
永嘉郡記曰沐溪野青田中有雙白鶴年年生伏我長大
便去只伯餘父母一雙在耳精白可愛多云神仙所養
荆州記曰衡山有三峯極秀一峯名紫盖峯清天明景輙
有一雙白鶴廻翔其上清響亮徹焦贑易林曰白鶴銜珠
玉韶之神境記曰滎陽郡南百餘里有蘭巖常有雙鶴素
羽皦然日夕偶影翔集傳云昔夫婦俱隱此年數百歲化
成此鶴
臨海記曰郡西北有白鶴山周逥六十里高三百丈有泄
水懸注遥望如倒挂白鶴因以爲名古老相傳云此山昔
有晨飛鶴入會稽雷門鼓中於是雷門鼓鳴洛陽聞之
孫恩時斫此鼓見白鶴飛出高翔入雲此後鼓無復遠
聲
古歌辭曰飛來白鶴從西北來十十五五羅列成行妻卒
被病不能相隨五里還顧六里徘徊吾欲銜汝去口噤不
能開吾欲負汝去毛羽日摧頽
唐書曰天寳中華隂郡奏白鶴見于西嶽五福峯
又曰至德中肅宗降誕之辰有慶雲属天白鶴飛舞於上
所居殿宇翶翔二十餘匝而去
戰國策曰莊辛謂楚襄王曰黃鶴生江海俯喙鰋鯉仰斷
菱藕奮其六翮自以爲無患與人無争不知夫射者方脩
弧矢治矰繳將加巳者萬仞之上故晝遊江湖夕調鼎俎
韓詩外傳曰田饒事魯哀公而不見察謂哀公曰夫雞有
五德君猶瀹而食之者以其所從來近也未若黃鸖一舉
千里止君園池喙君稻梁君猶貴之以其所從來遠也故
臣將去君黃鶴舉矣
離騷曰黃鶴之一舉兮知山川之紆曲舉兮知天地之圓方
述異傳曰荀瓌字叔瑋潜栖却粒嘗東遊憩江夏黃鶴樓
上望西南有物飄然降自霄漢俄頃巳至乃駕鶴之賓也
鶴止戶側仙者就席羽衣虹裳賓主歡對巳而辭去跨鶴
騰空眇然煙滅
韓子曰師曠鼓新聲平公問師曠此何聲也曰清商公最
悲乎師曠曰不如清徵公曰可得聞乎師曠曰古之得聽
清徵者皆有德義之君公曰得試之乎師曠不得巳援琴
一奏有玄鶴二八從南方來集於廓門之危再而列三奏
延頸而鳴舒翼而儛音中宫商公大悅提觴起爲師曠夀
其後大旱
孫氏瑞應圖曰玄鶴者知音樂之節至
又曰黃帝習崑崙以儛衆神玄鶴二八翔其右
伏侯古今注曰鶴千歲則變蒼又千歲黑所謂玄鶴也
王子年拾遺記曰周昭王時塗脩國獻青鳳丹鶴各一雄
一雌以潭臯之粟餧之以溶溪之水飲之
左思吴都賦曰青鶴鶖鶬
鴻
禮記曰前有車騎則載飛鴻(取其飛有行列舉於旗首以警衆)
又曰孟春之月鴻鴈來(鴻自南方來將北反其居也)季秋之月鴻鴈來
賓(來賓言客止來去也)
左傳曰衛獻公戒孫文子寗惠子食皆服而朝日旰不召
(勑戒二子欲共宴食皆服朝衣待命旰宴)而射鴻於囿二子從之公不釋皮冠
而與之言二子怒如宿(宿孫文子邑)
毛詩曰鴻鴈美宣王也(大曰鴻小曰鴈)
又曰鴻飛遵渚公歸無所
毛詩義䟽曰鴻鵠羽毛光澤純白似鶴而大長頸肉美如
鴈又有小鴻大小如鳬色亦白今人直謂鴻也
周易漸曰初六鴻漸于干上九鴻漸于陸其羽可用爲威
儀吉(鴻水鳥也適進之義治於下而升故以鴻爲喻儀可貴也)
韓詩外傳曰齊使獻鴻渴使者於道飲鴻而失之使者至
楚曰臣欲亡去爲兩使不通欲拔頸而死將以吾君賤士
貴鴻也楚王賢之以爲上客
史記陳涉歎曰䴏雀安知鴻鵠之志哉
管子曰桓公在位管仲隰朋見立有間有二鴻飛過桓公
歎曰仲父令彼鴻鵠有時而南有時而北四方無遠所欲
至而至焉唯有羽翼之故是能通其意於天下乎寡人有
仲父猶飛鴻之有羽翼也
魯連子曰展母所爲魯君遺齊襄君鴻至黽浴鴻鴻失其
裝在御者曰鴻毛物可使若一結紿置鴻耶荅曰吾非不
能買鴻是上隱君下蔽罪也
尸子曰虎豹未成文而有食牛之氣鴻鵠之鷇羽翼未合
而有四海之心賢者之生亦然
淮南子曰蜂房不容鴻卵
淮南万畢術曰鴻毛之囊可以渡江(盛鴻毛於縑囊可以渡江不弱也)
楊子法言曰鴻飛冥冥弋人何慕焉
新論微子操微子傷殷之將亡終不可柰何見鴻鵠高飛
援琴作操其聲清以淳
傳子曰鴻不學飛飛則冲天驥不學行行則千里二世脩
驪山陵採玉者傾山採珠者蔽海
又曰丈夫重義如太山輕利如鴻毛可謂仁義也諺曰巳
是而彼非不當與非争彼是而巳非不當與是平也
博物志曰鴻鵠壽千歲背胎産也
晉書隱逸傳曰郭瑀燉煌人也張天錫使盖公明徵之瑀
翔鴻以示之曰此鳥也安可籠哉遂深逃絶迹公明拘其
門人瑀歎曰吾逃禄非避罪也豈得隱居行義害及門人
乃出就徵
隋書曰盧思道遷武陽太守非其好也爲孤鴻賦以寄其
情曰命志學之歲自鄕里遊京便見識知音歴受群公之
眷年登弱冠甫就朝列談者過誤遂竊虚名通人楊令君
邢特進巳下皆分庭致禮倒屣相接翦拂吹嘘長其光價
而才夲駑拙性實疎懶勢利貨殖淡然不營雖籠絆朝市
且三十載而獨往之心未始去懷抱也攝生舛和有少氣
之病分符坐嘯作守東原洪河之湄沃野弥望嚻務旣屏
魚鳥爲隣有離群之鴻爲羅者所獲野人馴養貢之於余
置諸池庭朝夕賞翫旣用銷憂兼以輕疾大易稱鴻漸於
陸羽儀盛也
楊子曰鴻飛冥冥騫翥高也
淮南子云東歸碣石違溽暑也
平子賦曰南寓衡陽避祁寒也若其雅步清音遠心高韻
鵷鸞巳降罕見其儔而鍜翮牆隂偶影獨立唼&KR3191;粃粺雞
鶩爲伍不亦傷乎余五十之年忽焉巳至永言身事慨然
其多緒乃爲之賦聊以自慰
鵠
史記曰齊王使淳于髠獻鵠於楚出邑門道飛其鵠徒揭
空籠以見楚王曰齊王使臣獻鵠過於水上不忍鵠渴出
而飲之而飛去吾欲刺腹絞頸而絶恐人議吾君以鳥故
令士自殺鵠毛物多相類者吾欲買而代之是不信而欺
吾王欲赴他國奔亡痛吾兩主使不通故來受罪楚王曰
善(說苑曰魏文侯使舍人無擇獻鴻於齊其事同)
宋書曰桓榮祖善彈爲東海太守登西樓見翔鵠雲中謂
左右曰當生取之於是彈其兩翅毛脫盡墜地無傷養毛
生乃去
南史孝義傳曰謝昌寓陳郡人也爲劉悛廣州參軍孝性
甚至嘗養一鵠昌寓病二旬而鵠二旬不食昌寓亡而鵠
遂飛去
韓詩外傳曰晉平公遊於河而樂曰安得賢士與之樂此
也船人盖胥跪而對曰夫珠出江海玉出崑山無足而至
者猶主君好之士有足而至者猶主君好之士有足而不
著者盖主君無好士之意耳何患無士乎平公曰吾食客
門左千人門右千人朝食不足夕收市賦暮食不足朝收
市賦吾何謂不好士乎對曰夫鴻鵠一舉千里所恃者六
翮耳背上之毛腹下之毳益一把飛不爲加高損一把飛
不爲加下今君之食客門左門右各千人亦有六翮在其
中矣將皆背上之毛腹下之毳也(新序曰晉文公遊西河舟人固桑樹說苑曰趙)
(簡子遊於河舟人古對几書二語同)
離騷曰緣鵠飾玉后帝是饗(后帝謂殷湯曰也言伊尹始仕緣亨鵠鳥之美脩王鼎以)
(事於湯湯賢之遂以爲相也)
錄異記曰魏安釐王曰寡人得如鵠之飛視天下如莾也
吴客有隱遊者聞之作木鵰而獻王王曰此有形無用者
也夫作無用之器世之姦民也召遊者加刑焉遊者曰臣
聞大王之好飛也故敢獻鵰安知王之(不知)此也可謂知有
用之用未窹無用之用矣乃取而騎之遂飜然而飛去莫
知所之
鄧德明南康記曰昔有盧躭仕州爲治中少有捿仙之術
嘗元會至曉不及朝列化爲白鵠至閤前迴翔欲下威儀
以箒擲之得一隻履躭乃驚還坐内外左右莫不駭異時
步騭爲廣州刺史意甚惡之便以狀列聞遂至誅滅
異苑曰太亨二年冬大寒南洲人見二白鵠語於橋下曰
今兹寒不減尭崩年也於是飛去
抱朴子曰千歲之鵠隨時而鳴能登於木色純白腦盡成
骨
列仙傳曰陵陽子安死葬山下有黃鵠來栖其冢邊樹鳴
聲呼安安
又曰魯陶門女者少寡養姑紡績爲産魯人欲求之女乃
歌曰黃鵠早寡七年不雙宛頸獨宿不與衆同禽鳥尚然
况於貞良魯人聞之遂不復求
楚辭曰寕與黃鵠比翼乎將與鷄鶩争食乎
伏侯古合注曰漢惠五年七月黃鵠二集蕭池
漢書曰黃鵠下建章宮太液池中公卿上壽賜諸侯王列
侯宗室金錢
西京雜記曰始元元年黃鵠下太液池上爲歌曰黃鵠飛
兮下建章羽粛粛兮行蹌蹌金爲衣兮菊爲裳自顧薄德
愧爾嘉祥
廣志曰黃鵠出東海漢以其來集爲祥
魏武樂府曰黃鵠摩天極高飛後宫尚得烹煑之
崔鴻十六國春秋後趙錄曰揚州獻黃鵠鶵五徙之于玄
武池頸長一丈聲聞十餘里
淮南子曰鳳皇曾遊萬仞之上鴻鵠鶬鵠莫不憚驚
郭璞賦曰晨鵠天雞(此鵠属也)
鵾雞
穆天子傳曰鵾鷄飛八百里(郭璞曰鵾雞即鵠属也)
管子曰鳬鶩之舍鵾雞之通遠
楚辭曰鵾雞啁哳而悲鳴
張衡西京賦曰翔鵾仰而不逮(薛系曰鷤雞也音昆也)
嵇康琴賦曰鵾雞遊絃千里別鵠
張華鷦鷯賦曰鵾雞竄於幽險
太平御覧卷第九百一十六
