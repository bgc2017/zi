太平御覽卷第四百一十二
人事部五十三
孝上
爾雅曰善父母爲孝
毛詩鄁栢舟曰凱風美孝子也(凱風南風)衛之淫風流行雖有
七子之母猶不安其室故美七子能盡其孝道以慰其母
心
又曰陟岵孝子行役思念父母也國小而迫數侵削役于
大國父子兄弟離散而作是詩也陟彼岵兮(山有草木曰岵)瞻望
父兮
又谷風&KR1419;莪刺幽王也民人勞苦孝子不得終養爾蓼蓼
者莪匪莪伊蒿(蓼蓼長大㒵也莪已蓼長大我視之以爲非莪反謂之蒿諭已憂思雖在役中心不)
(精識其事)哀哀父母生我劬勞
尚書曰有鰥在下曰虞舜帝曰俞子聞如何岳曰瞽子父
頑母嚚象傲克諧以孝烝烝乂不格姦
大戴禮曰上敬老則下益孝
禮記曲禮曰凡爲人子者冬温而夏凊昏定而晨省故州
閭鄕黨稱其孝也孝子不服闇不登危懼辱親也(服事也不於闇)
(冥之中從事謂卒有非常失禮也)
又祭義曰曾子曰孝有三大孝尊親其次不辱其下能養
公明儀問於曾子曰夫子可以爲孝乎曾子曰是何言與
是何言與君子之所謂孝者先意承志諭父母於道參直
養者安能爲孝乎曾子曰身也者父母之遺體(也行父母之遺體敢不敬乎居)
處不莊非孝也事君不忠非孝也莅官不敬非孝也朋友
不信非孝也戰陣無勇非孝也五者不遂災及於親敢不
敬乎烹熟羶薌嘗而薦之非孝也養也夫孝置之而塞乎
天地溥之而撗乎四海斷一樹殺一獸不以其時非孝也
孝有三小孝用力中孝用勞大孝不匱慈愛忘勞可謂用
力矣尊仁安義可謂用勞矣博施備物可謂不匱矣父母
愛之喜而弗忘父母惡之懼而無怨父母有過諫而不逆
父母旣没必求仁者之粟以祀之此之謂終禮
又曰先王之孝也色不忘乎目(目常思父母之顔色)声不絶乎耳心
志嗜欲不忘乎心君子生則敬養死則敬享思終身弗辱
也
又曰子曰舜其大孝也歟德爲聖人尊爲天子冨有四海
之内宗廟享之子孫保之故大德也必得其位必得其禄
必得其名必得其壽
又曰閔子騫旣除喪而見與之琴和之而不和彈之而不成
声(夫樂之和猶人心雖喪以除而哀未巳)作而曰哀未忘也先王制禮不敢
過也
又曰文王之爲世子朝於王季日三鷄初鳴而衣服至於
寢門外問内竪之御者曰今日安否何如内竪曰安文王
乃喜及日中又至亦如之及暮亦如之其有不安節則内
竪以告文王文王色憂行不能正履王季復膳然後亦復初
左傳曰鄭莊公即位姜氏愛共叔叚請京使居之叔叚襲
鄭莊公伐京遂寘姜氏于城潁而誓之曰不及黃泉
無相見也旣而悔之潁考叔曰君何患焉若闕地及泉遂
而相見(闕穿也𡑞埏也)其誰曰不然公從之君子曰潁考叔純孝也
孝經曰愛敬盡於事親而德教加於百姓刑於四海盖天
子之孝也高而不危所以長守貴也滿而不溢所以長
守冨也盖諸侯之孝也言满天下無口過行滿天下無怨
惡盖卿大夫之孝也以孝事君則忠以敬事長則順盖士之
孝也謹身節用以養父母此庶人之孝也
孝經援神契曰天子行孝四夷和平
又曰孝悌之至通於神明病則致其憂顦顇消形求醫翼
全宋均注曰翼羽翼親者也
孝經說曰孝畜也養也
論語學而曰父在觀其志父没觀其行三年無改於父之
道可謂孝矣(孝子父在無所自專庶幾於其善道而已)
又爲政曰子路問孝子曰色難(言和顔色悅爲難也)
家語曰子路見孔子曰負重涉遠不擇地而遊家貧親老
不擇禄而仕昔者由也事二親之時常食藜藿之實而
爲親負米百里之外親没之後南遊於楚從車百乘積粟
萬鍾累茵而坐(茵辱)列鼎而食願欲食藜藿爲親負米不可
復得也枯魚銜索幾何不蠹二親之壽忽如過隙孔子曰
由也事親可謂生事盡力死事盡思者也
又曰曾參者武城人字子與志於孝道故孔子因之作孝
經齊欲以爲卿而不就曰吾父母老食人禄則憂人事吾
不忍遠親而爲人役也後母遇之無恩而供養不衰及其
妻爲藜蒸不熟因出之人曰非七出也荅曰藜蒸小物
耳吾欲使熟而不用吾命况大事乎遂遣之終身不娶
其子請焉告子曰高宗以後妻殺孝已尹吉甫以後妻
放伯竒吾上不及高宗下不比吉甫庸知其得免於非
乎
漢書曰梁孝王每聞太后病口不能食
又曰金日磾母教誨兩子甚有法度上聞而嘉之母死詔
圖畫於甘泉宫署日休屠王閼氏日磾每見畫常拜向之
涕泣
東觀漢記曰汝郁字叔異陳國人年五歲母病不能飲食
郁亦不肯飲食母憐之強爲飱飯欺言巳愈郁察母親色
不平輙復不食宗親共竒異之因字曰異
又曰蕭彪字伯文京兆杜陵人累官巴郡太守父老乞供養
父有賓客輙立屏風後應受使命父嗜䴵(音餅)每自買進之
又曰張霸字伯饒蜀郡成都人年數歲有所噉必先讓父
母鄕里號曰張曾子九歲通春秋復欲進業父母語汝小
何能多曰(覇饒爲之故字伯饒後作會稽太守兒童歌曰城上烏哺父母府中諸吏皆孝子)
又曰趙咨字文楚東郡燕人大司農陳竒舉咨至孝躬率
子孫耕農爲養盗嘗夜往劫之咨恐母驚懼乃先至門迎
盗因設爲食謝曰老母八十疾病湏養居貧無儲乞少置
衣糧妻子餘物一無所請盗皆慙奔走
又曰黃香字文疆父兄舉孝廉貧無奴僕香躬勤苦盡心
供養冬無被袴而親極滋味暑即扇枕寒即以身温席
又曰鮑永字君長上黨人少有志操事母至孝妻常於母
前叱狗永即去之
又曰樊鯈字長魚事母至孝母常病癕鯈晝夜匍伏不離
左右至爲吮癕
又曰張表字公儀奉之子也遭父喪疾病曠年目無所見
耳無所聞服闋醫藥救療歷歲乃瘳每彈琴惻愴不能
成聲見酒肉未嘗不泣宗人親厚節會飲食宴爲其不復
設樂
又曰廉范字叔度京兆人也父客死蜀漢范與客步負喪
歸至葭萌舡觸石破没範持棺柩遂俱沈溺衆傷其義鈎
求得之僅免於死
又曰李充兄弟六人出入更衣家貧親老充妻勸異居充
使釀酒會親戚充啓其母曰此婦勸異居不可奉祭祀請
去之遂叱出其婦
吴志曰顧悌以孝悌廉直聞於鄕黨每得父書洒掃整衣
服設几筵舒書其上拜跪讀書應諾畢復再拜父終水漿
不入於口五日孫權爲作布衣一襲強令悌釋服悌雖以
公義自割猶以不見父喪常畫壁作棺柩設象神坐於下
對之哭泣服未闋卒
臧榮緒晉書曰長孫略字文度以冨春車道少動經江水父
難於風波每行乘藍車略常步從遠者百里每渡浦則親
入水扶持藍車
又曰嵇紹事母至孝和色柔聲常居不足謹身節儉朝夕
孜孜親執刀爼非無使伎以他人不如已之至誠也
又曰晉齊獻王司馬攸字文猷晉文少子太后崩執喪過
哀動必盡禮左右或以稻米千飯九理中丸以進王對之
涕泣不食經三年杖然後能起人有犯諱者常悲不自勝
又曰王延九歲喪父母卜氏遇之無道延事之夏則扇枕
席冬則以身温之盛寒體無全衣而親極滋味
王隱晉書曰李胤字宣伯遼東人祖父敏漢末河内太守
爲賊所迫逐不知所終其子追索歴年無所見比居與父
同年者亡制服行喪燕國徐邈與之州里勸令娉婦孕生
胤遂絶房内常禮重之不堪其憂數年而卒胤母更
適牽招胤不識父母又改行有識之後降食哀感亦如遭
喪之禮以祖不知存亡設木主以事之由是發名
又曰郄詵對策上第拜朝議郎母憂去職母苦病亡不欲
車載家貧無以市買乃於所住堂北壁假葬朝夕拜告養
雞種蒜竭其力術過三年得馬八疋輿棺至家負土成墳
晉中興書曰吴隱之字處默濮陽人遭母憂哀毀過禮時
與太常(韓康伯鄰居隱之每哭康伯母輙輟食流涕悲不自勝語康伯)曰吾若居銓衡之職
當用此輩人及康伯爲吏部尚書因進用之遂歴清顯
又曰范宣八歲後園挑菜誤傷指大啼問痛邪荅曰非爲
痛身體髮膚不敢毀傷是以啼也
又曰後蜀李雄太子班雄寢疾班晝夜省侍衣不解帶雄
自少攻戰大被傷痍至是多膿潰班爲吮膿殊無難色班
即雄兄之子也
宋書曰孫法宗一名宗之吴興人也父隨孫恩入海噬被
害屍骸不收母兄並餓死法宗年小流迸至十六方得還
單身勤苦霜行草宿營辨棺槨造立冢墓葬送母兄儉而
有禮以父屍不測入海尋求聞世間論是至親以血瀝骨當
悉凝沒乃操刀㳂海見枯骸則刻肉灌血如此十餘年臂
脛無完皮血脉枯竭終不能逢縗絰終身常居墓所山禽野
獸皆悉馴附每逢鹿觸網必解放之
又孝義傳曰崔懷順清河東武城人也父耶利魯郡太守
宋元嘉中爲魏所獲懷順與妻房氏篤愛聞父見虜即日
遣妻布衣𬞞食如喪禮歲時北向流涕耶利後仕魏書戒
懷順不許如此懷順得書更號泣懷順從叔摸爲榮陽
太守亦入魏摸子雖居處改節不廢婚宦宋大明中懷順
宗人冀州刺史元孫北使魏魏人問之曰崔邪利摸並力
屈來歸二家子姪出處不同義將安在元孫曰王尊叱馭
王陽廽車欲令忠孝並弘臣子兩遂泰始初准北入魏懷
順因此歸北至代都而邪利已卒懷順絶而後蘇載喪還
青州徒跣冰雪土氣寒酷而手足不凍時人以爲之孝感
又曰華寳晉陵無錫人也父豪晉義熙末戍長安年八歲
臨別謂寳曰湏我還當爲汝上頭長安䧟寳年七十不㛰
冠或問之者輙號慟彌日不忍荅也
又曰散騎常侍袁瑜薦會稽郭道事繼母至孝家貧産子
憂不能字謂其妻曰傷慈以終孝吾無恨也遂瘞之
又曰師覺援字覺授南陽温陽人也與外兄宗少文並有
素業以琴書自娱於路忽見一人持書一凾題曰至孝師
君苫前俄而不見捨車奔歸聞家哭聲一呌而絕良久乃
蘇
又曰謝㬭字宣鏡幼有殊行年數歲所生母郭氏久嬰痼
疾㬭晨昏温凊嘗藥捧膳不闕一時勤容戚顔未嘗暫改
恐僕役營疾懈倦躬自執勞母爲病畏驚而微賤過甚一
家尊卑感㬭至性皆納履而行屏氣而語如此十年餘
又曰蔡曇智鄕里號蔡曾子廬江何伯璵兄弟里號爲何
杖而後起悛爲黃門郞稍遷右衛敕明帝山陵不獲已從
朱雀街過感慟而卒
齊書曰王文殊字令章吴興故鄣人父入魏文殊思慕泣
血終身𬞞食不衣帛服麻緼而已不婚不交人物吴興太
守謝瀹聘爲功曹不就立小屋於縣西端揖拱其中歲時
伏臘月十五未嘗不北望長悲如此三十餘年太守孔琇
之表其行欝林詔牓門改所居爲孝行里(琇音秀又音酉)
蕭子顯齊書曰劉瓛(胡官切)有至性祖母病疽經年瓛手持
膏藥漬指爛母孔氏甚嚴明謂親戚曰阿稱便是今世曾
子稱瓛小名也
又曰宗頥字文德南陽人也世居南陽父在家病亡頤忽
思戀涕泣因假還中路果得父凶問頥便徒跣號咷出陶
後渚遇商人附載西上水漿不入口數日常遇病與母隔
壁忍病不言齧被至碎恐母哀已吏部庾果之嘗往候之
設食枯魚莱𦵔庾云我不能食此母聞之自出常膳魚羹
數種果之曰卿過於茅季偉我非郭林宗
又曰傅琰字季珪北地靈州人也美姿儀除尚書左侍郎
遷尚書左丞遂遭母喪居南岸鄰家失火延燒琰屋抱柩
不動鄰人競求赴救乃得俱全琰肱髀之間已被煙熖服
闋除江夏王錄事
梁書曰沈崇傃字思整吴國武康人也父懷明宋兖州刺
史崇傃六歲丁父憂哭踊過禮及長事所生母至孝家貧
常傭書以養天監二年太守柳惲辟爲主簿崇傃之從惲
到郡還迎其母未至而母卒崇傃以不及侍疾將欲致死
水漿不入口晝夜號哭旬日殆將絶氣兄弟謂曰殯葬未
申遽自毀滅非全孝道也崇傃心悟乃稍進食母權瘞去
家數里哀至輙之瘞所不避雨雪就墳哀慟飛鳥翔集夜
常有猛獸來望之有聲狀如歎息者家貧無以遷曆乃行乞
經年始獲葬焉旣而廬于墓側自以初行喪禮不備復以
葬後更行服三年久進麦屑不噉鹽酢坐卧於單薦因虚
腫不能起郡縣舉至孝梁武帝聞即遣中書舍人慰勉之
乃詔令釋服推𥙷太子洗馬旌其門閭崇傃奉詔釋服而
涕泣如居喪固辭不受官乃除永寧令自以禄不及養哀
思不自堪未至縣卒
又曰荀匠字文師潁隂人晉太保勖九世孫也祖瓊年十
五復父仇於成都市以孝聞宋元嘉末渡淮赴武陵王義
爲元凶追殺贈員外散騎侍郞父法超仕齊爲安復令卒
官匠號慟氣絶身體皆冷至夜乃蘇旣而奔喪梁天監元
年其兄斐爲欝林太守征俚賊爲流矢所中死於陣喪還
匠迎于豫章望舟投水傍人赴救僅而得全及至家貧不
時葬居父憂并兄服歷四年不出廬戶櫛括髮不復櫛沐
髮皆秃落哭無時聲盡則係之以泣目眥皆爛形體枯悴
皮骨裁連雖家人不復識郡縣以言武帝詔遣中書舍人
爲其除服推爲豫章王國左常侍匠雖即官而毀悴逾甚
外祖孫謙誡之曰主上以孝臨天下汝過古人故推汝爲
此職非爲君父之命難拒故亦楊名後世所顯豈獨汝身
匠乃拜竟以毀卒
太平御覽卷第四百一十二
