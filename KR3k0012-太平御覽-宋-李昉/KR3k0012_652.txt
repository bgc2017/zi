太平御覽卷第六百五十二
刑法部十八
赦
易曰雷雨作解君子以赦過宥罪
書曰眚災肆赦(眚過災害肆緩言大過害當緩赦之)
又曰五刑之疑有赦五罰之疑有赦其審克之(刑疑赦從罰罰疑赦)
(從免其當審察能得其礼)
周禮曰國君過市刑人赦
又曰司刺掌三宥三赦之法一宥曰不識再宥曰過失三
宥曰遺忘一赦曰幼弱再赦曰老耄三赦曰憃愚
爾雅曰赦舍也(舍放置也)
論語曰子路問政子曰先有司赦小過舉賢才
史記曰陶朱公子殺人囚於楚公曰煞人而死職也使少
子往視之乃裝黃金千溢以置褐器中載以一牛車遣其
少子長男固請欲行公不許長男曰長子家督也今弟有
罪大人不遣是吾不肖欲自殺其母爲言不得已而遣長
子爲一封書及金令遺故所善㽵生生乃見楚王曰某星
犯某宿獨以德爲可以除之王乃使封三錢之府長男以
赦弟固當出也重千金虚弃無所爲也乃復見㽵生曰弟
今自赦故辭去生知其意曰自入室取金㽵生耻爲兒所
賣乃入見楚王曰臣出道路皆言陶之冨人朱公子多將
金賂王左右王非能恤楚而恩赦乃以陶朱公子也楚王
大怒遂殺陶朱公子明日乃赦令長子持其弟喪歸也
漢書曰惠帝冠赦天下省法令妨吏民者除挾書律(如淳曰秦)
(皇令敢有挾持書偶語者爲城旦舂)
又曰惠帝崩太子立爲皇帝年幼太后臨朝稱制大赦天
下
又曰成帝元封二年四月臨决河塞隄作瓠子歌赦所過
徒六月詔曰甘泉宫内銅池中産芝九莖連葉赦天下作
芝房之歌五年冬行南廵還至泰山增脩封禪赦天下六
年詔曰朕禮首山昆田出珍物化爲黃金祭后土神光三
燭其赦汾隂殊死以下賜天下貧民布帛人一疋益州昆
明反赦京師亡命令從軍擊之後元年三月詔曰朕郊見
上帝廵于北邊見群鶴留止以不羅網靡所獲薦獻于泰
畤光景並見其赦天下也
又曰宣帝地節元年四月鳳凰集魯群鳥從之戊申立皇
太子赦天下神爵四年春二月詔曰喜瑞並見脩興太一
五帝后土之祠祈爲百姓蒙福鸞鳳萬舞集止于傍齋戒
之暮神光顯著薦獻之夕神光交錯或降于天或登于地
或從四方來集于壇上帝嘉饗海内承福其赦天下
又曰成帝建始元年二月詔曰廼者火災降于祖廟有星
孛于東并其大赦天下咸得自新永嘉元年丙寅立皇后
趙氏大赦天下四年正月行幸甘泉郊泰畤神光降集紫
殿大赦天下
又曰哀帝建平二年四月詔曰漢家之制推親親以顯尊
尊定陶恭皇之号不宜復稱定陶尊恭皇太后稱永信宮
立恭皇后廟於京師赦天下
東觀漢記曰吳漢疾篤上乃親自臨問所欲言對曰臣愚
無所識知唯願無赦而巳
又曰郭躬家世掌法務在寬平章和赦天下繫囚在四月
丙子以前減死罪一等勿笞詣金城而文不及亡命躬上
封事曰伏惟大恩莫不蕩宥死罪以下並蒙更生而亡命
捕得獨不沾澤臣以爲赦前犯死罪而繫在赦後者可皆
勿笞詣金城以全民命益邊上善之即下詔赦焉
謝承後漢書曰學士中諸生與李膺等更相褒重莫不畏
其貶議時河内張成善說風角推占當赦遂教子殺人李
膺爲河南尹督促收捕旣而逢宥獲免膺愈懷憤疾竟案
殺之
又曰度尚爲荆州刺史尚見胡蘭餘黨南走蒼梧懼爲
巳負仍僞上言蒼梧賊入荆州界於是徵交趾刺史張磐
下廷尉辭狀未正會赦見原磐不肯出獄方更牢持械節
獄吏謂磐曰天恩曠然而君不出何乎磐因自列曰前長
沙賊胡蘭作難荆州餘黨散入交趾磐身嬰甲胄涉危履
險討擊凶患斬殄渠帥餘燼鳥竄冒遁還奔荆州刺史度
尚懼磐先言怖畏罪戾伏奏見誣磐備位方伯爲國爪牙
而爲尚所枉受罪牢獄夫事有虚實法有是非磐實不辜
赦無所除如忍以苟免永受侵辱之耻生爲惡吏死爲弊
鬼乞傳尚詣廷尉面對曲直廷尉以其狀上詔書徵尚到
廷尉辭窮受罪以先有功得原
又曰董卓死陜中諸將後共相要遣使詣長安相聞求乞
大赦尚書令王允等以爲殺卓時已赦今復求一歲不可
再赦李&KR1336;等曰京師不赦我我當死不若决之若攻長安克
之則可大得天下不克則盡鈔取三輔婦女財物西上隴
歸鄕里作賊延命尚可數年於是帥兵西向長安
魏志曰文帝延康元年受禪即位改延康爲黃初大赦天
下
又曰陳留王奐即位咸熙二年二月加相國晉王冕十二
旒天子旌旗出驚入蹕乘金銀車等癸未大赦八月辛夘
晉王薨壬辰晉太子紹封襲位襄武縣言有大人見長三
丈餘跡長尺二寸白髮着黃單衣黃巾柱杖呼人王始語
云今當太平九月乙未大赦
吳志曰吕蒙病發孫權迎置内廐夜不能寐病中有瘳爲
下赦令
又曰孫皓天璽元年吳郡言臨平湖自漢末草穢擁塞今
更開通長老相傳此湖邊石函中有小石青白色長四寸
廣刻作皇帝字於是改年大赦
蜀志曰孟光字孝𥙿河南人延熙九年秋大赦光責大將軍
費禕曰夫赦者偏枯之物非明世所宜有也衰弊窮極必
不得巳然後乃可權而行之耳今主上仁賢百僚稱職有
何旦夕之危倒懸之急而數施非常之恩以惠姦宄之惡
乎又鷹隼始擊而更原宥有罪上犯天時下違人理老夫
耄朽不逹治體竊謂斯法難以經久豈具瞻之高美所望
於明德哉禕但頋謝踧踖而已
于寳晉紀曰庶人楊氏卒于金墉城陳留董仲道遊於太
學喟然而歎曰建斯室也何爲者乎每見國家赦書謀反
大逆皆除其殺祖父母父母者不除以爲道法所不容也
何今日公卿而處議文飾禮典以至此事乎天人之理旣
惑大亂將作矣頋謂謝鯤阮千里等曰易稱知幾其神卿
等各可深逃乃身荷檐妻子惟鹿車以入于蜀山莫知所
至
王隱晉書曰武帝咸熙二年十二月丙寅上乃設壇受命
于郊即洛陽宮幸太極前殿大赦天下
又曰愍帝建興元年夏四月壬申上即位于長安宫改年
大赦天下與之更始前後不及者皆除之
崔鴻前秦錄曰王猛疾病未瘳符堅大赦死巳下
又曰永興元年符堅將爲赦與尚書左僕射王猛右僕射
符融密議於露堂屏左右爲赦文有一大蒼繩入自牖間
鳴聲甚大集于筆端駈而復來久之乃去俄而長安市里
相告曰官今大赦有司以聞堅驚謂猛融曰禁中何從泄
也於是勑外推之咸言有一小人衣黑衣大呼于市曰官
今大赦湏臾不見堅歎曰其向者蒼蠅也
後魏書曰崔玄伯太宗時郡國豪右大爲人蠧乃優詔徵
之人多戀本而長更逼遣於是輕薄少年因相扇動所在
聚結討之不能禁太宗刀引玄伯及元成侯屈等議赦之
屈曰人逃不罪而反赦之似若有求於下不如先誅首惡
赦其黨類玄伯曰王者治天下安人爲本何能顧小曲直
也譬琴瑟不調必改絃而更張夫赦雖非正道而可以權
行自秦漢巳來莫不相踵屈言先誅後赦會於不能兩去
孰與一行便定若其赦而不改者誅之不晚太宗從之
後周書曰明帝三年夏詔比屢有糺發官司赦前事此雖
意在疾惡但先王制肆眚之道令天下自新若又推問自
新何由哉如此之徒有司勿爲推䆒惟庫廐倉廪與海内
所共漢帝有云朕天下守財耳若有侵盗公家財畜錢粟
者魏朝之事年月旣遠一不湏問自周有天下以來雖經
赦宥而事跡知者有司宜即推窮得實之日但免其罪徵
備如法
北齊書曰宋良字元友爲清河太守甚有善政天保初大
赦清河獄内蓬蒿但滿無囚可赦唯率將吏拜詔而已
又曰後主將大赦時臨漳令李世業爲臺所劾贓多至死
世業即穆提婆對門陸令萱言於齊主所以大赦後由是
頻赦遂以爲常平恩縣功曹賀肫小人姦貪數犯刑憲但
入狴牢無不遇赦故世人以肫爲赦之候
又曰赦日武庫令設金雞及鼓於閶闔門外之右勒集囚
徒於闕前撾鼓千聲脫枷鏁遣之
隋書曰張煚爲天官司會與宗伯斛斯徵素不恊徵出爲
齊州刺史坐事下獄自知罪重遂踰獄而走帝大怒購之
急煚上密奏曰徵自以負罪深重懼死遁逃若不北竄匈
奴則南投吳越徵雖愚陋久歴清顯奔波敵國無益聖朝
今者炎旱爲災可因兹大赦帝從之徵賴以獲免煚卒不
言
唐書曰太宗以法吏舞文尤留意於刑政每親錄囚徒貞
觀初時方發生乃悉放京城死罪繫囚徒歸家期以秋分
還繫所囚勑天下皆放之是歲天下死罪囚如期而還者
凢二百九十人太宗愍其奉法悉赦之自是犯法者鮮貞
觀二年上謂侍臣曰凢赦唯及不軌之軰古語曰小人之
幸君子不幸一歲再赦奴人喑啞凢養稂莠者傷禾稼惠
姦宄者賊良人昔文王作罰刑兹無赦夫小仁者大仁之
賊故我有天下以來不甚放赦今四海安静禮義興行數
赦則愚人常冀僥倖唯欲犯法不能改過當湏愼赦
尚書大傳曰有過必赦小罪勿增大罪勿增老弱不受刑
有過不受罰故老而受刑謂之悖弱而受刑謂之克不赦
有過謂之賊故與其殺不辜寧失有罪與其增以有罪寧
失過以有赦
家語曰孔子爲司寇有父子訟者父子同狴(狴獄也)而執之
三月而不别也其父請止夫子赦焉季孫聞之不悅曰司
寇欺余曩告余曰爲國家必先以孝余今戮一不孝以教民
孝不亦可乎又赦之何哉冉有以其言告孔子喟然歎曰
上失其道而煞其下非理也不教以孝而聽以獄是煞不
辜三軍大敗不可斬也獄犴不理不可刑也何者上教之
不行罪不在民故也
管子曰凢赦者小利而大害也故久而不勝其禍無赦者
小害而大利也故久而不勝其福故赦者奔馬之委轡也
無赦者痤疽之砭石也
又曰赦者先易後難法者先難後易故惠者民之仇讎也
法者民之父母也
莊子曰聞在宥天下不聞治天下(郭象注曰宥使自有則治法治之則乱)在
也者恐天下之滛其性也宥也者恐天下之遷其德也天
下不淫其性也不遷其德有治天下者哉(無治乃不遷淫耳)
淮南子曰或曰知天且赦也而殺人或曰知天且赦而活
人其望赦同其所利害異故或吹火而燈或吹火而滅所
以吹者異也
李爕別傳曰爕年逃亡匿臨淄男爲酒家傭靈帝即位時
月經隂道暈五車史官曰有流星昇漢而北陽芒迫卯熒
惑入大角犯帝座其占當有大臣被誅者故太尉李固西
土人占在固今月經隂道圍五車宜有赦令以除此異上
感此變大赦天下求公子孫酒家具車乘厚送之
漢舊儀曰踐祚改元立皇后太子赦天下每赦自殊死以
下及謀反大逆不道諸不當得赦者皆赦除之令下丞相
御史復奏可分遣丞相御史乘傳駕行郡國解囚徒布詔
書郡國各分遣吏傳廐車馬行屬縣解囚徒
海内先賢傳曰王允字子師誅董卓卓將郭汜李&KR1336;等聞
卓死引兵還圍長安燔掠官省死者萬數大赦天下允忠
節三朝更赦書云其赦射帝營宫闕不從此令是日遂及
於難
華陽國志曰丞相諸葛亮時有言公惜赦亮荅曰治世以
大德不以小惠故匡衡吳漢不願爲赦先帝亦言吾周旋
陳元方鄭康成間每見啓亂之道悉矣曾不語赦也若劉
景升父子歲歲赦宥何益於治也
王符潜夫論曰凢治疾者必先知脉之虚實實氣之所結
然後爲之方故疾可愈也爲國者必先知人之所苦禍之
所起然後爲之禁故姦可塞也夫賊良人之甚者莫大數赦
赦數則惡人昌而善人傷矣飬稂莠者傷禾稼惠姦宄
者賊良人書曰文王作罰刑兹無赦孝明帝時荆州舉茂
才初過謝恩賜食事訖問何異聞曰巫有劇賊九人刺史
數以牙郡訖不能得帝曰汝非部南郡從事耶對曰是帝
乃震怒曰賊發部中不能擒然才何以爲茂乃棰數百便
免官而切讓州郡十日之間賊即伏誅由此觀之擒盗賊
在於明法不在數赦
崔寔政論曰孝文皇帝即位二十三年乃赦示不廢舊章
而已近永平建初之際亦六七年乃赦亡命之子皆老於
草野窮困懲艾皆至於死頃間以來歲旦赦百姓輕爲姦
非前年一朞之中大小四赦諺曰一歲再赦奴兒喑啞况
不軌之民孰不肆意遂赦爲常俗赦以趣赦轉相駈踧而
不得息雖日赦之亂捕擊耳
郭子曰孫秀降晉武帝厚存寵之妻以姨妹蒯氏室家甚
睦妻嘗怒(乃罵秀爲)狢子秀大不平遂出不復入蒯氏自悔責
遂請救於帝時大赦群臣咸見既出帝獨留秀從容言天
下曠蕩蒯夫人可得從其例不秀免冠謝爲夫婦如初
傅子曰若親貴犯罪大者必議小者必赦是縱封豕於境
内放長蛇於左右也
荀悅漢紀論曰夫赦權時之宜非常典也漢興承兵革之
後大過之代比屋可刑故設三章之法申以大赦之令蕩
滌穢流與人更始時勢然也後代承業習而不革失時宜
矣
風角書曰春甲寅日風高去地三四丈鳴條從甲上來爲
大赦期六十日
又曰候赦法冬至後盡丁巳之日南風從巳上來滿三日
以上必有大赦
望氣經曰黃氣四出注期五十日赦
古樂府歌詩曰始出上西門遥望秦氏樓秦氏有好女自
名爲女休女休年十五爲宗行報讎左執白楊刀右援宛
景矛上山四五里問吏得女休女休前置辤平生爲燕王
婦於今爲詔獄囚刀矛未及下𢤱橦擊鼓赦書下
太平御覽卷第六百五十二
