太平御覽卷第四十二
地部七
河南宋鄭齊魯諸山
砥柱山邙山熊耳山鼔鍾山
陸渾山崤山青要山缺門山
三塗山女几山白馬山太隂山
金門山轘轅山闕塞山牧牛山
九山大嵬山桑山半石山
天心山小徑山蘭巖山碭山
歷山南城山奚公山嵇山
曹南山嶧山金鄕山琅瑘山
龜山徂徠山危山報山
尼丘山羽山華不注山長白山
&KR1274;山陶山巫山魚山
糓城山勞山蒙山謝禄山
夾山桃山吠狗山
砥柱山
水經注曰砥柱山名也禹治洪水山陵當水者鑿之故破
山以通河河水分流包山而過山見水中若柱然故曰砥
柱
搜神記曰齊景公渡于江沅之河黿銜左驂没之衆皆驚
惕古冶子於是拔劒從之邪行五里逆之三里至于砥柱
之下乃殺黿頭右手挾左驂鷰躍鵠踴而出仰天大呼水
爲逆流三百步觀者皆以爲河伯也
說文曰鳳鳥出東方君子之國過崐崘飲砥柱濯羽弱水
暮宿風穴
邙山
說文曰邙洛陽北土上邑也
十道志曰邙山在洛陽縣四十里
元和郡國志曰北邙山是隴山之尾一名平逢山亦名郟
山
楊佺期洛城記曰北山連嶺脩亘四百餘里實古今東洛
九原之地也
又戴延之西征記云邙山西匡東垣亘阜相屬其下有張
母祠即永嘉中此母有神術能愈病故元帝渡江時延聖
火於丹陽即此母也今祠存焉
續漢書五行志曰靈帝時童謠曰侯非侯王非王千乘萬
騎上北邙至中平六年獻帝爲中常侍叚珪等數人所執
公卿百官隨其後到阿上乃得還此非侯非王上北邙也
魏略曰魏文帝獵北邙上時盛夏炎暑行者或中暍鮑勛
切諫遂因此伏法
魏志曰明帝即位欲平北邙令登臺以觀見孟津廷尉辛
毗諫曰天地之性高高下下今而反之旣非其理加以損
費人功民不堪役帝乃止
熊耳山
河圖括地象曰熊耳山地門也其精上爲畢附耳星
史記齊桓公曰寡人南伐至邵陵登熊耳山以望江漢
東觀漢記曰赤眉初降輦輸鎧甲兵弩積與熊耳山等
盛弘之荆州記曰南縣脩縣北有熊耳山山東西各一峯
傍竦南北望之若熊耳山多&KR0238;下多㯶浮豪之水出焉西
流注于洛又案仙書謂此山上有青丹之樹得而服之成
仙
西京雜記曰葉似江籬而紅綠是又有丹青樹葉一青一
赤望之如繡長安謂之丹青樹是也
鼔鍾山
山海經曰鼓鍾之山帝臺之所以觴百神者也有草焉方
莖而黃華圓葉而三成其名曰烏酸可以爲毒也今名鍾
山在陸渾縣西南三十里
陸渾山
水經曰陸渾山伊水出焉今亦號方山漢末隱士潁川胡
昭隱居山中有石城遠望之有金壇玉匱皛然間出尤好
竹木泉石時有野人居之長生不死春秋時遷陸渾之戎
意其遺類
崤山
元和郡縣志曰二崤山在今澠池縣西北一名嶺岑左傳
謂秦將襲鄭蹇叔哭送謂收子骨所後漢末建安中曹公
西討巴漢惡其險而更開北山道路多從之便又有石銘
云晉太康三年弘農大守梁柳脩復舊道
西征記曰崤山上不得鳴鼔角鳴則風雨揔至自東崤至
西崤三十里東崤長坂數里峻阜絶澗車不得方䡄西崤
全是石坂十二里險絶不異東崤傳曰𣏌子自鄭使告于
秦曰鄭人使我掌其北門之管若潜師以來國可得也穆
公召孟明西乞白乙使出師於東門之外蹇叔之子與師
哭而送之曰晉人禦師必於崤有二陵焉其南陵夏后臯
之墓也北陵文王之所避風雨也必死是間余收𡭗骨焉
漢書曰景帝三年吴楚反以周亞夫爲太尉擊吴楚亞夫
發至灞上趙涉遮說亞夫曰吴王素宿懷輯死士久矣此
知將軍且行必置間人於崤澠阨陋之間將軍何不從此
右去趨藍田出武關抵雒陽間不過差一二日直入武庫
擊金鳴鼔諸侯聞之以爲將軍從天而下也太尉如其計
至雒陽使吏搜崤澠間果得吴伏兵
三輔舊事曰鄧禹敗於潼關後大破赤眉於崤
青要山
山海經曰青要山實惟帝之密都水出焉有草黃華赤
實服之美人色注水經云強山東阜即騩山有美棗焉
十道志曰青要山又名強山
缺門山
注水經曰缺門山山阜之不相接者一里故得名二壁争
高升聳相亂是也
三塗山
地理志曰三塗山在陸渾縣南左傳謂四嶽三塗九州之
險或曰三塗者伊闕大谷轘轅三道是也
女几山
元和郡縣志曰女几山在福昌縣西南三十四里
山海經曰女几山上多玉下多金其獸即豹麖麝禽多鷮
翟鴆
白馬山
十道志曰白馬山注水經云溪水出宜陽白馬山山上有
大石厥狀似馬故溪間以物色受名焉
滑州白馬山開山圖云白馬群行山上悲鳴則河决馳走
則山崩謂此山也
西征記云山有神白馬故名焉
太隂山
十道志曰太隂山左傳謂晉梁丙隂趯率戎伐潁
又云蠻子赤奔晉之隂地且自雒以東至陸渾謂此山也
金門山
阮籍宜陽記曰金山之竹堪爲笙管
楊泉物理論云宜陽金山竹爲律管河内葭莩爲灰可以
調氣
又注水經曰金門溪出金門山也
又戴氏西征記云宜陽縣地名金門塢
轘轅山
十道志曰轘轅山在緱氏東南
左傳曰欒盈過周王使候出諸轘轅是也按轘轅道十三
曲今置關焉
又按薛綜注東京賦云轘轅坂十二曲道將去復還故曰
轘轅
闕塞山
洛陽記曰闕塞山在河南縣左傳晉趙鞅納王使汝寬守
闕塞伏虔謂南山伊闕是也杜預云洛西南闕口也俗名
龍門是也
牧牛山
陽城記曰牧牛山在陽城東八十里下有九十六泉即滄
河之上源也父老云昔有一神駮身自山而降下飲泉竭
故以爲名
九山
陽城記曰九山在縣南三十五里注水經云相澗水經九
山東仲長子云昔有上者身遊九山之上施心不拘之鄕
即此山也山隂有九山廟碑晉永康二年立文曰九山府
君者太華元子之稱也
大嵬山
陽城記曰大嵬山在密縣東南五十里即具茨之山黃帝
登具茨之山升於供隄之上受神芝圖於黃盖童子即此
也又名具茨山也又有方山一名浮戲山汜水出焉又有
洧水出密縣西南馬嶺山
桑山
春秋曰鄭大旱使屠擊有事於桑山斬其木不雨子産曰
有事於山蓻山林也(蓻養護也)而斬其木有罪大矣奪之官邑
半石山
山海經曰半石山其上有草生而秀高大葉與花皆赤而
不實其名嘉榮服者不遷喜怒在緱氏南十五里
天心山
道書福地志曰天心之山方圓百里形如城四面有門
上有石牆長十餘丈山高谷深多生微蘅其草有風不
偃無風獨搖天心山又名錫義山在豊利縣東六十五
里
小徑山
山海經曰小徑山器難之水出焉舊傳器難之水即索水
也小徑山一曰嵩諸山俗名周山在榮陽縣三十五里
蘭巖山
神境記曰榮陽縣有蘭巖山峭拔千丈常有雙鵠不絶來
往
傳曰昔有夫婦隱此山數百年化爲此鵠忽一旦一鵠爲
人所害其一鵠歲常哀鳴至今饗動岩谷莫年歲
碭山
水經注曰碭縣分水北有碭山碭芒二縣之間山澤深固
多懷神智有仙者㳙予柱主並隱碭山得道漢高隱之占
后望氣知之即於是處也
歷山
水經注曰雷澤西南十許里有一小山孤立峻上停停嵥
峙詩謂之歷山山北有小阜南屬迤澤之東北有陶墟緣
生言舜耕陶所在墟阜聮属濱帶瓠河也鄭玄云歷山河
東今有舜井皇甫謐曰或言今濟隂歷山是也與雷澤相
比余謂鄭玄之言爲然故揚雄河東賦曰登歷觀而遥望
兮聊浮濟河之巖今雷首歷觀歷山西枕大河校之圖緯
於事爲安
南城山
後漢書曰鄭玄漢末遭黃巾之難客於徐州今孝經序鄭
氏所作其序云僕避于南城之山棲遟岩石之下念昔先
人餘暇述夫子之志而注孝經盖康成胤孫所作也今西
上可二里所有石室焉周廽五丈俗云是康成注孝經處
也
奚公山
楊曄徐州記曰奚公山奚仲造車之所山上䡄轍猶存
嵇山
水經曰嵇山嵇氏故居也嵇康本姓奚會稽人也先人自
會稽遷于譙之銍縣故爲嵇氏取稽字之上以爲姓蓋志
本也
曹南山
十道志曰曹南山曹風詩所謂薈兮蔚兮南山朝躋是也
有汜水出焉即漢書云高祖即位於汜水之陽今壇存焉
汜音汎
嶧山
書禹貢曰嶧陽孤桐泗濱浮磬(鄭玄注曰嶧山今在下邳西葛嶧山也)
詩曰奄有鳬嶧遂荒徐宅(鳬嶧二山)
爾雅曰魯國鄒縣有嶧山純石相積構連屬而成山
史記始皇本紀曰二十八年始皇行郡縣上鄒嶧山立石
與諸博士議刻石頌秦德
三代地理書曰秦始皇乘羊車登嶧山
鄒山記曰鄒山古之嶧山也孤桐之所植邾文公之所卜
山下是鄒縣本是邾國魯穆公改鄒山從邑變故謂鄒山
嶧陽猶多桐樹地理志嶧山在鄒縣北繹邑之所依名也
山東西二十里南北一十三里高秀獨出積石相臨殆無
壌石間多孔穴洞逹相通往往有如數間居處其俗謂之
嶧孔遭亂輙將居人入嶧外寇雖衆無所施害永嘉中太
尉郗鑒將鄕曲逃此山胡賊攻守不能得今山南有大嶧
名曰郗公嶧山北有絶巖秦始皇觀禮於魯登於嶧山之
上命丞相李斯以大篆勒銘山嶺名曰晝門詩所謂保有
蒲嶧者也
金鄕山
戴延之西征記曰焦氏山北數山有漢司隷校尉魯恭穿
山得白蛇白兔不葬更葬山南鑿而得金故曰金鄕山山
形峻峭冢前有石祠石廟廟四壁皆青石隱起自書契以
來忠臣孝子貞婦及孔子弟子七十二人形像像邊皆刻
石記之文字分明又有石狀長八尺磨瑩鮮明叩之聲聞
甚遠時太尉從事中郎傳珍之諮議參軍周安穆析敗石
牀各取之爲魯氏之後所訟三人並免官
琅瑘山
史記始皇二十六年滅齊遂登琅瑘山築層臺於上秦皇
樂之因留三月是也
郡國縣道記云琅瑘臺在故城東南十里州東南一百七
十里臺上有始皇碑碑上有六百字可識餘多剥落臺側
有四時祠即齊地八祠之一又云臺上有神泉人或汙之
即立竭
龜山
水經注曰龜山在博縣一十五里昔夫子傷政道之陵遟
故望山而懷操故琴操有齊龜山操焉山北即龜隂之田
也春秋定公十年齊人來歸龜隂之田是也
徂徠山
又經注曰鄒山記云徂徠山在梁甫奉高博三縣界猶有
美松亦曰尤竦之山
危山
漢書五行志曰哀帝時無塩危山土自起覆草如馳道狀
報山
又報山石轉立晉灼曰漢注作報山山脅石一枚轉側起
立高九尺六寸旁行一丈廣四尺東平王雲及后謁自之
石所祭治石象報山立石束倍草并祠之三年息夫躬告
之王自殺后謁棄市國除
尼丘山
水經注曰沂水出魯城東南尼丘山西北山即顔母所祈
而生孔丘也山東一十里有顔母廟防山南數里孔子父
葬處禮所謂防墓崩者也
羽山
十道志曰羽潭一名羽池潭東有羽山
又漢志曰東海郡祝其縣有羽山殛鯀之所
又郡國志云鍾離沬城有羽泉殛鯀處其水恒清牛羊不
飲
書曰殛鯀于羽山
又曰蒙羽其藝
左傳昭公二年鄭于産聘于晉平公有疾韓宣子逆客私
焉曰寡君寢疾于今三月矣並走群望有加而無瘳今夢
黃熊入于寢門其何厲鬼也對曰以君之明子爲大政其
昔堯殛鯀于羽山其神化爲黃熊入于羽淵實爲夏郊三
代祀之也韓子祀夏郊平公乃間
華不注山
傳曰齊師與晉戰於鞌齊師敗績晉遂之三周華不注山
水經曰華不注虎牙桀立孤峯特起青崖發翠同點黛焉
長白山
郡國志曰長白山陳仲子夫妻隱起
郭氏述征記云長白山能興雲雨山西南有大湖山二山
並有石室敗赤&KR0238;舡上有記皆謂之堯時物
&KR1274;山
三齊略記曰鄭玄刊注詩善棲&KR1274;今山有古井不竭猶生
細草葉形似韭俗稱鄭公書帶
陶山
齊地記曰范蠡浮海出齊變姓名自號鴟夷子間行止於
陶山因號陶朱公焉後改曰鴟夷山在今平隂縣東
巫山
又曰巫山一名孝堂山
左傳曰齊侯登巫山以望晉師即此山也山上有石室俗傳
云郭巨葬母之所因名孝堂山焉在平隂縣
魚山
郭延生述征記曰魚山一名五山瓠子歌所謂也魏熹平
中有神女成公智瓊降弦超室後復遇此山陌上
又西征記曰魚山臨河神女智瓊與弦超會所魏陳思王
曹植嘗登此山有終焉之志遂葬其西亦其所封國也魚
山在東阿縣東北
糓城山
漢書曰謂糓城山昔張良受黃石公素書云山下黃石即
吾也糓城山一名黃石山在東阿縣東北
勞山
伏琛齊記曰不其城南二十里有大勞山小勞山在海側
晏謀齊記曰俗云太山自言高不如東海勞即此也
蒙山
高士傳云老萊子隱於蒙山之陽以葭爲盖蓬爲室歧木
爲牀耆艾爲蓆衣緼飲水墾山播植楚王親至其門方織
畚至去有間其妻戴畚菜挾薪而至問車馬跡之多荅曰
楚王妻曰可食以酒肉者可加以鞭捶可受以官禄者可
隨以鈇鉞先生受人官禄爲人所制妾不能爲人所制者
妻乃畚菜而去也
東蒙山在蒙山之東故曰東蒙論語云昔者先王以爲東
蒙主是社稷之臣何以伐爲
謝禄山
郡國志曰東海郡有謝禄山按漢書王莽時東海徐宣謝
禄等擊王莽將田况大破之曾屯兵於此因名謝禄山在
縣西一里
夾山
地理志曰懷仁縣有夾山
左傳齊魯會于夾谷即此也在縣西四十里
桃山
地理志曰桃山即華萊山也一名義珠山山上有井不可
窺窺者不盈歲輙死
又云山上井有鳥巢於井中此鳥金喙黑色見則大水
吠狗山
人地理志曰吠狗山宋武北伐南燕之時至此山夜間犬
吠明日視之唯見石狗
太平御覽卷第四十二
