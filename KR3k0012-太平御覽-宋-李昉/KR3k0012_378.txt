太平御覽卷第三百七十八
人事部十九
短中國人短絶域人
肥瘦
短中國人
左傳襄上曰臧紇救鄫侵邾敗於狐駘(臧紇武仲也鄫屬魯故救之狐駘邾)
(也)國人誦之曰我君小子朱儒是使朱儒朱儒使我敗於
邾(襄公幼弱故曰小子臧紇短小故曰朱儒)
家語曰高柴齊人字子羔長不過六尺狀貌甚惡爲人篤
孝居魯見知
史記曰秦倡朱儒優旃始皇時置酒天雨陛者寒旃矜之
乃大呼曰汝雖長尚雨立我雖短故幸休始皇乃使皆代
漢書曰嚴延年爲人短小精幹敏揵於事雖子貢冉有通
於政事不能繼也
又曰樓護爲人短小精辯論議常依名節與谷永俱爲五
侯上客
又曰東方朔待詔公車奉禄薄朱儒得省見久之朔紿(音迨)
騶朱儒(師古曰朱儒短人也騶厩之御騶也)曰上以若曹無益於縣官耕田
力作固不及人臨衆處官不能治民從軍擊虜不任事無
益於國用徒索衣食今欲盡殺若曹朱儒大恐啼泣朔教
曰上即叩頭請罪居有頃聞上過朱儒皆號泣頓首上問
何爲對曰東方朔言上欲盡誅臣等上知朔多端召問何
恣朱儒爲對曰臣朔生亦言死亦言朱儒長三尺餘奉一
囊粟錢二百四十朱儒飽欲死臣朔飢欲死上大笑因待
詔金馬門
又曰郭解爲人短小恭儉諸公以此重之
又曰蔡義爲丞相時年八十餘短小常兩吏挾乃能行
又曰張蒼不滿五尺蒼父八尺餘蒼子復長八尺及孫毅
長六尺餘
又曰宣帝時渤海盗賊起上以龔遂爲太守召見遂形貌
短小帝見心内輕焉及對賜黃金乘傳去
謝承後漢書曰汝南周滂字次彦世祖到常山問可治兵
者誰滂舅以滂對世祖見滂短小以爲不能將帥滂對有
詞理拜潁川府丞
東觀漢記曰張重日南計吏形容短小明帝問云何郡小
吏荅曰臣日南計吏非小吏也
袁宏漢紀曰隂后短小舉止時有失儀左右掩口而笑
魏志曰樂進字文謙容貌短小膽烈從高祖爲帳下吏
魏氏春秋曰魏武王姿貌短小神明英徹
吳錄曰張蕃字仲輔爲人短小顧譚以短戲之曰朱儒朱
儒有何德令我思君罔極
臧榮緒晉書曰山濤子淳元㒬疾不仕世祖聞其短小而
聦敏欲見之濤面荅淳元自謂形容宜絶人事不肯受詔
論者竒之
沈約宋書曰王敬弘形狀短小而坐起端方
劉璠梁典曰徐摛起家太學博士周捨舉曰臣外弟徐摛
形質陋小若不勝衣而堪此選乃爲晉安王侍讀
崔鴻前凉錄曰宗醜字仲業慷慨有大志淸素敦朴不好
華競形狀短小體有鱗甲仕至西平太守
三國典略曰齊孟業有盛名初司州牧淸河王岳聞業名
召爲法曹見其容貌短小笑而不言及尋斷决之處乃謂
業曰卿决斷之明可謂有過軀之用
晏子春秋曰晏子短小使楚楚人爲小門而迎晏子晏子曰
使狗國者從狗門入今臣使楚不當狗門入王曰全齊無
人耶使子爲使晏子曰齊之臨淄張𬒮成帷揮汗成雨何
爲無人使賢者使於賢國使不肖者使於不肖之國以嬰
爲不肖故使王耳
孫卿子非相曰帝舜短周公短楚葉公子高微小短瘠行
若不勝衣而定楚國
說苑曰齊遣淳于髠到楚爲人短小楚王甚薄之謂曰齊
無人而使子來何長也對曰臣無所長臣腰中七尺之劒
欲斬無狀王王曰止吾但戲子耳即與髠共飲酒
博物志曰齊桓公獵得一鳴鵠宰之嗉中得一人長三寸
三分着白圭之袍帶劒持車罵詈瞋目後又得一折齒方
圓三尺問羣臣曰天下有此及小兒否陳章荅曰昔秦胡
充一舉渡海與齊魯交戰傷折版齒昔李子敖於鳴鵠嗉
中遊長三寸三分
纂文曰漢光武時潁川張仲師長二尺二寸(亦出王充論衡)
古文璅語曰齊景公伐宋至曲陵夢見有短丈夫賓於前
晏子曰君所夢何如哉公曰其賓者甚短大上小下其言
甚怒好俛晏子曰則如是伊尹也伊尹甚大而短大上小
下赤色而髯其言好俛而下聲公曰是矣晏子曰是怒君
師不如違之遂不果伐宋
方言曰鮆矲(蒱揩反)短也江湘之會謂之鮆(胙啓反)
又曰桂林之中謂短矲東揚之間謂之俯(今俗呼小爲矲也俯)
(言俯視因名云)
汝南先賢傳曰周舉字宣光姿貌短陋有晏子之風
陸胤廣州先賢傳曰徐徵字君外爲人短小果敢
劉彦明燉煌實錄曰㲹洊字世震慱學善屬文爲人短小
弱冠屢陳損益
續搜神記曰司徒蔡謨親親有王蒙者單獨常爲蔡公所
收養蒙長纔及三尺似爲無骨登牀輙令人抱上
桓譚新論曰諺云朱儒見一節而長短可知
短絶域人
詩含神霧曰東北極有人長九寸
家語曰孔子曰僬僥氏長三尺短之至也(國語同)
魏略西域傳曰短人國在康居西男女皆長三尺衆甚多
康居長老傳曰常有商行迷惑失道而到此國國中甚多
珠夜光明商度此國去康居可萬餘里
魏志曰倭南有朱儒國人其長三四尺去女王國四千餘
里
列子曰從中州以東三十萬里得僬僥國人長一尺六寸
東北極有人名竫(音靖)人長九寸
山海經曰周饒國爲人短小着冠帶一曰僬僥國(郭璞曰其人長)
(三尺)
漢武故事曰東郡送一短人長七寸衣冠具足疑其山精
常令在案上行召東方朔問朔至呼短人曰巨靈汝何忽
叛來阿母還未短人不對因指朔謂上曰王母種桃三千
年一作子此兒不良巳三過偷之矣遂失王母意故被讁
來此上大驚始知朔非世中人短人謂上曰王母使臣來
告陛下求道之法唯有清淨不宜躁擾復五年與帝會言
終不見
神異經曰西北荒中有小人焉長一寸圍如長朱衣玄冠
乘軺車導引有威儀人遇其乘車並食之其味辛楚終不
爲虫豸所咋並識萬物名字殺腹中三虫
又曰西海之中有鵠國男女皆長七寸自然有禮好經論
跪拜壽三百歲人行如飛日千里百物不敢犯之唯畏鵠
鵠遇吞之上壽三百歲在鵠腹不死而鵠一舉千里(張華注曰)
(此陳章對齊桓公云西海之外鵠國男女皆七寸也)
廣志曰東方有人長三尺君長出行導衛威儀有若中國
人又有小人如螻蛄手撮之滿手得二十枚
外國圖曰僬僥國人長一尺六寸迎風則偃背風則伏眉
目具足但野宿一曰僬僥長三尺其國草木夏死而冬生
去九疑三萬里
王子年拾遺記曰員嶠山有陁移國人長三尺夀萬歲廣
延之國人長二尺
郭璞山海經圖贊曰僬僥極麽(門可反)竫人唯小四體具足
眉目才了
肥
說文曰肥多肉也腴腹下肥也
禮記禮運曰安之以樂而不逹於順猶食而弗肥也四體
旣正膚革充盈人之肥也
左傳哀下曰魯哀公至自越郭重僕孟武伯惡重曰何肥
也公曰是食言多矣能無肥乎公與大夫始有惡
公羊傳宣公曰楚莊王圍宋子反乘堞而窺宋城見華元
曰何如華元曰昜子而食析骸而炊子反曰吾聞圍國者
鉗馬而秣之使肥者應客是何子之情也華元曰吾聞君
子見人之惡則矜之小人見人之惡則幸之吾見君子是
以情也
家語曰弱土之人肥
漢書曰陳平少時家貧好讀書有田三十畝獨與兄伯居伯常
耕縱平遊學平爲人長美色人或謂平貧何食而肥若是
其㛐疾平不親家産曰亦食糠覈耳(音紇京師人謂麄屑爲紇頭也)有叔
如此不如無有伯聞逐其婦
又曰張蒼當斬解衣伏質長大肥白如瓠王陵見而怪其
美士乃言于沛公赦勿斬
東觀漢記曰梁鴻妻同郡孟氏女狀醜而肥力舉石臼擇
對不嫁願得如鴻者後因妻鴻
謝承後漢書曰梁國車成字子威兄恩都爲赤眉賊所得
欲臠之成叩頭曰兄瘦我肥欲得代之賊感其義俱放之
後漢書曰虞延字子大陳留東昏人也腰帶十圍力能扛
鼎
又曰東平王蒼腰帶八圍顯宗甚重之詔曰日者問東平
王處家何等最樂言爲善最樂其言甚大副是腰腹矣
又曰尸董卓於市天時始熱卓素充肥脂流於地守尸吏
燃火置卓臍中光明逹曙
後漢典略曰馬騰字壽成扶風茂陵人馬援後也長八尺
餘身體洪大面鼻雄異而性賢厚人多敬之
魏志曰司馬懿奏免曹爽桓範踰城出爲爽畫二策爽不
能用範怒爽曰肥奴曹子丹好人生卿五六頭肉今桓範
隨卿滅門也
晉書曰王戒子萬有美名少而大肥戎令食糠而肥愈甚
年十九卒
晉中興書曰兖州旣有八伯之號其後更置四伯大鴻臚
陳留江淵以能食爲榖伯豫章太守陳留史疇以大肥爲
大伯散騎侍郎高平張嶷以狡妄爲猾伯廬陵太守羊㬅
以佷戾爲璅伯蓋擬古之四凶
晉書曰孝武即位桓温入朝拜高平陵問左右殷清形狀
荅者言肥短温云向亦見在帝側
後趙書曰王洛生石勒欲挫其權豪洛生在獄自刺腹深
五寸洛生肥盛不䧟中重以刀潰其腹出胃而死
宋書曰前廢帝狂悖無道誅害羣公忌憚諸父並聚之殿
内歐捶凌曳無復人理始興王休仁及太宗山陽王休祐
形體並肥壯帝乃以竹籠盛而秤之以太宗尤肥號爲猪
王
又曰沈昭略性狂儁不事公卿嘗至婁湖苑逢王景文子
約張目視之曰汝是王約也何乃肥而癡約曰汝沈昭略
耶何乃瘦而狂昭略撫掌大笑曰瘦巳勝肥狂又勝癡
又曰范曄長不滿七尺肥黑秃眉鬢善彈琵琶能爲新聲
梁書曰安陵王大春字仁經少博涉書傳性孝謹體貌瓌
偉腰帶十圍
隋書曰王世續字闡熙容貌魁岸腰帶十圍風神爽拔有
傑人之表
尸子曰閔子騫肥子貢曰何肥也子騫曰吾出見其美車
馬則欲之入聞先王之言則又欲之兩心相與戰今先王
之言勝故肥
諱子曰子夏見曾子曰何肥也對曰戰勝故肥曾子曰何
謂也子夏曰吾入見先王之義則榮之出見冨貴又榮之
二者戰於胸臆今先王之義勝故肥
淮南子曰繼子得食肥而不澤情不相往來也適子懷於
燕慈母喻於利情相往來也
吳質別傳曰詔特進以下會質間曹眞肥朱鑠臞質召俳
優使說肥臞眞曰卿欲部曲將遇我耶遂爭而罷
諸葛恪別傳曰孫權常問恪何以自娛而更肥澤恪對曰
臣聞冨潤屋德潤身臣非敢自娛脩巳而巳
異苑曰晉司隷校尉高平滿奮字武秋豐肥膚肉潰裂每
至暑夏輙膏汗流溢其有愛妾夜取以燃照炎灼發于屋
表奮大惡之悉盛而埋之曁永嘉之亂爲胡賊所燒皎若
燭光
會稽典錄曰董孝治勾章人家貧採薪供養得甘果奔走
以獻母母甚肥悅隣人家冨有子不孝母甚瘦不孝子疾
孝治母肥常苦辱之孝治不報及母終負土成墳鳥獸助
其悲號喪竟殺不孝子置冢前以祭詣獄自繫會赦得免
方言曰益梁之間凡諱其肥盛謂之䑋(如掌切肥貌也)
博物志曰京邑有一人失名姓食噉兼十許人遂肥不能
動其父曾作遠方長吏彼縣令故義共傳食之一二年中
一鄕爲儉
張顯誓曰古諺云堯舜至聖身如脯腊桀紂無道肥膚三
尺
語林曰孟業爲幽州其人甚肥或以爲千斤武帝爲稱之
難其大臣乃作一大秤挂壁業入見武帝曰朕欲自稱有
幾斤業荅曰陛下欲稱臣耳無煩復勞聖躬於是稱業果
得千斤
世語曰太祖父嵩在太山太祖令太山太守應劭送家詣
兖州陶謙密遣數十騎掩捕嵩家嵩懼穿後垣先出其妾肥
不得出逃于厠與妾俱被害
又曰庾公造周伯仁曰君何所欣悅而忽肥庾曰君復何所
憂慘而忽瘠伯仁曰吾無所憂直是清虚日來滓穢日去
物理論曰榖氣勝元氣其人肥而不壽
瘦
釋名曰省瘦也臞省約少之言也(說文曰羸委也瘠瘦也)
周禮地官司徒曰墳衍之人晢而瘠(下平衍也)
左傳襄三年曰楚子使遠子馮爲令尹訪於申叔豫豫曰
國多寵王弱不可爲也遂以疾辭方暑闕地下冰(大夫孝疾受水)
而牀焉重蠒衣裘(禮記玉藻曰纊爲蠒緼爲袍也)鮮食寢楚子使醫視之
復曰瘠則甚矣血氣未動乃使子南爲令尹
漢書曰張湯子安世女孫敬爲霍氏外屬婦霍氏反當相
坐安世瘦臞形於顔色宣帝赦敬以慰其意
東觀漢記曰和熹鄧后自遭大憂及新野君仍喪諸兄嘗
悲傷思慕羸瘦骨立不能自勝
又曰龐萌字明兄爲赤眉折得欲啖之萌詣賊叩頭言兄
年老羸瘠不如萌肥健願代兄賊義而不啖
謝承後漢書曰楊彪見漢祚將移遂稱脚攣不復行積十
餘年後子脩爲曹操所殺操見彪問曰公何瘦甚對曰愧
無日磾先見之明猶懷老牛䑛犢之愛操爲之改容
獻帝春秋曰司空攻吕布於下邳吕布登西北白樓上城
䧟士擒以詣司空布曰明公何瘦司空曰所以瘦不早相
得故耳(司空曹操也)
三輔决錄注曰張氏得鈎何氏得筭故三輔舊語曰何氏
筭張氏鈎何氏肥張氏瘦言何氏有肥人輙貴瘦人輙賤
張氏瘦者輙貴肥者輙賤故二族以鈎筭知吉凶以肥瘦
知貴賤文子曰神農形顇堯瘦將欲利萬人也
韓子曰宓子賤治單父有子見之曰何瘁也曰官事急憂
之故臞有子曰昔舜鼔五絃之琴歌南風之詩而天下治
今單父細治之而憂治天下將奈何故無術御之雖瘁臞
未有益也
世說曰鄧竟陵免官後赴山陵過見大司馬桓公問曰卿
何以更瘦(徐廣晉記曰鄧遐勇力絶人氣盖當世人方樊噲爲梪温參軍數從征伐爲冠軍將軍竟陵太)
(守枋頭之伇温旣懷恥忽且忌憚遐因免遐官)遐曰有愧於叔逹不能不恨恨於
破甑
述異記曰甄法崇永初中爲江陵令在任嚴明于時南平
僇士爲江安令喪官至其年末崇在廳事上忽見一人從
門入云僇江安通法崇法崇知士巳亡因問卿貌何故瘦
荅曰我生時所行善不𥙷惡今繫苦役窮劇理盡
魏明帝手詔曹植曰王顔色瘦弱何意耶腹中調和不今
者食幾許米又啖肉多少見王瘦吾甚驚宜當節水加飡
荅詔表曰近得賜御食拜表謝恩尋奉手詔愍臣瘦弱奉
詔之日泣涕橫流錐武文二帝所以愍憐於臣不復過於
明詔
太平御覽卷第三百七十八
