太平御覽卷第五百五十
禮儀部二十九
殮柩
殯賵
&KR0608;禭
殮
周禮春官大宗伯曰大宗伯王崩及執事涖大歛小歛帥
異族而佐(執事太祝之属也)
又周禮春官司服曰大喪共其歛衣服
禮記檀弓上曰康子之母死陳䙝衣(非上服也陳之將歛也)敬姜曰
婦人不飾不敢見舅姑將有四方之賓來䙝衣何爲陳於
斯命撤之
又喪大記曰小歛於戶内大歛於阼階君以簟席大夫以
蒲席士以葦席小歛君錦衾大夫縞衾士緇衾皆一衣十
有九稱大斂布紟二者大夫士一也(簟細葦席也三者下皆有莞衣十有)
(九稱法天地之終數也二衾者或覆之或薦之也)
又曾子問曰下殤士周葬于園遂輿機而往途邇故也(土周)
(聖周也周人以夏后之聖周葬下殤於園中以其未成人遠不就墓也機舉尸之牀也䋲絙其中央又以绳從旁鈎)
(之禮以機舉屍輿之以就園而歛葬焉途近故月輿機或爲餘機)今墓遠則其葬也如之
何(今人歛下殤於宫中而葬之於墓與成人同墓途乃遠其葬當輿其棺乎載之也問禮之變)孔子曰
吾聞諸老聃曰昔使佚有子而死下殤也墓遠(盖欲葬之墓如長殤)
(從成人也長殤有送葬車者則棺載之矣史佚武王時史賢猶有所不知)召公謂之曰何以不
棺斂於宫中(欲其斂於宫中如成人也斂於宫中則葬當載之也)史佚曰吾敢哉(畏知)
(禮也)召公言於周公(爲史佚問)周公曰豈不可(言是豈於禮可不許也)史佚
行之(佚失於以爲許也遂用召公之宫言也)下殤用棺衣棺自史佚始也(棺謂)
(歛於棺也)
又問喪曰或問曰死三日而后斂者何也(怪其遲也)曰孝子親
死悲哀志懣故匍匐而哭之若將復生然安可得奪而斂
之故曰三日而后斂者以俟其生也三日而不生亦不生
矣孝子之心亦益衰矣家室之計衣服之具亦可以成矣
親戚之遠者亦可以至矣是故聖人爲之斷决以三日爲
之禮制也
左傳僖下曰許穆公卒于師葬之以侯禮也(男而以侯禮加一等)凡
諸侯薨於朝會加一等死王事加二等於是有以衮斂
又襄公曰魯季文子卒大夫入斂公在位宰庀家器爲葬
備無衣帛之妾無食粟之馬無藏金玉無重器備君子是
以知季文子之忠於公室也相三君矣而無私積可不謂
忠乎
又定上曰季平子行東野(東野季氏邑)還未至丙申卒于房陽
虎將以璵璠斂(璵璠美王君所佩)忡梁懷弗與(懷亦季氏家臣)曰改步改
玉(昭公之出季孫行君事佩璵璠祭宗廟今定公立復臣位改君步則亦當去璵璠)陽虎欲逐之
告公山不狃不狃曰彼爲君也子何怨焉
家語曰季平子卒將以君之璵璠斂孔子初爲中都宰聞
之歷級而救(歷登階不聚足)曰送死人而以寳玉猶曝屍於中原
示民以姦利之端
後漢書戴封年十五詣大學時同學石敬平温病卒封養
視殯殮以所齎糧市小棺送喪到家更殮見敬平生時書
物皆在棺中乃異之
吳志曰張昭卒遺令幅巾素棺歛以時服孫權素服臨弔
又曰諸葛瑾年六十八卒遺令素棺斂以時服事從約省
晉書曰安平王孚臨終遺令曰有魏貞士河内温司馬孚
字叔逹不伊不周不夷不惠立身行道終始若一當以素棺
單椁歛以時服
南史曰王奐爲雍州刺史被誅舊人無敢至者汝南許明
逹爲奐參軍躬爲殯殮經理甚厚當時高其節
梁書曰王志天監初爲丹陽尹爲政清静都下有寡婦無
子姑亡舉債以斂葬旣而無以還之志愍其義以俸償焉
陳書曰周弘直卒遺䟽氣絶之後便買市中見材小形者
斂以時服古人通制但見先人必湏備禮可着單衣裙衫
故履旣應侍養宜備紛悅或逢善友又須香烟棺内唯安
白布手巾麄香鑪而巳此外無所用
釋名曰衣尸棺曰歛藏不復也
風俗通曰禮天子斂以梓器宫者存時所居緣生事亡因
以爲名凡人呼棺亦爲宫也
宋韜遺教曰吾死斂以時服不得造新白祫單衣
柩
禮記曲禮下曰在棺曰柩(柩之言究)
又檀弓下曰君遇柩於路必使人弔之
又曰襄公朝于荆唐王卒(在魯襄公二十八年康王楚子昭也)荆人曰必請襲
(欲使襄公衣之)魯人曰非禮也荆人強之巫先拂柩荆人悔之(巫祝)
(桃茢君臨臣喪之禮)
記統曰柩之言也具書其謚置棺旁萬世久藏也
釋名曰柩究也送隨身之制皆究備也
漢書曰薛宣守左馮翊多仁恕池陽令舉廉吏獄椽王立
於府未及有聞正受囚家錢宣責讓縣縣案驗獄椽乃其
妻受繫者錢萬六千受之而椽實不知椽慙恐自殺宣聞
之移書池陽曰縣所舉廉吏獄椽王立家私受財而立不
知殺身以自明立誠廉士甚可閔惜其以府決曹掾書立
之柩以顯其魂
東觀漢記曰廉范字叔度京兆人也父客死蜀范乃出負
喪歸至葭萌舡觸石破没范持棺柩遂俱沈溺衆傷其義
鈎求得之僅免於死
晉書曰東海王越薨葬東海石勒追及於莒縣寗平城將
軍錢端出兵拒勒戰死軍潰勒命焚越柩曰此人亂天下
吾爲天下報之故燒其骨以告天地
蕭子顯齊書曰傳琰字季珪北地靈州人也美姿儀爲尚
書左民郎遭喪居南岸隣家失火燒屋抱柩不動
殯
禮記曲禮上曰里有殯不巷歌(助哀也)
又檀弓上曰孔子少孤不知其墓(孔子之父鄒邑叔梁紇與顔氏之女徵在野合)
(生孔子徵在耻耻而不告也)殯於五父之衢(欲有所就而問之孔子亦爲隠焉殯於家則知者無)
(由怪尺欲發問端五父之衢二名也盖曼父之鄰)人之見之者皆以爲葬也(見相行於)
(路也)其慎也盖殯也(愼當爲引禮家讀然聲之誤也殯引飾引飾棺以輤葬引飾棺以翣柳孔子是)
(以殯引不以葬引時人見者謂不知禮)
又檀弓上曰天子之殯也攅塗龍輴以椁(攅木以周龍輴猶如椁而塗之)
(天子殯以輴車畫轅以龍)加斧于椁上畢塗屋(斧謂之黼白黑文也以刺繡於縿幕加椁以覆)
(棺巳乃屋其上盡塗之矣)天子之禮也
又檀弓下曰惟殯非古也自敬姜之哭穆伯始也(穆伯魯大夫秀)
(悼子之子公甫靖叔敬姜穆伯妻文伯歜之母也禮朝多哭不惟)
又王制曰天子七日而殯七月而葬諸侯五日而殯五月
而葬大夫士庶人三日而殯三月而葬(尊者舒卑者速也春秋傳曰天子七)
(月而葬同軌畢至諸侯五月同盟至大夫三月同位至士踰月外姻至也)
又喪大記曰君殯用輴攅至于上畢塗屋大夫殯以幬攅
置于西序塗不曁于棺士殯見椎塗上帷之(攅猶叢也屋殯上覆如屋)
(也幬覆也曁及也天子之殯居棺以龍輴櫕木題湊象椁上四注如屋以覆之諸侯輴不畫龍攅不題湊象椁其他)
(亦如大夫之殯廢輴置棺墉下就攅三面塗之不及棺者攅中狹小裁取客棺然則天子諸侯差寬大夫矣士不櫕)
(掘地下棺見小要耳帷之者鬼神幽闇士逹乎天子皆然或作椁也)
又坊記曰子云賓禮每進以讓喪禮每加以遠浴於中霤
飯於牖下小斂於戶內大斂於阼階殯於客位祖於庭葬
於墓所以示遠也(遠之所以崇敬)
左傳僖下曰晉文公卒庚辰將殯于曲沃(殯窆棺也曲沃有舊宫焉)出
絳柩有聲如牛(如牛呴聲)卜偃使大夫拜曰君命大事將有西
師過軼我擊之必大捷焉(聲自柩出故曰君命大事戎事也偃聞奏密謀故因柩聲以正)
(衆心)
論語鄕黨曰朋友死無所歸曰於我殯(重朋友恩也無所殯無親後也)
續漢書曰和帝追封謚皇太后父梁竦爲襃親愍侯殯賜
東園棺玉匣衣衾
范曄後漢書曰蔡順喪母停柩未殯東鄰失火燒順屋柩
不可移乃伏柩上火乃越燒他舍(餘見孝部)
宋書曰竟陵王誕據廣陵爲逆事平蔡興宗奉旨慰勞廣
陵别駕范義與興宗素善在城内同誅興宗至躬自收殯
致喪還豫章舊墓上聞謂曰卿何敢故爾觸網興宗抗言荅
曰陛下自殺賊臣自葬周旋旣犯嚴制正當甘於斧鉞耳
唐書曰嚴郢以舊怨與盧𣏌䧟楊炎趙惠伯構成其罪貶
炎於崖州惠伯於費州郢旣報怨過當人頗不直郢後得
罪至費州道左有柩殯問其主名或曰趙惠伯之殯也郢
默然慙恧歲餘而卒
穆天子傳曰天子乃殯盛姬于榖兵之廟(先王之廟有此者漢氏亦所在)
(有廟也)
白虎通曰天子舟車殯爲水火也故棺在車在舟中臣子
更執紼晝夜千二百人紼所以牽持棺者也
釋名曰於西壁下塗之曰殯殯賓也賓遇之言稍遠(子思子曰)
(殯賓也)
賵
禮記雜記曰介賵執圭將命曰寡君使某賵相者入告反
命曰孤某須矣陳乘黃大路於中庭北圭將命客使自下
由路西子拜稽顙坐委于殯東南隅宰舉以東(轅也自率也下謂)
(馬在路之下覲礼曰路下四亞之客給者入設乘黃於大路之西客入則致命矣)
左傳隱公曰天王使宰咺來歸惠公仲子之賵緩且子氏
未薨故名(惠公葬在春秋前故曰緩也子氏仲子也葬薨在二年賵助喪之物)贈死不及尸
(尸未葬之通稱)弔生不及哀(諸侯曰上旣葬則衰麻除無哭位諒闇終喪)豫凶事非禮
也(仲子在而求贈故曰豫凶事)榖梁傳隱公曰乘馬曰賵
公羊傳隱公曰車馬曰賵
春秋說題辭曰知生則&KR0608;知死則賵&KR0608;之爲言助也賵之
爲言覆也輿馬曰賵貨財曰&KR0608;玩好曰贈決其意也衣被
曰禭養死具也贈稱也禭遺也
&KR0608;
周禮天官曰小宰凡邦之弔事掌其戒令與其弊器財用
凡所共者(弔事弔諸侯臣弊所用贈也器所致明器也凡喪始無弔而含隧葬而賵贈其間加恩厚則有)
(&KR0608;焉)
禮記曲禮下曰弔喪不能&KR0608;不問其所費
又檀弓上曰孔子之衛遇舊館人之喪入而哭之哀出使
子貢稅驂而&KR0608;之子貢曰於門人之喪未有所稅驂稅驂
於舊館無乃巳重乎(言稅驂太重比於門人恩爲偏頗也)夫子曰予嚮而哭
之遇於一哀而出涕(遇見也舊館人恩雖輕我入哭見主人爲我盡一哀是厚恩待我也我爲)
(之出涕恩重宜施惠之也)予惡夫涕之無從也小子行之(客行無他物可以昜之者)
(使遂以往也)
又檀弓曰子柳之母死旣葬子碩欲以&KR0608;布之餘具祭器
(古者謂錢爲泉布所以通布貨財)子柳曰不可吾聞之也君子不家於喪
(惡恩死者以爲利)請班諸兄弟之貧者
又少儀曰賵馬入廟門(以其主於死)&KR0608;馬與其弊大白兵車不
入廟門(以其主於生人也兵車革車也雖爲死者來陳之於外戰伐田獵之服非盛者也周禮革路建大白)
(以即戎也)&KR0608;者旣致命坐委之擯者舉之主人無親受也
公羊傳隱公曰貨財曰&KR0608;榖梁傳隱公曰錢財曰&KR0608;(&KR0608;助)歸
生者&KR0608;
漢書曰原涉父哀帝時爲南陽太守天下殷富大郡二千
石官賦斂&KR0608;葬皆千萬巳上妻子適共受之以定産業時
又少行三年喪者及涉父死讓還南陽&KR0608;送行喪冡墓三
年由是顯名京師
又曰何竝字子廉徙潁川太守疾病召丞椽作先令書曰
告子恢吾生素飡日久死雖得官&KR0608;勿受葬爲小椁但下
棺恢如其言
後漢書曰魯恭字仲康父期爲武陵太守卒官恭年十二
晝夜號踊聲郡中&KR0608;無所受乃歸服喪禮過成人
後漢書曰羊續爲南陽太守徵爲太常未及行會病卒遺
言薄歛不受賵遺舊典二千石卒官&KR0608;賵百萬府丞焦儉
遵續先意一無所受詔書襃美勑太山太守以府&KR0608;錢賜
續家
世說曰王戎父渾官至梁州刺史渾所歷州郡義故懷其
德惠相率致&KR0608;數百萬戎悉不受
齊書曰張稷所生劉先假葬瑯瑘黃山建武中改申葬禮
&KR0608;助委積於時雖不拒絶事畢隨以還之
(脱君祭服以禭臣親賢也)
又雜記曰諸侯相禭以後路與冕服先路與褒衣不以禭
(不以巳之正者施於人以彼不以爲正也後路貳車貳車行在後也)
又少儀曰臣致禭於君則曰致衣廢於賈人敵者曰禭(言廢)
(衣不必其以斂也賈人知物善惡也)親者兄弟不以禭進(不執將命)
左傳文公曰秦人來歸僖公成風之禭進禮也(秦慕諸夏欲通敬於)
(魯國有翟泉之盟故贈僖公并及成風本非魯方獄同無相赴弔之制故不譏其緩而以接好爲禮)諸侯相
弔賀也雖不當事苟有禮焉書之可也以無忘舊好(送死不及)
(尸故曰不當事書者書於典策垂示子孫使無忘過厚之好)
又襄公曰魯公朝于楚康王卒楚人使公親禭(禭諸侯有遣使賵禭)
(禮今楚欲依遣使之比矣)公患之穆叔曰祅殯而禭則布幣也(先使巫祅除殯)
(之凶邪而行禭禮與朝而布弊無異)乃使巫以桃茢先殯祅(茢黍穰)楚人弗禁
旣而悔之
又襄公曰鄭伯有死於羊肆(羊肆市列)子産禭之枕之股而哭
之斂而殯諸伯有之臣在市側者旣而葬諸斗城(斗城鄭地名)
春秋說題辭曰衣被曰禭禭之言遺也
榖梁傳隱公曰衣衾曰禭
說文曰禭衣死人也
太平御覽卷第五百五十
