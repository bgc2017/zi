太平御覽卷第七百二
服用部
扇盖
扇
楊雄方言曰扇自關而東謂之扇自關而西謂之箑世夲
曰武王作箑
帝王世紀曰武王自盟津還返于國見暍人王自左擁而
以扇之
續漢書曰梁冀輿服之制作擁身扇
東觀漢記曰黃香至孝夏則以扇侍于親側
魏略曰韓宣字景然爲丞相軍謀掾步入宫門内與臨淄
侯相遇時新雨地有泥潦宣礙不得去以扇自障
晉書曰武帝太始中博選良家以充後宫先下書禁天下
嫁娶使宦者馳傳州縣召充選者使楊后選所取后妬不
取端正好唯取長白時卞蕃女有美色帝舉扇彰面語后
云卞蕃女好后曰蕃三世后族不宜枉以卑位帝乃止
又曰何植字元幹常以縛筆織扇爲業以奉供養
又曰庾亮出鎮於外以帝舅故執朝權王導不能平嘗遇
西風起輙舉扇自蔽曰元規塵汚人
又曰王羲之字逸少居蕺山見一老姥持六角扇賣之羲
之書其扇各爲五字姥初歎惋因謂姥曰无苦但言是王右
軍書以求百金價姥如言人競買之後姥復將數扇來請
書羲之不荅〇又顧榮傳曰廣陵相陳敏反渡江攻揚州刺
史劉機阻兵據州郡有鼎峙之意遣頋榮歛舟於岸敏率
萬人出不獲濟榮自麾羽扇敏衆大潰也
晉中興書曰安帝義熙元年禁絹扇及摴蒲
續晉陽秋曰謝安賞袁宏機對辯速宏爲東陽郡時賢祖
道治亭安起執宏手顧左右取一扇授云聊以贈行宏應
聲曰輙當奉揚仁風慰彼黎庶合坐稱其率要
又曰謝安鄕人有罷中宿縣者還詣安問其歸貨荅曰嶺
南彫弊唯有五萬蒲葵扇謂非時爲滯貨安乃取其一中者
捉之於是京都士庶競而慕焉增價數倍旬日則無所賣
宋書曰明帝王皇后上嘗宫内大集而祼婦人觀之以爲
歡笑后以扇鄣面獨無所言
又明恭王后傳曰廢帝失德太后每加勗譬始猶見順後
狂慝稍甚太后嘗賜帝玉柄毛扇帝嫌毛柄不華因此欲加
酖害令太醫煑藥左右止之乃止
又曰范曄謀逆被擊上有白團扇甚佳送曄令書詩賦美
句曄受旨援筆而書曰去白日之炤炤襲長夜之悠悠上
循覽悽然
齊書曰竟陵王子良孫賁字文奐形不滿六尺神識耿介
幼好學有文才能書善畫於扇上圖山水咫尺之内便覺
萬里爲遥
又曰劉祥字顯徵輕言肆行不避高下建元中爲正員郎
司徒禇彦回入朝以腰扇鄣日祥從側過曰作如此舉止
羞面見人扇鄣何益彦回曰寒士不遜祥曰不能殺袁劉
安得免寒士
又曰蕭子顯頗負才氣反掌選見九流賓客不與交言但
舉扇一撝而巳衣冠竊恨
梁書曰臨川王宏子正表糿不慧常執白團扇湘東王取題
八字銘玩之正信不知嗤之終常摇握
又曰柳惲早有令名少工篇什爲詩云亭皐木葉下隴首
秋雲飛琅瑘王融見而嗟賞因書齋壁及所執白團扇
南史張敷字景胤生而母亡年數歲問之雖童蒙便有感
慕之色至十歲許求母遺物而散施巳盡唯得一畫扇乃
緘錄之每至感思輙開笥流涕
又曰羊欣字敬元會稽王世子元顯每使書扇常不奉命
元顯怒乃以爲後軍府舍人
又曰何戢美容儀動止與禇彦回相慕時人呼爲小禇公
家業富盛性又華侈衣被服飾極爲奢麗出爲吳興太守
頗好畫扇宋武賜戢蟬雀扇善畫者顧景秀所畫時吳郡
陸探微顧寳元皆能畫歎其巧絶戢因王晏獻之
後魏書曰𡭗朱弼字輔伯節閔帝時封河間郡公尋爲青
州刺史韓陵之敗欲奔梁數日與左右割扇爲約弼帳下都
督馮紹隆爲弼信待說弼曰今方同契闊宜當心瀝血示衆
以爲信弼從之大集部下弼乃踞胡牀令紹隆持刀破心紹
隆因推刃殺之
唐書曰中宗爲皇太子天后以時熱令皇太子外朝用扇
鄣日太子讓之詔不許
太公六韜云將冬不衣裘將夏不操扇名禮將之也
管子曰夏行五政三曰禁扇去笠
淮南子曰失火而鑿池披裘而用扇不能救也
又曰夫夏日不披裘非愛之也煖有餘於身也冬日不用
箑者非簡之也清有餘也
抱朴子曰風不輟則扇不用日不出則燭不息
春秋繁露曰以龍致雨以扇逐暑
崔豹古今注曰雉尾扇起於殷高宗有雊雉之祥服章多
用翟羽周制以爲皇后夫人車服輦車有翣即緝雉羽爲之
以障翳風塵也漢朝乘輿服之後以賜梁孝王魏晉以來
以爲常准諸王皆得用之
又曰鄣扇長柄扇也漢世多豪俠爲雉尾而制長扇也
又曰五明扇舜所作也旣受堯禪廣開視聽求賢人以自
輔故作五明扇秦漢公卿大夫皆用之魏晉非乘輿不得
用也
東宫舊事曰皇太子初拜供漆要弱青竹扇各一太子納
妃同心扇三十單竹扇二十
脩復山陵故事曰玄宫中用絹團扇六枚
西京雜記曰朱買臣爲會稽太守懷章綬還至金堂而國
人未知也所知錢榖見其墨露乃勞之曰得无罷乎遺以
紈扇買臣至郡引爲上客
又曰長安巧工丁緩作七輪扇連七輪大皆徑尺相連續
一人運之則滿堂寒戰
又曰趙飛燕爲皇后其弟上遺雲母扇五明扇七華扇翟
扇蟬翼扇
又曰天子夏則設羽扇冬則設繒扇
晉中興徵祥說曰舊爲羽扇柄者刻木以象骨翮用十毛
取全數也中興初王敦始改用長柄使其下出可捉而減
其羽用八識者以爲服妖也柄使可執者國柄之象毛減
用八是羽翮損少而飛羽不終之應也
鄴中記曰石虎作雲母五明金薄莫難扇此一扇之名也
薄打純金如蟬翼二面彩漆畫列仙竒鳥異獸其五明方
中辟方三寸或五寸隨扇大小雲母帖其中細縷縫爲其
際唯畫而彩色明徹看之如謂可取故名莫難也虎出時
以此扇挾乘輿亦用象牙桃枝扇其上竹或綠沉色或木
蘭色或作紫紺色或作鬱金色
異物志曰扶南國昔但知作大扇遣人持之不知人各自
用也及今熱時各自用也
拾遺錄曰周昭王時塗脩國獻青鳳丹鵠各一雌一雄夏
至取鵠翅爲扇一名施風一名條翮一名反影時有南歐
獻二美女更摇此扇侍於王側
世說曰王大將軍在西朝時見周侯轉扇鄣面而得住後
度江左不能復𡭗王歎曰不知吾進伯仁退(敦性強梁自少而長季倫)
(斬妓曾無異色如斯傲恨惲於周顗斯不然之言)
又曰温嶠娶姑女旣婚交禮女以手披紗扇撫掌大笑我
嫌是老奴果如所疑
又曰羊孚作雪讃云資清以化乘氣以霏值象能鮮即㓗
成暉桓胤遂以書扇
語林曰諸葛武侯與宣王在渭濱將戰武侯乘素輿葛巾
白羽扇指麾三軍三軍皆隨其進止
又曰胡母彦國至湘州坐廳事断官事爾時三伏中傍摇
扇視事其兒子光從容顧謂曰彦國復何爲自貽伊戚
又曰庾翼爲荆州都督以毛扇上城帝疑是故物侍中劉
邵曰栢梁雲構匠者先居其下管弦繁奏夔牙光聆其音
翼之止扇以好不以新季恭聞之曰此人宜在帝左右
俗說曰顧虎頭爲人畫扇作嵇阮而都不點眼精主問之
顧荅曰那可點精點精便語
列仙傳曰介之推隨晉重耳去國後辭禄與母入介山從
伯陽遊後世見在東海王治賣扇
搜神記曰魯少千山陽人漢文帝微服懷金欲問其道少
千執象牙扇出應門
續搜神記曰吳猛好道術嘗渡江以白羽扇畫水横流直
過不用舟檝
異苑曰高平檀茂宗義熙中喪亡其母劉氏夢見宗云方
永違離今以此扇奉别母流涕覺於屏風間得扇上皆如
蜘蛛網絡
婦人集曰没太子妻季氏爲夫所遣婦與夫書并致安衆
扇兩雙
古詩曰綾扇如團月出自機中素畫作秦女形乘鸞入煙
露班婕妤扇詩曰新裂齊紈素鮮㓗如霜雪裁爲合歡扇
團團似明月出入君懷䄂動搖微風發
魏陳王曹植九華扇賦曰昔吾先君常侍得幸漢桓帝帝
得賜尚方竹扇不方不員其中結成文名曰九華其辭曰
形五離而九折篾氂解而縷分放虬龍之蜿蟬法雲霓之
烟煴因形致好不常厥儀方不應矩圓不中規隨皓腕以
徐轉發惠風之微寒時氣清以芳厲紛飃動乎綺紈
徐幹團扇賦曰於帷合歡之竒扇肇伊洛之纖素仰明月
以取象規圓體之儀度
傳咸狗脊扇賦曰盖卑以自居君子之經孤寡不穀王侯
脩名尚不媿狗脊之爲號亦焉顧九華之妙形
盖
釋名曰盖在上覆盖人也
通俗文曰張帛避雨謂之繖蓋
禮檀弓下曰弊蓋不棄爲埋狗也
左傳定曰齊侯伐晉夷儀弊無存死於霤下(闘死於門霤下)齊侯
謂夷儀人曰得弊無存者以五家免(給其五家命常不供役事)乃得其
尸公三禭之(襚衣也殯三加遂深禮厚之)與之犀軒直盖(犀軒卿車直盖高盖)
家語曰孔子將行命從者持盖旣而果雨(聖人無所不通也)
又曰孔子將行雨無蓋門人曰商也有焉孔子曰商也之
爲人也甚短於財吾聞與人交者推其長者違其短者故
能以久也
史記曰五羖大夫相秦也勞不坐乘暑不張蓋
漢書曰上官傑少時爲羽林郎從武帝上甘泉天大風車
不得行解蓋投之傑奉蓋雖風常屬車雨下蓋輙御上竒
其材力焉
又曰黃覇爲揚州刺史三年宣帝詔賜車蓋特高一尺以
彰有德
又王莽傳曰或言黃帝時建華蓋登仙莽乃造華蓋高八
丈一尺皆全瑵羽蓋載以秘機四輪車駕六馬輓者皆呼
登山
續漢書曰靈帝時講武平樂觀建十重五彩華蓋高十丈
建九重華蓋高九丈
又曰祠老子於濯龍中設華蓋八座
東觀漢記曰隗囂破上歸過汧幸祭遵勞之時遵有疾
詔賜重茵覆以御蓋
後漢書曰光武東巡虞延從駕到魯還經封丘城門門
小不容羽蓋(封丘今東京縣也)帝怒使撻御史延救之乃止(事具門部)
吳志曰曹休入睆城陸遜破之權令左右以御蓋覆遜
又曰周泰字幼平數戰有功孫權覆以御蓋(江表傳曰青兼蓋也)
又曰劉基孫權愛敬之嘗從御樓舡上時雨甚權以蓋自
覆又令覆基餘人不得也
又曰賀齊爲將綺飾所乘舡青蓋絳幨
晉安帝記曰桓玄遊於水南飄風飛其輗蓋後義兵起遂
敗
宋元嘉十年起居注曰御史中丞荀伯子奏左衛將軍何
尚之公事每罩笠有虧體制建野笠於公門棄華繖而不
御
宋元嘉二十九年起居注曰訶羅單國奉孔雀盖一具
齊書曰始安王遥光傳江祐被誅東昏召遥光入殿告以
祐罪遥光懼還省便陽狂號哭自此稱疾不復入臺先是
遥光行還入風飄儀繖出城外遥光後敗
梁書曰王籍爲中散大夫彌日忽忌不樂乃至徒行市道不
擇交遊有時途中見相識輙以笠傘覆面
南史曰殷孝祖與賊合戰每常以鼔蓋自隨軍中人相謂
曰殷統軍可謂死將至矣今與賊交鋒而以羽儀自摽顯
若此射者十手攅射欲不斃得乎是日中流矢死
又曰扶南其俗罩古具繖
文子曰大丈夫恬然無思淡然無慮以天爲盖以地爲輿
又宋玉大言賦曰圓天爲蓋方地爲輿
淮南子曰蓋非撩不能蔽日輪非輻不能追疾然而撩蓋
未足恃也(撩盖骨也)
孔藂子曰夫子適郯郯子遇子於塗傾蓋而語終日而別
命子路將束帛贈焉
尉繚子曰吳起與秦人戰僕嗽之蓋足以蔽霜露
說苑曰田子方遇翟璜乘軒車戴華蓋疑以爲人君也
崔豹古今注曰華蓋黃帝所作也與蚩尤戰于涿鹿之野
常有五色雲氣金枝玉葉於帝上有花蘤之象故因而作
華蓋(蘤韋委切)
又曰曲蓋太公所作武王伐紂大風折蓋太公因折蓋之
形而制曲盖焉戰國常以賜將軍自漢朝乘輿用之因謂
睥睨蓋有軍號者賜其一焉(睥疋詣切睨五計切)
搜神記曰湖陂吏丁初忽見少婦人姿容可愛青衣戴傘
呼初初疑而待顧視婦自投波中是大蒼獺衣傘皆是蓮
荷異苑曰義熙中烏陽小吏見女子戴青繖姿容甚麗遂
要之女至多電光乃是大狸抽刀研殺其繖乃枯荷葉(事具獸部)
眞人周君傳曰紫陽真人周義山子通合會仙人在金屋
銅門之内以紫雲爲蓋
眞人王君傳曰太上大道君授務成君繡羽蓋雙明珠
俗說曰徐干木年少時嘗夜夢見烏從天上飛銜繖樹其
廷中如此凢三過銜來作惡聲而去徐後果得繖遂以惡
終
青烏子葬書曰作墓發土夕夢見罩繖入市者冨貴
楚辭曰孔蓋兮翠旍(言以孔雀翅爲車蓋翠羽爲旌旗也)登九天兮撫彗星
又曰乘水車兮荷蓋駕雨龍兮驂螭
宋玉高唐賦曰蜺爲旍翠爲蓋風起雨霽千里而逝
司馬相如大人賦曰屯余車其萬乘兮綷雲而樹華旗(綷于對切)
阮籍清思賦曰折丹木以蔽陽竦芝蓋之三重
劉植魯都賦曰蓋如飛鵠馬如游魚
宋玉大言賦曰圓天爲蓋方地爲輿
太平御覽卷第七百二
