太平御覽卷第一百四十七
皇親部十三
太子二
左傳曰初宋芮司徒生女子(芮司徒宋大夫)赤而毛棄諸堤下(其身)
(色赤而生毛也)恭姬之妾取以入名之曰棄長而美(恭姬宋伯姬也)平公
入夕(視夕也平公恭姬子也)恭姬與之食公見棄也而視之尤(右過也意)
(悅之故視之過久)姬納諸御(納之平公之御)嬖生佐(公嬖棄而生佐佐立爲宋元公)惡而
婉(婉順也佐貌惡心順)太子痤美而很(太子貌美戾而心很很戾不從教)合左師畏
而惡之(合左師向戍也)寺人惠牆伊戾爲太子内師而無寵(寺人宋閹)
(士惠牆皆發聲實爲伊戾名以公寺人爲太子内師長掌内官)秋楚客聘于晉過宋(楚客過使)
太子知之請野饗之公使往伊戾請從之公曰夫不惡女
乎(夫謂太子伊戾無寵於太子故曰夫不惡汝)對曰小人之事君子也惡之不
敢遠好之不敢近敬以待命敢有貳心乎有縱供其外莫
供其内(言我内師也當爲内師供内使也)臣請往也遣之至則欿用牲加
書徵之(以書爲之徵驗也書盟書)而騁告公(騁馳)曰太子將爲亂旣與楚
客盟矣公曰爲我子又何求對曰欲速(速疾也欲疾代公得位故與楚客謀)
(共弑公也)公使視之則信有焉(有盟也)問諸夫人(夫人佐母棄也)與左師
則皆曰固聞之(固久也久聞太子欲爲亂)公囚太子太子曰唯佐也能
免我召而使請曰日中不來吾知死矣左師聞之(聞太子與佐期)
(日中)聒而與之語(聒讙也欲使失期佐)過期乃縊而死(經書宋公殺其世子痤平公用)
(伊戾之譖聽夫人左師而之言世子師之言世子無罪而死故稱宋公殺罪之地)佐爲太子公徐聞
其無罪也乃烹伊戾
又曰許悼公瘧(許悼公靈公之子許男買瘧寒疾也)五月戊辰飲太子止之
藥卒(經書夏五月戊辰許世子弑其君買止焯公子襄太子也公疾不瘳止進藥雖嘗而不由醫)太子
奔晉書曰弑其君(禮醫不三世不使君有疾飲藥臣先嘗之親有疾飲藥子先嘗之公疾未瘳而)
(進藥雖嘗而不由醫而卒故國罪之書弑告於諸侯也)君子曰盡心力以事君舍藥
物可也(原止之無惡藥物不害醫無以加壽命有終故曰舍藥物可也一日罪止非也刺無良史物讀爲勿)
(止實孝能盡心事君舍藥勿以罪之)
又曰楚平王卒令尹子常欲立子西(子西平王之長庶子宜申也)曰太
子任弱其母非嫡(太子任昭王也秦嬴也)太子建實娉之子西長而
好善立長則順建善則治王順國治可不務乎子西怒曰
是亂國而惡君王也(謂夫人故太子建娉之廢而不立是謂亂國追惡君王也)國有外
援不可黷也(外援謂太子任秦外孫黷易也秦爲任外援不可易)王有嫡嗣不可亂
也敗親速讎亂嗣不祥我受其名賂吾以天下吾滋不從
楚國何爲必殺令尹令尹懼乃立昭王
又曰齊燕姬生子不成而死(燕姬齊景公嫡夫人昭七年燕人所歸不成未冠)諸
子鬻姒之子荼荼嬖(諸子諸公子鬻姒景公妾也淳于人所納女荼安孺子)諸大夫
恐其爲子也言於公曰君之齒長矣未有太子若之何(爲子)
(爲太子也荼少故恐立之言君年長未有太子一旦不諱當若之何欲令早立長也)公曰二三子聞
於憂虞則有疾疹亦姑謀樂何憂於無君(言二三子聞於隣國憂虞則疾)
(疢在其間今無疾疹何爲不自謀自樂何憂無君乎)公疾使國惠子高昭子立荼(國惠)
(子國景之子國憂也高昭高偃之子高張也)寘羣公子於菜(寘置菜齊東鄙邑欲使遠齊)
公羊傳曰子般卒卒云子卒此其稱子般卒何(何休注曰据子赤不)
(言子赤卒)君存稱世子(明當世父位爲君也)君薨稱子某(緣民臣之心不可一日無君故)
(稱子某継父也名者尸柩尚在以君前㠯名)踰年稱公(不曠年無君也)
又曰公孫慈如牟公及齊侯宋公陳侯衛侯鄭伯許男曹
伯會王世子于(首止)戴曷爲殊會王世子(據宰周公不殊别也)世子貴
也世子猶世世子也(觧貴意也言當世父位儲君副主不可以諸侯會之爲文故殊之使若諸)
(侯爲世子所會也自王者言之屈遠世子在三公下禮喪服斬衰曰公士大夫之衆臣是也自諸侯言之世子尊於)
(三公此禮之威儀各有所施言及者因其文可得見汲汲也世子所以會者時桓公德衰故上假王世子示以公義)
(也)
榖梁傳曰曹伯使世子射姑來朝朝不言使非正(庾信注曰禮諸)
(侯之適誓於天子攝其君則下其君一等未誓則以玉帛繼子男此謂會同急王命者也至於相朝非急會今曹伯)
(有疾不朝魯未爲有闕而使世子攝朝言非禮之正)使世子伉諸侯之禮而來朝曹
伯失正矣諸侯相見日朝以待人父之道待人之子以内
爲失正矣(内魯)内失正曹伯失正(言二者俱失之)世子可以已矣則
是放命也(放違也言世子違命而正是當不義則爭之)
又曰陳侯之弟招殺陳世子偃師(招成公子偃師哀公子所謂悼太子者也哀公)
(愛其世子留託之招哀公之招哀公有疾招殺太子偃師而立留)嚮曰陳公子招(招發於十年矣)
今曰陳侯之弟招何也曰盡其親所以惡招也(盡其親謂稱公子)
(又稱弟招先君之公子今君之母弟也)兩下相殺不志乎春秋此其志何也
世子者唯君之貳也(貳副)云可以重之存焉志之也諸侯之
尊弟兄不得以屬通其弟云者親而殺之惡也(惡衷公使招至放殺)
(之)孝經曰昔者明王之以孝治天下不敢遺小國之臣而
況於公侯伯子男乎(鄭玄注曰古者諸侯五年一朝天子使世子郊迎芻米百車以客禮待之)
(盡坐正殿夜設庭燎思與相見問其勞苦也)
孔子家語曰邾隱公旣即位將冠使大夫因孟懿子問於
孔子孔子曰其禮如世子之冠冠於阼階所以著代(王肅注曰)
(主人之位以明代交也)醮於客位加其成(冠於阼階若不醴則用酒於客位敬而成之戶西爲)
(客也)三加彌尊喻其志(喻其志使彌知尊宜敬戒加緇布皮及爵弁)冠而字之敬
其名雖天子之元子猶士也其禮變天下無生而貴者
又曰孔子曰古者王世子雖幼其即位則尊爲人君治成
人之事者也何冠之有孟懿子曰然則諸侯之冠異天子
與(怪天子無冠禮而諸侯之冠如子之冠問之也)孔子曰君薨而世子主喪是亦
冠巳君人無所殊(諸侯亦人君與天子無異)
孔&KR1244;子曰穆公問於子思曰立太子有常乎荅曰有之在
周公之典曰文王舍適而立次微子舍孫而立其弟是何
法也子思曰殷人質而尊故立其弟周人文而親其親故
立其子亦各有禮也文質不同其禮則異文王舍適立次
權也
漢舊儀曰皇后太子各食三十縣曰湯沐邑
白虎通曰何以知天子之子稱世子春秋傳星曰王世子
會于首止是也何以知天子之稱太子尚書曰太子發升
于舟是也中候曰廢考立發爲太子明文王時稱太子也
或云諸侯之子稱世子則春秋傳云晉太子申生鄭太子
華齊太子光由是觀之周制太子世子亦不定也漢制天
子稱皇帝其嫡嗣稱皇太子諸侯王之嫡稱世子後代咸
因之
又曰太子夫人無謚者何本婦人隨夫太子無謚其夫人
不得有謚士冠經曰天子之元子猶士也無謚知太子亦
無謚
又曰天子太子諸侯之世子皆以諸侯禮娶與君同示無
再之義也
又曰天子之太子諸侯之世子皆就於諸外者尊師說先
王之道也故曲禮曰聞有來學無往教也
易曰匪我求童蒙童蒙求我
記曰小學在公宫南之左太學在郊
又曰太子羣后之太子公卿大夫元士之適子皆造小學
小學經藝之宫也太學者辟雍鄕射之宫
又曰君在立太子者所以防篡殺齊臣子之亂君在者春
秋之義殺太子與殺君同罪春秋曰殺其君之子奚齊言
君者明與君同也君薨夫人無子有遺腹待其産而立之
何尊適重正也曾子問云立適以長不以賢賢不肖未可
知也尚書曰知人則哲唯帝難之立子以貴不以長者塞
愛憎也故春秋公羊傳曰立適以長不以賢立子以貴不
以長
列女傳曰魯&KR0238;室女倚柱而嘯隣婦謂之曰何嘯之悲也
子欲嫁乎吾爲子求偶女曰吾豈嫁哉吾憂魯君老而太
子少也隣婦曰此乃魯大夫之憂也且魯國雖有事婦人
何與女曰子知其一不知其二也昔者晉客舍吾家繫馬
馬佚馳踐吾園葵使我終歲不厭菜隣人女奔亡借吾兄
追之溺流而死令吾終身無兄今魯君老老必將悖太子
少少必愚愚悖之間姦僞玄起夫魯國有事禍及衆庶婦
人獨安所避之隣婦謝曰子之慮非吾所及也居三年魯
果内亂齊楚攻之男子戰鬪婦人輸不得休息
史記曰周厲王奔彘太子靜匿召公之家國人聞之乃圍
之召公以其子代王太子太子竟得脫召二相行政號曰
共和共和十四年厲王死于彘太子靜長於召公家二相
乃立共和是爲宣王又曰幽王嬖愛襃姒生子伯服幽王廢
后及太子而以襃姒爲后伯服爲太子太史伯陽曰禍成
矣母可奈何申侯怒乃與犬戎共攻殺幽王麗山下虜襃
姒於是諸侯共立故幽王太子宜咎是爲平生
紀年曰幽王八年立襃姒之子曰伯服爲太子
史記燕世家曰燕見秦且滅六國秦兵臨易水禍且至太
子丹隂養壯士二十人使荆軻獻督亢地圖於秦王秦覺
殺軻使將軍王剪擊燕二十年秦拔薊燕王亡徙居遼東
斬丹以獻秦燕丹子曰太子丹質於秦秦王遇之無禮不
得意欲歸秦王不聽謬言令烏白頭馬生角乃可丹仰天
而歎烏即白頭馬生角秦不得巳而遣之爲機發之橋欲
䧟丹丹過之橋爲不發夜到關丹爲鷄鳴遂得逃歸故怨
於秦欲報之養勇士無所不至丹與其傳麹武書曰丹不
肖生於僻陋之國長於不毛之地未曾得覩君子雅訓欲
有所陳幸垂覽之丹聞丈夫之通義節恥受辱以生也貞
正所羞之見却以虧其節故有刎喉不顧據鼎不過者斯
豈樂死而忘生哉其心所守也今秦王反戾天常虎狼其
行遇丹無禮諸侯最甚每念之痛入骨髓計燕國之衆不
能敵之曠年相守力固不足欲收天下勇士集海内英雄
破國空藏以奉養之重幣甘辭以市於秦秦貪我賂而信
我辭則一劒之任當千萬之師須臾之間可解丹萬世之
恥若其不然令丹生無目於天地死懷恨於九泉必令諸
侯無以爲歎易水之北未知誰有此蓋亦大夫恥也謹遣
書願熟思之
史記吕后夲紀曰太后高祖微時妃也生孝惠帝爲人仁
弱高祖以爲不類我常欲廢太子立戚姬子如意如意類
我幾代太子者數矣頼大臣爭之及用留侯策太子得母
廢又張良世家曰上欲廢太子立戚夫人子趙王如意大
臣多諫爭未能得堅決者也吕后恐不知所爲人或謂吕后
曰留侯善畫計策上信用之吕后乃使建成侯吕澤劫留
侯曰君常爲上謀臣今欲易太子君安得高枕而卧乎留
侯曰始上數在困急之中幸用臣策今天下安定以愛欲
易太子此骨肉間雖臣等百餘人何益吕澤強要曰爲我
畫計留侯曰此難以口舌爭也顧上有不能致者天下有
四人四人者年老矣皆以爲上慢侮人故逃匿山中義不
爲漢臣然上高此四人今公誠能無愛金玉璧帛令太子
爲書卑辭安車因使辯士請之來以爲客時時從入朝令
上見之則必異而問之上知此四人賢則一助也於是吕
后令吕澤使人奉太子書卑辭原禮迎四人四人至客建
成侯所漢十一年黥布反上病欲使太子將往擊之四人
相謂曰凡來者以將存太子太子將兵事危矣乃說建成侯
曰太子將兵有功則位不益太子無功還則從此受禍矣且
太子所與俱諸將皆嘗與上定天下驍將也今使太子將之
此無異使羊將狼也皆不肯爲盡力其無功必矣臣聞母
愛者子抱今戚夫人日夜侍御趙王如意常抱居前上曰終
不使不肖子居愛子之上明乎其代太子位必矣君何不
急請吕后承間爲上泣言黥布天下猛將也善用兵今諸
將皆陛下故等夷(夷猶儕也)乃令太子將此屬無異使羊將狼
也莫肯爲用且使布聞之則鼓行而西耳(晉灼曰鼓行而西言無所畏)
上雖病強載輜車卧而護之諸將不敢不盡力上雖苦爲
妻子自強於是吕澤立夜見吕后吕后承間爲上泣涕而
言如四人意上曰吾惟竪子固不足遣而公自行耳於是
上自將兵而東羣臣居守皆送至灞上留侯病自強起至
曲郵(長安縣有曲郵聚)見上曰臣宜從病甚楚人剽疾願上無與
楚人爭鋒因說上曰令太子爲將軍監關中兵上曰子房雖
疾強卧而傅太子是時叔孫通爲太傅留侯行少傅事漢
十二年上從擊破布歸疾益甚愈欲易太子留侯諫不聽
因疾不視事叔孫太傅稱說引古今以死爭太子上佯許之
猶欲易之及讌置酒太子侍四人者從太子年皆八十有
餘鬚眉皓白衣冠甚偉上怪之問曰彼何爲者四人前對
各言名姓東園公角里先生綺里季夏黃公上乃大驚曰
吾求公數歲公避逃我今公何自從吾兒遊乎四人皆曰
陛下輕士善罵臣等義不爲辱故恐亡匿竊聞太子爲人仁
孝恭敬愛士天下莫不延頸欲爲太子死者故臣等來耳
上曰煩公幸卒調護太子(如淳曰調護猶營護也)四人爲壽巳畢起
去上目送之召戚夫人指示四人者曰我欲易之彼四人
輔之羽翼巳成難動矣吕后子眞而主矣
漢書外戚傳曰孝景王皇后武帝母也入太子宫太子幸
愛之生三女一男男方在身時王夫人夢日入其懷以告
太子太子曰此貴徵也未生文帝崩景帝即位王夫人生
男是時薄皇后無子後數歲景帝立齊栗姬男爲太子而
王夫人男爲膠東王長公主嫖有女欲與太子爲妃栗姬
妬而景帝諸美人皆因長公主見得貴幸栗姬日怨怒謝
長主長主不許長主欲與王夫人夫人許之會薄皇后廢
長公主日譖栗姬景帝嘗囑諸姬子曰吾百歲後善視之
栗姬怒不肯應言不遜景帝心銜之而未發也長公主日
譽王夫人男之美帝亦自賢之又以曩者所夢日符計未
有所定王夫人又隂使人趣大臣立栗姬爲皇后大行奏
事文曰子以母貴母以子貴今太子母號宜爲皇后帝怒
曰是乃所當言耶遂按誅大行廢太子爲臨江王栗姬愈
恚不得見以憂死卒立王夫人爲皇后男爲太子
漢武故事曰武帝生猗蘭殿四歲立爲膠東王七歲立爲
皇太子
漢書曰衛皇后生戾太子據元狩元年立爲皇太子年七歲
矣初上年二十九乃得太子甚喜爲立禖(張晏曰禖者求子月令曰祀于高禖)
(是)使東方朔枚臯作禖祝及壯詔受公羊春秋又從瑕丘江
公受榖梁及冠就宫上爲立博望苑使通賓客從其所好
故多以異端進者元鼎四年納史良娣(韋昭曰良娣官也太子有妃有良娣)
(有孺子凡三等)産子男進號曰史皇孫(張晏曰皆以舅氏姓爲氏以相别也)武帝末
衛后寵衰江充用事充與太子及衛氏有隙恐上晏駕後太
子所誅會巫蠱事起充因此爲姦是時上春秋高意多所
惡以爲左右皆爲蠱道祝詛窮治其事充典治巫蠱遂至
太子宫掘蠱得桐木人太子召問少傅石德德懼爲師傅并
誅因謂太子曰姦臣如此太子將不念秦扶蘇事耶太子急
乃收捕充斬以聞遂部賓客爲將率與丞相劉屈釐等戰太
子兵敗亡不得上怒甚羣下憂懼不知所出壷關三老茂上
書云子弄父兵罪當笞𡭗書奏天子感寤太子之亡也東至
湖藏匿泉鳩里主人家貧常賣屨以給太子太子有故人在
湖聞其冨贍使人呼之而發覺吏圍捕太子太子自度不得
脫即入室自經後車千秋言太子之冤上遂擢千秋爲丞
相而族滅江充家上憐太子無辜乃作思子宫爲歸來望
思之臺於湖天下聞而悲之宣帝即位有司奉謚曰戾置
奉邑三百家
又曰孝元皇帝爲太子也母曰哀許皇后宣帝微時生民
間年二歲宣帝即位八歲立爲太子壯大柔仁好儒見宣
帝所用多文法吏以刑名繩下大臣楊惲蓋寬饒等坐刺
譏辭語爲罪而誅嘗侍讌從容言陛下持刑太深宜用儒
生宣帝作色曰漢家自有制度夲以霸王道雜之奈何純
任德教害政乎且俗儒不逹時宜好是古非今使人眩於
名實不知所守何足委任乃嘆曰亂我家者太子也繇是
疎太子而愛淮陽王曰淮陽王明察好法宜爲吾子而王
母張婕妤尤幸上有意欲用淮陽王代太子然以少依許
氏俱從微起故終不背焉
又曰孝宣王皇后宣帝即位召入後宫稍進爲婕妤霍皇
后廢後上憐許太子早失母幾爲霍氏所害於是乃選後
宫素謹愼而無子者遂立王婕妤爲皇后令母養太子
又曰孝成皇帝元帝太子也母曰王皇后元帝在太子家
生甲觀畫堂(如淳曰甲觀觀名畫堂堂名三輔黃圖云太子宫有甲觀又别外不在未夾宫中)爲世
嫡皇孫宣帝愛之字曰太孫常置左右年三歲而宣帝崩
元帝即位帝爲太子壯好經書寬博謹愼初居桂宫上常
急召太子出龍樓門(張晏曰門樓上有銅龍黃白鶴飛廉之爲名也)不敢絶道(應劭)
(曰馳道天子道也若今之中道然古甚重也)西至直城門(晉灼曰黃圖西出南頭第二門)得絶
乃度還入作室門上遟之問其故以狀對上大悅乃著令
令太子得絶馳道云其後幸酒樂讌(晉灼曰幸酒好酒樂讌)上不以
爲能而定陶恭王有才藝母傅昭儀又愛幸上以故常有
意欲以恭王爲嗣頼侍中史丹護太子家輔助有力上亦
以先帝尤愛太子故得無廢
又曰孝哀皇帝庶孫定陶恭王子也嗣立爲王好文辭法
律元延四年入朝盡從傅相中尉時成帝少弟中山孝王
亦來朝獨從傅上以問定陶王對曰令諸侯王朝得從其
國二千石傅相中尉皆國二千石故盡從之上令誦詩通
習能說他日問中山王獨從傅在何法令不能對帝由此
賢定陶王數稱其材爲加元服而遣之時年十七矣明年
徵立爲皇太子謝曰臣幸得繼父守藩爲諸侯王材質不
足以假充太子宫
太平御覽卷第一百四十七
