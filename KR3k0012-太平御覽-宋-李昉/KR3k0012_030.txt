太平御覽卷第三十
時序部十五
人日正月十五日晦日中和節
社寒食三月三日
人日
荆楚歲時記曰正月七日爲人日(董勛問禮俗曰正月一日爲雞二日爲狗三日)
(爲猪四日爲羊五日爲牛六日爲馬七日爲人)以七種菜爲羹翦綵爲人或鏤金
薄爲人以貼屏風亦戴之頭鬢(董勛問禮俗云人入新年形容改從新)又造
華勝相遺(起於晉代見賈充李夫人典戒云像瑞圖金勝之形又取像西王母戴勝也舊以正月七日爲)
(人故名爲人日今北人此日亦有諱食菜者與楚食正反剪綵鏤金薄爲人皆符人日之意與正旦鏤雞於戸同北)
(人亦有至人日諱食故歲菜唯食新菜者又餘日不刻牛羊狗猪馬之像而二日獨施人雞此則未喻郭緣生𫐠征)
(記云壽張縣安民山魏東平王鑿山頂爲會望處刻銘於壁文字猶在所載銘辞即此處老子云衆人熙熙如登春)
(臺如享大牢楚詞云目極千里傷春心則春日登臨自古爲適但不知七日竟起何代晉代桓温參軍張望亦有正)
(月七日登高詩近代巳來南北同耳北人此日食煎餅於庭中作之云薰大未知所出也)
雜五行書曰正月七日男吞赤豆七顆女呑二七顆竟年
無病
又曰宋武帝女壽陽公主人日卧於含章殿簷下梅花落
公主額上成五出花拂之不去皇后留之看得幾時經三
日洗之乃落宫女竒其異竟效之今梅花粧是也
談藪曰北齊高祖七日升高宴羣臣問曰何故名人日魏
收對以董勛正月一日爲雞七日爲人(按一說云天地初開以一日作雞七)
(日作人也)
劉臻妻陳氏進見儀曰正月七日上人勝於人
魏東平王是日登壽張安仁山銘曰正月七日厥日惟人
策我良駟陟彼安仁
隨陽休之正月七日登高侍晏詩曰廣殿麗年輝上林起
春色風生拂雕輦雲廻浮綺翼
隨薛道衡人日思歸詩曰入春纔七日離家巳三年人歸
落鴈後思發在花前
晉李充正月七日登剡西寺詩曰命駕升西山寓目眺原
疇
正月十五日
史記樂書曰漢家祀太一以昏時祠到明(今人正月望日夜游觀燈是其)
(遺事)
荆楚歲時記曰正月十五日作豆糜加油膋其上以祠門
戸
齊諧記曰正月半有神降陳氏之宅云是蠶室若能見祭
當令蠶桑百倍疑非其事祭門備之七祠今州里風俗望
日祠門其法先以楊枝插門而祭之(齊諧記曰吴縣張成見一婦人立宅東南)
(角謂成曰此地是君𧖟室我即地神矣正月半日可作白粥泛膏於上以祭之當令君家蚕桑百倍言訖而去絶失)
(所在或爲作膏粥巳後年年大得蚕世人正月半作粥禱之加以肉覆其上登屋食之呪云登膏糜挾鼠腦欲來不)
(來待我三蚕老則以爲蚕襄鼠與齊諧記相符又覆肉亦是覆膋之理石虎鄴中記正月十五日有登高之會則登)
(高又非今世而然者也)其夕則迎紫姑以卜劉敬叔異苑云紫姑夲
人家妾爲大婦所妬正月十五日感激而死故世人作其
形迎之云子壻不在云是其壻曹夫人巳行云是其姑紫
姑可出(異苑又云於厠間或猪欄邊迎之捉之覺重是神來也)平昌孟氏嘗以此日
迎之遂穿室而自𡭗正著以敗衣盖爲此也洞覽云帝嚳
女將死云生平好樂至正月可以見迎又其事也俗云溷
厠之間必湏淨然後能致紫姑
異苑曰世人以十五日迎紫姑捉者覺重便是神來奠設
酒果亦覺皃輝輝有色即跳躁不住能占衆事卜將來蚕
桑又善射鈎好即大舞惡則仰眠平昌孟氏恒不信躬試
往捉便自躍穿頂求失所在也
唐兩京新記云正月十五日夜勑金吾㢮禁前後各一日
以看燈光若晝日
世說正月十五日祢衡嘗被魏武謫爲鼓吏於此日試鼓
漁陽桴作魚陽參淵淵有金石聲(後漢書注曰文士傳曰衡擊鼓爲漁陽參撾蹋)
(地來躡足跋脚容態不常鼓節甚悲易衣單復擊鼓參撾而去至今有漁陽撾自衡始也參音七甘切)
陳太子舍人徐德言之妻叔寳之妹封樂昌公主才色冠
絶時陳政方亂德言知不相保謂其妻曰以君之容國亡
必入權豪之家儻情緣未断猶冀相見宜有以信之乃破
一鏡人執其半約曰他日必以正月望日賣於都市我當
在即以是日訪之及陳亡其妻果入楊素之家德言遂以
正月望日訪於都市有蒼頭賣半鏡者大高其價人皆笑
之德言直引至其居出半鏡以合之仍題詩曰鏡與人俱
去鏡歸人不歸無復姮娥影空餘明月輝陳氏得詩涕泣
不食素知之還其妻仍厚遺之與德言歸江南竟以終老
玉燭寳典曰正月十五日作膏粥以祠門戶
西域記曰摩竭陁國正月十五日僧徒俗衆雲集觀佛舍
利放光雨花
唐蘇味道正月十五日夜詩曰火樹銀花合星橋鐵鏁開
暗塵隨馬去明月逐人來游騎皆穠李行歌盡落梅金吾
不惜夜玉漏莫相催
又崔液正月望夜游詩曰玉漏銅壷且莫催鐵關金鏁徹
明開誰家見月能閑坐何處聞燈不看來
又曰神燈佛火百輪張刻像圖形七寳裝影裏如聞金口
說空中似散玉毫光
又曰金勒銀鞍控紫騮玉輪朱幰駕青牛驂驔始散東城
曲倏忽還逢南陌頭
晦日
荆楚歲時記曰元日至于月晦並爲酺聚飲食(每月皆有弦望晦朔)
(以正月初年時俗重以爲節)士女汎舟或臨水宴樂(玉燭寳典曰元日至月晦人並爲酺)
(食渡水士女悉湔裳酹酒於水湄以爲度厄今世人唯晦日臨河解除婦人或湔裙)
後魏盧元明晦日泛舟應詔詩曰輕灰吹上管落蓂飄下
蔕遲遲春色華晼晼年光麗
北齊魏收晦日泛舟應詔詩曰裊裊春枝弱關關新鳥呼
棹唱忽逶迤菱歌詩顧慕睿賞方月色宴言忘日暮猶豫
慰人心照臨康國步〇唐太宗月晦詩晦魄移中律凝暄
起麗城罩雲朝盖上穿露暁珠呈笑樹花分色啼枝鳥合
聲披襟勤眺望極目暢春情
中和節
唐書云貞元五年正月十一日詔曰四序嘉辰歴代增置
漢宗上巳晉紀重陽或說穰除雖因舊俗與衆宴樂誠洽
當時朕以春方發生候維仲月勾萌畢逹天地同和俾其
昭蘇宜均暢茂自今已後以二月一日爲中和節内外官
司並休假一日先勑百寮以三令節集會今宜以中和節
代晦日(中和之節自兹始也)
又曰其月二十八日中書侍郎李泌奏伏以仲春初吉制
嘉節以徵之更晦日於往月之終揆明辰於來月之始請
令文武百辟以是日進農書司農獻穜稑之穜三公戚里
上春服士庶以刀尺相遺村社作中和酒祭勾芒神聚會
宴樂名爲饗勾芒祈年糓仍望各下州府所在頒行從之
又云貞元六年上以中和節宴百寮於曲江上賦詩以賜
之百官皆和焉是歲戴叔倫爲容州刺史素有詩名上乃
令錄其詩以賜之
社
孝經緯曰社土地之主也土地闊不可盡祭故封工爲社
以報功也
禮記月令曰二月之節是月也擇元日命人社(爲祀社稷也春事興)
(故祭之以祈農祥元日謂近春分前後戊日元吉也)
又曰王爲群姓立社曰太社土自立社曰皇社諸侯爲百
姓立社曰國社自立社曰侯社大夫巳下立社曰置社
尚書曰用命則賞于祖不用命則戮于社(社主隂隂主殺)
論語曰魯哀公問社於宰我對白夏后氏以松殷人以栢
周人以栗曰使民戰
史記曰共工氏之子爲后土能平水土故祀以爲社故天
子曰大社必受霜露風雨以逹天地之氣也社所以親地
也地載万物天垂象取法於天所以尊天而親地也社共
粢盛所以報本反始也
漢書曰陳平爲里中社宰分肉甚均父老善之平曰使平
得宰天下亦如此肉
又曰高祖天下定詔御史令治榆社春用羊彘祠之
魏志曰王脩年七歲喪母母以社日亡來年隣里社脩感
念母悲哀其隣里聞爲之罷社
晉書曰阮脩字宣子伐社樹或止之籍曰或社爲樹伐樹
則社移樹而爲社伐樹則社亡也
荆楚歲時記曰社日四隣並結綜會社牲醪爲屋於樹下
先祭神然後饗其昨
鄭氏云百家共一社今百家所社綜即共立之社也
寒食
荆楚歲時記曰去冬節一百五日即有疾風甚雨謂之寒
食(據曆合在清明前二日亦有去冬至一百六日)
陸翽鄴中記曰寒食三日作醴酪又煑粳米及夌爲酪擣
杏仁煑作粥案玉燭寳典今日悉爲大夌粥研杏仁爲酪
别餳沃之
又孫楚祭子推文云黍飯一盤醴酪二盂是其事也
又曰并州俗冬至一百五日爲介子推斷火冷食三日作
乾粥是今之糗也
范曄後漢書曰周舉遷并州刺史太原一郡舊俗以介子
推焚骸有龍忌之禁至其月咸言神靈不樂舉火舉移書
於子推廟云春中寒食一月老小不堪今則三日而巳
魏武帝明罰令曰聞太原上黨西河鴈門冬至後百有五
日皆&KR3359;寒之地老少羸弱將有不堪之患令人不得寒食
若犯者家長半歲刑主吏百日刑令長奪一月俸
周斐汝南先賢傳曰太原舊俗以介子推焚骸一月寒食
莫敢煙㸑
劉向別錄曰寒食蹋蹴黃帝所造夲兵勢也或云起於戰
國案鞠與毬同古人蹋蹴以爲戲
古今藝術圖云寒食鞦韆夲北方山戎之戲以習輕趫者也
又按周舉移書及魏武明罰令陸翽鄴中記並云寒食断
火起於子推琴操所云子綏綏即推也
又云五月五日與今有異皆因流俗所傳據左傳及史記
並無介子推被焚之事案周禮司烜氏仲春以木鐸脩火
禁于國中注云爲季春將出火也今寒食准節氣是仲春
之末清明是三月之初然即禁火盖周之舊制
玉燭寳典曰寒食此節城市尤多鬪雞卵之戲左傳有季
郈鬪雞其來遠矣
同書時訓曰清明之日桐不華歲有大寒曰鼠不化國多
貪殘虹不見婦人亂色戴勝不降桑政教不平
唐李崇嗣寒食詩曰普天皆滅熖匝地盡藏煙不知何處
火來就客心燃
又宋之問途中寒食詩曰馬上逢寒食途中属暮春可憐
江浦望不見洛橋人
又沈佺期嶺表逢寒食詩曰嶺外逢寒食春來不見餳洛
陽新甲子何日是清明
三月三日
漢書曰武帝即位數年無子平陽公主求良家女十餘人
飾置於家帝祓灞上而過焉還平陽主主見所待美人帝
不悅旣飲謳者進帝獨悅衛子夫(應劭云祓除也今月上巳祓禊是也)
又漢書禮儀志曰三月上巳日官人並禊飲於東流水
又曰太后春幸蚕舘率皇后列侯夫人桑遵灞水而祓除
又曰三月上巳官民皆㓗於東流水上自洗濯祓除去宿
垢爲大㓗㓗者言陽氣布暢萬物記出始㓗之也
續漢志曰上已大會賓從於薄落津
後漢書曰梁商上巳日會賓客於洛水酒酣継以薤露坐
者聞之皆爲掩泣曰此所謂哀樂失時非其所也殃將及
乎商至秋果薨
魏志曰袁紹三月上已大會賓從於簿落津聞魏郡兵及
黑山賊于毒等數萬人共覆鄴城殺守坐中客家在鄴者
皆憂怖失色或起而立紹容皃自若不改常度
又晉中興書曰王導謂從兄敦曰王仁德未著而名位猶
輕兄名巳振宜有以共相匡舉會三月三日中宗出禊乘
肩輦敦導並騎從紀瞻使人覘之旣聞敦導騎從乃大驚
自出拜於道左中宗從容謂導曰卿吾之蕭何也
宋書曰武帝三月三日登八公山劉安故臺望日城郭如
疋帛之繞藂花也
崔鴻十六國春秋曰李暠三日讌于曲水命羣僚賦詩暠
爲之序
韓詩曰溱與洧方洹洹兮(洹洹盛皃也謂三月桃花水下之時至盛也)惟士與
女方秉蕳兮(秉執也蕳蘭也當此盛流之時衆士與衆女方執蘭拂除邪悪鄭國之俗三月上巳之辰)
(此雨水之上招魂續魄拂除不祥故詩人願與所悅者俱往觀之)
荆楚歲時記曰三月三日四人並出江渚池沼間爲流杯
曲水宴
續齊諧記曰晉武帝問尚書郎摯虞曰三日曲水其義何
指荅曰漢章帝時平原徐肇以三月初生三女至三日而
俱亡一村以爲怪乃相携之水濱盥洗因水以泛觴曲水
之義起於此也帝曰若如所談便非好事尚書郎束晢曰
摰虞小生不足以知之臣請說其始昔周公城洛邑因流
水以泛酒故逸詩云羽觴隨波又秦昭王三日置酒河曲
見有金人出捧水心劒曰令君制有西夏及秦霸諸侯乃
因此處立爲曲水二漢相緣皆爲盛集帝曰善賜金五十
斤左遷摯虞爲陽城令
夏仲御別傳曰夏仲御詣洛到三月三日洛中公王以下
莫不方軌連&KR0942;並南浮橋邊禊男則朱服耀路女則錦綺
粲爛仲御時在舡中曝所市藥雖見此輩稳坐不搖賈充
望見深竒其節顧相與語此人有心膽有似冀缺走往問
舡中安坐者爲誰仲御不應重問徐乃荅曰會稽北海間
民夏仲御(夏統字仲御)
風土記曰漢末有郭虞者有三女一女以三月上辰一以
上巳二日而三女産乳並亡迄今時俗以爲大忌故到是
月是日婦女忌諱不復止家皆適東流水上就通遠地祈
祓自㓗濯也
丘淵之征齊道里記曰城北十五里有柳泉符朗常以爲
解禊處
鄴中記曰石虎三月三日臨水會公主妃主名家婦女無
不畢出臨水施張幔車服粲爛走馬步射飲宴終日
陸翽鄴中記曰華林園中千金堤上作兩銅龍相向吐水
以注天泉池通御溝中三月三日石季龍及皇后百官臨
池會賞
續搜神記曰盧充獦見麞便射中之隨逐不覺遠忽見一
黑門如府舍問鈴下鈴下對曰崔少府宅也進見少府語
充云尊府君爲索小女婚故相迎耳三日畢車送充至家
母問之具以狀對與崔別正四年而三月三日臨水戲遥
見傍水有犢車充往開車戶見崔女與三男共載情意如
初抱兒還充又與金鋺乃別
戴延之西征記曰天泉之南有東西溝承御溝水水之北
有積石壇云三月三日御坐流杯之處
雜五行書曰欲知蚕善惡常三月三日天隂而無日不雨
蚕大善
風俗通曰謹案周禮女巫掌歲時以祓除疾病禊者㓗也
故於水上盥㓗之也巳者祉也邪疾已去祈介祉也
竹林七賢論曰王濟嘗解禊浴水明日或問王曰昨日遊
有何語議荅曰張華善說史漢裴逸民叙前言往行衮衮
可聽
晉羲之三月三日蘭亭序曰永和九年歲在癸丑暮春之
初會于會稽山隂之蘭亭修禊事也群賢畢至少長咸集
此地有崇山峻嶺茂林脩竹又有清流激湍映帶左右引
以爲流觴曲水列坐其次雖無絲竹管絃之盛一觴一吟
亦足以暢叙幽情是日也天㓪氣清惠風和暢仰觀宇宙
之大俯察品類之盛所以遊目騁懷足以極視聽之娱信
可樂也
宋顔延之三日曲水詩序曰日纏胃維月軌青陸皇祗發
生之始后土布和之辰思對上靈之心以荅庶萌之願有
詔掌故爰命司曆獻洛飲之禮具上巳之儀南徐輦道北
清禁林略亭臯跨芝田菀太液懷層山山居峻垝葱翠幽
烟於是離宮衛設別殿周徼然後昇秘駕引緹騎搖玉鸞
發流吹天動神移淵渟雲委以降于行所禮也
梁沈約三日率𡭗成篇曰麗日属元已年芳具在斯開花
巳匝樹流鸎復滿枝洛陽繁華子長安輕薄兒東出千金
堰西臨鴈鶩陂遊絲映空轉高柳拂地垂絲萍文照曜紫
鷰光陸離清晨戲伊水薄暮宿蘭池象筵排寳瑟金瓶泛
羽巵寧憶春蠶起日暮桑欲萎
梁簡文帝三月曲水詩序曰竊以周成洛邑自流水以禊
除晉集華林同文軌而高宴莫不禮具義舉沓矩重規照
動神明雍熙鍾石是節也上巳属辰餘萌逹壤倉庚應律
女夷司候𡭗乃分階樹羽疎泉泛爵羽觴㳂泝蕙肴沓來
賓儀式序盛德有容舞豔七盤歌浮六變遊雲駐彩仙鶴
來儀都人野老雲集霧會結軫方衢飛軒照日〇晉張華
三月三日後園會詩曰暮春元日陽氣清明祁祁甘雨膏
澤流盈習習祥風啓滯導生禽鳥逸豫桑麻滋榮纖條被
綠翠華含英於我皇后欽若昊乾順時省物言觀中園讌
及群辟乃命初筵合樂華池祓濯清川汎彼龍舟泝游洪
源
又張華上巳篇曰仁風導和氣勾芒御昊春沽洗應時月
元巳啓良辰明從自遠至童冠八九人伶人理新樂膳工
獻時珍春醴踰九醖冬青過十旬
晉閭丘冲三月三日應詔詩曰暮春之月春服旣成升陽
潤土冰渙川盈餘萌逹壤嘉木敷榮后皇宣遊旣讌且寧
光光華輦侁侁從臣上蔭丹幄下藉文茵臨池挹盥濯故
絜新俯鏡清流仰睇天津藹藹華林巖巖景陽嶪嶪峻宇
弈弈飛梁垂蔭倒景若翶若翔浩浩白水汎汎龍舟皇在
靈沼百辟周遊激櫂清歌鼓枻行謳聞樂咸和具醉斯柔
在昔帝虞德被遐荒千鏚在庭苗人來王今我哲后古聖
齊芳惠此中國以綏四方元首旣明股肱惟良樂只君子
今日惟康
又潘尼上巳日帝會天淵池詩曰青春暮月六氣和理律
應姑洗日惟元己谷風散凝微陽戒始春服旣成明靈降
祉
又陸機櫂歌行曰遲遲暮春日天氣柔且嘉元吉陸初巳
濯穢遊黃河龍舟浮鷁首羽旗垂藻葩乘風宣飛景逍遥
戲中波
隋盧思道上巳禊飲詩曰山泉好風日城市厭囂塵聊持
一樽酒共尋千里春餘光下幽桂夕吹舞青蘋何時出關
後重有入林人
唐沈佺期三月三日棃園亭侍宴詩曰九門馳道出三巳
禊堂開畫鷁中川動青龍上苑來野花飄御座河柳拂天
杯日晚迎祥處笙鏞下帝臺
後漢張衡南都賦曰於是暮春之禊元巳之辰方䡄齊&KR0942;
祓于陽濱朱帷連綱曜野暎雲男女妖祇服絡繹何&KR0813;紛
晉成公綏洛禊賦曰考吉日簡良辰祓除鮮禊同會洛濱
妖童媛女嬉遊河曲或渙纖手或濯素足臨清流坐沙埸
列罍樽飛羽觴
又張恊禊賦曰夫何三春之令月嘉天氣之絪緼流水清
泠以汪濊原隰葱翠以龍鱗於是縉紳先嘯疇命友携接
黨童冠者八九主希孔墨賓慕顔柳若夫權戚之家豪侈
之族乘騎齊鑣華輪方轂青盖雲浮參差相属集于長洲
之浦曜乎泠川之曲遂乃停與蕙渚息駕蘭田朱幔虹舒
翠幕蜺連浮素卵以蔽水洒玄醪於中河水禽爲之駭踊
陽侯爲之動波
又阮瞻上巳會賦曰臨清川而嘉讌聊睱日以遊娱蔭朝
雲而爲盖託茂樹以爲廬
又王廙洛都賦曰若乃暮春嘉褉三巳之辰貴賤同遊方
驥齊輪麗服靚粧祓乎洛濱流芳塞路炫日暎雲
又禇爽禊賦曰伊暮春之令月將解褉於通川川廻瀾以
澄暎嶺峭崿以霏烟輕霞舒於翠崖白雲暎於青天風透
林而自清氣扶嶺而載鮮
太平御覽卷第三十
