太平御覽卷第一百六十四
州郡部卞
關西道
雍華同歧耀乾
隴邠涇寧慶原
靈鹽鄜坊延丹
綏銀麟夏豐勝
雍州
尚書禹貢曰黑水西河惟雍州厥土惟黃壤厥田惟上上
厥賦中下(田苐一賦第六人功少)厥貢惟球琳瑯玕(球琳皆玉名瑯玕石而似珠)
文耀鈎曰歧華巳北龍門積石南至三危雍州也
春秋說題辭曰秦金精堅故秦俗亦堅
春秋元命苞曰雍壅也東距坂西有漢中南含高山阻居
庸是
釋名曰雍州在西山之内壅翳也
應劭注漢書曰四面積高曰壅
李廵注爾雅曰河西其氣蔽壅也
晉太康地志曰雍州西北之地陽所不及隂氣壅遏故以
爲名
呂氏春秋曰西方爲壅州
三輔黃圖曰始皇表河以爲秦東門表汧以爲秦西門
地理通說曰東自同華略河西北西自歧隴會原極于此
盡其地挾灃灞據函崤方千里得百二之固
史記蘇秦說蘇孝公曰秦四塞之國被山帶河外有洪河
之險西有漢中巴蜀北有代馬之利此天府也
又曰獻公徙居櫟陽孝公用商鞅作咸陽築冀闕徙都之
貨殖傳曰關中由汧雍以東至河華膏壤沃野千里自虞
夏之貢以爲上田
漢書曰秦形勝之國也帶河阻山懸隔千里持戟百万秦
得百二焉(言秦地險固二万人足敵諸侯百万人也)地勢便利以其下兵於諸
侯譬猶居高屋之上建瓴水也(瓴盛水瓶也居高屋之上而播瓴水言其向下之勢)
(易也)
又婁敬說高祖曰陛下都洛陽豈欲與周室比隆哉周之
都洛以爲天下之中四方納貢道里均有德則易以王無
德則易以亡今陛下欲比隆成康之時爲不侔矣且秦地
被山帶河四塞以爲固卒然有變急百万之衆可具故秦
膏膄之地以爲天府陛下入關而都之山東雖亂秦故地
可全而有也夫與人闘不搤其吭而拊其背未能全勝今
陛下入關而都之此亦搤天下之吭而拊其背也高祖以
問群臣群臣皆山東人争言周王數百年秦二世而亡高
祖疑未能决及留侯明言入關便即日車駕西都關中
又百官表曰内史周官秦因之掌治京師景帝二年分置
左内史右内史太初元年更爲京兆尹
又東方朔曰三輔之地南有江淮北有河渭汧隴以東商
雒以西厥壤肥饒此所謂天府陸海之地也
後漢書曰董卓徙都長安謂陳紀曰三輔平敞四面險固
土地肥美號曰陸海
三輔黃圖曰太初元年以渭城以西屬右扶風長安以東
屬京兆尹長陵以北屬左馮翊以輔京師謂之三輔
關中記曰秦西以隴關爲限東以函谷爲界二關之間謂
之中地地東西方千餘里
十道志曰雍州京兆郡禹貢九州之一舜置十二牧雍亦
在焉周武王都酆鎬平王東遷以歧酆之地賜秦孝公始
都咸陽秦兼天下置内史以領關中項籍滅秦分其地爲
三以章邯爲雍王都廢丘司馬欣爲塞王都櫟陽董翳爲
翟王都高奴謂之三秦高祖入關定三秦復爲内史武帝
改爲京兆尹
華州
十道志曰華州華隂郡置在鄭縣禹貢雍州之域
元和郡縣圖曰周爲畿内之國鄭桓公始封之邑其地一
名咸林春秋時爲秦晉之地戰國爲秦魏二國之境西岳華
山在焉秦爲内史地漢爲京兆尹
國語曰鄭桓公爲周司徒食菜咸林也
左傳曰晉侯許賂秦伯以河外列城五南及華山
史記曰秦武公十一年初縣北鄭
漢志曰鄭屬京兆尹周宣王弟鄭桓公邑師古曰幽王旣
敗鄭桓公死之其子武公與平王東遷也爾雅曰河西曰華
西南之美者有華山之金王焉
魏志曰董卓遷都長安華歆求出爲下邽令
史記曰秦始皇三十六年東遊海上遣使關中至平舒道
有人持壁遮使者曰爲我遺鎬池君(事具璧門)
水經曰渭水東經平舒城即江神返壁於華隂平舒道遺
鎬池君之處也
尚書秦誓曰歸馬于華山之陽放牛于桃林之野
左傳曰晉使詹嘉處瑕以守桃林之塞(杜曰今華隂東潼關是也)
同州
元和郡縣志曰同州馮翊郡禹貢雍州之域春秋時屬秦
夲大荔戎國秦獲之更名曰臨晉七國時屬魏秦併天下
京兆馮翊扶風並内史之地漢爲河上郡復爲内史武帝
更名左馮翊郡後改爲同州以其書云灃水攸
同故名之也
十道志曰漢王定三秦關中置三郡以塞國爲河上郡後
罷三郡以爲内史武帝改爲左馮翊
應劭漢官解詁曰馮輔翊蕃故以爲名
水經曰洛水東南經沙阜北其阜東西八十里南北三十
里俗名沙苑
史記曰魏文侯十六年代秦築臨晉
十六國春秋曰符健時河渭溢蒲津監寇登得一履於河
中長七尺健歎曰覆載之内何所不有
穆天子傳曰陽䊸之山何伯馮夷之所都
漢志曰臨晉縣有河永祠又郊祀志祠河於臨晉
慱物志曰馮夷華隂人得道水仙爲河伯
左傳曰秦晉戰于彭衙(注曰馮翊郃陽縣西北有衙城)
又曰秦伐晉晉使吕相絶秦曰俘我王官剪我羈馬(羈馬今在)
(郃陽王官今在登城)
漢書曰宣帝微時嘗困於蓮勺鹵中如淳曰爲人所辱也
蓮勺有鹽池名曰鹵中又漢志曰屬馮翊(蓮音輦勺音酌)
漢志曰郃陽屬左馮翊在郃水之陽即大雅大明之詩曰
在郃之陽
歧州
元和郡縣圖曰歧州扶風郡今爲鳳翔府禹貢雍州之域
春秋戰國時爲秦都屬内史高帝更名中地郡復屬内史
景帝更名主爵都尉武帝改右扶風所以扶助京師行風
化也
史記曰秦文公作鄜畤靈公作吴陽上畤又作下畤(今郡内有)
(三畤原)
又曰皇始二十九年廵隴西北地出笄頭山過回中(回中在扶)
(風郡)
漢書曰文帝十四年匈奴入蕭關殺北地都尉回中宮候
騎至雍
水經曰郿縣有積石原魏青龍二年諸葛亮出斜谷與司
馬宣王屯渭南郭洎筭亮必爭比原遂先據之亮至果不
得上又魏氏春秋曰亮據渭南宣王謂諸將曰亮若出武
功依山東轉是其勇也若西上五丈原即諸君无事矣亮
果屯此原(五丈原亦在)
國語曰周之興也鸑鷟鳴于歧山(今歧山縣是)
三秦記曰陳倉山上有石雞與山雞不别趙高燒山山雞
飛去而石雞不去晨鳴山頭声聞三十里或云玉雞
耀州
五代史曰耀州本京兆府華原縣唐末李茂貞據鳳翔僣
行墨制建爲耀州以義勝爲軍額命温韜爲節度使
乾州
又曰本唐之奉天縣也唐末李茂貞建之爲州後因之不
改
隴州
元和郡縣圖曰隴州汧陽郡禹貢雍州之域秦文公所都
漢爲汧縣屬右扶風
禹貢曰道汧及歧至于荆山
說文曰隴天水大坂名也
三秦記俗歌曰隴頭流水鳴声嗚咽遥望秦川肝腸断絶
又曰隴渭西關也其坂九廻不知高幾許欲上者七日乃
得越
漢志曰隃麋屬右扶風即今之汧陽縣
邠州
元和郡縣圖曰邠州新平郡禹貢雍州之域公劉所居之
地秦爲内史地漢爲右扶風本作豳字開元中以豳與幽
字相涉改爲邠
漢(志曰)栒邑屬右扶風有豳鄕詩豳國公劉所都也
左傳曰畢原豐邭文之昭也
十六國春秋曰符堅時新平人王雕陳圖䜟王猛以爲左
道惑衆勸堅誅之雕臨刑上䟽曰臣師劉湛明於圖記謂
臣曰新平應出帝王寳器願陛下志之後果獲玉器焉
十道志曰宜禄縣本漢鶉觚縣後魏又分置東隂盤縣
周地圖記曰秦使蒙恬北築長城又於北原築城以觚奠
酒而祭有鶉飛止觚上因以名縣今有鶉觚原
元和郡縣圖曰新平本漢漆縣
後漢書曰建武八年隗嚚攻略陽上至漆進止未定會馬
援夜至上喜問之援聚米以爲山谷於上前指軍所從入
上笑曰虜在吾目中矣
涇州
元和郡縣圖曰涇州安定郡禹貢雍州之域春秋時屬秦
始皇時屬北地郡漢置安定郡
宋永初山川記曰安定處山谷之間昆戎舊壤迫近夷狄
修習武備人皆以馳射爲事
國語曰周恭王遊於涇上密康公從有三女奔之其母曰
必致之於王夫獸三爲群人三爲粲美之物也衆以美物
歸汝而何德以堪王猶不堪况汝小醜備物終必亡康公
不獻王王滅密(地有隂密城)
詩大雅曰密人不恭敢拒大邦
寧州
元和郡縣圖曰寧州彭原郡禹貢雍州之域當夏之衰公
劉邑焉周時爲義渠戎王國至秦昭王殺義渠戎王併其
地始皇時爲北地郡漢因之
漢志曰泥陽屬北平郡莽曰泥隂應劭曰泥水出郁郅北
蠻中(十道志後漢改泥陽爲冨平後魏文改定平)
又曰義渠道屬北郡莽曰義溝
史記曰夏道衰而公劉失其稷官變于西戎邑于邠至秦
繆公得由余西戎八國服於秦梁山涇漆之北有義渠氏
昫衍之戎築城郭以居秦稍蠶食至於惠王遂拔義渠二
十五城秦昭王殺義渠戎王於是秦有北地隴西上郡之
地
慶州
元和郡縣圖曰慶州順化郡禹貢雍州之域古西戎地夏
稷子不窋居之今有不窋故城在焉春秋時義渠戎王國
始皇時爲北地郡
漢志曰郁郅屬北地郡有牧師苑官莽曰功著
周地圖記曰郁郅城今名尉季城在白馬嶺兩川交口水
經曰尉季亦曰不窋疑郁郅之訛也
十道志曰樂蟠縣本漢略畔道也
漢志曰略畔道莽曰延年道有略畔山俗呼曰各盤音訛
耳
原州
元和郡縣圖曰原州平凉郡禹貢雍州之域春秋時地屬
秦始皇時屬北地郡漢爲安定郡
漢志曰高平屬安定郡莽曰鋪陸
班固安豐戴侯頌曰高平第一帝臨我師
漢書曰漢文十四年匈奴入蕭關殺北地都尉
十道志曰蕭關在原州後漢曰隗嚚使牛邯守瓦亭關十
道志曰瓦亭在平凉郡
靈州
元和郡縣圖曰靈州靈武郡禹貢雍州之域春秋戰國屬
秦秦併天下爲北地郡漢高爲冨平縣地
漢志曰靈武屬北地莽曰威武惠帝四年置靈州有河竒
苑號非苑師古曰水中可居曰洲此地在河州隨水高下
未嘗淪没故號靈州河竒二苑皆在焉
十道志曰靈州有赫連勃勃所置果園水經云河水北有
薄骨律鎮城在渚上舊赫連城也桑果榆林列植其上故
謂之果州
圖經曰周宣政和二年破陳將吴明徹遷其人於靈州江左
之人崇禮好學習俗皆化因謂之塞北江南
鹽州
元和郡縣圖曰鹽州五原郡禹貢雍州之域春秋時戎狄
地秦屬梁州漢置五原郡地有原五因而名之
史記曰梁山&KR0238;沮之北有義渠胊衍之戎即此地
漢志曰馬嶺屬北地郡以川形似馬領故以爲名
十道志曰馬嶺今鹽州地
元和郡縣圖曰後魏爲西安州以其有鹽池又改爲鹽州
鄜州(音夫)
十道志曰鄜州洛交郡禹貢雍州之域春秋時秦地始皇
時爲上郡漢爲上郡雕隂縣地
史記曰秦文公畋于汧渭之間夢黃蛇首上鄜以爲上帝
之徵遂以鄜立鄜畤祠白帝也
漢書云匈奴南侵至朝郍膚施即此地也
漢志曰雕隂屬上郡有雕隂山
坊州
元和郡縣圖曰坊州中部郡禹貢雍州之域春秋時翟國
秦屬内史漢爲右馮翊翟道縣之地符姚時時置杏城周
置馬坊唐高祖因置坊州取馬坊爲名
漢書曰朔方爲西部都尉休屠爲北部都尉搜渠爲中部
都尉郡國志曰鄜城本三秦高奴之地翟道故城即今郡城是
也俗謂之高樓城
穆天子傳曰癸酉天子命駕八駿之駟造父爲御翔行經
翟道昇於太行
元和郡縣圖曰宜君縣前秦符堅於祋祤縣故城置之
延州
元和郡縣圖曰延州延安郡禹貢雍州之域春秋時白狄
所居秦漢屬上郡高奴之地項羽以董翳爲翟王居高奴
即其地也
漢志曰膚施屬上郡有五龍山
水經曰渭水東經高奴水漢志高奴水合豐林水謂之清
水
丹州
元和郡縣圖曰丹州咸寧郡禹貢雍州之域春秋時爲白
翟所居秦漢爲上郡地
隋圖經集記曰義川蓋春秋時白翟也其俗語云丹州白
窒即白翟語訛耳
綏州
元和郡縣圖曰綏州上郡禹貢雍州之域春秋白翟所居
七國時屬秦秦併天下爲上郡漢初屬翟國復改爲上郡
山海經曰上郡有䟽屬二負之臣曰危與二負殺窫寙帝
梏之䟽屬之山即此也
銀州
元和郡縣圖曰銀州銀川郡禹貢雍州之域春秋時白翟
地秦爲上郡漢爲河西郡圁隂縣地
前漢志曰圜隂屬西河郡莽曰方隂師古曰圜字本作圁
縣在圁水之隂因以爲名也今有銀川銀水即是舊名猶
存但字變耳
耆舊傳騘馬城即銀川城也符秦建元元年自騘馬城廵
撫夷狄
麟州
元和郡縣圖曰禹貢雍州之域秦漢爲雲中郡隋爲勝州
天寳中分勝州地置麟州
晉太康地志曰自北地郡北行九百里得五原塞即此地
後漢光禄徐自爲出五原塞數百里築城鄣列亭至盧(朐)
山即今縣北光禄塞是也
夏州
元和郡縣圖曰夏州朔方郡禹貢雍州之域春秋及戰國
時屬魏秦併天下屬上郡漢武分置朔方郡
詩曰王命南仲城彼朔方
漢書曰武帝元朔二年遣將軍衛青將兵擊匈奴出雲中
至高關遂至符離收河南地置朔方五原郡(符離漢北塞名)
十六國春秋曰赫連勃勃於朔方縣築大城旣成下書曰今
都城巳建宜立美名朕方統一天下君臨萬國都城宜以
統萬爲名
酈元水經注統萬城勃勃蒸土所築
又曰朔方縣有契吴山勃勃北遊登之歎曰美哉斯阜臨
廣澤而帶清流吾行地多矣自馬嶺以北大河以南未有
若此之善者也
漢書曰武帝收河南置朔方五原郡公孫弘數諫以爲罷
弊中國以奉無用之地上使朱買臣等難弘發十策弘不
得一由是城之自此爲關中根抵
漢志曰朔方治窳渾莽曰溝搜窳渾有道西北出雞鹿塞
又曰三封屬朔方郡今長澤縣有三封故城
豐州
元和郡縣圖曰豐州九原郡禹貢雍州之域秦漢上郡地
勝州
元和郡縣圖曰勝州榆林郡禹貢雍州之域春秋時戎狄
地戰國時晉趙地秦漢爲雲中郡
秦本紀曰始皇十三年伐趙取雲中因以爲郡
續漢書郡國志曰雲中郡領雲中咸陽旗陵沙南北興武
泉原陽定襄武進成樂十一縣
太平御覽卷第一百六十四
