太平御覽卷第六百十九
學部十三圖書下
採求遺逸借書賜書
寫書載書(負書附)焚書
採求遺逸
史記曰高祖入咸陽蕭何先收秦圖書
劉歆七略曰武帝廣開獻書之路百年之間書積如丘山
故外有太史博士之藏内則延閣廣内祕室之府
物理論曰魯恭王壊孔子舊宅得周書闕無冬官漢武購
千金而莫有得者遂以考工記備其數
漢書曰成帝河平三年遣謁者陳農求遺書於天下
東觀漢記曰杜林於河西得&KR0238;書古文尚書經一卷每遭
困厄握抱此經
後魏書曰高謐字安平典祕閣謐以墳典殘缺奏廣訪郡
邑大加繕寫由是圖籍莫不審正
又曰李暠署劉昞爲儒林祭酒從事中郎暠好尚文籍典
史穿落者親自𥙷治昞時侍側前代暠暠曰躬自𥙷者欲
人重此典籍
隋書曰劉炫除殿内將軍時牛引奏請購求天下遺逸之
書炫遂僞造書百卷題爲連山易魯史記等錄上送官取
賞而去後有人訟之經赦免死
北史曰隋裴矩伐陳之役領元帥記室旣破丹陽晉王廣
令矩與高潁收陳圖籍
又曰隋牛引上表請開獻書之路曰昔周德旣衰舊經紊
弃孔子以大聖之才開素王之業憲章祖述制禮刊詩正
五始而條春秋闡十翼而弘易道及秦皇馭㝢呑滅諸侯
先王墳籍掃地皆盡此則書之一厄也漢興建藏書之策
置校書之官至孝成之代遣謁者陳農求遺書於天下詔
劉向父子讎校篇籍漢之典文於斯爲盛及王莽之末並
從焚燼此則書之二厄也光武嗣興尤重經誥未及下車
先求文雅至肅宗親臨講肆和帝數幸書林其蘭臺石室
鴻都東觀祕牒填委更倍於前及孝獻移都吏人擾亂圖
書縑帛皆取爲帷囊所收而西裁七十餘乘屬西京大亂
一時燔蕩此則書之三厄也魏文代漢更集經典祕書郎
鄭默刪定舊文時之論者美其朱紫有別晉氏承之文籍
尤廣晉祕書監荀勖定魏内經更著新簿屬劉石憑陵從
而失墜此則書之四厄也永嘉之後寇竊競興其建國立家
雖傳名号憲章禮樂寂滅無聞劉𥙿平姚泓收其圖籍五
經子史纔四千卷皆赤軸赤紙文字古拙並歸江左宋祕書
丞王儉依劉氏七略撰爲七志梁人阮孝緒亦爲七錄緫
其書數三萬餘卷及侯景渡江攻破梁室秘省經籍雖從
兵火其文德殿内書及公私典籍重本七萬餘卷悉送荆
州及周師入郢繹悉焚之於外城所收十纔一二此則書
之五厄也後魏爰自幽方遷宅伊洛日不暇給經籍闕如
周氏創基關右戎車未息保定之始書止八千後加收集
方盈萬卷高氏據有山東初亦採訪驗其本目殘闕猶多
及東夏初平獲其經史四部重雜三萬餘卷所益舊書五
千而巳今御書單本合一萬五千餘卷部帙之間仍有殘
缺比梁之舊目正有其半至於隂陽河洛之篇醫方圖譜
之說弥復爲少臣以經書自仲尼迄今數遭五厄興集之
期屬膺聖代今祕籍見書亦足披覽但一時載籍湏令大
備不可王府所無私家乃有若猥發明詔廉開購賞則異
典必致觀閣斯積上納之於是下詔獻書一卷賚縑一匹
一二年間篇籍稍備乃揔加編次召天下工書之士京兆
韋霈南陽杜頵等於祕書内𥙷續殘缺爲正副二本藏於
宫中其餘以實祕書内外之閣凢二萬餘卷煬帝即位祕
閣之書分爲三品於東都觀文殿東西廂屋以貯之東屋
藏甲乙西屋藏丙丁
後唐史曰都官郎中庾傳美充三川搜訪圖籍使傳美僞
蜀王衍之書舊察家在成都便於歸計且言成都具有本
朝實錄及傳美使廻所得纔九朝而巳其餘殘缺雜書盖
不足紀
借書
西京雜記曰匡衡勤學邑人大姓又不識字家冨多書乃
與客作不求其價主人怪而問之衡曰願得主人書遍讀
之主感歎給以書後成大儒
後漢書曰王充師事扶風班彪好博覽而不守章句家貧
無書常遊洛陽市肆閱賣書一見輙能誦憶遂博通衆流
百家之言
蜀志曰李權從秦宓借戰國策宓曰成湯大聖覩野漁而
有獵逐之失定公賢者受女樂而弃朝事道家法曰不見可
欲使心不亂是故君子先以懿文德也
博物志曰蔡邕有書萬卷漢末年載數車與王粲亡後
相國掾魏諷謀及粲子預焉旣被誅邕所與粲書悉入粲
族子業
王隱晉書曰齊王攸好學不倦借人書皆治護時以還之
又曰皇甫謐表從武帝借書上送一車與之謐羸病手不
釋卷歴觀古今無不皆綜
先賢傳曰延篤從唐溪李度受左氏欲寫傳本無紙乃借
夲誦及篤辭歸李度曰卿欲寫本何故辭歸荅曰巳誦之
矣
齊張率傳曰時陸少玄家有父澄書萬餘卷率與少玄善
遂通書籍盡讀其書
陳書曰孔奐字休文山隂人好學經史百家莫不通涉沛
國劉顯時稱學府每共奐討論深相歎乃執奐手曰昔伯
喈墳素悉與仲宣吾當希彼蔡君足下無愧王氏所保書
籍尋以相付
後魏書曰崔亮家貧傭書自業時隴西李冲當朝任事亮
從兄光往依之謂亮曰安能久事筆硯而不往託李氏也
彼家饒書因可得學亮曰弟妹飢寒豈可獨飽自可觀書
於市安能看人眉睫乎
後周書曰梁蔡文寳字敬仁嘗以書干僕射徐勉大爲勉
所賞異乃令與其子遊處所有墳籍盡以給之遂博覽群
書學無不綜
北齊書曰劉晝少負笈從師伏膺無勌恨下里少墳籍便
杖策入都知太府少卿宗正世良多書乃造焉世良納之恣
意披覽晝夜不倦
隋書曰盧思道字子行聦爽俊辯就魏收借異書數年之
間才學兼著
唐書曰裴行儉初以門蔭𥙷弘文生累年在館唯閉戶讀
書舘司將加薦舉固辭左僕射房玄齡問其故對曰遭隋
季亂離私門書籍蕩盡冀在舘披閱有所成耳
又曰中書令李敬玄亳州譙人也博覽群書特善三禮初
上在東宫馬周啓薦之召入崇賢舘兼預侍讀仍借御書
令讀之
又曰陽城字元宗北平人也代爲官族家貧不能得書乃
求爲集賢寫書吏竊官書讀之晝夜不出房經六年乃無
所不通
賜書
後漢書曰東平王蒼傳明帝賜蒼以祕書列圖道術祕方
又曰王景永平二年議修汴渠乃引見問景以理水景陳
其利害應對敏捷帝善之乃賜景山海經河渠書禹貢圖
又曰章帝賜黃香淮南孟子各一本
又曰班彪字叔皮幼與從兄嗣共遊太學家有賜書内足
於財好古之士自遠方來
齊春秋曰蕭晉字元卿蘭陵人家有賜書志學不倦也
陳書曰江揔字揔持幼篤學有詞采家傳賜書數千卷
緫尋讀未嘗釋手也
唐書曰垂拱三年新羅王金政明遣使請禮記一部并新
文章令所司寫吉凶禮禮并於文舘詞林掎其詞涉規誡
者勒成五十卷賜之
又曰開元十九年命有司寫毛詩禮記左傳文選各一部
以賜金城公主從其請也
寫書
王子年拾遺記曰張儀蘇秦二人同志逓剪髮以相活或
傭力寫書行遇聖人之文無題記則以墨畫於掌内及股
裏夜還更折竹寫之
抱朴子自叙曰葛洪字稚川丹陽句容人也生爲二親所
驕饒累遭火典籍蕩盡伐薪賣之給筆夜以寫書家貧乏
紙所寫皆反覆有字人少能讀者
桓譚新論曰余同時佐郎官有梁子初揚子林好學所寫
萬卷至於白首嘗有所不曉百許寄余余觀其事皆略可
見
蕭子顯齊書曰隱士沈驎士火燒書數千卷驎士年過八
十耳目猶聦明乃手寫細書復成三二年卷滿數十篋
後魏書曰穆子容少好學無所不覽求天下書逢即寫錄
所得萬餘卷
三國典略曰郎基字世業中山新市人魯郡太守智之孫
也泛涉墳籍清愼無所營求嘗語人云任官之所木枕亦
不湏作况重於此乎唯頗令人寫書樊子蓋曾遺之書曰
在官寫書亦是風流罪過基荅曰觀過知仁斯亦可矣
梁書曰袁峻字孝高早孤志篤好學家貧無書從假借必
皆抄寫自課日五十紙紙數不登則不止
後周書曰裴漢借人異書必躬自錄本至於疾疹弥年亦
未嘗釋卷
載書(負書附)
史記曰蘇秦說秦王書十上而說不行去秦而歸負書擔
橐形容枯槁
續漢書曰李固爲三公子躬步以驢負書從師
墨子曰墨子南使衛載書甚多強唐子見而怪之對曰昔
周公曰朝讀書夕見七十二士相天下猶如此吾安敢廢
此也
晉書曰張華無餘財唯文史溢几篋徙居載書三十車也
焚書
史記曰秦始皇二十二年令天下敢有藏詩書百家語者
悉詣守尉燒之下三十日不燒黥爲城旦所不禁醫藥卜
筮種樹之書耳
風俗通曰董卓盪覆王室天子西移所載書七十車遇雨
道難分半投弃即於處燒燔麋爲灰穢
淮南子曰王壽負書而行見徐憑曰事者應變而動書者
言之所出智不籍書王壽乃焚其書而舞也
三國典略曰初侯景來旣送東宫妓女尚有數百人景乃
分給軍士夜於宫中置酒奏樂忽聞火起衆遂驚散東宫
圖籍數百厨焚之皆盡初太子夢作秦始皇者云此人復
欲焚書旣而見爇夢則驗焉
又曰周師䧟江陵梁王知事不濟入東閣竹殿命舍人高
善寳焚古今圖書十四萬卷欲自投火與之俱滅宫人引
衣遂及火滅盡并以寳劒斫柱令折歎曰文武之道今夜
窮矣
太平御覽卷第六百十九
