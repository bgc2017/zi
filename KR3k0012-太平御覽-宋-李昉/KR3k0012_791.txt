太平御覽卷第七百九十一四夷部十二
南蠻七
西南夷夜郎滇卭
莋嶲冉駹白馬
白狼夷禪國牂牁濮
尾濮木綿濮文面濮析腰濮
赤口濮黑𤏡濮朱提昆弥
面㸑東女國
西南夷
梁祚魏國統曰西夷土有異犀三角夜行如大炬火照數
十步或時解脫則藏於深密之處不欲令人見之王者貴
其異以爲簪札消除凶逆
又曰西南夷有大湖名曰禁水水中有毒氣中有物嘖嘖
作聲射中木石則破裂中人則死其俗名曰鬼彈聞聲巳
至不可得見故也
郭義恭廣志曰建寧郡其氣平冬不極寒夏不極暑盛夏
如此五月盛冬如此九月天下之異地海内唯有此按月
令記五氣中之位宜在西南如此豈當土行之方戊巳之
域乎
夜郎
漢書曰南夷君長以十數夜郎最大漢武帝建元六年太
行王恢擊東粤因兵威使番陽令唐蒙風曉南粤南粤食
蒙蜀枸醬(枸音矩)蒙問所從來曰道西北牂牁江江廣數里
出番禺城下蒙歸至長安問蜀賈人獨蜀出枸醬多持竊
出市夜郎夜郎者臨牂柯江江廣百餘步足以行船南粤
以財物役属夜郎西至桐師然亦不能臣使也蒙廼上書
曰竊聞夜郎所有精兵可得十萬浮船牂柯出不意此制
粤一竒也誠以漢之強巴蜀之饒通夜郎道爲置吏甚易
上許之乃拜蒙中郎將將千人從巴莋關入遂見夜郎侯
多同(多同其侯名)厚賜諭以威德約爲置吏使其子爲令夜郎
旁小邑皆貪漢繒帛以爲漢道險終不能有也乃且聽蒙
約還報乃以爲犍爲郡發巴蜀卒治道自𤏡道指牂柯江
蜀人司馬相如亦言西夷卭莋可置郡使相如以中郎將
往諭皆如南夷爲置一都尉十餘縣屬蜀後數歲道不通
士罷餓餧離暑濕死者甚衆西南夷又數反發兵興擊耗
費亡功上患之使公孫弘往視問焉還報言其不便上許
之罷西夷獨置南夷兩縣一都尉稍令犍爲自保就(令自保守)
(且脩成其郡縣也)夜郎侯始倚南粤南粤(反巳)滅還誅反者夜郎遂
入朝上以爲夜郎王
又曰昭帝始元中牂柯談指同並等二十四邑凢三萬餘
人皆反(並音伴談指同並後皆爲縣属漢牂柯郡)遣水衡郡都尉發蜀郡犍爲
兵擊破之後姑繒葉榆人復反鈎町侯亡波率其人擊之
有功漢立亡波爲釣町王至成帝河平中夜郎王興與鈎町
王禹漏卧侯俞(漏卧侯邑名後爲縣属牂柯)更舉兵相攻牂柯大守請
發兵誅興等議者以道遠不可擊遣太中大夫張匡持節
和解並不從杜欽說王鳳曰張匡和解蠻夷王侯王侯不
從不憚國威其效可見恐議者選耎復守和解(選耎怯不前之意也)
(選音息兖反耎音人兖反)太守察動静有變迺以聞如此則復曠一時
(曠空也一時三月言空廢一時不早發兵也)王侯得收獵其衆申固其謀
黨助衆多各不勝忿必相殄滅自知罪成狂勃守尉(言起狂勃)
(心而殺守尉)遠藏温暑毒草之地雖有孫吴將賁育士若入水火
往必焦没智勇俱亡所設施屯田守之費不可勝量宜因其
罪惡未成疑漢加誅隂勑旁郡守尉練士馬大司農先
調穀積要害處(調發也要害者在我爲要於敵爲害也調音徒釣切)選任職太守往
以秋凉時入誅其王侯尤不軌者即以爲不毛之地亡用之
人聖王不以勞中國(即猶草也不毛言不生草木也)宜罷郡放弃其民絶
其王侯勿復通如以先帝所立累代之功不可隳壞亦宜
因其萌芽早断絶之及巳成形後師興則萬姓被害矣鳳
於是薦陳立爲牂柯太守立至牂柯迺從吏數十人出行無
何召興將數千人出往立數責因断興頭出曉其衆皆釋
兵降(釋解也)興子耶務收餘兵迫脅旁二十邑反立又擊平
之
後漢曰夜郎者初有女子浣於遯水有三節大竹流入足
間聞其中有號聲剖竹視之得一男子歸而養之及長有
才武自立爲夜郎侯以竹爲姓武帝平南夷夜郎侯迎降
天子賜其王印綬後遂殺之夷獠咸以竹王非血氣所生
甚重之求爲立後牂柯太守吴霸以聞天子乃封其三子
爲侯死配食其父今夜郎縣有竹王神是也
滇
漢書曰南夷君長其西靡莫之屬以十數滇地最大皆椎
髻耕田有邑聚楚威王時使將軍莊蹻將兵循江上巴
黔中以西莊蹻至滇池地方三百里旁平地肥饒數千里
以兵威定屬楚欲歸報會秦擊奪楚巴黔中郡道塞不通
因迺以其衆王滇變服從其俗以長之秦時嘗破略通五
尺道漢元狩中天子乃令王然于柏始昌吕越人等十餘
軰間出西南夷指求身毒國至滇滇當羌乃留爲求道(師古曰當)
(羌滇王名)四歲餘皆閉昆明莫能通滇王與漢使言孰與我大及
夜郎侯亦然各自以一州主不知漢廣大使者還因盛言滇
大國足事親附(師古曰可專事招來之令其親附也)天子注意焉及南粤巳
滅乃使王然于以兵威風諭滇王入朝滇王有衆數萬人
其旁東北勞深靡莫皆同姓相杖未肯聽(杖猶倚也相依倚爲援而不聽滇王入朝)
(也)勞莫數侵犯使者吏卒元封二年天子發巴蜀兵擊滅
勞深靡莫以兵臨滇滇王始首善以故弗誅滇王離西夷
舉國降請置吏入朝於是以爲益州郡賜滇王印復長其
民西南夷君長以百數獨夜郎滇受王印滇小邑也最寵
焉
後漢書曰滇郡有池周回二百餘里水源深而末更淺狹
有似倒流故謂之滇池河土平敞多出鸚鵡孔雀有塩池
田漁之饒金銀畜産之冨人俗豪俠居官者皆冨及累代
及王莽政亂益州郡夷棟蚕若豆等起兵殺郡守越嶲姑
復夷人大牟亦皆叛莽遣寧始將軍廉丹發巴蜀吏人卒徒
十萬擊之連年不尅而還以廣漢文齊爲太守群夷始得其
和及公孫述據益土齊固守拒險聞光武即位乃聞道遣
使自聞蜀平徵爲鎮遠將軍封成義侯於道卒詔爲起祠
堂郡人立廟祠之
又曰建武十八年夷渠帥棟蚕與姑復挵㨂揲榆連然滇
池建怜昆明諸種反叛遣武威將軍劉尚發卒擊之尚軍
渡瀘水入益州界群夷皆弃壘奔走尚進軍連戰皆破之
追至不韋(孫盛蜀譜曰初秦徙吕不韋子弟宗族於蜀漢武開西南夷置郡縣徙吕氏以充之因置不韋)
(縣)斬獲甚衆諸夷悉平
又章帝元和中蜀郡王阜爲太守政化尤異有神馬四疋
出滇池中
蜀志曰後主建興二年諸葛亮率衆南征所戰皆捷孟獲
者爲夷所服募生致之旣得使觀於營陣之間問曰此軍
何如獲曰不知虚實故敗定易勝耳亮縱之使更戰七擒
而亮猶遣獲獲止不去曰公天威也南人不復反矣遂至
滇池南中皆平
卭
漢書曰自滇以北君長以十數卭都最大皆椎髻耕田有
邑聚
後漢書曰卭都夷者武帝開以爲卭都縣無幾而地䧟爲
汙澤因名爲卭池南人以爲卭河其後復反叛元鼎六年
漢兵自越嶲水伐平之以爲越嶲郡其郡土地平原有稻
田俗多遊蕩而喜謳歌略與牂柯相類豪帥放縱難得制
御王莽時郡守枚根(枚根太守姓名也)調卭人長貴以爲軍侯更
始二年長貴攻殺根自立爲卭榖王至光武因就封之授
越嶲太守印綬後劉尚擊益州夷路由越嶲長貴聞之疑
尚旣定南邊威法必行巳不得自放縱即聚兵招呼諸君
長多釀毒酒欲先以勞軍因襲擊尚尚知其謀即分兵先
據卭都遂掩長貴誅之徙其家属於成都
又曰安帝時永昌益州蜀郡夷(並今雲南郡也)皆叛衆十餘萬破
壞二十餘縣益州刺史張喬乃遣從事楊竦將兵至楪榆
破之渠帥三十六種皆來降附竦因奏長吏姦猾侵犯蠻
夷者九十人皆减死論
又曰永平中卭都太守巴郡張翕政化清平得夷人和在
郡十七年卒夷人愛慕如喪父母蘇祁斯人叟二百餘人
齎牛羊送喪至翕本縣起墳祭祀詔書嘉美爲立祠堂後
夷人反亂天子以翕有遺愛乃拜其子湍爲太守夷人歡
喜皆奉迎道路曰郎君儀貌類我府君後湍頗失其心有
欲叛者諸夷耆老相曉語曰當爲先府君故遂得以安
南中八郡志曰卭河縱廣二十里深百餘丈多大魚長一
二丈頭持大遥視如載鐵釜狀
李膺益州記曰卭都縣下有一老姥家貧孤獨每食輙有
小蛇頭上戴角在床間姥憐飴之後稍長大遂長丈餘令
有駿馬蛇遂吸殺之令因大忿恨令姥責出蛇母云在床
下令即掘地愈大而無所見令遷怒殺姥蛇乃感人以靈
言嗔令何殺我母當爲母報讎此後每夜輙聞若風四十
許日百姓相見咸驚語汝頭郍忽戴魚是夜方四十里與
城一時俱䧟爲湖土人謂之爲䧟河唯姥宅無恙訖今猶
存漁人採捕必依止宿每有浪輙居宅側恬静無他風静
水清猶見城郭樓櫓畟然(畟音測)今水淺時土人没水取得
舊木堅貞光黑如漆好事者以爲枕相贈焉
莋
漢書曰自嶲以東北君長以十數莋都最大其俗或土著
或移徒
後漢書曰莋都夷者武帝所開以爲莋都縣其人被髮左
袵言語多好譬類居處略與汶山夷同土出長年神藥仙
人山圖所居焉元鼎六年以爲沉黎郡至天漢四年并蜀
爲西部置兩部尉一居旄牛主徼外夷一居青衣主漢人也
嶲
漢書曰桐師以東北至葉榆名爲嶲昆明編髮隨畜遷徙
無常處無君長地方可數千里
永昌郡傳曰越嶲郡在建寧西北千七百里治江都縣自
建寧高山相連至川中平地東西南北八千餘里郡特好
桑蠶宜黍稷麻稻梁
冉駹
漢書曰自荏以東北君長以十數冉駹最大其俗或着土
或移徙
後漢書曰冉駹夷者武帝所開元鼎六年以爲汶山郡(今蜀)
(郡西北通化郡地也)至宣帝地節三年夷人以立郡賦重帝乃省并
蜀郡爲北部都尉其山有六夷七羌九氐各有部落其王
侯頗知文書而法俗嚴重貴婦人黨母族死則燒其尸土
氣多寒雖在盛夏冰猶未釋皆依山居止累石爲室高者
至十餘丈爲卭籠(今彼土夷人呼爲雕)又土地剛鹵不生穀粟麻菽
唯以夌爲資而宜畜牧有旄牛無角一名犝牛肉重千斤
毛可爲毦(犝徒冬切毦音貳)出名馬有羺羊(羚音靈)可療毒又有食
藥鹿鹿麑有胎者其腸中糞亦療毒疾又有五角羊麝香
輕毛毼鷄猩猩其人能作旄氈班罽青頓毞毲羊羧之屬
(青頓毲羧並未詳字書無二字)特多雜藥地有鹹土煑以爲塩麡羊牛馬
食之皆肥(麡音子兮切)其西又有三河槃于虜北有黃石北地
盧水胡其表乃爲徼外後靈帝時復分蜀郡北部爲汶山郡
白馬
漢書曰蜀之西冉駹以東北君長以十數白馬最大皆氐
類也
後漢書曰白馬氐者武帝元鼎中分開廣漢西部合以爲武
都土地險阻有麻田出名馬牛羊&KR0238;密氐人勇戅抵冒貪
貨死利居於河池一名仇池方百頃四面斗絶數爲邊宼
郡縣討之則依固自守元封三年氐人反叛遣兵破之昭
帝元鳳中氐人復叛執金吾馬適建(姓馬適名建)等將三輔太
常徙討破之建武初氐人悉附隴蜀反隗囂滅其酋豪乃
背公孫述降漢馬援上復其王侯君長賜以印綬後囂族
人隗茂反殺武都太守氐人大豪齊鍾留爲種類所敬信威
服諸豪與郡丞孔奮繫茂破斬之
白狼夷
後漢書曰永平中益州刺史梁國朱輔好立功名慷慨有
大略在州數歲宣示漢德威懷遠夷自汶山以西前代所
不至正朔所不加白狼槃木唐菆等百餘國戶百三十餘
萬口六百萬以上舉種奉貢稱爲臣僕輔上䟽曰臣聞詩
云被狙者歧有夷之行傳曰歧道雖僻而人不遠詩人誦
詠以爲符驗今白狼王唐菆等慕化歸義作詩三章路經
卭來山太零高坂峭危峻險百倍歧道繦負老幼若歸慈
母遠夷之語辝意難正草木異種鳥獸殊類有犍爲郡掾
田恭與之習狎頗曉其言臣輙令訊其風俗譯其辝語今
遣從事史李陵與恭護送詣闕并上其樂詩昔在聖帝舞
四夷之樂今之所上庶備其一帝嘉之事下史官錄其歌焉
(東觀記載其歌并載夷人之本語並重譯訓語爲華言令范史所載者是也)至和帝永元十二年
旄牛徼外白狼樓薄蠻夷王唐繒等遂率種人十七萬口
内属
樿國(音檀)
後漢書曰和帝永元九年樿國王雍由調遣使重譯奉國
珍寳和帝賜金印紫綬安帝永寧初復遣使朝賀獻樂及
幻人能變化吐火自支解易牛馬頭又善跳丸數乃至千自
言我海西人海西即大秦也禪國西南通大秦明年元會安
帝作樂於庭封雍由調爲漢大都尉賜印綬金銀綵繒各有差
牂柯
後漢書曰初楚頃襄王時遣將莊豪從沆水伐夜郎軍至
且蘭㭬船於岸而步戰旣滅夜郎因留王滇池以且蘭有
㭬船牂柯處乃改其名爲䍧柯(異物志曰牂柯擊船戕也)牂柯地多兩
潦俗好巫鬼禁忌寡畜生又無蠶桑故其郡最貧句縣
有桄榔木可以爲麵百姓資之又曰公孫述時牂柯大
姓龍傳尹董氏與郡功曹謝暹保境爲漢乃遣使從番禺
江奉貢(番禺江今南海郡)光武嘉之並加褒賞桓帝時郡人尹珍自
以生於荒裔不知禮義乃從汝南許慎應奉受經書學成
還鄕里教授自是南域始有學焉永昌郡傳曰牂柯郡在
建寧東北千二百里處所險峻率皆高山而少平地
唐書曰牂柯蠻首領亦姓謝氏其地北去兖州一百五十里
東至辰州二千四百里南至交州一千五百里西至昆明九
百里無城壁散爲部落而居土氣欝熱多霖雨稲粟再熟
無傜役唯征戰之時乃相屯聚刻木爲契其法劫盗者三倍
還贓殺人者出牛馬三十頭乃得贖死以納死家風俗物産略
與東謝同其首領謝龍羽大業末據其地勝兵數萬人
又曰武德三年牂柯蠻首領謝龍羽遣使朝貢授龍羽牂
州刺史封夜郎郡公貞觀四年復朝貢開元十年大酋長
謝元齊死詔立其嫡孫嘉藝襲其官封二十五年大酋長
趙君道來朝獻方物元和三年五月勑自今巳後委黔南
觀察使差本道軍將充押領牂柯昆明等使四年正
月遣使來朝是月遣中使魏德和領其使并賷國信物降
璽書賜其王焉自後朝貢不絶
臨海異物志曰桄榔木生牂柯外皮有毛似栟櫚而散生
其木剛作鋤利如䥫中更利唯中焦根乃致敗耳皮中有
似檮稻米片又似麦麵作餅餌廣志曰桄榔樹大四五圍長
五六丈洪直旁無枝條其㒹生葉不過數十似授葉破其木
肌堅難傷入數寸得麵赤黃密緻可食
濮
周書會曰卜人丹沙云西南之蠻丹沙所出按卜人盖今
之濮人也
又曰陽令伊尹爲四方獻令伊尹曰臣請正南歐隑(五來切)
柱國指子陸童百濮九箘請今以珠璣瑇琩象齒文犀翠
羽&KR1642;鶴短狗爲獻
永昌郡傳曰雲南郡在建寧南四十五里治雲南縣亦多
夷濮分布山野千五百人女大小蹲踞道側皆持數種器
杖時宼鈔爲郡邑之害
尾濮
永昌郡傳曰郡西南千五百里徼外有尾濮尾若龜形長
三四寸欲坐輙先穿地空以安其尾若邂逅誤折尾便死
男女長各隨宜野會無有嫁娶猶知識母不復别父俗云
貸老相食則此濮也古人所說非目見也
扶南土俗傳曰枸利東有蒲羅中人人皆有尾長五六寸
其俗食人按其地並西南蒲羅盖尾濮之地名
梁祚魏國統曰西南有夷名曰尾濮其地出瑇琩犀象珠
璣金銀葛越桂木人皆蠻夷重譯乃通也
木綿濮
郭義恭廣志曰木綿濮土有木綿樹多葉又房甚繁房
中綿如蚕所作其大如捲(音拳)
文面濮
廣志曰文面濮其俗劖面而以青畫之(劖音讒)
折腰濮
廣志曰折腰濮其俗生子皆折其腰
赤口濮
廣志曰赤口濮在永昌南其俗折其齒劖其脣使赤又露
身無衣服
墨𤏡濮
廣志曰墨𤏡濮在永昌西南山居耐勤苦其衣服婦人(以一)
幅布爲裙或以貫頭丈夫以榖皮爲衣其境出白蹄牛犀
象武魄金銅華布
朱提
永昌郡傳曰朱提郡在(犍爲)南千八百里治朱提縣川中縱
廣五六十里有大泉池水湏名千湏池又有龍池以灌漑
種稻與𤏡道接時多援郡取鳴嘯於行人徑次聲聒人耳
夷分布山谷間食肉衣皮雖有人形禽獸其心言語服飾
不與華同有堂狼山山多毒草盛夏之月飛鳥過之不能
得去
又曰建寧郡朱提之東南六百里土氣和適盛夏之月熱
不鬱述猛冬時寒慘慄
又曰末昌郡在雲南西七百里郡東北八十里瀘倉津此
津有鄣氣往以三月渡之行者六十人皆悉悶亂毒氣中
物則有聲中樹木枝則折中人則令奄然青爛也
又曰興古郡在建寧南八百里郡領九縣縱經千里皆有
瘴氣蒜榖雞豚魚酒不可食皆食啖病害人郡北三百有
盤江廣數百步深十餘丈此江有毒瘴九縣之人皆号曰
鳩民言語嗜慾不與人同鳩民咸以三尺布角割作兩䄡
不復加鍼縷之功也廣頭着前狹頭覆後不盖其形與祼
身無異
昆弥國
唐書曰昆弥國一曰出昆明西南夷也在㸑之西洱河爲
界即葉榆河其俗與突厥略同相傳云與匈奴本是兄弟
國也漢武帝得其地入益州部其後復絶諸葛亮定南中
亦所不至武德四年嶲州治中吉弘使南寧因至其國諭
之至十二月遣使朝貢貞觀十九年四月右武侯將軍梁
建方討蠻降其部落七十二戶力九千三百
西㸑
唐書曰西㸑方南寧之渠帥也自云本河東安邑人也(七世)
祖仕晉爲南寧太守属中國亂遂王蠻夷梁元帝時南寧
州刺史徐文盛徵詣荆州有㸑瓉者遂據南寧之地延袤
二千餘里俗多華民饒駿馬明珠犀象瓉死有二子震翫
分統其衆隋開皇初遣使朝貢文帝遣韋世冲將兵鎮之
析置恭州恊州昆州未幾復叛後遣史萬歲擊之所至皆
破踰西洱河臨滇池而還翫懼而來朝文帝誅之諸子没
爲官奴不收其地因與中國絶高祖受禪拜翫子弘逹爲
昆州刺史令持其父屍歸葬本鄕益州叚綸又遣俞大施
至南寧諭其部落悉來歸𣢾自是朝貢不絶
東女國
唐書曰東女國西羌之別種以西海中復有女國故稱東
女焉俗以女爲王東與茂州党項接東南與雅州接隔羅
女蠻及白狼夷其境東西九日行南北二十日行有大小
八十餘城王所居名康延川中有弱水南流用牛皮爲船
以渡四萬衆勝兵万餘人散在山谷女王号爲賓就有
女官曰高覇平議國事在外官僚並男夫爲之其王侍女
數百人五日一聽政令王若死國中多歛金錢動至數万
更於王族求令女二人而立之大者爲王其次爲小王若
大王死即小王嗣立或姑死而婦継無有簒奪其所居皆
起重層屋王至九層國人至六層其王服青毛緌裙下領
衫上披青袍其䄂委地冬則羔裘飾以紋錦爲小鬟髻飾
之以金耳垂璫足履索&KR1919;俗重婦人而輕丈夫文字同於
天竺以十一月爲正
又曰東女國其俗每至十月令巫者齎肴詣山中散糟夌
於空大呪呼鳥俄而有鳥如雞飛入巫者之懷因剖腹而
視之每有一榖來歲必登若有霜雪必多災異其俗信之
名爲鳥卜其居喪服飾不改爲父母則三年不櫛沐貴人
死者或剥其皮而藏之内骨於缾中楺以金屑而埋之國
王將葬其大臣親属殉死者數十人隋大業中蜀王秀遣
使招之拒而不受(武德中女王國歛臂鈐湯)湯傍氏始遣使貢方物高
祖厚資遣之
又曰垂拱二年東女國王歛臂遣大臣湯劒石來朝仍請
官号則天冊拜歛臂爲左玉鈴衛將軍仍以瑞錦製蕃服
以賜之天授三年其王俄琰兒來朝開元二十九年十二
月其王趙曳夫遣子獻方物命有司宴于曲江令宰臣巳
下同宴又封曳夫爲歸昌王賜其子帛放還復以男子爲
王貞元九年七月其王湯立悉與寄隣國王董卧度白狗國
(王羅陁忽逋租國王弟鄧吉知南水國蘇唐磨咄覇國王董藐)蓬各率其種落詣劒南西川内附
其哥隣等國皆散居山川弱水王即國初女國之弱水部落
其悉董國在弱水西故亦謂之弱水西悉董王舊皆分隷
邊郡祖父例授將軍中郎果毅等官自中原多故皆爲吐
番所役属其部大者不過三二千戶各置縣令十數人理
之土有絲絮歲輸於吐蕃至是悉與之同盟相率献𣢾兼
賫天寳中國家所賜官告共三十九通以進西川節度使
臯處其衆於維覇保等州給以種粮耕牛咸樂生業立悉
等數國王自來朝召見於麟德殿授官賞各有差︻卷終
