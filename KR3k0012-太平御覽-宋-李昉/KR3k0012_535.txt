太平御覽卷第五百三十五
禮儀部十四
庠序釋奠(立廟附)養老
庠序
禮記王制曰有虞氏飬國老於上庠養庶老於下庠夏后
氏養國老於東序養庶老於西序殷人養國老於左學養
庶老於右學周人養國老於東膠養庶老於虞庠
又學記曰古之教者家有塾黨有庠術有序國有學(術當爲遂)
(萬二千五百家爲遂也)
五經通義曰三王教化之宫揔名爲學夏爲學校校之言
教也殷爲庠周爲序周家又兼用之故鄕爲庠里爲序家
爲塾
白虎通曰鄕曰庠里曰序庠者禮義也序者序長幼也
漢書曰鄕序庠置孝經師一人
又儒林傳曰三代之道鄕里有教夏曰校殷曰庠周曰序
所以勸善懲惡也
南史曰梁武帝脩建庠序別開五館其一館在袁憲宅西
憲常招引諸生與之談論新義出人意表同軰咸嗟服焉
釋奠(立廟附)
禮記月令仲春曰是月也命樂正習舞(爲將釋奠)上丁釋奠於
國學(釋謂置也謂置牲幣之奠於文宣王)天子及公卿諸侯大夫親往視之
(觀其禮也)命有司上戊釋奠於太公廟(亦用牲幣之奠)
又月令仲秋曰是月也命樂正習吹(春夏尚舞秋冬尚吹習之爲將釋奠)上
丁釋奠於國學天子乃率公卿諸侯大夫親往視之(禮儀同仲)
(春)是月也命有司上戊釋奠於太公廟(禮儀同仲春)
又文王世子曰凡始立學必先釋奠于先聖先師及行事
必用幣天子親學大昕鼓懲所以警衆也
晉書禮志曰昔武王入殷而封先代之後蓋追思其德也
孔子大聖終於陪臣未有封爵至漢元帝時孔霸以帝師
號襃成侯奉孔子後魏黃初三年以議郎孔羡爲宗聖侯
奉孔子祀魏齊王正始二年使太常釋奠以太牢祀孔子
於辟雍以顔回配
宋書禮志曰魏齊王正始中每講經使太常釋奠先聖先
師於辟雍晉惠帝明帝之爲太子及愍懷太子講經竟並
親釋奠於太學太子進爵於先師中庶子進爵於顔淵成
穆孝武三帝亦皆親釋奠
又禮志曰元嘉二十二年太子釋奠採晉故事官有其注
祭畢太祖親臨學宴會太子以下悉預
唐六典曰仲春上丁釋奠于孔宣父以顔回配焉其七十
二弟子及先儒並從祀仲秋之月亦如之仲春上戊釋奠
于齊太公以留侯張良配焉仲秋之月亦如之凡州縣皆
置孔宣父廟以顔回配仲春上丁州縣官行釋奠之禮仲
秋上丁亦如之
唐書曰開元七年十一月以貢舉人將謁先師質問疑義
敕曰皇太子及諸子雖年未志學而道在尊師宜行齒胄
禮
又曰開元七年皇太子入國學行齒胄禮謁先聖皇太子
初献其亞献終献並以胄子常侍禇无量開講孝經及禮
記文王太子篇
又曰歸崇敬議春秋釋奠文宣王祝板御署北面揖以爲
其禮太重按大戴禮師尚父授周武王丹書武王東面而
立今置祝板請准武王東面之禮輕重庶得其中晉博士
成洽議曰釋奠奉先師唯皇太子業終乃禮不然則廢
晉尚書大事曰尚書符太常曰按洛陽圖宫南自有太學
國子辟雍不相預也捨辟雍以太學辟雍便爲無事虚誕
漢魏舊事皆言釋奠祠先聖於辟雍未有言太學者又咸
和中成皇帝釋奠於中堂之前臺中故事亦曰辟雍是爲
漢魏之世初自兩立至釋奠便在辟雍猶存今廢辟雍而
立二學中興以來相違太常王彪之荅魏帝齊王使有司
釋奠於辟雍此是魏之大事非晉書舊典太始元康釋奠
太學不在辟雍太始五年元康五年二行饗禮皆於辟雍
不在太學是則釋奠於太學行饗於辟雍有晉巳行之准
也中朝有辟雍猶在太學况無辟雍唯有太學更當不在
太學乎宰相從太常所荅
晉范堅書問馮懷曰漢氏以來釋奠先師唯仲尼不及公
且何也馮荅曰若如來談亦當憲章堯舜文武豈唯周旦
乎
摯虞釋奠頌曰如彼泉流不盈不運講業旣終禮師釋奠
升觴折爼上下惟善邕邕其來肅肅其見
立廟附
鍾離意别傳曰意爲魯相脩孔子廟孔子教授堂下牀首
有懸甕意召守廟孔訢問曰此何等甕訢曰夫子甕背有
丹書自夫子亡後無敢發者意乃發索得書焉
宋書禮志曰晉清河人李遼表曰亡父先臣回綏集邦邑
歸誠夲朝以太元十年遣臣奉表路經闕里過覲孔廟庭
宇傾頽䡄式頽圯萬世宗匠忽焉淪廢仰瞻俯慨不覺涕
流旣逵京輦表求興復聖祀脩建講學至十四年奉被明
詔採臣鄙議勑兖州魯郡准舊營飾
北齊書曰天保元年詔封崇聖侯邑一百戶以奉孔子之
祀并下魯郡以時脩治廟宇務盡襃崇之至
唐書曰武德中制祠典釋奠於太學以周公爲先聖孔丘
配饗房玄齡及朱子奢議云公旦尼父俱是聖人庠序置
奠夲緣夫子故魯宋至於梁陳爰及隋大業故事皆以孔
丘爲先聖顔回爲先師歷代所行古今通允請停祭周公
升夫子爲先聖以顔回配饗
又曰上元中制曰定禍亂者必先於武德極生靈者諒在於
師貞周武創業克寧區夏惟師尚父實佐興王况德有可
師義當禁暴稽諸古昔爰崇典禮太公望可追封爲武成
王有司依文宣王置廟擇古今名將置亞聖及十哲享祭
之典一同文宣
又曰開元十九年始於兩京置齊太公廟以張良配上元
初特加封太公爲武成王以歷代名將從其祀然有其制
而未之行祠宇日荒至是宰臣盧𣏌京兆尹盧甚以盧者
齊之裔乃鳩其裔孫若盧崔丁吕之族合錢以崇飾之請
復舊典兼擇自古名將如孔門十哲皆配饗詔下史官乃
定張良穰苴孫武吴起樂毅白起韓信諸葛亮李靖李勣
配焉
養老
禮記祭義曰食三老五更於太學天子祖而割牲執醬而
饋執爵而酳所以教諸侯之悌也
蔡邕月令章句曰五更當爲五叟叟長老之稱也其字似
更書有轉誤嫂字女傍叟今皆以爲更矣
孝經援神契曰天子親臨辟雍尊事三老兄事五更三者
道成於三五者訓於五品言其能以善道改巳也三老五
更皆取有妻男女完具者
續漢書曰三老五更玉杖長九尺端以鳩爲飾鳩者不噎
之鳥欲老人之不噎也
華嶠後漢書曰熙平中天子引袁逢爲三老賜玉杖
應劭漢書曰天子父事三老兄事五更天子親割三公設
几九卿正履
魏志高貴鄕公詔曰夫養老興教三代所以樹風化垂不
朽也必有三老五更以崇至敬乞言納誨着在惇史然後
六合承流下觀而化宜妙㨂德行以充其選關内侯王祥
履仁秉義雅志淳固關内侯鄭小同温恭孝友師禮不忒
其以祥爲三老小同爲五更車駕親率群司躬行古禮焉
王隠晉書曰王祥字休徵魏帝高貴鄕公入學命祥爲三
老祥南面几杖以師道自居帝北面乞言祥於是陳明王
聖帝之䡄君臣政化之要俯以訓帝于時百辟卿士聞其
格言莫不砥礪
後魏書曰孝文帝以前司徒尉元爲三老前鴻臚卿游明
根爲五更皇帝再拜肅拜五更乞言畢乃賜步輓一乘詔
曰三老可給上公之禄五更可食九卿之俸
後周書曰高祖保定三年乃下詔集太保燕公爲三老
又曰武帝以太傅燕國公于謹爲三老賜延年杖太師宇
文護設几司寇豆盧寧正舄
又曰孝閔踐祚于謹以年老乞骸骨詔報不許有司宜斷
表啓遂詔謹爲三老有司具禮擇日又賜延年杖高祖幸
太學以食之三老入門皇帝迎拜門屏之間三老荅拜有
司設三老席於中楹南向太師晉公護升階設几於席三
老升席南面憑几而坐以師道自居大司寇楚公寧升階
正舄皇帝升立於斧扆之前西面有可進饌皇帝跪設醬
豆親祖割三老食訖皇帝又親跪受爵以酳有司徹訖皇
帝北面立訪道三老乃起立於席後皇帝曰猥當天下重
任自惟不才不知政治之要公其誨之三老荅曰木受繩
則正后從諫則聖自古明王聖主皆虛心納諫以知得失
天下乃安惟陛下念之又曰爲國之夲在守忠信是以古
人云去食去兵信不可失國家興廢莫不由之願陛下守
而勿失又曰治國之道必湏有法法者國之綱紀綱紀不
可不正在於賞罰若有功必賞有罪必罰則爲善者日益
爲惡者日止若有功不賞有罪不罰則天下善惡不分人
無所措手足矣三老言畢皇帝再拜受之三老荅拜焉禮
成而出
隋書曰後齊仲春令辰陳養老禮先一日三老五更齊於
國學皇帝進賢冠玄紗袍至辟雍入揔章堂列宫懸王公
巳下及國老名定位司徒以羽儀武賁安車迎三老五更
于國學並進賢冠玄服黑舄素帶國子生黑介幘青衿單
衣乘馬從之至皇帝釋劒執班迎於門内三老至門五更
去門十步則降車以入皇帝拜三老五更攝齋荅拜皇帝
揖進三老在前五更在後升自右階就筵三老坐五更立
皇帝升堂北面公卿升自左階北面三公授几杖卿正履
國老庶老各就位皇帝拜三老羣臣皆拜不拜五更乃坐
皇帝西向肅拜五更進珍羞酒食親祖割執醬以饋執爵
以酳以次進五更又設酒醴於國老庶老皇帝升御坐三
老乃論五孝六順典訓大綱皇帝虚躬請受禮畢而還又
都下及外州人年七十巳上賜鳩杖黃帽
太平御覽卷第五百三十五
