太平御覽卷第二十七
時序部十二
冬下
吕氏春秋曰冬之德寒寒不信其地不成剛地不成剛則凍
閉不開天地之大四時之化而猶不能以不信成物又况
人乎
周書時訓曰小寒十二月節鴈北鄕鴈不北鄕即臣不懷
忠鵲始巢鵲不巢即邊方不寧(又云一國不寧)野雞始雊野雞不
雊即國乃大水(又云不雊來年雷乃收聲)
又曰大寒十二月中雞始乳雞不乳即媱婦亂男鷙鳥厲
疾鳥不厲疾即國不除人水澤腹堅不腹堅即言無所從
梁元帝纂要曰冬日玄英亦曰安寧亦曰玄冬三冬九冬
天曰上天風曰寒風勁風嚴風厲風哀風隂風景曰冬景
寒景時曰寒辰節曰嚴節鳥曰寒鳥寒禽草曰寒卉黃草
木曰寒木寒柯素木寒條
又曰十月孟冬亦曰上冬亦曰陽月(此時純隂用事嫌其無陽故日陽月)十
二月季冬亦曰暮冬杪冬餘月暮節暮歲
風俗通曰夏宫冬律雨雹必降冬宫夏律雷必發聲夫音
樂至重所感者大故曰知禮樂之情者能作識禮樂之文
者能述
又曰趙仲讓爲梁冀從事中郎冬月坐庭中向日解衣捕
虱
又曰十月之應鍾何應者應也鍾者動也言萬物應陽而
動不藏也(論衡曰隂氣動於下而隂氣應之也)
又曰十二月律謂之大吕何大者太也吕拒也言陽氣欲
出其隂不許也吕之言拒也依即拒難之也〇太玄經曰
岡北方也冬也未有形也(岡無也未有形故爲岡也言冬萬物深藏黃泉)
莊子曰魯遽弟子曰我得夫子之道吾能冬㸑鼎而夏造
冰矣魯遽曰是直以陽召陽以隂召隂非吾所謂道也
又曰古者民不知衣服夏多積薪冬則焬之故命之曰知
生之民
又曰宋人有善爲不龜手之藥者世世以洴澼絖爲事吴
人有百金買不龜手之藥以說吴王越有難吴王使之將
令與越人水戰大敗越人裂地而封能不龜手一也或以
封或不免於洴澼絖則所用之異也(按絖古纊字絮也洴澼浣溧斫絮於)
(水中也洴扶經切澼普歴切)
太公金匱曰夏桀之時有芩山之水桀常以十月發民鑿
山穿陵通於河民諫曰孟冬鑿山穿陵是泄天氣發地之
藏天子失道後必有敗桀殺之朞年芩山崩爲大澤湯率
諸侯伐之
文子曰冬冰可折夏條可結
又曰國有飢者食不重味民有寒者冬不被裘與民同苦
樂即天下無哀民
列子曰瓠巴學琴於師襄當冬而叩徵絃以激蕤賓陽光
熾烈堅冰立散
孟子曰子産聽治國之政以其乘輿濟人於溱洧孟子曰
子産惠而不知爲政歲十一月徒杠(音江)成十二月輿梁成
民未病涉也(徒杠獨木小橋可通徒行與梁通車之橋十一月夏九月十二月夏十月)
鶡冠子曰斗柄北指天下皆冬
鄧析子曰爲君自當若冬日之陽夏日之隂萬物自歸莫
之使也恬卧而功自成優游而政自治豈在振目搤腕手
操鞭朴而後爲治歟
管子曰冬作土功發地藏則夏多暴雨秋霖不止
鄒子曰冬取槐檀之火
尸子曰冬爲信北方爲冬冬終也北方伏方也是萬物冬
皆伏貴賤若一美惡不伐信之至也
傳子曰夏令披裘冬令披褐雖有嚴令終不肯從者逆時
也
韓子曰帝堯之王天下冬月鹿裘
又曰管仲隰朋從桓公而伐孤竹春往冬返迷惑失道
管仲曰老馬可用也乃放老馬而隨之遂得道行山中無
水隰朋曰蟻冬居山之陽夏居山之隂蟻壤一寸而仞有
水乃掘地遂得水
荀卿子曰天不爲人之惡寒而輟其冬
淮南子曰以冬鑠膠以夏造冰天道無私就也無私去也
能者有餘拙者不足(言以非時鑠膠造冰難也成天道無私就無私去能行道者有餘不能者)
(不足)
又曰貧人冬則羊裘蔽體短褐不掩形而煬竈口冬日之
陽夏日之隂萬物歸之而莫使之然(冬日仁物歸陽夏日猛物歸隂非使之然)
(自如是之也)
又曰稷辟土墾草以爲百姓力農然不能使禾冬生豈其
人事不至哉其勢不可也
又曰孟冬之月招摇指亥㸑松燧火(改火也)
又曰冬爲權權者所以權萬物也
又曰閶闔風四十五日不周風至四十五日廣莫風至(坎卦)
(之風)不周風至則修宫室繕邊城(立冬節土功其始故治宫室繕修邊城備寇難也)
廣莫風至則閉關梁斷罰刑(象冬閉藏不通關梁也罰刑之凝者於是順時而决之)
又曰古之君人者其慘怛於民也國有飢者食不重味民
有寒者而冬不被裘(與同飢寒)冬伐薪蒸(大者日薪小者日蒸)以爲民資
(資用)
又曰北方水也其帝顓頊(顓頊黃帝之孫以水德王天下號曰高陽氏死託祀北方也)
其佐玄冥執權而治冬
又曰冬行春令泄(象春氣布散發泄也)行夏令旱(旱象陽炎)行秋令霧(秋氣)
(隂故亂霧)
又曰太隂理秋則欲修備繕兵(金德斷剛故修兵也)太隂理冬則欲
猛毅剛強(純陽閉固水澤冰故剛強)
又曰北方之極自九澤窮夏晦之極北至令正之谷(九澤北方)
(之澤夏大也晦暝也)有凍寒積冰雪雹霜霰漂潤群水之野顓頊玄
冥之所司者萬二千里(顓頊黃帝之孫也以水德王天下號爲高陽氏死爲北方水㯖之帝)
(其神玄冥者金天氏有適子曰昧爲玄冥師死祀爲主水之神也)
月令曰申群禁固閉藏修障塞繕關梁禁外徙斷罰刑守
門閭大搜客止交遊禁夜樂早閉晏開以索姦人巳得報
之必固天節巳幾刑殺無赦雖有盛尊之親斷以法度母
發藏毋釋罪(應隂殺也)
又曰十月失政四月草木不實(實長也)
語林曰羊稚舒冬日釀酒令人抱甕湏臾復易人速成而
味好
說苑曰衛靈公天寒鑿池宛春諫曰天寒起役恐怠民也
公曰寒乎春曰公衣狐裘坐熊席是以不寒民寒甚矣公
乃罷役
世說曰石崇爲客冬天設萍虀王愷乃密賄崇帳下都督
及御車人問所以對曰萍虀是搗韭根雜以麥苗耳
殷芸小說曰晉孝武帝即位時年十三四冬天晝日不着
複衣但着單絹裙衫五六重夜則累茵褥謝公云體宜令
有常陸下晝過冷夜過熱非攝養之術帝曰夜静故也謝
公歎曰上理不減先帝
崔鴻前趙錄曰王延九歲事母母冬月思生魚杖延流血
延尋汾河扣凌而哭得魚而饋母
山海經曰鍾山之神名曰燭隂(燭龍也是燭九月因名云)視爲晝暝爲
夜吹爲冬呼爲夏不飲不食不息息則爲風(息氣息也)身長千
里
地鏡經曰十二月中草木獨有枝葉垂者下有美玉
蔡邕月令章句曰冬終也萬物於是終也
崔寔四人月令曰十月農事畢五糓旣登家備儲畜乃順
時令也
祠令曰季冬藏冰仲春開冰並用黑牡秬黍祭司寒之神
於冰室其開冰加以桃弧棘矢設於神座
又曰七祀祀行以冬
漢桓譚新論曰太原民以隆冬不火食五月雖有疾病急
緩猶不敢犯爲介之推故也
漢崔寔政論曰僕前爲五原太守土地不知緝績冬積草
伏卧其中若見吏以草纏身令人酸鼻吾乃賣儲峙得二
十餘萬詣鴈門廣武迎織師使巧手作機乃紡以教民織
漢書于定國飲酒至數石不亂冬月治獄請讞飲酒益精
明
後漢書虞詡祖父經爲郡縣獄吏案法平正務存寬恕每
冬月上狀恒流涕隨之嘗稱曰東海于公高爲里門而其
子定國卒至丞相吾决獄六十年矣雖不及于公其庶乎
子孫何必不爲九卿耶故字詡昇卿
晉皇甫謐玄晏春秋曰余家貧晝則愍於作勞夜則甘於
寢寐以三時之務卷帙生塵篋不解緘唯季冬末纔得一
旬學𡭗
晉嵇康集序曰孫登於汲郡北山土窟中住夏則編草爲
裳冬則被髮自覆
論衡曰夫雲出於丘山降散則爲雨矣人見從上則謂之
天雨水冬日天寒則雨凝爲雪皆由雲氣發於丘山不從
天降集於地明矣
瑞應圖曰芝草常以六月生春夏紫秋白冬黑
曆義䟽曰小寒月之初氣也小極故曰小寒大寒月之中
氣也言十二月巳半隂氣大極故曰大寒
三輔决錄曰孫辰字允公家貧不仕居杜城中織箕爲業
明詩書爲郡公曹冬月無被有槀一束暮卧其中旦收之
會稽典錄曰盛吉爲廷尉每至冬月罪囚當断其妻執燭
吉持丹筆相向垂泣
齊民要術曰孟冬之月天氣上騰地氣下降天地不通閉
塞而成冬勞農以休息之(黨正屬民飲酒正齒位次序也)
荆楚歲時記曰十二月八日沭浴轉除罪瘴
于寳搜神記曰漢代十月十五日以豚酒入靈女廟擊筑
奏曰上絃之曲連臂蹋地歌赤鳳來乃巫俗也
皇覽塚墓記曰蚩尤塚在東郡壽張縣闞城中人常以十
月說云每有氣如匹綘自上屬下號曰蚩尤旗
獨異志曰晉武帝哭羊祐冬月涕泗交下凝鬚爲冰
慱物志曰宋國有田夫常衣黂緼僅以過冬曁春每自曝
於日不知天下之有廣厦奥室綿纊狐狢顧謂其妻曰負
日之暄人莫知者以獻吾君將有重賞
乙巳占曰人君當以冬時候辰星之政則辰星見伏以時
天子當以冬時賞死事䘏孤獨察阿黨謹盖藏修積聚坯
城郭戒門閭修鍵閉愼管籥固封疆備邊境防要害謹關
梁塞蹊徑飾喪紀不爲淫泆命伏藏之處講武習射御角
力戰事省婦事則辰星順行矣人君淫泆非道縱恣不禁
近習不䘏刑獄起衆發徵開池藏氣則辰星失行伏見不
常而有芒角則民多疾疫隨之以喪亡國不昌也人君以
冬時行春令則歲星之氣干之色青而君憂刑獄變動生
死不當地疎不密人乃流亡虫蝗爲災水泉咸竭民多疥
癘胎夭多傷國多固疾斷獄官凶以冬行夏令則熒惑之
氣干之色赤而小昧刑禍並起兵旱荐臻國多暴風方冬
不雪不寒氛霧冥昧雷迺發聲以冬行秋令則太白之氣
干之色白而必有野戰並作獄訟軍旅同時而興霜雪不
時小兵時起土地侵削四鄙入堡
輦下歲時記曰此月戶部奏大閱天下貢物於都堂其日
放朝宰相與百官皆赴戶部宴饌一時特盛開元中曾以
大閱一日貢物賜李林甫九州任土盡歸人臣之家國史
書其事也
晉陸機感時賦曰悲夫冬之爲氣亦何&KR0579;懔以蕭索天悠
悠而弥高霧鬱鬱而漠漠夜綿邈其難終日晼晚而易落
敷曾雲之萎蕤墜零露之揮霍寒冽冽而浸興風謖謖而
屢作(謖起也所六切)
陸雲歲暮賦曰淪重陽於潜戶徵積隂於司寒
袁宏北征賦曰于時天高地涸木落水凝繁霜夜灑勁風
晨興日曖曖其巳頽月亭亭而虚昇
鮑昭舞鶴賦曰窮隂殺節急景凋年涼沙振野箕風動天
巖巖苦霧皎皎悲泉冰塞長河雪滿群山旣而昏雰夜歇
景物澄廓星飜漢迴曉月將落感寒雞之早晨憐霜鴈之
違漠臨驚風之蕭條對流光之照灼
傳玄詩曰季冬時慘烈猛寒不可勝嚴風截人耳素雪墜
地凝林上飛霜起波中自生冰未夕結重衾崇朝不敢興
鮑昭登峴山詩曰孟冬十月交殺盛隂欲終風冽無勁草
寒甚有凋松軍并冰晝結士馬氈夜重晨登峴山首霜霧
凝未通
王褒歲暮詩曰歲晚悲窮侓他鄕念索除寂寞灰心盡推
殘生意餘産空交道絶財殫密戚疎空悲趙一賦還著虞
卿書
太平御覽卷第二十七
