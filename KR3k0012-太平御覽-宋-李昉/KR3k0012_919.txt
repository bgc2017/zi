太平御覽卷第九百一十九
羽族部六
鵝鴨鶩鳬
鵝
禮記内則曰舒鴈翠(鄭玄注曰翠尾舒鴈鵝也謂不利人)
爾雅曰鵱鷜鵝(郭璞曰今之野鵝)舒鴈鵝(郭璞曰出如舒鴈今江東呼&KR1391;音加)
廣雅曰鴐鵝野鵝也
吴志曰景帝有疾使巫視鬼欲試之乃殺一鵝埋之於苑
中架屋施床几以婦人服物着上乃使巫視之若能說此
家中婦形狀者加賞此巫視日竟晝夕無所道帝催問之
急乃曰實不見有鬼但見一頭白鵝在墓上所以不即白
疑是神鬼變化而作定無復改易不知何故景帝乃厚賜
之
晉書曰永嘉中洛陽東北步廣里地䧟有二鵝出焉一白
一蒼白者不能飛蒼者飛去董養字仲道歎曰昔有周時
盟會狄泉即此地也蒼胡白國象其可盡言乎
又曰劉毅家在京口酷貧嘗與鄕曲士大夫往東堂共射
時庾悅爲司徒右長史要府州僚佐出東堂毅巳先至遣
與悅相聞曰身並貧躓營一遊甚難君如意人無處不可
爲適豈能以此堂見讓曰悅素豪徑前不荅時衆人並避
唯毅留射如故悅厨饌甚盛不以及毅毅旣不去悅甚不
歡毅又相聞曰身今年未得子鵝豈能以殘炙見惠悅又
不荅及毅貴奏解悅都督將軍官深相挫辱悅不得志疽
發背少日而卒
宋書曰胡蕃爲高祖從事征廣固累月未拔忽有鳥如鵝
蒼黑色飛入高祖帳裏衆皆駭愕蕃起賀曰蒼黑色者戎
虜戎虜歸我大吉之祥也明旦攻城䧟之
又曰孔静居山隂宋武微時往候之静時寢夢人語曰天
子在門覺寤即遣人出看而帝適至静虚已接待乃留帝
宿夜設粥無鮭新伏鵝卵令煑以爲食賊平以静爲奮威
將軍
又曰劉暄初爲江夏王寳玄郢州行事執事過刻王妃索
煑肫帳下諮暄暄曰旦巳煑鵝不煩復此寳玄恚曰舅殊
無渭陽之情
齊書曰下彬禽獸决錄目云鵝性頑而慠盖比潘敞也
又曰桂陽之役朝庭周章詔檄久之未就高帝引江淹入
中書省先賜酒食淹素能飲啖食鵝炙垂盡進酒數升文
誥亦辦
南史曰何遠爲永康令人甚稱之太守王彬廵属縣諸縣
皆盛供帳以待焉至武康遠獨設糗水而巳彬去遠送至
境進斗酒隻鵝而別彬戲曰卿禮有遇陸納將不爲古人
所笑乎
三國典略曰庾信自建康遁歸江陵湘東王因賜妾徐氏
妾與信弟掞私通掞欲求之無致言者信庭前有一蒼鵝
乃繫書于鵝頸信視之乃掞啓遂題紙尾曰畜生乞汝
唐書曰元和十二年李愬襲蔡州兵至懸瓠城夜半雪甚
城旁有鵝鴨池愬令驚擊之以雜其聲
列子曰黃帝與炎帝戰以鵰鴈鵝爲旗幟
魯連子曰君鵝鴨有餘食士不足半菽
孟子曰仲子以兄之禄爲不義避兄離母處於陵他日歸
則有饋其兄生鵝者嚬曰惡用是鶂鶂者爲其母殺是
鵝與之食其兄自外至曰是鶂鶂肉也出而吐之(趙岐曰鶂鶂鵝聲也)
戰國策曰管燕得罪於齊王謂左右曰子孰能與我赴諸
侯乎左右莫對管燕連然流涕曰悲夫士何其易得而難
用也田需對曰士三食不得厭而君鵝鶩有餘食下宫曳
綺縠而士不得以爲緣且財者君之所輕死者臣之所重
君不肯以所輕與士而責之以所重事非士易得而難用也
異苑曰傅承爲江夏守有一雙鵝失之三年忽引導得三
十餘頭來向承家
秦記曰符殷食鵝炙知黑白之處人不信旣而試之果然
世說曰會稽有孤居老姥養一鵝鳴喚清長時王逸少爲
太守就求市之未得逸少乃携故親命駕共往觀之姥聞
二千石當來即烹以待之逸少旣至殊喪往意歎息弥日
俗記曰京下劉光禄飬好鵝劉後軍從京還鎮尋陽以一
雙鵝爲後軍別純蒼色頸長四尺許頭似龍此一雙鵝可
堪五萬自後不復見有此類
張鴻傳曰鴻爲慕容晃黃門初刑鴻不熟頥下生黃鬚三
根長寸餘乃遣出宫看鵝鴨
沈玄鵝賦序曰先大夫俞穎川者殊精意於善鵝求得駿
鵝類於張猛虎亦多好者于時有綠眼黃喙折翼頳頭然
經穎川之好者焦叔明以太康中得大蒼鵝從喙至足四
尺有九寸體色豊麗鳴聲驚人三年而爲暴犬所害惜其
不終故爲賦云
崔豹古今注曰夫鵝似鵠而大頸長八尺善闘好啖蛇
列異傳曰廬山左右常有野鵝數千爲群長老傳言嘗有
一狸食明日見狸喚於沙州之上如見繫縛
南越志曰化蒙縣祠山上有湖湖中有泉鵝如今野鵝弄
吭山泉故号爲泉鵝
兩京記曰淨影寺沙門慧遠講經初在鄕養一鵝常隨遠
聽經及遠入京留在寺晝夜鳴呼不止僧徒送入京至此
寺大門放之自然知遠房便入馴狎每聞講鍾即入堂伏
聽若聞汎說他事鳴翔而出如是六年忽哀叫庭宇不肯
入堂二旬而遠卒寺内有遠碑亦述其事
嶺南異物志曰南道之酋豪多選鵝之細毛夾以布帛絮
而爲被復縱撗納之其温柔不下於挾纊也俗云鵝毛柔
暖而性冷偏宜覆嬰兒而辟驚癎也
雲南記曰韋齊休使雲南屯城驛西牆外有大池斗門垂
柳夾蔭池中鵝鴨甚衆
幽明錄曰晉義熙中羌主姚略壞洛陽隂溝取塼得一隻
雄鵝並金色交頸長鳴聲聞九臯
臨海記曰郡東南有砶山高三百餘丈望之如雪山上有
湖古老相傳云金鵝之所集八挂所植下有溪金光煥然
又曰郡東有宴室山古老云越王時山上起望海舘山下
有湖湖中有金鵝飛魚
唐書曰貞觀二十年吐蕃遣其大臣禄東贊奉表曰聖天
子定四方日月所照之國並爲臣妾而高麗恃遠闕於臣
禮天子自領百萬渡遼致討隳城䧟陣指日凱旋奴纔聞
陛下發駕少選之間巳聞歸國鴈飛迅越不及陛下速疾
奴黍預子婿喜百常夷夫鵝猶鴈也故作金鵝奉獻其鵝
黃金鑄成高七尺中可實酒三斛
淮南子曰魯般墨子以木爲鵝而飛三日集而不可使爲
工也
唐書曰高祖義兵至河東隋將堯君素城守時圍甚急君
素乃爲木鵝置表於頸具論事勢浮之黃河下河陽守者
得之逹於東都越王侗見而歎息
鴨
爾雅曰舒鳬鶩也(郭璞曰鴨也)
廣雅曰鳬鶩鴨也
魏氏春秋曰司馬文王鎮許昌徵還擊姜維至京師帝於
平樂觀臨軍與左右小臣謀因文王辭劒之巳書詔文王
入帝方食粟優人雲午等唱曰青頭雞青頭雞者鴨也帝
懼不敢發景王因是謀廢帝
江表傳曰魏文帝遣使求闘鴨群臣奏宜勿與權曰彼在
諒闇之中所求若此豈可與言禮哉具以與使者
吴志曰建昌侯孫慮於堂前作鬪鴨欄頗施小巧陸遜正
色曰君侯宜勤覽經典用此何爲慮即毀之
陳書曰齊人渡江至玄武湖西北莫府山南我軍自覆舟
東移頓郊壇北與齊人對是時食盡調市人餽軍皆是麥
屑爲飯以荷葉褁而分給兵士皆困會文帝遣送米三千
石鴨千頭帝即炊米煑鴨誓申一戰將士及防身計粮數
臠人人褁飯嫓以鴨肉帝命衆軍蓐食攻之齊軍大潰
三國典略曰高德衆正相齊未誅之前家有赤鴨群行於
庭犬來逐遂成碎血
北史曰元善以高穎有宰相之具常言於上曰楊素麁疎
蘇威怯愞元胄元昊正似鴨耳可以付社稷者唯獨高穎
上初然之
唐書曰齊王祐太宗第五子好養鴨未反前忽有野狸入
籠中咬四十餘鴨皆斷其頭及敗同惡而誅者四十四人
抱朴子曰有白虎七變法取三月三日殺(虎血鴨血)等合和之
初生草似胡麻者生取其實合之可以移形易皃
西京雜記曰高祖旣作新豐并移舊社放犬羊雞鴨於通
途亦競識其家
傳子曰鴨足何以眅雞足何以盺眅吾不知也何况問
天地乎
金樓子曰海鴨大如常鴨班白文亦謂之交鳥
洞冥記曰武帝昇望月臺南端有三青鴨飛俄而下帝悅
之至夕鴨宿於臺端化爲三小童皆著青綺文𥜗各執鯨
文大錢五枚置帝几前
風俗通曰雞伏鴨卵鶵成入水雞母隨岸呼之鶵出而隨
母鴨雞異類能相隨也
博物志曰中諸藥毒巳死者取生鴨斷頭以鴨項内病者
口中得血三兩滴入喉中即蘇也
語林曰傅信貧母羸病恒驚悸信乃取雞鴨滅毛放承塵
上行落(地毋)轉恐怖
石崇金谷詩序曰吾有廬在河南金谷中去城十里有田
十頃羊二百口雞猪鵝鴨之属莫不畢備
尋陽記曰周訪與商人共入宫亭廟宿明起如厠見一白
頭翁訪逐之化爲雄鴨還舡欲煑之商人争看遂飛去
廣志曰野鴨雄者赤頭有距
蔡氏化清經曰水戰之鴨何必白纓盈俎之雞何必長鳴
新言曰譬猛虎浮水不如鳬鴨騏驎登木不如猿猴
太元經曰素嬰之鴨翰音之雞望視之兔白蹄之豕短喙
之狗脩頸之馬君子之皃何獨異耶
吴地記曰鴨城者吴王築城城以養鴨周數百里
笁法真登羅山䟽曰山上有神湖湖中有白鴨
嶺南異物志曰廣州浛洭縣金池黃家有養鵝鴨池嘗於
鴨糞中見麩金片遂多收掏之日得一兩緣此而致冨其
子孫皆爲使府劇職三世後池即無金黃氏力殫矣
鶩
說文曰鶩野鳬
春秋左傳曰公膳日雙雞饔人竊更之以鶩子尾怒
春秋繁露曰張湯問仲舒曰祠宗廟或以鶩當鳬可不對
曰鶩非鳬鳬非鶩愚以爲不可〇漢書王莽多事諸鬼用
三牲鳥獸三千餘種後不能備乃以雞當鴈鶩
東觀漢記曰馬援與兄子嚴敦書云學龐伯高不就猶爲
謹勑士所謂刻鵠不成尚類鶩者
說苑曰鶩無他心故庶人以爲贄
崔寔政論曰今下僣其上尊卑無別如使鷄鶩蛇頸龜身
五色紛麗亦可貴於鳳乎
唐子曰吾嘗會賓設樂天忽雲興繼以大雨有群鶩成列
飛翔而過此偶尔何異玄鸖二八也
廣志曰鶩生百卵一日再生有露華鶩以秋冬生卵並出
蜀晨鳬肥而耐寒宜爲矐
越地傳曰越人爲競渡有輕薄少年各尚其勇爲鶩没之
戲有至水底然後魚躍而出
鳬
毛詩曰將翶將翔弋鳬與鴈
又曰鳬鷖在涇公尸來燕來寧爾酒旣清爾殽旣馨公尸
燕飲福禄來成鳬鷖在沙公尸來燕來宜爾酒旣多爾殽
旣嘉公尸燕飲福禄來爲
韓詩外傳曰趙倉唐擊(爲魏)文侯太子擊使於外問太子曰
侯何好曰嗜晨鳬好北犬於是遣唐緤北犬奉晨鳬獻之
侯曰擊愛我知我所嗜好
莊子曰鳬脛雖短續之則憂
風俗通曰王喬者河東人爲葉令喬有神術每月朔望常
自縣詣臺朝帝怪其來數而不見車騎密令太史伺望之
言其臨至輙有雙鳬從東南飛來於是候鳬至舉羅張
之但得一雙履乃詔尚方侯視則四年中所賜尚書官属
履
楚辭曰寧與騏驥抗軛將與雞鶩争食乎寧卭卭若千里
之駒㲹㲹若水中之鳬
焦贛易林曰鳬舞鼓翼嘉樂尭德
李陵贈蘇武詩曰二鳬俱北飛一鳬獨南翔我當留斯館
子當歸故鄕
蘇武與李陵書曰乘雲附景不足以譬速晨鳬失群不
足以喻疾豈可因歸鴈以運粮託景風以餉軍哉
晉書張華傳曰人有得鳬鳥毛長三丈以示華華見慘然
曰此謂海鳬毛也出則天下亂
後周書曰初賀勝至關中自以年位素重見太祖不拜尋
而自悔太祖亦有望焉後從太祖宴于昆明池時有雙鳬
遊於池上太祖乃授弓矢於勝曰不見公射久矣請以爲
歡勝射之一發俱中因拜太祖日使勝得奉神武以討不
庭皆如此也太祖大悅自是恩禮日重勝亦盡誠推奉
周書曰太祖車駕幸城南園臨水亭見雙鳬争藻戲於池
面引弓射之一發而疊貫從官歡呼拜賀上命翰林繪
工寫之縑素
南越志曰化蒙縣祠山上有池池中有松鳬如今野鳬棲
息松間故俗謂松鳬
吴錄地理記曰石首魚至秋化爲寇鳬頭中有石
冢墓記曰闔閭冢中有玉鳬
廣州先賢傳曰頓琦至孝母喪感慕哀聲不絶致飛鳬白
鵝栖廬側見人輙去見琦而留
又曰丁密遭父艱致飛鳬一雙游廬旁小池見人則馴附
如家所畜後遭母喪密歸至所居一宿故雙鳬復游戲池
中
崔豹古今注曰鳬鴈常在海邊沙上食沙石皆消爛唯食
海蛤不消隨其糞出以爲藥倍勝餘者
蔡叔闘鳬賦曰冠綠葩以耀首綴素毛以點纓
太平御覽卷第九百一十九一
