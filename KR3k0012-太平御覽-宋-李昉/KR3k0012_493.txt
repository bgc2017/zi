太平御覽卷第四百九十三
人事部一百三十四
奢
說文曰奢張也反儉曰奢從大者言誇大於人也
毛詩曹蜉蝣刺奢也昭公國小而迫好奢而任小人將無
所依焉蜉蝣之羽衣裳楚楚蜉蝣之翼采采衣服
左傳曰丹桓公之楹刻其桷皆非禮也御孫諫曰臣聞之
儉德之恭也侈惡之大也先君有恭德而君納諸大惡無
乃不可乎
又曰襄公五年齊慶封來聘其車美叔孫曰豹聞之服美
不稱必以惡終美車何爲
又曰吴師在陳楚大夫皆懼子西曰今聞夫差次有臺榭
陂池焉宿有妃嬙嬪御焉一日之行所欲必成玩好必從
珍異是聚觀樂是務視民如讎而用之日新夫差先自敗
也巳安能敗我
禮記曰管仲鏤簋而朱絃旅樹而反坫山節而藻梲賢大
夫而難爲上也(得天子之禮)
論語曰孔子謂季氏八佾舞於庭是可忍也孰不可忍也
又曰子曰相維辟公天子穆穆奚取於三家之堂子曰人
而不仁如禮何人而不仁如樂何
又曰邦君樹塞門管氏亦樹塞門邦君爲兩君之好有反
坫管氏亦有反坫管氏而知禮孰不知禮
又曰臧文仲山節藻梲何如其智也(魯大夫臧孫辰)
又曰孔子曰奢則不遜儉則固與其不遜也寧固
史記曰趙平原君使春申君趙使欲誇楚爲瑇琩簪刀劒
悉以珠飾之春申君客三千餘人上客皆躡珠履以見趙
使大慙
又曰尹吉甫仕至上卿其家大冨食口數百人時歲大飢
曾鼎鑊作粥啜之聲聞數里食訖失三十人覓之乃在鑊
中齕取燋粥而巳
漢書曰鮑宣上書柰何獨私養外親與幸臣董賢賢使奴
從賓客漿酒藿肉(視酒如漿視肉如藿)蒼頭盧兒皆用致冨非天意
也(漢名奴蒼頭非銳黑以別良人諸給殿中省所居蒼頭侍從也)
又曰陳咸爲治倣嚴延年其廉不如所居調發属縣所出
食物以自奉養奢侈玉食
又曰陳遵爲公府掾公府掾中率皆羸車小馬不上鮮明
而遵獨極輿馬衣服之好門外車騎交錯又日出醉歸曹
事數廢西曹白請斥遵大司徒馬宫大儒優士謂西曹此
人大度士柰何以小丈責之
又曰王鳳爲大將軍郡國守相刺史皆出其門又以太僕
王音爲御史大夫羣弟爭爲奢侈賂遺珍寳四面而至後
庭姬妾各千人僮奴以千百數
又曰張禹爲人謹厚内殖貨財家以田爲業及冨貴多買
田至四百頃涇渭漑灌極膏腴上價他財稱是禹性習知
音聲内奢滛身居大第後堂作理絲竹管絃
又曰自王吉至崇世名清廉然材器名稱稍不能及父而
禄位弥隆皆好車馬衣服其自奉養極鮮明而金銀錦繡
之物及遷徙去處所載不過囊衣不畜餘財家居亦布衣
𬞞食天下服其廉而怪其奢故傳能作黃金
又曰哀帝幸舍人董賢寵之累遷爲太尉前後所賜不可
勝計哀帝崩群臣白太后收賢斬之時年二十二其家奢
侈過於國耳於是乃收董氏財物估價凢四十二億萬貫
皆帝所賜之物
後漢書曰梁冀爲大司馬行大將軍事害太尉李固及内
外忠臣皆冀爲之於是權震中外四方調發歲計先輸於
冀然後入國吏人輸金懷璧求官請罪者道路相望冀又
遣客出塞外國大壯棟宇加以丹&KR0238;圖以雲氣仙靈臺榭
交通相望駭雞犀夜光璧充實帑藏鳴馳龍馬秣於内廐
冀將妻孫氏乘輦青蓋車張羽葆飾以金玉琥珀每遊觀
池亭及弟内多從倡優鳴鍾鼓吹竽酣樂竟路日夜相繼
及桓帝誅冀收其貲産以實國庫詔減天下一歲租稅之
半
又曰桓帝時誅梁冀封單超徐璜具瑗左悺唐衡五人超
薨後四侯轉撗天下爲之語曰左廻天具獨坐徐卧虎唐
兩墮皆競起第宅樓觀壯麗窮極技巧金銀罽毦施於犬
馬取良民美女以爲妃妾皆珍飾華侈擬則宫人其僕從
皆乘車而從列騎
東觀漢記曰馬融才高博洽爲通儒教養諸生常有千數
涿郡盧植北海鄭玄皆其徒也善鼓瑟好吹笛逹生任性
不拘儒者之節居宇器服多存侈飾常坐高堂施綘紗帳
前授生徒後列女樂弟子以次相傳鮮有入其室者
吴志曰甘寧好遊俠水行則連軒侍從被文錦繡常以繒
帛維舟去或割弃之以示奢侈也
又曰將軍賀齊性奢好軍事所乘舡彫刻丹鏤青蓋綘䄡
蒙衝闘艦望之若山
蜀志曰先主定益州以劉琰爲涪陵太守後主立封都鄕
侯服御飲食侈靡侍婢數十人皆爲聲樂又悉教讀誦魯
靈光殿賦
又曰麋笁字子真東海人世殖貨財僮僕萬人貲産巨億
徐州牧陶謙辟爲別駕謙卒笁奉謙命迎先主牧之及吕
布襲破先主虜其妻子笁於是進妹爲夫人乃以二千人
金帛貨幣以助軍實先主頼笁之資復振軍威先主後定
益州即帝位拜笁爲安漢將軍弟芳爲南郡太守携貳迎
孫權敗關羽於是笁乃請罪先主以兄弟罪不相及待之
如初
晉書曰何曾字穎孝陽夏人其家大冨魏明帝時爲文學
武帝踐祚累遷爲太傳性甚奢豪每赴宴不食太官所設
帝命取其食蒸餅上不拆作十字不食日食萬錢猶云無
下筯之處人以小紙書者勑記室勿報
又曰石崇字季倫累遷荆州刺史崇好俠無頼遣吏刧遠
使商客致家大冨有别館在河陽之金谷財産盈積室宇
宏麗後房百數皆曳綺紈絲竹之妙皆盡一時之選與貴
戚惠帝舅王愷奢靡相尚愷以&KR0961;燠釡崇以蠟代薪愷作
紫絲步障四十里崇作錦步障五十里愷以赤石脂塗屋
崇以椒塗之武帝助愷珊瑚樹一株高二尺愷以示崇崇
以鐡如意擊破愷不悅崇曰無恨令取六七株還之惠帝
知冨無以誇之時外國進火浣布天下更無帝爲衫來幸
崇家崇奴僕五十人皆衣火浣布衫祇承帝大慙崇厠屋
内置侍婢衣以紈素並以香囊錦袋崇大會賓客侍中劉
實往厠見厠内燦爛便出謂崇曰幾悮入公室矣崇曰厠
也寔更往見侍婢所逼便廽後趙王倫誅崇兄弟妻子無
少長悉皆遇害初崇家稻米属地化爲螺人以爲族滅之
應也
又曰和嶠字長輿汝南西平人中郎將庾凱見嶠歎曰森
森若千丈松雖磥砢多節目施之大厦有棟梁之用武帝
重之爲黃門侍郎嶠家産豐冨擬於王者杜預封帝以爲
和嶠有錢癖
又曰王濟性豪侈麗服玉食時洛京地甚貴濟買地爲馬
埒編錢滿之時人謂金埒
又曰任愷初何邵以公子奢侈每食必盡四方珍饌愷乃
踰之一食萬錢猶云無可下筯處
又曰石崇財産豐積室宇宏麗後房百數皆曳紈繡珥金
翠絲竹盡當時之選庖厨窮水陸之珍
又曰何劭驕奢簡貴亦有父風衣裘服翫新故巨積食必
盡四方珍異一日之供以錢二萬爲限時論以爲太官御
膳無以加之
又曰羊稚舒冬月釀令人抱甕須臾復易人酒速成而味
好
又曰愷失政遂縱酒極滋味初何邵一身一日任之供必
錢二萬爲限及愷有踰於邵
宋書曰徐湛之善於尺牘音辭流暢貴戚豪家産業甚厚
室宇園池貴遊莫及伎樂之妙冠絶一時門生千餘人皆三
吴冨人之子姿質端妍衣服鮮麗每出入行遊塗巷盈滿
泥雨日悉以後車載之太祖嫌其侈縱每以爲言
又曰謝靈運性奢豪車服鮮麗衣裳器物多改舊制世共
宗之咸稱謝康樂也
又曰劉穆之性奢豪食必方丈旦輙爲十人饋穆之旣好
賓客未嘗獨飡每至食時客止十人以還者帳下依常下
食以爲常白高祖曰穆之家本貧賤贍生有闕自叨忝以
來雖每存約損而朝夕所湏徵爲過豐自此以外一毫不
以負公
又曰阮佃夫通貨賄凢事非賂不行宅舍園池諸王邸第
莫及女伎數十藝色冠絶當時金玉錦繡之飾宫掖不逮
也每製一衣造一物京邑莫不法效焉於宅内開瀆東出
十許里塘岸整潔泛輕舟奏女樂
齊書曰劉悛旣藉舊恩尤能悅附人主承迎權貴賓客閨
房供費奢廣罷廣司二州悉傾資獻家無留儲在蜀作金
浴盆餘金物稱是
又曰劉撝彭城人其祖彦之父仲度俱仕明帝時爲戶部
郎中太子洗馬其家豪冨資財宅宇山池妓妾姿藝皆窮
上品有愛妓陳玉明珠明帝求不與逼奪之撝有怨詞帝
令有司誣奏將殺之入獄數宿鬢毛皆白免死爲司徒長
史明帝射雉郊野渴倦撝得青早瓜進帝帝對割甚嘉之
入齊三遷爲御史中丞五爲兵部尚書
後魏書曰夏侯道遷譙國人封濮陽侯除䆓州大中正不
拜好奢侈宴飲京師珍羞罔不畢備嘗於京城西水次大
起園池植列花果延招儁彦日往遊適妓妾十餘人當自
娱興國秩俸歲入三千疋專供酒饌不營家産每誦孔融
詩曰座上客恒滿罇中酒不空餘非吾之事也識者多之
道遷不娉正室
又曰郢州刺史韓務獻七寳牀象牙席詔曰昔晉武帝焚
雉頭裘朕常嘉之今務所獻亦此之流也竒麗之物有乖
素風可付其人家
隋書曰裴矩爲給事郎煬帝至東都矩以蠻夷朝貢者多
諷帝令都下大戲徵四方竒異陳於端門街衣錦珥金翠
店肆悉設帷帳盛酒食遣蠻夷見者嘆其中國以爲神仙
唐書曰元載於城中開南北二甲第室宇宏麗冠絶當時
又於近郊起亭榭所至之處帷帳什器皆如宿設儲不改
供城南膏腴別墅連疆接畛凢數十所婢僕曳羅綺亦百
餘人恣爲不法侈僣無度
又曰裴冕爲宰相性本侈靡好尚車服及營珍饌名馬在
櫪直數百金者常十數每會賓友滋味品數坐客有昧於
名者自創巾子其狀新竒市肆因而效之呼爲僕射樣
漢武帝故事曰又起建章宫爲千門萬戶其東鳳闕高二
十丈其北太液池池中漸臺高二十丈池中又爲三山以
象蓬萊方丈瀛州削金石爲魚龍禽獸之属其南有玉臺
玉堂基與中央前殿等去地十二門階陛皆用玉璧又作
神明臺井幹樓高五十餘丈皆懸閤輦道相属焉其後又
爲酒池肉林聚天下四方竒異鳥獸於其中鳥獸能言能
歌舞或竒形異態不可稱載傍别造華殿四夷珍寳充之
琉璃珠玉火浣布切玉刀不可稱數巨象大雀師子駿馬
充塞苑廐自古巳來所未見者必備
三輔故事曰秦時奢汰有天下以來不復是過渭水貫都
以像天河撗橋南渡以像牽牛中外殿觀百四十五後宫
列女萬有餘人
鹽鐡論曰今民文柸畫案婢妾衣羅紈履絲所以亂治漢
末一筆之押雕以黃金飾以和璧綴以隋珠發以翡翠此
筆非文犀之楨必象齒之管豐狐之柱秋兔之翰用之者
必被珠繡之衣踐雕玉之履矣
晉朝雜記曰洛下少林木炭正如粟狀羊琇驕豪乃擣小
炭爲屑以物和之作獸形後何石之徒共集乃以温酒火
勢旣猛獸皆開口向人赫赫然諸豪相矜皆服而效之
管子曰昔者桀之時女樂三萬人晨譟於端門樂聞於三
衢無不服文繡衣裳者
晏子春秋曰寸之管無當天下不能足之粟今齊國丈夫
耕女子織夜以接日不足以奉上而君側雕文刻鏤之觀
比無當之管也
又曰古者聖人製衣服冬輕而暖夏輕而清今金玉之履
重不可節是過任也
列子曰衛端木叔者子貢之世也藉其先貲家累萬金意
所欲者無不爲奉養之餘先散之宗族次散之邑里及一
國行年六十氣幹將衰弃其家事散其庫藏珍寳車服妾
媵一年之中盡焉及其病也無藥石儲及其死也無瘞埋
之實一國之受其施者相與賦而藏之禽屈釐聞之曰端
木叔狂人也辱其祖矣段干木聞之曰端木叔逹人也過
其祖矣
韓子曰禹作祭器黑&KR0238;其外朱畫其内觴酌有笇樽俎有
飾此弥侈矣而國之不服者三十二殷作大輅建九旒輅
食器彫琢觴酌刻鏤此弥侈矣而國之不服者五十三
淮南子曰夏屋綿聮彫琢刻鏤其剞劂然猶未能贍人主
之欲也
太平御覽卷第四百九十三
