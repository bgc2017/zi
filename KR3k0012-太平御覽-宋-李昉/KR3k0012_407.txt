太平御覧卷第四百七
人事部四十八
交友二
范曄後漢書曰孔融宙之子也十歲從父詣京師時河南
尹李膺簡重勑外云自京非當世才藝英賢通家子孫輙
不得進融故造其門云我與公積代通家子孫膺乃召見
問父祖嘗與僕有恩舊曰然吾先君孔子與君先人李老
君同德比義而相師友融與君豈非積代通家也衆竒之
又曰第五倫始以營長詣郡尹鮮于褒見而異之署爲吏
後褒坐事左轉高唐令臨去握臂訣曰恨相知晚
又曰肅宗始脩古禮巡狩方岳崔駰上四廵頌帝歎之謂
侍中竇憲曰知崔駰乎對曰班固數爲臣說之然未見帝
曰公愛班固而忽崔駰葉公之好龍也可試見駰候憲憲
倒屣迎笑謂駰曰吾受詔交公何得薄我哉遂揖入也
又曰鍾皓字季明潁川長社人皓少以篤行稱同郡陳寔
年不及皓皓引與爲友
又曰張叔升字彦真陳留尉氏人也有大志歎曰人生於
世白駒過隙耳安能曲道媚世俗哉守外黃令遇黨錮去
官道逢友人班荆而語曰今闕下閹䆠專權因相向而泣
有老父過之曰嗟乎二大夫何泣之悲龍不隱鮮鳳不藏
翼一世網羅泣將何及二人欲與之言不頋而退升竟以
黨錮下獄死
又曰任末字叔夲遊京師教授友人董奉德於洛陽病亡
末躬推車載奉德致於墓所由是知名也
又曰梁鴻友人高恢字伯逹少好老子隱華隂山及鴻東
遊思恢作詩遠不復相見恢亦高抗終身不仕
又曰陳蕃李膺之敗何顒與蕃膺善遂爲官者所䧟乃改
名姓亡匿汝南間所至皆親其豪傑有聲荆䂊之域袁紹
慕之私與往來結爲奔走之交
又曰孔奮字君魚扶風茂陵人也守姑臧長治貴仁平
太守梁統深相敬待不以官屬禮之常迎於大門引入
見母
又曰李爕字德公所交皆捨短取長好成人之美潁川
荀爽賈彪雖俱知名而不相能爕並交二子情無適莫世
稱其正
又曰王允字子師同郡郭林宗一見竒之曰王生一日千
里王佐才也遂定交
謝承後漢書曰范式爲荆州刺史友人南陽孔嵩貧有親
老乃變名姓傭於新野縣縣吏遣嵩爲式導騶式見而識
之呼嵩把臂謂曰子非孔仲山耶對之歎息式勑縣代嵩
嵩以傭未竟不肯去
又曰陳蕃旣被害友人陳留朱震時爲銍令聞而弃官哭
而收葬
又曰許敬字鴻卿汝南人與同郡周伯靈爲交友伯靈早
亡卿育飬其子
又曰馬寔字伯騫勤結英雄所欲友接負笈荷檐不遠萬
里山陽王暢未仕時寔慕嵩名往見之届暢門投刺欲不
肯見使從者拒之云行歴未旋寔留連日日往伺之謂從
者曰夫孝子事親行不踰日而至今不歸非孝子也欲待
與相見如凶於路往而不友哭之以爲死交暢聞其言歎
息壯志因執其手揖引與入美談畢請入見母飲宴定好
而別寔臨退執暢手訣曰太上立德其次立功幸俱生盛
明之世危塼瓦之姿託爲丈夫當建名後載不可爲空生
徒死之物穢天壤之間
又曰雷義字仲公豫章人舉茂才讓友人陳重字景公刺
史不聽義遂陽狂被髮走不應命鄕里爲之語曰膠&KR0238;自
謂堅不如雷與陳
又曰范式字巨卿山陽金鄕人少遊太學與汝南張劭爲
友劭字元伯二人並告歸鄕里式謂元伯曰後二年當還
將過拜尊親見孺子焉乃共尅期至日巨卿果到升堂拜母
飲盡懽而別後元伯寢疾篤同郡郅君章商子微晨夜省
視元伯臨盡曰恨不見死友尋卒式夢元伯玄冕垂纓而
呼曰吾死當以某日葬子豈能相及式覺而悲赴之便服
朋友之服投其葬日未届而喪巳發引至壙將窆而柩不
肯進其母撫之曰元伯豈有望也停柩移時見有素車白
馬哭而來母曰必巨卿也旣至叩喪言曰行矣元伯死生
異路永從此辭會葬者千人皆揮涕式執紼引柩乃前進
式留止塚次修墳樹而退
又曰范式嘗至京師受業太學時諸生長沙陳平子同在
學與式未相見而平子被病曰山陽范式列士也可託死
吾殁但以尸埋巨卿戶前乃裂素爲書遺巨卿旣終妻從
其言式行適還有書見瘞愴然感之向墳揖哭爲死友乃
營護妻兒身自送喪於臨湘未至四五里乃委素書於柩
上哭別而去
袁山松後漢書曰吴祐放猪長垣澤中誦經而行北海公
沙穆遊太學資乏變服爲傭與祐賃舂遂爲交於杵臼之間
華嶠後漢書曰洛陽慶鴻慷慨好義廉范與爲刎頸之友
時人稱曰前有管鮑後有慶廉
司馬彪續漢書曰李膺性簡亢無所交接唯以同郡荀淑
陳寔爲時友
東觀漢記曰楊政嘗過馬武稱疾見政對几據牀欲令政
拜牀下入戶前排武徑上牀坐武恨言語不懌政因把武
臂責之曰卿蒙恩稱蕃臣不思求賢報國而驕天下英
俊會信陽侯至責數武合爲朋友也
又曰尹敏字幼季與班彪相厚每相興談常對案不食晝
至暝夜即徹具
又曰朱暉同縣張堪有名德每與相見常接以友道暉以
堪宿望盛名未敢安之堪至把睴臂曰欲以妻子託朱生
暉舉手不敢荅堪後仕爲漁陽太守暉自爲臨淮太守絶
相聞見時南陽饑堪妻子貧窮暉乃自往候視其困分所
有以賑給之
又曰郅惲友人董子張者父先爲鄕人所害及子張病將
終惲往候之子張病涕視惲不能言惲曰吾知子不悲天
命而病讎不復也子張但目擊而已惲即起將客遮仇人
取其頭以示子張見而氣絶
又曰趙喜爲赤眉兵所圍迫急乃亡走與友人韓仲伯等
數十人携小弱越山出武閞仲伯以婦色美慮有強暴者
而已受其害欲棄之於道喜怒不聽以泥塗仲婦面載以
鹿車身推之每逢賊欲逼奪喜輙言病以此得免
又曰閔仲叔恬靜養神弗役於物與周黨相友黨每過仲
叔共含菽飲水
又曰應順字仲華汝南人少與同郡許敬善敬家貧親老
無子爲敬去妻更娶
魏志曰荀攸彧從弟也太祖令曰孤與荀公逹周旋二十
餘年初無毫毛可非者
又曰公逹賢人也所謂温良恭儉讓以得之孔子稱晏平
仲善與人交久而敬之公逹即其人也
又曰曹真字子丹太祖族子也真少與宗人曹遵鄕人朱
讃並事太祖遵讃早亡真愍之乞分所食邑封遵讃子詔
曰大司馬有叔向撫孤之仁篤晏嬰久要之分君子成人
之美聽分真邑賜遵讃子爵閞内侯各五百戶
又曰崔琰字季珪清河東武成人也少撲訥好繫劒尚武
事琰友人公孫方早卒琰撫其孤息若已子
又曰陳矯字季弼爲郡功曹過太山太山守薛悌異之結
爲親友戲矯曰以郡吏交二千石不亦可乎悌後爲魏郡
及尚書令皆代矯
魏略曰趙歧字臺卿藏匿避難賣餅市中孫嵩見歧非常
人呼而問之遂與俱歸嵩先入白母曰出行乃得死友迎
上堂享之極欣藏歧複壁中
又曰華歆字子魚平原人靈帝時與北海邴原管寧俱遊
學三人相善故時人號三人爲龍謂原爲龍腹寧爲龍尾
歆爲龍頭
魏氏春秋曰稱康寓居河内與之遊者未嘗見其喜愠之
色與陳留阮籍河内山濤向秀籍兄子瑯瑘王戎沛人劉
伶相與友善遊於竹林號曰七賢
吴志曰孫策創業命張昭爲長史撫軍中郎將升堂拜母
如比肩之舊文武之事一以委昭
又曰吴範字文則與親故接有終始素與魏滕同邑相善
爲交滕嘗有罪吴王權責怒甚敢有諫者處死範謂滕曰
與汝偕死滕曰死而無益何死範曰安能慮此坐觀汝耶
乃髠頭自縛詣門下使鈴下以聞鈴下不敢曰必死不可
範曰汝有子耶曰有曰使汝爲吴範死子以屬我鈴下諾
力排閤入言未卒權大怒欲投以戟逡廵出走範因突入
叩頭流血言與涕并良久權意釋免滕
又曰周瑜長壯有姿皃孫堅議興兵討董卓徙家於舒堅
子策與同年獨相友善瑜推道南宅以舍策升堂拜母有
無共通
又曰魯肅字子恭臨淮東城人周瑜知其竒也遂相親結
定喬札之分
又曰魯蕭代周瑜之當陸口過吕蒙屯下肅意尚輕蒙或
說肅曰吕將軍功曰顯不可以故意待也君宜順之肅遂
往詣蒙酒酣蒙問肅曰君受重任與關羽爲隣將何計略
以備不虞因爲晝五策肅於是越席就之拊其背曰吕子
明吾不知卿才略所及乃至於此遂拜蒙母結友而别恕
吴錄曰張温字惠怒英才瓌偉遂以禮躬延見召對詞雅
淹潤帝改容前席拜中郎聘蜀與諸葛全結金蘭之好焉
蜀志曰馬謖(音縮)字幼常才氣過人好論軍計謖臨終與諸
葛亮書曰明公視謖猶子謖視明公猶父願深殛鯀興禹
之義使平生之交不虧此謖雖死無恨於黃泉也于時十
萬之衆爲之流涕亮自臨祭待其孤遺若平生
又曰張裔字君嗣蜀郡成都人也少與犍爲楊恭友善恭
早死孤遺未數歲裔分居事恭母如恭息長大爲之娶妻
買宅産業使立門戶
又曰楊戲字文然爲人篤於舊故與巴西韓儼黎韜童幼
相親後儼痼疾廢頓韜無行見損戲經紀振䘏恩好如初
晉書曰王龔字孝伯清操過人才地自負恒有宰相之望
與王沉齊名友善
又曰桓温字元子宣城太守彛之子也與庾翼友善恒相
期以寧濟之事翼薦温於明帝曰桓温少有雄略願勿以
常人遇之
又曰陸機吴人也文章冠代至太康末與弟雲造太常張
華華素重其名如舊相識曰伐吴之役利獲二俊
又曰周馥字祖宣馥少與友人成公簡齊名俱起家爲諸
王友學
又曰紀瞻慎行好施老而彌篤少與陸機兄弟相親善及
機被誅瞻䘏其家及嫁女資送同於所生
又曰鄭衮字叔林滎陽開封人也少孤隨叔父渾避難江
東時華歆爲豫章太守渾往依之歆素與衮父泰友善撫
養衮如已子
晉中興書曰郗超所交皆一時秀美雖寒門後進亦拔而
友之死之日貴賤操筆爲誄者四十餘人其爲物所宗貴
如此
又曰胡母輔之字彦國少高名有王尼者出寒微輔之庾
顗王澄等共爲美談尼以門役送護軍府輔之等乃齎羊
酒詣門吏以聞護軍曰諸名士以羊酒來當有以旣入先
過尼尼已給府養馬輔之等坐廐下與尼炙羊飲酒而去
竟不見護軍大驚乃與尼長假
又曰東甌沃壤名士多樂居之太傳謝安未仕時亦居東
土共王羲之孫綽李充許詢道林皆文義冠世共相友昵
又曰魯公賈謐參管朝政京洛人士無不傾心渤海石崇
之徒年皆長謐並以文才降節事謐共相朋昵號曰二十
四友
又曰羊曼字祖延頽縱宏狂飲酒誕節與温嶠庾亮阮放
桓彛同志友善並中興名臣時州里稱陳留阮放爲宏伯
高平郗鑒爲方伯太山胡母輔之爲逹伯濟隂卞壷爲裁
伯陳留蔡謨爲朗伯陳留阮孚爲誕伯高平劉綏爲秀伯
而曼爲黠伯凢八伯蓋懝古之八雋
又曰薛兼與同郡紀瞻廣楊閔鴻吴郡顧榮會稽賀循同
志友善初入洛司空張華見而歎息曰南金也
又曰華譚所友人袁甫者字公胄歴陽人少能言議與譚
齊名友善太安中入洛譚與甫書曰誠以枯澤非應龍之
淵棘林非鸞鳳之窟昔食其自匿監門非高祖不長揖孔
明躬稼南陽非劉氏不馳驅望雲雷而遇翮見鴻漸之輕
羽瞻長塗而高鳴知騏驥之迅足
又曰王濛少而不羈不爲鄕閭所齒晚節尅修遂有風流
美譽與沛國劉恢齊名友善時人以濛比袁耀卿恢比苟
奉倩
何法盛晉中興書曰庾翼字雉恭時京兆杜乂陳郡商浩
並才名寇世而翼弗之重每語人曰此輩宜束之高閤俟
天下平然後議其所任耳唯與桓友善在揔角之中便相
期終始
又曰肅祖之在東宫與温嶠庾亮並布衣之好
晉陽秋曰陸抗羊祐魏邊將推喬劄之好抗嘗遺祐酒祐
亦饋抗藥各推心服之
太平御覽卷第四百七
