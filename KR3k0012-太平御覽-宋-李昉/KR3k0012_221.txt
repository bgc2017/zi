太平御覽卷第二百二十一
職官部十九
黃門侍郎給事中
黃門侍郎
六典曰黃門侍郎掌貳侍中之職凡政之㢮張事之與奪
皆參議焉若大祭祀則從升壇以陪禮皇帝盥手則奉巾
以進旣悅則奠巾于篚奉匏爵以贊獻凢元正冬至天子
視朝則以天下祥瑞奏聞
漢官儀曰給事黃門侍郎次侍中侍從左右開通内外給
事於中故曰給事中黃門侍郎
漢書曰王音薦楊雄待詔歲餘爲給事黃門郎成哀平三
代不徙
又曰張禹爲太傅有疾成帝臨視拜於床下禹有少子在
側數目之帝知其意於前拜黃門郎
又曰劉向字子政宣帝時以中郎爲給事黃門侍郎
又曰董賢字聖卿雲陽人爲太子舍人賢待漏在殿下爲
人美麗自喜哀帝望見悅其儀皃識而問之曰是舍人董
賢耶因引上與語拜爲黃門侍郎
東觀漢記曰鄧閶字秀昭遷黃門侍郎于時國家每有災
異水旱閶側身暴露憂懼顦顇形於顔色公卿以下咸高
尚焉漢興以來爲外戚儀表
後漢書曰馬防子鉅爲常從小侯正月當冠特拜爲黃門
侍郎肅宗親御章臺下殿陳鼎爼自臨冠之
續漢書曰荀悅字仲豫遷黃門侍郎獻帝頗好文學悅與
從弟彧孔融並侍講禁中
又輿服志曰禁門曰黃闥以中人主之故號曰黃令然則
黃門郎給事黃闥之内故曰黃門郎夲旣無員於此各置
六人也
又百官志曰給事黃門侍郎六百石無員侍從左右給事
中使開通中外諸王朝見於殿上引王就位
獻帝起居注曰自誅黃門後侍中侍郎出入禁中機事頗
露由是王允乃奏侍中黃門不得出入不通賓客自此始
也
漢官曰尚書郎奏事於明光殿省中皆胡粉塗璧其邊以
丹漆地故曰丹墀尚書郎含雞舌香伏其下奏事黃門侍
郎對揖跪受
漢舊儀曰黃門郎屬黃門令日暮入對青瑣門拜名曰夕
郎
魏志曰王粲字仲宣山陽人年十七司徒辟詔除黃門侍
郎以西京擾亂皆不就
又曰夏侯玄字太初少知名弱冠爲黃門侍郎嘗進見與
皇后弟毛曾並坐玄耻之不悅形之於色明帝恨之左遷
爲羽林監
又曰杜恕字矜伯爲散騎黃門侍郎恕推誠以質不治飭
在朝不結交每政有得失常引綱維以正言於是侍中辛
毗等器重之
又曰夏侯向字伯仁淵從子也文帝與之親友有籌畫智
略從太祖定冀州遷黃門侍郎
又曰鍾毓字稚叔年十四爲散騎侍郎機捷談笑有父風
大和初蜀相諸葛亮圍祁山明帝欲親西征毓上䟽曰夫
策貴廟勝功尚帷幄不下殿堂之上而决勝千里之外車
駕宜鎮守中土以威四方今者盛暑行師詩人所重實非
至尊順動之時也遷黃門侍郎
魏略曰董遇字季直獻帝時爲黃門侍郎旦夕侍講爲天
子所愛信
蜀志曰費禕字文偉爲黃門侍郎丞相亮南征還群僚於
數十里逢迎年位多在禕右而亮命禕同載由是衆莫不
易觀
吳志曰孫承字顯世好學有文章作螢火賦行於世爲黃
門侍郎與頋榮俱爲侍臣歸命世内侍多得罪唯榮承獨
獲免常使二人記事承荅頋問乃下詔曰自今巳後用侍
郎皆當令如宗室承頋榮儔也
又曰孫皓每宴會群臣無不咸令沉醉置黃門郎十人特
不與酒侍立終日爲司過之吏宴罷之後各奏其闕失迕
視之咎謬言之愆罔有不舉大者即加威刑小者咸以爲
罪
晉書曰頋榮少有珪璋符采朗澈仕吳弱冠舉賢良爲黃
門侍郎當時後進盡相推謝稱榮有天才令望
又曰張華爲黃門侍郎博覽圖籍千門萬戶畫地成圖
又曰吳隱之孝武帝欲以爲黃門郎以隱之貌類簡文帝
乃止
又曰嵇紹爲給事黃門侍郎時侍中賈謐以外戚之寵年
少居位潘岳杜斌等皆附託焉謐求交於紹紹拒而不荅
謐誅紹時在省以不阿比凶族封弋陽子
晉書載記曰秦黃門郎古成詵風韻秀舉確然不群每以
天下是非爲己任時京兆韋高慕阮籍之爲人居母喪彈
琴飲酒詵聞而泣曰吾當私刃斬之以崇風教遂持劒求
高高懼逃匿終身不敢見詵
齊職儀曰給事黃門侍郎四人秩六百石武冠絳朝服漢
有中黃門給事黃門位從諸大夫秦制也與侍中掌奏文
案贊相威儀典署其事
後魏書曰崔光爲黃門侍郎未嘗留心文案唯從容論議
參贊文政而巳
又曰陽平王之子匡爲黃門侍郎茹皓始有寵百寮微憚
之世宗曾於山陵還詔匡陪乘乂命皓登車褰裳將上匡
諫止世宗推之命下皓恨匡失色當時壯其忠謇
又曰任城王之子順除給事黃門侍郎時領軍元乂威刑
尤盛凡有遷授莫不造門謝謁順拜表而巳曾不詣乂乂
謂順曰卿何得不見我順正色曰天子冨於春秋委政宗
輔叔父宜至公爲心舉士報國如何賣恩責人私謝豈所
望也
北史曰盧誕拜給事黃門侍郎魏帝詔曰經典易求人師
難得朕諸兒稍長欲令卿爲師於是親幸晉王第勑晉王
以下皆拜之於帝前
隋書曰劉行本爲黃門侍郎文帝嘗怒一郎於殿前笞之
行本進諫帝不頋行夲乃正當上前又曰陛下不以臣不
肖置臣左右豈得輕臣而不頋也乃置笏於地而退上謝
之而原所笞者
唐書曰温大雅爲黃門侍郎弟彦將爲中書侍郎對居近
侍高祖謂曰我起義晉陽爲卿一門耳
又曰高宗緫章元年十月東天笁烏蔡國長年婆羅門盧
伽逸多受詔合丹上將餌之東臺侍郎郝處俊諫曰脩短
有天命未聞萬乘之主輕服蕃夷之藥昔貞觀末年先帝
令婆羅門僧那羅你娑婆寐依其本國仙方合長年神藥
胡旣有異術徵求靈草秘石歷年而成先帝服之竟無異
效大漸之際名醫莫知所爲欲歸罪於胡人將申大戮又
恐取笑夷狄龜鏡若是惟陛下深察遂止
又曰天寳元年改黃門侍郎爲門下侍郎
五代史晉書曰天福七年詔門下侍郎班在常侍之下俸
禄同常侍
三輔决錄曰卓茂字子康元帝時遊學長安以儒行爲給
事黃門郎
又曰杜恕字矜伯拜黃門侍郎每直省閤威儀矜嚴
又曰馬右志在克已輔上不以私家干朝廷弟爲黃門郎
訖永平世不遷
英雄記曰曹純字子和年十六爲黃門郎
王嘏別傳曰嘏字昭先魏文以嘏爲黃門侍郎每納忠言
輙手壞本自在禁省歸書不封帝嘉其淑愼如此
桓階別傳曰階爲尚書令文帝行幸見諸少子無禈上搏
手曰長者子無禈是日拜三子爲黃門郎
傳子曰王黎爲黃門郎軒軒然得志煦煦然自樂
劉向七略曰孝宣皇帝重申不害君臣篇使黃門郎張子
喬正其字
劉向集書誡子歆曰今若年少得黃門侍郎顯處也新拜
皆謝貴人叩頭謹戰戰慄慄乃可必免
唐中宗授韋嗣立黃門侍郎制曰絳衣近侍秩亞貂蟬青
瑣崇班職參鴛鷺寔神化之有寄信賢才之攸宜通議大
夫韋嗣立忠規弈葉孝緒蟬聮家臣玄鷰之朝人輔彤靈
之代芝蘭並秀見謝石之階庭騏驥齊驅有劉山之昆季
入光振鷺譽滿三臺出據馮熊聲流十部近者命兹鸞渚
巳濯鴈行纔出公局奄歸蒿里永言荆樹坐析連枝眷彼
恒山空餘一鳥俾遷榮於皂盖宜襲寵於黃樞
給事中
六典曰給事中凡百司奏抄侍中審定則先讀而署之以
駮正違失凡制勑宣行大事則稱掦德澤褒美功業覆奏
而請施行小事則署而頒之凡文武六品以下授職所司
奏楊則校其仕歷深淺功狀殿最訪其德行量其才藝若
官非其人理失其事則白侍中而退量焉
漢儀注曰諸給事中日上朝謁乎尚書奏事分爲左右以
有事殿中故曰給事中多名儒國親爲之掌左右顧問
漢書曰給事秦官也至漢因之皆爲加官所加或大夫博
士議郎掌頋問應對位次中常侍
又曰元帝詔蕭望之傳朕八年可賜爵關内侯給事中
後漢書曰鄭衆字仲師以明經拜給事中
魏志曰秦朗字元明明帝即位授以內官爲給事中每車
駕出入朗常隨從時明帝喜發舉數有以輕微而致大辟
者朗終不能有所諫止又未嘗進一善人帝亦以是親愛
每頋問之多呼其小字阿蘇
晉書曰任熙字伯遠立德邈然徵拜給事中
晉起居注曰武帝太康七年詔曰郎中張建忠篤履素爲
江表士大夫所稱宜在中朝其以建爲給事中
晉武帝詔曰燕王師陳邵清貞廉㓗博通六籍宜在左右
以敦儒訓可給事中
唐書曰盧粲幽州范陽人也京龍二年遷給事中時節愍
太子初立韋庶人以非巳所生深加忌嫉勸中宗下勑令
太子却取衛府封物每年以供服用粲駮奏曰皇太子處
繼明之重當主鬯之尊歲時服用自可百司供擬又據周
官諸應用財器歲終則會唯王及太子應用物並不會此
則儲蓄之費咸與王同今與列國諸侯齊衡入封豈所謂
憲章在昔垂法將來者也必謂青宫初啓服用所資自當
廣支庫物不可長存藩封詔從之
又曰盧粲遷給事中時安樂公主壻武崇訓爲節愍太子
所殺特追封爲魯王令司農少卿趙履温監護葬事履温
諷公主奏請依永泰公主故事爲崇訓造陵詔從其請粲
駮奏曰伏尋陵之稱謂本屬皇王及儲君等自皇家巳來
諸王及公主墓無稱陵者唯永泰公主承恩特葬事越常
途不應假永泰公主爲名請比貞觀巳來諸王舊例足得
豐厚手勑荅曰安樂公主與永泰公主無異同穴之義古
今不殊魯王緣此特爲陵制不煩固執粲又奏曰臣聞陵
之稱謂施於尊極不屬王公巳下且魯王若欲論親等第
則不親於雍王守禮雍王之墓尚不稱陵魯王則不可因
尚公主而加號且君之舉事則載於方冊或稽之往典或
考自前朝臣歷撿貞觀巳來駙馬墓無得稱陵者且君人
之禮服絶於傍朞盖爲不獨親其親不獨子其子陛下以
膝下之恩愛施及其夫贈賵之儀哀榮足備豈得使上下
無辯君臣一貫者哉帝竟依粲所奏
又曰李藩爲給事中制勑有不可遂於黃勑後批之吏曰
宜別連白紙藩曰別以白紙是文狀豈曰批勑耶裴垍言
於帝以爲宰相器
又曰憲宗以同州刺史吕元膺復爲給事中初元膺自給
事中除同州及入謝上問以時政得失元膺論奏詞甚激
切上嘉其剛正翌日謂宰臣曰吕元膺讜言直氣今欲留
在左右使言得失卿等以爲何如李藩裴垍進賀曰陛下
納諫超冠前王乃宗社無疆之福臣等不能廣求直士又
不能數進直言孤負聖心合當罪責今請以元膺復爲給
事中以俻頋問上悅而從之
又曰李遜爲給事中嘗論時政以爲事君之義有犯無隱
陳誠啓沃不必擇辰今君臣敷奏乃候隻日是畢歲臣下
睹天顔獻可否能幾何憲宗嘉之
又曰元和十四年以撫州司馬令狐通爲右衛將軍給事
中崔植封還制書言通前刺史壽州用兵失律前罪未塞
不宜遽加奬用上命宰臣諭植以通父彰有功不忍弃其
子其制方行
又曰韋弘景爲給事中屢有封駮時有劉士經以駙馬交
通邪倖自撿校官用爲太僕卿弘景執奏不可中人宣諭
再三弘景不爲之廻穆宗怒乃令弘景使安南邕容宣慰
時論翕然推重
又白郭承嘏爲給事中開成元年出爲華州刺史詔方下
兩省迭詣中書求承嘏出麾之由給事中盧載封還詔書
奏曰承嘏自居此官繼有封駮能奉其職宜在瑣闈牧守
之才易爲推擇文宗謂宰臣曰承嘏久在黃扉欲優其禄
俸暫令廉問近關而諫列拜章惜其稱職甚美事也乃復
爲給事中
又曰于敖遷給事中昭愍初即位李逢吉用事與翰林學
士李紳素不叶遂誣紳以不測之罪逐於嶺外紳同職駕
部郎中知制誥龐嚴司封員外郎知制誥蔣防坐紳黨左
遷信汀等州刺史黜詔下敖封還詔書時人以爲與嚴相
善訴其非罪皆曰于給事犯宰執之怒伸龐蔣之屈不亦
仁乎及駮奏出乃是論龐嚴貶黜太輕中外無不大噱
東方朔記曰東方朔爲中郎賜帛百疋給事中
荀綽兖州記曰袁准字孝尼有俊才太始中拜爲給事中
胡廣集曰給事中掌侍從左右無員位次侍中常侍或名
儒或國親
束晢集曰員外侍郎及給事冗從皆是帝室茂親或貴遊
子弟若悉從高品則非夲意若精鄕議則必有降損
太平御覽卷第二百二十一
