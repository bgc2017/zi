風雅之意若馬融廣成上林之屬純爲今賦之體而謂之
頌失之遠矣
文心雕龍曰四始之至頌居其極頌者容也所以美盛德
而𫐠形容也昔帝嚳之世咸累爲頌以歌九招自商頌巳
下文理允備夫化偃一國謂之風風正四方謂之雅雅容
告神謂之頌風雅序人故事資變正頌主告神故義必純
美魯以旦次編商以前王追錄斯乃宗廟之正歌非饗燕
之恒詠也時邁一篇周公所製哲人之頌規式存焉夫三
閭橘頌情采芬芳比類屬興又覃及細矣至於秦政刻文
爰頌其德漢之惠景亦有𫐠容㳂世並作相繼於時矣若
夫子雲之表充國孟堅之序戴侯武仲之美顯宗史岑之
述僖后或擬清廟或範䮐那雖深淺不同詳略有異其褒
德顯容典章一也原夫頌惟典懿詞必清鑠敷寫似賦而
不入華侈之區敬慎如銘而異於規式之域榆楊以發藻
汪洋以樹儀雖纖巧曲致與情而變其大體所弘如斯而
巳
漢書曰宣帝徵王褒爲聖主得賢臣頌褒對曰夫荷旃被
毳者難與道純綿之麗密羹藜唅糗者不足與論大牢之
滋味今臣僻在西蜀生於窮巷之中長於蓬茨之下無有
遊觀廣覽之知不足以塞厚望應明旨雖然敢不略陳愚
而杼情素
又曰成帝時西羌嘗有警上思將帥之臣追美充國乃召
黃門郎楊雄即充國圖畫而頌之
後漢書曰帝召賈逵因勑蘭臺給筆札使作神雀頌
范曄後漢書曰肅宗治脩古禮廵狩方嶽崔駰上西廵頌
稱漢德帝雅好文章自見駰頌後常嗟歎之問侍中竇憲
曰寧知崔駰乎對曰班固數爲臣說之然未見帝曰公愛
班固而忽崔駰此葉公之好龍也可試見之駰由此候憲憲
屣履迎門笑謂駰曰亭伯吾受詔交公何得薄我哉遂揖入
以爲上客
又曰傳毅與班固賈逵共典校書毅追美孝明帝功德最
盛而廟頌未立乃依清廟作顯宗頌十篇奏之
又曰平望侯劉毅以和熹鄧太后有德教請令史官著長
樂宫聖德頌以敷宣景耀勒勲金石縣之日月攄之罔極
以崇陛下蒸蒸之孝帝從之
魏志曰黃初三年黃龍見鄴西漳水中山王褒上頌賜黃
金十斤
晉春秋曰懷帝䧟於平陽劉聦加帝開府儀同三司會稽
郡公引帝入醼謂帝曰卿爲豫章王時朕與王武子俱造
卿武子稱朕於卿卿言聞名久矣卿以所作樂府文示朕
曰劉君聞君善詞賦試爲看也朕與武子俱爲盛德頌卿
稱善者久之又引朕射于皇堂朕得十二籌卿與武子俱
得九籌卿又贈朕柘弓銀硯卿頗憶否帝曰安敢忘之恨
尔日不得早識龍顔聦曰卿家骨肉何相殘之甚邪帝曰
此殆非人事皇天意也大漢將興應乾受曆故爲陛下自
相驅耳且臣家若能奉武皇帝之業九族敦睦陛下何由
得之聦甚有喜色
晉書曰劉臻妻陳氏聦敏能屬文嘗正旦獻椒花頌其詞
曰旋穹周廻正朝肇建青陽散暉澄景載煥
臧榮緒晉書曰劉伶字伯倫沛國人也志氣曠放以宇宙
爲狹著酒德頌爲建威參軍以壽終
崔鴻春秋前燕錄曰慕容雋觀兵近郊見甘棠于道周從
者不識雋曰唏此詩所謂甘棠于道甘者味之主也木者
春之行也五德屬仁五行主土春以施生味以養物色又
赤者言將有赫赫之慶于中土吾謂國家之盛此其徵也
傳曰升高能賦可以爲大夫羣司亦各書其志吾將覽焉
於是内外臣竂並上甘棠頌
南史曰梁大同中嘗驟雨殿前往往有雜色寳珠梁武觀
之甚有喜色虞寄因上瑞雨頌帝謂寄兄荔曰此頌典裁
清拔卿之士龍也將加擢用寄聞之歎曰美盛德之形容
以申擊壤之情耳吾豈買名求仕者乎
後周書曰顔之儀幼潁悟三歲能讀孝經及長博涉羣書
好爲詞賦嘗獻神州頌辭以雅贍梁元帝手勑報曰枚乘
二葉俱得遊梁應貞兩世並稱文學我求才子鯁慰良深
江陵平之儀隨例遷長安世宗以爲麟趾學士
隋書志曰比齊中書侍郎杜臺卿上世祖武成皇帝頌齊
主以爲未能盡善令和士開以頌示卒德林宣旨云臺卿
此文未當朕意以卿有大才湏叙盛德即宜速作急進本
也德林乃上頌十六章并序武成覽頌善之賜名焉一疋
鄭玄别傳曰民有嘉瓜者異本同實縣欲表附文辭鄙略
君爲改作又著頌二篇侯相高其才
王充論衡曰古之帝王建鴻德者湏鴻筆之臣褒頌紀德
也
又曰永平中神雀羣集孝明詔上神雀頌百官上頌文比
瓦石唯班固賈逵傅毅楊終侯諷五頌文比金玉
崔駰西廵頌表曰臣聞陽氣發而鶬庚鳴秋風厲而蟋蟀
吟氣之動也唐虞之世樵夫牧監擊轅中韶感於和也臣
不知手足之動音聲敢獻頌云
零陵先賢傳曰周不疑字文直曹公時有白雀瑞儒林並
已作頌不疑見操授紙筆立令復作操竒之
讃
釋名曰稱人之美曰讃讃纂也纂集其美而叙之也
文心雕龍曰讃者明也助也昔虞舜之祀樂正重贊盖唱
發之詞也及益贊于禹伊陟贊于巫咸並颺言以明事嗟
嘆以助詞者也故漢置鴻臚以唱拜爲讃即古之遺語也
至如相如屬詞如贊荆軻及史班書記以讃褒貶約文以
惣錄頌體而論詞又紀傳後評亦同其名而仲治流別謬
稱爲述失之遠矣及景純任雅動植必讃讃兼美惡亦猶
頌之有變耳然本其爲義事生奬歎所以古來篇體促而
不廣必結言於四字之句槃桓于數韻之詞約舉以盡情
照灼以送文比其體也發言雖遠而致用盖寡大抵所歸
其頌家之細條也
李充翰林論曰容象圖而讃立宜使辭簡而義正孔融之
讃楊公亦其美也
晉書曰嵇含紹之孫也弘農王粹以貴公子尚主館字甚
盛圖莊周於室廣集朝士使含爲子讃含援筆爲之文不
加點其略曰嗟乎先生高迹何局生處巖岫之居死寄雕
楹之屋旣非其所没有餘辱粹有愧色
又曰衛恒字巨山爲黃門郎善草隷太康元年汲縣人盗
發魏襄王冡得策書十餘萬言其一卷論楚者最爲工妙
恒悅之故竭思以贊其美
世說曰羊孚作雪讃曰資清以化乘氣以霏遇象能鮮即
潔成輝桓伊遂以書扇
箴
文心雕龍曰箴所以攻疾除患喻針石垣
又曰斯文之興盛於三代夏商二箴餘句頗存及周之辛
甲百官箴闕唯虞箴一篇體義備焉迄至春秋微而未絶
故魏絳諷君於后羿楚子訓人於在勤戰伐巳來棄德務
功銘辭代興箴文萎絶至楊雄稽古始範虞箴卿尹州牧
二十篇及崔胡𥙷綴揔稱百官指事配位鑒有徵可謂
追清風於前古攀辛甲於後代者也至於潘勖符節要而
失淺温嶠侍臣博而患繁王濟國子引多事寡潘君乘輿
義正體蕪凢斯繼作鮮有克衷至於王㓪雜箴乃寘巾履
得其戒愼而失其所施觀其約文舉要憲章武銘而水火
井竈繁辭不巳志有偏也夫箴誦於經銘題於器名用雖
異而警戒實同箴全禦過故文資确切銘兼褒讃故理貴
弘潤取其要也然天言之道盖闕庸器之制久淪所以箴
銘實用罕施後代惟秉文君子宜酌其遠大矣
陸士衡文賦曰箴頓挫而清壯
周書曰夏箴曰小人無兼年之食遇天饑妻子非其妻子
也大夫無兼年之食遇天饑臣妾非其臣妾也卿大夫無
兼年之食遇天饑臣妾&KR1221;馬非其有也國無兼年之食遇
天饑百姓非其有也
左傳襄元曰昔周辛甲之爲太史命百官官箴王闕(辛甲周武)
(王太史也闕過也百官各以箴以誡王過也)於虞人之箴曰(虞人掌田獵者)芒芒禹跡
畫爲九州(芒芒遠貌也畫分也)經啓九道(九道九州之道也啓開也)民有寢廟獸
有茂草各有攸處德用不擾(人神各有歸故德不亂也)在帝夷羿冐于
原獸(冐貪)忘其國恤而思其麀牡(言但念獵)武不可重(重猶數也)用不
恢于夏家(羿以好武雖有夏家而不能恢大也)獸臣司原敢告僕夫(獸臣虞人也告)
(僕夫不敢斥尊也)
范曄後漢書曰崔琦字子瑋梁冀聞其才請與交冀行多
不䡄琦數引古今成敗以誡之冀不能受作外戚箴
晉書曰張華懼后族之盛作女史箴以爲諷賈后雖凶妬
而知敬重華
又曰文帝子齊王攸武帝時爲太子太傅獻箴於太子其
略曰無曰父子之間昔有江充無曰至親靡二或容潘崇
䛕言亂眞譛潤離親驪姬之䜛晉侯疑申固親以道勿固
以恩修身以敬勿託以尊世以爲工
後周書曰齊王憲友劉休徵獻王箴一首憲美之休徵後
又以此箴上高祖高祖方剪削諸弟甚悅其文
唐書曰元和中吏部郎中柳公綽獻太毉箴曰寒暑滿天
地之間浹肌膚於外好愛溢耳目之前誘心知於内端㓗
爲隄奔射猶敗氣行無間隙不在大睿聖之姿清明絶俗
心正無斜志高寡欲謂天高矣氣蒙晦之謂地厚矣撗流
漬之聖情超遥萬方頼之飲食所以資身也過則生患衣
服所以稱德也侈則生慢惟過與侈心必隨之氣與心流
疾亦伺之上深嘉歎降中使勞問
又曰敬宗遊幸無度李德𥙿獻丹扆箴六首霄衣箴曰先
王聽政昧爽以俟鷄鳴旣盈日出而視伯禹大聖寸隂爲
貴光武至仁反支不忌無俾姜后獨去簪珥彤管記言克
念前志又有正服罷獻納誨辨邪防微等箴文多不載帝
甚嘉之
胡廣百官箴叙曰箴諫之興所由尚矣聖君求之於下忠
臣納之於上故虞書曰予違汝弼汝無面從退有後言墨
子著書稱夏箴之辭
崔瑗叙箴曰昔楊子雲讀春秋傳虞人箴而善之於是作
爲九州及二十五管箴規匡救言君德之所宜斯乃體國
之宗也
太平御覽卷第五百八十八
