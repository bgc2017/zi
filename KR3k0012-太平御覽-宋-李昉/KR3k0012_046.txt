太平御覽卷第四十六
地部十一
江東諸山
敬亭山蓋山九華山幘山
牛渚山慈母山蕪湖山望夫山
博望山陵陽山白紵山中山
三鶴山黟山靈山巖山
三山橫山鐡峴山九井山
石城山攝山黃鶴山覆舡山
北固山虎丘山女山秦履山
馬鞍山中州山三白山馬蹄山
祘山會骸山石姥山大辟山
花山虞山陽城山姑蘇山
硯石山香山華山
包山石鼓山粟山
定山封山岝㟧山
孺子山響山晚山
百丈流襄二山印渚山
天目山卞山
敬亭山
郡國志及宋永初山川記曰宛陵北有敬亭山山有神
祠即謝朓賽雨賦詩之所其神云梓華府君頗有靈驗
蓋山
紀義宣城記曰登蓋山一百許步有泉俗傳云昔有舒氏
女未適人其父析薪於此女忽坐泉處牽挽不動父遽告
家比來唯見清泉湛然其女性好音樂乃作絃歌即泉涌
浪廻復有赤鯉一雙躍出今作樂嬉遊泉猶故沸涌
九華山
九華山錄曰此山竒秀高出雲表峯巒異狀其數有九故
號九子山焉李白因遊江漢覩其山秀異遂更號曰九華
又曰山之上有池塘數畒水田千石其池有魚長者半尋
頒首頳尾朱鬐丹腹人欲觀之叩木魚即躍以可食之物
散於池中食訖而藏焉其水流洩爲龍池溢爲瀑泉入龍
潭溪有白墡窟其土如麵不墋歉歲人多食之
顧野王輿地記曰九華山山高一千丈
劉禹錫序曰余嘗愛終南太華以爲此外無竒愛女几荆
門以爲此外無秀及見九華始悼前言之容易也
幘山
宣城圖經曰幘山北面迤邐連九華山其山層峯嵳峩遐
睇狀如冠幘因號爲幘山
牛渚山
宣城圖經曰牛渚山突出江中謂爲牛渚圻古津渡處也
江表傳云司馬徽論運命曆數云黃旗紫蓋見於東南終
有天下者荆楊君子
又壽春童謠言天子當西上孫皓大喜即載妻子及後宫
數千從牛渚陸道西上云青蓋入洛陽適還大雪寒凍殆
死
輿地志云牛渚山首有人潜行云此處連洞庭傍達無底
見有金牛狀異乃驚怪而出牛渚山北謂之採石按今對
採石渡口上有謝將軍祠又按江源記云商侶於此取石
至都輸造石渚因名採石吳初以周瑜屯牛渚鎮西將軍
謝尚亦鎮此城
慈母山
宣城圖經曰慈母山在當塗縣北臨江丹陽記云山生簫
管竹王襃洞簫賦云原夫簫管之所生于江南之丘墟即
此處也其竹圓緻異於衆處自伶倫採竹嶰谷巳後唯此
簳見珍歴代常給樂府而俗呼爲鼔吹山山有慈母祠也
蕪湖山
宣城圖經曰蕪湖山在縣西南山因湖以名之漢末於湖
側置蕪湖縣以其地卑畜水非深而生蕪藻故因以名縣
焉晉爲重鎮謝尚王敦皆鎮於此陳平縣廢以其地入當
塗縣
望夫山
宣城圖經曰望夫山昔人往楚累歲不還其妻登此山望
夫乃化爲石其山臨江周廻五十里高一百丈
博望山
宣城圖經曰博望山有二山夾大江東曰博望西曰天門
按郡國志云天門山亦曰峨嵋山楚獲吴艅艎於此按其
山相對時人呼爲東梁西梁山據縣圖爲天門山
輿地志云博望梁山東西隔江相對如門相去數里謂之
天門
宋孝武詔曰梁山天表象魏以旌國形仍以二山爲立闕
故曰天門
陵陽山
宣城圖經曰陵陽山在涇縣西南一百三十里
列仙傳云陵陽子明釣得白龍放之後五年龍來迎子明
上丹陽陵陽山一百餘年乃得仙山高一千餘丈又有子
安仙人也來就子明二十年一旦忽死因葬山下常有黃
鵠栖其處樹上鳴云子安子安也
白紵山
宣城圖經曰宣州白紵山在縣東五里本名楚山桓温領
妓遊此山奏樂好爲白紵歌因改爲白紵山
中山
宣城圖經曰宣州中山又名獨山有溧水縣東南一十里
不與群山連接古老相傳云中山有白兔世稱爲筆最精
山前有水源號爲獨水按輿地記云宣州溧水縣有獨山
下有獨水流演不息即此山也
三鶴山
宣城圖經曰三鶴山在溧水縣東南六十里昔有潘氏
兄弟三人於此山求仙後道成化爲三白鶴於此冲
天
黟山(黟音伊)
歙縣圖經曰北黟山在縣西北一百六十八里高一千一
百七十丈豊樂水出焉舊名黃山天寳六年勑改焉案江
南諸山之大者有天台天目而天目近連浙江天台俯瞰
滄海江海者實以地下爲百川所歸然歙州則江之上游
而海上濫觴也今計歙川之平地巳合與二山齊矣况其
山又有摩天戞日之高此則浙江東西宣歙池饒江等州
山並是此山之支脉明矣其諸峯悉是積石有如削成煙
嵐無際雷雨在下其霞城洞室符竇瀑泉則無峯不有若
林澗之下巖峦之上竒蹤異狀不可摸寫信霊仙之窟宅
也山中峯有溪丘公仙壇彩霞霊禽捿止其上是浮丘公
與容成子遊之處所昔有人到壇所忽見樓臺煥然樓前
有蓮池左右有塩積米積遂歸引村人上取了不知其處
所山下人往往聞峯上有仙樂之声
霊山
郡國志曰歙縣有霊山天欲雨先聞鼔角声此山上有圓
石如車蓋縣以鼔鳴爲候一鳴令遷不鳴令不去山一名
三姑山三年一野火燒數未滿人燒之即雨
新安記曰霊村有山生香草名曰霊香又有黃精山上有
霊壇道士祈請不燒香自然芳馥村人常射獵經踐此土
犯山神終無所獲
又輿地志云霊山高峻有圓石高數丈上有石蓋也
巖山
山謙之丹陽記曰秣陵縣南三十里有巖山山西有石室
山東大道左有方石長一丈刻勒銘題贊吴功德孫皓所
建也
三山
山謙之丹陽記曰江寧縣北十二里濱江有三山相接即
名三山舊時津濟道也
横山
山謙之丹陽記曰丹陽縣東十八里有横山連亘數十里
或云楚子重至于横山是也
鐵峴山
山謙之丹陽記曰永世記云縣南百餘里鐵峴山廣輪二
百許里山出鐡楊州今鼓鑄之
九井山
姑熟記曰縣南十里有九井山即殷仲文九日從桓公遊
九井賦詩處也
石城山
江乘地記曰石城山嶺鄣千里相重似若一遊歷者以爲
吴之石城猶楚之九疑也多生箭竹又有桑樹(山上有城因以名焉)
攝山
江乘地記曰扈村有攝山山多藥草可以攝生因名之方
四面各起重嶺遊者名繖山形似繖也山頂舊有周江乘
廟(傳云吴時人未詳名字)
黃鶴山
京口記曰有黃鶴山在縣界晉王恭爲刺史改創西南樓
名萬歲西北名芙蓉樓至今存焉
又輿地志云俗傳此樓飛向江外以鐵鎻縻之方巳
覆舡山
梁武輿駕東行記曰有覆舡山酒罌山南次高&KR0784;山
傳云昔高驪國女來東海神乘舡致酒礼娉之女不肯海
神撥舡覆酒流入曲阿故曲阿酒美也
北固山
南徐州記曰城西北有别嶺入江三面臨水號云北固劉
楨京口記云廻嶺入江懸水峻壁舊北固作固字梁高祖
云作鎮作固誠有其語然北望海口實爲壯觀以理而推
宜改爲顧望之顧
輿地志云天景清明登之望見廣陵城如在青霄中
虎丘山
顧凱之虎丘山序曰吴城西北有虎丘山
越絶書曰闔閭冢名虎丘銅槨三重
女山
山謙之南徐州記曰丹徒縣西九里臨江有女山山東許
貢客刺孫策所也
秦履山
山謙之南徐州記曰曁陽縣西南可三十五里有秦履山
傳云秦皇登之以望江海
馬鞍山
山謙之南州記曰曁陽縣北九里馬鞍山東有黃山郭璞
葬所
中州山
山謙之南徐州記曰南沙縣北百里有中州山昔在海中
去岸七十里義熙以來沙漲遂與岸連
三白山
山謙之南徐州記曰剡縣有三白出鐵常供戎器山東頭
南面有石穴高丈餘容十數人恒津液流潤天將雨輙有
雲群行從南來暎山山亦出雲應之與同比就虞山即大
雨矣
馬蹄山
劉損京口記曰石峴東連馬蹄山山上石有馬蹄跡因以
爲名
祘山
劉損京口記曰祘山無峯嶺臨江魏文帝南望致歎
會骸山
吴郡緣海四縣記曰帶海有會骸山
傳云山有金牛昔有兄弟三人共鑿求之坎崩同死因以
爲名
石姥山
劉道眞錢唐記曰石姥山有一石甑厥狀殊似居絶嶺之
顚大數十圍下有三石足支之
大辟山
郡國志曰餘杭大辟山本名餘杭山一名由拳高峻爲最
旁有由拳村出藤紙
晉書曰郭文字文舉隱於餘杭大辟山山中曾有猛獸殺
一麈於菴側文舉因以語人人取賣之分錢以奉文舉曰
我若須此自當賣之所以相語不須故也
花山
陸道瞻吴郡記曰吴縣有花山太康中生千葉蓮花於上
故曰花山
虞山
陸道瞻吴郡記曰海虞縣西六里有虞山上有仲雍冢
陽城山
董監吴地記曰冨春有陽城山縣氏所葬漢末上有光雲
氣天屬
姑蘇山
董監吴地記曰姑蘇山一名姑胥連撗山之北
越絶書云吴地胥門外有九曲路闔閭造以遊姑胥之臺
望湖中闚百姑淮南子亦謂之姑餘
硯石山
董監吴地記曰硯石山在縣西門外亦名石鼔山又有琴
臺在其上
越絶書云吳人於硯石置館娃宫
劉逵注吴都賦引楊雄方言云吴有館娃宫吴人呼美女
爲娃故三都賦云幸乎館娃之宫張女樂而娱群臣今吴
縣有館娃鄕
香山
董監吴地記曰香山吴王遣美人採香於山因以爲名故
有採香徑
華山
華山精舍記曰老子枕中記云吳西界有華山可以度難
父老云山頂北有池上生千葉蓮花服之羽化因曰華山
長林森大荒楚蔽日
輿地志云山上有石鼔晉隆安中鳴乃有孫恩之乱山在
縣西六十三里
包山
吳地記曰包山在縣西一百三十里中有洞庭深遠世莫
能測吳王使霊威丈人入洞穴十七日不能尽因得玉葉
上刻霊寳經二卷使示孔子云禹之書也
又郡國志云洞庭山有宫五門東通林屋西達峩嵋南接
羅浮北達岱岳
又按玄中記云吳國西有具區澤中包山有洞庭寳室入地
下潜行通琅耶東武
淮南子云斷脩蛇於洞庭
左傳云哀公元年夫差敗越於夫椒今太湖中别有夫椒
山下有大洞天宫潜涌五岳包山上舊無三班謂蛇虎雉
侯景乱後乃有虎蛇爲人之害
石鼔山
郡國志曰吴王離宫在石鼔山越王獻西施於此山山有
石馬望之如人騎南有石鼔鼔鳴即兵起
粟山
吴地記曰粟山一名新石頭山上有城下有飛泉石杵有
吴先王刻題處石杵西有舍古老言古於北採金
劉道眞記云縣西有姥山絶嶺之上有石甑一人摇輙動
與千人不異
定山
吴地志曰定山突出浙江中波濤所衝行侣爲阻
謝靈運詩曰朝發漁浦南暮宿富春郭定山杳雲霧赤亭
無淹泊此山是也
封山
吳興記曰風渚在武康縣東十八里古防風國有風公廟
水曰風渚山即封山也
岝㠋山
吳興記曰於潜縣西二里有岝㟧山有絶壁高三十許丈
謝安嘗登之臨壁垂足曰伯昏無人何以過是當時稱以
爲難一云本在太湖中禹治水移於此
孺子山
吳興記曰東遷縣有孺子山徐孺子入吳哭友人嘗登之
因以爲名
響山
吳興記曰晩山北十八里有響山人於山下語無大小響
則隨聲曲折應之
晩山
吳興記曰於潜縣西六十里有晩山悉是松木眞墨所出
也
百丈流襄二山
吳興記曰山墟村有山名曰百丈流襄二山堯遭洪水此
山不沒但餘百丈因以名山水流襄山嶺因名流襄
印渚山
吳興記曰印渚山上承浮溪水從渚以上至縣悉石瀨惡
道不可行舡以下水道無險故行旅集焉晉王胡之爲吴
興太守至印中歎曰非唯使人心情開滌亦覺日月清朗
傳云渚次石文似印因以爲名
天目山
郡國志曰天目山上有數百年樹名曰翔鳳樹
輿地志云上有兩湖謂左右目故名天目也山極高峻上
多美石泉木名茶
雜道書曰天目山左高於地七千五百丈右高於地七千
丈從廣三千里上有淵中有魚可食無毒虫
水經注曰吳興郡於潜縣北有天目山山極高峻崖嶺竦
疊西臨後澗山上有霜木皆是數百年樹謂之翔鳳林東
面有瀑布下注數畒深沼名曰蛟龍池水南流經縣西爲
縣之西溪
卞山
郡國志曰卞山卞和採玉處山東足有一名簣高數尺晉
太康中人開之風雨晦冥遂止歷代莫知所封
又宋書云蕭惠明爲吴興太守郡界有卞山山下有項羽
神廟相承云羽多居郡廳事前後七人太守不敢上廳惠
明謂綱紀曰孔季恭曾爲此郡未聞有災遂盛設筵榻接
賓數日未幾惠明忽見一人長丈餘張弓挾矢向之旣而
不見因發背旬日而殞
太平御覽卷第四十六
