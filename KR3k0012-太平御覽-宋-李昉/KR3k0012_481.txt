太平御覽卷第四百八十一
人事部一百二十二
仇讎上
周禮地官調人曰調人掌司萬民之難而諧和之(馬融曰難謂相)
(與爲仇也)凢和難父之讎避諸海外兄弟之讎避諸千里之外
從父兄弟之讎不同國君之讎視父師長之讎視兄弟交
友之讎視從父兄弟
禮記曰子夏問於孔子曰居父母之仇如之何夫子曰寢
苫枕干不仕弗與共天下也遇諸市朝不反兵而闘曰請
問居昆弟之仇如之何曰仕弗與共國銜君命而使雖遇
之不闘曰請問居從父昆弟之仇如之何曰不爲魁主人
能則執兵而陪其後
又曰祁奚請老晉侯問嗣焉稱解狐其讎也將立之而卒
(事具薦舉部)
又曰齊高發帥師伐莒(莒不仕齊故也)莒子奔紀鄣(紀鄣莒邑)使孫書
(孫書陳無字子占也)伐之初莒有婦人莒子殺其夫巳爲[婺-矛+牙]婦及老
託於紀鄣紡焉以度而去之(曰紡纑連所以度城而藏之)以待外攻者
及師至則投諸外(投繩城外隨之而出)或獻諸子占子占使師夜縋
而登(緣繩登城也)登者六十人縋絶師鼔譟城上之人亦譟莒
共公懼啓西門而出齊入紀(傳言怨不在天)
又曰吳伐越越子勾踐禦之陣于㩦李靈姑浮以戈擊闔
廬傷將指取其一履(其大足指見斬遂失履姑浮取之也)還卒於陘去㩦李
七里夫差使人立於庭苟出入必謂巳曰夫差而忘越王
之殺汝父乎則對曰唯不敢忘三年乃報越也
又曰五年春晉圍栢人士吉射奔齊初范氏之臣王生惡
張柳朔言諸昭子使爲栢人(令柳朔爲栢人宰也昭子范吉射也)昭子曰夫
非而讎乎對曰私讎不及公好不廢過惡不去善義之經
也臣敢違之及范氏出(栢人奔齊)張柳朔謂其子尔從主免之
我將止死王生授我矣(授我以死節也)
公羊傳曰齊哀公享乎周紀侯譛之襄公將復讎乎紀遠
祖九世矣九世猶可以復讎乎雖百代可也家亦可乎曰
不可國何以可國君一體也先君之耻猶今君之耻也
戰國策曰晉畢陽之孫豫譲始事范中行氏不說去而就
知伯知伯寵之及三晉分知氏趙襄子最怨知伯而將其
頭以爲飲器讓遁逃山中曰嗟乎士爲知巳者死女爲悅
己者容吾其報知氏之讎矣乃變姓名爲刑人入宫塗厠
欲以刺襄子襄子如厠心動執問塗者讓刃其扞曰欲爲
知伯報讎左右欲殺之襄子曰彼義士也吾謹避之耳知
伯已死無後而其臣報讎此天下之賢人也卒釋之讓又
&KR0238;身爲癩滅鬚去眉自刑以變其容爲乞人而往乞其妻
不識曰狀貌不似吾夫其音何類吾夫之甚也又吞炭爲
亞變其音有謂之曰子之道甚難而無功謂子有志則然
矣謂子智則否以子之才而善事襄子襄子必近子子之
得近而行所欲此甚見而功必成讓乃笑而應之曰是爲
先知報後知爲故君賊新君大亂君臣之義者無此矣凢
吾所謂此者以明君臣之義非從易也且夫委質而事人
而求弑之懷二心以事君也吾所爲難亦將以愧天下後
世人臣懷二心者頃之襄子當出讓伏所當過橋下襄子
至橋而馬驚襄子曰此必豫讓也使人問之果讓於是襄子數
讓曰子不嘗事范中行氏乎知伯滅范中行氏而子不
爲報讎反委質事知伯知伯巳死子獨何爲報之深也讓
曰臣事范中行氏中行氏以衆人遇我我故衆人報之知
伯以國士遇我我故國士報之襄子乃喟然泣曰嗟乎豫
子豫子爲知伯名旣成矣寡人舍子亦以足矣子自爲計
使兵環之譲曰臣聞明主不掩人之義忠臣以死爲名君
前以寬舍臣天下莫不稱君之賢今日之事臣故伏誅然
願請君之衣而擊之則死不恨非所望也敢布腹心於是
襄子義之乃使使者持衣與讓譲拔劒三躍擊之曰可以
報知伯矣遂伏劒而死死之日趙國之士聞者皆爲涕泣
史記曰秦昭王聞魏齊在平原君所欲爲范睢必報其仇
乃佯爲好書遺平原君曰願與君爲布衣之交十日飲也
又曰項梁殺人與項籍避仇吳中吳中賢大夫皆出項梁
下
又曰留侯張良者其先韓人也秦滅韓良家僮三百人弟
死不葬悉以家財求客刺秦王爲韓報仇以大父五代相
韓故乃變姓名之東海得力士以鐵椎椎秦始皇中其副
車又曰河東李文故嘗與張湯有隙已而爲御史中丞
湯有所愛史魯謁居知文與湯弗平使人上飛變告文姦
事事下湯湯治論殺文
袁山松後漢書曰蘇謙字仲讓爲郡督郵李暠爲美陽令
貪暴謙案得其贓謙遷金城太守治有異跡延熙九年至
京師暠時爲司隷收謙誣䧟之死獄中謙子不韋字公先
變名姓以家財求劒客邀暠不得暠之大司農乃於司農
府旁買舍夜爲地突入暠室中暠適出不值破其卧具暠
大怖棘屋上以板棧地而卧一宿數徙不韋乃至魏郡掘
暠父冡斬級以祭父墓(級首)
又曰樂府左延年秦女休行曰始出上西門遥望秦氏家
秦氏有好女自名曰女休女休年十五爲宗行報讎左執
白陽刀右據宛景矛讎家東南僵女休西上山上山四五
里關吏不得休女休前置辭生爲燕王婦今爲詔獄囚刀
矛未及下攏&KR2407;擊鼔赦書下
東觀漢記曰海曲有吕母者子爲縣吏犯小罪宰論殺之
吕母怨宰密聚客規以報仇母家素豐貲産數百萬乃益
釀醇酒買刀劒衣服少年來沽者皆貰與之視其乏者輙
假衣裘不問多少少年欲相與償之吕母泣曰縣宰枉殺
吾子欲爲報怨耳諸君寧肯哀之乎少年許諾相聚得數
十百人因與吕母入海自稱將軍遂破海曲執縣宰殺之
以祭其子冡也
又曰趙喜字伯陽南宛人也少有節操從兄爲人所殺無
子喜十五常思欲報之乃挾兵結客後遂往復仇而仇家
皆疾病無相拒者喜以因疾報殺非仁者心且釋之而去
顧謂仇曰尔曹若徤遠相避也後病愈悉自縛詣喜不與
相見後竟殺之
又曰周黨字伯况太原人至長安遊學初鄕佐嘗衆中辱
黨父黨懷之後讀春秋聞復讎之義更輟講而還與鄕佐
剋日交刃黨爲其所復困頓鄕佐服義與歸養之數月方
蘇旣悟而去整身修志州里稱其高也
又曰申屠蟠同郡緱氏女玉爲父報讎殺夫氏之黨吏執
玉以告外黃令梁配欲論殺玉蟠時年十五爲書生進諫
曰玉之節義足以感無耻之孫激忍辱之子不遭明時當
表旌廬墓況在清聽而不加哀矜配善其言乃爲讞得減
死論鄕人稱美之
又曰酒泉龐㳙母者趙氏之女字娥父爲同縣人所殺而
娥兄弟三人俱疾物故讎乃喜而自賀以爲莫已報也娥
隂懷感憤乃潜備刀兵常推車以候讎家十餘年不能得
後遇於都亭刺殺之因詣縣自首曰父仇巳報請就刑戮
福冨長尹喜義之解印綬欲與俱亡娥不肯去曰怨塞身
死妾之明分結罪治獄君之常理何敢苟生以枉公法後
遇赦得免州郡表其閭太常張奂嘉歎以束帛禮之
又曰彭寵故舊渤海趙寬妻子家屬依託寵居寬仇家趙
伯有好奴以賕寵寵貪之爲盡殺寬家屬寵之勃德不仁
貪狼如此
又曰郅惲友人董子張病將終惲候之子張視惲戲欷不
能言惲曰吾知子不悲天命痛讎不復也惲即起將客遮
仇人取其頭以示子張子張見而氣絶惲即詣縣以狀自
首
漢書曰原涉與新豐冨人祁大伯友大伯同母弟王游公
素嫉涉時爲縣門下掾說尹公曰君以守令辱原涉如是
一旦眞令至君復單車歸爲府史涉刺客如雲殺人皆不
知主民可爲寒心今爲君計莫若條奏其舊惡君必得真
令如此涉亦不敢怨矣尹公如其計王莽果以尹公爲真
令涉繇此怨王游公遂殺游公及子斷兩頭去
謝承後漢書曰橋玄遷齊國相郡有孝子爲父報讎繫臨
淄獄玄愍其至孝欲上讞减罪縣令路芝酷烈苛暴因殺
之懼玄收錄佩印綬欲走玄自以爲深負孝子捕得芝束
縛藉械以還笞殺以謝孝子冤魂
范曄後漢書曰劉鯉更始子也得幸於劉輔鯉怨劉盆子害
其父因輔結客殺盆子兄故式侯恭輔坐繫詔獄三日乃
得釋
魏志曰楊阿若後名豐字伯陽少遊俠常以報仇解怨
爲事至建安中太守徐揖誅郡中強族黃氏時黃昂得
脫在外乃募衆得千餘以攻揖揖城守豐時在外以昂爲
不義乃捐妻子入南羌中合衆得千餘騎昂獨走出羌捕
得之豐遂殺之
又曰韓曁字公至同縣豪右陳茂譛曁父兄幾致大辟暨
陽不以爲言庸賃積資隂結死士遂追尋擒茂以首祭父
墓由是顯名
又曰典韋形貌魁捂膂力過人好節俠襄邑劉氏與睢陽
李禮爲讎韋爲報之禮故冨春長備怨甚謹韋乘車載雞
酒僞爲候者門開懷匕首入殺禮并殺其妻徐出取車
吳志曰孫翊之妻徐氏甚美賊嬀覽殺翊悉取其嬪妾而
復欲逼徐氏恐違之見害時月垂竟乃使人謂覽乞至晦
日設祭除服覽許之徐氏遂潜使親信者語翊舊所委任
將孫高傳嬰二人具白逼巳之狀欲徵立計以求助焉高
嬰等聞之涕泣言舊蒙翊恩許之乃密結翊平時所侍養
二十餘人以徐氏之言語之仍皆&KR0576;誓合謀至晦日徐氏
遂設祭除服薰衣沐浴内施帷帳以候覽焉大小怪其如
此無不悽愴覽密遣偵之無復疑慮徐氏乃命高嬰輩羅
住戸外使人報覽言巳除凶畢矣覽遂盛飾而入徐氏出
拜戸外覽纔下拜徐氏即呼二郡可起高嬰等齊出即時
殺覽徐氏却服縗絰使持覽首以祭墓舉軍震駭以爲神
韋昭吳書曰凌統怨甘寧殺其父操寧常避統不與相見
孫權亦命統不得讎之嘗於吕蒙舍酒酣統乃以刀舞寧
起曰寧能雙戟舞蒙曰寧雖能未若蒙之功也因操刀楯
以身分之
王隱晉書曰趙誘爲杜曾所害誘子胤斬曾食其肝肺
又曰桓温父被害之時温年十五枕戈泣血密欲報仇經
年方知乃提刀直進手刃仇人由是名重當時
又曰龔壯字子偉值惠懷末天下大亂李特爲寇壯父叔
並爲特所害壯欲報仇會李壽鎮漢中壽時與李期有嫌
壯因說壽討期壽然之遂帥衆還討期特孫也故壯假以
復讎壽旣捷因欲官壯誓不仕
又曰沈充敗于吳興吳興人吳儒充之將也充亡失道誤
入儒家誘内充重壁因笑謂充曰三千戶侯也充曰封侯
不足貪也爾大義全我我宗族必厚報若必殺我汝族滅
矣儒遂殺之充子勁字世堅即潜報仇族滅吳氏
沈約宋書曰沈林子以仇讎未復從高祖尅京城進平都
邑時年十八身長七尺五寸仇沈預慮林子爲害常被甲
持戈至是林子與兄田子還東報讎五月夏節直入預男
女無長幼悉屠之以預首祭父祖墓
孫嚴宋書曰宋越父爲蠻所殺其讎嘗出郡越白日於市
口刺殺之太守夏侯穆嘉之擢爲隊主
後魏書曰淳于誕字靈遠年十二隨父向楊州父於路爲
盗所害誕雖童稚而哀感奮發傾資結客旬朔之内遂得
復讎由是州里歎異之
又曰孫益德其母爲人所害益德童幼爲母復仇還家哭
於殯以待縣官高祖文明太后以其幼而孝決又不逃罪
特免之
梁書曰張景仁廣平人也父天監初爲同縣違法所殺景
仁時年八歲及長志在復讎普通七年遇法公田渚手斬
其首以祭父墓事竟詣郡自縛乞依刑法太守蔡天起上
言乃下教褒美之原其罪下属長蠲其一戶租調以旌孝
行
唐書曰絳州孝女衛氏子無忌夏縣人也初其父爲鄕人
衛長則所殺無忌時年六歲母又嫁更無弟兄及長常思
復讎無忌從伯嘗設宴爲樂長則時亦預坐無忌以摶擊
殺之旣而詣吏稱父讎旣報請就刑戮廵察大使黃門侍
郎禇遂良以聞太宗嘉其孝烈特令免罪給傳乘徙於雍
州并給田宅仍令州縣以禮嫁之
太平御覽卷第四百八十一
