太平御覽卷第七十二
地部三十七
藪澤陂
藪
說文曰藪大澤也
周禮曰楊州之澤藪曰具區荆州之澤藪曰雲夢䂊州之
澤藪曰甫田青州之澤藪曰孟諸兖州之澤藪曰大野雍
州之澤藪曰弦蒲幽州之澤藪曰醫無閭冀州之澤藪曰
昭余祁(虞候祈望皆官名也)
國語曰榖洛鬪將毀王宫王欲壅之太子晉諫曰古之長
民者不隳山不崇藪不防川不竇澤夫山土之聚也藪物
之歸也
又曰其後伯禹念前之非度(度法)釐改制景象物土地以類
百則儀之于羣生共之從孫四岳左焉高高下下䟽川導
滯鐘水豐殖九藪泪越九原宅居九隩(隩内九州之内皆可宅居也)合
通四海故天無伏隂地無散陽水無沉氣火無災燀神無
間行民無淫心時無逆數物無害生師象禹之功度之于
軌儀莫不嘉績克猒帝心皇天嘉之祚以天下
爾雅曰魯有大野(今高平鉅野縣東北大澤)晉有大陸(今鉅鹿北廣河澤)秦有
楊紆(音謳今在扶風洴縣西也)宋有孟諸(今在梁國睢陽縣東北也)楚有雲夢(今南郡華)
(容縣東南巴丘丘川也)吴越之間有具區(今吴縣南大湖即震澤也)鄭有甫由(今滎)
(陽中牟縣西阜田澤)周有焦穫(音牙今扶風池縣陽瓠中是也)謂之十藪
漢書曰司馬相如論巴蜀父老文云鷦鵬巳翔於寥廓之
宇而羅者猶視於藪澤
風俗通曰藪厚也草木魚鱉所以厚養人君與百姓也
吕氏春秋曰昭餘祁一名大昭又名漚澤周禮并州藪俗名
鄢城泊是桉藪自太原祁縣連延西接至此
關中記曰弦蒲藪案周禮職方氏雍州其藪曰弦蒲
晉大康地志云汧澤有蒲谷鄕弦中谷乃雍州之弦蒲也
按漢書地理志取蒲藪即弦蒲藪是焉
水經注曰汧水源出汧山蒲谷鄕雍中谷决爲絃蒲藪
澤
釋名曰下水曰澤言潤澤也
又曰水浹出而爲澤曰掌水所停處如手中也今兖州人
謂澤曰掌
說文曰拗澤在崑崙墟下荷澤在山陽胡陸南
易曰麗澤兊君子以朋友講習
又曰澤中有雷隨君子以嚮晦入宴息
又曰上天下澤履君子以辯上下定民志
又曰澤上有地臨君子以教思無窮容保民無疆
又曰山上有澤咸君子以虚受人
又曰上火下澤聧君子以同而異
又曰澤上有雷歸妹君子以永終知敝
又曰山下有澤損君子以懲忿窒慾
又曰澤上於地萃君子以除戎器戒不虞
又曰澤上有水節君子以制數度議德行
又曰澤中有火革君子以治曆明時
又曰澤上有風中孚君子以議獄緩死
又曰澤滅木大過君子以獨立不懼遁世無悶
又曰澤無水困君子以致命遂志
又曰象曰澤上於天夬君子以施禄及下居德則忌
河圖曰大迹出雷澤華胥履之生伏犧(雷澤澤也)
書曰雷夏旣澤灉沮會同(孔安國注曰雷夏澤名)
書大傳曰舜漁於雷澤(鄭玄注曰雷澤今属濟隂)
詩曰彼澤之陂有蒲與荷
周禮曰川澤其動物宜鱗物其植物宜膏物其民黑而津
又曰澤虞掌國澤之政令爲之厲禁使其地之人守其財
物以時入之于王府頒其餘于萬民
禮曰獺祭魚然後虞人入澤梁
禮記稽命徵曰王者德禮之制者澤谷中有朱鳥白玉赤
蛇赤龍出焉
傳曰宣十五年晉侯救宋伯宗曰不可古人有言雖鞭之
長不及馬腹天方受楚未可與争雖晉之強能違天乎諺
曰高下在心(度時制置)川澤納汚(受汙濁也)山藪藏疾
又曰衛侯出奔齊孫氏追之敗公徒于柯澤(齊北東河縣西南有大澤是也)
又曰叔向母曰深山大澤實生龍蛇
廣雅曰方澤祭地也
太公金匱曰夏桀之時有芩山之水桀常以十月發民鑿
山穿陵通於河民諫曰孟冬鑿山穿陵是泄天氣發藏天
子失道後必有敗桀殺之朞年芩山一旦崩爲天澤
戰國策曰淳于髠一日見七人於齊宣王王曰千里而一
士是比肩而立百世而一聖若隨踵而生淳于髠曰今求
桔梗於沮澤則累世不得一矣(桔梗山中之草)
史記曰陳餘與張耳相失餘解印綬付耳亡入澤中捕魚
又曰封禪書云上郊雍通回中道春至鳴澤
漢書曰高祖以亭長送徒驪山徒道亡到豐西澤中停飲
夜皆解縱曰公等皆去吾亦從此逝矣
又曰秦皇帝常曰東南有天子氣於是東游以厭當之高
祖即自疑亡匿隱巖石之間吕后與人俱求常得之高祖
怪而問之吕后曰季所居上常有雲氣故從往常得季高
祖心喜沛中子弟或聞之多欲附者
西域傳曰康居國西北二千里有奄蔡國控弦十萬臨大
澤而居
又曰河有兩源合東注塩澤一名昌蒲海去玉門關三百里
廣輪四百里水冬夏不減皆以爲潜行地下
續漢書吴祐嘗牧豕於長垣澤中
晉中興書曰劉牢之至五橋澤中敗續兵士殆盡牢之馬
超五丈澗得免
晉書曰陶侃少時漁於雷澤嘗網得一織梭以掛于壁有頃
雷雨至遂爲龍而去
穆天子傳曰天子北征舍于珠澤
山海經曰稷澤(后稷神所憑因以爲名也)
帝王世紀曰雀山之地一夕爲大澤而深九尺
戴延之西征記曰巨澤魯之西界孔子獲麟處
管子曰北澤焼火照臺下管子曰萬乘之國不可無薪而
炊今北澤燒農夫得賣其薪蕘一束十信
又曰涸澤數百歲水不絶者生其狀若人長四寸
黃衣黃冠戴黃蓋乘水鳥好疾馳以其名呼之可使千里
外一日反報此涸澤之精也
文子曰高莫高於天下莫下於澤天高澤下聖人法之
韓宣子曰魯焼積澤天北風火南倚恐焼國哀公懼自持
衆趨救之
新序曰晉公逐獸于碭入大澤迷不知所出問漁者送出
澤因以諫之公令記其名漁者曰公亟反國臣亦反漁所
又曰楚威王問於宋玉曰先生其有遺行也何士民衆庶
不譽之甚宋玉對曰鯨魚朝發崑崙之墟暮宿於孟諸夫
尺澤之鯢豈能與之量江海之大哉俗之民又安知臣之
所爲哉
風俗通曰水草交曰澤言潤萬物以阜民用
水經注曰路温舒鉅鹿縣之東里人里監門使温舒牧羊
澤中取蒱牒用寫書即北澤也
又曰拗澤河水之所潜也其源渾渾泡泡者也東去玉門
陽關一千三百里廣輪四百里其水澄停冬夏不减其中
洄湍雷輪轉爲隱輪之脉當其圜流之上飛禽舊翮於霄
中者無不墜於淵波即河水之所潜而出於積石也
又曰徐州豐西澤即高祖斬白蛇之所
又曰中牟縣圃田澤北與陽武分水澤多麻黃草故述征
記曰踐縣境便覩(斯卉斯卉)窮則知踰界今雖不能然諒亦非
&KR0861;詩所謂東有茂草也皇武子曰鄭之有原圃猶秦之有
具圃澤在中牟縣西限長城東極官度北佩渠水東西四
十許里南北二十許里中有沙岡上下二十四浦津流逕
通淵潭相接各有名焉有大斬小斬有(大灰小灰)義魯練秋大
白楊小白楊散嚇禺中羊圈大鵠小鵠龍澤鬯罷大哀小
哀大長小長大縮小縮伯丘大蓋牛眼等浦水盛則北注
渠溢則南潘故竹書紀年云梁惠成王十五年入河水于
甫田又爲大溝而引甫水者也
圖經曰晉有大陸吕氏春秋云晉之大陸猶趙之鉅鹿也
按隋圖經云大陸大鹿大河即一澤而異名也漢書云路
温舒取蒲於此也澤亦尚書云納于大麓是此也
河南圖經曰廣成澤在梁縣西四十里〇後漢書云安帝永
初元年以廣成遊獵地假與貧人于時馬融作廣成頌云
大漢之初基也揆厥靈囿營于南郊右矕(莫板切)三途左枕
嵩岳面據衡陽箕背王屋浸以波溬演以榮洛金山石牀
殷起乎中神泉側出丹水星湟池怪石浮磬混乎其陂是
此澤也隋大業中置馬牧焉亦名廣陂其漑灌之利至今
百生頼之
輿地志曰稡澤在王城西北三十里與金谷相近又郡國
志云稡澤即金谷也有金水出焉故謂之金谷晉石季倫
別墅在焉
陂
說文曰陂池也
書曰九川滌原九澤旣陂
詩曰彼澤之陂有蒲有荷(陂澤也)
史記曰高祖母云劉媪嘗息大澤之陂夢與神遇時雷電
晦冥見蛟龍於其上巳而有娠遂産高祖
又曰寗成抵罪得脫乃詐馳傳出關歸家稱曰仕不至二
千石賈不至千萬安可比人乎乃貰貸買陂田千餘頃假
貧民役數千家焉
漢書曰汝南舊有鴻郄大陂郡以爲饒成帝時關東數水
陂溢爲害翟方進爲丞相以爲决去陂水其地肥美省隄防
之費遂奏罷之及翟氏敗後鄕里歸惡於方進言方進請
陂下良田不得而奏罷陂頋野王云王莾時嘗苦旱起追
怨方進童謠云壞陂誰翟子威飰我豆食美芋魁反乎覆
陂當復誰言者兩黃鵠建武中太守鄧晨使許陽典復鴻
郄以陽爲都水掾陽曰昔成帝夢上天天帝怒曰何故壞
我濯龍池於是乃因高下形勝起塘四百餘里數年乃立
續漢書郭林宗交汝南黃叔度過袁奉高不宿而去泰曰
叔度之量汪汪若萬頃之陂澄之不清撓之不濁不可量
也
謝承後漢書曰汝南許陽暁以術承地脉太守鄧晨署爲平
水掾使治鴻郄陂陂成人譛陽言取錢晨繫陽於獄戶自
開械自解晨釋之出時日暮陂上有火光引前清德之感
也
魏略曰明帝出次摩陂有龍見於井中帝出觀龍因改摩
陂爲龍陂
異苑曰東鄕太湖吴庚申歲於此有一軍士五百人將破
堰取魚先以酒肉祈神約令水涸夜夢人云塘水速竭若
見巨鱗慎勿殺也又有銅釜並不可發明往决水翕然而
盡得白魚形狀非常小人貪利剖而治之見昨所祭餘食
充溢腸内須臾復得釡又取發水便暴出五百人一時沒
溺唯督監得存具說事狀于今猶名此湖爲五百陂
汝南先賢傳曰鄭敬去吏隱居于蟻陂之陽以魚釣自娱
彈琴詠詩常方坐於陂側隨杞柳之蔭鋪茅蘼爲席
淮南子曰譬若同陂而漑田其受水均也
孫綽子曰海人曰横海有魚一吸萬頃之陂
抱朴子曰葛仙公每酒醉常入家門前陂水中卧竟日乃
出〇方輿記曰新蔡縣葛陂費長房化竹之所後漢於此
立葛陂縣
河南圖經曰洛水自苑内上陽宫南㳽浸東注當宇文隑
版築之時因築斜堤今東北流水衡作堰九所形如偃月
謂之月陂
壽春圖經曰芍陂在安豊縣〇淮南子曰楚相作期思之陂
灌雩婁之野又輿地志崔寔月今云孫叔敖作期思陂即
此是也故漢王景爲廬江太守重修起之境内豊給又桉
芍陂上承渒水南自霍山縣北界騶虞石入號曰濠水是
北流注陂中凡經百里灌四萬頃芍魏志音鵲
太平御覽卷第七十二
