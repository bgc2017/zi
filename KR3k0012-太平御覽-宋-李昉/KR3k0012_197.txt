太平御覽卷第一百九十七
居處部二十五
園圃圈
牢藩籬
華表
園圃
說文曰園樹果圃樹菜也
易曰賁于丘園束帛戔戔
毛詩曰園有桃其實之肴
又曰折柳樊圃
周禮曰場人掌國之場圃而樹之果蓏珍異之物以時歛而
藏之凡祭祀賓客供其果蓏享亦如之注云果棗栗之屬
蓏瓜瓠之屬珍異蒲桃枇杷之屬
又曰大宰九職二曰園圃毓草木
又曰園㕓二十而一注云以利少故二十而稅一也㕓城
市中空地
又曰圃以樹事貢草木謂果瓜葵韮
論語曰樊遟請學爲圃子曰吾不如老圃
史記曰梁有&KR0238;園楚有橘柚園
又曰王剪爲秦將伐楚請善田宅園池甚衆
漢書曰始曹參微時與蕭何善及爲宰相有隙至何且死所
推賢唯參參代何爲相國舉事無所變更一遵何之約束
擇郡國吏長大訥於文辭謹厚長者即召爲丞相史史之
刻深欲務聲名輙斥去之日夜飲酒卿大夫以下吏及賓
客見參不事事來者皆欲有言至者參輙飲以醇酒度其
欲有言復飲酒而後去終莫得開說以爲常相舍後園近
吏舍吏舍日飲歌呼從吏患之無如何迺請參遊後園聞
吏醉歌呼吏幸相怒召按之迺反取酒張坐飲大歌呼與
相和參見人之有細過掩匿覆蓋之府中無事
又曰董仲舒廣川人也以治春秋孝景時爲博士下帷講
誦弟子傳以九次相授業或莫見其面蓋三年不窺園圃
其精如此
後漢書曰法眞隱大澤講論藝術歷年不窺園圃也
又曰竇憲以賤直請奪沁水公主田園(沁水明帝女)主畏逼不
敢言後肅宗駕出遊過園指以問憲憲隂喝不得對(隂於禁反)
(喝一介反猶噎塞也)後發覺帝大怒責憲曰貴主尚見侵奪何况小
人哉國家弃憲如孤雛腐鼠耳憲大震懼
魏志曰顔裴字文林爲京兆守於府下起菜園使吏投簡
鋤治也
晉書曰范汪好學外氏家貧無以資給汪乃廬于園中布
衣𬞞食然薪寫書寫畢誦讀亦遍遂博學多通善談名理
又曰華廙旣廢黜武帝後又登凌雲臺望見廙苜蓿園阡
陌甚整依然感舊太康初大赦乃得襲封久之拜城門校
尉遷左衛將軍數年以爲中書監
又曰和嶠性至儉家有好李帝求之不過數十王濟候其
上直率少年詣園共啖畢伐樹而去
王隱晉書曰涼州牧張駿增築四城相去各千步東城殖園
果命曰講武場北城殖園果命曰玄武圃皆有宫殿
宋書曰柳元景多産業居南岸有數十畒菜園時有人求
之或留錢元景曰夲立園自爲供喫豈求利耶
齊書曰世祖太子性頗奢麗宫内多雕飾精綺過於王宫
開拓玄圃園與臺(城北壍等其中起出池閣)樓觀塔宇多聚竒石妙極
山水慮上宫望見乃傍列脩竹内施高鄣造游牆數百間
施諸機巧宜湏鄣蔽以晉明帝爲太子時立西池乃啓世
祖引前例求於東田起小苑上許之窮極制度
陳留耆舊傳曰范丹學通三經常自任灌園
向秀別傳曰秀與吕安灌園於山陽收其餘利以供酒食
之費
莊子曰子貢過漢隂見一丈人爲圃畦鑿隧而入抱甕而出
灌子貢曰有機於此一日浸百畦用力甚寡而見功多夫
子不欲乎爲圃者仰而視之曰奈何曰鑿木爲機後重前
輕挈水若抽其名爲槹者圃者忿然作色而笑曰吾聞之
吾師有機械者必有機事有機事者必有機心機心存於
胷中則純白不備純白不備則神生不定神生不定者道
之所不載也吾非不知羞不爲也子貢告孔子孔子曰假
修渾沌之術者也
雜記曰於陵子辤卿相而桔槹灌園
又曰戴宏爲河間相自免歸而灌𬞞以經教授也
西京雜記曰茂陵富人袁廣藏鏹巨萬家僮八九百人於
邙山下築園東西五里百步激流水注其内構石爲山高
十餘丈連延數里養白鸚鵡紫鴛鴦旄牛青兕竒禽怪獸
委積其間聚沙爲洲激水爲波潮其中江鷗海鵠乳雛産
鷇延漫林池竒樹異草靡不具植屋皆徘徊連屬重閣脩
廊行之移晷不能徧廣有罪誅没入爲園鳥獸草木僉移
上林苑中
又曰樂遊園自生玟珻樹樹下多苜蓿苜蓿亦名懷風時
人或謂光風風在其間常肅肅然日照其花有光彩故名
苜蓿曰懷風茂陵謂之連枝草
又曰梁孝王兔園有落猨巖棲龍岫鴈池鶴洲鳬渚宫觀
相屬
隋圖經曰史記謂梁孝王築東苑方三百里是曰兔園
王襃雲陽記曰車箱阪下有黎園一頃樹數百株青翠繁
密望如車蓋
水經注曰睢水東南流入于竹圃水次綠竹蔭渚青青實
望世人言梁王竹園也
又曰玄瓠灣中地數頃有栗園栗小殊不並固安之實也
然歲貢三百石以充天府水渚即栗洲樹木高茂望若屯
雲中有栗堂甚閑敞牧宰英彦多所游薄
魏志曰有芳林園桐園芳林後避少帝諱改爲華林晉宫
閣名靈芝園鄴有鳴鶴園蒲陶園華林園
司馬彪續漢書曰濯龍園在洛陽西北角也
郭仲産仇池記城東有苜蓿園
列女傳魯&KR0238;室之女曰昔有客繫馬園中馬逸踐葵使子
終歲不飽葵
淮南子曰園有螫毒葵藿爲之不採
陳留志曰園庾襄邑人也庾始居園中故代謂之園公
天文要集曰庖瓜爲天子果園又天園主果實茹蓄儲
又曰芙蓉園夲隋氏之離宮居地三十頃周廻十七里貞
觀中賜魏王泰泰死又賜東宫今屬家令寺園中廣厦脩廊連
亘屈曲其地延袤爽塏跨帶原隰又有脩竹茂林緣被岡
阜東坂下有涼堂堂東有臨水亭按黃圖曲池漢武所造
周廻五里池中遍生荷芰菰蒲冒間禽魚翔泳宣帝立廟
曲池之北名曰樂遊廟即今昇平坊内基趾是也此在秦
爲宜春苑在漢爲樂遊苑宇文愷營建京城以羅城東南
地高不便故缺此偶頭一坊餘地穿入芙蓉池以虚之
郡國志云西夷有荔支園僰僮施夷中最賢者古所謂僰
僮之富多以荔支爲業園植萬株樹收一百五十斛
隋圖經曰司竹園在盩厔縣東十二里穆天子西征至玄
池乃植竹即此是也
史記曰渭川千畒竹漢謂鄠杜竹林故有司竹都尉西都
賦所謂鄠杜濱其足竹林果園芳草甘木也
圈
史記曰竇太后好黃老書召袁固問老子書固曰此家人
言耳太后怒曰安得司空城旦書乎乃使固入圈擊豕
漢書曰孝武帝作建章宫度爲千門萬戶其西則數十里
虎圈
又曰李禹有寵於太子然好利亦有勇嘗與侍中貴人飲
侵陵之莫敢應後愬之上上召禹使制虎懸下圈中未至
地有詔引出之禹從落中以劒斫絶纍欲刺虎(師古曰落與絡同謂)
(當時繦絡而下也纍索也)上壯之遂救止焉
三輔故事曰師子圈在建章宫西南
列士傳曰秦召公子無忌無忌不行使朱亥奉璧秦王大
怒將朱亥着虎圈中亥瞋目視虎虎不敢動
郡國誌曰雍州虎圈在通化門東二十五里秦王置朱亥
於其中亥瞋目虎不敢動
漢文帝問上林尉處及馮婕妤當熊在此
漢宫殿䟽曰有彘圈有師子圈武帝造秦故虎圈周匝三
十五步長二十步西去長安十五里
牢
說文曰牢閑養牛馬園也
詩曰乃造其曹執豕于牢注云曹羣也言搏豕於牢中以
爲飲酒之殽
穆天子傳曰高奔戎獲虎畜于東虞命曰虎牢(事且州郡)
曹子建求自試表曰如微才不試没世無聞禽息鳥視終
於白首此徒圈牢之養物非臣之所志也
藩籬
易曰羝羊觸藩羸其角
詩曰折柳樊圃(或云藩)
左傳曰宋向戍請弭諸侯之兵襄公二十七年諸侯之大
夫會于宋以藩爲軍注云示不相忌也
又哀十二年衛侯會兵于鄖吳人藩衛侯之舍子服景伯
謂子貢曰夫諸侯之會事旣畢矣侯伯致禮地主歸餼以
相辭也今吳不行禮於衛而藩其君舍以難之子盍見太
宰乃請束錦以行乃免衛侯
晉書曰庾衮字叔襃初衮諸父並貴盛唯衮父獨安貧約
躬耕稼穡以給供養而執事勤恪與弟子樹籬跪以授條
或曰今在隱屏先生何恭之過也荅曰幽顯易操非君子
意也
宋書曰謝瞻字宣遠弟晦時爲宋臺右衛權遇巳重於彭
城還都迎家賓客輻湊瞻在家驚駭謂晦曰吾家以遠退
爲業汝遂勢傾朝野此豈門戶福耶乃堅籬隔門庭曰吾
不忍見此
南朝宫苑記曰建康籬門舊南北兩岸籬門五十六所蓋
京邑之郊門也如長安東都門亦周之郊門江左初立並
用籬爲之故曰籬門南籬門在國門西三橋籬門在今光
宅寺側東籬門夲名肇建籬門在古肇建市之東北籬門
今覆舟東頭玄武湖東南角今見有亭名籬門亭西籬門
在石頭城東護軍府在西籬門外路北白楊籬門外有石
井籬門
莊子曰願遊其藩
閑居賦曰芳枳堅籬
宋玉對問曰藩籬之鷃
鷦鷯賦曰鷦鷯長於藩籬之下
華表
崔豹古今注程雅問曰堯設誹謗之木何也荅曰今之華
木以横木交柱頭狀如華形似桔槹大路交衢悉施焉或
謂之表木以表王者納諫亦以表識衢路秦乃除之漢始
復焉今西京謂之交午柱
遼東華表(見鶴門)
