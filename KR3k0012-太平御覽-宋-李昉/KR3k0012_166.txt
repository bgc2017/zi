太平御覽卷第一百六十六
州郡部十二
劒南道
劒緜梓遂益漢
彭蜀卭普雅瀘
茂翼當悉静拓
恭維奉嶲姚黎
龍松嘉簡陵眉
榮資戎
劒州
圖經曰普安郡禹貢梁州之域秦之蜀郡漢屬廣漢郡之
梓橦縣
華陽國志曰諸葛亮相蜀鑿石架空爲飛閣道以通蜀漢
即此郡
三國志曰鄧艾伐蜀自隂平縣景谷步劒閣道懸車束馬
逕出油江而至大漢是此地也
蜀記曰梓橦縣有五婦山一名五婦臺秦遺蜀美女五人
蜀遣五丁迎女至梓橦五丁蹋地大呼驚五女並化爲石
郡國志曰梓橦縣北有華容水則蜀都賦曰却背華容是
也
緜州
十道志曰綿州巴西郡禹貢梁州之域周併梁入雍州地
春秋戰國屬蜀侯國秦爲蜀郡漢廣漢郡地今州即廣漢
郡之涪縣也
九州記曰緜州之賓賨人旋人皆夷也
郡國志曰勁勇銳氣而善舞故古有巴渝舞
蜀記曰左緜緋紅三川所尚(緜州左緜郡有小江所染緋紅於此水灌後益鮮人之所)
(重)
宋書曰范栢年梓橦人明帝問卿鄕土有貪泉不栢年曰
臣梁益之地有廉泉讓水不聞有貪泉帝嘉之即以爲蜀
郡太守(廉讓水在昌期縣)
郡縣志曰神泉縣有泉十四甘香異常錮疾飲之即差故
曰神泉
漢書志曰涪屬廣漢郡有孱亭莽曰統眭劭曰涪水出廣
漢南入漢
梓州
十道志曰梓州梓橦郡禹貢梁州之域漢武分置廣漢郡
漢書曰文帝以蜀道銅山賜鄧通鑄錢即今銅山縣也
蜀志曰先主入蜀攻劉璋遣諸葛亮等分定州郡略地至
郪百姓以牛酒勞軍又曰姜維聞諸葛亮曕破乃引軍由
廣漢郪道以審虚實
十道記曰廣漢之地有塩井銅山之冨本禹南夷周末秦
併爲郡有𬞞食果實之饒
九州要記曰玄武山一名赤雀山一名宜君山山有鹿尾
入貢
又華陽國志曰玄武山一名三嵎山山出龍骨傳云龍昇
不逹墜此民取以入藥用玄武縣因山得名
遂州
十道志曰遂州遂寧郡禹貢梁州之域漢分梁州置廣漢
郡今州又爲廣漢縣
九州要記曰青石縣有青石山天下青石無佳於此可爲
鍾磬
又郡國志曰昔巴蜀爭界歷歲不决漢高八年山自裂如
索所界巴蜀之民懼天戒乃息所爭
益州
十道志曰益州成都府古梁州巴濮庸蜀之地在秦爲漢
中巴蜀三郡地
釋名曰益扼也所在之地險阨
應劭地里風俗記曰疆壤益廣故號益州
史記曰周太王逾梁山之歧山一年成邑二年成都故有
成都之名
又曰秦惠王時苴蜀相攻各告急於秦秦欲先伐韓司馬
錯曰不如先伐蜀(夫蜀戎狄)之長也有桀之亂以秦攻之譬使
犲狼逐群羊也又有禁止暴亂之名今攻韓周自知失九
鼎韓自知亡三川二國併力合謀而求解于楚魏臣竊危
之王曰善遂滅蜀
漢書曰宣帝時方士上言益州部有金馬碧雞神帝令王
襃入蜀祀之
揚雄蜀王本紀曰蜀之先稱王者有蠶叢折權魚易俾明
是時椎髻左祍不曉文字未有禮樂從開明巳上至蠶叢
凢四千歲次曰伯雍又次曰魚尾尾田於湔山得仙後有
王曰杜宇出天墮山又有朱提氏女名曰利自江源而出
爲宇妻乃自立爲蜀王號曰望帝移居郫邑
十三州志曰當七國稱王獨杜宇稱帝於蜀以襃科爲前
門熊耳靈關爲後戶玉壘峨眉爲池澤汶山爲畜牧中南
爲園苑時有荆人是後荆地有一死者名鼈冷其尸亡至
汶山却更生見望帝帝以爲蜀相時巫山壅江蜀地洪水望
帝使鼈冷鑿巫山治水有功望帝自以德薄乃委國禪鼈
冷號曰開明遂自亡去化爲子規故蜀人聞鳴曰我望帝
也又云望帝使鼈冷治水而淫其妻冷還帝慙遂化爲子
規杜宇死時適二月而子規鳴故蜀人憐之皆起自開明
巳下五葉始立宗廟時蜀有五丁力士能徙山岳每一王
死五丁輙爲立大石以誌墓今石井是也號曰井里成都
記曰郡城即秦惠王使張儀築以象咸陽沃野千里號曰
陸海
九州志曰益州城初累築不立忽有大龜周行旋走因其
行築之遂得堅固故曰龜城
南史曰宋太始初益州市橋忽生一州有道士柳石見之
曰當有貴王臨州必王勝喜也及齊永明二年武帝遣始
興王爲益州勝喜者即始興反語也
續漢書郡國志曰益州部漢中巴廣漢蜀犍爲越嶲䍧牱
益永昌凢九郡
華陽國志曰成都夷里橋南岸道西有城即錦城一曰錦
官又曰錦里
又曰蜀初少文教文翁爲蜀郡太守立精舍學堂以隷其
俗因是文教聿興今有文翁堂在大城内
漢州
圖經曰漢州德陽縣土地同益州秦屬蜀郡漢屬廣漢郡
後漢因之兼置益州領郡十二
蜀記曰益州謂之三蜀廣漢其一也
後漢書曰雒城南每隂雨常有哭聲和帝時陳寵爲太守
聞之有勑令收葬骸骨哭聲遂絶蜀記曰金堂縣古有金
舡沉江之東岸民於水中往往見之
彭州
十道志曰彭州濛陽郡本漢繁縣宋置晉壽陽圖經曰唐
垂拱二年以九隴縣置彭州取古天彭關以爲名
周地圖記曰宋元嘉九年有樵人逐麚所趨險絕進入石
穴行數十步豁然平博問是何所人荅云小成都後更往
求之不知所在
地理志曰九隴縣晉置以縣有九曲山爲名
蜀州
十道志曰蜀州唐安郡本漢江源縣屬蜀郡莽曰卭原
魏志曰蜀州鳴鶴山張陵客蜀學道于此山造作符書以
惑百姓又益州記張陵登仙之所傳云陵爲蝮蛇所吸人
以爲登仙
蜀記曰靑州縣因山得名山上有黃帝授道壇
又玄中記云山有穴潛行分爲三道各通一處
卭州
十道志曰卭州臨卭郡禹貢梁州之域漢武置十三州在
益州之部
周地圖記曰梁武陵王蕭紀於蒲水口改置卭州南郡卭
來山因以爲名
史記曰蜀卓氏之先趙人秦破趙卓氏獨夫妻推輦而行
曰吾聞汶山之下沃野有蹲鴟乃求遠遷致之臨卭因銅
山鑄錢此也
蜀記曰漢張騫奉使尋河源得高節竹植於卭山號曰卭
竹今緣山皆是可爲杖
蜀志曰臨卭有火井諸葛亮一窺更盛
博物志曰後人以家火投之火卽滅至今不然
普州
十道志曰普州安岳郡禹貢梁州之域漢武十三州在益
州之部今州境則漢之資中牛鞞墊江後漢之德陽等四
縣
雅州
十道志曰雅州廬山郡禹貢梁州之域漢武十三州在益
州之部即秦嚴道縣也
蜀記曰秦滅楚徙楚嚴王之族於此故謂之嚴道
漢志曰嚴道屬蜀郡卭來山卭水所出東入青(衣王)莽曰嚴
治
郡國志曰漢源縣有離崖即蜀守李冰所鑿離堆即古雅
也
嚴道縣有九折坂即王陽迴轡之所
瀘州
十道志曰瀘州瀘川郡禹貢梁州之域春秋戰國時爲郡
子國秦蜀巴郡漢屬犍爲郡
漢志曰江陽屬犍爲郡十道志曰瀘州本漢江陽縣地
諸葛亮出師表曰五月渡瀘深入不毛
茂州
十道志曰茂州通化郡禹貢梁州之域夲冉駹國漢以爲
郡
史記曰南越破後冉駹等皆震懼請臣置吏以冉駹爲汶
山郡守
翼州
圖經曰翼州臨翼郡秦之土地與益州同二漢屬蜀郡夲
漢之蠶陵也
漢志曰蠶陵屬蜀郡王莽曰步昌
當州
十道志曰當州江源郡禹貢梁州之域周爲雍州之境
後周書曰天和元年鴈門公紇干略於此討渾胡因置同
昌郡
悉州
十道志曰悉州歸誠郡禹貢梁州之域古西羌地
圖經曰唐顯慶三年割當州三十里左封縣界内有悉唐
川因立爲悉州
靜州
圖經曰靜州静川郡土地與當州同唐永徽四年置靜州
於唐縣以理夷落
拓州
圖經曰拓州蓬山郡土地與當州同唐顯慶三年於此置
拓州取其開拓封疆爲郡之名
恭州
圖經曰恭州化郡北接土蕃土地與當州同唐顯慶中置
恭州取恭慕王化爲名
維州
十道志曰維州維川郡
蜀志曰姜維馬忠督將軍張嶷北討汶山叛羌即此也
圖經曰武德中白苟羌首領以地内附因於姜維故城置
維州以領之
奉州
圖經曰奉州雲山郡夲蠻夷之地南接土蕃爲夷落之極
塞武德中羌夷内附因立奉州取其順奉王命爲名
嶲州
十道志曰嶲州越嶲郡本益州西外夷漢初爲卭都國
史記曰西南夷滇以北居君長十數卭都最大
漢志曰越嶲郡武帝元鼎六年開莽曰集嶲屬益州應劭
曰故卭都國也有嶲水言越以此水彰休盛也
九州要記曰嶲之西夷人身青而有文如龍鱗
慱物志曰越嶲國有牛稍割取肉經日必復生如故又玄
中記曰割而復生名曰及牛
十道記曰越嶲有瀘水四時多瘴氣三四月間發人衝之
立死非時中人多悶絶唯五月上伏即無害故諸葛亮征
越嶲上䟽曰五月渡瀘深入不毛
又地記曰今昆明道渡所見有武侯道在
又十道記曰水浚而巉石土人以牛皮爲船方涉津涘
九州要記曰臺登縣有奴諾川鸚鵡山黑水之間若水出
其下即黃帝子昌意降居若水是此
漢志曰旄牛屬蜀郡鮮水出徼外南入若水若水亦出徼
外南至大莋(旄牛即今臺登縣)
姚州
十道志曰姚州雲南郡蓋夷越之地亦爲滇王國漢武開
之置益州部有滇池澤後因爲益州之雲南弄㨂二縣也
漢志曰益州郡武帝元封二年開王莽曰就新故滇王國也
有滇池大澤又有弄㨂縣焉
華陽國志曰滇漢勾町夜郎葉榆同師舊堂侯王國以十
數編髮左袵隨畜遷徙莫能相禦楚項襄王遣將軍莊蹻
泝沆水出苴蘭以伐夜郎而秦奪楚黔中地無路反遂留
王之是爲莊王
黎州
圖經曰黎州洪源郡漢爲沉黎郡宋齊以來並爲沉黎郡
後周破羌夷立黎州
龍州
十道志曰龍州江油郡秦漢及魏不置郡縣
魏志曰景元四年諸軍征蜀鄧艾自隂平行無人之地七
百餘里鑿山通道造作橋閣山高谷深至爲險難艾以氊
自裏轉推而下將士皆攀木緣崖魚貫而進先登至江油
即此地也
周地圖記曰江油帥楊李二姓各自稱蕃於梁至後魏武
帝得其地置江油郡西魏於此立龍州
松州
十道志曰松州交川郡禹貢梁州之域又爲雍州之域秦
漢諸羌居焉
圖經曰郡有甘松嶺因以名郡
山海經曰甘松嶺亦謂之松桑嶺江水發源於此
江源記曰平康縣有羊腸嶺大江發源之所
嘉州
十道志曰嘉州犍爲郡禹貢梁州之域漢犍爲郡之南安
縣
史記曰漢武使唐蒙伐西戎得夜郎國遂立犍爲郡
漢志曰青衣屬蜀郡順帝改名漢嘉
十道志曰周武保定元年於此置青州遥取漢青衣縣爲
名宣政二年改爲嘉州
華陽國志曰青衣有沫水漢志蜀李冰鑿離塠避沫水之
害又益州記曰青衣神號雷塠廟班固以爲離塠
益州記曰峨眉山兩山相對望之如峨眉
簡州
十道志曰簡州陽安郡禹貢梁州之域漢犍爲之牛鞞縣
地
華陽國志曰牛鞞縣有陽明井今在郡北十里九州要記
曰簡州在赤水之北(今有絳水在州南)
周地圖記曰晉義熙末刺史朱齡石率建平人征蜀仍於
東山立金戍後魏平蜀改爲金水郡
陵州
十道志曰陵州仁壽郡禹貢梁州之域漢犍爲郡之武陽
縣東境也
郡國志曰昔張陵於此得鹽井祠玉女於井内因謂之陵
井郡因井得名
益州記曰郡有東嵎三山相對去陵井百里
郡國志曰有鼎鼻山周之九鼎淪一於此故後人往往見
鼎耳因名之
又曰郡有朝女山昔有朝祖女於此山得道今足跡尚存
故名朝女山
眉州
十道志曰眉州通義郡禹貢梁州之域犍爲郡之武陽南
境
周地圖記曰梁武帝太清二年武陵王蕭紀開通外水立
青州於通誼郡南安縣北後魏二年平蜀三年改青州爲眉
州(用莪眉山爲名)
蜀記曰秦惠王使張儀司馬錯伐蜀蜀王開明拒之不利
退至武陽見獲(彭山縣即其地)
郡國志曰青神縣當羌蜀之要漢武使唐蒙破西南夷即
路始於此
榮州
十道志曰榮州和義郡禹貢梁州之域漢爲南安縣地屬
犍爲郡
九州要記曰和義郡古夜郎之地有成都市漢武時南中
令使通𤏡道無功唐蒙因殺之令曰恨不見成都市而死
蒙即立市如成都以殺之故曰成都市
益州記曰旭川縣有馬鳴戌漢刺史韋枝夜過此地有神
馬嘶漢中馬皆嘶以應之故以此名戍
蜀記曰昔有女人於溪浣沙有大竹流水而觸之因有孕
後生一子自立爲王因以竹爲姓漢武使唐蒙伐䍧牱軒
竹王因有此地人不忘其本立竹王廟祀之
資州
十道志曰資州資陽郡禹貢梁州之域漢爲犍爲郡之資
中縣地
周地圖記曰後魏廢帝二年於武康郡之陽安縣置資州
(陽安在今州北簡州界)
郡國志曰内江縣有水深百丈實郡川揔會之所
戎州
十道志曰戎州南溪郡春秋僰侯國秦惠王破滇池始通
五尺道漢武得蜀故使唐蒙理道於此而破䍧牱即此道
也後爲僰道縣以屬犍爲郡
郡國志曰南溪縣西三十里有魚津津南有鴛鴦坼
益部耆舊傳曰僰道有張真者娶黃氏女名帛真因乘船
過江船覆没帛求夫尸不得自沉於水積十四日乃抱夫
屍出於灘下故名鴛鴦坼卷第一百六十六終
