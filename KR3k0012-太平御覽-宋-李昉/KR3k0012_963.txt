太平御覽卷第九百六十三
竹部二
竹下(筍附)
桂竹箭竹桃枝竹
篁竹䈥竹鈎端竹
笻竹種龍竹雲母竹
㰚竹&KR1217;竹狗竹
篃竹由梧竹班皮竹
篔簹竹苦竹射同竹
沙麻竹石麻竹笣竹
雞頸竹籚&KR1217;竹䈄竹
莽竹㔂竹簢竹
仲竹&KR2312;竹漢竹
利竹林於竹晉竹
沛竹棘竹䈏竹
弓竹簜竹筍
桂竹
山海經曰雲山有桂竹甚毒傷人必死(郭璞曰始興小桂縣出桂竹也)
箭竹
爾雅曰東南之美者有會稽之竹箭焉
禮記曰禮之於人也如竹箭之有筠也(事具禮部)
說文曰箭矢竹也
戴凱之竹譜曰箭竹高者一丈節間三尺堅勁中爲矢
桃枝竹
爾雅曰桃枝四寸有節(今桃枝節間相去多四寸)
竹譜曰桃枝竹皮滑而黃可以爲席
山海經曰嶓冢之山囂水之上多桃枝竹
裴氏廣州記曰有桃竹
魏志曰倭國有桃枝竹
篁竹
竹譜曰篁竹似桂而槪節
䈥竹
竹譜曰䈥竹長二丈許圍數寸至堅利出日南九真南方
以爲矛其筍未成竹時堪爲弩絃見徐衷南中奏劉淵林
云夷人以史篻(音瓢)竹爲矛即是䈥竹一物而二名者也
永嘉郡記曰陽興去安固江口六十五里有仙石山頂上
有平石辟方十餘丈名爲仙壇壇陬有一䈥竹凡有風來動
音自成宫商
周景式廬山記曰康皇溪道士種松及䈥竹竿
笁法真登羅山䟽曰嶺南道無䈥竹唯羅山有之其大尺
圍細者色如黃金堅貞疎節
異苑曰東陽留道先元嘉四年䈥竹林忽生連理野人無
知謂爲楇祟斫殺之
鈎端竹
山海經曰嶓冢之山囂水之北多鈎端竹
笻竹
漢書曰張騫至大夏見笻竹杖問之云賈人市之身毒國
山海經曰龜山多狹竹(郭璞曰即笻竹)
竹譜曰笻竹高節實中狀若人剡俗謂之扶老竹廣志云
出南廣卭都縣
羅浮山記曰卭竹本出卭山張騫西至大夏所見也而此
山左右時有之鄕老多以爲杖
種龍竹
廣志曰種龍竹任作笛
吕氏春秋曰昔黃帝命伶倫爲律伶倫自大夏之西沅渝
之隂取竹之嶰谷斷兩節間長六寸九分而吹之以爲黃
鍾之宫律之本也(竹譜曰種龍竹伶倫所伐)
雲母竹
廣志曰雲母竹大竹也
㰚竹
廣志曰㰚竹細而多㓨
&KR1217;竹
廣志曰&KR1217;竹任作笛
嶺表錄異曰&KR1217;簩竹皮薄而空多大者俓不逾二寸皮上
有麤澁文可爲錯子錯甲利勝於鐵若鈍以漿水洗之還
復快利(廣州記云石麻之竹勁而利削爲刀割象皮如切竿)
狗竹
竹譜曰狗竹節間有毛出臨海
篃竹
竹譜曰篃竹江漢間謂之箭竿一尺數節葉大如扇可以
衣蓬江漢之間謂之&KR1972;竹(音蒯)
由梧竹
南方草木狀曰由梧竹吏民家種之長三四丈圍一尺八
九寸作屋柱出交阯
林邑記曰由梧堪爲屋梁柱
左思吴都賦曰由梧有篁
班皮竹
博物志曰洞庭虞帝之二女啼以涕揮竹竹盡班今下雋
有班皮竹
篔簹(音芸當)
顧微廣州記曰箄竹一名篔簹節長一丈吳錄曰始興曲
江縣有篔簹竹圍尺五寸節相去六七尺夷人以爲布葛
異苑曰建安有篔簹竹節中有人長尺許頭足皆具
竹譜曰篔簹竹大者中作甑
苦竹
永嘉郡記曰樂成縣民張廌者隱居頥志不應辟命家有
苦竹數十頃在竹中爲屋恒居其中王右軍聞而造之廌
逃避竹中不與相見一郡號爲高士
射筒竹
竹譜曰射筒竹薄肌而長中着箭因以爲名
沙麻竹
南越志曰沙麻竹人削以爲弓弓似弩淮南所謂溪子弩
也或曰蘇麻竹或曰麤麻竹
嶺表錄異曰沙摩竹廣桂皆植大如茶盌竹厚而空小一
人止擎一莖堪爲茅屋之椽梁也其種者即釤其竿每截
二尺許釘入土不逾月而生根葉明年長牙笋不三載而
爲林盖土地所宜也(南人俺以塩爲笋笴)
石麻竹
裴淵廣州記曰石麻竹勁利削爲刀切象皮如截芋
笣竹
頋微廣州記曰平鄉縣有笣竹堪作布
吴都賦曰笣筍抽節往往縈結
雞頸竹
竹譜曰雞頸竹篁之類纖細大者不過如指疎葉黃皮強
脆無所堪施筍美青班色綠江山崗所饒也
籚&KR1217;竹
竹譜曰此竹當是蘆出楊州東垂諸郡浙江以東可以爲
箎
䈄竹
竹譜曰䈄墮竹大如脚指蟲食其筍皮類綉甚可愛
莽竹
爾雅曰莽數節(節間促也)
㔂竹
爾雅曰㔂(音吝)堅中(竹類其中實也)
簢竹
爾雅曰簢(音閔)筡(音徒)中(其中空也)
仲竹
爾雅曰仲無笐(亦竹類未詳音航)
&KR2312;竹
禮斗威儀曰君乘水而王其政太平&KR2312;紫脫爲常生
壬子年拾遺記曰岑華山在西海之西有&KR2312;竹爲簫管吹
之若群鳳之鳴
漢竹
廣志曰永昌有漢竹圍三尺餘
利竹
廣志曰西南出利竹
林於竹
竹譜曰林於竹葉薄而廣
晉竹
吴越春秋曰吴王聞越王盡心自守賜之以書增之以封
越王乃使大夫賫葛布十萬狐皮五雙晉竹十庾以荅封
禮
沛竹
東方朔神異經曰南方荒中有沛竹其長百丈圍二丈五
六尺厚八九寸可以爲舡其子美食之可以巳瘡癘(張茂先曰)
(子笋也)
棘竹
竹譜曰棘竹生交州諸郡藂生初有數十莖大者二尺圍
肉至厚幾於實中夷人破以爲弓枝節皆有㓨彼人種以
爲城卒不可攻萬震異物志所謂種爲藩落阻過曾墉者
也或卒倒根出大如十石物從横相承狀如繰車一名笆
竹見三倉筍味落人鬢髮
沈懷遠南越志曰宋昌縣有棘竹長十尋大如甕其間短
者輙六七丈也爲竹藂薄葉下有鈎刺或有條末如芒針
南州異物志曰棘竹節有棘刺
嶺表錄異曰南土有刺竹即枝上有刺南人呼刺爲刺勒
自根橫生枝條展轉如織雖野火焚燒只燎細枝嫰葉春
藂生轉復牢密邕州舊以刺竹爲墻蠻蜒來侵竟不能入
䈏竹
竹譜曰䈏與由衙厥體俱洪圍或累尺䈏實衙空南越之
居梁柱是供
異物志曰有竹曰䈏其大數圍節間相去局促中
實滿堅強以爲屋榱断截便以爲棟梁不復加斤
斧也
弓竹
竹譜曰弓竹出東垂諸山
簜竹
尚書禹貢曰篠簜旣敷
爾雅曰簜竹(竹别名也儀禮曰蕩竹在建鼓之間謂筲管之属)
筍
爾雅曰筍竹萌(初生者)
毛詩韓弈曰其蔌維何維筍及蒲(筍竹萌也)
周禮天官醢人曰加豆之實箈菹筍菹(箈箭萌也筍竹萌也)
東觀漢記曰馬援至荔浦見冬筍名笣筍上言禹貢厥
笣橘柚疑謂是也其味美於春夏筍
續晉安帝紀曰豫州刺史司馬尚之爲桓玄將馮該所攻
倉儲稍竭外白戰士多飢悉未付食是時蘆筍時也尚之
指筍曰且噉此足解三日將士離心遂敗
吕氏春秋曰味之美者越駱之(高誘曰筍也)
華陽國志曰何隨字季葉有竹園人盗其筍者隨行見
之恐驚乃挈履而歸
荆州圖曰茿陽薤山上有孤竹三年而生一笋笋成代謝
常一
楚國先賢傳曰孟宗字恭武至孝母好食竹笋宗入林中
哀號方冬筍爲之出因以供養時人皆以爲孝感所致
南史曰沈道虔有人拔其屋後笋令人止之曰惜此笋欲
令成林更有佳者相與乃令人買大笋送與盗者慙不取
道虔使置其門内而還
笋譜曰笋者竹之蒻也竹之醜節種(凡草木有白蒻嫰而堪食者皆曰白蒻世)
(同蔗属)厥性弱於木而強於草實草木中別類也
陸龜蒙笋賦曰洪纖靡定方圓不均(南方有方竹)
太平御覽卷第九百六十三
