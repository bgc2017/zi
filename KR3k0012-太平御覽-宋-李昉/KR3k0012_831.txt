太平御覽卷第八百三十一
資産部十一
獵上
周禮地官曰鄕師凡四時之田前期出田法于州里簡其
鼔鐸旗物兵器脩其卒伍(田法人徒及所當有)及期以司徒之大旗
致衆庶而陳之以旗物辨鄕邑而治其政刑禁巡其前後
之屯而戮其犯命前者斷其爭禽之訟
又曰迹人掌邦田之地政爲之厲禁而守之凡田獵者受
令焉
又曰小司徒凡起徒役母過家一人以其餘爲羡唯田與
追胥竭作(鄭司農云羡饒也田謂獵也追宼賊也竭作盡行)
又夏官大司馬之職曰中春遂以蒐田有司表貉誓民鼓
遂圍禁火弊獻禽以祭社(春田爲蒐有司大司徒也掌大田役治徒庶之政令表貉)
(立表而貉祭也誓氏誓以犯田法之罰也)中夏遂以苗田如蒐之灋車弊獻禽
以享礿(夏田爲苗釋取不孕任者若治苗去不秀實者云車弊驅獸之車止)中秋遂以獮田
如蒐田之法羅弊致禽以祀祊(秋田爲獮獮殺也羅弊罔止也秋田主用罔中殺者)
(多也皆殺而罔止)中冬遂以狩田以旌爲左右和之門羣吏各帥
其車徒以叙和出左右陳車徒有司平之旗車卒間以分
地前後有屯百步有司廵其前後險野人爲主易野車爲
主(冬田爲野言守取之無所擇也軍門曰和今謂之壘門立兩旌以爲之叙和出用次第出和門也旗軍吏所載)
(分地調其部曲疎數前後有屯百步車徒異羣相去之數也險野人爲主人居前易野車爲主車居前)旣陳
乃設驅逆之車有司表貉于陳前(驅驅出禽獸使趨田者也逆逆要不得令走設)
(此車者田僕也)中軍以鼙令鼓人皆三鼔羣司馬振鐸車徒皆作
遂鼓行徒銜枚而進大獸公之小禽私之獲者取左耳
又曰田僕掌馭田路以田以鄙(田路木路也田田獵也鄙循行縣鄙)掌佐車
之政(佐亦副)設驅逆之車(驅驅禽使前趨獲逆銜還之使不出圍)令獲者植旌
(以告獲也植樹也)及獻比禽(田弊獲者各獻其禽比種物相從次數之)
禮記月令仲冬曰山林藪澤有能取𬞞食田獵禽獸者有
司教導之
又季冬曰乃教田獵以習五戎
又曲禮曰國君春田不圍澤大夫不掩羣士不取麛卵(生乳)
(之時重傷其類)
又王制曰天子諸侯無事則歲三田一爲乾豆二爲賓客
三爲充君之庖(三田夏不用)無事而不田曰不敬田不以禮曰
暴天物天子不合圍諸侯不掩羣天子殺則下大綏諸侯
殺則下小綏(綏當爲綏綏有虞氏之旌旗也)大夫殺則止佐車佐車止則
百姓田獵(佐車驅送之車)獺祭魚然後虞人入澤梁豺祭獸然後
田獵鳩化爲鷹然後設罻羅草木零落然後入山林昆虫
未蟄不以火田(取物必順時候)不麛卵不殺胎不殃夭不覆巢
(覆敗)
左傳文公上曰宋華御事逆楚子勞且聽命(時楚欲誘呼宋共戰御事)
(華元父)遂道以田孟諸(孟諸宋大藪也在梁國睢陽縣東北)宋公爲右盂鄭伯
爲右盂(孟田獵陳名)期思公復遂爲右司馬(復遂楚期思邑公今弋陽期思縣)
子朱及文之無畏爲左司馬(將獵張兩甄故置二左司馬然則右司馬一人當中央)
命夙駕載燧(燧取火然者也)
又襄四年曰昔周辛甲之爲太史也命百官官箴王闕(辛甲)
(周武王大史闕過也使百官各爲箴辭戒王過)於虞人之箴(虞人掌田獵)曰芒芒禹迹
畫爲九州(芒芒遠貌畫分也)經啓九道(啓開九州之道)民有寢廟獸有茂
草各有攸處德用不擾(人神各有所歸故得不亂)在帝后羿冒于原獸
(冒貪也)忘其國恤而思其麀牡(言但念獸)武不可重(重猶數也)用不恢
于夏家(羿以好武雖有家而不能恢大之)獸臣司原敢告僕夫(獸臣虞人僕夫不取)
(斥守)虞箴如是可不懲乎於是晉侯好田故魏絳及之(及后羿事)
又襄十七年曰衛孫蒯田于曹隧(越竟而獵孫蒯林父之子)飲馬于重
丘(重丘曹邑)毀其瓶重丘人閉門而訽之(訽罵也)曰親逐其君爾
父爲厲(厲惡鬼林父逐君在十四年)是之不憂而何以田爲
又襄三十年曰鄭豊卷將祭請田焉弗許(田獵也)田唯君用
鮮(鮮野獸)衆給而巳(衆臣祭以芻豢爲足)
又昭公曰齊侯田于沛(言疾愈行獵沛澤名)招虞人以弓不進(虞人掌山)
(澤之官)公使執之辭曰昔我先君之田旃以招大夫弓以招
士皮冠以招虞人臣不見皮冠故不敢進乃舍之仲尼曰
守道不如守官(君招當往道之常也非物不進官之制也)君子韙之(韙見也)
又定公上曰魏獻役於韓簡子及原壽過(簡子韓起孫不信也原壽過周)
(大夫)而田於大陸焚焉(禹貢大陸在鉅鹿地嫌絶遠疑此田在汲郡吳澤荒蕪之地大田并見燒)
(也爾雅廣平日陸)還卒於寗(寗今修武縣近澤)范獻子去其柏椁以其未
復命而田也(范獻子代魏子爲政去其柏椁示貶之)
又哀公下曰西狩於大野叔孫氏之車子鉏商獲麟(大野在高)
(平鉅野縣東北大澤是也車子微者鉏商之名)以爲不祥以賜虞人(時所未嘗見故怪虞人掌)
(山澤之官)仲尼觀之曰麟也然後取之(言魯史所以得書獲麟之也)
榖梁傳昭公曰秋獀于鴻正也獀狩以習用戎事禮之大
者也艾蘭以爲防置旃以爲轅門禽雖多天子取三十焉
其餘射於宫射而中(田不得禽則得禽田得禽射而不中則不淂禽)以是知貴仁義而
賤勇力也
毛詩鵲巢曰騶虞鵲巢之應也鵲巢之化行人倫旣正朝
廷旣治天下純被文王之化則庶類蕃殖蒐田以時仁如
騶虞則王道成也彼茁者葭(茁出也葭蘆也記蘆始出者著春田之早晚也)一發
五豝(虞人翼五豝以待公之發)于嗟乎騶虞(騶虞義獸有至信之德則應)彼茁者蓬
(蓬草)一發五豵(豕一歲曰從)于嗟乎騶虞
又緇衣叔于田曰叔于田巷無居人不如叔也洵美且仁
又雞鳴曰還刺荒也襄公好田獵從禽獸而無厭國人化
之遂成風俗習於田獵謂之賢閑於馳遂謂之好焉子之
還兮遭我乎峱之間兮並驅從兩肩兮揖我謂我儇兮(從逐)
(也獸三歲曰肩儇利也)
又雞鳴盧令曰盧令刺荒也襄公好田獵罼弋不脩民事
百姓苦之故陳古以風焉盧令令其人美且仁
又嘉魚曰吉日美宣王田也吉日維戊旣伯旣禱田車旣
好四牡孔阜升彼大阜從其羣醜吉日庚午旣差我馬獸
之所同麀鹿麌麌&KR0238;沮之從天子之所
周易曰比卦王用三驅失前禽也
尚書五子之歌曰太康尸位以逸豫滅厥德黎民咸貳乃
盤遊無度畋于有洛之表十旬弗反
尚書歸藏曰穆王獵于戈之墅
韓詩内傳曰春曰畋夏曰獀秋曰獮冬曰狩天子抗大綏
諸侯小綏辟小獻禽其下天子親射之旍門夫田獵因以
講道習武簡兵也
爾雅曰春獵爲蒐(郭璞注曰搜索取不任者)夏獵爲苗(爲苗稼除害也)秋獵爲
獮(鮮少者從殺氣也)冬獵爲狩(得獸取之無所擇)宵田爲獠(管子曰獠獵畢弋今江東)
(亦呼獵爲獠音爲遼或曰即今夜獵載鑪照也)火田爲狩(放火燒草獵亦爲狩)
史記曰西伯將畋卜之曰所獲非熊非羆霸王之輔西伯
果遇吕望釣于渭濱遂載歸號太公望
又曰任安字少卿邑中人民俱出獵安常爲人分麋鹿雉
兔部署老小劇易衆人皆喜
又曰今上爲膠東王時韓嫣與上學書相愛及上爲太子
愈益親嫣善騎射上即位欲事代匈奴而嫣先習胡兵以
故益尊貴嫣常與上卧起江都王入朝有詔得從入獵上
林中天子車駕馬未行而先使嫣乘副車從數十百騎馳
騖視獸江都王望見以爲天子避從者伏謁道旁嫣驅不
見旣過江都王怒爲皇太后泣請得歸國入宿衛比韓嫣
太后由此嫌嫣
戰國策曰魏文侯與虞人期獵是日飲酒樂天雨文侯將
出左右曰今日飲酒樂天又雨君焉出文侯曰吾與虞人
期獵雖樂豈可不壹會期哉乃往
漢書曰李廣被黜與故穎隂侯屏居藍田南山中射獵嘗
夜從一騎出從人田間飲還至亭霸陵尉醉呵止廣廣騎
曰故李將軍也尉曰今將軍尚不得夜行何故也宿廣亭
下
魏志曰夏侯淵之子稱年十六淵與之畋見奔虎執楯驅
馬逐之禁之不可一箭而中名聞太祖太祖把其手喜曰
我得將矣
又曰文帝將出遊獵鮑勛停車上䟽曰五帝三王靡不明
本立教以孝治天下柰何在諒闇之中脩馳騁之事乎毀
其表而竟行獵中道頓息問侍臣獵之與樂何樂八音也
侍中劉曄對曰獵勝於樂勛抗辭曰夫樂上通神明下和人
理故移風易俗莫善於樂況獵暴華盖於原野因奏劉
曄倿䛕不忠
又曰蘇則從文帝獵蹉跮失鹿帝大怒踞胡床拔刀悉收
督吏將斬之則稽首曰臣聞古之聖王不以禽獸害人今
陛下方隆唐堯之化而以獵戲多殺羣吏愚臣以爲不可
敢以死請帝曰卿直臣也遂皆赦之
又曰清河令徐季龍使人行獵令管輅筮其所得輅曰當
獲小獸復非食禽雖有瓜牙微而不彊雖有文章蔚而不
明非虎非雉其名曰貍獵人暮歸果如輅言
魏末傳曰初帝以母廢未立爲嗣文帝與俱獵見子母鹿
文帝彎弓射其母令帝復射其子帝置弓泣曰陛下巳殺
其母臣不忍殺其子帝曰汝語動人心遂定爲嗣也
吳志曰孫權每日獵常乘馬射虎虎嘗突前攀持馬鞍
張昭變色而前曰將軍何有當𡭗夫爲人君者謂能駕御英
雄驅使羣賢豈謂馳逐於原野校勇於猛獸者乎如有一
旦之患柰天下笑何權詔曰年少慮事不過遠以此慙君
然猶不能巳
江表傳曰曹公與孫權書曰兵者奉辭伐罪旍麾南指劉
琮束手今水軍八十萬衆與將軍會獵於吳
王隱晉書曰魏舒字陽元少工射着韋衣入山澤每獵大
獲
南史曰宋衡陽王義季鎮荆州嘗大蒐於郊有野老帶苫
而耕命左右斥之老人擁耒對曰昔楚子盤遊受譏令尹
今陽和扇氣播厥之始一日不作人失其時大王馳騁爲
樂驅斥老夫非勸農之意義季止馬曰此賢者也命賜之
食
齊書曰王僧逹爲宣城太守性好遊獵而山郡無事僧逹
肆意馳騁或三五日不歸受辤辯訟多在獵所人或逢不
識問府君所在僧逹報曰在近
梁書曰曹景宗幼善騎射好畋獵常與少年數十人澤中
逐麞鹿每衆騎趁鹿馬相亂景宗於衆中射之人皆懼中
馬足應弦輒斃以此爲樂後景宗爲楊州刺史出行常欲
褰車帷幔左右輒諫以位望隆重人所重瞻不宜然景宗
謂所親曰我昔在鄕里騎快馬如龍與年少軰數十騎拍
弓弦作霹靂聲箭如餓鴟叫平澤中逐麞數助射之渴飲
其血饑食其&KR2075;甜如甘露漿覺耳後風生鼻頭出火此樂
使人忘死不知老之將至今來楊州作貴人動轉不得路
行開車幔小人輙言不可閇置車中如三日新婦此邑邑使
人無氣
南史曰宋臧熹常與溧陽令阮崇獵遇猛獸突圍獵徒並
散熹射之應弦而倒
崔鴻十六國春秋後趙錄曰石虎遣司農中郎將費霸帥
工匠四千於東平罡山造獵車千乘轅長三丈高丈八尺
格虎車四十乘立級行樓二層於其上自靈昌津南至滎
陽東極陽都而還使御史監司其中禽獸有犯者罪至大辟
又曰石虎命太子宣行祈山川遊獵藪澤乘大輅羽葆華蓋
建天子旌旂十有六軍戎卒八萬出金明馳逐終夕所在
陳列行宫四面各以百里爲度驅圍禽獸皆暮集行宫文
武跪立圍守重行𤇺炬星羅光燭如晝勁騎百餘馳射其
中宣與顯德美人乘輦觀之嬉娛忘反獸殫乃止禽獸奔
逸當之者坐有爵者奪
又秦錄曰姚興性好遊田頗損農要京兆杜延以左僕射
齊難無匡輔之益著豊草詩以箴之難具以聞馮翊相靈
作德獵賦以風焉興皆覽而善之賜以金帛然終不能改
也
後魏書曰于栗磾隨新安公道武田於白登山見熊將數
子頋栗磾曰能搏之乎對曰若搏之不勝豈不虚斃一壯
士自可驅致御前而制之尋皆擒獲帝頋而謝之
又曰宿石常從獵文成親欲射猛獸石叩馬諫引帝至高
原上後猛獸騰躍殺人詔褒美其忠許後有犯罪宥而勿
坐
又曰來大千常從明元校獵見獸在巖上持矟直刺之應
手而死帝嘉其勇壯
北史曰齊元恒字集和自言寧三日不食不能一日不獵
又曰齊崔子植位冀州別駕走馬從禽髮掛木而死
後周書曰逹奚震武之子也少驍勇便騎射太祖嘗於渭
北校獵時兔過太祖前震與諸將競射之馬倒而墜震足
不傾躓因步走射之矢發中兔頋馬纔趨遂廻身騰上太
祖喜曰非此父不生此子乃賜震雜綵百叚
唐書曰武德七年十二月庚辰臘上曰臘者獵也膢臘以
供宗廟朕當躬親其事以申孝享之誠於是出狩於鳴犢
泉
又曰蘇世長拜諫議大夫嘗從幸涇陽校獵至高陵合圍
是日大獲陳禽獸於旌門上入御營頋謂朝臣田畋樂乎
世長進曰陛下游獵薄廢萬機不滿十旬未爲大樂上色
變旣而笑曰狂態發也又對曰爲臣私計則狂爲陛下國計
則忠矣
又曰唐儉授民部尚書從太宗於洛陽苑射猛獸儉見羣
豕突出林中太宗引弓四發殪四豕有一雄彘及馬鐙儉懼
將搏之太宗拔劒斷豕頭笑曰天策長史不見上將擊賊
耶何懼之甚儉對曰漢高祖以馬上得之不可以馬上理
之陛下以神武定四方豈復逞雄心於一豕太宗納之因
罷獵
又曰貞觀十四年太宗欲親幸同州遊獵櫟陽縣丞劉仁
軌上䟽曰四時蒐狩前王恒典事有㳂革未必因循今年
甘雨應時秋稼甚盛盡力收穫月半猶未畢功貧家無力
禾下始擬種麥直據尋常料喚田家以有所妨今旣祗供
頓事兼之修理橋道縱謂大簡動費一二萬工百姓收歛
實爲狼狽臣願陛下少留萬乘之尊垂聽一介之說退延
旬日收刈揔了則盡閑暇家得康寧鑾駕徐動公私交
泰上降璽書勞之
又曰太宗謂高昌王麴文泰曰丈夫在生樂事有三天下
太平家給人足一樂也草淺獸肥以禮田狩弓不虚發箭
不妄中二樂也六合大同萬方咸慶張樂高宴上下歡洽
三樂也今日王可從禽明日當飲讌耳
又曰高宗狩于陸渾縣六日止飛山㒹高宗親御弧矢獵
四鹿及兔數十頭晚次御營望見太官烹宰欲供百官之
膳因問侍中許圉師曰朕目擊彼羊在於格下見其無罪
就戮非無憫惻之情今欲以死獸易之可乎圉師對曰昔
者宋文侯見人欲將牛釁鍾因曰吾觀此牛觳觫似無罪
而就死也乃不釁鍾陛下取巳死之鹿代欲刲之羊則堯
舜之用心地遂釋其羊不殺九日又於山南布圍大順府
果毅王萬興以輒先促圍集衆欲斬之上謂侍臣曰軍令
有犯罪在不赦恐外人謂我翫好畋獵輕斷人命又以其
從征遼有功特令放免
又曰高宗出獵在路遇雨因問諫議大夫谷郍律曰油衣
若爲不漏對曰能瓦爲之必不漏矣上大悅因此不復出
獵
又曰高宗駕幸自九成宫還宫仍西狩校習自麟遊西北
遶歧梁歴普潤止雍爲兩圍殿中侍御史杜易簡賈言
忠監圍山阜懸危杖策不得暫停凡五日而合劾奏將軍劉
玄意黃河上等斷圍玄意抵罪黃河上圍曰軍容齊整詔
特原之
又曰吳王恪好畋獵損居人田苗侍御史柳範奏彈之上
因謂侍御臣曰權萬紀事我兒不能匡正其罪合死範進
曰房玄齡事陛下猶不能諫止畋獵豈可獨非萬紀
太平御覽卷第八百三十一
