太平御覽卷第七百五
服用部
簏
篋
簏
說文曰簏竹高篋也字或作箓
通俗文曰簏謂之匱笥
魏晉世語曰武帝欲以臨淄侯植爲嗣世子患之以車載
簏内詣朝歌長吳質與謀楊脩以白太祖不推世子懼質
曰明後簏受絹車内以惑之脩必復白推之無人脩受罪
矣世子從之脩果白推而無人太祖繇是疑焉
王隱晉書曰洛陽有尉部小吏忽有好物尉疑詰問云先
行逢一老媪說有病師卜當得城南年少暫相煩相報乃
土車内着&KR0238;簏中行十餘里過六七門開簏忽見樓閣好
屋問此何處云是天上見一婦人三十五六短青黑色眉
後有疪時賈后疎親聞其狀知是賈后慙而去
晉書云陸納性恡每自筭料財物有客入見之羞忸以身
映簏
晉中興書曰王敦害周顗籍其家止見素簏中有故絮
脩復山陵故事曰武悼皇后玄宫貯衣蝦蟇簏二
東宫舊事曰皇太子初拜有&KR0238;馬齒書簏金裝綵花簏
古詩曰交文象牙簏婉轉青絲繩
篋
左傳昭四曰叔鮒求貨於衛滛芻蕘者衛人使屠伯饋叔
向羹與一篋錦
春秋後語曰魏文侯命樂羊將攻中山三年而拔之樂羊反
而論功文侯示之謗書一篋
漢書曰張安世字子孺以父任爲郎用善書給事尚書精
力於職上行幸河東嘗亡書三篋詔問莫能知唯安世識
之具作其事後購求得書以相校無遺失
魏志曰胡質爲荆州刺史薨無餘財唯有賜衣書篋而巳
晉書曰張華身死之日家無遺財有文史溢于几篋
太平御覽卷第七百五
