太平御覽卷第六百一
文部十七
著書上
張華博物志曰聖人制作曰經賢者著述曰傳
史記太史公自序曰夫詩書隱約者欲遂其志之思也昔
西伯拘於羑里演周易孔子厄陳蔡作春秋屈原放逐著
離騷左丘明失明厥有國語孫子臏脚而論兵法此人皆
意有所鬱結其不得通道也
漢書曰公孫弘著公孫子言刑名謂字直百金也
又曰淮南王安爲人好書鼓琴不喜弋獵狗馬馳騁招致
賓客方術之士數千人作爲内書二十一篇外書甚衆又
有中篇八卷言神仙黃白之術亦二十餘萬言初安入朝獻
所作内篇新出上愛祕之使爲離騷傳(師古曰傳謂解說之若毛詩傳)旦
受詔日食時上
又曰陸賈在高祖前時時稱說詩書帝罵之曰乃公馬上
得之賈曰寧可以馬上治乎湯武逆取而順守之文武並
用久長之術也帝乃令賈著古今成敗之書名曰新語每
奏一篇帝未嘗不稱善
又曰董仲舒作玉杯繁露清明竹林之書曲臺后倉之書
禮射之書
又曰王莽傳大司馬護軍褒奏言安漢公遭子宇䧟於管
蔡之辜愛至深爲帝室故不敢顧私唯宇遭罪喟然憤發
作書八篇誡子宇子孫宜班郡國令學官以教授請令天
下吏能誦公誡者以著官薄比孝經(師古曰著官者言用之得選舉也)
後漢書曰梁竦以經書自娛著書數篇名曰七序班固見
而稱之曰昔孔子作春秋而賊臣亂子懼梁竦作七序而
竊位素飡者慙
又曰王充好論說始詭異終有理實以爲俗儒守文多失
其真乃閉門潜思絶慶弔之禮戸牗墻壁各置刀筆著論
衡八十五篇二十餘萬言
後漢書列傳曰荀悅字仲豫儉之子悅志在獻替而謀無
所用乃作申監五篇其所論辯通見政體旣成而奏之帝
覽而善焉帝好典籍常以班固漢書文繁難省乃令依左
氏傳體以爲漢紀詔尚書給筆札辭約事詳論辯多美
晉書曰于寳性好隂陽術數留思京房夏侯勝等傳寳父
先有所寵侍婢母甚妬忌及亡母乃生埋婢於墓中寳兄
弟年少不知審也後十餘年母喪開墓而婢伏棺如生載
還經日乃蘇言其父常取飲食與之恩情如生家中吉凶
輙語之考校悉驗地中亦不覺爲惡旣而嫁之生子又寳
兄嘗病氣絶積日不冷後遂悟見天地間鬼神事如夢覺
不自知死寳以此遂撰集古今神祇靈異人物變化名爲
搜神記凢三十卷以示劉惔惔曰卿可謂鬼之董狐也于
寳表曰臣前聊欲撰記古今怪異非常之事會聚散逸使
同一貫博訪知之者片紙殘鈌事事各畢
又曰孫盛著晉陽秋詞直而理正咸稱良史焉旣而桓温
見之怒謂盛子曰枋頭誠爲失利何至乃如尊君所說其
子遽拜謝曰請刪定之時盛年老還家性方嚴有軌憲雖
子孫班白而庭訓愈峻至此諸子乃共號泣稽顙請爲百
口計盛大怒諸子遂𡭗改之盛寫定兩本寄於慕容雋
泰元中孝武帝博求異聞始於遼東得之以相考校多有
不同書遂兩存
又曰曹志植之子也帝嘗閱六代論問志曰是卿先王所
作耶志對曰先王有手所作自錄請歸尋案還奏曰案錄
無此帝曰誰作志曰以臣所聞是臣族父所作以先王
文高名著欲令書傳於後是以假託帝曰古來亦有是頋
謂公卿曰父子證明足以爲審自今巳後可無復疑
又曰王長文字德叡廣漢郪人也少以才學知名而放蕩
不羈州府辟命皆不就州辟別駕乃微服竊出舉州莫知
之後於成都市中蹲踞齧胡餅刺史知其不出屈禮遣之閉
門自守不交人事著書四卷擬易名曰通玄經有文言卦象
可用卜筮時人比之楊雄太玄同郡馬秀曰楊雄作太玄
唯桓譚以爲必傳後世晚遭陸績玄道遂明長文通玄經
未遭陸績君山耳
又曰王隱字處叔太興初典章稍備乃召隱及郭璞俱爲
著作郎令撰晉史著作郎虞預私撰晉書而生長東南不
知中朝事數訪於隱并借隱所著書竊寫之所聞漸廣是
後更嫉隱形于言色預旣豪族交結權貴共爲朋黨以斥
隱竟以謗免黜歸于家貧无資用書遂不就乃依征西將
軍庾亮供其紙筆書乃得成詣闕上之隱雖好著述而文辭
鄙拙蕪舛不倫其書次弟可觀者皆其父所撰文體混雜
義不可解者隱之作也
宋書曰王淮之字元魯晉尚書僕射彬玄孫也曾祖彪之
位尚書令博聞多見練悉朝儀自是家世並記江左舊事
緘之有青箱世謂之王氏青箱學
又曰高平郄紹作晉中興書數以示何法盛法盛有意圖
之謂紹曰卿名位貴逹不復俟此延譽我寒士無聞於時
如袁宏于寳之徒頼有著述流聲於後宜以爲惠紹不與
至書成在齋内厨中法盛詣紹紹不在直入竊書紹還失
之无復兼本於是遂行何書
齊春秋曰王儉字仲寳以四部衆書盈溢机閣自劉歆七
略以來應更區別乃著七志上之時人以比相如封禪焉
梁書曰武帝取鍾王真迹授周興嗣令選不重復者千字
韻而文之興嗣一宿即上鬢髮皆白大被賞遇後興嗣目
疾武帝親爲之合藥
又曰劉勰字彦和自齊入梁撰文心雕龍五十篇論古今
文體其序略云予齒在逾立嘗夜夢執丹&KR0238;之禮器隨仲
尼而南行寤而喜曰大哉聖人之難見也乃小子之垂夢
歟自生靈巳來未有如夫子者也敷讃聖旨莫若注經而
馬鄭諸儒弘之巳精唯文章之用實經典之條枝五禮資之
以成文六典因之以致用由是搦筆和墨乃始論文其爲文
用四十九篇而巳旣成未爲時流所稱勰欲取定於沈約无
由自逹乃負書候約於車前狀若欲貨鬻者約取讀大重
之謂深得文理常陳諸几案
後周書曰齊王憲嘗以古今兵書繁廣難求指要乃自列
定爲五篇表陳高祖覽而稱善
陳書曰陸瓊字伯玉吳人初瓊父雲公奉武帝勑撰嘉瑞
記瓊述其旨而續焉
三國典略曰齊主如晉陽尚書右僕射祖珽等上言昔魏
文帝命韋誕諸人撰著皇覽包括羣言區分義別陛下聽
覽餘日眷言緗素究蘭臺之籍窮策府之文以爲觀書貴
慱博而貴要省曰兼功期於易簡前者脩文殿令臣等討尋
舊典撰錄斯書謹罄庸短登即編次放天地之數爲五十
部象乾坤之策成三百六十卷昔漢世諸儒集論經傳
奏之白虎閣因名白虎通竊緣斯義仍曰脩文殿御覽今
繕寫巳畢并目上呈伏願天鑒賜垂裁覽齊主命付史閣
初齊武成令宋士素錄古來帝王言行要事三卷名爲御
覽置於齊主巾箱陽休之創意取芳林遍略加十六國春
秋六經拾遺錄魏史第書以士素所撰之名稱爲玄洲苑
御覽後改爲聖壽堂御覽至是珽等又改爲脩文殿上之
徐之才謂人曰此可謂床上之床屋下之屋也
三國典略齊魏收以子姪少年湏誡厲遂著枕中篇以訓之
隋書曰杜臺卿嘗採月令觸類而廣之爲書名玉燭寳典
十二卷奏之臺卿患聾不堪吏職請脩國史上許之拜著
作郎
國朝傳記曰虞世南之爲祕書也於省後堂集羣書中事
可爲文用者號爲北堂書鈔今北堂猶存而書益行於代
唐書曰太宗以特進魏徵所撰類禮賜皇太子及諸王并
藏本於祕府初徵以禮經遭秦滅學戴聖所編條流不次
乃刪其所記以類相從爲五十篇合二十卷太宗善之賜
物一千叚
又曰太宗閱陸德明經典音義美其弘益學者歎曰德明
雖亡此書可傳習因賜其家布帛百疋
又曰高宗時太子賢敗太子洗馬劉訥言給事中唐之竒
並坐私附庶人配流嶺外訥言博學有文詞以漢書授賢
賢甚重之嘗撰續排諧集十五卷賢覽之以爲笑樂及賢
廢宫中搜得之上怒曰經典誘人猶恐不能遷善排諧鄙
說是導之以邪也遂徙于震州而死
又曰天后聖曆中上以御覽及文思博要等書聚事多未
周備令麟臺監張昌宗與麟臺少監李嶠廣召文學之士
給事中徐彦伯水部郎中員半千等二十六人增損文思
博要勒成一千三百卷於舊書外更加佛教道教及親屬
姓氏方域等部至是畢功上親製名曰三教珠英彦伯巳
下改官加級賜物
又曰天后自咸亨巳後嘗召文學之士周思茂范履冰等
入禁中令撰玄鑒百卷青宮要紀少陽政各三十卷孝
子傳及列女傳維城典訓鳳樓新誡各二十卷古今内
百卷樂書要錄十卷百寮新誡五卷垂拱格四卷臣䡄二
卷兆人夲業五卷又有文集一百二十卷並藏於祕閣
又曰劉允濟善屬文與絳州王勃齊名採摭魯哀公後十
二代至于戰國遺事撰魯後春秋一十卷表上之遷左右
史
又曰許叔牙嘗撰毛詩纂義十卷以進太子賜帛二百叚
兼令寫夲付司經局其後御史大夫高智周謂人曰凢欲
言詩者必湏先讀此書始可也
又曰大曆中刑部尚書顔真卿以陸法言切韻未弘乃纂
九經子史字義著韻海鏡源三百六十卷獻之詔下祕閣
及集賢書院貯之
又曰馮伉爲醴泉縣令患百姓多猾爲著論蒙十四篇大
略指明忠孝仁義勸學務農每鄕給壹卷俾其傳習在縣
七年韋渠牟薦爲給事中充皇太子及諸王侍讀召見於
別殿賜金紫著三傳異同三卷
又曰貞元十三年韓譚進統載三十卷其書採虞夏以來
至于周隋錄其事跡善於始終者六百六十八人爲立傳
又曰路隋爲侍講學士採三代皇王興衰著六經法言二
十卷奏之旋拜諫議大夫依前侍講學士將脩憲宗實錄
復命兼充史職
又曰貞元十一年左僕射平章事賈躭進海内華夷圖及
古今郡國縣道四十卷圖廣三丈率以寸折成百里權德
輿作序
又曰韋處厚爲中書舍人侍講學士時穆宗荒恣不親政
務旣居納誨之地宜有以啓導情虚乃銓擇經義雅言以
類相從爲二十卷謂之六經法言獻之錫以繒帛
又曰唐次貶開州刺史在巴峽間十餘年不獲進用西川
節度使韋臯抗表請爲副使德宗密諭臯令罷之次滯蠻
荒孤心抑鬱怨謗所積孰與申明乃採自古忠臣賢士遭
罹讒謗放逐遂至殺身而君猶不悟其書三篇謂之辨謗
略上之德宗省之猶怒謂左右曰唐次乃以吾爲昏主何
自諭如此次卒章武帝明哲嫉惡尤惡人朋比傾䧟嘗閱
書禁中得次所上書三篇覽而善之謂學士沈傳師曰唐
次所集辨謗之書實君人者時宜觀之朕思古書中多有
此事次編錄未盡卿家傳史學以類例廣之傳師奉詔與
令狐楚杜元穎等分功脩續廣爲十卷號元和辨謗略
又曰鄭處誨方雅好古勤於著述撰集至多爲校書郎時
撰次明皇雜錄三篇行於世
又曰裴潾充集賢殿學士集歴代文章續梁昭明太子文
選成三十卷目曰大和通選并音義目一卷上之當時文
士非素與潾遊者其文章少在其選時論薄之
又曰柳玭嘗著書誡其子弟曰夫門地高者可畏不可恃
可畏者立身行巳一事有墜先訓則罪大於它人雖生可
以苟取名位死何以見祖先於地下不可恃者門高則自
驕族盛則人之所嫉實蓺懿行人未必信纖瑕微累十手
争指矣又數其五條詞多不載︻御覽卷第六百一
