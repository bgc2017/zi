太平御覽卷第九百九十七
百卉部四
荼䓞蒿
青蒿莪蒿蔞
王芻蓍逢
蕭艾王瓜
薇莎蒺䔧
荼
爾雅曰荼苦菜(苦菜可食)
毛詩谷風曰誰謂荼苦其甘如薺
又蟋蟀采苓曰采苦采苦首陽之下(苦苦采)
禮記月令孟夏曰小滿之日苦菜秀蔡邕章句曰苦菜也
不榮而實謂之秀
廣雅曰遊冬苦菜也
䓞(來計切)
說文曰䓞草可以染黃
漢書曰諸侯王盭(音戾)綬如淳曰盭綠出晉灼曰盭草名日
出瑯瑘平昌縣似艾可染因以爲綬名
蒿
爾雅曰蘩皤蒿(郭璞注曰蒿也)蒿葭也(郭璞注曰今人採青蒿香中炙㗖者爲葭也葭愆刀)
(切)蔚牡菣(無子者)
又曰蘩之醜秋爲蒿(醜類也春時各有種名至秋老成皆通吁爲蒿)
大戴記曰周時德澤洽和蒿茂大以爲蒿柱名爲蒿宫此
天子之露寢也(博物又載)
陸機毛詩䟽義曰采蘩爾雅曰皤蒿也凢艾色白爲皤今
白蒿是也春生秋乃香美可生食蒸一名遊胡北海人謂
之旁勃
又曰匪莪伊蔚蔚牡蒿牡菣也似蒿三月始生七月花花
似胡麻花而紫赤八月爲角角似小豆角銳而長一名馬
新蒿
毛詩鹿鳴曰&KR0687;&KR0687;鹿鳴食野之蒿(毛云葭也)
青蒿
詩䟽義曰蒿青蒿也荆䂊汝隂皆謂之葭
東觀漢記曰杜林寄隗囂地終不降志辱身至簮蒿蓆草
不食其粟也
隋書曰初唐高祖欲遣李密東征朝士諫曰李密性多輕
狡好爲反叛願勿遣之帝曰蒿箭射蒿蘺耳吾豈不知耶
三輔決錄曰孫晨字元公冬月無被以蒿一東暮卧旦收
之
神(仙服)食經曰十一月採彭㝅彭㪍白蒿也兔食之壽八百
歲
莪蒿
爾雅曰莪蘿(今莪蒿也亦曰廩蒿)
毛詩曰菁菁者莪樂育材也菁菁者莪在彼中阿
又谷風&KR1419;莪曰&KR1419;&KR1419;者莪匪莪伊蒿
詩義䟽曰莪蒿也生澤田漸洳處葉似邪蒿細科二月中
生莖葉可食又可蒸香美頗似蔞蒿
說文曰莪蒿也從草我聲
廣志曰莪蒿䕲蒿
錢塘記曰靈隠山糓樹樹下生莪鬱茂若沃土所生
蔞
毛詩關雎漢廣曰言刈其蔞(蔞蒿也)
陸機毛詩義䟽曰蔞葉似艾白長數寸高尺餘好生水
中脆美可食
王芻
爾雅曰菉王芻也(菉蓐也今呼鴟脚莎)
吴氏本草曰王芻一名黃草神農雷公生太山山谷治身
熱邪氣小兒身熱氣
蓍
洪範五行傳曰蓍之爲言蓍也百年一夲生百莖此草木
之壽知吉凶者也聖人以問鬼神焉
說文曰蓍蒿屬也生千歲三百莖易以爲數天子蓍九尺
諸侯七尺大夫五尺士三尺
史記曰天下和平王道得而其莖長大其叢生者百莖共
根今世取八十莖八尺即難得矣六十莖長六尺即可用
也
淮南子曰上有叢蓍下有神龜
論衡曰蓍生七十歲生一莖七百歲生十莖神靈之物故
遟也
蓬
爾雅曰齧彫蓬薦黍蓬(别蓬種類)
尚書大傳曰子夏於壤室編蓬戶彈琴瑟以歌先生之風
可以發憤矣
毛詩鵲巢騶虞曰彼茁者蓬(蓬草名也)
又伯兮曰自伯之東首如飛蓬
禮記内則曰射人以桑弧蓬矢六射天地四方(桑弧蓬矢矢夲太古)
(也天地四方男子所有事也)
禮記儒行篇曰蓬戶甕牖(編蓬爲戶也)
魏略曰鮑出值飢餓採蓬實得數斗爲母作食
三輔决錄曰張仲蔚平陵人也與同郡魏景卿俱隱身不
仕明天官博物好屬詩賦所居蓬蒿没人
管子曰無法程式飛捶而無所定謂之飛蓬之間明王聽
此言
曾子曰蓬生麻中不扶自直白沙在泥與之皆黑
晏子曰魯哀公失國走齊景公問焉曰子之年甚少矣道
止于此乎哀公對曰吾少之時人多愛我者吾禮不能親
人多諫我者吾忌不能從以内無弼外無輔弼輔無一人
謟䛕者甚衆譬之猶秋蓬也孤其根夲密其枝葉也(說苑又載)
莊子曰列子食於道見百歲髑髏攓蓬而指之曰唯予與
汝知未曾死未曾生也
商君書曰今夫飛蓬遇飄風而行千里者乘風之勢也
准南子曰見飛蓬轉而知爲車
楚辞曰蓬艾親入御于弟兮(弟床簀也喻親密)
曹植詩曰轉蓬離夲根飃䬙隨長風可意廻飈舉吹我入
雲中高上高無極天路安可窮類此流宕子捐軀遠從戎
司馬彪詩曰百草應節生含氣有淺深秋蓬獨何華飃䬙
隨風轉
王朗諫行役夜表曰司空臣朗言朗聞飛蓬隨風集于王
梁之衡而駟馬爲之奔乳虎爲之走蓬非馬之策馬非蓬
之敵所以或奔走者驚也
蕭
爾雅曰蕭荻(即高音狄)
毛詩黍離採葛曰彼採蕭兮一日不見如三秋兮
詩義䟽曰蕭今荻蒿也或謂牛尾蒿莖可作燭有香氣故
祭祀脂爇之爲香也許愼以爲艾蒿非也
禮王度記曰士蕭庶人艾艾蕭不同明矣
又蓼蕭曰蓼蕭澤及四海也蓼彼蕭斯零露湑兮
周禮天官上曰甸師祭祀供蕭茅
說文曰蕭艾蒿也
莊子曰河上有家貧窮緯蕭爲業(司馬彪曰蕭蒿也緯織也織蒿爲箔)
山海經曰囊山之隂多蕭
郭璞詩曰得意在蘭蓀忘懷寄蕭艾
艾
爾雅曰艾冰臺(今艾蒿也)
毛詩曰黍離採葛曰彼採艾兮一日不見如三歲兮
齊書曰紀僧真爲高帝冠軍府參軍主簿僧真夢蒿艾生
滿江驚而白之高帝曰詩人採蕭蕭即艾也蕭生斷流卿
勿廣言
陳書曰陳暄素通脫以俳優自居傲弄轉甚後主稍不能
容後遂摶艾爲帽加于其首以火爇之燃及於髮垂涕求
哀聲聞於外而弗之釋
莊子曰越王子搜逃乎丹穴越國無君求王子搜不從之
丹穴不肯出越人薰之以艾
孟子曰七年之病求三年之艾
漢武帝内傳曰削冰令正圓舉以向月以艾於後承其影
得火師曠占曰歲疫病草先生病草者艾也
崔寔四民月令曰三月可採艾
王瓜
周書曰立夏之日螻蟈鳴又五日丘蚓出又五日王瓜生
禮記月令曰孟夏之月王爪生
春秋運斗樞曰機星散爲拔葜
薇
爾雅曰薇垂水(生於水邊)
毛詩鵲巢草蟲曰陟彼南山言採其薇
又曰采薇遣戍役也采薇采薇薇亦柔止
史記曰伯夷叔齊義不食周粟隠首陽山採薇而食之
廣志曰薇葉似萍可蒸食
三秦記曰伯夷食薇三年顔色不異武王戒之不食而死
莎
爾雅曰薃(胡老切)侯莎其實媞(夏小正曰薃也者莎䔺媞者其實媞大分切)
廣雅曰地毛莎䔺也
廣志曰莎可以爲雨衣
毛詩題綱曰南山有臺臺一名夫湏莎草也言山生臺及
莎以自蔭喻人君得賢以自尊也
後周書曰豆盧寧嘗與梁人企定遇於平涼川相與肆射
乃於百步懸莎草以射之七發五中企定時以爲能贈遺
甚厚
任昉述異記曰昔戰國時魏國苦秦之難有民從征戍秦
不返其妻思之而卒旣葬塚上生木枝葉皆向夫所在而
傾因謂之相思木今秦趙間有相思草狀若石竹而節節
相續一名斷腸草又名愁婦草亦名孀草人呼爲寡婦莎
蓋相思之流也
蒺䔧
爾雅曰茨蒺䔧也(布地蔓生細葉子有三角刺人)
易困卦曰困于石據于蒺䔧入于其宫不見其妻凶
毛詩曰牆有茨衛人刺其上也牆有茨不可掃也
晉中興書徵祥說曰義熙中宫城上及御道左右皆生蒺
䔧亦草妖也
說苑曰晉平公置酒椃祁之臺使郎中馬童布蒺䔧於階
下令召師曠師曠至履而上堂仰天歎曰夫肉生蟲還自
食木生蠹還自刻人出妖還自得九鼎之具不當生
王堂廂不當生蒺䔧來八日脩百官立太子君將死矣
至期果死
又曰陽虎得罪於衛北見簡子曰自今以來不復樹人矣
簡子曰何哉陽虎對曰夫堂上之人吾所樹者過半朝廷
之吏邊境之士臣所立者亦過半矣今夫堂上之人親(劫臣)
於君朝廷之吏親危於法邊境之士親劫臣於外簡子
曰唯賢者爲能報愚不肖者不能夫樹桃李者夏得其休
息秋得食焉樹蒺䔧者夏不得休息秋得其刺焉今子之
所樹者蒺䔧也非桃李也自今以來擇人而樹之母以死樹
而擇之
續搜神記曰沛國一士人姓周生三兒向應可語便啞有
一人逕門過乞飲曰君有罪可遠内自思我於外待君主
人異其言乃知非常人便入内思諐(愆同)出謂客曰昔爲小
兒時鷰巢中有三子試以指納巢中鷰子亦出口承之乃
取三蒺䔧與其子其子吞之即死其母尋還不復見其子
出徘徊悲鳴而去有此事今甚悔之客曰是矣便聞其兒
言語周正客乃去不知所在也
夲草經曰蒺䔧一名止行一名升雅一名傍通一名水香
離騷曰江蘺弃於窮巷兮蒺䔧蔓乎東廂
太平御覽卷第九百九十七
