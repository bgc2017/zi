太平御覽卷第二百九
職官部七
大司馬三公府掾屬
大司馬
韋昭辯釋名曰大司馬馬武也大揔武事也大司馬掌軍
古者兵車一車四馬故以馬名官
周禮夏官曰大司馬之職掌建邦國之九法以佐王平邦
國(平成也)制畿封國以正邦國(封爲立封立彊爲界)設儀辨位以等邦
國(儀謂諸侯之儀也别尊卑之位)進賢興功以作邦國(作起也起其勸善樂業之心使不廢)
(也)建牧立監以維邦國(牧州牧也監監一國謂君也維聮結也)制軍詰禁以
均邦國(語猶窮治也均猶正也)施貢分職以任邦國(職謂賦稅也任猶事事以其力)
(之所堪也)簡稽鄕民以同封邦國(簡謂比數之以稽猶訓也)均守平則以安
邦國(均之者尊者守大卑者守小也則法也)比小事大以和邦國(比猶親也使大國親)
(小國小國事大國相合和也)以九伐之法正邦國(諸侯有違王命則出兵以征伐所以正之)
尚書曰司馬掌邦政統六師平邦國也
毛詩曰圻父(圻父司馬也)予王之爪牙
春秋運斗樞曰黃帝與大司馬容光觀鳳皇銜圖置黃帝
前
尚書中候曰禝爲大司馬舜爲太尉
尚書大傳曰蠻夷猾夏寇賊姦宄則責之司馬
韓詩外傳曰故隂陽不和四時不節星辰失度灾變非常
則責之司馬
河圖錄運法曰黃帝坐玄扈閣上與大司馬容光左右輔
將周昌等百二十人觀鳳皇銜書
家語曰賢能而失官爵功勞而失賞禄士卒疾怨兵弱不
用曰不平不平則飭司馬(飭謂整攝)
史記曰楚大司馬景舍帥軍伐蔡蔡侯奉社稷而歸之楚
發其賞舍辭曰發誠布令而敵退是王威也相攻而敵退
是將威也戰而敵退是衆威也臣不宜以衆威受賞
漢書曰元狩四年上命大將軍衛青驃騎將軍霍去病各
兵五万騎數十万出塞斬首捕虜有功廼置大司馬
又曰董賢爲大司馬是時賢年二十二雖爲三公常給事
中領尚書百官因賢奏事單于來朝宴見羣臣上前單于
怪賢年少以問上令報曰大司馬年少以大賢居位單于
乃起拜賀漢得賢臣
又曰孝元王皇后成帝母也家凡十侯五大司馬外戚莫
盛焉
又曰成帝綏和元年賜大司馬金印紫綬置官屬禄比丞
相
東觀漢記曰更始欲以近親廵行河北大司徒賜言上第
一可用更始以上爲大司馬遣之河北
又曰䜟云孫咸征狄命以平狄將軍孫咸行大司馬事
後漢書曰世祖北擊羣賊吳漢常將突騎五千爲軍鋒數
先登䧟陣及河北平漢與諸將奉圖書上尊號世祖即位
拜漢爲大司馬
又曰上疾瘳召見隂興欲以代吳漢爲大司馬興叩頭流
涕固讓曰臣不敢惜身誠虧損聖德不可苟冒至誠發中
感動左右帝遂聽之
漢官序曰三司之職司馬主兵漢承秦曰太尉武帝改曰
大司馬無印綬官兼加而已世祖改曰太尉
吳志曰赤鳥九年秋九月以車騎朱然爲左大司馬衛將
軍全琮爲右大司馬
晉書曰石苞泰始之初拜大司馬舊參軍於都督無敬故
孫楚抗衡於苞苞以楚傲更相表理故參軍有敬自楚始
也
又曰齊王冏之盛也有一婦人詣大司馬府求寄産吏詰
之婦人曰我截臍便去耳識者聞而惡之
又曰陳騫咸寧初轉大司馬騫因入朝言於帝曰胡列牽
弘皆勇而無謀強於自用非綏邊之材將爲國恥願陛下
詳之時弘爲楊州刺史不承順騫命帝以爲不恊相搆於
是徵弘旣至復以爲凉州刺史騫竊歎息以爲必敗二人
後果失羌戎之和皆被宼喪没征討連歲僅而得定帝乃
悔之
晉武帝太始官名曰大司馬石苞開通爽悟秉意不碎
晉公卿禮秩曰司馬兵官也魏氏大司馬大將軍各自爲
官在三司上晉以石苞爲大司馬次三司下
晉諸公贊曰義陽王爲大司馬時父孚爲太宰父子居上
公中代以來未之有也
晉中興書曰王猛少貧賤鬻畚爲事常至洛陽貨畚有人
於市貴買其畚云家近在此可隨我取直猛隨去忽至深
山此人曰且住當先啓道君湏臾猛進見一公踞胡牀頭
白侍從十許人有一人引猛云大司馬公可進猛因拜老
公公曰王公何緣拜即十倍售畚直遣人送猛出山顧視
乃嵩高山也
齊職儀曰大司馬品第一秩中二千石金章紫綬武冠絳
朝服佩山玄玉其在少昊則雎鳩氏之任顓頊以司馬主
火堯命羲叔爲司馬夏官也虞夏二代以司夏官棄居其
職周成王以畢公高爲司馬楚漢之際曹參周勃始居其
職
又曰大司馬府舊爲闕王莽篡位故貶去闕焉
後魏書曰安定王休領大司馬高祖親行諸軍遇休以三
盗人徇於六軍斬之有詔救之休執曰陛下將遠親衡霍
故親御六師跋涉野次軍行始𡭗巳有姦竊如其不斬何
以息盗詔曰大司馬執憲誠如是但因緣會朕王者之體
亦時有非常之澤雖違軍法可特原之休乃奉詔高祖謂
司徒誕曰大司馬嚴而秉法君不可不慎於是六軍肅然
後周書曰夏官謂之大司馬(卿掌邦政以建邦國之九法佐皇帝平邦國大祭祀掌其)
(宿衛廟社則奉犧牲)
管子曰昔黃帝得大封辨乎四方故使爲司馬
又曰凉風至白露下天子命左右司馬全組甲厲士衆
傳子曰曹大司馬之勇賁育弗加也(曹仁)
博物志曰太公望爲灌壇令文王夢見婦人當道哭問其
故曰吾泰山之神嫁爲西海婦灌壇令當吾道夢覺召太
公三日果疾風暴雨文王乃拜太公爲大司馬
班彪上事曰元狩六年罷太尉置司馬時議以北軍中候
有千人司馬故加之爲大司馬所以別小大司馬之號也
三公府掾屬
太尉長史
應劭漢官儀曰太尉司徒司空長史秩比千石號爲毗佐
三台助和鼎味
太尉掾
汝南先賢傳曰李宣字公休爲太尉黃瓊所辟時寒暑不
和瓊見掾屬曰是太尉無德願諸掾有以匡之次及宣宣
曰明公被日月之衣居上司之位輔弼天子處諫諍之職
未有對楊謇謇之言其所旌命不授巖谷之士小掾私所
以於邑
廣州先賢傳曰鄧盛字伯眞蒼梧人爲太尉諸曹掾彭城
相左尚以贓罪三府掾屬栲驗踰科不竟更選盛覆栲盛
到獄洗沐尚解械賜席乃謂尚曰君受國重恩而所坐事
理如此今遇君子不可以小人道相待尚感盛至意對曰
今使君相於如此尚獨何心敢不以死相歸乎即引筆具
對
衛玠別傳曰玠字叔寳陳留阮千里有令聞當年太尉王
君見而問曰老莊與聖教同異阮曰將無同太尉善其言
而辟之爲掾世號曰三語掾君見而謿之曰一言可辟何
假三阮曰苟是天下民望可無言而辟復何假於一言
崔寔政論曰且三公天子之股肱掾屬則三公之喉舌天
子當恭巳南面於三公三公亦委策掾屬以荅天子
太尉從事中郎
後魏書曰郭景尚字思和涉歷書傳遷太尉從事中郎善
事權寵世呼爲郭尖
于寳司徒儀曰從事中郎之職各掌其所治之曹而紀綱
其事維正大體參輔謀議
太尉主簿
後魏書曰元慶智性貪鄙爲太尉主簿事無大小得物然
後判或十錢二十錢得便取之府中號曰十錢主簿
廣州先賢傳曰鄧盛字伯直爲秭歸令聞母病解印綬決
去太尉馬公嘉其所履服竟辟之初入府爲主簿
司徒長史
東觀漢記曰吳梁爲司徒長史以清白方正稱
于寳晉紀曰傳咸爲司徒長史多所執正
齊書曰到撝爲司徒左長史宋世上數遊會撝家同從明
帝射雉郊野渴倦撝得早青瓜與上對剖食之上懷其舊
德意眄良厚至是一歲三遷
梁書曰禇球字仲寳爲司徒左長史加貂自球始也
于寳司徒儀曰右長史職掌撿其法憲明其分職
司徒掾
漢書曰武帝時司徒奏州郡農桑未有賞罰制宜遣掾屬
循行詔遂使司徒督察州郡播殖有所循者增掾屬十人
謝承後漢書曰虞延辟司徒侯霸府正旦百官朝賀上望
見延在公府掾屬中馳小黃門問曰故陳留督郵虞延非
耶對曰是遂前召見
漢雜事曰陳寵爲司徒掾先是公府掾多不親事但以交
接爲務寵常獨親事
魏書曰王粲字仲宣年十八司徒掾辟遷黃門不就
晉書曰魏舒爲司徒時陳留周震累爲諸府所辟辟書旣
下公輙喪亡僉號震曰殺公掾莫有辟者舒固辟之而竟
無患識者以此稱其逹命
又曰周馥遷司徒左曹掾司徒王渾奏曰馥理識清正有
才幹主定九品檢括精詳臣委任責成褒貶允當請𥙷尚
書郎許之
于寳司徒儀曰掾屬之職敦明教義肅厲清風非禮不言
非法不行以訓羣吏以貴朝望各掌其所治之曹
鍾離意别傳曰司徒侯霸辟意署議曹掾以詔書送徒三
百餘人到河北遭遇隆冬盛寒徒衣被單手足不能復行
到弘農縣使令出見錢爲徒作𥜗袴令曰不被詔意曰使
者奉詔命寕私行耶出錢便上尚書使者亦當上之光武
皇帝得上狀見霸曰所使掾何仁恕爲國用心乎誠良吏
也
司徒屬
東觀漢記曰司徒侯霸辟閔仲叔到與相見勞問之不及
政事仲叔曰始被明公辟且喜且懼及奉見明公喜懼皆
去所望明公問屬何以爲政美俗成化以仲叔爲不足耶
不當辟也如以爲任用而不使陳之則爲失人是以喜懼
皆去便辭而出
晉中興書曰殷融字洪遠司徒王導以爲左西屬融飲酒
善舞終日嘯詠未嘗以事務自嬰導甚相親悅焉
司徒從事中郎
晉中興書曰穎川荀組字大章司徒王渾表曰左西屬荀
組文義貞素清識見稱宜轉從事中郎
陶氏家傳曰迴字恭淵爲大司徒王導從事中郎爲人正
直不撓導亦以此重焉每言曰陶中郎有輔佐之才眞國
器也
司徒諮議參軍
晉中興書曰廬江何充字次道爲司徒王導諮議參軍
後魏書曰李系爲主客郎齊文襄王攝選以系爲司徒諮
議參軍因謂之曰自郎署此所謂不次以卿人才故有此
舉耳
司徒主簿
三國典略曰齊許悙護之子也性識敏速逹於從政嘗爲
司徒主簿以能判時人號爲入鐡主簿
司空掾
魏志曰國淵字子尼太祖辟爲司空掾屬每於公朝論議
常直言正色退無私宴
又曰太祖爲司空丞相毛玠常爲東曹掾與崔琰並典選
舉其所舉用皆清正之士雖時有盛名而行不由夲者終
莫得進務以儉率人由是天下之士莫不以廉節自勵雖
貴寵之臣輿服不敢過度太祖歎曰用人如此使天下自
治吾復何憂哉
邴吉別傳曰原字根矩魏武皇帝初爲司空辟署議曹掾
請見禮畢上送至門中原辭直去不顧上還語左右孤甚
敬此人與其辭遠送之謂其尚顧而終不顧此人誠高士
也人謂曰君宜謝公公望君一日辭不顧揖原勃然曰夫
何謝哉夫揖讓者謂其敵耳吾人臣也公人君也君尊臣
卑揖讓何施且孔子反命曰賓不顧矣吾何謝哉人以語
