太平御覽卷第八百九十六
獸部八
馬四
戰國策曰汙明見春申君曰夫驥之齒至矣服鹽車而上
太行漉汁洒地白汗交流中坂遷延負轅不能上伯樂遭
之下車攀而哭之解紵衣而幕之驥於是俯而噴仰而鳴
聲造於天欣見伯樂之知已也
漢書音義曰騕褭者神馬也赤喙黑身
穆天子傳曰天子命駕八駿之乘右服華騮而左綠耳右
驂赤驥而左白義天子主車造父爲御次車之乘右服渠
黃而左踰輪右驂盗驪而左山子伯天子主車參百爲御
奔戎爲右天子乃遂東南翔行馳驅千里至于巨蒐巨蒐
之人用其牛馬之湩以洗天子之足(湩乳音東)
又曰祝沉牛馬豕羊河宗命乎皇天子(加皇者尊之)天子受命
南面再拜柏友旣致河典乃乘黃之乘爲天子先(所乘馬盡黃色)
(爲先驅也)以極西土
又曰天子北征舍于珠澤(此澤出珠因名之也)以釣于㳅水因獻食
馬三百(可以供厨膳者)牛羊二千
又曰辛丑天子渴于沙衍(沙中無泉水)求飲未至七萃之士曰
高奔戎刺其左驂之頸取其清血以飲天子
又曰天子東遊于黃澤宿于曲洛(洛水文廻曲)曰黃之池其馬
歕沙(歕音普問切)皇人威儀黃之澤其馬歕王皇人夀榖
郭璞注穆天子傳曰竹書曰北唐之君來見以一驪馬是
生綠耳魏時西卑獻千里馬白色而兩耳黃名之爲黃耳
山海經曰滑水中多水馬如馬而文臂(臂前脚)牛尾其音如呼
又曰天帝之山有草焉狀如菜臭如糜蕪名曰杜蘅可以
走馬(帶香草令便馬或曰馬得之健走也)
又曰犬戎之國有文馬縞身朱鬛(縞猶素也犬傳云駮身朱鬛)目若黃
金名曰吉壃(或作良)乘之壽千歲
又曰夸父山北有林名桃林廣圓三百里其中多馬(桃林今弘)
(農湖縣南北名饒野馬)
又曰大樂之野夏后啓於此舞九代馬(九代馬名也)
莊子曰馬蹄可以踐霜雪毛可以禦風寒齕草飲水翹足
而陸此馬之眞性也雖有儀臺路寢無所用之及至伯樂
曰我善治馬燒之剔之刻之駱之連之以羈絆編之以皂
棧馬之死者十二三矣飢之渴之馳之驟之整之齊之前
有橛飭之患後有鞭策之威而馬之死者巳過半矣
又徐無鬼曰吾相馬直者中繩曲者中鈎方者中矩圓者
中規是國馬也而未若天下馬也天下馬有成材若䘏若
泆若喪若一若是者超軼絶塵不知其所
老子曰天下有道却走馬以糞天下無道戎馬生於郊
列子曰秦穆公謂伯樂曰子之年長矣子姓有可使求馬
乎伯樂對曰良馬可以形容䈥骨相也天下之馬者若滅
若没若亡若失臣之子皆下才也臣有所與九方臯其於
馬非臣之比也穆公之見使行求馬三月而反報曰巳得
之在沙丘穆公曰何馬對曰馬牝而黃使人往取之牡而
驪公不悅召伯樂曰敗矣子之所使求馬者色物牝牡弗能
知又何馬之能知也伯樂曰若臯之所觀天機也得其精
忘其麤在其内而忘其外馬至果天下之馬也(淮南子曰九方禋餘)
(同)
晏子春秋曰景公遊於紀得金壷發而視之有丹書曰勿
食反魚無乘駑馬晏子曰食魚無反無盡民力也不乘駑
馬無致不肖於側也公曰紀有此書何以亡晏子曰紀有
此書藏之於壷不亡曷待
又曰景公使人養所愛馬馬病死公怒令人殺養馬者晏
子請數之曰尒有三罪使汝養馬殺之一當死也又殺公
所最善馬二當死也使公以一馬之故而殺人百姓必怨
叛諸侯輕伐吾國三當死也公喟然曰赦之
家語曰孔子相魯齊人患其霸也欲敗其正名乃選女子
八十人衣以文衣而舞容璣(容璣舞曲)及文馬四十駟以遺魯
君陳女樂列文馬于魯城南高門外季桓子微服往觀之
再三將受焉魯君爲周道遊觀觀之終日殆於政事子路
言於孔子孔子遂行
又曰魯定公問於顔回曰子亦聞東野畢之善御乎對曰
善則善矣雖然其馬將必佚定公色不悅頋謂左右曰君
子故有誣人耶顔回退後三日校來報之曰東野畢之馬
佚兩驂曳兩服入于厩公聞之越席而起促駕召(顔回顔回)至
公曰前日寡人問吾子以東野畢之善御而子曰美矣其
馬將佚不識吾子奚以知之對曰以政知之昔者帝舜巧
於使民而造父又巧於使馬舜不窮其民而造父不窮其
馬故舜無佚民而造父無佚馬今東野畢之御也升馬執
轡銜體正矣(馬宜爲車)步驟馳騁朝禮畢矣(馬步驟馳騁盡朝礼之舞)歷險
致遠馬力盡矣然而其心猶乃求馬不巳臣以此知之也
公曰善哉誠若子之言也
春秋後語曰蘇代欲見齊王齊王怨蘇秦欲困蘇代不肯
見代代乃說淳于髠曰人有賣駿馬欲賣之比三旦立於
市人莫知之往見伯樂曰臣有駿馬欲賣之比三旦立於
市人莫與言願子還而視之如旋去而頋之臣請獻一朝
韓子曰昔紂爲甲百萬左飲馬於湛右飲馬於洹洹水竭
湛水不流武王甲卒三千破而王之
又曰鉛陵卓子乘蒼龍排父之乘鈎飾在前錯綴在後馬
欲進則鈎餝禁之退則錯綴貫之造父見而泣曰猶人處
急世而不知所由也或云乘瞿父之乘
又曰桓公伐孤竹春往冬還迷惑失道管仲曰老馬之智
可用乃放老馬而隨之遂得道
又曰如耳說衛嗣君嗣君悅之左右曰公何爲不相也公
曰夫馬似鹿者而千金有千金之馬無一金之鹿者何也
馬爲人用而鹿不爲人用今如子雖辯者亦不爲寡人用
吾是以不相也
又曰伯樂教其憎者相千里馬教其愛者相駑馬以千里
馬世一有其利少駑馬多其利多也
孫卿子曰伯樂不可欺以馬君子不可欺以人
又曰驊騮騏驥纖離綠耳古之良馬也
又曰君子善其言而類焉者應矣故馬鳴而馬應之非知
也其勢然也
又曰驥一日而千里駑馬十駕則亦及之矣
伯樂相馬經曰馬生下墮地無毛行千里尿舉一脚行五
百里闌䈥竪者千里馬膝如團麴千里三軍莫逐但知所
發不知所宿也
又曰江淮津督徐成字子長兄弟蒙寵於府君治馬方以
報千金不傳號淮津方尋陽丞陽朱君方最良豫州從事
沛國蕭跣方最良也
又曰馬相歲上下齒二十四歲齒黃三十三歲齒白口中
欲紅色如日月光者行千里汗溝欲深脊欲如伏龜兩邊
有廻毛曰騰蛇殺主口邊有廻毛曰銜禍妨主口中有黑
者烏銜馬短壽
又曰素下去飛䖟四寸行千里驟而不起骨勞起而不振
皮勞振而不噴氣勞耳欲小而促也食有三芻飲有三時
也白額入口名曰榆寫一名的盧奴乘客死主乘弃市廻
毛在目下名曰承淚不利人也
又曰馬頭爲王欲得方目爲丞相欲得明脊爲將軍欲得
強腹爲城郭欲得張(一曰脅爲城郭)四下爲令欲得長(一曰膝下爲令一曰)
(四下)眼欲得高巨(一曰欲其端正)眼睛欲如懸鈴紫豔光明下卧蚕
懸鑿欲得成鼻孔欲得大鼻頭有王火字(一曰鼻欲得撗䈥鼻上文如王)
(火欲得明)口中欲得赤膝骨圓而張耳欲相近而堅小而厚雍
一寸三百里三寸千里伏龍骨欲得成頸欲得長雙扶欲
得大而突蹄欲得厚腹下欲得平有八字馬頭欲得高而
成尾骨高而垂也凢相馬之法先觀三羸五駑乃相其餘
大頭小頸一羸也弱脊大腹二羸也小脛大蹄三羸也謂
五駑者大頭緩耳一駑也長頸不折二駑也短上長下三
駑也大骼短脅四駑也淺寬薄脾五駑也
馬援銅馬相法曰水火欲明(水火在鼻兩孔間)上唇欲急而方口
中欲紅而有光此馬千里頷下欲深下唇欲緩牙欲去齒
一寸則四百里牙劒鋒則千里目欲滿而澤腸欲充膁小
肋欲長懸薄欲厚而緩(懸薄服股也)腹下欲平滿汗溝欲深長
而膝本欲起肘腋欲開膝欲方蹄欲厚三寸堅如石鬃欲
戴中骨高三寸(鬃中骨也)頰欲開而膺下欲廣一尺以上能久
走鞅欲方(頸前)匈欲直而出(脾骨前向)鳬間欲開望視之如雙鳬
楚辭曰却騏驥而不乘兮策駑駘而取路當世無騏驥兮
誠莫之能善御見執轡者非其人兮故駒跳而遠去
符瑞圖曰王者貴人而賤馬則白馬朱鬛集又云車馬有
節則見騰黃騰黃者神馬也其色黃一名乘黃亦曰飛黃
或曰吉黃或曰翠黃一名紫黃其狀如狐背上有兩角出
白氏之國乘之壽三千歲(黃帝乘之)
孫氏瑞應圖曰玉馬者王者清明尊賢則至
又曰乘黃王者輿服有度則出騕褭者神馬也與飛兔同
以明君有德也
又曰飛兔者日行三萬里禹治水土勤勞歷年救民之害
天應其德則至駃蹄者后土之獸也自能言語王者仁孝
於民則出禹治水有功而來
又曰龍馬者仁馬河水之精也高八尺五寸長頸骼上有
翼旁乘毛鳴聲九音有明王則見
吕氏春秋曰秦繆公車敗失左驂自往求焉見野人殺將
食之繆公笑曰食駿馬肉而不飲酒余恐其傷性也遍飲
之而去
又曰伯樂學相馬所見無非馬者
又曰古相馬者有寒風能相口齒麻朝能相頰女厲能相
口管青能相脣吻陳裴能相股脚秦牙能相前賁君能相
後並知其一也
又曰今有千里之馬於此非得良工猶若弗取(良工相馬之工)良
工之與馬也相得然後成譬之若枹之與鼓夫士亦有千
里高節死義此士之千里也能使士行千里者其唯賢者
乎
又曰凢爲善難任善易奚以知之今與驥俱走則人不勝
驥矣居於車上而任驥則驥不勝人矣
又曰良劒期乎斷不期乎莫耶(莫耶良劒也取其能断無取於名也故曰不期莫耶)
良馬期乎千里不期乎驥驁(驥千里馬名也王有乘也遊驁因曰驥驁也)
又曰宋人有取道者其馬不進剄而投之&KR1484;水(剄殺投弃)又復
取道其馬不進又剄而投之&KR1484;水如此者三雖造父之所
以威馬不過此矣不得造父之道而徒得其威無益於御
人主之不肖有似於此不得其道而徒多其威威逾不用
又曰飢馬盈厩嗼然未見芻也飢狗盈宫嗼然未見骨也
見骨與芻動則不可禁(動猶争也)亂世之民嗼然未見賢者也
見賢人則往不可止
又曰得十良馬不若得一伯樂得地千里不若得一聖人
又曰小方大方之類也小馬大馬之類也小知非大知之
類也
又曰青龍之疋遺風之乘也(高誘曰皆馬名疾若遺風也)非先爲天子
不可得而具(具備具也)
燕丹子曰太子有千里馬荆軻謂太子曰千里馬肝美太
子即進肝
又曰丹質於秦秦王遇之無禮欲求歸秦王曰烏頭白馬
生角乃許尔歸丹仰天而歎烏即頭白馬即生角秦王乃
放歸
淮南子曰聖人之治猶造父之御也和輯乎銜轡之際而
緩急於脣吻之和正度乎匈臆之中而執節於掌握之間
内得於中心而外合於馬志故能取道致遠而氣力有餘
誠得其術也是故執權者人主之車輿也大臣者人主之
四馬也體離車輿之安而手失四馬之心而能無危者古
今未之見也
又曰天下有道飛黃服皂(又曰黃帝時飛黃服皂也皂與皂同)
又曰王良造父之御也上車攝轡投足調均勞佚若一世
之斷非而行之必謂之亂(断猶治也)
又曰夫馬之爲草駒之時跳躍揚蹄翹尾而走人不能制
齕咋足以噆肌碎骨蹶蹄足以破盧䧟匈(噆罕也)及至圉人
擾之良御教之掩以衡扼連以轡銜則雖歷險超塹弗敢
辭也故其馬之不可化其可駕御教之所爲也馬聾蟲(聾蟲)
(無知也)而可以通氣志猶待教而成又况人乎
又曰夫待腰䮍飛莵而駕之則世莫乘車矣(腰䮍飛莵皆行萬里其行)
(若飛因曰飛莵也)待西施落纂而爲妃則終身不蒙矣
又曰日之行也不見其移也騏驥背日而馳草木爲靡懸
峰未薄而日在其前矣(懸峰馬蹄下雞舌也)
又曰馬免人於難者其死也葬之以帷牛有德於人者其
死也葬之以大車之鹿牛馬有功猶不可忘又况人乎
淮南萬畢術曰馬毛犬尾親友自絶(取馬毛犬尾置朋友若夫婦衣中自相憎也)
說苑曰晉平公出田見乳虎乳虎伏而不動平公還謂師
曠曰聞之霸王之君(出獵)猛獸伏而不敢起今者寡人出乳
虎伏而不動此猛獸乎師曠對曰鵲食猬猬食鵕䴊鵕䴊
食駮駮食虎夫駮之狀有似駮馬今者吾君必驂駮馬以
出乎平公曰然
又曰北塞上之人其馬亡入胡中人皆吊之其父曰此何
誰知不爲福居數月其馬將胡駿馬而歸人皆賀之其父
曰此何誰知不爲禍家冨馬良其子好騎墮而折髀人皆
吊之其父曰此何誰知不爲福居一年胡夷大出丁壯者
皆控弦而戰塞上之人死者十九(十人戰九人死)此子獨以跛
故子父相保
地鏡圖曰銅器之精見爲馬
孔叢子曰衛公子友饋四乘馬於子思曰不以此求交於先
生久降鄙土爲賓至之餼耳
又曰公孫龍以白馬爲非馬或曰此辯而毀大道子高適
趙謂龍曰願受業久不敢先者以白馬爲非馬耳誠能去
之則爲弟子龍曰若使去之無以教矣
涼州記曰吕光麟嘉五年疎勒王獻火浣布善舞馬
太平御覽卷第八百九十六
