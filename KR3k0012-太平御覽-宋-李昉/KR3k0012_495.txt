太平御覽卷第四百九十五
人事部一百三十六
諺上
說文曰諺傳言也俗言曰諺
禮記大學曰故諺有之人莫知其子之惡莫知其苗之碩
此謂身不脩不可以齊其家
左傳隱公曰滕侯薛侯來朝爭長公使羽父請於薛侯曰
周諺有之山有木工則度之賓有禮主則擇之周之宗盟
異姓爲後寡人若朝于薛不敢與諸任齒
又曰虞叔有玉虞公求旃弗獻旣而悔之曰周諺有之疋
夫無罪懷璧其罪吾焉用此其以賈禍也乃獻之
又曰楚子爲陳夏氏亂故伐陳殺夏徵舒滅陳爲縣申叔
時使於齊復命不賀王使讓之對曰人有言曰牽牛以蹊
人之田而奪之牛牽牛以蹊者信有罪矣而奪之牛罰巳
重矣
又曰公孫歸父會楚子于宋宋人使樂嬰齊告急于晉晉
侯欲救之伯宗曰不可古人有言曰雖鞭之長不及馬腹
天方授楚未可與爭雖晉之強能違天乎諺曰高下在心
(高下猶屈申也)川澤納汙山藪藏疾瑾瑜匿瑕國君含垢(含忍也垢耻也)
天之道也
又曰韓厥曰古人有言曰殺老牛莫之敢尸而况君乎
又曰梗陽人有獄魏戊不能斷以獄上其大宗賂以女樂
魏子將受之閻没女寬退朝待於庭饋入召之比置三歎
魏子曰吾聞諸諺曰唯食忘憂吾子置食之間三歎何也
同辭而對曰食畢願以小人之腹而爲君子之心属厭而巳
又曰晉侯假道於虞以伐&KR0593;宫之竒諫曰&KR0593;虞之表也&KR0593;
亡虞必從之諺所謂輔車相依脣亡齒寒者其虞&KR0593;之謂
乎
論語曰孔子曰周任有言曰陳力就列不能者止
家語孔子曰里語云相馬以車相士以君弗可廢也
國語曰晉重耳過鄭鄭文公無禮叔詹曰若不禮則殺之
諺曰黍稷無成不能爲榮黍不能蕃蕪稷不能蕃殖所生
不疑維德之基公不聽
又曰景王將鑄無射之大林(無射鍾名也其律中林鍾也)鍾成伶人告
和景王謂泠州鳩曰鍾果和矣對曰未可知也諺曰衆心
成城衆口鑠金
戰國策曰昔者茱莒好謀陳蔡好詐莒恃越而滅蔡信晉
而亡語曰騏驥之衰也駑馬先之孟賁之倦也女子勝之
又曰莊辛謂楚王曰鄙諺云見兔而顧犬未爲晚也亡羊
而𥙷牢未爲遲也
史記曰鄙諺曰寧爲雞口無爲牛後
又曰李將軍悛悛如鄙人口不能道辭及死知與不知皆
爲盡哀彼其忠實心誠信於士大夫也諺曰桃李不言下
自成蹊此言雖小可以諭大
又曰諺曰千金之子不死於市非空言也
又曰樗里子滑稽多智號曰智囊秦人諺云力則任鄙智
則樗里
又曰司馬相如諫武帝故鄙諺曰家累千金者坐不垂堂
此言雖小可以喻大
漢書曰季布爲任俠有名楚人諺曰得黃金百斤不如季
布一諾
又曰韋賢少子玄成復以明經歷位至丞相故鄒魯諺曰
遺子黃金滿嬴不如一經
又曰于定國决疑平法罪疑從輕加審慎之心朝廷稱之
曰張釋之爲廷尉天下無冤人于定國爲廷尉人自以不
冤
又曰王莽篡立後復上符命者莽盡誅之時楊雄校書天
禄閣使者欲收雄雄恐乃從閣自投幾死京師爲之語曰
惟寂惟寞自投于閣爰清爰静無作符命
又曰范增往說項梁曰夫秦滅六國楚最無罪自懷王入
秦不反楚人憐之至今故南公稱楚雖三戶亡秦必楚
又曰樓護字君卿與谷永俱爲五侯上客長安號之曰谷
子雲筆札樓君卿唇舌
又曰成帝時王吉子駿爲京兆尹試以政事先是京兆有
趙廣漢張敞王尊王章至駿皆有能名故京師稱曰前有
趙張後有三王
又曰匡衡好學諸儒爲之語曰無說詩匡鼎來匡說詩解
人頥
又曰少府五鹿充宗貴幸爲梁丘易元帝好之欲考其異
同令與諸易家論充宗辯口諸儒莫能抗有薦朱雲者召
入攝齋登堂抗首而請音動左右故諸儒爲之語曰五鹿
嶽嶽朱雲折其角
又曰文帝從灞陵欲馳下峻阪袁盎攬轡上曰將軍怯耶
盎曰臣聞千金子不垂堂百金子不倚衡(服虔曰惜身不倚衡也如淳曰)
(衡樓殿邊欄楯)
又曰杜欽字子夏少好經書家冨而目偏盲故不好爲吏
茂陵杜業與欽同姓字俱以才能稱於京師故衣冠謂欽
爲盲杜子夏以相别欽惡以疾見詆爲小冠高廣材二寸
由是京師更謂欽爲小冠杜子夏而業爲大冠杜子夏
又曰劉輔諫成帝立趙后曰里語云腐木不以爲柱卑人
不可以爲主
又曰蕭育少與陳咸朱博爲友著聞當世往者有王陽貢
公故長安語云蕭朱結綬王貢彈冠言其相薦逹也育與
博後有隙不能終世以友爲難
又曰成帝爲太子及即位以張禹論語爲師以上難數對
巳問經爲論語章句獻之諸儒爲之語曰不欲爲論念張
文由是學者多從張氏餘家浸微
又曰諸葛豐元帝擢為司隷校尉刺舉無所避京師語曰
間何闊逢諸葛
又曰王吉少時居長安其東家有棗樹臨吉庭中吉婦取
以啖之吉知而去婦東家聞而欲伐樹隣里止之因請吉還
婦爲之語曰東家有樹王陽婦去東家棗完去婦復還
東觀漢記曰陳忠上䟽稱語曰迎新千里送故不出門
又曰更始在長安中爲之語曰竈下養中郎將爛羊胄騎
都尉爛羊頭關内侯
又曰楊震少學受歐陽尚書於太常桓郁經明博覽無不
窮究諸儒爲之語曰關西孔子楊伯起
又曰明德馬后時上欲封諸舅外間白太后曰吾自念親
屬皆無柱石之功俗語曰時無赭澆黃土
又曰黃香字文疆京師号曰天下無雙江夏黃童
又曰戴馮爲侍中京師語曰說不窮戴侍中
續漢書曰皇甫規歸安定鄕人有以貨買鴈門太守者亦
還家書刺謁規規卧不迎有頃曰王符在門規驚遽而起
屣履出迎時人爲之語曰徒見二千石不如一縫掖
又曰荀爽字慈明幼而好學躭思經書慶弔不行徵命不
應潁川爲之語曰荀氏八龍慈明無雙
又曰陳蕃字仲舉諫桓帝曰鄙諺言盗不過五女門以貧
家也今後宫之女豈不貧國乎
又曰楊政字子行少好學京師語曰說經鏗鏗楊子行
范曄後漢書曰井丹字太春通五經善談論京師語曰五
經紛綸井太春
又曰李固遺黃瓊書曰自生人以來平代少而亂俗多必
待堯舜之君此爲治終無時矣常聞語曰嶢嶢者易缺皦
皦者易汙陽春之曲和者必寡
謝承後漢書曰宋弘宴見上令主坐屏風後上謂弘曰諺
言貴易交冨易妻人情乎弘曰臣聞貧賤之知不可忘糟
糠之妻不下堂上顧謂主曰事不諧矣
又曰許愼字叔重性淳篤少博學經籍馬融常推敬之時
人爲之語曰五經無雙許叔重
又曰馬后履行節儉事從簡約馬廖慮以美業難終上䟽
長樂宫以勸成德政長安語曰城中好高髺四方且一尺
城中好廣眉四方畫半額城中好大䄂四方全疋帛斯言
如戲有切事實
又曰胡廣字伯始一爲司空再作司徒三在太尉京師諺
曰萬事不理詣胡伯始
袁山松後漢書曰桓帝時京師稱曰李元禮巖巖如玉山
陳仲舉軒軒如千里驥
又曰桓帝時南陽語曰朱公叔肅肅如松栢下風
又曰公沙穆有六子時人號曰公沙六龍天下無雙
蜀志曰馬良字季常襄陽宜城人兄弟五人並有才名鄕
里爲之諺曰馬氏五常白眉最良良眉中有白毛故以稱
之
晉書曰歐陽建字堅石世爲冀方碩族雅有理思才藻美
贍擅名北州人爲之語曰渤海赫赫歐陽堅石
又曰王珉字季琰少有才藝善行書名出其兄時人爲之
語曰法護非不佳僧珍難爲兄僧珍珉小字也
又曰石苞字仲容渤海南皮人也雅曠有智局容儀偉麗
不脩小節故時人爲之語曰石仲容姣無雙
又曰衛玠瑯邪王澄有高名少所推服每聞玠言輙歎息
絶倒故時人爲之語曰衛玠談道乎子絶倒
又曰阮瞻見司徒王戎戎問曰聖人貴名教老莊明自然
其旨同異瞻曰將無同戎咨嗟良久即命辟之時人謂
之三語掾
又曰劉惔字真長沛國相人也祖宏字終嘏光禄勲宏兄
粹字純嘏侍中弟潢字冲嘏吏部尚書並有名中朝時人
語曰洛中雅雅有三嘏
又曰劉與字慶孫俊㓪有才局與琨並尚書郎弈之甥名
著當時京師爲之語曰洛中弈弈慶孫越石
又曰裴秀少好學有風操時人語曰後進領䄂有裴秀
又曰荀闓字道明亦有名稱京都爲之語曰洛中英英荀
道明
又曰羊祜傳曰王衍嘗詣祜陳事辭甚俊辯祜不然之衍
拂衣而起祜顧謂賓客曰王夷甫方以盛名處大位然敗
俗傷化必此人也步闡之役祜以軍法將斬王戎故戎衍
並憾之每言論多毁祜時人爲之語曰二王當國羊公無
德
又曰趙王偷傳云張林等諸黨皆登卿將並列大封其餘
同謀者咸超階越次不可勝紀至於奴卒厮役亦加以爵
位每朝會貂蟬盈坐時爲之諺曰貂不足狗尾續
又曰王坦之字文度弱冠與郄超俱有重名時人爲之語
曰盛德絶倫郄嘉賓江東獨步王文度嘉賓超小字也
魏書曰夏侯淵爲將赴急疾常出敵不意故軍中語曰典
軍校尉夏侯淵三日五百六十千
魏略曰韓曁韓宣爲大鴻臚稱職語曰大鴻臚小鴻臚前
後履行相曷如
又曰賈洪字叔業好學有材特精於春秋左傳與馮翊敬
危材學最高故衆人爲之語曰州中曄曄賈叔業辯論洶
洶敬丈通
又曰成都王穎伐長沙王乂募免奴爲軍自稱四部司馬
市郭人素謬語奴爲尚故里語曰三部司馬階下兵四部
司馬尚長明欲知太平湏石鼈鳴
又曰太祖使盧洪趙逹撫軍主刺舉軍中語曰不畏曹公
但畏盧洪曹公尚可趙逹殺我
晉中興書曰禇齊字季野桓彛目之季野皮裏陽秋
又曰薜兼紀瞻閔鴻顧榮賀循同志友善号曰五儁
又曰中宗渡江王導群從同心翼戴時人語曰王與馬共
天下
又曰杜預在内七年損益不可勝數朝野稱之号曰杜武
庫言無所不有
宋書曰顔竣字士遜爲吏部尚書賓客喧訴常懽笑荅之
時人爲之語曰顔竣瞋而與人官謝莊笑而不與人官
又曰高祖壯士丁旿有氣力時人語曰勿跋扈付丁旿
又曰王玄謨御下少恩將士爲之語曰寧作年徒不逐玄
謨
齊書曰長沙威王晃代兄映爲寧朔將軍淮南宣成二郡
太守初沈攸之事起晃便弓馬多從武客燻赫都街時人
爲之語曰煥煥蕭四繖
崔鴻前秦錄曰梁讜字伯言博學有雋才與弟熙俱以文
藻清麗見重一時時人爲之語曰關東堂堂二申兩房未
若二梁瓌文綺章
崔鴻前凉錄曰辛攀字懷遠隴西狄道人父奭尚書郎兄
鑒曠弟寳迅皆以才識知名秦雄爲之語曰五龍一門金
友玉昆
後魏書曰濟南王元彧與從兄安豐王中山王齊名時人
爲之語曰三王楚楚盡琳瑯未若濟南備圓方
又曰靈太后幸左藏賜諸臣儀同陳留公李崇章武王融
並以所負多㒹仆於地崇乃傷腰融至損脚時人爲人語
曰陳留章武傷腰折股貪人敗類穢我明主矣
又曰初廣平人李波爲逋逃之藪公私咸患百姓爲之語
曰李波小妹字雍容褰裙逐馬如卷蓬左射右射必疊雙
婦女尚如此男子郍可逢刺史李安世設方略誘波諸子
姪三十餘人斬于鄴市
又曰祖瑩與陳郡袁飜齊名秀出時人爲之語曰京師楚
楚袁與祖洛中翩翩祖與袁
又曰李謐字永和初師事小學博士孔璠數年之後璠還
就謐請業同門生爲之語曰青青成藍藍謝青師何嘗在
明經
陳書張種少恬静居處雅正不妄交遊傍無造請時人爲
之語曰宋稱敷演梁則卷充清處學尚種有其風
隋書崔儦與頓丘李若俱見稱重時人爲之語曰京師灼
灼崔儦李若齊亡歸鄕里仕郡爲功曹
又曰何妥少聦明時蘭陵蕭眘亦雋才住青陽巷妥住白
楊頭時人爲之語曰世有兩儁白楊何妥青陽蕭眘其見
美如此
太平御覽卷第四百九十五
