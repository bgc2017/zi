太平御覽卷第四百八
人事部四十九
交友三
宋書曰晉安帝義熙初高祖命瑯瑘王弘爲徐州治中從
事吏不就隱于會稽與魯國孔淳之爲莫逆交
又曰何點字子晢盧江灊人也宋徵爲庶子不就與陳郡
謝瀹吴國張融會稽孔稚珪爲莫逆之交
王智深宋紀曰孔淳之隱居剡山嘗遇桑門法崇於三山
披衿領契自以爲得意之交
齊春秋曰檀超字悅祖高平金鄕人也少而負氣始爲南
徐州西曹書佐與別駕蕭惠開抗禮惠開自以地位居前
稍相凌駕而嘯慠不以地勢推之謂惠開曰我與卿並有
何等宫閥俱是國家徵時外戚耳何以一爵高人惠開欣然
更爲刎剄之交
齊書曰劉悛字士操彭城安上里人也從駕登蔣山上數
歎曰貧賤之交不可忘頋悛曰此况卿也今日與卿盡布
衣之交遊悛起拜謝
又曰柳世隆字彦緒河東解縣人宋太尉元景弟也當時名
士張緒王延之沈淡之徒雅相欽慕以爲君子之交
又曰劉善明素與崔思祖友善聞死慟哭仍得病卒
又曰孔稚珪字德璋會稽人也早立名譽當時名士陸惠
曉謝瀹張融何點沈淵相與爲君子之交
梁書曰何遜字仲言東郡郯人也弱冠舉秀才南鄕范雲
見其荅策大相稱賞因結忘年交好自是一文一詠雲輙
嗟賞
又曰張緬弟纉遷尚書吏部河東裴子野曰張吏部有喉
舌之任子野性曠遠自云年出三十不復詣人初未與纉遇
便相推重因爲忘年交
又曰蕭介性高簡少交遊唯與族兄琛從兄(音)素子洽
從弟俶等文酒賞會時人以比謝氏烏衣之遊
又曰高祖性不好聲色頗慕高名與裴子野劉顯蕭子雲
張纉及當時才秀爲布衣交
何玄之梁典曰劉許字彦度與陳留阮藉李緒申金蘭之
契築室鍾阜之傍共聽内義鑚尋奥典
魏書曰夏侯尚字伯仁有籌畫智略文帝器之爲布衣之
交
後魏書曰眭夸一名昶趙郡高邑人也少與崔浩爲莫逆
之交
北齊書曰崔瞻與趙郡李槩爲莫逆之交槩將東還瞻與
之書曰仗氣使酒我之恒弊詆訶指切在卿尤甚足下告
歸吾於何聞過也
又曰袁聿修歷任清華郎署之日值趙彦深爲水部郎中
同在一院因成交友彦深後被沙汰停私門生藜藋聿修
猶以故情存問往來
又曰裴讞(魚列切)之字士平不妄交遊唯與隴西辛術趙郡
李繪頓丘李構淸河崔瞻爲忘年之友
後周書曰柳弘字光道河東解縣人少聦潁工草隷博涉
群書詞彩豐贍與弘農楊素爲莫逆之交
又曰張軌濟隂臨邑人也少好學志識開㓪初在洛陽家
貧與樂安孫仁爲莫逆之交每易衣而出以此見稱
又曰黎景希字季明河間鄚(音莫)人也好占玄象頗知術
數而落魄(音託)不事生業與范陽盧道源爲莫逆之交
又曰韋夐(休政切)字弘遠志尚夷簡澹於榮利周弘正乃造
夐談謔盡日恨相遇之晚也後請夐至賓館夐未赴弘正
乃贈詩曰德星猶未動真車詎肯來當時所欽如此
南史曰謝弘微性寬博無喜愠末年嘗與友人棋友人西
南棋有死勢復一客曰西風急或有覆舟者友人悟乃救
之弘微大怒投扃於地識者知其暮年之事果以此歲終
北史曰盧懷仁有行撿善與人交與瑯瑯王衍隴西李壽
之情好相得嘗語衍云昔太丘道廣許劭知而不顧嵇生峭
立鍾會遇而絶言語處季孟之間去其太甚衍曰然
三十國春秋曰憞煌太守李暠(古老切)表於段業暠稱盡忠
不貳横爲李嗣所䜛請業殺嗣暠自歸司敗業乃殺嗣遣
使謝暠初嗣與暠結刎頸之交嗣常以宗族託暠曰我身
猶子身勿爲疑也及是暠反爲嗣所搆暠乃恨之
又曰姚萇單騎度淮見豫州刺史謝尚于壽陽幅巾以待
之一面如舊相識
又曰王鎮惡隨宋高祖入關中初鎮惡流寓崤澠崤澠人
李方厚待之鎮惡曰待吾佇英雄王取萬戶侯乃厚相報
方笑曰本縣足矣鎮惡力不絶人不閑弓馬略通諸子兵
書縱横有智計以此成名及是李方尚在鎮惡昇堂拜母
衣方澠池令
陳書曰江揔聡敏篤學有文范陽張纉瑯琊王筠南陽劉
之遴並高才碩學揔時少有名纉等雅相推重爲忘年友
又曰陸景文字叔辯少有膽略武勇與陳武帝有布衣之
舊
隋書曰李密與楊玄感爲刎頸之交尢好兵書常皆在口
唐書曰武德中元敬爲秘書郎太宗召爲天策府參軍兼
直記室薛收與元敬俱爲文學館學士時房杜等處心腹
之寄深相友託元敬畏於權勢竟不之狎如晦常去小記
室不可得而親不可得而疎
又曰于休烈河南人也貞觀中任左僕射爲十八學士心
性貞慤機鑒敏悟自幼好學善属文與會稽賀朝萬齊融
延陵包融爲文詞之友齊名一時
又曰王琚懷州河内人也少孤而聦敏有才略好玄象合
鍊之學神龍初嘗謁駙馬王同皎甚器之及謀刺武三思
事琚義許之與周璟張仲之爲忘年之友
又曰蕭昕河南人也開元中首舉博學宏詞授陽武簿後
遷左拾遺昕嘗與布衣張鎬友善表薦之曰如鎬者用之
則爲王者師不用之則幽谷一叟爾玄宗擢鎬拾遺後爲
將相
又曰權臯德輿之父大曆中卒于家元和中謚曰貞孝初
臯卒韓洄王定爲服朋友之喪李華爲其墓表以爲分天
下善惡一人而已
又曰杜伏威齊州章丘人也少爲盗與鄕人輔公祏爲刎頸
之交公祏姑家家以牧羊爲業公祏數欀羊以餵之
又曰楊憑字虚受爲左散騎少負氣節與母弟凝凌相愛
皆有名重交遊與穆質許孟容李鄘王仲舒爲友故時人
稱穆許李之交
又曰朱敬則亳州永城人也長壽中爲右𥙷闕家代孝義
敬則倜儻早以詞學知名與左史江融尚書左僕射魏元
忠相友善
又曰劉黑闥貝州漳南人也與竇建德少相友善家貧無
以自給建德每資之黑闥所費至盡而不以爲疑建德亦弗
之間也
又曰劉孝孫者荆州人也祖貞周石臺太守孝孫弱冠知
名爲當時詞人虞世南蔡君和孔德紹庾自直劉斌等登
臨山水結爲交會
又曰陸象先弟監察御史景倩吏部侍郎景融大理正景
獻河南令景裔皆有美譽僧一行少時與象先昆弟友善
常謂人曰陸氏兄弟皆有才行古之荀陳無以加也
又曰楊纂華州華隂縣人也父文偉隋温州刺吏纂略涉
經史尤明時務以與瑯瑘顔師古燩煌令狐德棻(音芬)友善
大業中進士舉終爲考功郎中
又曰張道源嘗與友人客遊友人病中霄而卒道源恐驚
擾主人遂共屍卧逹曙方哭親步營送至其本鄕後仕隋
爲監察御史
又曰孔紹安越州山隂人也陳吏部尚書奐子也少以文
詞知名年十三入隋徙居京兆鄠縣閉門讀誦集數十萬
言時有詞人孫萬壽與紹安篤忘年之好紹安大業末爲
監察御史
又白李密長安人也父寬隋上柱國蒲山公密開皇中襲
父爵年始弱冠尚書令楊素見而竒之謂其子玄感曰李
密智計不窮爾所不及可與爲友玄感遂傾心禮遇定爲
刎頸之交
又曰劉裔之徐州彭城人也少有學業與隋信都丞孫萬
壽宗正卿李百藥爲忘年之交
又曰柳宗元(移柳州時劉禹錫得播州宗元謂所雜曰禹錫有母今爲郡蠻)方絶域萬里
如何與母偕行吾於禹錫爲執友胡忍見其若是即草奏
請以柳州授禹錫自往播州禹錫易連山
又曰張九齡素與中書侍郎嚴挺之尚書左丞袁仁敬
右庶子梁昇卿御史中丞盧怡結交友善挺之等皆有
才幹而交道終始不渝甚爲當時之所稱也
太平御覽卷第四百八
