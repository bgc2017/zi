太平御覽卷第八十二
皇王部七
夏帝禹帝啓
帝太康帝仲康
帝相有窮后羿
寒浞帝少康
帝宁帝槐
帝芒帝泄
帝不降帝局
帝廑帝孔甲
帝臯帝發帝桀
夏帝禹
史記曰夏帝禹名曰文命禹之父曰鯀鯀之父曰帝顓頊
顓頊之父曰昌意昌意之父曰黃帝帝堯之時洪水滔天
浩浩懷山㐮陵下民其咨堯求能治水者群臣四嶽皆曰
鯀可治水無狀乃殛鯀於羽山堯崩舜問四嶽曰有能成
美堯之事者使居官皆曰伯禹爲司空可成美堯之功舜
命禹汝平水土維是勉之禹拜稽首讓於契后稷皐陶舜
曰女其往視爾事矣禹爲人敏給克勤其德不違其仁可
親其言可信禹遂與益后稷奉帝命命諸侯百姓興人徒以
敷土行山表木定高山大川禹傷先人之功不成受誅乃勞
身焦思居外十三年過家門不敢入陸行乘車水行乘船泥
行乘橇(孟曰橇刑如箕橋行泥上如淳曰橇音茅蕝謂以板置泥上以通行路也)山行乘&KR1964;(徐廣)
(曰&KR1964;音丘遥反如淳曰&KR1964;車謂以鐵如錐長半寸施之履下以上山不蹉跌也)開九州通九道陂
九澤度九山舜崩三年喪畢禹避舜之子商均於陽城天
下諸侯皆去商均而朝禹禹於是遂即天子位南面朝天
下國號曰夏后姓姒氏娶塗山氏之女生子曰啓禹東廵
狩至于會稽而崩
帝王世紀曰伯禹夏后氏姒姓也母曰修巳見流星貫昴
夢接意感又吞神珠薏苡胷拆而生禹於石紐虎鼻大口
兩鼻耳參鏤首戴鈎(釣鈐也)胷有玉斗足文履巳故名文命
字高密身九尺二寸長於西羌夷人初禹未登用之時父
旣降在疋庶有聖德夢自洗於河觀於河始受圖括地象
也圖言治水之意四嶽舉之舜進之堯堯命爲司空繼鯀
治水乃勞身勤苦不重徑尺之壁而愛日之寸隂手足腁
胝又納禮賢士一沐三握髮一食三吐飡堯美其績乃賜
姓姒氏封爲夏伯故謂之伯禹天下宗之謂大禹年二十
始用三十二而洪水平年百歲崩于會稽因葬會稽山隂
之南今山上有禹冡井祠下有群鳥耘田(修紀或云修已未詳)
河圖握拒起曰帝命伯禹曰告汝九術五勝之常可以克
之汝能從之汝師徒將興雒書靈准聽曰有人(謂禹也)大口
耳參漏足履巳(漏空也戌巳土之日故當平水土故以爲名也)載成鈐(有骨表如鈎鈐)懷
玉斗(懷琁璣玉衡之道或以爲有黑子如玉斗也)〇書曰禹别九州(分其所界)隨山
濬川(刊其木深其流)任土作貢(任其土地所其貢賦)
又曰正月朔旦受命于神宗(受舜終事之命神宗反祖之宗廟言神尊也)率百
官若帝之初(舜初攝帝故事)
尚書帝命驗曰禹白帝精以星感(星金精也)脩紀山行見流星
意感栗然生姒戎文禹(栗然感㒵姒禹氏禹生戎地一名政命)
尚書旋璣鈐曰禹開龍門導積石决岷山治九貢(龍門積石山名)
(貢功也治九州之功)
又曰禹開龍門導積石出玄珪上刻曰延喜玉受德天錫
佩(禹切旣成天出玄珪天錫之者以德佩禹有治水功者必佩以玄玉)
尚書中候曰伯禹在庶(伯官稱禹號也因爲德謚庶庶人也)四嶽師舉薦之
帝堯(四嶽四方諸侯也師衆也薦進也)握括命不試爵授司空(禹握括地象天巳命)
(之故不復試以衆官司空於周爲冬卿掌制國之五溝行導水之事)伯禹稽首讓于益歸(稽首)
(拜頭至手益歸賢者堯臣歸讀曰夔也)帝曰何斯若眞(何不聽讓之辭斯此也若汝也此汝眞其)
(人)出爾命圖示乃天(爾汝也禹方讓隱之故言出汝所天命也圖括地象示讀曰祇祇是也乃)
(天使汝治水非我也)伯禹曰臣觀河百面長人魚身出曰吾河精也
(觀河觀於河水也)授臣河圖帶足入淵(河圖謂括地象帶足去也音帶)伯禹拜辭
(禹將行故拜去)
詩含神霧曰禹之興黑風會紀(黑力黑也風風后也並黃帝臣復神伯禹當斯而至)
(也)
禮曰禹立三年百姓以仁遂焉
大戴禮曰宰我曰請問禹孔子曰高陽之孫鯀之子曰文
命敏給克濟其德不回其仁可親其言可信聲爲律身爲
度左凖繩右規矩履四時據四海平九州戴九天明耳目
治天下
禮含文嘉曰禹卑宫室垂意於溝洫百榖用成神龍至靈
龜服玉女敬養天賜妾傳曰禹會諸侯於塗山執玉帛
者萬國春秋孔演圖曰天命之見候期門靈龜穴庭玄
龍銜雲(靈龜虚虎也穴庭者星入太微門玄龍水精也銜雲者蓋此召氣也)
春秋元命苞曰禹之時民大樂其駢三聖相繼故樂名大
夏也
孝經鈎命决曰命星貫昴脩紀夢接生禹(命使之星謂流行之星也)
遁甲開山圖曰禹游於東海得玉碧色長一尺二寸光如
日月自昭逹幽冥
楊雄蜀王夲紀曰禹夲没山廣柔縣人生於石細其地名
痢兒畔禹母吞珠孕禹坼堛而生於縣塗山娶妻生子啓
紀年曰禹立四十五年
語曰子曰禹吾無間然矣(孔子惟禹功德之盛也言不能復間厠其間也)菲飲食
而致孝乎鬼神(馬融曰菲薄也致孝鬼神祭祀豊㓗也)惡衣服而致美乎黻
冕(孔安國日損其常服以盛祭祀)卑宮室而盡力乎溝洫(包曰方里爲井井間有溝溝廣)
(四尺十里爲城城中有洫洫深廣八尺也)
符子曰禹讓天下於竒子竒子曰君言佐舜勞矣鑿山川
通河漢首無髮股無毛故舜也以勞報子我生而逸不能
爲君之勞矣
越絶書曰禹始憂民救水到大越於茅山大會計爵有功
更名茅山謂之會稽及其王矣廵狩大越
吴越春秋曰禹案黃帝中經見聖人所記曰在九疑山
東南天柱號曰宛委承以文玉覆以盤石其書簡青玉爲
字編以白銀禹乃東巡狩登衡山求之卧見赤繡衣男子
自稱玄夷倉水使者來候禹令禹齋三月更求之禹乃齋
三月登宛委山取得書通水經遂周行天下使益䟽記之
名曰山海經
又曰舜崩禹服喪三年朝夕號泣形體枯槁面目黎黑
十州記曰禹治洪水畢乃乘蹻車到鍾山祠上帝於北阿
歸大功于九天禹經諸侯五岳使工刻石識其里數高下
其字科斗書非漢人所了諸名山亦然
鬻子曰禹之治天下也以五聲聽門懸鼓鍾鐸磬而置鞀
(音祧)於簨&KR1607;曰教寡人以道者擊鼔教寡人以義者鼓鍾教
寡人以事者振鐸語寡人以憂者擊磬語寡人以獄訟者
揮鞀此之謂五聲是以禹嘗據饋而七起日中不暇食於
是四海之士皆至
隋巢子曰昔三苗大乱天命殛之夏右受之大神降而輔
之司禄益食而民不飢司金益冨而國家寳司命益年而
民不夭四方歸之
莊子曰昔者禹堙洪水親自橾橐耜而滌天下之川服無
跋脛無毛沐甚雨擳疾風置萬國禹大聖也而形勞天下
如此使後世之墨者多以裘褐爲衣以屐屩爲服日夜不
依以自爲極曰不如能此非禹道也不足謂墨孟子曰書
曰洚水警余洚水者洪水也(書尚書逸篇也水逆行降洞無涯故日洚水洪大也)使
禹治之禹掘地而注之海驅蛇龍而放之菹水由地中行
江淮河漢是也險阻旣遠鳥獸之害人者消然後人得平
土而居之(堯使禹治洪水通九州故曰掘地而注之海也)
(沮澤生草者也今青州爲澤有草者爲菹水流行於地而)
(去也民下高就平土故日險阻遠出水去故鳥獸害人者)
(消盡也)
尸子曰禹長頸鳥喙面皃亦惡天下從而賢之好學也
又曰古者龍門未闢吕梁未鑿禹於是䟽河决江十年不
闚其家生偏枯之病步不相過人曰禹步
墨子曰禹葬衣衾三領桐棺三寸葛以繃(𥙷庚切)之下不及
泉上不通臭旣葬收餘壤爲壟若參耕之畒
韓子曰禹之王天下也身執木畚以爲民先股無完胈體
無生雖臣虜之勞不若於此矣
吕氏春秋曰禹年三十未娶行塗山恐時暮失制乃娶塗
山女
又曰禹南濟乎江黃龍負舟舟中之人恐懼禹仰而笑曰受
命於天竭力以濟生人受命天也奈何憂於龍焉龍弭耳
低尾而逃
又曰昔者禹一沐而三握髮一食而三起以禮有道之士
通乎巳之不足通乎巳之不足則不與物爭矣
又曰禹之决江水也民聚瓦礫及其事巳成功巳立爲萬
世利禹之所見者遠也而民莫之知
賈誼書曰禹常晝不暇食而夜不暇寢方是時憂務民也
淮南子曰昔者鯀作三仞之城諸侯倍之禹知天下叛之
乃壞城平地散財物禁甲兵施之以德海外賓服四夷納
職
又曰禹沐淫雨櫛疾風决江䟽河鑿龍門闢伊闕修彭蠡
之防乘四載隨山刊木平治水土定千八百國夙興夜寐
以致聦明輕賊薄歛以寬民力布德施惠以振困窮吊死
問疾以養孤霜百姓親附政令流行
又曰禹爲水以身解於陽旰之河(解禱也陽旰河在秦)
又曰堯之時天下大水禹身執畚鍤以爲民先䟽河而導
九攴(攴分)鑿江而通九路辟五湖而定東海
又曰禹之趨時冠挂而不頋履遺而不取(冠有所桂着去不暇頋視)非
爭其先也爭得其時也
說苑曰禹見罪人下車問而泣之左右曰夫罪人不順道
故然焉君王何爲痛之至於此也禹曰堯舜之民皆以堯
舜之心爲心今吾爲君百姓皆以其心爲心是以痛之
抱扑子曰禹乘二龍郭攴爲馭
黃帝玄女兵法曰禹問於風后曰吾聞黃帝有負勝之圖
六甲隂陽之道今安在乎風后對曰黃帝藏會稽之山下
其坎深千丈廣千尺鎮以盤石致難得也禹北見六子問
海口所出禹乃决江口鳴角會稽龍神爲見玉匱浮禹乃
開而視之中有天下經十二卷禹未及持之其四卷飛上
天禹不能得也其四卷復下陂池禹不能極也禹得中四
卷開而視之及魏陳王曹植夏禹贊曰于嗟夫子拯世濟
民克卑宫室致孝鬼神𬞞食薄服紱冕乃新厥德不回其
誠可親亹亹其德温温其仁尼稱無間何德之純
又禹治水贊曰嗟夫夏禹寔勞水功西鑿龍門䟽河導江
梁歧旣闢九州以同天賜玄圭奄有萬邦
又禹渡河贊曰禹濟于河黃龍乘船舟人並懼禹歎仰天
子受天運勤功恤民死亡命也龍聞弭身
庾信禹渡江贊曰二江初鑿九谷新成風飛蠲涌水起龍
驚樂天知命無待憂生危舟遂静亂檝還平
帝啓
歸藏曰昔夏后啓筮享神於大陵而上釣臺枚占皐陶曰
不吉
史記曰昔夏后啓筮乘龍以登于天枚占于臯陶臯陶曰
吉而必同與神交通以身爲帝以王四卿
又曰啓禹之子其母塗山氏之女也扈氏不服啓伐之大
戰於甘誓遂滅有扈氏天下咸歸
山海經曰大樂之野夏后啓於此舞九代馬乘兩龍雲蓋
三層左手操翳右手操瓌珮玉横在大運山北一曰大道
之野
帝王世紀曰啓升后十年舞九韶三十五年征河西
又曰帝啓一名建一名余德教施于四海貴爵而上齒養
國老於東序養庶老於西序在位九年年八十餘而崩矣
越絶書曰禹崩啓立曉知王事達君臣義吕氏春秋曰夏
后伯即啓也與有扈戰於甘澤而不勝六卿請復之夏后
伯曰不可吾地不淺吾民不寡我而不勝是吾德薄而教
不善也於是乎處不重席食不貳味琴瑟不張鍾鼓不脩
子女不飾親親長長尊賢使能朞年而有扈氏服故欲勝
人者必先自勝矣
帝太康
書曰太康尸位以逸豫滅厥德黎民咸貳乃盤遊無度畋
于有洛之表十旬不反有窮后羿距于河厥弟五人御其
母以從徯于洛之汭五子咸怨述大禹之戒以作歌其一
曰皇祖有訓民可近弗可下(皇君也君祖禹有訓戎也近謂親之下謂失之者也)民
惟邦夲夲固邦寕(言人君當國民以安國也)予視天下愚夫愚婦一能
勝予(言能敬畏小民所也得衆心)一人三失怨豈在明不見是圖(三失過非)
(一也不見是謀備其微)予臨兆民懔乎若朽索之馭六馬(十万曰億十億曰兆)
(言多也懍色貌朽腐也朽腐之索御六馬言危懼甚)爲人上者奈何不敬(能訓則不驕在上不)
(驕則高而不危)其二曰訓有之内作色荒外作禽荒(作爲也迷乱曰荒色女色)
(禽鳥獸)甘酒嗜音峻宇彫牆(甘嗜無厭足也峻高大彫飾盡)有一于此未或
不亡(此六者棄德之君有其一必亡况兼有乎)其三曰惟彼陶唐有此冀方(陶唐)
(帝堯氏都冀州統天下四方)今失厥道亂其紀綱乃底滅亡(言失堯之道乱其法)
(制白致滅亡)其四曰明明我祖萬邦之君有典有則貽厥子孫
(典謂經籍則法貽遺也言仁及後世)關石和鈞王府則有荒墜厥緒覆宗絶
祀(金鐵銀石供民器用通之使和平則官民足言古制有而太康失其業以取亡)其五曰鳴呼曷
歸予懷之悲(曷何也言思而悲)萬姓仇予予將疇依鬱陶乎予心
顔厚有忸怩弗愼厥德雖悔可追(言人君行巳不愼其德以速滅敗欲改悔其可追及)
(乎言無益也)帝王世紀曰太康無道在位二十九年失政而崩
帝仲康
書曰惟仲康肇位四海㣧侯命掌六師羲和廢厥職酒荒
于厥邑㣧后承王命徂征(羲和廢其職官還其私邑以酒迷乱仲康命㣧侯掌六師往就其邑討之)
帝相
紀年曰帝相即位處商丘元年征淮夷二年征風夷及黃
夷〇帝王世紀曰帝相一名相安自太康巳來夏政凌遟
爲羿所逼乃徙商丘依同姓諸侯斟灌斟尋氏羿遂襲帝
號是爲羿帝
有窮后羿
帝王世紀曰羿有窮氏未聞其姓其先帝嚳以世掌射故
於是加賜以弓矢封之於鉏爲帝司射歷唐及虞夏至羿
學射於吉甫其辭佐長故亦以善射聞與吴賀北遊使羿
射雀左目羿引弓射之誤中左目羿俯首而愧終身不忘
故羿善射至今稱之及有夏之衰羿自鉏遷于窮石因夏
民之不附以代夏政逼篡帝位故號窮氏
傳曰昔有夏之方衰也后羿自鉏遷于窮石因夏民以代
夏政恃其射也不脩民事而淫于原獸棄武羅伯囚熊髠
尨圉(四子皆羿之賢臣)而用寒浞(土捉反)寒浞伯明氏之䜛子弟也
伯明后寒棄之夷羿收之信而使之以爲巳相浞行媚于
内而施賂于外愚弄其民而娱羿于田樹之詐匿以取其
國家内外咸服羿猶不悛將歸自田家衆殺而烹之以食
其子(食羿子)其子不忍食諸死于窮門(殺之於國門)靡奔有鬲氏
(靡夏遺臣事羿者有鬲國名)浞因羿室生澆(五叫反)及豷(音處)恃其䜛匿詐
僞而不德于民使澆用師滅斟灌及斟尋氏(二國夏同姓諸侯仲康之)
(子后相所依)處澆于過處豷于戈(過戈二國名)靡自有鬲氏收二國
之燼以滅浞而立少康少康滅澆于過后杼滅豷于戈(后杼)
(少康子)有窮由是遂亡
寒浞
帝王世紀曰寒浞有窮氏旣篡羿位復襲有窮之號浞因
羿之室生澆及豷多力能陸地盪舟浞使奡率師滅斟灌
斟尋氏殺夏帝相於過滅豷於戈恃其詐力不䘏民事初
夏之殺帝相也妃有仍氏女曰后緍方娠逃出自竇歸于
有仍生少康焉初夏之遺臣曰靡事羿羿死逃奔有鬲氏
收斟尋二國餘燼殺寒浞而立少康
帝少康
傳曰昔有過澆殺斟灌以伐斟鄩(澆寒浞子封於過)滅夏后相后
緍方娠逃出自竇(后緍相妻也娠懷身也)歸于有仍生少康焉爲仍
牧正(牧官之長)澆使椒求之逃奔有虞爲之庖正虞思於是妻
之以二姚(思有虞君也自以二女妻少康姚姓也)而邑諸綸(綸虞邑也)有田一成
有衆一旅(方十里爲成五百人爲旅)能布其德而逃其謀(兆始也)以收夏
衆撫其官職遂滅過戈復禹之績祀夏配天不失舊物
魏高貴鄕公少康漢高論曰少康生於滅亡之後降爲諸侯
之隷﨑嶇逃難僅以身免能布其德而兆其謀卒滅過戈
克復禹績非至德弘仁豈濟斯勲漢祖因土崩之勢專任
智力以成功業爲子則數危其親爲君則囚繫賢相身没
之後社稷幾傾若典少康易時而處或未能復大禹之績
矣又論曰三代之世任德濟勲如彼之難秦項之際任力
成功如此之昜且太上立德其次立功就令漢祖功高未
若少康盛德之茂也
帝宁(直吕反)
紀年曰帝宁居原自遷于老王
帝王世紀曰帝宁一號后予或曰公孫曼能率禹之功夏
人報祭之在位十七年
帝槐
紀年曰后芬立四十四年
帝王世紀曰帝芬一名帝槐或曰祖武在位二十六年
帝芒
紀年曰后芒即位元年以玄珪賓于河東狩于海獲大魚
后芒陟位五十八年
帝王世紀曰帝芒一名和或曰帝芒
帝泄
帝王世紀曰帝泄一名帝世或曰泄宗在位十六年
帝不降
紀年曰不降即位六年伐九苑五十九年(其弟立是爲帝局)
帝王世紀曰帝不降一名帝降或曰北成(北字或作江字)
帝局
帝王世紀日帝局一名帝禺或曰高陽在位二十一年
帝廑(音近)
紀年曰帝廑一名胤甲即位居西河天有祅孽十日並出
帝王世紀日帝廑一名頊或曰董江在位二十年
帝孔甲
傳曰昭二十九年秋龍見于絳郊皆魏獻子問於蔡墨曰
古者國有豢龍氏有御龍氏及有夏孔甲擾于有帝(擾順也其)
(德能順於天)帝賜之乘龍河漢各二(四頭爲乘各二乘十六頭)各有雌雄
史記曰帝孔甲立好方術鬼神事淫亂夏后氏德衰諸侯叛
之天降龍二有雌雄孔甲弗能食未得豢龍氏陶唐旣衰
其後有劉累學擾龍于豢龍氏以事扎甲孔甲賜之姓曰
御龍氏
漢書曰孔甲作盤盂銘三十六篇
列仙傳曰師門爲夏孔甲龍師孔甲不能修其心意殺而
埋之外野一旦風雨迎之記則山木皆焚孔甲祠而禱之
未還而道死
吕氏春秋曰夏后孔甲嘗于東陽薲(音頻)山天大風晦孔甲迷
入民室主人方乳(乳産也)咸言后來是良日子誰敢殃之長
成人幕動折撩斧破斬足遂爲守者(以其無足爲守門之官)乃作破
斧之歌
帝臯
紀年曰后昊立三年(帝臯也)
帝王世紀曰帝臯一名臯苟
帝發
紀年曰后發一名后敬或曰發惠(其子立爲桀)
帝桀
歸藏曰昔桀伐唐而枚占於營營或曰不吉不利出征唯
利安處彼貍爲鼠
書曰伊尹相湯伐桀升自陑遂與桀戰于鳴條之野
尚書帝命驗曰桀失其玉鏡用其噬虎(玉鏡喻清明之道噬虎喻暴虐之風)
尚書帝命候曰夏桀無道殺關龍逢絶滅皇圖壞亂曆紀
(皇天也紀綱紀也天之圖曆龍逢引以諫桀也)殘賊天下(刑法峻也)賢人遁逃(避時虐也)淫
色慢易(男女無别)不事祖宗
韓詩外傳曰桀爲酒池可以運舟糟丘足以望十里
家語曰夏桀昆吾斬刈黎民如草木焉天下討之如疋夫
史記曰自孔甲以來諸侯多叛夏桀不務德而虐傷百姓
百姓不堪廼召湯而囚之夏臺巳而釋之湯修德諸侯皆
歸湯湯遂率兵以伐夏走鳴條逐放而死
紀年曰后桀命扁伐山民山民女于桀二人曰琬曰琰桀
愛二人女無子焉斵其名于若華之玉苕是琬華是琰而
棄其元妃于洛曰妺喜桀傾宮飾瑶臺作瓊室立玉門湯
遂滅夏桀逃南巢氏自禹至桀十七世有王興無王用歲
四百七十一年
帝王世紀曰帝桀淫虐有才力能伸鈎索鐡手摶熊虎多
求美女以充後宫爲瓊室瑶臺金柱三千始以瓦爲屋以
望雲雨大進侏儒倡優爲爛漫之樂設竒偉之戲縱靡靡
之聲日夜與妺喜及宮女飲酒常置妺喜於膝上妺喜好
聞裂繒之聲桀爲發裂繒以順適其意以人駕車肉山脯
林以爲酒池一鼓而牛飲者三千餘人醉而溺水以虎入
市而視其驚伊尹舉觴造桀諫曰君王不聽群臣之言亡
無日矣桀聞折然啞然嘆曰子又祅言矣天之有日由吾
之有民日亡吾乃亡也兩日鬪蝕鬼呼於國桀醉不窹湯
來伐桀以乙夘日戰于鳴條之野桀未戰而敗績湯追至
大涉遂禽桀於焦放之歷山乃與妺喜及諸嬖妾同舟浮
海奔于南巢之山而死
博物志曰夏桀之時爲長夜飲居深宫中男女雜處三旬
不出不聽政
太公六韜曰桀時有瞿山之地桀十月鑿山陵通之於河
民有諫者曰冬鑿地穿山是發天之隂泄山之氣天子後
必敗桀以袄言殺之
管子曰桀女樂三萬人晨譟聞於衢服文繡衣裳
莊子曰桀之治天下也使天下人瘁瘁焉人苦其性是不
愉也
墨子曰昔夏桀貴爲天子冨有天下勇力之人生裂兕虎
指畫殺人
王孫書曰桀紂爲君徙愚妾之言違長者之諫衣温而忘
百姓之寒食美而忘天下之飢或身放南巢或頭縣赤旗
斯亦無他也但不節財而暴民也
尸子曰伯夷叔齊餓死首陽無地故也桀放於歴山紂殺
於鄗宮無道故也有道無地則餓有地無道則亡
又曰昔者桀紂縱欲長樂以苦百姓珍怪遠味必南海
之葷北海之鹽西海之菁東海之鯨此其禍天下亦厚矣
又曰昔夏桀之時至德滅而不楊帝道掩而不興(興舉也)客
臺振而掩覆(客臺行禮客之室言不能行禮故天大振勤而覆敗)犬成羣而入泉(言將滅壤)
(犬失其主故嘷入淵一說犬禍)彘銜藪而席隩(彘銜晨席入人隩内言彘禍)美人婢首
墨面而不容(婢首亂頭也萃興髮并編爲婢首不修容飾也)㬅聲吞炭内闌而不
歌(㬅聲見世衰亂將滅故吞炭自敗音聲閉氣而不歌)飛鳥鎩翼走獸决蹄(鍛翼殘翼決致)
(蹇也言桀無道田獵鳥獸悉被創殘翼廢脚)山無峻幹澤無佳水(峻幹美材佳水清水言入)
(山澤不以時故)
又曰桀爲琁室瑶臺象廊玉牀(琁瑶石之次玉也象才廊室也)權天下虐
百姓於是湯以革車三百乘伐于南巢(南巢盧江居巢)收之夏宫
天下寧定百姓和輯
譙周法訓曰桀紂雖有天子之位而無一人之譽也猶朽
木枯樹逢風則仆也
袁子正書曰桀紂有民左億右億之衆四岳三塗之險京
山中南之固及在鳴條之野一朝而失天下
符子曰桀觀炮烙於瑶臺謂龍逢曰樂乎龍逢曰樂桀曰
觀刑曰樂何無惻怛之心焉逢曰天下苦之而君爲樂臣
爲君股肱熟有心悅而股肱不悅乎桀曰聽子諫諫得我
功之不得我刑之龍逢曰臣觀君冕非冕也冕危石也臣
觀君履也非履也履春冰也未有冠危石而不壓蹈春冰
而不䧟桀歎曰子知我之亡而不自知亡子就炮烙之刑
吾觀于亡知我不亡龍逢行歌曰造化勞我以生休我以
炮烙乃赴火而死(禹至桀合十九帝)
淮南子曰桀之力剔觡伸鈎(觡角)索鐡椎移大戲(大戲軍之大旗)水
殺黿鼉陸捕熊羆然革車三百乘困之嗚條(鳴條今陳州平丘地)禽
之焦門
太平御覽卷第八十二
