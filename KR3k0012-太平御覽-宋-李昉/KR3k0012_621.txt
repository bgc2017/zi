太平御覽卷第六百二十一
治道部二
臣
韋昭釋名曰臣愼也慎於其事以奉上也
孝經說曰臣者堅也守節明度修義奉職也
易曰王臣蹇蹇匪躬之故(蹇卦)
書曰臣無有作福作威王食臣之有作福作威玉食其害
于而家凶于而國
又曰熊羆之士不二心之臣保乂王家用端命于上帝
詩曰進厥虎臣闕如虓虎(闞呼檻切)
禮曰衛有大夫曰柳莊寢疾公曰若疾亟雖當祭必告也
公再拜稽首請於尸曰有臣柳莊也者非寡人之臣是社
稷之臣也聞之死請往不釋服而往遂以禭之
又曰爲人臣者殺其身有益於君則爲之况于其身以善
其君乎周公優爲之(于讀爲迂迃廣也大也)
又曰故仕於公曰臣仕於家曰僕
又曰大臣法小臣廉官職相序君臣相正國之肥也
又曰爲人臣下者有諫而無詘有亡而無疾頌而無謟諫
而無驕怠則張而相之(相助也)廢則埽而更之謂之社稷之役
(役爲也)
又曰子言之事君先資其言拜自獻其身以成其信是故
君有責於其臣有死於其言故其受禄不誣受罪益寡子
曰事君大言入則望大利小言入則望小利故君子不以
小言受大禄不以大言受小禄子曰事君不下逹不尚辭
非其人弗自子曰事君遠而諫則謟也近而不諫則尸利
也子曰邇臣守和宰正百官大臣慮四方子曰事君欲諫
不欲陳詩云心乎愛矣遐不謂矣中心藏之何日忘之子
曰事君難進而易退則位有序易進而難退則亂也子曰
事君三違而不出境則利禄也雖曰不要君吾不信也子曰
事君愼始而敬終子曰事君可貴可賤可冨可貧可生可殺
而不可使爲亂(亂謂違廢事君之禮)
又曰子曰大臣不親百姓不寧則忠敬不足而冨貴巳過
也大臣不治而邇臣比矣(忠敬不足謂臣不忠於君君不敬其臣邇近也言近以見遠言)
(大以見小牙言之記私相親也)故大臣不可不敬也是民之表也邇臣不
可不慎也是民之道也(民之道言民循從也)君母以小謀大母以遠
言近母以内圖外則大臣不怨邇臣不疾而遠臣不蔽矣
左傳曰石碏純臣也怨州吁而厚與焉大義滅親其是之
謂乎
又曰晉惠公卒懷公立命無從亡人期朞而不至無赦狐
突之子毛及偃從重耳在秦弗召懷公執狐突曰子來則
免對曰子之能仕父教之忠古之制也策名委質貳乃辟
也今臣之子名在重耳有年數矣若又召之教之貳也父
教子貳何以事君刑之不濫君之明也臣之願也淫刑以
逞誰則無罪乃殺之
又曰秦醫和謂晉侯曰良臣將死天命不祐趙孟曰誰當
良臣對曰主是謂矣主相晉國於今八年晉國無亂諸侯
無闕可謂良矣和聞之國之大臣榮其寵禄任其大節有
菑禍興而無改焉必受其咎
又曰陳無宇謂楚王曰天子經略諸侯正封封略之内何
非君土食土之毛誰非君臣(毛草也)故詩曰普天之下莫非
王土率土之濱莫非王臣(詩小雅濱涯也)天有十日(甲至癸)人有十
等下所以事上上所以共神也故王臣公公臣大夫大夫
臣士士臣皂皂臣輿輿臣隷隷臣僚僚臣僕僕臣臺馬有
圉牛有牧以待百事
春秋說曰正氣爲帝間氣爲臣臣之
論語曰舜有臣五人而天下治武王曰予有亂臣十人(亂治)
(也)
又曰季子然問仲由冉求可謂大臣與子曰所謂大臣者
以道事君不可則止今由與求也可謂具臣矣(言備官數而巳)
孝經曰君子之事上也進思盡忠退思𥙷過將順其美匡
救其惡故上下能相親也
漢書曰張良未嘗持兵爲將常爲畫策臣
又曰絳侯周勃爲丞相罷趍出意甚得上禮之恭常目送
之袁盎進曰丞相何如人也上曰社稷臣盎曰絳侯所謂
功臣非社稷臣社稷臣者主存與存主亡與亡
又曰上居禁中召周亞夫賜食因趍出上目送之曰此怏
怏非幼主臣也
又曰辛慶忌居處恭儉食飲被服尤節約然性好輿馬號
爲鮮明惟是爲奢〇荀悅漢記曰臣有六有王臣有良臣
有直臣有具臣有嬖臣有佞臣以道事君匪躬之故逹節
通方立功興化是謂王臣忠順不失夙夜匪懈循理愛和
以輔上德是謂良臣犯顔拂意砥矢弗撓直諫遏非不避
死罪是爲直臣奉法守職無能往來是謂具臣便僻苟容
順意從䛕是謂嬖臣傾險䜛回誣上惑下專權檀寵唯利
是務是謂佞臣或有君而無臣或有臣而無君用善則治
用惡則亂難則交争故明主愼所用焉
又東觀記曰祭遵死後每至朝會上常歎曰安得憂國奉
公之臣如祭征虜者
沈約宋書曰謝弘微爲鎮西諮議參軍太祖即位爲黃門
待郎與王華王曇首殷景仁劉湛等號曰五臣遷尚書吏
部郎〇唐書曰或有言魏徵阿黨親戚者帝使御史大夫温
彦博按驗無狀彦博曰徵爲人臣湏存形迹不能遠避嫌
疑遂招此謗帝令彦博讓徵旦曰自今巳後不得不存形
迹它日徵入奏曰臣聞君臣叶契義同一體不存公道唯
事形迹若君臣上下同遵此路則邦之興喪或未可知願
陛下使臣爲良臣勿使臣爲忠臣帝曰忠良有異乎徵曰
良臣稷契臯陶是也忠臣龍逢比干是也良臣使身獲美
名君受顯號子孫傳世福禄無疆忠臣身受誅夷君䧟大
惡家國並喪空有其名以此而言相去遠矣
又曰盧懷愼臨終遺表曰宋璟立性公直執心貞固文學
足以經務識略足以佐時動惟直道行不苟合聞諸朝野
之說實爲社稷之臣
晏子春秋曰景公問於晏子曰忠臣之事君何若對曰有
難不死出亡不送公不說曰君裂地而冨之䟽爵而貴之有
難不死出亡不送其說何也對曰言而見用終身無難臣
何死焉諫而見從終身不出臣何送焉
孔藂子曰夫爲人臣見非而不争以䧟主於危亡罪之大
者也人主疾臣之弼巳而惡之資臣以箕子比干之忠惑
之大者也
又曰魏王問何如可謂大臣子高荅曰大臣則必取衆人
之選能犯顔諫争公正無私者陳計事成主裁其賞事(敗臣)
執其咎主任之而無疑臣當之而弗避君惣其契臣行其
義然君不猜其人臣不隱於其君故動無過計舉無敗事
是以臣主並有德也
又曰衛出公使人問孔子曰寡人之任臣無大小一自言
問觀察之猶復失人何故荅曰如君之言此即所以失之
也人旣難知非言問所監觀察所盡且人君所慮者多多
慮則意不精以不精之意察難知之人宜其有失也君未
之聞乎昔者舜臣堯官才任士堯一從之左右曰人君用
士當自任耳目而取信於人無乃不可乎堯曰吾之舉舜
已耳目之矣今舜所舉吾又耳目之是則耳目人終無巳
巳也君苟付可付者則已不勞賢才不失矣
又曰孟懿子問書曰欽四隣何謂也孔子曰王者前有疑
後有丞左有輔右有弼謂之四近言前後左右近臣當敬
畏之不可以非其人也
又曰孟氏之臣畔武伯問孔子曰如何荅曰人臣而畔天
下之所不容也其將自反子姑待之三旬果自歸孟氏武
伯將執之訪於夫子夫子曰無也子之於臣禮意不至是
以去子今其反罪以反除又何執焉子脩禮以待之則臣
去子將安往哉武伯乃止
孟子曰孟子見齊宣王曰所謂故國者世臣之謂也(世臣先世)
(舊國也王者當有累世脩德之臣常能輔其君以道也)王無親臣矣(今王無可親任之臣)昔者
所進今日不知其亡也(言王取人不詳審往日之所知臣今日爲惡當誅亡王無知之)王
曰吾何以識其不才而捨之曰國君進賢如不得巳將使
卑踰尊疎踰戚可不愼歟(言國君欲進用人當留意考擇如使忽言不精心意如不得巳)
(而取備官則使卑親疎相踰也)
又曰景子曰内則父子外則君臣人之大倫也父子主恩
君臣主敬
又曰故將大有爲之君必有所不召之臣欲有謀焉則就
之故湯之於伊尹學焉而後臣之故不勞而王桓公之於
管仲學焉而後臣之故不勞而覇
又曰欲爲君盡君道欲爲臣盡臣道二者皆法堯舜而已
矣
又曰在國曰市井之臣在野曰草莽之臣
董子曰上臣事君以人中臣事君以身下臣事君以質
韓子曰爲臣也北面委質無有二心朝廷不辭賤軍旅不
辭難順主之法而無是非也故有口不以私言有目不以
私視
吕氏春秋曰魏襄王與群臣飲酒酣主爲群臣祝令群臣
皆得志史起興而對曰羣臣或賢或不肖賢者得志則可
不肖者得志則不可王曰皆如西門豹之爲人臣也史起
對曰魏氏之行田也以百畝鄴獨二百畝是田惡也漳水
在旁而西門豹不知用是其愚也
又曰柱厲叔事莒敖公自以爲不知而去居於海上莒敖
公有難柱厲叔辭其友而往死之其友曰子自以爲不知
故去今又往死之是知與不知無異別也柱厲叔曰不然
自以爲不知故去今死而不去是果知我也吾將死之以
醜後世之人不知其臣者也所以激君人者之行而厲人
臣之節也行激節厲忠臣幸於得察忠臣察則君道固矣
淮南子曰周公事文王行無專制事無由已身若不勝衣言
若不出口有所奉持於前洞洞囑囑如不能如將失之可
謂能子矣及繼文武之業履天子之國則平夷狄之亂誅
管蔡之罪無所顧問威動天地聲懾海内可謂能武矣成
王長北面致政委質而臣事之請而後行無擅恣之意無
矜伐之色可謂能臣矣
說苑曰人臣之術隨順復命無所敢專議不苟合位不苟
尊必有益於國必有𥙷於君故其身尊而子孫保之臣之
行有六邪六正行六正則榮犯六邪則辱賢臣處六正之
道不行六邪之術故上安而下治生則見樂死則見思此
人臣之夲也
又曰子貢問孔子爲臣孰大曰齊有鮑叔鄭有東里子皮
子貢曰齊無管仲鄭無子産乎孔子曰吾聞進賢爲善鮑
叔進管仲子皮進子産未聞管仲子産有所進也新序曰
秦欲伐楚使者往觀楚之寳噐楚王聞之召令尹子西而
問焉曰秦欲觀楚寳器吾和氏之璧隋侯之珠可以示諸
乎令尹子西對曰臣不知也召昭奚恤而問焉昭奚恤對
曰此欲觀吾國之得失而圖之國之寳器在於賢臣夫珠
玉玩好之物非國所重寳者於是遂使昭奚恤應之奚恤
稱曰楚國之所寳者賢臣也理百姓實倉廪使民人各得
其所令尹子西在此奉珪璋使諸侯解忿狷之難交兩國
之忻使無兵革憂大宗子万在此守封疆謹境界不侵鄰
國隣國亦不見侵葉公子高在此理師徒正兵戎以當強
敵提桴鼔以動百萬之衆使赴湯火蹈白刃出萬死不顧
一生司馬子反在此若懷覇王之餘義撮治亂之餘風昭
奚恤在此唯大國之所觀秦使者瞿然無以對反言於秦
曰楚多賢臣未可謀也遂不敢伐
又曰周舍事趙簡子立門三日三夜簡子使人出問之夫
子將何以令我周舍曰臣願爲諤諤臣墨筆操牘隨君之
後司君之過而書之日有記也月有效也歲有約也簡子
悅之
賈誼新書曰智足以謀國事行足以爲人師仁足以爲上
下之聲國有法則守之君有難則死之謂之大臣也古詩
爲君旣不易爲臣良獨難
應璩百一詩曰茫茫九州内莫非帝者民民有忠信行莫
非帝者臣
太平御覽卷第六百二十一
