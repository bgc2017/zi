太平御覽卷第六百六十四
道部六
尸解
西城王眞人傳曰解化之道尸不不能俱神化者也
寶劒上經曰尸解之法有死而更生者有頭斷從一旁出
者有形存而無骨者
又曰夫尸解者本眞之鍊蛻也五屬之隱適也雖仙品之
下第其禀受亦不輕也所謂隱回三光白日陸沉者也夫
修下尸解者皆不得返望故鄉此謂上解之道也名配紫
簡三官不得復窺其閒隟雖獲隱遯世志未厭又不得返
歸故遊栖不定也
又曰以丸藥和水而飲之又并抱草而卧則傷死於空室
中謂之兵解
又日上品惟八素列紀受而不行餘皆白日尸解得爲飛
仙
登眞隱訣曰尸解者當死之時或刀兵水火痛楚之切不
異世人也旣死之後其神方得遷逝形不能去尔
又曰董仲居淮南人也少時服氣鍊形年百餘歲不老常
見誣繫獄尸解仙去
又曰清平吉沛人也漢高祖時卒也至光武時故不老後
尸解去
眞誥曰頋歡字玄平吳郡人齊永平中卒於剡山葬鹽官
樂附里木連理生墓縣令江山圖表狀歡尸解而去
又曰辛玄子字延期隴西定谷人好道行渡秦川長梁津
致溺水解而去之
又曰張祖常者彭城人吳時北來行入方山洞室中託形
墮車隱化幽館而修守一之業
又曰劉平河者無名字漢末爲九江平河長行醫術有功
德救人疾患如己之病行遇仙人周正時授以隱存之道
居於方山洞室常服日月晨氣顔兒甚少後尸解而去
又曰受大戒者死滅度鍊神上補天官謂之尸解
又曰人死必視其形如生人視足不青皮不皺目光不毁
者皆尸解也白日尸解自是仙也非尸解之例其用藥得
尸解非是用靈丸之解化者皆不得返故鄕三官執之也
白日去謂之上尸解夜半去謂之下尸解向晚暮之際去
者謂之地下主者也
瓊文四紀篇曰得九眞中經者白日尸解或曰飛行羽經
輕也
又六紀篇曰靈書紫芝或五老寶經有之者尸解
神仙傳曰介象字元則會稽人也吳先主甚重之常謂曰
介君象速求去先主不聽象言病先主使左右賜美棃一
奩須臾象死解去
又曰紫淸上宫九華安祀謂楊君曰可尋解劒之道作吉
終之術自盡出嘿之會隱顯之迹
又曰葛玄字孝先從左慈受九丹金液經常餌术語弟子
張奉曰當尸解去八月十二日時當發至期玄衣冠而卧
無氣而色不變尸解而去
又曰壺公謝元歷陽人也費長房師之及道士李意期將
兩弟子去積年長房及兩弟子皆隱變解化
又曰鮑靚字太玄琅邪人晉明帝時人葛洪妻父陰君授
其尸解法一說云靚上黨人漢司隷鮑宣之後修身養性
年過七十而解去有徐寧者師事靚寧夜聞靚室有琴聲
而問焉荅曰嵇叔夜昔示迹東市而實兵解耳
晉中興書曰葛洪赴岣嶁令行至廣州其刺史鄧岱留不
聽去洪乃止羅浮山中鍊丹積年忽與岱書當遠行尋藥
岱得書徑住别而洪已亡年八十一顔色如平生入棺輕
如空衣尸解而去
道學傳曰吳猛字雲世有道術庾亮聞其神異厚禮迎之
來武昌尋求歸辭以筭盡請具棺庾公閔然卽日發遣未
達家五十里而終形狀如生
又曰若六行未通宿植尚少則入中品以爲尸解遁變也
降此以下是正服御功行淺劣則入階下階勝者則滅度
更生更生之後修道隨功多少方始得道
太上太霄琅書曰修學上法時入山林服餌靈藥因緣應
過雖復尸解和光世禮與世大異者不棺不槨拂山平之
上掃深樹之下單衾覆於地太上太眞科曰若祠祀先
人應知歸否者有功德升度得道子孫仁孝則化形來遊
歆所設也亦尸解之類
金闕聖君傳曰靈書紫文者或曰五老寶經有之者尸解
行之者成道
東海青童傳曰保洞觀經曰雲靈上玄品有之者白日尸
解
抱朴子曰道林中有五種尸解符今太玄陰生符及是一
病解者
列仙傳曰寗封黃帝時爲陶正以火自燒而隨煙上下眞
誥云寗生服石腦而火則是作火解也
又曰司馬季主漢文帝時人受西靈子都劒解之道在委
羽山大有宮服明丹之華抱扶晨之暉兒如女子鬢長三
尺一男名法育一女名濟華同得道眞訣云季主服靈散
潛升猶首足異處此語似作劒兵解法兵解則不得在太
極而其女尚讀洞經便是別修高法也
守玄白術隱居太茅山東守玄白能隱形亦數見身介琰
者白羊公弟子也今在建安方山琰初爲孫權所殺解化
而去
又曰愕綠華者女仙也顔整晉穆帝昇平三年己未十一
月十日降於羊權家自云南山人權字道學即晉簡文時
黃門侍郞羊欣之祖也權及欣皆潛修道要躭玄味眞綠
華云凡修道之士視爵位如過客視金玉如瓦礫則得長
生因授權尸解法亦隱景化去
又曰中侯王夫人於兄子晉處受飛解脫網之道
又曰蔡天生上谷人少賣香於野外性仁好道逢河伯少
女市香天山
又曰韓崇字長季吳郡人也漢明帝時人少好道林屋仙
人王瑋玄曾授以流珠丹一法祟奉而修之太有驗後瑋
玄授以隱解而去入大霍山度世爲右理中監
漢起居注曰李少君之將去也武帝夢共登高山見使者
稱太一之命召請旣覺語左右曰少君將去數日果病死
解去
靈寶赤書曰三元王符與靈寶五篇眞文同出太玄都玉
京山紫微上宫此文禳陽九百六劫會之數度學者之身
玄都有此經佩之得爲聖上朝太淸功德未滿即得尸解
又曰社契字廣平京兆人建安初來江東依孫策後遇介
琰先生授之以稱異人再拜奉其香火少女乃教其朝天
帝王皇之法尸解而去隱存方臺老君傳九眞五石並
日暫入太陰權過三官者始得上解之法
又曰紫陽公傳西城劒解之法修佩神劒七年朱書符解
化去若以曲晨飛精題之者立能變遁隱化太一遣吉光
寶衣來迎
又曰王遠字方平見蔡經骨相當尸解且告以要言方平
冠遠遊冠朱衣虎頭鞶囊五色綬帶劒黃色少髭長短中
人也乘羽車駕五龍異色綬帶前後麾節幡旗自天而下
須臾引見經父兄因遣之召麻姑姑報先被詔按行蓬萊
今便往願還來卽去如此兩時聞麻姑來先聞人馬聲從
官當半於遠姑至經舉家亦見之是好年才如笄於頂上
作髻餘髮散垂至腰衣有文彩又非錦繡光彩曜日不可
名狀皆世所無也入拜遠遠爲之起立各進行廚脯行云
是麟脯遠去經父母怪私問經經日王君常在崑崙山往
來羅浮等山山上有宫室王君出唯乘一黃麟十數侍者
每行山海神皆奉迎拜謁也遠有書與陳尉其書廊落大
而不正先是無人知方平名遠用此知之陳存錄王君手
書於小箱中也經後尸解而去
又曰張微子漢昭帝時將作大匠張慶女也微子好道得
尸解
又曰蘇子訓者齊人也人莫知其有道在鄉里行信讓積
年顔色不老人追隨之不見所常服餌好淸談常閑居讀
易爲文皆有意義京師貴人聞之莫不虚心謁見不可致
之後至適出門諸貴人冠蓋塞路諸生具言適去矣東陌
上乘驢者是也各奔馬逐之不及子訓至陳公家言曰吾
明日當去不復還也陳公以葛布單衣一送之至時子訓
死解化仙去
又曰陰長生新野人也後漢戚里專務道術聞馬明生得
度世之道乃造焉明生但日夕別與之高談論語當世之
事治田農之業如此十餘年長生不懈同事明生者十二
人皆悉歸唯長生彌肅明生曰子眞得道矣乃將入靑城
山以太淸神丹經授之丹成仙去著書九篇云上占仙者
多矣伹漢興以來四十五人連金爲六矣三十人尸解餘
並白日仙去
陰君自序曰漢延光元年新野山北之子受仙君神丹要
訣道成去世付之名山於是陰君裂黃素舄丹經一通函
以文石置嵩高山一通黃櫨簡漆書之函以青玉置太華
山一通黃金之簡刻而書之函以白銀著蜀經山一封縑
書合爲一篇付弟子使世世當有所傳付又著詩三篇以
示將來也
又曰成仙公名武丁桂陽人也後漢時爲縣小吏少言大
度博通經學不從師授有自然之性時先被使京還過長
沙郡投郵舍不及遂宿於野忽聞樹上人語云向長沙市
藥平旦視之乃二白鶴仙公異之遂往市見二人張白蓋
相從而行謂仙公曰君當得地仙耳令還仙公病卒尸解
又曰龍伯高者後漢伏波將軍馬援戒其兄子稱此人之
美可法者也伯高後從仙人刁道林受服胎氣之法又受
服青䭀方醉亡隱處方臺師定籙君伯高名述京兆人漢
建武中爲仙都長至零陵太守馬援戒兄子嚴書曰龍伯
高敦厚周愼口無擇言謙約節儉公廉有威吾愛之重之
願汝曹效之
又曰漢期門郎程偉妻得道者也能通變化偉逼求術妻
不傳逼之不巳妻蹷然而死尸解而去
南岳魏夫人内傳曰淸虚眞人王子登與東華青童君來
降授夫人曰隱遷白翳神散一劑又與白石精金化形靈
丸使頓服之稱疾勿行尅期有定俱會丹壠之南陽洛山
陽洛宮言畢二眞人去卽服藥因稱腳疾閉目寢息飲而
不食夜半之後太一玄仙遣颷車來迎駕氣騁御徑入帷
中其時弟子侍疾衆親滿側莫之覺也陽洛山昔夏禹巡
諸名山刻石於此下有洞臺神仙學者萬餘人
又曰王晉賢晉王夷甫女也爲愍懷太子妃洛城亂劉曜
略晉賢欲妻之晉賢大罵曰我皇太子婦司徒公之女胡
羌小醜敢欲干我乎言畢投河其侍婢名六出投河死時
遇嵩高女眞韓西華出遊遂俱獲内救外示其死體實密
濟脟人嵩高山今華陽内洞中六出年二十餘體貌脩整
有節操姓田漁陽人魏故浚儀令田諷之孫諷有陰德以
及六出耳
又曰董奉字君異候宫人也吳先主時有少年爲奉本縣
長見奉年四十餘不知有道罷官去後五十餘年復見他
職行經候官諸故吏人皆往見之奉顔皃一如往日奉居
山不種田爲人治病亦不取錢愈者使裁五株杏數年計
十餘萬株令人將穀一器自往取杏一器貨杏得穀賑救
貧乏供給行旅不逮者歲二萬餘斛乃尸解去
裴君曰尸解之仙不得御華蓋乘飛龍登太極遊九宫也
諸有單用曲晨飛精劒解者得八素列紀惟奉寶祕不修
行皆白日尸解其有作水火兵病及用大刀竹杖解去者
先詣名山並爲太淸尸解凡修劒解之道並紀名紫簡上
隷高仙諸有宿功善業陰德信仙其神得詣朱火丹陵宮
受學仙道爲九宫眞人諸有用大極尸解之道夜半去者
職爲地眞應尸解者或學功淺深志尚頽廢或爲祭酒精
勒救治者並得爲三十六洞天文解地下主者一百四十
年一轉武解鬼師二百八十年一轉凡有三等乃得進補
仙職九天生神章經曰夫學上道希慕神仙及得尸解
者終歸仙道神化則同不相逢雜俱入道眞
明眞科曰生世好道精功布德名書上淸者得尸解下仙
遊行五岳後生人中更受經法爲人宗師
太微經曰諸尸解者按四極眞科云一百四十年乃得神
中眞官於是始得飛華蓋乘輦龍登太極遊九宫也
雌一五老經曰夫仙之去世也或絶跡藏往而内栖事外
或解劒遺杖飄然雲霧延神寄玄莫知其端緒也
又曰若有此五老經雖不齋戒存思與俗混雜故不失隱
存下神白日尸解及命過大陰地下主者或遺骨胎變受
化南宫是必宿有骨緣也
上淸經曰元始天帝以上淸變化七十四方解形之道授
南極元君
太淸眞人内傳及名山記曰羅浮山洞周五百里在會稽
南行三十里其山絶高葛洪解化處眞誥謂之增城山
集仙錄曰張天師道陵隱龍虎山修三元默朝之道得黃
帝龍虎中丹之術丹成服之能分形散景天師自鄱陽入
嵩高山得隱書制命之術
又曰周爰友者汝南安城人也漢河南尹周暢女也暢平
生多陰德爰友小好道餌伏苓四十年後遇石先生教其
遁化及隱景之道解形而去
又曰唐廬眉娘者生而眉綠性機巧南海太守進至闕順
宗嘆其在宫内謂之神姑但食胡麻飯一三合至元和中
憲宗嘉其聦惠因賜金鳳環以束其腕久之不願在宫掖
乃度爲女道士放歸南海賜號逍遥數年不食尸解化去
太平御覽卷第六百六十四
