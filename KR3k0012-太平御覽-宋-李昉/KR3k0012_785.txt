太平御覽卷第七百八十五
四夷部六
南蠻一
叙南蠻越裳國黃支國盤瓠
廩君板楯蠻俚
叙南蠻
禮記曰王制曰南方曰蠻雕題交阯有不火食者矣(雕文謂刻)
(肌以丹青涅之交距足相鄕不火食地氣煖不爲病)傳曰庸人率群蠻以叛楚
(庸今上庸縣屬楚之小國)麋人率百濮聚於選將伐楚(選楚地百濮夷也)於是
申息之北門不啓
又曰楚子聞蠻氏之亂也與蠻子無質也(質信也)使然丹誘
戎蠻子嘉殺之遂取蠻氏
又曰王子朝使告于諸侯曰兹不糓震蕩播越竄在荆蠻
未有攸底
詩曰蠢爾蠻荆大邦爲讎(蠢動也蠻荆荆州之蠻也)
又曰脩爾車馬弓矢戎兵用戒戎作用逷蠻方(蠻方蠻荆之外也此)
(時中國微弱故復戒將率之臣以治軍實)
又曰保有鳬繹遂荒徐宅至于海邦淮夷蠻貃及彼南夷
莫不率從
尚書舜典曰柔遠能邇惇德允元而難任人蠻夷率服帝
曰臯陶蠻夷猾夏寇賊姦宄(猾乱也夏華夏也羣行攻劫曰寇殺人曰賊在外曰姦在)
(内曰究言無殺所致也)
又禹貢曰三百里蠻(以文德來之不制以法)
論語曰子張問行子曰言忠信行篤敬雖蠻貃之邦行矣
史記曰吳太伯弟仲雍皆周大王之子避季歴乃犇荆蠻
文身斷髮示不可用荆蠻義之從西歸之千餘家
漢書曰賈誼上書云凢天子者天下之首何也上也蠻夷
者天下之足何也夫下也
世說曰郝隆爲桓温南蠻參軍三月三日就温席作詩曰
娵隅躍清池温問何物荅曰蠻名魚爲娵隅桓曰何爲作
蠻語隆曰千里投公始得一蠻府參軍郍得不作蠻語
越裳國
尚書大傳曰交阯之南有越裳國周公居攝六年制禮作
樂天下和平越裳以三象重譯而獻曰雉曰道路悠遠山
川阻深音使不通故重譯而朝成王以歸周公曰德不加
焉則君子不饗其質(質亦贄也)政不施焉則君子不臣其人吾
何以獲此賜也其使請曰吾受命吾國之黃耇日久矣天
之無烈風注雨意者中國有聖人乎有則盍往朝之周公
乃歸之於王稱先王之神致以薦于宗廟周德旣衰於是
稍絶
黃支國
漢書曰黃支國去合浦日南三萬國俗與朱崖略同武帝
時來貢具多明珠璧琉璃竒石異物大珠圍及二寸至團
者置之平地終日不得止
槃瓠
後漢書曰昔高辛氏有犬戎之寇帝患其侵暴而征伐不
尅乃訪募天下有能得犬戎之將吳將軍首者購黃金千
鎰邑萬家又妻以少女時帝有畜狗其毛五采名曰槃瓠
下令之後槃瓠遂銜人頭造闕下群臣怪而診視之乃吳
將軍首也帝大喜乃以女配槃瓠槃瓠得女負而走南山
止石室中所處險絶人跡不至於是女解去衣裳爲僕鑒
之髻結著獨力之衣(僕鑒獨力皆未詳流俗或改鑒爲堅者妄穿鑿也)經三年生
子十二人六男六女槃瓠死後因自相夫妻織績木皮染以草
實好五色衣服製裁皆有尾形其衣裳班蘭語言侏離好
入山壑不樂平曠帝順其意賜以名山廣澤其後滋蔓號
曰蠻夷外癡内黠安土重舊以先父有功母帝之女田作
賈販無關梁符傳租稅之賦有邑君長皆賜印綬冠用獺
皮名渠帥曰精夫相呼爲姎徒(姎焉郎切說文曰自自稱姎我也)今長沙
武陵蠻是也
又曰南蠻其在唐虞與之要質故曰要服夏商之時漸爲
邊患曁于周代黨衆弥盛故詩曰蠢爾蠻荆大邦爲讎至
楚武王時蠻與羅子共敗楚師殺其將屈瑕(莫敖不設備故敗縊)
(于荒谷群帥囚于治父也)楚師旣振遂屬於楚及吳起相悼王南并蠻
越遂有洞庭蒼梧秦昭王使白起伐楚略取蠻夷始置黔
中郡
又曰漢興改秦黔中郡爲武陵歲令大人輸布一疋小口
二丈是謂賨布(說文曰賨南蠻賦曰音牛冬切)雖時爲寇盗而不足爲郡
國患光武建武二十三年武陵蠻精夫相單程等大寇郡
縣遣武威將軍劉尚發南郡長沙武陵兵萬餘人乘船泝
沅水入武谿擊之(沅水出牂牁故旦蘭東北經靈溪長沙巴陵郡入洞庭通功也武溪在靈溪)
(郡盧溪縣)尚輕敵深入悉爲所没又遣伏波將軍馬援將兵至
臨沅(今武陵郡武縣即漢臨沅縣也)擊破之單程等飢困乞降會援病卒
謁者宗均聽悉受降爲置吏以司之群蠻遂平
又曰順帝永和初武陵太守上書以蠻夷率服可比漢人
增其租賦議者皆以爲可尚書令虞詡獨奏曰自古聖王
不臣異俗非德不能及威不能加其獸心貪婪難率以禮
是故羈縻而綏撫之附則受而不逆叛則弃而不追先帝
舊典貢稅多少所由來久矣今猥增之必有怨叛計其所
得不償所費必有後悔帝不從其冬澧中漊中蠻(漊水出令澧陽)
(郡漊音婁)果爭貢布非舊約遂殺鄕史舉種反叛明年遣武陵
太守李進討破之斬首數百級餘皆降散
又曰延熹中長沙零陵蠻反叛寇江陵荆州刺史劉度謁
者馬睦南郡太守李肅皆奔走肅王簿胡爽扣馬首諫曰
蠻夷見郡無儆備故敢乘間而進明府爲國大臣連城千
里舉旄鳴鼓應聲十萬秦何委付守之重而爲逋逃之人
平肅拔刃向爽曰掾促去太守今急何暇此計枹馬固諫
肅遂殺爽而走帝聞之徵肅弃市復爽門問拜家一人爲
郎
魏略曰高辛氏有老婦居王室得耳疾挑之乃得物大如
蠒婦人盛瓠中覆之以槃俄湏化爲犬其文五色因名槃
瓢于寳晉紀曰武陵長沙郡夷槃瓢之後雜處五服之
内憑山阻險每常爲猱雜魚肉而歸以祭槃瓠俗稱赤髓
撗裙子孫
唐書曰黃國公冊安昌者槃瓠之苗裔也世爲巴東蠻師
與田李向鄧各分槃瓠一禮世傳其皮盛以金凾四時致祭
黃閔武陵記曰山半有槃瓠石室可容萬人中有石床槃
瓢行迹今接山窟前有石羊石獸古跡竒異尤多坐石窟
大如三間屋遥見一石仍似狗形蠻俗相傳云是槃瓠象
也
荆州記曰阮陵縣君居酉口有上就武陽二鄉唯此是槃
瓠子孫狗種也二郡在武陵溪之北
廩君
後漢書曰巴郡南郡蠻本有五姓色氏樊氏瞫氏(瞫音審)相
氏鄭氏皆出於武落鍾離山(在今郡是陵山縣)其山有赤黑二穴
巴氏之子生於赤穴四姓之子皆生黑穴未有君長俱事
鬼神乃共擲劒於石穴約能中者奉以爲君巴氏子務相
乃獨中之衆皆歎又令各乘土(船約能浮者當爲君餘姓悉沉惟務相獨泘因共立之是)
爲廪君乃乘土船從夷水至鹽陽塩水有神女謂廪君曰
此地廣大魚塩所出願留共居廪君不許塩神暮輙來宿
旦即化爲蟲與諸蟲群飛掩蔽日光天地晦冥積十餘日
廩君思其便因射殺之天乃開明廪君於是君乎夷城四
姓皆臣之廩君死魂魄世爲白虎巴氏以虎飲人血遂以
人祠焉
又曰秦惠王并巴中以巴氏爲蠻夷君長世代尚秦女其
人爵比不更有罪得以爵除
又曰漢興南郡太守靳強奏請一依秦時故事至光武建
武二十三年南郡潳山蠻雷遷等始反叛(潳音屠)寇掠百姓
遣武威將軍劉尚討破之徙其種人七千餘口置江夏界
中其後沔中蠻是也(漢之江夏郡今竟陵郡冨水安陸齊安漢陽江夏蘄春郡地皆是也)
又曰和帝永元十三年巫蠻許聖等(漢之巫縣今雲安郡巫山縣也)以郡
收稅不均懷怨恨遂屯聚反叛荆州諸郡兵討破之復悉
徙置江夏靈帝光和三年江夏蠻復反宼爲患累年廬江
太守陸康討破之(漢廬江即今郡也)〇世夲曰廩君使人操青縷
以遺塩神曰嬰此即相宜云與女俱生弗宜將去塩神受
縷而嬰之廪君即立陽石上望青縷而射之塩神死天乃
大開說文曰&KR1970;南郡蠻夷布也(&KR1970;音稼)
荆州圖曰夷陵縣西有温泉古老相傳此泉元出塩于今
水有塩氣縣西一獨山有石穴有二大石並立穴中相去
一丈俗名爲隂陽石隂石常濕陽石常燥
盛弘之荆州記曰昔廪君浮夷水射塩神于陽石之上按
今施州清江縣江水一名夷水一名塩水源出清江縣西
都亭山
水經曰夷水别出巴郡魚復縣注云水色清照十丈分沙
石蜀人見澄清因名清江
板楯蠻
後漢書曰板楯蠻者秦昭襄王時有一白虎常從群虎數
遊秦蜀(巴漢)之境傷害千餘人昭王乃募國中有殺虎者賞
邑萬家時有巴郡閬中夷人能作白竹之弩乃登樓射殺
白虎昭王嘉之以其夷人不欲加封乃刻石盟要復夷人
頃田不租十妻不筭(一戶免其一頃田之租稅雖有十妻不輸口筭之錢也)傷人者
論殺人得以倓錢贖死(何承天纂文曰倓蠻夷贖罪貨也倓音徒濫也)盟曰秦犯
夷輸黃龍一雙夷犯秦輸清酒一鍾夷人安之
又曰漢高帝爲漢王發夷人還伐三秦(今𡭗中秦川)秦地旣定
上遣還巴中復其渠帥羅朴督鄂度夕龔七姓不輸租賦
餘戶乃歲入賨錢口四十世号爲板楯蠻夷閬中有渝水
其人多居水左右天性勁勇初爲漢前鋒數䧟陣俗喜歌
舞(喜音虚記切)高祖觀之曰此武王伐紂之歌也乃命樂人習
之所謂巴渝舞也
又曰靈帝光和中巴郡板楯叛寇掠三蜀及漢中諸郡帝
欲大發兵乃問益州計吏考以征討方略漢中上計程苞
對曰板楯七姓射殺白虎立功先世復爲義人其人勇猛
善於兵戰昔安帝永(和初)中羌入漢川郡縣破壞得板楯救
之羌死敗殆盡故號爲神兵羌人畏忌傳語種軰勿復南
行至建和三年羌復大入實頼板楯連槯破之前車騎將
軍馮緄南征武陵雖丹陽精兵之銳亦倚板楯以成其功
近益州郡亂太守李顒亦以板楯討而平之忠功如此夲
無惡心但長吏鄕亭更賦至重僕役箠楚過於奴虜闕庭
悠遠不能自聞含怨呼天叩心窮谷故邑落相聚以致叛
戾非有謀主僣號以圖不輒今但選明能牧守自然安集
不煩征伐也帝從其言遣太守曹謙宣詔赦之即皆降服
北史曰自劉石亂後請漸得北遷陸渾以南溝於山谷道
武旣定中山蠻王梅安率渠帥數千朝京求留質子以表
忠欵拜安侍子豹爲安遠將軍延興中大陽蠻首桓誕擁
河水以北滍葉以南八萬餘落内屬孝文嘉之拜誕東荆
州刺史襄陽王誕字天生桓玄子也旣内屬居朗陵王師
南伐請爲前駈討義陽不果而旋太和十七年蠻首田益
宗率部曲四千餘戶内屬襄陽蠻首雷婆思等十一人率
千餘戶内徙求居大和川詔給廪食後開南陽全有沔北
之地蠻人安堵不爲宼賊宣武景明初太陽蠻首田育丘
等二萬八千戶内附詔置四郡十八縣魯陽蠻魯北鷰等
聚衆萬餘攻逼頻陽遣右衛將軍李崇討平之徙萬餘家
於南北及六鎮尋叛南走所在追討比及河殺之皆盡正
始二年梁沔東太守田清喜擁七郡三十一縣戶萬九千
内附永平初東荆州表太守桓叔興前後招慰大陽蠻歸
附者一萬七百戶請置郡十六縣五十詔前鎮東府長史
麗道元檢行置之後二荆兩郢蠻大擾動斷三鵶路殺都
督寇盗至於襄城汝水百姓多被其害連年攻討散而復
舍其暴滋甚有冉氏向氏田氏陬落最盛大者萬家小者
千戶更相崇樹僣稱王決七據三峽斷遏水路荆蜀行人
至有假道者周文略定伊瀍聲教南被諸蠻畏威靡然向
風後唐州蠻田魯嘉叛自号豫州伯王雄等計平之尋而
蠻師舟令賢向五子王等反攻䧟白帝天和初開封陸騰
討斬之以其骸骨於水邏城側爲京觀後蠻蜑(音但)見輙大
哭自此狼戾之心去矣
俚
後漢書曰建武十二年九真徼外蠻里張(里蠻之别号今則呼爲俚人)
率種人慕化内属封爲歸漢里君沈懷遠南越志曰晉
康郡夫陙(音純)縣人夷曰(世尺切)其俗柵居實惟俚之城
落
南州異物志曰廣州南有賊曰俚此賊在廣州之南蒼梧
欎林合浦寧浦高凉五郡中央地方數千里往往別村各
有長帥無君主恃在山險不用王自古及今弥歴年紀民
俗惷愚唯知貪利無有仁義道理土俗不愛骨肉而貪寳
貨及牛犢若見賈人有財物水牛者便以其子易之夫或
鬻婦兄亦賣弟若隣里有負其家債不時還者其子弟中
愚者謂其兄曰我爲汝取錢汝但當善殯葬我耳其處多
野葛爲鈞挽數寸徑到債家門下謂曰汝負我錢不肯還
我今當自援因食野葛而死債家門下其家便稱宛宗族
人衆往債家(曰汝)不還我錢而殺我子弟今當擊汝債家慙
懼因以牛犢財物謝之數十倍死家乃自收死者罷去不
以爲恨
裴淵廣州記曰俚獠貴銅鼓唯高大爲貴面闊丈餘方以
爲竒初成懸於庭尅晨置酒招致同類來者盈門其中豪
冨子女以金銀爲大义執以叩鼓竟留遺主人名爲銅鼓
釵風俗好殺多構讎怨欲相攻擊鳴此鼓集衆到者如雲
有是鼓者極爲豪強
太平御覽卷第七百八十五
