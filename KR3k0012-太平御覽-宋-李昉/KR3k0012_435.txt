太平御覽卷第四百三十五
人事部七十六
勇三
吴志曰孫堅年十七與父共載船至錢塘會海賊胡王等
從匏里上掠賈人財物方於岸上分之行旅皆住船不敢
進堅謂父曰此賊可擊請討之父曰非爾所圖也堅行操
刀上岸以手東西指麾若分部兵以羅遮賊狀賊望見以
爲官兵捕之即委財物散走堅追斬得一級以還父大驚
由是顯聞
又曰曹公出濡湏甘寧爲前部督受勑斫敵前營權特賜
米酒衆肴寧乃賜手下百兵食食畢寧先以銀椀酌酒自
飲兩椀乃酌與都督伏不肯持寧引白削置膝上呵謂之
曰卿見知於至尊孰與甘寧甘寧尚不惜死卿何得獨惜
死乎都督見寧色厲即起拜持酒次通酌兵各一銀椀至
二更時銜枚出破敵敵驚動遂退寧益貴重增兵二千
又曰董襲字元岱餘姚人權討黃祖祖横兩艨艟守江口
以栟櫚大紲縛石爲矴上有千人以弩交射軍不得進襲
將敗死百餘人被兩鎧乘軻船突入艨艟襲乃以刃斷其
紲艨艟於是横流制不能巳大兵遂進祖乃開門走追斬
之明日大會權舉觴屬襲曰今日之會斷紲之功也
又曰甘寧字興霸性奢靡嘗以繒錦維舟去或割弃勸權
襲黃祖擒之隨魯肅至益陽拒關羽羽擇銳士五千人從
上流淺瀨夜渡寧曰請以五百人往對之羽聞吾咳唾聲
必不敢涉涉即成擒矣
又曰陸統字公績從征合肥爲右部都督時權徹軍還前
部巳發魏將張遼等奄至津北統率親近三百人䧟圍拔
權出敵巳毀橋權策馬駈馳統復還戰左右盡死所殺數
十人度權巳免乃還橋敗道絶被甲潜行權旣御船見之
驚喜統痛親近無返者悲不自勝權引𬒮拭之謂曰公績
亡者巳矣苟使卿在何患無人
蜀志曰關羽字雲長河東人也先主入益州留羽督荆州
軍事嘗爲流矢所中貫左臂羽令鑿骨劈之時與諸將飲
食血流盈器言笑自若及破曹仁於樊城威振華夏曹公
議遷都以避其銳司馬宣王蔣濟以爲關羽得志孫權必
大怒權後果用吕蒙計平荆州虜羽斬之
又曰張飛字益德涿人先主背曹公依劉表於雷陽聞曹
公卒至弃妻子而奔乃以飛將二十騎拒之後飛據水斷
橋瞋目撗槊曰張益德在此爾曹敢來决死否衆無敢近
者先主入益州飛與諸葛亮分定郡縣飛雄猛名亞關羽
羽善待卒伍而驕士大夫飛敬愛君子而不恤小人先主
常戒之及先主伐吴臨發益州於是飛帳下張逹殺之持
其首順流奔于孫權
晉書曰桓石虔小字鎮惡有材幹趫捷從父在荆州於獵
圍中見猛獸被數箭而伏諸督將素知其勇戲令拔箭石
虔因急往拔得一箭猛獸跳石虔亦跳高於猛獸猛獸伏
復拔一箭以歸嘗從桓沖入關沖爲符徤所圍垂没石虔
躍馬赴之拔沖於數萬衆中而還莫敢抗者三軍歎息威
震敵人
又曰吾彦字士則吳郡人出自寒微有文武才幹身長八
尺手格猛獸膐力絶群陸抗竒其勇略將拔用之衆情不
允乃會諸將密使狂人拔刀跳躍而走彦不動舉凡禦之
衆伏其勇乃擢用焉
又曰庾闡字仲初穎川鄢陵人也祖輝安北長史父東以
勇力聞武帝時有西域徤胡趫捷無敵晉人莫敢與校帝
募勇士唯東應選遂撲殺之名震殊俗
又曰王弥多權略凡有所掠必預圖成敗舉無遺策弓馬
迅捷膐力過人靑土號爲飛豹
又曰周處爲人勇暴不可當之嘗居義興水中有蛟龍山
上有白額虎鄕里有周處時人謂之三撗有里人說處請
殺虎虎死入水擊蚊龍没行數十里處與之俱經三日三
夜人謂巳死矣皆相慶賀處殺蛟龍廻聞鄕里相賀始知
身之患人也於是仄身脩巳至洛陽惠帝拜爲將軍累遷
爲建威將軍後西征没于陣贈西平將軍
又曰郭默殺江州太守自稱刺史爲人勇捷常身被重甲
跳三丈矛時人莫不憚之後陶侃及庾亮率軍滅之
又曰蔡裔仕僞趙爲振武將軍少有勇力呼聲若雷嘗有
盗入室裔撫机一呼賊衆皆殞時人憚之
又曰李特巴西人少仕州郡雄勇善騎射沉毅有大度嘗
至劔閣箕踞太息顧眄險阻曰劉禪有如此之地面縛於
人豈非庸才耶後聚流人衆至數萬遂攻城自稱大將軍
爲益州刺史後稱蜀爲羅尚所殺子孫六世至勢爲大司
馬桓温所滅共四十六年
又曰劉元海匈奴中人祖扶羅助漢討黃巾遂以衆留定
難屬董卓亂屯于河内元海即扶羅之孫也髫齓英惠及
長好學尤好左氏傳孫吴兵法略皆誦之兼愛武事妙絶
於衆猨臂善射趫捷膐力過人姿儀魁偉身長八尺四寸
鬚長三尺太始中武帝召與語大悅之及惠帝失馭寇盗
蜂起成都王潁表元海爲將軍後王浚伐潁元海說潁曰
今二鎮跋扈衆餘十萬恐非宿衛所能禦及請爲殿下還
說五部以赴國難潁曰五部之衆可保發否鮮卑烏丸勁
速如風雲何易可當吾欲奉乘輿還洛陽避其鋒銳徐傳
檄天下以逆順制之君意如何元海曰殿下武皇帝之子
有殊勲於王室威恩允洽四海欽風孰不思爲殿下没命
捐軀者何難發之有乎王浚竪子東&KR0801;疎屬豈與殿下爭
衡乎殿下一發鄴宫示弱於人洛陽何復得至縱逹洛陽
威權不復在殿下也紙檄尺書誰人奉之且東胡之悍不
踰五部願殿下勉撫士衆靖以鎮之當爲殿下以二部摧
東瀛二部梟王浚二竪之首可指日而懸矣潁悅拜元海
爲北單于元海至左國城二旬之間衆巳五萬元海謂劉
宣等曰夫帝王豈有常哉大禹出於西戎文王生於東夷
唯德所授耳遂僣稱漢王子孫四世至曜爲石勒所滅合
二十五年
又曰石季龍趙王石勒從子也身長七尺五寸趫捷便弓
馬勇冠當時至於降城䧟壘不復料别善惡坑壍士女鮮
有遺類指授攻討所向無前故勤委以專征之任所在立
功後廢弘而僣位時豪傑侵恣賄賂公行季龍患之擢殿
中御史季宸爲御史中丞特親任之自此百僚震懾州部
肅淸季龍曰朕嘗聞良臣猛獸高步通衢而犲狼避路信
矣哉季宸是也賞賜甚厚後以疾卒
又曰石閔趙王季龍飬子也善謀策勇力絶人旣殺石鑒
遂僣國號大魏戎卒三十萬旌旗鍾鼔綿亘百餘里雖石
氏之盛無以過之慕容儁遣慕容恪率衆伐之閔與恪十
戰皆敗恪恪乃以鐡鏁連馬簡善射卑勇而無剛者五千
方陣而前閔所乘赤馬日行千里左仗雙刃右執劔戟順
風擊之斬鮮卑三百餘級俄而燕騎大至圍之數匝閔躍
馬潰圍馬死爲恪所擒斬之左右七里草木悉枯
又曰符生徤之子也幼而無頼及長力舉千斤雄勇好殺
手格猛獸走及奔馬擊刺騎射冠絶一時
何法盛晉中興書曰周訪字士逹尋陽人遷武昌太守時
杜弢作亂寇䂊章訪進討弢别帥杜弘張彦等邀訪訪爲
流矢所中折齒口中流血壯氣益勇先登奮擊臨陣禽彦
殺數百人
又曰劉遐字正長廣平人性果毅便弓馬遭天下亂遐自
爲隝主攻抄日至無時不戰遐每奮擊直入賊軍䧟堅摧
銳鄕人邵績深知之以女妻焉遂立壁河濟之間胡不敢
逼時人號爲關羽張飛
王隱晉書曰叚疋磾召弟文鴦還厭次石虎來先縱騎抄
城左右鴦登城臨見不勝其勇欲出擊胡磾疑有伏不聽
出民出大爲胡所殺掠鴦單將壯士數十騎出擊胡所殺
甚多胡騎退鴦追躡磾率步繼鴦虎伏騎起磾鴦力戰殺
胡數十鴦還赴磾磾巳散還鴦所乘馬乏頓虎呼曰大兄
久望共天同不違願今日見何故復戰請精杖語鴦罵曰
汝爲宼虜久應死吾兄不能用吾計故令汝得至此吾寧
死不忍爲汝擒遂下馬與胡戰矟折執刀戰不降虎軍四
面解馬羅披自鄣前捉鴦自辰至申力極斫殺人而後見
得也
又曰石勒攻夏口朱伺銜鐡面以弩的射賊大帥數人皆
殺之並以磊石弓箭雨下所向摧破賊皆抛船上岸於水
邊作陣伺身被數十箭氣色不變諸軍尋至賊兵便崩退
投水死者百數夏口之全伺之勲也
宋書曰蒯恩字道恩蘭陵人高祖出征恩縣差爲征民充
甲士使伐馬芻恩常負大束兼倍餘高祖聞之即給器仗
伏恩大喜因征妖賊常爲先登多斬首級旣習戰陳膽力
過人
又曰宋越朱陽人爲郡吏太守夏侯穆擢爲隊主蠻有爲
寇盗者常使越討伐往輙有功家貧無以市馬常刀楯步
出單身挺戰衆莫能當每一揵郡將輒賞錢五千因此得
買馬
又曰宗慤爲江夏王國上將軍十五年不徙官元嘉二十
二年伐林邑慤自奮願行義恭舉慤有膽勇乃降除振威
將軍
又曰薛安都與副將譚金追魯爽於小峴爽自與腹心壯
騎斷後譚金先薄之不能入安都望見爽便躍馬大呼直
往刺之應手而倒左右范雙斬爽首爽累世驍猛生習戰
陣咸云萬人敵安都單騎直入斬之而反時人皆云關羽
之斬顔良不過也
徐爰宋書曰柳元景字孝仁河東解人也良家子少便弓
馬慕尚將師數隨父伐蠻夙以勇稱
孫巖宋書曰拓跋燾字佛貍壯徤有筋力勇於戰闘忍虐
好殺夷旅畏之攻城臨敵皆親貫甲胄
又曰宗慤字元幹南陽沮人兄泌娶妻始入門夜被劫慤
年十四挺身與劫相拒十餘人皆披散不得入室時天下
無事士人並以文義爲業而慤任氣好勇故不爲鄕曲所
知
齊書曰桓崇祖在淮隂見上便自比韓信白起咸不信唯
上獨許之崇祖再拜奉旨及破虜啓上謂朝臣曰崇祖許
爲我制虜果如其言恒自擬韓白今真其人也
又曰張敬兒年少便馬有膽氣好射虎發無不中南陽新
野風俗出騎射而敬兒尤多膐力
又曰魚復侯子響勇力絶人開弓四斛力數在園池中帖
騎馳走竹樹下身無虧傷
又曰周山圖鎮軍將軍張永征薛安都於彭城山圖領二
千人迎軍至武原爲虜騎所追合戰多所傷殺虜圍轉急
山圖據城自固然後更結陣死戰突圍出虜披靡不能禁
衆稱其勇呼爲武原將
又曰焦度初青州刺史顔師伯出鎮差度領憧上送之索
虜宼青州師伯遣度領軍與虜戰於沙溝杜梁度身破陣
大捷師伯拔爲巳輔國府參軍虜遣清水公寇清口度又
領軍救援刺虜騎將豹皮公墮馬獲其裝鎧矟手殺數十
人師伯啓孝武稱度氣力弓馬並絶人帝召還充左右見
度身形黑壯謂師伯曰真徤物也
又曰周盤龍子奉叔單馬率二百餘人結陣虜萬餘騎張
左右翼圍繞之一騎走還報奉叔已没盤龍方食棄筯馳
馬奮弰直奔虜陣自稱曰周公來虜素畏盤龍驍名即時
披靡時奉叔已大殺虜得往在外盤龍不知乃衝東擊西
奔走突北賊衆莫敢當奉叔見其父久不出復躍馬入陣
父子兩騎縈攪數萬人虜衆大敗盤龍父子由是名播北
國形甚羸訥而臨軍勇果諸將莫逮
又曰崔惠景恭祖者慧景宗人驍果便馬矟氣力絶人頻
經軍陣討王敬則與左興盛軍容袁文曠争及敬則首訴
明帝曰恭祖秃馬絳衫手刺倒賊故文曠得斬其首以死
易勲而見枉奪若夫此勲要當刺殺左興盛帝以其勇使
謂興盛曰何容令恭祖與文曠爭功遂封二百戶
又曰桓康簡陵人勇果驍悍宋太初中隨武帝起義爲郡
所縶衆皆散康裝擔一頭貯穆后一頭貯文惠太子&KR1313;陵
王子良自負至山中與門客蕭欣祖三十餘人相結破獄
出武帝郡兵追急康死戰破之隋武帝起兵摧堅䧟陣所
經材邑次行暴害江南人畏之以其名怖小兒畫其形狀
於寺中病瘧者寫其形怙其牀壁無不立愈位至蘭陵太
守
梁書曰王神念少善射騎旣老不衰常於高祖前手執二
刀楯左右交度馳馬往來冠絶群伍
又曰侯景懷朔人也少而不羈高歡以爲將雄勇冠時征
伐數有大功景謂高歡曰若假臣三萬人當撗行天下要
湏縛取蕭衍老翁遣作太平寺主及歡敗於沙苑景謂歡
曰宇文泰忸於戰勝今必致殆請以勁騎數千至關中取
之歡以告其妃婁氏婁氏曰彼若得泰景亦不歸高歡乃
止後歡死景乃以河南十三州降于梁高澄使慕容紹宗
圍景於長社景乃走紹宗追之至渦陽景遣使謂紹宗曰
欲送客耶將定雌雄耶紹宗曰决戰景乃令將士皆被甲
持短刃但低視斫人腦馬足遂敗紹宗軍禆將斛律光尤
之紹宗曰吾戰多矣未見此賊爾相持連月景食盡其將
景顯等降紹宗衆遂潰景乃與腹心數十騎南走後稍收
散卒得馬步八百人晝夜兼行追軍不敢逼遣使謂紹宗
曰景若就擒公復何用紹宗乃縱之遂攻壽春下之據其
城
太平御覽卷第四百三十五
