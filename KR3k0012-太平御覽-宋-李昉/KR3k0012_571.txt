太平御覽卷第五百七十一
樂部九
歌二
家語曰孔子厄於匡謂子路曰汝歌予和汝子路彈劒孔子
和之曲終匡人解甲
又曰孔子相魯齊人患其將覇欲敗其政乃選好女子八
十人衣以文錦而舞容璣及文馬四十季桓子受女樂君
臣淫荒三日不聽國政郊至又不致膰(祭肉名也)爼於大夫孔子
遂行作歌曰彼婦人之口可以出走彼婦之請可以死敗
優哉游哉聊以卒歲
吕氏春秋曰管子得於魯魯束縛而㩜之使役人載而送
之齊皆謳歌而引管子恐魯之止而殺巳也欲速至齊因
謂役人曰我爲汝歌汝爲我和其和適宜走役人不倦而取
道甚遠管子可謂能因矣役人得其所欲巳亦得其所欲
以此術也是用萬乘之國其覇猶少
又曰周申喜亡其母聞乞人歌於門下而悲之動於顔色
自見而問焉何故而乞與之語乃是其母也故父母之於
子也子之於父母也一體而分得同血氣與而異息若莽
草之華實樹木之有根心離處而通憂思相感也
又曰禹年三十未娶有行塗山恐時日暮吾娶必有應也
乃有白狐九尾而造禹禹曰白者吾服也九尾其證也塗
山人歌曰綏綏白狐九尾龐龐成家成室我都彼昌禹因
娶塗山女
吴越春秋曰採葛越之婦人傷越王用心乃作若何之歌
辭曰嘗膽不苦味若飴今我採葛以作絲
又曰越王入吴與諸大夫別於浙江遂登舡俓去終不反
頋越王夫人乃授舡而哭復見啄江涯之蝦飛去者復來
哭訖即承之以歌其辭曰兩飛烏兮䳒作載何居食兮江湖
水中虫子曰蝦去復反兮嗚呼始事君兮去家終我命兮
君都中年過兮何辜離我國兮入吳妻爲婢兮夫爲奴歲
昭昭兮難極冤痛悲兮心惻嗚呼哀兮不食
越絶書曰伍子胥走至吴江上見漁者曰來渡我漁者知
其非恒人也欲往渡之恐衆人知之即歌而往過之曰炤
炤侵巳施於子期甫蘆之子胥從復歌曰心中悲曰巳施
子可渡河不出爲舡到即載入舡而伏
戰國策曰齊人馮煖属孟嘗君願寄食門下孟嘗君笑而
受之有頃倚柱彈其劒鋏歌曰長鋏歸來兮食無魚左右以
告孟嘗君曰食之比門下之客復彈其劒鋏歌曰長鋏歸
來兮出無車又彈其劒鋏歌曰長鋏歸來兮無以爲家
魏氏春秋曰阮藉少時遊蘇門山有隠者藉對之長嘯蘇
門生莞𡭗而笑藉旣降蘇門生亦嘯若鸞風之音藉乃假
蘇門生之論以寄所懷歌曰日沒不周西月出丹淵中陽
精蔽不見隂光代爲雄冨貴俯仰間貧賤何必終又曰歌
天地解兮六合開星辰霣兮日月頽我騰而上將何懷
帝王世記曰舜恭巳無爲歌南風之詩詩曰南風之時兮
可以阜吾人之財兮南風之薰兮可以解吾人之愠兮
尚書大傳曰維五紀奏鍾石論人聲(始欲改堯樂)及乃鳥獸咸
變於前(百獸率舞之属)秋養耆老而春食孤子乃浡然招樂興於
大麓之野報事還歸二年&KR2611;然乃作大唐之歌(&KR2611;猶灼也大唐之歌)
(美堯之禪也)歌者三年昭然乃知乎王世明有不世之義招爲
賓客而雍爲主人(招雍皆樂章名也賓入奏招主人入奏雍也)始奏肆夏納以
孝成(始謂尺入時也納謂薦賢時也肆夏孝成皆樂章名也)舜爲賓客而禹爲主人
(舜旣使禹攝天子之事於祭祀避之居賓客之位献之位酒則爲亞賢也矣)樂正道贊曰尚考
犬室之義唐爲虞賓(尚考猶言古考謂往時也太室明堂之中央室也義當爲儀儀禮也謂祭)
(大室禮先爲舜賓之也)至今衍於四海(衍猶溢也言堯之禪天下至於今其德義溢滿四海也)
成禹之變垂於萬世之後帝乃唱之曰卿雲爛兮(和氣之明者也)
禮縵縵兮(教化廣遠)日月光華旦咸且兮(言明明相代)八佾咸進稽
首曰明明上天爛然星陳日月光華弘予一人帝乃再歌
曰日月有常星辰有行四時從經萬姓允誠施子論樂配
天之靈遷于賢聖莫不咸聽長乎歌之軒乎㒇之精華巳
竭褰裳去之於時八風循涌卿雲藂藂蟠龍僨信於其藏
蛟魚躍踊於其淵龜魚咸出其穴遷虞而事夏也
孔叢子曰叔孫氏之車子鉏商樵於野而獲麟焉衆莫之
識以爲之不祥弃之五父之衢冉有告曰䴢而肉角豈天
之妖乎夫子曰今何在吾將觀焉遂泣曰予之於人猶麟
仁獸出而死吾道窮矣歌曰唐虞世兮麟鳳遊今非其時
來何求麟兮麟兮我心憂
又曰哀公使以幣如衛迎夫子而卒不能官故夫子而作
丘陵之歌曰登彼丘陵山施其阪仁道在迩求之若遠迷
而不復自嬰屯蹇
又曰楚王使奉金帛聘夫子宰予冉有曰夫子之道於是
行矣遂請見問夫子曰太公勤身苦志七十而遇文王孰
與許由之賢夫子曰許由獨善身者也太公兼天下者也
然今世無文王之君雖有太公孰識之哉乃歌曰大道隠
兮禮有基賢人竄兮將待時天下如一兮欲何之
說苑曰曾子耘瓜而誤斬其根曾晳怒援大杖擊之曾子
仆地有頃乃蘇蹶然而起進曰曩者參得罪於大人大人
得無疾乎退屏鼓琴而歌令曾晳聽其歌聲令和
莊子曰孔子窮於陳蔡之間七日不火食羹不糝顔色甚
憊歌於室不輟
又曰子桑戶孟子反禽張三人相與友有間而子桑戶死
相和而歌子貢曰敢問臨尸而歌禮乎二子相視而笑是
悪知乎禮意也
又曰莊子妻死惠子弔之箕踞鼓盆而歌惠子曰不哭亦
足矣歌不亦甚乎莊子曰人且偃然寢乎巨室而我哭之
是不通乎命故止之
又曰曾子居衛捉衿而肘見納履而踵决曳履而歌商頌
聲滿天地若出金石
夏侯玄辨樂論曰昔伏羲氏因時興利教民田漁天下歸
之時則有網罟之歌神農繼之教民食糓時則豊年之詠
黃帝俻物始垂衣裳時則有龍衮之頌
古今樂錄曰周文王時鳳凰銜書而至文王乃作歌
又曰堯郊天地祭神在座上有響誨堯曰水方至爲宫命
子救之堯乃作歌
又黃帝堯之世民樂無事擊壤之歡慶雲之瑞因以作歌
又曰白日落西山歌者沈攸之發荆州未敗之前思歸京
師所作歌也
又曰莫愁樂者亦因石城樂而有此歌石城西有女子名
莫愁善歌謠且石城樂和中有忘愁聲因有此歌
又曰秦始皇祠水群有黑頭公從河中出呼始皇曰來受
天寳乃與群臣作歌
又曰昔炎帝時有娥之覆以玉筐少選視之䴏遺二卵五
色北飛逐之不及二女作歌始作北音夏孔甲田於東陽
迷入民室主人方乳曰后來大吉或曰不勝之子必有殃
孔甲取其子歸曰爲余子誰敢殃之及成人幕動折斧被
斬足孔甲爲作斧斤之歌始爲東音周昭王征荆辛餘靡
長且多力爲王右涉漢梁敗王及祭公殞于漢中辛餘靡
振王北濟又反振祭公周公候之于西翟實爲長公殷愸
甲從宅西河追思故處始作西音長公繼是音以處西山
此盖四方之歌也
又曰許由者古之貞固之士也堯時爲布衣徒步不與方
遠交通衣食財得自足夏則巢居冬則穴處無杯杅每以
手捧水而飲之人有見其飲無杯以瓢遺之許由受以操
飲畢輙掛於樹枝風吹樹瓢搖動歴歴有聲許由尚以爲
繁擾取而棄之以清節約聞於堯堯大其志乃遣使以符
璽禪爲天子於是許由喟然歎曰疋夫結志固如盤石采
山飲河所以養性非以求禄位也放髮一優游所以安巳
不懼非以貪天下也使者有愧還以狀報堯堯知許由不
可動亦巳矣夫於是許由以使者言爲不善乃臨河洗耳
樊堅見由方且洗耳問之耳有垢乎由曰無垢聞惡語耳
堅曰何等語者由曰堯聘吾爲天子堅曰尊位何爲惡之由
曰吾志在青雲何乃劣劣當作九州伍長乎於是樊堅方且
飲牛聞其言而去耻飲子之下流於是許由名布四海堯旣
殂落乃作箕山之歌曰登彼箕山兮瞻望天下山川麗﨑
萬物還普日月運照靡不記暏游放其間何所却慮嘆彼
唐堯獨自愁苦勞心九州憂勤后土謂余欽明傳禪易祖
我樂如何蓋不盻頋河水流兮緣高山甘瓜施兮弃綿蠻
高林肅兮相錯連居此之處傲堯君其後許由死遂葬于
箕山
又曰周太伯者周太王古公之長子也古公有子三人長
者太伯次者虞仲少者季歷季歷之子名昌昌即文王也
古公寢疾將死國當有傳心欲以傳季歷乃呼三子謂日
我不起此病繼體興者其在昌乎太伯見太王傳季歷於
是太伯與虞仲俱去被髮文身以變形託爲王採藥後聞
古公卒乃還犇喪哭於門外示夷狄之人不得入王庭於
是季歷謂太伯長子也伯當立何不就太伯日吾生不供
養死不飯含哭不臨棺不孝之子焉得繼父乎斷髮文身
刑餘之人也戎狄之民也三者除焉何可爲君矣季歷垂
涕而留之終不肯止遂委而去到江海之涯吟詠優游仰
覽俯觀求膏腴之處遂適于吳率以仁義化以道德荆越
之人移風易俗成集韶夏取象中國乃太伯之化也是後
季歷作哀慕之歌章日先王旣徂長霣異都哀喪腹心未
寫中懷追念伯仲季我如何栝桐萋萋生于道周宫館徘
徊臺閣旣除何爲遠去使此空虚支骨離別垂思南隅瞻
望荆越涕淚交流伯兮仲兮逝肯來遊自非二人誰訴此憂
又日拘羑里者謂紂拘文王於羑里也文王未能政候時
修道德百姓親附文王有子其二子皆賢是時崇侯虎與
文王列爲諸侯德不及文王常疾之乃譛文王於紂日西
伯昌聖人也長子發仲子旦皆聖三聖合謀將不利於君
君宜慮之紂日冠雖弊宜加於上屨雖新宜處於下文王
雖聖安可尅我崇侯譖文王至十紂用其言乃徙文王於
羑里欲殺之於是文王四臣太顛宏夭散宜生南宫适之
屬往見文王文王爲矉反目者紂之好色也拊桴其腹者
言欲得奇寶也蹀躞其足者使疾迅也於是乃周流海內
經歷豐土得美女二人水中太寶白馬朱鬛以獻於紂陳
其中庭紂見之仰天而嘆日嘻哉此誰寶散宜生趍而進
曰是西伯之宝以贖刑罪紂曰於寡人何其厚也立出西
伯紂謂宜生譛歧侯者長鼻决耳也宜生還以狀告文王
乃知崇侯虎譛之文王在姜里時演八卦以爲六十四作
欎戹之辤據于石困於蒺䔧乃申憤以作歌章曰殷道溷
溷浸濁煩兮丹紫相合不分別兮迷乱聲色信䛕言兮閻
閻之虎使我騫兮幽閑牢獄誰其言兮無辜桎梏誰所宣
兮遘我四人皆憂勤兮得此珍玩且解大患兮倉遑迄命
遺後昆兮作此象變兆在昌兮欽承祖命天不喪兮遂臨
下土在聖明兮討暴除乱誅逆王兮
又曰莊周者齊人也明篤學術多所博逹進准見方來却
覩未發是時齊涽王好爲兵事習用干戈莊周儒士不合
於時自以不用行欲避乱自隠於山岳後有逹莊周於涽
王遣使賫金百鎰以聘相位周不就使者曰金至宝相尊
官何辤之爲周曰君不見夫郊祀之牛衣之以朱綵食之
以禾粟非不樂也及其用時鼎鑊在前刀俎列後當此之
時雖欲還就孤犢寧可得乎周所以飢不求食渴不求飲
者但欲全身遠害耳於是重謝使者不得巳而去後引声
歌曰天地之道近在胷臆呼噏精神以養九德渴不求飲飢
不索食避世俟道志潔如玉卿相之位難可直當巖巖之
石幽而清涼枕塊寢處樂在其央寒涼回固可以久長
楊泉物理論曰始皇起驪山之冢使蒙恬築長城死者相
属民歌曰生男慎勿舉生女哺用晡不見長城下尸骸相
支柱
世說曰晉武帝問孫皓聞吴人好作汝歌頗能不皓正飲
酒因舉觴勸帝而言曰昔與汝爲鄰今爲汝作臣上汝一
杯酒令汝壽萬春帝悔
琴操曰王昭君齊國王襄漢元帝時獻入後宫帝以妻單
于昭君心念鄕土乃作怨曠之歌曰秋木萋萋其葉委黃
有鳥爰止集于包桑旣得升雲遊倚惟房志念幽沉不得
頡頑我獨伊何改往變常翩翩之鷰遠集西羌高山峩峩
河水泱泱嗚呼哀哉憂心惻傷
太年御覽卷第五百七十一
