太平御覽卷第一百五十五
郡部一
叙京都上
釋名云都者國君所居人所都會也邑猶俋聚會之稱也
左傳曰邑有先君宗廟之主曰都
尚書太傳曰十邑爲都
尚書曰建邦設都
又曰成王在豊欲宅洛邑使召公先相宅作召誥惟太保
先周公相宅厥旣得卜則經營
毛詩文王受命有此武功旣伐于崇作邑於酆
周禮大司徒以土圭之法測土深正日影以求地中
又曰四縣爲都
又曰距國五百里爲都
公羊傳曰京師者天子之居也京者大也師者衆也天子
之居必以衆大之辭言之
白虎通曰京師者何謂也千里之邑號也明什倍諸侯法
日月之徑千里或曰夏爲夏邑殷爲商邑周爲京師
帝王世紀曰天子畿方千里曰甸服甸服之内曰京師
又曰天子所居宮曰都
風俗通曰京謂非人力所能成天地性自然也京師義亦
取此
帝王世紀曰宓羲爲天子都陳在禹貢豫州之域西望外
方東及明緒於周陳胡公所封故春秋傳曰陳太昊之墟
也於漢屬淮陽今陳國是也神農氏亦都陳又營曲阜故
春秋稱魯大庭氏之庫黃帝都涿鹿於周官幽州之域在
漢爲上谷而世本云涿鹿在彭城南然則上谷本名彭城
今上谷有涿鹿縣及蚩尤城阪泉地又有黃帝祠皆黃帝
戰蚩尤之處也或曰黃帝都有熊今河南新鄭是也少昊
民自窮桑登位故春秋傳曰世不失職遂濟窮桑登帝位在
魯北後徙曲阜於周爲魯在禹貢徐州蒙羽之野奎婁之
分降婁之次周以封伯禽故春秋傳曰命伯禽而封少昊
之墟是以書叙稱魯公伯禽宅曲阜是也顓頊氏自窮桑
徙商丘於周爲衛在禹貢冀州太行之東北踰常山及兖
州桑土之野營室東壁之分豕韋之次故春秋傳曰衛顓
頊之墟也謂之帝丘今東郡濮陽是也帝嚳氏都宅今河
南偃師是也禹貢外方之城嵩之北或言在梁非也帝堯
氏始封於唐今中山唐縣是也堯山在焉唐水在西北入
唐河南有望都縣山即堯母慶都之所居也相去五十里
都山一名亘山北登堯山南望都山故名其縣曰望都而
地理志堯山在唐南山中張晏以堯山實在唐北地理志
堯之以後徙涿鹿世本云在彭城南今上谷郡北自有彭
城非宋彭城也後又徙晉陽今太原縣也於周禮在并州
之域及爲天子都平陽於詩風爲唐國武王子叔虞封焉
更名唐故吳季扎聞唐之歌曰思深哉其有陶唐氏之遺
氏乎帝舜其所營都或言蒲阪即河東縣
帝王世紀曰夏鯀封崇伯故春秋傳曰謂之有崇伯鯀國
在秦晉之間左氏傳曰趙穿侵崇是也禹受封爲夏伯在
禹貢豫州外方南角亢氐之分壽星之次於秦漢屬潁川
本韓地今河南陽翟是也受禪都平陽或在安邑或在晉
陽於漢平陽安邑皆屬河東晉陽屬太原在冀州大行恒
山之西太原太嶽之野參代之分實沉之次於周爲晉今
司隷并州之域也相徙商丘於周爲衛成公夢康叔曰相
奪子享是也少康中興復還舊都故春秋傳曰復禹之迹
不失舊物是也世夲又言夏后居陽城夲在大梁之南於
戰國大梁魏都今陳留浚儀是也案經傳曰夏與堯舜同
在河北冀州之域不在河南也故五子歌曰惟彼陶唐有
此冀方今失厥道亂其紀綱乃底滅亡言自禹至太康與
唐虞不易都域也然則居陽城者自謂禹避商均時非都
也故戰國策稱桀之居左天門之險右天谿之陽成臯在
其北伊洛出其南吳起對魏武侯亦言桀之居左河濟右
太華伊闕在其南羊腸在其北案地理志上黨商都有天
井關即天門也有羊腸坂在太原晉陽西北九十里爲通
西上郡關即吳起之所云也洛皆在陽城非都審矣
帝王世紀曰商契始封於商在禹貢太華之陽上洛商是
也世夲契居番相徙商丘夲顓頊之墟故陶唐氏之火正
閼伯之所居也故春秋傳曰閼伯居商丘祀大火相因之
故商王大火謂之辰故辰爲商星今濮陽是也然則契之
所封商丘商洛是也商土於周爲衛商是也而學者以商
丘爲契封謬矣湯始居亳學者咸以亳本帝嚳之墟在禹
貢豫州洛河之間今河南偃師西二十里尸卿之陽亭是
也以經考之事實甚失其正孟子稱湯居亳與葛爲鄰案
地理志葛今梁國寧陵之葛鄕是也湯地七十里葛又伯耳
封域有制葛伯不祀湯使亳衆爲之耕有童子餉食葛伯
奪而殺之計寧陵至偃師八百里而使亳衆爲耕童子餉
食非其理也今梁自有二亳南亳在糓熟北亳在蒙非偃
師也故古文仲虺之誥曰乃葛伯仇餉初征自葛即孟子
之言是也湯又盟諸侯于景亳然則二亳皆在梁矣春秋
會于亳是也太甲旣立不明伊尹放諸桐世夲又言太甲
從上司馬在鄴西南案詩書太甲無遷都之文桐宫其在
斯乎仲丁徙囂或曰今河南之敖倉是也故書序曰仲丁
徙于囂河亶甲徙相在河北故書序曰河亶甲居相是也
祖乙徙耿爲河所毀故書序曰祖乙圯于耿今河東有耿
鄕是也及盤庚立復南居亳之殷地故書序曰將治亳殷
今偃師是也然則殷有三亳二亳在梁國一亳在河南南
亳偃師即湯都也蒙爲北亳即景亳湯所盟地偃師爲西
亳即盤庚所徙者也故立政篇曰三亳坂尹是也武丁徙
朝歌於周爲衛今河内縣也紂自朝歌北築沙丘臺沙丘
地理志在鉅鹿東北七十里邯鄲國屬趙於禹貢在冀州
大陸之野昴畢之分大梁之次至今民俗歌謠男女淫縱
猶有紂之餘風世稱趙女之美是也
又曰周后稷始封邰今扶風是也及公劉徙邑於豳今新
平漆之東北有豳亭是也故詩稱篤公劉于豳斯館至太
王避狄循&KR0238;水踰梁山徙邑於歧山之陽西北歧城舊趾
是也故詩稱率西水滸至于歧下南有周原故始改號曰
周王季徙程故書序曰維周王季宅程是也故孟子稱文
王生於畢郢西夷人也曁文王受命徙都於酆在今京兆
之西是也故稱伐戎於崇作邑於酆及武王伐紂營洛邑
而定鼎焉今洛陽西南洛水之北有鼎中觀是也周公相
成王以酆鎬偏處西方之貢不均乃使邵公卜居洛水之陽
以即土中故援神契曰八方之廣周洛爲中於是遂築新
邑營定九鼎以爲王之東都之洛邑故周書稱我乃卜澗
水東瀍水西唯洛食是爲王城名曰東周故公羊傳曰王
城者何東周也地理志王城本郟鄏之地是以或謂之郟
鄏故春秋傳曰成王定鼎于郟鄏河南是也今郟鄏東門
名鼎門蓋九鼎所從入也成王旣卜營洛邑建明堂朝諸
侯復還酆鄗故書序曰成王旣黜殷命還歸在鄷至懿王
徙大丘秦謂之廢丘今京兆槐里是也〇世夲曰懿王居
大丘厲王淫亂出于彘今河東永安是也平王即位徙居
洛洛誥所謂新邑也國語曰幽王滅周乃東遷夲殷之畿
内在禹貢豫州外方之域河洛瀍澗之間周於南柳七星
張之分鶉火之次也及敬王避子朝之亂東居成周故春
秋經曰天王入于成周是也後六年王室定遂徙都成周
是後晉又率諸侯之徒修繕其城以成周城小不受王都
故壞翟泉而廣焉翟泉地在成周東北今洛陽城中有周
王冢是也至報王又徙居西周而失位
又曰秦非子始封於秦故秦夲紀稱周孝王曰朕分之土
邑秦夲隴西秦谷亭是也玄孫莊公徙廢丘周懿王之所
都今槐里是也及襄公始受酆之地列爲諸侯文公徙汧
故秦夲紀曰公事獵至汧乃卜居之今扶風郿縣是也寧
公又都平陽故秦夲紀曰寧公二年徙居平陽今扶風郿
之平陽亭是也故秦夲紀曰德公元年初居雍今扶風雍
是也至獻公即位徙治櫟陽今馮翊萬年是也孝公自櫟
陽徙咸陽秦夲紀曰作爲咸陽築冀闕徙之及漢元年更
名新城屬扶風後并於長安故太史公傳曰長安故咸陽
也元鼎三年復別爲渭城今長安西北渭水陽有故城故
西京賦曰秦里其朔寔爲咸陽是也
又曰漢高帝元年始爲漢王都南鄭屬漢中秦厲王所置
在禹貢梁州之域北逹雍南跨巴蜀與秦同分二年北徙
櫟陽故秦獻公之所居後居萬年故屬馮翊今京兆縣也
都長安秦咸陽之地今京兆所治縣也其城狹小至惠帝
元年始更築廣五年乃成光武以武信侯進封蕭王在禹
貢徐州之域於周以封子姓之别附庸事在春秋於漢屬
豫州今沛國蕭是也及即位於鄗更名高邑建武元年始
都洛陽故成周之舊基城東西六里一十步南北九里一
百步是以時人謂洛陽爲東京長安爲西京
又曰魏武爲魏公都鄴今魏郡是也後文帝因漢之舊復都
洛陽以譙爲先人夲國許昌爲漢之所居長安爲西京之
遺迹鄴爲王業之夲基與洛陽凡五處故號曰五都
博物志曰河東平陽堯所都河東太陽虞所都(太保後)
潁川陽翟夏禹國弘農陜&KR0593;所都(王季後)
河南偃師尸鄕湯所都
魯國薛奚仲所都河南洛陽周公遷殷民曰成周河南武
王遷九鼎周公營之以爲王城平王所都
河南鞏東周所都
扶風槐里周懿王所都
扶風郇邑豳鄕公劉所封
左馮翊櫟陽秦獻公所封
扶風雍秦惠王所都
晉書云晉都洛陽至永嘉南遷居建康今潤州江寧縣宋
齊梁陳並同居建康梁元帝及後梁蕭察又別居江陵永
嘉之亂有十六國各建都邑前凉張軌都燉煌後凉吕光
都姑臧後凉秃髮烏孤都略陽西凉李暠都酒泉北凉沮
渠蒙遜都張掖前燕慕容廆初都和龍後徙薊又徙鄴後
燕慕容垂都中山南燕慕容德都廣固北燕馮跋都和龍
前秦符堅後秦姚萇並都長安西秦乞伏國仁都定樂前
趙劉聦都平陽後趙石勒都襄國至右季龍都鄴後蜀李
特都成都夏赫連勃勃都統萬城
又曰永嘉南遷後魏據中原初都代又徙洛陽至文帝遷
長安孝静帝遷都鄴號東魏西魏東魏禪北齊高洋以鄴
爲上都晉陽爲下都西魏禪周周禪隋並都長安隋高祖
營大興城後徙居之名曰長安今西京也隋煬帝遷洛陽
於故周之王城對伊闕即今東都城也
太平御覽卷第一百五十五
