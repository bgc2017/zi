太平御覽卷第三百五
兵部三十六
征伐下
說苑曰趙簡子舉兵伐齊有被甲者笑之曰子何笑對曰
臣有宿笑簡子曰有以說之則可無則死對曰當桑之時
臣鄰家夫與妻俱之田見桑中女因追之不能還反其妻
怒而去之臣笑其曠也簡子曰今吾伐國失國是吾曠也
還師而歸
又曰中行獻子將伐鄭范文子曰不可得志於鄭諸侯讎
我憂必滋長郄至又曰得鄭是兼國也則王者固多憂乎
文子曰王者盛其德而遠人歸故無憂今我寡德而有王
者之功故多憂今子見無事而欲冨樂者乎
新序曰秦欲伐楚使使者往觀楚重寶楚王聞之召令尹
子西問焉曰秦欲觀楚寳器和氏之璧隋侯之珠可以示
諸侯乎封曰臣不知也召昭奚恤問焉對曰此欲觀吾國之
得失而圖之非國之重寳也遂使恤應之恤發精兵三百
人陳於西門之内爲東西之壇秦使者至恤曰君客也請
就上位東子西南面太宗子方次之葉公子高次之司馬
子反次之恤自居西面之壇稱曰客觀楚之寳器楚所寳
者賢臣也理百姓實倉廩使民人各得其所子西在此奉
珪璧使諸侯解忿憤之難交兩國之欣使無兵革之憂太
宗子方在此守封疆謹境界不侵鄰國隣國亦不見侵葉
公子高在此理師旅正兵戎以當強敵提桴鼓以動百萬
人衆使皆赴湯火蹈白刃出萬死不顧一生司馬子反在
此若懷霸王之餘義撮治亂之遺風昭奚恤在此唯大國
所觀秦使者懼然無以對遂揖而去使者反言於秦君曰
楚多賢臣未可謀也
又曰湯居亳七十里地與葛爲隣葛伯放淫不祀湯使人
問之曰何爲不祀曰無以供犧牲也湯使人遺之牛羊葛
伯食之又不以祀湯又使人問曰何爲不祀曰無以供粢
盛也湯又使衆往爲耕老弱餽食葛伯率其民要其有酒
肉黍稻者奪之不受者殺之有一童子以黍肉餉殺而奪
也書曰葛伯仇餉此之謂也爲其殺是童子而征之四海
之内皆曰非冨天下也爲匹夫匹婦報讎也
蜀王夲紀曰秦惠王欲伐蜀乃刻五石牛
置金其後蜀人見之以爲牛能大便金牛下有養卒以爲
此天牛也能便金蜀王以爲然即發卒千人使五丁力士
拖牛成道致三枚於城郭秦道得通石牛力也後遣丞相
張儀等將兵隨石牛道伐蜀焉
英雄記曰建安中曹操於南皮攻袁譚斬之操作鼔吹自
稱萬歲於馬上舞也
紀年曰周穆王四十七年伐紆大起九師東至于九江比
黿以爲梁
春秋後秦語曰陳軫爲楚使來見秦惠王曰卞莊子方刺
獸而管竪子止之曰兩獸方食牛牛必甘甘必争争必鬪
鬪則大者傷小者死從傷而刺之一舉必有雙獸之功卞
莊子以爲然立待之頃有兩獸之功今韓魏相攻朞年不
解是必大國傷小國亡從傷而伐之一舉必有兩實此猶
卞莊子刺虎之類也惠王曰善
又楚語曰白起將兵伐楚楚人黃歇者遊學博聞襄王以
爲辯故使於秦說昭王曰天下莫強於秦楚今聞大王欲
伐楚此猶兩虎相與鬪而怒犬受其弊不如善楚秦王乃
止不伐楚約爲與國黃歇受約而歸
又趙語曰張孟談隂見韓魏之君曰臣聞脣亡者齒寒今
智伯率二君而伐趙趙亡矣趙亡則二君爲之次二君曰
我知其然
吳越春秋曰夫差令於邦中曰寡人欲伐齊敢有諫者死
太子友請朝時懷丸挾彈從後園而來衣沾履濡吳王夫
差怪而問之太子友對曰臣遊後園聞秋蟬之鳴往而觀
之秋蟬登高樹飲清露悲吟以爲安不知螳蜋超枝緣條
曳腰舉刃欲援其形也螳蜋貪心時進志在有利不知黃
雀緣茂林徘徊枝葉欲啄螳蜋也夫黃雀知伺螳蜋之有
味不知臣躊躇引彈蜚丸之集其背也
又曰越王勾踐請大夫種曰孤聞吳王淫而好色因此而
壞其謀可也大夫種曰可唯君王選擇美女二人而進之
於是越王曰善哉乃使相工索國中得苧羅山賣薪之女
名西施鄭旦而獻於吳
又曰越王念吳欲復承之乃中夜抱柱而哭訖復承之以
嘨於是羣臣咸曰君王何愁心之甚夫復讎謀敵非君王
之憂自臣下急務也
又曰吳王闔閭將伐楚登臺向風而嘨有頃而歎羣臣莫
有曉王意者子胥乃薦孫子孫子者吳人也名武善爲兵
法僻隱幽居世人莫知其能
孟子曰春秋無義戰彼善於此則有之矣征者上伐下也
敵國不相征也
吕氏春秋曰智伯將伐仇繇之國山險無道乃遺以大鍾
方九䡄仇繇開道迎之因其道取其國(韓子曰智伯鑄大鍾遺仇繇由君大)
(悦除道迎之七月由仇亡也)
又曰闔閭選多力者五百人利止者三千人以爲前陳(止足)
與荆戰五戰五勝遂有郢東征至于庳廬西伐至于巴蜀
北廹齊晉令行中國
又曰凡人之攻伐也非爲利則因名也名實不得國雖彊
大則曷爲攻矣解在乎史墨來而輟不襲衛趙簡子可謂
知動靜矣(晉趙簡子鞅將襲衛史墨往暏之反曰蘧伯五爲政未可與加簡子輟不伐衛故曰史墨來而)
(輟不襲衛也)
又曰楚之邊邑曰卑梁其處女與吳之邊邑處女桑於境
上戲而侍卑梁之處女卑梁人扶其侍子以讓吳人吳人
應之不恭卑梁人怒殺而去之吳人往報之盡屠其家卑
梁公怒曰吳人焉敢攻吾邑舉兵反攻之老弱盡殺之吳
王夷昧聞之怒使人舉兵侵楚邊邑堯夷而復去之吳公
子光又率師與楚人戰於雞父大敗之獲其師
又曰荆莊王欲伐陳使人視之使者曰陳不可伐也莊公
曰何故對曰城郭高溝洫深畜積多也寧國曰陳可伐也
(寕國楚臣)夫陳小國也而畜積多賦斂重也則民怨上矣城郭
高溝洫深則民力罷矣興兵伐之陳可取也莊王聽之遂
取陳
又曰箴尹爲荆使於宋司城子罕觴之西家之潦經其庭
而不禁箴尹問其故曰西家高吾宫卑潦不經吾庭不得
寫爲是吾不禁也箴尹歸適遇荆欲攻宋箴尹諫於王曰
宋不可攻也其君賢相仁賢者得民仁者能用之攻之必
無功也
淮南子曰堯時十日並出焦禾稼殺草木民人無食羿窳
九嬰大風封豕鑿齒脩蛇皆爲害堯乃使羿誅鑿齒於疇
華之澤(南地也)殺九嬰於水凶(水火之怪在北狄之地)繳大風於
青立之野(大風鷙鳥也)射十日而下其九日殺羿窳(狀如龍首食人在西)
(方也)斷脩蛇於洞庭(在南方)擒封豕於桑林(封豕大彘也桑林湯禱旱地)
又曰晉伐楚三舍不止大夫擊之莊王曰先君之時晉不
伐楚及孤之身而晉伐楚是孤之過也若何其辱群大夫
曰先臣之時晉不伐楚今臣之身而晉伐楚此臣之罪也
請擊之王俛而泣涕沾襟起而拜羣大夫晉人聞之曰君
臣爭以過爲在巳不可伐也夜還師而歸
又曰諸侯伐秦及涇莫濟(魯襄十一年晉悼公伐鄭秦人伐晉救鄭十四年晉使六卿帥)
(諸侯之大夫伐秦至涇水無有先渡者也)晉叔嚮見叔孫穆子曰諸侯伐不恭
而討之及涇而止於秦何益(何益於伐秦之事)穆子曰豹之業及
匏有苦葉矣不知其他(業事匏有苦葉詩風篇名匏有苦葉濟有深涉深則厲淺則揭言其)
(必濟不知其他)叔嚮退召舟虞與司馬(舟虞掌舟司馬掌兵)曰夫苦瓠不材
於人共濟而巳(材若裁也不裁於人言不可食共濟而巳佩匏可以渡水)魯叔孫賦匏
有苦葉必將涉矣(詩以言志)具舟除隧不共有法(隧道共具也舟虞具舟司)
(馬除道法刑也)是行也魯人以莒人先濟諸侯從之
又曰文公立四年楚成王伐宋(四年魯僖二十七年冬也宋背楚事晉故楚伐之)
公率齊秦伐曹衞以救宋(魯僖二十八年春晉侯侵曹伐衛傳曰楚始得曹而新婚於衛)
(也)宋人使門尹班告急於晉(門尹班宋大夫)公告大夫曰宋人告
急舍之則宋絶(舍不救則宋降楚與我絶)告楚則不許我(告請請宋於楚楚不許我)
我欲擊楚齊秦不欲其若之何
又曰自大畢伯士之終也(大畢伯士犬戎氏之二君終卒也)犬戎氏以其
職來王(以其職謂其嗣子以其貴寳來見王)天子曰予必以不享征之且觀
之兵(享賓服服禮以責犬戎而示之兵非也)其無乃廢先王之訓而王幾頓
乎(幾危頓敗)吾聞夫犬戎樹敦(樹立言犬戎立性悙撲)師舊德而守終純
固(師循也純專固一言犬戎氏脩先王之舊德奉其常職天性專一終身不移不聽穆王貴其厚享也)其有
以禦我矣(禦應距也)王不聽遂征之得四白狼四白鹿以歸(白狼)
(白鹿犬戎)自是荒服者不至(穆王責犬戎非禮暴兵露師傷威毁信荒服者不至)
又曰商王帝辛大惡于人(商殷人本號辛紂名大惡大爲人所惡也)庶人不忍
欣載武王以致戎于商牧(載奉武兵牧商郊牧野也)是先王非務武也
勤恤人隱而除其害(恤憂隱痛)
又曰忠臣者務崇君之德讇臣者務廣君之地何以明之
陳夏徵舒殺其君楚莊王伐之陳之人聽命莊王巳討有
罪遣卒戍陳(戍守也欲守陳)大夫畢賀申叔時使於齊及還而不
賀莊王曰陳爲無道寡人起六軍以討之征暴亂誅罪人
群臣皆賀而子不賀何申叔時曰人有牽牛而往蹊於人
之田中田主殺其人而奪之牛罪則有矣罰亦重矣今君
王以陳爲無道舉兵而征之因誅罪人遣卒戍陳諸侯聞
之非以王爲誅罪人也貪陳國也蓋聞君子不棄義以爲
利王曰善乃罷陳之戍後諸侯聞之朝於楚此務崇君之
德也始張式爲智伯謀(張式晉人)晉六將軍中行子取弱而上
下離心可伐以廣地於是伐范中行滅之矣又教智伯求
地於韓魏韓魏裂地而授之趙氏不予乃率韓魏而伐趙
圍晉陽三年三國隂謀遂滅之此務爲其君廣地也夫爲
君崇德者霸爲君廣地者滅故千乘之國文德行者王湯
武是也萬乘之國好廣地者亡智伯是也
莊子曰犀首請魏伐齊季子諫勿伐華子聞而醜之曰善
言伐齊亂人也善言勿伐亦亂人謂伐之與不伐亂人者
又亂人也
列子曰晉文公出會欲伐衛公子鋤御而笑之公問之對
曰笑臣鄰之人也鄰之人有送其妻適私家者道見桑婦
悅而與之言然顧視其妻亦有招之者臣竊笑此也公悟
乃引師而還未至而有伐其北鄙矣
墨子曰天賜武王黃鳥之旗以伐紂
又曰湯在鏕宫夢神謂之曰夏桀無道汝克戡之
孫卿子曰堯伐驩兜舜伐三苗禹伐共工湯伐有夏文王
伐崇武王伐紂此兩帝四王者仁義之兵於天下也
尉繚子曰武王之伐紂也河水逆流左驂霆死地方百里
戰卒三萬紂之陣起自黃鳥至于赤斧其間百里武王不
罷士民兵不血刃克殷誅紂其人事然
韓子晉獻公欲伐虞&KR0593;乃遺之屈産之乘垂棘之璧女樂
二八以縈其心以亂其政
阮嗣宗爲鄭冲勸晉王牋曰前者明公東誅叛逆全軍獨
尅禽闔閭之將斬輕銳之卒以萬萬計
太平御覽卷第三百五
