太平御覽卷第七百六十三
器物部八
斧鋸椎鑿
斧
釋名曰斧甫始也凡將制器始以斧伐木已乃制之也
易曰得其資斧我心不快(斧所以破除荆棘以安其客舍者也不得其位不獲平之地)
(雖得資斧其心不快)
龍魚河圖曰斧神名狂章
周書曰神農作陶治斧破木爲耜鋤耨以墾草莽然後五
糓興
詩曰析薪如之何匪斧不剋取妻如之何匪媒不得
又曰蠶月條桑取彼斧斨(音牆)以伐遠揚
又曰破斧美周公也旣破我斧又缺我斨
周禮曰大喪及窆執斧以莅匠師(匠師主豊碑之士執斧以師之使戒其士)
禮曰禮諸侯賜鈇(音夫)鉞然後誅
又曰天子負斧依南鄕而立(斧依爲斧文屏風於戶牖之間)
傳曰楚子執齊慶封將戮之負之斧鉞以徇於諸侯使言
曰無或如齊慶封弑其君弱其孤以盟其大夫
春秋元命苞曰斧鑕主亂行斬狂詐斧之爲言𥙷也
漢書曰分周爲二有逃責之臺被竊鈇之言(應劭曰周赦王出至路邊)
(竊取過人)
又曰暴勝之爲直指使者衣繡持斧逐捕盗賊
又曰王莽司徒王尋初發長安宿霸昌廐亡其黃鉞尋軍
士所王素狂直入哭曰此經所謂喪其齊(音資)斧者也(應劭曰齊)
(利也亡其利斧言無以復斬断者)
東觀漢記曰祭遵襲略陽遣護軍王忠皆持刀斧伐樹開
道
又曰蔣翊字元卿後母憎之伺翊寢操斧斫之值詡如厠
謝承後漢書曰會稽戴就字景成爲都曹掾太守爲州所
奏就見伏考燒斧以着腋下就罵獄卒此無火氣何不熟
燒
魏志曰太祖延張繡及其將帥置酒高會太祖行酒典韋
持大斧立後刃徑尺太祖所至之所韋輙舉目之繡及將
帥莫敢仰視
晉書曰魏舒嘗適野王主人妻夜産俄而聞車馬之聲相
問曰男也女也曰男書之十五以兵死復問宿者誰曰魏
公舒後十五載詣主人問所生兒何在曰因條桑爲斧傷
而死舒自知爲公
晉咸和起居注曰因有司奏魏氏故事正旦賀公卿上殿
虎賁六人隨上以斧柄柱衣裙上令宜依舊爲儀注詔曰
此非前代善制其除之
三輔舊事曰王莽夢大夏殿前五銅人語莽惡之斧斫開
銅人腹
東陽記曰晉中朝時有民王質者入山伐木至石室中見
童子數人彈琴而歌因留跂斧柯而聽之童子以物與之
狀如棗核質含之便不復飢也童子曰汝來巳久宜去質
承聲起斧柯漼然爛盡旣歸去家巳數十年
列女傳曰丁仲謀妻氏共夫至交趾夫爲賊所殺妻船上
得一斧舉以破賊
列仙傳曰赤斧手中常有赤斧
錄異傳曰陳世母黃亡後還家但聞聲世忽亡斧黃言問
家奴福盗之
幽明錄曰文翁常欲斷大樹欲斷處去地一丈八尺翁先
祝曰吾若得二千石斧當着此處因擲之中所欲一丈八
尺處後果爲郡
賈逵別傳曰逵廟一栢樹有人竊來斫伐始投斧數下斧
刃仍折於樹中
七賢傳曰文黨字翁仲與人俱入山取木謂侣人曰吾欲
遠學先試投斧高木上斧當挂乃投之斧果上因之長安
受經
廷尉决事曰廷尉高文惠上民傳晦詣民籍牛場上盗黍
爲牛所覺以斧擲折晦脚物故依律牛應弃市監棗超議
晦旣夜盗牛本無殺意宜减死一等
六韜曰操刀不割失利之期執斧不伐賊人將來繁葉不
去將爲斧柯
列子曰人有亡鈇者意其隣人子視其行步竊鈇也顔色
竊缺也言語竊鈇也動作態度無爲而不竊鈇也俄而於
其谷而得其鈇他日復見其隣子之動作態度無似竊鈇
矣
孟子曰斧斤以時入山林材木不可勝用也
荀卿子曰林木茂而斧斤至焉
吕氏春秋曰孔甲田于東陽萯(音倍)山天大風晦孔甲迷惑
入于民室主人方乳(乳産也)或曰后來是良日也是子必大
吉或曰不勝之是子必大殃后取其子以歸曰以爲余子
誰敢殃之子長成莫動析(音老)斧破斬其足遂爲太者(以其無足)
(遂使守門)
淮南子曰巨斧擊桐薪不待利時日而後破之
又曰古之遣將尹親操斧持頭授將軍柄曰閫以外者將
軍裁之
說苑曰雍門周說孟嘗君以秦楚之強而報於弱薛譬猶
蕭斧而伐朝&KR0818;也
玄晏春秋曰隣人亡斧及雞意予竊之居三日雞還斧又
自得隣人大愧
志林曰齊斧齋當爲齋凡師出必齋戒入廟受斧故云齋
也
抱朴子曰介象燒斧而立其上久不知熱
諸葛亮教曰前後所作斧都不可用前伐鹿角壞刀斧千
餘枚頼賊已走間自令作部刀斧數百枚用之百餘日初
無壞者爾乃知彼主者無意宜收治之此非小事也若臨
敵敗人軍事矣
鋸
釋名曰鋸倨也其體直所截應倨勾之正也
說文曰鋸槍唐也
古史考曰孟莊子作鋸
史記曰公孫鞅之事孝公也設刀鋸以禁姦邪信賞罰以
致理
後漢書曰獻帝欲復肉刑孔融議曰雖忠如鬻拳信如楚
和智如孫臏一離刀鋸没世不齒
吴志曰孫皓愛妾使人至市賊奪百姓財物同市陳聲䋲
之以法皓大恕假他事燒鋸斷聲頭
王隱晉書曰趙王倫欲廢賈后而門錀在侍中處所部司
馬多木作有利鋸至期倫乃命三部司馬以銅鋸截關開門
晉書曰胡母輔之字彦國少擅高名王澄常與人書曰彦
國吐佳言如鋸木屑霏霏不絶誠爲後進領䄂也
又中興書曰符徤凶滛暴虐常露刀張弓椎鉗鋸鑿殺人
之具備置左右
宋書曰後廢帝名昱初在東宫惰業好嬉師主不能禁及
嗣位漸自放恣晨出暮歸從者並執鋌矛加以虐刑鍼椎
鑿鋸之徒不離左右
莊子曰禮若亢鋸之柄(亢舉也禮有所断割猶舉鋸之柄以断物也)
又曰天下好智而百姓求竭矣於是乎釿(音斤)鋸顓焉䋲墨
殺焉椎鑿决焉
管子曰軍中必有一斧一鋸
尸子曰水非石之鑚繩非木之鋸
列女傳曰臧文仲爲魯使齊齊拘之文仲使人遺公書恐
人得之乃謬其詞曰臧我羊食我以銅魚公及大夫莫能
知之乃問臧孫母母泣曰吾子拘有木治矣(木治桔也)臧我羊
者臧善也羊者有母告妻善養母食我以銅魚銅魚其父
錯錯者所以治鋸也鋸者所以治木是以知有木治擊於
獄矣
淮南子曰夏屋聮房公輸王爾無所措剖(居綺切)劂(居月切)削
鋸然猶未能贍人主之欲也
世說曰晉元皇初見賀司空言及吴時孫皓燒鋸截一賀
頭是誰司空未復言元皇曰燒是賀邵司空流涕曰昔者
先臣遭遇無道臣創巨痛深無以上荅明詔元皇慙愧三
日不出
衡山記曰雞頭陂西有石室有人採藥暮宿其中曉見一
鋸懸在壁上示有形無復䥫貫
椎
說文曰椎擊也齊謂之柊(音終)揆(音葵)鐓(丁回切)千椎斤也
纂文曰柊揆方椎
隹贑易林曰亡椎失斧公輸無輔
廣雅曰柊揆㪙(若卧切)櫌鐇(音煩)䤶(於業切)㭬(音卓)椎也
史記曰張良爲韓報讎得切刀爲䥫椎重百二十斤擊始皇
於博浪沙中誤中副車
又曰信陵君客朱亥䄂四十斤䥫椎椎晉鄙殺之奪兵以
救趙
戰國策曰始皇遺齊君王后連環曰齊多知能解環君王
后引椎椎破之謝秦使曰謹巳解矣
漢書曰賈山上書曰秦王東窮燕齊南極吴楚厚築其外
隱以金椎爲馳道之麗至於此使其後世曾不得斜逕而
託足焉
又曰淮南王長怨辟陽侯之不救其母也䄂金椎椎殺辟
陽侯
又曰中山靖王勝來朝聞(樂聲而泣)曰衆煦漂山聚蚊成雷明
堂執虎十夫橈椎
王隱晉書曰梅陶及鍾雅數說事祖納輙困之因曰君汝
穎之士利如錐我幽冀之士鈍如椎持我鈍椎椎君利錐
皆當槯陶雅並稱有神錐不可得椎納曰假有神錐必有
神椎
吴越春秋曰夫差使力士石番以䥫椎椎殺王孫聖
益州記曰市橋莋(音作)橋今各有一䥫椎大十許圍長六七
十尺云初橋引機運此椎以擊橋柱本有三今餘二
管子曰一農必有一椎
莊子曰儒以詩禮發冡曰徐以金椎控其頥無傷口中珠
周生列子曰昔伊尹操商栝姬公揮周機管子執齊鉞范
蠡奮越椎
世說曰永嘉三年中牟縣故魏任城王臺下池有漢時䥫
椎長六尺入地三尺頭西南指不動
桓譚上事曰孔子問屠牛曰屠牛有道乎曰刺必中解割
必中理盤筯則引終葵而椎(終葵方椎)
孫盛優劣論曰子房奮椎爲天下唱義義聲旣震則秦亡
可知矣
鑿
釋名曰鑿有鑿穿鑿也
說文曰鑿小鑿也
通俗文曰石鑿曰鏨(作澹切)鑿充曰銃(昌仲切)小鑿曰(音潺)柄
曰境(音擎)受樈曰鍃(七切)
古史考曰孟莊子作鑿
尸子曰利錐不如方鑿
管子曰軍必有一鑿
莊子曰齊桓公讀書堂上輪扁斵輪堂下釋推鑿而上問
桓公
抱朴子曰魏明帝好聞椎鑿之聲
搜神記曰陳仲舉微時常宿黃申家婦方産夜有叩門者
湏臾門裏言有客堂下有人不可進曰從後往湏臾還留
者問曰何等名可與幾歲應以何死荅曰男也名奴得十
五歲當以兵死仲舉告其家父母不使執寸刃年十五有
置鑿於梁者其末出奴以長木鉤取鑿墮䧟腦而死
太平御覽卷第七百六十三
