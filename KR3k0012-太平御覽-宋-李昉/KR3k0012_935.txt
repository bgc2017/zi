太平御覽卷第九百三十五
鱗介部七
魚上
星經曰天魚一星在尾後河中星明則河海出大魚
周易姤卦曰包有魚義不及賓也
又中孚曰豚魚吉信及豚魚也
又明象曰筌者所以在魚得魚而忘筌也
毛詩曰潜季冬薦魚春獻鮪也(冬魚之性定春鮪新來宜薦)
又魚藻曰魚在在藻有頒其首(毛云頒大首皃也)
禮記曲禮曰凢登宗廟槀魚曰商祭鮮魚曰脡祭
尚書益稷曰曁鳥獸魚鼈咸若(注微物咸順之)
左傳昭元劉子曰善哉禹功明德遠矣微禹吾其魚乎
又昭元曰魚鹽蜃蛤弗加於海
春秋運斗樞曰四方煩擾小民失恩虎銜魚
爾雅曰魚有力者(強大多力者音暉)魚枕謂之丁(枕在魚頭骨中形似篆書)
(丁字可作印)魚腸謂之乙魚尾謂之丙(此皆似篆書字因以名焉禮記曰魚去乙然則)
(魚之骨體盡似丙丁之屬因形名之)
史記周本紀曰武王渡河中流白魚躍入舡中武王俯取
以燎之
漢書曰陳勝吳廣爲屯長領兵戍漁舉大討威兵士以丹
書帛曰陳勝王置所&KR0699;人魚腹中兵買魚見書
東觀漢記曰世祖率鄧禹等擊王郎橫野將軍劉奉大
破之上過禹營禹進炙魚上飱㗖勞勉士吏威嚴甚厲衆
皆竊言劉公真天人也
謝承後漢書曰會稽陳囂少時於郭外水邊捕魚人有盗
取之者囂見避之草中追以魚遺之盗慙不受自是無復
盗其魚
後漢書曰羊續爲南陽太守府丞嘗獻其生魚續受而懸
於庭丞後又進之續乃出所懸者以杜其意
魏志曰黃初六年帝東征吳文德郭后留譙時后從兄弟
欲遏(水取)魚后曰今奉車所不足豈此魚乎
吳志曰孫權時謠云寧飲建鄴水不食武昌魚寧還建鄴
死不止武昌居
晉書曰王延性仁孝繼母卜氏嘗盛冬思生魚勑延求而
不獲杖之流血延尋汾叩凌而哭忽有一魚長五尺躍出
水上延取以進母卜氏食之積日不盡於是心悟撫延如
巳生
又曰五部單(于左)賢王劉豹妻呼延氏魏嘉平祈子於龍門
俄而有一大魚頂有二角軒鬐躍鱗而至祭所久之而去
巫覡皆異之曰此嘉祥也其夜夢旦所見魚變爲人左手
把一物大如半鷄子光景非常授呼延曰此是日精服之
生貴子寤而告豹豹曰吉徵也自是十三月而生元海
又曰錢唐杜子恭有秘術嘗就人借爪刀其主求之恭曰
當即相還耳旣而刀主至嘉興有魚躍入舡中破魚得瓜刀
又曰吳隱之爲廣州刺史帳下人進魚每剔去骨存肉隱
之覺其用意罰而黜焉
宋書曰王弘之性好釣上虞江有一處名三石頭弘之常
垂綸於此經過者不識之或問魚師得魚賣不弘之曰亦
不得得亦不賣日夕載魚入上虞郭經親故各以一兩頭
置門而去
沈約宋書曰明帝太始二年幸華林園天淵池白魚躍入
御舟
齊書曰中興元年義師下未至竟陵三十里魚長三尺躍
入御舡中
梁書曰張昭字德明幼有孝性父漠常患消渴嗜鮮漁昭
乃身自結網捕魚以供朝夕
又曰王固嘗聘魏因晏饗昆明池魏人以南人嗜魚大設
罟網固以佛法呪之遂一鱗不獲
崔鴻十六國春秋前凉錄曰金城太守胡勗叛張䡄遣都
護宗毅治中令狐瀏討之濟河中流白魚入舡瀏曰魚鱗
物虜必解甲歸我矣勗請降軌宥之
後魏書曰高祖幸清徽堂因之流化池高祖曰此地中亦
有佳魚任城王澄曰此所謂魚在在藻有頒其首高祖曰
且取王在靈沼於牣魚躍
北史曰陸政性至孝其母吳人好食魚北土魚少政求之
嘗苦難得後宅忽有泉出而魚遂得以供膳時人因謂其
泉爲孝泉
隋書曰虞孝仁性奢華常以駱駞負凾盛水養魚而自給
又曰大業中納言楊逹言於遼水造御舟有白魚躍入舟
内〇又曰乞伏慧爲潭桂二州緫管其俗輕剽慧躬行朴
素以矯之風化大洽曾見人以簺(音賽)捕魚者出絹買而放
之
唐書曰真臘國地饒瘴癘毒蠚(音適)海中大魚半出望之如山
又曰太宗幸蒲州刺史趙元楷課父老服黃紗單衣迎謁
路左又潜飼羊百餘口魚數百頭將餽貴戚太宗知而數之
又曰太宗觀漁於西宫見魚躍焉問其故漁者曰此當乳
也於是中網而止
又曰開元二十一年衢州獲魚有鉻獻之侍中裴光庭等
奏曰魚龍爲圖河洛所出比之盛明彼何足云
又曰吐蕃國在吐谷渾西界其春夏軍粮資海魚以給之
國語曰周文太子發耆鮑魚太公爲其傅曰鮑魚不登爼
豆豈有非禮而可養太子
老子曰魚不可脫於淵國之利噐不可以示人
文子曰川廣者魚大山高者獸脩故魚不可以無餌釣獸
不可以空器召
又曰因所貴而貴之物無不貴因所賤而賤之物無不賤故
不放魚於木沉鳥於淵
鄧析書曰夫水濁則無掉尾之魚政苛則無逸樂之士
列子曰八紘之北有溳海魚廣千里其長稱焉
孟子曰有餽生魚於子産子産使校人畜之池反命曰始
舍之圉圉焉少則洋洋焉子産曰得其所哉校人曰孰謂
子産智吾旣烹而食之矣
又曰故爲淵敺魚者獺也爲叢敺雀者鸇也
魯連子曰古善魚者宿沙習子使魚生於山則雖十宿沙
不得一魚焉宿沙非闇於魚道者彼山非魚之所生也
莊子曰泉涸魚相與處於陸相煦以濕相濡以洙不如相
忘於江湖也
又曰莊子與惠子遊於濠梁之上莊子曰儵出遊從容是
魚之樂也惠子曰子非魚安知樂莊子曰子非我安知我
不知魚之樂也又曰吞舟之魚蕩而失水則螻蟻能制
之故鳥飛不厭高魚鱉不厭深
又曰朽爪化爲魚物之變也
又曰任公子蹲會稽釣東海朞年而大魚食之公子得若
魚淅河以東蒼梧以北無不厭若魚者
又曰井魚不可語海夏蟲不可語冰
符子曰太公㳙釣於隱溪五十有六而未嘗得一魚魯連
聞而觀焉太公㳙跽而隱崖不餌而釣仰咏俯吟暮則釋
竿其膝所處石皆若曰其跗觸崖若路魯連曰釣所本以
在魚無魚何釣太公曰不見康王父之釣耶念蓬萊釣巨
海摧岸投輪五百年矣未嘗得一魚方吾猶一朝耳
顧子曰昔宋人臨萬仞之淵釣數寸之鱗魚將食釣不知
膝之自進有頃墮而死利能誘也
韓子曰公儀休相魯而嗜魚一邦皆爭買魚而獻之公儀
子不受曰夫唯嗜魚固不受也
淮南子曰夫水濁則魚噞政苛則民亂
又曰火上尋水下流故鳥動而高魚動而下
又曰上求材臣殘木上求魚臣乾谷
又曰欲致魚者先通水欲致鳥者先樹木水積而魚聚木
茂而鳥集
又曰林中不賣薪湖上不鬻魚有所餘也
又曰爼之先生魚豆之先泰羹此皆不快於耳目不適於
口腹而先王貴之先本後末也
又曰使葉落者風搖之使水濁者魚撓之
又曰惠子從車百乘以過孟諸莊子見之而棄餘魚(疾惠故也)
又曰月者隂之宗是以月毀則魚腦減
又曰楚王亡其猨而林木爲之殘(猨捷躁依木而處故殘林以求之也)宋君
亡其珠而池魚爲之殫(殫盡也)
又曰爲魚德者非挈而入淵爲猨賜者非負而緣木縱其
所之而已
又曰畜池魚者必去猵(音編)獺養禽獸者必去豺狼
又曰臨河羡魚不若歸家織網(羡願也)
又曰爭魚者濡逐獸者趨非樂之也故至言去言至爲(無爲)
又曰故天之且風草木未動而鳥巳翔矣(鳥巢知風也)其且雨
也隂曀未集而魚巳噞矣(魚潜知雨也)
又曰燿蟬者務在明其火釣魚者務在芳其餌明其火者
所以燿而致之也芳其餌者所以誘而利之也
又曰季子治亶父三年(季子子賤)而巫馬期衣短褐易容貌往
觀化焉(易服而往微以視之也)見夜魚者釋之巫馬期問焉曰凢子
所爲魚者欲得也今得而釋之何也魚者對曰季子不欲
人取小魚也所得者小魚是以釋之巫馬期歸以報孔子
曰季子之德至矣
抱朴子曰取一把礜丸内一活魚口與無藥者俱投沸膏
中猛火之上其銜藥者浮戲瀺灂不死
又曰丹陽水有丹魚先夏至十日夜伺之魚先浮水側赤
光上照取此魚血以塗足可以步行水上
金樓子曰專諸學炙魚香聞數里王僚索魚炙專諸持一
利剛刀藏着魚腹中
晏子春秋曰景公射質堂上唱善者一口弦章入公曰吾
失晏子未嘗聞吾不善章曰臣聞君好臣服君嗜臣
食尺蠖食黃身黃食蒼身蒼君其食謟人言乎公曰善賜
弦章魚五十乘(弦章)歸魚車塞途章撫其僕曰曩之唱善者
皆欲此魚也固辭不受
戰國策曰靖郭君將城薛齊人有請一言者靖郭君見之
趨進曰海大魚因反走君使更言之曰海大魚網不能止
釣不能牽蕩而失水則螻蟻得意今齊亦君之水也靖郭
君乃止
又曰魏王與龍陽君共舡而釣龍陽君得十餘魚而(涕下)曰
臣之始得魚也臣甚嘉之後得大者令臣且欲棄前所得
者今以臣之凶惡也而得爲王拂枕席夫四海之内其美
人亦甚多聞臣之得幸於王也畢褰裳而趨王視臣亦曩
臣之所棄魚也王於是令四境之内有敢言美人者族
家語曰孔子之楚有漁者獻魚孔子不受漁者曰天暑市
遠無所鬻之思慮棄之糞壤不若獻之君子孔子曰再拜
而受掃地祭之
吕氏春秋曰竭澤而漁豈不得魚而明年無魚焚藪而畂
豈不得獸而明年無獸
又曰善釣者出魚于十仞之下餌香也善弋者下鳥于百
仞之上弓良也
又曰宋桓司馬有寳珠抵罪出亡宋王問珠之所在曰投
之池中於是竭池取珠魚皆死矣
吳越春秋曰越王旣棲會稽范蠡等曰臣竊見會稽之山
有魚池上下二處水中有三江四瀆之流九溪六谷之廣
上池宜於君王下池宜於民臣畜魚三年其利可以致千
萬越國當冨盈
新序曰楚人有獻魚於楚王者曰今日漁獲食之不盡賣
之不售棄之又惜故來獻之左右曰鄙哉辭也楚王曰子
不知漁者仁人也盖聞囷倉粟有餘者國有饑民後宫多
幽女者下民多曠夫餘衍之蓄聚於府庫者境内多貧乏
之民皆失君之道故庖有肥肉廐有肥馬民有饑色亡國
之君藏於府庫寡人聞之久矣未能行也漁者知之其以
喻寡人也且今行之矣於是乃遣使恤鰥寡故漁者獻餘
魚而楚國頼之
風俗通曰城門失火禍及池中漁俗說池中漁人姓字居
近城門城失火延及其家謹案百家書宋城門失火因汲
取池中水以沃灌之池中空竭魚悉露死喻惡之滋并中
傷重謹也
又曰伯魚之生適有饋孔子魚者嘉以爲瑞故名鯉字(伯魚)
論衡曰釣者刻木爲魚丹漆其身迎水浮之水動作魚似
真真魚並來會聚士龍之象何必不能致雨耶
又曰彭蠡之濱以魚食犬
顔氏家訓曰山中人不信有大魚大如木海上人不信有
大木大如魚
又曰江陵高偉隨顔之推入齊地凢數年向幽州淀中捕
魚後病見羣魚囓之而死〇三輔故事曰武帝作昆明池
學水戰法後昭帝小不能復征討於池中養魚以給諸陵
祠餘付長安市魚乃賤
先賢傳曰蔡君仲至孝母喪居墓側天旦下神魚四頭置
墓前以祭
蕭廣濟孝子傳曰巴郡杜孝後在成都母喜食生魚孝於
官得生鮮截竹銅盛(魚一頭置江中)妻得之笑曰是我壻寄乃以
進母又曰陳玄陳太子也後母譖之陳侯令自投遼水
魚負之以出玄曰我罪人也故求死耳魚乃去
西京雜記曰昆明池刻石爲魚每雷雨魚嘗鳴吼鬐尾皆
動漢代祈雨往往有驗
又曰昔人有東海遊者隨風浪莫知所之一日一夜得一
孤洲共侣歡然下石植纜登洲煑食食未熟而洲没在舡
者斫纜舡復飄蕩向者孤洲大魚也怒棹楊鬐吹波吐浪
去疾風雲在洲上死者十餘人
神山傳曰葛玄見賣大魚者玄謂曰暫煩此魚到河伯處
魚主曰魚已死玄曰無苦乃以丹書紙内魚口中擲水中
有頃魚還躍上岸得書青黑如(木業)又與吴王坐樓上見作
請雨社人玄曰雨易得耳即書符着社中一時之間大雨
流潦帝曰水中可有魚乎玄復書符擲水中湏臾有大魚
數百頭使人治食之
水經曰魚復溪中有魚其頭似羊豐肉少骨美於餘魚
又曰扶南國有鮮色魚黑身長五丈頭如馬首伺人入水
便來爲害
廣志曰武陽小魚大如針號一斤千頭蜀人以爲醬
太平御覽卷第九百三十五
