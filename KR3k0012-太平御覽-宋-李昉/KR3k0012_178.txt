太平御覽卷第一百七十八
居處部六
臺下
王子年拾遺記曰秦始皇起雲明臺窮四方之珍木搜天
下之工南得煙丘碧桂酈水然沙賁都朱泥雲岡素竹東
得䓗巒綿栢縹穟龍杉雲梓寒河星柘西得漏海浮金狼淵羽
壁滌嶂霞素寘阜乾&KR0238;隂坂文杞褰流黑魄暗海香瓊瑶
異是集有二人皆騰虚緣木揮斤斧於空中子時興功至
午時巳畢秦人謂之子午臺又云二客於子午之地各起
一臺
又曰燕昭二年海人乘霞舟以雕壼盛數斗膏以獻王王
坐通雲堂亦曰通霞之臺以龍膏爲燈光耀百里煙色丹
紫國人望之咸言瑞光也遥拜之燈以火浣布爲纏山西
有照石去石十里見人物之影如鏡焉碎石片片皆能照
人而質方一丈則重一兩昭王舂此石爲泥泥於通霞之
臺與西王母遊居此臺上常有鍾鼓琴瑟鳴神光照耀如
日月之出臺左右種恒春之樹葉如蓮花芬芳似桂花隨
四時之色
又曰魏明帝即位五年起靈禽之園方國所獻異鳥殊獸
皆畜此園也時昆明國貢嗽金鳥國人云其地去涼州九
千里出此鳥形如雀色黃毛羽柔密常翶翔海上羅者得
之以爲至瑞聞大魏之德被於荒遠故越山航海來獻大
國帝得此鳥畜於靈禽之園飴以真珠飲以龜腦鳥常吐
金屑如粟鑄之以爲器服昔漢武時有獻大雀此之類也
此鳥畏雪霜乃起小屋以處之名曰辟寒臺皆用水精爲
戶牖使內外通光而風露恒隔宫人爭以鳥所吐之金用
飾釵珮謂之辟寒金宫人相嘲曰不服辟寒金郍得帝王
心於是媚惑者亂争此寳以爲身飾及行卧皆懷挾以要
寵也魏代喪滅珍寳池臺鞠爲煨燼嗽金之鳥亦自高翔
也
又曰周靈王二十三年起昆昭之臺一名宣昭之臺聚天
下異木神工得崿谷隂生之樹(其質千尋文理盤錯以此一木臺用足矣其木有龍蛇)百
獸之形篩水精爲泥臺高百丈升之以望雲色時有萇引
能招致神異王登臺忽見二人乘空而至乘遊飛之輦駕
以青螭其衣皆縫緝毛羽王即迎之上席時天下大旱地
裂木然一人先唱能爲霜雪引氣一噴則雲起雪飛坐者
皆口禁井池冰堅可琢又設狐腋素裘紫羆大褥褥是西
域所獻施於臺上又一人以指彈席上而暄風入室裘褥
皆弃臺下
又曰魏文帝築臺基高四十丈列燭置於臺下名曰燭臺
遠望如列星之墜也以處美人薛靈芸焉
又曰魏明帝起凌雲臺躬自掘土羣臣皆負畚鍤時隂寒
役者多死高堂隆等諫之不聽累年而畢
又曰魏文帝時黃星炳夜乃起畢昂臺以祀星
又曰吴主潘夫人之父坐法夫人輸入織室夫人容態少
儔爲江東絶色同幽者百餘人有司聞於吴主使圖其容
貌夫人憂慼不食減瘦改形工人寫其眞狀以進吴主吴
主見圖而嘉之以琥珀如意撫桉則折嗟曰此神女也
愁貌尚能感人呪在懽樂乃命雕輪就織室納于後宫
果以姿色獲寵每與夫人遊昭宣之臺恣意幸適旣盡酣
醉唾於玉壼中使侍婢寫於臺下得火齊指環即挂石榴
枝上因其處起臺名曰環榴臺時有諫者云今吴蜀争雄
還劉之名特爲妖乎權乃翻其名爲榴環臺也又與夫人
遊釣得大魚吴王喜而夫人曰昔聞泣魚今乃爲喜有喜
必憂以爲深誡至末年漸相譛毀稍見離退時人謂夫人
知幾之神矣釣臺今猶基存
漢武帝内傳曰鈎弋夫人謂帝曰妾相運正應爲陛下生
一男男年七歲妾當死矣今年必不得歸願陛下自愛言
終遂卒旣殯屍香聞十餘里因葬之雲凌帝甚哀悼又疑
其非常人乃發塚開視空棺無屍唯衣履存焉乃起通靈
臺於甘泉常有一青鳥集臺上往來至宣帝時止矣
又曰漸臺高三十丈南有辟門三層内殿階陛咸以玉爲
之鑄銅鳳皇高五丈飾以黃金於樓屋上
洞冥記曰武帝起招仙之臺於明庭宫北明庭宫者甘泉
之别名也於臺上撞碧玉之鍾掛懸黎之磬吹霜滌之箎
唱來雲依日之曲使臺下聽而不聞管歌之聲
又曰太初二年起甘泉望風臺於臺上得珠望之如照且
因名照月珠
又曰建元二年帝起騰光臺以望四遠常有飛光如星集
於臺上亦曰經星臺
又曰帝初起神明臺時掘地入三十丈得泉水色黃傍有
人居無日月光明晝夜以火照中有人食土飲水服赭布
之衣漢人問汝何時居此荅曰商王無道使兆民入地千
丈求青堅之土以作瓦起瑶宫金堂二人皆以繩縋入地
裏負畚器取土多有壓䧟死者今猶二人在耳漢人問何
得獨存荅曰我以玉爲衣玦金爲環身有金玉故心氣不
滅漢人問汝欲更出爲人否荅曰食土飲泉與螻蟻爲伍
寧望日月乎乃引出三日自死骨肉靡靡成灰唯心如彈
丸大堅如石以物扣之則是乾血耳
述異記曰郭景純注爾雅臺今在夷陵郡又曲阜縣南十
里有孔子春秋臺
又曰吴王夫差築姑蘇臺三年乃成周環詰屈横亘五里
崇飾土木殫耗人力宫妓數千人上别立春宵宫爲長夜
飲造千石酒鍾又作大池池中造青龍舟舟陳妓日與西
施爲水嬉又於宫中作靈館館娃閤銅溝玉檻宫之欄檻
皆珠玉飾之吴旣敗越王勾踐於會稽山上地方千里勾
踐得范蠡之謀躬教民以耕桑延四方之士作臺于外而
館賢士會稽之上有越臺
又曰晉永嘉之亂旣過江諸公主不得隨去安陽公主與
平城公主等奔入兩河界悉爲民家妻常怏怏不悅故有
思鄕之志村人感之共築一臺以居之謂之公主望鄕之
館至今巋然王㓪懷舊賦云將軍出塞之臺公主望鄕之
館是也漢武帝遣將軍王濆戍邊及帝崩王莽篡逆濆與
莽有隙遂留不敢歸因亡入胡中士卒相率築臺爲望鄕
之處
又曰會稽山有虞舜廵狩臺臺下有望陵祠帝舜南廵葬
於九疑山民思之故立祠中都郭門古宫存焉宫前有堯
臺舜館銘記皆古
又曰中山有韓夫人愁思臺望子陵也
又曰燕昭王爲郭隗築臺今在幽州燕王故城中土人呼
爲賢士臺亦謂之招賢臺
郡國志曰濮州壁玉臺穆天子爲盛姬所造也今旁地猶
多珉石
又曰汝隂縣冨陂城即詩之汝墳也俗謂之女郎臺
又曰魏硯子臺云是張儀冢似硯也
又曰曹州麟城南有望麟臺園客祠庭種香草有五色神
蛾得六大蠒絲六十日始盡處
又曰洺州温明臺後漢世祖晝臥此殿耿弇入造床下齊
勸即位處
又曰滎陽縣有太武城高祖與項氏各在一城東城有高
壇即項羽置太公於上處今名項羽堆亦呼爲太公臺
又曰金河府青臺方山北五里文明太后恒於六宫遊戲
因歌曰青臺雀青臺雀緣山採花額頸着其曲並在大樂
部
又曰金河府自平城遥登臺出渴鉢口梁元帝横吹
詩曰朝登青陂道暮宿白登臺天女神即生後魏始祖神
元也
又曰衛州苑城北十四里沙丘臺也俗稱姐巳臺去二里
有一臺南臨淇水俗稱爲上宫也
又曰鄆州湏昌縣有犀丘城青陵臺宋王令韓憑築者
又曰南頓縣有光武臺應璩宅在其側
又曰洛陽陽子臺在陽城東三十里陽陵子隱處洛水昔
王子晉與浮丘公同遊受玉鷄之瑞水亦宓妃之所在也
又曰冤句縣昌都城吕后追尊父吕公爲宣王都此有吕
后臺西有辟陽侯臺閤道相連基址見存
又曰洛陽鷄臺有劉曜試弩棚夕陽亭賈充出鎮長安
百僚餞送於此
又曰鄭州故魏任城王臺下池内有漢時鐵鍾長六尺入
地三尺頭自正爲晉氏重興之瑞今不知所在東南有空
侯城鄭衛之音也
又曰酸棗縣韓徙都於此有冰井臺五馬泉
又曰衛州有鳳皇臺
又曰荆州龍陂山有楚王臺
又曰濮州羊角城陳思王愁臺基甚高
又曰夏州朔方郡赫連㪍㪍僣號築土起真珠樓沖天臺
又曰兖州有娥皇女英臺
又曰恒州野望臺趙武靈王以登高望亦曰寒臺
又曰荆州華容縣東六十里有章華臺楚靈王築臺東
即荆臺縣也
又曰并州榆次縣鑿臺即韓殺智伯於鑿臺之中
又曰木客山吴王遣木客入山求木不得工人憂思作木
客吟一旦神木自生長二十丈作姑蘇臺
又曰鄧州皇后城即迎隂后處城西張平子讀書堂
又曰毫州城父縣老子祠頼鄕曲仁里廟内有八公臺九
柱樓畫東王母西王母又有静念樓
又曰蒲州蚩尤城鳴條野禹娶塗山女思戀本國築臺以
望之謂之青臺上有禹祠下有青臺驛
又曰汴城上有列仙吹臺西有牧澤甬道二百里漢梁孝
王所造今謂之赤堤城東有繁臺本吹臺也云蒼頡師子
野所造後有繁姓居側因名焉西有崇臺即顔率云蟬臺
之下沙海之上是也
又曰許州有丹書臺魏文帝受禪有黃鳥銜丹書集此臺
又曰衛州鹿臺在預城内紂自投火處紀年曰武王檎紂
於南單之臺蓋鹿臺之異名也糟丘酒池去城南一里基
跡猶存
水經注曰固安縣金臺陂東西六十里南北五十步側陂
西北有釣臺高十丈方可四十步陂北十餘步有金臺金
臺高上東西八十許步南北加减高十餘丈昔慕容垂之
爲范陽也戍之即斯臺也有小金臺臺北有簡馬臺並悉高
大秀峙相對翼臺左右水流經通長廡廣宇周旋波浦棟
渚咸淪柱礎尚存是基構可得而尋訪諸耆舊咸言昭王
禮賢廣延方士至如郭隗樂毅之徒鄒衍劇辛之儔宦遊
歷說之民自遠而届者多矣不欲令諸侯之客伺隙燕邦
故脩建下都館之南垂言燕昭創之於前子丹踵之於後
故彫牆敗館尚傳俊列之名雖無經紀可憑察其古跡似
符宿傳矣
又曰鳳谿水側有鳳皇止焉故謂之鳳皇臺
又曰河水南至華隂又東北玉澗水注之南出玉溪北流
經皇天固三面壁立高千許仞漢世祭天於其上因名之
爲皇天固上有漢武帝思子臺及泉鳩里加兵仞於太子
者上憐太子無辜乃作思子宫爲歸來望思之臺於湖(師古)
(曰言巳望而思之無太子之魂歸來也其在今湖城縣之西閿鄕縣之東基阯猶存也)天下聞而悲
之
又曰睢陽城故宫東即梁之舊池也周五六百步水列
鈞臺池東又有一臺世謂之清冷臺北城憑隅又結一池
臺晉灼曰或說平臺在城中東北角亦或言兔園在平臺
側如淳曰平臺離宫所在今城東二十里有臺寬廣而不
甚極高俗謂之平臺余桉漢梁孝王傳稱王以功親爲大
國築東苑方三百里廣睢陽城七十里大治宫室爲複道
自宫連屬於平臺三十餘里複道自宫東出楊州之門左
陽門即睢陽東門也連屬於平臺則近矣屬之城隅則不
能是知平臺不在城中也
又曰景升臺劉表之所築也表性好鷹每登此臺歌野鷹
自來
又曰睢陽城中有掠馬臺東有一臺謂之清冷臺
又曰長平城在上黨郡南秦壘在城西秦抗趙衆收頭顱
築臺於此崔嵬桀起今乃號曰白起臺
山海經曰沃民國有軒轅臺
又曰帝嚳堯丹朱帝舜各二臺臺四方在崐崘東北
列仙傳曰蕭史者秦穆公時人善吹蕭能致孔雀白鵠穆
公有女字弄玉好之公以妻焉遂教弄玉作鳳鳴居數十
年吹似鳳聲鳳皇來止其屋爲作鳳臺夫婦止其上數年
皆隨鳳飛去秦爲作鳳女祠於雍宫時有簫聲焉
成都記曰望鄕臺蜀王秀所築也
又曰思妻臺在梓潼縣五丁於此山拔蛇山崩殺五丁
并殺秦王女因名之
三輔宫殿簿曰長樂宫有臨華臺神仙臺
西征記曰揚州雷陂有臺高二丈南兖州記即吴王濞之
釣臺也
地理志曰北地郡有之回臺京西北四百里嵩高山記曰
山有玉女臺云漢武帝見三仙玉女因以名臺
益州記曰鴈橋東有嚴君平卜處土臺高數丈
南雍州記曰高齊之後有堂堂西有射堂五間射堂南有
大池池上有臺名曰樂喜臺
荆州記曰江陵縣東有天井臺飛軒孤暎背邑面河實郊
躔遊憩之佳處也
襄沔記曰襄縣南五里鳳林山側宋隋王劉誕鎮北有龍
兒見此池中於後雍州刺史韋叡於此立放生臺
越絶書曰夫差起姑蘇之臺三年聚材五年乃成高見三
百里太史公登之以望五湖
伏琛齊地記曰平業城西北八十里有平望亭亦古縣也
或云秦始皇爲望海臺
述征記曰陵雲臺在明光殿西高八丈累塼作道通至臺
上登迴迥眺究觀洛邑曁南望少室亦山丘之秀極也
又曰蠡臺梁孝王所築於兔園中廻道似蠡因名之
太平御覽卷第一百七十八
