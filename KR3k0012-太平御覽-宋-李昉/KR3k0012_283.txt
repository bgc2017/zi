太平御覽卷第二百八十三
兵部十四
機略二
史記曰韓信伐趙引兵未至井陘口三十里選輕騎二千
人人持一赤幟從間道萆山而望趙軍(如淳曰萆音蔽依山自覆蔽也)誡
曰趙見我走必空壁逐我若疾入趙壁拔趙幟立漢幟乃
使萬人先行背水陣趙軍望見大笑平旦信建大將旗鼔
鼓行出井陘口趙開壁擊之大戰良久於是信張耳弃旗
鼓走水上軍水上軍開入之復疾戰趙果空壁爭漢旗鼓
逐韓信張耳韓信張耳巳入水上軍軍皆殊死戰信出竒
兵二千騎候趙空壁逐利則馳入趙壁皆拔趙旗立漢赤
幟二千趙軍不能得信等欲歸還壁壁皆漢赤幟而大驚以
謂漢皆巳得趙王將矣兵遂亂遁走於是漢兵夾擊大破
虜趙軍斬成安君泜水上(徐廣曰泜音遲)擒趙王歇信諸將問信
曰兵法右背山陵前左水澤今者將軍令臣等反背水陣
臣等不服然竟以勝此術何也信曰此兵法不曰䧟之死
地而後生置之亡地而後存此所謂驅市人而戰其勢非
置之死地使人人自爲戰今予之生地則皆走寕尚可得
而用之乎諸將皆服曰善非所及也
又曰越與吳戰敗范蠡獻吳粟十萬斛而蒸之吳言粟好
盡付民種之不生明年大饑越遂伐吳滅之
又曰天下兵起沛公西入武關欲以二萬人擊秦嶢關下
軍張良曰秦兵尚強未可輕也臣聞其將屠者子賈竪易
動以利願且留壁使人先行爲五萬人具食益張旗幟諸山
之上爲疑兵令酈食其持重寳㗖秦將(貪而怱名可貨以賂)秦將果畔
欲連和俱西襲咸陽沛公欲聽之良曰此獨其將欲叛士卒
恐不從不從必危不如因其懈怠擊之沛公乃引兵擊之
秦軍大破
又曰項籍圍漢王於滎陽漢將紀信詐降以故漢王得出
走入關收兵欲復東袁生說漢王曰漢與楚相距滎陽數
歲漢常中困願君王出武關項羽必引兵南走王深壁令
滎陽成臯間且得休息使韓信等平河北趙地連燕齊君
王乃復走滎陽未晚如此則楚所備者多力分漢得休息
復與之戰破楚必矣漢王從其計出軍宛葉間與黥布行
收兵項羽聞漢王在宛果引兵南漢王深壁不與戰(終以此弊)
(楚)
又曰漢王至南鄭諸將及士卒皆歌思歸韓信說漢王曰
項羽王諸將之有功者而獨居南鄭是迁也軍吏士卒皆
山東之人日夜跂而思歸及其鋒而用之可以有大功天
下巳定人皆自寧不可復用不如决策東嚮爭權天下漢
王從之終滅項籍
又曰楚漢相持項羽自擊漢將彭越於梁令其將大司馬
曹咎守成臯漢將挑楚軍咎度汜水戰漢將後半涉擊大
破之
又曰漢王與韓信彭越期會擊楚軍至固陵會楚擊漢軍
大破之漢王謂張良曰諸侯不從約奈何對曰楚兵且破
信越未有分地其不至固宜君王能與分天下今可立致
不即事未可知君王能自陳巳東傳海盡與韓信睢陽以
至榖城與彭越使各自爲戰則楚易敗也乃發使者告韓
信彭越皆報請令進兵並至垓下遂破項籍軍
又曰漢王與諸侯兵共擊項羽决勝垓下韓信將三十萬
自當之孔將軍居左費將軍居右漢王在後絳侯柴將軍
在漢王後項羽之卒可十萬韓信先合不利却孔將軍費
將軍縱楚兵退信復乘之大敗垓下
又曰破項羽於垓下羽兵尚衆漢兵圍之皆爲楚歌楚人
久苦征戰因敗思歸遂潰(通典曰斯亦攻心之機也)
又曰漢王遣將韓信擊魏魏王盛兵蒲坂塞臨晉信乃益
爲疑兵陳船欲度臨晉而伏兵從夏陽以木罌缻度軍(以木)
(爲器如罌缻以度軍無舡且尚密也缻缶同)襲安邑虜魏王豹
又曰吳王濞反(濞疋備反)漢將周亞夫率師禦之壁於下邑吳
師奔壁東南亞夫備西北吳師果以精兵奔西北不得入
大敗
漢書曰先零(音憐)罕开(音汧)二種羌皆解仇合黨爲宼漢將趙
充國討之守便宜上書曰先零羌虜欲爲背叛故與罕开
解仇然其私心恐漢兵至而罕开背之也臣愚以爲其計
請擊先零若先擊罕羌零必助之今虜馬肥饒粮擊之恐
不能傷害適使先零施德於罕羌也堅其約合其黨虜交
堅黨合誅之用力數倍臣恐國家憂累猶十數年不一二
歲而巳先誅先零則罕开之屬不煩兵服矣宣帝從之果
如其策
又曰王莾未光武起兵據昆陽城時唯有八九千人莽遣
將王邑嚴尤討之軍到城下者十萬光武留王鳳等守城
與李軼等十餘騎夜出旣至郾定陵悉發諸營兵嚴尤說
王邑曰昆陽城小而堅今假號者宛亟進大兵(亟急也紀力切)彼
必奔走則昆陽自服邑曰吾昔以武牙將軍圍翟義坐不
生得以見責今將百萬之衆過城而不能下何謂耶遂圍
之數十里列營百所雲車十餘瞰臨城中旗幟蔽野埃塵
連天鉦鼓之聲聞數十里或爲地道或輣撞城(輣蒲萌切)積弩
亂發矢下如雨城中負楯而汲王鳳等乞降不許光武遂
與諸營部俱進自將部騎千餘人前去大軍四五里而陣
尋邑亦遣兵千餘合戰光武奔之斬首數十級諸部喜曰
劉將軍平生見小敵怯今見大敵勇甚可怪也且復居前
請助將軍光武復進尋邑兵却諸部兵乘之斬首數百千
級連勝遂因而大敗(通典曰王邑違九攻宛所以敗也)
又曰王郎起河北郎鉅鹿郡太守王饒據城光武圍數十
日連攻不尅耿純說曰久守王饒士衆疲弊不如及大兵
精銳進攻邯鄆若王郎巳誅王饒不戰自服矣從之乃留
兵守鉅鹿而進軍邯鄲屯其郭北郎數出戰無利城守
急攻之二十餘日郎少傅李立爲反間開門内漢兵遂拔
邯鄲郎黨悉平
又曰曹操圍袁尚鑿環城初令淺示若可越城中望見笑
而不出操令一夜濬之廣深二丈决漳水以潰之自五月
至八月城中餓死者過半
後漢書曰朱穆舉度尚自右校令擢荆州刺史擊桂陽蒼
梧盗賊尚躬率部曲與同勞逸廣募雜種諸蠻夷明設購
賞進擊大破之降者數萬人桂陽宿賊渠帥卜陽潘鴻等
畏尚威烈徙入山谷尚窮追數百里遂入南海破其三屯
多獲珍寳而陽鴻等黨衆猶盛尚欲擊之而士卒驕富莫
有鬪志尚計緩之則不戰逼之則逃亡乃宣言卜陽潘鴻
作賊十年習於攻守今兵寡少未易可進當須諸郡所發
悉至爾乃并力攻之申令軍中恣聽射獵兵士喜悅大小
皆相與從禽尚乃密使所親客潜焚其營積皆盡獵者來
還莫不泣涕尚人人慰勞深自咎責因曰卜陽等財寳足
冨數代諸卿但不并力耳所亡少少何足介意衆聞咸憤
踊尚勑令秣馬蓐食明旦徑赴賊屯陽鴻等自以深固不
復設備吏士乘銳遂大破平之尚出兵三年羣宼悉定
又曰廉范爲雲中太守會匈奴大入塞烽火日通故事虜
入過五千人移書傍郡吏欲傳檄求救范不聽自率士卒
拒之虜衆盛而范兵不敵會日暮令軍士各交縛兩炬三
頭爇火營中星列(用兩炬交縳如十字爇其頭手持一端使敵人望之疑兵士之多)虜遥
望火多謂漢兵救至大驚待旦將退范乃令軍中蓐食晨
往赴之(蓐食早起食於寢蓐中也)斬首數百級虜自相轔藉死者千餘
人(轔轢也藉相蹈藉也)由此不敢復向雲中
又曰耿恭與匈奴戰恭以毒藥傳矢傳語匈奴曰漢家箭
神其中瘡者必有異因發強弩射之虜中矢者視瘡皆沸
遂大驚會天暴風雨隨而擊之殺傷甚衆匈奴震怖相謂
曰漢兵神眞可畏也遂解去
又曰耿弇勑諸校會(會猶集也)後五日攻西安張藍聞之晨夜
儆守至期夜半弇勑諸將皆蓐食會明至臨淄城護軍荀
梁等爭之以爲宜速攻西安弇曰不然西安聞吾欲攻之
日夜爲備然臨淄出不意而至必驚擾吾攻之一日必拔
臨淄即西安孤張藍與步隔絶必復亡去所謂擊一而得
兩者也若先攻西安不卒下頓兵堅城死傷必多縱能拔
之張藍引軍還奔臨淄并兵合勢觀人虚實吾深入敵地
後無轉輸旬月之間不戰而困諸軍之言未見其宜遂攻
臨淄半日拔之入據其城
又曰高峻據高平猶不下帝議遣使降之乃謂宼恂曰爲
吾行也若峻不降引耿弇等擊之恂奉璽書與峻峻遣軍
帥皇甫文出謁辭禮不屈恂怒將誅文諸將諫曰高峻精
兵萬人率多強弩西遮隴道連年不下今欲降之而反戮
其使無乃不可乎恂不應遂斬之遣其副歸告峻曰軍帥
無禮巳戮之矣欲降急降不欲固守峻惶恐即日開城門
降諸將皆賀因曰敢問殺其使而降其城何也恂曰皇甫
文峻之腹心其所取計者也今來辭意不屈必無降心全
之則文得其計殺之則峻亡其膽是以降耳諸將皆曰非
所及也
又曰吳漢在河北時鬲縣五姓共逐守長據城而反(鬲縣名屬)
(平原郡故城在今德州西北五姓盖當士強宗豪右也鬲音革)諸將争欲攻之漢不聽曰
使鬲反者皆守長罪也敢輕冒進兵者斬乃移檄告郡使
收守長而使人謝城中五姓大喜即相率歸降諸將乃服
曰不戰而下城非衆所及也
太平御覽卷第二百八十三
