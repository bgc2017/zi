太平御覽揔類卷第五百五十九
禮儀部三十八
冢墓三
三秦記曰昭帝母鈎弋夫人居甘泉宫三年不反遂死即
葬之以千人營葬故有千人葬名曰思合墓
徐廣晉紀曰關中發漢杜霸二陵薄太后棺面如生矣
吳錄曰范愼字子敬在武昌自造冢名作長室時與賓客
作樂鼓吹入中宴飲
漢趙記曰上洛男子張盧死二十七日人有盗發其冢
盧得蘇起且問盗人姓名郡縣以雖元意姦䡄盧復由之
而生不能決豫州牧呼延謨以聞詔曰以其意惡功善論
笞三百不齒終身
王智深宋紀曰齊宣帝墳塋在武進縣常有雲氣氛氲入
天元嘉中望氣者稱此地有天子
三齊略記曰田開強公孫接古治子三壯士冢在齊城東
南三百步陽隂里中
王子年拾遺記曰南尋之國其死者葬之中野百鳥銜土
爲墳羣獸爲之掘穴不封不樹
西京雜記曰青龍觀前有三梧樹樹下石麒麟二枚始皇
葬墓中物也
又曰廣川王去疾好聚無頼少年遊獵無度國内冢藏一
切發掘其竒異者魏襄王冢以文石爲椁高八尺許廣狹
容四十人以手捫棺滑液如新(中有石床)石屏風婉然周正不覺
棺柩盥器縱跡但床上玉唾盂一枚(銅劒二枚金雜)具皆如新玉
自取服之襄王冢以鐵灌其上穿鑿三日乃開黃氣如霧
觸人鼻目痺辛不可入以兵守之經曰乃歇初至一戶無
扉籥石床方四尺床上有石几左右各三石人立侍皆武
冠帶劒復入一戶石扉有關籥叩見棺椁黑光照人刀斫
不入燒鋸截之乃&KR0238;雜兕革爲棺椁厚數寸累積十餘重力
不能開乃止復入一戸亦石扉關鑰得一石床方七尺屏
風銅帳鈎或在床上或在地下似是帳糜杇而銅鈎
墮落床上石枕一枚床上塵埃朏朏(音斐)甚高似是衣服床
左右婦女二十悉皆立侍或有執巾櫛鏡鑷之象或有執
盥捧食之形無餘異物俱見䥫鏡數百所魏王子且渠冢
甚淺狹無柩但有石床廣六尺長一丈石屏風下悉是雲母
床上兩屍一男一女年皆二十許俱東首祼形卧無衣裳
肌膚顔色髮齒如生人畏懼不敢侵擁閇如故袁盎冢以
瓦爲棺器物都無唯銅鏡一枚晉靈公冢甚瑰壯四角皆
以石爲玃大奉燭石人男女四十餘皆立侍棺器無復形
兆尸猶不壞穴竅中皆有金玉其餘器物皆朽爛不別唯
玉蟾一枚大如拳腹空容五合水光潤如新玉取以成水
書幽公冢甚高壯羡門旣開皆是石惡撥除深文餘乃
得雲母深尺所乃得百餘尸縱横相枕皆不朽唯一男
子餘悉女子或卧亦有立者衣服形色不異生人欒書
冢棺柩明器朽爛無餘有白狐見人驚走左右逐戟之
不能得傷其左脚夕王夢一丈夫鬢眉盡白來謂王曰何
故傷吾左脚仍以杖叩王左脚王覺左脚腫痛生瘡至死
不差
述征記曰梁孝王冢斬山徙戶以石爲藏行一里到藏中
有數尺水有大鯉魚人皆潔而進不齊輙有獸噬其足獸
似豹也
幽明錄曰漢未大亂穎川有人將避地他郡有女年七八
歲不能涉遠勢不兩全道邊有古冢穿敗以繩繫女下
之經年餘還於冢尋覓欲更殯葬忽見女尚存父大驚
問女得活意女云冢中有一物於晨暮際輙伸頭翕氣
爲試效之果覺不復飢渴家人於冢尋索此物乃是大
龜
又曰孫鍾吳郡冨春人堅之祖也與母居至孝篤信種瓜
爲業忽有三年少詣乞瓜鍾爲設食臨去曰我司命也感
君不知何以相報此山下善可作冢復言欲連世封侯而
數代天子耶鍾跪曰數代天子故當所樂便爲定墓曰君
可山下百步後頋見我去豦便是墳所也下山行百步便
頋見悉化成白鶴也
述異記曰南康郡鄧德明常在豫章就雷次宗學雷家世
東郊之外去史豫章墓半里許元嘉十四年德明與諸生
步月逍遥忽聞音樂諷誦之聲即夜白雷出聽曰此間去
人尚遠必鬼神也乃相與尋之遥至史墓但開墳下有管
綰女歌講吟詠之聲咸歎異焉
酈善長注水經曰智水東逕七女冢冢夾水羅布如七星
高十餘文周廻數畒元嘉六年大水破墳崩出銅不可稱
計北有七女池池東有明月池狀如偃月皆相通注謂之
張良渠盖良所開也
又曰粉水有文將軍冢前有石虎石柱甚脩麗閭丘羡爲
南陽葬婦墓側將平其域夕夢文諫止之而羡不從後羡
乃爲人所害
又曰淄水出太山萊蕪縣原山東過利縣東水西有桓公冡
冢東有女水或云桓公女冢在其上故以名水甚有神焉
化隆則水生政薄則津竭
又曰潜水縣有車騎將軍馮緄(音衮)桂陽太守李温冢二子
之靈常以日還鄕潜水暴長郡縣吏莫不水上祭之
搜神記曰宋大夫韓馮取妻而美康王奪之馮怨王囚之
論爲城旦妻密遺馮書謬其辭曰其雨淫淫河大水深日
出當心王以問蘇賀對曰其雨淫淫言愁且思也河大水
深不得往來也日出當心有死志也俄而馮自殺妻乃隂
腐其衣王與之登臺遂自臺投下左右攬之衣不中手
遺書於帶曰願以骨與馮而合葬王怒弗聽使人埋之冢
相望也王曰𡭗夫婦相愛不巳能使冢合則弗禁也一宿
有丈梓木生於二冢之端旬日其大合抱屈體以相就
根交於下又有鴛鴦雌雄各一恒栖樹上晨夕交頸悲鳴
音聲感人宋人哀之遂號其木曰相思樹
又曰漢馮貴人死將百歲盗賊發冢貴人顔色如故但微
令羣盗共姦之致妬忌争闘然後事覺
續搜神記曰王伯陽家東有一冢傳云魯肅墓伯陽婦喪
乃平其墳以葬後數年伯陽白日在廳事忽見一貴人乘
平肩轝將從數百人馬皆浴䥫徑來坐謂伯陽曰吾是魯
子敬安冢在此二百許年君何敢壊吾冢目頋左右掌伯
陽下床以刀環築之數百而去登時絶良久乃蘇築破豦
皆發疽潰尋便死
又曰承儉者東莞(音管)人病亡葬夲縣界後十年忽與其縣
令夢云故民承儉今見劫明府急見救令便勑内外裝
乘作百人仗便令馳馬往冢上日向巳出天忽大霧對面
不相見但聞冢中忷忷破棺聲有二人墳上望霧冥不見人
百人同聲大呌收得冢中三人墳上二人得逸走其夜
令夢云二人雖得走民巳誌之一人面上有青誌如
藿業一人斵其兩齒折明府但案此尋覓也追捕並擒
獲
異苑曰蒼梧王士爕漢末死於交趾遂葬南境而墓常蒙
霧靈異不恒屢經離亂不復發掘晉興寧中太原温放之
爲刺史躬乘騎往開之還即墜馬而卒
又曰潁川諸闔字道明墓在楊州蔣山之西每至隂
雨冢中輙有絃管之音
又曰魏武北征蹹頓升嶺眺瞩見一崗不生百草王粲曰
必是古冢此人在世服特生礜石死而石生熱蒸出外致
大木燋滅即令鑿果得大墓有礜石滿塋
志怪集曰陶侃微時遭大喪葬家貧親自營塼有班特牛
專以載致忽然失去便自尋覓道中逢一老公便舉手指
云向於崗上見一牛眠山洿中必是君牛眠豦便好可作墓
安墳則致極(貴小下當)位極人臣世爲方嶽侃指一山云此好
但不如下當世有刺史言訖便不復見太尉之葬如其
言侃指別山與周訪家則并世刺史矣
潘岳關中記曰秦始皇陵上驪山之北高數十丈周廻六七
里今在隂盤界此陵雖高大不足以銷六十萬人積年之功
也其用功力或隱而不見者驪山泉夲北流者
皆陂障使西流又此無大石運取於渭北諸山故其歌曰
運石甘泉口渭水爲不流千人一唱萬人相鈎
又曰漢諸陵皆高十二丈方百二十步唯茂陵高十四丈
方百四十步徙民置諸縣者凡七陵長陵茂陵各萬戸其
餘五陵皆各五千縣属太常不領郡也守衛陵掃除凡五
千戸陵令一人食官令一人寢廟令一人園長一人園門
令史三十二人候四人元帝時三輔七十萬戸始不復從
民陪陵渭陵延陵義陵皆不立縣也
雷次宗豫章記曰郡東南二十里有一大冢號丹陽郭長
老云是郡人丹陽太守聶友冢也外形甚高大内一大冢
居中兩邊各有四小冢横首大冢外作徼道周匝皆通冢
裏高二丈餘小者半之徼道又半之此冢相通一埏似是
殉葬者不聞聶友奢僣以人從死也且今新塗(音紺)縣南十
里見聶友墓
荆州圖記曰酈縣北三十里有一墓甚崇偉前有石樓高
一丈五尺上作石鳳將九子相傳云是姚家墓不詳其人
又曰江陵縣東南七十里有楚昭王墓高四丈餘王粲登
樓賦所謂西接昭丘是也
盛弘之荆州記曰霄城東南有單龍村村外有單龍冢甚
高大舊傳單龍能仰觀俯察少公之儔也數稱劉氏當王
聖公應其符聖公潜嘉之固此起兵後稱号於宛而龍卒
故厚爲其葬
又曰鄭鄕即鄭城地也崗南有劉長沙墓益州牧焉之父
其南又有漢魏郡太守黃香冢
鄧德明南康記曰白水有高巖臨水頂有柴侯墓遥望松
樹卒歲不彫說者云墓豦極峻及累石爲冢又別有金錢
藏不可得開若欲上山必遇雷晦之異夜時見光色如雷之
爛(音豔)所謂寳精也
又曰平固水口下數里有螺亭昔一少女曾江畔乘小船
採螺停沙邊共宿夜聞騷騷如軍馬行須臾見羣螺張
口無數突來破舍噉此女子同侣悉走上岸至曉方還伹見
骨耳收埋林際報其家經西五日間所埋豦飜見古冢高
十餘丈穹隆頂可受二十人坐其旁多螺新故相傳謂之
螺亭
又曰南野山獻山大塘下流三十里有漢太傅陳蕃冢墓
昔值軍亂聞墓有寳三軍争掘忽有大蛇圍繞墳前崩雷
晦雨當時竟不得發
鄭緝之東陽記曰孝子許孜父墓去虎山十里在山之麓
曲隧三里鹿嘗食其松栽孜心念之即日鹿自死於所犯
栽之下孜埋死鹿有小墳至今猶存
又曰獨公山有古冢臨溪其塼丈曰筮言吉龜言凶三百
年墮水中義熙中冢猶半存自後稍以崩盡
會稽郡十城地志曰上虞縣東南有古冢二十餘墳宋元
嘉之初潮水壞其大冢初壞一冢塼題文曰居在夲土厥
姓黃卜葬於(此大冨強易卦吉亀卦凶四百年後随江中當值王顒縣令皮熙祖取)數塼置縣樓下池
中錄之悵然而巳
輿地志曰瑟琶折有古冢半在水中甓有隱起字云瑟琶
筮云吉龜云凶八百年墮水中謝靈運取甓至京師諸貴
傳觀之
神怪志曰王果經三峽見石壁有物懸之如棺使取之乃
一棺也發之骸骨存焉有銘曰三百年後水漂我至長江
垂欲墮欲落不落逢王果果&KR3536;然曰數百年前巳知有我
乃改葬祭之而去
蘇州冢墓記曰宋青州刺史郁泰玄性多仁恕德感禽獸
初葬之日羣鷰數千銜土於冢上今冢猶高大與他墳有
異村鄕歲時祭祀至今不絶
太平御覽卷第五百五十九
