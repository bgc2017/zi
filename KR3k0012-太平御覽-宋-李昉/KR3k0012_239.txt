太平御覽卷第二百三十九
職官部三十七
四征將軍
征東將軍征西將軍征南將軍
征北將軍
四鎮將軍
鎮東將軍鎮西將軍鎮南將軍
鎮北將軍
四安將軍
安東將軍安西將軍安南將軍
安北將軍
四平將軍
平東將軍平西將軍平南將軍
平北將軍
雜號將軍上
鎮軍將軍撫軍將軍征虜將軍
冠軍將軍輔國將軍領軍將軍
護軍將軍中軍將軍游擊將軍
積射將軍積弩將軍強弩將軍
殿中將軍員外將軍直閣將軍
征東將軍
魏志曰張遼字文遠爲征東將軍征孫權被甲戰先䧟陣
衝壘入至權麾下
又曰满寵字伯寧爲征東將軍詔曰君典兵在外專心憂
公賜田十頃糓五百斛錢二十萬以明清忠儉約之節
晉書王渾平吳轉征東大將軍復鎮夀陽渾不尚刑名處
斷明允時吳人新附頗懷畏懼渾撫循羇旅虚懷綏納座
無空席門不停賓於是江東之士莫不悅附
征西將軍
東觀漢記曰馮異爲征西將軍入關征赤眉
又曰耿秉爲征西將軍領撫單于及薨南單于舉國發喪
犁面流血
魏志曰夏侯淵字妙才爲征西將軍守漢中
後魏書曰陸眞代人也少善騎射數從征伐所在摧鋒䧟
陣前後以功爲征西將軍
征南將軍
魏志曰夏侯尚字仁伯淵從子也文帝與之親友太祖定
冀州尚爲軍司馬常從征討遷征南將軍
又曰曹仁爲征南將軍&KR0739;陵侯彰北征烏丸文帝在東宫
爲書戒彰曰爲將奉法不當如征南耶
晉書曰羊祐爲征南將軍寢疾求入朝旣至洛陽會景獻
梓宫在殯哀慟至篤中詔申諭扶疾引見命乘輦入殿無
下拜甚見優禮
後魏書曰司馬景之字洪略晉汝南王亮之後太宗時歸
封蒼梧公加征南大將軍
征北將軍
魏志曰杜恕爲幽州刺吏時征北將軍程嘉屯薊尚書袁
偘等戒恕曰程申伯今俱杖節共屯一城宜深有以禮之
沈約宋書曰衡陽王義季爲征北將軍徐州刺史
鎮東將軍
魏志曰臧霸字宣高太山華隂人也亡命東海以壯勇聞
太祖募索得霸見而悅之以爲琅瑘相文帝即位遷鎮東
將軍
鎮西將軍
魏志曰曹眞字子丹文帝即位以眞爲鎮西將軍
蜀志曰馬超父騰靈帝末與邊章韓遂等俱起居事於西
州初平三年遂騰率衆詣長安漢朝以遂爲鎮西將軍遣
還金城騰爲征西將軍屯郿鄔
鎮南將軍
蜀志曰黃權字公衡伐吳敗於白帝旣附魏文帝曰君捨
逆順欲追蹤陳韓耶權曰臣降吳不可歸蜀無路是以歸
命敗軍之將免死焉幸何古人之可纂帝善之拜鎮南將
軍
吳志曰吕岱旣定交州進討九眞斬獲萬數又遣從事南
宣國化及徼外扶南林邑堂明諸王各遣使奉貢權嘉其
功進拜鎮南將軍
晉書曰杜預爲鎮南將軍繕兵甲曜威武乃簡精銳襲吳
西陵督張政大破之以功增封三百六十五戶政吳之名
將也據要害之地耻以無備取敗不以所喪之實告于孫
皓預欲間吳邊將乃表還所獲之衆於皓皓果召政遣武
昌監劉憲代之故大軍臨至使其將帥移易以成傾蕩之
勢預處分旣定乃啓請伐吳之期
後魏書曰唐和詣闕世祖優之待以上客高宗以和歸誠
先朝拜鎮南將軍
鎮北將軍
魏氏春秋曰許元字士宗爲鎮北將軍都督河北諸軍事
蜀志魏延字文長先主大會群臣問延曰今委卿以重任
卿居之欲云何延對曰若曹操舉天下而來請爲大王距
之偏將十萬之衆至請爲大王呑之先主稱善衆咸壯其
言先主踐尊號進拜鎮北將軍
晉書曰何曾爲鎮北將軍文帝使武帝齊王攸送之帝又
過其子曾先勑劭曰客必過汝汝當預嚴劭不冠帶停帝
良久曾深以爲譴劭曾見崇重如此
安東將軍
王隱晉書曰武帝伐吳以王渾爲安東將軍
晉公卿禮秩曰世祖以扶風王駿爲安東大將軍
安西將軍
魏志曰曹仁字子孝太祖從弟也少好弓馬弋獵俊豪並
起仁亦隂結少年周遊淮泗之間遂從太祖爲别部司馬
太祖討馬超以仁行安西將軍
安南將軍
謝承後漢書曰光武以岑彭爲安南將軍
安北將軍
沈約宋書曰劉秀之東莞莒人少孤貧有志操爲安北將
軍雍州刺史上車馬幸新亭視秀之發引
平東將軍
王隱晉書曰武帝伐吳以王濬爲平東將軍
平西將軍
蜀志曰馬超聞先主圍劉璋於成都密書請降先主遣人
迎超超將兵徑到城下城中震怖璋即稽首以超爲平西
將軍
沈約宋書曰臨川王義慶爲平西將軍
平南將軍
王隱晉書曰武帝伐吳以胡奮爲平南將軍
平北將軍
魏志曰太祖征冀州張燕求佐軍拜平北將軍
雜號將軍上
鎮軍將軍
魏志曰黃初七年魏文以陳群爲鎮軍大將軍錄尚書事
受顧命
又曰甘露元年以石苞爲鎮軍將軍
沈約宋書曰齊王攸爲鎮軍驃騎上後復舊
撫軍將軍
魏志曰黃初四年以司馬宣王爲撫軍大將軍輔政
又曰齊王嘉平三年以司馬景王爲撫軍大將軍輔政
語林曰簡文爲撫軍時坐牀上生塵不聽左右拂去見鼠
行跡視以爲嘉有參軍見鼠以手板格煞之撫軍謂曰無
乃不可乎
征虜將軍
東觀漢記曰祭遵爲征虜將軍廉㓗奉公光武歎曰安得
憂國奉公如祭征虜者乎
魏志曰太祖以臨淄侯植爲征虜將軍遣救曹仁呼有所
勑而植醉於是罷之
又曰南陽周太好立功善用兵以爲征虜將軍
沈約宋書曰征虜將軍世號金紫將軍
冠軍將軍
史記曰楚義帝以宋義卿子冠軍
漢書曰武帝以霍去病征匈奴功冠三軍封冠軍侯
魏志曰正始中以文欽爲冠軍將軍楊州刺史
晉起居注曰武帝泰始七年詔曰議郎胡奮開爽忠亮有
文武才幹歴位外内涉練戎事威略之聲著于方外其以
奮爲冠軍將軍
齊書曰劉悛嘗從駕登蔣山上數歎曰貧賤之交不可忘
糟糠之妻不下堂顧謂悛曰此况卿也世言冨貴好改其
素情吾雖有四海今日與卿盡布衣之適悛起拜謝遷冠
軍將軍
晉書載記曰符堅寇晉以姚萇爲龍驤將軍督益梁州諸
軍事謂萇曰朕夲以龍驤建業龍驤之號未曾假人今特
以相授山南之事一以委卿堅左將竇衝進曰王者無戲
言此將不祥之徵也惟陛下察之堅默然〇車頻秦書曰
符堅與符徤西入關堅時年十二未有軍號徤夢有天神
遣使者朱衣武冠拜堅爲龍驤將軍後加此官以應神夢
羊祐別傳曰先時吳童謠云阿童復阿童銜刀浮渡江不
畏岸上虎但畏水中龍祜聞之曰此必水軍有功即表王
濬爲龍驤將軍謀伐吳
輔國將軍
晉書王導爲輔國將軍導上牋曰昔魏武逹政之主也荀
文若功臣之最也封不過亭侯倉舒愛子之寵贈不過别
部司馬以此格萬物得不局跡乎今者臨郡不問賢愚豪
賤皆加重號輙有鼔盖時有不得者或爲恥辱天官混雜
朝望頽毀導忝荷重任不能崇浚山海而開創亂源饕竊
名位取紊彛典謹送鼔盖加崇之物請從導始庶令雅俗
區别群望無惑
王隱晉書曰王濬爲輔國將軍
又曰羊琇以輔國將軍開府儀同
領軍將軍
魏志曰文帝即位拜曹休爲領軍將軍
晉書曰紀瞻轉領軍將軍當時服其嚴毅雖恒疾病六軍
敬憚之瞻以久病請去官不聽復加散騎常侍及王敦之
逆帝使謂瞻曰卿雖病但爲朕卧護六軍所益多矣
晉陽秋曰韓康伯年四十九拜領軍疾病占候者云不宜
此官固請徙之
何法盛晉中興書曰陶回拜領軍將軍加散騎常侍性方
範不畏強禦丹陽尹桓景頗以佞事司徒王導導甚眤之
回常慷慨謂景非正人不宜親狎會熒惑守南斗經旬王
公語回曰南斗楊州分而熒惑守之吾當遜位以厭此讁
回荅曰公以明德作鎮輔弼聖主當親忠貞遠邪佞與桓
景造膝熒惑何由退舍導深愧之
梁書曰胡曾祐拜領軍將軍厚自封植以所加鼔吹恒置
齋中對之自娛人曰此是羽儀公名望隆重不宜若此荅
曰我性愛之恒湏見耳或出遊亦以自隨人士笑之
唐書曰貞元十一年以前太子賓客李愿爲左領軍大將
軍李憑爲右威衛大將軍依前兼中丞皆太尉晟之子以
免喪故晟諸子同日授官者凢九人
護軍將軍
王隱晉書曰王敦將復作逆明帝問曰何如應詹厲然慷
慨荅詔曰陛下宜奮赫斯之威臣等當負戈從戎以順討
逆誠社稷之計也即以詹爲護軍將軍同心滅敦
中軍將軍
漢書曰馮奉世字子明元帝以爲中軍屯首陽
魏志曰曹真持節都督中外諸軍事中軍將軍受顧命
王隱晉書曰太始元年以羊祐爲中軍將軍惣宿衛
游擊將軍
史記曰漢高祖以陳狶爲游擊將軍
漢書曰太祖太初元年以蘇建韓說爲游擊將軍
袁宏漢紀曰建武二年以鄧隆爲游擊將軍助朱浮攻彭寵
魏志曰卞闌少有才學爲游擊將軍加散騎常侍
山濤啓事曰游擊將軍諸葛冲精果有文武擬𥙷兖州詔
荅曰冲領兵未欲出之
積射將軍
後周書曰于謹除積射將軍又隨廣陽王元深征鮮于脩
禮停軍中山侍中元晏言於靈太后曰廣陽王以宗室之
重受律專征今乃盤桓不進坐圖非望又有于謹者智略
過人爲其謀主風塵之隟恐非陛下純臣矣靈太后詔於
尚書省門外立牓募能獲謹者許重賞謹聞之乃謂廣陽
王曰今女主臨朝取信讒佞脫不明白殿下素心便恐禍
至謹請束身詣闕歸罪有司披露心腹深遂許之謹遂到
牓下曰吾知此人衆共詰之謹曰我即是也有司以聞靈
后引見之大怒謹備述廣陽忠欵兼陳停軍之狀靈后意
解捨之〇世語曰積射將軍樊震對武帝稱鄧艾之忠
積弩將軍
沈約宋書曰積弩將軍晉官也
齊職儀曰積弩將軍品第四銀章青綬武冠絳朝服佩水
蒼玉
晉太康十年立積弩積射營各二千五百人並以將軍領
之
強弩將軍
漢書曰元狩元年以李沮爲強弩將軍伐匈奴
又曰太初二年以路博德爲強弩將軍
又曰神雀二年以許延夀爲強弩將軍遷大司馬
傳暢晉讃曰晉文王晉臺置強弩將軍掌宿衛
殿中將軍
玄中記曰漢桓帝時出遊河上忽有一青牛從河中出直
走盪桓帝邊人皆走太尉何公爲殿中將軍有勇力輙走
逆之牛見公往乃反走還河未至河公及牛乃以手拔牛
左足脫以右手持斧斫牛頭殺之此青牛者是萬年木精
也
語林曰庾公欲伐王公先書與郄公曰老賤賊轉欲輈張
殿中將軍舊用才學士以廣視聽而頃悉内面牆人是欲
蔽主之明便欲勒數州之衆以除君側之惡今年之舉篾
不濟矣
員外將軍
後魏官氏志曰員外將軍從第八品
直閣將軍
後魏書曰楊曄字延季弘農華隂人也性雅厚頗有文學
起家奉朝請稍遷直閣將軍
蕭子顯齊書曰王敬則晉陵南沙人也生而紫胞年長而
腋下生乳各長數寸夢騎五色師子明帝即位爲直閤將
軍
齊書曰劉善明爲直閣將軍五年青州没虜善明母䧟北
虜移置桑乾善明布衣𬞞食哀慼如持喪明帝每見爲之
歎息時人稱之
太平御覽卷第二百三十九
