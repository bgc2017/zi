太平御覽卷第七百一十三
服用部十五
匣匱厨
匣
說文曰匣匱也
論語季氏曰孔子謂冉求曰虎兕出於匣
拾遺錄曰含塗國人善服鳥獸雞犬皆使之能言雞犬牛
豕死者以玉爲匣埋海上其主遊戲海上於地中聞犬豕
雞之聲主者猶識掘而取之還養如昔焉唯毛羽秃落久
更悅弈
魏武帝上雜物䟽曰銀鏤&KR0238;匣四枚
古歌曰流塵生玉匣
匱
說文曰匱櫝也匣也
論語子罕云韞櫝而藏諸求善價而沽諸(櫝匱也)
論語季氏曰龜玉毀於櫝中
左傳曰昭七年傳曰燕人歸燕姬以瑶甕玉櫝
國語曰夏之衰也褒人之神化爲二龍而言曰余褒之二
君也夏后布幣而策告之龍亡而漦在櫝而藏之(漦俟淄切龍涎也)
王隱晉書曰甘卓家金匱鳴聲似槌鏡清而悲師言金匱
將離是以悲鳴尋而卓下將軍周慮等承望敦意害卓
唐書曰王伾下劣闒茸不能如叔父有大志唯務金帛寳
玩爲無門大櫃上開一孔使足以受物夫妻寢止其上
韓子曰楚人賣其珠於鄭者爲木蘭之櫝薰以桂椒綴以
珠玉飾以玫瑰緝以翡翠鄭人買櫝而還珠未可謂善鬻
珠也
李尤匱匣銘曰國有都邑家有匣匱貨賄之用我之利器
厨
魏略曰扈累字伯重京兆人常隨青牛先生先生字方正
曉知星曆風角鳥情累得其術有婦無子後亦喪婦獨居
道側以塼爲障施一厨牀食宿其中
晉陽秋曰顧愷之尤好丹青嘗以一厨畫寄桓玄悉糊題
其前玄乃發厨後而取之封題如舊以還之愷之見封題
如初但失其畫直云妙畫通靈變化而去猶人登仙也
沈約宋書曰收范曄家樂器服玩並皆珍麗妓妾亦盛飾
母住止單陋唯有一厨盛撨薪
齊書曰衡陽王鈞母區貴人卒鈞哀毀甚先是貴人花釵
厨子賜鈞以爲玩弄貴人亡後每歲時及朔望輒開禮再
拜鯁咽見者皆爲之悲
又曰陸澄當世稱爲碩學讀易三年不解文義欲撰宋書
竟不成王儉戲之曰陸公書厨也
南史記謝弘微臨終語左右曰有二厨書湏劉領軍至可
於前燒之愼勿開也
拾遺錄曰郭况家冨以玉器盛食故東京謂郭家爲瓊厨
金屈
東宫舊事曰皇太子拜有栢書厨一梓書厨一
范寗教曰籍官之大信而比散在衆曹此不可也可令作
十五籍厨一縣一厨
太平御覽卷第七百一十三
