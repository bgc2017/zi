太平御覽卷第一百四十二
皇親部八
蜀
劉備甘后穆后
劉禪張后小張后
吳孫堅吳后孫權步后
二王后潘后
謝妃徐妃
孫亮全后孫休朱后
孫皓母何太后孫皓滕后
前趙劉淵母呼延妃
劉淵張后劉聦呼延后
二劉后劉曜劉后
後趙石勒劉后
後燕慕容垂叚后
宋劉𥙿臧后胡婕妤
劉義隆袁后劉駿母路后
劉駿王后劉彧母沈婕妤
劉彧王后陳妃
劉昱江后劉准母陳昭華
劉准謝后
蜀劉備甘后
蜀志曰先主甘皇后沛人産後主值曹公軍至追先主於
當陽長坂于時困逼弃后及後主頼趙雲保護得免於難
后卒追謚皇思夫人遷葬於蜀未至而先主殂殞丞相亮
上言皇思夫人宜號昭烈皇后與大行皇帝合葬制曰可
穆后
蜀志曰先主穆皇后陳留人也兄吳壹素與劉焉有舊是
以舉家隨焉入蜀焉有異志而聞善相者使相后云當大
貴焉時將子瑁自隨遂爲瑁納后瑁死寡居先主旣定益
州而孫夫人還吳羣下勸先主聘后先主疑於與瑁同族
法正進曰論其親疎何與晉文之於子圉乎於是納后延
熙八年薨合葬惠陵
劉禪張后
蜀志曰後主敬哀皇后車騎將軍張飛長女章武元年納
爲太子妃建興元年立爲皇后
小張后
蜀志曰後主小張皇后飛小女隨後主遷于洛陽
吳孫堅吳后
吳志曰孫堅吳夫人權之母也夲吳人徙錢塘早失父母
與弟居孫堅聞其才貌欲娶之吳氏親戚嫌堅輕狡將距
焉堅甚慙恨夫人謂親戚曰何愛一女以取禍乎如有不遇
命也於是遂許爲婚生四男一女及權少年統業夫人助
理國政甚有𥙷益建安七年臨薨引見張昭等囑以後事
孫權步后
吳志曰吳主權步夫人臨淮淮隂人也以美麗得幸於權
寵冠後宫夫人性不嫉妬多所推進故久見愛權爲王及
帝意欲以爲后羣臣議在徐氏權依違者十餘年然宫內
皆稱皇后親戚上䟽稱中宫及薨臣下緣權旨請追正名
號乃贈皇后印綬
二王后
吳志曰吳主權王夫人琅瑘人也夫人以選入宫得幸生
孫和權將立爲后而全公主素憎夫人數加譖毀及權寢
疾言有喜色由是權深責怒以憂死
吳志曰吳主權王夫人南陽人也生孫休及和爲太子和
母貴諸姬有寵者皆出居外夫人出在公安卒因葬焉休
即位遣使追尊曰敬懷皇后改葬敬陵
潘后
吳志曰吳主權潘夫人會稽句章人父爲吏坐死夫人與
姊俱輸織室權見而異之召充後宫得幸有身夢有以龍
頭授巳者巳以蔽膝受之遂生孫亮夫人爲皇后性妬媚
容自始至卒譖害甚衆權不豫夫人使問中書令張昭吕
后專制故事侍疾疲勞因以羸病諸人伺其昏卧共縊殺
之託言中惡後事泄坐死者六七十人權尋薨合葬蔣陵
謝妃
吳志曰吳主權謝夫人會稽山隂人也權聘以爲妃愛幸
有寵後權納姑孫徐氏欲令謝下之謝不肯由是失寵早
卒
徐妃
吳志曰吳主權徐夫人吳郡富春人也初適同郡陸尚尚
卒權娉以爲妃使母養子登後權以夫人妬忌廢之以疾
卒
孫亮全后
吳志曰孫亮全夫人全尚女也立爲皇后孫綝廢亮爲會
稽王隨亮之國
吳錄曰亮妻惠解有容色吳平乃歸永寧中卒
孫休朱后
吳志曰孫休朱夫人朱據女孫綝廢亮休立夫人爲皇后
休卒羣臣尊夫人爲皇太后孫皓即位月餘貶爲景皇后
稱安定宫
孫皓母何太后
吳志曰孫和何姬丹陽句容人也父遂夲騎士孫權嘗遊
幸諸營而何姬觀於道中權望見異之命宦者召入以賜
子和生男權喜名之曰彭祖彭祖即皓也後徙和居新都
遣使賜嫡妃張氏自殺何姬曰若皆從死誰當養孤遂撫
育皓及其王弟皓即位尊和爲昭獻皇帝何姬爲昭獻皇
后月餘進爲皇太后焉
孫皓滕后
吳志曰孫皓滕夫人故太常胤之族女也胤夷滅夫人父
牧以疎遠徙邊郡孫休即位大赦得還以牧爲五官中郎
皓旣封烏程侯娉牧女爲妃皓即位爲皇后封牧高密侯
拜衛將軍錄尚書事時人以牧尊戚頗推令諫爭而夫人
寵漸衰皓滋不悅皓母何恒左右之又太史言於運歷中
后不可易皓信巫覡故得不廢常供養昇平宫長秋官僚
備員而巳受朝賀表䟽如故皓内諸寵姬佩皇后璽者
多矣天紀四年隨皓遷于洛陽
前趙劉淵母呼延妃
崔鴻三十國春秋前趙錄曰左賢王妃呼延氏魏嘉平中
祈子於龍門俄而一大白魚頭有二角軒髯躍鱗於龍門
而至於祭所久之乃去巫覡皆異之曰此嘉祥也其夜夢
旦所見魚變爲人左手把一物大如半雞子光影非常授
延氏曰此是日精服之生貴子自是十三月而生淵
劉淵張后
崔鴻三十國春秋前趙錄曰劉淵皇后張氏夢日入懷寤
而告淵淵曰吉徵也愼勿言之自是十五月生聦
劉聦呼延后
崔鴻三十國春秋前趙錄曰劉聦皇后呼延氏淵后之從
父妹有美色恭孝稱於宗族淵后愛聦姿貌故以配焉每
謂聦曰父終子紹古今之大典陛下自承高祖之嗣太弟
何爲者哉陛下百年後粲兄弟必無種也願陛下深思之
聦亦信之曰然吾當爲計后曰事留變生太弟見粲兄弟並
大必有不安之志矣或有小人構間其中未必不禍發于
今日妾常聞陛下說魯隱公事一何相似竊爲陛下寒心
聦深然其言於是相圖之計起矣
大劉后
崔鴻三十國春秋前趙錄曰劉聦皇后劉氏殷長女也字
麗芳以左貴嬪立爲皇后聦將起䳨儀殿廷尉陳元逹諫
聦大怒將斬之后時在後堂聞而密遣中常侍勑左右停
刑於是手䟽啓曰伏聞勑旨將爲妾營殿今四海未一禍
難猶繁廷尉之言社稷之計當賞以美爵而反欲誅之陛
下此怒由妾而起廷尉之禍由妾而招自古國敗家喪未
始不由婦人妾每覽古事忿之不忘何意今日妾自爲之
後人觀妾猶妾之視前人復何面目仰侍巾櫛請歸死此
堂以塞陛下誤惑之過聦覽之色變曰朕此來得微風之
患意怒不自由元逹忠臣命其冠履就坐引元逹以劉后
表示曰外輔如公等内輔如此后朕亦何憂矣
小劉后
崔鴻三十國春秋前趙錄曰聦后劉氏殷小女字麗華童
齒聦惠膚髮異常晝營女工夜誦書傳母每止之敦翫
彌甚與諸兄爭論經義理旨超然諸兄常深歎謝性孝友善
風儀進止如珪璋焉以貴嬪立爲皇后殷二女四孫皆姿
色超世女德冠時聦並納之自是六劉之寵傾於後宫建
元中流星起於牽牛入紫微龍形委蛇其光照地落平陽
北十里視之則肉臰聞于平陽肉傍常有哭聲晝夜不止
聦甚惡之劉后産一蛇一虎各害人而走尋之不得頃見
隕肉之傍劉氏卒僞謚武宣皇后乃失此肉哭聲亦止
劉曜劉后
崔鴻三十國春秋前趙錄曰劉皇后侍中暟女年十三長
七尺八寸手垂過膝髮與身齊姿色才德邁於列后
後趙石勒劉后
崔鴻三十國春秋後趙錄曰石勒劉皇后侍中閏之妹後
部胡人也勒納之於胡關美色有特寵張枰反於襄城后
抽劒斬之勒頼后而濟后性惠有幹助理軍國之務有吕
氏輔漢之風然嚴整貞婉容𥙿不妬忌過之也石弘即位
尊爲皇太后與彭城王堪謀殺石虎謀泄虎殺之
後燕慕容垂叚后
崔鴻三十國春秋後燕錄曰垂皇后叚氏字元妃光禄大
夫儀之女后少而婉惠有節操嘗謂妹季妃曰我終不能爲
庸人之妻季妃曰妹亦不爲庸夫之婦鄰人聞而笑之內
黃人張定善相見儀二女大驚曰君家大興當由二女儀
深異之至年二十餘而不嫁儀子麟謂儀曰張定何知而
拒求者儀曰吾女軰志行不凡故且踟蹰以擇良配垂稱
燕王垂納元妃爲繼室遂有殊寵范陽王德亦娉季妃焉姊
妹俱爲垂德皇后卒如其志
宋劉𥙿臧后
沈約宋書武敬臧皇后諱愛親東莞人也后適高祖生會
稽宣長公主高祖以儉正率下后恭謹不違及高祖興復
晉室居上相之重而后噐服麤素不爲親屬請謁晉義熙
四年正月甲午卒於東城時年四十八追贈豫章公夫人
還葬丹徒
胡婕妤
宋書武帝胡婕妤諱道安淮南人義熙初爲高祖所納生
文帝五年被譴賜死時年四十二高祖踐祚追贈婕妤大
祖即位上尊號曰章皇太后
劉義隆袁后
沈約宋書曰文帝袁皇后諱齊嬀陳郡陽夏人左光禄大
夫湛之庶女也太祖初拜宜都王妃生太子劭及東陽獻
公主英娥上待后恩禮甚篤袁氏貧薄后每就上求錢帛
以贍與之上性節儉所得不過三五十疋因此恚恨甚深
稱疾不復見上上每入必他處廻避上數掩伺之不能得
疾篤上執手流涕問所欲言后視上良久乃引被覆面崩
于顯陽殿時年四十六上甚悼痛之詔永壽太守顔延之
爲哀策文其文甚麗也
劉駿母路后
沈約宋書曰文帝路淑媛諱惠男丹陽建康人也以色貌
選入後宫生孝武拜爲淑媛年旣長無寵常隨世祖出藩
世祖入討元兇淑媛留守尋陽上即位有司奉尊號曰皇
太后第休之並超顯職太后頗豫政事賜與休之等財物
家累千金居處器服與帝子相侔尋崩時年五十五遷殯
東宫改東宫門題曰崇憲宫
劉駿王后
沈約宋書曰孝武文穆王皇后諱憲嫄琅邪臨沂人元
嘉二十年拜武陵王妃生廢帝山隂公主世祖在藩后甚
有寵上伐凶逆與太后同還京都立爲皇后大明四年率
六宫躬桑于西郊廢帝即位尊曰皇太后宫曰永訓其年
崩于含章殿時年三十八祔葬景寧陵
劉彧母沈婕妤
沈約宋書文帝沈婕妤諱容姬納後宫爲美人生明帝拜
爲婕妤元嘉三十年卒時年四十世祖即位追贈湘東國
太妃太宗即位上尊號爲皇太后
劉彧王后
沈約宋書曰明恭王皇后諱貞風瑯瑘臨沂人也上嘗宫
內大集而祼婦人觀之以爲懽笑后以扇鄣面獨無所言
帝怒曰外舍家寒乞今共爲笑樂何獨不視后曰爲樂之
事其方自多豈有姑姊妺集聚而祼婦人形體以爲樂外
舍之爲懽適實與此不同帝大怒遣后令起廢帝即位尊
爲皇太后元徽五年五月五日太后賜帝玉柄毛扇帝嫌
其毛柄不華因此欲加酖害巳令太醫煑藥左右止之曰
若行此事官家便應作孝子豈復得出入交會帝曰汝語
有大理乃止孝建元年薨于第時年四十四
陳妃
沈約宋書曰明帝陳貴妃諱妙登丹陽屠家女也太妃家
在建康縣東家貧有草屋兩三間上出行見之賜錢三萬
令起瓦屋尉自送錢與之家人並不在唯太妃在家時年
十二三尉見其容質甚美即以白世祖於是迎入宫賜太
宗始有寵一年許衰歇(以乞將軍)李道兒尋又還生廢帝故民
中皆呼廢帝爲李氏子廢帝踐祚號曰皇太妃輿服一如
晉孝武太妃故事置家令一人改諸國太妃曰大姬
劉昱江后
沈約宋書曰後廢帝江皇后諱簡珪濟陽考城人太始五
年太宗求太子妃而雅信小數名家女多不合后弱小門
無強廕卜筮最吉爲太子納焉太子即位爲后帝旣廢降
爲蒼梧王妃
劉准母陳昭華
沈約宋書曰明帝陳昭華諱法容丹陽人也太宗晚年諸
弟姬人有懷孕者輙取入宫及生男殺其母而與六宫所
愛者養之順帝桂陽王休範子也以昭華爲母焉順帝即
位進爲皇太妃
劉准謝后
沈約宋書曰順帝謝后諱𣑽境光禄大夫莊孫女也昇明
二年立爲皇后順帝禪位降爲汝隂王妃
太平御覽卷第一百四十二
