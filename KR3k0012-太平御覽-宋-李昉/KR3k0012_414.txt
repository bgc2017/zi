太平御覧卷第四百一十四
人事部五十五
孝下禄養
孝下
汝南先賢傳曰薛苞字孟嘗西平人好學篤行喪母以至
孝聞父娶後妻而憎苞分之出宅苞日夜泣不能去被歐
杖不得已廬於外旦入洒掃父怒又逐之乃廬於里門晨
昏不廢積歲餘父母慙而還之後行六年喪喪過于哀旣
而弟子求分異居苞不能止乃中分其財奴婢引其老者曰
與我共事久居不能使也田廬取其荒者曰吾少時所治
意所戀也器物取杇敗者曰我素所服食身口所安弟子
數破其産續復賑給
又曰李篤字君淵汝南上蔡人家貧夜賃寫書爲母買肉
一斤梁米一升妻子茹菜有室無蕃
又曰周盤字堅伯安成人江夏都尉遺腹子也居貧約而
養母儉薄誦詩至汝墳末章慨然而歎
又曰李鴻字太孫上蔡人閨門孝友弟仲爲從父非報讎
繫獄鴻便割髮詣縣通記乞代弟即自殺仲得减死子先
亦以孝稱父喪嘗於牀間得父亂髮投而狂走號叫躃踴
先後坐事當刑詔以鴻先義孝一切减死
又曰殷燀(音闡)字子徵上蔡人生而有謹愿之性其有襁負
母育之不勞少歲出得瓜果可食之物輙進與其母未嘗
先食
郭林宗別傳曰茅容字季偉陳留人年四十餘耕於野時
與等輩避雨樹下衆皆夷倨容獨危坐惟林宗見而竒異與
共言因請寓宿旦日容煞雞爲饌林宗爲已誤旣而以供
其母自以菜𬞞與容同飯林宗起拜之曰卿賢乎哉因勸
令學卒以成德
師覺授李子傳曰趙狗幼有孝性年五六歲時得甘美之
物未常敢獨食必先以哺父出輙待還而後食過時不還則
倚門啼以候父至數年父没狗思慕羸悴不冀成人哭泣
哀號居於塚側鄕族嗟稱名聞流著漢安帝時官至侍中
周斐汝南先賢傳曰蔡順字君仲有至孝之心少喪父奉
養母甘口之物不敢先嘗母至婚家因飲酒變吐順恐中
毒乃嘗其吐母生瘡出膿以口嗽之
海内先賢傳曰陳寔之子故大鴻臚紀字元方紀至德絶
俗才逹過人烝烝色養不離左右豫州刺史嘉其至行表
上尚書畫像百城以厲風俗焉
孫盛逸人傳曰丁蘭者河内人也少喪考妣不及供養乃
刻木爲人髣髴親形事之若生朝夕定省後鄰人張叔妻
從蘭妻借看蘭妻跪投木人木人不悅不以借之叔醉疾來
酣罵木人杖敲其頭蘭還見木人色不懌乃問其妻具以
告之即奮劒殺張叔吏捕蘭蘭辝木人去木人見蘭爲之
垂淚郡縣嘉其至孝通於神明圖其形像於雲臺也
孝子傳曰蔡邕性純孝母常帶病三年邕自非寒暑變節
未嘗解襟帶不寢寐者七旬
又曰鮑得小子曰昴至孝過人初得疾經涉數年常俯伏
左右衣不解帶
又蕭廣濟孝子傳曰施延字君子少盡色養之道赤眉之
際將母到吴郡海塩賃爲半路亭每取卒月直以供養督
郵馮敷知其賢與飲食論道餉錢並不受
王烈之安成記曰縣有孝子符表以孝聞天下年十六其
母姜氏有疾侍省晝夜數十日母一食表亦一食母不食
表亦不食見母將絶至性感咽而至於殯俄頃母父亦沒
一日二喪在殯葬於四望岡太守王府君樹雙土闕以表
其墓
唐新語曰劉審禮儀鳳中爲工部尚書時吐蕃入宼命審
禮率兵十八萬與吐蕃將論欽陵戰于青海王師敗績審
禮沒焉諸子詣闕自拘請入蕃以贖其父詔許之次子歧
州司兵易從往蕃中省侍比至而審禮巳卒易從晝夜泣
血吐蕃哀其志性還其父屍易從跣足萬里護櫬歸葬於
彭城故塋朝廷嘉之贈兵部尚書謚曰僖審禮刑部尚書
德威之子也少喪母爲祖母所養祖母元氏有疾審禮親
嘗藥膳及事繼母亦以孝聞與再從兄弟同居家無異㸑
闔門二百餘口人無間言易從後爲彭州長史爲周興所
䧟將刑百姓荷其仁恩&KR1313;解衣投于地曰爲長史祈福有
司平準直千餘萬易從一門仁孝而撗遇冤酷海内痛之
子昇年十餘歲配流嶺表後六道使誅流人昇以言行忠
信爲首領所保持僅而獲免
又曰長孫從直趙公無忌之玄孫年二十餘父元適爲延
州膚施令從直隨之官膚施近邊多蕃部落往往劫掠城
邑前後不能制元適初至果遇蕃騎數十劫掠縣下元適所
從人吏二百人追之及於近郊賊皆歇鞍解甲元適攻之
而所將人吏無甲反爲所敗從者皆走還元適猶與戰
遂爲所執縛之於樹將加屠戮從直聞之遂跣至父所不
懼鋒刃以身蔽父群賊集矢射之身如蝟毛又中數十刃
體無完處從直死之而州兵大至父乃免國史𥙷曰杜
羔有至性其父爲河北一尉而卒母非嫡經亂不知所之
羔常抱終身之戚會兄爲澤潞判官常鞫獄於私第有
老婦辨對見羔時出入竊謂人曰此少年狀類吾夫語問
之乃羔母也自此迎侍而歸又往求先人之墓邑中故
老已盡不知所詢館於佛寺日夜悲泣忽視屋柱煙煤之
下見字數行拂而視之乃其父遺迹言我子孫若求吾墓
當於某村某家問之羔號泣而往果有老父八十餘指其
丘壠因得歸葬羔官至工部尚書致仕朝野僉載曰蘇頲
爲中書舍人父右僕射瓌卒頲哀毀過禮有敕起復頲表
固辭不起上使黃門侍郎李日知就宅喻旨終坐無言乃
奏曰臣見瘠病嬴瘦殆不勝哀臣不忍言恐其殞絶上惻
然不之逼也故時人語曰蘇瓌有子李嶠無兒
語錄曰韋温文宗朝欲以爲翰林學士韋以先父遺命懇
辭上後謂次對官日韋温朕每欲用之皆辭訴又安用
韋温聲色俱厲戶部侍郎崔蠡進曰韋温禀其父遺命耳
上曰温父不令其子在翰林是亂命也豈謂之理乎崔曰
凢人子能遵理命已是至孝况能禀亂命而不改者此則
尢可嘉之陛下不可怪也上曰然乃止
又曰路隋年在齠齓喪其父至十許歲其母問曰識爾父
否隋嗚咽無言不識也母曰只爾一面隋後殞絶以至成
人終身不攬鏡加以至行純古士大夫推之朱崖慕其德
以愛女適隋之子李太尉家有路郞隋之子也官至當州
守生資唯有琴十張
史係曰盧昭美字子明范陽人五歲念孝經論語與童輩
爲師事之禮至於父母字坐則起而言母劉因往兄之家
飲酒歸夜連吐昭美憂形于色取其吐嘗之或詰其故昭美
對曰母自外食寕不知其毒邪行超撫而歎曰盧氏之家
有曾子矣時同里大稱河東裴安特異之比昭美於蔡順
過之母卒父蚤亡家貧無以葬殯訖乃傭爲無極酒家保
得月資學女弟令備奠祭酒家怪其衣服藍縷得直不以
時價(古鬻字)責之昭美且以情對言發涕泗從撗酒嫗爲之
咄嗟輟食謂其四子曰我爲乃家婦生不貧矣又幸不以
若父鎡錤(上音兹下音其鋤也)方成衣食而日日意錢顧乃家財充
若費乎我卒若必不如此月傭摧辱爲母也四子俯伏母
盡以緣身衣被釵釧與昭美令葬其母赦其傭免之昭美
歸悉以營奉母祔焉又計其祥禫所費市之餘金復齎還
酒嫗其妻欲止之奚不留爲給家財盡復爲傭兒乎昭美
恕欲出其妻其兄深勸止之然雖同室終不面焉妻亦悔
過發憤而卒
又曰孟元方字弘規東平鉅野人八歲聦悟過人父友南
陽鄧恪來省會其父出遊鄰縣母命元方接對恪見群犬
互噪戲元方曰郞子姓孟近犬心猛爲余叱之元方曰尊客
之前不叱狗悟曰小兒解書語元方曰鄧老樹村中來真
田舍則不知書恪大慙後至父來謂之曰爲孺子所辱頼
無人見元方應曰子見父知豈無人乎年十八明經擢第
父母相次而卒元方五十日未嘗有笑容唯以讀書爲業
頌詩至&KR1419;莪篇必哀咽號咷情慕不已則必徑往冢所抱
樹而哭或日暮則止拪栢庭亦無恐懼之色會昌末有盗
發其塚而元方在河内夜夢告之往到鉅野修奉畢捕其
盗手殺以祭而鄕里以爲元方殺人鉅野令收捕之搒(音彭)
(又甫孟切)掠無一辭盗塜家愈稱冤移獄及郡將按致其罪會
賊家鬻物於市爲他塜家所識又擒其弟焉太守然後知
元方無罪赦之而責其令或問元方曰何不自明元方曰
手殺之何故自明後終于家
又曰毛摽字表玄宣城漂水人少八歲潁悟異於衆子日
誦五百言母鍾氏連年病疾摽日夜祗奉諸兄悉寢唯摽
在母床側隨呻吟之聲至于枕前衣不解帶蓬頭垢面畿
虱盈身曾不搔視親戚大嗟異迎名醫嚴顒與母侯脉才
言不濟摽號哭頓地顒佯言可救郞中善祗奉顒退而告
曰嗟乎此子孝德若是而親疾不可救天道奚處嗟歎良
久翌日母終摽伏母手號哭不食三日家人倉卒之際遺
燭致焚舉家出避火唯摽抱其柩涕泣火爲之飛去鄰舍
柩得免莫不異之將葬摽嬴瘠杖不能起扶持方行猶蹈
雪跣步四十里太守命縣宰就視致粟帛給遺及摽病革
誡其子貞曰吾以家門修飾遂及於此吾生無益於人死
固不害於人唯宜薄葬止於周身貞奉其教行之鄕里稱
焉
又曰夏侯珮字儀玉譙郡人三歲而孤養於世母崔氏九
歲孝謹過人同祖兄弟皆虧失於崔崔撫珮歎息而泣曰
若三歲喪母而我養汝若孝於我過於我生諸曹百歲後
若善爲我殯焉珮涕泣不勝方知幼失父母因日夜涕泣
問母封樹崔引至其城珮慟哭而絶崔遽救之抱而歸再
慟猶謂在塚畔年十九歲崔亡若喪其母崔氏之數子皆
不終喪制飲酒食肉而珮最孤幼群兄咸惡之或夜相聚
携持珮釂以酒㗖以肉珮入而復吐數四群兄笑以爲樂
珮涕泣不自勝皆曰僧兒強而復吐猶爲悲珮曰誠感鞠
育之恩得遂庶幾終天之報所以不覺沾襟因大哭群兄
忍人也皆爲之流涕每禘嘗之禮於世母神座别致敬焉
年二十五卒于家里人謂其封爲夏侯孝子之墓
又曰盧操字安節河東人幼勤學九歲通孝經論語隨義
解釋黌(音撗)中父老謂之聦明兒事繼母張氏以孝聞張有
三子而操同産二人張氏厚於三子命操常執勤主炊爲
三子設席操弟多以疾辭卧舍不出而操服勤不以勞倦
張誨其子讀書咸以驕志三人每出張命操隨驢以摧之
操執鞭引繩如僮僕三子復謂曰隨驢何如我讀書操曰
不讀書所以逐驢後三子嗜酒佚蕩不敢抵忤於人或至
及門詬詈詞及母氏而操爲涕泣拜而解之惡少年咸曰
不謂三賊有令弟某無故及長者門羅拜操而去繼母終
其二子已亡而操訓飬踰於未亡日哀毀過禮廬於墓側
每夕有狐狸羅列散於廬左右欲且而去者三年時人以
操在野野獸爲之衛侍非孝感通於神明其孰能逮於此服
闋明經擢第歸上塚盡以報揚名之義里巷榮之調爲臨
渙縣尉毗佐以寬仁吏民至今稱焉操以官舍都屋尊老
所處不敢寧居唯西廡而已都屋設几筵神座祀之出必
告反必面過其庭鞫躬如也入門恭謹其家居常若奉尊
者無大噱咄責之音同寮服之操每旦具冠帶搢紳讀孝經
一篇然後視事忌日則增其數讀至喪親章號咽不勝哀
追感之心如新丁故操子昭有文名於世次子雲恭謹有
父風高尚好學
又曰劉師貞字文通彭城人也蚤失其母及長不記容狀
哀慕之心不拘月制至忌辰終日涕泣未嘗寢食忽夢見
其狀謂之曰我乃母也若孝通神明故我得建乃處師貞
夢中大哭多覺哀號逾甚乃作偶人象以事之朝夕起居
反告如常每薦親新然後食時人語曰孝於何通幽明漢
有丁蘭唐有師貞父福年老患目師貞朝夕膳食非手則福
自去始飲鴆志在必死岑然覺毒㳂五内至支節其痛愈
於鑚灼摩頂旋踵不可名狀天隂則又甚焉&KR2698;其䏶及足
脛色皆如墨有傍攻出六膿液紫瘀臭敗逆搶人鼻逹數
十步外唯食啖無减始知何遜之好不誣矣自降除壽春
竟終天年七十有六
禄養
韓詩外傳曰曾子曰吾嘗仕爲吏禄不過鍾釡猶欣欣而
喜者非爲多也樂其養親也親没之後吾嘗南遊於楚得
尊官焉堂高九仞榱題三尺數轂百乘然猶北向而泣涕
者非爲賤也悲不見吾親
家語曰子路見孔子曰負重致遠不擇地而行家貧親老
不擇禄而仕
後漢書曰廬江毛義有孝行南陽張奉慕其名往候之坐
定而府撽至義捧撽而入喜動顔色奉心賤之及義母死
去官行服數徵不至奉歎曰賢者固不可測往者之喜乃
爲親屈也斯盖所謂家貧親老不擇禄而仕也
謝承後漢書曰周盤自堅伯居貧養母儉薄不充誦詩至
汝墳之卒章慨然而歎乃解韋帶就孝廉之舉〇黃恭廣記曰
南吴甫舉茂才累年不遷甫有老母年九十有餘乃上書
自乞减品爲四百石長庶得其俸以養母詔聽除𥙷南陽
新蔡長遂以甫爲准率减交趾茂才皆爲四品也
晉書羅企生字宗伯多才藝初拜左著作郎以家貧親老
𥙷臨汝令
世說曰李弘度嘗歎不被遇殷楊州知其家貧問君能屈
志爲百里不李荅曰北門之歎久巳嘗聞窮猨豈睱擇木
遂作剡縣
太平御覧卷第四百一十四
