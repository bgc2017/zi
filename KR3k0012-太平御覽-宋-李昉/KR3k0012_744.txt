太平御覽卷第七百四十四
工藝部一
叙藝射上
叙藝
書曰以旦代某之身予仁若考能多材多藝
禮曰是月也命將講武習射御角力執弓挾矢以獵
又曰德成而上藝成而下
又曰尚伎而賤車則人興藝
周禮曰保氏掌諫王惡而養國子以道(馬融曰道六藝)乃教之六
藝禮樂射御書數
論語曰太宰問於子貢曰夫子聖者歟何其多能也子貢
曰固天縱之將聖又多能也
又曰志於道據於德依於仁遊於藝
漢書曰元帝多伎藝
華嶠後漢書曰鄧禹十三男各令習一藝
梁書曰柳惲字文暢早有令名少工篇什彈琴爲士流涕
一帝謂周捨曰吾聞君子不可求俻至於柳惲可謂具美
分其才藝足了十人
又曰朱异字彦和通覽五經涉獵子史博弈書筭尤善沈
約面試皆妙乃戲之曰君何不廉天下有藝君一時持去
可謂不廉也
後漢書曰祖珽字孝徵裴譲之字士禮俱崇文學邢劭省
中爲之語曰多伎多能祖孝徵能賦能詩裴讓之皆一時
之美也
後趙錄曰張材伎烏譚部人也善棋博蹴鞠鬪雞諸伎身
長八尺飲酒石餘不亂
射上
中論藝紀曰射以平志御以和心書以綴事數以理煩
李顒遊藝箴曰邈矣姬旦惟藝之淵
易曰弦木爲弧剡木爲矢弧矢之利以威天下蓋取諸睽
(睽乖也物乖則爭興弧矢之用所以威乖爭也)
又曰公用射隼于高墉之上獲之無不利子曰隼者禽也
弓矢者器也射之者人也君子藏器於身待時而動何不
利之有動而不括是以出而有獲語成器而後動者也(括結也君)
(子待時而動則無結閔之患也)
詩曰旣張我弓又挾我矢
又曰終日射侯不出正兮
禮曰工尹商陽與陳弃疾追吴師及之陳弃疾謂工尹商
陽曰王事也子手弓子射諸射之斃一人韔弓(丑亮切韔弓衣)止其
御曰朝不坐燕不與殺三人亦足以反命矣(朝燕于寢大夫坐於上士)
(立於下然則商陽與御者皆土也)孔子曰殺人之中又有禮焉善之
又曰孔子云士使之射不能則辭以疾懸弧之義也(男子生而)
(設弧於門左示有射道而未能也)
又曰射有似乎君子失諸正鵠反求諸其身(反求於其身不以怨人也)
(盡曰正皮曰鵠也)
又曰孔子射於矍相之圃蓋觀者如堵墻(矍相地名也樹菜𬞞曰圃)射
至於司馬使子路執弓矢出延射曰賁(房吻切)軍之將亡國
之大夫與爲人後者不入其餘皆入蓋去者半入者半(先行)
(飲酒禮將射弓以司馬子路執弓矢延射則爲司射也賁讀爲僨僨猶覆則也)又使公罔之裘序
點楊觶而語曰幼壯孝悌耆耋好禮不從流俗修身以俟
死者不在此位也蓋去者半處者半序點楊觶而語曰好
學不倦好禮不變耄期(音基)稱道不亂者不在此位也蓋僅
有存焉(之發聲也射畢又使此二人舉觶者古者於旅也語語謂說美理也三十曰壯耆耋皆老也流俗失)
(俗也處猶留也不可以在此賓位序點或爲徐點壯或爲將耄期或爲旄動)
又曰射之爲言繹也或曰舍也繹者各繹己之志也故心
平體正持弓矢審固持弓矢審固則射中矣故曰爲人父
者以爲父鵠爲人子者以爲子鵠爲人君者以爲君鵠爲
人臣者以爲臣鵠故射者各射巳之鵠故天子大射謂之
射侯射侯者射爲諸侯也射中則得爲諸侯射不中不得
爲諸侯(大射將祭擇士之射也以爲某鵠者將射還視侯中之則成人不中之則不成人也得爲諸侯爲有)
(慶也不得爲諸侯謂有譲也)天子將祭必先習射於澤澤者所以擇士
也已射於澤而后射於射宫射中者得與於祭不中者不
得與於祭不得與於祭者有讓削以地得與於祭者有慶
益以地進爵絀地是也(澤宫名也士謂諸侯朝者諸臣及所貢士也皆先令習射於澤巳乃)
(射宫課中否也諸侯有慶者先進爵有讓者先削地也)故男子生桑弧蓬矢六以射
天地四方天地四方者男子之所有事也故必先有志於
其所有事然後敢用榖也
左傳曰晉楚將戰潘尫乏子黨與養由基蹲甲而射之徹
七禮焉(蹲聚)以示王曰君有二臣如此何憂於戰王怒曰大辱
國詰朝𡭗射死藝(言汝以射自多必當以藝死也)吕錡夢射日中之退入
於泥(吕錡魏錡也)占之曰姬姓日也異姓月也射而中之退入
於泥亦必死矣及戰射恭王中目王召養由基與之二矢
使射吕錡中項伏弢(他力切弓衣也)以一矢復命(言一發而中)
又曰衛獻公出奔初尹公他學射於庾公差庾公差學射
於公孫丁二子追公(二子也與差也爲孫氏逐也)公孫丁御公子魚曰
射爲背師不射爲戮射而禮乎(子魚庾公差也禮射不求中也)射兩軥而
還(軥車軛卷者今俗謂之軥心木)尹公他曰子爲師我則遠矣乃反之(他不)
(從丁學故曰遠始與公差具退悔而獨還射丁)公孫丁授公轡而射之貫臂(貫手公他)
(臂)
又曰吴子諸樊伐楚以報舟師之役門于巢(攻巢門也)巢牛臣
曰吴王勇而輕若啓之親門(啓開門也)我獲射之必殪(殪死也)是
君也死疆其少安從之吴子門焉牛臣隱於短墻以射之
卒
又曰昔賈大夫惡(貌醜也)娶妻而美三年不言御以如臯射
雉獲之其妻始笑而言
周禮曰不司樂掌成均之法(鄭司農云均調也樂師主調其音大司樂主受此成事已)
(調之樂)大射王出入令奏王夏及射令奏騶虞(騶虞樂章名在召南之卒)
(章王射以騶虞爲節也)詔諸侯以弓矢舞(舞謂執弓挾矢揖讓進退之儀)
又曰樂師掌國學之政以教國子少舞(謂以年幼少時教之舞)凡射
王以騶虞爲節諸侯以貍首爲節大夫以采蘋爲節士以
采繁爲節(騶虞采蘋采繁皆樂章名在國風召南爲貍首在樂記)
又曰王以六耦射三侯三獲三容樂以騶虞九節五正諸
侯以四耦射二侯二獲二容樂以貍首七節三正孤卿大
夫以三耦射一侯一獲一容樂以采蘋五節二正士以三
耦射犴侯一獲一容樂以采蘋五節二正(鄭司農云三侯虎熊豹也容者)
(乏也待獲者所蔽也九節析羽九重設於長杠正所射也)若王大射則以貍步張三侯
(鄭司農云貍步謂不舉足爲步於今爲半步也玄謂貍善傳者也行則止而擬度焉其發必獲是以量侯道法之也)
王射則令去侯立於後以矢行告卒令取矢(鄭司農云射人王令人去)
(侯所而立於後也以矢行告射人以矢行高下左右告於王者也)
又曰射鳥氏掌射鳥(鳥謂中膳羞者鳬鴈鳴鴞之屬也)祭祀以弓矢敺烏
鳶凡賓客會同軍旅亦如之(烏鳶善鈔盗便汗人)射則取矢矢在侯
高則以并夾取之(鄭司農云王射則射鳥氏主取其矢在侯高者矢着侯高人手不能及則以并)
(夾取之并夾鍼箭具夾讀爲習故司弓矢職曰大射燕射共弓矢并甲)
又曰庭氏掌射國中之祅鳥若不見鳥獸則以救日之弓
與救月之矢夜射之(不見鳥獸謂夜來鳴呼爲怪者獸狐狼之屬鄭司農云救日之弓救月之)
(矢謂日月食所作弓矢玄謂日月之食隂陽相勝之變也於日食則射太隂月食則射太陽)若神也則
以太隂之弓與枉矢射之(神謂非鳥獸之聲若或叫于宋大廟譆譆出出者)
又曰王大射則共虎侯熊侯豹侯設其鵠諸侯則共熊侯
豹侯卿大夫則共麋侯皆設其鵠(大射者爲祭祀射王將有郊廟之事與邦國所)
(貢之士可以與祭者射者可以觀德行其容體比於禮其節比於樂而中多者得與於祭凢大射各於其射宫侯者)
(其所射也以虎豹熊麋之皮飭其側所謂皮侯三之大射虎侯王所自射也熊侯諸侯所射豹侯卿大夫以下所射)
(諸侯之大射熊侯諸侯所自射豹侯羣臣所射卿大夫之大射麋侯君臣共射焉)
又曰保氏掌養國子以道教之五射(五射一曰白矢二曰參連三曰剡注四曰)
(襄尺五曰井儀也)
論語曰君子無所争必也射乎(言於射而後有争也)揖讓而升下而
飲(射於堂升及下皆揖讓而相飲也)其爭也君子(多筭飲少筭君子之所爭也)
又曰射不主皮(射有五善焉一曰和志體和也二曰和容有容儀三曰主皮能中質四曰和順合雅)
(頌五曰與舞同射者不但以中皮爲善亦兼取其和容也)爲力不同科古之道也(爲力力役)
(之事亦在上中下設三科焉故曰不同科也)
韓詩外傳曰楚熊渠子夜行見寢石以爲伏虎彎弓而射
之没金飲羽下視知其石也因復射之矢摧無跡也
三禮射侯圖曰天子大射之時天子虎侯九十步諸侯熊
侯七十步卿大夫豹侯五十步畿内諸侯大射君熊侯九
十步卿大夫參侯七十步士豻(五旦切)侯五十步天子卿大
夫射君臣共射一麋侯五十步諸侯卿大夫亦如之天子
及諸侯之士皆無大射參侯者以豹皮爲鵠以麋皮爲飾
參之爲言雜也豻侯者以胡大皮爲鵠亦以爲飾
又曰天子賓射亦三侯天子射五正侯諸侯射三正侯卿
大夫射二正侯諸侯賓射二侯君三正卿大夫賓射君臣
共射一侯二正士與士賓射豻侯二正士不得畫雲氣
故以豻皮飾其側也畿内諸侯與外國同其侯道亦如之
又曰天子燕射天子熊侯諸侯卿大夫士虎豹侯諸侯燕
射君亦熊侯卿大夫亦宜參侯士鹿豕卿大夫與其臣燕
射君臣共射虎豹侯士燕射亦宜豹侯畫鹿豕焉畿内諸
侯與外國用其侯道亦如賓射
戰國策曰楚有養由基者善射去楊葉百步而射之百發
百中有一大夫過之曰善射可教矣由基子試代我射之
客曰我非能教子出左屈右也夫射者百發百中而不以
善息少焉氣衰力勌弓撥矢拘一矢發而不中前功盡弃
矣
又曰更羸與魏王處廡下有鴈從東方來更羸虚發而鴈
下魏王曰射可至此乎更羸曰其飛徐其鳴悲飛徐者故
瘡痛也鳴悲者失群也故痛未息驚心末去故聞弦音而
下
史記曰漢有善騎射者樓煩楚挑戰三合樓煩輙射殺之
又曰李廣爲右北平太守出獵見草中石以爲虎射之中
石没鏃視之石也因復更射之終不復入廣所居郡聞有
虎常自射之及居右北平射虎虎騰傷廣廣亦竟射之廣
爲人猨臂其善射亦天性也雖其子孫他人學者莫能及廣
擊匈奴中貴人從匈奴三人射之中貴人殺其騎且盡中
貴人走廣廣曰是必射鵰者(鵰鳥善射者射之也)逐之果然廣爲將
其射見敵非十步之内度不中不發發即應弦而倒用此
爲將兵數困辱
漢書曰匈奴畏郅都之威刻木像都之狀交弓射之莫能
一中
又曰堂邑父胡人也善射與張騫俱使西域每處困之時
射鳥獸供食
後漢書曰王寵善射十發十中皆同處焉
又曰董卓膂力過人雙帶兩鞬左右馳射爲羌胡所畏
魏志曰挹婁國古肅愼氏之國也善射入人目
又曰文帝共上常獵爲虎所逐顧射應聲而倒太祖壯其
摯勇使將武騎
魏略曰成公英從太祖出獵有三鹿走過太祖命英射之
三發三鹿皆應弦而倒
吴志曰太史慈字子義初北海相孔融以黃巾寇暴出屯
都昌爲賊管亥所圍慈乃帶䭈攝弓上馬將兩騎自隨各
作一的持之開門直出外軍圍下左右人並驚駭兵馬牙
出慈引馬至城下塹内植所持的各一出射之射畢徑入
門晨復如此圍下人或起或卧故慈復植的射之畢復入
門明晨復出如此無復起者於是鞭馬直突圍中馳去此
賊覺知慈行巳過又射數人皆應弦而倒故無敢追者慈
猿臂善射弦不虚發嘗從孫策討麻保賊賊於屯裏緣樓
上行罵以手持樓棼慈引弓射之矢貫手着棼圍外萬餘
人莫不稱善其妙如此
晉書曰劉曜字永明身長九尺六寸垂手過膝雄武有膂
力射鐡入一寸焉時號神射也
又曰庾翼時有衆萬詔加都督征討諸軍事師次襄陽大
會僚佐陳旌甲親授弧矢曰我之行也善此射矣遂三起
三疊徒衆屬目其氣十倍
又曰庾翼鎮武昌謝尚數詣翼諮謀軍事嘗與翼共射翼
曰卿若破的當以鼓吹相賞尚應聲中之翼即以其副鼓
吹給之
又曰楊濟遷太子太傳濟有才藝常從帝校獵北邙山下
與侍中王濟俱着布袴褶騎馬執角弓在輦前猛獸突出
帝令濟射之應弦而倒須臾復一出濟受詔又射殺之六
軍大呌稱快
又曰魏舒累遷後將軍鍾毓長史每與參佐射舒常爲畫籌
而巳後遇朋人不足以舒滿數毓初不知其善射舒容貌
閑雅發無不中舉坐愕然莫有敵者毓歎而謝曰吾之不
足以盡卿才有如此射矣一
又曰江州刺史庾悅隆安中爲司徒長史曾至京口劉毅
時甚窶先就府借東堂與親故出射而悅與僚佐徑來詣
毅告之曰毅軰迍否之人合一射甚難君於諸堂並可望
以今日見讓悅不許射者皆散唯毅留射如故
又曰王愷以帝舅奢豪有牛名八百里駮常瑩其蹄角王
濟請以錢千萬與牛對射而賭之愷亦自恃其能令濟先
射一發破的因據胡牀叱左右速探牛心來湏臾而至一
割便巳
齊春秋曰宜都王鑑字宣徹太祖第十六子善射常取甘
蔗插地百步射之十發十中古之楊葉殆不能加
陳書曰禇玠剛毅有膽决長騎射常從司空侯安都於徐
州出獵遇猛獸玠射之再發中口入腹俄而獸斃
燕書曰賈堅字世固彎弓三石餘烈祖以堅善射故親試
之乃取一牛置百步上召堅使射曰能中之乎堅曰少壯
之時能令不中今巳年老正可中之恪大笑射發一矢拂
脊再一矢磨腹皆附膚落毛上下如一恪曰復能中乎堅
曰所貴者以不中爲竒中之何難一發中之堅時年六十
餘觀者咸服其妙
又曰慕容根善射嘗從行獵有一野羊立於懸崖太祖命
左右射之莫有中者根自募求射之一發而中
崔鴻十六國春秋燕錄曰建威翰奔還夲國有勁騎百餘
追之翰遥謂之曰吾旣思戀而歸必無返面吾之弧矢汝
曹知否無爲相逼自取死也吾處汝國久矣誓不殺汝可
百步竪刀吾射中者汝便宜返不中者可前也諸騎解刀
竪之翰發而中鐶追騎乃散
又後燕錄曰慕容盛行遇賊盛曰汝欲當鋒乎試竪汝手
中箭百步我善中之宜慎汝命如不中當束身相授盗乃
竪箭盛一發中之盗曰相試耳資而遣之
又前秦錄曰符琳字永瑶堅之第五子也有文武才藝引
弓五百斤射銅犁耳至於山水文詠皆綺秀清麗
又前凉錄曰索孚字國明燉煌人善射十中八九或謂之
曰射有法乎孚曰射之爲法猶人主之治天下也射者弓
有強弱矢有銖兩弓不合度矢不端直主雖逢蒙不能以
中才不稱官萬務荒殆雖有尭舜之君亦無以治也
又趙錄王劉曜親圍陳安於隴城安突圍而出近則刀矛
俱發輙害六七遠則雙帶兩鞬左右馳射
太平御覽卷第七百四十四
