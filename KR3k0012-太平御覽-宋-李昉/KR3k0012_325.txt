太平御覽卷第三百二十五兵部五十六
乞師救援擒獲上
乞師
左傳曰衛人伐齊公子遂如楚乞師(公子遂魯卿)
又曰東門襄仲臧文如楚乞師(㐮仲居東門故以爲氏文爲㐮仲副使故不書)
又曰夏公使如楚乞師以伐齊(公不事齊與晉盟故懼而乞師於楚)
又曰晉侯使荀罃來乞師
又十三年晉侯使郗錡來乞師將事不敬(將事敬君命也)孟獻子
曰郄氏亡乎禮身之幹也敬身之階也郄子無階且先君
之嗣卿受命以求師將社稷是衛而惰棄君命也不亡何
爲(郄錡郄克子故曰嗣卿爲十七年春殺郄錡傳也)
又曰晉侯使士魴來乞師
又曰郄犨如衛遂如齊皆乞師焉欒黶來乞師孟獻子曰
晉有勝矣(卑讓有禮故知其將勝楚也)
又曰秋齊侯聞將有晉師使陳無宇從薳啓彊如楚辭且
乞師(辭有晉師未得相見也)
糓梁曰師出不必反戰不必勝故言乞也
戰國策曰楚圍雍氏韓使求救於秦秦師不下殽令斳尚
使謂秦王曰今韓巳病矣秦師不下脣竭齒寒願大王熟
計之宣太后召尚曰妾事先王也先王以髀如妾身妾困
弗支也盡身妾上而弗重也何以其少有利焉夫救韓日
費千金獨不使妾少有利耶靳尚歸韓襄王賂於太后復
使張翠至甘茂曰韓急翠曰未也茂曰先生言不急可乎
翠曰韓急(則折而入)楚矣臣安敢來茂曰先生勿復言也乃言
於秦王曰今雍氏圍而秦兵不下是無韓也楚韓爲一魏
不敢不聽是楚以三國謀秦也秦王乃下師於郩以救韓
後漢書曰曹操與袁紹相持於官渡紹遣人求救劉表許
之而不至亦不援曹操且欲觀天下之變從事中郎南陽
韓嵩别駕劉先說表曰今豪傑並起兩雄相持天下之重
在於將軍將軍若欲有爲起乘其弊可也
救援
春秋後齊語曰秦攻趙長平齊楚救之趙人無食請粟於
齊齊欲勿與周子曰不如與之以退秦兵不與則秦兵不
却是秦之計中而齊楚之計過也且趙之於齊楚捍蔽也
猶齒之於脣脣亡則齒寒今日亡趙明日患及齊楚是故
趙之務宜若奉漏甕沃燋釡也夫救趙高義也却秦兵顯
名也義救亡國威却強秦之兵不務爲此而務愛粟爲國
計者過矣齊王不聽秦破趙於長平遂圍邯鄲焉
又韓語曰襄王十二年楚圍雍氏韓令使者求救於秦冠
盖相望秦師不出使靳尚如秦謂秦王曰韓之於秦居爲
隱蔽出爲鴈行令韓病矣秦師不出脣亡齒寒願大王計
之也
史記曰趙平原君使者冠盖相屬讓信陵君以請救曰勝
所結爲婚姻者以公子高義今縱輕勝獨不憐公子之姉
耶公子說王不可乃將車騎欲與趙俱死行過夷門見侯
嬴坐而去公子曰侯生無一言半辭送我哉乃復見之生
曰知公子之必來乃謂曰嬴聞晉鄙之兵符常在王卧内
而如姬最幸可爲如姬復父之讎求其虎符奪晉鄙軍此
五覇之伐也然恐鄙有所疑臣客朱亥可與俱行至軍亥
以四十斤鐵椎殺晉鄙引兵救趙却秦軍趙王再拜曰自
古賢人未有及公子公子懼不歸趙以五城封之
魏志曰太祖征張繡荀攸言於太祖曰繡與劉表相恃爲
強然繡以遠軍仰食於表表不能供勢必離不如緩軍以待
之若急之其勢必相救太祖不從遂進軍至襄繡戰急表
果救之軍不利太祖謂攸曰不用君言至是矣
魏略曰臧洪太祖爲族弟興平末太祖嘗與洪出爲宼劫
失馬追者在後洪下馬與太祖太祖辭曰各自急洪言曰
天下諸將可无洪不可无君也太祖乃乘之遂相扶佐得
濟(魏志曰太祖爲卓敗失馬)
晉書曰桓宣屯馬頭山爲祖煥桓撫所攻求援於盧江太守
毛寳宣遣子戎重請寳即隨戎赴之未至而賊巳與宣戰
寳軍縣兵少器仗艦惡大爲煥抚所破寳中箭貫髀徹鞌
使人蹋鞌拔箭血流滿鞾去舡所百餘里望星而行到先
哭戰亡將士洗瘡訖夜還救宣寳至宣營而煥撫亦退
又曰淮南妖賊張昌旬月之間衆三萬皆絳科頭攅之以
毛王歆上言妖賊張昌劉尼稱神聖犬羊万計絳頭毛面
挑刀走戟其鋒不可當請諸軍以助
三十六國春秋曰姚㐮南至滎陽與高昌李歷戰于麻田
馬中流矢死弟萇下馬授襄曰汝何以自免萇曰但令兄
濟此竪子何敢害萇會救至俱不死
北史曰齊蘭陵武王長恭一名孝瓘文襄第四子累迁并
州刺史突厥入晉陽長恭盡力擊之芒山之敗長恭爲中
軍五百騎再入周軍遂至金墉之下被圍甚急城上人不
識長恭免胄示之面乃下弩手殺之於是大捷武士共歌
謠之爲蘭陵王入陣曲是
後魏書曰齊將陳伯之進逼壽春㳂淮爲宼時司徒彭城
王勰廣陵侯衍同鎮壽春以九江初附人情未洽兼臺援
不至深以爲憂詔遣傳永爲統軍領汝隂之兵三千人援
永揔勒士卒水陸俱下而淮水口伯之防甚固永去二千
餘里牽舡上汝南岸以水牛挽之直南趣淮下舡便渡
適上岸賊軍追及會時巳夜永乃潜進時曉逵壽春城下
勰衍聞外有軍共上門樓觀望然不意永至永免胄乃信之
遂引永上勰謂永曰北望以久恐洛陽難復再見不意卿
能至也勰令永引軍入城永曰埶兵被甲固敵是求若如
教旨便共殿下同被圍守豈是救援之意遂孤軍城外與
勰并勢以擊伯之頻有克捷
又曰辛淵私署凉王李暠騎將軍暠子欽亦厚遇之欽與
沮渠蒙遊戰於&KR1419;泉軍敗失馬淵以所乘馬授欽而身死
於難以義烈見稱西土
又曰裴駿盖吳作亂於闕中汾隂人薛永宗聚衆應之殘
破諸縣來襲聞憙縣中先無兵杖人情駭動縣令憂惶計
無所出駿在家聞之便率厲鄕豪曰在禮君父危臣子致
命府君今爲賊所逼是吾等徇節之秋諸君可不免乎諸
豪皆奮激請行駿乃簡騎驍勇數百人奔赴賊聞救至引
兵退走刺史嘉之以狀表聞會世祖親討盖吳引見駿駿
陳叙事宜甚會機理世祖大悅顧謂崔浩曰裴駿有當世
才是且忠義可嘉𥙷中書博士浩亦深器駿目爲三河領
䄂轉中書侍郎
後周書曰蕭察大統十五年乃遣使稱藩請爲附庸太祖
令丞相東閤祭酒榮權使焉察大悅是歲梁元帝令柳仲
禮率衆進圖襄陽察懼乃遣其妻王氏及世子寮爲質以
請救太祖又令榮權報命仍遣開府楊忠率兵援之十六
年楊忠擒仲禮平漢東察乃獲安
又曰李賢時有賊帥逹符顯圍逼州城晝夜攻戰屢被摧
衂賢間赴雍州詣天光請援天光許之賢乃返而賊營壘
四合無因入城候日向夕乃僞負薪與賊樵采者俱得至
城下城中垂布引之賊衆方覺乃弓弩亂發射之不中遂
得入城告以大軍將至賊聞之便即散走
又曰邵惠公顥太祖長兄德皇帝娶樂浪王氏爲德皇后
生顥及連次太祖德皇帝與衛可孤戰於武川臨陣墜馬
顥奔救擊殺數十人賊衆披靡德皇帝乃得上馬引去俄
而賊追騎大至顥遂戰殁保定初追贈太師尋追封邵公
又曰太祖率輕騎追侯景于河上景等北據河橋南屬邙
山爲陣與諸軍合戰太祖馬中流矢驚逸遂失之因此軍
中擾亂都督李穆下馬授太祖軍以復振於是大捷斬高
敖曹及其儀同李猛
隋書曰張湏陁爲齊郡丞賊裴長才石予河等衆二萬奄
至城下縱兵大掠湏陁未暇集兵親率五騎與賊競赴之
圍百餘重身中數瘡勇氣弥厲會城中兵至賊稍却湏陁
督軍復戰長才敗走後數旬賊帥秦君弘郭方預等合軍
圍北海兵鋒甚銳湏陁謂官屬曰賊自恃強謂我不能救
吾今速去破之必矣於是簡精兵倍道而進賊果無備擊
大破之斬數萬級獲輜重三千兩
唐書曰李晟兼左金吾大將軍涇原四鎮都知兵馬使并
惣遊兵無何節度使馬璘與吐蕃戰於監倉兵敗晟率所
部撗擊之拔璘出於亂兵以功封合川郡王璘忌晟威名
又遇之不以禮令朝京師代宗知之留宿衛上即位吐蕃
寇劒南時節度使崔寧在京師三川皆恐詔晟將神策兵
五百救援晟乃踰漏天攻拔飛越廊清肅寧三城絶大渡
河獲虜首千餘級虜乃引去因留成都數月而還
又曰裴度征蔡州計築赫連城於池口未畢役度領師及
賓從往觀之導騎將及城門左右曰五溝賊至言未畢賊
以突來哮謼争進城震壞者十餘板注弩挺刃勢將及度
頼李光顔决戰於前以却之時光顔先慮其來使田希以
二百騎伏於溝中出賊不意交擊之方得入城希又先扼
其溝中歸路賊多棄騎越溝相牽墮壓而死者千餘人是
日非光顔救度幾䧟
又曰辛讜性慷慨重然諾專務賑人之急年五十不求苟
進有濟時匡難之志咸通十年龐勛亂徐泗時杜慆守泗
州賊以郡當江淮要害極力攻之時兩淮郡縣皆䧟獨慆
守臨淮久之援軍雖集賊未解圍時讜寓居廣陵乃仗劒
挐小艇趍泗口貫賊柵入城見慆慆素聞有義而不相面
喜讜至握手謝曰判官李延樞方話子爲人何遽至耶吾
無憂矣時賊三面攻城王師結壘于洪源驛相顧不前讜
夜以小舟穿賊壘至洪源驛見監軍郭厚夲論泗州危急
且宜速救厚夲然之淮南都將王公弁謂厚夲曰賊軍衆
我寡無宜輕舉當俟可行讜坐中拔劒瞋目謂公弁曰賊
百道攻城䧟在旦夕公等奉詔赴援而逗留不進心欲何
爲不唯有負國恩丈夫氣義亦宜感發假如臨淮䧟賊淮
南即是寇場公何獨存耶即欲揮刃向公弁厚夲持之讜
望泗州大哭者經日帳下爲之流涕厚夲義其心選甲士
三百隨讜入泗州夜半斬賊柵大呼由水門而入賊軍大
駭旣知援兵入賊乃退舍人心遂固浙西觀察使杜審權
遣大將翟行約率軍三千赴援屯蓮塘驛慆欲遣人勞之
將吏皆憚其行讜曰杜相公以大夫宗盟急難相赴安得
令使者無言而還即賷慆書幣犒其使淮南大將李湘率
師五千來援受賊詐降敗於淮口湘與郭厚夲皆爲賊所
執自是無援賊併兵急攻以鐵索斷淮流梯衡雲合凢周
七月晝夜不息乘城之士不遑寢寐面目瘡生軍儲漸少
分食稀粥頼讜犯難仗義求救於淮北諸軍旣而馬舉以
大軍至賊解圍而去讜無子猶子山僧元老等寄在廣陵
每出城則書二姪名謂慆曰志之得嗣爲幸慆益感之賊
平授讜泗州團練判官侍御史〇繁欽丘儁碑曰故右扶
風都尉主簿有丘儁者從都尉討叛胡官兵敗績卒伍奔
散都尉臨陣墜馬儁於是下馬援甲以身禦寇遂致死戰
場都尉乘儁馬得免
擒獲上
左傳曰鄭將公子歸生伐宋戰于大棘宋師敗績宋將狂
狡輅鄭人鄭人入於井(輅迎也五駕切)倒戟而出獲狂狡君子曰
失禮違命宜其擒也戎昭果毅以聽之謂禮(聽謂常在放身着於心想)
(聞其政令)殺敵爲果致果爲毅糓梁曰宋華元帥師及鄭公子歸
生戰于大棘宋師敗績獲宋華元獲者不與之辭也
史記曰漢六年人有告楚王韓信反高帝以陳平計發使
告諸侯會陳僞游雲夢實欲襲信信不知謁高祖於陳上
令武士縛信載後車信曰狡兔死良狗烹天下巳定我固
當烹遂械繫信至洛陽赦信罪以爲淮隂侯
後漢書曰龜兹王攻破䟽勒殺其王而立龜兹人兜題爲
䟽勒王明年春班超從間道至䟽勒去兜題所居槃橐城
九十里逆遣吏田慮光往降之勑慮曰兜題夲非䟽勒種
國人必不用命若不即降便可執之慮旣到兜題見慮輕
弱殊無降意慮因其無備遂前劫縛兜題左右出其不意
皆警而立定慮馳報超超即赴之悉召䟽勒將吏說以龜
兹無道之狀因立其故王兄子忠爲王(王兄子榆勒立之)
(更名曰忠也)國人大悅
蜀志曰先主入益州還攻劉璋張飛等泝流而上分定郡
縣破璋將巴郡嚴顔先獲顔飛呵顔曰大軍至何以不降
而敢距戰顔曰卿等無狀侵奪我州我州有斷頭將軍無
降將軍也飛怒令斫頭顔曰斫頭便斫何爲怒耶飛壯而
釋之引爲賓客
晉書載記曰慕容皝將乘海討慕容仁群下咸諫以海道
危阻宜從陸路皝曰舊海水無凌自仁反巳來凍合者三
矣昔漢光武因滹沱之冰以濟大業天其或者欲吾乘此
而尅之乎吾計决矣有沮謀者斬乃率三軍從昌黎踐凌
而進仁不虞皝之至也軍去平郭七里候騎乃告仁狼狽
出戰爲皝所擒殺仁而還
又曰王凌遣督護王昌等率疾陸眷及第文鴦從弟末杯
攻石勒於襄國勒敗還壘末杯追入壘門爲勒所獲勒質
末杯遣使求和於疾陸眷疾陸眷將許之文鴦諫曰受命
討勒寧以末杯一人故縱成擒之寇旣失凌意且有後憂
必不可許疾陸眷不聽以鎧馬二百五十疋金銀各一簏
贖末杯勒歸之
吕氏春秋曰湯以良車七十乘必死六十人戊子戰於郕
遂擒推移大犧(桀多力能推移大犧因以爲号)
太平御覽卷第三百二十五
