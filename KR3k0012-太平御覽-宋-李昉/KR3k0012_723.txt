太平御覽卷第七百二十三
方術部四
醫三
齊書曰徐嗣伯爲臨川王映所重時直閤將軍房伯玉服
五石散十許劑無益更患冷夏日常複衣嗣伯爲侯之曰
卿伏熱應湏以水發之非冬月不可至十一月冰雪大盛
令二人夾捉伯玉伯玉解衣㘴石上取冷水從頭澆之盡
二十斛伯玉口噤氣絶家人啼哭請止嗣伯遣人執杖防
閤敢有諫者撾之又盡水五斛伯玉始能動而見背上彭
彭有氣俄而起㘴曰熱不可忍乞冷飲嗣伯以水與之一
飲一升病都差自𡭗恒發熱冬月猶單衣體更肥壯又嘗
有傴人患滯冷積年不差嗣伯爲侯之曰此尸注也當得
死人枕煑服之乃愈於是往古冡中取枕枕巳一邊腐缺
服之即差後秣陵人張景年十五腹脹面黃衆醫不能療
以問嗣伯曰此石蚘(音廻)耳極難療當得死人枕煑之依語
煑枕以湯投之得大痢并蚘蟲頭堅如石者五升病即差
後沈僧翼患眼痛又多見鬼物以問嗣伯嗣伯曰邪氣入
肝可覓死人枕煑服之服竟可埋枕於故處如其言又愈
王晏問之曰三病不同而皆用死人枕而俱羌何也荅曰
尸注者鬼氣伏而未起故令人沉滯得死人枕促之䰟氣
飛越不得復附體故尸注可差石蚘者久蚘也醫療旣僻
蚘蟲轉堅世間藥不能遣所以湏鬼物驅之然後可散故
令煑死人枕也夫邪氣入肝故使眼痛而見魍魎應湏邪
物以鈎之故用死人枕也氣因枕去故復埋於冡間也又
春月出南籬門戲聞草屋中有呻吟聲嗣伯云此病甚重
更二日不療必死乃往視見一老姥稱體痛而處處有[黑敢]
(音敢)黑無數嗣伯還煮斗餘湯送令服之服之訖痛熱愈甚
跳投牀者無數湏臾所[黑敢]處皆拔出長寸許乃以膏塗諸
瘡口三日而復云此名釘疽也又薛伯宗善徙癰疽公孫
泰患發背伯宗爲氣封之徙置齋前柳樹上明日癰消樹
邊便起一瘤如拳大稍稍長二十餘日瘤大膿爛出黃赤
汁升餘樹爲之痿損
齊書曰禇澄字彦道建元中爲吴郡太守百姓李道念以
事到郡澄見謂曰汝有重病荅曰舊有冷病至今五年衆
醫不羌澄爲侯脉曰汝病非冷熱當是食雞子過多所致
令取䔉一斗煑之服一服乃吐一物如升許涎褁之而動
開視乃雞鶵十二頭而病都愈
吴均齊春秋曰顧歡字玄平吴都人也隠於會稽山隂白
石村歡率性仁愛素有道風其濟人也或以禳厭而多全
護有病邪者造之歡問君家有書乎荅曰唯有孝經三篇
歡曰取置病人枕邊恭敬之當自羌如言果愈後問其故
歡曰善禳惡正勝邪故𡭗
梁書曰陶弘景字通明丹陽人性愛林泉尤好著𫐠常曰
我讀書未滿萬卷以内典參之乃當小出耳先生性好醫
方專以拯濟欲利益羣品故修撰神農本草經三卷爲七
卷撰眞誥十卷集驗方五卷廣肘後爲百一之製世所行
用多獲異效焉
又曰范雲疾召醫徐文伯視之文伯曰緩之一月乃復欲
速即時愈正恐二年不復可救雲曰朝聞道夕死可矣而
况二年文伯乃下火而壯焉重衣以覆之有頃許汗流於
此即起二年果卒
又曰王僧孺工屬文善楷隷多識古事侍郎金元起欲工
素問訪以砭石僧孺荅曰古人當以石爲針必不用鐵說
文有此砭字許愼云以石刺病也東山經高氏之山多針
石郭璞云可以爲砭針春秋美疹不如惡石服子愼注云
石砭石也季世無復佳石故以鐵代也
後魏書曰王顯字世榮陽平人也頗參士流雖以醫術自
逹而明敏有决斷才用初聞昭懷后之懷世宗也夢爲日
所逐化龍而遶后后寤而驚悸遂成心疾勑召諸醫診脉
徐謇云是微風入藏宜進湯藥顯云案三部脉非有心疾
將是懷孕生男之象後果如顯言乃𥙷御史常在御營進
藥出入禁内世宗詔顯撰藥方三十卷頒布天下
又曰徐謇字伯城丹陽人也兄文伯皆善醫藥謇性秘忌
承奉不得其意雖貴爲王公不爲指療魏孝文遷洛除中
散大夫子雄亦以醫術稱
又曰裴宣患篤世宗遣太醫令馳馹就視并賜御藥宣素
明隂陽之書自始患便知不起因自尅亡日果如其言
又曰高允微有不適猶不寢卧呼醫請藥出入行止吟咏
如常高祖文明太后聞而遣醫李循往脉視之告以無恙
循入密陳允榮衛有異懼其不久於是遣使備賜御膳珍
羞自酒米至於塩醢百有餘品皆盡時味及牀帳衣服茵
被几杖羅列於庭王官往還尉問相屬允喜形於色語人
曰天恩以我篤老大有所賚得非以贍客矣表謝而巳不
有他慮如是數日夜中卒家人莫覺
北齊書曰張子信少以醫術知名隠於白鹿山時出京師
甚爲魏收崔季舒所知嘗以詩酬贈大寕中徵爲尚藥典
御歲餘謝病歸
又曰馬嗣明河内野王人少明醫術診脉預知生死邢劭
子寳十七八苦傷寒嗣明診其脉告楊愔曰此子今病不
療自愈然不踰年必死覺之少晚不可爲也數曰兩公侍
宴酒酣顯祖曰子才兒聦宜以近郡處之愔曰年少未可
劭出愔以嗣明言奏乃止寳未朞而卒其驗如此背發腫
嗣明以麄理色石大如鵝卵烈火燒令黃赤投醋中使屑
落盡暴乾擣篩和傳之立愈嗣明從駕之晉陽至遼陽見
牓云女病能差之與錢拾萬衆醫視之無敢措手嗣明見
牓笑曰眞得汝矣乃抵其家問其由云曾將麥穗見赤物
長二尺似蛇入指中因驚倒手臂疼重月餘曰漸及半身
腫痛不可忍呻吟晝夜不絶嗣明曰毒蛇爲&KR1295;所啄遺血
於此犯而得之即受方令服十餘劑以湯散𥙷之明年還
鄴女疾都愈載鏹而歸嗣明恃其伎視徐之才崔鸞叔等
蔑如也隋開皇中卒
又曰李元忠趙郡栢仁人也代爲著姓元忠倜儻博學通
隂陽術數初以母老多患乃專心醫藥研習積年遂善於
方技性仁恕人有疾病無問貴賤咸爲療之故鄕里推敬
聲稱益遠後拜南郡太守族弟密性方直亦以母老習醫
遂成妙手
又曰崔季舒字叔正博陵安平人少孤明敏有識幹精於
醫術經方本草常所披覽天保中於徙所無事更銳意研
精後雖位望顯貴亦不懈怠
張太素齊書曰徐之才字士茂高平金鄕人五葉祖仲融
隠於秦望山有道士過之求飲因留瓠蘆遺之曰習此子
孫當以道術救世位至二千石開視乃扁鵲鏡經一卷習
之遂爲良醫至濮陽太守父雄員外散騎侍郎代傳其術
號爲神明而之才幼而俊發尤爲精敏仕梁爲豫章王綜
鎮東右常侍隨綜鎮彭城綜降魏之才走至吕梁爲魏所
獲旣羈旅以醫自業又諧隠滑稽無方王公貴人爭饋之
為貴人居矣稍遷員外散騎常侍加中軍金紫天平中高
祖詣晉陽恒居内館所療十全皇建中除兖州刺史未行
武明皇太后不豫之才奉藥立愈賞賜巨萬有人脚跟腫
痛不堪忍諸醫莫識之才視日蛤精也當乘舡入海出脚
水中得之疾者曰是也之才爲割得兩蛤子大如榆莢或
以五色骨爲佩刀靶之才曰此人瘤也何從得之對曰於
古冡見髑髏額骨長數寸試削視文理故用之其通識類
此武成王酒色過度恍惚不恒曾病發自言初見空中有
五色物稍近變成一美婦人去地數丈亭而立之才曰此
色慾過多大虚所致即進藥一服稍稍遠變成五色物數
服而愈病發輙馳召之針藥所加無不愈者齻(音積)武成王
生齪牙遍召諸醫尚藥典御鄧宣文以實對帝怒而抶之
之才拜賀曰此謂智牙生則聖明而壽帝大悅賜帛萬疋
加金玉重寳
又曰張遠遊齊人以醫藥道術知名尋有詔徵令與術士
同合九轉金丹成顯祖置之玉匣曰我貪人間樂不能飛
上天待我臨死方可服之
後周書曰姚僧坦字法衛吴興武康人也父菩提梁高平
令嘗嬰疾歴年乃留心醫藥梁武帝性又好之每召菩提
討論方術言多會意由是頗禮之僧坦幼通洽居喪盡禮
年二十四即傳家業梁武帝召入禁中面加討試僧坦酬
對無滯梁武甚竒之時武陵王所生葛脩華宿患積時方
術莫效帝令僧坦視之僧坦還說其狀武帝歎曰卿用意
綿密乃至於此以此候疾何疾可逃朕每留情頗識治體今
聞卿說益開人意十一年帝因發熱欲服大黃僧坦曰大
黃乃是快藥然至尊年高不宜輕用帝弗從遂至危篤梁
元帝嘗有心腸疾諸醫咸謂宜用平藥可漸宣通僧坦曰
脉洪而實此有宿奶非用大黃必無差理帝從而愈及大
軍克荆州爲燕公于謹所召大相禮接太祖遣使馳驛徵
僧坦謹固留不遣謂使人曰吾年時衰暮疢疾嬰沉今得
此人望與之偕老太祖以謹勲隆重乃止明年隨至長安
伊婁穆以疾還京請僧坦省疾自云自腰至臍似有三縛
兩脚緩縱不復自持坦即爲診脉處湯三劑穆初服一劑
上縛解再服中縛解又服三縛悉除而兩脚疼痺猶自攣
弱更爲合散稍得屈伸至九月遂能起行大將軍襄樂公
賀蘭隆先有氣疾加以水腫喘息奔急㘴卧不安或有勸
其服决命大散者其家疑未能决乃問僧坦僧坦曰意謂
此患不與大散相當若欲自服不煩賜問因而委去其子
殷勤拜請曰多時仰屈今日始來竟不下治意實未盡僧
坦知其可差即爲處方諸患悉愈大將軍樂平公竇集暴
感風疾精神瞀亂無所覺知諸醫先視者皆云巳不可救
僧坦後至曰困矣終當不死若專以見付相爲治之其家
欣然僧坦爲合湯散所患即瘳大將軍永世公叱伏列摏
苦痢積時而不廢朝謁燕公于謹嘗問僧坦曰樂平永世
俱有痼疾若如㒒意永世差輕對曰夫患有深淺時有克
殺樂平雖困終當保全永世雖輕必不免死謹曰君言必
死當在何時對曰不出四月果如其言謹歎異之文宣太
后寢疾醫巫雜說各有同異高祖引僧坦問曰太后患勢
不輕諸醫並云無慮朕人子之情可以意得君臣之義言
在無隠公以爲何如對曰臣無聽聲視色之妙特以經事
巳多唯之常人竊已憂懼帝泣曰公旣决之矣知復何言
尋而太后崩四年高祖親戎東討至河隂遇疾口不能言
臉垂覆目不得視一足短縮又不得行僧坦以爲諸藏俱
病不可並治軍中之事莫先於語乃處方進藥帝遂得言
又治目目疾便愈未及治足疾亦瘳比至華州帝已痊復
是歲高祖幸雲陽遂寢疾乃召僧坦赴行在所内史柳昂
私問曰至尊貶膳日久脉候何如對曰天子上應天心或
當非愚所及若凢庶如此萬無一全尋而帝崩宣帝初在
東宫嘗苦心痛乃令僧坦治之其疾即愈及即位恩禮弥
隆大象二年除太醫下大夫帝尋有疾僧坦宿直侍疾帝
謂隋公曰今日性命唯委此人僧坦侯候知帝危殆乃對
曰臣荷恩旣重思在效力但恐庸短不逮敢不盡心帝領
之及静帝嗣位遷上開府儀同大將軍隋開皇初卒僧坦
撰集驗方十二卷行紀三卷行於世
隋書曰許智藏高陽人也祖道幼嘗以母疾覽醫方因而
究極世號名醫誡其諸子曰爲人子者嘗膳視藥不知方
術豈謂孝乎由是世相傳授仕梁官至員外散騎侍郎父
景武竟陵王諮議參軍智藏少以醫術自逹仕陳爲散騎
常侍及陳滅高祖以爲員外散騎侍郎使詣楊州會秦孝
王俊有疾上馳召之俊夜中夢其妃崔氏泣曰夲來相迎
如許智藏將至其人若到當必相苦爲之奈何明夜俊又
夢崔氏曰妾得計矣當入靈府中以避之及智藏至爲俊
診脉曰疾巳入心即當發癎不可救也果如言俊數日而
薨上竒其妙賫物百叚煬帝即位智藏時致仕于家帝每
有所苦輙令中使就詢訪或以轝迎入殿扶登御狀智藏
爲方奏之用無不效
唐書曰甄權許州扶溝人也嘗以母疾與弟立言專醫方
得其旨趣隋開皇初爲祕書省正字後稱疾免隋魯州刺
史庫狄嶔若風患手不得引弓諸醫莫能療權謂之曰欽
但將弓箭向垜一針可以射矣針其肩偶一穴應時射
貞觀十七年權年一百三歲太宗幸其家視其飲食訪以
藥性因授朝散大夫賜几杖衣服其年卒撰脉經針方明
堂人形圖各一卷弟立言武德中累遷太常丞御史大夫
杜淹患風毒發腫太宗令立言視之旣而奏曰從今更十
一日午時必死果如其言時有尼明律年六十餘患心腹
鼓脹身體羸瘦巳經二年立言侯其脉曰腹内有蟲當是
誤食髮爲之耳因令服雄黃湏臾吐一蛇如人手小指唯
無眼燒之猶有髮氣其疾乃愈
又曰許裔宗常州義興人也初仕陳爲新蔡王外兵參軍
時柳太后感風不能言名醫療皆不愈脉益沉而噤裔宗
曰口不可下藥宜以湯氣薰之令藥入腠理周時可差乃
造黃耆防風湯數十斛置於牀下氣如煙霧其夜便得語武
德初關中多骨蒸病得之必死遞相連染諸醫無能療者
裔宗每療無不愈或謂曰公醫術若神何不著書以貽將
來裔宗曰醫乃意也在人思慮又脉候幽微若其難别意
之所解口莫能宣且古之名手唯是別脉脉旣精別然後
識病夫病之於藥有正相當者唯湏單用一味直攻彼病
藥力旣純病即立愈今人不能別脉莫識病源以情臆度
多安藥味譬之於獵未知兔所多發人馬空地遮圍或冀
一人偶然逢也如此療疾不亦疎乎假令一藥偶然當病
復共他味相和君臣相制氣勢不行所以難差諒由於此
脉之深趣旣不可言虚設經方豈加於舊吾思之久矣故
不能著述耳年七十餘卒
又曰秦鳴鶴爲侍醫高宗苦風眩頭重目不能視武后亦
幸災異逞其志至是疾甚召鳴鶴張文仲診之鳴鶴曰風
毒上攻若刺頭出少血即愈矣天后自簾中怒曰此可斬
也天子頭上豈是試出血處耶上曰醫之議病理不加罪
且吾頭重悶殆不能忍出血未必不佳命刺之鳴鶴刺百
會及腦戶出血上曰吾眼明也言未畢后自簾中頂禮拜
謝之曰此天賜我師也躬負繒寳以遺鳴鶴
又曰安金藏爲太常工人時睿宗爲皇嗣或有誣告皇嗣
潜有異謀者則天令來俊臣按之左右不勝楚毒皆欲自
誣唯金藏大呼謂俊臣曰公旣不信金藏言請剖心以明
皇嗣不反即引佩刀自剖其胷五藏並出血流被地氣遂
絶則天聞之令舁入宫中遣醫人却内五藏入以桑白皮
縫合之傅藥經宿乃蘇
太平御覽卷第七百二十三
