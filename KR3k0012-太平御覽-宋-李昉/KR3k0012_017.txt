太平御覽卷第十七
時序部二
五行四時閏歲歲除附
五行
釋名曰五行者言五氣於其方各施行者
尚書洪範曰五行一曰水二曰火三曰木四曰金五曰土
(皆其生數)水曰潤下火曰炎上(言其自然之常性也)木曰曲直金曰從革
(木可以揉曲直金可以改更者)土曰爰稼穡(種曰稼歛曰穡土可以種可以歛也)潤下作鹹
(水鹵所生)炎上作苦(焦氣之味)曲直作酸(木實之性)從革作辛(金之氣味)稼穡
作甘(甘味生於百榖五行以下箕子所陳之也)
禮曰五行之動迭相竭也五行四時十二月還相爲夲也
又曰五行之秀氣
傳曰秋龍見于絳郊魏獻子問於蔡墨蔡墨對曰古有豢
龍氏有御龍氏獻子曰今何故無之對曰五行之官是謂
五官實列受氏姓封爲上公祀爲貴臣社稷五祀是尊是
奉木正曰勾芒(正官長也取木生勾曲而有芒角)火正曰祝融(融明皃也)金正
曰蓐收(初秋摧折而可收也)水正曰玄冥(水出而隂幽冥也)土正曰后土(士爲)
(群物之主故曰后土)獻子曰社稷五祀誰氏之官也對曰少皡氏有
四叔曰重曰該曰脩曰熙實能理金木及水使重爲勾芒
該爲蓐收脩及熙爲玄冥(二子相代爲水王也)世不失職遂濟窮桑
此三祀也(窮桑少昊之號四子能治其官)顓頊氏有子號曰犂爲祝融共
工氏有子號曰勾龍爲后土此其二祀也后土爲社稷田正
也(掌播殖也)有烈山氏之子曰柱爲稷自夏巳上祀之周棄亦
爲稷(棄周之始祖能播百榖湯旣勝夏廢柱而以棄代之也)自商以來祀之
漢書曰五行者五常之形氣也
又律曆志曰天以一生水地以二生火天以三生木地以
四生金天以五生土
魏略曰詔以漢火行火忌水故去洛水而加佳魏於行次
爲土水得土而流土得水而軟故除佳加水變雒為洛
家語曰季康子問於孔子曰舊聞五帝之名而不知其實
請問何謂孔子曰昔丘也聞諸老聃天有五行木金水火
土分時化育以成萬物(一歲三百六十日五行行至七十三日化生長育萬物莫不成也)
其神謂之五帝(五帝五行之神佐天理物者也而說皆爲之名字亦爲妖怪而妄也)古之王
者易代改號取法五行更王終始相生亦象其義也(法五行更)
(王終始相生以木德王天下其次所生之行轉相承)故其生爲明王者死配五行是
以太皡配木炎帝配火少皥配金顓頊配水黃帝配土康
子曰太皡氏其始之木何也孔子曰五行用事先起於木
木東方也萬物之初皆出焉是故王者作而首以木德王
天下則以所生之行轉相承也康子曰吾聞勾芒爲木正
祝融爲火正蓐收爲金正玄冥爲水正后土爲土正此則
五行之主也而不稱何孔子曰凡五正者五行之官名也
(言但主五行之官名安得同名爲帝)五行佐成上帝而稱五帝太皥之屬配
焉亦云帝從其號音昔少皥氏之子有四叔曰重曰該曰
脩曰熙實能理金木水火土使重爲勾芒該爲蓐收脩及
熙爲玄冥顓頊氏之子曰黎爲祝融共工氏子曰勾龍爲
后土此五者各所以能業其官職生爲上公死爲貴神別
稱五祀不得同帝也(五祀上公之神耳故不得稱帝五正不及五帝五帝不及天地也)
遁甲開山圖榮氏解曰五龍受爰皇後君也兄弟四人皆
人面龍身長曰角龍木仙也次曰羽龍水仙也父曰宫龍土
仙也父子同得仙治在五方今五行之神也
白虎通曰五行者何謂也謂金木水火土言行者欲言爲
天行氣之義也地之承天猶婦之事夫臣之事君也其位
卑卑者親視事故自同於一行尊於天也尚書一曰水二
曰火三曰木四曰金五曰土水位在北方者隂氣在黃泉
之下任養萬物水之爲言准也隂化沾濡任生木木在東
方者陽氣始動萬物始生木之爲言觸也陽氣動躍火在
南方陽在上萬物垂枝火之爲言委隨也萬物布施火之
爲言化也陽氣用事萬物變化也金在西方者隂始起萬
萬物禁止金之爲言禁也土在中央中央者土土主吐萬
物土之爲言吐也
樂記曰春生夏長秋收冬藏土所以不名時者地土之别
名也比於五行最尊故自居部職也
又曰萬物懷任交易變化始起先有太初然後有太始形
兆旣成名曰太素渾沌相連視之不見聽之不聞然後剖
判清濁旣分精耀出布庶物生精者爲三光麄者爲五行
五行生情性情性生汙中汙中生神明神明生道德道德
生文章
四時
釋名曰四時四方各一時時期也不失期也
書曰乃命羲和敬授民時
禮曰天有四時春秋冬夏無非教也
周禮曰典瑞掌玉器之藏土圭以致四時日月(度其影至不至以知)
(其行失也)
爾雅曰四時和爲玉燭
又曰春爲青陽夏爲朱明秋爲白藏冬爲玄英
論語曰天何言哉四時行焉萬物生焉
周禮曰凡四時成歲歲者春秋冬夏各有孟仲季以名十
有二月月中氣以著時應春三中氣雨水春分榖雨夏三
中氣小滿夏至大暑秋三中氣處暑秋分霜降冬三中氣
小雪冬至大寒閏無中氣斗指兩辰之間萬物春生夏長
秋成冬藏天地之正四時之極不易之道
春秋繁露曰四時天之四選春者少陽之選夏者太陽之
選秋者少隂之選冬者太隂之選四時之行父子之道也
天地之志君臣之義也隂陽之理聖人之法也
廣雅曰四方各一時時期也物之生死各應節期而止也
又曰時司空也(司空主也各主一方物之生死)
京房易妖占曰海鷰自來衆鷰隨之榖不登君失春政則
蒼鷰見於邑民多流亡失夏政則赤鷰見於邑失秋政則
白鷰見於邑失冬政則黑鷰見於邑皆如春占
管子曰歲有四秋而分四時故曰農事旣成農夫賦其耜
鐵此之謂春之秋大夏且至絲纊之所作此之謂夏之秋
秋成五㯏之所會此謂秋之秋營室中女事紡績緝縷之
所作也此之謂冬之秋(榖同音)
又曰東方曰歲星其時曰春其氣曰風風生木南方曰日
其時曰夏其氣曰陽陽生火西方曰辰其時曰秋其氣曰
隂隂生金北方曰月其時曰冬其氣曰寒寒生水
淮南子曰時則曰六合孟春與孟秋爲合仲春與仲秋爲
合季春與季秋爲合孟夏與孟秋爲合仲夏與仲冬爲合
季夏與季冬爲合孟春始盈孟秋始縮(盈長也縮短也)仲春始出
仲秋始内(出二月播植也内八月取歛也)季春大出季秋大内孟夏始緩
孟冬始急(緩四月陽炎也急十月寒肅也)仲夏德畢季冬刑畢(德畢陽施窮也刑畢)
(隂殺盡也)
又曰隂陽之專精爲四海四時之散精爲萬物四時者天
之吏也
又曰以天爲蓋以地爲輿四時爲馬
又曰日廻而月周時不與人游徐整三五
曆記曰北斗當崑崙崑崙氣連注天下春夏爲露秋冬爲
霜
晉張華詩曰四氣鱗次寒暑環周
晉陸機詩曰年往迅勁矢時來諒急絃
閏
說文曰餘分之月五歲再閏也告朔之禮天子居宗廟門
中故其字從王在門中也
白虎通曰月有閏何周天三百六十五度四分度之一十
二月日不匝十二度故三年一閏五歲再閏也明隂不足
陽有餘閏者陽之餘也
書堯典曰帝曰咨汝羲曁和朞三百有六旬有六日以閏
月定四時成歲(咨嗟曁與也匝四時曰朞一歲十二月月三十日正三百六十日除小月六爲六日)
(是爲一歲有十二日未盈三歲足得一月則置閏焉以定四時之氣節成一歲之曆象)
傳曰閏月不告朔非禮也先王之正時也履端於始舉正
於中歸餘於終(杜預注曰步曆之始以爲術之端首也日月之行有遲有速必分十二月舉中氣以)
(正月也餘日則歸於終積爲閏也)履端於始序則不愆舉正於中人則不
惑歸餘於終事則不悖
又曰閏月戊寅濟于隂阪注以爲門五日蓋悮以門字與
五字合爲閏月也
公羊傳曰閏月不告朔曷爲不告朔天無是月也閏月矣
何以謂之天無是月月非常月也(所在無常故無正也)
榖梁傳曰閏月者附月之餘日也(一歲三百六十日餘六日又有小月積五歲得)
(六十日而再閏故曰附月之餘日者也)積分而成於月者也天子不以告朔
而喪事不數也
禮玉藻曰聽朔於南門之外(諸侯聽朔於廟天子聽朔於明堂諸侯告朔於祖則天子)
(告朔於文武也)閏月則闔門左扉立乎其中(閏無中氣無時令故不聽於堂也門謂廟)
(門立其中當視朝)
周禮春官曰閏月太史詔王居門終月(門謂路寢門也鄭司農云月令十二)
(月令在青陽明堂㹅章玄堂左右之位唯閏無居干門故於文王在門謂之閏)
春秋元命包曰三年一閏以起紀(宋均注曰紀法也三年加以一閏以會成歲也)
史記曰黃帝起消息正閏餘
漢書音義曰歲之餘爲閏
文士傳曰陸績字公紀作渾天說曰閏月無中氣斗斜指
二辰之間
荆楚歲時記曰周禮云王出居寢門故爲字門中從王也
是月也不舉百事以非中氣也
歲
釋名曰歲越也越故限也年進也進而前也祀已也新氣
生故氣巳也載載生物也
白虎通曰年者仍也年以紀事據月言年數者載成萬物
終始也五帝言載三王言年世本曰后益作占歲
易曰寒往則暑來暑往則寒來寒暑相推而歲成焉
又洪範曰叶用五紀一曰歲(孔安國曰所以紀四時也)
禮曰日窮於次月窮于紀星回于天數將幾終歲且更始
(歲者四時一終日一周天之名也言前至孟春之月日復在營室月復建寅昏復參中旦復尾中故曰更始也矣)
爾雅曰太歲在甲曰閼逢在乙曰旃蒙在丙曰柔兆在丁
曰強圉在戊曰著雍(著孫炎音猪略切郭璞音義曰著者或作祝黎是也)在已曰屠
維在庚曰上章在辛曰重光在壬曰玄&KR1580;(郭璞音翼)在癸曰昭
陽太歲在寅曰攝提格在卯曰單閼在辰曰執徐在巳曰
大荒落在午曰敦牂(郭璞音子郎反)在未曰恊洽在申曰涒灘(郭璞)
之歲之中月之中日之中則正卿受之歲之夕月之夕日
之夕則庶民受之鄭玄曰自正月盡四月爲歲之朝後志
曰凡六氣相傷謂之沴
尚書考靈耀曰天地開闢元曆紀名月首甲子冬至日月
五緯俱起牽牛初日月若懸璧五星若編珠青龍甲子攝
提格孳(青龍歲也歲在寅日攝提格孳猶生也)
春秋元命包曰義歲之爲言遂也(遂出也出行事於所直辰也)
淮南子曰太隂治春則欲行仁惠温良(木德仁故柔良)太隂治夏
則欲布施宣明(火德陽也故布德徧明)太隂治秋則欲脩備繕兵(金德)
(断剛故脩兵也)太隂治冬則欲猛毅堅強(水德純隂冰凍閉固故堅強也)三歲而
改節六歲而一衰(衰疫疾也)十二歲而一荒(𬞞不熟爲荒也)
淮南子曰見一葉之落知歲之將暮
吕氏春秋曰天行不信莫能成歲
師曠占曰黃帝問師曠曰吾欲知歲苦樂善惡可知否師
曠對曰歲欲豐甘草先生薺也歲欲饑苦草先生葶藶也
歲欲惡惡草先生水藻也歲欲旱旱草先生蒺蔾也歲欲
溜溜草先生蓬也歲欲病病草先生艾也
廣志曰青龍天一太隂太歲也
袁子正書語曰歲在申酉乞漿得酒歲在辰巳嫁妻賣子
夫盛衰更代豐荒相半天之常道也
楚辭曰獻歲發春兮(獻進也)
又曰開春發歲兮(承陽施惠養百姓也)
歲除
吕氏春秋注曰前歲一日擊鼓駈疫癘之鬼謂之逐除亦
曰儺(論語曰鄕人儺孔子朝服立於阼階張衡東京賦曰卒歲大儺)
荆楚記曰歲暮家家具肴蔌謂宿歲之儲以迎新年相聚
酣飲
又曰歲前又爲藏鈎之戲(辛氏三秦記曰昭帝母鈎弋夫人手拳而國色帝披之得鈎今)
(人學藏鈎亦法此鈎亦作彄)
又曰留宿歲飯至新年十二月則棄之街衢以爲去故納
新也
唐太宗文皇帝守歲詩曰暮景斜芳殿年華麗綺宫寒辭
去冬雪暖帶入春風階馥舒梅素盤花卷燭紅共歡新故
歲迎送一霄中
又曰歲隂窮暮紀獻節啓新芳冬盡今霄促年開明曰長
冰消出鏡水梅散入風香對此歡經宴傾壷待曙光
又於太原召侍臣賜宴守歲詩曰四時運灰琯一夕變冬
春送寒餘雪盡迎歲早梅新
梁庾肩吾歲盡應令詩曰歲序巳云殫春心不自安聊開
百葉酒試奠五辛盤金薄圖神鷰朱泥印鬼丸梅花應可
折惜爲雪中看
隋薛道衡歲窮應教詩曰故年隨夜盡初春逐晚生方驗
從軍樂飲至入西京
太平御覽卷第十七
