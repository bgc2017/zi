太平御覽卷第三百三十二
兵部六十三
據要漕運絶粮道
據要
吳子曰凢行師越境必審地形審知主客之向背地形若
不悉知往必敗矣故軍有所至先五十里内山川形勢使軍
士伺其伏兵將必自行視地之勢因而圖之知其險易也
戰國策曰秦師伐韓圍閼與趙遣將趙奢救之軍士許曆
曰秦人不意趙師至此其來氣盛將軍必厚集其陣以待
之不然必敗
又曰先據北山上者勝後至者敗趙奢即發萬人趍之秦
兵後至争山不得上趙奢縱兵擊之大破秦軍遂解閼與
之圍(與音餘)
後漢書曰諸將征隗囂爲所敗光武令悉軍栒邑末及至
(栒音詢)隗囂乘勝使其將王元行廵將二萬餘人下隴因分遣廵
取栒邑漢將馮異即馳兵欲先據之諸將皆曰虜兵盛而
新乘勝不可與争宜止軍便地徐思方略異曰虜兵臨境
忸忕小利(忸状猶慣習也謂慣習前事而復爲之也忸音尼丑切&KR1016;音遊也)遂欲深入若
得栒邑三輔動搖是吾憂也夫攻者不足守者有餘今先
據城以逸待勞非所以争也遂潜往閼城偃旗鼔行廵不
知馳赴之異乘其不意卒擊鼔建旗而出廵軍驚亂奔走
追擊十里大破之
蜀志曰諸葛亮出斜谷是時魏將司馬宣王屯渭南郭淮
策亮必争北原若亮跨渭登原連兵北山隔絶隴道搖盪
人夷非國之利也宣王善之淮遂屯北原塹壘未城蜀兵
大至淮逆擊走之
魏志曰諸葛誕胡遵等伐吳攻東興吳將諸葛恪率軍拒
之及恪上岸部將丁奉與唐咨吕據留贊俱從山西上奉
曰今軍行遟若敵據便地則難與争鋒矣乃令諸使下道
率麾下三千人遥進時風便奉舉帆二日至遂據塘天寒
雪時魏諸將置酒高會奉見其前部兵少相謂曰取封侯
爵賞正在今日乃使兵解鎧着胄持短兵敵人從而笑焉
不爲設備奉縱兵斫之大破敵前屯會據等至魏軍遂潰
晉書曰劉𥙿率師伐南燕慕容超晉師度峴慕容超懼率
卒四萬就其將叚暉等于臨昫(其俱切)謂其將公孫五樓曰
宜進據川源晉軍至而失水亦不能戰矣臨昫有巨薎水
去城四十里五樓馳據之龍驤將軍孟龍符領騎居前奔
往争之五樓乃退因而大敗
崔鴻十六國春秋曰後秦姚興與前秦符登相持登自六
陌向廢橋興乃自將精騎以迫登使將尹緯領步軍據廢
橋以抗登困急攻緯緯將出戰興遣使謂緯曰兵法不戰
而制人者盖謂此也符登窮寇特宜持重不可輕戰緯曰
先帝登遐人情尚擾不因思奮之力梟殄逆豎大事去失
矣遂與登戰大破之登衆渴死者十二三其夜大潰
又曰夏赫連勃勃屯依力川後秦姚興將王奚聚羌胡三
千餘戶于勑竒堡勃勃進攻之奚驍悍有膂力短兵接戰
勃勃之衆多爲所傷於是堰斷其水堡人窘迫執奚出降
梁史曰宋武帝伐姚泓沈林子參征西軍事加建武將軍
統軍爲前鋒從汴入河僞并州刺史河東太守尹昭據蒲
坂林子於陜城與冠軍檀道濟同攻蒲坂龍驤王鎮惡攻
潼關姚泓聞大軍至遣僞平公姚紹争據潼關林子謂道濟
曰潼關天岨所謂形勝之地鎮惡孤軍勢危力屈若使姚
紹據之則難圖也及其未至當并力争之若潼關事捷尹
昭可不戰而服道濟從之
後周書曰東魏將齊神武伐西魏軍過蒲津涉洛至許原
西魏將周文帝軍至沙苑齊神武聞周文帝至引軍來會
詰朝候騎告齊神武軍且至周文帝部將李弼曰彼衆我寡
不可平地置陣此東十里有渭曲可先據以待之遂進軍
至渭曲背水東西爲陣合戰大破之
北史曰安同從道武征姚平於紫壁姚興悉衆救平同進
計曰汾東有蒙坑東西三百餘里徑路不通姚興來必定
汾西乘高臨下直至紫壁如此則寇内外勢接宜截汾爲
南北浮橋乘西岸築圍旣固賊至無所施其智力矣從之
興果視平屠滅而不能救
隋書曰文帝初突厥寇蘭州隋將賀婁子幹率衆拒之至
可洛峐(音哀)山與賊相遇賊衆甚盛子幹阻川爲營賊軍不
得水數日人馬甚弊縱擊大破之
唐書曰盛彦師鎮宜陽會李密叛彦師率兵邀之令其衆
曰唯我馬首是瞻遂踰洛水入南山令持弓弩者乘高挾
路持刀楯者伏於溪谷之間又令曰待賊半度而擊之所
邵皆笑曰賊向洛州何爲守此彦師曰吾籌之熟矣李密
聲往洛州其實欲南走襄城就張善相耳若賊先入谷口
我自後追之路險難以展力吾今先據要害此賊乃成擒
也密果至知有伏乃踰山南上彦師邀擊之封葛國公
漕運
孫子曰不盡知用兵之害則不得盡知用兵之利故善用
兵之者役不再籍粮不再載取用於國因粮於敵故軍食
可足(兵甲戰具取用國中粮因敵也)故國之貧於師者遠師輸也遠輸則
百姓貧(兵事轉運千里之外財費於道路人有困窮者也)近師則貴賣貴賣則百
姓虚虚則竭(近軍師市多非常之賣當時貧費以趣未利然後財貨殫盡國家虚也)竭則急
於丘役力屈中原内虚於家(丘十六非也百姓財皆盡兵不解運粮盡力於原野)百姓
之費十去其七(所破費也)公家之用破車疲馬甲胄弓矢戟楯
矛櫓兵牛大車十去其六(計較之也)故智將務食於敵食敵一
鍾當吾二十鍾(六斛四斗爲鍾計千里轉運二十鍾而致一鍾於軍中也)&KR2055;杆一石當
吾二十石(&KR2055;豆秆槀一石百二十斤也轉輸之法費二十石乃得一石也)
後漢書曰永平中理呼池石臼河從都虜至羊腸倉(酈示水經)
(注云汾陽故城積粟所謂羊腸倉在晉陽西北石隥榮季若羊腸焉故以爲若今嵐州界羊腸坂是也石臼河水名)
欲令通漕(水運曰漕)太原吏人苦役連年無成轉運所經三百
八十九隘前後没溺死者不可勝筭建初三年拜謁者使
監領其事訓考量隠括(隠審量括之也)知大功難立具以上言肅
宗從之遂罷其役更用驢輦歲省費億萬計全活徒士數
千人
又曰第五種拜高密侯相是時徐䆓州盗賊群聚高密在
二州之郊種乃儲粮稸勤厲吏士賊聞皆憚之
又曰光武即位時軍食急乏寇恂以輦車驪駕轉輸前後
不絶(前書音義曰驪駕併駕也輦車人挽行也)
又曰詔報朱浮曰往年赤眉跋扈長安(䟦扈猶暴撗也)吾策其無
榖必東來歸降今度此反虜勢無久全其中必有内相斬
者今軍資未充故湏候耳
又曰來歙上書曰公孫𫐠以隴西天水爲藩蔽故得延命
假息今二郡平蕩則述智計窮矣宜益選兵馬儲積資粮
昔趙之將帥多賈人高帝懸之以重賞(高帝十年陳稀反於趙代其將多賈)
(人帝多以金購狶將皆降)今西州新破兵人疲饉苦招以財糓則其衆
可奪臣知國家所給非一用度不足然有不得巳也帝然
之
東觀漢記曰來歙征公孫述詔於汧積糓六萬斛驢四百
頭負䭾
蜀國志曰諸葛亮悉大衆由斜谷出以流馬運粮據武功
五丈原與司馬宣王對於渭南
晉書載記曰羅尚委城遁李雄遂尅成都于時雄軍飢甚
乃率衆就糓於郪掘野鼠等食之
晉書曰祖逖伐陳留太子陳川石季龍救之徙陳川還襄
國留挑豹等守川故城住西臺逖遣將韓潜等鎮東城同
大城賊從南門入放牧逖軍開東門相守四旬逖以布囊
盛土如米狀使千餘人運上臺又令數人擔米僞疲極而
息於道賊果逐之皆弃擔而走賊旣獲米謂逖士衆豊飽
而胡戍飢久益懼無復膽氣石勒將劉文堂以驢千頭運
粮以饋祧豹逖遣韓潜馮鐡等追擊於汴盡獲之姚豹宵
退據東燕
唐書曰貞元十五年令江淮轉運米每年宜運二百萬石
巳來雖有此命而運米竟不過四十萬石
又曰韋倫拜商州刺史兼御史中丞充荆襄等遂租庸使
會襄州禆將康楚元張嘉延擁衆爲叛兇黨萬餘人自稱
楚義王襄州刺史王政棄城遁走嘉延又南襲破江陵漢
沔饋運阻絶朝廷旰食倫乃調兵駐鄧州界康楚元兇黨
有來降必原加賞數日後楚元衆頗怠倫進軍擊之生擒
楚元以獻餘衆悉走收租庸錢物僅二百萬貫並免失墜
又曰元和中塩䥫使王播進陳許軍琵琶溝運圖先是中
官李重秀奉命視之還言可以通漕至郾城下北潁口水
運千里而近及上覽圖詔韓弘發卒以通汴河於是舡勝
三百石皆入潁
又曰開成初以王彦威判度支嘗紫宸廷奏曰臣自掌計
司按見管錢糓文簿皆量入以爲出使經費必足無所刻
削且百口之家有歲蓄而軍用錢物一切通用悉隨色額
占定終歲支給無毫釐之羌儻臣一旦愚迷欲自欺竊亦
不可得也名曰度支占額圖旣而又進供軍國曰起至德
乾元之際迄於貞觀元和之初天下有觀察者十節度者
二十有九防禦者四經略者三掎角之師犬牙相制大都
通邑無不有兵都計中外各額至八十餘萬長慶戶口几
三百三十五萬以額約九十九萬通計三戶資一兵今計
天下租賦一歲所入惣不過三千五百餘萬而上供之數
三之一焉三分之中二給衣賜自留使兵士衣賜之外其
餘四十萬衆仰給度支伏以時逢理安運属神聖然而兵
不可弭食哉惟時憂勤之端兵食是功臣謬司邦計虔奉
睿圖輙纂事功庶禆聖覽
又曰黃巢旣來圍陳郡三百日關東仍歲無耕稼人餓倚
牆壁間賊俘人而食日殺數千賊有㫪磨砦爲巨碓數百
生納人於臼粹之合骨而食其流毒若是
又曰秦宗權以蔡州叛所至屠殘人物燔燒郡邑西至關
内東極青齊南出江淮北至衛滑魚爛鳥散人煙断絶荆
榛蔽野賊旣乏食啖人爲儲軍士四出則塩屍而從
三國典略曰陳覇先遣錢明領水軍出江寕浦要擊齊人
糧運盡獲其舡於是齊軍大餒殺馬驢而食之
又曰以粮運不継調市人餽軍建康令孔奐以麥屑爲飯
用荷葉裏之室宿之間得數萬褁以給兵士會陳蒨遣送
米三千石鴨千頭霸先即炊黍煑鴨誓申一戰計糧分肉
人獲數臠
絶粮道
漢書曰景帝初吳楚七國反以太尉周亞夫問父綘侯客
鄧都尉曰策安出客曰吳楚兵銳甚難與争鋒而剽輕不
能久莫若引兵東北壁昌邑以梁委吳吳必盡銳攻之將
軍深溝高壘使輕兵絶淮泗之口塞吳饟(式亮切)道使吳梁
相弊而粮食竭乃以全軍強制其疲極破吳必矣亞夫言
於帝許之遂破吳軍
又曰王莽末天下亂光武兄伯升起兵討莽爲莾將甄(音眞)
阜梁丘賜所敗復收會兵衆還保棘陽阜賜乘勝留輜重
於藍鄕引精兵十萬南度潢淳臨泚水(潢音黃&KR4565;音毗)阻兩川間
爲營絶後橋示無還心伯升於是大饗軍士設盟約休卒
三日爲六部潜師夜起襲取藍鄕盡獲其輜重明晨漢軍
自西南攻甄阜下江兵自東南攻梁丘賜至食時陣潰遂
斬阜賜
後漢書曰韓遂敗走榆中(榆沖縣属金城郡)張温乃遣周愼將三
萬人追討之温參軍事孫堅(堅權之父也)說愼曰賊城中無糓
當外轉粮食堅願得萬人断其運道將軍以大兵継後賊
必困乏而不敢戰若走入羌中并力討之則凉州可定也
愼不從引軍圍榆中城而邊章遂分屯葵園峽反断愼運
道愼懼乃棄重而退
又曰曹公與袁紹相持官度沮授言於紹曰北兵數衆(俎側)
(居切)而果勁不及南南糓虚少而貨財不及北南利在於急
戰北利在於緩持宜曠以日月紹不從連營稍前逼官度
合戰曹公軍不利復壁紹爲高櫓起土山射營中皆蒙楯
衆大懼曹公乃爲發石車擊紹樓皆破衆號霹靈車紹爲
地道欲襲曹公營公輙於内爲長壍以拒之又遣騎兵襲
擊紹運車大破之盡焚其糓會紹遣淳于瓊等將兵萬餘
人北迎運沮授說紹可遣將別爲軍於表以絶曹公之抄
紹復不從瓊宿鳥巢去紹軍四十里紹謀士許攸奔曹公
攸謂曹公曰孤軍獨守外無求索危急之時也今袁氏輜
重有萬餘兩而無巖備可輕兵襲之不慮而至燔其積聚
不過三日袁氏自敗也公乃選精銳馬步秉袁氏旗幟夜
銜枚縳馬口從間道出人負束薪時有問者紿之(紿音怠)曰
袁公恐曹操掠後軍兵以益備聞者信之旣至輜重圍屯
燎薪火光亘天地破瓊等悉斬之數日紹弃甲而遁
蜀志曰姜維率衆侵魏依麴山築二城使牙門將勾安李
韶等守之聚羌胡質任寇逼諸郡魏將陳泰禦之泰謂諸
將曰麴城雖固去蜀險遠當須運粮羌夷患維勞役必未
肯附今圍而取之可不血刃而拔其城雖其來救山道險
阻非行兵之地乃使鄧艾等進兵圍之断其運道及城外
流水安等挑戰不許將士困窘分粮聚雪以稽日月維果
來救出自牛頭與泰相對泰曰兵法貴在不戰而屈人今
絶牛頭維無返道則我之擒也諸軍各堅壘勿與戰自南
度白水循水而東使諸將截其還路維懼遁走安等孤懸
遂皆降
崔鴻十六國春秋曰前趙劉曜遣將劉㣧西伐張駿之武
威駿將遣辛巗韓瑛(音英)東拒劉胤屯于狄道城韓瑛進度
沃于嶺辛巗曰我掘衆數萬籍玄羌之銳宜速戰以滅之
不𡭗久則變生瑛曰自夏末以來太白犯月辰星逆行白虹
貫日皆變之大者不可以輕動動而不捷爲禍更深吾將久
而斃之且曜與石勒相攻胤亦不能久積七十餘日軍粮
竭遣辛巗督運於金城㣧聞之大悅謂其將士曰韓瑛之
衆十倍於吾粮廩將懸難以持久今分兵運粮可謂天授
吾若敗辛巗英等自潰彼衆我寡宜以死戰戰而不捷當
無疋馬得還咸奮於是率騎三千襲巗於沃于嶺大敗之
瑛軍遂潰死者三萬餘人
三國典略曰周王思政固守潁川思政運米數百車欲向
孔城齊大都督破六韓常與洛州刺史可朱渾寳願前後
要襲獲之乃啓于齊王澄曰常自鎮河陽巳來頻出關口
大谷二道所有要害莫不知悉請於形勝之處營築城戍
安置士馬截其往來彼之咽喉旣断潁城吞滅可期且孔
城以西年糓不稔東道断絶亦不能存王納其計
太平御覽卷第三百三十二
