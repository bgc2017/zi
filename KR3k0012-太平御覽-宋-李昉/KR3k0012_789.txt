太平御覽卷第七百八十九四夷部十
南蠻五
南詔蠻驃國暴蠻等部落
勿鄧大賧南瀘
量水川弥諾國弥臣國
崑崙國小婆羅門國夜半國
女王國獨錦國弄㨂國
清蛉蠻長禈國施蠻
磨此蠻撲子蠻尋傅蠻
祼形蠻苴望子蠻望蠻
黑齒諸蠻繡面蠻穿鼻蠻
長鬃㨂鋒范蠻堂魔蠻
南詔蠻
唐書曰南詔蠻本烏蠻之別種也姓蒙氏蠻謂王爲詔自
言哀牢之後代居蒙舍州爲渠帥在漢永昌故郡東姚州
之西其先渠帥有六自號六詔兵力相埓各有君長無統
帥蜀時爲諸葛亮所征皆臣服之
又曰南詔蠻國初時有蒙舍尨生迦獨迦獨生細奴邏高宗
時來朝細奴邏生邏盛武后時來朝其妻方娠邏盛次姚
州間妻生子曰吾且有子死於唐地足矣子名盛邏皮邏
盛至京師賜錦袍金帶師國開元初邏盛死盛邏皮立盛
邏皮死子皮邏閤立
又曰南詔蠻皮邏閤嗣立二十六年詔授特進封越國公
賜名曰歸義其後破洱阿蠻(洱音而志切)以功策授雲南王歸
義漸強盛餘五詔浸弱先是劒南節度王昱受歸義賂奏
六詔合爲一詔歸義旣併五詔服群蠻破吐蕃之衆兵日
縣令嶲州䧟爲所虜閤羅鳳以回有儒學更名曰蠻利甚愛
重之命教鳳迦異及異牟尋立以回爲清平官事皆咨之回嘗
言於牟尋曰自昔南詔嘗𣢾附中國中國尚禮義以惠飬爲
務無所求取今弃蕃歸唐無遠戍之勞利莫大焉牟尋善其
言謀内附者十餘年矣會劒南西川節度使韋臯招撫諸蠻
苴烏星虜望等歸化聞牟尋之意因諸蠻寓書於牟尋且
招懷之牟尋乃斬吐蕃使去其所立帝號以歸我仍請復南
詔舊名初吐蕃因爭北庭與迴鶻大戰死傷頗衆乃徵兵
於牟尋湏萬人牟尋欲因以襲之及示寡弱謂吐蕃曰蠻
軍素少僅可發三千人吐蕃五千人戍吐蕃乃將數萬踵
其後晝夜兼行乘其無備大破吐蕃於神川䥫橋遣使告
捷帝乃命兼御史中丞袁滋持節冊南詔王仍賜金印曰
貞元冊南詔印
又曰(貞元十年)南詔王遣使蒙湊羅棟來獻鐸槊浪人劒
驃國
唐書曰驃國在永昌故郡南二千餘里其國境東隣真臘
西接東天竺南盡海北通南詔些樂城界東北距陽苴
咩城六千八百里往來通聘迦羅婆提等二十國役属者
道林王等九城食境土者羅君潜等二百九十八部落其
王姓困没長名摩羅惹其國相名摩訶思郍其王近適則
輿以金繩床遠適則乘象嬪妃甚衆常數百人其羅城構
以塼甃周一百六十里壕岸亦構塼相傳本是舍利佛城
城内有居人數萬家佛寺百餘區其堂宇皆錯以金銀塗
以丹彩地以紫鑛覆以錦罽其俗好生惡殺其土宜菽粟
稻無麻麥其理無刑名桎梏之具犯罪者以竹五十本
束之復犯者撻其背數止五輕者止三殺人者戮之男女
十歲則落髮止寺舍依桑門至二十不悟佛理乃復髮爲
居人其衣服悉以白㲲爲朝霞繞腰而巳不衣繒帛云出
於𧖟爲其傷生故也君臣父子長幼有序華言謂之驃自
謂突羅成闍婆人謂之徒里拙古未嘗通中國貞元中其
王聞南詔異牟尋歸附心慕之八年乃遣其弟悉利移因
南詔重譯來朝又獻其國樂凡十曲與樂工三十五人俱
樂曲皆演釋氏經論之詞意以悉利移爲試大僕卿
南夷志曰驃國在永昌南七十五日程閤羅鳳所通也其
國用銀錢以青塼爲圓城周行一日程百姓盡在城内有
十二所堂當國王所居門前有大象露坐高百餘尺白如
霜雪俗尚廉耻人壯和善少言重佛法城中並無宰殺又
多推步天文若有訴訟者王即令焚香向大象思惟是非
便各引退或有災疫王亦焚香對象悔過自責男子多衣
白疊婦人當頂爲高髻以金銀真珠爲(飾餘)着青婆裙又披
羅叚行必持扇貴家(婦女)皆三人五人在傍(持扇)
與波斯及婆羅門接界西去舍利城六十日程疑此是東
天竺也
暴蠻等部落
南夷志曰竹子嶺東有暴蠻部落嶺西有盧鹿蠻部落又
有生蠻磨弥殿部落此等部落皆東㸑烏蠻也男則髻女
則散髮見人無禮節拜跪三譯乃與華通大部落則有大
鬼主百家二百家小部落亦有小鬼主一切信使鬼巫用
相服制土多牛馬無布帛男女悉被牛羊皮
勿鄧
南夷志曰勿鄧部落大鬼主夢衝地方千里功部一姓
白蠻五姓烏蠻烏蠻婦人以白黑繒爲衣白蠻婦人(以白)繒
爲衣下不過膝
大賧
南夷志曰大賧周迴百餘里悉是野蠻無君長地有瘴毒
河賧人至中瘴者十死八九閤羅鳳嘗遣使築城於彼管
制野蠻不逾歲死者過半歲遂罷弃其土肥沃種瓠長丈
餘冬瓜亦然皆三尺圍又多薏苡無農桑收此充粮三面
皆是雪山其高造天
南瀘
南夷志曰瀘水蜀諸葛亮伐南蠻五月渡瀘處大如臂川
中氣候常熱雖方冬行過者皆袒衣流汗
量水川
南夷志曰量水川在滇池南兩日行漢舊黎州地川中有
天地其水東南流出一石竇中水流甚廣石竇甚狹
蠻云此竇忽室空則百姓憂溺
弥諾國弥臣國
南夷志曰弥諾國弥臣國皆邊海國也呼其君長爲壽弥
諾面赤而長弥臣面黑而短性恭謹每與人語向前一步
一拜國無城郭弥諾王所居屋之中有一大柱雕刻爲文
飾以金銀弥臣王以木柵爲居海際水中以石師子爲屋
四足仍以板蓋悉用香木王出即乘象百姓皆樓居披婆
羅籠男少女多俗好音樂樓兩頭置鼓飲酒即擊鼓男女
携手樓中踏舞(為樂)在永昌城西南六十日程
崑崙國
南夷志曰崑崙國王北去西洱河八十一程出象及青木
香旃檀㯽榔琉璃水精犀牙等物蠻宼嘗攻之爲其决水
淹浸進退無計餓死萬餘不死者去其右腕後放迴
小婆羅門國
南夷志曰小婆羅門國在永昌北七十四日程俗不食牛
肉預知身後事出貝齒白蠟越諾共大耳國來往蠻夷善
之信通其國
夜半國
南夷志曰夜半國在蒼望城東北隔麗水城川原其婦人
唯與鬼通能知吉凶禍福本土君長崇信之蠻夷往往以
金購之要知善惡
女王國
南夷志曰女王國去驩州十月程往往與驩州人交昜蠻
嘗伐之中其藥箭百不存
獨錦蠻
南夷志曰獨錦蠻(者烏蠻之苗裔)也在秦臧川去安寧兩日程其
族多姓李異牟尋母即獨錦蠻女也有季負藍貞元中爲
大將軍在勃弄㨂川爲城使等
弄㨂蠻
南夷志曰弄㨂蠻則白蠻苗裔也本姚州弄㨂縣部落其
地舊爲褒州嘗有首領誤殺司戶懼罪率衆北奔在摩磨
些江側貞元中異牟尋破吐蕃城邑獲弄㨂城遷於永昌
之地
清蛉蠻
南夷志曰清蛉蠻亦白蠻苗裔也本清蛉縣部落天寳中
嶲州初䧟有首領尹氏父子相率南奔河賧閣羅鳳厚待
之貞元中南詔清平官尹輔酋皆其人也衣服言語與蒙
舍略同
長禈蠻
南夷志曰長禈蠻本鳥蠻之後部落在劒川属浪詔其俗
皆衣長禈曳地更無衣服唯披牛羊皮
施蠻
南夷志曰施蠻(本烏蠻種族也)䥫橋西北大施賧(小施賧劒尋賧)皆其所
居之地男以繒布爲縵襠袴婦人從頂横分其髮當額及
頂後各爲一髻男女終身跣足披牛羊皮
磨些蠻
南夷志曰磨些蠻鳥種也䥫橋上下及大婆小婆(三婆)採覽
昆池等川皆其所居之地土多牛羊一家即有羊群終身
不洗手面男女皆披羊皮俗好飲酒歌舞
撲子蠻
南夷志曰撲子蠻勇悍趫捷以青婆羅叚爲通身袴善用
泊箕竹弓深林間射飛鼠發無不中部落首領謂之酋在
上無食器以芭蕉葉藉之
尋傳蠻
南夷志曰尋傳蠻俗無絲綿布帛披婆羅籠跣足可以踐
履捺棘持弓挾矢射豪猪生食其肉取其兩牙雙插頂傍
爲飾又條其皮以擊腰每戰鬪即以籠子籠頭如兜鍪狀
祼形蠻
南夷志曰祼形蠻在尋傳城西三百里爲巢穴謂之野蠻
閤羅鳳旣定尋傳而野蠻散居山谷集戰即召之亦無君
長女多男少無田農衣服唯有木皮以蔽形或十妻五妻
共養一丈夫盡日持弓下褐欄有外來侵害者則射之
苴望子蠻
南夷志曰苴望子蠻在蘭蒼江以西其人勇捷善於馬上
用槍所乘馬不用鞍跣足衣短甲纔蔽胸腹而巳
望蠻
南夷志曰望蠻外喻部落在永昌北其人長大負排持槊
前無強敵又能用木弓短箭傅毒藥中人立斃婦人跣足
以青布爲衣聯珂具巴齒真珠斜絡其身有夫竪分髮爲
兩髻無夫者頂後爲一髻垂之地宜沙牛角長四尺以來
婦人嗜乳酪
黑齒金齒銀齒繡脚
南夷志曰黑齒金齒銀齒繡脚四蠻並在永昌關南雜種
類也黑齒以&KR0238;&KR0238;其齒金齒以金鏤片裏其齒以銀齒以
銀有事見人則以此爲飾寢食則去之皆當頂上爲一髻
以青布爲通身袴又斜披青布條繡脚蠻則於踝上腓下
周匝刻爲文彩衣以緋布
繡面蠻
南夷志曰繡面蠻生一月則以針刺面青黛塗之如繡狀
穿鼻蠻
南夷志曰穿鼻蠻在柘東以徑尺金環穿鼻中隔下垂過
頥君長即以絲繩繫使人牽起乃行其次者花頭金釘兩
枚從鼻兩邊穿令透下
長鬃㨂鋒
南夷志曰長鬃㨂鋒二蠻部落鬃黑而長當額前爲一長
鬃髻下過臍每行即以物撑起君長使兩女在前各持一
物撑之今爲南詔所惣
茫蠻
南夷志曰茫蠻部落並開南雜種也茫是其君之号亦呼
茫詔從永昌城南先過唐封次鳳藍苴次茫天連次茫吐
薅又有火賧茫昌盛恐他茫鮓茫施皆其類也樓居無城
郭或&KR0238;齒衣青布衫藤篾纏腰紅繒布緾髻出其餘垂後
爲飾婦人披五色娑羅籠孔雀巢人家樹上象如水牛俗
飬以耕田
棠魔蠻
南夷志曰棠魔蠻去安南林西原十二程俗飬牛馬長與
漢人博易大中八年經略使苛暴(人將)塩一斗博牛或馬一
疋因兹隔絶不來
太平御覽卷第七百八十九
