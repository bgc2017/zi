太平御覽卷第二百四十
職官部三十八
雜號將軍下
建威將軍奮威將軍奮武將軍
振威將軍揚威將軍建武將軍
輕車將軍伏波將軍材官將軍
折衝將軍虎威將軍偏將軍
禆將軍虎牙將軍漢臣將軍
計虜將軍破虜將軍建義將軍
刺姦將軍輔威將軍揚化將軍
安漢將軍輔漢將軍都護將軍
立義將軍中堅將軍厲威將軍
盪寇將軍討逆將軍輔吳將軍
盪魏將軍鷹揚將軍牙門將軍
中將軍中領軍中護軍
北軍中候朱衣直閣直寢
直後直齋監軍
建威將軍
東觀漢記曰光武以耿弇爲建威大將軍從攻雒陽
奮威將軍
魏志曰吕布殺董卓王允以布爲奮威大將軍儀比三司
又曰𦵔援說袁紹紹即表爲奮威將軍
奮武將軍
吳志曰賀齊封豫章東部民彭材李玉王海等起爲賊亂
衆萬餘人齊詩平之誅其首惡餘皆降服㨂其精徤爲兵
次爲縣戶遷奮武將軍
振威將軍
魏志曰太祖以程昱爲振威大將軍破袁譚尚
揚威將軍
魏志曰臧覇字宣高太山人也從太祖討孫權於濡湏口
與張遼爲前鋒行遇霖雨大軍先反水遂長賊舡稍近將
士皆不安遼欲去覇止之曰公明於利鈍寧肯捐吾等耶
明日果有令遼至以語太祖太祖善之拜覇揚威將軍
建武將軍
魏志曰太祖以夏侯惇爲建武將軍
又曰文帝善孟達姿才容觀以爲建武將軍
輕車將軍
漢書曰武帝元光七年以公孫賀爲輕車將軍屯馬邑
伏波將軍
環齊要略曰伏波舡涉江海欲浪伏息也
漢書曰武帝元鼎五年以路博德爲伏波將軍伐南越吕
嘉
東觀漢記曰光武以馬援爲伏波將軍
魏志曰夏侯惇爲伏波將軍領河南尹使得以便宜從事
不拘科制太祖常與同載特見親重出入卧内諸將莫得
比也
王隱晉書曰武帝以孫琇爲伏波將軍
材官將軍
漢書曰武帝以李息爲材官將軍軍馬邑
折衝將軍
魏書曰武帝以樂進爲折衝將軍
虎威將軍
魏志曰于禁字文則太山人將軍王服異之薦禁才任大
將太祖召見與語拜軍司馬後拜虎威將軍
吳志曰朱然字義封從孫權討關羽別與潘璋到臨沮擒
羽遷昭武將軍封西安鄕侯虎威將軍吕蒙病篤權問曰
卿如不起誰可代者蒙對曰朱然膽守有餘愚以爲可任
蒙卒權假然節鎮江陵
齊書曰柳世隆元景子也出爲虎威將軍上庸太守帝謂
元景曰卿昔以虎威之號爲隋郡今復以授世隆使卿門
世不絶公也
偏將軍
後漢書曰吳漢字子顔南陽宛人家貧以販馬自業素聞
世祖長者獨欲歸心及世祖於廣阿拜漢爲偏將軍
又曰臧宫字君翁潁川人也從世祖征戰諸將多稱勇世
祖察宫勤力少言甚親納之及至河北以爲偏將軍
吳志曰陳武字子列廬江人孫策在壽春武脩謁時年十
八長七尺七寸及權統事尤爲權所愛拜爲偏將軍
又曰董襲字元伐會稽人長八尺武力過人拜偏將軍
禆將軍
魏志曰李通字文達江夏平春人以遊俠聞於江汝之間
屬連歲大飢通傾家振施與士分糟糠建安初通舉衆詣
太祖于許太祖討張繡通爲先登大破繡軍拜禆將軍
虎牙將軍
漢書曰宣帝以雲中太守田順爲虎牙將軍伐匈奴
范曄後漢書曰盖延字巨卿漁陽人也身長八尺邊俗尚
勇力而延以氣聞延與吳漢同歸世祖從平河北世祖即
位拜虎牙將軍
漢臣將軍
東觀漢記曰上於大會中指王常謂群臣曰此家率下江
諸將輔翼漢室心如金石真忠臣也是日以常爲漢臣將
軍與諸將絶席
討虜將軍
東觀漢記曰光武以王覇爲討虜將軍擊董憲
破虜將軍
魏志曰李典字㬅成山陽鉅野人爲破虜將軍典好學問
貴儒雅不與諸將争功敬賢士大夫恂恂若不及中軍稱
其長者
建義將軍
東觀漢書曰光武以朱祐爲建義將軍攻朱鮪
刺姦將軍
東觀漢記曰光武以軍市令祭遵爲刺姦將軍
范曄後漢書曰岑彭字君然南陽棘陽人也後世祖拜爲
刺姦大將軍使督察衆營授以常所持節
輔威將軍
東觀漢記曰光武以臧宫爲輔威將軍
揚化將軍
東觀漢記曰光武以堅鐔爲揚化將軍
安漢將軍
蜀志曰麋笁字子仲益州旣定拜爲安漢將軍班在軍帥
將軍之右笁雍容敦雅而翰翮非所長是以待之上賓之
禮未曾有所統御然賞賜優寵無與爲比
又曰王平字子均諸葛亮卒於武功軍退還魏延作亂一
戰而敗平之功也遷安漢將軍
輔漢將軍
東觀漢記曰光武以鄧奉爲輔漢將軍
都護將軍
魏志曰曹洪累從征討爲都護將軍
立義將軍
魏志曰龐德以衆降太祖聞其驍勇拜立義將軍
中堅將軍
魏志曰太祖以許禇爲中堅將軍又以張遼爲行中堅將
軍
厲威將軍
魏志曰太祖征荆州還留满寵行厲威將軍
盪寇將軍
蜀志曰張嶷字伯𡵨自越嶲徵詣成都民夷戀慕泣涕過
旄牛邑邑民襁負來迎反追尋至蜀郡界其督率隨嶷朝
貢者百餘人嶷至拜盪宼將軍慷慨壯烈人多貴之
討逆將軍
吳志曰曹公表孫策爲討逆將軍封吳侯
輔吳將軍
吳志曰孫權以張昭爲輔吳將軍
沈約宋書曰吳置輔吳將軍班亞三司
盪魏將軍
吳志曰吕據太元元年大風江水盛溢泛流漸淹城門權使
視水獨見據使人取大舡以備宫權嘉之拜盪魏將軍
鷹揚將軍
晉書曰郭奕咸寧初遷雍州刺史鷹揚將軍尋假赤幢曲
盖鼓吹
牙門將軍
蜀志曰魏延字文長義陽人也以部曲將隨先主入蜀數
有戰功遷牙門將軍
中將軍
北齊書曰沙苑之敗崔仲文持馬尾以渡河波中乍没乍
出高祖望見之曰崔掾也遽遣舡赴接旣濟勞之曰卿爲
親爲君不顧萬死可謂家之孝子國之忠臣加中將軍
中領軍
魏略曰中領軍延康中置故漢北軍中候之官
又曰太祖以史渙忠勇爲中領軍領禁軍
又曰太祖還長安以曹休爲中領軍
又曰文帝征孫權以尚書令陳群爲中領軍
晉書曰吳隱之爲中領軍清儉不革每月初得禄裁畱身
粮其餘悉分賑親族家人績紡以供朝夕時有困絶或併
日而食恒布衣不完妻子不霑寸禄
晉中興書曰羊祜字叔子遷中領軍悉統宿衛入直殿中
執兵之要事兼内外
齊書曰蕭景先武帝少年與景先共車行埿路車久故壞
至領軍府西門車轅折俱狼狽景先謂帝曰兩人脫作領
軍亦不得忘今日艱辛及武帝踐阼詔以景先爲領軍拜
日羽儀甚盛傾朝觀屬拜還未至府門中詔相聞領軍今
日故當無折轅事耶景先奉謝
梁書曰臧盾遷中領軍領軍管天下兵要監局事多盾爲
人敏贍有風力長於撥繁職事甚理天監中吳平候蕭景
居此職著聲稱至是盾復繼之
三國典略曰齊左僕射祖珽附陸令萱求爲領軍齊主許
之侍中斛律孝卿謂上洛王元海侯吕芬等云珽是漢兒
兩眼盲豈合作領軍也元海遂入啓之珽言於齊主云元
海與臣素有隙必是元海譛臣齊主曰然珽列元海共太
府少卿李叔元平准令張叔略等結明樹黨陸令萱又唱
和之遂除元海爲鄭州刺史叔元爲襄城郡守叔略爲南
營州錄事參軍珽遂獨處機衡揔知兵事齊王亦令中要
人扶侍出入每同御榻論决朝政
高堂隆集曰巳巳詔書中領軍游繫皆清玉佩
中護軍
史記曰漢高帝以陳平爲護軍中尉盡護諸將
漢書曰護軍都尉秦官元狩四年屬大司馬元夀元年更
名司寇元始元年更名護軍
魏志曰韓浩字元嗣以忠勇顯爲中護軍掌禁兵置長史
司馬從太祖討張魯魯降議者以浩智略足以綏邊欲留
使都督諸軍鎮漢中大祖曰吾安可以無護軍乃與俱其
見親如此
王隱晉書曰鄧攸遷吏部尚書牧馬於家庭妻子素食當
時清淨内外肅然遷爲中護軍
晉起居注曰武帝太始七年詔曰中護軍職典武選宜得
堪幹其事者左衛將軍羊琇有明贍才見乃心在公其以
琇爲中護軍
晉中興書曰司徒王導將以趙冰爲中護軍孔愉謂導曰
中興以來處此官者用周伯仁應思遠今誠乏才豈可以
趙冰居之其秉正不撓皆此類也
世語曰夏侯玄世名知人爲中護軍拔用武官無非俊傑
多牧州典郡
皇甫謐集云護軍武士之官
晉王羲之臨護軍教曰今所任要在於公役均平其差大
史忠謹在公者覆行諸營家至人告暢吾乃心其有老落
篤&KR1825;不堪從役或有飢寒之色不能自存者區分處别自
當參詳其宜
北軍中候
漢書曰武帝置中壘校尉掌北軍壘門外内
續漢書曰光武中興中省壘置中候五尉校營
又曰孔文舉拜北軍中候
王隱晉書曰荀晞字道將爲北軍中候
又曰太祖永昌元年以鍾雅爲北軍中候五年省併領軍
晉中興書曰陶回字恭之王導以回有器幹擢拜北軍中
候回性不畏強禦
朱衣直閣
後魏書曰元文景大司農卿康之次子除員外郎冠軍將
軍朱衣直閤
直寢
後魏書曰于忠字思賢弱冠拜侍御史文明太后臨朝刑
政頗峻忠朴直少言終無過誤尋除左中郎將領直寢
又曰楊津字羅漢弘農華隂人也夲字延祚高祖賜名焉
少端謹以器度見稱爲直寢
直後
後魏書曰元天穆性和厚美形皃年二十起家員外郎領
直後
蕭子顯齊書曰臨海亡命田流自號東海王逃竄會稽鄮
縣邊海山谷中立屯營官軍不能討明帝遣直後聞人襲
說降之
直齋
後魏書官氏志曰大和九年十月初置直齋
監軍
史記曰穰苴將兵扞燕晉之師苴曰臣素賤君擢之閭伍
之中加之大夫之上願得君之寵臣國之所導以監軍景
公使莊賈往苴與賈約曰會日中於軍門苴先馳至軍立
表下漏賈素驕貴夕時乃至苴遂斬賈以徇三軍軍士皆
震慄服之
東觀漢記曰光武使來歙監諸將
范曄後漢書曰宋均字叔庠爲監軍時伏波將軍馬援征
武溪南臨沅水軍士多病均懼衆軍疾疫矯詔迫降之諸
將莫應均乃勒兵圍賊城詐爲詔而降之爲置長吏而歸
自劾矯詔之罪帝善之
魏志曰司馬文王征夀春使監軍石苞統卒爲遊軍
晉武帝起居注曰豫州刺史胡威忠素質直思謀深奥其
以威爲監軍刺史如故
沈約宋書曰監軍盖諸將出征大將監領之
太平御覽卷第二百四十
