太平御覽卷第六百九十
服章部七
衮衣鷩衣毳衣絺衣玄衣
禕衣䄖狄(䄖音摇)闕翟鞠衣展衣(展涉扇切檀)
禒衣(禒通貫切)袗衣朱衣
衮衣
說文曰衮天子享先王卷(音衮)龍繡於下幡一龍蟠阿上嚮
釋名曰衮卷也畫卷龍於衣也
書曰帝曰予欲觀古人之象(孔安國曰欲觀衣法象衣服制)日月星辰山
龍華蟲(日月星爲三辰華象草華蟲雉也畫三辰山龍華蟲於衣服施旌旗)作會宗彛(會會五采)
(也以五采成此畫焉宗廟彜尊亦以山龍華蟲爲飾)藻火粉米黼黻絺繡(藻水草有文者火爲)
(火字粉若粟米若聚米黼若斧形黻爲兩巳相背葛之精者曰絺五色備曰繡也)以五采彰施于
五色作服汝明(以五色明施五采作尊卑服汝制之也)
尚書大傳曰山龍青華蟲黃作繢黑宗彛白藻火赤天子
五服
詩曰九罭之魚鱒魴我覯之子衮衣繡裳
又曰君子來朝何錫予之雖無予之路車乘馬又何予之
玄衮及黼
又曰衮職有闕仲山甫𥙷之
左傳曰諸侯伐楚許男斯卒于師凡諸侯薨于朝會加一
等死王事加二等於是以衮斂(衮衣公服也謂加二等)
禮曰有以大爲貴者天子龍卷諸侯黼大夫黻士玄衣纁
裳
郊特牲曰祭之日王被衮以象天戴冕藻十有二旒則天
數也
又明堂位曰衮冕立於阼
周禮春宮上司服曰王之吉服亨先王則兖冕又夏官
下曰節服氏掌祭禮朝覲衮冕六人維王之太常(鄭玄曰服冕者)
(從王服也維維之以縷王旌十二旒兩兩也縷綴連其旁三人持之禮天子旌曳地)
儀禮覲禮曰天子衮冕負斧扆
漢書曰韋孟詩云肅肅我祖家自豕韋衮衣朱黻四牡龍
旂
後秦記曰姚襄夢弟萇上御座着衮服謂官屬曰此兒或
能大起吾族
齊書曰陸澄兼左丞泰始六年詔皇太子朝賀服衮冕九
章澄與議曹郎丘仲起議服冕以朝實着經文秦除六冕
漢明還備魏晉巳來不欲令臣下服冕故位公者加侍官
今皇太子禮絶群臣宜遵聖王盛典革近代之制
唐書曰代宗時渤海質子盜衮龍服捕得之詞云慕中國
衣服上赦之
董巴漢輿服志曰上古衣毛而冒皮後世聖人易之以絲
麻觀翬翟之文榮華之色乃染帛以效之始作五采成以
爲服黃帝堯舜垂衣裳蓋取諸乾坤有文故上衣玄而下
裳黃秦以戰國則天子位滅去禮學郊祀之服皆以初玄
漢承掌故至顯宗初服冕旒衣章以祀天地養三老五更
於三雍三公九卿郊祀天地明堂皆冠冕垂旒衣裳玄上
纁下乘輿備文日月辰星十二章三公諸侯用山龍九章
九卿以下用華蟲七章皆五采衣裳乘輿刺史公候九卿
已下皆織成陳留襄邑獻之
續漢輿服志曰聖人處天子位服日月昇龍所以福其德
章其功也賢人佐聖封國愛民黼黻文繡降龍所以顯其
仁光其能也
環濟要略曰天子龍冕諸侯黼大夫黻白與黑謂之黼黑
與青謂之黻青與赤謂之文赤與白謂之章五色備謂之
繡諸侯去日月星辰服山龍華蟲卿大夫去山龍華蟲服
藻火服粉米
摰虞决疑要注曰秦除衮冕之制唯爲玄衣絳裳一具而
巳漢興亦如之中興後明帝永平中使諸儒案古文依圖
書始復造衮冕之服至于今用之
榖梁傳序曰一字之褒賞逾華衮片言之貶誅深斧鉞
六韜曰昔帝堯王天下黼衣絓履不弊盡不更爲也
傅子曰魏明帝疑三公衮冕之服似天子减其采章
陳留風俗傳曰襄邑縣南有渙水有睢水傳曰雎渙之水
出文章故有黼黻藻錦日月華蟲以奉天子宗廟御服
焉
鷩衣
釋名曰鷩雉山雉也鷩憋(并列切)也性急憋不可生必自殺
故畫其形於衣以象人執耿介之節也
周禮春官上司服曰王之吉服享先公饗射鷩冕(鄭玄曰先公謂)
(后稷之後也饗射饗食及與諸侯射也鷩畫以雉也)
三禮圖曰鷩冕服者王祭先公及饗射之服也以朝天子
助祭玄衣纁裳以華蟲火宗彝三章畫以爲績裳藻粉米
黼黻四章薾(步里切)以爲繡凢七章
毳衣
釋名曰毳芮也畫藻文於衣象水草之毳芮温暖而潔也
詩曰大車檻檻毳衣如菼(毳衣大夫之服菼騅也蘆之初生者也古者天子大夫服毳冕)
(以廵行)大車啍啍(他昆切)毳衣如璊(璊頳也音門)
周禮春官上司服曰王之吉服祀四望山川則毳冕(鄭玄曰毳)
(其衣三章裳三章也)
三禮圖曰毳冕王祀四望山川服也子男服以朝天子
絺衣
周禮春官上司服曰王之吉服祭社稷五祀則絺冕(鄭玄曰絺)
(或作繡字之誤也繡刺粉采無畫也)
玄衣
詩曰緇衣美武公之德父子並爲周司徒善於其職國人
宜之緇衣之宜兮弊予又改爲兮(緇衣黑色上卿聽朝之正服也)
周禮春官上司服曰王之吉服祭群小祀玄冕(鄭玄曰群小祀林澤)
(墳衍四方百物之屬也玄者衣無文裳刺黻而已凡冕服玄衣纁衣也)
禮玉藻曰天子玄端而朝日於東門之外(鄭玄曰端當爲冕字之誤朝日)
(春分時也)
魏臺訪議曰禮天子大夫玄冕而執鴈今秩中二千石六
百石者可使玄冕而執鴈
禕衣
釋名曰王后之上服曰褘衣畫翬雉之文於衣也伊洛而
西雉青質五色備曰翬也
周禮天官下內司服曰內司服掌王后之六服禕衣(王后之服)
(刻繒爲翬之形而采畫之綴於衣從王祭先王則服褘衣也)
禮明堂位曰夫人副褘立于房中(鄭玄曰副首飾也今之步摇是也周禮追師掌)
(王后之首服爲副禕王后之上服也唯魯及王者之後夫人服之諸侯夫人自䄖翟而下也)
又曰祭義曰歲旣單世婦獻繭于夫人夫人副褘而受之
董巴漢輿服志曰太皇太后入廟服紺上皂下后謁廟服
白上皂下皆深衣製(徐廣云深衣卽單衣)公卿列侯中二千石夫人
入廟佐祭者服皂絹上下皆深衣制
穆天子傳曰吉日戊午天子大服冕禕(冕冠禕衣王后之上服今帝服之未)
(洋也)授河宗璧
䄖狄
釋名曰摇翟畫雞雉之文於衣也江淮而南雉素質五采
皆備成章
周禮天官下内司服曰内司服掌王后之六服䄖狄(鄭玄曰䄖)
(狄闕狄畫羽飾也玄謂䄖狄青也)
三禮六服圖曰䄖翟王后從王祭先公之服也侯伯之夫
人服以從君祭宗廟
闕翟
釋名曰闕翟翦闕繒爲翟雉形以綴衣也
詩曰委委蛇蛇象服是宜(義曰象服者謂䄖狄闕狄也)
周禮天官下内司服曰内司服掌王后之六服闕狄(鄭司農曰)
(褕狄闕狄畫羽飾也鄭玄曰闕狄刻而不畫者也此三者皆祭服玄謂今世有袿衣者盖三狄之遺象也以推次其)
(色闕狄赤也)
三禮六服圖曰闕翟王后從祭群小祀服也亦子男夫人
服以從君祭宗廟
鞠衣
釋名曰鞠衣如菊花色也
周禮天官下内司服曰内司服掌王后六服鞠衣(鄭司農曰鞠衣)
(黃桑服也色如鞠座像桑葉始生)
三禮六服圖曰鞠衣王后桑之服也孤之妻服以從助君
祭
董巴漢輿服志曰太皇太后皇太后𧖟服青上縹下深衣
制貴人助𧖟服純縹上下深衣制公卿列侯中二千石夫
人助𧖟服縹絹上下深衣制自二千石夫人巳上至皇后
皆以𧖟衣爲朝服
徐廣輿服雜注曰晉先蠶儀注皇后衣純青之衣特進卿
世婦二千石命婦助蠶則青絹上下
展衣
周禮天官下内司服掌王后之六服展衣(展衣白衣)
三禮六服圖曰展衣王后以禮見王及賓客之服也卿大
夫之妻以從助君祭
釋名曰䄠(展字或作此)坦也坦然正白無文采也
禒衣(通貫反)
釋名曰禒衣禒然黑色也
詩邶柏舟禒衣曰禒兮衣兮禒衣黃裏(禒間色黃正色義云禒兮衣兮禒衣)
(自有禮制也諸侯大夫祭服之下鞠衣爲上展衣次之衆妾亦有貴賤之等服鞠衣黃屒衣白禒衣黑皆以素紗爲)
(裏非其制故以喻妾上僣焉)禒兮衣兮禒衣黃裳(義云婦人之服不殊衣裳同色今衣黑裳)
(黃喻亂嫡妾之禮也)
周禮天官下内司服曰内司服掌王后六服禒衣素紗(禒衣)
(御於王者之服也亦似燕居君子之褖衣黑則是亦黑也)
袗衣
三禮圖曰傅母㛰禮從者袗衣古者傅母選無夫與子而
老賤曉習婦道者使之應對也
朱衣
應劭漢官儀曰虎賁中郎衣紗縠單衣(續漢志同晉令絳紗縠)
東觀漢記曰光武起義衣絳單衣赤幘初伯升之起諸家
子弟皆曰伯升殺我及見上絳衣大冠乃驚曰謹厚者亦
復爲之
晉義熙起居注曰安帝自荆州至新亭詔曰諸侍官戎行
之時不備朱服悉令袴褶從也
宋元嘉起居注曰治書侍御史朱興啓彈朝請向騰之坐
同僚會故員外散騎侍郎楊珍之喪侍兵唱變服然後唱
衆官下陪位而騰之着單衣在朱衣上於禮有虧請免所
居官詔可
齊書曰吕安國爲右衛將軍加給事中後改封湘鄕侯武
帝即位累遷光禄大夫加散騎常侍安國欣有文授謂其
子曰汝後勿袴褶駈使單衣猶恨不稱當爲朱官也
神異經曰西荒有一人不讀五經而意合不觀天文而心
通不誦禮律而精當天賜其衣男朱衣縞帶委皃冠女碧
衣戴金勝皆無縫
墨子曰楚莊王絳衣博袍
語林曰何平叔面絶白魏文帝疑其着粉夏日喚與熱餅
旣噉大汗出以朱衣自拭色轉皎然時帝始信之
班彪便宜事曰可選師傅將相子孫有行好學者以備絳
衣舍人
班固與竇憲牋曰將軍哀憐賜固手迹告以中軍宜鮮明
乃賜以瑇瑁簪絳紗單衣
太平御覽卷第六百九十
