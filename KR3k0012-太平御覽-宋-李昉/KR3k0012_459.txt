太平御覧卷第四百五十九
人事部一百
鑒戒下
鬻子曰昔周公使康叔守商戒之曰無殺不辜寧失有罪
亦有無罪而見誅亦有有功而不賞愼之
管子曰齊桓公管仲鮑叔牙寗戚飲公曰何不爲寡人夀
鮑叔牙奉杯而起曰使公無忘在莒管仲無忘束縛於魯
寗戚無忘飲牛車下公避席再拜
晏子曰夫爵益高者意益下官益大者心益小禄益厚者
施益博也
又曰君子居必擇隣遊必就士可以避患也
又曰人之將疾必先不甘梁肉之味國之將亡必先思忠
臣之語
列子曰狐丘文人謂孫叔敖曰人(有三怨子)知之乎孫叔敖曰
何謂也對曰爵高者人妬之官大者主惡之禄厚者患處
之孫叔敖曰吾爵益高志益下吾官益大吾心益小吾禄
益厚吾施益博以是免三怨可乎
莊子曰夫畏途十殺一人則父子兄弟相戒必盛從卒而
後敢出祍席之上飲食之間而不知爲之戒過也
文子曰其文好者身必剥其角美者身見殺甘泉先竭直
木必伐
荀子曰魯哀公問政於孔子曰寡人生於深宫之中長於
婦人之手未嘗知哀未嘗知憂未嘗知勞未嘗知懼未嘗
知危孔子曰君之問也丘小人也何以知之曰無吾子無所
聞之孔子曰君入廟門而右登自胙階仰見榱棟俯察机筵
其器存其人亡君以此思則哀至焉昧爽而櫛冠未明而
聽朝一物失所亂之端也君以此思則憂至焉君平明而
聽朝日昗而退諸侯之子孫必有在君之庭者君以此思
則勞至焉君出魯之四門以望四郊亡國之墟則必有類
焉君以此思則懼至焉且丘聞之君者舟也民者水也水
能載舟亦能覆舟君以此思則危至焉
又曰慶封爲亂於齊而將之越其族人曰晉近奚不之慶
封曰越遠利以避難族人曰變是心也居晉而安不變是
心雖越其可以安乎
又曰桓公往問管仲曰仲父有病即有不幸政將遷誰竪
刁何如曰不可人情莫不愛其身竪刁自宫而爲君治内
身之不愛何能愛君公曰衛公子開封何如管仲曰齊衛
之間不過十日之行開封事君十年不歸不見父母非人
心也父母之不親安能親君公曰易牙何如曰夫易牙爲
君主味君之所未嘗食唯人肉而易牙蒸首子而進之其
子不愛焉能愛君公曰孰可管仲曰隰朋可其爲人堅中
而廉外少欲而多信堅中足以爲表廉外可與大任少欲
則能臨其衆多信則能親隣國此霸王之佐也君其用之
管仲死桓公不用隰朋而用豎刁三年桓公南遊堂邑竪
刁易牙衛公子開封及大臣爲亂桓公餒而死
荀子曰伯禽將歸於魯周公謂伯禽曰君子力如牛不與
牛爭力走如馬不與馬爭走智如士不與士爭智
韓子曰西門豹性急佩韋以自緩董安于心緩佩弦以自
急故能以有餘𥙷不足以長續短之謂明至
淮南子曰奔車之上無仲尼覆舟之下無伯夷
韓子曰天下有至貴而非勢位也有至冨而非金玉也有
至壽而非千歲也愿恕反性則貴矣適情知足則冨矣明
生死之分則壽矣
韓子曰秦昭王謂左右曰今時韓與魏孰強對曰魏強秦
昭王曰其無奈寡人何左右皆然中旗伏瑟而對曰王之
料天下過矣當六晉之時智氏最強滅范中行氏又率韓
魏之兵以圍趙襄子於晉陽决晉水以灌晉陽之城城不
没者三板智伯行水魏宣子御韓康子驂乘智伯曰吾始
不知水可以亡國也乃今知之汾水可以灌安邑絳水可
以灌平陽魏宣子肘韓康子韓康子履魏宣子之足接於
車上而智氏身死國亡爲天下笑今秦雖不過智氏韓魏
弱尚賢其在晉陽之下也此方其用肘足之時願王勿易
也於是秦王恐
又曰吳鐸以聲自毀膏燭以明自鑠
又曰魏武侯浮西河而下中流謂吳起曰美哉山河之固
魏國之寳也對曰在德不在險昔三苗氏左洞庭而右彭
蠡德義不修而禹滅之夏桀之居左河濟而右太華伊闕
在其南羊腸在其北修政不仁湯放之商紂之國左孟門
右太行常山在其北大河經其南修行不德而武王滅之
王恃儉而不修德舟中之人盡敵國也武侯曰善
說苑曰昔成王封周公周公辭不受乃封周公子伯禽於
魯將辭去周公戒之曰去矣子其無以魯國驕士矣我文
王之子也武王之弟也今王之叔父也又相天子吾於天
下亦不輕矣嘗一沐而三握髮一食而三吐哺猶恐失天
下之士吾聞之曰德行廣大而守以恭者榮土地博𥙿而
守以儉者安禄位尊盛而守以卑者貴人衆兵彊而守以
畏者勝聦明睿智而守以愚者益博聞多記而守以淺者
廣此六守者謙德也夫貴爲天子冨有四海不謙者先天
下亡其身桀紂是也可不愼乎故易曰天道虧盈而益謙
地道變盈而流謙鬼神害盈而福謙人道惡盈而好謙誡
之哉子其無以魯國驕士矣
又曰春秋有忽然而足以亡者國君不可以不愼也妬妾
不一足以亡公族不親足以亡大臣不任足以亡國爵不
用足以亡親佞近讒足以亡舉百事不時足以亡使民不
節足以亡刑罰不中足以亡内失衆心足以亡外嫚大國
足以亡
說苑曰田子方侍魏文侯坐太子擊趨而入見賓客羣臣
皆趨田子獨不起文侯有不說之色太子亦然田子方稱
曰爲子起與無如禮何不爲子起與無如罪何請爲子誦
楚恭王之爲太子也將出之雲夢遇大夫工尹工尹遂趨
避家人之門中太子下車從之家人之門中曰子大夫何
爲其若是吾聞之尊其父者不兼其子兼其子者不祥莫
大焉子大夫何爲其若是工尹曰向吾望見子之面今而
後記子之心文侯曰善太子擊前誦恭王之言而習之
又曰孫叔敖爲楚令尹一國吏民皆來賀有一父衣鹿衣
冠白冠後來弔孫叔敖正衣冠而出見之謂老父曰楚王
不知臣不肖使臣受吏民之垢人盡來賀子獨來弔豈有
說乎父曰有說身已貴而驕人者民去之位巳高而檀權
者君惡之禄巳厚而不足者患處之孫叔敖再拜曰謹受
命願聞餘教父曰位巳高而意益下官益大而心益小禄
巳厚而愼不取君守此三者足以治楚矣
說苑曰魏公子牟東行穰侯送之曰先生將去之山東
矣獨無一言以教冉乎魏公子曰微君言之牟幾忘語君
君知夫官不與勢期而勢自至乎勢不與冨期而冨自至
乎冨不與貴期而貴自至乎貴不與驕期而驕自至乎驕
不與罪期而罪自至乎罪不與死期而死自至乎穰侯曰
善謹受明教
說苑曰高上尊貴無以驕人聦明聖智無以窮人資給疾
速無以先人剛毅勇猛無以勝人不知則問不能則學雖
知必質然後辯之雖能必讓然後爲之故士雖聦明聖智
自守以愚功被天下自守以讓勇力距世自守以怯冨有
四海自守以廉此謂高而不危滿而不溢者也
說苑曰齊桓公爲大臣具酒期以日中管仲後至桓公舉
觴以飲之管仲半弃酒桓公曰期而後至飲而弃酒於禮
可乎管仲對曰臣聞酒入舌出舌出者言失言失者身弃
臣計弃身不如弃酒桓公笑曰仲父起就坐
說苑曰常樅有疾者老子往問焉曰先生疾甚矣無遺教
可以語諸弟子者乎常樅曰子雖不問吾將語子曰過故
鄕而下車子知之乎老子曰過故鄕而下車非謂其不忘故
鄕耶常樅曰嘻是巳常樅曰過喬木而趨子知之乎老子曰
過喬木而趨非謂其敬老耶常樅曰嘻是以張其口而示老
子曰吾舌存乎老子曰然吾齒存乎老子曰亡常樅曰子知
之乎老子曰夫舌之存也豈非以其柔耶齒之亡也豈非以
其剛耶常樅曰嘻是以天下之事巳盡矣無以復語子哉
說苑曰桓公曰金剛則折革剛則裂人君剛則國家滅人
臣剛則交友絶夫剛不和不和則不可用是故四馬不和
取道不長父子不和其世破亡兄弟不和不能久同夫妻
不和家室大凶易曰二人同心其利斷金因不剛也
又曰老子曰得其所利必慮其害樂其所樂必頋其敗人
爲善者天報以福人爲不善者天報以禍也故曰禍兮福
所倚福兮禍所伏戒之愼之君子不務何以備之夫上知
天則不失時下知地則不失財日夜愼之則無害矣
太公金匱曰武王問師尚父曰五帝之戒可復得聞乎師
尚父曰舜之居民上兢兢如履薄冰禹之居民上慄慄如
恐不滿湯之居民上翼翼乎懼不敢息
吕氏春秋曰出則以車入則以輦務以自逸命之曰招蹷
之機肥肉厚酒務以自強命之曰爛腸之食靡曼皓齒鄭
衛之音務以自樂命之曰伐性之斧三者冨貴之所致者
也
新序曰楚恭王有疾召令尹曰常侍苑蘇與我處忠我以
義吾與其處不見不思也雖然吾有以得也其功不細必
爵之申侯伯與我處吾所樂者勸吾爲之吾所好者勸吾
服之吾與處不見思之雖然吾終無得也其過也不細必
亟遣之令尹曰諾明日王薨令尹即拜苑蘇爲上卿而逐
申伯出於國
諸葛亮集先主遺詔勑後主曰勿以惡小而爲之勿以善
小而不爲唯賢唯德能服於人汝父德薄勿效之讀傳必
可讀漢書禮記閑暇歷視諸子及六韜商君書益人意知
吾終之後汝兄弟父事丞相
鄭玄別傳曰玄病困戒子益恩曰吾家舊貧爲父母羣弟所
容去厮役之吏遊周秦之都往來幽并兖豫之役候覲通
人大儒得意者咸從捧手有所受焉遂博稽六藝究覽傳
記今我告尔以事將閑居以安性覃思以終業自非國君
之命問親族之憂展孝墳墓觀省野物曷常扶杖出門乎
家事大小汝一承之吾焭焭一夫曾無同生相依其勖求
君子之道研鑚勿替恭愼威儀以近有德顯譽成於僚友
德行立於已志若致聲稱亦有榮於所生耳
曹植別傳曰植博學有高才年十餘歲誦詩論及賦十萬
言性簡易不事華麗太祖征孫權使植留守鄴戒之曰吾
昔爲潁令年二十三思此時所行無悔於今今汝年二十
三矣可不勉與
文士傳曰陸景誡盈曰重臣貴戚隆盛三族莫不罹患搆
禍鮮以善終大者破家小者滅身唯金張子弟世履忠篤
故能保貴持寵祚鍾昆季其餘禍敗可爲痛心
東方朔集曰朔將仙戒其子曰明者處世莫尙於中庸優
哉游哉與道相從首陽爲拙柱下爲工飽食安步以仕代
農依隠玩世詭時不逢
劉向集誡子書曰告歆謙之無忽若未有異德蒙恩甚厚
將何以報董生有云弔者在門賀者在閭有憂則恐懼愼
事愼事則必有善功而遺福也
蔡邕女誡曰心猶首面也是以甚致飾焉面一旦不脩則
塵垢穢之心一朝不思善則邪惡入之咸知飾其面不脩
其心夫面之不飾愚者謂之醜心之不脩賢者謂之惡愚
者謂之醜猶可賢者謂之惡將何容焉故覽照拭面則思
其心之㓗也傳脂則思其心之軟也加粉則思其心之鮮
也澤髮則思其心之順也用櫛則思其心之理也立髻則
思其心之正也攝鬢則思其心之整也
蔡邕廣連珠曰臣聞目瞤耳鳴近夫小戒也狐鳴犬嘷家
人小祅也猶忌愼動作封鎮書符以防其禍是故天地示
異灾變横起則人主恒恐懼而脩政
魏文帝誡子曰父母於子日雖肝傷腐爛爲其掩蔽不欲
使鄕黨士友聞其罪過然行之不改久久人自知之用此
仕官不亦難乎
王脩誡子書曰我實老矣所恃汝等也汝今踰郡縣越山
河離兄弟去目下者欲令見舉動之宜以觀高人遠節聞一
得三父欲令子善唯不能殺身其餘無惜也
諸葛亮誡外生曰夫志當存高遠慕先賢絶情欲棄凝滯
使庶幾之志揭然有所存惻然有所感忍屈伸去細碎廣
咨問除嫌吝雖有淹留何損於美趣何患於不濟若志不
強毅意不慷慨徒碌碌滯於俗默默束於情永竄伏於凢
庸不免於下流矣
又曰夫君子之行静以脩身儉以養德非澹薄無以明志
非寧静無以致遠夫學欲静也才湏學也非學無以廣才
非志無以成學滔慢則不能勵精險躁則不能治性年與
時馳意與日去遂成枯落多不接世悲守窮廬將復何及
崔瑗坐右銘曰無道人之短無說已之長施人愼勿念受
施愼勿忘世譽不足慕唯仁爲紀綱隱心而後動謗議庸
何傷
太平御覽卷第四百五十九
