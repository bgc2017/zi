太平御覽卷第八百六十二
飲食部
膾脯鯖鮓八珍
膾
周禮天官籩人曰朝事之籩其實膴鮑(鄭玄曰膴䐑生魚爲大臠也鮑者於)
(&KR2042;室中糗乾之出於江淮也燕人膾魚方寸切其腴以㗖所貴也)
禮内則曰牛膾羊炙魚膾芥醬
又曰大夫燕會有膾無脯有脯無膾士不貳羹胾庶人耆
老不徒食(尊卑差也)膾春用葱秋用芥豚春用韭秋用蓼(芥芥醬也)
肉腥細者爲膾大者爲軒(膾者先軒之所謂攝而切之)
又少儀曰與羊魚之腥聶而切之爲膾(聶之口䐑先藿葉切之復報切則成)
(膾也)
詩曰來歸自鎬我行永久飲御諸友炰鼈膾鯉(鯉魚御進也箋云御)
(侍也王以告甫遠從鎬地來又日月長久今飲之酒使其諸友恩舊者待之又加珍美之饌所以極勸之也)
論語鄕黨曰膾不厭細
春秋佐助期曰八月雨後苽菜生於洿下地中作羹臛甚
美吳中以鱸魚作鱸苽菜爲羹魚白如玉菜黃若金稱爲
金羹玉鱸一時珍食
說文曰鱸細切肉也
釋名曰膾會也細切肉散分其赤白異切之乃會和之
也
東觀漢記曰章帝與舅馬光詔曰朝送鹿膾寧用飯也
魏志曰陳登得胷中煩滿面赤不食華他爲脉曰府君胃
中有虫數升欲成肉疽食腥物所爲也即作湯二升先服
一升斯湏盡服之食頃吐出三升許虫赤頭皆動半身猶
是生魚膾也
沈約宋書曰張收爲猘犬所傷人云宜食蝦蟇膾收難之
兄暢含笑先嘗收乃食瘡即愈
又曰沈攸之舉兵圍郢城獲范雲令送書入城餉柳世隆
鱠魚二十頭
梁書曰蕭潁胄素能飲酒噉白肉膾至三升
葛洪神仙傳曰仙人介象字元則會稽人有諸方術吳主
聞之徵象到武昌甚敬貴之稱爲介君與吳主共論鱠魚
何者最美象曰鯔魚爲上吳主曰論近魚耳此海中出安
可得耶象曰可得耳乃令人於殿庭中作方塪汲水滿之
并求釣象起餌之垂綸於塪中不食頃果得鯔魚吳主驚
喜問象曰可食否象曰故爲陛下取以作生安敢取不可
食之物乃使厨下切之吳主曰聞蜀使來有蜀薑作韲甚
好恨時無此象曰蜀薑豈不易得願羌所使者并付直吳
主指左右一人以錢五十付之象書一符以着青竹杖中
使行人閉目騎竹竹止便買薑訖復閉目此人承其言
騎竹湏臾巳至成都不知是何處問人人言蜀市乃買
薑于時吳使張温先在蜀旣於市中相識甚驚便作書寄
其家此人買薑畢投書負薑騎杖閉目湏臾巳還到吳厨
下切鱠亦適了
搜神記曰左慈字元放在曹操坐操謂衆賓曰高會所少
吳浙江鱸魚耳放曰此可得也因求銅藻盤貯水以竿餌
釣於盤中湏臾引一鱸出操拊手笑曰可更得不放乃更
引餌沉之湏臾復引出皆長二尺餘生鮮可愛操令目前
切膾
孝子傳曰曾參食生魚甚美因吐之人問者故參曰母在
之日不知生魚味今我美吐之終身不食
異物記曰&KR2087;魚作膾味珍無軰
列女傳曰姜詩妻事姑嗜魚膾又不能獨味妻與詩常力
作供膾呼隣母共食其舍側忽有泉常出鯉魚一雙以供
二母之膳
吳越春秋曰伍子胥伐楚末還闔閭治魚作膾作膾過時
不至魚臭猶湏子胥之至也三師到闔閭膾而食之不知
其臰後王重作之者味如故人作魚湏膾者闔閭之時造
也
博物志曰吳王江行食鱠有餘弃之於中流化而爲異魚
今呼王餘魚長數寸大如筯猶有膾形
齊諧記曰江南有麻姑治者爲人好噉鱠(江北岸有)華夲者得
一大蛇喚麻爲鱠得食甚美苦索魚名華本因醉喚取蛇
及餘肉出麻治見之大吐歐血死
又曰周子有女噉鱠不知足家爲之貧至長橋南見罛者
挫魚作鮓以錢一千求一飽食五斛便大吐有蟾蜍從吐
中出婢以魚置口中即成水女遂不復噉膾
世說曰張季膺辟齊王東曹掾在洛見秋風起因思吳中
蓴羹鱸魚鱠曰人生貴得適意何羈宫千里以要名爵遂
命駕便歸俄而齊王敗時人謂爲見機
又曰桓車騎冲在荆州張玄爲侍中使至江陵路經陽歧
俄見一人持小籠生魚逕來造舡云有魚欲寄作膾張乃
維舟而納之問其姓字云是劉遺民(劉驎之字遺民)張素聞其名
大相欣待旣知張䘖命問謝安王文度並佳不張甚欲語
言劉子無意旣進膾便去云向得此魚觀君舡上當有膾
具是故來耳於是便去
杜寳大業拾遺錄曰六年吳郡獻海鮸(音免)乾膾四瓶瓶容
一斗浸一斗可得徑尺面盤并奏作乾膾法帝以示群臣
云昔術人介象於殿庭釣得海魚此幻化耳亦何是珍異
今日之鱠乃是海真魚所作求自數千里亦是一時竒味
即出數盤以賜近臣作乾膾法當五六月盛熱之日於海
取得鮸魚其魚大者長四五尺鱗細紫色無細骨不腥捕
得之即去其皮骨取其精肉縷切隨成曬三四日湏極乾
以新白瓷瓶未經水者盛之蜜封泥勿令風入經五六十
日不異新者後取噉時以新布褁於水中漬三刻久取出
灑却水則曒然矣
廣五行記曰唐咸亨四年洛州司戶唐望之各集計至五
品進止未出間有僧來覓初不相識延之共坐少頃曰貧
道出家人得飲食亦以少公名人故闇相託能設一頓鱠
否司戶欣然即處分買魚此僧云看有蒜否家人云蒜盡
也僧即起司戶留之曰蒜盡遣買即得僧云旣蒜盡不可
更住苦留不止望之果無疾暴卒
明皇雜錄曰邢州人和璞嘗謂房琯曰君殁之時必因食
魚膾旣殁之後當以梓木爲棺然不得殁於君之私第不
處公館不處玄壇佛寺不處親友之家其後譴於閬州寄
居州之紫極宫卧疾數日刺史忽具鱠邀房於郡齋房亦
欣然命駕旣歸暴卒州主命攅櫝於宫中棺得梓木爲之
脯
釋名曰脯搏也乾燥相搏着也脩縮也乾燥縮也
說文曰脯乾肉也脩脯也(𥙷莫切)薄膊之屋上也(腕骨脯也朐脯挺也)
周禮曰脯人掌乾肉也凢田獸腊膴羘之事(夫物解肆乾謂之乾肉薄)
(切日脯睡之而施薑桂曰暇脩腊小物而乾者)祭祀共豆脯膴胖
又曰膳夫凢王之稍事設薦脯醢(鄭司農云稍事謂非日中大舉時而間食謂之)
(稍事膳夫主設薦脯醢云謂稍有小而事飲酒也)
儀禮曰鄕飲酒主人立于西階東薦脯使出祖釋軷祭脯
士冠賓東面薦脯禮曰以脯脩置者左朐右末
又曰婦人之䞇脯脩大夫燕禮有膾無脯
又禮特牲曰大饗尚睱脩而巳矣
榖梁傳曰束脩之肉不行境中有至尊者不貳
公羊傳曰魯昭公出奔齊侯使高子執簞食四脡脯公稽
首以祍受
易曰噬乾肺得金矢王肅注曰四體離隂卦骨之象骨在
乾肉脯之象金象所以獲野禽故食之反得金矢君子於
味必思其毒於利必備其難
論語曰子曰自行束脩巳上吾未嘗無誨焉(孔曰言人奉禮自行束脩)
(以上則皆教誨之也)
又曰沽酒市脯不食
尚書大傳曰散宜生閎夭南宫适三子者學乎太公見三
子知三子之爲賢人遂酌酒切脯約爲朋友
漢書曰濁氏以賣而連騎
東觀漢記曰光武初起兵叔父良搏手大呼曰我欲詣納
言嚴將軍叱上起去出閤令人視之還白方坐㗖脯
晉書曰桑虞嘗行宿寄逆旅同舍客失脯疑虞爲盗虞默
然無言便解衣償之主人曰此舍數失魚肉雞鴨多是狐
狸偷君何以疑人乃將脯往山冢間尋求果得之客求還
衣虞投之不頋
北齊書曰彭城王攸爲滄州刺史有一人從幽州來驢䭾
鹿脯至滄州界脚痛行遟偶會一人爲伴遂盗驢及脯去
明旦告州乃令左右及府僚吏分市鹿脯不限其至主見
識之推獲盗者
唐書曰太宗狩于濟源之凌山上曰古者三先駈以供宗
廟今所獲鹿宜令所司造脯醢以充薦享
國語曰楚成王聞子文之朝不及夕也(成王楚文王之子成王頵)於是
乎每朝設脯一束糗一筐以羞子文至于今令尹祑之(祑常)
吕氏春秋曰趙宣子將之絳見翳桑之下有餓人宣孟與
脯二朐拜受不敢食問其故曰臣有母持以遺之宣孟更
賜之二束遂去
東方朔神異經曰北方有增水萬里厚百丈有鼠在冰
下土中食冰下草木肉重萬斤可以作脯
又曰西北荒有遺酒追復脯焉其味如麞食一片復一片
葛洪神仙傳曰王遠至蔡經家與麻姑共設肴膳擘脯而
行云是麒麟脯
又曰左慈詣劉表請犒軍有酒一器脯一盤百人捷酒賜
兵人三杯酒一片脯萬人皆同而酒器如故脯亦不减
世語曰初太祖乏食程昱掠其本縣供三旬粮頗雜以人
脯由是失朝望故位不至公也
續齊諧記曰劉晨阮肇入天台山有女仙人爲設胡麻飯
山羊脯因留連之
楚詞曰折瓊枝以爲羞(王逸注日羞脯也)
盧諶祭法曰春祠用脯夏用煏(憑逼反)
杜育菽賦曰脯則正膂通幹麄鹿肥麋
梁劉孝威謝東宫賡鹿脯等啓曰上林絶胡人之搏禁地
無張京之犯而猶有班超之遊獵李廣馳射遠歸於厨使
入貢於脯人并圖三事之車影入九仙之鏡
鯖
西京雜記曰五侯不相能賓客不得往來婁護(豊辨傳會)五侯
間各得其意競致竒膳護乃合以爲鯖世稱五侯鯖以爲
竒味焉
齊書曰武帝就虞悰求諸飲食方悰祕不出上醉後體不
快悰乃獻醒酒鯖鮓一方而巳
鮓
釋名曰鮓𦵔也以塩米釀之如𦵔熟而食之也
吳志曰孟仁爲塩池司馬自能結網手以捕魚作(鮓寄母母)還
之曰汝爲魚官而以鮓寄我非避嫌也
宋書曰王瑩代謝超宗爲義興太守與謝交惡超宗到都
後瑩父懋往超宗處超宗設精白鮑美鮓獐巴懋問郍得
佳味超宗詭言瑩始見餉佯驚曰大人豈應不得耶懋大
忿言於朝廷稱瑩供養不足坐失廢弃久之
博物志曰仲秋月取折頭鯉子去鱗破腹使膂割爲漸米
爛藻之以赤秝米飯塩酒令糝之鎮不苦重踰月乃熟是
謂秋鯖
王子年拾遺記曰漢元鳳二年於淋池之南起桂臺以望
遠帝常以季秋之月沉衝瀾雲鷁之舟窮略係夜釣於臺
下以香金爲釣霜絲爲綸丹鯉爲餌得白蛟長三丈若大
蛇無鱗甲帝曰非瑞也命太官爲鮓肉紫骨青味絶香美
班賜羣臣帝後思其美漁者不復得知爲神異也
列異傳曰費長房又能縮地脉坐客在家至市買鮓一日
之間人見之千里外者數處
世說曰有人遺張華鮓見之謂客云此龍肉也肉鮓中則
有五色光試之果如言後問其主云於茅積下得白魚所
作也
又曰陶侃少時作魚梁吏常以一坩(苦甘切)鮓餉母母封鮓付反
書責侃曰汝爲吏以官物見餉非唯不能益吾乃以增吾
憂也
謝玄與婦書曰昨出釣獲魚作一坩鮓今奉送
大業拾遺曰十二年六月吳郡獻太湖鯉魚腴鱔四十坩
純以鯉腴爲之計一坩䱹用鯉魚三百頭肥美之極冠於
鱣鮪
八珍
周禮天官曰食醫掌王之八珍
禮曰淳熬煎醢加于六稻上沃之以膏曰淳熬(沃煎成之以爲名)
淳母煎醢加于黍食之上沃之以膏曰淳母(母讀日模模象他作此象)
(淳熬也)炮取豚若將圭之刳之實棗於其腹中編萑以苴之
塗之以謹(音堇)塗炮之塗皆乾擘之濯手以摩之去其皽(音善)
(切)爲稻粉糔溲之以爲醴以付豚煎諸膏膏必滅之鉅鑊
湯以小鼎薌脯於其中使其湯母滅鼎三日三夜無絶火
而后調之以醯醢(炮者以爲塗燒之爲名將當爲牂牂羊也)檮珍取牛羊麋&KR0874;
之肉必脄(音媒)每物與牛若一捶反側之去其餌熟出之去
其皽柔其肉(脊側肉)漬取牛肉必新殺者薄切之必絶其理
湛(音尖)諸美酒期朝而食之以醢若醯臆(湛亦漬也)爲熬捶之去
其皽編萑布牛肉焉屑桂與薑以洒諸上而塩之乾而食
之施羊亦如之施麋施鹿施麏皆如牛羊欲濡肉則睪而
煎之以醢欲乾肉則搖而食之(熬取火上爲之今火脯似之此七者周禮八珍其一)
(肝膋是也)肝膋取狗肝一懞之以其濡炙之舉焦其膋不蓼(膋腸)
(間脂也)
太平御覽卷第八百六十二
