太平御覽卷第五百二十一
宗親部十一
慈母保母乳母妾出婦
舅舅母外甥姨
慈母保母
禮記内則曰子生異爲孺子室於宫(特掃一室以處之)擇於諸母
與可者必求其寬𥙿慈惠温良恭敬愼而寡言者使爲子
師其次爲慈母其次爲保母皆居子室(此人君飬子之禮也諸母衆妾也可)
(者傳御之屬也子師教示以善道者慈母知其嗜欲者保母安其居處者士妻食乳之而巳)
又曾子問曰子游曰喪慈母如母禮與(如母謂父卒三年也)孔子曰
非禮也古者男子外有傳内有慈母君命所使教子也何
服之有(言無服也)昔者魯昭公少喪其母有慈母良及其死也
公弗忍也欲喪之有司以聞曰古之禮慈母無服今也君
爲之服是逆古之禮而亂國法也若終行之則有司將書
之以遺後世無乃不可乎公曰古者天子練冠以燕居吾
弗忍也遂練冠以喪慈母喪慈母自魯昭公始也
左傳襄六曰宋大災宋伯姬卒侍姆也(姆女師也)
乳母
史記曰武帝時有所幸倡郭舍人者發言陳辭雖不合道
然令人主和悅武帝少時東武侯母嘗養帝帝壯時號曰
大乳母率一月再朝朝奏入有詔使幸臣馬遊卿以帛五
十疋賜乳母有詔得令乳母乘車行馳道中當此之時公
卿大臣皆敬重乳母乳母家子孫奴從者横暴長安中當
道掣頓人車馬奪人衣服聞於中不忍致之法有司請徙
乳母家室處之於邊奏可乳母當入至前面見辭乳母先
見郭舍人爲下泣舍人曰即入見辭去勿疾步數還顧乳
母如其言謝去郭舍人疾言罵之曰咄老女子何不疾行
陛下巳壯矣寧尚湏汝乳而活耶於是武帝憐之乃下詔
止無徙乳母
後漢書曰安帝時鄧太后臨朝帝不親政事小黃門李閏
與帝乳母王聖嘗共譛太后兄執金吾鄧悝等言欲廢帝
立平原王德帝每忿懼及太后崩遂誅鄧氏而王聖女
伯榮扇動内外競爲侈虐明年帝崩立北鄕侯爲天子王
聖及黨與皆見徙
王隠晉書曰賈充子黎民三歲乳母抱向閤充入黎民喜
踊充嗚之充夫人郭槐遥望疑充即鞭殺乳母兒思母病
死槐又生男向歲乳母抱中庭充過拈兒頰郭又疑之復
鞭殺乳母兒又死充遂無嗣
譚藪曰宋何承天爲著作郎時新著作多貴遊少年或戲
承天謂爲妳母承天曰鳳凰將九子妳母何言耶
妾
禮記曲禮曰買妾不知其姓則卜之
又内則曰聘則爲妻奔則爲妾(妾之言接也聞佼有禮走而往焉以得接見於君子)
又曰妾雖老年未滿五十必與五日之御雖婢妾衣服飲
食必後長者妻不在妾御莫敢當夕(辟女君之御日也)妾將生子
及月辰夫使人日一問之
左傳成上曰魯聲伯之母不聘(不娉無媒禮)穆姜曰吾不以妾
爲姒(昆弟之妻相謂爲姒)生聲伯而出之
又昭五晏子對齊景公曰内寵之妾肆奪於市外寵之臣僣
令於鄙
又哀下曰魯公子荆之母嬖(荆哀公庶子)將以爲夫人使宗人
亹夏獻其禮(宗人禮官)對曰無之公怒曰女爲宗司立夫人國
之大禮也何故無之對曰周公及武公娶於薛孝惠娶於
商自桓以下娶於齊此禮也則有若以妾爲夫人則固無
其禮也
出婦
禮記檀弓曰子上之母死而不喪(子上孔子曾孫子思伋之子名白其母出)門
人問諸子思曰昔者子之先君子喪出母乎曰然(禮爲出母期父)
(卒爲文後者不服耳)子之不使白也喪之何也子思曰昔者吾先君
子無所失道道隆則從而隆道汚則從而汚(汚猶殺也有隆有殺進退)
(如禮)伋則安能(自予不能及)爲伋也妻者是爲白也母不爲伋也
妻者是不爲白也母故孔氏之不喪出母自子思始也
又内則曰子甚宜其妻父母不說出(宜猶善也)
漢書曰王吉少時學問居長安其東家有大棗樹垂庭中吉
婦取棗以啖吉吉後知之乃去婦東家聞而伐其樹隣里
共止之因固請吉令還婦里中爲之語曰東家有樹王陽
去婦東家棗完去婦復還
又曰王禁生元后元后母魏郡李氏女也後以妬去更嫁
爲河内荀賓妻
後漢書曰馮衍娶北地女任氏爲妻悍忌不得畜媵妾兒
女常自探井臼老竟逐之
又曰黃允濟隂人也以雋才知名郭林宗見而謂曰卿有
絶人之才足成偉器然恐守道不篤將失之矣後司徒袁
隗欲爲從女求姻見允而歎曰得壻如是足矣允聞而黜
遣其妻夏侯氏婦請姑曰今當見棄方與黃氏長辭乞一
會宗屬以展離訣之情於是大集賓客二百餘人婦中坐
攘𬒮數允隱慝穢惡十五事言畢登車而去允以此廢於
時
又曰李充字大遜家貧兄弟六人同衣遞食妻竊謂充曰
今貧居如此難以久安願思分異充僞許之曰當醖酒具
會請呼鄕里内外充於坐中前跪白母曰此婦無狀而教
充離間母兄罪合遣斥便呵叱其婦遂令出門婦銜涕而
去
齊書曰劉瓛母孔氏瓛娶王氏緣壁挂履土落孔氏床上
孔氏不悅瓛即出其妻
梁書曰孔謙從兄靈慶嘗病寄於謙謙出行還問起居靈
慶曰向飲冷熱不調即時猶渴謙退遣其妻
家語曰婦有七出三不去七出者不順父母無子滛僻嫉
妬惡疾多口舌竊盗不順父母者爲其逆德也無子者爲
其絶世也淫僻者爲其亂族也嫉妬者爲其亂家也惡疾
者爲其不可供粢盛也多口舌者爲其離親也竊盗者爲
其反義也三不去者謂有所取無所歸也與其經三年之
喪也先貧賤後冨貴也凡此皆聖人所以慎男女之際重
婚姻之始也
又曰曾子妻以炊藜蒸不熟出之
古樂府詩曰上山採&KR1048;蕪下山逢故夫迴首問故夫新人
復何如
舅舅母
釋名曰舅久也
爾雅曰母之昆弟爲舅
毛詩秦風曰渭陽康公念母也康公之母晉獻公之女文
公遭麗姬之難未反而秦姬卒穆公納文公康公時爲太
子贈送文公于渭之陽念母之不見也我見舅氏如母存
焉及其即位思之而作是詩也我送舅氏曰至渭陽何以
贈之路車乘黃我送舅氏悠悠我思何以贈之瓊瑰玉佩
也
儀禮曰舅母之昆弟也傳曰何以服緦從服也(言從母服也)
禮記檀弓曰從母之夫舅之妻二夫人相爲服君子未之
言也
左傳僖中曰秦伯納晉公子重耳及河子犯以璧授公子
曰臣負羈紲以從君廵於天下臣之過多矣臣猶知之而
况君乎請由此亡公子曰所不與舅氏同心者有如白水
投其璧于河
又曰庾懌嘗以毒酒餉江州刺史王允之允之覺其有毒
飲犬犬斃乃密奏之帝曰大舅巳亂天下小舅復欲爾邪
懌聞飲酖而卒
又曰劉璵字慶孫與弟琨字越石並爲尚書郎郭弈之甥
也名著當時京師爲之語曰洛中弈弈慶孫越石
又曰荀勗穎川人少孤貧依於舅氏幼而歧嶷早成十歲
能屬文鍾繇曰此兒當及曾祖爽耳
又曰殷浩坐徙東陽信安縣外甥韓康伯浩素賞愛之隨
至徙所經歲還都浩送至渚側詠曹顔遠詩曰冨貴他人
合貧賤親戚離因而下泣
又曰衛玠字叔寳驃騎將軍王濟玠之舅也雋爽風姿每
見玠輙歎曰珠玉在旁覺我形穢
又曰郄愔字方回與姉夫王羲之有邁世之風獻之兄弟
愔子(超未亡時献之兄弟)嘗躡履脩甥舅之禮及超死見愔怠慢履
而候之命席便坐愔慨然曰嘉賓不死鼠子敢爾
又曰武帝楊后諱豔字瓊芝弘農人母天水趙氏早卒依
舅家舅母仁愛親乳之使他人乳已子
世說曰衛展字道舒爲江州有舊投之都不祗待唯餉王
不留行一斤此人便命駕李弘範聞之曰家舅刻薄反役
使卉木也
又曰魏明帝爲外祖築館旣成謂左右曰當何名之侍中
繆襲曰陛下聖思齊於哲王罔極過於曾閔此館之興情
鍾舅氏宜以渭陽名焉上從之
妬記曰謝太傅劉夫人不令太傅有別房寵公旣深好聲
色不能全節遂頗欲立妓妾兄子及外甥等微逹其旨乃
共諫劉夫人方便稱關睢螽斯有不妬忌之德夫人知諷
巳乃問誰撰詩荅曰周公夫人曰周公是男子乃相爲耳
若使周姥傳應無此語也
蔡邕進表曰平丘程末年十四時父叔没末抱屍號泣悲
哀舅哀其羸劣嚼棗肉以哺之末見食歔欷不能吞咽
外甥
釋名曰姉妹之子曰甥出配他男而生也
爾雅曰男子謂姉妺之子爲出謂我舅者吾謂之甥也
儀禮子夏傳曰甥何以緦報之也
左傳莊公曰楚文王伐申過鄧鄧祁侯曰吾甥也止而享
之騅甥&KR2157;甥養甥請殺楚子鄧侯不許三甥曰亡鄧國者
必此人也若不早圖後君噬臍其及圖之乎
史記曰汲黯字長孺濮陽人司馬安是其姉子與黯同爲
太子洗馬
漢書曰霍去病衛青姉少兒子也
又曰顔安字翁孫魯人眭孟姉子也
東觀漢記曰黃香字文強年十二家業虚貧衣食不贍舅
龍鄕侯爲作衣被不受
晉書曰魏舒少爲舅寗氏所養寗氏營宅相者云當出貴
甥舒時尚幼自言曰當爲外氏成此宅相
又曰石崇字季倫其甥歐陽建與趙王倫有隙倫僞詔收崇
及建建作臨終詩
又曰謝重字景重子約字宣暎曾於公座戲嘲無禮於其
舅袁湛湛謂曰汝父昔巳輕舅今汝復來加我可謂兩世
無渭陽之情約父重即王敬之外孫與舅有不恊之論湛
故有此云
又曰范汪少孤年六歲過江依外家庾氏荆州刺史王澄
見之曰興范族者必此子也十三喪母居喪盡禮及長好
學博識多通善談名理
又曰韓康伯清和有思舅殷浩曰康伯能自摽置居然是
出群器也
又曰何無忌東海郯人少有大志鎮北將軍劉牢之即其
舅也時鎮京口每有大事皆參議之桓玄之篡與劉𥙿劉
毅共興義兵桓玄聞之甚懼其黨曰烏合之衆勢必無成
玄曰劉𥙿勇冠三軍劉毅家無擔石之儲摴蒱一擲百萬
何無忌劉牢之甥酷似其舅共舉大事何爲無成
又曰姚興太史令高魯遣其甥王蒙暉隨劉藻送玉璽一
鈕并圖䜟祕文於慕容德
吴均齊春秋曰劉瓛字珪沛人五歲聞舅孔昭先讀管寧
傳欣然請更讀因聽受曰可及此耳
三輔决錄曰吉閎幼有美名九歲明尚書舅何邈死家貧
子幼閎自造墳塋殯葬之
衛玠別傳曰玠王武子甥也武子常與乘白羊車入市舉
市曰誰家璧人曰武子甥也武子常與同遊語曰昨與外
甥玠並出冏若明珠在側朗然來照人
姨
爾雅曰母之姊妹爲從母
儀禮子夏傳曰從母丈夫婦人服(從母母之姊妹)傳曰何以小功
也以名加也外親之服皆緦之(外親異姓正服不過緦)
晉書曰何充字次道廬江人王導妻姉之子故少與王導
善旱爲顯官嘗詣舍導以麈尾指床呼充共座曰此是君
座也
宋書初高祖産而皇妣殂孝皇貧薄議欲不舉高祖從母
生懷敬未朞乃斷乳而養高祖以舊恩之故懷敬累至會
稽太守
三輔决錄曰周季貢班固姉之子也善屬文喪婦作問神
其姨曹大家難之
太平御覽卷第五百二十一
