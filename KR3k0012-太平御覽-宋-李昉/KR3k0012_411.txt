太平御覽卷第四百十十一
人事部五十二
孝感
孝經左契曰元氣混沌孝在其中天子孝天龍負圖地龜
出書大孽消滅雲景出游
孝經援神契曰庶人孝則木澤茂浮珍舒恪草秀水出神
魚(此庶人謂有德不仕若曾子之孝千里感母能使其域致珍也)
東觀漢記曰明帝光武弟四子隂后所生即祚長思遠慕
至踰年迺率諸王侯公主外戚郡國計吏上陵如會殿前
禮正月上謁原陵夢先帝太后如平生親率百官上陵其
日降甘露積於樹百官取以薦會畢上伏御牀視太后鏡
奩中物感慟悲涕令易脂澤粧具左右皆泣莫能仰視
又曰姜詩字士遊廣漢雒人遭值年荒與婦傭作養母賊
經其里束兵安步云不可驚孝子母好飲江水兒常取水
溺死夫婦痛恐母知詐云行學歲作衣投于江中俄而涌
泉出於舍側味如江水井旦出鯉魚一雙
謝承後漢書曰方儲字聖明丹陽歙人幼喪父事母母終
自負土成墳種竒樹千株白兔遊其下
魏略曰程堅字謀角南陽人居貧以磨鏡給養母喪哀號
櫪下有馬每聞堅哭輙淚出暫輟芻草
晉書曰王祥性至孝継母朱氏不慈猶令除掃牛下祥愈
恭謹父母有疾衣冠不解母令守㮈實每風雨至抱樹而立
母又思黃雀炙忽有十數黃雀飛入幕以共母食又母冬
月欲食生魚祥脫衣剖冰求之雙鯉躍出鄕里以爲孝感
所致
又曰吴隱之字處默年十歲丁父憂每號哭行人爲流涕
家貧無人鳴鼓每至號哭之時有雙鶴警呌及祥練之夕
復有群鴈俱集時人咸以孝感所致
晉中興書曰何琦字萬倫遭母憂停柩在殯爲鄰火所逼
煙熖巳交家乏僮役計無從出乃匍匐棺所號哭而巳俄
而風止火息堂屋一間乃免
又曰烏程吴逹往經飢饉父母兄嫂及群從小幼之親十
有三人逹病篤鄰里咸葦褁衣而埋之親属皆盡存者唯
逹夫妻而巳家徒四壁晝則傭賃夜還燒塼伐木夜在山
中屢遇虎虎下道避之夫妻勤苦朞年中成七墓十二棺
鄰里嘉上其志義葬日悉出助之太守張崇之義其志行
加羔鴈之禮命𥙷功曹史逹以門寒固辭不就
蕭子顯齊書曰永興王氏女年五歲得毒病兩目皆盲性
至孝年三十父死臨尸一呌眼皆血出小妺娥舐其血左
目即開時人稱爲孝感
崔鴻十六國春秋前趙錄曰劉殷七歲喪父哀毀過禮曾
祖母王氏盛冬思堇殷年九歲乃於澤中慟哭收淚視地見有
堇生焉得斛餘而歸食而不減至堇生乃盡其夜夢人謂
殷曰西籬下有粟窹而掘之得粟十五鐘焉銘曰七年粟
百石以賜孝子劉敦自是食之七年乃盡
又曰王延(字延元西)河人也九歲喪母後母卜氏遇之無道延
供事彌謹卜恒取蒲穰及敗麻頭與延貯衣其姑聞而問
之延知不言卜盛冬敕延云思生魚延求魚不獲卜杖之
流血延尋汾叩凌而哭得生魚一隻長五尺卜食之積日不
盡爾乃心寤撫延如親子
秦記曰符健皇始元年晉梁州刺史司馬勲入秦州獲尚
書趙琨煞而棄其尸琨子煥求父尸不得乃悲號不已俄
有群鳥悲鳴從山而來來而復反尋鳥向山而得父尸
南史曰潘綜吴興烏程人也孫恩之亂妖黨攻破村邑綜與
父驃共走避賊驃年老行遲賊轉逼驃語我不能去汝走
可脫幸勿俱死驃因之坐地綜迎賊叩頭曰父年老乞賜
生命賊至驃亦請賊曰兒年少自能走今爲孝子不去老
子不惜死乞活此兒賊因斫驃綜抱父於腹下賊斫綜頭
面凢四創綜當時悶絶又一賊從傍來相謂曰卿欲舉大
事此兒以死救父尔何可煞煞孝子不祥賊乃止父子乃
得免
齊書曰匡昕字令先廬陵人有至性隱金華山服食不與
俗人交母病亡已經七月昕奔還號呌母即蘇皆謂孝感
所致
齊春秋曰宗元卿字希符早孤爲祖母所養祖病元卿在
遠輙心痛大病則大痛小病則小痛如此常也
又曰焦華父遺曾病甚冬中思瓜華忽夢人謂之曰聞爾
父思瓜故送助養呼從者進之華跪受寤而瓜在手香非
常也父食之而病愈
又曰劉靈哲字文明母病祈禱至多忽夢一人以藥與之
曰煑服之即差驚窹於枕間得所夢之藥似竹根服之立
差餘根於齋前種葉似&KR1856;茈莫有識者
又曰蕭叡明字景懠(在計切)母病風積年晝夜祈禱時寒叡
明下淚爲冰筯額上叩血出亦冰不流忽有一人以小石凾
授之曰此能治丈夫百病叡明受之忽不見人以亟奉母
唯有三寸絹丹書爲日月字母即平愈
又曰解叔謙字楚梁母有疾於夜庭中祈祠聞空中云此
疾無他得丁公藤爲酒便差即詣醫及本草皆無識者乃
求訪至宜都遥覩山中一老翁伐木問其所用荅曰此丁
公藤治風尤驗叔謙伏地流涕具𣢾求意此公與之四叚并
示漬酒法叔謙拜領受之復視翁不見依法爲酒母疾頓
愈
梁書曰陸囊字師伯常卒心痛醫方湏三斗粟漿時屬凝
冬日又暮矣求乞無所忽有老人詣門貨漿量如方斛始
欲酬直無何失之時以襄孝感致焉
又曰臧盾有孝性隨父宿直廷尉母劉氏在宅暴亡盾左
手中指痛不得寢及曉宅信果報凶問其感通如此
又曰甄恬字彦約數歲喪父哀戚有若成人年八歲問其
母恨不識父悲泣累日忽云有見形狀即其父也及母亡
廬于墓有鳥玄黃色集于廬樹恬哭即鳴止則無聲
陳書曰吴明徹幼孤性至孝年十四感墳瑩未修家貧無
以取給乃勤力耕種時天下亢旱苗稼燋枯明徹哀憤每
之田中號哭仰天自訴居數日有田還者云苗已更生明
徹疑其欺已及往如言秋而大獲足充葬用
三國典略曰柳遐母嘗乳間發疽醫去湏人吮膿遐應聲
即吮旬日遂瘳咸以爲孝感所致
後魏書曰王崇字乾邕陽夏雍丘人也母亡扶而後起鬢
髮墮落未及遷葬權殯宅西崇廬於殯所晝夜哭泣鳩鴿
群生有一小鳥素質黑眸形大於雀拪於崇廬朝夕不去母
喪始闋復丁父憂哀毀過禮是年陽夏風雹所經之處禽獸
暴死草木摧折至崇田畔風雹便止禾麦十頃無所損落
及過崇地風雹如初咸稱至行所感
又曰吴遠逹河東聞憙人父母爲人所煞四時號慕悲感
鄕鄰及長報仇避地永安後欲改葬歲月淹久亡失墳墓
連年於聞熹舊鄕推尋弗獲號哭之聲晝夜不止周遊廵
歴呌訴神祈忽於遠逹足下地䧟得父銘記因遷葬曾祖已
下三世九喪
後周書云張元字孝始芮城人年十六祖喪明三年元居常
憂泣遂請七僧燃七燈七日七夜轉藥師經行道言曰元
爲孫不孝使祖喪明今日燃燈光普施法界願祖目見明
元求代闇如此七日其夜夢見一老翁以金鞞療其祖目
謂元曰勿憂悲也三日之後祖目必差如期果明
唐書曰豫州人許坦年十歲餘父入山採藥父爲猛獸所
噬即號呌以杖擊之獸遂奔走父以得全太宗聞而謂侍
臣曰坦雖幼童遂能致命救親至孝自衷深可嘉尚授文
林郎賜物五十叚
又曰博州梁文貞&KR0593;州閿鄕人少從征役比廻父母皆卒
文貞恨不獲終養乃穿壙爲門磴道出入晨夕灑掃其中
結廬墓側未嘗暫息自是不言三十年家人有所問但畫
字以對其後山水衝断驛路更於原上開道經文貞墓前
由是行旅之遠近莫不欽歎有甘露降塋前樹白兔馴擾
開元初縣令崔季友刊石以紀之十四年刺史許先奏文
貞孝行特絶泣血廬墓三十餘年請宣付史官
又曰安金藏神龍初喪母葬於都南闕口之北廬於墓側躬
造石墳石塔晝夜不息原上舊無水忽有湧泉自出又有李
樹盛冬花開犬鹿相狎
蕭廣濟孝子傳曰杜孝巴郡人也少失父與母居至孝充
役在成都母喜食生魚孝於蜀截大竹筒盛魚二頭塞之
以草祝曰我母必得此因投中流婦出渚乃見筒横來
觸岸異而取視有二魚含笑曰必我壻所寄熟而進之聞
者歎駭
又曰邢渠失母與父仲居性至孝貧無子傭以給父父老
齒落不能食渠常自哺之專專然代其喘息仲遂康休齒
落更生百餘歲乃卒也
又曰隗通字君相母好飲江水常乘舟檝置之深浚艱辛
忽有横石特起直趍江脊後取水無復勞劇
又曰辛繕字幼文母喪精廬旁有大鳥頭高五尺鷄首鷰
領魚尾蛇頸備五色而青棲于門樹
又曰文讓養母至孝及喪不用僮僕之力兄弟二人營築
其墳暫歸取糧群鳥數千銜壤俄而成墳
小說曰宋宜都王鏗三歲喪母及有識問母所在左右告
以早亡便思慕食祈請幽冥求一夢見至六歲夢見一
婦人謂之曰我是汝之母鏗悲泣旦說之容貌衣服事事
如平生也
世說曰鄭子産善事母奉命聘晉道中心痛遣人還家起
居問母母曰吾忽心體不調憶想汝耳更無他也
祖台志怪曰吴中書郎盛仲至孝母王氏失明仲暫行敕
婢食母婢乃取蠐螬蒸食之母甚以爲美不知是何物兒
還母曰汝行後婢進吾食甚甘然非魚肉汝試問之旣而
問婢婢服曰實是螬蠐仲抱母慟哭母目霍然立開
宋躬孝子傳曰丘傑字偉跱吴興烏程人也遭母喪以熟
菜有味不嘗於口病歲餘忽夢見母曰死正是分別耳何
事乃爾荼苦汝噉生菜遇蝦蟆毒靈牀前有甌甌中三丸
藥可取服之傑驚起果得甌甌中有藥服之下科斗子數
升丘氏世寳此甌宋大明七年災火焚失之
又曰陳遺吴郡人少爲郡吏母好鐺底燋飯遺在役常帶
一囊每煑食輙錄其燋以貽母後孫恩亂聚得數升常帶
自隨及逃竄多有餓死遺食此得活母晝夜泣涕目爲失
明耳無所聞遺還入戶再拜號咽母豁然有聞見
又曰韓靈珍東海郯人喪母三年貧無所葬與弟靈敏共
種苽半畒欲以營殯及瓜熟採賣每朝取暮復生大小如
初遂得充葬
又曰夏侯訢字長況梁國寧陵人也母疾屢經危困訢衣
不釋帶二年母不忍見其辛苦使出便寢息訢出便卧忽
夢見其父來曰汝母病源深痼天常矜汝至孝賜藥在屋
後桑樹上訢乃驚起如言得藥而取水和進之便得痊差
又曰宋承字世林父資喪葬舊塋負土作墳不役僮僕一
夕間土壤自高五尺松竹生焉
又曰韋俊字文高京兆杜陵人嘗與其父共有所之夜宿逆
旅時多虎將曉虎遶屋號吼俊乃出戶當之虎弭耳屈膝
伏而不動俊跪曰汝飢可食我不宜驚吾親老虎逡廵而
退屋人皆安全
又曰伍襲字世長武陵人父没羌中乃學羌語言衣服與賓
客入搆羌諸令相攻襲乘(其仇戎讎)羌負喪而歸葬畢因居墓
所每哭輙有鹿踞墳而鳴漢法死事之孤皆拜郞中而襲
不忍受吏迫之乃掘室逃其中吏不知處
又曰繆斐東海蘭陵人父忽患醫藥不給斐夜叩頭不寢
不食氣息將盡至三更中忽有二神引鏁而至求斐曰尊
府君昔經見侵故有怨報君至孝所感昨爲天曹攝錄斐驚
起視父巳差父云吾昔過伍子胥廟引二神像置地當是
此耳
又曰紀邁廬江人本姓舒以五月五日生母棄之村人紀
淳妻趙氏養之年六歲本父母時來看語曰汝是我生邁
泣涕告趙趙乃具言始末及年十歲傭力所得輙分二母
各半淳亡無子邁乃斬衰三年本父母繼亡又並齊衰心
喪三年趙欲爲娶齎酒米往㛰家道值醉人打趙體悶忽有
一狗直至銜邁衣若此者三邁心動走赴㛰家逢醉人適共舉
酌於草中邁乃以檐煞二醉人趙歸得平乃詣縣首令宥
之乃誓不娶後邁嘗寢忽有一女言姓衛昨忽暴死天神
矜愍君無妻故使相報邁具說其狀母子至衛門外果如
言送喪上車牛不肯動趙乃與主人具叙說之主人開柩
女有氣息至曉(便復蘇語)具說始末如趙所言遂爲夫婦趙卒
邁絶復蘇者日數四邁年五十嘗病幾死夢神曰君行至孝
延曆將得百歲果九十七而卒
又曰王靈之年十三喪父二十年塩醋不入口被病著牀
忽有一人來問疾謂之曰飡橘當差俄而不見之庭中橘
樹隆冬乃有三實食之病尋愈咸以至孝所感
會稽典錄曰虞國少有孝行後爲日南太守常有雙鴈宿
廳事每出行縣飛逐其車旣卒於官逐喪還至餘姚於墓
前歷三年乃去
又曰沈震字彦威烏程人十歲遭飢荒忽夜中有人告震
曰西籬下地中有米五十石可供養旦夕即掘之果獲焉
風俗通曰楊範字文端齊人齊宋之亂母在縣賊中採椹藏
於地夜取之進母如是非一忽於地中得米十斛上有字
云米十斛賜孝子楊範以資給母
劉向孝子圖曰郭巨河内温人甚冨父没分財二千萬爲
兩分與兩弟巳獨取母供養寄住鄰有凶宅無人居者共
推與之居無禍患妻産男慮養之則妨供養乃令妻抱兒
欲掘地理之於土中得金一釡上有鐡劵去賜孝子郭巨
巨還宅主宅主不敢受遂以聞官官依劵題還巨遂得兼
養兒
又曰前漢董永千乘人少失母獨養父父亡無以葬乃從
人貸錢一萬永謂錢主曰後若無錢還君當以身作奴主
甚慜之永得錢葬父畢將往爲奴於路忽逢一婦人求爲
永妻永曰今貧若是身復爲奴何敢屈夫人之爲妻婦人曰
願爲君婦不恥貧賤永遂將婦人至錢主曰夲言一人
今何有二永曰言一得二理何乖乎主問永妻曰何能妻曰
能織耳主曰爲我織千疋絹即放爾夫妻於是索絲十日
之内千疋絹足主驚遂放夫婦二人而去行至夲相逢處
乃謂永曰我是天之織女感君至孝天使我償之今君事
了不得久停語訖雲霧四垂忽飛而去
廣州先賢傳曰丁密字靖公遭父憂寢於塚側致飛鳬一
雙游密廬旁小池後遭母喪密至所居一宿故時雙鳬復
來時人服其至孝
朝野僉載曰崔渾爲侍御史清白温恭能盡色養父母母
小不康輙祈幽請以身代母嘗有疾渾跪請病受已有頃
覺疾從十指入俄而遍身母所苦遂愈丁父艱勺飲不入
口毁脊骨立無何不勝哀而卒朝野傷心
御史臺記曰崔希喬清河人也以孝悌稱解褐臨清尉丁
母憂哀毀殆至滅性服闋𥙷鄭縣尉清介公方聞乎京邑
轉鄭縣丞所居堂芝草生焉一暝而葩盖盈尺矣州以狀
申歲餘遷監察出授并州兵曹轉憑翊令人吏畏愛風化
大行貧弱之輩荷其仁恕時有雲如盖當其廳事斯湏五
色雜綵周於縣郭道俗仰望久之以狀聞勑編諸國史尋
迁司勲員外其并州廳前有叢葦小鳥來巢如鷦鷯矣
孕卵纔數日毁而見已諭於母矣枝且不勝墜于地月餘
五色成文如鵝馴擾閑睱無復驚懼泊能飛翔時歸舊所
人到于今稱爲兵曹鳥初居喪管城每一哭群鳥畢集至
于萬數墻宇皆遍至有樹條折者周於原野村鄰嗟稱之每
所居其巢燕敷乳必返哺踰旬後分飛矣此孝義感通也
史系曰趙儁字子竒平陽岳陽人也父聃爲縣西曹書佐
嗜酒夜歸里墅撗卧途中儁年十八見父歸遲即尋迎之
父醉負而不勝脫已衣覆之是時冬中沍寒方甚儁單衣而
已岳陽山多&KR0743;獸夜有豹視之爲之歧道而去將旦與父
同歸縣吏異之時人以儁孝感所致父卒不呼相者自營
丘封有白鵲常遊於其家棗樹儁每朝夕臨鵲爲之悲鳴
終喪而去會潞帥劉稹反家近潞封軍士齊討民散走時
儁母年八十餘唯一子乃平其父墓别以物識之輦其母
入文城西山妻蹇步捨之至山數宿妻方至逃難者多糇糧
踴貴儁拾橡實飴之以木蜜供膳者終歲逮稹滅復輦其
母東歸岳陽丘隴悉爲軍盗所發唯儁家墓得完復起塚
焉母卒哀毀過制縣令京兆韋伯倫知之給米粟蠲其家
㑺將葬母貧鬻其子質劑已定其夜夢一人謂曰爾舍東
有錢百萬乃自發之及旦㑺自舍東手掘之果得錢符夢
數焉
太平御覽卷第四百一十一
