太平御覽卷第三百二
兵部三十三
先鋒殿鄕導
伏兵
先鋒
後漢書曰祭彤拜遼東太守至則厲兵馬廣斥候彤有勇
力能貫三百斤弓虜每犯塞常爲士卒前鋒數破走之
東觀漢記曰賈復以偏將軍從上杖邯鄲擊青犢大戰日
中賊陣堅不却上傳召復曰吏士飢且可朝食復曰先破
之然後食耳於是被羽先登所向皆靡諸將皆服其勇
魏志曰張遼字文遠爲征東將軍征孫權被甲戰先䧟陣
銜壘入至麾下
晉書劉牢之傳曰太元初謝玄北鎮廣陵時符堅方盛玄
多募牢之與東海何謙琅琊諸葛偘樂安高衡東平劉軌
西河田洛晉陵孫無終等以驍猛應選玄以牢之爲參軍
領精銳爲前鋒百戰百勝號爲北府兵敵人畏之
又曰元興初會稽王道子將討桓玄詔司馬柔之兼侍中
以騶虞幡宣告江荆二州至姑熟爲玄前鋒所害
又載記曰高勾麗及宇文政國等謀滅廆以分其野太興
初三國伐廆廆曰彼軍初其鋒甚銳若逆擊之落其計矣
又曰吕隆載記曰宜曜初鋒示其威武彼以我遠來必決
死拒戰可一舉而平
宋書曰劉懷愼彭城人也少謹愼質直始參高祖鎮軍車
騎將軍事振武軍彭城内史從征鮮卑每戰必先士卒及
尅廣固懷愼率所先登高祖拒盧循於石頭屢戰剋捷
又張暢傳曰虜攻鼓城南門并放火暢躬自前戰身先士
卒
梁書曰宋武北伐廣固田子領偏師與龍驤將軍孟龍符
爲前鋒龍符戰没田子力戰破之
又曰孟龍符懷王第三子也驍勇有膽氣高祖伐廣固以
龍符統步騎爲前鋒賊數千圍統攻之以衆寡不敵遂見
害追贈青州刺史
又表曰龍符投𬒮義切前驅效命摧鋒三捷每爲衆先及
西勦桓歆北殄索虜朝議爵賞未及施行會臣北伐復統
前旅臨照之戰氣冠三軍于時逆徒實繁控弦掩澤龍符
疋馬電躍所向摧靡奮伐深入知死不恡
後周書曰高祖東伐齊王憲率所部先向晉州明日諸軍
揔集稍逼城下齊人亦大出兵陣於營南高祖召憲馳往
觀之憲返命曰易與耳請破而後食帝悅曰如汝所言吾
無憂矣内史柳昂私謂憲曰賊亦不少王安得輕之憲曰
憲受委前鋒情兼家國掃此逋寇事等摧枯商周之事公
所知也賊雖衆其如我何旣而諸軍俱進應時大潰其夜
齊主遁走憲輕騎追之
又曰李弼背侯莫陳悅以秦州歸國太祖謂弼曰公與吾
同心天下不足平破悅得金寳奴婢悉以好者賜之拜秦
州刺史從太祖平竇泰先鋒䧟敵太祖以所乘騅賜之及
泰所着牟甲亦賜之
唐書曰太宗擊王充選千餘騎爲竒兵皆皂衣玄甲分爲
左右隊建大旗令騎將秦叔寳程䶧金尉遲敬德翟長孫
等分統之每臨寇太宗躬被玄甲先鋒率之候機而進所
向摧殄常以少擊衆賊徒氣懾
殿
廣雅釋詁曰殿後也
桂苑曰殿鎮也軍後也
開元文字曰樂只君子殿天子之邦謂鎮也孟之反不伐
奔而殿言在軍後也前曰啓後曰殿傳曰公與石祁子玦
寗莊子矢使守曰以此贊國擇利而爲之與夫人繡衣曰
聽於二子渠孔御戎子伯爲右黃夷前驅孔嬰齊殿
又曰十一月丁夘朔入平隂遂從齊師夙沙衛連大車以
塞隧而殿此衛所欲守險者也殖綽郭最曰天殿國師齊
之辱也子姑先乎乃代之殿
又曰子儀之亂析公奔晉晉人寘諸戎車之殿以爲謀主
殿後軍也
又曰公侵齊門于陽州顔息射人中眉退曰我無勇吾志
其目也師退冉猛僞傷足而先其兄會乃呼曰猛也殿
又曰處父曰然則亂也必及於子先備諸與孟孫以壬辰
爲期陽虎前驅林楚御桓子虞人以鈹楯夾之陽越殿(越陽)
(虎從弟也)
又曰侯犯亡之曰謀免我乎侯犯請行許之駟赤先如宿
候犯殿
又曰夏衞公孟彄伐曹克郊還滑羅殿(羅衛大夫)
又曰追鄭師姚般公孫林殿而射前列多死
又曰宋公伐曹將還禇師子肥殿曹人詬之不行(子肥宋大夫)
又曰陳璀陳莊涉泗孟之側後入以爲殿(之側孟氏族字反也)
論語曰孟之反奔而殿將入門策其馬曰非敢後也馬不
進也
史記絳侯世家曰周勃沛人也高祖之爲沛公以中㳙從
攻胡陵勃擊章邯車騎殿(如淳注云殿不進吕瓉云在軍復曰殿也)
後漢書曰岺彭圍隗囂於西城囂將行廵周宗將蜀救兵
到囂得出還冀漢軍食盡燒輜重引兵下隴延弇亦相隨
而退囂出兵尾擊諸營彭殿爲後拒(尾謂异其後也凡軍在前曰啓在後曰殿)
後周書曰高祖伐齊還以齊王憲爲後拒齊主自率衆來
追至於高梁橋憲以精騎二千阻水爲陣齊領軍叚暢直
進至橋隔水招暢與語語畢憲問暢曰若何姓名暢曰領
軍叚暢也公復爲誰憲曰我虞候大都督耳暢曰觀公言
語不是凡人今日相見何用隱其名位陳王純梁公侯莫
陳芮内史王誼等並在憲側暢固問不巳憲乃曰我天子
大弟齊王也指陳王巳下並以名位告之暢鞭馬而去憲
即命旋軍而齊人遽追之戈甲甚銳憲與開府宇文忻各
統精卒百騎爲殿以拒之斬其驍將賀蘭豹子山褥瓌等
百餘人齊衆乃退
又曰楊寬從天穆引軍趣成臯令寬與爾朱兆爲後拒尋
以衆議不可乃廻赴石濟寬夜行失道後期諸將咸言寬
少與北海周旋今不來矣天穆荅曰楊寬非輕於去就者
也其所逗留必有他故吾當爲諸君保明之語訖候騎白
寬至天穆撫髀而笑曰吾固知其必來遽出帳迎之握其
手曰是所望也
唐書曰胡賊掠宜君令竇䡄討之初不利䡄斬其部將十
四人拔隊中小帥以代之䡄率數百騎殿於後令衆曰聞
鼓聲有不進者自後斬之旣鼓士卒爭進擊賊破之斬首
千餘級虜男女二萬餘口
鄕導
孫子曰不用鄕導者不得地利(不任彼鄕人而導軍者則不能得道路之便利)先
知迃直之計者勝此軍爭之法也衛公兵法曰凡是賊徒
好相掩襲湏擇敢勇之夫選明察之士兼使鄕導潜歴山
原密其聲晦其迹或刻爲獸䟽而履於中途或上冠微禽
而幽伏於叢薄然後傾耳以遥聽竦目而深視專智以度
事機注心而候氣色見水痕則可以測敵濟之早晚觀樹
動則可以辨來寇之驅馳也故烟火莫若謹而審旌幟莫
若齊而一爵賞必重而不欺刑戮必嚴而不捨止敵之動
靜而我必有其備彼之去就而我豈不保其全哉(必湏先覘敵國)
(道路遠近水潦山林谿谷險阨城邑大小溝渠深淺畜積多少兵革之數豪傑姓名審而知之用兵之要也)
伏兵
易曰伏戎于莽三歲不興
左傳曰北戎侵鄭鄭伯患之曰彼徒我車懼其侵軼我也
(徒步兵也軼突也)公子突曰使勇而無剛者嘗寇而速去之(嘗試也勇)
(則能往無其剛不耻退也)君爲三覆以待之(覆伏兵也)戎輕而不整貪而無
親勝不相讓敗不相救先者見獲後必務進進而遇覆必
速奔後者弗救則無繼矣乃可以逞從之戎人之前遇覆
者奔鄭將祝聃逐之衷戎師前後擊之盡殪(爲三部伏兵祝聃帥勇而)
(無剛者先犯之戎而速奔以遇二伏兵至後伏兵伏兵起戎還走祝聃返遂遂之戎前後及中三處受敵故曰衷戎)
(師殪死衷丁仲切)
又曰吳侵楚楚將養由基奔命楚司馬子庚以師繼之養
由基曰吳乘我喪謂我不能師也必易我而不戒(戒備)子爲
三覆以待我我請誘之子庚從之戰于庸浦(庸浦楚地)大敗吳
師
又曰秋九月晉侯飲趙盾酒伏兵甲將攻之其右提彌明
知之(右軍右也)趍登曰臣將侍宴過三爵非禮也遂扶跣以下
公嗾&KR0729;焉明摶而殺之鬪且出提彌死之
又曰衛侯在平壽(平壽衛下邑)公孟有事於蓋獲之門外(有事祭也)
(蓋獲衛郭門也)齊氏惟於門外而伏甲焉(齊豹之家)
後漢書曰馮異招集諸營保數萬人與賊約期會戰使壯
士變服與赤眉同伏於道側且曰赤眉使萬人攻異前部
異裁出兵以救之(裁小出兵所以示弱也)賊見勢弱遂悉衆攻異乃
縱兵大戰日&KR0628;賊氣衰伏兵卒起衣服相亂赤眉不復識
别衆遂驚潰追擊大破於崤底降男女八萬人
通典曰後漢末荆州牧劉表遣劉備北侵至鄴曹公遣將
李典與夏侯惇距之備一旦燒屯去惇率諸軍追擊之典
曰賊無故退疑必有伏南道穿狹草木深不可追也惇不
聽與將于禁追之典與惇等果入賊伏衷戰不利典往救
備救至乃退
又曰後漢末吕布從東緡與陳宫將萬餘人來與曹公戰
時兵皆出取麥在者不數千人屯營不固曹公乃令婦人
守陳悉將兵距之屯西有大堤其南樹木幽深布疑有伏
乃相謂曰曹操多詐勿入伏中引軍南七十餘里明日復
來曹公隱兵堤裏出半兵堤外布益進乃令輕兵挑戰旣
合伏兵乘堤步卒並進遂大破之
晉書曰鎮南將軍杜元凱伐吳樂鄕城晉牙門管定周旨
等伏兵樂鄕城外吳都督孫歆先遣車出拒晉將王濬於
上流大敗而還旨等發伏兵隨歆軍入歆不覺直至帳下
虜歆於是進逼江陵吳都督將伍延僞請降而列兵登陴晉
師攻剋之
十六國春秋曰後晉石季龍攻晉將劉演于廪丘晉將邵
續使文鴦救演季龍退止盧關津以避之文鴦弗能進屯
于景亭兖州豪右張平等起兵救演季龍夜弃營設伏于
外揚聲將歸河北張平以爲信然入于空營季龍迴擊敗
之遂䧟廪丘
又曰夏赫連勃進屯依力川後秦姚興來伐至三城勃勃
率騎禦之興遣其將姚文宗拒戰勃勃僞退設伏以待之
興將姚榆生等追之伏兵夾擊皆擒之
北齊書曰叚韶與右丞相斛律光率師伐後周五月攻服
秦城周人於姚襄城南更起城鎮東接定陽又作深塹斷
絶行道韶乃密抽壯士從襲之又遣潜渡河告姚襄城中
令内外相應度者千有餘人周人始覺於是合戰大破之
諸將咸欲攻其新城韶曰此城一面阻河三面地險不可
攻縱令得之一城地耳不如更作一城壅其要路破服秦
城併加以圖定陽計之長者將士咸以爲然遂圍定陽其
城主楊範固守不下韶登山以觀城勢乃縱兵急攻之七
月屠其外城韶謂光曰此城三面重澗險阻並無走路唯
慮東南一處耳賊若突圍必從此出但簡精兵專守自是
成摛光乃令壯士千餘人設伏於東澗口其夜果如所策
賊遂出城伏兵擊之大潰範等面縛盡獲其衆
後魏書曰万俟醜奴作亂關中魏將賀拔岳率兵討之岳
以輕騎八百北渡渭殺略其民以桃之醜奴大將遲菩薩
果率步騎三萬至渭北岳以輕騎數千餘菩薩隔水交言
岳稱楊國威菩薩自言強盛往復數返時巳逼暮於是各
還兵密於渭南傍水分精騎數十爲一處隨地形便置之
明日自將百餘騎隔水與賊相見岳漸前進先所置騎隨
岳而集騎旣漸增賊不復測其多少行二十許里至水淺
可濟之處岳便馳馬東出以示奔遁賊謂岳走乃棄步兵
南渡渭之輕騎追兵東行十餘里依横崗設伏待之賊以
路險不得齊進前後繼至半度崗東岳乃迴與賊戰身先
士卒急擊之賊便退走岳號令所部賊下馬者皆不聽殺
賊顧見之便悉投馬俄而虜獲三千人馬亦無遺遂擒菩
薩乃度渭北降步卒萬餘
隋書曰煬帝征吐谷渾至覆袁川時吐谷渾王與數騎而
遁其名王詐爲渾主保車我眞山帝令將張定和率師擊
之定和旣與賊相遇輕其衆少呼之命降賊不肯定和不
被甲挺身登山賊伏兵於巖石之下發矢中之而斃
唐書曰武德中太宗圍王世充於東都竇建德自河北率
兵十二萬來救太宗自率騎二千五百步卒千人趣武牢
四月建德自滎陽西上築壘于板渚太宗以五百騎出武
牢東二十餘里將挑戰先伏李勣程齩金秦叔寳等(齩五巧切)
令尉遲敬德執矟造建德壘下大呼致師賊衆大驚擾出
兵數千騎太宗逡廵漸却遂引以入伏内李勣等奮擊大
破之獲其大將殷秋石瓉斬首數百級
又曰羅士信仕王充率千餘人奔于穀州高祖以爲新安
道行軍揔管使圖世充士信進居前鋒退居後殿凡所虜
獲悉分士卒以此爲常身未曾自取人有功者解衣下馬
而賞之然持兵嚴暴有不用命者無問親友必皆斬決由
是下不附而畏之及大軍至洛陽士信以兵圍世充千金
堡其中人大罵之士信怒夜遣百餘人將嬰兒數十從南
而來至于堡下詐言從東都來投羅揔管也因令嬰兒啼
譟旣而陽驚曰此千金堡吾輩錯矣忽然而去堡中謂是
東都逃人遽出兵追之士信伏五千人於路側候其開門
而奮擊遂破之殺無遺類也
又曰武德中菀君璋及突厥吐屯設來寇馬邑高蒲政設
三伏以待之突厥至城下伏兵發大破之斬首二百餘級
以滿政爲朔州㹅管曲赦馬邑
又曰王君廓從大軍討別下轘轅羅山二縣王充遣將魏
隱率兵拒之君廓撤營僞遁設伏以待之隱縱兵疾進發
伏破之
又曰太宗初爲右元帥揔兵十萬徇東都軍屯西苑營於
三王陵自三月而旋太宗俄而隋將叚逹率萬餘人自後
而至太宗發伏以擊之賊師大敗親自追奔至金城下斬
四十餘級
又曰王君廓亡命聚徒數千人轉掠長平進逼夏縣河東
郡丞丁榮以兵拒之又遣使慰諭君廓見其使謬爲恭敬
稱欲歸首榮心輕之於是曜兵登山下十餘里君廓悉匿
其衆於山谷中榮無所見引兵而退纔至山下君廓追擊
大破之
吳越春秋曰公子光伏甲於私室中具酒而王僚乃被棠
夷之甲三重使兵衛陳於道專諸置魚腹而進之刺王僚
貫脾逹背王僚立死
世說曰桓玄伏甲設饌廣延朝士因此欲誅謝安王坦之
王甚遽問謝謝之寬容愈表於皃望階趣席方作洛生詠
諷浩浩洪流桓憚其曠遠乃起解兵王謝舊齊名於此始
別優劣
太平御覽卷第三百二
