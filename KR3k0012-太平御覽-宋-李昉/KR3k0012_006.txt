太平御覽卷第六
天部六
星中
天文錄曰格擇星狀如炎火下大上銳色黃白起地而上
占曰格擇星見不種而獲不有土功必有大害
又曰歸邪如星非星如雲非雲名曰歸邪司馬遷天官書
曰歸邪見必有歸國者
又曰六甲六星主分隂陽而紀節候故在帝旁所以布政
教而授民則也
又曰平星論語䜟曰平星主法合誠圖曰主建廷平主平
天下之獄事若今廷尉之象
又曰魚星主理隂陽事知雲雨之期也故讃曰漢中魚星
知雲雨也占曰魚星明大河海水皆出又云魚星明則大
隂陽氣和魚星忽不明而在則魚多魚星亡則少魚
又曰郎位一曰哀烏郎府也注曰郎位周官之元士漢官
之光禄中散諫議三署郎中是其職也或曰郎位今尚書
也
大象列星圖曰北極五星一名天極一名北極其第一星
爲太子第二星最明者爲帝第三星爲庶子餘二後宫屬
也並在紫微宫中央故謂之中極其占明大則吉若變動
則有憂今觀象之始始於中極者先尊以及卑自中以周
外也其一人爲首謂極第二星爲首也
又曰四輔四星在紫微宫中抱之細星也此爲輔臣之位
贊於萬機其占以小而明則吉若微闇則官不理
又曰鈞陳六星在紫微宫中華蓋之下天帝所居之宫亦
護軍將軍之象占以明則吉
又曰華蓋七星其杠九星合十六星如蓋狀在紫微宫臨
鈞陳以蔭帝坐占若正則吉若傾則凶也
又曰女史一星在紫微宫内柱史北此婦人之官掌記宫
中之事占以明則爲記史直詞若不明則反是
又曰柱下史一星在紫微宫内近尚書此左右掌記君之
過其占以明則爲史直詞若不明則詞不依過無眞實也
又曰尚書五星在紫微宫門内東南之隅此八座大臣之
象故讃曰尚書納言夙夜諮謀占以小而明則君臣和
又曰北斗七星近紫微宫南在太微北是爲帝車以主號
令運乎中央而臨制四方建四時均五行移節度定諸紀
皆繫於北斗其魁四星爲璿璣其杓三星爲玉衡故書云在
璿璣玉衡以齊七政又其魁第一星爲樞亦曰正星主陽
德天子之象二曰璿亦曰法星主隂刑女主之位三曰璣
亦曰令星主禍四曰權亦曰伐星主天理伐無道五曰衡
亦曰殺星主中央助四旁殺有罪六曰開陽亦曰應星又
一主天二主地三主火四主水五主土六主木七主金又
一主秦二主楚三主梁四主吳五主隋六主燕七主齊
又曰文昌六星在北斗魁前如匡形故史遷曰斗魁戴
匡其第六星名曰司禄此天之府計集所會也
又曰宦者四星次帝座西南主侍者帝旁閹人也占以不
明則吉若明則内臣專權
又曰勢四星在太陽西北主刑餘人而用事者也占以不
明爲吉若明則閹官用權
又曰輔一星附北斗杓第六星大臣之象也占欲其小而
明則吉若大而明則臣奪君政若小而不明則臣不任職
若明大與斗合者則國兵暴起
又曰八榖八星在紫微蕃之外五車之北其八星一主稻
二主黍三主大麥四主大豆五主小豆六主小麥七主粟
八主麻子占其明則八榖成若暗則不成若一星不見則
一榖不登若八星不見則國人有糊口之憂
又曰房四星去氐十五度爲明堂布政之宫占若移徙則
國流逆均明則天下大同
又曰傅說一星在尾後河中也蓋後宫女巫也主祝祠神靈
祈禱以求子胤占若大而明則後宫多禱祈
又曰杵三星在箕南主舂杵之用占若其縱則爲豐若其
撗則爲飢
又曰農丈人一星在南斗南主農正官也占明則爲豐稔
若暗則爲飢歉
又曰南斗六星去牽牛二十六度四分之一爲天廟丞相
太宰之位主薦賢良授爵禄又主兵機魁南二星爲天梁
中央二星爲天相北二星杓曰天厨庭亦爲夀命之期將
有天子之事占其斗星盛明則王道和平爵禄行若不然
反是也
又曰河鼔三星在牽牛北主軍鼔蓋天子三將軍也中央
大將軍也其南左星左將軍也其北右星右將軍也所以
備關梁而拒難也昔傳牽牛織女七月七日相見者則此
是也故爾雅云河鼔謂之牽牛又古歌曰東飛伯勞西飛
鷰黃姑織女時相見其黃姑者即河鼓也爲吳音訛而然
今之言者謂是列舍牽牛而會織女故爲此分析令知斷
其疑焉
又曰&KR0875;四星在人星東南主舂&KR0875;占若覆則歲中人飢荒
若仰則天下熟
又曰内杵三星在人星旁主軍糧占若正直下對曰口則
吉若偏與曰不相當則軍糧絶
又曰漸臺四星屬織女左足主晷刻律吕占若明正則隂
陽調而律吕和不然則否也
又曰弧九星在狼東南謂天弓也主備賊盗常屬矢向狼
星
又曰天錢十星在北落西北主錢帛所聚占若明則府藏
盈若不明則爲虚耗
又曰東壁二星去營室十六度天子圖書之袐府也占若
明則圖書集道術行小人退君子入若不然則天子好武
臣賤文士稽古忠正之臣隱親黨邪曲之人用也
又曰羽林四十五星三三而聚在壘壁南主天軍占若星
聚明則國安寧若星稀而動搖則兵革出
又曰進賢一星在太微宫東華門東平道之西主訪賢薦
士也占若明則賢人進若不明則否也
又曰太微宫垣十星在翼珍北主天子之宫庭五帝之座
十二諸侯府也其外藩南二星間名曰端門東第一星爲
左執法廷尉之象也
又曰軒轅十七星在七星北如龍之體主雷雨之神後宫
之象隂陽交感震爲雷激爲電和爲雨怒爲風亂爲霧凝
爲霜散爲露聚爲雲氣立爲虹蜺離爲背矞分爲抱珥此
十四變皆軒轅主之
又曰天街二星在畢昴間主國界也街南爲華夏之國街
北爲戎夷之國
又曰玉井四星在參西主水泉
石氏星經曰卷舌六星在昴北主䜛佞言語之吏若移動
多口舌兵起星繁天下兵亂星少兵廢
又曰天䜛星在卷舌中亦主誹謗
又曰天禀四星在昴南主積聚黍稷供享祀及御膳星明
豐暗儉
又曰天苑十六星在昴畢如環狀主天子苑囿五星守犯
牛馬死
又曰參旗九星在參畢間一曰天弓星不欲明明則白衣
會邊兵動
又曰闕丘二星在南河主天子門闕諸侯之兩觀也
又曰文昌六星如半月形斗魁前爲天府主天下集計事
第一星名上將第二名次將第三名貴相第四名司錄第
五名司命第六名司法星光潤則天下安
又曰大理四星在斗中亦爲貴人牢又爲執法之宫
又曰庫樓十五星在左角南器府東一名天庫兵車之府
星芒角兵起
又曰招搖一星在梗河北主遠狄芒角則兵起
又曰貫索九星在七公前爲賤人牢口一星爲門門欲開
開即有赦星惣見獄事繁
豫章列士傳曰周騰字叔逹爲御史桓帝欲南郊平明出
叔逹仰首曰王者象星今宫中宿策馬星不出動帝何出
焉四更皇子卒遂止
關令内傳曰北斗一星面百里相去九千里置二十四氣
四宿行四時五方立五星主五岳也
黃石公記曰黃石鎮星之精也
王子年拾遺記曰禹鑄九鼎擇雌金爲隂鼎雄金爲陽鼎
太白星見九日不没
莊子曰夫道可傳而不可受可得而不可見傳說得之以
相武丁奄有天下乘東維騎箕尾而比於列星
列子曰星積氣之中有光耀者
抱扑子曰辰星水精生玄武歲星木精生青龍
又曰人初受氣皆應列宿之精值聖宿則聖值賢宿則賢
也
尸子曰自井中視星所見不過數星自丘上以望則見始
出也非明益也勢使然也私井中也公丘上也
淮南子曰太微者太一庭也紫宫者太一之居也軒轅者
帝妃之舍也咸池者水魚之囿也天河者羣神之闕也天
河星名也闕猶門也
又曰令雨師灑道使風伯掃塵高誘注曰雨師畢星也風
伯箕星也
又曰歲星之所居五榖豐昌其對爲衡歲乃殃
又曰四守者所司賞罰許愼注曰四守紫宫軒轅咸池天
河也
家語曰巫馬期爲單父令戴星出入以理人
劉向說苑曰玄象著明莫大於日月察變之動莫著於五
星也
又曰秦胡亥立日月薄食山林淪亡枉矢光夜熒惑襲月
景帝通紀曰彗星者天地之旂也
國精符曰地爲山川山川之精上爲星各應其州城分野
爲國作精神符驗也
五姓占曰君薄德義懦弱不勝任則太白失度經天作變
易之象
樂汁圖曰天宫紫微宫也鈎陳後宫也大當正妃也(大當鈎陳)
(末大星也)閣道北斗輔天理貴人牢(爲貴人作牢獄也)文昌宫(天五曹會府也)
玄戈招搖也(皆備兵難之星)梗河天矛也(梗河一名天矛)織女連營賤人
牢(連營貫索)咸池五車(五車咸池别名)天關參旗伐也觜觹天廟也奎
天豕也天矢婁也胃天倉也狼弧魚陵天船天苑卷舌天
老人(皆西方星名也)柳主材木(柳星主材木也)
鄭玄注曰日月遺其珠囊珠謂五星也遺其囊者盈縮失
度也
黃石公隂謀祕訣法曰熒惑者火之精御史之象主禁令
刑罰
蔡邕月令章句曰天官五獸之於五事也左有蒼龍大辰
之㒵右有白虎大梁之文前有朱雀鶉火之體後有玄武
龜蛇之質中有大角軒轅麒麟之信
風俗通曰月與星並無光日照之乃光耳如以鏡照日則
影見壁月初見西方月望後光見東北一照也
又曰東方朔太白星精黃帝時爲風后堯時爲務成子周
時爲老子越爲范蠡齊爲鴟夷言其變化無常也
祖台之志怪曰吳未亡前常有紫赤氣見牛斗之間星官
及諸善占者咸憂吳方興唯張茂先於天文尤精獨知爲
神剱之氣非江南之祥
太平御覽卷第六
