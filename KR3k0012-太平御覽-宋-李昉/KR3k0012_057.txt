太平御覽卷第五十七
地部二十二
林麓原隰
林
說文曰平土有叢木曰林
釋名曰林森也森森然也
爾雅曰野外謂之林
易曰即鹿無虞惟入于林中
焦贑易林曰山林麓藪非人所處鳥獸無禮使我心苦
詩曰肅肅兔罝施于中林赳赳武夫公侯腹心
又曰林有樸蔌野有死鹿白茅純束
又曰爰居爰處爰喪其馬于以求之于林之下
又曰鴪彼晨風鬱彼北林(毛萇曰北林名也招賢人往從之使疾如晨風之飛入北林)
又曰有鶖在梁有鶴在林(鄭玄曰鶖之性貪惡而今在梁鶴絜白而反在林也)
又曰厥初生民時惟姜嫄載生載育時維后稷誕寘之隘
巷羊牛腓字之(毛萇曰寘置也腓辟也字愛也鄭玄曰姜嫄置后㮨羊牛之徑亦以爲異也)誕
寘之平林會伐平林(置人平林又爲人所收取也)
又曰瞻彼中林牲牲其鹿(毛萇曰視彼林中其鹿相軰偶牲牲衆多今朝廷羣臣皆相欺)
(皆言其鹿之不知也)
又曰翩彼飛鴞集于泮林食我桑椹懷我好音(鄭玄曰鴞惡鳴之鳥)
(止於泮水之木食桑椹改其鳴歸就我善音喻人感於恩則化之)
禮曰草木零落然後入山林
又曰林藪川澤有能取𬞞食野虞教導之
又曰林麓川澤以時入而不禁
蔡邕月令章句曰叢木曰林受衆流注曰海
周禮曰凢邦工入山林而掄材不禁
又曰林衡掌廵林麓之禁令而平其守以時計林麓而賞
罰之(鄭玄曰平其守者平其地民守林麓之部分)
又曰柞氏掌攻草木及林麓夏日至令刊陽木而火之冬
日至令剥隂木而水之(鄭玄曰刊剥也生山南爲陽木生山北爲隂木火之水之則使其隷)
(不)
又鄭注曰竹木曰林
大戴禮曰高山多林虎豹蕃孕焉深泉大川魚龍交焉
左傳曰楚薳掩爲司馬書土田度山林鳩藪澤收隰臯
楊方五經鈎深曰夫鳥遊曠澤之地而北翮者万群虎居
繁林之藪而接豪者千數
又曰夫霜樹落葉而鴻鴈南飛桃林披華而玄鳥入宇
家語曰芝蘭生於深林不以無人而不芳君子脩道立德
不爲困窮而改節
史記曰殷紂厚賦稅實鹿臺錢盈鉅橋粟廣沙丘苑臺大
戲沙丘以酒爲池懸肉爲林爲長夜之飲
又曰稷母姜嫄見巨人迹心忻踐之而身動如孕胎居期
生子棄之隘巷馬牛不踐徙之林中會山林多人遷之渠
中水上鳥以翼覆薦之
又曰單于秋馬肥大會蹛林課校人畜
又曰神龜在江南嘉林中嘉林者無鳥獸無毒䖝火所不
及斧所不至
帝王世紀曰桀爲肉山脯林以酒爲池使可運舟
漢書曰草木未落斧不入於山林犲獺未祭罟綱不布於
埜澤
又曰山林之士往而不能返朝廷之士入而不能出
後漢書曰法雄爲南郡太守移書屬縣曰凢虎狼之在山
林猶人民之居城市
張瑩漢南記樊重家素富田至三百頃竹木成林六畜放
牧桑&KR0238;魚池閉門成市
魏志曰曹植上䟽曰東有覆敗之軍西有殪没之將至使
蜂蛤浮翔於淮泗鼲鼬讙譁於林木
臧榮緒晉書曰㕁詵爲雍州刺史帝於東堂餞之問詵曰
卿自以爲何如詵對曰臣舉賢良對策爲天下第一猶桂
林之一枝昆山之片玉世祖笑侍中奏免詵詔曰吾與之
戲耳
又曰華譚移前松滋令袁甫曰枯澤非應龍之泉平林非
鸞鳳之窟
又曰王戎少阮籍二十餘年相得如時軰遂爲竹林之遊
晉書曰劉靈與阮籍嵇康相遇忻然神解便攜手入林
又曰嵇康以高契難期每思郢質所與神交者唯阮籍山
濤遂爲竹林之遊預其流者向秀劉靈阮咸王戎
干寳晉紀曰初管輅過母丘氏墓下倚樹哀吟精神不樂
林木雖茂無形可交碑誄雖美無後可守
後魏書曰魏之先居幽都也鑿石爲祖宗之廟於烏洛侯
國西北自後南遷其地隔遠遣中書侍郎李敞詣石室告
祭天地以皇祖先妣配敞等旣祭斬樺木立之以置牲體
而還後所立樺木生長成林其民益神之咸謂魏國感靈
祗之應也
又曰太祖道武帝以建國三十四年七月七日生於參合
陂北明年有榆生於埋胞之坎後遂成林
又曰葬昭成皇帝於金陵營梓宫木柹盡生成林
顧愷之啓蒙記曰汎林鼔於浪巔注西北海有汎林或方
三百里或方百里皆生海中浮土上樹根隨浪鼔動
山海經曰桃林方三百里在崑崙南夸父山北
又曰夸父逐日走渴飲河不足道渴死其杖化爲鄧林
山謙之吳興記曰於潜縣北有天目山山上衆木甚美非
常因名翔鳳林
盛弘之荆州記曰宅上山頂有玉女冢瑩墳整固上有喬
木叢生名爲女貞林常有白猿拪遊哀鳴清絶
又曰江陵縣東一百里有綠林山茂林蓊鬱襄陽大路經
由其西所謂當陽之綠林也
五端休江陵記曰城西北六十里有大林春秋魯文公六
年楚飢戎侵其西至于阜山師于大林即此地也
又曰州城東北十二里有曹公林相傳云建安十三年曹
操躡劉備於當陽長坂廻師頓此林因謂之曹公林
任豫益州記曰廣平有石紐林禹生處也地方百許里今
人猶不敢居止
外國圖曰桂林地多林木無平土衆猴居之無人民去九
疑四萬里龜林地險無平土衆龜居之
應劭風俗通曰配林在太山西南五六里金樹木蓋不足
言
劉義慶世說曰魏武行役失汲道三軍皆渴乃曰前有大
梅林饒子丼酸可以解渴士卒聞之口皆水出乘此得及
前源
莊子曰孔子遊乎緇帷之林坐杏壇之上弟子讀書孔子
絃歌鼔琴曲未半漁父下舡而來
國語曰康叔射兕于徒林殪以爲大甲
越絶書曰麻林者越王種麻於此以爲弩絃故名麻林
麓
說文曰林屬於山曰麓一曰麓者守山林吏也
左傳僖公十四年沙麓崩
書鴻範五行傳曰沙麓者山名也
詩文王篇旱麓章曰瞻彼旱麓(山足曰麓)
禮記曰林麓川澤以時入而不禁
漢書曰王翁孺徙魏郡元城元城建公曰昔春秋時沙麓
崩晉史卜之曰隂爲雌陽爲雄土火相乘後六百四十五
年宜有聖女興今王翁孺徙其地日月當之翁孺生禁禁
生元后
漢書應劭曰麓林之大者
風俗通曰尚書云堯禪舜納于大麓麓林屬於山者也
原
釋名曰原元也如元氣廣大也
書曰旣修太原至于岳陽(孔安國曰高平曰原太原今以爲郡)
又曰大野旣瀦東原底平(孔安國曰東原致功而平言可耕也)
又曰若火之燎于原弗可嚮邇其猶可撲滅
詩曰度其鮮原居歧之陽在渭之將萬邦之方下民之王
(鄭玄曰文王自知德威謀居善言𡵨山之南渭水側爲萬國所向作民之君)
又曰篤公劉于胥斯原旣庶旣繁旣順迺宣而無永嘆(鄭玄)
(曰公劉之相此原以居民而無長嘆者也)
又曰鶺鴒在原兄弟急難
又曰原隰膴膴堇荼如飴
又曰皇皇者華于彼原隰
又曰&KR0238;沮之從天子之所瞻彼中原其祁孔有
又曰中原有菽庶民採之
又曰原隰旣平泉流旣清
周禮曰原師辯原隰之名
又曰大司徒之職辯五地之物生五曰原隰其動物宜臝
物其植物宜叢物其民豊肉而&KR0763;
禮曰孟夏之月天子始命野虞出行田原爲勸民也
又曰聖王所以順山者不使居川不使渚者居中原而弗
敝也
傳曰晉侯蒐于清原作五軍以禦狄也
又曰晉魏綘曰昔辛甲之爲太史命百官官箴王闕於虞
人之箴曰在帝夷羿冐于原獸用不恢于夏家獸臣司原
敢告僕夫
又曰晉侯宋公齊國歸父秦小子憖次于城濮楚師背&KR0566;
而舍晉侯患之聽輿人之誦曰原田莓莓舍其舊而新是
謀公疑焉子犯曰戰也戰而捷必得志於諸侯若其不捷
表裏山河必無害也
春秋說題辭曰原端也平而有度也(宋均曰度法則也)
公羊傳曰上平曰原
糓梁傳曰中國曰太原夷狄曰大鹵
國語曰温之會晉人執衛成公歸之于周使醫鴆之不死
醫亦不誅臧文仲言於僖公曰刑大者陳之原野小者致
之朝市五刑三利是無隱也今晉人鴆衛侯不死亦不誅
其使者諱而惡之有諸侯之諸必免之
爾雅曰廣平曰原
又曰可食者曰原(郭璞曰可食謂種榖給食也犍爲舍人曰廣平謂土寬博而平)
史記封禪書曰秦文公作鄜畤靈公作吳陽上畤宣公又
作密下畤盖三畤在此原故號三畤原
臧榮緒晉書曰宣帝鎮關中諸葛亮攻郿據渭水南五丈原
帝禦之對壘相持百餘日俄而亮卒
唐書高祖校獵於華池之萬壽原白鹿見高祖親御狐矢
射而獲之
郡國志曰韓馮翊有原按詩曰有倬其道韓侯受命是此
原也
又古今地名云韓武子食菜於韓原亦秦晉戰於此地即
獲杜回又秦獲晉惠侯以歸之處
裴景仁符書曰符徤始皇五年鳳皇降渭濱杜陵南原三
日而去
崔鴻前秦錄曰丞相符雄與桓温戰白鹿原晉師敗績
又曰符徤攻張琚于宜秋還登石安原而歎曰美哉斯原
也悵然有終焉之意
又曰晉梁州刺史司馬勲率步騎三萬自漢中入秦川符
徤拒之五丈原勲敗還
潘岳關中記曰周文王葬於畢長安東南有原名畢原
又曰驪山有白鹿原周平王時白鹿出此原故名之
又曰宣帝少依許氏長於杜縣樂之後葬於南原立廟於
曲池之北亭曰樂遊原
辛氏三秦記曰長安城北有平原數百里無山川湖水民
井汲巢居井深五十丈有伯夷墓人食薇可常食或云夷
叔食之三年顔色如故
戴延之西征記曰河東塩池東吳坂登七山原每登一原
輙峭起五六里原上平廣不知巨極
周處風土記曰陽羡邑者蓋吳郡之名境原則平坦高阜
岡若伏龍也
隰
釋名曰隰蟄也蟄隰意也
說文曰隰坂下濕也
春秋說題辭曰下濕曰隰二者濕也下而澤也
尚書大傳曰下而平者謂之隰隰之言猶濕也
詩曰淇則有岸隰則有泮(毛萇曰泮陂也)
又曰山有扶蘇隰有荷華
又曰山有&KR0238;隰有栗
又曰山有榛隰有苓(毛萇曰苓大苦也)
又曰山有苞櫟隰有六駁(鄭玄曰山之有櫟隰之有六駮皆其所宜)
又曰隰桑有阿其葉有儺(鄭玄曰隰中之桑茂盛喻君子不用而野處也)
禮曰孟春之月天子祈糓于上帝善相丘陵阪險原隰土
地所宜五糓所殖以教導民必躬親之
又季夏行秋令則丘隰水潦禾稼不熟
傳曰晉曲沃武公伐翼逐翼侯于汾隰驂絓而止夜獲之
及欒共叔
又曰楚薳掩爲司馬書土田度山林鳩藪澤收隰臯
太平御覽卷第五十七
