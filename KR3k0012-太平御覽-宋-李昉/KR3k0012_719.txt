太平御覽卷第七百一十九
服用部二十一
粉黛脂澤
燕支的花勝
粉
釋名曰粉分也研米使分散也䞓(勑貞切)粉者赤也染粉使
赤以着頰也
墨子曰禹造粉
博物志曰紂燒鉛錫作粉
漢書曰廣川王去疾幸姬陶望卿去疾后昭信謂去疾曰
前畫工畫望卿袒禓傳粉疑有姦
又曰惠帝侍中皆傳脂粉
續漢書曰順帝時所除官多不次李固奏免百餘人此等
旣怨共作飛章誣固曰大行在殯路人掩涕固獨胡粉飾
貌搔頭弄姿盤旋偃仰曾無慘怛之心
魏書曰何晏自喜動静粉白不去手行步頋影
魏略曰邯鄲淳詣臨淄侯植時天暑植取水浴以粉自傅
科頭胡舞擊劒誦小說頋謂淳曰邯鄲生何如也
韓子曰若毛嬙西施之美麗無益吾面用脂澤粉黛則倍
其初言先王仁義無益於治明法度必賞罰則國之脂澤
粉黛
淮南子曰漆不厭墨粉不厭白
袍朴子曰或問涉海之法荅曰先於川次破雞子一枚以
少粉雜香末合攪水中則不畏風波
又曰民不信黃丹及胡粉是化鉛所作
神仙傳曰眞人南極子能含粉成雞子吐之數十枚煑之
雞子黃中皆有少粉也
華陽國志曰巳郡江西縣有清水穴巴人以此水爲粉則
皜曜鮮芳嘗貢京師名爲粉水
扶南傳曰頓遜國有磨夷花末之爲粉大香
夢書曰婦人夢粉飾爲懷姙
神農夲草曰粉錫一名鮮錫
語林曰石崇厠置甲煎粉沉香汁之屬
漢官儀曰省中以胡粉塗壁
鄴中記云石虎以胡粉和椒塗壁曰椒房
宋玉登徒子賦曰着粉太白施朱太赤
蔡邕女誡曰弘粉則思其心之鮮
曹植樂府曰御巾粉於君傍中有藿納都梁
傳長虞感凉賦曰珠汗隕於王躬粉附身而沽凝
黛
說文作黱畫眉也(黱與黛同)
釋名曰黛代也滅去眉毛以此代其處也
通俗文云染青石謂之點黛
後漢書曰明德馬后眉不施黛獨左眉角小缺𥙷之如粟
宋起居注曰河西王沮渠蒙遜獻青雀頭黛百斤
楚詞曰粉白黛黑施芳澤長𬒮拂面善留客
脂澤
釋名曰澤人髮恒枯瘁以此濡澤之脣脂以丹作象脣赤
也
廣志曰面脂魏興巳來始有之
漢書曰翁伯販脂而傾縣邑
又曰孔奮爲姑臧長清儉人或譏之以身處脂膏不能自
潤
北史后妃傳曰晉舊儀典櫛三人掌宫中櫛膏沐
世說曰江淮以北謂面脂爲面澤
蔡邕女誡曰傳脂則思其心之和澤髮則思其心之潤
馮衍集曰衍與婦弟任武逹書曰惟一婢武所見頭無釵
澤面無脂粉
燕脂
博物志曰作燕支法取藍蘤(違委切)擣以水洮去黃汁作十
餅如手掌着濕草卧一宿便隂乾欲用燕支以水浸之三
四日以水洮赤黃汁盡得赤汁而止也
西河舊事曰祁連山焉支山宜畜養匈奴失此二山乃歌
曰失我祁連山使我六畜不蕃息失我焉支山使我婦女
無顔色
崔豹古今注曰燕支葉似蒯花似菖蒲出西方土人以染
名爲燕支中國人謂紅藍以染紛爲婦人面色謂爲燕支
粉也
習鑿齒與燕王書曰此下有紅藍足下先知之不北方人
採取其花染緋黃接其止英者作燕支婦人用爲顔色可愛
班固曰匈奴名妻作閼氏言可愛如燕支
的
釋名曰以丹注面曰的的灼也此夲天子諸侯有羣妾者
以次進御有月事者止不御重不口說故注此於面灼然
而識也
王粲神女賦曰施華的結羽釵
傳玄鏡賦曰珥明璫之迢迢點雙的以發姿
花勝
釋名曰花勝草化也言人形容正等着之則勝
續漢書輿服志曰皇后入廟爲花勝上爲鳳皇以翡翠爲
毛羽下有白珠垂金綺鑷横簮之
山海經曰西王母梯凢戴勝
符瑞圖曰金勝者仁寳也不斷自成光若明月
晉中興書曰一名金稱援神契曰神靈滋液百珍寳用有
金勝晉孝武時陽糓氏得金勝一枚長五寸形如織勝
太平御覽卷第七百十九
