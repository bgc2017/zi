太平御覽卷第一百七十七
居處部五
臺上
爾雅曰觀四方而高曰臺(積土四方者)有木曰榭
釋名曰臺持也言築土堅高能自勝持也
尚書曰散鹿臺之財
毛詩曰經始勿亟庶民子來謂文王之作靈臺也
又曰新臺刺衛宣公也納伋之妻作新臺于河上而要之
國人惡之而作是詩
禮記月令五月可以居高明可以處臺榭
左傳曰夏啓有鈞臺之饗
又曰宋平公築臺妨於農收子罕請俟農功之畢公弗許
築者謳曰澤門之楯實興我役邑中之黔實慰我心(子罕黑居)
(邑中)子罕聞之親執朴以行築而扶其不勉者曰吾儕小人
皆有闔廬以避燥濕寒暑今君爲一臺而不速成何以爲
役謳者乃止
又曰晉靈公不君從臺上彈人觀其避丸者
又曰楚子成章華之臺願與諸侯落之
又曰有蛇自泉(臺出入于國如先君之數八月)聲姜薨毀泉臺也
史記曰秦皇作瑯瑘臺刊石頌德
又曰晉靈公造九層之臺孫息曰臣能累十二棋加一鷄
子於上公曰危哉息曰公造九層之臺三年不成實危於
此公乃止
又曰趙武靈王爲野臺以望齊中之山境徐廣注野一作
望齊也
又曰蜀寡婦清其先得丹穴(徐廣曰涪陵出丹也)而擅其利數世家
亦不訾(謂其多不可訾量)清寡婦也能守其業用財自衛不見侵
犯秦皇帝以爲貞婦而爲築女懷清臺
又曰淮南王安立思仙臺
又曰楚靈王爲章華之臺伍舉諫曰昔楚莊王爲匏居之
臺高不過望國氛大不過容宴豆
又曰燕昭王置千金於臺上以延天下士謂之黃金臺
又曰子路聞蒯聵入馳往入城造蒯聵蒯聵與孔悝登臺
子路曰君焉用孔悝請得而殺之蒯聵弗聽於是子路欲
燔臺蒯聵懼乃下石乞壷黶攻子路斷纓子路曰君子死冠
不免結纓而死
又曰漢武帝起栢梁臺高數十丈悉以香栢香聞數十里
漢書郊祀志曰王莽篡位二年好神仙事以方士言起八
風臺於宫中臺成作樂其上
史記云漢武帝元封二年公孫卿言於帝曰仙人好樓居
帝乃使卿持節候神作通天臺高三十丈雷雨悉在其下
去長安三百里望見長安城武帝祭天臺舞八歲童女三
百人置祠具招仙人祭天巳令人升通天臺以候天神天
神旣下祭所若大流星乃舉烽火而就竹宫望拜上有承
露盤仙人掌擎玉杯承雲表之露元鳳間臺自毀椽桷
皆化爲龍鳳隨風雨飛去西京賦云通天眇而竦峙經百
常而基擢上班華以交紛下刻峭而若削也
又藝文志曰曲臺記后倉記七篇如淳注曰行禮射曲臺
后倉爲記故曰曲臺
又曰趙武靈王建藂臺於邯鄲
又曰文帝嘗欲作露臺計之直百金曰百金中民十家之
産也吾奉先帝宫室常恐羞之何以臺爲
又曰貳師擊右賢王召李陵使爲貳師將軍輜重陵召見
武臺(師古日末央宫有武臺也)叩頭自請曰臣所將屯邊者皆荆楚勇
士竒材劒客也力扼虎射命中願得自當一隊到蘭于山
南以分單于兵母令專鄕貳師軍上曰將軍惡相屬邪吾
發軍多無騎予女陵對曰無所事騎(師古曰猶言不事復騎也)臣願以
少擊衆步兵五千涉單于庭上壯而拜之
後漢書曰永平初馬援女立爲皇后顯宗圖畫建初中名
臣列將於雲臺(雲臺在南宫)以椒房故獨不及援東平王蒼觀
圖言於帝曰何不畫伏波像帝笑而不言〇魏志曰武紀
建安十五年作銅雀臺十八年作金虎臺又作冰井臺
魏略云黃初五年文帝東征留郭后於永始臺霖雨城樓
多壞有司請移止后曰昔楚昭王出遊貞姜留漸臺江水
至使迎而無符不去卒没今帝在遠未有急而便移止奈何
也
何晏景福殿賦曰鎮以崇臺實曰永始複道重閣猖狂是
俟
吴志曰孫權於武昌臨釣臺飲酒大忻歡使人以水灑羣
臣曰今日酣飲醉墮臺乃止張昭曰紂爲糟丘酒池長夜之
飲當時亦以爲樂不以爲惡權有慙色而罷
晉書曰汝南文成王亮太妃伏氏嘗有小疾祓於落水亮兄
弟三人侍從並持節鼔吹震耀洛濱武帝登凌雲臺望見
曰伏妃洛可謂冨貴矣
又曰范寗爲豫章太守大設庠序遣往交州採磬石以供
學用改革舊制不拘常憲遠近至者千餘人資給衆費一
出私禄并取郡四姓子弟皆充學生課讀五經又起學臺
功用弥廣
又曰凉張茂築靈釣臺周輪八十餘堵其高九仞武陵人
閻魯夜叩門呼曰武公遣我來曰何故勞百姓築臺乎姑
臧令辛巖以魯妖妄請殺之茂曰吾信勞人魯稱先君之
令何謂妖乎太府主簿馬魴曰今世難未夷唯當弘尚道
素不宜勞役崇飾臺榭比年巳來轉覺衆務日奢於往昔
所經營輕違雅度實非士女所望於明公茂曰吾過也命
止作役
崔鴻十六國春秋夏錄曰赫連勃勃大破南凉傉檀于百
井殺衆數萬以人頭爲京觀號曰髑髏臺
韓子曰景公與晏子游少海登栢寢之臺望其國曰美哉
煥乎後世將孰有之晏子曰其田氏乎曰寡人有國如田
氏有之爲之奈何對曰君若欲奪之則近賢遠不肖治其
煩亂綏其刑罰振貧窮恤孤寡行惠而好儉民將歸君雖
十田氏其如君何
又曰越王伐吴先宣言吾聞吴王築如皇之臺掘淵泉之
池罷苦百姓剪財貨以盡民力余爲民誅之
幽明錄曰海中有金臺出水百丈結構巧麗窮極神功横
巖雲渚竦曜星河也
晏子春秋曰景公起大臺歲寒役者皆凍晏子遂如臺執
扑鞭其不務者曰吾細人也皆有闔廬以避燥濕(寒暑今君)爲
一臺而不速成國人皆以晏子助君虐也晏子歸而君令
罷役仲尼曰古之善爲臣者美名歸之君災禍歸之身
陸賈新語曰楚靈王作乾溪之臺立百仞之高欲登浮雲
窺天上
王孫子曰昔衛靈公坐重華之臺侍御數百隨珠照曰羅
衣從風仲叔御諫曰昔桀行此而滅紂用此以亡今四境
内侵諸侯加兵土地日削内寵無乃太盛歟公下席再拜
曰寡人過矣於是出宫女數百人百姓大悅子貢聞之曰
所謂能受諫也
賈子曰翟王使使之楚楚王誇之饗于章華之臺三休乃
至〇南雍州記曰隆中諸葛亮故宅有舊井一今涸無水
盛弘之記云宅西有三間屋基跡極高云是孔明避水臺
先有人姓董居之滅門後無復敢有住者齊建武中有人
修井得一石枕高一尺二寸長九寸獻晉安王習鑿齒又
爲宅銘今宅院見在
樓觀本記曰尹喜宅南山阜上先館舍即大夫觀望之臺
也昔老君於此山騰空時人因號曰老子陵盖非墳墓也
故爾雅云大陸曰阜大阜曰陵此之謂矣
新序曰桀作瑶臺殫百姓之財伊尹諫之桀曰吾有天下
猶天之有曰日亡吾亡矣
又曰魏王將欲爲中天之臺曰敢諫者死許綰入曰聞大
王將爲中天之臺願加一力王曰子何力能加曰臣聞天與
地相去萬五千里今王因而半之當立七千五百里高其
趾當方八千里盡王之地不足以爲臺趾古者堯舜建諸
侯五千里王必願爲臺必起兵伐諸侯盡有其地猶不足又
伐四夷得方八千里乃足以爲臺趾材木之積人徒之衆
食廪之輸以千萬億度八千里之外當盡農畒之地足以
奉給王臺具者巳備乃可作王默然而罷
又曰紂爲鹿臺十年乃成大三里高千尺臨望雲雨故天
下叛
沈懷遠南越志曰熙安縣東南有圓岡高十丈四面爲羊
腸道論者曰尉佗登此望漢而朝名曰朝臺也
裴淵廣州記曰尉佗築臺以朝漢室圓基千步直峭百丈
螺道登進頂上三畒朔望升拜號爲朝臺
戴延之西征記曰許昌城本許由所居大城東北九里有
許由臺高六丈廣三十步長六十步由耻聞堯讓而登此
山邑人慕德故立此臺
管子曰囷倉寡而臺榭繁者藏不足以供其費臺榭相望
者其上下相怨也
三輔故事曰未央宫前有東山臺釣臺倉池中漸臺
轉詩外傳曰趙簡子有臣曰周舍立於門下抱筆執牘從
之書過簡子與之居無幾而死後與諸大夫飲於洪波之臺
酒酣泣曰千羊之皮不如一狐之腋衆人之唯唯不如周
舍之諤諤今舍死吾亡無日矣
說苑楚莊王與晉戰勝之懼諸侯之畏巳也乃築爲五仞
之臺臺成而觴諸侯諸侯請約莊王曰我薄德之人也諸
侯請爲觴皆仰而曰將將之臺窅窅其謀我言而不尚諸
侯伐之於是遠者來朝近者入賓
又曰齊景公爲露寢之臺成而不適焉栢常騫曰爲臺甚
急臺成君何爲不適焉公曰然梟昔鳴昔鳴者其聲無
不爲也吾惡之甚是以不適焉栢常騫曰臣請禳而去之
公曰何其對曰築新室爲置白茅焉(公使爲室置白茅焉栢常騫夜用事明)問
公曰今昔聞梟聲乎公曰一鳴而不復聞使人往視之梟
當陛布翼伏地而死
家語曰楚王將游荆臺司馬子期諫王怒令尹子西駕於
殿下曰今荆臺之觀不可失也王喜子西出從十里還引
轡而止曰夫子期忠臣也若臣䛕臣也願王賞忠而誅䛕
也王乃還
五經異義曰天子有三臺靈臺以觀天文時臺以觀四時
施化囿臺以觀鳥獸魚鼈諸侯卑不得觀天文無靈臺但
有時臺囿臺
歸藏夏后曰啓筮享神於晉之靈臺作璿臺
山海經曰享神於大陵而上釣臺
老子曰九層之臺起於累土
又曰衆人熙熙如春登臺
伏滔地記曰瑯瑘城東南十里有郎山即古郎瑘臺也
秦始皇二十八年至瑯瑘大樂之留三月作瑯瑘臺臺赤
孤山也然高顯出於衆山之上高五里下周二十餘里山
上壘石爲臺石形如塼長八尺廣四尺厚尺半三級而上
級高三丈上級平敞二百餘步刊石立碑紀秦功德漢武
帝亦登此臺
吴越春秋曰楚靈王立建章華之臺與羣臣登焉王曰臺
美乎伍舉曰臣聞國君服寵以爲美安民以爲樂克聽以爲
聦致遠以爲明不聞土水之崇高蟲鏤之刻畫金石之清
音絲竹之悽唳以之爲美昔先莊王爲匏居之臺高不過望
國氛大不過容宴豆士不妨守備用不煩官府民不敗時
務官不易朝市今君爲此臺七年國人怨焉財用盡焉年
糓敗焉百姓煩焉諸侯忿怨卿士訕譏豈前王之所盛人
君之所美者乎臣之誠愚不知所謂也靈王納之即除工
去飾不遊於臺
又曰范蠡於東武山起遊臺其上東南爲司馬門立增樓
冠其山巔以爲靈臺起離宫於淮陽中宿臺在於高平駕
臺在於成丘立苑於樂野燕臺在於石室齊臺在於襟山
勾踐之出遊也休息石臺食於冷厨
又曰吴王闔閭治宫室立射臺於安里華池在平昌南城
宫在長樂闔閭出遊卧秋冬治於城中春夏治於姑胥之
臺且食䱉山晝遊胥臺射於鷗陂馳於遊臺興樂石城
又曰越得神木一雙大二十圍長五十尋陽爲文梓隂爲
楩柟巧工施校制以規繩雕治圓轉刻削磨礱分以丹青
錯畫文章嬰以白壁鏤以黃金狀類龍蛇文彩生光乃使
大夫種獻之於吴王曰東海役臣臣孤勾踐使臣種敢因
下吏聞於左右頼大王之力竊爲小殿有餘材再拜獻之
吴王大悅子胥諫曰王勿受昔者桀爲靈臺紂起鹿臺隂
陽不和寒暑不時五榖不熟自取其灾民虚國變遂取滅亡
大王受之後必爲越所戮吴王不聽遂受而起姑胥之臺
三年聚材五年乃成高見二百里行步之人道死巷哭不
輟嗟嘻之聲民疲士苦人不聊生
帝王世紀曰周𧹞王雖居天子之位爲諸侯所侵逼與家
人無異貰於民無以歸之乃上臺以避之故周人因名其
臺曰逃債臺故洛陽南宫簃臺是也
吕氏春秋曰有娥氏有二佚女爲九成臺飲食必以獻王
孫子曰昔衛靈公坐重華之臺侍御數百隋珠照日羅衣
從風
戴延之西征記曰官度臺去青口澤六十里魏武造也破
袁紹於此
楊龍驤洛陽記曰凌雲臺高二十三丈登之見孟津
鄧德明南康記曰&KR2004;都君山上有玉臺方廣數丈周廻盡
是白石柱自然石覆如屋形也四面多松杉遥眺峨峨嚮
像羽人之舘風雨之後景氣明淨頗聞山上有鼓吹之聲
山都木客爲儛唱之節
𫐠征記曰廣陽門北魏明帝流柸池猶有處所池西平原
懿公主第有皇女臺西南劉曜壘壘西曜試弩棚西北有
鬪雞臺
太平御覽卷第一百七十七
