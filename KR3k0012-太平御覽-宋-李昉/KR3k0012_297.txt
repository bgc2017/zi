太平御覽卷第二百九十七
兵部二十八
訓兵
孫子曰言不相聞故爲鼓鐸(鐸金鉦也聽其音聲以爲耳候也)視不相見
故爲旌旗(瞻其指麾以爲目候)夫金鼓旌旗者所以一人之耳目也
(齊一耳目之視聽使知進退之度)人旣專一則勇者不得獨進怯者不得
獨退(齊之以法教使強弱不得相踰)紛紛紜紜間亂而不可亂(旌旗亂也示敵若亂)
(以金間之紛紛旌旗像紜紜士卒貌言旌旗翻轉一合一離士卒進退或往或來視之若擾觀之若亂然其法令素)
(定度幟分明各有分數擾而不亂也)渾渾沌沌形圓而不可敗(車騎齊轉也形圓者出入)
(有道齊整也渾渾車輪轉行沌沌步騎奔馳視其行陣縱横圓而不方然其指趣各有所應故王子日將欲内明而)
(外暗内理而外軍所以示敵之輕巳者也渾外本切沌徒損切)
周禮曰太宗伯以軍禮同邦國(同謂威其不協僣差者軍禮之别五也)太師
之禮用衆也(用其義勇也)大均之禮䘏衆也(均其地政地守地職之賊所以憂民)
於蔿終日而畢鞭七人貫三人耳國老皆賀子文蔿賈不
賀曰子玉剛而無禮過三百乘其不能以入矣子玉之敗
子之舉也舉以敗國將何賀焉
又曰苗賁皇徇曰蒐乘𥙷卒秣馬利兵脩陣固列蓐食申
禱明日復戰乃逸楚囚
又曰宣子曰我若受秦則賓也不受寇也旣不受矣而復
緩師秦將生心先人有奪人之心軍之善謀也逐寇如追
逃軍之善政也訓卒利兵秣馬蓐食潜師夜起戊子敗秦
師于令狐至于刳首
又曰宣榭火(宣榭講武室也)
論語曰子曰善人教民七年亦可以即戎矣(可&KR0556;兵攻戰也)
又曰不教民戰是謂弃之
後漢書曰靈帝時望氣以爲京師有大兵兩宫血流以爲
太公六韜有天子將兵事可以威厭四方帝乃講武於平
樂觀下起大壇建五采盖天子擐甲介馬稱無上將軍何
進領兵屯於觀下置西園八校尉袁紹曹操等爲之
唐書曰太宗初即位突厥入寇欲諸軍皆習騎射每退朝即
引諸衞將習射于顯德殿庭謂將軍巳下曰古突厥與中
國更有盛衰若軒轅善用五兵即能北逐獯虜周宣驅駕
方召亦能制勝太原下至漢晉之君洎于隋代不使兵士
素習干戈突厥來侵莫能抗禦遣中國生民塗炭於寇手
我今不使汝等穿池築苑造諸淫費農民恣令逸樂兵士
唯習弓馬若無賊來我則爲汝博士教汝等武藝優長若
有賊來我即爲汝將師領汝鬪戰亦望使汝等前無横敵
於是日引數百人於殿庭教射太宗親自臨試每坐或至
午時射中者隨賞弓力布帛統帥加上考朝臣咸諫云不
宜引卑碎之人挾狐矢於軒陛之側上曰率土之内皆吾
臣子我所恨不能將我心遍置人腹中豈有相疑之道哉
由是一二年間兵士盡便弓馬
又曰李抱真領澤潞觀察留後抱眞密揣山東當有變上
黨且當兵衛是時乘戰餘之地土塉賦重人益困無以養
軍士乃籍戶丁男三選其一有材力者免租傜給弓矢令
之曰農之隙則分曹角射歲終吾當會試及期按簿而徵
之都試以示賞罰復命之如初比三年則皆善射抱眞曰
軍可用矣於是舉部内之卿得成卒二萬前旣不廪費府
庫益實乃繕兵甲爲戰具遂雄視山東是時稱昭義步兵
冠諸軍
又曰德宗即位以馬燧爲太原尹北都留守河東節度觀
察度支營田使是時承鮑防自百井敗軍之後兵甲寡弱
騎士少燧乃悉召將吏牧馬厮役得數千人悉𥙷騎卒教
之數月皆爲精騎造甲者必令長短三等稱其所衣以便
進趨又造戰車以狡猊象刺戟於後行則載兵甲止則爲
營陣或塞險阨以遏奔衝器械無不犀利居一年陳兵三
萬開廣場以習戰陣教其進退
古司馬兵法曰凢戰非陣之難使人可陣難非可使陣難
使可用難(使人盡心效力用必勝也)非知之難行之難(教習使人知進退之便左右之)
(利事事自行之者難)
又曰天子之義必純取於天地而觀於先聖(天子奉天地之道謂和隂)
(陽四時之氣順先王之法度也)士庶之義必奉於父母而正於君長(士庶必從)
(父母之教君長之命)故雖有明君士不先教不可用也(雖有明君士不教習不可)
(以受敵也)古之教民必立貴賤之經綸使(高下不相)凌德義不相踰
材伎不相掩勇力不相犯故力同意和古者國容不入軍
軍容不入國故德義不相踰(治國以仁德軍事以勇德以從化義以法斷以國容入軍)
(則軍敗軍容入國則國亂也)
吳起教戰法曰短者持矛戟長者持弓弩強者持旌旗勇
者持金鼓弱者給厮養智者爲謀士鄕里相比什伍相保
一鼓整兵二鼓戰陣三鼓趣食四鼓然辨五鼔就行聞鼓
聲合然後舉旗
六韜曰教戰之法必明告吏士三令五申教其操兵起居
進止旌旗指麾陣而方之坐而起之行而止之左而右之
列而合之絶而解之無犯進止之節無失飲食之宜無絶
人馬之力令吏士一人學戰教成十人十人學戰教成百
人百人學戰教成千人千人學戰教成萬人萬人學戰教
成三軍之衆大戰之法百萬之師故能成大功也
衛公兵法曰諸兵士將戰身貌尫弱不勝衣甲又戎具所
施理須堅勁須簡取強兵并令試練器仗兵須徹扎䧟堅
皆須取甲試令所射然始取中
又曰每營中兩廂置土馬十二疋大小如常馬眞鞍令士
卒檈甲胄櫜弓矢(櫜音高)佩刀劒持矛楯左右上下以便習
其事
又教旗法曰凢教旗於平原曠野登高遠視處大將居其
上南向左右各置鼓一十二面角一十二具左右各樹五
色旗六纛居前列旗節次之左右衙官駐隊如偃月形爲
後騎下臨平野使士卒目見旌旗耳聞鼓角心存號令乃
命諸將分爲左右皆去兵刃精新甲胄幡幟分爲左右廂
各以兵馬使爲長班布其次陣間容陣隊間容隊曲間容
曲以長參短以短參長迴軍轉陣以後爲前以前爲後進
無奔迸退無趨走以正合以竒勝聽音覩麾乍合乍離於
是三令五申白旗點鼓音動則左右廂齊合朱旗點角
音動左右廂齊離離之與合皆不離中央之地左廂陽向
西旋右廂隂向東旋左右各復夲初白旗棹鼓音動左右
各雲蒸鳥散弥川絡野然而不失部隊之疎密朱旗棹角
音動則左右各復夲初前後左右無差尺寸散則法天聚則
法地如此三合而三離三聚而三散不如法者吏士之罪
從軍令於是大將出五彩旗一十二口各樹於左右廂陣
前每旗命壯勇士五十人守旗選壯勇士五十人奪旗左
廂奪右廂右廂奪左廂鼓音動而奪角音動而止得旗者
勝失旗者負勝賞而負罰離合之勢聚散之形勝負之理
賞罰之信因是而教之
太白隂經曰春秋末並爲戰國增講武之禮以爲戲樂以
相誇視而秦更名爲角抵故國雖大好戰必亡天下雖平
亡戰必危天下旣平春蒐秋獮振旅理兵所以不忘戰今
邊軍更名曰教旗使士卒識金鼓别旗幟任行列知部分
一軍之節制也
又曰古之諸侯畋獵者爲田除害也上所以供承宗廟下
所以閑習武事太古之時人食禽獸之肉坐其皮後代之
人浸多時禽獸寡少衣食不足於是神農教其植榖導以
紡績自是之後禽獸復盈山林下平土害禾稼爲人所害
於是王公秋冬無事畋獵閑習兵革奮揚威武以戒非常
李冬之月獵日隂用事萬物畢成蟄虫巳伏乃具卒乘從
禽于山澤以教部伍分進退之儀一人守圍地三尺十二時
守三萬六千尺積尺得六千步積步得一十五里餘六十
步圍中徑闊得地五里餘二十步以左右決勝將爲交頭
其决勝左右將各主士仵爲行列皆以金鼓旌旗爲節制
其初起圍張翼隨山林地勢無遠近部分其合圍地虞候
先擇定訖以善弧矢者爲圍中騎其步卒槍旗幡守圍有
漏禽獸坐守圍吏如大獸公之小獸私之以觀進止
管子曰凉風至而白露下天子命左右司馬令組甲厲士
衆
商君書曰民之見戰如飢狼之見虎則民可用矣
吕氏春秋曰世有言曰驅市人而戰可以勝人之厚禄教
卒老弱罷民(罷與疲同)可以勝人之精士練材離散係絫(音累)可
以勝人之行陳(陳與陣同)整齊鉏耰白挺可以勝人之長銚利
兵此不通乎兵者之論今有利劒於此以刺則不中以擊
則不及與惡劒無擇爲是鬪因用惡劒則不可簡選精良
兵械銛利發之則不時縱之則不當與惡卒無擇爲是戰
因用惡卒則不可王子慶忌陳午猶欲劔之利也(陳午齊人慶忌)
(吳公子二人皆勇有捷力)簡選精良兵械銛利令將將之王者有以霸
者矣湯武齊桓晉文吳闔閭是也
又曰故凡勢險阻欲其便也兵甲器械欲其利也選練角
材欲其精也將率士民欲其教也此四者義兵之助也時
變之應也
又曰闔閭試其民於五湖劔皆加於肩地流血幾不可止
勾踐試其民於寢宮民爭入火死者千餘遽擊金而退之
賞罰充實也
鄴城故事曰凌霄觀成案石季龍永和三年命其子石宣祈
于山川因而遊獵乘大輅羽葆華蓋建天子旌旗十有六
軍戎卒十八萬出自金明門季龍從後宫昇觀望之笑曰
我家父子如是自非天崩地䧟當復何愁但抱子弄孫日
爲樂耳
文選曰三令五申教逹禁城
謝承與步子山書曰示攻戰進取之方教進退疾徐之節
也
劉向别傳曰蹵鞠者傳言黃帝所作或曰起戰國之時蹹
(音沓)鞠兵勢所以陳之知武材也皆因熙戲而講習也
太平御覽卷第二百九十七
