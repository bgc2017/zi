太平御覽卷第五百八十五
文部一
叙文
易賁封彖曰觀乎天文以察時變觀乎人文以化成天下
春秋襄二十五年傳曰鄭子産獻捷于晉(獻入廉之功)士莊伯
不能詰仲尼曰志有之言以足志文以足言不言誰知其
志言之無文行之不遠
論語曰孔子曰周鑒於二代郁郁乎文哉吾從周
又曰子貢曰夫子之文章可得而聞也夫子之言性與天
道不可得而聞也
又曰大哉堯之爲君也巍巍乎唯天爲大唯堯則之蕩蕩
乎民無能名焉巍巍乎其有成功煥乎其有文章
揚子法言曰或曰良玉不雕美言不文何謂也曰玉不雕
璵璠不作器言不文典謨不作經
桓寬塩鐵論曰内無其實而外學其文若畫脂鏤冰費日
損功
王充論衡曰學問習熟則能推類興文文由外而滋未必
實才與文相副也
魏文帝典論曰夫文本同而末異盖奏議宜雅書論宜理
銘誄尚實詩賦欲麗文以氣爲主氣之清濁有體不可力
強而致古之作者寄身於翰墨見意於篇籍不假良史之
辭不託飛馳之勢而聲名自傳於後故西伯幽而演易周
旦顯而制禮不以隠約而弗務不以康樂而加恩夫然則
古人賤尺壁而重寸隂懼乎時之過已而人多不強力貧
賤則懾於飢寒冨貴則流於逸樂遂營目前之務而遺千
載之功日月逝於上體貌衰於下忽然與萬物遷化斯志
士之所大痛也
晉摯虞文章流別論曰文章者所以宣上下之象明人倫
之叙窮理盡性以究萬物之宜者也王澤流而詩作成功
臻而頌興德勲立而銘著嘉美終而誄集祝史陳辭官箴
王闕周禮太師掌教六詩曰風曰賦曰比曰興曰雅曰頌
言一國之事繫一人之本謂之風言天下之事形四方之
風謂之雅頌者美盛德之形容賦者敷陳之稱也比者喻
類之言也興者有感之辭也後世之爲詩者多矣其功德
者謂之頌其餘則惣謂之詩頌詩之美者也古者聖帝明
王功成治定而頌聲興於是奏於宗廟告於鬼神故頌之
所美者聖王之德也古之作詩也發於情止乎禮義情之
發因辭以形之禮義之指湏事以明之故有賦焉所以假
象盡辭敷陳其志古詩之賦以情義爲主以事類爲佐今
之賦以事形爲本以義正爲助情義爲主則言省而文有
例矣事形爲本則言冨而辭無常矣文之煩省辭之險易
盖由於此夫假象過大則與類相遠免辭過壯則與事相
違辯言過理則與義相失麗靡過美則與情相悖此四過
者所以背大體而害政教示以司馬遷割相如之浮說揚
雄疾辭人之賦麗以淫也
沈約宋書論曰民禀天地之靈含五常之德剛柔迭用喜
愠分情然則歌詠所興宜自生民始也周室旣衰風流弥
著屈平宋玉導清源於前賈誼相如振方塵於後英辭潤
金玉高義薄雲天自兹以降情志逾廣王褒劉向楊班崔
蔡之徒異䡄同奔逓相師祖雖清辭麗曲時發于篇而蕪
音累氣固亦多矣若夫平子豔發文以情變絶唱高蹤久
無嗣響至于建安曹氏基命二祖陳王咸蓄盛藻自漢至
魏四百餘年辭人才子文體三變相如巧爲形似之言二
班長於情理之說子建仲宣以氣質爲體源其飈流所始
莫不同祖風騷降及元康潘陸特秀律異班賈體變曹王
縟采星稠繁文綺合綴平臺之逸響採南皮之高韻遺風
餘烈事極江右爰逮宋氏顔謝騰聲靈運之興會標舉延
年之體裁明密並方䡄前秀垂範後昆
李充翰林論曰或問曰何如斯可謂之文荅曰孔文舉之
書陸士衡之議斯可謂成文也
陸景典語曰所謂文者非徒執卷於儒生之門攄筆於翰
墨之悉乃貴其造化之淵禮樂之盛也
文心雕龍曰人文之元肇自泰極幽讃神明易象惟先庖
犧畫其始仲尼翼其終而乾坤兩位獨制文言言之文也
天地之心哉若乃河圖孕乎八卦絡書韞乎九疇玉版金
鏤之寳丹文綠牒之華誰其尸之亦神理而巳自鳥迹代
繩文字始炳炎皥遺事紀在三墳而年世眇邈聲采靡追
唐虞文章則煥乎爲盛元首載歌旣發吟詠之志稷益陳
謨亦垂敷奏之風夏后氏興業峻鴻績九序詠謌勲德弥
縟逮及商周文勝其質雅頌所被英華日新文王憂患繇
辭炳燿符采複隱精義堅深重以公旦多才振其徽烈制
詩縟頌斧藻群言至若夫子繼聖獨秀前哲鎔鈞六經必
金聲而玉振雕琢性情組織辭令木鐸啓而千里應席珍
流而萬世響寫天地之輝光曉生民之耳目矣故爰自風
姓曁于孔氏玄聖創典素王述訓莫不原道心以敷章研
神理以設教著象乎河洛間數乎蓍龜觀天文以極變察
人文以成化然後能纏緯區宇弥綸彝憲發揮事業彪炳
辭義故道㳂聖以垂文聖因文以明道旁通而無涯日用
而不匱易曰鼓天下之動者存乎辭辭之所以能鼓天下
者道之文也
又曰方其搦翰氣倍辭前曁乎篇成半折心始何則意飜
空而易竒言徵實而難巧也是以臨篇綴翰必有二患理
鬱者始貧辭溺者傷亂然則博見爲饋貧之粮貫一爲拯
辭之藥博而能一亦有助乎心力矣
又曰翬翟俻色而翶翥百步肌豊而力沉也鷹隼無采而
翰飛戾天骨勁而荒猛也文章才力有似於此若風骨乏
采則鷙集翰林采乏風骨則雉竄文囿若藻曜而高翔固
文章之鳴鳳也
又曰括囊雜體功在銓別宫商朱紫隨勢各配章表奏議
則准的乎典雅賦頌歌詩則羽儀乎清麗符檄書移則揩
式於明斷史論序注則軌範於覈要箴銘碑誄則體制於
弘深連珠七辭則從事於功豔此脩體而成勢隨變而立
功者也雖復契會相參節文牙雜譬五色之錦各以本采
爲地矣
又曰夫薑桂因地辛在本性文章㳂學能在天才故才自
内發學以外也有學飽而才餒有才冨而學貧學貧者迍
邅於事義才餒者劬勞於辭情此内外之殊分也是以屬
意於文心與筆謀才爲盟主學爲輔佐合德丈采必覇才
學𥚹狹雖美少功才童學文宜正體制必以情志爲神明
事義爲骨骾辭采爲肌膚宫商爲聲氣然後品藻玄黃摛
振金玉獻可替否以裁厥中斯綴思之恒數也夫文變無
方意見浮雜約則義孤博則辭叛變故多尤而爲事賤且
才分不同思緒各異或製首以通尾或尺接以寸附然通
製者盖寡接附者甚衆若統緒失宗辭味必亂義脉不流
則偏枯文體夫能懸識湊理然後節文自會如膠之粘木
石之合玉矣是以四壯異力而六轡如琴馭文之法有似
於此昔張湯疑奏而再却虞松草表而屢譴並事理之不
明而辭旨之失調也及倪寬更草鍾會易字而漢武歎竒
晉景稱善者乃理得而事明心敏而辭當也
宋范曄獄中與諸生姪書以自序其略曰吾少嬾學問年
三十許始有尚耳自尔巳來轉爲心化至於所通處皆自
得之胷懷常爲情志所託故當以意爲主以文傳意以意
爲主則其旨必見以文傳意則其辭不流然後抽其芬芳
振其金石耳
金樓子曰王仲任言夫說一經者爲儒生也傳古今者爲
通人也上書奏事者爲文人也能精思著文連篇章爲鴻
儒也若劉子政楊子雲之列是也盖儒生轉通人通人爲
文人文人轉爲鴻儒也
又曰古之學者有二今之學者四焉夫子門徒轉相師授
通聖人之經者謂之儒屈原宋玉枚乘長卿之徒止爲辭
賦則謂文今之儒博窮子史但能識其事不能通其理者
謂之學至如不便爲詩閻纂善爲章奏如伯松若此之流
謂之筆吟詠風謠流連哀思者謂之文唯湏綺縠紛披宫
徵靡曼脣吻適會情靈摇蕩潘安仁清綺若是而評者止
稱情切故知爲文之難也曹子建陸士衡皆文士觀其辭
致側密事語堅明雖不以儒者命家此亦悉通其義也若
夫今之俗也縉紳稚齒閭巷小生苟取成章貴在悅目龍
首豕足隨時之宜牛頭馬髀強相附會夫挹酌道德憲章
前言者君子所以行之也原憲云無財謂之貧學道不行
謂之病末俗學徒頗或異此或假兹以爲伎術或狎之以
爲戲笑未聞強學自立和樂愼禮者也
齊書曰陸厥字韓卿少有風槩好屬文時盛爲文章吳興
沈約陳郡謝眺琅邪王融以氣類相推轂汝南周顒善識
聲韻約等文皆用宫商將平上去入四聲以此制韻有平頭
上尾蜂腰鶴膝五字之中音韻悉異兩句之内角徵不同
不可增减世爲永明體厥與約書曰范詹事自序性别宫
商識清濁特能適輕重濟艱難古今文多不全了斯處縱
有會此者此必不從根本中來沈尚書亦云自靈均巳來
此秘未覩或闇與理合匪由思至張蔡曹王曾無先覺潘
陸顔謝去之弥遠大旨欲宫羽相變低昂舛節若前有浮
聲則後湏切響一簡之内音韻盡殊兩句之中輕重悉異
辭旣美矣理又善焉但觀歴代衆賢似不都闇此處而云
此秘未覩近於誣乎案范云不從根本中來尚書云匪由
思至斯則揣情謬於玄黃擿句着其音律也范又云時有
會此者尚書云或闇與理合夫思有合離前哲同所不免
文有開塞即事不得無之子建所以欲人譏彈士衡所以
遺恨終篇自魏文屬論深以清濁爲言劉楨奏書大明體勢
之致齟齬安帖之談操末續顚之說興玄黃於律吕比五
色之相宣苟此秘未覩兹論爲何所指耶至於掩瑕藏疾
合少謬多則臨淄所云人之著述不能無病者也長門
上林殆非一家之賦洛神池鴈便成二體之作王粲初
征他文未能稱是楊脩敏捷暑賦彌日不獻率意寡尤
則事促乎一曰翳愈伏而理賖於七步一人之思遟速
天懸一家之文工拙壤隔何獨宫商律吕必責其如一
耶
三國典略曰徐摛字士秀東海郯人也員外散騎常侍起
之子文好新率不拘舊體梁武謂周捨曰爲我求一人文
學俱長兼有德行者欲令與晉安遊處捨曰臣外弟徐摛
形質陋小若不勝衣而堪此選梁武曰必有仲宣之才亦
不簡其皃也乃以摛爲侍讀王爲太子轉家令文體旣别
春坊盡學之謂之宫體宫體之號自斯而起
又曰齊主嘗問于魏收曰卿才何如徐陵收對曰臣大國
之才典以雅徐陵士國之才麗以豔
後周書庾信父肩吾爲梁太子中庶子掌管記東海徐摛
爲左衛率摛子陵及信並爲抄撰學士父子在東宫出入
禁闥恩禮莫與比隆旣有盛才文並綺豔故世號爲徐庾
體焉
太平御覽卷第五百八十五
