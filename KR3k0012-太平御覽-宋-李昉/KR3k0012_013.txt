太平御覽卷第十三
天部十三
雷霹靂電
雷
釋名曰雷者如轉物有所硠(音郎)雷之聲也
說文曰霆雷餘聲鈴鈴所以挺出萬物
易曰雷電皆至豐君子以折獄致刑
又曰震爲雷
又曰動萬物者莫疾乎雷
又曰鼓之以雷霆
又曰洊(慈見反)雷震君子以恐懼脩省
又曰震來&KR0658;&KR0658;(許逆反)
又曰雷出地奮豫先王以作樂崇德
又曰雷電噬嗑先王以明罰勑法
又曰雲雷屯君子以經綸
又曰雷在地中復先王以至日閉關商旅不行后不省方
又曰天地解而雷雨作雷雨作而百果草木皆甲坼
又曰震驚百里驚遠而懼邇也
又曰雷以動之
又曰雷雨之動滿盈
又曰雷風不相悖
又曰雷風相薄
又曰澤中有雷隨
書曰納于大麓烈風雷雨弗迷
詩曰殷其雷在南山之陽
又曰虺虺其雷
禮曰仲春日夜分雷乃發聲先雷三日奮木鐸以令兆民曰
雷將發聲有不戒其容止者生子不備必有凶災(主戒婦人有娠)
(者止猶動静)
又曰君子若有疾風迅雷甚雨則必變雖夜必興衣服冠
而坐(謂敬天之怒)
又曰秋分之日雷乃收聲
傳曰藏冰以時則雷出不震棄冰不用則雷不發而震
榖梁傳曰隂陽相薄感而爲雷激而爲霆
爾雅曰疾雷爲霆郭璞注曰疾雷謂雷音急激者
論語曰迅雷風烈必變
京房易傳曰當雷不雷陽德弱也
又曰五星占雷電殺人何雷天拒難折衝之臣也君承用
節度即雷以節暴人威福則雷電殺人
易妖占曰天冬雷地必震教令撓則冬雷民飢
書洪範曰雷於天地爲長子以其首長萬物與其出入也
雷出地百八十三日而復入入則萬物入入地百八十三
日而復出出則萬物亦出此其常經也
又曰秦二世元年天無雲而雷雷陽也雲隂也有雲然後
有雷象君臣也故雲雷相託隂陽之合也今二世不恤人
人臣叛之故無雲而雷也
又曰凡大風雷雨爲不敬也
又曰春後十日雷乃發聲
又曰正月雷微動而雉雊
又曰夫雷人君象也入能除害出能興利
尚書中候曰秦穆公出狩天震大雷下有火化爲白雀銜
丹書集公車
大戴禮夏小正曰雷震雉鳴雊鼓其翼也正月必雷雷不
必聞唯雉必聞之
春秋元命包曰隂陽合爲雷
春秋合誠圖曰軒轅星主雷雨之神
論語䜟曰雷震百里聲相附宋均注云雷動百里故因以
制國也雷聲謂諸侯之政教所至相附也
史記曰高祖母劉媪常息大澤之陂夢與神遇是時雷電
晦冥太公往視見蛟龍於其上巳而有娠遂孕高祖
漢書曰迅雷妖風怪雲變氣此皆隂陽之精夲在地而上
發於天
續漢書曰桓帝建和三年六月乙卯雷震憲陵寢屋是時
梁太后聽兄冀誅李固杜喬
晉書曰晉人王襃母生時畏雷襃至母終後天雷輙還遶
墓曰襃在此褒在此
齊書曰永明八年六月十日晡時雷有黃光照地狀如金
色占曰人君有德或謂之榮光
周斐汝南先賢傳曰蔡順母平生畏雷自亡後每有雷震
順輒環塚泣曰順在此
韓詩外傳曰東海之上有勇士曰菑丘訢(音忻)以勇游於天
下過神淵飲馬沉訢去朝服拔劒而入三日三夜殺二蛟
一龍而出雷神隨而擊之十日十夜眇其左目
王歆孝子傳曰笁彌字道綸父生時畏雷每至天隂輒馳
至墓伏墳哭有白兔在其左右
搜神記曰義興人周永和出行因日暮路旁小屋中有女
子留宿一更後有喚阿香女應諾官喚汝推雷車女遂辭
周云有官事須去俄而大雷旣明周自異其處返尋唯見
一新冡冡只有馬跡
東方朔神異記曰八方之荒有石鼓其徑千里撞之其音
即雷也天以此爲喜怒之威
盛弘之荆州記曰朝陽縣樊重母畏雷爲母立石室以避
之悉以文石爲階砌至今猶存
孟奥北征記曰凌雲臺南角一百步有白石室名避雷室
又曰臨賀有石方二丈石有磨刀斧迹春夏常明淨其迹
甚新秋冬則苔穢故爲雷公磨石
莊子曰隂陽交爭爲雷
文子曰夫目察秋毫之末耳不聞雷霆之聲耳調金石之
音目不見太山之形小有所志必大有所忘
曾子曰隂陽之氣俱則雷
淮南子曰隂陽相薄感而爲雷
又曰蔭不祥之木爲雷霆所撲
又曰庶女叫天雷電下擊景公臺殞支體傷折海水大出
(庶賤之女齊之少寡婦人也無子不嫁事姑謹敬姑無男有女女利財令母嫁婦婦終不肯女殺母以誣寡婦婦)
(不能自明冤結呌天天爲作雷電下擊景公之臺殞壞之也傷毀景公支體水爲之溢)
又曰雷霆之聲可以鍾鼓寫也風雨之變可以音律和也
抱朴子曰雷天之鼓也
鶡冠子曰昔者有道之君取政非取於耳目也夫耳之生
聦目之生明兩葉蔽目不見太山兩豆塞耳不聞雷霆
孫子曰擊電無停光疾雷無餘聲
河圖帝通紀曰雷天地之鼓
河圖曰玉虎晨鳴雷聲也
又曰黃帝以雷精超
六韜曰武王伐紂雨甚雷疾武王之乘雷震而死周公曰
天不祐周矣太公曰君秉德而受之不可如何也
伏侯古今注曰成帝建始四年無雲而風天雷如擊連鼓
音可四五刻隆隆如車聲
山海經曰羭(音榆)次之山有鳬名橐&KR1446;服之不畏電(&KR1446;音肥匪備三)
(音)
又曰飛魚如豚赤文無羽食之辟兵不畏雷
師曠占曰春雷初起其音恪恪霹靂者所謂雄雷旱氣也
其鳴依依音不大霹靂者謂之雌雷水氣也
又曰春分有音如雷非雷音在地中其所住者兵起其主
無雲而雷名曰天狗行不出三年其國亡
又曰初雷從金門起上旬旱下田熟一曰歲中兵革起也
風俗通曰雷不蓋醬俗說令人腹中雷鳴
世說曰曹爽將誅夢二虎銜雷公若二升椀放着庭中
華陽國志曰曹公從容謂先主曰天下英雄唯使君與操
爾夲初之徒不足數也先主方食失匕箸會雷大震先主
曰聖人言迅雷風烈必變良有以也一震之威乃可致此
公亦悔失言
酈炎對事曰或曰雷震驚百里何以知之炎曰以其數知
之夫陽動爲九其數三十六隂静爲八其數三十二一陽
動二隂故曰百里雷
雜兵書曰雷電霹靂破軍中樹木屋舍者徙去吉也雷電
風所從來不可逆而相代宜愼之也
物理論曰積風成雷
王充論衡曰子路感雷精而生尚剛好勇親涉衛難結纓
而死孔子聞而覆醢每聞雷鳴乃中心惻怛亦復如之故
後人忌焉以爲常也
又曰盛夏之時雷電疾擊殺人謂之有隂過飲食不潔則
天怒殺之隆隆之聲天怒之音也此虚言也道士劉春楚
王英使食不潔春死必遇雷也建武四年六月夏雷擊會
稽鄞(魚巾反)縣羊五頭羊有何隂過而雷擊之乎俗以爲天取
龍殺人罰隂過與取吉凶不同非實道也
又曰圖畫之工圖雷之狀纍纍如連鼓形
又曰一人若力士之容謂之雷公使之左手引連鼓右手
推之世人信之莫不謂然始復原之虚妄之象也
霹靂
釋名曰霹靂析也震戰也所擊輒破若攻戰也
說文曰震霹靂振物也
榖梁傳曰震雷也
爾雅曰疾雷爲霆蜺(郭璞曰雷之急激者爲霹靂)
春秋繁露曰王言下不從則金不從革而秋多霹靂霹靂
者金氣其音商故應霹靂
五經通義曰震與霆皆霹靂也
晉安帝紀曰義熙二年六月震太廟鴟尾徹壁柱若有文
字
晉朝雜事曰元康七年霹靂破城南高禖石高禖中宫求
子象也賈后將誅之應
曹嘉之晉紀曰諸葛誕以氣邁稱常倚柱讀書霹靂震其
柱誕自若
列女後傳曰河南李叔卿爲功曹應舉孝廉同時應人害
之使婢宣言叔卿淫其寡妹同舉人詣尹以骨肉相姦不
合應孝廉叔卿杜門自絶女妹傷被淫之名遂到府門自
殺叔卿亦自殺明巳無愆也後三年霹靂害叔卿者以其
死屍置叔卿冡前其家收而葬之秋又雷發其冡
玄中記曰玉門之西有一國國中有山山上有人歲歲出
石(子林反)數千輸廟中名曰霹靂給霹靂用從春雷出
日減至秋而盡
搜神記曰扶風楊道和於田中霹靂擊之道和以鋤格折
其左肱遂落地不得去色如丹目如鏡毛角長三尺狀如
六畜似獮猴
續搜神記曰吳興人章荀者五月中於田耕以飯籮置菰
裏晚於菰中伺之見一大蛇偷其食荀即以鉟(步悲反)义
之蛇便走去荀乘船逐之至一坂有穴蛇便入穴但聞號
哭云人斫傷某甲或云當如何或云付雷公令霹靂殺奴
須臾雲雨冥合震電傷荀荀於是跳梁大罵云天公我貧
窮展力耕墾蛇來偷食我飯罪在蛇反來霹靂我是無知
雷公若來今當以鉟斫汝腹破須臾雲雨輒開乃更霹靂
向穴中諸蛇死者數十
莊子曰隂陽錯行天地大駭於是有雷有霆
劉義慶世說曰夏侯玄字太初嘗倚柱讀書時暴雨霹靂
破所倚柱衣服焦然玄神色無變讀書如故
異苑曰佛佛虜凶虐暴忍常自言國名佛佛則是佛中之
佛尋被震而死旣葬而後就冡中霹靂其柩引身出外題
背四字表其凶逆之國也
又曰滕放太元初夏枕文石枕卧忽暴雷雨震其枕枕四
解傍人莫不怖懾而放微覺有聲不足爲驚
又曰元嘉十九年京口霹靂殺人赤字題臂
世說曰王丞相見郭景純君可試爲作一卦卦成郭意惡
云公有震厄王問可有消伏理否郭曰公能命駕西出數
里得一栢樹截短如公長置寢處灾可消王悉依其語數
日中果震栢樹碎門内子弟皆稱慶
桓譚新論曰天下有鶴鳥郡國皆食之三輔俗獨不敢取
之或雷霹靂起原夫天不獨左彼而右此殺鳥適與雷遇
耳
博物志曰九眞有狸牛出谿上或闘岸上家牛皆怖或遮
捕即霹靂號曰神牛
山海經曰半石之山有草名曰嘉榮服之不畏霆(不畏霹靂)
琴操曰楚高梁子出遊九皐之澤覽漸水之臺張罛置罟
於荆山臨曲池而漁而疾風霣(于敏反)雹雷電奄冥天火四
起霹靂下臻玄鶴翔其前白虎吟其後乃援琴而歌歎作
霹靂引
正論曰里語云州縣符如霹靂得詔書但桂壁
電
釋名曰電殄也乍見則殄滅也
說文曰電隂陽激燿也從雨申聲
易曰离爲電
又曰雷電皆至豐君子以折獄致刑
詩曰燁燁震電
禮記月令曰春分之日玄鳥至後五日雷乃發聲後五日始
電
傳曰隱九年三月癸酉大雨震電
易稽覽圖曰隂陽和合爲電輝輝也其光長
春秋元命包曰隂陽激爲電
史記天官書曰電者隂陽之動也
帝王世紀曰黃帝有熊氏母曰附寳有蟜(音喬)氏之女也見
大電光繞北斗樞星照郊野感附寳而孕
漢書李尋傳曰尋說王根曰竊見往者盛冬雷電潜龍爲孽
晉書曰王戎幼而穎悟神彩秀徹視日不眩裴揩目之曰
戎眼爛爛如巖下電
神異傳曰東王公與玉女投壷誤而不接天爲之笑開口
流光今電是也
漢武内傳曰西王母曰東方朔爲太山仙官太仙使至方
丈助三天司命朔但務山水遊戲擅弄雷電激波揚風風
雨失時
西京雜記曰董仲舒曰太平之世電不眴(許絹反)目宣示光
輝而巳
莊子曰隂氣伏於黃泉陽氣上通於天隂陽分爭故爲電
文子曰腎爲電主鼻
曾子曰隂陽交則電
抱朴子曰良將如收電可見不可追立如丘山可瞻不可
動
淮南子曰電以爲鞭策(電擊氣也)
物理論曰風清熱之氣散爲電
楚辭曰凌驚雷軼駭電
楊雄河東賦曰奮電鞭驂雷輜鳴洪鍾建五旗
張衡思玄賦曰凌驚雷之砊(苦浪反)礚(苦大反)兮弄狂電之滛
裔
傅玄詩曰童女裂電
夏侯孝若電賦曰攅雲間而飛火絳煙起於雲中
曹毗霖雨詩曰紫電光牗飛迅雷終天奔
頋愷之電賦曰天怒行凌雲赤光發
李顒詩曰(甚徒感黑反)䨴(徒對反)重雲隂碎稜震電咤(陟嫁反)
太平御覽卷第十三
