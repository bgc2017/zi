太平御覽卷第一百六十
州郡部六
河南道下
滑濮
濟鄆
靑齊
淄萊
登密
徐泗
兖海
沂
滑州
十道志曰滑州靈昌郡置在白馬縣禹貢兖州之域春秋
時衛地戰國時屬魏秦爲東郡地
左傳曰狄滅衛衛立戴公以廬于曹(今白馬地即曹邑)衛文公自
曹邑遷于楚丘(今衛南縣也)衛成公又遷于帝丘(今濮陽縣)
史記曰秦始皇五年拔魏十五城始置東郡
漢志曰白馬屬東郡
又曰酈食其說沛公曰守白馬之津以示諸侯形制之勢
則天下知所歸矣
西征記曰古有神白馬因以名縣
又開山圖曰白馬群行水上悲鳴則河決馳走則山崩
後漢書曰樊儵封燕侯即東郡也
濮州
十道志曰濮州濮陽郡置在鄄城縣禹貢兖州之域春秋
時衛地戰國時屬齊秦併天下即東郡地在漢爲濟隂郡
之鄄城縣
左傳曰齊桓公會諸侯于鄄(杜注曰衛邑今東郡鄄城是也)
史記曰齊威王九年趙伐我取鄄
左傳曰衛侯夢於北宮見人登昆吾之墟(注云衛有觀在昆吾之墟今濮)
(陽城是)
史記曰舜耕于歷山耕者讓畔(應劭曰歴山即雷澤中山也)
水經曰昔師延爲紂作靡靡之樂武王伐紂延東走自投
濮而死衛靈公將之晉舍於濮水之上夜聞歌聲召師㳙
受之
濟州
十道志曰濟州濟陽郡置在盧縣禹貢兖州之域春秋時
其地屬齊秦兼天下爲東郡荏平地(荏音仕淄反)
左傳曰齊鄭盟于石門尋盧之盟杜注曰今盧縣故城是
史記曰扁鵲生盧故曰盧醫
酈元注水經曰碻磝城西即故荏平縣城碻磝即今州是
也沈約宋書作敲囂字
宋書曰元嘉七年到彦之北征拔碻磝後失之至二十七
年以王玄謨爲寧朔將軍先鋒入河平之於此固守因置
碻磝城
郡國志曰後魏置濟州於單于城中即石勒於耕處聞鼔
角之聲是此
圖經曰東阿春秋時齊之柯地也
郡國志曰其地出繒縑故秦王服阿縞
十道志曰石&KR1038;在長清縣
左氏傳曰齊晉戰于鞅齊師敗績齊侯自徐關入見女子
曰君免乎曰免銳司徒免乎曰免旣而問之壁司徒之妻
也與之石&KR1038;
鄆州
十道志曰鄆州東平郡置在湏昌縣
元和郡縣圖曰禹貢兖州之域春秋時屬宋即魯附庸湏
句國(句音劬)戰國時其地屬魏秦爲薛郡地漢爲東平國
左傳曰晉人執季文子於苕丘公還待於鄆杜注云鄆魯
西邑
又僖二十二年伐邾湏句(僖公時也)
又哀十四年西狩于大野叔孫氏之車子鉏商獲麟賜虞
人(大野即鉅野縣)
青州
十道志曰青州北海郡置在益都縣
元和郡縣志曰少昊之墟古青州之地舜時以青州越海
遼遠分爲營州武王克商封師尚父於齊營丘周成王少
時命太公東至于海西至于河南至于穆陵北至于無棣五
侯九伯實得征之後子孫爲秦所滅分齊地置齊瑯瑘二
郡漢爲臨淄郡
圖經曰少昊之代爽鳩氏虞夏則有季萴(仕則反)湯有逢公
伯陵(逢音蒲江反)殷末有蒲姑皆爲諸侯國於此地周成王時
蒲姑與四國作亂成王滅之以封太公
史記曰齊有清濟濁河可以爲固長城鉅防足以爲塞
又曰蘇秦東說齊宣王曰齊南有泰山東有瑯瑘西有清
河北有渤海此所謂四塞之國也齊地方二千餘里齊軍
之良進如鋒矢戰如雷霆解如風雨即有軍役未嘗倍泰
山絶清河涉渤海也臨淄甚富其民無不吹簫鼔彈琴瑟
擊筑鬪雞走狗臨菑之塗車轂相擊人肩相摩連𬒮成帷
舉𬒮成幕揮汗成雨家給人足志氣高揚
又曰齊所以名齊者有天齊祠也
又封禪書曰始皇遊海上祠名山大川及八神求羡門之
屬八神一曰天主祠天齊天齊池名在臨淄南郊山下
漢書曰夫齊東有瑯瑘即墨之饒南有泰山之固西有濁
河之限北有渤海之利地方二千里持戟百萬懸隔千里
之外齊得十二焉
又曰齊有三服之官縱爲春服紈素爲冬服輕綃爲夏服
韓詩外傳曰齊景公遊於牛山之上北望齊國曰美哉國
乎鬱鬱葱葱使古人無死者則寡人將何去此俯而泣下
沾襟國子高子曰然臣頼君之賜𬞞食惡衣可得而食也
駑馬柴車可得而乘也且猶不欲死而况君乎又俯而泣
晏子笑曰樂哉今日之遊宴也見怯君一䛕臣二使古而
無死則太公丁公至今猶存吾君方將被萊笠而立畎畝
惟農事之恤何暇念死乎公慙乃引觴自罰
韓子曰景公與晏子遊於少海登柏寢之臺而望其國曰
美哉堂堂乎後代孰有此晏子曰其田氏乎公曰寡人有
國而田氏有之奈何對曰君欲奪之則近賢遠不肖振窮
䘏孤雖十田氏其如君何
齊記曰晉永嘉五年東萊牟平曹嶷爲刺史所築城有大
澗甚廣因之爲固謂之廣固城城側有五龍口
崔鴻十六國春秋南燕錄曰慕容德初議所都尚書潘聽
曰青齊沃壤號曰東秦土方二千里四塞之固負海之饒
可謂用武之國廣固者曹嶷之所營山川險峻足爲王者
之都從之
齊州
十道志曰齊州濟南郡置在歷城縣古兖州之域
周禮曰子爲玄枵齊之分
左傳曰晉平公伐齊戰于歷下
史記曰舜耕于歷山
竹書穆天子傳曰天子自五鹿東征釣於漯水以祭淑人
巳已天子東征飲于漯水之上(漯水在祝阿即今禹城縣)
郡國縣道記曰章丘古高唐縣也春秋時齊邑
史記曰齊威王使眄子守高唐趙人不敢東漁于河
淄州
十道志曰淄州淄州郡置在淄川縣禹貢青州之域周之
九州爲幽州之境春秋及戰國時屬齊秦爲齊郡漢爲濟
南郡之般陽縣
漢志曰般陽屬濟南郡應劭曰在般水之陽王莽曰濟南
亭
圖經曰長山縣本漢於陵縣也隋改焉以界内長白山爲
名
漢志曰於陵屬濟南郡王莽曰於陸
郡國志曰長山於陵城散宜生得瑞獸之地
萊州
十道志曰萊州東萊郡置在掖縣禹貢青州之域周之九
州爲幽州之境秦置三十六郡屬齊郡漢志高祖置東萊
以其在齊國之東故云東萊
尚書禹貢曰萊夷作牧
左傳曰齊侯伐萊萊人使正輿子賂夙沙衛以索馬牛皆
百疋齊師乃還後齊人復入萊萊恭公俘柔犇堂晏弱圍
堂滅之遷萊子於郳
史記曰周武王封太公於營丘萊侯聞之遂與太公爭營
丘
左傳曰聊攝以東姑尢以西其爲人也多矣(聊攝齊西界姑尢齊東界)
(謂聊城攝城姑水尢水也水在即墨縣)
漢書郊祀志曰武帝元封元年大旱禱萬里沙孟康云沙
長三百里(沙在郡界)
地里志曰長廣縣有奚養澤
周禮職方氏曰幽州之藪曰奚養(長廣今昌陽縣)
登州
十道志曰登州文登郡漢牟平縣屬東萊郡文帝封齊悼
惠王子將閭爲牟平侯此即將閭邑也圖經曰古萊子國
也戰國及秦屬齊郡漢巳下屬東萊郡
又曰文登漢腄縣有之罘山
漢書曰腄有之罘山丹水所出(師古曰腄直睡切)
史記曰始皇二十八年行郡縣上泰山過黃腄經成山後
二十九年又東遊登成山升之罘勒石紀功
密州
十道志曰密州高密郡置在諸城縣禹貢青州之域兼得
徐州之地秦爲瑯瑘郡漢屬齊文帝分齊立膠西國封齊
悼惠王子卬爲膠西王都高密
齊記曰密州本東武縣樂府東武吟即是也
秦夲紀曰始皇二十六年齊遂登瑯瑘層臺於山上秦王
樂之因留三月乃徙黔首二萬戶於瑯瑘山
吳越春秋曰越王勾踐二十五年徙都瑯瑘立觀臺周旋
七里以望東海
史記曰齊湣王爲燕師所敗唯聊莒即墨三城不下立湣
王之子法章於莒是爲襄王
徐州
十道志曰徐州彭城郡置在彭城縣
元和郡縣圖曰禹貢徐州之域春秋時宋滕薛小邾偪陽
之地六國時屬楚秦併天下爲泗水郡楚漢之際楚懷王
自盱眙徙都之後項羽徙懷王于郴自立爲西楚霸王又
都於此漢爲泗水郡後爲彭城郡
漢書曰高祖過沛留置酒沛宫悉召故人父老子弟佐酒
發沛中兒得百二十人教之歌酒酣上擊筑自歌大風之
歌令兒皆習和之上乃起舞忼慨泣下謂沛父老曰遊子
悲故鄕吾雖都關中萬歲之後吾䰟魄猶思沛
宋書曰高祖經略中原以彭城險要置府於此後王玄謨
上表曰彭城南届大淮左右清汴城隍峻整襟衛周固又自
淮以西襄陽以北經塗三千逹于濟岱六州之民三十萬
戶實由此境
後魏書曰尉元上表曰彭城宋之要藩南師來侵莫不因
之以凌諸夏
泗州
元和郡縣圖曰泗州臨淮郡理臨淮縣禹貢徐州之域春
秋屬魯又爲徐子之國後秦滅楚爲泗水郡漢分置臨淮
郡
漢書地理志曰厹猶屬臨淮郡王莽曰康義(厹音仇即連水也)
都城記曰周穆王末徐君偃好行仁義東夷歸之者四十
餘國穆王西廵聞徐君威德日遠遣楚襲其不備大破之
殺偃王其子遂北徙彭城百姓從之者數萬徐國今徐城
是也
兖州
十道志曰兖州魯郡置在瑕丘縣
元和郡縣圖曰禹貢兖州之域春秋時爲魯國武王即位
封周公於少昊之墟曲阜之地周公不就至子伯禽乃就
封之後三十四君爲楚所滅楚以魯爲薛郡初爲魯國魏
太祖爲兖州牧焉
左傳曰季康子伐邾以邾子益來囚諸負瑕杜注云魯邑
也有瑕丘城即今縣
家語曰夫子爲中都宰今有中都城在焉
漢書曰高祖略地取湖陵方輿地志屬山陽郡即今方與
縣也
左傳曰隱公矢魚于棠即此地唐或爲魚臺縣
漢書曰吳楚七國反天子命周亞夫將三十六軍擊之亞
夫至淮陽問客鄧都尉策安出客曰莫若引兵東北壁昌
邑以梁委吳使輕兵絶淮泗口塞吳饟道使吳梁相弊乃
以全制其極破吳必矣亞夫從之乃破吳(今金鄕縣有昌邑故城)
魏志曰太祖欲征陶謙時吕布在兖州荀彧說太祖曰昔
高祖居關中光武據河内皆深根固蔕以制天下進足以勝
敵退足以自守故雖有困敗而終濟大業將軍本以兖州
首事平山東之難百姓無不歸心悅服且濟河天下之要
地是亦將軍之關中河内也不可不先定乃從之
海州
十道志曰海州東海郡置在朐山縣禹貢徐州之域春秋
魯國之東境七國時屬楚秦爲薛郡地後分薛郡爲郯漢
改郯爲東海郡
漢書曰昫屬東海郡秦始皇立石海上以爲東門
又曰東海郡祝其羽山在南鯀所殛之地王莽曰猶亭
左傳曰公會齊侯于夾谷即此
沂州
十道志曰沂州瑯瑘郡置在臨沂縣禹貢徐州之域也春
秋時齊地秦置瑯瑘郡
論語夫子曰點爾何如曰暮春者春服旣成冠者五六人
童子六七人浴乎沂風乎舞雩詠而歸夫子喟然歎曰吾
與點也〇又曰子之武城聞絃歌之聲夫子莞尔而笑曰
割雞焉用牛力(武城今在費縣)
又曰公山弗擾以費叛召子欲往子路不說曰末之也已
何必公山氏之之也(之適也無可之則止何必公山氏之適)
漢地理志曰襄賁屬東海郡王莽曰章信後屬瑯瑘郡(賁音)
(肥)
太平御覽卷第一百六十
