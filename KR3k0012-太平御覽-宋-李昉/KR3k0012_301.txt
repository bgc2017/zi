太平御覽卷第三百一
兵部三十二
陣
尚書曰武王與紂癸亥陣于商郊
左傳曰晉將荀吳敗燕無終及羣狄于太原崇卒也(無終山戎)
初將戰魏舒曰彼徒我車所遇又阨(地險不便也阨烏介反)以什共
車必克(更增十人當一車之用)困諸阨又克(車每用於阮道今去車故爲必克也)請皆
卒(去馬爲步卒)自我始乃毀車以爲行(魏舒先自毁其屬車爲步陣行戶郎反)五
乘爲三五(乘車者車三人五乘十五人今改去車更以五人爲五分爲五三也)爲五陣以相
離兩於前伍於後專爲右角參爲左角偏爲前拒(皆臨時處置之)
(名也)以誘之狄人笑之(笑其失常)未陣而薄之大敗
又曰王以諸侯伐鄭鄭伯禦之原繁高渠彌奉公爲魚麗
之陣先偏後伍伍承彌縫(柱預注曰此魚麗之法)
又曰宋爲乘丘之役故侵我公禦之宋師未陣而薄之敗
諸鄑凢師敵未陣曰敗某師皆陣曰戰大崩曰敗績得儁
曰克覆而敗之曰取某師京師敗曰王師敗績于某
又曰宋公及楚人戰于泓司馬子魚曰彼衆我寡及其未
濟請擊之公曰不可旣陣而後擊之宋師敗績公傷股門
官殱焉(門官守門者也)國人皆咎公公曰古之軍也不以阻隘寡
人雖亡國之餘(宋商紂之後)不鼓不成列(恥以詐勝也)
又曰晉楚將戰晉欒書曰楚師輕窕固壘而待之三日必
退退而擊之必獲候勝焉郄至曰楚有六間不可失也其
二卿相惡(子重子反也)王卒以舊(罷老不代)鄭陣而不整蠻軍而不
陣(蠻夷從楚不結陣也)陣不違晦(晦月終隂之盡故兵衆以爲忌)在陣而嚻(嚻喧嘩也)合
而加嚻(陣合宜靖而益有聲)各顧其後莫有鬪心(人恤其所底)舊必不良
以犯天忌我必克之
又曰宋公謀逐華貙衛公子朝救宋與華氏戰于赭丘鄭
翩願爲鸛其御願爲鵝(鄭翩宋大夫華貙俱亡者鸛鸛陣也鵝鴈行陣也)
又曰越子伐吳吳人禦之苙澤來水而陳越子爲左右勾
卒(勾卒鈎伍相着引爲左右屯也)使夜或左或右鼔譟而進吳師分以禦
之越子以三軍潜涉當吳中軍而鼔之吳師大亂
又曰魯哀公爲支離之卒因祝史揮以侵衛(陣名)衛人病之
又曰吳楚戰于雞父公子先曰請先去備薄威後者敦陣
整衣遂克之
又曰鄭子元請爲左拒以當蔡人衛人爲右拒以當陳人
(陣名)
論語曰衛靈公問陣於孔子孔子對曰俎豆之事則嘗聞
之軍旅之事未之學也
周書曰春爲牝陣弓爲前行夏爲方陣戟爲前行季夏爲
圓陣矛爲前行秋爲牡陣劒爲前行冬爲伏陣楯爲前行
是爲五陣
史記曰黃帝有涿鹿之戰以定火災顓頊有共工之陣以
平水害
漢書陳湯傳曰湯伐西域置揚威白虎合騎三校(張晏曰西域陣)
(名)
又曰韓信爲相國擊齊齊王走高密信追至高密西楚使
龍且將號二十萬救齊齊王使龍且并軍與信戰夾濰水
陣信乃夜令人爲萬餘囊盛沙以壅水上流引軍半渡擊
龍且佯不勝還走龍且果追渡水信使人決壅囊水大至
龍且軍太半不得渡即擊殺龍且虜齊王廣遂平齊
又曰李陵至峻稽山與單于相值騎可三萬圍陵陵軍居
山間以大車爲營陵引士出營外爲陣前行持戟楯後行
持弓弩令曰聞鼔聲而縱聞金聲而止虜見漢軍少直前
就營陵搏戰攻之千弩俱發應弦而倒虜還走上山漢軍
追殺千人
又曰衛青軍出塞千餘里見單于兵陣而待於是青令武
剛車自環爲營(張晏曰兵車也)而從五千騎往當匈奴
晉書曰卞壼字望之子眕及盱同没陣母撫二子尸哭曰
父爲忠臣汝爲孝子夫何恨乎徵士翟陽曰父死於君子
死於父忠孝之道萃於一門
王隱晉書曰馬隆擊涼州惡虜斷道隆作八陣圖車營並
追狹則木屋施輪並前智謀縱横出其不意故能成功
後魏書曰文成帝和平二年制戰陣之法十有餘條因大
儺曜兵有飛龍騰蛇魚麗之變以示威武
隋書曰周法尚爲定襄太守時帝幸榆林法尚朝于行宫
内史令元夀言於帝曰漢武出塞旍旗千里今御營之外
請分爲二十四軍日别遣一軍發相去三十里旗幟相望
鉦鼓相聞首尾連注千里不絶此亦出師之盛者也法尚
曰不然兵亘千里動間山川卒有不虞四分五裂腹心有
事首尾未知道阻且長難以相救雖是故事此乃取敗之
道也帝不懌曰卿意以爲如何法尚曰結爲方陣四面外
拒六宫及百官家口並住其間若有變起當頭分抗内引
竒兵出外奮擊車爲壁壘重設鈎陳此與據城理亦何異
苦戰而捷抽騎追奔或戰不利此屯營自守臣謂牢固萬全
之策也帝曰善因拜左武衛將軍良馬一疋絹三百疋
唐書曰太宗自爲眞草書屏風以示群臣筆力遒勁爲一
時之絶先是人間有羲之書凡真行二百九十紙裝爲七
十卷草書二千紙裝爲八十卷每聽覽餘閑時取臨翫焉
謂朝臣曰書小道初非急務時或留心猶勝弃日凡諸藝
業未有學而不得者也病在心力懈怠不能專精耳朕少
時爲公子未遭陣敵義旗之始乃平寇亂每執鼔必自指
撝習覯兵陣即知強弱常取吾弱對其強強對其弱敵犯
其弱追奔不踰百數十步吾擊其弱必突過其陣自背而
反擊之無不潰多使此而制勝思得其理深也今吾臨人
之書殊學於形勢唯在求其骨力及得骨力而形勢自生
耳然吾所爲皆先作意是以果能成也
又曰太宗製破陣樂舞圖左圓右方先偏後伍魚麗鵝鸛
箕張翼舒交錯屈伸首尾廻牙以象戰陣之形令起居郎
吕才依圖教樂工一百二十人被甲執戟而習之凡爲三
變每變爲四陣有來往疾徐擊刺之象以應歌節數日而
就更名七德之舞
又曰高宗御武成殿親試制舉人問之曰兵書云天陣地
陣人陣其說如何舉人員半千對曰臣觀載籍此說頗多
或謂天陣偏伍彌縫也以臣愚見謂不然矣夫師出以義
有若時雨得天之時此天陣也兵在足食且耕且戰得地
之利此地陣也善用兵者使三軍之士如父子兄弟得人之
和此人陣也三者去矣其何以戰高宗嗟賞之擢居上第
家語曰戰陣有列矣而勇爲夲
國語曰吳王之軍爲方陣白裳白旗素甲白羽望之如荼
(茅也)左軍赤裳赤旟望之如火右軍玄裳玄旗望之如墨
莊子曰徐無鬼謂武侯曰軍無盛鶴列於麗譙之間(鶴列陣名)
(麗譙棲也)
鬻子曰武王伐紂虎旅百萬陳於商郊起自黃鳥訖于赤
甫走如疾風聲如震霆武王乃使太公把旄以麾之紂軍
反走
尉繚子曰梁惠王問尉繚曰吾聞黃帝有刑德可以百戰
百勝有之乎尉繚曰不然黃帝所謂刑德者天官時日隂
陽背向者也黃帝者人事而巳矣何以言之武王伐紂背
清水向山陵以萬二千擊紂億有八萬斷紂頭懸於白旗
豈不得天官之陣哉
孫子曰善用兵者譬如常山之蛇也擊其首則尾至擊其
尾則首至擊其腹則首尾俱至
傅子曰兵法云内精八陣之變外盡九成之宜然可以用
竒也
盛弘之荆州記曰魚復縣鹽井以西石磧平曠聘望四遠
諸葛孔明積細石爲壘方可數百步壘西郭又聚石爲八
行相去二丈許謂之八陣圖曰八陣旣成自今行師庶不
復敗自後深識見者並莫能了桓宣武伐蜀經之以爲常
山蛇勢
六韜曰武王問太公曰凡用兵爲天陣奈何爲地陣奈何
爲人陣奈何太公曰星辰日月斗杓一左一右一迎一背
謂之天陣丘陵水泉亦有左右前後之利此謂地陣用車
用馬用人用文用武謂之人陣武王曰善
又曰武王問曰引兵入諸侯之地高山盤石其避無草木
四面受敵士卒惑迷爲之柰何太公曰當爲雲象之陣
兵鈐曰有運衡陣洞當陣龍騰陣鳥翔陣握機陣虎翼陣
兵書要決曰孫子稱無要正正之旗無擊堂堂之陣正正
之旗者謂行軍也前後正治故不可要而擊之也堂堂之
陣者謂營軍也堂堂不冒亂者不可就而擊之
黃石公記曰使商人爲前兵者象白虎陣使羽人爲前兵
者象玄武陣使徵人爲前兵者象朱雀陣使角人爲前兵
者象青龍陣亦曰旬始陣
又曰彼以直陣來者我以方陣應之方來銳應之銳來曲
應之曲來圓應之圓來直應之直木方金銳火曲水圓土
也各以能克者應勝之
諸葛亮軍令曰連衝陣狹而厚也
衛公兵法曰諸逢賊布陣湏有次第先右虞候爲首其次
右軍其次前軍其次中軍其次後軍其次左軍其次左虞
候其諸軍跳盪竒兵馬軍各隨夲軍以次行至戰所並於
夲軍戰鋒隊前布列待五方旗節度加戰鋒等隊打賊不
入其跳盪竒兵排後即入山谷林木蒙密之處并渡水狹
路及下營戰處百里以來揔湏搜踏清静不然兵引過半
臨戰下營伏兵起發致損軍旅其收軍還營却抽左虞候
見入即左軍後軍中軍前軍右軍右虞候次之諸賊徒恃
固阻山布陣不得横列兵士分立宜爲竪陣其陣法弩手
弓手與戰鋒隊相間引前兩隊兩邊相翊布列旣定諸軍
旣聽角聲其角聲節度一准前看黃旗向賊亞聞鼔聲發
諸軍弩手弓手及戰鋒隊各令人捉馬一時籠槍大叫齊
入若弩手弓手戰鋒等隊引退跳盪竒兵隊一時齊入戰
鋒等隊排比廻面還與竒兵同入如見黃旗却立不亞及
聞金鉦聲乃止膊上架搶引還各於舊處准前聽角聲卷
幅簇隊一准前如便放散即更聽一會角聲依軍次發行
又曰諸方陣先成逢賊鬪戰或打頭或打尾打頭其陣行
不前進陣旣不進自然牢密如其打尾頭行不停其陣中
間多即斷絶湏面別各定揔管都押幹當勾令斷絶
太白隂經曰黃帝設八陣之形車廂洞當金也車土中黃
上也鳥雲鳥翔火也折衝木也龍騰却月水也鴈行鵝鸛
天也輪車地也飛翼浮阻巽也風后亦演渥竒圖云以正
合以竒勝或合而爲一陣或散而爲八聚散之勢節制之
度復置虚實二壘力牧亦創營圖其後秦由余蜀諸葛亮
並有陣圖以教人戰夫營壘教圖使士卒知進止識金鼔
其應敵戰不可預形故其戰勝不復而應形無窮兵形象
水因地而制形兵因敵而制勝能與敵變化而取勝者謂
之神則其戰陣無圖明矣而庸將以教習之陣爲戰敵之
陣不亦謬乎
又曰合而爲一陣終一陣之中離而爲八陣聽音望麾以
出四竒飛龍虎翼鳥朔蛇盤爲四竒陣地天風雲爲四正
陣夫善戰者以正合以竒勝竒正相生如環之無端孰能
窮之竒爲陽正爲隂隂陽相薄而四時行焉竒爲剛正爲
柔剛柔相得而萬物成焉竒正之用而萬物無所勝焉
又曰天陣經曰風后演握竒圖(自一陣之中分爲八陣天有衝或圓布形黃帝曰少)
(則爲圓利爲主色尚玄爲乾)地陣(黃帝曰壯則爲方利爲主色尚黃爲坤)風陣風附於天
風象峯其形銳首利爲客色尚赤爲巽雲陣雲附於天(太公)
(曰左右相向是也其形銳首利爲主色尚白巳前爲四正爲坎)飛龍陣(其形屈曲象龍利爲主色尚上玄下)
(赤爲震)虎翼陣(居中張翼而進其形踞利爲主色尚上黃下青爲兊)蛇盤陣(太公曰圍繞之義其)
(形宛轉利爲主色尚上黃下赤爲艮)鳥翔陣(太公曰突擊之戰其形迅急利爲客其色尚上玄下白爲离)
又曰天陣居乾爲天門地陣居坤爲地門風陣居巽爲風
門雲陣居坎爲雲門飛龍居震爲飛龍門武翼居兊爲武
翼門鳥翔居离爲鳥翔門蛇盤居艮爲蛇盤門天地風雲
爲四正門龍虎鳥蛇爲四竒門乾坤艮巽爲闔門坎离震
兊爲開門
太平御覽卷第三百一
