太平御覽卷第八百七十七
咎徵部四
雲五色雲青雲黃雲
赤雲黑雲氣白氣
赤氣黑氣雨無雲而雨
雨土雨沙雨灰雨血
雨肉雨毛雨水雨花
雨草雨糓雨魚雨螽
雨錢雨水銀雨金雨續
雨帛
雲
周禮春官曰視祲掌十煇之法以觀妖祥四曰監八曰叙
(鄭司農曰監雲氣臨日也叙者雲有次叙如山在日上也)
而散吏皆壓佐
袁山松後漢書曰中平四年雲氣如足相次重疊彌天
國志曆曰晉咸和元年七月雲闘聲如暴風雨
五色雲
宋書曰前廢帝景平二年有雲五色如錦其年五月司空
徐羡之廢帝爲滎陽王
青雲
河圖曰靑雲刺月五糓不熟傍多赤雲如人頭大戰月旁
有白雲如杵者三貫月六十日内有兵戰月始出有黑雲
貫名激雲不出三日暴雨
黃雲
崔鴻十六國春秋曰後趙石勒建平四年有赤黃雲如幕
長數十疋其年勒死
又曰冉閔永興三年有雲黃赤色起東北長百餘丈是歲
閔爲慕容儁所殺
春秋運斗樞曰勢集於后族羣妃之黨僣黃雲四合女訛
驚邦
春秋感精符曰妻黨翔則黃雲入國候今冬至日見雲黑有
水雲赤白如人頭懸鏡之狀禍流
赤雲
左傳曰哀公六年有雲如衆赤鳥夾日而飛三日楚昭王
使問周太史太史曰其當王身乎若禜之可移於令尹司
馬王弗禜而卒孔子曰楚昭王知天道矣不失國宜哉
黑雲
趙書曰石虎建武四年東南卒有雲黑稍分爲三疋又貫
日日没後分爲七枚相去數十丈其間有白雲如魚鱗虎
子韜曰當有刺客後果爲太子宣所殺
氣
釋名曰祲祲也赤黑之氣相侵也
周禮曰春官視祲掌十煇之法以觀妖祥一曰祲(鄭司農云祲隂)
(陽氣相侵也)
左傳曰昭公十五年春將禘于武公戒百官梓慎曰禘之
日其有咎乎吾見赤黑之祲非祭祥也喪氣也其在莅事
乎二月祭貞禘叔弓蒞事籥入而卒
春秋運斗樞曰赤人刺房(赤人賊氣而刺房房天王之明堂火星也)
吕氏春秋曰亂國之王其氣有豊上歛下有若水之狀有
若山之狀春黃夏黑秋蒼冬赤
崔鴻十六國春秋北凉錄曰玄始十一年春正月饗群臣
于謙光殿沮渠蒙遜曰南方有惡氣經天暴兵衆也不出
一旬必有寇問命治兵東苑以備之西秦遣騎七千來襲
至縣孫猴嶺聞有備而還
三輔舊事曰漢作靈臺以四孟之月登臺而觀黃氣爲疾
病赤氣爲兵黑氣爲水也
白氣
漢書曰哀帝建平元年有白氣從地至天出參下貫太廟
廣如疋布長十餘丈哀帝隂病候也
續漢書曰孝和(永元十六年四)月丁未紫宫中生白氣如粉絮占
爲喪
又曰孝靈嘉平二年八月辛未白氣如疋練衝北斗第四
星占爲大戰明年冬楊州刺史臧旻攻盗賊於建康斬首
數千級
蜀李書曰哀帝即位有白氣二道帶天望氣者言宫中有
伏兵果爲卭都公所害也
晉書曰懷帝永嘉三年十二月有白氣如帶自地昇天南
北各二至五年石勒劉曜王彌皆寇洛陽帝蒙塵于平陽
劉聦封帝爲會稽公
又曰成帝咸和元年後蜀李雄玉衡二十四年雄死太子
班立有白氣如帶經天太史占有隂謀班不悟爲李期所
殺
宋書曰文帝元嘉二十六年十二月夜有白氣貫於北斗
屬子地至明年魏太武至瓜步江
陳書曰文帝天嘉五年六月夜有白氣兩道出于北斗東
南屬子地後年四月帝崩太子伯宗立廢爲臨海王
又曰宣帝太建五年二月夜有白氣貫于北斗紫宫屬于
地至明年北齊兵至于江
隋書曰蕭吉煬帝嗣位拜太府少卿行經華隂見楊素家
上有白氣屬天密言於帝帝問其故吉曰其後素家當兵禍
絶滅之象改葬可免帝後謂玄感曰公家宜改葬玄感亦
微知其故以爲吉祥託以遼東未滅不遑私門之事未幾
玄感以反族誅
赤氣
漢書曰成帝永始三年二月癸未夜東方有赤白色氣大
三四圍長二三丈索索如樹南方有大樹四五圍下莖十
五餘丈皆不至地䜟占曰東客之變氣狀如樹木以此知
四方欲動者明年十二月己夘尉氏男子楚並等謀反庚
子山陽䜟官亡徙蘇令等爲大賊一日有兩氣同時起而
並令等同月而俱發
又曰王莽建國四年夏赤氣出東南竟天明年二月元帝
王皇后崩
後漢書曰獻帝興平末年夜有赤氣貫紫宫明年改元建
安政歸曹氏
晉書曰惠帝大安二年赤氣竟天又永興二年十一月夜
有赤氣竟天其年十二月成都王穎攻洛陽
又曰懷帝永嘉元年正月天氣晝赤氣有聲如雷明年劉
元海僣位
宋書曰文帝元嘉七年十一月西北有赤氣中黑如旌旗
至八年滑臺爲魏軍圍粮盡城中燻鼠而食之
後魏書曰莊帝永安三年十一月己丑有赤氣如霧從顯
陽殿階西南角斜屬廊高一丈連地如絳紗自未至戍不
滅帝見而惡之
隋書曰周静帝大定元年有赤氣起西方東行遍天下七
月隋公堅禪
又曰隋大業末越王侗東都留守爲王世充所幽世充自
立爲丞相百官㹅巳於尚書省受冊設樂文武陪位於廳
西有赤氣如絳慢自辰至戌而滅旬日世充乃殺朝士元
文都盧楚遂簒位
黑氣
史記曰周靈王二十年有五黑氣如日至景王五大夫争
權
後漢書曰靈帝光和元年六月有黑氣墮所御温德殿庭
十月皇后宋氏廢至中平元年鉅鹿人張角稱黃巾帥部
三十六萬同反叛
宋書曰明帝太始二年二月夜有黑氣五東西經天南行
隋書曰梁元帝承聖三年六月有黑氣如龍見殿内其年
元帝爲西魏所擒
又曰陳廢帝臨海王時十月日入時有黑氣如雲入日中
其年見廢
雨
史記曰夏桀末年大雨水俄爲湯所放
京房易妖占曰雨鳴瓦任威武大臣專擅霖雨壞道
尚書洪範咎徵曰狂恒雨若(君行妄則常雨)
左傳曰莊公十一年秋宋大水公使吊焉曰天作淫雨害
於粢盛若之何不吊對曰孤實不敬天降之災又以爲君
憂拜命之辱
春秋繁露曰木有變則春多雨此徭役衆賦歛重故也
京氏别對災異曰人君擅私恩恣意縱情不與臣下同謀
即致偏雨夜墮也不救致苦雨降萬民愁勞水絶道其救
也興公道無私黨此災消矣
漢書曰文帝後三年秋大雨晝夜不絶三十五曰流殺民
家新垣平謀反之徵
又曰昭帝時秋大雨自七月至十月時帝幼霍光專政
又曰成帝時秋大雨四十餘日時王氏舉宗在朝之應
又曰哀帝時夏大雨雹又冬大風雨雹其年郡國四十一
雨水明年京師及郡國又四十一雨水海賊張伯路與平原
劉文光等攻厭次殺令長
又曰王莽地皇中赤眉殺太師羲仲莽遣太師王匡討之
莽兵出東都門外天大雨沾衣長安父老歎曰是爲軍泣
時百姓飢荒莽令煑草爲酪不可食重於煩費
又曰四年六月光武兵至昆陽莽使司徒王尋司空王邑
將兵百萬圍之會天大風飛屋瓦雨下如注二公兵亂敗
自相殘殺滍水爲之不流
後漢書曰靈帝時夏京師大雨水其秋中常侍曹節矯詔
誅太傅陳蕃將軍竇武遷太后於北(宫至後年京師又雨水暴)出其年
竇太后崩是苦雨之應也
又曰獻帝初平初董卓逼帝入長安將入宫日大雨晝昏
卓殺太傅袁隗太僕袁基及男女宗族五十餘人
又曰獻帝時夏大雨水時曹操殺皇后伏氏
又曰獻帝末司徒王允殺董卓卓將李&KR1336;郭汜攻䧟長安
殺戮甚衆乃收卓尸葬於郿葬日大風雨雨水從藏溢漂
卓棺出於穴俄而&KR1336;汜皆被殺
續漢書曰建光元年京都及郡國二十九淫雨傷稼是時
羌反久未平百姓屯戍不解愁苦
又曰桓帝延熹二年夏霖雨五十餘日是時大將軍梁冀
秉政
又曰靈帝建寧元年夏霖雨六十餘日是時大將軍竇武
謀廢中官其年九月長樂五官史朱瑀等共中常侍曹節
起兵闕下武敗走追斬武兄弟死者數百人
魏志曰明帝時大雨殺鳥雀時帝居喪不哀出入弋獵故有
恒雨爲罰之變
晉書曰元帝時大雨四十餘日晝夜雷電時王敦興兵王
師敗續
又曰成帝時頻年大雨恒雷時蘇峻餘黨猶據石頭帝幼
權在臣下也
齊書曰明帝時王敬則爲大司馬拜日大雨洪注文武失
色敬則後竟被誅
崔鴻十六國春秋曰後趙石勒將寇鄴霖雨三月不止王
師敗季龍于臣靈口赴水死者五百餘人勒軍大飢相食
又曰石勒元年大霖雨滂沱泛溢衝山䧟谷巨松僵拔東
至于海原隰之間皆如山積後文騫擊勒孔萇大敗而歸
後又霖雨中山暴水流漂巨木百萬後有季龍篡奪之事
隋書曰魏静帝時大雨七十餘日後元瑾荀濟劉思逸謀
殺齊文宣不遂咸被誅
又曰北齊武成清河年大雨晝夜不息數十日山東大水
人多餓死是年匈奴來寇并州
又曰後主大統三年積隂大雨時太后淫亂也
隋書曰文帝仁壽元年夏驟雨震雷(大風拔木宜君湫水移於始平明年獨孤)
后崩
唐書曰則天長安四年九月霖雨兼雪凢隂一百五十餘
日至神龍元年正月五王誅二張孝和反正方見晴
霽
又曰德宗貞元二十一年順宗風病王叔文用事連月隂
雨不霽乃以憲宗爲皇太子制出日即晴傳所謂皇之不
極厥罰恒隂皆此類也
無雲而雨
春秋感精符曰失陽事則無雲而雨(宋均注曰四月純陽用事失陽故無雲而)
(雨也)
河圖袐徵曰主急妄怒矢陽事則主無雲而雨
京氏别對災異曰無雲暴雨何人君封拜無功進無德則致
不雲而暴雨過惡暴楊誅反受罪密雲而不雨其救也誅
疆䘏弱信及兆民雲雨時也
隋書曰梁武帝時雨自七月至十月是時頻年興師士卒
疲弊
又曰元帝承聖中湘州賊陸納推李洪雅爲王羽議器甲
甚精徒黨勇銳時天日晴明初無雲霧軍發(之際忽然)風雨時
人謂爲軍泣百姓竊言知其敗也元帝命竟陵太守王僧
辨討平之
京房曰若出軍之日無雲而雨此天泣軍没不還雨不沾
衣名曰鬼泣其軍必敗
抱朴子曰無雲而雨是爲雨血將軍當楊兵講武以應之
大雨軍中甚必無功
雨土
京房易傳曰内滛亂百姓勞苦則天雨土此小人將起是
謂黃生目土失其性則雨塵土沙灰皆土之類
尚書中候曰夏桀無道山亡土崩殷紂時十日雨土於毫
紂竟國滅
伏侯古今注曰漢武帝元朔四年雨土
又曰昭帝始元二年雨土晝昏
又曰元帝建昭四年雨土
梁書曰武帝大同元年雨土二年又雨黃塵如雪攬之盈
掬時帝溺於佛法興造尤甚
後魏書曰世宗景明四年凉州雨土如霧時舅尚書令高
肇專政俄而被殺
隋書曰隋文帝開皇二年京師雨土四年關中亂飢諸王
各謀爲逆時内營都邑後起仁壽宫丁匠死者太半
雨沙
隋書曰梁簡文時雨黃沙時侯景陵上其年人相食
雨灰
隋書曰梁武大同年雨灰色黃時帝惡人勝巳又信佛法
捨身爲奴蔽賢絶道後有侯景之亂
雨血
戰國策曰齊湣王三十一年侵伐隣國窮兵極武外怨於
諸侯内失於百姓燕將樂毅連五國兵以伐之湣王出走
楚使淖齒救齊淖齒謂王曰夫千乘博昌間地方數百里
雨血沾衣嬴博之地坼及至泉有人當闕而哭求之不得
去則又聞其聲王悉知之乎王曰不知淖齒曰天地人皆
以告矣而王不知何得無誅遂殺湣王以與燕闘而敗
漢書曰惠帝時宜陽雨血一頃時諸吕用事殺三皇子建
立非嗣退大臣王陵趙堯周昌后崩大臣共誅滅諸吕僵
尸流血之應
又曰哀帝時山陽雨血廣三尺長五尺大者如錢小者如
麻後二年王莽擅朝誅貴戚丁傅董賢用事
晉書曰惠帝永康元年三月尉氏雨血明年正月趙王倫
篡位遷帝於金墉城其後天下大兵禍流王室
崔鴻十六國春秋曰前趙劉聦建元元年十二月雨血於
左司隷寺覆地其月又雨血東宫延明殿徹瓦在地者深
五寸二年四月雨血於東宫其年十二月又雨血於東宫廣袤
頃餘麟嘉元年二月雨血東宫其月又雨血於光極殿來
年雨血平陽廣袤十里其月聦死劉璨爲靳淮所殺
又曰後趙石遵時雨血周遍鄴城俄爲石鍳冉閔所廢閔
遂滅石氏誅胡人
又曰南燕慕容超將敗東萊雨血俄而國亡
又曰後蜀李勢末年天雨血俄降於桓温也
隋書曰文帝時突厥雍閭可汗境内雨血三日俄而爲隋師
所滅
唐書曰高祖武德初突厥處羅可汗欲侵中夏會天雨血
三日乃止而處羅疽發而死
雨肉
後漢書曰桓帝時廉縣雨肉似羊肺大如手時梁冀專政
盗賊攻掠明年梁大后崩冀亦敗
魏志曰公孫淵將亡襄平北市生肉長圍各數丈有頭目
口喙無手足而動摇占曰有形不成有體無聲其國滅亡
其年司馬宣王討平之
晉書曰愍帝建興元年十二月河東雨肉劉石擁兵帝竟
没遇害
崔鴻十六國春秋曰前趙劉聦時有流星起于牽牛入紫
宫龍形委曲蛇行光照地落于平陽北十里視之則肉臭
聞平陽長三十步旁常有哭聲
墨子曰殷紂滅年天雨肉其年爲周武王所滅
雨毛
京房曰邪進賢退前樂後憂金失其性則雨毛也
漢書曰武帝時天雨白毛明年又雨之時征役繁興戶口
凋散
晉書曰武帝時蜀雨白毛益州刺史皇甫晏爲牙門張弘
謀害
隋書曰文帝開皇六年京師雨毛如馬尾長者二尺餘六
七寸其月梁士彦宇文忻劉昉以謀反誅明年發十萬人
築長城又於楊州開山造瀆以通運衆役繁興雨毛之應
雨冰
漢書曰桓帝時京師雨冰其年皇后梁氏崩梁冀與妻自
殺崔鴻十六國春秋曰涼張駿二年九月雨冰狀若絲
纊皆着草
雨花
隋書曰文帝仁壽年在仁壽宫頻天雨花大者徑寸小者
如榆莢又曰毛州天雨金銀花遍四十餘里
雨草
京房曰君恡禄信衰厥妖雨草火失其性則草妖
漢書曰元帝時雨草而葉相摎結大如彈丸時帝外氏權
盛京房曰國破亡若雨孽人主殃
又曰平帝時雨草狀如元帝時王氏專政至於莽乃篡位
政在私門之家
宋書曰明帝太始四年雨草于宫明年魏侵青州殺太守
雨榖
史記曰梁惠成王八年雨黍于齊
京房曰雨五榖人相食
又曰燕丹囚於秦天雨粟於燕後秦滅之
後漢書曰光武末陳留雨粟形如稗實
雨魚
漢書曰成帝時雨魚長五寸巳下時王氏專政
崔鴻十六國春秋曰後蜀李期末年大雨魚於宫中其色
黃其年爲李壽廢殺之
又曰夏赫連勃勃鳳翔元年五月雨魚于統萬時興役尤
甚
雨螽
史記曰魯文公三年雨螽劉向以爲宋殺大夫而無罪有
暴虐賦歛之應
雨錢
廣五行記曰後魏宣武景明年海陵人黃尋家貧忽風雨
錢飛至家後巨富錢數萬其後被誅
雨水銀
隋書曰文帝仁壽四年八月仁壽宫内再雨水銀又陜州
雨水銀奏高祖高祖知非祥其年太子逆殺漢王諒舉兵
天下將亂之應
雨金
史記曰晉惠公二年雨金至六年秦穆公涉河伐晉
雨續
宋書曰孝武大明七年會稽雨續委於山澤續如麻紵脆
似地毛至八年大餓横屍原野
雨原
宋書曰文帝元嘉十七年七月張仲舒晨夕輙見門側有
赤氣赫然空中忽雨絳羅於庭中廣七八分長五六寸皆
以箋紙繫之紙廣長與羅等紛紛甚駃舒惡而焚之舒經宿
暴死
太平御覽卷第八百七十七
