太平御覽卷第七十
地部三十五
淵泉水
淵
說文曰淵回水也
尚書逸篇曰堯子丹朱不肖舜使居丹淵爲諸侯
韓詩外傳曰東海之上有士曰菑丘訢以勇遊於天下過
神淵飲馬馬果沉菑丘訢朝服拔劒而入三日三夜殺三
蛟一龍而出雷電隨而擊之十日十夜眇其左目
大戴禮曰聖人有國則淵不湧
傳曰鄭子産曰若堯殛鯀于羽山其神化爲黃熊以入于
羽淵
又曰鄭大水龍闘于時門之外洧淵(時門鄭城門也)
水經注曰白鹿淵南北三百步東西千餘步深三丈餘其
水冬清而夏濁淡然不流
九州記曰樂壽縣有房淵方三百里石勒建安二年水忽
變爲赤燕慕容㑺二年水忽生塩如印形其淵一日再長
再減不失其度居近者時見龍狗之狀戲於旁葉落於淵
者輙有群燕銜出
盛弘之荆州記曰新野城北有柴山山上有清冷之淵耕
父楊光之處
又曰魚復縣有神淵北有白塩崖天旱火燃崖上推其灰
燼下降淵中尋則降雨西有龍淵清深不測傳云漢祖伐
秦經途於此見淵中白壁赤柱狀若官府因名龍淵
宜都山川記曰卿下村有淵淵有神龍每旱百姓輙以菵
草投淵上流魚死龍怒應時天雨
齊地記曰瑯瑘臺上有神淵汚之則竭齋戒即出
莊子曰舜以天子讓其友北人無擇無擇曰異哉欲以其
辱汚漫我羞之自投於清冷之淵
管子曰水出於地而不流者命之曰淵
隋巢子曰夏桀德衰岱淵沸
尸子曰龍淵有玉英
司馬相如上林賦曰丹水更其南紫淵經其北
泉水
說文曰泉水源也
易蒙卦曰山下出泉蒙君子以果行育德
詩曰泉水衛女思歸毖彼泉水亦流于淇有懷于衛靡日
不思
又曰爰有寒泉在浚之下
又曰泉源在左淇水在右
又曰莫高匪山莫浚匪泉
又曰相彼泉水載清載濁
又曰原隰旣平泉流旣清召伯有誠王心則寧
又曰觱沸檻泉
傳曰鄭伯寘姜氏于城潁而誓之曰不及黃泉無相見也
旣而悔之潁考叔問公公語其故對曰君何患焉若闕地
及泉隧而相見其誰曰不然公從之
論語撰考䜟曰水名盗泉仲尼不漱
應劭漢官儀曰酒泉城城下有金泉味如酒故曰酒泉郡
(三秦記曰酒泉郡中有井味如酒也)
晉安帝紀曰吳隱之字處默性廉操桓玄欲救嶺南之弊
以隱之爲刺史州界有一水父老云飲此水者廉士皆貪
隱之始踐境先至水所酌而飲之因賦詩以言志清操逾
厲
沈約宋書曰王彭盱眙人少喪母元嘉初父又亡家貧力
弱營葬鄕人助作塼湏得水天旱穿井數十丈無水一旦
塼竈前忽生泉用之事畢復竭助者嗟歎
隋書曰豆盧勣武帝嗣位拜渭州刺史甚有惠政華夷悅
服德澤流行大有祥瑞鳥鼠山谷呼爲高武隴其下渭水
所出其山絶壁千尋由来乏水諸羌苦之勣馬足所踐忽
飛泉涌出有白鳥翔止廳前乳子而後去又有狼見於襄
武民爲之謠曰我有丹陽山出玉漿濟我民夷神鳥來翔
百姓因號其泉爲玉漿泉
唐書曰安金藏京兆長安人爲太常丞初喪母寓葬於都
南闕口之北廬於墓側躬造石墳石塔晝夜不息原上舊
無水忽有湧泉自出
遁甲開山圖榮氏解曰女狄暮汲石紐山下泉水中得月
精如鷄子愛而含之不覺而吞遂有娠十四月生夏禹
水經注曰若耶溪東又有寒溪溪北有鄭公泉泉方數丈
冬温夏凉漢太尉鄭公弘宿居潭側因以名泉
又曰横流溪溪水甚小冬夏不乾俗亦爲貪泉飲者輙冒
於財賄同於廣州石門貪泉矣廉介爲二千石則不飲之
昔吳隱之挹而不辭豈謂能渝其眞乎蓋亦惡其名也
又曰汲縣城北三十里有太公泉泉上又有太公廟廟側
高林秀木翹楚競茂相傳云太公之故居也
又曰土糓縣故城西水源方百步百泉俱出故謂之百脉
水
又曰霍太山上有岳廟廟甚有靈鳥雀不栖其林猛虎常
守其廷又有靈泉供祭事鼓動則泉流聲絶則水竭也
又曰長城背山面澤謂之白道城北出有高坂謂之白道
嶺㳂路唯土穴出泉挹之不窮古詩飲馬長城窟非虚言
也
風土記曰陽羡縣西南有泉常有紫黃色浮見水上出金
之地也
益部耆舊傳曰姜詩母好食生魚飲江水詩至誠之感一
朝湧泉在於門側流引江魚以結饍羞
十洲記曰&KR0801;洲青玉膏山泉如酒味名之爲玉泉也
玄中記曰東方有柴渚焉在齊國山山泉如井狀深不測
至春時雹從井中出出常敗五糓人常以林木柴塞則不
出故名爲柴渚焉
魏土地記曰頌陽縣東八十里有駮牛山山下有百泉競
發有一神牛駮身自山而下飲泉竭故山得其名
魏記曰洛城東南六十里有涿鹿城城東一里有阪泉泉
上有黃帝祠
三輔舊事曰昔有犢失母哀鳴甚苦地爲發泉因名鳴犢
泉今天旱祭之降雨在馮翊
又曰姜泉在歧山縣〇皇甫謚帝王世紀云炎帝神農氏母
有喬氏女登爲少典妃遊華陽感神而生炎帝長於姜水
因以氏焉酈元注水經云炎帝長於姜女即此水是焉
義興記曰國山縣有金硎硎中沙石時灼灼如金者舊名
金泉時獲真金也
漢水記曰漢水有泉方員數十步夏常沸涌望見白氣衝
天能差百病常有數百人飲浴之
宣城記曰臨城縣南四十里有盖山登百許步有舒姑泉
昔有舒氏女與其父斫薪於泉處坐牽挽不動父還告家
比還唯見清泉女母曰吾女本好音樂乃絃歌泉涌洄流
見朱鯉一雙今作樂嬉戲泉故涌出
周景式廬山記曰山西有龍泉精舍初遠法師遣諸道人
行卜地息此而渴法師因以杖掘地即泉出天旱法師令
道人讀海龍王經泉中有物如蛇而出角騰空中去須臾
而雨
括地圖記曰昆丘之上有赤泉飲之不老神宫有美泉飲
之眠三百歲乃覺不死
盛弘之荆州記曰城東北三百步有孔子泉其水甘馨雖
帝漿無以過也
又曰宜都夷陸縣南勾將山下有三泉傳云夲無此泉居
者苦於汲水有一女子孤貧忽有一乞人瘡痍竟體村人
無不稱惡此女哀矜飴之乞人乃腰中出刀刺山下三處
即飛泉涌出
尋陽記曰莫山有澗深丈餘朝夕輙有湧泉溢出如潮號
爲潮泉
外國圖曰員丘有赤泉飲之不老
郡國志曰蘭舟有梁泉昔梁暉者爲羌所圍無水暉以鞭
扣地以青羊祈山神湧泉出而榆木成林
又曰肅州延壽城有山出泉注地水肥如肉汁燃之極明
與膏無異但不可食此方人謂石&KR0238;得水愈熾
吕氏春秋曰太公釣於滋泉
又曰水之美者崐崘之并高泉之山有涌泉焉
淮南子曰正土之氣仰乎埃天(正士中也其氣上水埃天中夾也)埃天五
百歲生蚨(蚨石名也中夾數五天故五歲而一化)蚨五百歲生黃鴻(黃&KR1043;英冰銀也)
黃鴻五百歲生黃金(黃鴻英五百歲化而爲黃金也)黃金千歲生黃龍(黃金)
(之精爲黃龍也)黃龍入藏生黃泉(黃泉黃龍之精汋也)黃泉之埃上爲黃雲
(其氣上至天也)隂陽相薄爲雷激陽爲電(言黃氣之相激薄也)上者就下(其氣)
(傷復於天下也)流水就通而合乎黃海(言水從天下則通流入於海也)偏土之氣
仰乎青天(偏土方土也)青天八百歲生青增(青增青石也東方數八八故八百歲)
(而一化)青增八百歲生青澒青鴻八百歲生青金青金千歲
生青龍青龍入藏生青泉青泉之埃爲青雲隂陽相薄爲
雷激陽爲電上者就下流水就通而合乎青海壯士之氣
仰於赤天(壯土南方土也)赤天七百歲生赤丹(赤丹沙也南方數七故七百歲而一)
(化也)赤丹七百歲生赤金(丹沙不化爲沙而可以爲金故氣赤&KR1043;也)赤金千歲生
赤龍赤龍入藏生赤泉赤泉之埃上爲赤雲隂陽相薄爲
雷激陽爲電上者就下流水就通而合乎赤海弱土之氣
仰乎白天(弱土西方土也)白天九百歲生白礜(白礜礜石也西方數九故九百歲一)
(化也)白礜九百歲生白澒白澒九百歲生白金白金千歲生
白龍白龍入藏生白泉白泉之埃上爲白雲隂陽相薄爲
雷激陽爲電上者就下流水就通而合乎白海牝土之氣
仰乎玄天(牝土北方土也)玄天六百歲生玄(石也北方數六故六百歲而一化)
(也)玄砥六百歲生玄澒玄澒六百歲生玄金玄金千歲生
玄龍玄龍入藏生玄泉玄泉之埃上爲玄雲隂陽相薄爲
雷激陽爲電上者就下流水就通而合乎玄海
又曰崑崙四水者帝之神泉以和百藥以潤萬物也
傅咸神泉賦曰余所居庭庭前有湧泉在夏則冷涉冬而
温每夏遊之不知歲之有暑
枹朴子曰崑崙及蓬萊其上鳥獸飲玉井泉皆長生不死
也
李華雲母泉詩序曰洞庭湖西玄石山俗謂之墨山山南
有佛寺寺倚松嶺松嶺下有雲母泉泉出石引流分渠周
遍庭宇發源如乳源末派如淳漿烹茶灌園漱濯皆用之
大浸不盈大旱不耗自墨山西北至石門東南至東陵廣
二十里盡生雲母墻階道路光彩如列星井泉溪澗色皆
純白鄕人皆壽考無癖痼疥搔之疾華深樂之
太平御覽卷第七十
