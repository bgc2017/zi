太平御覽卷第四百
人事部四十一
凶夢
禮記檀弓曰夫子蚤作負手曳杖逍遥於門歌曰泰山其
頽乎梁木其壊乎哲人其萎乎旣歌而入當戶而坐子貢
聞之曰泰山其頽則吾將安仰梁木其壞哲人其萎則吾
將安放夫子殆將病也遂趨而入夫子曰賜爾來何遟也
夏后氏殯於東階之上則猶在阼也殷人殯於兩楹之間
則與賓主夾之也周人殯於西階之上則猶賓之也而丘
也殷人也子疇昔之夜夢坐奠於兩楹之間夫明王不興
而天下其孰能宗子子殆將死也盖寢疾七日而没
左傳成公上曰晉侯夢大厲被髮及地搏膺而踊呼曰殺
余孫不義(厲鬼趙氏之先祖也)餘得請於帝矣壞大門及寢門而入公
懼入于室又壞戶公覺召桑田巫巫言如夢(巫言鬼怒如公所夢)公
曰何如曰不食新矣六月丙午公欲麦使甸人獻麦將食
張如厠䧟而卒小臣有晨夢負公以登天及日中負晉侯
出諸厠遂以爲殉
又成公下曰晉楚將戰吕錡夢射月中之退入於泥占之曰
姬姓日也異姓月也必楚王也射而中之退入於泥亦必
死矣及戰射恭王中目王召養由基與之兩矢使射吕錡
中項伏弢以一矢復命(言一發而中之)
又成下曰初聲伯夢涉洹(洹水出汲縣林慮縣東北至魏郡長樂縣入清水也)或與
己瓊瑰(瓊王瑰珠也)食之泣而爲瓊瑰盈其懷(淚下化爲珠玉蒲懷)從而
歌曰濟洹之水贈我以瓊瑰歸乎歸乎瓊瑰盈吾懷乎
懼不敢占也還自鄭至于貍脤而占之曰余恐死故不敢占
也今衆繁而從余三年矣而無傷也言之至暮而卒(繁多也傳)
(誡數占夢)
又襄王曰齊侯伐我北鄙中行獻子將伐齊夢與厲公說
弗勝(厲公獻子所殺者)公以戈擊之首墜於前跪而戴之奉之以
走見梗陽之巫臯(梗陽晉邑也在太原臯巫名也夢并見之)他日見諸道與之
言同(巫亦夢見獻子與厲公訟)巫曰今兹主必死若有事於東方則可
以逞獻子許諾
又昭二曰初穆子去叔孫氏及庚宗(成十六年避僑如之難奔齊庚宗魯地)
遇婦人使私爲食而宿焉適齊夢天壓已弗勝(穆子夢也)顧而
見人黑而上僂深目而猳喙號之曰牛助余乃勝之及反
魯所宿庚宗之婦人獻以雉(獻穆子)問其姓(問有子不)對曰余子
長矣能奉雉而從我矣召而見之則所夢也未問其名號
之曰牛曰唯皆召其徒使視之遂使爲竪(竪官傳言從夢未必吉)
又哀上曰初曹人或夢衆君子立於社宫而謀亡曹曹叔
張鐸請待公孫疆許之(振鐸曹始祖也)旦而求之曹無之戒其子
曰我死爾聞公孫疆爲政必去之及曹伯陽即位好田弋
曹鄙人公孫疆好弋獲白鴈獻之且言田弋之說因訪政
事大悅之有寵使爲司城以聽政夢者之子乃行疆言覇
說於曹伯從之乃背晉而攻宋宋人伐曹晉人不救而曹
亡
又哀下曰衛侯夢于北宫見人登昆吾之觀(衛有觀在古昆吾氏之虚)
被髮北面而譟曰登此昆吾之虚綿綿生之瓜(綿綿瓜初生也)余
爲渾良夫叫天無辜公親筮之胥弥赦占之(赦衛筮史)曰不害
與之邑寘之而逃奔宋(言衛侯無道卜人不敢以實對懼難而逃)
國語曰晉獻公伐&KR0593;&KR0593;公夢在廟有神人面白毛虎爪執
鉞立於西河之下公懼而走神曰無走帝命使晉襲于爾
門公拜稽首覺召使囂占之對曰如君之言則蓐收也天
之形神也公使囚之且使國人賀夢舟之僑告其族曰衆
謂&KR0593;亡不久矣吾今乃知之外内無親其誰救之吾不忍
俟將其族適于晉六年&KR0593;乃亡
史記曰始皇夢與海神闘如人狀乃令人入海賫捕鉅魚
具而自以連弩候大魚出射之遂並(音旁)海西至平原津而
病
又曰秦二世夢白虎齧其左驂馬殺之問占夢人曰涇水
爲崇二世乃齋望夷宫閻樂殺之更立子嬰爲王
又曰初趙盾(在時)夢見叔帶持要而哭甚悲巳而笑拊手而
歌盾卜之兆絶而後好趙史援占曰此甚惡非君之身乃
君之子然亦君之咎至趙翔被殺下宫及趙武還故位
漢書曰昌邑王夢見青蠅之矢積殿東西階王乃問龔遂
對曰詩云營營青蠅止于蕃愷悌君子無信䜛言陛下察
之王終不改
續漢書曰鄭玄夢孔子造曰起今年歲在辰來年歲在巳
旣悟以䜟占之知命當終有頃寢疾而卒
又曰周盤字伯堅朝會集諸生講論終日因令其二子曰
吾日者夢見先師東里先生與我講於隂堂之奥旣而長
歎豈吾齒之盡乎其月望日無病忽終
東觀漢記曰公孫述夢有人語之曰公子系十二爲期覺
語其妻對曰朝聞道夕死尚可况十二乎
魏志曰鄧艾字士載初艾當伐蜀夢山上而有流水以問
弥虜護軍爰邵邵曰案易卦山上有水曰蹇蹇繇利西南
不利東北孔子曰蹇利西南往有功也不利東北其道窮
也往必克蜀殆不還乎艾憮然不樂
又曰文帝問周宣曰吾夢殿屋兩瓦墮地化爲鴛鴦此何
謂耶宣對曰後宫當有暴死者帝曰吾詐卿耳宣對曰夫
夢者意耳苟形言便占吉凶言末卒而黃門令奏宫人相
殺
蜀志曰魏延字文長義陽人延夢頭上生角以問占夢趙
直直詐延曰夫騏驎有角而不用此不戰而賊自破之象
也退而告人曰角之爲字刀不用也頭上用刀其凶甚矣
延後果誅
又曰關羽初出軍圍樊夢猪齧其足語子平曰今年衰矣
果尋被殺
晉書曰郭瑀燉煌人也符氏之末略陽王穆起兵酒泉以
應張預遣使招瑀瑀與同郡索蝦應之穆後信䜛欲誅蝦瑀
諫不從旦夕祈死夜夢乘青龍上至屋而止寤而歎曰龍
飛在天今止于屋屋之爲字尸下至也龍飛至尸吾其死
也古之君子不卒内寢况吾正士乎遂還酒泉南山赤崖
閣飲氣而卒
又曰惠帝時陸機爲長沙王乂征河間王果夜夢黑幕三
重繞車機擘出不得明旦被殺其日大風拔木時人以爲
陸氏之冤
又曰張華方晝卧忽夢見屋壊覺而惡之是夜難作稱召
華遂與裴頠俱被收
又曰僞趙石虎晝寢(永安)宫夢羣羊從東北負魚而來鄴東
北土高丈餘魚羊滿其上寤乃問佛圖澄曰不祥也國其
敗乎
又曰温嶠爲驃騎鎮武昌至牛渚磯水深不可測云其下
多怪嶠遂燬犀角而照之湏臾見水族萬品其夜夢人謂
嶠曰與君幽明道隔何意相照嶠惡之忽中風至鎮旬曰
而卒
又曰揚雄爲舂陽令舉兵拒王敦城䧟爲敦所擒初雄被
執之曰其夜夢乘車挂肉其傍占曰夫肉必有筋斤也車
傍於斤吾其戮乎尋爲王敦害之
續晉陽秋曰符堅之遣慕容垂侍中權翼諫不聽於是翼
乃夜私遣壯士要路而擊之垂是夜夢行路路窮頋見孔
子墓傍墳有八覺而心惡之召占夢者占之曰行路窮道
盡也不可行孔子名丘八以配丘此兵字路必有伏兵深
宜慎之於是垂遂別路而進翼伏兵遂不擒之
前凉錄曰張駿十二年五月駿有疾夢出遊不識其處見
一玄龜向之張口而言更九日當有嘉問遂經九日而卒
前趙錄曰劉曜末年夢三人金面丹脣東向逡廵不言而
退曜拜履其跡太史令任義曰三者歴運之極東爲震王
者之始次也金爲兊物衰落也脣丹不言事之畢也逡廵
揖讓舍之道也爲之拜者屈伏於人履跡而行慎不出疆
兵必大起遠志三年曜爲石勒所擒
前燕錄曰慕容儁夜夢石虎齧其臂覺遂痛惡之曰死胡
安敢夢生天子使掘之數其罪鞭其尸投之漳水俄寢疾
而死
沈約宋書曰少帝凶暴日甚沈慶之猶盡言諫争遣慶
之從子攸之賫藥賜慶之死時年八十初慶之夢有人以兩
疋絹與之謂曰此絹足度慶之語人曰老子今年不免兩
疋八十尺也度無盈餘矣
後魏書曰元熙於任城王澄薨前夢有人告之曰任城當
死死後二百日外君亦不免若其不信試看任城家熙夢
中頋瞻任城第舍四面牆崩無遺堵焉熙惡之覺而告所
親及熙之死果如所夢
又曰崔浩搆害李順基萌巳成夜夢秉火爇順寢室火作而
順死浩與室家羣立而觀之俄而順弟息號哭而出曰此
軰吾賊也以戈擊之悉投於河悟而惡之以告館客馮景
仁景仁曰此真不善也非復虚事夫以火爇人暴之極也
且兆始堊者終殃積不善者無餘慶厲階成矣公其圖之
浩曰吾方思之而不能悛至後而族
三國典略曰齊李鉉字寳鼎渤海南皮人也春夏務農秋
冬入學經䟽之多發自於鉉嬰疾在牀夜夢孔子忿其廣
爲䟽例繫而捶之旣寤之後其䟽例焚尋而病愈
齊書曰武帝初登位夢金翅鳥下殿食小龍子無數乃飛
上天及明帝即位誅高武子孫並盡明帝名鸞故也
又曰武帝時雍州刺史張敬兒未貴夢所居村社樹歘高
數十丈爲雍州又夢社樹直上至天俄反伏誅
梁書曰武帝初沈紂齊末建議廢齊和帝後夢和帝以刀
斷其舌約大懼召巫言與夢同竟憂卒
唐書曰太宗時徐慶爲征遼判官有一典不得姓名慶在
軍忽夢巳化爲羊爲典所殺覺懼流汗至暁典判案慶問
曰汝夜有夢否典云夢公爲羊某屠之由是慶不食羊則
天時慶至司農少卿雍州司馬時典巳任大理獄丞後慶
被誣與内史令裴炎通謀應接英公徐敬業楊州反被執
送大理忽見丞押獄慶流涕謂曰征遼之夢今當應之及
被戮竟是丞引之
又曰杜牧知命年得病自爲墓志祭文又嘗夢告曰尔改
名畢踰月奴自家來告曰炊將熟而甑裂牧曰皆不祥也
俄又夢書片紙曰皎皎白駒在彼空谷寤而歎曰此過隙
也吾生於角昴畢於角爲第八宫吾之甚厄也予自湖守
迁舍人木還於角足矣其年以疾終
又曰韋温爲宣歙觀察使明年瘍生於首謂愛&KR2174;張復魯
曰予任校書郎時夢二黃衣人賫符來追及滻將渡一人
續至曰彼墳至大功湏萬日遂不涉而寤計今萬日矣與
公訣矣明日卒
又曰崔湜與尚書右丞盧藏用同配流俱行湜謂藏用曰
家弟承恩或冀寬宥因遟留不速進行至荆州夢於講堂
照鏡鏡者明象吾當爲人主所明也以告占夢人張申申
退曰講堂者受法之所鏡者於文爲立見金此其吉徵其
日追使至縊於驛中
唐新語曰母煚(俱永切)直集賢無何以熱疾暴終初煚夢着
衣冠上北邙山親友相送及至山頂迴顧不見一人意甚惡
之及卒僚友送葬北邙山咸如所夢
吕氏春秋曰齊莊公之時有士曰賓卑聚夢有壯士從而
叱之唾其面惕然而寤然夜坐自不快明日召其友而告
之曰吾年六十而無所挫辱吾將索之得之則可不得將
死之每朝立乎衢三日不得退而自殺
桓譚新論曰博士弟子韓生連三夜有惡夢以問人人教
晨起厠中祝之三旦人告以爲祝詛捕治數日死
玄晏春秋曰十二月乙丑夕夢至京師自廟出見車騎甚
衆以物呈廟云誅大將軍曹爽寤以告梁析析曰君欲曹
人之夢乎朝無公孫疆子曰爽無叔振之請苟失天機則
(籬矣)何待於疆
益部耆舊記曰何祇嘗夢井中生桑以問占夢趙直直曰
桑非井中之物然桑字四十下有八君夀恐不過此後果
如直言
管輅別傳曰輅見何尚書何曰頃連夢青蠅數十來在鼻
上驅之不肯去何也輅曰夫鼻者艮也天中之山而蝇集
之位峻者危輕豪者亡後遂被誅
搜神記曰吴時嘉興徐伯始病使道士吕石安神座石有
弟子戴夲王思二人居在海鹽伯始迎之以助石晝卧夢
上天北斗門下見外鞍馬三疋云明日當以一迎石一迎
夲一迎思石夢覺語本思如此死期至可急還與家別不
卒事而去伯始怪而留之曰懼不見家也間一日三人同
日死
續搜神記曰會稽謝奉與永嘉太守郭伯猷善謝忽夢郭
與人於浙江上争樗蒲錢爲水神所責墮水死巳營理郭
凶事旣覺便往郭許共圍碁良久謝云卿知吾來意不因
說所夢郭聞之悵然云信與人争如卿所夢何期太的
也湏臾如厠便倒氣絶謝斷理之如所夢
異苑曰符堅將欲南師也夢葵生城内明以問婦婦曰若
征軍遠行出難爲將也堅又夢地東南傾復以問云江左
不可平也君無南行必敗之應也堅不從卒敗
又曰陳郡殷靈均義熙中爲桂陽太守夢人縛將去形神
乖散復有一人云且置在作衡陽當取之殷驚寤惆悵永
初三年除衡陽郡知冥理難避辞不免尋寢疾而亡
𫐠異記曰陶繼之爲秣陵令殺劫其中一人是大樂伎不
爲劫而陶逼殺之將死曰我實不作劫遂見枉殺若有鬼
必自訴理少時陶夢見此伎來云訴天得雪今來相取遂
跳入陶口中仍落腹而倒俄而陶遂病死
又曰姚萇旣殺符堅與符登相拒於隴東萇夜夢堅將天
帝使者勒兵馳入萇營以予刺萇正中其隂萇驚覺隂
腫痛明日遂死
又曰張駿有疾夢出遊觀不識其處甘泉涌出有一玄龜
向駿張口言曰更九日當有嘉問好消息忽然而覺自書
記之封在筒中人不知也因寢疾經九日而死
幽明錄曰魏武帝猜忌晉宣帝子非曹氏純臣又嘗夢三
疋馬在一糟中共食意尤憎之因召文明二帝告以所見
並云防理自多無爲撗慮帝然之後果害族移噐悉如夢
焉
又曰王丞相茂弘夢人欲以百萬錢買大兒長豫丞相甚
惡之潜爲祈禱者備材作屋得一窖錢料之百萬億大懼
一皆藏閉俄而長豫亡
又曰隴西秦嘉字士會雋秀之士婦曰徐淑亦以才美流
譽桓帝時嘉爲曹掾赴洛淑歸寕于家晝卧流涕覆面
㛐怪問之云適見嘉自說往津鄉亭病亡二客俱留一客
守喪一客賫書還日中當至舉家大驚書至事事如夢
集異記曰陽平宋堇善解夢有孫氏求官睡得夢雙鳳集
其兩拳以問堇堇曰鳳皇非梧桐不栖非竹實不食卿當
大凶非苴杖即削杖也後孫氏果遭母喪
又曰張天錫在凉州夢一綠色狗形甚長從城東南欲齚
張張牀上避一匝乃墮地後符堅遣狗長往破張着綠地
錦袍從東南門入皆如夢焉
太平御覽卷第四百
