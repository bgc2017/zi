太平御覽卷第七十五
地部四十
溝瀆渠甽
澮汎灣浦
溝
釋名曰田間之水曰溝溝者構也從横相交構也
爾雅曰谿注谷曰溝
周禮曰匠人爲溝洫九夫爲井間廣四尺深四尺謂之溝
方十里爲城城間廣八尺深八尺謂之洫(風俗通又載也)
傳曰梁伯好土功乃溝公宫
又曰魯將與齊戰師不踰溝樊遲曰請三刻而踰之衆從
之(如樊遲約乃踰溝)
又哀元年吴城邘溝通江淮杜預曰於邘江築城穿溝東
北通謝陽湖西北至末口入淮通糧道也今廣陵邘江是
國語曰吴王夫差旣殺申胥不稔於歲(稔熟稱歲也)乃起師北
征開爲深溝通於商魯之間(開掘地商宋也)北属之沂西属之濟
以會晉定公于黃池
論語曰禹盡力於溝洫
史記曰漢王四年王軍廣武關中兵益出當此時彭越將
兵居梁地往來弱楚兵絶其糧道齊王信又進擊楚項羽
恐乃與漢王約中分天下割鴻溝而西者爲漢鴻溝而東
者爲楚項羽歸漢王父母妻子軍皆呼萬歲羽解而東漢
王欲引而西用張良陳平計乃進兵追項羽
博物志曰徐偃王治其國仁義著聞欲周行上國乃通溝
陳蔡之間得朱弓朱矢
又曰酒泉延壽縣南有山石水出處如莒地爲溝
酈善長水經注曰高唐縣有甘棗溝水側多棗故俗取名
溝焉
殷氏世傳曰殷襃爲榮陽令先多淫雨百姓饑饉君乃穿
渠入河四十餘里䟽導原隰用致豐年民頼其利號曰殷
溝而頌之
莊子曰尋常之溝洫巨魚無所還其體而鯢鰌爲之制
孟子曰思天下之民匹夫匹婦有不被堯舜之澤若巳推
内之溝中
楊子圖經曰六合縣東三十里從岱石湖入四里至溝中
心與陵分界案後漢書張綱爲廣陵太守濟惠於百姓勸
課農桑於東陵村東開此溝引湖水灌田以此號爲張綱
溝
阮勝之記曰吴王濞開茱萸溝通運至海陵倉北有茱萸
村以村立名故史記云邘溝即吴王夫差所開漕運以通
上國
崔豹古今注曰羊溝者言羊喜牴觸垣牆故爲溝以隔之
一曰植高楊於其上故謂之楊溝
古詩曰今日斗酒別明日溝水頭蹀&KR1923;御溝上溝水東西
流
瀆
禮記月令曰季春之月道逹溝瀆開通道路
爾雅曰溝注澮曰瀆(水流不絶曰瀆)
漢舊儀曰祭四瀆用牲
崔鴻十六國春秋前秦錄曰建元十二年堅以關中水旱
不時議依鄭白故事發王侯以下及豪強冨民僮隷三萬
人開涇水上源鑿山起堤通渠引瀆以漑田民頼其利
伏滔北征記曰姑熟西北有甘寧墓孫皓時占者云墓有
王氣皓鑿其後十許里曰直瀆
越絶書曰銅沽瀆長一百五十步去縣二十里
渠
史記河渠書曰禹以爲河所從來者高難以行平地數
敗乃釃二渠(漢書音義曰釃分也)以引其河載之高地過降水至于
大陸播爲九河也鄭國間說秦令鑿涇自中山南西交瓠
口爲渠漑斥鹵之地四萬餘頃收皆畝一鐘於是關中爲
沃野無凶年秦以爲冨強卒併諸侯因命曰鄭國渠
漢書曰禹作二渠以引河武帝時穿渠水岸若崩乃鑿井
深四十丈井下相通井渠自此始得龍骨名龍首渠起谷
口入櫟陽注渭中因名渠民得其饒歌曰田於何所池陽
谷口鄭國在前白公起後舉鍤爲雲决渠爲雨
又曰張掖郡有千金渠
范曄後漢書曰樊密所起廬舍皆有深堂高閣陂渠灌注
又池魚牧畜有求必給
魏志曰遼西單于蹋頓尤強公將征之鑿渠自滹沲入派
水名平虜渠又從泃河口鑿入潞河名泉州渠以通海
又曰建安十八年九月鑿渠引漳水入白溝以通河
又曰賈逵爲䂊州刺史通運渠二百餘里所謂賈侯渠
北史曰郭衍爲開漕渠大監部率水工鑿渠引渭水經大
與城北東至于潼關漕運四百餘里關中頼之名曰冨人
渠
隋書薛胄爲兖州刺史先是兖州城東沂泗二水合而南
流汎濫大澤中胄遂積石堰之使决令西注陂澤盡爲良
田又通轉運利盡淮海百姓頼之號爲薛公豐兖渠
唐書曰温造爲㓪州刺史在任開後鄕渠九十七里漑田
二千頃郡人獲利乃名爲右史造自起居舍人出郡
水經注曰漢司空漁陽王梁之爲河南也將引糓水以漑
京師渠成而水不流故以坐免後張純堰洛以通漕洛中
(公私)懷贍是以渠今引糓水盖純之創也
又曰漢明帝之世司徒伏恭薦王景善能治水顯宗詔與
謁者王吴始作浚儀渠吴用景法水乃不害此即景作所脩
故瀆也渠流東注浚儀故復謂之浚儀渠也明帝十五年
東廵狩至無塩帝嘉景功拜河隄謁者
又曰魏武帝又堰漳水廽流東注世號天井堰二十里中
作十二墱墱相去三百步令互相灌注一原分爲十二流
皆懸水門自城西東入逕銅爵臺下伏流入城東流謂之
長明渠
戴延之西流記曰洛陽城外四面有陽渠水周公所制池
建春門外二橋最大一從一横
續述征記曰案河渠書溝洫志引河爲洪溝一說秦至魏
鑿渠引河灌大梁名曰洪溝焉
崔寔政論曰戰國海内十二分魏州有史起引漳水灌鄴
民以興歌蜀郡李冰鑿離堆通二江益部至今頼之秦開
鄭國漢作白渠而關中號爲陸海
郡國志&KR0801;州平舒縣古五渠水魏延興初文安縣人孫願
等捕魚此水先祭忽有群魚從西而來有一人謂願曰
若得大魚勿殺及下網魚果得大魚乃殺之腹中盡得其
祭食群魚並飛遂不復得因名此處爲飛魚口
鄴城故事曰西門豹爲令造十二渠决漳水以漑民田因
是戶口豐饒今渠一名安澤陂是也
内黃圖經曰前漢倪寬遷内黃令吏民大信表開六輔渠
以大漑灌民極獲利因曰倪公渠
甽
說文曰甽水流也
周禮曰倍洫曰甽
稽康養生論曰或益之以甽澮
澮
說文曰澮水流澮澮也廣二尋深二仞
書曰予决九川岠四海濬畎澮
爾雅曰谷注溝曰澮
釋名曰澮會也小溝之所會也
汎
續述征記曰齊人謂湖爲汎汎中有九十九臺皆生結蒲
因此蒲生自結
風俗通曰汎莾也言其平望汎莽無崖際也
灣
酈善長注水經曰沅水又東歷臨(沅縣)西爲明月池白壁灣
灣狀半月清潭鏡澈上則風籟空傳下則泉響不斷行者
莫不擁檝嬉游徘徊愛翫
江夏記曰敗舶灣在縣西北七里案吴志云孫權與群臣
泛觴於大船江中西上逢悪風權遣柂上張頡取[泳-永+羅]洲谷
利拔劒擬柂工急取樊口未及至口灣中船破因名敗舶
灣權至岸謂谷利曰何怯於水也谷利曰大王萬乘之主
欲涉不測之淵一旦傾危社禝何寄因登陸路而歸
尋陽記曰蠡湖西灣夏秋水渺漲商徒縈紆牽舟循繞人
力疲勞號爲西疲灣亦云西灣又有白溝灣亦在湖西汎
漲驚波似雪汹涌溝澮因是名焉又有落星灣灣内有落
星石周廻百步許又有神林下有廟祈福而獲前進由是
名焉又有女兒廟禱祈亦有靈應即不許所置
永嘉郡記曰樂城縣三原亭去郡百二十里溪水清如鏡
曩昔有得一死鮎者鬐大五六圍一輙得數十斛鮓此
灣無所不容有大能食者常自譬腹如三原灣無所不容
水經注曰渭水東南與神澗水合開山圖所謂靈泉池也
俗名之爲萬石灣泉深不測實爲靈異先後慢遊者多罹
其斃
鄱陽記曰清灣在縣東南七里隋開皇中太守梁文謙莅
官清絜取此灣水以自供人思其德號爲清灣
浦
說文曰浦水濱也
詩曰率彼淮浦省此徐土
郡國志曰夏曰浦有龍魚昔禹南濟黃龍夾舟之處
楚詞曰望涔陽之極浦
述異記曰上虞縣有石駞步水際謂之步也瓜步在吴中
吴人賣瓜於江畔因以名也江中有魚步龜步湘中有靈
妃步按吴楚間謂浦爲步盖語訛耳
吴錄曰冨陽浦漢末爲吴縣於津吴大帝時有浦通浙江
至廬溪及桐溪故曰桐廬縣東有大溪注廬口渌波青巖
昔晉徵士散騎侍郎戴勃遊此自言山水之極致也
郡國志曰金陵西浦亦云項口即張碩捕魚遇杜蘭香處
也
江夏記曰南浦在縣南三里離騷曰送美人兮南浦其源
出京首山流入大江春冬涸竭秋夏泛漲商旅從來皆於
浦停泊以其在郭之南故稱南浦
續搜神記曰廬江筝笛浦浦中昔有大舶覆水内漁人宿
旁聞筝笛之聲及香氣氤氲云是曹公載妓舡覆於此
太平御覽卷第七十五
