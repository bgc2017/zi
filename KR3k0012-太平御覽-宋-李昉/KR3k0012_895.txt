太平御覽卷第八百九十五
獸部七
馬三
晉書曰王濟善解馬性嘗乘一馬著連乾鄣泥前有水終
不肯渡濟云此必是惜鄣泥使人解去便渡故杜預謂濟
有馬癖
又曰王師敗於蕩隂嵇紹被害初紹之行也侍中秦准謂
曰今日向難卿有佳馬否紹正色曰大駕親征以正伐邪
理必有征無戰若使乘輿失守臣節有在駿馬何爲聞者
莫不歎息
載記曰慕容廆有駿馬曰赭白有竒相逸力石季龍之伐
棘城也皝將出避難欲乘之馬悲鳴踶齧人莫能近皝曰
此馬見異先朝孤常仗之濟難今不欲者盖先君之意乎
乃止季龍尋退皝益竒之至是四十九歲矣而駿逸不虧
儁比之於鮑氏&KR0865;命鑄銅以爲其象親爲銘讃鐫其旁置
之薊城東掖門是歲象成而馬死
又曰符堅遣使西域稱楊堅之盛德并以繒綵賜諸國王
於是朝獻者十有餘國大宛獻天馬千里駒皆汗血朱鬛
五色鳳膺麟身及諸珍異五百餘種堅曰吾思漢文之返
千里馬咨嗟美詠今獻馬其悉返之庶剋念前王髣髴古
人矣乃命羣臣作止馬詩而遣之示無欲也
又曰武昭王暠字玄盛少而好學性沉敏寬和美噐度通
涉經史尤善(於文)義及長頗習武藝誦孫吳兵法嘗與吕光
太史令郭黁及其同母弟宋繇同宿黁起謂繇曰君當位
極人臣李君有國土之分家有騧草馬生白額駒此其時
也吕光末京兆叚業自稱凉州牧以燉煌太守趙郡孟敏
爲沙州刺史署玄盛效輦今敏尋卒燉煌護軍馮翊郭謙
沙州治中燉煌索仙等以玄盛温毅有惠政推爲寧朔將
軍燉煌太守玄盛初難之會宋繇仕於業告歸燉煌言於
玄盛曰兄忘郭黁之言耶白額駒今巳生矣玄盛乃從之
又曰庾亮所乘馬的顱殷浩以爲不利勸賣之亮曰曷有
巳之不安移於人乎晉中興書曰恭帝之爲琅邪王好
竒戲閉一疋馬於門内令人射之欲觀幾箭而死左右曰
馬國姓而射之不祥甚矣乃止俄而桓玄篡位
續安帝紀曰司馬休之奔廣固慕容超有欲害心而休之
不知休之常以所乘騅馬於牀前養飼忽連鳴不食注目視
鞍休之試被之即不動也訖還牀坐馬又驚跳因試騎視
馬即驟出裁至門外奔而馳之走行數里休之頋望所住
巳有寇至乘以南奔殆而獲免後還荆州加騅馬揚武之
號〇王隱晉書曰馬隆子咸爲成都王前鋒長沙王所統
冠軍司馬王湖率衆討咸於馬市咸堅不動湖乃使數十
騎下馬縳戟於鞍而令向咸又使數十騎各刾所放馬馬
驚奔咸軍軍壞湖因馳逐猛戰臨陣斬咸
于寳晉紀曰桓範出赴曹爽宣王謂蔣濟曰智囊往矣濟
曰智則智矣駑馬戀芻豆爽必不能用也
鄧粲晉紀曰王湛有隱兄弟宗族皆以爲癡居墓次不交
當世兄子濟性好馬所乘駿快意甚愛之湛曰此馬雖快
力薄不堪苦近見督郵馬當勝此濟然之取督郵馬榖食
十數日與湛試之湛未嘗乘馬卒然便騎馳騁步驟不異
於濟而馬不相勝湛曰直行平路何以别馬唯當於蟻封
於是就蟻封盤馬濟馬果倒躓濟乃服
崔鴻十六國春秋曰驍騎將軍吕光封西域平上䟽曰唯
龜兹據三十六國之中制彼王侯之命入其國城天驥龍
麟腰褭丹髦萬計盈厩雖伯益更生衛賜復出不能辨也
又曰太上四年高麗使至獻美女十人千里馬一疋兖州
民王蒲率衆二千來降獻千里馬一疋羊鬚去地九寸拜
蒲長水校尉廪丘公
宋書曰宋大明五年吐谷渾拾寅遣使獻舞馬
沈約宋書曰鮮卑二子長曰吐谷渾少曰若洛廆若洛廆
别爲渾庶長廆正嫡父在特分七百戸與渾渾與廆二部
俱牧馬馬鬪相傷廆怒讓渾曰鬪在馬而怒及人耶乖別
甚易今當去汝萬里於是擁馬西行廆悔悟深自咎責遣
舊父老及長吏乙郍樓追渾令還渾曰我是卑庶理無並
大今以馬致别殆天所啓諸君試擁馬令東馬若還東我
當相隨去即使二千騎共遮馬令廻馬廻不盈三百步顃
然悲鳴西走聲若頽山如是者十餘㢠一廻一遠樓跪曰
可汗此非復人事
又曰劉瑀爲右衛將軍年位本在何偃前孝武初偃爲吏
部尚書瑀圖侍中不得與偃同從郊祀時偃乘在前瑀策
駟居後相去數十步瑀蹋(徒合切)馬及之謂偃曰君轡何疾
偃曰牛駿馭精所以疾耳偃曰君馬何遟曰騏驥羅於羈
絆所以居後偃曰何不着鞭使致千里荅曰一蹙造青雲
何至與駑馬争路
蕭子顯齊書曰楊玉夫殺宋蒼梧王將首與王敬則敬則
送太祖太祖夜乘常所騎赤馬入殿及踐祚号此馬爲龍
驤將軍
後魏書曰高肇字道文文昭王太后之兄也大舉征蜀以
肇爲大將軍都督諸軍面辭世宗於東堂親奉規略是日
肇所乘駿馬停於神虎門外無故驚(倒又轉卧)倒渠中鞍且瓦
解衆咸怪異肇辭出見而惡焉世宗崩肇還高陽王與領
軍于忠遣壯士殺之
後周書曰于謹嘗率騎追茹茹前後十七戰盡降其衆嘗
爲賊所圍謹乘駿馬一紫一騧賊所先識乃使二人各乘
馬突陣而出賊以為謹也皆争逐之謹乃入塞
三國典略曰西魏孝武將爲齊太祖所殺孝武索所乘波
斯騮馬命太宰南陽王躍之將舉其鞍馬蹶而死帝惡之
日晏還宫至後門馬驚不前捶之鞭折入謂潘弥曰今日
幸無他不弥曰過夜半則大吉湏臾帝飲酒遇鴆而崩時
年二十五謚曰孝武殯於草堂佛寺十餘年乃葬
又曰高歡歸尔朱榮劉貴事榮盛言歡美榮未之竒也歡
更衣服重求見焉因隨榮之厩厩有害馬榮命翦之歡不
絆翦竟不蹄齧巳而起曰凢御惡人亦如此矣榮遂坐歡
於牀下屏左右而訪時事歡曰聞公有馬十二各色別爲
羣將此竟何用也榮曰且言爾意歡曰方今天子愚弱太
后淫亂四方雲擾朝政不行以明公雄武乘時奮發但將
討鄭儼徐紇爲辭舉鞭足以定天下此是賀六渾意榮大
悅曰尔意即我意也自是每參軍謀
又曰齊盧潛與特進慕容儼善儼之將死謂其子曰盧尚
書教我爲人我死之後將吾騂馬與之其子遂以他馬與
潛儼喪出得停不肯進巫祝爲儼聲曰何意不與盧尚書
騂馬其子遵命儼喪乃行
又曰齊馮子琮被執於省内以弓弦絞殺之使内參以庫
車載其尸歸人無知者子琮所乘之馬曳韁走以頭扣車
狀如號哭見者異之車至其門諸子方握槊聞庫車來以
爲賜也大喜開視乃哭
又曰齊主北伐太保領太僕安定玉賀拔仁進馬並非駿
足齊王讓之仁對曰御馬超逸羣下不逮齊主大怒免爲
庶人命之負炭輸於晉陽
又曰周裴果字戎昭魏齊州刺史遵之子也從軍征討乘
黃&KR0865;馬衣青袍每先登䧟陳時人號爲黃&KR0865;年少
又曰周賀若敦與陳侯瑱相拒敦軍數有叛人乘馬投瑱
者輙納之乃别取一馬牽以赴船中人逆以鞭之如是者
再三馬便畏船不上後㐲兵於岸乃遣人乘以招瑱瑱兵
迎接競來牽馬敦發伏兵掩之盡殪後有亡命者猶謂爲
詐不復納也
又曰梁普通中童謠言或云青絲白馬者侯景乃常乘白
馬以青絲爲勒用應謠言
陳書曰初有童謠曰黃班青&KR0865;馬發自壽陽涘來時冬氣
末去日春風(來始)其後陳主果爲韓擒所敗擒夲名擒虎黃
班之謂也破建康之始復乘青&KR0865;馬往反時節皆相應
隋書曰吐火羅國有山穴中出神馬每歲牧牝馬於穴所
産必名駒
又曰吐谷渾有青海周迴千餘里中有小山其俗至冬輙
放牝馬於其上言得龍種嘗得波斯草馬放入海因生&KR0865;
駒日行千里故時稱青海&KR0865;焉
又曰長孫晟從晉王破突厥玉大喜引晟入内同宴極歡
有突厥逹官來預坐說言突厥之內大畏長孫揔管聞其
弓聲謂爲霹靂見其走馬稱爲閃電王笑曰將軍震怒威
行域外遂與雷霆爲比一何壯哉
唐書曰貞觀十三年三月乙巳吉辰厩産白馬朱鬛
又曰貞觀中骨利幹遣使朝貢太宗遣雲麾將軍康蘇密
往慰撫之仍列其地爲玄闕州俄又遣使隨蘇密使入朝
獻良馬十疋太宗竒其駿異爲之制名號爲十驥一曰騰
霜白二曰皎雪&KR0865;三曰凝露&KR0865;四曰懸光&KR0865;五曰决波騟
六曰飛霞驃七曰發電赤八曰流金騧九曰翔麟紫十曰
奔紅赤又爲文以叙其事
又曰永徽中吐谷渾河源郡王慕容諾曷鉢遣使獻駿馬
上問其馬之種性對曰臣國中之最者所以獻之上曰良
馬人之所欲豈可輟彼不足而加我之有餘哉乃命還之
又曰永徽中駮馬國遣使朝貢其地在突厥之北漸近北
海去京師一萬四千里戶十萬勝兵三萬人馬三十萬疋
馬色並駮故以爲名
又曰開元十二年太原獻異馬駒其耳如筒左右各一十
六助肉尾無毛
又曰天寳中隴右節度皇甫惟明奏龍支縣人庫狄孝義
有馬生龍駒經九旬有九日身有鱗而不生毛臣就撿視
時有慶雲五色遥覆馬上久而不散伏望宣付史官以光
實錄從之
又曰吐火羅國有頗梨山南崖穴中有神馬國人每牧牝
馬於其側時産名駒皆汗血焉
又曰李懷遠雖久居榮位而弘尚簡率其園宅無所改作
嘗乘𣢾叚馬左僕射豆盧欽望謂曰公榮貴如此何不買
駿乘荅曰此馬幸免驚蹶無假别求聞者莫不歎美
周史曰徐台符仕晉爲翰林學士中書舍人契丹之䧟中
原也台符從虜帳北至於薊門及戎人內潰乃竄身南歸
初台符所乘馬好嘶鳴及自虜中廻常露宿於草中雖胡
騎連羣經其左右而台符馬若箝其口然及行至漢地即
嘶鳴如故時人以爲積善之所感也
太平御覽卷第八百九十五
