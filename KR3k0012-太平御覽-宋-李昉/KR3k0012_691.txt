太平御覽卷第六百九十一
章服部八
單衣中衣曲領(方領附)
袿䙱(圭屬二音音弗)鞶囊
單衣
衣釋名曰單衣言無裏也
方言曰單衣江淮南楚之間謂之(毛音疊牒)關之東西謂之單
趙魏之間謂之左衣古謂之深衣是也
禮王制曰有虞氏深衣而養老又深衣曰古者深衣盖有
制度以應規矩繩權衡短母見膚長母被土帶下母厭髀
上母厭脅制十有二幅以應十二月𬒮圓以應規曲祫如
矩以應方負繩及踝以應直下齊如權衡以應平(齊縃)故規
者行舉手以爲容負繩抱方者以直其政方其義也故易
曰坤六二之動直以方也下齊如權衡者以安其志而平
其心也五法以施故聖人服之故規矩取其無私繩取其
直權衡取其平故先王貴之故可以爲文可以爲武可以
擯相可以治軍旅
又儒行曰丘少居魯衣縫掖之衣(鄭玄曰縫猶大也大掖衣大袂單衣君子有道)
(藝者所衣也)
漢書曰江充召見上衣紗縠單衣曲裾後垂交輸(張晏曰曲裾者)
(人衣也後垂覆帶半之也)
又曰趙王彭祖爲人巧佞持詭辯以中人每二千石至彭
祖衣皂布單衣自行迎多設疑事以詐動之得二千石失
言中忌諱輙書之
又曰盖寬饒左遷爲衛司馬未出殿門斷其單衣短令離
地躬按行士卒廬室
後漢書曰馬援爲隗嚚使公孫述述盛陳陛衛以延援入
交拜禮畢使出就館更爲援制都布單衣(東觀記曰都作荅史記曰荅布)
(千疋前書音義曰荅布白疊也)
謝承後漢書曰陸閎建武中爲尚書令美姿皃喜著越布
單衣上見而好之自是常勑會稽郡獻越布
又曰陳留尹苞字延博與同郡范史雲善二人俱貧出入
共一單衣到人門外苞年長常先着單衣前入湏臾出解
與史雲
魏志曰管寧四時祭祀在遼東時布單衣親薦饌
王隱晉書曰梁孝王彤宣帝子將單衣𥙷車㦥以爲清參
軍王銓曰晏嬰大官稱清者以爲御食七百家也公無此
費宜美衣服使内外相稱
晉書曰桓温廢東海王王着白帢單衣步下西堂群臣拜
辭莫不歔欷
又曰簡文初立於朝堂服着平巾幘單衣東向拜受璽綬
又曰王導傳蘇峻平後帑藏空竭庫中唯有練數十萬疋
賣之不售而國用不足導患之與朝賢俱制練布單衣於
是士庶翕然競服之練逐貴端至一金
晉令曰朝服皂緣中單衣
趙書曰勒參軍周承爲館陶令斷官絹數百疋獄以八坐
議宥之後每讌大會使徘兒著介幘黃絹單衣優問曰汝
何官荅我夲爲館陶令斗藪單衣曰正坐取是故入汝軰
以爲大笑(事具樂部)
梁書曰劉曇靜母亡時天寒曇靜身衣單布衣廬於瘞所
晝夜哭臨不絶聲
又曰張稷爲吳郡太守就僕射徵道由吳鄕人候稷者滿
水陸稷單衣裝徑還都下人莫之識其率素如此
董巴輿服志曰羽林左監虎賁冠鶡着紗縠單衣
又曰虎賁武騎皆衣虎文單衣襄邑歲獻織成虎文
應劭漢官儀曰謁者皆著緗幘大冠白絹單衣
徐野民車服雜注曰元帝召陳郡王隱待詔著作單衣幘
朝望於著作之省
又曰天子郊禮釋奠中單衣絳緣其領袖其朝服皂緣也
燕丹子曰荆軻抱秦王乞聽琴聲而死召姬人鼓琴聲曰
羅縠單衣可製而絶八尺屏風可超而越
齊桓公夜出迎客寗戚叩牛角而歌曰短布單衣適至骭
終朝飲牛至夜半
仲長統昌言曰薊子訓不知何郡人到陳公舍自云今日
當死陳公與之一著單衣於是入室寢日中果死
傅子曰梁冀作火浣布衣會賓客行酒失杯而汚之僞怒
解衣而燒之垢盡火滅粲然㓗白
世說曰王戎性儉爲其從子婚與一單衣後更責償之
陳留耆舊傳曰吳祐爲膠東相嗇夫孫性盗冨民錢五百
爲父市單衣父恐便以單衣詣門自謝祐以單衣遺其父
梁冀別傳曰冀作狐尾單衣上短下長
邊讓别傳曰讓才辯俊逸孔融薦讓於武帝曰邊讓爲九
州之被則不足爲單衣䄡䄖則有餘
楊彪别傳曰魏文帝令彪著布單衣待以賓客之禮
拾遺記曰漢末羽山之民獻赤布梁冀製爲衣謂之丹衣
而史家云單衣則今縫掖也字異聲同末知孰是也
神仙傳曰曹公欲殺左慈將出市忽失慈所在乃閉市索
之傳曰一目耿著葛巾幘單衣正爾視之一市中數萬人
皆眇一目葛巾幘單衣竟不知所取
搜神記曰永嘉以來士大夫競服生單衣識者怪之曰此
古練縗之布諸大夫所以服天子其後愍懷晏駕
馬融遺令曰穿中除五時衣但得施絳絹單衣
中衣
禮郊特牲曰繡黼丹朱中衣士大夫僣襀(鄭玄注曰繡讀爲綃綃繒名也衣制)
(即今中單也)
董巴漢輿服志曰祀宗廟初玄絳領䄂爲中衣絳袴祙示
其赤心奉神五郊各從其色
徐廣輿服雜注曰天子郊禮釋奠中衣以絳緣其領䄂其
朝皂緣
魏官儀曰皂緣領䄂中單衣
會稽典錄曰鄭弘爲縣嗇夫民有弟斥兄錢者未還之㛐
領詣弘賣中單爲叔還錢兄聞之慙遣婦賫錢還弘不受
曲領
釋名曰曲領上横壅頸其狀曲也
禮深衣曰曲祫如矩以應方(祫曲領也古者方領)
後漢書曰朱勃字叔陽年十二能誦詩書嘗候馬援兄况
勃衣方領能短步(前書音義曰頸下施領正方學者之服也)
袿䙱
廣雅曰䙱長𥜗也
釋名曰婦人上服曰袿其下垂者上廣下狹如刀圭也䙱
屬也衣裳上下相連屬也
徐廣輿服雜注曰今皇后謁廟服袿䙱大衣
後漢書曰和憙鄧后性儉約每有讌會諸姬貴人競自脩
整簮珥光采袿裳鮮明(說文曰簮竿也珥瑱也以玉充耳)后獨省素無飾
其衣有與隂后同色即時解易
南史曰南岳鄧先生名郁隱居不仕魏夫人忽來臨降乘
雲而至從少嫗三十並著絳紫羅繡袿䙱年皆可十七八
許
傅毅舞賦曰珠翠的皪而炤耀華袿飛䘯而雜纖羅
婦人集張君平與妹憲書曰念諸里舍皆冨財賄袿䙱襲
蔽紛華照曜於是之際想汝懷愧
韍
釋名曰韍&KR1302;所以蔽前也婦人蔽膝亦如之齊人謂之巨
巾田家婦女出至田野以覆其頭故因以爲名也
又曰跪䄡跪時䄡然張也
爾雅曰衣蔽前謂之䄡(今蔽膝也)
易困卦曰朱韍方來
詩曰赤芾在股邪在下(帶大古蔽膝之象也冕服謂之帶其他服謂之&KR1302;以韋爲之)
禮曰一命緼韍衡再命赤韍䓤衡(韍之言蔽也緼赤黃之色所謂韍也)
又曰韠君朱大夫索士爵韋(韠以言蔽也以爲之象裳也)圜殺直(曰韠制)
天子直公侯前後方大夫前方後剉角士前後正韠下廣
二尺上廣一尺長三尺
又明堂位曰有虞氏服韍夏后氏山殷火周龍章(鄭玄曰韍)
(韠也舜始作之以尊祭服禹湯至周增以盡文後王彌飾也)
漢書東方朔傳曰館陶公主迎武帝蔽膝登階也
又曰王莽妻著布蔽膝見客
魏志曰武帝内誡令云今貴人位爲貴人金印藍紱女人
爵位之極
又文帝與于禁詔曰昔漢高祖脫衣以衣韓信光武解
綬以帶李忠誠皆人主當時貴敬功勞勤心之至也封賜
將軍以魏王時自所佩朱韍及遠遊冠
吳志曰孫權潘夫人有娠夢人以龍頭授巳以蔽膝受之
生亮
五經要義曰韠者舜所制也
又云天子朱紱諸侯赤紱赤盛色也
又曰太古之時未有布帛人食禽獸肉而衣其皮知蔽前
未知蔽後至舜冕服旣備故復制之示不忘古韠名有三
朝廷則謂之韠宗廟謂之韍韐(上音昧下音閤)
五經異義曰韍者大帶之飾非韠也
董巴漢輿服志曰五霸遞興戰兵不息韍非兵飾於是去
韍
白虎通曰紼有何謂也紼者蔽也行蔽前者示有事因以
别尊卑彰有德也
徐廣輿服儀注曰蔽膝古之韍也戰國連兵以韍非兵飾
去之漢明帝復制紱
環濟要略曰凢韍以韋爲之以象裳色湯至周增以畫文
夏山取仁可依殷火取其明周龍章取其變化
莊子曰祝牧謂其妻曰天下有道我韍子佩天下無道我
負子戴(當隱藏也)
拾遺錄曰孔子生有麟吐玉書於闕里人家文云水精之
子繼商周而素王出故蒼龍繞室五星降庭徵在賢明知
爲神異乃以繡紱繫麟角而去夫子係殷湯水德而素王
至敬王之末魯定公二十四年魯人鉏商田於大澤得麟
以示夫子知命之終乃抱麟解紱而涕泗焉
鞶囊
禮曰男鞶革女鞶絲(鞶小囊盛帨巾者男用韋女用繒)
禮曰鞶厲游纓(杜預曰鞶紳帶一名大帶厲大帶之垂也)
白虎通曰男子有鞶者示有金革之事
東觀漢記曰鄧遵破諸羌詔賜遵金剛鮮卑緄帶一具虎
頭鞶囊一
晉書曰鄧攸祖殷亮直強正爲淮南太守夢行水邊見一
女子猛獸自後斷其鞶囊占者以爲水邊有女汝字也斷
鞶囊新虎頭代故虎頭也若不作汝隂當作汝南後爲汝
南太守
曹暪傳曰太祖爲人坦易無威重身佩小鞶囊以盛手巾
細物
鄴中記曰石虎改虎頭鞶囊爲龍頭鞶囊
楊子法言曰今之學也非獨爲之華藻(文也)從而繡其鞶帨
班固與弟超貢曰遺仲叔虎頭旁囊金銀鈎
謝承與步騭書曰所在近北無它異物裁奉織成虎頭綬
囊可以服之
孔珠與王佐長史書朝不着鞶囊不知爲何不荅曰尋此
鞶囊是内則施鞶之遺象此爲箴線之屬非朝服所宜著
太平御覽卷第六百九十一
