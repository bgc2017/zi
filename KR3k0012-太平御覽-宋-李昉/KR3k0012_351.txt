太平御覽卷第三百五十一
兵部八十二
戈
易曰離爲戈兵
又曰投戈散地則六親不能相保
書曰武王至商郊王左仗黃鉞右秉白旄以麾曰逖矣西
土之人稱爾戈比爾干立爾矛予其誓
又曰武王伐紂戰於牧野前徒倒戈血流漂杵
又曰成王崩太保命仲桓南宫毛(孔安國日二臣桓毛名)俾爰齊侯
吕伋以二干戈虎賁百人逆子釗于南門之外
又曰兊之戈和之弓垂之竹矢在東房(兊和古之巧人)
又曰四人綦弁執戈上刃夾兩階戺一人冕執戣立于東
垂一人冕執瞿立于西垂(戣瞿皆戟属)
又曰惟干戈省厥躬
又曰魯侯伯禽宅曲阜徐夷並興公曰備乃弓矢鍜乃戈
矛
詩曰豈曰無衣與子同袍王于興師修我戈矛與子同仇
豈曰無衣與子同澤王于與師修我矛戟與子偕作
又曰彼候人兮荷戈與祋(毛萇曰候人道路送迎賓客者也荷揭也祋殳也祋丁外切)
又曰載戢干戈載櫜弓矢
禮記曰進戈者前其鐏(徂悶切)後其刃進矛戟者前其鐓(音隊)
後其銳(鄭玄曰後刃敬也二兵鐓鐏雖在下猶為首銳底曰鐏取其鐏地也平底曰鐓取其鐓地也)
又曰春夏學干戈秋冬學羽籥皆於東序(干盾也戈句子戟也干戈万舞)
(象舞也)
又曰能執干戈以衛社稷
又曰賓牟賈侍坐於孔子孔子與之言及樂子曰夫樂者
象成者也惣干而山立武王之事也發揚而蹈厲太公之
志也武亂皆坐周召之治也武王克商濟河而西倒載干
戈包以虎皮將帥之士使爲諸侯名之曰建櫜
又曰大夫士旣殯而君往焉祝先升君即位于阼小臣二
人執戈立于前一人立于後
周禮曰旅賁氏掌執戈盾夾王車而趨左八人右八人車
止則持輪喪紀則衰葛執戈盾軍旅則介而趨
又曰節服氏掌祭祀朝覲衮冕六人維王之太常郊祀裘
冕二人執戈送逆尸從車(鄭玄曰裘冕者亦從尸服也從尸車送逆之往來也)
又曰方相氏掌蒙熊皮執戈揚盾帥百隷而時儺以索室
毆疫及墓入壙以戈擊四隅毆方良(方良罔良也)
又曰司戈楯掌戈楯之物而頒之祭祀授故士戈(故士王族故士)
(也與旅賁當事則衛王者也)軍旅會同授貳車戈楯建乘車戈楯授旅
賁及虎士戈楯(乘車王所乘車也旅則草路會同則金路也)
又曰車謂之六等之數(鄭玄曰六等之數法易之三材六畫也)車&KR0942;四尺謂
之二等人長八尺崇於戈四尺謂之三等殳長尋有四尺
崇於人四尺謂之四等車戟常崇於殳四尺謂之五等酋
矛常有四尺崇於戟四尺謂之六等
又曰金有六齊四分其金而錫居一謂之戈戟之齊
又曰戈廣二寸内倍之胡三之援四之(鄭玄曰戈今勾子戟也或謂之鷄鳴)
(或謂之擁頸也)巳倨則不入巳勾則不决長内則折前短内則不
疾(鄭玄曰戈勾兵也主於胡巳倨謂胡微直而邪多以啄人則不入巳勾謂胡曲多也以啄人則創不决前謂援)
(也内長則援短援短則曲於罄折而於罄折則引之與胡並鈎内短則援長援長則倨於鏧折倨於罄折則引之不疫)
又曰盧人爲盧噐戈祕六尺六寸殳長尋有車四尺戟常
酋矛常有四尺矛夷三尋(鄭玄曰祕猶柄也八尺曰尋倍尋曰常酋夷長短名也)
左傳曰晉公子重耳及齊齊桓公妻之公子安之姜曰行
也懷與安實敗名公子不可姜與子犯醉而遣之醒以戈
逐子犯
又曰秦伐晉戰之明日晉襄公縛秦囚使萊駒以戈斬之
囚呼萊駒失戈狼瞫取戈以斬囚禽之以從公乘遂以爲
右
又曰魯敗狄于鹹獲長狄僑如冨父終甥舂其喉以戈殺
之(舂猶衝也)埋其首於子駒之北門(狄長三丈)
又曰齊敗於鞍齊頃公旣免求逢丑父三入三出入于狄
卒皆抽戈楯冐之以入于衛衛師免之遂自徐關入
又曰晉楚戰於鄢陵范丐趨進(丐士爕子)曰塞井夷竈陳於軍
中晉楚唯天所授何患焉文子執戈逐之曰國之存亡天
也童子何知焉
又曰晉骨童夷羊五帥甲八百將攻郄氏長魚矯請無用
衆公使清沸魋助之(沸魋嬖人也)抽戈結祍(祍裳際也)而僞訟者三
郄將謀於榭(榭講武堂也)矯以戈殺駒伯苦成叔於其位(駒伯郄錡)
(苦成叔郄犨也)温季曰逃威也遂趍(郄至夲意欲禀君命而死今矯等不以君命而來故)
(欲逃也)矯及其車以戈殺之皆尸諸朝
又曰晉中行獻子將伐齊夢與厲公訟弗勝(厲公献子所殺)公以
戈擊之首墜於前跪而戴之奉之以走見梗陽之巫臯他
日見諸道與之言同(巫亦夢見献子與厲公訟)巫曰今兹主必死若有
事于東方則可以逞
又曰晉侯伐齊范鞅門於雍門其御追喜以戈殺犬於門
中(殺犬示閑暇也)
又曰齊慶封好田而嗜酒與慶舍政(舍慶封子)盧蒲癸臣子之
(子之舍也)與王何二人皆嬖使執寢戈而先後之(寢戈親近兵仗也)嘗
於大公之廟慶舍涖事(臨祭事也)麻嬰爲尸(爲祭尸也)盧蒲癸王何
執寢戈慶氏以其甲環公宫盧蒲癸自後刺子之王何以
戈擊之解其左肩猶援廟桶動於甍以俎壷投殺人而後
死(言其力多)
又曰鄭徐吾犯之妹美公孫楚聘之(楚子南也)公子黑又使強
委禽焉(禽鴈也納綵内鴈也)子南戎服入左右射超乘而出女自房
觀之適子南氏子晢怒旣而櫜甲以見子南欲殺之而取
其妻子南知之執戈逐之及衝擊之以戈(衝交道也)子晢傷而
歸告大夫曰我好見之不知其有異志故傷
又曰晉平公有疾鄭伯使公孫僑如晉聘且問疾叔向問
寡君之疾病卜人曰實沉臺駘爲祟此何神也子産曰昔
高辛氏有二子伯曰閼伯季曰實沈不相能也日尋干戈
以相征討后帝不臧遷閼伯于商丘主辰遷實沉于大夏
主參
又曰衛公孟縶狎齊豹(公孟靈公兄也齊豹齊惡之子爲衛司寇也)奪之司寇
與鄄公孟惡北宫喜禇師圃欲去之公子朝通于襄夫人
宣姜懼而欲以作亂故齊豹北宫喜禇師圃公子朝作亂
公孟有事於盖獲之門外(有事祭也盖獲衛郭門也)齊氏帷於門外而
伏甲焉使祝龜寘戈於車薪以當門華齊御公孟宗魯驂
乘及閎齊氏用戈擊公孟宗魯以背蔽之中公孟肩殺之
又曰吴入郢楚昭王涉睢濟江入于夢中王寢盗攻之以
戈擊王王孫由于以背受之中肩
又曰吴伐越越子句踐禦之陳于檇李靈姑浮以戈擊闔
閭傷將指
又曰齊人輸晉范氏粟鄭子姚子般送之范吉射逆之趙
鞅禦之郵無恤御簡子衛太子爲右登鐵上鄭人擊趙簡
子中肩斃于車中太子救之以伐鄭師北太子復伐之鄭
師大敗
又曰齊簡公即位與婦人飲酒于檀臺成子遷諸寢(徙公使居)
(正寢)公執戈將擊之(疑其欲作亂也)太史子餘曰非不利也將除害也
又曰晉荀瑶帥師伐鄭(荀瑶智伯也)鄭駟弘請救于齊(弘駟歂子)陳
成子救鄭及濮雨不涉成子衣製杖戈(製雨衣也)立于阪上馬
不出者助之鞭之智伯聞之乃還(畏其得衆心也)曰我卜伐鄭不
卜敵齊
又曰衛良夫與太子蒯聵入舍於孔氏之外圃昏入適伯
姬氏旣食孔伯姬仗戈而先太子與五人分輿猳從之(分披)
(甲也)迫叔悝於厠強盟之(孔氏專政故劫孔埋欲令逐輒)
漢書曰宣帝時美陽鼎獻之張敞好古文字案鼎銘勒而
上議曰今鼎出於郊東中有刻書曰王命尸臣(孟康曰尸主也)官
此㧦邑賜爾鸞旂黻琱戈尸臣拜手稽首竊以傳記言之
鼎殆周之所以褒賜大臣也
又曰武帝元鼎五年南越相吕嘉反遣歸義侯嚴爲戈舡
將軍(張晏曰嚴故越人降義歸義侯越人於水中負鑿鍳人舡又有蛟龍之害故置戈於下因以爲名也)下
離水
晉書曰賈充傳云高貴鄕公之攻相府也充率衆拒戰於
南闕軍將敗騎督成倅弟太子舍人濟問充曰今日之事
當如何充謂曰公飬汝等正擬今日復何疑濟於是抽戈
犯蹕
崔鴻前趙錄曰李景年字延祐前部人長平之戰劉聦馬
中矢幾爲晉軍所獲景年以馬授聦揮戈前戰以功封梁
鄒侯
戰國策曰中山君饗都大夫羊羹不徧司馬子期怒而走
於楚說楚王伐中山中山君亡走有二人挈戈而隨中山
君顧謂二人子奚爲者也二人對曰臣有父當餓將死君
下壷食餔臣之父故來死君也中山君慨然仰天嘆曰吾
以一杯羊羹亡國以一壷食得士二人
國語曰秦師侵晉惠公令韓簡挑戰曰昔君之惠寡人未
敢忘寡人之衆能合之不能離也君若不還寡人將無所
避穆公衡雕戈出見使者
莊子曰孔子窮於陳蔡七日不食絃歌鼓琴子路仡然執
戈而儛
韓子曰勾踐入宦於吴執戈爲吴王洗馬故能殺夫差於
姑蘇
吕氏春秋曰趙簡子攻衛附郭自將遠立(郭遠立矢石不及也)又居
於犀蔽犀櫓之下投枹而嘆(投弃也)曰烏呼士之遫(音速)弊盡
壹若此乎(遫猶化也一猶皆也言士之爕化弊惡皆如此乎)行人燭過免胄横戈
而進曰亦有君不能耳士又何弊之有簡子乃去犀蔽
犀櫓而立於矢石之所及(矢箭也石弩也)一鼓而士乘之(畢盡也乘凌也)
簡子曰與吾得革車千乘也不如聞行人燭過之一言
淮南子曰陽虎爲亂於魯魯君令人閉城門而捕之得者
有賞失者夷族圍三匝矣陽虎將舉劒而自刎頸門者止
之曰我將出子陽虎左持劒右提戈赴圍而走門者出之
陽虎旣出顧出之者以戈推之攘祛薄腋魯君聞陽虎失
怒所出之門以爲傷者戰鬪者也不傷者爲縱之傷者受
厚不傷者受重罪也此所謂害之而反利之者也
又曰魯陽公與韓搆難戰酣日暮援戈而撝日日反三舍
(魯陽楚人也王之孫司馬期之子所謂魯陽文子也楚僣號稱王其守縣大夫皆稱公曰魯陽公今南陽魯是也)
五經要義曰國君及元率戎車將在中央當鼓御者在左
勇力之士執戈在後
陸景典語曰戈刀雖備於執事而無所揚其鋒
桓寬鹽鐵論曰匈奴處沙漠之中生不食之地如中國之
麋鹿耳好事之臣求其義責之禮使中國干戈至今未息
玄晏春秋曰七年春王正月乙酉予長七尺四寸矣未通
史書與從姑子梁柳等擊壤于路或編荆爲楯執荻爲戈
分陳相刺習兵共以爲樂
張騭文士傳摯虞荅策曰古之良臣受彤弓彫戈之錫銘
之彛器貺之後昆曠世歷代以爲賓榮豈無其物貴殊品
也
抱朴子曰虎狼見逼不揮戈奮劒而彈琴詠詩吾未見其
身之可保也
又曰荆卿朱亥不示小勇於怯弱之間孟賁馮婦不奮戈
戟於貍犲之群
山海經曰崐崘墟北有人曰太行伯把戈
于寳搜神記曰有崔文子者學仙於子高子高化爲白蜺
而持藥文子文子驚怪引戈擊蜺中之因墮其藥俯而視
之王子喬之尸也置之室中覆以弊筐湏臾而化爲大鳥
開而視之飜飛而去
梅陶在盆口與三公書蘇峻勇而無謀兵家所常弊也長
廣人釋鋤犁執干戈何知戰法
文選曰戈鋋彗雲
又曰戈矛若林
離騷曰操吴戈兮被犀甲車錯轂兮短兵接
繁欽述征賦曰時三月之暮春逼干戈之急難
王粲從軍詩曰摟船凌洪波尋戈刺群虜
高貴鄕公詩曰干戈隨風靡武騎齊鴈行
魏明帝堂上行曰武夫懷勇毅勒馬於中原干戈森若林
長劒奮無前
荀道雍猛虎行曰詰朝彈竹冠荷戈翦荒要應貞華覽
曰萬夫决拾武騎齊足乘夷長森分行別属弓不虚彎戈
不苟撲
傳毅西征頌曰愠昆夷之匪恊咸矯於戎事干戈動而後
戢天將祚而隆化
崔駰北征頌曰人事恊兮皇恩得金精揚兮水靈伏順天
機兮把刑德戈所指兮罔不尅
張恊七命曰舉戈林竦揮鋒電滅仰傾雲巢俯殫地穴
孔欣七誨曰擕同好命瓜牙攝烏號杖雄戈緣山結網參
雲張羅
殷融議曰自頃多難國度屢空疋夫有重蠒之勞武王有
執戈之勲
太平御覽卷第三百五十一
