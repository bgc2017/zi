太平御覽卷第六百八十三
儀式部四
印
許愼說文曰印執政所持信也
劉熙釋名曰印信也所以封物爲驗也亦言因也封物相
因付也
史記蘇奈曰使我有洛陽負郭田二頃豈能佩印乎
又曰犀首(司馬彪曰魏官名也如今虎牙將軍也)姓公孫名衍張儀卒後犀
首入相秦佩五國相印爲從約長
又曰漢王與酈食其謀撓楚權食其曰今秦失德弃義侵
伐諸侯滅六國之後無立錐之地聞陛下德義莫不嚮風
慕義願爲臣妾莫若立六國後漢王曰善趣刻印先生因
行佩之矣張良從外謁漢王方食具以酈生語告子房曰
誰爲陛下畫此計者陛下事去矣漢王曰何哉良曰臣請
借前箸爲大王籌之漢王輟食吐哺罵曰竪儒幾敗廼公
事令趣銷印
又曰酈寄與典客劉揭說吕禄曰帝使太尉守北軍欲足
下之國急歸將印辭去不然禍且起吕禄遂解印屬典客
而以兵授太尉太尉將之行令軍中
又曰欒大言方伎乃拜大爲五利將軍居月餘得四印佩
天士將軍地士將軍大通將軍印又封大樂通侯天子刻
玉印曰大通將軍使者衣羽衣夜立白茅上五利亦衣羽
衣立白茅上受印以示不臣也數月佩六印貴振天下
漢書蓺文志曰六體者古文竒字篆書隷書繆書蟲書(師古)
(日繆篆謂古文屈曲纏繞所以摹印章也)皆所以通知古今文字摹印章書幡
信也
又曰酈食其說齊王曰項氏爲人刻印玩而不能授(臣瓉日項)
(羽恡於爵賞玩惜侯印不能封人韓信傳作刑義兩通)
又曰張耳責讓陳餘餘怒曰不意君之望臣深也豈以臣
重去將哉乃脫解印綬與耳耳不敢受餘走如厠客有說
耳天予不取返受不祥急取之耳乃佩其印遂收其兵由
此大有隙
又曰夏侯嬰從捕虜降卒得印一匱
又趙堯傳曰御史大夫周昌爲趙相高祖持御史大夫印
弄之曰誰可以爲御史大夫者熟視堯曰無以昜堯遂拜
爲御史大夫
又曰嚴助曰陛下以方寸之印丈二之組鎮撫方外不勞
一卒不損一戟而威德並行如使越人蒙死徼倖以逆執
事之顔行(文穎日顔行爲鴈行在前故日顔也)斯輿之卒有一不備而歸者
雖得越王之首臣猶竊爲大漢羞之
又曰武帝遺詔以討莽何羅功封金日磾爲秺侯日磾以
帝少不受封輔政歲餘病困大將軍光自封日磾卧受印
綬
又曰王莽篡位遺謁者即拜龔勝太子師友祭酒以印綬
就加勝輒推不受曰吾受漢家厚恩無以報今老矣旦暮
入地豈宜以一身事二姓下見故主哉
又曰王莽簒位遣五威將王駿率甄阜等六人多齎金帛
遺單于諭暁以受命代漢狀因昜單于印故文曰匈奴單
于璽莽更曰新匈奴單于章詔命令上故印左姑夕侯蘇
從旁謂單于曰末見新印文宜勿與單于曰印文何由變
更遂解故印綬奉上將率受著新綬不能視印飲食至夜
廼罷右率陳饒謂諸將率曰嚮者姑夕侯疑印文幾令單
于不與人如令視印見其變改必求故印此非辭說所能
距也即引斧椎壞之明日單于果遣右骨都侯當白將率
曰漢賜單于璽言璽不言章又無漢字諸王以下廼有漢
言章今即去璽加新與臣下無别願得故印將率示以故
印謂曰新室順天制作單于宜承天命奉新室之制當還
白單于知巳無可柰何又多得賂遺即遣弟右賢王奉馬
牛隨將率入謝
又曰王莽簒位莽皇孫功崇公宗坐自畫容貌被服天子
衣冠刻印三一曰維祉冠存巳夏處南山藏薄冰(祉福也冠存巳)
(夏處南山就隂凉也藏薄冰亦隂)二曰肅聖寳繼(莽自謂舜後能肅敬得天寳龜宗欲繼之也)
三曰德封昌圖(宗自言以德見封當昌熾受圖籍也)後事發案驗宗自殺
東觀漢記曰更始立以上爲太常偏將軍時無印得定武
侯家丞印佩之
又曰馬援上書曰印書成睪令而睪爲白下羊丞印四下
羊尉印白下人人下牛正一縣長吏文不同恐天下不正
者多符印所以爲信宜齊同事下大司空正郡國印章奏
可
又叚熲上書曰掠得羌侯君長金印三十一錫印一枚皆
簿入
後漢書曰寇恂初爲功曹太守耿况甚重之王莽敗更始
立使使者徇郡國曰先降者復爵位恂從耿况迎使者於
界上况上印綬使者納之宿無還意恂勒兵入見使者就
請之使者不與曰天王使者功曹欲脅之邪恂曰非敢脅
使君(君者尊之之稱也)竊傷計之不詳也今天下初定國信未宣
使君建節銜命以臨四方郡國莫不延頸傾耳望風歸命
今始至上谷而先隳大信(隳毀也)沮向化之心生離叛之隙
將復何以號令它郡乎且耿府君在上谷久爲吏人所親
今易之得賢則造次未安不賢祗更生亂爲使君計莫若
復之以安百姓使者不應恂叱左右以使者命召况至恂
進印綬帶於况使者不得巳乃承制誥之况受而歸
又曰獻帝遷許徐璆以廷尉徵當詣京道爲袁術所劫術死
軍破璆送前所假汝南東海二郡印綬司徒趙温謂璆曰
君遭大難猶存此邪璆曰昔蘇武困於匈奴不墜七尺之
節况此方寸印乎
又曰延熹八年沛國戴異得黃金印無文字遂與廣陵人
龍尚等共祭井作符書稱太上皇伏誅
又曰張魯在漢中民有地中得玉印者羣下欲尊魯爲漢
寧王功曹閻諫以必爲禍先魯從而止
魏志曰袁紹欲立幽州牧劉虞爲帝太祖拒之紹又嘗得
一玉印於太祖坐中舉向其肘太祖笑而惡焉
又曰楊奉以天子都安邑醫師走卒皆爲校尉御史刻印
不供乃以錐畫示有文字或不時得
又曰許允善相印出爲鎮北將軍將拜以印不善使更刻
之如此者三允曰印雖始成而巳被辱問送印者果懷之
而墜于厠
又曰平原太守劉邠取印囊及山鷄毛着器中使管輅筮
之輅曰内方外圓五色成文合寳守信出則有章此印囊
也
又曰咸熙元年鎮西將軍衛瓘上雍州兵於成都縣得璧
玉印各一印文似成信字依周成王歸禾之義宣示百官
相國府
吳志曰劉禪襲位諸葛亮秉政與權連和時事所宜權輙
輙令陸遜報語并刻權印以置其所權每與禪亮書常過
示遜輕重可否有所不安便令改以封行之
晉書曰孔愉封餘不亭侯愉曾行經餘不亭見籠龜於路
者買而放之溪中流左顧者數四及是鑄侯印而左顧三
改如初印工告愉愉悟乃佩焉
又曰趙王倫僣位而以苟且之惠取悅人情金銀冶鑄不
給於印故有白板之侯君子耻服其章
宋書曰孔琳之爲尚書左丞楊州中從事史所居著績時
責衆官獻便宜琳建言曰夫璽印者所以辨章官爵立契
符信官莫大於皇帝爵莫尊於公侯而傳國之璽歷代遞用
襲封之印弈世相傳貴在仍舊無取改作今世唯尉一
職獨用一印至内外羣官每遷悉改討尋其義私所未逹
若謂官各異姓與傳襲不同則未若異代之爲殊也若論
其名器雖有公卿之貴未若帝王之重若以或有誅夷之
臣忌其凶穢則漢用秦璽延祚四百未聞以子嬰身戮國
亡而棄之不佩帝王公侯之尊不疑於傳璽人臣衆僚之
卑何嫌於即印載籍未聞其說推别自乖其准而終年刻
鑄喪功消實金銀銅炭之費不可稱言非所以因循舊貫
昜簡之道愚請衆官即用一印無煩改作若新置官官多
印少又或零失然後乃鑄則仰禆天府非唯小益
齊書曰巴西人趙續伯反奉其鄕人李弘爲聖王弘乘佛
輿以五綵裹青石誑百姓云天與巳玉印當王蜀後敗
梁書曰何思澄自廷尉正遷治書侍御史宋齊巳來此職
甚輕天監初始重其選車前依尚書二丞給三騶執盛印
青囊舊事糺彈印綬在前故也
又曰王瑩拜將軍印工鑄其印六鑄而龜六毁旣成鎮空
不實𥙷而用之居職六日暴卒
後魏書曰祖瑩爲散騎侍郎孝昌中於廣干王第掘得古
玉印勑召瑩與黃門侍郎李琰之令辨何世之物瑩云此
是于闐國王晉太康中所獻乃以墨塗字觀之果如瑩言
時人稱爲慱物
又曰高祖詔軍警給雀印傳符次給馬印
又曰高祖承明元年上谷郡人獻玉印有蛟龍之文
唐書曰朱泚遣其將韓旻領兵三千趣奉天時奉天未有
武備泚召叚秀實與謀秀實詐從之乃與將吏謀殺泚且
欲追韓旻兵廻竊姚令言印不遂乃以司農寺印倒印符
牒旻莫辨其印遑遽而廻
應劭漢官儀曰印者因也正所以虎紐者陽類虎獸之長
取其威猛以執伏群下龜者隂物隨時蟄藏以示臣道功
成而退也孝武皇帝元狩四年令通官印五分王公侯金
二千石銀千石以下銅
漢舊儀曰諸侯王黃金橐駞印文曰璽列侯黃金龜紐文
曰之印丞相大將軍黃金印龜紐文曰章御史大夫章匈
奴單于黃金印槖駞紐文曰章御史二千石銀印龜紐文
曰章千石六百石四百石皆銅印鼻紐文曰印章二百石
以上皆爲通官印
續漢禮儀志曰印璽柙金鏤大貴人長公主銅鏤
江表傳曰吳歷陵縣有名山臨水高百丈其上三十丈有
七穿相傳謂之石印石印神有三郎時歷陵長表言石印文
發孫皓大喜遣使祭歷陵使者以高梯上省印文詐以朱
書曰楚九州都楊作天子還以印文啓皓皓曰太平
之主非孫復誰以印綬拜三郎爲王
又曰諸葛恪被誅弟融刮金龜印服之而死
抱朴子曰古之入山者佩黃神越章印其闊四寸其字百
二十以封泥著所住之四方各百步則虎狼不敢近
崖豹古今注曰奏劾者絺爲囊盛印於前示奉法而行非
奏劾者以青繒爲囊盛印於後
郭子曰大將軍王敦起事丞相導兄弟詣門謝甚有憂色
尚書周顗始入丞相呼顗曰伯仁以百口頼卿顗直過不
應旣入苦相申救甚至旣釋顗大悅飲酒致醉而出導等
猶在門又呼顗顗不與言顧左右曰今年殺諸賊奴當取
一金印如斗大繫肘也
列仙傳曰方回者堯時人至夏桀末爲官士爲人所劫閇
之宫中從求道因化而得去更以方回印封其戶時人言
得方回一丸泥門戶不可開
拾遺錄曰禹治水黃龍曳尾於前玄龜負青泥於後玄龜
河精之使者龜頷下有印文皆古文作九州山水之字禹
所穿鑿之處皆使青泥封記其所使玄龜印其上今之人
聚土爲界乃遺象也
又曰王溥即王吉之後也傭書於洛美形皃又多文辭來
僦其書者丈夫贈其衣冠婦人遺其珠玉一日之中衣寳
盈車而歸積粟十廪九族莫不仰其衣食洛陽稱其爲善
而得冨也溥先時家貧穿井得鐵印銘曰傭力得冨錢至億
庾一土三田軍門主簿後以一億庾錢輸官得中壘校尉
三田一土壘字也中壘校尉掌北軍壘門故曰軍門主簿
也善積降福明神之報也
慱物志曰常山張顥爲梁相天新雨後有烏如山鵲飛翔
近地令人擿之墮地爲圓石顥令椎破得一金印文曰忠
孝侯印顥上之藏之秘府後議郎汝南樊行校書東觀表
上言堯舜之時舊有此官今天降印宜可復置
述異記曰張軌字士彦爲使持節護羌校尉凉州刺史客
相印曰祚傳子孫長有西夏關洛傾䧟而凉土獨全在職
十三年傳國三世八主一十六載
風土記曰豫章新淦縣令刻印而誤作塗
相印書曰相印法本出陳長文長文以語韋仲將印士楊
利從仲將受法以語許士宗私以法術占吉凶十可八九
仲將問長文從誰得法長文曰本出漢世又印工宗養以
法語程申伯
相印經曰印有八角十二芒印欲得周正上稳下平光明
潔清如此皆吉
夢書曰印鈎爲人子所保也夢見印鈎人得子含吞印鈎
懷姙婦也失印子傷墮
傳玄印銘曰惟昔先王配天垂則乃設印章作信万國取
象晷儀是銘是刻文明慎密直方其德本立道生歸乎玄
黑
太平御覽卷第六百八十三
