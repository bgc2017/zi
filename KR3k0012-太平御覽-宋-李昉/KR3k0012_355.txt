太平御覽卷第三百五十五
兵部八十六
甲上
釋名曰鎧猶塏塏堅重之言也或謂之甲似物孚甲以自
禦也〇廣雅曰凾甲介鎧也
說文曰鎧甲也釬(音汗)臂鎧也錏(音叚音鴉金遐)頸鎧也
世夲曰杼作甲(宋衷曰少康之子輿也甲鎧也墨子同)
書曰惟口起羞惟甲胄起戎(孔安國曰甲鎧也言不可輕教令易用兵)
又曰魯侯伯禽宅曲阜徐戎並興公曰善&KR3124;乃甲胄矯乃
干(言當善簡汝甲鎧兜鍪施汝楯使可用也)易說卦曰離爲甲胄
詩曰小戎美襄公也備其兵甲以討西戎西戎方疆而征
伐不休國人則矜其車甲婦人能閔其君子焉
又曰叔于田刺莊公也叔處于京繕甲治兵以出于田國
人說而歸之
又曰清人在彭駟介旁旁(介胄也)
又曰豈曰無衣與子同裳王于興師修我甲兵與子皆行
禮記曰介胄則必有不可犯之色
又曰介者不拜(言失容也)
又曰獻甲者執胄
又曰甲若有以前之則執以將命無以前之則袒櫜奉胄
(鄭玄曰甲鎧也有以前之謂他贄弊也櫜鎧衣也胄兜鍪也祖其衣出兜鍪以致命也)
又曰國家靡弊則車不彫幾甲不組縢食噐不刻鏤君子
不履絲履馬不常秣(靡弊賦稅極也彫畫也幾附纏爲圻鄂也組縢以組節之也組以鎧飾也)
又曰賓牟賈侍坐於孔子言及武樂孔子曰武玉克殷濟
河而西車甲衅(許靳切)而藏之府庫而弗復用然後天下知
武王不復用兵也
又曰君子耻服其服而無其容耻有其容而無其辭恥有
其辭而無其德是故君子端冕則有敬色甲胄則有不可
辱之色(言色稱其服也)
又曰儒有忠信以爲甲胄禮義以爲干櫓戴仁而行抱義
而處雖有暴政不更其所自立有如此者(甲鎧也干櫓者小大楯也)
周禮曰司甲下大夫二人中士八人(甲令時鎧也司兵甲戈楯官也)
又曰燕之無凾也非無凾也夫人而能爲凾也(鄭玄曰言其丈夫人)
(人皆能作是噐不湏國工也燕近強胡胡習作甲胄也)
又曰凾人爲甲犀甲七属兕甲六属合甲五属(属讀如灌注之謂止)
(旅下旅扎續之數也革堅者扎長鄭司農云合甲削革裹肉但取其裘合以爲甲也)犀甲壽百年兕
甲壽二百年合甲壽三百(鄭玄白革堅者支久也)凡爲甲必先爲容
(服者之形容鄭司農云容謂象式也)然後制革(裁扎之廣袤也)權其上旅與其下旅
而重若一(鄭司農云上旅謂要以上也下旅謂要以下也)以其長爲之圍(圍謂扎要廣厚)
凡甲鍜不摯則不堅巳敝則撓(鄭司農云鍜鍜革也贄謂質也鍜革太熟則革敝無)
(強撓曲也)
左傳曰鄭武公娶于申曰武姜生莊公及共叔叚莊公即
位使叚居京謂之京城太叔後太叔治甲兵具卒乘將襲
於鄭夫人將啓公聞其期命子封帥車二百乘以伐京
又曰狄伐衛衛懿公好鶴鶴有乘軒者將戰國人受甲者
皆曰使鶴鶴實有禄位余焉能戰
又曰楚成王欲黜太子商臣其師潘崇曰能行大事乎曰
能以宮甲圍成王(杜預曰大子宫甲也)
又曰晉秦師于河曲秦軍掩晉上軍趙穿追之不及返怒
曰裹糧坐甲固敵是求敵至不擊將何俟焉乃以其属出
又曰宋華元獲于鄭逃歸後宋城華元爲植廵功(植將主也)城
者謳曰睅其目皤其腹棄甲而復(睅出目皤大腹弃甲謂亡師也)于思于
思棄甲復來(于思鬚之皃)使其驂乘謂之曰牛則有皮犀兕尚
多棄甲則郍(郍猶何也)役人曰縱有其皮丹&KR0238;若何
又曰晉侯飲趙盾酒伏甲將攻之其右提(音峙)彌明知之趨
登曰臣侍宴過三爵非禮也遂扶以下公嗾夫&KR0729;焉明摶
而殺之盾曰棄人用犬雖猛何爲鬪且出提彌明死之
又曰晉楚戰於邲楚王乘左廣以逐趙旃趙旃弃車而走
林屈蕩摶之得其甲裳(下曰裳也)
又曰齊晉陳於鞍齊頃公曰余姑剪滅此而朝食(姑且翦盡)不
介馬而馳之介郄克傷於矢曰余病張侯曰擐甲執兵固
即死也(擐貫也即就也)病未及死吾子勉之
又曰使吕相絶秦曰文公躬擐甲胄跋履山川征東之諸
侯虞夏商周之胤而朝諸秦
又曰晉楚戰於鄢陵潘尫之子黨與飬由基蹲甲而射之
徹七札(蹲聚也一發逹七札)以示王曰君有二臣如此何憂於戰也
又曰晉胥童夷羊五帥甲八百將攻郄氏長魚矯請無用
衆旣殺三郄胥童以甲刧欒書中行偃於朝矯曰不殺二
子憂必及君公曰一朝而尸三卿余不忍也
又曰楚子重伐吴爲簡之師(簡選練也)克鳩兹至于衡山使鄧
廖帥組甲三百被練三千(馬融曰組甲組爲甲裏公族所服被練爲裏甲者所服杜預曰)
(組甲成組文被練練袍也)以侵吴吴人要而擊之獲鄧廖其能免者組
甲八十被練三百而已
又曰宋災樂喜爲司城以爲政使皇鄖命校正出馬工正
出車備甲兵庀武守
又曰諸侯會柤遂伐偪陽狄彌建大車之輪而蒙之以甲
以爲櫓(杜預曰狄彌魯人也蒙覆也櫓大楯也)左執之右拔戟成一隊(百人爲隊)
又曰鄭子孔之爲政也專國人患之乃討西宫之難(尉止等作)
(難於西宮子孔知而不言)子孔當罪以其甲及子革子良氏之甲守(以自)
(守)子展子西率國子伐之殺子孔而分其室
又曰欒盈帥曲沃之甲因魏獻子以晝入絳
又曰崔杼稱疾不視事莊公問崔子(問疾)遂從姜氏侍人賈
舉止衆從者而入閉門(爲崔子閉公也)甲興公登臺而請弗許請
自刃於廟弗許遂殺之
又曰楚蔿掩爲司馬子木使庀賦(庀治)數甲兵(閱數也)賦車籍
馬(籍䟽其毛色歲齒以備軍用)賦車兵(車兵甲士)徒甲(步卒)甲楯之數(使器仗有常數)
旣成以授子木禮也
又曰鄭伯有嗜酒爲窟室而夜飲酒擊鍾焉子晢以駟氏
之甲伐而焚之伯有奔雍梁(雍梁鄭地)聞子皮之甲不與攻巳
喜曰子皮與我矣晨自墓門之竇入駟帶率國人伐之伯
有死於羊肆
又曰諸侯將盟於宋西門之外楚人衷甲(甲在衣中欲因會擊晉)伯
州犁固請釋甲子木曰(晉楚無信久矣)事利而巳苟得志焉焉用
有信太宰(伯州犁也)告人曰令尹將死矣(爲明年子木死)
又曰鄭徐吾犯之妹美公孫楚聘之(楚子南也)公孫黑又使強
委禽焉(禽鴈也紡綵用鴈)子南戎服入左右射超乘而出女自房
觀之曰抑子美夫(言丈夫)適子南氏子晢怒旣而槖甲以見
子南欲殺之而取其妻子南擊之以戈晢傷而歸
又曰楚靈王伏甲饗蔡靈侯醉而殺之刑其士七十人公
子弃疾帥師圍蔡(傳言楚無道也)
又曰齊子尾卒子旗欲治其室(子旗欒施也欲并治子尾之家政)殺梁嬰
(梁嬰子尾家宰)而立子良氏之宰(子良子尾之子高疆也子旗爲子良立宰)其臣曰孺
子長矣(孺子謂子良也)而相吾室欲兼我也授甲將攻之桓子善
於子尾亦授甲將助之或告于子旗子旗不信則數人告
將往又數人告於道遂如陳氏桓子將出矣聞之而還(聞子)
(旗至)遊服而逆之(去戎備着常遊戲之服)請命(問桓子所至也)對曰聞疆氏授
甲將攻子子聞諸乎曰弗聞曰子盍亦授甲無宇請從(無宅)
(桓子名也)
又曰齊惠欒高氏皆嗜酒(欒高二族皆出惠公也)信内多怨疆於陳
鮑氏而惡之夏有告陳桓子曰子旗子良將攻陳鮑氏遭
子良醉而騁(欲及子良醉故駈告鮑文子也)遂見文子(文子國鮑也)則亦授甲
矣使視二子(二子子旗子良)則皆將飲酒桓子曰彼雖不信(彼傳言也)
聞我授甲則必逐我及其飲酒也先伐諸陳鮑方睦遂伐
欒高氏欒施高強來奔
又曰晉荀躒如周籍談爲介王曰闕鞏之甲武所以尅商
也(闕鞏國所出鎧)唐叔受之以處參虚匡有戎狄
又曰魯昭公伐季平子叔孫氏之司馬&KR0934;戾言於其衆曰
凢有季氏與無於我孰利皆曰無季氏是無叔孫氏也[騣-凶+(鬯-匕)]
戾曰然則救諸帥徒以往䧟西北隅以入(䧟公圍也)公徒釋甲
執冰而踞(言無戰心也)遂逐之(逐公徒也)公遜于齊
又曰吴子光伏甲於窟室而享王僚(掘地爲室)王使甲坐於道
及其門(坐道邊至光門)門階戶席皆王親也
又曰楚郄宛直而和國人說之令尹子常賄而譛郄宛焉
謂子常曰子惡欲飲子酒(子惡郄宛)又謂子惡令尹欲酒於子
氏無極曰令尹好甲兵子出之吾擇焉(擇取以進子常)取五甲五
兵日寘諸門令尹至必觀之而從以酬之(曰無極辭)及饗曰惟
諸門左(張惟張兵甲其中也)無極謂令尹曰吾幾禍子子惡將爲子
不利甲在門矣子必無往令尹使視郄氏則有甲焉不往
遂令攻郄氏盡滅郄氏之族黨
又曰齊伐晉夷儀東郭書讓登(讓衆使後而巳先登)書與王猛息(戰訖)
(共止息也)猛曰我先登書歛甲曰曩者之難今又難焉(歛甲起欲擊猛)
猛笑曰吾從子如驂之靳(靳車中馬也猛不敢與書爭言巳從書争言驂馬之相隨靳也)
又曰齊伐魯魯孟孺子泄帥右師(孺子孟懿子之子武伯也)顔羽御邴
洩爲右(二子孟氏臣)冉求帥左師管周御樊遟爲右季氏之甲
七千冉有以武城人三百爲巳徒卒老幼守宫次于雩門
之外(南城門也)五右師從之及齊師戰于郊師獲甲首八十(冉求)
(所得)齊人不能師
又曰哀公會吴子伐齊甲戌戰于艾陵展如敗高子國子
敗胥門巢王卒助之大敗齊師獲革車八百乘甲首三千
以獻于公(公以兵從故以勞公)
又曰吴王夫差敗越于夫椒遂入越越子以甲楯五千保
于會稽
又曰衛孔文子將攻大叔氏訪于仲尼仲尼曰胡簋之事
則嘗聞之矣甲兵之事未之聞也退命駕而行
又曰侯犯以郈叛武叔懿子圍郈弗克駟赤謂侯犯曰且
盍多舍甲於子之門以備不虞侯犯曰諾乃命舍甲焉侯
犯請易於齊齊有司觀郈將至駟赤使周走而呼曰齊師
至矣郈人大駭介侯犯之門甲以圍侯犯
又曰晉周綽射殖綽殖綽齊中大夫肩兩矢夾脰曰止將
爲三軍不止將取其衷乃㢮弓而縛郭最皆衿甲面縛
公羊曰成元年始作丘甲何以書譏何譏爾譏始丘使也
(何休一解曰四井爲邑四邑爲丘甲鎧也譏始使丘民作田鎧也)
周書曰年不登甲則纓縢宫室不容(甲不以組也)
戰國策曰陘山之事趙且與秦伐齊齊王懼蘇代爲齊獻
書穰侯曰臣聞往來者之言曰秦且益起甲兵四萬人以
伐齊臣竊必是之弊邑之王曰秦王明熟於計穰侯智而
習於事必不益趙甲兵以伐齊也
國語曰晉平公射鴳不死使竪衰摶之逸公怒枸將殺之
叔向聞之曰君必殺之昔吾先君唐叔射兕于徒林殪以
爲大甲今君射鴳不死摶之不得是揚吾君之耻也(賈逵注曰)
(以兕革爲大甲鴳音)
又曰勾踐云今夫差衣水犀之甲者億有三千(水犀獸名)不患
其志行之少耻也而衆之不足也
史記曰晉趙鞅取晉陽之甲以逐荀寅與士吉射君側之
惡人也
漢書曰甲不堅密與袒禓(音錫)同此將不省兵之禍也
又曰周亞父曰介胄之士不拜請以軍禮見天子爲之動容
又曰魏氏武卒衣三属之甲操十二石之弩負矢五十
後漢書曰朱浮被彭寵攻懷懼上䟽曰今秋稼巳熟復爲
漁陽所掠〇張豐狂勃姦黨曰增連年拒守吏士疲勞甲
胄生蟣虱弓弩不可施
又曰曹操攻袁譚弟尚曰我鎧甲不精故前爲曹操所敗
東觀漢記曰祭遵薨賜朱輪容車遣校尉教騎士四百人
被玄甲
又曰將軍劉尚擊武陵没議復遣將馬援年六十二自請
曰臣尚能被鎧上馬光武試焉旣上馬據鞍左右頋眄上
曰矍鑠哉是翁也
又曰劉盆子與丞相二十餘萬人詣宜陽降光武積兵甲
於宜陽城西高與熊耳山等
魏志曰景元三年肅愼國獻皮骨鐵雜鎧二十領
又東夷傳曰漢時夫餘王葬用玉甲常以付玄莬(音免)郡王
死則迎取公孫淵誅得之玄莬庫
晉書曰桓伊爲江州刺史卒初伊有馬步鎧六百領預爲
表令死乃上之表曰臣過蒙殊寵受任西藩淮南之捷逆
兵奔北人馬噐鎧隨處放散于時收拾破敗不足貫連比
年營繕並巳脩整今六合雖一餘燼未滅臣不以杇邁猶
欲輸力效命仰報皇恩此志永絶銜恨泉壤謹奉輸馬具
裝百具步鎧五百領並在尋陽請勒所属領受詔曰忠誠
不遂益以傷懷乃受其所上之鎧
又曰馬隆討凉州或夾道累磁石賊負鐵鎧行不得前隆
卒悉被犀甲無所留礙賊咸以爲神轉戰千里殺傷以千
數
又曰杜曾新野人少驍勇絶人能被甲游於水中凢有戰
陣勇冠三軍
魏宋傳曰司馬文王秉政徵諸葛誕旣被徵詣諸牙門置
酒飲宴謂衆人曰前作千人鎧仗始成欲以擊賊今當還
洛不復得用欲暫出將見人遊戲湏臾還耳諸君且止乃
嚴鼓將七百人出遂殺樂綝
吳曆曰魏文帝與吴王明光鎧
王隱晉書曰馬隆爲武威太守之郡惡虜窟局樹機能等
斷道圍隆隆作八陣圖地廣則鹿角車營並進狹則木屋
施輪並戰並前智謀從横出其不意以磁石累夾道側賊
鎧不得過隆兵着牛皮鎧得過賊以爲神
又曰陶侃夢見司馬與侃鎧者長史陳恊以爲司馬者國
姓也鎧者杆國之噐也節下當進位俄轉都督湘洲刺史
崔鴻後燕錄曰符丕遣石越討慕容豐皆勸豐逆擊之豐
曰我無兵仗彼有銳鉀(音甲)不如待暮一戰而定之
三十六國春秋曰太康之初吴寇新殄未盈一紀干戈
巳尋蟣虱生乎甲胃鷰雀處於帷幄
車頻秦書曰符堅使熊邈造金銀細鏤鎧金爲綖以縲之
(綖音線)
宋書曰四年不期爲虜所䧟沈文秀被圍三載外無援兵
士卒爲之用命無離叛者日夜戰鬪甲胃生蟣虱
隋書曰長孫平爲相州刺史甚有能名在州數年會正月
十五日百姓大獻戲畫衣裳爲鍪甲之象上怒而覓之俄而
念平鎮淮南時事進位大將軍
又曰張奫(於倫切)累破賊有功徵入朝拜大將軍高祖命升
御座而宴之謂奫曰卿可爲朕兒朕爲卿父今日聚集示
無外也其後賜綺羅千疋綠沉甲獸文具裝
又曰權武少果勁勇力絶人能重甲上馬嘗倒投於井未
及泉復躍而出其拳捷如此
唐書曰元和中以尚書左丞吕膺撿校工部尚書充東都
留守舊例命留守必賜旗甲與萬鎮略同及元膺受任竟
無所賜朝論以東有寇虞時用元膺九不當削其儀制以
沮威望諫官上䟽曰華汝壽三州例賜戎械居守之重固
宜寵借上曰此數處並不當與其後遂皆停
五代周史曰唐景思爲偏將顯德初河東劉崇帥衆來寇
世宗親揔六師以禦之及陣於高平景思於世宗馬前距
踊數四且曰願賜臣堅甲一聮以觀臣之效用世宗由是
知其名因以高平陣所得降軍數千人署爲效順指揮命
景思董之使屯于淮上三年春世宗親征淮甸景思繼有
戰功
太平御覽卷第三百五十五
