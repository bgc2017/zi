太平御覽卷第五百七十九
樂部十七
琴下
三禮圖曰琴第一絃爲宫次爲商次爲角次爲徵次爲羽
次爲少宫次爲少商
廣雅曰伏羲氏琴長七尺二寸上有五絃
孫登別傳曰孫登字公和汲郡人清静無爲好讀易彈琴
頽然自得觀其風神若遊六合之外者當魏末居北山中
石窟爲宇編草自覆阮嗣宗見登被髮端坐岩下逍遥然
鼓琴嗣宗自下趍進冀得與言嗣宗乃長嘯與琴音諧會
登因嘯和之妙響動林壑
洞冥記曰帝恒夕望東邊有青雲俄見雙白鵠集於臺上
倏忽變爲二神女舞於樓下握鳳管之簫舞落霞之琴歌
清吴春波之曲也
劉向別錄曰雅琴之意事皆出龍德諸琴雜事中趙氏者
渤海趙定人也宣帝時元康神爵間丞相奏能鼓琴者渤
海趙定梁國龍德皆召入見温室使鼓琴時閑燕爲散操
多爲之涕泣者
樂府解題曰魏武帝宫人有盧女者故將軍隂叔之姨也
七歲入漢宫學鼓琴琴特鳴異善爲新聲
阮籍樂論曰漢帝聞楚琴倚扆而悲慷慨長息曰善哉爲
聲若此而足矣昔季流向風而鼓琴聽之者淚下
列仙傳曰稷丘公華山道士漢武帝封禪公乃冠章甫擁
琴來迎
靈異志曰嵇中散神情高邁任心遊憩嘗行西南出去洛
數十里有亭名華陽投宿夜了無人獨在亭中此亭由來
殺人宿者多凶至一更中操琴先作諸弄而聞空中稱善
聲中散撫琴而呼之曰君何以不來此人便云身是古
人幽没於此數千年矣聞君彈琴音曲清和故來聽耳而
就終殘毀不宜以接侍君子向夜髣髴漸見以手持其頭
遂與中散共論聲音其辝清辯謂中散君試過琴於是中
散以琴授之旣彈悉作衆曲亦不出常唯廣陵散絶倫中
散纔從受之半夕悉得與中散誓不得教他人又不得言
其姓也
琴書曰昔者至人伏羲氏王天下也仰觀象於天俯察法
於地遠取諸物近取諸身始畫八卦削桐爲琴
又曰自堯相傳善琴者八十餘人有八十餘樣雖少有差
大體相似皆長三尺六寸法朞之數也上圓而歛象天也
下方相平法地十三徽配十二律餘一象閏也夲五絃宫
商角徵羽也加二絃文武也至後漢蔡邕又加二絃象九
星在人法九竅其樣有異傳於代四所象鳳首翅足尾南
方朱雀爲樂之主也五分其身以三爲上以二爲下三天
兩地之義也上廣下狹尊卑之象也中翅八寸象八風腰
廣四寸象四時軫圓象陽轉而不窮也臨樂承露用棗脣
用梓未逹先賢深意也
又曰琴高以琴飬性初學於羅浮山後遊四海或傳禽高
非也
又曰舜彈五絃之琴以歌南風之詩豈唯道在思親志兼
憂民養萬物故感之
又曰穎陽西北界李氏處女年十五六天寳八年二月遘
疾七月不食魂飛冥冥如昇上景在雲霧中女仙人蘆
藕苗間受琴清風弄等五十曲至天寳十五載五月留守
悲迥御史中丞蔣列馹騎上聞玄宗度爲女道士賜琴三
面留内供奉琴德絃妙旁行不流所感無恒也
又曰師㳙紂之樂官也善鼓琴感四馬嘘天仰秣或曰師
曠傳雖二疑即是一
風俗通曰琴者樂之統也君子所常御不離於身非若鍾
鼓陳於宗廟列於簴懸也以其大小得中而聲音和大聲
不諠譁而流漫小聲不湮滅而不聞適足以和人意氣感
發善心也
琴書曰堯大德堯彈感天神降聽儼然言和之至也故堯
制神人暢
瑞應圖曰師曠鼓琴通於神明而白鵠翔
竹林七賢傳曰嵇康臨死頋視日影索琴彈之曰袁孝尼
嘗從吾學廣陵散吾無惜固不與廣陵散於是絶矣
司馬相如美人賦曰上客何國之公子所從來無乃遠乎
遂設旨酒進鳴琴撫絃爲幽閑之曲
張茂樞響泉記曰余家世所寳琴書圖昼廣明之乱散失
蕩盡其中二琴一名響泉一名韻磬皆希代之寳也
宋玉賦曰臣嘗行僕飢馬疲正值主人門開主人翁出獨
有主人女在欲置臣堂上太高堂下太卑乃便爲蘭房奥
室止臣其中其中有鳴琴焉臣援琴而鼓之爲秋竹積雪之曲
吴均續齊諧記曰王彦伯會稽餘姚人也善鼓琴仕爲東
宮扶侍赴告還都行至吴郵亭維舟中渚秉燭理琴見一
女子披幃而進二女從焉先施錦席於東床乃就坐女取
琴調之似琴而聲甚哀雅有類今之登歌女子曰子識此
聲否彦伯曰所未曾聞女曰此曲所謂楚明光者也唯嵇
叔夜能爲此聲自此以外傳習數人而巳彦伯欲受之女
曰此非豔俗所宜唯岩栖谷隠可以自娛耳當更爲子彈
之幸復聽之乃鼓琴且歌歌畢止於東榻遟明將別各深
怨慕女取四端錦卧具繡臂囊一贈彦伯爲別彦伯以大
籠并玉琴以荅之而去
說苑曰雍門周以琴見孟嘗君孟嘗君曰先生鼓琴亦能
令我悲乎周曰臣烏能令足下悲哉所能令悲者先貴而
後賤先冨而後貧不若身才高妙適遭暴亂不若處之隠
絶不及四隣屈折擯壓無所告訴臣一爲之徵操琴則涕
零矣今足下千乘之君廣厦䆳房下羅帷來清風闘象旗
舞鄭妾麗色淫目流聲娱耳水遊則連方舟載旗野遊則
馳弋獵平原廣囿入則撞鍾擊鼓乎深宫之中雖有善琴
者固未能使足下悲也然臣所爲足下悲者一也千秋萬
歲之後宗廟必不血食高臺旣巳壞曲池旣巳壍墳墓旣
巳平嬰兒竪子採樵者躑躅其足而歌其上曰夫以孟嘗
君尊賢乃若是乎於是孟嘗君泣焉垂臉周引琴而鼓之
徐動宫徵拂羽角孟嘗君涕泣增哀下而就之曰聞先生
鼓琴立若破國亡邑之人也
鄭緝之東陽記曰晉中朝時有王質者常入山伐木至石
室見童子四人彈琴而歌質因留斧柯而聽之童子以
一物與質狀如棗核質取而含之便不復飢遂復少留亦謂
俄頃童子曰汝來己久何不速去質承而起所坐斧柯爛
盡旣歸計離家巳數十年矣舊宅遷移室宇靡存遂號慟
而絶
韓子曰昔衛靈公之晉於濮水之上宿夜聞有鼓琴聲者
悅之問左右盡不聞乃召師㳙而告謂之曰有鼓新聲者
子爲我聽而寫之師㳙静坐撫琴寫之明日報曰臣得之
矣公遂之晉晉平觴之虒祈之臺靈公召師㳙令坐師曠
之傍援琴鼓之未終師曠曰此師延之作紂爲靡靡之樂
及武王伐紂延東走至於濮水而自投聞此聲者必於濮
水之上先聞者其國削不可遂此平公曰此何聲也曰此
所謂清商也公曰清商固宜悲乎師曠曰不如清徵公曰
清徵可得聞乎師曠曰不可古之聽清徵者皆有德義之
君今主君德薄不足以聽之平公曰願試聽之師曠不得
巳援琴一奏之有玄鶴二八南方來集於郎門之邑再奏
之列三奏之延頸而鳴舒翼而舞平公大悅提觴而起爲
師曠壽曰音莫悲於清徵乎師曠曰不如清角平公曰清
角可得聞乎師曠曰不可昔者黃帝合鬼神於西山之上
駕象車六蛟龍畢方並館蚩尤居前風伯進掃雨師洒道
虎狼前在䖝蛇伏地鳳皇覆上大合鬼神作爲清角今主
君德薄不足以聽之平公曰願試聽之師曠不得巳而鼓
之一奏之有雲從西北方起再奏之大風至大雨隨之裂
帷幕破爼豆墮廊瓦坐者散走平公恐懼伏於廊室晉國
大旱赤地
西京雜記曰趙后有寳琴曰鳳皇皆以金玉隠起爲龍鳳
螭鸞古賢列女之象亦爲歸風送遠之操
淮南子曰孟春東宫御女青色采衣鼓琴瑟(琴瑟木也春木王)
桓譚新論曰神農氏爲琴七絃足以通萬物而考理乱也
又曰八音之中唯絲最爲密而琴爲之首
應邵風俗通曰琴者樂之與八音並行君臣以相御也
孔叢子曰孔子晝息於室而鼓琴閔子自外聞之以告曾子
曰嚮子之音清微而和淪入至道今也更爲幽沉之聲幽
則欲上所爲發也沉則貪德之所爲施也夫子何所感一
若斯乎吾從子入而問焉曾子曰諾二子入問孔子孔子
曰然如是也吾有之嚮見狸方取鼠欲其得之故爲音汝
二人者孰識諸曾子對以閔子夫子曰可以聽音矣
家語曰孔子遊於泰山見榮啓期行郕之野鹿裘帶索抱
琴而舞孔子問曰先生爲樂何也對曰天生萬物唯人爲
貴吾旣爲人一樂也男尊女卑吾旣爲男二樂也人生有
不見日月不免襁褓吾行年九十五歲矣三樂也貧者士
之常死者人之終處常得終又何憂乎孔子曰善
吕氏春秋曰伯牙鼓琴鍾子期聽之方鼓琴志在泰山鍾
子期曰善哉乎鼓琴巍巍乎如泰山志在流水鍾子期曰
善哉乎鼓琴茫茫乎若流水鍾子期死伯牙擗琴絶絃終
身不復鼓琴以爲世無足以鼓琴也
列仙傳曰華山毛女獵即見常居岩彈琴
桓譚新論曰神農氏継宓羲而王天下亦上觀法於天下
取法於地近取諸身遠取諸物於是始削桐爲琴䋲絲爲
絃以通神明之德合天人之和焉
琴書曰師曠晉之樂官也上於琴能易寒暑召風雨爲晉
平公鼓之感玄鶴六下舞
西京雜記曰張安世十五爲成帝侍中善鼓琴能爲雙鳳
離鸞之曲
世說顧彦先平生好琴及喪家人常以琴置靈牀上張季
鷹性哭顧不勝慟遂徑上牀鼓琴作數曲而去
又曰會稽賀思令善彈琴常夜在月中坐臨風鳴絃忽有
一人形皃甚偉著械有慘色在中庭稱善便與共語自云
是嵇中散謂賀云卿手下極快但於古法未備因授以廣
陵散遂傳之於今不絶
大周正樂曰勝之逸人也常挟琴牧羊巨澤漢王知其賢
將聘焉委以國政勝之曰王廢牧羊之任而委四海之務
是錯乱天地顚倒人倫竟逃於隂山之中
又曰琴所以脩身理性反其天真也君子所以常御不離
於身非若鍾鼓陳於宗廟列於簴懸也以其大小得中而
聲音和大聲不諠譁而流漫小聲不湮滅而不聞適足以
和人意氣感發善心也
又曰瓠巴六國時人也工琴好古因夏日俯於池亭鼓之
感魚躍潜藻而聽焉
又曰嵇康字叔夜有邁俗之志爲中散大夫或傳晉人非
也常宿王伯通館忽有八人云吾有兄弟爲樂人不勝羈
旅今授君廣陵散甚妙今代莫測
又曰凡琴曲和樂而作命之曰暢暢者言其道之美暢從
不敢自安也憂愁而作命之曰操操者言困阨危迫猶不
失其操也
又曰清角黃帝之琴鳴廉脩况藍脅自鳴空中號鍾齊桓
公琴繞梁楚莊王琴綠綺司馬相如琴焦尾蔡邕琴鳳皇趙
飛鷰琴
又曰賀韜吴人也常夜彈琴感鬼神見舞數曲斯亦妙之
至也
十二國史曰周師經仕魏文侯善鼓琴文侯躭之起舞經
怒以琴撞文侯文侯怒使人曳下殿將殺之經曰乞申一
言而死文侯曰何經曰臣撞桀紂之君不撞堯舜之主文
侯曰寡人過矣乃捨之懸琴於壁以爲戒
晉紀曰孫登字公和不知何許人散髮宛地行吟樂天居
白鹿蘇門二山彈一絃琴善嘯每感風雷嵇康師事之三
年不言
樂纂曰趙耶利居士唐初天水人也以琴道見重於海内
帝王賢貴靡不欽風舊錯謬十五餘弄皆削凢歸雅無一
徵玷不合於古𫐠執法象及胡笳五弄譜兩卷弟子逵者
三人並當代翹楚貞觀十年終於曹壽七十六弟子宋孝
臻公孫常數百年内常傳於馬氏
國史𥙷曰張弘静少時會名客觀鄭宥彈琴宥調二琴至
切各置一榻動宫則宫應動角則角應稍不切乃不應宥
師董庭蘭尤善汎聲
又曰李汧公勉雅好琴常斵桐又取&KR0238;䇶爲之多至數百
張永者與之有絶代者一名響泉一名韻磬自寳於家京
師又以樊氏路氏爲第一路氏有房太尉石枕損之不理
蜀氏斵琴嘗自品第一上者以玉次者以琴瑟又次以金
徽螺蚌
唐書樂志曰趙師字耶利天水人也在隋爲知音至唐貞
觀初獨步上京遽入琴苑疇之嵇氏累代居曹遂今曹郡
琴者所修五弄具列於曹妙傳濮州司馬氏琴道不墜於
地也師云吴聲清宛若長江廣流緜緜徐逝有國士之風
蜀聲躁急若擊浪奔雷亦一時俊決也
世說曰晉戴顒字仲若父逵高尚不仕顒年十六遭憂不
忍傳父之琴與兄勃各造新弄勃五部顒十五部又制長
弄一部並傳於世
太平御覽卷第五百七十九
