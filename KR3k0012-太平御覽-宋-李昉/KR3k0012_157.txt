太平御覽卷第一百五十七
州郡部三
叙州叙郡叙縣(邑鄕黨閭里坊隣附)
叙州
釋名曰州注也郡國所注仰
說文曰州疇也疇其土而生之
河圖括地象曰長城者爲州
又曰崑崙東南地方五千里名神州中有五山帝王居之
又曰天有九道地有九州天有九部八紀地有九州八柱
河圖曰九州殊題水泉剛柔各異青徐角羽集寬舒遟人
聲緩其泉鹹以酸荆楊角徵會氣漂輕人聲急其泉酸以
苦梁州商徵接剛勇漂人聲塞其泉苦以辛兖豫宫徵合
平靜有慮人聲端其泉甘以苦雍冀合商羽端駃烈人聲
捷其泉辛以鹹
尚書舜典曰肇十有二州(范寗注曰禹平水土置九州舜爲冀州廣大分爲并州燕置幽)
(州分齊爲營州始爲十二州)
又湯誓曰以有九有之師爰革夏政(九有者九州也)
尚書大傳曰古之處師八家而爲鄰三鄰而爲朋三朋而
爲里五里而爲邑十邑而爲都十都而爲師州有十師焉
(鄭玄注曰州九四十三萬二千家此蓋虞夏之數也)
毛詩商頌曰帝命式于九圍(九圍州也)
詩含神務曰邶鄘衛王鄭此五國者千里之城處州之中
名曰地軸
周禮地官大司徒曰五黨爲州使之相賙(鄭玄注曰州二千五百家賙其)
(困乏)五州爲鄕使之相賓
又春官下保章氏曰以星土辨九州之地所封之域皆有
分星以觀妖祥
又夏官下職方曰職方氏掌天下之圖以掌天下之地辨
其邦國都鄙(天下之圖如今司空輿地圖)乃辨九州之圖使同貫利(買事)
禮記王制曰凡四海之内九州州方千里
春秋說題辭曰州之言殊也合同類異其界也
爾雅曰兩河間曰冀州(自東河至西河)河南曰豫州(自河南至漢也)河西
曰雍州(自河西至黑水)漢南曰荆州(自漢南至衡山之陽)江南曰楊州(自江至南)
(海也)濟河間曰兖州(自河東至濟也)濟東曰徐州(自濟東至海也)燕曰幽州
(自易水至北狄)齊曰營州(自岱東至海)
孝經援神契曰計校九州之別土壤山陵大川澤所注萊
沛所生鳥獸所聚九百十一萬八千二十四頃(言民少不足以盡地)
(華利沛水傍漸洳不可耕者)磽确不墾者其餘隄封千五百萬二千頃
論語摘輔象曰兖豫屬上台(九州繫於三台)荆楊屬下級(下級上之下等)
(一台各有上下)梁雍屬中上(中台之上)冀州屬錯(錯雜也屬中台之之下台之上)青州
屬下上(下台之上)徐州屬下下(下台之下也)
五經異義曰地有九州足以承天
史記曰鄒衍云中國於天下乃八十一分之一耳中國名
赤縣州内自有九州禹之序九州是也不得爲州數中國
外如赤縣州者有九乃謂九州也於是有禆海環之民禽
獸莫能相通者如一區中者乃爲一州如此者九乃有大
瀛海環其外天地之際焉
後漢書曰獻帝建安十八年復禹貢九州(獻帝春秋曰時省幽并州以其)
(郡國併於冀州省司隷校尉及涼州郡國以併於雍州自交州荆益州於是有兖豫青州荆揚冀益雍九數雖同禹)
(貢无益州有梁州然梁益亦一地也)〇又曰順帝時李固上書曰夫天下之
大譬一人之身夲朝者心腹也州郡者四支也心腹病則
四支不舉故臣之憂在心腹之疾非四支之患
應劭漢官儀曰孝武皇帝南平百越北攘戎狄置交阯朔
方之州復徐梁之地改雍曰梁改梁曰益凢十三州所以
交朔獨不稱州明示帝王未必相襲始開北方遂交南方
爲子孫基阯也
漢官解詁曰冀趙常山(胡廣注曰經曰冀州旣載居趙國今治常山)兖衛濟河
(經曰濟河惟兖州衛國今治山陽)青齊海岱(經曰海岱惟青州居齊國今治焉)徐魯淮沂
(經曰海岱及淮惟徐州又曰淮沂其又居魯國今居豫州而治東海)楊吳彭蠡(經曰淮海惟揚州又曰彭)
(蠡旣瀦居吳國今治九江)荆楚衡陽(經曰荆及衡陽惟荆州居楚國今治武陵)益庸岷梁(經曰)
(華陽黑水惟梁州漢改梁州爲益州合治廣漢)凉邠黑水(經曰黑水西河惟雍州居邠國漢改雍州爲邠)
(州國右扶風拘邑縣屬司隷部不復屬州今治漢陽)雍別朔方(漢刖雍州之地置朔方刺史)交阯
南越(漢平南越之地置交阯刺史列諸州治蒼梧)幽燕朝鮮(經無幽州而周官有焉蓋冀之别也)
(居燕國今廣陽是)并代晉翟(經無并州而周官有蓋州之别也居燕國今廣陽是)
淮南子曰天地之間九州八柱
又曰九州大統方千里九州之外乃有八寅亦千里
又曰何謂九州東南神州曰晨土(東南晨焉后稷所經緯也故曰神土也)正
南次州曰沃土(沃盛也五月建午稼穡長故曰沃土)西南戎州曰滔土(滔大也七)
(月建申萬物壯大故曰滔土)正西弇州曰并土(并猶成八月建酉百榖成熟故曰并也)正
中冀州曰中土(冀大也爲四方内主故曰中土)西北括州曰肥土正北濟
州曰成土(未聞)東北薄州曰隱土(薄猶平也隂氣所隱伏也故曰隱土)正東楊
州曰申土(申復也隂氣盡所隱㐲也東北陽氣復起東方故曰申土)
輿地志曰周成王時周公作輔定官分職改禹九州以徐
梁合之於青分冀州之域爲幽并二州
風俗通曰周禮五黨爲州州疇也州有長使之相周足也
物理論曰九州變易交錯不同禹貢有梁州無并州周官
有并州爾雅有營州無青州漢興武帝開拓三方立十三
州通并梁之數而增交益焉〇太一式占周公城名錄曰黃
帝受命風后受圖割地布九州置十二圖
張衡靈憲曰崑崙東南有赤縣之州風雨有時寒暑有節
苟非此土南則多暑北則多寒東則多隂故聖王不處焉
叙郡
釋名曰郡群也人所群聚也秦改諸侯置郡縣隨其所在
山川土形而立其名
史記曰秦始皇廢五等之爵立郡縣之官以公國爲大以
侯伯爲小大郡曰守小郡曰都
漢書地理志曰漢孝平時凢郡國一百三十二侯國二百
四十一
又曰六郡者金城隴西天水安定北地上郡也
續漢書郡國志曰光武中興命併省郡國明章和至于順
帝凢郡國一百五仍爲十三郡
又曰光武以官多役煩乃併省郡國十凡縣道侯國四百
餘所後爲十三州部司隷理河南(今洛陽)豫州理(亳州)兖州理
昌邑(今兖州金鄕縣)徐州理剡(今泗州下邳縣)青州理臨淄(今青州臨淄縣)凉州
理隴(今秦州隴城縣)并州理晉陽(今太原)冀州理鄗(音郝今趙州高邑縣)幽州
理薊(今幽州薊縣)楊州理歷陽(今和州縣)荆州理漢壽(今㓪州武陵縣)交州
理廣信(今梧州蒼梧縣)至于永加置郡國百有五凢縣道侯國千
一百八十東有樂浪郡西有燉煌郡南有日南郡北有鴈
門郡西南有永昌郡廣袤如前漢
通典曰秦始皇帝併天下分置三十六郡(三十六者三川河東南陽南郡)
(九江鄣郡會稽穎川碭郡泗水薛郡瑯瑘齊郡上谷漢陽右北平遼西遼東代郡鉅鹿邯鄲上黨太原雲中九原鴈)
(門上郡隴西北地漢中巴郡蜀郡黔中長沙凢三十五與内史爲三十六郡)郡各領縣縣萬戶
巳上爲令減萬戶爲長平百越又置西郡(閩中南海桂林象海)合四
十郡置一守一丞兩尉以典之監侍御史掌監諸郡漢有
天下王侯郡國並置焉迄于平帝戶口繁息凢新置郡國
六十七與秦三十六合一百三改周雍州曰凉州復置夏
之徐梁二州而改梁曰益北置朔方南有交阯別置二刺
史凢十三郡(凉益荆楊青豫兖徐幽并冀十一州交阯朔方二刺史合十三部刺史十三人各掌一州)
又曰後漢魏武輔政吳蜀三方鼎跱疆埸不定建安中置
郡十二(新興樂平西平新平略陽隂平帶方譙郡樂陵章武南陽襄陵是也又省上郡朔方五原雲中定襄)
(漁陽廬江等七郡)文帝受禪又置七郡(朝歌陽平弋陽魏興新成美陽安豐也)明帝
置六郡(平公孫度得遼西遼東帶方玄莬樂浪又置上庸一郡)少帝又置平陽一郡
并得漢舊郡國五十四平蜀得二十郡(劉備初置郡九巴東巴西梓潼江陽)
(汶山漢嘉朱提雲南涪陵并得漢舊巴郡廣漢犍爲祥拘越嶲益州漢中永昌南安武都也)晉太康平
吳之後天下一統(平吳得州四交廣荆楊也郡四十三)凢州十六(太康地記曰司冀兖)
(豫荆楊徐靑幽并雍凉梁益交廣也)晉自湯隂敗後羌羯交侵至乎劉曜䧟
洛陽於是司冀雍涼青并兖豫幽平秦營十二州並淪没
矣後魏孝文帝都洛陽開拓土宇明帝熙平元年凢州四
十六鎮十二都國二百八十九矣天平年凢州六十八至
武定年凢州一百一十一郡五百一十九周明帝受魏禪
至大象二年凢州二百一十一隋文帝受周禪至開皇三
年罷天下郡其縣但隷州而巳九年平陳巳後四海一家
大業三年罷州爲郡四年大薄凢郡國一百八十三唐貞
觀十三年大簿凢州府三百五十八叙之爲十道
應劭漢官儀曰秦用李斯議分天下爲三十六郡凢郡或
以列國陳魯齊吳是也或以舊邑長沙丹陽是也或以山
大山山陽是也或以川源西河河東是也或以所出金城
城下有金酒泉泉味如酒豫章章樹生庭中鴈門鴈之所
育是也或以號令禹合諸侯大計東冶之山會稽是也京
兆絶高曰京京大也十億曰兆欲令帝都殷盈也左輔右
弼蕃翊承風也張掖始開垂張臂掖也
黃恭十四州記曰秦兼天下始皇二十六年廢五等之爵
立郡縣之官以公國爲大侯伯爲小大郡曰守小郡曰都
尉都尉之言君改公侯之封而言君者君至尊也言郡守
專權君臣之禮更宗也今之郡字君在其左邑在其右君
爲元首邑以載民故取名於君而謂之郡也
風俗通曰周制天子方千里分爲百縣縣有四郡故左氏
傳曰上大夫受縣下大夫受郡
叙縣
釋名曰縣懸也懸係於郡也
說文曰縣邑也從口巳聲
周書曰郊田方六百里因四土爲方千里分以百縣縣有
四郡郡有鄙鄙不過百室以便野事
周禮地官遂人曰五家爲鄰五鄰爲里四里爲鄼五鄼爲
鄙五鄙爲縣五縣爲遂
禮記王制曰天子之縣内方百里之國九七十里之國二
十有一五十里之國六十有三凢九十三國(縣內夏時天子所居州界也)
黃恭十四州記曰縣萬戶以上爲令則子國也千戶爲長
男國也今人呼縣爲百里子男夲方百里也故言今之百
里古之諸侯
又曰縣者弦也言施繩用法狀如絃絃聲近縣故以取名
風俗通曰周禮百里曰同所以奬王室協風俗㹅名縣縣
玄也言當玄静平徭役
邑(附)
尚書大傳曰五里爲邑
周禮地官曰四井爲邑
易訟卦曰逋其邑人三百戶
周書曰周公乃作大邑于成周
左傳曰凢邑有宗廟先君之主曰都無曰邑
榖梁傳曰齊人取子糺殺之十室之邑可以隱死以千乘
之魯而不能存子糺公爲病矣
論語曰十室之邑必有忠信如丘者焉不如丘之好學也
史記曰黃帝邑于涿鹿之阿遷徙無常處以兵師爲營衛
張華詩曰駕言遊東邑東邑紛穰穰㛰姻及良時嫁娶避
當梁
鄕(附)
釋名曰鄕向也衆所向也
周禮地官司徒曰五州爲鄕使之相賓
論語曰孔子於鄕黨恂恂如也似不能言者
又曰玄鄕難與言童子見門人惑
後漢書曰張湛爲左馮翊告歸平陵望寺門而步主簿進
白明府位尊德重不宜自輕湛曰禮下公門軾路馬孔子
於鄕黨恂恂如也父母之國所宜盡禮何謂輕哉
唐書曰張道源并州祁人也年十五父死居喪以孝行稱
縣令郭湛改其所居爲復禮鄕至孝里
老子曰以鄕觀鄕
莊子曰遊於無何有之鄕
鄭玄別傳曰國相孔文舉教高密縣曰公者人德之正號
不必三事大夫也今鄭君鄕宜曰鄭公鄕
黃恭交廣記曰秦兼天下改附庸爲鄕鄕則有族今嗇夫
是也鄕之言境言其在人境域内非天王所置故言鄕
零陵先賢傳曰鄭産泉陵人爲白土嗇夫漢末産子一歲
輒出口錢民多不舉産乃勑民勿得殺子口錢自當代出
因名其鄕曰更生鄕
萬歲曆曰黃武六年正月獲彭綺是歲由拳西鄕有産兒
墮便語云天方明河欲清鼎脚折金乃生於是因曰語兒
鄕
郡國志曰秭歸縣屈原鄕里南岸曰歸鄕西岸曰秭歸屈
原旣放暫歸鄕里因曰歸鄕縣屈原姊女湏聞原還亦來
喻之因曰姊歸也
王子年拾遺錄曰張掖郡郅竒字君珍居喪盡禮以淚灑
石石即成痕着枯木枯草在冬必茂&KR2742;地成鹹俗謂之鹹
鄕漢帝嘉其孝異表銘其邑改曰孝行之鄕歲時使立廟
祭祀
黨(附)
周禮地官司徒曰四閭爲族使之相葬五族爲黨使之相
助
釋名曰五百家爲黨黨長也一聚所尊長也
六韜曰友之友謂之朋朋之朋謂之黨黨之黨謂之羣
閭(附)
周禮地官司徒曰五家爲比使之相保五比爲閭使之相
受
說文曰閭里門也周禮五比爲閭閭侣也二十五家相羣
侣也
尚書曰武王克商軾商容閭
范曄後漢書曰袁忠子秘爲郡門下議生黃巾起秘從太
守趙謙擊之軍敗秘與功曹封觀等七人以身扞刃皆死
於陣謙以侍免詔復秘等閭號曰七賢閭
戰國策曰王孫假年十五齊閔王之出走天王之處其母
曰汝朝出而晚來吾倚閭而望汝
又曰齊桓公宫中七市女閭七百管仲故爲三歸之家以
掩桓公之罪
吕氏春秋曰魏文侯過叚干木之閭而軾之
里(附)
周禮地官遂人曰五家爲隣五隣爲里
風俗通曰里者止也五十家共居止也
禮記曲禮上曰里有殯不巷歌
春秋傳潛潭巴曰里社鳴此里有聖人
論語曰里仁爲美
又曰東里子産潤色之
論語撰考䜟曰里名勝母曾子廉襟
漢書曰禮古經者出魯淹中里
又曰盧綰與高祖同里閈
又曰宣帝舍長安尚冠里
東觀漢記曰鮑永字君長爲魯郡太守時彭豐等不肯降
後孔子闕里無故荆棘自闢從講室掃除至孔里永異之
召郡府丞謂曰方今阨急而闕里無故自滌意豈夫子欲
令太守大行饗誅無狀也乃修學校禮請豐等會手格殺
之
張璠漢記曰荀爽兄弟八人時人謂之八龍舊居西豪里
縣令苑康曰昔高陽氏有才子八人署其里曰高陽里
宋書曰太原王知玄者僑居會稽剡縣居家以孝聞及丁
憂哀毀而卒帝嘉之詔改所居青苦里爲孝家里
宋略曰張敷幼樹風規貞心簡立居喪滅性孝道淳深宜
追甄異以旌厥美可改所居里曰孝張里
又曰散騎常侍袁瑜薦會稽郭世道詔改所居曰孝行里
又曰太祖十三年春鳳皇見于京師衆鳥隨之改其地曰
鳳皇里
唐書曰劉禕之貞觀元年詔遣入京以母老固辭太宗許
其終養江南道大使李襲譽嘉其至孝賜以束帛因上表
旌其門閭改所居爲孝慈里
典略曰衛襄字叔遼河東人也修行至孝州郡嘉之改其
里謂之孝德里
晉官閣名曰洛陽城中諸里年和里宜壽里永年里宜都
里太學里富儲里德官里大雅里孝敬里永安里安城里
左池里東臺里安民里延壽里日中里步廣里西國里東
平里榖陽里北恢里安武里孝西里太始里光林里石市
里宜秋里葛西里西河里宣賜里延嘉里攸陽里南孝里
中恢里宜年里渭陽里利民里西樂里北溪里西義里東
統里宣都里石羊里中安里右池里
潘岳西征賦曰所謂尚冠修城河棘宣明建陽昌隂北煥
南平皆夷漫滌蕩云其處而有其名注云皆里名也
社祭酒別傳曰桓宣武館于赤蘭橋南曰延賢里
荆州記曰峴山南至宜城百餘里舊說其間雕墻崇峻漢
靈帝末其中有卿士刺史二千石數十人朱轅駢耀華蓋
接隂同會於太山廟下荆州刺史行部見之雅歎其盛勑
縣號爲冠盖里
荆州圖記曰秭歸縣北有屈原故宅方七頃累石爲屋今
其名樂平里
伏琛齊地記曰臨淄有梧臺里
益州記曰州南蜀時故錦澗也其處號錦里
伍輯之從征記曰譙周云孔子後魯人就冢次而居者百
有餘家曰孔里
郡國志曰齊臨淄縣東有隂陽里諸葛亮梁甫呤云步出
齊城門遥望隂陽里里内有三墳纍纍皆相似借問誰家
墳田疆古冶子也
會稽典錄曰陳囂與民紀伯爲隣伯夜竊藩囂地自益囂
見之伺伯去後密枝其藩一丈以地益伯伯覺之慙惶旣
還所侵又却一丈太守周府君高囂德義刻石旌表其閭
號曰義里
坊(附)
漢宮閣名曰洛陽故北宮有九子坊
晉宮閣名曰洛陽宮有顯昌坊脩成坊綏福坊延禄坊休
徵坊承慶坊桂芬坊椒房坊舒蘭坊藝文坊
隣(附)
尚書曰睦乃四隣以蕃王室
毛詩曰恊比其隣
周禮五家爲鄰五鄰爲里
周易曰東鄰殺牛不如西鄰之禴祭
左傳僖公曰弃德不祥怒隣不義
又曰弃信背鄰患孰恤之
又曰救灾恤鄰天之道也
又桓公曰親仁善鄰國之寳也
又昭元年曰晏子如晉景公使更其宅還而毁之曰諺曰
非宅是卜唯鄰是卜
又曰諸侯守在四鄰
語曰孰謂微生高直或乞醯焉乞諸其鄰而與之
又曰德不孤必有鄰
後漢書曰張霸字伯饒博覽五經諸生孫林劉固叚著等
慕之皆市宅其旁以就學焉
南史曰宋季雅市宅在吕僧珍宅側吕問宅價曰千一百
萬吕怪其貴宋曰一百萬買宅千萬買鄰也
物理論曰買宅者先定鄰焉
又曰買鄰之直貴於買宅也
太平御覽卷第一百五十七
