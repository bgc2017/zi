太平御覽卷第九百九十三
藥部十
桔梗巴豆鬼臼莽草
忍冬淫羊霍狼牙香蒲
爵李腐婢落石鬼箭
房葵麻黃茈葫亭歴
紫苑女萎蓍實地椹
黃環莵絲石芸甘遂
馬刀女青王孫因塵
淮木百部千歲垣中膚皮
缺葐蒱隂實
桔梗
廣雅曰犁如桔梗
管子曰五沃之土生桔梗
范子計然曰桔梗出河東洛陽
戰國策曰淳于髠一日而見七士於宣王王曰寡人聞千
里之一士是比肩而相望百世一聖若隨踵而生也今子
一朝而見七士士不亦衆乎淳于髠曰夫鳥同翼者聚飛
獸同足者俱行今求桔梗於沮澤累世不能得一之臯黍
梁父之隂則却車載耳王求士於髠譬挹水於河取火於
燧也
建康記曰建康出桔梗極精好
搜神記曰鄱陽趙壽有犬蠱有陳岑詣壽忽有大黃犬六
七群出吠岑後余伯婦與壽婦食吐血幾死屑桔梗以飲
之乃愈
本草經曰桔梗味辛微温生山谷治胸脅痛腸
鳴驚悸生嵩高
吳氏本草經曰桔梗一名符蔰一名白藥一名利如一名
梗草一名盧茹神農醫和苦無毒扁鵲黃帝鹹歧伯雲公
甘無毒季氏大寒葉如薺苨莖如筆管紫赤二月生
巴豆
廣雅曰巴菽巴豆也
蜀志曰犍爲南安縣出巴豆
晉書曰賈后使太醫令程據合巴豆杏子丸矯詔使黃門
孫慮齎至許昌以害太子
列仙傳曰玄俗河間人餌巴豆雲英賣一丸七錢
盛弘之荆州記曰朐䏰縣有巴子城地多巴豆
廣志曰犍爲𤏡道縣出巴豆
博物志曰鼠食巴豆三年重三十斤
本草經曰巴豆一名巴菽味辛温生川谷主治温瘧傷寒
熱破(癖瘕)結堅通六府去惡肉除鬼毒邪注殺蟲生巴蜀郡
范子計然曰巴菽出巴郡
吴氏本草經曰巴豆一名菽神農歧伯桐君辛有毒黃帝
甘有毒李氏主温熱寒葉如大豆八月採
鬼臼
吳氏本草經曰一名九臼一名天臼一名雀犀一名馬目
公一名解毒生九真山谷及冤句二月八月採根
莽草
范子計然曰莽草出三輔青色者善
淮南萬畢術曰莽草浮魚(取莽草葉并陳粟米合濤之以内水魚皆死)
本草經曰莽草味辛温生山谷治風頭癰乳疝瘕結氣疥
瘙疽瘡生還谷
吳氏本草經曰莽一名春草神農辛雷公桐君苦有毒生
上谷山中或冤句五月採治風
忍冬
本草經曰忍冬味甘久服輕身
滛羊霍
本草經曰淫羊霍一名蜀前味辛寒治隂痿傷中益氣強
志除莖痛利小便生上郡陽山
吳氏本草經曰淫羊霍神農雷公辛季氏小寒堅骨
狼牙
本草經曰狼牙一名牙子味寒生川谷治邪氣去白蟲疥
痔生淮南
建康記曰建康出狼牙
范子計然曰狼牙出三輔色白者善
吳氏本草經曰狼牙一名支蘭一名狼齒一名犬牙一名
抱牙神農黃帝苦有毒桐君鹹歧伯雷公扁鵲苦無毒或
生冤句葉青根黃赤六月七月華八月實黑正月八月採
根
香蒲
本草經曰香蒲一名睢蒲味甘平生池澤治五藏心下邪
氣堅齒明目聦耳久服輕身能老生南海
吳氏本草曰醮一名醮石一名香蒲神農雷公甘生南海
池澤中
爵李
本草經曰郁核一名爵李
腐婢
本草經曰腐婢小豆花也
落石
本草經曰落石一名鯪石味苦温生川谷治風熱久服輕
身明潤目澤好色不老延年生太山
吳氏本草經曰落石一名鱗石一名明石一名縣石一名
雲華一名雲珠一名雲英一名雲丹神農苦小温雷公苦
無毒扁鵲桐君甘無毒季氏大寒云藥中君採無時
鬼箭
廣雅曰鬼箭神箭也
本草經曰衛矛一名鬼箭味苦寒生山谷治女子崩中下
血腹滿汗出除邪殺鬼毒生霍山
吳氏本草經曰鬼箭一名衛與神農黃帝桐君苦無毒葉
如桃如羽正月二月七月採隂乾或生野田
房葵
博物志曰房葵與狼毒相似
本草經曰房葵一名犁盖味辛冬生川谷久服堅骨髓益
氣生臨淄
吳氏本草經曰房葵一名梁盖一名爵離一名房苑一名
晨草一名利如一名方盖神農辛小寒桐君扁鵲無毒歧
伯雷公黃帝苦無毒莖葉如葵上黑黃二月生根根大如
桔梗根中紅白六月花白七月八月實白三月三日採根
麻黃
廣雅曰龍沙麻黃也麻黃莖狗骨也
本草經曰一名龍沙味苦温生川谷治中風傷寒出汗去
熱邪氣破堅積聚生晉地
范子計然曰麻黃出漢中三輔
吳氏本草經曰麻黃一名卑相一名卑監神農雷公苦無毒
扁鵲酸無毒季氏平或生河東四月立秋採
慕容晃與頋和書曰今致麻黃五斤
茈葫(柴胡二音)
本草經曰茈葫一名地重味苦平生川谷治心腹祛腸胃
結氣久服輕身明目益精生弘農
吳氏本草經曰茈葫一名山來一名如草神農歧伯雷公
苦無毒生冤句二月八月採根
亭歴
爾雅曰蕇(音典)亭歴(實葉皆似芥一名狗薺)
淮南子曰亭歴冬生
周髀曰凡北極左右物有朝生暮穫謂亭歴冬生之類
紫苑
遊名山志曰石室紫苑
吳氏本草經曰紫苑一名青苑
女萎
本草經曰女萎一名左眄一名玉竹味辛生川谷久服輕
身能老生太山
蓍實
本草經曰蓍實味苦酸平無毒主益氣充肌膚明目聦慧
先知久服不飢不老輕身生少室山谷八月九月採實日
乾
地椹
本草經曰地椹一名石龍芮一名食果能味苦平生川澤
治風寒久服輕身明目不老生太山
范子計然曰石龍芮出三輔色黃者善
吴氏本草經曰石龍芮一名薑苔一名天豆神農苦平歧伯
酸扁鵲李氏大寒雷公鹹無毒五月五日採
黃環
本草經曰黃環一名凌泉一名大就味苦生山谷主治蟲
毒鬼魅邪氣欬逆寒熱生蜀郡
范子計然曰黃環出魏郡黃色者善
吳氏本草經曰蜀黃環一名生芻一名根韭神農黃帝歧
伯桐君扁鵲辛一經味苦有毒二月生初出正赤高二尺
葉黃員端大莖葉有汁黃白五月實員三月採根根黃從
理如車輻解治蠱毒
莵絲
爾雅曰唐蒙女蘿莵絲也
廣雅曰女蘿松蘿也菟丘莵絲也
史記龜策傳曰下有伏苓上有莵絲
博物志曰女蘿菟絲寄草上根不着地
吕氏春秋曰或謂菟絲無根非無根也其不屬也伏苓是
也
淮南子曰莵絲無根而生伏苓抽莵絲死
抱朴子曰案仙方中自有合離草一名獨摇一名離母所
以謂之合離下根如芋魁有遊子十二枚周環之大魁數
尺雖相湏生而實不連以氣相屬耳如莵絲之草下有茯
莵之根無此莵在下則絲不得生於上
又曰初生之根其形似兔掘取刻其血以和丹服之立變
化在意所作
吳氏本草經曰兔絲實一名玉女一名松蘿一名鳥蘿一
名鴞蘿一名複實一名赤䋞生山谷
劉楨詩曰青青女蘿草上依高松枝幸蒙庇眷恩爲惠不
可訾
石芸
爾雅曰茢勃茢也(郭璞注曰一名石共音列)
范子計然曰石芸出三輔
甘遂
廣雅曰陵旱甘遂也
建康記曰建康出甘遂
本草經曰甘遂味苦寒生川谷治大腹疝瘕脹滿面目浮
腫除留飲宿食出中山
范子計然曰甘遂出三輔
吳氏本草經曰甘遂一名主田一名日澤一名重澤一名
鬼醜一名陵藁一名甘藁一名苦澤神農桐君苦有毒歧
伯雷公有毒湏二月八月採
馬刀
本草經曰馬刀味辛微寒生池澤治𥙷中漏下赤白留寒
熱破石淋殺禽獸賊鼠生江海
范子計然曰馬刀出河東
吳氏本草經曰馬刀一名齊&KR2547;(古納切)神農歧伯桐君鹹有
毒扁鵲小寒太毒生池澤江海採無時也
女青
夲草經曰女青一名雀翾味辛平生山谷治蠱毒逐邪殺
鬼生朱崖
羅浮山記曰又有男青似女青
吴氏本草曰女青一名霍由祇神農黃帝辛
夲草經曰王孫味苦平治五藏邪氣濕痺四支疼酸生海西
吳氏本草經曰黃孫一名王孫一名蔓延一名公草一名
海孫神農雷公苦無毒黃帝甘無毒生西海生谷及汝南
城郭垣下&KR2037;延赤文莖葉相當
因塵
爾雅曰因塵馬生也
本草經曰因塵蒿味苦治風濕寒熱邪氣結黃疽久服輕
身益氣能老生太山
吴氏本草曰因塵神農歧伯雷公苦無毒黃帝辛無毒生
田中葉如藍十一月採
淮木
吴氏本草曰淮木神農雷公無毒生晉平陽河東平澤治
久欬上氣傷中羸虚𥙷中益氣
百部
抱朴子内篇曰百部黃似拔揳治咳殺風
博物志曰百部與門冬相似
千歲垣中膚皮
吴氏本草曰千歲垣中膚皮得薑赤石脂共治
葐
爾雅曰茥(音奎)葐(覆葐也實似莓而小可食)
吴氏本草曰缺一名决盆
蒱隂實
吴氏本草曰蒱隂實生平谷或圃中延&KR2037;如瓜葉實如桃
七月採止温延年
太平御覽卷第九百九十三
