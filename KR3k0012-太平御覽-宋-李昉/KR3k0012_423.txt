太平御覽卷第四百二十三
人事部六十四
謙讓上
謙
易謙卦曰謙亨君子有終吉彖曰天道下濟而光明地道
卑而上行天道虧盈而益謙地道變盈而流謙鬼神害盈
而福謙人道惡盈而好謙謙尊而光卑而不可踰君子之
終也象曰地中有山謙君子以裒多益寡稱物平施初六
謙謙君子用涉大川吉六二鳴謙貞吉九三勞謙君子有
終吉六四無不利撝謙上六鳴謙利用行師征吉易下繫
曰謙德之柄也
尚書曰滿招損謙受益
左傳莊公曰齊侯使敬仲爲卿辭曰羇旅之臣敢辱高位
以速官謗敢以死告
又成上曰晉與齊戰而勝歸范文子後入武子曰無爲吾
望𡭗也(武子士會丈子之父)對曰師有大功國人喜以逆也先入必
屬耳目是代帥受名故不敢武子曰吾知免矣(知其不益巳禍)
漢書曰張安世兄賀爲掖庭令而宣帝以皇曾孫收飬掖
庭賀視飬拊循恩甚密焉上追思賀恩欲封其塚爲恩德
侯置守塚戶二百家安世深辭賀封又求損守塚戶上曰
吾自爲掖庭令非爲將軍安世乃止
又曰于定國爲人謙恭尤重經術士雖卑賤徒步定國皆
與均禮
又曰元帝即位徵孔霸爲師賜爵關内侯霸爲人謙退不
好權勢常爵位泰過何德以堪之霸讓位自陳上深知其
志誠乃弗用
東觀漢記曰北海靖王睦顯宗之在東宫尤見幸而睦性
謙恭好士名儒宿德莫不造門永平中法憲頗峻睦乃謝
絶賓客放心音樂歲終遣中大夫奉璧朝賀召而謂曰朝
廷設問寡人大夫將何辭對使者曰大王忠孝慈仁敬賢
樂士臣雖螻蟻敢不以實睦曰吁子危我哉此乃孤幼時
進趨之行也大夫其對以孤襲爵巳來志意衰惰聲色是
娛犬馬是好使者受命而行
又曰李通娶寧平公主爲大司空通性謙恭常避權勢謝
病不視事
又曰馮異字公孫爲人謙退與諸將相逢輙引車避道每
止頓諸將共論功伐異常屏止樹下軍中號大樹將軍
又曰鄧騭兄常居禁中騭謙退不欲久在内連求還第太
后乃許
又曰樊宏爲人謙愼常誡其子曰冨貴盈溢未有能終者
及病困車駕臨問其所欲言宏頓首自陳無功享食大國
願還壽張食小鄕亭上悲傷其言而不許
又曰梁商朝廷敬憚其委任自前世外戚見禮過尊顯所
未曾有商門無駐馬請謁之賓謙虚挹損九命弥恭漢興
巳來妃后之家亦無商比
晉書曰羊祜開府累年謙譲不辟士始有所命會卒不得
除署
宋書曰劉懷愼武帝北伐以爲中領軍宿衛輦轂雖名位
優重而恭恪愈至每所之造位任不踰巳者皆束帶門外
下車其謹退類如此
又曰蒯恩字道恩以戰功封新寧縣男武帝北伐留恩侍
衛世子命朝士與之交恩益自謙損與人語常呼官位自
稱鄙人撫士卒甚有恩紀
又曰臨川王義慶爲平西將軍荆州刺史荆州居上流之
重資實兵士居朝廷之半義慶以宗室令美故特有此授
性謙虚始至及去迎送物並不受
又曰彭城王義康與王弘共輔朝政弘旣多疾且每事推
謙自省内外衆務一斷之義康
又曰建平王宏爲人謙儉周愼禮賢接士明逹政事上甚
信仗之轉尚書令
唐書曰李藩以張建封在徐州辟爲從事居幕中謙謙未
嘗論細微
會稽典錄曰陳瑞字文象世爲縣卒瑞謙恭敬譲及其居
二千石九卿位少年童竪拜者皆正朝服與之抗禮若疾
病不能荅拜輙拊頰以謝之
新序曰晉人伐楚楚大夫請擊之莊王曰先君在時晉不
伐楚及孤之身而晉伐楚是孤之過如何其辱諸大夫大
夫曰是臣之罪請擊之莊王俛泣起拜諸大夫晉人聞之
曰君臣爭以過爲在已上下一心三軍同力未可攻也還
師而歸
袁彦伯明謙曰賢人君子推誠以存禮非降巳以應世率
心以成謙非匿情以同物故侯王以孤寡饗天下江海以
卑下朝百川易曰天道下濟而光明地道卑而上行老子
曰高以下爲基貴以賤爲夲此之謂乎
譲上
尚書舜典曰咨四岳有能奮庸熙帝之載使宅百揆亮采
惠疇僉曰伯禹作司空帝曰俞咨禹汝平水土惟時懋哉
禹拜稽首譲于稷契曁臯陶帝曰疇若予工(工百工也)僉曰垂
哉(垂臣名也)帝曰俞咨垂汝作共工垂拜稽首譲于殳斨曁伯
與帝曰俞往哉汝諧帝曰疇若予上下草木鳥獸僉曰益
哉帝曰俞咨益汝作朕虞(虞掌山澤官名)益拜稽首讓于朱虎熊
羆(朱虎熊羆二臣也)帝曰俞往哉汝諧帝曰咨四岳有能典朕三
禮僉曰伯夷(伯夷臣名)帝曰俞咨伯汝作秩宗(秋宗主郊庿之官)伯拜
稽首譲于夔龍
毛詩魚藻角弓曰民之無良相怨一方受爵不讓至于巳
斯亡
周禮地官上大司徒曰以陽禮教譲則民不爭
禮記曲禮曰博聞強識而讓尊善行而不怠謂之君子
又曲禮曰君子恭敬樽節退讓以明禮
又坊記曰故貴賤有等衣服有別朝廷有位則民有所讓
子云君子辭貴不辭賤辭富不辭貧則亂益亡子云觴酒
豆肉讓而受惡民猶犯齒祍席之上譲而坐下民猶犯貴
朝廷之位譲而就賤民猶犯君子云君子貴人而賤巳先
人而後已則民作譲
又祭義曰天子有善譲德於天諸侯有善歸諸天子卿大
夫有善薦於諸侯士庶人有善夲諸父母
又儒行曰儒有衣冠中動作愼其大譲如慢小譲如僞
又鄕飲酒曰三揖至于階三譲以賓升月者三日則成魄
三月則成時是禮有三讓
左傳隱公曰宋穆公疾召大司馬孔父而屬殤公焉曰先
君舍與夷而立寡人(先君穆公兄宣公也與夷宣公子即所屬殤公也)若以大夫
之靈得保首領以殁先君若問與夷其將何辭以對請子
奉之以主社稷對曰群臣願奉馮也(馮穆公子莊公)公曰不可先
君以寡人賢使主社稷若弃德不譲是廢先君之舉也
又僖上曰齊侯使管夷吾平戎于王使隰朋平戎于晉王
以上卿之禮饗管仲管仲辭曰臣賤有司也有天子之二守
國高在若節春秋來承王命何以禮焉陪臣敢辭王曰舅
氏余嘉乃勲應乃懿德謂督不忘往踐乃職管仲卒受下
卿之禮而還君子曰管氏之世祀也宜哉譲不忘其上
又曰宋桓公疾太子兹父固請曰目夷長且仁君其立之
(兹父㐮公也目夷兹父庶兄子魚也)公命子魚子魚辭曰能以國讓仁孰大
焉臣不及也且又不順(立庶不順禮)遂走而退
又文上曰穆伯如齊始聘禮也凡君即位卿出並聘踐修
舊好要結外援好事隣國以衛社稷忠信卑譲之道忠信
德之固也卑譲德之基也
又宣上曰鄭人立子良辭曰以賢則去疾不足(去疾子良之名)以
順則公子堅長乃立襄公
又成下曰諸侯將見子臧於王而立之子臧曰前志有之
曰聖逹節次守節下失節爲君非吾節也雖不能聖敢失
守乎遂逃奔宋
又襄上曰晉韓獻子告老公族穆子有廢疾將立之辭曰
詩曰豈不夙夜謂行多露無忌不才讓其可乎請立起也
(無忌穆子名起無忌弟宣子也)
又襄二曰晉侯使士丐將中軍辭曰伯游長(伯游荀偃)昔臣習
於智伯是以佐之非能賢也請從伯游使荀偃將中軍士
丐佐之使韓起將上軍辭以趙武又使欒黶辭曰臣不如
韓起願上趙武君其聽之使趙武將上軍韓起佐之欒黶
將下軍魏絳佐之晉國之民是以大和諸侯遂睦君子曰
譲禮之主也范宣子譲其下皆譲欒黶爲汱弗敢違也
又襄二曰吳子諸樊旣除喪將立季札(札諸樊少弟)季札辭曰
曹宣公之卒也諸侯與曹人不義曹君將立子臧子臧去
之遂弗爲也札雖不才願附於子臧以無失節固立之弃
其室而耕乃舍之(傳言季札之讓月明吳兄弟相傳)
又襄五年曰鄭伯賞入陳之功饗子展賜之先輅三命之
服(先輅次輅皆王所賜車侯伯之上卿三命)先八邑賜子産次輅再命之服先
六邑子産辭邑曰自上巳下降殺以兩禮也臣之位在四
且子展之功也臣不敢及賞請辭邑公固與之乃受三邑
公孫揮曰子産其將知政矣譲不失禮也
論語曰能以禮譲爲國乎何有不能以禮讓爲國如禮何
又曰子曰太伯其可謂至德也巳矣三以天下讓民無得
而稱焉
孝經曰先之以敬譲而民不爭
國語曰狐毛卒使趙衰代之辭曰城濮之役先且居之佐
軍也善(先且居晉大夫先子也)軍伐有賞善君有賞能其官有賞且
居有三賞不可廢也且臣之倫箕鄭胥臣先都在(倫軰也三子皆)
(晉大夫也)乃使先且居佐上軍公曰趙衰三讓其所譲皆社稷
之衛也廢譲是廢德也以趙衰之故蒐于清原作五軍(清原)
(之蒐在魯僖三十年也)使趙衰將新上軍箕鄭佐之胥臣將新下軍
先都佐之
又曰君子急病讓夷
又曰齊桓公自莒反於齊使鮑叔牙爲宰辭曰臣不若夷
吾者有五寬惠愛民臣不若也治國家不失其柄臣不若
也忠信可結於百姓臣不若也制禮義可法於四方臣不
若也執枹鼔立於軍門使百姓皆加勇臣不若也
又曰晉悼公使張老爲卿辭曰臣不如魏絳乃使魏絳佐
新軍
家語曰虞芮二國爭田而訟連年不决相謂曰西伯仁人
(文王)盖往質焉入其境則耕者讓畔行者讓路入其朝則士
譲於大夫大夫譲於卿虞芮之君曰吾儕小人不可以入
君子之朝遂自相與成以其所争爲閑田
史記曰吳太伯弟仲雍皆大王之子季歴之兄也季歴賢
又生聖子曰太王欲立季歴以及昌於是太伯仲雍二人
奔荆蠻文身斷髮示不可用以避季歴
又曰太尉周勃立代王代王曰奉高帝宗廟重事寡人不
足以稱寡人不敢當群臣皆伏固請代王西向讓者三南
向讓者再
又曰魯連旣說秦軍秦軍爲却平原君欲封魯連魯連辭
謝者三終不肯受平原君乃置酒酒酣起前以千金爲魯
連壽連嘆曰所貴天下之士者爲人排難解紛而無取也
即有取者是商賈之事連不忍爲也遂辭而去終身不復
見
又曰董偃在舘陶主家兒戲博殿下主伏檻觀之偃負則
饒人勝則有譲主益竒之
又曰伯夷叔齊孤竹君之子也父欲立叔齊乃譲伯夷伯
夷曰父命也遂逃去
漢書曰文帝初立以陳平爲相太尉勃親以兵誅吕氏功
多平欲譲勃位廼謝病文帝怪平病問之平曰高帝時勃
功不如臣及誅諸吕臣切亦不如勃願以相譲勃
又曰袁盎謂文帝曰陛下至代邸西鄕讓天子者三東譲
天子者再夫許由一譲而陛下五以天下譲過許由四矣
又曰龔遂爲渤海太守數年上遣使者徵遂議曹王生願
從太守會遂引入宫王生醉從呼曰願有所白遂問其故
王生曰天子即問君何以治渤海君不可有所陳宜曰皆
聖主之德非小臣之力也上果問以治狀遂對如王生言
天子怪其有讓嘆曰君安得長者之言而稱之遂因前曰
臣非知此乃臣議曹教臣也
又曰武帝屬霍光以輔少主光譲金日磾日磾曰臣外國
人且使匈奴輕漢於是遂爲光副
又曰韋賢薨子玄成當爲嗣玄成心知其兄非賢雅意欲
譲即佯狂丞相御史遂以玄成實不病劾奏之有詔勿劾
引拜玄成不得巳受侯爵
太平御覽卷第四百二十三
