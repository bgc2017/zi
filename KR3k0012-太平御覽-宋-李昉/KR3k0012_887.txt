太平御覽卷第八百八十七妖異部三
重生變化上
重生
左傳宣上曰晉人獲秦諜殺諸絳市六日而蘇
續漢書曰献帝初平中長沙人姓桓死月餘其母聞棺中
有聲發之遂生至隂爲陽下人爲上其後曹公由匹庶起
又曰武安四年武陵女子李娥年六十餘病物故瘞於城
外數里巳四十日行人聞其塚中有人聲便語其家家往
視聞娥聲出之遂活
吳志曰孫休永安四年吴民陳焦死埋之六日更生穿土
中出
前趙錄曰麟嘉元年大將軍東平王豹卒一指猶暖遂不
殯殮至甲戍乃蘇言見淵於不周山經五日遂復從至崑
崙山三日而復返
唐書曰貞元中翰林待詔戴少平死十六日復生
建康實錄曰晉方士戴洋字國流吴興長城人也年十二
遇病死五日而蘇言執麾將士將往蓬萊崑崙積石太
室恒廬衡等諸山旣而遣歸
葛洪神仙傳曰士爕嘗病死巳三日仙人董奉以一丸藥
與服以水灌之捧其頭搖消之食頃即開目動手顔色如
故漸復半日能起坐四日後能語遂復常
搜神記曰晉武帝世河間郡有男女相悅許相配適旣而
男從軍積年父母以女適人無幾而憂死男還悲痛乃至
冢所欲哭之叙哀而巳不勝其情遂發冢開棺即時蘇活
因負還家將養數日平復其夫往求之其人還曰卿婦巳
死天下豈聞死人復活耶此天賜我非卿婦也於是相訟
郡縣不能决以讞廷尉奏以精誠之至感於天地故死而
更生常理之外非禮之所處刑之所裁斷以還開冢者
又曰漢平帝元始元年二月朔方廣收女子趙春病死旣
棺歛六日出棺外自言見死人及父曰年二十七不當死
太守譚以聞說曰至隂爲陽下人爲上其後王莽篡位
又曰晉咸寕中琅邪顔畿得病就醫張嗟自治死於嗟家
家人迎喪旐每繞樹木不可解送喪者或爲之傷乃言曰
我壽命未應死但服藥太多傷我五臓耳今當復活愼無
葬我也父拊而祝之曰若爾有命復當更生豈非骨肉所
願今但欲還家不葬爾也旐乃解還家乃開棺形骸如故
微有人色而手爪所刮摩棺材皆傷於是漸漸氣息以緜
飲瀝口能咽遂乃出之日久飲食稍多能開目視瞻屈伸
手足然不與人相當不能言語飲食猶常人如此者十餘
年家疲相供護不復得操事其弟弘都絶棄人事躬侍養
以知名後氣力稍更衰劣卒後還死
又曰建安中南陽賈偶字文合得病卒亡死時有吏將詣
太山同名男女十人司命閱呈謂行吏曰當召某郡文合
來何以召此人促遣令去時日暮治下有禁不得舍遂至
郭門外大樹下宿有好女獨行無伴文合問之曰子似衣
冠家何爲步行姓字爲誰女曰我三河人也父見爲易陽
令昨錯召來今得遣去遂逼日暮懼獲瓜田李下之譏望
君之容似類賢者是以停留依憑左右文合曰悅子之心
願交歡於今夕女曰聞之諸姑婦人以貞專爲德㓗白爲
稱文合與相反覆終無動志天明別去文合死巳再宿停
當歛視其面有色摸心温半日間蘇文合將驗其事遂至
易陽問其令則女父也從之因問令某月某日君女寕卒亡
而生耶具說女姿顔服色言語相反覆本末令入問女與
文合同大驚乃以女配文合
又曰臨海松陽人柳榮從張悌拒晉軍病死船中二日時
軍巳上岸無埋之者忽然大呼言人縛軍帥聲激揚遂活
人問之言上天北斗門下卒見人縛張軍帥門下人怒榮
叱逐使去榮懼怖口餘聲發揚其日悌戰死
續搜神記曰武都太守李仲文在郡喪女年十八權假葬
郡城北後有張世之代爲郡世之男子長年二十侍從在
郡中夢一女年可十七八顔色不常自言前府君女不幸
早亡會今當更生心相愛樂故來相就如此五六夕忽然
晝見解衣服薰香殊絶遂爲夫妻寢息衣皆有汚如處女
焉後仲文婦遣婢視女墓因過世之婦相聞入室中見此
女一隻履在子長牀下取之啼泣呼言發冢持履歸以示
仲文仲文驚愕遣問世之君兒何由得亡女履耶世之呼
兒具陳本末李張並謂可怪發棺視之女體生肉顔姿如
故右脚有履左脚無也自後遂死肉爛不復得生後夕女
來曰夫婦情至謂偕老而無狀忘履以致覺露不復得生
萬恨之心當復何言泣涕而別
又曰東平馮孝將爲廣陵太守兒名馬子年二十餘獨卧
殿中夜夢見女子年十八九言我是前太守徐玄方女北
海人不幸早亡來至今四年爲鬼所枉殺案錄當年八十
餘聽我更生要當有所依憑乃得生活又應爲君妻能從
所陳免活不馬子荅曰可遂與馬子剋期當出至期日牀
前地髣髴如人正與地平令人埽去愈分明始悟是所夢
見者遂屏除左右人便漸覺額出次復面出一炊頃形體盡
出馬子便令前坐對榻上陳說語言竒妙非常遂與馬子宿
息每戒云我尚虚君當自節問何可得出荅曰出當得本
生日生日尚未至遂往殿中言語聲音人皆聞女計生
日至女具教馬子出巳養之法語畢拜去馬子從其言至
日以丹雄雞一隻黍飯一盤清酒一升酹其喪前去殿十
餘步祭訖掘出開視女身完全如故徐徐抱出着氈帳中
唯心下微暖口有氣令婢四人守養之常以青羊乳汁瀝
其兩眼開口能咽粥漸漸能語二百日中杖起一朞之後
顔色肌膚氣力悉復乃遣報徐氏上下盡來選吉日下禮
娉爲三日遂爲夫婦生二男一女長子字元度永嘉初爲
祕書郎小男敬度太傅掾女適濟南劉子彦徵士延世之
孫也
又曰襄陽李除病死中時其婦守尸至夜三更中崛然起
坐脫婦臂上金釧甚遽急婦因助脫得手執之還卧伺察
之至曉心下更暖遂漸漸得蘇旣活云吏將某去比伴甚
多見有行貨得免歸者即許吏金訓吏令還取故歸取以與
吏吏得釧便放令還
幽明錄曰琅邪人姓王名志居錢塘妻朱氏以太元九年
病亡有二孤兒王復以其年四月暴死下三日而心猶暖經
七日方蘇說初死時有二十餘人皆烏衣見錄錄去到朱
門白壁狀如宮殿吏朱衣素帶玄冠介幘或所被着悉珠
玉相連結非世中儀服復前見一人長大所着衣狀如
雲氣王向叩頭自說歸巳亡餘孤兒尚小無奈何便流涕
此人爲之動容云汝命自應來以汝孤兒特與三年之期
王又曰三年不足活兒左右有一人語云俗尸何癡此間
三年是世中三十年因便送出又三十年王果卒
又曰桓玄時牛大疫有一人食死牛肉因得病亡玄死時
見人執錄將至天上有一貴人問云此人何罪對曰此人
坐食疫牛肉貴人云湏牛以轉輸肉以充百姓食何故復
殺之催令還旣更生具說其事於是食牛肉者无復有患
又曰于慶無病卒吴猛語慶子曰于侯筭未窮方爲請
命未可殯殮尸卧淨舍唯心下尚暖七日時盛暑慶形體向
壞猛教令屬纊候氣續爲作水令以與洗并飲漱如此便退
日中許慶蘇但開眼張口不得發聲時合門欣喜以向水
洗唅吐腐血數升能言語三日平復如常說初見十數人
來執縛挃梏到獄同軰十餘人以次語對未至俄而見吴
君北面陳釋聽斷之王勑脫械歸所經官府莫不迎接請謁
吴君皆與抗禮不知悉何神耳
博物志曰漢末大亂有發前漢時宫人冢者宫人猶活旣
出平復如舊魏郭后愛念之錄著宫中常置左右問漢時
宫中事說之了了皆有次緒及郭后崩哭泣過遂死
又曰魏大司馬曹休所統中郎將謝漳部曲義兵奚儂息
女年四歲病死故埋藏五日復生太和三年七月詔令休
使父母持送女來視之其年四月三日病死四日埋藏至
八日同墟人採桑聞兒啼聲即語儂妻往發視兒生活今
能飲食如常
陸氏異林曰鍾繇嘗數月不朝會意性異常或問其故云
常有好婦來美麗非凡問者曰必是鬼物可殺之婦人後
往不即前止戶外繇問何以曰公有相殺意繇曰無此勤
勤呼之乃曰繇意恨恨有不忍心然斫之傷髀婦人即出
以新緜拭血竟路明使人尋跡之至一大冢木中有好婦
人形體如生人衣青絹衫丹繡裲襠傷一髀以裲襠中綿拭
血
變化
禮記月令曰仲春鷹化爲鳩季春田鼠化爲鴽季夏腐
草爲螢季秋雀入大水爲蛤孟冬野雞入大水爲蜃
左傳昭二曰昔堯殛鯀于羽山其神化爲黃熊以入于羽
淵
春秋潛潭巴曰女子化爲丈夫賢人去位君獨居丈夫化
爲女子隂氣淖小人聚
漢書曰哀帝建平中豫章男子化爲女子嫁爲人婦生一
子長安陳鳳言此陽變爲隂將亡繼嗣自相生之象一日
嫁爲人婦生一子者將復一世乃絶
續漢書曰靈帝時江夏黃氏之母浴而化爲黿入于深淵
其後時時出見初簮一銀釵及見猶在其首
又曰建安二十年越嶲有男子化爲女子時周群言哀帝
時亦有此將有易代之事至二十五年献帝封于山陽
國語曰趙簡子歎曰雀入海化爲蛤雉入于淮化爲蜃黿
鼉魚鼈莫不能化唯人不能悲夫鴻範五行傳曰魏襄王
十三年張儀詐得罪於秦而去相魏將爲秦而欺奪魏君
是歲魏有女子化爲丈夫者天若語魏曰勿用張儀隂變
爲陽臣將爲君是時魏王亦覺之不用張儀儀免去歸秦
魏無害紀年曰周宣王時馬化爲狐
山海經曰姑媱之山(音遥)帝女死焉其名曰女尸化爲瑶草
其葉成(言葉相重亦音遥)其華黃其實如莵丘(莵免絲)服者媚於人
(爲人所媚愛一名荒夫草)
又曰炎帝之女娃(惡住切)遊于東海溺而死化爲精衛其狀
如烏常銜西山之木石以堙東海
又曰夸父與日競走渴飲河河涸不足北飲大澤未至道
死棄其杖化爲鄧林
又曰鍾山其子鼓(北神名鍾山之子耳)其狀人面龍身是與欽(音邳)
殺葆江于崑崙之陽帝乃戮之鍾山之東日&KR3327;岸(音遥)欽
化爲鶚(鶚鵰屬也)鼓亦化爲駿(音俊)鳥
又曰刑夭與帝爭神帝斷其首葬之常羊之山乃以乳爲
目以齊爲口操干戚以舞是爲無首民
又曰太室嵩高成陽西啓母化爲石在焉
莊子曰北溟有魚其名爲鯤鯤之大不知其幾千里也化
而爲鳥其名曰鵬
又曰列子行食於道仄見百歲髑髏攓蓬而指曰唯余與
女知而未嘗死而未嘗生也種有幾得水則爲繼得水土
之際則爲蠅蠙之衣生於陵屯則爲陵舄陵則爲(鬱棲鬱棲)則
爲烏足烏足之根爲蠐螬其葉爲蝴蝶蝴蝶胥也化而爲
蟲生於竈下其狀若脫其名爲駒掇駒掇千日而化爲鳥
其名爲乾餘胥乾餘胥之沫爲斯彌(斯彌爲食)䤈頥輅生乎食
䤈黃軦食䤈黃軦生乎九猷九猷生乎瞀芮瞀芮生乎腐
蠸腐蠸生乎羊奚羊奚比乎不久竹不久竹生於青
寧青寧生程程生馬馬生人人又返入於機萬物皆出
於機皆入於機(此言一氣而萬形有變化而無死生也)
又曰萇弘死于蜀藏其血三年而化爲碧石
又曰馬血之爲燐也人血之爲野火也鷂之爲鸇鸇之爲
布糓布糓之復爲鷂也鷰之爲蛤也田鼠之爲鶉也老韮
之爲芫也老羭之爲猨也(鴹狀羊)魚卵之爲蟲也此皆物之
變者
太平御覽卷第八百八十七
