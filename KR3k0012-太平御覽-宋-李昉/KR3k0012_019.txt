太平御覽卷第十九
時序部四
春中
史記曰孝惠帝曾春出遊離宫叔孫生曰古者有春嘗果
今方櫻桃熟願陛下因取櫻桃獻宗廟上乃許之諸果獻
由此興也
又曰正月爲端月(端首也春秋左傳曰履端於始)
又天官書曰明庶風居東方明庶明衆物盡出也二月律
中夾鍾者言萬物隂陽相夾厠也其於十二子爲卯卯之
爲言萬物茂也其於十母爲甲乙甲者萬物割符甲而出
也乙者言萬物生軋軋也南至於氐言萬物皆至也
又曰漢世帝以正月上辛祠太一甘泉以昏祠到明而終
常有流星經於祠壇上使童子童女七十人俱歌春歌青
陽夏歌朱明秋歌西皓(西方少昊)冬歌玄冥
漢書曰孟春之月群居者將散行人振木鐸徇于路以采
詩獻之太師比其音聲以聞于天子
又曰王温舒事張湯爲酷吏及爲河内太守及春温舒頓
足曰嗟呼令冬益展一月足了吾事矣其不愛人如此也
又曰宣帝時魏相奏請明經通知隂陽者四人各主一時
時至明言所職以和隂陽如高祖時令謁者趙堯舉春李
辭舉夏倪陽舉秋貢禹舉冬之類宣帝從之
東觀漢記曰章帝行幸勑御史司空道橋所過歷樹木方
春月無得有所伐輅車可引避也
後漢書曰張奐爲武威太守其俗多妖忌凡二月五日産
子及與父母同月者悉殺之奐示以義方嚴加賞罰風俗
遂改百姓爲立祠
又曰章帝建初三年正月祀五帝於明堂遂登靈臺望雲
物赦天下
又曰元和二年春正月詔曰令人有産子者後無筭三歲
諸懷姙者賜月養榖復其夫勿筭一歲著以爲令
又詔三公曰方春生養萬物莩甲宜助萌牙以育時物其
令有司罪非殊死且勿案驗
又丙午詔曰畿内七十巳上暮春赴京師將行養老之禮
又曰王莽下書曰夫三皇象春五帝象夏三王象秋五伯
象冬皇王德運也伯者繼空續乏以成曆數故其道駮
謝承後漢書曰鄭弘爲臨淮太守春行有兩白鹿隨車夾
轂而行弘後爲太尉
續漢書曰太守常以春行縣所至縣勸人農桑振救乏絶第
五倫爲太守因春行見鄭弘竒之署督郵(鄭弘時爲鄕嗇夫)
又律曆志曰日行東陸謂之春
魏略曰孟康爲弘農守清平領群吏二百餘人涉春遣休
常四分遣一分無宿諾
晉書曰郭黁(奴郎反)西平人也少明於易仕郡主簿張天錫
末年苻氏每有西伐之問太守趙凝使黁筮之黁曰若郡
内二月十五日失囚者東軍當至凉祚必終凝乃申條屬
縣至十五日鮮卑折握送馬於凝凝怒其非駿幽之厩内
鮮卑懼而夜遁凝以告黁黁曰是也國家將亡弗可復振
春秋繁露曰春喜氣故生
又曰春之猶言偆偆者(音蠢又癡准反)喜樂之貌也
春秋元命包曰春者神明推移精華結紐(神明猶隂陽也相推使物精華)
(結成紐結要也)
又曰春含名出位東方動春明逹(春之言蠢東之言動合此名以自明自達山)
六合俱生萬物應節(雖於時爲春以其蠢動無節應此時節也)五行並起各以
名利(自六合俱生以通五行各有隂陽交合故能然也)其精青龍龍之言萌也(獸之)
(妙莫若龍故青萌以名之)隂中之陽也
老子曰衆人熙熙若享太牢如登春臺
莊子曰夫春氣發而百草生正得秋而萬寳成夫春與秋
豈無得而然哉天道巳行矣(春秋主生成皆得自然之道故不爲)
又曰春夏先秋冬後四時之序也萬物化則萌區有壯盛
衰之殺變化之流也
又曰舜以天下讓善卷善卷曰予立於宇宙之中冬日衣
皮毛夏日衣葛絺春耕夏種形足以勞動秋收冬歛身足
以休食日出而作日入而息逍遥於天地之間而心意自
得吾何以天下爲哉
文子曰政失於春歲星盈縮不居其常春政不失禾黍滋
又曰因春而生因秋而殺所生不德所殺不怨則幾於道
矣
尸子曰翔風瑞風也一名景風一名惠風春爲發生夏爲
長嬴秋爲收成冬爲安寧(爾雅以爲四時之別名也)
又曰春爲忠也東方爲春春動也是故鳥獸孕榮華生萬
物遂忠之志也
鶡冠子曰斗柄指東天下皆春
列子曰荆之南有冥靈者五百歲爲春五百歲爲秋上古
有大椿者以八千歲爲春八千歲爲秋
管子曰孟春之朝君自聽朝論爵賞
管子曰隣人謂展禽曰魯聘夫子夫子三黜無憂色何展禽
曰春風鼓百草敷蔚吾不知其茂秋霜降百草零落吾不
知其枯枯茂非四時之悲欣榮辱非吾心之憂喜
淮南子曰何謂五星東方木也其帝太昊(太昊庖犧氏天下號也死託於)
(東方帝也)其佐勾芒執規而治春(漢書魏相上書太昊乘震執規治春)
又曰日陽之主也是故春則羣獸除(除冬毛微墮也)
又曰太隂治春則欲行柔惠温凉(木衡人也故柔凉也)
又曰春爲規規之爲度也轉而不復圓而不規(復遏也堄轉也)復
而不縱廣大以寬感動有理發通有紀優優簡簡百怨不
起(優優簡簡寬舒之皃也)規度不失生氣乃理(氣類理逹)
又曰六合孟春與孟秋各合孟春始盈孟秋始縮(盈長也縮短也)
故正月失政七月凉風不至
又曰仲春始出仲秋始内(出二月播種内八月始收歛)
又曰春肅秋榮冬雷夏霜皆賊氣之所生
又曰四時者春生夏長秋收冬藏取與有節出入有時開
闔張歙不失其序(歙讀曰翕)
又曰春女悲秋士哀知物化矣(周禮仲春之月令媒氏會男女女當外成於夫家骨)
(肉相離故女悲秋金氣用事戰士執兵勝敗若化故士哀也)
又曰孟春之月東宫御女青色衣青采鼓琴瑟(春王東方故處東宫)
(也琴瑟木也春木生故鼓)其兵矛(有鋒銳以萬物錢地如生也)其畜羊(羊木土之母故畜之也)
二月官倉其樹杏(二月播種故官倉也杏有核在中象隂在内陽在外也故其樹杏也)三月
官鄕其樹李(三月折民戶口故言鄕也李亦有核說與杏同)
又曰季春三月豐隆乃出將其雨也(豐隆雷也)至秋三月地氣
不藏乃收其殺百虫蟄伏静居閉戶(殺氣安靜)青女乃出以降霜
雪(青女天神青天王女主霜雪也)十二時之氣以至于仲春二月之夕乃
布收其藏而閉其寒(收歛其所藏而出布之其隂塞全不得發泚也)女夷鼓歌
以司天和以長百榖禽獸草木(女夷主春夏養長之中也)
蔡邕月令章句曰季春戴鵀降於桑
又曰仲春之月天子獻羔開冰
又曰仲春玄鳥至玄鳥鷰也
崔寔四人月令曰二月祠太社之日薦韭卯于祖禰
五行志曰於易震在東方爲春爲木者也兊在西方爲秋
爲金离在南方爲夏爲火坎在北方爲冬爲水春與秋日
夜分寒暑平是以金木之氣易以相變故貌傷則致秋隂
常雨言傷則致春陽常旱也至於冬夏日夜相反(謂夏日長夜短)
(冬日短夜長)寒暑殊絶水火之氣不得相併故視傷常燠聽傷
常寒者其氣然也
又曰夾鍾言隂夾助太蔟宣四方之氣而出鍾物也位於
卯在二月
東陽記曰山南有春草巖出龍鬚多藥物
西京雜記曰賈佩蘭云在宮時正月上辰出池邊盥濯食
蓬餌以去祅邪
荆州記曰陸凱與路曄爲友在江南寄梅花一枝詣長安
與曄并贈詩云折花奉秦使寄與隴頭人江南無所有聊
寄一枝春
荆楚歲時記曰正月夜多鬼鳥度家家槌床打戶捩狗耳
滅燈燭以禳之玄中記云此鳥名姑獲一名天帝女一名
隱飛鳥一名夜行遊女好取人女子養之有小兒之家即
以血點其衣以爲誌故世人名爲鬼鳥荆州彌多斯言信
矣
又曰正月未日夜蘆苣火照井厠中百鬼走
博物志曰宋國有田夫常衣黂(分衮反)緼僅以過冬曁春東
作自曝於日不知天下之有廣夏奥室綿纊狐貉頋謂其
妻曰背日之暄人莫知者以獻吾君將有賞
臨海異物志曰鵙鴂一名田鵑春三月鳴晝夜不止音聲
自呼止俗言取母子塗其口兩邊皆赤上天自言乞恩至
當陸子熟鳴乃得止耳
又曰春風甘露生育萬物
吕氏春秋曰天行不信不能成歲地安不信草木不茂春
之德風風不信其華不盛則果實不生
又曰仲春之月玄鳥至之日以太牢祠于高禖蔡邕曰高
禖神名也
又曰仲春之月先雷三日奮鐸以令于兆民曰雷且發聲
有不戒其容止者生子不備必有凶灾(不戒容止謂以雷霆合房室之者生)
(子必有瘖躄癡狂之疾矣)耕者少舍(皆耕在野少有舍於都邑者也)
晏子春秋曰齊景公夏遊獵又起大臺之役晏子諫曰春
夏起役游獵奪民農時國家空虛不可景公曰吾聞相賢
者國治臣忠者主逸吾年無幾矣(言將老)欲遂吾所樂卒(即律)
(反)吾所好子其息矣晏子曰文王不敢盤于游田故國昌
而民安楚靈不廢乾谿之役起章華之臺而民叛之今君
不思將危社稷而爲諸侯笑臣聞忠不避死諫不違罪君
不聽臣臣將逝矣景公曰唯唯(唯唯從其諫也)
楊子法言曰或曰爲政先殺後教歟曰於乎天先秋而後
春乎將先春而後秋乎
梁元帝纂要曰春亦曰發生芳春青春陽春三春九春風
曰陽風暄風柔風惠風景曰媚景和景韶景時曰良時嘉
時辰曰良辰嘉辰芳辰節曰芳節嘉節韶節淑節草曰弱
草芳卉木曰華木華樹芳林芳樹林曰茂林鳥曰陽鳥時
鳥陽禽候鳥時禽好禽
夏書曰龜人之職凡攻龜用春時各以其物入于龜室(六龜)
(各異室也秋取龜及萬物成也攻治也治龜骨以春是時乾解不發傷也)上春釁龜祭祀先卜
(釁者殺性以血塗之也鄭司農云祭祀先卜者卜其日與其牲玄謂先始用卜筮者言祭祀尊天地也世夲作曰巫)
(咸作筮卜未聞其人也是上春者夏正建寅之月月令孟冬云釁祀龜策相㸦矣秦以十月建亥爲歲首則月令秦)
(世之書亦或欲以歲首釁龜耳)筮人上春相筮(相謂更選擇其蓍龜歲易者)
周書時訓曰驚蟄二月節桃始花時訓云桃若不花是謂
否塞(又云倉庫灾)鶬鶊鳴時訓云若不鳴即下不從上鷹化爲
鳩時訓云若不化即寇賊數起春分二月中玄鳥至時訓
云玄鳥不至即婦人不振雷乃發聲時訓云雷不發聲即
諸侯失民(又云遠人不服)始電時訓云電若不見即人無威振
太平御覽卷第十九
