太平御覽卷第五百七十四
樂部十二
舞
毛詩甫田賓之初筵曰舍其坐遷屢舞僊僊側弁之俄屢
舞傞傞
又宛丘東門之枌刺幽公也風化之所行男女棄其舊業
歌舞於市井爾
尚書曰苗民逆命帝乃誕敷文德舞干羽于兩階干楯羽
翳也皆舞者之所執也
又顧命曰胤之舞衣在西房(孔安國日胤國所爲舞者衣中法制)
尚書大傳曰惟丙午王建師及鼔譟前歌後舞
禮記曰治民勞者其舞行綴遠治民逸者其舞行綴短故
觀其舞知其德(民勞則德薄鄼相去遠舞人少也民逸則德盛鄼相去近舞人多也)
又曰天子宫懸四面舞行八佾諸侯軒懸三面舞行六佾
大夫判懸二面舞行四佾士特懸一面舞行二佾
又曰季夏六月以禘禮祀周公於太廟朱干玉戚冕而舞
大武皮弁素積裼而舞大夏
又曰夫樂者象成者也(象成功而爲樂者也)㹅干而山立(惣持干楯山立不動)
(也)武王之事也發揚蹈厲太公之志也(志在鷹揚)武亂皆坐周
召之治也(武乱武之理也皆坐以象其人舞事)且夫武始而北出(象觀兵盟津時也)
再成而滅商(成猶奏也再奏象克殷時)三成而南(誅紂己而南也)四成而南國
是疆(有南國疆界也)五成而分周公左召公右(分陜東西而理)六成而復
綴以崇(六奏象兵還振旅也復綴反位止也崇充也凡六奏以充武樂)天子夾振之而四
伐盛威於中國也(夾振之者王將夾舞者振木鐸以爲節也武舞戰也象四伐者伐四方也每奏)
(四伐一擊一刺爲一伐也)
周禮曰地官舞師掌教兵舞帥而舞山川之祭祀教忮舞
(枝者拂)帥而舞社稷之祭祀教皇舞帥而舞旱暵之事(四方祭祀)
(謂四望也旱暵之事謂雩也暵炎熱氣也)〇春官樂師掌教國子小舞(謂以幼少時教之舞)
(内則曰十三舞籥成童舞象大夏也)凢舞有舞有皇舞有旄舞有干舞有
人舞(鄭衆云伎舞者金羽舞者折羽也皇舞者以羽帽覆頭上衣飾翡翠之羽旄舞者旄牛之尾干舞者兵舞)
(也人舞也社稷以宗庿以羽四方以皇辟雍以旄兵事以干星辰以人舞子持之是也皇雜五綵雜羽如鳳皇色)
(持以舞也人舞所執以手䄂爲威儀也)凢四方之舞仕者属焉凢祭祀賓客
舞其燕樂籥師掌教國子舞羽吹籥(文舞有持羽吹籥舞者所謂籥舞文王世)
(子曰冬斈羽籥詩曰左手執籥右手秉翟也)祭祀則鼔羽籥之舞(鼔之者恒恒為之節)賓
饗則亦如之
又曰地官旄人掌教舞散樂舞夷樂(散樂野人爲樂之善者也夷樂四夷之樂)
(也)
左傳隠公曰舞所以節八音而行八風也
又莊公曰王子頽樂及徧舞
又昭三曰晉侯與諸侯宴于温使大夫舞曰歌詩必類高
厚之詩不類大夫盟高厚高厚逃歸
又隠公曰考仲子之宫將万焉公問羽舞數於衆仲對曰
天子用八諸侯用六大夫四士二夫舞所以節八音而行
八風也故自八巳下公從之
又莊公曰楚令尹子元欲蠱(文夫人爲舘於宫側而振万焉夫人聞泣曰先君以是舞)
也習戎備也今令尹不尋諸仇讎而於未亡人之側不亦
異乎
論語八佾曰季氏八佾舞於庭是可忍也孰不可忍也
家語曰子路戎服見孔子拔劒而舞曰古之君子固以劒
自衛乎孔子曰古之君子忠以爲質仁以爲衛
史記曰沛公(見羽鴻門項莊入曰)軍中無以爲樂請以劒舞拔劒起
舞項伯亦起舞以身蔽沛公
又曰長沙定王發以其母微無寵故王卑濕貧國(景帝後三年諸)
(王來日有詔更前稱壽歌舞定王但張袖小舉手左右笑其拙上怪問之對日臣國小地狹不足廻旋帝以武陵桂)
(陽属焉)
又曰師經撫琴魏文侯躭之起舞經怒以琴撞文侯文侯
大怒經曰臣撞桀紂之主不撞堯舜之君文侯悅掛琴於
室爲戒
又日孝景皇帝元年制詔御史盖聞歌者所以發德舞者
所以明德高廟始奏文始五行之舞
漢書曰李陵在匈奴置酒與蘇武別日異域之人一別長
絶陵起舞属之
又曰高祖廟奏武德文始五行之舜武德者象天下樂巳
行武以除亂也文始舞者夲舜韶舞也高祖更名曰文始
示不相襲也
又日孝武李夫人夲以倡進兄延年知音善歌舞延年侍
上起舞曰北方有佳人絶世而獨立一頋傾人城再頋傾
人國寕不知傾城傾國佳人難再得上歎息曰世豈有此
人乎平陽公主因言延年女弟上召見實妙麗善舞由是
幸生昌邑哀王
又曰趙飛鷰體輕能掌上舞
又曰平恩侯許伯入第丞相巳下皆賀酒酣樂作少府檀
長卿起舞爲沐猴與狗闘一坐皆笑盖寬饒劾之長卿爲
列卿而爲沐猴舞失禮許伯爲謝乃解
後漢書曰光武平隴蜀增廣郊祀高皇帝配食樂奏清陽朱
明西皓玄冥雲翹育命舞北郊及祀明堂並奏樂如南郊
迎時氣五郊春歌靑陽夏歌朱明並舞雲翹之舞秋歌西
皓冬歌玄冥並舞育命之舞季夏歌朱明兼舞二舞
又曰蔡邕坐上章事徙及歸將就還路五原太守智餞之
酒酣智起舞属邕邕不爲報智者中常侍王甫之弟智銜
之密告邕怨於囚放謗訕朝廷邕慮卒不免禍乃亡命江
海遠迹吴會
魏志曰舞師馮肅曉知先代舞名
吴書曰陵統怨甘寕殺其父操寕常避統不與相見權亦
命統不得讎之嘗於吕蒙舍會酒酣乃以刃舞寕起曰寕
能雙戟舞蒙曰寕雖能未若蒙上之也因操刃持楯以身
蔽之後權知統意因令寕將兵徙屯中洲
又曰陸遜破曹休上與群僚大會酒酣命遜舞解所著白
鼯子裘賜之
又曰陶謙爲舒令郡守張磐謙耻爲之屈磐舞属謙謙不
爲起強之乃舞舞不轉磐曰不當轉耶曰轉則勝人
宋書樂志曰鞞舞之由來未詳所起漢代已於燕亭用之
矣故曹植鞞歌漢靈帝時有李堅者善鞞舞遭亂播遷帝
聞其舊伎召之堅旣中廢兼古曲多謬故知異代之文未
必相襲也
後魏書曰嵇康生性氣麄武元又憚之康生知之亦懼不
安肅宗朝靈太后於西林園文武坐酒酣迭舞次至康生
乃爲力士舞及於折旋每頋視太后舉手蹈足瞋目傾首
爲殺縛之勢太后解其意而不敢言
唐書馮定爲太常少卿文宗每聽樂鄙鄭衛聲詔奉常習
開元中霓裳羽衣舞以雲韶樂和之舞曲成定惣樂工閱
於庭定立於其間文宗以其端凝若植問其姓氏翰林學
士李珏對曰此馮定也文宗喜問曰豈非能爲古章句者
耶乃召升階文宗自吟定送客西江詩吟罷益喜因賜禁
中瑞錦仍令大錄所著古體詩以獻
晉中興書曰殷融弘遠爲司徒左西属飲酒善舞終日嘯
詠未嘗以事務爲懷
齊書永明中舞人冠幘並簮筆武帝曰筆笏盖以記事受
言舞不受言何事簮筆豈有服朝衣而足綦讌屨於是去
筆
江表傳曰孫權請頋雍父子及孫譚時爲選曹尚書見任
貴重是日孫權極忻譚醉酒三起舞舞又不知止雍内怒
之明日召譚訶責之君王以含垢爲德臣下以恭謹爲節
何有舞不復知止雖爲酒後亦爲恃恩謙虚不足損吾家
者必汝也〇何承天三代樂序云正德大悅舞盖出於三容
樂然則其聲節有古之遺音也
魏名臣奏王朗表曰凢音樂以舞爲主自黃帝雲門至周
大武皆太廟舞樂所以樂君之德舞所以象君之功
淮南子曰今鼓舞者繞身若環曾繞摩以宣地扶於阿郍
動容轉面(轉更也回竟更爲也)便娟擬神若秋葯被風(葯白芷香草也被風言其)
(弱)髮若結旌(卷而復舒)騁馳若驚
周穆王傳曰有偃師者縛草作人以五采衣之使舞王與
美人觀之草人以手招美人王怒
國史𥙷曰于司空因韋太尉奉聖樂亦撰順聖樂以進每
宴必使奏之其曲將半行綴皆伏而一人舞於中央幕中
韋綬笑曰何用窮兵獨舞雖詼諧必有爲也
山海經曰形夭與帝争神帝斷其首葬之常羊之山乃以
乳爲目以齊爲口操干戚以舞
又曰帝俊八子始爲舞
五經通義曰王者之樂有先後者各尚其德也以文得之
先文樂持羽毛而舞以武得之先武樂持朱干玉戚所以
增威武也戚斧干楯也玉取其仁明當尚德行仁以斷斬
也
又曰東夷之樂持矛舞助時生也南夷之樂持羽舞助時
飬也西夷之樂持鉞舞助時殺也北夷之樂持干舞助時
藏也
蔡邕月令章句曰天子省風以作樂舞所以節八音而行八
風天子八佾諸侯六佾大夫四佾佾列也每佾八人每服
冕而執戚有俯仰張翕之容行綴長短佾八人之制所以
受命而歌王者之功也人之動而有節者莫若舞肆所以
因陽氣而逹物也
續搜神記曰滎陽人姓何忘其名有名聞士也荆州辟爲
別駕不就隠遁飬志嘗至田舍收穫在場上忽有一人長
一丈黃疎單衣角巾來詣之翩翻舉其兩手並舞而來語
何云君嘗見韶舞不此是韶舞且舞且去尋逐徑向山山
有穴裁容人即入穴何亦隨之見有良田數十頃何遂墾
作以爲世業子孫于今賴之
搜神記曰太康中天下爲晉世寕之舞其舞抑手以執杯
盤而反覆之反覆至危也杯盤酒食器也而名晉世寕者
言時人苟且酒食之間而其智不及遠如噐在手也
英雄記曰建安中曹操於南皮攻袁譚斬之操作鼓吹自
稱萬歲於馬上舞十二年攻烏桓蹹頓一戰斬蹹頓首繫
馬鞍於馬上抃舞
三巴記曰閞中有渝水賨民銳氣喜舞高祖樂其猛銳數
觀其舞使樂人羽之故名巴渝舞
韓子曰長䄂善舞多財善賈
王子年拾遺錄曰燕昭王即位二年廣延國來獻善舞者
二人一名旋波一名提漢並玉質凝膚體輕氣馥綽婉妙
絶曠古無倫或行無迹影或經年不飢昭王處以單綃華
幄飲以瑞珉之膏飴以丹泉之粟王登崇霞之臺乃召二
人在側時香風欻起二人徘徊翔轉殆不自支王以纓綏
属拂之二人皆舞容冶妖麗靡若鵉翔而歌聲輕下乃使
伶人代唱其曲清響流韻雖遶梁動木未足加焉其舞曲
一名縈塵言體輕與塵霧相亂也次曰集羽言婉轉若羽
毛之從風也末曲游懷言支體緬曼若入懷䄂也
晏子春秋曰晉與攻齊使范昭往觀景公觴之范昭請公
之弃酌公曰諾告侍者酌樽進之晏子曰撤樽更之范昭
起舞太師曰我不習昭曰調成周之樂吾爲之舞太師曰
暝臣不習范昭趍而出公問晏子晏子曰昭非不知禮也
欲慙吾君臣公問太師太師曰成周之樂天子樂范昭人
臣而舞之臣故不爲昭歸報晉平公曰齊未可伐也吾欲
慙其君欲犯其禮而太師識之
吕氏春秋曰陶唐氏陽多滯伏民氣壅閼故爲舞以宣導
之
樂苑曰羽調有柘枝曲商調有掘柘枝此舞因曲爲名用
二女童鮮衣帽帽施金鈴抃轉有聲其來也於二蓮花之
中藏之花坼而後見對舞中之雅妙者也
明皇雜錄曰開元二年上於梨園自教法曲必盡其妙謂
之皇帝梨園弟子明皇在位嘗令教舞馬四百疋分爲左
右部目爲某家寵某家嬌時塞外亦以善馬來貢者上俾
之教習無不曲盡其妙因命衣以文繡絡以金鈴飾其鬛
間雜以珠玉其曲謂之傾杯樂者數十曲奮首鼓尾縱横
應節又施三層板床乘馬而上抃轉如飛或命壯士舉一
榻馬舞於榻上樂工數十人立於左右前後皆衣以淡黃
衫文玉帶必求少年而姿皃美秀者每千秋節常命舞於
勤政樓下其後明皇旣幸蜀舞馬亦散在人間禄山嘗覩
其舞而心愛之自是因以數十疋置於范陽其後轉爲田
承嗣所得而承嗣不知雜於戰馬置之外棧忽一日軍中
大享士樂作馬舞不能自止厮飬軰謂其爲妖擁篲以擊
之馬謂其舞不中節抑揚頓挫尚存故態厩吏遂以爲怪
白承嗣承嗣命箠之甚酷馬舞益整而鞭撻愈加終斃於
櫪下時人亦有知其舞馬者懼曰暴逆而終不敢言
又曰至德中明皇復幸華清宫父老奉迎壷漿塞路時上
春秋巳高常乘步輦父老進曰前時上皇過此常馳逐從
禽今何不爲上曰吾老矣豈復堪此父老士女聞之莫不
悲泣新豊市有女伶曰謝阿蠻善舞凌波曲常出入宫中
楊貴妃遇之甚厚亦遊於國忠及諸姨宅上至華清宫復
令召焉舞罷阿蠻因出金粟裝臂環云此貴妃所與上持
之悽怨出涕左右莫不嗚咽
又曰舞者樂之容也有大垂手小垂手或象驚鴻或如飛
鷰婆娑舞態也蔓延舞綴也古之能者不可勝記開元中
有公孫大娘善舞劒氣僧懷素見之草書遂長蓋壯其頓
挫勢也
又曰開成末有樂人崇胡子能軟舞其腰支不異女郎也
古今樂錄曰白紵舞案辭有巾袍之言紵夲吴地所出宜
是吴舞也晉徘徊歌曰交交白緒節節爲雙吴音呼緒爲
紵疑白緒即自紵也
釋智匠古今樂錄曰大壯之舞曰武舞大觀之舞曰文舞
通禮義纂曰漢儀拜陵食舉奏文始五行之舞唐制皇帝
親行奠獻及薦服玩禮畢再拜辭退而巳拜陵奏舞漢代
禮也
又曰古者臣於其君有拜手稽首之禮自後魏巳來臣受
恩皆以手舞足蹈以爲歡喜之極也
唐會要韋萬石曰武舞貞觀禮及今禮但郊廟祭享奏武
舞之樂即用之凡有六變一變象龍興參野二變象尅静
開中三變象冬夏賓伏四變象江淮寕謐五變象獫狁讋
伏六變位崇象六還振旅
又曰龍朔元年三月一日上召李勣任雅許園師張延師
蘇定方阿史郍忠于闐王伏闍雄上官儀等讌于城門觀
屯營新教之舞名之一戎大定樂皆親征遼東以象用武
之勢也
又曰調露二年正月二十一日上御洛城南樓賜宴太常
奏六合還淳之舞
又曰上元三年十一月三日勑新造上元之舞先令太祠
享皆將陳設自今巳後圓丘方澤太廟祠享然後用此舞
餘祭並停
又曰大定元年天后幸京師同州刺史蘇瓌進聖主還京
樂舞上御行宫樓觀之賜以束帛令編於樂府
沈志曰江左初有拂舞舊云拂舞吴舞檢其歌非吴辭也
皆陳於殿庭賜泓拂舞序曰自江南見曰符舞或言自亮
鳩沈曰有此來數十年察其辭旨乃是吴人患孫皓虐政
也
又曰公莫舞今布舞也相傳云項莊舞劒項伯以䄂隔之
古人相呼曰公伯語莊云公莫害漢王今之用巾盖像項
伯衣䄂之遺也
曹植鞞舞歌序曰漢靈帝西園鼓吹有李堅者鞞舞遭亂
西隨叚煨先帝聞其舊伎召之堅旣中廢兼古曲多謬誤
異代之文未必相襲故依前曲改作新歌五篇不敢充之
黃門近以成下國之陋樂焉晉鞞舞歌亦五篇人鐸舞歌
一篇幡舞歌一篇鼓舞伎六曲兼陳於元會今幡鼓舞歌
辭猶存舞並闕鞞舞即今鞞扇舞也今謂巴渝是地名鞞
扇是噐名也
曹植鞞舞序曰晉初有杯槃舞公莫舞史臣案柸槃舞令
之齊世寕也
張衡舞賦云歴七槃而縱躡
王粲七釋云七槃陳於廣庭
宋世文士顔延之云逓間開於槃扇鮑昭云七槃舞長䄂
