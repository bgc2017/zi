太平御覽卷第五百四十二
禮儀部二十一
拜
說文曰拜首至地也
尚書舜典曰帝曰俞咨垂汝作共工垂拜稽首讓千殳斨
帝曰俞咨益汝作朕虞益拜稽首讓于朱虎熊羆帝曰俞
咨伯汝作秩宗伯拜稽首讓于䕫龍
又大禹謨曰帝曰禹官占惟先蔽志昆命于元龜朕志先
定詢謀僉同鬼神其依龜筮叶從卜不習吉禹拜稽首固
辭
又大禹謨曰益贊于禹曰惟德動天無遠弗届滿招損謙
受益時乃天道禹拜昌言曰俞班師振旅
又益稷曰臯陶拜手稽首颺言曰念哉
周禮春官下大祝曰大祝辨九拜一曰稽首二曰頓首
三曰空首四曰振動五曰吉拜六曰凶拜七曰竒拜八
曰褒拜九曰肅拜以享右祭祀(稽首拜頭至地也頓首頭叩地空首拜頭至手)
(所謂拜手也古拜拜而後稽顙謂齊衰不杖以下者也言吉者此殷之凶拜周以其與頓首相近故謂之吉拜云凶)
(拜稽顙而後拜謂三年服者也杜子春云竒讀爲竒偶之竒謂先屈一膝雅拜是也或云竒讀曰倚倚拜謂持節持)
(戟拜身倚之以拜也鄭大夫云動讀爲董書亦或爲董振董以兩手相擊也竒拜謂一拜也褒謂報報再拜是也鄭)
(司農云褒拜今時持節拜也肅拜但俯身下手今時揖是也介者不拜故曰爲事敢肅使者玄謂振動戰慄)
(變動之拜也書曰王荅臣下也再拜禮神與尸享獻也謂朝獻饋獻也右讀爲侑侑勸尸食而拜)
禮記曲禮曰侍食於長者主人親饋則拜而食主人不親
饋則不拜而食(以其禮於巳不隆也)
又曲禮曰君言至則主人出拜君言之辱使者歸則必拜
送于門外
又曲禮曰介者不拜爲其拜而莝拜(莝則失容節莝猶詐也)
又曲禮下曰士有獻於國君問之曰安取彼再拜稽首而
後對
又檀弓上曰孔子曰拜而後稽顙頽乎其順也稽顙而後
拜頎乎其至也(頽頎懇至也此俱喪拜時人行之異禮)
又内則曰凡拜男尚右手女拜尚左手(鄭玄注曰左陽右隂)
左傳僖公曰王使宰孔賜齊侯胙(胙祭肉尊之此二王後)曰天子有
事于文武使孔賜伯舅胙(天子謂異姓諸侯曰伯舅)齊侯將下拜孔曰
且有後命天子使孔曰以伯舅耊老加勞賜一級無下拜
(七十曰耊級等也)對曰天威不違顔咫尺(言天監察不遠威嚴常在顔面之前八寸曰咫)
小白余敢貪天子之命無下拜(小百齊侯名余身也)恐隕越于下(隕越)
(顚墜也揚天王居上故言恐顚墜于下)以遺天子羞敢不下拜下拜登受
又僖中曰公賦河水公賦六月趙衰曰重耳拜賜公子降
拜稽首公降一級而辝焉衰曰君稱所以佐天子者命重
耳重耳敢不拜
又文上曰公如晉及晉侯盟晉侯饗公賦菁菁者我(菁菁者莪)
(詩小雅取其旣見君子樂且有儀)莊叔以公降拜日小國受命於大國敢
不慎儀君貺之以大禮何樂如之抑小國之樂大國之惠
也侯降辭登成拜公賦嘉樂(嘉樂詩大雅取顯顯令德宜民宜人受禄于天)
又成公九年曰季文子如宋致女復命公享之賦韓弈之五
章(韓弈詩大雅篇名其五章言蹶父嫁女於韓後爲女相所居莫如韓樂文子喻魯侯有蹶父之德宋公如韓侯宋土)
(如韓樂)穆姜出于房再拜曰大夫勤辱不忘先君以及嗣君施
及未亡人(穆姜伯姬母聞文子言宋樂喜而出謝其行勞婦人夫死自稱未亡人)先君猶有
望也(言先君亦望文子之若此)敢拜大夫之重勤又賦綠衣之卒章而
入(綠衣詩邶風也取其我思古人實獲我心喻文子言得已意)
又襄元曰穆叔如晉報智武子之聘也晉侯享之金奏肆
夏之三不拜(肆夏樂曲名)工歌文王之三又不拜歌鹿鳴之三
三拜韓獻子使行人子問之對曰三夏天子所以享元侯
也使臣弗敢與聞文王兩君相見之樂也使臣不敢及鹿
鳴君所以嘉寡君敢不拜嘉(嘉者以叔孫爲嘉賓故歌鹿鳴之詩取其我有嘉賓也叔)
(孫奉君命求嘉叔孫乃所以嘉魯君)四牡君所以勞使臣也敢不重拜皇皇
者華君教使臣曰必諮於周(皇皇者華君遣使臣之詩也言中臣奉使能輝光君命如)
(華之皇皇然又當諮於忠信以𥙷巳不及也)臣聞之訪問於善爲諮諮親爲詢
諮禮爲度諮事爲諏諮難爲謀臣獲五善敢不重拜(五善謂諮)
(詢度諏謀也)
又襄二曰公使厚成叔弔于衛曰寡君使瘠聞君不撫社
稷而越在他境若之何不弔衛人使太叔儀對曰羣臣不
佞得罪于寡君寡君不以即刑而悼棄之君不忘先君之
好辱弔羣臣敢拜君命之辱重拜大貺
又昭四曰初楚恭王無冢適有寵子五人無適立焉乃大
有事于羣望而祈曰隨神擇於五人者使王社稷乃徧以
璧見於羣望曰當璧而拜者神所立也誰敢違之旣乃與
巴姬密埋璧於大室之庭(巴姬恭王妾太室祖廟)使五人齊而長幼
入拜(順長幼以次拜也)康王跨之靈王肘加焉子于子哲皆遠之
平王弱抱而入再拜皆厭紐
孝經右契曰制作孝經道備使七十人弟子向北辰星而
聲折孔子絳單衣向星而拜
論語子罕曰拜下禮也今拜乎上泰也雖違衆吾從下(臣祭)
(於君酬酢授爵當拜於堂下時臣驕泰故拜於堂上)
又鄕黨曰康子饋藥拜而受之曰丘未逹不敢嘗(饋進也拜受敬)
(也未知其故故不敢嘗禮也)
家語曰子貢曰孔子爲大司寇國廐焚有違火來者則拜
士一大夫再曰其來者亦相弔之道吾爲有司故拜之
爾雅曰啓跪也(郭璞注曰小跪也)
方言曰東齊青岱北燕之郊跪謂長鶩(郭璞注曰今東郡人亦呼長跪爲長鶩)
釋名曰跪危也兩膝隠地體危倪他跽忌也見所敬者不
敢自安也拜於丈夫爲趺跌然屈折下就地也於婦人爲
扶自相扶而上下也
漢書曰武帝幸不其(如淳曰其音基不基山名因以爲縣)祠神人於交門宫
(應邵曰神人蓬萊仙人之屬也瑯瑘縣有交門宫武帝所造)若有嚮坐拜者作交門之
歌
又曰劉章巳殺吕産帝令謁者持節勞章章欲奪節謁者
不肯章乃從與載因節信馳斬長樂衛尉吕更始還入北
軍復報太尉勃起拜賀
又曰大將軍衛青旣益尊姉爲皇后然汲黯與亢禮或說
黯曰自天子欲令羣臣下大將軍大將軍尊貴誠重君不
可以不拜黯曰夫以大將軍有揖客反不重耶
又曰何武徙京兆大尹二歲坐舉方正所舉者召見槃辟
雅拜有司以爲詭衆虛僞武坐左遷楚内
又曰朱博爲瑯瑘太守門下掾貢遂耆老大儒教授數百
人拜起舒遲博出教告主簿貢先生不習吏禮主簿且教
拜起閑習乃止
又曰張禹疾車駕自臨問之上親拜禹牀下禹小子未有
官上臨候禹禹數視其小子上即拜禹之小子爲黃門郎
給事中
東觀漢記曰耿恭於䟽勒城穿井十五丈不得水恭乃正
衣服向井再拜爲吏士禱水身自率士輓籠有飛泉湧出
大得水吏士驚喜皆稱萬歲
又曰陳遵爲大司馬護軍使匈奴過辭於王丹臨訣丹謂
遵曰俱遭世反覆唯我二人爲天地所貴今子當之絶域
無以相贈贈子以不拜遂揖而別遵甚悅之
又曰司徒侯覆欲王丹者定交丹被徵覇遣子昱往昱道
遇丹拜於車下丹荅之昱日家公欲與君投分何爲拜子
孫耶丹曰君房有是言王丹未之許
又曰魏覇爲光禄大夫霸妻死長兄伯爲霸娶妻送至官
舍霸笑曰兒子備具何空養他家姥爲即自入拜其妻手
奉案前因跪曰夫人視老夫復何中直而空失計義不敢
相屈即拜而出妻慙求去遂送還之
後漢書曰北匈奴遣使求和親顯宗遣鄭衆持節使匈奴
衆至北庭虜欲令拜衆不爲屈單于大怒圍守閉之不與
水火欲脇服衆衆拔刀自誓單于恐而止乃更發使隨衆
還京師
華嶠後漢書曰鄭衆使匈奴欲令衆拜不爲屈相議復欲
遣衆衆曰今往匈奴必恐取勝於臣臣不忍持大漢節對
氈裘跪拜明帝收繫廷尉獄
獻帝春秋曰董卓自號太師御史中丞以下皆拜初皇甫
嵩與卓爭雄後嵩爲中丞見卓拜車下卓曰可以服未嵩
曰安知明公乃至於是卓曰鴻鵠固有遠志但鷰雀不知
耳嵩曰昔與明公俱鴻鵠獨明公今爲鳳凰卓笑曰卿早
服可得不拜也
漢雜事曰韋玄成讓侯詔書不聽引拜之也
又曰馬援與梁統友善統子虎賁中郎將松往候援援小
疾病松拜牀下援於牀上坐視不爲禮左右曰松貴不
當禮耶曰我乃松父友雖貴奈何失禮典略曰太子嘗請
文學酒酣坐忻命夫人甄氏出拜坐衆人皆伏而劉楨獨
平視太祖聞之收楨減死
胡沖吳曆曰孫策繫豫章先遣虞翻說華歆歆葛巾迎策
策謂歆府君德望遠近所歸策年幼稚宜脩子弟之禮便
向歆拜
魏志曰魯國孔融高才倨傲年在紀羣之間先與紀友後
與羣交更爲紀拜由是顯名
魏志曰常林年七歲有父黨造門問林曰伯先在不汝何
不拜對曰對子字父何拜之有
又曰晉宣王以常林鄕邑耆德每爲拜或謂林曰司馬公
貴重君宜止之林曰司馬公自欲敦長幼之序爲後生法
貴非吾之所畏也拜非吾之所制也言者踧踖而退
蜀志曰先主爲漢中王許靖爲太博丞相諸葛亮皆爲之
拜
又曰伊籍隨元主入益州東使吳孫權聞其才辨欲逆折
以辭籍適入拜權曰勞事無道之君籍即對曰一拜一起
未足爲勞
吳志曰朱冶領吳郡舉孫權爲孝廉後權歷位上將及爲
吳王冶每見權常親迎執板交拜
又曰人誣樓玄謗訕政事華覈上䟽乞玄自新孫皓疾玄
名聲復徙玄及子男據付交趾將張並使以戰自效隂別
勑並令殺之據到交趾病死一身隨並討賊持刀見並輙
拜並未忍殺會並暴疾卒玄殯歛並於器中見勑書還便
自殺耳
王隱晉書曰何曾爲司徒與高鄭二公將見文帝曾在中
央獨先拜
漢晉春秋曰晉公旣進爵爲王太尉王祥司徒何曾司空
荀顗並請詣謁顗謂祥曰相王尊重何侯旣巳書敬今日
便當相率而拜無所疑也祥曰相國位勢誠爲尊貴然要
是魏之宰相吾等魏之三公公王相去一階而巳班例大
同安有天子三司可輙拜人者損魏朝之望虧晉王之德
君子愛人以禮吾不爲也及入顗遂拜而祥獨長揖帝曰
今日方知君見顧之重矣
晉書曰潘岳性輕躁趍世利與石崇謟事賈謐每候其出
與崇輙望塵而拜
晉中興書曰王猛少貧賤鬻畚爲事嘗至洛陽貨畚有一
人於市買其畚云家近在此也隨我去取直猛隨去忽至
深山中此人語且住樹下當先啓導湏臾猛進見一公踞
胡牀髦悉白侍從十許人有一人引猛云大司馬公猛因
拜老公公曰王公何緣拜即十倍酬畚直遣人送猛出山
旣出嶺視乃嵩高山
晉中興書曰顯宗嘗使太常丞張放歸胙於王導詔無下
拜導不敢當辭以疾初顯宗幼冲見導恒拜
晉諸公讃曰司馬駿鎮西戎旣薨每見其碑讀者無不拜
之
後魏書曰沈文秀爲慕容白曜攻之長圍數匝自夏至秋
始剋文秀取所持節衣冠儼然坐齊内亂兵入文秀厲聲
數四身見執而祼送于白曜曜左右令拜文秀曰各二國
大臣無相拜之禮
曹䐽別傳曰沛國桓邵亦輕太祖邵避難交州得出首拜
謝於庭中太祖曰跪可解死耶遂殺之
郭太別傳曰鄕人見太皆於床下拜
鄭玄別傳曰建安元年自徐州還高密道遇黃巾賊數萬
人見玄皆再拜
樊英別傳曰英嘗病卧便室中英妻遣婢拜問疾英下牀
荅拜陳寔問英何荅婢拜英曰妻齊也共奉祭祀禮無往
而不反
荀氏家傳曰魏文帝在東宫武帝謂曰荀公爲人之師表
也汝當盡禮敬之荀曾病世子問疾拜牀下
三輔決錄曰孟他字伯郎靈帝時中常侍張讓專朝譲監
奴典任家計他殫家財賂監奴共結親厚積年衆奴心慙
問他所欲他曰欲得汝曹拜奴等皆許諾時賓客求見譲
者門車常數百乘或累曰不得過他最後往眾奴以其至
皆迎而拜之將他車騎入衆人大驚謂他與讓善爭以珍
物遺他他得盡以賂讓讓大喜後以蒲陶酒遺讓即拜梁
州刺史
燕書曰皇甫眞字楚季鄴城失守秦主初入臨前殿醼羣
臣數百人皆集東掖門見待中王猛來眞等望馬首拜之
明日更見眞乃卿猛猛曰昨拜朝卿何恭慢之相違眞荅
曰卿昨爲賊朝是國士吾冥拜賊而卿國士亦何所怪也
猛嘉之
韓子曰禮者所以貌情也中心懷而不諭故疾趍卑拜以
明之
燕丹子曰田先生見太子太子側階而迎迎而再拜
賈誼書曰受計之禮主所親拜者二聞生民之數則拜之
聞登榖則拜之
郭子曰陶公自上流來(陶字士衡也)赴蘇峻之難含怒於庾公
庾公謂必戮巳進退無計温父乃勸詣陶公卿但俓拜必
無他我爲卿保之庾殊未了而不得不往乃從温言詣陶
至便拜庾風姿雅潤陶見拜不覺自起止之曰庾元規何
緣拜陶士衡
江統作謁拜議曰以爲諸郡吏都無太守伯叔兄敬者近
臣君服斯服然則朝幹佐以下左右者可從君而拜君所
拜統士古者見賓主皆拜今自非君臣上下則不拜君之
新親者唯幹佐小吏則可君拜斯拜矣君之諸父無道謂
之事甲辰儀臣見諸王直恭敬而巳無鞭板拜揖雖於皇
帝爲諸祖諸父其義皆同又河南河内諸郡吏前後亦爲
太守伯叔兄謁拜者其比甚衆矣
尚書逸令曰卞壼等奏三代以來記籍禮經無拜臣之制
唯漢成帝拜張禹庸主凡臣不足爲軌先帝拜司徒導以
元皇興自蕃國布衣之交拜在人臣之故師而不改以君
拜臣大教有違事應改正太后又詔曰帝幼少宜一遵先
帝壼等又固争云云臣期不奉詔又反覆乃從外奏成帝
拜王公時議曹疑於儀注博士杜瑗及陳舒議禮無以君
拜臣下也小會崇謙非臣下所知無在儀注之制張闈受
侯不拜國太妃表云昔爲晉陵内史在東海國封内時世
孫幼小太妃秉政前内史遷授除拜日及當之官皆上䟽
拜閤執純臣之禮闓自以雖爵有五等然執珪受瑞俱爲
列國無相臣之體又晉制拜列侯爲相内史於天朝不曰
陪於蕃國不稱臣臣以從古則懼有行簡之譏隨俗又恐
失君臣之訓經國垂範宜有定淮乞出臣表下八座參詳
荅報
唐書曰田承嗣方跋扈佷傲無禮郭子儀嘗遣使至魏州
承嗣輙望拜之指其膝謂使者曰兹膝不屈於人今爲公
拜︻太平御覽卷第五百四十二
