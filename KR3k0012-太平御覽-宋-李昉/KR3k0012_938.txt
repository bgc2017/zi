太平御覽卷第九百三十八
鱗介部十
鯨鯢魚鯪魚䱜魚搥額魚
海鰌魚石魚鰐魚鮫魚
鱕魚石首魚黃首魚烏賊魚
&KR3605;魚䱥魚鰒魚比目魚
人魚虎魚
鯨鯢魚
春秋考異郵曰鯨魚死而彗星出
左傳宣下曰古者明王伐不敬取其鯨鯢而封之以爲大
戮(鯨鯢大魚以喻不義之人)
春秋後語曰楚威王問宋玉曰先生其有遺行歟何士民
衆庶不譽之甚也宋玉對曰天鳥有鳳而魚有鯨鳳凰上
擊九千里翺翔乎窈冥之上夫藩籬之鷃豈能與料天地
之高哉鯨魚朝發於崑崙之墟暮宿於孟津赤澤之鯢豈
能與量江漢之大哉故非獨鳥有鳳而魚有鯨士亦有之
唐書曰開元七年大拂涅靺羯獻鯨鯢睛
淮南子曰麒麟闘則日月食鯨魚死而彗星出(鯨海中魚之王也)
鄧析書曰獵猛虎者不於後園釣鯨鯢者不於清池何則
園非虎處池非鯨淵(文字同)
說苑曰昔南瑕子過程夲子程夲子爲之烹鯢魚南瑕子
曰吾聞君子不食鯢魚程夲子曰乃君子不食子何事焉
南瑕子曰吾聞上比所以廣德也下比所以狹行也比於
善自進之階也比於惡自退之源也
魏武四時食制曰東海有大魚如山長五六里謂之鯨鯢
次有如屋者時死岸上毫流九頃其鬚長一丈廣三尺厚
六寸曈子如三升梡大骨可爲矝
廣志曰鯢魚聲如小兒有四足形如鱧出伊水也司馬遷
謂之人魚故其著史記曰始皇帝之葬也以人魚之膏爲
其燭也
徐廣曰人魚似鮎而四足即鯢魚也
崔豹古今注曰鯨海魚也大者長千里小者數千丈一生
數萬子常以五月六月就岸邊生子至七八月導引其子
還入海中鼓浪成雷噴沬成雨水族驚畏之皆逃匿莫敢
當其雌曰鯢大者亦長千里眼睛爲明月珠
任眆述異記曰南海有珠即鯨魚目瞳夜可以鑒謂之夜
光〇潘岳滄海賦曰魚則呑舟鯨鯢
左思吴都賦曰長鯨吞航脩鯢吐浪
木玄虚海賦曰其魚則横海之鯨突兀孤遊巨鱗刺雲洪
鬐插天顱骨成岳流膏爲淵
曹毗觀濤賦曰於是神鯨來往乘波躍鱗噴氣霧合噫水
成津骸喪成島嶼之墟目落爲明月之珠
鯪魚(音陵)
山海經曰鯪魚呑舟
臨海水土記曰鯪魚背腹皆有刺如三角菱
䱜魚
南越記曰䱜魚南越謂爲瓌雷魚長一丈子朝出食暮還
母腹常從臍中入口中出腹内有兩洞腹貯水以養子腹
容二子兩腹則四子也其鰓鱗皮有珠文可以飾刀劒口
孫綽望海賦曰勁䱜楊鬐以排流
搥額魚
臨海水土記曰搥額似䱜魚長四尺
海鰌魚
臨海水土記曰海鰌長丈餘
金樓子曰鯨鯢一名海鰌穴居海底鯨入穴則水溢溢爲
潮來鯨旣出入有節故潮水有期也
嶺表錄異曰海鰌魚即海上最偉者也其小者亦千餘尺
每歲廣州常發&KR1299;舡過南安貿易路經調黎(地名海心有山阻東海濤)
(嶮而急亦黃河之三門也)深闊處或見十餘山或出或没篙工曰非山
島鰌魚背也日閃鬐鬛若簸朱旗日中忽雨霡霂舟子曰
此鰌魚噴氣水散於空風勢吹來若雨耳(近魚)魚即鼓船而
譟倏爾而没(魚畏鼓物類相伏耳)
石魚
臨海水土記曰石(音矛)附石以踞錯
鰐魚
吴時外國傳曰鰐魚大者長二三丈有四足似守宫常呑
食人扶南王范尋勑捕取置溝壍中尋有所忿者縳以食
鰐若罪當死鰐便食之如其不食便解放以爲無罪
梁書曰林邑國於城溝中養鰐魚門外圈猛獸有罪者輙
以餧猛獸及鰐不食爲無罪三日乃放之鰐大者長二丈
餘狀如鼉有四足喙長六七尺兩邊有齒如刀劒魚常遇
得麞鹿及人亦噉之蒼梧以南及外國皆有
唐書曰韓愈爲潮州刺史旣視事詢吏民疾苦皆曰郡西
湫水有鱷魚夘而化其長數丈食民畜産將盡以是民貧
居數日愈往視之令判官秦濟炮一豚一羊投之湫呪之
曰今潮州大海在其南鯨鵬之大蝦蟹之細無不容鱷魚
朝發而夕至今與鱷魚約三日乃至七日如頑而不徙湏
爲物害則刺史選林伎壯夫操勁弓毒矢與鱷魚從事矣
呪之夕有暴風雷起於湫中數日湫水盡涸徙於舊湫西
六十里自是潮人無鱷患
虞喜志林曰方有鱷魚喙長八尺秋時最甚人在舟邊者
魚或出頭食人故人持戈於船側而禦之
博物志曰南海有鱷魚狀似龜斬其頭而乾之啄去齒而
更生如此三乃止
交州記曰鰐好出沙上夘大如鵝夘可食
廣州異物志曰鰐魚長者二丈餘有四足喙長七尺齒甚
利虎及鹿渡水鰐擊之皆斷喙去齒旬日更生
嶺表錄異曰鰐魚其身土黃色有四足脩尾形狀如鼉而
舉止趫疾口森鋸齒往往害人南中鹿多最懼此物鹿走
崖岸之上群鰐嘷呌其下鹿必怖懼落崖多爲鰐魚所得
亦物之相攝伏也故李太尉貶官潮州經鰐魚灘沉損
平生寳玩古書圖畫一時沉失遂召舶上崑崙取之但見
鰐魚極多不敢輙近乃是鰐魚窟宅也
鮫魚
說文曰鮫魚也皮可以飾刀
山海經曰燕山漳水出焉其中多鮫魚(郭璞曰鮫背上有甲朱文尾長三四)
(尺皮可以飾刀劒口)
西京雜記曰尉佗高祖時獻鮫魚茘芰高祖報以蒲匋錦
四疋
博物志曰東海中有鮫鯖魚旣生子子驚還入毋腹尋復
出
任昉𫐠異記曰虎魚老則爲鮫
鱕魚(音藩)
南越記曰鱕魚鼻有横骨如轓海中波浪爲之涌海船逢
之必斷
石首魚
臨海異物志曰石首小者名䠓水其次名春來石首異種
又有石頭長七八寸與石首同
嶺表錄異曰石頭魚狀如鱅魚隨其大小膽中有一石子如
喬夌粒瑩白如玉有好竒者多市魚之小者貯於竹器任
其壊爛即淘之取其魚脛石子以植酒籌
黃靈魚
臨海水土記曰黃靈魚小文正黃似石首
烏賊魚
南越記曰烏賊魚有矴遇風浪便虬前一鬚下矴而住腹
中血及膽正黑中以書也世謂烏賊壞墨而知禮故俗云
是海若白事小吏或曰古之諸生常自浮水烏見以爲死
便往喙之乃卷取烏故謂烏賊今烏化爲
崖豹古今注曰烏賊魚名河伯從事小吏
嶺表錄異曰烏賊魚只有骨一片如龍骨而輕虚以指甲
刮之即爲末亦無鱗而肉翼前有四足每潮來即以二長
足捉石浮身水上有小蝦魚過其前即吐涎惹之取以爲
食廣州邊海人往往探得大者率如蒱扇煠熟以薑醋食
之極脆美或入鹽渾爲乾搥如脯亦美吴中好食之
左思吴都賦曰烏賊擁劒
&KR3605;魚(音佶)
臨海異物志曰&KR3605;似烏賊肥食甘美
䱥魚(音制)
臨海異物志曰䱥魚至肥炙食甘美諺曰寧去累世田宅
不去䱥魚額
鰒魚(步角反)
漢書曰王莽以關東兵起憂懣不食但飲酒食鰒魚
東觀漢記曰吳良字大儀齊人爲郡議曹椽正旦入賀太
守門下掾王望前上言壽皆稱萬戚良跪曰門下侯謟明
府無受其觴盗賊未弭人民困乏太守曰生言是遂不舉
觴賜鰒魚百枚教署功曹良恥以言受官遂不肯謁
後漢書曰張步遣使伏隆詣闕上書獻鰒魚(郭璞注三蒼云鰒似蛤偏)
(著石廣志曰鰒無鱗有一面附石明細孔雜雜或七或九本草云石决明一名鰒魚音步角切)
魏志曰倭國人入海捕鰒魚水無深淺皆沉没取之
齊書曰禇彦回時淮北属魏江南無鰒魚或有間關得至
者一枚直數千錢有餉彦回鰒魚三十枚彦回時雖貴而
貧過甚門生獻計賣之云可得十萬錢彦回變色曰我謂
此是食物非曰財貨且不知堪錢聊爾受之雖復儉乏寧
可賣餉取錢悉與親遊噉之少曰便盡
陳思王求祭先主表曰先主喜食鰒魚前巳表徐州臧霸
送鰒魚二百足自供事
魏文帝與孫權書曰今因趙咨致鰒魚千枚
比目魚
爾雅曰東方有比目魚焉不比不行其名謂之鰈(郭&KR1499;注日狀如)
(牛脾一兩片相合乃行江東呼至餘魚)
史記曰管仲諫桓公古者封禪東海有比目之魚
搜神記曰東海名餘腹者昔越王爲膾割而未切墮半於
水化爲魚
臨海水土記曰兩片特立合體俱行(比目魚也)
嶺表錄異曰比目魚南人謂之鞋屉魚江淮爲之拖沙魚
左思三都賦曰雙則比目片則王餘
孫綽望海賦曰王餘孤遊比目雙遊
人魚
出海經曰龍侯之山決水出焉其中多人魚狀如䱱魚四
足其音如嬰兒食之無癡疾
史記曰秦始皇冢中以人魚膏爲燈燭
臨海異物志曰人魚似人長三尺餘不可食
虎魚
范子曰虎魚出東海
郭璞江賦曰或虎狀類人(虎魚頭似虎腹背皆有刺)
太平御覽卷第九百三十八
