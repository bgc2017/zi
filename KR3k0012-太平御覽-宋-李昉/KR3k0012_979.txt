太平御覽卷第九百七十九
菜茹部四
瓠壷盧蓼
葵蕪菁
瓠
詩碩人曰齒如瓠犀(犀瓠中辨也)
又曰八月斷壷(壷也)瓠
又曰匏有苦葉濟有深涉(匏謂之瓠瓠葉苦不可食)
陸機毛詩䟽義曰匏有苦葉匏瓠也葉小可爲羹楊州人
恒食至八月葉即苦故云苦葉
論語曰吾豈瓠瓜也哉焉能繫而不食
爾雅曰瓠犀瓣(瓠中辨也詩曰齒如瓠犀)
魏略曰高辛氏有老婦人居王宫得耳疾醫爲挑之得物
大如璽盛以瓠覆以盤化爲犬五色因名盤瓠
晉書曰杜預病癭(吴人憚其)智計以瓠繫狗之頸每大樹似癭
斬使白乃題曰杜預頸(及城)平盡捕殺之
又曰祖逖在河南百姓感悅嘗置酒大會耆老坐中流涕
曰吾等老矣更得父母死將何恨乃歌曰幸哉遺黎免俘
虜三辰旣朗遇慈父玄酒忘勞甘瓠脯何以詠思歌且舞
其得人心如此
宋書曰徐文伯曾祖熙好黃老隱於秦望山有過求飲留
一瓠瓢與之曰君子孫宜以道術救世當得二千石熙開
之乃扁鵲醫經一卷
齊書曰卞彬性好飲酒瓠臺瓢勺坑皮爲肴着帛冠十二
年不改易以大瓠爲籠什物多諸詭異自号卞田居
後周書曰強練師不知何許人所至之處人皆敬而信之
晉公護未誅之前曾手持一大瓠到護弟門外抵而破之
乃大言曰瓠破子苦未幾而護誅諸子並伏法
管子曰一年之計莫若樹榖十年之計莫若樹木終身之
計莫若樹人瓜瓠葷菜不俻國之貧也
莊子曰惠子曰魏王貽我大瓠之種我樹之而成實五石
以盛水漿其堅不能自舉剖之以爲則廓落無所容非不
大也吾爲其無用剖之莊子曰夫子固拙於用大也
國語曰諸侯伐秦(及涇)莫濟叔向見叔孫穆子穆子曰豹之
業業乃瓠有苦葉矣不知其他叔向退召舟虞與司馬曰
夫苦瓠不材於人共濟而巳是行魯人與莒人先濟
新序曰魏文侯見萁李墻壞不治問其故曰不時(也又)進瓠
羹文侯曰墻壞不築教我無奪民農功飴我瓠羹教我無
多歛百姓
王充論衡曰千將之刃未磨瓜瓠不能傷
又曰婦人疎孕者子活乳數者子死譬若瓠華多實少也
風俗通曰燒穰殺瓠俗說家人燒黍穰則使田中瓠枯死
也
水經曰今豫州汝南郡城西北汝水左出西北流又屈而
東轉又西南會汝形若垂瓠耆老云城取名焉
太康地記曰朱崖儋耳無水唯種大瓠藤斷其汁用之亦
足
嶺南異物志曰儋崖種瓠成實率皆石餘
壷盧
蜀志曰張裔字君嗣如瓠壷外澤而内麤
三國典略曰齊武成帝皇后胡氏安定人魏宁書令兖州
刺史延之女也母盧氏懷孕廷之初有胡僧來詣門曰此
宅瓠盧中有月
崔豹古今注曰匏壷盧也壷盧瓠之無柄者匏有柄者懸
匏可作笙曲沃者尤善秋乃可用則&KR0238;其裏
又曰瓢瓠也其揔曰匏瓠其别名
世說曰陸士衡初入洛諮張公所宜曰詣劉道眞是其一旣
往劉尚哀制中性嗜酒禮畢初無他言唯問東吴有長柄
壷盧卿得種來否陸兄弟殊失望乃云悔去
廣五行記曰西域夷國有石駱駞腹下出水以金䥫器取
便即漏下唯匏盧盛之則不漏飲之令人體滑香淨其國
神秘不可數遇
嶺表錄異曰胡盧笙交趾人多取無柄之瓠割而爲笙上
安十三簧吹之音韻清響雅合律吕
蓼
爾雅曰薔虞蓼(虞蓼澤蓼也薔音即力切)
詩曰閔子小子未堪家多難子又集于蓼(言辛苦也)
禮曰膾秋用蓼鶉羹雞羹鴽釀之蓼(釀謂切雜之也)
吴越春秋曰越王欲復怨非一旦也苦思勤心夜以接日
卧則以蓼
劉向别傳曰尹都尉書有種蓼篇
魏子曰君以臣爲夲以民爲根猶室與柱梁相持也梁不
強則上下俱亡故蓼虫在蓼則生在芥則死非蓼仁而芥
賊也夲不可失也
(任昉)述異記曰長沙定王故宫有蓼園云定王故園也菜之
辛者謂之蓼
吴氏夲草曰蓼實一名野蓼一名澤蓼
葵
廣雅曰蘬(丘軌切)葵也
詩曰七月烹葵及菽
爾雅曰莃(音希)莬葵(似葵而小葉狀如藜有毛汋啖之滑)菺(音肩)戎葵(今蜀葵也似葵華如)
(木槿華)荍(音翹)蚍(音毗)阝(房无切今荆葵也似葵紫色也)
韓詩外傳曰魯監門女相從績中夜而泣其偶問其故曰
宋司馬得罪於(宋出於魯馬佚)食吾園葵是歲吾園亡一半越攻
吴諸侯畏其威魯往獻女吾姉預焉兄往視之道畏而死
由此觀之禍福相及也
陸機毛詩䟽義曰荍(音翹)一名比不一名楚葵似蕪菁英華
紫綠色可食微苦也
左傳曰齊慶克通于聲孟子鮑牽見之告國武子武子召
慶克謂之夫人訴之乃刖鮑牽仲尼曰鮑莊子之智不如
葵猶能衛其足(葵葉葉向日以蔽其根也)
史記曰(公儀)休爲魯相食茹而美拔去園葵也
晉書曰江統上太子書曰今西園賣葵菜藍子雞麫之属
虧門敗國體貶損令
北齊書曰王攸字子深少孤獨種葵三畝數被人盗之王
攸密令人書葵葉下明旦市中看之遂得偷者
管子曰桓公北伐山戎出冬葵布之天下桓公憂北郭民
貧管子請禁去市三百步者不得樹葵菜此則空有以相
給
淮南子曰聖人之於道猶葵之與日雖不能與終始其鄕
之誠也(鄕仰誠實也)
繆襲祭儀曰夏祀和羹芼以葵
列仙傳曰丁次都不知何許人也爲遼東丁氏作人丁氏
嘗使買葵冬得生葵問冬何得有葵云從日南買來
列女傳曰魯&KR0238;室有女過時未適人倚柱而嘆鄰婦謂曰
何悲也欲嫁乎女曰吾憂魯君老而太子少也婦曰此魯
大夫憂焉女曰昔有晉客舍吾家繫馬於園馬佚踐吾園
葵使吾終歲不猒葵味鄰女奔亡借吾兄追霧出以求溺
流而死使吾終身無兄吾聞河潤九里漸洳三百步今魯
國微弱亂將及人三年魯果亂
師曠占曰黃帝問師曠曰欲知牛馬貴賤秋葵下小葵生
牛馬貴大葵不虫牛馬賤
博物志曰陳葵子微火炒令爆咤散着熟地中遍踏朝
種暮生遠不過宿陳葵子秋種覆盖令經冬不死至春有
子是也
潘岳閑居賦曰綠葵含露白薤負霜
鮑明遠葵賦曰別有鴨脚肫耳(言葵似之)
古歌辭曰採葵莫傷根傷根葵不生結交莫羞貧羞貧交
不成
蕪菁
爾雅曰湏葑蓯(音揔)也(湏未聞江東呼蕪菁爲&KR3713;菘湏音相近故也湏即蕪菁也)
尚書曰荆州厥貢苞匭菁茅(菁似爲𦵔也)
詩曰採葑採菲無以下體(葑蕦也菲芴也下體根莖也箋云葑蔓菁與葍之類皆上下可)
(食然其根有美時有惡時)
又曰爰采葑矣沫之東矣(箋云葑蔓菁也)
又曰采苓好聽䜛也采葑采葑首陽之東人之爲言苟亦
無從(葑菜也)
陸機毛詩䟽義曰菜葑蕪菁也郭玄今菘菜也可食少味
東觀漢記曰桓帝永興二年詔司隷蝗水爲灾五榖不登
令所傷郡國皆種蕪菁以助民食
吴曆曰劉備歸曹公曹公使親近覘視諸將有賓客酒食
者輙因事害之俻時閉門將人種蕪菁公使人窺門即去
俻謂張飛曰吾豈種菜者乎曹公必有疑意不可復留其
夜輕馬而去
吴錄曰陸遜諸葛瑾攻襄陽遜遣親人韓扁抄掠(瑾聞)之欲
急去遜方催人種豆菘與諸將圍碁以示閑暇
齊書曰武陵王曄性清簡尚書令王儉詣曄留儉設食盤
中菘菜鮑魚而巳儉重其眞率爲飽食盡歡而去
又曰周顒清貧寡欲終日𬞞食雖有妻子獨處山舍甚機
辨文惠太子問顒菜食何味最勝顒曰春初早韭秋末晚
菘
梁書曰范元琰家貧唯以園𬞞爲業嘗出行見人盗其菘
元琰遽退走母問其故乃以實荅問盗者爲誰荅曰向所
以退畏其愧耻今啓其名願不泄也於是母子祕之或有
涉溝盗其筍者元琰因伐木爲橋以渡之自是盗大慙一
鄕無復草竊
北史曰孟信爲趙郡太守政尚寬和權豪無犯山中老人
曾以㹠酒饋之信和顔接引殷勤勞問乃自出酒以鐡
鐺温之素木盤盛蕪菁𦵔而巳
吕氏春秋曰菜之美者具區之菁浸淵之草名曰土英
荆楚歲時記曰仲冬是月也菜結霜蕪菁葵等雜菜乾之
並爲醎𦵔有得其和者並作金釵色今南人作醎𦵔以糯
米熬搗爲末并研胡麻汁和釀之石笮(音責)令熟𦵔旣甛汁
脆汁亦酸美呼其莖爲金釵股醒酒所宜也
急就篇曰老菁蘘荷冬日藏(並藏蓄之以禦冬也)
太平御覽卷第九百七十九
