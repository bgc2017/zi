太平御覽卷第一百二十七偏霸部十一
西秦乞伏國仁乞伏乾歸乞伏熾盤
乞伏慕末
北燕馮䟦馮文通
夏赫連勃勃赫連昌赫連定
西秦乞伏國仁
崔鴻十六國春秋西秦錄曰乞伏國仁隴西鮮卑人其先
自漠北南出太隂山五世祖拓隣晉太始初率戶五萬遷
居高平川隣卒子詰權立遷于牽屯權卒子利郍立郍卒
弟祁泥立祁泥卒郍子述延立遷于苑川延卒祁泥子傉
大寒立石勒之滅劉曜也懼而遷于麥田無孤山寒卒子
司繁立秦始皇中遷于度堅山建元七年秦將王統來伐
繁率騎三萬拒統于苑川統潜襲度堅山部民五萬餘落
悉降于統繁乃詣統歸降符堅拜南單于留之長安後以
爲鎮西將軍鎮勇士川甚有威惠之稱司繁卒國仁即位
聞堅征晉奔敗仁收衆至十餘萬又聞堅爲姚萇所殺於
是自稱大都督大將軍大單于領秦河二州牧改秦建元
二十一年爲建義元年置武陵苑川等十一郡築勇士都
城以都之三年符登遣使拜仁大將軍苑川王四年六月
薨僞謚曰烈王廟號烈祖
乞伏乾歸
崔鴻十六國春秋西秦錄曰乞伏乾歸國仁弟雄武有度
略仁薨群寮以仁子公府幼稚乃立乾歸爲將軍大單于
河南王大赦改四年爲太初元年立妻邊氏爲后以南川
侯出連乞都爲丞相九月遷于金城二年正月符登遣使
拜爲大將軍金城王六年立子熾盤爲太子七年登遣使
授左丞相河南王假黃鉞加九錫之禮十月氐王楊定步
騎四萬來伐歸勒衆而進大敗定軍斬定及首級萬有七
千於是盡有隴西之地十二月僭稱秦王大赦八年吕光
來伐歸乃稱蕃遣子勃勃爲質旣而悔之十三年秦征西
大將軍姚碩德率衆來伐入自兩安峽歸次于隴西以拒
碩德興潜師繼發歸聞興至自率輕騎數千候興俄與中
軍相失爲興追騎所逼戰敗遁歸苑川乃率騎數百馳至
允吾秃發利鹿孤迎歸處之於晉歸將叛謀泄懼爲利鹿
孤所害謂其子熾盤曰姚興方盛吾將歸之令送汝兄弟
及汝母爲質於是送熾盤兄弟於西平歸遂奔長安姚興
大悅拜河南諸軍事河州刺史歸義侯十四年姚興遣歸
還鎮苑川盡以部民配之十八年正月歸至自長安十九
年五月苑川地震裂十一月又朝于長安二十年姚興慮
歸終爲西州之患留拜主客尚書以其子熾盤爲西夷校
尉行河州刺史二十一年盤以長安亂將始乃招結諸部
築城于嵻㟍山以據之更始元年歸隨姚興如平流盤攻
抱罕尅之遂遣使來告歸奔還苑川遂如抱罕留熾盤
鎮之歸將衆二萬遷于度堅山諸將勸稱王七月僣稱秦
王大赦改年置百官公卿以下皆復本位四年五月歸畋
于五谿山有梟集于其手歸惡之六月爲兄子公府所殺公府
出奔盤遷于抱罕遣弟廣武將軍智逹追擒公府于嵻㟍山
南轘裂之八月葬歸于抱罕元平陵僞謚武元王廟號高祖
乞伏熾盤
崔鴻十六國春秋西秦錄曰乞伏熾盤乾歸太子歸薨自
稱大將軍河南王改年爲永康元年以尚書令翟就爲相
國封拜各有差二年盤討吐谷渾別統屈逹于渴渾川大
破之俘獲男女二萬三千三年正月有五色雲起於南山
盤大悅謂群臣曰吾今年應有所定王業成矣於是繕甲
整兵以待四方之隙五月聞傉擅西征率步騎二萬襲樂
都傉檀降遂并南涼兵強地廣十月僭即秦王位置百官
立妻吐蕃氏爲王后四年盤子元基自長安逃歸拜尚書
左僕射建弘元年立第二子慕末爲太子領撫軍改年大
赦九年盤寢疾頋命太子慕末乃薨于外寢六月葬武平
陵謚文昭王廟號太祖
乞伏慕末
崔鴻十六國春秋西秦錄曰乞伏慕末字安石熾盤之太
子幼而好學有文才建弘年立爲太子盤薨僭即秦王位
大赦改年爲永弘元年二月立子萬載爲太子三年九月
部民多叛末焚城邑毀寳器率戶五千東如上邽爲赫連
定所拒遂國南安十一月魏遣尚書庫結率騎五千迎末
衛軍吉毗固諫以爲不宜遂内徙從之庫結引還四年赫
連定遣其叔北平公韋代率衆一萬攻南安城内大飢人
相食傳侍中乞伏延祚吏部尚書乞伏䟦䟦踰城奔代末
乃銜璧出降送于上邽及宗族五百餘人悉爲赫(連定)所誅
自國仁建義元年乙酉歲至辛未四十七載
晉書曰熾盤在位七年而宋氏受禪以宋元嘉四年死子
慕末嗣在位三年爲赫連定所殺始國仁以孝武大元十
年僭位至慕末四世凡四十有六載而滅
北燕馮䟦
崔鴻十六國春秋北燕錄曰馮䟦字文起長樂信都人其
先畢萬之後也子孫食菜馮鄕因以氏焉晉永嘉之亂祖
父和避地上黨父安雄有器量爲慕容永將永滅䟦東徙
和龍長樂中䟦夜見天門開神光赫然燭於庭中永康末
拜中衛將軍建始元年與二弟結謀襲殺慕容熙立高雲
爲主正始元年以䟦爲中外都督開府儀同三司錄尚書
封武邑公太平元年雲爲離班桃仁所殺下督李垂等誅
班及仁群臣推䟦爲主僭即天王位大赦令曰義貴適時
不必改作故陳氏代姜不徙齊號即號燕國改爲太平元
年追尊祖和爲元皇帝父安爲宣帝子永爲太子三年七
月以太子永領大單于内置四輔七年建太學以長樂劉
軒營丘張熾成周翟崇爲博士簡二千石巳下子弟年十
五巳上教之十四年宿軍地燃一旬乃滅十七年二月北
部人趙壽女旣嫁化爲男娶妻而無子䟦問諸群臣曰此
何祥乎尚書左丞傳權對曰漢世雌雞爲雄隂變爲陽君
㬱臣僭之象卒有婦人專寵王莾篡集今女爲男臣將爲
君之徵䟦曰將何以禳之權曰桑榖生朝大戊脩德而殷
道中興熒惑守心宋景責躬延齡二紀唯脩身崇善可以
轉禍十八年八月立子翼爲太子䟦戒之曰吾聞君人以
學爲夲不學無以立尊敬師傅人倫之始汝其夙夜虔虔
欽承明訓二十二年八月䟦寢疾召中書監申秀侍中陽哲
於内寢謂之曰吾患當不濟卿等善相吾子參決萬機九
月䟦疾甚輦而臨軒命太子翼勒兵聽政以備非常宋夫
人規立其子受惡翼聽政謂之曰上疾將瘳柰何便欲代
父臨天下乎翼性仁弱遂還東宫一日三省疾宋夫人矯
絶内外遣&KR1377;寺傳問而巳翼及大臣皆不得見䟦弟弘於是
舉壯士數十人裹甲入禁中宿衛皆不戰而散宋夫人命
閇東閤弘家僮庫斗頭徑捷有勇力踰閤而入至于皇堂
射殺女御一人䟦驚懼而薨弘遣脩城告曰天降凶禍大帝
崩背太子不侍疾群公不奔喪疑有逆謀國危社稷吾備
太弟之親遂攝大位以寧國家百官叩門入者進階二等
太子翼率東宫兵出戰敗退兵皆奔散弘遣使賜死命宗
正馮哲黃門盧昭典葬事于東宫葬䟦於長谷陵僞謚文
成皇帝廟號太祖
馮文通
崔鴻十六國春秋北燕錄曰馮弘字文通䟦之季弟高雲
篡位拜中領軍封汲郡公太平元年拜尚書右僕射改封
中山公遷尚書令司徒錄尚書事䟦薨僭即天王位大興
元年正月壬午朔大赦改年二月立夫人慕容氏爲皇后
二年正月立子少玉仁爲太子六月有鼠集城西盈數里
地中西行至水前者銜馬尾後者迭相銜尾而渡識者以
爲民遷之象七月魏師來伐神高八月石城邊東營丘城
周四郡並降魏九月魏師引還徙民四萬餘戶而西三年
六月魏永昌王徤來伐五年四月遣右衛孫德乞師于宋
十二月又遣尚書陽伊請迎于勾麗六年三月端門崩四
月魏又遣侍中建興公虞弼東平公鵝青伐攻尅白狼句
麗將葛居孟光率衆數萬隨陽伊來迎屯于臨川尚書令
郭生因民之憚遷開門而引魏軍魏軍疑而不赴生遂勒
衆攻弘弘引句麗兵入自東門與生戰于闕下生中流矢
卒句麗軍旣入城取武庫甲以給其衆城内美女皆句麗
軍人所掠五月乙卯弘率龍城見戸東徙焚燒宫殿火一
旬不絶令婦人被甲居中陽伊等勤精兵於外葛居孟先
率騎後殿方軌而進前後八十餘里魏軍追至遼水不擊
而還遣使徵弘于句麗後二年爲句麗所殺僞謚昭成皇
帝自馮䟦太平元年歲在巳酉至弘滅亡之歲丙子二十
八載
夏赫連勃勃
崔鴻十六國春秋夏錄曰赫連勃勃朔方人右賢王去卑之
後劉元海之族也曾祖父劉虎前趙嘉平中以宗室封樓
煩公拜安北將軍丁零中郎將祖父豹後趙建武中拜平
北將軍左賢王父衛辰符堅以爲西單于督攝河西諸虜
屯于伐來城因秦末兵亂遂有朔方之地控弦之士三萬
八千姚萇拜辰大將軍河西王大單于魏師來伐辰遣子
右地代率騎二萬拒戰河東爲魏所敗遂乘勝濟河攻尅
伐來執辰殺之勃勃辰弟三子奔秦高平公没弈于妻之以
女姚興以勃勃爲持節安將軍五原公配以三交五部鮮
卑及雜虜二萬餘落鎮朔方時河西鮮卑杜崘獻馬八千
匹于秦濟河至大城勃勃留之召其衆二萬襲殺高平公
没弈于而并其衆至數萬自稱天王大單于大赦改弘始
十年爲龍昇元年置百官以匈奴夏后氏之苗裔僭稱大
夏以大兄右地代爲丞相代公發嶺北民夷十萬於朔方
黑渠之南營起京城大赦改龍昇七年爲鳳翔元年令曰
朕之皇祖北遷幽朔改姓姒氏後從母爲劉氏子從母姓
非禮也古人氏族無常王者継天爲子是爲徽赫實與天
連今改姓曰赫連氏庶恊皇天之意攴庶非正統者以鐵
代爲氏庶朕宗子剛銳如鐵皆堪伐人二年立夫人梁氏
爲后立子瑰爲太子四年九月劉𥙿滅秦入于長安十二
月𥙿留子義真鎮長安而還勃大悅遂圖進取之計遣太
子瑰率騎二萬南伐長安五年義真遣龍驤將軍沈田子
率衆逆戰瑰擊敗之退屯劉廻堡八月勃進據咸陽劉𥙿
大懼乃召義真東鎮洛勃入長安正月群臣勸勃稱皇帝
三月壇于霸上即皇帝位大赦改鳳翔六年爲昌武元年
冬十月以太子瑰領大將軍雍州牧錄南臺尚書事鎮長
安十一月勃勃還統萬統萬(統萬勃勃所都之城名也)宫殿大成大赦
改昌武二年爲真興元年刻石都南頌紀功德四月追尊
父衛辰曰桓皇帝廟號太祖母符氏爲桓文皇后父豹曰
宣皇帝曾祖虎曰景皇帝祖訓兒曰元皇帝五月雨魚于
統萬二年十月起冲天臺于統萬南山欲登之以望長安
六年勃將廢太子瑰爲秦王以酒泉公倫爲太子瑰聞將
廢巳率衆七萬北伐倫倫率騎三萬拒之戰於平爲瑰所
敗倫死之太原公昌率騎一萬襲殺瑰率衆八萬五千歸
于統萬勃大悅立昌爲太子七月勃寢疾八月疾甚輦
昇永安殿召群臣屬以後事薨於永安殿年四十五謚武
烈皇帝葬嘉平陵廟號世祖
赫連昌
崔鴻十六國春秋夏錄曰赫連昌一名折勃勃之第三子
身長八尺魁岸美姿貌勃薨即位于永安臺大赦改真興
七年爲永光元年七月杏城劉睹川有青石大如馬頭浮在
水上逆流而行人見而送之十月魏乘虚來伐三年五月
戰于黑渠爲魏所敗昌與數千騎奔還魏追騎亦至昌留
河内公費連烏提守高平徙諸城民七萬戶于安定以都
之四年二月魏軍至安定三月城潰昌奔秦州魏東平公
鵝青追擒之送于魏魏封昌秦王尚始平公主尋爲魏所殺
赫連定
崔鴻十六國春秋夏錄曰赫連定勃勃第五子鳳翔二年封
平原公雍州牧鎮長安率衆赴安定進封平原王大將軍領
司徒昌爲魏所擒定遂率遺衆數萬據平原僣稱皇帝大
赦改承光四年爲勝光元年進征南大將軍白蘭王吐谷
渾莫瑰爲開府儀同三司河南王十月畋于隂磐登苛藍
山而望統萬城泣曰先帝以朕承大業者豈有今日之事
乎使天假朕年當與諸鄕建王季之業俄而有群狐百數
鳴於定傍命射之無所獲定惡之曰此大不善咄咄天道
復何言三年八月魏軍來襲十月尅安定進攻平原十一
月定遂掠民五萬戶西奔上邽四年河南王莫瑰因戎狄
之衆東面以争天下魏遣益州刺史没利延寧州刺史拾
虎率騎三萬來伐遂擒定送于魏勃勃初號龍昇元年歲
在丁未至是歲在辛未二十五載也
太平御覽卷第一百二十七
