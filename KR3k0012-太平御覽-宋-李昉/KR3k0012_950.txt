太平御覽卷第九百五十
蟲豸部七
蜻蛉青蚨蜂
蝝蝗蠋
水馬水蛭短狐
沙虱十二時蟲
蜻蛉
揚雄方言曰蜻蛉謂之蝍蛉(郭璞注曰六足四翼蟲也淮南呼䗧&KR2212;也)
說文曰蜻蛉一名桑根
爾雅曰虰(音丁)蛵(音升)負勞(郭璞注曰或曰即蜻蛉也江東呼狐梨未詳)
莊子曰童子埋蜻蛉頭而化爲珠
尸子曰荆莊王命養由基射蜻蛉曰吾願生得之養由援
弓射之拂左翼
戰國策曰莊辛謂楚莊王曰王獨不見夫蜻蛉仰承甘露
而飲之自以爲無患與人無爭不知夫五尺童子將調鉤
膠絲加之四仞之上而下爲螻蟻所食
吕氏春秋曰海上有人好蜻蛉者每朝居海上從遊有蜻
蛉至者數萬前後左右盡蜻蛉也終日翫之不去其父告
曰聞蜻蛉從汝居取而來吾將翫之明日往之海上而蜻
蛉無至者
東方朔別傳曰上置蜻蛉盖下使朔獨射之朔對曰
馮翊馮翊六足四翼頭如珠尾正直長尾短項是非勾簍
即蜻蛉上曰善賜帛十匹
崔豹古今注曰蜻蛉一曰青亭一曰胡蝶色青而大者是
也小而黃者曰胡離一曰胡梨小而赤者曰赤卒一曰絳
騶一曰赤衣使者好集水上亦名爲赤弁丈人
又曰紺蝶一名蜻蛉似蜻蛉而色玄紺遼東人謂爲紺蟠
亦曰童蟠好以七月羣飛闇天海邊夷貃食之謂海中青
蝦化爲之
青蚨
廣雅曰蟱蝸青蚨也
搜神記曰南方有蟲名&KR1874;(音敦)&KR1599;(音隅)形如蟬大味辛美可食
其子著草葉如蠶種得其子則母飛來雖潛取必知處殺
其母塗錢子塗貫用錢去貨旋則自還
淮南萬畢術曰青蚨還錢青蚨一名魚或曰蒲以其子母
各等置瓮中埋東行隂垣下三日後開之即相從以母血塗
八十一錢亦以子血塗八十一錢以其錢更㸦市(置子用母置母)
(用子錢皆自還)
蜂
爾雅曰土蜂(今江東呼大蜂在土中作房中爲土蜂啖其子即馬蜂也今荆楚間呼為蟺音蟬)木
蜂(似土蜂而小在樹上作房)
方言曰蜂燕趙之間謂之蠓螉(蒙翁二音)或謂之蚴蛻(音幽悦)其
大有蜜謂之壷蜂(即今黑蜂穿竹木作孔亦有蜜者)
山海經曰平逢山有神如人二首名曰嬌蟲是盤蟲實推
蜜之廬(郭璞注曰嬌為盤蟲之長羣蜂所舍集蜜亦蜂名也)
又曰大蜂其狀如螽
洪範五行傳曰秦昭王三十八年上郡大飢山木盡死人
無所食蜂食田苗
左傳僖中曰邾人以湏句故出師公卑邾不設備而禦之
臧文仲曰(國無以小不可易也無備雖衆不可恃也君其)無謂邾小蜂蠆有毒而况
國乎
孝經援神契曰蜂蠆垂芒(蜂蠆毒在後故言垂芒)
謝承後漢書曰豫章嚴豊字孟侯爲郡主簿太守賈萌舉
兵欲誅王莽有飛蜂附萌車衡豊諫以爲不祥之徵萌不
從果見殺
王隱晉書曰太尉陶侃表倉曹參軍袁謙爲高凉太守未
至百餘里浦中有蜜蜂蔽日而下謙船上謙不覺甚惡會
得留郡文書賊欲乘虛攻郡謙欲速赴明早進西南卒遇
大風飛沙天地(晦合)不復得還浦遂没海中
晉書曰鄒湛對武帝曰猛獸在田荷戈而出凢人能之蜂
蠆作於懷䄂勇夫爲之驚駭出於意外故也
淮南子曰蜂房不容鵠卵(房巢也)小形不足以苞大體也
抱朴子曰軍行卒逢羣飛蜂及䖟蟲若密(蜂尤)多者必大戰
驚於藏伏之賊也
列女傳曰尹吉甫子伯竒至孝事後母母取蜂去毒繫於
衣上伯竒前欲去之母便大呼曰伯竒牽我吉甫見疑(之伯)
竒自死
葛仙公列傳曰仙公與客對食客曰當請先生作一竒戲
食未竟仙公即吐口中飯盡成飛蜂滿屋或集客身莫不
震肅但皆不螫人良久仙公乃張口見蜂飛還入口中成
飯
永嘉地記曰七八月中常有蜜蜂羣過有一蜂先飛覓止
泊處人知輙内木桶中以蜜涂桶中飛者聞蜜氣或停
不過三四來便舉羣悉至
博物志曰細腰無雌蜂類也無雌取桑蚕或阜螽子所見
抱而成巳子詩云螟蛉有子蜾蠃負之
又曰遠方諸山出蜜蠟處其處人家有養蜂者其法以木
爲器或十斛五斛開小孔令纔容蜂出入以蜜蠟塗器内
外令遍安着簷前或庭下春月此蜂將作窠生育時來過
人家圍垣者捕取得三兩頭便内着器中數宿出蜂飛去
尋將伴來還或多或少經日漸溢不可復數遂停住往來
器中所滋長甚衆至夏開器取蜜蠟所得多少隨歲中所
宜豐儉(盧氏曰春至秋末始有蜜晩者至冬余所見今云夏未詳其故)
又曰諸遠方山郡僻處出蜜蠟蜜蠟所着皆絶巖石壁非
攀緣所及唯於山頂以檻轝自懸挂下遂乃得取採蜂遂
去不還餘窠及蠟着石不盡者有鳥形小於雀羣飛千數
來啄之至春都盡其處皆如磨洗至春蜂皆還洗處結窠
如故年年如此物無錯亂者人亦各各占其平處謂之蠟
塞鳥謂之靈雀捕搏終不可得也
宣驗記曰元嘉元年建安郡山賊百餘人掩破郡治抄掠
百姓資産子女遂入佛圖搜掠財寳先是諸供養具別封
置一室賊破戸忽有蜜蜂數萬頭從衣簏出同時噬螫羣
賊身首腫痛兩眼盲合先諸所掠皆棄而走蜂飛邀逐噬
擊彌路賊遂惶懼從便道而去時是臘日所縛子女各還
其家
廣五行記曰秦昭王委政于太后弟穰侯穰侯用事山木
盡死蜂食人苗稼時大飢人相食穰侯罷免歸第
嶺表錄異曰唐劉恂魯遊宣歙間見彼中人好食蜂兒狀
如蚕蛹而瑩白大蜂結房於山林間其大如巨鍾其中不
知幾百層村人採時湏以草衣蔽身以捍毒螫復以煙火
逼散蜂母然後攀緣崖樹断其根一房有蜂兒五斗或一
石者三分中一翅足具矣即入&KR1069;酪炒之曝乾以小紙囊
貯之寄入京洛以爲方物
楚辭曰玄蜂如壷
蝝
左傳宣下曰十五年冬蝝生
爾雅曰蝝蝮(音覆)蜪(音陶)也(郭璞注曰蝗子未有翅者外傳曰蟲含蚳蝝)
蝗
禮記月令曰仲冬行春令則蟲蝗爲敗
陸機毛詩䟽義曰阜螽蝗也今人謂之螽子兖州人謂之
螣
晉書載記曰石勒時河朔大蝗初穿地而生二旬則化狀
如蚕七八月而卧四日蜕而飛彌亘百里唯不食三豆及
麻并冀尤甚
唐書曰貞觀中終南等數縣蝗太宗至苑中見蝗掇數枚
而呪之曰民以榖爲命而汝食之是害于百姓也百姓有
過在予一人爾其有靈但當食我無害百姓將吞之侍臣
恐致疾遽來諫止太宗曰所冀移災朕躬何疾之避遂
吞之自是蝗不爲灾
漢實錄曰乹祐初開封府言陽武雍丘襄邑蝗府尹侯益
遣人以酒殽致祭三縣蝗爲鸜鵒聚食勑禁羅弋鸜鵒以
其有吞噬之異也
蠋
毛詩豳七月曰蜎蜎者蠋烝在桑野(桑蟲)
爾雅曰蚅烏蠋(音蜀)也(郭璞注曰蟲大如指似蠶孫炎注曰蚅一名烏蠋也)
廣志曰藿蠋有五色者槐香蠋五采有角甚臭白澤曰蠋
有角五采文長尾者龍也殺之兵死
韓子曰鱓似蛇而蚕似蠋人見蛇則驚駭見蠋則毛起漁
者持鱓婦人拾蚕利之所在皆爲賁育
水馬
南州異物志曰交趾海中有蟲狀如馬形因名曰水馬婦
人難産者手握持此蟲或燒作屑服之則更昜如羊之産
也(凢物之中羊産最昜)
抱朴子曰以赤斑蜘蛛及水馬合馮夷水仙丸服之可以
居水中
徐衷南方草物狀曰海中有魚狀似馬或黃或黑海中民
人名作水馬捕魚得之不可啖食暴乾熇之婦人産難使
握持之亦可燒飲
水蛭
爾雅曰蛭蟣(郭璞注曰今江東呼水中蛭蟲入人肉者爲蟣音祈也)
齊書曰蕭季敞爲廣州刺史爲都護周世雄所襲軍敗奔
山中爲蛭所嚙肉盡而死
常璩華陽國志曰南廣郡土地無稻田蠶桑多蛇蛭虎狼
賈誼書曰楚惠王食寒𦵔而得蛭因遂吞之腹有疾而不
能食令入問疾王曰吾食𦵔而得蛭不行其罪是法廢
而威不立譴而誅恐監食皆死遂吞之令尹曰天道無親
惟德是輔王有仁德病不爲傷王果病愈
王充論衡曰蛭食血之蟲惠王殆有積血之疾故食積血
之蟲而病愈也不然則賢者操行豈若吞蛭除病賢者常
無病也
張茂先博物志曰水蛭三斷而成三物
本草經曰水蛭一名至掌味鹹治惡血瘀結水閉破凝積
利水道
陶洪景集注本草經曰水蛭味鹹苦平微寒有毒一名蚑
生雷澤池澤(蚑音蜞)
短狐
毛詩何人斯曰爲鬼爲蜮則不可得(蜮短狐也)
韓詩外傳曰短狐水神也
陸機毛詩䟽義曰爲鬼爲蜮蜮短狐也一名射影如龜二
足江淮水皆有人在岸影見水中投人影則殺人故曰射
影也南京人欲入水以瓦石投水中令濁乃入也或又含
沙射人入肌其瘡如疥
魯莊公十八年秋經書有蜮傳稱不爲災也
榖梁傳莊公曰秋有棫一有一亡曰有(言不常有)蜮射人者也
(今短狐射人爲疾是也左傳同)
廣雅曰射工棫短狐也
書紀年曰晉獻公二年春周惠王居于鄭鄭人入王府多
取玉焉玉化爲蜮射人
齊書曰屠氏女晝採樵夜漬以供餋父母父母俱卒親營
殯葬負土成墳忽空中有聲云汝至性可重山神欲相驅
使汝可爲人療病必得大冨女謂是鬼魅弗敢從遂得病
積時鄰舍人有溪蜮毒者女識毒試療之自覺病便差遂
以巫道爲人療疾無不愈者家産日益
抱朴子曰短狐一名蜮一名射工一名射影其實水蟲也
狀似鳴蜩而如合杯有翼能飛無目利耳口中有横物如
聞人聲緣口中物如角弩以氣爲矢激水而射人中身者
即發瘡不暁治之者殺人其病似大傷寒不日皆死
又曰射工蟲冬天蟄於谷間大雪時索之此蟲所在其雪
不積留氣起如灼蒸當掘之不過入地一尺則得也隂乾
未帶之夏天自辟射工也
玄中記曰水狐者視其形蟲也(見其)氣乃鬼也長三四寸其色
黑廣寸許背上有甲厚三分許其口有物向前如角狀見
人則氣射人去二三步即射人中十人六七人死
地理書曰車茂安與夏書云外生石季甫忽爲鄭令此
縣旣有短狐之疾又沙虱害人聞此消息倍益愁慮
博物志曰江南山溪水中有射工蟲甲蟲之類也長一二
寸口中有弩形以氣射人影隨所着處發瘡不治則殺人
沙虱
廣雅曰沙虱蜁也(音旋)
廣志曰沙虱色赤大不過蟣在水中入人皮中殺人
唐書曰南中山川有鴆鳥之地必有犀牛有沙虱水弩必
生可療之草
又曰南平獠部落土氣多瘴癘山有毒草及沙虱蝮蛇
淮南萬畢術曰沙虱一名蓬活一名地脾
抱朴子内篇曰沙虱雨後及晨暮踐沙必着人如毛髮端
初着人便入皮裏可以針挑取之正赤如丹着人上動(行若)
不挑即此蟲便入人身中殺人行此蟲之地每還輙當以
火自炙令遍則蟲隨火去也水陸皆有之
博物志曰深山窮谷多毒虐之物氣則有瘴癘人則有工
蟲獸則有虎鳥則有鴆蛇則有蝮蟲則有射工沙虱草則
有鉤吻野葛其餘則蛟蠎之屬生焉
本草經曰沙虱一名石蠶
葛洪方曰辟沙虱用麝香大䔉合羊脂擣着小筒中帶之
良
十二時蟲
博物志曰交州南有蟲長或一寸大小如指有廉槾(亡旦切)
形似白石英不知其名視之無定色在隂地色多緗綠出
日光中變易或青或綠或丹或黃或紅或赤女人取以爲
首飾宗岱每深以爲物無定色引雲霞以爲喻(故託)此以助
成其說今孔雀毛亦隨光色變易或黃或赤但不能如此
蟲耳
嶺南異物志曰容州有蟲如守宫身圓而頸長頭有冠幘
一日中隨時變色青黃赤白黑未嘗定土人不能名呼爲
十二時蟲囓人不可療
又曰南方有蟲大如守宫足長身青肉鬛赤色其首隨十
二時變子時鼠丑時牛亥時猪性不傷人名曰避役見者
有喜慶
嶺表錄異曰十二時蟲則蛇師蜥蝪之類也土色者身尾
長尺餘腦上連背有鬐鬛草樹上行極迅速亦多在人家
籬落間俗傳云一日隨十二時變色因名之
太平御覽卷第九百五十
