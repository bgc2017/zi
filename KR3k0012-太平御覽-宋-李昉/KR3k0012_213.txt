太平御覽卷第二百一十三
職官部十一
左丞右丞
左司郎中左司員外郎
右司郎中右司員外郎
令史
左丞
六典曰左右丞掌管轄省事糾舉憲章以辨六官之儀制
而正其文法分而視焉
漢官典職曰尚書左右丞典臺事繩糾無所不揔
續漢書百官志曰左丞掌錄尚書吏人上章百官威儀
漢官儀曰漢制八座丞郎初拜並集都座交禮遷又解交
晉書百官表志注曰左右丞俸月三十斛左丞主臺内禁
令宗廟祠祀朝儀射制彈案選用署吏稽近道文書給假
晉書曰劉曒字長叔爲尚書左丞正色在朝三臺清肅
又曰郄詵爲尚書左丞推奏吏部尚書崔洪洪曰舉詵丞
而還奏我此謂挽弩自射詵曰趙宣子任韓厥爲司馬而
厥以軍法戮宣子崔侯爲國舉才我以才見舉唯官是視
各明至公何故其言乃至於此洪聞而悅服之
又曰傳咸爲尚書左丞時尚書郭弈咸故將也累辭病疾
不起復不上朝又自表妹葬乞出臨喪詔書聽許咸舉奏
之
又曰郄弘始爲尚書郎轉左右丞在朝爲百寮所憚後坐
泄事免
晉諸公讃曰許竒爲尚書左丞有准繩操
又曰傅咸字長虞爲左丞臺閣小大望風自肅
晉中興書曰荀蕤字令遠遷左丞時桓温平蜀朝廷欲以
豫章封温蕤謂太宗曰若温復假王威平定河洛修復山
陵將復何以加之遂止
沈約宋書曰何承天爲中丞與尚書左丞謝元素不相善
二人競伺二臺之違累相糾奏
宋書百官志曰晉宋之世左丞主臺内禁令宗廟祠祀朝
儀禮制選用署吏糺諸不法無所廻避
三國典略曰北齊張耀嘗爲尚書左丞文宣近出令耀居
守文宣夜還耀不開門勒兵嚴備火至看面然後開迎文
宣笑曰卿欲學郅君章也賜以錦袍以其忠勤深見親待
梁書曰賀琛遷尚書左丞并參禮儀事琛前後居職凡郊
廟諸議多所創定每見高祖與語常移晷刻故省中爲之
語曰上殿不下有賀雅琛容止都雅故時人呼之
又曰劉孺弟覽除尚書左丞性聦敏尚書令史七百人一
見並記姓名當官清正無所私姊夫御史中丞禇湮從兄
吏部郎李綽在職頗通贓貨覽劾奏並免官李綽怨之常
謂人曰犬嚙行路覽噬家人
北史曰郎茂煬帝即位爲尚書左丞時工部尚書宇文愷
右翊衛大將軍于仲文競河東銀窟茂奏劾愷位巳隆禄
賜優厚拔葵去織寂𡭗無聞求利下交曾無愧色仲文大
將宿衛近臣趨侍階庭朝夕聞道虞芮之風抑而不慕分
誅之利知而必爭何以貽範庶寮示人䡄物愷與仲文竟
坐得罪
隋書曰楊汪字元度高祖嘗謂諫議大夫王逹曰卿爲我
覓一好左丞逹遂私於汪曰我當薦君爲左丞若事果當
以良田相報也汪以逹所言奏之逹竟以獲罪卒拜汪爲
尚書左丞汪明習法令果於剖斷當時號爲稱職
唐書曰趙㳙永泰初爲監察御史時禁中失火焚室數十
間火起處與東宮稍近代宗深疑之㳙爲廵使俾令即訊
㳙周歷壖囿按據迹狀乃上直中官遺火所致也推鞫明
審頗盡事情旣奏代宗稱賞焉德宗時在東宫常感㳙之
究理詳細及刺衢州年考旣深又與觀察使韓滉不相得
滉奏免㳙官德宗見其名謂宰相曰豈非永泰初御史趙
㳙乎對曰然即日拜尚書左丞
唐新語曰楊昉爲左丞時宇文化及子孫理資蔭朝廷以
事隔兩朝且其家親族亦衆多爲言者所司理之至于左
司昉未詳其案狀訴者以道理巳成無復凝滯勃然逼昉
昉曰適朝退未食食畢當詳案訴者曰公云未食亦知天
下有累年羇旅訴者乎昉遽命案立批之曰父殺隋主子
訴隋資生者猶配遠方死者無宜更叙時人深賞之
傳咸表曰左丞職輕事重以賤制貴所以難居臣以闇劣
猥忝斯任愧於不稱懼罪之及夙夜惶恐寢食無寕
卞壼彈尚書丞郎事曰舊丞郎取急及屬出皆尚有對使
職局不廢而昨左右二丞及諸郎皆出唯次直二郎在設
使有兵火警急便爲無復行事者二丞頓行無印可以封
符䟽此之逋慢莫斯之甚
傳咸荅辛曠詩序曰尚書左丞彈八座以下居万機之會
斯乃皇朝之司直天臺之管轄余前爲右丞具知此職之
要後忝此任僶俛從事日愼一日
右丞
續漢書百官志曰尚書右丞一人四百石掌錄文書期會
假署印綬及筆墨諸材用
漢官儀曰尚書左右丞秩各四百石遷刺史
晉書百官表注曰右丞主臺内庫藏廨舍量物用多少及
廪賜民戶租布刑獄兵器稽遠道文書章表奏事
晉中興書曰王國寳因酒坐怒右丞祖台之攘𬒮喚呼以
盤盞樂器擲台之復爲有司所彈烈宗詔曰國寳縱肆情
性其不可長台之懦弱非監司體其免官
沈約宋書曰晉西朝八座丞郎朝晡詣都座朝江左唯旦
朝而已八座丞郎初拜並集都座交禮遷又解交漢舊制
也今唯八座解交丞郎不復解交
宋書百官志曰右丞掌臺内庫藏凢諸器物廨舍刑獄兵
器
唐書曰宇文節爲尚書右丞明習法令以幹局見稱時江
夏王道宗嘗以私事託於節遂奏之太宗大悅賜絹二百
疋仍勞之曰朕所以不置左右僕射者正以卿在省耳
又曰韋温爲尚書右丞吏部員外張文規父弘靖長慶初
在幽州爲朱克融所囚文規不時省赴人士喧然罪之温
居綱轄首糺其事出文規爲安州刺史
五代史後唐書曰梁開平二年改左右丞爲左右司侍郎
避廟諱也至同光年十月復舊爲左右丞長興元年九月
詔曰臺轄之司官資並設左右貂素來相類左右揆不至
相懸以此比方豈宜分別自此宜升尚書右丞官品與左
丞並爲正四品
左司郎中左司員外郎
六典曰左右司郎中員外郎各掌付十有二司之事以舉
正稽違者署符目焉凡都省掌舉諸司之綱紀與其百寮
之程式以正邦理以宣邦教
隋書曰煬帝三年尚書都司始置左右司郎各一人品同
諸曹郎從五品掌都省之職
唐職員令曰左右司郎中掌副左右丞所管諸司事署抄
目舉稽失知臺内宿直若夲司郎中不在併行之
右司郎中右司員外郎
隋書曰骨儀遷尚書右司郎于時政漸亂濁貨賂公行凡
當樞要之職無問貴賤並家累金寳天下士大夫莫不變
節而儀勵志守常介然獨立
令史
漢官儀曰能通蒼頡史篇𥙷蘭臺令史滿歲𥙷尚書令史
滿歲爲尚書郎出亦與郎同宰百里郎與令史分職受書
令史見僕射尚書執板拜見丞郎執扳揖
續漢書百官志曰尚書令史十八人人二百石曹有三人
主書後增列曹三人合二十一人
華嶠後漢書韋彪上䟽曰有楚獄事繁故置尚書令史以
助郎
晉書曰陳壽少仕蜀在觀閣爲令史又爲郎官人黃皓專
弄朝政大將軍閻宇等皆曲躬事皓以營時務壽獨峻然
皓乃自禪與杖
又曰趙孟字長舒入𥙷尚書郎令史善於清談有國士之
風其面有疵點諸事不决皆言當問疵面
齊職儀曰自魏晉宋齊正令史書令史皆有品秩朱衣執
板進賢一梁冠
楊楞伽北齊鄴都故事曰尚書郎判事正令史側坐書令
史過事
典略曰邊讓字文禮陳留人將軍何進聞其名欲以禮辟
恐不肯來乃託以軍事召之到署令史進以禮見之讓占
對閑叙聲氣如流其時坐席賓客有百數皆高慕之
太平御覽卷第二百一十三
