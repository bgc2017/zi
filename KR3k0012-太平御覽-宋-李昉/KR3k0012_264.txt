太平御覽卷第二百六十四職官部六十二
功曹參軍司倉參軍司戶參軍
司兵參軍司法參軍五官掾
功曹參軍
韋昭辯釋名曰曹群也功曹吏所群聚戶曹民所群聚也
其他皆然〇漢書曰蕭何爲主吏(孟康曰主吏功曹也)
又曰朱博爲琅邪郡守召見功曹閇閣數責與筆札使自
記受取一錢巳上無得有所匿欺謾半言斷頭矣功曹惶
怖具自書姦贓大小不敢隱博知其對以實乃令就席受
勑自改而巳投刀使削所記遣出就職
東觀漢記曰趙勤南陽人太守桓虞召爲功曹委以郡事
嘗有重客過欲託一士令爲曹吏虞曰我有賢功曹趙勤
當與議之潜於内中聽虞乃問勤勤對曰恐未合衆客曰
止止勿復道
又曰楊正爲京兆功曹光武崩京兆尹出西域賈胡共起
帷帳設祭尹車過帳胡牽車令拜尹疑止車正在前導曰
禮天子不食支庶况夷狄乎勑壞祭遂去
又曰鮑永爲郡功曹時有稱侍中止傳舍者太守趙興欲
出謁永以不宜出當車拔佩刀興因還後數日詔書下捕
之果矯稱使者由是知名
又曰郭丹爲郡功曹薦隂亶程胡魯歆自代太守杜詩曰
古者卿士讓位今功曹稽古經可爲至德編署黃堂以爲
後法
又曰吴良字大儀齊國臨淄人初爲郡吏歲旦與掾史入
賀門下掾王望舉觴上壽謟稱太守功德良於下席勃然
進曰倿邪之人欺謟無狀願勿受其觴太守歛容而止讌
罷轉良爲功曹耻以言受進終不肯謁
又曰汝南太守歐陽歙召郅惲爲功曹汝南舊俗十月饗
會百里内皆賫牛酒到府飲讌時臨饗禮畢歙教曰西部
督郵繇延天資忠貞不嚴而治今與衆儒共論延功顯之
于朝惲於下座愀然前曰案延資性貪邪外方内員朋黨
搆姦罔上害民明府以惡爲善以直從曲此旣無君又復
無臣惲敢奉觥歙色慙不知所爲門下掾鄭敬進曰君明
臣直功曹言切明府德也歙意少解曰實歙罪也
又曰永平初新野功曹鄧寅以外戚小侯每預朝會而容
姿趍步有出於衆上目之頋左右曰朕之儀皃豈若此人
特賜輿馬衣服虞延以寅無實行未嘗加禮上乃詔令自
稱南陽功曹詣闕寅在職不服父喪帝聞乃歎曰知人則
哲推帝難之信哉斯言寅聞而慙退
後漢書曰虞延去官還鄕里太守富宗聞延名召署功曹
宗性奢靡車服器物多不中節延諫曰昔晏嬰輔齊鹿裘
不完季文子相魯妾不衣帛以約失之者鮮矣宗不悅延
即辭退居有頃宗果以侈縱被誅臨當伏刑攬涕而歎曰
恨不用功曹虞延之諫
又曰周章初仕郡爲功曹時大將軍竇憲免封冠軍侯就
國章從太守行春到冠軍太守猶欲謁之章進諫曰今日
公行春豈可越儀私交且憲椒房之親勢傾王室而退就
藩國禍福難量明府剖符大臣千里重任舉止進退其可
輕乎太守不聽遂便升車章前拔佩刀絶馬鞅於是乃止
及憲被誅公卿以下多以交關得罪太守幸免以此重章
又曰徐穉豫章人時陳蕃爲太守以禮請署功曹穉不免
之旣謁而退蕃在郡不接賓客唯稺來特設一榻去則懸
之
又曰韓稜初爲郡功曹太守葛興中風疾不能聽政稜隂
代興視事出入二年令無違者
又曰廉范永平初隴西太守鄧融備禮謁范爲功曹(謁請)會
融爲州所舉案(舉其罪案驗之)范知事譴難解欲以權相濟乃託
病求去融不逹其意大恨之范於是東至洛陽變名姓求
代廷尉獄卒居無幾融果徵下獄范遂得衛侍左右盡心
勤勞融怪其貌類范而殊不意乃謂曰卿何似我故功曹
耶范訶之曰君困戹瞀亂耶(鄭玄注禮記曰瞀目不明之皃)語遂絶融繫
出困病范隨而養視及死竟不言身自將車送喪致南陽
葬畢乃去
續漢書曰汝南太守宗資以事委任功曹范滂時人謠曰
汝南太守范孟博南陽宗資主晝諾
又曰李恂字叔英安定臨涇人太守李鴻請署功曹未及
到而州辟爲從事會鴻卒恂不應州命而送鴻喪還鄕里
旣葬留起冢墳治喪三年
又曰李充爲太守魯平請署功曹不就平怒乃投充以捐
溝中因謫署縣都亭長不得已起親職役
謝承後漢書曰范滂字孟博汝南人太守宗資署功曹滂
外甥西平李頌公族子孫頑嚚穢濁爲鄕曲所棄常侍唐
衡属其事資勑曹召署文學史滂不肯聽資怒召功曹書
佐朱零問不召頌意狀零以告滂滂曰荅教當言頌則滂
之姉子豈不樂其升進但頌洿穢小人不宜染汙朝廷不
敢以位私人是以不召零具荅教如此零入聞資使五伯
亂捶困杖言辭不懾仰疾言曰范滂清議猶利刃截腐肉
願爲明府所笞殺不爲滂所廢絶今日之死當受忠名爲
滂所發永成惡人滂正直謇諤皆此類也
又曰許劭仕郡爲功曹抗忠舉義進善黜惡正機執衡允
齊風俗所稱如龍之升所貶如墮干淵清論風行所吹草
偃爲衆所服
又曰李壽聦明智逹有俊才太守黃讜高其名德召署功
曹每進見常薦逹郡中善人有異行者讜輙序用壽雖見
優禮愈隆壽意益下其所致逹未嘗伐其功美
又曰羊定字世德爲郡功曹病困被不覆軀衣不周身郡
將賜大布被及𥜗袴皆不受執志而終
又曰鍾皓字季明潁川長社人同郡陳寔年不及皓引與
爲友皓爲郡功曹會辟司徒府臨辭太守問誰可代卿者
皓曰明府必欲得其人西門亭長陳寔聞之曰鍾君似不
察人不知何猶識我
又曰彭脩會稽人仕郡爲功曹時西部都尉宰晁行太守
事以徵過收吴縣獄吏將殺之主簿鍾離意争諫甚切晁
怒使收縳意脩排閤直入拜於庭曰明府發雷霆於主簿
請聞其過晁曰受殺三日初不奉行廢命不忠豈非過耶
脩因拜曰昔任座面折文侯朱雲攀毀欄檻自非賢君焉
得忠臣遂原意罰貸獄吏
袁崧後漢書曰岑晊字公孝高才絶人五經六藝無不
洞貫太守成瑨請爲功曹時謠曰南陽太守岑公孝弘農
成瑨但坐嘯
張璠漢記曰陳寵爲廣漢太守風聲大行徵爲大司農帝
問何以爲治寵曰臣任功曹王渙渙由是知名
魏志曰臧洪廣陵郡人也爲張超功曹超兄邈謂超曰聞
弟爲郡守政教威恩不由巳出動任臧洪洪者何人超曰洪
才略智數優超超甚愛之海内竒士也邈即引見洪與語
大異之
又曰臧洪字子原太守張超請洪爲功曹卓圖危社稷
洪說超曰明府歷世受恩兄弟並據大郡今王室將危賊
臣未梟此誠天下義烈報恩效命之秋也今郡境尚全吏
民殷冨若動桴鼓可得二萬以此誅除國賊爲天下倡先
義之大者也超然其言
又曰袁渙字曜卿當時諸公子多越法度而渙清静舉動
必以禮郡命爲功曹郡中姦吏皆去
又曰陳矯字季弼廣陵人太守陳登請爲功曹使矯詣許
謂曰許下論議待君不足者相爲觀察還以見誨矯還曰
聞遠近之論頗言明府驕而自矜使過泰山泰山太守東
郡薛悌異之結爲親友戲矯曰以郡吏而交二千石隣國
君從陪臣遊不亦可乎
又曰杜畿字伯侯京兆杜陵人年二十爲郡功曹鄭縣内
繫囚數百畿親臨獄裁其輕重盡决遣之郡中竒其年少
而有大志
魏略曰京兆尹張時河東人也與杜畿有舊署爲功曹常
言此家䟽誕不中功曹也畿竊云不中功曹中河東太守
蜀志曰龐統字士元郡命爲功曹性好人倫勤於長養每
所稱𫐠多過其才時人怪而問之統荅曰當今天下大亂
雅道陵遟善人少而惡人多方欲興風俗長道業不美其談
即聲名不足慕企不足慕企而爲善者少矣今拔十失
五猶得其半而可以崇邁世教使有志者自勵不亦可乎
吴志曰聶友字文悌豫章人也有脣吻少爲縣吏虞飜徙
交州縣令使友送之飜與語而竒焉爲書與豫章太守謝
斐令以爲功曹郡時見有功曹斐見之問曰縣吏聶友可
堪何職對曰此人縣間小吏耳猶可堪曹吏佐斐曰論者
以爲宜作功曹君其避之乃用爲功曹
又曰虞飜字仲翔爲孫策功曹好馳騁遊獵飜諫曰明府
用烏集之衆驅散附之士皆得其死力雖漢高帝不及也
至於輕出微行從官不暇嚴吏卒常苦之夫君人者不重
則不威故白龍魚服因於豫且(子余切)白蛇自放劉季害之
願少留意策荅曰君言是也然時有所思端坐悒悒有諀
諶草創之計是以行耳
又曰處士謝譚爲吳粲功曹以疾不詣粲教曰夫應龍以
屈伸爲神鳳皇以嘉鳴爲貴何必隱於天外潜鱗於重淵
者哉
又曰潘濬字承明武威人也爲人聦察對問有機理王粲
見而貴異之由是知名爲郡功曹
吴錄曰孫劭字長緒北海人爲孔融功曹融稱曰廊廟才
也後爲吴丞相
王隱晉書曰劉毅字仲雄僑居陽平太守杜恕逼迫舉毅
爲功曹月餘日沙汰郡吏百餘人三魏稱焉爲之語曰但
聞劉功曹不聞杜府君
又曰世號庾兖有異行元康之末穎川太守復以功曹命
之兖服造事之衣杖棰荷斧不俟駕行曰請受下夫之役
府君飾車而迎逡廵辭焉形雖益恭而神有不可動之色
府君知其不屈乃難曰非常士也吾無以臣之矣乃厚禮
遣之
晉中興書曰胡母輔之嘗過河南門下飲酒門下騶王子
博箕坐其傍輔之叱之使取火博曰我卒也不乏吾事薦
之河南君樂廣召見甚悅擢爲功曹
又曰任旭字次龍臨海人操立清儉不染流俗郡將蔣秀
請爲功曹治官貪穢每不奉法旭正色苦諫秀旣不納旭
乃謝去閇門講肆養志而巳久之秀坐事被收旭於獄狼
狽營救躬自扶送秀慨然歎曰任功曹直人吾違其讜言
以至於此復何言哉
九州春秋曰建安六年劉表攻西鄂西鄂長杜子緒帥縣
男女嬰城而守時南陽功曹栢孝長亦在城中聞兵攻聲
恐懼入室閇戸牽被覆頭相攻半日稍敢出面
英雄記曰尚栩先人尚子平有道術爲縣功曹休歸自入
山擔薪賣以食飲
會稽典錄曰孫策功曹魏勝以忤意見遣將殺之吴太夫
人乃倚大井而語策曰汝新造江南其事未集方當優賢
禮士捨過錄功魏功曹在公盡規汝今日殺之則人明日
叛汝吾不忍見禍及當先投此井中耳策大驚遽釋勝
又曰魏㓪字少英上虞人從太守行春寢於閤外感時志
激中夜長歎府君朝問昨歎息者誰主簿曰書佐魏㓪也
府君由是知㓪有凌雲之志轉功曹佐正旦與掾史上朝
時功曹吏頋翕披裘以加朝服㓪以裘非臣服非翕不敬
勑卒撤去翕恚而不聽以手歐卒㓪右手鳴鼔左手撤裘
以聞府君曰㓪當朝正色有不撓之節遂退翕以㓪代之
㓪辭病不就
又曰魏徽字孔章仕郡爲功曹史府君貴其各重徽每拜
謁常跪而待之
華陽國志曰公孫述入蜀蜀郡拒守述功之功曹朱尊絆
馬死戰光武帝嘉之
又曰李業字臣遊廣漢梓橦人少執志清白太守到咸慕
其名召爲功曹十命不詣
又曰朱倉字雲卿下邳人少受學於蜀郡張寧飡豆屑飲
水同業憐其貧資給米肉不受家貧常以步行爲郡功曹
鍾岏良吏傳曰桓虞字仲春馮翊萬年人也爲南陽郡守
下車聞葉縣雍昱及新野令不遵法度選督郵不能正乃
署趙勤爲督郵到葉昱即解印綬入新野新野令聞昱巳
去遣吏奉記陳罪亦即弃官虞乃歎曰善吏如良膺下韝
即中擢爲功曹委以郡事
豫章列士傳曰華茂爲功曹病被不覆軀布衣不周身郡
將與大布被袴皆不受
汝南先賢傳曰袁閬字奉高爲功曹辟太尉掾太守唐珍
曰今君當應宰府宜選功曹以自代因薦陳仲舉珍即請
蕃爲功曹
又曰新蔡鄭敬字次都爲郡功曹都尉高懿廳事前槐樹
有露類甘露者懿問掾属皆言是甘露敬獨曰明府政未
能致甘露但樹汁耳懿不悅託疾而去
又曰許愼爲功曹奉上以篤義率下以恭寬荆州先德
傳曰周瑜領南郡以龐士元名重州里所信乃逼爲功曹
任以大事瑜垂拱而巳鍾離意別傳曰意字子阿會稽山
隂人也太守竇翔召意署功曹史意乃爲府立條式威儀
嚴肅莫不靖恭後日竇君與意相見曰功曹湏立嚴科太
守觀察朝晡吏無大小莫不畏威
陳寔別傳曰寔字仲弓潁川許人也爲郡功曹時中常侍
侯覽託太守高倫用吏倫教署文學掾寔知非其人乃懷
撽請見乞從外署倫從之於是鄕論怪其非舉倫後被徵
爲尚書郡中士大夫送至傳舍倫語衆人曰吾前爲侯常
侍用吏此各由故人畏憚強禦陳君可謂善則稱君惡則
稱巳者也聞者方歎息
陸績別傳曰績字公紀郡人也太守王㓪命爲功曹風化
肅穆郡内大治
京兆舊事曰長安孫晨家貧爲郡功曹十日一炊無被有
蒿一束暮卧其中旦則收之
司倉參軍
後漢書曰戴就字景成仕郡爲倉曹掾刺史劾其太守遣
部從事案倉庫簿領五毒慘至郡事遂釋也
三國典略曰張䡄入關拔岳以爲倉曹參軍或有請貸官
粟者䡄曰以私害公非吾宿志濟人之難詎得相違乃賣
所服之衣糴粟以賑其乏
司戶參軍
後漢書曰陸績李郃皆仕郡爲戶曹史郃後官至司空
唐書曰裴琰之絳州聞喜人也世爲著姓永徽中爲同州
司戶參軍時年少美容儀刺史李崇義初甚輕之先是州
中有積年舊案數百道崇義促琰之使斷之琰之命書吏
數人連紙進筆斯湏剖斷並畢文翰俱美且盡與奪之理
崇義大驚謝曰公何忍藏鋒以成鄙夫之過由是大知名
號爲霹靂手
司兵參軍
唐書曰杜甫字子美夲襄陽人後徙居鞏縣天寳初應進
士不第天寳末獻三大禮賦玄宗竒之召試文章授京兆
兵曹參軍
司法參軍
後漢書曰周燕宣帝時爲郡决曹掾太守欲枉殺囚燕數
諫不聽遂殺囚家詣闕稱冤詔遣覆考燕謂太守曰願謹
定之書背著燕名府君但時言病而巳使收燕燕遂死之
燕有五子皆至刺史太守兩漢有决曹賊曹掾主刑法歷
代皆有或謂之賊曹或爲法曹
又曰郭弘爲潁川郡决曹掾治獄至四十年用法平正郡
内比之東海于公
隋書曰陳孝意爲會郡司法書佐太守蘇威欲殺一囚固
諫不許乃解衣請先受死乃止後至侍御史汝州刺史
五官掾
後魏書曰王尊字子贛涿郡人爲安定太守出教曰五官掾
張輔懷虎狼之心貪汙不䡄一郡之錢盡入輔家適足以
葬矣遂將輔送獄直府史詣閤下從太守受其事輔繫
獄數日死
東觀漢記曰黃香江夏安陵人也父况爲郡五官舉孝廉
貧無奴僕香躬勤左右苦暑乃扇牀枕冬以身温席
又曰桓帝時白馬令李雲坐直諫繫獄弘農五官掾杜衆
傷其忠直獲罪上書願與雲俱得死遂俱死獄中
後漢書曰諒輔字漢儒仕郡爲五官掾夏大旱太守自祈
禱無應輔乃自曝庭中祝曰輔爲股肱不能進諫納忠薦
賢退惡和調隂陽承順天意乃積薪以自環構火其旁曰
若日中不雨將自焚未日中而澍雨也
臧榮緒晉書曰范略字彦長南陽人少遊學清河遂
徙家僑居郡命爲五官掾
太平御覽卷第二百六十四
