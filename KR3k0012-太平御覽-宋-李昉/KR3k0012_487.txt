太平御覽卷第四百八十七
人事部一百二十八
哭
禮記曰孔子哭子路於中庭有人弔者而夫子拜之旣哭
進使者而問故使者曰醢之矣遂命覆醢
又曰伯高死於衛赴於孔子孔子曰吾惡乎哭諸兄弟吾
哭諸廟父之友吾哭諸廟門之外師哭諸寢朋友吾哭諸
寢門之外所知吾哭諸野於野則巳䟽於寢則巳重夫由
賜也見我吾哭諸賜氏遂命子貢爲之主曰爲爾哭也來
者拜之
又曰子夏喪其子而喪其明曾子弔之曰吾聞之也朋友
喪明則哭之
又曰哭有二道有愛而哭之有畏而哭之
又曰孔子惡野哭者(謂其變衆)
又曰穆伯之喪敬姜晝哭文伯之喪晝夜哭孔子曰知禮
矣(喪夫不夜哭嫌思情性也)文伯之喪敬姜據其牀而不哭曰昔者吾
有斯子也吾將以爲賢人也吾未嘗以就公室今及其死
也朋友諸臣未有出涕者而内人皆行哭失聲斯子也
必多曠於禮矣夫
又曰孔子過泰山側有婦人哭於墓者而哀夫子式而聽之
使子貢問之曰子之哭一似重有憂者曰然昔吾舅死於
虎吾夫又死焉今吾子又死焉夫子曰何爲不去曰無苛
政夫子曰小子識之苛政猛於虎
又曰陽門之介夫死司城子罕入而哭之哀晉人之覘宋
者反報於晉侯曰陽門之介夫死子罕哭之哀而民說殆
未可伐也孔子聞之曰善哉覘國者乎
又曰朋友之墓有宿草而不哭焉(宿草陳根也謂朞年)
又曰曾申問於曾子曰哭父母有常聲乎曾子曰中路嬰
兒失其母焉何常聲之有(言其若小兒亡母啼號安得常聲乎)
又曰斬衰之哭若往而不反齊縗之哭若往而反大功之
哭三曲而偯小功緦麻哀容可也
左傳曰衛叔武將沭聞君至喜捉髮走出前驅射而殺之
公知其無罪也杭其股而哭之
又曰孟明西乞白乙使出師于東門之外蹇叔哭之曰孟
子吾見師之出而不見其入
又曰秦伯素服郊次嚮師而哭曰孤違蹇叔以辱二三子
孤之罪也
又曰子産歸未至聞子皮卒哭且曰吾巳無為為善矣唯
夫子知我
又曰昭二十一年七月日蝕大夫叔輙莅事而哭昭子曰
叔輙將死矣非所哭也八月叔輙卒
又曰申包胥如秦乞師秦伯使辭焉曰寡人聞命矣子姑
就館將圖而告對曰寡君對越在草莽未獲所伏下臣何
敢即安立依於庭牆而哭日夜不絶聲勺飲不入口七日
秦師乃出
論語曰顔淵死子哭之慟從者曰子慟矣曰有慟乎非夫
人之爲慟而誰為
家語曰公父文伯卒其妻妾皆行哭失聲敬姜戒之曰吾
聞好外者士死之好内者女死之今吾子早夭吾惡其以
好内聞也
史記曰高祖夜經澤中前有大蛇當逕拔劒斬蛇後人來
至蛇所有一老嫗夜哭人問何哭嫗曰人殺吾子吾子白
帝子也化為蛇當道今者赤帝子斬之故哭人以嫗爲不
誠欲以苦之因忽不見
又曰鄭相子産卒鄭人皆哭泣悲之如亡親戚孔子與子
産如兄弟及聞死爲泣曰古之遺愛也
漢書曰何並字子廉爲穎川太守代陵陽嚴詡官屬祖道
詡據地哭曰吾哀穎川士我以柔弱徵必選剛猛代代到
將有僵仆者故相弔耳並至果大殺戮
又曰王莽末兵起莽憂不知所出崔發言周禮及春秋左
氏國有大灾則哭以厭之故易稱先號咷而後笑宜呼嗟
告天莽自知敗乃率群臣南郊陳符命本末仰天撫心大
哭諸生小民會旦夕哭爲設飱粥甚悲哀及能誦策文者
除以爲郎至五千餘人
謝承後漢書曰許慶字子伯家貧爲郡督郵乘牛車鄕里
號曰軺車督郵慶嘗與友人談論漢無統嗣幸臣專勢世
俗衰薄賢者放退慨然據地悲哭時稱許子伯哭世
華嶠後漢書曰趙一造河南尹羊陟不得見一以公卿中
非陟無足與託名日往其門尋陟自強通陟卧未起一徑
上堂臨之曰竊伏西州抱高風舊矣乃今方遇而便忽然
柰何命也因舉聲哭堂下大驚陟延與語大竒之明往詣
一柴車草屏露宿其傍左右皆驚愕
東觀漢記曰逢萌素明隂陽知莽將敗携家屬於遼東乃
首戴盆盎哭於市言曰新乎新乎遂潜藏
漢名臣奏曰漢得隂山匈奴長老過之未嘗不哭
魏志曰太祖擊黃巾濟北相鮑信鬪死購求信喪不得乃
刻木如信形狀祭而哭焉
又曰初蘇則及臨淄侯植聞魏氏代漢皆發憤悲哭文帝
聞植如此而不聞則也嘗從容曰吾應天受禪而聞有哭
者則謂爲見問鬢髯悉張欲正論以對侍中傳巽搯則(搯音)
(苦治)曰不謂卿也乃止
吳志曰孫策薨以事授權權哭未及息策長史張昭謂權
曰孝廉此寧哭時耶乃改易權服扶令上馬
晉書曰顧榮素好琴及卒家人常置琴於靈座吳郡張翰
哭之慟旣而上牀鼔琴數曲撫琴而歎曰顧彦先復能賞
此不因又慟哭不弔喪主而去
又曰顧愷之桓温引爲大司馬參軍甚見親昵温薨後愷
之拜温墓賦詩云山崩溟海竭魚鳥將何依或問之曰卿
重桓公乃爾哭狀其可見乎荅曰聲如振雷破山淚如傾
河注海
又曰阮籍居喪骨立幾致滅性裴楷往弔之籍散髮箕踞
醉而直視楷弔哭畢便去或問楷凢弔者主哭客乃爲禮
籍旣不哭君何為哭楷曰阮方外之士故不崇禮典我俗
中之士故以軌儀自居
又曰秦秀性忌䜛佞疾之如讎素輕鄙賈充及伐吴之役
聞其爲大都督謂所親曰充文案小才乃居伐國大任吾
將哭以送師或止秀曰昔蹇叔知秦軍必敗故哭送其子
耳今吳君無道國有自亡之形群卒踐境將不戰而潰子
之哭也旣爲不知乃有不救之罪於是乃止
又曰魏舒子混字延廣清慧有才行爲太子舍人年二十
七先舒卒朝野咸爲舒悲舒每哀慟退而歎曰吾不及莊
生遠矣豈以無益自損乎遂不復哭
又曰王敦起郭璞爲記室參軍是時穎川陳述爲大將軍
掾有美名爲敦所重未幾而没璞哭之哀甚呼曰嗣祖嗣
祖焉知非福未幾而敦作難
又曰阮籍時率意獨駕不由徑路車迹所窮輙慟哭而返
又曰衛玠卒謝琨哭之慟曰棟梁折不覺哀也
王隱晉書曰愍懷太子爲賈后所害詔立臧爲太孫趙王
行太傳趙王與太孫俱之東宫車服侍從皆愍懷之舊也
列銅馳街宫人哭侍從者皆哽咽路人泣焉
又曰阮籍隣家處女有才色女未嫁而死籍不識其父兄
徑往哭之盡哀而去
晉安帝紀曰廣州刺史吳隱之字處默少有孝行遭母憂
哀毀過禮太常韓康伯隣居康伯之母楊州刺史殷浩之
妹聦明婦人也隱之每哭康母輒輟事流涕悲不自勝旣
而語康伯曰汝後若居銓衡當用如此輩人及康伯爲吏
部尚書追隱之
晉中興書曰征北大將軍禇裒遣督護王堪迎流民軍次
岱陂爲石遵所破死傷過半裒還京聞哭聲甚衆問何哭
之多左右曰岱陂之役也裒耻恨發疾而薨
沈約宋書曰劉愼字德願爲秦郡太守德願爲性麤率世
祖所狎侮上寵姬殷氏葬畢至墓謂德願曰卿哭貴妃若
悲者當加厚賞德願應聲便號慟撫膺擗踊涕泗交橫上
甚悅以爲豫州刺史上又令醫術人羊志哭殷氏志亦嗚
咽他日有問志者卿郍得此副急淚志時新喪愛姬荅曰
我爾日哭亡妾耳
崔鴻前燕錄曰高商渤海人也剛毅嚴重好學有事幹爲
范陽太守聞兄開戰没悲哭歐血病不能起扶杖乃行慕
容雋召見商泣謂左右曰自古友于之篤未有如商者也
拜昌黎太守商泣曰臣兄亡於此郡臣故不忍爲之雋愍
而授遼西
陳書曰張昭有至性及父卒兄弟並不衣錦帛不食鹽醋
日唯食一升麥屑粥而巳每一感慟必致敺血隣里聞其
哭聲皆爲之涕泣
隋書曰周羅㬋進授大將軍其年冬帝幸雒陽陳主卒羅
㬋請一臨哭帝許之縗絰送至墓所葬還釋服而後入朝
帝甚嘉尚世論稱其有禮
唐書曰有鄭人唐衢者應進士久而不第能爲歌詩意多
感發見人文章有所傷歎者讀訖必哭涕泗不能巳每與
人言論旣相別發聲一號音詞哀切聞之者莫不悽然泣
下嘗客遊太原屬戎帥軍宴衢得預會酒酣言事抗音而
哭一席不樂爲之罷會故世稱唐衢善哭爲名流稱重若
此終不登一命而卒
又曰李光弼兼范陽長史河北節度使拔趙郡自禄山反
常山爲戰場死人蔽野光弼酹其屍而哭之
又曰韋昭度知政事與李磎並命時宰相崔昭緯專政惡
李磎之爲人降制之日令知制誥劉崇魯哭麻以沮之
晏子春秋曰景公游臨淄聞晏子卒公乘而驅之自以爲
遟下車而趍知不若車之速又乘比至國四下而趍行哭
至伏尸號曰今天降禍齊國不加寡人加於夫子社稷危
矣百姓誰告
文子曰九夷八狄之哭異聲而皆哀
列子曰李梁之死楊朱望其門而不哭(盡生性之道以至於亡故無所哀)
隨梧之死楊朱撫其尸而哭(生不幸而死故可哀也)
又曰將隂夢火將病夢食飲酒者憂歌儛者哭
又曰韓娥東之齊過逆旅旅人辱之韓娥因曼聲哭(曼聲長引)
一里老幼悲愁垂涕相對
孟子曰華周𣏌梁之妻善哭其夫而變國俗
韓子曰子産晨出聞婦人哭撫其御手而聽之有間使執
而問焉則手殺其夫者異日御問夫子何以知之曰凡人
之於其所親愛也始疾而憂臨死而懼巳死而哀今夫巳
死不哀而懼是以知其姦也
淮南子曰故哭之發於口涕之出於鼻此皆憤於中而形
於外也
又曰楊子見衢而哭之爲其可以南可以北
韓詩外傳曰孔子行聞哭聲甚悲孔子曰驅之前有賢者
至則臯魚也被褐擁鎌哭於道傍孔子避車而與之言曰
子非有喪何哭悲也臯魚曰吾失之三少而好學周流諸
侯以後吾親失之一也高吾志簡吾事不事庸君失之二
也少擇交遊寡於親友老而無託失之三也樹欲静而風
不止子欲養而親不待往而不可追者年也去而不可得
見者親也吾請從此辭矣立槁而死
又曰孔子出遊少原之野有婦人中澤而哭其音甚哀孔
子使弟子問焉婦人曰嚮者刈蓍薪亡吾簮吾是以哀弟
子曰刈蓍薪而亡簮有何悲焉婦人曰非悲傷亡簮也哀其
亡故
賈誼新書曰鄒穆公死鄒之百姓若失慈父行吟三月四
境之隣於鄒者士民嚮方道而哭沽家不售其酒屠者罷
刑而歸遨童不謳歌舂者不相杵
博物志曰文王以周公爲灌壇令朞秊風不鳴條文王夢
見一婦人甚美當道哭曰我東太山女嫁爲西海婦而灌
壇令當路有道德吾不敢以風雨過
列女傳曰齊人𣏌梁襲莒戰而死其妻乃就夫尸於城下
哭之七日而城崩妻遂投淄水而死
車頻秦書曰符登率萬人直到姚萇營下同聲向哭哀
號動地萇心惡之與其衆議亦哭相應
說苑曰孔子晨立堂前聞哭者聲音甚悲孔子援琴鼔之
其音同也孔子出顔回曰今者有哭其音甚悲非獨哭死
哭生離也孔子曰何以知之回曰以九山之鳥知之孔子
使人問之曰今者父死家貧賣子以葬
又曰季康子謂子游曰仁人者愛人乎曰然人亦愛之乎
曰然康子曰子産死鄭人丈夫捨珮婦人捨珠珥夫婦巷
哭之三月不聞竽瑟
又曰鮑叔死管仲哭之泣下如雨從者曰非君臣父子也管
仲曰生我者父母知我者鮑子士爲知巳者死而况爲之哀乎
劉向說苑曰晉文公入國至於河令棄籩豆茵席顔色犁
黑手足腁胝者在後舅犯聞之中夜而哭文公曰吾亡也
十有九年矣今將還國夫人不喜哭何對曰籩豆茵席所
資者也而棄之顔色犁黑手足腁胝所以執勞苦者也而
皆後之不勝其哀故哭也文公曰禍福利害有不與舅氏
共之者有如河水
魏文典論曰上洛都尉王琰獲高幹以封侯其妻哭於内
爲琰冨貴更取妾故也
語林曰王武子葬夕孫子荆哭之甚悲賓客莫不爲垂涕
哭畢向靈座曰卿常好驢鳴今爲君作驢鳴旣作聲似眞
賓客大笑孫聞笑頋謂曰諸君不死令王武子死乎賓客莫不
皆怒湏更之間或悲或笑或怒古詩曰啼呼哭泣如吹胡笳
太平御覽卷第四百八十七
