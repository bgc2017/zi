太平御覽卷第八百七十八
咎微部五
雪不時雪赤雪霜
晝霜雹霧黃霧
赤霧黑霧虹蜺白虹
紫蜺
雪
左傳曰昭公四年正月大雪劉向以爲昭公娶吳婚於同
姓董仲舒以爲季孫宿專政隂氣盛也
漢書曰武帝時十二月大雨雪人凍死時衡山王謀反廢
而殺之
又曰元帝時十一月齊楚大雪深五尺時石顯䧟魏郡太
守京房殺之
又曰王莽天鳳中地震大雨雪深一丈竹栢枯死其年瑯
邪女子吕母爲子報仇黨至數萬時天下大亂飢
晉書曰吳孫權時正月大雨雪平地三尺鳥獸死者大半
將軍全(琮於)淮南戰死者數十萬
又曰孫亮時春大雨雪震電旣雷則雪不當復降而亮見
廢
宋書曰孝武帝時大雪平地二尺明年虜侵冀州
後魏書曰世祖太平真君八年北鎮大雪人畜凍死時正
嚴急司徒崔浩濫被誅
不時雪
左傳曰桓公八年八月雨雪劉向以爲夫人有淫行將弑
象桓公不覺與夫人如齊而弑死雪又雨之隂出非其時
迫近象隂氣盛也
易通卦驗曰乾得坎之蹇則夏雨雪
詩推度災曰逆天地絶人倫則夏雨雪
京房曰夏雨雪臣爲亂
漢書曰文帝時六月大雨雪後二年淮南王長謀反遷蜀
道死
又曰武帝時三月雨雪平地厚五尺是歲御史大夫張湯
有罪自殺丞相翟嚴青坐與三長史弃市
又曰成帝陽朔四年四月雨雪燕雀死後二年許皇后廢
晉書曰武帝時大雪其年吳將步闡敗死傷甚衆後又八
月大雪折木
又曰穆帝時八月大雪人馬凍死時政由臣下
崔鴻十六國春秋曰前凉張祚和平元年大會黑風冥闇
五月雨雪行人凍死祚廣征兵三十餘道入擊南山諸種時
入千里張掖人王鸞上書諫言軍不可行行有大變祚怒以
爲妖言斬之祚與嚴展吳綽升飛鸞觀征虜趙長校尉張
璹入謙光殿拜張玄静爲主咸稱萬歲祚愕然便下曰欲
殺我耶長曰然遂刺祚傷額殺之
又曰後蜀李雄以晉咸康六年八月死之曰宫内積雪自
外則否
石虎鄴中記曰虎以五月發五百里内萬人營華林苑至
八月天暴雨雪雪深三尺作者凍死數千人太史奏作役
非時天降此變虎誅起部尚書朱軌以塞天災
廣五行記曰梁武帝時三月大雪平地三尺時義州刺史
文僧朗以州叛於魏大同中七月青州雪害苗稼交州刺
史李賁舉兵僣號
後魏書曰静帝興和年五月大雪時北齊神武發卒十万
築鄴城又有無君之心
又曰武定時二月大雪人畜凍死道路相望時高歡專政
帝政臨虚器
隋書曰北齊武成河清年二月大雪連月南北千里平地
數尺時匈奴與周師入并州殺掠吏人
又曰武成任用和士開至後主復寵之隴東王胡長仁元
舅之尊欲理政被士開所譛出爲齊州刺史武平二年三
月天忽降雪一尺餘時生苗巳出雪覆之盖壟禾頭後微
萎而不死百姓相謂曰禾不死及壟凍長仁在齊州密遣
刺客殺士開事發勑遣使於齊州賜死則隴凍之驗
赤雪
晉書曰武帝太康七年河隂雨赤雪二頃
霜
謝承後漢書曰郎顗上事曰入歲常有霜氣月不舒光日
不宣耀陛下倦於萬機政有闕也
抱朴子曰若霜氣有圍城或入於城則外兵得入若霜氣
從内出主人出戰
京房易傳曰興兵妄誅厥災夏霜殺五糓誅不原情兹謂
不仁冬先雨乃隕霜有芒角賢聖遭害其(霜)附木不入地
毛詩曰正月繁霜我心憂傷(正月夏之四月也繁多也四月建巳純陽用事霜多急恒)
(寒苦之異傷害萬物故心憂也)
春秋考異郵曰魯僖公即位隕霜不殺草李梅實梅李大
樹比草爲貴是君不能伐也定公即位隕霜不殺菽菽者
稼最強李氏之萌
又曰穆公即位仲夏霜殺草日中不消
春秋命曆序曰桀無道夏出霜
師曠占曰春夏一日有霜者君父母治政大嚴大殺天以
示之何以言之霜威殺萬草坐大殺也見變如此宜損威
殺重人之命
漢書五行志曰左傳僖公時八月霜不殺草謂襄仲專權
殺嫡立庶公室遂弱至三十三年冬霜不殺草劉向以爲
君誅不行舒緩之應是時公子遂專政三桓繼爲卿皆爲
亂矣
又曰定公元年八月霜殺菽劉向以爲誅罰不由君出在
臣下之象是時季氏逐昭公死于外
又曰武帝時四月霜殺草木是時天下戶口减耗
又曰元帝時三月九月隕霜殺稼時弘恭石顯專政迫逐
忠烈進用邪倿
又曰王莽天鳳六年四月霜殺草木則專政巳亂至地皇
四年秋霜關東人相食馬適王匡等兵起羣盗大亂
晉書曰武帝時八月霜害豆又五月隕雪傷榖時大舉征
吳又五月霜殺桑麥時王濬大功被䧟無辜
又曰惠帝時三月霜傷木五月雨雹時賈后廢愍懷太子
隋書曰梁武帝時三月六月降霜殺草時發卒拒魏百姓
勞苦
唐書曰太宗貞觀初突厥頡利可汗部落五月霜降至四
年爲僕射李靖所滅
晝霜
隋書曰北齊武成時晝霜下其年傳位於太子緯
雹
京房易飛候曰雹下盡樹木枝害五糓者君賦歛尅民
禮記月令曰仲夏行(冬令)則雹凍傷糓
左傳曰昭公四年正月大雨雹季武子問於申豊曰雹可
禦乎對曰聖人在上無雹雖有不爲災古者日在北陸而
藏冰西陸朝覿而出之其出入也時今棄而不用雹之爲
災誰能禦之
春秋考異郵曰僖公九年秋昭三年冬並大雨雹時僖公
專樂齊女綺畫珠璣之好掩月光隂精凝爲災異昭公事
晉隂精用密故災
史記曰周孝王七年厲王生冬大雹牛馬死江漢俱動及
孝王崩厲王立王室大亂
漢書曰宣帝太始中山陽濟陽雨雹如鷄子深二尺五寸
殺飛鳥牛馬皆死七月大司馬霍禹謀反皆㐲誅八月霍
皇后廢成帝時四月楚國雨雹太如斧飛鳥死時王氏專
政
又曰王莽時雨雹殺牛羊莽殺其少子咸時天下大亂百
姓窮愁起爲盗賊
後漢書曰安帝初元四年六月郡國三雨雹大如鷄子殺
六畜時鄧太后以隂盛專於陽政
又曰獻帝初平四年六月扶風雨雹大如升殺人時天下
潰亂曹操專政帝臨虚器
吳志曰孫權時雨雹權聽䜛太子和見廢
晉書曰武帝時五月雹傷禾麥壊屋時王濬有大功被䧟
帝不断隂愶陽之應
又曰惠帝時六月雨雹深三尺時賈氏專政遂廢愍懷太
子
又曰元帝時風雹殺人時王敦擁兵不朝内外戒嚴
又曰明帝時京都大雨雹鷰雀死
又曰四月大雨雹是年蘇峻爲亂
又曰穆帝時六月雨雹大如升後四年張祚在凉州爲宋
混所滅
宋書曰文帝元嘉三十年五月盱眙雨雹大如鷄卵明年
冬太子劭兵亂
隋書曰梁武帝大通年四月雹時帝數捨身作奴爲沙門
所制隂愶陽之應
崔鴻十六國春秋曰後趙石勒時暴風大雨雹震建德殿
端門襄國市西門倒殺五行電起西河大如鷄子平地三尺
洿下丈餘行人禽獸死者萬數歴千餘里樹禾催折禾稼蕩
然勒問徐光光曰去年不禁寒食介推帝鄕之神也歴代
所尊故有此災
又曰石遵時雨雹大如盂升立百餘日爲石鑒所殺鑒爲
冉閔殺之
隋書曰陳宣帝太建二年六月大雨雹十年四月又大雨
雹始興王叔陵刺後主於喪次據東府反俄而㐲誅
霧
禮記月令曰仲冬行夏令則氣霧冥冥(霜霧之氣也散相亂也)
晉書曰成帝咸和元年大霧步武不相見會稽王道子專
政之應
國志曆曰晉咸和元年三月霧殺桑果
宋書曰晉安王子勛帝子業景和年中即僞位其日雲霧
四合旬日被殺
齊書曰武帝時大霧竟天如煙入人眼鼻後二年皇太子
死
後魏書曰静帝武定年冬大霧六旬晝夜不解明年常侍
荀濟華山王大器及元思僅等謀殺大將軍高洋事洩荀
濟等並戮於市
隋書曰陳後主末年正月朔大會羣官大霧四塞人眼鼻
卒酸明年降隋
陸機別傳曰機被誅日大風折木天地霧合
抱朴子曰伊尹受戮大霧三日
兵書曰霧四面圍城必有兵到城下不出其月
黃霧
尚書中候曰桀爲無道地吐黃霧
漢書曰成帝初即位封舅王鳳王根等五人關内侯其月
黃霧四塞終日竟夜着地者如黃土塵奪日光王鳳等大
懼
又曰王莽天鳳元年六月黃霧四塞其年緣邊大飢人相
食
晉書曰惠帝時冬黃霧四塞六日乃止明年趙王倫簒位
時朝昏兵亂帝屢蒙塵
又曰明帝初潁有黃霧四塞時王敦害尚書刀恊僕射周
顗
又曰穆帝時凉州黃霧下如塵時張重華納譛後年重華
死嗣子見殺
又曰孝武帝時黃霧四塞時會稽王道子專政親近侫人
又曰安帝時黃霧昏濁不雨時桓玄謀逆帝返正頻年大
霧時帝室衰微臣下擁兵反土地非君之有
晉中興書徵祥說曰太寧元年黃霧四塞王敦之應
宋書曰文帝元嘉二十九年十二月黃霧四塞
崔鴻十六國春秋曰前凉張茂四年正月黃霧四塞其年
茂死也
又曰前趙劉聦元年十月聦將趙固與晉車騎將軍王申
相拒於延津時黃霧晝夜人不相見固軍大敗
又曰後趙石勒建平四年黃霧四塞氛障蔽天十月大疫
死
赤霧
春秋運斗樞曰血濁霧天下小冤(血濁霧濁如血)
後魏書曰世宗正始二年正月夜隂霧四塞初黑後赤又
延昌元年黃霧蔽塞時帝舅肇擅權矯詔害諸王公之應
黑霧
晉書曰愍帝建興二年春霧着人如墨連夜五日時天下
兵起後二年帝降劉曜
又曰元帝永昌元年十月京師大霧黑氣蔽天日月無光
十一月王敦舉兵
崔鴻十六國春秋曰前趙劉聦建元元年正月朔日黑霧
四塞終日竟夜着人如墨五日而止後三年聦子粲殺其弟
虹蜺
易通卦驗曰虹不時見女謁亂公虹者隂陽交接之氣陽
倡隂和之象今失節不見者似人君心在房内不循外事
廢禮失義夫人滛恣而不制故曰女謁亂公
京房易妖占曰虹出君池若飲君井其君無後
春秋潜潭巴曰虹五色迭至照于宫殿有兵革之事
春秋感精符曰九女並譌則九虹並見
黃帝占軍氣訣曰攻城有虹欲攻之勝
京氏別對災異曰虹蜺近日則姦臣謀貫日客代主其服
也釋安樂試非常正股肱入賢良
漢書曰虹蜺隂陽之精(如淳曰雄日虹雌日蜺也)
又曰兩虹下屬燕王旦井中飲井水竭其後誅
續漢書曰靈帝光和元年有黑氣墮北宫温殿東庭中如
車隆起奮迅五色有頭長十餘丈形似龍上問蔡邕對曰
所謂天投蜺者也不見足尾不得稱龍中平元年黃巾賊
張角等起
東觀漢記曰光和中有虹蜺降嘉德殿上引楊腸等入金
商門崇德署問以祥異對曰天投蜺天下恐海内亂
晉書曰愍帝建興五年正月帝在平陽虹蜺弥天其年帝
爲劉聦所殺
崔鴻十六國春秋曰前趙劉聦麟嘉元年時東西赤虹經
天南有一歧
隋書曰周武帝建德五年圍北齊後主於晉片是夜州城
上有虹首南向尾入紫宫長十餘丈六月晉州䧟被擒
白虹
詩推度灾曰撓弱不立邪臣蔽主則白虹刺日爲政無常
天下疑則蜺逆行
周禮春官視祲曰掌十煇之法以觀妖祥七日弥(鄭司農云弥白)
(虹弥天也玄謂弥氣貫日也)
史記曰鄒陽上書曰荆軻慕燕丹之義白虹貫日太子畏
之(應邵日燕太子丹秦始皇遇之无禮丹亡去故厚養荆軻令刺秦王精誠感天白虹爲之貫日烈士傳曰太子)
(丹見虹貫日不徹日吾事不成矣)
漢書曰成帝即位時年二十委政諸舅王鳳王愔等兄弟
五人逓爲宰相五人同拜封號五侯五侯專權賢者屏退
京兆尹王章以直言被誅正月有白虹出于營室
後漢書曰唐檀永建五年舉孝廉除郎中是時白虹貫日
擅因上便宜三事陳其咎徵書(奏乃)棄官去
吳志曰諸葛恪自新城出住東興有虹見其舡還拜蔣陵
白虹繞其車後遂被誅
崔鴻十六國春秋曰後趙石季龍建武六年大旱白虹經
天建武九年白虹出太社連天至十四年國亂
紫蜺
太玄經曰紫蜺圍日其疾不割
太平御覽卷第八百七十八
