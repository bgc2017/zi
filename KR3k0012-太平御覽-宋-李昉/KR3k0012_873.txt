太平御覽卷第八百七十三
休徵部二
地
地山湖河海
雒水醴泉井池
土社石
草
萐莆華苹朱草蓂莢嘉榖
秬鬯福草福并威蕤屈軼
延嘉紫逹芝蘭茅
蒿木賓連闊逹平露
地
禮曰地不愛其寳符瑞圖曰地得其性不震搖也
祥瑞圖曰王者益土地則社稷及市中地長
山
管子曰覇王之主興則昇山之神見
休子曰少皥生於稚華之渚渚一旦化爲山欝欝葱葱焉
湖
吴志曰孫皓天璽年吴郡言臨平湖自漢來草穢壅塞
今更開通長老傳言此湖塞天下大亂此湖開天下寧
河
北齊書曰武帝大寧二年齊州黃河清改清河元年
隋書曰煬帝大業三年武陽言河水清唐書曰貞觀十
四年陜州奏界内二百餘里正月元日河水變清四日乃
止〇又曰高宗永徽五年六日濟州黃河清十六里
又曰肅宗乾元二年嵐州言黃河三十里清如井水十月
李光弼破史思明衆五萬
易乾鑿度曰聖人受命瑞應先見於河河水清
又曰孔子云天之將降嘉應河水清變爲白白變爲赤赤
變爲黑黑變爲黃各三日(鄭玄日聖王爲政理之所致)
禮斗威儀曰君乘土而王其政太平則河溓(宋均日溓不决不溢也謂)
(溓然不盛也溓勒兼切)
符瑞圖曰河溓者河水清也
孫氏瑞應圖曰王者循天命而行天道四通則河出龍圖
東觀漢記曰光武從邯鄲避王郎兵南至下曲陽滹沲河
道吏還言河水流澌無舡不可渡左右皆惶畏爲王郎所
及上命王覇前往視之實然覇念還言驚衆雖不可渡且
臨水止尚阻即白冰堅可渡士衆大喜上大笑曰果妄言
也比至河流澌冰合可履馬欲僵以囊盛沙布冰上旣度
未數里冰䧟也
海
孫氏瑞應圖曰王者出而王道通移則海不揚鴻波
禮斗威儀曰君乘水而王其政和平則江海著其神象(宋均)
(曰神不見但著象而已青黃赤白玄水具有此色焉)
春秋運斗樞曰搖光則海出明珠
雒
謝承後漢書曰沛國陳宣子字子建建武十年雒水出造
津城門或欲築塞之宣諫曰昔王尊正身金隄水退况聖
主耶言未絶而水去
尚書中候曰堯沉壁於洛赤光起
又曰武王沉璧青雲浮洛
易乾鑿度曰帝德之盛應於洛水先温九日乃寒五日變
爲五色玄黃
水
陳書曰高祖至南康破蔡路飬李遷仕贑石舊有二十四
灘多巨石行旅者以爲難高祖之發也水暴起三百里石
皆没
唐書曰武德元年七月新豊鸚鵡谷水清世傳此水清天下
平
禮斗威儀曰君乘土而王其政太平則蒙水出於山(宋均曰蒙)
(小水也出可漑灌生無不植也)
異苑曰臨淄牛山下有女水齊人諺曰世治則女水流世
亂則女水竭慕容超時乾涸彌載曁宋武薄伐而激洪波
醴泉
禮曰地出醴泉
東觀漢記曰光武中元元年祠長陵還醴泉出京師飲之
者痼疾皆差也
唐書曰貞觀二十三年肅州醴泉出有文石五彩蓋泉
尚書中候曰醴甘也取名醴酒
又曰堯砥德匪懈醴泉出
又曰文命盛德俊乂在官醴泉出山
禮斗威儀曰醴泉味甘王政和可貴故水甘也
禮稽命徵曰王者刑殺當罪賞賜當功得禮之儀則醴泉
出(鬪庭也)
又曰王者得禮之制則澤谷之中白泉出飲之使壽長
禮含文嘉曰神農修德作耒耨地應以醴泉
春秋潜潭巴曰君德應陽則醴泉出焉
春秋潜潭樞曰旋星得則醴泉出
春秋感精符曰德淪於地則醴泉出焉
孝經援神契曰王者德至淵泉則醴泉出
孫氏瑞應圖曰醴泉者水之精也味甘如醴泉出流所及
草木皆茂飲之令人壽也
又曰理訟得所醴泉出於京師有仙人以爵酌之
白虎通曰德至淵泉則醴泉湧醴泉者美泉也狀如醴酒
可以養老也
鶡冠子曰聖人德上及太寧中及萬靈則醴泉出
徐整正曆曰黃帝上時以醴泉爲漿
井
孫氏瑞應圖曰王者清淨則浪井出有仙人主之
典略曰浪井者不鑿自成之井
池
唐書曰大曆八年解州安邑兩池生乳塩後賜號寳應靈
慶池
土
左傳曰晉文公過衛文公不禮出於五鹿乞食於野野人
與之塊公子欲鞭之子犯曰天賜也稽首受而載之
史記曰黃帝時有土瑞故以土德
王庚温瑞應圖曰王者德温遠方則物化爲土
蜀王夲紀曰蜀王獵於褒谷秦王以金一笥遺蜀報以禮
物盡化爲土秦王大怒臣下拜賀曰土者地也今秦當有
蜀矣
社
漢書曰昌邑王門社有枯樹復生枝葉後宣帝立
晉書曰武帝時洛陽太社中有青氣占者以爲東萖後當
有天子東萖王改封琅邪王江東之應也
春秋潜潭巴曰里社鳴此里有聖人其呴百姓歸之(呴鳴之恐)
(者湯起放桀時有此祥呴呼后切)
石
漢書曰昭帝時太山萊蕪山南匈(匈有)數千聲民視之有大
石自立高一丈五尺大三十八圍入地深八尺三石爲足
立後有白鳥數千集其旁宣帝中興之瑞也
唐書曰貞觀十九年陜州有石理成文曰李君王三字甚
明〇又曰永徽二年藍田縣令田仁注獻瑞石文理成字
曰天安永得立
祥瑞圖曰張掖之柳谷有石始見於建安成形於黃初文
備於太和(建安黃初太和皆年號)其石狀象龜嶷然盤峙廣一丈六尺
長一丈七尺周圍五丈餘蒼質麟鳳龍馬炳燠成形文字
燦然斯盖大晉受終聖德兼該之應也
魏氏春秋曰明帝靑龍三年張掖刪丹縣金山玄川溢涌
寳石負圖狀象靈龜立于川西有石馬七其一仙人騎之
其一羈絆其五有形而不善成有玉匣關闔於前上有玉
字王缺二王横一又有麒麟在東鳳凰在南白虎在西犧
牛在北馬自中布列南方有字曰大討曹金但取之此司
馬氏革運之徵〇瑞應圖曰碧石玉者玩弄之物不用則
出〇禮稽命徵曰王者得禮之制則澤谷之中乃生白石
又曰王者君臣父子夫妻尊卑有别則石生於澤也
禮含文嘉曰内外之制各得其宜則山澤出龜寳石
草
萐莆
孫氏瑞應圖曰萐莆王者不徵滋味庖厨不踰深盛則生
於厨一名倚扇一名實閭一名倚萐生如蓮枝多葉少根
如絲轉而生風主於飲食清涼駈殺蟲蠅舜時生於厨又
堯時冬死夏生又舜時生於厨及階左
春秋潜潭巴曰君臣和得道度叶中則萐莆孳於庖厨
孝經援神契曰王者德至山陵則阜出萐莆(宋均注曰文典備則萐莆)
(應也)
華苹
祥瑞圖曰雙蓮爲苹
又曰華苹者其枝正平王者德剛則仰弱則低
又曰王者政令均則華苹
孝經援神契曰王者德至於地則華苹感
朱草
孫氏瑞應圖曰朱草草之精也聖人之德無所不至則生
又曰朱草者百草之精也王者德無所不通四方有歌詠
之聲則生
大戴禮共朱草日生一葉至十六日落一葉周而復始
尚書大傳曰王者德下究地之厚則朱草生
又曰帝命周公踐祚朱草暢生
尚書中候曰文命咸得俊乂在官則朱草在郊
又曰堯德清平比隆伏羲故朱草生郊
禮斗威儀曰君乘火而王其政頌平則地生朱草
春秋感精符曰王者德洽於地則朱草生食之令人不老
春秋運斗樞曰樞星則朱草生
春秋繁露曰君勸農事無奪民時使之歲不過三日行十
一之稅進經術之士開(閶闔)通障塞恩及草木則朱草生
孝經援神契曰王者德至草木則朱草生
後漢書曰光武時朱草生于水涯
晉書曰武帝時朱草生
白虎通曰朱草赤色也可以染綘别成黼黻之服列爲尊
卑之差
淮南子曰太清之世四時不失其序日月揚光五星循䡄
則朱草生
抱朴子曰朱草狀似小桑裁長三四尺枝葉皆赤莖如珊
瑚生名山嶺石之下刻之汁流如血以玉及八石金銀投
中中立可丸爲泥以金投中名曰金漿以王投之名曰玉
釀服之皆長生也
鶡冠子曰聖王德上及太清下及太寧中及萬靈則朱
草生
魏略曰文帝欲受禪朱草生於文昌殿側
蓂莢
孫氏瑞應圖曰蓂莢者葉圓而五色一名曆莢十五葉日
生一葉從朔至望畢從十六日毁一葉至晦而盡月小則
一葉卷而不落聖明之瑞也人君德合乾坤則生
祥瑞圖曰蓂莢堯時生
尚書大傳曰周公輔幼主不矜功則蓂莢生
尚書中候曰周公作樂而治蓂莢生
春秋運斗摳曰老人星臨國則蓂莢生
又曰箕星得則蓂莢生
孝經援神契曰王者德至於地則蓂莢生
風俗通曰按孝經說古太平蓂莢生階其味酸王者取以
調味後以醯醢代之
徐整正曆曰黃帝之時以蓂莢者瑞草也蓋神靈之嘉應
也
白虎通曰王者考曆得其分度則蓂生於階莢者樹名也
嘉糓
孫氏瑞應圖曰嘉禾五糓之長盛德之精也文者則二本
而同秀質者則同本而異秀此夏殷時嘉禾也
又曰周時嘉禾三年夲同穗異貫桑而生其穗盈箱生於唐
叔之國以獻周公曰此嘉禾也太和氣之所生焉此文王
之德乃獻文王之廟
書曰唐叔得禾異畝同穎各一隴合爲一穗獻之天子王
命周公作嘉禾篇
尚書中候曰嘉禾莖長五尺三十五穗
禮含文嘉曰神農作耒耨天應以嘉禾
又曰綏五車明五禮則五禾應以大豐
禮斗威儀曰人君乘土而王其政升平則嘉糓並生
詩含神霧曰堯時嘉禾七莖連三十五穗
春秋運斗樞曰旋星得嘉禾液
孝經援神契曰王者德至於地則嘉禾生
周書曰神農時天雨粟神農耕而種之然後五糓興以助
果實
漢書曰宣帝時嘉榖降于郡國
後漢書曰安帝時九真嘉禾生五百六十夲七百六十八
穗
東觀漢記曰光武以建平元年生於濟陽縣舍時有嘉禾
一莖九穗縣境大熟因名曰秀
又曰章帝時嘉禾嘉麦日月不絶
魏志曰文帝欲受禪郡國三嘉禾生
王隱晉書曰元帝初藉藁草悉成未
沈約宋書曰文帝時醴湖生嘉粟一莖九穗
又曰宋文帝元嘉二十五年嘉禾生華林園十株七百穗
又曰孝武帝大明元年嘉禾生清暑殿鴟尾中一株六穗
齊書曰武帝時固始縣嘉禾一莖五穗新蔡又獲一莖九
穗一莖七穗
梁起居注曰大同六年九月始平獻嘉禾一莖十七穗
白虎通曰嘉禾者太和之爲美瑞者也
晉徵祥說曰王者盛德則嘉禾生嘉禾者仁卉也其大盈
箱一桴二米國政質則同夲而異穎國政文則同穎而異
夲
唐書曰開元十九年揚州奏穞生稻二百一十五頃再熟
稻一千八百頃其粒與常稻無異(穞音旅)
又曰大中二年福建進瑞粟十五莖莖有五六穗
又曰大中六年淮南節度使杜悰奏海陵高郵兩縣百姓
於宫河中漉得異米煑食呼爲聖米
秬鬯
孫氏瑞應圖曰秬鬯者三隅之黍一粰三米王者宗廟修
則生〇又曰昭穆序祭祠宰人咸有敬讓禮容之節威儀
之美則秬鬯生
又曰王者節敬依禮度親疎有别則秬鬯生
又曰黃帝時南夷乘白鹿來獻秬鬯
孝經援神契曰王者德至於地則秬鬯生
福草
孫氏瑞應圖曰王者宗廟至敬則福草生於廟(一云禮草)
禮斗威儀曰君乘木而王其政升平則福草生廟中(宋均曰廟)
(中生草蓋福草也即朱草之别名可以染祭服故應仁孝而生廟中)
福并
孫氏瑞圖曰福并瑞草生王者有德則福并生
威蕤
孫氏瑞應圖曰王者禮備則威蕤生(一日威蕤)
又曰王者愛人倫則威蕤生於殿前
屈軼
孫氏瑞應圖曰屈軼者太平之代生於庭有佞人則草指之
延嘉
孫氏瑞應圖曰延嘉王者有德則見
又曰王孝道行則延嘉生
孝經援神契曰天子至德屬于四海則延嘉生
紫逹
孫氏瑞應圖曰紫逹者王者仁義行則常見
禮斗威儀曰君乘土而王其政太平則紫逹常生
芝
孫氏瑞應圖曰王者慈仁則芝草生食之令人延年
又曰王者寵近耆老養有道則芝莢生
春秋運斗樞曰搖光得則陵出玄芝生
孝經援神契曰王者德至於草木則芝草生
漢書曰武帝元封六年甘泉宫内産芝草九莖産連葉宣
帝神雀元年金芝九莖産于&KR0636;德殿銅池中(如淳曰銅池承霤也晉灼)
(日以銅作池韋昭日以銅節池邊也)
後漢書曰明帝時郡國上芝英
又曰章帝建初三年零陵獻芝草
東觀漢記曰桓帝時芝草生中黃藏府
宋書曰順帝時臨城縣生紫芝
齊書曰武帝時襄陽獲紫芝
隋書曰開皇十九年朱雀等十六門生芝草
唐書曰貞觀十七年安禮門御榻産靈芝五莖又皇太子
寢室中産素芝十四莖悉爲龍鳳之狀
又曰貞觀十七年滁州言所部川源徧生芝草百寮及雍
州父老上表固請封禪
唐春秋曰貞觀十九年雍州李樹生芝英赤蓋紫光色鮮
麗司徒長孫無忌與官方岳上表請禪不許
又曰天寳七載三月大同殿柱礎産玉芝兩莖
又曰肅宗上元二年甲辰延英殿御座梁上玉芝生一莖
三花御製靈芝詩以示羣下
又曰上元二年九月壬午朔皇后奏含暉院生金芝
大同起居注曰九年金芝二十八莖生于殿庭少府卿蕭
介以聞
古今注曰漢武時甘泉殿房内産芝九莖連業作芝房之
歌
白虎通曰王者德至於山則芝實茂
孫整長歷曰黃帝以五芝爲房名
瑞令記曰食芝延年不終與真人同
論衡曰建初三年零陵泉陵縣女子博寧宅内生芝草五
本莖葉紫色太守沈鄷遣門下掾奉獻皇帝悅懌
又曰芝草一年三華食之令人眉壽慶世蓋仙人之所食
又曰紫芝者其栽如豆
繆襲神芝讃曰青龍元年神芝産于長平之習陽許昌典
農中郎蔣充奉表以聞其色丹紫其質光耀上别爲三幹
分爲九枝散爲三十六莖委綏連屬有似珊瑚之狀考圖
按譜蓋美乎前代矣
蘭
禮斗威儀曰君乘金而王其政和平則蘭常生(宋均日蘭生主給和)
(調也)
茅
史記曰齊桓公欲封禪管仲曰古之封禪鄗上之黍北里
之禾江淮之間有一茅三脊所以爲藉
周書曰成王時竒幹獻茅其頭若雄雉佩之不昧
宋書曰孝武時三脊茅生石頭西岸江陵夏王義恭表勸
封禪
唐書曰麟德元年毫州奏老君廟側生三脊茅
蒿
大戴禮曰周時德澤洽和蒿大可以爲宫柱曰蒿宫此天
子之路寢也
木
禮稽命徵曰王者得禮之制則澤谷之中生赤木
又曰王者得禮之宜則宗廟生祥木
地鏡圖曰國治益地則木生水上
又曰國理君喜則樹木忽自大
又曰理君京房易傳曰君有德生聖子則木生屋上及朝
廷
又曰君德強且高昌則木生城脅一尺圍巳上長數文此
謂城強
孫氏瑞應圖曰王者德化洽八方合爲一家則木連理
又曰王者不失民心則木連理
漢書曰武帝幸雍得竒木枝旁出復合上異之終軍曰衆
枝内附示無外也殆將有削尢袵而蒙化者
後漢書曰明帝永安十七年甘露仍降樹枝内附(仍也内附謂)
(木連理也)西南夷哀牢儋耳僬僥槃木白狼動黏諸種前後慕
義貢獻西域諸國遣子入侍
宋書曰文帝元嘉中有糓櫟二樹連理
隋書曰盩厔縣獻連理樹植之宫庭
唐書曰貞觀十八年山南獻木連理交錯玲瓏有同羅日
一丈之幹并枝者二十餘所
又曰二十一年玉華宮李樹連理隔澗合枝
白虎通曰王者德至草木則木連理也
晉中興徵祥說曰王者德澤純洽八方同一則木連理連
理者或枝還合或兩樹合共
曹植魏德論曰皇樹嘉德風靡雲披有木連理别幹同技
將承大同應天之規
唐書曰興元元年八月毫州真源縣大空寺李樹植來十
四年長一丈八尺今春秋忽上聳高六尺周廻似蓋九十
餘尺
賓連闊逹
孫氏瑞應圖曰王者庶嫡有序男女有别則賓連閱生於
房一名賓連逹一名賓連闊生於房室象御妃有節也
白虎通曰賓連闊逹者樹名也其狀連累相承
平露
孫氏瑞應圖曰平露者如蓋生於庭以知四方之政王者
不私人以官則生若東方政不平則西低北方政不平
則南低西方政不平則東低南方政不平則北低四方政
不出其根若絲一曰平兩
又曰平兩者如蓋以知四方王者政平則生
白虎通曰王者使賢不肖位不踰則平露生庭平露者樹
名也
太平御覽卷第八百七十三
