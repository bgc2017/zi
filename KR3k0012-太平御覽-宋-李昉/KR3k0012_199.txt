太平御覽卷第一百九十九
封建部二
公封侯封伯封
子封男封同姓封
外戚封
公封
韋昭辯釋名曰公直也取其正直無私
易師卦曰大君有命開國承家
周書能移於衆與百姓同之謂公
周禮地官曰大司徒職曰諸公之地封土方五百里其食
半
又春官曰太宗伯職曰公執桓圭
晉書曰陶侃有善相者師圭謂侃曰君左手中指有堅理
當爲公若徹於上貴不可言侃以針決之見血灑壁而爲
公字以紙裛手公字愈明
後魏書曰許洛陽爲鴈門太守家田三生嘉禾皆異壟合
穎世祖善之進爵北地公
魏咸熙元年相國晉王奏建五等諸公地方七十五里邑
一千八百戸置相一人典祠典書典衛典禮各一人妾六
人車前司馬十人旅賁四十人
侯封
周易豫卦曰(豫利建侯行師彖曰)豫順以動故天地如之而况建侯行
師乎
又比卦曰地上有水比先王以建萬國親諸侯
又屯卦曰盤桓利居貞利建侯
周書曰能樹名生物與天道俱謂之侯
周禮春官大宗伯職曰侯執信圭
又典命職曰諸侯伯七命其國家宫室車旗衣服禮儀皆
以七爲節
漢書解詁曰列侯金印紫綬以賞有功功大者食縣邑小
者食鄕亭
後漢書曰馮石襲母公主封獲嘉侯亦爲侍中稍遷衛尉
能取悅當代爲安帝所寵帝幸其府留飲十許日賜駮犀
貝劒佩刀(以班犀飾劒也)紫艾綬(艾即盭綠色也其色以艾)玉玦各一(半環曰玦以飾)
(帶也)
又曰丁綝建武元年拜河南太守及封功臣帝令各言所
樂諸將皆占豐邑美縣唯綝願封夲鄕或謂綝曰人皆欲
縣子獨求鄕何也綝曰昔孫叔敖勑其子受封必受墝埆
之地今綝能薄功微得鄕亭厚矣帝從之封爲定陵新安
鄕侯食邑五千戸後徙封陵陽侯
又曰韓歆封扶陽侯好直言無隱諱帝每不能容嘗因朝
會聞帝讀隗囂公孫述相與書歆曰亡國之君皆有才桀
紂亦有才帝大怒以爲激發歆又證歲將飢凶指天畫地
言甚剛切坐免歸田里帝猶不釋復遣使宣詔責之
又曰建武二年定封景丹櫟陽侯帝謂丹曰今關東故王
國雖數縣不過櫟陽萬戸邑夫冨貴不歸故鄕如衣繍夜
行故以封卿耳(前書武帝謂朱買臣之詞也)丹頓首謝
又曰光武下詔封諸將博士丁恭議曰古帝王封諸侯不
過百里故利以建侯取法於雷
又曰隂興遷侍中賜爵關内侯帝後召興欲封之置印綬
於前興固讓曰臣未有先登䧟陣之功而一家數人並蒙
爵士令天下觖望誠爲盈溢臣蒙陛下責之恩深至厚冨
貴巳極不可復加至誠不願帝嘉興之讓不奪其志
又曰傅昌嗣建初中遭母憂因上書以國貧不願之封乞
錢五十萬爲關内侯肅宗怒貶爲關内侯竟不賜錢
魏志曰張魯自巴中將其餘衆降封魯及五子皆爲列侯
又曰文帝黃初二年分三公戶邑封子弟各一人爲列侯
又咸熙元年晉王奏建五等諸侯地七十里邑千六百戶
官屬同諸公妾五人車前司馬八人旅賁三十六人
吳志曰全琮字子璜劉備將關羽圍逼襄陽琮上䟽陳羽
可討之計權時已與吕蒙隂議襲之恐事泄故寢琮表不
荅及擒羽權置酒公安顧謂琮曰君前陳此孤雖不相荅
今日之捷亦君之功也於是封華亭侯
晉書曰高貴鄕公將攻文帝召王沈及王業告之沈馳白
帝以功封安平侯邑二千戶沈旣不忠於主甚爲衆論所
非
又曰衛瓘都督幽州以其離間二虜功賜子亭侯瓘乞以
封弟未受命而亡子客受封爲亭侯瓘六男無爵悉讓於
弟遠近稱之
隋書曰李崇字永隆英果有籌筭膽力過人後周元年以父
賢勲封廻樂縣侯時年尚小拜爵之日親族相賀崇獨泣
賢怪而問之對曰無勲於國而幼少封侯當報主恩不得
終於奉養是以悲耳賢由是大竒之
伯封
周書曰率衆時作謂之伯
周禮春官太宗伯職曰伯執躬圭
孝經援神契曰伯白也
魏志曰咸熙元年春晉王奏建五等作地方六十里邑千
二百戶妾四人車前司馬八人旅賁二十八人
後周書曰王勇論討茹茹功別封永固縣伯邑五百戶時
有別封者例聽廻授次子勇獨請封兄子元興時人義之
子封
周禮春官典命職曰子男五命其國家宫室車旗衣服禮
儀皆以五爲節
又曰春官大宗伯職曰子執榖璧
魏志曰蔣愷濟之孫也咸熙中開建五等以濟著勲前朝
改封愷爲下蔡子
又曰咸熙元年相國晉王奏五等諸子地方五十里邑八
百戶相一人典詞令典書丞典衛丞各一人妾三人車前
司馬四人旅賁二十人
齊書曰王敬則封重安縣子邑三百五十戶敬則少時於
草中射獵有虫如烏豆集其身擿去乃脫處皆流血敬則
惡之詣道士卜道士曰不湏憂此封侯之瑞也敬則聞之
喜故出都自效至是如言
環濟要略曰子獨孳孳栖下之稱也
男封
周禮地官大司徒職曰諸男之地封疆方百里其食者四
之一
又春官典命職曰男執蒲璧
環濟要略曰男任也任治事受王命爲君也
魏志曰咸熙元年相國晉王奏建五等男地方三十五里
邑四百戶相一人典祠長典書丞各一人妾二人車前司
馬二人旅賁十二人又次國男方二十五里邑二百戶
同姓封
毛詩駉閟宫曰乃命魯公俾侯于東奄有龜蒙遂荒大東
左傳僖中曰昔周公弟二叔之不咸故封建親戚以蕃屏
周管蔡郕霍魯衛毛聃郜雍曹滕畢原鄷郇文之昭也(文昭)
(十六國也)邘鄑應韓武之穆也(武穆四國)凡蔣邢茅胙祭周公之㣧
也(周公㣧六國也)
又昭公上曰武王邑姜娠大叔夢天謂巳余命而子曰虞
將與之唐及生文在手曰虞遂以命之
史記曰吳太伯太伯弟仲雍皆周大王之子而季歷之兄
二人知大王欲立季歷乃適荆蠻以避季歷義而歸之千
餘家立爲吳太伯太伯無子而仲雍代立五世武王尅商
求太伯仲雍之後得周章周章巳君吳因而封之
又曰武王封吳周章之弟虞仲於虞列爲諸侯十二世而
爲晉所滅
又曰周公旦武王之弟佐武王平紂而封於少皥之墟曲
阜是爲魯公凡四十四世而楚考烈王滅魯
又曰管叔鮮蔡叔度武王之弟武王巳尅殷封鮮於管封
度於蔡周公誅武庚殺管叔放蔡叔蔡旣遷而死其子曰
胡胡乃改行率德周公言於成王復封于蔡凡二十五世
至侯齊而楚惠王滅蔡
又曰曹叔振鐸者武王弟也武王巳尅殷封振鐸於曹凡
二十四世至伯陽而宋滅曹
又曰衛康叔者武王弟也周公以成王之命伐武庚放蔡
叔殺管叔以殷餘民封康叔爲衛君凡三十九世至君角
而秦并天下廢爲庶人
又曰晉叔虞者成王之弟成王與叔虞戲削桐葉爲珪以
唐封汝史佚因言請擇日立叔虞成王曰吾與之戲耳史
佚曰天子無戲言遂封叔虞於唐唐在河汾之東三十五
世至靖公而韓魏趙三分其地
又曰鄭桓公友者周厲王庶子封於鄭二十四世至鄭君
乙而韓哀侯滅鄭併其地
又曰越王勾踐其先苗胤夏后少康之子封會稽以奉守
禹之祀斷髮文身二十餘世至子勾踐立滅吳稱霸
後十世閩君搖佐諸侯平秦高祖以搖爲楚王
漢書曰漢興之初尊王子弟大啓九國京師内史凡十五
郡公主列侯頗邑其中而國大者跨州兼郡小者連城數
十也
又曰高祖封兄喜爲代王匈奴入代廢爲合陽侯子濞爲
吳王
又曰吕后封楚王郢爲下邳侯齊王肥子章朱虚侯興居
東牟侯
又曰孝文封齊王肥子十人爲侯淮南王長子四人爲侯
後改封王
又曰孝景封楚王子四人爲侯梁王子二人爲侯
又曰淮南厲王死後孝文憐淮南王有子四人年皆七八
歲廼封子安爲阜陵侯子勃爲安陽侯子賜爲陽周侯
子良爲東城侯
又曰梁孝王死竇太后泣極哀不食帝哀懼不知所爲與
長公主計之迺分梁爲五國盡立孝王男五人爲王女五
人皆令食湯沐邑奏之太后太后迺悅爲帝一食
又曰孝武帝令諸王推恩分子弟諸王子孫一百七十七
人爲侯
又曰武帝以子弘爲齊王子旦燕王子胥廣陵王子髆昌
邑王髆子賀爲昭帝後即位二十七日廢歸故縣
又曰武帝使御史大夫張湯策立子閎爲齊王曰於戲小
子閎受兹青社朕承祖考維稽古建爾國家封於東土世
爲漢蕃輔立子旦爲燕王曰小子旦受兹玄社建爾國家
封于北土子胥爲廣陵王曰小子胥受兹赤社建爾國家
封于南土
又曰宣帝詔曰蓋聞象有罪舜封之其封昌邑王賀爲海
昏侯
又曰宣帝封子厥爲淮陽王宇爲東平王囂爲楚王竟爲
中山王廣陵王子胥弘爲高密王
又曰昭帝封諸王子孫十二人宣帝封六十三人元帝封四
十八人成帝封四十三人哀帝封九人平帝封四十八人
爲侯
續漢書曰靈帝封河間王子庾爲濟南王奉帝父孝仁祀
魏志曰明帝大和六年春二月詔曰古之帝王封建諸侯
所以藩屏王室也詩不云乎懷德惟寧宗子維城秦漢繼
周或強或弱俱失厥中大魏創業諸王開國隨時之宜未
有定制非所以永爲後法也其改封諸侯王皆以郡爲國
晉起居注曰武帝詔皇子𥙿生七歲矣得疾封始平王
又曰武帝詔安平獻王孫承昔以父早亡不建大祚以縣
封之今以三縣封爲武邑王
又曰惠帝詔侍中司馬討楊駿之功封東海王食六縣
晉百官名曰武帝以齊王蕤爲遼東王紹皇弟定國後贊
爲廣陵王紹弟廣德後
陳留風俗傳曰周成王戲其弟桐葉之封周公曰君無二
言遂封之於唐唐侯常愼其德其詩曰媚兹一人唐侯愼
德是也
華陽國忘曰武帝封子穎爲成都王以蜀廣漢犍爲汶山
十萬戶爲王國易蜀都太守號爲成都内史
外戚封
史記曰武帝衛后弟青封長平侯四子皆封侯貴震天下
天下歌曰生男無喜生女無怒獨不見衛子夫霸天下
漢書曰文帝封太后弟薄昭爲軹侯又封王舅駟鈞爲侯
又曰景帝封太后弟姪竇廣國爲章武侯竇彭祖爲
竇嬰以破吳楚功封魏其侯后弟王信爲益靖侯
又曰武帝封太后同母弟田蚡爲武安侯勝周陽侯皇后
弟衛青以伐匈奴封長平侯皇后姊子霍去病以伐匈奴
封冠軍侯
漢書曰元帝封王皇后父禁爲平陽侯薨長子鳳嗣
又曰王音旣以從舅越親用事小心親職歲餘上下詔封
音爲安陽侯食邑與五侯等俱三千戶
又曰成帝封太后兄子莽爲新都侯宣帝悼皇考皇舅孫
史丹爲武陽侯皇后兄趙欽爲新成侯父趙臨爲成陽侯
太后姊子淳于長定陵侯中山王舅馮參爲宜陽侯
又曰哀帝欲封祖母傅太后從弟商鄭崇諫曰孝武皇帝
封親舅五侯天爲赤黃晝昏日中有黑氣今祖母從昆弟
二人已侯許皇后父高武侯以三公封尚有因緣今欲復
封商壞亂制度逆天人心非傅氏之福
東觀漢記曰封馬防兄弟三人各六千戶爲穎陽侯特以
勲勞綏定西羌以襄城美亭一千二百戶增防防身帶三
綬寵貴至盛
又曰鄧訓自中興後累世寵貴凢侯者二十九人貴盛莫
比
後漢書曰明德馬后詔不得封外戚章帝省詔悲歎復重請
曰漢興舅氏之封侯猶皇子之爲王也太皇誠存謙虚奈何
令臣獨不加恩三舅乎且衛尉年尊兩校尉有大病(衛尉太后)
(兄瘳兩校尉兄防兄光也)如令不諱使臣長抱刻骨之恨宜及吉時不
可稽留太后報曰吾反覆念之思令兩善豈徒欲獲謙讓
之名而使帝受不外施之嫌哉(以恩澤封爵外家爲外施也)昔竇太后
欲封王皇后之兄(竇太后文帝后也王皇后景帝后也兄即王信後封爲蓋侯)丞相條
侯言受高祖約無軍功非劉氏不侯(條侯周亞夫也前書曰高帝與功臣約非)
(劉氏不王非功不侯如違約天下共擊之)今馬氏無功於國豈得與隂郭中興
之后等耶
後漢書曰隂識封隂鄕侯二年以征伐軍功增封識讓曰天
下初定將帥有功者衆臣託屬掖庭乃加爵邑不可以示
天下帝甚美之
魏志黃初二年詔曰后族之家不得横受茅土之爵以此
詔傳後世若有違背天下共誅之
魏志曰明帝追封甄后父逸安成鄕侯兄豫襲封後改爲魏
昌侯子暢嗣父封暢弟温韡豔皆列侯又以後亡從孫黃
合葬帝愛女淑追封黃列侯
吳志曰孫皓元年十二月封后父滕牧爲高密侯舅何等
三人皆列侯
王隱晉書曰武帝封楊后父(鎮軍將軍)楊駿爲臨晉侯后母太
原龐爲安昌鄕君太學生王鈴曰侯稱臨晉後必制國也
駿漸驕傲胡奮語駿曰卿恃女更豪耶人與天家婚未有不
滅門者早晚事耳駿曰卿女復不在天家耶奮曰我女與
卿女作婢何能增損
又曰楊駿以父超居重位自鎮軍將軍遷車騎將軍封臨
晉侯識者議之曰夫建諸侯所以藩屏王室也后妃所以
供粢盛弘内教也后父始封而以臨晉爲侯兆於亂也
太平御覽卷第一百九十九
