太平御覽卷第二百三十二
職官部三十
鴻臚卿鴻臚少卿典屬國司農卿
司農少卿上林苑令太倉令導官令
太府卿太府少卿市令平准令
左右藏令
鴻臚卿
六典曰鴻臚卿之職掌賓客及凶儀之事領典客司儀二
署以率其官屬而供其職務少卿爲之貳凢四方夷狄君
長朝見者辯其等位以賓待之凢二王之後及夷狄君長
之子襲官爵者皆辯其嫡庶詳其可否若諸蕃大酋渠有
封禮命則受冊而往其國
韋昭辯釋名曰腹前肥者臚言以京師爲心腹王侯外國
爲四體以養之也辯云鴻臚夲故典客掌賓禮鴻大也臚
陳序也欲以大禮陳序賓客也
漢書曰田序字子公連擒大姦徵爲大鴻臚
又曰典客秦官掌諸侯歸義蠻夷有丞景帝中六年更
名大行令武帝太初元年更名大鴻臚
東觀漢記曰大鴻臚漢舊官建武元年復置屬官有丞一
人大行丞一人有理禮員四十七人主齋祠儐贊九賓之
禮
續漢書曰大鴻臚卿一人中二千石諸王入當郊迎典其
禮儀及郡國上計并屬焉皇子拜王贊授印綬及拜諸侯
嗣子及四方夷狄封者鴻臚召拜之
謝承後漢書曰陳紀字元方遭父太丘長寔憂嘔血絶氣
豫州嘉其至行表上尚書圖畫百城以勵風俗袁紹以太
尉讓紀紀不受拜大鴻臚卒官子群爲三公天下以爲公
慙卿卿慙長
又曰白嵩字季山爲濟南相甘露降於郡安帝嘉其致瑞
徵拜大鴻臚
漢官解詁曰鴻聲也臚傳也所以傳聲贊導九賓也
又曰昔唐虞賓于四門此則禮賓之制與鴻臚之任亦同
漢雜事曰蕭爲陳留太守入爲鴻臚不任賓贊還官
魏志曰崔林字德儒清河東武城人也遷大鴻臚龜兹王
遣侍子來朝廷嘉其遠至襃賞其王甚厚餘國各遣子
來朝問使連屬林恐所遣或非眞的權取䟽屬賈胡因通
使命利得印綬而道路護送所損滋多勞所養之民資無
益之事爲夷狄所笑此曩時之所患也乃移書燉煌諭旨
并錄前世待遇諸國豐約故事使有恒
魏略曰韓宣字景然爲大鴻臚始南陽曲阜韓暨以宿德
在宣前爲大鴻臚及宣在官亦稱職故鴻臚中爲之語曰
大鴻臚小鴻臚前後治行相曷如
屬志曰杜瓊字伯瑜後主立爲大鴻臚爲人靜嘿少言闔
門自守不與世事
吳志曰張儼字子節吳人也弱冠知名早歷顯位以博聞
多識拜大鴻臚使于晉皓謂儼曰南北通好以君有出境
之才故相屈行對曰皇皇者華臣蒙其榮懼無古人延譽
之美磨厲鋒鍔思不辱命旣至車騎將軍賈充尚書令裴
秀侍中荀勖等欲傲以所不知而不能屈尚書僕射羊祜
尚書何禎並結縞帶之好
唐書官品志曰鴻臚卿位視尚書右丞掌導護贊拜
山濤啓事曰鴻臚職主胡事前後爲之者率多不善了今
缺當選御史中丞刀攸不審可爾不
鴻臚少卿
後魏職令曰鴻臚少卿第四品上第二清用雅學詳當明
樞達理者
隋書曰焬帝時蠻夷朝貢前後相屬帝從容謂宇文述虞
世基等曰四夷率服觀禮華夏鴻臚之職須歸令望寧有
多才藝美容儀可以接對賓客者爲之乎咸以蘇䕫對帝
然之即日拜鴻臚少卿
典屬國
漢書曰武帝以移(音移)中監蘇武爲典屬國
又曰宣帝甘露二年以常惠爲典屬國
又曰典屬國秦官掌蠻夷降者成帝河平元年省併大鴻
臚
司農卿
六典曰司農卿之職掌邦國倉儲委積之事惣上林太倉
鉤盾導官四署與諸監之官屬謹其出納而修其職務少
卿爲之貳凡京都百司官吏禄廩皆仰給焉
周禮曰冢宰有太府下大夫鄭玄注曰太府爲王治藏之
長若今司農矣
史記曰韓信歸漢漢以爲治粟内史
漢書曰治粟内史秦官掌榖貨景帝更名大農令武帝更
名大司農
又曰鄭當時字㽵爲司農門下客至無貴賤無留門者執
賓禮以下人山東諸公翕然稱㽵曰吾聞鄭㽵行千里不
賫糧
又曰朱邑爲北海太守以治行第一入爲大司農身爲列
卿居處節儉性公正不可交以私天子器之朝廷敬焉及
卒詔稱揚其節行賜邑子黃金百斤以奉其祭祀
又曰田延年爲大司農坐盗都内錢三千萬自殺
又曰平帝元始元年改大司農曰羲和以劉歆爲之
東觀漢記曰劉據爲大司農以職事被譴召詣尚書將加
捶撻尚書左雄諫帝曰九卿位亞三公行則鳴玉孝明永
平始加扑罰非古制也帝從之卿於是始免扑捶
又曰高詡字季回以儒學徵拜大司農在朝以清白方正
稱
又曰羊融字子優爲大司農性明逹稱爲名卿
續漢書曰李固爲大司農上信閹官天下牧守多其宗親
舊故及受貨賂有詔特拜不由選試亂生彌甚固乃上表
具陳盗賊所以興由官非其人也
又曰大司農卿一人中二千石掌諸錢榖金帛
又曰趙典字仲經爲大司農閉門却掃非德不交
又曰耿國字叔慮爲大司農曉邊事能論議數上便宜事
天子器之
又曰鄭玄公車徵爲大司農給安車一乘所過長吏送迎
張璠漢記曰陳寵爲廣漢太守風聲大行入爲大司農
應劭漢官儀曰大司農古官也唐虞分命羲和四子敬授
民時高祖受命懲秦之弊與民休息逮至文景國家無事
家給人足京師之錢累百巨萬貫杇而不可校太倉之粟
陳陳相因充溢露積腐敗而不可食
魏志曰梁習爲并州二十餘年政治爲天下最乃徵拜大
司農
吳志曰樓玄爲大司農玄從九卿持刀衛正身率衆奉法
而行應對切直數迕皓意漸見責怒後人誣曰玄與賀劭
相逢駐共耳語大笑謗訕政事遂被詔詰責送付廣州
晉陽秋曰司農桓範字元則出奔曹爽云大司農印在吾
手中所在得開倉而食
宋書曰大司農卿一人書稱棄后稷其職也
齊職儀曰司農卿耕籍則掌其禮儀
隋書曰趙元淑轉穎川太守甚有惠政因入朝會司農不
時納諸郡租榖元淑奏之帝謂元淑曰如卿意者幾日當
了元淑曰如臣意不過十日帝即日拜元淑爲司農卿納
天下租如言而了帝悅焉
唐書官品志曰司農卿位視散騎常侍主農功倉廪統太
倉導官籍田上林令
韓楊天文要集曰天倉者大司農也
異苑曰吳郡岑淵爲吳郡時大司農卿碑注在江乘湖西
太元中村人見龜載從田中出還其先處萍藻猶着腹下
史游急就篇曰司農少府國之泉也
司農少卿
後魏職令曰司農少卿第三清用堪勤有幹能者
唐書曰韋弘機爲司農少卿受詔檢校東都營田園苑之
事高宗謂之曰兩都是朕東西二宅也今之宫舘隋代所
造歲序旣淹漸將頽頓欲有修造又費財力如何弘機奏
曰臣任司農向巳十年前後省費今見貯錢三千萬貫若
以供葺理可不勞而就也上大悅
上林苑令
漢書百官表曰水衡屬官有上林令
續漢書曰上林苑令六百石主苑中禽獸有民居皆主之
捕得獸送太官
李郃别傳曰郃以郎謁者爲上林苑令
楊雄上林苑令箴曰芒芒天田芃芃作糓山有陵陸野有
林麓夷原汙藪禽獸攸伏魚鼈以時芻蕘咸植國以殷
富民以家給
太倉令
六典曰太倉署令掌九糓廩藏之事丞爲之貳凢鑿窖置
屋皆銘甎爲庾斛之數與其年月日受領粟官吏姓名又
立碑如其銘焉
漢書曰淳于意爲太倉令
續漢書曰太倉令一人秩六百石主受郡國轉漕糓
梁冀別傳曰太倉令秦宫出入冀妻壽所語言飲食獨往
獨來屏去御者(宫冀倉頭)夀姉夫宗忻不知書因夀氣力起家
拜太倉令
齊職儀曰太倉令周司徒屬官有廪人倉人則其職也
導官令
六典曰導官令掌導擇米麦之事凢有九糓之用皆隨其
精麄差其耗損而供之
漢書百官表曰少府屬官有導官(如淳曰太官之别主酒也)
續漢書曰導官令一人主舂御米及作乾糒導擇也
太府卿
六典曰太府卿之職掌邦國賦貨之事惣京都四市平准
左右藏常平八署之官屬舉其綱目修其職務少卿爲之
貳以二法平物一曰度量二曰權衡
周禮曰天官屬有太府下大夫掌貢賦受其貨賄之入
梁書曰天監七年置太府班第十三掌金帛府帑統右藏
令上庫丞太市南市北市令關津亦皆屬焉
後魏書曰楊播字延慶弘農華隂人也播少脩勑奉親盡
禮累遷右衛將軍從車駕南廵到懸瓠除太府卿
唐書曰楊崇禮爲太府少卿雖錢帛充仞丈尺間皆躬自
省閱時議以爲稱職擢拜太府卿每歲勾剥省便常出數
百萬貫在職二十年公清如一時太平日久御府財物山
積以爲經楊卿者無不精好
唐書官品志曰太府卿位視宗正掌金帛府帑統右藏令
太府少卿
後魏職令曰太府少卿第四品上士人官上用勤篤有幹
細務無滯者
唐新語曰狄光嗣仁傑長子也睿宗朝起復除太府少卿
光嗣頻表不起乃降勑朕念卿家門忠於王室奪卿情理
以荅殊恩卿屢表固陳詞理懇至循環省覽有足可矜今
遂所請用勸浮薄待卿情禮云畢更俟後命仍編入史
市令
六典曰京都諸市令掌百族交昜之事丞爲之貳凢建摽
立候陳肆辯物以二物平市(謂秤以格斗以槪也)以三賈均平市(精爲)
(上賈次爲中賈麄爲下賈)凢賣買不和而攉固(攉謂專略其利固謂鄣固其市)及更出
開閉共限一價(謂賣物以賤爲貴買物以貴爲賤也)若參市而規自入者並
禁之(謂在旁高下其價以相惑亂)
史記曰司馬談祖爲漢市長
漢書百官表曰内史屬官有長安市長又長安四市令長
丞屬左馮翊
東觀漢記曰祭遵從征河北爲軍市令舍中兒犯法遵格
殺之上怒命收遵時主簿陳副諫曰明公常欲衆軍整齊
今遵奉法不避是教令行也上乃貸之以爲刺姦將軍語
諸將曰當備祭遵吾舍中兒犯令尚殺之必不私諸卿也
晉書曰石苞賣鐵鄴市市長沛國趙元儒名知人見而異
之便與結交歎其遠量當至公輔
齊職儀曰市令周有司[門@里]肆師司市皆其任也
平准令
六典曰平准令掌供官市易之事丞爲之貳凢百司不任
用之物則以時出貨其没官物者亦如之
韋昭辯釋名曰釋云平准令主染色色有常平之法淮的
之也辯云主平物價使相依准
史記曰桑弘羊以物多騰躍請置平准於京師受天下委
輸盡籠天下之貨物貴則賣之賤則買之如此則富商大
賈無所牟大利矣始置平准焉
漢書百官表曰司農屬官有平准令丞
漢書曰趙廣漢清㓗下士有名譽州舉茂才拜平准令
續漢書曰平准令六百石
齊職儀曰染署掌染繒色少昊置五雉爲工正翬雉氏設
五色之工周有染人之職掌絲帛以爲服
左右藏令
六典曰左藏令掌邦國庫藏之事丞爲之貳凢天下賦調
先於輸埸閱其合尺度斤兩者卿及御史監閱然後納于
庫藏皆題以州縣年月以别麄良辯新舊也
又曰右藏署令掌邦國寶貨之事丞爲之貳凢四方所獻
金玉珠貝玩好之物皆藏之出納禁令如左藏之職
齊職儀曰右藏庫周天府内府之任天府物所藏也内府
掌邦市之出入以待王用後漢中藏府令丞掌幣帛金銀
諸物晉置中黃左右藏
太平御覽卷第二百三十二
