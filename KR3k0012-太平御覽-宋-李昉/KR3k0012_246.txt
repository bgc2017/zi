太平御覽卷第二百四十六
職官部四十四
太子左右贊善大夫太子洗馬
太子司議郎太子中舍人
太子舍人太子通事舍人
太子左右贊善大夫
六典曰左贊善大夫掌翊贊太子以規諷也皇太子出入
動静苟非其德義則必陳古以箴焉右贊善大夫掌如其
左凡皇太子朝宫臣則列於右階之下
唐書曰貞元十六年以山人崔芉爲右贊善大夫充太子
侍直新名也
太子洗馬
六典曰洗馬掌四庫圖籍繕寫刊緝之事立正夲副夲以
備供進凢天下之圖書上於東宫者皆受而藏之
國語曰夫差爲勾踐洗馬
續漢書百官志曰洗馬員十六人秩六百石職如謁者太子
出則當直一人在前導威儀盖洗馬之義也
漢書曰司馬安少與汲黯爲太子洗馬安爲人深巧善官四至
九卿
魏略曰顔斐字文林以才學爲太子洗馬
晉書曰江統爲洗馬太子頗好遊宴或闕朝侍統以五事
諫之
又曰解系兄弟少連叔連各清身㓗巳仕皆爲洗馬
梁書曰庾於陵拜太子洗馬舊東宫官屬通爲清選洗馬
掌文翰尤其清者近世用人皆取甲族有才望者時於陵
與周捨並擢充職高祖曰官以人而清豈限以甲族時論
以爲美
唐書曰李綱字文紀隋開皇末爲太子洗馬皇太子勇嘗
以歲首宴宫臣左庶子唐令則自請奏琵琶又歌武媚娘
之曲綱白勇曰令則身任宫卿職當調護乃於宴座自此
倡優進淫声穢親聽事若上聞罪在不測豈不累於殿下
臣請遽正其罪勇曰我欲爲樂耳君勿多事綱趨而出及
勇廢黜文帝召東宫官屬切讓之無敢對者綱對曰今日
之事乃陛下之過非太子罪也太子才非上品性是常人
若得賢明之士輔道之足堪継嗣皇業方今多士盈朝當
擇賢居任奈何以絃歌鷹犬之才日在其側致令至此乃
陛下誡道不足豈太子之罪耶辝氣凛然左右皆爲之失色文帝曰
令汝在彼豈非擇人
文士傳曰江統字應元召𥙷洗馬每有疑滯大事章表奏
議輙爲同官所推常爲之作草韓子曰勾踐入宦於吴執
干戈爲吴王洗馬故能殺夫差於姑蘇
傅咸申懷賦序曰余自無施謬爲衆論所許𥙷太子洗馬
布不稱職意常默然
傅咸感別賦序曰有人魯庶叔雅量弘濟思心䆳遠余自
少與之相長情相親愛有如同生其後遷太子洗馬俄而
謬蒙朝私猥忝斯職雖懼不稱而喜得與此子同班共事
天下之遇未有若此周旋三載魯生遷尚書郎雖別不遠
而情甚悵恨退作兹賦云𡭗
徐邈問玉珉曰漢法制洗馬冠高山冠職如謁者中朝新
制洗馬進賢冠出則在馬前清道故曰洗馬
太子司議郎
六典曰司議郎掌侍從規諫駮正啓奏凡皇太子出入朝
謁從享及釋奠於先聖先師講學齒曺撫軍監國之命可
傳於史冊者並錄爲記注若宫坊之内祥瑞災眚宫長除
拜薨卒亦皆記之每歲終則送史館
唐書曰敬播以撰實錄功遷太子司議郎時此官初置極
爲清望中書令馬周歎曰所恨資品望高不獲歴居此職
又曰貞觀中皇太子上表曰臣聞直筆記言諫司箴過盖
絶代之通訓乃垂𥙿於當今臣以睱日遐覽前志竊惟古
之養德咸有史官所以𥙷闕拾遺爲砥爲礪彰善癉惡如切
如磋譬立准而端形猶琢玉而成器故大戴禮曰太子免
於保傳之嚴則有同過之史漢書云太子旣冠成人乃有
記過之史是知姬誦登兩肇建此官劉啓昇儲憲章斯義
故能道温玉𥙿聲聞宸宫上有慰於皇情下無虧於物議
臣地居問寢齒在横經越以幼年夙蒙天㢡趨紫宸以遵
禮仰黃屋以承歡怙聖慈而益驕恃鍾心而取恣肅恭馳
道恐或乖方晨昏視膳慮有違舛蒙泉始道必俟後乘之
規離光未融懼寢前星之耀是以夙興夜寐内省非憂延
首讜言冀匡童昧而魏晉巳降不置此員杜絶箴規何期
甚謬伏惟陛下窮神稽古尚擇芻蕘之言玄覽文明猶開
登石之路况臣冲藐未涉藝文出自深宫便親監撫之重
罕從鼓篋疇識絃誦之宜一德有愆貽憂睿念三朝登餕
何以勝任所以冐敢陳聞請遵故實願開史職故司箴誡
是使綿載墜典復在聖朝資此正人少匡不逮於是門下
坊置太子司議郎四人妙選名行之士爲之正六品上掌
侍從規諫駮正啓奏并錄東宫記注分判坊事
又曰元讓有孝行則天朝中宗居東宫復徵拜司議郎及
謁見則天謂曰卿旣孝於家必能忠於國今授此職湏知
朕意宜以孝道輔我兒也
又曰王元感濮州鄄城人也長安三年上表其所撰尚書
糺謬十卷春秋振滯二十卷禮記繩愆三十卷并所注孝
經史記藁草請官給紙筆寫上秘閣詔曰王元感質性温
敏博聞強記手不釋卷老而弥篤掎前逹之失究先聖之
旨是謂儒宗不可多得可太子司議郎兼崇賢館學士魏
知古嘗稱其所撰書曰信可謂五經之指南也
太子中舍人
晉書曰杜錫預之子也累遷太子中舍人性亮直忠烈屢
諫愍懷太子言辭懇切太子患之後置針著錫常所坐處
氊中刺足流血他日太子問錫向者何事錫對醉不知太
子詰之曰君喜責人何自作過也
晉中興書曰顧榮清操南土秀望累遷太子中舍人
又曰顧榮字彦先時吴朝士人入洛者惟陸機陸雲及榮
三人而機雲雖有才藻清望不及榮也選𥙷吴王郎中令
累遷太子中舍人
太子舍人
六典曰太子舍人掌侍從行令書令旨及表啓之事皇太
子通表如諸臣之禮諸臣及宫臣上皇太子大事以牋小
事以啓其封題皆曰上於右春坊通事舍人開封以進其
事可施行者皆下於舍人與庶子參詳之然後進不可者
則否
續漢書百官志曰舍人秩二百石無員更直宿衛如三署
郎中
漢書曰文帝使晁錯詣伏生受尚書還拜太子舍人
東觀漢記曰侯霸字君房爲人嚴而有威爲太子舍人
漢雜事曰鄭當時爲太子舍人每伍日洗沭常置驛馬長
安諸郊請謝賓客以夜繼日常恐不遍然其交知皆天下
名士也
魏志曰張茂上便宜擢爲太子舍人
晉書曰王衍以名問超爲太子舍人
又曰元帝太興元年以太子紹舅虞弲爲舍人太子奏曰
舅甥宜崇敬降舅氏之親爲侍臣詔乃轉弲爲常侍
沈約宋書曰王僧逹瑯琊臨沂人太保弘之少子也太祖
聞僧逹早慧召於德陽殿問其書學及家事應對閑敏上
甚嘉之以爲太子舍人
齊書曰張率建武三年舉秀才除太子舍人與同郡陸倕
陸厥幼相友狎嘗同載詣左衛將軍沈約遇任昉在焉約謂昉
曰此三子後進秀才皆南金也卿可與交由此與昉友
梁書曰劉杳字士深爲舍人及昭明太子薨新宫建舊人
例無住者勑特留杳焉
後魏書曰崔玄伯少有儁才号曰冀州神童符融收冀州
虚心禮敬拜陽平公管征東記室出揔庶政入爲賓友衆
務修理處斷無滯符堅聞而竒之徵爲太子舍人摯虞云
太常弟子通二經捕文學三經𥙷太子舍人晉置十六人
掌表啓
太子通事舍人
六典曰太子通事舍人掌導引宫臣辭見及承令勞問之
事凡元正冬至百官與諸方之使者參見亦如之若皇太
子行先一日京文武職事九品巳上奉辭及還宫之明日
亦如之
三國典略曰陳殷不害字長卿尚書右丞不倿兄也長於政
事飾以儒術梁武帝時與庾肩吾俱爲東宫通事舍人直
日奏事梁武謂肩吾曰卿是文學吏事非所長可使不
害來耶
太平御覽卷第二百四十六
