太平御覽卷第八百一十九
布帛部六
綿絮牽離
紈組納
綸縞絺[絺-巾+ㄙ]
綿
說文曰纊絮緼也
禮記玉藻曰纊爲繭緼爲袍(衣也著之異名也纊謂今之新綿也緼謂今纊及舊絮也)
又喪大記曰屬纊以俟絶氣(纊今之新綿易動摇置口鼻之上以爲候)
又内則曰婦事舅姑左佩紛帨箴管線纊施鞶佚
左傳宣下曰楚子伐蕭蕭潰申公巫臣曰師人多寒王廵
三軍拊而勉之三軍之士皆如挾纊(纊綿也言悅以忘寒也)
謝承後漢書曰徐稚不就諸公之辟及有喪者萬里赴吊
常於家預炙雞一隻以一兩綿絮漬酒中曝乾至門以綿
絮置水中候有酒氣以雞置前祭畢便去
范曄後漢書曰張奐遺命曰吾前後仕進十腰銀艾不能
和光同塵爲讒邪所忌通塞命也始終常也但地下冥冥
長無曉期而復纏以綿纊牢以釘密爲不喜耳今幸有前
穿朝殞夕下橫屍露床幅巾而巳
晉陽秋曰有司奏依舊調房子睢陽綿武帝不許
宋書曰郭原平孝行旣著高陽許瑶之罷建安郡丞還家
以綿一斤遺之不受瑶之乃自往曰今過寒而建安綿好
以此奉尊上耳原平乃拜而受之也
又曰朱百年隱居山隂家室素貧母以冬月亡衣並無絮
自此不衣綿帛嘗寒時就孔凱宿衣悉裌布飲酒醉眠凱
以卧具覆之百年不覺引卧具去體謂凱曰綿定竒温因
流涕悲動凱亦爲之傷感
齊書曰阮孝緒年十六父喪不服綿纊雖𬞞食有味亦吐
之
英雄記曰吕布爲曹公所攻甚急乃求救於袁術術先求
布女布恐術爲女不至故不遣救也即以綿纏女身縛着
馬上夜自送女出與術太祖守兵相觸格射不得過復還城
語林曰謝万就人乞裘云畏寒荅曰君妄語正欲以爲豪
具耳若畏寒無復勝綿者以三十斤綿與謝
陸氏異林曰鍾繇常數月不朝或問其故云常有好婦來
美麗非凢問者曰必是鬼物不可不殺之婦人後往不即前
止戸外繇問何以曰公有相殺意繇曰無此勤勤呼之乃
入繇有不忍心然猶斬之傷胛婦人即出以新綿拭血竟
路明日使人尋跡至一大塜木中有好婦人形體如生人
着白練丹繡兩當傷一脚以兩當中綿拭血
酈善長水經注曰房子城西出白土細滑如膏可用濯綿
霜鮮雪曜異於常綿世俗言房子之纊也抑亦類蜀郡之
錦得江津矣故歲貢其綿以充御府
絮
史記曰人有上書告周勃反下廷尉薄太后以爲無反事
文帝朝太后以冒絮提文帝曰絳侯綰皇帝璽將兵北軍
此時不反今居一小縣顧欲反也帝乃出之
又貨殖傳曰絮千乘家
漢書曰帝以公主爲老上單于閼氏使官者燕人中行說
傳公主說旣至因降單于單于愛幸之其得漢之繒絮以
馳草棘中衣袴皆裂弊以示不如旃裘堅善也
司馬彪續漢書曰光武建武二年野蚕成繭民收其絮
東觀漢記曰建初二年詔齊相其止勿復送冰紈方空縠
吹綸絮也
漢舊儀曰皇后親蚕還獻繭凢蚕絲絮織室作祭服其皇
帝得以作縷縫衣皇后間以作巾絮而巳
魏志曰曹公定鄴臨祠袁紹墓哭之流涕慰勞紹妻還其
家人寳物賜雜繒絮廪食之
吳書曰顧悌字子通父亡孫權作布衣一襲皆擘絮着之
強令悌釋服
晉中興書曰王敦害周顗籍其家政見素簏數枚中有故
絮也
晉書曰佛圖澄腹傍有一孔常以絮塞之每夜讀書則披
絮孔中出光照于一室
宋書曰顔竣丁父憂起爲丹陽尹遣中書舍人戴明寳抱
竣登車載之郡舍賜以布衣一襲絮以綵綸遣主衣就衣
諸體
又曰阮長之元嘉十一年除臨海太守在官常擁敗絮
齊書曰江革𥙷國子生王融謝朓嘗行還過候革時大寒
雪見革弊絮單席而耽學不倦嗟歎久之
又曰卞彬蚤虱賦序曰余之多病起居甚疎縈寢敗絮不
能自釋
莊子曰宋人有善爲不龜手之藥者世世以洴䌟絖爲事
客聞之請買其方百金聚族而謀曰我世世洴䌟絖不過
數金今一朝鬻伎百金請與之
淮南子曰藡苗類絮而不可以爲絮(藡苗藿秀也楚人謂藡又讀音敵)
古今注曰元帝永光四年東萊郡東牟山有野蚕爲蠒蠒
生娥蛾生卵卵着石收得万餘石民人以爲絲絮五年長
安雨絮垣屋上皆白民衣之
管寧别傳曰管寧性至孝恒布裳貉裘唯祠着單衣絮巾
也
吳越春秋曰吳王將死曰吾以不用子胥言以至於此死
者無知則巳死者有知何面目見子胥也遂蒙絮覆面而
自刎
博物志曰蜀人以絮巾爲帽絮
裴淵廣州記曰蠻夷不蚕採木綿爲絮
盧毓冀州論曰房子好綿地産不爲無珍也
皇甫規與馬融書曰與被絮一雙以通微心
陸雲與兄機書曰一日案行視曹公器物見拭目黃絮有
垢黑目淚所沾汚
孝子傳曰閔子騫幼時爲後母所苦冬月以蘆花衣之以
代絮其父後知之欲出後母子騫跪曰母在一子單母去
三子寒父遂止
世說曰王文度在西州與林法師講韓孫諸人並在㘴林
公理每欲小屈孫公曰法師今日似着弊絮在荆棘中
觸地掛閡
牽離
說文曰絓蠒滓絓頭也一曰牽離
釋名曰煑蠒曰莫莫幕也貧者著衣可以幕絮也或謂之
牽離煑熟爛牽引使離散如綿也
紈
釋名曰紈煥也細澤有光煥然也
漢書曰齊俗作冰紈(容如冰也)
又曰齊韓延壽衣黃紈方領
又曰白縠衣表薄紈之裏天子之服也
東觀漢記曰楚王英奉送黃縑三十五疋白紈五疋入蜀
楚相以聞詔書還蜀縑紈以助伊蒲塞桑門之盛饌
漢舊儀曰乘輿冠高山冠飛羽之纓幘赤丹紈裏
范子計然曰白紈素出齊魯
王子年拾遺錄曰&KR0801;洲有金巒之觀中有瑶几覆以雲紈
之素
繁欽定情詩曰何以合歡欣紈素三條裠
組
說文曰組綬屬其小者以爲纓也
禮記檀弓上曰有子盖旣祥而絲屨組纓
禮記玉藻曰玄冠朱組纓天子之冠也玄冠丹組纓諸侯
之冠也
又曰弟子縞帶并細約用組
又曰天子佩白玉而玄組綬公侯佩山玄玉而朱組綬大
夫佩水蒼玉而緇組綬世子佩璆玉而綦組綬士佩瓀珉
而緼組綬孔子佩象環五寸而綦綬
又少儀曰國家靡弊則車不雕幾甲不組縢(幾附纏爲沂鄂也組滕以)
(飾)
左傳襄三年楚子重伐吳爲簡之師克鳩兹至于衡山使
鄧廖帥組甲三百被練三千
史記曰秦王子嬰係頸以組降沛公軹道旁
漢書曰錦繡纂組害女工
穆天子傳曰天子見西王母好獻錦組百純
又曰盛姬之喪叔㛗贈用茵組(茵褥也叔姓穆王女)
墨子曰昔楚莊王鮮冠組纓絳衣博衮以治其國
韓子曰吳起示其妻以組曰子爲我織組令如是組妻織
組果善吳起曰非戒也使之衣而歸妻兄請之起曰起家
無虚言
吕氏春秋曰邾之爲甲常以帛公息忌謂邾君曰凡甲所
以爲固者以滿竅也今竅滿矣而任力者半組則不然竅
滿則盡任力矣邾君以爲然曰將何所得組公息忌對曰
上用之則民爲之矣邾君曰善下令令官爲甲必以組公
息忌知說之行也令其家皆爲組人有傷之者曰公息忌
之所以欲用組者其家多爲組也邾君不悅於是乎止官
無以組邾君有所尤也爲甲以組而便公息忌雖多爲組
何損以組不便公息忌雖無爲組亦何益爲組與不爲組
不足以累公息忌之說用組之心不可不察
劉梁七舉曰華組之組從風紛絃
應璩報燕中尉樊彦皇書曰登輿北踐燕路方當化銀龜
以爲黃變青組以爲紫
又報平陸長賁瑋伯書曰從此辭矣何敢復飛蟬於惠文
鳴玉於緺組哉
納
魏武令曰吾衣皆十歲也歲歲解浣𥙷納之耳
魏志曰太祖幃帳壞即𥙷納
汲太子妻李氏與夫書曰并緻納一端
宋書曰徐逵之尚會稽長公主初武帝微時貧過甚常自
新洲伐荻有納布衣襖等皆是敬皇后手自作武帝旣貴
以此衣付主曰後世若有驕奢不節者可以此衣示之主
子湛之爲大將軍彭城王義康所愛與劉湛之等頗相附
及劉湛之得罪事連主子文帝大怒將致大辟湛之憂懼
無計以告公主公主即日入宫及見文帝因號哭下牀不
復施臣妾之禮以錦囊盛武帝納衣擲地以示上曰汝家
夲貧賤此是我母爲汝父作此納衣今日有一頓飽食便
欲殘害我兒子上亦號哭湛之由此得全
南史曰齊張欣泰爲直閣步兵校尉領羽林監欣泰通涉
雅俗交結多是名素下直輙著鹿皮冠納衣錫杖挾素琴
有以啓武帝帝曰將家兒何作此舉止
又曰沙門寳志在建康寳亮欲以納被遺之未及有言寳
志忽來牽被而去
陳書曰大軍侵魏造陜城魏兵大合輕騎挑戰侯安都瞋
目横矛單騎突陣四向奮擊左右皆披靡殺傷不可勝數
於是衆並鼓噪俱前魏多縱突騎衆軍患之安都怒甚乃
脫兜䥐解所帶鎧唯着絳衲兩襠衫馬亦去具裝馳入賊
陣猛氣咆勃所向無當其鋒者莫不應刃而倒
綸
釋名曰綸倫也作之有倫理也
說文曰綸紏青絲綬也
禮記曰王言如絲其出如綸王言如綸其出如綍
後漢書仲長統書曰井田之變豪人貨殖舘舍布於州郡
田畒連於方國身無半通青綸之命而切三辰龍章之服
續漢書輿服志曰百石青紺綸一采宛轉繆織長丈二尺
東觀漢記曰建初二年詔齊相其上勿復送吹綸絮
鄭玄注禮記曰綸今有秩嗇夫所佩也
鄴中記曰石虎皇后出女騎一千冬月皆著紫綸巾
齊書曰徐龍駒常住含章殿著黃綸帽被貂裘南面向案
代帝書勑
世說曰謝万詣簡文無衣幘可前簡文曰但前不湏衣幘
即呼使入萬着白綸布而前旣見共談移日
孟達與諸葛亮書曰貢白綸帽一以示微意
縞
尚書禹貢曰海岱及淮惟徐州厥篚玄纖縞(玄黑繒也縞白縞也二物)
(皆當細也)
毛詩緇衣曰出其東門有女如雲縞衣綦巾聊樂我云(願室)
(家得相樂)
禮記王制曰殷人(况羽反)而祭縞衣而養老
又玉藻曰朝服之以縞也自季康子始也
左傳襄六曰季札聘於鄭見子産如舊相識與之縞帶子
産獻紵衣焉
史記曰新城三老董公說漢王以義帝死故漢王遂發喪
臨三日告諸侯曰天下共立義帝北面事之今項羽攻殺
大逆無道寡人親發喪諸侯皆縞素歸漢
韓子曰魯人身善織屨爲履之也而越人縞欲冠之也
而越人被髮欲無窮可得乎
淮南子曰鈞之縞也一端以爲冠一端以爲絑冠則戴之
絑則履之
司馬相如子虚賦曰被阿緆緰紵縞(阿細繒緆細練也緆音錫緰音臾也)
曹洪與魏文帝書云我軍入漢中若駭鯨之决細網奔兕
之觸魯縞未足以喻其易也
締[絺-巾+ㄙ]
說文曰[絺-巾+ㄙ]粗葛也絺細葛也縐絺之細者也
尚書禹貢曰海岱惟青州厥貢鹽絺
周禮地官下曰掌葛掌以時徵絺綌之材于山農
禮記月令曰孟夏之月天子始絺
又曲禮上曰爲天子削瓜者副之巾以絺(副折也旣削又四折乃撗断而)
(巾覆之)爲國君者華之巾以綌(華中列之不四折也)
又曲禮下曰縝絺綌不入公門(縝單也必表而出爲其也)浴用二巾
上絺下綌也
又檀弓縣子曰綌衰繐裳非吉也(非時尚輕凉慢禮)
毛詩關睢葛覃曰葛之覃兮施于中谷維葉莫莫是刈是
穫爲絺爲綌服之無斁
又綠衣曰絺兮綌兮凄其以風(凄寒風也箋云絺[絺-巾+ㄙ]所以當暑也以待寒諭失所)
我思古人實獲我心
又君子偕老曰蒙被縐絺是紲袢(父蕃反)也(絺之美者爲縐是當暑細袢之)
(服也)
論語鄕黨曰當暑縝絺綌必表而出之(縝單也暑月單衣葛爲其形䙝也必)
(有以表之若今單衣出)
漢書曰江都王建謀反與閩越通越遺建荃葛(服虔注曰細葛也)
東觀漢記曰耿純字伯山率宗族賓客二千人皆繒䄡絺
巾迎上於費上大悅
又曰馬嚴爲陳留太守嚴病遣功曹史李龔奉章詣闕上
親召見龔問疾病形狀以黃金葛絺賜嚴
又曰黃香爲郎召詣安福殿賜錢三萬黃白葛各一端
魏武封魏王詔曰今以君爲魏王青絳皂黃白各二疋葛
越一端往欽哉
吳曆曰孫策送華歆還洛并送布越香葛時多盗賊歆渡
牛渚悉封還諸物
江表傳曰魏文帝遣使於吳求細葛君臣以爲非禮欲不
與孫權勑付使
梁書曰任昉卒後子西華冬月着葛帔練裠道逢平原劉
孝標泫然矜之謂曰我當爲卿作計
後周書曰賀蘭祥梁雍州刺史岳陽王蕭察欽其節儉乃
以竹屏風絺綌之屬及經史贈之祥難違其意取而付諸
所司太祖後聞之並以賜祥
隋書曰袁充少警悟年十餘歲其父黨至門時冬初充尚
衣葛衫客戲充曰袁郎子絺兮綌兮凄其以風充應聲荅
曰唯絺與綌服之無斁以是大見嗟賞
穆天子傳曰天子筮獵苹澤其卦遇訟逢公占之賜之駿
馬十六絺紵三十篋
帝王世紀曰堯見舜於二宫設饗禮逆爲賓主南面而問
政然後賜以絺衣琴瑟必築宫室封之於虞
韓詩外傳曰孔子南遊楚至阿谷有處女珮璜而浣孔子
曰彼婦人可與言矣抽絺綌五兩以授子貢曰善爲之辭
以觀其辭子貢曰吾北鄙之人也將南適楚於此有絺綌
五兩吾不敢置之水浦婦人對曰行客之行嗟然永久分
其資財棄之野鄙吾年甚少何敢取之子不早去竊有狂
夫守之者矣
說苑曰綿綿之蔓在於曠野良工得之以爲絺[絺-巾+ㄙ]良工不
得枯死於野
服虔通俗文曰細葛謂之㲔翅
稽康高士傳曰善卷曰予立宇宙之中冬衣皮毛夏綌葛
劉槙瓜賦曰承之雕盤羃以纖絺
夏侯孝若大暑賦曰珠汗沾夫絺葛
左思吳都賦曰焦葛升越弱於羅紈
庾翼與燕王書曰今致細練十端竹練三端
王褒聖主得賢臣頌曰服絺綌之凉者不苦盛暑之鬱悒
叚氏蜀記曰卭州鎮南蕉葛上者一疋直十千
諸葛恢表曰天恩罔極特賜纖絺細竹
顔測集大司馬江夏王賜絹葛啓曰冰紈風綌事膺盛服
太平御覽卷第八百一十九
