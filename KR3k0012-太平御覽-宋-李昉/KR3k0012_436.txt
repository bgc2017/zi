太平御覽卷第四百三十六
人事部七十七
勇四
崔鴻十六國春秋前燕錄曰將作大匠屯騎校尉朝郍侯
青武邑人也機巧有筭略驍勇善騎射所在先登䧟陳慕
容儁擬之張飛
又曰成公都晉興元吳人也都騎猛有勇力陽慮之戰年
十八撗矛太呼賊不敢當獨步當時擬之方叔論者咸曰
當求之於古造次無其比也
後魏書曰來大千驍果善騎射遷中散至於朝賀之日大
干常着御鎧盤馬殿庭莫不歎異嘗從太宗獵見虎在高
巖上大干持矟直前刺之應手而死太宗嘉其勇壯又爲
殿中給事
又曰乙瓌代人也其先世統部落世祖時瓌父正知慕國
威化遣瓌入貢世祖因留之瓌便弓馬善騎射手格猛獸
膂力過人數從征伐甚見信待尚上谷公主世祖之女也
又曰庾葉爲將有謀略治軍清整常以少擊多士衆服其
智勇名冠諸將
又曰楊播字延慶自云弘農華隂人也除左將軍尋假前
將軍隨車駕南討至鍾離師廻詔播領步卒三千騎五百
爲衆軍殿時春水初長賊衆大至舟艦塞川播以諸軍渡
淮未訖嚴練南岸身自居後諸軍賊衆遂集於是圍播數
重播乃爲圓陳以禦之身自搏擊斬殺甚多相拒再宿軍
人食盡賊圍更急高祖在北而望之旣無舟舡不得救援
水勢稍减播領精騎三百歷其船大呼曰今我欲渡能戰
者出賊莫敢動遂擁衆而濟高祖甚壯之賜爵華隂子
又曰河間公齊烈帝之玄孫也少雄傑魁岸世祖愛其勇
壯引侍左右從征赫連昌世祖馬蹶賊衆逼帝齊以身蔽
捍决死擊賊賊乃退
又曰賈思伯字仕休齊郡益都人也世宗即位加輔國將
軍任城王之圍鍾離也以思伯持節爲其軍司及失利思
伯爲後殿以思伯儒者謂之必死及至大喜曰仁者必勇
常謂虚談今於軍司見之矣
又曰于栗磾代人也少習武藝拜冠軍將軍道武畋干白
登山見熊領數子道武顧謂栗磾曰能縛之乎栗磾曰能
道武曰若搏之不勝豈不虚斃一壯士耶栗磾曰自可能
致御前坐而制之尋而擒之晉將劉𥙿遺栗磾書曰黑稍
將軍磾常好持黑矟故有其號
又曰楊大眼武都氐王難當之孫也少驍勇趫捷走如飛
電宣武南征尚書李冲典選統校征官大眼往求征焉冲
不許大眼曰尚書不見知聽下官出一伎便出長繩三丈
繫之於髻而走繩直如矢馬馳不及冲大驚曰千載巳來
未有此人也遂用爲軍主大眼顧謂同寮曰吾之今日所
謂蛟龍得水之秋也自此一舉不復與諸君齊列矣所經
戰皆武冠六軍大眼妻潘氏善射詣軍省大眼至攻戰遊
獵之際潘氏亦戎裝齊鑣並轡乃至還營同坐幕下對諸
寮佐言笑自得大眼指謂諸人曰此潘將軍也明帝加光
禄大夫淮泗之間童兒啼者恐之云楊大眼至無不立止
王秉之初歸國也謂大眼曰吾在南時聞君之名以爲眼
如車輪及見君乃不異常人大眼曰鼓旗相望瞋眸奮發
足使君目不能視何必大如車輪
又曰文成帝名濬太武孫晃子也即位後冬大儺矅兵帝
有勇力善騎射靈丘南有山高四百餘丈詔群官仰射山
峯無能踰者帝彎&KR1249;發矢出山四十餘丈過山南二百步
遂詔刊石勒銘紀功
北齊書曰高昂字敖曹膽力過人姿儀殊異其父次同爲
求嚴師加鞭撻昂不遵師訓專事馳騁每言男兒當撗行
天下自取冨貴誰能端坐讀書作老博士也其父曰此兒
不滅吾族當大吾門以其昂藏敖曹故以名字
北史曰逹奚震少驍勇走及奔馬周文嘗渭北挍獵時有
兔過周文前震與諸將&KR1313;射之馬倒而墜震足不傾躓因
步射之矢中兔顧馬纔起遂廻身騰上周文喜曰非此父
不生此子
陳書曰蕭摩訶齊軍戰有西域胡妙於弓矢弦無虚發衆
軍尤憚之及將戰明徹謂摩訶曰若殪此胡則彼軍奪氣
君有關張之名可斬顔良矣摩訶曰願識其形狀當爲公
取之明徹乃召降人有識胡者云胡着絳衣擭皮弓兩端
骨弭明徹遣人覘乃知胡在陣仍自酌以飲摩訶摩訶飲
訖馳馬衝齊軍胡挺身出陣前十餘步彀弓未發摩訶遥
擲銑鋧立中其額應手而仆齊軍大力十餘人出戰摩訶
又斬之
又曰周䥫虎事梁河東王察王僧辨擒欲烹之䥫虎曰侯
景尚未滅奈何殺壯士耶僧辨竒之後降高祖
又曰蕭摩訶帥齊兵爲寇高祖遣安都北拒齊軍於鍾山龍
尾及北郊壇安都謂摩訶曰卿驍勇有名千聞不如一見
摩訶對曰今日令公見矣
隋書曰宇文慶從武帝攻河隂先登攀堞與賊短兵接戰
良久中石廼墜絶而後蘇帝勞之曰卿之餘勇可以賈人
也
又曰楊玄感驍勇多力每戰親軍長矛身先士卒喑嗚叱
咤所當者莫不震懾論者方之項羽
又曰魚俱羅馮翊下邽人也身長八尺膂力絶人聲氣雄
壯言聞數百步
又曰權武少果勁勇力絶人能重甲上馬嘗倒投於井未
及泉復躍而出其拳捷如此
又曰長孫晟突厥之内大畏長孫惣管聞其弓聲謂爲霹
靂見其走馬稱爲閃電王笑曰將軍震怒威行域外遂與
雷霆爲比一何壯哉
唐書曰丘行恭從討王世充會戰於邙山之上太宗欲知
其虚實強弱乃與數十騎衝之直出其後衆皆披靡莫敢
當其鋒所殺傷甚衆旣而限以長堤與諸騎相失唯行恭
獨從尋有勁騎數人追及太宗矢中御馬行恭乃廻騎射
之發無不中餘賊不敢復前然後下馬拔箭以其所乘馬
進太宗行恭於御馬前步執長刀巨躍大呼斬數人突陣
而出得入大陣貞觀中有詔刻石爲人馬以象行恭拔箭
之狀立於昭陵闕前
又曰淮陽王道玄拜洛州惣管及府廢改授洛州刺史五
年劉黑闥引突厥寇河北復授山東道行軍惣管師次下
博與賊軍遇道玄帥騎先登命副將史萬寳督軍繼進萬
寳與之不恊及道玄深入而擁兵不進謂所親曰吾奉手
詔言淮陽小兒雖名爲將而軍之進止皆委吾今其輕銳
越濘交戰大軍道動必滔泥溺莫如結陣以待之雖不利
於王而利於國道玄遂爲賊所禽全軍盡没唯萬寳逃歸
道玄遇害年十九太宗追悼久之嘗從容謂侍臣曰道玄
終始從朕見朕深入賊陣所向必尅意嘗企慕所以每陣
先登蓋學朕也惜其年少不遂遠圖因爲之流涕
又曰王君廓鎮幽州會突厥入寇君廓邀擊破之俘斬二
千餘人獲馬五千疋高祖大悅徵入朝賜以御馬令於殿
庭乘之而出因謂侍臣曰吾聞藺相如叱秦皇目皆出血
君廓往擊竇建德將出戰李勣遏之君廓發憤大呼目及
鼻耳一時流血此之壯氣何謝古人不可以常例賞之復
賜錦袍金帶還鎮幽州
又曰劉世讓爲并州惣管統兵屯於鴈門突厥處羅可汙
與高開道苑君璋合衆攻之甚急鴻臚卿鄭元璹先使在
蕃可汙合元璹來說之世讓厲聲曰大夫奈何爲夷狄作
說客耶經月餘虜乃退及元璹還述世讓忠勇高祖下制
襃美之
又曰李嗣業賊將李歸仁初以銳師數來挑戰我師攅矢
而逐之賊軍大至逼我追騎突入我營我師囂亂嗣業謂
郭子儀曰今日之事若不以身啖寇决戰於陣萬死而冀
其一生不然則我軍無子遺矣嗣業乃脫衣徒搏執長刀
立於陣前大呼當嗣業刀者人馬俱碎殺十數人陣容方
駐前軍之士盡執長刀而出如牆而進嗣業先登奮命所
向摧靡
又曰張濬拜諫議大夫其年冬宰相王鐸至滑臺兼充天
下行營都統方徵兵諸侯奏用濬爲都統判官時王敬武
初破弘覇郎軍大振累詔徵平盧兵敬武獨不赴援鐸遣
濬往說之敬武巳授僞命復怙強不迎詔使濬至謁見責
之曰公爲天子守藩王臣賫詔宣諭而侮慢詔使旣未識
君臣禮分復何顔以御軍民哉敬武愕然謝咎旣宣詔軍
士按兵默然濬並召將佐集於鞠場面諭之曰人生效忠
仗義所冀粗分逆順懸知利害黃巢前日販鹽虜耳公等
捨累葉天子而臣販鹽白丁何利害之可論耶今諸侯勤
王天下響應公等獨據一州坐觀成敗賊平之後去就何
安若能此際排難解紛陳師鞠旅共誅宼盜迎奉鑾輿則
冨貴功名指掌可取吾惜公軰捨安而即危也諸將改容
引過謂敬武曰諫議之言是也即時出軍從濬入援京師
晏子春秋曰昔夏之衰也有推移大戲殷之衰也有費仲
惡來足走千里手裂兕虎任之以力凌轢天威專行勇力
不顧乎義理是以桀紂以滅殷夏以衰
又曰莊公奮乎勇力不顧於行尚勇力之士無忌於國貴
戚不薦善偪邇不引過故晏子見公公曰古者亦有徒以
勇力立於世者乎晏子對曰嬰聞之輕死以行理謂之勇
誅暴不避強謂之力故勇力之立也以行理義也今公自
奮乎勇力不顧乎行暴尚勇力之士無忌於國身立威疆
行流淫暴貴戚不薦善偪邇不引過反聖王之德而脩滅
君之行用此存者嬰未嘗聞有也
吳越春秋曰專諸豊邑人伍子胥初去楚如吳時遇之於
塗專諸方與人闘其怒有萬人之氣甚不可當其妻一呼
即還子胥怪而問其壯何夫子怒之盛聞一女子之聲而
即折道寧有說乎專諸曰子視吾之儀寧類愚者耶何言
之鄙也夫屈一人之下必申萬人之上子胥因相决之推
䫙深目虎口鷹背戾於從難知其勇士也
又曰伍子胥見吳王僚王僚望其顔色甚可畏長一丈大
十六圍眉間一尺僚與語三日辭無復者賢人也子胥知
王好之每入言語侃侃有勇壯之氣也
孔演漢魏春秋曰許禇之爲人長八尺餘大十圍容貌甚
雄勇力絶人漢末賊起禇在汝南與少年相聚及宗族數
千家共堅壁相保曹公脩兵汝南禇以其衆歸公公見而
壯之曰此樊噲也即日拜都尉引入宿衛諸從禇俠客皆
爲虎士出入周旋不離左右軍中以禇力如虎癡勇號曰
癡虎至今天下稱之皆謂其姓名也
吳均齊春秋曰戴僧静會稽永興人臨湘侯副大祖在淮
隂雅有人鑒見而賞之會匈奴卒至僧静應募出戰單力
直前虜騎奔退又斬三級時天盛寒乃脫衣口銜三頭以
刀插背拍浮而還臨湘侯大賞之曰殺三人亦可反命矣
進之於太祖石頭之役功冠諸將遂至貴顯
蕭方等三十國春秋曰符洛雄勇多力猛氣絶人坐制奔
牛射洞犁耳符堅深憚之故常爲邊守
又曰劉陽少驍猛甚有勇力手曳牛尾却行百步
又曰趙將麻秋命黑槊龍騰三千人馳擊謝艾軍艾左右
擾動李偉勸艾乘馬艾不從乃下踞胡牀而麾衆趙人以
爲有伏懼而不進
韓詩外傳曰衛靈公晝寢而起志氣益衰使人馳召勇士
公孫道遭行人卜商子夏曰何馳之疾也對曰君晝寢
而起使我馳召勇士公孫子夏曰微而勇若者可
乎御曰可子夏曰戴我而反至君曰延先生上起召公孫
俄而至入門拔劔疾呼曰商不我取若頭子夏顧叱
之曰咄内劔吾將與若言勇於是君令内劔而上子夏
曰來吾嘗與子從君而北見趙簡子趙簡子被髮仗矛而
見我君從十三行之後趍而進曰諸侯相見不宜不朝服
君不朝服行人卜商將以頭血濺君之衣矣使反朝服而
見吾君者子耶我耶曰子也子夏曰子之勇不若我一
矣又與子從君而東至海曹齊君重鞇而坐從十三行之
後趍進曰諸侯相見不宜相臨以其一鞇而去之者子耶
我耶曰子也子夏曰子之勇不若我二矣又與子從君
於囿中於是兩軍逐我君與拔矛格而還之者子耶我耶
曰子也子夏曰子之勇不若我三矣所貴爲士者上不攝
萬乘下不放乎疋夫外立節矜敵而不侵掠内禁殘害而
君不危殆是士之所長而君子之所致貴也若夫以長掩
短以衆暴寡凌轢無罪之民而威於閭巷之間者是士之
甚毒而君子之所致惡也於是靈公避席曰抑乎寡人雖
不敏請從先生勇
又曰孔子游於景山之上子路子貢顔回從焉孔子曰君
子登高必賦爾願言者何其丘將啓汝子路曰由願奮長
戟揚三軍乳虎在後仇敵在前搏躩快志進救兩國之患
孔子曰勇士哉
又曰齊莊公出獵有螳蜋舉足將搏其轉輪問其御曰此
何蟲也對曰此螳蜋者也其爲蟲知進而不知退不量力
而輕敵莊公曰以此爲人必爲天下勇士矣於是廻軍避
之勇士歸之
虞溥江表傳曰曹公出濡湏號步騎四十萬臨江飲馬孫
權帥衆七萬應之使甘寧領二千人爲前部督權密勑寧
使夜入魏軍寧乃選手下徤兒百餘人徑詣公營下便拔
鹿角踰疊入營斬得數十級北軍驚駭鼓譟舉火如星寧
巳還入營作鼓吹稱萬歲因見權權曰聊以觀卿膽耳即
賜絹千疋刀百口權曰孟德有張遼孤有興覇足相敵也
停住月餘北軍乃退
劉向列士傳曰秦召公子無忌無忌不行使朱亥奉璧一
雙謝秦秦王大怒執朱亥着虎圈中瞋目視虎終不敢動
殷氏世傳曰亮字子華少好學年四十舉孝廉到陽城遇
兩虎争一羊馬不敢進於是亮乃按劔直至虎所斬羊腹
虎乃各得其半去時人爲之謠曰石里之勇殷子華暴虎
見之合爪牙
劉昭幼童傳曰魏太祖幼而智勇年十歲嘗浴於譙水有
蛟來逼自水奮蛟乃潜退於是畢浴而還弗之言也後有
人見大蛇奔逐太祖笑之曰吾爲蛟所擊而未懼斯畏蛇
而恐耶衆問乃知咸驚異焉
又曰秦舞陽者燕國人也年十二以勇氣聞人犯必殺之
莫有敢迕視
太平御覽卷第四百三十六
