太平御覽卷第七百二十二
方術部三
醫二
史記曰馮信臨淄人爲齊太倉長好醫淄川王令就淳于
意學方意教以審法逆順論藥法定五味及和劑湯法信
受之擅名漢世
又曰高期仕濟北王爲大醫王遣就倉公淳于意學經脉
高下及竒絡結當論俞所居及氣當上下出入邪正逆順
之宜鑱石定砭灸之法歲餘亦頗通之
又曰唐安臨淄人也雅性好醫倉公淳于意教五侯上下
經脉竒咳四時應隂陽之法爲齊侍醫
又曰杜信高永侯家丞自知身病乃專心學醫倉公甚憐
之教以上下經脉五侯之法
又曰鄧訓爲護烏桓校尉羌胡俗恥病死每病臨困取以
刀自刺訓聞有病困者輙拘縛束不與兵刃使醫藥療之
愈者非一小大莫不感悅
又王符論曰凡療病者必先知脉之虚實氣之所結然後
爲之方故疾可愈而壽可長也爲國者必先知人之所苦
禍之所起然後爲之禁故姦可塞而國可安也
又曰郭玉者廣漢人也初有老父不知何出常漁釣於涪
水因號涪翁乞食人間見有疾者時下針石輙應時而效
乃著針經侯脉法傳於代弟子程高尋求積年翁乃授之
高亦隠跡不仕玉少師事高學方侯六徵之技隂陽不測
之術和帝時爲太醫丞多有效應帝竒之仍試令嬖臣美
手睕者與女子雜處帷中使玉各侯一手問所疾若玉曰
左陽右隂脉有男女狀若異人臣疑其故帝歎息稱善玉
仁愛不矜雖貧賤厮養必盡其心力而鑒療貴人時或不
愈帝乃試令貴人羸服變處一針即差召玉詰問其狀對
曰醫之爲言意也腠理至微(腠理皮膚之間也韓子曰扁鵲見晉桓侯曰君有病在腠)
(理也)隨氣用巧針石之間毫芒即乖神存於心手之際可得
解而不可得言也夫貴者處尊高以臨臣臣懷怖懾以承
之其爲療也有四難焉自用意而不任臣一難也將身不
謹二難也骨節不強不能使藥三難也好逸惡勞四難也
針有分寸時有破漏(分寸淺深之度破漏曰有衝破者也)重以恐懼之心加
以裁愼之志臣意且猶不盡何有於病哉此其所爲不愈
也帝善其對年老卒官
又曰曹褒遷城門校尉將作大匠時有疾疫褒廵行病徒
爲致醫藥經理饘粥多蒙濟活
東觀漢記曰鄧訓謙恕下士無貴賤見之如舊朋友往來
門内視之如子有過如鞭扑之教大醫皮廵從獵上林還
暮宿殿門下寒疝病發時訓直事聞廵聲起往問之廵曰
異得火以熨背訓身至太官門爲求火不得乃以口嘘其
背復呼同廬郎共更嘘至朝遂愈
鍾離意别傳曰黃讜爲會稽太守建武十四年吴大疾疫
署意中部尉督郵意乃露車不冠身循行病者門入家至
賜與醫藥詣神廟爲民禱祭召錄醫師百人合和草藥恐
醫小子或不良毒藥齊賊害民命先自吞嘗然後施行其
所臨護四千餘人並得差愈後日府君出行災害百姓攀
車涕泣曰明郵府君不湏出也但得鍾督郵民皆活也
何顒别傳曰同郡張仲景緫角造顒謂曰君用思精而韻
不高後將爲良醫卒如其言顒先識獨覺言無虚發王仲
宣年十七嘗遇仲景仲景曰君有病宜服五石湯不治且
成門後年三十當眉落仲宣以其貰(音賖)長也遠不治也後
至三十疾果成竟眉落其精如此仲景之方術今傳於世
張仲景方序曰衛汎好醫術少師仲景有才識撰四逆三
部厥經及婦人胎藏經小兒𩕄方三卷皆行於世
高湛養生論曰王叔和性沉静好著述考覈遺文採摭羣
論撰成脉經十卷編次張仲景方論編爲三十六卷大行
於世
魏志曰華他字元化沛國譙人遊學徐土兼通數經曉飬
性之術年且百歲而猶有壯灾時人以爲仙沛相陳珪舉
孝廉太尉黃琬辟皆不就精於方藥處齊不過數種心分
銖不假秤量針灸過數處裁七八壯若疾發結於内針藥
所不能及者乃令先以酒服麻沸散旣醉無所覺因刳破
腸皆抽割積聚若在腸胃則截斷洗除去疾穢旣而縫合
傳以神膏四五日瘡愈一月之間皆平復
又曰甘陵相夫人有娠六月腹痛不安他視脉曰胎已死矣
使人手摸知所在在右即女在左即男人云在左於是爲
湯下之果下男形即愈
又曰縣吏尹世苦四支煩口乾不欲聞人聲小便不利他
曰試作熱食得汗即愈不汗後三日死即作熱食而汗不
出他曰藏氣巳絶於内當啼泣而絶果如他言
又府吏倪尋李延共止俱患頭痛身熱所苦正同他曰尋
當下之延當發汗或難其病同療異他曰尋内實延外實
故治之宜殊即各與藥明旦並起
又督郵徐毅得病他往省之毅謂他曰昨使醫曹吏劉祖
針胃管訖便若欬嗽卧不安他曰刺不到胃管誤中肝也
食當日减後五日不救遂如他言
又東陽陳叔山小男三歲得下痢常先啼日以羸困問他
他曰其母懷軀陽氣内養乳中虚冷兒得母寒故令不時
愈他與四物紫苑九十日即除
又至軍吏梅平得病除名還家家居廣陵未至二百里止
親人舍有湏他偶至主人許主人令他視平他謂平曰君
早見我不應至此今疾巳結促去可得與家人相見五日
平應時歸果如他言
又他行道見一人病噎塞嗜食而不得下家人車載欲往
就醫他聞其呻吟駐車往視語之曰向來道傍有賣餅家
䔉韲大酢從取三升飲之病自當差即如他言立吐蛇一
條遂懸之車邊欲造他他尚未還他家小兒戲門前迎見
自相謂曰客車邊有物必是逢我公也疾者前入㘴見他
壁北懸此蛇輩以十數
又有一郡守病他以爲其人盛怒則差乃多受其貨而不
加功無何弃去留書罵之守果大怒令人追殺守子知之
属使勿逐守瞋恚吐黑血數升而愈
又有一士大夫患體中不快詣他他云君病至深當破腹
取之然君壽亦不過十年病不能殺君君忍痛十歲壽俱
當盡不足故自刳裂也士大夫曰余不耐痛必請治之他
遂下手所患尋差十年竟死
又廣陵太守陳登得胷中煩滿面赤不食他侯脉曰府君
胃中有蟲數升欲成肉疽食腥物所爲也即作湯二升先
服一升斯湏盡服之食頃吐出三升許蟲赤頭皆動半身
猶是生魚膾也所苦便愈他曰此病後三朞當發遇良醫
乃可濟依期果發時他不在遂死
又有婦人長病經年世謂爲寒熱注病冬月中他令㘴石
槽中平且用冷水汲灌云當滿百始七十灌冷戰𣣔死他
令滿數至八十灌熱氣乃蒸出囂囂高二三尺滿百灌他
乃使然火温牀厚覆衣良久汙洽出着粉燥便愈
又有人病腹中攻痛十餘日鬢眉墮落他曰是脾半腐可
刳腹治也使飲藥令卧破腹就視脾果半腐壞以刀断之
割去惡肉以膏傳之即羌太祖聞而異之召他常在左右
太祖苦頭風每發心亂目眩他針鬲隨手而愈
又軍吏李成苦欬晝夜不寐時吐膿血以問他他言君病
腸癰欬之所吐非從肺來也與君散兩錢匕巳服當吐二
升餘膿血訖快自養一月小起好自將愛一年便徤十八
歲當一小發服此亦復羌若不得此藥故當死復與兩錢
散成得五六歲親人有病如成者謂成曰卿今強徤我見
欲死何忍急去(祛舉切)藏藥以待不祥先特貸我差爲卿從
華他更索成與藥巳故到譙從索藥適會值他見收忩忩
不忍從求後十八歲病發無藥可療以至死
又曰樊阿彭城人少師華他嘗問他求服食法他受以&KR0238;
葉青黏散子方云服之去三蟲利五藏輕身益氣使人頭
不白阿從其言年百餘歲&KR0238;葉所在有之青黏生於豊沛
彭城及朝歌青黏一名地節一名黃芝主理五藏益精氣
本出於迷人入山者見仙人服之以告他他以爲佳語阿
阿秘之近者人見阿之壽而氣力強盛怪而問之所服食
阿因醉亂誤說之人服多驗
蜀志曰關羽爲流矢貫臂每陰雨常疼痛醫曰矢鏃有在
當破臂刮骨去毒乃可除之
晉書曰裴頠通博多聞兼明醫術荀勖之修定律度也檢
得古又短世所用四分有餘頠上言宜以改諸度量若是
未能悉革可先改太醫權衡此若羌違遂失神農𡵨伯之
正藥物輕重分兩乖互所可傷夭爲害尤深古壽考而今
短折者未必不由此也卒不能用
又曰顔含兄畿咸寧中得疾就醫自療遂死於醫家家人
迎喪旐每繞樹而不可解引喪者顛仆稱畿言曰我壽命
未死但服藥太多傷我五藏耳今當復活愼無葬也其父
祝之曰若尔有命復生豈非骨肉所願今伹欲還家不尔
葬也旐乃解
又曰張苗雅好醫術善消恩侯處陳廪丘得病連服藥發
汗汗不出衆醫皆云發汗不出者死自思可蒸之如中風
法令温氣於外迎之必得汗也復以問苗云曾有人疲極
汗出卧簟中冷得病苦增寒諸醫與散四日凢八過發汗
汗不出苗乃燒地布桃葉於上蒸之即得大汗便於被下
傳粉身極燥乃起即愈廪丘如其言果差
又曰趙泉性好醫方拯救無倦善療衆疾於瘧尤工甚爲
當時所歎伏焉
晉中興書曰葛洪字稚川丹陽句容人幼覽衆書近得萬
卷自號抱朴子善養性之術撰經用救驗方三卷號曰肘
後方又撰玉凾方一百卷于今行用
晉書曰皇甫謐字士安幼沉静寡欲有高尚之志以著述
爲務自號玄晏先生後得風痺疾因而學醫習覽經方手
不輟卷遂盡其妙
又曰劉德彭城人也少以醫方自逹衆疾於虚勞尤爲精
妙療之隨手而愈猶是向風千里而至者多矣官至太醫
校尉
又曰史脫性器沉毅志行敦簡善侯候明消息多辨論以
醫術精博拜太醫校尉治黃疸病最爲高手
又曰宫泰幼好墳典雅尚方術有一藝長於巳者必千里
尋之以此精心善極諸疾於氣尤精制三物散方治喘嗽
上氣甚有異效世所貴焉
又曰靳邵性明敏有才術夲草經方誦覽通究裁方治療
意出衆表創制五石散方晉朝士大夫無不服餌皆獲異
效
又曰程據爲太醫令武帝初受魏禪改元爲太始而據貢
雉頭裘帝以竒伎異服典禮所禁焚之于殿前據以醫術
承恩出入禁闥因爲賈后合巴豆杏子丸害愍懷太子遂
就戮焉
又曰范汪字玄平性仁愛善醫術常以拯恤爲事凢有疾
病不限貴賤皆爲治之十能愈其八九撰方五百餘卷又
一百七卷後人詳用多獲其效
又曰殷仲堪陳郡人能清言善屬文名士咸愛之謝玄以
爲長史厚遇之仲堪父病積年衣不解帶躬夲醫術究其
精妙執書揮淚遂眇一目
又曰魏詠之字長道任城人也家貧素而躬耕爲事好學
不倦生而菟缺有善相者謂之曰卿當冨貴年十八聞荆
州刺史殷仲堪帳下有名醫能療之貧無行裝謂家人曰
殘醜如此用活何爲遂齎數斛米西上以投仲堪旣至造
門自通仲堪嘉其盛意召醫語視之醫曰可割而𥙷之但
湏百日進粥不得語笑詠之曰半生不語而有半生亦當
療之况百日耶仲堪於是處之別屋令醫善療之詠之遂
閉口不言唯食薄粥其厲志如此及差仲堪厚資遺之
劉敬叔異苑曰王纂海陵人少習經方尤精針石宋元嘉
中縣人張方女日暮宿廣陵廟門下夜有物假作其壻來
魅惑成病纂爲治之始下一針有獺從女被内走出病遂
愈宋書曰徐文伯字德秀濮陽太守熙曾孫也熙好黃老
隱於秦望山有道士過求飲留一瓠蘆與之曰君子孫宜
以道術救世當得二千石熙開之乃扁鵲鏡經一卷因精
心學之遂名震海内生子秋夫弥工其術仕至射陽令嘗
夜有鬼聲甚悽愴秋夫問何所湏荅言姓斯家在東陽
患腰痛死爲鬼痛猶難忍請療之秋夫曰云何厝法鬼
請爲芻人案孔穴針之秋夫如言爲炙四處又針肩井三
處設祭埋之明日見一人謝恩忽然不見當世伏其通靈
又宋明帝宮人患腰痛牽心每至輒氣欲絶衆醫以爲肉
癥文伯曰此髮瘕以油投之即吐得物如髮稍引之長三
尺頭巳成蛇能動懸柱上水滴盡一髮而巳病都差
又宋後廢帝出樂遊苑門逢一婦人有娠帝亦善侯脉爲
侯之曰此腹是女也問文伯文伯曰腹有兩子一男一女
女左邊青黑形小於女帝性急便欲使剖文伯惻然曰若
加刀斧恐其變異請針之立落便瀉足太隂𥙷手陽明胎
便應針而落兩兒相續出如其言
又曰孫法宗忽苦頭創夜有女人至曰我是天使來相謝
行創夲不關善人使者誤相及但取牛糞煑傳之即驗一
傳便差一境頼之
又曰羊欣字敬元性好文儒兼善醫藥撰方三十卷爲代
所重焉
又曰秦承祖性耿介專好藝術於方藥不問貴賤皆治療
之多所全護當時稱之爲工手撰方二十卷大行於世
太平御覽卷第七百二十二
