太平御覽卷第十一
天部十一
雨下祈雨霽
雨下
河圖帝道紀曰雨者天地之施也
遁甲開山圖曰霍山南岳有雲師雨虎(榮氏解曰雲師如蚕長六寸有毛似)
(兔雨虎如蚕長七八寸似蛭雲雨之時出在石上肉甘可熟而食)
又曰鄭有不毛山上有無爲之君分布雲雨於九州之内
(榮氏曰不毛山不生樹木古無爲之君常處其上布&KR0904;雲雨九州之内平均)
河圖祕徵曰君急恚怒無雲而雨
黃帝素問曰清陽爲天濁隂爲地地氣上爲雲天氣下爲
雨雨出地氣出天
又曰天氣下而爲雨
太公金匱曰武王師到牧野陣未畢而暴風疾雨雷電幽
冥前後不見太公曰善雷電者是吾軍動應天也
太公伏符隂謀曰紂常以六月獵於西土西土之老少相
與謀曰君王逆人此其命固不壽也後數日而暴風大雨
發屋拔木漂殺人民六畜明年諸侯謀合四海兵起
又曰武王兵入商都前歌後舞甲子進兵乙丑而雨
太公兵法曰將有三禮武王曰敢問三禮太公曰將冬日
不服裘夏日不操扇天雨不張幔蓋名將禮
太公對敵權變逆順法曰夫軍出逢天無雲而雨此天泣
也軍没不還
魏武帝兵書按要曰大軍將行雨濡衣冠是謂洒兵其師
有慶
又曰三軍將行其旗墊然若雨是謂天露三軍失徒將陣
雨甚是謂浴屍先陣者敗亡
又曰大將始行雨而薄不濡衣冠是謂天泣其將大凶其
卒散亡
雜兵書曰諸雲氣諸變暈日月蝕風散之雲振之雨壓之
皆解
又曰大人之兵如虎如狼如風如雨如雷如電振振瞑暝
天下盡驚
又曰軍始營風雨從後來沾衣裳大吉
又曰有大雲雨軍内滂沲甚者軍罷無功
桓寬鹽鐵論曰孔子大聖也嘗居上位相魯三月不令而
行不禁而止沛若時雨之灌萬物莫不興起也
王充論衡曰道至天者翔風起甘雨降霽而隂曀者謂之
甘雨非謂雨水味甘也
又曰太平之時五日一風十日一雨
又曰周公時雨不破塊風不鳴條旬而一雨雨必以夜丘
陵高下皆熟
神異經曰西海上有人焉乘白馬朱鬛白衣素冠從十二
童子馳馬西海上如飛名曰河伯使者其所至之國雨水
滂沲
樂動聲儀曰焦明至爲雨備(焦明水鳥)
楚辭曰雷填填兮雨冥冥
潘尼苦雨賦曰瞻中塘之浩汗聽長霤之涔涔
成公綏隂霖賦曰沉竈生鼃中庭運舟
傅咸愁霖詩曰舉足没泥濘市道無行車蘭桂賤朽腐柴
粟貴明珠
張孟陽雜詩曰雲根臨八極雨足&KR0904;四溟霖瀝過二旬散
澷亞九齡階下伏泉涌堂上水衣生尺燼重尋桂紅粒貴
瑶瓊
又詩曰騰雲似湧烟密雨如散絲
劉楨詩曰和風從東來玄雲起西山夜中發此氣明旦飛
甘泉
應璩與韋誕書曰夫以原憲懸磬之居而值皇天無已之
雨室宇漸而作漏堂館洽而爲泥
祈雨
禮記月令曰孟夏大雩帝命有司禱祀山川古之卿士有
益於人者以祈榖實(雩者祭天祈雨之名大雩窩用盛樂也)
漢書曰董仲舒爲江都相理國以春秋灾異之變推隂陽
所錯行故求雨閉諸陽縱諸隂其止雨反是者(義云祈雨閉南門止雨)
范曄後漢書曰諒輔仕郡爲五官椽時夏大旱太守自出
禱山川連日而無所降輔乃自暴庭中慷慨呪曰輔爲股
肱不能進諫納忠和調隂陽至令天地否隔萬物焦枯咎
盡在輔今敢自祈請若至日中不雨乞以身塞無狀於是
積薪聚艾茅以自環搆火將自焚未及中時天雲晦合須
臾澍雨
謝承後漢書曰戴封字平仲遷西華令其年大旱禱請無
獲乃積薪坐其上以自焚火起而大雨遠邇歎服遷中山
相
又曰奚延轉議郎徐州遭旱延使持節到東海請雨豐澤
應澍雨與京師同日俱霈還拜五官中郎將
又曰周暢性仁慈爲河南尹夏旱久禱無應因收葬洛城
傍客死骸骨萬餘人應時澍雨歲乃豐稔
又曰章和元年有詔以鄭弘爲太尉時旱朝廷百僚皆暴
請雨夏炎熱小雨群官即還舍弘彌日不旋大雨澍稼穡
遂豐
又曰汝南周獲善占天文爲郡門下椽鮑昱爲汝南太守
時郡境天旱昱自往問何以致雨獲曰急罷三部督郵明
府當自北出到四十里亭雨可致也昱從之果得大雨每
行縣輒軾其閭
東觀漢記曰曹襃爲河内太守時旱春至六月無雨榖貴
百姓頗流離襃到省吏職退去貪殘屢得澍雨其秋大熟
百姓給足流民皆還
又曰和熹鄧后永初二年三月京師旱至五月朔太后幸
雒陽省獄舉冤末還宫澍雨大降
司馬彪續漢書曰永元六年張奮代劉方爲司空時歲灾
旱祈雨無應乃表即時引見口陳時政之宜明日和帝召
太尉司徒幸洛陽即大雨三日
蜀夲記曰秦王誅蜀侯惲後迎葬咸陽天雨三月不通因
葬成都故蜀人求雨祠蜀侯必雨
王隱晉書曰束晢太康中郡大旱苗稼敗晢乃命邑人躬
共請雨三日中雨水三尺衆人以其有術數精誠感於神明
百姓懽喜爲之歌曰束先生通神明請天三日甘雨零我
黍以萌我稷以生何以疇之報束先生
高閭燕志曰太平十五年自春不雨至於五月有司奏右
部王荀妻産妖傍人莫覺俄而失之乃暴荀妻於社大雨
普洽
魚豢典略曰舊制求雨太常禱天地宗廟社禝山川已賽
如其常祭牢禮四月立夏旱乃求雨立秋雖旱不禱求雨
到七月畢賽之秋冬春三時不求雨
崔鴻春秋前燕錄曰建熙七年五月慕容暐下書曰朕以
寡德&KR0681;政多違亢陽三時光隂錯緒農植之辰而零雨莫
降其令有司徹樂太官以菜食常供祭奠旣而澍雨大降
又前凉錄曰張植爲西域校尉與奮威將軍牛覇率騎救
張冲六月至于流沙無水士卒渴甚植乃剪髮肉袒徒跣
升壇慟泣請雨俄而雲起西北雨水成川植殺所乘馬祭
天而去
又前秦錄曰沙公西域沙門也有祕術每旱苻堅常使呪
龍龍便下鉢中天輒大雨
後魏書曰孝文太和二年京師旱祈雨(天子於北)苑親自禮焉
減膳避正殿澍雨大洽三年帝祈雨於北苑閇陽門是日
澍雨
益部耆舊傳曰趙瑶爲閬中令遭旱請雨於靈星應時大
雨
葛仙公傳曰吳主曾與仙公坐於榭上望見道間人民請
雨土人累時不得仙公曰雨可得耳即書符着社廟中日
午大雨尺餘水
長沙耆舊傳曰祝良爲洛陽令時亢旱天子祈雨不得良
暴身階庭告誠引罪紫雲沓起甘雨仍降
佛圖澄傳曰石虎時自正月至六月不雨澄詣滏口祠稽
首暴露即有二白龍降於祠下於是雨遍數千里
干寳搜神記曰湯旣克夏大旱七年洛川竭湯乃以身禱
於桑林剪其髮自以爲犧牲祈福於上帝於是大雨惣至
洽于四海
又曰湘東新平縣有一龍穴穴中有黑土歲旱人則共壅水
於此穴穴淹則立大雨
宋永初山川記曰鄱陽長壽山山形似馬白雲出於鞍中
不崇朝而雨
盛弘之荆州記曰佷山縣有一山獨立峻絶西北有石穴
北行百步許二大石其間相去一丈許俗名其一爲陽
石一爲隂石水旱爲灾鞭陽石則雨鞭隂石則晴
又曰湘東有雨母山山有祠壇每祈禱無不降澤以是名
之
又曰来陽縣有雨瀨此縣時旱百姓共壅塞之則甘雨普
降若一鄕獨壅雨亦偏應隨方所祈信若符刻
顧微廣州記曰鬱林郡山東南有一池池邊有一石牛人
祭祀之若旱百姓殺牛祈雨以牛血和泥泥石牛背祀畢
則天雨大注
抱朴子曰使者甘宗所奏西域事云方士能神祝者臨泉
禹步吹氣龍即浮出長十數丈更吹龍輒縮至長數寸乃
掇取著壷中壷中或有四五龍以少水養之聞有旱處便
賫龍往賣一龍直數十斤金發壷出一龍著潭中復禹步
吹之長數十丈須臾而雲雨四集
又曰歷陽有彭祖仙室請雨必得
晏子春秋曰齊景公時旱欲祠靈山晏子曰山以石爲身
草木爲髮天苟不雨髮燋身熱獨不欲雨乎祠之何益公
曰祠河伯可乎曰河伯以水爲國魚鼈爲民久旱國將亡
民將滅獨不欲雨乎君避殿曝露其索雨乎公出野曝露
天果大雨
淮南子曰土龍致雨許愼注曰湯遭旱作土龍以象雲從
龍也
又曰董仲舒請雨秋用桐木魚
山海經曰東荒北隅有山名土丘應龍處南極殺蚩尤與
夸父不得復上故下數旱旱而爲應龍之狀乃得大雨(今之)
(土龍夲此也)
遁甲開山圖曰絳北有陽石山有神龍池黃帝時遣雲陽
先生養於此帝王歷代養龍之處國有水旱不時即祀池
請雨
爾雅孫炎注曰攝木生江上有寄枝高三四丈生毛一名
楓子天旱以泥塗之即雨
傅咸自叙曰太始九年自春不雨涉夏節聖皇勞慮分使
祈禱余以太子洗馬兼司徒涖事三朝雨大降退作喜雨
賦
霽
說文曰霽雨止也霋(音妻)雨霽也霩(火郭反)雨上雲罷貌
魏略五行志曰延康元年大霖雨五十餘日魏有天下乃
霽將受魏祚之應也
晉中興徵祥記曰咸和四年隂霖五十餘日蘇峻滅乃霽
長沙耆舊傳曰文度字仲儒爲郡功曹吏時霖雨廢人業
太守憂悒召度𥙷戶曹度奉教齊戒在社三日夜夢白頭
翁謂曰爾來何遲翌旦度具白所夢於太守曰昔禹夢青
繡文衣男子稱蒼水使者禹知水脉當若椽此夢將其比
也明日果大霽
扶南日南傳曰金陳國入四月便雨六月乃止少有晴日
六月不雨常晴歲歲如此
太平御覽卷第十一
