太平御覽卷第三百七十七
人事部十八
長中國人長絶域人
長中國人
禮斗威儀曰君乘土而王其民長君乘金而王其民洪白
長大
春秋演孔圖曰孔子長十尺大九圍坐如蹲龍立如牽牛
就之如昴望之如斗
周書曰丘陵之人專而長
史記曰晏子爲齊相出其御之妻從門窺其夫爲相御擁
大蓋策駟馬意氣陽陽甚自得也旣而歸其妻請去夫問
故妻曰晏子長不滿六尺身相國名顯諸侯今者妾觀其
出志念深矣常有以自下者今子長八尺廼爲人僕御然
子之意自以爲足妾是以求去也其後夫自抑損晏子怪
而問之以實對薦以爲大夫
漢書曰東方朔上書曰臣朔少失父母長養兄嫂年十三
學書三冬文史足用年二十二長九尺三寸
又曰車千秋長八尺餘體貌甚麗武帝見而悅之
又曰金日磾父以不降見殺與母閼氏弟綸俱没入官輸
黃門養馬日磾長八尺二寸容貌甚嚴馬又肥好上異而
問之以夲狀對上即日賜湯沐衣冠拜爲馬監
又曰王商長八尺餘身體洪大容貌絶人單于來朝見商
而拜
又曰王莽夙夜連率韓博上言有竒士長一丈大十圍來
至臣府曰欲奮擊胡虜自謂巨母霸出於蓬萊東南五城
西北昭如海瀕軺車不能載三馬不能勝即日大車四馬
建虎旗載覇詣闕卧則枕鼔以䥫著食此皇天所以輔新
室
又曰朱雲字子游魯人少時通輕俠借客執仇長八尺餘
貌甚壯以勇力聞年四十迺變節從博士白子反受易
東觀漢記曰馮勤字衛伯魏郡人曾祖父楊宣帝時爲弘
農太守有八子皆爲二千石趙魏間榮之號萬石焉兄弟
形皆偉壯唯勤祖優知長不滿七尺常自謂短陋恐子孫
似之乃爲子汎娶長妻生勤長八尺三寸
又曰賈逵長八尺二寸京師爲之語曰問事不休賈長
頭
華嶠後漢書曰趙壹字元淑漢陽人體貌魁梧身長八尺
美鬚眉望之甚偉
范曄後漢書曰虞延字子大陳留人延生其上有物若一
疋絹遂上升天占者以爲吉及身長六尺六寸腰帶十圍
力能扛鼎
又曰大將軍袁紹揔兵冀州遣使要鄭玄大會賓客玄最
後至乃延升上坐身長八尺飲酒一斛秀眉明目容儀温
偉
又曰郭林宗儀貌魁岸身八尺聲如鍾
袁宏漢紀曰長樂衛尉馬騰其長八尺身體洪大面鼻雄
異而性賢厚人多敬之
魏志曰許禇字仲康長八尺餘大十圍容貌雄異勇力絶
人
晉書曰羊祐身長七尺三寸美鬚眉太原郭奕見之曰此
今之顔子也
晉書載記曰劉曜子胤風骨俊茂爽朗卓然身長八尺三
寸髮與身齊多力善射驍捷如風雲曜因以重之
三十國春秋曰燕徵其東萊太守王鸞鸞身長九尺腰帶
十圍貫甲跨馬不據鞌由鐙燕王德見而竒其魁偉賜之
食一進一斛餘德驚曰所噉如此非耕而能飽但才貌不
凢堪爲貴人可以一縣試之繇是拜逢陵長甚有治績
崔鴻前秦錄曰鹿緼字處嘿西平人也身長八尺腰帶十
圍清辯善論雄武便弓馬孝友貞亮聲高一時
車頻秦書曰符堅時有申香長十尺以上爲拂盖郎
裴景仁秦書曰姚萇圍符堅遣僕射尹緯詣闕陳事堅見
緯貌魁梧志氣秀傑腰帶十圍瑰偉異常驚而問曰卿於
朕世何爲所作偉荅曰尚書令史堅笑曰卿宰相才也
宋書曰南郡王義宣爲荆州刺史白晢美鬚眉身長七尺
五寸腰帶十圍
齊書曰王茂先身長八尺㓗白美容儀齊武帝布衣時常
見之歎曰王茂先年少堂堂如此必爲公輔
又曰劉善明平原人也長八尺九寸質素不好聲色
北齊書曰肅宗孝昭皇帝諱演字延安聦敏有識度深沉
能断不可窺測身長八尺腰帶十圍儀表望風迥然獨秀
周書曰庾信字子山幼而俊邁聦敏絶倫博覽羣書尤喜
春秋左氏傳身長八尺腰帶十圍容止頽然有過人者
三國典略曰寇儁歸老不復朝覲天王思與相見乃令入
朝儁身長八尺鬚髮皓然容止端詳音韻清朗天王與之
同席而坐因訪洛陽故事不覺屢爲前膝
唐書曰李義琰身長八尺博學多識高宗每有顧問言皆
切直
孟子曰曹文公弟曹交問曰聞文王七尺湯九尺今交九
尺四寸食粟而巳如何則可
淮南子曰朱儒問天高於脩人曰吾不知曰子雖不知猶
近之於我也故凢問事必於近之者
吳越春秋曰伍子胥見吴王僚僚望其顔色甚可畏長一
丈大十圍眉間一尺王僚與語三日辭無復者胥知王好
之每入言倍有勇壯之氣
帝王世紀曰季歴之妃生文王昌身長十尺
又曰禹長九尺九寸殷湯長九尺
涼州記曰吕光字世明連結豪賢好施待士身長八尺四
寸目重瞳子左肘生寅印性沉重質略寬大有度量時人
莫之識唯王猛布衣時異之曰此非凢人
司馬彪序傳曰朗祖父儁字元異博學好古倜儻有大度
長八尺三寸腰十圍儀狀魁岸行與衆有異鄕黨宗族咸
影附焉
祖冲之述異記曰符徤皇始四年有長人見身長五丈語
人張靖曰今當太平新平令以聞健以妖妄召靖繫之是
月霖雨河渭泛溢蒲坂津監登於河中流得大屐一隻長
七尺三寸足跡稱屐指長尺餘文深七寸
璅語曰齊景公伐宋至曲陵夢見大君子甚長而大大下
而小上其言甚怒好仰晏子曰若是則盤庚也夫盤庚之
長九尺有餘大下小上白色而髯其言好仰而聲上公曰
是也是怒君師不如違之遂不伐宋也
世說曰滿寵寵子偉偉子奮皆長八尺
長絶域人
河圖玉板曰從崑崙以北九萬里得龍伯國人長三十丈
生萬八千歲而死從崑崙以東得大秦國人長十丈從此
以東十萬里得佻吐凋國人長三丈五尺從此以東千里
得中秦人長一丈
龍魚河圖曰天之東西南北極各有銅頭鐵額兵長三千
萬丈三千億萬人天之東西南北極各有金剛敢死力土
長三千萬丈三千億萬人天中有太平之都有都甲食鬼
鐵面兵長三千萬丈三千億萬人
尚書洪範五行傳曰長狄之人長盖五丈餘也
又曰秦始皇時有大人身長五丈足跡六尺夷狄服見於
臨洮天戒秦曰勿大行夷狄之道將受其禍云
左傳文下曰冬十月敗狄于鹹
獲長狄僑如冨父終甥摏其喉以戈殺之埋其首於子駒
之北門以命宣伯(得臣因名宣伯曰僑如以旌其功)
公羊傳文公曰長狄兄弟三人一者之齊王子城父殺之
一者之魯叔孫得臣殺之則未知其之晉者也
榖梁傳文公曰魯文公十一年叔孫得臣敗狄于鹹獲長
狄也兄弟三人迭害中國得臣善射射中其目身横九畝
斷其首而載之眉見於軾
春秋考異郵曰長狄兄弟三人各長百尺狄者隂氣時中
國衰有夷狄萌
家語曰吳伐越隳會稽獲巨骨一節專車載焉吳子使來
聘魯以問孔子孔子曰丘聞昔禹致羣臣於會稽之山防
風氏後至禹戮之其骨節專車客曰防風何字也子曰汪
罔之君守封嵎之山爲&KR0238;姓在虞夏商爲汪罔氐於周爲
長翟氏今曰大人客曰人之長極幾何子曰長者不過十
丈數之極也
魏略曰天竺國人皆長一丈八尺車隣國男女皆長一丈
八尺
魏志曰咸熙二年襄武縣言有大人見長三丈餘跡長三
尺六寸白髮着黃單衣戴黃巾呼人王始語云今當太平
列子曰渤海之東有大壑焉中有五山一曰岱輿二曰員
嶠三曰方壷四曰瀛洲五曰蓬萊群聖居之帝使巨鼇十
五舉首而戴之迭爲三番龍伯之國有大人一釣而連六
鼇合負而歸於是岱輿員嶠二山沉於大海帝馮怒侵滅
龍伯之國使小至伏羲神農時其國人猶長數十丈
淮南子曰東方之人長一丈
孫綽子曰海人與山客辯其方物海人曰横海有魚額若
華山之頂一噏萬頃之波山客曰鄧林有木圍三萬尋直
上千里傍蔭數國東極有大人斬木爲策短不可杖釣魚
爲鮮不足充餔(音逋)
山海經曰東海之外大荒之中有波谷山者有大人之國
有大人之市名曰大人堂有一人蹲其上張其兩臂
漢武故事曰公孫卿至東萊云見一人長五丈自稱巨公
牽一黃犬把一黃雀欲謁天子因忽不見
神異經曰東南有人焉周行天下其長七丈腹圍如長箕
頭(箕頭髮煩乱也)不飲食朝呑惡鬼三千暮吞二百但吞不咋(鋤格)
(切)此人以鬼爲飯以霧露爲漿名天郭一名食耶(吞食耶鬼)一
名黃父(黃父鬼俗人依此名兩名之)
又曰西北海外有一人焉長二千里兩脚中間相去千里
腹圍一千六百里但飲天酒五(天酒甘露也)不食五榖魚肉忽
有飢時向天乃飽好山海間不犯百姓不干萬物與天地
同生名無路之人(言無路者高大不可爲路也)一名仁(禮曰仁也)一名信(與天)
(地俱生而不没故曰信)一名神
又曰西南大荒中有人焉長一丈其腹圍九尺踐龜蛇戴
朱鳥左手憑青龍右手憑白虎知河海斗斛識山石多少
知天下鳥獸言語知百榖草木鹽苦名曰聖一名哲一名
先通一名無不逹凡人見拜者令人神智
又曰東南隅大荒之中有朴父焉夫婦並高千里腹圍百
輔(百輔圍千里也)天初立時使夫妻導開百川嬾不用意讁其夫
妻並立東南男露其勢女彰其殺(勢殺隂陽)氣息如人不畏寒
暑不飲不食湏黃河清當復更使其夫妻導百川
蜀王夲紀曰秦襄王時宕渠郡獻長人二十五丈六尺
括地圖曰大人國孕三十六年而生生兒白首長丈
外國圖曰大秦國人長一丈五尺猿臂長脅好騎駱駞
辛氏三秦記曰燉煌西盡大秦隔海心無憂遇善風不經
二十日得渡心憂數年不得渡該曰心無憂患不經二旬
心若憂患遠離三春士人賢直男女皆長一丈端正國主
風雨不和則讓賢而治之
郭子横洞冥記曰有攴提國人長三丈二尺有三手一手
當胸手足三指
太平御覽卷第三百七十七
