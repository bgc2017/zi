太平御覽卷第七百七十三
車部二
叙車下
司馬彪續漢書輿服志曰奚仲爲車正具物以時六材皆
良
又曰輕車古之戰車也不巾不蓋孫吴兵法云車有巾有
蓋謂之武剛車武剛者爲先驅又爲属車輕車爲後殿焉
又曰大使車立乘駕駟赤帷持節者重道從賊曹皆兩大
車伍伯璅弩十二人辟車四人從車四人從車乘元單導
减半小使車不立乘有騑赤屏泥油重綘帷導無斧車近
小使車蘭與赤轂白蓋赤帷從騶騎四十人此謂追捕考
案有所勑取者之所乘也其送葬曰堊巳下駟車而後還
公卿中二千石郊廟明堂祠陵法出皆大車立乘駕駟他
出乘安車大行載車其飾如金根加施組組連壁交結四
角金龍首㗸璧乘五彩折羽流蘇前後雲氣畫裳靈文畫
曲轓長輿車等大僕御駕六希者淳白駱馬施色以黑藥
灼其身爲虎文
又曰諸車之文乘輿倚龍伏虎靈文盡輈龍首鸞衡班
輪升龍飛輅皇太子諸侯倚虎伏鹿靈文畫輈(陟周切)&KR1650;吉
陽筩朱鹿班輪文飛軨旗九斿(音留)降龍公列侯倚
鹿伏熊黑&KR1650;朱班輪鹿文飛九斿降龍卿朱两&KR1650;五斿
降龍二千石以下各從科品諸輻車以上軛皆有吉陽
筩
漢獻帝傳曰董卓作乘輿青蓋金范瓜畫兩輻者乘之時
人皆號月軨磨車言近天子也後地動卓問蔡邕邕曰地
動隂盛大臣踰制之所致也公乘青蓋遠近以爲非宜太
師之乘白蓋車畫輻
東觀漢記曰郭丹字少卿從師於長安買符入凾谷關旣
入封乞符乃慨然歎曰不乘使者車終不出關
又曰梁冀作平上軿車侍御史張綱獨埋輪於洛陽都亭
曰豺狼當路安問狐狸遂奏冀
應劭漢官儀曰天子有五色安車皆駕四馬毛詩四者示
有四方之志也是爲五時副車孝景帝六年令二千石朱
兩(音)千石六百石朱&KR1650;較車耳及出爲藩屏也
又曰天子出祭陵常乘金根車春二月青安車在前秋八
月白虎在前
又曰天子法駕所乘白金根車駕六龍有五色立車各一
皆駕四馬
又曰甘泉鹵簿有道車五乘遊車九乘在輿前
漢雜事曰古諸侯貳車乘秦滅九國兼其服故大駕屬車
八十一乘尚書御史乘之最後一車懸豹尾
漢官解詁曰馬有廐車有府皮軒以虎皮爲軒
魏收後魏書曰安車紫蓋朱裏與公侯同子皂蓋青裏
晉書曰謝玄敗符堅於淝水獲堅所乘雲母車儀服等
又曰和嶠爲給事黃門侍郎遷中書令帝深器遇之舊監
令共車入朝時荀勖爲監嶠鄙勖爲人以意氣加之每同
乘高枕專車而去㘴乃後使監令異車自嶠始也
晉公卿禮秩曰安平王孚齊王攸梁王肜給青蓋車垂九
旒駕四馬太常何曾太傅楊駿梁王肜乘車入殿依漢田
千秋故事光禄魏館軺車施黑孚薨葬給徘徊黑耳車一
乘諸王及縣王皆給青徘徊車花瓜蓋孤李降給雲母陽
遂車一乘犢車二十乘鹿車五十乘
沈約宋書曰漢制乘輿金根安車立車輪皆朱班重轂兩
轄飛舲以金薄繆龍爲輿倚較靈文畫&KR1650;文獸伏軾龍首
㗸軛鸞雀立衡靈文畫轅翠羽蓋黃裏所課黃屋也金華
拖轑(音未)建旂旗十二斿(音留)也畫日月升龍駕六黑馬又
加犛(音猫)牛尾大如斗置左騑馬上所謂左纛也其五色
立車五色安車亦皆如之太后皇后法駕乘重翟羽蓋金
根車加青交輅青帷裳雲靈畫轅黃金塗五朱皇太子皆
要車朱班輅倚獸伏鹿軾旂旗九斿畫降龍文
又曰沈慶之前廢帝立加几杖給三望車慶之每朝賀常
乘猪鼻無幰(虚偃切)車左右從之不過三五騎履行園田每
農桑劇月無人從行過者不知三公也及加三望車謂人
曰我每遊履田園有人時與馬成三無人則與馬成二今
乘此車安所之乎及賜几杖並皆固讓
孝經援神契曰上德至山陵則山出木根車應載萬物金
車王者志行德則出虞舜德盛於山陵故山車出山者自
然之㹅也山藏之精與象車相似舜時盛山車有垂綏
古史考異曰黃帝作車少皥時略加牛禹時奚仲駕馬仲
又造車更廣其制度也
神仙傳曰葛玄行過神廟乘車不下湏臾有大迴風逐玄
埃塵張天玄怒曰小雅敢爾舉手指風風即止
穆天子傳曰王欲肆其心周行天下皆有車轍馬迹焉
韓詩外傳曰田子方魏太子從車百乘而送於郊太子再
謁田子方不下車太子不悅曰敢問如何則可以驕人乎
子方曰吾聞人而亡者有矣以一國驕人而亡者由此觀
之則貧賤可以驕人矣夫志不得㨙履而適秦楚耳安往
而不得吾貧賤乎於是太子再拜而後退子方遂不下車
漢武内傳曰内外謐寂以候仙官到夜二更之後忽見西
南如白雲起蓊鬱直來遥趨宫庭湏臾王母或駕龍虎或
乘白麟或乘白鶴或乘軿車或乘天馬羣仙數千光輝庭
宇
關令内傳曰尹喜常登樓望見東極有紫氣西邁喜曰應
有聖人過京邑果見老君乘青牛車來過
神仙傳曰洗義學道於蜀中與妻共載路逢白鹿車一乘
王子年拾遦記曰周成王六年然丘之國獻比翅鳥雌雄
各一隻以玉爲樊其國使者拳頭奓(陟加切)鼻衣雲霞之布
經百有餘國方到京師越䥫峴泛沸海有蛇洲蜂岑䥫峴
峭礪車輪皆剛金爲&KR2142;比至京師&KR2142;銳幾盡沸海湧起如
煎魚鼈皮骨堅強如石可以爲鎧汎沸海之時以銅薄爲
底蛇龍蛟不得近經蛇洲度則以豹皮爲屋於屋中推車
經峰岑然胡蘇之木此木煙能殺百䖝經塗五年然後至
洛邑
老子曰三十輹共一轂當其無有車之用
莊子曰秦王有疾召醫破癕潰疽者得車一乘䑛痔者得
車五乘
管子曰奚仲之車也方圜曲直皆中規矩鈎繩故機旋相
得成器堅固主猶奚仲也言辭動作皆中術數故衆理相
當上下相親巧者奚仲之所以爲器也
孔藂子曰孔子使宰予于楚昭王以安車象飾遺孔子宰
予曰夫子無以爲也王曰何對曰臣自侍衛夫子巳來竊
見其言不離道動不遺仁貴義尚清素好儉妻不服綵妾
不衣帛車器不雕馬不食粟若夫觀物之麗靡窈妙之浮
音夫子過之弗聽也故臣知夫子之不用車也
孟子曰子産聽鄭國之政以其乘輿濟人於溱洧
韓子曰商太宰使庶子行市還云西市門多車太宰謂庶
子曰汝勿言及市吏至問曰市何多牛屎耶吏怪太宰神
智
又曰昔彌子瑕有寵於君衛國之法竊駕君車罪刖彌
子之母有疾告彌子矯駕君車君曰孝哉爲母之故犯刖
罪及彌子色衰愛㢮得罪於君君曰是嘗矯駕吾車也
又曰孫叔敖爲令尹棧車牝馬糖飲菜羹枯魚爲膳面有
飢色
淮南子曰夫車之所能轉千里所者以其要在三寸轄
又曰見飛蓬轉而知爲車以類取之也
晏子曰齊人好擊轂相犯以爲樂禁之不止晏子爲新車
良馬出與其人相犯曰犯轂者不祥下車而去之也然後
國人不爲
又曰晏子衣緇布之衣而頳裏棧軫之車而牝馬以朝子
思子曰終年爲車無一尺之軨則不可以馳
尸子曰文軒六駃題無四寸之鍵則車不行小亡則大者
不成也
又曰寗戚爲桓公祝曰使公無忘在莒管子無忘在魯寗
戚無忘車下
又曰車輕道近則鞭策不用
孫卿子曰三尺之岸虚車不能登百仞之山負車登焉陵
遟故也
蘇子曰房麗者趙之賢人立東門之外有行商車轄忘麗
告之不悟復更告之商人怒曰吾轄自亡何湏汝告惠加於
巳而反怒之吾欲比之草木草木有心矣
沈約輿服志曰車服以庸著在唐典夏建旌旂辯其尊卑
至于殷瑞山車者金車也故殷人制爲大輅金根之色也
周人則有玉金象革木五路之制其物致巧備於考工輦
車周禮王后五路之車也后居宫中從容所乘非王車也
漢制乘輿御之或使人輓或駕車果下馬案女史圖班婕
妤辭輦則乘之又復殷之末制後代遂行之耳
陸景典語曰吴朝貴戚或犯道背理雕車麗服撗陵市路
車服雖侈人不爲榮宫室雖美士不過門
又曰顯臣以車服天下莫不瞻其榮
又曰飛車策馬撗騰超追來如霧合去若雲散得志則進
失意則逝也
異語曰仕䆠不止車生耳長六尺法六律六隂數也今其
上作簟文所以缺後者月滿則虧也
風俗通曰車一兩謂兩兩相與爲體也厚其所以言兩者
箱裝及輪兩兩而耦故稱兩耳
通俗文曰車轢曰軋後重曰軒前重曰輊(陟利切)載喪車
謂之䡜(音六)轊(音衛)車聲曰轞(胡减切)雇車載曰僦
蔡邕獨斷曰永安七年見金根耕根諸御車皆一轅或四
馬或六馬金箱四輪皆以金鑄正黃兩辟前後剋金作龍
虎龜鳥
又曰綠車名皇孫車天子有孫乘以從
蔡邕車服志曰俗人失其名故名冕爲平天冠五時副車
曰五帝鸞旗曰雞翹耕根曰三蓋旗皆非一
儀制令曰諸車一品青油纁道幰(許偃切)朱裏朱絲絡綱三
品以上青道幰朱裏五品以上青道幰碧裏六品以下皆
不得用幰
括地圖曰竒肱民能爲飛車從風遠行湯時西風起竒肱
車至於豫州湯破其車不以示民十年西風至乃復使作
車遣歸其國去玉門四萬里
董巴輿服志曰乘輿金根車五乘輪皆朱班重牙貳轂
司馬法曰夏曰予車殷曰胡奴車周曰輜車三代之輦
語林曰潘安仁皃美每行老嫗以果擲之常滿車中張孟
陽至醜每行兒以瓦礫擲之亦滿車
傅暢故事曰尚書令軺車黑耳後戶僕射但後戶無黑耳
中書監令如僕射
譙周法訓曰鸞車璜珮求中道心
石崇奴劵曰作車當取大良白槐之輻茱萸之&KR2142;
說苑曰齊景公伐宋至於歧隄之上登高以望大息而歎
曰昔我先君桓公長轂八百乘以霸諸侯今我長轂三千
乘而不敢久處於此
管仲與弦章對曰臣聞之水廣則魚大君明則臣忠昔有
桓公乃有管仲今桓公在此則車下之臣盡管仲也
又曰趙簡主乘弊車癯(音衢)馬衣羖羊之裘其宰進諫曰車
新則安馬肥則往來便衣狐豹之裘温且輕簡子曰吾非不
知吾聞君子服美則益恭小人服美則益倨今我以自備
恐有小人之心
又曰晉平公爲馳逐之車掛之以犀錯之以羽車成立
於殿下群臣得觀焉田差三過而不觀平公作色大怒差
對曰臣聞桀以奢亡紂以此敗是以不敢觀也平公曰善
令左右去車
世說曰王武子乘車着連乾障泥前有水馬不肯渡武子
曰此馬惜鄣泥使解之馬乃渡
白虎通曰制車以步故立乘天子大路路大也道也正君
至尊制度大所以行道德正車也諸侯路車大夫漸(子廉切)
車士飾車
山海經曰番禺生奚仲奚仲生吉光始以木爲車(郭璞曰世)
(夲曰奚仲造車此言吉光明其父子共創意首稱也)
袁子正書曰申屠剛諫光武以頭軔輪馬不得前子正云光
武近出未有得失而頭軔輪此方頭也
又曰輻車即輦魏晉公卿小出嘗乘馬亦多乘輿車
漢諸侯貧者乃乘之其後轉見貴孫權云車中八牛即犢
車也江左御出則載儲供之物漢世賤輅車而貴輜軿魏
晉賤軿車而貴軺車又有追鋒如軺車而駕馬乂以雲母
飾犢車謂之雲母車臣不得乘時以賜王公晉氏之有四
望車今制亦存又漢制唯賈人不得乘馬車其餘皆乘之
矣除吏赤蓋杠餘則青蓋杠云其非法駕則紫罽軿車案
字林軿車有衣蔽無後轅其後有轅者謂之輻
賈誼新書曰古之爲路輿也蓋圜以象天二十八撩(音老)以
象列星軫方以象地三十輻以象日月故仰則觀天文俯則
察地理前視則暏鸞和之響四時之運此輿教之道也
後漢崔駰車左銘曰虞夏作車取象機衡君子建左法天
之陽正位授綏車不内顧塵不出軌鸞以節步彼言不疾
彼指不躬玄覧于道永思厥中也
又車右銘曰擇御卜右採德用良詢納耆老于我是匡惟
賢是師惟道是式箴闕旅賁内頋自勑匪望其度匪愆其
則越戒敦儉禮以華國
又車後銘曰敬其在路體貌思恭望衡頋轂允填兹容無
或好失匪槃于遊頋省厥遺虎尾斯求昭德塞違抑盈以
無雖有三晉咸然若虚
後漢李尤小車銘曰盆蓋象天方輿則地輪法隂陽動不
相離合之嗛(苦琰切)嘘䟽通兩輜彰尊卑從輗之用信
義所同
梁載暠車馬篇日朝集類蒸烟晚至如吹雪子雲亦何事
門巷無車轍
太平御覽卷第七百七十三
