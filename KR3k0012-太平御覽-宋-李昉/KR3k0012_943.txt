太平御覽卷第九百四十三
鱗介部十五
擁劒鰌蝥彭螖
竭朴沙狗招潮
倚望石碅蜂江
蘆虎石華蚐&KR2576;
鱟瑟&KR3247;海
&KR1007;類越王筭石蚑
陽遂足&KR2167;&KR2086;土肉
蝦海月玉䖴
陵龍石矩玳琩
蟕&KR1010;水母海鏡
擁劒
廣志曰擁劒似蟹色黃方二寸其一螯偏長如足大指長
三寸餘有光其短細者如簪
異物志云擁劒狀如蟹但一螯偏大耳
何遜詩云躍魚擁劒是不分魚蟹也
崔豹古今注曰蟚螖(音滑)小蟹也生海邊塗中食土一名長
卿其有螯偏大者名擁劒一名執火其螯赤故謂之執火
也俗謂之越王劒
杜寳大業拾遺錄曰吳郡獻蜜蟹二千頭作如糖蟹法蜜
擁劒四擁劒似蟹而小一螯偏大吳都賦所謂烏賊擁
劒是也
鰌蝥
祖台之志怪曰會稽山隂東郭氏女先與縣人私通此人
買還於縣東靈慈橋女往入船就之因共寢爲設食食
蝥食畢女將兩鰌蝥上岸去船還來至郭逢人語此女巳
死乃往省之尚未殯也發衾視之兩手各把一鰌蝥
嶺表錄異曰蝤蛑乃蟹之巨者異者兩螯上有細毛如苔
身有八足蝤蛑則螯足無毛後兩小足薄而闊(俗謂之撥掉子)與
蟹有殊其大如升南人皆呼爲蟹(有大如小楪子者八月此物與人闘往往夾殺)
(人也)
彭螖
爾雅曰螖蠌小者蟧(螺属見捭蒼或曰即彭螖也似蟹而小滑澤二音)
晉書曰夏統字仲御會稽永興人也幼孤貧養親以孝聞
睦於兄弟每採捃求食星行夜歸或至海邊拘蟛&KR1209;以資
養
搜神記曰晉太康四年會稽彭螖化爲鼠食稻爲災
崔豹古今注曰彭螖小蟹也一名長卿
嶺表錄異曰蟛螖吴呼爲越蓋語訛也足上無毛堪食吳
越間多以塩藏貨於市
竭朴
臨海異物記曰竭朴大於彭螖殼黑斑有文章螯正赤常
以大螯彰目屈小螯以取食
嶺表錄異曰竭朴乃大彭蜞也殼有黑斑雙螯一大一小
常以大螯捉食小螯分以自食
沙狗
臨海異物志曰沙狗似彭螖壤沙爲穴見人則走曲折易
道不可得也
招潮
臨海異物志曰招潮小如彭螖殼白依潮長背坎外向舉
螯不失常期俗言招潮水也
嶺表錄異曰招潮子亦蟛蜞之属殼帶白色海畔多潮欲
來皆出坎舉螯如望故俗呼招潮也
倚望
臨海水土物志曰倚望常起頋睨西東其形如彭螖大行
塗土四五進輙舉兩螯八足起望行常如此唯入穴中乃
止
石蜠(巨隕切)
臨海水土物志曰石蜠大於蟹八足殼通赤狀鴨卵
蜂江
臨海水土物志曰蜂江如蟹大有足兩螯殼牢如石蜠
同不中食也
蘆虎
臨海水土物志曰蘆虎似彭蜞兩螯正赤不中食
石華
臨海水土物志曰石華附石肉淡
會稽地理記曰鄮縣濱多石華
蚐&KR2576;(上古侯切下并亦切)
劉欣期交州記曰蚐&KR2576;似瑇琩龜頭鼈身蝦尾色班似錦
文大如笠四足漫湖無指甲前有黑珠可以飾物
臨海水土物志曰&KR1314;&KR2576;其狀龜形如笠味如黿可食卵大
如鴨卵正圓中生噉味美於諸鳥卵其甲黃點注之廣七
八寸長二三尺有光色
左思吳都賦曰&KR1314;鼊鯖鰐
鱟(胡遘切)
廣志曰鱟似便面負雌而行失雄則不能獨活出交阯南
海中
吳錄地理志曰交阯龍編縣有鱟形如惠文冠青黑色十
二足似蟹長五寸腹中有子如麻子取以作醬尤美
裴淵廣州記曰鱟廣尺餘形如熨斗頭如蜣蜋腹下有十
足南人重之以爲鮓
南越志曰漲海口有鱟每過海輒相積於背高尺餘如帆
乘風而遊
嶺表錄異曰鱟魚其殼瑩淨滑如青瓷盌𨫼背眼在背上
口在腹下青黑色腹兩傍爲六脚有尾長尺餘三稜如㨑
莖常雌附雄而行捕者必雙得之若摘去雄者雌者即自
止背負之方行腹中有子如菉豆南人取之碎其肉脚和
以爲醬食之尾中有珠如粟色黃雌者小置之水中即雄
者浮雌者沉
瑟&KR3247;
臨海水土物志曰瑟&KR3247;與&KR1007;相似
海
臨海水土物志曰海如&KR1007;狹後廣前其肉中食亦又多
膏
&KR1007;類(上音朝)
臨海水土物志曰&KR1007;類似&KR1314;&KR2576;腸如羊胃中啖
越王筭
臨海水土物志曰越王筭如笄大正白長尺餘生海邊沙
中見仍取之即可心中存來取即入土中
石蚑(去豉切)
臨海水土物志曰石蚑生附石長三寸如小竹大有甲正
黑中食
陽遂足
臨海水土物志曰陽遂足此物形狀背青黑腹下正白有
五足長短大小皆等不知頭尾所在生時體軟死即乾脆
&KR2167;&KR2086;(上音迷下音麻)
臨海水土物志曰&KR2167;&KR2086;&KR1314;&KR2576;相似形大如䕠生渤海邊沙
中肉極好噉一枚有三斛膏
土肉
臨海水土物志曰土肉正黑如小兒臂大長五寸中有腹
無口自有三十足如釵股大中食
蝦
爾雅曰鰝大蝦也(蝦大者出海中長二三丈鬚長數尺今青州呼蝦魚爲鰝音鄗)
東觀漢記曰馬稜字伯威爲廣陵太守奏罷塩官賑貧羸
薄賦稅蝗蟲飛入海化爲魚蝦
王隱晉書曰吳後置廣州以南陽滕脩爲刺史或語脩蝦
長一丈脩不信其人後故至東海取蝦鬚長四五尺封以
示脩脩乃服(廣州記亦云)
金樓子曰舜攝天子有緩耳貫胷之民來獻珠蝦
世說曰虞嘯父爲孝武帝侍中帝從容謂曰卿在閤下初
不聞有獻替虞家冨近海謂帝望其意對曰天時尚䁔魚
鼈蝦鮓未可致尋有所獻帝撫掌大笑
異物志曰蝦種多最大中作脯
南越志曰南海以蝦頭爲杯鬚長數尺金銀鏤之晉簡文
以盛酒未及飲酒躍於外筮之曰三旬當後庭有告變者
果有生子人面犬身
博物志曰東海有物狀如凝血縱廣數丈正方圓名曰鮓
魚無頭目處所内無腹藏衆蝦附之隨其東西越人煑食
之
嶺南異物志曰南海有蝦鬚長四五十尺
嶺表錄異曰海蝦皮殼嫰紅色就中腦殼與前雙脚有鉗
者其色如朱余嘗曾登海&KR1299;忽見牎版懸二巨蝦殼頭尾
鉗足具全各七八尺首占其一分刺尖利如鋒刃刺上有
鬚如紅筯各長二三尺前雙脚上有鉗(云以此捉食)鉗麁如人大
指長三尺餘上有芒刺如薔薇枝赤而銛硬手不可觸腦
殼烘透彎環尺餘何止於杯盂也
北戶錄云滕脩爲廣州刺史有客語脩曰蝦鬚有一丈者
堪爲拄杖脩不之信故去東海取鬚長四丈以示脩方服
其異寕蝦大者亦首尾尺餘閩越率取其肉臠而爲炙又
渾以塩藏自然紅色謂之紅蝦貢送白蝦肉薄而白瑩如
水精廣人偏食之蓋美而毒詢於閩川吴中悉無此類
嶺表錄異曰南人多買蝦之細者生切綽菜蘭香蓼等用
濃醬醋先潑活蝦盖以生菜然以熱飲覆其上就口跑之
亦有跳出醋揲者謂之蝦生鄙俚重之以爲異饌也
王朗荅魏文表曰夫張大網以漉鰌蝦辱九鼎以烹鼃鼂
應璩百一詩曰大龜承衰弊復欲密其羅蚍蜉猶見得何
云鰌與蝦
葛龔與張季景書曰夜從劉伯宣舍西垂過龔家無飯
噉煼蝦
海月
臨海水土物志曰海月大如鏡白色正圓常死海邊其指
如搔頭大中食
謝靈運詩曰挂席拾海月
玉䖴(余招切)
臨海水土物志曰玉䖴似蚌長二寸廣五寸上大下小其
殼中拄炙之味似酒
陵龍
臨海水土物志曰陵龍之體黃身四足形短尾長有鱗無
角南越嘉羞見之竟逐
石矩
嶺表錄異曰石矩亦章舉之類身小而足長入塩爲乾燒
食極美又有小者兩足如帶曝乾後似射踏子故南中呼
爲射踏子也
玳瑁
嶺表錄異曰玳瑁形狀如龜唯腹背甲有烘點其大者悉
似盤蓋
本草經云玳瑁解毒兼云辟邪余寄居廣南日見盧亭(海島)
(夷人)獲活玳瑁龜一枚以獻連帥嗣薛王王令生取背甲小者二
片帶於左臂上以辟毒龜被生揭其甲亦甚苦楚後養於
使宅後北池伺其揭處漸生復遣盧亭送於海畔或云玳
瑁若生帶之有蠱毒玳瑁甲即自搖動若死無此驗
蟕&KR1010;(上遵為切下音)
嶺表錄異曰蟕&KR1010;俗謂之兹夷乃山龜之巨者人立其背
可負而行産潮循山中鄉人採之取殼以貨要全其殼湏
以木楔其肉龜吼如牛聲響山谷廣州有巧匠取其甲以
爲梳篦杯器之属
水母
廣志曰水母如羊&KR2075;在海中常浮聞人聲沉水底可生切
食
沈懷遠南越志曰海岸間育水母東海謂之蛇(音蜡)
張茂先博物志曰東海有物狀如凝血廣數尺正方圓名
曰水母無頭目所處則衆蝦附之隨其東西南北可煑食
之
異物志曰水母在海汎汎常浮(其體正白常在水上浮也)
嶺表錄異曰水母廣州謂之水母閩人謂之䖳(癡駕切)其形
乃渾然凝結一物有淡紫色者大如覆帽小者如盌腹下
有物如懸絮俗謂之足而無口眼常有數十蝦寄腹下咂
食其涎浮汎水上捕者或遇之即歘然而没乃是蝦有所
見耳(越絶書云海鏡蟹爲腹水母即蝦爲目也)南中好食之
海鏡
嶺表錄異曰海鏡廣人呼爲膏葉盤兩片合以成形殼圓
中甚瑩滑日照如雲母光内有少肉如&KR1109;胎腹中有小蟹
子其小如豆黃而螯足具備海鏡飢則蟹出拾食蟹飽歸
腹海鏡亦飽余曾市得數箇驗之或迫之以火即蟹子走
出離腸腹立斃或生剖之有蟹子活在腹中逡廵亦斃
太平御覽卷第九百四十三
