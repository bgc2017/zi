太平御覽卷第六百四十六
刑法部十二
斬梟首弃市
考竟
斬
釋名曰斬暫也暫加兵即斷也
周書曰武王使尚父以士卒馳商師大崩商辛乃内登于
鹿臺之上自燔王崩于火武王先入乃射三發而後下車
擊之以輕吕(劒名也)斬之黃鉞懸諸大白旗乃適二女之所
射之三發擊之以輕吕斬之以玄鉞懸諸小白旗
左傳成上曰韓獻子將斬人郤獻子馳將救之至則旣斬
之矣郤子使速以徇告其僕曰吾以分謗也
家語曰郟谷之會齊侯奏宮中之樂俳優侏儒戲於公前
孔子趍進歴階而上不盡一等曰疋夫而熒侮諸侯者罪
應誅請有司速加法焉於是斬侏儒手足異處齊侯懼有
慙色
史記韓信亡楚歸漢未知名爲連敖坐法當斬其軰十三
人巳斬次當至信信乃仰視適見滕公曰上不欲就天下
乎何爲斬壯士滕公竒其言狀其皃釋而不斬與語大悅
之
又曰張蒼坐法當斬解衣身長肥白如瓠時王陵見而怪
其美士乃言沛公救勿斬
漢書曰王訢濟南人以郡縣吏積功稍遷爲被(音罷)陽令武
帝末軍旅數發郡國盗賊群起繡衣御史暴勝之逐捕盗
賊以軍興從事誅二千石以下勝之過被陽欲斬訢訢解衣伏
鑕仰天言曰使君專殺生之柄威震郡國今復斬一訢不
足以增威不如時有所寬以明恩貸令盡死力勝之壯其
言貰不誅因與相結厚也
東觀漢記曰任光字伯卿初爲鄕嗇夫漢兵攻宛軍人見
光冠服鮮明令解衣將斬而奪之會光禄勲劉賜適至視
光容皃長者乃救全之
後漢書曰趙王在長安爲赤眉所得赤眉欲斬之白馬從
事見趙王儀狀鬚眉美好絶衆護而活之
又曰獻帝疾愈大會未央殿董卓朝服升車而馬驚墜泥
還入更衣其少妻止之卓不從遂行乃陳兵夾道自壘及
宫左騎右步屯衛周匝令吕布扞前後王允乃與士孫瑞
密表其事使瑞自書詔以授布令騎都尉李肅與同心勇
士七十餘人僞着衛士服於北掖門内以待卓卓將至馬驚
不行怪懼欲還吕布勸令進遂入門肅以戟刺之卓衣甲
不入傷臂墜車顧大呼曰吕布何在布曰有詔討賊臣卓
大罵曰庸狗敢如是耶布應聲持矛刺卓趣兵斬之主簿
田儀及卓倉頭前赴其尸布又殺之馳賫赦書以令宫陛
内外士卒皆稱萬歲
魏略曰京兆鮑出字文才值世飢餓出覓食後噉人賊以
繩貫其母手掌駈去出走追斬賊得其母還
魏志曰于禁字文則昌狶叛太祖遣禁征之禁急進攻狶
與禁有舊詣禁降諸將皆以爲狶已降當送太祖也禁曰
諸君不知公常令先圍而後降者不赦夫奉法行令事上
之節也狶雖舊交禁可失節乎自臨與狶訣霣涕而斬之
郡中震慄無求不獲
又曰夏侯玄雅量弘濟臨斬東市顔色不變舉動自若
又曰鄧艾父子旣囚鍾會至成都先送艾然後作亂會巳
死本營將士追艾檻車迎還衛瓘遣田續等討艾遇於綿
竹西斬之
蜀志曰魏延夢頭上生角以問占夢趙直直詐延曰夫麟
有角而不用此不戰而賊欲自破之象也退而告人曰角
之爲字刀下用也頭上用刀其凶甚矣後爲馬岱所斬
又曰劉璋勑關戍諸將文書勿復通先主先主大怒召
璋白水軍督陽琛責以無禮斬之
又曰張松書與先主及法正曰今日大事垂可立功如何
釋此去乎松兄廣漢太守肅懼禍退以白璋發其謀於是
璋收斬松
晉書曰楚王瑋旣誅汝南王亮衛瓘尋又詔解嚴云瑋矯
詔解嚴斬刑臨死出其懷中青紙詔以示監刑尚書劉頌
流涕言此詔書也奉此而行謂爲社禝今更爲罪託體先
帝受枉如此幸見申列頌亦歔欷不能仰視
又曰荀晞字道將河南山陽人爲兖州刺史斷决如流人
不敢欺以從母子爲都護犯法晞斬之旣而素服哭曰殺
汝者兖州刺史哭弟者荀道將以嚴刻斬戮号曰屠伯後
爲石勒所殺
又曰石閔仕僞趙石鑒爲侍中錄尚書事鑒使石苞夜誅
閔不剋反爲閔攻殺鑒苞等殺胡人斬關踰城不可勝數
閔知胡人不爲己用頒令下每人斬一胡文官賜爵一級
武官立拜牙門于時一日之中斬胡萬人於是鼻高多鬚
濫死者甚衆胡人死至二十餘萬
又曰皇甫謐字子方少遵父操永嘉中博士徵不起避
亂荆州閉門居未嘗入城府𧖟而後衣耕而後食南土人
士咸尊敬之刺史陶侃禮之甚厚王敦弟王廙代侃廙至
荆州大失物情百姓叛廙大行誅戮立威以方回爲侃所
禮責其不來詣巳乃收而斬焉荆土華夷莫不流涕
三十國春秋曰丙寅丞相府斬督運令史淳于伯于建康
於是以力拭柱血逆流上二丈三尺下四尺五寸其直如
絃
後魏書曰叚暉從世祖至長安有人告暉欲南奔世祖問
曰何以知之告者曰暉置金於馬韀中不欲逃走何由尔
也世祖密遣視之果如告者之言斬之於市
齊書曰庾弘遠字士操清實有士譽仕齊爲江州長史刺
史陳顯逹舉兵敗斬於朱雀航將刑索帽着之曰子路結
纓吾不可以不冠而死
又曰陳顯逹起兵官軍繼至顯逹不能抗退走至西州趙
譚注矟刺落馬斬之於籬側血涌湔籬似淳于伯之被刑
也
崔鴻前趙錄曰卜栩隱于龍門山嘗與郭璞論易栩曰吾
大厄在四十一亦未見子之令終璞曰戮吾禍在江南不在
此也鎮北靳冲攻太原不剋歸罪於栩輒斬之劉聦大怒
曰此人朕所不得加刑冲何人哉遣御史丞誥衍持節斬
冲也
隋書曰刑部侍郎辛亶嘗衣緋禈俗云利於官上以爲厭
蠱將斬之蘇綽曰據法不當死臣不敢奉詔上怒甚謂綽
曰卿惜辛亶而不自惜也命左僕射高穎將綽斬之綽曰
陛下寧可殺臣不得殺辛亶至朝堂解衣當斬上使人謂
綽曰竟何如對曰執法一心不敢惜死上拂衣而入良久
乃釋之明日謝綽勞勉之賜物三百叚
漢新事曰奉車都尉竇固征匈奴騎都尉秦彭副固令彭
别屯彭擅斬軍司馬固奏彭不由督率賊殺人公卿議皆
以爲固議是公府掾郭躬以爲彭得專斬人上曰軍正校
尉一統督何以得專殺躬對曰一統將者謂在部曲也今
彭别將兵軍事至急勢不得關督將有詔躬上殿令尚書
令與公卿雜難躬曰督將授斧鉞稱令故得擅行法都尉
别得行軍法何以明之躬對曰軍正校尉別將兵假斧鉞
即得專軍法難者曰今不假故不得擅殺躬曰漢制假&KR1658;
戟以當斧鉞議者皆屈上從之
晉朝雜事曰夜遣通事令史張林黃門令史駱休開神虎
門迎故太傅趙王至太極前召收中書監張華侍中朝䛑
尚書裴頠解結侍郎杜斌等斬之於東鍾下華等大呼自
稱忠臣張林詰之曰公等知太子無罪何不諫諫若不從
何不去也遂斬之
華陽國志曰王濬自成都帥水陸軍及梁州又率七萬人
伐吳臨發斬牙門將李延延所愛將也以争騎斬之衆莫不
肅
商君書曰晉文公將欲明刑以親百姓顚頡後至吏請其
罪君曰用事焉吏遂斷顛頡之首以徇晉國之士皆懼曰
顚頡之有寵斬以徇而况我乎
韓子曰禹過諸侯會稽之上防風後至禹斬之
王韶孝子傳曰周青東郡人也母患積年青扶侍左右五
體羸瘦村里乃歛錢營助湯藥母痊許嫁同郡周小君小
君疾未獲成禮乃求見青屬累父母青許之俄而命終青
供飬爲務十年中翁姑感之勸令更嫁青誓以匪石翁姑
並自殺女姑告青害殺收考遂以誣欵七月刑青於市青
謂監殺者曰乞樹長竿擊白幡青若殺翁姑血入泉不殺
血上天旣斬血乃緣竿上天
梟首
傳曰叔孫昭子殺竪牛投其首於寧風棘上
漢書曰三族令先黥劓斬左右趾梟首𦵔其骨謂之具五
刑
又曰漢王病愈西入關至櫟陽存問父老梟故塞王欣頭
櫟陽市
又五行志曰江充掘巫蠱太子宫太子乃斬充舉兵與丞
相劉屈釐戰太子敗走自殺明年屈氂復坐祝詛腰斬妻
子梟首
續漢書曰張濟爲河南令中常侍叚珪奴乘犢車于道濟即
收捕梟首懸尸珪門也
後魏書曰宋鴻貴爲定州平北府參軍送戍兵於荆州坐
取兵絹四百疋兵欲告之乃斬兵十人又疎凡不逹律令
見律有梟首之非乃生斷兵手以水洗然後斬决尋坐伏
法時人哀兵之苦嘆鴻貴之愚也
廷尉决事曰河内太守上民張太有狂病病發殺母弟應
梟首遇赦議不當除之梟首如故
棄市
禮曰刑人於市與衆弃之
史記秦皇平六國制天下藏詩書及偶語弃市
漢書曰中元二年改磔曰弃市(應劭曰先諸死刑皆死之市令改曰弃市自非妖逆)
(不復磔也)
又曰竇嬰矯先帝詔當棄市嬰陽病痱不食欲死或聞上
無意殺嬰復食治病
晉書曰范堅遷尚書右丞時廷尉奏殿中吏劭廣盗官慢
二張合布三十疋有司正刑弃市廣二子宗年十三雲年
十一操黃幡撾登聞鼓乞恩辭求自没爲奚官奴以贖父
命尚書朱映議以爲天下之人無子者少事遂行便成永
制堅亦同映議
又曰咸和二年句容令孔恢罪弃市詔曰恢自䧟刑網罪
當大辟但以其父年老而有一子以爲惻然可特原之
隋書曰文帝意每尚慘急姦回不止京市白日公行掣盗
人間強盗亦往往而有帝患之問群臣斷禁之法楊素等
未及言帝曰朕知之矣詔有人能糺告者沒賊家産業以
賞糺人時月之間内外寧息其後無賴之徒候冨人子弟
出路者而故遺物於其前偶拾取則擒以送官而取其賞
大抵被䧟者甚衆帝知乃命盗一錢巳上皆棄市行旅皆
晏起早宿天下懔懔焉
考竟
釋名曰獄死曰考竟考竟者考得其情竟其命於獄也
後漢書曰陽嘉三年春詔以久旱京師諸獄無輕重皆且
勿考竟湏得澍雨
又曰丹陽方儲明風角爲洛陽令功曹是竇憲客客爲憲
所諷夜殺人斷頭着奩中置廐門下欲令儲去官儲摩死
者耳邊問誰所殺有頃曰死人言爲功曹所殺收功曹考
竟
又曰向相字甫興性卓詭不倫狀如學道又似狂生張角
起相不欲國家興兵但遣將河上北向讀孝經賊自滅張
讓䜛相與角同心收送黃門北寺獄考竟之
又曰董卓被誅蔡邕在司徒王允坐殊不意言之而歎有
動於色允勃然叱之曰董卓國之大賊幾傾漢室君爲王
臣所宜同忿而懷其私遇以忘大節今天誅有罪而反相
傷痛豈不與爲逆哉即收付廷尉考竟其罪邕陳辞謝乞
黔首刖足繼成漢史士大夫多矜救之不能得太尉馬日
磾馳往謂允曰伯喈曠世逸才多識漢事當續成史爲一
代典且忠孝素著而所坐無名之誅無乃失名望乎允曰
昔武帝不殺司馬遷使作謗書流於後世方今國祚中衰
不可令佞臣執筆在幼主左右旣無益聖德復使吾黨蒙
其訕議曰磾退而告人曰王公其不長世乎善人國之紀
制作國之典滅紀廢典其能久乎邕遂死獄中
晉書曰王豹上書勸齊王囧與成都王穎如分陜之利會
長沙王乂至於囧案上見豹牋謂囧曰小子離間骨肉何
不銅駞下打殺囧旣不能嘉豹之策遂納乂言乃奏爲臣
不忠不順不義輒都街考竟以明邪正豹將死曰懸吾頭
大司馬門見兵之攻齊也衆庶冤之俄而囧敗
三國典略曰齊兖州刺史武城縣公崔陵恃預舊恩頗自
矜縱寵妾馮氏假其威刑恣情取納風政不立爲御史所
劾召收繫廷尉考竟遂死獄中
太平御覽卷第六百四十六
