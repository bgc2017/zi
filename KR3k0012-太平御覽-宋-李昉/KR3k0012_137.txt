太平御覽卷第一百三十七
皇親部三
東漢
光武郭皇后光武陰皇后
孝明馬皇后孝章母賈貴人
孝章竇皇后孝章梁皇后
孝隱宋皇后孝和陰皇后
孝和鄧皇后(曹大家附)孝德左皇后
孝安閻皇后孝安李皇后
孝順梁皇后孝冲母虞貴人
孝質母陳妃孝崇匽皇后
孝桓梁皇后孝桓鄧皇后
孝桓竇皇后孝仁董皇后
孝靈宋皇后孝靈何皇后
孝靈王皇后孝獻伏皇后
孝獻曹皇后
光武郭皇后
續漢書曰光武郭皇后眞定槀人也安陽思侯昌女曰聖
通世祖至眞定納聖通有寵世祖即位聖通爲貴人建武
元年生皇子強二年貴人立爲皇后強爲太子是後后寵
衰數懷怨懟廢二十八年薨葬北陵
光武陰皇后
續漢書曰光武光烈陰皇后南陽新野人名麗華宣思哀
侯陸女也陸卒後女年十九兄識嫁與世祖納后於苑當
成里以后性寬仁宜母天下欲授以尊位后輙退讓自陳
不足以當男爲東海王十七年郭皇后廢后立爲皇后十九
年太子強廢東海王爲太子
東觀漢記曰上微時過新野聞后美心悅之後至長安見
執金吾車騎甚盛因歎曰仕䆠當作執金吾娶妻當得隂
麗華更始元年遂納后於苑
孝明馬皇后
續漢書曰孝明明德馬皇后伏波將軍新息侯援之女后
年七歲幹治家事勑制僮御出入授計一以貫之諸家莫
如其母不知其家事獨后所爲也後聞之咸驚異焉母嘗
使善卜者相后曰此女必當大貴遂爲帝王妃然而少子
建武二十八年年十三以選入太子宫接待同列如承至
尊先人後巳發於至誠由是見寵永平三年春有司奏請
立長秋宫以帥八妾上未有所言皇太后曰馬夫人德冠
後宫即其人也遂登后位身衣大帛御者秃裙不緣性不
喜出入遊觀未嘗臨御牎牖又不好音樂上時幸苑囿離
宫以故希從輒誡言不宜晨起因陳風邪霧露之誡辭意
甚備上納焉誦易經習詩論春秋略記大義讀楚辭尤善
賦頌疾其浮華聽論輙摘其要讀光武皇帝紀至有獻千
里馬寳劒者上以馬駕鼔車劒賜騎士手不持珠玉后未
嘗不歎息也時有楚獄囚證相引繫者甚多后慮其多濫
承間爲上言之上惻然感動於是上夜起彷徨思論所納
非臣下所得聞后志在克巳奉上不以私家㚥朝廷兄爲
虎賁中郎將兩弟黃門郎訖永平世不遷明帝體不安召
黃門防奉參醫藥夙夜勤勞帝崩后作起居注省去防參
醫藥事章帝即位后爲皇太后下詔告三輔二千石無得
令馬氏㛰親因權託屬奸亂吏治犯者正法以聞太后素
自喜儉前過濯龍門上見外家問起居車如流水馬如龍
蒼頭衣綠褠直領領䄂正白頋視旁御者遠不及也亦不
譴怒但絶其歲用冀以嘿止諠耳於是親戚被服如一政
教不嚴而從以躬率先之故也置織室蚕於濯龍中數往
來觀視内以娛樂外以先女功太后崩合葬顯節陵
東觀漢記曰后長七尺二寸青白色方口美髮爲四起大
髺但以髮成尚有餘繞結三匝復出諸髮眉不施黛獨左
眉角小缺𥙷之如粟后素謹愼小感慨輒自責如平生事
舅姑時新平主家御者失火及北閣後殿深以自過起居
不忻至正月當上原陵言我守備不精慙見原陵不上
陳思王畫讃序曰昔明德馬后美於色厚於德帝用嘉之
嘗從觀畫虞舜見娥皇女英帝指之戲后曰恨不如此爲
妃又前見陶唐之象后指堯曰嗟乎羣臣百僚恨不戴君
如是帝顧而笑
孝章母賈貴人
續漢書曰孝明賈貴人南陽人明德馬后之姨女孝章皇
帝之母也初選入後宫爲貴人生章帝馬后無子帝旣生
而馬后母養之明帝謂馬后曰人未必當自生子也但患
養之不勤愛之不至耳若能愛如巳子則孝敬亦如親生
矣於是馬后待章帝過於所生章帝感養育之恩遂專名
馬氏爲外家故賈貴人家不蒙舅氏之寵
孝章竇皇后
續漢書曰孝章章德竇皇后右扶風平陵人竇勲之女后
生二歲呼卜相工見后皆言大貴有容貌才能母泚陽公
主欲内之帝聞后有才色數以問諸家建初二年后與女
弟隨主入見長樂宫進止得適人事脩備奉事長樂宫下
至侍御貢獻問遺皆得其忻心太后異之亦可焉入掖庭
見北宫章德殿后性敏給稱譽日聞太后亦緣意明年有
司請立長秋宫遂立爲后有寵專固後宫先是宋貴人生
太子慶梁貴人生和帝后心忌害之皆誣以挾邪媚道後
以憂卒
孝章梁皇后
續漢書曰孝章恭懷梁皇后安定烏氏人也父竦建初中
以女二人選入宫有寵其弟産孝和皇帝竇后母養欲隔
絶梁氏初和帝生竦兄弟不蒙忻喜竊私相賀語言漏泄
傳聞竇后惡之遂作蜚語誣䧟以惡詔書傳考竦死漢陽
獄家屬徙九眞二貴人以憂薨永元九年竇太后崩竦長
女嫕上書自陳上遂見嬺泣涕問訊賞賜舍第財物以二
貴人葬有闕改殯之于承光宫小貴人尊號曰皇太后與
姊貴人合葬于西陵上謚曰恭懷皇后儀比敬園追爵謚
竦爲襃親愍侯徵還竦家屬
敬隱宋皇后
續漢書曰敬隱宋皇后右扶風平陵人當陽穆侯揚之女
也兩女皆有才能令色永平末俱選入宫配皇太子皆寵
明帝崩太子即位是爲章帝姊妹並爲貴人建初三年小
貴人生皇子慶二歲立爲皇太子後竇后幸廢爲清河王
至永元九年竇后崩清河王上書求上貴人家又爲外祖
母求詣洛陽治病詔書聽之殤帝崩清河王子立是爲安
帝鄧太后崩安帝追尊小貴人曰敬隱后
孝和隂皇后
續漢書曰孝和隂皇后吳房侯綱之女也后爲人聦惠有
才能永元四年選入掖庭爲貴人以託先后近屬故有異
寵立爲皇后自和熹鄧后入宫後隂后寵衰怨恨后外母
鄧朱數出入后所有言后與朱共挾蠱賜后策遷于桐宫
以憂死葬臨平亭部
孝和鄧皇后(曹大家附)
續漢書曰孝和和熹鄧皇后太傅高密侯禹之孫平壽敬
侯訓之女也訓有五男三女長騭次京悝弘閶女燕次綏
綏即后也次容蚤卒有子女娥甫在襁褓時后年十二傷
娥早孤養視撫育慈恩深至后七歲讀論語十二通詩諸
兄讀經輒難問微意志在書傳母非之曰當習女工以供
衣服今不是務汝當舉博士耶后重違母意則縫綻極女
工事暮夜私買脂燭讀經傳宗族内外皆號曰諸生父訓
心異之永元四年呼相工蘇太相后大驚曰此成湯之骨
法也貴不可言七年中復與諸家女俱選入宫姿容窈窕
進退辭令粲然有異與衆女殊八年十一月巳夘后入掖
庭爲貴人諸兄除郎中后時年十六德冠後宮后性恭肅
小心承事隂氏夙夜兢兢接撫同列常尅巳下之上深喜
焉遂有特寵后自入宫遂博覽五經傳記圖䜟内事風雨
占候老子孟子禮記月令法言不觀浮華申韓之書上每
欲官秩后諸兄弟輒爲推讓孝和世騭裁虎賁中郎將京
悝弘閶黃門郎和帝未崩數失皇子皇子生養於民間羣
僚無知者及和帝崩是日倉卒上下憂惶后乃收歛皇子
皇子勝長有微疾殤帝生百餘日后欲自養長立爲皇子
其夜即位尊皇后爲皇太后帝在襁褓皇太后臨朝建元
元年三月太后崩丙午合葬順陵
東觀漢記曰后年五歲太夫人爲剪髮夫人年老目冥并
中后額雖痛忍不言一額盡傷左右怪而問之后言夫人
哀我爲斷髮難傷老人意故忍之耳及爲太后時宫中亡
大珠一筐太后念欲下掖庭考問之恐有無辜僵仆者乃
親自臨見宮人閱問動察顔色開示恩信宫人即時首服
不加鞭箠不敢隱情宫人驚咸稱神明
曹大家附
後漢書曰扶風曹世叔妻者同郡班彪之女也名昭字惠
班一名姬博學高才世叔早卒有節行法度兄固著漢書
其七表及天文志未及竟和帝詔就東觀藏書閣踵而成
之帝數召入宮令皇后諸貴人師事焉號曰大家每有貢
獻異物輒詔大家作賦頌及鄧太后臨朝預聞政事作女
誡七篇年七十餘卒皇太后素服舉哀使者監護喪事所
著賦頌銘誄論䟽凡十六篇子婦丁氏爲撰集之又作大
家讃焉
孝德左皇后
續漢書曰孝德左皇后安帝母也父仲躬犍爲武陽人后
兄聖伯爲妖言伏誅父母同産皆没官后長掖庭有令色
賜清河王王大悅特親幸自姬妾巳下莫能與比六年生
男爲清河太子卒葬當利庭延平元年殤帝崩清河太子
爲皇帝尊清河孝王曰孝德皇帝左姬曰孝德皇后
孝安閻皇后
續漢書曰孝安安思閻皇后河南滎陽人侍中長水校尉
暢之女也有才能令色立爲皇后安帝崩閻后皇太后與
兄顯定策禁中立濟北王少子北鄕侯爲皇帝奉後以其
年少欲久專政於是太后攝政永建元年崩謚安思后合
葬恭陵
孝安李皇后
續漢書曰孝安恭愍李皇后以宮人侍上見幸生順帝爲
閻后所妬見鴆物故瘞葬城北帝即位左右以聞更以禮
殯永元二年葬北陵謚曰愍皇后
孝順梁皇后
續漢書曰梁皇后大將軍商女后有光景之祥及長聦叡
仰承兄姊俯接弟妹恩情周悉旣有女功之巧尤好史書
學問之事九歲能誦孝經論語遂治韓詩大義略舉女傳
列圖常在左右宗族中外咸敬異焉選入掖庭相工茅通
見之大驚曰此所謂日角偃月相之極貴臣所未常見於是
以爲貴人恩寵日崇乃白上曰陽以博施爲德隂以不專
爲義蓋詩人螽斯之福則百斯男之祚所由興也願陛下
思天行之普逮均貫魚之次序使小妾得免罪謗之累於
是上愈善之益親顧焉陽嘉元年立爲皇后冲帝在襁褓
太后攝政和平元年崩羣臣奏謚曰順烈皇后合葬憲陵
孝冲母虞貴人
續漢書曰孝順虞大家孝冲皇帝母也遭冲質仍夭政在
梁氏故與質帝母俱抑而無號嘉平四年小黃門趙祐議
郎畢正言上孝冲皇帝母虞大家質皇帝母渤海陳夫人
皆誕生聖帝未有稱號今遭盛明當以母氏序載外戚朝
廷之恩臣子極賤尚有追贈況二母見存而徒曰大家夫
人非所示後進母以子貴之義上感其言即日拜大家爲
貴人使中常侍持節就園授印綬
孝質母陳妃
續漢書曰樂安陳夫人孝質皇帝母也家夲魏郡少以伎
入孝王宫得幸生質帝梁冀欲專國權令帝母不得至京
都又帝短祚是以外家無他寵靈帝拜夫人爲孝王妃
孝崇匽皇后
續漢書曰蠡吾博園匽貴人者桓皇帝母也上年十四襲
父蠡吾侯翼爵即帝位追尊父爲崇皇陵曰博陵匽夫人
爲崇園貴人和平元年有司上言爲孝崇皇后即授印綬
宫曰永樂
孝桓梁皇后
續漢書曰孝桓懿獻皇后順烈后之女弟也字女瑩上始
即位備禮儀納綵案舊令娉后納采乘馬束帛如孝惠孝
平故事娉后黃金二萬斤永初四年立爲皇后時太后秉
政皇后擅寵後宫太后崩後后恩稍衰後宫姙孕若産皇
子后輒隨嫉害少有得全育者然終身亦無子後見御轉
希至延熹二年以憂恚崩葬㦤陵
孝桓鄧皇后
續漢書曰孝桓鄧皇后字猛女母宣本微初適郎中鄧香
生后後適梁紀故后冒姓梁氏上誅后兄冀等立猛女爲
皇后惡梁姓之同改姓亳氏復姓鄧氏后特尊驕忌與上
所幸郭貴人更相讃乃廢之凡立七年以憂死葬於北邙
孝桓竇皇后
儥漢書曰孝桓鄧皇后章帝竇后之族孫大將軍武之女
也孝靈皇帝尊皇后爲皇太后臨朝武以䆠者放縱日久
謀悉誅除廢其䆠上欲獲忠節下副論者數入禁中進白
太后太后以爲此皆天所生漢元以來世世用事國典常
故何可廢耶但當誅惡耳宁常寺管覇頗聞其語結謀誅
武武自殺太后歸長樂宫嘉平元年六月崩合葬宣陵
孝仁董皇后
續漢書曰河間愼園董貴人孝靈皇帝母也靈帝即皇帝
位追尊父長爲孝仁皇帝陵曰愼陵董太夫人曰愼園貴人
及竇太后歸政還長樂宫迎貴人到京都奉璽綬上尊號
爲孝仁皇后稱永樂宫竇太后崩後永樂后數至前省與
上相見與於政事中平六年上弃天下永樂后兄子重爲
驃騎將軍何太后臨朝重與太后兄大將軍進權勢相害
后每欲參于政事太后輒相禁塞后憤恚嗔罵曰汝欲怙
大將軍耶勑驃騎斬大將軍頭來何太后以告進進收重
免官爵重自殺后憂怖病還河間崩合葬愼陵
孝靈宋皇后
續漢書曰孝靈宋后帝敬宋貴人之從孫執金吾酆之女
無寵而久當正位後宫幸姬衆共讃惡誣以祝詛上信之
遂策收璽綬后自致暴室獄以憂死父兄弟皆被誅諸常
侍少黃門在省闥者皆憐宋氏無辜共合錢收葬后及酆
父子於睪門亭宋氏舊瑩
孝靈何皇后
續漢書曰孝靈靈思何皇后南陽宛人也以良家子選入
掖庭見幸妊身就館生男爲貴人父眞前卒召貴人同父
兄何進爲郎中靈帝崩何皇后子辯立爲皇帝后爲皇太
后進爲錄尚書袁紹謀誅廢中官進以紹計白太后后不
聽以爲中官統領禁省自古及今漢家故事不可廢也且
先帝新弃天下柰何令我楚楚與士人共事乎及董卓屯
顯陽議以爲太后迫永樂后令崩逆婦姑之節遷太后于
桐宫太后暴崩羣臣奏謚曰靈思皇后合葬文陵
孝靈王皇后
續漢書曰孝靈靈懷王皇后孝獻帝母王璋女也才明聦
敏能書會計以良家子應法相選入掖庭光和三年中夏
幸妊身后怖畏何皇后服藥欲除姙胎安不動又后數夢
負日遂不敢摇四年三月癸巳生上庚子渴飲米粥遂暴
薨上歸掖庭暴室嗇夫朱直擁養獨擇乳母歲餘永樂后
自將護至三歲靈帝閔上早失所生追思后令美乃作追
德賦令儀頌陵曰文昭陵起墳文陵園北
孝獻伏皇后
續漢書曰孝獻伏皇后琅邪東武人侍中輔國將軍不其
侯完女也后㘴與父完謀爲姦書詐罔不道上收后下暴
室詔獄憂死兄弟皆伏誅
張璠漢記曰曹操入其二女於宫貴人誣伏氏氏爲亂使
御史大夫郗慮伏節收后后被髮徒跣走而執上手曰不
能復相活耶上大驚號哭曰我亦不知命在何時頋謂慮
曰郗公天下暴虐豈有此乎左右莫不流涕遂殺后也
曹暪别傳曰公遣華歆勒兵入宫收后后閑戶匿壁中歆
攘戶廢壁牽后出
孝獻曹皇后
續漢書曰孝獻曹后丞相魏王操女也名憲建安十八年
上納操二女憲節於後宫皆以爲貴人明年伏后薨憲爲
皇后二十年獻帝禪位於魏憲拜山陽公夫人
太平御覽卷第一百三十七
