太平御覽卷第一百二十一
偏霸部五
前燕慕容廆(五罪切)慕容皝(音晃)慕容儁
慕容暐
前秦符洪符健符生
前燕慕容廆
崔鴻十六國春秋前燕錄曰慕容廆字弈洛瓌昌黎棘城
人昔高辛氏遊於海濱留少子厭越以君北夷世居遼左
號曰東胡秦漢之際爲匈奴所敗分保鮮卑山因復以爲
號曾祖莫護䟦於魏初率其諸部入居遼西從司馬宣王
討公孫淵拜率義王始建國於大棘城之北見燕代少年
多冠步搖冠意甚好之遂斂髮襲冠諸部因呼之步搖其
後音訛遂爲慕容焉祖木延從母丘儉征高麗有功加號
大都督父涉歸以全柳城勲進拜單于遷邑遼東於是漸
變胡風自云慕二儀之德繼三光之容遂以慕容爲姓廆
身長八尺有大度晉安北將軍張華一見竒之謂曰君後
必爲命世之器匡難濟時者也涉卒弟耐立將謀殺廆廆
亡潛於遼東徐郁家太康元年國人殺耐迎廆立之太康
十年又還于徒河之青山元康四年定都大棘城所謂紫
蒙之邑也永嘉六年王沉承制以廆爲散騎常侍冠軍將
軍前鋒大都督大單于皆讓不授擢舉賢才官方授任魯
國孔纂宿德清望請爲賓友平原劉讚儒學洽通爲東牟
祭酒世子率國胄受業焉太興四年晉遣謁者拜廆使持節
督幽平東夷諸軍事車騎將軍平州牧封遼東郡公丹書
鐵劵承制海東咸和元年加侍中特進八年夏五月薨于
文德殿年六十五葬於靑山晉遣使者贈車騎大將軍開
府儀同三司謚襄公皝爲燕王追謚武宣王儁稱尊追尊
武宣帝廟號高祖
晉書曰廆在位四十九年
慕容皝
崔鴻十六國春秋前燕錄曰慕容皝字元真廆第二子小
字萬年長七尺八寸雄毅善權略博學多才藝晉建武元
年拜振武將軍永昌初拜左賢王太寧末拜平北將軍朝
鮮公咸和八年六月即遼東公位行平州刺史督攝部內
九年八月晉遣謁者拜皝鎮軍大將軍平州刺史大單于
遼東公承制一如廆故事二年七月立子儁爲世子四年
以左司馬封弈爲左長史九月弈等以皝任重位輕宜稱
燕王於是上議十月僭即燕王位于文德殿大赦境內改
備郡司以封弈爲相國追尊先公爲武宣王先妣爲王后
起文昌殿出入警蹕立夫人叚氏爲王后世子儁爲太子
是歲棘城黑石谷有大石自立而行八年七月晉使鴻臚
郭恡持節拜皝侍中大都督河北諸軍事大將軍燕王餘
如故封諸功臣百餘人九月遷都龍城宫闕十二年四月
黑龍一白龍一見于龍山皝率羣竂觀龍去龍二百步祭
以太牢二龍交首嬉翔解角而去皝大悦赦境內號新宫
曰和龍立龍翔寺于山皝雅好文籍親造太上章以代急
就又著典誡十五篇並以教胄子十四年皝親臨東庠考
試學生其通經秀異者擢充近侍十月饗羣僚于承乾殿
右長史宋諺性貪賜布百匹令自負而歸以傀其心十五
年八月皝因見白兔馳射馬倒輦而還宫引太子儁囑以
後事謂曰今中原未平方須經建委賢任哲此其時也恪
智勇兼濟方堪任重汝其委之以成吾志九月薨于承乾
殿年五十二冬十月葬龍山謚文明王儁稱尊追尊曰文
明皇帝廟號太祖陵曰龍平
晉書曰皝嘗田于西鄙將濟河見一老父服朱衣乘白馬
舉手麾皝曰此非獵所王其還也祕之不言遂濟河連日
大獲後見白兔馳射之馬倒被傷乃說所見輦而還宫引
儁囑以後事以永和四年死在位十五年
慕容儁
崔鴻十六國春秋前燕錄曰慕容儁字宣英皝第二子小字
賀賴䟦十三月而生有神光之異身長八尺一寸善屬文
雅長辭賦至於器服車室皆著銘讃以爲勸戒皝之八年
晉遣使者拜皝燕王以携爲安北將軍東夷校尉十一年
進拜使持節鎮東將軍皝薨即燕王位赦其境內元年春
正月儁依春秋列國故事稱元年五月聞趙亂乃嚴兵將
爲進取之計七月晉使謁者陳沈拜儁侍中河北諸軍事
幽冀并平四州牧大將軍燕王承制封拜一如廆皝故事
元璽元年正月司南車成儁大悅告于皝廟四月遣輔國
恪相國弈討冉閔戰于魏昌廉臺閔師大敗擒送之閔大
將軍蔣幹輔閔子智固守鄴城遣輔弼評等帥騎一萬以討
之鄴北郡縣悉降輔國弈等二百一十人勸稱尊號令曰
非常之事匪寡德所宜聞也八月尅鄴輔弼評等送閔后
董氏太子智太尉申鍾并乘輿服物及六璽送于中山傳
國璽蔣幹先巳送晉儁欲神其事業言曆運在己乃詐云
得之賜閔妻號奉璽君封冉智爲海濱侯以輔弼評爲司州
刺史鎮鄴十月輔國恪等三百五人奉皇帝璽十一月僭
即皇帝位于正陽前殿大赦改年時晉遣使詣儁謂之曰
還白汝天子我承人乏爲中國所推巳爲帝矣庚午書曰
追崇祖考古人之令典武宣王尊爲高武宣皇帝文明王
爲太祖文明皇帝二年正月立后可足渾氏爲皇后光臺
元年正月立中山王暐爲皇太子赦改年初廆有駿馬曰
赭白有竒相逸力石虎之伐棘城皝將出避難欲乘之馬
悲鳴踶嚙人莫能近皝曰此馬見異先朝孤嘗仗之濟難
今不欲出者蓋先君之旨也乃止虎尋奔退皝益竒之至
是年四十九歲而駿逸不虧儁比之於鮑氏騘命鑄銅以
圖其像親爲銘讚鐫頌其旁置薊城東掖門是月像成而
馬死十一月自薊遷鄴二月入鄴宫大赦繕宮殿復銅雀
臺以吳王垂爲東夷校尉平州刺史鎮遼東二年三月常
山寺大樹自拔根出璧七十三光色精竒有異常玉以爲
岳神之命遣尚書郎叚勤以太牢祀之五月遼西獲黑兔
三年三月儁夢石虎齧其臋寤而惡之命發其墓剖棺出
屍踏而罵之曰死胡安敢夢生天子遣御史中尉陽約數
其殘酷之罪鞭而投之漳水十二月儁寢疾謂大司馬恪
曰吾患惙頓恐不濟脩短命也復何所恨但二宼未除景
茂冲幼慮其未堪家國多難吾欲遠追宋宣以社稷屬汝
恪曰太子雖幼天縱聦聖必能勝殘致治不可以亂正統
儁怒曰兄弟之間豈虚飾乎恪曰陛下若以臣堪荷天下
之任者寧不能輔少主也儁曰若汝行周公之事吾復何
憂四年正月儁薨於應福前殿年五十三僞謚景昭皇帝
廟號烈祖葬龍陵儁雅好文籍性嚴重未曾以慢服臨朝
雖閑居宴處亦無懈怠之色
晉書曰儁在位十一年自初即位至于末年講論不倦覽
政之暇唯與侍臣錯綜義理凡所著述四十餘篇也
慕容暐
崔鴻十六國春秋前燕錄曰慕容暐字景茂儁之弟三子
元璽三年封中山王尋立爲皇太子光壽四年僭即帝位
大赦改元建熙元年以太原王恪爲太宰錄尚書行周公
事專百揆上庸王評爲太傅副&KR1036;朝政司空楊騖爲太保
吳王垂爲河南大都督十州諸軍事兖州牧鎮梁國四年
正月暐南郊十月太尉弈迎神王和龍初暐委政太宰恪
專受經于博士王勸助教尚鋒祕書郎杜詮竝以明經講
論左右至是通諸經祀孔子于東堂以勸爲國子祭酒鋒
國子博士詮散騎侍郎其執經侍講皆有拜授八年太宰
恪卒九年十二月有神降于鄴自稱湘女有聲與人相接
數日而去十年四月立貴妃可朱渾氏爲皇后六月晉大
司馬桓温率衆五萬來伐遂至方頭吳王垂大敗之軒獲
三萬餘級温奔還淮南垂旣敗温威德彌振太傅評大不
使之太后遂與評謀殺垂十二月垂出奔秦十一年六月
秦輔國將軍王猛鎮南將軍楊安率衆六萬來伐以太傅
評下邳王厲等帥精卒三十萬拒秦師于潞州州郡盗賊
大起鄴中怪異非常十月評及猛戰于潞川評師敗績單
騎遁還猛乘勝追奔長駈至鄴十月符堅帥衆會猛來攻
拔鄴城外亂散騎侍郎徐蔚等率扶餘句麗及上黨質民
子弟五百人夜開城北門引納秦師暐與太傳評左衛將
軍孟高等數十騎出奔昌黎堅遣將軍郭慶帥騎五千追
之及暐于高陽秦將巨虎執暐將縛之暐曰汝何小人而
敢縛天子虎曰我梁山巨虎受詔縛賊何謂天子也執暐
送鄴堅問其本狀暐曰狐死首丘欲歸死于先人陵墓堅
哀而釋之令還宮率文武出降堅入鄴宫昇正陽殿徙暐
及王公巳下并諸鮮卑四萬餘戶于長安封暐新興郡侯
邑五千戶尋拜尚書堅征臺城爲平南將軍别部都督淮
南之敗隨堅還長安旣而吳王垂攻符丕于鄴中山王冲
起兵關中暐謀殺堅事發爲堅所誅年三十五德稱尊號
僞謚幽皇帝
晉書曰始廆以武帝太康六年稱公至暐四世暐在位十
一年以海西公太和五年滅通皝凡八十五年
前秦符洪
崔鴻十六國春秋前秦錄曰符洪字廣世略陽臨渭氐人
其先有扈氏之苗裔子孫強盛世爲氐酋其後家池生蒲
長五丈節如竹形于時咸異之謂之蒲家因以氏焉父懷
歸爲部落小帥母姜氏寢産洪先是隴右大雨霖百姓苦
之謠曰雨若不止洪水必起故名之曰洪年十二父卒代
爲部帥好學多權略嘗騎射屬劉氏之亂散千金招延儁
傑戎晉繈負奔之推爲盟主劉聦遣使拜平遠將軍不受
自稱護氐校尉秦州刺史略陽公羣氐推爲首劉曜以洪
爲氐王及曜敗於洛陽洪率部人西堡隴山石虎將軍攻
上邽洪詣虎降虎跣出迎之拜冠軍將軍監六夷諸軍事
涇陽伯趙建平四年石生起兵於關中洪遂西結張駿自
稱晉北平將軍雍州刺史石虎旣滅生洪率戶二萬下隴
東如馮翊虎拜洪護氐校尉進爵爲侯徙秦雍州民羌十
餘萬戶于關東遷洪龍驤將軍流民都督處之方頭從征
叚遼有功進封西平郡公佛圖澄言符氏有王氣虎陰欲
殺之洪稱疾不朝太寧元年進位侍中車騎大將軍開府
儀同三司雍州刺史進封本國略陽郡公時姚弋仲亦圖
據關中恐洪先之遣子襄率衆五萬來伐洪洪逆擊敗之
於是安定梁擾等並關西民望說洪曰今胡運巳終中原
喪亂明公神武自天必繼蹤周漢宜稱尊號以副四海之
望洪以䜟文有草付應王又孫堅之生背有符字遂改姓
符氏自稱大將軍單于三秦王初趙將軍麻秋西鎮抱(音符)
牢聞冉閔之亂率衆歸鄴洪使子龍驤雄逆擊獲之以爲
軍帥將軍秋說洪西都長安旣而秋因讌酖洪將併其衆
世子健收而殺之洪將死謂健曰關中周漢舊都形勝之
國吾亡之後便可鼓行而西言終而薨年六十六
符健
崔鴻十六國春秋前秦錄曰健字建業洪第三子母姜氏
夢感大羆而生生之夜洪夢族曾氐王蒲建謂之曰是兒
興家門可以吾名字之於是名羆字世健後避石虎外祖
張羆之名故改焉晉永和六年自稱晉征西大將軍開府
都督關西諸軍事雍州刺史於是盡衆西行至盟津起浮
橋以濟濟訖焚橋三輔堡壁悉降十一月入都長安於是
左長史賈玄碩等依諸葛亮劉備故事表健爲秦王玄碩
等乃上尊號健僞讓再三乃從之皇始元年正月僣即天
王位于南郊大赦改晉永和七年爲皇始元年追尊父洪爲
太祖武惠皇帝繕宗廟社稷於長安立妻強氏爲皇后子
萇爲皇太子靚爲平原公生爲淮南公弟雄丞相東海公
其餘封授各有差是年野蠶成繭野禾被原百姓採野繭
而衣收野粟而食關西家給人足二年正月丞相雄等固
請宜依漢晉兼皇王之美不可過自謙冲同趙之初號健
從之僭即皇帝位于太極殿大赦諸公進爵爲王立五等
之封以次進之三年正月下書曰其令公卿巳下歲舉賢
良方正孝廉清才多略博學秀才異行各一人或獻書規
諫或面陳朕過其速以聞勿俱貴賤四年丞相東海王雄
卒贈相國進封魏王謚敬武王雄字元才洪之季子趙建
武中拜龍驤將軍雄頭大足短故軍中稱爲大頭龍驤健甚
重之曰元才吾之姬旦五年四月立淮南王生爲皇太子六
月健寢疾引太師魚尊丞相雷弱兒太傅毛貴司空王隨
等囑以後事受遺輔政乙酉薨于大極前殿年四十九葬
原陵僞謚明皇帝廟號世宗永興初追尊曰景明皇帝廟
號高祖
符生
崔鴻十六國春秋前秦錄曰符生字長生健第三子幼而
麄暴昏酒無賴祖洪甚惡之生無一目七歲洪戲之問侍
者曰吾聞瞎兒一淚信乎侍者曰然生怒引佩刀自刺
出血曰此亦一淚耶洪大驚鞭之生曰性耐刀槊不堪鞭
捶洪曰汝爲爾不巳吾將以汝爲奴生曰可不如石勒也
及長力舉千鈞走及奔馬皇始五年僭即皇帝位大赦改
年羣臣奏先帝晏駕甫𡭗不宜改號生怒不從窮推議主
壽光元年七月殺右僕射叚純以太子門大夫趙韶爲僕
射太子舍人趙誨爲中護軍著作佐郎董榮爲尚書竝以
佞倖進也九月中書監胡文言於生昆頻有客星孛于大
角榮惑入東井大角爲帝㘴東井秦之分野不出三年國
有大喪大臣戮死願陛下遠追周文脩德以攘之生曰皇
后與朕對臨天下足塞大喪之變於是殺皇后梁氏誅太
傅錄尚書毛貴車騎尚書令梁楞左僕射梁安后安之女
孫又誅丞相雷弱兒諸羌悉殺弱兒南安羌酋也生雖諒
闇遊飲荒淫殺戮無道彎弓露刃以見朝臣錘鉗鋸鑿備
置左右未幾后妃公卿巳下至于僕隷誅五百餘人二年
正月嬖臣右僕射董榮言於生曰日蝕之灾宜以貴臣應
之生曰唯有大司馬國之懿戚不可其在王司空生從之誅
司空王隨壬戌饗羣臣于太極殿樂奏生親歌以和之命尚
書令辛牢典勸生怒曰何不強酒猶有坐者引弓矢射牢殺
之於是百僚大懼無不引滿昏醉汙服蓬頭僵仆生以爲樂
三年四月姚襄遣姚蘭等衆二萬七千進據黃洛生遣平王
黃眉東海王堅建節將軍鄧羌等步騎萬五千以討之羌僞
不勝引騎而退襄追之至於三原羌廻騎拒襄大戰獲襄襄有
駿馬日行千里是戰也馬倒而擒之眉等振旅而歸初長安
謠曰東海大魚化爲龍男爲王女爲公問在何所洛門東東
海即堅封也第在洛門東生荒暴日滋殘虐彌甚羣臣朔望
漏盡請見生曰知盡乎湏待飲訖或曰暮而不出百僚飢弊
或至申酉之間方出臨朝酒怒色厲多有殺戮或連月昏醉
弗堪省覽或使宫人與男子躶交於殿前引羣臣臨而觀之
或生剥牛羊驢馬爛雞鴨三五千爲羣放之殿中或生剥
死囚面皮令其歌舞觀以爲樂勲戚忠良殺害略盡朝士奔
逃草野皆曰從虎口出左右得度一日如過十年至於截
脛刳胎拉脇鋸頭殺者動有千數生夜對侍婢曰阿法兄
弟亦不可信明當除之是夜清河王符法夢神告之旦將
禍集汝門先覺可以免寤而心悸會侍婢來告乃與特進
梁平老等帥壯士數百人潜入雲龍門東海王堅帥麾下三
百人繼集宿衛將士皆捨仗歸堅生猶昏寢不悟堅衆旣
至生驚問左右曰此輩何等人引生置别室廢爲越王俄
而殺之時年二十三謚厲王封子馗爲越侯
太平御覽卷第一百二十一
