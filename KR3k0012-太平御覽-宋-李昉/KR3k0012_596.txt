太平御覽卷第五百九十六
文部十二
誄弔文哀辭哀策
誄
釋名曰誄累也累列其事而稱之也
說文曰誄謚也
周禮春官下曰太史掌建邦之六典大喪執灋以涖勸防
(鄭司農云勸防引六紼)遣之曰讀誄(累其行而讀之而之謚也)凢喪事孜焉(爲有得失)
小喪賜謚(小喪卿大夫也)
禮記檀弓曰魯哀公誄孔丘曰天不慭遺一老莫相予位
焉嗚呼哀哉尼父
曾子問曰賤不誄貴幼不誄長禮也唯天子稱天以誄之
諸侯相誄非禮也
又檀弓上曰魯莊公及宋人戰于乘丘縣賁父御卜國爲
右馬驚敗績公墜佐車授綏公曰末之卜也縣賁父曰它
日不敗績而今敗績是無勇也遂死之(三人赴敵而死)圉人浴馬
有流矢在白肉公曰非其罪也(流矢中馬非御與右之罪)遂誄之士之
有誄自此始也
傳曰誄者累其行迹而爲之謚也
漢書曰景帝中二年春二月令諸侯王薨列侯初封及之
國大鴻臚奏謚策(應劭曰諸侯王皆屬大鴻臚故薨奏其行亦賜與謚及哀策誄文也)列侯
薨及諸侯太傅初除之官大行謚奏誄策(師古曰大鴻臚本名典容行大)
(令即典客之屬其行也官後政曰大行令如淳曰三公薨以策書誄其行)
東觀漢記曰杜篤字季雅客居美陽與美陽令遊數從之
請託不諧頗相恨令怒收篤送京師會大司馬吳漢薨世祖
詔諸儒誄之篤於獄中爲誄辭最高帝美之賜帛免刑
魏志明帝詔曹植曰吾旣薄才至於賦誄特不閑從兒陵
上還哀懷未散作兒誄爲田家公語耳荅曰奉詔并見聖
思所作故平原公主誄文義相扶章章殊興句句感切哀
動聖明痛貫天地楚王臣彪等聞臣爲讀莫不揮涕
晉中興書郗超死之日貴賤操筆爲誄者四十餘人其爲
物所宗如此
齊書曰謝超宗有名譽善屬文爲新安王子鸞國常侍王母
殷淑儀卒超宗作誄奏帝大嗟賞謂謝莊曰超宗殊有鳳
毛
文章流别傳曰詩頌箴銘之篇皆有往古成文可放依而
作惟誄無定制故作者多異焉見於典籍者左傳有魯哀
公爲孔子誄
文心雕龍曰周世盛德有銘誄之文士大夫之才臨喪能
誄誄者累其德行旌之不朽也夏商以前其詳靡聞周雖
有誄未被於士又賤不誄貴幼而不誄長其萬乘則稱天
以誄之讀誄定謚其節文大矣自魯莊戰乘丘始及於士
迨尼父之卒哀公作誄觀其慭遺之辭嗚呼之歎雖非叡
作古式存焉至柳妻之誄惠子則辭哀而韻長矣曁于漢
世承流而作楊雄之誄元后文實煩穢沙鹿撮其要而
執疑成篇安有誄德述遵而闊略四句乎杜篤之誄德
有譽前代吳誄雖工而結篇頗疎豈以見稱光武而頋
眄千金哉傅毅所製文體倫序孝山崔瑗辦㓗相參觀
其序事如傳辭靡律調固誄之才也潘岳搆意專師孝山
巧於叙悲易入新麗所以隔代相望能徵厥聲者也至如
崔駰誄趙劉陶誄黃並得憲章貴在簡要陳思功名而體
實繁緩文皇誄末百言自陳其乖甚矣若夫殷臣誄湯追
褒玄鳥之祚周史歌文上闡后稷之烈誄述祖宗盖詩之
則也至於序述哀情觸類而長傳毅之誄北海云白日幽
光雰霞杳冥始序致感遂爲後式影而效者弥取於切矣
詳夫誄之爲制盖遐言以錄行傳體而頌文榮始而哀終
論其人也瞬乎若可覿送其哀也悽焉如可傷此其旨也
文心雕龍曰陳思之文群才之儁也而武帝誄云尊靈永
蟄明帝頌云聖體浮輕輕浮有似於蝴蝶永蟄頗擬於昆
蟲施之尊極不其蚩乎
南史宋謝莊作宣貴妃誄曰贊堯門方之漢釣弋也及廢
帝即位下莊于獄曰卿作此誄時知有東宫否
列女傳曰柳下惠死門下將誄之妻曰將述夫子德耶二
三子不若妾之知之乃爲誄曰夫子之信誠與人無害兮嗚呼
哀哉魂神泄兮夫子之謚宜爲惠兮門人從之
世說曰孫長樂作王長史誄云余與夫子交非勢利心猶
淡水同此玄昧孝伯見云才士不遜亡祖何至與此人周
旋
又曰謝太傅問主簿陸退張憑何以作母誄陸荅曰故當是
丈夫之德表於事行婦人之美非誄不顯
弔文
文心雕龍曰弔者至也詩云神之吊矣言神至也君子令
終定謚事極理哀故賓之慰主亦以至到爲言也壓溺乖
道所以不弔矣又宋水鄭火行人奉辭國災人亡故同弔
也及晉築虎臺齊襲燕城史趙蘇秦翻賀爲弔害民構怨
亦亡之道凢斯之例弔之所設也或驕貴以殞身或狷介
以乖道或有志而無時或行美而兼累追而慰之並名爲
弔自賈誼浮湘發憤而弔屈體周而事覈辭清而理哀盖
首出之作也及相如之弔二世全爲賦體桓譚以爲其言
惻愴讀者歎息及卒章意要切斷而能悲也楊雄序屈思積
功寡意深文略故辭韻沉膇班彪蔡邕並敏於致詰然影
附賈氏難爲並驅耳故胡阮之弔夷齊褒喪而無文仲宣
所製譏呵實工然則胡阮嘉其清王子傷其隘各其志也
祢衡之弔平子縟麗而輕清陸機之弔魏武詞巧而文繁
降斯巳下未有可稱者矣夫弔雖古義而華辭未造華過
韻緩則化而爲賦固宜正義以繩理昭德而塞違析割褒
貶哀而有正則無奪倫矣
左傳莊十一年曰秋宋大水公使弔焉曰天作淫雨害於
粢盛若之何不弔對曰孤實不敬天降之災又以爲君憂
拜命之辱臧文仲曰宋其興乎禹湯罪巳其興也㪍焉桀
紂罪人其亡也忽焉且列國有凶稱孤禮也言懼而名禮
其庶乎
史記曰相如從上至長楊還過宜春宫奏賦以哀二世行
失也其辭曰東馳工山兮北揭石瀨弭節容與兮歴弔二
世持身不謹兮亡國失勢信䜛不寤兮宗廟滅絶墳墓蕪
穢而不修䰟無歸而不食
漢書曰楊雄怪屈原文過相如至不容作離騷自投江而
死悲其文未嘗不流涕也君子遇不遇命也何必沉身哉
迺作書往往撫離騷文而反之自岷山投諸江流以弔屈
原名曰反騷
祢衡别傳曰南陽寇栢松記劉景升當暫小出屬守長胡
政令給視之栢松父子宿與政不佳景升不在栢松子在
後羅人盗迹胡政無狀便尔殺之景升還慙悼無巳即治
殺胡政爲作三牲醊焉正平爲作板書弔之時當行在焉
上駐馬授筆倚柱而作之
祢衡弔張衡其辭曰南岳有精君誕其姿清和有理君逹
其機故能下筆繡亂揚手文飛昔伊尹值湯吕尚遇旦嗟
矣君生而獨植漢倉蠅爭飛鳳凰巳散元龜可羈河龍可
絆石堅而朽星華而滅唯道與隆悠悠永絶靡滯君音與
浮河水有竭君聲永流周旦先没發夢孔丘余生雖後身
亦存遊士貴知巳君其勿憂
糜元弔比干曰余旣詰紂之後又感比干亢辭進諫不顧
其身而受刳屠之戮殺身之後紂不悔寤適足快凶君之
心而無益於世故復責而弔之
糜元弔夷齊曰少承洪烈從戎子王側聞先生餓於首陽
敢不敬弔寄之山岡嗚呼哀哉夫五德更運天秩靡常如
有絶代之主必有受命之王故堯終于虞舜禹殄於成湯
且夏后氏之末祀亦殷氏之所亡若周武爲有失則帝乙
亦有傷子不棄殷而餓死何獨背周而深藏所行誰路而
子涉之首陽誰山而子匿之彼薇誰菜而子食之行周之
道藏周之林讀周之書彈周之琴飲周之水食周之茶而
謗周之主謂周之淫是誦聖之文聽聖之音居聖之世而
異聖之心
束晢弔蕭孟恩文曰東海蕭惠孟恩者父昔爲御史與晢
先君同僚孟恩及晢旦夕同遊分義早著孟恩夫婦皆亡
門無立胤時有伯母從兄之憂未獲自往致文一篇以弔
其魂并修薄奠其文曰舊友人陽平束晢謹請同業生李
察奉腵脩一束麥糒一器以致詞于處士蕭生之墓曰嗚
呼哀哉精爽遐登形骸幽匿有耶亡耶莫之能測敬薦薄
饋魂兮來食孟恩孟恩豈猶我識
束晢弔衛巨山曰元康元年楚王瑋矯詔舉兵害太保衛
公及公四子三孫公世子黃門郎巨山與晢有交好時自
本郡來赴其喪作弔文一篇以告其柩曰同志舊友陽平
束晢頃聞飛虎肆暴竊矯皇制禍集于子宗祊幾滅越自
冀方來赴來祭遥望子弟銘旌藂立旣闚子庭其殯盈十
徘徊感慟載號載泣歛𬒮升階子不我楫引𬒮授祛子不
我執魂兮魂兮於焉栖集
李充弔嵇中散曰先生挺邈世之風資高明之質神蕭蕭
以宏遠志落落以遐逸忘尊榮於華堂括卑静於蓬室寧
&KR0238;園之逍遥安柱下之得一寄欣孤松取樂竹林尚想榮
莊聊與抽簮味孫觴之濁醪鳴七弦之清琴慕義人於玄
旨詠千載之徽音凌晨風而長嘯託歸流而永吟乃自足於
丘壑孰有愠乎陸沉馬樂厚而翹足龜悅塗而曳尾疇廟
堂之是榮豈和鈴之足視久先生之所期差玄逹於遐旨
尚遺大以出生何殉小而入死嗟乎先生逢時命之不丁
冀後凋於歲寒遭繁霜而夏零滅皎皎之玉質絶琅琅之
金聲投明珠以彈雀捐所重而爲輕諒心不爽非大雅之
所營〇袁宏友李氏弔嵇中散曰宣尼有言曰唯仁者能好
人能惡人自非賢智之流不可以褒貶明德擬議英哲矣故
彼嵇中散之爲人可謂命世之傑矣觀其德竒偉風韻劭
邈有似明月之暎幽夜清風之過松林也若夫吕安者嵇
子之良友也鍾會者天下之惡人也良友不可以不明明
之而理全惡人不可以不拒拒之而道顯然夜光匪與魚
目比暎三秀難與朝華争榮故布鼓自嫌於雷門礫石有
忌於琳琅矣嗟乎道之喪也(雖智周萬物不能遣絶糧之困識逹去留不能違顚沛之)
艱故存其心者不以一青累懷檢乎跡者必以纖芥爲事
逹人之獲譏懼高範之莫全凌清風以三歎予撫兹而悵
焉聞先覺之高唱理極滯其必宣候千載之大聖期百五
之明賢聊寄憤於斯章思慷慨男兒而泫然
哀辭
文章流別傳曰哀辭者誄之流也崔瑗蘇順馬融等爲之
率以施於童殤夭折不以壽終者建安中文帝臨菑侯各
失稚子命徐幹劉禎等爲之哀辭哀辭之體以哀痛爲主
緣以歎息之辭
文心雕龍曰哀者依也悲實依心故曰哀也以辭遣哀盖
下流之悼故不在黃髮必施夭昏昔三良殉秦百夫莫贖
事均夭枉黃鳥賦哀抑亦詩人之哀辭乎漢武封禪而霍
嬗暴亡哀傷而作詩亦哀辭之類也降及後漢汝陽主亡
崔瑗哀辭始變前式然腹穾鬼門怪而不辭駕龍乘雲僊
而不哀又卒章五言頗似歌謠亦髣髴乎漢武也至於顯
順張升並述哀文雖發其華而未極心實建安哀辭唯偉
長差善行女篇時有惻怛及潘岳繼作實鍾其美觀其慮
瞻辭變情洞悲苦叙事如傳結言摹詩促節四言鮮有緩
句故能義直而文婉體舊而趣新金鹿澤蘭莫之或繼也
原夫哀辭大體情主於痛傷而辭窮乎愛惜幼未成性故
興言止於察惠弱不勝務故悼惜加乎容色隱心而結文
則事愜觀文而屬心則體奢體奢爲辭則雖麗不哀必使
情往會悲文來引泣乃其貴耳班固馬仲都哀辭曰車騎
將軍順文侯馬仲都明帝舅也從車駕於洛水浮橋馬驚
入水溺死帝謂侍御史班固爲馬上三十步哀辭
南史曰劉孝綽三妹一適東海徐悱文尤清壯所謂劉三
娘者也悱爲晉安郡卒喪還建業妻爲祭文詞甚悽愴悱
父勉欲爲哀辭見之乃閣筆
三國典略曰齊文宣崩楊愔選其挽歌令樂署歌之其魏
收四首陽休之祖珽劉逖各二首盧思道八首入用於是
晉陽人謂思道爲八采盧郎北營刺史李愔戲謂逖曰盧八
問誶劉二逖每銜之至是愔上感思賦自陳文宣之世遭
遇䜛譛逖爲帝奏其文誹謗先帝齊主怒令鞭之逖喜曰
高搥三十熟鞭之百何如喚劉二時
哀策
文章流別傳論曰今所哀策者古誄之義
世說曰王東亭夢人以大筆與之如椽子大覺曰當有大
手筆事少日烈宗崩哀策謚議皆王所作
國朝傳記曰禇遂良爲太宗哀策文自朝還馬誤入人家
而不覺也
又曰崔融司業作武后哀文因發疾而卒時人以爲三二
百年來無此文
太平御覽卷第五百九十六
