太平御覽卷第六百八十五
服章部二
通天冠進賢冠遠遊冠章甫冠
牟追(音堆)收哻(羽切)委貌冠
高山冠法冠武弁鶡冠
却敵冠却非冠巧士冠方山冠
長冠樊噲冠
通天冠
三禮圖曰通天冠一曰高山冠上之所服
蔡邕獨斷曰天子冠通天漢制之秦禮無文祀天地明堂
平冕鄙人不識謂之平天冠
徐廣輿服雜注曰天子通天冠高九寸黑介幘金博山
徐爰釋問曰通天冠金博山蟬謂之金顔
進賢冠
三禮圖曰進賢冠前高七寸長八寸後高三寸一梁下大
夫一命所服兩梁再命大夫二千石所服三梁三命上大
夫公侯之服
董巴漢輿服志曰進賢冠古緇布冠文儒者之服也前高
七寸後三寸長八寸公侯三梁中二千石巳下至博士兩
梁千石巳下至小史私學弟子皆一梁宗室劉氏亦兩梁
蔡邕獨斷曰進賢冠文官服之漢制尚書兩梁禮無文
徐廣輿服志雜注曰天子雜服介幘五梁進賢冠太子諸
王三梁進賢冠
北齊書曰文襄嗣業以前司徒侯景進賢冠賜李繪曰卿
但直心事孤當用卿爲三公勿學侯景叛也
遠遊冠
三禮圖曰遠遊冠諸王所服
徐廣輿服雜注曰天子雜服遠遊冠太子及諸王遠遊冠
制似通天也天子五梁太子三梁
董巴漢輿服志曰遠遊冠制如通天有展䇶横之于前無
山
張鏡宋東宮儀記曰皇太子遠遊冠翠緌
魏文帝與于禁詔曰昔漢高脫衣以衣韓信光武解綬以
帶李忠誠皆人主當時貴敬功勞今以遠遊冠與將軍
梁書曰天監十四年正月朔旦帝臨軒冠太子于太極殿
舊制太子着遠遊冠金蟬翠緌纓至是詔加金博山
淮南子曰楚莊王通梁組纓(高誘曰通梁遠遊冠)
羅浮山記曰王方平着遠遊冠五色綬
章甫
釋名曰章甫殷冠名甫大夫也殷以之表章大夫也
白虎通曰殷統十二月爲正其飾微大故爲章甫
儀禮士冠禮曰章甫殷道也(鄭玄曰章明也殷質言以表明大夫也甫或爲斧所以服)
(行道也)
禮記儒行曰孔子曰丘長居宋冠章甫之冠
論語先進曰赤爾何如對曰宗廟之事如會同端章甫願
爲小相焉
莊子曰宋人有資章甫而適於越越人斷髮文身無所用
之
孔藂子曰先君相魯三月政化旣行頌曰褒衣章甫實獲
我所章甫襃衣惠我無私
列仙傳曰稷丘君泰山下道士漢武帝東廵君乃冠章甫
擁琴而見之
牟追
釋名曰牟追牟冐也言其刑冐髮追追然也
周禮春官曰追帥掌王后之首服爲副編次追衡笄(鄭司農云)
(追冠名也禮曰牟追夏后氏之道也副者婦人之首服衡維持冠者)
儀禮士冠禮曰母追夏后氏之道也
白虎通曰夏正十三月其飾最大故爲無追無追者言其
追大也制冠法天天色玄不失其質夏之冠色純玄
收
釋名曰收夏后氏冠名也言收歛髮也
白虎通曰夏收而祭謂之收者十三月陽氣收本舉生萬
物而逹出之故謂之收
禮王制曰夏后氏收而祭燕衣而養老
又郊特牲曰周弁殷&KR1168;夏收
五經通義曰王冠夏曰收以入宗廟長尺六寸廣八寸前
起
史記曰堯黃衣純冠
&KR1168;
詩曰殷士膚敏祼將于京厥作祼將常服黼&KR1168;(黼白與黑也&KR1168;殷冠)
(也)
白虎通曰殷&KR1168;而祭謂之&KR1168;者十二月施氣受化&KR1168;張而
後得牙
禮王制曰殷人&KR1168;而祭縞衣而養老
委貌冠
釋名曰委貌其形委曲之貌上小下大
儀禮士冠禮曰委貌周道(鄭玄曰委猶安也言以安正容貌也)
三禮圖曰玄冠一曰委貌今之進賢則其遺象也夏曰母
追殷曰章甫周曰委貌後世轉以巧意改易其名耳
國語曰周襄王賜晉文公命晉侯端委而入(孔朝曰玄端之衣委貌之)
(冠也)
白虎通曰委貌者何周朝廷理正事行道德之冠名所謂
委貌者周統十一月爲正萬物始萌冠飾最小故爲委貌
言委曲有貌也
董巴漢輿服志曰委貌冠以皂絹爲之大射辟雍公卿諸
侯大夫冠委貌(續漢輿服志同)〇神異經曰西荒有人不讀五經
而意合不觀天文而心通不誦禮律而精當天賜其衣男
朱衣縞帶委貌冠女碧衣戴勝皆無縫
高山冠
三禮圖曰高山冠一曰側注高九寸鐵爲卷梁秦制行人
使者所服今謁者服之
續漢輿服志曰安帝立太子太子謁高廟洗馬冠高山冠
侍御史奏謂不宜事下有司尚書陳忠奏洗馬職如謁者
服其服先帝之舊也奏可謁者古一名洗馬
董巴漢輿服志曰高山冠一曰側注如通天謁者僕射所
服
太傳南郡胡廣說曰高山冠蓋齊王冠也秦滅齊以其君
冠賜近臣謁者服之
傳子曰魏明帝以高山制似通天遠遊乃毀變先形令行
人使者服之
會稽先賢像讃曰綦母文後爲交阯刺史詔賜高山冠
法冠
三禮圖曰法冠一曰柱後惠文一曰獬豸冠柱高五寸以
縱裹鐵柱卷秦制法官服之禮不記
蔡邕獨斷曰法冠秦制執法者服之天子冠通天漢制之
侍中中常侍皆冠惠文加貂附蟬
董巴漢輿服志曰太傳胡公說春秋左氏傳有南冠而縶
者則楚冠也秦滅楚以其服賜執法近臣御史服之
又曰武冠一曰武弁大冠侍中中常侍加黃金璫附蟬爲
文貂尾爲飭謂之趙惠文冠
國語曰定王使單襄公聘於宋假道於陳陳靈公與孔寧
儀行父南冠以如夏氏留賓不見單子歸告王曰陳侯弃
衮冕而南冠以出不亦彛簡乎(簡略彛常也言簡略常服)犯先王之令
國其亡乎(賈逵曰南冠楚冠也)
漢書曰張敞弟武爲梁相敞遣吏送之曰何以治梁武曰
馭黠馬者利其銜榮當以柱後惠文彈治之耳(秦獄吏冠柱後惠文)
(冠如淳曰蟪蟬也冠細如蟬翅今御史冠也)
又曰昌邑王賀短衣大袴冠惠文冠(服虔曰武冠也趙惠文所服故號惠文)
應劭漢官儀曰侍御史周官也爲柱下史冠法冠一曰柱
後以鐵爲柱言其審固不撓或說古有獬豸獸主觸不直
故執憲者以其角形爲冠耳
唐書曰侍御史朱放請復置朱衣豸冠於内廓有犯者御
史服以彈後御史張著服之以彈京兆尹嚴郢
武弁
三禮圖曰武弁大冠也士服之或曰千歲涸澤之神名慶
忌冠大冠乘小車馬好疾馳齊人服之
董巴漢輿服志曰武冠一曰武弁大冠武官冠之侍中常
侍加黃金璫附蟬爲飾謂之趙惠文冠
蔡邕獨斷曰武冠或曰繁冠今謂之大冠
魏志曰陳思王植上䟽曰臣若得辭遠遊戴武弁解朱組
佩青紱乃臣之至願也
徐爰宋志曰武弁世謂籠冠也
鶡冠
應劭漢官儀曰虎賁冠插鶡尾鶡鷙鳥中之果勁者也每
所攫撮應瓜摧碎尾上黨所貢
董巴漢輿服志曰武冠加雙鶡尾爲鶡冠羽林虎賁冠之
鶡鷄勇鬪死乃止故趙武靈王以表武士秦施用之
劉向七略曰鶡冠子常吾深山以鶡爲冠故號冠子
却敵冠
三禮圖曰却敵冠前廣四寸後三寸衛士服之
董巴漢輿服志曰却敵冠制似進賢衛士服之
却非冠
三禮圖曰却非冠宫殿門僕射服高五寸禮不記
又司馬彪續漢書云插以鷰尾
董巴漢輿服志曰却非冠似長冠
巧士冠
三禮圖曰巧士冠前高五寸後相通掃除從官服之禮不
記
董巴漢輿服志曰巧士冠高七寸不常服唯郊天黃門從
官四人冠之在鹵簿中次乘輿車前以備䆠者四星
方山冠
三禮圖曰五彩方山冠各以其綵縠爲之祠廟天子八佾樂
五行舞人所服
董巴輿服志曰方山冠似進賢冠以五彩縠爲之
漢書五行志曰昌邑王賀爲王時冠方山冠
長冠
三禮圖曰長冠竹裏高七寸廣三寸漢高祖以竹皮作之
世云劉氏冠楚制禮不記
蔡邕獨斷曰小史祠宗廟則長冠
樊噲冠
周遷輿服雜事曰樊噲冠楚漢會於鴻門項羽圖危高祖
樊噲聞急乃裂衣苞楯戴以爲冠排入羽營
董巴漢輿服志曰樊噲造次所冠以入項羽軍廣九寸前
後各出四寸制似冕司馬殿門衛士服之
太平御覽卷第六百八十五
