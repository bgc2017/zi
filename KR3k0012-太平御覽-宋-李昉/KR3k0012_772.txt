太平御覽卷第七百七十二
車部一
叙車上
釋名曰古者車聲如居言所以居人也今曰車車舍也行
者所處若居舍也
又曰黃帝造車故號軒轅氏
說文曰車輿輪惣名象形也軒曲周璠車也軿車輅小車
也輊車也輈兵車也輊䧟陣車也輦一輪也輿車軨前
横木也䡝(於袁切)大車後掩也輦大車駕馬也䡝引車轟車
聲
易曰大車以載積中不敗
又曰賁其趾舍車而徒
又曰上九&KR2214;孤見豕負塗載鬼一車
書曰五載一廵狩羣后四朝敷奏以言明試以功車服以
庸
又曰武王戎車三百兩虎賁三百人與受戰于牧野作牧
誓(至牧地至誓衆)
又曰酒誥妹土嗣爾股肱純其藝黍稷奔走事厥考厥長
肇牽車牛遠服賈用孝養厥父母(農功旣畢始牽車牛載其所有易求所無遠行)
(賈賣用其所得異珍孝養其父母)
又蔡仲之命曰惟周公位冢宰正百工(百工百官)羣叔流言乃
致辟管叔于商囚蔡叔于郭鄰以車七乘
詩曰我送舅氏曰至渭陽何以贈之路車乘黃(乘黃白馬秦康公作)
(是詩送重耳歸晉)
又曰何彼穠矣棠棣之華曷不肅雍王姬之車
又曰公車于乘朱英綠縢
又曰戎車孔博徒御無斁
又曰君子之車旣庶且多
又曰子有車馬弗馳弗驅
又曰役車其休
又曰有棧之車行彼周道
又曰命彼後車謂之載之
又曰我任我輦我車我牛
又曰擇有車馬以居徂向(鄭箋云擇民之在車馬者往居于向)
又曰其車旣載乃弃爾輔
又曰旣出我車旣挾我侯
又曰脩爾車馬謹爾戎兵
又曰間關之車牽兮(牽音轄)
又曰戎車旣飾徒御無繹
又曰戎車旣安如輊如軒(輕陟利灱車前重軒後重也)
禮曰乃擇元辰天子親載耒耜置之車右率公卿諸侯大
夫躬耕籍田
又曰乃教田獵以習五戎班馬政命僕夫七騶咸駕載旌
旐授車以級整設于屏外有司搢朴北面以誓之
又曰大夫七十而致仕若不得謝則必賜之几杖行役以
婦人適四方乘安車自稱曰老夫
又曰夫爲人子者三賜不及車馬
又曰獻車馬者執策綏旌武車綏旌德車結旌
又曰前有車騎則載飛鴻
又曰車驅而騶至于大門君撫僕之手而顧命車右就車
門閭溝渠必步
又曰君車將駕則僕執策立於馬前君出就車則僕并轡
授綏
又曰客車不入大門
又曰祥車曠左
又曰乘君之乘車不敢曠左右必式
又曰國君不乘竒車
又曰車上不廣欬不妄指
又曰問士之冨以車數對問庶人之冨數畜以對也
又曰君之適長殤車三乘公之庶長殤車一乘大夫之適
長殤車一乘
又曰五十無車者不越疆而弔人
又曰有若曰晏子一狐裘三十年遣車一乘及墓而反國
君七介遣車七乘大夫五介遣車五乘晏子焉爲知禮
又曰赴車不戢櫜(丘不戢示當報以告喪之辭言之謂還告於國櫜甲衣韔弓衣)
又曰大夫殺則止(佐佐)䡛止則百姓田獵(佐車䡱送之車也)
又曰有發則命大司徒教士以車甲(乘兵專衣甲之儀有發謂有軍師之發卒)
又曰有圭璧金璋不鬻於市命服命車不鬻於市宗廟之
器不鬻於市犠牲不鬻於市戎器不鬻於市用器不中度
不鬻於市兵車不中度不鬻於市(鬻賣也)
又曰曾子問曰古者師行必以遷廟主行乎孔子曰天子
廵狩以遷廟主行載于齊車言必有尊也今也取七廟之
主以行則失之矣(齊車金路也)
又曰曾子問曰古者師行無遷主則何主孔子曰主命問
曰何謂也孔子曰天子諸侯將出必以幣帛皮圭告于祖
禰遂奉以出載于齊車以行每舍奠焉而后就舍(以脯醢禮神乃)
(敢即安所告而不以出即埋之)
又曰苟有車必見其軾苟有衣必見其敝
又曰其爲賓則公舘復私館不復其在野則升其乘車之
左轂以其綏而復(私館則卿大夫之家也不私之復爲主人之惡)
又曰武王克殷反商未及下車而封黃帝之後於薊封帝
堯之後於祝封帝舜之後於陳下車而封夏后氏之後於
𣏌封殷之後於宋封王子比干之墓釋箕子囚使之行商
容而復其位庶民㢮禁庶士倍禄濟河而西馬散之華山之
陽而弗復乘牛散之桃林之野而弗復服車甲衅(音釁)而藏
之府庫而弗復用
又曰大夫以布爲輤(音舊)而行至於家而說輤載以輲車入
自門至於阼階下而說車舉自阼階升適所殯
又曰國主待客出入三積餼客於舍五牢之具陳於内米
三十車禾三十車
周禮春官下曰巾車掌公車之政令
又考工記曰輿人爲車輪圜者中規方者中矩立者中縣
衡者中水直者如生焉繼者如附焉(治材也如生如木從地生附如木之附被)
(也)輈人爲輈(輈車轅也)國馬之輈深四尺七寸田馬之輈深四
尺駑馬之般輈深三尺有三寸軫方象地蓋圓象天輪輻
三十象日月蓋弓二十有八以象星行澤欲短轂短轂則
利行山欲長轂長轂則安
又曰巾車云服車五乘孤乘下篆以五綵畫轂約也卿乘
夏縵五綵畫無篆也大夫乘墨車不畫者也士乘棧車不
革輓而&KR0238;之也庶人乘役車方箱可載任器以供役自
孤巳下之妻亦各得乘其夫之車也
又曰王后五輅一曰重翟錫面朱緫二曰厭翟勒面繢緫
三曰安車彫面鷖緫四曰翟車具面組緫有握五曰輦車
組輓有翣羽蓋王之喪車五乘一曰木車始遭喪乘也二
曰素車卒哭所乘三曰薻車旣練所乘四曰駹車旣祥所
乘五曰&KR0238;車既禫所乘其卿大夫士初喪三年者乘堊齊
衰素車大功藻車小功駹車緦麻&KR0238;車
又曰王后有安車翟車五乘木車素車藻車駹車服車五
乘孤乘夏篆卿乘夏縵大夫乘墨車士乘棧車庶人乘役
車散車其用無常
又考工記曰一器而工聚者車爲多
傳曰太叔將襲鄭夫人將啓之公聞其期曰可矣命子封
帥車三百乘以伐京
又曰鄭伯之車僨于濟
又曰北戎侵鄭鄭伯禦之患戎師曰彼徒我車懼其侵軼
我也
又曰公孫閼與潁考叔爭車潁考叔挾輈以走子都拔棘
以逐之(子都公孫閼也)
又曰秋大閱簡車馬也
又曰鬪丹獲其戎車與其戎右少師
又曰天王使家父來求車非禮也諸侯不貢車服天子不
私求財(諸侯自常職貢)
又曰使公子彭生乘公公薨于車(公魯桓公也)
又曰公怒(公齊襄公也)曰彭生敢見射之豕人立而啼公懼墜
于車傷足喪屨反誅屨於徒人費
又曰南宫長萬奔陳以乘車輦其母一日而至
又曰衆車入自純門及逵市
又曰齊侯使公子無虧帥車三百乘甲士三千人以戍曹
又曰元年革車三十乘季年乃三百乘
又曰車說(音脫)其輹火焚其旗不利行師敗于宗丘
又曰戒爾車乘敬爾君事
又曰晉車七百乘韅靷鞅靽
又曰及甲車四百六十乘俘二百五十人
又曰兵車百乘文馬百駟
又曰趙盾爲旄車之族
又曰鄭人卜行成不吉卜臨于大宫且巷出車吉
又曰趙旃弃車而走林屈蕩搏之
又曰晉人懼二于(魏錡趙㫋)之怒楚師也使軘車逆之
又曰遂疾進師車馳卒奔
又曰登諸樓車使呼宋人而告之
又曰禽之而乘其車(旣獲其人因釋巳車而載所獲者車)
又曰張侯曰師之耳目在吾旗鼓進退從之此車一人殿
之可以集事
又曰邴夏曰射其御者君子也公曰謂之君子而射之非
禮也射其左越于車下射其右斃于車中
又曰綦母張喪車從韓厥曰請寓乘
又曰丑父使公下如華泉取飲鄭周父御佐車宛茂爲石
載齊侯以免
又曰苟有險余必下推車子豈識之乎然子病矣
又曰楚子登巢車以望晉軍(巢車車上爲櫓)
又曰叔山冉謂養由基曰雖君有命爲國故子必射乃射
再發盡殪叔山冉搏人以投中車折軾晉師乃止
又曰狄虒彌建大車之輪而蒙之以甲以爲櫓(狄虒彌櫓人也蒙覆)
(也櫓大楯)
又曰巳酉師于牛首(鄭地)初子駟與尉上有爭將禦諸侯之
師黜其車(禦牛首師也黜減損)遂弗使獻(不使獻所獲)
又曰子西聞盗不儆而出(子西公孫夏子駟子)尸而追盗(先尸而逐賊)盗
入於北宫乃歸授甲臣妾多逃噐用多喪子産聞盗(子國子)
爲門者(置守門)庀羣司閉府庫完守備成列而後出兵車十
七乘尸而攻盗於北宫子蟜帥國人助之殺尉止子師僕
盗衆盡死
又曰鄭人賂晉侯以師悝師觸師蠲(皆樂師名)廣車軘車淳十五
乘甲兵備(廣車軘車皆兵車名淳禺也)凡兵車百乘(他兵車及廣軋共百乘)
又曰魯人莒人皆請以車千乘自其鄕入
又曰齊侯登巫山以望晉師晉人使司馬斥山澤之險雖
所不至必旆而䟽陳之(斥候也䟽建旄旗以陳爲陳民衆也)
又曰使乘車者左實右僞以旆先輿曳柴而從之(以陽塵)齊
侯見之畏其衆也乃脫歸
又曰旣食之使御廣車而行(廣車兵車)巳皆乘乘車(乘車安車)
又曰丁亥葬諸士孫之里(士孫人姓因名其里)四翣不&KR3414;下車七乘
不以兵甲(下車送葬之車齊舊依上公禮九乘又有甲兵今皆降損)
又曰六月鄭子展子産帥車七百乘伐陳霄突陳城
又曰賦車籍馬(賦車兵車也兵甲士也)
又曰大夫逆於境者(逆迎也迎衛侯)執其手而與之言道逆者自
車揖之逆於門者領之而巳(領摇其頭言衎驕心易生)
又曰齊慶封來聘其車美孟孫謂叔孫曰慶季之車不亦
美乎(季慶封之字)
叔孫曰豹聞之肥美不稱必以惡終美車何爲
又曰獻車於季武子美澤可以鑑展莊叔見之曰車甚澤
人必瘁宜其亡也
又曰王聞羣公子之死也(王楚靈也)自投于車下曰人之愛其
子也亦如余乎侍者曰甚焉小人老而無子知擠干溝壑
矣(擠墜也)
又曰治兵于郝南甲車四千乘(三十萬人)
又曰叔向曰寡君有甲車四千乘在雖以無道行之必可
畏也况其率道其可敵之
公羊傳曰夏四月公會紀侯于郕秋八月壬午大閱大閱
者何簡車徒也(大簡閱兵車使可任用而習之)
又曰宋公與楚子期以乘車之會公子目夷諫曰楚夷國
也彊而無義請君以兵車之會往宋公曰不可吾與之約
以乘車會自我爲之自我墮之曰不可終以成乘車以會
往楚人果伏兵車執宋公以伐宋
又曰晉卻缺帥師革車八百乘以納接菑于邾婁力沛若
有餘(沛有餘貌七驂乘有車右有御者)
又曰秋蒐于紅蒐者何簡車徒也(楚衆也)
穀梁傳曰兵車之會四未嘗有大戰也愛民也(以兵車會而不用兵伐也)
論語曰升車必正立執綏車中不内顧不疾言不親指
大戴禮曰王升車則聞和鸞之聲是以非僻之心無自入
也在衡爲鸞在軾爲和馬動而鸞鳴鸞鳴而和應其聲曰
和則敬此仰之節也上車以和鸞爲節下車以珮玉爲度
禮斗威儀曰山車垂勾福草生宗廟中松栢爲常山車者
自然之車句者曲也不揉治而自員曲故言垂
孝經援神契曰德至山陵則山出根車(根車應載養萬物也)
家語曰孔子適衛子矯僕靈公與夫人小子同車出令䆠
者雍渠驂乘使孔子爲次連遊過市孔子耻之
又曰孔子曰自南宫敬叔之乘我車也而道加行
又曰三尺之限空車不能登(峻故天子郊乘乘車)貴其質也車則有
左右車而無左右則亂於車矣
史記曰孝文帝出趙同參乘袁盎伏車前曰臣聞天子所
與共六尺輿者皆天下英豪今漢雖乏人獨奈何與刀鋸
人載於是上笑下同同泣而下車
又曰封禪爲蒲輸車惡傷土石草木
又曰秦王收穰侯之印使歸陶自使縣官給車牛以從千
乘有餘到關閱其寳器珍怪多於王室
漢書曰田千秋年老上令朝見得乘小車入宫殿中故目
號車丞相
又曰王莽造四輪車駕六馬力士三百人黃衣赤幘軛(音厄)
上人擊鼓輓(音晚)者呼登倦莽出令在前百官竊言此似轜
車非僊物也
後漢書曰袁閎二弟忠弘節操皆亞於閎忠字正甫與同
郡范滂爲友俱證黨事得釋初平中爲沛相乘葦車到官
以清亮稱及天下亂忠弃官客會稽上虞縣也
又曰江革字次翁齊國臨菑人少失父獨與母居遭天下
亂賊盗並起革負母逃難備經阻險常採拾以爲養數遇
賊或刧欲將去革輙涕泣求哀言有老母辭有足感動人
者賊以是不忍犯之或乃指示避兵之方遂得俱全于難
轉客下邳窮貧祼跣行傭以供母革以母老不欲摇動自
在轅中輓車不用牛馬由是鄕里稱之曰江巨孝
又曰井丹字大春建武末沛王輔等五王皆好亮賓客請
丹不能致信陽侯隂就光烈皇后弟也令左右進輦丹笑
曰吾聞桀駕人輦豈非此邪(帝王世紀曰桀以人駕車)坐中皆失色就
不得己而仐去輦自是隱蔽不閞人事以壽終
又曰博士張佚帝稱善曰欲置傳者以輔太子也今博士
不難正朕况太子乎即拜佚爲太子傅而以桓榮爲少保
賜以輜車乘馬榮大會諸生陳其車馬印綬曰今日所蒙
賜稽古之力也可不勉乎
又曰馬援平南越封爲新息侯援乃擊牛釃(所綺切)酒勞饗
軍士從容謂官屬曰吾從弟少游常哀吾慷慨多大志曰
士生一代但取衣食裁足乘下澤車
太平御覽卷第七百七十二
