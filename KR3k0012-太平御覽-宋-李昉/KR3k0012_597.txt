太平御覽卷第五百九十七
文部十三
檄移露布附
檄
說文曰檄二尺書也
釋文曰檄激也下官所以激迎其上之書也
李充翰林論曰盟檄發於師旅相如喻蜀老可謂德音矣
起居誡曰軍書羽檄非儒者之事曰一家奉道法言不及
殺語不虚誕而檄不切厲則敵心陵言不誇壯則軍容弱
請姑舍之以待能者
文心雕龍曰昔有虞氏始戒於國夏后初誓於軍殷誓軍
門之外周將交刃誓之故知帝世戒兵三王誓師宣訓我
衆未及敵人也至周穆西征祭公謀父稱古有威讓之令
有文誥之詞即檄之本源也及春秋征伐自諸侯出懼敵
不服故兵出湏名振此威風曝彼昏亂劉獻公所謂告之
以文詞董之以武師者齊桓征楚詰菁茅之闕晉厲伐秦
責箕郜之焚管仲吕相奉詞先路詳其意義即今之檄文
曁乎戰國始稱爲檄檄者皦也宣布於外皦然明白也張
儀檄楚書以尺二明白之文或稱露布夫兵以定亂莫敢
自專天子親戎稱恭行天罰諸侯禦師則云肅將王誅故
分閫推轂奉詞伐罪非唯致果爲毅抑亦厲詞爲武使聲
如衝風所擊氣似攙搶所掃奮其武怒揔其罪人徵其惡
稔之時顯其貫盈之數搖姦兇之膽訂信順之心使百尺
之衝摧折於咫書萬雉之城顚墜於一檄者也觀隗囂之
檄亡新布其三逆文不雕飾而意切事明隴右文得檄之
士得檄之體也陳琳之檄壯於骨骾雖姦閹携養章實太
甚發丘摸金誣過其虐然抗詞書釁皦然曝露鍾會檄蜀
徵驗甚明桓温檄胡觀釁尤切並壯筆也凢檄之大體
或述休明或叙否剥指天時審人事驗強弱角權勢摽蓍
龜於前驗懸鞶鑑於巳然雖本國信實參兵詐譎詭以馳
旨煒曄以騰說凡此衆作莫之或違者也故其植義颺詞
務在剛徤插羽以示迅不可使詞緩露板以宣衆不可使
義隱必事昭而理辨氣盛而詞斷此其要也若曲趣密巧
無所取才矣
史記曰張儀魏人嘗從楚相飲相亡璧意儀盗之掠笞數
百後儀旣相秦爲檄告楚相曰吾從汝飲不盗汝璧善守
汝國我且盗汝城
漢書曰申屠嘉爲丞相鄧通在上旁怠慢嘉奏事因言曰
陛下幸愛群臣則冨貴之至於朝廷之禮不可以不肅上
曰君勿言吾私之罷朝嘉爲檄召通曰不來且斬通恐又言
於上上曰速往吾今召汝通至丞相府免冠徒跣頓首謝
嘉嘉不爲禮責曰朝廷者高帝朝廷也通小臣戲殿上大
不敬當斬决勑史令行斬之通頓首血出不解文帝度嘉
巳困通持節召通而謝嘉曰此吾弄臣君釋之
東觀漢記曰光武數召諸將置酒賜坐席之間以要其死
力當此之時賊檄日以百數憂不可勝上猶以餘間講經
藝
又曰盧江毛義性恭儉謙約家貧以孝行稱南陽張奉聞
其名往候之坐有頃府檄到當守令義攝檄持入白母喜
甚(事具孝門)
後漢書曰耿恭爲戊巳校尉移檄烏孫示漢威德大昆弥
己下皆喜遣使獻名馬
又曰隗囂故宰府椽吏善爲文書每上移檄士大夫莫不
諷誦
魏書曰陳琳作檄草成呈太祖太祖先苦頭風是日疾發
卧讀琳所作翕然而起曰此愈我疾病太祖平鄴謂陳琳
曰君昔爲本初作檄書但罪孤而巳何乃上及父祖乎琳
謝曰矢在弦上不得不發太祖愛其才不咎
又曰劉放善爲書檄三祖詔命有所招喻多放之所爲
張華别傳曰駕西征鍾會次長安華兼中書侍郎從行掌
軍中書䟽表檄文帝善之
晉書曰易雄長沙人也爲㫪陵令刺史譙王承旣拒王敦
將謀起兵以赴朝廷雄承符馳檄遠近列王敦罪西城䧟
爲其所虜意氣慷慨神色無怍送到武昌敦遣人持檄示
雄而數之雄曰此實有之惜雄位微力弱不能救國之難
王室如燬安用生爲今日即戮得作惡鬼乃所願也敦憚
其辭正釋之衆人皆賀雄笑曰昨夜夢乘車掛肉其傍夫
肉必有筋筋者斤也車傍有斤吾其戮乎尋而敦遣殺之
當時見者無不傷惋
又曰張䡄爲涼州刺史時晉昌張越涼州大族䜟言張氏
覇涼自以才力應之越初爲梁州刺史而志在涼州遂託
病歸河而隂謀伐䡄乃遣兄鎮及曹祛麴佩移檄廢䡄䡄
遣主簿奉表詣闕將歸老宜陽長史王融參軍孟暢蹋折
鎮檄排閣入諫䡄默然從之
又曰元帝遣揚威將軍甘卓建威將軍敦逸攻周馥于壽
春安豐太守孫惠卿衆應之使謝擒爲檄擒馥之故將馥
見檄流涕曰必謝擒之辭擒聞之遂毀草旬日馥衆潰
續晉陽春秋曰何母忌母劉牢之姉也無忌與高祖謀夜
於屏風裏製檄文母潜於屏風上窺之旣知其謀大喜謂
曰汝能如此吾讎耻雪矣
嵇氏世家曰含字君道爲中書郎書檄雲集含不起草
北齊書曰高祖西討命中外府司馬李義深知相府城局
李士略共作檄文二人皆辭請以孫搴自代高祖引搴入
帳自爲吹火催促之搴援筆立成其文甚美高祖大悅即
署相府主簿專典文筆
梁書曰元帝擒宋子仙及丁和送之江陵並下于獄子仙
檄湘東曰旣瞎且尰尔勇伊何即書記沈烱之文也有司
焚毁湘東弗知僧辯購烱獲之酬錢十萬烱旣不敢謁見
遂謟事于僧辦自此軍書咸出於烱
又曰偉玉洛陽人也學通周易嘗在准陽賦詩曰平明聽
戰鼓薄暮叙存亡楚漢方龍鬪秦關陣未央旣至江陵繫
之於獄以詩贈湘東嬖人曰趙壹能爲賦鄒陽解獻書何
惜西江水不救轍中魚又上五十韻詩以希不死湘東愛
其詞翰猶欲未誅左右嫉之乃曰偉前作檄文言詞不順
湘東所視其檄云項羽重瞳尚有烏江之敗湘東一目寧
爲赤縣所歸湘東大怒釘其舌於柱剜其臍抽其腸出乃
斬之
陳書曰趙知禮涉獵文史善書翰武帝之討元景仲也或
薦之引爲記室知禮涉文贍速每召製書下筆便就率皆
稱旨
又曰頋野王博識洽聞侯景之寇郡將衣君正舉兵赴援
文檄皆以委之口占便就未嘗立草
國朝記傳曰元万頃初爲契苾何力征高麗管記作檄書
云不知守鴨綠之險莫離支報云謹聞命矣遂移兵固守
官軍不得入万頃坐流嶺南
唐書曰李巨川爲華州掌書記時李茂貞犯京師天子駐
蹕於華韓建以一州之力供億万乘慮其不濟遣巨川傳
檄天下請助轉餉同臣王室完葺京城西方書檄酬報輻
湊巨川灑翰陳叙文理俱愜昭宗深重之時巨川之名聞
於天下
移
文心雕龍曰移者易也移風易俗令往而人隨者也相如
之難蜀尤文曉而喻博有檄移之骨焉詞剛而義辨文移
之首也陸機之移百官言簡而事顯武移之要者也故檄
移爲用事兼文武其在金革則逆黨用檄順衆資移所以
洗濯民心堅明符契意用小異而體大同也
漢書曰劉歆字子駿成帝時與父向俱領校書講六藝傳
記後王莽簒位爲京兆尹哀帝時與五經博士講論諸儒
博士不肯置對歆因移書太常博士
後漢書曰韓馥見民情歸袁紹忌方得衆恐將圖巳常遣
從事守紹門不聽發兵橋瑁乃詐爲三公移書傳驛州郡
說董卓罪惡企望義兵以釋國難馥於是方聽紹舉兵
齊書曰孔稚珪字德璋會稽人也周彦倫隱於北山後應
詔出爲塩官令欲過北山乃假山靈之意移書於北山
三國典略曰衛襄字叔遼河東人脩行至孝州郡嘉之時
有白波賊衆數萬人官兵誅伐不能乎賊曰使叔遼要我
願散於是襄爲移書即平定
王隱晉書曰毛寳據邾城䧟寳尸沉江不出戴洋移告河
伯死尸立出
梁裴子野傳曰普通七年大舉北侵勑子野爲移魏文受
詔立成武帝以其事體大召尚書僕射徐勉太子詹事周
捨鴻臚卿劉之遴中書侍郎朱异集壽光殿以觀之時並
歎服武帝目子野曰其形雖弱其文甚壯勑爲書喻相元
乂其夜受旨子野謂可待旦方奏未之爲也及五鼓勑催
令遣上子野徐起操筆撰之昧爽便就人奏武帝深嘉焉
自是凢諸符檄皆令具草子野爲文典而速不尚靡麗制
多法之古與今文體異當時或有詆訶者及其末翕然重
之或問其文速者子野荅言曰云人皆成於手我獨成於
心
露布
文心雕龍曰露布者盖露板不封布諸視聽也
後漢書曰鮑永爲司隷校尉子昱復拜焉後詔昱詣尚書
使封胡降檄光武遣小黃門問昱有所怪不對曰臣聞故
事通官文書不着姓又當司徒露布怪使司隷下書而著
姓也帝報曰吾故令天下知忠臣之子復爲司隷也
後漢書曰邢巒從征漢北巒後至高祖曰至此以來未擒
滅城隍土崩想在不遠所以緩攻孝正待中書爲露布耳
又曰高祖每歎曰上馬能擊賊下馬作露板唯傅脩耳
魏書曰高祖車駕南伐以韓顯宗統大軍破蕭鸞軍斬其
將高法援等顯宗至新野高祖曰卿破賊斬師殊益軍勢
朕方攻堅何爲不作露布也顯宗曰臣頃聞王肅獲賊二
三疋驢馬皆爲露布臣布東親私每哂之近雖仰憑威靈得
摧醜虜斬擒不多脫復高曳長縑虚張功捷尤而效之其
罪弥甚所以歛毫卷帛解上而巳
又曰彭城王勰從征齊軍帝令勰爲露布露布者布於四
海露之群臣以臣小才豈足大用帝曰汝亦才逹但可爲
之及就尤類帝文人咸謂御筆帝曰非兄即弟誰能辨之
勰對曰子夏被嗤於先聖臣又荷責於今來
後魏書曰宇文神舉幽州人盧昌期祖英伯等聚衆據范陽反
詔神舉率兵討擒之齊黃門侍郎盧思道亦在反中賊平
見獲解衣將伏法神舉素欽其才名乃釋而禮之即令草
露布其待士禮賢如此
又曰周人吕思禮好學有文才雖務兼軍國而手不釋卷
晝理政事夜則讀書令蒼頭執燭燭燼夜有數升沙苑之捷
命爲露布食頃便成周文歎其工而且速
北齊書曰杜弼從高祖破西魏於卬山命爲露布弼即書
絹曾不起於草
世說曰桓武北征時袁虎從被責免官會湏露布文喚表
倚馬前令作手不暫輟俄頃得七紙殊可觀王東亭亦在
側絶歎其才
國史𥙷曰李晟破朱泚德宗覽收城露布云臣巳肅清
宫禁祇謁寢園鍾&KR1607;不移廟皃如故上感涕失聲左右六
宫皆嗚咽論者以國朝捷書露布無如此者于公異之詞
也公異後爲陸贄所忌誣以家行不至賜孝經一卷壈坎
而終
太平御覽卷第五百九十七
