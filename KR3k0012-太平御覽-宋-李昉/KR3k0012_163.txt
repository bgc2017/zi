太平御覽卷第一百六十三
州郡部九
河東道下
蒲絳晉澤潞遼
沁隰慈汾并石
嵐代忻蔚朔雲
蒲州
十道志曰蒲州河東郡置在河東縣本漢蒲坂地盖堯舜
所都
左傳曰晉獻公滅魏以賜畢萬服虔注曰在晉之蒲坂
史記曰季布爲河東太守文帝謂布曰河東吾股肱郡也
慱物志曰河東有山澤近鹽沃土之人不才漢興少有名
人
魏志杜畿傳曰畿爲河東太守開置學官親執經教郡中
化之自後河東多儒者閭閻之間習於程法
春秋左氏傳曰晉人謀去故絳諸大夫皆曰必居郇(音荀)瑕
氏之地(郇瑕故國名河東解縣西北郇城)沃饒而近盬(鹽鹽猗氏縣鹽池是)國利君
樂不可失也韓獻子曰不可郇瑕氏土薄水淺其惡易覯
易覯則民愁民愁(則音墊居)隘於是乎有沈溺重膇(直僞切)之疾
不如新田土厚水深居之不疾有汾澮以流其惡夫山澤
林盬國之寳也國饒則民驕佚近寳則公室乃貧(近寳則民不務)
(本也)不可謂樂公說從之
郡國志曰猗氏縣猗頓所居之地猗頓魯窮士也問術於
陶朱公公教之畜五牸遂富漢因之名縣
史記曰魏都安邑惠王三十一年秦用商君東侵地至河
而齊趙數破我我安邑近秦於是徙居大梁
漢志曰河東郡秦置(王莽)曰兆陽領縣二十四
又曰蒲坂故曰蒲秦更名(王莽)曰蒲城應劭曰秦始皇東廵
見長坂故因加反孟康云晉文公以賂秦後秦人還蒲魏
人喜曰蒲反矣遂名之師古曰應說是
絳州
元和郡縣志曰絳州絳郡禹貢冀州之域春秋時屬晉戰
國時爲魏地秦三十六郡爲河東郡
後漢書曰章帝元和三年行幸安邑觀鹽池
晉太康地志曰安邑有司鹽都尉別領兵五千
圖經曰晉穆侯遷都於絳曾孫孝侯改絳爲翼翼爲晉之
舊都後獻公復爲絳絳在今曲沃故城二里有絳邑故城
是故絳在翼城東南有故翼城是也
十道志曰正平縣有九原一名九原即趙簡子觀處
禮記曰趙文子與叔譽觀于九原文子曰死者如可作也
吾誰與歸叔譽曰其陽處父乎文子曰見利不顧其君其
仁不足稱也我則隋武子乎利其君不志其身謀其身不
遺其友
漢書曰元鼎六年(上幸)緱氏至此聞南越破遂立爲聞喜縣
圖經曰聞喜縣有董澤左傳曰董澤之蒲可勝旣乎
晉州
元和郡縣志曰晉州平陽郡禹貢冀州之域堯舜所都周
爲冀州地春秋時其地屬晉戰國時屬韓秦爲河東郡地
十道志曰本漢平陽縣地
漢志曰平陽縣屬河東郡以其在平水之陽故名之
前趙錄曰太史令言於元海曰蒲子﨑嶇非可久安平陽
唐堯所都於是徙居平陽也
兩河記曰洪洞縣以此地固重複控據要險故曰洪洞焉
漢志曰襄陵屬河東郡王莽曰幹昌以晉襄公之陵以爲
名
十道志曰霍邑漢彘縣也
漢志曰彘屬河東郡周厲所奔也王莽曰黃城
澤州
元和郡縣志曰澤州高平郡禹貢冀州之域春秋時屬晉
戰國時屬韓魏後屬韓秦兼天下今州即上黨郡高都縣
之地也
史記曰秦使武安君白起攻趙趙發兵拒秦秦大破趙於長
平(長平在高平縣西北有長平故城)
十道志曰澤州以濩澤爲名
漢志曰濩屬河東郡禹貢析城山在其西南濩(音胡虢反)
墨子曰舜漁於濩澤
十道志曰晉城縣本漢高都縣也
漢志曰高都屬上黨郡有天井關
元和郡縣志曰高平縣本漢泫氏縣也(泫音胡玄反)
漢志曰泫氏屬上黨泫水所出也
竹書紀年曰梁惠王九年晉取泫氏
史記曰趙成侯十六年與韓魏分晉封晉君于端氏也
潞州
元和郡縣志曰潞州上黨郡禹貢冀州之域殷爲黎國春
秋時屬晉又曰兼有潞子之國秦爲上黨郡地
左傳宣十五年曰潞子嬰兒之夫人晉景公之姊也酆舒
爲政而殺之又傷潞子之目(鄷舒潞相)晉侯伐之滅潞酆舒奔
衞衞人歸諸晉晉人殺之
戰國策曰秦有安邑則韓必無上黨以遠韓近趙故卒歸
趙
隋圖記曰上黨南陽古以爲縣實都也
漢志曰上黨郡秦置屬并州有上黨關
又曰壼關屬上黨郡黎侯國今有黎亭
釋名曰上黨黨所也在山上其所最高故曰上黨
上黨記曰高平赤壞其地山阻百姓不居即此郡也
圖經曰後周建德七年於襄垣縣立潞州以其浸汾潞爲
名
漢志曰長子縣屬上黨郡周史辛甲所封師古曰長讀長
短之長
竹書紀平曰梁惠王十二年鄭取屯留尚子即長子之地
也
左傳襄十九年曰晉人執衞行人石買于長子執孫蒯于
屯留(長子屬上黨)
又曰鄭伯如晉晉人執諸銅鞮
晉太康地記曰銅鞮故晉大夫羊舌赤邑時號赤爲銅鞮
伯華漢以爲縣
遼州
圖經曰遼州樂平郡禹貢冀州之域春秋時其地屬晉戰
國屬韓後屬趙秦漢爲上黨郡貞觀中避諱改爲儀州後
又爲箕州復爲遼
十道志曰和順縣本漢沾縣地即諱閼與邑
史記曰秦昭襄三十八年攻趙閼與趙奢曰其道遠險扼
譬如兩鼠闘於穴中將勇者勝乃使趙奢將大破秦軍乃
解閼與之圍
漢書高帝紀曰韓信破代相夏說於閼與
漢志曰沾縣屬上黨郡有沾水出壼關(沾音他兼反)
沁州
十道志曰沁(千浸切)州陽城郡本漢榖遠縣地
元和郡縣志曰禹貢冀州之域春秋時其地屬晉戰國時
屬韓在秦爲上黨郡地今州即漢上黨之榖遠屬地
漢志曰榖遠屬上黨郡王莽曰糓近
晉地記曰榖遠今名孤遠後代語訛耳
十道志曰綿上縣亦榖遠縣之地以縣西有綿上地因名
之舊屬介休縣隋分置綿上焉蓋晉介子推之地
隰州
圖經曰隰州大寧郡夏殷巳前其地與箕沁同在周爲晉
之北鄙
元和郡縣志曰禹貢冀州之域春秋時爲晉地七國時屬
魏秦爲河東郡地漢爲蒲子縣屬河東郡
國語曰驪姬謂晉獻公曰蒲與屈君之疆也不可以無主
若太子主蒲與屈乃可以威民而懼戎(太子申生也二子重耳夷吾也蒲陽)
(平蒲子縣)
郡國志曰以州前二里有泉下濕故取下濕之義爲名
十道志曰永和縣本漢狐讘縣也
漢志曰狐讘屬河東郡(讘音之涉反)
慈州
元和郡縣志曰慈州文成郡禹貢冀州之域春秋時晉之
屈邑獻公子夷吾所居也秦併天下即河東郡之北屈縣
漢志曰北屈王莽曰朕北應劭曰有南屈故稱北瓉曰汲
郡古文翟章救鄭次于南屈
左傳僖二年曰晉荀息請以屈産之乘與垂棘之壁假道
於虞以伐虢(屈地生良馬)
元和郡縣圖曰吉昌縣有姚襄城西臨黃河控帶龍門孟
門之險周齊交争之地齊後主武平二年遣斛律明月破
周兵於此城下
郡國縣道記曰吕香本漢之北屈有騏縣
漢志曰騏屬河東郡侯國
汾州
十道志曰汾州西河郡禹貢冀州之域其在虞夏及周屬
并州春秋時晉地六國時屬趙秦併天下屬太原郡
左傳昭元年曰昔金天氏有裔子曰昧爲玄冥師生允格
臺駘臺駘能業其官宣汾洮障大澤(汾洮二水)以處太原(太原晉陽)
(也)帝用嘉之封諸汾川
又曰昔高辛氏有二子長曰閼伯次曰實沈居于曠林不
相能地后帝不臧遷閼伯于商丘主辰商人是因遷實沈于
大夏主參唐人是因(大夏今晉陽縣)其季世曰唐叔虞及成王滅
唐而封太叔焉故參爲晉星(叔虞封唐是爲晉侯)
又昭二年曰齊陳無宇送女晉侯謂之必齊謂陳無宇非
卿執諸中都(中都晉邑在河西介休縣)
又僖二十四年曰晉侯賞從亡者介之推不言禄禄亦弗
及遂隱而死晉侯求之不獲以緜上爲之田曰以志吾過
且旌善人
元和郡縣志曰子夏居西河吴起守西河皆爲此也
禮記檀弓曰子夏喪其子而喪其明曾子弔之子夏哭曰
天乎予之無罪也曾子怒曰商汝何無罪也吾與汝事夫
子於洙泗之間退而老於西河之上使西河之民疑汝於
夫子爾罪一也
唐書曰高祖初起兵師次霍邑隋將宋金剛拒不得進屯
軍賈胡堡會霖神語曰若向霍邑當東南傍山取路八日
雨止我當助破之(賈胡堡在靈石縣)
并州
元和郡縣圖志曰并州太原府禹貢冀州之域春秋時晉
國戰國時爲趙地秦併天下置太原郡
尚書禹貢曰既脩太原至于岳陽
春秋元命苞曰并之爲言精合交并
釋名曰并者兼并也言或并或設
元和郡縣志曰中國曰太原夷狄曰大鹵按晉大鹵太原
大夏夏墟晉陽六名其實一也
左傳曰晉荀吴敗狄於大鹵(釋名曰地不生物曰鹵)
太康地記曰并州不以衛水爲號不以恒山爲稱而云并
者蓋以在兩谷之間乎
帝王世紀曰帝堯始封於唐又徙晉陽及爲天子都平陽
平陽即今晉陽即太原也
又曰禹自安邑都晉陽至桀徙都安邑至周成王以封弟
叔虞是爲晉侯
史記曰成王與叔虞戲削桐葉爲珪曰以是封汝周公請
封於唐王曰吾戲耳周公曰天子無戲言遂以封之
魏志曰高祖圍袁尚於鄴時袁紹外生高幹爲并州刺史
牽招說幹曰并州左有恒山之險右有大河之固北有強
胡宜速迎尚併力觀變幹不從故敗
史記曰智伯率韓魏攻趙襄子于晉陽引汾水灌其城不
没者三板
春秋後語曰張孟談謂趙襄子曰董安于之在晉陽公吕
之垣皆荻蒿
隋圖經曰并州其氣勇抗誠信韓趙魏謂之三晉剽(疋妙反)
悍盗賊常爲他郡劇
漢志曰太原郡秦置有鹽官在晉陽屬并州領縣二十一
又曰榆次屬太原郡王莽曰太原亭
史記秦夲紀曰莊襄王使蒙敖攻趙榆次
漢志曰陽曲屬太原應劭曰黃河千里一曲當其陽故曰
陽曲
石州
元和郡縣志曰石州昌化郡禹貢冀州之域虞及周屬并
州春秋時屬趙亦爲白狄之地在秦爲西河郡之離石地
史記曰秦伐趙取離石
前趙錄曰今離石在國單于所徙庭是也
十六國春秋曰晉惠帝以劉元海爲離石將兵都尉
嵐州
元和郡縣志曰嵐州樓煩郡禹貢冀州之域春秋時爲晉
國後屬趙本樓煩故地秦爲太原郡漢爲太原郡之汾陽
地
史記曰趙惠文王主父行地遂出伐西遇樓煩王於西河
而破其兵取其地爲縣
漢志曰汾陽屬太原郡汾水所出
漢書項羽傳曰漢有善射者曰樓煩楚挑戰樓煩輙射殺
之使射羽羽大怒瞋目叱之樓煩目不能視手不能發(樓煩)
(縣屬鴈門北縣人善騎射)
莊子曰堯治天下之民平海内之政往見四子藐姑射之
山汾水之陽窅然喪其天下
代州
元和郡縣圖曰代州鴈門郡古并州之域春秋時晉地戰
國時屬趙秦置三十六郡鴈門是其一焉漢因之
河東記曰代句住在州西北鴈門界西陘山是也
史記曰趙襄子與韓魏共滅智伯分晉地則趙有句注之
地
爾雅曰北陵西踰鴈門是也(郭璞注曰西踰鴈門山也)
地理志曰自代傍隂山至高闕代王以爲塞
漢志曰鴈門郡秦置句注山在隂館
王莽曰填狄屬并州領縣十四
山海經曰鴈門出其間在高柳代中
史記曰趙襄子與代王會於夏屋以銅斗擊殺代王而取
其地
十道志曰五臺縣夲漢慮虒縣
漢志曰慮虒屬太原郡(師古曰慮虒音廬夷)
又曰崞縣屬鴈門王莽曰崞張
又曰繁畤屬鴈門王莽曰當要
忻州
元和郡縣志曰忻州定襄郡古并州之域春秋時爲晉國
戰國時爲趙地秦漢爲太原郡地今州即漢太原郡之陽
曲縣也
十道志曰忻州置在秀容縣夲漢曲陽縣後漢末於此置
九原縣
十三州志曰漢末大亂匈奴侵邊自定襄巳西盡雲中鴈
門之間遂控建安中丞相曹公集荒郡之戶以爲縣聚之
九原縣界新興郡領九原等縣屬并州
元和郡縣志曰秀容城劉元海新築元海感神而生姿容
秀美因以爲名
蔚州
元和郡縣志曰蔚州安邊郡禹貢冀州之域虞及周屬并
州春秋時地屬晉戰國時屬趙秦漢爲代郡
漢志曰靈丘屬代郡瓉曰靈丘之號在趙武靈王之前也
漢書曰酈食其說漢王曰杜白馬之津距飛狐之口
晉書曰建興中劉琨自代出飛狐口奔於安次
朔州
元和郡縣志曰朔州馬邑郡屬禹貢冀州之域虞及周爲
并州地春秋時爲北狄地戰國時屬趙秦爲鴈門郡漢爲
鴈門郡之馬邑也
漢志曰馬邑屬鴈門郡王莽曰章昭
晉太康地記曰秦時建此城輙崩不成有馬周旋馳走反
覆父老異之因依以築城遂爲馬邑
後魏書曰道武天興元年遷都平城孝文遷都之後於此
置朔州
冀州圖云趙武靈王胡服而征遂有獫狁之地漢高帝以
韓王信壯武乃以太原郡爲韓國徙信以備胡信以晉陽
去塞遠請理馬邑上乃許之後匈奴圍信信數求救上賜
書責信信懼以馬邑降胡
雲州
元和郡縣圖曰雲州雲中郡禹貢冀州之域虞及周爲并
州之地春秋時爲北狄地戰國時其地屬趙其後屬秦鴈
門郡地漢鴈門郡之平城縣也
漢志曰平城東部都尉治王莽曰平順
郡國志曰雲中五原唾出口成冰言苦寒也
漢書曰七年上自將擊韓王信于銅鞮(縣名)信亡走匈奴與
匈奴共距漢上從連戰乘勝逐北遂至平城爲匈奴所圍
七日用陳平祕計得出
元和郡縣圖曰後魏道武於此建都東至上谷西至河
南至中山北至五原地方五千里以爲甸服孝文改爲司
州牧置代尹
太平御覽卷第一百六十三
