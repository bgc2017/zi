太平御覽卷第四百八十五
人事部一百二十六
貧下
魏志曰崔林字德清河東武城人也幼時宗族莫知從兄
琰異之太祖定冀州召除鄢長貧無車馬單步之官太祖
征壷關擢爲冀州主簿
又曰華歆素清貧禄以賑親戚故家無擔石之儲
又曰鄧艾字士載義陽人以口吃不得作幹佐爲稻田守
草吏同郡吏憐其貧資給甚厚艾初不稍謝每見高山大
澤輙窺度指畫軍營處所時人多笑焉
吳志曰吕範字子衡汝南人有容觀姿兒邑人劉氏家冨
女美範求之母嫌欲勿與劉氏曰吕子衡寧當久貧者遂
與之婚
又曰潘璋字文珪東郡人性嗜酒其家甚貧性好賖貸輙
言豪冨必相還孫權甚竒之魏將夏侯尚南郡作浮橋渡
百里洲璋於上流伐葦作簟欲順風放火簟成尚使引退
璋遂爲平北將軍
晉書阮咸字仲容陳留人時俗七月七日曬衣裳或宗族
於庭羅列衣服咸貧無物乃脫犢鼻布裩以竹竿頭挂之
人問故荅曰不能免俗
宋書曰武帝劉𥙿少時其家大貧與人傭賃及登帝位耕
具猶存并衲布襖並令收掌以示子孫令爲規戒
又曰江湛家貧約不營財利餉饋盈門一無所受無兼衣
餘食嘗爲上所召值澣衣稱疾經日衣成然後赴牛餓馭
人求草湛良久曰可與飲
又曰陶潜嗜酒而家貧不能恒得親舊知其如此或置酒
招之造飲輙盡期在必醉旣辭而退曾不吝情去留環堵
蕭然不蔽風日短褐穿結簞瓢屢空晏如也
又曰顔延之屏居里巷不預人間者七載中書令王球名
公子延之居常罄貧球輙分財贍之
齊書曰王延之清貧居宇穿漏禇淵往候之見其如此具
啓明帝帝即勑材官爲起三間齋屋
又曰虞玩之太祖鎮東府朝野致敬玩之猶躡履造席太
祖取屐視之曰卿此履巳幾載玩之曰着此履巳二十年
貧竟不辦易太祖善之
又曰庾杲字景行新野人初爲駕部郎清貧自業食飡唯
有韭𦵔生菜任彦昇嘗戲曰誰謂庾郎貧食鮭常有二十
七種菜至儉用爲長史安陸侯蕭𬗟與儉書曰盛府元僚
實難其選庾景行泛渌水依芙蓉何其麗也時人以儉府
為蓮花池故𬗟書言之官至御史中丞
梁書曰阮孝緒家貧無以㸑僮妾竊隣人樵以繼火孝緒
知之乃不食更令撤屋而炊所居室唯有一林竹樹環繞
後魏書曰胡叟居家蓬室草戶唯以酒自適常謂人曰我
此生活似勝焦光不治産業飢貧不以爲耻飬子字螟蛉
以自給養每至貴勝之門恒乘一牸牛布囊容三四升飲
噉醉飽便盛餘肉餅以付螟蛉見車馬榮華視之蔑如也
隋書曰張仁詡州縣以其貧素將加賑恤輙辭不受每閑
居從容長歎曰老冉冉而將至恐脩名之不立以如意擊
几皆有處所人方之閔子騫原憲
又曰虞世基陳滅歸國爲通直郎直内省無産業每傭書
養親怏怏不乎嘗爲五言以見意情理悽切世以爲工作
者莫不吟詠
又曰房彦謙居官所得俸禄皆以周恤親友家無餘財車
服器用務存素儉自少及長一言一行未嘗涉私雖致屢
空怡然自得嘗從容獨笑顧謂其子玄齡曰人皆因禄冨
我獨以官貧所遺子孫在於清白
又曰許康佐擢進士第以家貧母老求爲知院官人或輕
怪笑而不荅及母亡服除不就侯府之辟君子知其不擇
禄養親之志也故名益重
又曰李建字杓直家素清貧無舊業與兄造遜於荆南躬
耕致養嗜學力文
六韜曰武王問太公曰貧冨豈有命乎太公曰爲之不密
密而不冨者盗在其室武王曰何謂盗也公曰計之不熟
一盗也收種不時二盗也取婦無能三盗也養女太多四
盗也棄事就酒五盗也衣服過度六盗也封藏不謹七盗
也井竈不利八盗也舉息就禮九盗也無事燃燈十盗也
取之安得冨哉武王曰善(說苑同)
列女傳曰黔婁妻者魯黔婁先生之妻也先生死曾子與
門人往弔之見先生尸在牖下覆以布被手足不盡歛覆
頭則足見覆足則頭見曾子曰衺其被則歛矣妻曰衺之
有餘不如正之不足且先生以衺故至於此
又曰齊女徐吾者在海上貧婦人與隣婦人李吾之属合
燭相從績徐吾最貧而燭數不属李吾謂曰徐吾燭數不
属請無與夜徐吾曰是何言歟今一室之中益一人燭不
爲益明去一人燭不爲益闇何愛東壁餘光貧妾不蒙見
愛之恩長爲妾不亦可乎莫之能應遂復與夜
高士傳曰老萊子楚人耕蒙山之陽以藿葭爲牆蓬蒿爲
室枝木爲床蓍艾爲席
東方朔別傳曰朔書與公孫弘借書曰朔當從甘泉願借
外廐之後乘木槿夕死而朝生者士亦不必長貧也
李郃別傳曰公居貧而不好治産有稻田三十畝弟宅一
區至京學問常以賃書自給爲人沉深弘雅有大度
郭林宗别傳曰林宗家貧初欲遊學無資就姉夫貸五千
錢乃遠至成臯從師受業併日而食衣不蔽形常以蓋幅
自鄣出入入則戶前出則掩後
邴原别傳曰原字根矩年十一喪父家貧早孤隣有書舍
原過其傍而泣師問曰童子何悲原曰孤者易傷貧者易
感夫書者必有其父兄一則願其不孤二則羡其得學心
中惻然而爲涕零也師亦哀原之言而爲泣曰欲書可書
耳
桓階别傳曰階貧儉文帝嘗幸其第見諸子無禈文帝摶
手笑曰長者子無禈乃抱與同乘是日拜二子爲郎使黃
門賫衣三十囊賜曰卿兒能趍可以禈矣
文士傳曰劉梁字曼山一名岑漢宗室子孫少有清才以
文學見貴梁貧恒賣書以供衣食
汝南先賢行狀曰胡定字元安穎川人至行絶人在喪雉
兔遊其庭雪覆其室縣令遣戶曹椽排雪問定定巳絶榖
妻子皆卧在床令遣以乾糗就遺之定乃受半
三輔决錄曰第五頡字子陵倫小子以清正爲郡功曹至
州從事公府辟舉高第侍御史南頓令皆稱病免洛陽無
主人鄕里無田宅寄止靈臺中或十日不炊
又曰孫晨字允公家貧不仕居杜城中織箕爲業明詩書
爲郡功曹冬月無被有一束芻暮卧中旦燒之
華陽國志曰朱良字雲卿什仿人少受學於蜀郡張寕食
豆屑飲水以諷誦同業憐其貧給米肉不受家貧恒以步
行爲郡功曹
世說曰李弘度常歎不被遇殷楊州知其家貧問君能屈
志百里不李荅曰北門之歎久巳上聞窮猿奔牀豈暇擇
木遂作鄼縣
俗說曰謝僕射太常詣吳領軍坐久吳留客作食日巳中
方使婢賣狗供客比得食無氣力可語
又曰劉眞長少時居丹徒家至貧織芒履以養母
說苑曰子思居於衛緼袍無裏二旬九食
西京雜記曰司馬相如初與卓文君至成都文君貧愁憊
以所服鷫鸘裘就市人楊昌貰酒遂相與謀還於成都賣酒
相如親着犢鼻禈滌噐以耻王孫
墨子曰天下有義則冨無義則貧
列子曰管仲之相齊君淫亦淫君奢亦奢志合言從道行
國覇其後田氏相齊君盈則巳降君斂則巳施民皆歸之
因有齊國若實名貧僞名冨也
又曰齊有貧者乞於城市患其亟也衆莫之與遂適田氏
之廐從馬竪作役而假食郭中人戲之曰從馬竪而食不
以辱乎乞見曰天下之辱莫過於乞乞猶不辱豈辱馬竪
哉
又曰齊之國氏大冨宋之問氏大貧自宋之齊謀術國氏
告之曰吾善爲盗始吾爲盗也一年而給二年而定三年
大攘自此往施及州閭問氏大喜喻其爲盗之言而不喻
其爲盗之道遂踰垣鑿室手目所及亡不探也未及時以
贓罪没其先君之財問氏以國氏之&KR0861;己也往而怨之國
氏曰嘻若夫爲盗之道天有時地有利吾盗天地之利雲
雨之澗吾陸盗禽獸水盗龜鱉亡非盗也夫金玉珍寳糓
帛財貨人之所聚豈天之所與若盗之而獲罪孰怨哉
又曰凢爲名者必廉廉斯貧爲名者必讓讓斯賤
莊子曰原憲處魯居環堵之室蓬戶不完乘木爲樞而甕
牖上漏下濕匡坐而弦歌子貢乘大馬中紺而表素軒車
不容巷往見原憲原憲杖藜而應門子貢曰先生何病也
原憲應之曰憲聞無財之謂貧學道不能行之謂病今憲
貧也非病也子貢逡廵而退有愧色
又曰孔子謂顔淵曰家貧居卑胡不仕乎對曰不願仕回
有郭外之田五十畝足以給饘鬻郭内之田五十畝足以爲
絲麻鼔琴足以自娱所學於夫子者足以自樂也回不願
仕孔子愀然變色曰美哉
又曰莊周家貧故往貸粟於監河侯曰我將得邑貸子三
百金周忿作色曰周昨來有中道而呼者頋視車轍有鮒
魚焉問之曰子何爲者耶對曰我東海之波臣也君豈有
斗升之水而活我哉周曰諾我將南遊吳越之王激西江
之水而迎子可乎鮒魚忿然作色曰吾得斗升之水然活
耳君乃言此曾不如早索我於枯魚之肆
又曰曾子居衛捉衿而肘見納履而踵決
又曰河上有家貧窮恃緯蕭而食者其子没淵得千金珠
謂其子取石來鍜之夫千金之珠必在九重之淵而驪龍
之頷下汝得之必遭其睡若龍寤子尚奚珠之有哉
吕氏春秋曰世皆以珠玉爲寳寳愈多而民愈貧失其所
寳也
荀卿子曰仁義禮善於人譬若貨財粟米之於家也多有
之者冨少有之者貧至無有者窮也
又曰子夏貧衣若懸絲人曰子何不仕曰諸侯驕我者吾
不爲臣丈夫之驕我者吾不復見也
抱朴子曰洪禀體尫羸兼之多疾貧無車馬不堪徒行荆
棘叢於庭宇蒿莠塞乎階霤披榛出門排草入室
准南子曰貧人夏則披褐帶索唅菽飲水以支暑熱冬則
羊裘鮮札短褐不掩形而煬竈口焉(爲裘如鎧甲之札言其破壞也煬炙也向)
(竈口之自温湯讀高尚之尚也)故其爲編戶齊民無以異然貧冨之相去
也猶人君之與僕虜不足以喻之(喻猶方也)
又曰人有盗而冨者未必冨盗有廉而貧者未必廉也
符子曰楚之交子魯之周子齊之狂子三子和與居乎太
山之陽處乎環堵之室蓽門不扇蓋茨不翳而弦不輟
鶡冠子曰家冨疎族聚居貧兄弟離
漢揚雄逐貧賦曰楊子遁居離俗獨處左鄰崇山右接曠
野鄰垣乞兒終貧且窶禮薄義弊相與羣聚惆悵失志呼
貧與語汝在六極投弃荒遐好爲庸卒刑戮如是匪惟幼
稚嬉戲土沙居非近鄰接屋連家恩輕毛羽義薄輕羅進
不由人退不受呵久爲滯客其意謂何人皆文繡余褐不
完人皆稻梁我獨藜飱貧無寳玩何以接歡宗室之宴爲
樂不槃徒行負賃出處易衣身服百役手足腁胝或耘或
耔霑體露肌朋友道絶進䆠凌遟厥咎安在職汝爲之舍
爾遠竄崑崙之顛爾復我隨翰飛戾天舍爾登山巖穴隱
藏爾復我隨陟彼高崗舍爾入海汎彼栢舟爾復我隨載
沉載浮我行爾動我静爾休豈無他人從我何求今汝去
矣勿復久留貧曰唯唯主人見逐多言益蚩心有所懷願
得盡辭昔我乃祖宣其明德克佐帝堯誓爲典則土階茅
茨匪彫匪飾爰及季世縱其昏忒饕餮食群貪冨苟得鄙
我先人乃傲乃驕瑶臺瓊室華屋嵩高流酒爲池積肉爲
崤是用鵠逝不踐其朝三省吾身謂予無諐處君之家福
禄如山忘我大德思我小怨堪寒能暑少而習焉寒暑不
忒等壽神仙桀跖不顧貪類不干人皆重蔽子獨露居人
皆怵惕子獨無虞言辭旣罄色厲目張攝齊而興降階下
堂誓將去女適彼首陽孤竹之子與我連行金乃避席辭
謝不直請不貳過聞義則服長與爾居終無猒極貧遂不
去與我遊息
太平御覽卷第四百八十五
