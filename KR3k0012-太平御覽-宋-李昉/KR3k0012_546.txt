太平御覽卷第五百四十六
禮儀部二十五
居喪奔喪訃告
奪情
居喪
禮記曲禮曰居喪未葬讀喪禮旣葬讀祭禮喪復常讀樂
章(爲礼各於其時)居喪不言樂
又曲禮曰居喪之禮頭有瘡則沐身有瘍則浴有疾則飲
酒食肉疾止復初不勝喪乃比於不慈不孝(勝任也)
又檀弓上曰穆公之母卒使人問於曾子曰如之何對曰
申也聞諸申之父曰哭泣之哀齊斬之情麋粥之食自天
子逹
又曰始死充充如有窮旣殯瞿瞿如有求而弗得旣葬皇
皇如有望而弗至練而慨然祥而廓然子路有姉之喪可
以除之矣而弗除也孔子曰何弗除也子路曰吾寡兄弟
而不忍也孔子曰先王制禮行道之人皆弗忍也子路聞
之遂除之子思哭㛐也爲位(礼雖無服為位而哭夫子善之)曾子曰小功不稅
(追服爲稅則是遠兄弟終無服也而可乎)曾子曰喪有疾食肉飲酒必有草木
之滋焉以爲薑桂之謂(曾子曰所云草木之滋者薑桂也)
又檀弓下曰子張問曰書云高宗三年不言言乃歡有諸
(時人君無行三年之喪礼者歡喜悅也言乃喜悅則民臣望其言久也)仲尼曰胡爲其不然
也古者天子崩王世子聽於冡宰三年(冡宰大官)
又曰顔丁善居喪(顔丁魯人)始死皇皇焉如有求而弗得及殯
望望焉如有從而弗及旣葬慨焉如不及其返而息(此三者孝)
(子哀慕之情也)
又檀弓曰孔子在衛有送葬者而夫子觀之曰善哉爲喪
乎足以爲法矣小子識之子貢曰夫子何善爾也曰其往
也如慕其反也如疑(慕謂小兒隨父母啼呼疑者哀親之在後如不欲還然)
又檀弓上曰孔子旣祥五日彈琴而不成聲(哀未忘也)十日而
成笙歌(踰月且異旬也祥者凶事用遠曰五日彈琴十日笙歌除由外也彈琴以手笙歌以氣也)孔子
與門人立拱而尚右二三亦皆尚右(效孔子也)孔子曰二三子
之嗜學也我則有姉之喪故也二三子皆尚左
又曰孟獻子禫縣而不樂比御而不入(可以御婦人矣尚未復寑孟献子魯)
(大夫仲孫蔑也)夫子曰獻子加於人一等矣(加猶踰也)
又檀弓下曰樂正子春之母死五日而食曰吾悔之(勉強過禮)
(子春曾子弟子)自吾母死不得吾情我惡乎用吾情(惡乎猶於何也)
又王制曰三年之喪自天子逹(下通庶人父母同也天子諸侯降其也)於庶
人喪從死者祭從生者
又曾子問曰父母之喪弗除可乎(以其有終身之憂也)孔子曰先王
制禮過時不舉非禮也非不能勿除也患其過制也故君
子過時不祭禮也
又雜記曰凡喪服未畢有弔者則爲位而哭拜踊(客始來主人不)
(可以殺礼待之)大夫之哭大夫弁絰大夫與殯亦弁絰(弁絰者大夫錫衰相)
(弔之服也如爵弁而素加環絰曰弁絰)大夫有私喪之葛則於其兄弟之輕
喪亦弁絰
又曰有父之喪如未没喪而母死其除父之喪也服卒事
反喪服(沒猶竟也除服謂詳祭之服也卒事旣祭反喪服服後死者之服)雖諸父昆弟之
喪如當父母之喪其除諸父昆弟之喪也皆服其除喪之
服卒事反喪服(雖有視之大喪猶爲輕服者除骨肉之恩也唯君之喪不除私服言當者期大功之)
(喪或終始皆在三年之中小功緦麻則不除殤長中乃除)
又曰子貢問喪子曰敬爲上哀次之瘠爲下顔色稱其情
戚容稱其服(問喪問居父母之喪也喪常哀言敬爲上者疾時尚不能敬也容威儀也孝經曰容)
(止可觀)請問兄弟之喪子曰兄弟之喪則存乎書策矣(言䟽者如)
(禮行之未有加也齊斬之喪哀容之體經不能載矣)君子不奪人之喪(重喪禮也)亦不可
奪喪也(不可以輕之於巳也)
孔子曰少連大連善居喪三日不怠三月不懈其悲哀三
年憂東夷之子也(言其生於夷狄而知禮也怠惰也解倦也)
又曰三年之喪言而不語對而不問廬堊室之中不與人
坐焉在堊室之中非時見乎母也不入門(言巳事也爲人說爲語在堊)
(室之中以時事見乎母乃後入門則居廬時不入門)䟽哀皆居堊室不廬廬嚴者也
(言廬哀敬之處非有其實則不居)
又雜記曰懸子曰三年之喪如斬朞之喪如剡(言其痛之惻怛有淺)
(深也)期之喪十一月而練十三月而祥十五月而禫曾申問
於曾子曰哭父母有常聲乎曰中路嬰兒失其母焉何常
聲之有
又間傳曰斬衰何以服苴惡貌也所以首其内而見諸外
也斬衰貌若苴齊衰貌若枲大功貌若止小功緦麻容貌
可也此哀之發於容體者也(有大憂者面必黎黑止謂不)
(動於喜樂之事也枲或爲似)斬衰之哭若往而不反齊衰
之哭若往而反大功之哭三曲而偯小功緦麻哀容可也
此哀之發於聲音者也(三曲聲而二折)斬衰唯而不對齊衰對而
不言大功言而不議小功緦麻議而不及樂此哀之發於
言語者也(議謂陳說非時事也)斬衰三日不食齊衰二日不食大功
三不食小功緦麻再不食(三不食爲明旦朝也再不食謂)
(如死一不食始歛時一不食也)故父母之喪旣殯食粥朝一
溢米暮一溢米齊衰之喪𬞞食水飲不食菜果大功之喪不
食醯醬小功緦麻不飲醴酒此哀之發於飲食者也父母
之喪旣虞卒哭𬞞食水飲不食菜(果期而小祥食菜果又朞而大祥有)醯醬
中月而禫禫而飲酒始飲酒者先飲醴酒始食肉者先
食乾肉父母之喪居倚廬寢苫枕塊不脫經帶齊衰之喪
居堊室苄翦不納大功之喪寢有席小功緦麻牀可也此
哀之發於居處者也
又奔喪曰聞遠兄弟之喪旣除喪而后聞喪免袒成踊拜
賓則尚左手(小功緦麻下稅者也雖不服猶免祖尚左手吉拜也)
又問喪曰親始死雞斯徒跣扱上袵交手哭惻怛之心痛
疾之意傷腎乾肝焦胰水漿不入口三日不舉火故鄰里
爲之糜粥以飲食之(親父母也雞斯當爲笄纚聲之謨也親始死去冠二日乃去笄括髮也)
(今時始喪者邪巾貊頭䈂纚之存象也)
又喪服四制曰父母之喪衰冠繩纓菅屨三日而食粥三
月而沐期十三月而練冠三年而祥比終兹三節者仁者
可以觀其愛焉知者可以觀其理焉強者可以觀其志焉
又三年問曰三年之喪何也稱情而立文因以飾羣别親
疎貴賤之節而弗可損益也故曰無易之道(稱情而立文者稱人情輕)
(重而制其禮也)創鉅者其日久痛甚者其愈遟三年者稱情而
立文所以爲至痛極也斬衰苴杖居倚廬食粥寢苫枕
塊所以爲至痛飾也三年之喪二十五月而畢哀痛未盡
思慕未忘然而服以是斷之者豈不送死有巳復生有節
也哉凡生天地之間者有血氣之屬必有知有知之屬莫
不知愛其類今是大鳥獸則失喪其羣匹越月踰時則必
返廵過其故鄕廻翔焉鳴號焉躑䠱焉踟蹰焉然後乃能
去之小者至於鷰雀猶有啁噍之頃焉然後乃能去之故有
血氣之屬者莫知於人於其親也至死不窮則三年之喪
二十五月而畢若駟之過隙然而遂之則是無窮也故先
王爲之立中制節壹使足以成文理則釋之矣(立中制節謂服紀使)
(有年月之限者也)然則何以至朞也(言三年之義如此則何以有降至於朞者父在父在爲母)
(服朞上)曰至親以期斷是何也曰天地則巳易矣四時則巳
廢矣其在天地之中者莫不更始焉以是象之也然則何
以三年也曰加隆焉爾也焉使倍之故再朞也喪三年以
爲隆緦麻小功以爲殺(雖情不至制以此服所以立法)期九月以爲間(間之)
(在三年之下緦麻小功上也隨情輕重處之)上取象於天下取法於地中取則
於人人之所以羣居和壹之理盡矣(取象於天地所謂法其變易也自三)
(年以至緦麻皆歲時之數)
左氏傳襄上曰晏桓子卒晏纓麤縗斬(斬不緝也麄三升布)苴經帶
杖菅屨(苴麻之有子者菅草履也)食粥居倚廬寢苫枕草(此禮與士禮略同此異唯)
(枕草)其老曰非大夫之禮(時之所行士及大夫縗服各有不同晏子時爲大夫行士禮其家臣)
(不解故機)曰唯卿爲大夫
家語曰子夏問曰居君子之母與妻之喪如之何孔子曰
居處言語飲食侃爾於喪所則稱其服而巳敢問伯叔母
如之何曰伯母叔母䟽衰朞踊不絶地姑姊妹之功踊絶
於地若知此者由文矣哉由文矣哉(言知禮之意也)
南史曰王秀字伯奮幼時祖父敬弘愛其風采仕宋爲太
子舍人父卒廬於墓側服闋復職梁書曰到漑遭母憂
居喪盡禮所處廬開方四尺毀瘠過人服闋猶𬞞食布衣
者累載
又曰孔奐爲儀曹侍郎遭母憂時天下喪亂皆不能終三
年喪唯奐及吳國張種在寇亂中守法度並以孝聞
奔喪
禮記奔喪曰奔喪之禮始聞親喪以哭荅使者盡哀問
故又哭盡哀遂行日行百里不以夜行唯父母之喪見星
而行見星而舍(侵晨冒昏行者盖欲從速)若未得行則成服而後行過
國至境哭盡哀而止哭避市朝望其國境哭至於家入門
左升自西階殯東西面坐哭盡哀括髮祖奔母之喪西面
哭盡哀括髮祖降堂東即位西卿哭皆如奔父之禮(下堂東至孝子)
(堂所住處)婦人奔喪升自東階殯東西面坐哭盡哀東髽即位
與主人拾踊(拾更也主人與之更踊盡哀而哭者賓客待之也)
又曰奔喪者不及殯先之墓北面哭盡哀主人之待之也
即位於墓左婦人墓右成踊盡哀括髮東即主人位絰絞
帶哭成踊拜賓反位成踊
又曰若所爲位家遠則成服而往齊衰望鄕而哭大功望
門而哭小功至門而哭緦麻即位而哭(奔喪哭親䟽遠近之差也)
訃告
禮記雜記上曰凡訃於其君曰君之臣某死(訃或作赴赴至也臣死其)
(子使人至君所告也)父母妻長子曰君之臣某之某死(此臣於其家喪所主者)
君訃於他國之君曰寡君不禄敢告於執事夫人曰寡小
君不禄太子之喪曰寡君之適子某死(君夫人不稱薨告也國君譁也)大
夫訃於同國敵者曰某不禄訃於士亦曰某不禄訃於他
國之君子曰君之外臣寡大夫某死訃於敵者曰吾子之
外私寡大夫某不禄使某實(敵謂有爵者實當爲至也)士訃於同國大
夫曰某死訃於士亦曰某死訃於他國之君曰君之外臣
某死訃於大夫曰吾子之外私某死於士亦曰吾子之外
私某死
白虎通曰天子崩訃告諸侯者何緣臣子哀痛憤滿無能
不告諸人者也諸侯欲聞之當持土地所出以供喪事故
禮曰天子崩遣使者訃告諸侯
又曰諸侯薨使臣歸瑞珪於天子者何諸侯以瑞珪爲信
今死矣嗣子諒闇歸之者讓之義也天子聞諸侯薨哭之
何慘怛發中哀痛之至也使大夫弔之追遠重終之義
又曰臣死亦訃告君何此君哀痛於臣子也君欲聞之當
加&KR0608;賵之禮故春秋曰蔡侯考父卒卒訃而葬不告諸侯
薨訃告鄰國何緣鄰國欲有禮也
奪情
禮記曾子問曰子夏問三年之喪卒哭金革之事無避也
禮與初有司與(疑有司使之然)孔子曰夏后氏三年之喪旣殯而
致事殷人旣葬而致事(致事還其職位於君)記曰君子不奪人之親
亦不可奪親也此之謂乎子夏曰金革之事無避也者非
與孔子曰吾聞諸老聃曰昔魯公伯禽則有爲爲之今以
三年之喪從其利者吾不知也
東觀漢記曰桓焉爲大傅以母憂自乞聽以大夫行踰年
詔賜牛酒奪服即拜光禄大夫遷太常
後漢書曰耿恭征疎勒時母卒及還追行喪制有詔使五
官中郎將齎牛酒釋服(奪情不令追服)
又曰趙喜代虞延行太尉事遭母憂上䟽乞身行喪禮顯
宗不許遣使者爲釋服賞賜思寵甚渥
漢雜事曰翟方進爲丞相遭後母喪行服三十六日起視
事曰不敢踰國家也
吳志曰孫權詔曰夫三年之喪天下達制人情之極痛也
賢者制哀以從禮不肖勉而致之也治道巳泰上下無事
君子不奪人情故三年逮孝子之間至於有事則殺禮以從
宜要絰而處事故聖人制法有禮無時不行喪不奔非古
也蓋隨時之宜以義斷恩也前故設科長吏在官當須交
代而故犯之雖隨糺坐猶以廢曠方事之殷國家多難凡
在官司宜各盡節先公後私而不恭承甚非謂也中外羣
僚其更平議務令得中節度丞相顧雍奏從大辟其後吳
令孟宗喪母奔赴巳而自拘於武昌以聽刑戮陸遜陳其
素行因爲之請減宗等後不得以爲比自此遂絶
風俗通曰謹案禮臣有大喪三年不呼其門
太平御覽卷第五百四十六
