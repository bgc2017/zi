太平御覽卷第一百三十九皇親部五
後魏
叙后事
魏神元竇皇后文封皇后
桓維皇后平文王皇后
昭成慕容皇后獻明賀皇后
道武慕容皇后道武劉皇后
明元姚皇后明元杜皇后
太武赫連皇后太武賀皇后
景穆閭皇后文成馮皇后
文成李皇后獻文李皇后
孝文林皇后孝文廢皇后馮氏
孝文馮皇后孝文高皇后
叙后事
後魏書魏故事將立皇后必令手鑄金人以成者爲吉不
成則不得立也又世祖高宗緣報母劬勞之恩極尊崇之
義雖事乖典禮而觀過知仁
魏神元竇皇后
後魏書曰神元竇皇后没鹿回部大人賓之女賓臨終誡
其二子速侯回題令其善事帝及賓卒速侯等欲因帝會
喪爲變語頗漏泄帝聞之知其終不奉順乃先圖之於是
使勇士於中營晨起以佩刀殺后馳使告速侯等言曰后
暴崩速侯等驚走赴因執而殺之
文封皇后
後魏書曰文帝皇后封氏生桓穆二帝後早崩桓帝立乃
葬高宗初穿天淵池獲一石銘稱桓帝葬母氏遠近赴會
二十餘萬人有司以聞命藏之太廟次妃蘭氏生二子長
子曰藍早卒次子思帝也
桓維皇后
後魏書曰桓帝后維氏生三子長曰普根次惠帝次煬帝
平文崩后攝國事時人謂之曰女國后性猛忌平文之崩
后所爲也
平文王皇后
後魏書曰平文皇后王氏廣寗人平十三因事入宫得幸
於平文生昭成平文崩昭成在襁褓時國有内難將害諸
皇子后匿帝於袴中懼人知祝曰若天祚未終者汝便無
聲遂良久不啼得免於難烈帝之崩國祚殆危興復大業
后之力也十八年崩葬雲中金陵太祖即位配饗太廟
昭成慕容皇后
後魏書曰昭成皇后慕容氏慕容天眞之女也有寵生獻
明帝及秦明王后性聦敏多智沉厚善決斷專理内每事
多從建國二十三年崩太祖即位配饗太廟
獻明賀皇后
後魏書曰獻明皇后賀氏父野干東部大人后少以容儀
選入東宫生太祖符洛之内侮也后與太祖及故臣民避
難北徙俄而高車奄來抄掠后乘車與太祖避賊而南輅
失轄后懼仰天告曰國家㣧胄豈正爾絶滅也唯神靈扶
助遂馳輪正不傾而免難其後劉顯使人將害太祖帝姑
爲顯弟亢埿妻知之密以告后后乃令太祖去之后夜飲
顯使醉之向晨故驚廐中羣馬使起視馬后泣而謂曰吾
諸子始皆在此今盡亡失汝等誰殺之也故顯不使急
追太祖至賀蘭部顯怒將害后后夜奔亢埿家匿神車
中三日元埿舉室請救乃得免會劉顯部亂始得亡去皇
始元年崩時年四十六祔葬于盛樂金陵追尊謚配饗焉
道武慕容皇后
後魏書曰道武皇后慕容寳之季女也中山平後入充掖
庭得幸左丞相衛王儀等奏請立后帝從羣臣議后鑄金
人成乃立之告於郊廟封后母孟爲溧陽君後崩
道武劉皇后
後魏書曰道武宣穆皇后劉眷女也登國初納爲夫人生
華隂公主後生明元后專理内事寵待有加鑄金人不成
故不得登后位魏故事後宫産子將爲儲貳其母皆賜死
太祖末年后以舊法薨太宗即位追尊謚號配饗太祖自
此後宫子爲帝母加正位配饗焉
明元姚皇后
後魏書曰明元昭哀皇后姚興女也興封西平長公主太
宗以后禮納之後爲夫人后以鑄金人不成未昇尊位然
帝寵幸之出入居處如后焉是後猶欲正位而后謙讓不
當五年薨帝追恨之贈皇后璽綬而加謚葬雲中金陵
明元杜皇后
後魏書曰明元密皇后杜氏魏郡鄴人陽平王超之妹也
初以良家子選入太子宫有寵生世祖太宗即位拜爲貴
嬪太常五年薨謚密貴嬪葬雲中金陵世祖即位追尊號
謚配饗太廟又立后廟于鄴刺史四時薦祀後甘露降於
后廟庭高祖時相州刺史高閎表修后廟詔婦人外成理
無獨祀隂必配陽以成天地未聞有莘之國立太姒之饗
使罷祀先是世祖保母竇氏初以夫家坐事誅與二女俱
入宫操行純備進退以禮太宗命爲世祖母性仁慈勤撫
導世祖感其恩訓奉養不異所生及即位尊爲保太后後
尊爲皇太后眞君元年崩時年六十三謚曰惠葬崞(音郭)山
從后意也初后嘗謂左右曰吾於先朝夲無位次不可違
禮以從園陵北山之上可以終託故葬焉别立后寢廟於
崞山建碑頌德
太武赫連皇后
後魏書曰太武皇后赫連氏屈萬女也世祖平統萬納后
及二妹俱爲貴人後立爲皇后高宗初崩祔葬金陵
太武賀皇后
後魏書曰太武敬皇后賀氏代人也初爲夫人生恭宗神
䴥(音加)元年薨追贈貴嬪葬雲中金陵後追加號謚配饗太廟
景穆閭皇后
後魏書曰景穆恭皇后郁久閭氏河東王毗妹也少選以
入東宫有寵眞君元年生高宗世祖末年薨高宗即位追
尊號謚葬於雲中金陵是時高宗乳母常氏夲遼西人太
延中以事入宫世祖選乳高宗慈和履順有劬勞保護之
功高宗即位爲保太后尋尊爲皇太后謁於郊廟和平元年
崩謚曰昭葬於廣寗磨笄山俗謂之鳴雞山太后遺志也
文成馮皇后
後魏書曰文成文明皇后馮氏父㓪秦雍二州刺史西郡
公母樂浪王氏生后於長安有神光之異㓪㘴事誅后遂
入宫世祖昭儀后之姑也雅有母德撫飬教訓年十四高
宗踐極以選爲貴人後立爲皇后高宗崩故事國有大喪
三日之後御服器物一以燒焚百官及中宫號泣而臨之
后悲呌自投火中左右救之良久乃蘇顯祖即位尊后爲
皇太后丞相乙渾謀逆顯祖年十三居于諒闇太后密定
大策誅渾遂臨朝聽政及高祖生太后躬親撫養是後罷
令不聽政事太后行不正内寵李弈顯祖因事誅之太后不
得意顯祖暴崩時言太后爲之也承明元年尊號曰太皇
太后復臨朝聽政太后性聦逹自入宫掖粗學書計及登
尊極省决萬機高祖詔曰朕以虚寡幼纂寳曆仰恃慈明
緝寧四海欲報之德正覺是憑諸鷙(音至)傷生之類宜放山
林其以此地爲太皇太后經始靈塔是時罵鷹師曹以其
地爲報德佛寺太后與高祖遊于方山顧瞻川阜有終焉之
志因謂羣臣曰舜葬蒼梧二妃不從豈必遠祔山陵然後爲
貴哉吾百年之後神其安此高祖乃詔有司營建壽陵於方
山又起永固石室將終爲清廟焉刊石立碑頌太后功德太
后以高祖富於春秋乃作勸戒歌三百餘章又作皇誥十
八篇太后又制内屬五廟之孫外戚夲親緦麻皆受復除
素儉性不好華飾躬御縵繒而太后多智略猜忌能行大
事是以威福兼作震動内外故王遇張祐符丞祖等拔自
微閹歲中而至王公王叡出入卧内數年之間便爲宰輔賞
賚財帛以千萬億計金書鐵劵許以不死之誓李冲雖以
器能受任亦由見寵帷幄密加賜賚不可勝數太后曾與
高祖幸靈泉池醼羣臣及蕃國使人諸方渠帥各令爲其
方舞高祖率羣臣上壽於太后忻然自歌高祖亦和歌遂
命羣官各言其志於是和歌者九十人太后外禮民望元丕
游明根等頒賜金帛輿馬每至褒美叡等皆引丕等而參之
以示無私也十四年崩於太和殿年四十九其日有雌雉集
于太華殿高祖酌飲不入口五日毀慕過禮謚曰文明太
皇太后葬於永固陵高祖毁瘠絶酒肉不肉御者三年初
高祖孝於太后乃於永固陵東北里餘營壽宫有終焉瞻
望之志及遷洛陽乃自表瀍西以爲山園之所而方山靈
宫石室至今猶存號曰千年堂
文成李皇后
後魏書曰文成皇后李氏梁國蒙縣人也頓丘王峻之妹
也后之生也有異於常父方叔恒云此女當大貴及長姿
質美麗世祖南征永昌王仁出壽春軍至后宅内得后及
仁鎮長安遇事誅后與其家人送平城宮高祖登白樓望
見之謂左右曰此婦人佳乎左右咸曰然乃下臺后得幸
於齋庫中遂有娠常侍太后後問后后云爲帝所幸仍有
娠時守庫者亦私書壁記之别加驗問皆相符同生顯祖
拜貴人薨後謚曰元皇后葬金陵配饗太廟
獻文李皇后
後魏書曰獻文思皇后李氏中山安壽人南郡王惠之女
也姿德婉淑年十八選入東宫顯祖即位爲夫人生高祖
皇興三年薨上下莫不悼惜葬金陵承明元年追崇號謚
配饗大廟
孝文林皇后
後魏書曰孝文貞皇后林氏平涼人叔父金閭起自閹官
有寵於帝太后位至尚書射平涼公金閭兄勝爲平涼太
守金閭顯祖初爲定州刺史未幾爲乙渾所誅兄弟皆死
勝無子有二女入掖庭后容色美麗得幸於高祖生皇子
恂(音荀)將爲儲貳太和七年后依舊制薨謚曰貞皇后葬金
陵及恂以罪賜死有司奏廢后爲庶人
孝文廢皇后
後魏書曰孝文廢后馮氏太師熙之女太和十七年立爲
后高祖遵經典禮后及夫人嬪巳下接御皆以次進車駕南
伐后留京師高祖又南伐后率六宫遷洛陽及后父熙兄
誕薨高祖爲書慰以叙哀情及車駕還洛恩遇甚厚高祖
後重引后姉昭儀至洛稍有寵后禮愛漸衰昭儀自以年
長且前入宫掖素見待念輕后而不率妾禮后雖性不妬
忌時有愧恨之色昭儀規爲内主讃搆百端尋詔廢爲庶
人后貞謹有德操遂爲練行尼
孝文馮皇后
後魏書曰孝文幽皇后亦馮熙女也母曰常氏本微賤得
幸於熙元妃公主薨後遂主家事生后與北平公夙文明
太皇太后欲家世貴寵乃簡熙二女俱入掖庭時年十四
其一早卒后有姿媚見愛幸未幾疾病文明太后乃遣還
家爲尼高祖猶留念焉歲餘而文明太后崩高祖服終後
頗存訪之又聞后素疾痊除遺璽書勞問遂迎赴洛陽及
至寵愛過夲專寢當夕宫人稀復進見拜爲左昭儀後立
爲皇后後高祖頻歲南征后遂與閹官高菩薩私亂及高
祖在汝南不豫后便公然醜恣中常侍雙蒙等爲其心腹
中常侍劇鵬諫而不從憤懼致死是時彭城公主宋王劉
昶子婦也年少釐居北平公馮夙后之同母弟后求㛰於高
祖高祖許之而公主志所不願后欲強㛰之有日矣公主
密與侍婢及家僮十餘人乘輕車冒霖雨赴懸瓠奉見高
祖自陳夲意因言后與菩薩亂狀高祖聞因駭愕未之全信
而袐匿之惟彭城王侍疾左右乃具言其事此後后漸憂
懼與母常氏求託女巫禱厭無所不至願高祖疾不起一
旦得如文明太后輔少主稱令者許賞報不貲(音髭)乃取三
牲宫中妖祠假言祈福專爲左道高祖自豫州北幸鄴后
慮還見治撿彌懷危怖驟令閹人託參起居皆賜之衣服
慇懃託寄勿使漏泄亦令雙蒙充行皆其信者也唯小黃
門蘇興壽密陳委曲高祖問其本末勑以勿泄至洛執問
菩薩雙蒙六人迭相證舉具得情狀高祖卧含温室夜引
后并列菩薩等於戶外后臨入令閹人搜衣中稱有寸刃便
斬后頓首泣謝乃賜坐東楹去御筵二丈餘高祖令菩薩等
陳狀讓后曰汝母妖術可具言之后乞屏左右有所密啓
高祖勑中侍悉出唯令長秋卿白整在側后猶不言高祖
乃令以綿堅塞整耳小語呼整再三無所應乃命后言事
隱人莫知之高祖乃呼彭城北海二王令入㘴言昔是爾
㛐今乃他人俱入勿避二王固辭不獲命及入高祖云此
老嫗乃欲白刃摇我肋汝可窮問夲末白有所難高祖深
自引過致愧二王又云馮家女不能復相廢逐且使在宫
中空坐有心乃能自死汝等勿謂吾猶有情也高祖素至
孝猶以文明太后故未便行廢良久二王出乃賜后辭決
再拜稽首泣涕欷歔令宿東房高祖疾甚謂彭城王勰曰
後宫久乖陰政自絶于天若不早爲之所恐成漢末故事
吾死之後可賜自盡别宫可葬以后禮庶掩馮門之大過
高祖崩北海王祥奉宣遺旨長秋卿白整等入授后藥后
走呼不肯引決執持強之乃含椒而盡殯以后禮謚曰幽
后葬長陵營内
孝文高皇后
後魏書曰孝文昭皇后高氏司徒公肇妺也父颺母蓋氏
凡四男三女皆生於東裔高祖初乃舉室西歸逹龍城鎮
表后德色婉艷任充宫掖及至文明太后親幸北部見后
姿貌竒之遂入掖庭年十三初后之幼也曾夢在堂内立
而日光自䆫中照之灼灼而熱后東西避之光猶斜照不
已如是數夕后自怪之以白其父颺颺以問遼東人閔宗
曰此竒徵也貴不可言颺曰何以知之宗曰夫日者君之
德帝王之象也光照女身將被帝命誕育人君之象遂生
世宗後生廣平王懷次長樂公主及馮昭儀寵盛密有母
養世宗之意后自代如洛陽暴薨於汲郡之共縣或云昭
儀遣人賊后也世祖之爲皇太子三日一朝幽后后遂撫
念慈愛有加親視櫛沐母道隆備其後有司奏請加謚曰
貴人高祖從之世宗踐祚追尊配饗肅宗詔曰文昭皇太
后德恊坤儀美符大姒作合高祖實誕英聖而夙世淪暉
孤瑩弗祔先帝孝感自衷遷奉未遂永言哀恨義結幽明
廢吕尊薄禮申漢代又詔曰文帝昭皇太后尊配高祖廟
定號促令遷奉自然及始太后當主可更上尊號稱太皇
太后初開終寧陵數丈於梓宫上獲大蛇長丈餘黑色頭
