太平御覽卷第三百一十一
兵部四十二
請戰挑戰决戰上
請戰
左傳曰帥師以來固敵是永敵至不擊將何俟矣
又曰晉師至于靡笄之下齊侯使請戰
又曰子玉使伯棼請戰曰非敢必有功也願以間執䜛慝
之口
又曰晉侯逆秦師使韓簡視師(韓簡晉大夫韓萬之孫)復曰師少於
我闘士倍於我公曰何故對曰出因其資(請奔梁求秦也)入用其
寵(爲秦所納)飢食其粟三施而無報是以來也今又擊之我怠
秦奮倍猶未也公曰一夫不可狃況國乎(狃忲也言避秦則使忲來)遂
使請戰曰寡人不侫能合其衆而不能離也君若不還無
所逃命秦伯使公孫枝對曰君之未入寡人懼之入而未
定列猶吾憂也苟列定矣敢不承命
又曰子玉使鬪勃請戰曰請與君之士戲君憑軾而觀之
得臣與寓目焉晉侯使欒枝對曰煩夫子謂二三子戒爾
車乘敬爾軍事詰朝將見
榖梁曰請一戰不克請再再不克請三三不克請四四不
克請五五不克舉國而授於是而與之盟
史記楚世家曰六年秦使白起伐韓於伊闕大勝斬首三
十四萬秦乃與楚王書曰楚倍秦秦且率諸侯伐爭一旦
之命願王之飭士卒得一樂戰楚頃襄王患之乃謀與秦
平
後漢書王霸傳曰霸軍中壯士路潤等數十人斷髮請戰
挑戰
孫子曰忿速可侮(急疾之人可忿怒而致死忿速昜怒者也)主不可以怒而興
軍不可以愠而致戰合於利而用不合於利而止(人主聚衆興軍)
(以道理勝負之計不可以巳之私舉兵則以策不可以愠恚之故而合戰也)怒而可以復喜愠
而可以復悅亡國不可以復存死者不可以復生(主怒興伐人無)
(素謀明計則破亡矣將愠怒而鬪倉卒而合戰所傷殺必多怒愠復可以悅喜言亡國不可復存死不可復生言當)
(湏憤之也)故曰明王慎之良將儆之此安危之道也(儆戒也)
左傳曰趙旃求卿未得且怒於失楚之致師者請挑戰
弗許請召盟許之
左傳曰楚許伯御樂伯攝叔爲右以致晉師許伯曰吾聞
致師者御靡旍摩壘而還(靡近也靡於馳也)樂伯曰吾聞致師者
代御執轡御下兩馬掉鞅而還叔曰吾聞致師者右入壘
折馘(馘断耳也)執俘而還皆行所聞而復晉人逐之左右角之
樂伯左射馬而右射人角不能進矢一而已麋興於前射
麋麗龜
戰國策曰魏武侯問吳起曰兩軍相常不知其將欲擊何
如起曰令賤而勇者將而擊銳交合而北告而勿罰觀敵
進取一來一起其政以理奔北不追見利不取此將有謀
若其衆追北旗幟雜亂自止自行或縱或横貪利務得凢
若此類將令不行
史記曰吳世家曰夏吳伐越越王勾踐迎擊之雋李(賈逵曰越)
(地也)越使死士挑戰三行造吳師自頸(左傳曰使罪人三行屬劒亦頸)吳師
觀之因伐吳敗之姑蘇
又曰漢王項羽相與臨廣武間而語項羽欲與漢王獨身
挑戰漢王數項羽十罪大怒伏弩射中王匈漢王捫足曰
虜中吾指
又曰王翦代李信擊荆荆兵數挑戰終不出久之翦使人
問軍中戲乎曰方投石超距翦曰士卒可用矣
漢書曰項羽使人謂漢王曰天下匈匈以吾兩人願與王
挑戰㳏雌雄無徒罷天下父子爲漢王笑謝曰吾寧闘智
不闘力羽令壯士出挑戰三合樓煩輙射殺之羽大怒自
被甲挑戰樓煩欲射羽嗔目叱之樓煩目不能視手不能發
走還入壁不敢復出漢王使問之廼羽漢王大驚
又曰楚漢相持彭城數絶楚粮道項羽欲討越謂其將曹
咎曰謹守成臯即漢欲挑戰愼勿與戰無令得東我十五
日必誅彭越定梁地漢果數挑戰楚軍不出使人辱之五
六日曹咎怒度兵汜水漢擊之大破楚軍盡得楚國貨賂
曹咎自刎汜水上
後漢書曰張堪爲謁者使送委輸縑帛并領騎七千疋詣
大司馬吳漢代公孫𫐠在道追拜蜀郡太守時漢軍餘七
日粮隂具舡欲遁去堪聞之馳往見漢說述必敗不宜退
師之策漢從之乃示弱挑敵果自出戰死城下
又曰王霸討蘇茂賊衆衆挑戰霸堅不出方饗士作倡樂
茂雨射營中中霸前酒樽安㘴不動軍吏皆曰茂前日巳
破今易擊也霸曰不然蘇茂客兵遠來粮食不足故數挑
戰以徼一切之勝(徼要也一切猶權時也)令閇營休士所謂不戰而
屈人之兵善之善者也茂旣不得戰乃引還營
又曰董憲叛馬成拜揚武將軍發會稽丹陽九江六安四
郡兵擊憲進圍憲於野令諸軍各深溝高壘憲數挑戰成
堅壁不出守之歲餘至六年春城中食盡乃攻之遂屠舒
斬憲
魏志曰公西征馬超進軍度渭超等數挑戰不許公乃剋
日會戰先以輕兵挑之戰良久乃縱虎騎夾擊大破之
魏氏春秋曰諸葛亮遇司馬宣王因挑戰致巾幗婦人之
飾以怒宣王
魏略曰太祖在漢中而劉備栖於山領使劉封下挑戰太
祖罵曰賣履舍長使假子拒汝公乎呼我黃鬚兒來令擊
之乃召曹彰晨夜進追西到長安而太祖巳還
崔鴻十六國春秋曰姚襄據黃落前秦符堅遣將黃眉
鄧羌等率步騎討之襄深溝高壘固守不戰鄧羌說黃眉
曰傷弓之鳥落於虚發襄頻爲晉將桓張平所敗銳氣喪
矣今固壘不戰是窮寇也襄性剛很易以剛動若長駈鼔
行且壓其壘襄必忿而出師可一戰擒也黃眉從之遣羌追
騎三千軍於襄壘果怒盡銳出戰羌僞不勝引騎而退襄追
至于三原羌廻騎拒襄俄而黃眉至大戰斬之盡俘其衆
宋書曰沈攸之反自江陵舉兵東下分兵出夏口據魯山
攸之旣至郢以郢城弱小足攻(宋郢州今江夏郡)遣人告郢州守
將柳世崇曰被太后令當暫還都卿旣相與奉國想得此
意世崇荅曰東下之師久承聲問郢城小鎮自守而巳攸
之將去世崇遣軍於西渚挑戰攸之果怒令諸軍登岸燒
郭邑築長圍攻之世崇隨宜拒應衆皆披却攸之軍因之
敗潰
隋書曰陳茂從高祖與齊師戰於晉州賊甚盛高祖將挑
戰茂固止不得因捉馬鞚高祖忿之拔刀斫其額流血被
面詞氣不撓高祖感而謝之厚加禮敬
又曰竇榮定之擊突厥也史萬歲詣轅門請自效榮定素
聞其名見而大悅因遣人謂突厥曰士卒何罪過令殺之
但當各遣一壯士決勝負耳突厥許諾因遣一騎挑戰滎
定遣萬歲出應之萬歲馳斬其首而還突厥大驚不敢復
戰遂引軍而去
唐書曰高祖初起師次霍邑隋將宋老生拒之上謂諸將曰
老生若嬰城自守當即攻之主客勢懸卒難致力其計若
何太宗進曰老生勇而無謀請以輕兵挑之必出戰則成
擒矣從之太宗以數騎詣其城下舉鞭指麾若將圍城者
老生果怒開門出兵太宗馳白高祖曰事諧矣高祖因謂
隴西公建成曰汝看兩陣將交引左軍直趨東門命太宗
引右軍直趨南門以斷其歸路老生之軍背城而陣高祖
以中軍與建成合陣於城東太宗及柴紹陣於城南老生
麾兵疾進先薄高祖而建成墜馬老生乘之中軍與左軍
咸却太宗自南原遥見塵起知義師退率二百騎馳下峻
坂殺一賊將遂衡斷其軍出于陣後表裏齊譟響若崩山
隋師大潰各捨杖而走懸門發老生不得入城乃棄馬投
壍甲士斬之致其首於麾下流血數里僵死屍相枕四面
乘勝進薄其城時無攻具士卒緣矟而上一時攀堞無敢
當者遂平霍邑撫其餘衆而用之
又曰杜伏威旣敗隋師煬帝又遣將軍陳稜討之稜不敢
戰伏威知其怯懦因遺稜婦人之服以激怒之稜果大怒
恚率衆而至伏威逆拒殺數千人稜僅以身免
又曰竇建德自滎陽西上太宗以數百騎出武牢關二十
餘里以挑之往往設伏比至(賊營纔四騎而巳謂左右曰賊見我而旋是其上計乘險)
逐我是其下策賊初見騎少疑爲斥候太宗謂曰我秦王
也因引弓射之斃其一將賊以兵六十騎並援槍而至從
者咸失色太宗謂之曰爾但前去我自殿後於是按轡徐
行賊至引弓射之斃一將賊懼而止止而復來如是再三每來
必斃賊乃不敢復逼太宗且挑且還伏兵相次而發合擊
破之獲其大將殷秋石瓉斬首數百級
決戰上
六韜曰周武王將伐紂問太公曰今敵人圍我斷後絶糧
吾欲徐以爲陣以敗爲勝奈何太公曰不可此天下困兵
也暴用之則勝徐用之則敗可爲四衝陣以驍騎驚其親
君左軍疾左右軍疾右中軍迭前迭後往敵之空吾軍疾
擊鼓而當之
又曰敵疎其陣又遠其後跳我流矢以弱我弓弩勞我士
卒爲之奈何太公曰發我銳士先擊其前車騎獵其左右
引而分隊以隨其後三軍疾戰凢以少擊衆避之於易要
之於險避之以晝取之於夜故曰以一擊十莫善於阨以
十擊百莫善於險以千擊萬莫善於阻用衆者務易用少
者務阨也
左傳曰晉師伐齊陣于莘(所臻切)晉解張御郄克鄭丘緩爲
右及戰郄克傷於矢流血及屨未絶鼔音(中軍將自執旗鼓故雖傷而擊)
(鼓不息也)曰余病矣張侯曰自始合而矢貫余手及肘余折以
御左輪朱殷豈敢言病吾子忍之丘緩曰自始合苟有險
余必下推車子豈識之然子病矣(以其不識巳推車也)張曰師之耳
目在吾旗鼓進退從之此車一人殿之可以集事(殿鎮也集成也)
若之何以病敗君之大事也擐甲執兵固即死也(擐貫即就也擐)
(音患)病未及死吾子勉之左并轡(并畢正切)右援抱(音桴)而鼓馬逸
不能止師從之(晉師從郄克車)齊師敗績
又曰齊侯伐晉夷儀敝無存之父將室之辭以與其弟(無存)
(齊人也室之爲取婦)曰此役也不死反必娶於高國(高氏國氏齊貴族也無存欲必)
(有功還取卿相之女也)先登求自門出死於霤下(旣入城夷儀人不服故闘死於門屋)
(霤下也)齊侯克夷儀謂夷儀人曰得敝無存者以五家免(給五家不)
(使役)乃得其尸公三禭之(禭衣也比殯加禭深厚禮之也)與之犀軒直盖(犀軒)
(卿車直盖高盖也)親推之三(齊候自推喪車輪三轉也)
國語曰齊莊公且伐莒爲車五乘之賓而𣏌梁華舟獨不
與焉故歸而不食其母曰汝生而無義死而無名則雖非
五乘孰不汝笑也生而有義死而有名則五乘之賓盡汝
下也趣食乃行𣏌梁華舟同車侍於莊公而行至莒莒人逆之
𣏌梁華舟下闘獲甲首三莊公止之曰子止與子同齊國
𣏌梁華舟曰君爲五乘之賓而舟梁不與焉是少吾勇也
臨敵涉難止我以利是惡吾行也深入多殺者臣之事也
齊國之利非吾所知也遂進闘壞軍䧟陣三軍不敢當
戰國策曰齊上將田單率師將攻狄魯仲連子曰將軍攻
狄必不能下矣單曰單以破亡餘卒破萬乘之燕今攻狄
而不能下何也上車不謝而去遂攻狄三月不克齊嬰兒
謠曰大冠若箕修劒柱歸單乃懼問仲連子對曰將軍在
即墨之時坐即織簣立即杖插爲士卒唱當此之時將軍
有死之心而士卒無生之氣聞是言莫不掩泣奮臂而欲
戰此所以破燕也當今將軍東有掖邑之封西有淄上之
寳足以樂生而惡死此以不勝也田單明日結髮勵氣立
於矢石間引抱而鼓之狄人乃下
漢書曰御史大夫韓安國曰魏其言灌夫父死事荷戟駈
不測之吳軍身被數十創名冠三軍此天下壯士也非有大
惡爭杯酒不足引他過以誅之
後漢書曰劉伯升起兵光武守昆陽莽將王尋王邑來討
兵號百萬先至昆陽巳十萬圍數重時伯升巳拔宛三日
而光武尚未知乃僞使持書報城中云宛下兵到而佯墮
其書尋邑得其書不喜諸將旣經累捷膽氣益壯無不一
當百光武乃與敢死者三千人從城西水上衝其中堅尋
邑陣亂乘勢崩之遂殺王尋城中亦鼔噪而出中外合勢
震呼動天莽兵大潰走者相騰踐
又曰郟令馮魴力戰死帝曰此徤令
又曰吳漢率兵圍蘇茂於廣樂劉永將周建來救漢將
輕迎戰不利墮馬傷膝還營諸將謂漢曰大敵在前而公
傷卧衆心懼矣漢乃勃然褁瘡而起椎牛饗士令軍中曰賊
衆雖多皆劫掠群盗勝不相讓敗不相救非有杖節義者
也今日封侯之秋諸君勉之於是軍士激怒人倍其氣明
日建茂出兵圍漢選四部精兵三千餘人齊鼓而進建軍
大潰還奔城漢長驅追擊大破之
李陵荅蘇武書曰昔先帝授陵步卒五千出征絶域五將
失道陵獨遇戰單于謂陵不可復得便欲引還而賊臣教
之遂便復戰故陵不得免耳
司馬遷報任少卿書曰且李陵提步卒不滿五千深踐戎
馬之地足歴王庭垂餌虎口横挑強胡億萬之師與單于
連戰十有餘日所殺過當
太平御覽卷第三百一十一
