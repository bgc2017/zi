太平御覽卷第一百三
皇王部二十八
後魏顯宗獻文皇帝高祖孝文皇帝
世宗宣武皇帝肅宗孝明皇帝
顯宗獻文皇帝
後魏書曰顯宗獻文皇帝諱弘高宗文成皇帝之長子也
母曰李貴人興光元年秋七月生於隂山之北太安二年
二月立爲皇太子聦叡機悟幼有濟民神武之規仁孝純
至禮敬師友和平六年夏五月即皇帝位大赦天下秋七
月太尉乙渾爲丞相事無大小皆决於渾是歲劉子業叔
父彧殺子業僣立天安元年春正月大赦改元二月丞相
太原王乙渾謀反伏誅皇興元年閏月劉彧青州刺史沈
文秀冀州刺史崔道固並遣使請舉州内属二年夏四月
高麗庫莫奚契丹于闐波斯諸國各遣使朝獻四年三月
詔宣告天下民有病者所在官司遣醫就家侯視所湏藥
物任醫所湏量給之八月帝欲禪位於叔父京兆王子推
羣臣固請帝乃止後下詔曰朕承洪業運属太平淮岱率
從四海清晏是以希心玄古志存淡泊躬覽萬務則損頤
神之和一日或曠政有滯淹之失且子有天下歸尊於父
父有天下傳之於子今稽叶靈運考會羣心爰命儲宫踐
曻大位朕方優遊恭巳栖心浩然社禝乂安克廣其業不
亦善乎百官有司其祗奉元子以荅天休宣布㝢内咸使聞
悉於是羣公奏曰三皇之世澹泊無爲故稱皇是以漢高
旣稱皇帝尊其父爲太上皇明不統天下今皇明幼冲萬
機大政猶宜陛下惣之謹上尊號太上皇帝乃從之太上
皇徙御崇光宫採椽不斵土階而巳國之大事咸以聞承
明元年二十三崩于永安殿在位六年謚曰獻文皇帝廟
號顯祖葬雲中金陵
高祖孝文皇帝
後魏書曰高祖孝文皇帝諱宏顯祖獻文皇帝之長子母
曰李夫人皇興元年八月生平城紫宫神光照室天地氤
氲和氣充塞帝生而㓗白有異姿襁褓歧嶷長而淵𥙿仁孝
卓然有君人之表顯祖尤愛異之三年夏六月立爲皇大
子五年秋八月即皇帝位於太華前殿大赦改元延興元
年冬十月沃野統萬二鎮叛詔太尉隴西王元賀追擊至
枹(音符)罕滅之斬首三萬餘級徙其遺逆於冀定相三州爲
營戶十二月詔訪舜後獲東萊郡民嬀苟之復其家畢世
以彰盛德之不杇二年春二月詔曰尼父禀逹聖之姿體
生知之量窮理盡性道光四海頃者淮徐未賓廟隔非所
致令祠典寢頓禮章殄滅遂使女巫妖覡淫進非禮殺生
鼓舞倡優媟(音)狎豈所以尊明神敬聖道者也自今巳後
有祭孔子廟制用酒脯而巳不聽婦女雜合以祈非望之
福犯者以違制論夏四月詔工商雜類盡聽赴農詔沙門
不得去寺浮遊民間是月劉彧死子昱僣立秋七月詔州
郡縣各遣二人才堪專對者赴九月講武當親問風俗詔
縣令能静一縣劫盗者兼治二縣即食其禄能静二縣者
兼治三縣三年遷爲郡守二千石能静二郡上至三郡亦
如之三年遷爲刺史三月詔諸倉屯榖夌充積者出賜貧
民夏四月詔以孔子二十八世孫魯郡孔乘爲崇聖大夫
給以十戶供洒掃四年九月以留昱内相攻戰詔將軍元
蘭將三萬騎及假東陽王丕爲後繼伐蜀漢承明元年六
月太上皇帝崩大赦改年尊皇太后爲太皇太后臨朝稱
制秋七月追尊皇妣李貴人爲思皇太后太和元年七月
劉昱死弟准僣立二年夏四月京師旱祈天文於北苑親
自禮焉减膳避正殿澍雨大洽曲赦京師九月龜兹國遣
使獻龍馬三年四月吐谷渾國遣獻猫牛五十頭是年島
夷蕭道成廢其主劉准而僣立自號曰齊四年春罷畜鷹
鷂之所以其地爲報德佛寺五月詔會京師耆老賜錦綵
衣服几杖稻米蜜麺復家人不傜役六年三月蕭道成死
子𦣱僣立七年閏月皇子生大赦天下定州上言爲粥飢
民所活九十四萬七千餘口八月詔曰帝業至重非廣詢
無以至治今制百辟卿士工商吏民各上便宜利民益治
損化傷政直言極諫勿有所隠務令辭無煩華理從簡實
朕將親覽以知世要使言之者無罪聞之者足以戒九年
春正月詔曰圖䜟之興起於三季旣非經國之典徒爲妖
邪所憑自今圖䜟祕諱及名爲孔子閉房記者一切皆焚之
留者以大辟論又諸巫覡假稱神鬼妄說吉凶及委巷諸卜
非墳典所載者嚴加禁斷大饗羣臣干大華殿班賜皇誥
十年春正月帝始服衮冕饗方國二月初立黨里鄰三長
定民戶籍夏四月始制五等公服帝服以法服御輦祀於
西郊八月給尚書五等品爵巳上朱衣玉佩大小組綬九
月詔起明堂辟雍冬十月有司議依故事配始祖於南郊
十有一年春正月詔定樂章非雅者除之十有一月詔罷
尚方錦繡綾羅之工四民欲造任之無禁其御府衣服金
銀珠玉綾羅紬錦太官雜器太僕乘具内庫弓矢出其太半
班賚百官及京師民庶下至工商皂隷逮於六鎮戍士各
有差十二月詔祕書丞李彪著作郎崔光改析國記依紀傳
之體十有二年春正月初建五牛旌旗五月詔雲中河西
及關内六郡各脩水田通渠漑灌增置彛器於太廟九月
起宣文堂經武殿十三年春正月車駕有事於圓丘於是
初備大駕七月幸靈泉池與羣臣御龍舟賦詩而罷立孔
子廟於京師十有四年八月詔議國之行次九月皇太后
馮氏崩冬十月葬文明太后於永固陵車駕謁永固陵羣
臣固請公除帝不許帝居廬引見羣寮於大和殿東陽王
丕等據權制固請帝引古禮往復羣臣乃止十五年春正月
帝始聽政於皇信東室初分置左右史官夏四月帝始進
𬞞食自正月不雨至于六月有司奏祈詔百神曰昔成湯
遇旱齊景逢災並不由祈山川而致雨皆至誠發中澍潤
千里萬方有罪在予一人今普天喪恃幽顯同哀神若有
靈猶應未息安饗何宜四氣未周便行祀事當考躬責巳
以待天譴五月議改律令上於東明觀析疑獄八月議養
老又議肆類上帝禋于六宗之禮帝親臨决詔郡國有時
物可以薦宗廟者貢之移道壇於桑乾之隂改曰崇靈寺
詔諸州舉秀才先盡才學定親祫禘之禮議律令十有一
月詔二千石考在上者假四品將軍賜乘黃馬一疋上中
者五品將軍上下者賜衣一襲十有二月帝爲高麗王璉
舉哀於城東行宫車駕迎春於東郊十有六年春正月饗
群臣於太華殿帝始爲王公興懸而不樂宗祀顯祖獻文皇
帝於明堂以配上帝遂昇靈臺以觀雲物詔定行次以水
承金制諸遠屬非太祖子孫及異姓爲王者皆降爲公公
爲侯侯爲伯伯爲子子爲男二月詔祀唐尭於平陽祀虞舜
於廣㝤夏禹於安邑周文王於洛陽改謚宣尼曰文聖尼父
謚孔廟夏四月頒新律令大赦天下八月司徒尉元以老遜
位以尉元爲三老游明根爲五更又飬國老庶老詔曰夫
文武之道自古並行威福之施必也相籍故三五至仁尚
有征伐之事夏殷明叡未捨兵甲之行今則訓文有典教
然於習武之方猶未盡將於馬射之前先行講武之式可勑
有司豫脩場埒其列陣之儀五戎之數別俟後勑冬十月太極
殿成大饗羣臣十有七年夏四月立皇后馮氏六月帝將南
伐詔造河橋立皇子恂爲皇太子秋七月以皇大子立詔賜
民爲父後者爵一級是月蕭頥死孫昭業僣立八月車駕
發京師南伐步騎三十餘萬太尉丕奏請以宫人從詔曰臨
戎不語内事宜停車駕至肆州幸并州親見高年問疾苦
車駕所經傷民秋稼畝給榖五斛戊辰濟河語洛懷并肆
所過四州賜高年爵百年以上假縣令九十以上賜爵三
級八十以上賜爵二級七十以上賜爵一級鰥寡孤獨不
能自存者人粟五斛帛二疋幸洛陽周廵故宫基趾帝頋
謂侍臣曰晉德不脩早傾宗祀荒毁至此用傷朕懷遂詠
黍離之詩爲之流涕觀河橋幸太學觀石經詔六軍發軫
帝戎服執鞭御馬而出羣臣稽顙於馬前請停南伐帝乃
止仍定遷都之計冬十月幸金墉城詔徵司空穆亮與尚
書李冲將作大匠董爵經始洛陽帝幸河南城幸豫州解
嚴設壇於滑臺城東告行廟以遷都之意大赦天下還幸
鄴十有八年春朝羣臣於鄴宫車駕南廵幸洛陽西宫二
月行幸河陽規建方澤之所車駕北廵至平城宫臨朝堂
部分遷留三月罷西郊祭天帝臨太極殿喻在代羣臣以
遷移之略秋七月以宋玉劉昶爲大將軍是月㠀夷蕭鸞殺
其主蕭昭業立業弟昭文冬十月親告太廟奉遷神主車
駕發平城宫次於中山之唐湖是月蕭鸞廢殺其主蕭昭
文而僣立車駕幸鄴經比干墓傷其忠而獲戾親爲吊文
樹碑而刊之車駕至洛陽蕭鸞雍州刺史曹虎據襄陽降
十有二月車駕至懸瓠詔壽陽鍾離馬頭之師所獲男女
之口皆放還南十有九年春正月饗羣臣於懸瓠講武於
汝水之西大賚六軍車駕濟淮二月幸八公山路中雨甚
詔去蓋見軍士病者親恤之車駕至鍾離軍士擒鸞三
卒帝曰在君爲君其民何罪於是免歸之車駕發鍾離遣使
臨江數蕭鸞罪惡幸小沛遣使以太牢祭漢高祖廟行
幸瑕丘以太牢祠岱岳詔選諸孔宗子一人封崇聖侯邑百戶
以奉孔子之祀又詔兖州爲孔子起圉栢脩飾墳壠更建碑
銘褒楊聖德行幸滑臺次于石濟車駕至自南伐六月詔
始爲漢語不得以北俗之語言於朝廷若有違者免所居
官詔求天下遺書祕閣所無有禆時用者加以優償詔遷
洛之民死葬河南不得還北於是代人南遷者悉爲河南
洛陽人詔改長尺大升依周制度班之天下八月詔選天
下武勇之士十五萬人爲羽林虎賁以充宿衛九月六宫
及文武盡遷洛陽十有二月引見羣臣於光極堂宣示品
令第大選之始二十年春正月詔改姓爲元氏二月詔介
山之邑聽爲寒食自餘禁斷帝以旱咸秩羣臣自癸未不
食至于乙酉是夜澍雨大洽十有二月開鹽池之禁與民
共之置常平倉二十有一年春正月立皇子恪爲皇太子夏
四月行幸長安遣使者以太牢祭周文王於豐祭武王於鎬
六月車駕至自長安帝親爲羣臣講喪服於清徽堂八月
車駕南討九月車駕至新野冬十月四面進攻不尅詔左右軍
築長圍以守之二十有二年春正月拔新野三月大破蕭
鸞平北將軍崔惠景黃門郎蕭衍軍於鄧城斬獲首虜
二萬有餘秋七月詔曰朕以寡德属兹喪亂實頼群英凱清
南夏宜約躬賞效以勸茂績后之私府便可損半六宫嬪
御五服男女恒恤恒供亦令减半在我之親三分省一是
月蕭鸞死子寳卷僣立九月當以蕭鸞死禮不伐喪乃詔
反旆二十有三年春正月朝羣臣於鄴宫三月車駕南伐
帝不豫司徒彭城王勰(音協)侍疾禁中攝百揆車駕至馬圈
賊將蔡道福成公期率萬人弃順陽遁走帝疾甚車駕北
次榖塘原詔司徒勰徵太子於魯陽踐祚夏四月帝崩於
榖塘原之行宫在位二十九年時年三十三祕諱至魯陽發
喪還京師上謚曰孝文皇帝廟曰高祖葬長陵帝幼有至
性寡𣣔寬慈每垂矜捨進食者曾以熱羹傷帝手曾又於食
中得蟲穢之物笑而恕之宦者譛帝於太后太后大怒杖
帝數十帝默而不自明太后崩後亦不以介意聽覽政事
從善如流哀矜百姓恒思所以濟益天地五郊宗廟二分之
禮常必躬親不以寒暑爲倦雅好讀書手不釋卷五經之
義覽之便講學不師授探其精奥史傳百家無不該涉善
談莊老尤明釋義才藻冨贍好爲文章詩賦銘頌有興而
作有大文筆馬上口授及其成也不改一字自泰和十年
巳後詔冊皆常之文也自餘文章百有餘篇愛竒好士情
如飢渴待納朝賢隨才輕重常寄以布素之意悠然玄邁
不以世務嬰心又少而善射有膂力年十餘歲能以指彈
碎羊膊骨及射禽獸莫不隨志而斃之至年十五便不復
殺生射獵之事悉止性儉素常服澣濯之衣鞍勒鐵木而
巳帝之雅志皆此類也
世宗宣武皇帝
後魏書曰世宗宣武皇帝諱恪高祖孝文皇帝之弟二子
也母曰高夫人初夢爲日所逐避之床下曰化爲龍繞夫
人數匝寤而驚悸旣而有娠泰和七年閏四月生帝於平
城宫二十一年正月立爲皇太子二十三年夏四月即皇
帝位于魯陽大赦天下帝居諒闇委政宰輔秋八月遵遺
詔高祖二夫人以下悉歸家景明元年春正月車駕謁長
陵大赦改年丁未蕭寳卷豫州刺史裴叔業以壽春内屬
二年春正月帝始親政三月詔曰治尚簡静任貴應事州
府佐史除授稍多誠爲損弊無益政道又京師百司寮局
殷雜官有閑長者亦同此例苟非精要悉從蠲省是月蕭
衍立寳卷第南康王寳融爲主年號中興東赴建業九年
發畿内夫五萬五千築京師三百二十三坊四旬而罷立
皇后于氏十有一月築圓丘於伊水之陽仍有事焉是月
寳卷直後張齊殺寳卷降蕭衍衍克建業三年三月寳卷
第建安王寳寅來降是月蕭衍又廢其主寳融而僣立自
稱曰梁九月車駕行幸鄴詔使者吊殷比干墓閱武於鄴
南冬十月帝親射遠及一里五十步羣臣勒銘於射所四
年春正月車駕籍田於千畝三月皇后先蚕於北郊夏四
月南天笁國獻辟支佛牙正始元年春正月大赦改年八
月詔洛陽令有大事聽面敷奏元英攻義陽拔之擒送蕭
衍冠車蔡靈恩等十餘將英又大破衍將仍清三關冬十
有一月勑有司依漢魏舊章營繕國學十二月以苑牧公
田分賜代遷之戶詔羣臣議定律令二年詔尚書李崇太
府卿于忠散騎常侍游肇諫議大夫鄧羡俱爲大使糺斷
畿内其守令之徒各失彰露者即便施决州鎮重職聽爲
表聞三年春正月皇子生大赦天下十一月帝爲京兆王
愉清河王懌廣平王懷汝南王悅講孝經於式乾殿十一
月禁河南畜牝馬自碣石至於劒閣東西七千里置二十
二都尉永平元年六月詔曰慎重獄刑著於往誥朕御兹
寳曆明鑒未遠斷决煩疑寔有攸愧可依洛陽舊國修聽
訟觀農隙起功及冬令就當與王公卿士親臨錄問八月
冀州刺史京兆王愉據州反假尚書李平鎮北將軍行冀
州刺史討之大赦改元年尅信都執愉羣臣請誅帝弗許
詔送京兆二年春正月胡密步就磨切密盤是悉萬斤卒
豆那越狀切諸國並遣使朝獻嚈噠薄知國遣使來朝貢
白象高昌國遣使朝貢冬十月郢州獻七寳牀詔不納十
一月詔禁屠殺含孕以爲永制帝於式乾殿爲諸僧朝臣
講維摩詰經三年冬十月詔曰朕乘乾曆年周一紀而道謝
擊壤教慙刑措至於下人之焭(音瓊)鰥疾苦心常愍之此而
不恤豈爲民父母之意也可勑太常於閑敵之處嚴敕醫
署分師療治考其能否而行賞罰雖齡數有期脩短分定
然六疾不同或頼針石庶秦扁之言理驗今日矣又經方
浩博條流處廣應病投藥卒難窮究更令有司集諸醫士
尋篇推簡務有精要取三十餘卷以班九服郡縣備寫布
下鄕邑使知救患之術延昌元年三月京師榖貴出倉粟
八十萬石以賑貧者夏四月詔曰肆州地震䧟死傷甚多
言念毀没有酸懷抱亡者不可復追生病之徒宜加療救
可遣太醫折傷醫并給所取之藥就治之大赦改元二年夏
四月庚子以絹五十五萬疋賑恤河南郡飢民三年春三月
詔曰肆州秀容郡敷城縣鴈門郡原平縣並自去年四月以
来山鳴地震于今不已告譴彰咎朕甚懼馬祗畏兢兢若
臨深谷可恤瘼寬刑以荅災譴四年正月帝不豫丁巳崩
于式乾殿時年三十三謚曰宣武皇帝廟號世宗葬景陵
帝幼有大度喜怒不形於色雅性儉素初高祖欲觀諸子
志尚乃大陳寳物任其所取京兆王愉等皆競取珍玩帝
唯取骨如意而巳高祖大竒之及庶人恂失德高祀謂彭
城王勰(音恊)曰吾固疑此兒有非常志相今果然矣雅愛經
史尤長釋氏之義每至講論連夜忘疲善風儀美容貌臨
朝淵嘿端嚴若神有君人之量矣
肅宗孝明皇帝
後魏書曰肅宗孝朋皇帝諱翊世宗宣武皇帝之第二子
母曰胡充華永平三年三月帝生於宣光殿之東北有光
照于庭中延昌元年十月立爲皇太子四年春正月丁巳
夜即皇帝位大赦天下詔太保高陽王雍入居西栢堂决
庶政又詔任城王澄爲尚書令百官惣巳以聽於二王二
月尊皇后高氏爲皇太后三月皇太后出俗爲尼徙御金
墉城八月尊皇太妃爲皇太后帝朝皇太后於宣光殿大
赦天下羣臣奏請皇太后臨朝稱制九月皇太后親覽萬
機熙平元年春正月大赦改年二年八月宴太祖巳來宗
室年十五巳上於顯陽殿申家人之禮九月詔曰察訟理
冤實惟政首躬親聽覽民信所由自今月望當暫出城闉
親决滯枉主者可宣諸近遠咸使聞知神龜元年二月詔
以神龜表瑞大赦改年七月開恒州銀山之禁與人共之
二年九月皇太后幸崧高山正光元年秋七月侍中元又
劉騰奉帝幸前殿矯皇太后詔曰世祖宣武皇帝以叡明
承業廓寧區夏而鴻功未半早年登遐乃車書弗同勍宼
尚熾幼主稚弱夙纂寳曆曾定宗祏莫尅祗奉朕所以敬
慎羣請臨朝惣政僶俛從事以迄于兹自此春來先疹屢
發夏首及今數加動劇恐不堪日釐萬務巨細兼省帝齒
周星紀識學逾躋日就月將人君道茂足以撫緝萬邦諧
決百揆朕當率前志敬遜別宫乃幽皇太后於北宫殺太
傳領太尉清河王懌乂等㹅勒禁旅决事殿中帝加元服
大赦改年九月蠕蠕(而蠢切)主阿那瓌來奔以太師高陽王
雍爲丞相十月詔曰蠕蠕世雄朔方擅制漠表隣通上國
百有餘載宜且優以賓禮期之立功䟽爵胙土大啓河岳
可封朔郡公蠕蠕王食邑一千戶錫以衮冕加之輕蓋禄
秩儀衛同於戚藩二年三月駕幸國子學講孝經祠孔子
以顔淵配十有二月詔司徒崔光安豐王延明等議定服
章三年春正月辛亥帝耕籍田十有一月車駕有事圓丘
詔曰治曆明時前王茂軌孝成正律弈代通規去神龜中
始命儒官改度昜憲如會旋衡今天正斯始陽煦將開品
物初萌宜變耳目所謂魏雖舊邦其曆惟新者也便可班
宣内外號曰正光曆思與億兆共此惟新可大赦天下十
二月以牧守妄立碑頌輙興寺塔第宅豐侈店肆商販詔
中尉端衡肅厲威風以見事糺劾七品六品禄足代耕亦
不聽錮店占肆争利城市也四年春二月蠕蠕主阿那瓌
帥衆犯塞遣尚書左丞元孚兼尚書爲北道行臺持節喻
之四月阿那瓌執元孚驅掠畜牧北遁詔驃騎大將軍尚
書令李崇中軍將軍兼尚書右僕射元纂帥騎十萬討蠕
蠕出塞三千餘里不及而還五年秦州城人莫折大提據
城反自稱秦王殺刺史李彦詔雍州刺史元志討之南秦
州城人孫獠(張絞切)長命韓祖香據城反殺刺史崔遊以應
大提遣城人卜胡襲尅高平殺鎮將赫連略行臺高元榮
大提尋死子念生代立僣稱天子年號天建置立百官孝
昌元年春正月徐州刺史元法僧據城反害行臺高諒自
稱宋王年號天啓遣其子景仲歸於蕭衍遣其將朝龍牙
成景隽元略等帥衆赴彭城詔祕書監安樂王鑒廻師以
討之鑒於彭城南擊元略大破之盡俘其衆旣而不備爲
元法僧所敗衍遣子豫章王綜入守彭城法僧擁其竂属
守令兵武及郭邑士女萬餘口南入夏四月辛夘皇太后
復臨朝攝政引羣臣面陳得失詔曰神龜之末權臣擅命
元乂劉騰隂相影響遂使皇太后幽隔後宫爲有無君之
心積習不臣之迹緣事弥彰蔽耳目之明專生殺之柄天
下爲之不康四郊由兹多壘此而可忍孰不可懷騰身旣
往可追削爵乂之罪狀誠合徽纆但以宗枝舅戚特全弘
貸之法可除名爲民秋八月詔斷遠近貢獻珍麗違者免
官九月詔减天下租調之半十二月山胡劉蠡升反自稱
天子置官寮二年春正月五原降戶鮮于脩禮反於定州
號魯興元年二月皇太后臨大夏門親覽冤訟六月詔曰
自運属宼難歴載於兹烽驛交馳征鼓不息朕威德不能
遐被經略無以及遠俾是蒼生罹此荼炭何以苟安黃屋
無愧黔黎今便避居正殿𬞞飡素服當親自招慕收集忠
勇有直言正諫之士敢决徇義之夫二十五日悉集華林
東門人別引見共論得失班告内外咸使聞知八月賊元
洪業斬鮮于脩禮請降爲賊黨葛榮所殺都督𡭗未榮
於肆州執刺史尉慶賓令其從叔羽生統州事九月葛榮敗
都廣陽王淵章武王融於博野白牛邏(去聲)融殁於陣榮自
稱天子號曰齊國年稱廣安冬十一月杜洛周攻䧟幽州
執刺史王延年及行臺常景丙午稅京師田租畝五升借
賃公田者畝一升閏月稅市人入者各一錢居店舍爲五
等三年春正月葛榮䧟殷州刺史崔楷固執節死之三月詔
金紫光禄大夫源子邕爲大都督討葛榮冬十月以衛將
軍討虜大都督𡭗朱榮爲車騎將軍儀同三司雍州刺史
蕭寳寅據州反自號曰齊年稱隆緒武太元年春正月定
州爲杜洛周所䧟執刺史楊津是月皇女生祕言皇子大
赦改元二月帝崩於顯陽殿年十九皇子即位大赦天下
皇太后詔曰皇家握曆受圖年將二百祖宗累聖社稷載
安朕以寡昧親臨萬邦識謝塗山德慙文母属妖逆逓興
四郊多故實望穹靈降祐麟趾衆繁自潘充華有孕椒
宫冀誕儲貳而熊羆無兆唯虺遂彰于時以國步未康假稱
統胤欲以底定物情係仰宸極何圖一旦弓劒莫追國道
中胤大行絶祀皇曾孫故臨洮王寳暉世子釗體自高祖
天表卓異大行平日養愛特深義齊若子事符當壁及翌
日弗愈大漸彌留乃延清蒲受命玉几曁陳依在庭登策
靡及允膺大寳即日踐祚朕是用惶懼忸怩心焉靡訴今
喪君有君宗祏惟固宜議賞卿士爰及百辟凢厥在位並
加陟叙幼主即位儀同三司大都督𡭗朱榮抗表請奔喪
乃勒兵而入三月上尊謚曰孝明皇帝葬於定陵廟號
肅宗夏四月𡭗朱榮濟河皇太后幼主皆崩
太平御覽卷第一百三
