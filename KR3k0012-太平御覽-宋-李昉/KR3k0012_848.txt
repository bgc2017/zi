太平御覽卷第八百四十八
飲食部六
食中
王隠晉書曰何曾食日近萬錢猶曰無下箸處子劭驕奢
簡貴有父風衣裘服翫新故巨積食必盡四方珍異一日
之供以二萬爲限時論以爲太常御膳無以加之
又曰皇甫謐姑子梁柳爲城陽太守或勸謐送謐曰柳爲
布衣過吾送迎不出門食不過塩菜貧不以酒肉爲禮也
今作郡而送豈古人之道哉
晉書曰王導子悅疾篤導憂念特至不食積日忽見一人形
狀甚偉被甲持刀導問君是何人曰僕是蔣侯也公兒
不佳欲爲請命故來耳公勿復憂因求食遂噉數斗食畢
勃然謂導曰中書患非可救者言訖不見悅亦殞絶
又曰衛將軍謝安欲詣陸納納兄子俶怪納無辦乃密作數
十人饌安至納設菜菓而俶下精飲食納怒客去杖俶四
十
又曰郄鑒字道徵永嘉亂在卿里窮餒鄕人以鑒名德傳
共餉之時兄子邁外生周翼並小常携之就食鄕人曰恐
不兼有所存鑒乃獨往食訖飯着兩頰邊&KR0877;還與二兒後
並得存同過江邁位至護軍翼爲剡令鑒薨追撫育之恩
解職而歸席苫心喪三年
又曰庾衮父亡作筥賣以養母母見其勤曰我無所食對
曰母食不甘衮將何居母感而安之
宋書曰謝景仁爲桓玄驍騎將軍時宋武帝爲桓循撫事軍
中兵參軍嘗詣景仁諮事景仁與語悅因留帝食食未辨
而景仁爲玄所召玄累促俄頃間騎詔績至帝屢求去景
仁不許曰主上見待要應有方我欲與客食豈不得待竟
安飽食然後應召帝甚感之
又曰謝景仁愛弟(音酣)而憎弟述嘗設饌請宋武帝希帝
命豫坐而帝召述述知非景仁夙意又慮非帝命之請
急不從帝馳遣呼述湏至乃飡其見重如此及景仁疾𫐠
盡心視湯藥飲食必嘗而後進衣不解帶不盥櫛者累旬
景仁深感愧焉
又曰劉穆之少時家貧誕節嗜酒食不修抅撿好往妻兄弟
乞食多見辱不以為耻其妻江嗣女甚明識每禁不令往
江氏後有慶會嘱勿來穆之猶往食畢求㯽榔江氏兄弟
戲之曰㯽榔消食君乃常飢何忽湏此妻復截髮市肴饌
爲其兄弟以餉穆之自此不對穆之梳沐後穆之䆠逹而
性更奢豪食必方丈且輙爲十人饌未嘗獨飡每至食
不過五盞盤義恭湏求果食日中無筭得未嘗噉悉以與
傍人諸王未嘗敢求求亦不得
又曰文帝宴於武帳堂上將行勑諸子且勿食至會所賜
饌曰旰食不至有飢色上誡之曰汝曹少長豊佚不見百
姓艱難今使爾識飢苦
又曰文帝以謝弘微能膳羞每就求食弘微與親舊經營
乃進之後親人問上所御弘微不荅別以餘語酬之時人
比之漢世孔光
又曰謝弘微兄曜卒弘微哀戚過禮服雖除猶不噉魚肉
沙門釋惠琳嘗與之食見其猶𬞞素謂曰檀越素旣多疾
即吉猶未復膳若以無益傷生豈所望於得理弘微曰衣
冠之變禮不可踰在心之哀寶未能巳遂廢食歔欷不自
勝
又曰前廢帝常以木槽盛飯内諸雜食攪令和合掘
地爲坑穽實之以泥水以糟食置前令以口就槽中食之
用爲歡笑
又曰宗慤累遷豫州刺史監五州諸軍事先是鄕人庾業
家冨豪侈侯服玉食與賓客相對膳必方丈而爲慤設粟
飯菜爼謂客曰宗上軍串(古患切)噉麄食慤致飽而退初無
異辭至是業爲慤長史帶梁郡慤待之甚厚不以昔事爲
嫌
又曰沈攸之戰敗與第二子文和至華容之魽頭村投州
吏家此吏嘗爲攸之所鞭待攸之甚厚不以往罰爲怨殺
豚薦食旣而村人欲取攸之於櫟林與文和俱自經死
又曰袁愍孫爲吏部郎孝建元年文帝詔曰羣臣並於中
興寺八關齊中食竟愍孫別與黃門郎張淹更進魚肉食
尚書令何尚之奉法素謹密以白孝武孝武使御史中丞
王謙之糾奏並免官
又曰阮佃夫奢侈中書舍人劉休嘗詣之遇佃夫出行中
路相逢要休同返就席便命施設一時珍肴莫不畢備凢
諸火齊並皆始熟肴胾數十種佃夫常作數十人饌以待
賓客故造次便辨類皆如此雖晉世王石不能過也
又曰郭原平養親必以巳力傭賃以給供養主人設
食原平以家貧父母不辦有肴味唯飡塩飯而巳若家或
無食則虚中竟日義不獨飽湏日暮作畢受直歸家於里
糴買然後舉㸑
齊書曰陳顯達高帝即位拜護將軍後御膳不宰牲顯逹
上熊蒸一盤上即以充飯
又曰武帝收沙門寳誌在獄中語獄吏曰門外有兩輿食
金鉢盛飯汝可取之果是文惠太子及竟陵王子良所供
飬
又曰王儉嘗詣武陵王曄曄留儉設食盤中菘菜鮑魚而
巳儉重其率直爲飽食盡歡而去
又曰周顒隱居鍾山衛將軍王儉謂顒曰卿山中何所食
顒曰赤米白塩綠葵紫蓼文惠太子問顒菜食何味最勝
顒曰春初早韮秋末晚菘
又曰張緒口不言利有財輒散之清談端坐或竟日無食
門生見緒飢爲之辦食然未嘗求也
梁書曰沈顗逢齊末兵荒與家人并日而食或有饋其梁
肉者閉門不受唯採蓴荇根供食以樵採自資怡怡然恒
不改其樂
又曰孔休源到都寓於宗人少府孔登會以祠事入廟侍
中范雲一與相遇深加褒賞曰不期忽覯清風頓祛鄙吝
觀天披霧驗之今日後雲命駕到少府登便拂筵整席謂
當詣巳備水陸之品雲駐筋命休源及至取其常膳正有
赤倉米飯蒸䱒(音醃)魚雲食休源食不嘗主人之饌高談盡
日同載還家登深以爲愧
又曰臨川王蕭宏所倖江無敵服玩侔於齊東昏潘妃寳
&KR1231;(音爕)直千万好食鰿(音鲫)魚頭常日進三百他珍膳盈溢後
房食之不盡棄諸道路
又曰何遠爲武昌太守江左水族甚賤遠每食不過乾魚
數片而巳
又曰何裔侈於味食必方丈後稍去其甚者猶食白魚䱉
脯糖蟹以爲非見生物疑食蚶蠣使門人議之學生鍾玩
曰䱉之就脯但驟於屈申蟹之將糖躁擾弥甚仁人用意
深懷如怛至於車螯蚶蠣眉目内闕慙渾沌之寄獷殼外
緘非金人之慎不悴不榮曾草木之不若無香無臭與瓦
礫其何筭故宜長充庖厨永爲口實
陳書曰徐孝克爲國子祭酒每侍宴無所食噉至席散當
其前膳羞損减帝密記以問中書舍人管斌斌自是伺之
見孝克取珍菓内紳帶中斌當時莫識其意後尋訪方知
其以遺母斌以啓宣帝嗟嘆良久乃勑自今宴享孝克前
饌並遣將還以餉其母時論美之
崔鴻後趙錄曰石虎召姚弋仲弋仲輕騎至鄴引入領軍
省賜以御食仲怒曰國家有賊召我擊之官當見我問方
略以破賊而食我我來覓食耶乃引見
又後燕錄曰王鳳字道翔宜都王桓之子也桓好脩宫室
鳳年八歲左右枹之隨桓周行殿觀桓問之曰此苐好不
鳳笑曰此夲石家諸王故第今王脩之室(無常人何煩過好桓大竒之每)
(食必與之同案鳳辭日今王之膳兼肴百品而外有糟糠之民)非是小兒所可同大王之
味也桓彌加歎賞
又南燕錄曰濟南尹鸞身長九尺腰帶十圍貫甲跨馬不
據鞍由蹬慕容德見而竒其魁偉賜之以食一進斛餘德
驚曰所噉如此非耕能飽且才皃不凢堪爲貴人可以一
縣試之於是拜逢陵長政理脩明大收民譽
燕書曰少帝建熙六年上谷人公孫几久隱昌黎之域冬
衣單布寢土牀上夏則併飡茹於一器停使蛆臭然後乃
食人咸異之莫能測也
後魏書曰裴安祖年八九歲就師講詩至鹿鳴篇語諸兄
云鹿得食相呼而况人乎自此未曾獨食
又曰高閭嘗造胡叟家遇叟短褐曳柴從田歸舍爲閭設
酒食皆自手辨索其館宇卑陋園疇𥚹局而飯菜精潔醢
醬調羹見其妾並衰跛眇衣布穿弊閭見其貧以衣物直
十餘疋贈之亦無辭愧
又曰盧彪爲太子詹事魏收常來詣之訪以洛京舊事不
待食而起云難爲子費叔彪留之良久食至但有粟飡葵
菜木椀盛之片脯而巳所待僕從亦盡設食一與巳同
又曰楊愔幼時爲季父暐大嗟異顧謂賓客曰此兒恬𥙿
有我家風宅内有茂竹遂爲愔於林邊別葺一室命獨處
其中常同盤具盛饌以飯之因以督勵諸子曰汝軰但如
遵彦謹愼自得竹林別室同盤重肉之食後椿誡子孫曰
吾兄弟若在家必同盤而食若有近行不至必待其還亦
有過中不食忍飢相待吾兄弟八人今存者有三是故不忍
別食也又願畢吾兄弟不異居異財汝等眼見非爲虚假
如聞汝等兄弟時有別齋獨食此人又不如吾等一世也
又曰元欽曾託青州人高僧壽爲子求師師至未幾逃去
欽以讓僧壽僧夀性滑稽乃謂欽曰凢人絶粒七日乃死
始終五朝便𡭗逃遁去食就信實有所闕欽乃大慙於是
待客稍厚
又曰崔敬友恭寬接下循身勵節自景明巳降頻歲不登
飢寒請匄者取足而去又置逆旅於蕭然山南大路之北
設食以供行者
又曰刁少雍字季仲少聦穎有孝行尤爲祖父紹先所愛
紹先性嗜羊肝常呼少雍共食及紹先卒少雍終身不食
肝
北齊書曰崔瞻在御史臺恒於宅中送食備盡珍羞別室
獨飡處之自若有一河東人士姓裴亦爲御史伺瞻便往
造焉瞻不與交言又不命匕筯裴坐觀瞻食罷而退明日
裴自携匕筯恣情飲噉瞻方謂裴云我初不喚君食亦不
共君語君遂能不拘小節昔劉毅在京口冐請鵝炙豈亦
異於是乎君定名士於是每與之同食
又曰趙郡王叡十歲喪母高祖親送叡至領軍府發喪舉
聲殞絶哀感左右三日水漿不入口高祖與武明婁皇后
殷勤敦譬方漸順旨由是高祖食必喚叡同案其見愍惜
如此
又曰文宣昏逸常山王演固諫大被歐撻閉口不食太后
極憂之常謂左右曰儻小兒死柰我老母何於是每問王
疾謂曰努力強食當以王晞還汝乃釋晞令往王抱晞曰
吾氣息惙然恐不能相見晞流涕曰天道神明豈令殿下
遂斃此舍至尊親爲人兄尊爲人主安可與計殿下不食
太后亦不食殿下縱不自惜不惜太后乎言未卒王強坐
而飯晞由是得免遂還爲王友
又曰楊休之除中山太守先是韋道建宋欽道代爲定州
長史帶中山太守並立制禮之宫出行不得過百姓飲食
有者即數錢酬之休之常以爲非及至郡復相因循或問
其故休之曰吾昔非之者爲其失仁義今日行之者自欲
避嫌疑豈是夙心直是處世難耳
後周書曰柳虬脫略人間不拘小節弊衣䟽食未嘗改操
人或譏之虬曰衣不過適體食不過充飢孜孜營求徒勞
思慮耳
又曰長孫澄雅好賓客接引忘疲雖不飲酒而好觀人酣
興常恐座客請歸每勤中厨別進異饌留之
隋書曰田翼不知何許人也性至孝養母以孝聞其母卧
疾歲餘翼親易燥濕母食則食母不食則不食
唐書曰高祖師次于古堆去綘郡二十餘里有紫雲如華
蓋樓闕之形正臨高祖之上時隋絳郡通守陳叔達堅守
不下高祖謂厨人曰吾明日下城然後朝膳辛夘引兵攻
城自旦及辰而破高祖乃食
又曰太宗謂侍臣曰夫仁義之道當思之在心常令相繼
若斯湏懈怠則去之巳遠猶如飲食資身恒令腹飽乃可
存其性命
又曰高宗朝諸宰臣以政事堂供饌珍美議减其料東臺
侍郎張文瓘曰此食天子所以重機務待賢才也吾軰
若不任其職當自陳乞以避賢路不可减削公膳以邀求
名譽也國家之所費不在此苟有益於公道斯亦不爲多
也衆乃止
又曰高宗朝文武官獻食賀破高麗上御玄武門之觀德
殿奏九部樂極懽而罷
又曰高宗朝皇太子久在内不出稀與宦臣接見典膳丞
邢文偉减膳上啓曰竊見大戴記曰太子旣冠成人免保
傳之嚴則有司過之史虧膳之宰史之義不得書過不書
則死之宰之義不得撤膳不撤則死之近者巳來未甚延納談
議不接謁見尚稀三朝之後但與内人獨居何由發揮聖
智使睿哲文明者乎今史雖闕官宰當奉職黍備所司不
敢逃死謹守禮經遽申减膳其年右史員闕宰臣進擬數
人上曰文偉嫌我兒不讀書不肯與肉喫此人甚正直可
用爲右史遂拜焉
又曰盧懷愼爲黃門監兼吏部尚書卧病旣久宋璟盧從
愿常相與訪焉懷愼卧於弊單席門無簾箔每風雨至即以
席蔽焉常器重璟及從愿見之甚喜留連永日命設食有
蒸豆兩甌菜數爼而巳此外脩然無辦
又曰韋陟性尚奢侈於饌羞尤爲精㓗植榖麥仍以鳥羽
擇米每食畢視厨中所委弃不啻萬錢之直
又曰裴冕性夲侈靡尚車服及營珍膳每會賓客有昩於
品味之名者
又曰順宗時宰臣鄭珣瑜韋執誼方與諸宰相會食於中
書故事丞相方食百寮無敢通見者王叔文是日至中書
欲與執誼計事令直省通執誼直省以舊事告叔丈叔丈
怒叱直省直省懼入白執誼執誼逡廵慙𧹞竟起迎叔丈
就其閤語良久宰相杜佑高郢珣瑜皆停筯以待報者云
叔文索飯韋相公巳與之同食閤中矣佑郢等心知其不
可畏懼叔文莫敢出言珣瑜獨歎曰吾豈可復處此乎頋
左右取馬徑歸遂不起
又曰永泰中軍容使魚朝恩加内侍監判國子監事
丁未詔魚朝恩赴國子監視事將令宰相大臣及常參并
六軍將軍於國子監送上仍令京兆府造食出教坊樂以
寵之是日文武大臣巳下子弟二百餘人皆以本官備章服
充附學生列於學館廊下待詔給錢一萬貫充食本以爲
附學生厨食之資朝恩自是數詣國學從者常數百人京
兆率錢以備膳羞一費或至數十萬
又曰楊炎與門下侍郎盧𣏌同執大政𣏌形神詭陋夙爲
人所褻而炎器岸高峻罕防細故方病飲膳無節或爲糜
飱別食閤中每登堂會食辭不能偶䜛者乘之謂𣏌曰楊
公鄙不欲同食𣏌銜之
又曰常衮爲相將固讓堂厨同列以爲不可而止議者以
爲厚禄重賜所以優賢崇國政也不能當辭位不宜辭禄
食
太平御覽卷第八百四十八
