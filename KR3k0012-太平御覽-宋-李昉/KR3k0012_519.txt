太平御覽卷第五百一十九
宗親部九
孫女子壻
孫
爾雅曰子之子爲孫孫之子爲曾孫曾孫之子爲玄孫玄
孫之子爲來孫(言有往來之親)來孫之子爲昆孫(昆後也)昆孫之子
爲仍孫(仍重也)仍孫之子爲雲孫(言輕遠若浮雲)
毛詩文王有聲曰貽厥孫謀以燕翼子
禮記曲記曰君子抱孫不抱子此言孫可以爲王父尸(以孫)
(與祖昭穆同也)子不可以爲王父尸
又雜記曰祭稱孝子孝孫喪稱哀子哀孫
史記曰張蒼父不滿五尺蒼長八尺蒼子復長八尺餘孫
類長六尺
後漢書曰龐參字仲連緱氏人拜漢陽太守郡民任棠有
竒節隱教參到先候之棠不與言但拔薤一大本水一盆
致于屏前自抱孫兒伏于戶下(見逸民部)
又曰虞詡字升卿陳國人孝飬祖母縣舉爲順孫
又曰馮氏兄弟形皆偉壯唯馮勤祖父偃長不滿七尺常耻
短陋恐子孫似之乃爲子伉娶長妻生勤勤長八尺三寸
魏志曰王粲字仲宣山陽人蔡邕見而竒之時邕顯貴車
馬填門粲在門邕倒屣迎之粲年幼皃弱短小座皆驚
邕曰此王公之孫有異才吾不如也吾家所有書籍當悉
與之
晉書曰張憑字長宗祖鎮蒼梧太守憑年數歲鎮謂其父
曰我不如汝汝有佳兒憑曰阿翁詎宜以子戲父乎
又曰李密字令伯父早亡母改醮祖母劉氏躬撫飬密奉
事以孝謹聞有暇即講學志疲師事譙周周門人方之游
夏太始初徵爲洗馬密以祖母年老上表自陳曰母孫二
人更相爲命(巳具祖門中)
又曰李胤字伯祖敏爲公孫度所迫浮海莫知所終子娶
妻生㣧遂絶房内以憂卒㣧以祖不知所亡設木主以事
之由是顯名
宋齊語錄曰虞愿字士恭會稽人祖爲給事中中庭有橘
樹冬熟子孫争取愿獨不取祖及家人並異之
又曰張元字孝始祖喪明三年元每憂涕讀佛書以求福
祐後見藥師經云盲者得視遂請七僧燃燈七日七夜轉
藥師經行道每自責曰爲孫不孝使祖喪明今以燈施普
照法界願祖目見明元求代暗其夜夢一老人以金鎞治
其祖目謂之曰勿悲三日之後必差元于夢中喜躍驚覺
乃遍告家人居三日祖目果漸見明從此遂差
後周書曰薛登字景猷汾隂人早喪父家貧以飬祖母暇
則覽文籍躬耕以孝見稱
列子曰北山愚公者年且九十面山而居懲山北之寒出
入之迂也遂率子孫荷檐叩石墾壌箕畚運於北海之尾
河曲智叟笑而止之愚公長息曰雖我之死有子在焉子
又生孫孫又生子子又生孫孫孫子子無窮匱也而山不
加增何苦不平河曲智叟無以應之
又曰舜問乎丞曰道可得而有夫道性命非汝有也是天
地之委順也子孫非汝有也是天地之委蛻也
陳留志曰范喬字伯孫年二歲祖父馨臨終執其手曰恨
不見汝成人因以所用硯留與之後家人告喬喬執其硯
涕泣
孝子傳曰原榖者不知何許人祖年老父母厭患之意欲
棄之榖年十五涕泣苦諫父母不從乃作輿舁棄之榖乃
隨收輿歸父謂之曰爾焉用此凶具榖云後父老不能更
作得是以取之耳父感悟愧懼乃載祖歸侍飬尅巳自責
更成純孝榖爲純孫
又曰吴郡陸仲元者晉太尉玩曾孫自玩至仲四世爲侍
郎時人方之全張二族
幽明錄曰許遜少孤不識祖墓傾心所感忽見祖語曰我
死三十餘年於今得正葬是汝孝悌之至因舉標牓曰可
以此下求我於是迎喪葬者曰此墓中當出一侯及小縣
長
女
禮記内則曰女子出門必擁蔽其面夜行以燭無燭則止
又曰女子十年不出(恒居内也)姆教婉娩聽從(婉謂言語也言語婉之言媚也)
(媚謂容㒵也)執麻枲治絲繭織紝組紃學女事以共衣服觀於
祭祀納酒漿籩豆𦵔醢醴相助奠(當乃女時而知)十有五年而笄
二十而嫁凡女拜上右手(右隂也)
左傳襄五曰初宋芮司徒生女子赤而毛棄諸堤下恭姬
之妾取以入長而美名之曰棄
榖梁傳曰禮送女父不下堂母不出門父誡之曰謹慎從
汝舅之言母誡之曰謹愼從汝姑之言諸母鞶紳誡之曰
謹愼從汝父母之言無違宫事
史記曰齊太倉令淳于公有罪當刑詔徙繫長安獄公無
男有女五人將行罵曰生子不生男緩急非有益小女緹
縈隨父至長安上書曰妾父爲吏齊中皆稱其廉平今坐
法當刑妾願入官没爲婢贖父之罪書奏天子悲憐其意
遂爲除肉刑
漢書曰王章爲京兆尹爲大將軍王鳳所䧟下廷尉獄妻
子皆收章小女年十二夜起號哭曰每旦獄上呼囚常至
九今八而止我家君素剛烈先死者必我君也及明問之
果章死矣
東觀漢記曰孝女郁字叔異五歲母不能食郁亦不肯食
故字曰異也
後漢書曰孔融被誅女年七歲幼弱遂得全寄住佗舍王
人有遺肉汁男飲之女曰今日之禍豈得久活何賴肉味
乎或有言於曹操收之將殺女謂兄曰若死而有知得見
父母豈非志願乃延頸就刑
晉書曰周顗母李氏名絡秀汝南人少時在室顗父俊爲
安東將軍時嘗出獵遇雨至絡秀之家會秀父兄不在絡
秀見周俊至與一婢於内宰猪具數十人饌甚精而不聞
人聲俊怪使覘之獨見一女甚美因求爲妾其父兄不許
絡秀曰門戶殄瘁何惜一女若連貴族將來庶有大益父
兄遂許之生顗嵩謨而顗等才長絡秀謂之曰我屈節爲
汝家妾門戶計耳汝不與我家爲親吾亦何惜餘年顗等
從命由此李氏遂得爲方雅之族
又曰胡奮字玄威安定人爲護軍太始末武帝怠於政事
而躭於顔色大採公卿女以爲六宫奮女選爲貴人唯有
一男爲南陽王友早亡及聞女爲貴人哭曰老奴不死唯
有二子男入九地之下女升九天之上嘗謂后父楊駿曰
卿恃女更豪耶見前代與帝家婚末有不滅門者見君所
措益速禍耳駿曰卿女不在天子家乎奮曰我女爲卿作
妾耳
又曰羊躭妻辛氏字憲英魏侍中辛毗之女也聦明有才
鍳初文帝爲太子抱毗項曰知我喜否毗以告憲英英曰
太子代君主社稷者也代君不可以不慼主國不可以不
懼今宜慼而反喜何以能久魏其不昌乎
又曰愍懷太子妃太尉王衍之女字惠風太子廢衍請絶
婚而歸惠風號泣行路流涕後劉曜䧟洛陽以惠風賜其
下將妻之惠風拔劒拒曰吾太尉之女太子之妃誓不爲
逆胡所辱遂害之
又曰韋逞母宗氏家世儒學母早喪父躬飬之及長授以
周官音義謂曰世傳儒業無男可傳汝宜授之勿令絶世
又曰吴隱之字處默濮陽人謝石請爲將軍主簿隱之將
嫁女石知其儉素令移厨帳就其家經營使者至方見
賣犬此外蕭然無辦
又曰靳康女不知何許人美姿容有志操劉曜誅靳氏訖
將納其女爲妾女曰陛下旣誅其父母焉用妾爲妾聞逆
人之誅也尚汚宫伐樹况其子女乎號泣請死曜慙乃固
免之
晏子春秋曰齊景公有所愛槐樹令吏守之犯槐者刑傷
槐者死有不聞令而犯之者吏收之將加罪犯者之女說
晏子曰妾聞明君不爲禽獸以殺人今君以樹木之故殺
妾父孤妾身恐害明君之政損明君之義晏子早朝而復
其言於君公乃令吏罷守槐之役出犯槐之囚
華陽國志曰荀崧小女灌幼有竒節崧爲襄城太守爲杜
曾所圍力弱食盡欲投於故吏平南將軍石覽計無所出
灌時年十三乃率勇士數十人踰城突圍夜出賊追甚急
灌督厲將士且戰且前後得入曾陽山獲免得向覧乞
師又爲崧書與南中郎將周訪仍結弟兄訪即遣子撫率
三千人會石覽俱救崧賊聞兵至散走灌之力也
又曰王廣女美姿容性慷慨有丈夫之節廣仕劉聦爲西
楊州刺史蠻梅芳攻䧟楊州廣被殺王年十五芳納之於
闇室中擊芳不中芳曰何故反王曰蠻畜我誅父賊吾聞
之父讎不同天母讎不同地汝逆害人父母復以無禮凌
人吾所以不死者欲誅汝爾所恨不得梟汝首於通逹以
塞大耻乃自殺
又曰楊姬生自寒素父坐獄楊渙爲尚書郎告歸姬乃邀
道扣渙馬訟父罪言詞慷慨涕泣摧感渙愍之語郡縣令
爲出其父因竒其才爲子文方以禮聘之
汝南先賢傳曰戴良字叔鸞嫁五女皆布裙無緣
蔡琰別傳曰琰邕之女年六歲邕夜中鼓琴絃絶琰曰第
二絃邕乃故絶一絃琰曰第四絃邕曰汝偶得中之琰曰
昔吴季礼觀樂知國之興亡師曠吹律識南風之不競由
此言之何得不知邕竒之
異苑曰順陽南鄕楊豊爲虎所噬女香年十四手無寸刃
直搤虎頭父遂得免
子壻
爾雅曰子之夫爲壻壻之父爲姻兩壻相謂爲亞
儀禮曰壻女子之夫傳曰何以服緦布之也
左傳桓公曰祭仲專使其壻雍糾殺之雍姬知之謂其母
曰父與夫孰親其母曰人盡夫也父一而巳胡可比焉遂
告祭仲曰雍氏舍其室而將享子于郊吾惑之以告祭仲
殺雍紏尸諸周氏之汪公載以出曰謀及婦人宜其死也
又文下曰趙穿晉君之壻也
論語曰子謂公治長可妻也雖在縲紲之中非其罪也以
其子妻之南容三復白圭孔子以其兄之子妻之
史記曰陳餘者大梁人好儒術數遊趙冨人公乘氏以其
女妻之知餘非庸人
漢書曰京房字君明東郡人習易淮陽憲王舅張博從京
房受學以女妻房房與相親
後漢書曰馬融扶風人爲人美辝貌有俊才初京兆摯恂
以儒術教授隠于南山不應徵聘從其遊學通經籍恂遂
竒融才以女妻之
晉書曰韓謐字長深母賈氏賈充少女也父壽自德眞南
陽人美貌充辟爲司空掾充讌賓僚女從青璅中窺見壽
悅焉感想發於寤寐有婢往壽家說其光彩豔逸壽聞動
心令通慇懃壽勁捷過人至夕踰垣而入家人莫知唯充
覺女悅暢異於常日時西域有貢香每着人衣一月不歇
帝甚貴之唯以賜充女密盗以遺壽僚佐與充宴聞香芬
馥自此充意女與壽通乃夜半佯有盗驚起行之唯東北
角有狐狸行處充考問女左右知之充遂因妻焉
又曰郄鍳使門生求女壻於王導導令自東廂徧觀諸子
門生歸謂鍳曰王氏諸少年並佳然聞信至咸自矜待唯
一人在東床坦腹食獨若不聞鍳曰此正佳壻也訪之乃
羲之也
宋書曰劉秀十餘歲時與諸兄戲忽有一大蛇來勢甚猛
莫不驚怖秀知獨不動衆共異焉東海何承天雅相知器
以女妻之
齊書曰謝眺爲王敬則壻曾告敬則其女常懷刀欲報眺
眺不敢相見及當拜吏部謙挹尤甚尚書郎范縝嘲曰卿
人才無慙小選俱恨不可刑于寡妻眺有愧色及臨誅歎
曰天道其不可昧乎我不殺王公因我而死
三十國春秋曰前趙殷州刺史杜廣初爲劉景廐卒以馬
肥良引爲直士侍立通夜末曾休倦景因問之廣流涕申
曲有章條景執其手曰吾罪人也久負賢者謂妻曰爲女
求夫三年不覺厩中有麒麟於是妻之
搜神記曰陽公字雍伯洛陽人至情篤孝父母終殁葬無
終山陽公常爲人𥙷履終不取價無終山上無水陽公乃
行車汲水作義漿居三年有一人就陽公飲出一升石子
與之使向有平好地有石處種之玉當生其中并得好婦
陽公後種其石數年時往看玉子生焉北平徐氏有女甚
有名行人多求不許陽公有佚氣試求焉徐氏以爲狂乃
戲媒人曰雍伯能得白璧一雙來當聽爲婚致命雍伯於
種石中索得五雙白璧以至徐氏大驚遂以女妻之
太平御覽卷第五百一十九
