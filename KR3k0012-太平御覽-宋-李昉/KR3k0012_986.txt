太平御覽卷第九百八十六
藥部三
芝下
抱朴子曰千歲之枯木其下根如坐人長七寸刻之有血
以其血塗足下可以步行水上不沒以塗人鼻入水水爲
之開可以止住淵底也以塗身則隱形欲見則拭之又可以
治病病在腹内則刮服一刀圭其腫痛在外者隨其所在刮
一刀圭以摩之皆手下即愈假令左足有疾則刮塗人左
足也
又曰松樹枝三千歲者其皮中有聚脂狀如龍形名曰飛
節芝大者十斤末服之盡一斤得五百歲
又曰樊桃芝其木如昇龍其花葉如丹蘿其實如翠鳥高
不過五尺生於名山之隂東流泉水之上以夏至後伺之
得末服之一株得五千歲
又曰參成芝赤色有光扣之枝葉如金石之音折而續之
即復如故
又曰木渠芝寄生大木上如蓮花九莖一叢其味甘而辛
建木芝實生於都廣其皮如纓蛇其實如鸞鳥此三芝得
服之白日昇天也
又曰黃蘆子尋木華玄液華此三芝生於泰山要鄊及奉
高有得服之皆令人壽千歲也
又曰千歲鷰其窠戶北向其色多白而尾毛掘取隂乾末
服得五百歲凡此百二十種皆肉芝也
又曰&KR0818;芝或生深山之中或生大木之下或生泉水之側
其狀或如宫室或如車馬或如龍虎或如飛鳥五色無常
亦百二十種自有圖也皆當禹步往採取之刻以骨刀隂
乾末服方寸匕令人昇仙中者數千歲下者千歲欲求芝
草入名山必以三月九月此山開出神藥之月也勿以山
浪日必以天輔時三竒會尤佳出三竒吉門到山湏六隂
之日明堂之時帶靈寳符牽白犬抱白雞以白鹽一㪷及
開山符檄着大石上執吴唐草一抱以入山山神喜必得
芝也又(採芝服芝)欲得王相專和之日支干上下相生爲佳此
諸芝名山多有之但凡庸道士心不精志行穢德薄又不暁
入山之術雖得其圖不知其狀亦終不能得也山無大小
皆有鬼神其鬼神不以芝與人人雖踐之不可見也
又曰草芝有獨搖芝無風自動其莖大如手指赤如丹素
葉似莧其根有大魁如斗有細者如雞子十二枚周繞大根四
方似倣俲十二辰也相去丈許皆有細根如白髮以相連
生高山深谷之上其所生左右無草得其大魁末服之盡
則千歲服其細者一枚百歲可以分他人也壊其大根即
隱形欲見則左轉而出之
又曰牛角芝生虎壽山及吴陵上狀似葱而特生如牛角
長三四尺青色末服方(寸匕日三)服至百日則得千歲矣
又曰龍仙芝狀似昇龍之相負也以葉爲鱗其根則如蟠
龍服一株得千歲矣
又曰紫珠芝其莖黃其葉赤其實如李而紫色二十四枚
輙相連而垂如貫珠也
又曰白符芝高四五尺似梅常以大雪而花季冬而實
又曰朱草芝九曲有三葉葉有實也
又曰五德芝狀似樓殿莖方其葉五色各具而不雜狀如
偃盖中嘗有甘露紫光起數尺
又曰龍銜芝常以仲春對生三節十二枚下根如坐人
凡此草芝又有百二十種隂乾服之則令人與(天地)相畢或
得千歲二千歲
又曰肉芝者謂萬歲蟾蜍頭上有角頷下有丹書八宇以
五月五日日中時取之隂乾百日以其足畫地即爲流水
千歲蝙蝠色如白雪集則倒懸腦重故也此二物得而隂
乾末服之令人壽四萬歲千歲龜五色具額上兩骨起似
角以羊血浴之乃剔取服之壽千歲行山中見小人
乘車馬長七八寸者肉芝也取服(即成)仙凡百二十種皆肉
芝
漢武内傳曰仙芝上蘂有大真虹芝
論衡曰章帝時零陵生芝草五本
又初禀篇曰未草之莖如鍼紫芝之栽如豆如珠玉者禀
氣而生亦猶此也
茅君内傳曰勾曲山上有神芝五種第一曰龍仙芝似交
龍之相負服之爲太極仙卿第二曰名參成芝赤色有
光扣其枝葉如金石之音折而續之即如故服之爲
太極大夫第三曰燕胎芝其色紫形如葵葉燕象如
欲飛狀光明洞徹服一株拜爲太清龍虎仙君第四曰名
夜光芝其色青實正白如李夜視其實如月光照洞一
室服一株爲太清仙官第五曰玉芝色白如玉剖食
拜三官正真御史也
神仙傳曰漆飛黃子張虚字子黃遼人也行玄素之道年
二百歲有少容服九英盖芝石象而得道也
又曰刁子然服赤烏散及夜光芝仙人採芝圖曰芝生於
名山食之令人乘雲能上天觀望八極通見神明鳳凰芝
草生於名山之上金玉間文石上隂乾治食一年令人羽翼
皆生壽千歲能乘雲與鳳凰俱
又曰水芝生於名山大谷之隂治食之能入水中乘雲行
通神明能使百鬼甘露芝生於石山之隂有五彩覆之
又曰車馬芝生於名山之中此尭時七車馬化爲之能得
食之乘雲而行上有雲氣覆之萬年芝生於名山之中及
蓬萊山
又曰地芝生於名山得食之延年益壽一舉(千里)走越江海
又曰月芝生於名山之隂金石珠玉之間隂乾治食令人
有毛二尺延壽萬歲
又曰土芝生於名山之隂黃雲覆之此戊巳中宫黃帝之
精食之益壽八千
又曰黑雲芝生於名山大谷涼泉之間黑盖赤裏莖黑味
鹹苦食之一年能入火不燋入水不漬石芝生於名山之
隂色黃上有不死之藥如甘露味極美取而食之令人不
死赤松子所服山芝之居東西行三南北行五此爲山芝
其色皆白山芝者韓終所食也與天地相極延年益壽通
神明矣
又曰人芝生於名山之隂青盖白莖黃龍芝生於神仙之
中狀如黃龍雲氣芝生於名山之中盖白莖白裏赤天芝
生於名山之隂千秋芝生於大谷中四方異色南赤西白北
黑東青食之不老老者不死雷芝生於名山之隂白石之
上有白雲覆(之黃)雲芝生於名山之中金石間上有黃雲覆
之食之壽千歲令人通見神明乘雲爲車風爲馬青雲
芝生於名山之隂雲母芝生於(名山)澤泉之旁白虎芝生於
名山之隂大木下狀如虎盖青味辛食之令人有力
又曰東方芝生於山東之隂南方芝生於神山之陽北方
芝生於北海之山大谷水中狀異而澤西方芝生於崑崙
之上金石間萬年(芝牛)於名山之隂
又曰夜光芝生於名山之隂大谷凉泉中金石間有浮雲
翔其上太一芝生於名山之陽盖黃莖赤得而食之令人
不老與天地相保
又曰虎芝生於名山之隂狀如虎食之身輕延壽八百年
鳴鳥芝生於名山多林之陽狀如鳥五色隂乾治食令人
身輕與風俱行
又曰赤龍芝生於名山之隂源泉(澤泉中状如龍其色赤白以秋採之便有白)光
食之壽與天地無極黑龍芝生於名山之中大木下黑色
如龍食之便令人能入水中
孫氏瑞應圖曰芝草常以六月生春青夏紫秋白冬黑
十洲記曰祖州有飬神丹芝似菰苗長三四尺人死以草
覆之皆活服之長生秦始皇時大疫多有死者(有鳥)如烏銜
此草以覆死人面燈時皆活始皇聞以問北郭鬼谷先生
先生曰此不死草也生瓊田中又有鍾山仙家數十萬耕
田種芝草
嵩高山記曰嵩高山上有神芝人芝者狀似小兒地芝者辟
方一尺如黃金色覆以五色雲有神龍守之食者可以遐
年
崔豹古今注曰元和二年芝生沛如人冠狀又如章武如
人抱三子狀成帝建初五年芝生穎川常以六月中生一
葉春青夏紫秋白冬黑十月復黃氣出上尺五寸
博物志曰名山生神芝不死之草上芝爲車馬形中芝爲
人形下芝爲六畜形
唐新語曰崔希嶠以孝友稱丁内憂哀毀過禮爲鄭縣丞
芝草生所居堂一宿而葩盖盈尺
杜寳大業拾遺錄曰七年六月東都永康門内會昌門東
生芝草百二十莖散在地周十步許紫莖白頭或白莖黑
頭或有枝或無枝亦有三枝如古出宇者地内根並如綿
大相連着乾陽殿東東上閣前槐樹上生芝九莖共本相
扶而生中莖最長兩邊八莖相次而短有如樓閣甚㓗白
武賁郎將叚文操留守畫圖表奏
本草經曰青芝一名龍芝食之身輕不老神仙生太山山
谷亦生五岳地上
又曰黃芝一名金芝食之神仙生嵩高山山谷中
又曰赤芝一名丹芝食之爲神仙生霍山山谷
又曰黑芝一名玄芝生恒山山谷
又曰紫芝一名木芝久服延年作神仙生(山岳)地上色紫形
如桑〇吴氏本草經曰紫芝一名木芝
九歌曰采三秀兮於山門(三秀芝草)石磊磊兮葛蔓蔓繆襲
神芝贊曰青龍元年五月庚辰神芝生乎長平之習陽其色
紫丹其質光曜高尺八寸五分散爲三十有六莖枝幹連
屬有似珊瑚之形詔御府匱而藏之具盡其形
古瑞命記曰王者慈仁則(生食芝則延年)又神農氏之論芝也云
山川與四時五行隂陽晝夜之精以生五色神芝皆爲聖
王休祥焉自漢孝武顯宗世號隆盛而元封永平所紀神
芝方斯蔑如也且其枝幹條莖本末相承乃恊于天官之
數非神明其數孰能如此
天台山賦曰五芝含秀而紛敷
嵇康詩曰煌煌靈芝一年三秀
太平御覽卷第九百八十六
