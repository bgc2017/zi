太平御覽卷第五百六十六
樂部四
歴代樂
吕氏春秋曰昔葛天氏之樂三人操牛尾投足以歌八闋
(投猶蹀也)一曰載民二曰玄鳥三曰遂草木四曰奮五糓五曰
敬天常六曰逹帝功七曰依地德八曰揔禽獸之極
又曰黃帝命伶倫與營援鑄十二鍾和五音以詔英韶以
仲春之月乙卯之日日在奎始奏之命之曰咸池帝顓頊
生自若水實處空桑(空桑邑名)乃登爲帝惟天之合正風乃行
德與天合其音若熙熙淒淒鏘鏘帝顓頊好其音乃令飛
龍作效八風之音命之曰承雲以祭上帝乃命鱓先爲樂
偈(偈始)鱓乃偃寢以其尾鼓其腹其音英英(和盛之皃)帝嚳命
咸墨作爲唐歌九招六列六英倕有作爲擊鼓鍾磬吹笭
展管箎鞀推衡帝嚳乃令人棄(两手相擊曰弃)或擊&KR0911;擊鍾磬吹
笭展管箎因令鳳天翟舞之帝嚳大喜乃以康帝德(康樂也安也)
帝堯立乃命&KR2851;爲樂質乃效山谿谷之音以歌(質當爲夔)乃以
䴢輅冥缶而鼓之乃拊石擊石以象上帝玉磬之音以舞
百獸鼓搜乃拌五經之瑟(拌分)作以爲十五絃之瑟命之曰
大章以祭上帝舜立夘延乃拌瞽叟之所爲琴益之八絃以
爲二十三絃之瑟帝舜乃令質脩九招六列六英以明帝
德禹之勤勞天下日夜不解通大川决壅塞鑿龍門降
通漻水以道河䟽三江五湖注之東海以利黔首林是命
皐陶作爲夏籥九成以招其功殷湯即位夏爲無道暴害
萬民侵削諸侯不用度軌天下患之湯於是率六州以誅桀
之罪功名大成黔首安寧湯乃命伊尹作爲大護歌晨露
脩六招六列六英以見其善周文王處歧諸侯去殷三淫
而翼文王(三淫割心断脛刳孕)散宜生曰殷可伐也文王弗許周公
旦乃作詩曰文王在上於昭于天周雖舊邦其命惟新以
䋲文王之德武王即位以六師伐殷六師未至以兊以兵
克之於牧野乃篇俘馘于京大室乃令周公作先大武成
王立殷民反王命周公伐之商服象(獸名)爲虐于東夷周公
遂以師逐于江南乃爲三象以嘉其德故樂之所由來者
尚矣生於度量夲於太一太一出兩儀兩儀出隂陽隂陽
變化一上一下合而成章渾渾純純離而復合合而復離
是謂天常天地車輪終則復始極則復反莫不盛當日月
星辰或疾或徐宿日不同以盡其行四時代興或寒或暑
或短或長或柔或剛萬物所出造夲於太一化於隂陽萌
牙始厥(厥動)凝寒以刑形體有處莫不有声声出於和和出
適先定樂由此生天下太平萬民安寧皆化其上樂乃可
成夫音亦有適大鉅則志蕩以蕩聽鉅則耳不容不容則
横塞横塞則振大(振動)小則志嫌聽小則耳不充不充則不
詹(詹詹音也)不詹則窕大清則志危以危聽清則耳谿極(谿靈極病)谿
極則不監不監則竭(監察)大濁則志下以下聽濁則耳不收不收
則不搏不搏則怒(不搏入不專一人)故大距大小大清大濁皆非
適也桀紂作爲侈樂大鼓鍾磬管簫之音以鉅爲美以衆
爲觀俶詭殊瑰耳所未嘗聞目所未嘗見務以相過不用
度量宋之衰也作爲十秩(鍾律之名)齊之衰也作爲大吕楚之
衰也作爲巫音侈則移矣自有道者觀之則失樂之情其
樂不樂其民怨其生傷其生與樂也若水之於炭反以自
外此生乎不知樂之情而以侈爲務故也
又曰帝顓頊好音乃令飛龍作八風之音命之曰承雲帝
嚳命咸池黑作唐歌九招六列禹䟽三江五湖命皐繇爲
夏籥九成湯率六州以誅桀之罪命伊尹爲大護歌晨露
武王以六師伐殷乃命周公作爲大武商人服象爲虐於
東夷周公以師逐之至於江南乃爲三象以嘉其德
樂書曰謹案禮記䟽云伏羲樂曰立基言伏犧之代五運
成立甲曆始基畫八卦以定隂陽造琴瑟以諧律吕繼德
之樂故曰立基也神農樂曰下謀言神農播種百榖濟育
群生造五弦之琴演六十四卦承基立化設降神謀故樂
曰下謀以明功也黃帝樂曰雲門言黃帝之道成名百物
明民共財德如雲出其門民可有於族類故樂曰雲門
帝系譜曰女媧命娥陵氏制都良管以一天下之音又命
聖氏爲班管合日月星辰名曰充樂樂旣成天下幽微无
不得理樂緯曰黃帝之樂曰咸池(池者施也道施於民故曰咸他)顓頊曰
六莖(道有根莖故曰六莖)帝嚳曰五英(道有英華故曰五英)堯曰大章(堯時仁義大行)
(法度彰明故曰大章)舜曰簫韶(韶紹也舜紹堯之後修行其道故曰蕭韶)禹曰大夏(禺承二帝)
(之後道重太平故曰大夏)殷曰大護(湯承衰而起護先王之道故曰大獲獲音護)周曰勺又
曰大武(周承表而起斟酌文武之道故曰勺)
春秋元命包曰王者不空作樂樂者和盈於内動發於外
應其發時制禮作樂以成之是故作樂者必反天下之始
樂於巳爲夲舜之時民樂其紹堯業故韶者紹也(舜服継堯之業)
禹之時民大樂其駢三聖相繼故夏者大也(駢讀曰頻頻猶无也)湯
之時民大樂其救於患害故護者救也文王之時民樂其
興師征伐故武者伐也四者天下所同樂一也其所同樂
之端不可一也(各樂其君所爲故不可合四家以爲一也)
樂苑曰文王樂名巨業武王樂名象武
漢書曰樂家有能制雅樂声律世世在大樂官但能記
其鏗鎗鍾鼓而巳不能言其義高祖時叔孫通因秦雅人
制高廟樂太祝迎神於廟門奏嘉至(李竒曰嘉善也善神之至)猶古降
神之樂也皇帝太廟奏永至以爲行步之節猶古采薺肆
夏也乾豆上奏登歌不以管絃乱人声欲在位者遍聞之
猶古清廟之歌也登歌再終下奏休成之樂(服虔曰叔孫通所奏作也)
美神明旣饗也皇帝獻酒東廂坐定奏永安之樂美禮已
成也又有房中祠樂高祖唐山夫人所作也(韋昭曰唐山姓也)曰
周有房中樂至奏名曰壽人孝惠二年使樂府令夏侯
寬備其簫管更名曰安世樂高祖奏武德文始五行之儛孝
文廟奏昭德文始四時五行之儛武德者高祖四年作以
象天下樂巳行武以除乱也文始儛者曰夲韶儛也高祖
六年更名曰文始以示不相襲也五行儛者夲周儛也秦
始皇二十六年更名曰五行也四時儛者孝文所作以明
宗天下之安和也盖樂巳所自作明者制也樂先王之樂
明有法也孝景采武德儛以爲昭德以尊太宗廟至孝宣
采昭德儛以爲采德以尊世宗廟世宗廟諸帝廟皆常奏
文始四時五行舞云高祖六年又作昭容樂昭容樂者猶
古之韶夏也主出武城德舞禮容樂者出文始五行儛儛入
無樂者將至至尊之前不敢以樂也出用樂者言武不失
節能以禮樂終也皆因秦舊事焉初高祖旣定天下過沛
與故父老相樂醉酒作風起之詩令沛中兒童百二十人
習而歌之至武帝定郊祀之禮祠太一於甘泉就位也祭
后土於汾隂澤中方丘也乃立樂府採詩依誦有趙伐秦
楚之謳以李延年爲恊律都尉舉司馬相如等數十人善
爲詩賦略論律吕以合八音之調作十九章之歌以正月
上辛用是甘泉圓丘使童男女七十人俱欲昏祠至明夜
常有神光如流星上集於祠壇天子自竹宫而望拜(韋昭曰以)
(竹爲官天子居之)
後漢書東平王蒼議以爲漢制舊典宗廟各奏其樂皆不
相襲以明功德先武帝受命中興撥乱反正脩建三雍肅
祇禋祀德化巍巍比隆前代歌所以詠德舞所以象功世
祖廟樂舞名宜曰大武之舞謹採百官頌可登者歌一章
四句以爲曲上從其議
魏志曰明帝時有奏武皇帝撥乱反正爲魏太祖樂用武
始之舞文皇帝應天受命爲魏高祖樂用咸熙之舞明帝
制作興治爲魏列祖樂用章斌之舞
沈約宋書曰周存六代之樂至秦唯餘韶舞而巳始周舞
曰五行漢高改韶舞曰文始以示不相襲也高祖又作昭
容樂昭容生於武德禮容生於文始五行也漢又有雲翹
育命之舞雖莫知其所從來然舊以祀天地也至明帝初
東平憲王蒼惣定公卿之議曰宗廟宜各奏樂不應相襲
所以明功德也採文始五行武德真脩爲文武之舞又制
舞歌一章薦之世祖之廟皇初二年改漢巴渝舞曰昭武
舞改宗廟安之樂曰正世樂加至樂曰迎靈樂武德樂曰
武頌樂昭容樂曰昭業樂雲翹舞曰鳳翔舞育命舞曰靈
應舞武德舞曰武頌舞文始舞曰大韶舞五行舞曰大武
舞其衆歌詩多即前代之辝唯魏國初建使王粲改作登
歌安世及巴渝詩而巳
又曰晉武帝太始二年改郊廟新歌其樂舞亦仍舊又改
魏昭武羽籥舞曰宣文舞咸寧元年詔定祖宗之号而廟
樂同用正德大豫之舞至江左初立宗廟尚書下太常祭
祀宜周樂名太常賀修荅云舊京荒廢今旣散亡音韻曲
折又無識者則於今者難以音言于時以無雅樂器及伶人
省太樂并鼓吹令是後頗得登歌食舉之樂猶有未備故
太寧未又訪防孚等增益之咸和中乃復置太樂官鳩習
遺逸又未有金石也初荀勖旣以新律造一舞次更脩正
鍾磬勗薨事猶不竟元康三年詔其子黃門郎蕃脩定金
石以施郊廟尋值喪乱莫有記者
又曰魏公卿奏曰烈祖未制樂舞非所以昭德著功夫歌
以詠德舞以象事於文武爲斌兼秉文武聖德所以彰明
也臣等謹制樂名曰章斌文武之舞
又曰武帝永初元年有司奏皇朝肇建廟祀應設雅樂乃
晉樂也太常鄭鮮之等各撰立新歌黃門侍郎王韶之撰
歌七首並令施用十二月又奏依舊正朝設樂改大樂諸
歌詩王韶之撰二十二章又改正德舞曰前舞文悅舞曰
後舞文帝元嘉九年大樂令鍾宗之更調金石至十四年
治書令史奚縱又改之二十二年南郊始設登歌詔顔延
之造歌詩廟舞猶闕孝武建元元年有司奏前殿中曹郎
荀萬秋議郊廟宜設備樂於是使内外博議竟陵王誕等
並同萬秋議建平王宏議以凱容爲韶舞宣烈爲武舞祖
宗廟樂揔以德爲君章皇太后奏永樂永至等樂仍舊皇
帝祠南郊及廟迎神送神並奏肆夏皇帝入廟門奏永至
皇帝南郊初登壇及廟中諸東壁奏登歌其初獻奏凱容
宣烈之舞終獻奏永安之樂郊廟同孝武又使謝莊造郊
廟明堂諸樂歌辝二年有司又奏先郊廟舞樂皇帝親奉
初登壇及入廟詣東壁並奏登歌不及三公行事左僕射
建平王宏重議公卿行事亦宜奏登歌有司又奏元會及
二廟齋祠歌伎舊並於殿設作廟祠依新儀主登歌人
上殿絃管住下令元會登歌亦上殿絃管住下
梁書武帝思弘古樂天監元年下詔求學術通明者皆陳
所見時對樂者七十八家咸言樂之宜改不言改樂之法
帝素善音律遂自制四器名之爲通以定雅樂莫不和韻
(初齊永明中舞人冠幘並簮武帝曰筆笏盖以記事受言舞不受言何事簮筆豈有身服朝衣)而足綦讌
履於是去筆乃定郊禋宗廟及三朝之樂以武舞爲大壯
舞取易云大者壯也正大而天地之情可見也以文舞爲
大觀舞取大觀在上觀天之神道而四時不&KR1135;也國樂以
雅爲稱取詩序云言天下之事形四方之風謂之雅雅者
正也止乎十二則天數也乃去階步之樂增撤食之雅皇
帝出入宋孝建二年奏永至齊及梁初亦同至是改爲皇
雅取詩皇矣上帝臨下有赫也二郊太廟同用皇太子出
入奏㣧雅取詩君子萬年永錫𡭗㣧王公出入奏夤雅取
尚書周官貳公弘化寅亮天地也上壽酒奏介雅取詩君
子萬年介𡭗景福也食舉奏需雅取易雲上於天需君子
以飲食宴樂也撤饌奏雍雅取禮記大饗客以雍撤也並
三朝用之牲出入宋廢帝元徽二年儀注奏引牲齊及梁
初亦同至是改爲雅取禮記帝牛必在滌三月薦毛血宋
元徽三年儀注奏嘉薦至是爲牲雅左氏傳牲牷肥腯北
郊明堂太廟並同用降神及迎送宋元徽三年儀注奏昭
夏齊及梁初亦同至是改爲誠雅取尚書至諴感神皇帝
飲福酒宋元徽三年儀注奏嘉胙至齊不改梁初爲永胙
至是改爲獻雅取禮記祭統尸飲五澆玉爵獻即今之福
酒亦古之獻義也北郊明堂太廟同就燎位宋元徽三年
儀注奏昭遠及齊不改就埋位齊永明六年儀注奏&KR0674;幽
至是燎埋俱奏禋雅取周禮太宗伯以禋祀昊天上帝也
衆官出入宋元徽三年儀注奏肅咸樂齊及梁初亦同至
是改爲俊雅取禮記司徒選士之秀者而外之于學曰俊
士也二郊太廟明堂三朝同用焉其辝並沈約所製是時
禮樂制度粲然有序鼓吹宋齊並用漢曲又充庭用十六
曲武帝乃去其四留其十二合四時也更製新歌以述功
德天監七年將有事太廟詔曰禮云齊曰不樂今親奉始
出宫振作鼓吹外可詳議八座承郎參議請輿駕始出鼓
吹從而不作還宫如常儀帝從之遂爲定制初武帝之在
雍鎮有童謠云襄陽白銅蹄反縳楊州兒識者言白銅謂
金蹄謂馬也白金色及義師之興實以鐵騎楊州之士皆
面縛果如謠言故即位之後更造新声帝自爲之詞三曲
又令沈約爲三曲以被管絃帝旣篤敬佛法又製善哉天
樂大歡天道仙道神王龍王滅過悪除爱断水苦輪等十
篇名爲正樂皆述佛法又有法樂童子伎童子倚歌𣑽唄
設无遮大會則爲之其後臺城淪没侯景以簡文女溧湯
公主爲妃請帝及主母范淑妃宴于西州奏梁所常用樂
景儀同索超世亦在宴筵帝澘然屑涕景曰陛下何不樂
也帝強笑曰丞相亦索超世聞此以爲何声景曰臣且不
知何獨超世自此樂府修風雅咸盡及破侯景諸樂並在
荆州經乱工器頗闕元帝詔有司𥙷綴纔備荆州䧟没周
人初不知採用工人有知音者並入關中隨例多没爲奴
婢
又曰陳武帝欲設樂有司議以武帝議爲非時碩學名儒
朝端在位者咸希上旨唯祠部侍郎姚察乃轉引經籍獨
違群議據梁樂爲是當時驚駭莫不慙伏
又曰周樂曰武曰勺武象武王能以武禁暴也勺象周公
制禮斟文武之道也又有房中之歌后妃之德周備六代
之樂唯闕六莖與五英至秦餘韶武房中而巳始皇改武
曰五行房中曰壽人衣服用五行之色
又曰漢高帝改韶樂曰文始高帝好壽人之声惠帝使太
樂令夏侯寬合之絃管改名曰安世魏復文始曰大韶五行
曰大武改安世曰正世晉改大韶曰宣文正世曰房中晉
乱後亡文舞秉羽籥皆宣文之遺法
又曰漢樂曰武德昭容巴渝四時昭德盛德大武雲翹育
命武德昭容巴渝並高祖所造也武德舞人執千戚以象
天下行武除乱也四時文帝所作以象天下太平昭德景
帝作之以享太宗廟盛德宣帝作之以享世祖廟諸帝之
廟常奏文始四時五行之舞武帝祖加武德而去四時酎
祭高祖歌海泰龜龍又有青陽朱明西皓玄冥等歌以迎
四氣春夏舞雲翹秋冬舞育命季夏則歌朱明而兼舞
二舞光武平隴蜀尊郊祀高祖配享南祀兼用五效歌舞
他時常亦如之魏武改武德曰武頌昭容曰昭業巴渝曰
昭武雲翹曰鳳翔育命曰靈應晉改昭武曰宣武遭晉乱
唯巴渝存隋&KR0674;清樂部
又曰宋樂曰凱容宣烈並文帝所造至梁亡梁樂曰大壯
大觀並武帝所造至陳亡隋樂以夏爲名舞曰大武文帝
所造自東晉至隋易服變名爲異其實不全殊也
又曰晉樂曰正德大豫並武帝所造武帝因漢魏舊禮
定會儀正且夜漏未盡七刻設庭燎漏盡皇帝出鍾磬作
公卿奉贄幣訖太樂令跪請奏雅樂皇帝乃入謂之晨賀畫
漏上三刻皇帝又出百官上壽酒太樂令跪奏請進樂
鼓吹合作鼓吹令又奏請進伎別置女樂三十人於黃帳
外奏房中之歌江左始廢此禮宋改正德爲前舞大豫爲後
舞至齊亡
唐會要曰太宗七年正月七日製破陣樂舞左圓右方先
偏後五魚麗鵝貫箕張翼舒交錯屈伸首尾廻牙以像戰
陣之形起居郎吕才依圖教樂工一百二十人被甲執戟
而習之凡舞三變每變爲四陳有來往疾徐擊刺之象以
應歌節數日而就其後令魏徵虞世南禇亮李百藥改制
歌詞更名七德之舞十五日奏之於庭觀者覩其抑揚蹈
厲莫不扼腕踴躍悚然震悚武臣列將咸上壽云此舞皆
陛下百戰(百勝之形)容於是咸稱萬歲
又曰貞觀元年正月三殿宴群臣奏秦王破陣樂之曲太
宗謂侍臣曰朕昔在藩邸屢有征伐世間遂有此歌豈意
今日登於雅樂然其發揚蹈厲雖異文容功業由之致有
今日所以被于樂章示不忘夲也尚書右僕射封德彛進
曰陛下以聖武戡難立極安人功成化定陳樂象德實弘
濟之盛烈爲將來之觀文容習儀豈得爲比太宗曰朕雖
以武功定天下終當以文德綏海内文武之道各隨其時
公謂文容不如蹈厲斯爲過矣
又曰貞觀中太宗幸慶善宫(宫在武功縣即高祖舊宅)宴從臣於渭
濱其宫即上降誕之所上乃賦詩十韻(壽丘唯舊跡鄷邑乃前基奥余承累)
(聖懸弧亦在兹弱齡逢運改提劒欝匡時指麾八荒定懷柔萬國夷梯山盛入欵駕海亦來思單于陪武帳日逐衛)
(文儀端宸朝四岳无爲任百司霜節明秋景輕冰結水湄芸黃遍原隰禾穎積成坻兵樂還譙宴驩此大風詩)賞
賜閭里有同漢之宛沛焉於是起居郎吕才播於樂府被
之管絃名曰功成慶善樂之曲(令皃童八佾皆)冠進德冠紫袴褶
爲九功之舞每冬享讌及國有大慶與七德之舞皆奏於庭
(先是神功破陣樂功成慶善樂二舞每奏上皆立對高宗時太常博士裴守真奏議日竊惟二舞肇謳吟属贊九成)
(之茂烈叶萬國之歡心義均韶夏用兼賓祭皆祖宗盛德而子孫享之詳覽博記未有皇王正觀之禮並謂守真議)
(是也)
又曰咸亨中高宗自製樂章十四首有上元二儀三才四
時五行六律七政八風九宫十洲得一慶雲之曲詔有司
諸大祠享並奏之
太平御覽卷第五百六十六
