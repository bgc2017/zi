太平御覽卷第七百二十一
方術部二
醫一
周禮天官下曰醫師掌醫之政令聚毒藥以共醫事凡邦
之有疾病者疕瘍者造焉則使醫分而治之歲終則稽其
醫事以制其食十全爲上十失一次之十失四爲下
又天官疾醫職曰疾醫掌養萬民之疾病四時皆有癘疾
春時有痟首疾夏時有痒疥疾秋時有瘧寒疾冬時有嗽
上氣疾以五味五榖五藥養其病以五氣五聲五色視其
死生兩之以九竅之變參之以九藏之動凡民之有疾病
者分而治之死終則各書其所以而入于醫師瘍醫掌腫瘍
潰瘍金瘍折瘍之祝(音注)藥劀(音刮)殺之劑凡療瘍以五毒攻
之以五氣養之以五藥療之以五味節之凡藥以酸養骨
以辛養筯以鹹養脉以苦養氣以甘養肉以滑養竅凡有
瘍者受其藥焉
禮記曲禮曰君有疾飲藥臣先嘗之親有疾飲藥子先嘗
之醫不三世不服其藥
又王制曰凡執技以事上者祝史射御醫卜及百工
又曾子問世子之記曰若内竪言疾藥必親嘗之
左傳曰晉侯疾求醫於秦秦伯使醫緩爲之(緩醫名爲猶治)
(也)未至公夢疾爲二竪子曰彼良醫也懼傷我焉逃之其
一曰居肓之上膏之下若我何(肓心鬲也心下爲膏)醫至曰疾不可
爲也在肓之上膏之下攻之不可逹之不及藥不至焉不
可爲也公曰良醫也厚爲之禮而歸之
又襄三曰楚子使薳子馮爲令尹訪於申叔豫叔豫曰國
多寵而王弱國不可爲也遂以疾辝方暑闕地下冰而床
焉重繭衣裘鮮食而寢楚子使醫視之復曰瘠則甚矣而
血氣未動乃使子南爲令尹
又昭元曰晉侯求醫於秦伯秦伯使醫和視之曰疾不可
爲也是謂近女室疾如蠱(惑疾)非鬼非食惑以喪志(惑女色而失志)
良臣將死天命不祐(良臣不匡救君過故將死而不爲天所右)公曰女不可近
乎對曰節之先王之樂所以節百事也故有五節(五聲之節)遟
速本未以相及中聲以降五降之後不容彈矣於是有煩
手淫聲慆堙心耳乃忘平和君子弗聽也物亦如之至於
煩乃舍也巳無以生疾君子之近琴瑟以儀節也非以慆
心也天有六氣(謂隂陽風雨晦明也)降生五味發爲五色徵爲五聲淫
生六疾六氣曰隂陽風雨晦明也分爲四時序爲五節過則爲
菑隂淫寒疾陽淫熱疾風淫末疾雨淫腹疾晦淫惑疾明
淫心疾女陽物而晦時淫則生内熱惑蠱之疾今君不節
不時能無及此乎趙孟曰何謂蠱對曰淫溺惑亂之所生
也於文皿蟲血爲蠱榖之飛亦爲蠱在周易女惑男風落
山謂之蠱皆同物也趙孟曰良醫也厚其禮而歸之
又昭五曰許悼公瘧飲太子止之藥卒太子奔
晉書曰弑其君君子曰盡心力以事君舍藥物可也(藥物有毒)
(當由醫非凡君之名人所知譏上不舍藥物所以加弑)
尚書說命曰若藥弗瞑眩厥疾弗瘳(開汝心以沃我心如服藥心瞑眩極其病)
(乃除欲其出言以自警也)
論語曰子曰人而無恒不可以作巫醫
帝王世紀曰伏羲氏仰觀象於天俯觀法於地觀鳥獸之
文與地之宜近取諸身遠取諸物於是造書契以代結繩
之政畫八卦以通神明之德以類萬物之情所以六氣六
府五藏五行隂陽四時水火昇降得以有象百病之理得
以有類乃嘗味百藥而制九針以拯夭枉焉
又曰炎帝神農氏長於姜水始教天下耕種五榖而食之
以省殺生嘗味草木宣藥療疾救夭傷之命百姓日用而
不知著本草四卷
又曰黃帝有熊氏命雷公歧伯論經脉傍通問難八十一
爲難經教制九針著内外術經十八卷
又曰歧伯黃帝臣也帝使歧伯嘗味草木典主醫病經方
夲草素問之書咸出焉
素問曰黃帝㘴明堂召雷公而問之曰子知醫之道乎雷
公對曰誦而未能解解而未能別別而未能明明而未能
彰足以治羣僚不足至侯王願得受樹天之度四時隂陽
合之別星辰與日月光以彰經術後世益明上通神農著
至教疑於二黃帝曰善無失之此皆隂陽表裏上下雌雄
相輸應也而道上知天文下知地理中知人事可以長久
以教衆庶亦不疑殆醫遒論篇可傳後世可以爲寳
世本曰巫咸堯臣也以鴻術爲帝堯之醫
史記曰扁鵲渤海鄭人姓秦名越人少時爲人舍客桑君
過扁鵲扁鵲獨竒之常謹遇之長桑君亦知扁鵲非常人
乃呼鵲與語曰我有禁方年老欲傳與公公無泄乃出其懷
中藥與扁鵲飲是以上池之水三十日當知物矣乃悉取
禁方盡與扁鵲以其飲藥三十日視見垣外一方人以此
視疾盡見五藏癥結特以侯脉爲名耳爲醫或在齊或在
趙趙簡子疾五日不知人召扁鵲入視疾出董安于問扁
鵲扁鵲曰血脉滯也而何怪昔秦穆公嘗如此七日而寤
居二日半簡子寤語諸大夫曰我之常所甚樂與百神遊
于鈞天廣樂九奏萬舞不類三代之樂其聲動心有一熊欲
援我帝命我射之中熊熊死有羆來我又射之中羆羆死
帝甚喜賜我二笥皆有副吾見兒在帝側属我一翟犬曰及
而子之壯也以賜之帝告我晉國且世衰七世而亡嬴姓
將大敗周人於范魁之西而亦不能有也董安于受言書而
藏之以扁鵲言告簡子簡子賜扁鵲田四萬畝其後扁鵲
過&KR0593;&KR0593;太子死扁鵲至&KR0593;宫門下問中庶子喜百者曰太
子何病國中治穰過於衆事中庶子曰太子病血氣不時
交錯而不得泄暴發於外則爲中害精神不能上邪氣邪
氣畜積而不得泄是以陽緩而隂急故暴蹷而死扁鵲曰
其死何時曰雞鳴時至今日收乎曰未也(收謂棺歛)其死未能
半日鵲曰臣齊渤海秦越人也家在鄭未嘗得望清光侍
謁於前也聞太子不幸而死臣能生之中庶子曰先生得
無誕乎何以言太子之可生也臣聞上古之時醫有俞附
治病不以湯液醴灑鑱石撟引案杭毒熨一撥見病之應
因五藏之輸乃割皮解肌訣脉結䈥搦髓折肓瓜膜湔浣
腸胃漱滌五藏鍊精易形先生之方能若是則太子可生
也若不如是而欲生之曾不可以告孩嬰之兒扁鵲仰天
嘆曰夫子之爲方也若以管窺天以隙視文越人之爲方
也不待切脉望色聽聲寫形言病之所在聞病之陽論得
其隂聞病之隂論得其陽病應見於大表不出千里决者
至衆不可曲止也子以吾言爲不誠試入侯太子當聞其
耳中鳴而鼻張循其兩股以至於隂當尚温也中庶子聞
扁鵲言目眩然而不能瞚舌橋然而不能下乃以扁鵲言
入報&KR0593;君&KR0593;君聞之大驚出見扁鵲於中闕曰竊聞高義
之日久矣然未嘗得拜謁於前也先生過小國幸而舉之偏
國寡臣幸甚有先生則活無先生則弃捐溝壑長終而不反
言未及畢因歔欷服(皮力切)臆涕泣撗流不能自止容皃變
更扁鵲曰太子病者所謂尸蹷者也夫以陽入隂中動胃
繵緣中經維絡别下於三焦膀胱是以陽脉下遂(音墜)隂脉上
爭會氣閉而不通隂上而陽内行下内鼓而不起上外絶而
不爲使上有絶陽之絡下有破隂之紉破隂絶陽之色巳廢
脉亂故形静如死狀太子未死也夫以陽入隂支蘭藏者
生以隂入陽支蘭藏者死凡此數事者皆五藏蹷中之時
暴作也良工取之拙者疑殆扁鵲乃使弟子子陽礪針砥
石以取外三陽五會有間太子蘇乃使子豹爲五分之熨
以八减之齊和煑之以更熨兩臍下太子起坐更適隂陽
但服湯二旬而復故故天下盡以扁鵲爲能生死人扁鵲
曰越人非能生死人也此自當生者越人能使之起耳扁鵲
過齊齊桓侯客之入朝見曰君有疾在腠理不治將深桓侯
曰寡人無疾扁鵲出桓侯謂左右曰醫之好利欲以不病
者爲功後五日復見曰君有疾在血脉不治將深桓侯曰
寡人無疾扁鵲出桓侯不悅後五日扁鵲復見曰君有疾
在腸胃不治將深桓侯不應扁鵲出桓侯不悅後五日扁
鵲復見望桓侯退走桓侯使人問其故扁鵲曰疾在腠理
湯熨所及其在血脉針石可理其在腸胃酒醪所能及其
在骨髓雖司命無奈之何今在骨髓臣是以無請後五日
桓侯體病使人召扁鵲鵲已逃遁焉桓侯遂卒扁鵲名滿
天下旁遊六國至邯鄲聞趙貴女病扁鵲即爲帶下醫過
洛陽聞周人愛老人扁鵲即爲耳目痺醫入咸陽聞秦人
愛小兒即爲小兒醫隋俗改變無所滯礙秦太醫令李䤈
白知伎不如遂密使人刺殺之
又曰公孫光齊淄川唐里人善爲古方及傳語法淳于意
師之悉授其書意欲盡求他精方光曰吾方盡矣吾身巳
衰無所事之是吾少年所受妙方也公母以教人意曰悉
得禁方幸甚死不妄傳人光喜曰公後必爲國工臨菑楊
慶有竒方吾不如之汝可謹事必得之意遂捨光而事慶
焉
又曰楊慶齊人也年七十餘有古先黃帝扁鵲脉書五色
侯病知人死生决嫌疑定可否治及藥論之書甚精妙又
家自給冨不肯爲人治病亦不教子孫後淳于意以父道
事之甚謹慶愛之盡以其禁方與之曰汝愼勿令我子孫
知汝學吾此法意曰謹聞命矣意行用其方遂盡其妙焉
又曰太倉公者齊太倉長臨淄人姓淳于名意少而喜醫
方術更受師同郡元里公乘楊慶慶年七十餘無子使意
盡去其故方更悉以禁方受之傳黃帝扁鵲脉書五色侯
疾知人死生多驗齊郎中令循病衆醫皆以蹷入中而刺
之意侯之曰湧疝也令人不得前後溲循曰不得前後溲
三日矣意飲以火齊湯一飲得前後溲再飲得大溲三飲
而疾愈淄川王美人懷子而不乳來召意意往飲以茛𦿆
藥一撮以酒飲之旋乳意復侯其脉躁躁者有餘疾即飲以
消石一齊即出血如豆比五六枚濟北王侍者韓女病意
侯脉曰内寒月事不下也即竄以藥旋下病巳病得之欲
男子而不可得也菑川王病召意侯脉曰蹷上爲重頭痛身
熱使人煩懣意即以寒水拊其頭刺足陽明脉左右各三所
疾旋巳病得之沐髮未乾而卧侯如前所以蹷頭熱至肩齊
王黃姬兄黃長卿家有酒召客意與諸客坐末上食意望
見王后弟宋建吉曰君有病往四五日君腰脅痛不可以
俛仰又不得小溲不亟治病即入濡腎及其未舍五藏急
治之病方今在客腎濡此所謂腎痺也宋建曰然建故有
腰脊痛往四五日天雨黃氏諸倩(方言曰東齊之間壻謂之倩)見建家
京下方石(京者倉廪之属)取弄之建炙欲效之效之不能起即復
置之暮腰脊痛不能溺至今不愈建病得之好持重所以
知建病者意見其色太陽色乾腎部上及界腰以下者枯
四分所故以往四五日知其發也意即爲柔湯使服之十八
日而病愈臨菑女子薄吾病甚衆醫皆以爲寒熱篤當死不
治意侯其脉曰蟯瘕(蟯音饒)蟯瘕爲病腹大上膚黃麄循之
戚戚然意飲以芫華一撮即出蟯可數升病愈三十日如
故齊王侍醫遂病自鍊五石服之意往過之遂謂意曰不
肖有病幸侯遂也意即侯之告曰公病中熱論曰中熱不
溲者不可服五石石之爲藥精悍公服之不得數溲亟勿服
色將發癰遂曰扁鵲曰隂石以治隂病陽石以治陽病夫藥
石者有隂陽水火之齊故中熱即爲隂石柔齊治之中寒即
爲陽石剛齊治之意曰公所論遠矣扁鵲雖言若是然必
審侯起度量立規矩稱權衡合色脉表裏有餘不足逆順
之法參其人動静與息相應乃可以論論曰陽疾處内隂
形應外者不加悍藥及鑱石夫悍藥入中則邪氣辟矣而
宛氣愈深侯法曰二隂應外一陽接内者不可以剛藥剛
藥入則動陽隂病益衰陽病益著邪氣流行爲重困於俞
(如喻切)忿發爲疽意告之後百餘日果病疽發乳上入缺盆
死此所謂論之大體也必有經紀拙工有一不習文理隂
陽失矣齊丞相舍人奴從朝入宫意見之食閨門外望其
色有病氣意即告官者平平好爲脉學意所即示之舍人
奴病告之曰此傷脾氣也當至春鬲塞不通不能飲食法
至夏泄血而死官者平即往告相曰君之舍人奴有病重
死期有日相君曰何以知之曰君朝入宫君之舍人奴盡食
閨門外平與倉公立公乃示平曰病如是者必死相即召
舍人奴而謂之曰奴有病不舍人奴曰無病身無痛者至
春果病四月泄血死所以知奴病者脾氣周乘五藏傷部
而交外故傷脾之色也望之殺然黃(殺蘇葛切)察之如死青之
滋衆醫不知以爲大䖝不知傷脾所以至春死者胃氣黃
氣黃者土氣也土不勝木故至春死所以至夏死者脉法
曰病重而脉順清者曰内關内關之病人不知其所痛心
急然無若若加以一病死中春一愈順及一時其所以四月
死者侯其人時愈順愈順者人尚肥也奴之病得之流汗
數出炙於火而以出見大風也齊淳于司馬病意侯其脉
告曰當病迵(音洞)風迵風之狀飲食下嗌輒後之(如厠也)病得
之飽食而疾走淳于司馬曰我之王家食馬肝飽甚見酒
來即出驅疾至舍即泄數十餘出意告曰爲火齊米汁飲
之七八日當愈時醫秦信在旁意出信謂左右閤都尉曰
意以淳于司馬病爲何曰以爲迵風可治信即笑曰是不
知也淳于司馬病法當後九日死即後九日不死其家復
召意意往問之盡如意侯即爲一火齊米汁使服之七八
日病愈或問其故意曰侯其脉時切之盡如法其病順故
知不死
又曰宋邑臨淄人師倉公授五侯脉論之術
太平御覽卷第七百二十一
