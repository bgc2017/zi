太平御覽卷第六百二十
治道部一
君
爾雅曰林烝天帝皇王后辟公侯君也
易師卦曰大君有命開國承家
尚書泰誓曰嗟我友邦冢君越我御事庶士明聽誓惟天
地萬物父母惟人萬物之靈亶聦明作元后元后作民父
母
又曰洪範曰惟辟作福惟辟作威惟辟玉食
毛詩曰天保下報上也君能下下以成其政臣能歸
美以報其上焉
禮記禮運曰禮者君之大柄也政者君之所以藏身
子思曰人主自臧則衆謀不進事是而臧之猶却
衆謀况知非以長乎夫不察事之是非而悅人之讃巳闇
莫甚焉不度理之所在而阿䛕求容謟莫甚焉君闇臣謟
以居百姓之上民弗與也若此不巳國無類矣
荀悅漢紀論曰有王主有治主有存主有衰主有危主有
亡主體正性仁心明志固動以爲人不以爲巳是謂王主
克巳恕躬好問力行動以從義不以從情是謂治主勤居
守業不敢荒怠動以先公不以先私是謂存主情義交争
公私並行一得一失不純道度是謂衰主情過其義私多
於公制度踰限政令失常是謂危主親用邪䜛放逐忠賢
縱情追欲不顧禮度出入游放不拘儀禁賞賜行禮以越
公用忿怒施罰以踰治理遂非文過知而不改忠言壅塞
直諫誅戮是謂亡主故王主能致興平治主能脩其政存
主能保其國衰主遭無難則庶幾得全苟有難則殆矣危
主遭無難則幸而免有難則亡亡主者必亡而巳矣
白虎通曰君者群也群下之所歸心
管仲曰地之生財有時民之用力有倦而人君之欲無
窮以有時與有倦養無窮之君而度量不生於其間則上
下相疾也
鄧析書曰君有三累臣有四責何謂三累親所信一累也
以名取士二累也近故䟽親三累也何謂四責受重賞而
無功一責也居大位而不治二責也爲理而不平三責也
御軍陳而奔背四責也君無三累臣無四責可謂安國家
也
又曰爲君者當若冬日之陽夏至之隂萬物歸之莫之使
也偃卧而功自成優游而政自治
又曰爲君者滅形匿影群下無私掩目塞耳萬民恐震循
名責實案法立成是謂明主
孟子曰君視臣如手足臣視君如腹心君視臣如犬馬臣
視君如國人君視臣如土芥臣視君如寇讎
孫卿子曰君舟也庶人水也水能行舟亦能覆舟
又曰君者義也義正則君正君者盤也水者民也盤方則
水方盤員則水員君者源也水者流也源清則流清源濁
則流濁〇鬼谷子曰事聖君有聽從無諫争事中君有諫諍
無謟䛕事暴君有𥙷削無矯拂
又曰君得名則群臣恃之君失名則群臣欺之
尸子曰孔子謂子夏曰汝知君子乎子夏曰魚失水則死
水失魚猶爲水也孔子曰商汝知之
又曰日在井中不能燭遠日在足下不可以視君之有國
猶天之有日居不高則不明視不尊則不遠
韓子曰晉平公問叔向齊桓公九合一匡君之力臣之力
叔向稱管仲隰明之力師曠曰君壤地也臣草木也壤地
美然後草木碩亦君之力臣何力之有焉
又曰勢者君之輿也威者君之策也臣者君之馬也民者
君之輪也勢固則輿安威定則策勁臣順則馬良人和則
輪利而爲國皆失此有覆輿走馬折策敗輪矣
又曰爲人君者猶壷也民亦水也壷方水方壷圓水圓
吕氏春秋曰魏文侯燕飲皆令諸大夫論巳或言君仁或
言君義或言君智至任座曰君不肖君也得中山不封君
弟而封君之子是以知君不肖文侯不悅座趍而起次及
翟璜曰君賢君也其主賢者其臣之言直今座之言直是
以知君賢也
又曰善爲君者蠻夷反舌皆服俗淳也水泉深則魚鼈歸
之人君賢則豪傑赴之
又曰君者仁義以治之愛利以安之忠信以道之務除其
災致其福故人之於上也若璽之於塗也抑之以方則方
以圓則圓若五種之地必應其類而蕃息百倍此五帝三
王之所以無敵也
又曰古之王者其所爲少其所爲少因者君術也爲者臣
道也爲則擾矣因則静矣因冬爲寒因夏爲暑君奚事焉
故曰君道無爲
又曰昔太古嘗無君其民聚生群處知母不知父無親戚
兄弟夫妻男女之別無上下長幼之道無進退揖讓之禮
無衣服履帶宫室畜積之便無器械舟車城郭險阻之備
此無君之患故臣之義不可不明也自上世以來天下亡
國多矣而君道不廢者天下利之也
又曰齊桓公染於管仲鮑叔晉文染於舅犯郭偃荆莊王
染於孫叔敖沈尹承吳闔閭染於伍員文之義越句踐染
於范蠡大夫種此五君者所染當故覇諸侯范吉射染於
張柳朔王生中行寅染於籍秦高強吳夫差染於王孫雄
太宰嚭智伯瑶染於智國張武申尚染於魏義偃長宋康
王染於唐鞅田不禮此六君者所染不當故國皆殘亡身或
死辱爲君非爲君而因榮也非爲君而安也以爲行理也
又曰先王用非其有如已之有通乎君道者也君者處虚
素服而無智故能使衆智也無能故能使衆能也能執無
爲故能使衆爲也無智無能無爲此君之所執
又曰鄭君問於被瞻曰聞先生之義不死君信有之乎被
瞻對曰有之夫言不能聽道不能行則固不事君也若言
聽道行又何死亡故被瞻之不死亡賢於死亡也
又曰豫讓欲報襄子其友謂之曰子之所道甚難而無功
謂子有志則然矣謂子智則不然以子之材而索事襄子
(索求)襄子必近子子得近之而行所欲此甚易而功必成豫
讓笑而應之曰是爲先知報後知也爲故君賊新君矣大
亂君臣之義也子無失吾所爲矣凢吾所爲此者所以明
君臣之義也非從易也
淮南子曰君根夲也臣枝葉也根夲不善枝葉茂者未聞
也有道之世以人與國無道之世以國與人(以賢人而與之國堯舜是)
(也以國與人桀紂與湯武是也)
說苑曰晉平公問於師曠曰人君之道奈何師曠曰人君
清静無爲務在於博愛趣在任賢開耳目以察萬方不溷
溺於俗不拘繫於左右廓然遠見倬然獨立屢省考績以
臨臣下此人君之操也平公曰善
新序曰趙襄子問於王子維曰吳之所以亡者何也對曰
吳君恡而不忍襄子曰宜哉吳之亡也恡則不能賞賢不
忍則不能罰姦賢者不賞有罪不罰不亡何待
潜夫論曰凢人君之治莫大於和隂陽夫隂陽者以天爲
夲天心順則隂陽和天心逆則隂陽乖天以民爲心民安
樂則天心順民愁苦則天心逆
抱朴子曰清玄剖而上浮濁黃判而下流尊卑等威於是
乎著曩聖取諸兩儀而君臣之道立設官分職而雍熙之
化隆君人者必脩諸已以先四海去偏黨以平王道遣私
情以樹至公昭德塞違庸親昵賢使規盡其圓矩盡其方
矣
太平御覽卷第六百二十
