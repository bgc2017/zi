太平御覽卷第二百二十
職官部十八
中書令中書監
中書侍郎
中書令
六典曰中書令之職掌國之政令緝熙帝載統和天人入
則告之出則奉之以釐萬邦以度百揆蓋以佐天子而執
大政者也
漢書曰司馬遷旣被刑之後爲中書令尊寵任職
又曰石君防與弘恭皆少坐腐刑爲黃門以選爲中尚書
宣帝時任中書官以恭爲令君防爲僕射恭死君防代爲
令貴倖傾朝百寮皆敬事
應劭漢官儀曰左右曹受尚書事前世文士以中書在右
因謂中書爲右曹又稱西掖
吳錄曰紀騭字子上景皇時騭父亮爲尚書令騭爲中書
令每朝會詔以屏風隔其坐
吴志曰胡冲平和有文幹天紀中爲中書令
又曰張尚有俊才孫皓時爲侍郎以言語辯捷見知擢爲
侍中中書令
又曰蔡欵字文德歷位内外以清貞顯於當世衛尉領中
書令
晉書曰王獻之爲中書令少而摽邁不循常貫文義並所
不長而能撮其勝會故爲一時風流之冠獻之卒以王珉
代之世謂之大王令小王令也珉父洽永和中嘗爲此官
至珉復居之時人以爲弈世令望
又曰王獻之爲中書令啓瑯瑘王爲中書監表曰中書職
掌詔命固非輕才所能獨任自晉建國常命宰相參領中
興以來益重其任故能王言彌徽德音四塞
又曰和嶠爲中書令荀勗爲監嶠意抗直鄙荀巧佞以意
氣加之專車而坐自此監令乃使異車
臧榮緒晉書曰潘尼性淡退唯以著述爲事永興末爲中
書令
晉陽秋曰王洽除中書令時年二十九將辭之從兄朗之
遺書曰弟今二十九便居清顯要任敢不敬以先旨爲弟
啓義讓之路焉若弟年至四五十之間雖復超登公輔
亦非吾所豫况降此以還者耶洽遂不拜
又曰温嶠上䟽曰臣才短學淺文義不通中書之職酬對
無方斟酌重輕豈唯文䟽而巳自非望士良才何可妄居
斯任累辭得止
晉中興書曰肅祖以温嶠爲散騎常侍侍講大寧初手詔
曰卿旣以令望忠允之懷著於周旋且文清而旨遠宜居
深密今欲以卿爲中書令朝論咸以爲宜
又曰王洽字敬和顯宗時王洽爲中書令帝曰敬和清裁
昔爲中書郎吾尚小數呼見意甚親之今以爲中書令欲
共講文章之事也
又曰禇裒授衛將軍中書令裒以中書銓管詔命不宜以
親居之固讓
晉令曰中書爲詔令記會時事典作文書也
晉制曰中書令銅印墨綬進賢兩梁冠絳朝服佩水蒼玉
乘軺車
晉諸公讃曰陳准爲中書令張華爲監准與華俱處機密
而推崇之每直日有詔書無小大輙先示華了不措意華
得詔書不以示准省中號准爲中書五郎其從容如此
又曰懷帝以繆播爲中書令朝事莫不諮之人君之所取
信於臣下無以尚也
宋書曰傳亮永初元年爲中書令直中書省專典詔命以
亮任揔國權聽於省見客神虎門外每旦車常數百兩
宋泰始起居注曰王言之職揔司清要中將軍丹陽尹王
景文夙尚弘簡情度淹粹忠規茂績寔宣國道宜兼管内
樞以重其任可中書令
齊書曰王延之代張緒爲中書令何點歎曰晉以子敬季
琰爲此職今以王延之張緒爲之可謂清官後接之者實
爲未易
崔鴻後趙錄曰徐光字季武頓丘人幼有文才年十三王
陽攻頓丘掠之而令主秣馬光但書柱作詩賦左右以白
石勒勒令召光付紙筆光立爲頌賜衣服遷爲中書令
後魏書曰任城王澄爲中書令蕭頥使庾來朝見澄音
韻遒雅風儀秀逸謂主客郎張尋曰往魏任城以武著稱
今魏任城乃以文見美也
又曰高允高宗禮敬甚重晨入暮出或積日居中朝臣莫
知所論或有上書言得失者高宗省而謂羣臣曰君父一
也父有是非子何爲不能書諫之使人知惡而於家内隱
處也豈不以父親恐惡彰於外也今國家善惡不能面陳
而上表顯諫此豈不彰君之短明己之美至如高允者眞
忠臣矣朕有非恒正言面論至朕所不用聞者皆言說無
避就朕聞其過而天下不知其諫豈不忠乎汝等在左右
曾不聞一正言但向朕喜時求官乞職汝等把弓刀侍朕
左右徒立勞耳皆至公王此人把筆匡我國家不過作郎
汝等不自媿乎於是拜允中書令
又曰高允字伯恭爲中書令高宗重之不名恒呼爲令公
又曰高允拜中書令司徒陸麗曰高允雖蒙寵待而家貧
布衣妻子不粒高宗怒曰何不先言今見朕用之方言其
貧是日幸允第惟草屋數間布被緼袍厨中藍菜而巳
高宗歎息曰古人之清豈有此乎即賜帛五百疋粟千斛
唐書曰武德年嘗有勑而中書門下不時宣行高祖責其
遟由内史令蕭瑀曰臣見内史宣勑或前後相
乖者百司行之不知何所承用所謂易雖在前難必在後
臣在中書日久備見其事今皇階初搆事涉安危若遠方
有疑恐失機會比每受一勑臣必審勘使與前勑不相乖
背者始敢宣行遟晚之愆實由於此上善之
又曰禇遂良拜中書令太宗寢疾召遂良及長孫無忌入
卧内謂之曰卿等忠烈簡在朕心昔漢武寄霍光劉備託
葛亮朕之後事一以委卿太子仁孝卿之所悉必湏盡誠
輔佐永保宗社又頋謂太子曰無忌遂良在國家之事汝
無憂矣
又曰神龍元年改中書令曰紫微令
又曰開元二年紫微令姚崇奏紫微(舍人六員每議)事諸舍人同
押連署狀進訖凡事有是非理均與奪人心旣異所見或
殊抑使雷同情有不盡臣今商量其事執見不同者望請
别作商量狀連本狀同奏若狀語交牙恐煩聖思臣旣是
官長望於兩狀後略言二理優劣奏聽進止則人各盡能
官無留事勑曰可
又曰張九齡爲中書令時天長節百寮上壽多獻珍異唯
九齡進金鏡錄五卷言前古興廢之道上賞異之
薛瑩條列吳事曰胡冲意性調美心趣解暢有刀筆才閑
於時事爲中書令雖不能匡矯亦自守不苟求容媚
王珉别傳曰珉字季琰詔曰新除侍中王珉才學廣贍理
識清通宜處機近以參時務其以珉爲長兼中書令
郭頒魏晉世語曰劉放孫資共典樞要夏侯獻曹肇心内
不平殿中有雞棲樹二人相謂此亦久矣其能復幾指謂
中書監劉放中書令孫資
又曰司馬景王令中書令虞松作表輙不可意令松更定
思竭不能改鍾會爲定五宇松深悅服
宋謝莊讓中書令表曰伏惟陛下登馭震維臨齊璿政澤
與風翔恩從雲動臣聞璧門天䆳鳳沼神深絲綸王言出
納帝命自非望允當時譽宣庠塾未有謬垂曲寵空席兹
榮在於平壯猶不可勉况今綿痼百志俱淪
中書監
魏志曰黃初中改秘書爲中書以劉放爲監孫資爲令遂
並掌機密歷文明齊王三世
又曰蔣濟字子通時中書監令號爲專任濟上䟽曰大臣
太重者國危左右太親者身弊古之至戒也往者大臣秉
事外內扇動陛下卓然自覽萬機莫不祗肅夫大臣匪不
忠也然威權在下則衆心慢上勢之常也陛下旣巳察之
於大臣願無忘於左右
晉書曰荀勗守中書監毗贊朝政及遷尚書令勗久在中
書專管機事失之甚愠人有賀者勗恚曰奪我鳳皇池諸公
何賀焉
又曰太安元年有胡人入雲龍門殿前再拜云我當作中
書監付都虞候斬之
晉陽秋曰朱整少有名行官至中書監魏禪晉使整與中
書令劉良共爲詔世祖踐祚權即用之
晉中興書曰肅宗欲使庾亮爲中書監亮上䟽曰陛下踐
祚復以臣領中書則示天下有私矣
晉諸公讃曰華廙爲中書監時事多不泄啓世祖乞授子
薈荅詔先時荀勗爲中書監末年亦使息組書詔草傅祇
爲中書監病風復使息暢書啓事皆前後相承以子弟管
之
後魏書曰孝文時蠕蠕(如兖反)國有喪帝遣高閭爲書與之
不叙凶事孝文謂曰卿爲中書監職典文詞若情思不至
應謝所任
環濟要略曰中書掌内事密詔下州郡及邊將不由尚書
者也後關百官事益重有令僕射丞郎令史秩與尚書同
陶氏職官要錄曰中書監舊視僕射梁選簿書自宋巳來
比尚書令特進之流而無事任清貴華重大位多領之
王導表曰臣乞得除中書監持節專壹所司竭誠保傳惟
力是視詔曰昔者荀公曾從中書監爲尚書令人賀之乃
發恚云奪我鳳皇池卿諸人何賀耶願足下處之勿疑
王敦表曰中書令領軍庾亮清雅履正可中書監領軍如
故
中書侍郎
六典曰中書侍郎掌貳令之職凡邦國之庶務朝廷之大
政皆參議焉凡臨軒冊命大臣令爲之使則持冊書以授
之凡四夷來朝臨軒則授其表䟽升于西階而奉之若獻
贄幣則受之以授於所司
魏志曰明帝詔舉中書郎謂吏部尚書盧毓曰得其人與
不在盧生耳選舉莫取有名有名如畫地作餅不可噉也
毓舉韓曁敦篤至行帝乃用之
吳志曰孫琳求中書兩郎典知荆州諸事主者奏中書不
應外出休特聽之其所請求一皆給與也
晉書曰華廙字長俊爲人清簡弘雅加以名家子孫以婦
父盧毓典選至年四十五爲中書通事郎
又曰華表子簡字奉駿有智器文藻官至中書郎
又曰衛瓘爲中書郎時權臣專政瓘優游其間無所親疎
甚爲傳嘏所重謂之寗武子
臧榮緒晉書曰夏侯孝若爲野王令居邑累歲朝野多歎
其屈除中書郎
晉起居注曰今之士大夫多不樂出宰牧而好內官今皆
先經外官治民著績然後入爲常伯中書郎
曹嘉之晉紀曰汝南史曜字季茂爲山濤所知爲征南府
小吏鄕人周浚見曜而友之配之妺官至中書郎
晉中興書曰孔演字元舒晉國初建與庾亮俱𥙷中書侍
郎于時中興肇建庶事草創演經學博通又練識舊典朝
議軌制多取正焉由是元明二帝並親愛之
又曰顧榮齊王囧召爲主簿囧自擅威權榮知其必敗唯
終日昏酒囧以榮爲中書郎
又曰范寗爲臨淮太守徵拜中書侍郎專掌西省以職在
機近固辭不許多以獻替有益治道
又曰范寗拜中書侍郎時烈宗雅好文學而寗明習五經
甚見親愛朝廷疑議輙諮訪之寗指朝士直言無諱
又曰王濛字仲祖恬暢能言名理善隷書與劉恢爲中書
侍郎太宗輔政濛恢並數侍接對號爲入室之賓恢字眞
長少清峻時人以濛比袁曜卿以恢比荀奉倩
宋書曰王徵與從弟僧綽書曰闔門皆蒙時私吾高卧家
巷遂至中書侍郎此足以闔棺矣
又曰裴瓉風神高邁爲中書侍郎出入禁門見者皆肅然改
容
北史曰趙彦深諷朝廷子堅爲中書侍郎頗招物議時馮
子琮子慈明祖珽子君信並相繼居中書故時語云馮祖
及趙穢我鳳池
隋書曰元善拜內史侍郎上每望之曰人倫儀表也凢有
敷奏毅氣抑揚觀者曯目
唐書曰郭正一永淳二年除中書侍郎正一在中書累年
明習舊事兼有詞學制勑多出其手當時號爲稱職
又曰崔沔拜中書侍郎或謂沔曰今之中書皆是宰相承
宣制命侍郎雖是副貳但署位而已甚無事也沔曰不然
設官分職上下相維各申所見方爲濟理豈可俛默偷安
而爲懷禄士也自是每有制勑及曹事沔多所異同
王濛别傳曰濛爲中書郎在職四年無人對以濛難與比
肩故也
鍾會母傳曰嘉平元年車駕朝高平陵會爲中書郎從行
宣王始舉兵衆人恐懼而夫人自若
嵇氏世家曰嵇含爲中書侍郎書檄雲集莫不立草
通典曰隋初爲内史侍郎四員煬帝減二員改爲内書侍
郎
陸士衡轉中書侍郎齊王收士衡付廷尉士衡出後謝表曰
臣以職在中書制命所出而臣本以筆札見知慮逼迫不
獲已乃詐發内妺喪出就第云哭泣受吊片言隻字文不
關其間
梁庾肩吾爲寧國公讓中書郎表曰臣聞陟彼太行伯后
之車屢怠望兹吳坂少游之馬難追是知美非流水立致
摧轅駿靡浮雲便其頓轡起登天漢寧陪九萬之風坐濟
星橋非使千年之翼豈有幼稱辯慧足對元禮弱摽俊穎
能嘲子淑玉重組長空見休寵深宮䆳宇孰知懷憂
太平御覧卷第二百二十
