太平御覽卷第三百四十五
兵部七十六
刀上
釋名曰刀到也以斬伐到其所乃擊之也其末曰鋒言若
蜂刺之毒利也其本曰環形似環也其室曰削削峭也其
形峭殼褁刀體也室口之飾曰琫琫捧也捧來口也下末
之飾曰㻫㻫卑也在下之言也短刀曰拍髀帶時拍體旁
也
又曰露拍言露見也佩刀在佩旁之刀也或曰容刀爲刀
形而幾刃備容儀而巳剪刀剪進前也書刀給書簡札有
所刊削之刀也封刀鉸刀皆隨時名之也
說文曰刀兵也象形也㓵(五各切)刀劒刃也削髀也欹&KR2683;曲刀
也(鞞布頂切剞居綺切劂居衛切)
字林曰琫佩刀下飾也天子以玉諸侯以金㻫佩刀飾也
太公兵法曰刀之神名曰脫光
尚書曰赤刀大訓弘壁琬琰在西序(孔安國注曰寳刀赤刀削也大訓虞書也)
詩曰執其鸞刀
又曰何以舟之維玉及瑶鞞琫容刀(舟帶也)
禮記曰割刀之用鸞刀之貴貴其義也
左傳曰子皮欲使尹何爲宰子産曰猶未能操刀而使割
也
榖梁曰孟勞(魯之寳刀也)
論語曰孔子之武城聞弦歌之聲夫子莞爾而笑曰割雞
焉用牛刀
春秋繁露曰禮之所爲興也刀之在右白虎之象也
春秋演孔圖曰八政不中則天雨刀
史記曰郭解姊子負解之勢與人飲使之釂(子削切)非其任
強灌之人怒拔刀刺殺解姉子亡去
漢書曰昭帝遣李陵故人隴西任立政等三人俱至匈奴
招陵立政等至單于置酒賜漢使者李陵衛律皆侍坐立
政等見陵未得私語即目視陵而數自循其刀環握其足
隂諭之言可歸漢也
又曰龔遂爲渤海太守民有帶持刀劒者使賣劒買牛賣
刀買犢可爲帶牛而佩犢者也
又曰盖寬饒奏事上以爲怨謗下吏寬饒引佩刀自剄北
闕下衆莫不憐之
又曰李廣利爲貳師將軍征大宛軍中無水拔佩刀刺山
飛泉涌出
又曰王尊爲東平王相王曰願觀相國佩刀尊前引刀視
宜然
又曰應奉得賜金錯把刀
東觀漢記曰朱暉字文季年十三與舅母家属入宛城道
遇賊欲奪婦女衣暉拔刀曰錢物可得諸母衣不可奪今
日朱暉死也賊義之笑曰童子内刀遂放遣
又曰賜鄧遵金對鮮卑緄帶一具金錯刀五十辟把刀墨
再屈環撗刀金錯屈尺八佩刀各一
又曰祭遵襲略陽遣護軍王忠皆持鹵刀斧伐樹開道至
略陽襲隗囂
又曰班超曰臣乘聖威神出萬死之志冀立鉛刀一割之
用
又曰馬嚴爲陳留太守建初中嚴病遣功曹史李襲奉章
詣闕上親召見襲問疾病形狀以黃金十斤佩刀書刀革
帶付龔賜嚴遣太醫送方藥
又曰張步攻耿弇營飛矢中弇股以佩刀截之左右無知
者
獻帝春秋曰越騎校尉汝南伍孚忿董卓無道欲身自殺
之挾佩刀詣卓孚語畢辭出卓至閤執手孚因引刀刺卓
卓多力却不中即殺孚
英雄記曰董卓謂袁紹曰劉氏種不足復遺紹勃然曰天
下徤者豈唯董公撗刀長揖徑出懸節於上東門而奔冀
州
漢魏春秋曰劉琮乞降不敢告備備亦不知久而覺之遣
所親問琮琮令宋忠詣備宣白是時曹公在宛備乃驚駭
謂忠曰卿諸人作事如此不早相語今禍至告我不亦大
劇乎引刀向忠曰今斷卿頭誠不足以解忿亦耻大丈夫
臨别復殺卿軰也
魏志曰王祥事後母至孝後母嫉之伺祥卧以刀斫之值
祥出外持刀斫着被祥知不言如故
又曰許禇從討袁紹於官渡時常從士徐他等謀爲逆以
禇常侍左右憚之不敢發伺禇休下日他等懷刀入禇至
下舍心動即還侍他等不知入帳見禇大驚愕他色變禇
覺之即擊殺他等太祖益親信之出入同行不離左右
又曰典韋陳留人形皃魁梧旅力過人好節俠襄邑劉氏
與睢陽李禮爲讎韋爲報之禮故冨春長備怨甚謹韋乘
車載雞酒僞爲候者門開懷匕首入殺禮并殺其妻徐出
取車上刀戟步去禮居近市一市盡駭追者數百莫敢近
之
魏武帝令曰往歲作百辟刀五枚適成先以一與五官將
其餘四吾諸子中有不好武而文學將以次與之
吳志曰孫堅至錢塘會海賊掠賈人堅行操刀上岸以手
東西指麾若分部人兵以邏遮收賊賊望見以爲官兵捕
之即委財物散走
又曰孫權以公孫淵稱蕃遣張彌許晏至遼東拜淵爲燕
王張昭諫切權不能堪按刀而怒曰吴國士人入宫則拜
孤出宫則拜君孤之敬君亦爲至矣而數於衆折孤孤常
恐失計昭熟視權曰臣雖知言不見用而每竭愚忠者誠
以太后臨崩呼老臣於床下遺詔頋命之言故耳因泣涕
撗流權擲刀置地與昭對泣
吴書曰凌統怨甘寧殺其父操寕常備統不得讎之嘗於
吕蒙舍會酒酣統乃以刀儛寕起曰寕能雙戟儛蒙曰寕
雖能未若蒙之巧也因操刀持楯以身分之後權知統意
因令寕將兵徙屯
江表傳曰孫權拔刀斫前奏案曰諸將吏敢復有言當迎
曹操者與此案同
蜀志曰初孫權以妹妻先主妹才捷剛猛有諸兄風侍婢
百餘人皆親執刀侍立先主每入心常懔懔
王隱晉書曰衛瓘監軍護軍鍾會素與瓘至厚坐則同
床行則同輿會書板上欲殺胡烈等示瓘瓘言不可會
自削弃反問瓘何許聞消息相疑益露瓘厠上見烈故
給使令出語三軍會逼瓘不得議定經宿不眠各撗刀
膝上
陸機晉書曰王濬之在巴郡也夢懸四刀於其上甚惡之
濬主簿李毅拜賀曰夫三刀爲州而見四刀爲益一也明
府其臨益州乎後果爲益州
晉中興書曰初魏徐州刺史任城吕虔有佩刀工相之以
爲必三公可服此刀虔謂別駕王祥曰苟非其人刀或爲
害卿有公輔之量故以相與祥始辭之固強乃受祥爲司
空祥死之日以刀授弟覧曰吾兒皆凡汝後必興足稱此
刀故以相與覽後弈世賢興於江東
又曰孫恩者亦名靈秀琅邪人孫秀之族也世奉事北斗
之道恩叔泰字敬遠師事錢塘杜子恭弟子子恭有祕術
嘗就人借瓜刀其主求之子恭曰當送相還刀主行至嘉
興有魚躍入船中破魚得瓜刀其爲神效往往如此
又曰郭翻武昌人墜刀於水路人爲取翻仍以與之路人
不取至於三四固辭翻曰𡭗尚不取我豈能復得路人曰
我若取此將爲天地鬼神之所責矣翻知其終不受復沈
刀於水路人悵然乃復驚汲爲取之翻於是不逆其意十
倍刀價與之其廉不受惠皆此類矣
晉書曰元帝以劉琨爲侍中太尉其餘如故并贈名刀琨
荅曰謹當躬自執佩馘截二虜
又載記曰慕容翰北投宇文歸旣而逃還歸乃遣勁騎百
餘追之翰遥謂追者曰吾旣思戀而歸理無反面吾之弓
矢汝曹足知無爲相逼自取死也汝可百步竪刀吾射中
者汝便宜反不者可來前也歸騎解刀竪之翰一發便中
刀鐶追騎乃散
又曰赫連勃勃以叱干阿利領將作大匠發嶺北夷夏十
萬人於朔方之北黑水之南營起都城勃勃自言朕方統
一天下君臨萬邦可以統萬爲名阿利性尤工巧然殘忍
刻暴乃蒸土築城錐入一寸即殺作者而并築之勃勃以
爲忠故委營繕之任又造五兵之器精銳尤甚旣成呈之
工匠必有死者射甲不入即斬弓人如其入也便斬鎧匠
又造百鍊剛刀爲龍雀大環號曰大夏龍雀銘其背曰古
之利器吴楚湛盧大夏龍雀名冠神都可以懷遠可以柔
逋如風靡草威服九區世甚珍之復鑄銅爲大鼓飛廉翁
仲銅駞龍獸之属皆以黃金飭之列於宫殿之前凡殺工
匠數千以是器物莫不精麗
蕭子顯齊書曰世祖武皇帝諱賾字宣遠不豫徙御延昌
殿乘輿始登階而殿屋鳴咤上惡之詔曰我識滅之後身
上着畫天衣純烏犀導常所服身刀長短二口鐵環者隨
我入梓宫
北齊書曰綦母懷文造宿鐡刀其法燒生鐵精以重柔鋌
數宿則成鋼以柔鋌爲刀以五特之
脂斬甲三十札今㐮國治家所鑄宿鐡柔鋌是其遺法也
刀猶甚快利但不能截札耳
梁書曰席闡文爲西中郎中兵參軍領城扄梁武帝之將
起兵闡文勸穎曹同焉仍遣客田祖恭私報帝并獻銀裝
刀帝報以金如意
南史曰韓子高會稽山隂人也家本微賤侯景之亂寓都
下景平陳文帝出守吳興子高年十六爲揔角容㒵美麗
狀似婦人於淮渚附部伍寄載還鄕里文帝見而問曰能
事我乎子高許諾子高本名蠻子帝改名之性恭謹恒執
備身刀
唐書曰李嗣業京兆高陵人也身長七尺壯勇絶倫天寳
初隨募至安西頻經戰鬪于時諸軍初用陌刀業善用之
每爲隊頭所向必䧟
又曰王及善初除右千牛衛將軍高宗曰朕以卿忠謹故
與卿三品要職他人非搜辟不得至朕所卿佩大撗刀在
朕側知此官貴否
河圖曰怪目勇敢重瞳天雨刀楚之邦(宋均注曰項羽)
遁甲開山圖曰神芝五色生於名山之隂五色雲氣覆之
其味甘苦以銅刀收之
又曰霍山有玉石芝生大石上萬人牽終不拔以竹刀割
之即断
太公六韜曰大擼刀重一斤長四尺三百枚
傳咸奏事曰尚書舊奏給介士二百人人給大銅口刀各
一枚
博物志曰周書云西域獻火浣布昆吾氏獻切玉刀浣布
汙燒之則絜切玉刀切玉如泥(一云切玉如䗶蜜)布漢魏世有獻
者刀則未聞
崔豹輿服注曰吴大皇帝有寳刀三一曰百鍊二曰青犢
三曰漏影
拾遺記曰帝解鳴鴻刀賜東方朔朔曰此刀黃帝時採首
陽之金鑄爲此刀雄者巳飛雌者獨在(一出洞冥記)
林邑記曰林邑王范文先是夷奴初收牛洞中得鱧魚私
將還欲食之其主撿求文恐因曰將礪石還非魚也主往
看果是石文知異看石有鐵鑄石爲兩刀呪曰魚爲刀若
斫石入者文當爲此國王斫石即入人情漸附之
裴淵廣州記曰石林竹勁利削爲刀切象皮如纖茅
楊泉物理論曰古有阮師之刀天下之所寳貴也阮之作
刀受法於金精之靈七月庚辛見金神於治監之門其人
光色煒燿向而再拜神執其手曰子可教也阮致之閑宴
設饌而問焉神教以水火之齊五精之陶用隂陽之候取
剛軟之和行其術三年作刀千七百七十口而喪其明其
刀平背狹刃方口洪首截輕微絶絲髮之系斫堅剛無變
動之異世不恡百金精求不可得也其次有蘇家刀雖不
及阮家亦一時之利器也次有陽紀趙青間皆不能継
虞喜志林曰古人鑄刀以五月丙午取純火精以恊其數
也
魏武帝内戒令曰百鍊利器以辟不祥攝服姦宄者也
搜神記曰宫亭湖孤石有估客下都徑其下見二女子云
可爲買兩量絲履自厚相報估客至都有好絲履并箱盛
之自市一書刀亦在箱中旣還以箱及香置廟中而去忘
取刀湖中正汎忽有鯉魚跳入船中破魚得刀
祖台志怪曰廷尉徐元禮嫁女從祖與外兄孔正陽共詣
徐家道中有土墻見一小兒倮身正赤手持刀長五六寸
坐墻上磨甚駛獨語因跳車上曲蘭中坐反覆視刀輙䑛
之至徐家門前枽樹下又跳下坐灰中復更磨刀日晡新
婦就車中見小兒持刀入室便刺新婦新婦應刀而倒扶
還解衣視心腹紫色如酒槃大有頃便亡鬼子出門儛刀
上有血塗枽樹火燃斯湏燒盡
神異經曰南荒之中有如之何樹三百歲作華九百歲作
實實有核形如棗子長五尺金刀割之則飴木刀割之則
辛食之得地仙
列仙傳曰丁次卿者不知何許人也漢順帝賣刀遼東市
時人名之丁氏次卿有寳刀
神仙傳曰蜀人李阿傳世不老有古強者隨阿入青城山
恐有虎狼取父大刀阿見而怒取強刀以擊石刀折敗強
竊憂刀敗阿復取刀左右擊地刀復如故還強也
列異傳曰有神王方平降陳節方家以刀一口長五尺一
長五尺三寸名泰山環語節方曰此刀不能爲餘益然獨
卧可使無鬼入軍不傷勿以入厠溷且不宜久服三年後
求者急與果有戴卓以錢百萬請刀
錄異傳曰有王更生者爲漢中太守郡界有袁氏廟靈響
更生過廟祭去而遺其刀而遣小史李高還取刀高見刀
在廟床上高進取去仰見座上有一君着大冠袍衣頭鬢
半白謂高曰可取還勿道見我後吾當祐汝高還如言不
道後高仕爲郡守當復遷爲郡高時年巳六十餘祖高者
百餘人高乃道昔爲更生小吏見遣至廟所取遺刀見廟
神使吾莫道至今不敢道然心常以欺君爲慙言畢此刀
立刺高心下湏臾死
廬江七賢傳曰漢武帝出淮陽到舒州不覧城問曰此鄕名
何陳翼對曰鄕名不覽上曰萬乘主所問不祥耶欲舉燔
之翼曰臣言不欺佩刀當生毛欺則無毛也視之刀有毛
長寸乃不燔
列士傳曰專諸持一剛刀置魚腹中以刺王僚
列女傳曰龐娥親者酒泉龐子夏妻趙君安女君安爲同
縣李壽所殺三子遭疫而死壽大喜娥親聞曰李壽汝莫
喜焉知娥親不手刃汝耶乃隂市刀志在殺壽後於都亭
奮刀斫壽刀折拔壽佩刀断壽頭詣獄求死詔赦之
吴時外國傳曰扶南諸王殺其國人以刀斫刺往往有不
入者以汗露塗刀刃斫之乃入國人名之曰蟬也
蒲元傳曰君性多竒思得之天然類之事出若神不嘗
見鍜功忽於斜谷爲諸葛亮鑄刀三千口鎔金造器特異
常法刀成白言漢水鈍弱不任淬用蜀江爽烈是謂大金
之元精天分其野乃命人於成都取之有一人前至君以
淬乃言雜涪水不可用取水者猶悍言不雜君以刀畫水
云雜八升何故言不取水者方叩頭首伏云實於涪津渡
負倒覆水懼怖遂以涪水八升益之於是咸共驚服稱爲
神妙刀成以竹筒密内鐵珠滿其中舉刀断之應手靈落
若薙生芻故稱絶當世因曰神刀今之屈耳環者是其遺
範也
費禕別傳曰孫權以手中嘗所執寳刀贈之禕荅曰臣不
才何以堪明命然刀所以討不庭禁暴亂者也但願大王
勉建功業同獎漢室臣雖闇弱不負來頋
桂陽先賢畫讃曰成武丁以疾而終殮畢其友從臨武縣
來至郡道與武丁相逢友曰子欲何之而不將人荅曰今
吾南遊爲過報小兒善護大刀到其門見其妻哭泣問之
荅曰夫没友大驚曰吾適與相逢乃發棺視了無所見遂
除縗絰而心喪之咸以武丁得神仙
太平御覽卷第三百四十五
