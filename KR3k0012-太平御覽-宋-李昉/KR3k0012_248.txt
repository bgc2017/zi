太平御覽卷第二百四十八
職官部四十六
王師王傳
王友王侍讀
王文學郡國相
國郎中令
國中尉國常侍
國侍郎府長史
府司馬
王師
漢書曰王式字翁思東平人爲昌邑王師昭帝崩邑王嗣
立以行淫亂廢昌邑群臣皆下獄治事使者責問曰師何
以無諫書式對曰臣以詩三五百篇朝夕授王至於忠臣
孝子之篇未嘗不爲王反覆誦之臣以三五百篇諫是以
無諫書使者以聞亦得减死論
王傳
後漢書曰皇太子彊求乞自退封東海王故重選官屬以
杜林爲王傳從駕南廵狩時諸王傳數被引命或多交遊
不得應詔唯林守慎有召必至餘人雖不見譴而林特受
賞賜又辭不敢受帝益重之
吴志是儀字子羽北海營陵人也南魯二宫初立儀以夲
職領魯王傅儀嫌二宫相近切乃上䟽曰臣竊以魯王天
挺懿德兼資文武當今之宜宜鎮四方爲國藩輔宣揚德
美廣耀威靈乃國家之良規海内所瞻望但臣言辭鄙野
不能究盡其意愚以二宫宜有降殺正上下之序明教化
之夲書三四上爲傅盡忠動輙規諫事上勤與人恭不治
産業不受施惠爲屋舍纔足自容隣家有𧺫大宅者權出
望見問起大室者誰左右對曰似是儀家也權曰儀儉必
非問果他家其見知信如此
唐書曰丘悅河南陸渾人亦有學業景龍中爲相王府
掾與文學韋利器典籖裴耀卿俱爲王府直學士睿宗在
藩甚重之官至歧王傅開元初卒撰三國典略三十卷行
於時
王友
晉中興書曰謝尚字仁祖司徒左西屬爲會稽王友
北史曰蕭大圜除滕王逌友逌嘗問大圜曰吾聞湘東王
作梁史有之乎餘傅乃可抑楊帝紀奚若隱則非實記則
攘羊對曰言之者妄耳如使有之亦不足怪昔漢明爲世
祖紀章帝爲顯宗紀殷鍳不遠足爲成例且君子過如日
月之蝕彰於四海安得而隱之如有不彰亦安得不隱盖
子爲父隱直在其中諱國之惡抑又禮也逌乃大笑
殷浩別傳曰會稽王少著名譽友學之舉必極有德以浩
爲友
山公啓事曰近啓修武令劉訥𥙷南陽王友詔曰友誠宜
得有益者然以長吏治民不易屢易爲疑令散人無依仰
又啓今者職散中誠自有人然劉訥才志外内非稱臣以
爲宜蒙此者是以啓及不審固可用不詔可爾所啓
王侍讀
隋書曰楊汪字元度勤學專精左氏傳通三禮解福周冀
王侍讀王甚重之每曰王侍讀德業優深孤之穆生也
唐書曰姚思廉初爲代王侍讀屬義師入京城時府寮駭
散唯思廉侍王不離其側義師入殿門思廉謂之曰唐公舉
兵夲匡王室卿等不宜無禮於王衆服其言於是布列階
下湏臾太宗至聞而義之許其扶王至順陽閤下泣拜而
去觀者咸歎曰忠烈之士也仁者有勇此之謂也太宗居
藩引爲文學及親征徐圓朗思廉時在洛陽太宗嘗從容
言及隋亡之事慨然歎曰姚思廉不懼兵刃以明大節求
諸古人亦何以加也因寄物百叚遺其書曰想卿節義之
風故有斯&KR1620;
王文學
魏志曰中山恭王褒每讀書文學左右常恐以精力爲病
數諫止之不能廢也文學阬輔相與言曰受詔察王舉措
有過當奏及有善亦宜以聞遂共表陳褒美褒聞之大驚
責讓文學曰修身自守常人之行耳而諸君以上聞適增
其負累也
晉書曰鄭袤魏武帝初封諸子爲侯精選賓友袤與徐幹
俱爲臨淄文學
晉諸公讃曰扶風王年八歲聦明善詩賦中表竒之魏烈
祖以爲齊王芳文學
長沙耆舊傳曰太尉李公時爲荆州刺史下辟書夫採名
珠求之於蚌欲得名士求之文學或割百蚌不得一珠不
可捨蚌求之於魚或百文學不出竒士不可捨文學求之
於斗筲也由是言之蜯乃珠之所藏文學亦士之場矣
郡國相
東觀漢記曰吴祐字季英陳留人遷膠東相政唯仁簡以
身率物民有相争訴者輙閉閤自責然後科其所訟以道
譬之或身到閭里重相和解自是之後争隟省息吏民不
欺
又曰魯平字叔陵拜趙相爲政尚寬惠禮讓雖有官不廢
教授門人常有數百關東號曰五經復興魯叔陵
後漢書曰張禹遷下邳相徐縣北界有蒲陽坡(東觀記曰坡水廣二)
(十里徑直百里在道西其東有田可萬領坡與陂同)傍多良田而堙廢莫修禹爲開
水門通引灌漑遂成熟田數百頃勸率吏人假與種粮親
自勉勞遂大收榖實鄰郡貧者歸之千餘戶室廬相屬其
下成市後歲至墾千餘頃人用温給
又曰趙咨應召復拜東海相之官道經榮陽令燉煌曹暠
咨之故孝廉也(咨爲燉煌太守時暠薦爲孝廉)迎路謁候咨不爲留暠送
至亭水次望塵不及謂主簿曰趙君名重今過界不見必
爲天下笑即弃印綬追至東海謁咨畢辝歸家其爲時人
所貴若此
謝承後漢書曰東郡趙咨爲東海相人遺其雙枯魚噉之
二歲不盡以儉化俗
魏志曰初曹公爲兖州以東平畢諶爲別駕張邈之叛也
邈劫諶父母弟妻子公謝遣之卿老母在彼可去諶頓首
無二心公嘉之爲之流涕旣出遂亡歸及邈敗生得諶衆
爲諶懼公曰夫人孝於其親者豈不亦忠於君乎吾所求
也以爲魯相
又曰太祖光和末黃巾𧺫拜騎都尉討穎川賊遷爲濟南
相國有十餘長吏多阿附貴戚贓汚狼籍於是奏免其人
禁断淫祀姦究逃竄郡界肅然
蜀志劉俻領平原相郡民劉平素輕先主耻爲之下使客
刺之客不忍刺語之而去其得人心如此
晉書曰文帝輔政阮籍常從容言於帝曰平生曾遊東平
縣樂其風土帝大悅即拜東平相籍乘驢到郡壞府舍屏
障使内外相望法令清簡旬日而還
又曰阮神遷平原相時襄邑衛京自南陽太守遷於河内
與神俱拜帝望而歎曰二千石皆若此朕何憂乎
九州春秋曰孔融爲北海相一朝殺部督郵
會稽典錄曰駱俊字孝遠烏傷人孝靈皇帝擢拜陳相汝
南葛陂盗賊並起陳與接境四面受敵俊厲吏民爲之保
鄣出倉見榖以贍貧民隣郡士庶咸往歸之身捐俸禄給
其衣食民有産子常勑主者厚致米肉生男女者輙以駱
爲名
國郎中令
漢書曰龔遂字少卿山陽人以明經爲官至昌邑郎中令
事王賀賀動作多不正遂爲人忠厚剛毅有大節内諫諍
於王外責傳相引經義陳禍福至於涕泣謇謇無巳面刺
王過王至掩耳起走曰郎中令善媿人及國中皆畏憚之
王又與騶奴宰人遊戲飲食賞賜無度遂入見王涕泣膝
行左右侍御皆出涕王曰郎中令何爲哭遂曰臣痛社稷
之危也
又曰周勃等共誅諸吕迎代王郎中令張武等議皆曰不
可信願稱疾無往以觀其變中尉宋昌進曰羣臣之議皆
非願大王勿疑也代王遣太后薄昭見勃勃等俱言所以
迎立王者昭還報信矣王笑謂宋昌曰果如公言乃令宋
昌驂乘張武等乘傳詣長安群臣奉法駕代邸皇帝即日
夕入未史宫夜拜宋昌爲衛將軍領南北軍張武爲郎中
令行殿中
續漢書曰皇子封王其郡爲國每國置郎中令一人秩千
石掌王夫人郎中宿衛官也
魏志曰袁渙爲魏國郎中令及卒太祖爲之流涕榖二千
斛一教以太倉榖千斛賜郎中令家一教以垣下榖千斛
與卿家外不解其意教曰以太倉榖者官法也以垣下榖
者親舊也
晉中興書曰頋榮時在洛者唯陸機陸雲及榮唯三人而
巳機雲雖有才藻不及榮也以南土秀望𥙷吴王郎中令
沈約宋書曰宋國初建當置郞中令高祖難其人謂傅亮
曰今用郎中令不可减袁曜卿也旣而曰吾得其人矣乃
以王惠居之
續搜神記曰會稽朱弼爲王國郎中令營立第舍未成而
卒同郡謝子木代其事以弼死亡乃定簿書多張功費長
百餘萬以其贓誣弼而實入子木子木夜寢忽聞有人道
弼姓字者俄頃而到子木堂前立謂之曰卿以枯骨腐肉
專可得誣當以某日夜更相書言終忽然不見〇陸機詣吳
王表曰臣夲吴人靖居海隅朝廷欲抽引遠人綏慰遐外
故太傅所辟殿下東到淮南發詔以臣爲郎中令
國中尉
史記曰魯申公弟子爲博士十餘人孔安國至臨淮太守
徐偃爲膠西中尉其治官皆有廉節稱其好學
漢書曰鄭當時字莊陳人也稍遷爲魯中尉
又曰梁孝王招延四方豪傑齊人公孫詭多竒計初見曰
王賜千金官至中尉號曰公孫將軍
續漢書曰清河王小心恭孝特見親愛後諸王就國鄧太
后詔特清河國置中尉内史賜乘上御物焉
漢舊儀曰帝子爲王王國置太傅相公尉各一人秩二千
石以輔王
三輔决錄曰淮陽憲王宣帝愛子器異其才欲以爲嗣王
恃寵自驕天子乃用韋玄成爲中尉以輔導之受詔與蕭
望之等論五經同異於石渠閤
邵氏家傳曰邵弘字德𥙿時景帝爲瑯邪王詔書高選官
屬請君爲中尉君爲人體素方嚴儀容甚偉雖私門接對
僮僕儼然不厲而威王甚憚焉王常候君晝息身隨使者
潜至君舍令使者進曰王有令君徐理鬢冠履俯伏盡禮
然後讀之王與使者羣立瞻聽爲之歎息曰古人稱不愧
于屋漏其邵中尉乎吾反逆詐以試長者豈不陋哉王虚
心受納忻宴言話晝夜無休君乃上書諫王王讀三四瞿
然失色後謂左右曰思邵中尉之言使人于今毛竪
國常侍
漢書曰龔舍字君倩少好學明經楚王入朝聞舍高名聘
爲常侍不得巳隨王歸國
晉春秋曰甘卓字季思察孝廉爲吴王晏常侍
國侍郎
王隱晉書曰孫秀瑯邪國書佐爲趙王倫國侍郎
桓譚新論曰宣帝元康神爵之間丞相奏能鼓雅瑟者渤
海趙定梁國龍德召見温室拜爲侍郎
府長史(諸府附)
漢書曰張湯爲御史大夫爲三長史朱買臣等所譛帝遣
杜周詰湯湯欲對周曰君爲大臣今被責詰何用對爲於
是自殺臨死上書曰譛臣者三長史也帝追惜湯悉誅三
長史
又曰趙充國從貳師將軍擊匈奴身被二十餘瘡武帝
視而嗟嘆遷車騎長史
晉書曰劉輿爲魏郡太守東海王越將召之或曰輿猶膩
也近則汙人及至越疑而御之輿密視天下兵薄及倉庫
午馬器械水陸之形皆默識之是時軍國多事每會議自
潘弼以下莫知所對輿旣見越應機辯盡越顧睞酬接即
以爲左長史
又曰劉輿爲東海王越左長史越旣秉政時賓客滿筵文
案盈几遠近書記日有數千終日不倦或以夜繼之皆人
人懽暢莫不悅附命議如流酬對欵備時人服其能比之
陳遵時越府有三才潘滔大才劉輿長才裴邈清才
晉中興書曰王獻之少有清譽亦善隷書後將軍謝安請
爲長史甚欽愛之
又曰薜兼字令長與同郡紀瞻等初入洛張華歎曰皆南
金也屢遷至丞相右長史兼恪勤王事以佐禄秩優泰每
約損辝讓以周貧而巳
宋書曰阮萬齡陳留尉氏人萬齡少知名自通直郎爲孟
昶建威府長史時袁豹江夷相繼爲昶司馬時人謂昶府
有三府
齊書曰庾杲之出爲王儉衛軍長史時人呼儉府爲入芙
蓉池
又曰陸慧曉爲晉熙王冠軍長史慧曉歴輔五政治身清
肅僚佐以下造請起送之或謂慧曉曰長史貴重不宜妄
自謙屈荅曰我性惡人無禮不容不以禮處人
又曰陸慧曉遷右長史時陳郡謝朏爲左長史府公竟陵
王子良謂王融曰我府二上佐求之前世誰可爲比融曰
兩賢同時便是未有前例
崔鴻十六國春秋後趙錄曰張躍字世淵清河東武城人
也學敏才逹雅善清談石勒偉其儀辯拜世子衛軍長史
勑世子日張長史人之表範汝其師之
後魏書曰張衮字洪龍上谷沮陽人也好學有文才太祖
爲代王遷爲左長史决策幃幄太祖器之禮遇優厚
南史曰孔覬除安陸王子綏後軍長史性使酒恃氣每醉
輙弥日不醒僚類間多所凌忽尤不能曲意權幸莫不畏
而嫉之居常貧罄無有豐約未嘗開懷爲府長史典籖諮
事不呼前不敢前不令去不敢去雖醉日居多而曉明政
事醒時判决未嘗有壅衆咸云孔公一月二十九日醉勝
他人二十九日醒也孝武每欲引見遣人覘其醉醒
隋書曰衛玄初仕周武帝親揔萬機拜益州揔管府長史
賜以萬釘寳帶
唐書曰和元祏爲千牛衛長史先是元祏獻詩十首其詞
猥陋皆寓言嬖幸而意及兵戈韋氏命拘於大理而將戮
月餘而韋氏就誅其詩言若合符䜟故上聞而拜之
魏武故事載令曰府長史王必是吾披荆棘時吏也忠能
勤事心如鐵石國之長吏也蹉跌久不辟之捨騏驥而不
乘焉惶惶而更求哉今故教辟之
陶氏家傳云猷字恭豫王導以君江東儁望請爲右軍長
史君恪勤王事每當朝日恒夙興就路及到府門輙先衆
僚爲人美容止善談論亦以此見稱當世焉
府司馬(諸府附)
左傳曰季氏以公鉏爲馬正(馬正家司馬也)愠而不出閔子馬見
之曰(閔子馬閔馬父也)子無然禍福無門惟人所召爲人子者患
不孝不患無所(所位處也)恭敬父命何常之有(言廢置在父無常位)公鉏
然之恭敬朝夕恪居官次
家語曰鄕射曰孔子觀於鄕射於是退而與門人習射於
矍相之圃盖觀者如堵墻焉射至於司馬使子路執弓矢
出延射者(子路爲司馬故射至於子路使出延射)
魏略曰諸葛誕伐吴戰于東關上欲速進軍司馬王儀諫
曰吴賊必有伏宜持重不可進上不聽果爲吴人所覆儀
曰今日之敗誰當其咎上曰司馬欲委罪孤耶遂法儀
晉書曰石苞爲景帝中護軍司馬宣帝聞苞好色薄行以
讓帝帝荅曰苞雖細行不足而有經國才略夫廉貞之土
未必能經濟世務是以齊桓忘管仲之奢僣而錄其匡合
之大謀漢高舍陳平之汚行而取其六竒之妙筭苞雖未
可以上儔二子亦今日之選也懿乃止
晉陽秋曰晉陵人韋夐桓脩令於坐相劉𥙿仕官當至州
不夐云劉粗是有相人當不失邊州刺史旣出私於𥙿曰
卿大有貴相向不敢極言耳𥙿惡其言末略荅曰卿狂言
驗當(相用)爲司馬義旗後數年夐見𥙿訴曰周成不負桐葉
之信公不應忘司馬之言今不希鎮軍府聞護軍司馬鈌
願賜卒恩𥙿美而用之
晉中興書曰中宗爲安東將軍鎮下邳請王導爲司馬軍
國之事無不諮訪中宗遷鎮建康導爲司馬委以政事于時
朝野傾心號曰仲父導忠於事上逹於從政以百六之弊
寄寓江左爲治之夲務在清静
沈約宋書曰羊徽被遇於高祖高祖謂諮議參軍鄭鱗之
曰羊徽一時美器世論猶在兄後恨不識之板𥙷右將軍
劉蕃司馬
後魏書曰辛祥爲并州平北府司馬有白壁還兵藥道顯
被誣爲賊官屬推據咸以爲然祥曰道顯面有悲色察獄
以色其此之謂乎苦執申之月餘別獲真賊
世說云謝弈爲桓宣武荆州司馬弈旣上猶推布衣之交
在温坐岸幘嘯詠無異常日宣武每曰我方外司馬也弈
醉温於許主避之主每曰君若無狂司馬我何由得相見
太平御覽卷第二百四十八
