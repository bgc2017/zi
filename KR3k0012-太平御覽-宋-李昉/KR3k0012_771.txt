太平御覽卷第七百七十一
舟部四
艇舴艋筏
檝篙槳
櫓柂䌫
笮帆帆檣
五兩榜桅
筌&KR3106;牂柯泝斗
艇
釋名曰二百斛以下曰艇其形艇一人二人所乘行者也
廣雅曰舼(音卭)艇舟也
淮南子曰越舼蜀艇不能無水而行
陸機思歸賦曰棹河淵之輕艇
舴艋(上知格切下音猛)
廣雅曰舴艋舟也
臨海記曰西北有白鵠山高三百丈上有一舟名舴艋前頭
有石鼓石艇世云石鼓鳴則土地寇亂隆安初此鼓屢鳴
果有孫恩賊此處多山精水祟不可輕陟山下平地便望
見舴艋民王志祭山神求到鼓所遂得至捉搥打鼓閭里
咸聞如金玉之響下山便病死蓋登山召禍擊鼓自殺也
異苑曰檀道濟元嘉中鎮尋陽入朝伏誅濟未下時有人
施罟於柴桑江收得大舡孔鑿若新使匠作舴艋云勿斵
工人誤截兩頭檀以爲不祥殺三巧手欲以塞諐匠違約
加斵凶兆先遘矣
宋元嘉起居注曰有司奏云楊州刺史王弘上會稽從事
韋詣觧列先風聞餘姚令何玢之造作平床一乘舴艋一
艘精麗過常用功兼倍請免玢今官詔可其奏
筏
論語曰道不行乘桴浮于海從我者其由與子路聞之喜
東觀漢記曰吴漢教乘筏從江下巴郡盗賊解散張堪爲
陪義長公孫述遣擊之有同心士三千人相謂曰張君養
我曹爲今日也乃選習水三百人斬竹爲椑渡水
英雄記曰曹操進軍至江上欲從赤壁渡江無舡作竹椑
使部曲乘之從漢水來下出大江注浦口未即渡周瑜又
夜密使輕舡走軻百艘燒椑操乃夜走
吴錄曰孫策欲渡江舡少欲往便求策姑王氏分命伐蘆
爲樑以佐舡渡人
吴錄地理志曰蒼梧高要縣郡下人避瘴氣乘筏來停此
六月來十月去歲歲如此
雷次宗豫章記曰望蔡縣有一石室入室十餘里得水廣
數十步清深不測邊有筏竹遊者伐竹爲筏過水莫能究
其源出好鍾乳
淮南子曰方車蹠越乘桴入朝欲無寵不可得也(許填曰桴木筏)
越絶書曰木客大冡者勾踐之兄弟冢也初徙之琅邪使
樓舡卒二千八百人松栢以爲桴故曰木客也
檝
說文曰檝舟棹也
書曰若濟巨川用汝作舟檝
詩曰檜檝松舟
方言曰檝或謂之撓或謂之擢
吴越春秋曰子胥伐楚因引軍襲鄭治漁者之子在鄭乃
還
列女傳曰趙簡子南擊荆至河津津吏醉卧不能渡簡子
怒將殺之津吏之女娟乃持檝而前走曰妾父聞主君將
渡恐風波之起水神動駭故禱祝九江三淮之神不勝杯
杓餘瀝醉於此君命之誅願以微軀易父之死簡子將渡
用檝少一人娟曰妾居河濟之間重乎世習舟檝之事願
備員持檝簡子遂與渡中流呤河激之歌簡子乃娉以爲
夫人(其母遽曰河水激揚濟之不易)
淮南子曰七尺之檝動大舡者因水爲資也人君發一言
之號而令行於民者衆爲資也
說苑曰襄城君始封之日衣翠衣帶玉鈎履縞舄立乎流
水之上大夫莊辛過而說之曰願把君之手其可乎襄城君
作色不言莊辛遷延稱曰君獨不聞鄂君乘青翰之舟張
翠蓋會鍾鼓之音越人擁檝而歌曰今夕何夕兮寨州水
流今日何日兮得與子同舟山有木兮木有枝心悅君兮
君不知於是鄂君榆𬒮而擁之舉繡被而覆之襄城君乃
奉手進之
楊子法言曰灝灝(音浩)于海濟樓舡之力也航人無檝如航
河(李軌注曰喻有民無禮樂治也)
抱朴子曰瓊艘瑶檝無涉川之用金弧玉弦無激矢之能
是以斤㓗而無政事者非撥亂之器儒雅而乏治略者非
翼亮之才
左思吴都賦曰篙(音高)工檝師選自閩隅翼御長風狎翫靈
胥
篙
方言曰所以刺舡謂之篙
盛弘之荆州記曰魚復縣瞿唐灘上有神廟先極靈驗刺
史二千石經過皆不鳴鼓角篙旅恐觸石有聲乃以布裹
篙頭
王韶始興記曰含進公口下流有枯木曰聖鼓上下人以
篙犯之者皆虐
喻益期與韓豫章牋曰馬伏波昔開道篙跡鑿石猶存
槳
方言曰所以隱擢謂之槳(郭璞注曰摇僧小耕也江東含呼胡人也)
楊泉五湖曰赤檜升棹檀槳細堅
櫓
釋名曰在旁曰櫓櫓旅也用旅力然後舟行也
吴志曰吕蒙襲關羽至尋陽晝伏精兵於䑦&KR1139;中役白衣搖
櫓作商賈服晝夜兼行至羽所置屯候盡收縳之是故羽不
聞知遂到南郡
柂
釋名曰舡尾曰柂也在後見拖曳且弼正舡不使他(戾也)
方言曰舡後曰舳好舳制水也(郭璞曰今江東呼爲軸也)
孫放別傳曰庾公建學校孫君年最幼入爲學生班在諸
生之後公問君何獨居後荅曰不見舡拖耶在後所以正
舡
尋陽記曰盧山西嶺有甘泉曾見一拖從山嶺流下此溪
中人號爲拖下溪宣穆所遣人見山湖中有敗艑而後拖
流下信其不妄
孫綽子曰動而不乘不理若汎舟而無拖
趙壹嫉邪賦曰奚異涉海之失拖坐積薪而待燃
張華遊仙詩曰遊仙迫西極弱水隔流沙雲榜鼓霧拖飃
忽陵飛波
䌫
爾雅曰(汎汎楊舟紼縭維之)紼索也縭緌也(郭璞曰索也緌)
吴書曰甘寧住止常以繒錦䌫舟去輙割弃以示奢
笮(音鑿)
纂文曰竹索謂之笮茅索謂之索
釋名曰引舟者曰笮笮作也起舟使動作也〇漢鼓吹曲
曰桂樹爲君舡青絲爲君笮木蘭爲君棹黃金錯其間
帆
釋名曰隨風張幔曰帆帆汎者舟疾汎汎然也
韻集曰颿舡張也(颿音凢馬疾步也義以與帆同)
長沙耆舊傳曰夏隆仕郡時潘濬爲南征太守遣隆脩書
致禮濬飛帆中流力所不及隆乃於岸邊拔刀大呼指濬
爲賊因此被收濬竒其以權變自通解縛賜以酒食
吴時外國傳曰從加郍調州乘大伯舶張七帆時風一月
餘日乃入秦大秦國也
南州異物志曰外徼人隨舟大小或作四帆前後沓載之
有盧頭木葉如牖形長丈餘織以爲帆其四帆不正前向
皆使邪移相聚以取風吹風後者激而相射亦並得風力
若急則隨宜城減之邪張相取風氣而無高危之慮故行
不避迅風激波所以能疾
永嘉記云郡有石帆又有破石傳云古有神人以破石半
爲帆故名石帆
吴郡錄海記曰海虞縣有穿山下有洞穴高十丈廣十餘
丈山昔在海中行侣舉帆從穴中過
陸景典語曰孤特與水軍一萬從風舉帆朝發海島暮至
呇渚
郭璞江賦曰舳艫相接萬里連檣泝洄㳂流或漁或商也
五兩
淮南子曰若綄(胡管切)之候風也(許慎曰綄候風扇也楚人謂之五兩)
兵書曰凢候風法以雞羽重八兩建五重旗取羽繫其巔
立軍營中
郭璞江賦曰氣氛梫於清旭覘五兩之動静
榜𥙷(孟切)
明堂月令曰榜舫人習水者也
司馬相如上林賦曰榜人歌聲流喝(烏邁切)
釋名曰舡筌&KR3106;
桅
釋名曰舡前立柱曰桅桅巍也巍巍高皃也
筌&KR3106;
釋名曰舟中牀以薦物者曰筌言伹有簀也筌牀也其上
板曰&KR3106;言所覆衆慮也
牂柯
魏略曰沐並字德信少有志氣吴將朱然圍樊城遣兵於
硯山斫牂柯材兵作食先熟者呼共食後熟者曰不也呼
者曰汝欲作沐德信耶其名乃播異域雖華夏不知者以
爲前世人也
華陽國志曰楚頃襄王遣將軍莊蹻泝沅水出且蘭(且干余切)
以伐夜郎王㭬牂柯擊舡於且蘭旣克夜郎而秦奪楚黔
中地無路得歸遂留王之號爲莊王以且蘭有㭬舡牂柯
處因改其爲名牂柯
異物志曰牂柯者繫舡筏也其山在海中小而高以繫舡
伐也俗人謂之越王䍧柯遠望甚小而高不似山望之以
爲一株樹在水中也
尋陽記曰郡西北有一松楊樹枝條繁茂垂隂數畝傳云
陶桓公䍧柯成此樹
豫章記新淦(音紺)縣北二十五里曰封溪今有聶友所伐梓
繫着䍧柯處昔聶友於此左右夜照射遇一白鹿友遂射
之鹿帶箭走友即躡跡追尋不得見向箭着一梓樹友即
伐樹數斧便有血出而落之梯隨復故創(音瘡)不可得斷友
更多將手刀復伐之輦其梯而焚之樹遂斷斫以二板以
還繫着渚下以樟木爲䍧柯後友舡行遇風舡皆没唯友
舡獨全尋看乃向椊板夾扶其舡友大異之後友在京都
此板於豫樟來至友許輙有大喜中更異梓板(至輙有憂)所用
樟木爲牂柯者遂生爲樹今猶存其木合抱始到植之今
枚條皆向下(板門中亦述其事)
泝斗(與同)
廣雅曰泝斗謂之栕(以之切)
纂文曰杼水斗也
太平御覽卷第七百七十一
