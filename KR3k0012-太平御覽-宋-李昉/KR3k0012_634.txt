太平御覽卷第六百三十四
治道部十五
急假
釋名曰急及也功之使相逮及也
漢書曰高祖常告歸之田李斐注曰告請也言請休謁也
寧安也吉日告凶日寧也漢律吏二千石有予告有賜告
者在官有功最法所當得也賜告病滿三月當免天子
優賜其告使得印綬將官屬歸家理病至成帝時郡國二
千石賜告不得歸家自馮野王始也漢律吏五日得一下
沐言休息以洗沐也
又曰汲黯多病病且滿三月上常賜告者數終不愈
又曰馮野王爲琅瑘太守成帝時王鳳輔政京兆尹王章
譏鳳顓權薦野王代鳳上初納其言而後誅章於是野王懼
不自安遂病滿三月賜告與妻子歸杜陵大將軍鳳風(音諷)
御史中丞劾奏野王賜告奏病而私自便杜欽素高野王
奏記於鳳爲野王言曰竊見今日吏二千石過長安(如淳曰謁)
(者自白得告也)不分別予賜(予予告也賜賜告也)今有司以爲子告得歸賜
告不得歸是一律兩科失省刑之意夫三最予告令也(在官)
(連有三最則得予告也)病滿賜告詔賜也今告則得詔思不得失輕
重之差又二千石病賜告得歸有故事不得去郡亡者著
令鳳不聽竟免野王官
謝承後漢書曰許荆字子張少喪父養母孝順家貧爲吏
無有舟車休假常單步荷擔上下清節稱於鄕里
又曰范丹字史雲陳留人也爲郡功曹每休假上下常單
步策杖同類以車牛與之不取
又曰吳馮字子高爲州郡吏休假先存恤行喪孝子次贍
病畢拜覲鄕里耆老先進然後到家名昭遠近
後漢書曰光武皇帝紀告寧之典
魏志曰王思正始中爲大司農年老目暗又少信時有吏
父病篤近在外舍自白求假思疑其不實發教曰世有思
婦病母者豈此謂乎遂不與假吏父明日死思無恨意其
爲刻薄如此
魏志曰祝皓字子春南陽平氏人也志節抗烈篤於仁義
爲吏歸休周旋鄕里吊死問疾畢乃還家
晉起居注曰孝武太元元年詔大臣疾病假滿三月解職
王隱晉書曰王&KR0642;(音夷)字季孫洛中貴盛名士王澄胡母輔
之等皆與&KR0642;交時&KR0642;爲兵曹左大將軍幕澄等持羊酒詣
軍門吏䟽名内請入見大將軍澄等旣入語吏過王&KR0642;炙
羊飲酒訖而去竟不見將軍聞之因與尼長假遂得離
兵
宋書曰王敬弘字惔之爲祕書郎惔之曾請假還家未定
省敬弘尅日見之至輙不果假日將盡惔之乞求奉辭敬
弘呼前至閣復不見
又曰謝景仁增弟述嘗設饌請宋武帝帝召𫐠𫐠知非景
仁夙意又慮非帝之命請急不從帝馳遣呼述頃至乃飡
其見重如此
又曰謝靈運自以名軰應參時政王曇首王華名位素不
踰之並見任遇意不平多稱疾不朝直出郭遊行或一百
六七十里經旬不歸旣不表聞又不請急上不欲傷大臣
諷旨令自解靈運表陳疾賜假東歸
又曰庾炳之居選部請急還家尚書令史來諮事一人善
彈一人工歌留與宿有司以違制奏焉
又曰伏暅(音亘)自以名軰素在始興内史何遠前爲吏俱稱
廉白遠累見擢暅循階而已意望不滿多託居家尋求假
到東陽迎妹喪因留會稽築宅自表解職詔以爲豫章内
史乃出拜侍御史虞㬭奏曰風聞豫章内史伏暅去歲啓
假以迎妹喪爲辭因停會稽不去入東始貨宅賣車以此
而推則是夲無還意暅深懷誹怨形於辭色請以大不敬
論有詔勿論遂得就郡
又曰謝𥙿字景仁晦從父也爲左僕射𥙿性矜嚴居家守
静每唾輙唾左右衣事畢即聽假一日浣濯每唾右右爭
來受之
徐爰宋書曰申恬字道獻少懷貞恪志業介然拜殿中將
軍禁省八載不休急時莫之比
齊書曰衡陽公諶字彦平高帝絶服族子武帝即位除步
兵校尉領御仗主齊内兵仗委付之心膐密事皆使參掌
欝林即位深委信諶每請急宿出帝通夕不能寐諶還
乃安
梁書曰太清元年大舉北侵初謀元帥帝欲用蕭範時朱
异取急外還聞之遽入曰嗣王雄豪盖世得人死力然所
至殘暴非常非吊人之才昔陛下登北頋亭以望謂江右
有異氣今日之事尤宜詳矣
後魏書邢虬字神寳爲光禄卿虬母在鄕遇患請假而歸
值秋水暴長河梁断絶虬得一舡而渡舡漏而不溢時人
異之
唐書曰張志寬蒲州安邑人隋末喪父哀毁骨立爲州里
所稱賊帥王君廓屢爲寇掠聞其名獨不犯其閭隣里頼
之而免者百餘家後爲里正詣縣稱母疾取急求歸縣令
問其狀對曰母常有所苦志寬亦所苦向患心痛知母有
疾令怒曰妖妄之辭也繫之於獄馳驗其母竟如所言令
異之慰諭遣去
襄陽耆舊傳曰習温長子宇爲執法郎取急歸賓從甚盛
温怒杖宇責之曰吾聞生於乱世貴而能貧始可以後亡
况侈競乎
文士傳曰顧榮兼侍中安慰河北以前後功封嘉興伯求
急還南旣造江渚欣然自得
風俗通曰濟北李登爲從事吏病得假歸家復移刺延斯
後被召登自嫌不甚羸瘦謂雙生弟寧曰我兄弟相似人
不能別汝類病者代我至府寧曰府君大嚴得無不可登
曰我新吏耳無能覺者我自行見侯必死寧便詣府醫藥
集侯有驗後爲人所言事發覺遂殺登
世說曰車武子爲侍中與王東亭諸人期共遊集車早請
急出過詣王子敬子敬于時宅在建陽門内道北車求去
王問卿何以怱怱車荅云與東亭諸人期共行王曰卿何
以乃作此不急行車遂不敢去盡急還臺
又曰頋長康作殷州請假還東尔時例不給苦求之乃得
又曰張敷爲宋臺祕書郎自彭城請假還東于時相國府
有一參軍督護亦請假武帝遣傳令語敷云可載之荅曰
臣性不雜遂不載
俗說曰張邀在鼓城請假當歸東傳亮時爲宋臺侍中
下舫中與張別張不起授兩手指着舫戶外傳遂不執其
手熟視張面云摣是梨中之不臧者便去
陸機思歸賦序曰余牽役京室去家四載以元康六年冬
取急歸而羌虜作亂王師外征機興憤而成篇〇范寗啓國
子生假故事曰國學開建弥歷年載講誦之音靡聞考課
之績不著良由導逹之訓未弘鑚仰之心弗至陵替文源
宜見整正謂應断假精加督勵嚴其師訓舉善黜違啓断
衆官受假故事曰伏見内外衆官陳假紛紜煩黷無巳舊
有急假一月五急一年之中六十日爲限不問虚實相率
如此誣罔視聽煩穢官曹舉世行之不以爲非急假之制
唯以父母妻子爲辭而伯叔兄弟制所不及長偷薄之風
傷敦睦之化臣謂宜去病解故之制一年令賜衣假日隨
其所欲之適任其取日多少假寧令曰諸内外官五月給
田假九月給受衣假爲兩番各十五日田假若風土異宜
種收不等通隨給之
又日諸百官九品私家祔廟除程給假五日四時祭祀各
給假四日(並課主祭者)去任所三百里内亦給程(若在京都除祭日仍各依)
(朝參)
又曰諸文武官若流外巳上者父母在三年給定假三十
日其拜墓五年一假十日並除程若巳經還家者計還後
給其五品巳上所司勘當於事每闕者奏不得輙自奏請
請冠給假三日五服内親冠給假一日並不給程
又曰諸婚給假九日除程周親婚嫁五日大功三日小功
巳下一日並不給程周巳下無主者百里内除程諸夲服
周親已上疾病危篤遠行久別及諸急難並量給假
太平御覽卷第六百三十四
