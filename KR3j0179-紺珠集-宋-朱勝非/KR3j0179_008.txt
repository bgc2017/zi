紺珠集卷八宋朱勝非撰
古樂府(闕名)
夕臺神帳
劉繪巫山高云散雨收夕臺行雲卷神帳
鳥封鯉素
王瑳長相思鳥封歸飛斷鯉素還流絶
犀羈
劉孝威驄馬行犀羈玉鏤鞍寳刀金錯鞘
鏤衢鞍
徐陵騘馬行云白馬號龍駒雕鞍名鏤衢
清酒特炙
陸機百年歌清酒特炙柰樂何
葱粲
陸機當置酒云三益既葳蕤四始方葱粲
後薪前魚
陸機怨詩後薪隨後積前魚復誰憐
瑪瑙鍾
湘東王云幄中清酒瑪瑙鍾裙邊雜佩琥珀龍
璿霜
王融云珠露春華反璿霜秋照晚
三婦兄弟
長安俠邪行大婦織綺羅中婦織流黃小婦無所為
挾瑟上高堂大兄珥金璫中兄纓玉蕤小弟無所為
鬭雞東陌逵
淫豫大如襆
梁簡文淫豫歌淫豫大如襆瞿塘不可觸淫豫即灧
預也
黃姑
梁武云東飛伯勞西飛燕黃姑阿母時相見曲名東
飛伯勞歌
三六三五二八二七
梁簡文等擬古云少年年紀方三六新裝年紀纔三
五年時二七猶未笄今年二八新紅臉
翩姸
徐陵雜曲云歌扇當窗似秋月碧玉宫奴自翩姸
鶴塵
梁武帝維濱云參差列鳳管容與起鶴塵
神丘
曹植遠遊云靈龜戴方丈神丘儼嵯峨
兩頭纖纖
徐朝云兩頭纖纖月初生半白半黑眼中睛腷腷膊
膊鷄初鳴磊磊落落向曙星沈約亦作每句以上四
字為格易下三字要叶韻
五雜組
沈約云五雜組岡頭草往復還車馬道不獲已人將老
悲歌二篇
悲歌可以當泣遠望可以當歸思念故鄉鬱鬱
累累又云欲歸家無人欲渡河無船心思不能言腸
中車輪轉
三叟
應璩三叟詩古有行道人陌上見三叟住車問三叟
何以得此夀上叟前致詞室内嫗貎醜中叟前致詞
量腹節所受下叟前致詞夜卧不覆首
木蘭
促織何唧唧木蘭當戸織不聞機杼聲但聞女歎息問
女何所思問女何所憶女亦無所思女亦無所憶昨夜
見軍帖可汗大點兵兵書十二卷卷卷有爺名阿爺無
大兒木蘭無長兄願為市鞍馬從此替爺征東市買駿
馬西市買鞍韉南市買轡頭北市買長鞭旦辭爺娘去
暮宿黃河邊不聞爺娘喚女聲但聞黃河流水鳴濺濺
旦辭黃河去暮宿黑山頭不聞爺娘喚女聲但聞燕山
胡騎聲啾啾萬里赴戎機關山度若飛朔氣傳金柝
寒光照鐵衣將軍百戰死壯士十年歸歸來見天子
天子坐明堂策勛十二轉賞賜百千強可汗問所欲
木蘭不用尚書郎願駞千里足送兒還故鄉爺娘聞女来出
郭相扶將阿姊聞妹來當戶理紅粧小弟聞姊來磨
刀霍霍向豬羊開我東閣門坐我西閣床脱我戰時
袍著我舊時裳當窗理雲鬢對鏡貼花黃出門看火
伴火伴始驚惶同行十二年不知木蘭是女郎雄兔
脚撲朔雌兔眼迷離兩兔傍地走焉能辨我是雄雌
樂府題解(吳競)
伯牙聞海水得琴妙
伯牙學琴於成連先生成連曰吾師子春在海中能
移人意與俱往至蓬萊山留伯牙曰此居習之吾將
迎師刺船而去旬日不返伯牙但聞水聲傾洞山林
冥杳禽鳥啼號乃嘆曰吾師謂移人意者豈此也援
琴而歌頓悟其妙旨
白頭吟
司馬相如將聘茂陵女為妻文君作白頭吟云凄凄
重凄凄嫁女不湏啼願得一心人白頭不相離示相
如以自絶乃不聘
雉朝飛
齊宣王時牧犢子五十無妻見雉相隨而作此曲
别鵠操
商陵牧子妻五年無子父母將令改娶妻聞之作此
曲
烏夜啼
宋彭城王義康與義慶相見而哭帝怪之徵還大懼
妓妾夜聞烏啼叩閣曰眀當有赦乃改南州遂作此
曲
藁砧今何在
藁砧為夫也山上復有山言夫出也何當大刀頭問
何時還也破鏡飛上天言月半時還也
圍棋燒敗襖
梁簡文風人詩云圍棋燒敗襖看子故依然
泰山吟
薤露歌一名蒿里行又名泰山吟
挽柩歌
漢武時李延年分二曲以薤露送王公貴人以蒿里送
士庶令挽柩者歌又通謂之挽柩歌
烏生八九子
古詞言烏生八九子端坐秦氏樹言烏生子當在巖
今來坐樹間故為彈所殺
陌上桑
蒨說邯鄲女子姓秦名羅敷為王仁妻仁事趙王為
家令羅敷採桑陌上趙王見而悅之置酒將奪焉羅
敷善箏作此曲自眀不從
東門行
古詞云出東門不願歸言士有貧不能安者拔劔將去
其妻止之曰時清不可為非願共餔糜不求富貴
君馬黃
言君馬黃臣馬蒼三馬同逐臣馬良嘆無罪見逐也
明君自請往單于
明君即昭君避晉文諱改焉琴操載昭君齊人王穣
女極美獻之元帝數年帝未見之因單于入朝帝宴
之禁中後宫執事嬪御皆侍昭君在列酒酣帝曰欲
以一女遺單于誰能行者昭君怨帝即出請往帝見
悔之舊說不同
大垂手
言舞而垂手亦有小垂手及獨搖手之類
坎侯
漢武滅南越祠太一后土令樂人依琴造坎言坎坎
應節也侯工人之姓因曰坎侯後訛為箜篌也
定情篇
漢繁欽所作若臂環致拳拳指環致殷勤耳珠致區
區香囊致扣扣跳脫致問佩玉結恩皆婦人叙志之
詞也
合歡詩
晉楊方所作食共並根穗飲共連理杯衣同雙絲綃
寢共無縫裯坐必接膝行必擕手如鳥同心如魚比
目利斷金石密逾膠漆也
大山小山
招隠詞本楚聲淮南王安所作大山小山擬詩之大
雅小雅也
離合詩
孔融作離合其字以成文
薤露歌
田横門人為之其詞曰薤上露何易晞明朝還復落
人死一去歸何時
夏小正
雁以北方為居
正月雁北鄉先言鴈而後言鄉者見雁而後數其鄉
也鄉者何其居也鴈以北方為居何以謂其居生且
長耳
魚負冰
魚陟負冰陟升也負冰者觧蟄也
農緯耒
農緯厥耒緯束也
俊風
時有俊風俊者大也大風南風也何大于南風也曰合
水必為南風解水必于南風生必于南風殺必于南
風故大之也
豺祭獸謂之祭
豺祭獸謂之祭獺祭魚謂之獸祭何也豺祭其類獺祭
非其類也
小正
何以謂之小正以小著名也
萬用入學
二月萬也者干戚舞也入學也者太學也謂今時大
舍采也
鳩言
鳩言始相命也
祈麥實
三月祈麥實麥者五榖之先見者故急祈而記之也
執駒攻駒
四月始執駒執駒者離之去母也報而升之君也攻
駒者教之服車也
來降燕乃睇
五月燕乙也降者下也言來者何也莫能見始出也
故曰来降言乃睇何也睇者盼也盼眎可為室者也
百鳥皆曰巢燕言室者操泥而入人之室也
斗柄正在上
六月初昏斗柄正在上五月大火申六月斗柄正在
上用此見北斗柄之不在當心也
狸子肇肆
七月狸子肇肆肇始也肆遂也言其始遂也
㮚零
八月㮚零降零而取之非剥也
陟玄鳥蟄
九月陟升也玄鳥燕也先言陟而後言其蟄者陟而
後蟄故也
黑鳥浴
十月黑鳥烏也浴也者謂飛乍上乍下也
養夜
時有養夜養長也
王狩
十一月王狩者言王之時田冬獵為狩
玄駒賁
十二月玄駒賁玄駒者蟻也賁者走于地中也
輶軒使者絶代語(揚雄)
鬱悠惟慮願念思也
鬱晉宋魯衛間謂之鬱悠猶鬱陶也惟凡思也慮謀
思也願欲思也念常思也
眉梨耋鮐老也
東齊曰眉言秀眉也燕岱北鄙曰梨言面色如涷梨
也宋衛曰耋言八十為耋秦晉曰鮐言背皮如鮐魚
也
餥飵食也
陳楚間相謁而食麥饘謂之餥注云饘糜也楚曰飵
上音非下音昨
朦厖豐大也
秦晉之間凢大貎謂之朦或謂之厖燕趙北鄙凢大
人謂之豐故燕記曰豐人杼首長也燕趙度物圍大
為豐朦音忙紅反厖鴟&KR2301;也
娃娥窈窕艷美也
吳有舘娃宫秦有㯃娥臺秦晉間美貎為娥言娥娥
也美狀為窕言閑都也美色為艷言光艷也美心為
窈言幽靜也㯃音七
奕僷容也
注云奕奕僷僷輕麗貎也自關以西凢美容謂之奕
或謂之僷又好目謂之順言流澤也僷與葉同
私纖䓲(音銳)穉杪策小也
自關至梁益間凢物小者謂之私繒帛之細者謂之
纖凢草生而初達謂之䓲言鋒萌始出也穉年少也
木細枝謂之杪燕之北鄙謂之策齊又謂之[菱-土+(鬯-匕)]註云
如馬[騣-凶+(鬯-匕)]也傳曰慈母之怒子也折[菱-土+(鬯-匕)]笞之其惠存焉
耳
臺敵
東齊海岱之間謂之臺自關以西凡物力同者謂之臺
敵
餬託媵(音孕)寄也
寓食為餬口傳言餬口四方是也凢寄為託寄物為
媵
釐孳僆子
東楚間凢人獸雙産者謂之釐孳秦晉間謂之僆子
自關以東謂之孿生女謂之嫁子言往適人也東齊
壻為倩言可借倩也宫婢女厮謂之娠女厮言婦人
之供給使者也僆音輦孿音近患反娠與振同
亭公弩父
楚東海間亭父謂之亭公卒謂之弩父言主擔弩因
以為名也
臧獲奴婢賤稱也
淮海間罵奴曰臧婢曰獲燕齊間民凢男而婿婢謂
之臧女而婦奴謂之獲又亡奴謂之臧亡婢謂之獲
醜稱爾
褸裂湏捷敗也
南楚凢人貧衣被醜弊謂之湏捷或謂褸裂注云衣
壞貎也左氏曰蓽路襤褸以啟山林蓽路柴車也褸
音縷
䘪䘿筩褹倒頓䘨&KR2344;
秦晉間謂無緣之衣曰䘪䘿江湘之間謂複襦曰筩
褹大袴謂之倒頓小袴謂之䘨&KR2344;音皎了
屝履屨
徐兖間謂之屝音翡自關而西謂之屨中有木者謂
之履舄麻作者曰不借
酢鎦
甑自關西東謂之甗或謂之&KR1092;或謂之酢鎦甗音言
&KR1092;音岑鎦音霤
繘綆
關東謂綆關西謂之繘繘綆皆汲繩也繘音橘
渠拏
杷宋魏間謂之渠拏或曰渠䟽又有齒為杷無齒為
扒拏音諾諸切
特介
物無偶曰特獸無偶曰介傳曰逢澤有介麋
鋪頒索也
東齊曰鋪頒秦晉抖藪鋪音旉
魏盈怒也
燕之外郊朝鮮之間凢言呵叱者謂之魏盈
李父
陳魏間謂虎為李父江淮謂之李耳言虎食物值耳
即止觸其諱也又謂之於䖘音烏塗關西或謂虎伯
都
䳚鴠
鳥似雞色五色冬亦無毛常赤倮晝夜鳴音侃旦宋
魏間謂之定甲或曰獨㫪言好自低昂也
飛鼠
蝙蝠自關以東謂之鵩翼或曰飛鼠或曰仙鼠北燕
謂之蟙䘃音職墨
守宫諸名
秦晉謂之守宫或曰蠦&KR2598;又曰蜤易又曰蝘蜓其在
澤中者易蜴楚曰蛇醫又曰蠑螈又曰䗂䗔桂林大
者曰蛤蚧盧纏斯侯榮原六音
舟楫諸名
江湖間大船曰舸小舸曰艖(音义)小艖曰艒䑿小䑵䑿曰
艇長而薄者曰艜(音帶)短而深者曰䒀(音步)小而深者曰
㮪(音卭)方舟謂之㶇艁舟謂之浮梁䒃(音造)楫曰橈或曰
櫂所以稳棹曰槳槳搖櫓小㭾也所以縣櫂曰緝繋
緝索也所以刺舟曰篙維謂之鼎係船也首謂之閤閭
今江東呼船頭為飛閭或曰鷁首今舟前所作青雀是
也後曰舳今呼為舵舳制水也偽謂之仡仡不安也
仡音五忽反偽者言舡搖動之貌也
螻蛄曰社狗
南楚間名
笛師
蠭燕趙間名曰蠓螉(音蒙翁)其小者&KR1889;螉大而無蜜者曰
壺蠭注穿竹木作孔有蜜者謂之笛師
鼻祖
鼻始也獸之初生謂之鼻人之初生謂之首梁益謂
鼻為初或謂之祖
巨斧
兖豫間謂螗螂為巨斧
劇談錄(康駢)
黃中君
竇庭芝與卜者胡盧生相善一日謂庭芝曰君家禍
將至非遇黃中君鬼谷子不可救庭芝物色求之得
李鄴侯泌傾家結之未幾朱泚之亂庭芝陥賊事平
德宗命誅之泌以前事上聞特貸其死德宗曰疑所謂
黃中君盖是朕謂卿為鬼谷子何也
白龍皮
李德裕當盛暑會客以金盆注水漬白龍皮於坐側
湏臾凉飈爽氣凛然如高秋
玉蕊真人
唐昌觀有玉蕊花甚盛一日有女子容色婉麗遶花
而行觀者如堵忽折花數枝曰昔有玉峯之約自此
可以行矣飄然乘空而去
鍊炭
洛下有豪子飲食鮮華有李使君亦尚豪侈為具召
之曾不下筯至飯李曰試食此以炭炊豪子勉食一
匙曰凢以炭炊先燒熟謂之鍊炭方始無煙氣此亦
非也
白傅舟
盧簡辭遊伊水别墅忽見二童操篷艇中有白衣人
與僧偶坐後以銅甑而炊宛若神仙問之乃白傅舟
往行香山也
御史灘
河南伊闕縣前每僚佐有入臺者即水中灘出石
礫金沙清澈可愛牛僧孺為尉一日報灘出僚共觀
之有老吏曰此必分司御史若是西臺當有一雙鸂
鶒僧孺舉杯祝曰既能有灘何惜鸂鶒言訖一雙鸂
鶒飛下灘中不旬曰間僧孺遂拜察院
天津老人
裴晉公微時羈遊洛中一日策蹇上天津橋時淮西
不庭已數年矣有二老人倚柱立語云蔡州何時得
平見晉公愕然而退有僕夫在後聞其語曰適憂蔡
州未平湏此人為將僕遽告公曰見我龍鍾故相調
戱
謫仙怨
明皇幸蜀妃子既死一日登高山望秦川謂高力士
曰吾聽張九齡言不至此遣使祭之吹笛詞號謫仙
怨也
李賀却元稹
元和中李賀以歌詩著名時元稹年已壯以明經中
第亦攻篇什碩與賀交執刺謁賀賀見刺却之曰明
經及第何事見賀稹慚未幾制策登科擢為禮部郎
官乃議父名晉不合舉進士時輩亦排之賀竟不第
炙轂子(王叡)
百合履
二儀錄云大歷中進五朵草履建中間進百合草履
八牛弩
漢初得八牛弩以射楚軍矢達十里外
迎春髻
漢宫髻名
飛仙髻
漢武時王母降諸仙髻皆異人間帝令宫中效之號
飛仙髻
芙蓉髻
晉惠時宫中髻樣如芙蓉因以名也
紅藍
二儀錄燕脂本閼氏所造而以紅花為之中國紅花
為紅藍
水芝
蓮花
歷代畫斷(朱景玄)
轉規成圓
吳道子畫圓光最在後衆觀下茟如風落電掃轉規
成圓歡呼驚動坊市
道玄一日之跡
明皇令道玄往嘉陵觀山水回奏云臣無粉本記在
心乃令圖之一日而成是時李思訓亦善山水帝復
令貎數月方畢帝曰思訓數月之功道玄一日之跡
此並皆佳妙也
地獄變相
吳道子畫地獄變相都人懼罪兩京人屠沽不集
應手生枝
張藻畫也云應手生枝則潤如春澤也
長門怨
及乞巧圖望月圖皆是張萱畫也
翠彩生動
邊鸞善畫花鳥竒蜂異蝶等畫孔雀一正一背翠
彩生動
王墨
王伶善潑墨凢作圖障先以墨潑脚蹵手捫隨成物
像皆妙絶故謂之王墨
畫輞川圖
王維畫此圖山谷鬱盤雲水飛動意出塵外怪生筆
端嘗自題詩云夙世繆詞客前身應畫師
通神之佳手
開元中諸衛將軍李思訓得山水之妙明皇令畫大
通殿壁詔諭之曰卿所畫夜聞水聲真通神之佳手
拾遺記(王嘉)
華胥洲
春皇者伏羲之别號所居之都有華胥之洲
青虹繞神母
神母遊洲上有青虹繞神母即娠歷十二年生伏羲
丹渠
神農時陸地生丹渠駢生如車蓋
豢龍圃
香露下流成池因為豢龍圃
霞漿
時有流雲洒液名為霞漿
九穗禾
丹雀啣九穗禾
昆臺
黃帝厭世于昆臺乃鼎湖極峻處也
沉榆之香
詔羣臣受德教者先燃沉榆之香
沙瀾
洹流如沙湧起成瀾名沙瀾
沙海
仙人甯封食飛魚而死二百年後生世呼甯先生其
遊沙海頌曰青渠的皪千載舒百年暫死餌飛魚
璇宫夜織
少昊母曰皇娥處璇宫夜織白帝之子降其室作歌
曰驅光逐景窮水域璇宫夜静當軒織
浮金鐘
顓頊有浮金之鐘沉明之磬羽毛微物拂之則聲聞
百里
貫月查
堯時有巨查浮于西海查上有光若星月常繞四海
十二年一週天名貫月查又名掛星查羽仙棲息其
上
重明集
秪支國獻重明鳥似鳳而小云能禳妖災國人每埽
戸以望其集也
五老
舜時有五老人遊行舜乃作五星祠祭之此夜五大
星出
珠丘
舜葬蒼梧之野有鳥如丹雀吐五色氣如雲名憑霄
銜土成墳壘珠成丘壟名曰珠丘
玉簡量天地
禹遊龍門八神探玉簡授之長尺二寸可度量天地
乘雲繞日
傅說夢乘雲繞日而行歲餘帝聘之
蜂旗
武王伐紂有蜂如丹鳥集王舟因以繪旗其舟曰蜂
舟
雲實
成王時外國獻鳳雛載以瑶華之車駕以赤象飲以
瓊漿飴以雲實
鵲扇
昭王時外國獻丹雀拾其脫羽以為扇甚竒麗名鵲
扇
冰荷
穆王列璠膏燭覆以冰荷不使光遠荷出冰壑火不
能鎔
冰桃碧藕
西王母見穆天子玉帳高會進萬歲冰桃千年碧藕
百子蓮
又進素蓮一房百子
靜瑟
員山有林風振地而林不動以為琴瑟故曰靜瑟也
解麐紱
孔子始生徵在得麟以繡紱繫其角而縱之哀公十
四年獲麟角有繡紱猶在孔子嘆之乃作春秋
月鏡
靈王時外方貢月鏡其白如月照人寒若冰雪名曰
月鏡
手畫日月
朝房異域人能以丹砂書手作日月狀光可照見百
步
方瞳老叟
老耼居山有老父五人方瞳玉面手握青筠杖共談
五地五方五行之相也
金壺龍檢
浮提國獻善畫人二出肘間金壺四寸上有五龍之
檢壺中如漆洒地皆成篆隸佐老子作道德經數萬
言老子刪除之留五千言也
寳井
范蠡藏銅銕之處也
縈塵
燕昭王有舞女體甚輕名縈塵
指端浮圖
沐胥國道人尸羅於指端出浮圖十層高三尺人長
五六分各執幢蓋繞塔而行
螺舟
宛渠之民乘螺舟而至形似大螺云行海㡳而不濕
子午臺
燕昭王起雲明殿臺窮極珍巧子時起工午時成名
子午臺
金銀鳬鴈
始皇墓中以金銀為鳬鴈後或飛出有人得之者
雲雷室宫
成帝造飛行殿其形疾若風雷號雲雷殿
崆峒靈瓜
明帝時燉煌獻異瓜云崆峒靈瓜四劫一實焉
一土三田
安帝時王傳穿井得銘曰一土三田軍門主簿以億
錢輸官得中壘校尉
不雨雷
光武皇后弟郭况家工冶之聲不絶人謂郭氏之室
不雨而雷
瓊厨金穴
京師謂郭氏為瓊厨金穴
經神學海
鄭康成為經神何休為學海
經苑
任末好學河洛秘奥皆記于柱壁學者就錄謂之任
氏經苑
書倉
曹曾積石為倉以藏書名曹氏藏書倉
針神
魏文美人妙于針工能暗中裁制號針神
機絶針絶絲絶
吳王趙夫人能於指間織錦號機絶又能於方尺帛
上綉五岳河海之狀號針絶又能以神膠續髮織成
幔仍一髮析為數縷輕若煙氣號絲絶
百濯香
孫亮為四愛姬造香百浣不歇號百濯香
九醖酒
張華為九醖酒若飲不醉不呌笑不動則消爛腸脾
謂之爛腸酒
玉錢
晉因墀國獻玉錢其文曰天壽永吉
側理紙
張華進博物志以于闐青銕硯遼西麟角筆南越側
理紙南人多以青苔為紙其文理縱橫因謂之側理
紙耳
金苔
晉文帝大始中外夷獻蔓金苔宫人有幸者以苔賜
之光照室中又名夜明苔
房老
石季倫愛婢名翔風妙别玉聲而觀金色年三十為
新進所排退為房老
瑶臺十二
崐崘山有瑶臺十二各廣千步皆五色玉
芝田蕙圃
瑶臺第九層有芝田蕙圃皆數百頃盡仙人種植
嗅石獸
瀛洲有嗅石獸嗅地則知有金玉吹石則開金砂寳
璞粲然而可用
干將莫耶
昆吾山有獸如兔食銕膽腎皆精銕吳武庫中兵刃
俱盡而識封如故檢之得二兔殺之膽腎皆銕因鑄
以為劔雄者曰干將雌者曰莫耶
三壺
海中三山其形如壺方丈曰方壺蓬萊曰蓬壺瀛洲
曰瀛壺
八鴻
八方之名鴻大也
鼎占休咎
禹鑄九鼎五者以象陽數四者以象隂法使工師以
雌金為隂鼎雄金為陽鼎鼎中水常滿以占休咎夏桀
之亡鼎水皆沸及周之衰亦感震焉
師涓四時樂
師涓於衛靈公時四時樂春有離鴻去鴈應蘋之歌
夏有明晨焦泉朱華流金之調秋有商風白雲落葉
吹蓬之曲冬有凝河流隂沉雲之操
消暑招凉珠
黑蚌珠能消暑燕昭王得之暑月懷珠體自凉號消
暑招凉之珠
太乙吹青藜
劉向校書天禄閣有老人著衣植青藜杖叩閣見向
暗中誦書老人吹杖端熖然因以照坐與向說開闢
以前事授以五行洪範之文問其姓氏云我是太乙
之精聞天帝卯金之子有博學乃出懷中竹簡天文地
理之圖書并以授向而去
舌耕
賈逵口授經傳致粟盈倉謂之舌耕嘗語人曰人而
不學行尸走肉耳
望舒草
晉武時浮支國獻望舒草如荷葉而紅月出則舒月
沒則卷
芳塵
晉武于太極殿起樓舂雜寳異香屑候風作則吹之
故名曰芳塵
粘雨
又于樓上以酒洒塵名曰粘雨
四面風
崑崙山有四面風東南西北一時俱作
袪塵風
又有袪塵風若衣服垢汚吹之則潔
金霧
岱輿山南有平沙千里色如金風起吹沙名金霧或
謂金塵
風扇
後魏人信都芳造風扇候二十四氣每一氣至扇舉焉
龍芻
東海有島曰龍駒川穆天子養八駿處島中有草名
龍芻馬食之日行千里語曰一秣龍芻化龍駒
紺霜
廣延國霜色紺碧
璿宫
后宫曰璿宫
續脉
周昭王夢羽人論仙欲易王心以手指向前點心乃
痛于綠壺中取藥名曰續脉食之痛止
毛車
異國入貢乘毛車甚快
紺雪
周穆王時西王母獻嵰州紺雪
雲薇
晉武寧中於金墉城種異菜名雲薇雲芝
頗陵
西國菜名僧擕其子入中國訛為波稜
八駿名
穆天子八駿名絶地翻羽奔霄越影踰暉超光騰霧
挾翼
大業雜記(杜寳)
五色飲
仁夀間籌禪師造五色飲以扶芳葉為青飲援稧根
為赤飲酪漿為白飲烏梅為玄飲江□為黃飲(□音柱)
五香飲
沉丁檀澤蘭甘松
四時飲
謝諷造春以桃夏以酪秋蓮房冬枸杞
樓闕芝
東都生芝狀如樓闕又或有如赤子者
水飾圖經
煬帝令杜寳修水飾圖經十五卷以上巳日會羣臣
於曲水有神龜負八卦黃龍負圖黃魚雙躍白魚入
舟吕望釣磻溪金人捧劔周處斬蛟許由洗耳莊惠
觀魚屈原沉汩羅等凡七十二事並刻木為之
紺珠集卷八
