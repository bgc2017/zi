紺珠集雜家類五(雜纂之屬)
提要
(臣)等謹案紺珠集十三卷不著撰人姓名案
晁公武郡齋讀書志亦載有此書十三卷稱
為朱勝非編百家小說而成以舊說張燕公
有紺珠見之則能記事不忘故以為名其所
言體例卷數皆與今本相合則此書當為勝
非所撰然書首有紹興丁巳灌陽令王宗哲
序稱紺珠之集不知起自何代建陽詹寺丞
出鎮臨汀命之校勘將鏤板以廣其傳云云
考丁巳為紹興七年而宋史勝非以紹興二
年入相尋罷去五年復起知湖州引疾歸廢
居八年而卒是宗哲作序時勝非方以故相
里居若此書果出其手不應刊校之人俱不
能詳知姓氏於情理殊為可疑或公武所紀
有悮未可知也其書皆抄撮說部摘錄數語
條分件繫以供獺祭之用體例頗與曾慥類
說相近惟類說引書至二百六十一種而此
書所引祗一百三十七種視慥書僅得其半
然其去取亦頗有同異未可偏廢且其所見
書尚多古本亦有足與世所行本互相參討
者如方言奕偞容也一條今本注曰奕偞皆
輕麗之貎而此書則註云奕奕偞偞又今本
私策纖䓲穉抄小也一條此書引作私纖穉
抄策小也證之下文策字本次在抄字下則
此書所引為長盖雖徵据叢雜而旁見側出
其足資考證者亦多固未可槩以襞積譏之
矣乾隆四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
紺珠集原序
紺珠之集不知起自何代試嘗仰觀乎天文俯察乎地
理凡可以備致用者雜出於諸子百家之說支分派别
原始要終粲然靡所不載誠有益於後學然珠之為物
生於洲而崖不枯固寳之矣是珠也其色紺然異乎夜
光之類惟取其文焜燿而已凡人之思慮有為物所蔽
而昏昧者取其珠而玩之則了然心悟渙然冰釋固足
以開聰明備記遺忘豈小補哉學者於此能勤而熟覽
之亦若提珠在手歷歷無忘其所能雖相去千百歲之
久可以坐見其創述之本末則囊括倫類盖無餘藴矣
以是而名其帙不亦宜乎建陽詹公寺丞出鎮臨汀僕
幸登其門一日出示兹集俾之校勘訛舛將命工鏤板
以廣其傳僕因得以詳究焉增益其所未能所得多矣
揚子不云乎侍君子晦斯光窒斯通其是之謂歟紹興
丁巳灌陽令王宗哲序
