羣書考索後集卷二十八
宋章如愚編
士門
學法類(三舍附)
真宗祥符七年八月辛巳詔國子監學生應子弟在
監習業者除實是開封府外每人召京朝官二人為保
識然後收試其保官須具印狀赴監(長編)
仁宗慶歴三年二月辛酉國子監言自今補說書官
請以四人為定額及歲所試監生不合格且留聽讀
三試不中者黜之仍請立四門學士以庶人子弟為
生員以廣招賢之路並從之(長編)
神宗熙寧四年十月戊辰中書言近制增廣太學益
置生員除主判官外直講以十員為額每二員共講
一經委中書選差或主判官奏舉其生員分三等以
初入學生員為外舍不限員自外舍升内舍内舍升
上舍上舍以一百員内舍以二百員為限生員各治
一經從所隸官講授主判官直講月考試優等舉業
上中書學正學錄學諭於上舍人内逐經選六員如
學行卓然尤異者委主判及直講保明中書考察取
旨除官具有職事者受官訖仍舊管勾候直講教授
有闕次第選充其主判官直講職事生員並第增給
食錢從之(長編)熙寧六年三月庚戌上言學校法終
當革王安石曰此餘事恐久遠須立法命知制誥呂
惠卿兼修撰國子監經義太子中允崇政殿說書王
雱兼同修撰先是上諭執政曰今歲南省所取多知
名舉人士皆趨義理之學極為美事王安石曰民未
知義則未可用况士大夫乎上曰舉人對策多欲朝
廷早修經義使義理歸一乃命惠卿及雱而安石以
判國子監沈季長親嫌故辭雱命上弗許已而又命
安石提舉安石又辭亦弗許(長編)元豐二年十二月
乙已御史中丞李定等言切以取士兼察行藝則是
古者鄉里之選蓋義可以一日而校行則非歴歲月
不可考今酌周官書考賓興之意為太學三舍選察
升補之法上國子監敕式令并學令凡百四十條詔
行之初太學生檀宗益上書言太學教養之策有七
一尊講官二重正錄三正三舍四擇長諭五增小學
六嚴賞罰七設司業上覽其言以為可行命定與畢
仲衍蔡京范鏜張璪同立法至是上之太學置齋舍
八十齋容三十人外舍生二千内舍生二百上舍生
一百總二千四百生員入學本貫若所在州給文據
試而後入月一私試歲一公試補内舍生間歲又一
試補上舍生封彌謄錄如貢舉法而上舍則學官不
與考校諸齋月書學生行藝以帥教不戾規矩為行
治經程文合格為藝齋長諭學錄學正直講主判官
以次考察籍記公試外舍生入第一第二等參以所
書行藝預籍者升内舍内舍生試入優平二等參以
行藝升上舍分三等俱優為上一優一平為中俱平
若一優一否為下上等命以官中等免禮部試下等
免解以升補人行藝進退計人數多寡為學官之賞
罰緣升舍為姦者論如違制律不用去官赦原學正
增為五人學錄增為十人學錄參以學生為之(長編)
元豐三年二月辛丑詔國子監罷書庫官復置主簿
增監厨使臣各一員增歲賜公使錢并舊為千緍太
學正錄二年為任通計六考聽改官三考與循資并
增巡宿剰貢并舊為二百人並從看詳學制所請也
元豐四年七月己酉國子監言學生入學乞同縣五
人以上為保如犯第一等罰不覺舉者與罪許人告
賞錢三百千未入學以前違礙亦準貢舉法從之
哲宗元祐元年五月戊午王巖叟言太學條制本學
生徒須在學聽讀一年方許於太學應舉臣伏見特
降但曾經補中監生人並許應舉詔國子監立法請
今次科場應自元豐三年興學以來在學前後通及
一年者並許取應從之(並長編)元祐元年五月戊辰
詔孫覺固臨程頤同國子監長貳看詳立國子監太
學條制(長編)元祐元年秋七月丙辰朔尚書省言舊
制中外學官並試補近詔尚書侍郎左右司郎中學
士待制兩省御史臺官國子司業各舉二員宜罷試
法先是王巖叟言内自太學外至諸郡學官之制皆
令就試四方之士區區於進卷屑屑於程文不憚奔
馳豈其心哉祿仕迫之有不得已耳伏望聖慈令罷
此法一用應詔薦舉之士為中外學官以重教導之
選武學學官亦乞依此罷試於是從巖叟之言也(長編)
元祐元年冬十月癸丑劉摯言太學條制獨可按
據舊條考其乖戾太甚者删去之若乃高闊以慕古
新竒以變常非徒無補而又有害夫職親於諸生而
習知其情偽者宜莫如學官也使其因人情利害而
為之法者亦莫如學官也然則安用以他官置局為
哉欲望聖慈指揮罷修定學制所止以其事責在學
官正錄以上將見行修制去留修定嚴立近限次第
條上取旨施行所貴因革不失其當法令速成以便
學者以述先帝興學之旨以副陛下之意摯言高闊
以慕古新竒以變常蓋指程頤也頤所立條制輙為
禮部疏駁頤亦自辯理然朝廷訖不行(長編)元祐六
年九月戊子禮部臣僚上言國子監今欲令生員遇
有請益許見長貳逐旬遇三日學諭出題内試賦論
許於經史子集通出長諭解脱歸齋生諭諸生次日
早食前仍納旬終送博士點檢仍間召生員以所納
齋課於講堂上指諭委博士逐月遍巡所隷齋詢考
學生所業凡私試不鎖宿欲令不罷講說從之(長編)
元祐八年三月庚子中書省言進士御試答策多係
在外準備之文工拙不甚相遠難於考較祖宗舊制
御試進士賦詩論三題施行已遠前後得人不少况
今朝廷見行文字多係聲律對偶非學問該洽不能
成章若不復行祖宗三題舊法者未知朝廷所向取
到國子監狀太學見管生員二千一百七十五人内
二千九十三人習詩賦八十二人習經義不兼詩賦
以此可見中外學者習詩賦人數極多詔來年御試
將詩賦舉人復試三題經義舉人且令試策此後全
試三題(長編)紹聖二年二月戊辰國子司業龔原等
言太學公試除依元豐舊例差長貳監試輪差博士
五員入院外乞朝廷差官五員共十員入院同共考
檢從之壬午國子司業龔原等言太學更乞不置掌
儀添直學依元豐舊令置學諭二十人從之(長編)紹
聖三年十二月甲戌翰林學士承旨詳定國子監條
制蔡京言奉敕詳定國子監三學并外州軍學制今
條成太學敕令式二十三冊以紹聖新修為名詔以
來年正月一日頒行(長編)元符二年十一月詔諸州
置教授者學生依太學三舍法考選外補内上舍生
每歲貢一人内舍生每歲貢二人上舍生限當年十
二月到京隨太學補試合格與充内舍生不合格許
再試三經試不中者遣還内舍生不候試與充外舍
諸路貢上舍生到京並權破外舍生食諸路合選監
司一員提舉學校仍令通知專一管勾諸州試内舍
上舍並監司選差有出身官一員與校官同考試仍
封彌謄錄合用條貫今於國子監取索行下其外州
不可行者比類條具申尚書省(長編)
徽宗崇寧元年八月甲戌右僕射蔡京請以學為今
日先務乞天下並置學養士如允所請乞先次施行
一乞罷開封府解額除量留五十人充開封府土
著人取應外餘並改充天下貢士之數所有諸州
單額各取三分之一添充貢士額一乞天下並置
學養士郡小或應舉人少則令二三州學者聚學
於一州一乞置州學並差教授二員一乞增置田
產養士應本路常平戶絶田土物業契勘合用數
撥充如不足以諸色係省官田宅物業補足一乞
以三舍考選法遍行天下聽每三年貢入太學上
舍試仍别為號分為三等若試中上等補充太學
上舍試中中等補充下等試中下等者補充内舍
餘為外舍生雖補不及中下等或不及等及科舉
遺逸而學行為鄉里所服委知州通判監司依貢
士法貢入委祭酒司業博士詢考得實當議量材
錄用一乞令郡守監司保任貢士若貢士到太學
試中上等及考選升舍人多即等第立法推賞一
乞諸縣置學於本縣委令佐擘畫地利及不係省
雜收錢内樁充費用一乞學生自縣學考選升州
學一乞州縣並置小學一乞立學生在學升黜法
一乞外任官子弟許入學取應在外官子弟親戚
法不合在本處取應者許隨處入學即不得升補
為貢在學甫及一年給公據許赴太學取應國子
監解名一乞州學職掌學諭教諭學長許差特奏
名人一乞禁不得教學生非經史子書文字詔令
講議司立法頒降仍差將作少監李誡於城南門
外踏逐修置外學(長編)
崇寧元年八月二十二日甲戌興學校詔
詔曰學校崇則德義著德義著則風俗淳故教養
人材為治世之急務除京師置外學待其歲考升
之太學已嘗面諭外餘並依所陳蔡京所請仍講
議司立法頒付禮部施行(大詔令)
崇寧元年十月戊辰宰臣蔡京奏竊以周制大司樂
掌成均之法以治建國之學政而王國之外則黨有
庠遂有序卿大夫由是以興賢能焉故王制述四代
之學亦曰周人養國老於東膠養庶老於虞庠虞庠
在國之西郊先儒謂四代之學或上西或上東或貴
在國或貴在郊其制不一要之内外皆有學也賈誼
按大戴禮以謂禮有五學蓋本諸此歴代唯唐貞觀
間四夷皆遣子弟入學國子監三學之士至八千人
神宗皇帝元豐二年始立太學立三舍分命師儒以
教養天下之士蓋有志於成周之賓興賢能也臣面
奉德音詔天下皆興學貢士仍建外學於王國之南
待其歲考行藝升之太學悉出陛下聖意合於先王
建學之制而仰紹神宗皇帝之遺訓天下幸甚今具
外學條件如左
一國子祭酒總治外學事今來旣設外學其官屬
欲增損欲依下項人數立定員數緣太學生將來
减少撥入外學内外分為兩學亦須量增官員今
欲太學博士十二員减六員爲外學博士增四員
通作十員太學正錄各五員今欲减二員入外學
各增三員通餘五員其餘職事人亦倣此增减外
學官屬司業一人丞一人博士十人學正五人學
錄五人職事人係學生充學諭十人直學二人齋
長每齋一人齋諭每齋一人外舍生三千人一太
學上舍一百人内舍三百人今諸路貢士既多則
上舍内舍難拘舊額欲候將來貢試到合格人即
增上舍作二百人内舍作六百人處上舍於太學
處外舍於外學一外學置齋一百講堂四每齋五
間三十人一太學自訟齋以待學生之不率教者
令移於外學别置一外學生諸路貢到並入外學
候依法考選校試合格升之太學為上舍内舍生
一見今太學外舍生且令依舊法在太學候將來
外學成日别取指揮一外學並依太學敕令格式
施行從之外學尋賜名辟雍(長編)
崇寧三年十一月丁亥詔曰惟昔神考嘗議以三舍
取士而罷州郡科舉之令其法始於畿甸而未及行
於郡國肆朕纂圖制詔有司講議其方成書來上悉
推行之設辟雍於國郊以待士之升貢者禮文咸舉
制度大略乃擇日謁欵先聖臨幸黌舍延見諸生擇
其當論選者而官之增秩博士加恩子弟朕所以勸
勵學者可謂至矣然令州郡猶以科舉取士而學校
之法不得專行故士心所嚮未一豈朕之意哉其詔
天下除將來科場如故外並罷州軍發解及省試法
其取士並繇學校升貢庶幾洽往古作人之隆紹先
帝造士之美以稱朕圖治之意(長編)崇寧四年正月
乙未詔應入自訟齋進士及一年令太學勘會不犯
第一等罰從本州給公據許入太學及本鄉取應(長編)
崇寧四年正月丙申尚書省言諸路州學升補上
舍不得過三分内舍不得過二分慮法行之初升貢
數少詔今歲權不以分數據闕額升補(長編)崇寧四
年閏二月庚午提舉開封府界學事路瑗言朝廷立
法增養小學生每人日供一食其所費錢乞以太學
生减半又言已補試在學生當免身丁其請假除籍
之人依舊應役並從之(長編)崇寧四年閏二月辛未
詔應諸路州學據學粮餘數額外增養學生並依額
内人條施行其崇寧三年三月二十三日所降遇額
内有闕即與縣學升補之人隔間補填指揮勿行(長編)
崇寧四年三月戊戍詔應學生試補已入學經試
能終場免身丁自外舍升内舍免本戶役升上舍免
本戶役外仍免諸般役借其應舉得免丁人自依舊
(長編)崇寧四年四月壬子詔諸州縣學生試補入學
經試終場及自外舍升内舍者免身丁内舍仍免役
借升上舍即依官戶法其三月八日指揮勿行崇
寧五年七月甲辰詔已降指揮舉行學制比閱前後
法令猶有未備慮失士心或因而煩擾有害學政可
依下項
一天下學士旣令歲貢將來入貢其數必多所有
辟雍並令舊制仍依崇寧四年十二月已前指揮
施行一退送學生既展一年俟之不為不久待之
不為不盡比覽科舉舊法有因赦理舉許特奏名
推恩之法學生貢至辟雍三試退送之人所以患
無歸學生貢至辟雍試不中并退送者並與理為
到省舉數依例施行一州縣設學養士訪聞州縣
官吏并頑猾並緣為姦下行收買飲食什物减刻
侵欺騷擾人戶難與供辦細民受弊又人少學費
有餘豐腆過甚人多不足則菲薄草具甚非教養
均一之義緣學事輙科配率斂及下行買賣者徒
二年吏人公人配千里因而乞取賍輕者準此其
飲食仰學制所取太學見行法令酌中修立聞奏
(長編)
崇寧五年八月乙酉詔學校升貢之法雖有崇寧四
年指揮朕朝夕省閱未至詳盡理當增損諸州學以
中格上舍生每歲入貢仍以解額均為三分每歲貢
一分有餘分者第三年入貢即人不足者闕之太學
試上舍生以與三年科舉相妨故二年一試今旣罷
科舉而每歲一貢其一年一試州學上舍生每歲春
試秋下入貢限年終至辟雍路遠者季首發遣川廣
福建貢士給借職券二千里以上給大將券並以學
錢充天下置學教養多士考其行藝以復里選由縣
升州不當復立補入州學之法容其雜進五路解額
可以歲貢餘分撥一分貢武士周制三年大比今以
三年殿試不失成周之意然試中上等及鄉里孝悌
之人使俟三年慮成淹滯可即推恩引赴殿前釋褐
餘留太學以俟三年殿試(長編)大觀元年三月甲辰
詔曰學以善風俗明人倫而人材所自出也今有教
養之法而未有善俗明倫之制殆未足以兼明天下
朕考成周之隆賓興萬民以六德六行否則威之以
不孝不悌之刑比已立法保任孝悌睦婣任恤忠和
之士去古綿邈士非里選習尚科舉不孝不悌有時
而容故任官臨政趨利犯義詆訕貪汚無不為者此
官非其人士不素養故也近因餘暇稽周官之書制
為法度頒之學校明倫善俗庶幾於古
一諸士有善父母為孝善兄弟為悌善内親為睦
善外親為婣信於朋友為任仁於州里為恤知君
臣之義為忠達義利之分為和一諸士有孝悌睦
婣任恤忠和八行見於事狀著於鄉里者耆鄰保
伍以行實申縣縣令佐審察延入縣學考騐不虚
保明申州如令一諸八行孝悌忠和為上睦親為
中任恤為下有全備八行保明如令不以時隨奏
貢入太學免試為太學上舍司成以下引問考騐
較定不誣申尚書省取旨釋褐命官優加擢用一
諸士有全備上四行或不全一行而兼中等二行
為州學上舍上等之選不全上二行而兼中等一
行或不全上三行而兼中二行者為上舍中等之
選不全上三行而兼中等一行或兼下一行者為
上舍下等之選全有中二行或中等一行而兼下
一行者為内舍之選餘為外舍之選一諸士以八
行中三舍之選者上舍貢入内舍在州學半年不
犯第二等罰升為内舍仍準上舍法一諸士以八
行中上舍選而被貢入太學者上等在學半年不
犯第三等罰司成已下考騐行實聞奏依太學貢
士釋褐法取旨推恩中者依太學上等法待殿試
推恩下等依太學中等法一諸士以八行中選在
州縣若太學皆免試補為諸生之首選充職事及
諸齋長諭以八行考士為上舍上等其家依官戶
法中下等免戶下支移折變借身丁内舍免支移
身丁一諸謀反謀叛謀大逆子孫同及大不恭詆
訕家廟指斥乘輿為不忠之刑惡逆詛罵告言祖
父母父母别籍異財供養有闕居喪作樂自娶釋
服匿哀為不孝之刑不恭其兄不友其弟姊妹叔
嫂相犯罪杖為不悌之刑殺人略財放火強姦盜
若竊盗杖及不道爲不和之刑謀殺及賣掠緦麻
已上親毆告大功以上尊長小功尊屬若内亂為
不睦之刑詛罵告言外祖父母與外姻有服親同
母異父親若妻之尊屬相犯至徒違律為婚停妻
娶妻若無罪出妻為不婣之刑毆受業師犯同學
友至徒應相隱而輙告言為不任之刑詐欺取財
罪杖告囑耆鄰保伍有所規求避免或告事不干
己為不恤之刑一諸犯八刑縣令佐州知通以其
事目書於籍報學應有入學不睦十年不婣八年
不任五年不恤三年能改過自新不犯罪而有二
行之實耆鄰保伍申縣縣令佐審聽入學在學一
年又不犯第三等罰聽齒於諸生之列(長編)
大觀元年五月(缺)日罷提舉河北東路學事葉常御
筆手詔
詔曰稽古騐今作人造士比建庠序親製法令有
能中選每歲釋褐命官不俟三年之淹可謂不次
之舉八行異能之士不試而貢由鄉以升州由州
以申朝非次拔用可謂非常之舉常身為提舉學
事官乃不知此方進劄子乞立傑然在人上之法
欲加升進法既不能詳考其能舉職以教多士乎
可罷提舉學事司别為差遣(大詔令)
大觀三年四月壬日知樞密院事鄭居中等上大觀
重修國子監太學辟雍并小學敕令格式總四十八
冊設改正十三條餘悉詔行之(詔旨)大觀四年八月
戊寅詔學校之法頒之天下奉行之初設官屬厚餼
廩所以勸趨向及今累年頗見就緒其間事貴經久
理須裁適博士太學五員國子五員辟雍十員國子
令太學兼領辟雍省五員命官正錄太學各三員辟
雍各五員太學省命官學錄一員辟雍省二員國子
命官正錄各二員三省又省辟雍命官直學又辟雍
巡檢一員兵士百人又省國子監崇寧二年所增監
庫官辟雍所增亦省公厨使臣一員依紹聖格存留
二員省崇寧四年所增一員縣學並州縣小學生更
不給食依元豐例願陪厨者聽川廣福建並二千里
已上貢士給券條令勿行多士悉由鄉貢慮有遺逸
自今取貢額三分於大比前一年解發不入學及雖
入學而見係退黜者方得取應仍别作一項貢士院
即令同考校太學辟雍月試依紹聖格更不謄錄諸
路所貢士試上舍以合格者取十人為上等四十人
為中等五十人為下等補武學内舍逐等合格人不
足者聽闕餘不入等並充武學外舍生武學監厨官
令國子監公厨官兼管司計止差學生仍令禮部取
内外學制將衝改事件參定取旨頒降(長編)政和元
年十二月丙辰鄭居中奏學法一百三十卷御筆裁
成者列於卷首乞冠以政和所修為名仍乞付國子
監頒降從之(長編)政和三年三月辛卯淮南東路提
舉常平徐旼言欲望應蔭補入官人須在學及一年
不犯第三等罰方許就銓試内兩試入等者與免試
預公私第一名者特為比類銓試推恩庶幾一命之
上皆陶陛下教養異時從政必能以所學措諸事業
不獨為簿書獄訟之習而已詔令尚書省立法施行
詔旨宣和三年六月庚申尚書省言學校養士以
待天下賢能可以作人材敦士行興教化自縣學升
之州自州升之辟雍升之太學然後命官則縣學為
升貢之本令天下佐吏部注授多非其人俗吏則以
學為不㥯不加察治縱其犯法庸吏則廢法容奸漫
不加省有罪不治以故學生近來在學毆鬭爭訟至
或殺人蓋令佐不加治訓州縣不切舉察提舉官失
於提按以致如此不惟士失其行亦官廢其職今具
下項
一州縣學生有犯在學杖以下從學規徒以上若在
外有犯並依法斷罪一州縣學生有犯教授令佐
職事人不糾舉與同罪知運失按减一等提舉官
又减一等若故縱並加一等欲令轉運提舉司契
勘諸縣官對移上内舍登科人隨資序到任二年
以下人充令佐於學事司錢内支食錢三貫如不
是吏部注人替滿兩考人其被替人理一任减一
考改官詔依(長編)
政和三年七月癸巳臣僚言學生非實有真才而至
師長位因而有所干請者乞嚴行糾舉冒濫恩愛重
不副教養期待之意詔有犯依學規科犯論罰(同上)
政和五年三月壬辰臣僚上言伏乞陛下留神學校
度越前古創法立制纖悉備具而八行條目减資睿
詔四方萬里當官者仰承德意守法不渝乃為稱職
苟或觀望畏縮廢格不行則誅罰之科殆不可廢御
製學法内一項諸以八行中三舍之選者上舍貢入
内舍在州學半年不犯第二等罰升為上舍一年不
犯第三等以上罰升為内舍仍準上舍法法意昭明可
循可守諸路士人有能中選者學司州郡自當遵奉
詔條考察升貢然臣訪聞福州學生有大觀二年已
保任行實補於内外舍至今在學首末八年而不升
舍者臣嘗詢考其故蓋緣遠方當職官違慢有素又
以中遭紛更阻抑學校故本路一面違法不行至今
使人人所存如此則陛下親製成法果何賴焉臣愚
伏望聖慈特降睿旨委不干碍官體究俟見實狀其
前後違法官並乞重賜黜責貴使學法悉行中外悚
畏不勝幸甚詔令本州具析不升舍因依申尚書省
(同上)政和七年八月庚午御筆國子有官人限以入
學一年方許參選此法也今身不在學而以假告理
年是為廢法自今除月給及依令給假外並不理為
在學月日特給假仍補填在京委太學在外委本州
當官保明關申吏部如違犯人屏出學滿三年方許
再入保明失實者以上書詐不實論重和元年四
月丙辰蔡京等言取大觀元年以後至政和六年六
月以前應緣諸路學制續降指揮編修成敕令格式
總一百七十三冊乞以政和續編諸路州縣學制為
名與大觀學制兼行(同上)高宗紹興十三年二月己
卯先是國子司業高閎言陛下復興太學凡養士取
士之法當取聖裁上曰自有祖宗成法閌曰有慶歴
元豐紹聖崇寧法有司未知適從若出於聖裁則行
之乃久閌又奏舊太學辟雍皆有御書今亦乞建閣
以藏御書仍願特洒宸翰加惠多士上許之閌又奏
有一事最先經術是也上曰經不易通士習詩賦已
久遽能使之通經乎閌曰先王設太學之意惟講經
術而已上曰近侍讀官程瑀亦論經術閌曰國初猶
循唐制用詩賦神宗始以經術造士遂罷詩賦又慮
不足以盡人材乃設詞學一科試以雜文上曰詩賦
亦雜文也閌曰取士以經義為主不過三場後加詩
賦為四場不能無礙蓋太學之法旬有課月一周之
月有試季一周之若加一場則課試之法遂紊自元
祐以來雖增為四場終不可行者蓋以此也今欲經
義第一詩賦第二論策各一第三上可之庚辰閌具
分三場乞永為定式時閌又請在學人定三年歸省
之限詔可上曰舊有九年之法徽廟方改作三年豈
有士人九年而不省其親者乎(長編)紹興十三年九
月戊辰司業高閌因經筵講畢奏曰國子落成臣奉
詔試補諸生幾六千人自中興已來雖二年省闈亦
未有如此之盛上曰乍脫干戈人皆向學此誠可喜
閌曰近來場屋不無懷挾假授之弊前日頓革皆不
可犯上曰朕亦聞之此美事閌曰臣待罪學官見此
美事諸生以為陛下方偃武修文與太祖初定天下
之時同符趣舉建隆故事願陛下講臨雍之禮言未
畢上曰已令討論矣蓋是時上已有幸學之意閌未
知之也先是閌請修監舉法以元豐為主詔令敕令
所參修至是成(中興紀事)
羣書考索後集卷二十八
