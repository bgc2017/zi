羣書考索後集卷十七
宋章如愚編
官制門
職田類
古者自卿以下必有圭田圭田五十畆故王制曰公田
籍而不稅夫圭田無征是也
攷異按周制三等采地既以為公大夫之禄孟子所
謂下士以上皆有禄以代耕今之卿已下必有圭田
圭田五十畆然則分田亦得古法矣抑周制采地之
民一以井田之法授田於公而公卿大夫食其賦以
為禄初不以為私屬也
通典曰秦漢之間其制不詳
晉公卿各有菜田
後魏孝文太和五年州刺史郡太守并官節級給公田
隋文帝開皇中罷公廨錢收息公卿以下内外官給職
分田一品五頃至五品則為三頃其下每以五十畆為
差又給公廨田以供用
唐凡京諸司各有公廨田自司農寺而下其給頃畆有
差諸州及都護府職分之田亦有等級其載於通典者
尚截然而可考也
武德元年自王公以下皆有永業田親王一品六十
頃至從五品五頃其數有差自上柱國三十頃至文
武騎尉六十畆其數又有差此傳子孫不在收授之
限也凡京諸司各有公𪠘田内而自司農寺二十六
頃至率更府各二頃所給有差外而自大都督府四
十頃至中戍下戍各一頃亦各有差諸京官文武職
事各有職分田一品十二頃二品十頃三品九頃四
品七頃五品六頃六品四頃七品三頃五十畆八品
二頃五十畆九品二頃並在京城百里内給百里内
地少欲外給者亦聽之諸州及都督府親王府官人
職分之田亦各有差二品十二頃三品十頃四品八
頃五品七頃六品五頃七品四頃八品三頃九品二
頃五十畆諸職分陸田限三月三十日稻田限四月
三十日以前上者並入後人以後上者入前人其麥
用田以九月三十日為限各前人自耕不種後人酬
其功直已自種者凖租分法凡給田而無地者畆給
粟二斗
太宗貞觀十二年以職田侵漁百姓詔給逃還貧戶視
職田多少每畆給粟二升謂之地子是歲以水旱復罷
之(唐志)
貞觀十八年以京兆府峽岐同華邠坊等州隙地陂澤
堪可墾者復京官職田(唐志)
玄宗開元十年正月内外官職田除公廨田園外並官
收先給逃還戶及貧下戶先次丁田中書舍人張嘉貞
奏至六月二十六日𠡠所置職田本非古法度自近制
是以因循事有變通應須刪改其内外官所給職田子
從今年九月以後並宜停給(會要)
開元十三年内京官職田(會要)
開元十八年三月内京官職田特令凖令給受(會要)
開元十九年四月𠡠天下諸州縣并府鎮戍官等職田
四至頃畆造帳申省仍依元租價對定六斗已下者依
舊定已上者不得六斗(會要)地不毛者畆給二斗(唐志)
開元二十九年二月七日𠡠外官職田委所司準列倉
中受納畢一時分付縣官亦準此(會要)其年以京畿地
狭計丁給田猶不足於是分諸司官在都者給職田於
都畿以京師地給貧民是時河南北職田兼稅桑有詔
公廨職田有桑者每督絲課
天寳十二載國忠以兩京文武職田送租勞民請五十
里外輸于縣倉斗納直二錢百里外納直三錢使百官
就請于縣然縣吏欺盗盖多而閑司有不能自直者(唐志)
肅宗乾元元年亦給外官半料及職田京官給手力課
而已(唐志)上元元年復令京官職田以時輸送受加耗
者以枉法贓論其後籍以為軍糧矣(唐志)
代宗大歷二年復給京兆府及畿縣官職田以三之一
供軍饟(唐志)
大歷三年九月十七日京官職田三分給二餘一分充
軍料(唐志)
大歷十二年十二月勑京諸司缺官職田苗子自今以
後宜並充修當司廨宇雜用其草準處分仍令分司監
察御史勾當(會要)
大歷十四年八月𠡠内外文武官職田及公𪠘職田準
式州縣每年六月三十日勘造白簿申省以諸司文觧
勘會至十月三十日收徵給付本官近来不守常規多
不申報給付之際先付清望要官其閑慢卑官即被延
引不付自今已後準式各令送付本官又準式職田黃
籍每三年一造自天寳九載以後更不造籍宜各委州
縣每年差專知官廵覆仍造簿依限申送所司不得隐
漏及妄破蒿荒如有違犯專知官先用闕本典準法科
罪(會要)
德宗貞元元年十一月詔文武常參官宜共賜錢七萬
貫文委度支據班秩所損職田多少量等給從今至明
年四月以来随月支給(會要)
貞元四年八月𠡠準田令永業田職事官從一品郡王
各五十頃國公若職官正二品各四十頃郡公若職事
官從二品各三十頃縣公若職事官從三品各二十頃
侯若職事官正四品各十四頃若職事官從四品各十
一頃(會要)
貞元十一年八月屯田奏諸州府送納内外文武官職
田及公廨田四至白簿等前件簿書準天寳十四載八
月十三日敕每年六月十三日勘造申省如違本判官
牒吏部先用闕本典準法科處者伏以地叚佃戶並無
改移随年造簿實有勞費今請令諸州府及畿内縣三
年一送違限者準𠡠科處敕旨每年造簿事乃近煩三
年一申又為太簡如外官並須勘造竊慮因此擾人宜
令應管京官職田等州府文簿二年一送其餘依舊(會要)
憲宗元和六年八月戶部侍郎李絳奏諸州缺官職田
禄米及見任官抽一分職田請所在收貯以備水旱賑
貸從之(會要)其年勑百官職田其數甚廣今緣潦水諸
處道路不通宜令所在貯納充度支支用百官却令據
數於太倉請受(會要)
元和十二年八月京兆尹竇易直請改職田並入兩稅
地事竟不行
元和十三年二月詔百司職田多少不均為弊日久宜
令每司各收職田草粟等數目長官已下據多少作等
差除留闕官物外分給(會要)
元和十四年三月屯田奏左右神策中尉準令式二品
官合受田一十頃請取京兆府折衝府院戎場垜埓公
廨等地七十七頃二十六畆八分數内取二十頃充前
件官職田依奏(會要)其年四月𠡠京畿二十二縣欠元
和十四年京百司職田二十二萬九十二石束貫等京
畿百姓聞甚艱貧須差搬運軍粮今又修營陵寝雖應
緣驅役皆給價錢而屢有役名頗妨農畆豈可更懲懸
欠重使憂愁其所欠並宜蠲免其受納所欠職田或見
任官班各請厚俸或近終考秩稍有餘資宜體朕懷以
寬人力(會要)
文宗太和五年戶部侍郎庾敬休奏兩川米價騰踴百
姓流亡請以闕官職田禄米以救貧民從之(會要)
武宗會昌六年十月十四日京兆府奏諸縣徵納京百
司官夏秋職田斛斗等望從今後却準會昌五年前舊
例上司官斛斗勒人戶便自送納所冀輸納簡便百官
各得本分職田縣司所無𨼆欺𠡠旨從之(會要)
宣宗太中元年十月屯田奏應内外官請職田時月已
準令式為定然每遇閏月交替者即牒訴紛紜令式之
中又不該說公田給用須用準程今後望請如交替者
有閏即以十五日為定式十五日已前上者入後人已
後上者入前人從之(會要)
太中三年九月𠡠秦州刺史并秦城兩州經略使天雄
軍使職田夏小麥共八十石秋粟一百二十石原州威
州刺史職田夏小麥各二十三石秋粟各六十六石七
斗(會要)
宋朝真宗咸平二年欲給職田詔議臣定制杜鎬曰職
田廢於五代昭於聖朝而計司以出納之名遂有輸稅
之議臣歷尋故事應充州吏職並無稅許長吏以下募
人墾闢所得課租均分以鄉原之例準令以一年造簿
替日逓相交付不得私以贖賣自是始給内外京職田
復定官莊諸路職田共一千四百頃以此田均濟官吏
欲人各足用責其清謹時御史王岳請以天下職田輸
官少助振借不從
祥符八年馬亮言竊見天下庶官職田過為優厚請三
二年間權住支給聊助經費臣今歲所得米麥四百二十
餘石已牒本府納官詔奬之
祥符九年七月丙寅詔曰職田彛制品秩定規盖優待
於庶官且旁益於稍食夫厚禄食者盖欲聳其廉節務
稼穡者亦在利於貧民佇介潔之治聞必甄揚而明陟
而州縣之職慈愛靡聞閔恤人勞且違田制闢汙之始
奪農力以多求斂熟之時峻公文而奄取無水旱蠲除
之惠無鄉原賑恤之恩有一于茲動興訟訴沮傷和氣
深敗素風各宜革心用叶求治自今天下羣官職田並
須遵守元制無擾客戶遇災沴即蠲省之(大詔令)
仁宗朝唐肅嘗知洪州艤舟南康不即赴或問之肅曰
職田以四月為限今遽往得無赴利之譏乎踰月乃上
(名臣傳)
天聖二年祕書丞韓琚言今後闕官職田如正官到任
該得𠡠限給與正官或不該者盡收入官更不給與管
勾者上從之
天聖中上封事者請廢天下職田以收斂之際多量以害
人屢致訟言故耳晏殊與三司皆議罷上以為不可於
是詔天下職田所納類聚申三司三司紐定價錢均給
諸道見任人
天聖七年晏元獻公奏曰朝廷置職田盖欲稍資俸
給其官吏不務至公以差遣徇私僥倖者極衆屢致
訟言上煩聽覽欲乞陳罷時可其奏但令佃戶逐年
收課利類聚天下都數紐價均散晏公文七年内降
上封者言乞天下停廢職田𠡠應天下職田宜依所
奏停罷其見佃人戶逐年分課利並納入官仰諸道
州府軍監每年各具夏秋納到石斛時估價例申三
司類聚天下都收數目紐成價錢均給與諸道州府
軍監見任官員其均等第及令行條約令三司奏聞
(會要)
天聖七年八月丁亥詔曰洪惟先聖勤䘏庶工謂廪給
之稍豐則潔廉之易守奚稽故實並賜公田歲月寖深
侵牟滋長間從起獄反以害人重念釐務之臣固多秉
節之士苟例停於租入將曷勸於官勤斂而均之孰曰
不足其罷天下職田悉以歲入租送官具數上三司以
所在時籌定價例而均給之仍委三司别行約束以聞
(大詔令)
天聖九年正月癸巳詔曰天下吏給職田所以惠飬廉
節也而貪汚之人並緣為私侵漁細民滋以為害比詔
有司皆從停罷如聞勤事之吏禄薄不足以自養朕甚
閔焉職田即無得多佔佃戶及無田而配出租違者以
枉法論(大詔令)
慶歷三年詔限職田大藩長長吏二十頃通判五頃判
官五頃幕職官四頃凡節鎮長吏十五頃通判七頃判
官四頃幕職官三頃五十畆凡防團以下州軍長吏十
頃通判六頃判官三頃五十畆幕職官二頃凡縣令萬
戶以上六頃五千戶以上五頃不滿五千戶並四頃自
此人有定制土有所限焉(會要)
神宗熙寕中又以四川職田歲收子利稻麥絲麻竹等
物隨處不同遂詔中丞延誨知雜劉述均定乃計實紐
作稻殳一色每斗中價自有二千而梓利䕫三路數少
均錢不足止到成都一路以高下均給之
元豐以後復熙河等路以其地給弓箭手而郡縣官職
田每頃歲給錢鈔十千
哲宗元祐中復推廣神宗均定四川遺意以限月之法
變而均給焉
元符新𠡠又變限月而貪冒者或窮一日之力以赴期
會
徽宗初杜子充請復元祐均給之法以養廉吏從之初
晉州守臣李君卿以所取職田諭意属邑令增租入比
舊數倍後襄陵縣令周政力陳其弊郡守時彦歲减十
七八佃戶始脫苛歛之苦而晉絳陕三州土腴素厚守
臣多苛法易其種子或遣子弟監穫貪汙猥賤無所不
有
建中靖國初知延安范純粹乞令監司究治改正從之
大觀四年言者謂祖宗之制以提點刑獄官察所部職
田故嘗給以圭租庶不同其利而公行之也近歲提點
刑獄官所受圭租同於他司而檢法官亦視其長乃詔
依舊法
政和末言者又謂天下圭租多寡不均縣令所得多至
九百斛如階州之高苑八百斛如常州之江隂自是而
降或四五百或二三百閩廣有自来無圭租處遂詔係
令職田未有及格者促令標撥
宣和元年詔諸路州係違法抑都保正長及上戶虚認
職田租者以違詔論檢傷不盡者計賍以枉法論入已
者以自盗論
高宗紹興二十七年臣僚言凡官吏之禄米輙加耗及
任官以職田未高價抑市戶出糴者許人戶越訴並計
贓科罪
孝宗初詔職田米輙敢折納見錢者並計贓坐罪其為
防禁之請嚴矣
任子
古者有世賞無世官盖賞可世也官不可世也
舜命䕫典樂教胄子臯陶稱舜曰賞延于世是舜之時
有世賞而未有世官也
周武王泰誓始有官人以世之說
周文王治岐仕者世禄(孟子)而周官教國子之法詳焉師
氏以三德(至德敏德孝德)三行(孝行友行順行)教國子養國子以道教
之六藝五禮六樂五射五御六書九數
六儀祭祀賓客朝廷喪紀軍旅車馬
司樂掌成均之法合國之子弟以樂德中和祇庸孝友
樂語興道諷誦言語樂舞雲門大卷大咸大
㲈大夏大濩大武教國子諸子掌國子之遊
倅使之修德學道春合諸學秋合諸射以攷其藝而進
退之
康王戒畢公曰世禄之家鮮克由禮以蕩陵德實悖天
道
周衰仲尼歎曰大人世及以為禮春秋𨼆三年書尹
氏宣十年書崔氏譏世卿也成五年書仍叔之子來聘
而公羊以為譏父老子代也其後高國之侵齊孫寗之
專衛六卿盛而分晉三家強而擅魯而遂有世家僣竊
之禍
漢興諸侯皆以嫡子襲爵邴漢龔勝免策曰其上子若
孫同産若同産子一人各除為郎是漢法唯得任其子
若孫同産若子而已
漢儀云二千石以上親事滿三歲得任子弟擇其茂廉
者補令丞(九卿得任子弟為郎)劉向以父任為郎以行修飾遷
諫大夫是漢法既任而復有所决擇此當法之善也任
子之名亦不一有任為太子洗馬者汲黯有任為太子
庶子者蕭育有任為太子舍人者董賢有任為右校丞
者辛慶忌有任為郎者蘇武有任為侍中中郎將者于
永
宣帝時王吉上疏曰今俗吏得任子弟益多驕驁不通
古今宜明選求賢除任子之令
哀帝始除任子
晉之季年專稱閥閱自是三公之子傲九棘之家黃散
之孫蔑分長之室論門戶而不議賢能
後漢立九品中正之法而上品無寒門下品無世族迨
乎晉室而流弊滋甚矣
唐世任子之法益詳矣禮部簡試太廟齋郎以五品已
上子孫及六品職事并清官子為之郊社齋郎以六品
職事官子為之文資也皆讀經粗通擇儀状端正者兵
部簡試千牛備身及太子千牛武資也補親衛勲衛翊
衛者皆五品已上之子若孫也劉祥道以襲爵歷御史
中丞李德裕以蔭補校書郎裴行儉亦以蔭補弘文生
此任子之得人也馬周嘗言今不肖襲爵嗣職則兆庶
被殃魏玄同言貴戚子弟一皆早仕弘文崇賢千牛輦
脚之類技能薄而門閥高請裁諸從沈既濟論四太之
弊亦曰世胄之家太優此任子之失也會昌以後公卿
子弟朋比貴好益妨平進之路矣於是武宗决意黜之
李德裕以無名弟為宰相甚欲扶持主張不免深疾進
士曰朝廷顯官須公卿子弟為之大抵唐之末造也任
止於同産若子者漢法也任止於子若孫者唐法也文
武蔭補之制自是不廢
後唐天成三年凝和奏齋郎歲以三十人為限同光二
年奏千牛左右仗各六員歲以十二員為限
宋乾德元年詔减每歲奏補千牛齋郎之類歲凡補二
十五員建隆初歲制禮部補齋郎兵部補進馬以三事
覆試之曰身曰年曰通書官而不實主者坐之故奚璵
王貽孫坐補進馬失實而貶官趙元拱高元緒坐補齋
郎失實而貶官是也(年辰在後)
藝祖初定任子之法臺省六品諸司五品必嘗登朝歷
兩任然後得請不請者則不補矣
太宗淳化始因改元恩霈文班中書舍人武班大將軍
以上並許蔭補如遇轉品即許更蔭一子而奏薦之廣
自此始
至道二年始有夀寧節推恩之令則聖節奏薦自此為
例
真宗大中祥符元年始有東封禮畢推恩之令則郊禋
奏薦自此為例前朝患之累常裁定聖節奏薦自嘉祐
元年罷今唯郊禋如故至于致仕遺表之恩凡予之皆
特典也而後亦為定制至于熙寧始裁定諸衛將軍諸
司副使累奏不得過二人非任路分都監差遣即須入仕
三十年方聽奏薦而限年限員之法立
宣和四年中大夫至帶職朝奉郎入官十五年諸衛大
將軍武功至武翼大夫入官二十年宣和四年𠡠内侍
郎官武功大夫至武翼郎累奏不得過二人肆于孝宗
法度益嚴
淳熙九年更務裁抑始立郊禋蔭補恩澤止數宰相十
人開府儀同三司以上同執政八人侍從六人觀察使
至節度使侍御史同中散大夫至中大夫右武大夫至
通侍大夫同帶職朝奉郎朝議大夫三人武翼大夫至
武功大夫同致仕遺表恩澤文臣見任宰相八人(舊十二人)
曾任宰相七人(舊十一人)見任執政六人(舊九人)曾任執政(謂帶)
(職者)五人(舊七人)在内侍從在外待制以上或不帶職大中
大夫以上二人(舊三人)無遺表止得致仕者侍御史(舊二人)
中散中奉至中大夫(舊二人)朝奉郎至朝議大夫一人武
臣見任使相七人(舊七人)曾任使相六名(舊八人)見任執政
太尉(謂許依執政官例者)六名(舊七人)曾任執政節度使五人(舊七人)
諸衛上將軍至承宣使四人(舊五人)觀察使三人(舊四人)通
侍大夫二人(舊四人)正侍至右武大夫(舊三人)諸衛大將軍
武功至武翼大夫(遥郡同)一人(自祥符以後始有郊祀大禮致仕遺表之例)太
祖太宗朝無有也韓令贇以節度使卒劉蟠以諫議大
夫卒皆以特恩官其子胡旦久歷侍從以目疾致仕為
子求官僅得試銜是無遺表致仕之例也王超入為殿
帥出歴四鎮建鉞秉旄二十年而身殁之後其子德用
始以天平軍牙校補官是三衙方鎮亦無奏蔭之法矣
魏咸信以都尉建節時請於朝始官其子是公主亦無
奏蔭之法矣趙普佐命元勲久居將相之任未嘗為子
求官太祖亦不行延賞之典他日特授承昭為六宅使
已為厚恩矣以上周禮通典唐志漢書續通鑑節修
再考宋朝任子
太祖建隆開寳猶循古制宰相止賜一子官故沈倫盧
多遜子並為水部員外郎參知政事樞密副使之子或
為供奉官帝嘗言資蔭子弟但能在家彈琵琶弄絲
竹豈能得治官於是不許親民(寳訓)
建隆四年詔尚書禮部所補太廟齋郎自今每歲齋郎
以十五人為額其蔭補人並須年貌合格試念書精熟
如經試引驗不合元敕其本司官並當貶降千牛進馬
亦同每年所補各减二員
乾德五年虞部郎中趙元拱國子監奏延緒坐試齋郎
念經不實皆責授二年周易博士奚嶼坐試進馬不實
責降舊制臺省六品諸司五品已上官皆得補蔭進馬
歲兵部試念經籍熟者中選齋郎亦然試於禮部至是
陶榖子鄑求補殿中省進馬而所試令未精榖知私請
於嶼即以鄑合格聚問事發案之故有是命榖亦奪兩
月俸(會要)
太宗至道二年詔自五品以上任子不得復擢太祝悉
令同學究出身依例選集先是帝謂宰相曰膏梁之族
官勲已崇貴子孫仕宦者多至四五人每覃慶中多授
以稱官未幾即授正員不十數年半至闕籍此其弊政
亟宜革之故有是詔尚書禮部補齋郎兵部補千牛
進馬挽郎遇山林則補之也(會要)
真宗咸平四年校書郎張褒言文武臣僚蔭補子孫殁
於王事親属授官者涖事不學動成過咎持禄自滿豈
知民情欲望自今並令先具所習文武書計事業差官
攷試随其所長量才任使若無可采者乞授散官且令
習業假有所立許上書求試攷較中程即與等第差遣
仍詔樞密直學士馮拯陳堯叟同詳定聞奏拯言準禮
部令式所補齋郎須兩經粗通文義今奏補多是不經
考試便授京秩州縣官及諸色出身若依式求文義粗
通然後補署又慮難頓改更欲望自今文武臣僚奏補
及殁於王事子孫骨肉内京官候至求差遣時審官院
官員親寫家状仍令讀一經家状取書札稍堪讀書取
精熟無誤者方為合格依例且與監當若在任别無贓
罪顯有勞績候得替許與事状進呈取旨其直授州縣
官等委銓司依此攷試候合格方得給簽符歷子發遣
赴任得出身人至參選日亦依此施行不合格者並殿
一選本官且令習學候次年依此再行考試
咸平五年詔自來臣僚並奏異姓召門客或除簿尉賜
出身今並罷之(會要)
大中祥符二年詔門資求差遣者當於國學習書以二
年為期仍令審官院判監次考試訖以名聞(寳訓)
乾興元年翰林學士李維晏殊等言竊自至道中
太宗三年時宋白梁周翰各奏姪男充永定陵挽郎臣
維有外甥王諫臣殊有堂弟詢欲望充永定陵挽郎上
從之(會要)
仁宗大聖九年王竦等挽郎注官如齋郎例
慶歷三年九月開天章閣責治范仲淹富弼有曰自我
真宗皇帝以太平之樂與臣下共慶恩澤漸廣大任子
孫法弊冗濫日增請罷少司監以上乾元節恩澤正郎
以下君監司邊任須在職二年始得蔭子弟大臣不得
薦子弟在館閤(長編)十一月丁亥詔周大司樂掌學政以
六藝教國子則官材盖本於教胄而今之蔭法推恩太
廣以致疎宗蒙澤推齒授官未知立身之道從政之方
而並階仕進非所以審政重民也其著為令使夫冢嗣
先錄以篤為後之體支子限年以眀入官之重設考課
之格立保任之條古不云乎爵禄者天下之砥石人君
所以礪世而磨鈍咨爾庶位體茲意焉自是任子之恩
殺矣然猶未大艾也(同上)
慶歷八年九月己未殿中侍御史何郯言近年大臣罷
兩府任便陳乞子弟召試充館職或出身用為恩例望
自今後館閣不許臣僚陳乞子弟外其陳乞及奏舉人
同試以塞私倖詔今後臣僚奏子弟姪等乞出身及館
職如有合該恩例者送學士院精加考試候點到等第
臨時取旨
至和二年諫官李東之言往年减省蔭補近臣但於服
属疎遠者舉行數事而已使天下議論不厭伏大凡立
法自貴始則人無怨心請先自嬪御宗室兩府大臣以
至帶職員外諸司副使内臣之家一切裁損於是詔兩
制臺諫定議以聞(長編)
嘉祐元年初龍圖直閣學士李柬之請定選舉補蔭之
法知諫院范鎮侍御史毋湜翰林學士承旨孫抃等亦
更進其言自是每歲减入流者無慮三百員長御史李
絃言比奏薦親属無親疎之禁因得以冒為奸諫議大
夫趙相以孫為子取為高蔭自非具陳朝廷曷究其弊
端乃詔自今奏薦子弟皆言服紀親疎即不奏無服之
親
嘉祐五年以内外官冗令臺諫六品諸司五品一郊而
任一人者增為兩歲兩制以上一歲而任一人增為三
歲(長編)
神宗熙寧元年八月初御史張唐英乞兩府兩制奏弟
姪並受職官大卿監亦罷奏子京官諫官吳申乞内自
后妃外自宰相並權罷奏薦十年致仕遺表許奏一人
兩府奏子孫終身無過五人兩制三人卿監二人郎中
一人郎官員外郎龐元英乞諸司副使帶提點刑獄及
閣門都事舍人比帶職員外郎兩遇郊任子其餘悉罷
諫官吳充乞裁定妃嬪外戚遇聖節奏親属恩數詔兩
制同定(長編)學士承旨王珪等議乞宰相使相奏再從
弟姪並與試銜大卿監遇郊奏子一人初等職官少卿
監兩遇郊奏一人待制觀察使以上三遇郊奏異姓一
人諸妃每遇同天節郊禮奏一人縣主每遇郊奏子一
人三司副使兩遇郊奏一人並從之
哲宗元祐元年八月右司諫蘇轍言臣伏見祖宗舊法
凡蔭補子弟皆限二十五歲然後出官守選逢恩乃得
注官從来久遠習以為常先朝患天下官吏不習法令
欲誘之讀法乃令蔭補子弟不復限二十五歲出官許
令試法通者注官自是天下官吏爭誦律令於事不為
無益然人既習法則試無不中故蔭補者例减五年遂
令吏部員多闕少差注不行臣愚以為宜復祖宗守
選之舊而選滿之日兼行先朝諸侯之科此亦今日之
便也(長編)十一月右司諫王覿言臣伏見給率左右司
郎官等準朝旨用度裁减入流人數臣竊見文臣與武
臣任子之法殊有未均文臣承議郎班列既在武臣諸
司副使之上而諸司副使品常調今得任子承議郎以
上至朝請郎非帶職者皆不得任子以品秩言之武臣
親文臣若皆常調雖諸司使猶未可以任子也况副使
哉盖前日諸司副使員少任子不多而入流之人未冗
也推恩稍廣無所不可今副使員多任子者衆而入流
之人冗甚則理當比類文臣重别立法伏望聖慈指揮
下有司與前項裁减入流事一處相度施行(長編)
孝宗淳熙七年臣僚劄子乞明詔有司將銓試終場合
取人數令本經及法律試官各取其半本經取者以法
律兼場法律取者以本經為兼場庶幾不廢舊規任子
益加勉焉(朝報)
淳熙九年臣僚乞自今以始文臣員郎武臣副使終身
止得任一子員郎不許於貼職副使不許於隔郊自正
郎正使以上其再遇大禮者則增至於三隔郊者則展
至于再非侍從則無遺表自侍從以上其生前曾經奏
薦者於致仕遺表皆損於在格之半仍以品秩之崇卑
立為員額之定數若一品則通許蔭補幾人而止秩而
下之各為限額(朝報)
再論任子得人
漢汲黯自衛君十世為卿黯以父任為郎為太子洗馬
後仕武帝諫諍剛直義形於色
張安世以父任為郎上亡書三篋詔問莫能知惟安世
識之後定策立昭帝
金日磾世名忠孝七世内侍
東漢楊靈至彪四世太尉德業相繼
唐蕭瑀至遇八葉宰相名德相望與唐盛衰張嘉貞至
洪靖三世宰相李德裕補蔭校書郎深嫉進士因曰朝
廷顯官須公卿子弟為之何者少習其業自熟朝廷事
臺閣之儀不教而自成子弟未易可輕德裕之論偏異
(並本傳)
宋朝韓維忠憲公億之子以蔭補將作監簿後為門下
侍郎范純仁文正公次子以恩授太常寺太祝後中進
士第元祐中兼中書侍郎曹瑋彬之子以父任西頭供
奉官為將四十年用兵未嘗一衂种世衡放之兄子以
蔭補將作監簿為將有智略用間精密素得属羌心復
定和戎之策(並言行錄)
大臣不求任子
宋太祖時趙普為相及歴三鎮節度未嘗為子求官太
宗特授六宅使(寶訓)吕蒙正三入中書未嘗為姻戚徼
寵澤從簡書奏補之制宰相奏子起家即授水部員外
郎加朝階公奏曰臣昔忝甲科及第釋褐止授六品京
官况天下才能老於巖穴不能霑寸禄者無限今從簡
始離襁褓一物不能知膺此寵命恐罹隂譴止乞以臣
釋褐所授官補之自此為制(湘山野錄)
羣書考索後集卷十七
