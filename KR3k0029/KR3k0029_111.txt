羣書考索後集卷四十五
宋章如愚編
兵門
車戰
書曰武王戎車三百兩
周禮車僕有戎路廣車闕車苹車輕車大司馬教兵
之法易野車為主車戰之法每車用甲士三人步卒
七十二人行則以車為衞居則以車為營一車之間又
有猝車(詳見後)
周禮車僕曰凡師共革車各以其卒是也
武王問太公曰戰車奈何太公曰車貴知地形凡車之
死地有十勝地有八(詳見後)
春秋初鄭伯之車僨于濟(隠三年)自後鄭以徒兵從事而
於車或缺(隠四年)曲沃武公伐翼逐翼侯於汾濕驂絓而
止(桓四年)邲之戰楚君之戎分為二廣晉申公巫臣于吴
教吴乘車由是吴通於上國(成七年)齊侯伐衞有先驅
有申驅有貳廣有啓左翼曰啓有朕有大殿晉中行穆
子禦狄于太原將戰魏舒曰彼徒我車所遇又阨乃毁
車以為行大敗翟人而車戰漸廢戰國以來乃用騎兵
而車猶有間見者晁錯以輕車突騎為中國之長技衞
青與匈奴戰以武剛車自環為營李陵對單于亦以大
車為營此車之用於西都者也
後漢光武造戰車可駕數牛上作數櫓置於塞上以拒
匈奴
靈帝之時陽璇為零陵守制車數十乘以禦賊此車用
於東都者也
曹操新書攻車七十五人守車一隊共二十五人田豫
與虜戰亦用車而戰
晉馬隆征羌八陣圖用扁廂車地廣則鹿角車營路狹
則為木屋施於車上此車之用於魏晉者也
劉裕伐南燕亦以車四千乘為左右翼朱超石戰河上
以車百乘抱河為却月營魏大武北伐蠕蠕用車十五
萬兩隋諸將與突厥戰皆戎車步騎相參與鹿角為方
陳此車之用於南北者也
李靖與太宗論兵法曰號蕩騎兵也戰鋒隊步騎相半
也駐隊兼車乘而去也臣討突厥越險數千里此而未
嘗敢易則唐固嘗用車矣
玄宗時哥舒翰節度隴右造戰車蒙以狻猊則唐又嘗
用車矣至於房琯之敗遂以為用車不若用人與騎之
愈抑不知古者以馬而琯以牛車二千乘馬步夾之非
其素習則敗之固宜此非車之不利而用之者非其道
也
宋至和中韓琦言郭固造戰車約以古制其車前銳後
方上置七鎗以為前後二拒行載兵甲止為營陳
春秋如韓原之戰輅秦伯將止之鞌之戰韓厥中御而
從齊侯鄢陵之戰郤至遇楚子韓厥從鄭伯邲之戰楚
子乘廣以逐趙旃用車以戰而使敵人便得與吾元帥
相接則是環衞之車不設也蓋古者車戰之法前後整
齊必有護衞前後行列元帥未易動搖也至春秋中列
國用之往往軍伍不整而元帥每以車逐利混然左右
率無定法故敵人得以及之終春秋之世致敗者未有
不由車戰之無法而輕動搖也惟繻葛之戰二拒用事
若原繁高渠彌以中軍奏功未嘗輕動搖深得古法
車戰再攷
車戰之法自夏啓誓御馬以正而勝有扈文王以戎車
既駕而服玁狁武王戎車三百兩虎賁三千人(書牧誓)宣
王以其車三千威蠻荆詩春秋魯僖公攻伐淮夷戎車
孔博衞文公元年革車三十乘季年乃三百乘宋華元
甲車四百六十乘魯威公之會諸侯有兵車有乘車楚
子為乘廣三十乘分為左右廣雞鳴而駕日中而說左
則受之日入而說是皆用車而制勝也
漢夏侯嬰破李田軍雍丘以兵車趣戰疾破之(本傳)灌
嬰以御史大夫將車騎别追項籍至東城破之(本傳)武
帝以輕車將車公孫賀出雲中(本紀)衞青令武剛車自
環為營而縱五千騎往當匈奴(霍去病傳)唐裴行儉突厥阿
史德温傳反行儉詐為粮車三百乘伏壯士五軰虜果
掠車中士突出殺獲幾盡(本紀)李光弼在太原乃徹
民屋為櫑車二百人挽之石所及輙數十人死賊傷十
二(本傳)馬燧為戰車行以載兵止則為陣討田悅燧
乃推大車焚悅將楊朝光柵破之(本傳)
車戰之法
武王問於太公曰以車與騎步戰所當幾何公曰車
者軍之羽翼也所以䧟堅陣要強敵遮北走也易戰
之法一車當步卒八十人八十人當一車一車當六
騎六騎當一車十乘敗千人百乘敗萬人此其大數
也置車之吏數五車而一長十車而一吏五十車而
一率百乘而一將易戰之法五車為列前後相去四
十步左右十步險戰之法車必循道十車為聚二十
車為屯前後相去二十步左右六步隊間三十六步
五車一長縱横相去一里各返故道選車士之法取
年四十以下長七尺五寸以上走能逐馬及馳而乘
之前後左右上下周旋能縳乘旌旗力榖八石弩射
前後皆便習者武車之士不可不厚也(太公六韜)
車戰之地
凡車之死地有十其勝地有八往而無還者車之死
地也越絶險阻乘敵遠行者車之竭地也前易後險
者車之困地也䧟之險阻而難出者車之絶地也圯
下漸澤黑土黏埴者車之勞地也左險右易上陵抑
阪者車之逆地也殷草横畆犯歴深澤者車之拂地
也車少地易與步不敵者車之敗地也後有溝瀆左
有新水右有峻坂者車之環地也日夜霖雨旬日不
止道路潰䧟前不能進後不能解者車之䧟地也此
十者車之死地也敵之前後行陣未定即䧟之旌旗
擾亂人馬數動即䧟之士卒前後相顧前往而疑後
恐而怯即䧟之三軍卒驚皆薄而起即䧟之戰於易
地暮不能解即䧟之遠行而暮舍三軍恐懼則䧟之
此八者車之勝地也(太公六韜)
毀車而勝
晉荀吴敗無終及羣狄于太原將戰魏舒曰彼徒我
車所遇又阨以什共車必克困諸阨又克請用卒自
我始乃毁車以為行伍乘為三五為五陣以相離兩
於前伍於後專為右角偏為前拒以誘之狄人笑之
未陣而薄之大敗之(左傳昭元年)
用車而敗
言車戰之利者莫如孫武故曰馳車千乘所謂馳車
者以其車輕而可馳者也所謂革車者以其鞏於外
而可以禦火攻者也至於唐房琯知馳車之為利而
不知革車之為固此咸陽之戰所以卒敗於火攻也
歟
總論車戰
言車戰於今日當以國初論不當以中興論是正與舟
師相反也大抵平地用車戰水澤用舟載國於東南者
之不習於車猶國於西北者之不習於舟也太宗嘗曰
戈櫂之戰南方所利(見上)高宗嘗曰江湖沮洳之地雖
有車騎亦何用
紹興三年上曰近有獻車戰者朕謂在人不在車江
湖沮洳之地雖有車騎亦何用
高宗之論車戰其猶太宗之論舟師乎雖然中興之初
但為守計也雖不習車可也今日之治不但為守計也
不習車不可也是故當以國初論不當以中興論也今
之為車戰者必當曰符彦卿之拒馬寨如之何而收其
效(見下)米守信之寨脚車如之何而極其利
米守信知澧州遣李錫持新樣流星弩拒馬牌寨脚
車山字甲八種來進
至則歛兵退則出兵自比於衞青必如田况之言而
後可也
咸平四年吴淑請復古車戰之法衞青李陵田豫馬
隆皆以車而勝近符彦卿破敵陽城亦拒馬為行寨
夫匈奴所長者騎兵也苟非連車以制之則何以禦
其奔突哉故用車戰為便其制取常用車接其衡軛
駕以牛車上置槍以為外向列士卒於車外賊至射
之乃出騎兵擊之此制虜要術也戰之用車一陣之
甲鎧也故可以行止為營陣敵至則歛兵附軍以拒
之賊退則乘勝出兵以擊之出則藉此為所歸之地
入則以此為所居之宅故人心有依不懼胡騎之陵
突也
行載兵甲止為營陣比於馬燧必如郭固之式而後
可也
至和二年韓琦言郭固就民車約古制為之臨陣禦
敵緩急易集其車前銳後方上置七槍為前後二拒
此馬燧戰車行載兵甲止為營陣也又以民車之廂
增為重廂高四尺四寸用革輓之吴起所謂革車掩
戶輓輪籠轂是也琦以為可用於平川之地臨陣以
折奔衝下營以為寨脚今令固自賫車式進呈試之
以固為衞尉寺丞
有大車有小車山徑之蹊不可以用大車其無如范公
仲淹之策
范仲淹上仁宗議攻云延安之西慶州之東有賊界
百餘里侵入漢地唐馬燧造戰車行載甲兵止為營
陣此路山坡大車難進當用小車二十兩銀絹錢二
十萬賞有功將吏
有兵車有民車干戈之際不可用民車其無如沈公括
之言乎
北兵將入境遣中貴人取兩河民車為備民大驚擾
一日沈括立御座側神宗曰卿知籍車之事乎括曰
車戰之利見於歴世臣但未知一事古人所謂輕車
者兵車也今之民車重大以牛輓之日不能行三十
里少蒙雨雪跬步不進故俗謂之太平車恐兵間不
可用爾神宗喜曰無人如此語朕遂罷取民車
噫出車彭彭旂旐央央玁狁之襄易事也我車既攻我
馬既同夷狄之不攘無有也如徒曰此唐人房次律之
覆轍不可用得無因噎而廢食乎(林駉文)
舟師
黃帝堯舜刳木為舟剡木為楫
定四年吴王闔廬帥唐蔡之師以伐楚捨舟于淮汭自
豫章與楚夾漢左司馬戍欲毁其舟武城黑謂子常曰
吴用木也我用革也不如速戰乃自小别至于大别夫
槩王擊之三戰皆勝楚子昭王涉睢濟江入於雲夢之
澤中國之用水戰自闔廬始哀九年吴城䢴溝通江淮
十年吴舟師自海入齊張儀說楚王曰秦西有巴蜀
治船積粟浮江而下不十日距䢴關襄公二十四年
楚子為舟師以伐吴昭十七年長江之戰楚獲吴乘
舟餘皇二十四年楚子為舟師以略吴疆
漢高帝遣韓信已定齊項羽使龍且將二十萬救齊王
田廣與信夾淮水陣韓信乃夜令人為萬餘囊盛沙壅
水上流引軍半渡水信使人决壅囊水大至龍且軍大
半不得渡即急擊殺龍且水東流遂敗走後信進兵擊
魏魏盛兵蒲坂塞臨晉信乃益為疑兵陳船欲渡臨晉
而伏兵從夏陽以木罌缶渡軍襲安邑魏王豹驚引兵
迎信信遂虜豹定河東
服虔曰以木柙縳罌缶以渡也
武帝時有樓船有戈船有下瀨有横海江淮青齊皆有
樓船軍有擊兩越救東甌則用江淮會稽樓船滅朝鮮
則用齊樓船又開昆明池以習水戰
武帝時東越數反覆朱買臣上言東越王居保泉山一
人守險千人不得上今聞越王更徙南行去泉山五百
里居大澤中發兵浮海直指泉山陳舟列兵席卷南行
可破滅也上拜買臣會稽太守詔買臣到郡治樓船備
糧食水戰具歲餘買臣受詔與韓說俱擊破東越(買臣傳)
元鼎五年南越反遣伏波將軍路博德出桂陽下湟
水樓船將軍楊僕出豫章下湞水歸義越侯岩為戈船
將軍出零陵下離水甲為下瀨將軍下蒼梧咸會番禺
後漢光武伐蜀岑彭裝戰樓船數十艘吴漢以棹卒多
費糧穀奏罷之帝報曰大司馬習步騎不時水戰荆門
之事一由征南公為重岑彭装直進樓船與冐突露橈
數十艘
直進取其有進而無退冐突取其冐突而敢前謂之
露橈則楫露在外而兵藏於舟中也
發桂陽零陵長沙三郡委輸棹卒凡六萬餘人會於荆
門後漢末關羽領兵圍樊吕蒙以大軍泝江襲其空虚
伏甲於舟更衣為商人以理征棹卒襲奪荆州曹操既
平劉表得所治水軍而吴孫權與操遏于赤壁周瑜亦
用蒙衝闘艦數千艘以火攻之操軍敗走
三國劉備為曹公所破欲引兵南渡江與魯肅遇於當陽
遂合兵因進往夏口遣諸葛亮詣權權瑜及程普等與
備并力逆曹公于赤壁曹公軍引次江北瑜等在南岸
瑜部將黃蓋曰今寇衆我寡難與持久然觀操軍方連
船艦首尾相接可燒而走也遂同時發火操軍大敗(周瑜)
(傳)
晉武欲伐吴令王濬作舟艦於益州其大艦方百二十
步受二千餘人以木為城起樓櫓開四出門其上皆得
馳馬往來後濬順流以舟直指建業遂平吴
太康元年杜預向江陵王濬唐彬擊破丹陽監盛紀吴
人於江磧要害之處並以鉄鎻横截之又作鉄錐長丈
餘暗置江中以逆拒舟艦濬乃作大筏數十方百餘步
縳草為人被甲持仗令善水者以筏先行筏行遇鐵錐
錐輙著筏而去又作火炬長十餘丈大數十圍在船前
遇鎻燃炬燒之湏臾融液斷絶於是船無所礙濬克西
陵杜預遣周旨等帥竒兵八百汎舟夜渡江吴孫歆曰
北來諸軍乃飛渡江也(通鑑)桓玄求為廣州受命而
而不行豫州刺史庾楷以道子割其四郡遣其子說王
恭恭以告殷仲堪亘元推恭為盟主刻期同趣京師仲
堪悉以軍事委楊佺期使佺期率舟師五千為前鋒亘
元次之仲堪帥兵相繼而下佺期元奄至湓口王愉惶
遽奔臨川元遣偏軍追獲之
東晉玄温伐秦引舟自清水入河舳艫數百里至枋頭
以水運路不通又戰數不利焚舟棄輜重鎧仗陸道奔
還
安帝時劉裕伐南燕舟師自淮入泗裕大治水軍遣孫
處沈田孑自海道入番禺盧循兵守廣州者不以海道
為虞孫處乘海船至即日拔其城劉裕遣朱齡石伐蜀
令齡石從外來取成都卒平蜀又裕伐秦使沈林子將
水軍出石門自汴入河又使王仲德開鉅野入河裕將
水軍自淮泗入清河泝河西上王鎮惡請率水軍自河
入渭以趨長安乘蒙衝水艦行船者皆在艦内秦人驚
以為神至渭橋舍船登岸大破姚丕於渭橋遂入長安
元嘉北伐之師再舉皆自泗入河
魏元英攻徐州韋睿救之裝大艦為水軍以小船載草
用火攻之魏軍大潰
梁湘東王命王僧辯等東擊侯景侯子鑒屯姑熟以拒
西師景遣兵助之僧辯至子鑒帥步騎萬餘人度洲於
岸挑戰又以艅艎千艘載戰士僧辯麾細船皆令退縮
留大艦夾泊兩岸子鑒之衆謂水軍欲退争出趍之大
艦斷其歸路鼔譟大呼合戰中江子鑒大敗(通鑑)
齊江陵不守霸先奉晉安王即位齊遣兵五千渡江據
姑熟帝乃遣侯安都領水軍夜襲胡野燒齊船周鉄虎
率舟師斷齊運輸齊兵大潰霸先將精甲自西明門出
擊之往采石迎齊援督兵疾戰燒柵齊人大潰盡收其
船艦齊兵還據石頭帝遣侯安都領水軍襲破之
陳武帝時徐嗣徽引齊人渡江據羌湖帝詔文育還都
嗣徽等乃列艦於青墩至於七磯以斷文育歸路及夕
文育鼓譟而發嗣徽等不能制而文育反攻之嗣徽驍
將鮑砰獨以小艦殿文育乘單舴艋跳入砰艦斬砰仍
牽其人而還賊衆大駭因留船羌湖自丹陽步上時武
帝拒嗣徽於白城適與文育會將戰風急武帝曰矢不
逆風文育曰事急矣當决之何用古法抽槊上馬而進
衆軍隨之風亦尋轉殺傷數百人嗣徽等移營幕府山
文育徙頓對之頻戰屢敗
後梁王琳引合淝巢湖之衆舳艫相次而下陳侯瑱率
軍進戰檻洲明日合戰琳軍少却及夕東北風吹其舟
艦並壊夜中有流星墜于賊營及旦風静琳入浦以鹿
角繞岸不敢復出時西魏將史寧躡其上流瑱聞之知
琳不能持久收軍却據湖浦以待其斃及史寧至圍郢
州琳恐衆潰乃率船東下去羌湖十里而泊明日齊人
遣兵助琳瑱令軍中晨炊蓐食頓羌湖尾以待之將戰
有微風至自東南衆軍施拍縱火定州刺史章昭遠乘
平虜大艦中江而進琳軍大敗脫走以免者十二三
閩中守陳寳應舉兵反據建安晉江二郡界水陸為柵
陳將章昭逹討之據其上流命軍士伐木帶枝葉為筏
拍於其上綴以大索相次連營夾兩岸寳應數挑戰昭
逹乃按甲不動俄而暴雨江水大漲昭逹放筏衝突水
柵盡破又出兵攻其步卒寳應大潰遂尅定閩中歐
陽紇據嶺南反陳將章昭逹督衆軍討之紇乃出頓涯
口多聚沙石盛以竹籠置于水柵之外用遏船艦昭逹
居其上流裝艦造拍以臨賊柵又令其軍人銜刀潜行
水中斫竹籠籠篾皆解因縱六艦隨流突之賊衆大敗
因而擒紇留異據東陽叛陳將侯安都奉詔討之異本
謂臺軍自錢塘江上安都乃步由會稽之諸暨出永康
異大恐奔桃枝嶺處岩谷間立柵以拒守安都躬自接
戰為流矢所中血流至踝安都乘興麾軍容止不變因
其山隴為堰屬夏潦水漲安都引船入堰樓艦與異城
等放拍碎其樓異與其子脫身奔晉安
隋之平陳楊素造大艦名五牙容戰士八百人次名黃
龍容五百人自餘平乘舴艋等各各有差則隋之舟師
其可見者如此
楊素引舟師下三峽軍至流頭灘將軍戚昕以青龍
百餘艘兵數千人守狼尾灘地勢險峭隋人患之素
曰若晝日下船彼見我虚實灘流迅激制不由人不
如以夜襲之素親帥黃龍數千艘銜枚而下素帥水
軍東下舟艫被江旌甲耀日陳人望之懼曰清河公
即江神也(通鑑)
唐之討蕭銑孝恭以戰艦二千餘艘自䕫發而東下則
唐之舟師其可見者如此
唐詔發巴蜀兵以王孝恭李靖統十二總管自䕫州
順流東下以擊蕭銑孝恭帥戰人二千餘艘東下蕭
銑以江水方漲殊不為備孝恭等拔其荆門宜都二
鎮進至夷陵銑將文士弘將精兵數萬屯清江孝恭
擊走之獲戰艦二百餘艘銑出兵拒戰恭將擊之李
靖止之孝恭不從自帥銳師出戰果敗走銑衆委舟
收掠軍資靖見其衆亂大破之大獲舟艦李靖使孝
恭盡散之江中銑援兵見舟艦疑不進(通鑑)
梁王彦章攻晉晉人以鉄鎻斷德勝口彦章隂遣人具
舟命甲士六百人皆持巨斧又令舟載鞴炭燒斷之因
以巨斧斬浮橋遂破南城
周世宗還自夀春以南方水軍敏銳於京城側開池造
船艦數百艘招誘南卒教習北人水戰數月之後縱横
出没無不可用者則五代舟師其可見者如此
晉以鐵鎻斷德勝口築河南北兩城號夾寨又取鄆
州梁人大恐帝召王彦章為招討使叚凝為副至滑
州置酒大會隂遣人具舟於楊村命甲士六百人皆
持巨斧載冶者具鞴炭乘流而下彦章酒半佯起更
衣引精兵數千㳂河以趍德勝舟兵舉鎻燒斷之以
巨斧斬浮橋而彦章引兵急擊南城遂破梁正明五
年吴越王錢鏐大舉討淮南以傳瓘為諸軍都指揮
使帥戰艦五百艘自東洲擊吴吴遣彭彦章陳汾拒
之傳瓘命每舡皆載灰豆及沙戰于狼山江順風揚
灰吴人不能開目因縱火焚吴舡吴兵大敗俘吴禆
將七十人斬首千餘級焚戰船四百艘梁賀懷攻德
勝南城以竹管聮艨艟十餘艘横於河流以斷晉之
救兵使不得渡晉王軍於北岸不能通守將石延賞
告矢石將盡晉王積金帛於軍募能破艨艟者軍校
王建及進曰賀懷悉衆而來冀此一舉若我軍不渡
則彼為得計今日之事請死决之遂以巨索聮舟十
艘選勇卒三百人持斧鼓枻而行將至艨艟流矢雨
集建及使持斧者入賊艨艟間斧其竹笮破其垂楯
以矟刺之又以木甖載薪沃油燃火於上流縱之隨
以巨艦實甲士鼓譟攻之艨艟既斷隨流下梁兵焚
溺者殆半顯德三年周太祖發大梁李谷攻夀州
久不克唐劉彦貞引兵救之又以戰艦數百艘趣正
陽為攻浮梁之勢李重進渡淮逆戰破之帝至夀州
營於淝水之陽徙正陽浮梁於下蔡鎮唐兵維舟於
淮營於塗山之下帝命擊之戰艦五千餘艘張永
德屯下蔡唐將林仁肇等以水陸軍援夀春永德與
之戰肇以船實薪芻因風縱火欲焚下蔡浮橋俄而
風回敗退永德為鉄綆千餘尺横絶淮流繫以巨木
唐兵不能近是時唐復以水軍攻之永德夜令善游
者没其船下縻以鉄鎻縱兵擊之溺死甚衆永德解
金帶以賞善游者景德四年先是周與高戰水軍
銳敏周人無以敵之帝每以為恨返自夀春於大梁
城西汴水側造戰艦數百艘命唐降卒教北人水戰
數月之後縱横出没殆勝唐兵命王環將水軍自閔
河㳂潁入淮命趙晁將水軍㳂淮而下帝軍於趙步
諸將擊唐紫金山寨大破之餘衆東走帝自將騎循
北岸追之諸將循南岸追之水軍自中流而下唐兵
戰溺死及降者殆四萬人獲船艘糧仗十數萬後遂
克壽州帝自攻濠州王審琦拔其水寨唐人屯戰
船數百於城北植巨木於淮水以限周兵命水軍攻
之拔其木焚戰艦七十餘艘斬首二千餘級又聞唐
有戰船數百艘在渙水東欲救濠州將兵夜發水陸
擊之大破唐兵於洞口十二月克泗州又聞唐戰船
數百艘泊洞口上自將親軍自淮北進命太祖皇帝
自淮南進諸將以水軍自中流進共迫唐兵乘勝争
進皆忘其勞且戰且行金鼓聲聞數十里直追至楚
州西北大破之擒其節度陳承昭以歸所獲戰船燒
沉之餘得三百餘艘士卒殺溺之餘得七千餘人唐
之戰船在淮上者於是盡矣顯德五年上欲引戰
艦自淮入江阻北神堰不得度欲鑿楚州西北鶴水
以通其道遣使視言不便上自獨授以規畫發楚州
民夫浚之旬日而成巨艦數百艘皆逹于江唐人大
驚以為神
宋太祖建隆二年正月壬寅幸造船務觀習水戰
己未幸造船務二月丙寅幸造船務三年冬十月
丙戌幸造船務觀習水戰甲戌幸城南觀修水櫃
乾德元年正月丙子詔荆南發水兵三千人赴潭州
夏四月庚寅出内府錢募諸軍子弟數千人鑿池於
朱明門外引蔡水注之造樓船百艘選卒號水虎捷
習戰池中命右神武統軍陳承昭董其役十月甲辰
幸新池賜役夫錢丁卯幸新池觀習水戰乾德二年
二月戊申幸教船池三月辛巳幸教船池賜水軍將
士衣有差七月辛巳幸新池觀習水戰八月乙卯幸
造船務乾德三年秋七月己巳上泛舟於後苑新池
賜從官飲丁酉幸教船池乾德四年七月己巳幸造
船務乾德五年二月己丑幸教船池開寳三年四
月甲午幸教船池七月戊辰幸教船池四年三月
乙巳幸教船池五月辛巳幸教船池六年正月壬
申以教船池為講武池七年五月丙寅幸講武池
觀習水戰丙子又幸講武池觀習水戰七月壬子幸
講武池觀習水戰初江南人樊若水舉進士不第上
書言事不報遂謀北歸先釣魚采石江上以小舫載
絲繩其中維南岸而疾棹抵北岸以度江之廣狹凡
數十往返而得其丈尺之數遂詣闕自言有策可取
江南戊辰召若水為贊善大夫且遣使詣荆湖如
若水之策造大艦及黃龍船數千艘將浮江以濟師
也八月己丑幸講武池觀習水戰賜軍人錢甲辰幸
講武池觀習水戰冬十月甲申上幸迎春苑登汴堤
發戰艦東下丙戌幸迎春苑觀諸軍習戰遂幸東水
門發戰棹東下閏十月己酉曹彬等入池州先是上
遣八作使郝守濬率丁匠自荆南以大艦載巨竹絙
并下朗州所造黃龍船於采石磯跨江為浮梁或謂
江闊水深古未有浮梁而濟者乃先試於石牌口既
成命前汝州防禦使靈丘陸萬友往守之丁巳彬等
及江南兵戰於銅陵敗之獲戰艦三百餘艘生擒八
百餘人十一月癸未籍泰寧節度使李從善麾下及
江南水軍凡千三百餘人為禁旅號曰歸聖己丑知
漢陽軍李恕敗江南鄂州水軍三千餘人獲戰艦四
十餘艘甲午曹彬等敗江南兵數千人於新林寨獲
戰艦三十艘十二月丁未漢陽軍兵馬監押甯光祚
敗鄂州水軍三千餘人於北岸丙寅曹彬等破江南
兵於新林港口斬首二千級焚戰艦六十餘艘八
年春正月丙子權知池州樊若水敗江南兵四千人
於州界初曹彬等師未出上命韶州刺史王明為黃
州刺史面授方略明既視事亟修葺城壘訓練士卒
衆莫諭其意及彬等出師則以明為池州至岳州江
路廵檢戰棹都部署辛巳明遣兵馬都監武守謙等
領兵渡江敗江南兵萬餘人於武昌殺七百人拔樊
山寨是日行營左廂戰棹都監田欽祚領兵敗江南
兵萬餘人於漂水斬其都統使李雄甲申王明言敗
鄂州兵三百餘人於江南岸庚申曹彬等進攻金陵
行營馬軍都指揮使李漢瓊率所部渡秦淮南取巨
艦實以葭葦順風縱火攻其水寨拔之斬首數千級
初次秦淮江南兵水陸十餘萬背城而陣時舟楫未
具潘美下令曰美提驍果數萬人戰必勝攻必取豈
限此一衣帶水而怯渡乎遂率所部先濟王師逐之
江南兵大敗江南復出兵將泝流奪采石浮梁美旋
擊破之擒其神衞都軍頭鄭賓七人二月癸丑曹彬
等敗江南兵萬餘衆於白鷺洲斬首五千餘級擒百
餘人獲戰艦五十艘三月乙酉幸造船場庚申曹彬
等敗江南兵二千餘衆於江中擒五百人夏四月戊
辰幸講武池觀習水戰癸丑幸都亭驛臨河亭閱新
戰船壬戌幸都亭驛臨汴觀飛江兵乘刀魚船習戰
五月丁酉王明言破江南萬餘衆於武昌奪戰艦五
百艘六月癸卯曹彬言敗江南兵二萬餘衆於其城
下奪戰艦數千艘冬十月戊午江南偽將朱令斌自
湖口以衆入援號十五萬縳木為筏長百餘丈戰艦
大者容千人順流而下將焚采石浮梁王明率所部
兵屯獨樹口遣其子馳騎入奏具請增造戰船三百
以襲令斌上曰此非應急之策也令斌朝夕至金陵
之圍解矣乃密遣使令明於洲浦間多立長木若帆
檣之狀令斌望見疑有伏即稍逗遛時江水淺涸不
利行舟令斌獨乘大航高十餘重上建大將旗旛至
皖口行營步軍都指揮使劉遇聚兵急攻之令斌勢
蹙因縱火距闘會北風甚火反及之其衆悉潰己未
生擒令斌及戰棹都虞侯王暉等獲兵仗數萬金陵
獨恃此援由是孤城愈危蹙矣十一月庚辰王明言
敗江南兵萬餘人於湖口獲戰艦五百艘兵仗稱是
太宗太平興國元年十二月戊午幸造船務賜工徒
人千錢布一疋己未幸講武池二年正月辛卯幸
講武池七年冬十月戊辰幸金明池觀習水戰
八年三月癸酉幸金明池觀習水戰雍熙元年夏
四月乙酉幸金明池觀習水戰謂宰相曰水戰南方
之事也今其地已定不復施用時習之不忘武功可
(已上長編)
真宗祥符六年詔江淮習水戰於金明池按試立為
水虎翼軍以太祖神衞水軍久廢故也
高宗建炎元年六月己卯詔别置凌波等水軍二
年六月戊午言者謂東南武備利於水宜於江上廣
造戰艦列於南岸仍防奸人有乘風盗熱之患設不
此圖則寡不足以敵衆步不足以敵騎誤事必矣己
卯詔㳂江措置限一月畢紹興元年五月己酉淮
南劇賊張琪衆五萬渡江寇諸縣進至饒境郡人大
恐統制官閻皇者頓造之愛將也琪恃其衆直犯中
軍皐力戰而揣邦弼兩軍夾擊遂大破之追奔五十
里横尸滿路賊又别遣精銳為水軍分道而進頥浩
自將水軍禦之賊敗走溺死者不可勝計二年十
二月己巳時鼎寇楊么黃誠聚衆至數萬么主誅殺
誠主謀畫據江湖以為巢穴其下又有周倫楊欽夏
誠劉衡分布遠近共有車船及海鰍船各數百隻
李龜年楊么本末曰車船者置人於前後踏車進
退皆可其名大德小德山望三州渾江龍之類皆
兩重載千餘人又設拍竿其制如大桅長十餘丈
上置巨石下作轆轤貫其顛遇官軍船近即倒拍
竿擊碎之渾江龍即為龍首每水闘楊么多自乘
此海鰍者鰍頭舡也
蓋車船如陸戰之陣兵海鰍船如陸戰之輕兵而官
軍船不能近每戰輙敗大率倫欽雖各有寨而專恃
舡以為強誠衡雖各有船而專恃寨以為固誠寨南
據芷江東北阻湖惟西有陸路又設重城重濠及䧟
馬坑衡寨北據芷江東西南皆阻湖誠衡每自詫曰
地險如此除是飛來是月詔鼎澧鎮撫使程昌寓與
荆南鎮撫使解潛分遣兵討之既而昌㝢奏殺賊五
千餘人紹興三年四月鼎寇楊么犯鄂荆公安石
首兩縣甲午詔神武軍都統制王&KR0645;為荆南潭鼎澧
岳制置使率所部全軍併帶統制官崔增水軍𢷬其
巢穴仍仰淮東宣撫使劉光世各以舟五十隻與之
四年十一月時承秦三州各有水寨民兵合力擊
賊庚戌上謂宰執曰淮民未能安業今又遭賊騎乃
力奮忠義不忘國家實我祖宗㴠養之力宜與放十
年租稅仍撥錢米助之趙鼎曰陛下德澤如此人心
益固國祚益長矣五年十月是月館職高閱言太
祖欲平僣偽嘗置神衞水軍至真宗祥符中以兵備
不可廢乃選水卒於金明池習戰棹仍置營池側號
虎翼軍當無事之日尚爾今沿海沿江雖有舟師而
繫于岸下乞時令按習以精其能庶幾緩急可用不
至誤事也七年閏十月上數令江東宣撫使張俊
盡以舟師分布控扼然後引兵渡江左僕射趙鼎曰
淮西寂然無警似不必爾外間便謂朝廷棄淮西矣
當一向勿顧不發一兵彼未必敢動上以為然二
十六年九月壬午領殿前都指揮使楊存中言本司
見造戰船乞置虎翼水軍一千人從之金亮犯順
至楊林瞰江持軍以為江可渡也李顯忠措畫依山
列馬步軍五分戈船以其二泊於東岸其一泊中流
藏其二於蘆州港中頃之敵麾戰艦渡江呼聲震天
地彼舟及岸敵漸登陸遣時俊王琪盛新載臯張振
張榮逆擊之又疾遣戈船併進以神臂克敵弓射之
敵欲退隨向者江中所匿戈舡出斷其後奪敵船三
十餘艘繼以輕舸縱火焚其戰艦火光蔽江煙熖徹
天亮敗(言行錄)三十一年十月丙子金亮登壇建黃
綉旗二十張黃蓋亮執小紅旂麾衆渡江時王權所
留水軍車船咸在而諸將未有統屬莫肯用命盡伏
山崦惟提舉張振王琪稍任其責允文自建康因使
人督之賊舟漸近於是振琪與統制官時俊盛新等
徐出山崦列于江岸敵初未之覺一見大驚欲退不
可我軍用海鰍船迎擊士皆死闘敵舟沉溺者數萬
其回北岸者亮皆殺之遂不能濟允文以其捷聞丁
丑敵復來望見車船遽却我軍復以海鰍船先往北
岸截横林渡口用却敵弓射之敵棄船上岸者悉䧟
泥中而斃上以李横劉氾等不利急差御營宿衞使
楊存中措置守江中書舍人虞允文亦自建康馳至
鎮江時江岸有車舡二十四艘敵已瞰江恐臨期不
堪駕用存中允文同淮東總領朱夏卿鎮江守臣趙
公稱相與臨江按試命戰士踏車船徑趍瓜洲將邊
岸復回敵兵皆持滿以待其船中流上下回轉如飛
敵衆相顧駭愕時金亮已聞李寳由海道入膠西焚
其戰艦而荆鄂成問諸軍方順流而下亮愈忿乃回
揚州召諸酋約三日畢濟過期盡殺之諸酋謀曰南
軍有備如此進有渰殺之禍退有敵殺之憂奈何其
中一酋曰等死求生可乎衆皆曰願聞教其總管萬
戴者曰殺郎主却與南宋通和歸鄉則生矣衆口一
詞曰諾亮有紫茸等細軍不遣臨敵專以自衞諸酋
雖欲弑亮而細軍衞之嚴密衆因謂細軍曰淮東子
女金帛皆逃在秦州我軰急渡江汝軰何不白郎主
往取之細軍欣然共請亮從之於是細軍去者過半
(云云)乙未諸酋集萬餘人控弦直入亮寢帳左右
親兵散走諸酋射帳中矢下如雨亮即死并殺其太
傅三妃與謀事者十餘人(長編)烏珠入寇世忠以
舟師赴難烏珠聞世忠在京口遽勒二十萬騎北還
世忠遂提兵截大江以邀之烏珠遣使通問世忠亦
遣使報之約日會戰戰數十百合敵終不得渡敵乃
益兵儀真勢接建康烏珠軍其南辣疎軍于北世忠
提海艦中流南北接戰相持四十八日敵自知力憊
世忠舟師中流鼓枻若神生路垂絶乃一夕潜鑿小
河而逃(又言行錄載此)
總論舟師
言舟師於今日當以中興論不當以宋初論夫舟師東
南之長技也國於西北者而用舟師非其所長也亦非
其所恃也昔我太宗嘗曰戈櫂之戰南方所利今萬邦
平定無所施用但習之不忘武功爾
太宗興國九年事見前
嗚呼信哉斯言是故入夔峽之鎻江用戰櫂可也今也
捨舟而用步騎卒以勝蜀
太祖征西川命劉光義出夔州路伐蜀上出夔峽地
圖示光義曰夔州有鎻江至此我軍泝流而上謹勿
以舟争勝當先以步騎陸行出其不意擊之俟其稍
却以戰櫂夾攻之光義等至夔悉如上所指
守采石之浮梁用戰艦可也今也捨舟而立檣木卒以
擒全斌
開寳七年事見在前
非不用舟師也非其所長則非所敢恃也平河之軍非
倔強於海道者乎不出於海道未可以平河名也
江浙發運使楊允恭捕海寇四十九人送闕下上悉
貸之顧左右曰此等越逸川澤習性已久可團為一
軍以備舟楫之役以平河為名
水虎翼之軍非隸習於江淮者乎不出於江淮未可以
虎翼名也
祥符六年事見前
用東南之所長而不自用其所長此君子不敢以宋初
為法而必求之中興以後也蓋自六飛南渡駐蹕吴會
守江以為門戸守淮以為藩籬士卒服習唯意所用是
故舟師之效如此君子其可不以中興為法哉江漢湯
湯武夫洸洸經營四方告成于王愚請俟告成之日而
賦是詩(林駉文)
羣書考索後集卷四十五
