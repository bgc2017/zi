羣書考索後集卷六十一
宋章如愚編
財用門
鐵錢
虞夏之時鏐鐵之貢載於書
漢武帝之世孔僅籠鹽鐡郡國置鹽鐵官昭帝時賢
良文學之士願罷鹽鐵桑弘羊難以為足國安邊之本
不可廢元帝雖罷而尋復後漢公孫述廢銅錢置鐵
錢官百姓貨幣不行
梁武帝普通中罷銅冬鑄鐵錢而易得人皆私鑄及大
同以後所在鐵錢遂如丘山物價騰貴交易者以車載
錢不復計數而商旅姦詐之徒因之以求利矣
唐初銀銅鐵錫之冶一百六十八陜宣潤饒衢信五州
鐵山五憲宗元和中鐵二百七萬斤宣宗裴休請
復鹽鐵使以供國用增鐵山七十一歲率鐵五十三萬
二千斤
五代吳越主洪佐議鑄鐡錢其弟洪億言鑄鐡錢有八
害乃止
宋朝慮銅錢之出蕃界故于沿邊之地如川如陜如淮
並用鐡錢興州有濟衆監(三萬九千)嘉州有豐遠監(四萬)邛州
有惠民監(十二萬)岷州有鎮錢監(十二萬五千)此鐡錢之所
由立也
太宗太平興國二年樊若水言江南舊用鐡錢於民非
便望於鼎州饒州産銅處鑄錢即令諸州鐡錢為農器
以給河北諸州流民之歸附者詔從之先是李煜據有
江南之地國用窘乏建隆四年其大臣韓熙載請鑄每
十錢即以鐡錢六權銅錢四而行至乾德開寳中遂不
用銅錢十直鐡錢十及李煜歸朝鑄錢益無用至是復
用錢民甚便之興國四年詔先禁銅錢不得入劔南
界宜除之自今兩川民許雜用銅鐡錢其銅鐡即不得
出他境邊郡諸疆界謹視之興國五年張諤言川陜
民鐵錢十直銅錢一輸租即十取二自平蜀失於裁制
物價滋長鐵錢彌賤舊夷人銅一斤給鐵錢二百望增
為千錢可以大獲因而鑄錢詔夷人銅一斤給鐵錢五
百從之興國七年詔諸州輸稅依舊止納鐵錢偽
蜀廣政中始鑄鐵錢每鐵錢一千兼以銅錢四百凡銀
一兩直錢千七百絹一疋直錢千二百而鐵工精好始
與銅相亂既平蜀沈倫等悉取銅錢上供及增鑄鐵錢
易民銅錢益買金銀装發頗失裁制物價增長尋又禁
銅錢入川界鐵錢十乃直銅錢二至太平興國四年始
開其禁令民輸租及㩁利每鐵錢十納銅錢一時銅錢
已竭民甚苦之商賈争以銅錢入川界與民互市每銅
錢一得鐵錢十又四其明年轉運副使右贊善大夫張
諤言舊市夷人銅斤給鐵錢二百望增為千錢可以大
獲因復鑄銅錢民租當輸錢者許且令輸銀及絹候銅
錢多即漸令輸之詔許市夷人銅斤止給錢五百然卒
難得銅而轉運副使右補闕聶泳同轉運祕書丞范祥
皆言民樂輸銅錢前每歲逓增一分後十歲即全取銅
錢詔從其請祥因以月俸所得銅錢市與民厚取其直
於是增及三分民蕭然益苦之或剜剔佛像毁噐用盗
發古冡纔得銅錢四五坐罪者甚衆知益州工部郎中
辛仲甫具言其弊乃詔使臣吴承勲馳傳至成都府審
度利害仲甫集諸縣令佐問之或潜持兩端莫敢正言
仲甫責之曰君等御前及第天子門生何得不為長久
計反畏聶補闕范祕丞乎乃皆言其不便召聶泳范祥
及東川轉運使覃同轉運卜倫皆下御史獄泳覃杖脊
配役將作監祥倫免為庶人覃倫亦以月俸銅錢市與
民厚取其直故也興國八年奚嶼言福建諸州少銅
錢請於建州鑄大鐵錢從之以太平通寳為文與銅錢
並行尋以不便廢之興國九年詔川陕路舊許以鐵
錢四百易銅錢一百今罷之先是西川轉運使劉度建
議如此至是鹽鐵使明言官既換易即私下必更增添
銅鐵錢遂至長起物價乞降估之諸物價錢各仰本處
檢會未使銅錢之時近年時估物價曉示指揮買賣之
人不得違越若或减價一任隨時勑命纔行人心以泰
能久曉示固是永便公私切知近來漸增物價乞申舊
詔從之淳化二年趙安易上言劔南東西川鐵錢甚
賤物騰民困請如劉備時錢十當百事下集議李惟清
言非便不從乃遣安易往川陕路鼓鑄歲終纔得三千
餘貫衆議以為非罷之咸平三年兩京左藏庫王允
恭言川陜民田之稅皆輸銅錢之一今輸鐵錢之十且
民入田稅以一為十官失其九矣吏卒俸給增一為五
又失其四矣吏卒得用十復失其半矣且饒信之銅積
數千萬若運峽蜀俾䕫益逐路各置監鼓鑄歲用均給
不及十日悉用銅錢矣義雖未用然自吏卒俸給始改
用鐵錢之十易銅錢之一景德二年知益州張詠上
言受詔與轉運使黃覬同裁度嘉卭二州所鑄景德元
寳大鐵錢令依福州鐵錢每貫用鐵三十斤取二十五
斤八兩成直銅錢一小鐵錢十相兼行用甚便從之(已上)
(並會要)祥符六年益州路轉運使趙稹上言兩川大鐵
錢公私未便見管銅數頗多欲鑄成大銅錢一以當十
命三司相度利害以聞(會要)祥符七年益州凌榮等請
鑄大鐵錢每貫重十二斤兩以一當其使舊錢亦仍舊
行用從之先是西川小鐵錢每十當一貿易甚便其後
别鑄大錢每貫重二十五斤每一當小錢之十三司言
有盗鎔大錢二十五斤範為器用鬻其直二千故盜鎔
者衆榮言錢輕則行者賫鐡少則鎔者自息故請改鑄
(會要)天禧五年鑄鐵錢有三監卭州曰惠民嘉州曰豐
遠興州曰濟衆益州雅州舊有監後廢之大錢貫重十
二斤十兩以準銅錢歲鑄總二十一萬餘貫銅錢行於
天下鐵錢止於川陜(長編)
仁宗慶歴八年奎復奏晉澤洛三州及威勝軍(實錄云在五年)
日鑄小錢獨留用河東而河東鐡錢既行盜鑄錢
者獲利十之六錢輕貨重其患如陜西言者皆以為
不便知并州鄭戩(六年二月戩知并州)請河東鐡錢且以二當銅
錢一行一年人以三當一或以五當一罷官爐日鑄但
行舊錢知澤州李昭遘(六年四月昭遘知澤州)亦言河東民燒石
灰家有槖冶之具盗鑄者莫可詰而契丹亦能鑄鐵錢
以易並邊銅錢而去所害尤盛(長編)翰林學士張方平
宋祁御史中丞楊察與三司使葉清臣先上陕西錢議
曰六月乙未關中用大錢本以縣官取利太多致奸人
盗鑄其用日輕比年以來皆虚高物估始增直於下終
取償於上縣官雖有折當之虛名乃受虧損之實害救
弊不先自損則法未易行請以江南儀商州大銅錢一
當小銅錢三又言奸人所以不鑄小鐵錢者以鑄大銅
錢得利厚而官不必禁若鑄大銅錢無利又將鑄小鐵
錢以亂法請以小鐵錢三當銅錢一既而又請(七月辛丑)河
東小鐵錢如陕西亦以三當一且罷官所置爐朝廷皆
施用其言自是奸人稍無利猶未能絶濫錢也其後詔
商州罷鑄青黃銅錢皇祐二年二月又令陕西大銅錢
大鐵錢曰一當二嘉祐四年二月盗鑄乃止然令數變
兵民耗于資用類多咨怨久之始定(長編)嘉祐四年詔
如聞陕西民間多濫鑄大錢以故市易不通其以見行
當三大鐵錢並當小鐵錢之二本路官員已支三月俸
者即計其數貼支(長編)先是議者欲變大鐵錢當一提
點刑獄陸詵言民間貴小銅錢而賤大鐵錢他日一當
三猶輕之今令與小錢均直則大錢必廢請以一當二
則公私所損無幾而商賈可以通行兼盗鑄計其物直
無嬴則必自止而陕西舊藏饒州大錢闊緣民間久不
敢用今既無盗鑄則亦可以兼行四者皆便又言既更
錢法前曰民負官緡者法應如數追納望分蠲其一詔
悉行之自是盗鑄乃止然人之數變兵民耗于資用類
多咨怨久之始定
神宗熙寧八年永興軍等路轉見管私鐵錢轉運司九
萬餘緡常平司十一萬餘緡并買民間私鐵錢數十萬
斤並當改鑄省樣錢欲除永興軍河中陕西銅錢監添
匠鼓鑄外更于商虢洛南增置三監耀鄜權置兩監共
九監鼓鑄永興鄜耀河中陕去鐵冶遠第改鑄偽錢一
年可畢商州洛南華虢最近鐵可以久行鄜州等五處
候改鑄罷工匠併入商州等四監然後專鑄大錢從之
仍委皮公弼總制營辦先是安撫轉運司出牓收買四
等私錢一切禁斷舊通用錢而以銅錢易之以官庫見
管并換到通用私小錢重行鼓鑄而熊本以為如此則
公私未便乃下逐司申明前後條約唯揀鈌薄漏貫字
樣不明等私錢犯者依法施行入官銷毁應自來通用
錢並令行使如故其官庫不堪用鐵等錢即别置錢監
增圓物料比省樣微如别異鑄熙寧重寳詔逐司具官
私合改錢數各計若干及如何措置以聞至是轉運司
條具來上故有是詔熙寧八年三月丁酉詔秦鳳等
路都轉運司相度所鑄大鐵錢約補足所廢監錢數外
不須廣鑄委熊本總制營辦岷州置鑄錢監令知熙
州高遵裕轉運副使張穆之提舉以遵裕言威遠監所
鑄折二錢用工少而得利多今岷州鐵冶暴發若增置
一監歲可得緡錢四十萬故命置監焉后賜監名曰熖
山熙寧八年十二月是月復雲南軍雲安監置舒州
同安監京兆華耀陜州鑄錢監熙寧九年四月永興
軍等路轉運使皮公弼言比者改鑄私錢悉為省樣盗
鑄屏迹人情少安今又許通使私錢恐盗鑄復起錢色
經久難辨詔三司指揮汪輔之所簡可用鐡錢未得通
行先具數以聞熙寧九年七月丙子詔訪聞陜西自
罷監錢後軍民交易尚為兼并之家不肯以省樣鐡錢
與銅錢一般行使令兩路轉運司分明牓諭後如有所
犯即行嚴斷仍令衆五日熙寧九年九月中書言陜
西官司所納不堪用私鑄錢百一十五萬九千八百餘
緡初言止有二十餘萬緡一年可改鑄畢今其數乃如
此又稱每年止鑄大錢九千一百五十餘緡其違法納
私錢官司欲令三司依法施行從之熙寧九年侍御
史周尹言臣聞錢幣之用古者或謂之泉欲其流而無
滯或謂之布取其周遍而平均臣去冬奉使經由永興
秦鳳路伏見盗鑄錢不少問其本末蓋是錢法用一當
二鐵錢易得而民間盗鑄者費少利倍又訪聞得所在
官中積貯者約有數百餘貫民間收藏者猶不在其數
緣上件錢貨起初原以一當十後来减為折三近歲又
作折二已于國家重貨十損其八若更作一文行用即
又損一分所以不敢輙有奏請昨來朝廷差汪輔之往
逐路揀選鐵錢萬數不多合三司指揮更不行用仍令
改鑄就令改鑄務監每一日鑄及三千貫即一年之内
除節假旬假實有三百日課程約只見九千萬貫以來
計三二年間未滿數百萬貫况日課未必及三千貫之
數也若改鑄之法或只仍舊作折三即民間私鑄定亦
不可止絶臣欲望將折二鐵錢更不别行改鑄亦不須
揀選起自今後只作一文行用則盗鑄者所獲之利不
充所費自然無復冐禁作過歲重辟而農商省交易獲
泉貨通流之利且約官中所有止就四百萬貫言之若
以二為一即猶得二百萬貫之數致力簡省便可行用
(六月)熙寧十年六月壬寅三司言鑄大錢欲乞但依舊
額今後如有添鑄乞除陕西河北河東外諸路並鑄小
錢又言河北西路轉運司請于邢磁州置監鼓鑄折二
錢十萬貫今相度欲於永興軍路鑄折二錢十萬貫却
於河北西路添鑄大銅錢並從之元豐元年八月乙
丑利州路轉運司言興州濟衆監每歲舊鑄錢四萬一
千緡計支本錢二萬四千緡得息萬七十緡應副茶場
司今若依偹宗閔奏請增鑄常使錢三萬一千緡通舊
鑄及額錢總七萬二千餘緡共支本錢四萬二千三百
餘緡可得息錢三萬緡其宗閔所乞鑄一半大錢欲並
鑄折二大錢不惟便於行用兼省工費得收息入茶場
司足用及限一年撥還本錢從之仍令止鑄本路見使
錢元豐六年陕西轉運司言同州韓城縣山鐵礦盛
苖脉深厚可置錢監及渭州華亭縣博濟監因循廢罷
欲於黃石河鑄冶務復置監廢秦隴州鐵監從之元
豐七年京東路都轉運使吴處厚言徐州利國監鐵柔
良堪用乞置寳豊下監每歲除供給公使外鑄折二錢
三十萬緡委請河輦運司以次附𢃄上京寄納却令三
門輦運司具舟載至河中府因回脚鹽車入陜府轉移
用度歲歲如此不為無助乞從臣相度條畫立法詔畫
二合費用及自利國監至京脚直以聞今約鑄折二鐵
錢二十萬緡當費用及至京師直計萬五千四十緡詔
付戶部關工部並如居厚所奏
哲宗紹聖三年七月三省言陜西路比年鐵錢益輕鈔
價踴貴公私受弊詔度支郎中任公裕與都大提舉成
都府利州陜西等路茶馬事陸師閔同本路轉運司相
度措置講究利害先是上問於曾布曰陜西錢輕欲變
法鄭雍欲給鈔安燾云只是富得百姓雍不曉布曰六
貫鈔見賣十三貫正當給鈔以平鈔價鈔價减則鐵錢
重鹽課增商旅行人不食貴鹽未見其不可與其欲减
鐵錢以兩文當一公私坐耗其藏鏹之半未見其利百
姓固欲其富何可使貧兼未見其但富百姓而有害於
公家因言燾素不曉事恐其言未必可取也上曰燾與
張惇皆以為不可布曰但令條陳其不可之狀則利害
可見矣上又曰錢法恐須變布曰此事體大臣不敢輕
議鄭戬在河東變鐵錢以三當一當時人情極洶洶不
安今日遽變坐耗公私之半必更沸騰臣未知的確利
害不敢以為可變况今鈔沙已弊給鈔以救錢輕之患
正是今日所宜雍之說恐可行爾(長編)
徽宗大觀元年詔河北昨鑄夾錫當五錢其樣製大小
類當十銅錢若或行用姦民趍利染為銅色私作當十
難于驗察宜改鑄當二自今可令計備物料廣鑄當二
以足一路之費(長編夏四月)大觀元年詔曰錢為國之利
柄以方圓銖兩而寄富貴貧賤之權若為衆庶所操則
利柄失矣今淮浙福建官吏曠職縱姦弗戢盜鑄公行
有誤良民公然受弊其令監司相度以官錢為樣垂之
市肆告諭民戸有不如樣限一季投納官以一償五限
滿不納加罪一等仍以所納錢更鑄補還出榜告諭使
長知之(長編)大觀元年丙申詔東南依已降分數指揮
鑄小平錢崇寧監只鑄當十錢(長編九月)大觀二年御筆陜
西轉運判官張摶新進鑄錢錫鐵錢樣使錫少鐵多既
多必暗與盗鑄者真偽難辨可只依舊鼔鑄不得裁减
仍速行下御筆比以四川鐵錢猥多錢輕物重若更許
陕西鐵錢入川行用則弊益以輕物益以貴非平價裕
民之道其陕西鐵錢可更不許入川行用(長編)大觀四
年春詔與物同少則貴多則賤當十錢法行之方定鑄
而不絶源源而來數既多法隨而弊私鑄復興混殽無
别其法必壊非長久之術舊鑄錢監並依舊額止鼓鑄
小平錢其后降指揮改鑄當十錢數等並罷新置河東
河北陜西諸監鼓鑄當十銅錢夾錫鐵錢可罷鑄當十
銅錢外仍尚書省取索如新監無鐵炭不可鼓鑄去處
相度减罷外有合存留者擬定將上取旨仍令開封府
立法行下(長編)大觀四年秋七月張商英言當十錢為
害久矣舊小平錢有出門之禁故凡四方客旅之貨交
易得錢者必大半入中求鹽鈔收買誥牒而餘錢又流
布在市井行鋪故上下内外交相利養自當十錢行以
一夫而負八千則為小車八十千錢輕齎則告牒為滯
為貨鹽鈔非得虚擡之息則不行臣今欲權借内庫并
密院諸司應于封樁絹紬金銀井鹽鐵即下令折十餘
錢盗鑄偽濫有害錢法限民間半年於所在送納每十
貫支給銀絹一匹一兩限滿其錢更不行用候錢入官
擇其惡者鑄小平錢存其好者折三行使如此則錢法
鈔法不相低昂可以復舊其銀絹等止是權借半年以
上候收到錢撥還(長編)大觀四年張商英言臣按唐明
皇開元中姚崇宋璟為宰相出米萬石收惡錢又以好
錢三百文換惡錢一千改鑄二銖四參錢昔之賢相救
弊規畫計不出此當十錢自唐以來為害甚明行之於今
尤見窒礙監小平錢出門有限有禁故四方客旅商貨
交易得錢者必入中末鹽鈔收買官誥度牒而餘錢又
流布在街市民間故官私内外交相利養自當十錢行
一夫負八十千小車載四百千錢既為輕齎之物則告
牒難售鹽鈔非操虚錢而得實價則難行重輕之勢然
也(長編)大觀四年張商英言臣昨奉聖言元豐庫樁小
平錢一千五百萬貫外餘聽出入以平錢鈔物三者之
價臣不量力願任其責今欲先給鈔五百萬貫付陜西
轉運司令分劈於五路沿邊收糴斛斗充代近裏州軍
等第戸久來支移租賦之數却令近裏等第戶依數送
納價錢假如每名支移歲費一百貫今三分損一以惠
之則其利有三京庫出鈔以飛當十錢其利一也以實
鈔糴斛斗則商旅不擡虚價以合鈔面其利二也等第
戸免支移陪費而鐵錢輸官以待移用其利三也臣既
任此則是遣一腹心人往計會孫琦等密令通知供具
五路每年支移若干斛斗於某州塞實計地里遠近民
間每石并脚乘實出若干錢急速回報今踏逐得奉議
郎桑景詢幹敏精悍有心力欲就差本人充陕西路轉
運司幹當公事(長編)政和四年庚辰陕西轉運司奏本
路見行使舊大鐵錢其錢係慶歴至和熙寧元豊元祐
紹聖元符聖宋字號者即見行使夾錫錢無上件年號
民間易為辨認不至疑惑外只有政和通寳一色錢與
政和通寳錫鐵錢文樣製相類致或夾𢃄般販混雜行
使申乞施行尚書省勘會夾錫錢諸路行使已各快便
唯是陜西路般販舊大鐵錢夾𢃄流傳入諸路與夾鍚
錢混雜行使致害錢法欲自今降指揮到日其政和通
寳舊大鐵錢官私更不行使均撥赴逐錢監改鑄夾錫
錢民間仰限一季并齊赴逐處官司納換從之(長編)政
和五年乙邜奉議郎權提轄措置陜西路坑冶催促鑄
錢兼措置川路坑冶蒋彛轉一官彛自言政和四年鐵
錢五百三十七萬一千八百貫除支破物料及諸色縻
費本錢外實收净息錢三百七萬四千八百貫敷及年
額故也政和五年庚寅臣僚上言政和元年已後夾
錫錢嘗與舊鐵錢一等行使仍不得别稱呼政和二年
朝廷興復鐵錢夾錫錢當銅錢二文而元初寄賣典質
之家往往相繼理索收贖歸還者謂當紐折理索者欲依
元數緣此紛紛争訟不已當職官又各依違含糊不為
辨白止令在外詳議元稱鐵錢即令中半交還元稱錫
錢即令還錫錢元稱鐵錫錢方依今來見行錢法紐計
本路漕司約束自違錢法謂政和三年五月五日興復
錢法以錢典過産業地土今来收贖如元交錫錢自合
用錫錢收贖臣契勘鐵錫錢一等行使自錫與鐵錢不
異政和三年以後興復錢法錫錢當銅錢二文彼時此
時自有輕重今後收贖理當明白曉諭合依見行錢法
施行從之
孝宗淳熙十一年十二月己卯進呈觧元振奏乞令光
州依舒州靳州置監鑄鐵錢上曰此事難行后次鑄
到鐵錢時可令分二三萬與光州史臣曰弊多則錢
益輕而物重况以鐵為幣又非銅比也鐵之價賤于銅
而又多鑄焉其輕也必矣夫以事揆事則慮有遺策以
理揆事則物無遯情雖事物之微而皆有以察其利害
之實神聖之明天下誦之為不可及矣(聖政)
羣書考索後集卷六十一
