羣書考索後集卷二十一
宋章如愚編
官制門
唐官制
唐之官制名號禄秩雖因時增損而大抵皆沿隋故其
官司之别曰省曰臺曰寺曰監曰衛曰府各統其屬以
分職定位其辨貴賤敘勞能則有品有爵有勲有階曰
尚書曰門下曰中書曰祕書曰殿中曰内省此六省也
曰太常曰光禄曰衛尉曰宗正曰太僕曰大理曰鴻臚
曰司農曰太府此九寺也臺有御史而其属則有三院
監有五監而其名則自國子而至於都水左右衛而下
有曰驍衛曰武衛曰威衞而至於金吾衞千牛衞者凡
十六衞焉左右率府而下有曰親府曰勲府曰翊府而
至於司禦率府内率府者凡十率府焉然其中别位叙
之崇卑則有品自一品而至于九品有正有從而正四
品而下又有上下之别凡三十等焉定食邑之多寡則
有爵自子男而上以至于王而各比其品之數者凡有
九等焉自武騎而上至于護軍自護軍而上極于上柱
國凡十有二等者所以為勞能之别也自開府而下至
于將仕二十九階自驃騎而下至于陪戎四十五階所
以為文武之别也方唐之盛時其制如此盖其始未嘗
不欲立制度明紀綱為萬世法而常至於交侵紛亂者
由其時君不能謹守而循一切之苟且故其事愈繁而
官愈冗至失其職業而卒不能復初太宗省内外官定
制為七百三十員曰吾以此待天下足矣然是時已有
員外之置其後又有特置同正員至於檢校兼守判知
之類皆非體制又有置使之名或因事而置事已則罷
或遂置而不廢其名類繁多莫能徧舉且宰相之職佐
天子總百官治萬事其任重矣然自漢以来位號不同
而唐世宰相名尤不正唐初因隋制以三省之長共議
國政其後太宗為尚書令由是僕射為尚書省長官與
侍中中書令號為宰相其品位既崇不欲輕以授人故
常以他官居宰相職而假以他名太宗時杜淹以吏部
尚書參議時政魏證以祕書監參預朝政其後或曰參
議得失參知政事之類其名非一皆宰相職也貞觀八
年李靖以疾而平章事而平章事之名起於此李勣以
詹事同三品而同三品之名起於此自開元以後常以
領他職實欲重其事而反輕宰相之體故時方用兵則
為節度使時崇儒學則為大學士時急財用則為鹽鐵
使又其甚則為延資庫使至於國中太清宫之類其名
頗多皆不足取然其失非特宰相也自開元以来諸使
紛出李傑則為水陸運使宇文融則為租庸使裴耀卿
則為江淮轉運使論度支則以李元祐為之使論鑄錢
則以羅文信為之使以至木炭則有使青苗則有使修
書則有使群牧置使而太僕不得盡其職戶口置使而
戶部不得專其任無非奪百司之職者故百司之任最
為侵紊御史彈擊之司也知太府之出納者有之(楊慎矜)
禮部掌禮樂之司也而掌吏部之十銓者有之(蘇題)陵夷
至于後世遂至於無復職掌劉蕡對策以為夏官不知
兵籍止於奉朝請大將不主兵事止於養勲封而陸長
源上宰相書亦曰兵部無戎帳戶部無版圖虞水不管
山川金倉不司錢糓光禄不供酒衞尉不供幕祕書不
校勘著作不修撰亦可知矣雖然唐初之制亦有足取
者至後世不存矣官以勞考叙進所以考功也自高宗
設泛階而其制以壊内侍不置三品所以防患也自元
宗用高力士而其法復隳銓曹注授之法既變於裴光
庭而門下過官之制又廢於楊國忠立法之善意不可
見矣
唐考功九等法
唐考功之法掌於吏部京官之考則郎中主之外官之
考則員外主之而又有監中外官考使以涖督其事凡
百官之長歲較其屬之功過州牧刺史縣令每歲亦上
其状於考司監領之官差以九等大合衆而讀而唱第
於尚書而後奏之代流内之官叙以四善焉善状之外
又有二十七最焉夫所謂四善者何也德義有聞也清
慎明著也公平可稱也恪勤匪懈也此之謂四善夫所
謂二十七最者何也獻可替否拾遺補闕是近侍之最
也銓衡人物擢盡才良是選司之最也揚清激濁褒貶
必當是考校之最也禮制儀式動合經典是禮官之最
也其於音律克諧不失節奏則為樂官之最其於决斷
不滯予奪合理則為判事之最其於部統有方警守無
失則為宿衛之最其於兵士調習戎装充備則為督領
之最若乃法官之最則以推鞫得情處斷平允者為之
校正之最則以讎校精審明於刊定者為之宣納之最
則以承旨敷奏吐納開敏者為之學官之最則以訓導
有方生徒充業者為之以至於賞罰嚴明攻戰必勝是
之謂軍將之最禮義興行肅清所部是之謂政教之最
詳錄典正辭理兼舉是之謂文史之最訪察精審彈舉
必當是之謂糾正之最曰勾稽曰監掌曰役使曰屯官
曰倉庫既各定其最矣而歷官之推步方術之效驗關
津之檢察市司之不擾亦莫不各有最焉雖牧官之微
鎮防之遠亦以牧飬之肥碩邊境之清肅者為之最此
之謂二十七最也故一最四善為上上一最三善為上
中一最二善為上下其無最而有二善者次之無最而
有一善者又次之善最不聞者斯為下矣甚而或至於
愛憎之任情或背公而向私或居官之貪濁者皆列於
下之三等焉觀其九等之差猶詳於其所謂善而略於
其所謂最也盖善者德也最者才也唐之法猶可嘉焉
凡考中上以上每進一等則有加禄之法中下以下每
退一等則有奪禄之法此又所以寓懲勸之微意也
唐三銓之法(通典云在尚書者則為尚書銓分於侍郎者則為中銓為東銓唐六)
(典曰又以三類勸其異一曰德行二曰才用三曰勞效)
凡選有文武文選則吏部主之武選則兵部主之皆為
三銓之法在尚書則典其一在侍郎則分其二而其擇
人之法有四一曰身所以取其體貎之豐偉也二曰言
所以取其言辭之辯正也三曰書所以取其楷法之遒
美也四曰判所以取其文理之優長也四者皆在所可
取則又以德行先之德均則以才才均則以勞其得者
為留其不得者為放自五品以上則不試于選特以冊
以制以𠡠而授之自六品以下始集而試觀其書判已
試而銓察其身言已銓而注詢其便利已注而唱則以
類而聫其名先簡於僕射而乃上於門下給事中讀之
黃門侍郎省之侍中審之不審者則駁其非既審者則
以聞主者受旨而奉行焉謂之奏受其視品及流外官
則判補之皆給以符而謂之告身凡試判登科則謂之
入等而其拙者則謂之藍縷選未滿而試文三篇者謂
之宏詞試判三條者則謂之拔萃而其中者則以官授
之此選法之大略也自是而外又有所謂小選曰東選
曰南選之名凡流外兵部禮部舉人郎官得自主之者
則謂之小選東人選者或集於洛州則謂之東選嶺南
黔中之屬郡縣之官不由吏部乃遣郎官御史而為選
補使則謂之南選其名亦不一焉然其名雖不一而所
以擇之之法當不易也自裴行儉設長名榜引銓注法
復定升降之等而銓法於是而始改張仁偉員外郎造
姓歷改状樣銓歷之法而銓法於是而遂密裴光庭作
循資格而賢愚一槩必與格合乃得銓授而銓法於是
而遂變姚崇宋璟之流患斜封墨敇之濫也乃合三銓
而通掌之於是有通銓之事宇文融患吏部選試之不
公也欲精其選而分掌之於是有十銓之名其後楊國
忠以右相而兼吏部悉唱注於都堂以誇神速而門下
過官三銓注官之法遂一旦而盡廢此法之所以壊也
然銓法在唐盛時諸公固已病之如杜如晦則曰今吏
部取人獨舉其言辭刀筆而不詳才行張九齡亦曰今
吏部始造簿書以備遺忘而反求精於案牘不急人才
而時人有平配之誚官曹無得賢之實至沈既濟言四
大之弊於德宗之時則又以為考校之法皆在書判簿
歷言辭俯仰之間安行徐言非德也空文善書非才也
累資積考非勞也則是唐之法猶未為良法也雖然亦
存乎人而已矣如鄭愔之納貨而選人滯留崔湜之納
賂而銓選無序李義府無品鑒才而谿壑之欲惟賄是
利則安望其得人若高季輔之在太宗時善銓序人物
至賜金鑑以况其清鍳李義之在睿宗時請謁不行而
時人有李下無蹊徑之譽則亦何病於法乎其他若馬
載若盧從愿若李朝隐或摘檢詭偽而以平允聞或罷
黜斜封而不避怨誹者則銓法未嘗不善也故史臣載
前有裴馬後有盧李有深意矣
唐六典
唐六典之書作於元宗之開元也方開元之十年詔於
集賢院修定六典而元宗手寫六條曰理教禮政刑事
時張說委徐堅為之經歲而無規制乃命韋述等參撰
始以令式象周禮六官其後蕭嵩張九齡之徒亦與焉
至二十六年而書始成凡三十卷嘗以其書而攷之自
太師太傅太保則為三師太尉司徒司空則為三公尚
書都省門下省中書省祕書省殿中省内侍省則為六
省御史之官則為御史臺曰太常曰光禄曰衛尉曰宗
正曰太僕曰大理曰鴻臚曰司農曰太府則為九寺曰
國子曰少府曰軍器曰將作曰都水則為五監曰左右
衛曰左右驍衛曰左右武衛曰左右威衛曰左右領軍
衛曰左右金吾衛曰左右監門衛曰左右千牛衛則為
十六衛左右羽林軍則為北衙其他如東宫五府之官
京兆河南太原三府之官督府州縣之官皆可於其書
而攷焉且以三師三公言之皆古宰相之職也唐不常
置盖三師三公皆正一品雖尚書令亦不過正二品左
右丞相不過從二品耳故吏部叙階凡二十有九乃自
從一品以下而三師三公不在焉盖三師三公之尊非
可以叙遷也以六省言之尚書都省則有尚書令有左
右丞相有左右丞有六部之属夫尚書令號為端揆之
官所以統乎六部而為之長也自武德中太宗嘗親其
職自是闕而不置其國政樞密皆委中書八座之官但
受其成事而已若令闕則以左右僕射為省主此唐尚
書令之制也左右丞相在咸亨中名為僕射自開元而
始為左右丞相之名唐初未嘗不知國政也自開元中
張說兼之後罷知政而猶為丞相自此以後遂不知國
政而丞相為虚名耳此唐丞相之制也糾舉憲章以表
六官之儀制正百僚之文法若御史有糾劾不當兼得
彈奏此唐左右丞之制也吏部之叙有尚書有侍郎所
以掌天下之官也故郎中則有叙階之法自開府儀同
為從一品而至于文林將仕之從九品凡二十九焉而
其中自四品而下每品又有上下之别其叙階也有以
封爵有以姻戚有以勲庸有以資蔭有以秀孝有以勞
考其嶺南黔中三年一置選補使則號為南選郎中所
掌之選則號為少選京司之吏未入九流者謂之流外
銓員外所掌之選院則號為南曹司封司封爵之制自
王而至于子男則有九等司勲勲級之制自上柱國而
至于武騎雲騎則有十二等考功之法則有四善二十
七最此吏部之大略也戶部之職有尚書有侍郎所
以掌天下之戶口土田也貢賦之差則分為十道戶之
資産則定為九等給田之制則曰永業曰口分凡有二
焉賦役之制曰租曰調曰役曰雜徑凡有四焉此皆戶
部之大略也禮部尚書之與侍郎所以掌天下之禮儀
貢舉之政令也而其属曰禮部曰祠部曰膳部曰主客
凡五禮之儀吉凶軍賓嘉凡一百五十有二舉試之制
自秀才明經進士明法書筭其科有六此禮部之大略
也兵部尚書之與侍郎所以統天下之軍衞武選也其
属曰兵部曰職方曰駕部曰庫部以三銓之法領其事
以五等閱其功以三竒拔其異武官之勲禄品命自驃
騎輔國而下至于仁勇陪戎叙階之法凡二十有九焉
自上柱國而下至于雲騎武騎勲官之等亦十有二焉
左右衛之親勲翊則通謂之三衛左右衞之三衞則分
為五仗成丁而入六十而免量其遠近以定其番第自
京兆河南蒲同華岐等則皆令番上餘州則納資而已
凡親王總戎則曰元帥文武官總統則曰總管以奉使
而言之則曰節度使凡天下之節度有八又有大使副
使之名焉職方之掌鎮戍有上鎮中鎮下鎮上戍中戍
下戍之號駕部之掌輿輦車乘天下之傳驛凡三十里
一驛焉此兵部所統之大略也刑部之職掌天下之刑
法自尚書侍郎而下其属有四曰刑部曰都官曰比部
曰司門文法之名有四曰律曰令曰格式此刑部之大
略也工部之職掌天下之百工屯田自尚書侍郎而下
其属有四曰工部曰屯田曰虞部曰水部凡軍州邊防
鎮守轉運不給則設屯田以益軍儲凡天下諸軍州管
屯總九百九十有二凡屯各有屯官屯副文武職事官
則有職分田在京諸司則有公廨田此工部之大略也
自侍中黃門侍郎而下曰給事中曰左散騎常侍曰左
諫議大夫曰左補闕拾遺曰起居郎曰弘文館學士則
皆属於門下省焉自中書令中書侍郎而下曰中書舍
人曰右散騎常侍曰右補闕拾遺曰起居舍人曰通事
舍人曰集賢殿書院學士曰集賢院學士曰史館則皆
属於中書省焉夫侍中所以掌出納帝命而黃門為之
貳至給事中則分判省事百司奏抄侍中審定則先讀
而書之以駮正遺失此門下之制也中書令所以掌軍
國之大政而侍中為之貳至中書舍人則詔旨制敕起
草進畫既下則行之此中書之制也然曰散騎曰諫議
曰補闕曰拾遺其左乃属於門下其右乃属於中書何
也曰起居曰弘文既属之門下矣曰舍人曰通事曰集
賢曰史館乃属之中書何也竊考唐中書門下之兩省
乃在於宣政殿之東西廡其地亦邃矣則凡諫正之事
講論之益記注之官正欲随所在而致其力也是以命
出於中書則造命之地有人焉命行於門下而審覆之
地有人焉此建官之美意也至於祕書監之掌經籍圖
畫之事而有經史子集四部之别其下又有二局焉曰
著作局者所以掌撰碑文之属曰太史局者所以掌歷
數天文之事此又祕書省之制也其外有殿中省内侍
省並列為六省焉至於御史臺則以御史大夫為之長
曰中丞曰侍御曰殿中曰監察御史皆臺官也自馬周
以布衣太宗令於監察御史裏行自此遂有裏行之號
此御史臺之制也其次太常光禄而下及于太府者九
寺之制也國子監而下及于都水者五監之制也左右
衛而下曰驍騎曰武騎曰威衛曰領軍衞曰金吾衞曰
監門衞曰千牛衛皆有左有右者此十六衞也夫所謂
衞者何也唐制每衛則有大將軍有將軍有中郎將凡
兵士隸衞各有其名隸左右衛者則曰驍騎隸驍衛者
則曰豹騎隸武衞者則曰熊渠隸威衞者則曰羽林隸
領軍衞者則曰射聲隸金吾衛者則曰佽飛總名為衛
士皆取六品以下子孫充之如左右衛大將軍職掌宫
庭警衛之法凡親勲翊五中郎將及折勲府所隸者皆
總衛焉則左右衛者又諸衛之長也其曰親府曰勲一
府曰勲二府曰翊一府曰翊二府號曰五府總曰三衞
皆左右衛之制也若左右驍衛武衞威衛左右領軍衛
其掌皆如左右衛而金吾則掌宫中及京城廵警之法
監門衛則掌諸禁衞門籍之法千牛衞則掌宫殿侍衛
及宫御之儀仗者也每府則有折衝都尉左右果毅都
尉夫折衝之職掌領五校之属以備宿衛凡衛士三百
人為團以一校尉領之以便習騎射者為越騎餘為步
兵其團十人為火凡兵馬在府每季冬折衝都尉率五
校之属以教其軍陣戰鬪之法其果毅則為之貳此皆
十六衛之制也杜牧以為内以十六衛蓄養戎臣唐會
要以為置十二衛將軍分關中諸府隸焉唐制以為唐
因隋置十二衛唐鑑載武德中以十四衞為京職事官
其說不同何也盖唐志十六衞中領府者十有二而監
門千牛不與焉十六衛之外又有左右羽林軍職統北
衞禁軍之法此皆見於六典之可攷者也然六典之建
實傚周制今以李林甫所注者攷之如六部尚書所以
倣周之六卿也尚書之下有侍郎所以倣周禮六官之貳
也郎中之制所以倣周禮六官之属所謂下大夫者也
員外之制所以倣周禮六官之属所謂上士者也不獨
此也中書令者所以倣周之内史也史館史官所以倣
周之太史小史也秘書省所以倣周之外史也然則六
典之建豈非有意於法古哉然侍中黃門本秦漢之制
也給事諫議亦秦漢之制也尚書六曹之名盖自漢而
始盛𣪚騎常侍之名盖自魏而始合唐實踵而行之則
其所謂法古者又不獨在於周矣然唐之制雖不純於
周而其親近儒士之意則猶古意何也有常參官有供
奉官有清望官有清官皆儒士也如五品以上職事官
八品以上供奉官至於太常博士之属則謂之常參官
侍中中書令左右𣪚騎常侍黃門中書侍郎諫議大夫
給事中中書舍人起居郎起居舍人左右補闕拾遺中
丞侍御史之属則謂之供奉官黃門侍郎尚書左右丞
諸司侍郎太常少卿祕書少監國子司業等則謂之清
望官如諭德如給舍臺諫左右史諸司員外郎至於四
門助教皆謂之清官每日以三品已上清官兩人待制
於衙内此豈非樂親儒士之意乎如弘文集賢翰林學士
之類則又有可言者自武德貞觀以来妙選賢良文學之
士為弘文學士曰直學士曰文學直館所置無員數自禇
無量檢校館務而學士號為館主其後有張太素劉禕之
范履冰並以特𠡠相次為館主此非弘文之盛事歟自太
宗秦府學士之後弘文崇文皆有學士元宗大收羣書以
廣儒術命禇無量馬懷素校四部書於乾元張說為修書
使於是改修書所為集賢殿書院以說為大學士其後更
置修撰校理多以他官為之加無量懷素侍講之號至集
賢院學士則又偹顧問應對承旨撰集文章此又集賢之
盛事也獨六典所載而於翰林學士特缺焉然以唐百官
志考之則知翰林之有學士乃在於開元之二十六年而
六典固已成故唐志謂弘文集賢分隸中書門下省而翰
林學士獨無所属特附於百官之序云今其言曰唐制乘
輿所在必有文詞經學之士自太宗時名儒學士時時召
以草制然猶未有名號乾封以後始號為北門學士元宗
初置翰林待詔以張說張九齡為之掌四方表疏批答應
和文章號翰林供奉與集賢院學士分掌制誥書敕開元
之二十六年始改供奉為學士别置學士院專掌内命選
用益重而禮益親至號為内相初無定員自諸曹尚書而
下至校書郎皆得與選内宴則居宰相之下一品之上憲
宗又置承旨於是又有翰林承旨之名豈非其尊重儒生
之意乎此其制度之美也若夫凡出身非清流者不注
清資之官凡注官階卑而擬高者則曰守階高而擬卑
者則曰行其在吏部兵部考功都省御史臺中書門
下是謂之前行要望目為七司其餘則曰後行閑局其
制亦不可不知也然以唐志而較之六典專於尚書令
之下則曰左右丞相而唐志乃謂之左右僕六典於太
學博士之下則繼以四時博士而唐志於太學博士之
下乃有廣文館博士(天寳時置)唐志於羽林軍之後又有左
右龍武神武神策之名而六典無之此豈非六典所載
乃開元以前之制而唐志所載者乃開元以後之制乎
此又攷制度之所當知者故附見焉
唐太宗定功臣
高祖論太原首功自裴寂劉文静而下至于趙文恪許
世緒之徒凡十有四人武德九年太宗復定功臣而文
静已沒故自寂而下至于秦行師馬三寳之属等其功
之小大而第之總為四十有三人焉今以其傳而攷之
自趙文恪而下十有八人雖附見於裴寂傳後而其功
不為甚顯君子不暇論也惟寂等三十人已見於傳則
其功有可言者如裴寂之共建大計長孫無忌之入定
大難李藥師之南平江陵北破突厥西定吐谷渾而遼
東之役猶有雖老尚堪一行之語則靖之功為可知李
懋功之平建德俘世充降黑闥而又破頡利於磧北使
突厥稽首請命而不敢南向殆有賢於長城者則勣之
功為可知其他如從破建德則羅藝尉遲敬德從平黑
闥則李子和殷開山至於徇巴蜀降蕭銑則趙王孝恭
也平師都討谷渾則柴紹也破潼關而遂定陕者長孫
順德也從戰東都以少擊衆者王君廣也劉弘基之討
薛舉劉政會之圖武周竇軌之起兵募衆略地渭南高
士廉之能舉交趾歸心附義屈突通不牽於質子之愛
而以死許國故有烈士徇名之稱唐儉雖有武周之辱
猶籍府庫而有不敢忘朝廷之志秦叔寳之先鋒鏖陣
程知節之搴旗先登封德彛之議軍事而高祖謂雖張
華叶策晉武亦何以加則軍謀為可取叚志元之堅守
軍門而太宗謂周亞夫亦何以加則軍政為可法蕭瑀
有疾風勁草之節足為社稷之臣杜淹有才辨多聞之
名足居左右之任宇文士及當濟北豪傑竊觀形勢之
時而能獨歸王室張亮當謀伐高麗他人畏怯之時而
毅然請行張公謹之經略突厥侯君集之能平高昌此
皆其效績於一戰之間者也故史臣贊之曰帝王之興
其威靈氣燄有以動物悟人者故士有一槩皆填然躍
而附之若椽榱梁柱以成大室义負偃植各安所施而
無遺材諸將之謂耶雖然又有大於此者玄齡杖策軍
門一見如舊獨收人物致于幕府下與諸將密相申結
人人願盡死力故太宗嘗曰玄齡有决勝帷幄立社稷
功蕭何所以先諸將也則玄齡之功為如何如晦之常
從征伐參謀帷幄時方多事裁處無留莫見其涯故玄
齡嘗謂帝曰必欲經營四方捨如晦無共功者則如晦
之功為如何若夫玄齡之善謀如晦之善斷二人同心
叶濟以佐帝室當紀綱彫弛之餘而能興仆植僵使號
令典刑燦然罔不備雖數百年猶蒙其澤可謂名相然
求其所以致之之蹟逮不可見何哉唐柳芳有言削定
禍亂而房杜不言功王魏善諫而房杜遜其直英衞善
兵而房杜濟以文持衆美而效之君輔贊彌縫而藏諸
用使人由而不知是後新進更用事玄齡身處要地而
不吝權善始以終此其成令名者故當時語良相必曰
房杜云此又餘子之所可並論也然而武德功臣之次
不始於房杜而乃以裴寂為先豈非特以晉陽之始謀
乎其後至德宗時錄武德以来宰相功臣詔差為二等
凡增至百八十有七人每等則以武德以来宰相為首
功臣次之至德肅宗以来將相又次之故房杜之名乃
在諸臣之首今自房杜而下至于南霽雲凡八十二人
為第一等自竇威而下至于李憕姚誾凡百有五人為
第二等並載其名於忠義傳後者即當時所定之次也
裴寂傳始高祖論太原首功詔尚書令秦王尚書左
僕射裴寂納言劉文靖恕二死
左驍衛大將軍長孫順德右驍衛大將軍劉弘基
右屯衞大將軍竇琮左翊衞大將軍柴紹
内史侍郎唐儉吏部侍郎殷開山
鴻臚卿劉世龍衞尉少卿劉政會
都水監趙文恪庫部郎中武士彠
驃騎將軍張平高李思行李高遷
左屯衞府長史許世緒等十四人恕一死武德九
年十月太宗又定功臣封戶時文静已死乃自寂而
下差功大小第之揔四十三人
寂戶千五百長孫無忌王君廓
尉遲敬德房玄齡
杜如晦戶千三百長孫順德
柴紹羅藝
趙郡王孝恭戶一千二百侯君集
張公謹劉師立戶千李勣
劉弘基戶九百高士廉宇文士及
秦叔寳程知節戶七百
安興貴安脩仁唐儉
竇軌屈突通蕭瑀
封德彛劉義節戶六百
錢九隴樊興公孫武達
李孟常叚志玄龐卿惲
張亮李藥師杜淹
元仲文戶四百張長遜張平高
李安遠李子和秦行師
馬三寳戶三百
長孫無忌傳貞觀十一年乃詔有司朕憑明靈之佑
賢佐之力克剪多難掃清㝢内盖時屯共資其力世安
專享其利朕所不取刺史古諸侯雖名不同而監統
一也無忌等義貫休戚效挺夷儉嘉庸懿績簡在朕
心其改錫土宇用世及之制乃以
無忌為趙州刺史以趙為公國
房玄齡宋州刺史國於梁
杜如晦贈密州刺史國於莱
李靖濮州刺史國於衛
高士廉申州刺史國於申
道宗鄂州刺史王江夏
尉遲敬德宣州刺史國於鄂
侯君集陳州刺史國於陳
孝恭觀州刺史王河間
李勣蘄州刺史國於英
叚志玄金州刺史國於褒
程知節普州刺史國於盧
劉弘基朗州刺史國於䕫
張亮李州刺史國於鄖
凡十有四人餘官食邑尚不在
李澄傳武德功臣十六人貞觀功臣五十三人至德
功臣二百六十五人德宗即位錄武德以来宰相及
實封功臣子孫賜一子正員官史館攷勲名特高者
九十二人以三等條奏第一等以其歲授官第二等
以次年第三等子孫數訟於朝有詔差為二等增至
百八十七人每等武德以来宰相為首功臣次之至
德以来將相又次之
司空太子太傅知門下省事梁國公房玄齡尚書
右僕射檢校侍中莱國公杜如晦太子太保同中
書門下三品宋國公蕭瑀開府儀同三司同中書
門下三品知政事上柱國申國公高士廉太子太
師知政事特進鄭國公魏徵侍中永寧郡公王珪
吏部尚書參豫朝政道國公戴胄中書令江陵
縣子岑文本中書令兼太子左庶子檢校吏部尚
書高唐縣公馬周侍中兼太子左庶子檢校吏部
禮部民部尚書事清苑縣男劉洎尚書右僕射同
中書門下三品河南郡公禇遂良太子太師同中
書門下三品燕國公于志寧尚書右僕射同中書
門下三品兼太子少傅北平縣公張行成中書令
行侍中兼太子少保蓨縣公高季輔侍中兼太子
賓客襲潁川縣公韓瑗中書令兼太子詹事南陽
縣侯來濟侍中兼太子賓客張文瓘侍中甑山
縣公郝處俊中書侍郎同中書門下三品兼太子
右庶子酒泉縣公李義琰内史河東縣侯裴炎
文昌左相同鳳閣鸞臺三品温國公蘇良嗣内史
梁國公狄仁傑納言檢校并州大都督府長史天
兵軍大總管隴右諸軍大使譙縣子婁師德鳳閣
侍郎同鳳閣鸞臺平章事石泉縣公王方慶文昌
左相同鳳閣鸞臺三品襲邢國公王及善尚書右
僕射兼中書令知兵部尚書事齊國公魏元忠紫
微令梁國公姚崇正諫大夫同鳳閣鸞臺平章事
朱敬則尚書左僕射同中書門下平章事許國公
蘇瓌吏部尚書兼侍中廣平郡公宋璟黃門監
梁國公魏知古中書侍郎同中書門下平章事兗
國公陸象先紫微侍郎同紫微黃門平章事許國
公蘇頲中書令河東縣侯張嘉貞中書侍郎同
中書門下平章事清水縣公李元紘黃門侍郎同
中書門下平章事宜陽縣子韓休中書令始興縣
伯張九齡司空河東郡公裴寂納言上柱國魯
國公劉文靖太尉檢校中書令同中書門下三品
揚州大都督趙國公長孫無忌禮部尚書河間郡
王孝恭尚書右僕射檢校中書令行太子左衛率
上柱國衞國公李靖司空兼太子太師英國公李
勣開府儀同三司鄜州都督鄂國公尉遲敬德
左光禄大夫洛州都督蒋國公屈突通陕東道大
行臺吏部尚書鄖國公殷開山衛尉卿䕫國公劉
弘基澤州刺史邳國公長孫順德民部尚書上
柱國莒國公唐儉右驍衛大將軍駙馬都尉譙國
公柴紹右驍衛大將軍褒國公叚志玄洪州都
督渝國公劉政會左武候將軍相州都督郯國公
張公謹右武衛將軍盧國公程知節左武衛大
將軍上柱國胡國公秦叔寳弘文館學士祕書監
永興縣公虞世南右衛大將軍兼太子右衞率工
部尚書武陽縣公李大亮左武衞大將軍邢國公
蘇定方夏官尚書同中書門下三品清邊道行軍
摠管耿國公王孝傑中書令漢陽郡公張柬之
中書令博陵郡公崔玄暐侍中平陽郡公敬暉
侍中譙國公桓彦範中書令南陽郡公袁恕己
右武衛大將軍同中書門下三品韓國公張仁愿
尚書左丞相兼黃門監徐國公劉幽求黃門侍郎
參知機務修文館學士齊國公崔日用兵部尚書
同中書門下三品代國公郭元振尚書左丞相兼
中書令集賢院學士燕國公張說紫微侍郎上柱
國趙國公王琚兵部尚書同中書門下三品持節
朔方軍節度大使中山郡公王晙尚書左僕射同
中書門下平章事兼河南江淮副元帥東都留守冀
國公裴冕文部尚書同中書門下平章事清河縣
公房琯門下侍郎同中書門下平章事衞國公杜
鴻漸鎮西北庭行營節度使開府儀同三司衛尉
卿兼懷州刺史虢國公李嗣業平盧軍節度使柳
城郡太守劉正臣恒州刺史衛尉少卿兼御史中丞
顔杲卿常山郡太守袁履謙河南節度副使左
金吾衛將軍檢校主客郎中兼御史中丞張廵睢
陽郡太守兼御史中丞許遠御史中丞留臺東都
知武部選盧奕睢陽郡太守特進左金吾衛將軍
南霽雲
右第一
内史令延安郡公竇威將作大匠判納言陳令公
竇抗侍中兼太子左庶子江國公陳叔達納言
觀國公湯恭仁判吏部尚書參議朝政安吉郡公杜
淹中書令虞國公温彦博中書侍郎檢校刑部
尚書參知機務崔仁師中書令兼檢校太子詹事
上柱國安國公崔敬禮戶部尚書平恩縣公許圉
兵部尚書同中書門下三品沮江道行軍摠管任
雅相度支尚書同中書門下三品范陽郡公盧承
慶西臺侍郎同東西臺三品兼弘文館學士楚國公
上官儀右相廣平郡公劉祥左侍極兼檢校左
相嘉興縣子陸敦信文昌左相同鳳閣鸞臺三品
樂城縣公劉仁軌荆州大都督府長史安平郡公
李安期尚書右僕射同中書門下三品兼太子賓
客襲道國公戴至德司列少常伯太子右中護兼
正諫大夫同東西臺三品趙仁本中書令趙國公
李敬玄中書令兼太子左庶子薛元超中書令
同中書門下三品崔知温侍中同中書門下三品
襲廣平郡公劉齊賢納言樂平縣男王德真地
官尚書檢校納言鉅鹿縣男魏玄同文昌左相同鳳
閣鸞臺三品特進輔國大將軍鄧國公岑長倩鳳
閣侍郎同鳳閣鸞臺三品臨淮縣男劉褘之納言
博昌縣男韋思謙地官尚書同鳳閣鸞臺平章事
格輔元司禮卿判納言事渤海縣子歐陽通内
史李昭德鸞臺侍郎同鳳閣鸞臺平章事陸元方
鳳閣侍郎同鳳閣鸞臺三品杜景佺尚書右僕
射兼太子賓客同中書門下三品鄖國公韋安石
左𣪚騎常侍同中書門下三品知東都留守趙郡公
李懷遠中書令逍遥公韋嗣立守侍中同中書
門下三品兼太子右庶子常山縣男李日知檢校
黃門監渙縣伯盧懷慎中書令左丞相兼侍中安
陽郡公源乾曜黃門侍郎同紫微黃門平章事魏
縣侯杜暹侍中趙城侯裴耀卿左武衛大將軍
開府儀同三司淮安王神通特進太常卿江夏王
道宗荆州都督周國公武士彠右屯衛大將軍
檢校晉州都督總管譙國公竇琮少府監葛國公
劉義節右光禄大夫羅國公張平高洛州都督
右衛大將軍酇國公竇軌䕫州都督息國公張長
遜金紫光禄大夫夷國公李子和左監門衛大
將軍檢校右武候將軍榮國公樊興左監門衛大
將軍巢國公錢九隴右驍衛大將軍歸國公安興
貴右武衛大將軍申國公安修仁殿中監郢國
公宇文士及右武衞大將軍沔陽郡公公孫武達
荆州都督懷寧郡公杜君綽右驍衛將軍濮國
公龐卿惲代州都督同安郡公鄭仁泰右翊衛
將軍遂安郡公李安遠幽州都督歷陽郡公獨孤
彦雲始州刺史左屯衛大將軍襄武郡公劉師正
右威衛大將軍濟東郡公李孟嘗右監門衛大
將軍河南縣公元仲文右監門衛將軍廬陵郡公
秦行師左領軍大將軍新興公馬三寳右衛大
將軍駙馬都尉畢國公阿史那社爾鎮軍大將軍
虢國公張士貴左衛大將軍琅琊郡公牛進達
鎮軍大將軍嘉川郡公周護陕州刺史天水郡公
丘行恭潭州都督吳興郡公沈叔安散騎常侍
豐城縣男姚思廉太子少師同中書門下三品特
進朔方道行軍大總管宋國公唐休璟左羽林軍
大將軍遼陽郡王李多祚左領軍大將軍趙國公
李湛刑部尚書太子賓客魏國公楊元琰殿中
監兼知總監汝南郡公翟無言冠軍大將軍左羽
林軍大將軍光禄卿天水縣公趙承恩將作大
匠裴思諒右羽林軍將軍弘農郡公楊執一左
衛將軍河東郡公薛思行光禄卿駙馬都尉瑯琊
郡公王同皎中書令越國公鍾紹京太僕卿立
節郡王薛崇簡右金吾衛大將軍涼國公李延昌
太子中允同正冀國公馮道力少府監趙國公
崔諤之左監門衞中候光禄卿申國公許輔乾
左金吾大將軍鄧國公張暐朔方道行軍大總管
左羽林軍大將軍平陽郡公薛訥河南副元帥太
尉兼侍中臨淮郡王李光弼河南節度副大使守
司空兼兵部尚書霍國公王思禮左相豳國公韋
見素太保韓國公苗晉卿中書令趙國公崔圓
太原節度使檢校尚書左僕射同中書門下平章
事金城郡王辛雲京河南隴右副元帥兵部尚書
同中書門下平章事涼國公李抱玉太子太師檢
校尚書右僕射知省事信都郡王田神功四鎮北
庭涇原節度使檢校尚書左僕射知省事扶風郡王
馬璘左羽林軍大將軍檢校戶部尚書兼御史大
夫薛景仙右散騎常侍檢校禮部尚書兼御史大
夫尚衡太原尹兼御史大夫北都留守河東節度
副大使南陽郡公鄧景山河東節度副使兼鴈門
郡太守光禄卿賈循禮部尚書東京留守酒泉縣
侯李憕東平郡太守姚誾
右第二
唐登瀛之選
武德四年太宗當寇亂甫平之初日不暇給乃作文學
館收聘賢才訪以政事討論墳籍𣙜略前載于時在選
之士自房杜而下曰于志寧曰蘇世長曰薛收曰禇亮
曰姚思廉曰陸德明曰孔穎達曰李玄道曰李守素曰
虞世南曰蔡允恭曰顔相時曰許敬宗曰薛元敬曰盖
文達曰蘇勉凡十有八人焉其後薛收既卒復以劉孝
孫補之所謂十八學士者此也竊嘗以傳而攷其人之
大略如玄齡之善謀如晦之善斷同心叶濟以創大業
此固非他人所及者至於收引人物致之幕府而軍符
府檄駐馬即辦陳事千里之外猶對面語者此又玄齡
之偉才也常從征伐參謀帷幄雖事務煩多而裁處無
留莫見其涯者此又如晦之達識也于志寧識禇亮於
囚虜則其智為可稱蘇世長諫田獵於涇陽則其直為
可喜書檄露布馬上占辭如素成者薛收之敏也出入
軍旅嘗預祕謀而有裨補之益者禇亮之忠也姚思廉
之撰梁陳書顔相時之為漢書决疑虞世南之默寫列
女傳則其才為長於史孔穎達之為五經義訓蓋文達
之明春秋三傳陸德明之說經隨方立義徧析其要則
其才為長於經李元道以草書稱李守素以肉譜稱
本傳云通氏姓學世號肉譜
蔡允恭以能詩稱許敬宗以善属文稱薛元敬以文翰
稱此皆其一藝一能之可采者也獨蘇勉不見於傳
而劉孝孫之傳無可書故其事不得而詳焉然皆一
時之選也是以當時瀛州之號以為儒士之事而閻立
本則為之圖禇亮則又為之贊其後蒋義則又為秦府
十八學士史臣傳迨至開元得人之盛亦髣其事而擬
其數故唐翰林盛事所載則云張說徐堅賀知章之徒
十有八人為集賢殿學士於東都上陽宫含象亭圖寫
其貌今攷於唐藝文雜藝術類中者殷&KR1780;韋無忝開元
十八學士圖者其意可想也雖然如房如杜如姚如陸
如穎達如世南此固其最優者而其次則如志寧如世
長如收如亮以至於允恭之徒其事之可見者亦足為
國家之盛彼敬宗者果何人耶而亦預是選雖其長安
城之對昆明池之對帝丘之對濟漯之對足以為一時
辨捷之快其後一言之繆竟為社稷之深禍其視諸公
寧不媿乎若杜淹之才辨多聞攷之本傳亦曰嘗為文
館學士矣而名不列于圖魏徵之忠蹇顔師古之明練
治體令狐德棻李延夀之史學其為益殆不淺也而反
不厠於其間又未知其果何如也此吾猶有遺恨云
初武德四年太宗為天策上將軍寇亂稍平於鄉儒
宫城西作文學館收聘賢才於是下教以大行臺
司勲郎中杜如晦記室考功郎中房玄齡
及于志寧軍諮祭酒蘇世長
天策府記室薛收文學禇亮
姚思廉太學博士陸德明
孔穎達主簿李玄道
天策倉曹參軍事李守素
王府記室參軍事虞世南
參軍事蔡允恭顔相時
著作郎攝記室許敬宗薛元敬
太學助教蓋文達軍諮典簽蘇昂
並以本官為舉
七年收卒復召東虞州錄事參軍劉孝孫補之凡分
三番遞宿于閣下悉給珍膳每暇自訪以政事討論
墳籍商𣙜前載無常禮之嫌命閻立本圖像使亮為
之贊題名字爵里號十八學士藏之書府以章禮賢
之重方是時在選中者天下所慕向謂之登瀛州
禇亮傳
唐凌煙功臣
太宗貞觀之十七年詔圖功臣于凌煙閣自長孫無忌
而至于秦瓊凡二十有三人焉夫長孫無忌非以其肺
腑之恩也以其數從征伐平大難討突厥之功而預焉
河間孝恭非以其宗明之故也以其徇巴蜀破夷陵有
方面之功而預焉房杜之謀謨帷幄共定社稷引拔人
物致之幕府而臺閣制度皆所裁制足以為元功之首
英衛之料敵制勝掃平紛亂降蕭鐃俘世充勣破突
厥于定襄靖破延陀於磧北足以為元勲之次魏徵
之忠蹇貴重世南之論議懇誠蕭瑀之抑過繩違曾無
所憚此皆以文而有功于社稷者也屈突通之舉兵圍
洛張公謹之副李靖破虜秦瓊之先鋒鏖戰前無堅對
此皆以武而有功於社稷者也其他如敬德如唐儉如
叚志玄如劉弘基如殷開山如劉政會如柴紹如程知
節如長孫順德皆其﨑嶇兵間戮力王室有功於開創
大業者也至於侯君集張亮雖不克終而其初亦未嘗
無一戰之勇如破谷渾平高昌此君集之可見者也如
舉黎陽伐高麗此張亮之可見者也唐初功臣可謂盛
矣故吕温贊凌烟之勲臣而其序有曰唐莒公劉渝公
之首戴神堯舉晉陽而拯天下此則大禹之拯溺也
魏鄭公以致君為己任諫若不及此則咎繇之颺言也
虞永興糾合羣儒明備王禮克諧帝樂煥乎其有文章
此則夷䕫之制作也長孫趙公舉大義定社稷此則周
公之正救也英衛受天勇智麾定四方此則太公之鷹
揚也房杜並運帷幄謨成大公此則蕭何之指蹤子房
之决勝也尉遲秦程剛毅木訥為王前軀此則吳漢之
樸忠賈復之雄勇也其所取大略如此亦可見矣然唐
史所載凡二十三人而吕温之贊乃以春秋之義沒君
集張亮之名而為二十二贊至其序則曰圖畫於凌煙
閣者二十有四人又併高士廉而總言之數之不同亦
不可不知也然而太宗以創業之功歸之羣臣而圖像
之設有古人不忘之意可謂厚矣故其後在永徽時高
宗則又取其終始之著名者圖形于凌煙曰徵曰士廉
曰瑀曰志玄曰洪基曰世南曰瓊者是也在寳應時肅
宗則又圖功臣于凌煙曰郭子儀曰李光弼者是也在
貞元時德宗則詔圖勲臣于舊臣之次曰李晟曰馬燧
者是也在太中時宣宗則又差定元和將相圖形凌煙
曰李絳者是也既又詔求李峴王珪戴胄之徒以至于
李憕凡三十七人皆續之于是閣焉夫子儀光弼豈非
以其再造唐室之功乎取河北復長安回紇涇陽之圍
而乃單騎見虜一以至誠屈之故史臣謂之身為天下
安危者二十年權傾天下而朝不忌功盖一世而上不
疑者子儀之功為如何以朔方而救常山轉戰太原而
寇盗之鋒為之震讋而退沮故史臣謂治師嚴整天下
服其威名而戰功推為中興第一者光弼之功為如何
李晟馬燧豈非以其有扶持社稷之功乎朱泚僭竊於
京師懷光䟦扈於咸陽河北三盗盤據而紛錯晟獨提
孤軍以抗之卒能秉義挺忠以翦賊泚之黨史臣謂師
入長安而人不知雖三王之佐無過其能可謂仁義之
將者則李晟之功為如何破田悅於魏博封懷光於河
中使中原之地不為盗區其制敵有過人者史臣謂馬
燧沉雄忠力鬪必决死未嘗折北名盖一時則馬燧之
功為如何至若李絳之在唐每有詢訪隨事補益以直
道進退名重一時如連屏之作立石紀德之諫朋黨之
諫方鎮進獻之諫用賢豈容易之說皆有補於治道此
大中之初所以圖其像也不特此也李峴張鎰之剛直
盧奕李憕之忠義王珪之推誠納善戴胄之清直守法
馬周之敷奏明敏張鎬之之論議有體王及善之臨事
不可奪柳渾之守正不阿此皆有益於國者裴寂劉文
静之共建大計禇遂良之安定社稷劉幽求之參預大
策五王之興復唐室此又其功之卓卓者至若婁師德
之屯田備邊郭元振之善撫夷夏朱敬則之諫羅織韓
瑗之定律令郝處俊引魏文帝令而明社稷之大誼
遜位武后事曰魏文著令帝崩不許皇后臨朝
李勉劾武臣之驕縱而至朝廷之益尊為相諤諤而有
大臣節者張九齡也兼叔向之遺直子産之遺愛者魏
知古也器識沈䆳有歲寒後凋之節者陸象先也振厲
名節臨事方嚴而面斥謟䛕之臣者蕭復也以至張巡
之堅守睢陽南霽雲之斷指自誓李嗣業被堅數奮為
諸軍冠房琯之以天下為己任請自將平賊蕭華以魏
自守而不肯從漁陽之亂賈耽付節度於樊澤而不敢
稽天子之命袁履謙同杲卿以圖賊斬欽湊於外郵而
力為常山之守又皆其以忠勇而衛王室者也圖而像
之其可緩哉推其所自寔貞觀忠厚之意有以先之也
秦瓊傳貞觀十三年秦瓊改封胡國公
後四年詔司徒趙國公無忌
司空河間王孝恭司空莱國公如晦
司空太子太師鄭國公徵
司空梁國公玄齡
開府儀同三司鄂國公敬德
特進衞國公靖特進宋國公瑀
輔國大將軍褒國公志玄
輔國大將軍䕫國公弘基
尚書左僕射蒋國公通
陕東道行臺右僕射鄖國公開山
荆州都督譙國公紹荆州都督邳國公順德
洛州都督鄖國公亮吏部尚書陳國公君集
左驍衛大將軍郯國公公謹
左領衛大將軍虞國公知節
禮部尚書永興國公世南
戶部尚書渝國公政會戶部尚書莒國公儉
兵部尚書英國公勣并叔寳並圖形凌煙閣
高宗永徽六年遣使致祭名臣圖形凌煙閣者凡七人
徵士廉瑀志玄弘基世南叔寳皆始終著名者也
李博傳大中初又詔求李峴王珪戴胄
馬周禇遂良韓瑗郝處俊婁師德
王及善朱敬則魏知古陸象先張九齡
裴寂劉文静張柬之袁恕己崔元暐
桓彦範劉幽求郭元振房琯袁履謙
李嗣業張廵許遠盧奕南霽雲
蕭華張鎬李勉張鎰蕭復
柳渾賈耽馬燧李澄三十七人
畫像續圖凌煙閣云
宋朝官制
宋朝自太祖設官分職多襲五代之制雖稍有增損而
大體俱舊制也唐制省部寺監之官備員而已無所職
掌别領内外任使而省部寺監别設主判官名惟以侍
中中書令同中書門下平章事為宰相此尚循唐制也
至乾德二年始置參知政事為宰相副貳
以薛居正吕餘慶為宰相所居省謂之中書門下國政
所出也而兵政隸樞密院承五代之制故樞密有使副
使知院同知簽書與中書號為二府焉
對持文武二柄故號曰二
尚書省置判尚書都省
只一員但掌百官赴省集議及大祀受誓戒之事
六部各有主判率以舉事待制館閣官領之吏部即審
官東院掌尚書左選審官西院掌尚書右選吏部南曹
掌侍郎左選三班院掌侍郎右選流内銓考功郎官之
職也戶部即三司使尚書之任也
其官崇職重久次者為使稍輕則為權使資淺則為
權發遣使公事
曰度支副使曰戶部副使曰鹽鐵副使皆侍郎之任也
别置子司判官度支戶部鹽鐵各有判官所掌即本曹
郎官之職也判胄案唐軍器監職也
掌造器械
判修造案唐工部將作少監職也
掌修造
判磨勘司唐比部職也
掌勾考
禮部有判部及判禮部貢院即尚書侍郎之任若兵部
之事即歸樞密工部之事則歸三司此二部不設主判
官多以他官兼之刑部則審刑院也
掌詳覆諸路奏案
翰林學士襲唐制以六員為額其帶知制誥則釐職事
其别領省府職事則不帶知制誥年德俱重者為承旨
知通進銀臺司兼門下封駮事即給事中也知制誥即
中書舍人之職也
御史臺雖有大夫而不除以中丞為臺長諫官以别官
兼領者即為知諫院同知諫院
資輕者為知院同知院兼掌博士之職
九寺則判太常寺禮院即卿之任也宗正則有判寺太
僕職属羣牧司則有制置使以樞密及學士領之大理
則糾察京師刑獄是其職也鴻臚則歸於客省四方館
光禄司農太府其職皆属三司衛尉無所摠轄其職分
為金吾衛仗司其環衛之任分為三衙皇城司矣故此
五寺别無置司并主判官秘書省郎昭文史館集賢謂
之三館與秘閣隸本省有直館直院直閣校理館閣校
勘謂之館職
初除於本省供職一年出補外任使
國子監有判監其資淺者為同知即祭酒司業之任而
博士轉為直講將作少府軍器都水之職並属於三司
矣都水無常員一遇興役則遣官亦係三司等人職掌
官外又有學士待制等員惟觀文殿大學士仁宗以賈
昌朝辭使相特建此職仍詔非曾任宰相不除觀文殿
學士而下曰資政殿端明翰林侍讀侍講龍圖天章寳
文學士三閣待制皆為侍從清望之選
並無職掌多帶職以領在内省府寺監在外藩方任
使
自資政以上多以授二府自北宋朝舊官制如此文
臣則兼帶階勲即自武騎尉至上柱國十二轉是也武
臣則兼帶階勲憲御檢校官四色憲御自監察御史至
御史大夫號為憲銜檢校自國子祭酒至三公亦唐及
五代舊制也而宋朝遵之元豐初始命置局詳定官制
大槩本唐六典為法稍增損之設尚書省置令左右僕
射門下省置侍中中書省置令已上為丞相尚書有左
右丞門下中書各有侍郎樞密院有知有同知已上為
執政官尚書六部有尚書有侍郎有郎中有員外
惟吏戶刑各置四員以其劇曹也
左右司郎官通糾六部號都司專佐宰相理省事謂之
宰属翰林學士有定員御史臺官如舊制而除知雜事
及裏行之名門下後省置左散騎常侍中書後省置右
散騎常侍而不除人給舍諫官左右史之属
曰左右散騎曰給事中曰起居郎曰左右諫議大夫
曰左右司諫曰左右正言是也
皆號為兩省官秘書省有監自監少而下曰丞郎校書
正字著作又佐郎號館職罷直館院校理等員惟有修
撰直秘閣號貼職而别領在外任使九寺四監為寺監
官國子祭酒而下有司業丞簿太學有博士正錄已上
為學官是謂職事官罷三司使副及諸生判官而其職
分隸諸省部寺監以太師太傅太保為三師太尉司徒
司空為三公皆論道之官無專領之職為宰相兼官以
開府儀同三司易節度使同中書門下平章事號為使
相以唐之散階易省部寺監官歸釐本職號階官為寄
禄官而食其俸以領内外任使削憲銜檢校留勲十二
轉此元豐新制官名即循唐舊典職掌亦倣周禮六官
之法也
黃元禮崇官制
初神宗喜觀六典一日諭王珪等倣唐六典修改官制
然唐六典以中書造命行無法式事門下審覆行有法
式事尚書省奉行而政柄盡歸於中書又分班奏事各
行其職蔡確言於神宗不置三省長官以左僕射兼門
下侍郎右僕射中書侍郎各主兩省事時王珪為左確
為右獨專政柄而珪不預聞除吏之事後吕正獻乃請
三省同班奏事分班治事而元祐行之其後不能易也
正獻吕公著
流品有别則人安其分無幸進之心爵秩有章則名
器加重而天下知所趨向也
然元豐官制以唐六典為宗名實正矣
臺省寺監職掌之官
而寄禄之制混為一流無復差别當時群臣不能推原
祖宗制官之意者盖祖宗官制所以甄别流品者至為
嚴密一官凡數等曰宰執侍從之選卿監館職之選出
身人之選廕補人之選雜流之選各為一等有條不紊
可謂盛矣不獨此也
張演論
宋朝之待武臣也厚其禄而薄其禮凡貴於正任重於
管軍要在横行近在承旨御帶寵在閣職設遥郡以賞
勞績設使臣以别禄秩此武臣之名分也以節度使留
後觀察防禦團練使刺史為正任以殿前馬步軍副都
指揮使三衙都虞候天武捧日龍武神衞四廂都指揮
使為管軍以内客省使客省引進四方館東西上閣門
使副為横行以通事舍人閣門祗候為閣職以横行使
及諸州帶防禦團練使刺史為遥郡以諸司使副内殿
承制崇班為大使臣供奉官侍禁殿直供奉職為小使
臣自遥郡而上本俸皆厚其使臣本禄雖稍薄而添支
給劵皆優若朝謁御燕惟正任預焉盖正任方號武臣
得與文臣分班也管軍臣僚號侍衞横行大使臣皆為
祗應官爾此所謂薄其禮也三司使之職又有制之善
者宋沿五代後唐之制置三司使以摠國計五代專以
鹽鐵為理財之要在三司之首
應四方貢賦之入朝廷未嘗預焉一歸三司摠鹽鐵
鹽鐵今之金薄
度支
主用度
戶部
主版圖
號計省使位亞執政目為計相稱省主其恩數廪禄與
参樞均若除翰林承旨及資政端明殿學士或官至尚
書或久任權三司使者方正除之若待登柄用多先預
焉鹽鐵度支戶部在唐五代皆專使額
皇朝方各設副使以三司使摠之故號三司鹽鐵副使
其度支戶部亦如之位亞待制乃稱省副恩數視大卿
監逐司各置判官二員號三司鹽鐡判官三司度支戶
部判官以佐副使
其資序視轉運使又有三司判官六員謂之子司
子司各主一司開坼司兼覆衙司磨勘司兼憑由
胄案兼刑案修造案河渠案各號三司判官管開
坼司或衙司公事之類以專職也内二員兼刑案推
治隠盗斷刑事通稱省事
又其資序視提刑乃通稱省别凡初除必任子司自子
司遷塩鐵等判官判官而後副使盖祖宗不容資淺新
進人厠列於其間也祖宗舊制遷除執政侍從必先歴
錢榖有自三司度攴副使擢起居舍人知制誥有先除
權三司使而乃拜樞密可見祖宗之意也其所使掌之
財驅磨財計檢察憑由悉歸磨勘司(乃今之比部)造作軍器
則胄案主行之(今之庫部)土木之工則隸修造案(今之工部)河防
之役則河渠案行之(今之水部)且國家工役之費無出於三
事且所用為蠧耗之大者必命三司使摠之乃可節以
制度也至王安石為相以周禮行新法故持冡宰邦計
之說謂宰相當主財計遂與三司分權凡賦稅常貢征
㩁之利方歸三司摘山煑海坑冶㩁貨戶絶沒納之財
悉歸朝廷其立法與常平免役坊場河渡禁軍闕乏地
利之資皆號朝廷封樁又有歲科上供之數盡運入京
師别創庫以貯之三司不與焉於是祖宗處國計之良
法盡壊矣自元豐改官制戶部尚書全無計相之權職
在行朝廷之文移僅能經畫在京官吏諸軍俸禄而已
以此論之三司使之職不待改官制而失其權自熙寧
變更法度之時已壊矣
蔡允道官制論
三司使之名起於後唐明宗時宋朝因之既專掌利柄
而天下之事應用財者亦多兼摠之以故事權最重幾
與二府相抗嘉祐中京師大水始取三司之河渠按置
都水監元豐官制復以三司曹按歸之軍器監修造案
之事歸之將作監三監皆隸工部如此之類不一於是
戶部掌版籍財用二事而已權任非復三司之比元祐
中蘇子由為戶部侍郎大以為不便建言祖宗參酌古
今之宜建立三司所領天下事幾半非以私三司也事
權不一則財利散雖欲求富其道無由因請都水監將
作軍器監悉隸戶部凡三監有所為戶部定其事之可
否裁其費之多少其工部任其工之良苦程其作之遲
速朝廷以為然從之按唐貞元初度支使杜佑辭錢榖
之任引李巽自代先是度支以制置措費漸權百司之
職廣設員吏繁而難理佑始奏營繕歸之將作木炭歸
之司農染練歸之少府綱條頗整公議多之由是而言
計司兼領他職自唐已然不特出於祖宗之意子由所
懇懇而言之者皆佑之所釐正也豈時移事異利病固
不同耶佑之所請見於蘇冕會要新史載之不如是之
詳也
羣書考索後集卷二十一
