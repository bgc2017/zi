羣書考索後集卷二十五
宋章如愚編
官制門
官兵士風田賦刑法歷法
法久而必弊天下必然之勢也弊久而必變人主更新
之治也昔者聖人作易論黃帝堯舜之治而乃歸之於
通其變使民不倦夫當累聖相承之日而聖人通變之
說乃或出於其間是豈所以為繼承之訓哉盖自古人
之治天下有繼承之規有因仍之弊故守繼承之規者
固不可有輕變之心處因仍之弊者則不可無通變之
道官之日以冗也兵之日以衆也士風之日以浮薄也
田賦之日以重也刑法或不能以勝人之情偽也歷法
或不能以合乎天象也是皆治道之大綱國體之所重
而人主實維持而運轉之其可坐視其弊而不思所以
變而通之者乎聖人於易丁寧其說曰化而裁之存乎
變推而行之存乎通正欲天下萬世通行而無弊也愚
嘗歎是說之不明於世也久矣漢之官以三公分掌九
卿而侍御史分制守相然有事則御史下相國相國下
諸侯王御史中執法下郡國制官非不善也至於後世
增置加官而近臣盛入財為郎而郎選衰置刺史建水
衡郡國出鹽多者置鹽官有工多者置工官故漢之官
日趨于弊漢之兵京師則有南北軍郡國有材官騎士
民年二十則傅于籍而歲及立秋則嚴兵法之隸制兵
非不善也至於後世内增七校外置樓船城門則有兵
六郡則有良家子隴西北地則有戍卒而調發之數及
於七科謫故漢之兵日滋於弊詣丞相府書行義年詔
下郡國孝廉具舉其取士之法可知也至其弊也上書
自鬻者日以千數而功令擇士顧乃誘以利禄士風烏
得而如古十五稅一視古為輕租稅之減或及其半其
田賦之法可知也至其弊也假民之田者則有稻田使
者掌其賦池苑之所田則有水衡都尉以掌其入田賦
烏得而復古自三章而九章禁㒺疎闊而民重犯法不
為不要矣及張湯趙禹之流更法定令奏報錄囚殆不
可以數計見知故縱之法出而人始不得以安其生矣
刑於是而又弊自顓帝至于太初以律起數而得九九
之數不為不精矣及四分歷行而其名乃出於圖䜟至
乾象歷雖鄭玄以為精密而或者以為減斗分太過歷
於是而又弊夫以六者之弊漢家皆不免而竟未有起
而振之而使之無弊此更新之治所以不復見於漢也
唐之官以三省長官為宰相臺省寺監上下相承中書
造命門下審覆尚書奉行制官非不善也至於後世斜
封墨敕其濫為甚諸使之名紛然四出督賦税則以租
庸為之使急財用則以鹽鐵為之使故唐之官日趨於
弊唐之兵番上諸府而隸於諸衛折衝果毅以季冬防
團火隊等級相統無事則耕於野有事則命以出兵解
輒罷置兵非不善也至於後世當役更代多不以時所
謂侍官委假充役州縣調發壮勇而富者以財免貧者
雖老弱亦不得而逃故唐之兵日趨於弊由學館者曰
生徒由鄉貢者曰貢舉至於制舉則天子自詔其取士
之法可知也至其弊也明經者但記帖括進士者皆誦
當代之文而不通經史士風烏得而如古以口分世業
授之田以租庸調制其賦其田賦之法可知也至其弊
也兩稅之法乃定於大歷科率最多之歲而其後折納
和市之法開至比大歷又再倍焉田賦安得而復古自
武德之十二條而貞觀遂定之以律令格式條目森列
不為不審矣及周興來俊臣之徒日以嚴酷從事至其
後如所謂開元格後勅者大抵繁冗而吏反夤緣而為
姦此豈非刑之弊乎自武德戊寅歷至於大衍以易
起數而本於天地之二中不為不精矣至元和觀象歷
則無蔀章之法而測驗不合邊圉崇元歷雖號善筭而
乃用簡捷超徑之術無復古法矣此豈非歷之弊乎夫
以六者之弊唐皆不免未有能振而起之使之無弊者
此更新之治所以不復見於唐也請以周明之周之
成王亦繼承之主也當累聖相承之後方且定都中土
以肇新其治以言其官則董正治官設官分職舉天下
之事率屬於三百六十之中故官不冗而事以舉以言
其兵則師旅伍旅兩定於司徒四時教戰掌之司馬故
兵不冗而國以強於族師書孝弟睦婣於黨正書德行
道藝於鄉大夫三年大比則舉賓興之典以作天下之
士而士風日盛司徒掌任地之法載師掌近郊之賦而
九賦九貢則冢宰又總統之以均天下之財而田賦日
輕司寇有議親議功之法士師有五禁五戒之辨至於
布憲以憲邦之刑禁宣布于四方則其於刑也何患乎
略馮相之辨四時之叙保章之志日月星辰至於太史
則正歲年以序事頒告朔于邦國則其於歷也何患乎
差舉是數者皆舉而更新之此所以能覲文王之耿光
揚武王之大烈也大抵繼成之治初非苟安於因循變
通之義初非有戾於遵守自後世執繼承之說而不深
明聖人變通之義此所以處天下之積弊而常患其多
弊也愚以為天下之弊不足慮也於繼成之初而一掃
天下之積弊而更新之是乃聖治又新之日也王氏通
曰通其變天下無弊法湯之盤銘曰日日新愚敢以是
為今日獻
監司
古者五國以為属属有長十國以為連連有帥三十國
以為卒卒有正二百一十國以為州州有伯故冢宰施
典于邦國則必首之以設其牧職方氏邦國小大之相
維則必始之以王設其牧此則古之監司也
秦罷封建而置郡縣有御史以監諸郡漢刺史無常員
時遣丞相史分刺諸州黜陟賢否斷理冤罪武帝始置
十三部刺史秩六百石專以六條察二千石郡守秩二
千石而部刺史為之監臨秩不過六百石其秩卑其權
重故能激昂而自奮也朱博為冀州刺史行部不察黃
綬吏民有言縣丞尉者令各詣郡何武為揚州刺史所
舉奏二千石長吏必先露章服罪為虧除免之而已是
二者可謂得刺史之體至於鮑宣舉措煩苛代二千石
署吏聽訟所察過詔條則勢逼郡國侵預其事矣成帝
時何武翟方進奏刺史位下大夫而臨二千石輕重不
準乃更為州牧秩真二千石哀帝復為刺史元夀復牧
後漢光武復置十二州刺史其一則属于司隸校尉舊
制州牧奏二千石長吏事皆先下三公三公遣掾吏按
驗然後黜退光武重刺史之權故不復委三府按驗矣
李膺為青州刺史守令畏威賈琮為冀州刺史百城聞
風振竦唐分為十道置廵察使其後改為按察使姚崇
在開元時云今擇十使猶患未得人亦可見其遴選矣
慶歷初仁宗開天章閣俾二三元老條陳當世之務而
富公弼范仲淹請二府通選按察使為對於是張温之
王素沈邈分道按察黜陟幽明而政令一新范祖禹曰
祖宗剗削藩鎮收鄉長鎮將之權悉歸於縣收縣之權
悉歸於州收州之權悉歸於監司收監司之權悉歸於
朝廷上下相維輕重相制民自徒罪以上吏自罰金以
上皆出於天子
守令
古者分土為三公侯百里伯七十里子男五十里各治
其國之民而縣有縣正各掌其縣之政令而賞罰之自
秦罷侯置守而守之名立漢萬戶以上為令而令之制
詳文景之時河南守吳公蜀守文翁之属皆謹身率先
居以廉平孝武時董仲舒兒寬公孫弘居官可紀孝宣
拜刺吏守相輒親見問常稱曰庶民所以安其田里而
政平訟理與我共此者其惟良二千石乎以為太守吏
民之本也數變易則下不安故二千石有治理效輒以
璽書勉勵增秩賜金公侯闕選諸所表以次用之是以
漢世良吏於是為盛若趙廣漢韓延夀尹翁歸之属皆
稱其位召信臣之守南陽朱邑之守渤海皆以治行第
一稱魏相以茂陵令最而遷刺史焦延夀以小黃令最
而被增秩西漢之守令何如哉光武以細書賜方國自
臨宰邦邑者競能其官杜詩之守南陽則有杜母之號
郭伋之守潁川則有賢太守之名以至卓茂之為密令
而教化盛行王煥之令洛陽而寬猛得宜東漢之守令
何如哉唐太宗嘗曰永惟治人之本莫重刺史故錄刺
史於屏風又詔内外官五品以上舉任縣令於是官得
其人玄宗開元時復詔三省侍郎闕擇嘗任刺史者郎
官闕擇常任縣令者張九齡言於玄宗亦曰不歴刺史
不得任侍郎不歴縣令不得任臺郎給事是以賈頥之
在冀州鄭德之在瀛州薛文鼎之在滄州皆有治理行
故時號為河北三刺史賈實之令饒陽則政尚清淨張
允濟之令武陽則孜孜於愛民何易于之令益昌則以
俸入而代輸賦唐之守令何如哉慶歷初天子銳意致
治而富公弼范仲淹首以守宰不職請二府通選按察
使為對切攷轉運之職置於開寳提點刑獄之司置於
淳化至于嘉祐而轉運復分運判之目熙寧更新治具
增置提舉常平之官彼皆使者也苟監司得其人則守
令之不稱其職無有也昔范公祖禹作唐鑑因姚崇擇
十使之事而有及於守宰監司之弊而其說曰十使者
擇刺史縣令而置之則君不勞而天下治
冗官
周建六官属各六十總之為三百六十焉其間如掌葛
掌茶之属說者則以為必兼官無事則未必置也行司
馬輿司馬之属說者以為非專官臨事而後置也至於
冢宰歲終之詔廢置又有所廢者焉司士之歲登下其
損益之數則又有所謂損者焉夫以三百六十之職以
待天下之才而其中又為之省約曾又如此則天下之
官安得而冗漢初建官以三公統九卿以丞相史分刺
郡國衛將軍屯或至詔罷即問决獄或責之廷尉是以
量吏禄度官用以賦於民而歲漕關中粟以給中都官
初未見其冗也自武帝以好大喜功之心承文景積累
之餘故治財之官既有大司農矣而又有水衡都尉焉
既有少府矣而郡國又置鹽鐵之官焉治兵之官既有
衛尉矣而羽林期門復置焉既有中尉矣而越騎胡校
尉復置焉廷尉之外又有京師三十六獄則治獄之吏
冗刺史之外又有綉衣直指之使則分刺之官冗光武
中興於是為之減省吏員併縣置四百餘吏十置其二
能禁錢而去水衡併七校而罷都尉三十六苑止置一
苑黎陽五營止存一營漢世冗官之弊於是而遂革唐
初太宗省内外官制為七百三十員曰吾以此待天下
賢才足矣故三省而下繼以六部六部而次繼以九寺
臺有御史而獨司糾察監有八監而互以相繼是以唐
世號為簡易之法官不冗而禄易給初未見其冗也自
中睿而後斜封墨敕之弊分散四出而車載斗量之譏
日以滋甚加以開元天寳之間兵興多事於是靡然無
度水陸則有使矣而租庸又置使焉度支既有使矣而
鹽鐵又置使焉木炭則又使青苗則又使羣牧置使而
太僕之職冗戶口置使而戶部之職冗李吉甫以為内
外官仰俸廪者無慮萬員財日寡而受禄多官有限而
調無數於是減省冗官凡八百矣李德裕之相武宗亦
以為省官不如省吏於是請罷郡縣吏凡三千餘員唐
世冗官之弊於是而遂革蘇軾以為近世以來吏多而
闕少率一官而三人共之居者一人去者一人而伺之
者又一人
久任
古者設官分職以為民極官府六屬屬各六十天官之
掌邦治地官之掌邦教而治教不相紊也宗伯之掌邦
禮司馬之掌邦政而禮政不相亂也司寇之掌邦刑司
空之掌邦事而刑之與事又各有職也其掌之也專其
任之也久故三百六十之職皆終其身而不易其事是
以歲終各正其治受其會三歲則大計群吏之治夫然
後可以責其成也漢之任官猶有古意吏居官者或長
子孫以官為氏其二千石長吏亦安官樂職莫有苟且
之意如夏侯嬰自高祖時為太僕至文帝世不易其職
張釋之十年不更其任于定國為廷尉凡十八年外而
郡守有治理效則璽書褒美增秩賜金不以輕易有為
京兆尹九年如張敞有為刺史五年如何武有為郡太
守八年如黃霸此所以治效可觀也晉宋以來元嘉之
政守宰以六朞為任及後世乃有三年不滿之制而古
意失矣自唐以資格任人而士懷苟且之習州牧更易
或一二歲或三五月則盧懷慎言之以亟去之官臨苟
且之民則陳祥道實論之宋朝任官不肯輕易李漢超
守關南則十七年郭進在山西十二年然猶曰將帥之
任用者然也及魏不一之典作坊亦十餘載不易故器
械精辨劉溫叟之為御史中丞亦二十年而不改故以
方正顯名以至陳恕之任三司使十七年陳堯佐之為
太常丞亦十三年皆祖宗任用之要術也昔司馬溫公
論至治之要亦以為人之才性各有所宜而官之職業
各有所守唐虞命官各守一職終身不易而荆國王文
公亦謂方今用人今日使治財明日使典獄已而又使
典禮夫以一人之身而責之以百官所為備宜其人才
之難為也
爵禄
周冢宰以八柄詔王馭羣臣有曰爵以馭其貴禄以馭
其富司士掌羣臣之版而曰以德詔爵以功詔禄載師
之職有士田賞田而卿大夫之采邑則有大都小都之
田任官然後爵之位定然後禄之外而公侯伯子男則
有九命五命之制内而公卿大夫則有四命八命之别
是古人未嘗以妄授也自春秋之時吳越之君僭號於
中國而古人列爵之意遂亂戰國之時諸侯惡其害己
而皆去其籍故司禄之職遂闕今其遺制僅見於王制
孟子之書自公一位而至於子男同一位者皆爵也自
君十卿禄而至於下士在官者之禄皆禄也秦置二十
等爵自公士以上至於列侯以比古之卿大夫士漢初
因之如樊噲以舍人有斬首之功賜爵大夫已而列大
夫增而至於賜食邑夏侯嬰以太僕常奉車有降敵之
功賜爵五大夫已而至執帛增而至食邑其一職一戺
截有紀序間有超遷越轉則出於上之特恩至武帝時
又有武功爵自造士而至於千牛而至於軍衛用以賞
軍功爾若夫封侯之爵則有二等同姓而封者謂之諸
侯王異姓而以功封者謂之徹侯大者不過萬家小者
五六百戶此其略也自三公而下至百石吏禄亦各有
差其見於百官表之注皆以榖計也至於所謂丞相大
將軍俸錢月止亦六萬是漢禄益多而錢少貢禹為諫
議大夫秩八百石而俸錢月止九千二百盖寬饒擢為
司隸校尉俸錢月數千當時號為禄厚加之節臘有賜
士大夫足以養廉而無冒恥干禄之態惟小官卑秩稍
禄既薄而賞賜不及焉則不能以自奉此東方朔所以
借侏儒而諷上也宣帝憫小吏之勤事於是益百石以
下俸十五自是小吏稍優光武中興其千石以上減於
西京舊制二百石以下不改西京舊秩是光武之減吏
禄未嘗減小吏之俸也唐之封爵凡有九等掌於司封
自子男而上至於王給禄之制視其品數方貞觀時從
褚遂良之言罷公廨捉錢令史而本府仍給月俸所以
養其廉也其後定制京諸司則有公廨田諸州則有職
田亦各有差至於月俸之制常衮嘗為裁限李泌又量
其閑劇而請增之此唐之大略也宋朝懲藩鎮之弊而
封爵之制寄之虚名太祖始定添支之制太宗增實俸
之給咸平定職田之制嘉祐定禄令之格元豐改官制
以唐文階易省部寺監官歸釐本職號階官為寄禄官
而食其俸以領内外任使削憲銜留勲十二轉此亦得
古人制爵禄之意也
賞罰
周之八柄有予以馭其幸誅以馭其過而内史詔王亦
曰予曰奪司勲掌六卿之賞地以等其功士師之職以
五戒先後刑罰冡宰歲終則令百官府致事而詔王廢
置三歲則大計群吏而誅賞之此古人賞罰之大略也
春秋之時賞罰之權不明於上而夫子特以是而寄之
春秋之書戰國齊威王猶能用其權其烹阿也非惟及
於大夫而又及於左右之嘗譽者其封墨也非止於大
夫而又及於左右之嘗毁者此其所以公也秦誅名而
不責實為善者未必賞而犯惡者未必刑見於公孫弘
之策漢高祖不以舊怨而封雍齒不以私恩而靳丁公
此亦有公天下之意宣帝勵精為治信賞必罰見於詔
令者有曰有功不賞有罪不誅雖堯舜不能化天下然
而趙盖韓楊之誅罰非所當罰王成偽增戶口之賞賞
非所當賞諸葛亮在蜀盡忠益時者雖讎必賞犯法怠
慢者雖親必罰善無微而不賞惡無纖而不罰此所以
號為治國也唐太宗誅封德彛以明天下之義用魏鄭
公而忘平日之讎裴寂貨賂公行雖故舊亦行貶斥蕭
瑀劾李靖之過而乃錄其功而賞之故嘗謂房玄齡曰
有功則賞有罪則刑誰敢不竭心盡力以修職業然以
䜟言而誅李君羡以譖言而殺劉洎以外戚而封長孫
無忌以受賂而賜長孫順德不能盡出於公故魏徵有
曰刑賞之本在於勸善而懲惡天子所與天下畫一不
以親疎貴賤而輕重也今之刑賞或由喜怒或出好惡
者正謂是爾太祖創業之初王仁贍以下蜀而輒開府
庫不免責降曹彬平江南而清謹廉潔遂蒙升擢節鉞
之除未嘗輕以賞將帥而三班殿直妄訴邀賞則即日
誅之
銓選
古者鄉大夫舉賢能而賓其禮司徒教三物而興諸學
司馬辨官材以定其論太宰詔廢置而持其柄内史贊
與奪而貳於中司士掌群臣之版歲登下其損益之數
此皆古之法也漢以郡縣守相之高第者然後為二千
石二千石之有治行者然後為九卿九卿之稱職者然
後為御史大夫然張釋之十年不得調揚雄三世不徙
官至有太僕立功自高及文猶未離乎舊職賈誼超遷
歲中至太中大夫公孫弘徒步數年至宰相封侯未始
有資格之拘成帝建始四年始置常侍曹尚書一人主
公卿二千石曹尚書一人掌郡國而選曹之制遂始於
此光武改常侍曹為吏部曹而專主選舉所用者必加
歲月先後之次而尚書從而簡試之此光武之法也其
後簡試之法壊而復變惟毛玠之典選其所進用皆清
正之士雖時有盛名而行不由本者終莫得進於是而
有名於魏山濤之典選每一官闕輒擇才資可為者擬
數人甄拔人物各為題目而奏之故於是而有名於晉
後魏崔亮奏為格制不問士之賢愚專以停解日月為
斷而魏之失人自崔亮始唐文選則吏部主之武選則
兵部主之皆為三銓之法在尚書則典其一在侍郎則
分其二其擇人之法有四曰身曰言曰書曰判四者皆
在所可取則以德行先之德均則以才才均則以勞其
得者為留不得者為放自五品以上則不試于選自六
品以下始集而試觀其書判已試而銓察其身言己銓
而注詢其便利己注而唱則以類而聫其名先簡于僕
射而乃上于門下給事中讀之黃門侍郎省之侍中審
之不審者則駁其非既審者則以聞自是而外又有所
謂小選南選東選之名而所以擇之法則一也自裴行
儉設長名榜引銓注法復定升降之等而銓法始變張
仁偉造姓歷改状樣銓歷之式而銓法遂密裴光庭作
循資格而賢愚一槩而銓法遂變姚崇宋璟患斜封墨
敕之濫也乃合三銓而通掌之於是有通銓之事宇文
融患吏部選舉之不公也欲精其選而分掌之於是有
十銓之名其後楊國忠以右相而兼吏部悉唱注於都
堂以誇神速而門下過官三銓注官之法遂一旦而盡
廢此法之所以壊也宋朝太祖文武常參官非有勞未
嘗進秩考滿叙遷之法稍不復舉是時典選之職自分
為四文選曰審官東院曰流内銓武選曰審官西院曰
流外銓元豐定制以審官東院為尚書左選流内銓為
侍郎左選審官西院為尚書右選三班院為侍郎右選
於是吏部有四選之法
諫諍
古者諫無常員知無不言故益虞官也而戒舜曰㒺失
法度㒺遊于逸臯陶士官也而戒舜曰元首叢脞哉股
肱墮哉三代之時官師相規工執藝事以諫太僕之命
亦曰繩愆糾謬格其非心師氐以媺詔王保氏之掌諫
王惡司諫之攷鄉里之治内史之詔王聽治皆諫官也
秦人惡天下之議已思有以遏絶其路故置諫大夫之
官而言路始狭漢高祖好謀能聽從諫如流酈生之諫
輟洗聽之子房之謀吐哺聽之躡足之諫随即聽納排
闥之諫笈以優容孝文止輦受言而郎官得以進諫袁
盎卻坐而宫闈亦不忘於納諫武帝聞汲黯戇直之言
而不以為怒聞吾丘夀王上林之諫而不以為過徐樂
嚴安以布衣而諫伐匈奴而不次除擢東方朔以詼諧
而諷諫左右而未嘗譴斥然狄山以諫用兵而見棄顔
異以腹誹而見誅則聽諫果何如耶唐太宗詔諫官隨
中書門下及三品入閣而又導人使諫每群臣奏事則
必假以辭色張玄素之諫營繕則嘆賞而加賜李大亮
之諫求鷹則賜詔而褒美魏徵之諫通西域則從之王
珪温彦博之諫責祖孝恭則又從之然而皇甫德參之
諫未免於譴怒禇遂良高麗之諫竟棄之而不納搖指
書空之意停昏仆碑之事乃於末年見之德宗詔延英
坐曰許百司長官廵對若好諫者然姜公輔一言忤旨
則反疑其賣已陸贄之忠誠論諫數十百篇而輒棄之
於患難已平之後故貞元之十八年史臣書之於紀者
曰罷正衙奏事而元稹奏疏於元和之初亦曰近年以
来正衙不奏事庶官罷廵對而諫路自是塞矣宋朝諫
官以左右分隸兩省中書同為一區正欲於造命之地
彌縫其闕雍熙中置左右司諫慶歷中增置諫官四員
太宗時寇準奏事力爭手攬御衣欲决其事仁宗歐蔡
余王論事無所避而俱賜章服
考課
成周時冢宰既受百官府之會聽其致事而詔王廢置
三歲則大計羣吏之治而誅賞之矣而司徒則又自考
其属正要會而致事司寇則又命於其属入會乃致事
下至宫正則會其行事而自考其一職之所統内宰則
稽其功事而自考其一職之所統雖毉事之微而醫師
亦於歲終稽其毉事此各考於其所属也上下逓察而
冢宰實提其大綱至於會計之煩則又專設司會一職
以察之司會之職曰以逆羣吏之治而聽其會計以參
互攷日成以月要攷月成以歲會攷歲成以周知四國
之治以詔王及冢宰廢置此可見成周之時各攷於一
職之長既攷於一職之長而後攷於一官之長攷於一
官之長始盡攷於司會而後達於冢宰歟各攷其属於
下則寡而難欺提其綱於上則簡而易見而又總考於
司會則精詳而徧察而可以防其隱蔽也漢考課猶有
古意郡守辟除守長得自課第刺史得課郡國守相而
丞相御史得雜考郡國之計書至天子則受丞相之要
以史攷之王尊為郡决曹太守察尊廉補鹽官長是令
長之職多郡守自辟置也茂陵令蕭育為漆令請扶風
恕曰君課第六裁自脫何暇為左右言是令長之職守
相得自課第也刺史廵行所部郡國考課最歲盡詣京
師奏事是刺史得課守相也谷永薦鮑宣曰左馮翊宣
考課功績簡在兩府則御史得雜攷郡國明矣丙吉曰
殺傷横道京兆尹職當禁止歲竟丞相課其殿最奏行
賞罰而已觀課殿最之言則丞相雜攷郡國之計書明
矣觀奏行賞罰之言則天子受丞相之要又明矣然漢
之課吏皆每事而攷韓延夀為東郡决獄為天下最此
刑獄課也尹翁歸守右扶風盗賊課常為三輔最此盗
賊課也兒寬為内史租稅不入當免後民爭輸租而課
利以最此租稅課也後志注曰令長歲盡計縣戶口墾
田錢榖盗賊上其簿於郡課校其功則戶口墾田錢榖
亦各有課也雖然張蒼明習天下圖書計籍高祖令以
列侯居相國領主郡國上計為計相其後計相之職不
置併掌於丞相故石慶見詰於武帝曰今流民愈多計
文不改君其繩責長吏宣帝黃龍之詔曰上計簿具文
而已務為欺謾以避其課三公不以為意朕將何賴則
郡國上計實主於丞相而漢之責宰相以課吏不為不
嚴矣然而膠東偽增流民戶口至于萬餘而守相王成
反蒙褒賞臨淮郡國界誤至減田四百頃而匡衡自領
計簿不能正則漢之上計雖役役於簿書期會而未免
於具文也
循吏
太史公循吏序曰法令所以導民也刑罰所以禁姦也
文武不備良民懼然身修者官未嘗亂也奉職循理亦
可以為治何必威嚴哉故所紀者如孫叔敖以楚民之
不便於更幣出一言而郢市復子産之在鄭班白不提挈
道不拾遺公儀休之拔葵石奢之不敢廢法李離之不
敢傅罪下吏止數人而已漢興之初反夫秦之敝與民
休息凡事簡易禁網疏闊而蕭曹以寬厚清淨為天下
帥民作畫一之歌孝惠垂拱高后女主不出房闥而天
下晏然民務稼穡衣食滋殖至于文景遂移風易俗是
時循吏如河南守吳公蜀守文公之属皆謹身率先居
以廉平不至於嚴而民從化孝武之世外攘四夷内用
法度民用彫敝姦宄不禁時少能以化治稱者惟江都
相董仲舒内史公孫弘兒寬居官可紀三人皆儒者通
於世務明習文法以經術潤飾吏事天子器之仲舒數
謝病去弘寬至三公孝武幼冲霍光秉政承奢侈師旅
之後海内虚耗光因循守職無所改作至於始元元鳳
之間匈奴鄉化百姓益富舉賢良文學問民所疾苦於
是罷酒𣙜而議鹽鐵矣及至孝宣繇側陋而登至尊知
民事之艱難自霍光之後始躬萬幾勵精為治五日一
聽事自丞相已下各奉職而進及拜刺史守相輒親見
問觀其所繇退而考察所行以質其言有名實不相應
必知其所以然常稱曰庶民所以安其田里而忘歎息
愁恨之心者政平訟理也與我共此者其惟良二千石
乎以為太守吏民之本也數變易則下不安民知其將
久不可欺㒺迺服從其教化故二千石有治理效輒以
璽書勉勵增秩賜金或爵至關内侯公卿缺則選諸所
表以次用之是故漢世良吏於是為盛稱中興焉若趙
廣漢韓延夀尹翁歸嚴延年張敞之属皆稱其位然任
刑罰或抵罪誅王成黃霸朱邑龔遂鄭弘召信臣等所
居民富所去見思生有榮號死見奉祀此凜凛焉庶幾
德遜君子之遺風矣以傳攷之如文翁之興學於蜀王
成之有治聲於膠東黃霸之在潁川務耕桑而獨以寬
和名朱邑之在桐鄉有遺愛於民龔遂之治渤海捕盗
勸民農桑召信臣之為民興利通溝瀆以灌溉此皆西
漢之循吏也光武長於民間頗達情偽見稼穡艱難百
姓病害至天下已定務用安静身衣大練色無重綵耳
不聽鄭衛之音手不持珠玉之玩宮房無私愛左右無
偏恩建武十三年異國有獻名馬者日行千里又進寳
劒賈兼百金詔以馬駕鼙劔賜騎士損上林池禦之官
廢騁望弋獵之事其以手迹賜方國者皆一札十行細
書成文節約之風行於上下數引公卿郎將列于禁坐
廣求民瘼觀納風謠故能内外匪懈百姓寬息自臨宰
邦邑者競能其官若杜詩守南陽號為杜母任延錫光
移變邊俗斯其績用之最章章者也然建武永平之間
吏事刻深亟以謠言單辭轉易守長故朱浮數上諫書
箴切峻政鍾離意等亦規諷殷勤以長者為言而不能
得也所以中興之美盖未盡焉自章和以後其有善績
者往往不絶如魯恭吳祐劉寬及潁川四長(荀淑韓韶陳寔鍾皓)
並以仁信篤誠使人不欺王堂陳寵委任賢良而職事
自理(王堂任陳蕃陳寵任王渙)斯皆可以感物而行化也邊鳳延篤
先後為京兆尹時人以比前世趙張又王煥任峻之為
洛陽令明發姦伏吏端行止雖導德齊禮有所未充亦
一時之良能也以史攷之衛颯守桂陽而修庠序之教
任延教越駱之民以嫁娶之禮王景之修汴渠秦彭之
守山陽以禮訓人而不任刑罰王煥之令洛陽得寬猛
之宜許荆守桂陽而使民知禮禁孟嘗辨上虞孝婦之
冤第五琦之守張掖歲飢開倉而不待上報劉矩以禮
遜化雍丘之民劉寵之令山隂特選一錢之受仇覽謂
鷹鸇之不如鸞鳳童恢之令不其而有呪虎之異此皆
東漢之循吏也唐興擇用州刺吏縣令太宗嘗曰朕思
天下事丙夜不安枕永惟治人之本莫重刺史故錄姓
名於屏風卧興對之得才否狀輒疏之下方以擬廢置
又詔内外官五品以上舉任縣令者於是官得其人都
督刺吏其職察州縣間遣使者循行天下劾舉不職始
都督刺史皆天子臨軒冊受玄宗開元時復詔三省侍
郎缺擇嘗任刺史者郎官缺擇嘗任縣令者至宰相名
臣莫不孜孜言長人不可輕授亟易是以授受之間雖
不能皆善而所得十五與漢相埓以史攷之如韋仁夀
(高祖時)之治越巂人人安悅陳君賓(太宗)在鄧加意勞
徕而儲倉充羡為政之善卓卓可稱以至賈敦實(太宗)
之政清静為常棣碑韋丹之(憲宗)教民耕織築堤扞江
(在江西)李惠登(明皇)之在隋州興利除害暗與古合政自
清淨田畆闢戶口增盧明洪宣之政(元和中)自簡省張
允濟(貞觀時)有路不拾遺之政薛大鼎開屯田浚無棣
渠而有滂被之德韋京駿(神龍中)有教導之政何易于
自挽舟而不肯妨民其令益昌也不奉植茶之詔而下
戶賦役或以俸代輸如此者班班可見此唐循吏之可
見者也然序言循吏大抵稱太宗明皇之治攷之於傳
太宗之吏見名者不盈十而明皇則無有焉盖新史循
吏僅十五傳舊史良吏四十餘傳若倪若水之政尚清
淨潘好禮之為政孜孜崔隠甫之人頌善政李清之稱
為良吏去職有遺愛皆開元吏治也今於舊史有攷而
新史缺焉宋璟之在廣易茅茨而使有棟宇之利廣人
於是有遺愛之頌則載於璟之傳初張九齡言於玄
宗曰古者刺史入為三公郎官出宰百里欲治之本莫
若重守令凡不歷都督刺史雖有高第不得任侍郎不
歴縣令雖有善政不得任臺郎給舍
前漢循吏稱守不稱令豈以其職為甚輕耶攷之班
史可稱紀者非一若趙廣漢之在陽翟治行尤異焦
延夀之令小黃三老上書願留王尊為虢令轉守槐
里兼行美陽而以高第見擢朱博為櫟陽令徙雲陽
平陵三縣亦以高第獲遷是以循良之治有足觀者
而史不載之循吏至於義縱之作縣少温籍尹賞之
三輔高第特其嚴毅之所致而非善治之可稱者乃
備錄于酷吏以時見其美何也文帝時郡縣皆循吏
所以無循吏之名借曰吳公治平為天下第一傳無
可紀之功班固止附於賈誼篇首而已至宣帝乃有
循吏可稱才說循吏必有酷吏區列於其間西漢之
有循吏止為宣帝而作東漢之循吏范曄為明帝而
作戶口有最則王成刑獄有最則張敞盗賊有最則
尹翁歸租稅有最則兒寬漢初治三輔多取厚樸寬
恕之人考百官表高惠文景之世皆無顯顯可稱道
者武帝初年石慶鄭當時猶為之最汲黯為右内史
引大體不拘文法不以微文殺無知之民兒寬為左
内史卑體下士務得人心與民相假貸及負租課殿
當免民輸租稅不絶課更以最及武帝以後頗以刑
法整齊臣下始引用義縱咸宣之徒使為左右内史
於是謂郡牧守相倣而奸宄始不勝而繡衣之使始
出沉命之法始行宣帝選用能吏如趙廣漢韓延夀
尹翁歸之徒相繼守三輔向之浩穰之俗悉化為鬼
魅矣宣帝初年王成在膠東時勞来不怠戶口鼎盛
自張敞以治膠東名不過盡力摧挫令民轉相捕斬
而已向時黃霸在河南處議常法而吏民愛敬自
嚴延年以治河南名不過會論府上流血數里而已
所謂良吏無顯顯可竒之功黃霸之在潁川召信臣
杜詩之在南陽賈敦頥之於洛所謂勸農桑以養民
者也文翁之於蜀衛颯之於桂陽卓茂之於密所謂
興教化以厚民者也龔遂之於渤海郭伋之於漁陽
虞詡之於朝歌所謂除盗賊以安民者也
薦舉
舜命禹為司空而禹則遜之稷契臯陶命垂為共工而
垂則遜於殳斨伯與益之遜於朱虎熊羆伯夷之遜于
䕫龍與四岳之薦鯀此皆古之薦舉也春秋時趙簡子
貢賢不避讎祁奚之兩舉其子不以私而害公漢初薦
士無定法韓信則蕭何薦之陳平則魏無知薦之賈誼
則河南吳公薦之宰相薦士或起家至二千石甚者趙
綰為御史大夫王臧為郎中令皆自田竇推轂之功武
帝欲殺其權遂置加官出入内庭以薦導人物如司馬
相如朱買臣主父偃之徒皆侍中之所薦而丞相遂不
得薦士公孫弘雖開東閣而亦不聞薦士也光武詔三
公至州牧舉茂才孝廉郡國守相未滿歲不得薦舉則
薦舉漸有法矣三國周瑜之薦魯肅吕蒙之薦陸遜各
惟其才而後舉唐常何之薦馬周一聞其名而即日促
詔婁師德之薦狄仁傑狄仁傑之薦張柬之張說之薦
張九齡之為祕書裴度薦李德裕之才堪宰相裴垍不
以故人之求舉而傷朝廷之至公德宗疑諸司所舉必
親故而陸贄拳拳言之且欲請臺省長官各舉所属此
唐薦舉之大略也祖宗時於簿尉舉幕職於幕職舉京
官皆親閱班簿擇舉主而任之而舉官初無常員也選
人磨勘率一歲僅數十人是薦舉無定數也仁宗時尤
以選人遷官為重陳琪用薦者十餘人知其為龐籍之壻
則抑之胡宗堯用薦者十餘人知其為胡宿之子則抑之
漢薦舉之制河南守舉賈誼益州守舉王褒是郡守
薦士也四府舉辛湯五府舉段會宗是公府薦士也
暴勝之以直指薦雋不疑閻崇以執金吾薦龔勝何
其薦士之寬也至於嚴延年舉獄吏贓不入已猶坐
貶秩何武舉方正者槃辟失禮有司以為詭衆虚偽
左遷盖漢薦舉之路廣而同坐之法嚴也
羣書考索後集卷二十五
