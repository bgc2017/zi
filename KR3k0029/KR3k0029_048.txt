羣書考索卷四十八宋章如愚撰
樂門
樂名類
樂者聖人之所樂也而可以善民心其感人深其移風
易俗易故先王著其教焉夫民有血氣心知之性而無
哀樂喜怒之常應感而動然後心術形焉是以志微噍
殺之音作而民思憂嘽諧慢易之音作而民康樂粗厲
猛奮之音作而民剛毅廉直正誠之音作而民肅敬寬
裕和順之音作而民慈愛流辟邪散之音作而民淫亂
先王恥其亂也故制雅頌之聲本之情性稽之度數制
之禮義合生氣之和導五常之行使之陽而不散隂而
不密剛氣不怒柔氣不懾四暢交於中而發作於外皆
安其位而不相奪足以感動人之善心而不使邪氣得
接焉是先王立樂之方也王者未作樂之時因先王之
樂以教化百姓說樂其俗然後改作以章功德易曰先
王以作樂崇德殷薦之上帝以配祖考
樂記二十三篇禮記正義樂記篇按鄭目錄云名曰樂
記者以其記樂之義此於别錄属樂記盖十一篇合為
一篇謂有樂本有樂論有樂施有樂言有樂禮有樂化
有樂象有賓牟賈有師乙有魏文侯今雖合此略有分
焉案藝文志云漢興制氏以雅樂聲律世爲樂官頗能
紀其鏗鏘鼓舞而不能言其義武帝時河間獻王好儒
與毛生等共采周官及諸子言樂事者以作樂記常山
王禹成帝時爲謁者數言其義獻二十四卷記劉向校
書得樂記二十三篇與禹不同其道浸以益微故劉向
所授二十三篇著於别錄今樂記所斷取十一篇餘有
十二篇其名猶在二十四篇記無錄也十二篇之名案
别錄十一篇下次奏樂器樂作意始樂穆說律季札樂
道樂義招本招頌竇公是也(十二至二十三)又案别錄
禮記四十九篇樂記第十九則樂記十一篇入禮記也
在劉向前矣至劉向為别錄時更載所入樂記十一篇
又載餘十二篇摠爲三十三篇也
樂書太史公曰余每讀虞書至於君臣相敕維是幾安
而股肱不良萬事墮壊未嘗不流涕也成王作頌推已
懲艾悲彼家難(詩頌訪落曰未堪家多難)可不謂戰戰
恐懼善守善終哉君子不爲約則修德滿則棄禮佚能
思初安能惟始沐浴膏澤而歌詠勤苦非大德誰能如
斯治定功成禮樂乃興海内人道益深其德益至所樂
者益異滿而不損則溢盈而不持則傾凡作樂者所以
節樂君子以謙退爲禮以損感爲樂樂其如此也治道
虧缺而鄭音興起封君世辟名顯鄰州争以相高卒於
喪身滅宗并國於秦太史公曰夫上古眀王舉樂者
非以娛心自樂快意恣欲將欲爲治也正教者皆始於
音音正而行正故音樂者所以動盪血脉通流精神而
和正心也故聞宮音使人溫舒而廣大聞商音使人方
正而好義聞角音使人惻隠而愛人聞徵音使人樂善
而好施聞羽音使人整齊而好禮夫禮由外入樂自内
出故君子不可須臾離禮須臾離禮則暴慢之行窮外
不可須臾離樂須臾離樂則奸邪之行窮内故樂音者
君子之所飬義也
歷代帝王樂名同異樂記云大章章之也咸池備矣韶
繼也夏大也殷周之樂盡矣鄭氏注云大章堯樂名周
禮闕之或作大卷咸池黃帝所作樂名也堯增修而用
之鄭氏注大司樂曰大章咸池堯樂也大㲈舜樂也大
夏禹樂也大濩湯樂也大武武王樂也正義曰知大章
堯樂者樂緯及禮樂志云堯作大章故知之也周禮無
大章故云闕此言大章當周禮大卷也周禮云咸池以
祭地黃帝之樂堯不增修者則别立其名則此大章是
也其咸池雖黃帝之樂堯增修者至周謂之大咸其黃
帝之樂堯不增修大章者至周謂之大卷於周之世其
黃帝樂堯不增修謂之大卷者更加雲門之號是雲門
大卷一也知周别爲黃帝樂名雲門者以此樂記惟云
咸池大章無雲門之名周禮雲門在六代樂之首故知
别爲黃帝之雲門之名也知於大卷之上加雲門者以
黃帝之樂堯增修者既謂之咸池不增修者别名大卷
眀周爲黃帝於不增修之樂别更立名故知於大卷之
上别加雲門是雲門大卷一也知樂有增修者禮樂志
漢之文始舞者韶舞高帝六年更云改名文始也漢文
始五行舞者本周舞始皇二十六年更立五行舞是知
有增修之法案五行鉤命決云伏羲樂爲立基神農樂
爲下謀祝融樂爲祝續案樂緯云黃帝曰咸池帝嚳曰
六英顓帝曰五莖堯作大章舜曰簫韶禹曰大夏商曰
大濩周曰大武禮樂志云顓帝作六莖帝嚳作五英與
樂緯不同名曰六莖者宋均注云爲六合之英革五龍
爲五莖者能爲五行之道立根莖也(禮記正義)樂府疑
難西漢武宣之世命禮官考制度開蔵書之府設協律
之官先代之微聲古今之遺器中僨而起幾絶而續是
以芝房寳鼎白麟赤雁之歌凡十有九章薦之於郊丘
及取安世歌凡十有七章用之於宗廟魏晉宋齊梁陳
周隋沿革損益雖或不同然源流所出如國風雅頌可
以支分而𣲖别也如晉有多牲及迎送神享神之歌齊
有雩祭藉田之歌隋有蜡祭先農朝日夕月之歌或爲
十二雅或爲十二和或爲十二成或爲十二順此歷代
用之於天神人鬼地祗而不可雜也其外又有鐃歌有
横吹曲今所存者鐃歌二十二曲而其四曲無傳横吹
舊有二十八章自黨正也君子謂鄉大夫也鄉大夫士
飲國中賢者亦用此禮又云六十者坐五十者立侍亦
是黨正飲酒之事下又云合諸鄉射是亦州長習射之
禮鄭以此魏晉以来已不復存如朱鷺如戰城南張籍
李白嘗有是作此鐃歌詞也如入關如出塞張佑杜甫
嘗有是作此横吹曲也其外又有相和三調皆周人房
中所作之樂也如長歌如燕歌此干調也如苦寒如秋
胡此清調也如公無渡河如飲馬長城窟此瑟調也三
調之變又有所謂清商樂者如巴渝眀君白鳩白紵之
属是也隋有七部唐有十部而獨以清商爲中上正聲
也
葛天氏八闋記呂氏春秋云葛天氏八闋
伏羲樂名扶来亦曰立本
神農樂名扶持亦曰下謀
黃帝咸池頌黃帝有咸池樂堯增用之記曰咸池備矣
咸皆也池施也言德無所不施也呂氏春秋曰黃帝命
伶倫與榮綏鑄十二鐘以和五音以仲春之月乙夘之
日在奎奏之命曰咸池周六代樂堯之樂亦曰咸池
少皥作大淵
顓帝作六莖
帝嚳作六英
堯大章頌堯作大章章眀也言堯德章眀也呂氏春秋
曰堯命質為樂丘郊山林谿石之音拊石擊石以象上
帝玉磬之音按五弦之瑟作爲十五弦命之曰大章以
象上帝
舜韶箾頌舜繼堯乃作箾韶之樂韶紹也紹堯之道也
左氏季札聘魯觀樂見舞象箾者曰大矣如天之無不
幬也如地之無不載也雖甚盛德蔑以加矣孔子在齊
聞韶三月不知肉味周官大㲈之舞漢改曰文始五行
舞又以春秋言舜用臯陶伯夷等至十二牧天下戴德
禹乃興九韶之舞致異物鳳凰翔
舜作大韶書曰䕫命汝典樂教胄子聲依永律和聲八
音克諧無相奪倫神人以和䕫曰於予擊石拊石百獸
率舞
禹作大夏
湯作大濩紂棄先祖之樂乃作淫聲書曰作奇技淫巧
以悅婦人
周六代樂周公作勺又有房中之樂以歌后妃之德春
官大司樂以樂舞教國子舞雲門大卷大咸大韶大夏
大濩大武以六律六同五聲八音六舞大合樂以致鬼
神示以和邦國以諧萬民以安賓客以說遠人以作動
物乃分樂而序之以祭以饗以祀乃奏黃鍾歌大呂舞
雲門以祀天神乃奏太蔟歌應鍾舞咸池以祭地祗乃
奏姑洗歌南呂舞大韶以祀四望乃奏蕤賓歌函鍾舞
大夏以祭山川乃奏夷則歌小呂舞大濩以享先妣乃
奏無射歌夾鍾舞大武以享先祖王出入則令奏王夏
尸出入則令奏肆夏牲出入則令奏昭夏凡日月蝕四
鎮五嶽崩大傀異災諸侯薨令去樂大扎大凶大災大
臣死凡國之大憂令弛縣凡建國禁其淫聲過聲凶聲
慢聲太樂本情性浹肌膚而藏骨髓雖經乎千載其遺
風餘烈尚猶不絶春秋時陳公子完奔齊陳舜之後韶
樂在焉故孔子適齊聞韶三月不知肉味曰不圖為樂
之至於斯美之甚也周道始衰怨刺之詩起王澤竭而
不作樂官師瞽抱其器而奔散於諸侯益壞缺矣(傀音)
(鬼)
周六代樂記周所存六代樂者黃帝曰雲門大卷黃帝
能成名萬物以眀民共財言其德如雲之所出民得以
有族類大咸咸池堯樂也堯能禪均刑法以儀民言其
德無所不施大㲈舜樂也言其德能紹堯之道也大夏
禹樂也禹治水敷土言其德能大中國也大濩湯之樂
也湯以寬治民而除其害言其德能使天下得其所也
大武武王樂也武王伐紂以除害言其德能成武功
周九夏記春官鍾師掌金奏凡樂事以鍾鼔奏九夏王
夏肆夏昭夏納夏章夏齊夏族夏祴夏驁夏杜子春云
王出入奏王夏尸出入奏肆夏牲出入奏昭夏四夷来
賓奏納夏臣有功奏章夏夫人祭奏齊夏族人侍奏族
夏客醉而出奏陔夏公出入奏驁夏九夏皆詩篇名頌
頌族類也
周六鼔四金地官鼓人掌教六鼓四金之音聲以節聲
樂以和軍旅以正田役教爲鼔而辨其聲用以雷鼔鼓
神祀以靈鼓鼓社祭以路鼔鼔鬼享以鼖鼔鼓軍事以
鼛鼔鼓役事以晉鼓鼓金奏此六鼔也以金錞和鼓以
金鐲節鼔以金鐃止鼔以金鐸通鼓此四金也
周筍簴禮記曰夏后云簴商云崇牙冬官梓人爲筍簴
樂器所垂横曰筍植曰簴天下之大獸五臝者羽鱗者
以爲軍六簴貴野聲也羽属常無力而輕聲清揚而遠
聞故以爲磬簴臝屬常有力而不能走其聲大而宏故
以為鍾簴至於鱗屬則以為筍簴三禮圖云鍾磬十六
杖在人簨簴十六之數起於八音倍而設也
秦始皇平天下六代廟樂惟韶武存焉二十六年改周
大武曰五行房中曰壽人衣服同五行樂之色
漢興樂家有制氏(魯人善非)以雅樂聲律世世在太樂
官但能紀其鏗鏘鼓舞而不能言其義(鏗鏘金石之聲)
高祖時叔孫通因秦樂又制宗廟樂太祝迎神于廟門
奏嘉至猶古降神之樂也皇帝入廟門奏永至以爲行
步之節猶古采齊肆夏也乾豆上奏登歌獨上歌不以
管絃亂人聲欲在位者徧聞之猶古清廟之歌也登歌
再終下奏休成之樂美神眀既饗也皇帝就酒東廂坐
定奏永安之樂美禮已成也又有房中祠樂高帝唐山
夫人所作也周有房中樂至秦名曰夀人凡樂樂其所
生禮不㤀本高祖樂楚聲故曰房中樂楚聲也漢昭
容樂高祖六年又作昭容樂禮容樂昭容者猶古之昭
夏也主出武德舞禮容者王位文始五行舞舞入無樂
者至至尊之前不敢以樂也出用樂者言舞不失節能
以樂終也大抵皆因秦舊事焉孝惠二年使樂府令
夏侯寬備其簫管更名曰安世樂高廟奏武德文始五
行之舞孝文廟奏昭德文始四時五行之舞孝武廟奏
盛德文始四時五行之舞武德者高帝四年作以象天
下樂已行武以除亂也文始舞者曰本舜韶舞也高祖
六年更名曰文始以示不相襲也
漢安世房中歌十七章大孝備矣一章(大孝備矣休德)
(昭清金支秀華庶旄翠旌)七始華始一章(七始華始)
(肅倡和聲神來宴娭庶幾是聽)(孟康曰七始天地四)
(時人之始華始萬物英華之始以爲樂名如六英也續)
(通典云五章兼變徵變宮爲七始)我定歷數一章(我)
(定歷數人告其心)王侯秉德一章(王侯秉德其鄰翼)
(翼顯眀昭式清眀鬯矣)海内有姦一章大海蕩蕩
水所歸一章(大海蕩蕩水所歸高賢愉愉民所懷)安
其所一章(安其所樂終產)豐草葽一章靁震震一
章桂華一章(都荔遠芳窅窊桂華孝奏天儀若日月)
(光)美芳一章(馮馮翼翼承天之則慈惠所愛美若休)
(德原父曰古詩皆有篇名今此獨兩章存)(仲馮曰本)
(在前篇之末傳寫之誤置也)磑磑即即一章(磑磑即)
(即師象山則)嘉薦芳矣一章(嘉薦芳矣告靈享矣)
皇皇鴻眀一章(皇皇鴻眀蕩侯休德在樂不荒惟民之)
(則)浚則師德一章孔容之常一章承帝眀德一
章(承帝眀德師象山則)
漢郊祀歌十九章練時日(練時日侯有望炳膋蕭延四)
(方)(牲繭栗粢盛香尊桂酒賓八鄉)帝臨(帝臨中壇)
(四方承宇)(海内安寧興文偃武后土冨媼昭眀三光)
青陽鄒子樂(青陽開動根荄以遂震聲發榮巖處頃)
(聽巗岩字)朱明鄒子樂(朱眀盛長敷與萬物)西顥
鄒子樂(西顥沆碭秋氣肅殺)玄冥鄒子樂(玄冥陵隂)
(蟄蟲蓋蔵)惟泰元(惟泰元尊媼神蕃釐鸞路龍鱗㒺)
(不盻飾)天地(建始元年匡衡奏罷鸞輅龍鱗更定詩)
(曰㳙選休成天地竝况惟予有慕爰熙紫壇思求厥路)
(黼繡周張承神至尊)日出入(匡衡罷繡黻周張更定)
(詩曰肅若舊典日出入安窮時世不與人同訾黃其何)
(不徠下黃帝乘之而仙武帝意欲得之曰何不來耶)
太一况(太一况天馬下薾浮雲晻上馳今安匹龍爲友元)
(狩三年馬生渥洼水作)天馬(天馬徠從西極涉流沙)
(九夷服天馬徕龍之媒游閶闔覩玉臺閶闔天門玉臺)
(上帝之居太初元年誅宛王獲宛馬作)天門(天門開)
(跌蕩蕩光夜燭德信著休嘉砰隠溢四方)景星(景)
(星顯見信星彪列景星者德星也鎮星為信星汾脽出)
(鼎皇祜元始元鼎五年得鼎汾陰作)齊房(齊房產草九)
(莖連葉蔓蔓日茂芝成靈華元封二年芝草生甘泉房)
(作)皇后(皇后嘉壇立玄黃服物發冀州兆蒙祉福)
華煜煜(華煜煜固靈根)五神(五神相包四鄰玉帝爲)
(太一祖也包含也四鄰四方也)朝隴首(朝隴首覽西)
(垠靁電尞獲白麟元狩元年行幸雍獲白麟作)象載
瑜(象載瑜白集西食甘露飲榮泉赤鴈集六紛員太始)
(二年行幸東海獲赤雁作)赤蛟(赤蛟綏黃華蓋)
孝文所作以示天下之安和也蓋樂已所自作眀有制
也樂先王之樂眀有法也
孝景采武德舞以爲昭德以尊太宗廟
漢樂府文景之閒禮樂肄業而已至武帝定郊祀之禮
祠太一於甘泉就乾位也祭后土於汾陰澤中方丘就
坤位也乃至樂府采詩夜誦采詩者依古遒人徇路采
取百姓誦謠以知政教得失也夜誦者其言辭或秘不
可宣故於中夜歌誦也
河閒獻王禮樂古事班固云叔孫通没之後河閒獻王
采禮樂古事稍稍增輯五百餘篇今學者不能昭見但
推士禮以及天子說義又頗謬異
河閒獻王雅樂漢武帝時河閒獻王有雅才以爲治道
非禮樂不成因獻所集雅樂天子下大樂官常存肄之
歲時以備數然不常御也常御及郊廟皆非雅聲至成
帝時謁者常山王禹世受河閒樂能說其義其弟子宋
曅等上書言之平當以爲獻王修興雅樂以助化大儒
公孫弘董仲舒皆以爲音中正樂立之大樂春秋鄉射
作於學宫希闊不講故自公卿大夫觀聽者但聞鏗鏘
不曉其意而欲以風諭衆庶其道無由今曅等守習孤
學宜欲属雅樂以拒絶衰微事下公卿以爲久遠難分
眀當議復寢
漢河閒樂記河間獻王好儒武帝時與毛生等共采周
官及諸子言樂事者以作樂記前漢禮樂志曰是時
河閒獻王雅樂歲時以備數然不常御常御及郊廟皆
非雅聲然詩樂施於後嗣猶有所祖述昔殷周之雅頌
乃上本有娀姜嫄卨稷始生玄王公劉古公太伯王季
姜女太姒之德乃及成湯文武受命武丁成康宣王中
興下及輔佐阿衡周召太公申伯召虎仲山甫之屬君
臣男女有功德者靡不褒揚功德既信美矣褒揚之聲
盈乎天地之閒是光眀著於當世遺譽垂於無窮也今
漢郊廟詩歌未有祖宗之事八音調均又不叶於鐘律
而内有掖庭材人外有上林樂府皆以鄭聲施於朝廷
至成帝時平當議雅樂復寢是時鄭聲尢甚五侯外戚
之家至與人主争女樂哀帝即位罷樂府官然百姓浸
漬日久不制雅樂以相變豪吏富民沉湎自若
孝宣采昭德舞爲盛德以尊世宗廟武帝諸帝廟皆常
奏文始四時五行舞
哀帝自爲定陶王時疾之又性不好音及即位下詔曰
惟世俗奢泰文巧而鄭衞之聲興夫奢泰則下不遜而
國貧文巧則趨末背本者衆鄭衞之聲興則滛僻之化
流而欲黎庶敦樸家給猶濁其源而求其清流豈不難
哉孔子不云乎放鄭聲鄭聲淫其罷樂府官郊祭樂及
古兵法武樂在經非鄭衞之樂者條奏别属他官丞相
孔光大司馬何武奏樂人員大凡八百二十九人其三
百八十八人不可罷可領属太樂其四百四十一人不
應經法成鄭衞之聲皆可罷奏可然百姓漸漬日久又
不制雅樂有以相變豪富吏民沈湎自若陵夷壞于王
莽也漢郊祀歌武帝立樂府采詩夜誦有趙代秦楚
之謳以李延年爲協律都尉多舉司馬相如數十人造
爲詩賦略論律呂以合八音之調作十九章之歌以正
月上辛用事甘泉圜丘使童女七十人俱歌昏祠至眀
夜常有神光如流星正集于祠壇天子自竹宮而望拜
百官侍祠者數百人皆肅然動心焉
光武帝初平隴蜀增廣郊祀高帝配食樂奏青陽朱眀
西皓玄暝雲翹育命之舞北郊及祀眀堂並奏樂如南
郊迎時氣五郊春歌青陽夏歌朱明竝舞雲翹之舞秋
歌西皓冬歌玄冥竝舞育命之舞季夏歌朱眀兼舞二
舞
眀帝永平元年東平王蒼揔定公卿之議曰宗廟宜名
奏樂不應相襲所以眀功德也遂采文始五行武德爲
大武之舞薦之光武之廟時樂四品一曰大予樂郊廟
上陵之所用焉二曰雅頌樂辟雍鄉射之所用焉三曰
黃門鼔吹樂天子宴羣臣之所用也四曰短簫鐃歌樂
軍中所用也又采百官詩頌以爲登歌
章帝元和元年籍田玄武司馬班固奏籍田歌辭用商
頌載芟祠先農自東京大亂絶無金石之樂樂章亡缺
不可復知
後漢大予樂永平三年秋八月改太樂爲大予樂時曹
充上言漢再受命仍有封禪之事而禮樂傾闕不可爲
後嗣法五帝不相沿樂三王不相襲禮大漢宜制樂以
示百官帝問制禮樂云何對曰河圖括天地象曰漢世
禮樂文雅出尚書璇璣鈐曰有帝漢出德洽作樂名予
帝善之下詔曰今且改樂官曰大予詩曲操以俟君子
大予樂令一人秩六百石
漢樂四品(大予樂曲周雅頌曲黃門鼔吹短簫鐃歌)一
曰大予樂曲郊廟食舉之樂郊樂易所謂先王以作樂
崇德殷薦之上帝周官若樂大變則天神皆降可得而
禮也宗廟樂虞書所謂琴瑟以詠祖考来格詩云肅雝
和鳴先祖是聽食舉樂王制謂天子食舉以樂周官王
大食則令奏鐘鼔二曰周雅頌曲辟雍享射六宗社稷
之樂辟雍射樂孝經所謂移風易俗莫善於樂禮記曰
揖讓而治天下者禮樂之謂也甫田所謂琴瑟擊鼔以
御田祖者也禮記曰夫樂施于金石越于聲音用乎宗
廟社稷事乎山川鬼神此之謂也三曰黃門鼓吹天子
所以燕樂羣臣詩所謂坎坎鼓我蹲蹲舞我者也其四
短簫鐃歌軍樂也其傳曰黃帝所以建威揚德風動士
也蓋周所謂王大捷則令凱樂軍大獻則令凱歌也
漢章帝章帝親著歌詩四章列在食舉及制靈臺十二
門詩各以其月祀而奏之前詩四章一曰思齊姚皇二
曰六騏驎三曰竭肅雍四曰陟吐根合前六曲(故事食)
(舉有鹿鳴承元氣二曲合帝作四篇爲六也)以爲宗廟
食舉重来上陵二曲合八曲爲上陵食舉減宗廟食舉
承元氣一曲加惟天之命天之歷數二曲合七曲爲殿
中御食飲舉文漢大樂食舉十三曲一曰鹿鳴二曰重
来三曰初筵造四曰夾安五曰歸来六曰遠期七曰有
所思八曰眀星九曰清涼十曰涉大海十一曰大置十
二曰承元氣十三曰海淡淡
靈帝熹平四年正月中出靈臺十二新詩下大予樂官
習誦(冊府元龜)
羣書考索卷四十八
