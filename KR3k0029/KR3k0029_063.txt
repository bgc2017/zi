羣書考索卷六十三宋章如愚撰
地理門
要害類
守江所以守淮厥今長淮東西岷山導江東入于海猶
吾土地勿守可也然蜀非昔之蜀淮非昔之淮矣堡障
雖厚風寒實多恐臧質堅守於盱眙而佛貍有飲江之
擾(南史宋臧質傳魏太武率衆向彭城宋以質北救至)
(盱眙太武已過淮極力攻盱眙質報太武云童謠曰胡)
(馬飲江佛貍死夘年質守城三旬太武引去)蕭銑徒
守於江陵而孝恭下巴峽之舟(唐蕭銑𫝊銑據江陵國)
(號趙唐高祖使王孝恭李靖統巴蜀兵自䕫州東下擊)
(銑時峽江方漲諸將請俟水落進軍靖曰若乘江漲掩)
(其不備此必成擒孝恭從之率衆東下銑以水漲不為)
(備孝恭進兵銑出降)是守淮不足以守江也有周瑜
蒙衝之戰而後曹操舳艫之盛可焚而孫權因得以築
濡須之塢(周瑜拒曹操遇于赤壁時操軍已有疾疫初)
(一交戰操軍不利引次江北瑜在南岸部將黃蓋曰宼)
(衆我寡難以持久操軍方連船艦首尾相接可燒而去)
(也乃取蒙衝鬭艦載燥荻枮柴豫備走舸繫於其尾先)
(以書遺操詐降時東南風急蓋以十艘亟著前中江舉)
(帆去北軍中同時火發火烈風猛燒盡北船延及岸上)
(北兵大敗操引兵北還後吕蒙聞曹操欲東兵說孫權)
(夾濡須立塢)有侯瑱蕪湖之兵而後王琳漅湖之衆
可敗而明徹因得以成壽陽之功(陳文帝時王琳引兵)
(至柵口侯瑱督諸軍出蕪湖春水稍漲琳引合肥漅湖)
(之衆舳艫相次而下引兵直趣建康瑱等徐出蕪湖躡)
(其後琳軍大敗奔齊吳明徹攻夀陽齊皮景和等敗生)
(擒王琳)此守江所以守淮也
昔楚國之興也兼江漢之險而有之故以區區之國而
常與齊秦争衡及三國而後海内之地分為南北故必
都秣陵備淮甸以犄角北宼然則國之安危繫於上流
而已蓋宗廟社稷雖具在建鄴而平居旡事千官六師
供億旡量則轉輸之利固繫於上流一旦有警旌旗舳
艫四面赴救則屏翰之勢又繫於上流故南朝六姓其
強弱之衛與興亡之所由顧上流施設如何耳且大
江之南地形延袤可撓之處不一備東則敵必撓我之
西備西則敵必撓我之東隨處施設則兵分而力屈苟
失於彌縫則隙多而宼至昔紀陟聘魏文帝問吳之戍
備幾何曰自西陵至江都五千七百里又問道里其遠
難為固對曰疆界雖遠而險要必争之地不過數處猶
人有六尺之軀其護風寒亦數處爾如此則上流所備
可得而言矣夫荆湖之地為州十一而其鎮則江陵
武昌是也京西道為州者八而其鎮則㐮陽是也
江西道為州者十而其鎮則九江是也凡畫野分州
必據其津塗而扼其喉衿今之所謂險要必争之地者
不過江陵武昌㐮陽九江是也江水源於岷山下䕫
峽而抵荆楚則江陵為之都會故諸葛亮謂荆州北據
漢沔利盡南海東達吳會西通巴蜀此用武之國也
嶓冢導漾東流為漢漢沔之上則㐮陽為之都會故庾
翼謂㐮陽西接梁益與關隴咫尺北去河洛不盈千里
方城險峻土沃田良水路流通轉運旡滯進可以掃蕩
秦趙退可以保據下流者也沅湘衆水合洞庭之波
而輸之江則武昌為之都會故吳大帝嘗都於此而東
晉宋齊梁陳之際號稱盛府者此也豫章西江與鄱
陽之浸浩瀚吞納而匯於湓口則九江為之都會晉人
以謂潯陽北撫群蠻西連荆郢亦藩任之要者此也
今守江陵則可以開蜀道守㐮陽則可以援川陜守武
昌九江則可以蔽全吳夫蜀漢吳楚併而為一則東南
之守亦固矣東南進取東晉自庾氏經營征伐皆不
能以有成其故可考也謝安父子乘苻堅傾敗之餘
圖之如恐不及至於渡河入鄴可謂有其釁矣而訖旡
尺寸之得宋元自以為富強結戍兵於元魏檀道濟
再行旡功諸將皆以敗繼敗而胡馬遂至於瓜步梁
武遭魏世之亂陳慶之以數千兵入洛而嵩高之襲幾
至殱盡及貪河南之地納叛將而棄隣睦而身國顛覆
陳宣稍闢土宇於北齊旋失淮泗於後周雖以桓
溫劉裕非常之才度越歴代諸將而溫伐苻犍討慕容
皆幾成而敗裕平南燕滅姚秦其績偉矣亦既得而復
失由是觀之則東南用兵之勢亦可見矣自古用兵
於東南者固本而後可以有為養威而後可以乘時陸
抗有言曰苟旡其時雖復大聖亦宜養威自保不可輕
動
戸口類
三皇以前尚矣靡可得而詳也孔子稱堯曰大哉舜曰
盡善禹曰旡間以三聖之德地方不過數千里故君臣
歌德含氣之類各得其宜禹平水土為九州人口千三
百五十五萬三千九百二十三塗山之會諸侯承唐虞
之盛執玉帛者萬國男女耕織不奪其時故公家有三
十年之積私家有九年之儲及其衰也棄稷不務續有
有窮孔甲之亂遭桀行暴諸侯相兼逮湯受命其能存
者三千餘國方於塗山十損其七其後紂作淫虐厚賦
以實鹿臺大歛以積巨橋人庶苦而旡憀天下去之
周武王致商之罪罔有敵于我師一戎衣天下大定垂
拱而天下治定五等之封凡千七百七十三國又减湯
時千三百國人衆之損亦如之周公相成王致理刑措
人口千三百七十萬四千九百二十三此周之極盛也
及昭王南征不還穆王荒耄加以幽王之亂平王東遷三
十餘年莊王十三年齊桓公二年五千里外非天子之
御自太子公侯以下至於庶人凡千二百八十四萬一
千九百二十三人其後諸侯相併尚有千二百國春秋
二百四十二年之中弑君三十六亡國五十二諸侯更
相征伐奔走不保社稷者不可勝數齊桓救其難孔子
定其文至于戰國存者十餘於是縱横短長之說相奪
於殘人詐力之兵動以萬計伊闕之敗斬首二十四萬
長平之戰血流漂鹵周之列國唯秦楚燕而已齊及三
晉皆以簒亂衞雖得存不絶如綫然考蘇張之說計秦
及山東六國戍卒尚餘五百餘萬推人口數尚當千餘
萬秦兼諸侯所殺三分居一猶以餘力北築長城四十
餘萬南戍五嶺五十餘萬阿房驪山七十萬三十年間
百姓死没相踵于路陳項又肆其酷烈新安之坑二十
餘萬彭城之戰睢水不流
漢高帝定天下人之死傷亦數百萬是以平城之卒不
過三十萬方之六國十分旡三孝文偃武修文與人休
息常欲作露臺召匠計之直百金曰百金中人十家之
産吾奉先帝宫室尚恐羞之乃止孝景承平賦役減省三
十而税一人人自愛每有詔命頒下閭里垂白戴老扶
疾策杖以听之思一見太平至武帝元狩中六十餘年
人衆大增太倉之粟紅腐而不食都内之錢貫朽而不
校孝武帝乘其資畜乃厲兵馬以攘戎狄廓地遐廣征
伐不休十數年間天下之衆亦减半矣末年追悔故下
哀痛之詔封丞相富民侯昭宣之後罷戰務農戸口漸
益至孝平元始二年人戸千二百二十三萬三千口五
千九百五十九萬四千九百七十八此漢之極盛也及
王莽簒位續以更始赤眉之亂率土遺黎十纔二三
後漢光武建武中兵革漸息至中元二年戸四百二十
七萬六百三十四口二千一百萬七千八百二十明章
之後天下旡事務在養民至于孝和人戸滋殖桓帝永
壽三年戸千六十七萬七千九百六十口五千六百四
十八萬六千八百五十六靈帝遭黃巾為宼獻帝遇董
卓稱亂大焚宫廟劫御西遷是以興平建安之際海内
荒殘人戸所存十旡一二
魏武據中原劉備割巴蜀孫權盡有江東之地三國鼎
立戰爭不息及平蜀得戸二十八萬口九十四萬帶甲
將士十萬二千吏四萬通計戸九十四萬三千四百二
十三口五百三十七萬二千八百八十一除平蜀所得
當時魏氏唯有戸六十六萬三千四百二十三口有四
百四十三萬二千八百八十一
晉武帝太康元年平吳收其圖籍戸五十三萬吏三萬
二千兵二十三萬男女口二百三十萬後宫五千餘人
九州攸同大抵編戸二百四十五萬九千八百四口千
六百一十六萬三千八百六十三此晉之極盛也
宋武帝北取南燕平廣固西滅後秦平關洛長河以南
盡為宋有帝素節儉有司嘗奏東西堂施局脚牀用銀
塗釘帝以為費使用直脚牀釘用鐵公主出適遣送不
過二十萬旡錦綉金玉之費文帝勵精臨人江左數代
帝王莫及所以稱元嘉之理比前漢之文景焉既而國
富兵強更務經略元嘉二十七年後魏主太武帝以數
十萬衆南伐河上屯戍相次覆敗魏師至瓜步而還宋
之財力自此衰耗今按本史起孝武大明八年戸九十
萬六千八百七十口四百六十八萬五千五百一
齊氏六王年代短促其戸口未詳
梁武之初亦稱為理及精華耗竭貪地邀功侯景逆亂
竟以幽斃元帝暴虐骨肉相殘纔及三年便至覆滅墳
籍亦同灰燼戸口不能詳究
陳武帝荆州之西既非我有淮淝之内力不能加宣帝
勤恤人隠時稱令主閱其本史戸六十萬而末年窮兵
黷武遠事經略吳明徹全軍隻輪不返銳卒利器從北
殱焉至後主滅亡之時隋家所收戸五十萬口二百萬
後魏起自陰山盡有中夏孝文遷都河洛定禮崇儒明
帝正光以前時推全盛戸口之數比夫晉太康倍而餘
矣及爾朱之亂政移臣下或廢或立甚於奕碁遂分為
東西二國皆權臣擅命戰争不息人戸流離官司文簿
又分散矣今按舊史戸三百三十七萬五千三百六十
八
北齊承魏末喪亂與周人抗衡雖開拓淮南而郡縣褊
小文宣受禪性多暴虐而能委政宰輔楊遵彦十數年
間亦稱為理故其時以為主昏於上政清於下及武成
後主俱是僻王至崇化二年為周師所滅有戸三百三
萬二千五百二十八口二千萬六千八百八十
後周閔明二主主祭而已俱以弑崩武帝誅戮權臣方
覽庶政恭儉節用考覈名實五六年内平蕩燕齊嗣子
昏虐亡不旋踵按大象中有戸三百五十九萬口九百
萬九千六百四
隋文帝始以外戚遂受託孤不踰數年便享大位克勤
理道克儉省費至於六宫之内常服浣濯之衣供御故
弊隨令補用非享燕所食不過一肉有司常進乾薑用
布袋盛帝以為費大加譴責後進香藥復以氊袋盛因
笞所司以為後誡其時宇内稱理倉庫盈溢至開皇九
年平陳帝親於朱雀門勞師行賞自門外列布帛之積
圍於南郭以次頒給所費三百餘萬段而不加賦於人
煬帝大業二年戸八百九十萬七千五百三十六口四
千六百一萬九千九百五十六此隋之極盛也承其全
實遂恣荒淫登極之初即建洛邑每月役丁二百萬人
導洛至河及淮又引沁水達河北通涿郡築長城東西
千餘里皆徵百萬餘人丁男不充以婦人兼役而死者
大半及親征吐谷渾駐軍青海遇雨雪之卒死者十二
三又三駕東征遼澤皆興百餘萬衆餽運者倍之又逆
徵數年之賦窮侈極奢舉天下之人十分九為盜賊身
喪國滅實自取之蓋資我唐之速有天下也
唐貞觀戸不滿三百萬三年戸部奏中國人因塞外來
歸及突厥前後降附開四夷為州縣獲男女一百二十
餘萬口十四年侯君集破高昌得三郡五縣二十二城
戸八千四十六口萬七千三十一馬千三百匹永徽元
年戸部尚書高履行奏去年進戸一十五萬高宗以天
下進戸既多謂旡忌曰比來國家旡事戸口稍多三二
十年足堪殷實因問隋有幾戸履行奏隋大業中戸八
百七十萬今戸三百八十萬顯慶二年十月日上幸汝
州問中書令杜正倫曰此間田地極寬百姓太少因又問
問隋有幾戸正倫奏大業初有八百餘萬戸末年離亂
至武德有二百餘萬戸總章元年十月司空李勣破高
麗國虜其王下城百七十戸六十九萬七千二百配江
淮以南山南京西初自貞觀以後太宗勵精為理至八
年九年頻至豐稔米斗四五錢馬牛布野外戸動則數
月不閉至十五年米每斗直兩錢麟德三年米每斗直
五文永淳元年京師大雨飢荒米每斗四百錢加以疾疫
死者甚衆武太后孝和朝太平公主武三思悖逆庶
人恣情奢縱造罔極寺太平觀香山寺昭成寺遂使農
功虚費府庫空竭矣睿宗景雲初又造金仙玉真二觀
補闕辛替否上書極諫不從開元四年山東諸州大蝗
八年天下戸口逃亡色役偽濫朝廷深以為患九年正
月監察御史宇文融陳便宜奏請檢察偽濫兼逃戸及
籍外䞉田於是令融充使獲偽勲及諸色役甚衆加朝
散大夫融奏置勸農判官長安尉裴寬等二十九人並
攝御史分往天下所在檢責田疇招擕戸口其新附客
戸則免其六年賦調但輕税入官陽翟縣尉皇甫憬左拾
遺楊相如並上疏盛陳煩擾不便寬等皆當時才彦使
還得戸八十餘萬田亦稱是憬遂貶為衢州盈川尉融
拜御史中丞十三年封太山米斗至十三文青齊穀斗
至五文自後天下旡貴物兩京米斗不至二十文麵三
十二文絹一疋二百一十餘文東至宋汴西至岐州夾
路列店肆待客酒饌豐溢每店皆有驢賃客乘倏忽數
十里謂之驛驢南詣荆㐮北至太原范陽西至蜀川凉
府皆有店肆以供商旅遠適數千里不持寸刃二十年
戸七百八十六萬一千二百三十六口四千五百四十
三萬一千二百六十五天寳元年戸八百三十四萬八
千三百九十五口四千五百三十一萬一千二百七十
二自十三載以後安禄山為范陽節度多有進奉駝馬
生口不曠旬月郡縣供熟食酒肉草料楊國忠任用之
後即與蠻王閣羅鳳結釁徵關輔河南京兆人討之去
者萬不一全連枷赴役郡縣供食於是當路店肆多藏
閉以懼撓亂驢馬車牛悉被虜奪不酬其直數年間
因漸減耗十四載管戸揔八百九十一萬四千七百九
管口㧾五千二百九十一萬九千三百九此唐家之極
盛也
國朝太祖建隆元年吏部格式四千戸以上為望三千
戸以上為緊二千戸以上為上千戸以上為中不滿千
戸為中下自後三年一度戸口升降開寳九年戸三百
九萬五百四太宗至道三年戸四百一十三萬二千五
百七十六真宗天禧五年戸八百六十七萬七千六百
七十七仁宗天聖七年戸一千一十六萬二千六百八
十九至嘉祐八年戸一千二百四十六萬二千三百一
十一英宗治平三年戸一千二百九十一萬七千二百
二十一神宗熙寧十年戸一千四百二十四萬五千二
百七十(並會要寶訓所載不同又景德四年丁謂言今)
(戸七百四十一萬餘比咸平六年增五十五萬餘)寶元
初仁宗御邇英閣讀正說養民篇見歴代戸口登耗之
數帝謂侍臣曰今天下民籍幾何梅詢曰真宗所作蓋
述前代帝王恭儉有節則戸口充羨賦歛旡藝則版圖
衰減自五季之後生齒彫耗太祖受命而真宗休養百
姓天下戸口之數蓋倍於前矣南豐曾鞏嘗考藝祖
之事以為唐天寶十四年天下戸口八百九十一萬藝
祖元年戸九十六萬天下既定戸三百九萬元豐二年
戸一千三百九十一萬皇朝戸口之數其遠過於唐者
蓋未嘗興一暴役加一横賦聖人之於民必有休養生
息之恩而後能致民俗蕃阜之盛天地之氣與時運遷
而日盛於東南故東南民籍以今凖昔乃為特盛漢元
始間天下戸口千一百萬而東南戸口當十之一至東
漢建康中乃當天下十之二又後而至西晉之太康當
天下十之三又後而至唐之開元當天下十之四又後
而至國朝之元豐乃當天下十之五
版籍類
周禮天官小宰八成三曰聽閭里以版圖司書三歲大
比夫家之數掌邦中之版土地之圖地官大司徒掌土
地之圖人民之數秋官司民掌登萬民之數自生齒以
上皆書于版及三年大比以萬民之數詔司宼及孟冬
祀司民之日獻其數王拜受之登於天府内史司會冢
宰貳之其重之也如是及亂君之為政也戸口漏於圖
版避役逋逃者有之於是姦心生而偽端作矣(通典)漢
興蕭何收秦丞相府御史圖書藏之高帝具知天下阨
塞戸口多少強弱處以何得秦圖書也他日高帝過曲
逆曰壯哉縣顧問御史戸口幾何對曰始秦時三萬餘
戸間者兵數起多亡匿今見五千餘戸非有圖書可考
御史其能詳言乎下至宣帝時王成以偽增戸口而獲
賞是殆旡版籍之可據也光武披輿地圖指示鄧禹曰
天下郡國如是之廣今始得其一子前言天下不足定
何也東晉桓溫以人旡定本為庚戌土斷以一其業安
帝時劉裕再申行庚戍土斷之科自咸和初蘇峻作亂
版籍焚燒至梁武帝時晉代舊籍並在謂之晉籍有東
西二庫宋元嘉二十七年立七條之科至于齊東堂校
籍置郎令史以掌之而簿籍至此大壊矣齊高帝時虞
玩之上表曰今戸口多少不減元嘉而版籍頓闕宜以
元嘉二十七年籍為正後魏旡鄉黨之法民多隠冐李
冲上言立鄉黨鄰三長定民戸籍公私便之唐制百戸
為里五里為鄕四家為鄰五家為保每里置正一人按
比戸口又正天下戸凡九等三年一造戸籍凡三本一
留縣一送州一送戸部儀鳳三年勅自今以後省黃籍
及州縣籍也(通典)
國朝太祖建隆元年有司請據諸道版籍之數揔九千
六萬餘戸此國初版籍之數也四年詔曰蕭何入關先
收圖籍沈約為吏手寫簿書自今旡版籍處便仰置造
不得煩擾乾德三年張澹上井田制度戸口㳂革數太
宗至道元年詔復天下郡國戸口版籍(自唐末四方兵)
(起版籍亡失故戸口莫得而知至是始復造)咸平五年
詔三司取天下戸口數置籍校定以聞景德二年令三
司每歲校天下税帳登耗以聞天禧二年减諸州府帳
目并從簡併勿務滋章四年范雍請逐州選官專管帳
以為勞績從之景祐元年造五等丁産簿并丁口帳
輿地圖類
前漢收秦圖書沛公至咸陽何先入收秦丞相御史律
令圖書藏之沛公具知天下阨塞戸口多少強弱處民
所疾苦者以何得秦圖書也
光武披輿地圖光武披輿地圖示鄧禹曰天下郡國如
是今始得其一
宋朝輿地圖輿圖之有益於人國也尚矣創業之初有
益於平定守成之後有益於備禦其在中興則又有益
於恢復舊物者也江南之圖上於盧多遜則收復之功
成(長編開寳六年盧多遜使江南白國主曰朝廷重修)
(天下圖經先以江南諸州願求一本以歸國主亟令繕)
(寫與之於是江南十九州之形勢屯戍遠近戸口多寡)
(多遜盡得之矣歸即言江南衰弱可取狀上始有意大)
(用)䕫州之圖出示劉銀則削平之策定(編年乾德三年)
(王師克䕫州初上以地圖示劉鋹劉鋹束手就擒太宗)
(皇帝聖略勃興吳越并汾相繼納欵車書混一德被遐)
(徼圖籍所列府州軍監凡二百九十有五縣一千一百)
(三十有一而化外羈縻之州不與焉)或閏年而圖民籍
或十年而圖地形上之職方如指諸掌(長編咸平四年)
(吳淑言諸路所納閏年圖當在職方收掌近者並納儀)
(鑾司伏以天下山川險要皆王室之藴奥故周禮職方)
(掌天下圖籍又詔土訓以夾王車漢祖入關蕭何收秦)
(圖籍由是周知險要豈可忽而不顧哉請令以今閏年)
(圖並上職方又州郡地理犬牙相入向者圖畫三州地)
(形則可以符合他郡望諸路每十年各畫本路圖上職)
(方所冀天下險要不窺牖而可知九州輪廣如指掌而)
(斯在從之)爾土宇昄章亦孔之厚矣玁狁匪茹整居焦
穫蓋天人共厭之四牡龐龐駕言徂東則今日事也
羣書考索卷六十三
