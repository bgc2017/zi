羣書考索後集卷六
宋章如愚編
官制門
宗正
周官小宗伯掌三族之别以辨親疎成王時彤伯入為
宗正(又初學記云宗正卿周官也周封建宗盟封兄)
(弟之國十有五同姓之國三十有五始選其宗中之)
(長而董正之謂之宗正)
秦置宗正掌屬籍
漢因之更以序九族平帝元始中更名宗伯五年又於
郡國置宗師以糾皇室親族世氏致教訓焉選有德
義者為之
後漢有宗正卿掌序錄王國嫡庶之次皇室親屬遠近
兩漢皆以皇族為之(楚元王子郢客及劉辟彊劉德)
(等逓為之不以他族魏亦然)
晉初兼以庶姓(山公啟事曰羊祜忠篤寬厚然不長理劇)
(曹宗正卿闕不審可轉作否)
宋齊不置
梁復置名春卿位視列曹尚書
後周有宗師中大夫掌皇族定世系辨昭穆訓以孝弟
唐武德置宗師(晉咸寧中亦有宗師以扶風王亮為之)
龍朔改曰司宗光宅改為司屬後復舊卿一人少卿
二人掌皇族外戚簿籍開元中判宗正官屬皆以皇
族為之然自武德以來有以賜姓附屬籍宗正者羅
藝徐世勣杜伏威胡大思或以功或以來降其後則
或借屬籍以寵藩鎮李正己之請附屬籍李晟之編
入屬籍張寳臣之賜姓列於屬籍甚者沙陀首領亦
以功而賜姓繫籍鄭王房
宋宗正寺判寺二人以宗姓兩制以上充闕則以朝官
知丞事掌奉宗廟諸陵薦享之事司皇族之籍至
道中詔張伯梁周翰同編籍咸平初詔於宗正寺
建屬籍樓又詔修玉牒四年趙安易上新修皇屬籍
三十三卷詔送宗正寺仍接續編纂祥符判宗正
寺趙世長乞於皇屬籍之上别崇懿號詔以皇宋玉
牒為名八年詔建玉牒殿屬籍堂於新寺命趙安
仁重修玉牒屬安仁又上仙源積慶圖詔歲寫一本
藏龍圖閣九年趙安仁上言唐故事玉牒首載混
元皇帝乞以御製聖祖降臨記冠於列聖玉牒及
别修皇朝新譜如唐天潢源𣲖譜從之至和元年
詔宗正寺故事屬籍十年一修今雖及八年而宗支
蕃衍其增修之熙寧元年上兩朝玉牒(仁宗哲宗)
熙寧三年宗正寺言舊制每年装成仙源積慶圖
宗藩慶緒錄供送龍圖天章寳文閣如漢宗正歲上
名籍也元豐更制所掌與舊略同掌序宗𣲖紀屬
籍以昭穆定親疎凡修錄牒譜圖籍其别有五(曰玉)
(牒以編年之體叙帝系而紀其歷數凡政令賞罰封)
(域及豐凶祥瑞之事曰屬宗序同姓之親而辨其服)
(紀之戚疎遠近曰宗藩慶系錄辨譜系之所自出序)
(其子孫而别其名位品秩日仙源積慶圖考定世次)
(枝分𣲖别而系以本宗曰仙源類譜序男女宗婦族)
(姓婚姻及官爵遷叙而著其功罪生死凡錄以一歲)
(牒譜籍以十歲修纂以進分案二屬宗知雜設更掌)
元豐六年詔宗正寺長不專用同姓蓋自有太宗
正司以統皇族矣元祐八年詔丞專修纂圖書九
月王鞏言玉牒十年而進自熙寧中范鎮進書之後
神宗玉牒至今未修仙源類譜自慶歷中張方平修
進之後僅五十年並無成書乞令修玉牒類譜官每
二年一具草繳進從之紹聖三年應宗室賜名三
祖下各隨祖宗之支子而下雖兄弟數多並為一字
相連三年詔宗正寺貳提舉諸宫學(以通典唐職林)
(唐會要國朝會要續會要四朝志)
太宗正司景祐三年置知太宗正即濮王也同知即守
節也時宗室衆多故舉一人令厚睦之違失則紏正
至和中改為判太宗正寺同知為同判熙寧置丞二
人自唐有百孫院祥符九年以新昌坊皇親禮會
院額曰嘉慶景祐二年詔修睦親宅(時以宗戚邸)
(第散處俾遷爽塏列次有倫)慶歷七年賜北宅名
廣親(時以秦王宗子蕃盛而所居隘狹)治平元年
詔建睦親廣親北宅於芳林園
給事中(中書舍人)
秦加官漢因之所加或大夫博士議郎掌左右顧問應對
位次中常侍侍中黃門諸給事中日上朝謁平尚書奏
事又為左右曹以有事殿中故曰給事中多名儒為之
東漢省魏復置唐改給事郎為給事中後定為四員(龍)
(朔改門下省曰東臺垂拱改曰鸞臺開元曰黃門省)
(給事中)掌侍左右分判省事察洪文館繕寫校讎之
課凡百司奏抄侍中既審而駁正違失
宋太宗從魏羽請置封駁司(又隸通進銀臺司以侍從)
(官知)實給事中之職也然舊例止出内文書而已(嘉)
(祐中何郯以待制領此職詔令有不便者輙封去之)
(仁宗加其職振皆從之自此始為故事)元豐五年
初除舒亶試給事中自是給事中始正除為職事官
凡四人治六房掌讀中外出納及判後省之事政令
失當除授非人則奏駁之(故事中書進熟起草惟執)
(政書押官制行給事中獨書畫黃而不書草著為令)
建炎中因舊制置門下後省以給事中為長官四
員為額
中書舍人漢尚書郎直宿建禮門奏事明光殿下筆為
詔誥令乃今中書舍人也
唐武德置舍人六人後改中書舍人(掌傳進奏議表章)
(詔旨詔命皆起草有司奏議文武考課皆預以一人)
(知制誥其餘分署制敕六省分押尚書六曹)龍朔改
西臺舍人光宅改鳳閣舍人開元改紫微舍人
宋初中書舍人為所遷官實不任職復置知制誥及直
舍人院主行辭命封還詞頭元豐正名遂以中書
舍人而判後省之事分案五中興置中書後省以中
書舍人為長官六員常除二員
魏置中書通事舍人東晉省宋復置入直閣内出宣
誥命
齊永平初四員各居一省時謂之四戶權傾天下與給
事中為一流
梁除通事字直曰中書舍人自是詔誥之任舍人專之
魏晉以來詔誥皆中書令及中書侍郎掌之
後周曰小史上士二人
隋曰内史舍人八員煬帝減四員改為内書舍人
唐武德改中書舍人置六員自永淳以來天下文章道
盛臺閣髦彦無不以文章逹故中書舍人為文士之
極任朝廷之盛選諸官無比
祠祿宋朝祠祿之官以佚老優賢祖宗時員數絶少自
熙寧以後乃增置焉是時方經理時政恐疲老失職
欲悉去之乃使任宫觀以食其祿時王安石亦欲以
此處異議者遂詔宫觀毋限員並差知州人以三十
月為任在京宫觀舊制以宰相執政充使或丞郎
學士以上充副使兩省或五品以上為判官内侍官
或諸司使副為都監又有提舉提典主管官其戚里
近屬及前宰執留京師者多除宫觀以示優禮之意
紹興二十一年在京宫觀作在外宫祠以三十個
月為任
宫觀使宫觀置使自祥符中始(真宗建玉清昭應宫王)
(旦為首始命充使宫觀置使自此始然每為宰相兼)
(職天聖元年時崇奉之意又緩因請罷之)明道中
錢維演以使相為景靈宫使(治平中改為節度)李端
愿為醴泉觀使使相節度領内祠自此始後有集禧
觀使(治平四年富弼以觀文殿大學士充)有太乙宫使
(元祐八年馮京以彰德軍節度改充)有同醴泉觀使(元)
(祐八年尚書左丞梁燾以疾求罷詔與在京宫觀使)
時議以為非宰相不除遂置同醴泉使有祐神觀使
(大觀元年尚書右僕射趙挺之充)徽宗建玉清神霄
萬夀宫以宰執兼使副用真廟故事也近以宰執奉
朝請者領在京宫觀使而在外舊相只除提舉宫觀
非祖宗優待宰相之體
提舉宫觀宫觀置提舉自康定始(康定元年李若谷罷)
(參知政事留京師)以資政殿大學士為提舉會靈觀
事宫觀置提舉自此始自是學士待制知制誥皆得
為提舉
醴泉觀元豐元年皇城司劉永夀為提點六年時君卿
以皇城司為提舉大觀三年姚雄以右金吾衞上將
軍充使
萬夀觀元豐元年左藏庫使昌州刺史曹誌為提點八
年龍圖閣待制趙彦若為提舉
佑神觀大觀六年尚書右僕射兼中書侍郎趙挺之除
觀文殿大學士充使
在外宫觀宋朝宫觀皆俟力請而後授侍從而上任宫
觀者絶少若因責降改作主管方直差焉熙寧初
王安石相異己者方直除宫觀大抵非自陳而朝廷
特差者如降黜例(二年詔杭州洞霄宫亳州明道官)
(華州雲臺觀建州武夷觀台州崇道觀成都府玉局)
(觀建昌軍仙都觀江州太平觀洪州玉隆觀五岳廟)
(並依嵩山崇福觀舒州靈仙觀置管勾或提舉提點)
(官)四年詔宫觀岳廟留官一員餘聽如分司致仕例
從便居住六年詔六十以上者乃聽差毋過兩任兼
用執政恩例者通不過三任後蔡京用事增廣職任
崇寧三年添宫觀十政和三年添三十選人亦許乞
岳廟祠宣和中王黼以熙寧法革之一切不恤於是
士大夫失祿
御史臺
御史之名周官有之掌贊書而受法令戰國亦有
御史秦趙澠池之會各命書其事則皆記事之職
至秦漢為糾察之任所居之署漢謂之御史府亦
命之御史大夫寺亦謂之憲臺後漢謂之御史臺
亦謂之蘭臺寺以尚書為中臺御史為憲臺謁者為
外臺謂之三臺梁及後魏北齊或謂之南臺後
周曰司憲隋及唐皆曰御史臺龍朔改憲臺咸亨
復舊制但聞風彈事提綱而已其鞫案繫禁則委大
理貞觀中中丞李乾祐以囚自大理來往滋其奸
乃奏於臺中置東西兩獄以自繫劾開元復罷武
后時改御史臺為肅政臺置左右左以察朝廷右以
澄郡邑龍朔後改肅政之名但為左右御史臺睿
宗詔二臺並察京師太極元年以尚書省悉隸左臺
遂廢右臺至德後諸道使府參佐皆以御史為之謂
之外臺宋㳂唐之制設御史臺大夫無正員止為
兼官中丞除正員外或帶他官次有知雜御史一員
副中丞判臺事其屬有三院一曰臺院侍御史隸焉
二曰殿院殿中侍御史隸焉三曰察院監察御史隸
焉舊制三院多出外任風憲之職用他官領之太
平興國三年以張巽為監察御史正名舉職自此始
唐制御史不專言職天禧始置言事御史唐太宗
時有御史裏行之名景祐中始置以處御史之官卑
者唐儀臺案有六監司元豐三年李定請復六察
於是以御史專領六察其後以中丞為長知雜御史
為侍御史言事官為殿中侍御史六察官為監察御
史
御史中丞
周官小宰之職掌建邦之宫刑凡宫之糾禁(注云即今)
(御史中丞也)漢承秦制御史大夫有兩丞一曰御
史丞一曰中丞亦謂中丞為御史中執法中丞在殿
中蘭臺掌圖籍外督部刺史内領侍御史十五人受
公卿舉劾按章居殿中察舉非法武帝以中丞督
司隸司隸督丞相丞相督司直司直督刺史刺史督
二千石下至墨綬及御史大夫轉為司空而中丞出
外為臺率(薛宣為中丞執法殿中外緫部刺史陳咸)
(為中丞緫領州郡谷永上䟽竊見薛宣前為中丞執)
(憲轂下不吐剛茹柔)哀帝更中丞為御史長史
光武復改中丞與尚書令司隸校尉朝會皆有專席
而坐京師號為三獨坐言其尊也
魏初改宫正後復為中丞晉宋以下不置大夫以中丞
為臺主(百與司隸分察百僚宋與尚書令分道)齊
中丞職無不察專道而行自齊梁謂之南司後
魏為御史中尉後周有司憲中大夫
隋以國諱省中丞置大夫為臺主以持書侍御史二人
代中丞之任(梁江淹為中丞明帝曰今君為南司足)
(以振肅百僚晉侯史光為中丞光在職寬仁而不縱)
(庾峻為中丞威而不尅晉李熹遷中丞鄧隗為中丞)
(後魏李彪為中丞皆彈奏不避強禦江左拜中丞不)
(得復入尚書省中丞鹵簿至百官趨避)
唐高宗復號中丞龍朔改司憲大夫咸亨復唐制大夫
掌以刑法典章糾正百官罪惡中丞為之貳大事裁
奏小事專逹(會昌初中書門下奏大夫秩崇官不常)
(置中丞常為憲臺之長武元衡遷中丞延英對罷元)
(宗曰真宰相也持中無私)
宋沿革見緫論自中丞以下掌糾繩内外百官肅清朝
廷紀綱大事廷辨小事奏彈(仁宗嘗言御史官須厚)
(重知治體者方可用趙槩為中丞上重之張昪為中)
(丞上曰昪清直可任風憲)
侍御史
周御史掌邦國都鄙及萬民之治令以贊冢宰凡治者
受法令焉以其在殿柱之間亦謂之柱下史
秦改為侍御史(張蒼秦時為御史主柱下文書即其任)
(也)
漢因秦制置侍御史十五員有繡衣直指出討奸猾治
大獄武帝所制不常置
後漢有掌察舉非法受公卿郡吏奏事有違失舉劾之
以公府掾屬高第補或牧守議郎郎中為之惟德所
在二漢所掌凡五曹豹尾之内便為禁省(後漢侍御)
(史威烈赫奕莫之敢犯張綱安帝時奏舉梁冀兄弟)
(楊秉為侍御史京師稱其有宰相材)魏八人當大
會殿中御史簮白筆側陛而坐晉侍御史九人頗
用郡守為之宋齊十人梁陳皆九人居曹糾察
不法隋八人
唐四人又置内供奉掌糾劾百僚侍御史號臺端其知
雜事者謂之雜端最為雄劇食坐之南設横具謂之
南牀殿中監察不得坐凡侍御史之例不出累月遷
登南省故號南牀建中元年以侍御史掌公廨推彈
自是雜端之議輕矣
宋沿革(見緫論唐李素立為侍御史開元初楊慎為侍)
(御史與御史大夫李桀論將劾崔日知反為所搆揚)
(廷奏曰若尊恐脅以成姦臣之謀御史臺可廢矣徐)
(有功為侍御史遠近聞之皆欣然相賀)
殿中侍御史
魏蘭臺遣御史二人居殿中伺察非法故曰殿中侍御
史晉置四人東晉省二人梁有四人掌殿中
禁衞内事後魏北齊皆有隋改為殿内侍御史
置十二人煬帝省
唐武德置殿中侍御史四員貞觀增二員掌殿廷供奉
之職京畿諸州兵皆隸焉彈舉違失號為副端正班
列於閤門之外至文明元年又置殿中裏行(唐去殿)
(中侍御史遷拜及職事與侍御在殿中裏殿察兩院)
(在柱外)
宋沿革(見前)殿中侍御史二人掌言事分糾大朝會及
朔望六參官班序元豐八年詔殿中侍御史兼察
事監察御史兼言事
監察御史
隋置初東晉置檢校御史知行馬外事宋齊梁陳並
置後魏北齊復置十二人隋改檢校御史為監
察御史凡十二人煬帝增置十六人
唐武德初置八人貞觀二十二年加二人其外又置監
察御史裏行以馬周為之自此便置裏行之名掌分
察百僚廵按郡縣視刑獄肅朝綱(唐監察御史職知)
(朝堂正門無籍非因奏事不得入至殿廷開元七年)
(勅隨仗入朝因姚崇用齊幹為監察御史彈劾差遣)
(率先風教當時以為稱職大歷十四年監察御史分)
(察尚書省六司號曰大察臣顔真卿為監察御史决)
(五原獄而天雨)
宋御史多出外任風憲之職以他官領之興國三年
詔本司自薦屬官俾正名舉職用太常博士張巽為
之嘉祐四年中丞韓絳舉御史而恨資任屢舉不
應格於是絳請置裏行從之初以王陶為御史裏行
熙寧三年除秀州推官李定權監察御史裏行選
人為御史自定始元豐三年詔御史專領六察又
詔御史六員以三員分領察案三員專言事五年
詔秘書殿中内侍省不隸六察如有違慢委言事御
史彈奏七年大正官名以言事官為殿中侍御史
六察官為監察御史掌六部之事及在京百司
徽宗時如辟雍大晟府筭學士之類皆不隸臺察崇
寧大臣欲其便已而南臺御史亦有不言事者自大
觀臣僚申請而辟雍之類復隸御史自胡舜陟申請
而本臺始增入御史言事之文
御史臺主簿
西漢張忠為御史大夫署孫寳為主簿隋大業始置
御史臺主簿二員唐省一員掌付事勾稽省署抄
目貞觀中自張弘濟為此官之後遂為美職
宋有一人掌受事發辰勾檢稽失兼簿書錢榖之事
元豐中李定請增置主簿一員檢點六案文字元
祐元年大理寺架閣庫專委主簿主管紹興三年
詔御史臺全缺長貳檢法主簿特令殿中侍御曾統
奏辟
御史臺檢法
宋御史臺主簿二員熙寧十年改主簿作檢法各一
員繫長貳同舉京官充元豐四年罷六月因黃履
奏復置各一員元祐三年改檢法官為主簿紹
聖二年因董厚逸奏請復置紹興二年吕頥浩撥
下部差官未幾復詔本臺辟時缺長貳令曾統奏辟
諫議大夫
周保氏掌諫王惡司諫掌糾萬民之惡至秦置諫大夫
掌論議無常員多至數十人屬郎中令
漢武元狩中置宣帝選諫大夫出為郡守(蕭望之選諫)
(大夫至宣帝時出補郡守上䟽日出諫官以補郡守)
(朝無爭臣則不知過)光武以諫大夫為諫議大夫
無常員兩漢並屬光祿勲後周地官有保氏下大
夫規諫於天子蓋比其任隋亦曰諫議大夫置七
人屬門下省煬帝廢
唐武德復置屬門下太宗時諫官入閣(王珪嘗為諫議)
(大夫太宗詔諫官隨中書門下及三品官入閣魏徵)
(拜諫議大夫或至卧内計天下事禇遂良為諫議大)
(夫太宗以為骾亮有學)龍朔改為正諫大夫後又置
諫議大夫屬中書開元以來廢正諫大夫屬門下凡
四人掌侍從規諫(高適明皇在蜀為諫議大夫負氣)
(敢言肅宗時置兩省官十日一上對白居易與元稹)
(書僕為諫官月請諫紙)貞元四年德宗分為左右各
置四員左隸門下右隸中書(陽城德宗召拜右諫議)
(大夫八年論裴延齡誣陸贄上䟽慷慨泣下罷裴延)
(齡穆宗召費文言為諫議大夫羣指稱允柳公權論)
(事不阿帝以為有諫諍風可居諫大夫)
宋承五代之弊官失其守故官職差遣離而為三官裁
以定俸入耳而不親職諫議大夫司諫正言皆須别
降勅許赴諫院供職者方為諫官亦有領他職而不
預諫諍者其由他官領者帶知諫院以兩省官充掌
供奉諫諍凡朝廷闕失大則廷議小則上封時雖除
諫官而未置諫院明道元年陳執中為諫官屢請
置院於是以門下省為諫院徙舊省於左掖之西置
諫院始此(田錫遷諫議大夫真宗見之色必莊嚴景)
(祐三年詔曰左右諫議大夫司諫正言咸預軒輊之)
(列是為耳目之官景祐四年姚仲孫言諫議大夫居)
(諫官之上慶歷三年田况每諫官日奉朝請則可以)
(日聞朝廷之事况每日赴内朝)元豐正名左右散
騎常侍各一人既闕不除而左右諫議大夫遂為諫
垣之長專言責焉左隸門下右隸中書同掌規諫諷
諭凡朝政闕失任用他司有失皆得諫正(王安石入)
(司政事孫莘老李公擇居諫職二人請舉行太宗令)
(諫官入閣事安石不可日是又益兩參知政事)(元)
(豐七年諫議大夫趙彦若言事詔降彦若一官云朝)
(廷自修復官政小大羣司皆有職守彦若輙侵法守)
(論事不可不懲元祐元年王巖叟言近降旨兩省諫)
(官出入各異勿與給事中中書舍人通事欲隔限諫)
(官不使在政事之堂恐知本末數論列耳詔諫官直)
(舍仍舊)建炎中興始詔諫議大夫不隸兩省别置
於後省之側許與兩省官相見議事紹興元年詔
中書門下後省諫院官吏並依舊赴三省内元置局
處供職
司諫正言
唐武后垂拱中置左右補缺左右拾遺掌供奉諷諫開
元以來尤為清選左屬門下右屬中書
宋端拱元年改左右補缺為左右司諫左右拾遺為左
右正言是時太宗欲令諫官修職故詔改其官後亦
有兼他官不供諫職者元豐官制左右司諫各一
人正七品左右正言各一人從七品同掌規諫諷諭
分隸兩省中興之初詔不隸兩省紹興三年復
淳熙十五年用林栗請於正言司諫外增置補缺拾
遺各一人專職諫諍不許彈擊光宗即位省之
司諫宋朝咸平中种放對便殿尋授左司諫真宗曰賞
一逸人可勸天下明道中執政除親舊二人為正言
司諫上謂曰祖宗法制臺諫官必出自宸若大臣
自除則大臣過失無敢言
補闕韋温為補闕時宋申錫被誣温昌言曰吾軰諫官
豈避一時之雷電而致聖君賢相蒙蔽惡之咎耶鄭
餘慶子澣為右補闕獻䟽切直至憲宗遂遷舍人韋
處厚擢左補闕帝曰韋處厚上䟽其言切直顧人未
知爾中外推其精密文宗言宰臣曰太宗得魏徵採
拾缺失今得魏謩命授左補闕
正言荆公上田正言書今聮諫官朝夕天子耳目行事
即一切是非無不可言至道元年和㠓遷右正言獻
歌詩稱旨
拾遺唐白居易上䟽蒙恩授臣左拾遺謹按六典其選
甚重其秩甚卑蕭嵩為左拾遺表薦張鎬為拾遺不
數年出入將相陳子昂為右拾遺上䟽陳事詞皆典
美右拾遺張方回每朝政有失抗論昂然進不懼死
史館史官自黃帝有之夏商大史(夏終古商高勢)
周大史小史内史外史而侯國亦置史秦有太
史令漢武帝始置以司馬談為之遷嗣宣帝以
其官為令行太史公文書修撰職以他官領於是太史官惟
知占候而已王莽置柱下五史後漢至隋唯魏
明太和中史職隸中書其餘多隸秘書唐武德四年
始置修文館隸門下省(九年改為弘文館神龍元年)
(改為昭文館中間更易不一至開元中則復為弘文)
(館也)貞觀中建史館於禁中專掌國史至開元七年
於乾元殿東廊寫四部書置刊定官以麗正殿為修
書所十二年召學士張說等宴於是為集賢即麗正
殿也以修書所為集賢殿書院三館之名肇於此矣
自此集賢昭文置大學士史館置監修國史皆以宰
相兼領之又置學士直學士修撰直館校理之職亦
以他官領之其昭文館隸門下省史館寓於集賢尚
未合為一
梁遷都初舊制未備至正明中始以今古長慶門東北
小屋十數間為三館(即所廢四館是也)湫隘卑喧轍道
出於其旁每受詔所撰述即移於他所以成之訖
太祖朝以經營四方未暇改作太宗因幸故館歷覽
舊阯顧左右曰豈所以待天下之賢俊耶即日詔有
司度左昇龍門北車府地為三館棟宇之制皆上所
親授輪奐壮麗冠於内庭又於四序啟便門以備行
幸於是盡遷三館之書分於兩廊貯焉東廊為昭文
書庫南廊為集賢書庫西廊凡四庫分經史子集四
部為史館書庫初乾德中平蜀得書萬三千卷開寳
中平吳又得書二萬卷參以舊書分為八萬卷凡六
庫書皆以類相從簡策府翕然一變矣(永熙太宗寳)
(錄)
宋監修國史一人以宰相為之修撰直舘檢討無常員
(修撰以朝官充直講檢討以京官以上充)掌修日歷
及典司圖籍之事凡國史别置院於宣徽北院之東
藏之謂之編修院(東京記云俗呼為史院)天聖修
真宗史欲重其任降勅宰相為提舉參政樞副為修
史其同修史則以殿閣學士以上為之編修官以三
館袐閣校理以上及京官充史畢即停元豐改官
制日歷隸國史案每修前朝國史實錄則别置實錄
院以首相提舉翰林以上為修國史侍從官為同修
史庶官為編修官實錄院提舉官如國史從官為修
撰官餘官為檢討中興時即秘書省建史館以修神
宗哲宗實錄選本省官兼檢討校勘以侍從官充修
撰紹興初又移史館於省之側别為一所以增重
其事至九年始修徽宗實錄乃命史館開實錄院宰
相監修但提大綱檢討官搜閱校對惟修撰實專史
職只據所送到時政記(唐長夀中姚璹請仗下所言)
(宰相實錄號時政記自璹始五代中書樞密院皆置)
(太平興國中蘇易簡為參政自是中書皆參政編錄)
(端拱以後樞密院事皆送中書同修為一書及王欽)
(若等始乞别撰不關中書直送史館)
起居注(漢武帝有禁中起居注自魏至晉起居之職)
(掌於著作其後亦命近臣主掌其事後至魏始置起)
(居令史每行幸宴會則在御座左右記錄帝言及賓)
(客語後又别置起居注二人北齊有起居注二人隋)
(朝置起居舍人二人以掌内史唐朝起居注之官隸)
(於門下顯慶中即與舍人属兩省每皇帝御殿即左)
(右史夾香案分立於殿下螭頭之側和筆濡毫皆就)
(螭頭之一處有命則臨陛俯聽對而書之凡典禮文)
(物册命啟奏臣僚薨免懲惡勸善之事悉載於起居)
(注季冬則授於史官以俟筆削元和中詔有事可備)
(勸戒合紀述者委其自承旨宰相宣示左右起居令)
(其不錄仍作舊例季冬送於史館文宗太和中起居)
(郎起居舍人凖故事入閣日齎紙筆立於螭頭以記)
(言動開延英召大臣論事亦然宋朝淳化中張泌請)
(别置起居院及左右史之職記言動為起居注詔從)
(其請尋以周翰掌起居郎李謙掌起居舍人事銓次)
(其事排以日月謂之日歷詳見日歷所門)
提舉(乾興元年命司徒監修國史馬拯專修提舉監修)
(天聖中宰臣王曾提舉監修真宗實錄兩朝史時王)
(旦未領監修故特授詔已監修而無再授勅為提舉)
(蓋一時之制也監修國史國朝舊以宰相為之修日)
(歷也故常帶入銜若先朝正史則别置編修院宰相)
(為提舉)(紹興中詔國史院宰臣提舉乾道初詔參)
(政虞允文兼提舉修三朝國史中興以來參政兼提)
(舉自此始)
監修(北齊詔魏收撰史又詔高隆之總監之書名而已)
(唐太宗以宰相監修國史及以他官兼領房玄齡為)
(監修而給事中許敬宗兼唐制宰相四人内一人帶)
(監修)(宋從唐制史館有監修皆宰相領故事宰相)
(兼領皆内降旨處分乾德初以趙普兼監修止用勅)
(非舊典也)(開寳中薛居正以參政監修自後參政)
(亦有管勾修國史者不常置)(至道中修太宗實錄)
(宰臣吕端雖帶監修國史而不預焉其後重修太祖)
(實錄遂詔吕端等同修端罷相李沆繼成焉)(景德)
(中監修國史畢士安卒參政王旦權領史館實為監)
(修國史之職)(慶歷中吕夷簡罷相帶監修國史優)
(老臣也)
修撰(唐令狐德棻請修近代史遂命修撰名始於此)
(唐史館修撰四人掌修國史)(宋從唐制史館有修)
(撰以他官領取最上一員判館事故事史館每月撰)
(日歷皆判館與修撰官直館分季撰其後止修撰官)
(及判館撰次祥符中以高綽為史館修撰綽即王欽)
(若所引不令修纂止令權判吏部銓自是五品以上)
(方掌修撰)(天聖中石中立充史館修撰有司引綽)
(例亦不修日歷)(乾興初李準等言修撰官舊四人)
(今只二人望擇館閣官二員充編修官遂詔王舉正)
(李淑同編修)(元豐國史隸秘書)(元祐中就門下)
(置局)(紹聖復還秘書閣舊有修撰官至是改為修)
(國史以尚書翰林充同修以侍郎以下充)(紹興中)
(以修神宗哲宗穆宗正史置修史一人同修一人編)
(修二人)
檢討(淳化中以郭延澤董元亨為史館檢討)(至和中)
(詔今後檢討不得舉試館職)(嘉祐中韓琦奏史記)
(日歷未修者積十餘年今將修先朝實錄而日歷未)
(備檢討缺官詔以吕夏卿韓維兼史館檢討)
羣書考索後集卷六
