羣書考索後集卷五
宋章如愚編
官制門
三公類
夏商以前云三公無官伊尹曰三公調隂陽周以太
師太傅太保曰三公記曰三公無官古有其人然後
充之舜之於堯伊尹之於湯周公召公之於周是也
或說司馬主天司徒主人司空主土是為三公漢以丞
相大司馬御史大夫為三公後漢以太尉司徒司空
為三公天地灾變即皆冊免自太尉徐防始焉靈帝就
長安拜張温為太尉三公在外自温始也魏晉宋齊梁
陳後魏北齊皆以太尉司徒司空為三公宋志云三
公之職太師居首晉帝名師故置太宰以代之後周以
太師太傅太保為三公司徒為卿隋以太尉司徒司空
為三公唐因之(理道要缺)宋治平二年詔自今皇子及
宗室早屬除檢校師傅言隨其遷序改授三公仍俟加
恩改授元祐令太尉司宰司空為三公
三師
三師太師太傅太保古官殷太甲時伊尹為太保紂
時胥餘為太師(見漢儀注)又記曰虞夏商周有師保
疑丞成王作周官立太師太傅太保兹為三公尚書
逸禮三公為太師周公為太傅召公為太保前漢承
秦制闕三公之位吕后以王陵為太傅陵免官省
平帝元始元年始置太師太傅太保金印紫綬太師位
在太傅上太保次太傅(漢百官表)漢志傅保在三公
上號曰上公(初學記)明雖天子必有所師(六典)東
漢以後常曰上公(初學記)其後或置或廢大抵無所綂
職晉初依周備三公三公之職太師居首景帝名師故
置太宰以代之(宋百官志)宋太師太傅太保為三公訓
護人主道以德義天子加拜以不臣之禮非其人則缺
(宋書)南齊唯置太傅(南齊百官志)至後魏特稱三師
以正其名正一品然非道德崇重則不居其位無其人
則缺之(六典)後齊多循後魏置太宰太傅太保是為
三師(隋百官志)近代陳多以為贈官(六典)後周改為
三公(六典及注)隋高祖既受命置三師三公三師不
主事不置府僚蓋與天子坐而論道者也(隋百官志)
煬帝即位廢三師官(隋百官志)唐太師太傅太保各
一人是為三師(唐百官志)其或親王自拜者但存其名
耳(六典及注)宋之制以太師太傅太保為三師太
祖時符彦卿為太師李彝興自守太傅為太尉高保融
自守太保為太傅元祐令太師太傅太保為三師
三公之官尤重太師趙韓王以勲文潞公以年方得之
此二年不拜自司空五遷至太師王文正公吕文靖
公皆任相二十年纔以太尉致仕可見宋朝重太師之
官也政和二年詔曰太師太傅太保此古三公之官
為宰相之任今為三師然古無三師之稱合依三代為
三公官不必備惟其人為真相之任若除三公即為宰
相靖康末詔依元豐故事以僕射為宰相三公止為
階官不復與三省之政焉(職略)
三少
周以少師少傅少保為三孤貳公弘化寅亮天地弼予一
人通典曰此三官名曰三孤孤特也言卑於公尊於
卿特置此三人書微子殷既錯天命微子作誥(公師)
(少師佐少師孤卿)秦漢而下省
前漢百官公卿表太師太傅太保為三公又立三少為
之副少師少傅少保是為三孤與六卿為九焉
後漢百官志太傅天子燕業反其學左右之習詭其師
合諸侯遇大臣不知文雅之辭已語之適簡聞少誦不
博不習此少師之責也天子居處出入不以禮衣服冠
帶不以制御服列側不以度采服從好不以章忿悅不
以義與奪不以節此少傅之責也天子居處燕私安而
易樂而取飲食不時醉飽不節寝起早晏無常玩好器
弄無制此少保之責也
後周置三孤以貳三師
宋初沿唐制置三師以太尉司徒司空為三公元豐
肇新官制於三師三公無所改政和二年詔司徒司
空周六卿之官非三公之任乃今之六曹尚書是也
太尉秦官居主兵之任亦非三公太尉司徒司空並罷
依周制三孤之官乃次輔之任或稱三少為次相之任
通典(續會要)
檢校官
唐有檢校官宋之制檢校官一十九三公三師六左
僕射至水部郎共十三元豐官制行左僕以下皆為
職事官故罷之凡三師三公除授自司徒遷太保太保
遷太傅太傅遷太尉太尉遷太師檢校官亦如之(續會)
(要)政和二年罷太尉司徒司空以少師少傅少保為
三少後亦置檢校官紹興七年士褭檢校少師錢忱
檢校少保
宰相
黃帝置六相謂得蚩尤而明天道得太常而察地理得
蒼龍而辨東方得祝融而辨南方得風后而辨西方
得后土而辨北方謂之六相
堯有十六相虞舜臣堯舉八愷使主后土以揆百事
莫不時叙地平天成舉八元使布五榖於四方内平
外成謂之十六相(並通典)
殷湯有左右相以伊尹為右相以仲虺為左相(宋百)
(官志)
武丁得傅說爰立作相王置諸其左右(書說命篇)
周成王有左右相召公為保周公為師相成王為左
右亦其任也
秦悼武王二年始置左右丞相官以樗里疾甘茂為
左右丞相茂為左疾為右(史記)莊襄王又以吕不
韋為丞相及始皇立尊吕不韋為相國則相國丞相
皆秦官也金印紫綬掌丞天子助理萬幾秦初
有左右荀悅曰秦本次國命卿二人是以置左右丞
相無三公官至二世復有中丞相
漢高帝即位置一相綠綬高帝三年拜曹參為假左
丞相即漢初丞相當有左右今言一丞相或漢書之
誤以蕭何為之及誅韓信乃拜何為相國何薨以
曹參為之孝惠高后置左右丞相文帝二年復
置一丞相月俸六萬初陳平為左丞相及誅諸吕文
帝初立平乃謝病以讓周勃乃以勃為以丞相位第
一平為左丞相位第二勃免平專為左相武帝用
劉屈氂為左丞相分官局為兩府虚其名以待四方
之選成帝綏和元年御史大夫何武建言宜建三
公官定卿大夫之任分職授政以考功效於是上拜
曲陽侯王根為大司馬而何武自御史大夫改為大
司空皆金印紫綬比丞相則三公俱為宰相哀帝
復罷大司空元夀二年更名丞相為大司徒初漢制
常以列侯為相惟公孫弘布衣數年登相位武帝乃
封為平津侯其後為故事至丞相而封自弘始也(通)
(典)漢東京不復置(宋百官志)
後漢廢丞相及御史大夫而以太尉司徒司空總理
衆務則三公復為宰相矣獻帝建安十三年復置
丞相而以曹公居之又有相國
魏黃初元年改丞相為司徒文帝復置中書監令並
掌機密自是中書多為樞機之任復置大丞相第一
品後又有相國齊王以司馬師為之高貴鄉公以司
馬昭為之吳有左右丞相
晉惠帝永寧元年罷丞相復置司徒趙王倫簒位以
梁王彤為丞相永興元年以成都王穎為丞相
愍帝建興元年以琅琊王睿為左丞相南陽王保為
右丞相三年以保為相國睿為丞相其後或有相國
或有丞相省置無常而中書監令常管機要多為宰
相之任元帝渡江以王敦為丞相轉司徒荀組為
太尉以司徒官屬并丞相為留府敦不受成帝以
王導為丞相罷司徒府以為丞相府導薨罷丞相復
為司徒府
宋孝武帝初唯以南郡王義宣為丞相而司徒府始如
故亦有相國丞相金章紫綬進賢三梁冠絳朝服佩
山玄玉相國則綠盭綬也
齊不用人以為贈官齊職儀相國緂綬衮冕服
梁罷相國置丞相罷丞相置司徒
陳又置相國位列丞相上并丞相並為贈官自魏晉
以來宰相但以他官參掌機密或委知政事者則是
矣無有常官其相國丞相或為贈官或則不置自為
尊崇之位多非人臣之職其真為宰相者不必居此
官(通典)相國丞相秩萬石
後魏舊制有大將軍不置太尉有丞相不置司徒自正
光以後始俱置之
北齊乾明中置丞相河清中分為左右各置府僚然而
為宰相秉持朝政者亦多為侍中趙彦琛元文遥
和士開同為宰相皆兼侍中
後周恭帝三年初行周禮建六官有大冡宰亦其任也
靜帝二年置左右丞相大象二年以楊堅為大丞
相遂罷左右丞相官文帝自大丞相代後周遂置
内史納言即中書令侍中是為宰相亦有他官參預
焉柳述為兵部尚書掌機事又楊素為右僕射與
高熲專掌朝政(並通典)
唐世宰相名尤不正初以三省長官中書令侍中尚書
令共議國政此宰相職也其後以太宗嘗為尚書令
臣下避不敢居其職由是僕射為尚書省長官與侍
中中書令號為丞相品位既崇不欲輕授常以他官
居宰相職而假以他名(唐百官志)如同中書門下三
品及平章事知政事參知機務參與政事及平章軍
國重事之名是也(通典)自太宗時杜淹以吏部尚
書參議朝政魏徵以袐書監參預朝政其後或曰參
議得失參政知事之類其名非一皆宰相職也
貞觀八年李靖以疾辭位詔疾小瘳三兩日一至中書
門下平章事平章之名蓋始於此其後李勣以太
子詹事同中書門下三品者謂同侍中中書令也而
同三品之名蓋起於此然二名不專用而他官居職
者猶假他名如故自高宗以後為宰相者必加同中
書門下三品而張文瓘以東臺侍郎同東西臺三品
同三品入銜自文瓘始武后龍朔二年改侍中為
左相中書令為右相尚書僕射為立政後復改易(摘)
(竒)自先天之前其員頗多景龍中至十餘人開元
以來常以二人為限或多則三人初三省長官議
事於門下省之政事堂其後裴炎自侍中遷中書令
乃徙政事堂於中書省開元中張說為相又改政事
堂號中書門下列五房於其後一曰吏房二曰樞機
房三曰兵房四曰戶房五曰刑禮房分曹以主衆務
焉宰相事無不統故不以一職名官自開元以後
常以領他職雖欲重其事而反輕宰相之體故時方
用兵則為節度使時崇儒學則為大學士時急財用
則為鹽鐵轉運使又其甚則為延資庫使至於國史
太清宫之類其名頗多皆不足取法故不著其詳矣
五代史後唐長興四年樞密使馮贇加平章事以其
家諱改同中書門下一品周顯德中樞密使吳廷祚
亦以家諱改焉
宋㳂唐舊制其命相必曰同中書門下平章事即真拜
侍中者不復言平章事然國初止除范質趙普外是
亦未嘗除人累朝因仍三省長官尚書中書令侍中
僕射不與政皆為空官特以寓祿秩位品而已元
豐三年神宗肇新官制以左右僕射為宰相左揆
兼東臺王文恭珪為左相兼門下侍郎右揆兼西臺
蔡忠懷確為右相兼中書侍郎行之三十年政和間
更左揆曰太宰右揆曰少宰而以三師三公是謂真
相是時蔡魯公京以太師為公相宣和王黼以太
傅緫三省之事靖康末詔依元豐故事復為僕射
(何&KR1643;初除是命)左右僕射必兼門下中書侍郎建
炎三年吕頥浩言被旨將元祐中司馬光建請併省
奏召侍從參詳宰臣乃不兼兩省侍郎中書門下
侍郎並為參知政事而復祖宗之舊為同中書門下
平章事(職略中興會要)乾道七年詔丞相緫齊百
揆贊襄治道事無不統而僕射之官名實未稱宜倣
周漢之制明年改尚書左右僕射為左右丞相其
侍中中書尚書二令官制雖存皆設而不除可並刪
去以左右丞相充其位(中興會要)
宰屬
檢正宋熙寧三年中書門下言奉旨議中書剏置士
人為屬官伏以中書統治百官以佐天子政事而所
置吏屬尚仍舊制宜高選士人稍依先王設弼置輔
之意今欲置檢正五房公事一人逐房各置檢正公
事二人並以朝官充或用京兆官若選人即為習
學公事見宰相參政如常朝官之禮檢正五房在提
點之上逐房檢正與提點序官在堂後官之上職官
分紀官制行罷之其職歸左右司焉(四朝志)建
炎三年以軍興多事文移培增再置中書門下檢正
諸房公事二員序位在左司上次年罷紹興二年復
置一員(中興會要)
左右司隋煬帝三年尚書都司置左右司郎中各一
人品同諸曹郎(從五品)掌都省之職(通典)
唐武德省貞觀復置掌副左右丞所管諸司事二十
四曹呼左右司為都公(國史補)龍朔改為左右承
務咸享中復為左右司郎中武后又增員外郎各
一人與郎中分掌曹務永昌三年置神龍初省後
復置朝服與諸司員外郎同(唐職官志六典注)
宋朝以為階官元豐正名始實有職掌左右司郎中
各一人左右司員外郎各一人(題名)凡四員掌舉
諸司之綱紀號為都司亦曰左右曹焉(職略)建炎
三年以置檢正減左右司二員明年復(會要)隆興
元年從右諫議大夫王大寳等議詔左右司郎官各
差一員減罷二員二年詔以左司書擬吏戸禮機速
房右司書兵刑上賞功房文字(孝宗會要)後以右司
掌刑房事任為劇乃置二員(中興題名)
參知政事
後魏古弼太武時為尚書令參知政事
隋蘇威高熲宇文述等參預朝政
唐劉洎張文瓘皆參知政事魏徵杜淹參預朝政蕭瑀
參議朝政崔仁師等參知機務此其始也(摘竒)劉洎
貞觀十三年尚書右丞以黃門侍郎參知政事李義
府永徽六年中書舍人守中書侍郎參知政事盧承
慶顯慶四年度支尚書參知政事張文瓘乾封二年
東臺舍人參知政事
宋乾德二年太祖已相趙普畏其專相擇官以為副而
難其名稱召陶榖問曰下丞相一等有何官對曰唐
有參知機務參知政事今可用之遂命薛居正吕餘
慶為參知政事惟不宣制不押班不知印不升政事
堂止令就宣徽院使廳上事殿廷别設塼位於宰相
及勅尾書銜䧏相數字月俸雜給皆半之此乾德之
制也至開寳六年詔押班知印及祠祭行香今宰相
趙普與參知薛居正等輪知雍熙四年御史言文德
殿常朝百官皆有塼位惟參知政事每遇横行參假
未有塼位詔令依位排砌至道元年詔參政宜與
宰相分日知印押正衙班其磚位先異宜合而為一
遇宰相使相視事及商議軍政事並得升都堂先是
吕端寇凖並為諫議大夫參知政事至是端相而凖
尚參知政事端慮凖不平且言臣兄餘慶任參知政
事日悉與宰相同願舉行之特從其請次年準既罷
詔只令宰相押班知印參知政事遇正衙横行參假
並重行冀位非議軍國政事不得升都堂祠祭行香
書勅並依開寳詔書元豐官制罷知政事以門下
中書侍郎尚書左右丞為執政(職略)建炎二年吕
頥浩請將元祐司馬光併省奏召侍從參議孫覿等
請以門下中書侍郎並為參知政事而減罷尚書左
右丞焉(中興會要)
樞密院
樞密院唐代宗永泰中置内樞密使(馮鑑續事始)以宦
者為之初不置司局但有屋三楹貯文書而已其職
掌惟承受表奏於内中進呈若人主有所處分則宣
付中書門下施行而已(吕源明家塾廣記)代宗永
泰中宦官董廷秀參掌樞密事憲宗元和中劉光
𤦺梁守謙為樞密使穆宗初年以宦官知樞密事
舊左右軍容多入為樞密不著三間轄書櫃而已亦
無視事之廳後禧昭時楊復恭西門季玄欲奪宰相
權乃於堂状後帖黃指揮公事此其始也(續通典)
後梁革唐世宦官之弊改樞密院為崇政院命敬翔
為使始更用士人其備顧問參謀議於中則有之未
始專行事於外也(五代史)
唐莊宗同光元年復以崇政院為樞密院命宰臣郭
崇韜兼使又置院使一人然權侔宰相矣(五代會要)
晉高帝天福中以桑維翰知樞密院事四年廢樞密
院以劉處謙兼樞密每有奏議多不稱旨及處謙丁
内憂乃以樞密使印付中書門下遂廢其院晉少帝
開運元年復置以宰臣桑維翰兼使周顯德六年
范質王溥並參知樞密院事(五代會要)宋樞密院
與中書對持文武二柄號為二府太祖建隆元年以
魏仁浦吳延祚為樞密使趙普為副使周末闕副使
至是始置太宗太平興國四年以石熙載為樞密
直學士以簽書院事簽書之名始此淳化二年以
張遜知院事温仲舒寇凖同知院事同知院之名始
此英宗治平中以郭逵同簽書院事同簽書之名
始此舊制樞密院有使則置副使有知院則置同
知(會要)如置知院則當為副使者皆改同知若置
使則同知復改為副使神宗熙寧元年文彦博吕
公弼為使韓絳邵亢為副使時陳升之三至樞密府
神宗欲稍異其禮乃以為知院於是知院與副使
並置矣元豐改官制議者欲廢密院歸兵部神宗
曰祖宗不以兵柄歸有司故專命官統之互相維制
不從然以樞密聮職輔弼非出使之名乃定置知院
同知院二人餘悉置職事亦多所釐正細務分隸六
曹專以邊機兵政為職而契丹國信民兵牧馬猶總
領焉中興初有知院張浚同知院富直柔簽樞張
守同簽樞韓肖胄不置樞密使副使高宗紹興七
年詔依故事置樞密使及副使其知院同知院簽書
並如舊(中興會要)副使自岳飛罷後無有除者
樞密使五代置樞密使國初因之(詳見樞密院)太
祖建隆三年趙普為檢校太尉充樞密使不帶正官
充使自普始也開寳九年曹彬為樞密使領忠武軍
節度使樞密帶節度自彬始也太宗太平興國六
年石熙載為戶部尚書充樞密使以文資政官充使
自熙載始也真宗祥符五年王欽若陳堯佐並守
本官檢校太傅同中書門下平章事充樞密使儒臣
以樞密使兼使相自欽若等始也(此事見宋朝職略)
仁宗皇祐五年樞密使高若訥罷令舍人院草詞
樞密使免罷不降麻自若訥始也神宗元豐官制
行罷使副高宗紹興七年復置(會要)副使自岳
飛後無有除者
宰相兼樞密國初魏仁浦以宰相兼樞密使後罷
仁宗慶歷二年西方用兵富弼屢言邊事係國安危
不當專委樞密宜使宰相兼領於是以宰相吕夷簡
判樞密院事章得象兼樞密使王舉正言二府均體
總制之名太重亦改夷簡兼樞密使五年從賈昌朝
陳執中之言罷兼樞密使以邊事寧故也高宗紹
興七年令宰臣張浚兼樞密使趙鼎秦檜亦以左僕
射兼二十五年檜薨明年詔曰比緣軍興令宰相兼
樞密使典掌機務今邊事已定可依祖宗故事更不
兼領(中興會要)二十三年孝宗即位參政史浩論
樞密合使宰相兼使事因引富弼對仁宗故事上曰
正合朕見詔宰臣依舊兼樞密使(孝宗會要)淳熙
間省
知樞密院事
晉天福元年掌書記桑維翰以翰林學士尚書禮部
侍郎知樞密院事知院之名始此(分紀)國初不置
淳化二年樞密使王顯出鎮始以張遜知樞密院事
元豐官制行廢使副存知院中興初宰相兼樞
密只兼知院(此事見建炎四年詔)
同知樞密院事
五代有參知樞密院事(見樞密沿革)國初闕淳化
二年王顯出鎮始以温仲舒寇凖同知樞密院事同
知之名始此(會要)神宗元豐官制行廢使副存同
知
簽書樞密院事國初缺至太平興國四年石熙載(元)
(懿公)以樞密直學士僉書之名始此(會要)後又有同
僉書大抵以處資淺之人若僉書一經親祠方進同
知及副使若武臣擢預國政只除同僉書治平中
郭逵除同僉書元豐官制行並罷哲宗元祐初
復置僉書事(四朝志)後多帶端明殿學士初除必降
旨恩例並依執政盖本條不同執政者自同本條故
也(見淳熙重定)
樞属樞密都副承旨
五代有承旨副承旨以諸衛將軍充宋太宗太平
興國中以楊守一充都承旨都承旨自守一始也
是時都承旨副承旨多用士人比僚屬事參謀議
真宗後天下無事稍稍遂用吏人歐陽修建言請復
舊制不克神宗熙寧三年始以東上閤門使李評
為樞密都承旨李綬為之副不用院吏而更用士人
自評始也(續會要)熙寧五年以尚書比部員外郎
集賢校理同修起居注曾孝寬為起居舍人充史舘
修撰兼都承旨先是或用士人亦止於右職中選用
文館兼領自孝寬始也元豐三年用張誠一為客
省使都承旨自是都承旨復用武臣(續會要)哲宗
元祐中復以文臣帶待制充都承旨(職官制)元符
中王師約為都承旨左司諫陳瓘論神考以文臣為
都承旨其副則參用武臣之可用者今師約據文臣
之位甚非神考設官之意至崇寧以後則專用武臣
矣(四朝志)高宗建炎四年以辛道宗為副承旨
紹興元年詔依元祐職制置都承旨一員差兩制(中)
(興會要)
檢詳神宗熙寧四年以編修經武要略官王存四人
檢詳樞密院諸房文字視中書檢正官(會要)十年詔
以二年為任元豐元年詔定置二員及改官制檢
詳尋罷建炎中樞密院請依祖宗置檢詳二員在
左右司下
高宗紹興二年詔樞密院已置都承旨一員減檢詳
一員二年樞密院請置二員從之(中興會要)三十
二年詔樞密院諸房令檢詳書擬從左右司請也(孝)
(宗會要)
編修
仁宗慶歷四年史館王洙承旨單士寧編修例册編
修之名自此始(分紀)
神宗熙寧三年以館職王存顧臨等同編經武要略
兼刪定諸房例冊
哲宗元祐四年詔樞密院條例久未編修又自官制
後舊事隸他司所存者亦未刪正命承旨司取索編
修以奉議郎蔡駰宣德郎衛規充編修官(續會要)舊
以四員為額
高宗紹興兵興裁省其半三年樞密請置檢詳二員
編修止存一員後復(中興會要)
羣書考索後集卷五
