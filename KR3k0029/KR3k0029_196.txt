羣書考索别集卷九宋章如愚撰
經籍門
周禮
學詩學禮之說學詩則心氣平而事理明學禮則德性
成而分守定則本末兼舉無所遺矣(語或問)
正心誠意之學竊見周禮天官冢宰一篇乃周公輔導
成王垂法後世用意最深切處欲知三代人主正心誠
意之學於此考之可見其實(孝宗朝戊申封事)
周家之制度周禮一書好看廣大精密周家法度在裏
但未敢令初學看(李方子)
多說事之綱目周禮中多有說事之綱目者如属民讀
法其法不可知司馬之職乃陳車徒如戰之陳其法亦
不可見矣(文公語錄)
宰相所行之事理會周禮非位至宰相不能行其事自
一介論之更自遠在且要就切實理會受用處若做到
宰相亦湏上遇文武之君始可以得行其志(同前)
大體非聖人不能為後人皆以周禮非聖人書其間細
碎處雖可疑其大體直是非聖人做不得(同上)
冢宰之職為至繁天官之職是總五官者若其心不大
如何包得許多事且冢宰内自王之飲食衣服外至五
官庶事自大至小自本至末千頭萬緒若不是大其心
者區處應副事到前便且區處不下况於先事措置思
患預防是着多少精神所以記得此復忘彼(同上)
冢宰領王之服御冢宰一官兼領王之膳服嬪御此最
是設官者之深意盖天下之事無重於此(同上)
太宰總六典之職方其在六典也五官與太宰各司其
一太宰所掌特專於治典而已及其佐王論道則五官
總曰教曰禮曰政曰刑曰事雖各列其目而統於太宰
則皆謂之治故曰佐王治邦國所以見當時治本之悉
出於一者如此(山齋)
太宰道揆非有司之職六典八法八則之書太宰既建
之矣而太史又建之以逆邦國官府都鄙之治者盖建
者作而立之也太宰以道揆者也太史以法守者也以
道揆則所謂建者法之所自出也以法守則所謂建者
書之所自成也史以掌官書為事太史所謂建則特作
而立其書焉以道制法有不與焉也邦國官府都鄙之
治其所逆者非一也所治在太史則太史之所逆也所
治在司會則司會之所逆也所治在小宰則小宰之所
逆也非太史司會小宰所逆然後太宰以典法則待之
太宰道揆與内史不同夫上下之分有道揆有法守太
宰以八柄詔王馭羣臣者明道揆於上而所掌者非特
法而已内史掌王八枋之法以詔王治者謹法守於上
而道揆所不與也謂之八枋之法則其所掌者法而已
太宰言詔王馭羣臣則疾徐進止制於上而太宰有
同於君道故也内史言詔王治而不言羣臣則以内史
者有司之事而治則在王於馭羣臣非所宜也
古人任相之意至後世而輕夫周以小宰二冢宰而漢
人以御史下丞相周以邦治為冢宰而東漢以政權歸
臺閤周以冢宰制百官而唐以諫垣為紏宰相下吏輕
上爵卑職侮尊位豈惟政治有所不行而其漸豈可長
耶(精華)
古人任相之專古人之任相待之以誠而不疑畀之以
權而不忌求之周官冢宰之職則可見矣凡作大事則
百官皆禀命於冢宰而王眡治朝與夫眡四方之聽朝
則冢宰必從而贊治焉若邦之小治與四方賓客之小
治則冢宰得專聽之至於羣吏歲終之廢置三歲之誅
賞皆冢宰視百官之功過以詔王為之而天子好惡之
私不與也故觀内府之職曰凡王及冢宰之好賜予而
共之司會之職曰周知四國之治以詔王及冢宰廢置
夫賜予廢置皆王之職也冢宰皆得並言之亦足見古
人任相之專若此後世申屠嘉詰責鄧通而文帝不加
怒是嬖倖之不法宰相得以專誅姚崇叙進郎吏而明
皇不應是郎吏之秩卑宰相得以專授此正得古人待
相之體自武帝與田蚡争除吏之後而宰相唯唯憂死
不給德宗以猜忌而貶陸贄而刺史縣令以上悉自選
擇中書行文書而已豈識周官冢宰廢置誅賞之意(劉屏山)
内庭之職隸太宰所以格君心人徒見内外庭宿衛之
士士之賤者也烹庖饔膳之事事之辱者也魚腊酒醬
醯醢之物物之微者也次舍幄帟裘服為末用而宦寺
嬪御洒掃使令為冗役也不知夫三代以還所以蠱壊
人主之心術而侵奪大臣之權柄者往往皆是人為之
盖公卿大臣其内外則有限其進退則有時不得日侍
人主之左右前後也若夫侍御僕從之人備趍走使令
之職而人主宴私玩狎之際無不與之同焉比其極也
則變換其耳目感移其心志伺候以和其旨夸靡以中
其欲小廉小謹以示其信人主一墮其中則亦何所不
至哉周公深智遠慮有見於此是以亂萌禍機之所至
無不䆒極以見古人輔相之事業皆格物窮理之學也
(東萊)
太宰兼六卿之職成周之制三百六十属聽命於六卿
聽命於冢宰冢宰實三公兼之渙散分職之中而有比
附聮属之勢自今職職而攷之太史内史掌六典八法
八則八柄之貳春官之属也而典法之政則在於太宰
太僕掌諸侯之復逆小臣掌三公孤卿之復逆御僕掌
羣吏之逆及庶民之復夏官之属也而臣民之總則掌
於宰夫司士掌朝儀之位夏官之属也而治朝之位宰
夫掌之泉府廪人倉人掌財用地官之属也貨賄之出
入太府掌之内外朝之冗食地官犒人之職也而宮正
内宰則又均其稍食王朝之服飾春官司服之職也而
内司服至履人則又掌其服飾之用自宰夫之下夏采
之上六十官之内三百六十官之職錯綜而互見焉並
建六典並行六卿天下萬事皆有關於理亂安危之大
者則無不翕然在其掌握中也盖古者三公無官惟與
天子坐而論道故設六卿以分主六典而三公實統之
三公既兼冢宰則六卿之大典非冢宰而誰建耶此事
權之所以合於一而周家所以無多門之政(同上)
三公兼官自唐虞以來禹以司空而兼百揆羲和以二
子而兼四岳及舜二十二人之治則四岳實一人兼之
古者官不必備惟其人而已有其人則備無其人則兼
是以周官之作實倣唐虞之制而官事不攝吾夫子所
以深責管仲變先王之法也以三公言之召公為保周
公為師而太傅無有焉二公實兼之也周公既没召公
為保而太師太傅無有焉召公實兼之也不惟此也三
公之下實有三少當時不見其人召公又兼盖一人之
身而兼七職矣其大者猶兼而况於百官羣有司乎故
嘗以周禮攷之二卿則公一人是三公兼卿老也一卿
則卿一人是六卿兼卿大夫也軍將有命卿是六卿兼
六軍也其若太公以太師而兼司盟之職載在盟府太
師職之是也蘇公以三公而兼太史之職太史司寇蘇
公是也(同上)
六卿分職每終之以為民極先王之教天下未始有精
粗本末之間也夫朝不混市野不踰國人不侵官后不
敢以奸王之權諸侯不敢以僣天子之制公卿大夫不
牟商賈之利六卿九牧相属而聽命於三公夫彼皆民
上也皆富且貴正與者也而尺寸不敢踰一毫分寸不
敢易所以習民於尊卑等殺階級之中消其富上亡等
之心而寓其道德之意是以民服事其上而下無覬覦
賤不亢貴卑不踰尊舉一世之人皆安於法度分守之
内志慮不易視聽純一易直淳龐而從上之令父詔其
子兄授其弟各率其属何往而非五禮五樂三物十二
教哉方位國野設官分職何往而非以為民極哉嘗讀
晉之國語每嘆絳之富商韋藩木二過朝之事以為富
商之饒於財使其繹其車而華其服非不足也而必易
車服於過朝之際不敢混然與士大夫無别焉民志之
定而中道之存成王周公之遺化固隠然在此也(東萊)
法度之意必有關雎麟趾之意然後可以行周官之法
度(明道外書)
周禮是非(古之言周禮者如漢武何休皆深擯之如劉)
(歆鄭康成皆深取之擯之則以為末世紛亂之典六國)
(隂謀之說取之則以為成王周公致太平之迹一是一)
(非如此後世何所從乎)周官書列於經幾千百年矣戾
於經而列於經此子所以不得不辯其非所以明其是
也予豈得已哉賈氏曰六經禍於秦惟周禮最後出也
以始皇特惡之故禁絶加嚴也此理不然北宮錡問周
室班爵禄之制孟子謂諸侯惡其害已而皆去其籍可
聞其略而不可聞其詳方戰國時周室猶存諸侯強大
不禀周制故已滅去其籍也是周公所制之典夫子所
正之經已不𫝊於世也故雖孟子博學大儒不得聞其
詳何待秦之禍而後亡始皇禁絶之嚴故後出乎豈有
時有周禮而孟子不見之乎孟子且不見周禮漢世焉
得而有之有之則非周公之舊後儒為之章章矣然秦
漢去周未遠使其洪儒碩學請聞周禮之舊作為一書
使後知所本又何幸耶故雖非周公之親筆謂之周禮
亦可也今乃不然所載之典大抵以衰世之制為盛時
之典其背理傷教甚衆以理度之特出於漢儒之才高
而不深於道者歟所以不能使人盡信也夫成周之制
語其最大者莫若建都也又莫若封國也又莫若設官
也今其言皆與他經不合言建都之制則戾書洛誥召
誥之旨言封國之制則戾書武成與孟子之說言設官
之制則戾書周官之六典此其事之最大理之最明而
皆與古書戾則其小者可知矣(頥齋)
周禮建都(周人求地中以建國畿方千里故鄭氏曰周)
(公居洛營邑於土中七年使成王居洛邑其說信矣然)
(犬戎作難平王始遷居洛邑盖前此未以為都故也然)
(則謂成王居之何哉若但測景求地中而不居則謂之)
(王畿王國寧有是理乎)大司徒以土圭之法測土深正
日景以求地中由是建王國制其畿方千里土圭之法
不見於他經惟見於周禮大司徒及典瑞玉人之官以
是測日景長短求與土圭等盖謂周公營洛邑之事鄭
氏謂周公居洛營邑於土中七年使成王居洛邑夫周
公營洛邑未嘗與成王居之至犬戎之難西周已喪平
王始遷居焉今指洛邑謂之王國王畿即謂成王居之
豈不戾乎若但測景求地中而不居則不得謂之王畿
王國也此其說失之明矣且王者之居必求地中何耶
古之聖人定都建國特取其便於時爾堯都平陽舜都
安邑文王居豐武王居鎬何必其地之中耶賈氏以五
帝以降惟湯居亳得地中堯舜雖不得地中而政令均
天下治者以並在五岳之内周之岐鎬處五岳之外故
周公東居洛邑此因鄭氏而愈失之也堯舜文武之治
若不施仁政於民則居地中何益徒居地中與五岳之
内即能令政教均天下治者陋儒之見也且先儒謂今
穎川陽城為地中故置中表若然周公何不即都陽城
乃營洛邑乎洛邑去陽城亦遠矣既求地中而不以為
都何耶又曰日南則景短多暑日北則景長多寒日東
則景夕多風日西則景朝多隂說者謂凡日景於地千
里而差一寸南表千里景短一寸北表千里景長一寸
有是理乎若千里即差一寸萬里乃差一尺也此已不
可况謂東表去中表千里晝漏半中表景得正時東表
日已跌矣是地於日為近東故得夕景西表去中千里
晝漏半中表景得正時西表日未中是地於日為近西
仍得朝時之景此甚不可也日月麗天萬里同晷纔去
千里之間地中得正時在東之景已夕在西之景方朝
若然是夏日之至晝漏方半東去地中千里之人以西
方之朝為夕西去地中千里之人以東方之夕為朝使
相去數千里之外則當以晝為夜以夜為晝矣雖蠻夷
之地窮日際月窟之所居亦不至是昔堯命羲和宅嵎
夷命羲叔宅南郊命和仲宅昧谷命和叔宅幽都皆以
觀日景之出入短長隂陽氣候之偏正未嘗聞四方日
景之異如此又曰天地之所合也四時之所交也風雨
之所會也隂陽之所和也夫謂之中國居天地之中者
以外有東夷南蠻西戎北狄之為中也其蠻夷之地或
相倍蓰或相什百在四夷之域廣輪自不同中國之内
但指一洛正為天地之所合四時之所交其果乎故營
王邑者欲居天下之中使四方道理均此則可矣而謂
天地必合於此四時必交於此恐無是理也况於風雨
之會隂陽之和夫亦在人君德政應天心如何耳但居
洛邑以求風雨之會隂陽之和空言也此無他盖見書
召誥有王來紹上帝自服於土中之言故作周禮者行
其說也不知書所謂土中者但謂道理均耳使周公必
以土圭測景求地中則書載營邑之事詳矣豈得不言
今觀洛誥之書特云卜澗水東卜瀍水西何嘗如大司
徒及諸儒之說學者苟知成王未嘗營居洛邑之說自
可知其非也(玉川經說)
封國之制(大國不過百里次七十里次五十里周制然)
(也今攷周官建國之法則以公五百里侯四百里伯三)
(百里子二百里男百里與當時之制似若相戾何也)周
禮封國之制先儒固有能言其非者俗學又為之委曲
求通以誤後世亦不能無辨焉夫子以大國為千乘之
國又曰安見方六七十而非邦也者至孟子荅北宮錡
及慎子之言與武成列爵分土之制無少差異則大國
不過百里次七十里次五十里周法固然也又曰今滕
絶長補短將五十里也則孔孟非特聞武王周公之制
盖親見當時之諸侯則然漢儒作王制亦同獨為周官
書者以公五百里侯四百里伯三百里子二百里男百
里與書論語孟子禮記之言並戾無疑其為非也陋儒
鄭氏釋王制乃曰武王初定天下更以五等之爵增以
子男而猶因殷之地以九州之界尚狭也周公致太平
斥九州之界封有功諸侯大者五百里最小者百里
盖據大司徒之文夫堯舜夏商周之地不過九州攷周
職方掌天下之圖無以過於禹貢之域禹之疆域東漸
於海西被於流沙朔南暨聲教夫既已窮於海至於流
沙將何所斥廣哉借能斥大邊境取夷狄之地亦不可
增封於内此甚不然也或曰諸侯之地當如孟子之言
至開方之則如司徒所記故其言封疆皆言方者開方
之法也王制云方千里者為方百里者百若據實千里
而言則不得有方百里者百亦開方法也此百里之國
開方得百里之國者四公當為四百里此言五百里者
錫之以附庸故也伯七十里開方得七十里之國者四
則為二百八十里舉成數可為三百里子五十里開方
得五十里之國者四故為二百據此說亦非也以公侯
之地開方之已不得五百里之數又益之以附庸若公
侯有附庸則自伯而下亦當有附庸合於公侯則又不
合於伯子矣况子男同五十里今以子五十里開方得
二百里而男開方之止於百里何哉說者又強通以為
男實有二十五里何所據而云然王制有曰古者以周
尺八尺為步今以周尺六尺四寸為步古者百里當今
百二十一里六十步四尺二寸三分然則孟子周官里
數之不同而尺之有短長耶夫借謂尺有短長其百里
當後之百二十一里有竒周官但當云諸公之地封疆
方百二十里何至相去數倍遼遠之甚乎是又不可也
不知為此異說者盖漢儒見周之衰諸侯相侵吞滅小
國開疆拓地至於數百里之廣乃以為周制耳子産曰
古者列國一同今大國數圻若無侵小何以至焉孟子
曰周公之封於魯為方百里今魯方百里者五又曰今
海内之地方千里者九齊集有其一觀此則春秋之大
國非復一同也戰國時魯乃五百里齊乃千里此作周
官書故以為據也又職方氏曰千里封公方五百里則
四公方四百里則六侯方三百里則七伯方二百里則
二十五子方百里則百男皆非古之制不可信也故曰
舉衰世之典而為盛時之制此類是也(艮齋文)
設官分職(唐虞之世事簡而建官少周之世事煩而建)
(官多夏商不過倍唐虞之制周人亦不過倍夏商之制)
(而已今觀其職掌之分乃與夏商之制萬萬不侔者何)
(哉敢詳言之)周禮事之最大者莫如建都封國之制予
既辨其非古矣然未為甚也至其言設官則甚矣據書
周官稱唐虞官百夏商倍之繼之曰仰惟前代時若訓
廸厥官立太師太傅太保兹惟三公少師少傅少保曰
三孤而後及於六卿周之官制可據惟此成王仰惟前
代則大率依唐虞夏商之制耳今觀周禮乃無三孤三
公之官不誌其大而誌其小於理安乎為之說者乃曰
三公之尊坐而論道故不列於官謬說也成王言六卿
所治之職何嘗以配天地四時今以冢宰曰天官而天
事反在春官乃曰天取兼總人天之至尊惟萬乘可稱
曰天王曰天子豈人臣而得稱天乎司徒謂之地官尤
無義古者司徒掌教教以人倫今乃掌土地之事乃是
司空掌土地非司徒掌教也宗伯掌禮謂之春官春者
物之生五行以象仁今謂之禮豈能主教也哉司馬掌
兵而謂之夏官夏方物之盛反用兵乎惟司寇掌刑謂
之秋官猶可矣司空掌土謂之冬官又無理也使成王
有取於天地四時則書言之矣書既不言所取又無義
則漢儒臆說可知也又小宰謂天官以下其属各六十
計為三百六十官說者謂象日月星辰之度今觀自太
宰至屨人官凡六十有三自大司徒至犒人官凡七十
有九自太宗伯至宗人官凡七十有一自大司馬至家
司馬官凡七十自大司寇至家士官凡六十有六計五
官之属已有三百五十有二而冬官尚不與小宰之言
自戾矣且其趨走之吏僕隸之職皆列於官内小臣内
竪男巫女巫之類何為者耶甚者國氏去鼃黽壷涿氏
除水蠱祚氏攻草木而方相氏蒙熊皮黃金四目為一
官乎瀆亂不經甚矣然此雖不可猶可強道也若乃鄉
官之制五家為比有下士為比長五比為閭有中士為
閭胥四閭為族有上士為族師五族為黨有下大夫為
黨正五黨為州有中大夫為州長五州為鄉有卿一人
謂之鄉大夫六鄉之民不過七萬五千家耳今每鄉卿
一人中大夫五人下大夫二十五人上士一百二十五
人中士五百人下士二千五百人一鄉之中自卿至下
士凡三千一百五十六官合六卿計之則有萬八千九
百三十六官不知七萬五千之家何以供之雖盡土之
所産賦之所入不足以給之至遂人言六遂之制又云
五家為隣有隣長推而上之為理為鄼為都為縣為遂
為異於鄉之制併六家計之亦萬八千九百三十六官
六遂又能供之耶合鄉遂之數則為三萬六千八百七
十二官據孟子王制諸侯之下士比上農夫食九人使
六鄉六遂之官皆食諸侯下士之禄則三萬七千八百
七十二官盖食三十萬有餘人鄉遂之中耕者凡幾萬
人乃食三萬不耕之人乎况又不止皆食諸侯下士之
禄况又鄉遂之外他官至衆内而三公三孤之属外而
諸侯之臣又不知其幾借謂堯舜之世事簡而建官少
周之世事煩而建官多夏商不過倍唐虞之制周人亦
不過倍夏商之制何得與夏商相去乃數萬倍耶盖彼
但見成周建官之多而不計其數乃至於此其誕謾至
此世儒乃酷信之不亦傷乎王氏曰王畿受天下財賦
不當以財不足禄為疑不知官冗至此禄之當以何術
世之陋學随人東西未有如漢鄭氏近世王氏也作周
禮者正以欺若人耳
王后不會(周禮凡用皆會唯王及后則不會然則費用)
(亡度未免有耗蠧之漸寕可不之慮乎)先生曰周官九
式之職冢宰任之王恣其費用有司雖不會冢宰得以
九式論於王矣故王后不會非蕩然無以禁止之也制
之有冢宰之義而非以有司之法故也(龜山)
禮有屈伸(禮有屈伸分所當然爾故三公北面執璧所)
(以示屈禮以尊君也然不知孤卿大夫反以東面西)
(面何哉后致飲則醫酏糟亦所以示屈禮於賓客也然)
(不知夫人致飲又反得用清醴何哉學者觀禮當辨此)
(說)先儒言禮有所謂位尊而禮屈位卑而禮伸者盖起
於周官書射人掌國之三公孤卿大夫之位三公北面
孤東面卿大夫西面其摯三公執璧孤皮帛卿執羔大
夫執雁說者曰三公臣之職尊者也故特屈使北面荅
君璧子男所執三公執璧服毛冕屈使與子男同也其
在酒正王后致飲於賓客之禮則醫酏糟在漿人共夫
人致飲於賓客之禮則清醴醫酏糟說者曰后致飲無
禮醫酏不清者與王同醴屈也夫人不敵王故得備之
也黃子曰非也先王制禮不如是之顛倒禮者何也正
名分之謂也名分一正則尊者不得踰卑小者不得加
大賤者不得妨貴是以上下無争國家可長保也名分
一紊則卑踰尊小加大賤妨貴覬心一生則亂亡隨之
也三公之尊坐而論道為孤卿大夫百僚之率其宮室
車旂衣服之物莫之敢伉也今謂三公北面以示屈孤
東面卿大夫西面以示不屈而又執子男之璧服子男
之冕於禮稱乎王后天下之母也尊與君同自夫人以
下皆媵妾爾其禮儀制度自相懸絶今后致飲乃無清
醴以示屈夫人致飲反有清醴以示不屈於禮又可乎
以三公之尊為嫌而卿大夫之不屈反不以為嫌乎以
后之敵體為嫌而卿大夫之不屈反不以為嫌乎若然
則朝廷之上公卿大夫宫禁之内王后夫人名分俱不
正矣不至於上下乖争禍亂随之者幾希若虢公晉侯
朝王王皆賜之玉五㲄馬三匹識者譏之曰名位不同
禮亦異數公侯之禮尚不得而同况使尊者屈卑者伸乎先
王制禮防閑萬世所以嚴小大尊卑之分至矣後世猶
越等破制以相攘奪况自亂其名分乎此其誤說可知
也而三禮義宗又曰三公服章有五欲見其屈斿得用
八以明其伸伸者見其尊貴之理屈者明其為臣之義
又三夫人服有二等廹於后則闕狄以放三公夫人以
明其屈也不迫於后則服揄狄以劾侯伯夫人以明其
伸也先王立禮固有定制豈有一三公之服有屈者又
有伸者一夫人之服又有時而屈伸紛紛如此誰能辨
之又因周禮而失之也嗚呼孰知其說之陋亦本於穀
梁氏乎春秋隠公八年書曰公及莒人盟於浮來據經
公及諸侯盟則書諸侯及大夫盟則書大夫之微者盟
則書人此本無他說穀梁乃曰可言公及人不可言公
及大夫豈謂大夫廹近於公盟公則嫌其伉微者位卑
則不嫌其伉也此妄也公誠不可與大夫盟則春秋嘗
書公及齊大夫盟於蔇何耶穀梁為一字之巧說非矣
後之言禮者乃推是而為禮之屈伸陋學相𫝊何時已
乎(汲齋)
内宰之職(周人以辨宮九嬪九御之教責之内宰然乎)
(否乎夫以宫禁之密房帷之事非外官所治也女子未)
(嫁教以婦言婦德婦容婦功者女師之事也今内宰二)
(人下大夫也其属又有上士四人中士八人府史胥徒)
(之衆而使之出入宫禁以隂禮教皇后及九嬪無是理)
(况謂之婦職織紝組紃之事内宰其果能教之乎)夫男
女之别正家所先先王以宫掖使令掃除之事不可以
無人於是不得已用奄官所以為之防未聞使外官治
内事也后夫人以下欲無驕偽無嫉妬無䜛言無私謁
在人君正身以率之耳不正身以率之而使内宰之徒
教之非也舜以匹夫妻帝之二女使執婦道於虞氏曰
嬪于虞盖以德化之矣文王能使太姒之有德亦身率
之耳詩曰刑于寡妻至於兄弟以御於家邦皆非使人
教之也在易之家人曰女正位乎内男女正天地之大
義六二之爻辭曰无攸遂在中饋言婦人凡事無所專
特主饋食於中爾今天官之属乃使九嬪世婦女御如
女祝女人與焉春官之属乃使世婦世吏内宗外宗與
焉在世婦則每宮卿二人是禁幃之内男女雜其職豈
分别内外之理哉古者内外言不出入於梱今使宫嬪
而属六卿使朝臣而化九嬪周公必不為是禮也又曰
凡賓客之祼獻瑶爵皆贊說者謂王同姓及二王之後
來朝覲為賓客者行祼禮時后則亞王禮賓王享燕之
后則亞王獻賓瑶爵后所以亞王酧賓也此又不可方
宗廟之事后助王祭禮也賓客何得特為王同姓二王
後乎以在中饋位乎内之婦人使之外接賓客雜與有
司行祼獻之禮則易家人之道不足為訓也釋者又引
陽侯來朝於穆侯穆侯享陽侯夫人助君獻酧於賓陽
侯見夫人色美遂殺穆侯而竊其夫人故大享廢夫人
之禮誠如是說則周制禮未足以經國家其弊乃至於
使其臣竊君之夫人豈防亂之禮意乎予謂君有賓客
必無后夫人祼獻之禮使果有之則陽侯竊夫人之亂
亦宜至於此矣盖此特漢儒以后夫人有助祭祼獻之
禮而謂賓客亦然世人惑其說不見其禮行於世故為
陽侯竊夫人而廢夫享之說也又曰凡建國佐后立市
設其次置其序正其肆陳其貨賄出其度量諄制祭之
以隂禮此又不可也婦人無外事何得以立市乎說者
謂后職主隂王立朝后立市隂陽相成之義若然凡事
之属於隂者皆后主之也祭天陽也祭地隂也祭日陽
也祭月隂也祭祖陽也祭社隂也然則祭地祭社祭月
等事何不歸之后乎吾聞神農氏教人日中為市者矣
未聞后之立市也聞舜之廵狩同度量衡者矣未聞后
之出其度量也王之事后不得與猶后之事王不得與
也日昱乎晝月昱乎夜各無相侵而後得隂陽之義也
是故牝雞之晨周王數其惡哲婦傾城詩人記其亂歴
觀聖經之訓未有聽婦人與政者獨漢儒序詩以求賢
審官知臣下之勤勞為后妃之事盖悖理亂常之謬說
不可以訓也作周官書者之說與序讀内宰意所不可
者三以隂禮教六官教九嬪以婦職教九御一也凡賓
客之祼獻瑶爵二也凡建國佐后立市三也以為誠如
此則隂陽非以相成乃以相侵為亂之本秦漢以來女
禍相仍盖不知道者之說有以啟之也可不戒哉
三物興賢(大司徒以鄉三物教萬民而賓興之其一曰)
(六德智仁聖義忠和二曰六行孝友睦婣任恤三曰六)
(藝禮樂射御書數合是三物則十有八目其為選舉之)
(法亦可謂詳矣然不知當時人才備此六德六行六藝)
(者誰歟)言取士者皆謂莫成周之盛盖取之於鄉素有
以攷其德行道藝平日已書於族閭州黨及三年大比
鄉老以禮賓之宜其所得必真賢實能也成周鄉舉里
選之法固善矣然果若周禮所載否乎今讀大司徒以
鄉三物教萬民而賓興之見其立制不中復名亡實乃
知漢儒之臆說非成周之舊典也古之取士務求所長
而不責其備或以德進或以言揚或以事舉求才而責
其備雖聖人不能今司徒之三物一曰六德智仁聖義
中和二曰六行孝友睦婣任恤三曰六藝禮樂射御書
數合是三物以為十有八目今欲興一賢能必以六德
六行六藝兼有是十有八者而後可則捨伊周孔顔無
人也皐陶之陳九德自寬而栗至於強而義必有是德
而後可用也然必日宣三德夙夜浚明有家日嚴祗敬
六德亮采有邦盖可為卿大夫者不過日宣三德可為
諸侯者不過祗敬六德未嘗責人以九德之備若大司
徒之十有八事亦不求人之備則亦當如皐陶謨有三
德六德九德之辨今下並無其文是使人備是三物而
後可乎且六行人可為也六德之中則有不可為者焉
曰知曰義曰忠曰和猶可能也若聖與仁夫子以為豈
敢三千之徒惟一顔子僅可言仁他人皆不可况其聖
乎仁且聖人皆間出者也其誰敢當是名耶名為宣敬
如必求聖者而充其選可易得耶抑不知大司徒果何
人而能教人以仁聖仁聖亦可以教人乎至於六藝之
中謂射御書數為藝則是矣而禮樂乃道之用德之大
者亦謂之藝何哉孟子嘗言禮樂矣曰仁之實事親義
之實從兄禮則節文斯二者樂則樂斯二者則是禮樂
者無他潤飾仁義而已夫子曰冉求之藝文之以禮樂
可以為成人今以禮樂即為藝非聖人之所謂也又曰
志於道據於德游於藝若禮樂但一藝可游而不可據
雖無禮樂何害為成人乎以孔孟之言質大司徒之法
相戾多矣故三物之制有不可者三責人以備一不可
也求仁聖於賢能二不可也捨禮樂為六藝三不可也
成王周公立一制必不有三不可焉可知漢儒之臆說
也(玉川)
属民讀法(五經之文未嘗有属民讀法事唯周禮何言)
(之詳州長則一歲属民讀法者凡三正月及歲時祭祀)
(是也黨正則一歲属民讀法者六四時之孟月及春秋)
(祭禜是也族師則一歲属民讀法者十有四每月之吉)
(及春秋祭晡是也至閭師又曰無時凡春秋祭祀役政)
(喪紀衆庶既聚則皆讀法不知其幾說者曰彌親民於)
(教亦彌數鄕大夫官五州去民遠故不讀法州長管五)
(黨去民漸親故四讀法黨正去民彌親故七讀法族師)
(又彌親故至十有四焉閭胥官卑於民至近讀法無有)
(時若此然比長尤親民者又何以不属民讀法乎)夫四
閭為族族之民即閭之民也五族為黨黨之民即族之
民也五黨為州州之民即黨之民也今則黨族閭讀法
多同其日民既讀法於州安得又至於族將誰適從乎
且民之趨事赴功析因夷隩各從其時之不暇至其閑
暇之日亦各欲休息何乃一歲之間州使之讀法者三
黨使之讀法者六族使之讀法者十有四閭使之讀法
者又無數不亦弊弊然其勞將見春不及耕夏不及耘
秋不及歛冬不及藏而惟讀法之為急不亦擾民之甚
乎夫種木者深根厚土而俟其自殖昧者乃旦旦而視
之掘土而搔之而木性已搖矣王者之於民不過輕徭
薄賦以厚其生崇德明義以化其心其生厚則無窮民
其心化則無奸民何嘗區區示以法令今日使讀法於
此明日又讀法於彼使民有終歲奔走從事之勞是何
異昧者之種木欲其生而反搖其本也此决非周公之
意不知治體者為是說爾或曰聖人之教民委曲詳重
務使人心皆明知之讀法雖數何足為疑曰不然盤庚
方欲遷都民咨胥怨乃作書三篇以告之周公欲伐四
國議者以為艱大乃作大誥以開其未喻至於商之頑
民未知化於是諄諄作多方多士之書皆國事曉勸之
爾何嘗聞數數覿民以法乎法者治之末爾向使人心
皆明知之又豈移風易俗之道耶(紫芝)
免役多少(役法一也國中以免者多役者少野則免者)
(少役者多以至世禄者必不免何也)卿大夫采地圭田
皆以為永業所謂世禄之家必不異今之官戶也舍役
者惟老者疾者賓者賢者能者服公事者舍此雖世禄
者役不必免國中以免者多役者少故晚征而早蠲
之野則免者少役者多故早征而晚蠲之貴者賢者能
者服公事者老者疾者多居國中故免者多(横渠)
羣書考索别集卷九
