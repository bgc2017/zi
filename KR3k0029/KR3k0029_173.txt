羣書考索續集卷四十二
宋章如愚編
兵制門
三國養兵
三國養兵漢末喪亂州牧如劉虞劉焉劉表各守分界
坐視成敗者惟藉勸課農桑以自保其或交兵以争覇
者惟藉也田以足食不然則為二袁取給於桑椹蒲盈
而已是故孔明始以乏粮退師終也屯田渭濱為久駐
之資不獨孔明為然也吳陸遜先嘗為海昌屯田都尉
(見本傳)其後以所在榖少表令諸將增廣田畆吳主父
子遂受田與衆均其勞逸又其後也(正始二年)吳主遣
校尉陳勲將屯田士鑿句容道至通會市作邸閣為積
榖之所又吕蒙傳云蒙及甘寧督拔皖城遂賜蒙以尋
陽屯田六百戶夫孔明屯田於乏糧之後當不藉此以
為養兵之助也趙充國屯田金城乃獨為後世法或者
未詳其故耶神爵元年六月戊申上奏七月甲寅賜書
報可往來凡七日也既破先零之衆復受䍐开之降乃
奏留屯積榖以待其斃自是奏報集議至於再三計得
可報乃是年十月之交也是月也非田作時矣明年之
春方計口賦田布江入種甫夏五月即請罷兵上可其
奏振旅而還是所耕之田猶未及耕耨也尚何積榖之
有哉向也奏請屯田如是之䔍今也未及積榖即已凱
旋何先後之自戾耶意者先零方強宜留屯以待其斃
先零敗亡所有無幾宜罷兵以息民也然是時降羌凡
三萬五千餘人上方置属國於金城以處之而不分其
黨此非策者也充國胡不留屯為之措畫循用武帝散
處降人於邊郡之策耶昔者充國之言曰湟中之榖止
糴四十萬斛遂致羌人反叛今也留屯積榖維其時矣
慮不及此而速欲振旅方欲面陳利害為後人法是不
過曰致人之術在於先聲後實而已及置属國充國止
謂辛湯使酒不足任此責耳不知是後降羌屢反至於
東漢其反益甚遂至有棄涼州之議(永平中)豈特為辛
湯使酒而然耶東漢叚紀明上䟽曰先零作難充國徙
令居内煎當亂邊馬援遷之三輔始聚終叛至今為梗
是知宣帝光武君臣每事過於武帝獨是一節所不及
也
漢承井田既廢之餘養兵之具有司農倉(升五稅一)
(盡在郡國)即今所謂秋苗稅也有筭賦錢(百二十)供
士馬車徒之費即今所謂調也(六十三文入司農五)
(十七文入郡國)卒更之不役者出平價即今所謂庸
也(庸錢悉在州郡)有屯田有平糴(宣帝時耿夀昌奏)
糴(三輔榖省關東漕又奏邊郡築倉糴穀名曰常平)
(倉即充國所言者)有鹽鐵官(武帝輸之京師光武盡)
(歸郡國)水官(漁稅利)工官(百工稅)酒酤之利所以田
稅獨少
三國用兵始末和帝而下凡八世母后外氏利於立幼
主以自專故宦官權倖亦得誅鋤外氏以為巳功此禍
亂之原也(鄭衆誅竇憲王聖陷鄧隲孫程立順帝單超)
(元侯誅梁冀曹節誅竇武張讓誅何進)少帝即位(後為)
(董卓所廢)何后臨朝何進欲復宦官之仇而反召外兵
(進已為張讓所殺)董卓來而更立獻帝生方十年曹氏
得挾之以令諸侯天下三分漢遂以亡禍亂之極也於
斯時也南北單于東西羌黃巾諸盗十去八九矣内則
董卓王允李傕自相屠戮外則牧守諸侯争為雄長為
曹氏者曰吾夾輔漢室者也為孫氏者曰吾求殺漢賊
者也為劉氏者曰吾興復漢祚者也於是操終身不敢
簒漢而其子方得之備權必待山陽禪魏而後自帝自
王此三國所以能鼎峙之勢(建安二十五年也)也若夫
劉焉(益州牧)劉虞(凉州牧)劉表(荆州牧)坐觀成敗二袁
(術自稱天子紹自稱大將軍)吕布公孫瓉妄自尊大無
不以興漢為名者隨即消没是則三國託公以行其私
者即詐力之雄也曹氏詐力兼之故先得竒貨(建安元)
(年)孫氏詐力次於曹故保有江南(建安六年權襲策位)
惟劉玄德有用智之志而無其資故得蜀最晩自曹操
起兵之初(討董卓即建炎元年)玄德方為平原公孫紹
存相乂領徐州牧(代陶謙)既降吕布而復歸曹公既歸
袁紹而復依劉表在荆州驚日月之邁始得諸葛亮於
隆中又二年而始得益州自初至是十九年矣十九年
之中曹公首得荀彧次得荀攸賈詡郭嘉之徒孫氏父
子亦有張昭周瑜魯肅軰玄德之所恃者惟關張鬭將
耳自得孔明始於棋枰之一隅旋成活計復欲謀人非
詐力何從而得之惜乎得孔明之晩也孔明王佐才也
規取劉璋未免數計是特可以兼弱攻昧為之辭耳其
欲與吳為援者孔明之正也玄德既背借荆之德復懷
吞吳之志雖與孔明情猶魚水而是志未免乎異趣先
主殂而孔明始得行其志抑又太晩矣故自顧廬以來
二十一年吳蜀方有合從之勢亮出兵攻祁山駐漢中
權破曹休於夾石不數年而亮卒(七年)得非天乎然則
三國之君皆以詐力為用兵之法惟孔明未可以是而
例論耳(孫權以妹妻先主又以荆州借之非惟孔明欲)
(與吳為援而吳亦欲與蜀為援也惟周瑜有吞蜀之志)
(君臣各自異趣所以不能併魏也瑜死先主殂孔明孫)
(公方合從而亮卒者天也然則孫公雖詐力猶有可取)
(者)
三國用將三國用兵雖以詐力而其用人則有間矣凡
漢末不幸失身於曹氏者亦皆羈紲於其詐力之中而
不能自為去留禰衡孔融乃欲以氣凌之以義正之固
宜其不免彼有大功於操如二荀者亦且一死一生其
餘庸陋者姑從豢養以苟活爾若劉先主則不然非特
視關張猶父子孔明猶魚水也其於許靖法正軰亦皆
遇之以誠惜其用兵之疎不及用人之篤而已至於孫
公猶有足為今日言者吳之人才孰有過於周瑜者始
為春榖長終於南郡太守亞瑜之才者魯肅也始為贊
軍太尉終於漢昌太守代肅之任者吕蒙也蒙嘗為廣
德尋陽令又為廬江漢昌南郡守繼蒙之後者陸遜也
遜嘗領海昌縣事歴宜都零陵江夏南郡守其他如程
普黃蓋甘寧徐盛潘璋朱然朱桓賀齊凌統全琮吕範
皆智足以御衆勇足以却敵未有不為守令之職者初
未聞有徒勞州縣之嘆也方陸遜大破曹休於夾石振
旅過武昌孫公賜以上珍復令還鎮賀齊平丹陽吳歙
之寇被命詣在所作樂舞象以寵之復令還鎮是則孫
公之用人亦必有道矣三國惟吳獨後亡使孫皓能循
故轍不忽陸抗守西門之策猶未易量也(蜀丞相亮吳)
(太傅恪皆主兵周瑜吕蒙陸遜皆為大督其為將佐者)
(有征北征西之號皆臨事加之其初不過一守臣爾凡)
(三國職兵名更不必辨)
又三國之君所以待其臣者如此為之臣者盍亦思所
以去就之義矣荀賈託身非地或者顧以良平目之識
者謂其先見猶未及許劭之月評是安足以語良平去
就之義諸葛孔明周公瑾皆一世英傑其不仕魏明矣
劉表近在荆州二子曾不屑顧亦置之不足語之域也
孔明欲與吳為援而公瑾乃勸權留備二子志度不無
等級使其叶謀同力常如赤壁一戰雖百曹氏其如吳
蜀何雖然二子之才皆未容輕訾也先漢知兵韓彭衛
霍輩大略皆武夫惟張良從容文義而又未嘗獨將晁
錯談兵鋒起遇變輒欲居守馴至貢薛韋康言及兵事
則漠然無對東都自光武身兼幾略而寇鄧祭遵亦文
武兩具三國以來其君或横槊賦詩或觀書俱曉大義
其臣或優游談笑於赤壁淝水之戰或輕裘緩帶射不
穿札而收平吳之功類皆臨危不懾遭變不廹其視後
世處常失措者相去當幾倍耶豈五行英氣散於天下
人才秀發固應若此又何昔之多而今之寡耶抑豈未
有以振之必臨事而後見耶愚蓋未知其說也
赤壁逆戰(淝水附)孫公謂周瑜曰卿與子敬(魯肅)程公
(名普)便在前發孤當續發為卿後援邂逅不如意便還
就孤當與孟德次之瑜等遂將兵與劉備併力逆操進
與操遇於赤壁操兵大敗是役也可以為東南守禦之
法蓋長淮大江其阻非一晉之入吳吳城望風而奔降
驚北來諸將之飛渡由吳主不能用而孫公則未嘗一
日不然也孔明屯田於邊郡而吳之潯陽今江州也海
昌今塩官也是内外郡莫不皆然也又不獨吳主為然
也赤壁之後曹公明年自渦入淮軍合肥開芍陂屯田
其後又使朱光屯田廬江皖城不徒惟是自中平以來
曹公以棗祗為都尉以任峻為典農屯田許下得榖百
萬斛於是州郡例置田官所在積榖征伐四方無運糧
之勞是則曹公屯田乃在於破黃巾定許之時蓋不在
乎三國鼎峙之後也是時州郡例置田官亦不止芍陂
皖城許下而已也然則孔明何獨知之晚耶蓋先主與
孔明相遇於十九年之後既得蜀復北拒魏東拒吳南
平西南夷根本粗立然後出祁山以木牛運出斜谷以
流馬運非固為是巧思不即屯田也蜀之境土狹於吳
魏斜谷箕谷单徑千里非屯田之所也必屯渭濱而後
志獲伸耳
晉兵
西晉合離始末晉之所以能禅魏者由世執魏柄而其
所以能吞吳蜀者由晉之君遠過劉禅之庸孫皓之暴
也是故三國交攻時猶六國然外夷安得而進及三國
併而為晉亦猶六國盡入於秦於是天子復與四夷為
隣矣秦人猶知築長城以限胡藉積威以震殊俗晉武
則處羌胡於内地(拓跋祿官劉淵父子石勒慕容廆等)
(已在焉郭欽許徙内郡各羌於邊地江統亦作徙戎論)
(帝皆不聽)撤州郡之兵備(陶璜山濤諫皆不聽)秦人猶
知以詐力并兼天下故罷侯而置守晉武不度其所以
取魏者何道而妄欲封建諸王東宫不立賢而立愚騃
(不立齊王攸立惠帝)子妃不擇善裔(衛瓘女)而擇昏荒
之女(賈充之女賈后也)身死未幾蕭墻變起無一日寧
骨肉相殘幾無遺類其亂又甚於東都之季矣公卿大
夫養恬怙侈賢士名流清談相尚牧伯無孫曹之智宗
盟無玄德之志夷狄亂華天下遂分為南北者三百年
由元氣耗極而外邪之所惑者深也吁羊祜進平吳之
策山濤欲釋吳以為外懼吾是以知祜之先見不如濤
秦兼六國隋混南北適為漢唐驅除而晉并三國乃為
拓拔之地相去特唯阿爾然晉氏中興江左尚百餘年
秦隋之祚皆不過二世吾是以知柔弱猶勝於強暴也
然則南北朝弱固不能以勝強而強亦不能以吞弱者
大略皆然歟
東晉與五胡不能相統一(祖逖雍諸戎禇裒彭城)(桓)
(温覇水)(謝玄淝水)(劉裕關中)西晉一再傳(五十年)
(間)而中土淪胥由不能齊其家以治國故雖有混一之
名而無平天下之實也然不以苛政滛刑得罪於臣民
故一時忠臣悲其君之降辱相繼殺身以成仁一時義
士聞其國之傾覆相與紏合以興復也元帝植根江表
單獨甚矣王導軰翼而振之亦足以成中興之功自是
以來更十一世(明成康穆哀海西簡文孝武安恭)傳百
餘年其君類多冲幼孱弱其臣類多英毅奮發此東晉
雖不能復中原而五胡所以亦不能吞晉也祖逖雍丘
之役(元帝即位之四年)黃河以南盡為晉土然未即推
鋒越河者内則有王劉之難外則有石勒張賓與之為
敵也逖應妖星之次年勒亦發天奪張賓之歎此則王
厚蘇峻祖約相繼内向彼則二趙相攻凡六年而後定
誠無暇於交兵矣(自逖死祖約退屯夀春郄鍳退屯合)
(肥王敦退保盱眙劉遐退保泗口於是同豫徐兖之地)
(復入於後趙以淮為境矣陶侃庾亮庾翼軰雖有志於)
(中原而未嘗大舉北伐石勒死石虎殺其子而自立是)
(年侃亦卒咸康五年亮欲北伐以蔡謨議而止石虎卒)
(時翼卒已五年矣)褚裒彭城之役(穆帝永和五年也)蓋
乘石鑒石遵之鬭而欲收漁人之功也奈何穆帝幼冲
(時年七歲)母后臨朝裒以后父之尊而無御衆之才桓
温殷浩交相為仇(會稽王昱引浩以抗温)而裒居其間
曾無調護之方一敗塗地(敗於代陂)慙恨而卒固其宜
也方裒之北伐也蔡謨獨以為不可未幾而有代陂之
敗裒退之次年殷浩再舉北伐王羲之獨以為不可未
幾亦有山桑之敗人皆以二子為知言而不知桓温之
才非二子之所能料也温之伐秦也直抵覇上而其伐
燕也進據洛陽(永和七年伐秦九年伐燕)是舉也中原
可復矣其如温有不臣之心何方温之至㶚上也咫尺
長安而不度㶚水王景略得以窺其量矣温之據洛陽
也枋頭之敗隨輒失之此苻堅所以蔑視晉室人才而
銳於一來也曾不知謝安石昔嘗從容談笑沮桓温不
臣之心今也圍棋賭墅坐却秦師固有餘矣淝水之役
不戰而敗與曹公赤壁之戰同不二三年三謝繼殂亦
與周瑜魯肅之早世也同一轍其何以復中原哉苻秦
自淝水之敗其國裂為八九更相攻伐生民塗炭者二
十三年(姚萇據長安為後秦乞伏國仁據抱䍐為西秦)
(慕容垂據鄴為後燕吕光據姑臧為後凉又其後也李)
(高據敦煌為西凉禿髮烏孤據潁川為南凉沮渠蒙遜)
(據張掖為北凉慕容德據滑臺為南燕馮跋據和川為)
(北燕赫連勃勃據朔方為夏劉宋高祖受晉禅諸國盡)
(入於元魏)東晉自淝水之勝未及三年三謝既殁孝武
引沙門居内殿委政於琅琊王道子安帝即位道子猶
存桓玄舉兵内向而孫恩盧循之妖賊相繼竊發晉無
寧息之日亦二十餘年劉裕奮自草萊内平寇亂外伐
燕秦燕超折北秦泓面縛中原已在掌握徒以劉穆之
之死而返旆以圖晉者所仗無良平之智也愚嘗謂南
北強弱變故相當所以不能相統一惟劉裕關中之役
為可惜次則桓温㶚上之功而已使桓劉能為桓文尊
周之舉則不失齊晉之封晉氏能使之自取中原且自
為守則晉祚其有興矣惜哉
宋齊與元魏不能相統(到彦之河南)(滑臺崤峽之役)
(蕭衍義陽)(並附)東晉中興以後大略君弱於臣而
五朝亦自相吞噬宋齊之初興也大略臣劣於君而元
魏諸君亦足相當天分南北豈偶然哉宋高祖自關中
返旆之後不四年而受晉禅是時北方諸國亦併入於
元魏十且八九矣(惟赫連夏未即服)文帝承高祖之業
元嘉之政獨冠江左魏太武席元明之烈神䴥之政亦
有足稱方到彦之以庸劣之才而規復河南乃與夏人
有中分河北之約崔浩以為連雞不能俱飛彦之泝河
而魏主斂戍避之俟河冰復合乃更取之皆不逃魏君
臣之所料(彦之與夏人聲援兩不相接魏安穎等濟河)
(而南杜驥失守於金墉尹冲屈辱於虎牢竺靈秀繼敗)
(於湖陸朱維之見執於滑臺彦之焚舟南走而檀道濟)
(亦唱籌量沙而得免)自是以來宋魏不大舉者二十年
迨夫王玄謨以大言而起文帝封狼居胥之意於是柳
元景薛安都據崤峽而玄謨拔滑臺魏太武亦來揚州
相與易地此登石頭而望方歎無檀道濟之才彼自瓜
步北歸亦已惜崔浩之死又其後也彼有宗愛之逆(元)
(嘉二十九年也)此有子劭之禍(三十年也)何強弱變故
適相契耶(宋孝武酗虐明帝賢明蒼梧昏暴順帝即禅)
(位於蕭道成)自時厥後南北不相攻伐者四十餘年(自)
(王玄謨滑臺之役止齊建武二年蕭衍義陽之役通計)
(四十四年)由此之君多昏庸而彼之主多早世也(魏文)
(成年二十六獻文年二十三為馮后所弑)蕭齊高祖逆
取順守與魏通好魏孝文貶夷狄之俗修帝王之制亦
初無并齊之心(自魏邢巒北歸始謀伐齊)義陽之役實
齊明帝建武二年也此則猜忌而盡戮高武子孫彼則
舍代遷洛亦將有穆泰陸叡之變(並建武三年)彼有王
肅劉昶為之謀主而此亦有蕭衍間道以解義陽之圍
又二年(建武四年)魏主南來迭有勝負(此則房伯玉劉)
(思忌蕭衍等皆退敗彼則王肅會義陽而救滑陽之急)
未幾齊適有喪(明帝崩)而魏亦有榖塘之變(魏主北還)
(死於此)自是齊東昏愚而狂暴魏孝宣弱而信讒以彼
料此亦足相當此其所以不能相統一也
梁陳與魏不能相統一(梁蕭宏洛口韋叡鍾離陳慶之)
(洛陽陳吳明徹淮南彭城)梁武帝自解義陽之圍止四
年而轉齊為梁嘗觀帝在位四十八年而魏之所更者
七主孝宣懦弱孝明幼冲(為胡后所弑)孝莊惡終(為爾)
(朱昶所害)孝武見逼(為高歡所逼)魏於是分為東西矣
(高氏宇文氏握其權)彼更七主此止一君此豈不善於
彼哉然蕭寳寅帝讎(齊明帝之子)也助魏而寇梁猶可
也蕭綜帝子也亦叛梁而入於魏蕭正德近親也既入
魏而後歸於梁太子統以巫蠱而早世劭陵王綸以愚
騃而犯上武帝之臣子如此皆其任計數之報也果何
以過於魏哉彼受寳寅則終亂關中(是時魏之元法僧)
(元顥元悅元䧏元慶和亦叛魏而入於梁)此受侯景則
貽禍臺城彼任盧昶軰則此任朱昇彼崇佛法(肅宗胡)
(后)則此亦捨身即彼驗此無一不同梁止一君亦何異
於魏之七主哉是故武帝即位之五年蕭宏洛口之役
挾數十萬衆怯懦不前積歲軍資委頓殆盡(為魏元英)
(所敗)次年韋叡鍾離之役元英单騎而入梁城諸軍逐
北而至濊水一勝一負乃其常也自是以來凡二十有
二年而後陳慶之有洛陽之勝其始也易於破竹其終
也削髮逃歸亦其當也(二十二年之間為梁將者馬仙)
(琕韋叡康絢張齊裴蘧夏侯亶湛僧智為魏將者元英)
(邢巒辛祥盧昶崔亮傅立眼元琛楊延或争懸瓠三關)
(或争朐山夀陽或争武興廣陵互有勝負未嘗深入惟)
(陳慶之入洛魏孝莊北走爾朱榮渡河慶之逃歸)武帝
殁於臺城止八年而梁轉為陳矣陳覇先因北齊蕭軌
之寇建康也勇於一戰因以得國者由梁末骨肉分布
境土日蹙其權易移也高祖文帝在位日淺誠無暇於
北伐至宣帝時始謀伐齊(自梁敬帝時至此纔十八年)
淮南之役吳明徹一勝由北齊高緯所用非人也(用皮)
(景利怯將尉破明下才)彭城之役明徹一敗由氣盈而
不用忠言也(蕭摩訶)一勝一敗如奕棋然自劉裕關中
桓温㶚上之外大略皆然然則何為而然哉蓋自開闢
以來地雖有中外之分而天之愛民則一有德者佑之
無德者驚之興亡得喪史不絶書此自然之理天亦無
所偏厚扵其間也
六朝兵
六朝掌兵之職(教戰)隋志歴叙漢魏至於梁陳百官之
制大抵略同雖梁武帝置戎狄之官百有餘號並施外
國凖於中夏亦因漢之四征魏之四安與夫四鎮四平
渡遼陵江之舊也梁有衞尉掌宫門屯兵有左右衛率
掌諸營兵有領軍驍騎等六將軍左右前後四將軍中
郎將屯騎步騎等五校尉羽林虎賁等將軍皆分司殿
中侍左右即漢之南北軍也吳之大督(吕蒙陸遜)晉宋
之節度諸軍(王渾)或都督中外諸軍事(琅琊王裒王導)
(賈充褚裒)亦猶漢之大將(韓信)太尉(周勃)大將軍(衛青)
大司馬(吳漢)之類皆元帥之任也夫六朝皆在偏方而
掌兵之職不減於二漢其名益侈其實未必皆備者南
北相夸率以為常也隋志又歴叙六朝蒐苗獮狩之制
宜造類禡之典(蒐苗等制並見隋禮儀志)殆與成周盛
時無異至於交攻迭鬭惟詐力是恃無復周官司馬法
矣孟子曰春秋無義戰彼善於此則有之如元帥之任
晉用外戚(賈充褚裒)宋梁用親王(宋用義真等梁用蕭)
(宏等)不若晉吳擇能而任之(周瑜謝玄)所謂六朝教戰
之法徒具其文亦未必如周瑜謝玄能以少擊衆也
又諸葛孔明魯子敬與其君言無一不酧謝安石内舉
其姪足為將帥(安石内舉見謝幼度本傳)越明年乃有
淝水之捷温嶠陶侃郄鑒軰智勇兼之皆足以持顛扶
危此皆非偶然者也自宋高祖倚仗劉穆之竿牘之才
而文帝復振迅於王玄謨大言之士梁陳之間如韋叡
者獨不多得若陳慶之吳明徹軰回視一國東晉人才
益劣矣不獨此也宋文帝驅六州民兵梁武帝用兵動
數十萬其與苻秦元魏籍民為兵也何異其回視周瑜
之三萬謝玄之八千又何如哉愈變愈下此南北朝所
以一於隋也
南北養兵三國六朝北伐以乏糧而返者固不少(諸葛)
(亮桓温是也祖逖攻劉豹囊土以為米檀道濟取河南)
(唱籌而量沙王鎮惡取給義租朱脩之至食熏鼠)五胡
元魏南寇以乏糧而遁者尚多有之(石勒魏佛狸元英)
(是也劉淵攻南陽以乏糧取葉倉孟表守渦陽至屑木)
(葉)是故宋元嘉中或借富民僧尼之貲或減内外官司
之俸元魏永泰初亦減冗官之祿或獻親王之給誠知
用兵固難而養兵尤不易也嘗觀隋食貨志歴叙東晉
至於梁陳皆收蠻酋賧物珠犀之利州郡任土之賦王
公佃戸之稅編民租調之入以供軍用大抵自侯景之
亂國用常褊不復有如吳蜀晉宋行屯田之策者矣至
於元魏自永安以後征伐皆權調於民(或折絹糴粟收)
(塩錢以充軍)自分為東西北齊有都子使以收屯田之
利後周有六柱國以給府兵之資於是宇文高氏兩虎
交鬭如渭曲金墉之戰邔山玉壁之戰未嘗聞以兵食
不足為憂者以有屯田府兵之制也然則周齊陳之混
一於隋也雖皆由後裔之昏暴而其用兵養兵之備梁
陳反不周齊若矣宋何承天安邊論所謂二科者和戰
是也要在大田淮泗内實青徐庶幾一舉蕩夷無但遣
軍報復也所謂四策者徙新附實内地築城邑纂軍課
丁仗也宋文帝且不能用其在梁陳益可知矣
隋兵
隋兵民之盛天下盛強莫如秦隋興亡之易亦莫如秦
隋者由以力而不以德也然而隋文混一南北躬行勤
儉屯田亘長城之北社倉逹華夏之境古今戶口財賦
兵民之盛未有不稱開皇者夫隋之天下即南北朝之
天下也何昔衰而今驟盛耶攷之隋食貨志山東舊俗
巧偽避役詐為老稚規免租賦帝乃令州縣大索貌閱
戸口不實者正長遠配而又開相紏舉之科大功以下
並令析籍人自為戶於是丁口倍進然後知其戶口之
盛由搜抉剖裂而增之財賦之羡由嚴刑峻罰以聚之
而兵民之衆由驅率丁中而為之也貽謀不善顛覆隨
之兵民轉而為盗財貨適為盗貨矣嗟乎節用愛人本
非二道隋文吝儉乃為驕侈之地者由志不在民故也
羣書考索續集卷四十二
