羣書考索後集卷九
宋章如愚編
官制門
九卿類
夏商九卿伊尹曰九卿通寒暑周六官是為六卿
又立少師少傅少保是為三孤與六卿為九焉(前漢)
(百官注)
漢正卿九太常光禄勲衞尉太僕廷尉鴻臚宗正大
司農少府亦謂之九寺大卿又置十二卿執金
吾大長秋將作大匠後漢分屬太尉司徒司空
魏晉宋齊如舊
梁天監中象四時置十二卿春卿太常宗正司農
夏卿太府少府太僕秋卿衞尉廷尉大
匠冬卿光禄鴻臚太舟即都水後魏置六卿
各有少卿北齊謂之九寺隋唐因之龍朔
改九年名九卿皆加正若太常卿為奉常正卿
後復舊又九寺皆曰棘卿(見通典分紀)
宋雖設九卿皆以為命官之品秩而無職事元豐正
名始有職掌中興以来併省冗職除太常寺太理
寺不罷外宗正以太常兼而衞尉併兵部太僕併駕
部太府司農併戶部光禄鴻臚併禮部紹興復置
宗正太府司農餘遂廢(中興會要)
太常寺太常卿
唐虞伯夷為秩宗夔典樂太常之任也周曰宗伯為
春官典邦禮秦改奉常典宗廟禮儀有丞漢初
曰太常以列侯忠孝恭謹者居之秩中二千石太
常者王之旌也畫日月有大事則建以行禮禮官主
奉持之故曰奉常後改為太常欲令國家盛大常
存惠帝更名奉常景帝更名太常王莽改為秩宗
後漢太常掌禮儀祭祀及行事掌贊天子晉品第三
銀章青綬進賢兩梁冠綘朝服佩水蒼玉餘卿皆同
魏晉宋齊皆有舊用列曹尚書好遷選曹
尚書領護梁太常宗正司農為春卿太常位視金
紫光禄大夫後魏為上卿兼置小卿官周禮有
大宗伯北齊曰太常寺置卿及少卿丞各一人掌
陵廟羣祀禮樂儀制天文術數衣冠之屬隋與北
齊同煬帝加置少卿二人
唐高宗龍朔改為奉常咸亨復舊光宅改為司禮神龍
復正卿一人總判寺掌禮樂郊廟社稷之事總大樂
鼓吹太醫太卜廪犧諸祠廟等署(通典六典)
宋太常寺皆以禁林之長主判續會要云皆以兩制充
而禮院自有判院同判院祥符中符瑞繁縟别建
禮儀院輔臣主判而知制誥為知院天禧末罷知
院天聖中省禮儀院而寺與禮院事舊不相兼
康定元年置判寺同判寺並兼禮儀事元豐正名
始專其職焉(職略)
卿掌禮樂郊廟社稷壇壝陵寢之事
禮之名有五吉賓軍嘉凶皆掌其制度儀式祭祀
有大祠有中祠有小祠其犧牲幣玉酒薦獻器服
各辨其等掌樂律樂舞樂章凡親祠及四孟月朝
獻景靈宫郊祀太廟掌贊相禮儀升䧏之節及朝
會宴饗上夀封冊之儀若禮樂有損益及祀典神
祇爵號與封襲繼嗣之事當考定者擬上於禮部
凡太醫政令以時頒行(四朝志)
元祐詔太常寺置長貳餘寺監長貳並互置(會要)中
興併省寺監獨存太常又命太常兼宗正紹興復
(中興會要)隆興元年詔光禄寺併歸太常寺兼領丞
一員罷(孝宗會要)
太常少卿
周小宗伯少卿之任秦漢無聞後魏太和初置
少卿一人後周為小宗伯景明初少卿為第一清
選明禮樂兼天文隂陽者為之隋置少卿一人煬
帝置二人唐武德置一人正觀置二人龍朔改為
奉常大夫
宋少卿無職事以為階序品秩元豐正名始有職掌元
祐元年吕純禮為少卿御史論門廕得官不可任奉
常於是外補(續會要)中興建炎三年詔太常少卿
一員兼宗正少卿(會要)
太常丞
奉常秦官有丞漢多以博士議郎為之後漢諸丞皆
掌行禮及祭祀小事總署曹事皆銅印墨綬歴代皆
有唐因之分判寺事(通典)
宋皇祐中詔特差近上知禮官一員兼丞事御史李泌
之請也(職略)建炎三年省丞紹興三年復置(中)
(興會要)
太常博士
秦官漢叔孫通為博士定禮制博士掌通古今員多至
數十人後漢置十四人魏晉時掌引導乘輿
王公以下應追諡者則博士議定之歴代皆有隋
四人唐因之甚為清選資位與補闕同掌撰五禮儀
注導引乘輿贊相祭祀定誄諡及祥瑞之事(通典分)
(紀)
宋祥符中置博士二員後四員元豐正名初除何洵
直博士掌講定五禮儀式有改革則據經審議凡於
法應諡考其行狀撰定諡文有祠事則監視儀物掌
凡贊道之事(四朝志)中興省丞簿而太常博士如
故紹興九年諫議大夫曾統言祖宗朝太常博
士四員今見一員詔添置一員(中興會要)
太常寺主簿
主簿漢有之鹵簿之制太常駕四馬主簿前車八乘
魏晉亦有之唐置二人掌付事勾稽省署抄目
監印給紙筆等事餘寺主簿並同職(通典職林分)
(紀)
皇祐中宋祁乞增置一員勾檢在寺文書及掌出納
遂除胡瑗後詔省不置元豐正名初除王子竒(職)
(略)建炎三年省紹興十年復置(會要)
大社令
周建國左宗廟右社稷故有典祀掌以時祭祀以時而
祭則徵役於司隸帥其屬而修除之秦漢有太
祝令景帝改為祠祀武帝更曰廟祀後漢祠
祀屬少府魏晉有太祝令丞宋有明堂令丞
掌祀五帝之事齊有太祝及明堂二令梁有明
堂太社二令北齊太廟令兼領郊祀崇虚二丞
郊祀掌五郊羣神崇虚掌岳瀆神後周有司郊司
社隋置郊社令唐因之掌郊社明堂祀祠祈禱
及茅土衣冠等事
宋初年置郊社令命石祖元為之熙寧元年郊社局
令張伯世言局有郊社名而不主四郊之事於是始
主四郊壇壝之事
按唐六典兩京郊社局令各一人掌五郊社稷明
堂之位然則郊社令通掌五郊之事乞自今兼令
勾當四郊壇壝之事使得廵視提舉所貴官正其
名郊兆常潔從之郊社令掌廵視四郊及社稷之
壇壝掌凡掃除之事祭祀則省牲(四朝志)
渡江初闕紹興十九年始除韓彦直為太社令請給等
並依五監主簿例(中興會要)
籍田令
周為甸師漢文帝感賈誼之言始開籍田置令丞掌
耕國廟社稷之田春始東耕於籍田祠先農大賜三
輔二百里孝弟力田三老帛種百榖收萬斛立為籍
田館榖皆以給祭天地宗廟羣臣之祀
東漢及魏闕晉武復置江左省宋元嘉中又置(通)
(典)宋掌帝籍耕耨出納之事五榖蔬菓蔵冰以待
用(見四朝志)元豐三年詔籍田令隸太常寺(續會)
(要)渡江初闕紹興十五年初除康與之為籍田
令三十一年詔籍田司權罷官吏並罷(中興會要)後
復置
大理寺大理卿
虞舜命臯陶作士正五刑孔安國曰理官也周官為
司宼晉文公使李離為理韓詩外傳曰謂察理
刑獄也秦置廷尉掌刑辟有正左右監
漢因秦景帝更名大理武帝復為廷尉宣帝置
左右廷尉平哀帝復為大理後漢復為廷尉郡
國讞疑皆處當以報魏以世家為之而郭氏尤盛
時郭躬為廷尉家世掌法務在寬平乃條諸重文可
從輕者四十一事悉令皆施行躬奏讞法利多所生
全梁為秋卿隋為大理寺唐因之龍朔改
為詳刑寺咸亨復光宅改司刑神龍復卿
一人掌鞫獄定刑决諸疑讞
宋大理寺以朝官一員或二員判寺事一員兼少卿事
建隆二年以工部尚書竇儀判寺事(會要)故事
臺省長官兼判公事得言判某官事如晉朝尚書左
丞崔祝兼判太常卿事是也若止言寺事則其屬丞
正並可行之竇儀兼判太常寺又兼判大理寺事皆
新例也凡獄訟之事随官司決劾不復聽訊但掌
斷天下奏獄送審刑院詳訖同書以上于朝熙寧
九年神宗謂國初廢大理獄非是以問孫洙洙對合
旨於是下詔以京師官寺凡有獄皆繋開封府司錄
司及左右軍廵三院囚逮猥多難於隔訊又暑多瘐
死因緣留滯動涉歲時稽參故事宜屬禮官可復置
大理獄天下奏案刑部審刑院詳斷置卿一少卿二
丞四始命崔台符知卿事蹇周輔楊汲為少卿各舉
丞及檢法官(四朝志)官制行左斷刑右治獄各五
案左廳斷刑曰詳刑詳讞宣黃分簿奏表右廳
治獄曰左推右推寺案知雜檢法元祐間因鮮于
侁所請廢大理獄後復(職略)卿掌折獄詳刑鞫獄之
事凡職務分左右天下奏劾命官將校及大辟囚以
下以疑請讞者隸左斷刑則司直評事詳斷丞議之
正審之若在京百司事當推治或特旨委勘及係官
之物應追究者隸右治獄則丞專推鞫盖少卿分領
其事而卿總焉(四朝志)建炎三年併省寺監而大
理如故省卿而斷刑治獄少卿各一員(中興會要)
大理少卿
後魏置北齊及隋因之唐置二人(六典)宋以
朝官一員兼少卿事神宗置大理獄少卿二員以
蹇周輔楊汲為之分左斷刑右治獄(四朝志)建炎中
興省大理卿而少卿二員如故(中興會要)
大理寺正
周禮記王制成獄辭史以告於正正聽之秦置廷尉
正二人漢廷尉正監及平謂之廷尉三官秩千石
梁服獬豸冠銅印墨綬唐龍朔改為詳刑大夫
光宅中為司刑正後復改掌議獄正科條凡丞斷罪
有不當者則以法正之(唐四朝志)掌參議刑辟詳
正科條之事(見職林分紀)
宋神宗復置大理獄後置寺正元豐五年刑部奏乞
分評事司直與正為斷司丞與長貳為議司凡斷案
先上正看詳當否論難改正然後過議司覆議(續會)
(要)建炎併省斷刑治獄寺正各置一員(中興會要)
大理寺丞
晉武帝咸寧中因曹志上書請廷尉置丞隋改為勾
檢官唐置丞六人掌分判寺事正刑之輕重宋
神宗復置大理獄丞四員命卿少舉官元豐五年
命莫君陳等九人為大理寺丞始自朝廷差官也(續)
(會要)舊制斷刑寺丞六員建炎三年減三員治獄
寺丞減二員(中興會要)
大理司直
後魏永安三年高穆奏置司直十人位在正監上不署
曹事唯覆理御史檢劾事(六典注分紀)唐置六人
掌承制出使推覆若寺有疑獄則參議之宋熙寧
中置大理獄及至元豐五年始命程嗣先四人為四
直(續會要)建炎三年詔斷刑司直兼治獄司直其
治獄司直罷(中興會要)
大理評事
漢宣帝地節三年初於廷尉置左右平員四人後漢
光武省右平唯有左平掌平決詔獄冠法冠魏晉
以来無左右而直謂之廷尉評隋置大理評事(此)
(語見六典注)
唐貞觀二十二年褚遂良議重法官奏置評事十員掌
出使推覆後加為十二員(通典)
宋熙寧置大理獄至元豐五年始命張仲穎等十二
人為評事(續會要云)
大理寺簿
晉初置廷尉主簿(六典)後齊九寺各有主簿(隋百官)
(志)
唐置二人掌印省署抄目勾檢稽失(唐百官志)
宋元豐正名初除二員建炎三年省後復
司農寺司農卿
少皥氏以九扈為九農正扈通典作&KR2046;注&KR2046;鳥也&KR2046;
有九種以為農號舜命棄為后稷播時百榖周
禮有太府掌九賦九貢(下大夫)秦為治粟内史掌
榖貨韓信歸漢為治粟内史即其任也景帝更
名大農令武帝太初更名太司農掌九榖六畜之
供膳羞者凡郡國諸倉農監都水六十五官皆屬焉
(通典云)屬官有太倉均輸平準都内籍田五令丞
平帝改曰羲和以劉歆為之又改為納言後漢為大
司農掌諸錢榖金帛郡國四時上月旦見錢穀簿
邊郡諸官請調度者皆為給報損多益寡取相給
足郡國鹽鐵官初屬司農中興屬郡縣歴代皆有梁
置十二卿以署為寺官為卿
唐有司農卿龍朔改為司稼咸亨復卿掌邦國倉儲委
積之事
緫四署諸監謹其出納京師百官廩禄皆仰給焉
朝會祭祀共御所須孟春皇帝親耕籍田之禮有
事于先農則奉進耒耜季冬藏冰祭司農以黑牡
秬黍仲春啟冰亦如之(六典)
宋司農寺判寺事二人以兩制或朝官以上充熙寧
二年立常平歛散法三年詔以新法付司農寺而農
田水利免役保甲等法悉自司農講行元豐官制
行寺監不治外事遂循唐典正其職秩司農舊職悉
歸戶部右曹(續會要)司農掌倉儲委積之政令緫苑
囿庫務之事而謹其出納京都官吏禄廩諸路歲運
至京師悉掌焉凡苑囿行幸排比及薦饗進御頒賜
植蔵之物與造麴糵給薪炭皆戒有司以時辦具天
子親耕籍田則奉耒耜所隸官屬凡五十倉二十有
五(會要總作二十四)草場十有二(續會要作十)排岸
司四(續會要)園苑四(並四朝志)建炎三年詔罷司農
寺紹興四年復置司農寺卿少各特置二員(中興會)
(要)
司農少卿
後魏北齊司農寺置少卿隋唐因之宋元豐正
名置少卿為卿之貳建炎三年省紹興四年復
(中興會要)
司農寺丞
秦治粟内史有兩丞漢司農丞亦二人或謂之中丞
(通典云)耿夀昌為大司農中丞奏設常平倉給北邊
省轉漕又桑弘羊為大司農中丞管諸計會事平
帝又置大司農部丞十三人人部一州勸農桑後
漢司農丞一人部丞一人魏晉因之銅印黃綬
進賢一梁冠宋齊以墨綬(並通典)唐有丞六
人掌判寺事凡天下租税及折造轉運于京師皆閱
而納之以供國用以禄百官(分紀)
宋新法行呂惠卿請始置司農寺丞一員以農田水利
免役保甲等法付司農熙寧五年增置丞四員仍
與簿輪出按察逐州保甲元豐四年舒亶請止留
丞一員餘並罷明年改制以司農舊職悉付戶部右
曹而始循唐典正其秩職(續會要)建炎三年詔罷
司農寺紹興三年復置寺丞二員(中興會要)
司農寺主簿
晉太康中置主簿一人自後無聞梁陳又有北齊亦
然
唐主簿二人掌印署抄目勾檢稽失出納(通典分紀)
宋治平中已置主簿熙寧新法行詔增一員五年增
至四員後置六員元豐四年舒亶請存三員餘並
罷仍與丞輪出逐州按察保甲(續會要)建炎三年
罷司農紹興十年復置(中興會要)
太府寺太府卿
周官有太府下大夫掌貢賦之貳受其貨賄之入頒其
貨賄于受蔵之府即今太府之任歴代不置然其
職在司農少府至梁天監置太府卿掌金帛府帑及
關津市肆位視宗正
後魏太和改少府為太府卿掌財物庫蔵王顯謂楊
固曰吾作太府卿庫蔵充實固曰減百官之禄及贓
贖悉入京蔵以此充府未足為多北齊兼掌造器
物後周太府中大夫賞貢賦貨賄以供國用屬大
冡宰隋初與北齊同所掌左右蔵及尚方司染
甄官等署煬帝分太府寺置少府監管尚方織
染等署而太府但管市及平凖左右藏
唐因隋龍朔改太府為外府正卿咸亨復光宅改為司
府神龍復領兩京諸市平凖左右蔵常平等九署(通)
(典)
宋太府寺判寺事一人以兩制或帶職朝官充凡財物
廪蔵貿易四方貢賦百官俸秩皆隸三司本寺但掌
供祠祭香幣帨巾神位席及造斗秤升尺而已元
豐改制始正職掌
此據續會要而題名乃云國初省部寺監惟以寄
禄寺則光禄太常宗正衞尉司農大理或以卿或
以貳或以丞各寓一階别設主判之官以典事惟
太府則否其職悉入三司諸案故主判之任罕置
與會要稍異當考
卿掌財貨出納貿易之事凡貢賦之輸于京師者至
則别而受之供君之用及待邊費則歸於内蔵供國
之用及待經費則歸于左蔵
應禄賜以法給歷從有司檢察書其名數鈎覆而
後給焉供奉之物則承旨以進審奏得畫乃聽除
之若頒畿内軍衣則前期進樣定其頒日將校部
營兵支請月具數以聞凡商賈之賦小賈即門征
之大賈則輸於務貨之不售平其價鬻於平準乘
時賖貸以濟民用若質取於官則給用多寡各從
其抵歲以香茶鹽抄募人入豆榖實邊即京都門
用物預報度支凡課入以盈虧定課最行賞罰大
祭祀祼則卿置幣奠玉則入陳玉帛
元祐三年詔太府寺置長貳餘寺監長貳互置建
炎三年詔罷太府寺撥隸金部獨以一丞治鹺茗之
質劑凡省五年而後復置卿少一員初除馬承家初
元豐以在京司局分屬寺監而太府總局二十有
四今雖頗省猶劇於他寺以式班内外之廩稍覆其
名數而鈎磨之則諸軍諸司糧審四院屬焉頒財用
於受蔵之府周知入出而會之則左蔵東西兩庫屬
焉時禁省官府之需以儥用物則買務屬焉斥幣餘
互市之積以便貿易則賣場屬焉比物奠賈俾從其
抵則編套兩局屬焉藥石必良以除札瘥則和劑惠
民四局屬焉叙財幣以待上之賜好則祗候庫屬焉
制券之短長以通商則鈔引庫屬焉所異於元豐者
惟内蔵奉宸不外屬㩁貨顓隸於諸司
太府少卿
後魏孝文帝改少府為太府置少卿一人北齊因之隋
煬帝加至二人唐減一人貞觀中復龍朔咸
亨光宅神龍並随寺改復(六典)
宋太府寺同判寺同判寺一人以京朝官充元豐正
名置少卿一人以為卿之貳元祐三年詔太府長
貳並置餘則否(續會要)建炎中興省紹興四年
復(中興會要)
太府寺丞
丞於周官為太府上士之任梁選部太府丞一人
陳因之
後魏亦一人後周曰太府上士隋又曰太府丞六
人
唐四人(通典)掌判寺事凡正大朝應貢萬物應陳於殿
廷者皆受而進之(分紀)
宋丞二人元豐改制置丞二人元符中增一員崇寧中
置藥局又添丞一員宣和中省一員建炎三年罷太
府寺紹興三年置三員(中興會要)
太府寺主簿
主簿亦周官太府下士之任梁置一人陳因之
後魏一人隋四人唐三人掌印省署抄目勾檢
稽失凡置木契九十五隻(通典分紀)
宋元豐改制置主簿二人(續會要)建炎三年罷太府
寺紹興十年復置(中興會要)
羣書考索後集卷九
