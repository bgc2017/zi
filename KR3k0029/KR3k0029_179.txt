羣書考索續集卷四十八
宋章如愚編
輿地門
諸路
二十三路魏晉而下西北之地浸没於羌狄至於宋朝
而有虞十二州之地幾失其三(幽州并州營州)而元豐
二十三路三代以前犬羊為蠻夷之域大抵東南衣冠
之地皆往古之蠻夷而西北左衽之鄉盡先王之都邑
是以有志之士深切嘆恨王化所加唯在蠻羌荒而不
能復先王之都邑往往指燕雲河湟為重指江湖川廣
為輕而不知地無常利天運實衡其勝衰凡日月所照
可以驅蛇龍剪荆棘而人其居者皆可為中國皆可以
為夷狄苟天之所棄何有於華夏天之所祐何有於蠻
荒如海表蟠木之地高陽之疆理也而唐虞棄之無害
其為蕩蕩巍巍之功遼東營州之地唐虞之疆理也而
隋唐棄之無害其為開皇貞觀之隆燕雲河湟之地隋
唐之疆理也而宋朝棄之無害其為聖聖承承百有七
十年太平極治之烈然則先王之地固有不必重矣如
陜右山南之地夏商以前蠻夷之域也而姬周資之以
興王業劍南嶺表之地姬周以前蠻夷之域也而秦漢
闢之資以富強海隅七閩之地秦漢以前蠻夷之域也
而隋唐理之遂隆美化然則蠻荒之地固有不必輕矣
蓋三代以前天運王於西北而廢棄東南故戎狄折北
不支而蠻夷得以徼倖當時帝王有作則利於西北而
不利於東南故高陽疆蟠木宅龍城(唐營州宋朝棄於)
(東夷)黃帝逐獯虜而邑涿鹿(唐幽州宋朝棄於北狄)高
宗震伐於鬼方(西戎之遠也)文王遠城於朔野(唐雲夏)
(之間宋棄於北狄)莫不集厥殊勲訖無後患至虞舜南
廵則終於蒼梧夏禹東廵則殁於會稽(宋越州)有苗之
征既以逆命昭王南廵亦復不反大抵經略東南未嘗
有所濟也逮秦漢而下天運稍回滋眷佑於東南而西
北代以陵替故蠻夷折北不支而戎狄得以徼幸當時
帝王有作則不利於西北而利於東南是以秦漢開萬
里之封而川廣悉為郡縣隋唐闡海隅之化而閩浙盡
為衣冠蠢爾蠻荒於變中華當時既赫厥靈後世益蒙
其利至於晉招五部則變生劉石唐開四鎮則禍極吐
蕃漢將屯田於葱嶺重困華人唐宗列郡於隂山終為
異域大抵開羌狄為郡縣者未嘗有所濟也是豈非天
運回旋而有至此也譬諸人之居焉小人居之則謂之
小人君子居之則謂之君子名實在人何常之有春秋
之法中國而用夷狄之禮則黜為夷狄夷狄而用中國
之禮則進為中國是中國夷狄之人且無一定矧於其
地哉而議者謂江湖而南風氣濕燠有失四時之正踰
嶺南則有春夏而無秋冬此其所以不可進於中國也
而不知四海之内得隂陽之正者唯河南為然渡河以
北沿關以西則風氣稍凉至燕雲河湟之間則有秋冬
而無春夏其失天地之和一也先王既輯正於西北則
後王有作疆理東南復何疑哉由是以論則天運之所
加人事之所修皆可以為帝王之居仰觀俯察則西北
不得不重於古東南不得不重於今能深究天人否泰
之理則天下大勢默可知矣
九州
禹别九州禹别四海為九州宜若有均一之制而校其
道里廣狹全不相侔濟河(兖州)淮岱(徐州)相去不能千
里荆河(豫州)千里而近海岱(青州)千五里而縮荆山衡
陽(荆州)二千里而遥東海西河(冀州)二千里而近夀春
之淮潮陽之海(楊州)相去且六千里龍門之黃河燉煌
之黑水(雍州)相去以四千里以至華陽黑水窮數千里
而未知所經是何廣狹之殊也或者九州之别品殊墳
壌因土宜而别也故其道里無得而均然而荆河淮濟
之間(徐兖豫三州之境也)截長補短不能當淮海一州
之半借使三州土壌既殊不可得而并揚州之大獨不
可得而釐耶古今名儒訓釋禹貢多矣而未始及此蓋
難言之也切嘗討之九州之别蓋倣井田之法(井田之)
(法始於黃帝)方里而井九百畆中為公田八家皆私百
畆同養公田而九州之制一州為王圻八州建國以蕃
王室是同養公田之義也故其區别境壤不因土宇之
小大不限山川之間阻唯據民田多寡而均之耳然而
四海之内夷險不齊如荆河淮濟之間百舍坦夷萬頃
一瞬而又當中原要區民力修地利盡良疇既闢廣土
實稀故三州(徐兖豫)境土最為狹也至淮海以南(揚州)
(淮南荆州漢南)幽劒以西(雍州在凾谷之西梁州在劒)
(閣之西)江淮泛濫關山重複而又僻在遐陬闊疎稼政
平土蓋寡闢田甚艱故四州境土最為闊也嘗考西漢
之時去古未遠方其極盛九有民戶揔計千二百餘萬
而徐兖豫三州當五百五十萬戶青冀二州當三百五
千萬戶而荆揚雍梁四州僅當三百萬戶夫民非榖不
生榖非民不植推其戶口之多寡足以見田疇之廣闊
據今驗古略可知則九州之别唯民田是均斷可考矣
嗚乎治有本要帝王一道其來久矣神農之教曰石城
十仞湯池百步帶甲百萬而無粟不能守也故舜咨十二
牧則曰食哉惟時洪範八政則以食居其首周官九
職則以農為先誠以國以民為本民以食為命而食非
田不給田非民不耕有田而後可以賦民有民而後可
以立市朝廷國家故先王所重唯民與田其所以體國
經野設官分職侯甸之制軍國之用皆取定於民田故
官無閒則兵無聚散家無豐儉民無勞逸而國有致一
之斂民有不二之業有田斯墾有榖斯積雖遇水旱兵
凶而民無菜色故得禮節著而榮辱彰時雍之治由之
而致也爰自秦開阡陌而廢井田罷侯置守以要害為
先而不復以民田為制魏晉而下因仍不改坐水陸而
建都會鞏山河而峙城郭民物所聚南畆實遥形勢之
地良田蓋寡至於平土多疇衣食所資則反以為敞夷
不守之地而不知務大抵所重非所本所本非所重先
王之制數口之家受田一頃後世邊隅小邑民戶不盈
數百則地利安能有盡至名區大郡多至數十萬戶則
又安能有數十萬頃之田乎民無常産則本於末業有
天下國家者既不能為之閑禁又從因之以規利遂致
不耕之民多於南畆有司者徒知日計之有餘而不知
歲計之不足也古稱一年耕必有三年之蓄謂人皆土
墾也今耒耜之民僅能當天下十之三使歲皆有年則
斯民僅堪糊口設歲有不登所在不免告糴然後知先
王之制所以為社稷生民之計矣後王之治所以有愧
前王者匪惟德教之有虧固亦法制之良也嗟乎今之
天下亦古之天下豈先王之制唯可行於古之天下豈
先王之制唯可行於古而不復可行於後世乎抑亦復
之者未得其漸耳捨先王經國之制未易遽復而先王
愛民之心詎可弭忘哉後王之治信能一政之設一令
之施惟民與田是崇是重則王制雖未必更張而時雍
之治豈云難致臣因考九州之制知先王以民田為重
故備論於此庶幾按九州之圖則足以見先王之心無
徒論其道里遠近山川夷險而已
五服
陶唐五服據禹貢五服之制九州之内止方五千里而
先儒較以有漢廣輪之制全不相侔以謂西漢盛時東
西九千三百里南北萬五千里而山川所届不出禹貢
之域何道理之殊絕也遂致孔穎逹之徒有鳥道之說
謂禹貢之制據虚空鳥飛徑過而言兩漢之制以人迹
所通逶迤曲屈動有倍加此先儒一定之論而臣切以
為不然夫鳥道信為徑通而人迹安能有及抑常討之
王制古者百里當今百有二十一里今謂漢也是禹貢
五千里之制即漢之六千里也况五服之制據方里而
言合以東西四正為據當時堯都平陽正東至東萊之
海才二千八百里正西至張掖之流沙才三千三百里
是僅可以滿五服之制也兩漢九千里之制則以遼東
之海與燉煌之流沙而言也而遼東任東北隅燉煌任
西南隅非其正也夫正方一尺者袤之而度其兩隅則
為尺有四寸而嬴則五服之制舉其隅而度之宜其九
千里也漢制南北萬五千里者舉朔方日南而言也而
禹貢所届正南止及衡山之陽而日南又在衡山之南
八千餘里非禹迹所及也至平陽之北不盈千里已為
戎狄之地是五服之制唯東西南三方為然北方僅滿
二服而已尚何鳥道之云乎則先儒巧傅之說失其據
矣嗟乎古先哲王為天下後世之慮何其審也夫九州
之地四正雖近四隅實遥非不知舉其隅計其道里之
遠足為大也五服之制乃舉其近而略其遠何哉蓋不
欲以一時廣大之名啟後世無厭之欲所以貽孫謀以
正也惜乎秦漢以還好大之君以廣斥土宇為功而記
錄之臣又從而恢張之是豈知堯禹之用心乎嗚乎戒
哉
疆域
先王疆域傳稱黃帝北邑涿鹿(唐幽州宋弃之北狄)虞
世南陟蒼梧(宋朝荆湖南路道州寧遠縣非嶺表之蒼)
(梧也)夏禹東廵會稽(宋朝兩浙路越州會稽縣)然則後
世近荒之地皆先王之内封其正朔所加邈焉可知以
至高陽之際海裔來同(北止幽陵南止交趾西止流沙)
(東止析木)萬里廣輪一同文軌疆里所届何其盛歟此
秦隋漢唐之君所以務斥大封域糜耗華夏甘心邊夷
而无悔者也然徒知先王之盛而不知其所以盛虞夏
以前承太古巢穴之餘蠢蠢林林自相君長八紘之中
棋布星分畫為萬國其侯邦所履僅能及後世一鄉一
亭(漢時六千六百二十二鄉二萬九千六百三十五亭)
其勢力最寡弱而易制也故一人表正則萬國葵傾化
之所被者益廣則正朔之所際者益宏是以唐虞之時
蠻夷猾夏惟明五刑三旬逆命禹已班師非有如後世
強寇勁敵拏兵不解而敢與上國抗衡者也然則黃帝
舜禹之盛豈有勞於服遠哉抑以為斯民愛戴之厚不
敢自逸故遑遑然周恤之耳爰自夏商以降兵革荐興
轉相侵侮小國日滅大國益横而車書始難同矣何則
禹會諸侯於塗山執玉帛者萬國而商湯革命有三千
餘國是四百年間轉相吞滅者矣逮夫姬周浸興武王
革命封建有加而揔計不踰千八百國是六百年間轉
相吞滅又幾半矣故侯邦益大夷狄益強文王之時逓
行天討而大邦始畏其力西方則昆夷鼎盛北陲則獫
狁獨強交侵中國莫可制禦雖三分天下有二而亦不
過命將帥以守衞中國而已自時厥後中國土宇滋蹙
而夷狄寖強江浙之間已為文身斷髮之鄉朝聘盟會
未始通於上國於會稽蒼梧何有哉故堯舜之教遠暨
朔南文王之化近行江漢周公體國經野而舜禹陟方
之地有在蠻服之外夫黃帝高陽唐堯虞舜夏禹文王
周公皆古聖人也其君國澤民之道豈相反戾抑亦時
或不侔耳使其易地詎不皆然則後王之時所以不及
古先哲王之盛者匪惟德之不宏固亦勢有不可也而
秦漢以還好大喜功之君窮誅遠討惟日不足極唐虞
聲教所暨悉為郡縣而猶以為未也噫何元元之不幸
也歟文王周公之道果若是乎使黃帝高陽舜禹復生
於斯詎若是之勞民嗟乎黃帝登空峒(宋朝鎮戎之境)
(内)虞舜陟蒼梧夏禹廵會稽非不勤遠也秦始皇登之
罘山(宋朝萊州之文登縣)漢武帝登單于臺(宋朝雲中)
(府之西北)隋煬帝幸鴈門(宋朝代州)亦非不勤遠也然
先王之所以勤於遠者恐其德教有所不被故焦心勞
思雖終老而無辭後王之所以勤於遠者恐其威武有
所不加故勞民蠧國雖敗亡而無悔此古今相去所以
殊絶也故臣謂其觀先王幅員之廣則足以知其德觀
後王封域之大則足以知其暴能原先王之用心而弗
泥其跡則可與言化矣
西漢疆域高惠文景之時天下甫安四夷鼎盛匈奴侵
盗河南(宋朝陜西路化外州)尉陀竊據南越(宋朝廣南)
(西路)閩越王猶保閩中(宋朝福建路也)中國疆域南北
纔五千里東西又且不及三代以還一王封域未有儉
於此也而當時天下無事治幾刑措後世莫及逮夫武
帝末年四陲之地舉皆開拓東西九千三百里南北萬
五千里開闢以來一王疆里至此為盛而當時海内虚
耗戶口減半後世未有取也王莽之亂百姓謳吟思仰
漢德故劉氏復起天下響應史臣以謂高祖孝文之仁
德結於斯人也深故光武成功若此其易彼漢皇基業
恢宏如此曾何補於後世夫然後知務廣地者荒務廣
德者王斯言不誣矣
羣書考索續集卷四十八
