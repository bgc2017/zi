羣書考索後集卷三十二
宋章如愚編
士門
選舉教養之法
舜典曰帝曰䕫命汝典樂教胄子
王制曰春秋教以禮樂冬夏教以詩書王太子王子羣
后之太子卿大夫元士之適子皆造焉
文王世子曰凡學世子及學士必時春夏學干戈秋冬
學羽籥
小樂正學干大胥贊之籥師學戈籥師丞贊之胥鼔南
春誦夏弦太師詔之瞽宗秋學禮執禮者詔之冬讀
書典書者詔之
燕義曰庶子官職諸侯卿大夫士之庶子之卒掌其戒令
與其教治國有大事則率國子而致于太子唯所用
之若有甲兵之事則授之以車甲合其卒伍置其有
司以軍法治之司馬弗正凡國之政事國子存游卒
使之修德學道
周禮師氏掌以三德教國子
至德敏德孝德
教三行
孝行友行順行
掌國中失之事以教國子弟凡國之貴遊子弟學焉
保氏養國子以道乃教之六儀
祭祀賓客朝廷喪紀軍旅車馬
大司樂掌成均之法以治建國之學政而合國之子弟
焉凡有道有德者使教焉以樂德教國子
中和祗庸孝友
以樂語教國子
興道諷誦言語
以樂舞教國子
雲門大卷大咸大㲈大夏大濩大武
樂師掌教國子小舞
帗舞羽舞皇舞旄舞干舞人舞
及徹帥學士而歌徹此教國子之法
大司徒正月之吉始和乃縣教象之法於象魏使萬民
觀教象挾日而斂之乃施教法於邦國都鄙使各以
教其所治民因此五物者民之常而施十有二教焉
祀禮陽禮陰禮樂禮儀俗刑誓
度世事賢庸
以鄉三物教萬民而賓興之一曰六德
知仁聖義忠和
二曰六行
孝友睦婣任恤
三曰六藝
禮樂射御書數
以鄉八刑糾萬民
不孝不睦不婣不弟不任不恤造言
亂民
以五禮防萬民之偽而教之中
吉凶軍賓嘉
以六樂防萬民之情而教之和
雲門大咸大㲈大夏大濩大武此俊造
之教也
若夫選舉之法則又有不同焉
大胥掌學士之版春合舞秋合聲
諸子春合諸學秋合諸射以考其藝而進退之
王制曰樂正崇四術立四教順先王詩書禮樂以造士
此國子之選舉者如此也
周禮閭胥二十五家書其敬敏任恤者
旅師百家書其孝弟睦婣有學者
黨正五百家書其德行道藝
州長二千五百家攷其德行道藝而勸之
鄉大夫萬二千五百家三年大比攷其德行道藝而興
賢者能者鄉老及鄉大夫帥其吏與其衆寡以禮禮
賓之
王制曰命鄉論秀士升之司徒曰選士
即自比長以上升之也
司徒論選士之秀者而升之學曰俊士
即周禮大司徒以鄉三物教萬民而賓興之
升於司徒者不征於鄉升於學者不征於司徒曰造士
大樂正論造士之秀者以告於王而升諸司馬曰進
士司馬辨論官材論進士之賢者以告於王而定其
論論定然後官之任官然後爵之位定然後禄之此
鄉舉俊造者如此也
若夫諸侯教養選用之法則有可攷者矣
詩泮水曰思樂泮水薄采其芹無小無大從公于邁曰
載色載笑匪怒伊教此諸侯教俊造之法也
左傳晉悼公即位使荀家荀會欒黶韓無忌為公族大
夫使訓卿之子弟共儉孝弟此諸侯教國子之法也
至於貢士用賢之法則又有可攷者矣
周禮司士曰凡邦國三歲則稽士任而進退其爵禄
禮記射義曰古者天子之制諸侯歲獻貢士於天子試
之於射宫其容體比於禮其節比於樂而中多者得
與於祭其容體不比于禮其節不比於樂而中少者
不得與於祭數與於祭而君有慶數不與於祭而君
有責數有慶而益地數有讓而削地
書傳曰諸侯之於天子三年一貢士一適謂之好德再
適謂之賢賢三適謂之有功一不適謂之過再不適
謂之傲三不適謂之誣其適則有衣服弓矢秬鬯虎
賁之賞其不適則有黜爵之罰此諸侯之貢士如此
春秋之時若季文子之忠叔孫穆子之公孟獻子之加
於人一等皆出於魯之三桓也
若子皮之舉賢子產之惠子太叔之美秀而文者皆出
於鄭之七穆也
宋之良臣多出於戴桓武莊之族舉其尤者華元子罕
是也
衞之良臣亦公族及卿大夫之裔也舉其尤者公子荆
公孫叔公子朝皆公族也子鮮公子也史鰌甯武子
卿大夫之裔也
齊之高國鮑晏楚之鬭蒍薳屈皆能世其家而不忝乃
祖乃父此諸侯用國子之法如此也
管子載齊桓公為軌里連鄉之法正月之朝鄉長復事
(復白也)公親問焉曰於子之鄉有居處好學慈孝於親
聰慧質仁發聞於鄉里者有則以告有而不以告謂
之蔽賢其罪五
謂其罪當入於五刑而定其罰
公又問焉曰於子之鄉有拳勇股肱之力筋骨秀出於衆者
有則以告有而不以告謂之蔽才其罪五於是鄉長
退而脩德進賢盖古者鄉舉之意也此諸侯舉俊造
之法也
漢選士之法
有三老孝弟力田掾史多貲入粟從軍良
家子賢良孝廉茂才射策明經任子
下詔特舉正召為博士公府辟召上書
童子武勇補試
三老漢高祖二年舉民年五十以上能率衆為善置以
為三老文帝時始置常員三老秦制也秦人變先王
制未盡尚有存者如新城三老說高祖以仁義是也
孝弟力田惠四年舉孝弟力田復其身
高后置孝弟力田二千石者一人
孝文二年戸口率置孝悌力田常員
掾史趙禹以佐史補中都于定國以郡決曹補廷尉史
以至為侍御史梅福以郡文學補南昌尉如此之類
不一或以察廉而為令長者尹翁歸是也或舉賢良
而為茂陵令者魏相是也非一目也
有多貲入粟漢制貲五百萬為常侍郎張釋之以貲為
騎郎司馬相如以貲為郎
漢景詔曰今貲算十乃得廉士無貲不得官今限貲
算四得官晁錯建鬻之議於文帝猶未鬻官也
武帝始置武功爵級故黃霸以入錢賞官補侍郎謁
者所忠建議請令世家入財子弟得舉為郎吏道雜
而多端至後漢遂有入粟為關内侯者矣
有從軍良家子李廣在文帝時以良家子從軍擊胡有
功為郎騎常侍趙充國以良家子補羽林後從軍擊
匈奴還拜為中郎馮奉世武帝時以良家子選為郎
功次補武安長
有賢良漢世有大灾異大政事即下詔求賢良
文帝三年以日食詔舉十五年太子家令晁錯以諸
侯王公卿郡守舉對策遷中大夫
武帝以長星見董仲舒初景帝時為博士至此以賢
良對策公孫弘先為博士後免
武帝時舉賢良對策嚴助吳人以郡舉對策擢為中
大夫魏相朱邑皆以卒史對策
昭帝時特詔舉文學高第
章帝時大司農劉寬舉魯丕時對策者百餘人惟丕
在高第除為郎
安帝時蘇章少博學能屬文對策高第為議郎
有孝廉漢初無此科獨馮唐在文帝時以孝廉為郎中
武帝元光元年用董仲舒言初令郡國舉孝廉各一人
以備宿衞無間吏民然郡國時有不舉元朔元年
詔令合郡不薦一人者罪王吉以郡吏舉孝廉為
郎路溫舒為決曹舉孝廉為山邑丞其王國人雖以
孝廉舉亦不得宿食龔勝舉孝廉以王國人出補吏
元朔元年議曰不舉孝不奉詔當以不敬論不察
廉不勝任也當免孝與廉待之蓋有輕重焉
順帝陽嘉中左雄上言郡國孝廉請自今年不滿四
十者不得察舉然自雄之制行也徐淑以年未四十
而罷免當時所得陳蕃李膺陳球等三十餘人迄於
永嘉察選清平然諸生試家法文吏科箋奏識者外
之張衡上書曰孝廉必先孝行有餘力乃學文法
耳今詔書一以能誦章句結奏按為限雖有至孝不
當其科也其後黃瓊以雄制於取士之義猶有所遺
乃奏增孝悌乃能從政者為四科种暠傳田歆為河
南尹謂王湛曰今當舉六孝廉多貴戚書命不宜相
違欲自用一名士以報國家爾助我求之乃舉暠漢
初郡國各舉一人末乃增至五六人
有茂材董仲舒傳曰州郡舉茂材自仲舒發之
漢武帝元封五年詔州郡察吏民有茂材異等可為
將相及使絶國者
宣帝元康四年遣太中大夫強等十二人循行天下
舉茂材異倫之士
元帝初元二年詔丞相御史中二千石舉茂才異等
直言極諫之士儒林傳曰博士弟子即有秀才異
等者輒以名聞
漢舊儀載州舉茂才移名丞相丞相考召取三科一
明經一明律令一治劇
後漢世祖始詔三公光祿監御史司隸州牧歲舉茂
才有定員矣
有射策漢儒林傳曰自武帝立五經博士開弟子員設
科射策則射策始於武帝時也其射策者謂為難問
疑義書之於策量其大小等為甲乙之科列而置之
不使彰顯有欲射者隨其所取得而釋之以知優劣
何武蕭望之翟方進等皆以博士弟子得射策甲科
為郎若使人皆得射策則幾於濫進恐為博士弟子
者可得射策故傳贊曰開弟子員設科射策然王嘉
傳直言以明經射策甲科為郎匡衡房鳳傳直言射
策耳
有明經昔漢召信臣以明經甲科為郎則明經亦有試
龔遂以明經為官以明經為郡史者甚衆
後漢伏恭為劇令青州舉為尤異太常試經第一拜
博士建武中楊仁舉孝廉除郎太常上仁經中博士
則為吏者亦試經
順帝陽嘉元年初令郡國舉孝廉限年四十以上諸
生通章句文吏能牋奏乃得應選
質帝本初元年夏四月令郡國舉明經年五十以上
七十以下詣太學受業歲課試
章帝元和三年令郡國上明經者四十萬以上五人
不滿十萬三人
有任子袁盎以兄任汲黯以父任蘇武亦以父任為郎
大抵任子多為郎次為太子洗馬
宣帝時王吉上言曰今使吏得任子弟率多驕傲罔
通古今宜明選求賢除任子之令劉向以父任為
郎以行修飭為諫大夫是漢法既往而復有所決擇
初非泛然用之也
東漢桓榮之子郁以父任為郎郁經授二帝時稱其
能世傳家學至曾孫桓焉亦以父任為郎明經篤行
位至三公(餘見官制任子門)
有下詔特舉漢高帝十一年詔曰賢士大夫有肯從我
游者吾能尊顯之下郡守其有意稱明德者必身勸
為之駕遣詣相國府署行義年
正召為博士者博士蓋秦官秦時叔孫通為博士
漢文帝時河南守吳公薦賈誼召以為博士夏侯
勝召為博士然亦有試者張禹為郡吏久之試為博
士
武帝時舉茂才丞相以三科考士有明經科以待博
士諫大夫之選
有公府辟召曹參輔惠帝時擇郡國吏謹厚者為丞相
史
武帝元狩六年開丞相史員三百八十二人故令丞
相設四科之辟漢制州郡察其功能然後為五府所
辟者三商為時進得城門兵得舉吏以此知五府得
辟吏
後漢黃瓊雖五府俱辟而不應孔融辟司徒府隱覈
官寮貪濁者
有上書武帝初即位招天下賢良文學之士四方多上
書言得失自鬻者以十數其不足采者輕報聞罷可
采者待詔公車徐樂嚴安上書朝奏暮召皆為郎中
有童子何武在宣帝時以童子習科歌中和樂職宣布
詩得召見遣詣博士受業
順帝左雄為尚書時汝南謝廉河南趙建年始十二
各能通經雄奏拜為童子郎
有武勇漢成帝元延元年詔北邊二十二郡舉勇猛知
兵法者
孝平元始元年詔郡國舉武勇有節明兵法者
後漢安帝永初五年舉列將子孫明曉戰陣任將帥
者建光元年又有武猛堪將帥者之舉
順帝永和三年又選剛毅武猛有謀謨任將帥者
補試後漢順帝陽嘉元年以太學新成試明經下第者
補弟子
魏九品中正
魏陳羣立九品官人之法州郡皆置中正以定其選
通典云按九品之制初因後漢建安中天下兵興衣
冠士族多離本土欲徵源流遽難委悉魏氏革命州
郡縣俱置大小中正各取本處人任諸府公卿及臺
省郎吏有德充才盛者為之區别所管人物定為九
等其有言行修著則升進之或以五升四以六升五
倘或道義虧缺則降下之或自五退六自六退七矣
是以吏部不能審定覈天下人才士庶故委中正銓
第等級憑之授受謂免乖式及法弊也惟能知其閥閱
非復辨其賢愚所以劉毅云下品無高門上品無寒
士南朝至梁陳北朝至於周隋選舉之法雖互相損
益而九品及中正至開皇中方罷段灼表以為九品
訪人賢惟問中正故據上品者非公侯之子孫則當
途之昆弟蓽門蓬戸之俊安得不陸沉者哉
兩晉選舉之法
晉依魏九品之制吏部選用必下中正徵其人居及父
祖官名
武帝又議考課傅玄皇甫陶以為政教頽弊上疏以
為今未舉清遠有禮之臣以崇風節帝不用其後九
品之法漸弊計官資以定品格唯以居位為貴劉毅
以九品非經久之典上疏曰九品有八損而官才有
三難皆興替之所由今人物難知一也愛憎難防二
也情偽難明三也今中正定九品高下愛惡隨心情
偽由已損一也使是非之論横於州里損二也今之
中正坐徇其私推貴異之器使在九品之下損三也
使得縱横無所顧憚壅蔽邪人損四也以愛憎奪其
平以人事亂其度損五也今附卑品而獲高叙抑功
實而崇虛名損六也品狀相妨况不實乎損七也廢
褒貶之義任愛憎之斷損八也職名中正實為奸府
事名九品而有八損臣以為宜罷中正除九品衞瓘
請除九品復古鄉舉里選李重上疏宜明貢舉之法
華競自息禮義日崇矣劉頌復建九班之制令百官
在職少遷時賈郭專朝仕者務速進故皆不行
東晉元年制揚州歲舉二人諸州各一人時遠方孝秀
不復策試乃召試經有才不中舉者免其太守後孝
秀莫敢應命孔坦請延五歲許其講習乃詔孝廉申
至七年秀才如故(通典)
宋代選舉之制
宋制丹陽吳會稽吳興四郡歲舉二人餘郡各一人凡
州秀才郡孝廉至皆策試天子或親臨之及公卿所
舉皆屬於吏部序才銓用凡舉得失各有賞罰
文帝元嘉中限年三十而仕郡縣以六周而代刺史
或十餘年
武帝仕者不復拘老幼守宰以三周為滿周朗上疏
今宜二十五家選一長百家置一師男子十三至十
七皆令學經十七至二十皆令習武習經者五年有
成而升之司徒習武三年能藝升之司馬若七年經
不明五年勇不達雖公卿子弟長歸農畝終身不得
為吏帝省之不悅謝莊以搜才路狹上表請令大臣
各舉所知以付尚書銓用不從帝不欲重權在下乃
分吏部置兩尚書以散其權(通典)
齊代選舉之制
齊駱宰議策秀才格五問並得為上四三為中二為下
一不合與第謝超宗議以為一通峻正寧劣五通詔
從宰議因習宋限年之制其所進取以官婚胄籍為
先時士人皆厚結姻援奔馳造請寖以成俗
和帝時梁武帝為丞相上表請自今選曹宜精隱覈
依舊立簿使名實不違乃施行(通典)
梁代選舉之制
梁初無中正制年二十有五方得入仕天監中又制
九流常選年未三十不通一經者不得為官若有才
同甘顔勿限年次至七年州置州重郡置郡崇鄉置
鄉豪專典搜薦無復膏粱寒素之隔詔州歲舉二人
大郡一人
敬帝復令諸州各置中正仍舊訪選舉皆須中正押
上然後量授(通典)
陳代選舉之法
陳依梁制年未三十不得入仕唯經學生策試得第諸
州迎主簿西曹左奏及嘗為挽郎得未壯而仕諸郡
唯正王為丹陽尹經迎得出身者亦然有高才異行
殊勲者不在常例凡選無定時隨缺則補若有遷授
吏部先與參掌者署奏其可者下於選曹隨才補用
其别發詔除者即宣詔施行付選司
武帝承侯景之後制度未立百官無復考校殿最之
法但更年互遷驟班進秩法無可稱者後徐陵孔奐
繼為吏部尚書差有其序(通典)
後魏選舉之制
後魏州郡皆有中正掌選舉每以季月與吏部銓擇可
否表叙之
成帝和平三年詔曰今選舉之官多不以次令班白
處後晚進居先諸曹選補宜各書勞舊才能其後中
正所銓但在門第吏部彜倫仍不才舉
文帝内官通班以上皆自考覈以為黜陟
宣武詔庶族子弟年十五不聽入仕
孝明嗣位張彛之子仲瑀請排抑武夫不使在清品
武夫怨怒羽林虎賁相率千餘人至尚書省詬詈求
彛長子始均不獲以瓦礫投擊臺門聲如雷霆京師
懾震遂焚其第執始均生投火中仲瑀被創以竄免
彛信宿而死詔斬尤兇者八人乃命武官得依資入
選崔亮為吏部尚書奏為格制官不問賢愚以停解
日月為斷後甄琛元脩義城陽王徽相繼為吏部尚
書踵而行之自是賢愚同貫涇渭無别魏之失才從
亮始也及辛雄轉吏部郎中上疏請後地先才不得
拘以停年
孝莊初詔求德行文藝政事強直者縣令郡守刺史
皆叙其志業其以表聞得三人賞一階非其人黜一
階守令六年為滿滿後六年乃叙(通典)
北齊選舉之制
北齊選舉多沿後魏之制凡州縣皆置中正其課試之
法中書策秀才集書策貢士考功郎中策廉良天子
坐於朝堂秀孝各以班草對書有濫劣者飲墨水一
升文理孟浪者奪席脫容刀初東魏元象中文襄王
高澄攝吏部尚書乃革崔亮年勞之制務求才實自
遷鄴以後掌大選知名者不過數四唯辛術貞明簡實
新舊參舉管庫必擢門閥不遺衡鏡之美一人而已至孝
昭帝詔内外執事官每在三年之内各舉一人或夙
在朝倫沈屈未用或先官後進今見停散或白屋之
人巾褐未釋其高才良器允文允武理識深長幹具
通濟操履凝峻學業宏贍諸如此輩隨取一長無待
兼資方充舉限舉薦之文指論事實隨能量用必陳
所堪不得高談謬加褒飾所舉之人止在一職三周
之内有犯死罪以下刑罪以上舉主凖舉人之犯各
罰其金自後州郡辟士之權浸移於朝廷外吏不得
精覈由此起也(通典)
後周選舉之制
後周以吏部中大夫一人掌選舉人時蘇綽為六條詔
書其四曰擢賢良罷門資之制察舉精謹及武帝平
齊廣收遺逸乃詔山東諸州舉明經幹理者上縣六
人中縣五人下縣四人
宣帝大成元年詔州舉高才博學者為秀才郡舉博
經行脩者為孝廉上州上郡歲一人其刺史寮佐州
吏則自署府官則命於朝廷(通典)
隋代選舉之制
隋文帝開皇七年制諸州歲貢三人工商不得入仕
開皇十八年又詔京官五品以上及緫管刺吏並以
志行脩謹清平幹濟二科舉人牛弘為吏部尚書高
構為侍郎最為稱職當時之制尚書舉其大者侍郎
銓其小者則六品以下官吏咸吏部所掌自是州郡
無復辟署矣
煬帝始建進士科又制百官不得計考增級其功德
行能有表著者乃擢之大業三年始置吏部侍郎
一人分掌尚書職事時武夫參選多授文職八年
詔曰頃自班朝治人乃由勲叙拔之行陣起自勇夫
自今以後諸授勲官者並不得授文官職事(通典)
唐取士之科
唐多因隋舊然其大要有三由學館升者曰生徒由州
縣者曰鄉貢皆升於有司而進退之其科之目
有秀才凡秀才試方略策五道以文理通粗為四等
有明經凡明經先帖文然後口試經問大義十條答時
務三道亦為四等狄仁傑徐有功皆以明經舉而祝
欽明元稹亦擢明經
有明法凡明法試律七條令三條
有明字凡書學先口試通乃默試說文字林二十條
有明算凡算學錄大義本條為問答明數造術詳明術
理然後為通試九章三條
有一史有三史凡史每史問大義百條策三道通一史
者白身有出身三史皆通者特擢之
有開元禮凡開元禮通大義百條策三道者超資與官
有道舉玄宗時開元二十九年始置崇玄學習老子莊
子文子列子亦曰道舉
有童子凡童子科十歲以下能通一經李泌開元中以
童子召
玄宗登封劉晏八歲獻頌竒其幼時號神童韓退之
有送張童子序裴耀卿童子科
有俊士進士凡進士試時務策五道帖一大經杜牧白
居易楊綰顔真卿韋貫之裴垍所習皆舉進士而李
宗閔牛僧孺亦舉進士
唐明經之别有五經有三經有二經有學究一經有三
禮有三傳有史科此歲舉之常選也其天子自詔曰
制舉所以待非常之才焉然則制舉之名七十有餘
如賢良方正直言極諫科則有裴度韓休劉蕡之徒
然賈竦牛僧孺皇甫鎛則亦以是進
博學宏詞是科所取則有陸䞇杜黃裳之徒然王涯劉
禹錫則亦以是進
其他如武舉
武后時始置武舉唐志云選用之法不足道不復書
然以武舉異等中第如郭子儀遂能成再造唐室之
功
如任子李德裕以元和宰相之後調官(餘見官制任子門)
大抵衆科之目進士尤為得人方其取以文章類若浮
文而少實及其臨事設施隱然為國名臣者不可勝數
也自煬帝以来風俗浮靡始有進士之科而試以律
賦唐室孝廉秀才之科雖在而唯明經進士二科最盛
而孝廉衰矣寶應中雖楊綰上疏力言進士者皆誦
當世之文而不通經史明經者但記帖括又投牒自舉
請依古察孝廉縣薦之州州送於省仍自投牒乃詔明
經進士與孝廉兼行而終不足以勝二科也又其後也
文革之士日盛進士益重而明經稍衰減矣是以鄭覃
嫉進士浮薄屢請罷之文宗不可
武宗時李德裕論進士不根藝實朝廷顯官須公卿子
弟為之何者少習其業目熟朝廷事體臺閣之儀不教
自成寒士雖有出身之才固不能閑習也其議亦卒不
行雖然士風所在唯上之人如何耳轉移變革豈無其
道張昌齡王公謹有時名而王師旦惡其浮革不書以
第盧照鄰駱賓王文章為時冠裴行儉謂其浮躁抑之
使不進豈不足以勵方来而移風俗哉何必今日更一
令明日更一法耶
殿試武后天授元年策問貢士於洛成殿殿試自此始
也
别試唐選舉志禮部侍郎親故移試攷功謂之别頭
正元間罷元和中復自漢至隋以前惟孝廉與秀
才常行自隋唐至宋朝惟進士明經常行至熙寧間荆
公用事改取士之法自是進士獨存明經始廢
唐大詔令開元中處分舉人敕謂頃年策試頗成弊風
所問既不切於時宜所對亦何關於政事徒攷隱僻莫
見才能以此擇賢竟未得所(張九齡作)
宋朝取士之法
宋朝以學校養才以科舉取士其制舊矣有進士有諸
科有武學常例之外又有制科童子而進士為尤盛
祖宗以来試以詩賦帖經墨義百餘年間人才相望
諸科之設又可得質樸記誦之士胥濟以為用其教
育則置太學於京師慶歷中置内舍二百人神宗垂
意儒學益外舍生員三舍之法開端於此王安石采
周官王制之緒自京師至郡縣學歲時月各有試以
程其能以差次升舍最優者為上舍免解發及吏部
試而賜之第遂欲以此專取士而寖廢科舉業進士
者以德義易故習應諸科者以明法消舊額意若尊
經復古抑浮靡而革椎魯也然新義字說頒命四方
驅學者以宗已其後議臣極排力抵於是經義詩賦
定為兩科(四朝志)
自太祖建隆元年即開貢舉而楊礪之徒以進士選其
後歲歲選士以登科記考之唯試詩賦及論自開寶
元年始召對講武殿而第名六年士有擊鼔論榜者
於是更試於講武殿而御試自此始也當是時諸科
有五經開元禮三禮三傳三史之目
太宗興國三年始試律賦以平仄用韻
真宗時嚴挾書之令著糊名之法下秉燭之禁馮拯
在當時謂江浙舉人業詞賦以取科名今歲望令兼
考論策此祥符元年也則進士科固有論策矣
仁宗時富弼亦言自咸平景德以来省試有三場一
日試詩賦一日試論一日試策詩賦可以見辭藝論
策可以見才識慶歷四年更進士之科先策次論
次詩賦不專均於聲律偶切也經術之家兼行舊式
稍增新制經史明法諸科願對大義者從宋祁之請
也未幾而復舊制自嘉祐二年始詔間歲一開科場
英宗治平二年易以三歲熙寧中罷詩賦帖經墨
義令各占一經兼論語孟子之學試以大義殿試策
一篇諸科稍令改易以應進士科其不能改者許應
明法新科試以律義刑統大義斷案置律學行舍法
事見前進士自第一人而下皆令試律而五路人士
皆厚重樸實文辭不足以自見於是五路别放京
東陕西河北河東京西
元祐元年貢舉始添詩賦經義兼用注疏及諸家之
說而不專於新義矣又詔文武京朝官於進士舉人
力舉經明行脩者紹聖中罷詩賦專經義除不得
用王安石字說之禁
高宗時詩賦經義兼行紹興間舉人並兼習其後
復雙行聽學者願習以登科記國朝會要四朝志
修
廢明法科紹興十八年也
宋朝進士科往往為將相極通顯至明經之科不過
為學究之類當時之人為之語曰焚香取進士嗔目
待明經盖進士有設焚香之禮而明經則設棘監守
恐其傳義也雍熙中唱進士名内有李宗譔者宰
相昉之子吕蒙亨參政蒙正之子王扶鹽鐵使王明
之子許待問度支使仲宣之子上曰斯並世家縱以
藝升天下亦謂朕有私並下第
賢良
宋初有三科賢良方正能直言極諫經學優深
可為師法詳閑史理達於政化凡三科應内外
官草澤並許諸州及本司解送上吏部對御試策一
道時制科先廢乃許詣闕自薦乾德二年有穎䞇
者應焉贄先任博州推官擢為祕書著作佐郎咸
平中命近臣薦舉時林陶以進士應選就試學士院
而不及格猶命之第以招来俊茂也景德二年增
置六科
賢良方正能直言極諫科博通墳典達於教化
科才識兼茂明於體用科武足安邊科洞
明韜略運籌決勝科軍謀宏遠材任邊寄科
委中書門下先加程試器業可觀而後親策三年詔
制舉人所納文卷委翰林學士等考定是時陳宗古
所業學士院考不中式然皆特命就試景德四年
詔策問宜用經義而夏英公竦出焉天聖七年詔
六科許卿監以上奏舉或自進狀仍先進所業策論
五十首委兩制看詳詞理優長召赴闕試論六首合
格而後御試又增置高蹈丘園沈淪草澤茂才異
等三科許轉運及長吏奏舉所業召試如前式又
有書判拔萃諸科先錄判詞三十首於流内銓投下
優者召試判十道是為天聖十科明年富公弼以茂
才異等中選而余靖尹洙亦應中書拔萃科自是天
下應制科者不下五六千人然得就祕閣試者盖三
之一中選者又十之一景祐元年詔六科不許三
科又下第人應自是應者稍少其年吳育中才識兼
茂明於體用科蘇伸中賢良方正能直言極諫科而
張方平以茂才異等中而投拔不復置矣寳元元
年田況中賢良而張方平復中選凡中此科目者不
十年登禁從慶歷二年錢明遠中才識兼茂明於
體用科四年遂為翰林學士自是朝廷惜其恩命
艱難其選皆取僻書傳注疑似之說以為題而誤之
慶歷中齊唐雖閣試已通言者以其無履行而罷
試又行近臣論薦之制無得自舉而制科隨貢舉開
設矣雖仁宗不欲隱奥因之數戒邇臣取其明當世
治亂者而有司欲觀其所學於祕閣之試必艱其題
而士亦留心於記問朝廷既艱制科之選陳執中不
由科第以取宰相非留意於取士者皇祐五年制
科就試者十八人而執中密諭考官放趙彦若一人
過閣御試復黜之上歎曰天下之大而無一人中選
豈朕待之不至耶乃下詔焉嘉祐六年執政亦欲
廣收英豪之士時祕閣就試者七人所取者過其半
焉於是二蘇兄弟俱中賢良選蘇轍制策極言得失
有司請黜之仁宗曰以直言召之而以直言棄之天
下謂朕何有司不得已而置之下第也熙寧中孔
文仲對策指陳時政言最切直且言當專任有德王
安石惡其說自是制科不復設矣元祐十一年始
復置紹聖中又罷
高宗時雖詔復賢良科未有應者至孝宗乾道七年
而眉山李垕出焉且及注疏命題目在幽隠者許監
司勤篤焉
以國朝會要國朝事實中興訓典登科記修
宏詞
自唐有宏詞之科而所取猶以詩賦詞也大中時
李潘知貢舉放博學宏詞科陳琬等及進詩賦論而
詩乃用重字故下之(唐會要)
真宗景德三年龍圖閣待制陳彭年奏請條制貢部
宏詞科采擇經術許流内選應宏詞拔萃科明經人
投狀自薦策試經義以勸學者(仝上)
哲宗紹聖二年罷制舉懼無以收文學博異之士於
是置宏詞以繼賢良之選所試以章表露布文書用
四六也頌銘戒諭序記雜用古今體不拘四六也許
進士登科者就試試以奏試上舍日附試不立院也
四題分為二日試者雖多取毋過五人惟詔誥赦敕
不以為題(以登科記四朝志修)又制詔四題内二題以歴代
史故事宣和罷上舍試於是附試南省兵興其後
廢宣和五年詞學兼茂科選人秦檜循一資
高宗紹興三年始復置謂之博學宏詞科以至天聖
大觀格目以制誥詔書表露布檄箴銘詩頌記序十
二事為題古今雜出三題分為三場不拘有無出身
詔先投所業學士院看詳召試(以登科記四朝志修)
童子學
宋朝太祖下江南以賈黃中知金陵按行府第得寳
貸數十巨櫝皆李氏物不隸於籍者悉表之太祖賜
黃中錢三百萬以旌其潔黃中年七歲以童子及第
李昉贈之詩曰七歲童子古所難賈家門戸有衣冠
七人科第排頭上五部經書誦舌端興國中遂參大
政曹彬生周歲父母以玩具羅於席觀其所取彬
左手提干戈右手取俎豆斯須取一印
太宗時郭忠恕其先洛陽人也善屬文及書史學通
九經七歲舉童子國初不仕太宗聞其名召為國子
監主簿(事略)楊億字大年始生母口授以書隨即成
誦六歲學吟詩七歲善屬文年十一以童子召對試
詩賦五篇頃刻立成太宗歎異以為祕書省正字制
曰汝方在髫齔不煩師訓精爽神助文學生知越景
絶塵一日千里予有望於汝也(同上)楊億年十一親
試一賦二詩頃刻而成上喜送中書再試喜朝京闕
詩有願秉清忠節終身立聖朝之句
真宗景德二年撫州進士晏殊年十四大名府進士
姜盖年十三皆以俊名聞特召試殊試詩賦各一首
盖試詩六篇殊屬辭敏贍上極歎賞乃賜殊進士盖
學究後復召殊試詩賦論既成數稱善擢祕書正字
祕閣讀書咸平二年六月令祕書省正字邵煥於
祕閣讀書從其請也祕閣讀書自煥始煥嘗以童子
召對賜帛遣歸是春復至京師上令賦春雨詩援筆
立成遂命以官時年十二祥符八年以童子蔡伯
希為祕書省正字其父龜從為祕書郎伯希年四歲
誦詩百餘篇上召入禁中應對周詳所誦精習因命
以官又作詩賜伯希(長編)
仁宗朝文潞公幼時與羣兒擊毬入柱穴中不能出
公以水灌之毬浮出司馬公幼與羣兒戲一兒墮水
甕中公取石破其甕兒得出二公之仁智不凡矣
王禹偁字元之七歲能文畢文簡竒之一日太守席
上出詩句鸚鵡能言爭似鳳元之書其下蜘蛛雖巧
不如蠶文簡曰經綸之才也寳元元年罷天下舉
念書童子皇祐二年詔諸處無得遣念書童子赴
闕
英宗朝蘇軾生十年太夫人嘗讀東漢至范滂傳慨
然太息公曰軾若為滂夫人亦許之否乎夫人曰汝
能為滂吾顧不能為滂母耶
神宗元豐七年夏四月賜饒州童子朱天錫五經出
身天錫年九歲禮部試誦七經皆通也上召入禁中
取七經試之隨問即誦延安郡王時在傍上指天錫
而撫王曰汝能如彼誦書乎面賜天錫錢五萬使買
書以歸戒無廢學(長編)冬十月召饒州童子朱天申
對於睿思殿賜五經出身天申天錫再從兄禮部言
天申年十二試誦十經通也(同上)
哲宗元祐元年五月丁巳朔又詔禮部自今乞試童
子誦書所屬毋得取接(同上)
高宗紹興十三年三月進呈十書習射童子求試於
有司者凡九人上曰上有好者下必有甚焉朕嘗示
恩一二童子故求試者雲集此雖善事然可以知人
主好惡不可不審也
武舉見前武學門
試教官
宋朝神宗熙寧八年始立教授試法即舍人院召試
大義五道初太博正錄及州教官朝廷固嘗特除用
亦雜出薦試否則取其試藝等格優多者用之
哲宗元祐元年詔近臣擇經明行修者舉為内外學
官罷試補法紹聖中詔依舊法召試附吏部春秋
試試兩經大義各一道其後學官歲許一試附吏部
春銓
漕試
宋朝神宗熙寧中詔諸州廢解考試官凡親戚若門
客毋得試於其州類名上轉運司使與鎻廳者同試
率七人立一額(四朝志)
仁宗景祐四年賈昌朝言舉人有親戚守官及隨行
地遠并發解官親戚並令運司差官類試(皇朝編年)
推恩
宋朝太祖開寳三年詔貢士十五舉賜本科出身得
司馬傳已下百六人仍不為例
真宗祥符四年詔河中府進士五舉餘州七舉並特
奏名祥符八年帝謂宰臣曰累舉不第年齒已高
深可憐憫於是詔進士六舉諸科九舉特與奏名
仁宗嘉祐八年始詔進士五舉諸科七舉年五十以
上者具名以聞
宗學見前宗學門
羣書考索後集卷三十二
