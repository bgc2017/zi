羣書考索卷十六宋章如愚撰
正史門
通鑑類
初温公以載籍煩多人主不能徧覽乃約戰國至秦二
世如左氏體為通志八卷上之英宗命續其事治平中
辟官屬編集前後漢則劉貢父自三國歴七朝而隋則
劉道原唐訖五代則范純甫(晁以道送王生之序李燾)
(通鑑序初祖禹修唐長編盖六百卷今刪止八十卷)公
乃刪削冗長舉撮機要關國家興衰生民休戚善可為
法惡可為戒者為一書(凡一千一百六十二年計二百)
(九十四卷)神宗製序賜名資治通鑑命經筵進讀公又
略舉事目年經國緯以備檢尋為目錄(三十卷)參考羣
書評其異同為考異(三十卷)合三百五十四卷公又患
通鑑其書浩大難於領略而目錄第撮精要之語無復
首尾晚乃著通鑑舉要八十卷又採戰國以来至周之
顯德凡諸國治亂集以為圖每年一行六十行為一重
六重為一卷凡一千三百六十二年離為五卷治平元
年上之而今本六卷盖自威烈二十二年上距共和元
年增多四百三十有八年(見威烈王二十二年)實光晚
年所修是為通鑑歷年圖(館閣書目)又自宋一天下按
於熙寧著為百官表乃若威烈丁丑而上伏羲書契已
来論纂成書為稽古錄(二十卷稽古錄序)
英宗治平中𠡠司馬光編集歴代君臣事跡仍命自選
辟官屬於崇文院置局許借龍圖天章閣三館祕閣書
籍賜以御府筆墨
神宗御製序神宗序略云英考留神載籍萬幾之暇未
嘗廢卷乃命龍圖閣直學士司馬光論次歴代君臣事
迹起周威烈王迄於五代光之志以謂周道衰王室微
禮樂征伐自諸侯出平王東遷齊秦晉始大桓文更霸
猶託尊王為辭以服天下自威烈王陪臣執命韓魏趙
為諸侯周雖未滅王制盡矣此亦古人述作造端立意
之所由也詩言商鑒不遠在夏后之世故賜其名曰資
政通鑑以著朕志焉又曰載明君良臣切摩治道議論
之精語德刑之善制天人相與之際休咎庶證之原威
福盛衰之本規摹利害之效良將之方略循吏之條教
斷之以邪正要之以治忽辭令淵源箴諫深切之義良
謂備焉
公嘗謂恕曰春秋之後迄今千餘年史記至五代史一
千五百卷諸生歴年莫能竟其篇第畢世不暇舉其大
略厭煩趨易行將泯絶予欲託始於周威烈王命韓魏
趙為諸侯下訖五代因丘明編年之體倣簡要之文網
羅衆說成一家書恕曰司馬遷以良史之才敘黃帝至
秦漢興亡治亂班固已下世各名家李延夀總八朝為
南北史而言詞卑弱義例煩雜書言表志沿革不完梁
武帝通史唐姚康復統史世近亡軼不足稱也公欲以
文章論議成歴世大典高勲羨德褒贊流於萬世元凶
宿奸貶絀甚於誅殛上可繼仲尼之經丘明之傳司馬
遷安可比擬荀悅何足道哉治平三年公以學士為英
宗皇帝侍講受詔修歴代君臣事迹恕蒙辟寘史局嘗
請於公曰公之書不始於上古或堯舜何也公曰周平
王以来事包春秋孔子之經不可損益曰曷不始於獲
麟之歲曰經不可續也恕乃知賢人著書尊避聖人也
始知儒者可以法矣
年號皆以後来者為定(如隋義寧三年便稱唐武德元)
(年)詩賦有所譏諷詔誥有所戒論妖異有所警戒談諧
有所補益者皆存之餘乃刪去(范祖禹得司馬公書云)
又曰周秦漢晉隋唐皆嘗混天下傳祚後世子孫微弱
播遷猶承祖宗之業有紹復之望今全用天子法臨統
諸國其餘蜀魏吳宋齊梁陳後魏秦夏涼燕北齊後周
五代諸國地醜德齊不能相一名號匹敵本非君臣者皆
用列國法至如玄德雖曰承漢然屬族疎遠不能紀其
世數名字亦猶宋高祖自稱楚元王後李昪自稱吳王
恪後是非難明今並同之列國不得以漢光武晉元帝
例為比(温公與劉道原書)
陳瓘自言因讀通鑑然後知司馬文正公之相業也此
書編年紀事先後有倫凡君臣治亂成敗安危之迹若
登乎喬嶽天宇澄清周顧四方悉来獻狀雖調元宰物
輔相彌綸之業未能窺測亦信其為典刑之總會矣(胡)
(文定公通鑑舉要補遺)
通鑑之得文帝時晁錯以賢良對策也而一辭不錄武
帝時董仲舒漢廷之對三策所陳首尾略具盖温公之
意以為文帝開賢良之科正欲聞切直之論而晁錯未
免以五帝神聖其臣莫及諛其君仲舒之辭正切直所
以格君心而裨聖德者多矣其去取之意或者在此焉
姚崇十事之諫非不切直也通鑑則一言不錄獨魏
鄭公之諫疏與陸宣公之奏議紀之特詳切以唐史鄭
公宣公列傳較之如信小人而疑君子之言從諫不逮
往年之言皆不取諸傳而取諸諫錄如遣使振撫之言
内節財賦之言皆不取諸傳而取於奏議温公去取之
意豈不以崇以十事要君非忠愛也而魏陸拳拳之心
今以其言皆可攷也故錄之特詳歟魯仲連却秦軍
此談者之夸大耳故不書四皓之立太子乃立黨以制
父耳故不載劇孟以俠顯而不錄姚崇十事以要君而
不紀(一先仁義二不求逐功三中官預事四罷邪封五)
(請行佞倖法六塞貢獻七絶造寺觀八禮大臣九容諫)
(臣十請書外戚之禍於史)魯肅以荆州借先主而曺操
聞之墮筆其事皆不書於通鑑而於考異有焉
通鑑之失項羽垓下之敗不敢復還彭城而東走烏江
正以灌嬰引兵定淮地下彭城已覆其國都矣温公雖
載漢敗羽垓下而不載灌嬰下彭城之事豈亦有所遺
乎漢自七國之變務抑諸侯獨嚴安上書武帝論州郡
列城數十形束壊制帶脇諸侯非宗室之利是盖有見
於安危之端者而温公通鑑削而不載豈非有所缺乎
(劉昭以為嚴安慷慨發憤謂千里之職即古之強國慮)
(非安本無窮之計其後漢家以中外殫微不降階序以)
(運天下)胡致堂管見謂田千秋薨二年不拜丞相是
霍光少昭帝也楊敞薨踰月而拜蔡義是霍光不敢少
宣帝也其言善矣然攷之百官表田千秋之後即拜王
訢為相通鑑失於登載遂使致堂發此議耳(年紀參異)
王嘉上疏言元帝温恭少欲都内錢四十萬萬水衡錢
二十五萬萬少府錢十八萬萬通鑑書都内錢而刊去
下兩語豈温公以上為總結而下為分别而言之乎故
總云都内錢四十萬萬耳殊不知都内官名也(食貨志云)
(武帝募民田南夷入粟郡官而内受錢於都内)都内掌
天下之經費水衡少府掌天子之私藏嘉之所言謂經
費私藏皆富耳劉先主即皇帝位於武擔之南而温
公以昭烈於中山靖王族屬疎遠不能紀其世數名位
是非難辨遂使抑之不得紹漢統則未知其去取之意
也昔諸葛亮稱玄德為帝室之胄豈憑虚無據云耳温
公寬宥曺操謂操取天下於羣盗非取之漢室抑退蜀
之主相不少假於孔明北伐亦以入寇書之亦獨何哉
習鑿齒作漢晉春秋以蜀為正統其編目叙事皆謂蜀
先主為昭烈皇帝觀此則温公之失可見矣漢興七
十餘年之間國家無事人給家足都鄙廩庾皆滿而府
庫餘貨財京師之錢累距萬貫朽而不可較太倉之粟
陳陳相因物盛而衰固其變也此段見平凖書而通鑑
載於景帝後三年按平凖書云上即位數歲漢興七十
年餘正謂武帝(漢帝紀年考異)漢之薛包茅容等舊史
止附别傳通鑑具載事迹不可謂不廣記而淮南王太
史公皆稱屈原離騷與日月爭光而公乃不載歴代文
苑隠逸傳直十削去七八會要前例並存
外記皇朝劉恕撰司馬光受詔修通鑑恕辟置史局嘗
謂司馬遷史記始於黃帝包羲神農缺而不錄光為歴
代書而不及書威烈之前以包羲至末命三晉為諸侯
可為前紀宋朝一祖四宗一百八年可為後紀將俟書
成有請於光及恕病廢絶意於後紀乃更前紀曰外紀
(書目)劉道原作外紀網羅考摭詳矣獨惜其博焉而
未粹擇焉而未精包羲以来黃帝以前詭異不經之說
往往畢載而史記所錄西伯尚父隂謀修德以傾商之
事亦復兼採至於論十六相之未舉四凶之未去始堯
知舜於側微天下未服故遺之大功二十使民臣仰其
功業是以唐太宗用李勣之微術曾謂聖人亦出此哉
又論夏禹攝政虞舜南廵往而不反欲兆庶專意戴禹
而遠邇無徯望之意也此豈足以語聖人事乎其論傅
說也謂其出於胥靡之中一旦舉用衆必駭懼故高宗
託諸夢寐以服羣臣耳其論命也謂命以杜旡妄之求
中人安於擯棄俟時而不競盖聖人以此籠羣愚而息
爭端也若此之類盖不一也識者當自能辨其當否
雜史類
通歷唐馬總撰起天皇氏總以史籍繁蕪故上索三墳
中稽五典迄于隋季為十卷今存目十一卷起唐高祖
者即孫光憲也光憲皇朝人館閣書目云孫光憲作續
通歷十卷今附於通歷後者唯五卷爾通歷一書大抵
簡略首紀三皇尤詭誕不經與司馬正補史記所言無
異隨事間有論著謂文帝庶幾於王道而景帝之擬周
成康則有惠德謂宣帝刑名圖霸之主也而世以比光
武非其倫也斯言當矣
帝王世紀晉正始初皇甫謐撰以漢紀殘缺始博按經
傳傍觀百家著帝王世紀并年歷合十二篇起太昊帝
包羲氏迄漢獻帝
蕭穎士編年蕭穎士嘗謂仲尼作春秋為百王不易法
而司馬遷作史記書表世家列傳叙事依違失褒貶體
不足以訓乃起漢元帝訖隋義寧編年依春秋義類為
傳百篇黜陳閏隋以唐武德承梁大德皆自論斷諸儒
不與太原王緒者僧辯裔孫撰永寧公輔梁書黜陳不
帝穎士佐之亦著梁蕭史譜及作梁不禪陳論以著義
例使光明云
編年通譜慶歷七年六月九日參知政事宋庠上之取
十七代史并百家雜說凡正偽年號成一書詔送史館
歴代紀要開寶五年四月參知政事劉熙古上五十卷
蘇子由古史蘇轍作因司馬遷史記上觀詩書下考春
秋及秦漢雜錄記伏羲神農訖秦始皇帝為七本紀十
六世家三十七列傳謂之古史(書目)太史公始易編
年之法為本紀世家列傳記五帝三王以来後世莫能
易之然其為人淺近而不學疎略而輕信漢景武之間
尚書古文詩毛氏春秋左氏皆不列於學宫世能讀之
者少故其記堯舜三代之事皆不得聖人之意戰國之
際諸子辨士各有著書或增古書以自信一時之說遷
一切信之甚者或以世俗相傳之語以易古文舊說(古)
(史序)
史記無三皇本紀而古史則增之史記列孔子於世家
而古史則黜之傳史記無柳下惠曺子臧吳季札晉
范文子晉叔向鄭子産傳而古史則有之
編年通載皇朝熙寧章衡撰始自唐虞至於治平四年
曰編年通載大率編年之例首國號廟諡以表元繋日
月以記事其書正統之君以至公大義而得天下者堯
舜夏商周漢唐宋是也其書或詐或乘衰亂而得天下
者秦晉隋五代之梁後唐晉漢周是也其書乘時並起
兩立而爭天下者魏蜀吳東晉後魏宋齊梁陳後周是
也其書吕后稱制之年繋之少帝黜則天擅政之歲列
之中宗者懼後世改元據位讐偽假真以失正也其書
后妃世子宗室之廢立者懼後世登庶黜冢徇愛滅公
而失順也其書將相大臣之善惡者懼後世之惡直醜
正詭諛擅權而失任也其書奸雄篡奪之興亡者懼後
世貸刑拂教稔禍敗亂而失守也其書夷狄君長之逆
順者懼後世持安危窮凶起難而失備也至如志災異
以示戒去符瑞以防怠明卒葬以正終始皆所以權衡
褒貶會成史法以便觀採焉(通載序)
竹書按隋經籍志晉太康中汲郡人發魏襄王冢得古
竹簡書帝命荀氏勖和嶠撰次為十五部八十七卷多
雜怪妄其紀年用夏正載三代事不及他國時紀晉魏
事終哀王盖魏之史記也此本止有第四第六及雜事
三卷下皆標云荀氏敘錄一紀年一紀今應二雜事悉
皆殘缺崇文總目不著錄(書目)按杜預左傳後序曰
其紀年篇起自夏商周皆三代王事無諸别國也惟特
記晉國起自殤叔次文侯昭侯以至曲沃莊伯之十一
年十一月魯隠公之元年正月也皆用夏正編年相次
晉國滅獨記魏事下至魏哀王之二十年盖魏國之史
記其著書文意大似春秋經惟此足見古者國史策書
之常也按劉知幾史通云汲冢書云舜放堯於平陽
益為啓所誅又曰太甲殺伊尹文王殺季歴凡此事語
異正經其書近出世人多不之信也
東殿新書許敬宗李義府奉詔於武德内殿修撰其書
自史記至晉書刪其繁辭龍朔元年撰高宗製序
古史穆天子傳冊府元龜云周穆王内史作體制與今
起居注正同得於汲冢唐經籍志云郭璞撰六卷未知
孰是
史記譙周古文考譙周以司馬遷史記書周秦以上或
採俗語百家之言不專據正經於是作古史考二十五
篇皆憑舊典以糾遷之謬誤司馬彪復以周為未盡善
條古史考中凡百二十二事為不當多據汲冢紀年之
義云
史記至言唐褚無量撰史記至言二十篇(明皇時)
西漢書前史精要皇祐三年十月癸未詔丁度等前後
漢書節義令撰序及名度請名曰兩漢簡微詔以前史
精要為名
西漢荀悅漢紀漢獻帝以班固書文繁難省乃詔悅依
左氏傳刪為漢紀三十篇五年乃就其言簡要(史通)
辭約事詳論辨多美其稱論者乃悅表其大事以參得
失也(館閣書目)
或問荀悅文中子曰史乎史乎袁宏曰荀悅才智經綸
是為嘉史司馬温公通鑑考異云荀紀無漢書外事竊
嘗攷之殆不然也漢書汲黯傳載帝問黯曰吾欲云云
注以為史略其辭而悅紀載曰吾欲興政治法堯舜何
如十字趙后之立諫者固多而王仁之䟽班氏所不載
今存于紀者首尾具在則其旁搜博采有補於漢史者
多矣又其去取之間間亦有意如孝元贊曰上牽制文
義優游不斷孝宣之業衰焉此班固本文也而悅則述
其上兩語而孝宣之業衰焉一詞則削而不錄其意深
矣其他紀載差誤固亦不少後元之歲乙巳乃載於丙
午之後中元二年建元四年未更正朔也而冬十月皆
載於歲之末西漢有諫大夫之職而未有諫議大夫也
而悅紀載蕭望之薦諫議大夫劉向又貢禹至拜為諫
議大夫或習見東都之制而誤書乎
孫盛稱左氏春秋書吳楚則略荀悅漢紀迹匈奴則簡
盖所以賤夷狄而貴諸夏也(史通)
荀悅既刪略班史勒成漢紀而班彪論王命列在末篇
夫以規諷隗囂翼戴光武忽以東都之事擢居西漢之
中皇甫湜謂荀氏為漢紀強欲復古為編年然其善語
嘉言細事詳說所遺多矣如覽正史方能備明(其論裴)
(子野宋略亦然)
天作長歷柳璞作長歷斷自漢武紀年為編年以大政
侵叛戰伐著之門位附見其左
袁宏後漢紀宏見漢時傅教作顯宗頌辭甚典雅乃作
頌成章頌簡文之德上之於孝武時為東陽太守宏撰
後漢紀三十卷傳於世
晉袁宏撰并序宏以後漢書煩穢因撰後漢紀又以謝
承華嶠諸書錯謬同異唯張璠言漢末之事差詳故採
而益之
荀悅作前漢紀在班固之後袁宏作後漢紀在范曄之
前(宏在晉末為一時文宗性強直雖桓温禮遇每不阿)
(屈晁志)
荀袁二紀於朝廷紀綱禮樂刑政治亂成敗忠邪是非
之際指陳論著每致意焉故其辭縱横放肆反覆辨達
明白條暢既啓告當代而垂訓無窮其為書卓矣(王鍾)
(復序)
袁紀之失固亦不少薛包安帝時人也乃載於章帝紀
順帝之元無所謂元嘉而袁紀順帝之末歲乃以元嘉
紀號司馬公固嘗駮其失也其有補於漢事者亦間有
之鄭洪諫答烏孫之議并言竇憲之惡今於袁紀有考
焉而范史未之聞也
司馬彪續漢書司馬彪以漢迄建安忠臣義士亦以昭
著而時無良史記述煩雜譙周雖已刪除然猶未盡安
順以降亡缺者多乃討論衆書掇其所聞起世祖終孝
獻編年二百錄世十二為紀志傳凡八十篇號曰續漢
書
元嘉漢記漢桓帝元嘉中詔伏無忌與黃景崔寔等共
撰漢記
東觀漢記漢自明帝以後撰光武帝紀及表志列傳載
記皆每朝旋修至靈帝時已成百二十七卷雖未終一
代之事且見逐時不闕修述今東觀漢記是也
王隠晉史晉王隠父銓少好學有著述之志每私錄晉
事未就而卒隠博學多聞受父遺業西都舊事多所講
究大興初召隠為著作郎令撰晉史時虞預私撰晉書
而生長東南不知中朝事數訪於隠并借隠所著書竊
寫之後更嫉隠隠以謗免黜歸於家依征西將軍庾亮
亮供其紙筆乃得成書上之隠雖好著述而文辭鄙拙
蕪舛不倫其書次第可觀者其父所撰文體混混漫義
不可解者隠之作也
于寶晉紀中興草創未建史官王導上疏宜備史官𠡠
著作佐郎于寶著晉書自宣帝迄於愍帝五十三年凡
三十卷奏之其書簡略直而能婉咸稱良史
徐廣晉紀廣撰成國史成晉紀四十六卷
修文殿御覽北齊後主置上林館以中書侍郎杜德林
黃門侍郎顔之推判館事文命共撰修文殿御覽
唐春秋吳兢在長安景龍間撰唐春秋詔兢就集賢院
論次兢敘事簡核號良史晚稍疎悮人病其太簡
韋述唐春秋韋述性嗜書撰唐春秋三十卷
韋述續七志馬懷素奏述與諸儒即祕書續七志
韋述六典先是詔修六典徐堅造意歴年未有所述始
摹周六官領其屬事歸於職規制定初令狐德棻吳兢
等撰武德以来國史皆不能成述因二家參以後事遂
分紀傳文為例一篇文約事詳蕭穎士以為譙周陳夀
之流
唐六典開元十年起居舍人徐堅被詔修六典於集賢
院明皇手寫六條曰理教禮政刑事張說知院委徐堅
開元二十六年書成先是詔修六典徐堅命意歲餘未
成及肅宗引韋述撰定始以令式摹周六官規制遂定
柳芳唐歷肅宗詔芳與韋述綴緝吳兢所次國史叙天
寶後事棄取不倫史官病之又倣編年為唐歷四十篇
頗有異聞然不立褒貶義例為諸儒譏訕
高氏小史唐藝文志高峻初六十卷子迥釐正之峻元
和中人凡一百卷
建隆重編唐會要建隆二年正月乙未司空平章事監
修國史王溥等進編唐會要一百卷文簡理備太祖嘉
之此書德宗時蘇冕始撰四十卷至武宗時崔鉉又續
四十卷至是溥又采宣宗以後故事勒成之詔藏於史
閣賜物有差
諸家唐書
温大雅創業起居注房玄齡許敬宗撰實錄
姚思廉撰紀傳長孫無忌令狐德棻綴舊史
許敬宗撰高宗紀傳李仁實撰敬宗諸傳
牛鳳撰唐書劉子玄吳兢等更撰唐書
劉吳徐更定則天實錄
唐武德間温大雅首撰創業起居注三篇自是房玄齡
許敬宗敬璠相次立編年體號為實錄貞觀初姚思廉
始撰紀傳粗成三十年顯慶元年長孫無忌于志寧令
狐德棻楊士卿等因其舊書綴以事復為五十卷龍朔
中敬宗總統史任更增前作混成百卷始高宗本紀及
永徽名臣四夷等傳多是其所造敬宗所作紀傳或曲
希時旨或猥釋私憾凡有毁譽多非實錄其後李仁實
續撰于志寧許敬宗李義府等傳載言記事見推直筆
長夀中牛鳳及又斷自武德終于洪道撰為唐書百有
十卷然以鳳及之不才而輒議一代大典敘事則參差
倒錯既而悉收姚許諸本欲使其書獨行由是舊典殘
缺殆盡長安中劉子元與朱敬則徐堅吳兢更撰唐書
八十卷神龍元年又與堅兢重定則天實錄總為三十
卷
新史糾繆哲宗時吳鎮進唐新史糾繆凡二十條(或云)
(哲宗時乃紹興間可更攷)
唐起居注起居郎掌錄天子起居法度天子御便殿則
郎居左舍人居右有命俯陛而聽退而書之季終以授
史官貞觀中以給事諫議大夫兼知起居事每仗下議
政事起居郎一人執筆記錄於前史官隨之其後復置
起居舍人分侍左右秉筆隨宰相入殿若仗在紫宸内
閤則夾香案分立殿下直第二螭首和墨濡筆皆㘭處
時號螭頭高宗臨朝不決事有所奏唯辭見而已許敬
宗李義府為相奏請多畏人之知也命起居郎舍人對
仗承旨仗下與百官皆出不復聞機務矣長夀中仗下
後宰相自錄軍國政要為時政記則天時姚璹請宰相
自撰時政記月送史館然率推美遜善事非其實未幾
亦罷而起居郎猶因制𠡠稍稍筆削以補國史之闕開
元初詔修史官非供奉者皆隨仗而入位於起居郎舍
人之次及李林甫專權又廢太和九年詔入閣曰起居
郎舍人具紙筆立螭頭下復貞觀故事楊嗣復開成中
為相請延英對宰相語關道德刑政者委中書門下直
日記錄月付史官他宰相議不同乃止裴休大中六年
奏言宰相論政上前知印者次為時政記所論非一詳
已辭略他議事有所闕史氏莫得詳請宰相人自為記
合付史館詔可
太宗欲觀起居注朱子奢太宗時為諫議大夫弘文館
學士帝常詔起居紀錄臧否朕欲見之以知得失若何
子奢曰陛下舉無過事雖見無嫌然以此開後世史臣
之禍可懼也史臣全身畏死則悠悠千載尚可聞乎
隋志起居注者錄紀人君言行動止之事春秋傳曰君
舉必書書而不法後嗣何觀周官内史掌王之命遂書
其副而藏之是其職也漢武帝有禁中起居注後漢明
德馬后撰明帝起居注則漢時起居似在宫中為女史
之職然皆零落不可復知今之存者有漢獻帝及晉代
以来起居注皆近侍之臣所錄晉時又得汲冢書有穆
天子傳體制與今起居正同盖周時内史所記王之副
也
唐貞觀政要吳兢神龍中撰采摭太宗朝政事之要隨
事載錄以備勸戒合四十篇上之
唐贊文宗恭儉儒雅出於天性嘗讀太宗政要慨然慕
之及即位銳意於治故太和之初政事修飾號為清明
于時因政要思魏鄭公賢詔訪其後
唐太宗政要李延夀嘗撰太宗政要調露中高宗觀之
咨美直筆藏副祕閣
吳兢武后實錄初與劉子元撰定武后實錄敘張昌宗
誘張說誣證魏元忠事說為相即從容謬謂曰劉生書
魏齊公事不少假借奈何兢曰子元之亡不可受誣地
下兢實書之其草故在聞者歎其直說屢以情蘄改辭
曰徇公之情何名實錄卒不改世謂今董狐云
唐時政記武后時姚璹進言永徽後左右史惟對仗承
旨仗下謀議不得聞璹以帝王謨訓不可闕紀請仗下
所言軍國政要責宰相自撰號時政記四十卷以授史
官從之
韋述開元譜述述好譜學更撰開元譜二十篇
順宗實錄韓愈為順宗實錄其間載李吉甫事似不少
假借德裕當國怏怏有不平之意請更之者屢矣其後
卒竄定無全篇
憲宗前代君臣事跡憲宗見太宗撰金鑑錄帝範明皇
撰開元訓戒採尚書春秋後傳史記漢書三國志晉漢
晏子春秋新序說苑等書君臣行事可為龜鑑者集成
十四篇
君臣道合辨邪正戒權倖
戒微行任賢臣納忠諫
謹征伐謹刑法去奢泰
崇節儉奬忠直修德政
簡畋獵錄勲賢
憲宗連屏憲宗詔李絳與崔羣錢微幸洪景白居易等
撰次君成敗五十種為連屏張便坐右
穆宗政記會要長慶元年四月修聖政記中書門下奏
國朝舊制每正朝奏事史官載筆於玉階之下議論政
事悉得書之永徽後仗下便散宰臣謀議莫得聞長夀
二年姚璹請撰時政記此事久廢史官不復得聞唯寫
誥詞記除授而已伏望臣等每坐日所有謀議事關政
體者便日撰錄足為聖政記至歲末則付史官永為常
式從之
唐實錄唐貞觀中房玄齡等上所撰高祖太宗實錄各
二十卷永徽初史官太尉無忌等修貞觀實錄上之顯
慶中許敬宗等撰貞觀二十三年已後至顯慶三年實
錄至二十卷添成一百卷(高宗以敬宗所記多非實錄)
(謂劉仁軌等曰先朝身擐甲胄親履兵鋒削平區宇數)
(年之間四海清晏方始歸功上帝臨御下人昨觀國史)
(所書多不周悉卿等必須探微索隠原始要終盛業洪)
(勲咸使備至如先朝作威鳳賦意屬阿舅及士廉敬宗)
(仍移向尉遲敬德内又嘗幸温湯教習長圍四合萬隊)
(俱前忽然雲霧晝昏部伍錯亂先聖恐枉法者多待其)
(既整然後臨觀顧朕曰振旅訓兵國之大事此之錯失)
(於法不輕我見必須行法我之不出乃為良也乃移魏)
(徵傳稱是徵之諫語此既乖於實錄何以垂之後昆哉)
開元中史官劉子元吳兢撰唐睿宗實錄二十卷則天
實錄三十卷中宗實錄二十卷
韓愈撰順宗實錄愈書禁中事切直閹宦不喜訾其非
實在文宗時詔開正摘去元和永貞間事
五代會要王溥又采梁開平至顯德事跡為五代會要
三十卷獻之
羣書考索卷十六
