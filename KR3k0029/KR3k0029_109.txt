羣書考索後集卷四十三
宋章如愚編
兵制門
兵食
三代之時兵農一致無事則出耕有事則習戰故食不
乏詩曰乃積乃倉乃褁餱糧于槖于囊思戢用光弓矢
斯張干戈戚揚爰方啓行蓋居者有積倉行者有褁糧
然後可以爰方啓行也
周官委人掌歛野之賦軍旅共其委積薪芻凡疏材
漢高祖與項羽相持滎陽數年軍無見糧蕭何鎮守關
中轉漕給軍民食不乏故帝論三傑亦曰給餽餉不絶
粮道吾不如蕭何方其困滎陽成臯時欲捐成臯以東
食其曰敖倉天下轉輸久矣臣聞其下藏粟甚多楚人
拔滎陽不知堅守敖倉此乃天所以資漢上乃復守敖
倉又令盧綰劉賈入楚燒積聚而移越田横居梁地
往來苦楚兵絶其糧食垓下之戰卒以食盡而亡
文帝用晁錯之策募民輸粟塞下以足兵食
宣帝時趙充國曰金城湟中穀賤吾謂耿中丞糴百萬
斛羌人不敢動後止糴得四十萬義渠再使且費其半
失此二策羌人故敢為逆
光武時定河内拜寇恂為太守曰吾委公堅守轉運給
足軍糧恂移書属縣收田租四百萬斛轉以給軍食
蜀諸葛亮出師祁山斜谷以木牛流馬運糧後以糧不
繼分兵屯田為久駐之計
宋文帝時檀道濟伐魏食盡道濟夜唱籌量沙而覆以
餘米及旦魏軍見之謂其糧有餘而不敢迫
隋置洛陽口倉積粟李密因之以起事
唐初府兵糧食皆自備開元以後始募兵為騎而有
養兵之費
代宗時郭子儀以河中軍食常乏自耕百畆以勸士卒
是歲地無曠土軍有餘糧
德宗時東渭橋有粟十餘萬斛度支給李懷光軍幾盡
而懷光朱泚連兵叛李晟以孤軍處二強寇之間内無
資糧會韓滉運米百艘以餉李晟遂成收復之功
宋朝太祖建隆元年召三司使張美問兵食之數美曰
懷州密邇上黨自李筠叛刺史馬令琮日夜儲蓄以
待王師上善之亟詔授令琮團練使宰臣范質曰大
軍北伐湏令琮供億不可移他郡戊戌升懷州為團
練以授之其後王師十萬出太行經費無闕(通略)
乾德三年三月國初貢賦悉入左藏庫及取荆湖下
西蜀儲積充羡上顧左右曰軍旅饑饉當豫為之備
不可臨事厚歛於民乃於講武殿後别為内庫以貯
金帛號曰封樁庫凡歲終用度贏餘之數皆入焉
太宗端拱初北敵寇邊張泊奏曰犬戎為患自古為然
惟聚兵積穀分屯塞下來則備禦去則勿追足矣
淳化五年張詠始至益州先是陜西課民運粮以給
蜀師者相屬於路詠亟問城中所屯兵數凡三萬人
而無半月之食詠訪知民間舊苦鹽貴而私廪尚有
餘積乃下鹽價聽民得以米易鹽民争趨之未踰月
得米數十萬斛軍士驩言前所給米皆雜糠粃不可
食今且精好此翁真善幹國事者詠聞而喜曰吾令
可行矣時四郊尚多賊壘城門晝閉王繼恩日務宴
飲不復窮討官支芻粟飼馬詠但給以錢繼恩怒曰
國家征馬豈食錢耶詠曰城中草場賊既焚蕩芻粟
當取之民間公今閉門高會芻粟何從而出若開門
擊賊何慮馬不食粟乎繼恩既分兵四出詠計軍食
可支二歲乃奏罷陜西運糧上喜曰鄉者益州日以
乏糧為請詠至未久遂有二歲備此人何事不能了
朕無慮矣(長編)
真宗因問李迪以陜西兵數對曰臣轉運時以方寸小
策記兵及糧以備調發今猶置佩囊中上令探取之
因給紙札令迪悉上合存留及調塞下數以進上曰
不意頗牧在吾禁中矣(事略)咸平六年出内府綾
羅錦綺定價出市糴粟實邊景德元年内出銀三
十萬兩貿易軍糧景德二年咸平末河北轉運使
劉琮上言西漢晁錯請入粟授以爵塞下之粟必多
文帝從之今民入粟備邊今河北諸州聚兵糧饋勞
費望行漢制以濟軍儲既而水部郎中許玄豹復言
緣河州縣和市邊榖數少望許進獻糧授官秩事下
三司議奏請以粟多少地遠近為差從之(長編)乾
興元年三月出内藏庫銀二十萬兩錢三十萬貫下
諸路又出錢三十萬萬貫令三司筭商人入便於河
北助給軍費
仁宗嘗出内藏之積下河北糴軍儲又韓琦請陜西歲
豐先謀儲蓄則兵食無缺天聖四年十月出内藏
庫緡錢二十萬下京西路糴軍儲天聖七年七月
出内藏庫𣙜貨務緍錢各十萬下陜西河北助糴軍
儲天聖九年八月丙戌出内藏庫絹六十萬下陜
西河北河東市糴糧草戊戌又出内藏庫緡錢五十
萬下河北市糧草景祐元年三月出内藏庫絹五
十萬下發運司市糴軍儲四月出内藏絹三十萬
下河北轉運司市糴軍儲九月中書門下言近累於
内藏庫支撥錢帛與三司收糴軍儲宫中餘羡物色
乞指揮詔曰朕以宫閫之間務先儉約軍國之用宜
在優豐念有司經畫之勤出中禁冗餘之物俾資常
費式表推恩宜令入内内侍省將尚氏等位金銀錢
帛物色除各已優厚給賜逐入據見在數凖折價錢
二十一萬貫委内藏庫撥與三司支贍軍旅使用
景祐二年六月丁卯出内藏庫紬絹一百萬下三司
市糴軍儲十月出内藏庫緡錢七十萬下河北轉
運司市軍儲景祐三年九月出内藏庫緡錢五十
萬下河北轉運司市糴邊儲景祐四年八月出内
藏庫絹三十萬下河北路市糴軍儲十一月出内
藏庫紬綿五十萬下河北陜西路市糴軍儲寳元
二年出内庫真珠估緍錢三十萬賜三司上諭輔臣
曰此無用之物既不欲捐棄不若散之民間收其直
助糴邊儲亦可少紓吾民之歛也二月辛丑出内
藏庫緡錢八十萬付陜西市糴軍儲康定元年十
月庚子出内藏庫絹一百萬下三司助邊費十二
月出内藏庫絹一百萬下三司助邊費慶歴元年
五月甲子出内藏庫緡錢一百萬助三司給陜西軍
費慶歴二年六月甲戌出内藏庫銀一百萬兩紬
絹各一百萬疋下三司以給邊費慶歴五年命陜
西轉運使李參專制置觧鹽代范祥也時參為陜西
轉運使閱五年矣自軍興諸路經略司多貸三司錢
以佐軍謂之隨軍錢參權慶州鈎考得所貸八萬緡
悉償之遂廢其庫又戍兵多而食苦不足參視民闕
乏之時令自隠度榖麥之數預貸以官錢穀麥熟則
二之謂之青苖錢數年兵常有餘其後青苗法蓋取
諸此朝廷患入中法歲費增廣𠫭請鑄錢于邊郡以
平估糴權罷入中以參之去省𣙜貨錢以千萬計(長)
(編)慶歴七年命内侍二員提舉月給軍糧時侍御
史吴鼎臣言諸軍班所給糧多陳腐又升斗不定請
以内侍糾察之翌日諸監倉官進呈軍糧上諭曰自
今當足其數以給之時衞士皆在殿下殿前都指揮
使李昭亮因相率羅拜以謝軍糧自江淮轉漕至京
師又積年而後支雖上軍所給㪷升僅足中下軍率
十得十九雖遣内侍提舉徒動軍情而終不可行(長)
(編)皇祐二年閏十一月丙辰出内藏庫緡錢四十
萬紬絹六十萬下河北便糴糧草皇祐四年閏七
月出内藏庫緡錢十萬紬絹二十萬綿十萬下河北
助糴軍儲至和元年六月甲寅出内藏庫紬絹五
十萬緡錢三十萬下河北助糴軍儲至和二年十
月乙未出内藏庫錢一百萬下河北市糴軍儲嘉
祐元年十月丁卯出内藏庫銀十萬兩絹二萬疋錢
一十萬貫下河北市糴軍儲嘉祐六年九月癸丑
詔三司如聞河北秋稼甚登其出内藏庫緡錢一百
萬助糴軍儲張方平論兵謂治平中禁兵之數約
七十萬一夫錢糧賜予歲不下五十千廂軍之數約
五十萬一夫錢糧賜予歲不下三十千
神宗元豐五年五月上因議陜西兵食謂執政曰我朝
康定中西鄙用兵契丹乘間有所要請而仁宗延和
對輔臣至於感憤涕泣朕為人子孫守祖宗神器每
念顧託之重宜如何也因改容泣涕羣臣震恐莫敢
對(長編)
高宗紹興十年七月甲子上曰万侯卨論營田之弊極
當大凡營田湏是軍中自為之則不歛于民而軍食
足(聖政)
孝宗乾道元年八月己卯進呈營屯田文字錢端禮等
奏差官措置官莊田以助營屯田之利異時租入多
則軍儲可足民力可寬矣上曰永豐圩見隸建康行
宫歲收米三萬餘石朕欲撥付建康軍中以助軍食
亦以示至公之意卿等便可批旨施行端禮等奏陛
下此舉不獨昭示至公羣心自服亦前此所未有欲
乞自陛下從中批出上曰可(聖政)乾道四年詔曰
朕觀古昔斟酌時宜欲豐軍食之儲必講屯田之制
故充國經畫於金城而兼得十二便之利曹操規圖
於許下而遂收百萬石之饒先積粟以為資乃厲兵
而必戰(朝報)淳熙六年七月癸亥進呈荆鄂副都
統郭果奏唐鄧諸處自來積穀不多襄陽自漢江以
北四向美田民間多有蓄積若置而不問恐資盗糧
欲密行措置於秋收之際收儲以備緩急上曰令周
嗣武同劉邦翰詳所奏事理於秋成之際廣行收糴
其合用倉敖及收貯去處仰公共相度措置申聞(聖政)
包拯曰聞前代防邊之兵三時農務之時教戰公私自
足未有冗而且衆坐糜廪食虚困疲民如今之甚者
若謂兵食粗足敵好方堅輙過目前以為成筭惰於
更張措置臣恐日削月朘中外益以殚竭一旦用武
節暴加重歛民心怨叛則肘腋之下皆為仇怨豈暇
禦外寇哉此國家根本之患苟不表裏恊心銳意而
速圖之臨事無及矣(皇祐四年)
蘇轍曰今世之患莫急於無財而已財者為國之命而
萬事之本國之所以存亡事之所以成敗常必由之
昔趙充國論邊備之計以為湟中榖㪷八錢糴三百
萬斛羌人不敢動矣諸葛亮用兵如神而以糧道不
繼屢出無功由是觀之苟無其財雖有聖賢不能自
致於跬步苟有其財雖庸人可以一日而千里(熙寧二年)
總論軍糧神農之教曰石城十仞湯池百步帶甲百萬
而亡粟則弗能守也蓋日費千金然後可以舉十萬
之衆十夫之耕然後能供兵之一食蓋用兵者必聚
財積穀以為守禦之備故或屯田以息轉輸之勞或
運漕以支内外之費或仰給於邊糴或積榖於塞下
其制雖不同至於足食則一也此四者雖足以食兵
然特一時之制而已自三代以上兵隠於農耕戰一
事雖百萬之師屯於邊陲大不疲於國小不歛於民
以其兵自為食而已三代而下為農者盡力於耕為
兵者逸居而食然後運糧不可以無備而屯田漕運
邊糴入粟之利興焉(林之竒文)
兵器
百工之事皆聖人作而於兵械尤重弓矢之取諸睽既
載立於經而威天下之具亦概見扵史蓋稽古以来凡
黃帝堯舜之世所不廢也垂為共工而竹矢之傳閱三
代以為世寳
周禮夏官司馬掌五盾以待軍事司弓矢掌六弓四弩
八矢之守藏出入冬官弓人之為弓桃氏之為劒函人
之為甲矢人之為矢纖悉登載於太平之書
周道中微宣王復古如詩之所詠修車馬備器械而中
興之業在焉魯侯之礪鋒刃備弓矢鍛戈予繕甲胄聖
人猶列之於經而除戎器以戒不虞易之垂訓亦昭昭
也
漢文帝時鼂錯上兵書曰山林積石經川立阜此步兵
之地車騎二不當一土山丘陵平原廣野此車騎之地
步兵十不當一平陵相遠川谷居間仰高臨下此弓弩
之地短兵百不當一兩陣相近平地淺草可前可後此
長戟之地劒楯三不當一蒲葦竹蕭草木蒙蘢此矛鋋
之地長戟三不當一曲道相伏險阻相薄此劒楯之地
弓弩三不當一兵不堅利與空手同甲不堅密與袒裼
同弩不可及遠與短兵同射不能中與亡矢同矢不能
入與亡鏃同故兵法曰器械不利以其卒與敵也漢制
民年二十三出賦錢百二十以治庫兵及車馬則州郡
庫兵與車騎皆率歛民而官為備之有事則授以征行
漢武庫兵器度大司農錢
母將隆諫哀帝發武庫送董賢及乳母言武庫兵器
天下公用國家武備繕治造作皆度大司農錢
諸侯不得私作兵器
江都王建以私作兵器獲罪
此漢制之大略也
晉武帝時馬隆伐凉州帝命隆自至武庫選仗惟隆所
取故卒以取勝
元帝時祖逖有虎視河洛之志乃不給鎧仗使自召募
忠雖有餘功卒不就識者深恨焉
唐府兵之法人其弓一矢三十刀一其介冑戎具皆藏
於庫有所征行則給之番上宿衞者給弓矢横刀而已
馬燧為河東節度使其造甲必短長三制稱士所衣以
便趨進又為戰車冐以狻猊列戟于後行以載兵止則
為陣居一年威震北方
宋朝太祖時中都二坊制造兵器旬一進視謂之旬課
列置五庫深在禁中歲輸所作於五庫故器械精明後
世鮮及
開寳二年兵部令史馮繼昇等進火箭法太祖命試驗
賜衣物束帛
太宗課督尤密車駕嘗幸司弓所按循作工賜以錢幣
章聖亦幸軍器庫嘉賞主吏是以工致其敏吏勉其職
真宗咸平元年御前忠佐石歸宋進木羽弩箭以木為
翎長僅尺餘所激甚遠中人鎧甲以幹去而鏃留牢不
可拔蕃人最畏之願多造以給邊用詔增歸進月俸以
其男補殿侍咸平三年神衞水軍隊長唐福獻新製
火箭火毬火鎗等物咸平六年給軍中傳信牌先是
石晉言北面抗敵行陣間有所號令則遣人馳告多挾
計畫後虞奸詐請令將帥破符持之遇傳令則合而為
信帝以為古有兵符既而久廢因漆木為牌長六寸闊
三寸腹背刻字而中分之置鑿柄令可合又穿二竅容
筆墨上施紙札臨陣則分而持之或傳令則置其言繫
軍吏之頸至彼合置復命景德四年帝宣示王欽若
等南北作坊制造兵器宜令樞密與三司同相度内有
見在材料數多者權罷制造俟支用數少别行計度先
是帝以兩坊日造兵器數多而軍器庫累歲積留未嘗
支用其見管材料數目可支三二十年而外州斷折制
造未已甚為勞費因遣入内都知秦翰於軍器庫點檢
籍其數以見管馬步禁軍約之皆給用有餘故有是詔
冀州團練使石晉自言能發火毬火箭真宗召至崇
政殿試之
仁宗時米守信守澧州遣牙校李錫持新造兵器來上
試于殿庭擢為三班差使又知并州韓琦言汾州推官
郭固約古制為車上召至便殿擢為衞尉丞天聖六
年九月(缺)已詔河北城壁為水摧圯天下州軍器械久
不繕完者其遣使臣十七人往諸州提點修葺之河北
則委轉運使廵所部舉行天聖九年上封者言國家承
平已來武庫山積天下州府打造軍器計綱上供未嘗
暫停望下有司約度如有凖備且停罷詔自今諸州打
造軍器及採斫材料箭簳每歲减半慶歴元年太常
丞田况言今賊甲皆冷鍜而成堅滑光瑩非勁弩可入
自京齎去衣甲皆軟不足當矢石以朝廷之事力國之
伎巧乃不如一小羌乎由彼專而精我漫而略故也今
請下逐處悉令工匠冷砧打造純鋼甲旋發赴緣邊先
用八九斗力弓試射以觀透箭深淺而賞罰之聞太祖
朝舊用絶為精好但歲久斷綻乞且穿貫三五萬聮均
給四路亦足以禦敵也慶歴二年歐陽修言諸州所
造器械數不少矣工作之際已勞民力運輦般送又苦
道路然而鐵刃不鋼筋膠不固長短大小多不中度蓋
造作之所但務充數而速了不計所用之不堪經歴官
司又無檢責此有器械之虚名而無器械之實用也以
草草之法教老怯之兵執鈍折不堪之器械百戰百敗
理在不疑臨事而悮何可及乎皇祐四年河北河東
陜西都部署司言郭諮所進獨轅衝陣無敵流星弩可
以備軍之用詔弓弩院如樣制之尋以諮為鄜延路鈐
轄所制弩五百募土兵教之既成經略使夏安期言其
便詔置獨轅弩軍(長編)嘉祐四年七月庚申詔在京
所造軍器多不精利其選朝臣使臣各一員㨂試之
神宗熙寧元年命入内副都知張若水西上閤門使若
水進所造神臂弓初民李宏獻此其實弩也上於玉津
園校驗射二百四十餘步穿榆木没半簳有司并鋸木
奏御詔依樣製造至是以進上御延和殿臨閱置鉄甲
七十步俾衞士試射未有中者若水請自射連中徹札
上稱奬之熙寧五年五月庚辰朔御文德殿視朝命
供備庫副使陳珪管勾作坊造斬馬刀初上匣刀樣以
示蔡挺刀刃長三尺餘鐔長尺餘首為大環挺言制作
精巧便於操擊實戰陣利器也遂命内臣領樣置局造
數萬分賜邊臣(長編)熙寧六年丙午詔軍器監以殿
前馬軍司所相度鞍轡樣計在京諸軍馬數造給初馬
軍用大鞍不便野戰至是上始以邊樣皮䪌小鞍用木
鞍長韁回旋轉射得盡馳驟之技仍選邊人習射者隸
諸軍後熙寧六年六月己亥置軍器監總内外軍器
之政其所統攝並依將作仍以吕惠卿曾孝寬為判監
所置官屬令逐官奏舉軍器舊領於三司胄案三司事
叢判案者又數易至是始案唐令置監而廢胄案焉先
是上語輔臣河北兵械皆不可用王安石曰兵械非
可以一朝一夕具湏預具上乃議置監設官提舉翌日
遂有是命熙寧六年七月甲子詔諸造入陣弓箭度
材料上中下軍分三等上等弓四尺八寸五分箭八寸
五分中等下等弓第减分箭第减一寸其拘射教閱射
親馬射弓箭自依舊制(同上)熙寧六年十二月庚午詔
程昉於㳂河採車材三千兩下軍器監定樣製造戰車
上修嚴武備既采唐李靖三人隊法欲試行之且以北
邊地平可用車為營衞因内出手詔令三府講求而有
是詔熙寧七年二月庚辰詔軍器監除依新樣造兵
車外仍以牛皮及氊木製車上蔽陳之物臨時因民車
使用(同上)熙寧十年軍器監言天下軍器五路已編排
修完其餘諸路欲令隨州郡大小次第編排以五千人
至千人為額從本監量定年限於都作院修選委監司
或提舉司官一員提舉點檢從之内出攻守圖二十
五部賜河北又出敵樓樣送軍器監頒降修製(長編)元
豐二年五月乙未上批内外簡閱諸軍已悉用關閃促
張弓减指箭其令在京及諸路作院造弓罷長弰舊制
(同上)元豐四年七月涇源路經略司言近準朝旨修渭
州城置炮臺已畢防城戰具止有大小合蟬床子等弩
案武經總要有三弓八牛床子弩射及二百餘步用一
槍三劒箭最為利器攻守皆可用乞下軍器監給弩箭
各三副赴本路依樣造以備急用軍器監言弩每重十
餘斤難運致乞圖其樣付本路作院從之元豐六年
八月庚子上批京都所造軍器動以萬計雖廣求製樣
尚恐未殚衆善或不適用徒費工力聞鄜延路經略使
劉昌祚屢諳戰闘精於騎射而留心兵仗委走馬承受
霍内諭昌祚令具所習用馬步戰器並且繫士卒禦賊
可用利械入逓進呈元豐六年十月辛卯工部郎中
范子竒言判軍器監創進床子大弓二張強於神臂弓
獨轅弩較之九牛弩尤為輕便用人至少射遠而深可
以禦敵詔工部軍器監管軍官同比試以聞(長編)元豐
七年正月壬寅涇源路經略司言乞改造神衛素鐵甲
為偏挨甲從之(同上)
高宗建炎紹興間或出御前所造鞍以示大臣或出禁
中所造甲以示執政論越州所造甲不精則曰兵器在
承平時猶不可廢况於今日閱將帥之捷則曰兵既精
則又葺治器甲所以成功
孝宗申命諸道主兵官專任閱習凡器械之刓蠧不備
者皆有程督上自三衙以及江上諸軍下及諸郡之禁
卒兵械益加整葺其於兵器之修屢致意焉淳熙三
年輔臣進呈鎮江都統郭棣奏本司諸軍每月造手射
角弓三百張赴淮東總領所共納過弓九千九百張上
曰可令總領所取二千張赴御前進納又曰取赴御前
欲觀其製造之精否數多則不容偽(寳訓)
輔臣奏郭剛將軍戰船改造多槳船雖利於輕捷然料
例大叚不同竊恐自此車戰舡减損異時無以應用上
曰車船古之艨衝辛巳歲用以取勝豈宜改可令郭剛
其折并約束㳂流諸軍遇有損壊隨即修葺不得擅有
更易再擬指揮將上(同上)
總論軍器
熙寧天子留意兵政既置軍器監(熙寧六年事見前)
又置内弓箭庫
又置内弓箭南庫儲御前所製軍器别差官提舉其
在諸州又有作院車馬之修器械之備至不苟也
弓一也有神臂弓(熙寧元年事見前)有促張弓(元豐二年事見前)又有
床子弓(元豐六年事見前)
弩一也有獨轅弩有九牛弩(並見上)
又有八牛弩(元豐四年事見前)
箭一也有入陣箭(熙寧六年事見前)
有减指箭又有三劒箭(元豐二年事見前)
刀以斬馬名(熙寧五年事見前)
鞍以邊樣名(熙寧六年事見前)
甲以偏挨名(元豐七年事見前)
兵車有樣(熙寧七年事見前)
敵樓有樣(熙寧十年事見前)
于斯時也内有張若水之弓射徹札(熙寧元年事見前)
外有劉昌祚之留心兵仗(元豐八年事見前)
戎器之精前古有光焉高宗嘗言祖宗内外置庫皆有
深意其備豫不虞之旨可想而知也
高宗曰祖宗有内外軍器庫幾百間所藏弓弩器甲
不可勝計外器庫數亦如此原祖宗置庫有内外之
異及弓弩弦箭亦各異藏分官主之皆有深意
嗚呼此非神宗制也抑亦祖宗制也昔我太祖之定天
下也造軍器者十日一進(見下)典軍器者十餘年不易
太祖使魏丕典作坊十餘年器械精備舊制床子弩
止七百步丕增至千步
作坊歲造凡三萬弓弩院歲造凡千六百萬諸州歲造
又六百餘萬五庫所藏戎具勁精
曾子固文太祖時平定四方命魏丕主作責以稱職
每造兵器十日一進謂之旬課上親閱之作治之巧
盡矣國工署有南北作坊歲造甲鎧具装鎗劒刀鋸
器械箭箶簏皮笠弩橦床子弩凡三萬二千又有弓
弩院歲造弓弩箭弦鏃等凡千六百五十餘萬諸州
歲造弓弩箭劒甲兜鍪甲葉箭鏃等凡六百二十餘
萬又别造諸兵幕甲袋鉦鼓炮炒鍋鉶行槽鍬钁鎌
斧等謂之什器凡諸兵械置五庫以貯之戎具精勁
近古未有焉
自宋初至慶歴凡幾年矣而所造之甲可以禦敵他可
知己(慶歴元年事見前)
成法一定歴世遵之太宗幸司弓舍賜及作工錢真宗
幸軍器監嘉賞主吏當是時工技器械咸精其能有自
來矣(事見前)
至于仁宗天下承平武備稍弛故衣甲皆軟田公况言
之(慶歴元年事見前)
兵器不精賈昌朝言之
賈昌朝陳六事曰今之兵器多名詭狀製造不精虚
費民力
器械不堪歐陽公脩言之(慶歴二年事見前)
天子慨然既遣近臣分治軍器(天聖六年事見前)
又遣朝臣揀試軍器(嘉祐四年事見前)
一加敕勵工吏竦然不獨郭諮之弩(皇祐四年事見前)
郭固之車(郭固事見前)
米守信之牌甲(米守信事見前)
為有聲於世也胡安定一代巨儒也作院之監訪尋利
器工必盡其能事必求其精兵器堅利至今為作院法
胡安定監某處作院從容與吏言制作利害吏以誠
告曰器不精良由督以程課每苟簡於事備數而已
欲革此弊莫若使工各盡其能每事必求精緻不使
懈墮然後計其成而定以日力安定從其說兵器堅
利非前日比至今為作院法
噫儒臣之知兵如此而况赳赳之夫乎治世之備兵如
此而况多事之世乎(林駉文)
羣書考索後集卷四十三
