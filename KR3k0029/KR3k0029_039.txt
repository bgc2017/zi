羣書考索卷三十九宋章如愚撰
禮門
祭祀
先王顧諟天之明命以承上下神示洪範八政其三曰
祀大宗伯之職以吉禮祀邦國之鬼神示故祭天曰燔
柴祭地曰瘞埋祭山林川澤曰貍沈祭風師雨師曰槱
燎祭四方百物曰疈辜秦則興鄜密上下之四畤以祠
上帝至漢則增之以北畤以祀五帝漢之祀天不於南
郊而於甘泉其祀地不於北郊而於汾隂河東禮文一
切從事侈靡文帝切於愛民謂禬禳之事足以佑民也
廣壇場增圭幣除祕祝之官以爲民祈福其爲事已失
先成民而後致力於神之義矣宣室之問未遑他事而
急於鬼神之問至於武帝巡海之求神仙人築室封太
一祝史祠官相望於名山大川之上一切妄祭淫祠以
徼福於己終漢之世一歲凡三萬七千祠胡廣謂班固
郊祀志宜去鬼神神仙之語置韋賢宗廟迭毁議於其
中則其祀事庶得以類相從夫孟堅舍宗廟之議而專
志於郊祀固未爲得至於漢武之淫祀以爲後世戒其
旨深哉後漢䜟緯之書出以亂經自鄭玄之徒號稱大
儒皆主其說由是郊丘明堂之論至於紛然而莫知所
止禮曰以禋祀祀昊天上帝皆天也玄以爲天皇大帝
者北辰耀魄寶也又曰兆五帝於四郊此五行精氣之
神也玄以爲靈威仰叶光紀之屬後世莫能廢焉唐初
貞觀禮冬至祀昊天上帝于圜丘正月辛日祀感生帝
于南郊以祈穀而孟夏雩于南郊季秋大享于明堂皆
祀天帝高宗顯慶中許敬宗盡黜鄭說而皆祀昊天上
帝開元中王仲丘議以爲宜於祈穀祭昊天而兼祭五
帝既而蕭嵩撰開元禮雖未能合古而天神之位别矣
宋朝自仁宗以来三歲一郊始爲定制明道嘉祐問又
有恭謝天地之禮即大慶殿行之如明堂故事
禮制
成周宗伯之職實掌邦禮而五禮之目於是始備禋祀
上帝之禮禴祠烝嘗之儀朝覲宗遇之節師田冠昏鄉
射之事罔不備具及周之衰兩觀大路朱干玉戚天子
之禮在諸侯塞門反坫素衣朱襮諸侯之禮在大夫隨
武子不知殽烝孟僖子不知相禮范獻子不知問諱魯
不知尚羔則知禮者鮮矣秦滅禮法而古制蕩然漢興
叔孫通之綿蕞禮儀徒規當時之近功而其法失於太
卑齊魯二生之論禮必期百年然後興而其言失於太
高賈誼有修禮之志而困於絳灌仲舒以教化爲大務
而武帝不暇禮文王吉欲述舊禮明王制而宣帝不納
劉向請興辟雍陳禮樂而成帝不用後漢肅宗有曹褒
新禮次序禮事而乃雜以五經䜟記之文安帝時有應
劭漢官禮儀故事而朝廷制度於此始立唐太宗用房
玄齡魏徵因隋之禮增以養老大射講武讀時令之儀
次爲吉凶軍賓嘉之目而號曰貞觀禮高宗詔長孫無
忌之徒增貞觀禮爲顯慶禮其文雜以令式而義府敬
宗多希旨傅會議者非之由是貞觀顯慶二禮兼行而
有司臨事連引古義無復定制玄宗開元時王嵒請刪
去禮記舊文而益以今事張說非之而乃折衷諸禮以
爲唐禮於是撰述於徐堅李銳而定於蕭嵩王仲丘爲
大唐開元禮由是唐五禮之文稍備而用之雖時有損
益不能過也宋朝建隆聶崇義重修三禮開寶劉温叟
之徒則有開寶通禮嘉祐歐陽修蘇洵則有太常因革
禮此本朝之禮也
禮器
自空虚浮誕之說勝而儒生無考古之實學禮器之不
明於後世也久矣惟我太祖皇帝肇造區夏之初未遑
他務首命儒臣計論尊爵籩豆之用簠簋鼎俎之制而
聶崇義實膺是選於是采唐六家之傳以定三禮之制
作爲畫圖以成一代之縟典猗歟盛哉皇祐中王洙又
嘗作周禮禮器圖而上之凡品物纖悉皆有考訂意義
明達皆有據援可謂詳而備矣其後陸佃又爲禮象陳
祥道又爲禮書皆能考古以求意非但記名數之末而
已是以議禮之學至我宋而大盛此豈非儒者務實之
功乎自後世學者好爲浮誕之言談空說高而俗日以
勝乃謂籩豆之事皆有司之常職制度名物皆道德之
土苴而古人器以藏禮禮以辨義之意茫然而不可知
矣其言彜也則有所謂雞彜鳥彜有所謂斝彜黃彜又
有所謂虎彜蜼彜者則槩之曰彜耳初不思古人於春
祠夏禴祼用雞彜鳥彜於秋嘗冬烝祼用斝彜黃彜於
四時之間祀追享朝享祼用虎彜蜼彜者各有義也其
言尊也則有所謂獻尊象尊有所謂著尊壺尊又有所
謂大尊山尊者則槩之曰尊耳初不思古人於春祠夏
禴其朝踐用兩獻尊其再獻用兩象尊於秋嘗冬烝其
朝獻用兩著尊其饋獻用兩壺尊於四時之間祀追享
朝享其朝踐用兩大尊其再獻用兩山尊者各有義也
爵一也而有玉爵匏爵之異禮曰贊玉爵詩曰酌之用
匏寧無意乎瓚一也而有大璋中璋邊璋之别禮曰大
璋中璋九寸邊璋七寸得無意乎鼎之有鼐鼎也有
陪鼎也有鉶鼎也古人之意各有在也故詩曰鼐鼎及
鼒俎之有嶡俎也有椇俎也有房俎也古人之意各
有在也故記曰俎夏后氏以嶡殷以椇周以房烏得而
不考其所以異簠簋之爲黍稷稻梁之器人孰不知之
至於或外方而内圓或外圓而内方諸儒之說不可忽
也籩豆之爲果實葅醢之器人孰不知之至於或以竹
或以木諸儒之說不可忽也其他如社稷之用大罍禜
門之用瓢齎則大罍也瓢齎也此又古人制器之深意
如祼事用概疈事用散則概也散也此又古人制器之
深意也今其制詳載於周禮儀禮之書者皆學者之所
當考也是以鄭康成杜子春之徒則釋之於注孔穎達
之徒則詳之於正義歴代諸儒不敢略也昔太史公適
魯觀仲尼廟堂車服禮器低回而不忍去梁之劉杳博
物洽聞無所不通至宗廟之犧尊說者不一杳獨以齊
尊之牛形爲古之遺制而說者之妄於是判然而不能
惑蓋古人察物之精審類如此愚是以深歎近世之虚
浮也
冕服
冕服之作尚矣書稱舜曰予欲觀古人之象日月
星辰山龍華蟲作會宗彜藻火粉米黼黻絺繡則黼黻
而上象服也象服有冕禮記曰有虞氏皇而祭夏后氏
收而祭商人冔而祭周人冕而祭則皇收而下者皆冕
也孔子稱禹致美乎黻冕書稱伊尹以冕服奉嗣王詩
稱商之孫子常服黼冔則夏商服章蓋與古同矣古之
服章十有二而日月星辰山龍華蟲繪於衣宗彛藻火
粉米黼黻繡於裳蓋日月星辰在天成象者也山龍華
蟲虎蜼藻火粉米黼黻在地成形者也然則古者合三
辰以在服備十二章以則天數後世判三辰以在旗而
服止九章以法陽數鄭康成謂周服九章登龍於山登
火於宗彜以尊其神明理或然也左傳臧哀伯曰三辰
旂旗昭其明也火龍黼黻昭其文也子太叔曰爲九文
六采五章以奉五色夫哀伯言服止於火龍太叔言色
止於九文則周之衮服止於九章而無日月星辰明矣
周禮典命上公九命其衣服以九爲節侯伯七命其衣
服以七爲節子男五命其衣服以五爲節王之三公八
命其卿六命其大夫四命及其出封皆加一等其衣服
亦如之司服掌王之衣服祀昊天上帝則服大裘而冕
祀五帝亦如之享先王則衮冕享先公饗射則鷩冕祀
四望山川則毳冕祭社稷五祀則希冕祭羣小祀則玄
冕公之服則衮冕而下侯伯之服自鷩冕而下子男之
服自毳冕而下孤之服自希冕而下卿大夫之服自玄
冕而下士之服自皮弁而下如大夫之服弁師掌王之
五冕皆玄冕朱裏綖紐五采繅十有二就皆五采玉有
十二玉笄朱紘諸侯之繅斿九就瑉玉三采其餘如王
之事繅斿皆九就玉瑱玉笄諸侯及孤卿大夫之冕韋
弁皮弁弁絰各以其等爲之而掌其禁令夫所謂大裘
者何也鄭司農云大裘黑羔裘服以祀天示質也而記
曰郊之祭王被衮以象天戴冕璪十有二旒則天數也
合二禮而言之王之祀天内服大裘外被龍衮所以襲
大裘也記曰裘之裼也見美也服之襲也充美也禮不
盛服不充故大裘不裼則龍衮可知故冕服有六冕而
弁師云掌王之五冕也服飾於下隂也故司服六冕飾
於上陽也故弁師之冕五而已猶王后之服六而追師
之首飾三而已則大裘衮衣同冕猶三翟同副也康成
謂大裘無衮其冕無旒于經無據故唐開元廢大
裘之冕宋神宗用陸佃之說製黑羔以爲裘而被以衮
此豈非大裘與衮衣同冕者乎夫所謂鷩冕者何也鷩
冕士章鷩雉也雉之爲物五色備而成章故曰夏翟亦
曰華蟲猶中國謂之夏亦謂之華也司服又謂之鷩者
别其名也鷩冕以祀先公饗射然先公尊矣所服止於
此者非卑之先王以爲祭則各以其服授尸尸服如是
而王服衮以臨之非所以爲敬故弗敢也饗射亦以鷩
冕者王朝覲諸侯以衮冕故饗與賓射以鷩冕祭祀以
衮冕故大射亦以鷩冕以饗與賓射殺於朝覲而大射
殺於祭祀也此豈非鷩冕之制乎夫所謂毳冕者何也
毳冕五章說文云毳獸細毛也宗彜有虎蜼之節而毳
衣又有宗彜之章故書謂之宗彛周禮謂之毳冕毳冕
王所祀四望山川之服也詩曰毳衣如菼毳衣如璊此
豈非毳冕之制乎所謂希冕者何也希冕三章王祭祀
社稷五祀之服非卑之於享射也以社稷五祀之所主
止於利人故衣粉米而已謂之希以其章少故也鄭氏
以希爲絺以絺爲刺唐以希冕爲繡冕蓋以襲鄭氏之
失歟此豈非希冕之制乎所謂玄冕者何也玄冕一章
王祭羣小祀之服其衣玄而無文裳黻而已其章不足
道也故以玄名之夫乾居西北而天事武故黼之色白
黑艮居東北而成始終故黻之色青黑天下之理歸於
所斷成於所辨故服章以黻終焉舜命九官終於黜陟
分北周官六計終於廉辨皆六服終黻之意也然剛斷
者先王之所沈潛非向而上之也故黼依設於後席用
黼純設於下而中衣繡黼設於中皆六服後黼之意也
詩曰玄衮及黼黻衣繡裳常服黼冔語曰致美乎黻冕
凡此言舉其章之末者則餘章著矣此豈非玄冕之制
乎唐楊景當儀鳳中論服色制度而言虞書十二章之
義宋陳祥道之在元祐作爲禮書而詳言六冕之旨皆
所以發明古人作服之意自是而外則有所謂禆冕山
冕之號如玉藻曰諸侯禆冕以朝樂記曰禆冕搢笏而
虎賁之士說劍荀卿曰大夫禆冕此禆冕之可見者也
考工記曰山以章荀卿曰天子山冕此山冕之可見者
也其於弁也則又有所謂玄端皮弁韋弁之别古者端
衣或施之於冕或施之於冠大戴禮曰武王端冕而受
丹書樂記曰魏文侯端冕而聽古樂荀卿曰端衣玄裳
絻而乘路此施之於冕者也冠禮既冠易服二玄冠玄
端劉定公曰吾端委以治民公西華曰端章甫晏平仲
以端委立於虎門此施之於冠者也諸侯與士以爲祭
服玉藻曰玄端以祭郊特牲冠玄端是也大夫士以為私
朝之服玉藻朝玄端是也天子至士亦以爲燕衣玉藻
天子玄端而居内則事父母端禆是也然則端衣所用
固不一矣此之謂玄端之制也司服視朝則皮弁服弁
師王一皮弁會五采玉璂士冠禮皮弁服素積聘禮賓
皮弁聘詩會弁如星玉藻天子皮弁以日視朝郊特牲
王皮弁以聽祭報蓋皮弁天子以視朝以宴以聽郊報
諸侯以聽朔以巡牲卿大夫以聘士以冠學士以釋菜
凡士大夫之朔月皆皮弁服則皮弁之所施者衆矣此
之謂皮弁之制也司服凡兵事韋弁服弁師諸侯及孤
卿大夫之冕韋弁或曰周禮有韋弁無爵弁書與冠禮
禮記有爵弁無韋弁士之服止於爵弁而荀卿曰士韋
弁則爵弁即韋弁也此之謂韋弁之制也後漢輿服志
曰上古穴居而野處衣毛而冒皮後世聖人觀翬翟之
文榮陽之色乃染帛以效之成以爲服見鳥獸有冠角
&KR1046;胡之制遂作冠冕纓蕤凡十二章至周九章秦滅禮
學郊祀之服皆以袀玄漢高之興本以斷蛇而受命之
符叶於火德宜尚赤矣公孫臣以爲水德宜尚黑張蒼
以爲土德宜尚黃至文帝時賈誼亦欲改服色卒無定
尚故以旂幟則尚赤以朝服則尚黑觀魏相舉高祖衣
服之制曰春夏秋冬天子所服以法天地之數而如淳
以爲百官皆有五時服則漢之百官其所常服者莫不
順時之宜而至於朝服則惟其所尚之色而不敢變也
顔氏注云雖有五時服至朝服皆皂衣張敞爲列卿則
曰敞備皂衣二十年谷永爲光禄大夫亦曰擢之皂衣
之吏此則朝服尚黑之證也後漢光武踐祚至於顯宗
始服旒冕衣裳文章以祠天地養三老五更於三雍于
時致治平矣天子三公九卿特進侯侍祠侯天地明堂
皆冠旒冕衣裳玄上纁下乘輿備文日月星辰十二章
三公諸侯用山龍九章九卿以下用華蟲七章皆備五
采孝明皇帝永平二年初詔有司采周官禮記尚書乘
輿服從歐陽氏說公卿以下從大小夏侯說祀天地明
堂則冠旒冕後魏明帝以公卿衮衣公卿之文擬於至
尊復損略之宋齊王公皆平冕後周設司服之官掌皇
帝十二服祀昊天上帝則蒼衣蒼冕祀東方及朝日則
青衣青冕祀南方則朱衣朱冕祭土祀中央則黃衣黃
冕祀西方及夕月則素衣素冕祀北方祭神州社稷則
玄衣玄冕享先王廟諸侯則象衣象冕十有二章衮冕
自龍以下凡有七章山冕八章鷩冕七章通十有二旒
諸公之服九曰方冕曰衮冕曰山冕曰鷩冕曰火冕曰
毳冕曰韋弁曰皮弁曰玄冠侯伯而次則自方冕而下
各有制度改後魏制度大業初牛弘虞世基等憲章古
制創造衣冠自天子等差始令五品以上通服朱紫唐
初平服皆因隋舊武德四年始著衣服之令天子之服
自大裘冕而下凡十有四曰大裘冕曰衮冕曰鷩冕曰
毳冕曰絺冕曰玄冕曰通天冠曰緇衣冠曰武弁曰弁
服曰黑介幘曰白紗帽曰平巾幘曰白帢祀天地服大
裘顯慶中長孫無忌乃請服衮冕罷大裘又新禮祭社
稷則服玄冕四旒三章祭日月則服玄冕三旒二章無
忌以爲四品五品之服也天子十二爲節以法天烏有
四旒三章之服且三公亞獻皆服衮衣孤卿服毳及鷩
君少臣多非禮之中請諸祭用衮自是鷩冕以下天子
不復用矣品官服色舊止黃紫貞觀四年用馬周之議
制三品以上服紫四品以上服緋六品七品以上服綠
八品九品以上青至龍朔中孫茂道則又有改青爲碧
之說上元中又有改(闕)服緋深綠淺綠深青淺青之制
唐史特以平服自爲一志大略亦可攷矣
大裘冕(祀天地之服)衮冕(踐祚享廟征還遣)
(將飲至加元服納后元日受朝賀臨軒冊拜王公之)
(服)鷩冕(有事遠祖之服)
毳冕(祭海岳之服)絺冕(祭社稷享先農之)
(服)玄冕(蜡祭百神朝日夕)
(月之服)通天冠(冬至受朝賀祭)
(還燕羣臣養老之服)緇衣冠(始冠之服也)
武弁(講武出征蒐狩大射禡類宜社賞祖罰社至嚴)
(之服也)弁服(朔日受朝之服也)
黑介幘(拜陵之服也)白紗帽(視朝聽訟宴見)
(賓客之服也)平巾幘(乘馬之服也)
白帢(臨喪之服)
車
後漢車服志曰上古聖人見轉蓬始知爲輪輪行可載
復爲之輿輿輪相乘流運罔極任重致遠天下享其利
後世聖人觀於天見斗周旋魁方柄曲以攜龍角爲帝
車於是乃曲其輈乘牛駕馬通典載云黃帝作車至少
昊始駕牛及陶唐氏制彤車乘白馬則馬駕之初也有
虞氏因彤車而制鸞車夏后氏因鸞車而制鈎車奚仲
爲夏車正建其斿旐尊卑上下各有等級商因鈎車而
制大路周因商輅以制木輅約木以加飾爲玉巾車五
輅一曰玉輅錫樊纓十有再就建太常十有二斿以祀
金路鈎樊纓九就建大旂以賓同姓以封象路朱樊纓
七就建大赤以朝異姓以封革路龍勒絛纓五就建大
白以即戎以封四衞木路前樊鵠纓建大麾以田以封
蕃國故周人尚輿一器而工聚焉車爲多軫之方也以
象地也蓋之圜也以象天也輪輻三十以象日月也蓋
弓二十有八以象星也龍旂九斿以象大火也鳥旟七
斿以象鶉火也熊旗六斿以象伐也龜蛇四斿以象營
室也弧旌枉矢以象弧也然月令於春則曰乘鸞輅於
夏則曰乘朱輅於中央土則曰乘大路於秋則曰乘戎
輅於冬則曰乘元輅何耶鄭氏曰凡此車馬皆取於商
時而有變焉非周制也秦平九國蕩滅典籍舊制多亡
改商瑞山車爲金根車以金爲飾謂爲帝軫元旗皂斿
以從水德法水之數駕馬以六至漢武帝天漢中始定
輿服之制自是以来故有乘輿有金根有安有立有耕
有戎有獵有軿有輕有青蓋皂蓋之名有大駕法駕小
駕之儀朱班重牙貳轂兩轄金簿繆龍爲輿倚較文虎
伏軾龍首銜軛之飾郊祀所乘千乘萬騎其儀特盛輿
服志云五時副車亦曰五帝車鸞旗車亦曰雞翹車耕
根車亦曰芝車曰三蓋車桓譚謂揚雄曰君爲黃門郎
居殿中數見輿輦玉蚤華芝及鳳皇三蓋之屬此之謂
也司馬相如賦曰前皮軒後道游此皮軒車道游車之
可見者也賈捐之傳曰鸞旗在前屬車在後此鸞旗車
之可見者也揚雄傳曰豹尾以前皆爲省中此豹尾車
之可見者也光武平公孫述始獲葆車輿輦因仍舊制
若指南車雖起於黃帝時而張衡亦嘗復之於漢矣然
天子之車輅大抵多襲秦制而金根之車未始廢也其
所以制之者所以擬周之玉輅最尊者也是爲德車魏
武受漢亦乘金根東晉則始建大輅戎輅宋孝武始建
五輅後周置司輅之官掌公車之政皇帝之輅十有二
等曰蒼輅曰青輅曰朱輅曰黃輅曰白輅曰玄輅曰玉
輅曰碧輅曰金輅曰象輅曰革輅曰木輅唐因隋制玉
金象革木是爲天子五輅武德之初五輅之外加以屬
車十乘指南記里鼓白鷺鸞旂辟惡皮軒羊車與耕根
四望安車皆屬車之名也貞觀元年始加黃鉞豹尾二
車通爲十二乘以爲儀仗之用天子之輦凡七曰大鳳
大芳然避小輕芳亭大玉小玉皆輦名也天子之舉凡
三曰五色曰常平曰腰轝皆轝名也高祖太宗於大禮
則乘輅高宗於大禮則御輦玄宗以輦不中禮而開元
十一年復乘輅以南郊宋朝太僕所藏玉輅自唐顯慶
中傳之號曰顯慶輅乾德之初陶穀創意造成大輦其
後金輅玉輅作於慶歷而五輅之制備於元豐此皆歴
代人主車輅之制也若夫諸侯大夫士之制則在周
之巾車有曰服車五乘孤乘夏篆卿乘夏縵大夫乘墨
車士乘棧車庶人乘役車各有定制也然明堂位何以
曰鸞車有虞氏之路也鈎車夏后氏之路也大路商路
也乘路周路也有虞氏之旂夏后氏之綏商之大白周
之大赤耶蓋魯得用四代之禮樂所以異於他國也春
秋之時鄭小國也而乘軒者至於三百人秦鍼公子也
車之多至於一千乘或朱馬鬛或光可以鑑漢初以將
相之尊或乘牛車長吏至不吏服入閭里自景武以後
其制漸立景帝詔二千石者車朱兩旛千石至六百石
者朱左幡三百石以上皂蓋二千石以上白蓋此景帝
所定之制也通典謂武帝天漢四年始定輿服之制令
諸侯王大國朱輪特虎居前左兕右鹿小國特熊居前
麋皆居於左右此武帝所定之制也然所乘之車其名
不一皇孫乘綠車丞相乘高蓋車三公皆乘使車列侯
乘安車太守乘藩車刺史乘傳車大夫乘官車使者追
捕考按則乘小使車佐吏則乘小車致仕者則或賜安
車賈人毋得乘馬車然文帝乘輿以朝東宫而使趙談
驂乘而共載成帝乘大駕以郊泰畤而使昭儀常從於
豹尾中鮑宣爲豫州牧行部去法駕乃一馬而宿於鄉
亭陳遵初除河南太守至乘藩車出入閭巷則車輿之
制亦不可不講也今觀杜延年傳云延年病篤賜安車
駟馬此安車之可見者也蕭育傳曰帝以育耆老舊臣
以三臣使車載育入殿中受策此使車之可見者也至
晉之賜王公則有雲母車三公有勲德者有皂輪車而
位至公者或四望或三望或夾望或油幢車至後周諸
侯則有輅或九方或碧或金或象或犀或貝或革或篆
或木之屬而唐自一品則有象輅二品三品則有革輅
四品則有木輅五品則有軺車而車輅皆藏於太僕受
制行冊則紷之餘皆以騎代車云此唐車服志之所載
也陳祥道禮書曰古者車之制象天以爲蓋象地以爲
輿象斗以爲杠轂象二十八星以爲蓋弓象日月以爲
輪輻前軾而後戶前軌而後軫軛之上平謂之衡衡之
才與輿之下木皆曰任其爲車也有長轂者有短轂者
有杼輪者有侔輪者有反揉者有仄揉者有兩輪者有
四輪者有輻者有無輻者有曲轅者有直轅者有直輿
者有曲輿者有廣箱者有方箱者有重較者有單較者
或駕以馬或駕以牛或輓以人或飾以物或飾以漆或
樸以素皆因宜以爲之制稱事以爲之文也
羣書考索卷三十九
