羣書考索别集卷五宋章如愚撰
經籍門
書
洪範九疇(劉氏之𫝊曰田獵不宿飲食不享出入不節)
(奪民農時則木不曲直引春秋成公十六年雨水冰為)
(證劉向以隂氣脅木為僑如公子偃之應歆以為上陽)
(施不下通下隂施不上逹或又以為魯侯執辱之異或)
(又以為甲兵之象吾不知何者可信又曰棄法律逐功)
(臣殺太子以妾為妻則火不炎上引春秋威公十四年)
(八月御廪災為證向則曰夫人有淫行也歆則曰棄法)
(度亡禮之應也仲舒則曰君臣俱猜也吾不知何從又)
(以木不曲直則貌之不恭是謂不肅厥咎狂厥罰常雨)
(厥極惡能順之則其法為攸好德五行皆然是以五事)
(上配五行下配五福六極不能當於庶徵又有厥咎眊)
(厥罰常隂之說此其又惑矣)思昔夫箕子之言九疇自
五行至於五福六極固不能無後先緩急之序首以五
行者以天生五材闕一不可一日而無五行則人不能
以自生何暇論五事八政五紀三德以至五福六極乎
故曰鯀湮洪水汩陳五行帝乃震怒不畀洪範九疇言
九疇始於五行五行本於水火性失則五行汩亂五行
之性失則九疇無序矣謂九疇以五行為重可也而謂
九疇皆配合以五行則非也九疇之相配惟五事庶徵
而已曰肅時雨若乂時暘若哲時燠若謀時寒若聖時
風若此以人事上配天時經則明言之矣其他皆無相
配之理也五行之與五事亦自不相涉况及其他乎先
儒以貌配木以言配金以視配火以聽配水以思配土
漢儒之說然也非箕子之意也若出箕子之意則五行
必先木以當貌次金以當言次水次火次土以當視聽
思又必須庶徵謂謀肅乂哲聖之言今五行乃先水次
火次木次金次土殊不與五事同序又無肅乂謀哲聖
之言必欲配之者強配之也曾不思箕疇次八曰念用
庶徵謂之庶徵則直以為五事之證驗與他疇不同也
若夫五行自五行八政自八政五紀自五紀三德自三
德稽疑自稽疑何證驗之有乎苟以五行皇極五福六
極皆合於五事則八政五紀三德稽疑亦可強合之乎
知彼之不可而惟此之求戾箕子之意明矣近世蘇子
知劉氏之失立論以非之是矣而其自為說則又以理
五行資乎五事正五事頼乎皇極五行包羅九疇者也
五事檢御五行者也皇極裁節五事者也此亦不可也
五行之用特急於九疇何以能包羅九疇乎五事之在
人無與於五行何以能檢御五行乎皇極之道凡天下
事皆吾歸之八政三德之類亦然豈惟裁節五事而已
哉乃欲以一治三以三治九以九治五十以五十治百
未見其可也且謂皇極之建凡九疇皆序亦可矣若皇
極之不建吾不知木何以不曲直金何以不從革土何
以不稼穡至於六極之中生而抱病謂之疾狀貌醜陋
謂之惡勢力孤寡謂之弱此皆出於天命非人之所能
為也今以皇極不建五事不當五行不順乃使人疾使
人惡使人弱有是理乎蘇子之論正與五行𫝊辯而未
免五行𫝊惑之也誠使劉氏之𫝊舉而焚之不為後儒
惑則九疇之義昭昭矣
五行相生陽變隂合初生水火水火氣也流動閃鑠其
體尚虚其成形尤未定次生木金則確然有定形矣水
火初是自生木金則資於土五金之属皆從土中旋生
出(文公語錄)
隂陽在五行中得五行之秀者為人只說五行而不言
隂陽者盖人湏是五行方做得成然隂陽便是五行中
所以周子云五行一隂陽也舍五行無别討隂陽處(同前)
虚明虚暗之理火中虚暗則離中之隂也水中虚明則
坎中之陽也(同前)
錯綜相生水隂根陽火陽根隂錯綜而生其端是天一
生水地二生火天三生木地四生金到得運行處便水
生木木生火火生土土生金金又生水水又生木循環
相生又如甲乙丙丁戊己庚辛壬癸都是這隂陽事(同前)
土旺四季之義土寄旺於四季每季皆十八日是土四
个十八日計七十二日其他四行分四時亦各得七十
二日五个七十二日共湊成三百六十日也(同前)
隂陽生五行四時陽變隂合而生水火木金土水隂盛
故居右火陽盛故居左木陽穉故次火金隂穉故次水
土冲氣故居中而水火之交係乎上隂根陽陽根隂也
水而木木而火火而土土而金金而復水如環無端五
氣布而四時行也(太極圖)
天地氣質之說五行者質具於地而氣行於天者也以
質語其生之序則曰水火木金土而水木陽也火金隂
也以氣語其行之序則曰木火土金水而木火陽也金
水隂也又統而言之則氣陽而質隂也又錯而言之則
動陽而静隂也(同前)
五行分合之理隂陽之為五行有分而言者如木火陽
而金水隂也有合而言之者如木之甲火之丙土之戊
金之庚水之壬皆陽而乙丁己辛癸皆隂也(文公文集)
洪範始終貫皇極洪範一篇首尾都是歸從皇極上去
盖人君以一身為至極之標凖最是不易又湏歛是五
福所以聚歛五福以為建極之本又湏是敬五事順五
行厚八政協五紀以結裹个皇極又湏乂三德使事物
之接剛柔之辨湏區處教合宜稽疑便是考之於神庶
徵是驗之於天五福是體之於人這下許多是維持這
皇極(語錄)
人君端本示儀之理五皇極只是說人君之身端本示
儀於上使天下之人則而效之聖人固不可及然約天
下而使之歸於正者如皇則受之則錫之福也所謂遵
王之義遵王之道者天下之所取法也人君端本豈有
他哉修於己而已一五行是發源處二五事是總持處
八政則治民事五紀則協天運也六三德則施為之樽
節處七稽疑則人事已至而神明其德處庶徵則天時
之證驗也五福六極則人事之證驗也其本則在人君
之心其責亦甚重矣皇極非說大中之道若說大中則
皇極都了五行五事等皆無歸着處(同前)
人君為治之心法問皇極曰此是人君為治之心法如
周禮一書只是个八政而已
中不可以訓極至如北極之極屋極之極皇極之極民
極之極諸篇雖有解為中者盖以此物之極常在此物
之中非指極字而訓之以中也極者至極而已以有形
者言之則其四方八面合湊將来到此築底更無去處
從此推出四方八面都無向背一切停均故謂之極耳
後人以其居中而能應四方故指其處而以中言之非
以其義為可訓中也(文公文集)
極者標凖之義若皇極之極民極之極乃為標凖之意
猶曰立於此而示於彼使其有所向望而取正焉耳非
以其中而命之也(同前)
後人訓極為中非是大𫝊洪範詩禮皆言極而已未嘗
謂極為中也先儒以此極處嘗在物之中央而為四方
之所面内而取正故因以中釋之盖亦未為甚失而後
人遂直以極為中則又不識先儒之本意矣(同前)
窮極極至之義皇極如以為民極標凖立於此四方皆
面内而取法皇謂君太極如屋極隂陽造化之總會樞
紐極之為義窮極極至以上更無去處(語錄)
極不可以訓中人君建極如个標凖如東方望也如此
西方望也如此南方望也如此北方望也如此莫不取
則於此如周禮以為民極詩維民之極四方之極都是
此意中固在其間而極不可以訓中(同前)
君奭之書(召公為保周公為師相成王為左右召公不)
(悦周公作君奭此孔氏說也司馬遷作史記燕世家亦)
(曰成王幼周公攝政因踐阼召公疑之乃作君奭未知)
(所以不悦而疑之者何哉孔穎逹曰周公既攝王政不)
(宜復列於臣職是以召公不悦周公留也王氏曰襲文)
(武至治之後則難為繼成王非有過人之聰明則易以)
(壊以易壊之資任難繼之事此召公於親政之始有不)
(悦也蘇氏曰成王既復政而詩謂周公不歸故也如王)
(氏之說則是召公以成王聰明不足難與有為豈聖賢)
(之意乎如孔氏蘇氏之說則是周公不知以禮進退反)
(使召公有疑也)孟子曰說詩者不以文害辭不以辭害
意以意逆志是為得之學經之弊正坐於此拘辭失意
豈惟詩而已君奭之書學者惟見序有召公不悦之言
書有汝有合哉之語則皆以為召公疑周公召公聖人
之徒也不疑周公於四國流言之際而疑周公於復辟
之後有是理邪然則召公之不悦者非為周公自有所
不悦也成王能自為政召公之年已老矣而復尊以師
保之任方功成身退之時而加以尊重之寄雖成王之
所眷注周室之所倚頼爵位日隆任責日重非召公所
樂也况召公已封於燕身留相周而不得優游於國不
說之旨盖謂此爾是以周公勤勤作書以留之盖不以
寵利居成功者人臣去就之際忘身徇國愛君不忍去
者大臣終始之義召公之欲告老雖得去就之節未可
為忘身愛君之義此君奭之書所為作也始則曰周雖
受天命而天命不可知昔者商有天下賢臣若伊尹伊
陟巫咸之徒皆始終盡忠不去王室故謂之率惟兹有
陳保乂有殷是以多歷年所也至周文武之時虢叔閎
夭之徒既昭文王於前又昭武王於後亦如商之世臣
也今予暨汝奭其濟小子同未在位之時不可以位尊
重不樂留此而異前世之臣也故耉造德不降我則鳴
鳥不聞謂老成之德若不降意少留則不能致鳳鳥之
瑞矣既又告之曰前人命汝作民極使汝明勖偶王其
敢忘之乎及其終又曰惟乃知民德亦罔不能厥初惟
其終祗若兹往敬用治言汝惟知民德不可徒盡臣節
於初而不能成其終宜敬汝之治職而後可也深考一
篇之義無非周公以大義留召公釋其不悦之意欲與
同濟成王時周公自以為成文王之功于不怠雖海隅
出日之地皆率俾之豈容召公告去乎觀此則君奭之
書為留召公而作非召公不悦周公可知矣知此理則
一篇之義昭然若謂召公以周公當去職則耉造德不
降之言乃周公自謂也可乎至於命汝作民極惟其終
之言何謂耶故曰召公自有所不悦爾非為周公也其
後周公没召公相成王至康王即位嘗為太保承介圭
以授王則召公終老於王室雖有燕之封而終不得就
國與周公之魯國也豈非以周公之旨不可忘耶嗚呼
君奭之書大臣愛君之義盡矣
穆王三書(嘗謂夫子定書自周成康之後獨存穆王作)
(君牙伯冏呂刑三書使後世觀者知其用人與其訓刑)
(之際如是明審可知穆王之為人不墜文武成康之風)
(烈矣及觀韓退之作徐偃王遺碑乃曰偃王凡君國子)
(民待四方一出於仁義時周穆王無道意不在天下得)
(八龍騎之西遊宴王母于瑶池歌謠忘歸凹方諸侯之)
(争辨者無所質正咸賓祭於徐執三帛二生之物于徐)
(之庭者三十六國穆王方且復命造父御長驅而歸伐)
(徐偃王北走嗚呼如退之說則夫子所存穆王三書可)
(以廢而無𫝊究其所以乃退之恃)(矜智輕信異端詭)
(說厚誣穆王也)夫乘八駿而宴王母出於列子謂西極
之化人請穆王同遊王執化人之袪騰上乎中天既而
王悦不恤國事肆意遠遊乃至巨蒐氏之國又升崑崙
之邱以至於瑶池此但列子假托謬悠之言以神其神
仙之術與謂黃帝不親政事夢想華胥之事同莊列寓
言大概譎怪如此後左氏不察乃因其說曰穆王欲肆
其心周行天下將皆有車轍馬迹焉妄者又作穆天子
𫝊以廣孟浪之說此退之所為據也夫以列子謂穆王
好神仙不恤國事為可信則黃帝不親政事亦可信耶
以穆王宴瑶池為可信則黃帝至華胥國亦可信耶退
之名為信吾道排異端者也而反溺於異端不已陋乎
且其言謂偃王能行仁義愈非也周室在上偃王誠知
仁義者則豈敢斷諸侯之争辯受三十六國玉帛之贄
乎信一誣怪之說而戾夫子定書之旨立徐偃之偽名
誣周王以大惡退之一碑之失百世不能贖也今觀穆
王三書其命君牙為大司徒則自謂守文武成康之緒
其心憂危若蹈虎尾涉春冰必頼股肱心膂為之翼也
其命伯冏為大僕正則自謂怵惕惟厲中夜以興思免
厥愆至有僕臣䛕厥后自聖之言非惟見其任伯冏君
牙之得人且知其惕躬畏咎也其命吕侯以刑也則歷
告以謹刑罰恤非辜雖當耄年而其心未嘗不在民反
謂之意不在天下何耶使穆王作三書皆無實之言所
任之人亦不當則夫子不取之也夫子存其書則君牙
伯冏吕侯非妄人穆王非不恤國事之主明矣當是之
時君臣如此而謂徐子僣王已謬况又受諸侯之贄乎
今之世儒有讀伯冏為大僕正則曰穆王好馬故也讀
呂刑王享國百年耄荒則曰老而荒怠故好遊也盖
列子之說傳為左氏以及於韓子信韓子之說必至於
此也據書曰王享國百年耄荒言時已老矣年雖老而
猶荒度作刑以誥四方正見其不怠也荒度之義與禹
荒度土功同若果既耄荒何暇訓夏贖刑乎予病世人
聞聲覘影毁譽失真至有無兄盗嫂無妻撾婦翁之謬
街談巷議不足恤而韓子亦信之所以不得不為之辯
也
吕刑非先王之法問贖刑所以寬鞭朴之刑則吕刑之
贖刑如何曰吕刑盖非先王之法也故程子策問云商
之盤庚周之吕刑聖人載之於書其取之乎抑將垂戒
後世乎(文公語錄)
秦誓何以入經(秦穆公夷狄君爾以夫子定書何以秦)
(誓附之於帝王書之後)百篇之書帝王大訓特序秦誓
者盖聖人念焚書之酷雖知不可免猶不敢廢人事焉
若曰旌穆公之改過用人彼夷狄之君爾既死猶以三
良殉葬豈其能改過而用人者乎
諸臣執贄(書記舜廵守之日脩五禮五玉三帛二生一)
(死贄孔氏傳曰三帛諸侯世子執纁公之孤執元附庸)
(之君執黃二生卿執羔大夫執雁一死士執雉元纁黃)
(之說於經則無所據矣况舜之東廵肆覲東后方與諸)
(侯協時月同度量脩禮玉諸侯世子何得執纁以見乎)
(孤之名起於周官為三宗之貳書春秋與孟子言諸侯)
(之制並無孤之名獨周禮有之舜之時未可據此且世)
(子必執纁孤必執元附庸必執黃所取何義若無義則)
(謂世子執元孤執黃附庸執纁亦可也是故不可不辯)
孔氏釋書類皆亡據有如舜之東廵肆覲東后雖曰脩
五禮五玉三帛二生一死贄而未嘗有纁元黃之說與
夫羔雁雉之言此孔氏據周禮大宗伯之文因以意而
觧之其失亦甚矣且禮諸侯所執者玉而已幣帛禽鳥
皆非所執也盖彼據周官書有執之文孔氏之失正自
周官書誤之也大宗伯以禽作六摯以等諸臣曰孤執
皮帛卿執羔大夫執雁士執雉庶人執鶩工商執雞據
春秋魯莊公娶夫人使宗婦以幣見春秋書曰大夫宗
婦覿用幣不聞其執幣也惟左氏曰禹會諸侯於塗山
執玉帛者萬國盖用玉帛連文其實執玉奠帛也若信
周禮謂帛可執則皮亦可執乎嗚呼執帛猶可也曰羔
雁雉之物其可執乎方卿大夫之見天子鞠躬屏氣傴
僂不假而乃手執羔執雁執雉果為禮容乎至尊之前
羔雁生禮執持惟恐或失不知何如拜趨俯伏乎至於
執死雉以見君豈其宜哉且必取此三物何義鄭氏曰
卿執羔者取其羣而不失其類或曰羔羣而不黨凡鳥
獸各以其類聚何特羔不失其類乎又安知羔之不黨
乎陋說之甚也大夫執雁者取其俟時而行如大夫之
隨君也凡人臣皆當隨君而大夫獨取此義何耶士執
雉者謂士當如雉耿介為君致死也凡為人臣者皆當
為君致死何特士也哉若如所說則卿之所執亦可以
為大夫之所執大夫之所執亦可以為士之所執皆不
通之說盖作周官書者但見舜典上有五玉之文以玉
為可執則下之三帛二生一死之物皆可執也諸侯既
執玉矣則其餘所執者不得不強以孤卿士大夫當之
是不思之甚不知舜典之旨不然舜之行守諸侯各執
玉以見而三帛二生一死之物特以為贄見之禮爾古
者君臣相見必以見土地所生之物而為之贄康王之
誥曰皆布乘黃朱賓稱奉圭兼幣曰一二臣衛敢執壤
奠方康王既尸天子諸侯皆布四黃馬朱鬛以為庭實
謂之壤奠舜之諸侯以三帛二生一死贄者亦壤奠之
謂也禽鳥之物性馴擾者則生致之性耿介者則死致
之此皆使人致之于天子天子受其贄而還其玉故曰
如五器卒乃復使孤卿大夫士常執之物天子不容受
之不與五器俱復也觀此則可見執羔執帛等之說為
謬矣執帛執羔固不可而又謂庶人執鶩工商執雞愈
可鄙也謂孤卿執贄何所見邪此又因舜典之文而增
益之惑世之甚也矣
書至文侯而誥命絶風氣之推移治道之通塞必於其
會而觀之此篇作於東遷之初由此而上則為成康為
文武由此而下則為春秋為戰國乃消長升降之交會
也故法語舊典尚有一二未冺而陵遲隳墮之意亦已
見於辭命之間學者所當審擇而明辯焉
文侯之命見周終於東嗚呼周所以終於東者盖於此
章見之平王東遷之初大讐未報王略未服正君臣坐
薪嘗膽之時也奔亡之餘僅得苟守而君臣釋然遽自
以為足曰父義和其歸視爾師寧爾邦兵已罷矣曰用
賚爾秬鬯彤弓盧矢功已報矣曰父往哉柔遠能邇惠
康小民無荒寕叙之以平世之政軍旅不復講矣曰簡
䘏爾都用成爾顯德勉之以本邦之治王室無復事矣
嗚呼周之君臣如此周其終於東乎
書錄秦魯見帝王之道未嘗終五帝三王之命至文侯
之命竭矣受之以費誓者以法制之在列國猶可因也
受之以秦誓者以理義之在人心猶可復也充魯國之
心而因伯禽之法帝王之道何遠之有觀書之終而後
知帝王之道初無所終也
書非甚高而難行昔孔子序書錄上古之帝王於其興
事造業布政出令以經理天下之際始於受禪終於征
伐已略盡矣今其存者其智謀非有出於人也其行事
非有以矜於衆也以天為不可不敬以民為不可不畏
以己為不可私以諫為不可逆患至而不敢避功成而
不敢居酌天下之事而處其中如是而已矣(葉水心進)
(卷)
羣書考索别集卷五
