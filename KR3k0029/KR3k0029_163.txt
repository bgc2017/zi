羣書考索續集卷三十二
宋章如愚編
官制門
唐宰相
唐宰相下行有司事他官上任宰相之職唐以中書令
尚書僕射門下侍中為三省官長蓋漢時宦官䙝臣之
職而以命宰此儒者所以譏也然此特名之不正爾實
亦無害而其大患乃在於職掌太煩而寄任者不專蓋
三代之際天子所與大臣致力於官府都鄙邦國之治
者莫不近者致其詳遠者致其略卑者治其冗尊者治
其要故宰相常居其逸而天子至於無為自封建之不
立而人主所自治者寖至一命之士皆自朝授而人主
所以為治者益勤然而詳略冗要之區苟有統理庶幾
近古亦可言治今太宗既為尚書六司又有九寺四監
釐掌庶務而以宰相總之夫豈不可乃以宰相下行有
司之事又以他官上任宰相之職杜如晦既攝吏部又
監東宫兵馬魏徵戴胄岑文本張亮褚遂良之徒皆自
下位參預朝政或專典機密然則豈有一定之統哉終
唐之世宰相無常職亦無常員至守本官為之而有守
如故判如故之目坐政事堂而分裂本司事以自便或
至數十人同時為之又帥臣為之謂之外宰相其不取
法非一端槩此非太宗貽謀之過歟夫太宗但能責房
杜日閱訟牒為非宜不知下兼他職已失其宜房杜但
既遜諫臣直為得大體不知下行選部參掌考功監修
國史兼領學官皆非體也當是時陳師合上拔士論謂
一人不可總衆職而太宗斥之嶺表史蓋以此稱太宗
能柄任大臣不知師合所言要有至理且謂之宰相自
然無所不總何煩又兼他職然後謂之柄任耶師合之
論非以輕宰相正以重宰相也時既以貽譴史官又以
歸曲宜其論之不𫝊也嗟夫真知宰相之體者太宗房
杜猶有愧下此又何言焉姚元崇三為宰相皆兼兵部
牛僧孺前後作鎮皆佩相印刻之銘誌書之史冊以為
美談豈知其為當世弊政也哉
宰相合諫諍兼用久任古者諫無常員位乎朝皆可有
言而况宰相豈無言責故伊傅周召皆有訓誥著於詩
書不可誣也唐太宗常責宰相全無諫諍若但書勅行
文書人誰不堪此為得所以委任大臣之道其時魏徵
位宰相號稱兼善諫不聞以是為侵官也李泌言臣衰
老位宰相以諫而誅分也陸贄言姜公輔官諫議職宰
相獻替固其職分李渤以蕭俛段文昌不諫驪山之幸
書之下考李絳久不諫憲宗輒詰所以然然則唐之賢
君未嘗不以諫諍責宰相唐之賢臣未嘗不以諫諍為
宰相之責惟李德裕著命乃言天子有爭臣七人非宰
相之謂也且宰相無不總天下之事皆得平章何獨諫
諍而不可歟且其位尊地親地親則其察之也微位尊
則其接之也重故以宰相而論諫當得之於過失未彰
之前而有欵曲必從之勢雖唐制諫官别有員數若其
事涉利害亦容宰相執諍何獨不可而謂之非職乎且
唐宰相分任他職多矣不以是為侵官獨於諫諍致辯
焉茲豈為知所輕重哉然德裕亦稱名相非苟為容悦
者不知何為獨建此議論其與武宗言開元初相率三
考輒罷姚宋不是過惟李林甫兼權乃十九年以為亟
進退宰相為治之本
政出二三三公論道經邦燮理隂陽故不以一職名官
太尉掌武蓋古者大司馬之職也司徒主民司空主土
皆六卿之任非三公之官也自漢以來失之矣唐不能
革正而復因之是以官名之紊莫甚於唐且既有太尉
司徒司空而又有尚書省是政出於二也既有尚書省
而又有九寺是政出於三也夫天地之有四時百官之
有六職天下萬事盡備於此如網之在綱裘之挈領雖
百世不可易也人君如欲稽古以正名苟舍周官臣未
見其可也
唐三省六部尚書御史相統之制唐有三省六部尚書
之屬也則以中書省中書令六員分押之考功郎又吏
部尚書之屬也則又以門下省給事中中書舍人涖之
此三省之相統也至於六部又自相經緯屯田郎中掌
公廨田而以一品涖之工部之屬也掌歲計所出而支
調之戶部之屬也至於會期賦斂俸禄公廨則以司士
之屬官比部郎中掌之此六部之相統也御史臺之屬
有三院一曰臺院二曰殿院三曰察院内外百官之罪
惡皆由糾正如臺院之有四臺分隸諸司察院之有六
察分察諸部夫官以糾彈為職宜其權更重也然糾舉
不當則左僕射左右丞專掌劾其過失是尚書省御史
臺又相統也
房玄齡為相無跡可尋中庸曰德輶如毛毛猶有倫上
天之載無聲無臭至矣烝民之詩所以歎美仲山甫之
德者無所不備雖足以為中興之碩輔然所謂毛猶有
倫者也房玄齡輔相太宗以成貞觀之治而後世觀之
無迹可尋此則近於無聲無臭之至矣是故漢之文景
紀無可書之事而為西都之仁君唐之房杜傳無可載
之功而為貞觀之賢相(林少穎唐史論)
唐言良相必曰房杜不及魏徵魏徵所遭之時所遇之
主與房杜並而當世語良相必曰房杜而徵獨貶焉何
哉蓋房杜在高祖時止為文學館學士至太宗即位後
方為相雖曰與魏徵同時然房杜為相時徵方為諫議
大夫房杜聲名已播功業已成徵實與帝共守成耳天
下後世首言房杜於徵何愧耶
唐武后用相何其多宰相之職無常員當其人才之多
則如舜之用十六相而不多當其人才之少則如伊尹
獨任天下之重而不為少蓋惟其人而不計其多寡之
如何此所以任之之重責之之深而無失人之患也唐
高宗之世既有魏知温之為宰相矣又有郭待舉岑長
倩郭元一魏元同之徒以四品而同平章事豈其才之
過人足以並列於政事如舜之用十六相哉此皆出於
武后之意將以分宰相之權而成簒奪之謀耳(林少穎唐史斷)
狄仁傑薦張柬之可為相甚矣狄仁傑之薦張柬之有
似於蕭何之薦韓信也蕭何謂高祖曰王必欲長王漢
中無所事信必欲爭天下非信無可與計事者王曰吾
以為將何曰雖為將信不留乃以為大將蓋信之才惟
為大將然後可不為大將則未足以盡其才也狄仁傑
為武后求相曰文學醖藉則蘇味道固其選必欲卓犖
竒才則張柬之雖老宰相材也及武后擢為洛州司馬
而謂仁傑曰已遷矣對曰臣所薦者可為宰相非司馬
也久之卒用為相蓋柬之之材惟為宰相然後可不為
宰相則亦未足以盡其材也
狄仁傑姚元崇薦張柬之可為相觀近臣以其所為主
觀遠臣以其所主張柬之沉厚有謀能斷大事武氏之
禍賴之以平而其薦之者前則有狄仁傑後則有姚元
崇欲知姚元崇狄仁傑之賢觀之張柬之是謂觀近臣
以其所為主欲知張柬之之賢觀之狄仁傑姚元崇是
謂觀遠臣以其所主(同上)
明皇相李林甫故召亂衛相蘧伯玉簡子按兵明皇相
李林甫楊國忠禄山知天下可取是知天下安危係一
相得其人則有無名之功不怒之威折衝於千里非其
人則蓄無形之怨産不測之憂人主之於用相可不戒
哉(崔正言婆娑文)
明皇不善用宋璟韓休張九齡甚矣直臣之難用也開
元中宋璟已罷相明皇始開邊封太山用宇文融行聚
斂一切之計天下於是失治平之實韓休入相始守正
不阿宫中宴樂及後苑遊獵小有過差諫疏輒至上以
用休為社稷計又言吾雖瘠天下必肥又言蕭嵩每事
常順旨既退吾寢不安休常力爭既退吾安寢夫豈不
知休者休相止八月一罷而守工部玄宗明知休可以
肥天下利社稷可以使之安寢猶不能使之期歲安也
正直之難用也如是哉開元賢相可以繩愆糾繆感動
君心者惟休與璟張九齡三人而已使三人相繼在位
而不遽去唐豈至中僨然璟在位四年九齡三年休七
月及明皇西狩獨遣祭九齡猶以賣直取名尤璟正直
之難用如是哉
明皇欲相張嘉貞而忘其名宋璟等罷相帝欲用張嘉
貞而忘其名夜詔中書侍郎韋抗曰朕常記其風操姓
張而複名今為北方大將卿為我思之抗曰非張齊丘
乎使作詔夜且半因閱大臣表疏舉一則張嘉貞所獻
遂得其名嗚呼明皇嘗擇真卿為御史而終不識真卿
之面明皇將拜張嘉貞為相而至忘嘉貞之名此二事
正相類則知明皇太平日久心術為聲色蠱壞其荒謬
至於如此然則天下胡為而不亂哉
明皇之臣以鯁直而相者凡三人明皇之臣以鯁直而
位宰相者三人曰宋璟曰張九齡曰韓休是也然宋璟
以鯁直而位宰相明皇任之克終韓休以鯁直而位宰
相明皇任之克終至於張九齡亦以鯁直而位宰相明
皇乃任之不終卒以牛仙客代之何耶且明皇既知有
宋璟韓休則亦知有張九齡矣何為待前二人之厚而
獨於九齡之薄也此無他明皇於即位之始銳意求治
當此之時知有天下不知有一已此宋璟韓休皆以鯁
直任而任之皆能克終天寶後侈心生矣知有一已而
不知有天下此張九齡之骨鯁雖不減於二人而明皇
信用之誠不如二人也(同上)
明皇重姚宋而輕林甫然寵任林甫過於姚宋魏鄭公
曰重君子也敬而遠之輕小人也狎而近之近之莫見
其非遠之莫見其是則不待間而疎莫見其非則有時
而昵斯言可謂合夫君子小人之情狀矣明皇之待姚
宋每進見輒為之起去則臨軒送之可謂重君子而敬
之矣李林甫為相寵任雖過於姚宋而禮遇卑薄可謂
輕小人而狎之矣然姚崇為相才三四年宋璟為相才
五年而李林甫則至於十有九年者豈非近之莫見其
非則有時而昵遠之莫見其是則不待間而疎者乎(林少)
(穎唐史論)
房杜為相善用天下之才近可言者莫如唐臣之相曰
房杜當房杜之時所與共事則長孫無忌岑文本主諫
諍則魏鄭公王珪振綱維則戴胄劉洎持憲法則張元
素孫伏伽用兵征伐則李勣李靖長民守土則李太亮
其餘為卿大夫各任其事則馬周温彦博杜正倫張行
成李緯虞世南褚遂良之徒不可勝數夫諫諍其君與
正綱維持憲法用兵征伐長民守土皆天下之大務也
而盡付之人又有他卿大夫各任其事則房杜何為者
耶考之於傳不過曰聞人有善若己有之不以求備取
人不以己長格物隨能收敘不隔貧賤而已卒之稱良
相者必先此二人(南豐文)
房杜為相輔贊彌縫而藏諸用宰相事業滿天下不可
以一官一職論也如太宗時王魏善諫其用止於諫英
衛善兵其用止於兵戴胄善守法其用止於守法虞世
南李百藥之徒善文章其用止於文章至若房杜為宰
相謂之善諫乎此特一諫臣之職爾非宰相之用也謂
之善用兵乎此特一將帥之職爾非宰相之用也謂之
善守法乎此特一法官之職爾非宰相之用也謂之善
文章乎此特一翰林之職爾非宰相之用也然則宰相
之用如何哉熟讀房玄齡傳得玄齡之用心亦固以識
如晦之心而且知宰相之用如此其大也史氏稱玄齡
曰玄齡當國夙夜勤儉任公竭節不欲一物失所且天
下如此其廣萬物如此其衆今宰相以眇然一人之身
而必欲天下事事物物無一不得其所者則宰相之為
用不其大者乎(陳伯厚唐史論)
宰相兼樞密文武一途自古一致自樞密有使起於後
唐權置之制因循相承乃與中書對秉鈞軸至於分軍
民為二體别文武為二途惟宋初范質王溥以中書平
章事參知樞密院事是以東府兼西府也趙普魏仁溥
以樞密使同知中書門下平章事是以西府兼東府也
真宗景德間北方用兵凡軍旅事先送中書仁宗時富
弼乞令宰相兼樞使遂詔密院自今邊事與宰相參議
張方平乞省密院歸中書後遂以宰相兼樞使及宰相
乞解兼樞使方平又乞令兩府依舊聚廳議事范鎮又
乞中書樞密通知軍民財利大計與三司量其出入制
為國用神高孝皆嘗以宰相兼樞使近日開禧北伐時
陳自強以宰相兼樞使
宋朝人材
累朝宰相得人蘇老泉有言古之善觀人國者觀其相
何如耳累朝之盛曷嘗以大臣觀之開國勲舊弘濟艱
難收藩鎮之權遲燕薊之伐建萬世之長策去一時之
宿蠧補綴奏藁任官無遺才隨立宫門行賞無廢功鼎
鐺之喻夙契帝心金匱之藏有裨國論中令之功多矣
此太祖之任相然也而太宗承之沈薛並任不廢舊人
中令三入追念故績張齊賢之相以留輔汝之言而相
之不愆不忘率由舊章而太宗有焉以正道自待不以
媚道害國事有若吕文穆得嘉賞未嘗喜遇抑挫未嘗
懼有若吕文靖此太宗任相然也真宗嗣位正人端士
相繼登庸不用憸人得大臣之體吾得李文進焉進用
正人有古人之風吾得畢文簡焉保全賢哲不用匪人
以宋璟自任吾得李文定焉洎澶淵之役左右天子不
動如山有若寇萊公進賢黜奸事關國體深沉鎮服天
下有若王文正此真宗任相然也迨於慶歷大賢並用
魯人石介濃墨大書歌頌聖德嘗讀其詩而三歎焉比
弼以夔卨比琦以周勃以率履予衍以謹重予得象殊
此皆坐而論道者也中廷拜麻小大相慶與富公齊名
有文潞公焉受遺輔政與韓公叶心有曾文靖焉公亮
以公忠便國家不以官爵養私交尊尚文富形之勸戒
有龐敏公焉(籍)元祐相司馬相吕公著起潞公於二相
之上而師种道温公勇不顧身一洗弊政天下欣然有
更生意當時以温公之勇雖賁黝不能如吕大防繼之
范純仁又繼之劉摯蘇頲此數君子皆端人也皆有益
於國家也惜也調停之說思之不審稂莠一生嘉禾傷
焉子厚一登相位今日之紹興前日之熙寧矣建中改
元以公道先天下曾布巧偽韓忠彦不能堪卒引蔡京
而勝之京也進用天下之士去矣
忠獻為相至公無我忠獻韓公身都將相得政十年勲
蓋一時權震天下亦有異同之議排擊之章矣然上則
見信於人主而不疑中則見信於士大夫論而不忌下
則見信於四方百姓與外國夷狄而惟其行已臨事以
至公無我為先以體國濟時為急以振復恩義為戒故
不待家至戶曉而人自信之雖有異同之論排擊之章
卒不能勝耳論西師而詆之甚力則孫公沔是也為其
父故反而訟之於朝則李公師中是也奉使淮甸而沮
其用事則李公參是也刺陜西義勇而以為不可則司
馬公是也議大典禮及同列遷官而皆以為不當則吕
公誨是也其甚者至比於三家專魯六卿分晉王氏移
漢而欲變名吳氏追從梅福則王公陶也衆人常情睚
眦必報當忠獻用事之時殺生號令在其掌握而此六
人者或登樞府或翔禁途或鎮巨藩或司大計各盡所
長表見於時略不以宿昔排議為怨嫌少廢黜之諺曰
桃李不言下自成蹊此言雖小可以喻大其見信於華
夏四夷而以功名終始豈偶然哉彼惟其誠信有以取
之耳
參樞
參知政事論者皆曰宋初外懲藩鎮内懲權臣故以通
判分守臣之任以參政分宰相之權然秦漢之郡丞魏
隋唐之治中别駕司馬長史皆守臣之貳也周之小宰
秦漢之尚書丞唐之左右丞皆宰相之貳也宋初雖有
所懲創而亦非創為之制也論者又謂參知政事乃隋
唐宰相之職而陶榖以為下丞相一等其言非是曾南
豐曰此非百王不易之制殆稱謂適同耳官制輕重因
時蓋可見矣僕射侍中皆秦官僕後於射謂之僕射緣
所領之事而立名耳侍中則丞相之史也抗之則為宰
相名同而實大異矣斯至論也夫宰相既兼三省則造
令皆出其手參知政事則審覆奉行者也宋朝令與宰
相分日知印押班(令寇準與吕餘慶分日云云)通知三省政事是為
得之其後王安石參知政事而倡為新法亦不為無失
矣或得或失有逸出於法制分界之外者非法之所能
禁但顧所任之人如何耳漢御史大夫如今參知政
事
樞密院密院之置於唐末五代楊復恭以宦者而侵宰
相(唐僖宗時)郭崇韜以武臣而抗宰相(後唐)宋初因仍不改中
書密院遂稱二府兵民之任判為兩途人皆謂是所以
分宰相之權也曾不知五季易置皆以兵也宰相不握
兵何以懲創為其所懲創者外則藩鎮内則三衙也自
置密院天下之兵權悉歸之而三衙見宰執必横杖肅
揖則内無專兵之患矣沿邊統制諸路兵官皆隸密院
則外無握兵之變矣此密院所以司兵而不及民也雖
然宰臣自足以辦此何必他置一司哉仁宗朝欲同乞
之降二府初不相知熙寧初趙明與西人戰中書賞功
而密院降約束郭逵修堡栅密院方詰之而中書已下
褒詔夫中書欲戰而密院欲守由二府角立之故也神
宗雖命密院事之大者與中書同奏而謂之三省樞密
院同奉聖旨要之體綂不一事多率制終不如兵民一
致之為愈也(元豐改制議者欲廢密院歸兵部而神宗曰祖宗不以兵柄歸有司故專命官統之)
(互相維制不獨有見於懲藩鎮三衙之弊也)
密院虛設程正叔言藝祖以樞密分宰相之權神宗亦
循此意論則未然至謂樞密乃虛設一大事既三省同
議其他乃有司之事兵部尚書之職其言有可採者夫
密院與中書對立止如參知政事與宰相分班知印未
害也有使有副使有知院有同知有簽書又有所謂直
學士都丞旨檢詳編修其屬皆與宰屬等兵民本一而
強分為二必置一司如是之浩繁所謂虛設一大事也
夫設是虛名無以為職則強立一事以為職於是承旨
參謀議檢詳同文籍編修撰武略無事之時清談有餘
紛擾之際一無所用矣何以知其然耶蓋承旨初用宦
者固不足以參謀矣其後用士人亦豈知兵者耶王存
編修經武要略始於熙寧三年而終於九年已成而西
北用兵馴致靖康之變是豈要略之所能弭耶亦何異
蔡京改制武官而不知夷狄之至耶(武學置於慶歷三年阮逸為武學諭)
(未幾省去熙寧復置選知兵書者判武學直講如國子監靖康之變不聞武學有禦侮者)
羣書考索續集卷三十二
