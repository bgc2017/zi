羣書考索後集卷三十
宋章如愚編
士門
宗學
范曄有言自帝室王公之冑皆生長脂腴能勵行飭
身者蓋寡所以立之學者豈特使為章句儒釣爵取
祿者邪教之明人倫而已人倫明則重犯法重犯法
則賢才成而可以為維城之助矣
記言庶子之正於公族漢之郡國而置宗師唐貞
觀王國而立學官則訓導之官也苟能謹其選則
糾察防範皆得其道則天𣲖慶源駸駸然並為君
子之歸矣昔欒伯請公族大夫晉侯曰荀家惇惠
(晉大夫)荀檜文敏(荀之族)欒黶果敢無忌鎮靖(韓)
使兹四人者為之夫膏粱之性難正也故使惇惠
者教之文敏者導之果敢者諗之鎮靖者修之以
列國之於公族猶知擇公族大夫以訓誨之如此
况天子乎(國語)
宋朝英宗治平元年六月己亥增置宗室學官詔曰
以宗枝甚衆而誘道之方未至故命近臣舉有學行
之士為之教授傳不云乎少成若天性習貫如自然
蓋子弟之學非尊屬勉勵則莫知勸若不率教其令
尊屬同以名白大宗正司教授不職大宗正司察舉
以聞宗室自率府副率以上八百餘人其奉朝請者
四百餘人而教學之官六員而已始命增置凡皇族
年三十以上者百三十人置講書四員年十五以上
者三百九人增置教授五員年十四以下者别置小
學教授十二員並舊六員為二十七員以分教之上
謂韓琦等曰凡事之行患於漸久而怠廢况為學之
道猶戒中止諸宗室之幼者仍須本位尊長常加率
勵庶不懈惰可召舍人論此意作詔戒勉之故有是
詔宏詞宗學記云高山大麓固豫章栝栢所宜生
也今以公族之盛其材多固宜然世遠而益繁而教
養之法未廣哲宗皇帝明詔加恩為宗子建學以成
神考之志甚盛德也臣幸得以文字載其本末惟古
帝王莫不以學為大務而其教皆自近始文王之時
無射亦保要必由兄弟以御家邦為敘至周官成均
教國子其法益詳而同姓先焉蓋古之政教遠近親
疎固有次第如此惟漢襲秦之舊厚戚里而疎公族
明章之政於時為盛然為四姓小侯建學以東觀書
考之蓋南陽宗室有不逮者至其甚則親者見嫌疎
者不錄信厚之風安得而不衰甚可嗟也惟國家聖
聖相承其教皆以親親為本勸奬宗英唯恐居後逮
神考時法益詳宗子益秀出往往折節從學問試用
可觀今益廣學校為建師儒凡諸侯官學之所建者
悉居之其教養勸課與夫簡試升黜之法皆視太學
徽宗崇寧元年十一月庚戌起居舍人鄭居中言欲
乞諸官學别以儒臣專提舉學事或選宗正寺長貳
以學事隷之詔諸官學若宗正事長貳提舉大觀二
年三月戊午兩官仲瑈唐突言官學無官宗子三經
公試不中乞特與升補内舍有詔放罪而大宗正司
執政當行故也(並長編)大觀二年九月己未御筆宗
室升貢試或不中自今許入國子學初學制局議遣
歸本學上以為庶士既得辟雍不可薄於宗親故有
是詔(同上)大觀四年八月乙酉詔宗子升補上舍係
比舊日宗室應舉之人得解其赴貢士舉試係比省
試今不經殿試便分三等命官緣熙豐未有此法可
依貢士已降指揮並留俟殿試其上中等人遇唱名
取旨(同上)大觀四年閏八月甲寅工部尚書李圖南
上宗子大小學敕令格式二十二册詔付禮部頒降
(同上)政和二年四月庚戌禮部言大觀三年貢士并
宗子上舍與進士同釋褐就瓊林苑賜宴今合取旨
詔宴就辟雍仍用雅樂差知舉蔡嶷押宴(同上)
高宗紹興十二年七月時因有宗子犯法乙卯上謂
宰執曰見宗學教官今日率宗子講書作功課庶使
用心不為惡事紹興十二年十月己亥上謂宰執
曰今後宗子許於所在入學令與寒士同處仍别作
齋庶盡變積習異時文行有可取也
四門學
宋文帝永嘉十五年立儒學館永嘉十六年命何
尚之立元素學何丞大立史學謝玄立文學元嘉
二十年立國學二十七年廢
後魏孝文帝遷都洛邑立四門小學
詩靈臺疏穎子容春秋釋例云太廟四門之學謂
之太學
北齊隋皆有四門學開皇二十年廢
唐高祖詔四門學生百三十員
高宗龍朔二年東都四門生三百員俊士二百員西
京四門生千三百人
其五百人以六品七品及侯伯子男之子為之其
八百人以庶人俊造者為之
律學
梁武帝天監四年置胄子律博士
隋律學隷大理寺
唐武德初隷國子監尋廢貞觀六年復置
高宗顯慶三年復廢龍朔二年復置生二十人
宋朝神宗熙寧六年於國子監置律學熙寧七年
五月壬戌國子監言太學生員多而齋舍少先以朝
集院為律學外屋尚百餘間乞盡充學舍從之初太
學地甚隘其東為錫慶院又其東為朝集院慶歷中
始以錫慶稍益之未幾復罷後胡瑗至乃復錫慶後
堂及二廡容諸生仍以齋筵更衣位置行堂遇乾元
節賜齋筵上權以錄行堂更衣至是并朝集院賜之
以廣二學為屋百楹學者以千計(長編)元豐六年四
月壬子國子司業朱服言相度入律學命官公律律
義斷案考中第一人乞許依吏部試法與注官其太
學生或精於律義斷案就律學公試中第一與比私
試第二等注籍從之(長編)
徽宗政和六年六月丁卯戶部尚書兼詳定一司敕
令孟昌齡等奏今參照熙寧舊法修成國子監律學
敕令格式一百卷乞以政和重修為名頒降從之(長編)
書學
隋國子寺統國子太學四門書筭學
唐武德初廢貞觀二年復
高宗顯慶二年又廢龍朔二年東西都復置石經
說文字林為穎業
宋朝徽宗崇寧五年正月丁巳詔書畫筭醫四學並
罷更不修蓋書畫學於國子監&KR2576;截屋宇充每學置
博士一員生員各以三十人為額(同上)大觀元年正
月甲午大司成兼侍講學制局編修官薛昂言修整
書畫學畢工額各三十人分為兩齋從之(同上)大觀
元年正月乙未書學直學劉應漢州進士張適並為
將仕郎應書學適畫學諭(同上)大觀元年三月甲辰
詔書畫學並依崇寧四年十二月已前敕令式人額
等其後來裁損指揮勿行(同上)大觀四年正月庚戌
登仕郎長沙縣丞朱克明為書學諭克明言許氏說
文其間字畫形聲多與王安石字說相戾掇其尤乖
義理者凡四百餘字名曰字括乞委官刊正國子監
看詳克明字括並以字說為証頗見用心然字說與
說文不妨兩存難以刊正而克明特有此議(長編)大
觀四年三月庚子詔六藝皆聖人作廼者增學舍置
師弟子而入流命官靡有區别其令醫學生併入太
醫局筭學生入太史局書學生入翰林書藝局畫學
生入翰林圖畫局置學官及人吏等重和元年十
一月丙子提舉成都府路學士翟栖筠奏王安石參
酌古今篆隷而為之說此造道之指南而窮經之要
術也然字形書畫纖悉委曲咸有不易之體世之學
者知究其義而已至於形畫則或略而不講從俗就簡
轉易偏旁傳習既殊漸失本真如期朔之類從月股
肱之類從肉勝服之類從舟丹青之類從丹靡不有
辯而今書者乃一之若此者不可勝舉故幼學之士
終年誦書徒識字之近似而不知字之正形甚可歎
也臣竊見國子監有唐人張參唐元度所撰五經文
字及九經字樣所以辯證書名頗有依據然其法本
取蔡邕石經許氏說文而蔡許之學顧有未盡如是
從日而從月昏從氏而從民謬戾者甚衆願詔儒臣
重加修定去其訛謬存其至當一以王安石字說為
正分次部類為新定五經字樣頒之庠序詔太學官
集衆修之(同上)宣和六年正月己未詔置提舉措置
書藝所以杜從古徐兢米友仁並為措置管勾官生
徒五百人為額篆正文法鍾鼎小篆法李斯隷法鍾
繇蔡邕真法歐虞褚薛草法王羲之顔柳徐李逐日
會試有并經義舉人及貴游子弟又分士流雜流為
二先是王黼以唐告三道虞世南書狄仁傑告顏真
卿書顏允南母蘭陵郡太夫人張氏告及徐浩封贈
進呈上曰朕欲教習前代書法所頒告命使能者書
之不愧前代時書學已罷故特置是局(長編)
筭學(書畫附)
隋國子寺統筭學
唐廢貞觀二年詔隷國子學
高宗顯慶元年尚書左僕射于志寧奏置令習李淳
風等注釋五曹孫子筭十部筭經為二十卷行用顯
慶三年詔以書筭學業明經事唯小道各擅專門有
乖故實並令省廢龍朔二年東西都置九章五曹
周髀為顓業
唐國子監領國子太學廣文四門律書筭學
宋朝神宗元豐七年正月壬戌吏部乞於四門選補
筭學博士闕從之
徽宗崇寧三年六月壬子都省言竊以筭數之學其
傳久矣周官大司徒以鄉三物教萬民而賓興之三
曰六藝禮樂射御書數周之盛時所不廢也在昔我
神宗皇帝將建學焉屬元祐異議遂不及行方今紹
隆聖緒則筭學之設實始先推而行之宜在今日今
將元豐筭學條制重加刪潤修成勅令冠以崇寧國
子監筭學敕令格式為名又言竊以書用於世先王
為之立學以教之設官以達之置使以諭之蓋一道
德謹法守以同天下之習世衰道微官失學廢人自
為學習尚非一體畫各異殆非所謂書同文之意今
四方承平未能如古蓋未有校試勸賞之法焉今欲
倣先王置學設官之制考選簡拔使人人自奮有在
今日所有圖畫之技朝廷所以圖繪神像與書一體
今附書學為之校試約束謹修成書畫學勅令格式
一部冠以崇寧國子監為名並乞賜施行
都省上崇寧國子監筭學書畫學敕令格式詔頒
行之只如此書自可也五年正月二十四日並罷
元豐七年十二月七日初置筭學博士及學諭十
八日罷筭學
始置書畫筭學(長編)大觀三年三月壬戌禮部太常
寺言筭學以文宣王為先師兖鄒荆三國公為配享
及十哲為從祀自昔著名筭數之人繪畫於兩廊欲
乞加賜五等之爵然後隨所封以定其所服之服
按吳時傳時為禮部員外郎方興筭學欲以黃帝
為先師時言朝廷祀黃帝祝版稱聖祖著臣名春
秋釋菜孔子正中祀數學乃六藝之一若以黃帝
為先師則當用大祀或中祀也遂止此皆從祀文
宣王廟或是因時議然十一月七日丁未竟以黃
帝為先師又所奏七十人但疑從祀初未加封爵
却恐十一月七日所奏合移在三月十八日以前
更須細考之吳時行狀云朝廷不能決集禮官博
士議遂易黃帝以隷首此又與詔旨實錄不合並
須細考
宣和二年七月己未又詔筭學元豐中雖存有司之
請未嘗興建又所議置官不過傳授二員今張官置
吏考選而任使之大略與兩學同既失先帝本旨賜
第之後不復責以所學何取於教養可並罷官吏依
省罷法應文籍錢物令國子監拘收(長編)
醫學
唐太宗貞觀三年置醫學
宋朝徽宗崇寧三年六月辛酉講議司言熙寧九年
嘗置太醫局教養生員分治三學諸軍病患歲比較
等第給錢元祐裁减浮費遂行廢罷今已别置醫學
教養上醫外所有本局並合興復從之(長編)崇寧四
年四月壬子禮部言太醫局大方脉局生郭稽中等
充四川醫學教授乞國子監應干醫經方書各賜一
本從之(同上)政和三年閏四月辛亥尚書省言檢會
太醫令裴宗元劄子乞就太醫局復置醫學詔依所
乞外方難得醫藥在京醫學等員數甚多並令尚書
省措置契勘翰林院見今醫官至祗候七百餘員端
閑並無職事諸路駐泊員額止百餘山州僻郡不知
藥脉坐以致斃今立較試之法隨所試中高下分遣
諸路三京七人帥府六人大藩五人上州四人中州
下州三人次遠二人從之(同上)政和三年閏四月戊
午和安大夫康州防禦使曹孝忠等措置醫學奏乞
詔内外執政官以上各舉諳曉醫術文士二人以姓
名聞給以照帖俾執赴本學及十人即附試上舍所
取不得過二分合格者乞依太學上舍中等推恩不
中選者並補内舍太學上舍生並申尚書禮部奏名
乞賜以醫學上舍出身上等從事郎中等登仕郎下
等將仕郎從之(詔旨)政和三年六月乙卯禮部尚書
鄭居中奏應本部所注醫職醫工不許諸州軍及諸
司奏辟亦不許舉留再任從之(長編)政和三年八月
丙寅翰林院奏據翰林醫官局申禮部申請未有差
遣等醫官四百餘員端閑並無職事乞將不經就試
不終場人不注授内外差遣本局勘會若不經就試
及試不終場人依上件指揮不注授内外差遣轉見
在局端閑乞除不得注授内外差遣外如承朝廷特
旨差撥亦從所屬申取尚書省指揮施行其祗醫學
醫官太醫承直局醫正以上無差遣人不就將來秋
試及試不終場并不願注授之人更乞詳酌嚴賜約
束施行詔如承朝廷特旨差撥人令翰林院知不行
(詔旨)政和三年九月乙巳提舉入内醫官曹孝忠等
言醫學將來賜上舍出身之人欲乞初任自從近降
朝旨注新授在京醫職外其後並依兩學上舍出身
入赴吏部注合入差遣從之(長編)政和三年十二月
庚戌提舉入内醫官曹孝忠言臣昨蒙聖恩擢領醫
學仰體興創之初欲得通經之士兼領醫術其所推
行皆崇寧大觀已頒之令兼倣兩學之制未嘗輒敢
妄有申請其或奉朝廷一時指揮者蓋欲激勸士人
使之樂從而法行未逮半載生徒已及三百四方充
貢之士繼踵而至儒者習醫於斯為盛益見陛下美
意良法垂信天下舉知鼔舞然醫學之逮今逾十年
再興再廢者正以流俗多為毁沮伏望陛下日月照
臨使好生實德普濟四海與天地無窮不勝幸甚詔
曹孝忠以御前祗應有妨故令罷司業職事即非罪
罷可與申明行下詔旨政和三年十二月乙夘詔
諸州醫學生赴本學試並依貢士法閏四月八日所
降指揮勿行(同上)政和五年正月己丑左武大夫康
州防禦使勾當龍德宫提舉入内醫官編類政和聖
濟經曹孝忠等奏乞諸州縣並置醫學隷於州縣學
提舉學事同選差本州見任官通醫術能文者一員
兼權醫學教授比倣諸州學格内文士三年所貢人
數十分中以一分五氂人數創立諸路醫學貢額分
為三年並不侵占文士貢額諸路貢士與本學内舍
同試上舍三歲共取合格人數升補上舍以上中等
一百人為額並附文士引見釋褐學生分三科兼治
五經内一經方脉科通習大小方脉風產針科通習
針灸口齒咽喉眼目痬科通習瘡腫傷折金鏃書禁
三科學生各習七書黃帝素問難經巢氏病源補註
本草千金方王氏脉經張仲景傷寒論三部針灸經
龍木論千金翼方方脉科黃帝素問難經巢氏病源
補註本草千金方王氏脉經張仲景傷寒論針科黃
帝素問難經巢氏病源補註本草千金方黃帝三部
針灸經龍木論痬科黃帝素問難經巢氏病源補註
本草千金方黃帝三部針灸經千金翼方出題儒經
素問難經並於本經内出運氣義於素問出臨時指
問五運六氣司天在泉太過不及平氣之紀上下加
臨治淫勝腹所掌疾病隨歲所宜如何調治或設問
病證於今運氣如何理療處方義於所習經方内出
假令病法方脉科於千金千金翼外臺聖惠方治雜
病門中出針科於三部針經千金千金翼外臺聖惠
方龍木論治雜病及口齒咽喉眼目門中出痬科於
三部針灸經千金千金翼外臺聖惠方治瘡痬門中
出逐路並置醫學諭一員以本學上舍出身人充並
從之(長編)政和五年九月壬午祠部言諸路醫學三
年合貢共七百三十三人合該推恩共百人又契勘
舊進士并諸科解額并五路剰額及國子監開封府
解額共四千八百九十二人内一百三十人充武士
貢額二十四人貢孝悌特起之士四千七百三十八
人立為見今諸路貢額舊省額進士五百六十人諸
科四十人見今貢士三年推恩額六百人醫學貢額
係比倣諸州學格内文士三年所貢人數十人中以
一分五釐人數創立諸路醫學貢額並不侵占文士
貢額所有推恩人額第一第二年各三十人第三年
四十人並不在文武士推恩額内詔令尚書省别行
措置尚書省請諸路貢額以昨來撥充貢額内樁留
一分人數充共九十五人推恩額十人詔推恩以上
五人為額(長編)宣和二年七月己未詔先帝董正治
官太醫局丞教授立學生員額成憲具在今醫局之
外復建醫學旣違元豐舊制舍選之法本示教養今
又醫學生賜舍之後盡官州縣不復責以醫術平昔
考選遂成虚文在京醫學三舍生舊係内外學籍願
入學者止内舍並特令於見醫學合額上降一舍外
學許通理醫學校定入學令禮部國子監限五日條
具聞奏官吏依省罷法合當除者别與差遣文籍田
產應干錢物並併歸國子監(同上)
儒學
自太祖建隆三年始開國子監聚徒講學當是時也
斯民新脫干戈文風未大興起學者尚寡天下已平
儒者往往依山林即聞人以講授大率多至數十百
人嵩陽嶽麓睢陽白鹿四書院為尤
太宗皇帝間又驛送九經俾生徒肄業明道景祐之
間文采浸盛胡文定石守道孫明復諸公皆以師道
為學者宗而文定在湖其弟子去來常數百人各以
經傳授隱然為東南之洙泗慶歷間天子開天章閣
與大臣議天下事慨然詔州縣皆立學於是京師廣
襲慶以為太學而有司請用安定湖學之法盛矣哉
皇家養士之宏規也
太宗興國二年三月庚寅知江州周述言廬山白鹿
洞學徒常數千百人乞賜九經使之肄習詔國子監
給本仍傳送之(長編)
真宗咸平四年三月辛夘以國子監經籍賜潭州岳
麓山書院從知州李允則之請也(長編)
仁宗寶元兀年四月丁亥賜河南府嵩陽書院田十
頃(同上)元新修大黨書院名曰嵩陽書院胡安定在
湖州置治道齋學者有欲明治道者講之於中如治
兵治民水利筭數之類嘗言劉彝善治水利後累為
政皆興水利有功(程氏遺書)先生尤患隋唐以來仕進
尚文詞而遺經業苟趨祿利及為蘇湖二州教授嚴
條約以身先之雖大暑必公服終日以見諸生嚴師
弟子之禮解經互有要義懇懇為諸生言其所以治
己而後治乎人者學徒千餘日月刮劘為文章皆傳
經義必以理勝信其師說敦尚行實後為太學四方
歸之庠舍不能容旁拓步軍居以廣之五經異論弟
子記之自為胡氏口義侍邇英講不以諱忌為避
蔡端明撰墓誌曾孫滌記云侍講讀乾元亨利
貞不避諱上與左右皆失色侍講徐曰臨文不諱
上意遂解
安定先生在湖學時福州劉彝執中往從之學者數
百人彝為高弟凡紀綱於學者彝之力為多熙寧二
年召對上問從學何人對曰臣少從學於安定先生
胡瑗上曰其人文章與王安石孰優彝曰胡瑗以道
德仁義教東南諸生時王安石方在場屋修進士業
臣聞聖人之道有用有體有文君臣父子仁義禮樂
歴世不可變者其體也詩書史傳子集垂法後世者
其文也舉而措之天下能潤澤其民歸於皇極者其
用也國家累朝取士不以體用為本而尚其聲律浮
華之詞是以風俗偷薄臣師瑗當寶元明道之間尤
病其失遂明體用之學以授諸生夙夜勤瘁二十餘
年專切學校始自蘇湖終於太學出其門者無慮二
千餘人故今學者明夫聖人體用以為政教之本皆
臣師之功也上曰其門人今在朝為誰對曰若錢藻
之淵篤孫覺之純明范純仁之直溫錢公輔之簡諒
皆陛下之所知也其在外明體適用教於民者迨數
十輩其餘政事文學粗出於人者不可勝數此天下
四方之所共知而歎美之不足者也上悦(李廌書)安
定先生皇祐至和間為國子直講朝廷命主太學生
千餘人先生曰講易予列諸生執經座下先生每講
罷或引當時之事以明之至小畜以謂畜止也臣止
君也已乃言及中書令趙公相藝祖日上欲擇一任
諫諍臣中令具名以聞上却之弗用異日又問可任
者中令復上前劄上亦却之如此者二仍碎其奏擲
於地中令輒懷以歸他日復問中令乃補所碎劄子
呈於上上乃大悟卒用其人(麈史)胡先生瑗判國子
監其教育諸生皆有法先生每語諸生食飽未可據
案或久坐皆於血氣有傷當習射投壺游息焉是亦
食不語寢不言之遺意也程伊川曰凡從安定先生
學者其醇厚和易之氣望之可知也國子監舊有先
生祠紹聖初林自為博士聞於朝徹去(聞見錄)安定
先生自慶歷中教學於蘇湖間二十餘年束脩弟子
前後以數千計是時方尚詞賦獨湖學以經義及時
務學中故有經義齋治事齋經義齋者擇疏通有器
局者居之治事齋者人各治一事又兼一事如邊防
水利之類故天下謂湖學多秀彥其出而筮仕往往
取高第及為政多適於世用若老於更事者由講習
有素也歐陽公詩曰吳興先生富道德詵詵弟子皆
賢才王荆公詩曰先收先生作梁柱以次收拾桷與
榱皇祐末召先生為國子監講書專管勾太學數年
進天章閣侍講猶兼學正其初人未甚信服乃使其
徒之已仕者盛晦之僑顧子敦臨吳元長孜輩分治
職事又令孫莘老覺說孟子中都士人稍稍從之一
日升堂講易音韻高朗指意明白衆方大服然在列
者皆不喜謗議蜂起先生偃然不顧也強力不倦以
卒有立迄今二十餘年猶用其規模不廢先生在學
時每公私試罷掌儀率諸生會於首善掌合雅樂歌
詩乙夜乃散諸齋亦自歌詩奏琴瑟之聲徹於外(吕氏)
(家塾記)徐積字仲車號節孝先生從安定學不復仕
進其學以至誠為本初見安定頭容稍偏安定厲色
曰頭容直積因思不獨頭容直心亦要直也自此不
敢有邪心(皇鑑箋要)
總論
言理學者主張程言數學者主康節而言經學則太
山之明復徂徠之守道而安定先生則其待學者也
宋初士以浮靡相高以雕刻相尚體用之學懵然未
之知也公也以身先之其文詩書禮樂其言仁義道
德望其容肅如也聽其言粹如也經義治事各名其
齋文藝節義隨類而處雅歌投壺以紓其情公服終
日以肅其躬學者明體用以為政教之本先生之力
居多焉是故庠舍不足旁拓步營人曰此儒學之盛
也吾獨曰從游之多者未足以為盛而從遊之皆賢
者始足以為盛吳興先生富道德詵詵子弟皆賢材
歐陽之詩以其賢而稱之也始於蘇湖終於太學人
曰此儒學之顯也吾獨曰學之獲用者未足以為顯
而學之有用者始足以為顯先收先生作梁柱以次
收拾桷與榱荆公之詩以其有用而稱之也當是時
出其門者淵篤純明溫直簡諒色色有之而治邊防
者有人興水利者有人政事文學不可悉數安定之
功大矣或曰科舉之外有義理之學義理之外有物
理之學物理之外有性命之學安定之學猶未離乎
科舉者噫有所學必有所用學而無用與不學等耳
使人人盡棄科舉而談虚空則國誰與理民誰與治
耶又况安定之學亦未始以科舉累其心者徐節孝
非學於安定乎不樂仕進以誠為本誰實教之伊川
非學於安定乎不樂仕進以誠敬為學誰實肇之節
孝因頭容而不敢有非心安定之教非專以科舉也
伊川嘗曰凡從安定學者其醇厚和易之氣可知伊
川亦不敢忘其本也吾從學者之妄雌黃故具言之
(事並見前杜駉文)
蕃學
漢明帝别立校舍自期門羽林之士悉令通孝經章
句匈奴亦遣子弟入學
唐太宗天下初定增築學舍四夷若高麗百濟新羅
高昌吐蕃相繼遣子弟入學(並三場指南)
宋朝太宗興國元年十二月己未是歲高麗國人金
行成始入學於國子監
神宗熙寧五年詔陜西置蕃學熙寧七年二月庚
寅詔國子監許賣九經子史諸書與高麗國使人(並長)
(編)元豐七年正月壬戌詔高麗王子僧統從其徒
三十人來遊學非入貢也其令禮部别定儐勞之儀
徽宗大觀二年二月一日黔南興學御筆
黔南新造之邦人始從化雖未知學然遡其鄙心
非學無以善之委轉運判官李仲將以漸興學舉
其孝悌忠和使之勸問(大詔令)
政和五年十一月甲申翰林學士王黼等言體問得
高麗所遣學生金瑞等五人在本國日係習詩賦今
來若許入學即願習經義及稱國王巳具表請遣子
弟入學見候朝廷指揮御筆令遣入學又令太學闢
俊選造士二齋以處金瑞等(長編)政和五年十二月
丁巳詔高麗學生每經差通經人三員充博士(全編)
政和七年三月庚寅御崇政殿高麗學士權適等上
舍及第釋褐以適為承事郎趙奭金瑞並文林郎歐
惟氏從事郎令隨進奉使李資諒歸本國太學俊選
造士齋職事人並免省試(長編)
孝宗淳熙八年輔臣進呈湖南安撫轉運司申郴州
宜陽縣杜陽軍臨武縣雖與溪峒接境實國家省民
欲重恢鄉校招誘溪峒子弟入學訓導上曰開設學
校使強暴子弟知有禮義庶幾移風易俗詔從之
羣書考索後集卷三十
