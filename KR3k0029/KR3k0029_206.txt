羣書考索别集卷十九宋章如愚撰
士門
科舉
古者教民而賓興盖先王之世教民以德行道義而賓
興之故士能謹其言行則有得禄之道然聖人之意則
以為君子亦修其在我者而已其得與不得非所計也
故曰禄在其中豈真教之以是而求禄哉嗚呼三代之
時先王之法行扵上者既如彼聖人之教行扵下者又
如此是雖欲人材之不成風俗之不厚盖亦不可得已
正使士之不賢者或不免扵外慕有司之不眀者或不
足以得人然其所以相求者盖猶出扵修身謹行之意
一得其人則其法固萬世不易之良法也(語或問)
科舉始扵隋唐隋煬帝始置科舉之法彼惟豪傑特
起而一天下之難也故以科舉銷天下英雄之氣唐興
革隋之弊獨此不改然猶有辟舉法故唐之人物亦有可
稱也
後世專以詞藝取人後世專以詞藝取人而不考其言
行之素使士以賢者猶不免急扵彼而緩扵此有司之
良者每恨無以必得行誼才業之人而其不賢且良者
則固皆以為當然而不之怪也然則人才風俗之所成
就又安得不愧扵古上之人亦何重扵此而不之革哉
(語或問)
科舉奪人本心科舉累人不淺人多為此所奪但有父
母在仰事俯育不得不資扵此故不可不勉爾其實甚
奪人志(文公語錄)
不可使科舉之心勝士人先要分别科舉與讀書孰輕
孰重若讀書上有七分志科舉上有三分猶可若科舉
七分讀書三分將来必被他勝却況此志全是科舉所
以到老全使不著盖不關為已也聖人教人只是為已
(同上)
當先變經論策之式今科舉之弊極矣如鄉舉里選之
法此是第一義今不能行只就科舉法中區處且變著
如今經義格子使天下士子各通五經大義一舉試春
秋一舉試二禮一舉試易詩書禁懷挟出題目使寫出
注疏與諸家之說而斷以已意策論則試以時務如禮
樂兵刑之屬如此亦不為無益欲格奔競之弊則均諸
州之觧額稍損太學之額太學則罷月書季攷之法皆
限之以省試獨取經眀行修之人如此亦庶幾矣(同上)
當專以經學取人常欲作一科舉法今之詩賦實為無
用經義則未離於說經但變其虚浮之格如近古義直
述大意遂立科取人以易詩書為一類二禮為一類春
秋三𫝊為一類如子年以易詩書取人則以前三年舉
天下皆理會此三經夘年以二禮取人則以前三年舉
天下皆理會此二經午年以春秋三𫝊取人則以前三
年舉天下皆理會此春秋三𫝊如易詩書稍易理會故
先用此一類取人如是周而復始其每舉所出策論皆
有定所如某書出論某書出策如天文地理樂律之類
皆指定令學習而用以為題(同上)
今日立法之弊今日學校科舉不成法上之人分眀以
盜賊遇士士亦分眀以盜賊自處鼓譟作閙以相迫脇
非盜賊而何欲治之無他只是嚴挟書𫝊義之禁不許
繼燭少間自沙汰一半不是秀才底自不敢来雖無沙
汰之名而有其實(同前)
古者士有定志古者學校選舉之法始扵鄉黨而奪
扵國都教之以德行道義而興其賢者能者盖其所以
居之者無異路是以士有定志而無外慕早夜孜孜惟
懼德業之不修而不憂爵禄之未至夫子所謂言寡尤
行寡悔禄在其中孟子所謂修其天爵而人爵從之盖
謂此也(學校貢舉私議)
古今取士之殊夫古之人教民以德行道藝而興其賢
者能者其法備而意深矣今之為法不然其教之之詳
取之之審反覆澄汰至于再三而其具不越乎無用之
空言而已深求其意雖或亦將有賴扵其用然彼知但
為無用之空言而便足以要吾之爵禄則又何暇復思
吾之所以取彼者其意為何如哉(文公建昌軍進士題)
(名集)
歷代選舉之法若舜之命司徒以敷五教命典樂以教
胃子皆此意也至扵成周而法始大備故其人材之盛
風俗之美後世莫能及之漢室之初尚有遺法其選舉
之目必以敬長上順鄉里肅政教出入不悖所聞為稱
首魏晉以来雖不及古然其九品中正之法猶為近之
及至隋唐遂專以文詞取士而尚德之舉不復見矣積
至扵今流弊已極其勢不可以不忘(文公貢舉學校私)
(議)
宋朝始專以文藝官材取士之法三代尚矣漢魏以来
至扵晉唐郡國選舉公府辟召其法不同然上之所取
乎下者其路博故下之所學以待問者亦各有所以而
不專扵文藝之一長也至宋朝始專以進士入官雖間
設科目如所謂賢良方正博學宏詞者然不亦過文藝
而已夫文者士之末其在君子小人無常分士或懷負
道德而不能此與雖能而恥不屑就者國家安得而用
之耶(文公策問)
國朝取士非古法國朝官材取士之法進士而已雖間
設科目如所謂賢良方正博學宏詞者特以疑文隠義
困扵所不知如此則賢且良矣至扵博學宏詞自命而
試扵禮部者則又可笑盖遲眀褁飯揭箧而坐扵省
門以竢漏啓鑰而入視所命題退發箧搜之則其中
古今事目次輯鱗比而亦有成章矣其平居講學專乎
此甚者至扵不復讀書也進士之得人已疎間矣而所設
二科者又如此然則士有懷負道藝以陸沉乎下者其
勢必恥乎此而亦庸有不能者國家安得而用之耶(同上)
鄉舉太學監漕之弊今之為法不然雖有鄉里而其取
人之額不均又設太學利誘之一塗監試漕試附試詐
冒之捷徑以啓其奔趍流浪之意其所以教者既不本
扵德行之實而所謂藝者又皆無用之空言至扵甚弊
則其所謂空言者又皆怪妄無稽而適足以敗壊學者
之心志是以人材日衰風俗日薄(文公學校貢舉私議)
當更諸科之制欲乘時改制以漸復先王之制而善今
日之俗則必如眀道先生熙寧之議然後可以大正其
本而盡革其末流之弊如曰未暇則莫若且均諸州之
觧額以定其志立德行之科以厚其本罷去詞賦而分
諸經子史時務之年以齊其業又使治經者必守家法
命題者必依章句荅義者必通經貫史條舉衆說而
斷以已意學校則遴選實有道德之人使專為道以来
實學之士裁減鮮額繆濫之恩以塞利誘之塗至扵制
科詞科武舉之屬亦皆究其利病而頗更其制則有定
志而無奔競之風有實行而無空言之弊有實學而無
不可用之材矣(同上)
當立德行之科所以必立德行之科者德行之扵人大
矣然其實則皆人性所固有人道所當為以其得之扵
心故謂之德以其行之扵身故謂之行非固有所作為
增益而欲為觀德之美也士誠知用力扵此則不惟可
以修身而推之可以治人又可以及夫天下之國家(文)
(公學校貢舉私議)
當反不安以就吾安或以不安科舉之業請教荅曰道
二仁與不仁而已二者不能兩立知其所不安則反其
所不安以就吾安爾聖人千言萬語只是教人做人而
已前日科舉之習盖未嘗不談孝悌忠信但用之非
爾吾舉而反之扵身見扵日用則安矣(文公語錄)
不可為學業奪志問科舉之業曰程先生有言不可恐
妨功惟恐奪志若一月之間十日事舉業亦有二十日
修學若被他移了志則更無醫處矣(同上)
不可以得失為心舉業亦不害為學前輩何常不應舉
只緣今人把心不定所以有害纔以得失為心理會文字
意思都别了(同上)
不可以新竒立意近日讀書人少也緣科舉時文之弊
纔把書讀便生立意要討新竒都不理會本意著實(同上)
時文繫教化風俗向来做時文只麄疏恁地直說去意
思自周足且是有氣魄近日時文屈曲纖巧少刻墮在
裏面只見意思都衰塌也是教化衰風俗壊到這裏
(同上)
時文關世變消長因說科舉所取文字多是輕浮不
眀白著實因嘆息云最可憂者不是說文字不好這
是大關世變東晉之末其文一切含胡是非都沒理會(同上)
時文日趍巧弱時文日趨扵弱日趨於小巧將士人這
些志氣都消削得盡(同上)
所說無預扵所行專做時文底人說底都是聖賢話說
且如說廉他且會說得好說義他也會說得好待做處
只是不廉只是不義緣他將許多話只是就紙上說廉
是題目上合說廉義是題目上合說義都不關自家身
已事讀書纔說要做文字使此心便錯了如時文也不
出聖賢許多說話翻然出来且如到說忠信處他也會
說做好只是與自身全不相干(同上)
今日出題目暗僻之弊今人都務出暗僻難曉底題目
以乘人之所不知却如何教他不杜撰(同上)
舉業之學非古今之世父所以詔其子兄所以勉其弟
師所以教其弟子弟子之所以學舍科舉之業則無
為也使古人之學止扵如此則凡可以得志扵科舉斯
已爾所以孜孜焉愛日不倦以至乎死而後已者果何
為而然哉今之士唯不知此以為苟足以應有司之
求矣則無事乎汲汲為也是以至于隋游而不知反
終身不能有志扵學而君子以為非士之罪也使教素
眀扵上而學素講于下則士者固將有以用其力而豈
有不勉之患哉(文公同安縣諭學文)
空虚無實之名自父母所以教其子弟固已使之假手
程文以欺罔有司矣新學小生自為兒童時習見其
父兄之誨如此因恬不以為愧而安受其空虚無實之
名内有傲其父兄外有驕其閭里終身不知自力以至
卒就小人之歸者未必不由此也(文公補試榜諭)
穿鑿新竒之病科舉文字固不可廢然近年翻弄得鬼
怪百出都無誠實正當意思一味穿宂旁支曲徑以為
新竒最是永嘉浮偽纖巧不美尤甚而後生輩多宗
師之此是今日莫大之弊向来知舉輩盖知惡之而不
知識其病之所在顧反抉摘一字一句以為瑕疵使人
嗤笑今欲革之莫若取三十年前渾厚純正眀白俊
偉之文誦以為法此亦正人心作士氣之一事也(文公)
(荅陳膚仲)
馳騖纂組之工鄉里晚學見聞卑淺不過溺心扵科舉
程試之習其秀異者又頗騖乎文字纂組之工而不
克專其業扵聖門也是以儒風雖甚而美俗未純父子
兄弟之間其不能無愧扵古者多矣(文公中庸集解)
棄本逐末之害所諭學者之害莫大扵時文此亦捄弊
之言然論其極則古文之與時文其使學者棄本逐
末之害等爾但此等物如淫聲美色不敢一識其趣便
使人不能忘政當以為通人之蔽不當以是為當務而切
切留意也(文公荅南軒)
前賢無怵迫之累科舉之習前賢所不免但循理安命
不追時好則心地恬愉自無怵迫之累(文公荅嚴居厚)
經義
違經背義之失今之為經義者全不顧經文務自立說
敢為新竒詭異之論方試官命此題固已欲其立竒說
矣又其所出題目定不依經文都是斷章牽合是甚
義理三十年前人猶不敢如此只因一番省試出上天之
載無聲無臭儀刑文王三句後遂成例當時人甚駭之
今遂以為常矣遂使後生輩違背經旨爭為新竒迎合
主司之意長浮競薄終將若何可慮可慮王介甫三經
義固非聖人意然猶使學者知所統壹不過專念本經
及看注觧而以其本注之說為文辭主司考其工拙而
定去留耳豈若今之違經背義恣為竒說而無所底止
哉今之為經義者又不若為詞賦詞賦不過工扵對偶
不敢如治經者之亂說也(文公語錄)
體貼而無義理今世以文取士如義若依經旨去說道
理尚得今却只是體貼就兩三句題目上說去全無義
理如策若是著實論時務也尚得今却是虚說說得
好底剗地不得(同上)
治經而不眀扵經州縣秀才與太學秀才治周禮者不
曾理會得周禮治禮記者不曾理會得禮記治周易
者不曾理會得周易以至春秋時都恁地國家何賴焉
(同上)
春秋侮聖人之言包顯道言科舉之弊先生曰如他經
尚是就文義上說最是春秋不成說話多是去求言外
之意某謂此皆是侮聖人之言(同上)
當有踐言之實通經之士固當終身踐言乃為不負所
學斯言之要所以警乎學者可謂至深切矣然士之
必扵通經正為講眀聖賢之訓以為終身踐履之資
耳非直以分章析句為通經然後乃求踐言以實之
也(文公䟦胡澹庵作李承之論語序)
專門名家之弊其治經必專家法者天下之理固不
外扵人之一心然聖賢之言則有淵奥爾雅而不可
以臆斷者其制度名物行事本末又非今日之見聞
所能及也故治經者必因先儒已成之說而推之借曰
未必盡是亦當究其所以得失之故而後可以反求諸
心而正其謬此漢之諸儒所以專門名家各守師說而
不敢輕有變焉者也但守之太拘而不能精思眀辨
以求真是則為病耳(文公學校貢舉私議)
摹倣時文之病近年以来習俗苟偷學無宗主治經
者不復讀其經之本文與夫先儒之傳注但取時近科
舉中選之文諷誦摹倣擇取經中可為題目之句以意
扭捏妄作主張眀知不是經意但取便扵行文不暇恤
也盖諸經皆然而春秋為尤甚主司不惟不知其謬而
反以為工而置之高等習以成風轉相祖述慢侮聖言
日以益盛名為治經而實為經學之賊號為作文實為
文字之妖不可坐視而不之正也(同上)
裁剪鬭飣之失今日治經者既無家法其穿鑿之弊亦
不可勝言矣而主司命題又多為新竒以求出扵舉子
之所不意盡所當斷而反連之扵所當連而反斷之大
抵務欲無理可觧無說可通以觀其倉卒之問趣附離
合之巧主司既以此倡之舉子亦扵此和之平居講習
專務裁剪經文巧為鬭飣以求合乎主司之意其為
經學賊中之賊文字妖中之妖又不但扵家法之不立
而已也(同上)
經學廢而不全況今樂經亡而禮經缺二戴之記已非
正經而又廢其一焉盖經之所以為教者已不能備而
治之者類皆舍其所難而就其所易僅窺其一而不及
其餘則扵天下之事宜有不能盡通其理者矣
諸經當兼試四書今欲以易詩書為一科而子年午年
試之周禮儀禮及二戴記為一科而夘年試之春秋及
三𫝊為一科而酉年試之(年分皆以省試為界義各二)
(道)諸經皆兼大學論語中庸孟子(義各一道)則士無不
通之經而皆可為當時之用矣
詞賦
空言無益之尤空言本非所以教人不足以得士而詩
賦又空言之尤者其無益扵設教取士章章明矣然熙
寧罷之而議者不以為是者非罷詩賦之不善乃專主
王氏經義之不善也故元祐初議有改革而司馬温公
吕申公皆不欲復其欲復之者惟劉摯為最力然不過
以考校之難而為言耳是其識之卑而說之陋豈足與
議先王之教學官人本意哉今當直罷無可疑者如以
習之者衆未欲遽罷則限以三舉而逓損其取人之數
俟其為之者少而後罷之則亦不駭扵俗而其弊可革
矣(同上)
詩賦實為無用嘗欲作一科舉之法今之詩賦實為無
用經義則未離扵說經但變虚浮之格如近古義直述
大意(文公語錄)
在見識讀書嘗見已前作者無書不讀而今賦有甚見
識若見識稍高讀書稍多議論高人豈不更做得好文
字(同上)
論策
論策須試以時務今科舉之弊極矣鄉舉里選之行今
不能行只就科舉法中區處如策論則試以時務如禮
樂兵刑之屬如此亦不為無益(同上)
論策當以年分科今欲論則分諸子為四科而分年以
附焉(諸子則如荀楊申韓老莊之屬及宋朝諸家)
(文字當别討論分定年數兼論扵當年史傳中出論二)
(道)策則諸史時務亦然(諸史則左傳國語史記兩漢為)
(一科三國晉書南北史為一科新舊唐書五代史為一)
(科通鑑為一科時務則律歷地理為一科通禮新儀為)
(一科兵法刑統勅令為一科以次分年如程子之法策)
(各二道)則士無不習之史而皆可為當世之用矣(同上)
禁對策諛佞之習吕申公家傳記熙寧事乃云有司發
策問必先稱頌時政對者因大為諛詞以應之然則此
風盖未遠也今亦宜為之禁使條陳所問之疑略如韓
歐諸集之為者則亦可以觀士子之實學而息其諛佞
之奸心矣(以上並文公學校貢舉私議)
羣書考索别集卷十九
