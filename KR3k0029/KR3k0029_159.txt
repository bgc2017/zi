羣書考索續集卷二十八
宋章如愚編
封建門
封建
辨蘇子由古史論封建之不可復始皇紀論封建之不
可復其說雖詳而大要直謂無故國之可因而已嘗試
考之商周之初大賫所富已皆善人而其土地廣狹隨
時合度無尾大外強之患王者世世修德以臨之又皆
長久安寧而無倉卒傾搖之變是以諸侯之封皆得傳
世長久而不可動非以有故國之助而然也秦至無道
决無久存之理正使采公卿之議用淳于越之說並建
子弟以自藩屏不過為陳吴劉項魚肉之資雖有故國
之助亦豈能以自安也哉至若漢晉之事則或以地廣
兵強而逆節萌起或以主昏政亂而骨肉相殘又非以
無故國之助而亡也蘇子之考之也其已不詳矣至於
又謂後世之封建者舉無根之人寄之吏民之上君民
不親一有變故則將漂卷而去亦與秦之郡縣何異若
使秦能寬刑薄賦與民休息而以郡縣洽之雖與三代
比隆可也夫以君民不親而有漂卷之患為不異於郡
縣是固以封建為賢於郡縣但後世之封建不能如古
之封建故其利害無以異於郡縣耳而又必曰以郡縣
善而治之猶可以比隆於三代至於封建則固以為不
可豈封建則不可以善治而必為郡縣乃可以善治耶
若以無根為慮則吾又有以折之夫天生烝民有物有
則君臣之義根於情性之自然非人之所能為也故謂
之君則必知撫其民謂之民則必知戴其君如夫婦之
相合朋友之相求既已聯而比之則其位置名號自足
以相感而相持不慮其不親也如太公之於齊伯禽之
於魯豈其有根而康叔之於衛又合其再世之深仇而
君之然皆傳世數十衛乃後周數十年而始亡豈必有
根而後能久耶至於項羽初起即戰河北其為魯公未
必嘗得一日臨涖其民也而其亡也魯人猶且為之城
守不下至聞其死然後乃䧏以至彭越之於梁張敖之
於趙其為君也亦暫耳而欒布貫高之徒争為之死以
至漢魏之後則已為郡縣久矣而牧守有難為之掾屬
者猶以其死捍之是豈有根而然哉君臣之義固如此
也若秦之時六國強大誠不可以為治既幸有以一之
矣則宜繼續其宗祀而分裂其土壤以封子弟功臣使
之維持參錯於其間以義言之既得存亡繼絶之美以
勢言之就使有如蘇子之所病則夫故國之助根本之
固者又可於此一舉而兩得之亦何為而不可哉但秦
至無道封建固不能待其久而相安而為郡縣亦不旋
踵而敗亡蓋其利害得失之筭初不繋乎此耳蘇子乃
以其淺狹之心狃習之見率然而立論固未嘗察夫天
理民彛本有之常性而於古今之變利害之實人所共
知而易見者亦復乖戾如此是則不唯其窮理之學未
造本原抑其莫年精力亦有所不逮而然也或曰然則
為今之計必封建而後可以為治耶而度其勢亦可必
行而無弊耶曰不必封建而後可為治也但論治體則
必如是然後能公天下以為心而逹君臣之義於天下
使其恩意足以相及情意足以相通且使有國家者各
自愛惜其土地人民謹守其祖先之業以為遺其子孫
之計而凡為宗廟社稷之奉什伍閭井之規法制數度
之守亦皆得以久遠相承而不至如今日之朝成而莫
毁也若猶病其或自恣而廢法或強大而難制則雜建
於郡縣之間又使方伯連帥分而統之察其敬上而恤
下與其違禮而越法者以行慶讓之典則曷為而有弊
耶(文公文集)
封建則無夷狄亂華之患制井田所以制國也所以制
王畿也王畿安強萬國親附所以保衛中國禁衛四夷
也先王建萬國親諸侯高城深池徧天下四夷雖虎猛
狼貪安得肆其貪而逞其志乎此三王為萬世慮禦四
夷之上策也王公設險以守其國孔子所以書於習坎
之彖也城郭溝池以為固孔子所以答言偃之問也自
秦而降郡國天下中原而世有戎夷之禍悲夫(五峯胡氏)
罷封建而郡縣最是柳宗元曰封建非聖人意也勢也
不得已也私其力於已也秦之所以革之者其為制之
大者也公天下之端自秦始東坡取其說而附益之曰
聖人不能為時亦不能失時時非聖人所能為也能不
失時而已三代之興諸侯無罪不可削奪因而君之雖
欲罷侯置守有不可得者此所謂不能為時者也周衰
諸侯相併兵力相殘久矣世之畏諸侯之禍非獨李斯
秦皇知之始皇既定天下分都邑置守令理固宜然冬
裘夏葛時之所宜非人之私意獨見也所謂不失時者
(云云)凡有血氣者必争争之必以利利莫大於封建封
建者争之首亂之端也自書契以來君臣父子兄弟之
相戕有不出於襲封而争位者乎近世無復封建而此
禍幾絶而仁人君子忍復開之歟
封建乃天道之公郡縣乃一人之私封建與天下共其
利天道之公也郡縣之制以天下奉一人人欲之私也
封建者帝王所以順天理承天心公天下之大端大本
也郡縣也者伯世暴王之所以縱人欲悖天理私一身
之大孽大賊也分天下有德有功者以地而不終以天
下自私於是有百里有七十里五十里不能五十里邦
國之制焉於是有君朝卿大聘大夫小聘王廵守侯述
職之禮樂法度焉於是有千雉百雉三之一五之一高
城深池焉於是有井邑丘甸縣鄙之夫數焉於是有十
乘百乘千乘萬乘之車數焉於是有伍兩卒旅師軍之
制焉於是有卿大夫司徒樂正取士之法焉邦國之制
廢而郡縣之制作而世襲之制亡矣世襲之制亡而數
易之弊生矣數易之弊生而民無定志矣廵守述職之
禮廢則上下之情不通攷文案而不䆒事實信文案而
不任仁賢之弊有不可勝言者矣城池之制廢而禁禦
暴侮威服四夷之法亡矣夫家之法廢則民數不可詳
矣民數不可詳而車乘不可出矣車乘不可出而軍師
不隱於農矣軍師不隱於農坐食者衆而公私困窮矣
世儒不知王政之本反以亡秦為可法所以歴千五百
餘歲未有能復之者也(胡寅論)
不必封建柳宗元有曰封建非聖人意也蓋自上古以
來有之聖人不得而廢也故制其爵位之等為之禮命
之數合之以朝覲會同統之以長師牧伯而後可治也
周室既衰倂為十二列為六七而封建之禮已亡秦以
詐力一天下剗滅萬國以為郡縣三代之制不可復矣
後世惟知周之長久而不知所以長久者由其德不獨
於封建也必欲法上古而封之弱則不足以藩屏強則
必至於僣亂此後世封國之弊也且堯舜有天下猶不
能私其子不以一人而害天下也况諸侯之後嗣或賢
或不肖而必使繼世乎是以一人之害一國也然則如
之何記曰禮時為大順次之堯舜禪受湯武征伐三王
封國後世郡縣時也先王之禮或損或益因時制宜以
便其民順也古之法不可用於今猶今之法不可用於
古也後世如有王者親親而尊賢務德而愛民謹擇守
令以治郡縣亦足以致太平而興禮樂矣何必如古封
建乃為盛哉(范祖禹)
分封之策文帝已行賈誼分封之策文帝固已行苐世
俗不深攷爾分趙之河間以王辟疆分齊為七國以王
齊後豈非衆建諸侯而少其力乎誼之策帝固已先得
之其聞誼之言所以無嘉納之詔者蓋此機不可洩於
外也嗚呼文帝分諸侯之權非惟諸侯不知羣臣皆不
知之至景帝武帝之時亦不知之至於數百年猶不知
之所謂善行者無轍迹乎故表而出之以見帝之不可
及(西漢年表節要)
異姓諸侯王表(云云)故據漢受命譜十八王月而列之天
下一統乃以年數訖于孝文異姓盡矣
諸侯王表昔周監于二代三聖制法立爵五等封國八
百同姓五十有餘周公康叔封於魯衛各數百里太公
於齊亦五侯九伯之地(五等諸侯九州乏伯)所以親親賢賢褒表
功德關諸盛衰深根固本為不可拔者也(云云)自號為皇
帝而子弟為匹夫(云云)故曰周過其歷秦不及期國勢然
也漢興之初海内新定同姓寡少懲戒亡秦孤立之敗
於是剖裂疆土二等之爵功臣侯者百有餘邑尊王子
弟大啟九國(燕代齊趙梁楚荆吴淮南長沙云云)可謂矯枉過其正矣(云云)
故文帝采賈生之議分齊趙景帝用晁錯之計削吴楚
武帝施主父偃之册下推恩之令使諸侯王得分戶邑
以封子弟不行黜陟而藩國自析至哀平之際親屬疎
遠是故王莽知漢單微亡所忌憚是以究其終始強弱
之變明監戒焉
王子侯表孝武以諸侯王疆土過制制詔御史諸侯王
或欲推私恩分子弟邑者令各條上自是支庶畢侯矣
高惠高后文功臣表漢興訖十二年侯者百四十有三
人時大城名都民人散亡戶口可得而數是以大侯不
過萬家小者五六百戶封爵之誓曰使黃河如𢃄泰山
若礪國以永存爰及苖裔申以丹書之信重以白馬之
盟乂作十八侯之位次(蕭何曹參張敖周勃樊噲酈商奚涓夏侯嬰灌嬰傅完靳歙王)
(陵陳武王正薛歐周昌丁復蟲逹)高后詔陳平盡差列侯之功藏諸宗
廟副在有司始未嘗不欲固根本也逮文景四五世間
多䧟法禁訖于孝武後元之年靡有孑遺耗矣網亦少
密焉迹漢功臣亦皆剖符世爵受山河之誓綴讀前記
盡于孝文以昭元功之侯籍
景武昭宣元成功臣表春秋列潞子之爵許其慕諸夏
也漢興至于孝文時乃有弓高襄城之封(師古曰皆從匃奴來降而)
(得封)雖自外徠本功臣後至孝景始欲侯降者周亞夫守
約而力争帝黜其議初開封賞之科又有吴楚之事武
興胡越之伐將帥受爵應本約矣
秦漢之際月表班固謂三代承聖王之烈漢收孤秦之
弊是一說此亦是封建利害又是道德之威狂妄之
威成乎安強滅之之說(唐仲友云)
諸侯王表班固意主封建觀周秦利害以眀漢初大封
宗室利大害小後弱宗主利小害大當初只合少其力
不當奪其權
王子侯表班固二序有深意皆得顯微之體武帝托
廣親分諸侯元帝時宗室衰兆見物莫兩大
高惠高后文功臣表班固分作此一節有深意緣景帝
之後方有非有功而侯者此序大意傷漢於功臣恩澤
薄高文不輕予人爵孝武罔密使靡有孑遺
景武昭宣元成功臣表班固序意不取景帝降侯者上
又有深意吴楚秦越用兵雖應本約不比創業非得已
易師開國承家小人勿用(周崇德報功建官推賢位事惟能漢事與周别大抵起於)
(甿隸征夫)
外戚恩澤侯表只論亡名便見僥倖若論高祖繼絶皆
為民心無恩澤後世以寵宰相外戚為僥倖故司士以
德詔爵以功詔禄以能詔事以久奠食惟賜無常惟予
以馭其幸
封侯漢設爵二等曰王曰侯皇子而封為王者實古諸
侯也故謂之諸侯王王子而封侯者故謂之諸侯羣臣
異姓以功封者謂之徹侯大者不過萬家小者五六百
戶以為差䧏古者有分土無分民自漢始分民而諸侯
王國皆連城數十踰於古制不特此也有以宦官而封
侯者高后八年封中謁者張釋卿為列侯是也有見任
宰相而封侯者公孫弘封平津侯是也有以婦人而封
侯者蕭何夫人開封鄼侯樊噲妻吕湏封臨光侯是也
有以方士而封侯者欒布封為樂通侯是也或以地名
如以蘇建為平陵侯衛抗為宜春侯或以功號如霍去
病比再冠軍封為冠軍侯趙破奴從驃騎將軍封為從
驃侯或以美名張騫封為博望侯取其廣博瞻望霍光
為博陸侯取其博大陸平若是者皆無定制非復先王
列爵分土之意也
周漢封建之意先王之封建選建明德茂啟崇勲蓋以
為疆理天下畿方千里以為甸服内官不過九御外官
不過九品舉天下之大而毋敢專享其功亦惟我一二
兄弟甥舅是攝是贊同奬王室毋相害也苟於建置之
始雜焉無所别白於其間則吾之所與共守天下者何
以為長久之道哉是故大功莫如齊則身兼五侯之地
明德莫如魯則國侈百里之封曹文之昭而為伯甸德
薄者不以居尊位也晉武之穆而列侯藩功大者不以
殿小邦也以至武王之母弟八人而五叔無官蓋文武
周公封建之初心為褒表功德而設非徒曰大封同姓
以明親親而已漢高帝懲秦人孤立之弊而不知有周
家褒表之法以里閈之恩裂全燕之地封故人以閨門
之私分天下之半而王孽子信何功而王於韓濞何德
而王於吴是故周雖東遷而卒收五伯之功漢末中世
以激七國之變魯衛晉宋尚能城成周於王室如綫之
時彭韓英盧遽欲連帝釁於帝業甫成之日周家封建
之效如彼漢室封建之患如此安得不歸於始者褒表
之當否耶雖然漢固失之矣然有可諉者曰周德下衰
始曲沃以一軍而封褒表之意已失矣又其甚也韓趙
魏以三家而侯封建之制蕩然矣漢自文景以來有賈
誼以啟衆建之失有主父以明推恩之令亦足以少弱
其強大之勢矣嗚呼封建之法得之於文武周公而子
孫廢之失之於高帝而子孫復之漢亦無大戾於周矣
羣書考索續集卷二十八
