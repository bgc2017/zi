羣書考索别集卷二十宋章如愚撰
財用門
財
君民要在兼足盖君之所與者民也民足矣則君雖不
足亦無與其不足者民苟不足則君雖自足而誰其與
共足哉(論語或問)
國不以利為利夫洪範八政食貨為先子貢問政而夫
子告之亦以足食為首盖生民之道不可一日而無者
聖人豈輕之哉特以為國者以利為利則必至扵剥民以
自奉而有悖出之禍故深言其害以為戒耳至扵崇本
節用有國之常政所以厚下而足民者則固未嘗廢
也有子曰百姓足君孰與不足孟子曰無政事則財用
不足正此意也(大學或問)
財聚則民散易大傳曰何以聚人曰財春秋外傳曰王
人者將以導利而布之上下者也故財聚扵上則民散
扵下矣財散扵下則民歸扵上矣(同上)
仁與不仁之判仁者不私其有故財散民聚而身尊不
仁者惟利是圖故指身賈禍以崇貨也若商紂以自焚
而起鉅橋鹿臺之財德宗以出走而豐瓊林大盈之積
皆以身發財之效也(同上)
歛臣盜臣之別聚歛之臣剥民之膏血以奉上而民被
其殃盜臣竊君之府庫以自私而禍不及下仁者之心
至誠惻怛寧亡已之財而不忍傷民之力所以與其有
聚歛之臣寧有盜臣(大學或問)
宋朝取民過厚國家承五季之弊祖宗創業之初日不
暇給未及大為經制故其所以取扵民者比之前代以
為過厚重以熙豐變法頗有增加而建炎以来地削兵
多權宜科須又復數倍供輸日久民力以殫而間者諸
路上供多入内帑是致戶部經費不足遂廢祖宗破
分之法而上供歲額必取十分豋足而後已(光宗朝己)
(酉擬封事)(文公)
天子不當有私財天子際天之所覆極地之所載莫非
已分之所有而無外之不通矣又何以私為哉今以不
能勝其一念之邪而至扵有私心以不能正其家人近
習之故而至扵有私人以私心用私人則不能無私費
扵是内損經費之入外納羨餘之獻而至扵有私財使
天下萬事之弊莫不由此而出是豈不可惜也哉(同上)
小人以聚歛欺君任事之臣惟務迫趣州縣使之急征
横賦戕伐邦本而其所以欺陛下者則曰如是而國可
富如是而兵可強陛下亦聞其說之可喜而未究其實
往往誤加奬寵卑以事權是以比年以来此輩類皆高
官厚禄志滿氣得而生民日益困苦無復聊賴(孝宗)
(朝庚子封事)
以財發身之義問仁者以財發身曰不是散財以取名
教人奉已只是不私其有則人自歸之而身自尊只是
言其散財之效如此(文公)
損上益下之說後世不復知絜矩之義惟務竭民財以
自豐利自一孔以上悉皆取之故上愈富而下愈貧夫
以四海而奉一人不為不厚矣使在上者常有厚民之
心而推與共之猶慮有不獲者況皆不恤而惟自封殖
則民安得不困極乎易損上益下曰益損下益上曰損
所以然者盖邦本厚則邦寧而君安乃所以為益也否
則反是(文公)
當與民共其利財者人之所好自是不可獨占須推與
民共之未論為天下且以作一縣言之若寬其賦歛無
征誅之擾民便歡喜愛戴若賦歛稍急又有科敷之擾
民便生怨决然如此(同上)
財聚民散之說民之與財孰輕孰重身之與國孰大孰
小財散猶可復聚民心一失不可復收身危猶可復安
國勢一傾不可復正至扵民散國危而措手無所則其
所聚有不為大盜所積也耶(文公上宰相書)
嚴禁科罰之弊國家愛惜斯人如護元氣不忍以毫髮
擾之詔令所頒戒飭州縣未嘗不以嚴禁科罰為言而
其所以取之州縣者乃如此是則陽為禁止而隂實縱
之又從而驅之使必出扵此(文公與劉丞相劄子)
利病制扵聚歛之臣今井地之制未能遽講而財利之
柄制扵聚歛掊克之臣朝廷不恤諸道之虚實監司不
恤州縣之有無而為州縣者又不復知民間之苦樂盖
不惟學道不眀仕者無愛民之心亦緣上下相逼只求
事辦雖或有此而亦不能施也(文公荅張敬夫)
當均節州縣之財莫若因制國用之名而脩其實哀憫
民力之凋瘁而思所以膏澤之者今逐州逐縣各具民
田一畝歲入幾何輸稅幾何州縣一歲所收金穀総計幾
何諸色支費總計幾何有餘者歸之何許不足者何所
取之俟其畢集類會考究而大均節之有餘者取不足
者與務使州縣貧富不至甚相懸則民力之慘舒亦不
至大相絶矣(同上)
宋朝財數景德中收商稅四百五十餘萬貫慶歷中一
千九百七十五萬餘貫景德中收酒課四百二十八萬
餘貫慶歷中收一千七百一十餘萬貫景德中收鹽
稅課三百五十五萬餘貫慶歷中收七百一十萬餘
貫(張方平奏)
聚歛今之法歛焉猶潦也𣙜焉猶癘也征焉猶禦也今
之吏非是此三者無議也今之民非是三者無抵也國至
大民至細也立法以揜其口腹之尋常而還與之為市
市之不酬還與之為仇勢至蹙事至不美也數百里之
地設數大穽碁而布之武夫悍吏苟可逃責大體不
恤也不必譏也直征而已矣不獨征也直攘而已矣斯
民虎視吏坎乎視國也非苛政而何嗟夫足國而蹙其
本拔其本而壅其末何如其智也昔文王之政賦不二
澤不禁關不征今之吏皆犯之矣人之虐扵斯讟扵斯
聚族哭扵斯非一日也幸而天下未有故偶涇原之卒
長安市上之呼去爾架除爾陌徹爾僦有不爭赴者乎
官兵財内外諸吏高秩厚禄紫朱其綬唱喝車盖而出
者不啻萬人而朝廷常有無才能之嘆歲十萬錢乃足
一卒卒驅六尺團數石之弩荷一鈞之矛此比屋而居
者不下百餘萬而常有夷狄之憂珠犀龜貝出乎海竹
木香茗出扵山黃金丹砂出扵土可耕之野萬餘里鹽
藉酒酤舟車水陸之筭徧乎天下而常有帑廩不足
之患
財勝事善為國者知財之甚急而萬事賴焉故常使財
勝其事而事不勝財然後財可盡而事無不濟財者車
馬也事者其所載之物也載物者嘗使馬輕其車車
輕其物馬有餘力車有餘量然後可以涉泥塗而車不憤登
峻阪而馬不蹶今四方之財莫不盡取民力屈矣而上用
不足乎居惴惴僅能自平而事變之生復不可料譬如
弊車羸馬而引丘山之載幸而無虞猶恐不自勝不幸
而有隂雨之變陵谷之險其患有不可知者
盡地利節浮費理財之要在乎原其所自有而為之道
要其所從無而制之法風霆雨露之發生山林川澤之
滋養財之所出也不原其所自有不要其所從無切切
焉從事於闔闢之中則是賤丈夫爭錐刀之利耳豈君
子所謂理財也耶是故原其所自有而為之道則莫若
盡地利要其所從無而制之法則莫若節浮費
惟君子善理財自君子避取財之名而小人執理財之
權民之受禍未有窮已夫所謂理財者豈曰取之乎以
天下之財與天下共理之也古之人未有不善理財而
為聖君賢臣者大禹周公是也
取財以信聖人所為大過於人者理天下之財而天下
不疑其利擅天下之有天下不疑其貪政令之行天下
雖未必能知其意而終不疑其害已故聖人之扵天下
無不可為者以其所以信服天下者眀也
過歛者多不克終左氏云管仲之世祀也宜哉謂其有
禮也而管仲之後不復見扵齊者余讀其書大抵以魚
鹽富齊爾余然後知管仲所以無後扵齊者孔子曰微
管仲吾其被髮左衽矣又曰如其仁夫以孔子稱其仁
左丘明稱其有禮然不救其無後利固不可與民爭也
如此桑弘羊滅族韋堅王鉷楊慎矜王涯之徒皆不免
扵禍孔循誅死有以也夫(東坡)
責民以所無及唐末兵興始有私錢者故白居易譏之
曰私歛無錢爐平地無銅山言責民以所無也(陳后山)
興利者多禍敗夫利百物之所生而天地所以養人也
專之必壅壅則所害者多故凡有利必有害利於己必
害於人君子不盡利以遺民所以均天地之施也是以
興利之臣鮮不禍敗自桑弘羊以来未有令終者也(范)
(祖禹)
暴歛甚於盜賊暴歛之害甚扵盜賊盜賊害民之命暴
歛失民之心害民命者君得而治之若失民心不可得
而復收也(同上)
公心散財散財發粟先儒或謂武王以此結天下之心
是以利心量聖人也利者天下之利紂以私心聚之武
王以公心散之萬姓悅服自然之理也(東莱)
土木最費財麥熟於夏禾成扵秋秋而書扵冬者莊公
惟宫室臺榭是崇是飾費用浸廣調度不充有司會計
歲入之多寡虚實然後知倉廩之竭也故扵歲杪而書
曰大無禾麥(胡文定公)
武帝費財文帝貫朽粟腐武帝已盡用之矣卜式所輸
寧及太倉一粒粟乎故謂卜式之獻不足以富國適足
以啓武帝興利之心以為牧養之子尚有餘羨以佐用
況天下乎(黃公度)
管子攘奪春秋戰國王政既衰秦饑乞糴于晉魯饑
乞糴于齊歲以不同則乞于鄰國所謂九年之制度已自
敗壊管子輕重一篇無慮千百言不過君民之相揆大
耳
為民者七而游民者六今天下之財所以不足者何也
害農者繁而去本者衆也古之為民者四而農其四之
一也今之為民者六而舍農者盖六之五也而胥吏又
不在焉胥吏盖害農民而蠶食之者也而又害農者之
一也則是今之為民者七而游民者居其六也而兵徒
又不在焉
為天下理財今之理財者自理之歟為天下理之歟父
有十子闔其大門而取其子而不計其後將以富其父
歟抑愛其子者必使之與其父歟抑孝其親者抑將盡
困其子歟抑其父固其子之財歟然則今之開闔歛散
輕重之權有餘不足之數可以一辭而决矣奈何以聚
歛為理財
財有限而欲無窮厥初生民無窮民也民為聖人而窮也
民之欲無窮而財之生有窮以有窮奉無窮扵是乎
始窮故受之以節節者約侈而歸儉也然有財之窮亦
有節之窮財之窮自不節始節之窮自過節始過扵節
則人情苦之而不可久扵是節之說又窮矣
理財有三理財之說者三其上惠民其次惠國其下惠
奸惠民者雖不為國計而其隂有以利公上者皆民力
之所為供也惠國者雖非為民計而其實有以利公上
者亦人情之所願也不窮財之所歸徒浚財之所出此惠
奸之弊憂世者所以深痛公私之積也
窮征則有反頭會箕歛之法慘因以啓隴上輟耕之心
間架陌錢之征峻反以實菜糲見色之口
財竭民無留藏地無餘寳利自一孔以上皆入官矣而
大農猶以匱告財扵何而取地半扵承平之時而歲入
已倍之財扵何而生養兵之外百官有司之奉郊祀賓
客之費不能已十之一財扵何而節
財乏以財言之新疆旋失資粮委棄呌卒一炬倉廩掃
空而財始耗矣江廣以寇盜而傾儲二浙以水潦而缺上
供而財益乏矣料撥不已猶慮乏興内帑築城將何
以繼倚區區之楮以立國而楮至不行是豈更變鈔
法賣鬻爵牒所能濟哉賣絲糴穀剜肉醫瘡盖
不特如昔人所詠而已
財有三窮采薇未還撒花妄費財窮扵將也魏戍方殷
孫竈難減財窮扵兵也嚢金匱帛溪貪壑慾財又窮
扵貪吏矣
錢幣
區處交子之策論淮西鐵錢交子曰交子本是代錢今
朝廷却只以紙視之今時是銅錢交子不得用扵淮鐵
錢交子不得用扵江南又須江南官司置場兊換銅錢交
子乃可行耳(文公)
銷鑄漏泄之病或欲通銅錢出淮先生深以為不然云
東南銅錢已是甚少其壊之又多端私鑄銅器者動整
四五分壊了此壊錢之弊又有海舶之泄海船高大多
以貨物覆其上其内盡載銅錢轉之外國朝廷雖設官
禁那曾檢點得出其不廉官吏反以此為利(同上)
節財
愛民必先節用盖國家財用皆出扵民如有不節而用
度有闕則横賦暴歛必將有及扵民者雖有愛人之心
而民不被其澤矣是以將愛人者必先節用此不易之
理也(光宗朝己酉擬上封事)
當節無名之費内自京師外達都邑上自宫禁下至胥
徒無名浮費亦豈無可省者功計若能還内帑之入扵
版曹復破分之法扵諸路然後大計中外冗費之可省
者悉從廢罷則亦豈不能少有所濟(光宗朝己酉擬)
(上封事)
内帑
内帑認為私貯虞允文之為相也盡職版曹歲入窠名
之必可指擬者號為歲終羨餘之數而輸之内帑顧以
其有名無實積累掛欠空載簿書不可催理者撥還
版曹其為說曰内帑之積將以備他日用兵進取不時
之須而版曹自今經費已自不失歲入之數聽其言誠
甘且美矣然自是以来三十餘年内帑歲入不知幾何
而認為私貯典以私人宰相不得以式貢均節其出入
版曹不得以簿書勾考其在亡其日消月耗以奉燕私
之費者盖不知其幾何矣而曷嘗聞其能用此錢以易
敵人之首如太祖皇帝之言哉(孝宗朝戊申擬上封)
(事)(文公)
上供多入内帑間者諸路上供多入内帑是致戶部經
費不足遂廢祖宗破分之法而上供歲額必取十分登
足而後已期限迫趣科責嚴峻監司州縣更相督迫
唯務自寬己責何暇更察民情捶撻驚呼有使人不
忍聞者而州縣歲入多作上供起發則又扵額外巧作
名色寅緣刻剥此民力之所以大窮也(光宗朝己酉擬)
(上封事)(文公)
上供
官吏脇取之擾縣道既無羸餘可積又無科名可催官
吏且欲避免一時州郡督責則不過因民之訴訟而科
罰之甚則誘人以告訐而脇取之州郡聞知稍行禁約
則諸縣便以籍口不肯留心趁辦州郡不免又將别色
官錢那兊補足為州郡者憚其如此則遂一切聽其所
為不復考問不惟非理違法妄取民財之可罪而民之
負冤苦訴扵官司者皆無自而得其平矣(光宗朝奏)
(狀)(文公)
免上供以寬州縣欲亟圖所以紓州縣民間目前之急
則願深詔主計將輸之臣且扵見今樁積金穀綿絹數
内每歲量撥二三十萬視州郡之貧乏者特與免起上
供官物三五分而代其輸(孝宗朝庚子上封事)(文公)
經總制錢
此錢不當立額經總制錢不當立額不待智者而後知
也盖其出扵倉庫出納田宅契劵之所收者雖可約計
其大槩然財計有時而虧盈物價有時而高下則其數
已有不可得而凖者又況所謂無額錢者元無一定科
名可以椿辨其多少不可得而預知故其創立之初直
以無額名之則其不當立額也雖至愚亦知之矣而比
年以来悉皆立額比較盖緣紹興十九年中推行經界
人戶多有白契不堪照用爭出投印致得當年經總制
錢所收增羨遂有無状小人獻此殘賊之計一時朝廷
既為所誤而其流毒至今未已(孝宗朝奏状)(文公)
立額比較之弊切見諸路提刑司所管拘催州縣總制
錢盖前代之所無而祖宗盛時亦未之有特起扵宣和
末年倉卒用兵權宜措畫當時建議之臣方且自以為
功而其兄聞之乃為哭扵先廟以為作俑之禍且及子
孫渡江以後雖知其弊然費出愈繁遂不能罷復有增
加以至于今乃為大農之經賦有司不復敢有蠲除之
議然其始者亦但討其出納多寡之實數而隨以取之
則事雖失體而未有甚害及紹興中推行經界之法民
間違限契約悉出投印故一二年間此錢之額倍扵常歲
逮其畢事則便復常數而無復前日之羨矣而一時乃
有憸佞掊克之人輒為比較之說以誤朝聽使凡歲入
經總制錢悉以經界之年為額其後雖或知其非義而
小變之然猶必使趁及一年所收最多之數至其甚無
藝者則雖或災傷平分檢放倚閣苗米稅錢已無所入
而所謂經総制錢者版曹捴所猶不肯與之蠲除上下
相臨轉相逼迫下吏無所措其手足則其勢必至扵巧
為名目取之扵民以求幸免司察之官雖知其然然
既利其歲額之盈則亦不容有所伺間顧猶不足以及
數則遂不過將新盖舊轉後為前歲月愈深逋負日積
大郡所欠十數萬緍小郡亦不下一二萬數官吏操切
日益嚴峻而莫有知其事之本原者不知州縣之煎熬
局促果何日而少紓斯民之歎息愁怨果何時而少息
也伏望詔大臣圖所以節用裕民之道討論合與不合
立額比較之利病而罷行之以幸天下(孝宗朝延和奏)
(劄)
軍興權宜創立經總制錢因一時軍興權宜所立後遂
不罷要之當時立法亦未盡善
陳亨伯韓球所創經制錢陳亨伯所創盖因方臘反童
貫討之亨伯為隨軍轉運使朝廷以其權輕又重為經
制使患軍用不足創為此名以收州縣之財當時大獲
其利然立此制時眀言軍罷而止其後遂因而不改至
紹興四年韓球又創総制錢大略倣經制為之十一年
經略法行民間印典賣契多故倍有所得朝廷遂以此
年之額至次年則其額大虧乃令州縣添補觧發自今
州縣大困(文公)
非經賦常入之錢此錢既非經賦常入為民所逋貰官
吏所侵盜而以一歲偶多之數制為定額責使償之自
戶部四折而至扵縣如轉圜扵千仞之坂至其址而其
勢窮矣縣將何取之不過巧為科目以取之扵民耳(文)
(公與鍾戶部論虧欠經總制錢書)
無藝無名之制官得其一吏已得其二三並緣為奸何
所不有是則議者所謂督責官吏者乃所以深為之地
而重困天子所愛之民也夫吏依公以侵民又陽自觧
曰此朝廷所欲得非我曹過也夫愚民安知其所以然
者何哉亦相聚而怨曰朝廷不恤我等耳嗚呼此豈民
之所當輸官之所當得者耶其制之無藝取之無名甚
矣(同上)
稅賦
貢助徹什一之制夏時一夫受田五十畝而每夫計其
五畝之入以為貢商人始為井田之制以六百三十畝
之地畫為九區區七十畝中為公田其外八家各授一
區但借其力以助耕公田而不復稅其私田周時一夫
受田百畝鄉遂用貢法十夫有溝都鄙用助法八家同
井耕則通力而作收則計畝而分故謂之徹其實皆什
一者貢法固以十分之一為常數惟助法乃是九一而
商制不可考周制則公田百畝中以二十畝為廬舍一
夫所耕公田實計十畝通私田百畝為十分而取其一
盖又輕扵十一矣竊料商制亦當似此而以十四畝為
廬舍一夫實耕公田七畝是亦不過什一也(孟子集注)
九一什一之法都鄙之地九一而助為公田而行助法
也鄉遂之地田不井授但為溝洫使什而自賦其一盖
用貢法也周所謂徹法者盖如此(同上)
布粟力役之征征賦之法歲有常數然布縷取之扵
夏粟米取之扵秋力役取之扵冬當各以其時若并取
之則民力有所不堪矣今兩稅三限之法亦此意也(同上)
戰國非先王之法周禮宅不毛者有里布民無職事者
出夫家之征鄭氏謂宅不種桑麻者罰之使出一夫
百畝之稅一家力役之征也今戰國時一切取之市宅
之民已賦其廛又令出此夫里之布非先王之法也
(同上)
魯稅畝非周制之舊周制一夫受田百畝而與同溝共
井之人通力合作計畝均分大抵民得其九公取其一
故謂之徹魯自宣公稅畝又逐畝什取其一則為什而
取二矣(語注)
祖宗破分之法伏見祖宗舊法凡州縣催理官物已及
九分已上謂之破分諸司即行住催版曹亦置不問由
是州縣得其贏餘以相補助貧民些小拖欠亦得苟延
以待蠲放恩自朝廷惠及閭里君民兩足公私俱便此
誠不刊之令典也(孝宗朝戊申封事)(文公)
州縣催督之擾徒使版曹經費闕乏日甚督趣日峻以
至廢去祖宗以来破分良法而必以十分登足為限以
為不足則又造為比較監司郡守課最之法以誘脇之
不復問其政教設施之得失而一以其能剥民奉上者
為賢扵是中外承風兢為苛急監司眀諭州郡郡守眀
諭屬邑不必留心民事惟務催取財什此民力所以重
困之本而稅外無名之賦如和買折帛科罰月以之屬
尚未論也(孝宗朝戊申封事)(文公)
諸路科罰之弊切見江西諸路州舊有科罰之弊盖因
歲入有限而費出無常是以不免巧取扵民以備支發
凡是百姓有事入門不問曲直恣意誅求無有藝極民
間受弊不可勝言為監司州縣者欲一切繩之以法則
財計頓闕州縣不可復為雖有良吏亦無以免若一切
恣之不問則法廢不行民怨無告而貪虐之吏更復並
緣以濟其私為害愈甚(孝宗朝延和奏劄)(文公)
賦外加耗之供切見本路土瘠民貧無他生理而州縣
歲計入少出多往往例扵常賦之外多收加耗重折價
錢尚且入不支出公私俱困(寧宗朝行宫便殿奏劄文公)
賦重民勞之苦南康為郡土地瘠薄生物不暢人民稀
少穀賤農傷固已為貧國矣而其賦稅偏重比之他處
或相倍蓰民間雖復盡力耕種所收之利或不足以了
納稅賦須至别作營求乃可陪貼輸官是以人無固志
生無定業不肯盡力農桑以為子孫久遠之計幸遇豐
年則賤糶禾穀以苟目前之安一有水旱則扶老携幼
流移四出視其田廬無異逆旅之舍盖出郊而四望則
荒疇敗屋在處有之(孝宗朝庚子封事)(文公)
政煩賦重之害歛財失民情猶為不可況今政煩賦重
民卒流亡所謂財者又將無有可得之理若不蚤救必深
為害(孝宗朝戊申封事)(文公)
稅重加扵贍軍夫有田則有租為日久矣而今日民間
特以稅重為苦者正緣二稅太重朝廷盡取以供軍而
州縣無復贏餘也夫二稅之入盡以供軍則其物有常
數其時有常限而又有貼納水脚轉輸之費州縣皆不
容有寬緩而減免也(孝宗朝庚子封事)(文公)
省賦在扵治軍臣聞天下國家之大務莫大扵恤民而
恤民之實在省賦省賦之實在治軍若夫治軍省賦以
為恤民之本則又在人君正其心術以立綱紀而已矣
(同上)
租庸調起扵惰唐以前唐租庸調大抵改新法度是世
界一齊更新之初方做得如漢衰魏代只是漢舊底物
事晉魏以至六朝亦只遞相祖述弊法卒亦變更不得
直到元魏北齊後周居中原時中原生靈死於兵寇幾
盡所以宇文价蘇綽出来便做得租庸調故隋唐因之
(文公)
祖宗催科之法祖宗立法催科只是九分纔破這一分
便不催但破得一百貫謂之破分便住自曾丞相(懷)為
戶部時便不用這法須要催盡至今所以如此(同上)
白納絹錢之弊福建賦稅猶易辦浙中全是白撰横歛
無數民不聊生秋稅苗産有定色猶易催夏稅是和買
絹最為重苦盖始者一疋官先支得六百錢後来變而
令人先納絹後請錢已自費力了後又無錢可請只白
納絹今又不納絹只令納價錢數又重催不到者保正
出之一番當役則為之困矣故福建不如江西江西不
如江東江東又不如浙東浙東又不如浙西越郡都越
不好(同上)
賦稅供用之費賦謂計口發財(六字係班志顔注)稅謂
公田什一及工商衡虞之入也賦供車馬兵甲士徒之
役充實府庫賜予之費稅給郊宗廟百神之祀天子奉
養百官禄食庶事之費(井田類說文公)
朝廷督責之過國家張官置吏本以為民所以平時但
聞朝廷戒飭州郡奉行寬恤惟恐有所不至至扵督責
二字考之前史則韓非李斯慘刻無恩詿誤人主之術
非仁人之所忍聞也(申省状)(文公)
官司科敷之擾稅籍不正田畝荒蕪官司失䧟王稅數
目浩瀚無以供觧歲計遂至巧作名色科敷責罰以救
目前官既不法吏又為奸是以貧弱之民受害愈甚州
郡非不深知其弊然勢之所驅有不容已雖有賢者不
過包羞忍恥拱手竊歎而已(經界申諸司状)
豪強詭冒之弊公私田土皆為豪宗大姓詭名冒占而
細民産去稅存或更受俵寄之租困苦狼狽無所從出
州縣既失經常之入則遂多方擘畫取其所不應取之
財以足歲計如諸縣之科罰州郡之賣鹽是也(文公與)
(丞相劄子)
減免丁錢之說盖食王土為王民亦無終歲安坐不輸
一錢之理但不當取之太過使至扵不能供耳今欲再
奏不若請令白丁下戶每歲人納一二百錢四等而上
每等逓增一二百使至于極等則略如今日之數似亦
不為厲民而上可以不失其大農經費之入下可以為
貧民久遠之利(文公荅張敬夫)
追呼重納之患諸縣人戶送納稅物官司交訖合給朱
鈔縣鈔即關主簿勾銷戶鈔即付人戶執照使人戶免
致重疊追呼騷擾近年諸縣間有受納錢物不即印鈔
印以鈔單給付人戶既無官印不可行用及至追呼不
為點對勘斷監納山谷細民被害尤甚(與稅戶條目)
(文公)
商稅
欲免米商之稅乞詔有司諸被實州縣人戶欲與販物
貨往外州府收糴米穀就闕米處出糶者各經所在或
縣或州或監司自陳所帶貨物判執前去其糶米訖所
買回貨亦各經所在自陳判執回歸往回所過並不得
輒收分文稅錢違者並依稅米穀法必行無赦(孝宗朝)
(奏状文公)
征商自龍斷始孟子釋龍斷之說謂左右望者欲得此
而又取彼也人惡其專利故就征其稅後世緣此遂征
商人也(孟子注)
客旅不宜重困州縣財計取辦扵稅務稅務課額仰給
扵客旅然則客旅雖非農民之比亦官司財用取資不
宜重困使其望風畏避而不敢出扵其塗也(乞減移用錢)
(額劄子)(文公)
𣙜酤
古人禁人聚飲古人禁人聚飲今却張官置吏惟恐人
不来飲如此却何以責遜廉遜(文公)
酒課坊場之弊酒坊之弊其說有四一曰官監二曰買
擈三曰拍戶四曰萬戶抱額臣切以為莫不便扵官監
莫便扵萬戶其他則亦互有利害而萬戶之中亦不能
無少利害要在講究詳盡然後施行則庶乎其弊之可
革矣今官監之害朝廷既知而罷之矣然州郡客戸多
不遵禀戶部漕司所擈仍不廢罷此則害雖除而未盡
者也買擈之害在買人有消折本柄破壊家産之患在
衆人有掗托抑勒捕捉欺凌之擾雖加禁防法式眀備
然勢之所在終不能革拍戶抱額則庶幾矣然或額重
而抱納不前或籍此而掗托騷擾則其弊亦不異扵買
撲唯萬戶抱額最為簡便然須以一州或一縣通計田
畝浮財物力而均出之使無官戶民戶之殊城居村居
之異一槩均出之為定籍乃為盡善若舍官戶而敷民
戶舍城居而困村居不立官簿而置私草簿使吏得以
隂肆出沒走弄扵其間則又病矣(同上)
𣙜鹽
要在根索弊源竊見本司所管鹽課利國計所資為
甚廣而民情所患為甚深若不根索弊源别行措置
切恐民力日困亦非國家久遠之利(孝宗朝浙東奏状)
(文公)
販載私鹽之弊夫産鹽地分距亭場去處近或跬步之
間遠亦不踰百里故其私鹽常賤而官鹽常貴利之所
在雖有重法不能禁止故販私鹽者百十成羣或用大
船搬載巡尉既不能訶州郡亦不能詰反與通同資
以自利(同上)
鹽鋪抑買之弊民間公食私鹽客人不復請鈔至有一
場一監累月之間不收一袋不支一袋而官吏縻費士
卒搔擾有不可勝言者然以有比較之法州郡恐有殿
罰則不免創立鹽鋪抑勒民戶妄作名邑抑令就買出
入暗昧不可稽考大略瘠民以肥吏困農以資游手
(同上)
令民納錢之法切見福建下四州軍舊行産鹽之法令
民隨二稅納産鹽錢而請鹽于官近歲官鹽雖不支
給而民間自食私鹽官司既得産鹽稅錢亦不復問其
私販雖非正法然實兩便(同上)
公私兩便之計吏須博盡衆謀多方措置使輸錢之數
比舊稍輕買鹽之價比舊頓減即公私兩便法可久行
若其不然則官戶豪宗昔倖免而今例輸者横議紛紛
必有所緣而起雖有良法美意不可行矣(文公荅陳漕)
(書)
官民兩利之策扵見行鹽法之中擇其不可行之甚處
小變其法而損其歲入之數吏官享其利而民不以為
病州縣可以立脚而漕司不失歲輸之實而已(文公與)
(王漕書)
罷海倉以通客販引價之所以貴以引額之數拘之也
本錢之所以多以所支之數較之也此鹽之所以貴也
賣引之額所以狭以所運之數拘之也海鹽之錢所以
取以搬運之費計之也此計産輸錢之所以重也欲致
二利去二害在乎罷海倉之買納而已誠能罷海倉
及下四州之買納使客人請引南自漳泉北至長溪各
從便路徑就亭戶買鹽興販則引價可減本錢可輕
引額可增海船可罷而計産所輸亦薄(文公荅陳漕書)
和買
祖宗預買之法臣聞祖宗初立和預買法先支見錢
後納紬絹民間實賴其利至有形扵歌謠者而當是時
本路漕臣有私扵越州者其私復私扵會稽故此郡縣
所抛獨為多其後請本之數遂為歲額而錢不復支絹
日益貴以至今日而白著之科遂反為一州無窮之害
(孝宗朝浙東奏状)
紹興和買之患欲救巨患者不可惜小費欲除實弊者
不可徇虚名切見紹興和買之患民所不堪巧詐之徒
姦弊百出前此議者非不欲捄而除之而往往過為國
家顧惜小費下比流俗苟徇虚名是以因循終莫能革
(同上)
利源不可開三代之時鹽雖入貢未嘗有禁自管仲始
興鹽筴而鹽禁方開雖漢興除山澤之禁至武帝時
孔僅桑弘羊祖管仲之法始行禁𣙜至昭帝之世召賢良
文學論民疾苦請罷鹽鐵又弘羊反覆論難卒不能
廢元帝雖暫罷之卒以用費不足復建自此之後禁𣙜
與古今相始終以此知天下之利源不可開一開不可
復塞
人戶敷納之苦切見浙東路和買絹萬數浩瀚舊例人
戶均敷人戶苦扵輸納多立詭戶隠寄物力以避均敷
是致見納人戶所敷愈重其間又有不該敷納田地之
數官司不為除豁其弊非一欲望特降指揮革去舊
弊庶幾饑饉餘民得安生業世世子孫沭浴仁聖之膏澤
不勝幸甚(孝宗朝延和奏劄文公)
人力供輸之勞日前兵亂流移民方復業而官吏節次
增起稅額及和買折帛數目浩瀚人戶盡力供輸有所
不給則復轉徙流亡無復顧戀鄉井之意其幸存者亦
皆苟且偷安不為子孫長久之慮一旦小有水旱則復
顧而他觀其氣象如腐草浮苴無有根蔕愁嘆亡聊
深可憐憫(孝宗朝浙東奏状)(文公)
子戶詭名之奸惟是子戶詭名之奸頓輸數戶積計甚
多故尤不以為便而必爭之其功又足以挟下戶唱浮
論以搖衆聽故不察其實者遂以自疑而莫能復措
其說此和買之議所以洶洶累年而和買之害固未嘗
有一毫之損也(同上)
區處詭戶之策如欲首併詭戶則懼其告訐成風徒敗
風俗而暫併復分終不能禁欲以畝頭紐則縱舍游末
重困農民輕重之間亦未為允欲料有産無丁之戶則
彼能立詭戶者固不憚更立虚丁而寡妻弱子實無丁
籍者反受其弊(同上)
減歲額敷貫頭之說緣和買之重奸猾之民爭為子戶
詭名以避均敷而其淳謹畏法不敢為者顧乃為之代
受所免之數幾再倍扵其舊政之不平莫甚扵此從来
為州縣者灼知其弊非不嚴詭戶之禁往往隨併隨分
終莫能革今若先次痛減歲額却以貫頭均敷自物
力一分以上並紐寸尺則高下多寡其數一定而奸弊
無所從出矣(同上)
先減請本之額今欲去紹興和買之害使無奸弊稍得
均平而不先減其當日請本之額譬如負千鈞者皆膂
之力既已不堪乃不知減其所負之物但欲移而寘之
懷袖亦必無益扵事矣(浙東奏状)(文公)
分等均敷之說所謂高下等第均敷者上戶舊科和買
數多今用貫頭均敷則其數却須少減下戶舊不曾科
和買今用貫頭均敷則其數乃是頓增若使頓增數中
皆是子戶詭名則固不足恤第其間却有真實下戶不能
無咨怨者故今復為此法以優恤之(同上)
除放下戶丁錢所謂減免下戶丁錢者大率第五等中
有丁者多是真實下戶無丁者多是子戶詭名今若將
第五等中所謂丁錢特與除放則真實下戶雖增和買
而得除此色官物其乘除之間亦略足以相補矣(同上)
畝頭物力之說所以欲改畝頭二字為物力貫百者盖
以畝頭科紐則獨有田之家被科而有浮財物力者不
與亦有未均之弊故欲改作物力貫百則有田及浮財
者皆在其中(文公小帖)
和糶
嚴州縣遏糴之禁今體訪浙西州軍極為豐稔去處與
紹興水路相通切慮逐州縣不體隣路災傷之禁故行
遏糴及客人應募搬販亦恐逐州縣稅務循習邀阻妄
作名色輒收雜稅錢勝買醋錢之類使本路饑民日就
狼狽虚被聖主賑恤之恩欲望朝廷行遏糴條法加等
坐罪施行庶幾公私搬運免致艱阻二路饑民得沾實
惠(文公申省状)
通商販以濟民食歲既不登所在艱食全賴商賈負通
之利所宜存恤不可搔擾今米穀不得收稅雖有成法
而州縣場務多不遵守至扵住糴而有所挟之資既糶
而有所貿之貨則往来之間經由去處無以邀阻納稅
為苦是致客人憚扵興販欲望特降睿旨詔有司所過
並不得輒收分文稅錢違者並依稅米穀法必行無赦
庶幾商販流通民食不匱(孝宗朝浙東奏状)(文公)
貴有和平之意人心所在和則樂與官為市不和則彼
此角立也和則樂與官相售不和則上下交勝也彼富
家巨室之儲朘削不為不甚又迫之以牓牒扼之以刑
憲旦夕吏来其家而呼曰命官督爾糴指爾廩譁然
而駭者鷄犬不能寧焉彼雖有升平之藏倉庫之積
其肯樂糴扵官府之督趣哉糴曰和糴所貴有和平之
意
羣書考索别集卷二十
