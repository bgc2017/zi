羣書考索續集卷四十五
宋章如愚編
財用門
周財用
周官理其財之所出或問周禮其理財之書乎曰周之
理財理其出而已非理其入也理國之財而已矣非理
天下之財也每觀六典之書六卿之職兵既以私田而
不餉士大夫既以公田而不廪而歲時經費獨祭祀賓
客田役喪荒飲膳衣服與夫稍秣匪頒賜予玩好數用
者而已周公於此上則慮夫人主侈心之生而妄費之
無節下則慮夫掌財用財者之吏渗漏乾没或有容奸
而肆欺異日之憂則又慮夫國計匱乏而府庫空虚既
窘於用則不免虐取於民也於是一毫財賦之出而數
人之耳日通焉内府在内反以共邦之大用外府在外
反以供王及后世子衣服之用内外互相攷也職内職
入反以每歲所入而攷其所出職歲職出反以每歲所
出而證其所入出入互相攷也不相参則可以專其耳
目必相攷則可以防其奸欺惟其然也故財用之出上
無所肆其侈下無所容其私上不侈而下不私則財常
適於用征斂常不至於虐而民無復有受其病者然則
周家之理財理其出而已非理其入也理之於上者不
欲虐取之於下而已非固屑屑然為是不惮煩也太宰
統其大綱司徒統泉府倉人廪人之大綱會計則均出
於司會式法之數則司次舍幄帟服喪之用捨奄寺嬪
御掃洒使令之損益皆得以自緫而身計之而不惟上
之自便以滋國費困民力嗚乎茲成周之所以盛耶由
此觀之冡宰制國用非理財之謂也均節財用之謂也
亦明矣(非理其入理其出也薛抄云)
冡宰制出司徒制入太宰制國用制其出也古者財用
冢宰制出司徒制入皆三公兼之自漢丞相以出入財
榖非已責則均節會計之職散之九卿蓋經用屬大農
禁錢屬少府會計屬司徒郎(此尚可疑)廪假屬僕射右
丞然猶有統攝不相侵紊光武歸禁錢於司農歸水利
於少府歸塩鐵於郡國然意善而法不精章和以後大
農之平凖為中凖列於内而取少府之尚藥大官御者
尚方考工諸曹别作監悉用奄人主之(同上云)
周漢唐財用
周漢唐内外財周時冡宰制國用凡玩好匪頒皆得以
制之是内外之財相通也漢興山海地澤之稅歸少府
以供天子私用公賦之入歸大司農以供國家經費内
外不相關若非周制矣然宫掖之費在内所不能免若
於經費之外别立少府專為天子私奉養而不歸於大
農大農用有常費亦是美意故人主節儉緩急之際又
可以出私帑濟公用若光武禁錢悉歸大農是不知此
反使後世有鴻都之事惟唐之人君斡經費之物盡為
私藏則意大失矣
漢財用
漢初内外財不相通東漢令歸大農漢少府掌山海地
澤之稅以供天子私奉養大農掌國貨以供軍國之用
漢初縣官未榷鐡山海之稅歸之少府武帝元封間乃
始領司農丞領塩鐵事官自榷之而向時山海之稅歸
少府者至是入大司農矣按毋將隆傳云漢武庫兵器
天下合用國家武備繕法造作皆度大司農錢自乘輿
不以給其養勞賜一出少府則大司農少府自不相關
故高帝之初吏祿官用悉取田租而山川園池市肆租
稅之入則為私奉養不領於天子之經費故司農用有
常度而不至於乏事武帝初年用度未廣都内之錢貫
朽而不可校大農猶有餘財元狩以來費用百出大司
農經用租賦並竭始不足以奉戰士而猶未至於出私
帑也宣帝承武帝困乏之餘乃始出水衡錢私藏以供
縣官工作之費其後西羌之役費四十餘萬大司農錢
盡乃以少府禁錢續之天子之内藏至是始與大司農
相通為用也史載元帝温恭寡慾賞賜節約都内錢四
十萬水衡錢二十五萬少府錢十八萬大農内藏皆有
餘蓄則亦何事竭公帑以肥其内哉東漢光武併禁錢
掌之大農將以絶一已之私制非不善而不知反使後
世開邸鬻爵以為私藏何哉夫宫掖之費在内所不能
免而頋使一切助辦於宫庭則固有其制而不得為者
此所以計出於亡聊而有内庫之私也然則宣元二君
捐私帑以濟公用要不失為美之意
後元富庶緣不用兵後元富庶緣不用兵又武帝不開
邊雖不入粟拜爵亦可(唐仲友)
郡國財賦漢置司農少卿雖承秦舊但秦人盡欲斂天
下財賦至於負海之粟以歸京師賈生所謂千八百國
民以自養者是也至漢大封九國分侯功臣止以十五
郡屬京師而又列侯公王食邑其中近於周家獨取畿
内之賦是時郡國自有司農少卿錢所以吳王鑄山煮
海者自擬王者百姓更賦皆貸勿收梁孝王府庫藏金
玉多於京師正為此也是時賈誼晁錯諸公皆以是為
憂故武帝設塩鐵官盡籠天下之利筭緡錢商車大率
皆是籠絡郡國財賦尊顯卜式以風諸侯令助邊
養財所自出治財之術亦養其財之所自出而已矣夫
秦之商鞅漢之晁錯其為術刻矣而其治財猶為知本
未至如後世之一切也商君之法使民耕織粟帛而復
其身晁錯之法使民入粟買爵而勿收其租夫粟不入
於官也而復其調則上宜乏用貿爵入粟也而除其租
則所入者宜不足以償所失也二子行之秦以冨強而
漢有紅腐之積彼獨何術也彼誠知夫財之所自出者
不可不養則其所以予民者乃其所以取民也武帝承
文景冨庶之後内多慾而外事兵役自其兵役之興而
邊民困賦役之煩也而農民困自其斡塩鐵筭商告緡
也而商民困自其賣爵得以免罪也而冨民困自其立
轉送之法而入財補郎也而世家之子弟困自其差出
馬也而封君至吏三百石以上困自其造皮幣罰酎金
也而列侯困夫上自列侯封君而下至於庶人蓋財之
所自出也使帝知所以養民之本則戸口日息田野日
闢蓄牧益蕃而財貨流通賦稅之入而上不勝用矣(陳)
(季雅)
唐財用
唐財用為人主私藏唐初天下財賦歸左藏太府以時
上其數尚書比部覆其出入玄宗時王鉷給歲進百億
萬緡非租庸正額者積百寳大盈庫以供天子燕私及
祿山反楊國忠以為正庫物不可給士卒肅宗時第五
琦請以左藏財賦盡歸之大盈庫供天子賜給主以中
官自是天下之財皆人主私藏而有司不得程其出入
矣德宗時瓊林大盈陸贄常極諫之故方屬意聚斂韋
臯有日進李兼有月進劉贊有羡餘之貢又有代易進
奉刺史進奉自裴肅始判官進奉自蕭綬始一以裴延
齡用事益為天子益私財憲宗即位盡罷進奉似矣未
幾劉闢李琦既平貲藏皆入内庫于頔皇甫鎛為刻剝
於是有助軍賞之名後武宗懲前弊以戶部度支塩鐵
及諸道進奉並輸延資庫以宰相領之又不是
唐財賦倚東南自天寳後河北淪於藩鎮而國用仰給
全在東南東南之賦安得不重抑嘗切疑其重賦之始
當在肅代之際然大歴中獨孤及為舒州元結為道州
率戶不過歲取十千而止至於元和而東南之賦始重
李林甫上國計簿揔計天下方鎮十五道不申戶口外
歲所倚辦止於浙江東西宣歙淮南江西鄂岳福建湖
南八道四十九州一百四十萬戶當時戶數減耗如此
而李絳言於憲宗曰今東南大縣歲賦二十萬緍一千
萬緡之賦已增道州三分之一此其增重可知矣蓋至
是而求其及於什一之半而不可得此李翺之書所以
作也自是而後至於咸通又加甚焉故陸龜蒙言元和
中國家用兵帑金窖粟不足用江南之賦已重殆今盈
六十年賦又數倍於前後蒙此言乃發於咸通也故元
和視大歴建中而重咸通視元和而又重向使太宗之
初已取其盈則變故之餘重之又重豈特唐末年而後
盛哉然大歴之際軍旅數興戶口減耗而賦得無增者
史稱劉晏之功誠不可揜矣
宋朝財用
會計錄唐李吉甫始部錄元和國計著為成書宋朝丁
謂著景德會計錄田况著皇祐會計錄蔡㐮著治平會
計錄蘇轍著元祐會計錄皆所以揔括邦計量入為出
(熙寧亦有是錄)德宗時三百八十萬五千餘戶稅榖
二百一十五萬七千餘斛而兵七十六萬八千餘人(是)
(四戶養一兵)蘇轍取元豐八年之會計之實而别其五
一曰收支二曰民賦三曰課入四曰儲運五曰經費若
内藏右曹之積與天下封樁之實非昔三司所領則不
入會計其收支叙云宗室之衆皇祐節度使三人今為
九人兩使留後一人今為八人觀察使一人今為十五
人防禦使四人今為四十二人百官之冨景德大夫三
十九人今為二百三十人朝奉郎以上百六十五人今
為六百九十五人承節郎一百二十七人今為三百六
十九人奉議郎一百四十八人今為四百三十一人其
餘諸司使副供奉侍禁三省之吏莫不數倍於前仁宗
末年任子之法自宰相以下無不減省神宗裁減宗室
之恩今微為之節使見仕者無損方來者有限雖未見
其利要之十年之後事有間矣慶歷之入二千八百餘
萬出二千七百餘萬治平入二千三百六十餘萬出二
千三百二十餘萬熙寧入三千餘萬出二千五百餘萬
然其入之所以常多於出者先為之計爾夫計入以為
出則吾出也常裕如以出而為入則吾入也常不給蓋
知所計則不輕用之用之則不妄用今宜日入其成月
入其要歲比其數以較出入孰為經用孰為私予孰為
起支孰為定例孰為有餘孰為不足
精會計財莫先於節亦莫先於會宋朝初建版部則布
左計右計揔計等使之目其後三司置使度支居其一
有使有副有判官有提舉帳司磨勘理欠等司夫度支
之設職在諸曹一郎吏主之足矣前人特以建使則其
意可見歟自景德皇祐治平熙寧元祐主計者必有會
計成書其戶口之籍輿地之圖謂度之多寡賦予之厚
薄其名其色其制其數莫不備矣自三司使之罷理財
既已無術而渡江以來典籍散漫會計之事一切委而
不講營營支撑僅紓目前以至於今推原其弊皆起於
理之而無其說
今日費用紹興中鄭湜劄子宋朝混一之初歲入緡錢
一千六百餘萬以為極盛兩倍唐室矣其後月增歲貢
及熙豐間言利之臣極力聚斂然後歲入六千餘萬渡
江之初東南歲入不啻千萬比年乃增至六千五百餘
萬則所入倍於祖宗時多矣神宗皇帝中都吏祿兵廪
所費全歲不過百五十萬元豐間紛更費用猶不過月
支三十六萬至和末崇侈無度月支百二十萬渡江之
初雖連年用兵然月支猶不過八十萬比年安靖無事
乃月支百二十萬則其所費亦倍於祖宗多矣徽宗宣
和間月支九十五萬高宗紹興三年月支一百一十萬
陳㐮論神宗歲入緡錢約六千餘萬養兵之費約五
千餘萬乃是六分之兵占其五
財耗於兵官今日生財之道多矣惟是節省不得其術
以今天下較財用於漢唐所入十倍於漢五倍於唐唐
人榷塩劉晏時每年得六百餘萬李巽最多之年比晏
多一百八十萬(此必一叚說熙豐多於唐紹興又若干)
(云云)今准一年所入一千三百萬有竒較之熙豐以後
所入倍再今姑置勿論紹興初年今所入已數倍矣紹
興初養兵僅百萬今中外纔四十萬爾比來弊直合於
餉軍理會左藏支養兵居十之七又未嘗養得兵說者
只云合汰老弱去詭名殊號不知軍中不可無老練之
人弱有二說病弱者則強壮者自不與為伍幼弱則他
日復成將詭名未易檢校劉樞密云得一賢相自無許
多般事始末只合於餉事上說外則靳惜名器如紹興
初使相未嘗除人節鉞惟四大將今使相二十餘人節
鉞數百軰人月費數千緡又宫親無樽節安得不匱之
(魏元禮)
今日財有陽耗隂耗建理財之議而有取於生財者今
日之故說也建理財之議有取於節財者亦今日之故
說也今生財之術視前古為詳矣榖則有租絹則有庸
酒則有榷茶塩則有征又有坊場之錢樓店河渡之錢
前世所以取於民者今盡行之矣以此生財而財不豐
則生財之說果不可用也今節財之說視前古為盡矣
力役不興征伐不舉好予匪頒初無濫賞而又惜士祿
之圭角停樞密院之犒設上玉牒所之科次前古所不
知節者今盡為之矣以此節財而財不豐則節財之說
果不可用也今日天下不慮夫無財慮夫所以陷没之
者不可以類推而又以隂耗之者衆前日之事今日之
鑒也高宗皇帝在紹興間嘗以六事詢執政而當時宰
臣之職(吕頥浩)謂宣和(徽宗全盛之時)月支九十五萬
紹興三年月支一百一十萬則紹興之月費加多於宣
和一歲共用一千三百餘萬又謂榷貨所入東南塩歲
若干萬
宋朝内藏備非常之用宋朝置朝藏奉宸等庫其實欲
蓄積以待非常之用軍興賞賚則用之水旱灾傷賑濟
則用之三司財用乏則出以助之諸路財用乏則出以
助之太祖始平僣亂收其府庫别貯之封樁庫國用之
餘悉入焉嘗曰俟滿五百萬緡當問契丹贖燕薊又曰
用二十疋絹募一敵人首用絹二百萬疋敵且盡矣太
宗改名内藏自淳化至景德用兵之費皆取是焉太宗
初實内帑謂侍臣曰河東敵境甚邇吾必取之至所不
免擾民今内帑所積以備調發蓋重擾也其後皆如詔
卒不擾下真宗謂王旦曰内藏庫所貯金帛備軍國之
用非自奉也但外廷不知耳仁宗明道二年出内藏錢
百萬賜三司初三司以用度不足告於上上曰國家禁
錢本無内外蓋以助經費也自是歲歉或調發則出内
藏以濟之當時常出錢百萬緡以助常平糴本哲宗時
嘗因冬大寒出錢十萬緡散與窮民
祖宗時利權不分祖宗時戶部之職實為三司其餘司
則有磨勘衙司曹案刑案修造河渠之屬凡天下之事
權鎮之太半貨財之入工役之興皆可以稽其賬籍量
其費用斂散及時縱舍由己而不為它司所牽制内而
諸司外而轉運如心腹之運手足如臂使指苟官得其
人則財無不羡此之謂利權不分自三司之胄案為軍
器監而繕修械仗之具戶部不得預曰都作院屬於諸
道憲司曰水部屬於冬官曰磨勘司屬於都部而並屬
於刑曹鈎考檢校戶部莫得而知之利權於此分矣故
它司以辦事為效而不顧財之有無戸部以給財為功
而不論事之當否職守拘牽而費用無藝國用安得不
匱乎
内外財計不一今中都有戸部有修内司有内庫有二
庫之激賞有國子之贍養有諸軍之營運惟軍資當合
自治餘皆屬戸部可也今它司財計所在戶部不得其
出入及漏巵無當何所致詰耶外司有轉運常平有市
舶有坑冶有揔制有經制有帥司之激賞有州有縣而
州縣又各有務庫曹局惟激賞不當它屬餘皆宜屬轉
運可也利合而富利散而窘理財之道可一言而盡矣
祥符天禧出入之數國初以來財用所入莫多於祥符
天禧之時所出亦莫多於祥符天禧之時至道中榷酒
稅錢一百二十萬貫至天禧增至七百七十九萬貫其
他關市津渡等稅率增倍之至道末塩課錢七十二萬
貫天禧末至一百六十三萬貫至道中歲鑄錢八十三
萬貫景德末至一百八十三萬貫則財之所入多於國
初矣然國初三歲一郊費五百萬貫景德以來祀郊費
七百餘萬祀汾隂上寳璽不與焉至道末所出不過二
千餘萬貫天禧末天下揔收二千六百餘萬貫緫費錢
二千七百一十萬貫設者不預焉
今日揔司之財古之掌財者二今之掌財者三内帑也
外帑也此自古以來則然也而中興之後則於二者之
外而有揔司之財焉此不可不講也中興以來駐蹕吳
會控扼之地上下數千里列屯相望費用不貲其始糧
餉職之主將主將不自給也主將取之緫司緫司吝於
供億也然後請之於朝而揔領之官出焉然未以名官
也自收諸帥之兵目為御前分屯要害而後揔領之官
置焉號為外司農其權重也官分四揔領其職專也兩
淮之職或分或合四川之名或仍或革此特一時之制
焉爾而其大意則欲便於糧餉也大抵國家用度多靡
於兵西蜀湖廣江淮之賦類緫司其供京師者惟仰閩
浙而已近年以來嘗命官以攷緫司之財矣又嘗欲合
緫司之財以歸戶部矣合之則緩急無所備不合則事
權無所統其說紛紛至於今未定愚切以為合之非也
不合亦非也盍亦求中興之初所以命官之意乎方其
初年揔領財賦本之戶部兵貳職固在外也而其權未
始不歸於内也權出於内則可以制其虚盈職分於外
則可以備其緩急斯不亦可行之法乎
四緫所掌錢糧鎮江諸軍錢糧淮東揔領掌之建康池
州諸軍錢糧淮西揔領掌之鄂州荆南江南諸軍錢糧
湖廣揔領掌之興元興州金州諸軍錢糧四川揔領掌
之
紹興歲入之數渡江之初東南歲入猶不滿千萬上供
纔二百萬緍此祖宗正賦也吕頥浩在戶部始創經制
錢六百六十餘萬緍孟庾為埶政又增揔制錢七百八
十餘萬緍朱勝非當國又增月樁錢四百餘萬緍紹興
末年合茶塩酒筭坑冶𣙜貨糴本和買之入六千餘萬
緍而半歸内藏(係年錄紹興二十七年)
嘉定歲入之數當今歲入之數為緍錢三千五百餘萬
而歸於版曹者蓋一千九百餘萬歸於淮東之揔所者
二百六萬歸於淮西揔所者三百七十八萬歸於湖廣
者五百七萬歸於四川者五百三十八萬(嘉定十年廷)
(對)
羣書考索續集卷四十五
