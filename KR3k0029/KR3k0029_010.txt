羣書考索卷十宋章如愚撰
諸子百家門
諸子類家語
孔子家語者皆當時公卿士大夫及七十二弟子之所
諮訪交相對問言語也(後序)始皇之世李斯焚書而孔
子家語與諸子同列故不見滅高祖克秦悉斂得之皆
載於二尺竹簡多有古文字及呂氏專漢取歸藏之其
後被誅亡而孔子家語乃散在人間好事者或各以意
增損其言故使同是一事而輒異辭孝景皇帝末年募
求天下禮書于時京師士大夫皆送官得呂氏之所𫝊
孔子家語而與諸國事及七十子辭妄相錯雜不可得
知以付掌書與曲禮衆篇亂簡合而藏之祕府元封之
時吾仕京師切懼先人之典辭將遂泯滅於是因諸公
卿大夫私以人事募求其副悉得之乃以事類相次撰
集爲四十四篇又有曾子問禮一篇自别屬曾子問故
不復錄其諸弟子書所稱引孔子之言者本不存乎家
語亦以其已自有所傳也是以皆不取也將來君子不
可不鑑(同上)
按班固藝文志孔子家語二十七篇顔注云非今所有
家語則以肅之所注者在可疑也(館閣書目)
國語(戰國策孔衍春秋後語司馬彪九州春秋)
左丘明采錄前世穆王以來下訖魯悼智伯之誅邦國
成敗嘉言善語隂陽律呂天時人事逆順之數以爲國
語其文不主於經故號曰外傳所以包羅天地探測禍
福發起幽微章表善惡者昭然甚明實爲經藝並陳非
特諸子之倫也
左丘明既爲春秋内傳又稽其逸文纂其别說分周魯
齊晉鄭楚吳越八國事起自周穆王終於魯悼公列爲
春秋外傳國語合爲二十一篇自古名儒賈逵王肅虞
翻韋耀之徒並申以注釋治其章句此亦六經之流三
傳之亞暨縱横互起力戰爭雄秦兼天下而著戰國策
其篇有東西二周秦齊燕楚三晉宋衛中山合十二國
分爲三十二卷孔衍又爲春秋後語除二周及宋衛中
山其所留者七國而已始自秦孝公終於楚漢之際此
則春秋亦盡二百四十餘年之行事漢司馬彪又錄漢
事因爲九州春秋尋其統體亦近代之國語也左氏
國語其文深閎傑異固世之所躭嗜而不已也而其說
多誣淫不槩於聖余懼世之學者溺其文采而淪於是
非是不(一有知字)得由中庸以入堯舜之道本諸理作
非國語(柳文作非國語序)
爾雅
張晏漢藝文志注云爾近也雅正也魏張揖上廣雅表
言周公著爾雅一篇三朝記哀公曰寡人欲學小辨以
觀於政可乎孔子曰爾雅以觀於古足以辨言矣是知
周公所作也今俗所傳爾雅三卷或言仲尼所增或言
子夏所益或言叔孫通所補陸德明釋文云釋詁蓋周
公作邢昺疏云釋詁一篇相承以爲周公作但其文有
周公後事故先儒共疑焉漢藝文志爾雅二十篇今爲
十九篇郭璞注陳涉博士孔鮒撰小爾雅十三章甲衍
詁訓張揖廣雅三篇今逸唯廣雅音存隋曹憲因張揖
廣雅附作音解更爲十篇避煬帝諱改廣爲博雅今存
十卷李商隠以蜀語爲蜀爾雅(李俶書目)劉温潤採摭
羌虜之言以華音釋之爲羌爾雅(宋朝嘉祐中)神宗
朝陸佃因進對論物性進說魚說本二篇自是益加論
撰成埤雅二十卷(以館閣書目修)
西漢郭威謂爾雅周公所制而爾雅有張仲孝友張仲
宣王時人非周公之制明矣劉歆嘗以問楊子雲子雲
曰孔子門徒游夏之徒所記以解釋六藝者也劉向以
謂外戚傳稱史佚教其子以爾雅爾雅小學也又記言
孔子教魯哀公學爾雅爾雅之出遠矣舊學者皆云周
公所記也張仲孝友之類後人所足耳(西京雜記)若
言胡不承權輿及緇衣之席兮此秦康鄭武之詩在周
公之後明矣(疏)歐陽公本義亦謂爾雅非聖人之書
考其文理乃是秦漢之間學詩者纂集說詩博士解詁
之言爾周公倡之於前子夏和之於後自爾以後世罕
得聞至漢武帝時濟南人終軍既辨豹文之鼠人服其
博物故爭相傳授爾雅之業於是遂顯其後雖注者十
餘家猶未詳備陸德明叙錄犍爲文學注二卷劉歆注
三卷樊光注六卷李巡注三卷推此五家而已又五經
正義援引有某氏謝氏顧氏今郭氏言十餘千典籍散
亡未知誰氏然皆未詳夫爾雅者先儒授教之術後
進索隠之方誠傳法之濫觴爲經籍之樞要者也夫混
元闢而三才肇位聖人作而六藝斯興本乎發德於衷
將以納民於善洎夫醇醨既異步驟不同一物多名繁
方俗之語片言殊訓滯今古之情將使後生若爲鑽仰
繇是聖賢間出詁訓遞陳周公倡之於前子夏和之於
後蟲魚草木爰自爾以昭彰禮樂詩書盡由斯而紛郁
然又時經戰國運歴挾書傳授之徒浸微發揮之道斯
寡諸篇所釋世罕得聞惟漢終軍獨深其道豹鼠既辨
斯文遂隆其後相傳乃可詳悉其爲注者則有犍爲文
學劉歆樊光李巡孫炎雖各名家猶未詳偹惟東晉郭
景純用心幾二十年注解方畢甚得六經之旨頗詳百
物之形學者祖焉最爲稱首其爲義疏者則俗間有孫
炎高璉皆淺近俗儒不經師匠今既奉上勅校定考按
其事必以經籍爲宗理義所詮則以景純爲主爾雅
小雅漢書藝文志有爾雅又有小雅唐藝文志有郭璞
注爾雅又有李軌解小雅廣雅唐藝文志張揖廣雅
四卷博雅唐藝文志曹憲博雅十卷李文成博雅
志十三卷(唐藝文志雜家類也)埤雅宋朝陸佃作續
爾雅唐藝文志劉伯莊續爾雅邢昺爾雅疏成平四
年上
子思
名伋孔子孫著書二十三篇
漆彫子
名啓後孔子弟子著書十三篇
宓子
名不齊字子賤孔子弟子著書十六篇
景子
著書三篇說宓子語似其弟子
李克
子夏弟子魏文侯相著書七篇
晏子
齊大夫晏嬰按漢志云晏子八篇隋志云晏子春秋七篇
今館閣書目云晏子春秋十二卷或以爲後人採嬰行
事而爲此書故其書卷頗多於前志方晏子伏莊公
尸哭之成禮然後去豈所謂見義不爲無勇者邪至其
諫說犯君之顔此所謂進思盡忠退思補過哉假令尚
在余雖爲之執鞭所忻慕焉(史記)謚平仲相齊景公
孔子稱善與人交有列傳師古曰有列傳者謂太史公
書
曾子
參南武城人字子輿少孔子四十六歲志存孝道故孔
子因之以作孝經與其弟子公明儀樂正子之徒論述
立身孝行之要天地萬物之理今十篇自脩身至天圓
皆見於大戴禮蓋後人摭出而爲曾子
荀子
荀卿趙人名况方齊宣王威王之時聚天下賢士於稷
下尊寵之若鄒衍田駢淳于髠之屬甚衆號曰列大夫
皆世所稱咸作書刺世是時荀卿爲秀才年五十始求
游學諸子之事皆以爲非先王之法也荀卿善爲詩禮
易春秋至齊襄王時而荀卿最爲老師齊尚修列大夫
之缺而荀卿三爲祭酒焉孟子者亦大儒以人之性善
荀卿後孟子百餘年荀卿以爲人性惡故爲性惡一篇
以非孟子趙人名况唐楊倞注分舊十二卷三十二
篇爲二十卷按史記初况以䜛適楚爲蘭陵令應聘諸
侯卒不用退老蘭陵楚人尊師之著書數萬言宋朝撰
削荀子疵一卷韓愈讀荀子曰攷其辭時若不醇粹
要其歸與孔子異者鮮矣抑猶在軻雄之間乎余欲削
荀氏之不合者附于聖人之籍亦孔子之志也
魯仲連子
魯仲連子齊人也好竒偉俶儻之畫策而不肯仕宦齊
欲爵之魯連逃隠於海上(史記)十四篇(藝文志)齊人以
談說遊諸侯不願於仕宦退隠海上著此書(藝文志)
孔叢子
孔叢子陳涉博士孔鮒撰一名盤盂取其事雜也又益
以連叢二篇合爲二十三篇(田蚡傳曰學盤盂孔甲諸書)
揚子
揚雄字子雲蜀郡成都人也(本傳)實好古而樂道其意
欲求文章成名於後世以爲經莫大於易故作太元傳
莫大於論語作法言史篇莫大於倉頡作訓纂箴莫善
於虞箴作州箴(晉灼曰九州之箴也)賦莫深於離騷反
而廣之辭莫麗於相如作四賦皆斟酌其本心與放依
而馳騁云(本傳)雄見諸子以知舛馳大抵詆訾聖人
雖小辨終破大道故時人有問雄常用法應之者以爲
十三卷象論語號曰法言
文中子
隋王通所與門人答問薛收姚義集而名之曰中說唐
杜淹爲序宋朝阮逸注宋咸以文中悉模論語句迹仲
尼事且謂李靖陳叔達房魏諸公未嘗師事作過文中
子又爲駁中說凡二十二事共十卷王福畤記正觀
初杜淹問王凝曰子聖賢之弟也有聞乎仲父曰凝亡
兄嘗講道於河汾亦嘗預於斯六經之外無所聞也淹
曰昔人咸有記焉蓋薛收姚義綴而名之曰中說兹書
天下之昌言也微而顯曲而當旁貫大義宏闡教源門
人請問之端文中行事之迹則備矣子盍求之家仲父
曰凝以喪亂以來未遑及也退而求之得中說一百餘
紙大抵雜記不著篇目首卷及序則蠧絶磨滅未能銓
次十九年仲父被起爲洺州從事又以中說授予曰先
兄之緒言也余再拜曰中說之爲教也務約致深言寡
理大其比論語之記乎孺子奉之無使失墜因而辨類
分綜編爲十篇
百家類儒家
儒家者流蓋出於司徒之官助人君順隂陽明教化者
也游文於六經之中留意於仁義之際祖述堯舜憲章
文武宗師仲尼以重其言(師古曰祖始也述修也憲法)
(也章明也宗尊也言以堯舜爲本始而遵修之以文王)
(武王爲明法又師尊仲尼之道)於道最爲高孔子曰如
有所譽其有所試(師古曰論語載孔子之言也言於人)
(有所稱譽者則試以事取其實效也譽者戈於反)唐虞
之降殷周之盛仲尼之業已試之效者也然惑者既失
精微而辟者又隨時抑揚違離道本(師古曰辟讀曰僻)
苟以譁衆取寵(師古曰譁衆也寵尊也譁呼華反)後進
脩之是以五經乖析儒學寖衰此辟儒之患(漢藝文志)
儒者所以助人君明教化者也聖人之教非家至而
戸說故有儒者宣而明之其說大抵本於仁義及五常
之道黃帝堯舜禹湯文武咸由此則周官太宰以九兩
繫邦國之人其四曰儒是也其後陵夷衰亂儒道廢闕
仲尼祖述前代修正六經三千之徒並受其義至于戰
國孟軻子思孫卿之流宗而師之各有著述發明其指
所謂中庸之教百王不易者也俗儒爲之不顧其本苟
欲譁衆多設問難便辭巧說亂其大體致令學者難曉
故曰博而寡要(隋經籍志)
諸儒並見前類
道家
道家者流蓋出於史官歴記成敗存亡禍福古今之道
然後知秉要執本清虛以自守卑弱以自持此君人南
面之術也合於堯之克讓易之謙謙一謙而四益此其
所長也及放者爲之則欲絶去禮學兼棄仁義曰獨任
清虛可以爲治(漢志)道者蓋爲萬物之奥聖人之至
賾也易曰一隂一陽之謂道又曰仁者見之謂之仁知
者見之謂之知百姓日用而不知夫隂陽者天地之謂
也天地變化萬物蠢生則有經營之迹至於道者精微
淳粹而莫知其體處隂與隂爲一在陽與陽不二仁者
資道以成仁道非仁之謂也智者資道以爲智道非智
之謂也百姓資道而日用而不知其用也聖人體道成
性清虛自守爲而不侍長而不宰故能不勞聰明而人
自化不假脩營而功自成其玄德深遠言象不測先王懼人
之惑置于方外六經之義是所罕言周官九兩其三曰
師蓋近之矣然自黃帝以下聖哲之士所言道者傳之
其人世無師說漢時曹參始薦蓋公能言黃老文帝宗
之自是相傳道學衆矣下士爲之不推其本苟以異俗
爲高狂狷爲尚迂誕譎怪而失其真矣
管子管夷吾者穎上人也既用任政於齊齊桓公以覇
九合諸侯一匡天下管仲之謀也(史記本傳)吾讀管
氏牧民山高乘馬輕重九府詳哉其言之也管仲世所
謂賢臣然孔子小之豈以爲周道衰微桓公既賢而不
勉之至王乃稱霸哉語曰將順其美匡救其惡故上下
能相親也豈管仲之謂乎(史記)
弟子職一篇應劭曰管仲所作在管子書(前藝文志)
春秋尊王不尊霸與中國不與夷狄始乎平王避夷難
也是王室遷而微也見于周書文侯之命微王也是王
者失賞也費誓善其備夷是諸侯之正也秦誓專征伐
是諸侯之失禮也書春秋合體而異世也書以文侯之
命終其治也春秋以平王東遷始其微也自東遷六十
五年春秋無晉以其亡護亂也及其滅中國之國而後
見其行事譏失賞也周之微也幸不夷其宗稷齊桓之
功也其中國無與加其盛也其夷狄無與抗其力也見
於衛詩美其存中國也春秋無與辭何異也存一國之
風無其人則衛夷矣全王道之正與之霸是諸侯可專
征伐也夫晉之爲霸也異齊遠矣桓正文譎夫桓之爲
正抑夷狄存中國文之爲譎陵中國微王室晉之風也
無美其美無功其功外無他人雖國人不與也然而桓
之正非王道之正也以文譎而桓正也桓之功非王道
之功也以攘狄而存周也無桓周滅有周桓賊桓卒齊
衰楚人滅周周之不幸桓之早死也故曰周之存桓之
功也桓之不幸管仲之早死也故曰桓之功管仲之力
也自是楚滅諸國而熾矣今得其著書然後知攘夷之
功皆遠略也儒譏霸信刑賞豈王者詆民哉霸嚴政令
豈王者怠忽哉霸鄉方略豈王者不先謀哉霸審勞佚
豈王者暴師哉霸謹畜積豈王者使民不足哉亦時夷
狄内聘大者畏威小者懷仁功亦至矣不幸名之不止
然柰衰世何孔子曰微管仲吾其披髮左祍矣此其據
也
老子楚人也姓李氏名耳字伯陽謚曰𣆀周守藏室之
史也孔子適周問禮於老子老子見周之衰乃遂去
至關關令尹喜曰子將隠矣強爲我著書於是老子乃
著書上下篇言道德之意五千餘言而去莫知其所
老子百有六十餘歲或言二百餘歲以其修道而養壽
世之學老子者則絀儒學儒學亦絀老子道不同不相
爲謀豈謂是邪(並出史記)
莊子蒙人也名周嘗爲蒙漆園吏與梁惠王齊宣王同
時其學無所不窺然其要本歸於老子之言故其著書
十餘萬言大抵率寓言也戰國時蒙人莊周撰其旨
宗於老子晉郭象注唐成元英又爲之疏
列子者鄭人也名禦寇與鄭繻公同時其學以黃帝老
子爲宗自言師壺丘子林而友伯昏無人列子書舊二
十篇西漢劉向去重複存者八篇列子蓋先莊子及莊
子著書多取其言二子之道一也
抱朴子葛洪元帝時著書不輟其自序曰世儒莫信神
仙之書故儒所言黃白之事名曰内篇其餘駁難通釋
名曰外篇自號抱朴子洪博物深洽江左絶倫
太公二百三十七篇姓呂名望爲周師尚父本有道者
或有近出又以爲太公術者所增加也(漢藝文志)
孫子武齊人也以兵法見於吳王闔廬(見史記)作孫
子十六篇(藝文志)
隂陽家
隂陽家者流蓋出於羲和之官敬順昊天歴象日月星
辰敬授民時此其所長也及拘者爲之則牽於禁忌泥
於小數舍人事而任鬼神(漢志)
天文
天文者序二十八宿步五星日月以紀吉凶之象聖人
所以參政也易曰觀乎天文以察時變然星事殛悍非
湛密者弗能由也夫觀景以譴形非明王亦不能服聽
也以不能由之臣諫不能聽之主此所以兩有患也(漢)
(藝文志)天文者所以察星辰之變而參於政者也易
曰天垂象見吉凶書稱天視自我人視天聽自我人聽
故曰王政不脩謫見于天日爲之蝕后德不脩謫見于
天月爲之蝕其餘孛彗飛流見伏陵犯各有其應周官
憑相掌十有二歲十有二月十有二辰十日二十有八
星之位辨其叙事以會天位是也小人爲之則指凶爲
吉謂惡爲善是以數術錯亂而難明矣
歴譜
歴譜者序四時之位正分至之節會日月五星之辰以
考寒暑殺生之實故聖王必正歴數以定三統服色之
制又以探知五星日月之會凶阨之患吉隆之喜其術
皆出焉此聖人知命之術也非天下之至材其孰與焉
道之亂也患出於小人而強欲知天道者壞大以爲小
削遠以爲近是以道術破碎而難知也
歴數者所以揆天道察昏明以定時日以處百事以辨
三統以知阨會竆理盡性而至於命者也易曰先王以
治歷明時書叙朞三百有六旬有六日以閏月定四時
成歲春秋傳曰先王之正時也履端於始舉正於中歸
餘於閏又曰閏以正時時以序事事以厚生生民之道
其在周官則亦太史之職小人爲之則壞大爲小削遠
爲近是以道術破碎而難知
五行
五行者五常之形氣也書云初一曰五行次二曰敬用
五事言進用五事以順五行也貌言視聽思心失而五
行之序亂五星之變作皆出有律歴之數而分爲一者
也其法亦起五德終始推其極則無不至而小數家因
此以爲吉凶而行於世寖以相亂(漢志)
五行者金木水火土五常之形氣者也在天爲五星在
人爲五藏在目爲五色在耳爲五音在口爲五味在鼻
爲五臭在上則出氣施愛在下則養人不倦故傳曰天
生五材廢一不可是以聖人推其終始以通神明之變
爲卜筮以考其吉凶占百事以觀於來物觀形法以辨
其貴賤周官則分在保章馮相卜師筮人占夢眡祲而
太史之職實司總之小數者纔得其十觕便以細事相
亂以惑於世(隋志)
法家
法家者流蓋出於理官信賞必罰以輔禮制易曰先王
以明罰飭法此其所長也及刻者爲之則無教化去仁
愛專任刑法而欲以致治至於殘害至親傷恩薄厚(漢)
(志)法者人君所以禁淫慝齊不軌而輔於治者也易
著先王明罰飭法書美明于五刑以弼五教周官司寇
掌建國之三典以佐王刑邦國詰四方司刑以五刑之
法麗萬民之罪是也刻者爲之則杜哀矜絶仁愛欲以
威劫爲化殘忍爲治乃至傷恩害親
處子九篇師古曰(史記云)趙有處子(藝文志)
游棣子一篇(藝文志)
燕十事十篇(藝文志)
商子戰國時公孫鞅撰史記言鞅少好刑名之學嘗讀
商君開塞耕戰書與其子相類今其書具存
韓子韓非者韓之諸公子也喜刑名法術之學而其歸
本於黃老非爲人口吃不能道說而善著書與李斯俱
事荀卿斯自以爲不如非非見韓之削弱數以書諫韓
王韓王不能用故作孤憤五蠧内外儲說林說難十餘
萬言然韓非知說之難爲說難書甚具終死於秦太
史公曰老子所貴道虚無因應變化唯無爲故著書辭
稱微妙難識莊子散道德放論要亦歸之自然申子卑
卑施之於名實韓子引繩墨切事情明是非其極慘徼
少恩皆原於道德之意而老子深遠矣(史記)
季子名悝相魏文侯富國強兵作季子三十二篇(出藝)
(文志)
申子申不害京人也故鄭之賤臣學本於黃老而主刑
名著書一篇號曰申子(史記)相韓昭侯終其身諸侯不
敢侵韓師古曰京河南京縣(藝文志)
&KR1007;錯穎川人也學申商刑名於軹張恢生所(本傳)&KR1007;
錯銳於爲國遠慮而不見身害(贊)作書三十一篇(藝文志)
慎子戰國時慎到所撰四十二篇務刑名之學申韓稱
之(藝文志)
名家類
名七家三十六篇名家者流蓋出於禮官古者名位不
同禮亦異數孔子曰必也正名乎名不正則言不順言
不順則事不成此其所長也及譥者爲之則苟鈎軱析
亂而已(漢志)名者所以正百物叙尊卑列貴賤各控
名而責實無相僣濫者也春秋傳曰古者名位不同節
文異數孔子曰名不正則言不順言不順則事不成周
官宗伯以九儀之命正邦國之位辨其名物之類是也
拘者爲之則苛察繳繞滯於析辭而失大體(出隋志)
公孫龍子戰國時公孫龍撰爲堅白之辨假物取譬冀
時君感悟而正其名實焉
鄧析二篇鄭人與子産並時師古曰列子及孫卿並云
子産殺鄧析據左傳昭公二十年子産卒定公九年駟
㪜殺鄧析而用竹刑則非子産所殺也(藝文志)
惠子一篇名施與莊子並時
墨家
墨六家八十六篇墨家者流蓋出於清廟之守茅屋采
椽是以貴儉養三老五更是以兼愛選士大射是以上
賢宗祀嚴父是以右鬼順四時而行是以非命以孝視
天下是以上同此其所長也及蔽者爲之見儉之利因
以非禮推兼愛之意而不知别親疏(漢志)墨者強本
節用之術也上述堯舜夏禹之行茅茨不翦糲梁之食
桐棺三寸貴儉兼愛嚴父上德以孝示天下右鬼神而
非命漢書以爲本出清廟之守然則周官宗伯掌建邦
之天神地祗人鬼肆師掌立國祀及兆中廟中之禁令
是其職也愚者爲之則守於節儉不達時變推心兼愛
而混於親疏也(隋志)墨子宋大夫墨翟撰其說貴儉
兼愛尚賢明鬼非命尚同藝文志云墨子七十一篇今
自親士至雜守爲六十一篇亡節用節葬明鬼非樂非
儒等九篇
從横家
從横十二家百七篇從横家者流蓋出於行人之官孔
子曰誦詩三百使於四方不能顓對雖多亦奚以爲又
曰使乎使乎言其當權事制宜受命而不受辭此其所
長也及邪人爲之則上詐諼而棄其信從横者所以
明辨說善辭令以通上下之志者也漢書以爲本出行
人之官受命出疆臨事而制故曰誦詩三百使于四方
不能專對雖多亦奚以爲周官掌交以節與幣巡邦國
之諸侯及萬姓之聚導王之德意志慮使辟行之而和
諸侯之好達萬民之說諭以九税之利九儀之親九牧
之維九禁之難九戎之威是也佞人爲之則便辟利口
傾危變詐至於賊害忠信覆邦亂家(隋志)
鬼谷子周時高士姓名不聞以其所隠自號鬼谷先生
蘇秦張儀事之受以捭闔分其書三卷
蘇子三十二篇蘇秦者周雒陽人師習鬼谷先生
夫蘇秦起閻閭連六國從親此其智有過人者(史記)
張子十篇張儀魏人嘗與蘇秦俱事鬼谷先生學術三
晉之權謀之士夫言從衡強秦者大抵皆三晉之人也
夫張儀之行事甚於蘇秦然世惡蘇秦者以其先死而
儀振暴其短以扶其說成其衡道要之此兩人真傾危
之士哉(史記)
羣書考索卷十
