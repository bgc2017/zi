羣書考索後集卷十九
宋章如愚編
官制門
文階類
宋朝沿唐制設文階而等級小異
唐階曰開府儀同三司從一品特進正二品光禄大
夫從二品金紫光禄大夫正三品銀青光禄大夫從
三品正議大夫正四品上通議大夫正四品下太中
大夫從四品上中大夫從四品下中散大夫正五品
上朝議大夫正五品下朝請大夫從五品上朝散大
夫從五品下朝議郎正六品上承議郎正六品下奉
議郎從六品上通直郎從六品下朝請郎正七品上
宣德郎正七品下朝散郎從七品上從義郎從七品
下給事郎正八品上徵事郎正八品下承奉郎從八
品上承務郎從八品下儒林郎正九品上登仕郎正
九品下文林郎從九品上將仕郎從九品下凡二十
九宋朝舊階曰開府儀同三司特進以上宰臣使相
階光禄大夫金紫光禄大夫正奉大夫以執政階朝
請大夫朝散大夫朝奉郎宣德郎承事郎承奉郎儒
林郎文林郎登仕郎將仕郎以上為京朝官至侍從
階凡十有五
元豐新制以階易官乃雜取唐及祖宗舊制而損益之
定為二十四階號寄禄新格
元豐三年詔中書令將使臺省寺監之官實典職事
領空名一切罷去而易之以階因以制禄未幾官制
以階易寄禄新格今具下項特進金紫光禄大夫銀
青光禄大夫光禄大夫正議大夫通議大夫太中大
夫中大夫中散大夫朝議大夫朝請大夫朝散大夫
朝奉大夫朝請郎朝散郎朝奉郎承議郎奉議郎通
直郎宣教郎宣義郎承事郎承奉郎承務郎
元祐初三光禄正議中散朝議六階各分左右詞人為
左餘人為右
元祐三年詔自今朝議中散正議光禄銀青光禄金
紫光禄大夫並置左右進士出身及帶職人轉至左
朝議中散為二資餘人轉至朝議中散為左右二字
為四資以上各理七年磨勘其正議至金紫並分左
右字為八資應今官已及此者悉加之(實錄)
既而寄禄官並分左右
元祐四年三省言舊制京朝官以上各各分進士出
身及餘人自改為寄禄官並後一等改轉元差别除
朝奉大夫以上置左右兩等外承務郎以上至朝請
大夫亦欲分左右兩等進士出身人加左字餘加右
字從之(實錄)元祐董正官制易其稱呼元祐間議者以
為無以甄别流品遂詞人加左字餘人加右字而著
今將詞人有犯貪墨者去左而稱右庶以為戒予時
守江夏且以為詞人犯貪而稱右可以為戒然餘人
合稱右者得毋恥乎又若餘人犯貪墨則復何以為
戒也請應貪墨吏詞人則去左餘人則去右此庶幾
有别而有所懲書上不行豈朝廷法令事有未安非
外官所得與耶(麈史)
紹聖罷之
紹聖三年詔寄禄轉正議大夫光禄大夫銀青光禄
大夫分左右朝請大夫中散大夫亦仍舊存左右作
兩資轉以分有無出身外餘並罷
崇寧初換選人七階
崇寧三年刑部尚書鄧洵武奏吏部選人自節察判
官至主簿尉凡七等宜出自睿斷造為新名因而寄
禄今擬下項留守節察判官為承直郎掌書記支使
防團判官為儒林郎留守節察推官軍事判官謂之
兩使職官為文林郎防團軍事推官軍監判官謂之
初等職官為從事郎司錄錄事參軍縣令為通事郎
知錄事參軍為登仕郎軍巡判官司理司戶司法簿
尉為將仕郎奉聖旨依旨國朝選人寄禄凡四等七
資留守節察判官掌書記支使防團判官留守節察
推官軍事判官為兩使職防團軍事推官軍監判官
為初等職官司錄縣令知縣為令錄軍巡判官司理
司戶司法簿尉為判司簿尉其陞遷之序則自判司
簿尉舉令錄令錄舉職官自職令薦書及格皆改京
官不及格而有二薦書則遷兩使職官謂之短般以
勞叙賞謂之循資崇寧中鄧樞密洵武建言以為名
實渾殽不正乃改令七等以待選人其一曰三京府
判官留守判官節度觀察判官四色今目為承直郎
是也其二曰節度掌書記觀察支使今目為儒林郎
是也其三曰防禦團練軍事判官留守節度觀察推
官今目為文林郎是也其四曰防團練軍事推官今
目為從事郎是也其五曰縣令錄事參軍今目為從
政郎是也其六曰試階知縣知錄事今目為修職郎
是也其七曰三京軍廵判官司理戶曹司戶法曹司
法參軍主簿縣尉今目為迪功郎是也祖宗朝以考
第資歴無過失而或有勞績者逓遷謂之循資若磨
勘應格自縣令錄參以上及六考者有出身皆改著
作郎無出身及七考者改大理寺丞其有功賞循資
者减一考若未該磨勘循資者至支使及八考者有
出身改太子中允餘改太子中舍其四色判官及九
考以上者改秘書丞十二考以上者改太常博士無
出身人止於殿中丞而已至仁宗朝議者悉以考第
改官者其員猥多遂詔用帥臣監司通判保薦而以
州縣多寡定數以歲改百員為額元豐肇新官制稍
鎸改官之格改觀察判官以上有出身改奉議郎無
出身改通直郎掌書記改通直郎支使以下一例改
宣德郎而以朝廷每以選人改官為重必命制詮近
臣引對便殿上親閱其人材歷任功過降旨改令入
官或令改次等官或令更任一任回改官不自廟堂
進擬使此權專出主上也(官制舊典)
大觀初又置增宣奉正奉中奉奉直四階
大觀二年中書省檢會御筆寄禄官在神考時不分
左右曩雖釐正猶有存者若盡去之則序爵制禄等
差終少人易以及今擬下項金紫光禄大夫銀青光
禄大夫光禄大夫舊係右銀青光禄大夫宣奉大夫
舊係左光禄大夫正奉大夫舊係右光禄大夫通議
大夫太中大夫中大夫中奉大夫舊係左中散大夫
有出身人及帶職人更不轉中散奉直大夫朝議大
夫奉直大夫舊係右朝請大夫奉聖旨依詔旨官制
寄禄銀青光禄大夫與光禄正議中散朝議皆分左
右朝議中散有出身人皆超右其餘並以叙遷大觀
中予為中書舍人奉詔以為非元豐本意下擬定釐
正乃參取舊名以奉直易右朝議中奉易右中散通
奉易右光禄而左銀青大夫正為光禄大夫遂為定
制(石林燕語)
政和末改迪功修職從政三階
政和六年御筆假將仕郎可去假字為將仕郎假承
務郎奉承事郎可為通仕郎舊將仕郎為迪功郎登
仕郎為修職郎通仕郎為從政郎依通為十階而後
寄禄之制始備紹興舉行元祐之法亦分左右至孝宗
時階官並去左右焉
寄禄官
特進(見散秩門)從一品舊為左右僕射
金紫光禄大夫正二品舊為吏部尚書
銀青光禄大夫舊為五曹尚書
光禄大夫從二品舊為左右丞
秦郎官令屬官有中大夫漢氏因之武帝太初元年
更名光禄大夫秩比二千石掌論議無員後漢因之
自魏以来諸公卿告老多加其位晉太始初分為左
右光禄大夫皆為員宋因之(唐六典)南齊左右光禄大
夫位從公開府置佐史如光禄大夫皆銀章青綬詔
加金章紫綬者為金紫光禄大夫(南齊百官志)
又唐六典云魏晉有加金章紫綬者則謂金紫光
禄大夫晉則金紫銀青左右四職並置又云晉有
銀青光禄大夫王翹之則銀青非南齊始置今並
載
梁左右光禄大夫並無員以飬老疾陳金紫光禄大
夫中二千石後齊光禄大夫金紫銀青用人俱以舊
德就閑者居之隋高祖左右光禄大夫金紫銀青光
禄大夫並為散官以加文武官之德齊者並不理事
(隋職官志)唐為文散官宋朝舊階為執政階(職略)元豐寄禄
新格以階易官以吏部尚書為金紫光禄大夫五曹
尚書為銀青光禄大夫左右丞為光禄大夫(續會要)
宣奉大夫(大觀新置)正奉大夫(大觀新置)
正議大夫舊為六曹侍郎
通奉大夫(大觀新置)
通議大夫舊為給事中
太中大夫舊為左右諫大夫
宣奉大夫元豐新制未有此階大觀初改左光禄大
夫為宣奉大夫
正奉大夫元豐新制未有此階大觀二年改右光禄
大夫為正奉大夫
正議大夫隋煬帝置散官盖取秦大夫掌論議之義
(通典)宋朝元豐新制改六曹侍郎為正議大夫
六侍郎併作一等換正議大夫時論以宰執貪進
官作此盖故事丞郎作四轉今乃減作兩轉爾(官制)
(舊典)
元祐寄禄習分左右紹聖罷分而正議大夫仍舊存
左右作兩資轉大觀初改右正議大夫為通奉大夫
而左正議大夫去左字為正議大夫(職略)
通奉大夫元豐新制未有此階大觀初改右正議大
夫為通奉大夫
通議大夫隋煬帝置散官盖取秦大夫掌論議之義
(通典)宋朝元豐新制改給事中為通議大夫(職略)
太中大夫秦太中大夫秩比千石掌論議漢氏因之
梁班第十一秩千石北齊從第三品唐從散官宋朝
元豐新制改左右諫議大夫為太中大夫
神宗以寄禄官等級少遂以太中為宰相官蔡確
時任右諫議大夫參知政事兊換太中大夫及拜
相則依前太中大夫守左右僕射遂為定制(官制舊典)
中大夫(自此以下甄别流品至詳舊為祕書監)秦置中大夫漢武帝太
初元年改為光禄大夫唐為散官宋朝元豐新制改
祕書監為中大夫
祕書殿中監為一等元豐三年偶闕任殿中監者
故只著祕書監神宗以太中大夫為宰相官故初
除執政止授中大夫是時以翰林學士蒲宗孟王
安禮為左右二公寄禄官皆未至大夫遂除中大
夫守之(官制舊典)
中奉大夫(大觀新置)
中散大夫(舊為光禄卿至少府監)王莽所置後漢因之六百石無
員魏晉因之齊職儀品第七絳朝服進賢一梁冠班第
十陳秩千石唐為散官(六典)宋朝元祐寄禄官皆分左
右詔左右中散大夫以二十員為額紹聖罷分而中
散大夫仍舊存左右作兩資轉大觀初改左中散大
夫為中奉大夫其右中散大夫去右字為中散大夫
朝議大夫(舊為太常少卿左右司郎中光禄少卿)漢官儀大夫以上得
奉朝議則其義也隋文帝置為從三品散官唐為正
五品下(六典)宋朝元豐新制改太常至光禄少卿為朝
議大夫
少卿監左右司郎中等級最多一換之則清濁莫
分舊制從官為左右司郎中當遷者左司轉左諫
議大夫右司轉右諫議其太常少卿若自吏兵部
郎中轉到者遇特旨轉行亦遷右諫則是朝議轉
太中也崇寧以前從官自轉朝議直轉中大夫乃
用元豐故事以中大夫為執政官比舊制太中大
夫自增中奉大夫遂用細轉乃由當時執政不知
典故爾至庶僚職方郎中轉光禄少卿駕部郎中
轉司農少府或將作監次遷衛尉卿則是有出身
者三遷至祕書監無出身者五遷至殿中監皆中
大夫也近制增中奉大夫奉直大夫兩等乃合舊
制(官制舊典)
元祐三年詔左右朝議大夫以五十員為額
奉直大夫元豐新制未有此階元祐寄禄官皆分左
右紹聖罷分而朝議大夫仍舊存左右作兩資轉大
觀初改右朝議大夫為奉直大夫詔有出身及帶職
人更不轉中散奉直大夫政和中詔朝議奉直大夫
今後共以八十員為額
朝請大夫(舊為前行郎中)隋置散官取將軍公卿年高德
重者以列侯就第特進奉朝請之義大唐因之(通典)宋
朝元豐新制改六曹前行郎中為朝請大夫
朝請大夫授前行郎中朝散大夫授中行郎中朝
奉大夫授後行郎中故事曹名雖轉正郎亦不呼
郎中只稱曹名以示其出常調也自改大夫更無
别焉(官制舊典)
朝散大夫(舊為中行郎中)隋置散官大唐因之宋朝元豐新
制改六曹中行郎中為朝散大夫
朝奉大夫(舊為後行郎中)宋朝元豐新制改六曹後行郎中
為朝奉大夫(職略)
朝請郎(舊為前行員外郎侍御史)隋置散官盖採晉宋齊梁陳並
有奉朝請員為名大唐因之(通典)宋朝元豐新制改六
曹前行員外郎為朝請郎
朝請郎授前後員外郎朝散郎授起居舍人及中
行員外郎朝奉郎授左右司諫及後行員外郎此
三等階混殽尤甚舊制狀元登第初為將作監
一遷右司諫次轉起居舍人兵部員外郎三人
及第并制科歷一任回自太常博士遷祠部度支
司封員外郎進士出身自太常博士遷屯田都官職
方員外郎世賞自國子博士轉虞部駕部員外郎
雜流自國子博士轉水部司門庫部員外郎祖宗
不以名器假人故命以别之也(官制舊典)
朝散郎(舊為中行員外郎起居舍人)隋文帝置(通典)唐因之宋朝元
豐新制六曹中行員外郎及起居舍人為朝散郎
朝奉郎(舊為後行員外郎左右司諫)宋朝元豐新制改六曹後行
員外郎及左右司諫為朝奉郎
承議郎(舊為左右正言太常國子博士)隋煬帝置唐因之(六典)宋朝元
豐新制改左右正言太常國子博士為承議郎
承議郎授左右正言太常國子博士舊制初除知
制誥及待而官未至員外郎即除右正言状元自
著作郎亦除左正言若有出身人皆遷太常博士
餘人遷國子博士易階官後清濁無别矣(官制舊典)
奉議郎(舊為太常祕書殿中丞著作郎)隋文帝置通議郎唐改奉議
郎(通典)宋朝元豐新制改太常祕書殿中丞為奉議郎
奉議郎授三丞及著書郎舊制前名自太子中允
太常丞著作郎遷祕書丞大理寺丞遷殿中丞状
元自將作監丞遷著作郎無出身自贊善中舍洗
馬皆遷殿中丞以上皆號大朝官(官制舊典)
通直郎(舊為太子中允贊善大夫洗馬)隋置通直郎盖採晉宋以来
諸官皆有通直郎謂官高下而通為宿直者也因此
為名唐因之宋朝元豐新制改太子中允左右贊善
大夫中舍洗馬為通直郎
通直郎授太子中允贊善中舍洗馬號小朝官舊
制初擢用京官選人為經筵官及臺諫皆除中允
若擢轉運判官則前除中允無出身人除贊善若
敘遷則有出身人轉中舍宰執奏補者轉贊善雜
流轉洗馬盖有以别之自改官制後初除待制以
上而官未歷陞朝者並改通直郎及倣舊帶除正
官耳(官制舊典)
宣教郎(舊為光禄衛尉寺將作監丞游騎尉)隋置散官唐改為宣義郎
盖取梁宣義將軍之名(通典)宋朝元豐新制改光禄衞
尉丞將作監丞為宣義郎
宣義郎授光禄衛尉寺丞將作監丞舊制凡前名
自太祝奉禮轉官選人改次等官皆遷光禄寺丞
餘人大理評事自太祝轉官遷光禄寺丞奉禮轉
者及選人改次等官皆遷衛尉寺丞(官制舊典)
承事郎(舊為大理評事)隋煬帝置徵事郎唐因之(六典)宋朝新
制改大理評事為承事郎
承事郎授大理評事舊制凡前名授書正字主簿
皆轉大理評事登科甲者命官亦如之熙寧末状
元方除評事餘人自太祝奉禮遷者皆轉評事宰
相任子亦如之(官制舊典)
承奉郎(舊為太常寺太祝奉禮郎)隋文帝置(六典)唐因之宋元豐新
制改太常寺太祝奉禮郎為承奉郎
承奉郎授大祝奉禮郎舊制執政任子為太祝其
用宰執恩澤轉者遷太祝用侍從恩澤轉者遷奉
禮(官制)
承務郎(舊為祕書省校書郎正字將作監主簿)唐置盖因隋尚書二十
四司承務郎之名(通典)宋朝元豐新制改祕書省校書
郎正字將作監主簿為承務郎
承務郎授校書正字監主簿制前執政任子校書
郎學士任子為正字諫議待制任子為將作監主
簿(官制舊典)
承直郎崇寧初以選人七等造為新名改留守節察
判官為承直郎從鄧洵武之請也
儒林郎唐置前史有儒林傳之名取其義也(六典)宋朝
崇寧新制改節察掌書記支使防團判官為儒林郎
文林郎唐置取北齊文林館徵文學之士以充之宋
朝崇寧新制留守節察推官軍事判官為文林郎謂
之兩使職官
從事郎崇寧新制改防團軍事推官軍監判官為從
事郎(謂之初等職官)
從政郎宋朝崇寧新制改司錄為錄事參軍縣令為
通仕郎政和中御筆改通仕郎為從政郎
修職郎宋朝崇寧新制改知錄事參軍知錄事為登
仕郎政和中御筆改登仕郎為修職郎
迪功郎宋朝崇寧新制改軍巡判官司理司戶司法
簿為將仕郎政和中御筆改將仕郎為迪功郎
羣書考索後集卷十九
