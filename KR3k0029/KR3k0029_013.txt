羣書考索卷十三宋章如愚撰
正史門
西漢類
班彪字叔皮扶風安陵人也彪既才高而好述作遂專
心史籍之間武帝時司馬遷著史記自太初以後闕而
不錄後好事者頗或綴集時事然多鄙俗不足以踵繼
其書彪乃繼採前史遺事傍貫異聞作後傳數十篇因
斟酌前史而譏正得失嘗又以爲司馬遷細意委曲條
例不經若遷之著作採獲古今貫穿經傳至廣博也一
人之精文重思煩故其書刊落不盡尚有盈辭多不齊
一今此後篇慎覈其事齊整其文不爲世家唯紀傳而
已論曰班彪以通儒上才傾側危亂之間行不踰方
言不失正仕不急進貞不違人敷文華以緯國典守賤
薄而無悶容彼將以世運未弘非所謂賤焉恥乎何其
守道恬淡之篤也固字孟堅年九歲能屬文誦詩賦
及長博貫載籍九流百家之言無不窮究所學無常師
不爲章句學大義而已父彪卒歸鄉里固以彪所續
前史未詳乃潜精研思欲就其業既而有人上書顯宗
告固私改作國史者有詔下郡收固繫京兆獄盡取其
家書先是扶風人蘇郎僞言圖䜟事下獄死固弟超恐
固爲郡所覈考不能自明乃馳詣闕上書得召見具言
固所著述意而郡亦上書顯宗甚竒之召詣校書郎除
蘭臺令史與前雎陽令陳宗長陵令尹敏司隸從事孟
異共成世祖本紀遷爲郎典校祕書固又撰功臣平林
新市公孫述事作列傳載記二十八篇奏之帝乃復使
終成前所著書固以爲漢紹堯運以建帝業至於六世
史臣(六代謂武帝史臣謂司馬遷也)乃追述功德私作
本紀編於百王之末厠於秦項之列太初以後闕而不
錄故探纂前紀輟輯所聞以爲漢書起元高祖終于孝
平王莽之誅十有二世二百三十年綜其行事傍貫五
經上下洽通爲春秋考紀表志傳凡百篇(紀十二表八)
(志十列傳七十合百篇前書音義曰春秋考紀謂帝紀)
(也言考覈時事具四時以立言如春秋之經)固自永平
中始受詔潜精積思二十餘年至建初中乃成當世甚
重其書學者莫不諷誦焉永元初大將軍竇憲出征
匈奴以固爲中護軍及憲敗固先自免官洛陽令种兢
心銜固因此捕繫固遂死獄中班固非有漢羣祀三
十六篇議對十九篇則孟堅郊祀志何所攷證而作也
非有漢著記百九十卷大年祀五篇則孟堅十二帝紀
何所攷證而作也作董仲舒傳則知有仲舒繁露作劉
向傳則知有說苑作陸賈傳則知有陸賈新語固之條
例有司馬遷作之於前而已放之於後其所變者不過
增八書耳史通云史記止太初其後劉向劉歆馮商
揚雄之徒撰續迄哀平建武中班彪以雄歆僞褒新室
乃採摭作後傳六十五篇子固以父所撰未盡乃起高
皇迄王莽十有二世三百三十年爲帝紀十二表八志
十列傅七十凡百卷(史通云班固漢書全同太史太初)
(以後又雜引劉氏新序說苑七略之辭)章帝初固坐竇
氏事卒於獄書頗散亂帝詔其妹昭與馬融等就東觀
緝校今八表及天文志其所補也史通云乃待詔馬續
所作也而古今人物表尤不類本書漢服虞辭爲音義
又有晉灼臣瓚等說蔡謨固附著之而唐顔籕爲注(范)
(曄後漢書班固著續書其八表及天文志未及竟而卒)
(劉昭補志序云續志昭表以是推之八表其班昭所補)
(天文志其馬續所成之歟)
紀固述文景武宣諸贊皆詫其政治制法之盛至贊高
祖獨推其世糸何也觀彪王命論未見運世無本功德
可紀而得崛起在此位者也卽彪之辭揆固之贊遠推
堯運以見非逐鹿幸捷而得之所以杜亂臣賊子窺伺
之意深矣(史遷贊帝引三代忠質文之偏環繼以秦不)
(能改漢興得天統矣又繼之以朝以十月車服黃屋左)
(纛葬長陵意謂漢已接三代之正統猶用亡秦之陋典)
(惜之也固贊未免溺於後世符瑞之習迂怪之論)孟
堅漢紀不書丞相除拜於死必書自申屠嘉既死之後
而陶情等皆不書其有以哉紀所以提萬事之綱孟
堅於武宣二紀大抵纂述詔文及行幸爲詳而治本所
在幾缺不載武帝峻刑之主而紀無嚴酷之迹宣帝基
漢世宦官外戚之禍而紀曾不記許史弘恭用事之因
原孟堅之意正以見於刑法及外戚佞幸傳故不復重
出
表固之功臣表則有深意高祖約非有功不侯而景帝
始亂之自高至文爲一表自景至哀為一表以見家法
之變自景帝始至外戚侯表則目之以恩澤明其僥倖
而得之此固之得也人物表離爲九等第其高下樂
王鮒從君者也而與於仲氏之列(三等)祝鮀佞人也而
列於君牙之次(四等)先伯牛而後曾參進仲弓而退冉
有(伯牛仲弓第二等曾參冉有第三等)士會范武子一
人也以武子名則列於二等以士會名者則列爲四等
(王翦爲虎傅翼者李悝爲國闢草萊者而謂之上智墨)
(翟以辨商鞅以法禍天下而列於中上李朴子列傳)
或曰八表未具而固卒後人續之耳故人物表尤爲不
倫者非固之過雖然固未具八表而表之名固立之矣
以漢人作漢史不應尚論古人物也不特此也貨殖傳
自陶朱子貢而下皆列焉雖曰祖馬遷之遺躅而遷著
作乃自陶唐以迄獲麟而固則述漢史耳班氏古今人
表仰包億載列之以三科定之以九等若孔門達者顔
冉殆庶至於他子難爲等差今乃先伯牛而後曾參進
仲弓而退冉有(牛弓在二等參有在三等)叙晉文之㠯
位也舟之僑爲上陽處父次之士會爲下其述燕丹之
賓客也高漸離居首荆軻亞之秦舞陽居末斯並是非
瞀亂固贊馬遷貶其叙唐虞以前之事然固表所載
女媧方雷乃以空名次於羲黃之間夫以是責人矣而
已蹈之何也蓋人物表出於曹大家志所列非固責也
志孟堅十志網羅詳矣而獨於兵缺焉乃附見於刑法
何哉反覆漢事而知之漢官凡稱尉者皆掌卒徒廷尉
刑官也而亦以尉稱中尉兵官也刑獄之事實得同領
豈古者兵刑同制之意乎食貨志曰公孫弘以春秋
之義繩臣下張湯以峻文決理爲廷尉於是見知之法
生而廢格沮誹窮治之獄用矣宜載諸刑法志而固於
食貨志及之推固之意所以譏漢之用刑大抵與民爭
利至刑法志乃曰孝武外事四夷之功内盛耳目之好
徵發煩多百姓貧耗又曰今饑寒並至此刑之所以審
也然則二志之文自相表裏蓋亦微而顯歟班列儒
者於九流正以不知儒故也漢儒祖叔孫通故漢輕儒
後以公孫弘倪寬爲儒班固謂儒於道最高自謂尊儒不
知與九流並列已非矣八家皆儒之一偏一曲豈得而
並言哉班固五行志每叙一災推一怪董仲舒京房
之說前後相反向歆之解父子不同遂乃雙載其文(史)
(通天人之交休咎之證焉可誣也將以五行傳爲可盡)
(廢則失警戒脩省之助苟以五行傳爲可盡用則又非)
(格王正厥事之本惟書其事而不著其應此春秋之微)
(意也)西漢二百一十餘年日食乃至五十有三以文
景之詔其日食乃至十有二焉班固於他帝輙書其應
於文景獨書其食而虛其應班固地理全寫禹貢蓋
以水濟水徒有其煩昔春秋諸國賦詩見意左氏所載
錄其章名如地里爲書宜云禹貢已詳何必重述古文
班氏著志抵忤者多在於五行蕪纇尤甚今條其錯
誤定爲四科四科之中疏爲科目其第一科曰引書失
宜者其流有四一曰史記左傳文錯相併二曰春秋史
記雜亂難别三曰屢舉春秋言無定體四曰書名去取
所記不同第二科叙事乖理者其流有五一曰徒發首
端不副證驗二曰虛編古語討事不終三曰直引時談
竟無他述四曰科條不整尋繹難知五曰標舉年號詳
略無準第三科釋灾多濫者其流有八一曰商𣙜前世
全遺故實二曰影響不接牽引相會三曰敷演多端唯
的無主四曰輕持善政用配妖禍五曰但神解釋不顯
符應六曰考覈雖讜義理非精七曰妖祥可知祲默無
說八曰不循經典自任胸臆第四科古學不精者其流
有三一曰博引前書網羅不盡二曰兼採左氏遺逸甚
多三曰屢舉舊事不知所出
傳孟堅記傳惟儒林循吏酷吏等各以序冠於首其餘
則無之至於王貢龔鮑傳首乃特爲之序而以四皓鄭
子真嚴君平等先之是殆表而出之之意歟不曰后
妃傳而曰外戚傳志漢外戚之擅權也(元后别立傳)
禮樂湮微漢世大缺也固則志之以爲叔孫綿蕞循見
於倥&KR1555;不暇給之初而賈董王吉之所建白乃委棄於
治平無事之日則文帝宣武諸君不得不任其咎前後
條列而抑揚實寓焉所以重禮文多缺之羞也外戚
預政漢世大變也固則傳之凡姻聯攀附悉皆紀錄以
傷后族之強盛至若衛霍以軍功顯名史丹以功德自
致馮奉世父子以才能居位㒺不表見又從而爲之辭
則曰數子之外皆夤緣以幸富貴者槩而用之此漢禍
之所以日蕃而固之所以重傷也二者漢之大故不敢
顯然以詔來世寄意悠遠而後之深於史者得以覽視
焉范曄譏固飾主闕不知其贊多微文顧讀者弗察
耳劉知幾又詆其古今人物表無益於漢史此論誠然
但非固之罪也至謂受金曲筆固雖諂附匪人亦何至
是歟(晁志)田叔節士樂布一節季布豪俠相去遠甚
夫以囚奴苟活之人而齒於視死如歸之士此華嶠所
以得議其排死節而否正直也孟堅贊王章曰不量
輕重以陷刑戮贊何武王嘉又曰武嘉區區以一簣障
江河班彪贊翟義曰義不量力懷忠憤發以隕其宗此
所以不免范曄之譏也漢三年酈生說高祖據敖倉
及請說齊此一時事也班固合爲一劉向則分而言之
或者固欲省其文或者向欲條其事蓋未可知也學者
觀之要當知其請據敖倉及請說齊皆生之謀也已何
必泥其或分或合哉神爵中詔益吏百石以下俸十五
此固所記也荀悦又以爲五十斛或班荀聞見之殊或
前後傳寫之誤皆未可知也學者觀之要當知其百石
以下之俸皆宣帝一時所增而已烏可強别其孰是孰
非哉董仲舒以賢良舉見於武帝建元之初公孫弘以賢
良舉見於武帝元光之後二子之傳悉之矣而武帝本
紀又併於元年而言之固之意或以互見或略言之亦
未可知也學者要當知二子皆以賢良進又知武帝賢
良之舉所得者二人亦足矣何必以先後而疑之哉至
於封高廟功臣之後置武威酒泉之郡與夫主父偃嚴
安徐樂之上書攷之於志驗之於紀又攷之於傳雖歲月
之訛亦無害於理學者觀之能觀其意而略其文可也
孟堅每一姓有傳多附出餘親其事迹尤異者則全
入他部故博陸去病昆弟非復一篇外戚元后婦姑分
爲二錄至如元王受詩於楚至孫戊亡按其行事所載
甚寡而能獨載一卷者實由向歆之助耳但交封漢始
地啓列藩向居劉末職才卿士昭穆旣疎家國又别使
分楚王子孫於高惠之世與荆代並編析劉向父子於
元成之間與王荆並列方於諸傳不亦纇乎長卿之
子虚上林揚雄之甘泉羽獵班固兩都馬融廣成諭過
其體詞沒其義繁華而失實流宕而忘返無禆勸獎有
長奸詐而前漢史中皆書諸列傳不其謬乎漢書東
方朔傳委曲煩碎不類諸篇且不述其亡没歲時及子
孫繼嗣正與司馬相如司馬遷揚雄傳相類尋其傳體
必曼倩之自叙也但班氏脫略故世莫知之蘇子卿父
建行事甚寡韋元成父孟德業稍多漢書編蘇氏之傳
則先以蘇建標名列韋相之篇則不以韋孟冠首並其
失也
褒貶公孫弘矯飾之詭行則實其釣名之言東方朔詼
諧之詭談則鄙爲滑稽之雄此不激詭之體也蓋寬饒
之事主彼抗言而爲狂瞽者也則以爲邦之司直梅福
之去官彼抗節而從所好者也則以爲尚有典刑此不
抑抗之體也相如之風雅而及於臨卭奔亡之事則以
爲淫靡之戒張禹之傳授而及於後堂聲色之樂則以
爲乖僻之箴此贍而不穢之體也賈誼政事之書載其
萬言皆切於世事董生賢良之策載其三篇皆明於經
術此詳而有體之證也
遷固得失總論類
古之爲史者舉其大綱而已堯舜二典是也其後爲編
年以序事如晉之乘楚之檮杌魯之春秋是也至司馬
遷始創紀表書傳之體焉文中子曰史之失自遷固始
譏其失古史之體當矣然遷固烏可並言哉遷之學雖
未粹感憤舛駁往往有之然二帝三王之統紀周秦楚
漢之世變孔子孟子之所以異於諸子百家者於其書
尤有考焉高氣絶識包舉廣而興寄深後之爲史者殆
未易窺其涯涘也固特因遷之規模而足成之耳其竄
定遷史諸篇漢初豪傑之所存尚未深究况於前此者
乎司馬正索隠曰班氏書近代諸儒共所鑽仰其爲訓
詁蓋亦多門蔡謨集解之時已有二十四家夫史詩殘
文斷句尤難究詳古今爲注解者絶希此遷所以慨然
發可爲智者道之嘆也王充著書旣申班而屈馬張
輔持論又劣固而優遷(王充爲彪文義狹陋紀者詳觀)
(者以爲甲太史公之乙也張輔名士優劣論曰遷叙三)
(千年五十萬言班固二百年事八十萬言其煩省之不)
(敵固有以知之也)然則二書互有脩短張晏云遷没後
亡龜筴日者傳褚先生補其所缺言詞鄙陋非遷本意
按遷所撰五帝本紀七十列𫝊稱虞舜見阨遂穿宂而
去宣尼旣殂門人唯奉有若其言爲鄙又甚安得獨罪
禇生而全宗馬氏也劉軌思商㩁漢史雅重班才唯譏
其本紀不立少帝而輙編高后按少帝非劉氏而竊養
漢宮時天下無主呂后輔制故僣其歲月寄以編年而
野鷄行事自具外戚班固之譏馬遷也論大道則先
黃老而後六經序游俠則退處士而進奸雄述貨殖則
崇勢利而羞貧賤此其所蔽也又傅元之貶班固也論
國體則飾主缺而折忠臣叙世教則貴取容而賤直節
述時務則謹辭章而略事實此其所失也史記十表
意義洪深殆學者多不能達三代世表以世糸爲主所
以觀百世之本支也漢興以來諸侯年表以地爲主故
年經而國緯所以觀天下之大勢也高祖功臣侯年表
以時爲主故國經而年緯所以觀一時之得失也漢興
以來將相名臣年表以大事爲主所以觀君臣之職分
也以百世本支言之黃帝之初先列譜糸以祖宗爲經
以子孫爲緯則五帝之代皆出於黃帝可知矣周成王
之後詳列諸侯以世爲經以國爲緯則親疎之相輔可
知矣帝顓頊以下周武王以上有經而無緯止列世糸
而大治亂附焉則正嫡旁支之繼統皆可知矣以天下
大勢言之如高帝五年韓信王楚英布王淮南盧綰王
燕張耳王趙彭越王梁韓王信王太原吳芮王長沙則
天下之勢異姓強而同姓未有封者也如高帝六年高
祖弟交王楚高祖子肥王齊英布王淮南盧綰王燕張
敖王趙彭越王梁高祖兄喜王代吳芮王長沙則天下
之勢異姓強弱亦略相當也如高祖十二年高祖弟交
王楚高祖子肥王齊高祖兄子濞王吳高祖子長王淮
南高祖子建王燕高祖子如意王趙高祖子恢王梁高
祖子友王淮陽高祖子恒王代吳芮王長沙則天下之
勢同姓甚強而異姓絶無而僅有也不以得失言之如
高祖功臣年表高祖功臣侯者一百四十三至文帝之
世存者一百二十五至武帝時存者七十二則時之守
典章待舊勲孰得孰失皆可知矣如惠景間侯者表建
元之後存者二國太初已後又皆國除則時之政事孰
緩孰急皆可知矣建元以來侯者表元光侯者四元朔
侯者二十元狩侯者十三皆以匈奴封元鼎侯者十六
以匈奴南粤封元封侯者十七以東越甌駱南越朝鮮
西域封則時之用兵孰多孰少皆可知矣建元以來王
子侯者表元光侯者七元朔侯者一百二十七元狩侯
者二十五元鼎侯者三則時之分封諸侯子弟施行次
第皆可知矣以君臣之職分言之如高帝元年大事記
沛公爲漢王之南鄭還定雍而相位書蕭何守漢中御
史大夫位書周苛守滎陽高帝九年大事記未央宫成
置酒前殿帝親奉玉巵上太上皇夀曰今臣功孰與仲
多而相位書蕭何為相國御史大夫位書周昌爲趙丞
相則君臣之職分或得或失皆可知矣彼班氏作漢史
苟欲自出機軸盡變子長之例分異姓王同姓王爲兩
表漢初親疎相錯之意不復見同姓諸侯王表廢年經
國緯之制王子侯下諸表廢國經年緯之制徒列子孫
世數是特諸家之譜諜耳天下大勢當世得失泯然莫
可考何名爲表哉太史公諸侯秦楚之際月表此一時
也漢興以來諸侯年表此又一時也至於以節目論之
則高祖功臣年表與惠景間侯者表異矣惠景間侯者
表與建元以來侯者表異矣建元以來王子侯者表斷
自建元似亦有以矣彼班氏分諸侯王爲兩表智不相
近理固應爾至於王子侯起於高祖則史家之常例也
至於中分西漢諸帝之功臣以高惠高后文爲一卷景
武昭宣成元爲一卷特以卷秩重大析之耳别外戚恩
澤侯自爲一表雖頗有意然其所發明者亦狹矣百官
公卿表上卷叙官制沿革固有益於後世若下卷所謂
表者削去大事不記則所書者止於公卿拜罷月日而
已并載九卿雖爲繁碎猶非其大失也古今人表以區
區一人之見而欲定生民以來聖賢愚智之等差其不
知量亦甚矣孔子曰蓋有不知而作者我無是也有旨
哉太史公作秦楚之際月表記其起事之人而不書
元所以見當時自相雄長而無復君國子民之實也及
韓彭英盧張耳韓王信吳芮皆載於漢興以來諸侯表
所以著漢世之所封而明藩屏之義也孟堅不達其意
乃取秦楚月表自項羽封宰侯王之事併於異姓諸侯
王表失之矣太史公漢興諸侯表於王之初立必書
元年所以見其君國子民之實也於諸王朝京師之際
必書來朝所以見其尊君親上之義也孟堅於元年則
不書於來朝則又互書失其旨矣太史公於高祖功
臣侯者作一表惠景間侯者作一表至建元以來諸侯
復作一表極有深意觀高祖表繫以功成者謂其以功
而封爵也惠景間書侯而不書功謂其無功侯者多也
至建元以後多以軍功封亦不書功蓋謂武帝之功雖
應本約乃邀功生事之功而非創業比也孟堅分高惠
高后文作一表景武昭宣元成作一表而例以功臣名
豈其旨哉孟堅表序謂孝文時有弓高襄城之封雖
自外來本功臣後固至孝景始侯䧏者丞相周亞夫守
約而爭帝黜其義初開封賞之科世儒謂是表始於景
帝以其有非功而侯者也參以孟堅論觀之則作史之
初誠有是意然非功而侯非特自景帝始也太史公作
惠景間表已嘗言之矣孟堅之言若此豈非以惠帝以
來無功而侯者己見於外戚恩澤表而不復再出歟失
太史公之意矣漢高帝接秦而興雖不能追復五帝
三代之統業然置宗正官猶有意乎明族屬也存三老
職猶有意乎崇教化也念天下匄匄數歲而復役賜爵
赦&KR1255;宥辜罷兵歸農猶不忘乎民隠也衣衾棺椁加惠
士伍猶勤勤乎死生之數衡山閩越之就封猶知繼絶
世也以大牢祀孔子於魯猶知尊先聖也刻印銷印聽
不旋踵猶有從諫如流之美也令賈人母得衣錦綉操
兵乘馬猶知辨上下定民志之義也赦田叔孟舒於侯藩
而盡拜為郡守諸侯相捐四千戶慰趙子弟而不以為惜則
其恢弘磊落猶有帝王之度也十一年之詔招徠賢士大夫
尊顯勸駕如恐弗及雖學焉而臣之義有未暇講而與
我共安猶庶幾南山有臺之義也凡此皆班氏之所錄
而太史氏之所闕也夫以高帝之興漢其宏綱大指固
不專在是而四百年間君子懷其道小人樂其生或者
此其爲仁義公恕之實而太史氏或略而弗錄或附見
而不繫之一人之本何哉蓋究王迹之終始察人事之
損益折中千有餘年之事變以俟後世聖人君子太史
具焉而聖君明臣賢人哲士之令德雅行嘉言善論可
以載之爲世訓者此則猶有賴於記事之功而有傳也
三代而上事之不錄者何限猶有考信於六藝使秦漢
之軼事無所托以信於後世將使後世何從而知之乎
班固之於史豈盡知之者哉而高帝之事獨因其縝密
之工而得弗廢則有功於史亦多矣此遷固之史所以
並傳也經以道法勝史以事辭勝經不得史無以證其
褒貶史不得經無以酌其輕重經非一代之實錄史非
萬世之常法體不相沿而用實相資焉遷固雖以事辭
勝然亦兼道與法而有之故時得仲尼遺意焉其一曰
隠而章二曰直而寬三曰簡而明四曰微而切遷之傳
廉頗也議救閼與之失(秦伐韓圍閼與赧王欲救之)不
載焉具之趙奢傳傳酈食其也謀撓楚權之謬不載焉
具之留侯傳固之傳周勃也汗出洽背之恥不載焉具
之王陵傳傳仲舒也議和親之疏不載焉具之匈奴傳
本傳晦之而他傳發之則其與善也不亦隠而章乎遷
論蘇秦稱其知過人不獨使蒙惡聲論北宮子多其愛
人長者固贊張湯與其推賢揚善贊酷吏人有所褒不
獨暴其惡於傳詳之於論於贊復明之則其懲惡也不
亦直而簡乎遷表十二諸侯首魯訖吳實十三國而越
不與焉夫以十二名篇而戰國十三何也不數吳也皆
諸侯爾獨不數吳何也用夷禮也不數而載之何也周
裔而霸盟上國也春秋書哀六年公會吳于鄫書十二
年公會吳于槖臯書十三年公會吳于黃池此其所以
雖不數而猶獲載也非越區區於南夷豺狼狐狸之與
居不與中國會盟以觀華風而因夷俗之名以赴故君
子即其自稱罪之春秋書定五年於越入吳書十四年
於越敗吳于攜李書哀十三年於越入吳此春秋所以
夷狄畜之也遷舉而措之諸侯之末則山戎玁狁亦或
庶乎其間是以絶而棄之將使後之人君觀之曰不知
中國禮義雖勾踐之賢猶不免乎絶與棄則其賤夷也
不亦簡而明乎固之表八而王侯六書其人也必曰某
王若侯某或功臣外戚則必加其姓而首目之曰號諡
姓名此異姓列侯之例也諸侯王其目止號諡豈以其
尊故不名之邪不曰名之而實名之豈以不名而不著
邪此同姓諸侯王之例也王子侯其自爲王則曰號諡
名而曰名之則殺一等矣此同列侯之例也及其下則
曰號諡姓名夫同姓列侯而加之異姓之例何哉察其
故蓋元始之間王莽僞褒宗室而封之者也非天子親
自封之者也宗室天子不能封而使王莽封之故從異
姓例亦示天子不能有其同姓也將使後之人君觀之
曰權之歸於臣雖同姓不能有名器誠不可假人矣則
防僣也不亦微而切乎隠而章則後人樂得善之利直
而寬則後人知有悔過之漸簡而明則人君知中國禮
義之爲貴微而切則人君知強臣專制之爲患用力寡
而成功博爲能爲春秋繼而後之史無及焉者以是矣
或問張輔著班馬優劣論云遷叙三千年事五十萬
言固叙二百年事八十萬言是固不如遷也荅曰不然
按太史公書上起黃帝下盡周末年代雖存事迹殊略
至戰國以下始有可觀然遷雖叙二千年事其間詳備
者唯漢興七十餘載而已其省也則如彼其煩也則如
此求諸折中未見其宜班氏漢書全取史記仍去其日
者倉公等傳以爲其事煩蕪不足編次故也若使遷固
異地而處撰成漢書將恐多言費辭有踰班氏安得以
此而定其優劣耶兩曜百星麗於元象非如九州萬
國廢置無常故海田可變而景緯無異必欲列之國史
施於何代不可史記作天官書讀者竟忘其誤班固以
天文作志無漢事而隸入漢書降迄有晉迄乎隋氏其
篇倍多但載其時彗孛氛祲薄食晦明禆竈梓謹之所
占京房李邰之所候志之可也若乃丹&KR0008;素魄之纏次
黃道紫官之分野施於何代不可也漢書之志天文藝
文也蓋欲廣列篇名示存書體後來繼述其流日廣天
文則星月會渾圖周髀之流藝文則四部七錄中經(梁)
(任昉四部梁阮孝緒七錄魏鄭默中經)祕閣之輩莫不
各踰三篋自成一家近世著隋書者乃廣包衆作勒成
貳志前志已錄而舊志仍書篇目如舊煩互繼出凡撰
志者當變其體近者宋孝王關東風俗𫝊亦有墳籍志
其所錄皆鄴下文儒之士讐校之司所列書名惟取當
時撰者習兹楷則庶免譏嫌班固之志五行每有叙一
災推一怪董京之說前後相反歆向之解父子不同遂
乃雙載其文兩存厥理言無準的事益煩費豈所謂撮
其機要者乎班固綴荀卿之詞以序刑法探孟軻之語
用裁食貨五行出劉向洪範藝文取劉歆七略若許負
相經𫝊雄方言並當時所重見傳流俗天文有志何不
爲人形志乎藝文有志何不爲方言志乎司馬遷班
固父子其言史官載籍之作大義粲然著矣譏者咸稱
二子有良史之才遷文直而事覈固文贍而事詳若固
之序事不激詭不抑抗贍而不穢詳而有體使讀之者
亹亹而不厭信哉其能成名也彪固譏遷以爲是非頗
謬於聖人然其論議常排死節否正直而不叙殺身成
仁之爲美(固序遊俠傳曰劇孟郭解之徒馳騖於閭閻)
(雖其陷於刑辟自與殺身成名若季路仇牧而不悔也)
(古之正法五伯三王之罪人六國五伯之罪人四豪者)
(又六國之罪人况於郭解之倫以匹夫之細竊生殺之)
(權其罪不容於誅也)則輕仁義賤守節愈矣(愈猶甚也)
固傷遷博物洽聞不能以智免及刑(謂下蠶室)然亦身
陷大戮智及之而不能守之嗚呼古人所以致論於目
睫也
羣書考索卷十三
