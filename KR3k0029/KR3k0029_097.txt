羣書考索後集卷三十一
宋章如愚編
士門
天子學
陳禮書曰四代之學虞則上庠下庠
王制曰有虞氏養國老於上庠養庶老於下庠
夏則東序西序
王制曰夏后氏養國老於東序養庶老於西序
商則右學左學
王制曰商人養國老於右學養庶老於左學
周則東膠虞庠
東膠即東序也虞庠即上庠也
又有辟雍成均瞽宗之名
瞽宗即右學也或曰辟雍一曰成均王制曰周
人養國老於東膠養庶老於虞庠虞庠在國之西
郊詩曰鎬京辟雍
王世子曰禮在瞽宗
則上庠東序右學東膠大學也故國老於之養焉下
庠西序左學虞庠小學也故庶老於之養焉祭義曰
天子設四學
鄭註謂四郊虞庠之學非也
蓋周之制也辟雍即成均也以其形圜如璧則曰辟
雍以其成其虧均其過不及則曰成均以習射事則
曰序以糾德行則曰膠以樂祖在焉則曰瞽宗以居
右焉則曰右學蓋周之學成均居中其左東序其右
瞽宗此大學也虞庠在國之西郊則小學也文王世
子曰天子視學命有司行事祭先師先聖焉卒事遂
適東序設三老五更之席祭義曰食三老五更於太
學所以教諸侯之弟祀先賢於西學所以教諸侯之
德夫天子視學即成均也命有司行事祭先師先聖
焉即祀先賢於西學也祀先賢於西學則祭於瞽宗
也有司卒事適東序設三老五更之席即養國老於
東膠也養國老於東膠即祀三老五更於太學也然
則商之右學在周謂之西學亦謂之瞽宗夏之東序
在周謂之東膠亦謂之太學蓋夏學上東而下西商
學上右而下左周之所存特其上者爾則右學東序
蓋與成均並建於一丘之上而已由是觀之成均領
學政
董仲舒以成均為五帝之學豈非周之辟雍用成
均之舊法以為學政故辟雍亦名成均歟
右學祀樂祖東序養老更右學東序不特存其制而
已又因其所上之方而位之也大戴賈誼有帝入
五學之說
陸氏禮象曰天子設四學蓋天子立四學并其中
學而五直於一處並建周人辟雍則辟雍居其中
其南為成均其北為上庠其東為東序其西為瞽
宗
鄭康成謂周有四郊之虞庠王肅謂辟雍即明堂耳
皆不可考也
周禮禮記掌學之官其名不同
周禮師氏掌三德以教國子禮記文王世子曰大司
成論說在東序又曰父師司成鄭註以為大司成即
司徒之屬師氏也周禮保氏掌養國子以道而禮記
闕其官周禮大司樂掌成均之法而樂師掌國學之
政禮記王制曰樂正崇四術立四教順先王詩書禮
樂以造士將出學小樂正簡不帥教者以告於大樂
正大樂正以告於王鄭註曰小樂正即樂師也而謂
大樂正為樂官之長意者即周禮大司樂歟自大胥
而下小胥大師籥師其名皆同周禮大胥掌學士之
版小胥掌學士之政令禮記王制將出學小胥大胥
小樂正簡其不帥教者以告於大樂正周禮大師教
六詩而文王世子曰春誦夏弦太師詔之周禮籥師
掌教舞羽吹籥文王世子曰籥師學戈周禮有諸子
之官燕義曰古者周天子之官有庶子之官鄭曰即
諸子也
諸侯學
天子曰辟雍諸侯曰泮宫王制曰天子命之教然後
為學小學在公宫之左大學在郊明堂位曰米廩有
虞氏之庠也序夏后氏之序也瞽宗商學也頖宫周
學也然則魯亦用四代之學歟諸侯頖宫與魯同制
但無瞽宗與序亦有小學也陳禮書曰頖宫之制半
於辟雍而水蓋缺於北方也諸侯樂懸缺其南而泮
水缺其北者缺南而存北所以便其觀也缺北而存
南所以便人之觀也泮水太學也大學在郊故記曰
魯人將有事於上帝必先有事於泮宫焉然則序與
瞽宗蓋亦設在頖宫之左右而米廩在公宫之小學
歟
鄉學
孟子曰庠者養也校者教也序者射也夏曰校商曰
序周曰庠學則三代共之皆所以明人倫也陳禮書
曰孟子因論井地而及於此則校庠序者鄉學也鄉
飲酒主人迎賓於庠門之外鄉簡不帥耆老皆朝於
庠則庠鄉學名也周官州長春秋以禮會民而射於
州序黨正以禮屬民而飲酒於序則序亦鄉學名也
鄭人之所欲毁者謂之鄉校則校亦鄉學名也然鄉
曰庠記言黨有庠州曰序記言遂有序何也古之致
仕者教子弟於閭塾(出書大傳)則記以為家有塾云者非
家塾也合二十五家而教之於閭塾謂之家有塾可
也則合二十五黨而教之鄉庠謂之黨有庠可也周
禮遂官各降鄉官一等則遂之學亦降鄉一等矣降
鄉一等而謂之州長其爵與遂大夫同則遂之學其
名與州序同可也
漢食貨志言里胥坐右塾則里亦有塾蓋閭在遂
則為里又言里有序又言鄉有庠其名不同
大小内外之辨
陳禮書據祭義之說周設四代之學以為辟雍居
中一名成均東序在左一名東膠又名太學右學在
右一名瞽宗一名西學天子大學在内者三小學在
外者一虞庠是也
虞庠在國之西郊一名上庠米廩
陸氏禮象據大戴禮賈誼之說以東學為東序南學
為成均西學為瞽宗北學為上庠太學為辟雍此五
學在内者皆大學也小學在外東膠虞庠是也二者
皆有所據未知其孰當然而天子之學小學居外大
學居内諸侯之學大學在外小學在内蓋諸侯選士
由内以升於外然後達於京故也天子選士由外以
升於内然後達於朝故也
天子視學
禮曰天子視學四養老也簡不帥教也出征受成也
以訊馘告也
其養老也
天子之於老也其所養也三國老也庶老也死政者
之老也歲養之也三仲春也季春也仲秋也周禮羅
氏羅春鳥獻鳩以養國老在仲春月令養衰老授几
杖在仲秋文王世子曰凡大合樂必遂養老鄭氏云
大合樂謂春入學釋菜合舞秋頒學合聲於是時也
天子則視學焉遂養老此養老於仲春仲秋者也月
令季春之末擇吉日大合樂天子乃率三公九卿諸
侯大夫親往視之大合樂亦必養老此又養老於季
春者也夫貴胄謂之國子則貴而老者謂之國老賤
者謂之庶人則賤而老者謂之庶老國子與庶人之
俊者同其學所以一道德國老與庶老異其學所以
别分義故有虞氏養國老於上庠養庶老於下庠夏
后氏養國老於東序養庶老於西序商人養國老於
右學養庶老於左學周人養國老於東膠養庶老於
虞庠而又有死政者之老焉故羅氏獻鳩以養之者
國老也司徒以保息養之者庶老也司門以其財養
之者死政者之老也若夫外饔酒正槁人所謂耆老
者總三者而言之也鄭氏謂三老五更各一人皆年
老更事致仕者也名三五者取象三辰五星天所因
以照明天下者皇氏謂人君養老有四種一是養三
老五更二是子孫為國難而死者父祖三是養致仕
之老四是引戶校年庶人之老熊氏云天子視學養
老一歲有七鄭氏云凡飲養陽氣凡食養隂氣陽用
春夏隂用秋冬是四時養老凡四也文王世子凡大
合樂必遂養老大合樂謂春入學舍菜合舞秋頒學
合聲又季春大合樂天子視學亦養老是七也然則
古者建國必立三卿鄉飲酒必立三賓而養老必立
三老故禮曰三公在朝三老在學三公非一人則三
老五更非各一人矣漢志以德行年高者一人為老
次一人為更故永平中拜桓榮為五更建初中拜伏
恭為三老而鄭氏以此為三代之制誤矣先王父事
三老兄事五更則三老五更乃羣老之尤者而致仕
之老固在其間皇氏離而二之亦誤矣月令無冬夏
養老之文周禮禮記特言春養秋食而已熊氏謂養
老歲有七亦誤矣又禮記言天子視學遂適東序養
老則視學養老皆同日也鄭氏謂用其明日亦誤矣
飬老之禮外饔掌割烹酒正共酒槁人共食羅氏共
鳩方其養也必先釋奠於先老遂設三老五更羣老
之席位適饌省醴養老之珍具遂發咏焉登歌清廟
下管象武天子袒而割牲執醬而饋執爵而酳冕而
總干則乞言憲行之養著而孝弟之化行矣有司告
以樂闋王乃命公侯伯子男及羣吏曰反養老幼於
東序而終之以仁此所謂一舉事而衆皆知其德之
備也禮言凡養老有虞氏以燕禮而服深衣夏后氏
以饗禮而服燕衣商人以食禮而服縞衣周人脩而
兼用之而服玄衣蓋虞氏以燕則以恩勝禮夏后氏
以饗則以禮勝恩商人以食則趣恩禮之中而周則
文備故修而兼用之周官外饔言饗耆老此周人以
饗禮養老也行葦言飲射而繼之以祈黃耇此周人
以燕禮養老也祭義曰食三老五更於太學此周人
以食禮養老也
漢明帝養老之禮天子親袒割牲執醬執酳祝哽在
前祝噎在後其禮似矣然所養特三老五更二人而
已羣老不與焉非古禮之意也
三老五更皆三代所尊也
三者道成於三謂天地人也老者舊也夀也詩云
方叔元老書稱無遺耆老黃耇之言則罔所僣
五者訓於五品更者更也五戌長子更相代言
其能以善道改更已也故三老五更皆取有道
夫妻男女完具者為之鄭玄曰老更互言之耳
皆老人更知三德五事者也蔡邕曰更當為叟
字之誤也
天子父事三老兄事五更親袒割牲執醬而饋執
爵而酳三公設几九卿正履祝哽在前祝噎在後
使者安車輭輪送迎至家天子獨拜於屏其明日
三老詣闕謝以其禮遇太尊故也
後漢明帝以李躬為三老桓榮為五更
桓榮皆以二千石祿養終其身
安帝以魯丕李充為三老
靈帝又以袁逢為三老賜以玉杖
玉杖長九尺端以鳩為飾鳩者不咽之鳥欲老
人之不咽也
魏高貴鄉公即位幸太學命王祥為三老祥字休
徵鄭小同為五更祥南面几杖以師道自居天子
北面乞言祥陳明王聖帝君臣政化之要以訓之
聞者莫不砥礪
後魏孝文養老於明堂以尉元為三老(元字荀仁)游明
根為五更(明根字遠志)帝再拜三老肅拜
鄭衆云但俯下手今時揖拜是也
給三老上公之祿五更九卿之祿
後周武帝保定三年詔以太傅燕國公于謹為三
老賜延年杖帝幸太學以食之三老入門皇帝迎
拜門屏之間三老答拜有司設三老席於中楹南
向太師晉國公護升階設几於席三老升席南面
憑几而坐大司寇楚國公寧升階正舄皇帝升立
於斧扆之前西面有司進饌皇帝跪設醬豆親自
袒割三老食訖皇帝又親跪授爵以酳有司撤訖
皇帝北面立訪道三老乃起立於席後皇帝曰猥
當天下重任自惟不才不知政治之要公其誨之
三老答曰木從繩則正后從諫則聖自古明王聖
主皆虚心納諫以知得失天下乃安惟陛下念之
云云三老言畢皇帝再拜受之三老答拜禮成而
出唐制仲秋吉辰親養三老五更於太學(通典)
其簡不帥教出征受成以訊馘告也
王制曰天子出征受成於學出征執有罪反釋奠於
學以訊馘告將出學小胥大胥小樂正簡不帥教者
以告於大樂正大樂正以告於王王命三公九卿大
夫元士皆入學不變王親視學然則養老有常時
謂仲春季春仲秋(事見前)
而簡不帥教者受成獻馘則無常時雖無常時其入
學也亦必養老焉(禮書)古者諸侯視學之禮蓋有同
於天子泮水所言是也
釋奠
周制王制出征執有罪反釋奠於學以訊馘告
釋菜奠幣禮先師也
禮記月令仲春曰是月也命樂正習舞(為將釋奠)上丁釋
奠於國學
釋謂置也謂置牲幣之奠於文宣王
天子及公卿諸矦大夫親往視之(覲其禮也)命有司上戊
釋奠於太公廟(亦用牲幣之奠)又月令仲秋曰是月也命
樂正習吹春夏尚舞秋冬尚吹習之為將釋奠
上丁釋奠於國子天子乃率公卿諸侯大夫親往視
之(禮儀同仲春)是月也命有司上戊釋奠於太公廟(禮儀同仲)
(春)
文王世子凡學眷官釋奠於先師秋冬亦如之
不言夏夏從春可知也釋奠者設薦饌酌奠而已
無迎尸以下之事
凡始立學者必釋奠於先聖先師及行事必以幣凡
釋奠者必有合也有國故則否
合者當與鄰國合也
凡大合樂必遂養老
大合樂為春入學舍菜合舞秋頒學合聲於是時
也天子則視學焉遂養老者謂用其明日也
始立學者旣釁器用幣然後釋菜(菜芹藻之屬)不舞不授器
釋菜禮經也釋奠則舞舞則授器司馬之器司兵
司戈司盾祭祀授舞者兵也
乃退儐於東序一獻無介語可也
釋菜於虞庠則儐賓於東序
天子視學大昕鼔徵乃命有司行事興秩節祭先師
先聖焉有司卒事反命始之養也適東序釋奠於先
老
周禮凡有道有德者使教焉死則以為樂祖祭於瞽
宗大祝大會同造於廟宜於社過大山川則用事焉
反行舍奠
曾子問曰凡告必用制幣反亦如之
甸祝舍奠於祖廟禰亦如之
賈公彥曰非時而祭即曰奠以其不立尸奠之言
停停饌具而已
儀禮賓朝服釋幣於禰又釋幣於行遂受命上介釋
幣亦如之釋幣於門乃至於禰筵几於室薦脯醢觴
酒陳
主人酌進奠一獻言陳者將復有次也先薦後酌
祭禮也行釋幣反釋奠略出謹入也
席於阼薦脯醢三獻(並儀禮)
周武王入殷未及下車而封先代之後蓋追思其德
也孔子以大聖而終於陪臣未有封爵(見晉志)
漢元帝孔霸以帝師賜爵號褒成君奉孔子後
後漢明帝永平二年三月帝始率羣臣射養三老五
更於辟雍行大射之禮郡國縣道行鄉飲酒於學校
皆祠先聖先師周公孔子(漢志)
魏文帝黃初二年正月詔以議郎孔羨為宗聖侯邑
百戶奉孔子祀令魯郡脩舊廟置百戸吏卒以守衛之
魏齊王正始三年二月五年正月七年十二月並使
太常釋奠以太牢祠孔子於辟雍以顏回配(晉志)
晉范堅書問馮懷曰漢氏以來釋奠先師唯仲尼不
及公旦何也馮答曰若如來談亦當憲章堯舜文武
豈惟周旦乎摯虞釋奠頌曰如彼泉流不盈不運
講業旣終禮師釋奠升觴折爼上下惟善邕邕其來
肅肅其見
晉武帝太始三年十一月改宗聖侯孔震為奉聖亭
侯又詔太學及魯國四時備三牲以祀孔子(晉志)
武帝太始七年
惠帝元康三年二釋奠皆於太學太始六年元康五
年二行鄉事皆於辟雍
惠帝之為太子及愍懷太子講經竟並親釋奠於太
學(通典)
東晉元帝大興二年皇太子並親釋奠以太牢祠孔
子以顏回配(晉志)
明帝太寧三年詔給奉聖亭侯孔亭四時祠孔子祭
宜如太始故事
成帝咸康元年穆帝升平元年三月
孝武寧康三年七月並釋奠如故事穆帝孝武並權
以中堂為太學(並晉志)
宋文帝元嘉二十二年太子釋奠採晉故事祭畢親
臨學宴會太子以上悉在
南齊武帝永明三年有司奏宋元嘉舊事學生到先
釋奠先聖先師禮又有釋菜未詳今當行何禮用何
樂及禮器時從喻希議用元嘉故事設軒懸之樂六
佾之舞牲牢器用悉依上公
梁武帝天監八年皇太子釋奠周捨議旣惟大禮請
依東宫元會太子著絳紗襮(音博衣領也)樂用軒懸合升
殿坐者皆服朱衣帝從之又有司以為禮云凡為
人子者升降不由阼階吏部郎徐勉議鄭玄云由命
士以上父子異宫宫室旣異無不由阼階之禮請釋
奠及宴會太子升堂並宜由東階若轝駕幸學自然
中階其會賓客依舊西階大同七年皇太子表其
子寧國臨城公入學時議者以與太子有齒胄之議
疑之僕射臣纉等以為參點回路並事宣父鄒魯稱
盛洙泗無譏師道旣光得以資敬無虧亞二制可(並通)
(典)
後魏明帝正光二年三月庚午幸國子學祠孔子以
顏回配(南史)
北齊將講於天子講畢以一太牢釋奠孔宣父配以
顔回列軒懸樂六佾舞皇太子每通一經及新立學
必釋奠禮先聖先師每歲春秋二仲常行其禮每月
朔制祭酒領博士以下及國子諸學生以上太學四
門博士升堂助教以下太學諸生階下拜孔聖揖顔
回日出行事其郡學則於坊内立孔顏廟博士以下
亦每月朝
隋制國子寺每歲四仲月上丁釋奠於先聖先師年
别一行鄉飲酒禮
唐志仲春仲秋釋奠於文宣王武成王皆以上丁國
學以祭酒司業博士為一獻
唐六典曰仲春上丁釋奠於孔宣父以顔回配焉
其七十二弟子及先儒並從祀仲秋之月亦如之
仲春上戊釋奠於齊太公以留侯張良配焉仲秋
之月亦如之凡州縣皆置孔宣父廟以顔回配仲
春上丁州縣官行釋奠之禮仲秋上丁亦如之(並通)
(典)
唐高祖武德二年始詔國子學立周公孔子廟武
德七年高祖釋奠焉以周公為先聖孔子配武德九
年封孔子之後為褒聖侯(並唐志)
太宗貞觀三年左僕射房玄齡博士朱子奢建言周
公仲尼皆聖人然釋奠於學以夫子也大業以前皆
孔子為先聖顔回為先師乃罷周公升孔子為先聖
以顏回配貞觀四年諸州縣學皆作孔子廟貞
觀十一年詔尊孔子為宣父作廟於兖州給戶二十
以奉之(並唐志)貞觀十四年太宗親釋奠於國子學
詔祭酒孔穎達講孝經貞觀二十年二月詔皇太
子於國學釋奠於先聖先師皇太子為初獻國子祭
酒張復胤為亞獻光州刺史攝司業趙弘智為終獻
旣而就講弘智演孝經忠臣孝子之義右庶子許敬
宗上四言詩以美其事貞觀二十一年中書侍郎
許敬宗奏秦漢釋奠無文可檢至於魏氏則使太常
行事自晉宋以降學官主祭(並唐會要)
高宗永徽中復以周公為先聖孔子為先師顔回左
丘明以降皆從祀顯慶二年太尉長孫無忌等言
禮釋奠於其先師若禮有高堂生樂有制氏詩有毛
公書有伏生又禮始立學釋奠於先聖鄭氏註若周
公孔子也故貞觀以孔子為先聖衆儒為先師且周
公作禮樂當同王者之祀乃以周公配武王而孔子
為先聖總章元年二月二十九日皇太子弘釋奠於
學贈顏回為太子少師曾參少保咸亨元年詔州
縣皆營孔子廟(並唐志)永隆二年二月皇太子親行
釋奠之禮開耀元年二月十九日皇太子釋奠於
國學(並唐會要)
武后天授元年封周公為褒德王孔子為隆道公
中宗神龍元年以鄒魯百戶為隆道公采邑以奉歲
祀子孫世襲褒聖侯(並唐志)寶龍二年七月皇太子
親釋奠於國學(會要)
睿宗太極元年以兖州隆道公近祠戶三十供灑掃
加贈顔回太子太師曾參太子太保皆配享(唐志)太
極元年二月二十八日皇太子親釋奠開講筵國子
司業褚無量執經(唐會要)
玄宗開元七年先聖廟十哲皆坐圖七十子及二十
二賢於壁從李元瓘請也
二十二賢左丘明卜子夏公羊高榖梁赤伏勝高
堂生戴聖毛萇孔安國劉向鄭衆賈逵杜子春馬
融盧植鄭康成服虔何休王肅王弼杜預范甯也
貞觀中詔配享尼父廟(唐志)
開元七年十一月以貢舉人將謁先師質問疑義敕
曰皇太子及諸子雖年未志學而道在尊師宜行齒
胄禮開元七年皇太子入國學行齒胄禮謁先聖
皇太子初獻其亞獻終獻並以胄子充常侍褚無量開
講孝經及禮記文王世子篇開元十一年九月十
一日敕春秋二時釋奠諸州依舊用牲牢屬縣酒脯
而已開元十九年正月三十日敕春秋二時釋奠
天下諸州縣並停牲牢唯用酒脯自今以後永為常
式(並唐會要)開元二十七年詔夫子旣稱先聖可諡曰
文宣王遣三公持節冊命以其嗣為文宣公任州長
史代代勿絶先時孔廟以周公坐南面而夫子坐西
牖下貞觀中廢周公祭而夫子位未改至是二京國
子監天下州縣夫子始皆南面以顏回配於是二京
之祭牲太牢樂宮懸舞六佾矣一縣之牲以少牢而
無樂(唐志)開元二十八年二月五日敕文宣王廟春
秋釋奠宜令三公行禮著之常式二十日國子祭酒
劉瑗奏准故事釋奠之日羣官道俗皆合赴監觀禮
請依故事著之常式制可之其儀具開元禮(通典)
德宗建中元年二月國子司業歸崇敬奏上丁釋奠
其日舊例合集朝官講論五經文義自天歷五年以
前常行不絶其年八月已後權停講論今旣日逼恐
須復舊依奏貞元二年二月釋奠自宰臣已下畢
集於國學學官升講座陳五經大義及先聖之道
貞元九年九月太常奏以十一月貢舉人謁先師合
與親享太廟日同准六典上丁釋奠若與太祠同日
即用仲丁其謁先師請别擇日從之貞元十五年
四月歸崇敬為膳部郎中奏時議每年春秋二時釋
奠祝版御署訖北面而揖臣以為其禮太重按大戴
禮師尚父授周武王丹書武王東面受之請參酌輕
重庶得其宜(並唐會要)
憲宗元和九年禮部奏貢舉人謁先師自是不復行
矣(唐志)
宋朝太祖增修學舍親撰先聖及亞聖贊其十哲分
命宰臣兩制已下撰贊建隆二年十一月禮部貢
院移牒禮院云竊以千載昌朝聿興文教四方貢士
皆集皇都祗謁先師素聞舊典爰及近代又廢其儀
太學之盛禮未陳四國之羣儒安仰請檢詳儀制禮
院准禮閤新儀云舊儀無貢舉人謁先師之文開元
二十六年詔諸路貢舉人見訖就國子監謁先師官
為開講質問疑議所司設食自後遂為常禮貢院遂
議復行謁先師之祭自後每歲十一月必行此祭而
貢舉人集焉無舉人即不祭
真宗幸西京謁先聖咸平二年帝幸國子監謁先
師(並會要)
仁宗景祐元年詔釋奠用登歌之樂(會要)
神宗元豐三年二月辛卯京兆府學教授蔣夔言春
秋釋奠以孔子為先聖顏回為先師先聖之樽在西
先師之樽在東肆祭器實牲體盥手濯爵奠幣讀祝
拜讀登降進退之節與孔子無少異而九人之像坐
於兩旁樽酒豆肉不及且孔子師也顔子雖大賢與
九人者徒也乞下臣議於禮官薦享祝獻顔子降於
孔子九人降於顔子以正開元之失禮詔禮院詳定
禮官言唐顯慶二年長孫無忌議案永徽之令改周
公為先聖孔子為先師漢魏以來取舍各異顏回夫
子互作先師宣父周公迭為先聖今看詳孔子顔子
稱號歴代各有據依難輒更改并配享正享禮意及儀物祝
獻亦難降殺所乞進九人亦在祀典蓋州縣舊釋奠
儀未有十哲從祀之文檢熙寧祀儀十哲皆為從祀
各設籩二豆二俎簋簠爵各一命官分獻一奠而止
乞自今三京及諸州文宣王廟十哲像春秋釋奠並
準熙寧祀儀從之(長編)
哲宗元祐六年十月庚午朝獻景靈宫退幸國子監
詣至聖文宣王殿行釋奠禮一獻再拜幸太學御敦
化堂召宰臣執政官親王從臣賜坐禮部太常寺本
監官承務郎以下三學生坐於東西廡侍講吳安詩
執經國子祭酒豐稷講尚書無逸終篇復命宰臣以
下二三學生坐賜茶國子監進書籍七十二部軸上
命留論語孟子各一部遂幸昭烈武成王廟酌獻肅
揖禮畢還内是日賜豐稷三品服本監官學官等賜
帛有差先是范百禄轉對請視學故有是舉(長編)
徽宗崇寧三年六月癸夘詔荆國公王安石配享孔
子廟庭(長編)崇寧四年三月丁未禮部言常州進士
孫天興言伏覩諸路州縣學校春秋上丁釋奠自先
聖文宣王至於十哲其餘古今宗公巨儒係享祀者計八
十餘員並未預祭欲乞應諸學校每遇釋奠日就先
聖殿西廊隨例祭祀從之(長編)崇寧四年五月巳亥
臣僚言國學至州縣學春秋釋奠皆習儀於先聖殿
庭本欲致恭盡禮而反近於凟望自今習儀前期就
學之講堂從之(長編)崇寧四年七月丁未禮部太常
寺言邢州教授曾弼言孔子廟春秋釋奠自宣聖以
至十哲禮物略具其他兩廡從祀薦獻蔑如也乞放
太學制度頒其法於天下前一日守倅縣令率教官
分獻官詣學齋宿躬親點檢今乞依曾弼所言並與
國子監共修成外州軍釋奠儀注乞鏤板倣下從之
如祭器不足以他物充代(長編)大觀四年九月丁丑
禮部奏從祀文宣王公夏首等封爵詔公夏首封鉅
平侯等一十人並封政和二年四月庚寅國子監
言十哲從祀贊文有犯先聖名者合改撰從之(長編)
政和四年四月戊辰詔諸路州軍學生習雅樂已精
熟處春秋釋奠並許用從成都府路轉運副使周燾
奏請也(長編)政和六年四月丙子新知遂寧府徐見
可奏乞春秋釋奠於學諸生並依郊廟禮例給士服
詔送制局(詔旨)
高宗紹興十四年三月己巳上幸太學祗謁先聖先
師止輦於大成殿門外趨登降執爵灌獻注視貌像
翼翼欲慕復覽
太祖真宗徽宗所製贊文又命有司悉取從祀諸賢
併錄以進遂升堂頒手詔示樂育詳定之意賜諸生
坐命國子司業高閎講易泰卦學官内外舍生推恩
有差復幸養正持志二齋諸生肄業之所徘徊久之
即除閎禮部侍郎言者以為盛事請宣付史館從之
於是上親製文宣王贊曰大哉宣聖斯文在兹帝王
之式古今之師志則春秋道由忠恕賢於堯舜日月
其譽維時載雍戢此武功肅昭盛儀海宇聿崇閎奏
曰陛下頒示御製宣聖贊文形容至德無愧於古上
曰唐明皇作贊文乃斥先聖先師之名非尊儒重道
之意閎曰此尤見聖學高於前代帝王之上旣又御
製七十二子贊其序略曰朕兹幸太學延見諸生因
作文宣王贊幾政餘閒歴取顔回而下七十二人亦
為製贊僉刊石置於太學(中興紀事)
奠者陳而奠之也鄭氏曰釋奠者設薦饌酌奠而
已無迎尸以下事考之儀禮禮賓歸至于禰薦脯
醢觴酒陳陳者所以奠之也則釋奠設薦饌酌奠
而已可知也特牲饋食奠之於尸未至之前則釋
奠無迎尸可知也古者釋奠或施於山川或施於
廟社或施於學周官太祝大會同造於廟宜於社
過大山川則用事焉反行舍奠甸祝舍奠於祖廟
禰亦如之此施於山川廟社者也大司樂凡有道
者有德者使教焉死則以為樂祖祭於瞽宗文王
世子凡學春官釋奠於先師秋冬亦如之凡始立
學者必釋奠於先聖先師及行事必以幣凡釋奠
者必有合也天子視學大昕鼔徵乃命有司行事
興秩節祭先師先聖焉有司卒事反命適東序釋
奠於先老王制出征執有罪反釋奠於學以訊馘
告此施於學者也山川廟社之祭不止於釋奠學
之祭釋奠而已賈公彥曰非時而祭曰奠此為山
川廟社而言之也學之釋奠則有常時者有非時
者文王世子凡學春官釋奠於先聖先師秋冬亦
如之鄭氏曰不言夏夏從春可知此常時之釋奠
也凡始立學天子視學出征執有罪反以訊馘告
必釋奠焉此非時之釋奠也釋奠之禮有牲幣有
合樂有獻酬太祝造於廟宜於社過大山川則用
事反則釋奠此告祭也曾子問曰凡告必用牲幣
文王世子凡始立學釋奠行事必以幣此釋奠有
牲幣之證也文王世子凡釋奠者必有合也此釋
奠有合樂之證也聘禮觴酒陳席於阼薦脯醢三
獻一人舉爵獻從者行酬乃出此釋奠有獻酬之
證也然山川廟社之釋奠皆有牲幣學之釋奠非
始立學則不必有幣也學之釋奠有合樂則山川
廟社不必有合也聘賓釋菜有三獻則天子諸侯
之於山川廟社不止三獻也凡始立學與天子視
學釋奠於先聖先師四時則釋奠先師而已文王
世子謂春釋奠於先師鄭氏釋王制亦謂釋奠禮
先師其說是也然鄭氏以王制之釋奠為釋菜奠
幣以文王世子之釋奠者必有合為與鄰國合孔
穎達以學記之釋菜為釋奠其說誤也(並禮)
釋菜
周禮大胥春入學舍菜合舞
鄭司農云古者士見於君以雉為摯見於師以菜
為摯菜直為蔬食菜羹之菜鄭康成云舍即釋也
始入學必舍菜禮先師也菜蘋藻之屬
占夢季冬乃舍萌於四方以贈惡夢
舍萌猶釋菜也
儀禮上婚禮若舅姑旣沒則婦入三月乃奠菜
以篚祭菜蓋用席於廟奧東面右几席於北方南
面祝盥婦盥於門外歸執笲菜祝帥婦以入祝告
稱婦之姓曰某氏來婦敢奠嘉菜於皇舅某子婦
拜扱地坐奠菜於几東席上還又拜如初婦降堂
取笲菜入祝曰某氏來婦敢告於皇姑某氏奠菜
於席如初禮婦出祝闔牖戶詩采蘩曰于以采繁于
沼于沚于以用之公侯之事于以采蘩南澗之中
于以用之公侯之宫采蘋曰于以采蘋南澗之濱于
以采藻于彼行潦于以盛之維筐及筥于以湘之
維錡及釜于以奠之宗室牖下左傳苟有明信澗
溪沼沚之毛蘋蘩薀藻之菜筐筥錡釜之器潢汙
行潦之水可薦於鬼神可羞於王公禮記月令仲
春上丁命樂正習舞釋菜文王世子始立學者旣
釁器用幣然後釋菜不舞不授器乃退儐於東序
一獻無介語可也學記皮弁祭菜示敬道也喪大
記大夫士既殯而君往焉巫止於門外祝代之先君
釋菜於門内
周禮大胥春入學舍菜合舞學記皮弁祭菜示敬
道也月令仲春上丁命樂正習舞釋菜文王世子
始立學者既釁器用幣然後釋菜不舞不授器乃
退儐於東序一獻無介語可也然則釋菜之禮猶
摯也婦見舅姑其摯也棗栗腶脩若沒而廟見則
釋菜弟子見師其摯也束脩若禮於先師則釋菜
大胥釋菜合舞而文王世子釋菜不舞不授器者
以釋奠旣舞故也士喪禮君視斂釋菜入門喪大
記大夫士旣殯而君往焉釋菜於門内占夢季冬
乃舍萌於四方舍萌釋菜也則釋菜之禮豈特子
弟之見先師婦之廟見而已哉婚禮奠菜席於廟
奥東面右几席於北方南面祝盥掃盥於門外婦
執笲菜祝帥婦以入祝告稱婦之姓曰某氏來婦
敢奠嘉菜於皇舅某子婦拜扱地坐奠菜於几東
席上遠又拜如初婦降堂取笲菜入祝曰某氏來
婦敢告於皇姑某氏奠菜於席如初禮記曰笲緇
被纁裏加於橋蓋婦菜盛以笲笲飾以緇被纁裏
加之於橋橋設於門外婦盥執笲以入坐奠於東
几上然則弟子之見先師其儀蓋此類歟鄭氏謂
婚禮奠菜蓋用堇入學釋菜蘋藻之屬始立學釋
菜芹藻之屬蓋以泮宫有芹藻子事父母有革變
故有是說也菜之為摯則菜而已采蘋教成之祭
毛氏謂牲用魚芼之用蘋則詩所謂湘之者芼之
也與釋菜異矣(禮書)
唐太宗貞觀二十一年二月丁丑皇太子釋菜於太
學
宋朝徽宗大觀元年十一月丁巳大司成強(闕)等
言自今每歲貢士第一人並乞於正月公試鎖院前
擇日引見及應貢士始入辟雍以元日釋菜於先聖
從之(長編)政和六年閏正月丁酉詔高麗李生來歲
元日隨貢士釋菜從提舉江南西路學事鄭滋奉請
也(長編)
羣書考索後集卷三十一
