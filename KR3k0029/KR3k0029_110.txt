羣書考索後集卷四十四
宋章如愚編
兵門
馬政類
周官校人掌王馬之政辨六馬之屬
種馬戎馬齊馬道馬田馬駑馬
天子有十二閑馬六種邦國六閑馬四種家四閑馬二
種趣馬掌王良馬牧師掌牧地廋人掌十有二
閑之政教圉師掌教圉人掌養馬圉人掌養馬芻
牧之事以役圉師馬質掌質馬馬量三物
宣王修車馬以閑夷狄齊景公有馬千駟
衞文公秉心塞淵騋牝三千魯僖公牧于坰野
是時韓之戰晉侯乘小駟鄭入也慶鄭曰古者大事必
乘其産生其水土而知其人心今乘異産以從戎事必
亂及戰晉戎馬還濘而止(左僖十五年)
秦之先曰非子好馬周孝王使主馬於汧渭之間馬大
蕃息由此強盛
漢初民出筭賦以備車馬
武帝於口賦錢人增三錢已補車騎馬
昭帝元鳳二年其令郡國毋歛今年馬口錢(本紀)
又令民有車騎馬一匹者復卒三人(食貨志)是時有馬
者閑居則免三人之筭有事則當三人之卒其制優異
此内郡之制也至於邊郡則縱民蓄牧而官不禁
文帝時廐馬止有百餘匹下取給於邊郡故云
班氏居塞則致馬數千羣(前漢書注班固序)橋桃居塞則致
馬千匹(漢書宣曲任氏傳姓橋名桃)是時内郡之盛則衆庶街巷
有馬任陌之間成羣乘㹀牡者擯不聚會邊郡之盛
則三十六苑分置西北邊其良者以給乘輿
如淳曰漢儀注大僕牧師諸苑三十六所分布北邊
西邊以郎為苑監官奴婢三萬人養馬三十萬匹師
古曰武景雲中之縣也養鳥獸者通名為苑故謂牧
馬處為苑(景帝紀中元六年)
至於武帝初年單于入塞見馬布野而無人牧者及
武帝即位征伐四夷而馬尤甚往來食長安者數萬匹
(食貨志)暨大將軍驃騎屢出而馬大耗乏死者十餘萬
匹(食貨志)
元狩五年天下馬少平牡馬匹二十萬(帝紀)
如淳曰貴平牡賈欲使人競畜馬
於是行一切之令封君以下至三百石吏以上差出牝
馬(食貨志)所在置亭以蓄之則内郡庶民之有馬與望
復卒難矣
又令民得蓄邊縣者既使從君假馬母三歲而收其息
什一則邊縣豪民欲廣蓄牧者難矣
誅北地太守以下而令民得蓄邊縣官假馬每三歲
而歸及息什一以除告緡用充入新秦中車騎馬
乏縣官錢少買馬難得廼著令令封君以下至三百
石吏以上差出牝馬天下亭亭有畜牸馬歲課息
又匿馬者有罪有以列侯匿馬而腰斬者
功臣表黎須侯召奴
有以民或匿馬馬不具而長安令幾坐死者(汲黯傳)故
馬益耗而不足用其内郡則籍吏民馬補車騎馬
武紀太初二年五月籍吏民馬補車騎馬
邊郡則發酒泉騾駞負食出玉門關
武紀太初三年貳師將軍三萬騎出酒泉
末年輪臺之詔修馬復令又令郡國各上蓄馬方略
以備邊闕則漢世之馬大略可紀矣
監牧之地在樓煩孟康曰漢馬高五尺六寸齒未平
不出關昭帝始元五年罷馬弩關是也
後漢光武中興息馬論道時馬援好騎得駱越鑄銅為
馬上之詔置宣政殿以為名馬式至唐而馬政尤詳
焉
其置官也領以太僕屬有牧監副監監有丞丞有主簿
直司團官牧尉之屬歲課功進儀鳳中以李思文檢校
隴右諸牧監使牧監有使始於此後又有厩閑使又置
四使東西南北
其立廐也天子之御左右六閑
飛黃吉良龍媒騊駼駃騠夭苑
總有十二閑為二廐祥麟鳳苑
其後又增飛龍廐自貞觀至麟德置八坊
保樂甘露南浦潤北浦潤
岐陽太平宜禄安定
凡馬五千為上監三千為中監餘為下監後益置八監
於鹽州三監於嵐州
其牧養也初得隋馬三千於赤岸澤徙之隴右監牧之
制始於此用張萬歲領羣牧自貞觀至麟德馬七十萬
六千疋時天下以一縑易一馬又王毛仲掌之初監
馬二十四萬後乃四十三萬玄宗嘉之自萬歲失職馬
政頗廢
其督責也凡馬生死歲終監牧使廵察以功過相除為
考課景雲二年詔羣牧歲出高品御史按察之
其市馬也開元初國馬益耗姜晦晴以空名告身市馬
於六胡州其後玄宗於受降城為互市以金帛市馬於
河東朔方隴右牧之馬乃益壯動以萬計故秦漢以來
唐馬最盛(唐志)
宋朝太祖建隆三年十二月五代監牧多廢官失其守
國馬無復蕃息時但有左右飛龍院上始置養馬二務
歲遣中使詣邊州市馬自是閑廐始充矣(通略)乾德
六年八月庚午九月己酉十月辛酉上幸飛龍院
太宗謂諸將曰諸軍養馬多有死損苟主將部轄有方
躬親秣飼依時放牧豈有斃死之理李覺言戎人蓄
牧旋逐水草不拘游牝順其物性是以蓄滋太平興
國二年六月乙卯幸飛龍院興國四年先是詔中使
趙守倫優給價和市在京及諸州民間私馬於是得十
七萬三千五百七十九疋
本志載市馬事在興國四年按正月即出師恐在四
年以前矣實錄别本載趙守倫市馬數在四年十一
月乙巳前今因之蓋市馬前此已及此乃上其所得
之數也(長編)
太平興國五年上既平太原遂觀兵范陽得汾晉首薊
之馬凡四萬二千餘疋國馬增多乃詔於景陽門外新
作四廐名曰天駟監左右各二以左右飛龍使為左右
天廐使閑廐使為崇儀使内廐馬既充牣始分置諸州
牧養
改崇儀使實錄在甲申今從本紀并書之
余靖言國家自來於河東陜西㳂邊等處估賈番馬自
西賊不庭買馬數少不足國用太平興國六年詔曰
歲於邊郡市馬償以善價内屬戎人驅馬詣闕者悉令
縣次給食太平興國八年十二月己酉詔戎人鬻馬
官取良而禁駑又禁民私市往來死者甚衆戎人少利
由是歲入之數不充自今委長吏謹市馬之良駑者印
以記之許民私市雍熙元年六月壬寅禁邊臣於境
外寄土種蒔及所市蕃馬勿得虧其直雍熙二年改
天廐院為騏驥院天駟監天廐坊自河北府洛陽至許
州鎮監凡十八監雍熙四年詔北敵未平方資戰騎
分遣使臣收買京城諸道私家所産之馬雍熙中太
宗嘗幸天駟監閱馬(會要)端拱元年國子司業孔維
上言欲請禁原蠶以益國馬太宗覧奏稱嘉付史館
端拱元年國子博士李覺上言欲請冀北燕代馬之所
生羌戎之所恃也故制敵之用實資騎兵為急議者以
為欲國之多馬在㗖戎以利使重譯而至焉然市馬之
費歲益而廐牧之數不加者蓋失其生息之理也淳
化二年上謂侍臣曰國家蓄馬備邊最為急務而諸州
牧監歲多瘦死養飼失時枉致疾斃近令取數十槽致
殿庭命圉人視其芻秣教以醫養之法庶革其弊(會要)
淳化三年九月甲寅幸天駟監淳化五年初内侍
趙守倫請以諸州牧龍坊畜牝馬萬五千疋逐水草放
牧不費芻秣所生駒子可資軍用詔從之自是牧馬頗
蕃息未幾守倫復上言歲約駒子等級遷擢否者罰亦
如之以為懲勸駒子生即時付籍以聞庶其盡心養飼
無有所隠詔並從之(長編)
真宗咸平二年置羣牧司咸平三年羣牧司總内外
馬政其後歲遣判官一人廵行諸監取孳生駒二歲已
上者點印之左右騏驥院六坊監上留馬二千餘疋皆
三月出就牧放秋冬而入其御馬凖備用者在京師
景德四年上謂近臣曰今國馬蕃息當命内侍二人分
掌左右監牧比來朱㢲閻承翰專領此務頗為幹舉然
思得大臣總制以集其事當命陳堯叟領之堯叟曰臣
居宥密之職而與承翰聮事合避外議上曰國事戎馬
之本係于樞司機要之運然當别置使名卿勿辭也(寳)
(訓)自罷兵之後言者頗以國馬煩耗歲費縑繒雖市
得尤衆而損失亦多知樞密院事陳堯叟獨謂羣牧之
設國家巨防今愚淺之說以馬為不急之務則士卒亦
當遣而還農也作羣牧議以獻勒石大名監乙巳置羣
牧制置使命堯叟兼之堯叟初為羣牧使及掌樞密即
罷其任(長編)大中祥符四年十一月壬午知河南府
馮拯言官市芻粟望增給其直陳堯叟曰增直以市不
若徙馬他所京師馬舊留二萬今留七千自餘悉付外
監仍欲於七千之中更以四千付淳澤監歲可省芻粟
三百餘萬若有給賜朝取夕至矣從之上又曰馬及
十萬當且止也王旦曰聽民間畜養官中緩急以本直
市之猶外廐爾且所費芻粟皆出兩税少損馬食用資
軍儲亦當世之切務馬知節曰馬多不精若十萬疋選
可用者當得四五萬耳多畜駑弱大費愈甚上然之(長)
(編)
仁宗天聖四年九月戊申三司請市糴芻粟上因問輔
臣諸坊監牧馬幾何王曾對曰當今比五代馬多數倍
計芻秣費歲不下數百萬蓋措置利害失其要若以陜
西蕃部入中馬立定數餘聽民間市易二三年間必大
蕃息此與畜之外廐無異也上然之祖宗舊制以羣牧
司總天下馬政其屬有左右騏驥院分領左右天駟監
左右天廐坊其畜病馬有牧養上下監收兵校長有提
舉指揮使副使員監之寮十將節級獸醫槽頭刷刨長
行調上乘有小底諸監之在外者知州通判兼領之各
據芻地列棚并課士卒春夏出牧秋冬入廐孳息有賞
耗亡有罰其為條教甚備然馬之孳息不足以待國用
常市於邊州(長編)嘉祐五年命翰林學士吴奎戶部
副使吴中復度支判官王安石右正言王陶仝相度牧
馬利害以聞時國馬之政因循不舉言者故為當有更
革也(長編)丁度為羣牧使上言天聖中牧馬至十餘
萬其後言者以天下無事遂廢八監陜西河東歲市馬
一萬二百尤能補京畿塞下之闕自用兵數年所市馬
比常歲特三之一請下令河東京東京西淮南籍丁壯
為兵處有能蓄一戰馬者與免二丁仍不升戶等以備
緩急如此則國馬蕃矣(事略)宋祁上仁宗乞罷河東陜
西馬禁民間與蕃落自相貨買
英宗治平四年羣牧司言乞於河北河東陜西有都總
管處皆置一監令陜西監牧司以所市馬約上京年額
外餘分掇諸監則他日本路軍馬可以自辦詔遣官司
逐路帥臣度地置監羣牧判官劉航河北屯田郎中孫
珪河東監牧司判官李師錫陜西(長編)先是環慶經
略路李肅之鄜延陸詵陜西制置李師錫並言六路元
係草官地又密邇西界難以興置馬監詔陜西監牧司
廣市善種務令蕃息(長編)唐介知太原請於交城縣
置馬監詔比部員外郎崔台符相視得汾州故牧地三
千餘頃其千二百餘頃民以租佃者令入租以給塞月
芻豆已從介請置監自沙苑發牝馬五百疋往交城上
謂文彦博曰馬政未盡善繇羣牧判官國冀蕃息以給
騎兵遂以台符權羣牧判官台符蒲隂人也尋詔台符
及劉航删修羣牧司敕令以詳及宋朝故事增損刪定
並奏取旨(長編)
神宗熙寧元年九月宋朝初以左右騏驥院總馬政景
祐中始增置羣牧使至是上以使領雖重而不躬廵故
馬不蕃息乙酉乃詔更馬政分河南北置兩使以羣牧
判官劉航崔台符為之勿隸羣牧後又詔屬樞密院所
總牧地河南六監三萬三千頃河北六監三萬三千頃
既而台符請以牧餘地募民耕出租從之(通略)熙寧
三年陜西宣撫司言官司比乏良馬蓋以官價賤乞應
買馬州軍增價市之於是詔惟騍馬不增外其秦渭原
州德順軍見買大馬增價有差如價高商人不願中官
者聽民間收買(長編)熙寧七年曾孝寬言慶歴嘗詔
河北州軍每戶養被甲馬一疋乞檢會施行戶馬始此
熙寧八年詔沙苑監隸羣牧司餘入監及河南北兩
監牧司並廢以中書樞密院言河南北三十二監自熙
寧二年至五年歲出馬千六百四十疋可給騎兵者二
百六十餘止堪給馬鋪兩監牧歲費及所占牧地約牧
租錢總五十三萬九千六百三十八緡計所出馬為錢
三萬六千四百九十六緡而以得不稱失故廢之以牧
地租給市易務茶本錢外餘寄常平籍出息以給售馬
之直(長編)文彦博言東平監天禧年曾廢末幾復
置枉有勞費文彦博上神宗言賦牧地與農民歛其
租課散國馬於編戶責其孳息不知所賦之地皆可耕
乎戶配一馬縶之維之皆可蕃息乎坊監廐庫棚庌井
泉官廨營房七八十年經畫成就罷廢後蕩然一空
元豐三年正月羣牧司言岐廢監租課等錢共一百十
六萬緡有竒詔羣牧使韓縝副使張誠一並賜銀絹各
五百餘共賜錢五千緡令樞密院均給官吏(長編)文
彦博言不用元豐時其弊乃見神宗嘆曰朕有愧於文
彦博矣王珪曰罷祖宗馬監自是王安石上曰安石相
誤豈獨此一事
哲宗元祐元年二月兵部言畿甸馬監已行廢罷即合
於諸路相度置監乞差官前去經畫詔庫部郎中郭茂
恂往陜西河東路按行相度以聞(長編)元祐元年七月成都
府利州路鈐轄司奏提舉陜西等路買馬監牧公事陸
師閔奏勘會成都府利州路經制買馬司凖朝旨於雅
州靈關嘉州中鎮等寨置場買馬數内雅州靈關寨並
無蕃馬有無未曾置場外其嘉州中鎮寨雖曾置場亦
無買到馬數今來未敢廢罷奉旨令成都府利州路經
制買馬司凖朝旨於雅州靈關嘉州中鎮等寨置場買
馬數内雅州靈關寨並無蕃馬有無未曾置場外其嘉
州中鎮寨雖曾置場亦無買到馬數今來未敢廢罷奉
旨令成都府利州路鈐轄司相度聞奏本司今相度雅
州靈關嘉州中鎮等寨置場買馬並合廢罷從之(長編)
紹聖元年正月太僕寺言馬政在朝廷最為重事要在
蕃息不失武備詔令太僕寺講䆒的確利害條畫以聞
(長編)
高宗紹興二年上謂輔臣吕頥浩曰若復孳生馬監當
就水草地是日條畫於饒州四望山等處以為牧地郡
守帶提領選差使臣五員專管牧養事上曰兵以馬政
為先唐開元間馬多至四十萬疋當時用一縑易一馬
亦要得其人又如王毛仲陳馬若錦綉其盛如此(聖政)
紹興七年廣西進出格馬十匹御批留一匹餘付殿
前司上謂輔臣曰朕所留一匹幾似代北所生廣西亦
有此馬則馬之良者不必西北可知上因論春秋列國
不相通所用之馬皆取於國中而已今必於所産之地
而求則馬政不修之故也(長編)紹興十九年進呈賞
罰格上曰牧馬孳生為利甚博朕於近地親令牧養今
已見效每歲進呈馬駒皆是好馬若得牧馬萬匹各分
諸軍牧養數年間便可濟用既免綱馬遠來且官無給
賞之費
孝宗淳熙三年五月癸亥王淮進呈步軍司相度牧馬
去處上曰前日牧馬官辭朕戒以愛護馬當如愛護已
身饑飽勞佚各隨時調節若己身所不能堪者馬亦不
能堪之但馬不能言告訴不得耳龔茂良等奏云陛下
留神馬政曲盡物情不惟戒勑主者使之各各用心如
聖言及此其仁蓋不可勝用矣(聖政)
淳熙十五年趙汝愚奏黎州買馬乞照舊法不拘尺寸
上曰祖宗時有西北馬可用黎馬止是羈縻今作戰馬
如何不及格尺所乞難行
凡市馬之處
真宗咸平中河東則府州岢嵐軍陜西則秦渭涇原
儀環慶階文州鎮戍軍川陜則益黎戎茂雅䕫州永
康軍皆置務遣官以主之歲得五千餘匹以布帛茶
他物凖其直舊用銅錢給之(長編)國興八年有司
言戎人得錢悉消鑄為器乃定此制其後諸州市蕃
馬給直漸高務增數以為額課績景德中戎事已息
因詔條約之於仁宗景祐三年中再定諸州買額正
額外更有省買額者
凡招馬之處
秦渭階文之吐蕃迴紇上府之党項豐州之藏才族
環州之白馬鼻家保家名市族涇儀延鄜火山保德
保安軍唐龍鎮制勝關之諸蕃每歲皆給以空名勑
書委六邊長吏擇牙吏入蕃招募詣京師至則估馬
司定其直御馬有三等祗應馬引駕馬從馬其次給
用又有十五等一簡中馬二不得支使馬三添價馬
四國信馬五臣寮馬六諸班馬七御龍直馬八捧日
龍衛馬九拱聖馬十驍騎馬十一雲騎馬十二天武
龍猛馬十三雜配事馬十四雜使馬十五馬鋪馬
凡馬之所出
以府州為最蓋生於黃河之中子河汶者為善種出
環慶者次之秦渭馬雖骨格高大而蹄薄多病文雅
諸州為下止給本處兵級充鋪馬契丹馬骨格頗劣
河北孳生昔曰本羣馬因其水土服習而少疾馬又
泉福州及興化軍亦有州嶼馬皆低弱不堪披甲唯
以給本道廂軍及江浙諸處鋪馬用之
凡馬羣之號
十七字左騏驥院捧日馬内瓦倒印驍騎馬内中溝
横印龍猛馬外尾側正印于字左騏驥院龍猛馬内
溝正印雜使馬内溝横印逓馬内瓦倒印右騏驥院
雜使馬外瓦横印逓馬外尾側横印上字左騏驥院
給諸班直諸軍員馬臨時印無定所立字右騏驥院
給諸班直諸軍長行馬外人所印永字左騏驥院給
諸班直諸軍長行馬外人所印又諸監三歲馬亦永
字印瓦骨官字蕃戎所貢之馬及歲時收市之馬初
用之牡印其項牝印其項諸監牧駒生歲亦如之凡
馬骨相應圖法可充御馬者以官字印其項令圉師
調習之吉字兩院諸馬自龍猛馬已上稍駔駿者印
以備近臣中謝生辰所賜及㨂選支用又坊馬部至
京選配他處亦以吉字印汙溝天字國信馬及諸班
拱聖驍騎馬舊用天字印祥符中令以他字易之
主字萬字與字來字小字官字自諸班馬而不參給
諸用者無定額或以主字至小官字凡七等號印印
之退字凡諸州軍和市馬不及等及選退斥賣者印
之
凡馬毛色之别
九十一種叱潑之别八紅耳鴛鴦桃花丁香青騮騟
紫騮青之别二純青護蘭白純白烏之别五純烏釣
星歴面白脚護蘭赤之别五純赤釣星歴面白脚護
蘭紫之别六純紫釣星歴面白脚綠鬃護蘭騘之别
十一白騘釣星歴面白脚綠鬃護蘭駾之别十一白
騘釣星歴面白脚并烏青花黃荏䥫護蘭赭白之别
五純赭白釣星歴面白脚護蘭騮之别八棗金口燕
子黃黑釣星歴面白脚騧之别六純騧繡膞釣星歴
面白脚護蘭騅之别五純騅釣星歴面白脚護蘭駼
之别八青赤紫黃釣星歴面白脚護蘭䭾䮧之别三
駱起雲銀鍾驃之别七赤驃銀鬃黃釣星歴面白脚
護蘭北馬也以叱潑青白紫純色及綠鬃騮上騘赭
驃騧白色赤為中荏騟騘駱䮂䮧為下
廣銳軍馬社
河東兵廣銳兵悉是土人其馬皆是本軍團申選良
馬而置謂之馬社故廣銳之馬壯勇而少亡失馬死
則社中共市而補之其後陜西振武亦願依此例
牧養
三代之牧養有養於官有藏於民所謂藏之於民如丘
甸歲取馬一匹之類是也
前漢衞青去病之徒伐匈奴亦有所謂官馬私馬
唐府兵未嘗給馬初不過給之以錢使其自置到來府
兵法壊兵貧不足買馬然後方以監牧之馬給之
漢有牧師諸苑三十六所馬至三十萬疋
唐有八坊四十八監馬至七十萬六千匹此漢唐牧馬
之大數也若善其牧養之方而馬之最盛者則莫如
後魏蓋拓跋氏本是北人芻秣乃其常故馬至二百餘
萬匹也
宋朝馬政自太祖講求其制當時要委羣牧司自春放
秋歸馬之出入莫不有法則熙寧間曾孝寬領羣牧
奉行王荆公意於是罷羣牧吏不過欲區區小利自出
買自此馬始衰却欲舉保馬戶馬之法只為讀周禮不
詳當時大為民害蓋井地不均兼并者衆什一之制未
行受田之制未定却獨舉養馬之制豈不重困
總論馬
行天莫如龍行地莫如馬馬者甲兵之本國之大用安
寧則以别尊卑之序有變則以濟遠近之行而兵之所
恃以取勝也文王伐玁狁其詩曰四牡業業宣王之攘
戎狄其詩曰我馬既閑騋牝三千則以言文公之美牧
于坰野則以為僖公之頌周官之制兵藏於民而六卿
之馬其方乘其政官謂之司馬則以馬者政之所重也
乘謂之兵乘則以馬者民之所出也辨其屬則有校人
之官掌其牧馬則有牧師之職置醫巫所以攻其疾禁
原蠶所以全其類此先王畜馬之術也(林之竒文)
又論馬
按周制掌政之官謂之司馬以馬者牧之有政也兵甸
之法謂之乘馬以馬者牧之有法也有校人以掌其政
有牧師以掌其牧有巫馬以養其疾有趣馬以簡其節
日中而出日中而入此先王牧馬之術也
文王之伐玁狁也其詩曰四牡業業宣王之攘戎狄也
其詩曰我馬既同言衞文公者則曰騋牝三千頌魯僖
公者則曰牧于坰野文景之時令民養馬復卒孝武之
世平牡馬二十萬令人競蓄之故馬蕃於元狩元鼎之
際梁武帝置牧於河西而善水草也故馬蕃於太通之
時周之汧渭魯之坰野漢之樓煩唐之沙苑此西北牧
馬之地也六朝置區於閩越藏之内地錢氏置監於婺
女號為馬海此東南牧馬之地也
又總論
馬政有三牧之於官一也蓄之於民二也市之於戎狄
三也宋内有天駟監外有十八監此官馬也民間蓄養
指為外廐此民馬也㳂邊筭郡估買蕃馬此戎馬也然
就是三者論之而監牧為尤重蓋官之馬多不專貴於
民中國之馬多則不專倚於戎狄專責於民則民受其
害專倚戎狄則戎狄享其利此累朝於監牧之制所以
必加之意也部轄有方秣飼以時時騰駒游牝順其物
性矣既置羣牧司又置羣牧使以大臣領焉何其重也
乾德六年八月幸飛龍院九月又幸十月又幸一歲之
間凡三幸焉亦何其重也夫惟待之也重故其視之也
亦不輕蓄牧孳息自足國用民間與蕃落為市猶禁之
而黎馬不及格尺亦收之不問焉何者其所資者輕也
前天僖中嘗廢東平監矣未幾而復置且天聖中嘗廢
八監矣未幾而復議(已上逐改事並見前)蓋所重在此則所輕在
彼此君臣上下所以必於是拳拳歟熙寧大臣為謀不
審聽曾孝寬之說而壊祖宗之制(熙寧事見前)賦牧地與農
民散國馬於編戶坊監廐庫棚庌井泉七八十年經畫
一日廢罷民受其病官乏其利(文彦博事見前)中國不足求
之夷狄於是茶馬之職置矣(見上茶馬段)元豐以後其
弊歴見天子慨然追念舊臣聖言及此誰執其咎
(文彦博事見前)吁市馬於戎猶可言也責馬於民不可為
也不然則戶馬之法罷而茶馬之職至于今不易
亦必有說矣
總論茶馬
國初博易戎馬或以銅錢或以布帛
國初河東川陜諸路買馬給以銅錢而戎人皆鑄錢
為器興國五年乃以布帛凖其直
或以銀絹
元豐四年郭茂恂言欲專以茶博馬以彩帛博糧穀
及以茶馬併為一司竊聞昔時亦用茶兼金帛近歲
始專用銀絹及錢鈔等况賣茶買馬事實相湏乞買
馬通茶場從之
以錢則戎獲其器以金帛則戎獲其用彼之器用日見
其有餘而我之器用日形其不給二者皆非計之得也
熙寧以來講摘山之利得充廐之良中國得馬足以為
我利戎人得茶不能以為我害彼以食肉飲酪之性所
嗜惟茶
元符末程之邵言戎俗食肉飲酪故貴茶而病於難
得願禁㳂邊鬻茶以蜀産易上乘詔可未幾易馬萬
匹(四朝志)
雖奔風逐電之駿有所不靳以我蜀産易彼上乘此誠
經久之策者是則始行李杞蒲宗閔分主之
成都記熙寧七年詔李杞蒲宗閔經畫川茶充秦鳳
熙河路博馬杞於秦州宗閔於成都置司後改名都
大提舉茶馬事元豐四年郭茂恂言茶司既不兼買
馬遂立法以害馬政乞併為一司從之
其分之者非以官有其職足以辦事歟其合之者非以
人自為見或至誤事歟官號都大提舉其職專也(見上)
名兼三司判官其權重也
熙寧十年李稷提舉茶場詔曰川茶一司創置雖久
未能就緒李稷風力可仗然權勢輕小可依李杞例
兼三司判官仍委舉劾官吏
官屬自辟謹所擇也
應産茶市馬之處官屬許自辟置
官吏可劾伸其威也(見上)仲秋為市四月而止順其時
也
四朝史程之邵奏蜀茶馬歲以仲秋為市四月止
秦司半歲事訖歸川順其事也
乾道四年虞允文奏祖宗朝茶馬於秦州成都各置
司居治各半年排發馬月分居秦司訖即歸川司發
茶乞依舊制從之
夫惟所創有其人所用有其人故市馬愈多有至萬疋
者
先帝市馬于邊有司倖賞率以駑駘充數紹聖中
程之邵始精㨂汰又以羡茶轉入熙秦市戰騎故馬
炙而茶息厚馬至萬疋
茶息益厚有至百萬者
舊蜀茶額二十萬至稷加為五十萬陸師閔代稷為
百萬
吁何其利之博也迨元祐改令諸法悉易而茶馬不廢
有由矣
司馬光元祐初相罷諸路鹽錢法皆復其舊獨川陜
茶以邊用未罷
及其後也奪於珠玉此制中廢
建炎四年張浚奏大石進珠玉高宗曰大觀以來川
茶不以博馬唯市珠玉故馬政廢缺
中興以來法度修舉故博馬之司置於紹興之四年威
茂之場置於紹興之五年茶馬之官又置於紹興之七
年
紹興四年從關師古之請以乏戰馬始令四川宣撫
司支茶博馬五年密院言已於永康軍威茂州置
場七年宰臣趙鼎言有旨復置茶馬言凡三等上
曰考其資歴命之
至于乾道川秦兩司凡得九千餘疋内而三衙外而江
上咸足其用矣
陳彌作言川秦兩司文黎珍叙南平長寧六州馬五
千餘疋應副江上諸軍階州之峯貼和州之宕昌兩
處馬四千餘匹應副三衙
吾然後知此制之有益於軍無害於國之為經久可用
也或者猶曰宋公祁嘗請損馬而益步
祁言天下久平馬益少臣請損馬而益步我能用步
所長雖契丹多馬無所用之
田公况亦嘗請益步而减騎
况請料邊兵益步而减騎但五分得一足矣以一騎
之費可贍步兵二人而又寬括馬之擾
吾用中國所長而已而何以馬為嗟夫二公所言權宜
之說也苟以我所長合夷狄所長不亦萬全之策乎抑
猶有說焉有市馬之政有養馬之政養之不至雖市之
多無益也嚴監牧之責逐水草之利牝馬二萬歲獲萬
駒馬安得而不繁夫苟離其牝牡飼以枯槁是馬之生
性滅矣何以能育此正李公覺所謂貴市於外夷而賤
棄於中國也
端拱元年李覺言市易之馬至于中國縶之維之飼
以枯槁析牝牡制其生性因而减耗是貴市於外夷
而賤棄於中國也宜减市馬之半直賜蓄牧之將卒
大率牝馬二萬而駒收其半可歲獲萬匹十數年間
馬必倍矣
周官一書於馬政為詳蓋以是觀之(林駉文)
羣書考索後集卷四十四
