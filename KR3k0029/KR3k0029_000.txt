羣書考索類書類
提要
(臣)等謹案羣書考索二百十二卷宋章如愚
撰如愚字俊卿婺州金華人慶元中登進士
第初授國子博士改知貴州開禧初被召疏
陳時政忤韓侂胄罷歸事迹具宋史儒林傳
史稱所著有文集行世今已散佚惟此書獨
存凡分四集前集六十六卷分六經諸子百
家諸經諸史聖諱書目文章禮樂律吕歷數
天文地理十三門後集六十五卷分官制學
制貢舉兵制食貨財用刑法七門續集五十
六卷分經籍諸史文章韓墨律歷五行禮樂
封建官制兵制財用諸路君道聖賢十五門
别集二十五卷分圖書經籍諸史文章律歷
人臣經藝財用兵制四裔邊防十一門宋自
南渡以後迂儒尊性命而薄事功文士尚議
論而尠考証如愚是編獨以考索為名言必
有徵事必有據博采諸家而折衷以己意不
但淹通掌故亦頗以經世為心在講學之家
尚有實際惟其書卷帙浩繁又四集不作於
一時不免有重複牴牾之處如前集六經門
外又立諸經一門其文互相出入諸子百家
門中以晏子荀子揚子文中子之類為諸子
以管子商子韓非子淮南子之類為百家亦
不知何以分别又如前集第三十五卷詳列
六宗之說無所專從續集第十卷則主鄭康
成說前集第三十卷既主二年一祫五年一
禘以為宋制合古别集第十四卷又專主顔
達龍三年一禘五年一祫之說前集第三十
三卷專主鄭康成說祫大禘小别集第十四
卷又專主顔達龍說禘大祫小前集第十三
八卷既主天子五門諸侯三門别集第八卷
則又謂天子六門諸侯二門皆前後牴牾疎
於決擇然大致網羅繁富考據亦多所心得
在宋人著述之中較通考雖體例稍雜而優
于釋經較玉海雖博贍不及而詳於時政較
黃氏日鈔則條目獨明較吕氏制度詳說則
源流為備前人稱蘇軾詩如武庫之兵利鈍
互陳如愚是編亦可以當斯目矣乾隆四十
六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
