羣書考索後集卷六十三
宋章如愚編
財用門
鬻僧類
後漢明帝聞西域有神其名曰佛因遣使之天竺求其
道得其書及沙門以來大抵以虚無為宗貴慈悲以為
人死精神不滅隨復受形生時所行善惡皆有報應故
所貴修練精神以至為佛善為宏闊勝大之言以勸誘
愚俗精於道者號曰沙門於是中國始傳其術圖其形
像而王公貴人尤甚楚王英最先好之
晉末偽秦姚興僭位一方招延緇素演說佛經四方至
者凡數千人而姚氏之亡曾不旋踵南朝齊武帝遺
詔公私不得出家為道及起塔寺以宅為精舍並厭斷
之(禁浮屠)
梁武帝篤志事佛前世所未聞至於捨身披緇以為奴
隸宗廟之祭不薦毛血重圍之中猶聚大衆以念佛卒
使臺城不守身辱國亡
魏顯祖時平齊戶及諸民歲輸粟六十斛入僧曹者即
為僧祗戶粟為僧祗粟凶荒以振民於是僧祗戶粟徧于
州鎮矣(宋明帝紀)
唐高祖初傅弈上䟽極諫詆浮屠法中書令蕭瑀進曰
佛聖人也非聖人者無法請誅之弈曰禮始事親終事
君而佛逃父出家非孝者無親瑀不答高祖九年廢
浮屠老子法至太宗復立之明皇欲相姚崇崇上
十事曰武后造福先寺費鉅百萬臣請絶佛營造可乎
帝曰朕能行之
元宗時安禄山反楊國忠以為正庫物不可以給士遣
侍御史崔衆至太原納錢度僧尼道士旬日得百萬緡
而已明年鄭清叔與宰相裴冕建議以天下用度不充
諸道度道士僧尼不可勝計又於輔關諸州納錢度道
士僧尼萬人肅宗引浮屠數百居禁中號内道場張
鎬曰天子之福要在養人願勿以小乘撓聖慮
憲宗迎佛骨于鳳翔留禁中三日乃歴徧諸寺王公士
民瞻奉捨施惟恐弗及刑部侍郎韓愈上䟽切諫憲宗
大怒將加極刑裴度崔群為之營救乃貶潮州刺史
武宗素惡僧尼會昌四年勑上都東都兩街各留一寺
天下節度觀察治所各留一寺多不過三十人餘皆勒
令歸俗毁招提蘭若四萬餘區收良田數千萬頃奴婢
十五萬人歸俗僧尼二十六萬五百人
宣宗立盡反為會昌之政
懿宗咸通十四年八月上遣使迎佛骨群臣諫言憲宗
迎佛骨尋晏駕上不聽(本紀)
周世宗以縣官久不鑄錢而民間多銷錢為噐皿及佛
像錢益少乃敕立監採銅鑄錢自非縣官法物軍噐及
寺觀鐘磬鈸鐸之類聽留外自餘民間銅噐佛像五十
日内悉令輸官給其直過期隐匿不輸五十以上其罪
死不及者論刑有差上謂侍臣曰卿輩勿以毁佛為疑
夫佛以善道人苟志於善斯奉佛矣彼銅像豈所謂佛
耶且吾聞佛志在利人雖頭目猶捨以布施若朕身可
以濟民亦非所惜也
宋朝兩京諸州僧尼共六萬七千四百餘人歲度千人
自後削平諸國其後僧籍彌廣江浙福建尤多
太宗崇尚釋教興國中置院於太平興國寺後改為傳
法院車駕亦嘗臨幸得西域僧法天及息天災施獲等
取所獻梵夾翻譯焉息天災等人賜紫袍師號又命文
臣潤色其文是歲息天災等獻所譯經文一卷詔入藏
刻板流行自是盡取禁中梵夾俾之翻譯每誕節即獻
經焉息天災等皆至朝散大夫光禄鴻臚卿以卒自是
譯經之盛近世無比
太宗作新譯經之首教序仁宗作景祐天竺字原序以
賜之
雍熙二年詔自今經業精熟者方許係籍至道元年
覧泉州僧籍一歲未度者僧四千餘人聳然語侍臣曰
一夫耕三人食尚有餒者近世一夫耕迨至十人食天
下黎民安得不至重困當降約束真宗景德二年真宗
御便殿引對諸寺院主首僧詢行業優長者次補左右
街僧錄先是道官正令功德使選之遷補所置或非其人
故上閱試焉祥符元年軍卒張覇緣相國寺幡竿捨
身上語近臣曰朕昨令詰其故覇在營常誦經無為惡
之迹然事佛豈在捨身苐愚人不曉其旨若不戒約恐
寖以成俗愚民無故自殺耳自今為檢約祥符三年
命李維直史舘路振等宿于中書出經論題考試左右
街僧官而序遷時又命知制誥王曾等考試道士石知
章等十人中選為道官也
天禧二年三月詔不許剏脩寺觀院宫州縣常行覺察
如造一間以上許人陳告所犯者依法科罪州縣不切
覺察亦行朝典公主戚里節度至刺史已上不得奏請
剏造寺院開置戒壇如違御史弹奏是歲又詔諸處
不係名各寺院多聚奸盗騷擾鄉村况有條貫不許存
留並令毁折其舍宇三十間已上並留存天禧二年
八月詔普度道士女冠僧尼凡度二十六萬二千九百
餘人天禧三年知越州高紳言僧尼既受戒還家即
受父母拜禮臣責問僧司其言有實竊見唐貞觀五年
當禁僧尼受父母拜望降勑特行戒止奏可違者重决
罰之天禧三年以宰臣丁謂為譯經使潤文官一員
以學士晁向李維同潤文二員丁謂罷使後亦不常
天禧五年道士萬九千六十六人女冠七百三十一人僧
三十九萬七千六百一十五人尼六萬一千三百三十
九人江浙福建常居天下之半仁宗天聖四年宰臣
王曾等言剃度太多皆惰農游手之人無益政化張知
白言臣托樞密日嘗斷劫盗有一火之中全是僧行者
上曰自今切宜懲革勿使太濫(懲革太濫)天聖八年詔應
男子出家為僧道者祖父母父母在别有親兄弟侍養
方可得出家(禁男子祖父母父母在不許出家)景祐元年道士萬一
千五百三十八人女冠五百八十八人僧三十八萬五
千五百三十人尼四萬八千七百四十三人慶歴二
年道士萬九千六百八人女冠五百二十二人僧三十
四萬八千一百八人尼四萬八千四百十七人至和
初陳執中執政因乾元節聽僧五十人度一人既而言
者以為不可復百人度一至和元年詔乾元節度僧
限百人度一人嘉祐三年賈昌朝奏京師僧寺多招
納亡頼遊民為弟子或藏匿亡命奸人自今皆取鄉貫
保任方聽收納詔從之
神宗熙寧元年七月戊戌知諫院錢公輔言祠部遇歲
飢河决鬻度牒以佐一時之急若于無事時立為陳乞
恩例則亦可惜欲乞自今宫禁遇聖節恩賜度牒並裁
損或减半為紫衣稍去剃度之冗從之賣度牒蓋始此
年(前此未嘗書賣度牒因錢公輔言表而出之)熙寧二年賜五百道度牒
付陜西宣撫司易見錢糴榖熙寧二年王安石奏事
上因問曰程顥所言不可賣度牒作常平本錢如何安
石曰顥所言自以為王道之正臣以為顥所言不逹王
道之權男女授受不親禮也嫂溺不援是豺狼也今度
牒所得可置粟凡四十五萬石若凶年人貸三石則可
全十五萬人性命今欲為凶年計當於豐歲為之而國
用有所不暇故賣祠部所剃者三千人頭而所可捄活
者十五萬人性命若以為不可是不知權也熙寧七
年給度牒五百道付河東運使修城熙寧七年賜度
僧二千五百道賑涇原環慶路飢民及永興路常平糴
本熙寧八年上批勘會賣度牒數呈有司言自嘉祐
至治平摠十三年給七萬八千餘道熙寧至今八年給
八萬九千餘道元豐七年門下言度牒已著令每道
為錢百三十千檢會䕫州路每道三百千以次减為百
九十千價高處别取旨從之
高宗紹興七年獻言之人有欲多賣度牒者朕以為不
然一度牒所得不過三百千一人為僧則一夫不耕其
所失豈止一度牒之利若住數年其徒當自少矣(長編)
紹興十三年進呈夀皇寺乞每年撥放有礙昨降權住
指揮上諭曰既有權住指揮且休放行朕觀昔人有惡
釋氏者欲非毁其教絶滅其徒有喜釋氏者即崇尚其
教信奉其徒二者皆不得中朕於釋氏但不使其太盛
耳獻言之人有欲多賣度牒以資國用朕以為不然一
度牒所得不過一二百千而一人為僧則一夫不耕其
所失豈一度牒之利若住撥放十數年之後其徒當少
息矣(禁度牒)
紹興二十六年王太寳乞减折帛錢劄子上諭曰王太
寳近又乞放行度牒殊未曉朕意建言者多以出賣度
牒為利亦以祝人主夀延洪國祚為言佛老自東漢永
平間方流入中國五帝三王之時人主夀至百歲卜年
至於八百此時安在哉朕以為人主但當凡事上則求
合天心下則仁及生民自然享國久長如高齊蕭梁奉
佛皆無益紹興二十七年上諭曰今田萊多荒若更
賣度牒是驅農為僧且一夫受田百畆一夫為僧即百
畆之田不耕矣朕所以不給度牒者正恐僧徒多則不
耕者衆矣
經總制
宣和間王師討方臘命陳亨伯經制東南七路財賦亨
伯始議若賣酒若鬻糟若商稅若田宅貿易牙稅若頭
子錢若樓店錢皆稍增其數别歴收係以供移用謂之
經制錢其後盧用原為發運判官頗附益之至翁彦國
為經制使倣其法又取贏焉謂之摠制錢東南一歲所
入一千七百餘萬緡靖康初凡亨伯所創名色一切
罷建炎三年議者復請推其法行之於是權添賣酒
錢量添賣糟錢添收牙稅錢加收頭子錢增收五分房
錢盡收隸經摠制建議之始猶曰軍興權行事定即罷
而後來申請滋多名因浸廣如商稅鈔旁勘合朱墨之
属視宣和有加焉頭子錢始也每緡十文宣和二十
紹興五年三十十年四十乾道五十六有係額
不係額之異
月樁
月樁錢始於紹興江西謂之月樁湖南謂之大軍錢初
大軍分屯江淮調度趣廹轉運司提督諸郡隨月樁錢
以應軍需元降旨揮以係省不係省封樁不封樁錢取
撥應辦然其名色錢隸截用之外類皆有名而無實邊
事既寧重為州縣之病敷麴引鬻状紙隨事科罰以足
其數紹興九年金人敗盟中原用兵經費至廣江東
運使馬承家奏請置月樁錢時參使孟庾主其議將係
省不係省錢有額上供無額上供等五十餘件不以有
無拘碍仰取合於窠石每月先次收樁如月樁錢未足
未許觧諸司錢此紹興九年二月指揮也故當時降詔
不許科罰後來歲月浸久諸司往往全額奪去而縣道
獨留其名所謂月樁錢無非鑿空横取於民也
會計錄
周時任民以九職歛之以九賦節之以九式而太宰之
尊實司九職然猶立會計之官以謹其出納之數有職
内以會其入職歲以會其出職幣以會其餘而其大要
則總之以司會而掌之以司書彼其所以會之者非若
後世計於數歲之後也其分之官司有日要焉有月成
焉有歲會焉其出納之數少差於舊則會計之官隨而
正之蓋懼其循習而弊生也
唐憲宗元和二年李吉甫撰元和國計簿上之摠計天
下方鎮四十八州府二百九十五縣千四百五十三其
鳳翔等十五道七十一州不由戶口外每歲賦稅倚辦
止於浙江東西宣歙淮南江西福建鄂岳湖南八道四
十九州一百四十四萬戶比天寳稅戶四分减三天下
兵仰給縣官者八十三萬餘人比天寳三分增一大率
二戶資一兵其水旱所傷非所調發不在此數(通鑑)宋
朝蘇轍曰唐李吉甫始簿錄元和國計丁謂等因之為
景德皇祐治平熙寧四書網羅一時出納之計首尾八
十餘年本末相授有司得以居今而知昔參酌同異因
時施宜此前人作書之本意也
真宗景德會計錄景德元年丁謂權三司使撰景德會
計錄五卷上之(續長編節)四年丁謂上會計錄時議封禪
上慮用度不足以問謂謂奏府庫充實遂以會計錄上
(聖政編年)
祥符會計錄祥符九年辛酉玉清昭應宫副使林特上
會計錄特前為三司使詔纂大中祥符八年天下戸口
財賦凡戸八百四十二萬二千四百三口一千八百八
十八萬一千九百三十計入兩稅錢帛糧斛二千二百
七十六萬四千一百三十三絲綿二草二千二百八十
三萬六千六百三十六茶鹽酒稅𣙜利錢帛金銀二千
八百萬二千詔奬之仍付秘閣
仁宗皇祐會計錄皇祐四年田况除三司使金榖用度
利害纖悉罔不偹舉議者謂三司使自陳恕李士衡之
後惟况為稱職撰皇祐會計錄上之上嘗面諭之曰卿
謀猷深遠噐識寬厚堪任國大事未幾拜樞密副使(續長)
(編錄)
英宗治平會計錄治平中蔡襄著治平會計錄(會要)
神宗熙寧會計錄國家自天聖以後用度浸廣故於會
計錄加詳神宗嗣位用王安石參預樞要尤以理財為
先務熙寧三年條例司始議取三司簿籍考觀本末
與使副同商度經久廢置之宜一歲用度及郊祀大費
皆編著定式詔用其議以劉瑾等編三司歲計及南郊
式金君卿等編三司籍簿條例司總領焉(四朝志)熙寧
五年朝廷患天下文帳之繁始命曾布刪定法式布因
請選吏於三司顓為一司命以駮磨帳司之置始此矣
復以張設官吏縻費過當而罷熙寧七年十月庚辰
詔三司置會計司以宰相韓絳提舉先是絳奏三司摠
天下財賦其出入之數並無摠要考校盈虛之法欲選
官置司以天下戸口人丁稅賦及場務坑冶河渡房園
之類祖額年課及一路錢榖出入之數去其重復注籍
歲比較增虧及具廢置名件錢物羡餘横費等數或收
多則尋究因依以當職之官能否為黜陟若支不足或
有羡餘理當推移使有無相濟如此則國計大綱朝廷
可以省察議論政事足寬民力仍乞臣絳提舉(同上)
哲宗元祐會計錄元祐中蘇轍著也其叙曰凡計會之
實取元豊之八年而其别有五一曰收支叙而今者一
歲之入金以兩計者四千三百而其出之不盡者二千
七百銀以兩計者五萬七千而其出之多者六萬錢以
千計者四千八百四十八萬而其出之多者一百八十
三萬紬絹以匹計者一百五十一萬而其出之多者十
七萬榖以石計者二千四百四十五萬而其出之不盡
者七十四萬帛以束計者七百九十九萬而其出之多
者八百八十一萬然則一歲之入不足以供一歲之出
矣二曰民賦叙有曰丁謂之記景德田况之記皇祐皆
以均稅為言矣三曰課入四曰儲運五曰經費(欒城集)
元祐元年四月戸部言左司郎中張汝賢言乞諸路轉
運司會司自熙寧以前歲入幾何歲用幾何朝廷常供
之外非泛所須者歲又幾何熙寧以前歲入幾何仍具
某事之費因某法而有令某法既改則其費可罷要以
省不急之用量入以為出則無異時之患從之(通鑑)
元祐二年有司奏制國用量入為出必當周知天下金
榖之數以察登耗虚實乃能裁節繁冗必資成法以為
摠要國家自景德至熙寧並修會計錄宜復講修以備
觀覽三年編修會計錄成韓宗彦蘇轍抗䟽謂一歲之
入不足以支一歲之出先是裁减浮費所損者二十餘
事太后遂以身先天下减親族恩澤(四朝志)
數目
真宗景德四年七月權三司使丁謂言景德三年新收
戸三十三萬二千九百九十八流移者四千一百五十
搃舊實管七百四十一萬七千五百七十一戶一千六
百二十八萬二百五十四口比咸平六年計增五十五
萬三千四百一十戸二百萬二千二百一十四口賦入
搃六千三百七十三萬一千二百二十九貫石匹斤數
比咸平六年計增三百四十六萬五千二百九欲望特
降詔目自今以咸平六年戶口賦入為額歲較其數具
上史舘從之(長編)天禧五年天下戶八百六十七萬七
千六百七十七口一千三百九十三萬三百二十所收
租稅比至道末榖增一百七萬五千餘石錢增二百七
十萬八千餘貫絹减萬餘疋絁紬减九萬二千餘疋布
增五十萬六千餘疋絲線减三萬五千餘兩綿减一百
一十七萬五千餘兩茶增一百一十七萬八千餘斤芻
茭减一千一百萬五千餘圍蒿减一百萬餘圍炭减五
十萬四千餘秤鵝翎雜翎增十二萬九千餘莖箭簳增
四十七萬隻黃蠟增五萬餘斤又䪌八十一萬六千餘
量麻皮三十九萬七千餘斤鹽五十七萬七千餘石紙
十二萬三千餘幅蘆䕠三十六萬餘張大率名物約此
其折變及移輸北壌者視當時所須焉至道末上供錢
一百六十九萬二千餘貫金一萬四千八百兩銀三十
七萬六千兩絲七十萬五千兩綿四百九十七萬兩紬
三十七萬九千疋絹一百七十萬八千疋絁五萬二千
匹布一百一十萬六千疋又𣙜利所獲摠一千一百二
十三萬三千餘貫國家率三歲一親郊祀共計緡錢常
五百餘萬貫大半以金銀綾綺絁絹平其直而給之大
凡邦國經制舉一歲之費錢一千六百九十三萬餘貫
金一萬四千八百七十兩銀六十二萬餘兩絹三百三
十三萬三千餘疋紬九十萬三千餘疋絁五萬九千餘
疋綿七百四十五萬兩絲線一百六十四萬兩布二百
六萬三千餘端粟二千一百九十四萬石芻二千二百
萬六千圍舉一歲京城給文武官三班使臣及諸司人
等奉錢四萬五千八百餘貫給以他物者九萬一千四
百餘貫禄粟五萬一千餘石糧五十四萬二千餘石騎
軍一歲給錢六十八萬餘貫都虞侯以上禄粟一萬四
千餘石糧一百一十八萬餘石步軍一歲給錢七十一
萬餘貫禄粟七千八百餘石糧一百八十二萬九千餘
石大抵若此而亦有盈縮焉天禧末上供惟錢帛增多
餘以移用頗减舊數而天下總獲錢二千六百五十三
萬餘貫金萬四千四百餘兩銀八十八萬三千九百餘
兩絲四百一十七萬二千餘兩綿一千八百九十九萬
一千餘兩絹一百五十五萬二千餘疋紬九百四十一
萬五千餘疋綾二千四萬四千餘疋絁一十三萬七千
餘疋紗縠二萬三千餘疋錦綺二萬八千餘疋布三百
五萬七千餘疋茶七十六萬餘斤鹽二十六萬三千八
百餘石香藥真珠犀象七十餘萬斤條片顆竹木䕠箔
三百六十餘萬條片五榖二千九百八十三萬餘石草
三千萬餘圍木炭薪蒿千餘萬斤束總費錢二千七百
一十四萬餘貫金一萬三千五百餘兩銀五十八萬餘
兩絲三百六十三萬二千餘兩綿一千六百五十萬餘
兩紬七十六萬四千餘疋絹四千一百七十三萬七千
餘疋綾十萬七千餘疋絁五萬二千餘疋羅二萬七千
餘疋紗縠一萬一千餘疋錦綺六千七百餘疋布一百
二十九萬七千餘疋茶三十六萬六千餘斤鹽十一萬
八千餘石香藥真珠犀象五十二萬三千餘斤條片顆
竹木䕠箔一百二十三萬二千餘條片五榖三千四百五
十八萬二千餘石草三千四百三十八萬三千餘圍木
炭薪蒿四百五十萬餘斤束景德郊祀七百餘萬東封
八百五十餘萬祀汾隂上寳冊又增二十萬丁謂為三
司使嘗著景德會計錄以獻林特領使亦繼為之凡舉
大禮有司皆籍當時所費以聞必有優詔奬焉(長編)
仁宗皇祐元年戸部副使包拯言此䟽不得其陳䟽(論慶)
(歴八年出入數必是次年也因附此)臣伏見景德祥符中文武官總九千
七百八十五員今内外官属搃一萬七千二百餘員其
未受差遣京官使臣及守選人不在數内較之祖宗朝
纔四十餘年已逾一倍多矣切以唐虞建官惟百夏商
倍之周設六官僚属漸廣秦併六國郡縣益衆降及漢
魏以至隋唐雖設官寖多然未有如本朝之繁冗甚也
今天下州郡三百二十縣一千二百五十而一州一縣
所任職素有定額大率用吏不過五六千員則有餘矣
今乃三倍其多而又三歲一開貢舉每放榜僅千人復
有臺寺之小吏府監之雜工蔭序之官進納之軰總而
計之又不止於三倍是食禄者月增力田者日耗則國
計民力安得不窘乏哉臣謹按景德中天下財賦等歲
入四千七百二十萬七千匹貫石兩支數闕當考在京
歲入一千八百三十九萬二千疋貫石兩支一千五百
四十萬四千九百疋貫石兩慶歷八年天下財賦等歲
入一萬三百五十九萬七千四百疋貫石兩支八千九
百三十八萬三千七百疋貫石兩在京歲入一千八百
五十九萬六千五百疋貫石兩支二千二百四十九萬
九百疋貫石兩况天下稅籍有常數矣今則歲入倍多
者何也盖在祖宗之世所輸之稅只納本色自後用度
日廣㳂納並從折變董率暴歛日甚一日何窮之有天
下田土財用比之曩時虛耗漸以不逮豈于今而能倍
之乎非天降地出但誅求於民無紀極爾輸者已竭取
者未足則大本安在哉臣以謂冗兵耗於上冗吏耗於
下欲捄其弊當治其源治其源者在乎減冗雜而節用
度若冗雜不减用度不節雖善為計者亦不能拯也方
今山澤之利竭矣征賦之入盡矣幸而西北無事乃是
可為之時若不銳意而改圖但務因循必恐貽患將來
有不可捄之道矣伏望陛下上體祖宗之成憲下䘏生
靈之重困謂設官太多也則宜艱難選舉澄汰冗雜謂
養兵太衆也則宜罷招募㨂斥老弱土木之功不急者
悉罷之費出無名者並除之懲禁中奢侈之端節上下
浮枉之費當平成之代建長久之策願陛下留神省察
申命宰執條此數事而力行之則天下幸甚(長編)皇祐
二年正月命翰林學士承旨王堯臣入内都知王守忠
右司諫陳旭與三司較天下每歲財賦出入之數以聞
(四年正月乃以上聞長編)皇祐四年王堯臣王守忠陳旭等較
慶歴皇祐總四年天下財賦出入凡金幣絲纊薪芻之
類皆在其數參相耗登皇祐元年入一億二千六百一
十五萬一千九百六十四而所出無餘為書七卷丙辰
上之詔送三司取一歲中數以為定式(二年正月受命至是乃上之)
(長編)
英宗治平四年至慶歴五年取諸路鹽酒商稅歲課比
景德會計錄皆增及三數倍以上景祐中收商稅數四
百五十餘萬貫慶歴中一千九百七十五萬餘貫景德
中收酒課四百二十八萬餘慶歴中收一千七百一十
萬餘貫景德中收鹽課三百五十五萬餘貫慶歴中收
七百一十五萬餘貫但茶亦有增而不多爾天下和買
紬絹本以利民初行于河北但資本路軍衣遂通其法
以及京東淮南江浙景祐中諸路所買不及二百萬疋
慶歴中乃三百萬疋自爾時及今二十年但聞比校督
責不聞有所寬减也如此浚取天下豈復有遺利自古
有國者貨利之入無若是之多其費用亦無若是之廣
也(翰林學士承旨張方平奏疏長編)
神宗元豐三年宋興承五代之弊政六聖相繼與民休
息致生齒既庶而財用有餘且以景德皇祐治平校之
景德戶七百三十萬墾田一百七十萬頃皇祐戸一千
九十萬墾田二百二十五萬頃治平戸一千二百九十
萬墾田四百三十萬頃天下歲入皇祐治平皆一億萬
以上歲費亦一億萬以上景德官一萬餘員皇祐二萬
餘員洎任幕職州縣官三千三百餘員總二萬四千員
景德郊費六百萬皇祐一千二百萬治平一千三百萬
以二者校之官之衆一倍于景德郊之數不同如此則
皇祐治平用財之端多于景德也誠詔有司按尋載籍
而講求其故使官之數入者之多門可考而知郊之費
用財之多端可考而知然後合議其可罷者罷之可損
者損之使天下之人如皇祐治平之盛天下之用官之
數郊之費皆同于景德二者所省者蓋半矣則又以類
而推之天下之費有約于舊而浮于今者有約于今而
浮于舊者其浮者必求其所以浮之目而杜之約者必
求其所以約之由而從之如是而力行以歲入一億萬
以上計之所省者十之一則歲有餘財一萬馴致不過
有所省者十之三則歲有財三萬萬以三十年之通計
財當有餘財九億萬可以為十五年之蓄自古國家之
富未有及此也
高宗紹興五年周室制國用之法在于用地大小視年
之豊耗量入以為出漢祖定天下之本在于得秦圖籍
周知四方盈虚強弱之實國朝景德皇祐皆有會計錄
至治平熙豊亦有此書其後蘇洵又倣其法作元祐會
計錄雖書未及上其大略亦有可觀者皆所以總括巨
細綱紀出納凡天下賦入與官吏養兵之數條章各立
支費有限謹視其書上下遵守此作會計錄之本意也
今國家比年以來財賦清虚用度滋廣正宜括歲入之
厚薄因計歲出入之多寡分其品目别其名色總貫旁
通載之圖籍檢考之間如運之掌斯可以裁减浮費增
益邦賦誠今日之先務也望選委詳練財賦之官俾效
景德元祐等書撰集成錄自元年止四年為率每歲所
出之數列之于前却以今歲計之除頒借已支費外總
計見今實有之效合計若干復以日計至歲終凡官吏
之費及應于合用之數通計若干名曰會計錄量入為
出既有以見有無之實截長補短斯可以制裁損之宜
庶幾國用有制
光宗紹熙三年臣聞當今之務莫急於寬民力自國朝
混一之初歲入緡錢不過一千六百餘萬太宗皇帝
以為極盛而倍于唐室矣其後可增歲廣至熙豐問言
利之臣極力聚歛然後歲入五千餘萬渡江之初東南
歲入不滿千萬比年乃增至六千五百餘萬則所入倍
於祖宗時固已多矣祖宗時中都吏部錄兵廩之費全
費不過百五十萬元豐間紛更費用亦不過月支三十
六萬至宣和末崇侈無度然後月支百二十萬渡江之
初雖連年用兵然月支百二十萬非泛無不預焉則其
所費亦倍于祖宗時多矣此無他故盖所取者皆祖宗
時所未嘗有作俑於後來也所用者皆循習升平積弊
而不量今日之事力也何謂後來作俑今上供正賦不
過緡錢二百萬此如經制錢六百六十餘萬(宣和末發運使經制)
(兩浙創立建炎初吕頥浩再復)總制錢七百八十餘萬(紹興初參政)孟庚總
制(財賦創立)月樁錢七百八十餘萬(紹興初應副大軍創立)皆祖宗未
嘗有也其它名色煩碎如增收添收糴本降本七分五
分之類又起於近時也姑以兩浙言之在祖宗時一歲
通收緡錢不過三百三十餘萬而茶鹽酒稅十居其八
州郡支費皆在其間今兩淮歲輸緡錢千一百萬(浙東四百)
(二十八萬浙西七百五十六萬)而茶鹽之利又專隸朝廷州縣支費亦
不預焉然則今之取民不知幾倍於祖宗時矣斯民安
得不窮困無聊耶
羣書考索後集卷六十三
