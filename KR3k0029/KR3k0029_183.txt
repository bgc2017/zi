羣書考索續集卷五十二
宋章如愚編
輿地門
地名
古今地名百王制度代有沿革考正寔艱而地名同異
古今溷殽尤為難辨者也蓋其山川所届時各異名而
郡邑之名又復非古歲代滋久史傳互見或沿其地而
易其名或襲其名而遷其地或亦遷其地而革其名此
輿地之所以難考也抑嘗討之河東一名也有兖州之
河東有并州之河東(黃河舊道三代以前自宋衞州之)
(黎陽縣境折而北流故北京及河北東路諸州在河之)
(東即古兖州之域故周禮職方河東曰兖州爰自周定)
(王時黃河舊道漸以湮塞秦漢以還河堤屢壊乘上游)
(之勢決而東下故兖州之域隔在河北而河東之名乃)
(移在并州戰國以來子史中所稱河東之地皆指宋朝)
(河東路而言即古時并州之域也)河西一名也有雍州
之河西有凉州之河西(黃河源自崑崗傍積石北流餘)
(二千里至于宋銀夏之郊稍折而東流不盈千里又折)
(而南流故宋永興軍路鄜坊丹延諸州在河之西而河)
(湟之間鄯涼甘肅諸州亦在河西戰國之際所稱河西)
(地即指鄜坊丹延之間而言在雍州之域也西漢以來)
(所稱河西地即指河湟而言古涼州之域也)河南一名
也有中土之河南有邊境之河南河北一名也有中國
之河北有夷狄之河北(黃河曲折大勢如覆斗之状而)
(關中正在斗間而中原適當如衡故宋京畿四路在河)
(之南即中土之河南也而綏銀勝夏諸州亦在河南即)
(邊境之河南也河北東西路在河之北斯中國之河北)
(也而隂山渰海之間有秦長城外地亦在河北即夷狄)
(之河北也三代以前河南之稱止在中土秦漢而下奪)
(匈奴南牧之地列為郡縣亦名之曰河南自是河南之)
(稱一彼一此不常也陳隋以前河北之稱止在中國李)
(唐之初夷狄追奔之地悉為郡縣亦名之曰河北自是)
(河北之稱一彼一此不常也如突厥𫝊中所稱河南河)
(北之地皆指邊境夷狄而言與前史全不相侔若此之)
(類不可不察也)加之百王疆理代有不同有指一郡而
言者有指一州而言者有指一道而言者(如中土河南)
(之地今古一名而兩漢河南之稱惟指一郡而言即宋)
(西京属縣兼鄭孟二州之境而已姬周河南之稱則指)
(一州而言即宋東西二京及京西南北路之地李唐河)
(南之稱則指一道而言包古青徐兖豫四州之境奄黃)
(河以南皆是也宋為東西南三京及京畿四路之地)故
周之河内異乎漢之河内(周禮職方河内曰冀州即宋)
(河北東西路地漢之河内乃古郡宋懷衛二州是已)漢
之河東異乎唐之河東(漢河東郡即宋河中府及慈隰)
(晉綘解五州唐河東道乃宋河東路地)古之淮北乃今
之淮南(宋宿亳二州自開國以來至于李唐皆在淮北)
(宋乃移属淮南)而今之河北乃古之河東(宋朝河北東)
(路之地三代以前属河東)以至淮西一名也有在京東
有在京西(淮道自西而東時折而北流故淮北之地間)
(名淮西如漢封劉交為楚王王淮西則宋京東西路之)
(地也唐裴度身督戰遂平淮西則宋京西北路之地)江
西一名也有在江北有在江南(江道自西而東時折而)
(北流故江北之地間名江西如魏志武帝紀稱江西遂)
(空則宋淮南東路之地也晉紀稱石勒陷江西壘壁百)
(餘則宋京西南路之地也至五代史稱鍾傳據有江西)
(乃今江南西路之地)江南一地也有稱江左有稱江右
(金陵居長江下流前朝有江南者皆都之據金陵而言)
(則江南居左四瀆之流皆自西而東天下之形勢亦然)
(以中原而言則江南之地居右故前史兩稱之)山東亦
一名也有指河南而言者有指河北而言者(前史山東)
(之稱皆據華山而言之則其所謂正在華山之東也)
(則其地正當河南而稍及河北之近河南者至杜牧之)
(罪言則所稱山東之地專指河北而言)陜西亦一地也
虞夏曰雍州商周曰西土春秋為秦國戰國稱關中楚
漢之際謂之三秦兩漢又名山西宋列為陜西路而前
史又從而稱顯之曰四塞之國曰陸海之地曰天府之
居其名雖異實則同也反以三隅它可知矣此所謂山
川所届時各異名者也嘗考歴代州郡之名多有取之
於古之國號如書稱河亶甲居相即今之相州也春秋
衞侯燬滅邢即今之邢州也楚子入陳即今之陳州也
齊師滅陳即今之陳州也齊師滅萊即今之萊州也楚
子圍鄭即今鄭州之新鄭縣也齊侯侵蔡即今蔡州之
上蔡縣也若此之類未易槩舉蓋履其地不敢沒其名
也然而遷徙不常考證或疎至有已非其地而空存其
名者如春秋吳師入郢近於今之郢州而非也(古郢城)
(在今之荆南府界去郢州餘三百里)秦師入滑近於今
之滑州而非也(古滑國在今西京偃師縣之緱氏鎮去)
(滑州餘四百里)楚人滅舒近於今之舒州而非也(古舒)
(國今在廬州之舒城縣去舒州餘三百里)楚人滅黃近
於今之黃州而非也(古黃國今在光州定城縣去黃州)
(四百五十里)楚人伐徐近於今之徐州而非也(古徐州)
(今在泗州臨淮縣之徐城鎮去徐州垂五百里)傳稱允
姓之戎居於瓜州近於今之瓜州而非也(古瓜州地在)
(今沙州去瓜州垂三百里)有西亳南亳北亳而皆非今
之亳州也(西亳今在京西偃師縣南亳在南京榖熟縣)
(北亳在東京考城縣)有東虢西虢南虢而皆非今之虢
州也(東虢在今之鄭州滎陽縣西虢在鳳翔府虢縣南)
(虢在南陵軍升陸縣)有東楚西楚南楚而皆非今之楚州
也(東楚今蘇州西楚今徐州南楚今荆南府)夫以州郡
之名既非古昔而縣邑之名抑又乖戾方春秋之際鄕
亭邑聚之名見於經傳者不啻千數而存於今者百無
一二其有地不徙名不更歴代常存用迄於今如彭城
中鍾離酸棗長葛諸城才十數而止耳其餘或名同於
古則地改於今故古之酒泉在河南而今之酒泉在河
西(左傳王與虢公酒泉之邑寔在河南而西漢而下迄)
(于今有酒泉郡乃開匈奴之地寔在河西)古之丹陽在
荆南而今之丹陽在江東(左傳稱楚子邑于丹陽在今)
(荆南府枝江縣内今丹陽郡乃潤州也)古之豫章在江
北今之豫章在江南皆吳楚境也古澶淵在河南今澶
淵在河北而皆宋衛之郊也(春秋諸侯會于澶淵寔宋)
(故都漢志沛國杼秋縣有澶淵聚即其地也其地正属)
(今之濮州而今之澶淵郡乃河北東路之督府也)古之
南陽在河北今之南陽在河南而皆晉地也(左傳晉于)
(是始啟南陽即今之懷州也而今之南陽郡乃京西南)
(路之鄭州也)古之東陽在淮北今之東陽在浙西而皆
吳地也(漢嘗以彰郡東陽郡行封今浙西在吳亦有東)
(陽)夫地理更乎歴代必至混淆驗其名初無異同考其
實則為甚易觀者於此幾何而不悞哉臣故曰百王制
度考正實艱而地名同異尤為難辨者也
羣書考索續集卷五十二
