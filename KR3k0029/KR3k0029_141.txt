羣書考索續集卷十
宋章如愚編
經籍門
禮春官
禮官象春所立釋曰鄭目錄云象春所立之官也宗尊
也伯長也春者出生萬物天子立宗伯使掌邦禮典禮
以事神為上亦所以使天下報本反始不言司者鬼神
示人之所為莫敢主之故也
辨春官宗伯之義王曰禮有五經莫重於祭宗伯掌
天神人鬼地示之禮則謂之宗於四時之官為長則
謂之伯豈特宗伯為然哉凡典禮者皆謂之宗若所
謂都宗人家宗人者是也夫天地尊親也四時伯仲
也天官言冡有尊者之道焉春官宗伯有長之道焉
春官叙官不同天府何以在春官掌祖廟之守藏大寶
器祭祀則陳於庭故也韎師何以特掌韎樂不與鞮鞻
氏掌四夷樂同者東夷曰韎以周以木德王又見樂為
陽春陽是長養之方故特立韎師韎赤色又取東方日
出言周尚赤内史外史何以列春官以内史掌羣臣策
命及八枋外史掌外令及皇帝之書御史掌贊故在此
太史何以長於内史史之中大夫以太史知天道故稱
太都家何以稱司馬以軍事重故與之官同其名也神
士何以在家宗人之後以羣士中有學問者即抽入為
神士無常數也
宗伯名號更革鄭司農云宗伯主禮之官故堯典曰帝
曰俞咨伯汝作秩宗春秋禘于太廟躋僖公而𫝊曰夏
父弗忌為宗人又曰使宗人釁夏獻其禮郊特牲曰宗
人升自西階視壺濯及豆籩然則唐虞歷三代以宗官
典國之禮與其祭祀漢之太常是也
辨宗伯漢之太常釋曰注云虞書是虞法并云唐者
堯舜道同故引虞則唐亦與虞同也言歷三代者上
舉唐虞下舉周法則其中夏殷亦宗官掌禮可知故
總以三代言之也云則漢時太常是也昔三代異法
殊禮有㳂革故至漢時祭祀之禮使太常主之故云
漢之太常是也但此宗伯主禮并下文主鬼神自分
明必引諸文為證者當時張包周孟及何休等不信
周禮是周公所制以為六國時隂謀之書故先鄭以
諸文為證也
宗伯不布象魏周官正月之吉皆垂治象之法於象魏
而春官不布何也蓋立官所以為民也天官所掌者邦
治地官所掌者邦教夏官所掌者邦政而秋官所掌者
邦禁也治教政刑之用必先有以令夫上下春官象魏
不布固其職當然也
宗伯天府之職大府玉府内外府泉府皆是藏財貨曰
府亦是物所藏也云言天者尊此而藏若天物然者按
其職云凡國之玉鎮大寶器藏焉是尊此所藏若天物
然故名此府為天府也
三禮五禮之别注曰禮謂曲禮五吉凶賓軍嘉其别三
十有六鄭司農云宗伯主禮之官故書堯典曰帝曰咨
四岳有能典朕三禮釋曰三禮者謂天地人之禮也虞
書云修五禮下又云典朕三禮三五不同者鄭義上云
修五禮與下五玉連文五玉是諸侯所執玉則五禮非
吉凶軍賓嘉之五禮故鄭云五禮公侯伯子男之禮是
以禮論云唐虞有三禮至周分為五禮若然云三禮不
言五禮則三禮中含有五禮矣
五帝六天之說釋曰春秋緯運斗樞云太微有五帝座
星即春秋緯耀鈎云春起青受制其名靈威仰夏起赤
受制其名赤熛怒秋起白受制其名曰招樞冬起黑受
制其名含樞紐又元命苞云太微為天庭五帝以合時
此等是五帝之號又按元命苞云紫微宫為大帝又文
耀鈎云中宫大帝是天皇大帝之號也耀魄寶又云昊
天上帝又名太乙常居其紫微宫中皇天上帝亦名昊
天上帝尚書君奭云格于皇天鄭注皇天北極大帝又
掌次設皇邸以旅上帝上帝即大帝堯典云欽若昊天
上帝尚書君奭云格于皇天鄭注皇天北極大帝又掌
次設皇邸以旅上帝上帝即大帝堯典云欽若昊天皆
是大帝單名之事月令更無祭五帝之文故季夏云以
供皇天上帝鄭分之皇天北辰耀魄寶上帝太微五帝
亦是大帝單號之事若然大帝得單稱與五帝同五帝
不得兼稱皇天昊天也異義天號等六今尚書歐陽說
曰欽若昊天夏曰蒼天秋曰旻天冬曰上天總為皇天
爾雅亦然故尚書說云天有五號各用所宜稱之尊而
君之則曰皇天元氣廣大則稱旻天仁覆愍下則稱旻
天自上監下則稱上天據遠視之蒼蒼然則稱蒼天謹
案尚書堯命羲和昊天總𠡠四時知昊天不獨春春秋
左氏曰夏四月已日孔子卒稱昊天不弔時非秋天玄
之聞也爾雅者孔子門人作以釋六藝之文言蓋不誤
矣
辨天帝非二義鄭曰以禋祀昊天上帝鄭司農以昊
天為天上帝為玄天鄭康成亦云昊天上帝冬至於
圓丘所祀天皇大帝在北極者也二鄭之說因孝經
郊祀配天宗祀配帝而然也伊川先生曰天與帝一
也天言其體帝言其主也在郊則言天以其冬至物
生之始故祭之以圓丘而配以祖
六宗異同之說文曰經星辰與司中司命風師雨師鄭
君以為六宗按尚書堯典禋于六宗但六宗之義有其
數無其名故先儒各以意說鄭君則以此星也辰也司
中也司命也風師也雨師也六者為六宗按古尚書說
六宗天地神之尊者謂天宗三地宗三天宗日月星辰
地宗岱山河海日月為隂陽宗北辰為星宗岱為山宗
河為水宗海為澤宗謹按夏侯歐陽說云宗十一而有
六名實不相應周禮太宗伯曰以實柴祀日月星辰以
槱燎祀司中司命風師雨師此之謂六宗亦自明矣禮
論王莽時劉歆孔昭以為易震巽等六子之卦為六宗
漢武即位依虞書禋于六宗禮用大社至魏明帝時詔
令王肅議六宗取家語宰我問六宗孔子曰所宗者六
埋少牢於大昭祭時相近于坎壇祭寒暑王宫祭日夜
明祭月幽宗祭星雩宗祭水旱孔安國注尚書與此同
司樂六德教國子釋曰中和祗庸孝友六德其中和二
德取大司徒六德之下孝友二德取大司徒六行之下
其祗庸二德與彼異自是樂德所加也
辨司樂不止聲音教國子以中和祗庸孝友於樂德
何明古者典樂之官豈止知聲音而止哉亦將以治
人寬猛剛柔之性也故周官司樂則教國子必以德
行為先而聲音為後故先之以直亮剛簡而後以詩
歌則教樂之官不止聲音可知矣
三德三行(三德曰至德敏德孝德三行曰孝行友行順行)或問師氏之官以三
者教國子一曰至德以為道本二曰敏德以為行本三
曰孝德以知逆惡何也曰至德云者誠意正心端本澄
源之事道則天人性命之理事物當然之則脩身齊家
治國平天下之術也敏德云者強志力行畜德廣業
之事行則理之所當為日可見之跡也孝德云者尊祖愛
親不忘其所由生之事知逆惡則以得於已者篤深固
有以真知彼之逆惡而自不忍為者也凡此三者雖曰
各以其材品之高下資質之所宜而教之然亦未有專
務其一而可以為成人者也是以列而言之以見其相
須為用而不可偏廢之意蓋不知至德則敏德者散漫
無統固不免乎篤學力行而不知道之譏然不務敏德
而一於至則又無以廣業而有空虚之弊不知敏德則
孝德者僅為匹夫之行而不足以通于神明然不務孝
德而一於敏則又無以立本而有悖德之累是以兼陳
備舉而無所遺此先王之教所以本末相資精粗兩盡
而不倚於一偏也其又曰教三行一曰孝行以親父母
二曰友行以尊賢良三曰順行以事師長何也曰德也
者得於心而無所勉者也行則行其所行之法而已蓋
不本之以其德則無所自得而行不能以自脩不實之
以其行則無所持循而德不能以自進是以既教之以
三德而必以三行繼之則雖其至末至粗亦無不盡而
德之脩也不自覺矣然是三者似皆孝德之行而已至
於至德敏德則無與焉蓋二者之行本無常師必叶于
一然後有以獨見而自得之固非教者所得而預言也
唯孝德則其事為可指故又推其類而兼為友順之目
以詳教之以為學者雖或未得於心而事亦可得而勉
使其行之不已而得於心焉則進乎德而無待於勉矣
况其又能即是而充之以周於事而泝其原則孰謂至
德敏德之不可至哉或曰三德之教大學之學也三行
之教小學之學也鄉三物之為教也亦然而已(文公文集)
司王朝之制師居虎門司王朝虎門路寢門也義謂路
寢庭朝庫門外朝非常朝此是常朝故知在路門外蓋
路寢門在路門之裏議政事則在此外朝在庫門之外
國有大事詢衆庶則在此非常朝也每日常朝王立於
寝門外與羣臣相揖而已王又先揖羣臣就位王便入
揖亦有高下不同如天揖同姓是也胡明仲嘗云近世
朝禮每日拜跪乃是秦法周制原不如此(文公經說)
樂舞存六代之樂注曰此周所存六代之樂黃帝曰雲
門大卷黃帝能成名萬物以明民共財言其德如雲之
所出民得以有族類大咸咸池堯樂也堯能殫均刑法
以儀民言其德無所不施大㲈舜樂也言其德能紹堯
之道也大夏禹樂也禹治水敷土言其德能大中國也
大濩湯樂也湯以寬治民而除其邪言其德能使天下
得其所也大武武王樂也武王伐紂以除其害言其德
能成武功
辨樂名取象之義王曰皇以道而作樂也升之以法
象乎天故以雲門言之帝以德而作樂也降以效法
乎地故以咸池言之大夏者禹之樂也功業莫大於
禹故曰大夏夏以言其文明也與書號禹曰文命同
意大濩者成湯之樂言其以寬代虐而有所濩也大
武者武王之樂也言其誅暴伐亂而有所制也
巾車用旗之制釋曰云太常以下仍有大旂大赤大白
大麾之等故云以下云等叙之以封同姓異姓之次叙
者周人先同姓次異姓後云四衛蕃國以下故云次叙
也
辨巾車司馬用旗之異釋曰趙商問巾車職云建大
白以即戎注云謂兵事司馬職仲秋辨旗物以治兵
王載太常下注云凡班旗物以出軍之旗則如秋不
知巾車大白以即戎為在何時答曰殷之正色者或
會事或勞師不親將故建先王之正色異於親自將
辨建旗取象之制王曰祀以德教建太常奉天道之
象也有德為能不忘焉賓以仁故建大旂大旂有升
降而不為亂固賓之道也朝以禮故建大赤臣以宣
帝著盡事上而君亦以是進焉固朝之道也即戎以
義故建大白田以智故建大麾且大白之為色正秋
也以即戎則宜莫盛於秋矣大麾之為色正冬也以
田則宜莫盛於冬矣
司常九旗之象注曰旂畫成物之象王畫日月象天明
也諸侯畫交龍一象其升朝一象其下復也孤卿不畫
言奉王之政教而已大夫士雜帛言以先王正道佐職
也師都六鄉六遂大夫也謂之師都都民所聚也畫熊
虎者鄉遂出軍賦象其首猛莫敢犯也州里縣鄙遂之
官原約言之鳥隼象其勇捷也龜蛇象其杆難辟害也
道車象輅也王以朝夕燕出入游車木輅也王以田以
鄙全羽析羽五色象其文德也大閱王乘戎輅建太常
焉玉輅金輅不出
辨載旂等級之異王曰日月為常天道之運也故王
載大常交龍為旂君德之用也故諸侯載旂軍吏孤
卿之為軍將者也以猛毅致其義故軍吏載旗師都
孤卿之涖衆者也以涖属軍吏故載&KR0950;取其&KR0950;以事
上而已鄉遂則卿遂之大夫也以其無所將故載物
取其物有所属而已郊野則公邑之吏比其衆者也
以完果致其智而已故載旐百官則以其属衛王焉
以摯速致其禮而已故載旟
辨戎田用旗之異巾車王建大白以即戎建大麾以
田大司馬仲秋治兵王載太常四時田王建太常戎
田用旂二文何不同大白勞軍或會同之時也太常
自將之旂也大麾田於春夏太常田於秋冬此其所
以異也
夏官
夏官象夏所立鄭云象夏所立之官馬者武也言為武
者也夏整齊萬物天子立司馬掌邦政可以平諸侯正
天下
辨夏官司馬之義王曰先王制官以探本設司以伺
末政非夏官也而謂之夏官者政以禮為本也此之
謂探本政官也而謂之司馬者政以馬為末司至於
馬則政官所司皆舉矣此謂之伺末
夏官序官不同軍師及吏選於何官選於六官及六鄉
之吏也在鄉所以謂之長還使此本長為吏也司勲何
以列夏官軍無賞士不往故次之司馬司士何以列司
馬云進賢興功故司士掌以德功詔爵禄在此也量人
何以列司馬掌營軍之壘舍量其市朝州令軍社之所
里弁師何以列司馬謂人年長大而冠象夏物長大而
成壮也馭何以不言右以僕難於右是以六藝之中有
五馭而不言右也三右兼五輅蓋道右充象輅之右戎
右充革輅大輅之右齊右充玉輅金輅之右士官何以
居大夫之前事急者居前事緩者居後故司勲馬質皆
士官而居前射人諸子皆大夫而居後職方何以列司
馬司馬主九州職方制其貢故也都宗人家宗人都司
馬家司馬士宗設都宗人掌山川及九皇六十四氏王
子弟祖王之廟家宗人掌大夫采地所祖與都同若先
王之子孫亦有祖廟都司馬主軍賦者即司馬法所云
成出七十人徒二十人等家司馬不特置故自使其家
臣為之主其地之軍賦往聽政於王之司馬士則都家
皆置各主其吏民之獄訟輕于軍事故王皆不置也
司馬胥徒獨多釋曰此序官從大司馬至府六人其數
與諸官同自史以下則異諸官皆云史十二人胥十二
人徒百二十人獨此官史十有六人胥三十二人徒三
百二十人與諸官異者以大司馬大摠六軍軍事尚嚴
特須鑒察故胥徒獨多
禮秋官
秋官象秋所立鄭云象秋所立之官寇害也秋者道也
如秋義殺害收聚斂藏於萬物也天子立司寇使掌邦
刑刑者所以驅耻惡人納於善道也
辨秋官司寇之義王曰先王之治先之以德禮而輔
之以刑政德所不能化然後禮禮所不能服然後政
政所不能正然後刑刑豈先王所欲用哉不得已而
用之也故司寇掌刑而屬於秋官以秋者天所以肅
殺之時於方則為西之酉於行則為金之剛而刑以
義為主也然刑官而司至於寇則刑官之事無不舉
矣謂之司寇其義如此
秋官叙官不同何謂周官列職謂各有職同府史也刑
官何以稱士士察也刑官之士所主異同鄉士掌六
鄉遂士掌六遂聽獄公邑故官卑人多縣士掌三百
四百里方士掌三等采地在王城四方訝士訝四方
賓客誅戮暴客兼主四方之獄訟朝士掌外朝之法為
詢衆庶讞也序賓客之職何以列秋官賓客是主人所
禮故鄉飲禮坐賓於西北象天地嚴凝之氣始於西南
盛於西北是以賓客之事亦属焉後之大行人小行人
司儀環人行夫象胥掌交掌賓客掌訝皆取凝嚴象也
司寇名號更革釋曰鄭注云有虞氏曰士夏曰大理周
曰大司寇天子諸侯同故魯有司寇晉魏絳亦云歸死
於司寇至於衰世國異政家殊俗官名隨時更造故僖
二十八年晉有士榮為大士文十年楚子西云臣歸死
於司敗論語云陳司敗昭十四年士景伯如楚叔魚攝
理是後官號不同者也
二鄭郊遂之制釋曰先鄭云百里外至三百里也者見
縣士云掌野去王城四百里曰縣故曰小都任縣地方
士云掌都家謂去王城五百里既以鄉士所掌為去王
城百里内惟有二百里三百里二處在當是此遂士掌
之故為此解後鄭不從玄謂其地則距王城百里以外
至二百里者後鄭意六遂之地則在二百里中但獄則
不在二百里中當在百里四郊上置之也若六鄉地在
王城外獄則在城中然故更云言掌四郊此主四郊之
獄六遂之獄在四郊也
辨鄉遂之制不同鄭曰六遂之官自遂人以下皆降
鄉一等鄉遂之長不比於略之也距王城百里為鄉
二百里為遂逹于畿封皆遂法也故鄉遂總之閭師
而取閭以名野賦總之縣師而取縣以名晉文請隧
於襄王蓋是時魏耿霍虢乃入于晉境𫝊請隧者
何求王略也王辭之以視方千里足以供給而與之
南陽之田則遂法略見凡公卿采地皆在地有攸属
則王官不察察焉故鄉教大抵加詳遂官趣耕事起
大役而已蓋有受之者矣凡郊内之賦或二十而一
或十二或二十而三京師有它須焉則於近乎取故
優之也禹貢冀州有賦無貢而甸師又以遠近而差
征蓋自古然矣
二鄭采地之制釋曰先鄭意縣士既掌四百里中故此
方士掌五百里之中云公所食者謂載師所云大都任
疆地者也引魯季氏食於都者謂諸侯大都與三公同
後鄭不從謂都王子弟及公卿之采地家大夫之采地
者欲見此經都是載師大都任疆土小都任縣地家是
家邑稍地王子弟親者與公同百里稍疏者與卿同五
十里更疏者與大夫同二十五里引載師職大都任畺
地以下為正者是不從先鄭之言若先鄭以采地唯在
四百里五百里之中載師何得有三等之差乎是以後
鄭縣士自掌三等公邑之獄方士自掌三等采地之獄
辨采地大小三等采地有三等邑於畿者有數千載
師所謂家邑小都大都是也鄭氏謂家邑大夫之采
地小都卿之采地大都公之采地王子弟所食邑也
此謂三等采地邑於圻者也
禮冬官
冬官象冬所立釋曰鄭云象冬所立之官也是官名司
空者冬閉藏萬物天子立司空使掌邦事亦所以富充
家室使民無空者也司空之篇亡漢興購求千金不得此
前世識其事者記錄以備大數古周禮六篇畢矣
辨司空考工之義王曰先王名官以司空則以居四
民言之也作記者以考工言之則以時地利言之也
夫百工之事雖本於聖作智創而非巧述工守則不
足以設施而致用此百工所以與於六職之一也作
記者謂之考工凡以質其成效而已
冬官考工七節冬官考工其亡已久有人遵集舊典錄
此三十三以為考工記雖不知其人又不知作在何日
要知在於秦前是以遭春焚滅而韋氏裘氏等闕也故
鄭云前世識其事者記錄以備大數爾從國有至謂之
婦工一也從粤無鏄至夫人能為弓車二也從知者創
物至皆聖人所作三也從天有時至此天時四也從攻
木之工至陶旊五也從有虞氏至周上輿六也從一器
而工聚車為多七也段氏韋氏裘氏筐人櫛人雕人是
六闕也
辨考工不足續周禮狐裘之敝可補以狐而不可補
以羔緇衣之敝可補以緇而不可補以縞周官出於
周公亦聖人之言也用以足六經之目是以狐補狐
以緇補緇未為過也至於冬官之闕劉歆以考工記
足之則是以羔補狐以縞補緇固未能免學者之疑
也
冬官所記之意釋曰冬官一篇其亡已久有人蓋集舊
典錄此三十工以為考工記雖不知其人又不知作在
何日要知在於秦前是以得遭秦焚滅典籍韋氏裘氏
等闕也故鄭云前世識其事者記錄以備大數耳
司空名號更革釋曰注云監百工者唐虞以上曰共工
者按太史公楚世家云共工作亂帝使重黎誅之又按
舜典云帝曰咨垂汝共工是唐虞已上者共工者也若
然唐虞以上皆曰共工堯時暫為司空是以尚書舜典
二十八載後咨四岳欲置百揆僉曰伯禹作司空注云
初堯冬官共工舜舉禹治水堯知有強法必有成功故
命司空以官異之禹登百揆後更名共工是其事也
二鄭五材之異鄭司農云春秋𫝊曰天生五材民並用
之謂金木水火土也玄謂化五材金木皮玉土釋曰
玄謂此五材金木皮玉土者言此以對彼之五材金木
水火土若然鄭知有皮玉無水火單用不得為器物故
不取之知有皮玉者此三十工内函人為甲韗人為臯
陶造鼓鮑人主治皮又有玉人之等故知有皮玉無水
火者也
雜辨
賦錢輸貨之制鄭曰自泉府而上凡貨事係之鄉師自
廪人而下凡榖事係之遂人以此見古賦分於市與野
惟貨幣畢入于冡宰之府蓋凡百官府史禄各從其長
均之宫正則掌凡在宫之人内宰則均凡治内之人掌
固校人各均其属故太府授式法而舍人分給之其餘
則即藏焉而不必輸送若貨幣易輸則多奸必冡宰之
屬親授受之亦可以見財分掌而不相亂制國用有要
而不煩共賦者不難為力矣
夫家授田之制自生齒以上書版口授之田安有無職
事出夫家之征者厠其間邪夫税者百畆之税也家
税者出士徒車輦給徭役也夫口授民田者聖人所以
授於民也田授而不耕者民自棄其田而為遊惰之民
誠可惡矣然聖人之政未欲即誅也亦漸敺之于農耳
故使之轉移執事為庸賃之役以勞辱之有垂緌之冠
以表異之有夫家之征以困苦之所以驅天下之民轉
緣南畆也
里布夫布之罰鄭曰閭師之罰輕於載師何也閭師罰
庶民受井田者載師罰有官職者及商賈間民受田者
也有官者怙勢豪横給以田而不耕授之宅而不毛則
剥上虧下矣庶人在官而不知耕則逐利是矣凡此皆
先王所甚惡者故罰之特重異乎庶民也說者以此為
卿大夫受地不毛者民宅不毛民田不耕則罰其長孟
子所謂入其疆土地荒蕪則有讓是也(伯謙)
辨所罰輕重之宜鄭曰宅不毛者有里布而下漢儒
多以為困惰農禁游手果若如鄭氏所說周公之法
亦苛矣天下事亦要賞罰相當雖商君行法不過從
五家起令罰之如此之重何辜殊不知載師所掌乃
卿大夫受地之賦則凡所謂不耕不毛無職事不責
之民而責之士大夫受分地者孟子所謂入其疆土
地荒蕪則有讓之類是也蓋士大夫既有分地乃使
其民至於惰游逐末其咎安在於是乎罰之至于百姓
受田自有閭師掌之所謂無職事者出夫布不畜者
祭無牲之類是也所以懲井田之民士大夫受地多
故責之重民受百畆故責之輕
圭田何以無征周制圭田若近郊其税十一所謂圭田
也孟子曰圭田無征何也載師止任近郊之地者止言
任地之法近郊十一者皆宅田賈田之類圭田無征必
矣
辨圭田之税不可重鄭曰周制什一之法行於天下
而載師任地多寡不均蓋參之前文而得其說近郊
十一則圭田之税所以輕者蓋圭田以常禄奉祭祀
不可重也
餘夫何以如正遂人職餘夫受田如正夫之數孟子曰
餘夫二十五畆何以義不同也遂人止言六遂之法康
成所謂六遂之民竒受一㕓雖土地猶有業皆所以饒
遠也孟子所言近於六鄉之地蓋井田之大略也
封國大小之制周禮封國之制先儒故有能言其非者
俗學又為之委曲求通以誤後世亦無能辨焉夫子以
大國為千乘之國又曰安見方六七十如五六十而非
邦也者至孟子答北宫錡及慎子之言與武王列土分
爵之制無少差異則大國不過百里次七十里次五十
里周法固然也又曰今滕絶長補短將五十里也則孔
孟非特聞武王周公之制亦親見當時之諸侯則然漢
儒作王制亦同獨為周官書者以公五百里侯四百里
伯三百里子二百里男百里與論語孟子禮記之言
並異無疑其為非者陋儒鄭氏釋王制乃曰武王初
定天下更立五等之爵增以子男而猶因商之地以
九州之界尚狹也周公致太平斥大九州之界封有功
諸侯大者至五百里小者百里蓋據大司徒之文夫堯
舜夏商之地不過九州攷周職方掌天下之圖無以過
於禹貢之域禹之疆域東漸于海西被于流沙朔南
暨夫既窮于海至于流沙將何所廣斥哉借能開闢
邊境取夷狄之地亦不可增封于内此是不然也漢
儒見周之衰弱諸侯相侵吞滅小弱開疆拓地至於
數百里之廣乃以為周制爾子産曰古者列國一同今
大國數圻若無侵小何以至焉孟子曰今魯方百里者
五又曰今海内之地方千里者九齊集有其一觀此則知
春秋之大國非復一同也戰國時魯乃五百里齊乃千
里此則周官所援以為據也又職方氏曰千里封公方
五百里則四公方四百里則六侯方三百里則七伯方
二百里則二十五子方百里則百男皆非古之制不可
信也故曰舉衰世之典而為盛時之制不可信也此類
是也
設官等級之制周禮事之最大者莫若建都封國設官
也建都封國之制予既辨其非古矣未得為是也至其
言設官是矣據書周官稱唐虞官百夏商倍之繼之曰
仰惟前代時若訓廸厥官立太師太傅太保兹惟三公
少師少傅少保曰三孤而後及於六卿周之官制可據
惟此成王仰若前代則大率依唐虞夏商之制爾今觀
周禮小宰謂天官以下其屬各六十計為三百六十官
說者謂象日月星辰之度今觀自太宰至膳人官凡六
十有三自大司徒至槁人凡七十有九自大宗伯至宗
人官凡七十有一自大司馬至家司馬官凡七十自大
司寇至冡士官凡六十有六計五官之属已有三百五
十有二而冬官尚不與則與小宰之言自戾矣借謂堯
舜之世事簡而建官少周之世事煩而建官多夏商不
過倍唐虞之制周人亦不過倍夏商之制何得與夏商
相去及數萬倍耶蓋彼但欲見成周建官之多初不計
其數乃至於此其誕慢至此世儒乃酷信不亦傷乎
羣書考索續集卷十
