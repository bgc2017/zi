羣書考索卷一宋章如愚撰
六經門
易類
周易始末易有太極是生兩儀兩儀生四象四象生八
卦八卦定吉凶伏羲氏之王天下也始畫八卦以通神
明之德以類萬物之情(易)文王重易六爻作上下篇孔
氏為之彖象繫辭文言序卦之屬故曰易道深矣人更
三聖世歴三古(前藝文志)或曰周公作爻辭韓宣子適
魯見易象曰吾乃今知周公之德而爻辭作扵周公彼
誠有以知之其後馬融陸績亦云惟班固以謂人更三
聖而周公不與盖文王周公父子一道序父不序子尊
父也而諸儒泥扵三聖之說遂以爻辭為文王所作重
卦之人諸儒不同凡有四說王輔嗣等以為伏羲鄭元
之徒以為神農孫盛以為夏禹史遷等以為文王其言
夏禹及文王重卦者案繫辭神農之時已有盖取諸益
與噬嗑以此論之不攻自破其言神農重卦亦未為得
今以諸文驗之案說卦云昔者聖人之作易也幽贊于
神明而生蓍凡言作者創造之謂也神農以後便是述
修而不可謂之作也幽贊用蓍謂伏羲矣伏羲用蓍即
伏羲已重卦今依王輔嗣為得其實
八索八卦之說謂之八索疏云說者以八卦交互相說
其理此索為求索亦為搜索以易為主故易曰八卦成
列象在其中矣就八卦而求其理則萬有一千五百二
十策天下之事得故謂之索非一索再索而已此索扵
左傳有不同皆後人失其真理妄穿鑿耳
易之卦四營而成易十有八變而成卦(繫辭)蓍之德圓
而神卦之德方以知(仝上)
易之象吉凶者得失之象也悔吝者憂虞之象也變化
者進退之象也
易之變參伍以變錯綜其數通其變遂成天地之文極
其數遂定天下之象非天下之至變其孰能與於此
爻象繫辭三易及諸儒訓詁傳授河出圖伏羲始畫八
卦其後重而為六十四文王繫爻辭孔子作十翼(上彖)
(下彖)(上始乾坤)(下始咸恒)(上象)(下象)(上)
(繫)(下繫)(文言)(說卦)(序卦)(雜卦)古經彖象文
言皆在六爻經辭之後乃孔子自卑退不敢干亂正經
費直以彖象繫辭文言解說上下經(見西漢儒林傳汲)
(冡書冡易上下篇與今正同别有隂陽說而無彖象文)
(言繫辭)鄭康成始以彖象連經文而王弼又以文言附
於乾坤二卦周官太卜所掌又有三易一曰連山(夏)
(易也始扵艮鄭玄云象山之出雲連連不絶)二曰歸蔵
(商易也先坤而後乾鄭玄云萬物莫不歸蔵扵其中)三
曰周易(周易也始扵乾鄭玄云言易道周普無所不備)
(也孔穎逹云文王重易扵羑里猶商世故題周以别商)
(也)夏商之易取七八以不變為占(左氏言遇艮之八是)
(也)周易取九六以變為占(穎逹正義云三易杜子春云)
(連山伏羲歸蔵黃帝與鄭玄之說皆不取案世譜等書)
(神農曰連山氏亦曰列山氏黃帝曰歸蔵氏既連山歸)
(蔵並是代號則周易稱周亦然也)帝王世紀曰庖犧
氏作八卦神農重之為六十四黃帝堯舜引而伸之分
為二易至夏人因炎帝曰連山商人因黃帝曰歸蔵文
王廣六十四卦著九六之爻謂之周易爾雅疏曰歸
蔵者成湯之所作也公羊疏孔子欲作春秋卜得陽
豫之卦宋氏云夏商之卦名孔子何不用周易占之盖
孔子見西狩獲麟又見天命有改制作之意故用夏商
之易也秦燔詩書易以卜筮存初商瞿受易扵孔子
五傳至田何漢之言易者如楊何施讐孟喜梁丘賀之
徒所學皆祖田何楊何最先出武帝時已立博士施孟
梁丘至宣帝時又立博士惟焦氏費氏高氏三家為異
焦延夀高相皆述隂陽災異之言焦傳之京房房易具
存大抵隂陽律數之事元帝時亦立學官費氏初傳民
間至後漢時陳元鄭康成皆傳費氏易費氏興而餘學
息今所傳即費氏易也魏王弼注上下經晉韓康伯注
繫辭說卦序卦唐孔穎逹為正義夲朝則有陳摶种放
范諤昌邵雍之徒(孔穎逹云易卦六十四分為上下象)
(隂陽故上篇三十所以象陽竒始乾坤而終扵離坎者)
(以有日月之道也下篇三十四以法隂耦始咸恒而終)
(扵既濟未濟者所以明戒謹也)
數龍馬負圖戴九履一左三右七二與四為肩六與八
為足五為腹心是天地自然之數也亦謂之九宫縱横
皆十五數總四十有五(陳摶)(孔傳謂龍馬出河伏羲)
(遂則其文以畫八卦謂之河圖)大衍之數四十有九分
而為二以象兩掛一以象三揲之以四以象四時歸竒
於扐以象閏五歲再閏故再扐而後卦是故四營而成
易十有八變而成卦八卦而小成引而伸之觸類而長
之天下之能事畢矣或者六十四卦在其中矣天數二
十有五地數三十凡天地之數五十有五而大衍之數
五十其用四十有九是扵天地之數既减其五又虚其
一何也鄭康成云天地之數五十有五以五行之氣通
扵萬物故減五大衍又减其一故四十有九故嘗為之
說曰天一下降與地六合而生水扵北地二上駕與天
七合而生火扵南天三左旋與地八合而生木扵東地
四右轉與天九合而生金扵西天五冥運與地十合而
生土扵中以竒生者成以耦以耦生者成以竒天陽也
故其數竒地隂也故其數耦竒耦相合而五十有五之
數備大衍之數减其五五行之用也虚其一者元氣之
夲也(姚信董遇云天地之數五十有五者其六以象六)
(畫之數故减之而其用四十九)
三兆三易太卜掌三兆之法一曰玉兆二曰瓦兆三曰
原兆(玉兆顓帝之兆瓦兆帝堯之兆原兆有周之兆)其
經兆之體皆百有二十其頌皆千有二百掌三易之法
一曰連山二曰歸蔵三曰周易(連山伏羲歸蔵黃帝)其
經卦皆八其别皆六十有四
諸儒重卦之說王弼以為伏羲鄭元以為神農孫盛以
為夏禹史遷以為文王以經考之随之上九曰王用享
于岐山明夷之六五曰箕子利貞此皆商周時事然則
以為神農伏羲夏禹者皆非也或以為文王至武王時
始追王此已言王似非文王時重也然則爻辭孰作之
歟宣子適魯見易象而言曰吾今乃知周公之德與周
之所以王也是爻辭意亦周公作也然世之論易者以
為人更三聖謂伏羲文王孔子而不數周公盖父統子
業也(此數語見孔穎逹正義)(孔穎逹援韓宣子之言)
(以驗曰卦辭文王爻辭周公馬融陸績並同此說今依)
(用之)觀太卜掌三易之法其經卦皆八其别皆六十四
則六十四卦之體已具久矣孔穎逹正義云重卦之
人諸儒不同凡有四說王輔嗣以為伏羲鄭元以為神
農孫盛以為夏禹史遷以為文王其言禹及文王者按
繫辭神農時已有取諸益與噬嗑以此論之不攻而破
其言神農亦未為得易緯數三聖但云伏羲文王孔子
不及神農時神農但見取諸益不重卦矣今依王輔嗣
以伏羲既畫八卦即自重為六十四為得其實
孔子象象用夏正或曰易象非孔子作也雷在地中復
先王以至日閉關商旅不行后不省方考之夏小正十
一月萬物不通則至日閉關后不省方夏之制也周制
以十一月北廵狩至于北岳矣恐大象非孔子作殊不
知周正雖建子而孔子彖象皆建寅故以復為十一月
姤為五月此正孔子行夏時也
文言穆姜襄公九年占有文言之辭襄公二十二年孔
子生下距穆姜十四年穆姜之時已誦随繇之辭因取
乾卦文言然其言與今易稍異穆姜之言曰元體之長
也亨嘉之會也利義之和也貞事之幹也體仁足以長
人嘉會足以合禮利物足以和義貞固足以幹事以今
易考之删改者二增益者六則古已有是言孔子特文
之耳他卦彖象而已獨乾坤更設文言以發其義(伊)
(川)
易學京房之學專守名數王弼之學高談理致
繫辭文言序卦或以為非孔子作其間每更一事必稱
子曰若夫子自作不應自稱子曰歐公亦以為然唐僧
一行易纂引孟喜序卦文辭與今易不同然則今之序
卦等恐非夫子全文或出扵經師未可知也
子夏易漢之易家自田何始何而上未嘗有書魏管輅
謂易安可注者其得先儒之心歟古今學者咸謂卜子
夏受易孔子而為之傳然太史公劉向父子班固皆不
論著唐劉知幾知其偽矣是書亡不傳扵今今號為子
夏易傳者竊意非古所傳何者觀其書不依古易經次
乃遵費氏鄭氏王氏所合彖象文言扵爻下而傳之也
(唯隋唐志有卜子夏易傳二卷文已殘缺)子夏詩序之
外有易傳唐劉知幾謂疑出於漢之杜氏
漢諸儒易傳自魯商瞿子木受易孔子(師古曰商瞿姓)
(也瞿音衢)以授魯橋庇子庸(師古曰姓橋名庇字子庸)
(它皆類此庇音必寐反)子庸授江東馯臂子弓(師古曰)
(馯姓也音韓)子弓授燕周醜子家子家授東武孫虞子
乘子乘授齊田何子装及秦禁學易為筮卜之書獨不
禁故傳受者不絶也漢興田何以齊田徙杜陵號杜田
生(師古曰高祖用婁敬之言徙關東大族故何以舊齊)
(田氏見徙也初徙時未為杜陵盖史家夲其地追言之)
(也)授東武王同子中雒陽周王孫丁寬齊服生皆著易
傳數篇(師古曰田生授王同周王孫丁寬服生四人而)
(四人皆著易傳也子中王同字也中讀曰仲)同授淄川
楊何字叔元元光中徵為大中大夫齊即墨成至城陽
相(師古曰姓即墨名成)廣川孟但為太子門大夫魯周
霸莒衡胡(師古曰莒人姓衡名胡也)臨淄主父偃皆以
易至大官要言易者本之田何
丁寬易說寬從田何受易復從周王孫受古義景帝時
寬為梁孝王將軍距吳楚號丁將軍作易說三萬言訓
故舉大誼而已今章小句是也寬授田王孫王孫授施
讐孟喜梁丘賀繇是易有施孟梁丘之學
京房易京房受易焦延夀延夀嘗從孟喜至成帝時劉
向校書考易說以為譜易家說皆祖田何楊叔丁將軍
大誼略同唯京氏為異黨焦延夀獨得隠士之說託之
孟氏不相與同房以災異得幸繇是易有京氏學
費直易長扵卦筮無章句徒以彖象繫辭十篇文言解
說上下經劉向以中古文易經校施孟梁丘經或脫去
无咎悔亾唯費氏經與古文同
崔篆易林後漢崔篆建武初朝廷多薦言之者幽州刺
史又舉篆賢良篆辭歸不仕客居滎陽著周易林六十
四篇用决吉凶多所占驗
王弼易魏尚書郎王弼注六十四卦六卷韓康伯注繫
辭以下三卷王弼又撰易略例一卷
諸儒以彖象文言雜入卦中漢藝文志易經十二篇施
孟梁丘三家顔師古曰上下經及十翼故十二篇是則
彖象文言繫辭始附卦爻而傳扵漢歟先儒謂費直專
以彖象文言繫辭解說上下經以彖象文言繫辭雜入
卦中者自費氏始其初費氏不列學官惟行民間至漢
末陳元鄭康成之徒學費氏古十二篇之易遂亡孔穎
逹又謂輔嗣之意象夲釋經宜相附近分爻之象辭各
附當爻則費氏初變亂古訓時猶若今乾卦彖象係卦
之末古經始變扵費氏而卒大亂扵王弼惜哉奈何後
之儒生尤而效之杜預分左氏傳按經宋衷范望輩散
太元贊與測於八十一首之下是其明比也揆觀其初
乃如古文尚書司馬遷班固序傳揚雄法言序篇云爾
今民間法言列序篇首與學官書不同槩可見也唐李
鼎祚又取序卦冠之卦首則又效小王之過也(嵩山晁)
(氏說)漢初傳訓者皆與經别行三傳之文不與經連
故石經書公羊傳皆無經文而藝文志所載毛詩故訓
傳之文亦與經别及馬融為周禮注乃云欲省學者兩
讀故具載夲文而就經為注据此則古之經傳夲皆自
為一書(詩疏)
易元魏鍾會嘗著易元互體才性同異後扵會家得書
二十篇名曰道論寔刑名也
易摘吳程秉著周易摘
易圖唐高定通王氏易以為圖合八出上員下方合則
重轉則演七轉而六十四卦六甲八節備焉
太易張志和著太易十五篇其卦三百六十五
易發微王勃夢有告者曰易有太極寤而作易發微
易飾易文趙賓為易飾易文以為箕子眀夷隂陽氣亡
箕子箕子者萬物方荄茲也賓持論巧慧易家不能難
皆曰非古法也
景鸞易說見漢諸儒門
洼丹易通見漢儒諸門
易名三義易緯乾鑿度云易一名而含三義所謂易者
變易也不易也又云易者其德也光眀四通澹泊不失
此其易也變易者其氣也天地不變不能通變五行迭
終四時更廢君子取象變節相移此其變易也不易者
其位也天在上地在下君南面臣北面父坐子伏此其
不易也
九師易文中子曰盖九師興而易道微注淮南王聘九
人眀易者撰道訓二十篇號九師易
文中讃易子曰吾扵讃易也述而不敢論又曰讃易
道以伸先師之旨注申眀十翼也子讃易至序卦曰
大矣時之相生也逹者可與幾矣至雜卦曰旁行而不
流守者可與存義子讃易至革歎曰可矣其孰能為
此哉至初九曰吾當之矣又安行乎薛收問一卦六
爻之義子曰卦也者著天下之時也爻也者傚天下之
動也趍時有六動焉吉凶悔吝所以不同也收曰敢問
六爻之義子曰六者非他也三才之道誰能過乎子
讃易至山附于地剥曰固其所也將安之乎是以君子
思以下人
續易
太玄雄以為經莫大扵易故作太玄畫為三方九州二
十七部八十一家為八十一首每首九贊合七百二十
九贊外有踦嬴二贊每卦曰初一次二次三次四次五
次六次七次八上九即九贊每贊皆有測卦始扵中終
於養王涯曰太玄以一生三以三生九以九生二十七
以二十七生八十一三三相生元之數也司馬公說元
曰易有彖玄有首易有爻玄有贊易有象玄有測易有
文言玄有文易有繫辭玄有攡瑩掜圖告易有說卦元
有數易有序卦玄有衝易有雜卦玄有錯玄漢宋衷解
其義吳陸績釋之初雄作太玄首贊測皆異卷晉范望
始合之使相聯屬望又采陸績宋衷之說而為之注(館)
(閣書目)唐王涯作說玄一卷本朝許洞撰演玄十卷(仝)
(上)司馬光又為之集注張行成又為翼元十二卷
哀帝時雄大覃思渾天參摹而四分之(三析而四分天)
(之宿度甲乙也)極扵八十一旁及三摹九据極之七百
二十九贊亦自然之道也故觀易者見其卦而名之觀
元者數其畫而定之元者首四重非卦也數也其用自
天元推一晝一夜隂陽度數律歴之紀九九大運與天
終始故元三方九州二十七部八十一家二百四十三
表七百二十九贊分為三卷曰一二三與太初歷相應
亦有顓帝之歷焉筮之以三策關之以休咎絣之以象
類播之以人事文之以五行擬之以道德仁義禮智無
主無名要合五經苟非其事文不虚生為其泰漫濫不
可知故有首衝錯測攡瑩數文掜圖告十一篇皆以解
剝元體離散其文章句尚不存焉
通元晉王長文閉門自守不交人事著書四卷撰易名
通元經有文言卦象可用卜筮時人比之揚雄太元同
郡馬秀曰揚雄太元惟桓譚以為必傳後世晚遭陸績
元道遂眀長文通元經未遭陸績君出耳
論元有客難元太深雄解之號曰解難劉歆謂雄曰今
學者有利祿尚不能明易如玄何恐後人用覆醬瓿
張衡致思扵天文隂陽歴筭常好元經謂崔瑗曰吾觀
太玄方知子雲妙極道數乃與五經相擬非徒傳記之
屬使人難論隂陽之事桓譚曰雄書至深而論不詭
扵聖人若使遇時君更閱賢知為所稱善則必度越諸
子矣司馬公曰元者以贊易也非别為書以與易角
也蘇氏之論謂其以艱深之辭文淺近之說陳潛
室曰雄之元如膠柱調弦各不能相通非如易一自竒
耦之畫而窮扵六十四卦互相為用(或云六十四卦八)
(卦之重也元方州部家之雜至是而周矣不可以變也)
或曰易之六爻即六畫耳由其爻用六故其畫亦六今
元有四重(即卦上四畫也)而贊乃有九
皇極經世十卷邵雍撰天地運化隂陽消長皆以數推
之以窮夫萬物之變此書以元會運世自開闢以來推
其年數以元經會以會經運以運于世以日經日為
元之元其數一日之數一故也以日經月為元之會其
數十二月之數十二故也以日經星為元之運其數三
百六十日之數三百六十故也以日經辰為元之世其
數四千三百二十辰之數四千三百二十故也則是日
為元月為會星為運辰為世此皇極經世之數也一元
象一年十二會象十二月三百六十運象三百六十日
四千三百二十世象四千三百二十時也盖一年有十
二月三百六十日四千三百二十時故也經世一元十
二會三百六十運四千三百二十世一世三十年是為
一十二萬九千六百年是為皇極經世自元之元更相
變而至扵辰之元自元之辰更相變而至扵辰之辰所
謂皇極經世但著一元之數使人引而伸之可以終而
復始也(三山說)起堯即位之二十二年甲辰終扵周顯
德六年己未編年紀治亂興亡之事以符其學(晁氏志)
潜虚曰氣曰體曰性曰名曰行曰命温公自序曰萬物
皆祖於虚生於氣氣以成體體以受性性以辨名名以
立行行以俟命故虚者物之府也氣者生之戸也體者
質之具也性者神之賦也名者事之分也行者人之務
也命者時之遇也又曰元以凖易虚以凖元元且覆瓿
而况虚乎(館閣書目曰潜虚一卷)易之為卦始扵太
極太極生兩儀兩儀生四象四象生八卦八八乘之而
極扵六十四卦元之為首始扵一元以生三由三以
生九由九以生二十七九九乘之斯為八十一首虚
之為行始扵五行一六置後二七置前三八置左四九
置右通以五十五行易之卦兼河圖洛書之數元
之首得河圖之九數虚之行得洛書之十數易之
數生扵一故揲法虛一元之數生扵三故揲法虚三而
虚之數生於五故揲法虚五易有乾坤二策乾之策
二百一十有六坤之策百四十有四合而計之凡三百
有六十以當朞之日衍而積之凡萬有一千五百二十
以當萬物之數元以首管九贊以二贊管八策當一
日以二萬六千二百四十四策當三百六十四日半又
有踦當一日四之二贏當一日四之一然後當三百六
十五日四分之一與周天之度合虚以冬至之氣起
扵元轉而周三百六十四變變尸一日乃授扵餘而終
之易得其全故無餘元有欠故增踦贏之贊虛
有餘故退元餘齊而無變本朝張行成作潜虚衍義
十六卷
羣書考索卷一
