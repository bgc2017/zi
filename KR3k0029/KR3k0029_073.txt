羣書考索後集卷七
宋章如愚編
官制門
翰苑類
翰林學士承旨唐始置翰林學士無承旨至憲宗
永貞元年始命鄭絪為承旨位在諸學士上居東第
一閤大誥令大廢置丞相之密畫内外之密奏上之
所甚注意者莫不專受專對承旨院記宋承旨不
常置以院中久次者一人充(續會要)
翰林學士唐學士之職本以文學言語備顧問出入
侍從因得參謀議納諫諍其禮尤寵(職林)翰林院
者在銀臺門内盖藝能伎術召見者之所處也(韋執)
(誼翰林故事)文書詔令則中書舍人掌之(職林)
自太宗時名儒學士時召草制然猶未有名號乾封
以後始號北門學士玄宗初置翰林待詔掌四方
表疏批荅應和文章(職林)繼以詔勅制誥悉由中
書多壅滯始選朝官有詞藝學識者入居翰林供奉
别旨然亦未定名制詔書勅猶或分在集賢
集賢殿書院學士掌刊緝經籍凡圖書遺逸賢才
隐滯則承旨以采之謀慮可施於時著述可行於
世者考其學術以聞凡承旨撰述文章校理經籍
(唐志)
玄宗開元二十六年始以翰林供奉改稱學士别建
學士院於翰林院之南俾專内命其後又置東翰林
院於金鑾殿之西随上所在(韋執誼翰林志)選用
益重而禮遇益親至號為内相又以為天子私人凡
學士無定員下自校書郎上及諸曹尚書皆為之入
院一歲則遷知制誥未知制誥者不作文書
晉天福五年詔翰林學士院公事宜並歸中書舍人
自是舍人晝直者當中書制夜直者當内制至少帝
開運元年復詔翰林學士與中書舍人分為兩制各
置六員(五代職官志)
宋翰林學士掌内制凡制誥赦𠡠國書及宫禁所用
之文詞凡后妃親王公主宰相節度使除拜則學士
草詞授待詔書訖以進赦降德音則先進草大詔命
及外國書則具本禀奏傳書亦如之(續會要)太宗
淳化二年以翰林學士賈黃中蘇易簡同管勾差遣
院而學士領外司自此始(會要)自是學士兼領他
司止焉職名同元豐官制行始專典内制故必帶知
制誥(見孝宗會要)建炎兵興降詔之禮多廢紹興
舉行故事凡六尚書及翰林端明殿學士與曾任宰
執官不允並降詔從綦崇禮之請也(中興會要)隆
興改元詔學士及經筵官内宿稍復祖宗故事乾
道又詔郊祀大禮依舊鎖院宣麻先是紹興三十
一年詔明堂大禮合加恩官僚權宜更不鎖院宣麻
至是始復從周必大之請也
直學士院權直唐制官序未至而他官權攝者為直
官麈史云許敬宗直記室是也唐五代有翰林
學士院而無權直宋初開寶二年以中書舍人李
昉知制誥盧多遜並直學士院而直院之名始此
塵史云但以資淺者為之其實正官也六年以知
制誥張澹權直翰林院時以多遜使江南使還如
故職而權直之名始此凡他官入院未除學士謂之
直院學士俱闕他官暫行文書謂之權直(會要續會)
(要云)孝宗乾道九年以崔端詩為翰林權直淳熙中
議者謂翰林非專掌制誥之地乃改為學士院權直
(孝宗會要)
列曹尚書
尚書唐虞官也書曰龍作納言詩曰仲山甫王之喉
舌士之權貴不過尚書又曰唐虞曰納言其在周
官為内史機事所總號令攸發(漢官觧說)尚上也
言最在上摠領之也辨云尚猶奉也百官言事當省
案平處奏之故曰尚書尚食尚方亦然(韋昭辨釋名)
周禮司會中大夫二人司會主天下之大計計官
之長若今之尚書(通典)
秦時少府遣吏四人在殿中主發書故謂之尚書(通典)
尚猶主也漢初有尚冠尚衣尚食尚浴尚席尚書謂
之六尚戰國時已有尚冠尚衣之屬矣(宋志)
漢初因之武昭以後其任稍重(六典)武帝遊宴後庭
始用宦者主中書以司馬遷為之中間遂罷其官以
為中書之職成帝建始四年罷中書宦者又置尚
書五人一人為僕射而四人分為四曹掌圖書祕記
章奏之事各有其任
其一曰常侍曹主丞相御史公卿事其二曰二千
石曹主刺史郡國事其三曰民曹主吏民上書事
其四曰主客曹主外國夷狄事後又置三公曹
主斷獄是為五曹(晉百官志)尚書舊不分曹至是
始分曹(通典)
後漢光武親攬吏職天下事皆上尚書與人參决乃下
三府(六典)以三公曹歲盡考課諸州郡事改常侍
曹為吏部主選舉祠祀事民曹主繕修功作鹽池
園苑事客駕主護駕羌胡朝賀事二千石曹主
辭訟事中都官曹主水火盜賊事合為六曹是時
尚書雖有曹名不以為號(晉職官志)
漢末改吏部為選部(六典)靈帝以侍中梁鵠為選部
尚書於此始見曹名
魏改選部為吏部主選部事又有左民客曹五兵度支
凡五曹
晉置吏部三公客曹駕部屯田度支六曹而無五兵
咸寧二年省駕部尚書四年省一僕射又置駕部尚
書太康中有吏部殿中及五兵田曹度支左民為
六曹尚書又無駕部三公客曹惠帝世又有右民
尚書止於六曹不知此時省何曹也渡江有吏部
祠部五兵左民度支五尚書祠部尚書常與右僕射
通職不常置以右僕射攝之若右僕射缺則以祠部
尚書攝知右事(並晉志)康帝起居注詔曰尚書萬
事之本朕所責成也而廪秩儉薄甚非治體今雖軍
國多費不為元凱惜禄其依令僕給尚書各親信五
十人廪賜
宋有吏部尚書領吏部刑部三公兵部四曹度支尚
書領度支金部倉部起部四曹左民尚書領左民
駕部二曹都官尚書領都官水部庫部功論四曹
五兵尚書領中兵外兵二曹祠部尚書右曹當
時通職不俱置起部尚書興立宫廟權置事畢省
(南宋百官志)
齊職儀尚書六人品第三秩六百石進賢兩梁冠納言
幘絳朝服佩水蒼玉執笏負荷
梁與宋同武帝時尚書省置吏部祠部度支左民都官
五兵等六尚書侯景改梁五兵為七兵尚書又職
官錄曰齊尚書品服悉與令同亦别有起部尚書
營宗廟宫室權置事畢則省何胤字子季為左民
尚書後辭官隐於若耶山雲門寺勅給白衣尚書禄
胤固辭又到洽為御史中丞兄溉為左民尚書
舊中丞小專入尚書下舍治引服親不應有碍刺史
省詳决乃許入溉省亦以其兄弟素篤不能相别
陳置尚書五員
後魏皇始二年三月分尚書三十六曹及諸外署凡置
三百六十曹令大夫主之大夫各有屬官其有文簿
當曹一奏欲以省彈駁之煩十二月復尚書三十
六曹曹置代人令史一人譯令史一人書令史一人
天賜二年二月復罷二十六曹别置武歸修勤二
職武歸比郎中修勤比令史分主省務始光元年
正月置右民尚書神䴥元年置諸曹尚書十餘人
各居别寺興安二年置駕部右士尚書(已上並後)
(魏官志)通典載後魏初有殿中掌殿内兵馬倉庫
樂部掌伎樂及角使伍伯駕部掌牛馬驢騾
南部掌南邊州郡北部掌北邊州郡五尚書其後
又有吏部(初曰選部)兵部都官度支七兵祠部民
曹等尚書又有金部庫部虞曹儀曹右民宰官(元)
(禔為宰官尚書)都牧(元稹為都牧尚書)牧曹右曹太
倉太官祈曹神都儀同曹等尚書自金部以下但有
尚書之名而不詳職事
北齊六尚書分統列曹吏部統吏部考功主爵三曹
殿中統殿中儀曹三公駕部四曹祠部統祠部
主客虞曹屯田起部五曹祠部無尚書則右僕射
攝之五兵統左中兵右中兵左外兵右外兵都兵
五曹都官統都官二千石比部水部膳部五曹
度支統度支倉部左戶右戶金部庫部六曹凡二十
八曹吏部二公郎中各二人餘並一人凡三十郎
也
隋高祖時吏部尚書統吏部侍郎二人主爵侍郎一人
司勲侍郎二人考功侍郎一人禮部尚書統禮部
祠部侍郎各一人主客膳部侍郎各二人兵部尚
書統兵部職方侍郎各二人駕部庫部侍郎各一人
都官尚書統都官侍郎二人刑部比部侍郎各一
人司門侍郎二人度支尚書統度支戶部侍郎各
二人金部倉部侍郎各一人工部尚書統工部屯
田侍郎各二人虞部水部侍郎各一人凡三十六侍
郎分司曹務直宿禁省如漢之制
唐尚書與隋同龍朔二年改尚書為太常伯咸亨元
年依舊歴代吏部尚書及侍郎品秩悉高於諸曹
宋朝太祖太宗監藩鎮之弊乃以尚書郎曹卿寺官出
領外寄三歲一易坐鎮外重分裂之勢尚書侍郎郎
中員外郎與九寺五監皆為空官特以寓禄秩序品
位而已而凡省臺寺監皆往往以他官兼領故自
真宗仁宗以来議者多以正名為請咸平中楊億首
言文昌會府有名無實宜復其舊既而言者相繼乞
復二十四司之制至和中吳育亦言尚書省天下
之大有司而廢為閑所當漸復之然朝論異同未遑
釐正
神宗即位慨然欲更其制熙寧末始命館閣校唐
六典元豐三年以摹本賜羣臣乃置局中書命翰
林學士張璪等詳定八月下詔肇新官制凡省臺寺
監領空名者一切罷去而易之以階五年詳定所上
寄禄格而省臺寺監之官各還所職矣神宗常論蘇
綽建復官制上自朝廷下至州縣悉分為六曹體統
如一今先自京師候推行有序即監司州縣皆可施
行矣六曹尚書侍郎為常式
哲宗元祐初置權尚書俸賜依守侍郎班序在試尚
書之下(四朝志)正三品崇寧罷
高宗紹興八年復置權尚書十年詔食邑格内將權
尚書在右右散騎常侍下(中興會要)
侍郎
隋煬帝二年尚書六曹吏部禮部兵部刑部民部工部
各置侍郎一人以貳尚書之職並正第四品(六典注)
今之侍郎其置自此始也夫侍郎之名舊矣
漢凡諸郎掌更直執戟宿衞諸殿門以侍衞之故通謂
之侍郎故武帝時東方朔為郎當時謂之官不過侍
郎位不過執戟是也尚書亦有侍郎(通典)尚書郎
初入臺稱郎中換歲稱侍郎(漢官)
梁尚書郎初入臺稱郎中功高者轉為侍郎是也(五代)
(史志)案前代郎中侍郎兩署侍郎即今郎中之任
郎中即今員外之任也(初學記)
隋帝諱忠不置郎中(初學記)尚書二十四司諸郎中
謂之侍郎通若今之郎官非六部侍郎之任也(通典)
自煬帝置六曹侍郎於是改諸司侍郎但曰郎又
改吏部為選部郎禮部為儀曹郎兵部為兵曹郎刑
部為憲曹郎工部為起曹郎以異六侍郎之名(通典)
唐武德六年廢六司侍郎貞觀二年復(通典)降為正
四品下惟吏部侍郎為正四品上龍朔二年改為少
常伯咸亨元年復為侍郎總章元年吏部兵部各
增侍郎六員(六典注)
宋初以為階官至元豐官制行始有職掌元祐二
年初置權侍郎從四品如未歴給事中中書舍人及待
制以上者並帶權字禄賜比諫議大夫(四朝志)崇
寧改元遵元豐舊罷權侍郎建炎四年復置兵部
(題名記)
郎中
西漢置尚書郎四人分掌尚書事(通典)一人主匃奴
單于營部一人主羌夷吏民一人主戶口墾田一人
主財帛委輸
光武分尚書為六曹每一人尚書則領六郎凡三十
六郎焉(初學記)
秦置郎中令其屬官有三署五官中郎將左中郎
將右中郎將凡三署署中有郎中侍郎無員多至
千人分隸三署主執戟侍宫殿出則充車騎東漢
因之漢官云尚書郎初從三署郎選詣尚書臺試每
一郎缺則試五人先試牋奏初入臺稱尚書郎中滿
歲稱尚書郎二歲稱侍郎故郎中侍郎之名猶因三
署本號也(初學記)
西漢言郎者多非尚書郎唯田蚡少為諸曹郎是也
文帝時馮唐為郎中署長直不疑盜同舍郎金武帝
時顔駟為郎三世不遇武帝時揚雄為侍郎及諸言
以貲為郎父任為郎皆三署郎至東漢猶難分有
尚書及曹名冠首者即尚書直言為郎者亦三署魏
二晉以後無三署郎主作文書草(通典)
魏自黃初改祕書為中書置通事郎掌詔書而尚書郎
有二十三人有殿中吏部駕部金部虞曹比部南主
客祠部度支庫部農部水部儀曹三公倉部民曹二
千石中兵外兵都兵别兵考功定課非復漢時職任(通)
(典)自漢以来尚書諸曹郎中侍郎或兩置漢代兩
置其職則同魏晉宋齊唯置郎中梁
陳兩置
後魏北齊唯置郎中隋開皇中置侍郎隋諱忠不
置郎中煬帝改曰郎
唐改郎為郎中(六典)龍朔二年改為大夫咸亨
光宅神龍並隨曹改復(六典)
宋初元豐官制行郎官理都守以上資任者為郎中(四)
(朝志)
員外郎
隋開皇三年尚書二十四司各置員外郎一人(通典)
品從第六謂曹郎本員之外復置郎也(六典)掌司
其曹之版籍侍郎缺則釐其曹事此今尚書員外郎
所由始也(通典)又注曰歴代尚書郎各以曹名為
稱首或謂之侍郎皆無員外之號前代史傳及職官
要錄或有言員外郎者盖謂員外散騎侍郎耳非尚
書之職也又六典注云宋百官階次有員外郎美遷
為尚書郎煬帝三年廢二十四司員外郎每司減
一郎置承務郎一人同開皇員外郎之職
尚書諸曹各置員外郎吏部置二人龍朔咸亨
光宅並随曹改復(六典注)
宋元豐官制六曹郎官理郡守以上資任者郎中通判
以下資序者為員外郎雖理知州資序未曾實歴知
州及監司開封府推判官者止除員外郎(四朝志)
吏部尚書
周禮天官大宰掌建邦之六典以佐王治邦國漢成
帝置列曹尚書四人其一曰常侍曹光武改常侍曹
為吏部曹主選舉靈帝改吏部為選部以梁鵠為尚
書魏改選部為吏部主選部事職右於諸曹尚書
晉吏部尚書一人諸尚書品俸以上皆與令僕同
宋置二吏部尚書廢五兵尚書尋復舊名齊
梁陳後魏北齊皆曰吏部尚書後周依周
官書大冢宰卿一人七命隋復曰吏部尚書(六典)
(注)自漢及魏授此職者咸云吏部尚書若授諸曹
尚書直云尚書(初學記)漢魏晉世若授吏部者即
云以某為吏部尚書若授他曹云某為尚書至晉宋
齊已後始云某授工部刑部五兵度支等尚書耳
然此官歴代班序常尊不與諸曹同也(六典)自魏
至梁並第三品梁定十八班班多為貴吏部尚書班
十四諸曹尚書班十三
唐因隋制吏部尚書掌文官選舉又武德五年改選部
龍朔二年改司列太常伯咸亨初復舊光宅元
年改為天官尚書神龍元年復舊天寶十一載
改為文部至德初復舊總判吏部司封司勲考功
四曹事(六典通典)
宋雖沿唐制設吏部然名存實廢典選之職自分為四
文選二一曰審官東院
太平興國六年命郭贄考京朝官課淳化三年置
磨勘京朝官院又以興國中所置差遣院併入號
磨勘差遣院亦名考課院淳化四年實錄書以考
課京朝官院為審官院而春明錄云大宋始置磨
勘差遣院後改為審官蘇紳言太宗始用趙普議
置考課以分中書之權今審官流内銓即古之吏
部也此書天禧中上涑水記聞云太宗患中書權
太重向敏中時為諫官請分中書吏房置審官院
刑房置審刑院熙寧間别建審官西院以主武選
於是改審官院為審官東院焉
一曰流内銓
實錄淳化四年以幕職州縣考課院歸流内銓命
翰林學士蘇易簡領其事自後命近臣主之
武選二一曰審官西院
涑水記聞云王介甫與韓子華合謀欲沮文潞公
且奪其權一日發中旨置審官西院樞密初不知
也韓絳傳云舊制升朝武臣皆選樞密院注授牙
洛吏因為發絳請置審官西院如文臣格實錄熙
寧三年詔西樞本兵任為重矣而狃於舊制自武
職陞朝以上必兼擇而授之是公府而親有司之
為非遇股肱之意宜以審官院為審官東院别置
審官西院專領陞朝武臣磨勘差遣命天章閣待
制齊恢為知院
曰三班院
實錄淳化三年詔置三班院以崇儀副使蔚進掌
之先是供奉官等悉隸宣徽院至是别置三班院
以考殿最自後多命近臣主之
元豐定制以審官東院為尚書左選流内銓為侍郎
左選審官西院為尚書右選三班院為侍郎右選
道鄉集蘇丞相行狀唐制文選掌於吏部武選則
兵部主之神宗謂自三代至漢未嘗有文武之别
議者不知所處蘇頌言唐制吏部有三銓之法分
品秩而掌選事今欲文武一歸吏部則莫若分左
右曹以掌兩選又以品秩課格分治之無所不可
上從之於是吏部有四選之法書左右選凡十五
案左選掌缺案知闕案六品案七品案八品案
九品知雜上案下案甲庫案右選注擬案大使
臣案小使臣案中庫案掌注案知雜案告身案
侍郎左右選凡十五案
左選注擬知闕案補闕案參軍上案下案主簿上案
下案縣尉上案下案入官案甲庫案格式案過院案
右選注擬上下案供奉官案殿直案甲庫案掌法
案知雜案而四選密矣(職略)
宋初張昭為尚書獨掌京官七品以下選及昭致仕以
他官領之(四朝志)元豐官制行以審官東西院歸
尚書左右選(四朝志)初除李清臣焉(職略)建炎
詔六曹惟吏部備官餘長貳互置(題名)
吏部侍郎
隋煬帝三年始置以貳尚書之職六品以下銓補多歸
之(六典通典)
唐武德初因隋舊置吏部尚書掌六品七品選侍郎銓
掌八品九品選(會要)至七年省吏部侍郎貞觀二
年復置龍朔二年改為司列少常伯咸亨元年
改為吏部侍郎光宅元年改為天官侍郎神龍
元年復為吏部侍郎天寶十一載改為文部侍郎
至德二載復為吏部侍郎本一員總章二年加
一員以裴行儉為之本員為中銓新加員為東銓
通典云唐列三銓尚書掌其一侍郎分其二尚書所
掌謂之尚書銓侍郎所掌其一為中銓其一為東銓
隋置侍郎正第四品唐諸曹侍郎降為第四品下
惟吏部侍郎為正四品上(會要六典)
宋選人屬流内銓小使臣屬三班院元豐官制行以
流内銓歸吏部侍郎左選元豐元年御史舒亶言
天下選人名在吏部者且萬人索其家牒以式注籍
時將改官制先詔流内銓稱尚書吏部官制行歸吏
部侍郎左選以三班院歸吏部侍郎右選三班
舊例置局禁中嘉祐八年出之熙寧三年罷主簿二
元豐初又詔與審官東院流内銓各省主簿一官制
行歸吏部侍郎右選左選掌文臣注擬遷叙之事
右選掌武臣亦如之初置二員蘇頌左選李承之
右選故事餘曹尚書侍郎通治曹事則同班惟吏部
分領四選(四朝志)自初任至幕職州縣官侍郎左
選掌之自副尉以上至從義郎侍郎右選掌之
吏部郎中
周官太宰屬官有下大夫盖吏部郎中之任也後漢
置吏部郎中職在選舉魏晉用人妙於時選其
諸曹郎功高者遷吏部郎其吏部郎歴代品秩皆高
於諸曹郎魏晉宋齊吏部郎品第五諸曹
郎第六梁吏部郎班第十一諸曹郎班第十陳
因梁隋煬帝改吏部為選部唐為吏部郎中有二
人龍朔二年改為司列大夫咸亨光宅神龍並随
曹改復(六典)一人掌考天下文吏之班秩品命一
人掌小選凡未入仕而吏京師者復分於九品通謂
之行署其應選之人以其未入九流故謂之流外銓
亦謂之小銓(六典)
宋元豐官制行置吏部郎中四人尚書選二人侍郎選
各一人參掌選事而分治之凡序位有品選官有格
分仕有職寓禄有階皆以事稽考審核其狀擬定可
否質成於長貳而後行焉(四朝志)建炎二年詔三
選各一員吕頥浩乞將司馬光併省疏召從官議
行也
司封郎中
舊主爵郎(職員令)北齊置主封郎中一人隋曰
主爵郎唐曰主爵郎中龍朔二年改為司封大
夫咸亨元年復故光宅元年改為司封郎中
神龍元年復故開元二十四年復為司封掌邦之
封爵凡有九等(六典)
宋司封判司事一人以無職事朝官充凡封爵之制一
出於中書本司但掌定諡先期戒本部赴集而已
元豐官制行郎中員外郎始實行本司事初除王祖
道為司封郎中參掌官封叙贈之事凡宗室賜名授
官親王内外命婦以下封爵諸親保任其宗屬陞朝
官褒贈其妻皆隸焉列爵有九自王至男八國
有三大中小國内外命婦之品五自貴妃至貴人
外命婦之號九自大長公主至縣君敘贈之制三三
代二代一代皆辨其位序以進之加食邑實封則
視其高下之品以為戶數多寡之節凡事之可否與
司勲通决於尚書
司勲郎中
周官有司勲上士二人凡有功者司勲詔之後周夏
官有司勲上士一人掌功勲之賞隋文帝立司勲
侍郎二人煬帝改為司勲郎唐武德初為司勲郎
中龍朔元年改為司勲大夫咸亨二年復故掌
邦國官人之勲級凡勲十有二等十二轉自上柱
國至武騎尉凡十二凡有功效之人合授勲官者皆
委之覆定然後奏擬(六典)
宋司勲判司事一人以無職事朝官充凡勲官之賜一
出於中書本司無所掌元豐官制行郎中員外郎始
實行本司事初除穆洵為之參掌勲賞之事凡勲十
有二級自上柱國至武騎尉自從七品推而上之
至正二品三歲一遷必因其除授以加之凡賞有格
皆設於此以逆其至焉若事應賞從其所隸之司考
實以報則審核其狀以格覆之非格所載則參酌重
輕擬定以上尚書省用前代帝系及勲臣之後則考
驗而奉行其制命(會要)
考功郎中
漢元帝時京房作考功課吏之法然其職不在尚書至
光武改尚書三公曹主歲書考課課諸州郡(通典)
魏尚書郎曹有考功郎中宋齊並置功論郎中
梁有功論侍郎並考功郎中之任也北齊有考
功郎中隋文帝置考功侍郎煬帝改考功郎
唐武德初復為考功郎中龍朔二年改為司績大
夫咸亨元年復故(六典)掌内外文武官吏之考
課(六典)及功臣家傳碑頌誄諡等事(通典)考課之
法有四善二十七最其諡議之法古之通典皆審其
事以為不刊(六典)武德舊令考功郎中監試貢舉
人貞觀以来乃以考功員外郎專掌貢舉省郎之殊
美者至開元二十四年移貢舉於禮部而考功員
外郎分判事而已(通典)
宋考功判司事一人以帶職朝官或無職事朝官充凡
考課之法分隸他司或以他司專領本司但掌覆太
常擬諡及幕府州縣官流外較考之事元豐官制
行郎中員外郎始實行本司事(續會要)初除蔡峋
蔡京(職略)掌文武遷叙磨勘資任考課之政令凡
命官随所隸選以其職事具注於歴給之於其屬州
若司歲書其功過應升遷選授者驗歴按法而叙進
之有負殿則正其罪罰以七事考監司以四善三最
考守令凡改服色者以年勞計之應諡者覆太常所
定行狀報尚書省官集議以聞凡立碑碣名額之事
掌之舊置考課院其定殿最皆有考辭元豐悉罷分
案十有七五品案六品案七品案八品案九品案
職官案參軍案令丞案主簿案縣尉案使副案供奉
官案資任案校定案法案知雜案元祐三年詔知
州課法吏郎上其事于尚書省送中書省取旨縣令
以下本部專行(四朝志)
羣書考索後集卷七
