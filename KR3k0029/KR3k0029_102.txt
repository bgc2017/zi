羣書考索後集卷三十六
宋章如愚編
士門
分類總考
貢舉
周禮大司徒以鄉三物教萬民而賓興之一曰六德二
曰六行三曰六藝
鄉大夫三歲大比攷其德行道藝而興賢者能者鄉
老及鄉大夫帥其吏與其衆寡以禮禮賓之厥明鄉
老及鄉大夫羣吏獻賢能之書于王王再拜而受之
登于天府内史貳之退而以鄉射之禮五物詢衆庶
一曰和二曰容三曰主皮四曰和容五曰興舞此謂
使民興賢出使長之使民興能入使治之
州長三年大比則大考州里贊卿大夫廢興
黨正正歲屬民讀法而書其德行道藝以歲時涖校
比及大比亦如之
族師月吉屬民而讀邦法書其孝弟睦婣有學者
閭胥既比則讀法書其敬敏任恤者(並地官詳見選)
(舉門)
秦自孝公納商鞅策富國強兵為務仕進之途惟闢田
與勝敵而已
始皇遂平天下(通典)
漢高祖十一年詔曰賢士大夫既與我定有天下而
不與吾共安利之可乎有能從我遊者吾能尊顯之
以布告天下
後漢章帝建初元年詔曰夫鄉舉里選必累功勞今刺
史守相不明真偽茂材孝廉歲以百數每尋前代舉
人貢士或起畎畝不係閥閱敷奏以言則文章可採
明試以功則政有異迹文質彬彬朕甚嘉之始復用
前漢丞相故事以四科辟士(通典)
魏文帝立九品中正法擇州郡之賢有識鑒者為之區
别人物第其高下(通典)黃初三年始除漢限年之
制令郡國貢舉勿拘老幼儒通經術吏達文法則皆
試用(通典)
東晉元帝制揚州歲舉二人諸州各一人時以天下喪
亂務存慰勉遠方孝秀不復策試到即除署既經略
粗定乃詔試經有才不中舉者免其太守其後孝秀
莫敢應命送至京師皆以疾辭(通典)
宋制丹陽吳會稽吳興四郡歲舉二人餘郡各一人凡
州秀才郡孝廉至皆策試天子或親臨之及公卿所
舉皆屬吏部叙才銓用(通典)
文帝元嘉中限年三十而仕(通典)
孝武即位仕者不復拘老幼(通典)
齊尚書都令史駱宰議策秀才格五問並得為上四三
為中二為下一不合與第(通典)
梁初無中正制年二十有五方得入仕(通典)
天監中又制凡九流常選年未三十不通一經者不
得為官若有才同甘顔勿限年次至七年州置州重
郡置郡崇鄉置鄉豪各一人專典搜薦無復膏粱寒
素之隔(通典)
普通七年詔凡州歲舉二人大郡一人
敬帝太平二年復令諸州各置中正仍舊訪選舉皆
須中正選上然後量授不然則否
陳依梁制凡年未三十不得入仕唯經學生策試得第
後魏州郡皆有中正掌選舉其秀才對策第居中正
上表叙之
北齊選舉多沿後魏之制凡州縣皆置中正其課試之
法中書策秀才集書策考貢士考功郎中策廉良天
子常服乘輿出坐於朝堂中楹秀孝各以班草對字
有濫誤者呼起立席後書有濫劣者飲墨水一升文
理孟浪者奪席脱容刀
隋文帝開皇中制諸州歲貢三人工商不得入仕
煬帝始置進士科
唐貢士之法多循隋制上郡歲三人中郡歲二人下郡
一人有才能者無常數其常貢之科有秀才有明經
有進士有明法有書有算自京師郡縣皆有學焉並
具學篇(通典)每歲仲冬郡縣館監課試其成者長
吏會屬僚設賓主陳爼豆備管絃牲用少牢行鄉飲
酒禮歌鹿鳴之詩徵耆艾叙少長而觀焉既餞而與
計偕其不在館學而舉者謂之鄉貢又制取士之
科大要有三由州縣者曰鄉貢皆升于有司而進退
之自是士族所趣嚮惟明經進士二科而已其初
止試策(並通典)
太宗貞觀八年詔加進士試讀經史一部(通典)
高宗調露二年劉思立始奏二科並加帖經其後又
加老子孝經使兼通之(通典)
武后長夀二年自製臣軌兩篇令貢舉習業停老子
(同上)
中宗神龍二年二月制貢舉人停臣軌依舊習老子
(同上)
舊制以考功郎中監試貢舉貞觀後以考工員外郎
專掌(同上)
玄宗開元二十一年新注老子成詔天下每歲貢士
減尚書論語策而加老子焉二十四年制移貢舉
於禮部以侍郎掌之(同上)二十五年其進士停經
天寳元年帖既通而後試文試賦各一篇文通而後
試策凡五條三試皆通者為第一進士有甲乙二科
自武德以來進士惟乙科而已先試之期命舉人謁
于先師有司十日宿張于國學宰輔以下皆會而觀
焉博集羣議講論而退之禮部閱試之日皆嚴設兵
衛荐棘圍之搜索衣服譏訶出入以防假濫焉其進
士大抵千人得第者百一二
開元以後四海宴清士無賢不肖恥不以文章達其
應詔而舉者多則二千人少猶不減千人所收百纔
有一(並同上)
肅宗乾元中禮部侍郎李揆病取士不考實徒務搜
索進所披而迂學陋生且不能自惜干詞乃陳書庭
中進諸儒約曰上選士第務得才可盡所欲言由是
人人稱美(本傳)
寶應二年禮部侍郎楊綰奏諸州每歲貢人依鄉舉
里選察秀才先是進士試詩賦
德宗建中二年趙贊以箴論表贊代詩賦
文宗太和八年復試詩賦從内出題以試進士謂
侍臣曰吾患文格浮薄昨日出題所試差勝乃詔禮
部歲取登第三十人苟無其人不必充數
鄭覃疾進士浮薄屢請罷之文宗曰淳厚浮薄色色
有之進士科取人二百年矣不可遽罷(唐志)
武宗即位李德裕論進士不根藝實朝廷顯官須公
卿子弟為之(唐志)
宋太祖建隆元年二月丙戌先是中書舍人安次扈蒙
權知貢舉庚寅奏進士合格者十九人姓名二年二
月癸酉權知貢舉竇儀奏
三月丙子權知貢舉王著奏進士合格者十五人九月
丙辰詔及第舉人不得呼知舉官為恩門師門及自
稱門生(並見會要)
乾德元年二月辛亥權知貢舉薛居正奏進士合格
者八人八月壬辰詔禮部貢院所試九經舉人落第
宜依諸科舉人例許令再試九月丙子詔禮部貢舉
人自今朝臣不得更發公薦違者重寘其罪故事每
歲知舉官將赴貢院臺閣近臣得薦抱至藝者號曰
公薦然去取不能無所私至是禁止乾德三年三
月丁酉權知貢舉陶榖奏進士合格者八人九月癸
未權知貢舉盧多遜言諸州所薦士數益多乃約用
顯德之制定發解條例及殿罰之式以懲濫進詔頒
行之乾德三年二月丁巳權知貢舉盧多遜奏進
士合格姓名凡七人乾德四年二月辛酉權知貢
舉王祜言進士合格者六人諸科合格者九人上恐
其遺才復令於不中選人内取其優長者策而升之
乾德五年二月壬申權知貢舉盧多遜奏進士合
格者十人復詔参知政事薛居正於中書覆試皆合
格乃賜及第開寳元年三月癸巳權知貢舉王祜
擢進士合格者一人陶榖子邴名在第六翌日穀入
致謝上謂左右曰聞榖不能訓子邴安得登第遽命
中書覆試而邴復登第因下詔曰造士之選匪植私
恩世祿之家宜崇素業如間黨與頗文衡公器豈宜
欺濫自今舉人凡關食祿之家委禮部具析以聞當
覆試(長編)
前輩謂進士一科為將相科(王曾)則其人可知也
當時取士兼採譽望廷唱或先審人物有以翰林
學士之子而命覆試者陶榖之子昞有以宰相参
政之子弟而皆罷之者李昉之子宗吕蒙正之弟
蒙亨有以升黜未公而再行考試者王曾等言有
以取舍非當至擊鼓自陳者徐士庶有以賦落韻
特取之者李迪有以注疏異說而特黜之者賈邊
有以上書可用而通榜皆為通判者張齊賢有以
儀状秀偉而召見擢為第一者蔡齊國初取士之
際猶不拘於法也或欲罷封彌之法范仲淹范鎮
等或欲隆學校之教歐陽修或欲還田里之選趙
師民或欲置經明行修之科司馬光皆欲考其素
履兼採譽望如國初之制然時異事變難於卒行
則亦相視太息而已
開寳三年二月甲子權知貢舉趙逢奏進士合格者
十人(安德裕等)
此據會要登科記其日丁卯是春車駕親征不知
何緣不停舉趙逢尋亦為隨車轉運使豈即於行
在所取士乎
冬十月丁亥詔西川山南荆湖等道自今發遣舉人
往來並給劵開寳三年三月壬寅朔詔禮部貢院
閱進士諸科十五舉以上曾經終場者以名聞甲辰
得司馬浦等六十三人庚戌復取十五舉未經終場
者四十三人並賜出身仍詔自今勿得為例權知貢
舉扈蒙擢進士合格者八人開寳四年二月辛卯
知制誥盧多遜權知貢舉扈蒙奏合格者十人開
寳五年閏二月壬辰權知貢舉扈蒙奏合格進士京
兆安守亮等十一人諸科十七人上召對於講武殿
始詔制放牓新制也十一月己巳詔諸道舉人自今
並於本貫州府取解不得更稱寄應如從化外至者
先投牒開封府奏請得旨方許召試開寳六年三
月辛酉新及第進士雍邱宋準等十人詔科二十八
人詣講武殿謝上以進士武濟川材質最陋應對失
次絀去之濟川翰林學士李昉鄉人也昉時權知貢
舉上頗不悅會進士徐士廉等擊登聞鼓訴昉用情
取舍非當上以問翰林學士盧多遜曰頗亦聞之上
乃令貢院籍終場下第者姓名得三百六十人癸酉
皆召見擇其一百九十五人并凖以下及士廉等各
賜紙札别賦詩賦命殿中侍御史李瑩左司員外郎
侯陟等為考官乙亥上御講武殿親閱之得進士二
十六人士廉與焉五經四人開元禮七人三禮三十
八人三傳二十六人三史三人學究十八人明法五
人皆賜及第又賜凖錢二十萬以張宴會責昉為太
常少卿考官右贊善大夫楊可法等皆坐責自兹殿
試遂為常式夏四月乙酉詔諸州考試官令長吏
精選僚屬有才學公正者充知貢舉與考試官同看
詳義卷定其通否否即駁放不得優假虚至終場申
禁私薦屬舉人募告者其賞有差舉人勒還本貫重
役永不得入科場開寳七年三月詔權停貢舉開
寳八年二月丁卯知制誥王祐權知貢舉知制誥扈
蒙左補闕梁周翰祕書丞雷德驤並權同知貢舉命
權同知貢舉始此戊辰上御講武殿覆試王祐等所
奏合格舉人王式等因語之曰向者登科名級多為
勢家所取致塞孤貧之路甚無謂也今朕躬親臨試
以可否進退盡革疇昔之弊矣式等皆頓首謝於是
内出詩賦題試得進士王宗以下三十人諸科三十
四人八月辛酉詔停今年貢舉十二月甲子詔貢士
之下第者特免將來請解許直詣貢部
太宗太平興國二年正月丙寅上初即位以疆宇至
遠吏員益衆思廣振淹滯以資其缺顧謂侍臣曰朕
欲博求俊乂於科場中非敢望拔十得五止得二三
亦可為致治之具矣先是諸道所發貢士凡五千三
百餘人命張洎石熙載試進士侯陶等試諸科侯涉
監之禮部上所試合格人名戊辰上御講武殿出詩
賦題覆試進士賦韻平仄相間依次用命翰林李昉
扈蒙定優劣為三等得河南吕蒙正以下一百九人
庚午覆試諸科得二百七人並賜及第詔禮部閱貢
籍得十五舉以上進士及諸科一百八十四人並賜
出身九經七人不中格上憐其老特賜同三傳出身
凡五百人時先賜綠袍鞋笏錫宴開寳寺上自為詩
章賜之唐時禮部放牓之後醵飲於曲江號曰聞喜
宴五代多於佛舍名園周顯德中官為主之上命中
使典領供帳甚盛第一第二等進士并九經授將作
監丞大理評事通判同出身進士及諸科並送吏部
免選優等注擬初資職事判司部尉龍章殊異歷代
所未有也
初太祖幸西京洛陽人張齊賢獻下并汾富民封建
敦孝舉賢太學籍田選良吏懲奸謹刑十策太祖召
見問之齊賢以手畫地條陳太祖善其四策齊賢堅
執其餘策皆善太祖怒令衛士曳出及還語上曰我
幸兩京惟得一張齊賢我不欲遂官爵之汝異時可
官以自輔齊賢舉進士上决欲置之高等而有司第
其名適在數十人後上不悅乃詔進士盡第二等及
九經凡一百三十人悉與超除蓋為齊賢故也十月
癸未詔權停貢舉一年興國三年八月甲戌上恐
場屋間有留滯者乃詔諸州去年已得解者除三禮三
傳學究外餘並以秋集禮部九月甲申上御講武殿
覆試禮部合格人進士加論一首自是常以三題為
準得渤海以下七十四人乙酉得諸科七十人並賜
及第始賜宴於迎春苑授官如二年之制故事禮部
惟春放牓至是秋試非常例也詔自今禮部試進士
律賦並以平仄依次用韻十二月甲戌是冬諸州貢
舉人並集會將親征河東罷之自是每間一年或二
年乃置貢舉興國四年十一月丙戌詔進士及諸
科引試日並以律文疏卷問義又詔張詠寇準同赴
大名舉議將首薦詠詠以同郡張覃素有文行即率
寇公請以覃為冠士論多之興國五年閏三月甲寅
上御講武殿覆試權知貢舉程羽等所奏合格進士
得銅山蘇易簡以下百一十九人諸科五百三十三
人並分第甲乙賜宴始有直史館陪坐之制進士第
一等授將作監丞通判藩郡次授大理評事知令錄
事諸科受初等職事及判司簿尉興國五年夏四
月丁丑趙國昌者求應百篇舉癸未上親試之出雜
題二十字令各賦五篇篇八句逮至日旰僅成數十
首率無可觀上以此科久廢特賜及第以勸來者仍
詔有司自今應百篇舉約此為題(長編)興國七年
九月癸丑上以諸道進士猥雜或挾書假手僥倖得
官所至多觸憲章欲懲革之甲寅詔所在貢舉等州
自今長吏擇官考試合格許薦送仍令禮部自今解
貢舉人依吏部選人例每十人為保有行止違踰為
他人所告者同保並當連坐不得赴舉興國八年
正月壬戌兩京諸道州府貢士一萬二千六十人甲
子命中書舍人宋白等十人權知貢舉三月丙子上
御講武殿覆試禮部貢舉人擢進士長沙王世則以
下百七十五人諸科五百一十六人並賜及第進士
五十四人諸科百七十七人同出身賜宴始就瓊林
苑其後遂為定制登科記是年始分甲按國史志分
第甲乙乃五年等也六月戊申上因謂侍臣朕親選
多士殆忘飢渴召見臨問以觀其材拔而用之庶使
嵓野無遺佚而朝廷多君子爾十二月癸卯上謂宰
相曰邇來場屋混淆頗聞有僧道還俗赴舉者此輩
不能專一科教他日在官必非廉潔之士先須通經
過周孔之教或止習浮淺文章殊非務本之道當下
詔切戒之甲辰令諸州禁還俗僧道赴舉進士免貼
經只試墨義二十道皆以經中正文大義為問題又
增進士及諸科各試法書墨義十道又詔諸道下第
舉人依舊重請文解不得準近例常赴貢部
雍熙二年正月癸亥翰林賈黃中等九人權知貢舉
上謂宰相曰夫設科取士之門最為捷要然而近年
籍滿萬餘人得無濫進者乎己巳詔自今諸科並令
量定人數相参引試分科隔坐命官廵察監門謹視
出入有以文字往覆與吏為奸者寘之於法私以經
義相教者斥出科場伍保預知亦連坐進士倍加研
覆貢舉人勿以曾經御試不考而薦始令試官親戚
别試者此九十八人又罷進士試律復貼經三月己
未上御崇政殿覆試禮部貢舉人得進士須城梁灝
等百七十九人庚申得諸科三百一十八人並唱名
賜及第唱名自此始據登科記宰相李昉之子宗
諤及参知政事吕蒙正之從弟蒙亨鹽鐵使王明之
子扶度支使許仲宣之子待問舉進士皆入等上曰
此並勢家與孤寒競進縱以藝升人亦以朕為有私
也皆罷之青州人王從善應五經舉年始踰冠自言
通誦五經文注上歷舉本經試之其誦如流特賜九
經及第面賜綠袍銀帶錢三萬時左右獻言尚有遺
材壬戌復試又得進士上元洪湛等七十六人癸亥
得諸科三百二人並賜及第甲子詔御前下等人有
十五舉以上者及貢院第四等人凡八十四人並賜
大科及第雍熙三年三月庚寅詔權停貢舉雍
熙四年十一月庚寅雍熙初貢舉人集闕下者殆踰
萬計禮部考合格奏名尚不減千人上自旦及夕臨
軒閱試累日方畢十二月庚寅朔詔自今歲命春官
知貢舉如唐室故事應已得解者明年春集闕下未
得解者許至秋取解知貢舉宋白等請已得解在千
里内者委本處重加考試乃發遣千里外者就西京
仍乞戒勵試官務令精覈從之端拱元年閏五月先
是翰林禮侍宋白知貢舉放進士程宿以下二十八
人諸科一百人牓既出而謗議鋒起或擊登聞求别
試上意其遺才壬寅召下第人覆試於崇政殿得進
士馬國祥以下及諸科凡七百人令樞密院用白紙
為牒賜之以試中為目令權知諸縣簿尉謂樞密副
使張宏曰朕自即位以來親選貢士大者為棟梁小
者為榱桷今封疆萬里人無棄材六月丁巳上既擢
馬國祥等猶恐遺材復命右正言王世則等召下第
進士及諸科於武成王廟重試得合格數百人丁丑
士覆試詩賦又拔進士葉齊以下三十一人諸科八
十九人並賜及第端拱二年三月庚寅知貢舉蘇
易簡等固請御試壬寅上御崇政殿試合格舉人得
進士閬中陳堯叟晉江曾會等一百八十六人諸科
孫何等四百五十人並賜及第七十三人同出身賜
宴始令兩制三館文臣皆預賜堯叟等箴一首勉以
修身謹行稽古效官之意堯叟及會並授光祿寺丞
直史館第三以下分授職事州縣官越州進士劉少
逸年十三中選既與宴則又賜御題賦詩數章皆有
趣授校書郎令於三館讀書時中書令史守當官陳
貽慶舉周易學究及第既而上知之令追奪所授勅
牒釋其罪勒歸本局謂侍臣曰科級之設待士流也
豈容走吏冒進竊取科名哉乃詔自今中書樞密院
宣徽學士院京百司諸州係職人吏並不得離局應
舉又詔貢舉人試科業畢並令試讀律其有不能
離經辨句及呼字乖繆者皆駮放如有通念一部與
本科及第是歲又申明舉人並請本貫文解之制鄉
里在聲教未通之地者許於兩京寄應又貢舉人中
有工賈雜類或被廢疾及曾罹刑責不得薦送其雜類
中有茂材異等卓然秀出者許之
淳化元年三月乙未詔權停貢舉淳化二年吏部
吕蒙正以為取士之門無出貢部天下解薦頗失精
研望條制以懲謬濫上曰取士擇材國之令典不可
不謹(寳訓)淳化三年正月丙申朔諸道貢舉人萬
七千三百皆集闕下辛丑命蘇易簡等同知貢院既
受詔徑赴貢院以避請求後遂為常制三月戊戌上
御崇政殿覆試合格進士先是胡旦蘇易簡王世則
梁灝陳堯叟皆以所試先成擢上第由是士爭習浮
華尚敏速或一刻數詩或一日十賦將作監丞陳靖
上疏請糊名考校以革其弊上嘉納之詔兩省三館
文學士始令糊名考校第其優劣以分等級得孫何
以下凡三百二人並賜及第五十一人同出身上諭
之曰爾等各負志業中我廷選效官之外更勵精文
翰勿墜前功也何等旅拜辛丑又覆試諸科擢七百
八十四人並賜及第百八十人出身就宴賜御製詩
三首箴一首進士孫何而下四人皆授將作監丞大
理評事通判諸州餘及諸科援故事州縣官入謝於
長春殿上謂宰相曰天下至廣藉羣材共治之今歲
登第者又千餘人皆朕所選擢此等但能自撿清美
替而歸則馴致亨行未易測也時詔刻禮記儒行篇
賜近臣及京城朝官與在外者并以賜何等令為座
右之誡初内殿坐書以賜御侍以寵之至陳堯叟始
易以箴用敦勉崇及孫何則詩論並賜時論榮之内
出巵言日出無數見者駭異不能措詞頒率扣殿檻
上請會稽錢易時年七十日未中所試三題皆就言
者指其輕俊特黜之淳化四年三月乙亥詔權停
貢舉十二月辛丑詔三史及通禮科舊制各試三十
場今但試十五場每場令貢舉官取三卷發其端俾
之詩能曉大義及識竒字方為合格
至道二年三月丁卯是春詔權停貢舉至道三年
五月壬午詔今歲貢舉宜令有司精校能否無或因
循如覆試有不合格者當行嚴罰每進士一百人許
解二十人明經以下諸科共有一百人解二十人如
不及一百人亦約此數解送仍十分中只取二分仍
須合格有藝不必依所定分數
會要云進士百人解二十九人恐九字誤特加詳
考本志無此按孫何九月壬午議云貢士新規十
取其二然則進士及明經諸科每百人各取二十
人
舊制國子監開封府舉人有與發解官親戚者止兩
司更互考試上慮涉私徇是秋特選官别試十月癸
丑命錢若水等覆考開封府得解進士試卷故事京
府解十人已上謂之等甲非文業優贍有名稱者不
處時以高輔堯為首錢易次之易頗為流輩所推許
意不平遂上書指陳發解官所試朽索馭六馬賦又
詩論策題意涉譏訕又進士數百輩詣府訟薦送不
當輔堯亦投牒遜謝請以易為首開封府以聞上以
為士流紛競不可啓其端且欲鎮壓浮俗乃詔若水
等擢文行兼著者一人為首乃以孫暨為第一輔堯
第二易第三
咸平二年春正月乙丑命禮部尚書温仲舒知貢舉
御史中丞張泳刑部郎中師頏同知貢舉刑部員外
郎董龜太常博士正涉同考試及封印卷首仍當日
入院禮部貢院封印卷首自此始三月癸亥詔今年
舉人頗衆若依去年人數取合格者慮有所遺可增
及七十人諸科增及百八十人禮部尋以孫暨等二
百五十人名聞並賜及第五月丙戌詔天下貢舉人
應三舉者今歲俱免取解自餘依例舉選必求實藝
無使遺賢當竢奏名朕親臨試咸平三年三月辛
亥翰林王旦等三人權知貢舉三月戊寅詔禮部所
試合格舉人有權要親族者具名以聞禮部上合格舉
人甲午上御崇政殿親試命翰林宋白等與館閣王
府三司官二十一人於殿後西閣考覆國子博士
雷說著作佐郎梅詢封印卷首親覽入等者賜陳堯
咨以下二百七十一人進士及第一百四十三人同
本科及三傳學究出身堯咨堯叟弟也又命翰林邢
昺等十五人考校諸科得四百三十二人賜及第同
出身又試進士五舉諸科八舉及嘗經御試或年逾
五十者論一篇得進士二百六十人諸科六百九十
七人賜同出身及試校書郎將作監主簿賜宴日以
御詩褒寵之以堯咨等五人並為將作監丞通判第
一等並九經為大理評事知大縣第二等為節察防
團推官餘為判司簿尉試御者守選四月戊辰詔自
今兩京諸路所解舉人宜先察訪行實或藝文可採
而操履有虧投書匿名冒濫欺罔之類並嚴加懲斷
勒歸鄉縣課役永不得就本貫收試解送所由官吏
必當論罪仍御史糾之五月辛卯詔曰去歲天下舉
人數踰萬計考覈之際謬濫居多蓋其薦送之時輙
容僥倖合申憲典以儆官司自今濫有解送及遺落
孤寒藝實之士並從覆試有不當者輙論如律庚子
詔權罷貢舉一年先是詔劉蒙叟等試河北青齊
等州舉人得合格者五百八十二人上親試之賜進
士齊革等十三人諸科三百四十五人及第同出身
有下第求試武藝及量材錄用者五百餘人各賜裝
錢慰遣之命禮部叙為一舉若能捍寇即賞以官秩
咸平五年三月己未上親試禮部舉人得進士王
曾以下三十八人九經諸科百八十一人並賜及第
先是貢舉人集闕下者萬四千五百六十二命吏部
陳恕知貢舉恕所取士甚少以王曾為首糊名考校
曾復得甲科時議稱之舊制試經科復舊場第始議
進退恕初試一場即按通不去留之以是諸州舉送
官吏皆被黜責譴累甚衆江南恕鄉里所斥無多人
用怨讟競為謠詠譏刺或刻木像其首塗血擲於庭
又縳葦為人題恕姓名列置衢路過輙鞭之
景德二年正月癸亥命翰林趙安仁等五人權知貢
舉三月甲寅上御崇政殿親試禮部奏名舉人得進
士李迪以下二百四十六人第為五等第一二三等
賜及第第四五等同出身又得特奏名五舉以上一
百十一人第為三等賜同進士三傳學究出身翌日
試諸科得九經以下五百七十人第為三等並賜本
科及第出身同出身又得特奏名諸科三禮以下七
十五人第為三等賜同學究出身授試銜官
此據會要與實錄數略不同按七月戚綸奏是年
諸道進士僅三千人諸科萬餘人
上謂宰相曰昨親閱考官所定試卷意其入末等者
過多即别令詳考往往合格比緣臨試多士糊名校
覆務於精當而考官不諭朕意過抑等第欲自明絶
私甚無謂也迪與賈邊皆有聲場屋及禮部奏名而
兩人皆不與考官取其文觀迪賦落韻邊論當仁不
讓於師師衆與注疏異特令就御試參知政事王旦
議落韻者失於不詳審耳捨注疏而立異論趣不可
許恐士從今放蕩無所準的遂取迪而黜邊夏四月
丁酉樞密直學士劉師道責授忠武行軍司馬知制
誥陳堯咨責授單州團練副使先是師道弟幾道舉
進士禮部奏名將廷試近制悉糊名校等堯咨為考
官教幾道於卷中密為識號幾道既擢第或告其事
詔落籍永不預舉五月己未先是詔禮部貢院别試
河北貢舉人其曾援城者進士雖不合格特許奏名
諸科例進二場至二場者許終場五舉及經御試并
年五十者並以名聞雖不更城守應比舉年六十及
瀛洲有勞效者亦如之庚申上御崇政殿親試凡七
日得進士范昭等五十一人賜及第四十五人出身
諸科賜及第同出身特奏名進士諸科賜及第出身
至攝助教隸殿侍者六百六十一人上以去歲河北
用兵民甚驚擾其乘城捍寇奮勇力者多出士人欲
廣示甄采所問經義有兩出者或具引為對考官將
黜去上親為發眀焉特奏名進士李正辭論文武先
後以為文者主乎静武者主乎動動以止亂而至乎
静則先後可知上嘉其近理將擢上等會有言其嘗
犯杖刑遂補三班奉職六月丁丑朔詔應進士科舉
同出身試將作監主簿者並令守選故事登科皆有
選限近制及第即命以官咸平三年初郊廷試賜出
身者亦免選至是策名之士尤衆多設等級以振淹
滯雖藝不及格悉賜同出身試秩解褐故令有司循
用常調以示甄别又下詔勸學權停貢舉二年時命
兩制各撰勸學詔趙安仁所作最切於科試之病特
俾用之七月丙子待制戚給與禮部貢院上言今歲
諸道進士僅三千人諸科萬餘人其中文理紕謬經
義十不九不者甚衆苟非特行約束必恐益長因循
又慮官吏坐此殿罰因而避事全不薦人載惟取士
之方今垂經遠之制今請諸色舉人各歸本貫取解
不得寄應及權買甲産立戶諸州取發寄應舉人長
吏以下請依解十不入例科罪其開封府委官吏覺
察犯者罪如之鄉里遐遠久住京師者許於國子監
取解仍須本鄉命官委保判監司驗乃得附學發解
日奏請差官考試近年進士多務澆浮不務實學惟
鈔略古今文賦懷挾入試昨者廷試以正經命題多
懵所出舊勅止許以篇韻入試今請除官韻略外不
得懷挾書策令監門巡捕官潛加覺察犯者即時扶
出仍殿一舉咸平三年詔旨進士就試不許繼燭每
歲貢院雖預牓示然有達曙未出者今請除書案外
不將茶厨蠟燭等入如酉後未就者駮放之仍請戒
勵專習經史自今開封府國子監諸路州府據秋賦
投狀舉人解十之四如藝業優長或荒謬至甚則不
拘多少開寳通禮義纂請改為義疏今後通禮每場
問本經四道義疏六道六通為合格本經二義疏通
三亦同今歲秋試止解舊人新人且令習學西川廣
南舊取解舉人並許免解今後及第三史通禮三禮
三傳除官日比學究明法望授月奉多處貴存激勸
上以分數過少約束過嚴恐阻仕進之路乃詔兩制
知貢舉官同詳定以聞於是翰林晁迥等上議令諸
州約數解送或自來舉子止有三兩人者欲聽全解
或其間才業卓然不羣者别以名聞南省引試前一
日分定坐次牓名曉諭勿容移徙遠人無籍者令召
命官保識就京府取解文武陞朝官嫡親許附國學
先寄應今還本貫者不得叙理前舉尚書周易學究
明法經業不廣宜各問疏義六道經注四通六通為
合格三禮三傳所習浩大精熟尤難請問經注六道
疏義四道以疏通三以上為合格餘如戚綸等條奏
從之十二月己卯禮部貢院言昨詳進士所納士卷
多假借他人文字或用舊卷裝飾重行或為庸書人
易換文本是致考校無準請自今並令舉人親自投
納仍於試紙前親書家状如將來程試與公卷全異
及所試文字與家状書不同並駮放之或假用他人
文字辨認彰露即依例扶出永不得赴舉其知舉官
亦望先一月差入貢院考校公卷分為等第如事業
殊異者至日更精加試驗所冀抱異者不失搜羅躁
進者難施偽濫又言尚書周易學究近年并為一科
欲請試本經日每十道而二經各問五道仍雜問疏
義五道經注五道以為定式向來明法止試六場請
依尚書例試七場第一場第二場試律第三場試令
第四場第五場試小經第六場試令第七場試律仍
於試律日雜問疏義五道三禮三傳經業稍大難為
精熟請每十道義中問經注六道疏義四道以六通
及疏通二經注通三為合格詔翰林學士邢昺與國
子監官同議可否昺等言尚書周易學究明法經籍
不多望名問疏義六道經注四道六通者為合格其
三禮三傳請如貢院所奏並從之景德三年二月
己卯詔貢舉人因事殿舉及永不得入科場非被杖
者並許復應舉景德四年冬十月乙巳翰林學士
晁迥等上考試進士新格詔頒行之初陳彭年舉進
士輕俊喜謗主司宋白知貢舉惡其為人黜落之彭
年憾焉於是更定條制多意白舊事而設關防所取
士不復揀擇文行止較一日之藝雖杜絶請託然置
甲等者或非人望自彭年始也十二月壬寅先是上
嘗問輔臣以天下貢舉人數王旦曰萬三千有餘約
嘗例奏名十一而已上曰若此則當黜者不啻萬人
矣典領之臣必須審擇晁迥兢畏當以委之周起王
曾陳彭年皆可參預拯曰封印卷首若朝廷遣官主
之於理亦順尤宜用素有操守之人旦曰滕玄晏於
士大夫間少交遊上曰今當以宋巽代周起知舉令
起與玄晏同掌封印事於是命翰林晁迥知制誥宋
巽王曾陳彭年同知貢舉既受詔上諭以取士之道
務在至公推寒進有藝者又命監察御史嚴穎張士
遜監貢院門喬顔鄭彜陳既濟廵試舖任隨陳覃點
檢進士程試馬龜符等交考較諸科程試又命滕玄
晏封印舉人卷首用奉使印李道監封印院門進士
諸科試卷首送知舉官考校仍頒其式知舉官既考
定等級復令封進入送覆考所考畢然後參校得失
凡禮部封印卷首及點檢程式别命官皆始此乙巳
詔諸科舉人皆理場第自今不合格者須至復場方
得落下癸丑先是上降詔牓下禮部貢院序所以杜
絶私請搜剔寒秀之意舉人見者咸喜丙辰上與王
旦等言及之旦等曰昨頒考校新格周行中頗有論
議且言中書不能守科場大體但疑春官有私及詔
牓出天下乃知陛下務盡至公恐多遺材故更此條
貫也
羣書考索後集卷三十六
