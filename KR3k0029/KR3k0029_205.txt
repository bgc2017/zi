羣書考索别集卷十八宋章如愚撰
人臣門
三公
仲山甫以冡宰兼太保問烝民詩觧云仲山甫盖以冡
宰兼太保何以知之曰其言式是百辟則是為宰相可
知其曰保兹天子王躬是保則是為太保可知此正召
康公之舊職(文公)
禹以司空行宰相禹以司空行宰相事汝平水土則是
司空之職惟時懋哉則又勉以行百揆之事(同前)
後世官職紊雜三公三孤以師道輔佐天子本是加官
周公以太師兼宰相召公以太保兼宗伯是以加官而
兼宰相之職也後世官職益紊今遂以三公三孤之官
如階官貼職之類不復有師保之任論道經邦之責矣
舊来猶是文臣之有勲德重望者方得除此以其有輔
教天子之名故也後世或以諸王子或以武臣為之既
是天子之子與武臣豈可任師保之責邪訛謬承襲不
復之正祖宗之法除三公三孤者必須建節加檢校太
子少保少師之類然後除開府儀同三司既除開府然
後除三孤三公南渡以来如張韓劉岳諸武臣猶是如
此今則不然既建節後便抹過檢校徑除開府至三孤
三公矣
宋朝除授之制文官自金紫光禄大夫補特進開府儀
同三司然後加三公三少如富韓諸公是如此宋朝置
三太三少官而無司徒司馬司空之三公然韓杜諸公
有兼司徒司空又有守司徒司空者皆不可曉神宗贈
韓魏公尚書令令後世不得更加侍中中書以為制盖
已前贈者皆是以中書令兼尚書令神宗特贈尚書令
者其禮極重宋朝惟韓魏公(同上)
古者以道義輔君周官乃孔氏書說得三公三孤六卿
極分眀漢儒皆不知只見伏生書多說司徒司馬司空
遂以此為三公不知此只是六卿之半武王初是諸侯
故只有此三官又其他篇說此三官者皆是訓誥諸侯
之詞如三郊三遂亦是用天子之半伏生書只顧命挑
得三公三孤六卿齊整如曰太保及芮伯彤伯畢公衞
侯毛公召公與畢公毛公是三公芮伯彤伯衞侯是三
孤太保是冡宰芮伯是司徒衞侯是康叔為司寇所以
康誥中多說刑三公只是以道之𫝊保王者無職事官
屬却下行六卿事(漢時太傅亦無屬官)(書說)
後世置兼官之失古者諸侯之國只置得司徒司焉司
空三卿惟天子方得置三公三少六卿牧誓立政所說
周家是時方為諸侯故不及三公三少及周官篇所說
則周是時已得天下矣三公三少本以師道傅佐天子
乃是加官周公以太師兼冡宰召公以太保兼冡宰是
以加官而兼宰相之職也後世官職益紊今遂以三公
三少之官為階官不復有師保之任論道經邦之責矣
(書說)
三省
三省始扵漢魏侍中中書尚書三省起扵何時侍中漢
時置多是侍衞人主或執唾壺虎子之屬行幸則從參
錯扵宦官之間其初職甚微緣日與人主相親故浸以
用事而權日重尚書只是管開拆羣臣書奏(又云宰相)
(如州府之都吏尚書如開拆司管進呈文字)凡四方奏
状皆由之以達其初亦甚微只是如今之尚食尚衣尚
輦尚藥之類亦緣居中用事所以權日重漢武帝遊宴
内廷以外廷遠故置中尚書以宦者為之久與人主親
狎故其權愈重後来洪恭石顯皆以中尚書居中用事
而擅權也及光武即位政事不任三公而歸臺閣即尚
書閤即禁中也三公皆擁虚器凡天下事盡入中尚書
行下三公或又不經由三公徑行下九卿而三公之權
反不如九卿矣所以漢世宦者弄權用事曺操開魏
王府未敢即擬朝廷置中書遂置秘書監及簒漢遂置
中書監所以荀勉由中書遷尚書監人賀之勉曰奪我
鳳凰池諸君何賀邪盖尚書又不如中書之居中用事
親密也問侍中是時為何官曰黃門監即今之門下省
也左右散騎常侍皆黃門監之屬也問省字何義曰省
即禁也以前謂之禁避魏元后父諱遂為省猶今言省
中禁中也(書說)
唐及宋朝體統分合唐初每事先經由中書省中書做
定將上得旨再下中書中書付門下或有未當則門下
急駁又上中書中書又將上得旨再下中書中書又下
門下若事可行門下即下尚書省尚書省但主書填奉
行而已故中書之權獨重宋朝亦最重中書盖以造命
可否進退皆由之也門下雖有繳駁依舊經由中書故
中書權獨重及神宗皇帝倣唐六典三省皆依此制而
事多稽滯故渡江以来執政事皆歸一獨諸司吏曺(二)
(十四曺)依舊分頭各屬三省吏人自分所屬而其上之
綱領則不分也(舊時三省事各自由不相侵越不相聞知)
(中書自理會中書事尚書自理會尚書事門下自理會)
(門下事)如有除授則宰執同共議定當筆宰執判過下
中書吏人做上去再下中書中書下門下門下下尚書
尚書行給舍繳駁猶州郡行下事須幕職官僉押如有
不是得以論執中書行下門下皆用門下省官屬僉押
事有未當則官屬得以執奏(文公語錄)
宰相
在公進賢退不肖之心宰相只是一箇進賢退不肖若
著一毫私心便不得前軰嘗言做宰相只要辨一片心
辨一雙眼心公則能進賢退不肖眼眀則能識得賢不肖
此兩言說盡做宰相之道只怕其所好者未必真賢其
所惡者未必真不肖耳(同上)
今日只用牢籠之術今之為相者朝夕疲精神扵應接
書問之間更何暇理會國事世俗之論遂以此為相業
然只是牢籠人住在那裏今日一見眀日一請或住半
年周歲或住數月必不得已而後與之其人亦以為宰
相之顧我厚令我得好差遣而去賢愚同滯舉世以為
當然有一人焉略欲分别善惡杜絶于請分諸門扵部
中已得以免應接之煩稍留心國事則人争非之矣(同)
(上)
天官統六卿之職周之天官統六卿之職亦是提起大
綱至其他卿則一人理一事然天官之職至扵閹寺宫
嬪之大魚鹽之屬無不領之(同上)
天官之職非大其心者不能為天官之職是總五官者
若其心不大如何包得許多事且冡宰内自王之飲食
衣服外至五官庶事自大至小自本至末千頭萬緒若
不是大其心者區處應副事到面前便且區處不下況
扵先事措置思患預防是省多少精神所以記得此復
忘彼(同上)
人主之職在論相人主以論相為職宰相以正君為職
二者各得其職然後體統正朝廷尊天下之政必出扵
一而無多門之弊苟當論相者求其適已而不求其
正已取其可愛而不取其可畏則人主失其職
矣當正君者不以獻可替否為事而以趨和承
意為能不以經世宰物為心而以容身固寵為術則宰
相失其職矣二者交失其職是以體統不正綱紀不立
而左右近習皆得以竊弄威權賣官鬻獄使政體日亂
國勢日卑雖有非常之禍伏扵冥冥之中而上恬下熙
亦莫知以為慮者(光宗朝乙酉擬上封事)(文公)
宰相天下之紀綱一家則有一家之紀綱一國則有一
國之紀綱若乃鄉總扵縣縣總扵州州總扵諸路諸路
總扵臺省臺省總扵宰相而宰相兼統衆職以與天子
相可否而出政令此則天下之綱紀也(孝宗庚子封事文公)
輔相當選剛眀正直之人選任大臣必得剛眀公正之人
而後可其所以常不得如此之人而反容鄙夫之竊位
者非有他也直以一念之間未能撤其私邪之蔽而燕
好之私便嬖之流不能盡由法度若得剛眀公正之人
以為輔相則恐有妨吾之事害吾之人而不得肆是以
選論之際常先挑擯此等寘之度外而後取凡疲懦
軟熟平日不敢直言正色之人而揣摩之又扵其中得其
至庸極陋决可保其不至扵有所妨者然後舉而加之
扵位是以除書未出而物色先定姓名未顯而中外已
逆知其非天下第一流矣
大臣慮四方客有為固始尉言淮甸無備甚先生曰大
臣慮四方若位居宰相也須慮周四方始得如今宰相
思量得一邊便全然掉去那邊如人為一家之長一家
上下也須常常都繫拴在自家心下始得(文公)
宰相擇長官長官擇具僚方今朝廷只消置二相三參
政兼六曺(如吏兼禮戶兼工兵兼刑)樞密可罷如此則
事易達又如宰相擇長官長官却擇具寮今銓曺注擬
小官繁劇而又不能擇賢便每道則令監司差除亦好
每道仍只用一箇監司(同上)
今日立對之非古者三公坐而論道方可仔細說得如
今莫說教宰執坐然奏對之時頃刻即退所有文字懷
扵袖間只說得幾句便將文字對上宣讀過那得仔細
指點且說無坐位也須有箇案子合開展在上指書利
害上亦知得仔細看如今頃刻便退君臣如何得同心
理會事(同上)
當以進賢退奸為職夫杜門自守孤立無朋者此一介
之行也延納賢能黜退奸險合天下之人以濟天下之
事者宰相之職也奚必以無黨者為是而有黨者為非
哉(文公與留丞相書)
廣資天下之才今者進位扵輔相之列則所資扵天下之
才者益衆而所進退扵天下之才者益重若但以前
日進退官屬者取之恐天下之士所以望扵眀公者有
未厭也(同上)
正心以正君願深考聖賢所𫝊之正非孔子子思孟程
之書不列扵前晨覽夜觀窮其旨趣而反諸身以求
天理之所在既以自正其心而推之以正君心又推而見
扵言語政事之間以正天下之心則眀公之功名德業
且將與三代王佐比隆而近世所謂名相者其規模盖
不足道(文公與汪尚書)
正已以正人廣引人才勤政已開使凡政事之出扵我
者無一疵之可指則上以正君下以正人將無所求而
不得如其不然則事之小不正者積之之多亦足以害
吾之大正使至大至剛之氣日有所屈扵中而德望威
名日有所損扵外是則且將見正扵人之不暇尚何望
其能有正君定國之功哉(文公荅梁丞相書)
勤勞以輔政況今祖宗之讎恥未報文武之境土未復
主上憂勞惕厲未嘗一日忘北向之志而民貧兵怨
中外空虚綱紀陵夷風俗敗壞政使風調雨節時和歲
豐尚不可謂之無事況其饑饉狼狽至扵如此為大臣者
乃不愛惜分隂勤勞庶務如周公之坐以待旦如武侯
之經事綜物以成上意之所欲為者顧欲從容偃仰玩
歲愒日以僥倖目前之無事殊不知如此不已禍本日
深(文公上宰相書)
盡公以斷事扵天下之事有可否則斷以公道而勿牽
扵内顧偏聽之私扵天下之議論有從違則開以誠心
而勿誤以陽開隂闔之計則庶乎德業盛大表裏光眀
中外遠邇心大誠服(文公與留丞相書)
當有度量心術有度量則宜有以容議論之異同有心
術則宜有以辨人才之邪正欲成天下之務則必從善
去惡進賢退奸然後可以有濟(文公荅周益公書)
相天下者猶梓人梓人委羣才會衆工左執引右執杖
而中處焉彼斧者奔而右鋸者趍而左斤者聽刀者
削其不勝任者退之大厦既成則書其姓字凡執用之
工不在列亦猶相天下者條其紀綱而盈縮焉齊其法
制而整頓焉擇天下之士使稱其職居天下之人使安其
業能者進之不能者退之然後相道得而萬國理矣天
下舉首而望曰吾相之功也後之人循跡而慕曰彼相
之才也其執事之勤勞而不得紀焉(柳文)
為相規模陳平之所以宰社者宰天下也曺參之所以
相齊者相天下也(鄭季漢論)
宰相職在任人用一人當天下受其福否則或受其禍
用一人當天下合而譽之否則共指而嫉之用一人否
與當未可知也相與語曰某由扵其所嫉也一人焉顯
拔扵上或曰某之才無以異扵我也何以先我而甄用
乎一人焉失職扵下或曰某之才過人如此遠慮是也
何獨流落不遇乎舉天下禍福慘舒毁譽恩怨之端一
歸之相萬貨之低昂不同價而相為之權衡萬口之
鹹酸不同嗜而相為之劑量萬形之妍醜不同状而相
為之冰鑑也此固徇權喜勢之所貪而愛天下者之所
深思極慮而不可易也(鄭湜)
得人才不若得一相夫得百騏驥不若得一伯樂得百
太阿不若得一甌冶百騏驥有時而瘏劣百太阿有時
而毁缺若伯樂甌冶存則舉天下之良馬良劒何求而
不得哉房魏二公太宗之伯樂甌冶也當文皇時天下
賢士大夫一才一能畢登扵朝亦由二公啓沃薦引扵
上而任用之所以能稱其職而世之談良相者止曰房
杜而不言房魏者何哉房喬起扵佐命平定天下輔成
太平二十餘年百度修舉其功固大矣如晦與房喬與
掌朝政其功不及房矣魏公得用知無不為政事小大
罔有不論正觀太平之功魏公之功最居多而言者不
曰房魏而曰房杜者當太宗即位之初房杜執政天下
喜見太平之功及天下已久天下之人酣樂太宗之德
化而功不復歸扵臣下是庖人調鼎而不可食之時也
故世不曰房魏焉然迹其行事考其實效魏公才智在
杜之上而規模顯扵房故曰房魏二公太宗之伯樂甌
冶也(唐史發潜)
宰相所以平天下伊尹之相湯曰阿衡周公之相周曰
太宰衡者所以權萬物之輕重而歸扵平宰者所以制
百藥之多寡而適扵和惟其和平而已(秦少游)
宰相當擇之精任之久昔者三代之相伊尹傅說周
公之徒皆終身而不易蕭何相漢以終身為未足使擇
其自代者故海内以安是以知宰相之任擇之不可不
精任之不可不久也(詹叔父論)
政權不可不在宰相政權不可一日不在朝廷不在朝
廷則在臺閣不在臺閣則在宫闈在朝廷則治在臺閣
則亂在宫闈則亡國家之興亡治亂皆本諸此田蚡招
徕賓客薦進人才起家至二千石在當時固不免專權
之失使武帝以蚡所用多非其人則選擇一相委任責
成亦奚不可奈何帝不能自欲攬威福之柄歸之一己
然聰眀有所不逮則耳目必有所寄故置加官及尚書
之屬自此宰相之權愈輕矣(陳季雅)
宰相當公心用賢崔祐甫舉吏無間親舊不亦賢乎然
一人之親舊有限而天下之才無窮宰相之職朝夕為
天下求才焉考民謠聽士論瑩心鑑以待之則四海九
州皆吾兄弟也又何拘親戚而始悉其才行耶(石唐發揮)
大臣以身主天下之議昔慶歷初間仁祖厭西師之久
民罷用憊思正百度以修太平是時罷磨勘以别能否
減任子以除濫官易監司以澄汰羣吏者以范文正公
主之耳熙寧初神宗以大有為之志欲理財治兵強中
國以威四夷是時制置條例更張法度一新當世之務
以荆公主之爾元祐初宣仁知百姓困扵新法之不便
欲復祖宗之制以與天下休息是時黜聚斂深刻之吏
力引元老以洗除新法以温公主之爾范公處黨習方
興之際而欲塞小人僥倖之路力如此其難也荆公當
衆君子交攻力争之際而獨持勝紹述之論以議其後
變如此其難測也然范公慨然獨以先天下之憂而憂
後天下之樂而樂為己任荆公自謂人臣不當避天下
之怨使怨皆歸已然後為盡忠扵國温公急扵救患難
以國事未有所付為急雖荆公用心過差戾世述道不
可班二公要之皆不以得喪毁譽死生一動其心然後
能以其身任天下之責力主其議而無所畏避也(鄭湜)
僕射中書尚書名義禮曰僕人師扶左射人師扶右(即)
(周官太僕之職)君薨以是舉僕射之名盖起扵此以其
朝夕親近人主後世承誤輒失其真遂以為宰相之號
如侍中中書令尚書令亦是如此侍中秦官漢因之多
是侍衞人主行則參錯扵宦官之間其初猶以儒者為
之如武帝時孔安國為侍中嘗掌唾壺是也以其日與
人主相親故侵以用事尚書是掌羣臣書奏如州郡
開拆司管進呈文字凡四方章奏皆由之以達其初亦甚
微只如尚衣尚食尚輦尚藥之類亦緣居中用事所以
權重中書因漢武帝遊宴後庭去外庭遠始用宦者典
事謂之中書謁者置令僕射尤與人主親狎故其權愈
重元帝時洪恭為令石顯為僕射嘗權傾内外及光武
即位政事不任三公而盡歸臺閣三公皆擁虚器凡天
下之事盡入扵中書凡見後漢羣臣章奏首云臣某奏
言尚書猶今言上書殿下陛下之類雖是不敢指斥而言
亦足以見其居要地而秉重權矣當時事無巨細皆是
尚書行下三公或不經由三公徑下九卿故在東漢時
不惟尚書之權重九卿之權亦重者此也曺操開魏王
府未敢即倣朝廷建官但置祕書令簒漢之後始
改為中書監以其素承寵任故荀勉自中書遷尚書監人
賀之勉曰奪我鳳凰池諸君何賀耶西漢時中書之權
重東漢時尚書之職重至此則中書之權復重而尚書
之權漸輕矣(文公語錄)
百揆朝官之長周官言内有百揆四嶽則百揆是朝廷
官之長四嶽乃管領十二牧者也四嶽通九官十二牧
為二十有二人則四嶽為一人矣(同上)
古今兼官之制禹以司空宅百揆猶周以六卿兼三公
今以戶部侍郎平章事(同上)
虞周皆是兼官問禹自司空宅百揆曰是以司空宅百
揆如周之六卿兼三公也舜之言曰汝平水土是說司
空事惟時懋哉是說百揆事(同上)
宋朝官制沿革之因舊制門下省有侍中有門下侍郎
中書省有中書令中書侍郎改官制神宗除去侍中中
書令只置門下中書侍郎後併尚書左右丞門下中書
侍郎四員為參政官或云始者昭文館大學士兼同中
書門下平章事富鄭公等為之後改為左右僕射則
蔡京王黼首居是選及改為左右丞相則某人等為之
名愈正而人愈不逮前亦何預名事曰只是實不正使
名既正而實亦正豈不尤佳又曰人言王安石以正名
之說立致禍亂且正名是孔子之言如何便道王安石
說得不是使其名果正豈不更佳(同上)
執政
執政偏私之過蔡元道所為祖宗官制舊典他只懲創
後来之禍皆歸咎祖宗不合輕改官制遂事事以祖宗
官制為是便說此是百王不可易之大典殊不知後来
所以放行踰越任用小人自是執法者偏私何關改官
制事如武臣諸節度副總管諸使所以恩禮隆異俸給
優厚者盖太祖初奪諸鎮兵權恐其謀叛故置諸節度
使隆恩異數極其優厚以收其心而杜其異志及太宗
真宗以後則此輩或已老死又無兵權後来除授者自
可殺其禮數減其俸給降其事權而猶襲一時權宜苟
且之制為子孫不可易之常典豈不過哉然祖宗時放
行極艱其選不過一二人二三人後来小人用事凡宰
相除罷及武臣寵倖宦者之徒無不得之實法制不善
有以啓之耳及經變故乃追咎輕越祖宗法度之過殊
不知此既開其可入之塗彼孰不為可入之塗以求合
乎(文公語錄)
樞密使
宋朝因仍五代舊制檢校開府以上便得文官文臣為
樞密使樞密直學士者蔭子反得武官如富鄭公家子
弟有為武官者是也五代以武官為樞密使武臣或不
識字故置樞密直學士令文臣為以輔之故奏子皆得
武臣宋朝因而不廢(文公語錄)
有掌兵名無發兵實宋朝祖宗積累之深無意外倉卒
之變惟無意外之變所以都不為意外之防且如而今
樞密號為典兵倉卒之際要得一馬使也沒討處今樞
密要發兵須用去御前畫旨下殿前司然後可發若有
緊急事變如何待得許多節次漢三公都帶司及將
軍所以倉卒之際使出得主立得事扶得傾危今幸然
無意外之變若或有之樞密且倉卒下手未得(同上)
今無寇忠愍高武烈之倫任國政者不聞有寇忠愍之
謀典宿衞者不聞有高武烈之請使將軍惰心三軍觧
體敵騎横突深入兩淮兵少而敵益強事急而糧已匱
扵戒嚴未及兩月而募兵科借之禍已萌矣(文公與黃)
(樞密書)
侍從
從班賢否雜用之弊從班之中賢否猶雜至有終歲緘
默不聞一言以禆聖聽者顧亦隨羣逐隊排連攅補
其傑黠者乃敢造為飛語立横議扵臣前所陳者而宰
相畏其兇熖反撓公議而從之臺諫亦不敢聞扵陛下
以請其罪盖其為患日久矣(孝宗朝戊申封事)(文公)
朝廷輕任之失夫以至庸之材當至輕之任雖名為大
臣而其實不過供給唯諾奉行文書以求不任事安坐
資給如吏卒之為而已求其有以輔聖德禆聖政而振
紀綱不待智者而知其必不能也下此一等則惟有作
奸欺植黨與納貨賂以濁亂陛下之朝廷耳盖自其為
臺諫為侍從而其選任如此其後又擇其尤碌碌者而
登用之亦無怪乎常不得天下之賢材而屬任之也(同)
(前)
當遴選醇儒國家設官分職以熙庶事其遷進之序選
用之方雖甚細微莫不有法而況次對之官班通禁近
其自内而除者猶有歲月之限在外而擢者必以勞效
而陞從昔以来未嘗輕授至扵經帷則又仰關帝學在
今初政尤所當先必得醇儒使任其職然後有以發揮
道要感格君心大眀謹始之規以為出治之本尤不可
以不遴其選也(寧宗朝辭免奏状)(文公)
給舍
後省封駁之職納言之官如漢侍中今給事中朝廷誥
令先過後省可以封駁(文公語錄)
給事中給事外給事宋初置時盖欲其在内給事或差
除有不當用捨有不是便要在上面安頓了不欲其宣
受扵外今則不然或有除授小報纔出應遠近皆知給
舍方繳駁乃是給事外也(同上)
公議所在君雖以制命為職然必謀之大臣參之給舍
使之僉議以求公議之所在然後揚于王庭眀出命令
而施行之(孝宗朝戊申封事)(文公)
宰相選士為給諫宰相得以盡其獻可替否之志而行
其經世宰物之公而又公選天下直諒敢言之士便為臺
諫給舍以參其議論使吾腹心耳目之寄常在扵賢士
大夫而不在扵羣小陟罰臧否之柄常在扵廊廟而不
出扵私門如此而主威不立國勢不強綱維不舉刑政
不清民力不裕軍政不修者臣不信也(光宗時己酉封)
(事)(文公)
臺諫
當用天下第一流今則所謂負剛大之氣者且先一筆
勾斷秤停得到第四五等人氣宇厭厭布列臺諫如何
得事成故某向謂姓名未出而内外已知其為非天下
第一等流矣(文公語錄)
言事當勇蕭果卿初除御史虞丞相意也人或賀之
蕭喟然曰彼見吾隤隤然我不能言而以是處我也其
輕我甚矣不數日首論其黨遂并攻之論者服其勇
云(文公與張元善書)
宰相當主言責前年逐二諫官去年逐一御史近聞又
逐一諫官矣上下不交而天下將至扵無邦丞相不此
之慮而慮士大夫之為黨其亦誤矣(文公與留丞相書)
出諫臣非美事忠士大夫以言見逐非國家美事深使
幽隠之賢難自進耳(文公荅林友之)
臺諫緘默之過其有初自小官擢為臺諫三四年間趍
和承意不能建眀一事則年除歲遷至極其選(孝宗朝)
(戊申封事)(文公)
是非不敢言盖事理只有一箇是非今朝廷之上不敢
辨别這是非如宰相固不欲逆上意亦不欲忤宰相意
今聚天下之不敢言是非者在朝廷又擇其不敢言人
甚者為臺諫習以成風如何做得(文公語錄)
漢唐臺諫抗直漢唐時御史彈劾人多抗聲直數其罪
扵殿上又如要劾某人先榜扵門下直指其名不許入
朝這須是如此如今要說一事要去一人千委萬丐多
方為計而後敢說說且不盡(同上)
諫身過不若諫心過諫君過臣子之下策也夫自古
聖主眀王曷嘗不倚諫臣以拂其過今乃以諫過為臣
子之下策無乃鉗忠臣之口結義士之舌使上之人飾
非而拒諫歟曰非也過固人主之不免諫亦人臣之當
為然遏水扵滔天之後孰若遏之扵㳙㳙之始撲火扵
燎原之時孰若撲之扵熒熒之初後之諫臣能諫人主
之身過而不能諫人主之心過夫身過之過白心過之
過微自其微而砭之則易及其白而藥之則難皐䕫之
吁咈伊傅之警戒未嘗俟其君之過昭灼于外而後言
也芽蘖之萌固以勦而絶之矣而人有德義以澆其内禮
法以繩其外是以無汙輪之勞無牽裾之諍無折檻之
呼而人主之過已潜消扵冥冥之中矣後世之君固有
志扵唐虞三代之君然知正君之身而不知正君之心
知淑君之政而不知淑君之德是以制誥之差賞罰之
謬刑法之酷暴于中外然後紛紛紜紜爭以頰舌白
簡之彈至于數十章皂嚢之上至于數千言吁亦晚矣
(陳同父)
諫臣抑宰相陽城欲壊白麻而德宗不相裴延齡李甘
欲裂詔書而文宗不相鄭注(誠齋)
諫臣當在左右天子所尊而聽者宰相也然接之有時
不得數日久矣唯諫臣随宰相入奏事奏已宰相退歸中
書盖常然矣至扵諫官出入言動常朝綴取早暮相親
未聞所當退也如此則事之得失早思之不待暮以
言可也暮思之不待越宿而以言可也不諭則極辨之
可也屢進陳之宜莫若此之詳且實也雖有邪人庸人
莫得而一焉今諫官之見亦有間矣其不能朝夕上下
人亦眀矣禁中之與居婦子而已矣捨是則寺人而已
耳庸者邪者而已其扵冥冥之間議論之際豈不易行
其間哉如此則吾見今日兩府諫官之危而未見國家
天下之安也(曾南豐)
御史責人亦當自責責人非難責已為難御史責人者
也將相大臣非其人百官有司失其職天下之有敗法
亂紀服䜛蒐慝者御史皆得以責之然則御史獨無責
乎哉居其位有所不知知之有所不言言之有所不行
行之而君子病焉小人幸也此御史之責也御史雖不
自責天下得以責之惟其不難扵責已則施扵責人能
稱其任矣(曾肇)
御史君有佚豫失德悖亂亡道荒政咈諫廢忠慢賢御
史府得以諫責之相有依違順旨蔽上罔下貪寵忘諫
專福作威御史府得以糾繩之將有兇悍不順恃武肆
害玩兵棄戰暴刑毒民御史府得以彈劾之君至尊也
相與將至貴也且得諫責糾劾之餘可知也(石守道)
一臺之重夫骨鯁介特蹇諤自立讜言直氣不畏強豪
者之為御史故一臺之望足以儀四方也一臺之威足
以繩百僚也一臺之屬足以振萬事也一臺之貴足以
重朝廷也故國家有大蠧可得而去也郡國有大好可
得而接也天下之大利害生民之大休戚百官之大廢
置群吏之黜陟皆得督視而劾聞焉
重臺諫古人設官必重臺諫之權者非重臺諫也重
臺諫所以重朝廷也在漢光武時與百官絶席而當時號
獨坐者在唐憲宗時有使百官避道而當時號為龍街
者夫入也而使百官絶席出也而使百官避道是果何
意哉豈非重其權所以使人有畏耶(蘇總龜)
臺諫權輕人無畏心今日之所恃以折天下奸雄之心
者亦固有在然不可以輕其權而使人無畏心人而至
扵無所畏則亦何所不至夫朝廷欲自便而以臺諫為
長員官吏無所憚而以臺諫為文具則亦何以臺諫為
哉盖古者譏訶之權在臺諫而後世進退臺諫之權在
權貴夫人之所望扳援而進者固奔走之不暇惟所欲
言則借臺諫之重以言之惟所欲去則假臺諫之權以
去之事有關扵權貴者甘為立仗馬而已至扵今日而
一章眀日而一疏不過以細謹責天下之士以薄刻恐
天下之吏閨門之細故鄉黨之微累煩紊𤨏屑徒厭人
聽夫是以所言皆權貴之所指所去皆權貴之所忌昔
先朝有為臺官者上謂之曰朕不欲臺諫奉行宰相風
旨則對曰臣非惟不欲奉行宰相風旨亦不欲奉行陛下
風旨壮哉斯言臺諫皆若而人也則臺綱之不振無
是理也(同上)
侍臣諫臣負紫荷槖夾玉皇香案以備清問之顧問者
天子之侍臣也簮獬豸冠攖萬乘龍鱗以張天下之膽
目者天子之諫臣也朝廷清眀公道振立則一政事之
得失不獨諫臣能言之而侍臣亦能言之一用舍之當
否不獨諫官能規之而侍臣亦皆規之(同上)
監司守令
監司不可過為寬厚今為一路之州縣不知其幾為州
縣之官吏不知其幾州則守也倅也下扵此則曺掾也
縣則令也丞也下扵此則簿尉也天下之人不能皆無
能皆不肖某人何人也仁可以治民也才可以辨事也
廉可以率俗也吾舉之吾君用之夫嗚乎而不勸某人
何人也貪汚也闒茸也裒歛以奉上位也奸巧以媚要
勢也吾按之吾君殛之夫烏乎而不警一言而人以為
勸一言而人以為警夫是以無負扵風采之寄今且不然
所舉之人某為親舊也某為權勢也一歲之出按者凡
幾州縣之所歷者凡幾以謾不可校之簿書與夫不
切之訟諜紛乎其前彼其心雖知其吏之不法而當按
則曰某人某之子弟也某人某之親故也某人某之所
嘗屬託也吾何忍按焉人且從而稱之曰是寬厚長者
之為監司者也夫寬厚長者固士大夫之美名而為天
子風采之任則亦何用乎此(同上)
遠地之守當擇廣南之地去京師尤遠瘴癘蟲毒種種
穢惡内地之人南轅越嶺不啻斥逐必罪戾孱庸不得已
而後膺其選而又地産珍竒掌握之物足富數世疆域
曠邈按察稀臨宫闕萬里赴訴莫及則無聊汨沒之人
何憚而不為賄乎歷盡交廣之間民獠多叛職由此
也賈父来晚之歌尹来殺我之誚人情大可見矣選任
守臣可不戒哉(吴闕)
善政所感政之善惡有感扵物者亦有感扵人者蝗避
中牟鳳集穎川九江得人而去猛虎潮陽得人而去鰐
魚善政感物者也米以王渙而通粟以李峴而賤有李
勉則夷舶来有薛公則魚鹽至善政感人者也
二千石善政吾聞風行扵上而水波此天下之至文仁
形扵心而民服此天下之善化豈可以多為令而病民
慢自設扵險而病民詐也九轉丹砂點鐵成金兩漢循
吏鑄頑成仁我簡易則民肅我平易則民親今使高安
之農養生扵桁楊之外珥筆扵教訟者𫝊問孝之章
婺耳鎻亢者深春耕之耒賣私鬭之刀劒以為牛羞淫
祠之樽爼以養親雖承平百年雨露滲漉非二千石所
以教人者乎(黃山谷)
善政即為漢之循吏夫猛而不害善良寬而不長奸宄
雖兩漢循吏不過如此萍鄉邑里之間鴟梟且為鳳凰
稂莠皆化為嘉穀矣(同上)
守令不任事夫食人之食者任人之責衣人之衣者懷
人之憂朝廷以十萬戶付之一守以百里地委之一令
元元之休戚繫焉一時之豐耗繫焉不知懼此而寅
緣為奸亦勿思之甚且設官置吏本以為民今也為民
父母而反有以蠧民民何所望耶然士方未仕之時冀
得寸禄以有為迨夫歲月之積家温食飽則平日志願
一皆沒沒吁可歎哉(嚴谷)
吏為民之乳牧歲當旱歉羣情嗸嗸綏靜撫摩尚虞多
事倘貪吏復從而蹙削之是子方啼饑而乳之囂者復
奪其食牛方奔喘而牧之悍者復疾其鞭則其轉就羸
殘而激成摶觸其勢所必至焉耳人君保民均扵保子
愛民甚扵愛牛而為之乳與牧者實寄諸吏
良吏貪吏良吏出為德星則雖齊歲方艱而民懷父母
之戀貪政肆為碩鼠則雖魏麥可食而民興逝去之思
贓吏贓吏者人心之巨蠧也芟其根而毋使之蔓伐其
枝而毋使之萌布滿郡縣者皆羔羊素絲之節牧養生
民者無苛政猛虎之嫌
官吏之弊然以風霜之評議者未必畏朝夕之誅求者
每自若貪婪狼狽疾險鷙猛肆貪暴之毒長告
訐之風以詞訟為興利之門以獄犴為論財之府快
意扵常刑之外横取于經賦之餘以慈祥愷悌為姑息
以刻剥慘毒為整辦議論習尚日趍扵薄似非清眀聖
時所宜有也
羣書考索别集卷十八
