羣書考索續集卷三十一
宋章如愚編
官制門
宰輔
天官乃冢宰之加官或問冢宰一官其屬六十顧未始
有一事關乎天者而冢宰謂之天官何也曰此加官也
周省九官以為六卿之職又省六子以冠六卿之號以
虛名而加實職而授之所以寵而尊之也古之大臣論
道經邦以轉移人主之心術而釐正天下之萬事者皆
寅亮燮理也皆對時育物撫五辰而熙庶績也和同天
人之際使之無間然者雖聖人之能事而大臣實輔佐
之其誰曰人事之非天理也加天官於冢宰之上其尊
大臣也雖至其所以責大臣也蓋深
周制尚兼官或問自太宰至於下士其為官凡六十有
三而為府者六為胥與吏者皆十有二而為徒者百有
二十何也曰此皆兼官也專官行事則不足兼官行事
則有餘矣蓋自唐虞以來禹以司空而兼百揆羲和以
二人而兼四岳乃舜二十二人之咨則四岳實一人兼
之古者官不必備惟其人而已有其人則備無其人則
兼是以周官之作實倣唐虞之制而官事不攝吾夫子
所以深責管仲變先王之法也以三公言之召公為保
周公為師而太傅無與焉二公實兼之也周公既没召
公為保而太師大傅無有焉召公實兼之也不惟此也
三公之下實有三少當時不見其人召公又兼之乃同
召太保奭芮伯彤伯畢公衛公毛公是六卿之長召公
又兼之蓋一人之身兼總七職矣惟成王之季年芮伯
彤伯衛侯實兼領司徒宗伯司寇之職其餘大抵皆兼
官也其大者猶兼而况於百官羣有司乎故嘗以周禮
考之二卿則公一人是三公兼鄉老也一鄉則卿一人
是六卿兼鄉大夫也軍將皆命卿是六卿又兼六軍之
將也甚者太公以太師而兼司盟之職載在盟府太師
職之是也蘇公以三公而兼太史之職太史司寇蘇公
是也故夫六官中以春夏秋冬為通率以多少相乘除
大約一官凡五百人則六官凡三千人而其兼行權攝
者意其必相半焉是以局分不必設府吏胥徒不别置
而其數亦未嘗過濫也
太宰兼行六卿之事或問六卿分職各率其屬太宰之
職顧曰掌建邦之六典何也曰此太宰兼行六卿之事
也自其分職而言之則太宰掌治典司徒掌教典宗伯
掌禮典司馬掌政典司寇掌刑典司空掌事典各有攸
司固若不同自太宰兼行六卿而言之則八典八法八
則八柄八統九職九賦九式九貢九兩凡此十條皆經
國之大綱政事之條目而散見於三百六十官之中太
宰實舉其綱而撮其要焉蓋唐虞三代建官之制職事
分於下而權綱合於上非泛然而無統也四岳通内
外之官羲和之長也羲和則實聽於四岳百揆宰相之
職百官之長也九官則實聽於百揆百揆統九官四岳
四岳統羲和四子比附聯絡天下之治雖一二人為之
而實一二人能使之成周之制亦然三百六十屬聽命
於六卿而六卿聽命於冢宰冢宰實三公兼之渙散分
析之中而有比附聯屬之勢蓋古者三公無官惟與天
子坐而論道故設六卿以分主六典而三公實統之三
公既兼冢宰則六卿之六典非冢宰而誰建耶此事權
之所以合於一而國家所以無多門之政自漢以來則
失之矣有三公又有九卿而丞相御史未嘗行九卿事
觀武帝時桑弘羊等致利王温舒之屬峻法兒寬等推
文學九卿更迭用事事不關决於丞相而大臣之權盡
去矣嗚呼人君之為天下如欲稽古正名而使事權之
合於一苟捨周官未有不蕩然無統者矣
太宰兼統内庭先王之制事權欲合於一而内外之勢
本不容於分也宫中府中俱為一體余嘗於冢宰屬官
論之矣宫正宫伯雖曰掌王宫内宰俱曰掌王内統而
臨之則惟太宰焉故宫正宫伯内宰皆隸於太宰而小
宰之夫皆佐於太宰而兼掌其事職雖列於外而通於
内權雖分於二而總於一王宫後宫無不任所掌也自
其掌王宫也則兵衛郎衛凡宿衛之人皆領之飲膳衣
服洒掃啓閉次舍幄帟凡供奉之人皆領之宫禁之秘
藏王后世子之好用凡財用之私存皆領之其間多寡
豐約用舍去取天子始不得以自私而小臣始不得以
自便矣自其掌后宫也則六宫六寢無王内之限九嬪
九御無女官之别詔其禮樂正其服御禁其竒衺稽其
功緒其間損益增減採擇進御始有宴私玩狎之節而
無侵竊惑移之患矣蓋世未有家不齊而國可治者未
有國不治而天下可平者太宰之治所以兼統内外而
以小宰為始小宰之宫刑既已齊其家宰夫之朝法又
已治其國然後太宰之邦典始可治天下矣
道揆法守冢宰以佐王則有法守之意以聽治則有道
揆之理夫惟有所守故八柄八統皆曰詔王夫惟有所
揆故八法八則直曰以治而已
責任一夫不獲阿衡曰時子之辜房玄齡曰夙夜盡心
惟恐一物失所劉蕡曰擇將相以任之使權造化之柄
百揆者言揆度百事使得其正也阿衡者言權衡萬物
使得其平也冢宰者言調制百化使得其和也
體統周公不能自為三百六十官之事而能用三百六
十官之所長唐制列五房於政事堂而吏房居其首前
輩著宰相論曰以一人為天下用則用天下而不足以
天下人才為天下用則用天下而有餘故惟不以一能
自名也而後能合衆人之所能
周公相君比舜禹益伊尹傅說相君不同或問曰周公
相成王制禮作樂一飯三吐哺一沐三握髮起以待士
何汲汲也如此沐與飯且不暇舜相堯禹相舜益相禹
伊尹相湯傅說相高宗皆不如周公勤且勞也此周公
之德不及舜禹益伊尹傅說乎曰周公不得不然也堯
聖人也舜聖人也高宗聖人也舜禹益伊尹傅說勤且
勞復何為哉周公則不得不然也成王孺子也方在襁
褓之中不知果為聖人耶苟成王不嗣墜廢其業則是
后稷公劉王季文王武王之天下周公失之也周公豈
得不勤且勞乎(石守道文)
周公為相事事物物各得其所昔韓退之上宰相書其
論周公也有曰當時天下之賢才皆已舉用奸邪讒佞
欺負之徒皆已除去四海皆已無虞九夷八蠻在八荒
之外皆已賓貢天災地變昆蟲草木之妖皆已寖息天
下之所謂禮樂刑政教化之具皆已修理風俗皆已敦
厚動植之物風雨霜露之所沾被者皆已得宜休徵嘉
瑞麟鳳龜龍之屬皆已備至夫以周公為宰相近而朝
廷治遠而天下和又遠而四夷服以至肖翹喘息昆蟲
草木之各遂其生者無非周公職業之所在則宰相不
可以一官一職論者即周公見之矣(陳伯厚唐史斷)
漢三公名不定漢官因於秦舊視古舛駁而三公之名
尤為甚焉初以丞相御史大夫太尉為三公其名雖均
而其權實差武帝罷太尉而置大司馬成帝改御史大
夫而置大司空未幾而復罷大司空而置御史大夫哀
帝又改丞相為大司徒改御史大夫為大司空而司馬
之職終於漢世不改方漢之初丞相之權最尊太尉特
佐其職而已籍福說田蚡曰魏其為相將軍必為太尉
太尉相尊等耳至是太尉之權始無異於丞相也故事
御史大夫奏事會庭中差居丞相後不當與丞相鈞禮
蕭望之為御史大夫乃不禮於丞相丙吉至是御史大
夫之權始不下於丞相也惟宣帝能加禮丞相稍抑御
史大夫而不使之抗尊武帝竊假大司馬之權而不任
宰相故終漢之世大司馬專秉國柄丞相具位奉行文
書而已夫司馬古之六卿掌兵者也自漢以太尉改置
而兵柄不移致使其權在丞相上以貽後日僭竊之禍
其來遠矣故古之三公一失而為秦之左右丞相再失
而為漢之丞相太尉御史大夫三失而為東漢之尚書
令僕四失而為魏晉之中書令監五失而為後魏之門
下侍郎六失而為隋之三省七失而為唐之樞密院蓋
至於今而樞密與丞相並稱謂之東西二府不惟失其
名而併與其實而失之矣子故因漢而詳言之
權有所分用儒不得其真自漢武帝以公孫弘為丞相
而後儒者相繼秉軸宜其賢於漢初軍功刀筆矣然等
功課效未聞其遠過於前何也蓋武帝本不識儒徒誘
於虛名而取其易制者為之既任以相乃侍中出入禁
闥辯論數詘大臣以侵侮外廷之權九卿更進用事而
天下之務不關决於宰相即位以來亟辭亟罷而五十
四年之間凡易相者十有三人且彼固不足以任相位
又奪其權而責之事安望其有盡職者哉宣帝抑御史
之權似知尊禮丞相然六百石以上更不選於丞相而
調於尚書宦官久典機要天下之事一切歸之中書成
帝雖罷中書而復置尚書自丞相以下皆聽命焉然則
漢之宰相亦焉用彼為哉史臣不䆒其故以為元帝專
用儒生委之以政貢薛韋康迭為宰相使上牽於文義
而孝宣之業於是乎衰嗚呼此豈儒者之過哉用儒而
得其真與夫權有所分而不得其職者之過也以武帝
之用儒擇其賢而責成功則漢之為漢不止於此矣
宰相當通知錢穀人皆謂錢穀之問不當至廟堂論道
經邦之任不知司農少府廷尉列在九卿三公總九卿
漢制然也平之不知忝職多矣借曰道揆法守不相紊
亂獨不知周官太宰貨賂則歲終計出入議獄則三公
會其數乎文帝非徒問也末年紅腐朽索之效幾致刑
措之風皆基於此(陳季雅)
漢相失權始於陶青大事記曰自嘉之死漢相之權遂
奪矣御史大夫雖副貳丞相之官今晁錯為之陶青特
充位而已體統不正蓋自此始
武帝任九卿輕宰相夫丞相九卿皆天子大臣所論議
相與出治者也九卿贊宰相以謀國宰相輔天子以出
治此古今不易之道也夫今之九卿固他日宰相也豈
為宰相不可盡信而為九卿時可盡信耶蓋朝廷重宰
相是重朝廷也若使九卿更進用事各行其志以與宰
相爭權則朝廷紛紛何時定乎又皆言漢相權輕自大
司馬領尚書事始自武帝以來宰相建空名於百官之
上其輕久矣蓋非特石慶淳謹故至此也張湯用事時
語國家用度常至日晏丞相充位則固已分宰相之權
矣為宰相大事不得與聞坐小事輒誅死豈不大可恨
也哉光武以吏事責三公而有大災異三公策免待之
以簿書期會小吏之職而責之以隂陽天地大臣之事
是何異淳于髠豚肩巵酒之喻耶(戴溪史義)
漢曹參為相不當拒人之言宰相之任重矣居是任者
必欲得天下之士來天下之言俯而從之惟恐失故也
愚嘗觀漢史文怪曹參最為賢相號為一代宗臣宜其
宰相之任當有握髮吐哺之禮覩其代蕭何為相日夜
酣飲卿大夫以下吏及賓客欲有所言輒飲以醇酒莫
敢開說嗟乎曹參何為者而敢拒人之言哉又况祀兹
酒文王所以誥庶邦也無彛酒文王所以教小子也參
之所謂飲酒者果何謂耶繼而卿大夫日夜飲吏民無
他故亦日夜飲而參之罪孰甚焉若曰舉事無所變更
一遵何之約束則孝惠朝可謂多事矣后族驕蹇已有
萌蘖豈無一事而可言耶當時卿大夫欲有諫者未必
不引此為戒而參輒拒之卒於吕氏盗權而禍亂之興
幾不救藥實參有以啓之也(師古)
曹參當相吕后問蕭相國既死誰可代之上曰曹參可
及何病惠帝臨視曰誰可代君者對曰知臣莫若君帝
曰曹參何如曰帝得之矣及何之薨也曹參告舍人趣
治行吾將入相高帝以參為可相惠帝亦以參為可相
蕭何又以參為可相而參亦自知其為當相以是而相
之天下豈有不服(林少穎漢史論斷)
漢止一相漢初止有一相相國何死參代之惠帝末年
始用王陵陳平為左右相武帝用劉屈氂為左相分官
屬為兩府虛其右以待四方之選然終漢世止一相也
(陳彦羣博議)
漢相優劣且以西漢公輔言之蕭曹以清靜致治功良
平以謨明贊王業至宣帝時則魏相通故事丙吉知大
體斯皆章章可言者也及夫張蒼之律歷公孫弘之文章
韋賢之好學平當之有恥然以號為賢相抑又次焉至
若匡張孔馬服儒衣冠被阿䛕之譏不勝其任最下則
陶青劉舍莊翟趙周之徒皆齪齪備位故身名偕泯夫
此數子者豈不粗知君子之道古今之變哉病於無所
發明保持祿位而已(權德輿賀崔相國啓)
漢相失職自陳平始陳丞相不對錢穀决獄論者謂其
得宰相體吾謂漢宰相之失職蓋自平始也夫錢穀之
出入國用之本也决獄之多寡民命之所係也宰相不
與聞焉而顧使天子責之廷尉與治粟内史則凡九
卿中二千石宰相皆不與知矣(陳彦羣博議)
漢初宰相御史大夫尤親密漢初政權出於一兩府於
人主最親密故御史大夫周昌以事入奏見帝擁戚姬
酈食其為左相監宫中如郎中如郎中令公卿百官皆
因奏事至公孫弘亦數窶見上或不冠雖非所以禮貌
大臣亦見其相親矣(同前)
漢初相猶有權其後備位申屠嘉為相欲斬鄧通田蚡
請按灌夫武帝曰此丞相事何請於時相猶有權也自
霍光為大將軍領尚書事至丞相位在將軍上備位而
已(陳彦羣博議)
漢初御史大夫無覬覦為相之心漢初宰相皆以積功
封侯及久次者為之若其他才地有餘而功資未足以
封侯者則得為御史大夫而不得為相周昌趙堯是也
文景武帝初年皆然蓋宰相當以勲舊者為之不可以
苟得耳是以御史大夫甘心守職而不敢有踰次之心
草茅公孫弘為相不聞閥閱功勞一朝拜相而封侯之
爵隨之後以為例是以當時凡位至御史大夫不求所
以副宰相皆有覬覦代位之心是以武帝之世宰相多
禍少全(同上)
漢世宰相權輕武帝以中大夫侍中而謂丞相為外朝
而内廷之事宰相不與知矣自九卿更進用事事不關
决於丞相也而外廷之事宰相不預知矣自其以吏六
百石以上調於尚書也而天下之事宰相皆不與知矣
(同上)
漢相權輕已久人皆言漢相權輕自大司馬領尚書事
始自武帝以來宰相建空名於百官之上其輕久矣蓋
非特石慶醇謹故至此也張湯用事時語國家用度常
至日晏丞相充位則固已分宰相之權矣為宰相大事
不得與聞坐小事輒誅死豈不大可恨也哉(戴氏筆議)
漢武帝之始君弱相強其後君強相弱方武帝即位之
始富於春秋武安侯田蚡以肺腑為丞相權移主上上
滋不平特以太后之故隱忍而不發當此之時臣強君
弱隂勝而僭陽武安侯既死上懲其事盡收威柄於掌
握之中大臣取充位而已稍不如意則痛法以繩之自
丞相以下皆惶恐救過而不暇當此之時君強臣弱陽
勝而偪隂夫豪傑之士類多自重莫肯少殺其鋒鄙人
則惟恐失之無所不至矣石慶為相時九卿更進用事
不關决於慶慶醇謹而已嗚呼此其所以見容於武帝
歟(秦少游)
漢初相權甚重其後相權甚卑自高祖以蕭曹㠪陵陳
平周勃屬吕后以為相之後則宰相之任得有所專而
其權甚重若申屠嘉為相欲斬鄧通而劾晁錯文帝既
莫之罪方且遣使以謝之當此之時天下之望宰相也
為甚尊及魏其武安之後則宰相之任不敢有專而其
權益輕若武帝之時九卿更進用事而李蔡嚴青翟趙
周石慶公孫賀劉屈氂之徒名曰宰相而齪齪自守於
不得已而任之當此之時天下之視宰相也為甚卑(林少)
(穎)
丙吉為相政治未善而求隂陽和丙吉為丞相出逢羣
盜格鬭死傷横道過之不問見牛喘而問之以為詰禁
盜賊守令之事隂陽不調此乃宰相職耳談者美之愚
竊以為不然夫宰相所以治隂陽者豈拱手端居無所
施設而隂陽自調蓋亦佐人主治庶政安四海使和氣
洋洋薄於宇宙旁暢周達浸潤滲漉明則百姓洽隂則
鬼神諧然後寒暑時至萬物阜安丙吉為政之時政治
之不得刑罰之失中不肖之未去忠賢之未進可勝紀
哉釋此不慮而慮於牛喘以求隂陽和豈不疎哉(温公)
丙吉為相不為憂邊思職邊鄙之事宰相之所宜知者
也將帥之能否儲峙之虛實山川之險易士馬之強弱
宜皆曉然於吾之胸中一旦有警則指授於中而取勝
於外今也不然平日邊事漫不加省一旦邊吏以赤白
囊至乃信一馭吏之言倉卒之間召東曹按錄粗記一
二以備應對卒使已受憂邊之名而御史大夫等皆得
譴責吉方以得士自誇則吾之所為將誰欺乎(宋藻)
漢宣中興之功當始於霍光不在於丙魏史臣之論名
相不取其立功之時而取其收功之際斯亦失矣觀其
言高祖開基蕭曹為冠孝宣中興丙魏有聲夫蕭曹起
豐沛之間從高祖誅秦項二人之立功名居多及定天
下俱為相國而曰高祖開基蕭曹為冠宜矣若夫孝宣
中興起自藩邸俱由霍光之力其廢昌邑於談笑之間
上玉璽於危疑之際在朝駭愕而將軍優為之此漢之
伊尹也然則立中興之功蓋自發端於霍光而丙吉魏
相乃於廢立既定之後坐收功於一時專以遵祖宗故
事與夫寬厚持重取名語其定國家安社稷固不及光
矣
漢世宰相名之不正武帝命霍光以周公之事此宰相
之職也當是時田千秋方處相位帝既不以委之千秋
而委之光則宰相之名移之於光可也今也千秋為相
自若而光以大將軍輔政則宰相之名不正矣自是而
後宰相之名廢置惟光之意而國之大事相無預焉燕
蓋之敗桑弘羊之子遷與史吳繫獄丞相千秋召中二
千石博士會議問法此其職也而光以擅召為千秋之
罪則宰相之職復曠矣由其名之不正以致其職之曠
故昌邑之廢楊敞為相而不得預其謀至於聞議驚懼
不知所言汗出浹背唯唯而已蓋霍光有宰相之實而
無其名楊敞有宰相之名而無其實名之不正於斯時
未見其害其後成帝之世張禹為相而輔政專權乃在
王鳳平帝之世孔光為相而政之所委乃在王莽卒之
擅移漢祚以成海内之禍其源乃在於名之不正(林少潁通)
(鑑論斷)
光武不任大臣政歸房闥天下權柄必有所歸人主聰
明必有所寄只合委大臣使百官各得其職又况西都
吕霍上官王氏皆是權戚不是大臣托孤之際不免政
歸房闥捨宦官外戚孰得親近(唐仲友)
漢尚書權重凡前漢為三公者惟丞相御史二府不帶
尚書事其太尉及他官則帶尚書事矣(太尉復改大司馬大將軍)後
漢既以司徒比丞相司空比御史大夫而猶與太尉參
錄尚書事為稱凡錄尚書事方得預國政則尚書之權
任可見雖置三公事歸臺閣之驗見於此矣凡領尚書
事得秉政權猶帶加官得親近入禁中也故田千秋桑
弘羊與霍光同受詔輔幼主而不得與尚書事者亦以
不領尚書事故也或云懲上官桀爭權之患故光獨領
之自領尚書之名起於霍光則事歸臺閣不特東漢為
然觀張安世以大司馬領尚書事每定大政議已定乃
陽使吏問丞相府則是丞相府不過奉行尚書之議論
予决爾
宰相權輕九卿權重漢初猶近古高祖之制御史大夫
下相國相國下諸侯王御史大夫之副事下御史御史
白之丞相丞相得以可否之御史中執法下郡守中執
法即中丞也中丞居殿中受事雖與人主親近權尊勢
重然亦是御史大夫之屬事下中丞中丞白之大夫大
夫亦得以可否之於是下之郡守下之侯王蓋尊者行
其尊卑者行其卑也及御史大夫抗丞相之權對立而
為兩府郡國事不上丞相而上御史御史得以意平章
之而武帝之世又急於功利多率意施行不經丞相是
故張湯為御史大夫數行丞相事造白金皮幣而李蔡
嚴翟不與議兒寬為御史大夫九卿更進用事徙流民
四十萬於邊而石慶又不與議大臣既不與大事則賤
臣得以輕柄臣自是之後内廷之事丞相不得聞知而
歸之侍中外廷之事不得關决而歸之九卿郡國上計
調吏之事丞相不得與聞而自達於天子調於尚書大
臣之無權小臣之横乃至於此蓋自陳平自棄其權而
武帝又削其權權既分裂四出而貪權者欲集之而歸
已至使簿書期會之𤨏屑以其身冒而為之於是上多
事而下為欺矣
太尉廢置不常按百官表高帝時盧綰為太尉止一年
而省絳侯周勃為太尉亦一年而省惠帝六年勃復為
太尉凡十年而為丞相文帝元年將軍灌嬰為太尉二
年而省景帝二年周亞夫破七國歸復還太尉(亞夫傳又云吳)
(楚反亞夫以中尉為太尉東擊吳楚至五年而復省之武帝以來或置或省終無定制)
羣書考索續集卷三十一
