羣書考索後集卷五十三
宋章如愚編
賦稅門
田賦類
論語哀公問於有若曰年飢用不足如之何有若對曰
盍徹乎曰二吾猶不足如之何其徹也對曰百姓足君
孰與不足百姓不足君孰與足
左傳季孫欲以田賦使冉有訪諸仲尼仲尼不對而私
於冉有曰君子之行也度於禮施取其厚事舉其中斂
從其薄如是則丘亦足矣且子季孫若欲行而法則周
公之典在若欲苟而行又何訪焉弗聽
禹九等田賦
冀田中中賦上上錯(田第五賦第一錯出第二之賦)
兖田中下賦貞(田第六州第九賦正欲九相當)
青田上下賦中上(田第三賦第二)
徐田上中賦中中(田第二賦第五)
揚田下下賦下上上錯(田第九賦第七雜出第六)
荆田下中賦上下(田第八賦第三)
豫田中上賦錯上中(田第四賦第二又雜出第一)
梁田下上賦下中三錯(田第七賦第八雜出第七第九三等)
雍田上上賦中下(田第一賦第六人功少)
按冀州賦上上田中中差四等盖冀帝都也百物所聚
事事皆出於此所以賦特重於他州兖州田中下賦貞等
九作十三載乃同者兖州水患最甚禹八年於外惟此
州十三年乃與諸州同賦孔氏謂禹當水初平制賦各
隨其力後必漸增不知禹於地平天成之時人工未盡
修地力未盡闢制為貢賦之定法後雖人衆地闢賦不
加多藏之於民以均裕民之政與後世俗括隠田之類
異矣
禹貢定田以九等賦亦有九等賦之高下不與田伯當
說者謂地有定宜而人无常功田上而賦下者人功廢
也田下而賦上者人功修也審如是則禹之賦亦隨宜
取之而已豈其以為定法哉九等之賦後世莫不相時
而變通豈不為民害歟龍子曰治地莫不善於貢傷其
法之弊也大禹之貢法雖曰校數歲之中以為常而禹
行之蓋自有道夏諺曰吾王不遊吾何以休吾王不豫
吾何以助以此推之當禹之時貢法既定而又有廵狩
之禮以省耕省歛問其疾苦休戚而觀其年之豐凶厚
薄以補其不足助其不給何不善之有
禹九等貢法禹别九州任土作貢注任其土地所有定
其貢賦之差
兖貢漆絲篚織文
青貢鹽絺海物惟錯岱畎絲枲鉛松怪石
徐貢土五色羽畎夏翟嶧陽孤桐泗濱浮磬淮夷蠙珠
暨魚厥篚玄纖縞
揚貢金三品(金銀銅也)瑶琨(美玉)篠簜齒(象齒)革(犀皮)
羽(鳥羽)毛(旄牛尾)惟木(楩楠豫章)厥篚織貝(織絹紵貝)
(水物)厥包橘柚錫貢(錫命乃貢言不常)
荆貢金三品杶(木名)幹(柘也)栝(柏葉松身曰栝)柏礪砥
(砥綱於礪皆磨石也)砮(砮石中矢鏃)丹(朱顔)惟箘簵(美)
(竹)楛(中矢幹)三邦底貢厥名(三物皆出雲夢之澤近澤)
(三國常置貢之其名天下稱善)包(橘柚也)匭(匣也)菁(菁)
(以為菹)茅(茅以縮酒)厥篚玄纁(此州染玄纁色善故貢)
(之)璣(珠類)組(綬類)九江納錫大龜(尺二寸曰大龜)
豫貢漆枲絺紵篚纖纊(細錦也)錫貢磬錯(治玉曰錯治)
(磬錯)
梁貢璆(玉名)鐵銀鏤砮磬熊羆狐狸織皮(貢四獸之皮)
(織金罽)
雍貢球琳(皆玉名)琅玕(石似玉)
禹貢一書有貢有賦賦出於田而貢則因地所有而不
責其所无非賦之外又有貢也(周官角人羽人以齒角)
(羽以當邦賦亦此意)故其書揔謂之貢孟子曰夏后氏
五十而貢盖以田賦亦謂之貢也然而八州皆有貢惟
冀州无貢以畿内王之所食時歛其賦而曰非所謂貢
也邦國有歲之常貢春入貢是也是以禹貢之言五服
其畿内五百里謂之甸服百里賦納緫二百里納銍三
百里納秸服四百里粟五百里米皆謂田賦輕重之别
也其外侯服綏服荒服則不言賦盖取之諸侯而貢之
天子天子有常法以受其貢而已所謂貢者皆隨地
之所產如揚之橘柚荆之大龜必待錫命而後貢示非
常用之物其取田賦皆不過什一此虞夏貢賦之大略
也
禹五服之圖
禹定九州量遠近制五服任土作貢分田定稅十一而
賦萬國以康故天子之國内五百里甸服(為天子服里)
(田)百里賦納揔(禾藁曰揔供飼馬)二百納銍(銍刈為禾)
(穗)三百里納秸服(秸槀也服槀役)四百里粟五百里米
(所納精者少麤者多)
其外五百里曰侯服(侯候也斥候而服事)百里采(供王)
(事不王一)二百里男邦(男任也)三百里諸侯(同為王者)
(斥候)又其外五百里曰綏服(服王者之政教)三百里
揆文教(度王者文教而行之)二百里奮武衛(奮武衛天)
(子所以安也)又其外五百里曰要服(要束以文教)三
百里夷(守平常之法)二百里蔡(蔡法也法三百里而差)
(簡)又其外五百里曰荒服(言荒又簡略)三百里蠻(以)
(文德蠻來之不制以法)二百里流(流移也言政教隨其)
(俗)
商助法
殷以天子之地百里之内以供官千里之内曰甸以為
御千里之外曰流設方伯以為属公田藉而不稅七十
而助是以其求也寡其供也易降及辛紂暴虐厚賦以
實鹿臺大歛以積巨橋
周武王貢法
武王伐商而有天下發其財散其粟於是分九畿
侯畿貢祀物甸畿貢嬪物(任嬪以女事貢布帛)男
畿貢器物(任工以飭材事)采畿貢服物(絲纊也)衛
畿貢財物(龜貝之具)蠻畿夷畿貢貨物(絲采)鎮畿
番畿以其所貴寳為贄
成周國中之征
司徒之職以歲時登其夫家之衆寡辨其可任者國中
自七尺以及六十野自六尺以及六十有五皆任之其
舍者國中貴者賢者能者服公事者老者疾者皆舍以
歲時入其書
成周任地之法
凡任地國宅无征園㕓二十而一近郊十一遠郊二十
而三甸稍縣都皆无過十二唯漆林之征二十而五凡
宅不毛者有里布田不耕者出屋粟凡民无職事者出
夫家之征(不毛謂不樹桑麻也罰以二十五家之泉空)
(五者罰以三家之稅夫税者百畝之稅凡稅者出士徒)
(車輦給繇役)國中及四郊之人民六十之數以任其力
待其政令以時徵其賦
成周任民之法
任農以耕事貢九榖任圃以樹事貢草木任工以
飭材事貢器物任商以市事貢貨賄任牧以畜事
貢鳥獸任嬪以女事貢布帛任衡以山事貢其物
任虞以澤事貢其物
成周立賦稅之名
因其比鄰以五人為伍五伍為兩四兩為卒五卒為旅
五旅為師五師為軍以起軍旅以作田役凡役人歲不
過三日任其土所以紀地宜也分五服設九畿所以别
遠近也五人為伍所以知衆寡也因井廬以定賦税謂
公田什一及工商衡虞之人也賦謂供車馬兵甲七徒
之役充實府庫賜予之用稅給社稷宗廟百神之祀天
子奉養百官禄食庶事之費皆因其所工不求其所絀
農人納其穫工女效其職是以黔首安本而易贍農足
而工有餘也
成周九賦九式九貢之法
周公作周官而理財之法益詳以九賦歛財賄(邦中四郊)
(邦甸)(家削)(邦縣)(邦都)(關市)(山澤)(幣餘)
以九式均節財用(祭祀)(賓客)(喪荒)(羞服)(工事)
(幣帛)(芻秣)(匪頒)(好用)
以九貢致邦國之用(祀貢)(嬪貢)(器貢)(幣貢)(材)
(貢)(貨貢)(服貢)(斿貢)(物貢)
皆属於天官冡宰小宰致邦國九貢九賦九式之貳以
均節財用又有太府受其貨賄之入凡頒財以法式授
之外府掌邦布之出入以待邦之用内府掌貢賦之貨
賄以待邦之大用職内則掌邦賦之入職歲則掌邦賦
之出其理財之官可謂衆矣
貢助徹之名
孟子夏后氏五十而貢商人七十而助周人百畝而徹
其實皆什一也古之取民貢助徹三法而已校數歲
中以為常是為貢一井之地八家皆私百畝同治公田
是為助不為拘俟歲之成通以什一之法取於百畝是
為徹(吕東莱)
夏后氏五十而貢商人七十而助周人百畝而徹徹者
徹也盖兼貢助而通也方里而井井九百畝八家皆私
百畝其中謂公田所謂九一而助也國中什一使自賦
則用貢法矣此周人所謂徹也
魯宣税畝
魯宣十五年初稅畝公羊傳曰初者何始也稅畝者何
履畝而税也初稅畝何以書譏何譏尔譏始履畝藉古
者曷而稅也何譏乎始履畝而稅古者什一也為什一
而藉什一天下之中正也什一而頌聲作矣左氏之非
私也杜預云公田之法十取其一今又履其餘畝復十
取其一故哀公曰二吾猶不足遂以為常故曰初
成公丘甲
左傳成公元年三月作丘甲(周禮九夫為井四井為)
(邑四邑為丘十六井出戎馬一疋牛三頭四丘為甸甸)
(六十四井出長轂一乘戎馬四匹牛十三頭甲士三人)
(步卒七十二人此甸所賦今魯為齊難議重斂)
哀公田賦
哀公十二年春用田賦(田謂一井之田賦者歛取其)
(財物也言用田賦者漢家分民賦以田為率矣)(言井)
(者城郭里巷亦有井嫌悉賦之禮税民公田不過什一)
(軍賦十井不過一乘哀公外慕強吳空盡國儲故復用)
(田賦過什)
魏文增賦
孝公十二年初為賦納商鞅說壊井田開阡陌制貢賦
之法
始皇收大半之賦
始皇建守罷侯貴以自奉提封之内撮粟尺布一夫之
役盡專於已徂春歴秋往還萬里是所得者至寡所失
者至大人用無聊海内咸怨夫夏之貢殷之助周之藉
皆十而取一盖因地而税秦則不然舍地而税人故地
數夫盈其税必備是以貧者辭賦役而逃逸富者務兼
并而自若加之以内興功作外攘夷狄收大半之賦發
閭左之戍竭天下之資財以奉其政猶未足以贍其欲
也二世承之不變其失反更益之海内愁怨遂用潰畔
漢田租
田有租非古法也自阡陌行而田始有租矣秦初收天
下大半之賦漢氏興而量吏禄度官用以賦民於是十
五税其一文帝世始時行賜租之令至十三年之六月
乃盡除而不收焉及景帝元年始行半租之令至其明
年則又有三十稅一之令矣故終漢家皆三十稅一者
自景帝始乎其後雖有權益田稅之說而竟不行然亦
衰世之政歟要之漢田大率以寬租為意故流民免而
新田則稍入運租之民又時貸焉若夫田租之外又有
藁稅又有計百物之銖兩則其弊政也
十五税一减田租十五税一鄧展注曰漢家初十五税
一儉於周十税一也中間廢今復云也如淳曰秦作阿
房之宫收大半之賦遂行至此乃復十五税一師古曰
鄧說是也(惠紀)漢興民失作業天下既定民无蓋藏
高帝於是輕田租十五税一量吏禄度官用以賦於民
賜租文帝二年詔云今兹親率羣臣農以勸之其賜天
下民今年田租之半十二年詔曰且吾農民甚苦而
吏莫之省將何以勸焉其賜八年農民田租之半(並文)
(紀)宣帝甘露二年賜民无出今年租本始元年五
月賜天下租税勿收(並宣紀)
除租文十三年六月詔曰農有租税之賦其除田之租
稅(文紀)景帝元年令半田租(本紀)
三十税一孝景二年令民半出田租三十而稅一也(食)
(貨)莽下令曰漢代减輕田租三十而税一常有更賦疲
癃咸出而豪民分田却假厥名三十實税五也
權益田園税成帝賜方進朕惟往時之用與今一也君
不量多少奏一切增賦税城郭堧及園田過更張晏注
曰一切權時也堧城郭旁地園田入多益其税也(翟方)
(進傳)
貲不過三萬免平帝時天下民貲不滿二萬及被灾之
郡不滿十萬勿租稅
行所過免元封元年行所廵至博奉高蛇丘歴城亢父
民田租逋賦貨已除四年賜汾隂夏陽中都三縣及
楊氏毋出今年租賦太初四年夏四月赦天下行所過
毋出田租(本紀)神爵元年詔賜行所過毋出田租(宣)
(紀)初元四年三月幸河東祠后土所過毋出租賦永
光元年幸甘泉郊泰畤所過毋出租賦(元紀)永始四
年幸河東祠后土賜所過毋出田租(成紀)
初郡免武帝時初置郡十七以其故俗治無賦稅(食貨)
灾郡免元帝時于定國爲丞相責以職事曰民田有灾
害吏不肯除收趣其租以故重困(定國傳)昭帝即位
二年秋八月詔曰往年灾害多今年蠶麥傷毋令民出今
年田租(昭紀)本始三年大旱郡國旱甚者民毋出租
稅(宣紀)四年詔地震破壞甚者勿收賦租元康二
年五月詔令郡國被灾甚者毋出今年租稅(並宣紀)
初元元年關東穀不登民多困乏令郡國被灾害甚者
毋出租稅二年詔郡國被地動灾甚者毋出租賦(並)
(元紀)建始元年十二月郡國被灾什四以上毋收田
租(成紀)哀帝詔他郡國灾害十四以上民貲不滿十
萬皆毋出今年租賦平帝時天下被灾之郡不滿十
萬勿收租税(本紀)
給軍免二年蜀漢民給軍事勞苦勿復租稅二歲
假田免初元元年江海陂湖園池属少府者以假貧民
勿租賦
新田稍入武帝時河東渠田廣予越人令稍入稍漸也
貸逋租成帝建始二年諸逋租賦所振貸勿收又河平
四年(成紀)
藁稅已奉穀租又出藁稅(貢禹傳)
田稅外有雜稅除其租銖之律師古曰租稅之法皆依
田畝不雜計百物之銖兩(貢禹)
漢山澤園池稅
古者山澤與民共財而臺池苑囿之與民共樂芻蕘雉
兔皆得以往者亦以天地之財非人主所得私也而所
謂虞衡之設者要以理之使不咈生之使不息以為天
下不可勝用而已此所謂禁民為非之義也舉而税之
其自戰國之君始乎殺郊關之麋鹿如殺人之罪據天
地之有以私人主之身而又立法以征之與民共財此
意其替矣哉漢之山澤園池之租本以給供養而少
府掌之其後倣古虞衡之意而置水衡方始取少府之
所謂山林苑囿之稅而付水衡以平之然他日猶有江
海陂池属少府者而海丞果丞猶掌之於少府之下則
亦盡之也惟文帝時稍弛其賦而後世猶有增益其稅
而故為六筦之令其增預行廢固有時節
少府掌山海池澤稅百官表少府掌山海池澤之稅以
給供養師古注曰大司農供軍國之用少府以養天子
也山林池苑稅水衡都尉應劭曰古山林之官曰衡
掌諸池苑故稱水衡師古曰衡平也主平其稅入又曰
水衡掌山林苑池
海丞果丞平帝時置少府海丞各一人師古曰海丞主
海税果丞主果實
弛賦文帝時六年大旱蝗令諸侯無入貢弛山澤取
出澤者有税初設六筦之令諸采取名山澤衆物者税
之(王莽)
魏武帝初平袁氏以定鄴都令收田租以粟四升戶絹
二疋綿二斤餘皆不得擅與
晉食貨志晉武帝平吳之後制戶調之式丁男之戶歲
輸絹三疋綿三斤及女次丁男為戶者半輸晉成帝
時權賦民男丁歲穀三斛女半之疾病又半之戶調絹
不過數丈綿數兩事少役希民多富實新附者皆給復
除(通鑑)
北齊田制未娶者輸半衣租調有妻者輸一床無者半
床陽翟一郡戶至數萬籍多無妻有司劾之帝不許由
是奸欺尤甚戶口租調十已六七清河三年定令乃率
以十八人受田輸租調二十充兵六十免租役六十六
還田免租調率人一床調絹一匹綿八兩凡十斤綿中
折一斤作絲墾租二石義租五斗奴婢準良人之半牛
調二丈墾租一斗義租五升墾租送臺其義租納郡以
備水旱
後周文帝覇府初開制司賦掌賦均之政令凡人自十
八至六十四與輕疾者皆賦之其賦之法有室者歲不
過絹一匹綿八兩粟五斛丁者半之其丱桑土有室者
布一匹麻十斤丁者又半之豐年則全賦中年半之下
年一之皆以時徵焉若艱凶札則不徵其賦司徒掌力
役之政令凡人自十八至五十九皆任力役豐年不過
三旬中年則二旬下年則一旬起徒役無過家一人(通)
(典)
唐制高祖太宗初制為租庸調法田制二百四十步為
畝三百為頃男年十八已上人一頃八十畝為口分二
十畝為永業凡受田者丁歲輸粟二斛稻三斛謂之租
丁隨鄉所出歲輸絹二匹輸絁二丈布加五之一綿三
兩麻三斤丱蠶鄉則輸銀十四兩謂之調用人之力歲
二十日閏加二日不役者日為絹三尺謂之庸水旱霜
蝗耗十四者免租桑麻盡者免調田耗十之六者免租
調耗七者諸役皆免租以斂穫險易遠近為差庸調輸
以八月發以九月同時輸者先遠民皆自槩量州府歲
市土所出為貢
還買地玄宗開元中頒租庸調法於天下好不過精惡
不至濫於是詔買者還地而罰之
括羨田是時天下戶未嘗升降監察御史宇文融獻策
括籍戶口羨田逃戶自占者給復五年每丁稅錢千五
百以攝御史分行括實陽翟尉皇父景上書言其不可
玄宗方用融乃貶景諸道所括客戶八十餘萬田亦稱
是州縣給旨張虚數以正田為羨編戶為客歲終籍錢
數百萬緡初租庸調之法以人丁為本自開元以後
天下戶籍久不更迭丁口轉死田畝賣易貧富升降不
實其後國家侈費無節盜起兵興財用益屈租庸調法
弊壞自代宗時始以畝定稅而歛以夏秋大歷元年詔
流民還者給復二年田園盡則授以法田天下苗一畝
稅錢十五以國急不及秋方苗青則征之號青苗錢又
有地頭錢每畝二十通名青苗錢德宗時趙贊請以
諸道律會置吏閱商賈錢每緡税錢二十竹木茶漆稅
十之一以贍常平復請稅間架筭除陌而民益怨及涇
原兵反皆罷之陸贄說德宗曰請革其大甚者大略
有六一曰國家賦稅之法曰租曰調曰庸其取法遠其
歛財均其役人固有田則有租有家則有調有身則有
庸天下之法均一雖轉死莫容其奸故人無恤心又曰
榖帛人所為也錢貨官所為也人所為者租稅取焉官
所為者賦歛捨焉國朝著令稅出租庸出絹調出繒纊
布麻葛嘗禁人鑄錢而以錢為賦德宗終不聽德宗
相楊炎遂作兩税法夏稅無過六月秋稅無過十一月
置兩稅使以揔之戶無主客以居為簿人無下中以貧
富為差商稅三十之一與居者均役曰稅視大歷十四
年墾田之數為定遣黜陟使按比諸道丁產等級免鰥
寡孤獨不濟者敢有加歛以枉法論税法既行民力未
及寬方鎮合從而叛用益不給而借商之令出矣
分三賦憲宗分天下之賦以為三一曰上供二曰送使
三曰留州宰相裴洎又令諸道節度觀察調費取於所
治州不足則取於属州而属州送使之餘與其上供者
皆輸度支(唐志)
本朝税賦有四品
穀之品五(稻麥黍禾菽雜子)帛之品十(羅綾絁絲綿紬)
(布等共十)金鐵之品六(金銀鐵銅鑞鉛錢等)物產之品
六(六牲齒革羽毛齒州萊)
均租太宗至道三年勅應天下荒田許民請射開耕不
計歲月未議均稅直俟人戶開耕勝任起稅即於十分
之内定二分為永額(出垂拱元龜)真宗祥符六年上
言者謂天下曠土甚多請差官檢括上曰今天下賦稅
不均豪富形勢之家田多租少貧弱之戶地薄租重實
為憾事(寳訓)
蠲租太祖開寳六年詔廣南州縣歲輸米稅舊每石加
率錢一百六十令每石止十文餘並放高宗紹興二
年詔書可將建康四年應在前殘租積欠除形勢及官
戶州縣公人外餘不問有無專法一切蠲除又二十
九年詔書諸路人戶積年欠負昨郊祀赦文放至二十
五年今將二十六年二十七年分第四等人戶所欠夏
秋租稅和買丁產諸色官物並與除放(聖政)夀皇凡
郊恩明堂赦皆放第五等戶欠租
寬閒田之税高宗紹興二年詔曰昨詔諭淮東八郡
人戶佃田并免二年租稅將來合行權納之歲可止據
當年已種頃畝計數起納其後逐歲添展墾闢到田畝
亦據實數添納庶人戶曉然易以安業如或州縣過數
催追並依違制之罪仍許人戶越訴(聖政)
孝宗淳熙元年劄子竊見兩淮自經踐蹂以來都國殘
弊田畝荒蕪長民之吏不以勞來安集之政為先是以
寬恤之詔今尚勤九重之軫念夫為民病者莫甚於根
括田畝而重增租稅何者兩淮之地異時率多荒梗彼
四方之民指規歲棄鄉井而樂於遠至者以地利厚而
官賦輕雖勞不憚方其請射之初實久廢不耕之地未
暇計其畝步積以歲月盡力墾闢方稍獲利其勤若亦
甚矣比年以來州縣見民間漸次成業以其不無寬剰
之數每行括責復增征歛其實公家所得至微而令民
煩擾不安甚非撫字惠養之意淮甸之間民非土著平
時極意存恤猶恐不能寧居一或擾之則率而之他矣
此地之所以不加闢民之所以不加多也近者朝廷行
下湖北路闢墾荒田不許通檢仰見聖德矜念元元之
意又况兩淮之地與湖北事不同先宜存撫欲望聖慈
令兩淮湖北已得指揮今後民戶墾闢田畝止令送納
舊稅不得剏法增添庶幾民被實惠漸成富實奉聖旨
依準
緩下限之租又八年劄子竊見今州縣催科之責皆在
縣令得人彼固自有處若非其人其權盡出於胥吏之
徒多護其黨且如監司州郡人吏有產者未嘗納官物
假使納破未嘗足數蓋縣邑之庇也至於縣邑人吏又
復自庇又各庇其親黨拖欠官物歲歲有之豈獨此哉
攬納等人攬民戶錢物在已不盡以輸官例是計會鄉
司互相蒙蔽而鄉司等人亦復與之為市膠固深結牢
不可破此两色者所欠稅賦初未嘗足祥符三年郊赦
與夫水旱異恩放至某年則彼固皆脱然無累矣至於
貧民下戶初未嘗沾尺寸升斗之恩故朝廷實惠悉為
虚文者良由此蓋有說彼縣邑催科既庇其大者雖多
不問乃治其小者至絲粟不貸安得有隔歲不納者乎
故小民所欠尺寸升合往往出引追逮絡繹道路不問
其數多少與已納未納並行决撻流血盈庭所不堪聞
又分委佐官謂之比校所欠税戶纍纍枷錮口無漿飯
而身被楚毒往往狼狽而死倚郭大邑大抵如是人不
為怪而况山僻小邑又可知已然則和氣安得不傷水
旱安得不作臣愚以為宜令州縣索簿點對有人吏之
不納攬戶之不輸者並行斷罪即時監納仍出榜令人
陳告至扵下戶所欠稅賦夏稅二尺以下苗米一斗以
下令各縣不得追呼及行决撻如此則所欠多者不得
容隱所欠少者庶免追擾矣夏稅二尺以下苗米一斗
以下止是數百文上下錢利害又自各有大保長催納
必不至拖少臣所以致免其追呼决撻者有利於民無
損於官故也令夏稅未及下限苗米亦未及下限苗亦
未起催朝廷約束政可施行㐲望聖慈以臣所言利病
行下州縣仍令監司太守覺察所部有催科不擾撫字
有方者具實薦聞有催科煩擾為害小民者以名申奏
庶幾州縣之間有所懲勸不至循習以傷和氣聖旨依
禁受納情弊仁宗慶歷七年四月二十三日臣寮上言
竊見諸路轉運司廣要出剰求媚於上民之輸租已是
大半之賦厚有加耗謂之潤官江西諸州軍體例百姓
納米一石出剰一斗往往有聚斂之臣加耗之外更要
一斗以萬數積累則所聚之數不少且江西路歲百萬
石為准若每石米一斗以百萬石出剰已及十萬石米
數若在民間米價必不至騰貴一旦於民間取十萬耗
入官則民下必食貴米理為均然此只粗引一路之弊
如此况天下之廣其弊可知臣願陛下閱其奏目或有
横加收斂以為出剰乞賜貶黜使民知陛下之意上諭
之曰古稱聚斂之臣過於盗賊今如此掊斂是與朕結
怨於民也遂下諸路止禁之
高宗紹興元年即位赦文内云比來州縣受納稅賦務
加槩量以規出剰可並行禁止紹興七年進呈論諸
路和采米加耗太多如饒州一石至收四斗下提刑司
體究上曰郡守謂誰候體究得實當痛與懲戒二十
四年進呈臣寮言諸路州縣受納物帛官吏作弊邀難
人戶將中程好物沮抑不受至用柿油等退印損壞縱
容攬子多取民錢將紕疎之物納官上察其為民害命
有司申嚴見行條法行下令監司御史臺次第糾劾民
有越詞者聽之(聖政)淳熙四年勅訪聞諸路州縣月
納人戶苗米往往過數多收斗面顯是違法重困民力
四月六日三省同奉聖旨令諸路監司常切約束覺察
如有違戾去處按劾以聞
哲宗輕重太祖開寳八年詔紬絹不滿疋許納價錢仁
宗慶歷六年詔諸路轉運司夏秋折賣自今於未納半
年前榜諭之
紹興二十六年上宣諭曰前日臣寮有論川中折帛錢
太重絹一疋私直不及五千而官估則取十千他物率
皆稱是去歲裕民所蠲减價直不過一千而已須量與
减損若只令行下看詳未濟事不若便劄與四川總領
司令契勘合蠲减數目申朝廷庶幾民受實惠(聖政)
减上供數目建炎元年即位赦文内云上供悉有常數
後因臣寮奏請歲有增加不勝其弊仰諸路轉運司開
具祖宗上供舊制及增添數目聞奏當損以舒民力
三年知婺州蘇遲乞奏减年額上供羅上問祖宗額幾
何輔臣對皇祐編勅一萬匹問今幾何輔臣指遲奏言
五萬八千七百九十七匹上驚歎曰民將何堪時遲奏
乞减半上曰盡依皇祐法輔臣奏今用度與祖宗時不
同上復曰與减二萬匹併八千有餘今數因著為定制
仍令給以本錢(聖政)
詔令監司通融州縣淳熙六年三月御筆手詔朕躬節
儉以先天下無暴征無苛取期吾元元躋於富庶之域
郡國之間宜若公私交裕矣今顧不然豐年樂歲中外
少事或未免於匱乏州廹於縣縣廹於民其故安在無
乃賦入寡而用費衆歟吏二千石有能有不能歟將輕
費妄用莫知撙節歟汝等得不深思視所部為一家周
知其經費而通融其有無廉察其能否而裁抑其耗蠧
數者備矣郡計何患乎不足郡計足則属邑寬属邑寬
則民力裕則吾宵旰之慮釋國有信賞於汝何吝若乃
有餘者取之不足者聽之逮其乏事然後從而劾之斯
亦晩矣是則黜陟之行奚獨郡守而已諸道轉運其明
知朕意
漕臣條具州縣取民色目劄子臣恭覩今年三月二十
四日親手詔曰豐年樂歲中外少事或未免於匱乏州
廹於縣縣廹於民其故安在故分道置臺寄耳目於爾
漕臣職當計度欲其計一道盈虚而經度之也職當按
察欲其早正奏定毋使病民也聖意惻怛何其知民疾
苦如是之深切也臣久在州縣粗知色目試論其所以
然大率守令下車未循民事首請属邑督責財賦必欲
如數遵依方許還邑此之謂獻助錢又不測委郡丞職
幕官乍邑點檢責辦邑官認寢錢制抑無為有增少為
多此之謂剛刷錢二稅就州輸納創為色目既倍收合
耗重價折科又刷具合令就整一寸納一尺一合納一
升謂之畸令錢酒稅不照用祖額止從重數謂之逓年
課利錢至於催到上供錢物之類申發鈔狀到州多行
截留先填舊欠别行催發謂之改鈔錢及當支散春衣
賜抛降數目拘催謂之軍衣錢又有無額經總制補
虧州用之類不一而足籍為定數按月解發曰板帳
曰綱目曰格目又有所謂月樁并青冊子錢所在州縣
名雖不同是皆州廹於縣之色目也督促之期急於星
火每月輸委丞簿尉催發稍有所虧動輒監繫大率不
過敦請上戶勸誘預借非理科罰籍沒家產積欠既放
而復催常賦已足而重納寄納官庫少有給還理索賷
到納官例多乾沒和買役錢歲有定額今平江諸邑無
故追索人戶砧基簿驅磨虚具失納和買役錢監催三
年六科人戶遇有交易方可買契今台州諸邑則有預
借稅契錢候有契日銷還甚者多賣於人價增數倍應
詞訟及胥吏行遣供責必勒令責買方與受理此風則
江西盛行又有年計廣造惡酒應皂隸行舖僧道倡優
皆無幸免此風則秀州尤甚是皆將廹於民之色目也
臣欲乞自今以往取見州縣逓年收支之數量其入以
為出凡縣道匱乏當自州郡假借苗税容其從便輸納
酒税使之隨宜措置少寬其積欠凡州縣財無渗漏有
餘贏者則照對文歷申朝廷不可作寬剰而刷不可作
羨餘而獻雖牋目之數未能遽革其間有名無實不便
於民違戾三尺如前所陳必痛行蠲除或守令有愛民
之實則使之論薦其並緣為姦者按劾上聞如此則奉
行詔旨裁抑其耗蠧也七月十七日奉聖旨令諸路漕
臣約束所部不得違矣如有科擾之處即具名按劾
漕臣失覺察亦重寘典憲
修貢籍之利淳熙四年戶部侍郎韓彦古劄子奏天下
貢賦之籍朝廷不能盡知州縣所入之虚實州縣不能
必知百姓所輸之多寡所謂帳目者皆臨時以應故事
而已是以州縣可以欺民間而恣其所欲朝廷不能制
州縣盈虚之數且當取於百姓迺薄鈔所書之數而此
外巧立名色大率增倍今朝廷所憑者州郡之帳籍州
郡所憑者縣鄉之胥吏多寡任情輕重無制隱落竄易
其弊如麻豪民大斛與之為一則可以属饜貧戶細民
所操有限則任其誅剝於是富者日益富貧者日益貧
而國始病矣臣嘗考唐制合天下之稅租其用有三其
一曰上供今之戶部所入是也其一曰留州今州郡係
省得用錢是也其一曰送使今轉運所得是也今戶部
所知之數則上供而已其留州送使盖無得而考焉若
州郡處處得人不為官吏侵耗不為豪強隠落則雖竭
民力而取之亦是文遣不辨何益於事不但此弊而已
朝廷不知取民之實數多寡任情輕重無制民間合輸
一石不止兩石合納一疋不止兩疋多取之罪則一律
而不言法禁縱弛民間將何所措手足哉今二稅之額
秋苗自正數之外有所謂正耗有所謂義倉有所謂本
州耗又有所謂合令又有所謂隨蘿斛面出剰及倉例
掃撮又有頭子勘合朱墨水脚市例縻費夏税正額外
有所謂和買有所謂合令就整又有畸令折帛又有寬
剰布帛又有頭子勘合朱墨市例縻費亦何理哉此姑
舉二說而言爾其他征求又不止此為今之計謂且取
見諸路大都財賦之所入稍依唐制分為三等視其用
度多寡而為之制自上供為始上供所餘則均之留州
留州所餘則均之送使送使所係則𣲖分逓减悉蠲於
民朝廷不利其贏焉然則自朝廷至於郡國取於民者
皆有成數不可得而利出剰於其間然後整齊天下之
帳目外而責任轉運使内而責戶部量入為出歲攷其
能否而為之殿最州縣不得多取於民朝廷亦不多取
於州縣上下相恤有無相通無廢事無傷財貢籍之成
太平之基立矣此誠長治久安之至計也伏惟聖朝採
擇而行之天下幸甚奉御筆批韓彦古所陳周知民隱
其造貢籍可擇一才力通敏者先次施行一郡俟已就
緒當頒降諸路依倣行之正月二十一日三省同奉聖
旨令薛元鼎前去秀州依此將錢絹米斛等數帳目聞
奏
論稅簿之弊高宗紹興二年三月癸丑詔曰朕於民事
未嘗敢緩而守令監司弗之察也訪聞造簿之弊或奸
藏狼籍民被其苦苛自今後應逃亡死絶詭名挾佃産
去税存之戶不待造簿書特依法倚閤檢察推割庶使
斯民猶堪給養而不被無藝之横歛也如違令佐公吏
並竄海島知通監司隱庇不舉發者同罪并許民戶越
訴
羣書考索後集卷五十三
