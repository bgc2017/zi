羣書考索後集卷四十六
宋章如愚編
兵門
守邊
文王之時西有昆夷之患北有玁狁之難天子命將帥
遣戍役以衛中國歌采薇以遣之
戰國齊威王有檀子守城南盼子守高唐黔夫守徐州
而楚趙燕不敢寇邊
李牧之為趙將居邊軍市之租皆自用饗士不從中决
故能北逐單于破東夷滅䄡檻西抑強秦南距韓魏後
趙王用郭開之䜛誅李牧而令顔聚代之是以為秦所
滅(通鑑)
秦并六國廼使蒙恬北築長城而守藩籬郤匈奴七百
餘里
晁錯曰秦築塞河上置戍卒焉非以衞邊地欲廣大
也
漢興與匈奴和親至文帝時背約入寇帝令邊備守不
發兵深入又以蘇意屯句注張武屯北地周亞夫次細
柳劉禮次覇上徐厲次棘門以備之(匈奴傳)帝自為代王
已習知邊事故於邊備尤留心焉三年匈奴入居北
地河南為寇上幸甘泉因幸太原十年行幸甘泉十
一年幸代十五年幸雍後元二年幸雍棫陽宫
三年幸代四年幸雍五年行幸隴西又行幸代數
行幸邊上又躬自勞軍勒兵故當帝之世雖匈奴犯邊
而不為害
時晁錯上書言備邊之要又陳募民守塞之策
武帝遣韓安國屯漢陽郭昌屯朔方又遣徐自為築五
原塞皆築外城設屯戍以守之
景帝時言陛下幸憂邊境遣將吏發卒以治塞為之高
城深塹具藺石布渠谷所以備其要害之處為之相其
隂陽審其土地以裂里割宅所以使民有長居之心自
昭帝以後匈奴畏中國之威希犯邊境而欵塞稱藩
矣
匈奴傳陳彦羣曰漢鴈門雲中以備北狄隴西諸郡
備西羌巴蜀諸郡備西南夷遼東燕齊諸郡備朝鮮
會稽諸郡備南越此邊備之大凡也
後漢光武中興邊往往置郡尉
明帝之初以為野無風塵乃悉罷㳂邊屯兵永平八年
初置度遼將軍屯五原曼桓募郡國中都官死罪繫囚
减等諸度遼將軍營屯朔方五原之邊縣妻子自隨便
占著邊縣父母同産欲相代者悉聽之亡者贖罪各有
差凡徙者賜弓弩衣粮
永平十六年詔郡國中都官死罪繫囚减死罪一等各
令詣軍營屯朔方燉煌妻子自隨父母同産欲求從者
恣聽之
章帝建初七年詔天下繫囚减死一等詣邊妻子自隨
占著所在父母同産欲相從者恣聽之其後北胡有
變則置度遼營南蠻有變則置象林兵
永平置羌犯三輔則置長安雍二尉鮮卑寇居庸則
置漁營安帝之後又盜作㳂邊緣海
順帝始令㳂邊增置步兵緣海屯兵而益多矣(兩漢兵制)
永和五年令扶風漢陽築隴道塢三百所置屯兵又
詔魏郡趙國常山中山繕作塢候六百一十所(西羌傳)
晉武帝時羊祜修德信以懷吴人與陸抗對境抗告邊
戍曰彼專為德我專為暴是不戰自服也各保分界而
已(通鑑)
宋文帝每歲為後魏侵境令朝臣議何承天陳備邊之
要一曰移遠就近以實内地二曰浚後復城隍以增垣
防三曰纂偶車牛以飭戎械四曰計丁課役勿使有闕
(邊防拓跋氏篇)
唐武德初改郡為太守為刺史其邊領及襟帶之地置
總管府以領軍戎七年改總管府為都督府因隋末
分割州府倍多前代貞觀初并省州縣始於山河形
便分為十道(通典)
唐初安東安北安西皆置都護府意其戍兵之數不少
矣
太宗威加四夷舉三邊十萬而足其後李林甫邀人主
以邊功而三邊之師四十九萬戎馬八萬餘疋(說齋)
又太宗嘗謂李勣曰煬帝不擇人守邊以備虜今用勣
守并突厥不敢南賢長城遠矣
中宗詔張仁亶為總管屯邊始築三受降城於河外(突厥)
(傳)
代宗時郭子儀屯邠州李抱玉屯高壁馬璘屯原州李
忠臣屯涇州李忠誠屯鳳翔臧布遜屯渭北備虜之入
(吐蕃傳)
德宗西北有防敵之地時陸贄謂中國守備易用所長
八利可致六失可去帝重其言而不行
夫所謂方鎮者節度之兵也原其始起於邊將之屯
防者唐初兵之戍遠者大曰軍小曰守捉曰城曰鎮
而總之者曰道自武德至天寳以前邊防之制其軍
城鎮守捉皆有使而道有大將一人曰大都督至太
宗時行軍征討曰大總管在其本道曰大都督自高
宗永徽以後都督帶使持節者始謂之節度使然猶
未名官睿宗景雲二年以賀拔延嗣為凉州都督河
西節度使自此以後朔方諸鎮皆置節度使自禄山
結亂肅宗始徹邊備以靖中邦借外威以寧内難於
是吐蕃乘釁回紇矜功中國不振四十餘年使傷耗
之民竭力奉職西輸賄繒北償馬資尚不足塞其煩
言滿其驕志於是遠徵士馬列戍疆陲猶不能遏其
奔衝止其侵侮小入則驅略黎庶深入則震驚邦畿
(陸贄奏議)
宋朝國初以勇悍忠實之臣分控西北邊孔道何繼筠
守滄景李漢超守關南以備北敵郭進在邢州以禦太
原姚内斌守慶州董遵誨守通遠軍以捍西戎故二十
年間無西北之憂(兵制序)
太祖建隆二年初五代募民盗戎人馬官給其直籍數
以補戰騎之闕上欲示信保境戊戌敕㳂邊諸州禁民
無得出塞侵盗前所盗馬盡令還之由是夷狄畏慕不
敢内侮(長編)上嘗語近臣曰安邊御衆湏是得人若
分邊寄者皆禀朕意則必優恤家屬厚其爵禄多與公
錢及屬州縣境四圍免稅聽其召募驍勇為之爪牙苟
財用豐盈必能集事朕雖减後宫之數極於儉約以備
邊費亦無辭也(寳訓)
太宗端拱中北人寇邊張泊奏請聚兵積穀分屯塞下
來則備禦去則勿追(武略)淳化元年上召中丞王化
基問以邊事化基曰天下所患根本未固根本固則枝
榦不足憂今朝廷治則邊鄙何患乎不安(長編)
太宗每選將帥鎮撫邊郡為制敵之策其後戎狄稍稍
罷去戰士保境自守因對近臣語其事寇凖曰陛下長
駕遠馭動有節制今中原綏靖邊城晏閑皆睿筭使然
(寳訓)
真宗謂近臣曰邊防當常全葺積榖聚人不可弛也又
咸平中邊兵未息上與李沆等議禦戎之計分遣白守
素屯威虜軍楊延昭屯保州田敏屯北平寨以當敵鋒
始至勿與闘待其氣衰使之奔命不暇又命裴自榮屯
寧遠軍張繼旻屯邢州扼東西路戎寇及澶淵之幸王
師大捷又楊延昭等諸將各握兵在邊扼其歸路狄人
勢屈遂乞和(寳訓)咸平三年真宗問王濟以邊事濟
曰陛下承二聖之基擁萬方之衆兹者契丹敢爾憑陵
蓋謨猷當位之臣未有如昔人者衆皆謂國家所恃獨
洪河耳此誠急賢之秋不然臣懼狄人將飲馬於河渚
矣退而纂備邊策十五條以獻上曰近聞西戎之剽皆
不利而去王師所獲俘馘甚衆然朕以戒疆吏但謹烽
候嚴卒乘來即驅逐去勿追捕乃遣使與邊將議靈州
悠久之便庶令關右之民有以息肩(寳訓)景德三年
上曰比詔河東募土人為廣銳神虎諸軍就置營宇蓋
以契丹未平此等皆勁勇且習知山川道路故帥臣每
患其少嘗許續募令邊防罷警若遂令减去即為弛備
然豈可歲增不已乃詔以見存為定額缺則補之(長編)
夔州轉運丁謂言近於施州南界建柵立扼要害益
師屯戍慮難供饋復置屯田歲獲資粮足以贍給可省
輦運之費謂因言邊防要害若所委之官不邀功不生
事常以安静為勝悉依詔條撫理制置則蠻獠不敢為
非上曰比來邊境不寧多由守臣生事况條制甚明奉
而行之必無事矣(長編)時秦州掩殺蕃兵萬餘上聞
之顧左右曰蕃部撓邊掩殺固其宜矣苟能静守封疆
不令侵軼此尤佳也(仝上)
仁宗慶歴三年諫官歐陽修言朝廷與契丹通好僅四
十年無有纖介之隙而輙萌奸計妄有請求切以戎狄
貪婪性同狼犬遇強則伏見弱便欺臣竊怪在朝之臣
尚偷安静自河以北絶無處置因循弛慢誰復掛心豈
可待北使在廷強兵壓境然後計無所出空務倉皇而
已哉(同上)慶歴四年樞密副使韓琦參知政事范仲
淹並對於崇政殿上言四策曰昨元昊叛命王師數出
不利而北國舉數十萬衆謂元昊是舅甥之邦中國不
當稱兵國家以生民之故稍增金繒以續盟好今元昊
雖暫求通順得知物力稍寬則又有長驅深入并吞關
輔之心何以知之昨定州之戰彼作偽詔誘脅邊人欲
定關中為今日之謀者莫若擇帥練兵日計用武之策
以和好為權宜以戰守為實務彼知我有謀有備不敢
輕舉而盟約可固如不我知輕負盟約我則乘彼之驕
可困可擊未必能為中國之患(長編)參知政事范仲
淹言契丹元昊有六可疑三可憂今乞聖慈顧問大臣
如契丹可以保信必不入寇亦不與元昊連衡則乞今
日同署一奏納於御前使中外安静不更憂疑他日或
誤大事責有所歸如大臣不敢保信則乞指揮大臣今
日更不歸廳便畫河東禦捍之策抽何路軍馬用何人
將帥添若干錢帛據何處要害如此定策猶恐後時不
能當二敵之勢或更因循度日直候大寇入境然後為
謀則河東一傾危逼宗社極論不敢有隐惟聖斷處之
(同上)先是范仲淹受命主西事富弼主北事弼條上
河北守禦十三策曰宋朝以兵得天下震耀武威
太祖皇帝待北國僅若一族每與之戰未嘗不克
太宗皇帝因親征之衂敵志遂驕頻年寇邊勝敗相半
真宗皇帝嗣位之始專用文德於時舊兵宿將往往淪
没敵騎深入直抵澶淵河朔大騷乘輿北幸於是講金
帛㗖之之術以結歡好自此河湟百姓幾四十年不識
干戈歲遣差優然不足以當用兵之費百一二焉則知
澶淵之盟未為失策(同上)
河北三十六州軍内㳂邊次邊如北京雄覇祁保瀛莫
滄定鎮冀十一州廣信安肅順安信安保寧乾寧永寧
七軍總一十九城皆要害之地可以控制敵人而不得
深入矣定為右臂滄為左臂瀛為腹心北京為頭角此
四城者河朔之所望也餘十五城為指爪支節乃四城
之所使者定滄瀛各置一帥北京置一大帥餘十五城
分屬定滄瀛三路悉擇善將守之十九城都用兵三十
萬此三十萬兵非如景德年中閉門自守皆使出而接
戰者也頃年大兵悉屯定州然閉城不使出戰者蓋恐
一敗塗地無所救援且防中渡之變也今雖用兵三十
萬而分置十九城左敗則右救從失則横援豈有昔時
之虞邪其外十二城不復蓄兵只以本郡鄉兵堅守不
使出戰(同上)河朔州軍長吏最宜得人以備匈奴之
變自來都不選擇贓汚不才年老昏昧者盡使為之又
移替不定久者不過一二年其間苟且之人只是幹尋
常之務其經久利害自知不及其身率皆不為前後相
承積弊已甚若不選人久任以矯前失則異日敵有變
故邊城不守浸淫深入為患不細(同上)除上件十九
州軍寨長吏以下並乞詔本路轉運提刑安撫部署鈴
轄分擘舉充仍委樞密院三班審官銓司選舉不許循
入並湏三年一替所貴上下得人衆職皆舉用兵之際
有可供使與夫臨時外求得失拒萬也(同上)臣頃聞
河朔人說契丹自山得斬伐林木開鑿道路直抵西山
漢界而止今則來往通快可以行師臣亦細詰其由云
契丹舊亦疑朝廷復燕且恐天兵渡界河直北趍燕京
則敵人欲出我不意由山後進兵旁擊鎮定横行河朔
牽制王師以解收燕之患也當得能幹而謹密者隂往
經制如何屯戍如何捍禦必有可以勝之之術先事而
定以待其來則保邊之道也漢唐以來匈奴入寇率由
上郡鴈門定襄等路蓋當時中國拘全燕之地有險可
守匈奴不敢由此路而來也自石晉割燕薊入契丹無
險可守由是敵騎直出燕不復尋定襄等故道今朝廷
若留意河朔邊鄙有備敵不可得而入湏求别路以來
或雖可入寇苐取定襄等路為掎角之勢則河東不得
不大為防或剏立城池或造設險阻何地可以設竒伏
何路可以出牽制此湏預經度素有防備則臨時足以
禦捍應卒不至倉皇使與河朔表裏相應寇不能逞其
欲實邊防之急務也自契丹侵取燕薊以北拓拔自
得靈夏以西其間所生豪英皆為其用得中國土地役
中國人力稱中國位號方中國官屬任中國賢才讀中
國書籍用中國車服行中國法令是二國所為皆與中
國等而又勁兵驍將長於中國中國所有彼盡得之彼
之所長中國不及當以中國勍敵待之庶幾可禦豈可
以上古之夷狄視彼也范仲淹言今北國西戎合謀
并力夾困中原西兵數年未能平定近方遣使往復以
議通順餘可假借以成和好然後重議邊事退移兵馬
减省粮草蘇我生民勤我稼穡選將練士使民強兵銳
以待四夷之變此帝王有道之術社稷無窮之福也(同)
(上)范仲淹言麟府二州所修堡寨只通得麟府道路
其四路别無城寨防守因奏張亢得以增廣堡寨宜使
就總其役詔既下而明鎬持不可屢牒止亢亢曰受詔
置堡寨豈可得經略牒而止耶坐違節度所甘心堡寨
必為也每得牒置案上卒事乃發封自劾朝廷不問編
漢歸者數千戶歲减戍兵萬人河外遂安(長編)慶歴
六年詔陜西河東經略司西人雖納欵稱臣然犬戎之
心詭譎難信恐諸路乘罷兵之後漸弛邊備其益務練
兵卒完城壁常若寇至有不如詔者亟以名聞(同上)
至和二年先是潘美帥河東避寇抄為已累令民内徙
空寨下不耕號禁地而析代州寧化火山軍廢田甚廣
歐陽修常奏乞耕之詔范仲淹相視請如修奏尋為明
鎬沮撓不克行及韓琦至遣人行視曰此皆我腴田民
居舊迹猶存今不耕適留以資敵遂奏募弓箭手居之
會琦去即詔弼議弼請如琦奏凡得戶四千墾地九千
六百頃(同上)又嘗謂馬知節曰邊防禦戎之術何者
為先知節曰邊防之地横亘雖長然據要害以拒其來
惟順安軍至西山不數百里
神宗元豐四年八月上謂大臣曰自來邊探多不得實
如盧南興師人言旁邊百里内林菁險阻道路難進今
得走馬奏大兵至落茹兜村乃有良田萬頃頗多積穀
其林菁乃在數百里外去邊百里之間探報尚且如此
乃知傳聞多不足信昔趙充國願至金城圖上方略馬
援聚米為山川蓋傳聞不如一見爾(長編)
哲宗紹聖元年七月三省樞密院同對以熙河路安撫
使蔣之竒所奏攻守和三策進讀于前李清臣奏曰攻
所言春秋左氏用三師以疲楚者固為上策然慶歴中
元昊寇邊韓琦范仲淹嘗獻議近邊屯勁卒為三屯互
出𢷬虚使羌人並塞不得耕收乃制勝之道計已定會
元昊乞和章惇曰先朝是淺攻法及擾耕硬探但使旁
邊一二百里羌人不敢耕則自當困弊故制羌之要數
出有利制敵無如淺攻最良曾布曰此但殘夷老幼甚
可傷上曰豈吾人所欲哉蓋為彼殺掠我老幼如河西
被患尤酷故不得已報之使懲創冀不復來爾非欲殺
也
高宗紹興八年九月辛丑進呈新除㳂邊守臣王默等
上宣諭曰今日邊壘内則綏撫外則斥候二事至大未
易得人宜精擇之上之留意政事不間遐邇皆得其要
二十九年十二月甲寅進呈楊杭探報北界揭榜禁
妄傳起軍事上曰此事有無固不必問朕觀其科擾勞
役民不聊生豈是長久之道朝廷但當精擇牧守務為
自治安邊息民静以待之爾(並同上)
孝宗除葉顒告詞方今敵國雖和而二備當戒
冗兵
三代之時未嘗無兵也今以漢志攷之云三代王者萬
乘之兵甲士三萬卒七十二萬可謂衆矣當時不謂之
冗者蓋寓兵於農無坐食之兵也
漢京師南北二軍數僅盈萬至於羽林期門之屬數猶
未猥
漢高祖以二十萬入秦關
武帝以十八萬騎廵北邊亦不謂之冗者置材官於郡
國有事集兵事已則罷也杜佑通典謂漢氏重兵悉在
京師今以百官志攷之光禄勲有衞士八十一人虎賁
千五百人羽林郎百一十八人羽林左騎八百人羽林
右騎九百人惟三書郎無員計亦不過千人官表云諸
郎多至千人總而計之為四千三百九十九人衞尉衞
士衞卒六千人南宫北宫衞士共一千八人右都侯左
都侯衞士共二百九十九人宫掖凡七門各有司馬以
領衞士南屯百二人蒼龍四十人元武三十八人北屯
三十八人朱雀二百四人東明百八十人朔平百二十
四人總而計之為一千五百一十三人北軍五校所以
領騎士如屯騎越騎步兵射聲各領七百人長水領七
百三十人又中尉緹騎五百二十人總而計之為四千
五十人惟城門屯兵數無所攷以宫掖司馬所領者論
之多者百八十人少者三十八人况十二門止領於一
校必無重兵恐多不過千人爾總是四者而計之則京
師之兵僅餘萬人然此是中世以後之制若高文之世
未有羽林虎賁未有七校則其數當益少也其兵何自
而冗哉
唐府兵既罷之後所謂神武神策騎兵不過十數萬而
觀察節度之師犄角於天下大邑通都皆宿兵而長慶
之數無慮百萬大計以三戶資一兵焉
唐高祖自太原發兵三萬及起義兵得兵二十萬及天
下既定其願留宿衞者僅三萬人
太宗列置府兵六百三十四所在關中乃居三百六十
有一凡府三等兵千二百人為上千人為中八百人為
下又府兵之置無事時耕於野若四方有命則命將以
出事解輙罷兵散于府矣其兵亦無自而冗也中世以
來兵始冗矣
玄宗時張說言宿衞之士至三十萬天寳元年置十節
度經略使以備邊凡鎮兵四十九萬人蓋兵浸多矣
憲宗時宿兵見在可計者八十餘萬其後蕃鎮各擁兵
自強天子自置兵於京師不勝其冗矣
五代之際四方割裂以區區中州之地
晉漢之兵嘗至於數十萬養之既費教與用之又皆不
得其理
周世宗自高平之戰始知其弊乃曰今兵務精而不務
多以農夫百不能養甲士一安用浚民膏血養此無用
之兵於是簡去疲弱止存精銳故能北走三關南定淮
南
宋太祖鑒前代之弊益修教習之法黜疲懦初得周代
之兵中外總一十二萬後平全蜀止揀其精銳百二十
人則江南嶺南諸國可知矣及乾德中㨂成十萬富
弼之語兵數既少故月給之外時有賜予由是兵不貧
乏而銳於役使力既強壯而勇戰鬭藝祖之所以平五
強國者用此道也姚内斌領慶州董遵誨領環州夫以
折衝方面之任而所領之兵纔五千而已當
開寳中狄三萬寇定州太祖詔田欽祚領兵三千赴之
大敗狄師則其應敵之兵又不過如此當時中外之兵
其數可知至太宗伐劉繼元駕前之兵蓋十餘萬兵
稍稍益多矣其後曹彬之敗祈溝關也在行之兵實二
十萬
富弼云太宗有天下添兵至三十萬
真宗全盛時亦不過五六十萬西邊警之後募兵其
移募兵日廣
仁宗時遂至百餘萬
龐籍汰兵疏云夫寳元中騎兵捧日之外所增一百
六十二營步兵天武之外增七百五十二營而代郡
㳂邊㳂海所增不下數十萬自是增兵至百餘萬
孫洙號善論兵其論宋朝兵曰古者兵一而已今内外
之兵百餘萬而别為三四又離為六七别為三四禁兵
也廂兵也蕃兵也離為六七謂之兵而不知戰也給漕
輓者兵也服工役者兵也繕河防者兵也供寢廟者兵
也養國馬者兵也疲老而坐食者兵也前世之兵未有
猥多於今日也蓋今天下(嘉祐中)戶口千有餘萬而皇祐
一歲之入一億二千六百餘萬耗於兵者常十八而留
州以供軍者又數百萬總戸口歲入之數而以百萬兵
計之無慮千戶而資一廂兵十萬而給一散卒其兵職
衞士之給又浮費數倍何得而不大蹙也
仁宗至和中諫官范鎮言兵不在衆在練之與將如何
耳儂智高反前後遣兵不知其幾亡命奔北不可勝數
狄青請用蕃落廣銳車卒以數百騎取勝又言備契丹
莫若寬河北河東之民備靈夏莫若寬關中之民朝廷
之憂不在四夷而在冗兵與窮民也
神宗熙寧中裁减廂軍汰去禁卒之老弱者併營以省
將校時有司會一歲所省以緡計者四十五萬以石計
者四十萬以疋計者亦二十萬而西域諸國皆來朝貢
夏人之欵益恭契丹之盟愈固且談笑而復熙河
後漢光武以三千之衆敗尋邑百萬之師謝玄以精
卒八千敗苻堅百萬之衆曹公赤壁之戰亦八十萬
而不能敵周瑜之三萬趙括長平之戰蓋四十萬束
手以就坑然則師不在衆亦明矣
羣書考索後集卷四十六
