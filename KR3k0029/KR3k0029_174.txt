羣書考索續集卷四十三
宋章如愚編
兵制門
漢唐兵
漢唐兵皆三變漢初用都尉兵征伐後用京師兵又其
後用州牧之兵唐府兵彍騎藩鎮
唐兵
唐兵志唐兵之大勢三變其始盛時有府兵府兵後廢
而為弩騎弩騎又廢而為方鎮之兵盛矣及其末也強
臣捍將兵布天下而天子亦自置兵於京師曰禁軍
府兵
太宗貞觀十年更號統軍為折衝都尉别將為果毅都
尉諸府揔曰折衝府凡天下十道置府六百三十四皆
有名號而關中二百六十有一皆以隸諸衛凡府三等
兵千二百人為上千人為中八百人為下府置折衝都
尉一人(高祖舊名統軍)左右果毅都尉各一人(舊名别)
(將)凡民年二十為兵六十而免能騎而射者為越騎其
餘為步兵武騎凡當宿衛者番上兵部以遠近給番自
高宗武后時府兵之法浸壊宿衛不能給宰相張說乃
請一切募士宿衛後更號曰弩騎分隸十二衛揔十二
萬為六番自天寳以後弩騎之法又稍廢八載折衝諸
府至無兵可交及祿山反皆不能受甲矣初府兵之
置居無事耕於野其番上者宿衛京師而已四方有事
則命將迭出事觧乃罷兵散於府將歸於朝故士不失
業而將帥無握兵之重
方鎮
方鎮者節度使之兵也原其始起於邊帥之屯防者唐
初兵之戍邊者大曰軍小曰守捉曰城曰鎮而緫之者
曰道自武德天寶以前邊防之至其軍城鎮守捉皆有使
而道有大將一人曰大緫管已而更曰大都督太宗時
行軍征討曰大緫管在其本道曰大都督自高宗永徽
以後都督帶使持節者始謂之節度使然猶未以名官
景雲二年以賀拔延嗣為凉州都督河西節度使自此
而後接乎開元朔方隴右河東河西諸鎮皆置節度使
及范陽節度使祿山反陷兩京肅宗起靈武而諸鎮之
兵共起誅賊其後慶緒思明繼起中國大亂肅宗命李
光弼等討之號九節度之師久之大盗既滅而武夫戰
卒以功起行陣列為侯王者皆除節度使由是方鎮相
望於内地大者連州十餘小者猶兼三四故兵驕則逐
帥帥強則叛上或父死子握其兵而不肯代或取舍由
於士卒往往自擇將吏號為留後以邀命於朝天子顧
力不能制則忍耻撫之謂之姑息之政始時為朝廷患
者號河朔三鎮及其末也朱全忠以梁兵李克用以晉
兵更犯京師而李茂貞韓建近據岐華妄一喜怒兵已
至於國門及昭宗奔岐梁兵圍之天下無復勤王者向
之所謂三鎮徒能胎禍而已其他大鎮南則吳浙荆湖
閩廣西則岐蜀北則燕晉而梁益據其中自國門以外
皆分裂為方鎮矣
禁兵禁軍者南北衙兵也南衙諸衛兵是也北衙禁軍
也初高祖以義兵起太原已定天下悉罷遣歸其願留宿
衛者三萬人高祖以白渠旁腴田分給之號元從禁軍從
老不任事以其子弟代謂之父子軍及貞觀初太宗擇
善射者百人為二番於北門長上曰百騎以從田獵又
置北衙七營選材騎壮月以一營番上十二年始置屯營
於玄武門領以諸衛將軍號飛騎高宗始取府兵越騎
步射置左右羽林軍武后改百騎曰千騎睿宗改千騎曰
萬騎分左右營玄宗以萬騎平韋氏改為左右龍武軍
代宗以射生軍入禁中除内亂皆賜名寳應軍後吐蕃
入寇魚朝恩以神策軍屯苑中為天子禁軍非它軍比
也
邊兵弱則夷狄為患畿兵弱則邊兵為患
推唐弊源只緣開邊大廣則都督兵不得不多
都督兵多則畿一弱不應不為患
唐初以軍鎮城守捉兵置都督於邊以制夷狄也以府
兵番止於京師置十二衛所以制外兵也至於府兵壊
而為射騎射騎又壊内兵既弱則邊兵為患祿山反以
邊兵制變則吐蕃回紇乘間而入惟宋太祖邊兵少而
專征最為得策
府兵乃兵農之分前輩論府兵皆以為兵農之合乃是
兵農之分儒者但說先王寓兵於農先王何曾寓兵於
農分田使之耕築室使之居既有以衣食之則不可無
以自衛非是用以求勝自苻堅伐晉民皆盡發蘇綽(周人)
欲休息其民遂令各募一項人為兵蠲除科繇不復他
役國家既可長享為兵之利而民得家出一人之外亦
且可以自安後來法度漸立至太宗府衛既成農遂不
復為兵兵亦不復為農兵農之分所以終不復合人但
見其寓兵於農遂以為先王之意非也(葉適)
府兵煩勞周制三十服戎六十弛政歲率不過用民三
日蓋没一人之齒給公事纔三月耳田家一夫征戍卒
歲則四夫可以安坐老佚是謂羨卒惟社田與追胥竭
作外此無擾也今府兵丁悉隸役而它役不免亦不足
念乎政典教兵之法案其表率相距五十步二表之間
二百五十步爾若以步法立人殆不足以容六軍然則
不盡會耶教之而不盡會何也六軍固近閱也千里之
畿僅為軍者六六軍之旅僅入閱者一教事若此其簡
也今關中兵歲聚而教之毋乃暇日自弊乎(陳君舉)
府兵府數異同按陸贄傳太宗列府八百而關中五百
唐兵志凡天下大道置府六百三十四而關中二百六
十一又按杜牧原十六衛云凡府五百七十四有四十
萬人三者之說不同今以唐地志每州之府數計之僅
杜牧同其說當可據也凡府有三上府千二百人中府
千人下府八百人但以中為率亦不止四十萬人則是
下府為多也陸云關中五百乃其中道緫數之大凡似
太相遠豈併所謂軍鎮守捉而統以府計耶抑姑欲戒
德宗以居重馭輕之意不區區於數之合耶
府兵發而後有養兵之費當唐盛時天下戶口八百餘
萬而府兵四十萬皆自食其力不賦於民凢民租調以
奉公上者二十分之十九其一為兵是以國富兵裕亦
不失其兵強也田制既壊府兵已廢而唐常有養兵之
困孫樵云率中戶五供給一兵宿兵百萬必五百萬戶
然後能當之使唐常有五百萬戶盡以給兵其他用度
又將安取况其戶數有不及者耶王彦威言長慶戶三
百五十萬而兵乃九十九萬率三戶資一兵是其為不
足也已居五之二况又有他經費則民與國安得不俱
貧耶所以和糴鹽鐵等錢括苗搉利借商進奉獻納靡
所不至稍知體國者於是有減兵之說屯田之說率不
見其裕而徒有傷今思古之嘆夫兵之法行縣官歲受
八百萬之賦入皆不為兵費及府兵之法壊盡天下之
戶調猶不足以給兵安得不深思太宗之初制哉
府兵役繁地遠所以難守府兵之法惟太宗能行之其
所以處府兵之條目蓋已繁矣既耕又戰又番上又以
隸它役而其置府又或絶遠關内有府二百七十四蓋
已遠及朔方邊陲之地况其餘四百隸於他道者其隔
遠如此既繁且遠所以難守也
唐太宗老猶好兵太守弱冠起義兵咄嗟間定四海命
一偏將略示計謀則擒頡利虜高昌破吐谷渾降薛延
陀莫不郡縣其地衣冠其人狃於常勝之味一日不跨
鞍馬則伎痒激烈思復逞其威神嗟夫太宗愧於三王
者道不足以制氣耳
唐兵三變始末(唐初十六衛左右衛上將軍揔之驍衛)
(武衛威衛領軍衛金吾衛監門衛千牛衛並分為左右)
(上將軍並参掌南北衙兵高宗始置左右羽林軍玄宗)
(改曰左右龍武軍肅宗置左右神武軍揔曰北衙六軍)
(即百騎千騎萬騎即彍騎神策也)諸史皆不志兵惟歐
陽公作新唐史乃志史以唐兵有井田遺意也惜乎不
保其往耳嘗觀太宗起晉陽之甲未免於智數開天策府
推刃同氣亦未免於詐力天下既定因周齊之制置十
六衞將軍内統北門百騎七營屯騎謂之北衙禁軍外
統關内天下諸府番上宿衞者謂之南衙衞兵(唐志云)
(南衙諸衞兵是也北衙禁兵是也)是則北衙即漢之北
軍而南衙即漢之南軍也(新舊二史志皆大略同)安得
有井田鄉遂之遺意哉蓋後周府兵之制講閱戰陳皆
於農隙身租庸調一切蠲除北齊租調之制十八受田
二十充兵六十免力役是則周齊之兵皆受田矣唐沿
周齊有口分世業田三衙隊正副各八十畆(見通典王)
(制)諸府坊團有主掌督課農桑是則唐兵亦受田矣兵
農一致所以得井田之遺意歟井田之制漸壊於春秋
戰國(井田壊為并兼自晉惠爰田始公入晉許郤乞汶)
(陽田百萬丕鄭父蔡田七十萬趙簡子誓師亦曰克敵)
(者任田十萬)故鄉遂變而為技擊銳士者勢也口分世
業既開貿易之門(凡庶民貧者得賣永業即桑果木之)
(田也徙寬鄉者得賣口分已賣者不復授死者收之以)
(授無田者見食貨志)而府兵變為彍騎者亦勢也况北
衙禁軍自睿宗平韋氏之亂左右屯營欲避征戍者皆
納資以隸軍而府兵之家不免雜徭千里番上宿衞名
為侍官(周府兵時已自軍卒為侍官)安得不逃匿而耗
散乎此府兵所以變為彍騎也然則彍騎變為藩鎮者
何如哉太宗務廣地諸邊都護諸道經略大將大緫管
大都督即藩鎮之漸也自開元而上北衙禁軍諸府衛
兵尚可枝梧太平日久至天寳末府兵既壊而彍騎之
為禁軍者又復单弱玄宗幸蜀從者千人肅宗幸靈武
士不滿百自是以來調補禁衞又皆以宦者主之(李輔)
(國等)此所以禁衞弱於上而藩鎮強於下也然則開貿
易而馴致府兵之壊務廣地而遂成藩鎮之弊是則太
宗之過至於玩太平而不能振起前人之制疑大臣而
以宦者激成藩方之僣者玄宗肅宗不能逃責矣(太宗)
(時有事命將於朝事已則兵散於府將歸於朝故藩方)
(無握兵之變自玄宗以安祿山為范陽節度已足以基)
(天寳之變古今大亂未有不生於大治之時者玩故也)
(陽極隂生亦數也惟天子不可以言數)
唐南北衙(李揆比漢南北軍相制)唐舊制南北衙文武
區别以相伺察猶漢之南北軍也李輔國以宦者緫北
衙六軍又欲以北衙羽林騎士徼廵京師因得以併南
衙金吾之權也李揆托漢制以為言雖暫抑而不行及
其終也嗤點文臣之賍遂貽甘露之禍皆宦者為之也
嗚呼肅宗疑李郭軰而使李輔國典北衙兵德宗疑李
晟軰而使竇文場盡領神策軍卒之李郭洎晟不亂法
而亂法者輔國文場也自是宦者亂於上藩鎮亂於下
而唐遂以亡何異支撑大厦不用巨材而用朽木欲無
顛覆其可得乎是惑也非疑也
唐志與陸贄論府兵多寡不同(德宗初年)唐志謂十道
置府六百三十四而關内二百六十一陸贄謂諸府八
百餘所而關中殆五百焉唐志所言乃貞觀十年之制
也十二年内置左右七營飛騎又選北門百騎十三年
天下州府增至三百五十八十四年以高昌為州縣唐
地延袤萬里二十一年分敕勒諸部置六府七州二十
三年奚契丹内属置十四州意者天下内外所增之府
皆以隸關中故關中獨居五百陸贄但約其末年大數
而言之也
李泌議復府兵(德宗末年)觀泌之言止謂高宗時府兵
久戍不還武后時府兵為人所賤玄宗時邊將利府所
入而有役死者此府兵所以壊也泌乃欲於沿邊徧募
戍卒俾耕荒田然後旋理以府兵之法雖略行之竟不
復就蓋泌之法乃屯田法耳府兵之法自上而下可也
屯田之法由外而内則不可矣况德宗末年宦者典兵
於内方鎮交兵於外其何以行之哉
唐五代養兵始末唐兵歴叙唐初授人以口分世業而
取之以租庸調故其蓄兵以府衛兵雖多而無所損設
官有常員不濫而易以祿及開元天寳世業租調府兵
三者俱廢兵冗官濫而兩稅之外有鹽鐵轉運屯田和
糴鑄錢括苖榷利借商稅間架進奉獻助無所不至乃
知官兵民有常職故費約而兼足足則交相養口分世
業為之本也官兵民無常職故食冗而俱貧貧則交相
賤由口分世業之不存也然世業府兵之制雖壊而猶
有軍府屯田營田以扞要衝(天下屯緫一百九十二處)
以助兵食玄宗開元末天下屯田入榖幾二百萬斛憲
宗元和中韓重華屯田于振武歲收粟二十萬石穆宗太
和末畢諴營田邠寧歲收三十萬斛皆度支錢以數百
萬計至於五代易置天子皆以兵於是不聞有屯田者
惟見石晉括民榖周氏鬻營田而隸營田之民於州縣
遣使均天下之田稅而已然則兵民之分始於府兵之
壊而極於屯田之俱廢天下安得不以養兵而困哉此
五季有犯啜茗飡塩之禁者悉有常刑皆為養兵故也
石晉失關南十縣契丹主南來既度鴈門之險自知其
必勝者以中國有險固而不知有守也言猶在耳而復
以關南十縣予之何晉氏之昏庸哉自時厥後更漢周
而逮於宋幾得而復失者屢矣天以險固畀夷而不畀
夏抑非偶然者耶何夷狄恃此卒為中國患也
周世宗湯武以仁義之師除天下之同害方至大坰已
有慙德旋旌牧野首即散牛誠以兵凶器不可恃以毒
民也周世宗食珍饍自言有愧於民惟當親冒矢石為
之除害愚恐其害未除而民已困矣惟其有是言故高
平奏捷秦鳳迎降奄有江北之地將復關南之疆不值
彌留未有已時也茲其所以轉周而為宋歟
羣書考索續集卷四十三
