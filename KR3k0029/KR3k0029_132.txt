羣書考索續集卷一
宋章如愚編
經籍門
河圖洛書(圖者圖寫其象)
推原圖書之數天一地二天三地四天五地六天七地
八天九地十天數五地數五五位相得而各有合天數
二十有五地數三十凡天地之數五十有五此所以成
變化而行鬼神也此一節夫子所以發明河圖之數也
天地之間一氣而已分而為二則為隂陽而五行造化
萬物終始無不管於是焉故河圖之位一與六共宗而
居乎北二與七同朋而居乎南三與八同道而居乎東
四與九為友而居乎西五與十相守而居乎中蓋其所
以為數者不過一隂一陽一竒一耦以兩其五行而已
所謂天者陽之輕清而居乎上者也所謂地者隂之重
濁而位乎下者也陽數竒故一三五七九皆屬乎天所
謂天數五也隂數耦故二四六八十皆屬乎地所謂地
數五也天數地數各以其類而相求所謂五位之相得
者然也天以一生水而地以六成之地以二生火而天
以七成之天以三生木而地以八成之地以四生金而
天以九成之天以五生土而地以十成之此又所謂各
有合焉者也積五竒之數而為二十五積五耦而為三
十合是二者而為五十有五此河圖之全數皆夫子之
意而諸儒之說也至於洛書則雖夫子所未言劉歆所
謂相經緯表裏者可見矣或曰河圖洛書之位與數不
同何也曰河圖以五生數統五成數而同處其方盖揭
其全以示人而道其常數之體也洛書以五竒數統四
耦數而各居其所盖主於陽以統隂而肇其變數之用
也曰其皆以五居中者何也曰凡數之始一隂一陽而
已矣陽之象圓圓者徑一而圍三隂之象方方者徑一
而圍四圍三者以一為一故參其一陽而為三圍四者
以二為一故兩其一隂而為二是所謂參天兩地者也
三二之合則為五矣此河圖洛書之數所以皆以五居
中也然河圖以生數為主故其中之所以為五者亦具
五生數之象焉其下一點天一之象也其上一點地二
之象也其左一點天三之象也其右一點地四之象也
其中一點天五之象也洛書以竒數為主故其中之所
以為五者亦具五竒數之象焉其下一點亦天一之象
也其左一點亦天三之象也其中一點亦天五之象也
其右一點則天七之象也其上一點則天九之象也其
數與位皆三同而二異盖陽不可易而隂可易成數雖
陽固亦生之隂也曰中央之五既為五數之象矣然則
其為數也柰何曰以數言之則通乎一圖由内及外固
各有積實可紀之數矣然河圖之一二三四各居其五
象本方之外而六七八九十者又各因五而得數以附
于其生數之外洛書之一三七九亦各居其五象本方
之外而二四六八者又各因其類以附于竒數之側盖
中者為主而外者為客正者為君而側者為臣亦各有
條而不紊也曰其多寡之不同何也曰河圖主全故極
於十而竒耦之位均論其積實然後見其偶贏而竒乏
也洛書主變故極於九而其位與實皆竒贏而耦乏也
必皆虛其中也然後隂陽之數均於二十而無偏爾曰
其序之不同何也曰河圖以生出之次言之則始下次
上次左次右以復于中而又始于下也以運行之次言
之則始東次南次中次西次北左旋一周而又始于東
也其生數之在内者則陽居下左而隂居上右也其成
數之在外者則隂居下左而陽居上右也洛書之次其
陽數則首北次東次中次西次南其隂數則首西南次
東南次西北次東北也合而言之則首北次西南次東
次東南次中次西北次西次東北而䆒于南也其運行
則水克火火克金金克木木克土右旋一周而土復克
水也是亦各有說矣曰其七八九六之數不同何也河
圖六七八九既附于生數之外矣此隂陽老少進退饒
乏之正也其九者生數一三五之積也故自北而東自
東而西以成於四之外其六者生數二四之積也故自
南而西自西而北以成於一之外而七則九之自西而
南者也八則六之自北而東者也此又隂陽老少互藏
其宅之變也洛書之縱横十五而七八九六迭為消長
虚五分十而一含九二含八三含七四含六參伍錯綜
無適而不遇其合焉此變化無窮之所以為妙也曰然
則聖人之則之也柰何曰則河圖者居其中則洛書者
總其實也河圖之虚五與十者太極也竒數二十耦數
二十者兩儀也以一二三四為六七八九者四象也析
四方之合以為乾坤離坎補四隅之空以為兑震巽艮
者八卦也洛書之實其一為五行其二為五事其三為
八政其四為五紀其五為皇極其六為三德其七為稽
疑其八為庶證其九為福極其位與數尤曉然矣曰洛
書而虚其中五則亦太極也竒耦各居二十則亦兩儀
也一二三四含九八七六縱横十五而互為七八九六
則亦四象也四方之正以為乾坤離坎四隅之偏以為
兑震巽艮則亦八卦也河圖之一六為水二七為火三
八為木四九為金五十為土則因洪範之五行而五十
五者义九疇之子目也是則洛書固可以為易而河圖
亦可以為範矣又安知圖之不為書書之不為圖也曰
是其時雖有後先數雖有多寡然其為理則一而已但
易乃伏羲之所先得乎圖而初無待於書範則大禹之
所獨得乎書而未必追考於圖爾且以河圖而虚十則
洛書四十五之數也虚五則大衍五十之數也積五與
十則洛書縱横十五之數也以五乘十以十乘五則又
皆大衍之數也洛書之五又自含五則得十而通為大
衍之數矣積五與十則得十五而通為河圖之數矣苟
明乎此則横斜曲直無所不通而河圖洛書又豈有先
後彼此之間哉故曰時雖有後先數雖有多寡然其為
理則一而已
安國云河圖者伏羲氏王天下龍馬出河遂則其文以
畫八卦洛書者禹治水時神龜負文而列於背有數至
九禹遂因而第之以成九類劉歆云伏羲氏繼天而王
受河圖而畫之八卦是也禹治洪水賜洛書法而陳之
九疇是也河圖洛書相為經緯八卦九章相為表裏關
子明云河圖之文七前六後八左九右洛書之文九前
一後三左七右四前左二前右八後左六後右邵子曰
圓者星也歷紀之數其肇於此乎(歷法合二始以定剛柔二中以定律歷二)
(終以紀閏餘是所謂歷紀也)方者土也畫州井地之法其放於此乎
(州有九井九百畆是所謂畫州井地也)盖圓者河圖之數方者洛書之文
故羲文因之而造易禹箕叙之而作範也蔡西山(元定)曰
古今傳記自孔安國劉向父子班固皆以為河圖授羲
洛書錫禹關子明邵康節皆以為十為河圖九為洛書
盖大𫝊既陳天地五十有五之數洪範又明言天乃錫
禹洪範九疇而九宫之數戴九履一左三右七二四為
肩六八為足正龜背之象也惟劉牧意見以九為河圖
十為洛書託言出於希夷既與諸儒舊說不合又引大
𫝊以為二者皆出於伏羲之世而易置圖書並無明驗
但謂伏羲兼取圖書則易範之數誠相表裏為可疑耳
其實天地之理一而已矣雖時有古今先後之不同而
其理則不容於有二也故伏羲但據河圖以作易則不
必預見洛書而已逆與之合矣大禹但據洛書以作範
則亦不必追考河圖而已暗與之符矣其所以然者何
哉誠以此理之外無復他理故也然不特此耳律吕有
五聲十二律而其相乘之數䆒於六十日名有十幹十
二支而其相乘之數亦䆒於六十二者皆出於易之後
其起數又各不同然與易之隂陽策數老少自相配合
皆為六十者無不若合符契也下至運氣參同太一之
屬雖不足道然亦無不相通盖自然之理也假令今世
復有圖書者出其數亦必相符可謂伏羲有取於今日
而作易乎大𫝊所謂河出圖洛出書聖人則之者亦汎
言聖人作易作範其原皆出於天之意如言以卜筮者
尚其占與莫大乎蓍龜之類易之書豈有龜與卜之法
乎亦言其理無二而已耳(文公易學啓蒙)
先天圖(此圖明隂陽相生之數)
邵子曰大𫝊云天地定位山澤通氣雷風相薄水火不
相射八卦相錯數往者順知來者逆是故易逆數也此
一節眀伏羲八卦盖乾南坤北離東坎西震東北兌東
南巽西南艮西北八卦相錯者明交相錯而為六十四
自震至乾為順自㢲至坤為逆數往者順若順天而行
是左旋也皆已生之卦也故云數往也知來者逆若逆
天而行是右行也皆未生之卦也故云知來也夫易之
數由逆而成矣此一節直觧圖意固嘗推之太極既分
兩儀立矣陽上交於隂隂下交於陽而四象生矣陽交
於陰隂交於陽而生天之四象剛交於柔柔交於剛而
生地之四象八卦相錯而後萬物生焉是即一分為二
二分為四四分為八八分為十六十六分為三十二三
十二分為六十四猶根之有榦榦之有枝愈大則愈小
愈細則愈繁是故乾以分之坤以翕之震以長之㢲以
消之長則分消則翕也迨翕盡而為純坤又非靜了便
動此又有所謂太極在一靜一動之間一動一靜天地
人之至妙一動一静之間天地人之至妙至妙者故又
云無極之前隂含陽也有象之後陽分隂也隂為陽之
母陽為隂之父故母孕長男而為復父生長女而為姤
是以陽始於復而隂起於姤也盖嘗有詩曰耳目聰眀
男子身洪鈞賦予未為貧湏探月窟方知物未躡天根
豈識人乾過姤時觀月窟(復與姤相值可觀月窟之妙)地逢雷處看
天根(坤與復相值可見天根之妙)天根月窟閑來往三十六宫都是
春(三十六宫即八卦之數言也乾一則一宮兌二則三宫離三則六宫震四則十宫巽五則十五宫坎六則)
(二十一宫艮七則二十八宫坤八則三十六宫)是以圓圖言也若夫方圖造化
尤妙又嘗有詩曰天地定位否泰反類山澤通氣損咸
見義雷風相薄恒益起意水火相射既濟未濟四象相
交成十六事八卦相盪為六十四又合圓圖方圖而並
論圓圖其陽在南其隂在北方圖其陽在北其陰在南
此尤造化之妙處圖雖無言吾終日言未嘗離乎是盖
天地萬物之理盡在其中矣
易
易𫝊序易變易也隨時變易以從道也其為書也廣大
悉備將以順性命之理通幽明之故盡事物之情而示
開物成務之道也聖人之憂患後世可謂至矣去古雖
遠遺經尚存然而前儒失意以𫝊言後學誦言而忘味
自秦以下盖無𫝊矣予生千餘載之後悼斯文之湮晦
將俾後人沿流而求源此𫝊之所以作也易有聖人之
道四焉以言者尚其辭以動者尚其變以制器者尚其
象以卜筮者尚其占吉凶消長之理進退存亡之道備
於辭推辭考卦可以知變象與占在其中矣君子居則
觀其象而玩其辭動則觀其變而玩其占得於辭不逹
其意者有矣未有不得於辭而通其意者也至微者理
也至著者象也體用一源顯微無間觀會通以行其典
禮則辭無所不備故善學者求言必自近易於近者非
知言者也予所傳者辭也由辭以得其意則在乎人焉
(伊川)
易序易之為書卦爻象象之義備而天地萬物之情見
聖人之憂天下來世甚至矣先天下而開其物後天下
而成其務是故極其數以定天下之象著其象以定天
下之吉凶六十四卦三百八十四爻皆所以順性命之
理盡變化之道也散之在理則有萬殊統之在道則無
二致所以易有太極是生兩儀太極者道也兩儀者隂
陽也隂陽一道也太極無極也萬物之生負陰而抱陽
莫不有太極莫不有兩儀絪緼交感變化不窮形一受
其生神一發其知情偽出焉萬緒起焉易所以定吉凶
而生大業故易者隂陽之道也卦者陰陽之物也爻者
隂陽之動也卦雖不同所同者竒耦爻雖不同所同者
九六是以六十四卦為其體三百八十四爻互為其用
遠在六合之外近在一身之中暫於瞬息微於動静莫
不有卦之象焉莫不有爻之義焉至哉易乎其道至大
而無不包其用至神而無不存時固未始有一而卦未
始有定象事固未始有窮而爻亦未始有定位以一時
而索卦則拘於無變非易也以一事而眀爻則窒而不
通非易也知所謂卦爻彖象之義而不知有卦爻彖象
之用亦非易也故得之於精神之運心術之動與天地
合其德與日月合其明與四時合其序與鬼神合其吉
凶然後可以謂之知易也雖然易之有卦易之已形者
也卦之有爻卦之已見者也已形已見者可以言知未
形未見者不可以名求則所謂易者果何如哉此學者
所當知也
易非伏羲之書易者天地之書也非伏羲之書也伏羲
但法天而畫之耳繫辭曰天尊地卑乾坤定矣卑高以
陳貴賤位矣動靜有常剛柔斷矣方以類聚物以羣分
吉凶生矣在天成象在地成形變化見矣此天地自然
之書伏羲何預哉易為天地之書凡天地之間肖翹蠢
動皆受形於易者也易具天地之理則凡天地之間有
適於用皆受命於易者也王弼韓安國談理而不談
數故其學窮於談說卦揚醜夫長於數而不長於用故
終於滛巫瞽史
未畫既畫之易有未畫之易有既畫之易未畫者易之
書曰天尊地卑曰在天成象在地成形此未畫之易易
之理也有聖人者作然後制此之畫富彼之理羅彼之
理歸此之畫而易之書生焉是故因彼之天地定吾二
卦為乾坤因天地之卑高列吾六位之貴賤因天地之
示形象見吾六十四卦之變化畫卦之推原作易之濫
觴於是乎出此既畫之易易之書也易之未作乾坤在
天地易之既作天地在乾坤
易先天而出天地出於易而易非出於天地聖人作夫
易而易不作於聖人
易以理𫝊三易同祖伏羲而文王之易獨以理𫝊五家
同𫝊周易而費氏之學獨以理傳馬王諸儒同釋易之
學而王弼之注獨以理傳然則明易之要在理而已矣
易理無盡以象談易占筮者之事也以數談易推筭者
之事也以理談易學士大夫之事也然而不可不兼也
易之為書變易之義也泥於易而不變非知易也昔者
伏羲畫卦夏得之而為歸藏商得之而為連山固可以
洞吉凶矣雖勿變可也文王必變而為易周公作爻辭
仲尼贊之一爻之中有兼數義者於繫辭又屢致意焉
其言象也既曰乾為馬坤為牛又曰作結繩以為網罟
盖取諸離耒耜之利盖取諸益明象之不可以數端求
也其言數也既曰大衍之數五十又曰天數二十有五
地數三十凡天地之數五十有五明數之不可一端求
也其序卦也既曰盈天地之間唯萬物故受之以屯物
生必蒙故受之以蒙又曰乾剛坤柔比樂師憂臨觀之
義或予或求明序之不可一端求也天下之理無盡故
易之理亦無盡天下之變無盡故易之變亦無盡聖人
欲以三百八十四爻盡天下能事是宜其變動不居也
注易誤則為害甚大客有問陶弘景吾欲注周易本草
宜何先曰宜易先客曰何也注易誤猶不足以殺人注
本草誤則有不得其死者矣世以弘景為知言曾不知
本草所以辨動植之性注而或誤其害有數也易之為
書盡性至命而開物成務不眀其義而為之立言如王
弼何晏之徒既自喪其身又亡人之國至於天下板蕩
神州陸沉數十年而未止其所殺豈與本草一物之害
比哉王何談易而已其效已若此况遍談六經而誤者
又何如邪弘景之言於是大失
易者聖人取象以形天下乾道無形聖人獨見乾之賾
於是取龍以象乎乾言健而神也坤道無形聖人獨見
坤之賾於是取馬以象乎坤言順而載也故曰象者所
以形天下無形之理然固有言天下之至賾而可惡者
矣異端之虚玄寂滅是也易則不然龍血玄黃雨於何
地日中見斗灾於何世載鬼一車見於何人然衆人不
以為誣君子不以為怪何也其象也非實也
易道之用在人大哉易之道乎豈一端已乎故訟之終
凶用之自訟則吉隨之說隨用之詭随則凶乾之初九
有勿用之戒而仲尼歴聘以愛日咸之上六有滕口之
規而孟子好辯以明道晉之初未可以速進故貴於摧
如之退然顔子最少而進未止益之上九不可以過益
故忌於或擊之傷然大舜已老而謙得益故曰神而明
之存乎其人
聖人象天地以作易昔者易之未作非無易也有易而
散在天地人物之間也然則其有也孰得之其散也孰
聚之得之於心而聚之於易者其惟包羲氏歟是故羲
者易中之高曾也文者易中之祖也孔者易中之父也
易在天地其理具其名隠至包羲畫之而名始立易在
包羲其名立其道微至文王重之仲尼繫焉而道始章
然則包羲氏之畫孰示之也天示之也天以何而示之
在天有象在地有法在人有一身之靈在物有鳥獸之
文有萬物之宜若為雷為風觀象於天而得之也若為
山為澤觀法於地而得之也若左股右肱取諸身也若
鶴鳴鴻漸取諸物也八卦既畫幽而神明之德顯而萬
物之情皆具見於易而不得遁矣
羣書考索續集卷一
