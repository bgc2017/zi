羣書考索别集卷二十二宋章如愚撰
夷狄門
歷代御夷狄
歷代待夷狄皆非上策夷狄荐食邊境為日久矣虞夏
有山戎獯鬻之患成周有昆夷玁狁之難趙築長城以
設險秦驅諸戎而出塞逮漢而下和之以親而不庭懷
之以文而不至要之以盟而無信餌之以貨而無厭強
臣以是發憤王者於焉赫怒至有空天下以事之奪耜
耒而授干盾四海將服而中原隨弊英主所以疚心良
士所以極慮故漢武震威而損費光武惜費而損威李
牧知保塞而不議其久奉春約和親而不議其叛賈誼
陳五餌而不議其貪晁錯論三技而不議其獷班固述
懷禦而不議其強侯應討屯戍而不議其守誠哉嚴尤
所謂無上策者也魏晉以降或結以姻婭抗之鋒鍔謀
者鮮而鬭者衆偏議多而勝算少其間羈禦之制無復
可從(夏英公文)
帝王之世以伐夷狄為不得已泰漢而後以伐夷狄為
當然堯舜禹湯文武之世何嘗聞治夷狄之事出車杖
杜之詩以紂德方暴戎狄乘間侵入詩序所謂以天子
之命命將以守衛中國故歌采薇以遣之其後厲王無
道玁狁入居焦穫之間侵鎬及方以至涇陽宣王初起
奮然欲討其不服不得不然故六月出師冒急而行其
詩初謂薄伐玁狁以奏膚公者是也劉向自號為儒者
不能知三代之意其論陳湯之功言來歸自鎬我行永
久千里之鎬猶以為遠也萬里之外其勤至矣其夸大
如此自以為三代莫能及如賈誼横身要治蓋後世所
謂賢者皆不識三代之人意此所以内外擾擾迭為勝
負如秦皇漢武無其功唐太宗雖有其功而非先王之
所尚不足以為後世法也(葉正則)
周御夷狄
嚴尤以周為得中策劉貺以周為得上策周之盛時列
荒服於五服之遠坐夷蠻於九門之外召公戒武王之
受獒周公勸成王之詰兵叛則不勞師降則不釋備此
劉貺所以稱其得上策也彼嚴尤屈周而居中其後人
不詳也彼其意以為先王之於夷狄或臣或叛吾何事
於必征哉不幸周室中微四夷交侵宣王之明命師出
征亦不過驅而出諸涇原而已誠以征而有功則疲民
征而無功則覆國故自古未有專征而得上策者有若
宣王之不窮兵遠討亦僅得中策所以深明周家之盛
脩政刑嚴武備使其為寇不能為臣不得為最上之策
可知矣然則尤之意豈有異於貺乎(宋藻史論)
周漢御夷狄
古者太平之世以臣服夷狄為驗後世強盛之時以征
伐夷狄為功古者太平之世以臣服夷狄為驗後世強
盛之時以征伐夷狄為功方周人開國之初太王有狄
人之患内守外禦其為常不足以自給比至成王東夷
又叛然其德化之流行四方無思不服越裳氏累數譯
而來蓋方其始立國之初以至於國勢既成之後其聖
賢警戒脩德銷兵馴致積漸以至責躬省已無分毫欠
缺處當其天下太平乃是人主德化已到四夷出力以
抗者終是其來有限而聖人脩德以應其誠不已故當
太平之盛雖無俟乎遠夷之向化要荒之慕義然必臣
服然後太平可得而驗漢之初年承戰伐死傷之後匈
奴控弦於北方勁兵強弩出入無常漢人累世不得解
甲自漢而言文景號為有德之君然匈奴侵寇不常文
帝德既不足以懷之武又不足以勝之方其攘臂拊髀
雖欲求勝而不可及其納幣結昏則又請和而不遂富
庶之後窮兵遠討師徒死傷者無數終以不服雖漢之
事比之成周用德與用力之殊難易之辨成敗之迹已
大相遼絶(葉正則)
春秋御夷狄
會戎為非追戎亦非春秋書公會戎于唐蓋譏其戎不
可會而戎之會也又書云追戎于濟由益譏其遇侵而
無備逮去而後追也(宋藻諸史論)
魯莊公不知禦夷狄之術臣謹案春秋魯莊公十八年
夏公追戎於濟西孔子書之者蓋罪莊公禦之無術而
備之不素也夫人有數口之家知猛獸之為害則必高
其柴柵而外施陷穽以預待之矣有百金之資知穿窬
之為盜則必峻其垣牆而内固扄鐍以預防之矣此野
夫鄙人非有過人之聰明尚能及此也若莊公者土地
不為不廣人民不為不衆而反恬不事事侵而不知其
來知其去也方追之於濟西而已其術不已疎乎此其
所以得罪於春秋者也(鄭範芻蕘論)
秦襄公於西戎義當復讎秦襄公始有秦國車馬器械
未備而歲出師以伐西戎則疑於困民力者而小戎之
詩聖人取焉蓋西戎於秦不共戴天之讎往者秦仲之
事莊公之子世父曰戎殺我大父我非殺戎王則不敢
入邑事雖不成君子義之況西戎嘗伐周實殺幽王驪
山下周平王至遷都避之以其地封秦則襄公於戎固
有君父之讎雖終身伐戎死於出師蓋甘心焉此聖人
之意也春秋之義夫子以討賊望天下之臣子而復讐
之義載在禮經周公蓋盡心焉
武帝開西域西域不能為漢利光武絶西域匈奴亦不
能為漢患漢自武帝開西域以圖匈奴光武閉玉關以
謝西域喜功名之士多言開西域之功樂安靜之人亦
言謝西域之利吾嘗推原其故矣言利者則曰自武帝
建置四郡隔絶西域相通之道可以斷匈奴之右臂而
制西域合從之患言害者亦曰自光武絶西域而海内
安樂無事雖議論不一而大要不出乎二端而已矣嗟
乎聽言之道亦以其事觀之耳秦漢隋唐所以不如三
代者豈非以其治亂之大驗而察之乎漢自武帝開西
域之後中國之力困於龜兹大宛之國多矣終武帝之
世弊於匈奴曷嘗籍西域之助哉甘露黃龍之間千里
賓服此亦直匈奴衰亂故適會其成事非西域之功也
光武謝絶西域亦未見匈奴侵暴久乃南北單于自相
攻擊納款稱臣謝絶之事豈遽遂無功哉永平之後既
通西域而鄯善墩煌之間一治一否未見制匈奴之為
漢利而開西域之為漢患也昭昭矣(同上)
武帝御夷狄
武帝窮兵文武所恃者祖宗之德未泯人才之用為多
孝武窮兵文武之主也承富庶之餘席治平之後不務
脩德而快意於匈奴其總兵者凡十有三其分出鴈門
雲中酒泉者凡二十有八其遣將提軍九十有七嗚乎
武帝之窮兵如此至於海内虚耗戶口減半繼以聚斂
𣙜酤愁嘆無聊當此之時海内騷然幾無復為漢矣武
帝以能扶持宗社不至敗亡者蓋以文景之德在人未
泯人才之用於兹為多故爾(師古)
宣帝御夷狄
宣帝中興不在於撥亂反正而在於兼夷狄高帝有百
戰之勇而有白登之圍吕后臨朝而有嫚罵之書文帝
務德與之和親而有火通甘泉之警武帝窮天下之力
暴兵連年而終不得其要領匈奴之勢日長炎炎而漢
之辱甚矣宣帝本始之中一遣五將軍以擊之神爵之
中又遣充國以屯田之當是時也匈奴畏威悚服奉珍
朝賀入侍者不可勝數至於渭上之朝光前絶後三代
以來絶無而僅有此固足以雪漢家之恥矣昔商高宗
之興有鬼方三年之伐宣王之興亦修政事以攘夷狄
是二君者亦商周中興之君也而史臣以宣帝比之其
以此歟愚故曰宣帝之中興不在於撥亂反正而在於
兼夷狄也(唐子西)
漢宣帝非專於兼夷狄強其在我而彼不得不弱漢武
好大喜功勤兵於遠聽張騫王恢之誕計任衛青霍去
病以深入蘇武幾不得脫李陵終不免久而邊儲告乏
府庫屢空則任用聚歛之臣繼行慘酷之政外將無功
而内將自潰民不堪命者有年矣賴宣帝興自民間知
天下之疾苦信用知時務之霍光繼以遵祖宗之故事
魏相又承之以長厚之丙吉於是革苛政為愷悌易暴
亂為昇平文學法理之士莫不各精其能夫然後聲教
洋溢而四海畏威非孝宣專於兼夷狄也強其在我而
彼不得不弱故也(同上)
漢自宣帝以前匈奴盛強而漢以治自宣帝以後匈奴
衰弱而漢以亂漢自宣帝以前匈奴盛強而漢以治自
宣帝以後匈奴衰弱而漢以亂觀宣帝以前太史之所
書曰某年匈奴入雲中某年匈奴入上郡某年匈奴入
朔方誠艱難多事之時也觀宣帝以後太史之所書曰
某年郅質支單于祠郊廟某年呼韓邪單于来朝改元
某年單于来朝赦天下誠太平無事之時也有艱難多
事之形而天下反治有太平無事之形而天下反亂獨
何歟多事則懼而修政無事則怠而佚豫此治亂之所
以分也吾嘗謂漢祚之亡不在於元帝而在於宣帝不
生於王莽之強而生於渭橋之弱焉彼匈奴自高帝以
来桀驁不賓非祖宗之治常若宣帝也特其勢自強耳
及宣帝之世欵塞来王非宣帝之治過其祖宗也特其
勢自強耳初無一毫預於中國而宣帝乃以為功光祖
宗張皇其事以震耀于後世元成以下習熟見聞遂以
為祖宗之所患者獨匈奴今匈奴既服則天下無復多
事矣遂盤樂怠傲以至于亡豈非宣帝有以啓之耶(吕)
(東莱)
夷狄之強弱無關於漢家之盛衰漢自宣帝以前夷狄
之患無日無之今年入雲中明年入上郡而漢日以大
治及至中世而後来朝告廟而漢治日以不振夫以強
無損於漢之治弱無救於漢之衰盖盛衰之勢在漢而
不在匈奴也明矣(寧邊對廷)
晉宋御夷狄
晉宋無一定之謀策妄挑強胡我朝無先立之規模
常墮窮計謝元淝水之役桓温㶚上之師宋武帝入燕
平秦之捷皆大機會唯其當時為國者靳靳自保初無
長策遠算故旋勝輙敗隨得隨失若宋文帝元嘉中屢
嘗北伐既得河南未幾而魏取之最後二十七年輕信
王元謨之言大舉伐魏先是童謠有云敵馬飲江水佛
貍死邜年是時魏太武南下南方議者皆謂是又符堅
之舉也无何元謨退敗魏師直至瓜步所過無不殘滅
宋之君臣搏手無策緣江置戍魏人凡破南兖徐梁豫
青冀六州而國以大困則皆其無一定之策横挑強魏
之所至也今北敵之強比曩時之魏伯仲爾其一定之
計盖以和為戰以戰為和是術也而吾之所以待之者
反不先立其在我而乃蹈其術中可乎(萬石上兵事)
秦隋御夷狄
秦之亂在於匈奴隋之亂在於高麗高麗事本微賤不
足論然隋唐之所以興亡節目關繫却在此自秦漢以
来中國所甚患者不過匈奴當始皇時天下新統一常
得祕記於是空國以事不復計較國内虛實與民之安
危盡力匈奴内又為奢侈苛刻以搖動之陳勝吳廣因
以為亂漢武帝亦緣累世為匈奴所侵中國不得志故
欲乘其富強併力除治而天下困弊幾至大亂秦皇漢
武甘心快意其過失固不待論然要是相為權衡因循
以至亂亡尚有可言者若高麗則東海一隅之小夷本
未嘗為中國之難及隋文帝新合天下為一其時匈奴
故地突厥得之已自稽首承順隋煬帝巡遊親至突厥
帳啓民奉事甚恭執事甚謹據此事勢雖秦皇漢武亦
無所發其怒偶因高麗之使在啓民所然而煬帝亦何
嘗知高麗正欲置於度外耳緣裴矩一言遂成此禍裴
矩亦無他言但要見天下大勢已合亦欲高麗效朝貢
見其得意而不知大亂之端乃發於此自此天下騷動
煬帝親屈萬乘至其國都大合天下之力以較一城之
勝負推理論之無有不敗雖以黃帝之兵無能爲也既
不能克遂至再伐而天下已亂盖陳勝吳廣所以亂秦
者在匈奴而楊元感所以亂隋者在高麗(葉正則)
漢唐御夷狄
冒頓在漢乃始強之時故高祖用兵難突厥在唐正將
衰之日故太宗用兵易突厥當周隋之際最為強盛方
後周北齊相距爭求助於突厥突厥常持二國之輕重
以得大利至隋中間天下一統始漸臣服及大業末隋
政亂而西北盜起爭引突厥為助雖高祖太宗亦不免
資以為名以此突厥復強與漢匈奴無異然而冒頓正
是匈奴始強之時卒能為中國患謀臣猛將皆莫敢抗
突厥雖強却是將衰之勢故太宗不勞重兵不煩累戰
而其國天變見於上人心叛於下乖離潰散不内屬中
國則北附薛延陀突厥竟以此亡豈太宗之兵威便能
使突厥如此亦豈李靖李勣為將便能制之如此(葉正則)
唐太宗御夷狄
太宗征伐夷狄自謂行仁義太宗豈得為仁義之師太
宗不知此意反以為秦皇漢武帝窮極兵革不能致其
要領而吾一旦得之遂以為功高前世嘗謂嚴尤謂禦
戎無上策今朕治安中國而四夷自服豈非上策乎又
言朕用魏徵力行仁義元年水二年旱蝗民雖東西就
食未嘗咨怨三年關中大熟米斗三錢是時突厥来朝
蠻夷君長皆帶刀宿衛不知此直偶然就使君臣立行
仁義如何便得其效捷疾如此緣此太宗所恃以為國
本者甚輕因而斥大邊境破薛延陀滅高昌吐谷渾其
他如龜兹焉耆窮塞之外邊蠻小夷稍有不從則選將
用兵俘取其君長盖秦皇漢武猶是肆為無道快意用
兵若太宗則直云朕行仁義其征伐皆是仁義之師仁
義必世百年而後見其功豈為旦暮用兵之名耶(同上)
太宗當以隋為鑒不當伐高麗太宗明達見隋之所以
失與已之所以得本因高麗之故當懲艾前事絶迹息
意不敢復言而羣臣諸將亦不當以此為意就使高麗
奉其土地人民請命於唐亦不可受如漢光武尚能閉
玉關謝西域何者覆車之轍深可畏也然太宗之志反
以煬帝為不能克在我之時不當有此事雖偃武修文
而其按劔抵掌之志已在平壤之下矣遂至晚年親為
此行當時想見在庭之臣亦多不以為然者魏鄭公在
時太宗猶未敢有此意故證亦不及至於房元齡以垂
死之忠苦口力諫而終不可回比親到高麗士馬頓斃
衣糧頓竭威重傷損終不能克既以天下之大困扵一
城之小而不能反當此之時惟言魏徵若在不使朕有
是行盖雖玄齡之言亦不能念矣(同上)
唐太宗伐高麗謂不遺後世憂不知適所以為後世患
太宗之伐高麗也曰今天下大定唯遼東未賓後嗣因
士馬盛強謀臣導以征討喪亂方始朕故自取之不遺
後世憂也烏乎異哉夫人君之有一國譬如人之有一
身其小大肥瘠各有天性如欲增大而附益之非為廡
則癭矣其益不已是欲廡與癭也其所以累子孫而為
後世患莫大焉反以為不憂乎太宗聰明英武自其弱
歲征伐無不如志故其即位猶喜馳馳海外狃於常態
故也且以唐考之西極葱嶺東至高麗南界真臘北極
大漠其土地亦大矣然卒得以服而有之者幾何時哉
干戈未定而兩都不守萬乘播奔肅宗號為中興而大
盜劇賊自擅境土近在宇下是以其心腹且不能自有
而區區取高麗以為不遺後世憂甚矣思之過而計之
失也(崔鷗文)
唐太宗一勝高麗夸示臣下以為功高麗既敗舉國
大駭後黃城銀城皆自拔遁去數百里無復人烟帝驛
書報太子仍與高士廉等書曰朕為將如此何如斷曰
太宗之伐高麗非獨恃其四海之富兵力之強也本其
少時奮扵布衣志氣英果百戰百勝以取天下治安既
久不能深居高拱猶思所以逞志扼腕踊躍喜扵用兵
如馮婦搏虎不能自止非有理義以養其志中和以養
其氣始扵勇敢終於勇敢而已矣記曰所貴於勇敢強
有力者貴其敢行禮義也天下無事則用之於禮義天
下有事則用之於戰勝用之於戰勝則無敵用之於禮
義則順治太宗於天下無事不知用之於禮義而雅以
戰勝為美也是故以天子之尊而較勝於遠夷一戰而
克自以為功矜其智能夸示臣下其欲不亦小哉(范祖)
(禹)
唐太宗當高麗之強而不能伐唐高宗乘高麗之弱
而乃能攻太宗舉國以取高麗猛將統率自以無前而
頓兵堅城逡巡而返何則盖蘇文之雄而欲以亡國處
之過矣高宗之初蘇文入寇則以一李勣滅之而有餘
夫勣之才豈過太宗哉敵之勢敗也(張文潛)
唐太宗屈意事戎所以甚戎之曲而盈中國之氣唐
太宗如彼其才而持金帛盟解頡利可汗館帝女于外
而許延陀何也當時羣臣或不能通知太宗之意夫太
宗雖以武定天下然民方厭苦於兵頡利延陀未有可
誅之大罪故厚之以貨賂許之以婚姻若曰戰非我所
欲而寧負愧所以甚彼之曲而盈中國之氣也故卒擒
頡利可汗延陀失據而死則太宗之謀不為不遠矣(李)
(清臣文)
唐太宗伐夷狄而矜功非可以遺後嗣江夏王道宗伐
延陀破之鐵勒諸部皆請入朝車馬至浮陽回紇冬遣
使入貢帝大喜詔曰(云云)混元以降殊未前聞又為詩
序曰雪恥酧百王陳凶報千古斷之曰昔武王克商通
道於九夷八蠻西旅獻獒大保作訓曰不矜細行終累
大德為山九仞虧一簣因事而戒恐其驕也太宗不得
志於東夷欲收功於北荒因延陀破亡以兵臨之如疾
風於振槁自以為開闢以来未之有也昔之有天下者
亦可得而略聞矣舜曰其難任人蠻夷率服又曰無怠
無荒四夷来王然則欲其率服莫若難任人欲其来王
莫若無怠荒柔遠能邇治内安外而殊之民嚮風慕義
不以利誘不以威脇而自至矣欲附者則撫之不欲者
不強致也故不勞民不費財至於後世之君或奮疾而
欲殄滅之或愛悅而欲招□之是二者皆非也為之者
秦始皇是也山川之所限風氣之所移言語不通嗜欲
不同得其地不可居得其民不可使也列為州縣是崇
虛名而受實弊也且得之既以為功則失之必以為恥
其失不在於己則在於子孫故有征討之勞餽餉之煩
民不堪命而繼之以亡隋煬帝是也且中國地非不廣
也民非不衆也曷若俱得無失修其禮樂刑政以惠養
吾民使男有餘粟女有餘布兵革不試以致大平不亦
帝王之盛美乎故有求於外如彼其難也無求於外如
此其易也然而人君常捨所易而行所難何哉忽近而
喜遠厭故而謀新不入於秦則入於隋雖不至於亡而
嘗與之同事其累德豈細哉太宗矜其功能好大無窮
非所以遺後嗣安中國之道此當以為戒而不可慕也
(同上)
唐太宗自謂得上策豈得為上策自嚴尤論夷狄以
為前世未嘗有上策至唐太宗能擒頡利郡縣諸戎始
以嚴尤為非若太宗者所謂上策歟噫亦陋矣先王何
策之可論又況從而區處之與秦漢並稱乎(葉正則)
羣書考索别集卷二十二
