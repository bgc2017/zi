羣書考索卷十四宋章如愚撰
正史門
東漢類
始末漢明帝詔班固陳宗尹敏孟冀作世祖本紀及建
武時功臣列傳後有劉珍李尤雜作建武已後至永初
間紀傳命伏無忌黃景作諸三王子恩澤侯并單于西
羌地理志又崔寔曺夀等作漢記蔡邕盧傳等續為東
觀漢記晉薛瑩作後漢記司馬彪作續漢書華嶠刪東
觀記為後漢書謝沈袁崧皆作後漢書宋范曄集諸家
作十紀十志八十列傳凡百篇十志未成曄被誅至梁
劉昭補成之唐章懷太子賢集當時學者張太安周寶
寧等同注范曄後漢書傳之至今景祐元年余靖王洙
悉取館閣諸本參校嘉祐七年仁宗讀後漢書見墾田
字皆作懇字詔國子監劉攽等分手校正初曄令謝
儼撰志搜次垂畢會曄誅儼悉蠟以覆車一代為恨
曄字蔚宗少好學善為文章為尚書吏部郎元嘉元年
左遷宣城太守不得志乃刪衆家後漢書為一家之作
至於屈伸榮辱之際未嘗不致意焉曄獄中與諸甥姪
書以自序其略曰吾造後漢轉得統緒詳觀古今著述
及評論殆少可意者班氏最有高名既任情無例惟志
可推耳博贍可不及之整理未必愧也吾雜傳論皆有
精意深旨至於循吏以下及六夷諸序論筆勢縱放實
天下之竒作其中合者往往不減過秦篇嘗共比方班
氏所作非但不愧之而已欲徧作諸志前漢可有者悉
令備雖事不必多且使見文得盡又欲因事就卷内發
論以正一代得失意復不果贊自是吾文傑思殆無一
字空設竒變不窮同合異體乃不自知所以稱之此書
行故應有賞音者紀傳例為舉其大略耳諸細意甚多
自古體大而思精未有此也但恐世人不能盡知多貴
古賤今所以稱情狂言耳
紀吕后稱制班氏次其年月雖與帝紀同編而記其事
迹乃繫於外戚傳於范曄乃升東都諸后盡列諸紀豈
以六后臨朝之故耶抑亦未之思也
志食貨國家之本不可不志東漢略之藝文者一代之
典不可或缺而漢志缺焉
志傳班固十志官制獨缺其略僅見於百官表迨東都
至百官而兩都之制始詳班史者漢末清節之士如譙
元周黨逄萌之徒特見於王貢序傳而已范史皆傳於
獨行逸民之間數子雖淟汨於班氏而卒光明於范史
然則有補於班氏書者多矣
傳范曄增損東漢自謂無慙良史而王喬鳬履出於風
俗通左慈羊鳴傳於抱朴子皆有取而載之傳穢莫大
焉(史通)蔡邕之女文詞有餘節槩不足曄乃列之烈
女傳果何見乎史通謂秦嘉之妻徐氏動合禮儀言成
規矩蔚宗標烈女乃不齒焉又何哉隗囂從更始公
孫述而叛光武而范曄乃為囂辨論且加虚美焉多見
其無識也怪力亂神宣尼不語吞燕卵而生商啓龍
漦而周滅厲壊門以禍晉鬼謀社而亡曺江使反璧於
秦皇圮橋受書於漢相此則事關軍國理涉興亡有而
書之以彰靈騐可也而王隠何法盛之徒撰晉史乃專
訪州閭細事委巷瑣言聚而編之自為鬼神𫝊錄言之
不經范曄博采衆書裁成漢典至於方術篇及諸蠻夷
傳乃錄王喬左慈廪君盤瓠言唯迂誕事多詭越惜哉
范曄傳儒林而鄭康成一代儒宗乃不與於其間何
也盖康成博通六經傳記非漢儒專門之比蔚宗所以
表而出之雖然康成於經功罪相半革章句之繁蕪會
合衆說於經固有功矣至於援䜟釋經朱紫雜揉於經
亦不能無罪也范曄之論乃謂仲尼之門不能過抑又
過矣
補注梁劉昭得舊志補注為三十卷國朝乾興中孫
奭欲以劉昭注補後漢志三十卷然則附昭注補志於
東都正史者其殆乾興之時乎史通云范曄之刪後
漢也簡而且周疎而不漏盖云備矣而劉昭採其所損
以為補注言盡非要事皆不急唐太宗時章懷太子
等注
三國志類
陳夀字承祚仕蜀為令史蜀亡晉武帝時為著作郎魏
志三十卷紀四傳二十六有后妃諸王有方技有夷狄
蜀志十五卷吳志二十卷君臣俱謂之傳史通云先
是魏時魚豢私撰魏略後孫盛撰魏氏春秋王隠撰蜀
記張勃撰吳錄宋文帝嫌三國志簡略命裴松之兼採
衆書補注其缺(初夏侯湛亦著魏書見夀所作三國志)
(便壊已草)王通稱夀書細觀之實高簡有法不言曺
操本生而載夏侯淳及淵於諸曺傳中則見嵩本夏后
氏之子也高貴鄉公書卒而載於司馬懿之奏則見公
之不得其死也他皆類此但以魏為紀稱漢吳曰傳又
改漢曰蜀世頗譏其失至謂其銜諸葛孔明髠父而為
貶詞求丁氏米不獲不立儀廙傳之類亦必然也(晁志)
陳夀傳夀為著作佐郎撰吳蜀三國志凡六十五篇
時人稱其善序事有良史才張華深善之謂夀曰當以
晉書相付耳然不為丁儀立傳又言諸葛將略非所長
無應敵之才議者以此少之元康七年卒尚書郎范頵
等上表曰陳夀作三國志辭多勸戒有益風化雖文豔
不及相如而質直過之願垂采錄於是詔洛陽令就家
寫其書夀又撰古國志五十篇耆舊傳十篇魏黃初
中始命魏覬繆襲草創紀傳累載不成又命韋誕應璩
王沈阮籍等復共撰定成魏書四十四卷其書多為時
諱殊非實錄吳大帝之季年始命太史令孚項峻撰吳
書孚峻皆非史才其文不足紀錄至少帝時更敇韋耀
周昭薛瑩梁廣華覈訪求往事相與記述為五十五卷
至晉陳夀乃集三國史撰為國志先是魏魚豢私撰魏
錄其後孫盛撰魏氏春秋王隠撰蜀記張勃撰吳錄異
聞間出其流甚多宋文帝以國志載事簡略乃命裴
松之兼采衆書補注其闕由是言三國志者以裴注為
本魏文帝黃初元年十月辛未受禪陳志云庚午袁
紀亦云庚午按獻帝紀乙夘始發禪冊二十九日登壇
受命又文帝受禪碑亦云辛未受禪陳志袁紀誤也按
蜀志稱王崇補東觀許盖掌禮儀又郤正為祕書郎廣
求益部書籍斯則典教無闕屬辭有所而陳夀評云
蜀不置官者得非厚誣諸葛乎漢氏之亡天下鼎峙
論王道則曺逆而劉順語國祚則魏促而吳長但以地
處中夏人傳正朔度長挈大魏實居多二方之於上國
亦猶秦繆楚莊與文襄而並霸逮作者之書事也乃沒
吳蜀號諡呼權備姓名(謂魚豢孫盛等)方於魏邦相去
頓爾懲惡勸善其義安歸文中子謂陳夀有志於史
依大義而削異端(阮逸注云夀變史稱志大抵簡略存)
(其大義)
傳魏次蜀而後繼之以吳魏蜀后妃皆以后稱至吳則
曰夫人云按三國志諸葛誕毋邱恪皆破家殉國視
死猶生而乃與鍾會同傳其何以激揚名教以勸事君
者乎古之書事也令賊臣逆子懼今之書事也使忠臣
義士羞(史通)魏武帝乘時撥亂電掃羣雄二袁劉吕
總關王室不涉霸圖而陳夀國志引居傳首臧洪陶謙
劉虞公孫瓚生於季末自相吞噬漢典所具而魏冊仍
編豈非流宕忘歸迷而不悟者乎
褒貶丁儀丁廙有盛名於魏夀謂其子曰可覓千斛米
當為尊公作佳傳丁不與竟不立傳夀父為馬謖參軍
謖為諸葛亮誅夀父被髠乃為亮立傳以將略非所長
諸葛瞻輕夀乃言瞻名過其實議者少之陳夀蜀人
其志黨蜀抑魏按曺公罪百田常禍千王莽文帝臨戎
不武為國好奢夀皆依違其事無所措言劉王終始無
瑕可比少康光武夀抑其長攻其所短盖魏為典午所
承蜀乃中朝所嫉故曲稱曺美虚說劉非安有背曺向
劉疏魏親蜀者乎
正統史通云陳夀蜀書首標二牧次列先主以繼焉璋
豈以蜀是偽朝遂不遵於常例隋李德林著論稱陳夀
蜀人其撰國志黨蜀而抑魏殊不知以魏為正朔之國
則隋乃僭偽之君攷其大致多曲稱曺美而虚說劉非
安有背曺而向劉疏魏而親蜀也(史通)晉桓温覬覦
非望鑿齒著晉漢春秋以裁正之起光武終晉愍凡五
十四卷於三國時蜀以宗室為正統魏武雖受漢禪尚
為篡逆至晉文平蜀乃為漢亡而晉始興焉(習鑿齒傳)
又曰吳魏犯順蜀人仗正(三格論)習鑿齒漢晉春秋以
蜀為正統其編目叙事皆謂蜀先主為昭烈皇帝(史通)
三國志泰和五年乃書諸葛寇天水正始元年書曺
爽征蜀豈其然乎夀之志三國也紀魏而傳吳蜀夫
三國鼎立稱帝魏之不能有吳蜀猶吳蜀之不能有魏
也夀獨以帝當魏而以臣視吳蜀而吳蜀於魏何有而
然哉此夀之失也(蘇文)
晉書類
貞觀中太宗以晉史何法盛等十八家制作雖多未能
盡善乃勑史官房玄齡等褚遂良許敬宗更加纂錄採
正典與舊說數十餘部兼引偽史十六國為紀十志二
十列傳七十載紀三十合為百三十卷(晉載紀十六國)
(傳凡五涼四燕三秦二趙夏蜀凡十六國今攷之僅存)
(十四國)曰前趙(劉淵)後趙(石勒)前燕(慕容廆)前秦(苻堅)
後秦(姚萇)蜀(李特)後涼(吕光)後燕(慕容垂)西秦(伏乞歸)
(仁)北燕(馮䟦)南梁(秃髮烏孤)南燕(慕容德)北梁(沮渠蒙)
(遜)夏(赫連勃勃)列之載記(凡十有四而涼缺其二盖前)
(梁張軌雖處西域實受晉命而臣節不廢而西涼李暠)
(實唐之祖晉史作於唐世故不敢列之十六國而附之)
(列傳云)又命李淳風李延夀等十三人分掌著述敬播
四人等考正類例多出敬播天文律歷則李淳風為之
惟宣武紀陸機王羲之傳論太宗則自為之當時修史
者多文詠之士好採詭異以廣聞見學者譏之江左餘
風文多駢四儷六非作史之體故太宗親撰四贊以息
浮議故總題曰御撰云陸機撰三祖紀束晢又撰十
志會中朝喪亂其書不存先是王齡有著述才每私錄
晉書未及就而卒子隠博學多聞受父遺業撰晉書八
十九卷隠雖好著作而辭拙才鈍時于寶亦撰晉紀其
書簡略直而能婉甚為當時所稱晉江左史自鄧粲孫
盛王韶之檀道鸞已下相次繼作遠則編紀兩帝近則
惟敘六朝至宋何法盛始撰晉中興書勒成一家首尾
該洽齊臧榮緒又集東西二史合成一書貞觀中詔前
後晉史十有八家未能盡善乃敇史官更加纂撰自是
言晉史皆棄其舊本競從新撰者焉宋臨川王義慶
著世說新書上敘兩漢三國及晉中朝江左事劉峻注
釋摘其瑕疵偽迹昭然理難文飾而唐室撰晉史多取
此書遂採康王之妄言違孝標之正說以此書事奚其
厚顔魏晉以下著述多門語林笑林世說俗說皆喜
載啁㖸少辨嗤鄙異聞雖為有識所譏頗為無知所悅
而斯風一扇國史多同至如王思狂躁起驅蠅而踐筆
畢卓沈湎左蟹螯而右杯劉邕搒吏以膳茹齡宋人石
載舅而損贅其事蕪穢其辭猥雜而歴代正史特為邪
言苟使讀之者為之解頥聞之者為之撫抃固異乎記
功書過彰善癉惡者也(史通)晉世雜書若語林世說
幽明錄搜神記之徒恢諧小說神鬼怪物唐朝所撰多
採以為書夫以王鄧之所糞除王虞之所糠粃以為逸
史用補前傳終見嗤於君子矣
傳楊王孫裸葬伊藉對吳漢書蜀志為其立傳前哲致
議言之詳矣然楊能反經合義足矯奢葬之僭伊以敏
辭辨對可免使乎之辱列諸篇第猶有可取近者晉書
有劉伶畢卓傳其敘事也直載其嗜酒悖禮亂德若斯
而已為傳如此復何所取者哉舊本無劉畢傳至唐新
撰以補前史之缺(並史通)沈約晉書喜造竒說稱元
帝牛金之子以應牛繼馬後之證鄴中學者王邵等言
之詳矣而魏收深嫉南國幸書其短著司馬叡傳遂錄
休文所言唐室作新書不加刪削復載此語(史通)
宋書類
元嘉中何承天草創紀傳自後山謙之補承天殘闕後
又命裴松之續成國史松之卒史祐孫沖之表求别自
創立為一家言孝建初又𠡠蘇寶山續造諸傳元嘉名
臣皆有所撰寶山被誅太明中又命徐爰踵成前作爰
因何孫山蘇所述勒為書其臧質魯爽王僧達諸傳又
皆孝武自造而序事多虚難以取信自永光以後至禪
遜十餘年中闕而不載至齊沈約更補綴所遺製成雜
史始自義熙肇號終乎昇明三年為紀十志三十列傳
六十合百卷名曰宋書永明末其書遂行梁裴子野更
刪為宋略三十卷約見而嘆曰吾所不逮也由是言宋
史者以裴略為上沈書次之沈約謝靈運傳論全說文
體備言聲律此可正為翰林之補亡流别之總說耳(李)
(充撰翰林論摯虞撰文章流别論)如次諸史傳實為乖
越本志兼載晉魏失於限斷又王邵謂其喜造竒說
以誣前代如瑯琊王妃通小吏牛氏事之類是也後梁
武帝知而不以為非(晁志)宋書所載當紀宋事耳沈
約惟採諸說號為博洽而志乃載魏晉以来事論者以
為失於限斷按崇文總目缺趙倫之傳一卷今本有
倫之傳而到彦之傳卷末殘缺按隋楊松玠八代談
藪云沈約修宋史書裴子野父祖殊無令譽云自松之
下無聞焉子野乃撰宋略書沈約家世備有醜聲又云
盱眙太守沈璞斬於建鄴市璞約之父也約見之乃削
宋書子野見之亦削宋略(按史通云裴幾原刪宋略實)
(有功而所錄文章頗傷蕪穢如文帝除溥官詔顔峻討)
(三凶徼孝武擬李夫人賦裴松之上柱國志表孔熙先)
(罪許矅辭凡此諸文是皆不宜載者而載之史通)崔
浩諂事太武曲為邪說稱拓拔之祖本李陵之胄當時
衆議相斥事遂不行或有竊其書以渡江者沈約撰宋
書紀魏事仍傳崔浩所述凡此諸妄其流甚多(史通)
齊書類
梁蕭子顯撰六十卷今存五十九卷亡其一初江淹為
齊志十沈約又為齊紀子顯自表於梁武帝别為此書
作紀八志十一列傳四十然天文志但記災祥州郡不
著戶口祥瑞多載圖䜟子顯表言素不載戸口且天文
復祕故不私載焉(館閣書目)
初江淹為齊志約復著齊紀時吳均亦撰齊春秋三十
篇其書稱梁武帝為齊明佐命帝惡其實燔之然其私
本竟能與蕭氏所撰並傳於後(史通)曾南豐南齊書
目錄序云子顯之於斯文喜自馳騁其更改破析刻彫
藻繢之變尤多而其文益下
齊史江淹始受詔著述以為史之所難無出於志故先
著十志以見其才沈約復著齊紀二十篇紀八志十一
列傳四十合成五十九篇時吳均亦表請撰齊史乞給
起居注并羣臣行狀有詔齊氏故事布在流俗聞見既
多可自搜放也遂撰齊春秋三十篇其書稱梁帝為齊
明佐命帝惡其實燔之然其私本竟能與蕭氏所撰並
傳於後
梁書類
唐姚思廉撰梁武帝時沈約與周興嗣鮑行卿謝吳相
承撰錄已有百篇值後遭變淪沒何之元劉璠以所聞
見究其始末合撰梁典三十篇而紀傳之書未有所作
陳姚察有志修梁陳二史施功未周至於陳亡其書不
就(史通)乃令子思廉續成之貞觀三年思廉受詔與魏
徵同撰乃採謝氏諸家史刪次為紀六列𫝊五十魏徵
惟裁其總論云(書目)
陳書類
陳史初有顧野王傅縡各為撰史學士其武文二紀即
顧傅所條太建初陸瓊續撰諸篇事傷繁雜姚察就加
刪改粗有條貫及江東不守持以入關隋文帝常索梁
陳事跡察具以所成每篇續奏而依違荏苒竟未絶筆
至唐其子思廉撰成之(史通)凡三十六卷紀六列傳三
十又南豐目錄序云初思廉父察梁陳之史官也錄
二代之事未就而陳亡隋文帝見察甚重之每就察訪
梁陳故事察因以所論載每一篇成趣奏之而文帝亦
遣虞世基就察求其書又未就而察死屬思廉以繼其
業唐高祖時思廉受詔為陳書久之不就太宗時詔論
撰於祕書内省貞觀十年始上之此書歴三世傳父子
數十歲而後成其難如此然世之傳者亦少故學者罕
詳其意祕府所收往往脫誤本朝嘉祐中始詔校讎板
行天下
後魏書
北齊魏收博採舊聞勒成一史上自道武下終孝靖紀
傳與志凡百三十卷收諂齊氏於魏室多不平既黨北
朝又厚誣江左性憎勝己喜念舊惡甲門盛德與之有
怨者莫不被以醜言沒其善事遷怒所至毁及高曾書
成始奏詔收於尚書省與諸家討論前後列訴者百有
餘人時尚書令楊遵彦一代貴臣勢傾朝野收撰其家
傳甚美是以深被黨援諸訟史者皆獲重罪怨謗不息
孝昭世𠡠收更加研審然後宣布於外書成嘗訪諸羣
臣猶云不實又令詔改其所變易甚多由是世薄其書
號為穢史(史通)初收天保中奉詔搜撰五年表上悉
焚崔浩李彪等舊書收黨齊毁魏褒貶肆情衆號為穢
史獨楊愔等助之故其書漸行文帝以其不實勅魏澹
更作按唐志又有張太素魏書今收書記缺二卷傳缺
二十二卷不全者三卷全缺二卷太宗紀則補以魏澹
所作靜帝紀則補以北史高氏小史修文殿御覽列傳
則益以北史高氏小史志則補以太素所撰澹及太素
書今亡惟此紀志存(書目)魏收以元氏出於邊裔見
侮諸華遂高自標舉比桑乾於姬漢之國曲加排抑同
建業於蠻夷之邦夫以敵國相與交兵結怨載諸移檄
用可致誣列諸信史難為妄說(史通)收修國史初得
楊休之助因謝曰無以謝卿當作佳𫝊爾朱榮子納以
金故減榮惡而增其善(會要)收撰魏書頗用愛憎為
褒貶每謂人曰收作色舉之則使升天按之則使入地
(梁紀)崔浩既誅大和後始有李彪崔鴻等書魏末山
偉綦雋更主國書二十餘年事迹蕩然萬不紀一文宣
時詔收撰次成十二紀十志九十二列傳上之悉焚舊
史多諂諱不平受爾朱榮子金故減其惡夙有怨者多
從其善黨北朝貶江左為島夷至謂晉元帝為金牛之
子時人疾之號為穢史劉知幾謂其生絶胤嗣死逢剖
斵皆隂慝所致後隋文帝顔之推等别修唐貞觀中陳
叔達亦作五代史皆不傳獨收書在皇朝命劉恕等校
正(晁志)
北齊書類
唐李百藥撰初天統間祖孝正述獻武起居名曰黃初
傳天禄時陸元規常從文宣征討著皇帝實錄惟紀行
師不載他事自武帝後史官楊休之杜臺卿祖宗儒崔
子發等相繼注記迄齊滅隋王邵李德林並少仕鄴中
多識故事王乃憑述起居注廣以異聞造編年書號曰
齊志十有六卷(其序云二十卷今傳惟十六卷)李在齊
預修國史創紀傳書二十卷至開皇中奉詔續撰增多
齊三十八篇已上送史官藏之祕府唐貞觀初𠡠其子
李百藥仍其舊錄雜採他書演為五十卷今之言齊史
者惟王李二家云(史通)百藥齊史凡諸帝廟號為百藥
避唐朝諱皆易其文議者非之(書目)八紀四十二列傳
後周書類
唐令狐德棻撰初周柳蚪隋牛弘各嘗論次率多抵牾
唐初詔德棻與陳叔達庾儉同加修纂歴年不就貞觀
三年與岑文本崔仁師撰次為紀八傳四十二凡五十
卷(書目)先是蘇綽秉周政軍國詞令多准尚書牛弘
為史尤務清言德棻因之以成是書故多非實錄仁宗
時出太清樓本各史館祕閣本又募天下獻書而取夏
竦李巽家本下館閣是正其文字而後林希王安國上
之(晁志)
南北史類
南史唐李延夀撰初延夀父欲擬春秋編年刊究南北
事未成而殁延夀數與論撰追述先志起宋永初元年
盡陳正明三年作本紀十列傳七十謂之南史凡八十
卷北史唐李延夀撰起魏登國元年盡隋義寧二年
作本紀十二列傳八十謂之北史凡一百卷(書目二史)
(刪煩補缺過本史遠甚獨缺本志而隋書有之故隋書)
(亦傳於世晁志)先是宋齊梁陳魏齊周隋天下參隔
南方謂北為索虜北指南為島夷互相抵毁延夀父思
所以改正事未成而卒延夀乃續父業謂之南史北史
百八十篇詳於北而略於南以唐承隋隋承周故也(會)
(要)司馬温公曰李延夀書亦近世之佳史也雖於禨
祥談嘲小事無所不載然叙事簡徑比於南北正史無
煩冗蕪穢之辭切謂陳夀之後惟延夀可以亞之但恨
其不作志書使數代制度沿革皆沒不見耳(通鑑前例)
通鑑外紀序云李延夀總八朝為南北史而言辭卑
弱義例煩雜書無表志沿革不全(劉恕)李延夀為南
北史於北則前儒林於南則冠以循吏豈非所以禮義
之邦為無足貴而夷虜之域當示之以激勸乎及劉知
幾作史通數十篇譏評古今史氏絲髮無遺而獨於儒
林次序了無所及又何邪
羣書考索卷十四
