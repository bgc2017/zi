羣書考索後集卷六十
宋章如愚編
財用門
銅錢類
宋朝國初平江南歲鑄錢七萬貫自後稍增廣太宗至
道中歲八十萬貫真宗景德末一百八十三萬貫天禧
末一百五萬貫(祥符後坑多不發也)仁宗天聖中歲鑄一百餘萬
貫慶歷中三百萬貫神宗熙寧以後歲鑄銅錢共六百
餘萬貫(出類苑)
宋朝鑄錢之目國初歲鑄緡錢三百二十萬東南則二
百五十萬神宗元豐增至五百萬出東南者三百八十
萬神宗熙寧以後漸虧其舊銅窟消耗苖脉不興乃始
侵鐵為銅謂之膽銅今日則歲僅十五萬緡
宋朝東南鑄錢之監江州有廣寧監(咸平三年置額二十萬紹興)
(寄役贑州)池州有永豐監(至道三年置額四十萬紹興寄贑州)建州
有豐國監(咸平三年置額二十萬)韶州有永通監(景德八年置額四十八萬)
(云會要内十萬)以至監絳州之典錢(十三萬大錢)衛州之黎
陽(熙寧七年置額三萬七緡)與夫衡州之監亭(十五萬)睦州之神
泉(十五萬)熙寧八年以神泉為名
宋朝設監之所又有永平監(在饒州唐肅宗乾元初置額四十五萬)阜
民監(在惠州)保興監(在杭州)鑄錢院(在虔州大觀四年置紹興勅廣寧)
(及永豐二監寄此)
亦設監之所
太宗至道二年冬十月詔以池州新鑄錢監為永豐監
先是饒州有永平監兵匠多而銅錫不給知州馬亮請
分其工之半别置鹽於池州詔從之於是歲增鑄上數十
萬(長編)太平興國二年初李煜舊用鐵錢於民不便樊
若水請置監於昇鄂饒等州大鑄銅錢見山之出銅者
悉禁民採並取以給官鑄諸州官所則銅錢盡發以市
金帛輕貨上供及博糴麥銅錢既不渡江益以新錢民
間錢愈多鐵錢自當不用悉鑄為農噐以給江北流民
之歸附者且除銅錢過江之禁詔從其便民甚便之(長編)
太平興國八年張齊賢初除轉運使辭日上面命曰江
左初平民間不便事一一條奏齊賢曰臣聞江左舊以
鐵為幣今改用銅錢民間難得而官責課頗受鞭撻此
最不便上曰漢時吴王即山鑄錢江南多出銅為朕密
經營之初李氏歲鑄六萬貫自克復增咨匠然不過七
萬貫常患銅及鉛錫之不給齊賢乃訪得江南承旨丁
釗歴指饒信虔州山谷産銅鉛錫之所又求前代鑄法
惟饒州永平監用唐開元錢料堅實可久由是定取其
法歲鑄三十萬貫即詣闕面陳其事詔可之然唐永平
錢法肉好周郭精妙齊賢所鑄雖增數倍而稍為粗惡
矣(長編)
真宗咸平三年五月先是宰相張齊賢上言今之所患
錢貨未至多望擇使臣往逐處相度添價又招誘人戶
淘採鉛錫仍按行銅山易得薪炭處置監鑄錢如此二
年間可得百五十萬貫即遣虞部員外郎馮亮(未見)内供
奉官白承睿往幹其事庚申亮等言饒池江建州歲鑄
錢百三十五萬貫銅鉛皆有餘羡乃以亮為江南轉運
副使兼都大提點江南福建路鑄錢事承睿同提點焉
(長編)祥符九年李溥言饒池江杭四州錢監每歲共鑄
錢一百二十萬貫用銅四百五十三萬斤四監及産銅
州軍見管銅共一百五十二萬一千二百餘斤又信州
隂山等處銅坑自咸平初興發商旅競集官場歲五六
百萬斤採取既多其後止二三百萬斤望酌中定額
上曰嘗記咸平中陳恕以江南銅多請官少市未幾銅
鑛漸少迄今常苦不豐天地所育皆貴濟用豈人心可
料其增損耶(長編)天禧五年錢弊之制有銅鐵二等凡
鑄銅錢有四監饒州曰永平池州曰永豊江州曰廣寧
建寧府曰豐國至道中歲鑄八十萬貫景德末至一百
八十三萬貫大中祥符後銅坑多不發天禧末鑄一百
五萬貫(後編)
神宗熙寧五年丁卯内藏庫言勘會饒池江建等州逓
年額鑄錢一百五萬貫并額外增剰錢久來並納内藏
庫每年却退錢六十萬貫并三年一次支南郊錢一百
萬貫赴三司顯見往復欲乞下三司自今年額鑄錢一
百五萬貫内支一十一萬六千六百六十六貫六百六
十七文并饒池江建州監鑄到額外剰錢並納本庫外
餘錢並令左藏庫受更不令本庫逐年退錢六十萬貫
并每次南郊支錢一百萬貫與三司仍乞减放兵上庫
搯子節級共三十人歸左藏庫每日只輪差軍搯子三
人赴庫如遇諸處支納錢實據合使人數邊旋於左藏
庫計會勾喚從之(長編)熙寧七年廣東轉運司言韶州
永通阜民二監歲鑄錢八十萬此又增鑄錢三十萬近
有旨改鑄折二錢一歲比小錢可增二十萬欲乞以所
募舟運至發運司改兊小錢入京以為軍國之計上批
惠州阜民錢監治平四年置所鑄錢係内藏歲額止前
年移撥與轉運司買銅今既有羡餘宜復歸内藏
徽宗崇寧三年十二月復置阜民監熙寧問始置元祐
元年罷於是從提舉廣東常平兼措置韶州鑄錢王覺
奏請復之(長編)崇寧五年戸部状近契勘江池饒建州錢
監各有拖欠下未鑄戶部無額上供錢萬數浩瀚雖累
牒逐州鑄錢司轉運發運司等處催促終不見補鑄起
發契勘在京支費浩大自今急闕見錢已借用朝廷封
樁錢接助支遣拖下未鑄小平錢共二百一十八萬餘
貫令工部案劾施行從之(長編)崇寧五年中書省勘會
諸路歲收銅數及鑄錢合用銅數下項一每年約收諸
色銅六百六十餘萬斤舊銅錫約收四百六十餘萬斤
膽銅約收一百萬斤碴銅約收七十萬斤碴銅係冶料
淘尋不常有新銅錫約收三十餘萬斤一諸路十監每年
共鑄錢二百八十萬貫合要銅一千一十一萬五千斤
内建州錢監本路自有銅外逐年合要銅九百六十三
萬五千斤一錢監合用銅除上供錢已得足備外其餘
錢監闕少銅三百三萬五千斤一錢監去處所鑄錢數
共二百八十九萬四百貫江州廣寧(二十四萬貫)池州永豐
(三十四萬五千貫)饒州永平(四十六萬五千貫)建州豐國(二十四萬四百貫)係
鑄上供錢共一百三十三萬四百貫衡州監亭(三十萬貫)舒
州國安(一十萬貫)睦州神泉(二十五萬貫)鄂州寳泉(二十萬貫)韶州永
通(八十三萬貫)梧州元豐(一十八萬貫)係鑄逐路支使錢等共一
百五十六萬貫詔少闕數及合用銅本令尚書省措置
仍差承議郎蘇茂提舉措置江淮荆浙福建廣南路銅
事(長編)大觀元年蘭州新置銅監曰廣阜從王祖道奏
請也(長編)大觀二年開封尹兼提舉京畿錢監宋喬年
言檢准近降朝旨諸路錢監見鑄大觀小平錢並依舊
料例仍令崇寧監别鑄樣臣今勒崇寧東監工匠鑄到
錫母五文足烏背銅樣錢五文足漉銅樣錢五文足紐
計到逐等本錢内烏背錢五文足漉銅樣錢五文有零
每人日鑄四百三十五文漉銅錢每貫九百六十三文
有零每人日鑄七百一十六文官兵請給不在此數詔
烏背赤仄工力稍大致虧戶部上供之數可以漉銅錢
下諸路令依樣鑄(長編)
高宗初諸州鑄錢監惟韶之永平最古自唐乾元初已
創本朝於至道中增池之永豐咸平中增江之廣寧而
虔之鑄錢院大觀末始建兵興以來鼓鑄殊損而官吏
猥衆往往虚縻廩給是年始令永豐監卒寓役於虔蓋
移少以就多也(小歴)吏部郎中劉大中言鼓鑄為國利
源虔饒兩司歲鑄一百五萬緡留四十五萬緡循環為
本合發五十九萬餘緡而元年二年共止鑄二十萬緡
截支外止發一十二萬緡却用銅本錢給兵匠總三十
五萬餘緡除實鑄外虚費一十九萬餘緡豈上所得償
所費而已事下工部本部言江州廣寧監合鑄二十四
萬貫池州永豐監合鑄三十四萬貫比經殘破以兩監
工匠池併入饒江併入虔外其鑄額合令認發十二月
癸未詔從之(小歴)紹興三十二年初諸路歲鑄銅錢一
百六十萬自紹興以來權以五十萬為額而虧額甚多
止及十萬一千貫(紀事)
孝宗乾道劄子言祖額認定初監共一百六十一萬七
千九百三十五貫八百文目今認定諸監權以三十萬
為額紹興三十二年分用坑錫銅鑄到錢一十萬四十
貫此額拖欠三十九萬六十貫乾道元年鑄到一十一
萬三十五百矣淳熙五年陳亮奏嘗即永平監觀之
唐制歲鑄錢六萬耳國初增為七萬太平興國八年張
齊賢轉運使增其數至三十萬又增永豐監共鑄六十
四萬矣永平一監數增十倍則其他採鑄之利又可知也
此國朝錢監之條目也
太祖建隆三年勑如聞近日緣邊州府多從蕃部將錢
出界枉錢銷鎔許人告捉不以多少並給與告人充賞
其經歴地分應干係兵校並當重斷十貫已上處死(會要)
開寳元年九月詔曰舊禁銅錢無出化外乃聞沿邊
縱弛不復檢察自今五貫以下者抵罪有差五貫以上
其罪死(長編)開寳六年禁銅錢不得入蕃界及越江海
至化外(長編)
太宗興國三年關防守吏謹視蕃商無得闌出銅錢故
敢縱者罪之有差邊民商旅𢃄銅錢出漢界處死(會要)
真宗祥符六年申禁廣州蕃漢商旅將帶銅錢過海(會要)
徽宗大觀二年詔訪聞北人所行錢幣多用中國小平
錢以木匣盛貯車乘般載及燕涿荒歉盗糴中國斛斗
若因循不已則匱中國而實夷狄非計之善也諸路帥
臣當務體同宜多方禁止如有違犯帥臣當行竄黜透
漏官司於常法外重加軍法
高宗紹興中宣諭官言二廣郡透漏銅錢應帥臣監司
守倅巡捕當職官失察者乞比犯人減等坐罪
孝宗乾道六年詔淮南運司如船載錢寳一文以上過
界流配一貫以上不以官蔭並以軍法施行淳熙八
年中上曰朕以宰耕牛禁銅器及金翠等事刻之記事
板每京尹初上輒示之
我祖宗禁銅錢之泄於外夷也
太祖建隆三年禁諸州鐡鑞錢及江南所鑄唐國通寳
錢民間有者悉送官所在設棘圍以受之敢有藏隠許
人告重寘之法(長編)建隆三年夏詔奉使江南者毋得
將其國所用錢過江北(長編)
太宗興國四年先禁銅錢不得入劔南界自今兩川民
許雜用銅鐵錢不得出他境(長編)
我祖宗禁銅錢之過於外界也
太祖乾德五年詔有司言民間新小錢侵紊法制請州
輕小惡錢及鐵鑞錢限到一月内送官違者罪之有差
敢私鑄者棄市(會要)
太宗興國二年詔訪聞民間多用新小錢自今銅錢湏
及四斤半以上方得行用其間有新小錢不及新定斤
兩者限一月陳首納官據斤兩給銅價錢限外犯者罪
之有差私鑄之人作法處死興國九年又詔兩京諸
道申明舊禁(會要)雍熙元年八月有司言江南饒洪信
等州民多盗買官銅雜鉛錫鑄新錢請禁之壬辰詔江
南諸州止得用舊錢官庫所鑄新錢每貫及四斤半者
悉送闕下不及者銷毁之又以民間尚多惡錢復申乾
德五年之禁稍峻其法(長編)端拱元年内侍蕭延時使
嶺表以民間私鑄三等錢來上具言多與蠻人貿易侵
敗其法因詔察民敢有私鑄及銷鎔好錢作薄惡者並
棄市輙以新惡錢與蠻人博易者抵罪(會要)
徽宗大觀元年知開封縣曹沔乞自今犯私鑄錢人依
偽造符印法遇赦降特不原免廵捕官司故縱亦如之
從之
孝宗淳熙九年臣寮劄子奏聞泉貨之乏公私所患議
者欲革銷鑄之弊而不知其致弊之由是以其弊終不
能去臣近從江西一路切見人間多是沙毛蓋緣游民
無頼之徒群聚山谷銷毁崇寧大錢之一模鑄沙毛二
十毛錢脆薄易於破壊十數年來此錢甚行多是金銀
鋪及諸色庫戶以見錢六百換易沙毛一貫私相貿易
動以千萬緡計欲望睿斷行下江西諸路州軍應官司
入納及諸色鋪庫人戶交易並不得用沙毛重立賞格
每貫用及一文以上許人陳告將犯人凖新錢法斷遣
如是則弊源既塞而銷鑄之患不期革而自革矣
我祖宗禁銅錢之流於薄惡也
太宗詔除佛像鐘磬銅鑑外民間銅噐限一月悉送官
給價償之(會要)興國八年鹽鐵使王明言沿邊歲運銅
錢五千貫於靈州市馬七百里沙磧無郵傳冬夏少水
負擔者甚以為勞戎人得銅錢悉銷鑄為噐郡國歲鑄
錢不能充其用望罷去自今只以布帛茶及他物市馬
從之(會要)
真宗天禧元年三司奏僧人百姓收買官銅鑄鐘多接
便召人施見錢抛入所鎔鐘内一處鑄造銷耗錢寳甚
為非便欲望自今凡買銅鑄令逐處差官監守如將錢
夾𢃄銷鎔許人陳告其鑄匠并捨錢人乞行嚴斷監官
重行朝典從之(會要)
仁宗天聖元年應銅鑄錢差官監守如以錢銷鎔許人
陳告
高宗紹興中臣寮言民以錢十文將銅一兩鑄為噐皿
可得百五十文民既輕於犯法矣而士大夫之愛竒者
百計收蓄羅列几席以為玩好乞嚴鉟鎔之禁
紹興三十八年上諭曰洪邁論鑄錢利害頗有可采前
後銅禁指揮非不嚴備而行之不嚴殆成虚文今若止
自公卿貴戚之家以身率之一切不用銅噐然後申嚴
法禁宜毋不戢者有旨出御府千餘件付外銷毁有旨
士庶之家送納輸銅噐并開具見任寄居官及形勢之
家所納過者并斤重職位姓名申省照會
孝宗淳熙十年臣察劄子勘會昨降旨揮拘毁官司銅
噐禁銷錢寳前後措置斷罷條法旨揮非不嚴備然其
間有許置造行用之物别無關防致民間藉以為奸十
一月十九日奉聖旨將鐘磬鐃銛鈸許官司銅鑼并照
子錂作釘鉸䤪鑻等今後亦不許鑄造仍委守令盡數
根括鑄銅器之家拘收作具動使入官與免罷責令改
業籍定姓名應民戸每五家為一保如有違犯保内不
陳首並减正犯人一等科罪餘依前後禁約罪賞條法
指揮施行其僧道及士庶之家見有銅器許賫赴所在
州縣當官鐫鑿題記仍給憑由照騐如違依紹興二十
八年七月二十三日不送納入官者斷罷追賞内公私
必用之物官為製造給賞令工部條具申取朝廷指揮
此皆祖宗禁銅錢之銷於噐用也
神宗朝王安石用政治罷銅禁奸民日銷錢為器邊防
海舶不復譏錢之出故中國錢日輕而西北三邊地皆
山積文定墓誌熙寧八年十月張方平又嘗論錢禁曰
臣伏以錢者國之重利日用之所急生民衣食之所資
有天下者以此制人事變立萬貨之本故錢者人君之
大權御世之神物也自熙寧七年頒行新敕刪去舊條
削除錢禁以此邊關重車而出海舶飽載而迴錢本中
國寳貨今乃與四夷共用又有廢龍銅禁民間銷毁無
復可辨銷鎔十錢得精銅一兩造作器物獲利五倍如
此逐州置鑪每鑪增課是猶畎澮之益而供尾閭之泄
也(長編)
神宗嘗問公私錢幣皆虚錢之所以耗者其咎安在沈
括曰錢之所以耗者八其不可救者二可救者五無足
患者一生齒日繁水火削敗此不可救者二銅禁既開
錢多為噐鈔法數易富家不蓄鈔而蓄錢古為幣之物
多而不專頼於錢今金銀為噐而不為幣今若應輸錢
者輸金銀則為幣之路廣錢利於流今至小之邑常平
之蓄不减萬緡使流轉於天下何患錢之不多四夷皆
仰中國之銅幣歲闌出塞外者不貲錢泄於敵者不知
其幾何首當禁也此可以救者五河湟之間孤絶一隅
歲運中都之幣以實塞下而洮泯間治鐵為幣者又四
十萬緡歲積於三州之境物出於三州有窮異時粟斗
百錢今四五倍矣此錢多之為禍也今莫若泄之羌中
聽其私易以吾之滯積而得戰馬牛羊有用之物歲入
之芻粟遂减數倍之價所洩不過岷山之鐵耳此不足
為害者一也張方平上䟽比年公私上下並苦乏錢
又緣青苗助役之法農民皆變轉榖帛輸納見錢錢既
難得穀帛益賤人情窘迫謂之錢荒府庫例皆空虚人
戸既無拘積不知歲所鑄錢今將安在
右臣僚奏議錢禁之疏也
以一當二則起於仁祖嘉祐罰俸之制以一當三則
起於仁祖慶歴陜西之法以一當十則又起於臣僚
奏疏之請
此上皆祖宗錢幣之大略也
仁宗慶歴三年鄭戩請廢當十錢以一當三至今賴之
夏安期為河東轉運使民多盗鑄一當十錢乃興四監
以復舊法
慶歴八年初陜西軍興移用不足知商州皮仲容(康定元年)
(十二月始)獻議采洛南縣紅崖山號州青水治青銅置阜民
朱陽二監以鑄錢既而陜西都運使張奎(慶歴元年五月奎在陜西)
(都漕)知永興軍范雍(慶歴元年五月雍知永興軍)請鑄大錢與小錢兼
行大錢一當小錢十奎等又請因晉州積鐡鑄小錢(元年)
(九月)及奎徙河東(二年十月)又鑄大錢於晉澤二州亦以一當
十以助關中軍費未幾三司奏罷江東鑄鐵錢而陜西
復采儀州竹尖嶺黃銅置博濟監鑄大錢(據實錄在四年)朝廷
因敕江南鑄大銅錢而江池虢饒州又鑄小鐵錢悉輦
致關中(江池饒三州見元年十月虢於未見當是范雍所議)數州錢雜行大約小
銅錢三可鑄當十大銅錢一以故民間盗鑄者衆錢文
大亂物價翔踴公私患之(長編)
嘉祐四年以陜西民間多盗鑄大錢於是以見行當三
大錢折小銅錢二謂之折二錢
神宗熙寧四年皮公弼在陜西嘗建言陜西見行當二
大銅錢頃歲西邊用兵始鑄當十錢後兵罷多盗鑄乃
以當三猶私鑄乃减當二行之至今銅費相當民無冐
利盗鑄衰息以舊銅鉛盡鑄當二錢從之其後折二錢
遂行天下(長編)
熙寧七年六月秦鳳路轉運司請於秦鳳翔府斜谷置
監鑄折五折十錢乞降御書字樣詔准鑄折二錢熙寧
九年壬辰三司言奉詔折二錢可且未得支用别聽指
揮前已詔諸路通行今未審止禁在京或令諸路並
罷上批都下錢法自祖宗以來未嘗有改其新行折
二錢不湏取索比較利害宜直指揮京師并畿内並
罷先是薛向鑄折二錢於陜西其後許彦又鑄於廣
南以償銅價既而有言折二錢民或不肯折用又諸
路繼有如此者故始詔令府界不用後章惇乞并府
界用之上曰府界既用即當令京師亦用之至是有言
民以用折二錢不售訴於開封而後被决者又言有訴
三司者以故上批欲罷之及中書訪問開封府三司皆
言無是事及再以進呈上又云但恐經久富民藏小錢
莫出爾安石曰大錢亦無多富民豈肯藏小錢不出藏
小錢不出於富民亦有何利上又曰恐四夷聞中國行
兩等錢以為貧窘乃傷國體如何安石曰錢有二品自
周已然何繫貧富且自古興王唐太宗周太宗時極貧
然何足為耻臣初不欲鑄折二錢今乃極論者盖朝廷
舉動四方所瞻稍有罅隙即為奸人窺伺愚弄將不能
立國是又何能安天下國家也上乃令復行之然兩
宫訖不欲用折二錢故折二錢未嘗進入禁中
徽宗崇寧二年鑄大銅錢以一當十夾鍚錢以一當三
民間盗鑄甚多於是罷之今則以一當三崇寧三年
正月戊子罷鑄小平錢及當五錢並作當十大錢尚書
省勘會崇寧二年五月十三日已降朝旨令江池饒建
州將每年所鑄上供小平錢縮减萬數於每貫上增入
料例鑄當五大錢以聖宋通寳為文仍背鑄真書當五
二字及後來節次指揮并降陜西所鑄當十錢樣令依
傚鑄造當五錢樣去訖今契會陜西路所鑄當十錢見
今行使遍於天下甚有利濟若將上件江池饒建州所
改上供當五大錢並依陜西見鑄當十錢樣制改鑄作
當十大錢不唯法制一體兼獲息愈多詔江池饒建州
將每年所鑄小平鑄錢一百三十二萬四百貫文料例
并崇寧元年八月十三日朝旨减到銅五十餘萬斤並
依陜西當十大錢樣制規模大小斤重次第改鑄當十
大錢依傚逐監鑄小平錢分數均勻分擘鑄當五大錢
前後已降朝旨並更不施行崇寧三年三月己丑江
淮荆浙福建制置發運司言宣德郎監舒州同安監熊
倩率先鑄成當十錢樣一千貫委有心力乞令𢃄本司
句當公事遍詣諸州錢監措置督責鼓鑄起發上供從
之崇寧三年丁未中書省勘會近已降朝旨復置徐
州寳豊監衛州黎陽監及令府界提點司於京城外西
壁權置錢監一所當二錢並改鑄作當十大錢緣陜西
見鑄當十係每貫用銅八斤白錫一斤六兩黑錫三斤
一十二兩自來所属官司因循苟簡不切措置擘畫應
副今欲乞差文臣二員内一員往池州一員往饒建州
專切往來計會逐州知通并錢監監官細計合用銅鍚
物料催促提點鑄錢司并本路轉運司多方措置應副
知通並五日一次入錢監官同共措置協力應副並從
之崇寧三年尚書省言韶州岑水場在熙寧元豐間
歲收銅無慮六百萬斤除留充本州永通監鼓鑄應副
岑水場買銅外其餘盡輸嶺北諸監自元祐後永通監
鼔鑄不敷買銅本錢遂至岑水場銅寖虧舊數嶺南嶺
北諸監例多闕銅因此省廢數監今戶部與諸處調度
艱窘理當措置勘會韶州永通監每年鼔鑄當二錢二
十萬貫當小平錢四十萬貫并鑄小平錢四十三萬貫
共係八十三萬貫内除三萬貫係買香藥外餘八十萬
貫並專充應副岑水場買銅本錢今欲將上件見鑄當
二錢並依舒州錢樣改鑄當十錢每貫合用銅八斤約
可鑄當十錢一十六萬五千餘貫計當小平錢一百六
十五萬餘貫數内撥六萬貫敝小平錢六十萬貫貼本
監舊鑄小平錢四十萬貫作一百萬貫充每年買銅本
錢外猶有一十萬五千貫係剩數計當小平錢一百五
萬貫崇寧元年十二月二十五日并崇寧二年四月六
日嘗令江池饒惠四州每年添鑄錢共五十五萬並送
内藏庫合用銅數令鑄錢司并銅事所措置應副自後
並未見措置到數目深慮難以敷辦今欲將前項永通
監所鑄出剰當十錢一十萬五千貫計當小平錢一百
五萬貫盡數起發赴内藏庫内五十五萬貫代江池饒
惠州每年合鑄數外餘五十萬貫添助内藏庫支用數
目其江池饒惠州每年所添鑄錢指揮更不施行仍專
差宣義郎林虎與轉運鑄錢司官同共措置崇寧四
年尚書省言崇寧監鑄御書當十錢每貫重一十四斤
七兩用銅九斤十兩二錢鉛四斤一十一兩六錢錫一
斤九兩二錢除火耗一斤五兩每錢重三錢十錢重三
兩詔頒樣於諸路仍令赤仄烏背字畫分明措置韶
州鑄錢司言勘會諸監見鑄當十錢依陜西逐次申請
料例並破火耗外收熟重斤數本司契勘舊鑄當二錢
每貫省熟重二十斤令改鑄當十錢每貫銅鉛錫一十
五斤一十二兩除一斤五兩火耗外收熟重一十四斤
七兩即是合用當二錢一貫五百七十五文省方計重
一十五斤一十二兩改鑄當十錢一貫除火耗一斤五
兩外收熟重一十四斤七兩前收誤行修寫却作合用
當二錢二貫五百一十七文今欲乞申明行下諸路改
正施行崇寧四年九月乙未朔近鑄當十錢以權輕
重而民愚無知冐利犯禁私鑄抵罪其已捕獲人可特
與免罪仍免出納賞錢仰所在州軍並收充鑄錢戶倍
加存恤依法給與官屋支物料不得减尅候鑄到錢限
三日支給四分錢無令失所如該載不盡事件並依東
南鐵錢已得指揮施行其未獲人展兩月赴官陳首准
此收充鑄錢戸崇寧四年尚書省言荆湖江浙私鑄
當十錢利重漸不能禁深慮民間物重錢濫乞荆湖南
北江南東西兩浙路並改作當五錢舊當二錢依舊又
慮冐法運入東北宜以江為界從之崇寧五年詔近
降指揮鑄當十錢監並依舊改鑄小平錢所有先降指
揮計定工料分數内二分鑄當十錢指揮更不施行
崇寧五年中書省勘會已降指揮創置鑄當十錢詔所
有犯罪之人配填充上件錢監兵匠指揮更不施行
崇寧五年是春監察御史沈畸言臣聞小錢之便於民
間也久矣未有知其所由也古者軍興鍚賞不繼或以
一當百或以一當千此權時之宜豈可行於太平無事
之日哉誰為當十之議不知事有召禍法有起奸游手
之民一切鼔鑄無故有數倍之息何憚而不為雖日斬
之其勢不可遏也往往鼔鑄不獨閭巷細民而多出於
富民士大夫之家曾未朞歲而東南之小錢盡矣錢輕
故物重物重則貧下之民愈困而飢寒之患此盗賊之
所由起也夫使民嗷嗷然日望朝廷改法此豈經久計
哉又有監司獻議欲盡改陜西鐵錢為夾鍚錢者此尤
不思之甚也殊不知有之以為利無之以為用以其無
銅鑄故夾鍚之為貴今一切改鑄則其非銅錢猶日前
之鐵錢也今召私鑄於東南矣又將召私鑄於西北是
教民犯法非朝廷之利也伏乞睿聰詳酌速賜寢罷則
天下幸甚崇寧五年五月壬辰朔丁酉右正言詹丕
遠進對因論當十錢上曰當十並行本以便民今却反
為民害如此非卿有陳朕不知也便直欲改作當三亦
不難只遠方客人有積貨鉅萬以上者陡鐫之不無胥
怨否丕遠曰陛下行法要改則草薙而禽獮之或留慮
哀矜耻一夫不獲欲且改從當五亦可上復慨然曰終
痛革崇寧五年丁丑詔聞當十錢私錢甚多外路私
錢可計小平錢三文足大觀元年詔河北昨鑄夾錫
當五錢其樣製大小類當十銅錢若或行用奸民趍利
染為銅色私作當十難以驗察宜改鑄當二自今可令
計備物料廣鑄當二以足一路之費大觀元年詔曰
錢為國之利柄以方圓銖兩而寄富貴貧賤之權若為
衆庶所操則利柄失矣今淮浙福建官吏曠職縱奸弗
戢盗鑄公行有誤良民公然受弊其今監司相度以官
錢為樣垂之市肆告諭民戶有不如樣限一季投納官
以一償五限滿不納加罪一等仍以所納錢更鑄補還
出榜告諭使衆知之大觀元年丙申詔東南依已降
分數指揮鑄小平錢崇寧監只鑄當十錢太觀四年
詔錢與物同少則貴多則賤當十錢法行之方定鑄而
不絶源源而來數既多法隨而弊私鑄復興混殽無别
其法必壊非長久之術舊鑄錢監並依舊額壮鼓鑄小
平錢其後降旨揮改鑄當十錢數等並罷新置河東河
北陜西諸監鼓鑄當十銅錢夾錫鐵錢可罷鑄當十銅
錢仍尚書省取索如新邊無鐵炭不可鼓鑄去處相度
减罷外有合存留者擬定將上取旨仍令開封府立法
行下大觀四年張商英言當十錢為害久矣舊小平
錢有出門之禁故凡四方客旅之貨交易得錢者必太
平入中末鹽鈔收買告牒而餘錢又流布在市井行鋪
故上下内外交相利養自當十錢行以一夫而負八千
則為小平八十千錢輕齎則告牒為滯為貨鹽鈔非得
虚擡之息則不行臣今欲權借内庫并密院諸司應於
封樁絹紬金銀并鹽鐵即下令折十餘錢盗鑄偽濫有
害錢法限民間半年於所在送納每十貫支給銀絹一
匹一兩限滿其錢更不行用俟錢入官擇其惡者鑄小
平錢存其好者折三行使如此則錢法鈔法不相低昂
可以復舊其銀絹等止是權借半年以上候收到錢撥
還大觀四年張商英言臣按唐明皇開元中姚崇宋
璟為宰相出米十萬石收惡錢又以好錢三百文換惡
錢一千改鑄二銖四參錢昔之賢相救弊規畫計不出
此當十錢自唐以來為害甚明行之於今尤見窒礙蓋
小平錢出門有限有禁故四方客旅商貨交易得錢者
必入中末鹽鈔收買官誥度牒而餘錢又流布在街市
民間故官私内外交相利養自當十錢行一夫負八十
千小車載四百千錢既為輕齎之物則告牒難售鹽鈔
非操虚錢而得實價則難行重輕之勢然也大觀四
年張商英言臣昨奉聖旨元豐庫樁小平錢一千五百
萬貫外餘聽出入以平錢鈔物三者之價臣不量力願
任其責今欲先給鈔五百萬貫付陜西轉運司令分擘
於五路沿邊收糴斛斗充代近裏州軍等第戸久来支
移租賦之數却令近裏等第戶依數送納價錢假如每
名支移歲費一百貫今三分損一以惠之則其利有三
京庫出鈔以飛當十錢其利一也以實鈔糴斛斗則商
旅不擡虚價以合鈔面其利二也等第戶免支移陪費
而鐵錢輸官以待移用其利三也臣既在此則須是遣
一腹心人往計會孫琦筭密令通知供具五路每年支
移若干斛斗於某州寨實計地里遠近民間每石并脚
乘實出若干錢急速回報今踏逐得奉議郎桑景詢幹
敏精悍有心力欲就差本人充陜西路轉運司幹當公
事政和三年粹中出劄子論鑄錢司所鑄一年不敷
一月之數山澤之政隸属虞部鼓鑄之利乃國計之本
有司謂朝廷必復鑄當十錢所以觀望言無銅不鑄小
平錢利源湮塞職事廢弛上愕然曰有司直敢爾當十
錢改為三尚且錢輕物重豈可復為當十自古利仄百
不變法利少害多不若不為粹中奏言江饒岑水場自
來不曾說無銅豈有蔡京才預政銅本便竭當十之行
盗鑄蜂起庚寅(大觀四年)星赦緣錢法得罪者與除落罪名
陛下命刑部尚書白時中具依赦放免緣錢法罪罪人
數具到正犯及從坐者十餘萬人法之不善一至於此
改為當二而盗鑄者自息朝廷執此之令當堅如金石
觀望不鑄小平錢亦宜治其曠職之罪上謂曰卿只今
擕此劄子往都堂讀劄子未畢京以手撥去云無銅教
他如何做也粹中又言廣南鹽鐵數亦浩瀚五分歸鑄
錢司為本若只貢本錢亦是一季以上之數今本錢不
知何在京不答所奏不行此皆本朝折當之條令也
後魏高謙之上表請復鑄謂堯遭大水以歴山之金鑄
錢湯遭大旱以莊山之金鑄錢始自堯湯後世但言太
公九府之法始殆未深攷也錢文淳化九年二月宋
朝錢文宋元通寳太平興國後又鑄太平通寳是歲上
親書淳化元寳其文作草真行三體自後每改元每以
為文(通略)國朝錢文皆書年號惟寳元以皇宋通寳蓋
慮有二寳字(歸田錄)錢陌首末
漢賈誼諫文帝曰民用錢郡國不同或用輕錢百加若
干或用重錢平稱不受(漢志)應劭曰錢重四銖法錢百枚
當重一斤十六銖輕則以錢足之用重錢則平稱有餘
不能受也師古曰若干目設數言之也臣瓉曰秦錢重
半兩漢初鑄莢錢文帝更鑄四銖錢秦錢與莢錢皆當
廢而故與四銖並行民一見其廢故用輕錢則百加若
干用重錢則雖以一當六猶復不受之是以郡縣不同
也
梁大同以後自破嶺以東八十為百名曰東錢江郢以
上七十為百名曰西錢京師以九十為百名曰長錢大
通十一年天子乃詔通用足陌詔下而人不從錢所益
少至於末年遂以往時緡錢出入皆以八十為陌後漢
三司使王章减其出者三(五代史)
唐昭宗天祐二年四月勑凖向來事例每貫抽除外以
八百五十文為貫每陌八十五文如聞坊市之中多以
八十為陌更不除折今後委河南府指揮市肆交易並
湏以八十五文為陌不得更有不改移(會要)河南府以
八十文為百云(唐志)
唐天祐中兵亂窘乏始令以八十五錢為百
後唐天成中又减五錢
漢乾祐初復减三錢
國朝因漢制其輸官亦用八十或八十五然諸州私用
猶各隨俗至有以四十八為百者丁酉詔所在悉用七
十七為百每千錢必及四斤半以上禁江南新小錢民
先有畜藏者悉令送官官據銅給其直(通略)
太宗詔聞江南民多用新小錢自今所用銅錢每貫七
百七十陌須及四斤半以上方得行用(會要)
羣書考索後集卷六十
