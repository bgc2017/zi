羣書考索卷六宋章如愚撰
六經門
春秋類
春秋始末孔子因魯史作春秋十二篇始隠公終獲麟
而二百四十二年之行事備矣西漢藝文志曰仲尼有
所褒諱貶損不可書見口授弟子弟子退而異言邱明
恐弟子各安其意以失其真故論本事而作傳明夫子
不以空言說經也春秋序曰春秋者魯史記之名也記
事者以事繫日以日繫月以月繫時以時繫年所以紀
遠近别同異也故史之所以記必表年以首事年有四
時故錯舉以為所記之名也周禮有史官掌邦國四方
之事達四方之志諸侯亦各有國史大事書之於策小
事簡牘而已孟子曰楚謂之檮杌晉謂之乘而魯謂之
春秋其實一也仲尼因魯史策書成文考其真偽而志
其典禮上以遵周公之遺制下以明將來之法其教之
所存文之所害則刊而正之以示勸戒其餘則皆即用
舊史史有文質辭有詳略不必改也仲尼曰文王既没
文不在兹乎此制作本意也歎曰鳳鳥不至河不出圖
吾已矣夫盖傷時王之政也麟鳳五靈王者之嘉瑞也
今麟出非其時虛其應而失其歸此聖人所以為感也
絶筆於獲麟之一句者所感而起固所以為終也而微
言獨傳於子夏太史公猶謂其不能贊一辭彼公穀之
書方出於漢雜載尸子等之語而其師承豈獨專於子
夏宜其駁而不純也初漢興張蒼賈誼張敞劉公子皆
修春秋左氏傳賈誼亦為左氏訓詁授貫公以至賈護
護授陳欽欽以左氏授劉歆漢初胡母生治公羊春秋
與董仲舒同業公孫宏亦頗受焉其后有嚴彭祖顔安
樂之徒顔之後有泠豐任公筦輅冥都之學初瑕丘江
公受穀梁春秋於申公孝武時江公時與仲舒議不如
仲舒而丞相公孫宏本為公羊學卒用董生上因尊公
羊家詔太子授公羊由是公羊大興太子既通公羊而
後私問穀梁而善之宣帝即位聞衛太子好穀梁春秋
以問丞相韋賢及夏侯勝史高皆魯人也言穀梁子本
魯學公羊乃齊學宜興穀梁時以穀梁並設上前上善
穀梁甘露五年召五經名儒蕭望之大議殿中平公羊
榖梁同異各以經處是非望之等多從穀梁由是穀梁
之學有尹更始胡常申章昌房鳳之學漢初有公羊穀
梁鄭氏夾氏四家並行王氏之亂鄭氏無師夾氏亡書
而三傳所授並各有師自河間獻王獻左氏而劉歆之
引傳文以本經之相發明由是章句義理備焉儒林贊
曰初立博士惟春秋公羊而已宣帝世復立穀梁平帝
時又立左氏然則左氏比三家為最後顯光武時諸儒
廷議立左氏范升以為不宜立賈氏陳元請立博士賈
逵言五經家皆無以證圖䜟明劉氏為堯後者而左氏
獨有明文范會自秦還晉其處者為劉氏明漢家堯後
也故卒立博士雖選李孝封會封卒左氏復廢史通云
和帝元興十一年鄭興父子請重立學官至魏晉漸行
隋劉炫撰春秋述議專解杜預左氏傳唐孔穎達為正
義陸淳撰集傳春秋纂例淳事趙匡匡師啖助淳傳二
家之學(舘閣書目)
詁訓傳授公羊戴元傳序云子夏傳之公羊高高傳其
子平平傳其子地地傳其子敢敢傳其子夀至漢景時
夀乃與弟子胡母子都著以竹帛其傅董仲舒以公羊
顯于朝又四傳至何休為經傳集詁其書遂傳鄭元曰
公羊明䜟休注引䜟最多董仲舒少治春秋孝景時
為博士(本傳)謹按春秋之文求王道之端得之於正正
次王王次春春者天之所為也正者王之所為其意曰
上承天之所為而以正其所為正王道之端云爾臣
謹按春秋謂一為元之意一者萬物之所從始也元者
辭之所謂大也謂一為元者視大始而欲正本也春秋
深探其本而反自貴者始仲舒治國以春秋灾異之
變推隂陽所以錯行公孫宏治春秋不如仲舒以宏
為從䛕仲舒說春秋事得失有舉玉杯蕃露清明竹
林之屬復數百篇十餘萬言(並同上)胡母生字子都
齊人也治公羊春秋為景帝博士與董仲舒同業仲舒
著其德年老歸教於齊齊之言春秋者宗事之公孫宏
亦頗受焉而董生為江都相弟子蘭陵褚大東平嬴公
廣川叚仲温吕步舒(出本傳)禇大至梁相(出胡母生)
(傳)吕步舒丞相長史(出胡母生傳)嬴公守學不失
師法為昭帝諫大夫授東海孟卿魯眭孟孟卿東海
人(出本傳)魯眭孟為符節令坐說灾異誅(出胡母生)
(傳)嚴彭祖字公子東海下邳人也與顔安樂俱事眭
孟孟弟子百餘人唯彭祖安樂為明贊問疑誼各持所
見孟曰春秋之意在二子矣孟死彭祖安樂各專門教
授由是公羊春秋有顔嚴之學彭祖為宣帝博士至河
南東郡太守以高第入為左馮翊遷太子太傅竟以太
傅官終受琅邪王中(出本傳)王中為元帝少府家世
傳業受同郡公孫文東門雲(出嚴彭祖傳)東門雲為
荆州刺史坐為江賊拜辱命下獄誅(注逢見賊而拜也)
(出嚴彭傳)公孫文為東平太傅(仝上)顔安樂字
公孫魯國薛人也眭孟姊子也官至齊郡太守丞後為
仇家所殺安樂授淮隂冷(音零)豐次君淄川任公由是
顔家有冷任之學(出本傳)冷豐為淄川太守(出顔安)
(樂傳)豐授馬宮琅邪左咸(仝上)任公為少府(出顔安)
(樂傳)貢禹事嬴公成於眭孟至御史大夫(出顔安樂)
(傳)禹授穎川堂谿惠(仝上)疏廣事孟卿至太子太傅
廣授琅邪筦輅(出顔安樂傳)明春秋為九傳(本傳)筦
輅為御史中丞(出顔安樂傳)輅授孫寶(仝上)堂谿惠
授太山冥都(仝上)冥都丞相史與筦輅又事顔安樂
故顔氏復有筦冥之學(出顔安樂傳)孫寶為大司農
(仝上)左咸為郡守九卿徒衆尤盛官至大司徒(仝上)
王接注公羊接常謂何休訓釋甚詳而黜周王魯大
體乖繆且志通公羊而往往還為公羊疾病接乃更注
公羊春秋多有新義(接惠帝時補尚書殿中郎)
穀梁穀梁受經於子夏為經作傳故曰穀梁傳傳荀卿
荀卿傳魯人申公申公魯人也卒以詩春秋授瑕丘
江公能盡傳之徒衆最盛(本傳)瑕丘江公受穀梁春
秋及詩於魯申公傳子至孫為博士其後浸微惟榮廣
皓星公二人受焉(本傳)榮廣能盡傳其詩春秋高才
敏捷與公羊大師眭孟等論數困之故好學者復受穀
梁蔡千秋周慶丁姓皆從廣受(出江公傳)蔡千秋又
事皓星公為學最篤宣帝即位問丞相韋賢等言穀梁
子本魯學也公羊氏乃齊學也宜興穀梁時千秋為郎
召見與公羊家並說上善穀梁說擢千秋為諫大夫給
事中後有過左遷平陵令復求能為穀梁者莫及千秋
上愍其學且絶廼以千秋為郎中戸將選郎十人從受
(仝上)尹更始本事蔡千秋為諫議大夫長樂戶將又
受左氏傳取其變理合者以為章句傳子咸及翟方進
琅邪房鳳(仝上)翁君本事蔡千秋(江公傳)周慶千
秋死徵江公孫為博士江博士復死乃徵周慶丁姓待
詔保宮(少府屬官也)使卒授十人自元康始講至甘露
元年積十餘年皆明習(仝上)丁姓字孫至中山太傅
授楚申章昌(仝上)申章昌字曼君(姓申章名昌)為博
士至長沙太傅徒衆尤盛(江公傳)尹咸至大司農(江)
(公傳)翟方進至丞相(江公傳)房鳳字子元不其人
也(琅邪之縣也其音基)以射策乙科為太史掌故仕至
青州牧始江博士授胡常常授蕭秉王莽為講學大夫
由是穀梁春秋有尹胡申章房氏之學(房鳳傳)范寗
徐邈注解范寗以春秋穀梁未有善釋遂沉思積年為
之集解其義精當為世所重既而徐邈復為之注亦稱
之
左傳劉向别錄左邱明授魯申魯申授吳起吳起授子
期子期授楚人鐸椒鐸椒作抄撮八卷授虞卿虞卿作
抄撮九卷授荀卿卿授張蒼漢興北平侯張蒼及梁太
傅賈誼京兆尹張敞大中大夫劉公子皆修左氏春秋
傳誼為左氏傳訓故授趙人貫公為河間獻王博士子
長卿為蕩隂令(蕩音湯)授張禹禹與蕭望之同時為御
史數為望之言左氏望之善之上書數以稱說後望之
為太子太傅薦禹於宣帝徵禹待詔未及問會疾死授
尹更始更始傳子咸及翟方進胡常常授黎陽賈護哀
帝時待詔為郎授蒼梧陳欽以左氏授王莽至將軍而
劉歆從尹咸及翟方進受由是言左氏者本之賈護劉
歆前漢傳左氏者有張蒼賈誼尹咸張敞劉歆後漢
有鄭元鄭衆馬逵馬融延篤彭仲博許惠卿服虔穎宛
之徒各為訓詁魏世則董遇王肅為之注然其間有取
公羊穀梁以釋左氏者惟晉世杜元凱專取邱明之傳
以釋經義疏有沈休文蘇寬劉炫然沈氏於義例粗得
於經傳極疎劉光伯於數經之内實為翹楚然好短左
氏之失凡一百五十餘條杜預左傳集解晉杜預元
凱集劉子駿賈景伯父子許惠卿穎子嚴之經分經之
年與傳之年相附其發明甚多古今稱之然其弊則棄
經信傳如成公十三年麻隧之戰傳載秦敗績而經不
書以為晉直秦曲則韓役書戰時公在師復不告克捷
有功亦無所諱於左傳之例皆不合不曰傳之謬而猥
稱經文缺漏其尤甚者至如此汲冢師春杜預左氏
後序云汲冡師春純集疏左氏傳卜筮事上下次第及
其文義皆與左傳同師春純集者人名也春秋纂例
文宗好左氏令翰林侍讀學士高重分諸國名為書引
名經傳要略藝文志有春秋纂例四十卷乃是服氏
傳解何休嘗以春秋駁漢事六百餘條妙得公羊本意
服虔又以左傳駁何休之所駁漢事六十條又作春秋
左氏傳解于令升獨美左傳于令升史議歴詆諸家
而獨歸美左傳云邱明能以三十卷之約括囊二百四
十年之事斯盖著作之良模也當春秋時諸侯大事見
知於它國者或因假道而方聞或以同盟而始赴如秦
燕之據有西北楚越之大啓東南人罕通於上國故載
其行事多有闕如且其書自宣成已前三紀而成一卷
至襄昭已下數年而占一篇是知國阻隔者記載不詳
年淺近者撰錄多備此邱明隨聞見而成傳何有故為
簡約者哉注士爕十卷賈逵三十卷王肅三十
卷董遇三十卷孫毓二十八卷杜預四十五卷
音曹髦三卷嵇康三卷杜預二卷李軌三卷
荀訥四卷徐邈三卷義沈約蘇寬劉炫
春秋三傳之學(此在傳授之外者)主父偃學春秋主父
學長短縱横術晩乃學春秋百家之言(本傳)夀王傳
受春秋夀王詔使董仲舒傳受高材通明(本傳)于定
國學春秋于定國迎師學春秋身執經北面備弟子禮
(本傳)文翁通春秋文翁少好學通春秋(本傳)雋不
疑治春秋雋不疑治春秋為郡文學(本傳)馮奉世學
春秋奉世學春秋涉大義鍾興受春秋鍾興從丁恭
受嚴氏春秋(本傳)盖文達明春秋盖文達明春秋三
家(本傳)
春秋正經古春秋書春秋家者其先出於三代案汲冢
𤨏語記太丁時目為夏商春秋孔子曰疏通知遠書教
也屬辝比事春秋教也知春秋始作與尚書同時𤨏語
又有晉春秋獻公十七年國語云晉羊舌肸習於春秋
悼公使傳其太子左傳昭公二年晉韓宣子來聘見魯
春秋曰周禮盡在魯矣墨子曰吾見百國春秋盖皆指
此也孔子生平昌鄉陬邑其先宋人也名丘字仲尼
姓孔氏子曰弗乎弗乎君子病没世而名不稱焉吾
道不行矣吾何以自見於後世哉乃因史記作春秋上
至隠公下訖哀公十四年十二公據魯親周故殷運之
三代約其文辝而旨博故吳楚之君自稱王而春秋貶
之曰子踐土之會實召周天子而春秋諱之曰天王
狩于河陽推此以繩當世貶損之義行則天下亂臣賊
子懼焉孔子在位聽訟文辝有可與人共者弗獨有也
至於為春秋筆則筆削則削子夏之徒不能贊一辝弟
子受春秋孔子曰後世知丘者以春秋罪丘者以春秋
(史記孔子世家)太史公曰周道將廢孔子為魯司寇
諸侯害之大夫壅之孔子知言之不用道之不行也是
非二百四十二年之中以為天下表儀貶天子退諸侯
討大夫以達王事而已矣春秋上明三王之道下辨人
事之紀别嫌疑明是非存亡國繼絶世補弊起廢王道
之大者也撥亂世反之正莫近於春秋文成數萬其指
數千萬物之聚散在春秋故有國者不可不知春秋前
有䜛而弗見後有賊而不知為人臣者不可不知春秋
守經事而不知其宜遭變事而不知其權為人君父而
不通於春秋之義者必蒙首惡之名為人臣子者而不
通春秋之義者必䧟簒弑之誅死罪之名其實皆以為
善為之不知其義被之空言而不敢辭故春秋禮義之
大宗也(出史記太史公自序)夫子祖述堯舜之道而
制春秋以文武之法度(中庸注)孔子曰吾志在春秋
世衰道微邪說暴行又作臣弑其君者有之子弑其
父者有之孔子懼而作春秋春秋天子之事也是故孔子
曰知我者其唯春秋乎罪我者其唯春秋乎(孟子)孔
子作春秋上揆之天道下質諸人情參之於古考之於
今故春秋之所譏灾異之所加也春秋之所惡怪異之
所施也書邦家之過兼灾異之變故春秋變古則譏之
(董仲舒策)春秋有灾異皆列終始推得失攷天心以
言王道之安危也(翼奉傳)
春秋五始王褒聖主得賢臣頌共惟春秋發五始之要
在乎審已正統而已注元者氣之始春者四時之始王
者受命之始正月政教之始即位者一國之始
春秋書王正次王王次春(董仲舒傳)詔曰春秋於春
每月書王重三正謹三微也注三正者天地人之正三
微者三正之始萬物皆微故王道取法焉(漢章帝紀)
所書之王即平王也(春秋序)春秋一書書王正月者
十有三王二月者二十一王三月者一十九無事有時
亦冠以王之一字
春秋始隠公杜氏謂平王東周之始王隠公遜國之賢
君
春秋侯國之數大數總百二十四國正國百十五附
庸之國九爵姓具者四十七國有姓無爵者十有
八國有爵無姓者一十七國爵姓皆無者三十三
國盟者三十四國亡國五十有二諸侯有謚者
一十二國
會盟戰數(盡春秋經傳凡二百二十五年)會凡一百
有二(大會四十四)(小會五十八)盟二百有八(大盟)
(六十)(小盟百四十八)戰凡五十有八(大戰五)(次)
(戰二十九)(小戰一十四)
晉悼公九合諸侯襄五年會于戚會于城棣救陳也
七年會于鄬會于邢邱同盟于戲十年會于
柤會于伐鄭十一年盟于亳北會于蕭魚
春秋釋例盟會圖長歴杜預參攷衆家譜第謂之釋例
虞摰賞之曰左邱明本為春秋作傳而左傳遂自孤行
釋例本為傳設而所發明何但左傳預又作盟會圖春
秋長歴備成一家之學此老乃成其長歴
春秋條例晉劉寔篤學尤精三傳辨正公羊以為衛輙
不應辝以止父祭仲失為臣之節又撰條列二十卷
春秋調人晉劉兆嘗以春秋一經而三家殊塗諸儒之
議是非紛然乃思三家之異合而通之取周官調人之
義作春秋調人七萬餘言皆論其首尾使大義旡乖時
有不合者取其長短以通之
春秋解詁何休覃思不闚門十有七年作春秋解詁
春秋繁露漢董仲舒作說春秋事得失今其書有楚莊
王玉杯竹林等五十六篇
竹書紀年劉知幾子貺以竹書紀年序諸侯列會皆舉
謚後人追修非當時正史如齊人殱于遂鄭棄其師皆
孔子新意師春一篇錄卜筮事與左傳合知按春秋經
傳而為也(唐書傳)
春秋未諭者十二趙孟以無辝伐國貶號為人杞伯以
夷禮來朝降爵稱子虞班晉上惡貪賄而先書楚長晉
盟譏無信而後列此論人倫臧否直道而行奚為齊鄭
楚國有弑君各以疾遂皆書卒(昭元年公子圍弑其君)
(麋襄七年鄭子駟弑其君髠頑哀十年齊人弑其君悼)
(公而春秋但書曰楚子卒鄭伯髠頑卒齊侯陽生卒)疾
惡之情豈其若是其所未諭一也按齊荼野幕之弑
事起陽生楚靈乾谿之阨禍由常夀而春秋捐其首謀
捨其親弑反歸罪於乞比(齊陳乞楚公子比)如是則邾
之閽者私憾射姑行欺激怒傾瓶水以沃庭俾廢燼而
爛卒奚不書弑其所未諭二也善惡必書斯為實錄
觀夫子脩春秋多為賢者諱狄實滅衛因威恥而不書
河陽召王成文美而稱狩書法如是豈不使人靡惮憲
章其所未諭三也哀八年及十三年公子再與吳盟
而皆不書桓二年公及戎盟戎實豺狼非我族類非所
諱而仍諱其未諭四也諸國臣子非卿不書必以地
來奔則雖賤亦志如陽虎盗入于讙擁陽關而外叛傳
具其事經獨無聞何哉未諭五也案諸侯世嫡嗣業
居喪既未成君不避其諱此春秋之例也何為般野之
没皆書以名而惡祝之殂直曰子卒其未諭六也君
謂之弑卿士以上通謂之殺又春秋之例按桓二年宋
督弑其君與夷及其大夫孔父僖十年又曰晉里克弑
其君卓及其大夫荀息夫臣當為殺而稱及與君弑同
科未諭七也邦之為孔醜諱之可也如公書宋葬公
與吳盟為齊所止為邾所敗盟而不至會而後期並諱
而不書豈非煩碎之甚且按汲冢竹書其晉春秋及紀
之載事也如重耳出奔惠公見獲書其本國皆無所隠
推魯春秋之紀其國也則未然未諭者八也夫子之
脩春秋皆遵彼乖僻習其訛謬凡所編次不加改者矣
何為其間則一褒一貶時有弛張或㳂或革曾無是正
未諭九也定六年書鄭滅許以許男斯歸而哀元年
書許男與楚圍蔡夫許既滅矣而能重列諸侯舉兵圍
國者何哉未諭十也案虞自魯閔公以來通上國僖
二年滅下陽已降漸見於春秋盖始命行人自達於魯
也而𤨏語晉春秋載魯國閔公時事言之甚詳斯則聞
事必書無假相赴當時國史他皆倣此至於夫子所修
則不然凡書異國皆取來告而闕之用使巨細不均繁
省失中未諭十一也君子以博聞多識為工良史以
實錄直書為貴而春秋記他國事必憑來者之辝而來
者所言多非其實或兵敗而不以敗告或君弑而不以
弑稱或秋葬而冬赴春崩而夏聞遂使真偽莫分是非
相亂未諭十二也
春秋虛美者五古者國有史官具列時事觀汲冡所記
皆與魯史符同如殺其大夫執我行人鄭棄其師隕石
于宋其三事並出竹書紀年唯鄭棄師出𤨏語晉春秋
諸如此句多是古史全文則知夫子所修但因其成事
就加彫飾仍舊而已加以史策有缺文時月有失次皆
存而不正而太史公云夫子為春秋筆則筆削則削子
夏之徒不能贊一辝其虚美一也按宋襄公執滕子
而誣之以罪楚靈王弑郟敖而赴之以疾亡春秋皆承
告而書曾無變革求諸勸戒其義安在左丘明論春秋
之義云或求名而不得或欲盖而名彰善人勸焉其虚
美二也春秋本以褒貶為主國語晉司馬侯對其君
悼公曰以其善行以其惡戒可謂德義矣公曰孰能曰
羊舌肸習於春秋至董狐書法而不隠南史執簡而累
進又寗殖出君而卒自憂名在策書故知當時史臣各
懷直筆自夫子之修春秋也他邦之簒弑其君有三(謂)
(齊鄭楚已解於上)本國之殺逐其君者七(隠閔般惡祝)
(五君被殺昭哀二主被逐)莫不缺而不錄而孟子曰孔
子成春秋亂臣賊子懼無乃烏有之談歟虛美三也
太史公曰孔氏著春秋隠桓之間則彰至定哀之際則
微言其切當世之文而亡褒諱之辝也斯則危行言遜
以免禍而孔子曰知我者其惟春秋乎其虚美四也
案趙穿弑君而稱宣子之弑江乙亡布而稱令尹所盗
此則春秋之世莫不微婉其詞而班固云仲尼殁微言
絶觀微言之作豈獨宣父者其虛美五也
五傳仲尼没而微言絶故春秋分為五(前藝文志)邱明
論本事而作傳及末世口說流行故有公羊穀梁鄒郟
之傳四家之中公羊穀梁立於學官鄒氏無師郟氏未
有書人執所見各不同也(上文注)夫子約魯史記而
脩春秋因謂之魯史春秋學開五傳者謂各專已學以
相教授分經作傳凡有五家開則分也五傳者案漢書
藝文志云左氏傳三十卷左邱明魯太史也公羊傳十
一卷公羊子齊人名高穀梁傳十一卷名赤魯人鄒氏
傳十二卷郟氏傳十一卷(孝經序注)
三傳總論漢胡母生董仲舒之徒出而公羊興申公蔡
千秋之學盛而穀梁起業左氏者又有賈護劉歆之屬
故得並立學官三家異論接迹而出是非互有所私注
釋之意多緣其流杜元凱則拘以赴告何休則涉以䜟
偽范寗雖務探經而博采諸說然未盡詳唐世啖趙陸
淳亦精焉(春秋會義序杜諤作)
三傳異同汲冢書杜預以為所說與左傳符同異於公
羊穀梁則知此二書近世穿鑿非春秋本意審矣莊公
二十八年書臧孫辰告糴于齊左氏則曰禮也公羊則
曰諱稱使以為臧孫辰之私行也穀梁則為内諱也惟
唐趙氏譏其為政而無備得之矣莊公八年書甲午
治兵左氏則曰治兵于廟禮也公羊則曰祠兵為久穀
梁則曰治兵習戰繼之以善陳僖公三年書王正月
不雨盖春秋之義凡經時不雨告廟則書而左氏謂之
不為灾公羊謂之記異穀梁曰勤雨也誤矣
三傳得失三家言其長則事莫備於左氏例莫明於公
羊義莫精於穀梁以言其短則或失之誣或失之亂或
失之鑿(如載惠公元妃繼室及仲子之歸于魯則隠公)
(兄弟嫡庶之辨攝位之實可接而知也此左氏叙事見)
(本末處若夫來賵仲子以為預凶事則誣矣)(王正月)
(之為大一統及我欲之暨不得已也此公羊之明於例)
(也若夫母以子貴媵妾許稱夫人則亂矣)(叚弟也弗)
(謂弟公子也弗謂公子賤叚而見鄭伯之處心積慮成)
(於殺也此穀梁之精於義也若夫曲生條例以大夫曰)
(卒為正則鑿矣)(武夷錄)左氏載諸侯之事或詳或略
其尤詳者每出一師具列將佐或因廢興並舉六卿如
子産晏嬰之流併其士族世家亦或詳備而夢卜雜占
小說諷誦縱横滑稽之言無所不有其於叙事可謂繁
矣然以辭勝於事則其解釋經意乃或滅裂公穀二家
隨經解釋事為之說比附日月曲生條例義有不合亦
復強說踳駁不倫首尾矛楯雖其釋經密於左氏至其
說之繁碎抑又過之盖左氏之說經少則其失亦少二
傳之解經多則其失亦多然則釋經之失少載事之得
多左氏之學不賢於公穀乎(了齋)光武時尚書令韓
歆上疏欲立左氏博士范升奏以左氏淺末不宜立且
條左氏之失十四事啖助愛公穀以左氏解義多謬此
嗜公穀者則指左氏之疵也范升奏左氏不可立而陳
元詣闕上書以言邱明至賢親受孔子而公穀傳聞於
後世賈逵亦條上左氏長於三傳者三十餘事謂左氏
深於君父公羊多任權變此喜左氏者則譏二子之踳
駁也左氏豔而富其失也誣穀梁清而婉其失也短
公羊辨而裁其失也俗若能富而不誣清而不短裁而
不俗則深於其道者也左氏公羊以正月為周正惟
穀梁子以為夏正然晉杜預作長歴唐浮屠一行推步
日食皆以為春秋用周正此又不能無疑也桓公十四
年春無冰成元年二月無冰襄公二十八年春無冰經
於春書無冰左氏公羊以為周正似亦有所合也然桓
公八年冬十月雨雪果以為正則雨雪於秋八月也穀
梁子之說似亦未可廢也
三傳之失公羊之失謂求金求車為非禮而不知責諸
侯之不貢也以大閱大蒐為罕書是不知譏列國之僣
天子也以築舘為舍禮而不知仇敵之不可通也穀梁
之失謂正月己卯烝為不時是不知周之正月乃夏之
十一月在建子之月而冬祭不為不時謂秋蒐于紅以
為正是不知蒐春田而用於秋非正也不納子紏為内
惡是仇敵可得而容也左氏之失以郎之狩而為禮是
不知其廢國務而遠田獵也以築王姬之舘為正是不
知仇讎敵之不可交也四國伐鄭以為圍鄭狄人入衛
以為滅衛經何以不書圍與滅也
春秋左氏全綜劉兆又為春秋左氏解名曰全綜公羊
穀梁皆納經傳中朱書以别之
春秋釋疑汜毓合三傳為之解注撰春秋釋疑
春秋總例韋表微病諸儒執一㮣是非紛然著三傳總
例通理經趣
集傳例統啖助考三家短長縫綻漏闕號集傳復攝其
綱條為例統弟子趙匡與助之子異裒錄所為春秋集
注總例請趙匡損益陸質纂會之號集傳統例墨守膏
盲廢疾初李育少習公羊春秋知名太學嘗讀左氏傳
雖樂文采然不謂得聖人深意以謂前世陳元范升之
徒更相非折而多引圖䜟不據理體於是作難左氏義
四十一事建元初舉方正拜博士四年詔與諸儒論五
經於白虎觀育以公羊義難賈逵往反皆有理證何休
乃與其師羊弼追述李育之意以難二傳故作公羊墨
守左氏膏育穀梁廢疾
公羊公羊子名高齊人也受經於子夏傳春秋者非
一其中多非常異議不經之論至使賈逵以謂公羊可
達左氏可興公(羊春秋序)何氏之意以為三科九旨
是止一物若總而言謂之三科科者叚也若析而言之
謂之九旨旨者意也(公羊疏)公羊多任於權變(後賈)
(逵傳)公羊辭義清雋斷决明審(荀崧傳)
穀梁穀梁子名淑字元始魯人也一名赤受經於子夏
為經作傳故曰穀梁傳於時則接乎隠公兹因以託
始該二儀之化育贊人道之幽變舉得失以彰黜陟明
成敗以存勸戒拯頽綱以繼三五鼓芳風以扇游塵一
字之褒寵踰華衮之贈片言之貶辱過市朝之撻(穀梁)
(序)穀梁善於經(鄭元六藝論)
二傳五短穀梁公羊生於異國長於後來語地與魯國
相遠論時則與宣尼不接安得以傳聞而與親見者先
爭乎其短一也左氏述臧哀伯諫納鼎周内史美其
讜言王子朝告于諸侯閔馬父嘉其辨說亦猶史記載
樂毅李斯之文漢書晁錯賈生之筆觀二傳所載有異
於此其錄人言也語乃齟齬文皆𤨏碎盖彼得史臣之
簡書此傳流俗之口其短二也左氏載諸大夫詞令
行人應答其文典而美其語博而奥(如僖伯諫觀魚富)
(辰諫王納帶王孫論九鼎季札觀樂)述近古則委曲如
存(如郯子官名季孫行父舉八元八凱魏絳引虞箴子)
(革誦祈招)證近代則循環可覆二傳者記言載事失彼
菁華尋源探本取諸胷臆理甚迂僻言多鄙野比諸左
氏不可同年其短三也二傳雖以釋經為主其缺漏
不可殚語其短四也論語有曰夫子不為衛君而公
羊釋義反以衛輙為賢是違夫子之教其短五也
左氏左丘明魯人也為魯太史(出論語公冶長注)伊川
曰古之聞人也左邱明受經於仲尼以為經者不刊
之書也故傳或先經以始事或後經以終義或依經以
辯理或錯經以合異隨義而發其例之所重舊史遺
文略不盡舉非聖人所脩之要故也身為國史躬覽載
籍必廣記而備言之其發凡以言例皆經國之常制
周公之垂法史書之舊章仲尼從而脩之以成一經之
通體其微顯闡幽裁成義類者皆據舊例而發義指行
事以正褒貶諸稱書不書先書故書不言不稱書曰之
類皆所以起新舊發大義謂之變例然亦有史所不書
即以為義者此盖春秋新意故傳不言凡曲而暢之也
其經無義例因行事而言則傳直言其歸趣而已非例
也故發傳之體有三而為例之情有五一曰微而顯文
見於此而起例在彼稱族尊君命舍族尊夫人梁亡城
緣陵之類是也二曰志而晦約言示制推以知例參會
不地與謀曰及之類是也三曰婉而成章曲從義訓以
示大順諸所諱辟璧假許田之類是也四曰盡而不汙
直書其事具文見意丹楹刻桷天王求車齊侯獻捷之
類是也五曰懲惡而勸善求名而亡欲盖而章書齊豹
盗三叛人名之類是也推此五體以尋經傳觸類而長
之附于二百四十二年行事王道之正人倫之紀備矣
(序)左邱明因聖言以攄意托王義以流藻其淵源深
大沉懿雅麗可謂命世之才(國語)
左氏三長韓宣子見魯春秋曰周禮盡在魯矣吾乃今
知周公之德與周之所以王春秋之作始自姬旦成諸
仲尼邱明之傳知有筆削及發凡例皆得周典其長一
也按哀三年魯司鐸(宮名)火南宮敬叔命周人出御
書之時魯文籍最備邱明躬為太史博覽羣書如鄭書
晉志之類凡此諸籍莫不畢觀每事皆詳其長二也
論語子曰左邱明恥之丘亦恥之以同聖之才而膺授
經之託上詢夫子下訪其徒凡所采摭實廣見聞其長
三也
左氏叙事左氏之叙事也述行師則簿領盈視哤䀨沸
騰論備大則區分在目修飾峻整言勝捷則收獲都盡
記奔敗則披靡横前申盟誓則慷慨有餘稱譎詐則欺
誣可見談恩惠則温如春日紀功烈則凛若秋霜發興
邦則滋味無量陳亡國則凄凉可憫或腴辭潤簡編或
美句入詠歌跌宕而不羣縱横而自得若斯才者殆將
工侔造化思涉鬼神著述罕聞古今卓絶於二傳之叙
事也榛蕪溢句疣贅滿行華多而少實言拙而寡味
元經子謂董常曰吾欲修元經稽諸史論不足證也吾
得皇極讜義焉(文中子王道篇)春秋以天道終乎故止
於獲麟元經以人事終乎故止於陳亡於是乎天人備
矣(出述史篇)文中子曰天下無賞罰三百載矣(自晉)
(惠帝至隋開皇十年凡三百載)元經可得而不興乎薛
收曰始於晉惠何也子曰昔者明王在上賞罰其有差
乎元經褒貶所以代賞罰也其以天下無主而賞罰不
明也(出王道篇)子述元經皇始之事歎焉(後魏初年)
門人未達叔恬曰夫子之歎盖歎命矣書云天命不于
常惟歸乃有德戎狄之德黎民懷之三才其捨諸(出王)
(道篇)子曰元經其正名乎(正帝名)皇始之帝徵天以
授之也(皇始後魏道武帝號也始有中原建天子旌旗)
(得正統此天授之也)晉宋之王近於正體(東晉至劉宋)
(中國無真主則江南以為正體故曰近)於是乎未忘中
國(晉宋皆舉兵中原有復一之制)穆公之志也(晉陽公)
(作政大論言帝王之道元經所以帝元魏而斥齊梁盖)
(其志也)齊梁陳之德斥之於四夷也以明中國之有代
大和之力也(後魏孝文太和元年宋蒼梧王元徽五年)
(也時江南衰替中國始尊)(出問易篇)薛生曰殤之
後帝制絶矣元經何以不興乎子曰君子之於帝制并
心一氣以待也傾耳以聽拭目而視故假之以歲時桓
靈之際帝制遂亡矣文明之際魏制其未成乎(魏文帝)
(明帝未能平吳蜀一制天下)太康之始書同文車同軌
(晉武太康元年平吳天下同一)君子曰帝制可作矣而
不充振故永熙之後君子息心焉曰謂之何哉(太康十)
(一年武帝崩楊駿矯詔輔政改元永熙賈后殺駿天下)
(大亂)元經於是不得已而作也(出問易篇)文中子曰
春秋作而典誥絶矣元經興而帝制亡矣(出問易篇)
文中子曰小雅盡廢而春秋作矣小化皆衰而天下非
一帝(續詩有大化小化亦大小雅之義也及其衰也四)
(夷僣帝號故曰非一帝)元經所以續而作者其衰世之
意乎(出禮樂)董常曰元經之帝元魏何也子曰亂離
斯瘼吾誰適歸天地有奉生民有庇即吾君也且居先
王之國受先王之道予先王之民矣謂之何哉董常曰
敢問皇始之授魏而帝晉何也(魏太祖入長安始有中)
(原是歲丙申皇始元年當東晉孝武帝盡太元二十一)
(年也然元經尚以安恭紀年)子曰主中國者將非中國
也我聞有命未敢以告人則猶傷之者也傷之者懷之
也董常曰敢問卒帝之何也(魏至孝文方得紀帝)子曰
貴其時大其事於是乎用義矣子曰穆公來王肅至而
元魏達矣(穆公虬宋順帝升明二年奔魏王肅字恭懿)
(齊明帝建武四年亦奔魏並魏孝文時也出述史篇)
叔恬曰敢問元經書陳亡而具五國何也子曰江東中
國之舊也衣冠禮樂之所就也永嘉之後江東貴焉(晉)
(懷帝永嘉二年琅邪王叡自徐州移鎮建業中國衣冠)
(往依焉)而卒不貴無人也齊梁陳於是乎不與其為國
也及其亡也君子猶懷之故書曰晉宋齊梁陳亡具五
以歸其國且言其國亡也嗚呼棄先王之禮樂而至是
乎叔恬曰晉宋亡國久矣今具之何謂也子曰衣冠文
物之舊君子不欲其先亡宋有樹晉之功有復中國之
志亦不欲其先亡也故具齊梁陳以歸其國也其未亡
則君子奪其國焉曰中國之禮樂安在其已亡則君子
與其國焉曰猶我中國之遺人也書五國並時而亡盖
傷先王之道盡墜故君子大其言極其敗於是乎掃地
而求更新也期逝不至而多為䘏汝知之乎此元經所
以書也(出述史篇)文中子曰元經有常也所正以道
於是乎見義元經有變也所行有適於是乎見權(常若)
(五始不可移易是也變若與奪南北以尊中國是也)權
義舉而皇極立矣(出魏相篇)文中子曰春秋一國之
書也其以天下有國而王室不尊乎故約諸侯以尊王
政以明天命之未改此春秋之事也元經天下之書也
其以無定國而帝位不明乎徵天命以正帝位以明神
器之有歸此元經之事也(出魏相篇)董常曰執小義
而妨大權春秋元經之所罪歟子曰斯謂皇之不極(同)
(上)子曰元經之專斷盖藴於天命吾安敢至哉(天命)
(未改於晉祚則元經斷之於江南天命有歸於中國則)
(元經斷之於後魏)(魏相篇)文中子曰褒表不及仁
夀(元經至隋開皇而止矣不及仁夀四年煬帝弑立)叔
恬曰何謂也子泫然曰仁夀大業之際其事忍容言耶
(出立命篇)子曰吾於續書元經也其知天命而著乎
傷禮樂則述章志正歴數則斷南北感帝制而首大熙
(元經首於大熙盖感帝制之絶而特振之也)尊中國而
正皇始(晉宋卒不振則歴數斷歸北朝以後魏孝文皇)
(始年都洛陽始得中國也出關朗篇)子謂叔恬曰汝
為春秋元經乎春秋元經於王道是輕重之權衡曲直
之繩墨也失則無所取衷矣(出事君篇)
唐續春秋開元中裴光庭拜侍中兼洪文舘學士又引
夀安丞李融拾遺張琪著作佐郎司馬利賓直洪文舘
撰續春秋經傳自戰國訖隋請天子修經光庭作傳書
久不就
十六國春秋魏世黃門侍郎崔鴻乃考覈衆家辨其同
異除煩補闕錯綜綱紀易其國書曰錄主記曰傳都謂
十六國之春秋先是前趙有漢趙記(平輿子和苞撰)後
趙有上黨國記趙書(徐光等撰)鄴都記趙紀(燕田融等)
(撰)前燕有燕紀(杜輔撰)後燕有後書(董統撰後申秀等)
(取二燕合成一史)南燕有南燕錄(趙郡王景暉撰)漢有
漢書華陽國志(漢乃蜀李勢也二書並常璩撰漢書後)
(入晉秘閣改為蜀李書)前凉有凉國春秋(索綬作)凉記
(劉慶作)凉書(索暉劉昞作)前秦有秦記(車頻纂裴景仁)
(刪)後秦有秦史(姚和都作)夏有國書(趙思羣等作)西凉
西秦北燕之史或當代所書或他邦所錄至崔鴻乃著
為十六國春秋
虞氏春秋虞卿說遊之士困於梁乃著書上採春秋下
觀近世由節義稱號揣摩政謀凡八篇以刺譏國家得
失世傳之曰虞氏春秋
吕氏春秋吕不韋為丞相是時魏有信陵楚有春申趙
有平原齊有孟嘗皆下士喜賓客以相傾不韋以秦之
強羞不如亦招士厚遇之是時多辨士如荀卿之徒著
書布天下吕不韋乃使其客人人著所聞集論以為八
覽六論十二紀二十餘萬言以為備天地萬物古今之
事號吕氏春秋布咸陽市門垂千金其上延諸侯遊士
賓客有客增損一字者予千金
吳越春秋(趙景)楚漢春秋(陸賈)漢春秋後漢春秋魏春
秋(孔衍)魏氏春秋晉陽春秋孫盛篤學不倦自少至老
不釋卷著魏氏春秋晉陽春秋詞直而理正咸稱良史
焉既而桓温見之怒謂盛子曰枋頭誠為失利何至如
尊君所說若此史遂行自是當君門之事其子請刪改
盛大怒諸子遂改之盛寫兩本寄於慕容雋太元中孝
武博求異聞始於遼東得之考校多有不同書遂兩存
晉漢春秋唐春秋(韋述吳兢)習鑿齒歸襄陽是時桓温
覬覦望鑿齒在郡著漢晉春秋以裁正之起後漢光武
終晉愍帝於三國之時蜀以宗室為正魏武雖受漢禪
晉尚為簒逆至文帝平蜀乃為漢亡而晉始興焉凡五
十四卷
後史凖左傳體晉樂資春秋後傳荀悦漢紀張璠
後漢紀劉璠梁典孫盛春秋干寶晉紀裴子
野宋略吳均齊春秋何之元梁典王劭齊志
孔子没經傳不作于時文籍唯有戰國策及太史公書
而已至晉著作郎樂資乃追采二史撰為春秋後傳其
書始以周平王續前傳魯哀公于後至赧王入秦又以
秦文公之繼周終於二世之滅合成三十卷漢獻帝命
荀悦為編年體依附左傳著漢紀三十篇自後漢至於
高齊如張璠孫盛干寳徐賈裴子野吳均何之元王劭
等其所著書或謂之紀或謂之略或謂之志雖名各異
大抵皆依左傳以為的凖
羣書考索卷六
