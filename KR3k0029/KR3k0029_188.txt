羣書考索别集卷一宋章如愚撰
圖書門
周子曰無極而太極太極動而生陽動極而静静而生
隂静極復動一動一静互為其根分隂分陽兩儀立焉
陽變隂合而生水火木金土五氣順布四時行焉五行
一隂陽也隂陽一太極也太極本無極也五行之生也
各一其性無極之眞二五之精妙合而凝乾道成男坤
道成女二氣交感化生萬物萬物生生而變化無窮焉
惟人也得其秀而最靈形既生矣神發知矣五性感動
而善惡分萬事出矣聖人定之以中正仁義(聖人之道)
(仁義中正而已矣)而主静(無欲故静)立人極焉故聖人
與天地合其德日月合其明四時合其序鬼神合其吉
凶君子修之吉小人悖之凶故曰立天之道曰隂與陽
立地之道曰柔與剛立人之道曰仁與義又曰原始反
終故知死生之說大哉易也斯其至矣
太極圖
此無極而太極也所以動而陽静而隂之本體也
非有以離乎隂陽即陰陽而指其本體不雜乎隂陽而
為言耳□此之動而陽静而隂也中者其本體也
□者陽之動也之用所以行也□者隂之静也之
體所以立也□者□之根也□者□之根也此
陽變隂合而生水火木金土也□者陽之變也□
者隂之合也□隂盛故居右□陽盛故居左□陽穉故
次火□隂穉故次水□冲氣故居中而水火之□交
系乎上隂根陽陽根隂也水而木木而火火而土土而
金金而復水如環無端五氣分四時行也□
五行一隂陽五殊二實無餘欠也隂陽一太極精粗本
末無彼此也太極本無極上天之載無聲臭也五行之
生各一其性氣殊質異各一其無假借也□此無
極二五所以妙合而無間也乾男坤女以氣化者言
各一其性男女一太極也萬物化生以形化者言各
一其性而萬物一太極也又曰極如木之有根浮屠之
有頂但是有形之極太極乃是無形之極極者至極
之義至中至正至精至一之理也太者大而無以加之
稱如太初太一太元太祖之謂也極無不在民極則有
總會之義北極則有樞紐之義皇極則有標凖之義謂
之太極則是原頭只有此理在天地萬物之先而實行
乎天地萬物之中無總會之形而實為萬理之總會無
樞紐之形而實為萬化之樞紐無標凖之形而實為萬
類之標凖周子但於第二圈中分出一圈在上以見太
極只是渾淪極至之理而元無形爾圖說解剥圖體示
人以一身所自来惟人也以下示人以人道所由立使
知人所以為人聖人所以為聖人君子所以為君子小
人所以為小人朱子嘗曰西銘前一叚如棋盤後一叚
如人下棋太極圖意亦然
伏羲畫卦横圖
大𫝊曰易有太極是生兩儀兩儀生四象四象生八
卦又曰八卦成列象在其中矣因而重之爻在其中
矣
朱子曰天地之間莫非太極隂陽之妙聖人仰觀俯
察遠求近取固有超然而默契於心矣故自兩儀未
分渾然太極而兩儀四象六十四卦之理已粲然於
其中太極分而兩儀則太極固太極兩儀固兩儀也
兩儀分而四象則兩儀又為太極而四象又為兩儀
矣自是而推四而八八而十六十六而三十二三十
二而六十四以至百千萬億之無窮雖見於摹畫若
有先後而出於人為然其已定之形已成之勢固已
具於渾然之中而不容毫髮思慮作為於其間也又
曰諸儒談易謾紛紛只見繁枝不見根觀象徒勞推
互體玩辭亦是逞空言湏知一本能雙幹始信千兒
與萬孫喫緊包羲為人意悠悠千古向誰論
此伏羲畫卦次序卦畫自下而上初畫一竒一偶則陽
一隂一而為兩儀兩儀之上各生一竒一偶則太陽一
少隂二少陽三太隂四而為四象四象之上各生一竒
一偶則乾一兊二離三震四巽五坎六艮七坤八而為
八卦八而十六則兩儀之上各加八卦又八卦之上各
加兩儀也十六而三十二則四象之上各加八卦又八
卦之上各加四象也三十二而六十四則八卦之上各
加八卦下三畫則八乾八兊八離八震八巽八坎八艮
八坤上三畫則乾一兊二離三震四巽五坎六艮七坤
八各居八卦之上而重乾居一重兊居二重離居三重
震居四重巽居五重坎居六重艮居七重坤居八皆自
然而然不容已之勢豈待文王而後重周禮三易經卦
皆八其别皆六十四周禮至劉歆時方出子雲不見周
禮故以重易為文王不知十三卦制器皆取已重之卦
矣文王易即伏羲已重之卦而改變其位序也
伏羲畫卦圓圖
邵子曰太極既分兩儀立矣陽上交於陰隂下交於
陽而生天之四象剛交於柔柔交於剛而生地之四
象是故一分為二二分為四四分為八八分為十六
十六分為三十二三十二分為六十四猶根之有幹
幹之有枝愈大而愈小愈細而愈繁是故乾以分之
坤以翕之震以長之巽以消之長則分分則消消則
翕也乾坤定位也震巽一交也兊離坎艮再交也故
震陽少而隂尚多也巽隂少而陽尚多也兊離陽浸
多也坎艮隂浸多也又曰無極之前隂含陽也有象
之後陽分隂也隂為陽之母陽為隂之父故母孕長
男而為復父生長女而為姤是以陽起於復而隂起
於姤也又曰乾四十八而四分之一分為隂所尅也
坤四十八而四分之一分為所尅之陽也故乾得三
十六而坤得十二也又曰復至乾凡百一十有二陽
八十隂姤至坤凡百一十有二隂八十陽又曰陽在
隂中陽逆行隂在陽中隂逆行陽在陽中隂在隂中
則皆順行此眞至之理按圖可見之矣又曰坎離隂
陽之限也故離當寅坎當申而數常踰之者隂陽之
溢也然用數不過乎中也(離當夘坎當酉但以坤為)
(子半可見矣)又曰先天學心法也故圖皆自中起萬
化萬事生於心也
此即横圖而分左右也陽爻多者居左隂爻多者居右
隂陽之賓主也自三畫觀之初畫為儀隂陽之竒偶也
中畫為象上畫為卦隂陽之中又各有隂陽也自六畫
觀之一畫則左三十二陽右三十二隂兩儀也二畫則
十六陽十六隂相間四象也三畫則八陽八隂相間八
卦也四畫則四陽四隂相間五畫則二陽二隂相間六
畫則一陽一隂相間皆隂陽相生不已之象也然以象
觀之陽饒隂乏以數觀之陽一隂二故惡多於美害多
於利亂多於治天道進陽而退隂人道必崇陽而抑隂
歟
伏羲八卦圖
說卦曰天地定位山澤通氣雷風相薄水火不相射
八卦相錯數往者順知来者逆是故易逆數也雷以
動之風以散之雨以潤之日以烜之艮以止之兊以
說之乾以君之坤以藏之邵子曰此一節明伏羲
八卦也八卦相錯者明交相錯而成六十四也又曰
乾坤縱而六子横易之本也又曰震始交隂而陽生
巽始消陽而隂生兊陽長也艮隂長也震兑在天之
隂也巽艮在地之陽也故震兊上隂而下陽巽艮上
陽而下隂天以始生言之故隂上而陽下交泰之義
也地以既成言之陽上而隂下尊卑之位也乾坤定
上下之位坎離列左右之門天地之所闔闢日月之
所出入春夏秋冬晦朔弦望晝夜長短行度盈縮莫
不由乎此矣朱子曰以横圖觀之有乾一而後有
兊二有兑二而後有離三而震四巽五坎六艮七坤
八亦以次而生此易之所以成也而圓圖之左方自
震之初為冬至離兑之中為春分以至於乾之末而
交夏至焉皆進而得其已生之卦猶自今日而追數
昨日也故曰數往者順其右方自巽之初為夏至坎
艮之中為秋分以至於坤之末而交冬至焉皆進而
得其未生之卦猶自今日而逆計来日也故曰知来
者逆然本易之所以成則其先後始終如横圖及圓
圖右方之序而已故曰易逆數也
按說卦所言天地山澤雷風水火之象先天圖之小成
也乾純陽為天位乎上故居南坤純隂為地位乎下故
居北離火外陽内隂居東大明生東也坎水外隂内陽
居西月生於西也西北多山故艮止為山居西北澤萃
東南故兊說為澤居東南雷起東北故震陽動於下為
雷居東北風起西南故巽入於下為風居西南此對待
之隂陽也然八卦之序旋轉無窮八位之象交相為用
對待者未嘗不流行也
文王八卦圖說
說卦曰帝出乎震齊乎巽相見乎離致役於坤說言
乎兊戰乎乾勞乎坎成言乎艮神也者妙萬物而為
言者也動萬物者莫疾乎雷撓萬物者莫疾乎風燥
萬物者莫熯乎火說萬物者莫說乎澤潤萬物者莫
潤乎水終萬物始萬物者莫盛乎艮故水火相逮雷
風不相悖山澤通氣然後能變化既成萬物也邵
子曰此一節明文王八卦也又曰至哉文王之作易
也其得天地之用乎故乾坤交而為泰坎離交而為
既濟也乾生於子坤生於午坎終於寅離終於申以
應天之時也置乾於西北退坤於西南長子用事而
長女代母坎離得位而兊艮為偶以應地之方也王
者之法其盡於是矣(此言文王改易伏羲卦圖之意)
(也盖自乾南坤北而交則乾北坤南而為泰矣自離)
(東坎西而交則離西坎東而為既濟矣乾坤之交者)
(自其所已成而反其所由生也故再變則乾退乎西)
(北坤退乎西南也坎離之變者東自上而西西自下)
(而東也故乾坤既退則離得乾位而坎得坤位也震)
(用事者發生於東方巽代母者長養於東南也)又曰
易者一隂一陽之謂也震兊始交者也故當朝夕之
位坎離交之極者也故當子午之位巽艮不交而隂
陽猶雜也故當用中之偏乾坤純陽純隂也故當不
用之位也又曰兊離巽得陽之多者也艮坎震得隂
之多者也是以為天地用也乾極陽坤極隂是以不
用也又曰震兊横而六卦縱易之用也
按說卦所言震巽離坤兊乾坎艮之序後天圖之小成
也乾坤交而付其用於離坎故離得乾位坎得坤位乾
西北坤西南者退處於無為之地天傾西北而樞紐不
動亦在西北故乾居西北土居中央致養之道在離兊
之間故坤居西南震東兊西者震陽出隂而主春兊隂
說陽而主秋也巽東南而艮東北者巽隂入陽長養萬
物艮陽止隂終始萬物此流行之隂陽也然乾對坤震
對兊坎對離艮對巽則流行者未嘗不對待也故下文
水火雷風山澤之相偶又用伏羲卦云
先天方圓圖
邵子曰此伏羲八卦也伏羲畫八卦即有六十四卦
圓者為天方者為地天地之理皆在是也伯温曰
乾兊離震在天為陽在地為剛在天則居東南在地
則居西北巽坎艮坤在天為隂在地為柔在天則居
西北在地則居東南隂陽相錯天文也剛柔相交地
理也朱子曰此圖圓布者乾盡午中坤盡子中離
盡夘中坎盡酉中陽生於子中極於午中隂生於午
中極於子中其陽在南其隂在北方布者乾始於西
北坤盡於東南其陽在北其隂在南此二者隂陽對
待之數圓於外者為陽方於中者為隂圓者動而為
天方者静而為地者也又曰先天圖一日有一日之
運一月有一月之運大而天地之終始小而人物之
死生遠而古今之世變皆不外此
天地之間無獨必有對故先天之易兩兩相對圓圖乾
與坤對自乾坤而生者夬對剥大有對比壯對觀小畜
對豫需對晉大畜對萃泰對否兌與艮對自兌艮而生
者復對謙蹇對暌漸對歸妹小過對中孚旅對節咸對
損遯對臨坎與離對自離坎而生者師對同人蒙對革
渙對豐解對家人未濟對既濟困對賁訟對明夷震與
㢲對自震㢲而生者升對无妄蠱對隨井對噬嗑恒對
益鼎對屯大過對頤姤對復方圓自下而上序如横圖
自西北之東南乾之坤東北之西南泰之否縱横錯綜
亦皆相對天下之理有剛必有柔有進必有退有善必
有惡六十四卦皆歷三十二位而變而其機則在坤復
乾姤之間復至乾陽自少而多極於乾則一變為姤矣
姤至坤隂自少而多極於坤則一變為復矣坤而復乾
而姤乃隂陽變易之機得其機則安不忘危治不忘亂
進必思退吉必慮凶可以體常盡變先天之學其明天
道以驗人事之幾歟
後天序對圖
易大傳序卦雜卦皆後天次序反對卦也邵子曰
八卦之象不易者四反易者二以六卦變而成八也
重卦之象不易者八反易者二十八以三十六變而
成六十四也又曰小成之卦正者四變者二共六卦
也大成之卦正者八變者二十八共三十六卦也又
曰天根月窟常来往三十六宫都是春又曰體有三
百八十四而用止于三百六十何也以乾坤離坎之
不用也乾坤離坎之不用所以成三百六十之用也
又曰乾坤坎離為上篇之用震艮㢲兌為下篇之用
頤中孚大小過為二篇之用也
隂陽相易自有相反之理故後天之易一一反對上經
十八卦下經亦十八卦上經不易者六乾坤坎離頤大
過也反易者十二屯與蒙需與訟師與比小畜與履泰
與否同人與大有謙與豫隨與蠱臨與觀噬嗑與賁剥
與復无妄與大畜是也下經不易者二中孚小過也反
易者十六咸與恒遯與壯晉與明夷家人與睽蹇與解
損與益夬與姤萃與升困與井革與鼎震與艮漸與歸
妹豐與旅㢲與兌渙與節既濟與未濟是也乾坤坎離
固不易艮震合而為頤震艮合而為小過㢲兌合而為
中孚兌㢲合而為大過亦皆不易也八卦雖不易乾盡
變則為坤坤盡變則為乾坎盡變則為離離盡變則為
坎頤盡變則為大過大過盡變則為頤中孚盡變則為
小過小過盡變則為中孚亦皆變易也易變易也天下
有可變之理聖人有能變之道反需為訟反泰為否反
隨為蠱反晉為夷反家人為睽此不善變者也反剥為
復反遯為壯反蹇為解反損為益反困為井此善變者
也亦不盡然文王之意但示人以可變之機得其機則
危可安亂可治屈可伸狂可聖特在一轉移之頃爾後
天之學其明人事以贊天道之妙歟
河圖
易曰天一地二天三地四天五地六天七地八天九
地十天數五地數五五位相得而各有合天數二十
五地數三十天地之數五十有五所以成變化而行
鬼神也
朱子曰此一節夫子明河圖之數也天地之間一氣
而已分而二則為隂陽而五行造化萬物終始無不
管於是故河圖之位一與六居北二與七居南三與
八居東四與九居西五與十居中盖其為數不過一
隂一陽一竒一偶以兩其五行而已陽數竒故一三
五七九属乎天隂數偶故二四六八十属乎地天數
五地數五各以類相求五位之相得然也天一生水
地六成之地二生火天七成之天三生木地八成之
地四生金天九成之天五生土地十成之所謂各有
合也積五竒為二十五積五偶為三十合是二者為
五十有五此河圖之全數也孔安國云河圖者伏羲
王天下龍馬出河遂則其文以畫八卦劉歆云伏羲
繼天而王受河圖而畫之八卦是也關子明云河圖
之文七前六後八左九右邵子曰圓者星也歴紀之
數其肇於此乎盖圓者河圖之數故伏羲因之而造
易也
河圖者天地所畫之易也太極分而為隂陽隂陽立而
為天地天地播而為五行天地初生之氣必濕為水濕
極必燥為火燥必有所生為木生必剛為金剛必實為
土是五行所生之氣也以竒生者以偶成以偶生者以
竒成陽先隂故水先成火次之木者土之華金者土之
實其性有水火之雜土則萬物之所成始而成終是五
行所成之質也五行分王四時土居中央故數亦以五
為中一倚之成六二倚之成七三倚之成八四倚之成
九五倚一二三四而成十此皆自然之象數易之原也
伏羲仰觀俯察遠近參取見天地間無非易而河圖之
出適契其心故因之以畫卦使圖不出卦其不畫乎
洛書
孔安國云洛書者禹治水時神龜負文列於背有數
至九禹因第之以成九類
劉歆云禹治洪水賜洛書法而陳之九疇是也河圖
洛書相為經緯八卦九章相為表裏
邵子曰方者土也畫州井地之法其放於此乎盖方
者洛書之文故禹箕叙之而作範也
蔡元定云古今𫝊記自孔安國劉向父子班固皆以
為河圖授羲洛書錫禹關子明邵康節皆以十為河
圖九為洛書盖大傳既陳天地五十有五之數洪範
又明言錫禹九疇而九宫之數戴九履一左三右七
二四為肩六八為足正龜背之象也惟劉牧意見以
九為河圖十為洛書其易置圖並無明驗但謂伏羲
兼取圖書則為可疑耳其實天地之理一而已時有
古今先後不同而其理不容有二故伏羲但據河圖
作易不必預見洛書而逆與之合大禹但據洛書作
範亦不必追考河圖而暗與之符所以然者此理之
外無復他理故也
圖象圓圓者天也書象方方者地也圖數十偶贏而竒
乏全數也書數九竒贏而偶乏變數也圖以五生數統
五成數故生數在内成數在外書以五竒數統四偶數
故竒數居正偶數居側皆陽統隂也生成數各有隂陽
以生成而論則生為陽成為隂也圖五行相生而分布
則首北次南次東次西以復于中也書五行相尅而右
旋則由西北而西南由東南而東北以復於中也圖書
皆以五居中虚其中則太極也竒偶均二十者兩儀也
圖六七八九附于生數之外則隂陽老少互藏其宅書
一二三四而含九八七六縱横十五而互為七八九六
則亦四象也圖虚其十亦四十五數也書九疇之母數
則亦四十五數也書九疇之子數則亦五十五數也(五)
(行五事八政五紀皇極三德七稽疑十休咎證十一福)
(極)是以圖固可以為範而書亦可以為易矣經緯表裏
之說豈不信然
皇極經世書
太陽日暑性目元皇
太隂月寒情耳會帝
少陽星晝形鼻運王
少隂辰夜體口世霸
少剛石雷木色歲易
少柔土露草聲月書
太剛火風飛氣日詩
太柔水雨走味辰春秋
元之元(乾)會之元(履)運之元(同人)世之元(无妄)
元之會(夬)會之會(兌)運之會(革)世之會(隨)
元之運(大有)會之運(暌)運之運(離)世之運(噬嗑)
元之世(大壯)會之世(歸妹)運之世(豐)世之世(震)
元之歲(小畜)會之歲(中孚)運之歲(家人)世之歲(益)
元之月(需)會之月(節)運之月(既濟)世之月(屯)
元之日(大畜)會之日(損)運之日(賁)世之日(頤)
元之辰(泰)會之辰(臨)運之辰(明夷)世之辰(復)
歲之元(姤)月之元(訟)日之元(遯)辰之元(否)
歲之會(大過)月之會(困)日之會(咸)辰之會(萃)
歲之運(鼎)月之運(未濟)日之運(旅)辰之運(晉)
歲之世(恒)月之世(解)日之世(小過)辰之世(豫)
歲之歲(巽)月之歲(渙)日之歲(漸)辰之歲(觀)
歲之月(井)月之月(坎)日之月(蹇)辰之月(比)
歲之日(蠱)月之日(蒙)日之日(艮)辰之日(剝)
歲之辰(升)月之辰(師)日之辰(謙)辰之辰(坤)
經世書
天有隂陽隂陽之中又各有隂陽故有太少太陽日
太隂月少陽星少隂辰為天之四象暑寒晝夜天之
所變也性情形體物所感於天之變也地有剛柔
剛柔之中又各有剛柔故有太少太柔水太剛火
少柔土少剛石為地之四象雨風露雷地之所化
也走飛草木物所應於地之化也人得天地之全
暑寒晝夜無不變雨風露雷無不化性情形體無
不感走飛草木無不應目善萬物之色耳善萬物
之聲鼻善萬物之氣口善萬物之味天地萬物皆隂
陽剛柔之分人則兼備萬物故靈萬物而參天地也
陽中陽日也陽中隂月也隂中陽星也隂中隂辰也
柔中柔水也柔中剛火也剛中柔土也剛中剛石也
日月星辰共為天水火土石共為地此乃五之數
也天地之數極於八八故元會運世歲月星辰之
數極於六十四也陽數以三十起者一月有三十日
一世有三十年也隂數以十二起者一日有十二辰
一歲有十二月也一元之數即一歲之數也一元
有十二會三百六十運四千三百二十世猶一歲有
十二月三百六十日四千三百二十辰也一元有十
二萬九千六百歲一會有十二萬九千六百月一運
有十二萬九千六百日一世有十二萬九千六百辰
皆自然之數皇極一元之運始於日甲月子星甲辰
子者豈特歴數之用哉
體天地之撰者至於易而止天竒地偶之畫陽九隂六
之數四千九十有六之變萬有一千五百二十之策有
以加乎此哉康節之學雖作用不同而其實則伏羲所
畫之卦也故其書以日月星辰水火土石盡天地之體
用以暑寒晝夜雨風露雷盡天地之變化以性情形體
走飛草木盡萬物之感應以元會運世歲月日辰盡天
地之終始以皇帝王伯易書詩春秋盡聖賢之事業秦
漢以来一人而已
羣書考索卷一
