羣書考索卷十九宋章如愚撰
類書門
歴代類書類
新書新書漢陸賈作也高帝時賈說稱詩書帝罵之曰
乃公居馬上得之安事詩書賈曰馬上得之寧可以馬
上治乎湯武逆取而順守文武並用久長之術也帝慙
謂賈曰試為我著秦所以失天下吾所以得之者及古
成敗之國賈凡著十二篇每奏一篇帝未嘗不稱善稱
其書曰新語(本傳)
古今注晉太傅丞崔豹作也輿服第一都邑第二音樂
第三鳥獸第四魚蟲第五草木第六雜注第七問答釋
義第八
文選梁昭明太子蕭統集子夏屈原宋玉李斯及漢迄
梁文人才士所著詩賦騷經詔冊令教表書啓牋記檄
難問議論序頌贊銘箴策碑志行状等為三十卷唐李
善注析為六十卷善高宗時人淹貫古今不能屬辭時
號書簏所注博引經史釋事而忘其義其子邕嘗補益
之與善注並行其後吕延祚等有集注仍三十卷初李
善不釋述作之意故延祚與周翰等復為集注
唐文皇朝姚鉉集唐人古賦樂章歌詩贊頌碑銘又論
箴表傳錄書序以類相從各分篇第門目
西漢文類皇朝陶叔獻所撰也類次西漢書中詔命書
疏奏記策對下說檄難詩箴頌賦贊序先是唐柳宗真
為西漢文類其兄宗元叙之甚詳叔獻惜此書不見於
世因論次為四十卷
唐六典三十卷唐明皇撰李林甫等注列三公九卿三
省三監東宫諸位官秩職員以凖周禮六官云
藝文類聚一百卷唐歐陽詢撰按唐志令狐德棻明趙
洪智同修分門類事附見前世詩賦贊誦牋啓
通典二百卷唐貞元十年杜佑撰以事分類載古今制
度沿革廢置本末先是劉秩為政典五十五篇佑以為
未盡因廣其缺參益新禮為二百篇佑自序曰理道之
先在乎行教化教化之本在乎足衣食易稱聚人曰財
洪範八政一曰食二曰貨管子曰倉廩足知禮節衣食
足知榮辱夫子曰既富而教斯之謂矣夫行教化在乎
設職官設職官在乎審官才審官才在乎精選舉制禮
以端其俗立樂以和其心此先哲王政治之大方也故
職官設然後禮樂興焉是以食貨為之首(十二卷)選舉
次之(六卷)職官又次之(二十二卷)禮又次之(百卷)樂又
次之(七卷)刑又次之(大刑用甲兵十五卷其次五刑八)
(卷)州郡又次之(十四卷)邊防末之(十六卷)覽者庶幾知
篇第之旨也(通典序)佑以通典繁蕪於二百卷中纂成
十卷目曰理道要訣凡二十三篇皆有答問貞元中進
序皇朝宋白等承詔撰續通典二百卷起唐至德初訖
周顯德末以補杜佑通典之缺先是咸平中李沆奏請
續修通典故以命白焉(中興書目)
貞觀政要唐吳兢作也自序曰太宗政化良足可觀至
垂世立教之美典謨諫奏之詞可以洪闡大猷者備加
甄錄於是掇集所聞參詳舊史撮其要旨舉其洪綱詞
兼質文義在懲勸人倫之紀備矣軍國之政存焉凡一
帙十一卷合四十篇名曰貞觀政要曰君道曰政體曰
任賢曰求諫曰納諫曰君臣鑒戒曰擇官曰封建曰太
子諸王定分曰尊敬師傅曰教戒太子諸王曰規諫太
子曰仁義曰忠義曰孝友曰公平曰誠信曰儉約曰謙
遜曰仁惻曰謹所好曰謹言語曰杜讒邪曰悔過曰奢
縱曰貪鄙曰崇儒學曰論文史曰論禮樂曰務農曰論
刑法曰論赦令曰辨興亡曰論貢賦曰議征伐曰議安
邊曰論行幸曰論田獵曰論災祥曰論謹終(並政要)
羣書考索卷十九
