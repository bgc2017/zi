羣書考索續集卷十三
宋章如愚編
諸史門
史記
馬遷之書能蠱壞夫人之心讀其文詞辨麗竒偉而縱
横談說慷慨節俠攘臂於征伐之間者皆蠱壞豪傑之
大半矣夫至言大道不足以辨麗竒偉而辨麗竒偉必
出於小道異端然則遷之得失盡見於此矣其叙述秦
始皇漢武帝廵遊封禪窮奢極欲與其盡變先王之政
以開貨利之門者本以示譏耳然後世皆即其術而用
之與夫戰國秦楚之事皆天下之人所資取以為不肖
者然則述作之大義夫豈易哉後世病史之難以為不
幸無遷固之才是又出遷固下矣(葉學士進卷)
進奸雄羞貧賤有激而云班固贊司馬遷以為是非頗
謬於聖人論大道則先黃老而後六經序游俠則退處
士而進奸雄述貨殖則崇勢利而羞貧賤先黃老而後
六經求古今縉紳先生之論尚或有之至於退處士而
進奸雄崇勢利而羞貧賤則非閭里至愚極陋之人不
至是也孰謂遷之高才博洽而至於是乎以臣觀之不
然彼實有見而發有激而云耳孟子曰仁者人也合而
言之道也揚子亦曰道以導之德以得之仁以人之義
以宜之禮以體之合則渾離則散蓋道德者仁義禮之
全而仁義禮者道德之一偏黃老之學貴合而賤離故
以道為本六經之教於渾者略於散者詳故以仁義禮
為用遷之論大道也先黃老而後六經豈非有見於此
而發哉方漢武用法刻深急於功利大臣一言不合輙
下吏就誅有罪當刑得以貨自贖因而補官者有焉於
是朝廷皆以媮合苟免為事而天下皆以竊資殖貨為
風遷之遭李陵禍也家貧無財賄自贖交遊莫救左右
親近不為一言以䧟腐刑其憤懣不平之氣無所發泄
乃一切寓之於書故其序游俠也稱昔虞舜窘於井廩
伊尹負於鼎爼傅說匿於傅巖吕尚困於棘津夷吾桎
梏百里飯牛仲尼阨於陳蔡蓋遷自况也又曰士窮窘
得委命此豈非人所謂賢豪者耶使鄉曲之俠與季次
原憲比權量力效功於當世不同日而論矣蓋言當世
號為修行仁義者皆畏避自保莫肯急於人之難曾匹
夫之不若也其述貨殖也稱秦皇令烏氏倮比封君與
列臣朝請以巴蜀寡婦清為貞婦而客之為築女懷清
臺蓋以譏孝武也又云諺曰千金之子不死於市非空
言也蓋遷自傷砥節礪行特以貧故不免於刑戮也以
此言之退處士而進奸雄崇勢利而羞貧賤豈非有激
而云哉(秦淮海文)
載子貢游說五國之事為非嘗讀司馬氏史孔子弟子
𫝊乃以為齊將伐魯而孔子私于父母之國使子貢游
說於外者凡十年存魯亂齊亡吳伯越而強晉子貢一
出而五國皆有變細觀其所以說之辭則殊淺陋闊誕
又非有策畫可以動五國嗚呼聖賢而肯為耶遷有史
才而不入於道又其著書多采戰國策楚漢春秋以博
其辭意其六國楚漢之間有僻士者戲弄文墨附著之
孔子子貢以為小說而耀世迹其所言則童子可以不
惑而司馬氏輒為之信尚而收採之歟五國之變亂其
事皆載於左氏傳未聞孔子子貢之為之也孔子雖欲
苟全邱墓之國使數國之民皆死於兵乎(李清臣汝水釣翁文)
不當論商鞅桑宏羊之功吾以謂遷有大罪二其先黃
老後六經退處士進奸雄特其小小者耳所謂大罪二
則論商鞅桑宏羊之功也桑宏羊斗筲之才穿窬之智
無足言者而遷稱之曰不加賦而上用足善乎司馬光
之言曰天下安有此理天地所生財貨百物止有此數
不在民則在官譬如雨澤夏澇則秋旱不加賦而上用
足不過設法隂奪民利其害甚於加賦也(東坡海外史論)
龜策不當謂之𫝊尋子長之列傳也其所編者惟人而
已矣至於龜策異物不類肖形而輒與黔首同科俱謂
之𫝊不其怪乎且龜策所記全為志體向若與八書齊
列而定以書名庶幾物得其朋同聲相應者矣(史通)
馬遷不當目項羽為王昔夫子修春秋吳楚稱王而仍
舊曰子此則褒貶之大體為前修之楷式也馬遷撰史
記項羽僭盗而紀之曰王此則真偽莫分為後來所惑
者也(史通)
辨葛洪論馬遷紀𫝊之非如葛洪有云司馬遷發憤作
史記百三十篇伯夷居列傳之首以為善而無報也項
羽列於本紀以為居高位者非關有德也案史之所書
也有其事則記無其事則闕尋遷之馳騖今古上下數千
載春秋已往得其遺事者蓋惟首陽二子而已然設使夷
齊生於秦世死於漢日而乃升諸𫝊首庸謂有情今攷其
先後随而編次斯則理之常也必謂子長以善而無報推
為𫝊始若伍子胥大夫種孟軻墨翟賈誼屈原之徒或行
仁而不遇或盡忠而受戮何不求其品類同在一科而
乃異其篇目分為數卷也又遷之紕繆其流甚多夫陳
勝之為世家既云無據項羽之稱本紀何必有憑必謂
遭彼腐刑怨刺孝武故書違凡例志存激切若先黃老
而後六經進奸雄而退處士此之乖刺復何為乎(史通)
夷齊而上賢臣尤多列傳不當以夷齊為首子長著史
記也馳騖古今上下數千載至如臯陶伊尹傅說仲山甫
之流並列經傳名存子史功烈尤顯事跡居多盍各採而
編之為列傳之首而斷以夷齊居首何齷齪之甚乎(史通)
述史記本末自魯有史記以後楚漢之際有好事者錄
自古帝王公侯卿大夫之世終乎秦末號曰世本十五
篇春秋之後七雄並爭秦并諸侯則有戰國策三十三篇
漢興陸賈記錄時功作楚漢春秋九篇孝武之世太史公
司馬談欲錯綜古今勒成一史未就而卒子遷乃述父遺
志採左傳國語刪世本戰國策據楚漢列國時事上自黃
帝下訖麟趾作十二本紀十表八書三十世家七十列
傳凡百三十篇謂之史記元成間會稽禇先生更補其
闕作武帝紀三王世家龜策日者等𫝊其龜策日者辭
多鄙陋非遷本意也晉散騎常侍譙周以遷書周秦以
上或采百家諸子不專據正經於是作古史考二十五
篇皆憑舊典以紏其謬今與史記並行於代(史通說史記)
馬遷去取無據太史公撰孔子世家多採論語舊說至
管晏列傳則不取其本書以為時俗所有故不復更載
也按論語行於講肆列於學官重加編勒祗覺繁費如
管晏者諸子雜家經史外事棄而不錄實杜異聞夫以
可除而不除宜取而不取以茲著述未覩其義
太史公述儒林則不取游夏文學著循吏則不言冉季
政事至於貨殖為𫝊獨以子貢居先掩惡揚善既忘此
義成人之美不其缺與(史記八條見史通)
遷非有意於明道亦非有意於譏刺太史公作史記其
意似不偶然者考其自叙首尾凡三戾愚竊疑焉公本以
論著自任始言孔子至於今有能紹而明者本易傳繼春
秋本詩書禮樂之作小子何敢辭焉至若與任安書其言
深憤蠶室之辱乃曰西伯拘而演周易仲尼厄而作春秋
屈原放逐而作離騷幾百餘言蓋意有欎結而不得通思
垂空言以自見即此以觀公之此言與前相反一再矣然
則公之意果安在哉以謂有意於明道耶公於漢未得為
醇儒何自知不明而僣聖作經哉謂有意於譏刺耶則漢
尚黃老武帝專以勢利用人而先黃老崇勢利如此類者
不可勝數安得有所譏刺哉若曰有所感憤而作則史策
萬代之𫝊豈容感憤為之哉公言草創未就適會此禍
又以先人史談之言欲無廢天下之史豈有戮辱而後
作哉以此參考未知太史公之意何在愚以謂不可泥
太史公之言當採太史公之心也不過痛憤道不克行
於時而惟恐身沒之後為無聞人也乃曰孔子嘗以不
用於時而作春秋後之知孔子不在乎他由五經春秋
以知之也於是遷於述作之際出此言以見其意而已
觀其自叙首尾及答任安書詞不同而意則一也
分紀傳世家書表皆有深意本紀者天下之統也世家
者一國之紀也列傳者一人之事也書者制度㳂革之
大端表者興亡理亂之大略也必謂紀者帝王行事之
稱則秦之未并天下何以為紀謂世家者諸侯族系之
稱則蕭曹之徒何以為世家謂列傳者非王侯之稱則
韓彭英盧之建國何以降之𫝊故夫紀之述王者世家
之述諸侯𫝊之述卿大夫固其大法也而書法之權度
不可以此拘也本紀謂之帝紀此自班書始耳子長特
以其事之係於天下則謂之紀故秦可紀也項氏可紀
也雖吕氏亦可紀也始皇已并六國則事異於前不可
以商周之例拘也其贊羽曰號為伯王政由已出是時
漢未得天下雖紀項羽可也其贊高后紀曰孝惠高后
之時制政不出房門則君道不立雖削孝惠可也削去
世家此亦自班書始耳子長特以其事之有大於列傳
則係之世家故夫子以聖陳涉以首事何參良平以勲
賢皆得係焉夫子在周則臣道也躋之本紀則有嫌於
名分在後世則師道也儕之列傳則幾無異於諸子故
特别之其義精矣陳涉事雖微淺而子長之自序曰夏
商失其道而湯武作周失其道而春秋作秦失其道而
陳涉發難則其所係者大雖世家可也蕭曹良平與功
臣位俱通侯而勲烈冠於羣后皆漢家社稷之臣則其
所係者大雖世家可也至於列傳之中貫穿錯綜尤有
深意管晏同伯者之佐老韓同異端之學則合之而為
一莊周學於老氏申不害同於韓氏則附之於其下孟
荀與淳于之徒俱在齊國雖同列於𫝊獨以孟荀冠之
篇首其尊之也至矣賈誼附於屈原鄒陽附於魯仲連
太伯首於世家伯夷首於列𫝊吳與淮南不使與荆燕
俱列信布之徒不使與蕭曹同功至若酷吏佞幸日者
龜策滑稽貨殖游俠之𫝊皆為當世發也
如本紀世家之中凡天下有大事必特紀之若是歲齊
桓始伯是歲孔子相魯之類皆錯見於諸國之中此紀
大事之法也紀列國之世家以封國之先後為次先姬
姓而後異姓先舊國而後僣竊之國叙𫝊之中抑揚感
慨每致意於聖賢之後此記列國之法也不寕惟是三
代世表所以觀百世之本支也諸侯年表斷自共和所
以觀世變之升降也秦楚月表上尊義帝而漢居其中
所以明大義也將相年表上係大事之記所以明職分
也平凖一書所以著征利之害封禪一書所以著求仙
之詐也後世史氏之紀傳表志其規模制度有髣髴於
是者哉(並林省元執善議論)
班固論馬遷先黃老崇勢利固之言為非若夫班孟堅
論其是非頗謬於聖人又有可言者先黃老者史談之
意也子長以老子與韓非同𫝊豈先黃老者哉世降俗
薄見利則逝而遊俠巨室猶有拯急之風子長負豪邁
之高氣若將嘘海岱而出雲雨亦豈崇勢利者哉惟其
欝欝憤嘆有不能平於心凡感時觸事輒廢卷而太息
故其意氣豪放多跌蕩於法度之外而班氏乃責之以
聖人之是非不知夫人之學問苟未至於知道則是非
權衡安能無謬於聖人子長之過固多矣班氏之過不
愈多乎子長如天馬駿足步驟不凡不肯少就於籠絡
固非駑駘之敢望而馳騁中節則未也使其少就籠絡
遵轍而行豈可得哉(前人)
馬遷不當採次異聞以為𫝊堯舜相繼二百餘年書之
所紀者十一篇今其存者二篇而已堯舜之大法既已
盡見於二篇之中然則果不欲其詳也太史遷不能知
聖人之意而紛然記之為竒以夸天下者何耶遷出秦
人之後諸侯之史皆已燔滅而不可見者猶傅會羣書
採次異聞如此其多使遷如聖人盡見上世之書籍衒
其博而不能窮將如之何耶自遷發其端而劉向盡求
而叙之異端之學遂以大肆於後聖人之道相亂嗚呼
豈非遷之罪耶(葉學士進奏)
史記體之失撰錄之煩尋史記疆宇遼闊年月遐長而
分以紀傳散以書表每論家國一致而秦越相遼叙君
臣一時而參商是隔者為其體之失者也兼其所載多
聚舊記時插雜言(謂採國語世本戰國策)故使覽之者言罕異聞
而語饒重出此撰錄之煩者也(史通)
五帝紀世次顛錯馬遷作五紀必欲其世系皆出於一
且以黃帝二世而得顓帝三世而得高辛四世而得帝
堯此其說猶有可考者乃若堯之於舜固已黃帝之八
世矣及舜之𫝊禹則又其四世之祖焉夫史遷之作史
古人謂之善叙事今考其五帝世次而又顛錯如此蓋
遷之失在於好竒是以其說有時而自戾矣夫五帝之
世次學者不得見之於聖人之經及考之於史又顛錯
如此學者安得稽焉(歐陽脩)
律書伯夷𫝊皆有深意吾嘗讀律書見其所載人民樂
業自年六七十翁未嘗至市井游遨嬉戲如小兒狀伯
夷𫝊首載箕山許由冡及雖執鞭之士吾亦為之二語
似若文義背戾不相統属及嘗推究其意則知遷筆力
誠閎深高古與夫世俗之綢繆編聫拘拘比附者大不
侔夫律者天地間和氣之所交通也一鄒子吹之尚
能回春温於寒谷矧夫文帝之時風俗醇厚人民安樂
如此所謂黃鍾太簇之属井然條而不雜寕不有所召
乎子長筆之於律書政其適也伯夷首陽之節許由箕
山之兆前後一也昔人存昌歜而思文王子長過箕山
而感伯夷事有不相關而實相應者皆是物也執鞭吾
亦為之之言遷無乃有所激乎遷以一言不中而蹈極
刑仰視伯夷高舉遠引不蹈塵網甚切慕之而願為之
執鞭固宜由是以觀子長之史用意所向固非膚淺凡
近者比也(方㽥)
史記多出於後人之增益若夫贊司馬相如有揚雄以
為靡麗之賦勸百諷一等語今班史亦有此言是必班
史所增後人亦以載之遷史而不䥴去也𫝊賈誼謂賈
嘉最好學與予通書至孝昭時立為九卿說者徒見遷
之已死於孝武時不及知孝昭時事不知嘉生於孝武
時正與遷同時所謂通書誠有之但至孝昭時立為九
卿八字安知非班固所增而後人亦以之載於遷史乎
張晏以為遷史十篇有錄無書如元城禇先生補缺作
武帝紀三王世家漢興以來將相年表禮書樂書龜策
日者等𫝊之類則知遷史必有出於後人之所增益頗
多夫子作春秋游夏不能措一辭遷史非春秋安能免
後人之所增益哉(前人)
表載十三國而不數吳猶春秋待越以夷狄遷表十二
諸侯首魯迄吳實十三國而越不與焉夫以十二名篇
而載國十三何也不數吳也皆諸侯爾獨不數吳何也
用夷禮也不數而載之何也周裔而伯盟上國也春秋
書哀七年公會吳于鄫書十二年公會吳于槖臯書十
三年公會晉侯及吳子于黃池此其所以雖不數而猶
獲載也若越區區於南夷豺狼狐狸之與居不與中國
會盟以觀華風而用夷俗名以越故君子即其自稱
以罪之春秋書定五年於越入吳書十四年於越敗吳
于擕李哀十三年於越入吳此春秋所以夷狄蓄之也
苟遷舉而措之諸侯之末則西戎玁狁亦或預乎其間
是以絶而棄之將使後之人君觀之曰不知中國禮樂
雖勾踐之賢猶不免乎絶與棄則其賤夷狄也不亦簡
而明乎(老泉史論)
不當裂取六經傳紀之文遷之辭淳徤簡直足稱一家
而乃裂取六經傳記雜於其間以破碎汩亂其體五帝
三王紀多尚書之文齊魯晉楚宋衛陳鄭吳越世家多
左傳國語之文孔子世家仲弓弟子𫝊多論語之文夫
尚書左傳國語之文非不善也雜之則不善也今夫綉
繒錦縠衣服之窮美者也尺寸而割之錯而紛之以為
服則綈繒之不若遷之書無乃類是乎(同上)
不當與父俱稱太史公其自序曰談為太史公又曰太
史公遭李陵之禍是與父無異稱也先儒反謂固殁彪
之名不若遷遜美於談吾不知遷於紀於表於書於
世家於列傳所謂太史公者果其父耶抑其身邪此遷
之失也(同上)
吕后不當列帝紀陳涉不當預世家春秋書姜氏會齊
侯于禚說者曰婦人制政不出房門安有與列國君之會
婦人不可與國君會吕后何為而列帝紀乎此非遷之
失乎吳會諸侯於黃池罪吳不當列於會以崛起之醜
而哆然預中國之列春秋所以致其譏陳涉何人而亦
世家於齊魯之列乎此非遷之失乎(顔機)
左傳史記前漢書
左傳不得為省史記漢書不得為煩昔于寶歷詆諸家
而獨歸美左傳曰邱明能以三十卷之約括囊二百四
十年之事靡有孑遺斯蓋立言之高標著作之良模也
又張輔著班馬優劣論云遷叙三千年事五十萬言固
叙二百四十年事八十萬言是班不如馬也然則自古
論史之煩省者咸以左氏為得史公為次孟堅為非自
魏晉已還年祚轉促而為其國史亦不减班書此則後
來愈煩其失彌甚者矣夫論史之煩省但當求其事有
妄載苦於榛蕪言有闕書傷於簡略斯則可矣必量世
事之厚薄限篇第以多少理則不然且必謂邱明為省
也若介葛辨犧於牛鳴叔孫志夢於天壓楚人教晉以
拔旆城者謳華以棄甲此而畢書豈得謂之省邪且必
謂漢書為煩也若武帝乞漿於栢父陳平獻計於天山
長沙戲舞以請地楊僕怙寬而移關此而不錄豈得謂
之煩邪由斯而言則史之煩省不中從可知矣(史通)
劉向所著多虚偽觀劉向對成帝稱武宣行事世𫝊失
實事具風俗通其言可謂明鑒者矣及自造洪範五行
及新序說苑列女神仙諸𫝊而皆廣陳虚事多造偽辭
非其識不周而才不足蓋以世人皆可欺故也(同上)
羣書考索續集卷十三
