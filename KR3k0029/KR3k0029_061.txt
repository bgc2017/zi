羣書考索卷六十一宋章如愚撰
地理門
風俗類
漢志云凡民函五常之性而其剛柔緩急音聲不同繫
水土之風氣故謂之風好惡取舍動靜無常隨君之情
欲故謂之俗孔子曰移風易俗莫善於樂言聖王在上
統理人倫必移其本而易其末此混天下一之虖中和
然後王教成也
堯舜堯舜之時比屋可封畫衣冠而民不犯
三代三代之時誰毁誰譽直道而行詩蟋蟀此晉也
而謂之唐本其風俗憂深思遠儉而用禮乃有堯之遺
風焉禮記曰天子巡狩命太師陳詩以觀民風
漢文景五六十載之間移風易俗黎民醇厚史記孝
文即位百姓無内外之繇得息肩於田畆天下盛富粟
至十餘錢鳴鷄吠犬煙火萬里可謂和樂者乎
文帝時百姓遂安自年六七十翁亦未嘗至市井游敖
嬉戲如小兒狀
唐太宗時外戸不閉行旅不賫糧
諸國風俗
秦故秦地於禹貢時跨雍梁二州詩風秦豳兩國昔
后稷封邰公劉處豳太王徙岐文王作豐武王治鎬其
民有先王遺風好稼穡務本業故豳詩言農桑衣食之
本甚備有鄠社竹林南山檀柘號稱陸海(如海之旡所)
(不出)為九州膏腴
始皇之初鄭國穿渠引涇水溉田沃野千里民以富饒
漢都長安徙齊諸田楚昭屈景及諸功臣家於長安
徙高貲富人與豪傑兼并之家於諸陵故五方雜厝風
俗不純其世家則好禮文富人則商賈為利豪傑則遊
俠通姦瀕南山近夏陽多險阻輕薄易為盜賊嘗為天
下劇又郡國輻湊浮食者多民去本就末貴人車服僭
上衆庶倣效羞不相及嫁娶尤崇侈靡送死過度天
水隴西山多林木民以板為屋室故秦詩小戎曰在其
板屋安定北地上郡西河皆迫近戎狄脩習戰備高
上氣力以射獵為先(漢興六郡也)故秦詩無衣曰王于
興師脩我甲兵及車轔駟鐵小戎之篇皆言車馬田狩
之事漢興六郡良家子選給羽林期門以材力為官名
將多出焉故此數郡民俗質木不耻宼盜水草宜畜放
故凉州之畜為天下饒保邊塞三千石治之咸以兵馬
為務酒禮之會上下通焉吏民相親以是其俗風雨時
節谷籴常賤少盜賊有和氣之應賢於内郡政寬厚吏
不苛刻之致也巴蜀廣漢本南夷秦并以為郡土地
肥美有江水沃野山林竹木疏食果實之饒民食稻魚
旡凶年憂俗不愁苦而輕易滛佚柔弱褊阨景武間
文翁為蜀守教民讀書法令未能篤信道德反以好文
譏刺貴慕豪勢及司馬遊宦京師以文辭顯於世鄕黨
慕循其迹後有王褒嚴遵揚雄之徒文章冠天下由文
翁倡其教相如為之師武都地雜氐羌及犍為牂牱
越嶲皆西南外夷武帝初開置民俗略與巴蜀同風而
武都近天水俗頗似焉故秦地三分天下之一而人
衆不過什三然量其富居什六春秋吳季札觀樂為之歌
秦曰此之謂夏聲夫能夏則大大之至也其周之舊乎
魏河南本殷之舊都周既滅殷分其畿内為三國邶
鄘衞是也自紂城北謂之邶以封紂子武庚南謂之鄘
以管叔尹之東謂之衞以蔡叔尹之以監殷民謂之三
監武王崩三監叛周公誅之盡以其地封康叔號曰孟
侯以夾輔王室遷邶鄘衞之民於洛邑故邶鄘衞三國
之詩相與同風邶詩曰在浚之下鄘曰在浚之郊邶又
曰亦流于淇鄘曰送我乎淇衞曰瞻彼淇澳故吳公子
札聘魯觀周樂聞邶鄘衞之歌曰美哉吾聞康叔之德
如是其衛風乎康叔之風既歇而紂之化猶存故其
俗剛強多豪傑侵奪薄恩禮好生忿河東土地平易
有鹽鐵之饒本唐堯所居詩風唐魏之國也成王滅唐
而封叔虞其民有先王遺教君子深思小人儉陋故唐
詩蟋蟀山樞葛生之篇曰今我不樂日月其邁宛其死
矣他人是愉百歲之後歸于其居皆思奢儉之中念死
生之慮吳季札聞唐之歌曰思深哉其有陶唐氏之遺
民乎魏國亦姬姓也在晉之南河曲故其詩曰彼汾
一曲寘之河之側吳季札聞魏之歌曰美哉渢渢乎
周(宗周鎬京洛邑成周也)昔姬公營洛邑以為在于土
中諸侯藩屏四方故立京師周人之失巧偽趍利貴
財賤義高富下貧喜為商賈不好仕宦韓鄭陳韓分
晉得南陽郡及潁川之父城定陵㐮城穎陽穎隂長社
陽翟郟東接汝南西接弘農得新安宜陽皆韓分也
又詩序陳鄭之國與韓同星分焉鄭本周宣王弟友為
周司徒食采於宗周畿内是為鄭右洛左泲合溱洧焉
土隘而狹山居谷汲男女亟聚會故其俗淫鄭詩曰出
其東門有女如雲又曰溱與洧方渙渙兮士與女方秉
菅兮洵訏且樂惟士與女伊其相謔此其風也吳季札
聞鄭之歌曰美哉其細已甚民弗堪也是其先亡乎
陳周武王封舜後媯滿於陳是為胡公妻以元女大姬
婦人尊貴好祭祀用史巫故其俗尚鬼陳詩曰坎其擊
鼓宛邱之下亡冬亡夏值其鷺羽又曰東門之枌宛邱
之栩子仲之子婆娑其下此其風也吳季札聞陳之歌
曰國亡主其能久乎潁川南陽本夏禹之國夏人尚
忠其敝朴野秦既滅韓徙天下不軌之民於南陽故其
俗誇奢尚氣力好商賈漁獵藏匿難制御也宛西通
武關受江淮一都會也宣帝時鄭弘召信臣為南陽太
守信臣勸民農桑弃末歸本即以殷富潁川有都士
有申子韓非刻害餘烈高仕宦好文學民以貪吝爭訟
生分為失韓延壽為太守先之以敬譲黃覇繼之教化
盛行獄或八年无重囚南陽好商賈召父富以本業
穎川好爭訟一韓化以篤厚君子之德風也小人之德
草也信矣趙中山地薄人衆猶有少丘紂淫亂餘民
丈夫相聚遊戲悲歌慷慨起則推剽掘冢作姦巧多弄
物為倡優女子彈弦跕蹗游媚富貴徧諸侯之後宫
邯鄲北通燕涿南有鄭衞漳河之間一都會也其土廣
俗雜大率精急高氣勢輕為姦太原上黨又多晉公
族子孫以詐力相傾矜夸功名執仇過直嫁取送死奢
靡漢興號為難治擇嚴猛之將或任殺伐為威父兄被
誅子弟怨憤至告訴刺史二千石或報殺其親屬
代石北迫近胡宼民俗好氣為姦不事農商自至晉時
已患其剽悍而武靈王又益厲之故冀州之部盜贓常
為他州劇定㐮雲中五原本戎狄地頗有楚衞齊趙
之其民鄙朴少禮文好射獵鴈門亦同俗
燕武王定殷封召公於燕薊南通齊趙勃碣之間一
都會也初太子丹養勇士不愛後宫美女民化以為俗
至今猶然賓客相過以婦侍宿嫁取之夕男女无别反
以為榮其俗愚悍少慮輕薄無威亦有所長敢求急人
燕丹遺風也上谷至遼東地廣民稀數被胡宼俗與
趙代相類有魚鹽棗栗之饒
殷道衰箕子去之朝鮮教其民以禮義田蠶織作嫁取
旡所讎是以其民終不相盜旡門戸之閉婦人貞信不
淫辟其田民飲食以籩豆都邑頗放效及内郡賈人往
往以杯器食郡初取吏於遼東吏見民無閉藏及賈人
往者夜則為盜俗稍益薄東夷天性柔順異於三方
之外故孔子悼道不行欲浮於海欲居九夷有以也
齊少昊之世有爽鳩氏虞夏時有季崱(崱仕力反)湯時
有逄公栢陵殷末有薄姑氏皆為諸侯國至周成王時
薄姑氏與四國作亂成王滅之以封師尚父是為太公
詩風齊國是也臨淄名營邱故齊詩曰子之還兮遭我
乎狃之閒兮又曰俟我於著乎而此亦舒緩之體也吳
季札聞齊之歌曰泱泱乎大風也哉表東海者其太公
乎國未可量也太公封齊至國修政因其俗簡其禮
而人民多歸太公以齊地負海舄鹵少五穀而人民
寡迺勸以百工之業通魚鹽之利而人物輻湊後十四
世桓公用管仲設輕重以富國合諸侯成霸功身在陪
臣而取三歸其俗彌侈織作冰紈綺繡純麗之物號為
冠帶衣履天下初太公治齊脩道德尊賢智賞有功
故至今其土多好經術矜功名舒緩闊達而足智其失
矜奢朋黨言與繆虚詐不情急之則散緩之則放縱
初太公始封周公問何以治齊太公曰舉賢而上功周
公曰後世必有簒弑之臣後為強臣田和所滅後又為
秦所滅
魯周以少昊之墟曲阜封伯禽為魯侯以為周公主其
民有聖人之化孔子曰魯一變至於道言近正也洙
泗之教其民涉渡幼者扶老而代其任俗既益薄長老
不自安與幼小相譲故曰魯道衰洙泗之間齗齗如也
孔子憫王道衰乃修六經以述唐虞三代之道弟子
受業而通者七十二人是以其民好學尚禮義重廉耻
伯禽受封之魯三年而後報政周公曰何遲也伯禽
曰變其俗革其禮故遲太公問何以治魯周公曰尊
尊而親親太公曰後世寖弱矣故魯自文公以後禄去
公室政在大夫季氏逐昭公陵夷微弱二十四世為楚
所滅然本大國故自為分野今去聖久遠周公遺化
消微孔氏庠序衰壊地狹民衆頗有桑麻之業亡林澤
之饒俗儉嗇愛財趍商賈好訾毁多巧偽喪祭之禮文
備實寡其好學猶愈於他俗
宋周封微子於宋本陶唐氏火正閼伯之墟也詩風曹
國也武王封弟曹叔振鐸於曹其後稍大得山陽陳留
昔堯作游成湯(作游者言為宫室游止之處也)舜漁
雷澤湯止于亳故其民猶有先王遺風重厚多君子好
稼穡惡游食以致畜藏宋雖滅本大國故自為分野
沛楚之失急疾顓已地薄民貧而山陽好為姦盜
衞本顓頊之墟故謂之帝邱夏后之世昆吾居之成公
後為韓魏所侵盡亡其旁邑獨有濮陽衞地有桑間
濮上之阻男女亦亟會聚聲色生焉故俗稱衞之音
周末有子路夏育民人慕之故其俗剛武上氣力漢
興二千石治者亦以殺戮為威宣帝時韓延夀為本郡
太守承聖恩崇禮義尊諫諍至今本郡號善為吏延壽
之化也其俗頗奢靡嫁取送死過度野王(地名)好氣
任俠有濮上風
楚周成王封文王先師鬻融之曾孫熊繹於荆蠻為楚
子居丹陽楚有江漢川澤山林江南地廣或火耕水
耨民食魚稻以漁獵山伐為業果蓏蠃(來戈反)蛤食物
常足故啙(音紫)窳(音庾)生而亡積聚飲食還給不憂
凍餓亦亡千金之家信巫鬼重淫祀而漢中淫失枝柱
與巴蜀同俗汝南之别皆急疾有氣執江陵故郢
東西通巫巴東有雲夢之饒亦一都會也
吳太伯初奔荆蠻荆蠻歸之號曰句(音鉤)吳太伯卒後
世謂之虞吳越之君好勇故其民至今好用劒輕死
易發夀春合肥受南北朔皮革匏木之輸亦一都會
也始楚賢臣屈原被讒放流作離騷賦以自傷悼後
有宋玉唐勒之屬慕而述之皆以顯名
漢興高祖王兄子濞於吳招致天下之娛游子弟枚乘
鄒陽嚴夫子之徒興於文景之際而淮南王安亦都夀
春招賓客著書而吳有嚴助朱買臣貴顯漢朝文辭並
發故世𫝊楚詞其失巧而少信初淮南王異(優異)
(也)國中民家有女者以待游士而妻之故至今多女而
少男吳越與楚相接比數相兼并故民俗略同吳
東有海鹽章山之銅三江五湖之利亦江東一都會也
江南地卑丈夫多夭粤少康之庶少封於會稽文
身斷髮以避蛟龍之害後有句踐周元王賜命為伯漢
興復立閩君子搖為粤王至武帝始滅為郡國處近海
多犀象瑇瑁珠璣銀銅果布之湊中國往商賈者多取
富焉番禺其一都會也民服布如单被穿中央為貫頭
男子耕農禾稻紵麻女子桑蠶織績亡馬與虎民有
五畜(牛羊豕雞犬也)山多麈(音主似鹿而大)麋(似鹿而)
(小)兵則矛盾刀木弓弩竹矢或骨為鏃
歴代所尚
商之政尚猛故其俗激昂而奮厲周之政尚寬故其
俗和柔而寬緩太公治齊舉賢尚功周公知其後必
以強亡周公治魯尊尊而親親太公知其後必以弱
亡秦人刑嚴而苛法峻而密教化不立風俗見於借
父耰鋤慮有德色母取箕帚立而誶語抱哺其子與公
並倨賈誼曰商君遺禮義行之二歲秦俗日敗
漢文帝躬行元嘿示敦朴為天下先故五六十載之間
移風易俗黎民醇厚
西漢尚經術
東漢尚名節
晉尚虚浮
唐尚詞章
董仲舒曰凡下之從上也不從口之所言而從心之所
好也上好勇則民輕死上好仁則民輕財故上之所好
民必甚矣匡衡曰鄭伯好勇國多暴虎秦穆貴信民
多從死陳后好巫民多淫祀晉侯好儉民多蓄聚太祖
好武則天下猛士出而為之兵太宗好竒謀則天下計
畫之士出而為之慮真宗好賢則天下豪傑之士出而
為之任仁宗好文愛儒則天下無有不學之士人
總論國家之治亂本於禮而風俗之善惡係於習赤子
之啼无有五方其聲一也及其長則言語不通飲食不
同有至死莫能相為者是無他焉所習異也至於古今
亦然有服古之衣冠於今之世則駭於州里矣服今之
衣冠於古之世則僇於有司矣衣冠烏有是非哉習與
不習而已矣夫民朝夕見之其心安焉以為天下事正
應如此一旦驅之使去此而就彼則无不憂疑而莫肯
從矣昔秦廢井田而民愁怨王莽復井田而民亦愁怨
趙武靈王變華俗效胡服而羣下不悦後魏孝文帝變
胡服效華俗而羣下亦不悦由此觀之世俗之情安於
所習駭於所未見固其常也是故上行下效謂之風薰
蒸漸漬謂之化淪胥委靡謂之流衆心安定謂之俗及
乎風化已失流俗已成則雖辨智弗能諭也強毅不能
制也重賞不能勸也嚴刑不能止也自非聖人得位而
臨之積百年之功莫能變也(司馬温公文)
聖人之化自近及遠由内及外是以京師者風俗之樞
機四方之所面向而依倣者也加之士民富庶財物畢
會難以儉率易以奢變至於發一端作一事衣冠車馬
之竒器物服玩之具旦出竒制夕染諸夏工者矜能於
无用商者通貨於難得歲加一歲巧拙之性不可窮好
尚之勢多所易故物有未敝而見毁於時人有循舊而
見嗤於俗富者競以自勝貧者耻其不若且曰彼人也
我人也彼為奉養若此之麗而我反不及由是轉相慕
效務盡鮮明使愚下之人有逞一時之嗜慾破終身之
貲産而不自知也且山野不能給野火江海不能實陋
巵淳和之風散則貪饕之行成貪饕之行成則上下之
力匱如此則人无全行士無廉聲尚陵逼者為時宜守
檢押者為鄙野節義之民少兼并之家多富者財産滿
州域貧者困窮不免於溝壑夫人之為性心充體逸則
樂生心欝體勞則思死若是之俗何法令之能避哉故
刑罰所以不措者此也且壊崖破岩之水原自㳙㳙干
雲蔽日之木起於青葱禁微者易救末者難所宜略依
古之王制命市納賈以觀好惡有作竒技淫巧以疑衆
者糾罰之下至物器饌具為之品制以節之工商逐末
者重租稅以困辱之民見末業之無用而又為糾罰困
辱不得不趍於田畝田畝闢則民無飢矣以此顯示衆
庶未有輦轂之内治而天下不治矣
羣書考索卷六十一
