羣書考索卷四十四宋章如愚撰
禮器門
圭璧類
朝聘圭璧禮書曰蓋玉有朝覲之玉有覜聘之玉有獻
享之玉禮於朝覲之玉言其所瑑桓躬信穀蒲是也覜
聘之玉言琢而已瑑圭璋璧琮以覜聘是也若夫享獻
之玉諸侯以享天子則不瑑玉人謂璧琮九寸諸侯以
享天子是也周禮玉人曰琬圭九寸而繅以象德琰
圭九寸判規以除慝以易行璧琮九寸諸侯以享天子
瑑圭璋八寸璧琮八寸以覜聘執圭周禮玉人曰天
子執冒四寸以朝諸侯(禮書曰瑁圭則取其覆下而已)
(四寸所以冒方邪刻之所以驗羣瑞)書曰太保承介
圭上宗奉同瑁(書大傳曰古者珪必有瑁言下之必有冒)
(不敢專達也天子執冒以朝諸侯見則覆之故冒圭者)
(天子所與諸侯爲瑞也瑞也者属也無過行者得復其)
(圭以歸其國有過行者留其圭能改過者復其圭三年)
(圭不復少黜以爵六年圭不復少黜以地九年圭不復)
(而地畢削此所謂諸侯之於天子也義則見属不義則)
(不見属)周禮大宗伯王執鎮圭(玉人職曰鎮圭尺有)
(二寸天子守之鄭氏曰鎮安也所以安四方禮書曰鎮)
(圭尺有二寸則天數也繅藉五采五就備文德也其玉)
(用全無厖雜也)周禮曰公執桓圭(玉人命圭九寸謂)
(之桓圭變植謂之威威宮室之象所以安其上也)侯信
圭伯躬圭(欲謹其行保身各七寸)子穀璧(象所以飬人)
男蒲璧(蒲爲席)書曰輯五瑞修五禮如五器卒乃復典
瑞曰公侯伯繅皆三采三就子男繅皆二采再就
奠信鎮圭執大圭周官典瑞王搢大圭執鎮圭以朝日
大圭天子之笏也天子執鎮圭則猶羣臣之有摯搢
大圭則猶羣臣之有笏覲禮曰奠圭于繅上鄭氏謂釋
於地也盖諸侯初見天子執摯以入而其笏搢於紳帶
之間及奠摯繅上則取笏以對若今羣臣見君秉笏狀
然則大圭三尺天子服之蓋將以執使無虛手其用在
奠圭之後舊圖大圭玉人職云大圭長三尺杼上終
葵首天子服之注云王所搢大圭也或謂之珽玉藻曰
天子搢珽方正於天下也杼殺也終葵推也爲推於杼
上眀無所屈也謂之珽者言珽然無所屈此對諸侯荼
前屈後直而爲名也相玉書曰珽玉六寸明自炤然則
六寸之珽據上下殺者惟頭也玉體善惡露見是其忠
實或云明自炤也比他圭最長故得大圭之名以其搢
於衣帶之間同於衣服故以服言之新圖大圭大圭
若今笏是也蓋天子既見先王奠鎮圭矣於是執大圭
天子見先王猶諸侯之見天子當有所屈故大圭杼上
終葵首鄭氏謂王所搢大圭也或謂之珽蓋珽自珽與
大圭異珽無所屈天子見諸侯見卿大夫之笏也故玉
藻曰天子搢珽方正於天下也大圭推其上猶諸侯荼
前曲後直天子見天地見先王之笏也故典瑞曰王搢
大圭執鎮圭以朝日相玉書曰珽玉六寸眀自炤然據
此珽玉六寸大圭長三尺明非一物先儒謂六寸自炤
據上不殺者惟頭也大圭三尺今自炤者纔五之一其
餘由是一玉俱成豈容玉石頗異於天子用全之說有
害
介圭詩崧高曰錫爾介圭以作爾寳韓奕曰以其介圭
入覲于王爾雅曰介大也又曰大圭尺有二寸謂之玠
圭禮書曰王之大圭長三尺則尺有二寸所以錫諸侯
也諸侯之圭長不過九寸錫以尺有二寸使寳之而已
冒圭天子執冒四寸以朝諸侯注云名玉曰冒者言德
能覆蓋天下也四寸者方以尊援卑以小爲貴也其圭
邪刻之以冒諸侯之圭以爲瑞信尚書大傳云古者必
有冒言下不敢專達之義天子執冒以朝侯是見覆之
注云君恩覆之臣乃敢進是其冒覆之事然則諸侯所
受天子之圭璧者與諸侯爲瑞也瑞也者属也諸侯朝
於天子有過行者留其圭璧三年圭璧不復者少黜以
爵六年圭璧不復者少黜以地九年圭璧不復者盡黜
其地此所謂諸侯之於天子也義則見属不義則不見
属也
鎮圭大宗伯王執鎮圭長尺二寸以鎮安天下蓋以四
鎮山爲琢飾故得鎮名典瑞曰王執鎮圭以朝日又曰
珍圭以徵守以恤凶荒(珍音鎮)珍圭以徵守者諸侯亦
一國之鎮故以鎮圭徵之凶荒則民有遠志不安其土
故王使執鎮圭以往致王命以安之鎮圭大小之制當
與琬圭琰圭相依
桓圭大宗伯公執桓圭注云公者二王之後及王之上
公也後鄭云雙植謂之桓賈釋云象宮室之有桓楹也
以其宮室在上須桓楹乃安天子在上須諸侯乃安也
蓋亦以桓楹爲瑑飾也雜記曰圭公九寸侯伯七寸博
三寸厚半寸削左右上各寸半
信圭大宗伯侯執信圭注云信圭躬圭皆長七寸盖皆
象以人形爲瑑飾文有麄縟耳欲其慎行以保身也
躬圭大宗伯伯執躬圭七寸孔義云直者爲信其文縟
細曲者爲躬其文麄略義或然也身伸而躬屈伸者尊
足以侯外而蔽内屈者卑足以長人而已故侯伯之
圭瑑之新圖云信圭直躬圭屈舊圖琢爲人形誤矣
穀璧大宗伯云子執穀璧五寸諸侯自相見亦執之曲
禮疏曰凡璧則内有孔謂之好外有玉謂之肉故爾雅
云肉倍好謂之璧好倍肉謂之瑗肉好若一謂之環此
五等諸侯各執圭璧朝於王及自相朝所用也又云穀
所以飬人蓋瑑穀稼之形爲飾
蒲璧大宗伯云男執蒲璧五寸曲禮疏引此注云蒲爲
席所以安人蓋瑑蒲草之形爲飾子男不執圭者未成
國也圭者天之用璧者天之體盡其用者必盡其體盡
其體者未必盡其用此圭璧所以不同也
牙璋典瑞云牙璋以起軍旅以治兵守先鄭云牙璋瑑
以爲牙牙齒兵象故以牙璋發兵若今時以銅虎符發
兵也後鄭云牙璋亦王使之瑞飾兵守用兵所守也若
齊人戍遂諸侯戍周之類又玉人云牙璋中璋七寸厚
寸鄭云二璋皆有鉏牙之飾於琰側知然者以其二璋
同起軍旅故也蓋大軍旅則用牙璋以起之小軍旅則
用中璋以起之也首言牙璋中璋不言牙者但牙璋文
飾多故得牙名而先言之也中璋次於牙璋明亦有牙
以文飾差少故惟有中璋之名不言牙也典瑞不言中
璋以大小等故不見
穀圭玉人云穀圭七寸天子以聘女注云納徵加於束
帛賈云自士以上皆用玄纁束帛但天子加以穀璧諸
侯加大璋亦七寸後鄭釋典瑞云穀圭亦王使之瑞節
也穀善也其飾若粟文然仇讎和之者若春秋宣公及
齊侯平莒及郯晉侯使瑕嘉平戎於王是也其聘女則
以納徵焉
大璋大璋七寸諸侯以聘女注云亦納徵加于束帛也
上云大璋九寸此七寸得云大璋者以天子穀圭七寸
聘女諸侯不可過於天子而用九寸也謂用大璋之文
以飾之故得大璋之名又案三璋之勺注云大璋加文
飾邊璋半文飾則此璋雖七寸取於大璋加文飾之義
謂遍於璋體瑑雲氣如大璋也
駔琮駔琮五寸宗后以爲權駔琮七寸天子以爲權後
鄭讀駔爲組謂以組繫琮因名駔琮先鄭解組琮以爲
稱錘以起量既用爲權故有鼻釋云此權衡而爲量者
以其量輕重故也天子駔琮既有鼻眀后駔琮亦有鼻
也新圖駔琮讀以本字不改爲組亦玉飾也猶所謂瑑
琮
大琮玉人大琮十二寸是謂内鎮宗后守之後鄭云如
玉鎮圭也射其外鉏牙賈曰言大琮者對上駔琮五寸
為大也言十有二寸者并用徑之爲尺二寸言射二寸
者據用各出二寸兩廂并四寸言是謂内鎮者對天子
執鎮圭爲内云射其外鉏牙者據八角鋒言之也新圖
鄭云大琮八角然地體方而四隅有維蓋所體者四角
而已考工記曰土其象方八角之說未之聞
琬圭琬圭圜而宛之無鋒芒長九寸用以治德以結好
後鄭云琬圭王使之瑞節也諸侯有德王命賜之使者
執琬圭以致命焉治德即此之謂也結好謂諸侯使大
夫来聘既而爲壇會之使大夫執以命事焉行人時聘
以結諸侯之好
琰圭琰圭九寸判規以除慝以易行賈云判半也凡圭
琰上寸半琰圭琰半以上至首規半以下爲瑑飾諸侯
有爲不義使者征之執以爲瑞節也經云除慝謂誅惡
逆也易行謂去煩苛也又後鄭典瑞注云除慝亦於諸
侯使大夫来頫旣而使大夫執而命事於壇新圖云琰
圭判規則圭上圜而判之與凡圭之琰上寸半者異矣
鄭謂琰圭剡半以上又半爲瑑飾然琬琰之有瑑飾於
經無見此不可考
聘享圭璧諸侯聘天子皆以圭享皆以璧聘后皆以璋
享皆以琮其相聘相享則亦如之特其長短與繅之隆
殺不同焉耳聘禮曰所以朝天子與繅皆九寸繅三采
朱白蒼諸侯朱綠繅八寸是也玉人曰璧琮九寸諸侯
以享天子此上公享天子之玉享王以璧享后以琮皆
九寸繅皆三采典瑞曰瑑圭璋璧琮繅皆二采一就以
頫聘此上公聘諸侯之玉聘以圭璋享以璧琮皆八寸
繅皆二采與聘禮之文合又玉人曰瑑琮八寸諸侯以
享夫人瑑圭璋八寸璧琮八寸以頫聘瑑圭璋璧琮又
皆八寸則亦上公頫聘之玉也上公聘天子圭九寸其
自相聘八寸則侯伯子男相聘宜各殺其玉一寸子男
四寸侯伯六寸可知禮於朝聘之玉言其所瑑桓信躬
穀蒲是也若夫享獻之玉諸侯以享天子則不瑑玉人
所謂璧琮九寸諸侯以享天子是也夫諸侯相朝而享
夫人以琮則諸侯享后亦必以琮諸侯享王以璧聘卿
享君亦以璧則諸侯相享亦必以璧玉人言璧琮以享
天子則后舉矣言瑑琮享夫人則璧舉矣
穀蒲繅籍典瑞曰王搢大圭執鎮圭繅籍五采五就以
朝日注云繅有五采文所以薦玉木爲中幹用韋衣而
畫之就成也五就五匝也一匝爲一就公執桓圭侯執
信圭伯執躬圭繅皆三采三就子執穀璧男執蒲璧繅
皆二采再就繅讀曰藻賈釋曰藻水草之文故讀從之
言繅有五采文所以薦玉木爲中幹用韋衣而畫之就
成也者鎮圭尺二寸廣三寸此木板廣長亦如之然後
用韋衣之乃於韋上畫之一采爲一匝五采則五匝一
匝爲一就成也是五采一成者也然則蒲谷二璧其繅
籍之形亦如之天子則以五采畫之公侯以三采子男
以二采二大夫亦以二采故典瑞云王繅籍五采五就
公侯伯皆三采三就子男繅皆二采再就又云瑑圭璋
璧琮二采一就是也既以采色畫韋衣於板上前後垂
之又有五采組繩以爲繫其組上以玄爲天下以絳爲
地用以繫玉有事則垂爲飾故聘禮記云玄纁繫長尺
絢組注云五采成文曰絢組不問尊卑皆用五采組長
尺以爲繫所以籍玉使不墜落因以爲飾
璧羨典瑞云璧羨以起度羨不圓之貌廣徑八寸袤一
尺又玉人云璧羨度尺好三寸以為度羨徑也好璧孔
也鄭云羨延也袤一尺而廣狹焉是羨爲不員之見
也玉人造此璧之時應圓圓徑九寸今減廣一寸以益
上下之袤一寸則上下一尺廣有八寸故云袤一尺而
廣狹焉此璧羨天子以爲量物之度也舊圖佩玉之制
玉府職曰共王之佩玉珠玉注云佩玉之所𢃄者玉藻
曰天子佩白玉而玄組綬白玉謂衡璜琚瑀也玄組綬
者用玄組條穿連衡璜等使相承受韓詩傳曰佩玉上
有䓤衡者衡橫也謂葱玉爲橫梁下有雙璜衝牙者謂
以組懸于衡之兩頭兩組之末皆有半璧之璜故曰雙
璜又以一組懸於衡之中央於末繫玉其狀如牙使前
後穿突雙璜故曰衝牙毛傳曰衡璜之外别有琚瑀其
琚瑀當置於懸衝牙組之中央又以二組穿於琚瑀之
内角斜係於衡之兩頭於組末璜蠙珠以納其閒蠙蜯
也珠出於蜯故言蠙珠納於其閒者組繩有五皆穿蠙
珠於其閒故云也
蒼璧大宗伯云蒼璧禮天牲幣亦如璧色後鄭云以冬
至祭天皇大帝在北極者於地上之圜丘蒼璧者天之
色圓璧圜丘皆象天體以禮神者必象其類也玉人曰
璧好三寸爾雅曰肉倍好謂之璧然則兩邊肉各三寸
與此三寸之好共九寸也又玉人璧好三寸之下云璧
琮九寸諸侯享天子以此而言是有九寸之璧也
黃琮大宗伯云黃琮禮地牲幣亦如琮色後鄭云以夏
日至祭崑崙之神於澤中之方丘黃者中之色琮八寸
以象地比大琮每角各剡出一寸六分長八寸厚寸又
禮記郊特牲疏引先師所說祀中央黃帝亦用黃琮然
其琮宜九寸以别於地示
青圭大宗伯云青圭禮東方注云以立春祭蒼精之帝
而大皥勾芒食焉圭銳象春物初生其牲幣皆如圭色
其圭亦九寸厚寸博三寸剡上各寸半此已下壇兆各
隨方於郊設之
赤璋大宗伯云赤璋禮南方注云以立夏祭赤精之帝
而炎帝祝融食焉牲幣如璋色半圭曰璋夏物半死而
象焉熊氏云祀中央黃帝亦用赤璋案上下經文祀五
精之帝玉幣各如其色季夏土王而祀黃帝於五帝之
内禮用赤璋獨不如其色於理未允不如用黃琮九寸
爲當
白琥大宗伯云以白琥禮西方牲幣皆如琥色注云以
立秋日祭白精之帝而少昊蓐收食焉琥猛象秋氣嚴
鄭圖云以玉長九寸廣五寸刻伏虎形高三寸
玄璜大宗伯云以玄璜禮北方牲幣皆如璜色後鄭云
以立冬祭黑精之帝而顓頊玄冥食焉半璧曰璜象冬
閉藏地上無物惟天半見賈釋云列宿爲天文草木為
地文冬草木零落惟列宿在天故云惟天半見
四圭有邸四圭有邸邸本也謂用一大玉琢出中央爲
璧形厚寸天子以十二爲節於璧四面各琢出一圭皆
長尺二寸與鎮圭等其璧爲邸盖徑六寸摠三尺又與
大圭長三尺同用此以祀天旅上帝後鄭氏云祀天謂
於夏正郊祀感生之帝也旅上帝謂祀五帝也宗伯青
圭等已見祭五方天帝此又用四圭有邸而祭者彼即
四時迎氣及總享於明堂是其常也國有故而祭之也
感生之帝亦五帝别言為天者以其祖感之而生故殊
異之也此四圭亦博三寸厚寸
兩圭有邸舊圖兩圭有邸此兩圭五寸亦宜於六寸璧
兩邊各琢出一圭俱長二寸半博厚與四圭同典瑞注
云兩圭以象地數二也僢(音絹)而同邸又王制注云臥
則同僢彼僢謂兩足相嚮此兩圭足同邸是足相嚮之
義上四圭同邸亦然此兩圭祀地謂於三陰之月祭神
州之神於北郊旅四望謂五嶽四鎮四瀆也若夫地祗
自有黃琮此兩圭有邸以祀地謂祀神州之神於北郊
及國有故而旅祭四望以對上四圭有邸以祀天旅上
帝也新圖兩圭有邸按周官義四圭邸璧則兩圭邸
琮可知先鄭說四圭有邸謂於中央爲璧圭着其四面
一玉俱成盖圭青璧蒼璋赤琮黃不應一玉俱成也且
謂之邸以托宿取名然則圭邸璧則以青圭插蒼璧璋
邸琮則以赤璋插黃琮也
圭璧圭璧五寸此一圭宜於六寸璧上琢出一圭長五
寸後鄭云圭有邸為璧取殺於上賈釋云上四圭有邸
以祀天旅上帝此一圭有邸言取殺者謂取降殺以三
爲節也祀日月者若春分朝日秋分夕月并大報天而
主日配以月也其祀星辰若小宗伯云兆五帝於四郊
四望四類亦如之鄭注云四類日月星辰運行無常以
氣類爲之位兆日於東郊兆月與風師於西郊兆司中
司命於南郊兆雨師於北郊凡祭日月等用此圭璧以
禮其神各隨其方色賈釋云兆日於東郊以大眀生於
東故也兆月於西郊以月生於西故也知風師亦於西
郊者以五行土爲風風雖屬土秋氣之時萬物燥落由
風亦於西郊知兆司中司命於南郊者以南郊是盛陽
之方司中司命是陽故兆於南方也雨是水宜在水位
故兆雨師於北郊
璋邸射典瑞璋邸射以祀山川注云璋有邸而射取殺
於四望又玉人注云邸射剡而出也賈云嚮上謂剡出
半圭曰璋其璋首邪郤刻之今從下自邸嚮上總邪郤
之名爲剡而出也此祀山川謂若小宗伯云兆山川丘
陵墳衍各因其方亦隨四時而祭則用此璋邸以禮其
神新圖璋邸射玉人云祼圭尺有二寸有瓚又曰大
璋中璋九寸邊璋七寸射四寸厚寸黃金勺青金外朱
中鼻寸衡四寸有繅鄭氏謂鼻勺流也凡流皆為龍口
衡勺徑也勺杜子春謂酒尊中之勺也然則勺盛酒以
注爵爵以注瓚瓚形如盤衡徑四寸鼻寸上爲龍形圭
璋其柄也祀廟則用圭以禮山川則用璋皆玉為之
鼻玉尤美瓚次之圭璋又次之玉人曰天子用全上公
用龍侯用瓚伯用將龍鼻也將柄也然則鼻四玉一石
瓚三玉二石柄玉石相將舊圖瓚為勺形又鼻為龍稍
大而鄭氏云圭瓚酌鬱以獻尸皆非是蓋瓚非酌鬯凡
祼酌鬯用爵灌之在瓚爵以灌鬯瓚以受灌而謂瓚酌
鬯非矣
圭瓚舊圖玉人祼圭尺二寸有瓚以祀廟後鄭云祼謂
以圭瓚酌鬱鬯以獻尸也瓚如槃大五升口徑八寸深
二寸其柄用圭有流前注流謂鼻也鼻勺流也凡流皆
爲龍口以圭爲柄黃金爲勺青金爲外朱為中央凡圭
博三寸此惟用之於宗廟據祀昊天禮神玉帛牲牷之
外别有燔瘞玉帛牲牷其日月星辰社稷但有禮神之
玉無燔瘞之玉也其宗廟惟有祼圭以禮神亦無所燔
之玉圭柄金勺既異其牝牡相合處各可長三寸厚一
寸博二寸半流道空可徑五分下三璋之勺皆類此
瓚槃典瑞注云瓚槃大五升口徑八寸下有槃口徑一
尺若其材飾則宜用黃金青金爲外朱中央圭瓚旣深
二寸此槃宜深一寸足徑八寸高二寸
璋瓚璋瓚者皇后酌鬱鬯獻尸禮神之器也其制一同
圭瓚但用璋爲柄瓚器小耳司尊彛注云祼謂以圭瓚
酌鬱鬯始獻尸也后於是以璋瓚酌亞祼是也此璋瓚
口徑四寸深二寸柄長九寸其下亦宜有槃口徑六寸
深一尺足高一寸徑四寸一如圭瓚槃形制
大璋瓚玉人云大璋九寸射四寸厚寸黃金勺青金外
朱中鼻寸衡四寸有繅注云射剡出者也嚮上謂之出
謂剡四寸半以上其半已下加文飾焉周天子十二年
一廵守所過大山川禮敬其神用黃駒以祈(九委切)沈
則宗祝先用大璋之勺酌鬱鬯以禮神後鄭云大璋加
文飾中璋殺文飾邊璋半文飾但解三璋得名大中邊
之義不言文飾之物易曰雲從龍璋瓚旣以勺鼻為龍
頭其二璋半已下宜皆瑑雲氣以爲飾祼圭半以下亦
宜皆瑑雲氣以爲飾若祭祀宗廟后亞獻則執此璋以
祼尸后有故則大宗伯執以亞祼
中璋瓚中璋九寸其勺口徑亦四寸鼻射寸數外内金
色皆如大璋其文飾則殺焉天子廵守所過中山川殺
牲以祈沈宗祝亦先用此中璋之勺酌酒以禮神
邊璋瓚邊璋七寸其勺口徑璋之厚薄鼻射寸數已下
並同大璋中璋惟文飾半於大璋之飾為别天子廵守
所過小山川殺牲以祈沈則宗祝先以邊璋之勺酌灌
其神三璋之勺形制並同圭瓚但瓚勺各短小耳三璋
之下雖不言槃有之可知其制亦同瓚槃口徑皆六寸
圭幣周官小行人合六幣圭以馬璋以皮璧以帛琮以
錦琥以繡璜以黼此朝覲之用幣者也大宗伯禮天地
四方皆有牲幣各放其器之色此禮天地四方之用幣
者也太宰祀之日贊玉幣爵之事享先王亦如之此宗廟
之用幣者也肆師曰大祀用玉帛牲牷鄭注大祀謂天
地宗廟也則天地宗廟皆用幣無疑矣公食大夫侑以
束帛而庭實以皮大夫相食以束錦此食有侑幣也春
秋虢公晉侯朝王享醴命之宥皆賜玉五瑴馬三疋秦
后子享晉侯歸取酬幣終事入反魯侯享范獻子莊叔
執幣此享有酬幣也燕禮用幣之文特鹿鳴之詩曰既
飲食之又實幣帛以將其厚意此燕有酬幣也
笏類
搢笏樂記曰武王散軍而郊射禆冕搢笏(釋名曰笏忽)
(也君有命則書其上備忽忘也)徐廣車服儀制曰笏即
手板也漢魏以来皆執手板(晉王坦之倒持手板唐段)
(秀實以笏擊朱泚)禮書曰天子之笏以玉諸侯以象
(玉藻曰笏諸侯以象又曰諸侯荼前詘後直讓於天子)
(也荀子曰諸侯御荼)大夫以魚須文竹(玉藻曰以魚須)
(文竹禮書曰盖竹函其璧堅正有節也前詘後詘無所)
(不讓也以魚須釋飾之卑者不敢用純也)士竹本象可
也(儀禮曰士竹笏禮書曰竹本尢堅正而有節也士以)
(儀節為尚故笏用焉象諸侯所以爲笏也士卑而伸故)
(飾用焉)蓋玉德之美象義之辨竹禮之節天子尚德諸
侯貴義大夫士則循禮而已此笏所以異也周禮典
瑞王搢大圭執鎮圭繅藉五采五就以朝日玉藻曰笏
天子以球玉又曰天子搢珽玉人曰大圭長三尺杼上
終葵首天子服之(天子執鎮圭則猶羣臣之有贄搢大)
(圭則猶羣臣之有笏)自西魏五品以上通用象牙六
品以上兼用竹木武德中始詔五品以上執牙笏上圓
下方六品以上執木竹笏上挫下方
宋朝笏制唐制五品以上用象上圓下方六品以下用
竹木上挫下方國朝文散五品以上用象九品以上用
木武臣内職並用象
羣書考索卷四十四
