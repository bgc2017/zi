羣書考索續集卷三十
宋章如愚編
官制門
三公
唐虞夏商周三公及宰相之職卿分六職以治萬務相
統六卿以御百官自唐虞則然禹司空也宅百揆尹保
衡也行冢宰傅說相也總百官周公太師也齊百工前
後固若一體也成王末年保奭為宰畢公司馬毛公司
空三公兼攝三卿固已見之顧命一公而統三卿固已
見之序官三公不備惟其人固已見之書命左右成王
太傅不具畢公父師下掌政典曷嘗叙兼而並建哉以
目錄考之有是事則建是官有是職則為是名名不異
職官不異事曰卿曰中下大夫曰上中士特以是科品
其高下耳
辨周公為太師召公為太保畢公為司馬毛公為司空
周公位冢宰為太師周公道隆德盛非太師不足以處
之而冢宰正百官均四海亦難其人故以論道之重下
行端揆之職此明見於書者也周公既没召公以太保
兼冡宰必矣而孔氏因顧命之文謂畢公領司馬毛公
領司空則未知其所傳據且三公之責雖均而地官已
下與冡宰必不若是班也(同前)
周三公之官不必備考之於書有曰立政不惟其官惟
其人又曰三公官不必備惟其人故當時雖建三公之
官實以六卿之有道者兼之無其人則或缺焉若曰周
公位冡宰周公為師豈非六卿之掌而兼三公之任乎
若曰周公為師召公為保而太傅之任未聞有人豈非
惟有道者乃足以充其職苟非其人則或缺焉
周三公之官不必備周之人才號為衆多使備其員宜
亦無不充數然天下之事官不必備足矣亦無所事其
衆且冗也周公為冢宰則卿固兼於公太史司寇蘇公
則公又兼其史立政以用人為本論三俊之賢以居三
宅之任則三事以往百司庶府無不備舉而司徒司馬
司空六卿之數有不備舉者焉是故有其人則任之無
其人擇官而兼之周之治官法可見矣(薛季宣)
前漢三公之名不正三公論道經邦燮理隂陽故不以
一職名官太尉掌武蓋古者大司馬之職也司徒主民
司空主土皆六卿之任非三公之官也自漢以來失之
矣(范祖禹)
前漢三公之名不正漢官因於秦舊視古舛駁而三公
之名尤為甚焉初以丞相御史大夫太尉為三公其名
雖均而其權實差武帝罷太尉而置大司馬成帝改御
史大夫而置大司空未幾復罷大司空而置御史大夫
哀帝又改丞相為大司徒改御史大夫為大司空而大
司馬之職終漢世不改(吕東萊)
漢丞相太尉御史大夫即非三公漢書多言丞相太尉
御史大夫為三公而實非也蕭何創定官制初不以此
為三公然其因秦置相國猶有古者冢宰之餘意但當
時不置三公而此為朝廷極重官其上無以加之者故
人多指丞相為三公而過呼耳丞相一員而稱為三公
或御史過呼蓋知假借而呼耳何武以一相不可兼三
公之事請置大司空以備三公官而漢何嘗明以丞相
御史為三公乎蓋百官表相國秦時金印紫綬高帝十
一年更為綠綬不言位為公也御史大夫掌副丞相耳
銀印青綬其位則上卿耳則丞相御史何曾謂之三公
乎自高后以王陵為太傅當時朝臣建此議時必知古
者以三公為閒官無職之義故特置此以處陵耳若不
知此為古三公官其將謂之何官以封陵乎自成帝時
何武以今一相不可獨兼三公之事請置三公官則官
職官名始亂而丞相御史始爵秩一同而皆謂之為公
耳不知大司徒大司空等官古來不曾謂之三公而漢
亦不曾正之成帝末年以丞相大司馬大司空為三公
哀帝雖罷大司空復置御史大夫(周朱博議)至及末年遂改
丞相為大司徒復置大司空大司馬焉則是取六卿之
名而實之以三公乃是師古而名號大不正曾不如曩
時背古而名號不類可借呼而無害也(並陳彦羣博議)
後漢三公之名不正後漢三公乃成周六卿之半聞三
公無其人則以冢宰兼師保之任矣未聞使司空司馬
司徒為三公也今也既曰三公又以百官有司叢脞之
務責之是漢朝有事而無政也豈非倒置之甚耶且名
大司馬大司徒大司空為三公者莽制也而光武不知
革安在其受尚書大義也(管見)
唐三公之名不正成周董正治官太師太傅太保兹惟
三公論道經邦燮理隂陽自是而下六卿分職各率其
屬以倡九牧阜成兆民以其名而求其官無有不正者
唐初建官以太尉司徒司空為三公而名已不正矣夫
太尉周之司馬官也司徒教官也司空事官也以是而
為三公豈所謂坐而論道經邦燮理隂陽者乎(林少穎唐史論)
秦漢晉魏隋唐三公之名不正古之三公一失而為秦
之左右丞相再失而為漢之丞相御史大夫太尉三失
而為東漢之尚書令僕四失而為晉之中書監令五失
而為魏之門下侍郎六失而為隋之三省七失而為唐
之樞密院蓋至于今而樞密與丞相並稱謂之東西二
府不惟失其名併與其實而失之(吕東萊)
太子師保傅古者天子必有師後世略之則非矣儲貳
人心所係人望所歸必如三王之教世子可也其或性
習未定德義未成師保傅之任如之何而略之漢以來
猶有助成羽翼戒太子勿宜獨親外家者魏晉迄唐猶
有存其禮而尊其名者宋朝自丁謂曹利用濫居是職
神祖建儲將以司馬光吕公著為師傅而事竟不行外是
或以為階官或以為贈典或以為檢校官類無實職徒
有虛名至於侍讀賓客曰賓則友而不師矣曰侍則立
而不復坐論矣詹事春坊又皆朝夕之所狎近者此其
故何哉蓋近世師道不立非惟不行於君臣之間亦不
行於匹士朋友之際矣粗知紙上語即恥於有所師而
况於太子將君我而又敢以師道自居哉必也正其性
習成其德義惟講讀之職猶可以行其學雖友而弗師
可也
三公九卿
武帝遷推三公九卿不拘常法臣讀西漢百官年表以
為武帝規模法度固不若帝王之粹而其役用天下皆
聖人不言之妙術也漢制宰相之闕則取諸三公三公
之闕則取諸九卿然而石慶之死御史大夫兒寬當遷
而不遷而太僕公孫賀得之公孫賀之死御史大夫商
丘成當遷而不遷而涿郡太守劉屈氂得之御史大夫
延廣之罷九卿當遷者甚衆無何取諸濟南太守之王
卿御史大夫公孫弘之相九卿當遷者甚衆無何取諸
河東太守之番係故臣以為武帝之用人有不可以次
第度之張歐為中尉九年而遷而寗成之遷四年韓安
國之遷一年(並中尉)商丘成為大鴻臚十二年而遷而田
千秋之遷一年田廣明之遷五年(並鴻臚)故臣以為武帝
之用人有不可以遲速推(並王景文朴論)
三省
總論三省之名始於漢成於晉宋詳於唐已具見之特
古今升降輕重不同有可論者漢武宣則以宦者為之
成帝更用士人晉宋以來則為相臣之任也然二漢百
官表志侍中尚書令中書謁者尚書僕射左右丞御史
中丞尚書六曹並屬少府卿者何哉蓋漢制以大農收
租賦為公用以少府掌山澤陂池為主私藏也少府為
私藏而中書為私人故於此置屬尤詳焉惟私人故易
親而其職亦易尊宜其始用宦者中用士人終為宰臣
之任也五代置樞密以宦者為之至于宋朝遂與宰相
分為二府其勢亦然(二漢表志郎中令之屬有太中大夫中大夫諫大夫掌議論有議郎)
(中郎侍郎郎中三署郎掌守門戶出充車騎又有謁者僕射中郎將期門羽林咸屬焉夫郎中令即光祿勲也)
(是亦九卿之一也而諫大夫議郎皆屬焉者亦天子之私人也厥後天子不得而私之者亦勢使然也)
宰相總三省(元豐改制說中書令門下侍中尚書令為三省之長中書侍郎門下侍郎尚書僕射)
(為三省之貳)自舜舉十六相伊尹相湯周召相成王皆相臣
之任也秦漢以來或分為左右或曰丞相相國其名其
職猶未淆駁晉宋隋唐至於宋朝因革不一稱謂不同
不可遍舉要之三公職兼三省長貳上意所屬事權所
歸皆宰相也三公兼職己見右方(見三公說)三省之制例以
唐六典之言為正中書造命門下審覆尚書奉行是也
人皆以是為漢唐之善制考之於史惟見魏相總職玄
齡善謀姚崇應變豈所謂造命者乎丙吉周密如晦能
斷宋璟守文豈所謂審覆奉行者乎太宗先勅中書門
下不得雷同繼令侍郎給事審正花判者是也亦放談
云宋沿唐以三省長官為宰相既以秩高不除於是元
豐五年以尚書令之貳左右僕射為宰相而左僕射王
珪兼門下侍郎以行侍中之職右僕射蔡確兼中書侍
郎以行中書令之職而别置侍郎以佐之則三省宜相
兼矣然左右僕射既為宰相則凡進擬命令未有不由
之出者是出令之職身既行之矣尚又省而覆之乎方
其進對執政無不同故批旨曰三省同奉聖旨既已奉
之而又審之亦無是理門下省惟有給事中封駁而已
未有左右僕射與門下侍郎自駁已奉之命者然則所
謂侍中侍郎省審者殆為虚文也放談之所解駁者如
此則知王珪蔡確城府間絶已失建立三省之初意何
以改制為哉宣和五年張叔夜言中書出令門下審覆
尚書奉行神宗制也今急速文字不經三省諸房以空
黃先次書讀則審覆殆成虛設三省之弊至是抑又甚
焉任非其人則法不足以閑之矣珪確欺君已具元豐
改制說復詳著於此使來者有考焉(徽宗宣和五年蔡京為相故叔夜言)
(此弊)
論三省始置之由謹按西漢以丞相總百官而九卿分
治天下之事光武中興身親庶務事歸臺閤尚書始重
而西漢公卿稍已失職矣又魏佐漢初建魏國置秘書
令典尚書奏事文帝受禪改秘書為中書有令有監而
亦不廢尚書然中書親近而尚書疎遠矣東晉以後天
子以侍中常在左右多與之議政事不專任中書於是
又有門下而中書權始分矣降及南北朝大扺皆循此
制唐初始合中書門下之職故有同中書門下三品同
中書門下平章事其後又置政事堂蓋以中書出詔令
門下掌封駁日有爭論紛紜不决故使兩省先於政事
堂議定然後奏聞開元中張說奏改政事堂為中書門
下自是相承至於宋朝莫之能改非不欲分也理勢不
可復分也故向日所謂中書乃中書門下政事堂也(温公)
(文)
三省分建衆官不專一相自漢以來或置左右或並舉
三公不拘一相至唐而法意尤密既有左右僕射又有
侍中中書尚書兩令左右丞及以官未及而人可用者
參預朝政而其大綱則俾中書出令門下審駁分為二
省而尚書受成頒之有司當貞觀時君明臣忠朝希粃
政不數年坐致太平其集材並用之效如此若棄數百
年舊制合三省為一以一相專之而官屬如故略無可
否見姓署名是中書門下之名存而基命駁正之實亡
矣(補史管見)
政事堂不當移於中書省政事堂者自武德以來常於
門下省議事謂之政事堂故長孫無忌起復授司空房
玄齡授左僕射魏徵太子太保皆知門下省事至高宗
光宅元年裴炎自侍中除中書令執宰相筆乃移政事
堂於中書省(唐李義中書政事堂記)
政事堂不當移於中書省貞觀之際凡軍國大事省審
於中書駁正於門下然後頒行之尚書而鮮有敗事此
政事之堂所以置於門下省而宰相參决於其間也裴
炎以中書令而受顧命乃遷政事堂於中書省則軍國
大事中書得以專行而門下不得而駁正之矣由其得
以專行於其間此中宗之廢所以啟謀於裴炎而武氏
之禍遂至於不可遏也(林少穎唐史論)
軍國大事中書省審門下駁正軍國大事使中書舍人
各執所見而書其名使中書侍郎中書令省審之給事
中黃門侍郎駁正之此周隋之制而維持紀綱之密自
唐以來蔑之有改也然而太宗用之則有貞觀之治中
宗用之則有斜封墨敇之弊豈非國家之法本無不善
至於神而明之則存乎其人者哉(同前)
六省
唐分六典而降内侍唐以尚書門下中書國子監秘書
殿中為六省而降内侍於左右衛之上則尊儒重道之
意明而奄尹與政之階僭矣(讀書管見)
清中書之務則天下之事易辦中書者王政之所由天
子之所與宰相論道經邦而不知其他者也非至逸無
以待天下之勞非至靜無以待天下之動是故古之聖
人雖有大兵役大興作百官奔走各執其職而中書之
務不至於紛紜今者曾不得歲月之暇則夫禮樂刑政
教化之源所以使天下回心而向道者何時而議也故
臣以為治天下不若清中書之務中書之務清則天下
之事不足辦也(東坡策略)
宋三省之制宋初三省雖曰沿唐而實異於唐蓋三省
為空官而以平章為宰相者宋初制也三省各涖職而
以左右僕射為宰相為元豐制也建平章號於二相之
上者元祐制也伸左相之權而使門下與中書均其任
者亦元祐制也而紹聖則竊元祐之制而偏重左相之
權而崇寧則竊元祐之制而偏重公相之職也唐制三
省長官為宰相而尚書令則以太宗嘗為之故以僕射
與侍中中書令為宰相其後以品官不除而使他官參
焉(其參議參預參知朝政之類)宋初三省長官皆為空名不與朝政
其命官必曰同中書門下平章事惟其真拜侍中則不
帶平章然前後所除亦不過五人此蓋宋初政也元豐
正名三省分局客司以左右僕射為宰相左相必兼門
下侍郎右相者兼中書侍郎而中書取旨其權獨重此
蓋元豐制也宋初宰相平章事有至三相者曰昭文曰
監修曰集賢官制既行惟置二相元祐初司馬光欲起
文彦博居已之上乃以師臣之禮待之居宰相之上而
平章軍國事於後吕公著因之以司空平章由彦博焉
此元祐兼用祖宗之制也宋初相臣同心共濟進退百
官經理大政皆與聞之官制既行惟重中書蓋出於蔡
確之私意兩省侍郎由中書過門下雖名為遷實抑其
權自吕公著有同舟共濟之說而後三省同得取旨焉
此亦元祐兼用祖宗之制也是二制也元祐行之非不
盡善而繼之者則有假是以行其奸矣紹聖改元章子
厚起謫籍任左僕射有欲更分班奏事之制者子厚懼
權不歸已乃曰此先帝之意不可易事之合送中書者
但自尚書徑上門下李清臣極論之卒不能勝故終哲
宗之世不置右相蔡京之在崇寧既置左相乃效子厚
所為徽宗取與與京異意者如趙挺之輩而卒莫能制
焉此皆竊元祐之制而偏重左相之權者也京得政既
久意益自肆乃改左僕射為少宰而已以太師總三省
之制號為公相而使宰職居其下不敢與之抗焉其免
中書門下省特不欲任兵柄耳兵民乖裂事不與聞此
尤不可之大者此又竊元祐之制而偏重公相之職也
宣和之七年罷公相靖康之初元改太宰少宰斯不亦
大寒索裘矣乎中興以來易平章之名定丞相之號(乾道)
(八年改左右丞相罷左右僕射平章事此蓋千古不易之典今日遵而行之可也)
後省宋朝宰相既兼三省無復有造令審令行令之異
矣所賴後省給舍得以封駁是猶存審覆之意也然三
省長官皆敵己者故大事得以持異同之論而給舍乃
中書門下之屬其有大議論而敢為異同者昔有其人
矣當今未免詳於細而略於大矣嘗觀宋初給舍為所
遷官實不任職而其職乃以他官兼領之張詠以樞密直
學士何郯以待制皆嘗領給事中有不便者輒還中書
富弼歐陽修亦以他官領中書舍人知制誥而嘗封還
詞頭是數人者雖天姿卓然能自植立亦由素所居官
非宰相之屬也元豐正名遂以給舍為宰相之屬風采
振職蔑然無聞蓋有由矣而况以舒亶之徒為之哉不
特此也宋初左右史亦無本職而其職乃以三館校理
以上兼之元豐正名皆隸後省而蔡京蔡卞分布左右
同掌起居彼何人斯而能詳天子言動之實耶
都司
檢正左右司左右司剏於隋唐都省之職宋朝以為階
官元豐正名初曰檢正(熙寧三年也)後復為左右司此後省
之與都司所以皆為宰屬也然給舍封駁猶存審覆之
意未免時有異同之論都司綱紀六官凡所奉行與宰
臣無所可否矣此給舍所以易疎而都司所以易親也
夫宰相既兼三省之權而都司復居易親之地造令行
令皆與知而與行之矣熙豐大臣倚是以為羽翼之助
而行其變政易令之私而已孰知其流弊之至於此哉
任非其人則足以禍蒼生可不戒哉可不謹哉
羣書考索續集卷三十
