羣書考索後集卷五十五
宋章如愚編
財賦門
漕運類
古無漕運之法禹貢所載入于渭亂于河之類不過是
朝廷之路所輸者不過幣帛九貢之法通典曰其四百
里粟五百里米盖麄而重者為近賦百里納總二百里
納銍三百里納秸精而輕者為遠賦若數千里漕運其
費百倍矣至周王畿止於千里賦税則無遠輸其管仲
曰粟行三百里國無一年之積粟行四百里無二年之
積粟行五百里衆有饑色孫武曰千里饋糧士有饑色
食敵一鍾當吾二十鍾是言粟不可推移也(通典)
左傳曰秦輸粟于晉自雍及綘相繼命曰泛舟之役吴
城䢴溝通江淮通糧道也
秦欲攻匈奴使天下飛芻輓粟於瑯琊負海之郡轉輸
北河率三十鍾而致一石漕運之法自此方詳
漢高祖擊楚蕭何轉關中給軍帝又築甬道屬河以取
敖倉粟時漕山東粟以給中都官歲不過數十萬石(謂京)
(師之官府通典)
孝文時賈誼上疏曰天子都長安而以淮南東道為奉
地鏹道數千不輕致輸郡或乃越諸侯而遠調均發徵
至無狀也古者天子地方千里中之而為都輸將繇使
其遠者不在五百里而至公侯地百里中之而都輸將
繇使遠者不在五十里而至輸者不苦其繇繇者不傷
其費故遠方人安及秦不能分人寸地欲自有之輸將
起海上而來一錢之賦數十錢之費不輕而致也上之
所得甚少而人之苦甚多也帝不能用(通典)
武帝官多役使在關中之粟四百萬猶不足於建元中
通西南夷千里負擔饋糧率十餘鍾致一石其後東滅
朝鮮置滄海郡人徒之費擬西南夷又衛青擊匈奴取
河南地復興十萬餘人築衛朔方轉漕甚遠鄭當時請
引渭穿渠以漕雖曰便利其後來皆言漕從山東西歲
百餘萬石更經底柱之險敗亡甚多後張湯欲通褒斜
道五百餘里道果便近而水多湍石不可漕(通典)
宣帝時耿夀昌五鳳中奏故事歲漕關東榖四百萬斛
以給京師用卒六萬人宜糴三輔宏農河東上黨太原
諸郡榖足供京師可省關東漕卒之半蕭望之以為不
可帝從之漕事果便(通典)
趙充國條留屯十二便其五曰至春省甲士卒循河湟
漕榖至臨羌以威羌虜揚武折衝之具也
光武北征命寇恂守河内收四百萬斛以給軍以輦車騼
駕轉輸不絶虞翊為武都太守開漕船道而水運通利(本傳)
蜀諸葛亮出祈山以木牛運又出斜谷以流馬運
魏正始四年司馬宣王使鄧艾開河渠廣漕渠東南有
事興衆泛舟而下達於江淮資食有儲而無水害(通典)
晉武帝太始十年鑿陜南山决河東注洛以通運漕謝
玄淝水之役乃堰吕梁水以利運漕公私便之(通典)
懷帝永嘉元年修千金堨於許昌以通運(通典)
成帝咸和六年以海賊寇抄運漕不繼發王公已下千
餘丁各運米六斛(通典)
穆帝時頻有大軍糧運不繼制王公已下十三戶共借
一人助度支運(通典)
後魏自徐揚州内附之後經略江淮轉運中州以實邊
鎮有司請於水運隨便置倉乃於小平石門白馬津漳
涯黑水濟州陳郡大梁凡八所各立邸閣每軍國有須
應機漕引(通典)
孝文太和七年&KR0034;骨律鎮將刁雍上表曰臣鎮内之兵
率皆習水一運二十萬斛方舟順流五日而至用人工
輕於車運十倍詔永以為式(通典)
隋開皇三年以京師倉廩尚虚議為水旱之備詔於蒲
陜虢熊伊洛鄭懷邠衛汴許汝等十三州置運米丁又
於衛州置黎陽郡陜州置常平倉華州置廣通倉轉相
灌注漕關東及汾晉之粟以給京師(通典)又詔韋瓉向
蒲陜以東募人能於洛陽運米四十石經底柱之險逹
於常平者免其征戎其後以渭水多流沙有淺深漕者
苦之(通典)四年又詔宇文愷率水工鑿渠引渭水自大興
城東至潼關三百餘里名廣東渠轉運通利關内賴之(通典)
煬帝大業元年中發河南諸郡開通濟渠自西苑引殳
洛水達於河又引河通於淮海自是天下利於轉輸(通典)
四年又發河北諸郡開永濟渠引沚水南達於北河
通涿郡五年於西域之地置西海鄯且(子餘切)末等郡
大開屯田發四方諸郡運糧以給之七年大會涿郡
分江淮别以舟師濟滄舳艫數百里糧會於襄平(高麗所都)
(並通典)
唐都長安而關中號稱沃野然其土地狹所出不足以
給京師備水旱故常轉漕東南之粟高祖太宗之時用
物有節而易贍水陸漕運歲不過二十萬石故漕事簡
自高宗已後歲益增多而工利繁興民亦罹其弊矣
初江淮漕租未至東都輸含嘉倉以車或馱陸運至陜
而水行來遠多風波覆溺之患其失常十七八故其率
一斛得八斗為成勞至陸運至陜纔三百里率兩斛計
庸錢千民送租者皆有水陸之直(食貨志)
唐高祖武德中姜行本請開五節堰引水通運許之貞
觀永徽之際廩禄數少每年轉運不過一二萬斛而已
唐高宗咸亨三年於岐州陳倉縣東南開渠引渭水入
昇源渠通船栰至京故城(通典)
唐明皇至開元國用漸廣每年陜路漕運米二百五十
五萬斛時李傑奏濬汴州梁公堰以通江淮漕運開元
十八年玄宗問朝集使利害之事宣州刺史裴耀卿上
便宜以水陸遥遠轉運艱辛功力雖勞倉儲不益竊見
每州所送租及庸調斗門水淺已有阻碍渡淮入汴乾
淺停留上河入洛船艘隘閙般載停滯備極艱辛伏見
舊法河口置武牢倉鞏縣置洛口倉爰及河陽倉栢崖
倉太原倉永豐渭南倉安置使江南之舟不入黃河黃
河之舟不入洛口水通則隨近運轉不通則且納在倉
不滯遠船不憂欠耗等利病䟽奏不省(通典)至開元二十
一年耀卿為京兆尹京師榖價踴貴帝召裴耀卿問以
救人之術奏曰若能通河漕變陸為水則所支有餘且
江南租船所在候水始進吴人不便河漕由是所在停
留上然其言乃置河隂縣及河隂倉河清縣置栢崖倉
三門東置集津倉三門西置三門倉開三門北止十八
里陸行以避灘險自江淮西北泝鴻溝悉納河隂倉自
河隂浮漕含嘉倉又逓送納於太原倉所謂北運也自
太原浮於渭以實關中凡三年運七百萬石省脚費三
十萬貫民間傳云用斗錢運斗米其糜耗如此及耀卿
罷相北運頗艱米歲至京師纔百萬石二十五年遂罷
北運(通典)崔希逸為河南陕運使歲運百八十萬石其
後以太倉積粟有餘歲减漕運十萬石開元二十七
年河東採訪使汴州刺史齊澣以江淮漕運經淮水波
濤有沉損遂開廣濟渠下流自泗水至楚州合於淮踰
時畢功既而以水流浚急行旅艱險旋即停廢(通典)
開元二十九年陜郡太守李齊物避三門河路急峻於
其北鑿石渠通運船為漫流河泥旋填淤塞不可漕而
止(通典)盧暉開通濟渠置樓百餘間以貯江淮之貨
天寶三年左常侍兼陜州刺史韋堅開漕河自苑西引
清水因古渠至華隂入渭引永豐倉及三門倉米以給
京師名曰廣運潭(通典)是歲漕山東粟四百萬石自裴
耀卿言漕事進用者常兼轉運之職而韋堅為最(唐志)
初耀卿興漕路請罷陸運而不果廢自景雲中陸運北
路分入逓雇民車牛以載開元初河南尹李傑為水陸
運使運米歲二百五十萬石(唐志)
肅宗末年史朝義兵分出宋州淮運於是沮絶租庸鹽
鐵泝漢江而上河南尹劉晏為戶部侍郎兼勾當度支
轉運鹽鐵鑄錢使江淮粟帛繇襄漢越商於以輸京師
(唐志)及代宗出陜州關中空窘於是盛轉輸以給用(唐志)
廣德二年以劉晏顓領東都河南淮西江南東西轉運
租庸鑄錢鹽鐵轉輸至上都度支所領諸道租庸觀察
使凡漕事亦皆決於晏晏即鹽利雇傭分吏督之隨江
汴河渭所宜故時轉運船繇潤陸運至楊子斗米費錢
十九晏命囊米而載以舟減錢十五繇揚州距河隂斗
米費錢百二十晏為歇艎支江船二千艘每船受千斛
十船為綱江船不入汴汴河不入河河船不入渭江南
之運積揚州汴河之運積河隂河船之運積渭口渭船
之運入太倉歲輸粟百一十萬石又分官吏主丹陽湖
禁引溉自是河漕不涸(唐志)
大歷八年以關内豐穰減漕十萬石度支和糴以優農
晏自天寶末掌出納監歲運知左右藏主財穀三十餘
年矣(唐志)
及楊炎為相以舊惡罷晏轉運使復歸度支凡江淮漕
米以庫部郎中崔河圖主之(唐志)
德宗以給事中崔造為相乃奏諸道觀察使刺史選官
部送兩稅至京師廢諸道水陸轉運使及度支巡院江
淮轉運使以度支鹽鐵歸尚書省宰相分判六尚書事
以戶部元琇判諸道鹽鐵𣙜酒侍郎吉中孚判度支諸
道兩稅增江淮之運浙江東西歲運米七十五萬石復
以兩稅易米百萬石江西湖南鄂岳福建嶺南米亦百
二十萬石詔浙江東西節度使韓滉淮南節度使杜亞
運至渭橋倉(唐志)韓滉復為江淮轉運使而滉為度支
諸道鹽鐵轉運使於是崔造亦罷滉遂劾琇常運米緇
青河中而李納懷光倚以構叛貶琇雷州司戶尋賜死
是時汴宋節度使春夏遣官監汴水察盗灌溉者歲漕
經底柱覆者幾半河中有山號米堆運舟入三門雇平
陵人為門匠執標指麾一舟百日乃能上(唐志)陜虢觀
察使李泌益鑿集津倉山西逕為運道属於三門倉治
上路以回空車費錢五萬緡下路减半又為入渭船方
五板輸東渭橋太倉米至百三十萬石遂罷南路陸運
(唐志)其後諸道鹽鐵轉運使張滂復置江淮廵院及浙
西觀察使李錡請使江淮堰埭浙西者增私路小堰之
稅以副使孟湯主上都留後(唐志)李巽為諸道轉運鹽鐵
使以堰埭歸鹽鐵使罷其增置者自劉晏後江淮米至
渭橋寖减矣至巽乃復如晏之多(唐志)初揚州䟽太子
港陳登塘凡三十四陂以益漕河輙復堙塞淮南節度
使杜亞乃濬渠蜀岡䟽句城湖愛敬陂起隄貫城以通
大舟河益庳水下走淮夏則舟不得前節度使李吉甫
築平津堰以洩有餘防不足漕流遂通然漕益少江淮
米至渭橋者纔二十萬斛(唐志)諸道鹽鐵轉運使盧坦
糴以備一歲之費省冗職八十員自江以南補署皆剸
屬院監而漕米亡耗於路頗多(唐志)刑部侍郎王播代
坦建議米至渭橋五百石亡五十石者死其後判度支
皇甫鏄議萬斛亡三百斛者償之千七百斛者流塞下
過者死盗十斛者流三十斛者死而覆船敗輓至者不
得十之四五部吏舟人相挟為姦榜笞號苦之聲聞於
道路禁錮連歲赦下而獄死者不可勝數(唐志)秦漢時
故漕興成堰東逹永豐倉咸陽縣令韓遼請䟽之自咸
陽抵潼關三百里可以罷車輓之勞宰相李固言以為
非時文宗曰苟利於人隂陽拘忌非朕所顧也議遂决
堰成罷輓車之牛以供農耕關中頼其利(唐志)及戶部
侍郎裴休為使以河瀕縣令董漕事自江逹渭運米四
十萬石居三歲米至渭橋百二十萬石凡漕達於京師
而足國用者大略如此(唐志)
太祖建隆元年汴都仰給漕運故河渠最為急務先是
歲調丁夫開浚糗糧皆民自備丁未詔悉從官給遂著
為式又以河北仍歲豐稔榖價彌賤命高其價以糴入
(長編)二年給事中范陽劉載往定陶督漕軍丁夫三萬
浚五丈渠自都城北歴曹濟及鄆以通東方之漕上因
謂侍臣曰煩民奉己之事朕必不為也開導溝洫以濟
京邑蓋不獲已也(同上)
太宗雍熙四年始并水陸路發運為一司以右神武將
軍王繼昇刑部員外郎直史館董儼同掌之(同上)至道
元年先是汴河歲運江淮米三百萬石菽二百萬石黃
河粟五十萬石菽三十萬石惠民河粟四十萬石菽二
十萬石廣濟河粟十二萬石凡五百五十萬石非水旱
大蠲民租未嘗不及數是歲汴河運米至五百八十萬
石上因問汴水䟽鑿之由參知政事張洎退而講求其
事以奏曰今𢃄甲數十萬戰騎稱是萃於京師仍以亡
聊之民悉集於輦下此漢唐京邑民庶其人矣甸服時
有水旱而不至艱難者有惠民金水五丈汴水等四渠
𣲖引脉分會於天邑舳艫相接贍足京師以無匱乏也
唯汴之水横亘中國首承大河漕引江湖利盡南海半
天下之財賦并山澤之百貨悉由此路而進然則大禹
䟽鑿以分水勢煬帝開甽以奉廵遊雖數堙塞而通流
不絶者百代之終為國家之用者其上天意乎(長編)
真宗大中祥符元年江南轉運使闕中書進擬人數見
却一日上乃除張士遜為之士遜謁宰相王旦於政事堂
自言止歴縣道未歴郡事今未領使職願聞善教旦從
容曰朝廷權利至矣士遜起謝既去旦語人曰此轉運
識大體士遜後徙廣西河北再思旦言不敢妄有興建
云(長編)景德元年宋雄監河隂屯兵雄習河渠利害因
領護汴口均節水勢以濟江淮漕運居官數年三遷將
作監不易其任職務修舉朝廷頼焉(同上)天禧二年以
崇儀使昭州團練使賈宗戶部員外郎薛奎並為制置
發副使郭盛為都監發運司置都監始此(同上)
仁宗天聖四年閏五月定江淮制置發運司歲漕米課
六百萬石初景德中歲不過四百五十萬石其後益至
六百五十萬石故江淮之間榖常貴而民貧於是吴耀
卿請約咸平景德歲漕之數立為中制故裁减之然東
南災險輙减歲漕數或百萬或數十萬又轉移以給他
路者時有焉(同上)康定元年初以陜西宿兵久命晁崇
恐與夏竦韓琦議進取之策琦竦乃以所畫攻取二策
上之至是上與兩府議用攻策歐陽修上便宜三事一
曰通漕運今江淮之米歲入於汴者六百萬石宜以三
百萬石分給關西浚治汴渠按修唐裴耀卿舊跡於大
河三門東西置倉陸運於所開山路十八里以避其險
卒泝河入渭可紓關中之困又置逓按求漢高祖入關
之道自武昌漢郢襄復梁洋金商均房光化沿漢等十
二州之地日入關而不絶(同上)至和元年王鼎為淮南
江浙荆湖制置發運副使居二年遂以為使前使者多
漁市南方物因奏計京師特遺權貴鼎一無所市獨悉
精吏事度漕路遠近定先後為成法於是勞佚均吏不
能為輕重官舟禁私載舟兵無以自給則盗官米為奸
有能居販自贍者市人持以法不肯償所逋鼎為移州
縣督償之舟人有以自給不為奸而所運米未嘗不足
也(同上)嘉祐三年桂州興安縣有靈渠北通江湖南入
海自秦漢通舟檝皆石底淺狭十八里内置三十六斗
門一舟所載不過百斛乘漲水則可行李師中積薪焚
其石募工鑿之廢斗門三十六後三旬而成舟以通(同上)
江湖上供米舊轉運使以本路綱輸真楚泗州轉般
倉載鹽以歸舟還其郡卒還其家其汴舟詣轉般倉漕
米輸京師歲運者四河冬涸舟卒亦還營至春復集名曰
放凍卒得番休逃亡者少而汴船不涉汴路無風波沉
溺之患其後發運使權益重六路上供米團綱發船不
復委本路獨發運使專其任文移坌仲事日繁移有不
能檢察則吏胥可以用意於其間操舟者賕諸吏輙得
詣富饒郡市賤貿貴以趍京口自是江汴之舟合雜混
轉而無辨矣挽舟卒有終身不還其家而老死河路者
籍多空名漕事大敝(長編)
神宗元豐二年六月甲寅提舉導洛通汴河言請汴城
四月甲子起役六月戊申畢工凡四十三里自任村沙
谷至河隂瓦亭子并氾水關北通黃發漕運運河長五
十一里河兩岸為堤總長一百三里間所占官私地二
十九頃已引洛水新口斗門通流入汴候水調勻可塞
汴口乞徙汴口官吏河清指揮於新開洛口從之(同上)
孝宗淳熙六年三月丁丑宰執奏事上曰諸路漕臣職
當計度欲其計一道盈虚而經度之也今則不然於所
部州郡有餘者取之不足者聽之逮其乏事從而劾之
吾民亦被其擾矣朕今以手詔戒諭之俾深思古誼視
所部為一家周知其經費而通融其有無廉察其能否
而裁抑其耗蠧庶幾郡邑寬而民力裕也(聖政)
總論攷之詩書如倉積於豳糧峙於申會蒐之偹逹於
衛境忽有水旱之變則省耕省歛以為施惠會同軍旅
之事則資糧屝屨以供困乏不責天下以取辦也自戰
國以来兵革不息於是漕輓之術起而竭土地之有無
問遠近以應上輸然事已兵休猶不至於甚病漢初漕
運高后文景時中都所用者省歲計不過數十萬石而
足是時漕運之法亦未講到得武帝官多徒役衆在關
中之粟四百萬猶不足給之所以鄭當時開漕渠六輔
渠之類蓋緣當時用粟之多漕法不得不講然當漢之
漕在武帝時諸侯王尚未盡輸天下之粟至武宣以後
諸侯王削弱方盡輸天下之粟漢之東南漕運至此始
詳當高帝之初天子之州郡與諸侯封疆相間雜諸侯
各據其利粟不及於天子是時所謂淮南東道皆天子
奉地如賈生說是漢初如此至漢武帝時亦大概有名
而無實其發運粟入關當時尚未論江淮到得唐時方
論江淮何故漢會稽之地去中國封疆遼遠開墾者多
粟不入京都以京都之粟尚不自全何况諸侯自封殖
且如吴王濞作亂枚乘之說言京都之倉不如吴之富
以此知當時諸侯殖利自豐不是運江淮之粟到唐時
全倚辦江淮之粟唐太宗以前府兵之制未壊有征行
便出兵兵不征行各自歸散於田野未盡仰給大農所
以唐高祖太宗運粟於關中不過十萬後來明皇府兵
之法漸壊兵漸多所以漕粟自此多且唐睿明皇以後
府兵之法已壊是故用粟乃多向前府兵之法未壊所
用粟不多唐漕運時李傑裴耀卿之徒未甚講論到二
子講論自是府兵之法既壊用粟既多不得不講論且
如漢漕係鄭當時之議都不曾見於高惠文景之世唐
之李傑裴耀卿之議都不曾見於高祖太宗之世但只
見於中睿明皇之時正緣漢武帝官多役衆唐中睿已
後府兵之法壊兵聚既多所以漕運不得不詳大抵這
兩事常相為消長兵與漕運常相關所謂宗廟社饗之
類十分不費一分所費廣者全在用兵所謂漕運全視
兵多少且唐肅宗代宗之後加河北諸鎮皆強租賦不
領於度支當時有如吐蕃回紇為亂所用猶多寶應至
德之間歲遣兩河諸鎮所以全倚辦江淮之粟議論漕
運其大略自江入淮自淮入汴自汴入河自河入渭各
自正輸水次各自置倉如集津倉洛口倉含嘉倉河隂
倉渭橋轉相般運道途之遠此法遂壊自當時劉晏再
整頓運漕之法江淮之道各自置船淮船不入汴汴船
不入河河船不入渭水之曲折各自便習其操舟者所
以無傾覆之患國計於是足所以唐人議論之多惟江
淮為最急德宗時緣江淮米不至六軍之士脫巾呼於
道韓滉運米歲至德宗太子置酒相慶可見唐人倚辦
於此如此其急唐時漕運大率三節江淮是一節河南
是一節陜西到長安是一節所以當時漕運之臣所謂
無如此三節最重者京口初京口濟江淮之粟並會於
京口京口是諸侯嚥喉處初時潤州江淮之粟至於京
口到得中間河南陜西互相轉輸然而三處惟是江淮
最切何故皆是江淮發足所以韓滉由漕運致位宰相
李錡因漕運飛揚䟦扈以至作亂以此三節惟是京口
最重所謂漢漕一時所運臨時制宜不足深論到得宋
朝定都於汴是時漕運之法分為四路東南之粟自淮
入汴至京師若是陜西之粟使自三門白波轉黃河入
汴至京師若是陳蔡一路粟自惠民河至京師京東之
粟自廣濟河至京師四方之粟有西路四條河至京師
當時最重者惟是汴河最重何故河西之粟江無阻及
入汴大計皆在汴其次北方西粟自三門白波入關自
河入汴入京師雖惠民廣濟來處不多其勢也輕宋朝
置發漕兩處是江淮至真州陸路轉輸之勞其次北方
之粟㡳柱之門舟楫之利若其他置發運如惠民河廣
濟河雖嘗立官然不如兩處之重此宋朝之大略如此
然而宋所謂歲漕六百萬石專倚辦江淮其所謂三門
白波之類非大農仰給之所惟是江淮最重在祖宗時
陸路之粟至真州入轉船倉自真方入船即下貯發運
司入汴方至京師諸州回船却自真州請鹽散於諸州
諸州雖有費亦有鹽以償之此是宋朝良法凡以江淮
往來遲速必視風勢本朝發運使相風旗有官專主管
相風旗合則無罪如不合便是奸弊大船之遲速何故
以風為旗蓋緣風動四方萬里只是一等所以使得相
風旗真州便是唐時楊子江後來宋朝改號曰真州運
法未壊諸州船只到真州請鹽回其次入汴入京師後
來發運歲漕船謂之發運官船與諸州載米發運申眀
汴船不出江諸州又自造船雖有此約束諸州船終不
應副因此漕法漸壊惟發綱發運未罷及蔡京為相不
學無術不能眀考祖宗立法深意遂廢改鹽法置直逹
法無水處不如此且時奸吏多雖有漕運之官不過催
督起發其官亦有名而無實大抵用官船逐處漕運時
便都無奸計若用直達法經涉歲月長遠故得為奸所
費甚多東南入京之粟亦少故太倉之粟少似東南蓄
積發運有名無實此召亂之道也宋朝漕運之法壊自
蔡京東京發遣本原大略如此(東萊文)
漕法
唐制凡陸行之程馬日七十里步及驢五十里車三十
里水行之程舟之重者泝河日三十里江四十里餘水
四十五里空舟泝河四十里江五十里餘水六十里沿
流之舟即輕重同制河日一百五十里江一百里餘水
七十里
漕數
漢初歲不過數十萬石武帝時度四百萬石唐初不過
二十萬石太宗時河南陜運一百八十萬石開元
中崔希逸歲運百八十萬石天寳中每歲水陸二百
五十萬石代宗時劉晏歲百一十萬石劉晏後浸减
至李巽乃復如晏之多後漕益少江淮米至渭橋纔二
十萬斛(通典)
宋太平興國始制汴河歲運江淮秔米二百萬石豆百
萬石
大中祥符初七百萬石此最登之數也天禧末諸州
水運上供金帛緡錢二十二萬一千餘貫兩端疋珠寶
香藥三十七萬五千餘斤
太宗時歲漕江浙米四百萬石景德三年上供六百
萬石永為定制用發運李溥之請也至天聖四年或增
置六百五十是歲以吳耀卿言詔減五十萬石
漕費
秦三十鍾致一石
漢武伐西南夷率十餘鍾致一石
唐都長安初漕租米至東都輸含嘉倉以車或馱陸運
至陜而水行來遠多風波覆溺之患其失常十七八率
一斛而得八斗為成勞而陸運至陜率兩斛計庸錢千
又玄宗時所出水陸之直增以函脚營窖之名民間
傳言用斗錢運斗米
漕運得人
唐有裴耀卿劉晏韓滉
宋范旻為淮南轉運使太宗謂曰江淮之間輦運相繼
實我倉廪卿之功也旻曰唐貞元中江淮輸米纔十萬
石今每歲輦運倍於貞元上曰知卿有功(要覽)三司張
方平畫漕運十四策富弼讀於上前漏盡十刻上太息
稱善悉如所啟施行弼退謂方平曰自慶歴以來公論
食貨詳矣朝廷每有損益必以公奏議為本其後未朞
年而京師有五年之蓄
宋朝置官
宋置淮南浙江湖路都大發運使副使都監以朝官以
上或諸司使充至道元年兩浙發運使始於淮南創
值廨三年罷發運使自後並以淮南轉運使領其務
景祐元年罷江淮發運使五年復置(會要)
羣書考索後集卷五十五
