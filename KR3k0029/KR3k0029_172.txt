羣書考索續集卷四十一
宋章如愚編
兵制門
漢兵
漢京師無養兵之費西漢之世財用沛然正以京師無
重兵爾嘗試以百官志計之南軍緫為一千五百餘人
北軍緫為四千餘人惟城門屯兵數無所稽考以宫掖
司馬所領者論之多者百八十人少者三十八人况十
二門止領於一校亦可槩見然此是中世以後之制若
高文之世未有羽林虎賁未有七校其數當益少也若
乃高帝征黥布發關中兵及中尉卒三萬人軍霸上文
帝備胡以三將軍軍長安而惠帝末年發車騎材官詣
滎陽是皆調兵民間因事設屯事已即罷非係京師所
養之兵
武帝變兵制初高帝世南北軍不以出征而民兵散在
郡國有事檄召甚便也自武帝窮兵興發無窮歲至以
中尉之材官赴遠恐京師無重兵易以生變也於是内
增七校則又恐中尉之權太重也故又以光祿勲增羽
林期門之兵此武帝以南北軍相制之意異時南北軍
皆郡國番上無定所之兵也自武帝置八校大抵以習
知胡越之人充之則募兵始此期門羽林皆世家為之
則長從始此蓋自是有養兵之患而京師之兵制壊矣
元狩以後兵革數動士卒物故者衆民多買復於是發
及謫吏(元狩)次及謫民(太初元)次及謫庶(天漢元)次及
七科謫異時以隸於都尉者充兵故其伍符甚整也及
常兵不足調及它衆甲五必察而郡國之兵制又壊矣
高皇寓兵於農之意安在
漢更卒更有三品卒更踐更過更古者正卒無常人皆
當迭為之一月一更是為卒更也貧者欲得雇更錢次
直者出錢雇之一月二千是為踐更也天下之人皆當
戍邊三日律所謂繇役者雖丞相子亦所不免三日戍
不可人人自行而行者亦不可便還因留一歲一更諸
不出者出錢三百入官官以給戍者是為過更也(陳君)
(舉)
漢賦兵漢無計口授田之法故賦兵以丁而不以田丁
衆而無田雖貧者不免為兵故凡為兵者皆家人子起
田中從軍而非素養者也自其年二十三為正卒於是
傳之疇官以給公家繇役給於中都官則為衞士給於
郡縣則為材官給於邊徭則為戍卒皆一歲而代其給
於縣則於吏卒一月即更代往來道中衣装悉自補惟
衞士衣食縣官罷遣侑享其餘則否至於年五十六者
謂之罷癃老弱在所不任(高帝紀注)其已仕於郡縣而
已被薦舉者皆不與給兵之選惟戍邊重事雖宰相之
子不免(高祖紀注)而國有倉卒之寇當兵數少不足辦
事則有一切調發凡其所當免者亦在行中謂之犇命
(昭紀)此其賦兵之大略也
七科謫天漢四年發七科謫張晏注吏有罪一亡命二
贅壻三賈人四故有市籍五父母有市籍六大父母有
市籍七
漢發兵齊哀王欲發兵誅諸吕中尉曰非有虎符為驗
不可發兵膠西王舉兵弓高侯詰之亦曰未有詔虎符
而擅教兵王其自圖之柞陽侯擅興繇賦則削爵信陽
侯坐事國人過律則罷免又有為東海太守坐擅發卒
而死者有為上黨太守發兵擊匈奴不以聞而免者夫
漢之兵散在郡國宜為王侯郡國之兵也而嚴為之禁
若此夫是以兵散天下而權歸一人此漢所以防微杜
漸制兵之大略也古者以牙璋起軍旅漢初則以羽檄
召兵於郡國後用銅虎符
漢軍賦漢軍賦有二其一則丁賦民年七歲已上歲賦
口錢二十有三及十五以歲等百二十也其一賦財若
軍人貲萬錢取等百二十七至於貧民亦以衣服釡甑
為貲計之直而等也至於故吏嘗佩將軍都尉及二千
石印者亦給軍賦則又不特取之於民矣蓋漢兵出於
民凡其往來繇戍者道中衣装悉自補從軍旅賫賞廢
或自貲子錢家兵猶未衣食於縣官而其所賦於民者
殆不過於庫兵車馬之資而已調兵遠征則食其所郡
國之粟此其所以無列屯坐食之費也
漢兵權在内則分在外則專漢初軍未有節制故天子
得以入其壁而奪之軍自韓信始申軍法大抵兵在内
權不属於一人兵在外權專於主將且以南北軍觀之
司馬属於衛尉者也然司馬見衛尉不拜不私於衛將
軍正次於將軍者然正不属於將軍將軍有罪以聞兵
權散主不偏属於一人此内兵之制也至於閫外之寄
授鉞專征則自偏裨而下皆属焉徙部合軍皆大將之
所令(李廣)失道問状惟幕府之所責斬覇陵尉以報私
怨則不以專戮為嫌(李廣)嚴細柳營以拒先驅則不以
擁權為僣此又兵之在外者也然則胡建為南北軍正
擅斬監軍衛青為大將軍不敢專斬將正有得春秋殺
舟之僑以徇國之意其與胡建以私意行戮有間矣
漢用兵掌兵養兵之制或曰班固不志兵止於刑法志
略言其端者譏漢不能復古也然用兵之法則見於藝
文志掌兵之職則見於百官志養兵之具則見於食貨
志蓋漢史事多互見非若後世悉為之目也藝文志有
張良韓信删次要用三十五家後為諸吕所盗至武帝
時楊僕捃摭遺逸紀奏兵錄成帝時任宏撰次兵書分
為四種與夫將之用兵其變態百出則見於信越程李
衛霍等此皆漢世用兵之法也百官表及紀載傳漢初
韓信為大將曹参為步將灌嬰為騎將周勃為太尉入
北軍亞夫為將軍屯細柳武帝以光祿勲掌官殿掖戸
期門羽林之兵皆属焉衛尉掌宫門屯衛諸屯衛候之
兵皆属焉城門校尉掌京師十二城門屯兵(即南軍)中
壘校尉掌步八校宿衛之兵(即北軍)郡國有材官騎士
有樓船邊郡有守將都尉有校尉都護此皆漢世掌兵
之職也貨志及紀傳所載高祖征叛文景禦侮以中國
之民足中國之兵無不足者十五稅一司農諸倉布在
郡國筭賦太半卒更平價亦在郡國也武帝北征匈奴
南平百越東伐朝鮮西通西域馳心分界之外乃免亡
秦之禍者惟筭商車惟筭緍錢惟榷酒酤惟榷鹽鐵作
幣造金以贍用賣爵贖罪以入粟朔方六郡廣開田官
以屯田六十萬人而民田租稅實未嘗加多也此皆漢
世養兵之制也(田官名曰農都尉見東漢志漢末魏初)
(日典農)夫自井田封建之制盡滅於秦人之手於是天
子之地與四夷為境天子之兵與四夷為敵用兵之法
必尚韓信之詐而司馬法無所施矣掌兵之職必循漢
武之侈而周官無所用矣養兵之具必至漢法之刻而
先王中正之制棄置而不問矣此其勢所必至也然一
代之興其初必於三者厚民而自損及其衰也必於三
者刻民以自厚其所異者如斯而已
武帝征匈奴自秦以來中國既與夷狄為敵故彼之盛
衰有候而此之和戰亦有時其勢皆有不能自止者矣
匈奴自戰國至於漢初其勢方張漢自高惠瘡殘之餘
至於文景其勢未振一強一弱弱為強制矣五六十年
間恭儉之積既厚而復以英雄之主繼之兩強相值其
勢不得不鬭矣不鬭則已鬭則必非一日之所能解也
嘗觀武帝初即位東甌之救不欲出虎符發郡國兵匈
奴和親之議初年蓋從韓安國之計义二年始從王恢
伏兵之謀自是以來彼大入寇邊凡十六七此大出兵
以擊之亦十五六自王恢馬邑之後大抵彼先發此應
之是兵法所謂應兵非師出無名也元狩四年衛霍出
塞大有功史氏書曰是後匈奴遠遁然是時使任敞於
單于怒而留之未幾復入塞斬狄山頭而去彼何遠遁
之有哉元封元年勒十八萬騎北登單于臺史氏書曰
匈奴懾焉然是時郭吉諭以上指單于怒而留之元封
四年復留路充國天漢元年復留蘇武遂使破奴沒李
陵降廣利屠彼又何震懾之有哉夫帝與匈奴鬭終身
不解者彼積驕盈之氣此懷雪耻之心其勢皆不能自
止也迨夫五單于争立彼之衰也有候而昭宣繼治此
之盛也未艾欵塞來朝奉珍入貢斯其時矣武帝嘗語
戾太子曰吾當其勞以逸遺汝豈知斯言始驗於宣帝
之世乎帝如知此雖不窮追後人享逸亦自有時耳必
不過於自勞也
趙充國屯田金城(置属國處降羌於金城不如武帝散)
(之於邊郡)文帝用晁錯之策入粟塞下武帝内置六郡
田官外此京師之境惟晩年欲田輪臺而不果然則漢
之用兵未陸抗十七條而守西門之藩也隋之入陳賀
若弼自廣陸渡江而陳人不知韓擒虎自横江濟采石
而守者皆醉由不能用蕭摩訶逆戰掩襲之策而攻守
之偹俱廢也吳與陳君臣昏睡而不覺是以敵能飛渡
耳苟能如孫公君臣逆戰於前設援於後晉隋安得而
逞其志哉不獨此也晉太元中(烈宗八年)淝水之役秦
兵旗鼓千里先至項城穎口而凉州蜀漢之卒猶未集
也朱序謂謝石曰若秦兵百萬盡至難與争鋒今乘其
未集宜速擊之若敗其前鋒則彼已奪氣可遂破也石
從其言於是謝玄遣劉牢之趍洛澗謝石等諸軍水陸
繼進遇於淝水秦兵大敗此亦周瑜逆戰之意也人皆
謂昆陽赤壁淝水之戰本之天意而非人力曾不知用
兵之道以少擊衆奔其前而後者不支挫其銳而大勢
瓦解初不論夫衆寡之不敵也若夫魏文臨江而窺吳
會魏太武飲江而營瓜步對江為陣則此之守禦也易
為力苟如赤壁淝水之役破江而下非逆戰則不可矣
(自赤壁之戰又五年而有濡須之役曹公得權箋即退)
(軍其後曹丕再臨江而退吳亦不追躡彼此各張虚聲)
(以自固而已蓋是時吳蜀自為陣也蜀明帝初年吳蜀)
(既合從諸葛駐漢中陸遜大破曹休於夾石未幾亮卒)
(大略如此故自赤壁一戰之後其他小勝負皆不必論)
漢南北軍相制大綱唐舊史志云(職官志)漢南軍如唐
諸衛兵北軍如唐羽林北衙禁兵陳氏博議云南軍指
十二城門及三輔所属中尉之兵北軍指郡國材官騎
士番上於衛尉者愚按周勃以一節入北軍其時吕祿
雖去北軍而吕産猶在南軍故未敢聲言諸吕事(見正)
(本通鑑)以見南北軍必有相制者如唐李揆所云也二
漢百官表志曰武帝於光祿勲令(郎中也)之属置中壘
校尉掌北軍營壘光武改為北軍中候其属有屯騎長
水二校尉掌宿衛騎兵乂步兵射聲二校尉掌宿衛步
兵(乂有虎賁輕車校尉胡騎不常置光武省胡騎虎賁)
是八校者雖剏於武帝而宿衛步騎之兵則非剏為之
也是所謂北軍也城門校尉掌京師城門屯兵有八屯
司馬有十二門候是所謂南軍也南軍掌城門屯兵北
軍掌宿衛步騎内外表裏相制可知矣觀祿産分居南
北軍宋昌為衛將軍鎮撫南北軍張武為郎中令行殿
中此見太尉雖揔其權而衛將軍郎中令衛尉中尉於
南北軍皆有統攝故曰相制云耳諸說當以二漢表志
為正(所謂中尉即武帝改為執金吾者也掌徼廵京師)
(又李廣程不識為東西宫衛尉前漢南北軍分掌者不)
(一而足惟光武止以城門校尉揔南軍以北軍中候揔)
(北軍其職簡易而不雜但以後漢百官志考之則可知)
(矣)
漢南北軍本末古者前朝後市一城之中王宫在南故
衛宫之軍以南名之宫城之軍既謂之南京城之軍又
謂之北所以别也南軍衛尉主之(百官表衛尉掌宫門)
(衛屯兵師古注漢舊儀云衛尉寺在宫内胡廣云主宫)
(闕之門内衛士於周垣下為區廬以此攷之則南軍在)
(宫内)按百官表衛尉掌宫門屯衛兵而高后紀言周勃
既將北軍然尚有南軍乃令平陽侯告衛尉無納吕産
以此知南軍衛尉主之也又按百官表百官志西漢中
壘校尉主北軍營壘之事至光武變為北軍中候而西
漢之初中尉属官有中壘令丞尉而中尉所職乃廵徼
京師以此知北軍為京城兵而中尉主之此漢初之志
也(漢武帝增八校改中尉名為執金吾)錢曰漢京師惟
有南北二軍亦如唐之南北二衙也(唐兵志南衙衛尉)
(是北衙禁軍是也)胡廣謂衛尉廵行於宫掖則金吾徼
於宫外相為表裏(東漢兵志注)而唐李揆亦云漢以南
北相制然二軍衛士皆調發郡國材官騎士更番為之
初未始有定在之兵(黃覇蓋寬饒為衛尉司馬衛卒罷)
(遣願留番)自武帝用兵增置八校(中壘屯騎步兵越騎)
(長水胡騎射聲虎賁)募知胡人事者為胡騎知越人事
者為越騎皆属中尉而北軍始有召募之兵復恐中尉
之權太重乃於光祿勲增置羽林期門為宿衛而與衛
尉同掌軍門而南軍始有長從之兵方漢之初京城兵
猶未遠出(高帝發中尉卒止軍灞上文帝發中尉材官)
(止軍長安或謂此乃調發民間即非南北軍詳見後叚)
(内說)至武帝則發中尉卒擊南越(元鼎元年)而京師之
兵始從遠調昭宣以來禁旅之列屯如故有警則發雖
金城去京師遼絶而羽林孤兒胡騎越騎亦從此而遣
矣(神爵元年西羌反發羽林孤兒胡越騎詣金城元帝)
(以太常任千秋將五校擊西羌)自是而後益募外兵以
從軍而更代之法浸弛(昭帝募吏民擊益州宣帝選郡)
(國吏三百名伉健者從軍)至光武一切倚重於京師之
兵而郡國都尉省併矣(光武省八校作五營時中壘属)
(北軍中候掌監五營為宿衛兵郡國無都試惟京師隸)
(兵如故又罷天下輕車騎士材官樓船居邊民伍)而不
知漢初京城之兵亦從郡國而番上也此後所以有列
屯養兵之費歟
南軍
衛尉寺衛尉衛士令丞諸屯衛候諸屯衛司馬
郎衛(表初皆亡員多至千人掌守門戸出充軍騎)中郎
五官中郎將左中郎將右中郎將侍郎郎中
車將郎中戶將郎中騎將
期門府(表武帝建元三年初置平帝元始元年更名虎)
(賁)期門郎虎賁中郎將期門僕射
羽林府(表武帝太初元帝置名曰建章營衛後更名羽)
(林騎)羽林郎羽林孤兒羽林令丞監羽林中郎
將監羽林騎郎將羽林黃頭郎
都尉(通典西漢秦駙馬二都尉並属光祿勲)奉車都尉
駙馬都尉騎郎將
北軍
中尉府(表秦官掌徼廵京師武帝太初元年更名執金)
(吾)中壘令丞尉左右京輔都尉尉丞
城門校尉(表掌城門屯兵一人)司馬丞八屯司馬
門候城門令史
八校尉(皆武帝初置有丞司馬顔曰城門)中壘校尉(多)
(有尉一人)屯騎校尉(掌騎士)步兵校尉越騎校尉
長水校尉胡騎校尉(射聲校尉虎賁校尉)監北軍使者(史)
(記武帝使任安護北軍)北軍錢官(史記任安笞辱北軍)
(錢官小吏公孫敬用擅用北軍錢)
揔南北軍車騎將軍衛將軍軍正丞
京師有南北軍之屯賦根本所係京師是尊都有東西
之異軍皆南北之屯仰衆大之奥區曷嚴内偹列前後
之禁旅以護周垣
按漢刑法志高祖天下既定踵秦置材官於郡國京
師有南北軍之屯至武帝平百粤内增七校外有樓
船皆以歲月講肄修武偹云以今攷之東都中興雖
詔罷郡國兵及都試而京師肄兵如故南北未嘗廢
而亦稍革先漢之舊詳見下注
載觀漢代之兵實鑒秦人之弊重輕深戒於偏倚内外
悉繇於兼制
漢雖踵秦郡國置材官然京師有南北軍之屯則重
可以馭輕内可以禦外異時變故相踵而卒收破竹
之效者處兵之得其道也秦人則異是矣始皇并天
下分為三十六郡郡置守尉尉掌佐守典武職甲卒
而軍旅之制徒存虚名至於聚兵咸陽銷為鍾鐻講
武之禮罷為角觝兵備弛矣而百役荐興北築長城
四十餘萬南戍五嶺五十餘萬驪山阿房之役亦各
七十餘萬兵不足用乃至發適先發弛刑之類次又
發贅人賈人之類次發治獄不直者之類次以隐官
刑徒者次以嘗有市籍者又其次則大父母父母常
有市籍者先發里門之左謂之閭左之戍未及發右
而二世立復調才士五萬以衛咸陽民不聊生天下
騷動而勝廣起矣是時楚兵百萬而秦發郡縣不及
乃赦驪山徒奴産子以擊盗及關東盗賊益熾又發
關中以擊之而章邯三歲將兵亡失已數十萬坑降
楚者又二十餘萬沛公入關而秦遂以亡原秦之亡
皆起於兵備廢弛而倚辦於倉卒高祖鑒其弊而於
郡國京師兵備嚴整且内外有相制之勢重輕無偏
倚之失誠漢法之善也
遠因三地已均守相之權近列二軍益壮京師之勢
刑法志漢踵秦置材官於郡國特舉其略耳其實不
惟置材官又曰武帝外有樓船特言用樓船以平百
粤爾其實高祖已有之也光武紀注所引漢官儀曰
高祖命天下選能引闕蹶張材力武猛者以為輕車
騎士材官樓船常以秋後講肄課試各有其數平地
因車騎山阻用材官水泉用樓船蓋三者之兵各隨
土宜以漢史攷之大抵巴蜀三河潁川諸處止有材
官上郡北地隴西諸處止有車騎而廬江潯陽會稽
諸處止有樓船三者之兵雖隨土之所宜而郡國之
兵其制則一有列郡有王國有侯國郡有守有都尉
都尉佐太守典武其在王國則相比郡守中尉比都
尉侯國亦有相秩比天子令長每歲郡守尉教兵則
侯國之相與焉侯國之相既属之郡而王國之兵亦
天子所有不可擅用防微杜漸如此皆所以尊京師
也
天闕觀象斗垣驗文地禁而近兵聮以分
此京師之制也三輔黃圖云武帝太初元年作建章
宫宫之正門曰閶闔注謂閶闔天門也又云惠帝元
年正月初城長安宫城五年九月城成城南為南斗
形城北為北斗形至今呼漢舊京為斗城是也大抵
宫門為天關南軍所屯京城為斗垣北軍所屯故云
武階之峻命大司馬
或曰北軍属太尉武帝更太尉為大司馬以寵將而
北軍分八校以中壘領之非也武帝置八校各有校
尉秩皆中二千石不相統属而中壘校尉自掌北軍
壘門事非兼領八校此固不待辨而明矣至謂北軍
属太尉則不可以不辨也彼獨見太尉勃入北軍之
事故舉而言之耳是時勃以計入北軍而誅吕氏非
謂以太尉領北軍而後入也蓋北軍自属中尉而太
尉雖掌武然三公之職初不常置按司馬氏將相表
高帝二年太尉盧綰五年罷十一年周勃為太尉攻
代後官省高后四年置太尉官文帝三年罷属丞相
景帝五年復置七年罷武帝建元元年復置二年罷
後改為大司馬是其或罷或置者蓋以三公無所不
統官不必備惟其人而已豈專領北軍耶
郎衛之嚴隸光祿勲
或曰古者環衛之職有二等宫伯則領貴游子弟宫
正則領宫徒役事事在周禮可考也其在漢制則有
衛郎衛兵亦此制歟其說未為不善至曰衛兵既属
衛尉為南軍而郎中令均是宿衛故表志皆以冠於
衛尉之前而論兵制者遂以之編入南軍也若謂郎
中令之職所領皆郎不可以軍言則守門戶充軍騎
孰謂其非軍也郎而非軍宣帝胡為出之以擊羌哉
此話殆不其然嘗攷之郎衛兵衛固均為宿衛之職
而郎中令衛尉所掌又皆宫門内外之事按郎中令
乃秦官武帝更名光祿勲前表光祿勲掌宫殿門戶
衛尉掌宫門衛屯兵後志光祿勲掌宿衛宫殿門戶
衛尉掌宫門衛士宫中徼循事其職實有相關者舊
儀曰殿内門舍属衛尉殿外門舍属光祿勲職之相
關特有内外之别耳正周官之所謂宫伯宫正也然
兵衛之属衛尉者號為南軍固可攷而知若遂以光
祿勲列於南軍則有所不可何者漢光祿勲之職属
官有大夫郎謁者又期門羽林皆属焉皆親近天子
之官别為一府非可謂之南軍也宣帝之擊羌特以
羽林孤兒用之非謂所掌之郎及大夫而盡使之從
軍不然則光祿勲之属官中郎有五官左右三將秩
比二千石中郎有車戶騎三將秩比千石議郎中郎
秩比六百石其下如中郎亦比三百石職任固不輕
矣而又以明經孝廉射策甲科賢良方正及軍功良
家子充之是郎選之官其選實甚重所謂守門戸充
車騎者若今之環衛出為天子導從儀衛云爾非可
以軍名也嘗攷文帝自代邸入未央宫拜宋昌為衛
將軍領南北軍張武為郎中令行殿中以是觀之張
武為郎中令正掌郎衛之職也而宋昌又自别以衛
將軍領南北軍知宋昌别領南北軍則知郎衛非南
軍明矣
雖循近代之分職未盡當時之制軍
此言太尉乃三公之職無所不統非專領北軍之任
至郎衛乃天子親近之官豈可與兵衛同謂之南軍
二說既明則南北軍可攷矣
為宫門為壘門巍巍克壮
胡廣云衛尉主宫闕之門内衛士於周垣下為區廬
則知南軍屯於宫門之外前表云中壘校尉掌北軍
壘門内外則知北軍屯於壘門之内
属衛尉属中尉整整能群
或曰前百官表衛尉掌宫門衛屯兵中尉掌徼循京
師初不言其為南北軍若以為南北軍則史無明文
是不然外戚傳及吕后紀以吕産為相國居南軍及
周勃欲討之乃令平陽侯告衛尉毋納産殿門以是
知宫城之衛士為南軍而衛尉主之也又按胡建及
戾太子召北軍使者任安發北軍兵是北軍實屯城
中又監軍御史穿北軍壘垣以為賈區是北軍壘門
實隸於中壘而中壘校尉又統於中尉以是知京城
兵卒為北軍而中尉主之也烏得謂之史無明文哉
故胡廣云衛尉廵行宫中金吾徼於宫外金吾即武
帝以前之中尉此正南北軍内外之證也
得非體前朝之勢而列衛於南法後市之儀而分營於
北
古者前朝後市而王宫居其南故漢於宫門屯衛兵
則以南名之宫城之軍既謂之南則京城之軍遂謂
之北所以别也
或發士於京輔
此北軍之制蓋北軍番上與南軍等南軍衛士調之
郡國而北軍兵卒調之左右京輔按百官志左右京
輔都尉丞兵卒皆属中尉夫中尉為天子北軍之統
帥而其属乃左右京輔都尉其所調亦左右京輔之
兵卒何也左即扶風右即馮翊京即京兆謂之三輔
三輔之委寄固重於郡國矣而所領兵事則非郡國
之比蓋漢太守謂之郡將兼領武事都尉掌佐守典
武職在王國則相比郡守中尉比都尉皆掌兵之任
若三輔則異是矣夾輔京邑錯列畿甸其勢為甚過
則兵事非所掌故都尉丞與兵卒不属左右京輔而
特属中尉之北軍其番上亦然何以明之黃覇尹京
兆發騎士詣北軍司馬不適士劾乏軍興連貶秩則
知左右京輔兵悉皆番上北軍而属中尉無疑也
或調兵於郡國
此南軍之制蓋南軍無常在之兵以郡國民始傳者
為之高紀如淳注云律年二十三傅之疇官傅著也
言著名籍給公家之繇役也又漢儀注民年二十三
為正一歲為衛士即此南軍衛士也武紀建元元年
詔衛士轉置送迎常二萬人其省萬人鄭氏云去故
置新常二萬人是即位之初改令如此其後期門羽
林七校之類增置不一而南軍衛士實有定數是以
國無重費而民亦不以為病王尊傳常以季秋或正
月天子行幸曲臺臨享罷衛士蓋寬饒為衛司馬及
歲盡交代上臨享罷衛卒數千人皆叩頭自請欲復
留共更一年則當時之人情可知矣攷韋玄成傳則
寝園所用已四萬五千一百二十九人至元紀初元
三年隨即罷甘泉建章宫衛未見其為病民也至光
武講省兵之制而宫掖門衛士纔二千五百餘人而
已其後又罷輕車騎士材官樓船士而後禮儀志有
享遣故衛士儀是知光武雖罷郡國之兵而南軍衛
士仍番上平民也此南軍属衛尉而調兵於郡國之
證歟
當其番上用以執銳及其更代勸之力穡
南北二軍相為表裏番上更代其體則一方其番上
用以執銳如刑法志曰以歲時講肄修武備後禮儀
志曰武官習戰陣之儀斬牲之禮名曰貙劉兵官皆
肄孫吳法六十四陣名曰乘之此用之執銳者也及
其更代勸之力穡如元紀罷甘泉建章宫衛令就農
又後禮儀志享遣衛士儀百官會位定謁者持節引
故衛士入自端門衛司馬執幡鉦護行行定侍御史
持節慰勞以詔恩問所疾苦畢享賜作樂觀以角觝
樂闋罷遣勸以農桑此勸之力穡者也兩漢之制兵
農不分亦近古之良法歟
非惟外暢於皇威抑亦内尊於宸極九重天峙壯為經
為緯之衢萬旅雲屯分居外居中之職
杜佑通典謂漢氏重兵悉在京師是不然兩漢之初
正以京師無重兵耳嘗以後百官志攷之衛尉士六
千人南宫北宫衛士共一千八人左右都候衛士共
七百九十九人宫掖凡七門各有司馬從領衛士南
屯七百二人蒼龍四十人玄武三十人北屯三十八
人朱雀二十四人東明百八十人朔平百二十七人
緫而計之南軍為九千四十六人北軍五校所領騎
士如屯騎越騎步兵射聲各七百人長水七百三十
人又中尉緹騎五百三十人緫而計之為四千五十
人惟城門屯兵數無所攷以宫掖門司馬所領者推
之多者七百二人少者止三十八人况十二門止於
一校必非重兵所在多不過一二千人耳緫是三者
而京師之兵不滿二萬人或曰此光武中興之兵制
也武帝之增置則殆不止是然亦不過倍之云爾若
高文之世未有增置則其數當益少於此也豈得云
重兵悉在京師哉故此以萬旅言之也
大抵圖萬世之安者固有定制處一時之變者姑為預
防當奸謀潜合於長樂及大駕亟趨於未央以北制南
則功擅周勃以南兼北則事顓宋昌雖審安危之尚無
非表裏之相所以右丞相之初除即歸政柄衛將軍之
隨罷豈紊權綱
前已論南北軍之制此復詳著高后末年文帝初年
南北軍相制之事大抵南北軍之制史所不載無所
攷證然其雜見於紀傳表志者亦可参攷其一二其
大要則無出於高后八年之紀也攷之高后紀則見
二軍之權勢内外足以相制表裏足以相應高帝之
法可謂規模宏遠矣漢初定天下京師之屯唯此二
軍諸夏本根所係甚重故於衛尉中尉皆不輕授而
必付之酈商周昌高百官表十一年書衛尉王氏中
尉戚鰓王氏史失其名而蕭何傳載王衛尉之諫高
祖械繫何也其面折廷争有似王陵或者其陵歟鰓
者母乃戚夫人之族也歟高帝鍾愛趙王屈周昌以
相之及其莫年則以戚氏本兵得非隂為保護趙王
之計而王陵因高帝付以托孤之任者故以之主兵
耶惠帝之初吕氏已顓國政劉澤吕氏之戚属也實
與衛尉而表於中尉缺焉高后七年澤既為王之國
終吕后之世二官不以除人特以兵權分属於吕氏
至於長樂衛尉亦属之吕更始軰兵權盡歸吕氏矣
攷之於史太后病困以趙王祿為上將軍居北軍梁
王産為相國居南軍且戒之云我崩即據兵衛宫謹
勿送喪為人所制故史稱上將軍祿相國産顓兵秉
政齊王傳又謂居長安中聚兵以威大臣良有以也
陳平周勃謀誅吕氏太尉勃欲入北軍乃令紀通持
節矯内之又令酈寄劉揭說祿解將印而以兵授太
尉勃勃既將北軍而尚有南軍衛尉居宫中實專南
軍之權故令平陽侯告之使毋納産殿門按表高后
七年劉澤為王衛尉不以除人不知平陽侯所告
者何人哉産既顓軍其權不在衛尉審矣恐未易以
一言之故而能使之抗平日所專事之相國也又按
表文二年始書衛尉足而文元年詔封諸功臣則已
云衛尉足等十人矣愚謂平勃區畫南軍宜無異於
北軍而平陽侯所告之人得非尉足也耶豈平勃欲
誅吕氏始除足為衛尉以奪南軍故平陽得以告之
而史策省文不詳載爾又不然則勃既得北軍其勢
已足以制南軍故令平陽侯告衛尉然南軍未附勢
未可知衛尉守殿門相國雖不得入而猶得徘徊往
來於殿廷之次是南軍猶冀其入未有奮發而誅之
者若衛尉於是時不能抗相國則南軍將何如也又
安知不有起而應之者蓋彼皆素所服属者也異時
陳蕃之舉是矣平陽侯既馳告太尉而尚恐不勝未
敢誦言誅之乃謂朱虚侯急入衛帝請卒千人入未
央宫掖門見産廷中會天大風從官亂莫有鬭者遂
得殺之於郎中府吏舍又馳斬長樂衛尉吕更始還
入北軍報太尉至於起而相賀曰所患獨産今已誅
天下定矣於此見南軍可以制北軍也南軍雖存太
尉勃得以告衛尉而奪之權竟誅産而清宫掖是北
軍又可以制南軍矣是時北軍討之於外南軍應之
於内表裏相應於此可驗然是時誅吕氏北軍之功
居多而南軍無大功故文帝褒賞群臣如紀通劉揭
等皆封列侯已封者益封至二三千戶而衛尉足等
僅四百戸或者以其功為劣歟當是之時勃雖以南
北軍成誅吕之功及文帝自代邸入未央宫夜拜宋
昌為衛將軍兼領南北軍則勃已不與兩軍之政其
後除右丞相亦旋歸政柄是前日之以北軍制南軍
者特一時之權宜而已南北軍不以相制而文帝以
宋昌兼領失本意矣然出於倉卒關防之謀故隨即
罷衛將軍仍以其兵分属焉是雖出於一時之權宜
而於南北之制初未嘗有所更易此漢初兵制之善
者也其後武帝内增七校以壮翼衛之勢又恐北軍
偏重則置期門羽林與夫城門之兵兵籍紛紛而南
北軍之制隳矣
是何八屯始置而實重城門
置城門屯兵以武紀攷之則始於政和二年劉屈氂
傳云戾太子發兵上賜丞相璽書云堅閉城門毋令
反者得出太子兵敗南奔覆盎城門會夜司直田仁
都閉城坐令太子得出要斬以太子在外始置屯兵
長安諸門長安凡十二門皆有屯兵属之城門校尉
其属有司馬有候顔師古曰門各有候八屯各有司
馬是也職任委寄日以浸隆其後孔光以太師領城
門兵紅陽侯立平阿侯鐔成都侯商皆位特進領城
門兵而商復得舉吏如將軍府可謂甚重也矣王莽
僣竊盡更舊制拜春王城校尉王况為震威將軍
春王郡向之宣平也是諸門各有校尉矣而莽又以
城門校尉趙恢為城門將軍豈非又有校尉以揔諸
門歟後漢雒陽諸門仍有城門屯兵校尉一人踵武
帝之舊也
七校既增而尤先中壘
前刑法志曰武帝内增七校今考之表則曰中壘曰
屯騎曰步兵曰越騎曰長水曰胡騎曰射聲曰虎賁
其校尉凡八何也或曰取中尉属官之中壘者陞為
校尉其說是矣蓋漢初中壘本中尉之属有令丞尉
至武帝始陞為校尉即舊中壘之職初非武帝之所
增置當時所增置者止於七校加以中壘則並七為
八矣或又曰官表雖不明言八校為北軍然攷之後
官志光武五營即八校之并省者而以北軍中候監
其營故東漢屢有北軍五校之稱是知武帝之八校
正北軍也其說固有可疑者大抵軍之在北者皆名
北軍故八校亦可以北軍名之特非中尉之北軍爾
至謂官表不言八校属中尉疑中壘自此專統北軍
與中尉異司又謂中尉自是不領兵而北軍始不属
中尉何其說之謬也若謂中尉自是不領兵而北軍
始不属中尉則武帝改中尉為執金吾果何職歟嘗
攷之執金吾自掌中尉之北軍八校自掌各校之北
軍以其各有司存故史氏特以校尉列於城門之後
惟中壘校尉自别掌北軍壘門内特與金吾相關属
若所掌西域則無與乎金吾也蓋執金吾秩中二千
石而八校尉皆秩二千石其位亦重矣按胡建上奏
曰臣謹按軍法曰正士属將軍有罪以聞二千石以
下行法焉孟康曰二千石謂軍中校尉之属惟此則
校尉之不属執金吾法然也然金吾之中壘令丞尉
仍舊者則以北軍宜門之職實相關焉若謂光武五
營即八校之并省者而乃以北軍中候監其營遂證
八校為中尉之北軍如是則光武省中壘校尉置北
軍中候遂以此證中壘校尉為北軍之中尉可乎光
武中興於先漢制度因革不一沿名失實多矣豈獨
此一事而信之以為然然則李德裕撰劉弘規碑云
武帝内增七校中尉實司其任非歟德裕之言蓋亦
後世諸儒之論爾未可以是而證漢家一代之兵制
也
凡此紛若殆將何以或伏波下瀨而十萬餘衆或横海
浮沮而二千餘里故戎士之雜出宜軍容之寖弛
武帝於南北軍之外初置八校又置城門期門羽林
之類自是始有養兵之病而京師之兵制壊矣京師
兵制既壊而郡國兵卒亦奔命不暇武紀元鼎五年
南越相吕嘉反遣伏波將軍博德樓船將軍楊僕歸
義越侯嚴為戈船將軍甲為下瀨將軍皆得罪人江
淮以南樓船十萬人咸會番禺又元鼎六年東越王
反遣横海將軍韓說浮沮將軍公孫賀匈河將軍趙
破奴皆二千餘里不見寇而還以至拔塞因杆浚稽
強弩祁連蒲類度遼破羌名字紛紛不一而足至元
狩以後兵革數動士卒物故者衆民多貧復徵發之
士益鮮於是發及謫吏次及謫民次及謫戍次及七
科謫又有所謂亡命罪人與夫惡少年之類昭宣以
後其弊日甚始元元年募民及犇命者擊益州元鳳
元年遣太常三輔徒免刑擊氏五年發三輔及郡國
惡少吏有告劾亡者屯遼東本始二年又選郡國吏
三百石伉健習騎射者從軍師旅屢興兵制益壊而
民生益困皆武帝啟之也
胡為尉卒遂從攻越之兵何預孤兒亦預擊羌之士
此言武帝啟用兵之禍昭宣以後其弊日甚非特郡
國之兵困於征行雖京師南北軍亦不免焉元鼎六
年發隴西天水安定騎及中尉河南河内卒征西羌
平之復令征西南夷遂定越地則北軍之尉卒已遣
之攻越矣神爵元年西羌反發三輔中都官徒弛刑
及應募佽飛射士羽林孤兒胡越騎三河潁川沛郡
淮南汝陽材官金城隴西天水安定北地上郡騎士
羌騎詣金城則南北軍之羽林孤兒胡騎越騎亦遣
之擊羌矣南北軍本以衛京師乃至用之於窮追遠
討兵制之壊莫甚於此元成以後寖以微弱其咎將
誰執也
厥後痛新室之禍惨懲昆陽之戰酣車騎之省則關隴
以北樓船之罷則江淮以南始焉禁卒之專恃終也福
階之與参衛士寖微由併旅賁之一屯兵漸廢蓋除校
尉之三
光武中興以幽冀并州兵克定天下始於黎陽立營
領兵騎嘗千人以謁者監之號黎陽兵而京師南北
軍如故北軍省中國胡騎虎賁三校止為五營謂之
五營校士以北軍中候監之南軍於衛士省一丞旅
賁省一令考之紀及志則六年罷郡國都尉并職太
守無都試之役考之紀及禮儀及注則京師之兵如
故又明年詔曰國有衆軍並皆精勇其罷天下輕車
騎士材官樓船士及軍假吏悉還民伍九年省關中
都尉十三年罷左右將軍二十二年罷諸邊郡亭候
吏卒然終建武之世已不能守前法臨時輙復補置
而邊郡亦往往置都尉明帝復置度遼將軍乂募中
都官屯朔方五原而罷益州西都尉和帝以南蠻之
叛則置象林將兵安帝以羌犯三輔則置長安雍二
尉又以鮮卑冠居庸則置漁陽營其後盗賊紛然如
順帝之緣邊增置步兵緣海增置屯兵而扶風漢陽
三百塢魏郡常山一百一十六塢屯兵寖多矣然自
建武之罷都試民不知戰四方征討止仰禁旅迄於
漢末無歲無匈奴鮮卑之寇出師屯守奔命不暇大
抵皆羽林五營黎陽虎牙之士禁旅悉出豈復衛士
之嚴安帝永初以來募入錢榖得為虎賁羽林緹營
騎士而營衛之選衰矣桓帝延熹以後減羽林虎賁
不任事半俸而京師之兵单弱矣上士既已单弱士
兵又不知戰一方盗起三方騷動兵非素習而取辦
倉卒是以王師每戰轉北而羌寇遂熾調兵邊戍而
民不堪命其後叚熲雖平東西羌而黃巾之亂作矣
八關都尉之設固不足以弭亂而大發四方兵卒講
武於平樂觀果何益哉内而西園八校之兵乃以小
黃門蹇碩統之雖大將軍亦属焉是時閹宦專兵自
陳蕃竇武一舉不勝而何進袁紹深戒覆轍一切倚
辦於外兵閹宦雖除而董卓之禍起義兵四合群盗
交鬭而漢鼎不守皆光武有以啟之自光武一切罷
外郡之兵而專倚國軍其後國軍寖衰而又專倚牧
鎮外兵既重内兵益弱以至於亡善乎應劭之言天
生五材誰能去兵自郡國罷材官車騎之後官無警
備實啟戎心其切於東都省兵之弊云
抑豈知吕氏之誅而北固盛焉霍光之葬而南為重者
然皆審勢於中外夫豈容心於取舍善乎唐李揆之言
漢以南北軍而相制也
按高后紀勃欲入北軍乃令㐮平侯紀通持節矯内
勃北軍復令酈寄典客欲謁說祿祿遂解印属典客
而以兵授太尉勃遂以北軍誅吕氏又按後吳漢傳
漢薨有詔發北軍五校輕車送葬如大將軍霍光事
注引光傳且曰不以南軍重之也或者見北軍可以
誅吕氏遂謂先漢以北軍為盛南軍不以送吳漢之
葬遂謂後漢以南軍為重則亦未之思爾北軍居外
故周勃得以先入南軍在内豈得預大臣葬事中外
之勢然也然兩軍皆所以翼衛京師豈容有偏重之
勢哉唐兵志李揆云漢以南北軍相制此之謂也
漢晉夷夏相報復漢自武帝遣將窮搜匈奴窟穴其後
陳湯傅介子馮奉世皆以一使之任而切致夷王之首
班超復以三十六人開西域竇憲以數千騎空朔庭皆
古所未聞者也東漢自諸羌交亂中國馴至於晉胡羌
拓跋交據中原者三百年亦古所未聞者也夫中國既
與夷狄為隣中無屏翰之限如兩仇家撤藩墻之蔽豪
奴悍隸更出迭入以相挻此既能争彼亦能戰也有國
有家者正宜示之以分限先之以禮義寇則拒之服則
舍之而已必欲以詐乘之而導其報復之蹊隧則彼之
受禍猶淺而此之所受者更深耳可不戒哉
光武用兵掌兵養兵之制東漢不志兵亦不志食貨嘗
以紀傳及百官志考之乃知光武有見於昆陽之一勝
故兵以少而精有監於武帝之奢廣故官以簡而當有
懲於新莽之煩碎故賦以薄而贍昆陽以寡敵衆誠知
兵在精不在衆明矣於是建武七年隴蜀猶未平詔罷
輕車騎士材官樓船及軍假吏復還民伍以國有衆軍
(吳漢賈復等軍也)並多精銳故也宜其驅除群盗身經
百戰先勝後戰不嘗試於一擲指縱諸將千里外如在
目前此其跌蕩古兵法中當自矜其智力之有餘頋乃
無取於韓白之書而獨以黃石公之戒為法者兵固在
乎精而用尤戒乎黷也故以所任以將兵者非有安集
之功則有勞來之績非有不伐之能則有牧御之才者
也天下既定内省諸校(輕車射聲長水)止令城門校尉
揔南北軍中候揔北軍而已外省郡國都尉及都試之
法止存邊都尉及障塞尉而已郡國有叛羌反寇則馬
援吳漢軰平蕩之邊境有匈奴鮮卑之擾則王覇(守上)
(谷二十年)祭彤(守遼東三十年)控扼之此皆有監於奢
廣之事也夫用兵既以少而精掌兵既以簡而當宜乎
養兵之具不至於煩且費矣建武六年以往歲旱蝗廪
給貧民以屯田糧儲差積復令三十稅一十一年詔核
州郡墾田之數又其後也罷均輸而以塩鉄稅属郡國
(舊属司農)以敖倉粟属河南尹凡驃騎驍騎虎牙金吾
五威等將軍事已即罷無非有懲於煩碎之政也夫今
昔共之天下而中興多事復倍於昔時光武處以節約
之制郡縣十併其三四職官十省其五六文書十去其
八九乃能優游不廹安享太平而武帝新莽反以奢廣
煩碎肇虚耗亂亡何哉傳曰仁者愛人愛人故惡人之
害之也義者循理循理故惡人之亂之也是之謂仁義
之兵循是則治反是則亂而已(終東漢之世大略不變)
(光武之制但和帝而下八君皆幼冲孱弱所以有治亂)
(之異張角之亂始復置諸關都尉又置西園八校初命)
(皇甫嵩張奂軰討張角皆謂之中郎將自東漢至于魏)
(晉六朝掌兵之職大略皆同不復論)
又議者謂光武知人之明惟失之龐萌寵鄧奉處事之
宜惟失之罷郡國都尉材官騎士其後諸羌擾亂三輔
黃巾搖蕩八州皆其銷兵之過也夫知人自古所難固
也銷兵以息疲民蓋適時之宜爾處降羌於内地乃馬
援之失策在當時未能為甚害而其害乃在桓靈之時
時則有叚紀明軰勦其類黃巾之變亦在靈帝之代時
則有皇甫嵩軰制其亂上失其道故民有異志豈得盡
歸過於光武哉嘗觀建武至於永光(和帝)八十餘年偏
師出塞則漢北地空(竇憲耿純軰)都護西指則通譯四
方皆光武明章之餘烈也自和殤安順質桓靈獻嗣有
大寳或在襁褓或在髫齓或在丱角未有過十五者母
后臨朝(竇鄧閻梁竇何六太后相繼稱制)外氏秉政(竇)
(憲鄧隲梁商梁冀竇武何進)宦官權倖撓權(宦官鄭衆)
(孫程单超曹節乳母王聖權臣董卓曹操等)百餘年間
小人交亂君子廢錮天地之運盛極則衰固其宜也何
止叛羌之梗黃巾之變而已哉必以人事論之光武明
章在七制之列雖其天姿英明亦由春秋鼎盛權出於
己也自和帝而下漸以陵遲雖其天姿孱弱亦由年齒
冲幼政移於人也天理人事當相符而行是尤非光武
之所能盡料也(母后外家利於立幼君以自專所以兆)
(亂雖鄧隲竇武之賢未免此失非惟敗國亦自喪身後)
(人可以監矣周勃立文帝時年二十餘霍光立宣帝時)
(年十八非惟年盛亦自賢明尤可為後世法)
羣書考索續集卷四十一
