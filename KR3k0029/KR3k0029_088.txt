羣書考索後集卷二十二
宋章如愚編
官制門
漢官
漢世公有三等太師太傅太保為上公丞相太尉御史
大夫為三公大將軍驃騎車騎將軍為比公卿有三等
前後左右將軍為上卿太常至少府皆稱正卿執金吾
太子太傅將作少府詹事大長秋水衡都尉京兆馮翊
扶風為陪卿大夫有三等二千石為上大夫千石為中
大夫六百石為下大夫大夫之下復有士劉劭爵制曰
自一爵以上至不更為四等皆士也而本表比六百石
有博士之官意者爵自公士至不更官自比六百石以
下至百石皆士秩也丞相與御史大夫稱兩府兼將軍
或稱四府或稱五府光禄勲稱内卿光禄勲王龔以外
属内卿校書内朝稱朝者博士稱禮官司隸刺史稱奉
使丞相掾吏稱宰士太守稱郡守又稱明府此漢官稱
謂之大凢也漢之三公分掌九卿而侍御史則分刺守
相守相則察守尉令長然有事御史下相國相國下諸
侯王御史中執法下郡守有議論則中二千石二千石
博士議郎諫大夫等雜議大率紀綱皆有條緒今自三
公言之漢初以丞相御史大夫太尉為三公其名雖均
而其權實差武帝罷太尉而置大司馬成帝改御史大
夫而置大司空哀帝又改丞相為大司徒而遂正三公
之名方漢之初丞相之權最尊大尉特佐其職而已籍
福說田蚡乃曰魏其為相將軍必為太尉太尉相尊等
耳至是太尉之權始無異於丞相耳故事御史大夫奏事
會廷中差居丞相後不當與丞相均禮蕭望之為御史
大夫乃不禮於丞相至是御史之權始不下於丞相惟
宣帝能加禮丞相稍抑御史而不使之抗尊武帝寵假
大司馬之權而不任宰相故終漢之世大司馬專秉國
政而丞相具位行文書大司馬古之六卿掌兵者也自
漢以太尉改置而兵柄不移致使其權在丞相上以貽
異日之禍其来遠矣今自丞相而言之漢初選用人才
盡出丞相高祖詔郡國舉賢良必遣詣相國府書行義
年武帝之初衛綰奏罷賢良治申韓蘇張者竇嬰田蚡
推轂趙綰王臧薦人或起家至二千石武帝隂欲殺其
權遂增重加官之制朝夕在側以薦導人物嚴助侍中
則薦朱買臣衛青侍中則薦主父偃楊得意侍中則薦
司馬相如而宰相之權盡矣故公孫弘雖開東閣而不
聞薦士李蔡以後客館丘墟矣不獨此也吕后欲王諸
吕問右丞相陵左丞相平而不及趙堯文帝錢榖斷獄
之問不過右丞相勃左丞相平而不及張蒼是御史大
夫雖名三公特副丞相而已九章之律定於蕭相國收
孥之令文帝亦與平勃等論議而後除是法令之更定
必歸之造命之地羣有司不與焉景帝寵任晁錯多所
變更内史更法定令而列卿未免出位之思御史謀削
七國而已無復副貳丞相之實漢制之壊開端於此迨
武帝抑又甚焉自武帝任中大夫侍中而謂丞相為外
朝而内庭之事宰相不與知矣自九卿之更進用事事
不關决於宰相也而外庭之事宰相不與知矣自其以
吏六百石以上調於尚書也而天下之事宰相皆不與
知矣建水衡之官以侵大農之職置中都三十六獄以
紊廷尉之權九卿更進用事而事不關於石慶御史言
事日旰而事多决於張湯甚者趙禹以中大夫更定律
令視造命之地何有焉其後游宴後&KR1161;始令中書官章
奏霍光以大將軍領尚書其後殆不可言矣今以御史
大夫言之漢承秦制以御史副丞相每人主有大事欲
與大臣及九卿議則曰制詔御史或羣臣有奏請天子
當下與大臣議則曰下御史文帝欲議肉刑則曰制詔
御史而兩府同議高祖封陳平曲逆戶口則詔御史而
竟行如制書班下諸王國則御史以其制書請於丞相
同書而行此之謂御史下相國相國下諸侯王也如制
書班下諸郡則御史大夫與中丞同書而不經丞相此
之謂御史中執法下郡守是也以御史乃丞相之副而
中丞又御史大夫之副諸侯王尊於郡守故丞相主行
其尊而御史大夫主行其卑耳自武帝以来凡事多務
率意乃專任御史大夫而使之自行張湯為御史大夫
議造白金皮幣等丞相李嚴之徒惟取充位皆不與行
兒寬為御史大夫與上議行封禅九卿更進用事初不
關决於石慶其後東漢輔相權去政事漸歸臺閣盖自
武帝始矣今自九卿言之京輔豪右非一縣可令故屬
之太常九卿之長列侯屬之主爵尚書主章奏屬之少
府皆有本末次第及武帝紛更始置三輔以分太常之
權用宦寺為中書謁者而不属少府自改為三輔而太
常之權稍微而主爵之職遂廢至昭帝時遂有三輔太
常舉賢良三輔太常縱囚徒之言則太常之職輕矣曩
時少府有尚書主文書章奏今置中書而以宦寺掌之
是章奏皆不由於廟堂也是以其後恭顯得以肆志於
其間廷尉本掌獄也而中都官獄又有二十六所以史
攷之灌夫繫居室復繫都司空是居室都司空皆獄也
謁者詔王商詣若盧詔獄張湯治他囚導官是若盧導
官皆獄也典客有别火獄水衡有上林詔獄中尉有寺
互都船獄至若北軍尉則主上書者獄他如蠶室暴室
皆獄也辛慶忌救劉輔徙共工則共工亦有獄也絳侯
囚於請室則請室亦皆獄也是非紛紛而紊亂乎然九
卿之名按後漢安紀注以奉常光禄衛尉太僕鴻臚廷
尉少府宗正司農為九卿而西漢志所謂奉常光禄勲
衛尉太僕廷尉鴻臚宗正司農少府執金吾水衡都尉
主爵都尉左内史右内史皆號九卿張禹子宏為太常而
傳云官至太常列於九卿張安世子延壽為太僕而傳
云歴位九卿張湯為廷尉而傳云及列九卿收接天下
名士大夫陳咸為少府而杜鄴傳云咸為少府在九卿
高弟汲黯為主爵都尉而傳云列為九卿鄭當時為右
内史而傳云至九卿為右内史此奉常至右内史為九
卿之可考者也今自將軍之官言之漢初於左右前後
將軍皆不常置或有事將兵則置之尋亦罷去至武帝
外事四夷則無日不置嘗攷將軍之號自春秋時已有
故公羊傳稱楚子重為將軍左氏傳稱魏獻子為將軍
漢因其號所置不一然惟大將軍最貴次驃騎將軍次
車騎將軍次衛將軍又有左右前後將軍文帝自代邸
夜拜宋昌為衛將軍薄昭為車騎將軍而車騎衛將軍
始有定職武帝就軍中拜衛青為大將軍而大將軍始
有常職其後復用霍去病為驃騎將軍上官桀為左將
軍始有驃騎左右將軍之職用趙充國為後將軍韓增
為前將軍始有前後將軍之職其他如師出匈奴則有浮
沮匈河浚稽祁連蒲類之號師出兩粤則有伏波樓船
戈船下瀨横海之號擊遼東則謂之度遼擊西羌則謂
之破羌曰驍騎曰護軍曰輕車曰材官曰代郡曰鴈門
曰二師曰強弩曰六人皆其號也武帝之時又增八校
曰中壘曰屯騎曰步兵曰越騎曰長水曰胡騎曰射聲
曰虎賁凡有八校而刑法志乃曰内增七校盖胡騎不
常置也其後以特進領城門兵得舉吏如五府武帝雄
材大略一時紛更其弊乃至此哉
漢官
漢之遷轉惟上所命初不以品秩高下為升降故士亦
俯首聽命而莫敢有所請張釋之十年不得調揚雄三
世不徙官至有為太僕立功自高及文猶未離乎舊職
則何其濡滯若此也賈誼超遷歲中至大中大夫公孫
弘徒步數年至宰相封侯王仲翁補大將軍長史三歲
至光禄大夫若此者又何其速也彼其黜陟進退雖未
必皆當其賢否而用舍之權一出於我固未始有資格
之拘然朱博傳云刺史居部九歲舉為守相守相高第
遷為中二千石二千石遷為御史大夫御史大夫任職
則為宰相雖然此特常典耳其有異材顯效為時君之
所識便復不拘此制漢世尊右卑左故號貶秩為左遷
而進居高位者則云以為右職周昌自御史大夫為趙
相高帝謂曰吾猶知其左遷而陳平為右丞相請以位
遜周勃文帝乃以太尉勃為右丞相位第一平徙為左
丞相位第二此即尊右卑左之實也然至於大臣之不
職者去之可也收其印綬可也亦奚至於左遷他官以
辱之也孔光免丞相博陸侯久之復為光禄大夫位次
丞相月餘為御史大夫未幾復為丞相以至韓安國蕭
望之翟方進之徒皆以御史大夫左遷為他官彼嘗執
天子之政矣嘗正百官而統其權矣今一旦降尊就卑
與其僚佐比肩而治事豈所以待大臣哉漢制遷吏三
歲而其他官吏以至倉庫之微初未始有終更之限也
自夏侯嬰事高祖為太僕至文帝世不易其職揚雄為
黃門郎歷三世不徙官此其在内然也有為京兆尹九
年如張敞有為刺史五年如何武有為郡太守八年如
黃霸其在外職亦未嘗不久任也王嘉謂文帝時吏居
官者或長子孫以官為氏其二千石長吏亦安官樂職
莫有苟且之意足以見漢之任吏不輕於易置也苟二
千石治行課最則持璽書褒寵增秩賜金亦未易遷擢
以重斯民去思之心至其屬吏則惟太守察其廉汙而
故郡丞雖老聾或以其廉而不欲為數易(黃霸)曺吏書佐
選其可用者而罷斥諸病吏(朱博)亦安有具員而終任者
哉當是時惟長安浩穰最為難治而為京兆者雖久不
過三二年近者數月一歲輙毁傷其失以罪過罷(張敞)則
知漢之久任固以吏之循良而姦貪闒冗軰亦豈容久
病民哉漢世士大夫自少至老初末始有限也劉向以
二十為輦郎陳咸以十八為郎貢禹之子年十二而元
帝欲官之其入不幾於濫乎劉辟彊以八十為衛尉公孫
弘以八十為丞相趙充國以七十餘為後將軍貢禹以
八十一遷御史大夫是未至於老廢者皆可以綰綬於
朝也平帝元始中龔勝以年老乞骸骨詔策遣之始有
年至致仕不盡其力之詞後漢左雄議限年法四十以
上始舉孝廉是二者得於古人之意也漢無引年之制
大夫告老而歸初不以齒論上印綬乞骸骨天子為之
賜金安車駟馬以寵其行此其常典然有以故禄歸老
于家者張歐周仁萬石君是也有策遣其歸而不敢斥
名者龔勝邴漢是也有聽其罷歸而就問於其家者趙充
國董仲舒是也有不待告謝令奉朝請者張禹孔光是
也若是者又皆一時之特恩所以全其終始尊其道德
養其氣體幾於古人之乞言者矣漢律春曰朝秋曰請
其禮盖古諸侯之朝聘也後漢和紀注曰奉朝請無員
數三公外戚宗室諸侯多奉朝請按石奮以上大夫禄歸
老于家以歲時為朝請是上大夫之致仕者亦當朝請
也唯病免者乃得曠廢王陵吳王濞之類是也馮參以
列侯奉朝請世祖中興不任功臣以事其加優異者不
過以列侯奉朝請留京師盖取馮參故事也凡百官遇
視朝無不朝者至蘇武之復為典属國蕭望之之賜爵
關内侯張禹之罷相就第孔光之為太師皆止朝朔望
盖時君特以優之非常典也漢世百官洗沐之制史氏
不著其詳石建為郎中令也傳載其每五日洗沐歸謁
親鄭當時為太子舍人也傳載其每五日洗沐常置驛
馬長安諸郊請謝賓客按此則知五日一暇者乃漢世
官吏之通法薛宣傳云日至休吏東方朔傳云伏日當
早歸意漢世百官休告之期如此者尚衆也惜其無可
考耳古者名吏休暇曰告漢律二千石有予告有賜告
予告者任官有功最法所當得也賜告者病滿三月當
免天子優賜其告使得帶印綬將官属歸家治病也至
成帝郡國二千石賜告不得歸家和帝世予賜皆絶此
孟康說也汲黯病免三月上常賜告者數終不愈至谷
永病三月有司奏請免馮野王之守琅琊也病滿三月
賜告御史中丞劾奏野王賜告養病而私自便持虎符
出界歸家竟免野王即此事也
漢官
漢官無内外輕重之别選郡國守相高第為中二千石
為御史大夫又選博士諫大夫通政事者補郡國守相
其所以為内外制者未嘗不均一也文帝召季布於河
東以其使酒而復遣之郡若有意於重内者然詔遣列
侯之國為吏雖丞相周勃有所不能辭則又豈不以為
重是以嚴助厭承明而出補為會稽守非以内為輕而
外為重也其均佚之禮則然也蕭望之雅意本朝而不
樂平原守非以外為輕而内為重也其愛君之心則然
也故助自會稽召留侍中望之自平原入為少府其出
入内外安有輕重區别哉然汲黯沮於弘湯而不得久
居位雖有出入禁闥拾遺補闕之願而不克遂京房沮
於石顯而出為魏郡守雖有通籍殿中以防壅塞之請
而不得行若是而人臣之顧位有内外决擇之心其亦
由君見之不明也哉漢官無文武之分高祖當征戰日
不暇給之際過魯而祠孔子至沛而作樂歌之後此其
中持文武之權衡輕重相凖以貽後世並用長久之術
其意微矣議者徒見高帝不喜儒生而思猛士謂其尚
武而不尚文抑不知文武一道其相湏以為用高祖固
未嘗二其所思也當勇力爭奮之時而董公仁義之言
而不以為迂及拔劒擊柱之頃而叔孫通禮儀之制亦
以為當援詩書於馬上而聽留侯韜略之謀寓歌詩於
大風而善陸賈新語之奏此其機已發於過魯至沛之
日矣至於文帝之好元默若尚文者而講武習射不廢
於平時武帝之喜征伐若尚武者而制度典章焜耀於
當代言其取士則以孝廉賢良選於内郡以兵法勇猛
選於邊郡而文武莫不並用而無遺言其用人則以武
弁期門轉為諫大夫以諫大夫復遷為執金吾而文武
之材莫不更迭而不偏也漢置大夫專掌議論句其事
疑似而未决則合中朝之士雜議之自兩府大臣而下
至博士議郎皆得以伸其已見而不嫌於卑抗尊也故
罷郡國廟則有議韋玄成賞邊功有議陳王傳入谷免
罪有議蕭望之賈誼為博士詔令下諸老先生未能言
誼代為之對未嘗以公卿之言而廢誼之對也呼韓邪
單于願保塞朝臣集議卒用郎中侯應之策未嘗以將
相之言而格應之奏也匈奴傳朱博得罪議其獄者五
十八人而諫大夫龔勝等敢於異將軍二千石之議也
王嘉得罪議其獄者六十人而少府猛等敢於抗驃騎
將軍御史之議也不緘默以因人不雷同以附勢不合
黨以濟奸不託公以行私惟盡其已之所欲言而付之
人主之獨斷此漢之集議所以有公天下之意然至於
屯田之功既成有詔罪前言不便者馬邑之舉既敗獨
罪首謀以謝天下此又足以戒謀議之不謹者也雖然
高帝之十二年立諸侯王則有議吕后之二年定列侯
位次則有議是時他官猶未預也文帝至邸丞相謹與
列侯吏二千石議是時博士猶未預也吳公薦賈誼為
博士每詔令議下盡為之對而後元之詔曰令吏二千
石博士議至是博士始預議也及武帝時尋朔方之議
朱買臣以中大夫預挟弓弩之議吾丘夀王以光禄大
夫侍中預武帝之時集議雖廣而意則欲以宿衛詘外
庭也
漢官諫員史官經筵
自漢以下異於古者三諫員也經筵也史館也古者諫
官無常員工執藝事以諫瞽誦詩士傳言至武帝元狩
五年始置諫大夫後更名光禄大夫自此諫官有常員
矣古者左右前後皆通明經術之士如伊尹作伊訓周
公陳王業援引古義以訓導人主至漢武猶有古意從
兒寬受四書又從歐陽生問尚書是也自成帝置金華
殿講業而鄭寬中張禹得以入講經於殿中非講業之
官不得執經以訓人主自此經筵有常所講業有常人
矣古者左史書言右史書動秦漢以来御史主柱下方
書則親近人主而去堂陛不遠凡郡國上計先達御史
後至丞相是以太史公紬金匱石室之書以作史記而
武帝不美之迹彰而不隠所以公道修明史皆實錄延
及於唐宰相始監修國史夫直筆之職苟上有重臣安
望其肆意極言哉以史攷之漢石渠東觀之士與五經
諸儒雜論同異而可為優者施讎也經學精熟遣奉使
以問諸儒得其義者梁丘賀也劉向初受谷梁兼能論
五經歐陽生以尚書從兒寬此四子者講論於石渠之
人也李尤字伯仁當和帝朝以文章顯賈逵薦其有相
如揚雄之風因受詔而作賦黃香強學經典能文章京
師有天下無䨇之號如劉珍之與馬融校定五經諸傳
記百家藝術高彪由孝廉試經第一數奏賦頌竒文此
五子者讎校於東觀之人也晉左太冲為三都賦自以
所見不博求為秘書郎遂减機雲之價唐李邕欲益文
選注自以為讀書未廣願為秘書未幾奥篇隠帙了辨
如響夫以太冲李邕一詣秘閣讀平生未見之書亦足
以慰胷中所期矣則館閣者國家右文之地所以待非
常之人人莫不願得之亦以榮也是以漢開石渠而劉
向韋玄成施讎周堪之軰出天禄開則揚雄之徒聞蘭
臺築而班固傅毅於是乎進東觀設而黃香盧植蔡邕
馬融於是乎登白虎闢而賈逵丁鴻由是而升漢之人
才出於秘省臺閣者也自唐開麗正藏書而馬懷素禇
無量出焉開集賢而張說徐堅元澹賀知章出焉此唐
之人才出於秘省臺閣者也漢唐數子皆表表著見於
青史者外又漢有金馬之選唐有蓬莱之遊特出武帝
太宗一時之遇臣下者又不在於秘省臺閣之數焉
漢加官郎中爵吏禄
漢加官之制何也侍中左右曹諸吏散騎中常侍皆加
官也所加或列侯將軍卿大夫或郎中無員數多至數十
人給事中亦加官所加或大夫博士議郎掌顧問應對
皆本於秦制然張辟強於惠帝時為侍中賈山至言亦
曰舉令方正之士使為常侍諸吏則加官在漢初不廢
也至武帝始重加官之權加侍中者如吾丘夀王為侍
中中郎孔安國為侍中以儒者掌御盂之類加諸曹者
如辛慶忌為左曹中郎將之類加諸吏者如楊惲為諸
吏光禄勲之類加散騎者如張勃為散騎諫大夫之類
加給事中者如終軍為謁者給事中之類獨二府不得
兼魏相以御史大夫兼給事中為分霍氏權非定制也
或以奉車駙馬為加官非也荀氏漢紀杜佑通典並不
列於加官即此可攷也漢郎官之制何也光禄勲有議
郎中郎郎中皆無員多至千人中郎有五官左右三將
郎中有車戶騎三將主車曰車郎主戶衛曰戶郎凡郎
官皆主更直執戟宿衛諸殿門出充車騎惟議郎不在
直中故省中郎曰中郎散郎曰外郎汲黯曰臣願為中
郎出入禁闥補過拾遺郎官故事令郎出錢市財用給
文書乃得出名曰山郎羽林以六郡良家補武帝以便
從獵還宿殿陛岩下故曰岩郎期門為虎賁郎郎選其
塗非一有以父兄任子弟為郎者袁盎劉向是也有以
富訾為郎者張釋之司馬相如是也有以上書獻策為
郎者婁敬主父偃是也有以孝著為郎者馮唐是也有
以戲車為郎者衛綰是也有以格五為郎者吾丘夀王
是也有以從軍善射為郎者李廣鄭吉有以經明甲科
為郎者召信臣王嘉是也仲舒對策總云吏二千石子
弟選郎吏又以富訾者盖多出兩塗也夫所謂爵者何
也秦爵二十等自公士一級以上至不更四等則比士
大夫以上至五大夫凡五等則比大夫左庶長以上至
大庶長九卿之義也關内侯比古圻内之子男列侯比
古列國之諸侯漢初因之凡爵一級直錢二千有赦則
賜民爵一級有罪則許民買爵以免罪公大夫以上者
得與令丞抗禮爵五大夫者有罪不入狴犴爵士造以
上者當刑减一等爵非公乘以上者無得冠劉氏冠爵
至五大夫以上者乃得復一人以樊噲夏侯嬰傳攷之
則爵之遷轉次第有不可紊也然後又有武功爵一曰
造士二曰閑輿衞三曰良士四曰元戎士五曰官首六
曰秉鐸七曰千夫千夫以上得免繇役八曰樂卿九曰
執戎十曰政戾庶長十一曰軍衛盖武帝外事四夷内
興功利國用空竭不足以奉戰士有司議令人得買爵
及免罪請置賞官名曰武功爵諸買武功爵官首者試
補吏先除千夫如五大夫其有罪又减二等爵得至樂
卿以顯軍功軍功多用超等大者封侯卿大夫小者郎
吏道雜而多端則官職耗廢矣若夫封侯之爵則有二
等曰王曰侯皇子而封者謂之諸侯王王子而封侯者
謂之諸侯羣臣異姓以功封者謂之徹侯大者不過萬
家小者五六百戶以為差降有見任宰相而封侯者如
曹參以平陽侯王陵以安國侯陳平以曲逆侯周勃以
絳侯公孫弘封平津侯是也或以功封如霍去病比再
冠軍封為冠軍侯趙破奴從驃騎將軍封為從驃侯或
以地名如蘇建為平陸侯以伉為宜春侯是也或以意
名如張騫為博望侯取其廣博瞻望霍光為博陸侯取
其博太平陸是也有以匈奴降者封為侯孝文世乃有
弓高㐮城之封孝景世初開封賞之科而徐盧等畢侯
矣又有侍伺侯鄧禹傳載禹孫康以侍伺侯為越騎漢
官儀注云其非朝侯侍伺而以下土小國或以肺腑宿
親隨時見會謂之猥諸侯東漢又有謂之四姓小侯者
其食邑比二十級之爵惟徹侯乃得食縣其次關内侯
本無食邑其有加異者列之關内之邑食其租税餘十
八等大庶長以下如吏職耳每戶一歲更輸錢二百貨
殖傳所謂千戶之君則二十萬是也有累爵至列侯而
未有食邑者樊噲是也有累賜食邑而後封侯者酈商
是也顔師古以為楚漢之際權設寵榮假其位號或得
邑地或空受爵此例多矣列侯有餐錢有奉邑高后紀
丞相平言列侯幸得賜餐錢奉邑是也其吏禄也自三
公而下至百石吏禄各有差其見於百官表之注者皆
以榖計也至所謂丞相大將軍俸錢月六萬是漢禄多
而錢少貢禹拜諫議大夫秩八百石奉錢月九千二百
盖寬饒以太中大夫擢為司隸校尉俸錢月數千當時
亦以為禄厚加之節臘有賜士大夫足以養廉而無冒
耻干禄之態惟小官卑秩稍禄既薄而賞賜不及焉則
不能以自奉此東方朔所以借侏儒而諷上也宣帝憫
小吏之勤事於是益百石以下俸十五哀帝又益吏三
百石以下俸自是小吏稍稍優游光武中興其千石以
上減於西京舊制六百石以下增於舊秩是光武之减
吏禄乃所以益小吏也
唐定俸禄之制以民地租充分官為九品而給米各
有差凡京文武官每歲給禄以計者總十五萬有竒
而在外不與其俸錢則以公廨錢充攷之通典在京
每歲亦十五萬是唐初俸禄久與米相等矣
宋朝禄令定於嘉祐往往俸錢多於禄米
漢官不分流品鄉評任子雜流
待詔辟除薦舉守試
漢之用人不分流品視其才能勲績等而上之無有限
格周勃以引強申屠以蹶張薛宣以書佐魏相以卒史
皆致位為丞相然其入仕之始等級次第亦自有品節
存乎其間其以明經文學進者多除博士或大夫侍中
如嚴助朱買臣疏廣平當之徒是也其以材武勇猛進
者多除中郎將驂乘如公孫賀衞琯是也張湯以法律
進則先以法官處之故張湯為内史丞相掾薦補侍御
史後為廷尉皆法官也黃霸以入粟補官則先以財賦
處之故伯始以卒史領郡錢榖計簿書正以廉且察補
河東均輸長皆掌財也雖其始有所分别而積功累勲
無不可任者此漢官未免乎雜也終漢之世清濁混殽
上下無别以官者典領中書以醫術校書秘閣尚書郎
掌代王言而以令史久次補之宜乎丁邯耻以孝廉為
郎也漢之取人猶用鄊評武帝求賢良國人共推公孫
弘以充賦萬石君以孝謹聞郡國特以其子為郎中令
一推兒寬則曰知之久矣一言蕭望之則曰此東海蕭
生耶一薦龔勝則曰固已知其名至於酈食其家貧落
薄縣中謂之狂生韓信家貧無行不得推擇為吏陳湯
丐貸無節不為州里所稱是故能自持於鄊里然後州
縣拔為幹佐曹吏能自立於州縣者然後五府辟為曹
椽能自效於五府者然後為朝廷所選用也是以高祖
之初鄊縣各置三老相帥為善而設為孝廉之科以取
士其殆有意於鄊舉里選之遺意乎漢之取人有出於
任子者二千石九卿得蔭子弟為郎其為虎賁諸郎者
皆許父老而子代之或沒於刺守而名績昭著亦蒙恩
典錄其後嗣如汲黯張安世皆以父任而袁盎亦以父
任為郎光禄勲歲以四行察其茂廉才迹優異始蒙選
舉銓居高弟然後出補長丞異時遷擢上而至於兩府
初無限格然考之於史貢禹以光禄勲大夫二千石秩
惟有一子猶未得禄後以御史大夫卒始以特恩任其
子為郎桑弘羊為御史大夫自以為有功於國欲為子
弟得官而武帝不與則漢之奏蔭雖有定制亦未始有
常恩也漢之取人有出於雜流者蕭何著試吏之法以
六體書而課最者為尚書御史書令史至於大學選用
文學掌故之士則有補左右内史鴻臚卒史者以至二
千石屬者故兒寬以射策補為尉卒吏龔勝以明經為
郡史路溫舒既為獄吏而又以通春秋舉孝廉薛宣朱
博皆起於書佐察廉補令丞而終至於登宰相東漢三
公有長史有府掾而朱穆何敞班彪李膺之徒卒由此
途用則知漢之胥吏亦以功次遷而無所限格也漢世
凡以才伎召而未有正官者皆云待詔有待詔公車者
有待詔金馬門者有待詔丞相府者有待詔保官者有
待詔承明之庭者有待詔黃門者盖其為制初無定地
而奉禄薄厚亦往往不齊待詔公車東方朔之類是也
待詔金馬門公孫弘之類是也待詔丞相府劉德是也
待詔保官周慶丁姓是也待詔承明之庭揚雄是也待
詔黃門李尋是也按尋之待詔也自言過隨衆賢待詔
合太官衣御府久注玉堂之所則可見矣漢有辟除之
制有尚書選部自縣令以上始赴尚書調選其餘郡縣
之属吏至於公府之掾曹各自辟於其長其諸侯王國
自内史以下皆得以自除故曹吏拔於州縣者然後為
五府所辟五府舉掾曹然後為朝廷所用推而至於公
卿之尊初未始有限也故何武以大司空而辟鮑宣為
西曹掾史高領尚書事而辟康衡為義曹史此曹掾之
辟於公府者也周景以刺史而辟陳蕃為别駕王渙以
方城令而辟仇覽為主簿此属之辟於郡縣者也漢有
薦舉之制河南守舉賈誼益州守舉王褒河南守舉終
軍是郡國薦士也太府舉張湯四府舉辛湯五府舉叚
會宗是公府薦士也暴勝之以直指薦雋不疑閻崇以
執金吾薦龔勝王商以衛將軍薦鮑宣何其薦舉之寬
也至於嚴延年舉獄吏贓不入已猶坐貶秩陳勃舉茂
才不以實亦坐削戶二百何武坐舉方正者槃辟失禮
有司以為詭衆虛偽而左遷盖漢薦舉之路廣而同坐
之法嚴也漢世凡官吏有守試之法趙廣漢守京兆尹
滿歲為真尹翁歸守右扶風滿歲為真韓延壽守左馮
翊滿歲稱職為真張敞守太原滿歲為真盖諸官吏初
除皆試守一歲乃為真食全俸也唐世除吏尚循此制
裴度自司勲郎中知制誥為中書舍人白居易行其制
曰臺郎滿歲班列當遷綸閣之職所宜真授又韓愈權
知國子博士三歲為真其所謂滿歲三歲雖若各有其
别然大率皆漢制也故通典載正觀令曰散官以職官
高者為守職事卑者為行官階相等無行無守高官兼
攝下司者自漢世以来謂之領宣帝世張安世以車騎
將軍元帝世蕭望之以前將軍成帝世王鳳以大將軍
兼領尚書事是也
羣書考索後集卷二十二
