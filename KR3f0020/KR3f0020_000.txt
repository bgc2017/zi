欽定四庫全書
御製儀象考成序
上古占天之事詳於虞典書稱在璿璣玉衡以齊七政
後世渾天諸儀所為權輿也歷代以來遞推迭究益就
精密所傳六合三辰四遊儀之制本朝初年猶用之我
皇祖聖祖仁皇帝奉若天道研極理數嘗用監臣南懷仁
言改造六儀輯靈臺儀象志所司奉以測驗其用法簡
當如定周天度數為三百六十周日刻數為九十有六
分黃赤道以備儀制減地平環以清儀象創制精密尤
有非前代所及者顧星辰循黃道行每七十年差一度
黃赤二道之相距亦數十年差一分所當隨時釐訂以
期脗合而六儀之改創也占候雖精體制究未協於古
赤道一儀又無遊環以應合天度志載星象亦間有漏
略躐次者我
皇祖精眀步天定時之道使用六儀度至今必早有以隨
時更正矣予小子法
祖敬
天雖切於衷而推測協紀之方實未夙習兹因監臣之請
按六儀新法參渾儀舊式製為璣衡撫辰儀繪圖著說
以禆測候并考天官家諸星紀數之闕者補之序之紊
者正之勒為一書名曰儀象考成縱予斯之未信期允
當之可循由是儀器正天象著而推算之法大備夫制
器尚象以前民用莫不當求其至精至密矧其為授時
所本熙績所關尤不容有秒忽差者折衷損益彰往察
來以要諸盡善奉時修紀之道敢弗慎諸至乃基命宥
密所為夙夜孜孜監于成憲者又自有在是為序
乾隆二十有一年歲在丙子冬十有一月御筆
欽天監監正加禮部侍郎(臣)戴進賢等謹
奏為請
旨增修靈臺儀象志表以昭遵守事竊(臣)等西鄙庸愚
荷蒙我
皇上深仁廣覆畀以璣衡重任早夜兢兢唯恐有曠職
守伏查康熙十三年蒙
聖祖仁皇帝命原任治理歴法兼工部侍郎(臣)南懷仁製
造觀象臺測量日月星辰儀器六座又纂成靈臺
儀象志一書有解有圖有表皆闡明儀器六座所
用之法此書乃(臣)監中天文科推測星象所常用
者其中詮解用法儀詳理備但志中原載星辰循
黃道行每年約差五十一秒合七十年則差一度
今為時已久運度與表不符理宜改定再查康熙
十三年纂修儀象志時黃道赤道相距二十三度
三十二分今測得相距二十三度二十九分志中
所列諸表皆據曩時分度所當逐一加修脗合天
行庶測驗時更覺便於較証又查三垣二十八宿
以及諸星今昔多寡不同應以本年甲子為元釐
輯增訂以資考測(臣)等受
恩日久報稱無能此乃分所應辦故敢冒昧陳
奏至修書人員容(臣)於監中揀用數員務期悉心從
事書成之日進呈
御覽恭請
欽定伏候
睿鑒施行謹
奏乾隆九年十月初六日具
奏奉
旨著莊親王鄂爾泰張照議奏欽此
和碩莊親王(臣)允禄等謹
奏十月初六日
發下戴進賢等奏摺一件奉
旨著莊親王鄂爾泰張照議奏欽此該(臣)等議得戴進
賢等摺請修靈臺儀象志一書係伊衙門應辦之
事又即請用伊衙門所有之人不支桌飯銀兩自
應如所請令其精詳修纂完竣進呈
御覽伏候
聖訓謹
奏乾隆九年十一月初六日具
奏奉
旨依議仍著莊親王鄂爾泰張照兼管欽此
和碩莊親王(臣)允禄等謹
奏為請
旨事乾隆九年十一月二十二日(臣)等奏稱三辰公晷
儀制規倣璣衡其用廣大簡易為從前所未有請
製造大儀安置觀象臺上以便測量之用如蒙
俞允(臣)等會同海望三和辦理等因奉
旨好依議欽此本月二十六日奉
旨觀象臺所存舊儀座架廢銅著即為製造新儀之用
欽此該(臣)等會看得觀象臺現設黃道赤道二儀俱
徑六尺座高四尺五寸今應按其尺度製造謹用
五分之一擬製式樣恭呈
御覽伏候
聖訓再鑄造儀器若另立作厰置辦器具未免糜費錢
糧今郎中佛保現在
雍和宫辦理鑄造之事請就便交與佛保處遵
旨用舊儀座架廢銅鑄造如有不敷再行配搭添補(臣)
等已𣲖出内務府郎中楊作新公義副總領葉文
成(臣)館算學教習何國棟原任欽天監五官正劉
裕錫會同監製督工(臣)等不時前往查看一切作
法仍會同西洋人戴進賢劉松齡等商酌辨理其
需用工料錢糧數目令佛保等細加核估(臣)等另
行奏
聞為此謹
奏請
旨乾隆十年三月三十日具
奏奉
旨好照議辦理先依此五分之一式樣製造銅儀一座
進呈欽此
和碩莊親王(臣)允禄等謹
奏為奏
聞事乾隆十年三月三十日(臣)等奏稱觀象臺現設黃
道赤道二儀俱徑六尺座高四尺五寸今鑄造三
辰儀應按其尺度製造謹用五分之一擬製式樣
恭呈
御覽請交與佛保處遵
旨用舊儀座架廢銅鑄造其需用工料錢糧數目令佛
保等細加核估(臣)等另行奏
聞等因奉
旨好照議辦理先依此五分之一式樣製造銅儀一座
進呈欽此欽遵(臣)等隨令郎中佛保等將五分之一
銅儀一座現今敬謹製造外其觀象臺添設三辰
儀據該郎中佛保等約估得鑄造三辰儀并運往
安設等項辦買物料計銀八百四十八兩三錢四
分六釐食糧匠役一萬三千三百三十工每工飯
銀三分六釐計銀四百七十九兩八錢八分外僱
匠役一萬八千八百二十六工每工銀一錢五分
四釐計銀二千八百九十九兩二錢四釐壮夫七
百十四名每名銀八分計銀五十七兩一錢六分
以上辦買物料匠役工價飯銀共約需銀四千二
百八十四兩五錢九分相應向廣儲司領取應用
如有餘剰核明繳回倘不敷用再行請領統俟工
完之日核實報銷謹將約估需用工料錢糧細數
并行取物料另繕清單一併恭呈
御覽伏候
聖訓謹此
奏
聞乾隆十年七月十七日具
奏奉
旨知道了欽此
和碩莊親王(臣)允禄等謹
奏為遵
旨增修靈臺儀象志恒星經緯度表告成恭呈
御覽仰祈
聖鑒事乾隆九年十一月内欽天監監正戴進賢等奏
請增修靈臺儀象志一摺(臣)允禄等遵
旨議覆係伊衙門應辦之事應如所請令其精詳修纂
完竣進呈等因奉
旨依議仍著莊親王鄂爾泰張照兼管欽此(臣)等謹查
漢以前星官名數今無全書晉志載吴太史令陳
卓總巫咸甘石三家星官著於圖錄凡二百八十
三官一千四百六十四星今亦不見原本隋丹元
子步天歌與陳卓數合後之言星官者皆以步天
歌為凖康熙十三年監臣南懷仁修儀象志星名
與古同者總二百六十一官一千二百一十星比
步天歌少二十二官二百五十四星又於有名常
數之外增五百一十六星又多近南極星二十三
官一百五十星監臣戴進賢等據西洋新測星度
累加測驗儀象志尚多未合又星之次第多不順
序(臣)何國宗恭奉
聖訓宜加釐正(臣)劉松齡(臣)鮑友管率同監員明安圖
等詳加測算著之於圖(臣)允禄等復公同考定總
計星名與古同者二百七十七官一千三百一十
九星比舊儀象志多十六官一百零九星與步天
歌為近其中次第顛倒凌躐(臣)等順序改正者一
百五官四百四十五星其尤彰明較著者二十八
宿次舍自古皆觜宿在前參宿在後其以何星作
距星史無明文儀象志以參宿中三星之西一星
作距星則觜宿在後參宿在前今依次順序以參
宿中三星之東一星作距星則觜前參後與古合
亦經順序改正又於有名常數之外增一千六百
一十四星按其次序分註方位以備稽考又近南
極星二十三官一百五十星中國所不見悉仍西
測之舊共計恒星三百官三千零八十三星編為
總紀一卷黃道經緯度表赤道經緯度表各十二
卷月五星相距恒星經緯度表一卷天漢黃赤經
緯度表四卷共成書三十卷書内星圖體制微小
謹另繪大圖一併恭呈
御覽伏乞
皇上訓定
欽賜嘉名
御製序文冠於卷端交
武英殿刊刻以垂永久所有襄事諸臣職名應否載
入另摺開列請
旨為此謹
奏乾隆十七年十一月二十二日具
奏奉
旨知道了書名用儀象考成職名准開載新測恒星並
增星圖象著照乾清宫陳設天球式樣製造二分進
呈欽此
和碩莊親王(臣)允禄等謹
奏為請
旨更定時憲書觜參之序以歸畫一事查時憲書内鋪
註二十八宿值日古法觜宿在前參宿在後自用
西法以來改為參宿在前觜宿在後乾隆五年欽
天監修協紀辦方書奏稱星宿值日於算法疎密
全無關涉請依古改正經大學士九卿議覆二十
八宿值日載在時憲書既於算法全無關涉則亦
不必更改等因在案今(臣)等奉
命重修儀象志恒星經緯度表查明星座次第順序改
正參宿在後觜宿在前列於恒星經緯度表恭候
欽定則乾隆十九年之七政書即用此表推算若時憲
書之值宿仍依參前觜後鋪註則與七政書不能
畫一請以乾隆十九年為始依古觜前參後改正
鋪註則七政書之星度時憲書之日宿皆一例順
序矣(臣)等未敢擅便伏乞
皇上聖鑒勅下大學士九卿再行議覆施行為此謹
奏請
旨又夾片謹查二十八宿星次或自下而上(如角室等宿)或
自東而西(如虚畢等宿)或自西而東(如心尾等宿)或自中而
左右旋轉(如斗牛等宿)而以第一星作距星則各宿皆
同惟觜參二宿相近自古星躔分野皆觜宿在前
參宿在後西法以參宿中三星之西一星作距星
則參宿在前觜宿在後今以參宿中三星之東一
星作距星則觜前參後與古合再查二十八宿分
列四方每方各七宿星家分配七政皆木金土日
月火水為序東方七宿角亢氐房心尾箕屬火箕
屬水北方七宿斗牛女虚危室壁室屬火壁屬水
南方七宿井鬼柳星張翼軫翼屬火軫屬水皆係
火前水後惟西方七宿若以奎婁胃昴畢參觜為
序參屬水觜屬火則水前火後與三方之序不協
今改觜前參後則火前水後與三方之序脗合乾
隆十七年十一月二十四日具
奏奉
旨大學士會同九卿議奏欽此
大學士忠勇公(臣)傅恒等謹
題為遵
旨議奏事乾隆十七年十一月二十六日内閣抄出和
碩莊親王等具奏内開查時憲書内鋪註二十八
宿值日古法觜宿在前參宿在後自用西法以來
改為參宿在前觜宿在後乾隆五年欽天監修協
紀辨方書奏稱星宿值日與算法疎密全無關涉
請依古改正經大學士九卿議覆二十八宿值日
載在時憲書既於算法全無關涉則亦不必更改
等因在案今臣等奉
命重修儀象志恒星經緯度表查明星座次第順序改
正參宿在後觜宿在前列於恒星經緯度表恭候
欽定則乾隆十九年之七政書即用此表推算若時憲
書之值宿仍依參前觜後鋪註則與七政書不能
畫一請以乾隆十九年為始依古觜前參後改正
鋪註則七政書之星度時憲書之值宿皆一例順
序矣伏乞
皇上聖鑒勅下大學士九卿再行議覆施行謹
奏請
旨又夾片内開謹查二十八宿星次或自下而上(如角室等)
(宿)或自東而西(如虚畢等宿)或自西而東(如心尾等宿)或自
中而左右旋轉(如斗牛等宿)而以第一星作距星則各
宿皆同惟觜參二宿相近自古星躔分野皆觜宿
在前參宿在後西法以參宿中三星之西一星作
距星則參宿在前觜宿在後今以參宿中三星之
東一星作距星則觜前參後與古合再查二十八
宿分列四方每方各七宿星家分配七政皆木金
土日月火水為序東方七宿角亢氐房心尾箕尾
屬火箕屬水北方七宿斗牛女虚危室壁室屬火
壁屬水南方七宿井鬼柳星張翼軫翼屬火軫屬
水皆係火前水後惟西方七宿若以奎婁胃昴畢
參觜為序參屬水觜屬火則水前火後與三方之
序不協今改觜前參後則火前水後與三方之序
脗合等因具
奏奉
旨大學士會同九卿議奏欽此欽遵抄出到部該(臣)等
會議得周天躔度以二十八宿為經星經星之星
數多寡不一所占之度數亦廣狹不一而前後相
次總以各宿之第一星為距星此天象之自然古
今所不易也其間惟觜參二宿相距最近觜止三
星形如品字其所占之度狹參有七星三星平列
於中四星角出於外其所占之度廣古法以參宿
中三星之東一星作距星則觜前參後康熙年間
用西法算書以參中三星之西一星作距星遂改
為參前觜後故時憲書内星宿值日亦依此序鋪
註乾隆五年欽天監修協紀辨方書曾奏稱宿之
距星惟人所指星宿值日於算法疎密全無關礙
請依古改正當經大學士九卿奉
旨議覆以星宿值日既於算法全無關礙則既經康熙
年間改定今亦不必更改等因在案惟是宿之距
星惟人所指而以星度考之觜之占度本狹古以
觜在前則距參一度而分野之度狹參之占度本
廣古以參在後則距井十度三十六分而分野之
度廣若如西法以參在前以觜在後是則參反距
觜一度而參宿距井之十度三十六分移而歸觜
似不如古法為優今莊親王等既奏稱奉
命重修儀象志恒星經緯度表查明星座次第順序改
正參宿在後觜宿在前列於恒星經緯度表乾隆
十九年之七政書即用此表推算並時憲書之值
宿亦依古觜前參後改正鋪註等語是觜參之前
後現今依古改正至時憲書之值宿雖與七政書
算法全無關礙而七政書乃時憲書之所從出其
鋪註列宿次第未便與推算之星度互異應如所
奏請以乾隆十九年為始時憲書之值宿依古改
正仍以觜前參後鋪註觜參之前後既經順序改
正與恒星經緯度表相合則二十八宿分列四方
星家以七宿分配七政皆木金土日月火水為序
者西方七宿亦火前水後與三方之序脗合矣恭
候
命下之日令欽天監遵照辦理可也再此本係禮部主
稿合并聲明(臣)等未敢擅便謹
題請
旨乾隆十七年十二月十四日題本月十六日奉
旨依議欽此
和碩莊親王(臣)允禄等謹
奏為請
旨事乾隆九年十一月内(臣)等摺奏三辰公晷儀制規
倣璣衡其用廣大簡易為從前所未有請製造大
儀安置觀象臺上以便測候之用如蒙
俞允(臣)等會同海望三和辦理等因奉
旨好依議欽此欽遵今已製造安設訖(臣)等謹按尚書
蔡沈註云宋錢樂作渾天儀即璿璣玉衡遺法本
朝因之為儀三重其在外者曰六合儀次其内曰
三辰儀其最在内者曰四遊儀(臣)等從前製造三
辰公晷規倣其制省為兩重要帶赤道以其一器
而備日月星辰之用故名三辰今製造大儀(臣)等
先經進呈式樣已即仍為三重惟省黃道地平二
環以免遮蔽實即璣衡遺法而更為簡明若僅名
三辰於義未備伏請
皇上欽賜嘉名并請於儀之正中子午雙環南面鐫刻
乾隆甲子年
御製清漢字樣以垂永久伏祈
聖訓為此謹
奏請
旨乾隆十九年正月初五日具
奏奉
旨知道了
硃筆批出璣衡撫辰儀欽此
和碩莊親王(臣)允禄等謹
奏為銷算奏
聞事先經(臣)等
奏稱觀象臺添設三辰儀據原任郎中佛保等約估
得鑄造併運往安設等項辦買物料需銀八百四
十八兩三錢四分六釐匠役等工價飯食需銀三
千四百三十六兩二錢四分四釐以上共需銀四
千二百八十四兩五錢九分向廣儲司領取應用
如有餘剰核明繳回倘不敷用再行請領統俟工
完之日核實報銷等因具
奏奉
旨知道了欽此欽遵在案今製造得三辰儀子午圈二
個天常赤道圈一個遊旋赤道圈一個過極圈二
個四遊圈二個大龍牙二根小龍牙四根龍柱二
根獅子八個雲墪一個地平一件山子四個螺螄
四個直距窺管三根業經運往觀象臺合對安設
訖查鑄造三辰儀共實用過銅一萬四千零二十
四斤五兩此内除觀象臺舊有廢銅六千二百二
十斤外添用過鑄爐處銅七千八百零四斤五兩
辦買物料及匠役工價飯食共實用過銀三千五
百六十九兩八錢四分六釐餘剰銀七百十四兩
七錢四分四釐謹將用過銅斤辦買物料銀兩及
行取過物料數目另繕清單一併恭呈
御覽俟
命下之日交各該處查照外餘剰銀兩繳回廣儲司可
也為此謹具
奏
聞乾隆十九年正月初五日具
奏奉
旨知道了欽此
(刑部左侍郎鑲紅旗滿洲副都統兼管欽天監事務臣覺離勒爾森工部左侍郎樂部大臣裏行兼管欽天監事務臣何國宗)謹
奏為
御製儀器告成恭疏陳
謝并請編著儀說以垂永久事乾隆九年十月二十
七日
皇上駕幸觀象臺
特允莊親王等所請規放璣衡製造大儀安設臺上以
裨測候乾隆十九年正月初五日
賜名
御製璣衡撫辰儀三月十六日鐫刻清漢文訖欽惟(一)
皇上
道通法象
學貫天人
欽若授時齊七政而萬邦惟憲
文明熙載撫五辰而庶績其凝固已嫓美勲華合符
化育矣乃以靈臺舊器赤道動靜未分前代渾儀
天度竒零不盡爰稽古制聿闡新規兩極兼三遠
紹唐虞遺法七環省二秘參易簡真源誠千古之
鉅觀萬年之大寶也(臣)等瞻
天仰
聖無任屏營抑(臣)等更有請者儀器法理精微功用廣
大康熙十三年新製六儀告成(臣)監請修儀象志
十六卷星度之外儀說附之乾隆九年(臣)監監正
戴進賢等因星度尚有未合奏請重修蒙
皇上勅交莊親王管理乾隆十七年十一月書成三十
卷
賜名
欽定儀象考成
武英殿刊刻將次竣事今
御製璣衡撫辰儀告成伏請仍
勅莊親王率同(臣)監編著儀說附成全帙宣付史館以
傳永久則理明法備球圖共煥光華象顯義彰奕
禩永為典則矣為此恭疏陳
謝具
奏請
旨乾隆十九年三月三十日具
奏奉
旨知道了著交莊親王欽此
和碩莊親王(臣)允禄等謹
奏為遵
旨編著儀說恭呈
御覽仰祈
聖訓事乾隆十九年三月三十日(臣)勒爾森(臣)何國宗
等具奏
御製儀器告成恭疏陳
謝并請編著儀說以垂永久一摺奉
旨知道了著交莊親王欽此欽遵(臣)等伏惟唐虞之世
首重璣衡漢唐以來代有制作我
朝康熙八年
聖祖仁皇帝命監(臣)南懷仁新製六儀康熙五十二年
命監(臣)紀利安製地平經緯儀精義利用於斯大備我
皇上敬
天法
祖齊政勤民酌古凖今
御製璣衡撫辰儀
頒設靈臺用禆測候功用廣大法理精微(臣)等欽遵
聖訓編著儀說首儀制次製法次用法次算法成書上
下二卷並從前具奏所奉
諭旨叙於卷端謹繕稿本恭呈
御覽伏請
皇上訓定交
武英殿刊刻冠於
欽定儀象考成之首所有前後監造諸(臣)職名另摺開
列應否載入伏候
諭旨遵行為此謹
奏請
旨乾隆十九年閏四月二十九日具
奏奉
旨著刊刻欽此
乾隆十七年十一月二十二日奉
旨開載總理協理考測推算繪圖諸臣職名
總理
和碩莊親王(臣)允禄
︵字位過密無法显示︶(臣)鄂爾泰
原任經筵講官刑部尚書樂部大臣加太子太保吏部尚書(臣)張照
協理
刑部左侍郎鑲紅旗滿洲副都統兼管欽天監事務(臣)覺羅勒爾森
工部左侍郎樂部大臣裏行兼管欽天監事務(臣)何國宗
考測
原任欽天監監正加禮部侍郎銜(臣)戴進賢
欽天監監正(臣)劉松齡
欽天監監副(臣)鮑友管
推算
兵部郎中留欽天監五官正任(臣)明安圖
欽天監春官正(臣)何國卿
欽天監秋官正(臣)孫君德
工部主事留欽天監冬官正任(臣)鮑欽輝
欽天監博士(臣)鮑懷仁
欽天監博士(臣)路銓
欽天監博士(臣)白士傑
欽天監博士(臣)鈕兆鳳
欽天監博士(臣)李鏊
欽天監天文生(臣)徐文學
欽天監天文生(臣)何廷禄
欽天監天文生(臣)張肱
欽天監天文生(臣)鮑懷禮
欽天監天文生(臣)陳際新
繪圖
欽天監五官靈臺郎(臣)歐天瑞
欽天監天文生(臣)潘從源
欽天監天文生(臣)金淵
欽天監天文生(臣)文有德
乾隆十九年閏四月二十九日奉
旨開載總理協理監造諸臣職名
總理
和碩莊親王(臣)允禄
協理
原任經筵講官刑部尚書樂部大臣加太子太保吏部尚書(臣)張照
太子少保内大臣戶部尚書總管内務府大臣(臣)海望
工部左侍郎樂部大臣裏行兼管欽天監事務(臣)何國宗
工部右侍郎總管内務府大臣(臣)三和
原任欽天監監正加禮部侍郎銜(臣)戴進賢
欽天監監正加三品職銜食俸(臣)劉松齡
欽天監監副(臣)鮑友管
欽天監監副(臣)傅作霖
監造
原任内務府郎中(臣)佛保
内務府郎中(臣)楊作新
内務府郎中(臣)公義
欽天監中官正(臣)何國棟
内務府催總(臣)舒山
原任内務府副催總(臣)葉文成
欽天監博士(臣)劉裕錫
欽定儀象考成目錄天文算法類一(推步之屬)
卷首上
御製璣衡撫辰儀說卷上
卷首下
御製璣衡撫辰儀說卷下
卷一
恒星總紀
卷二
恒星黃道經緯度表一
卷三
恒星黃道經緯度表二
卷四
恒星黃道經緯度表三
卷五
恒星黃道經緯度表四
卷六
恒星黃道經緯度表五
卷七
恒星黃道經緯度表六
卷八
恒星黃道經緯度表七
卷九
恒星黃道經緯度表八
卷十
恒星黃道經緯度表九
卷十一
恒星黃道經緯度表十
卷十二
恒星黃道經緯度表十一
卷十三
恒星黃道經緯度表十二
卷十四
恒星赤道經緯度表一
卷十五
恒星赤道經緯度表二
卷十六
恒星赤道經緯度表三
卷十七
恒星赤道經緯度表四
卷十八
恒星赤道經緯度表五
卷十九
恒星赤道經緯度表六
卷二十
恒星赤道經緯度表七
卷二十一
恒星赤道經緯度表八
卷二十二
恒星赤道經緯度表九
卷二十三
恒星赤道經緯度表十
卷二十四
恒星赤道經緯度表十一
卷二十五
恒星赤道經緯度表十二
卷二十六
月五星相距恒星黃赤經緯度表
卷二十七
天漢經緯度表一
卷二十八
天漢經緯度表二
卷二十九
天漢經緯度表三
卷三十
天漢經緯度表四
(臣)等謹案
御定儀象考成三十二卷乾隆九年奉
勅撰乾隆十七年告成
御製序文頒行卷首上下為
御製璣衡撫辰儀卷第一之十三為總紀恒星及
恒星黃道經緯度表卷第十四之二十五為
恒星赤道經緯度表卷第二十六為月五星
相距恒星黃赤道經緯表卷第二十七之三
十為天漢經緯度表按璣衡之制馬融鄭元
注尚書皆以為渾儀是其遺法唐宋而後日
以加詳然規環既多遮蔽𨼆映之患勢不能免
郭守敬析之為簡仰二儀人稱其便康熙十
三年
聖祖仁皇帝命監臣南懷仁新製六儀赤道黃道分
為二器皆不用地平圈而地平象限紀限天
體諸儀則地平之經緯與黃赤之錯綜皆已
畢具又
命監臣紀利安製地平經緯儀合地平象限二儀而
為一其用尤便
皇上親莅靈臺徧觀儀象以渾天制最近古而時
度信宜從今改制新儀
錫名曰璣衡撫辰誠酌古凖今損益盡善儀制凡
三重其在外者即古之六合儀而不用地平
圈其正立雙環為子午圈斜倚單環為天常
赤道圈其南北二極皆設圓軸軸本貫于子
午雙環中空而軸内向以貫内二重之環又
依京師北極高度而上五十度五分為天頂
于天頂拖垂線以代地平圈故不用地平圈
也其内即古之三辰儀而不用黃道圈其貫
于二極之雙環為赤極經圈結于赤極經圈
之中要與天常赤道平運者為遊旋赤道自
經圈之南極作兩象限弧以承之測得三辰
之赤道經緯度則黃道經緯可推且黃赤距
緯古遠今近縦或日久有差而儀器無庸改
制故不用黃道圈也又其在内即古之四游
儀貫于二極之雙環為四遊圈定于遊圈之
兩極者為直距綰于直距之中心者為窺衡
游圈中要設直表以指經度及時窺衡右旁
設直表以指緯度此則古今所同也又星辰
循黃道行每七十年差一度黃赤大距亦數
十年而差一分靈臺儀象志中所列諸表皆
據曩時分度今則逐時加修得歲差真數其
三垣二十八宿以及諸星今昔多少不同者
並以乾隆九年甲子為元驗諸實測比舊增
一千六百一十四星亦前古之所未聞密考
天行隨時消息所以示萬年修改之道者舉
不越乎是編之範圍矣乾隆四十六年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
