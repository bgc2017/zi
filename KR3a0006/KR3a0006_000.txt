鹽鐵論目錄儒家類
卷一
本議一力耕二
通有三
卷二
錯幣四禁耕五
復古六非鞅七
卷三
晁錯八刺權九
刺復十論儒十一
憂邊十二
卷四
園池十三輕重十四
未通十五地廣十六
貧富十七
卷五
毁學十八褒賢十九
相刺二十
卷六
殊路二十一頌賢二十二
遵道二十三論誹二十四
孝養二十五
卷七
刺議二十六利議二十七
國疾二十八散不足二十九
救匱三十鹽鐵鍼石三十一
除狭三十二
卷八
疾貪三十三後刑三十四
授時三十五水旱三十六
崇禮三十七備胡三十八
卷九
執務三十九能言四十
鹽鐵取下四十一擊之四十二
結和四十三誅秦四十四
伐功四十五西域四十六
世務四十七
卷十
和親四十八繇役四十九
險固五十論勇五十一
卷十一
論功五十二論鄒五十三
論菑五十四刑德五十五
卷十二
申韓五十六周秦五十七
詔聖五十八大論五十九
雜論六十
鹽鐡論
提要
(臣)等謹案鹽鐡論十二卷漢桓寬撰寬字次公
汝南人宣帝時舉為郎官至廬江太守丞昭
帝始元六年詔郡國舉賢良文學之士問以
民所疾苦皆請罷鹽鐡𣙜酤與御史大夫桑
宏羊等建議相詰難寬集其所論為書凡六
十篇篇各標目實則反覆問答諸篇皆首尾
相屬後罷𣙜酤而鹽鐡則如舊故寬作是書
惟以鹽鐡為名蓋惜其議不盡行也書末襍
論一篇述汝南朱子伯之言記賢良茂陵唐
生文學魯萬生等六十餘人而最推中山劉
子雍九江祝生於桑宏羊車千秋深著微詞
蓋其著書之大旨所論雖食貨之事而言皆
述先王稱六經故諸史皆列之儒家黃虞稷
千頃堂書目改隸史部食貨類中循名而失
其實矣明嘉靖癸丑華亭張之象為之註雖
無所發明然事實亦粗具梗槩今並錄之以
備考核焉乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
張之象註鹽鐵論原序
張子曰余嘗謂文學政事孔門設教判為兩科要之皆
儒者之能事通一無間者也是故學優乃仕仕優乃學
此烏可以偏業語之哉借所謂文學云者而不通政事
則空言無當殆非達儒之謂矣余於桓氏鹽鐡論不獨
好其文盖多其善言政事焉夫君子非患不文也患不
適用耳乃世之策士云者徒騁章句之學而中無卓見
牽合雷同阿徇逢迎多所顧忌不能一張膽正言吐露
忠赤畢展其志何者大抵以干禄為累得失動心雖欲
抗論不可得已苟如是則上負天子下負所學是尚可
以為士乎夫士貴立志亦貴養氣志不立則中懦氣不
養則外怯孔子曰三軍可奪帥也匹夫不可奪志也孟
子曰我善養吾浩然之氣且云說大人則藐之勿視其
巍巍然盖君子求諸已而已其用其舍其得其失當自
有任其責者於我何與焉孔子欲行王道東西南北七
十說而無所遇孟子亦奔走齊梁所如不合道之不行
豈孔孟之罪哉然萬世之下六經昭如七篇具在道頼
以傳至今不泯說者謂夫子賢於堯舜孟子功不在禹
下信哉言也漢興百有餘載敦尚儒術文學賢良皆誦
法孔孟知所自好其議罷鹽鐡酒𣙜均輸憤切時政貫
綜國體至能以韋布直詆公卿辯難侃侃無少假借不
降其志不餒其氣雖古稱國士何以加焉當其時雖不
見用卒乃頼桓氏采錄為書遂至不朽後之儒者試取
而讀之不以俗學自困則志意奮揚待問而發臨文不
遜盡言不諱將以堯舜待其君伊周待其相孔孟待其
身又何疑懼之有如其不遇則從吾所好簟瓢陋巷帶
索鼓琴以詠先王之風不然或撰造一家之言建不朽
之業寄知音於後世亦可矣詩云優哉游哉聊以卒歲
此之謂也盖古之人得志則澤加於民不得志修身見
於世達則兼善天下窮則獨善其身囂囂如也何必枉
道求合哉夫一言之間推見心術窺測至隠若是乎言
之不可不慎也漢武帝時頗多策士後先奏對各異其
說董生一言主正公孫氏一言主和至觀其終世行業
亦以類判如其所言自此以降則文學賢良茂陵唐生
九江祝生劉子雄魯萬生者聲稱孝昭之世跡其行事
雖不少概見然深考其說立意較然不詭於道其為孔
孟之徒也必矣往余嘗師事涇野吕公西玄馬公學儒
者言勖余以立志養氣之說自孔孟求之毋曲學以阿
世及指稱漢代作者此書為最其言治理並可施設儒
者之能事畢在是也嗟乎哲人既逝雅訓猶存不敢廢
墜謹為註釋因著其說如此若鹽鐡終始之詳余别有
序姑蔵之山中以俟知者此不具載云嘉靖癸丑閏三
月朔旦雲間張之象序
