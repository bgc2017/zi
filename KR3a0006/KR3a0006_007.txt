鹽鐡論卷七
漢桓寬撰
明張之象註
刺議第二十六
丞相(去聲)史曰山林不讓椒桂以成其崇君子不辭負
薪之言以廣其名故多見者博多聞者知(去聲)距諫者
塞專已者孤故謀及下者無失策舉及衆者無頓功
(頓壊也權謀篇曰聖王之舉事必先諦之於謀慮而後考之於蓍龜白屋之士皆關其謀芻蕘之役咸盡)
(其心故萬舉而無遺籌失策傳曰衆人之智可以測天兼聽獨斷惟在一人此大謀之術也謀有二端上)
(謀知命其次知事知命者預見存亡禍福之原早知盛衰廢興之始防事之未萌避難於無形若此人者)
(居亂世則不害於其身在乎太平之世則必得統下之權彼知事者亦尚矣見事而知得失成敗之分而)
(究其所終極故無敗業廢功東野鄙人曰泰山不讓礫石江海不辭小流所以成其大也詩曰先民有言)
(詢于芻蕘博謀也秦王子嬰曰輕慮者不可以治國獨智者不可以存君)詩云詢于芻蕘
故布衣皆得風(去聲)議何况公卿之史乎春秋士不載
文而書咺(暄上聲)者以為宰士也(春秋曰天王使宰咺來歸惠公仲子之賵)
(公羊傳曰宰者何官也咺者何名也曷為以官氏宰士也)孔子曰雖不吾以吾其
與(去聲)聞諸侯僕雖不敏亦當傾耳下風攝齊(音咨)勾指
受業徑於君子之塗矣使文學言之而是僕之言有
何害使文學言之而非雖微丞相(去聲)史孰不非也
文學曰以正輔人謂之忠以邪導人謂之佞(令尹子西曰為人臣)
(而忠其君者爵禄不足以賞也為人臣而諛其君者刑罰不足以誅也)夫(音扶)怫(音勃)過納善
者君之忠臣大夫之直士也孔子曰大夫有爭(去聲)臣三
人雖無道不失其家(韓嬰曰大夫有争臣三人雖無道不失其家季氏為無道僭天子舞)
(八佾旅泰山以雍徹孔子曰是可忍也孰不可忍也然不亡者以冉有季路為宰臣也)今子處宰
士之列無忠正之心枉不能正邪不能匡順流以容身
從風以說(音悦)上上所言則苟聽上所行則曲從若影之
隨形響之於聲終無所是非(夏侯玄曰夫和羹之美在於合異上下之益在能相)
(濟順從乃安此琴瑟一聲也)衣(去聲)儒衣冠(去聲)儒冠而不能行其道非
真儒也譬若土龍文章首目具而非龍也葶歴似菜而
殊味玉石相似而異類(汜論曰夫亂人者芎藭之與藁本也蛇牀之與&KR1048;蕪也此皆相)
(似故劒工惑劒之似莫邪者唯歐冶能名其種玉工眩玉之似碧盧者唯猗頓不失其情魏文侯曰夫物多相)
(類而非也幽莠之幼也似禾驪牛之黃也似虎白骨疑象武夫類玉此皆似之而非者也)子非孔氏
執經守道之儒乃公卿面從之儒非吾徒也冉有為季
氏宰而附益之孔子曰小子鳴鼓而攻之可也故輔桀者
不為知(去聲)為桀斂者不為仁丞相(去聲)史默然不對
利議第二十七
大夫曰作世明主憂勞萬人思念北邊之未安故使
使(去聲)者舉賢良文學高第詳延有道之士將欲觀殊
議異冊虚心傾耳以聽庶幾云得諸生無能出竒計
遠圖匃奴安邊境之冊(通作策)明枯竹守空言不知趨
舍之宜時世之變議論無所依如膝癢而搔背辯訟
公門之下訩訩(音凶)不可勝(音升)聽(訩訩衆言也)如品即口以
成事此豈明主所欲聞哉
文學曰諸生對册(通作策)殊路同歸指在於崇禮義退財
利復往古之道匡當世之失莫不云太平雖未盡可亶
用(亶信也)宜略有可行者焉執事闇於明禮而喻於利末
沮事隳(音灰)議計利籌册(通作策)以故至今未决非儒無成
事公卿欲成利也
大夫曰色厲而内荏亂真者也文表而柔裏亂實者
也文學裒衣博帶竊周公之服鞠躬踧踖竊仲尼之
容議論稱誦竊商賜之辭刺譏言治過管晏之才心
卑卿相(去聲)志小萬乘(去聲)及授之政昏亂不治故以言
舉人若以毛相(去聲)馬(仲尼弟子傳曰孔子曰吾以言取人失之宰予以貌取人失之)
(子羽道應訓曰秦繆公請伯樂曰子之年長矣子姓有可使求馬者乎對曰良馬者可以形容筋骨相也)
(相天下之馬者若滅若失若亡其一若此馬者絶塵弭轍臣之子皆下材也可告以良馬而不可告以天)
(下之馬臣有所與供儋纏采薪者九方堙此其於馬非臣之下也請見之穆公見之使之求馬三月而反)
(報曰已得馬矣在於沙丘穆公曰何馬也對曰牡而黃使人往取之牝而驪穆公不說召伯樂而問之曰)
(敗矣子之所使求者毛物牝牡弗能知又何馬之能知伯樂喟然太息曰一至此乎是乃其所以千萬臣)
(而無數者也若堙之所觀者天機也得其精而忘其粗得其在内而忘其外見其所見而不見其所不見)
(視其所視而遺其所不視若彼之所相者乃有貴乎馬者馬至而果千里之馬)此其所以多
不稱(去聲)舉詔册(通作策)曰朕嘉宇内之士故詳延四方
豪俊文學博習之士超遷官祿言者不必有德何者
言之易而行之難有舍其車而識其牛貴其不言而
多成事也(漢書曰劉寬嘗行有人失牛者乃於路就寬車中認之寬無所言下駕步歸有頃認)
(者得牛而送還叩頭謝曰暫負長者寬曰物有相類事容脱誤幸勞見歸何為謝也)吳鐸以其
舌自破主父偃以其舌自殺(繆稱訓曰吳鐸以聲自毁膏燭以明自爍許慎)
(曰鏎大鈴出於吳也叢談曰口者關也舌者機也出言不當四馬不能追也口者關也舌者兵也出言不)
(當反自傷也言出於已不可止於人行發於邇不可止於遠夫言行者君子之樞機樞機之發榮辱之本)
(也可不慎乎故蒯子羽曰言猶射也括既離弦雖有所悔焉不可從而追已詩曰白珪之玷尚可磨也斯)
(言之玷不可為也)鶡(音押)鴠(音旦)夜鳴無益於明主父鳴鴟無益
於死(鶡鴠渴鴠也詩云相彼鳱鴠尚或惡之鳴急旦也增韻曰鳱鴠求旦之鳥形似雞晝夜常鳴陸)
(佃曰怪鴟其鳴即雨為繇可以聚衆鳥一名隻狐晝無所見夜即飛也)非有司欲成利
文學桎(音只)梏(音谷)於舊術(木在足曰桎在手曰梏)牽於間(音閑)言者
也
文學曰能言之能行之者湯武也能言不能行者有司
也文學竊周公之服有司竊周公之位文學桎(音只)梏(音谷)
於舊術有司桎(音只)梏(音谷)於財利主父偃以舌自殺有司
以利自困夫(音扶)驥之才千里非造父不能使禹之知萬
人非舜為相(去聲)不能用(雜事篇曰顔淵侍魯定公于臺東野畢御馬于臺下定公曰善)
(哉東野畢之御顔淵曰善則善矣雖然其馬將失定公不悦以告左右曰吾聞之君子不讒人君子亦讒人乎)
(顔淵不悦歴階而去須臾馬敗聞矣定公躐席而起曰趨駕請顔淵顔淵至定公曰向寡人曰善哉東野畢御)
(也吾子曰善則善矣雖然其馬將失矣不識君子何以知之也顔淵曰臣以政知之昔有舜工於使人造父工)
(於使馬舜不窮於其民造父不盡其馬是以舜無失民造父無失馬今東野畢之御也上車執轡御體正矣周)
(旋步驟朝禮畢矣歴險致遠而馬力殫矣然求不已是以知其失矣定公曰善可少進與顔淵曰獸窮則觸鳥)
(窮則喙人窮則詐自古及今有窮其下能無危者未之有也詩曰執轡如組兩驂如舞善御之謂也定公曰善)
(哉寡人之過也)故季桓子聽政柳下惠忽然不見孔子為司寇
然後悖熾(泰族訓曰孔子為魯司寇道不拾遺市買不豫賈田漁皆譲長斑白不戴負)驥舉
之在伯樂(音洛)其功在造父造父攝轡馬無駑(音奴)良皆可
取道周公之時士無賢不肖皆可與言至治故御之良
者善調馬相(去聲)之賢者善使士今舉異才而使减(音撿)騶
(音鄒)御之是猶扼驥鹽車而使責之疾(騶廐御也扼通作軛轅端横木駕馬)
(領者)此賢良文學多不稱(去聲)舉也
國病第二十八
大夫曰嘻諸生闒(音逹)茸(音戎)無行(去聲)多言而不用情貌
不相副若穿踰之盗自古而患之是孔丘斥逐於魯
君曾不用於世也何者以其首攝多端迂時而不要
也(攝引持也)故秦王燔去其術而不行坑之渭中而不用
(秦紀曰李斯請非博士官所職天下敢藏詩書百家語詣守尉雜燒之盧生為始皇求仙藥亡去始皇大)
(怒使御史案問諸生諸生犯禁者四百六十四人皆坑之咸陽潘生曰儒林填於坑穽詩書煬而為煙)
乃安得鼓口舌申顔眉預前論議是非國家之事也
文學曰國有賢士而不用非士之過有國者之耻(叢談曰士)
(横道而偃四肢不掩非士之過有土之羞也邦君將昌天遺其道大夫將昌天遺其士庶人將昌必有良子)
孔子大聖也諸侯莫能用當小位於魯三月不令而行
不禁而止沛若時雨之灌萬物莫不興起也(家語曰孔子初仕為)
(中都宰制為養生送死之節長幼異食彊弱異任男女别塗路無拾遺噐不彫偽為四寸之棺五寸之槨因丘)
(陵為墳不封不樹行之一年而四方之諸侯則焉)况乎位天下之本朝(音潮)而施
聖主之德音教澤乎今公卿處尊位執天下之要十有
餘年功德不施於天下而勤勞於百姓百姓貧陋困窮
而私家累萬金此君子所耻而伐檀所刺也(詩序曰伐檀刺貪也)
(在位貪鄙無功而受禄君子不得進仕爾)昔者商鞅相(去聲)秦後禮讓先貪鄙
尚首功務進取(魯仲連曰彼秦者棄禮義而尚首功之國也譙周曰秦用衛鞅計制爵二十等)
(以戰獲首級者計而受爵是以秦人每戰勝老弱婦人皆死計功賞至萬數天下謂之尚首功之國皆以惡之)
(也司馬貞曰秦法斬首多為上功謂斬一人首賜爵一級故謂秦為首功之國也)無德序於民
而嚴刑罰於國俗日壊而民滋怨故惠王烹葅其身以
謝天下當此之時亦不能論事矣今執政患儒貧賤而
多言儒亦憂執事富貴而多患也大夫視文學悒悒而
不言也(悒悒不安也)
丞相(去聲)史曰夫(音扶)辯國家之政事論執政之得失何
不徐徐道理相喻何至切切如此乎大夫難罷鹽鐡
者非有利也憂國家之用邊境之費也諸生誾誾(音銀)
爭(去聲)鹽鐡亦非為(去聲)已也欲反之於古而輔成仁義
也二者各有所宗時世異務又安可堅任古術而非
今之理也且夫(音扶)小雅非人必有以易之諸生莫有
能安集國中懷臧之来遠方使邊境無寇虜之災租
税盡為諸生除之何况鹽鐡均輸乎所以貴術儒者
貴其處謙推讓以道盡人今辯訟愕愕(音鄂)然無赤賜
之辭而見鄙倍之色非所聞也大夫言過而諸生亦
如之諸生不直謝大夫耳
賢良文學皆離席曰鄙人固陋希涉大庭狂言多不稱
(去聲)以逆執事夫藥酒苦於口而利於病忠言逆於耳而
利於行(去聲湯曰藥食先嘗於卑然後至於貴藥言先獻於貴然後聞于卑道也故使人味食然後食)
(者其得味也多使人味言然後聞言者其得言也少是故求道者不以目而以心取道者不以手而以耳孔子)
(曰良藥苦於口利於病忠言逆於耳利於行故武王諤諤而昌紂嘿嘿而亡君無諤諤之臣父無諤諤之子兄)
(無諤諤之弟夫無諤諤之婦士無諤諤之友其亡可立而待故曰君失之臣得之父失之子得之兄失之弟得)
(之夫失之婦得之士失之友得之故無亡國敗家悖父亂子放兄棄弟狂夫滛婦絶交敗友韓非子曰夫良藥)
(苦於口而智者勤而飲之知其入而已已疾也忠言拂於耳而明主聽之知其可以致功也)故愕愕
(音鄂)者福也諓諓(音淺)者賤也林中多疾風富貴多䛕言萬
里之朝(音潮)日聞唯唯而後聞諸生之愕愕(音鄂)此乃公卿
之良藥鍼(音針)石(正諫篇曰趙簡子有臣曰周舍立於門下三日三夜簡子使問之曰子欲見寡)
(人何事周舍對曰願為諤諤之臣墨筆操牘從君之過而日有記也月有成也歲有效也簡子居則與之居出)
(則與之出居無幾何而周舍死簡子如喪子後與諸大夫飲於洪波之臺酒酣簡子涕泣諸大夫皆出走曰臣)
(有罪而不自知簡子曰大夫皆無罪昔者吾有周舍有言曰千羊之皮不若一狐之腋衆人諾諾不若一士之)
(諤諤昔者商紂默默而亡武王諤諤而昌今自周舍之死吾未嘗聞吾過也吾亡無日矣是以寡人泣也諸葛)
(恪曰良藥苦口惟病者能甘之忠言逆耳惟逹者能受之)大夫色少寬面文學而蘇
也(蘇氣索貌不安也)
丞相(去聲)史曰窮巷多曲辯而寡見者難喻(公孫鞅曰窮巷多恡)
(曲學多辯)文學守死渣滓之語而終不移夫(音扶)往古之事
昔有之語已可覩矣今以近世觀之自以目有所見
耳有所聞世殊而事異文景之際建元之始民朴而
歸本吏廉而自重殷殷屯屯人衍而家富今政非改
而教非易也何世之彌薄而俗之滋衰也吏即少廉
民即寡耻刑非誅惡而姦猶不止(食貨志曰文景之時屢敕有司以農)
(為務民遂樂業至武帝之初七十年間國家亡事非遇水旱則民人給家足都鄙廩庾盡滿而府庫餘財)
(京師之錢累百鉅萬貫朽而不可校大倉之粟陳陳相因充溢露積於外腐敗不可食衆庶街巷有馬阡)
(陌之間成羣乘牸牝者擯而不得會聚守閭閻者食梁肉為吏者長子孫居官者以為姓號人人自愛而)
(重犯法先行誼而黜媿辱焉於是㒺疏而民富役財驕溢或至并兼豪黨之徒以武斷至鄉曲宗室有土)
(公卿大夫以下争於奢侈室廬車服僣上亡限物盛而衰固其變也)世人有言鄙儒不
如都士(都美也都者鄙之對也左傳曰都鄙有章淮南子云始乎都者常卒乎鄙蓋天子所居輦)
(轂之下聲名文物之所聚故其士女雍容閑雅之態生故謂之都相如傳云車從甚都是也邊氓所居蕞)
(爾之邑狐狸豺狼之所嚎故其閭閻吝嗇村陋之狀出故謂之鄙老子云衆人皆有以而我獨頑似鄙是)
(也)文學皆出山東希涉大論子大夫論京師之日久
顧分明政治識之事故所以然者也(顔師古曰子者人之嘉稱大夫)
(學官之稱也志在優賢故謂之子大夫也)
賢良曰夫(音扶)山東天下之腹心賢士之戰場也高皇帝
龍飛鳳舉於宋楚之間山東子弟蕭曹樊酈滕灌之屬
為輔雖既異世亦即閎夭太顛而已(班固曰高祖起於布衣之中奮劒而)
(取天下不由唐虞之禪不階湯武之王龍行虎變卒從風雲征亂伐暴廓清帝宇八載之間海内克定遂荷天)
(之衢登建皇極上古以来書籍所載未嘗有也非雄俊之材寬明之略歴數所授神祇所相安能致功如此夫)
(帝王之作必有神人之助非德無以建業非命無以定衆或以文昭或以武興或以聖立或以人崇焚魚斬蛇)
(異功同符豈非精靈之感哉書曰天工人其代之易曰湯武革命順乎天而應乎人其斯之謂乎蕭曹樊酈滕)
(灌之屬謂鄼侯蕭何平陽侯曹參舞陽侯樊噲曲周侯酈商汝隂侯滕公穎隂侯灌嬰也)禹出西羌
文王生北夷(戴叔鸞傳云大禹生西羌帝王世紀曰伯禹生於石坳水經注云禹生于蜀之廣柔)
(縣石紐村今之石泉縣也石紐村今之石鼓山其山朝暮二時有五色霞氣孟子曰文王生於岐周余氏解云)
(周自古公遷於岐山之下周原故號岐周即今鳳翔府岐山縣也地與畎夷近故曰北夷)然聖德高
世有萬人之才負迭羣之任(迭通作軼相過也)出入都市一旦
不知返數然後終於厮(音斯)役而已僕雖不生長(音掌)京師
才駑(音奴)下愚不足以大議竊者以聞閭里長(音掌)老之言
往者常民衣服温暖而不靡器質朴牢而致用衣足以
蔽體噐足以便事馬足以易步車足以自載酒足以合
歡而不湛(音酖)樂足以理心而不滛入無宴樂(音洛)之聞出
無佚(音逸)遊之觀行即負羸(音縲)止作鋤耘用約而財饒夲
修而民富送死哀而不華養生適而不奢大臣正而無
欲執政寬而不苛故黎民寧其性百吏保其官建元始
崇文修德天下乂安其後邪臣各以伎藝虧亂至治外
障(音瘴)山海内興諸利楊可勝告緡江充禁服張大夫革
令杜周治獄罰贖科適微細並行不可勝(音升)載夏蘭之
屬妄搏(音博)王溫舒之徒妄殺殘吏萌起擾亂良民(平凖書曰)
(縣官悉禁郡國無鑄錢專令上林三官鑄錢既多而令天下非三官錢不得行諸郡國所前鑄錢皆廢銷之輸)
(其銅三官而民之鑄錢益少計其費不能相當唯真工大姦乃盗為之楊可告緡徧天下中家以上大抵皆遇)
(告杜周治之獄少反者江充傳曰上拜充為直指繡衣使者督三輔盗賊禁察踰侈貴戚近臣多奢僣充皆舉)
(劾奏請沒入車馬令身待北軍擊匈奴奏可食貨志曰自造白金五銖錢後五歲而赦吏民之坐盗鑄金錢死)
(者數十萬人其不發覺相殺者不可勝計赦自出者百餘萬人然不能率自出天下大抵無慮皆鑄金錢矣犯)
(法者衆吏不能盡誅於是遣博士禇大徐偃等分行郡國舉并兼之徒守相為利而御史大夫張湯方貴用事)
(减宣杜周等為中丞義縱尹齊王温舒等用慘急苛刻為九卿直指夏蘭之屬始出而大農顔異誅矣)當
此之時百姓不保其首領豪富莫必其族姓聖主覺焉
乃刑戮充等誅滅殘賊以殺(所戒切)死罪之怨塞天下之
責故居民肆然復安然其禍累世不復瘡痍至今未息
故百官尚有殘疾之政而強宰尚有強奪之心大臣擅
權而斷擊豪猾多黨而侵陵富貴奢侈貧賤簒殺女紅
(音工)難成而易弊車器難就而易敗車不累朞噐不終歲
一車千石一衣十鍾常民文杯畫(音壊)案几席緝𨄌(音牒)婢
妾衣紈履絲匹庶粺(音稗)飯肉食里有俗黨有場康莊馳
逐窮巷蹋(音逹)鞠秉耒抱插躬耕身織者寡娶要(古腰字)歛
(古本作臉)從容傅白黛青者衆無而為有貧而強(巨兩切)夸文
表無裏紈袴(音褲)枲(音徙)裝生不養(去聲)死厚葬送死殫(音丹)家
遣女滿車富者欲過貧者欲及富者空藏(去聲)貧者稱貸
是以民年急而歲促貧即寡耻乏即少廉此所以刑非
誅惡而姦猶不止也(反質篇曰魏文侯問李克曰刑罰之源安生李克曰生於奸邪淫佚)
(之行凡奸邪之心飢寒而起淫佚者久飢之詭也彫文刻鏤害農事者也錦繡纂組傷女工者也農事害則飢)
(之夲也女工傷則寒之原也飢寒並至而能不為奸邪者未之有也男女飾美以相矜而能無淫佚者未嘗有)
(也故上不禁伎巧則國貧民侈國貧窮者為奸邪而富足者為淫佚則驅民而為邪也民以為邪因以法隨誅)
(之不赦其罪則是為民設陷也刑罰之起有原人主不塞其夲而替其末傷國之道乎文侯曰善以為法服也)
故國有嚴不急之徵即生前不足疾矣
散不足第二十九
大夫曰吾以賢良為少愈乃反其幽明若胡車相隨
而鳴諸生獨不見季夏之螇(音奚)乎(方言曰&KR0008;&KR0008;齊謂之螇螰蟬之别名)
(也)音聲入耳秋風至而聲無者生無易(音異)由言不顧
其患患至而後默晩矣
賢良曰孔子讀史記喟然而歎傷正德之廢君臣之危
也(孔子世家曰孔子云弗乎弗乎君子病沒世而名不稱焉吾道不行矣吾何以自見於後世乃因史記作)
(春秋上至隱公下訖哀公十四年十二公據魯親周故殷運之三代其文辭而指博故吳楚之君自稱王而春)
(秋貶之曰子踐土之會實召周天子而春秋諱之曰天王狩於河陽推此類以䋲當世貶損之義後有王者舉)
(而開之春秋之義行則天下亂臣賊子懼焉孔子在位聽訟文辭有可與人共者弗獨有也至於為春秋筆則)
(筆削則削子夏之徒不能贊一辭弟子受春秋孔子曰後世知丘者以春秋而罪丘者亦以春秋)夫(音扶)
賢人君子以天下為任者也任大者思遠思遠者忘近
誠心閔悼惻𨼆加爾故忠心獨而無累此詩人所以傷
而作比干子胥遺身忘禍也其惡(音汚)勞人若斯之急安
能默乎(子路曰夫士欲立身行道無顧難易然後能行之欲行義白召無顧利害然後能行之令狐茂)
(曰子胥盡忠而忘其號比干盡仁而遺其身忠臣竭誠不顧鈇鉞之誅以陳其愚志在匡君安社稷也)詩
云憂心如惔不敢戲談孔子栖栖疾固也墨子遑遑閔
世也(文子曰墨子無黔突孔子無煖席非以貪禄慕位起天下之利除萬民之害也修務訓曰孔子無墨)
(突墨子無煖席是以聖人不高山不廣河蒙耻辱以干世主非以貪禄慕位欲事起天下利而除萬民之害蓋)
(聞傳書曰神農憔悴堯瘐臞舜黴黑禹腁胝由此觀之則聖人之憂勞百姓甚矣故自天子以下至於庶人四)
(胑不動思慮不用事治求贍者未之聞也班固曰太上有立德其次有立功夫德不得後身而特盛功不得背)
(時而獨彰是以聖哲之治栖栖遑遑孔席不㬉墨突不黔)大夫默然
丞相(去聲)史曰願聞散不足
賢良曰宫室輿馬衣服噐械喪祭食飲聲色玩好(去聲)人
情之所不能已也故聖人為之制度以坊(古防字)之(泰族訓曰)
(良匠不能斵金巧冶不能鑠木金之勢不可斵而木之性不可鑠也埏埴而為器窬木而為舟鑠鐵而為月鑄)
(金而為鐘因其可也駕馬服牛令雞司夜令狗守門因其然也民有好色之性故有大婚之禮有飲食之性故)
(有大饗之誼有喜樂之性故有鐘鼓筦絃之音有悲哀之性故有衰絰哭踊之節故先王之制法也因民之所)
(好而為之節文者也因其好色而制婚姻之禮故男女有别因其喜音而正雅頌之聲故風俗不流因其寧家)
(室樂妻子教之以順故父子有親因其喜朋友而教之以悌故長幼有序然後修朝聘以明貴賤鄉飲習射以)
(明長幼時搜振旅以習用兵也入學庠序以修人倫此皆人之所有於性而聖人之所匠成也傳曰人有六情)
(目欲視好色耳欲聽宫商鼻欲嗅芬香口欲嗜丼旨其身體四肢欲安而不作衣欲被文繡而輕煖此六者民)
(之六情也失之則亂從之則穆故聖王之教其民也必因其情而節之以禮必從其欲而制之以義義簡而備)
(禮易而法去情不遠故民之從命也速孔子知道之易行曰詩云牖民孔易非虚辭也)間(音諫)者士
大夫務於權利怠於禮義故百姓倣傚頗踰制度今故
陳之曰古者榖物菜果不時不食鳥獸魚鱉不中(去聲)殺
不食故繳網不入於澤雜毛不取(王制曰五榖不時果實未熟不粥於市木)
(不中伐不粥於市禽獸魚鼈不中殺不粥於市)今富者遂驅殱(音尖)網罝掩捕麑
鷇(音寇)躭(音耽)湎沉猶鋪百川鮮羔䍮(音兆)&KR3490;(音幾)胎扁皮黃口
春鵝秋雛冬葵温韭浚芘(音疪)蓼蘇豐奕耳菜毛果蟲貉
古者采椽茅茨陶桴復穴足禦寒暑蔽風雨而已及其
後世采椽不斵(音卓)茅茨不剪無斵(音卓)削之事磨礱之功
大夫達棱楹士穎(音影)首庶人斧成木構而已今富者井
幹增梁(井幹復屋熒井刻花置其中也)雕文檻修(雕文雕鏤文章也)&KR0034;(音珍)憂壁
飾古者衣服不中(去聲)制器械不中(去聲)用不粥於市(王制曰用)
(器不中度不粥於市兵車不中度不粥於市布帛精麤不中數幅廣狭不中量不粥於市姦色亂正色不粥於)
(市)今民間雕琢不中(去聲)之物刻畫(音壊)無用之器玩好玄
黃雜青五色繡衣戲弄蒲人雜婦百獸馬戲鬭虎唐銻
(音提)追人竒蟲胡妲古者諸侯不秣馬天子有命以車就
牧庶人之乘者馬足以代其勞而已故行則服扼止則
就犁今富者連車列騎驂貳輜(音之)軿(音駢)中者微輿短轂
煩尾掌蹄夫(音扶)一馬伏櫪當(去聲)中家六口之食亡丁男
一人之事古者庶人耋老而後衣(去聲)絲其餘則麻枲(音徙)
而已故命曰布衣及其後則絲裏枲表直領無禕(音揮)袍
合不緣夫(音扶)羅紈文繡者人君后妃之服也繭紬縑練
者婚姻之嘉飾也是以文繒(音曾)薄織不粥於市今富者
縟繡羅紈中者素綈(音啼)錦冰常民而被后妃之服褻人
而居婚姻之飾夫(音扶)紈素之賈倍縑縑之用倍紈也古
者椎車無柔棧(音湛)輿無植及其後木軨(音零)不衣長轂數
幅蒲薦苙(音立)蓋蓋無染絲之飾大夫士則單椱木具盤
韋柔革常民染輿大軨蜀輪今庶人富者銀黃華左搔
結綏韜杠中者錯鏕(音鹿)塗采珥(音二)靳飛鈴古者鹿裘皮
冐蹄足不去及其後大夫士狐貉縫腋羔麑豹祛庶人
則毛絝(音庫)衳(音鍾)彤(音同)樸羝皮傳今富者鼲(音渾)鼯(音吾)狐白
鳬翥(音註)中者罽(音計)衣金縷燕䶅(音喝)代黃古者庶人賤騎
繩控革鞮(音低)皮廌而已及其後革鞍氂(音茅)成鐡鑣不飾
今富者&KR0008;(音劇)耳銀鑷(音聶)䪉(音列)黃金琅勒罽(音計)繡弇(音掩)汙
垂珥(音二)胡鮮中者染緯紹系采畫(音壊)暴乾古者汙尊坏
飲蓋無爵觴樽爼及其後庶人器用即行柳陶瓠而已
唯瑚璉觴豆而後彫文彤漆今富者銀口黃耳金罍玉
鍾中者舒玉紵器金錯蜀杯夫(音扶)一文杯得銅杯十賈
(通作價)賤而用不殊箕子之譏始在天子今在匹夫(宋世家曰)
(紂始為象箸箕子歎曰彼為象箸必為玉杯為杯則必思遠方珍怪之物而御之輿馬宫室之漸自此始不可)
(振也韓非子曰昔者紂為象箸而箕子怖以為象箸必不加於土鉶必將犀玉之杯象箸玉杯必不羹菽藿則)
(必旄象豹胎必不衣短褐而食於茅屋之下則錦衣九重廣室廣室高臺吾畏其卒故怖其始故箕子見象箸)
(以知天下之禍故曰見小曰明)古者燔黍食稗而熚(音畢)豚以相饗其後
鄉人飲酒老者重豆少者立食一醬一肉旅飲而已及
其後賓婚相召則豆羹白飯綦膾熟肉今民間酒食殽
旅重疊燔炙滿案臑(音如)鼈膾腥麑卵鶉(音純)鷃(音晏)撜抅鮐
(音台)鱧(音禮)醢(音海)醯(音希)衆物雜味古者庶人春夏耕耘秋冬
收藏昏晨力作夜以繼日詩云晝爾于茅宵爾索綯亟
其乘屋其始播百榖非膢(音婁)臘不休息非祭祀無酒肉
今賓昏酒食接連相因折醒什半棄事相隨慮無之日
古者庶人糲食藜藿非鄉飲酒膢臘祭祀無酒肉故諸
侯無故不殺牛羊大夫士無故不殺犬豕(王制曰諸侯無故不殺牛)
(大夫無故不殺羊士無故不殺犬豕庶人無故不食珍)今閭巷縣伯阡陌屠沽無
故烹殺相聚野外負粟而往挈肉而歸夫(音扶)一豕之肉
得中年之收十五斗粟當(去聲)丁男半月之食古者庶人
魚菽之祭春秋修其祖祠士一廟大夫三以時有事于
五祀(月令曰孟春之月其祀戶孟夏祀竈中央祀中霤孟秋祀門孟冬祀行謂之五祀)蓋無出
門之祭今富者祈名嶽望山川椎牛擊鼓戲倡舞像中
者南居當路水上雲臺屠羊殺狗鼓瑟吹笙貧者雞豕
五芳衛保散臘傾蓋社場古者德行(去聲)求福故祭祀而
寬仁義求吉故卜筮而希今世俗寬於行(去聲)而求於鬼
怠於禮而篤於祭嫚(音慢)親而貴勢至妄而信日聽馳(音移)
言而幸得出實物而享虛福古者君子夙夜孳孳思其
德小人晨昏孜孜思其力故君子不素飡小人不空食
世俗飾偽行詐為(去聲)民巫祝以取釐謝堅頟(音額)徤舌或
以成業致富故憚事之人釋夲相學是以街巷有巫閭
里有祝古者無杠樠(音䐽)之寢牀栘(音移)之案及其後世庶
人即采木之杠葉華之樠士不斤成大夫葦莞而已今
富者黼繡幃幄塗屏錯跗(音夫)中者錦綈(音提)高張采畫(音壊)
丹漆古者皮毛草蓐無茵席之加旃(音氊)蒻(音弱)之美及其
後大夫士復薦草緣蒲平單莞庶人即草蓐索經單藺
(音吝)蘧(音瞿)蒢(音除)而已今富者繡茵翟柔蒲子露林中者&KR3197;
皮代旃(音氊)闒(音逹)坐平莞古者不粥絍不市食及其後則
有屠沽沽酒市脯魚鹽而已今熟食徧列殽施成市作
業墮怠食必趣時楊豚韭卵狗䐲(音摺)馬朘(音唆)煎魚切肝
羊淹雞寒蜩馬駱日蹇(音簡)捕庸脯胹(音而)羔豆賜&KR1145;(音谷)膹
(音憤)鴈羹自鮑丼瓠熱梁和炙古者土鼓凷(音塊)枹(音浮)擊木
拊(音府)石以盡其歡(明堂篇曰土鼔蕢桴葦籥伊耆氏之樂也齊俗訓曰古者非不能陳鐘鼓)
(盛筦簫揚干戚奮羽旄以為費財亂政制樂足以合歡宣意而已喜不羡於音也)及其後卿大
夫有管磬士有琴瑟往者民間酒會各以黨俗彈筝鼓
缶(浮去聲)而已無要玅之音變羽之轉今富者鐘鼓五樂
歌兒數曹中者鳴竽調瑟鄭儛趙謳古者瓦棺容尸木
板堲(音即)周足以收形骸藏髮齒而已(國子高曰葬也者藏也藏也者欲人)
(之弗得見也是故衣足以飾身棺周於衣椁周於棺土周於椁反壤樹之哉齊俗訓曰古者非不能竭國靡民)
(虚府殫財舍珠鱗施綸組節以為窮民絶業而無益於槁骨腐肉也故葬薶足以收歛蓋藏而已昔舜葬蒼梧)
(之野商不變其肆禹葬會稽之山農不易其畆明乎死生之分通乎侈儉之適者也)及其後桐棺
不衣采棺不斵(音卓)今富者繡墻題湊(音腠題湊棺木内向也)中者
梓棺楩椁貧者畫荒衣袍繒囊緹(音提)槖古者明器有形
無實示民不用也(檀弓曰孔子曰之死而致死之不仁而不可為也之死而致生之不知而)
(不可為也是故竹不成用瓦不成味木不成斵琴瑟張而不平竽笙備而不和有鐘磬而無簨簴其曰明器神)
(明之也仲憲言於曾子曰夏后氏用明器示民無知也殷人用祭器示民有知也周人兼用之示民疑也曾子)
(曰其不然乎其不然乎夫明器鬼器也祭器人器也夫古之人胡為而死其親乎孔子謂明器者知喪道矣備)
(物而不可用也哀哉死者而用生者之器也不殆於物殉乎哉其曰明器神明之也塗車芻靈自古有之明器)
(之道也孔子謂為芻靈者善謂為俑者不仁不殆於用人乎哉)及其後則有醯(音希)醢(音海)
之藏桐馬偶人彌祭其物不備今厚資多藏器用如生
人郡國繇(音遙)吏素桑楺(柔上聲)偶車櫓輪匹夫無貎領桐
人衣(去聲)紈(音丸)綈(音提)古者不封不樹反虞祭於寢無檀宇
之居廟堂之位(易曰占之葬者厚衣之以薪葬之中野不封不樹喪期無數)及其後
則封之庶人之墳半仞其高可隐今富者積土成山列
樹成林臺榭連閣集觀(去聲)增樓中者祠堂屏閣垣闕罘
(音浮)罳(音思顔師古曰罘罳謂連闕曲閣也以覆重刻垣墉之處其形罘罳然也劉熙曰罘復也罳思也言)
(臣將請事於此復思也蘇鶚曰按罘罳从四是形不思是聲罘浮也罳絲也謂織絲之文輕疎浮虚之貌蓋宫)
(殿簷戶之間也)古者鄰有喪舂不相杵巷不歌謠(曲禮曰適墓不登壟助葬)
(必執紼臨喪不笑揖人必違其位望柩不歌入臨不翔當食不歎鄰有喪舂不相里有殯不巷歌適墓不歌哭)
(日不歌送喪不由徑送葬不辟塗潦臨喪則必有哀色執紼不笑臨樂不歎)孔子食於有喪
者之側未嘗飽也子於是日哭則不歌今俗因人之喪
以求酒肉幸與小坐而責辦歌舞俳(音排)優連笑伎(音至)戲
古者男女之際尚矣嫁娶之服未之以記及虞夏之後
蓋表布内絲骨笄(音記)象珥(音二)封君夫人加錦尚褧而已
今富者皮衣朱貉繁露環珮中者長裾交禕(音揮)璧端簮
珥(音二)古者事生盡愛送死盡哀故聖人為制節非虚加
之(檀弓曰子游問喪具夫子曰稱家之有亡子游曰有亡烏乎齊夫子曰有母過禮苟亡矣歛首足形還葬)
(懸棺而封人豈有非之者哉)今生不能致其愛敬死以奢侈相高雖
無哀戚之心而厚葬重幣者則稱以為孝顯名立於世
光榮著於俗故黎民相慕效至於廢屋賣業古者夫婦
之好一男一女而成家室之道及後士一妾大夫二諸
侯有姪娣九女而已今諸侯百數卿大夫十數中者侍
御富者盈室是以女或曠怨失時男或放死無匹古者
凶年不備豐年補敗仍舊貫而不改作今工異變而吏
殊心壊敗成功以匿厥意意極乎功業務存乎面目積
功以市譽不恤民之急田野不辟而飾亭落邑居丘墟
而高其郭古者不以人力徇於禽獸不奪民財以養狗
馬是以財衍而力有餘今猛獸竒蟲不可以耕耘而令
當耕耘者養食之百姓或短褐不完而犬馬衣(去聲)文繡
黎民或糠糟不接而禽獸食肉(雜事篇曰昔者燕相得罪於君將出亡召門下)
(諸大夫曰有能從我出者乎三問諸大夫莫對燕相曰嘻亦有士之不足養也大夫有進者曰亦有君之不能)
(養士安有士之不足養者凶年飢歲士糟粕不厭而君之犬馬有餘榖粟隆冬烈寒士短褐不完四體不蔽而)
(君之臺觀帷㡘錦繡隨風飄飄而弊財者君之所輕死者士之所重也君不能施君之所輕而求得士之所重)
(不亦難乎燕相遂慙遁逃不復敢見)古者人君敬事愛下使民以時天子
以天下為家臣妾各以其時共(音供)公職古今之通義也
(王符曰王者以四海為家兆民為子一夫不耕天下受其飢一婦不織天下受其寒一夫耕百人食之一婦桑)
(百人衣之以一奉百孰能供之是故明主之養民憂之勞之教之誨之慎微防萌以斷其邪故易美節以制度)
(不傷財不害民七月之詩大小教之終而復始由此觀之人固不可恣也)今縣官多畜奴婢
坐禀衣食私作産業為姦利力作不盡縣官失實百姓
或無斗筲之儲官奴累百金黎民昏晨不釋事奴婢垂
拱遨遊也(垂拱言晏安無事垂衣拱手而已)古者親近而疏遠貴所同
而賤非類不賞無功不養無用今蠻貊無功縣官居肆
廣屋大第坐禀衣食百姓或旦暮不澹(古贍字)蠻夷或厭
酒肉黎民泮汗力作令蠻夷交脛肆踞古者庶人鹿菲
草芰(音技)縮絲尚韋而已及其後則綦(音其)下不借鞔(音漫)鞮
(音低)革舄今富者革中名工輕靡使容紈(音丸)裏紃(音廵)下越
端縱緣中者鄧里間作蒯(音快)苴(音蛆)秦堅婢妾韋沓絲履
走者茸(音戎)芰(音技)狗官古聖人勞躬養神節欲適情尊天
敬地履德行仁是以上天歆焉永其世而豐其年故堯
秀眉高彩享國百載(修務解曰堯母慶都蓋天帝之女寄伊長孺家年二十無夫出觀於)
(河有赤龍負圖而至曰赤龍受天下之圖有人赤衣光面八彩鬢鬚長赤帝起成元寳奄然隂雲赤龍與慶都)
(合而生堯帝如圖故眉有八彩之色)及秦始皇覽怪迂信禨(音幾)祥使盧生
求羡門高徐市等入海求不死之藥當此之時燕齊之
士釋鋤耒爭言神仙方士於是趣咸陽者以千數言仙
人食金飲珠然後夀與天地相保於是數(音朔)廵狩五嶽
濱海之館以求神仙蓬莱之屬數(音朔)幸之郡縣富人以
貲(音兹)佐貧者築道旁其後小者亡逃大者藏匿吏捕索
掣(音徹)頓(釋名曰掣制也制頓之使順已也)不以道理名宫之旁廬舍丘
落無生苗立樹百姓離心怨思者十有半(半一作九封禪書曰自齊)
(威宣之時騶子之徒論著終始五德之運及秦帝而齊人奏之故始皇采用之而宋母忌正伯僑充尚羡門子)
(高最後皆燕人為方僊道形解銷化依於鬼神之事騶衍以隂陽主運顯於諸侯而燕齊海上之方士傳其術)
(不能通然則怪迂阿䛕苟合之徒自此興不可勝數也自威宣燕昭使人入海求蓬莱方丈瀛洲此三神山者)
(其傳在渤海中去人不遠患且至則船風引而去蓋嘗有至者諸僊人及不死之藥皆在焉其物禽獸盡白而)
(黃金銀為宫闕未至望之如雲及到三神山反居水下臨之風輙引去終莫能至云世主莫不丼心焉及至秦)
(始皇并天下至海上則方士言之不可勝數始皇自以為至海上而恐不及矣使人乃齎童男女入海求之船)
(交海中皆以風為解曰未能至望見之焉其明年始皇復游海上至琅邪過恒山從上黨歸後三年遊碣石考)
(入海方士從上郡歸後五年始皇南至湘山遂登會稽並海上冀遇海中三神山之竒藥不得還至沙丘崩反)
(質篇曰秦始皇既兼天下大侈靡即位三十五年猶不息治大馳道從九原抵雲陽塹山堙谷直通之厭先王)
(宫室之小乃於豐鎬之間文武之處營作朝宫渭南山林苑中作前殿阿房東西五百步南北五十丈上可以)
(坐萬人下可建五丈旗周為閣道自殿直抵南山之嶺以為闕為複道由阿房度渭水屬咸陽以象天極閤道)
(絶漢抵營室也又興驪山之役錮三泉之底關中離宫三百所關外四百所皆有鐘磬帷帳婦女倡優立石闕)
(東海上朐山界中以為秦東門於是有方士韓客侯生齊客盧生相與謀曰當今時不可以居上樂以刑殺為)
(威天下畏罪持禄莫敢盡忠上不聞過而日驕下懾伏以漫欺而取容諫者不用而失道滋甚吾黨久居且為)
(所害乃相與亡去始皇聞之大怒曰吾異日厚盧生尊爵而事之今乃誹謗我吾聞諸生多為妖言以亂黔首)
(乃使御史悉上諸生諸生轉相告犯法者四百六十餘人皆坑之盧生不得而侯生後得始皇聞之召而見之)
(升阿東之臺臨四通之街將數而車裂之始皇望見侯生大怒曰老虜不良誹謗而主廼敢復見我侯生至仰)
(臺而言曰臣聞知死必勇陛下肯聽臣一言乎始皇曰若欲何言言之侯生曰臣聞禹立誹謗之木欲以知過)
(也今陛下奢侈失本淫泆趨末宫室臺閣連屬增累珠玉重寳積襲成山錦繡文綵滿府有餘婦女倡優數巨)
(萬人鐘鼔之樂流漫無窮酒食珍味盤錯於前衣服輕煖輿馬文飾所以自奉麗靡爛漫不可勝極黔首匱竭)
(民力單盡尚不自知又急誹謗嚴威克下下喑上聾臣等故去臣等不惜臣之身惜陛下國之亡耳聞古之明)
(王食足以飽衣足以暖宫室足以處輿馬足以行故上不見棄於天下不見棄於黔首堯茅茨不剪采椽不斵)
(土階三等而樂終身者以其文采之少而質素之多也丹朱傲虐好慢淫不修理化遂不以升今陛下之淫萬)
(丹朱而千昆吾桀紂臣恐陛下之十亡也而曾不一存始皇默默久之曰如何不早言侯生曰陛下之意方乘)
(青雲飄搖於文章之觀自賢自徤上侮五帝下凌三王棄素樸就末技陛下亡徵見久矣臣等恐言之無益也)
(而自取死故逃而不敢言今臣必死故為陛下陳之雖不能使陛下不亡欲使陛下自知也始皇曰吾可以變)
(乎侯生曰形已成矣陛下坐而待亡耳若陛下欲更之能若堯與禹乎不然無異也陛下之佐又非也臣恐變)
(之不能存也始皇喟然而嘆遂釋不誅後三年始皇崩二世即位三年而秦亡)書曰享多儀儀
不及物曰不享故聖人非仁義不載於已非正道不禦
於前是以先帝誅文成五利等(谷永曰明天地之性者不可惑以神怪知萬物之情)
(者不可罔以非類諸背仁義之正道不遵五經之法言而盛稱竒怪鬼神廣崇祭祀之方求報無福之祠及言)
(世有僊人服食不終之藥遙興輕舉覽觀縣圃浮游蓬莱耕耘五德朝種暮獲與山石無極黃冶變化堅冰淖)
(溺化色五倉之術者皆姦人惑衆挟左道懷詐偽以欺罔世主聽其言洋洋滿耳若將可遇求之盪盪如係風)
(捕景終不可得是以明主拒而不聽聖人絶而不言封禪書曰齊人少翁以鬼神方見上上有所幸王夫人夫)
(人卒少翁以方蓋夜致王夫人及竈鬼之貌云天子自帷中望見焉於是乃拜少翁為文成將軍賞賜甚多以)
(客禮禮之居歲餘其方益衰神不至乃為帛書以飯牛佯不知言曰此牛腹中有竒殺視得書書言甚怪天子)
(識其手書問其人果是偽書於是誅文成將軍隐之欒大因樂成侯見求言方天子既誅文成後悔其蚤死惜)
(其方不盡及見欒大大說大為人長美言多方略而敢為大言處之不疑是時上方憂河决有黃金不就乃拜)
(大為五利將軍其後五利妄言見其師其方多不讐上乃誅五利)陛下建學官親近忠
良欲以絶怪惡之端而昭至德之塗也宫室奢侈林木
之蠧(音妬)也器械雕琢財用之蠧(音妬)也衣服靡麗布帛之
蠧(音妬)也狗馬食人之食五榖之蠧(音妬)也口腹縱恣魚肉
之蠧(音妬)也用費不節府庫之蠧(音妬)也漏積不禁田野之
蠧(音妬)也喪祭無度傷生之蠧(音妬)也(諺曰蠧衆而木折隙大而墻壊)墮成
變故傷功工商上通傷農故一杯棬用百人之力一屏
風就萬人之功其為害亦多矣目修於五色耳營於五
音體極輕薄口極甘脆(音翠)功積於無用財盡於不急口
腹不可為多故國病聚不足即政怠人病聚不足則身
危(傳曰福生於無為而患生於多欲知足然後富從之德宜君人然後貴從之故貴爵而賤德者雖為天子)
(不尊矣貪物而不知止者雖有天下不富矣夫土地之生不益山澤之出有盡懷不富之心而求不益之物挟)
(百倍之欲而求有盡之財是桀紂之所以失其位也)
救匱第三十
丞相(去聲)史曰治聚不足奈何
賢良曰蓋橈(音閙)枉者過直(橈通作撓屈也)救文者以質昔者晏
子相(去聲)齊一狐裘三十載故民奢示之以儉民儉示之
以禮(曾子曰晏子可謂知禮也已恭敬之有焉有若曰晏子一狐裘三十年遣車一乘及墓而反國君七)
(个遣車七乘大夫五个遣車五乘晏子焉知禮曾子曰國無道君子耻盈禮焉國奢則示之以儉國儉則示之)
(以禮)方今公卿大夫子孫誠能節車輿適衣服躬親節儉
率以敦朴罷園池損田宅内無事乎市列外無事乎山
澤農夫有所施其功女紅(音工)有所粥其業如是則氣脉
和平無聚不足之病矣(反質篇曰齊桓公謂管仲曰吾國甚小而財用甚少而羣臣衣)
(服輿馬甚汰吾欲禁之可乎管仲曰臣聞之君嘗之臣食之君好之臣服之今君之食也必桂之漿衣練紫之)
(衣狐白之裘此羣臣之所奢大也詩云不躬不親庶民不信君欲禁之胡不自親乎桓公曰善於是更制練帛)
(之衣大帛之冠朝一年而齊國儉也)
大夫曰孤子語孝躄(音璧)者語杖貧者語仁賤者語治
議不在巳者易稱(去聲)從旁議者易是其當局則亂故
公孫弘布被倪寬練袍衣若僕妾食若庸夫淮南逆
於内蠻夷暴於外盗賊不為禁奢侈不為節若疫歲
之巫徒能鼓口耳何散不足之能治乎
賢良曰高皇帝之時蕭曹為公滕灌之屬為卿濟濟然
斯則賢矣文景之際建元之始大臣尚有爭(去聲)引守正
之義自此之後多承意從欲少敢直言面議而正刺因
公而徇私故武安丞相(田蚡也)訟園田爭曲直人主之前
夫(音扶)九層之臺一傾公輸子不能正夲朝(音潮)一邪伊望
不能復故公孫丞相倪大夫側身行道分禄以養賢卑
已以下士功業顯立日力不足無行人子産之繼而葛
繹澎(音彭)侯之等(傳曰公孫賀為丞相封葛繹侯劉屈氂為左丞相封澎侯)隳壊其緒
紕(音避)亂其紀毁其客館議堂以為馬廐婦舍無養士之
禮而尚驕矜之色廉耻陵遲而爭於利矣(西京雜記曰平津侯自布)
(衣為宰相乃開東閣營客館以招天下之士其一曰欽賢館以待大賢次曰翹材館以待大材次曰接士館以)
(待國士其有德任毗贊佐理隂陽者處欽賢之館其有才堪九列將軍二千石者居翹材之館其有一介之善)
(一方之藝居接士之館而躬自菲薄所得俸禄以奉待之公孫弘傳曰時上方興功業屢舉賢良弘自見為舉)
(首起徒步數年至宰相封侯於是起客館開東閣以延賢人與參謀議弘身食一肉脱粟飯故人賓客仰衣食)
(奉禄皆以給之家無所餘凡為丞相御史六歲年八十終丞相位其後李蔡嚴青瞿趙石慶公孫賀劉屈氂繼)
(踵為丞相自蔡至慶丞相館舍丘虚而已至賀屈氂時壊以為馬廐車庫奴婢室矣)故良田廣宅
民無所之不耻為利者滿朝(音潮)市列田畜者彌郡國横
暴掣(音徹)頓大第巨舍之旁道路且不通此固難醫而不
可為工大夫勃然作色默而不應
鹽鐡鍼石第三十一
丞相(去聲)史曰吾聞諸鄭長(音掌)孫曰君子正顔色則遠
暴嫚出辭氣則遠鄙倍矣故言可述行可則此有司
夙昔所願覩也若夫(音扶)劒客論博奕辯盛色而相蘇
秦立權以不相假使有司不能取賢良之議而賢良
文學被不遜之名竊為諸生不取也公孫龍有言曰
論之為道辯故不可以不屬意屬(去聲)意相寬(顔師古曰屬意)
(猶言注意也)相寬其歸爭爭而不讓則入於鄙今有司以
不仁又蒙素飡無以更責雪耻矣(顔師古曰素空也素飡者德不稱官)
(空當食禄)縣官所招舉賢良文學而及親民偉仕亦未見
其能用鍼(音針)石而醫百姓之疾也
賢良曰賈生有言曰懇言則辭淺而不入深言則逆耳
而失指故曰談何容易談且不易而况行之乎此胡建
所以不得其死而吳得幾不免於患也(胡建傳曰胡建為渭城令治甚)
(有聲值昭帝幼皇后父上官將軍安與帝姊蓋主私夫丁外人相善外人驕恣怨故京兆尹樊福使客射殺之)
(客藏公主廬吏不敢捕渭城令建將吏卒圍捕蓋主聞之與外人上官將軍多從奴客往犇射追吏吏散走主)
(使僕射劾渭城令游徼傷主家奴建報亡它坐蓋主怒使人上書告建侵辱長公主射甲舍門知吏賊傷奴辟)
(報故不窮審大將軍霍光寢其奏後光病上官氏代聽事下吏捕建建自殺吏民稱冤至今渭城立其祠)語
曰五盗執一良人枉木惡直繩(說山訓曰衆曲不容直衆枉不容正故人衆則)
(食狼狼衆則食人也)今欲下鍼(音針)石通關鬲則恐有盛胡之累懷
鍼(音針)槖(音托)艾則被不工之名狼䟦其胡載&KR2102;其尾君子
之路行止之道固狭耳此子石所以歎息也(雜言曰子石登吳山)
(而四望喟然而歎息曰嗚呼悲哉世有明於事情不合於人心者有合於人心不明於事情者弟子問曰何謂)
(也子石曰昔者吳王夫差不聽伍子胥盡忠極諫抉目而辜太宰嚭公孫雒偷合苟容以順夫差之志而伐吳)
(二子沉身江湖頭懸越旗昔者費仲惡來革長鼻决耳崇侯虎順紂之心欲以合於意武王伐紂四子身死牧)
(之野頭足異所比干盡忠剖心而死今欲明事情恐有抉目剖心之禍欲合人心恐有頭足異所之患由是觀)
(之君子道狭耳誠不逢其明主狭道之中又將險危閉塞無可從出者子石公孫龍也)
除狹第三十二
大夫曰賢者處大林遭風雷而不迷(舜典曰納于大麓烈風雷雨弗)
(迷)愚者雖處平敞(音昶)大路猶暗惑焉今守相(去聲)親剖
符贊拜蒞一郡之衆古方伯之位也受命專制宰割
千里不御於内善惡在於己已不能故耳道何狹之
有哉
賢良曰古之進士也鄉擇而里選論其才能然後官之
勝(音升)職任然後爵而禄之(王制曰大樂正論造士之秀者以告于王而升諸司馬曰)
(進士司馬辨論官材論進士之賢者以告於王而定其論論定然後官之任官然後爵之位定然後祿之)故
士修之鄉曲升諸朝(音潮)廷行之幽隱明足顯著疏遠無
失士小大無遺功是以賢者進用不肖者簡黜(傳曰王者之論)
(德也而不尊無功不官無德不誅無罪朝無幸位民無幸生故上賢使能而等級不踰折暴禁悍而刑罰不過)
(百姓曉然皆知夫為善於家取賞於朝也為不善於幽而蒙刑於顯夫是之謂定論是王者之德詩云明昭有)
(周式序在位)今吏道壅而不選(古作通)富者以財賈(音古)官勇者
以死射功戱車鼎躍咸出補吏(衛綰傳曰以戲車為郎顔師古曰若今之弄車)
(之技也)累功積日或至卿相(去聲)垂青繩擐(音灌)銀龜擅殺生
之柄專萬民之命弱者猶使羊將狼也其亂必矣強者
則是予狂夫利劒也必妄殺生也(酷吏傳曰寧成家居上欲以為郡守御史)
(大夫弘曰臣居山東為小吏時寧成為濟南都尉其治如狼牧羊成不可使治民上乃拜成為關都尉主術訓)
(曰不仁而有勇力果敢則狂而操利劒不知而辨慧懷給則棄驥而不式雖有材能其施之不當其處之不宜)
(適足以轉偽餙非伎藝之衆不如其寡也故有野心者不可借便勢有愚質者不可與利器)是以往
者郡國黎民相乘而不能理或至鋸頸殺不辜而不能
正執綱紀非其道蓋博亂愈甚古者封賢禄能不過百
里百里之中而為都疆垂不過五十猶以為一人之身
明不能照聦不能逹故立卿大夫士以佐之而政治乃
備今守相或無古諸侯之賢而蒞千里之政主一郡之
衆施聖主之德擅生殺之法至重也非仁人不能任非
其人不能行一人之身治亂在已千里與之轉化不可
不熟擇也(管子曰堯舜之民非生而治桀紂之民非生而亂故治亂在上商君曰善治者使盗跖可)
(信不能治者使伯夷可疑)故人主有私人以財不私人以官(韓嬰曰明主有)
(私人以百金名珠玉而無私以官職事業者何也曰本不利所私也彼不能而主使之是闇主也臣不能而為)
(之是詐臣也主闇於上臣詐於下滅亡無日矣俱害之道也故惟明主能愛其所愛闇主則必危其所愛)懸
賞以待功序爵以俟賢舉善若不足黜惡若仇讐固為
(去聲)其非功而殘百姓也夫(音扶)傅(音輔)主德開臣途在於選
賢而器使之擇揀守相然後任之(樂毅曰賢聖之君不以禄私親其功多者)
(賞之其能當者處之故察能而授官者成功之君也論行而結交者立名之士也韓非子曰夫物者有所宜材)
(者有所施各處其宜故上下無為使雞司夜狸執鼠皆用其能上乃無事泰族訓曰或輕或重或貪或廉此四)
(者相反而不可一無也輕者欲發重者欲止貪者欲取廉者不利非其有故勇者可令進鬭而不可令持牢重)
(者可令埴固而不可令凌敵貪者可令進取而不可令守職廉者可令守分而不可令進取信者可令持約而)
(不可令應變五者相反聖人兼用而財使之夫天地不包一物隂陽不生一類海不讓水潦以成其大山不讓)
(土石以成其高夫守一隅而遺萬方取一物而棄其餘則所得者鮮而所治者淺矣道應訓曰聖人之處世不)
(遺有技能之士老子曰人無棄人物無棄物主術訓曰積力之所舉無不勝也衆智之所為無不成也聾者可)
(令嗺筋而不可使有聞也喑者可令守圉而不可使有言也是故有一形者處一位有一能者服一事力勝其)
(任則舉之者不重也能稱其事則為之者不難也無大小修短各得其宜則天下一齊無以相過也聖人兼而)
(用之故無棄才)
鹽鐡論卷七
