提要
硯史一卷譜錄類一(器物之屬)
(臣)等謹案硯史宋米芾撰首冠以用品一條
論石之當以發墨為上後附性品一條論石
質之堅軟樣品一條則備列晉硯唐硯以迄
宋代形製之不同中紀諸硯自玉硯至蔡州
白硯凡二十六種而於端歙二石辨之尤詳
自謂皆曾目擊經用者非此則不錄其用意
殊為矜慎末紀所收青翠疊石一正紫石一
皆指為歷代之瓌寳而獨不及所謂南唐硯
山者或當時尚未歸寳晉齋中或已為薛紹
彭所易均未可知也芾本工書法凡石之良
楛皆出親試故所論具得硯理視他家之耳
食者不同其論歷代制作之變考据尤極精
確有足為文房鑒古之助者焉
歙州硯譜一卷譜錄類一(器物之屬)
(臣)等謹案歙州硯譜原本不著撰人名氏惟
卷末題有大宋治平丙午歲重九日十字考
之陳振孫書錄觧題載有歙硯圖譜一卷稱
太子中舍知婺源縣唐積撰治平丙午歲云
云其年月與此相合然則此即積書矣中分
採發石坑攻取品目修斵名狀石病道路匠
手攻器十門所誌開鑿成造之法甚為詳晰
蓋歙石顯於南唐宋人以其發墨頗好用之
土人藉是為生往往多作形製以希售米芾
嘗譏其好為端樣以平直斗樣為貴滯墨甚
可惜而此書名狀門内實首列端樣亦可以
考見一時風尚也書錄觧題作圖譜米芾亦
稱今之製見歙州硯圖而此本有譜無圖蓋
左圭刊入百川學海時已有所刪削今亦姑
仍之云
歙硯說一卷辨歙石說一卷譜錄類一(器物之屬)
(臣)等謹案歙硯說辨歙石說原本不著撰人
名氏陳振孫書錄解題載之亦云皆不著姓
名左圭百川學海刻之唐積譜後卷末有䟦
稱紹興三十年十二月弟左承議郎尚書禮
部員外郎兼國史院編修官邁䟦䟦中稱景
伯兄治歙既揭蘇氏文房譜於四寳堂又别
刻硯說三種云云按景伯為洪邁兄洪适之
字則此二書似出於适然與邁䟦三種之說
不合考适盤洲集有蘇易簡文房四譜䟦稱
說歙硯者凡三家品諸李者有墨苑以踵此
編然則此二種蓋與唐積之譜共為三種皆
适所刻以附於文房譜之後者實非适所自
撰也硯說兼紀採石之地琢石之法及其品
質之高下歙石說則專論其紋理星暈凡二
十七種辨别頗為詳細如唐詢北海公硯錄
見於郡齋讀書志者今其本久已失傳惟此
書引有兩條及無名氏硯譜引有一條猶可
以考見什一云
端溪硯譜一卷譜錄類一(器物之屬)
(臣)等謹案端溪硯譜原本不著撰人名氏卷
未有淳熙十年東平榮芑䟦曰右縉雲葉
樾交叔傳此譜稍異於衆人之說不知何人
所撰稱徽祖為太上皇必紹興初人云云是
當時已不詳其出自誰手矣其書前論石之
所出與石質石眼次論價次論形製而終以
石病唐柳公權論硯首青絳二州不言端石
蘇易簡文房四譜亦尚以青州紅絲硯為首
自是以後端硯始獨重於世而鑒别之法遂
愈以精密此譜所載於地産之優劣石品之
高下皆剖晰微至可以依據至如當時以子
石為貴而此獨辨其妄故榮芑以為稍異於
衆人之說蓋指此類而言自米芾硯史已云
徧詢石工未嘗有子石芾為含光縣尉嘗親
至端州得其詳而其言正與此合亦足以知
其說之真確也
硯譜一卷譜錄類一(器物之屬)
(臣)等謹案硯譜原本不著撰人姓名晁陳二
家亦俱未著錄惟左圭刻入百川學海中皆
雜錄硯之出産與其故實中間載有歐陽修
蘇軾唐詢鄭樵諸人之說蓋南宋初人也其
書僅三十二條不為贍博採摭間有疎舛如
以端溪子石為在大石中生尚沿舊說未加
考正又如許漢陽以碧玉為硯其事出谷神
子博異記乃龍女之硯非漢陽硯亦為徵引
之誤以其流傳既久尚有一二條足資多識
者故附著於諸家硯譜之次以備檢校焉乾
隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
