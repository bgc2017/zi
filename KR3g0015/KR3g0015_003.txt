易象圖說外篇卷上
元張理撰
易者道也(天地人三才之道)若稽古聖神繼天立極肇修人
紀懼後世之弗覺弗悟而始示其道於人也是道也
迎之莫探其始(隂陽無始)循之莫測其終(循環無窮)其小無内
(貫通么微)其大無垠(包括天地)天得之揭日月而常運地得之
載河嶽而不傾聖人仰觀其象之玄故畫一&KR0320;而擬
之於天俯察其順之勢故畫一&KR0306;而擬之於地(易圖之上)
(竒下偶即所謂太極生兩儀周子謂太極動而生陽靜而生隂者也)天有隂陽地有柔
剛故竒偶各生竒偶而四象備(天象下垂地氣上躋易圖之隂陽剛柔即)
(所謂兩儀生四象周子謂陽變隂合而生水火木金土也)天有四時(春秋冬夏)地有四
隅(東西南北)故四象各生竒偶而八卦彰(乾兌離震生於上仰而反觀者)
(天之象也坤艮坎巽生於下俯而順察者地之形也卽所謂四象生八卦周子謂無極之真二五之精妙)
(合而凝乾道成男坤道成女者也)陽而純者乾之健隂而順者坤之
元陽而外明者離為火隂而内昭者坎為川陽而隆
者艮之象隂而窪者兌之原鼓舞而震動者震雷
之屬嘘吸而披拂者巽風之宣八象相交而易道
著惟人也乃特立乎其中而克肖焉(記曰人者天地之德隂陽)
(之交鬼神之會五行之秀氣也)顛而圓者乾為首皤而垂者坤為
腹震肱居上動於手巽股居下隨於足艮鼻而兌
口坎耳而離目渴而飲飢而食朝而作暮而息紛
紛汨汨亦何以異於物不物於物是以稱有聖人
者出(百姓日用而不知唯聖人則出乎其類拔乎其萃者也)聖人者德合天
地明並日月掌握宇宙調御隂陽仁知周覆乎
天下德澤垂裕乎後昆致中和而天地位萬物
育至誠感而神祗格鳥獸馴聖人之道如是而
後謂之為能踐形孟子曰鈞是人從其大體為大
人從其小體為小人萬物皆備於我亦曰反身而
誠(仁義禮智我固有之仁智效天之隂陽義禮法地之剛柔分而言之仁隂而智陽禮柔而義剛)
天行健吾則體之而自強不息地勢坤吾則順之
而厚德載物繼離而明照習坎而常德止乎艮
而思不出位動乎震而恐懼修省重巽以申命行
事麗兌而朋友講習(乾至震六卦反諸已巽與兌二卦喻諸人)當其泰
則財成輔相(泰之象曰天地交泰后以財成右民天地之道輔相天地之宜以左)當其
否則儉德辭榮(否之象曰天地不交否君子以儉德辟難不可榮以禄)於益
而遷善改過(益之象曰風雷益君子以見善則遷有過則改)於損而窒慾
懲忿(損之象曰山下有澤損君子以懲忿窒慾)大而揖讓放伐小而動
靜語默其道皆備於易明之為禮樂幽之為鬼神
三綱五常百世相因傳曰天地設位而易行乎其
中矣成性存存道義之門夫易聖人所以崇德
而廣業也懼後世之弗明是故作易而以其道
覺諸人愚末小子敢曰希賢希聖希天觀象述
圖而次第之曰大易卦畫之原
傳曰易有太極朱子曰易者隂陽之變太極者其理
也謂之太極者至極之義兼有標凖之名實造化之
樞紐品彙之根柢也本無形體聲臭之可指至宋濓
溪先生始畫一圈而今圖因之說文曰惟初太極道
立于一造分天地化成萬物一者數之始也
右象天地人三才各一太極邵康節曰天開於子地
闢於丑人生於寅夏以建寅之月為正月(謂斗柄初昏建寅之)
(月也)謂之人綂易曰連山以艮為首艮者人也(周易艮卦六爻)
(亦以人身取象)商以建丑之月為正月謂之地綂易曰歸藏
以坤為首坤者地也周以建子之月為正月謂之天
綂易曰周易以乾為首乾者天也注疏家以山能出
内雲氣地能歸藏萬物天能周匝六合其言乾坤之
義然矣於艮之義則未盡艮者萬物之所以成終而
成始也人為萬物之靈故主人而言是知夏尚忠
人之義也商尚質地之理也周尚文天之象也三
代迭興三綂異尚而聖人答顔子為邦之問則曰
行夏之時乘殷之輅服周之冕法天道行地利用
人紀之義彰矣斯所謂百王不易之大法也故曰
仲尼祖述堯舜憲章文武上律天時下襲水土此
之謂也
韓子曰形於上者謂之天形於下者謂之地命於其
兩間者謂之人形於上日月星辰皆天也形於下草
木山川皆地也命於其兩間夷狄禽獸皆人也
程子曰天地交而萬物生於中然後三才備人為最
靈故為萬物之首凡生天地之中者皆人道也
天地之數中乎□圖書之象著乎□皇極之位建乎
□□者中也中也者四方之交會也東木西金南火
北水其行之序則曰木火土金水木火為陽金水為
隂土居中央亦隂亦陽其生之序則曰水火木金土
水木為陽火金為隂天以一生水而地以六成之故
河圖一六居北而為水地以二生火而天以七成之
故河圖二七居南而為火天以三生木而地以八成
之故河圖三八居東而為木地以四生金而天以九
成之故河圖四九居西而為金天以□生土而地以
十成之故河圖□十居中而為土交貫四氣而作其
樞紐也是故五行之象見乎天五行之質具乎地人
肖天地以有生具五氣以成形稟五性以成德故語
性道者無一不本於是得其氣之正且通者為聖為
賢得其氣之偏且窒者為愚為不肖然五方之習俗
又各隨其所見而局於一偏其嗜欲好尚亦有所不
同者矣東方生地日之所出故習見其生而老氏有
長生之說西方收地日之所入故習見其死而佛氏
有寂滅之說南方明盛陽之伸而神靈著焉北方幽
翳隂之屈而鬼怪見焉惟聖人中天下而立定四海
之民嚮明而治無思也無為也寂然不動感而遂通
天下之故天下之至神也周子曰聖人定之以中正
仁義而主靜立人極焉
周子曰陽變隂合而生水火木金土五氣順布四時
行焉五行一隂陽也隂陽一太極也太極本無極也
無極之真二五之精妙合而凝乾道成男坤道成女
二氣交感化生萬物萬物生生而變化無窮焉唯人
也得其秀而最靈形旣生矣神發知矣五性感動而
善惡分萬事出矣聖人定之以中正仁義而主靜立
人極焉君子修之吉小人悖之凶大哉易也斯其至
矣
右□十中交九宫之敘即洛書之數也一三九七天
數也天數竒竒之象圓參於三其數左旋始於一居
於正北一三如三故三次於正東三三如九故九次
於正南三九二十七故七次於正西三七二十一而
復於一二四八六地數也地數偶偶之象方兩於二
其數右轉起於西南二二如四故四次於東南二四
如八故八次於東北二八十六故六次於西北二六
十二而歸於二此隂陽左右運行自然之妙而二七
四九易位與河圖不同者也内經曰天數始於一終
於九焉一者天二者地三者人三而成天三而成地
三而成人三而三之合則為九九分為九野正北曰
冀州(今大都燕南河間平陽等路)正東曰青州(今益都沂密登萊等州)正南
曰揚州(今兩淮兩浙江東江西甌閩等處)正西曰梁州(今川蜀雲姚等處)正
中曰豫州(今河南襄陽等處)東北曰兗州(今濟南東平東昌濟寧等處)東
南曰徐州(今徐邳宿亳等州)西南曰荆州(今荆潭湖廣等處)西北曰
雍州(今陜西甘肅等處)是故神禹别之而作貢箕子演之而
敘疇他如運氣太乙隂陽醫家者流雖純駁不同要
皆不出乎此九宫之數也
右圖一三五七九而兩儀四象八卦在其中矣陽
倡而隂和陽實而隂虚儀雖兩而實三象雖四而
實五卦雖八而實九于以見天地間非陽不生非
隂不成造化自然之本原也
右河洛十□生成之象
傳曰河出圖洛出書聖人則之則者法其象與數也
數始於一小衍之而成□大衍之而成十□十者數
之結括而圖書者倚數之大原卦畫之準則也此象
縱横十有□數正則河圖中宫天□乘地十之象其
中□者易也即圖書中□之中動而陽上同乎天其
象為靜而隂下同乎地其象為●天下生□為
隂陽地●上生□為柔剛即圖書中□之上下左右
其數則陽一隂四剛三柔二衍而一六二七三八四
九即圖書四維之東西南北分為八卦合為五行五
行之生也各一其性此圖之象原其生而河圖之位
據其旺而洛書之位總其變大衍之周揭其實也(河圖)
(木東火南金西水北正也洛書金火易位金南火西變也)夫以始生之序言之坎
巽生於地之剛朱子所謂少陽少陽之位寅於時為
春其數三小衍成□則有二大衍成十則有七二七
為火故火生在寅旺於午稽之河圖則二七居南而
乾兌得其位(乾居七兌居二)乾兌生於天之陽朱子所謂太
陽太陽之位己(巳為六陽之極)於時為夏其數一小衍成□
則有四大衍成十則有九四九為金故金生在已旺
於酉稽之河圖則四九居西而巽坎得其位(巽居四坎居九)
乾交坎而坎交乾巽易兌而兌易巽也離震生於天
之隂朱子所謂少隂少隂之位申於時為秋其數四
小衍成□則有一大衍成十則有六一六為水故水
生在申旺於子稽之河圖則一六居北而坤艮得其
位(艮居一坤居六)坤艮生於地之柔朱子所謂太隂太隂之
位亥(亥為六隂之極)於時為冬其數二小衍成□則有三大
衍成十則有八三八為木故木生在亥旺於卯稽之
河圖則三八居東而離震得其位(震居三離居八)坤交離而
離交坤震易艮而艮易震也是知先天之象本之圖
乾七兌二位乎剛離八震三位乎柔天之四象交乎
地也坤六艮一位乎隂坎九巽四位乎陽地之四象
交乎天也後天之象本之圖乾兌生於天之陽乾一
兌九而成十(乾居一兌居九)離艮生於天之隂(震反為艮)離七艮
三而成十(離居七艮居三)坤震生於地之柔(艮反為震)坤二震八
而成十(坤居二震居八)坎巽生於地之剛坎六巽四而成十
(坎居六巽居四)今圖後天巽二而坤四者邵子所謂長女代
母者也先後二天象數脗合則圖畫卦厥有旨哉
易象圖說外篇卷上
