易象圖說外篇卷中
元張理撰
右四象八卦六位之圖
傳曰昔者聖人之作易也將以順性命之理是以立
天之道曰隂與陽立地之道曰柔與剛立人之道曰
仁與義兼三才而兩之故易六畫而成卦分隂分陽
迭用柔剛故易六位而成章右圖天之隂陽分而為
乾兌離震地之柔剛分而為坤艮坎巽合兩儀四象
八卦為六位上下左右相交乾下交坤巽上交震離
下交坎艮上交兌而人當其氣交之中稟天地四象
八卦之氣以成形而理亦賦焉頭圓居上得之乾腹
虚有容得之坤股肱動作得之震巽離目主視坎耳
善聽兌口能言艮鼻處嘿(目口陽也得天之氣故動耳鼻隂也得地之氣故靜)
所謂得是氣而為是形也知效天之陽於卦為坎(水主)
(知)仁效天之隂於卦為艮(山主仁)禮法地之柔於卦為
離(火主禮)義法地之剛於卦為兌(金主義)所謂得是理而
為是性也夫旣有是形具是理亦不能無是欲目之
於色耳之於聲口之於味鼻之於臭四肢之於安佚
欲動情勝愛惡相攻而吉凶生於是聖人順性命之
理作易教人以崇其德以廣其業仰觀日月星辰之
象寒暑晝夜之變俯察山川草木之形水火土石之
化雨露風霆游氣紛擾肖翹飛走庶物流形上下往
來升降否泰由是協之以五紀正之以五事若易書
詩春秋禮樂者聖人之所以彌綸天地之道而參贊
化育者也
右四象八卦六節之圖
夫四時之氣由乾坤闔闢動靜隂陽升降消息使之
然也冬至隂極生陽夏至陽極生隂乾坤隂陽之合
也秋分隂之中坤之闔春分陽之中乾之闢冬夏二
至隂陽合也春秋二分隂陽離也案圖而觀義斯可
見是故揆之卦畫驗之天時以冬至前後各三十日
為一節(小雪至大寒)春分前六十日為一節(大寒至春分)後六
十日為一節(春分至小滿)夏至前後各三十日為一節(小滿)
(至大暑)秋分前六十日為一節(大暑至秋分)後六十日為一
節(秋分至小雪)六六凡三百有六十日外卦巽溫乾熱震
凉坤寒天地四時之正氣也中央坎離艮兌四卦配
為雨𤾉燠寒風天地四時之游氣也游氣紛擾參差
不齊五者來備各以其時則百穀用成庶草蕃廡休
徵類應極備極無則百穀用不成咎徵變見唯聖人
在位致中和以成其位育之功則五事修而天人應
感之幾微矣
内經曰應天之氣動而不息寒暑燥濕風火天之隂
陽也人以三隂三陽上奉之應地之氣靜而守位人
以五臟六腑下應之五運流行則有大過不及之差
六氣升降則有逆從勝復之變所謂靜而守位者常
為每歲之主氣一曰地氣又曰本氣凡一氣所管六
十日八十七刻半大寒至春分厥隂風木為初之氣
風氣流行萬物發生春分至小滿少隂君火為二之
氣云云
右四象八卦六體之圖
易曰乾坤成列而易立乎其中斯理也成之在人故
人受天地隂陽五行之氣以成形大抵一身同乎天
地此圖背陽腹隂頭圓象竒竅隂象偶身半以上同
乎天身半以下同乎地督脈陽脈也起於下極之俞
並於脊裏上至風府入屬於腦衝脈隂脈也起於氣
衝並少隂之經俠臍上行至胷中而散故右象自巽
中爻至乾上爻象尻至頂督脈之行也自震中爻至
坤下爻象胷至少腹衝脈之道也内經言背為陽陽
中之陽心也(離為心火)背為陽陽中之隂肺也(兌為肺金)心肺
居上其位高離兌之象也腹為隂隂中之隂腎也(坎為)
(腎水)腹為隂隂中之陽肝也(艮反震為肝木)腎肝居下其位卑
坎艮之象也脾者中州隂中之至隂故其位居中此
皆隂陽表裏内外相輸應故以應天之隂陽也三焦
有名無形謁道諸氣靈樞經云上焦如霧漑灌諸經
中焦如漚腐熟水榖下焦如瀆膀胱瀦水夫人能順
五氣以攝生和五味以養身明五性以全德循五常
以行道則能參贊而成位育之功夫然謂之踐形故
曰人也者天地之德隂陽之交鬼神之會五行之秀
氣也子程子曰世之人務窮天地萬象之理不知反
之一身五臟六腑毛髮筋骨之所存鮮或知之善學
者取諸身而已自一身以觀天地此其義也
右四象八卦六脈之圖
右圖暑熱燥三氣通乎天從火也濕寒風三氣通乎
地從水也暑者陽之盛乾也(乾為大赤火之色也)熱者火之化
離也燥者陽之變震也(震為決躁燥之為也)濕者隂之盛坤也
寒者水之化坎也風者隂之變巽也心肺包絡在上
屬手經自午至亥六隂生於上從上而走下肝脾腎
在下屬足經自子至已六陽生於下從下而走上上
以候外浮以候氣下以候内沈以候血而診法大要
可知矣
夫寒暑燥濕風火天之六氣也辛甘鹹淡酸苦地之
六味也手足三隂三陽人之六脈也人稟天地沖和
之氣受五行生化之形隂陽剛柔萃於一身通上下
而為三才生氣根於中命曰神機六氣和於外六味
養於内起居有時食飲有節然後能致其和而宅神
氣以為機發之主故身安而無病由夫利害牽乎外
情欲耗其中然後六氣六味始得以撓之而病生焉
寒濕隂也寒傷榮病於下足經先受之熱火陽也熱
傷氣病於上手經先受之風為隂之陽善行而數變
風勝肝肝主筋故拳攣而抽掣者風之為也燥為陽
之隂善斂而收縮燥勝肺肺主皮毛故枯澀而皴裂
者燥之為也氣皆以味勝治之之法上者涌之下者
泄之中者和解之虚者補之實者瀉之不實不虚以
經取之此其大法也其詳則黃帝之書備矣今錄此
者以見易之無不通也
右四象八卦六經之圖
漢翼奉聞之師曰天地設位懸日月布星辰分隂陽
定四時列五行以視聖人名之曰道聖人見道然後
知王治之象故畫州土建君臣立律歷陳成敗以視
賢者名之曰經賢者見經然後知人道之務則詩書
易春秋禮樂是也是故聖人作樂以象天制禮以配
地樂由陽來禮由隂作禮樂者天之隂陽也易書詩
春秋四時也四時和於上四教行於國而禮樂興矣
(邵子易起三皇春也書起五帝夏也詩起三王秋也春秋五伯冬也)予聞之清碧杜先
生曰易著禮樂之原書記禮樂之盛詩通禮樂之變
春秋救禮樂之壞六經之道明而天人之道備矣是
故易以道隂陽書以明政事詩以詠性情春秋以謹
善惡律歷卜筮考驗推測易之餘也詞賦頌贊歌謠
諷刺詩之流也詔誥表章論議誌疏書之裔也傳述
紀載表志書題春秋之末也雖五運迭興復有善作
豈有能越是四者哉故夫崇禮尚樂居仁由義者先
王之教也反常易道索隠行怪者異端之害也是故
六經之教行則異端之害息三代盛世聖王之道明
當是時豈有異端之害由夫經學晦而邪說詭行乃
得駸駸乎其間嗚呼學者其可不務其本而肆為紛
紛之辯學之弗明為可嘆也
右四象八卦六律之圖
豫之象曰雷出地奮豫先王以作樂崇德殷薦之上
帝以配祖考王者功成治定三綱正九疇敘百姓和
洽乃作樂以宣八風之氣(立春艮為條風亦云融風春分震為明庶風亦云谷)
(風立夏巽為清明風夏至離為景風亦云凱風立秋坤為凉風秋分兌為閭闔風立冬乾為不周風冬至)
(坎為廣莫風)以類萬物之情天地之氣感而太和氣至之
應不爽時刻故造律之法先定中聲以立其本以次
遞互損益相生終於十二而得三綂之義焉天開於
子子為天綂積陽為天陽數始於一究於九九者陽
之用故黃鐘之律管長九寸三分損一下生林鐘未
未者丑之衝也地闢於丑丑為地綂積隂為地隂數
始於二中於六六者隂之用故林鐘之律管長六寸
三分益一上生太簇寅人生於寅寅為人綂人者隂
陽之交參於三合於八故太簇之律管長八寸八者
伏羲氏之所以畫八卦順天地通神明者也三綂相
通三正迭用陽律娶妻隂律生子六律六同歴辰十
二還相為宫而其義為無窮矣(周官大師掌六律六同以合隂陽之聲黃)
(鐘大簇姑洗蕤賓夷則無射陽聲也大吕應鐘南吕林鐘小吕夾鐘隂聲也蓋日月會於十二次而右轉)
(聖人制六同以象之斗柄運於十二辰而左旋聖人制六律以象之六律陽也左旋以合隂六同隂也右)
(轉以合陽同位者象夫婦異位者象子母本乎乾爻者為六律本乎坤爻者為六同六律左旋而生同同)
(為同位所以象夫婦六同右轉而生律律為異位所以象子母間八而生所以象八卦旋相為宫所以象)
(三才)陽道常饒自子至已陽之道也其管皆長隂道常
乏自午至亥隂之行也其管皆短由是節之以五聲
長者聲下短者聲高下者重濁而舒遲高者輕清而
剽疾宫為君君者主也居中以暢四方唱始施生為
四聲綱故聲中於宫觸於角祉於徵章於商宇於羽
(和平沈厚麤大而下者宫聲也勁凝明達從上而下歸於中者商聲也圓長通徹中平而正者角聲也抑)
(揚流利從下而上歸於中正者徵聲也喓喓而遠徹細小而高者羽聲也傳曰聞宫音使人溫舒而廣大)
(聞商音使人方正而好義聞角音使人惻隠而愛人聞徵音使人樂善而好施聞羽音使人整齊而好禮)
宫為君商為臣角為民徵為事羽為物(宫無為以覆物君之象也)
(商有為而通物臣之象也角善觸而難馭民之象也徵出無而驗有事之象也羽因時而翕張物之象也)
(宫為君足以御臣商為臣足以治民角為民足以興事徵為事足以成物羽為物足以致用此其序也)
本之以五行(金木水火土)揆之以五則(規矩權衡繩)正之以五
事(貌言視聽思)播之以八音(金石絲竹匏土革木)經之以八卦而天
施地化人事之紀備矣故夫黃鐘之長十分為寸十
寸為尺十尺為丈十丈為引分寸尺丈引五度審而
長短定以之審量則黃鐘之管九寸其中容秬黍千
二百粒以為龠十龠為合十合為升十升為斗十斗
為斛龠合升斗斛五量審而多少均以之平衡則黃
鐘所容千二百黍其重十二銖兩龠則二十四銖(八卦)
(二十四爻)為一兩十六兩為一斤(三百八十四銖六十四卦三百八十四爻)三
十斤為一鈞(萬有一千五百二十銖二篇之策萬有一千五百二十)四鈞為石
銖兩斤鈞石五權謹而輕重平矣故律者順乎天地
本乎隂陽應乎人倫原乎情性風之以德感之以樂
故民莫不同一而天下化成矣(樂書曰人受天地之中以生莫不鍾五行)
(之秀性五常之德其化之也不過以五聲之和達五常之性而已故聞宫音斯達誠實之心而為信聞徵)
(音斯達恭敬之心而為禮聞商音斯達羞惡之心而為義聞羽音斯達是非之心而為智聞角音斯達惻)
(隠之心而為仁夫如是則樂行而倫清外則耳目聰明内則血氣和平移風易俗天下皆寧矣)
右四象八卦六典之圖
右周禮六官象天地四時其屬三百六十當期之日
以應周天三百六十度書曰唐虞稽古建官惟百内
有百揆四嶽外有州牧侯伯蓋自顓頊以來命南正
重司天北正黎司地號曰羲和唐堯受之命羲和欽
若昊天敬授人時使復舊職而掌天地之事又分命
羲仲羲叔和仲和叔使主四時為六卿之任舜攝百
揆改地官為司徒秋官為士冬官為司空春官為秩
宗而殷制天子之五官則又有司馬司寇之名至周
成王參考殷制作周禮分天地四時之職天官冢宰
掌邦治綂百官均四海地官司徒掌邦教敷五典擾
兆民春官宗伯掌邦禮治神人和上下夏官司馬掌
邦政綂六師平邦國秋官司寇掌邦禁詰姦慝刑暴
亂冬官司空掌邦土居四民時地利六卿分職各率
其屬阜成兆民周於百事立太師太傅太保兹惟三
公論道經邦燮理隂陽少師少傅少保曰三孤貳公
弘化寅亮天地不以一職名官蓋以象天地之隂陽
運行四時周衰官失百度廢弛戰國兵爭各有變易
逮至彊秦不師古始罷侯置守立丞相御史大尉之
名自漢以來因仍不革官制紊亂政出多門事無統
紀夫天地之有四時百官之有六職天下萬事備盡
於此若網之在綱裘之挈領雖百世不可易矣後之
人君稽古正名捨周官何以哉
右四象八卦六師之圖
傳曰師衆也衆必有所比比而伍兩卒旅師軍之名
立焉天子六師大國三軍其奇正變合率皆本乎易
象至漢相諸葛武侯得之演而為八陣天地風雲則
後天四維之象也龍虎鳥蛇則後天四正之象也正
以立經竒以合變竒正相生首尾相應圓若輻湊方
若棋布藏於九地之下靜而翕也動於九天之上動
而闢也周流無滯同乎水安重不撓類乎山彊毅剛
果則兌金之義威斷嚴明則離火之情迅若雷奮發
之神也猋若風飛運之速也凡是八者將所宜聞握
竒文曰四為正四為竒餘竒為握機(陣數有九中心零者大將握之)
(四面八向皆取準焉陣間容陣隊間容隊以前為後以後為前進無速奔退無遽走四頭八尾觸處為首)
(敵衝其中兩頭皆救)五人為伍五伍為隊(數起於五終於八蓋五者伍法而八則陣)
(法也)小成八隊中成六十四隊大成五百一十二隊(周軍)
(制五人為伍五伍為兩而四兩為卒則百人也於是五之而小成五百人為旅又五之而中成二千五百)
(人為師又五之而大成一萬二千五百人為軍蓋以五而三因之也八陣則五人為伍五伍為隊八之而)
(小成二百人又八之而中成一千六百人又八之而大成一萬二千八百人則以八而三因之也孫子曰)
(治衆如治寡分數是也分數明而多多益辦矣)所握之機各當其八之一(機中)
(權也如戶之樞密運於中而不見其跡)故八而實九大將中居八方環
列九經九緯以大包小止為營行為陣鳥南蛇北龍
東虎西天地風雲列於四維四方為正四隅為竒竒
正相生而變化不窮矣
易象圖說外篇卷中
