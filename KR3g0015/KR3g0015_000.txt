易象圖說術數類一(數學之屬)
提要
(臣)等謹案易象圖說内篇三卷外篇三卷元張
理撰理有大易象數鉤深圖己著錄是書内
篇凡三曰本圖書曰原卦畫曰明蓍策外篇
亦三曰象數曰卦爻曰度數其于元會運世
之升降歲時寒暑之進退日月行度之盈縮
以及治亂之所以倚伏理欲之所以消長先
王制禮作樂畫井封疆一切推本于圖書盖
與張行成易通變相類皆皇極經世之支流
也圖書之學王湜以為自陳摶以前莫知所
自來而說者則謂為秘于道家至摶乃顯此
書引參同契巽辛見平明十五乾體就云云
以明圓圖引朔旦為復陽氣始通姤始紀緒
履霜最先云云以明方圖其說頗相脗合意
所謂遭秦焚書此圖流于方外者即影附此
類歟黃虞稷謂鄧錡大易圖說與理此書俱
為道藏所錄今以白雲霽道蔵目錄考之實
在洞真部靈圖類靈字號中則其說出道家
可知矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
易象圖說原序
易之象與天地凖故於天地之理無所不該是以隂陽
錯綜竒偶離合無不有以相通焉周官三易經卦皆八
其别皆六十有四以八為經以六十四為緯畫卦之次
序先天之圖位瞭然矣則伏羲作易時已有其圖傳之
三代故夫子極儀象卦因而重之之說與京君明魏伯
陽納甲卦氣之法皆圓圖之序則先天圖其來已久特
後之說易者不復追究作易原本故其圖雖在而學者
不傳至邵子而後得耳先儒謂邵子傳之李穆李穆自
希夷意其必不妄也或又謂啟蒙先天圖出自蔡氏而
朱子因之不知朱漢上已有此圖則其出於邵氏為無
疑雖聖人復起不易其言矣然易道廣大無窮學者能
隨其所見亦皆有得惟其出於自然而無所穿鑿則雖
古人之所未發亦足以成一家之言也清江張君仲純
資敏而學篤於諸經無不通而尤邃於易嘗以其玩索
之力著為易象圖說一篇其極儀象卦圖以竒上偶下
各生隂陽剛柔内外交變而卦畫之原四時之義性命
之說圖書之數蓍策變占靡不周備六十四卦圓圖以
乾兑離震坤艮坎㢲循環旋布而天地之動靜一歲周
天之氣節一月太隂之行度皆可見方圖以乾兑離震
㢲坎艮坤縱自上而下横自左而右而參同契邵子大
易吟十二月之卦氣二十八舍之象皆可推變通圖由
乾坤反覆相推陽以次而左升隂以次而右降而六隂
六陽辟卦之序粲然可考致用圖以後天八宫各變七
卦而四正四隅反對之象秩然有紀皆巧妙整齊不煩
智力無毫髮可以增損無纖隙有所擬議所謂出於自
然而無所穿鑿者當續邵子朱子之圖而自為一家亦
可以見易象無所不通惟學者能隨所見而實有得焉
然後可以傳世而不惑也仲純學力高明與予知最久
圖說既成首辱見示予特愛其象類渾成而條理精密
故僭書于首簡而歸之至正丁酉秋七月昭武紫雲山
人黃鎮成謹序
易曰河出圖洛出書聖人則之圖書者天地隂陽之象
也易者聖人以寫天地隂陽之神也故一動一靜形而
為一一一&KR0306;竒偶生生動靜互變四象上下左右相交
而易卦畫矣☰以畫天☷以畫地☵以畫水☲以畫火
☱以畫澤☶以畫山風因於澤雷因於山卦以表象象
以命名名以顯義義以正辭辭達而易書作矣將以順
性命之理究禮樂之原成變化而行鬼神者要皆不出
乎圖書之象與數而已圖之天者一也圖之地□者
&KR0306;也圖之中□者四象□(古五字)行也陽數一三□參天
也(三謂之參)隂數二四兩地也(二謂之兩)參天數九陽之用也兩
地數六隂之用也書之衡三卦之體也書之井九卦之
位也書之縱横十□卦之合也(乾九坤六合十□坎七離八合十□震七㢲八)
(合十□艮七兑八合十□)河圖洛書相為經緯□十者圖書之樞紐
也以□重十□則左右前後者河圖四正之體也以□
交十□則四正四隅者洛書九宫之文也順而左還者
天之圓渾儀歷象之所由制逆而右布者地之方封建
井牧之所由啓也以圓函方□以方局圓□則範圍天
地之化而不過曲成萬物而不遺矣唯人者天地之德
隂陽之交鬼神之會□行之秀氣也身半以上同乎天
身半以下同乎地頭圓足方腹隂背陽離目外明坎耳
内聰口鼻有肖乎山澤聲氣有象乎雷風故天下之理
得而成位乎其中是知易即我心我心即易故推而圖
之章之為六位而三極備叙之為六節而四時行合之
為六體而身形具經之為六脉而神氣完表之為六經
而治教立協之為六律而音聲均官之為六典而政令
修綂之為六師而邦國平是故因位以明道因節以叙
德因體以原性因脈以凝命因經以考禮因律以正樂
因典以平政因師以慎刑而大易八卦之體用備矣(已上)
(八圖今附外篇)八卦相錯相摩相盪因而重之變而通之推而
行之而六十四卦圓方變用之圖出矣圓者以效天方
者以法地變者以從道用者以和義然後蓍策以綜其
數變占以明其筮分掛揲歸交重支變悉皆為圖以顯
其象為說以敷其趣雖其言不本於先儒傳註之旨或
者庶幾乎聖人作易之大意改而正之諗而訂之是蓋
深有望於同志時至正二十有四年青龍甲辰三月上
巳日清江後學張理書於三山之艮所
易象圖說原序
