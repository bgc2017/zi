鈍吟雜錄卷十
常熟馮班撰
將死之鳴
忽感小疾遂至沈篤引鏡視面殆恐不濟年近七十亦
無餘憾所可念者汝輩生計貧薄學業無成以為惙惙
耳我平生更歴患苦見事頗多内省自訟豈惟五十知
非今以所見載之於紙汝輩時一省之所益非少長寢
之後此書存者如我未死也
家世素業不可輒廢吾家以讀書相傳業之貴者也變
革以來寒進路絶子弟多廢書吾每恨之正未之思耳
負販小人知畫甲乙能記姓名便與流輩不同况士君
子之後何渠無益古人三餘讀書亦不妨於諸業也士
人染於禮教雖有不令未至十分顛蹶流冗市井所為
鄙倍有不可以理格者所知一人頗能治生亦非大不
肖一旦盡伐其先壟松柏余驚而止之乃曰去家遠守
之為難不如伐去用心如此先人不保邱墓矣可不懼
哉此無他不學之患也
士君子不必有竒節惟平惟實可以保身平則無一朝
之患實則患至可以不懼然此二字殊不易了素位而
行不願乎外居易以俟命平也戒慎乎其所不睹恐懼
乎其所不聞實也聖賢亦祇如此
余生於萬歷之季當時士大夫子弟舉業之外不得通
一技觸事面牆往往可笑在今日豈得爾語云家有千
金不如薄技在身一技足以養生也但為之須恒不恒
則不成學之須精不精則無名苟碌碌在千百人中亦
不可得食也
放於利而行多怨非保生之道也先兄每云見利思義
義不勝利思必不能自克余應之曰不如見利思害先
兄浩然而歎以為知言夫有無故之利必有無故之害
倚伏之理然也惟有道者知之老子曰天網恢恢疎而
不漏小人識慮淺短惟見其疎不知其不漏為惡無忌
以為天道無知積惡滅身受禍慘烈耳目所見吁可畏
也其遠者乃在子孫如葉林宗何士龍身死無孑遺可
以為監明哲保身但問克終何如一時之間小小利鈍
不足計也亦安知其不為福書易多言善惡之報聖人
之言必無欺人
黠者損人以利己愚者損人以害己黠者可以(原闕)愚
者不可以理格君子避之孔子曰今之愚也詐(原闕)
愚者難防正以其行詐先兄每相戒勿與愚人(原闕)
好酒之人勿與謀事防其醉而泄也(吾親經非常語)
不孝以無後為大有子而不知教不孝殆有(原闕)
繼志述事非所責於市井小人常見冠蓋(原闕)
隸正為子弟無教耳
古者不親教蓋望之切責之急必至於賊恩(原闕)
最得人情非後世愚儒所解也然今時無良(原闕)
不親教但勿傷於過嚴耳過嚴之弊子弟馴(原闕)
黠慧者則憝鞭朴之下使人不生善念(先叔祖原闕三子皆)
(嚴也此我所親見恐汝輩不知)
婦人不知男子之事勿令教子
萬歷之末士子不學然一時名士亦無頓至憒憒所見
如方應祥胡震亨李流芳皆胸有數千卷有一俗儒嘗
言黃藴生必不第藴生連中兩榜余戲之曰蘊生竟何
如面發赤而走自鼎革以來余遊北方士君子好為詩
山人詞客縱横於道路讀書者亦不至饑餒也蘊生名
淳耀死節名人也
鈍吟雜錄卷十
