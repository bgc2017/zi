鶴林玉露卷十三
宋羅大經撰
宋慶元初趙子直當國召朱文公為侍講文公欣然而
至積誠感悟且編次講義以進寧宗喜令點句来他
日文公請問上曰宫中常讀之大要在求放心耳公
因益推明其說曰陛下既知學問之要願勉強而力
行之退謂其徒曰上可與為善若常得賢者輔導天
下有望矣然是時韓侂胄自謂有夾日之功已居中
用事公因進對面諫又約吏部侍郎彭子壽請對面
發其姦且以書白趙丞相云當以厚賞酬其勞勿使
干預朝政侂胄於是謀逐公忽一日御批云朕閔卿
耆老當此隆冬難立講已除卿宫觀内侍王德謙徑
遣付下宰相執奏臺諫給舍爭疏皆不從時子壽出
護使客回則公已去矣即上章攻侂胄云昔元符間
向宗良兄弟止緣交通賓客漏泄機密陳瓘抗章劾
之謂自古戚里侵權便為衰世之象外家干政即是
亡國之本亦如州縣之政只要權出守令若子弟親
戚交通關節則姦人鼔舞良民怨咨如瓘此言不可
不察今侂胄所為不止如宗良朝無陳瓘莫能出力
排之在太上皇朝始用姜特立大臣尚能逐之使去
後用袁佐諫官尚能論之使懼不意陛下初政清明
有臣如此乃無一人敢出一語則其聲勢可知矣上
甚嘉納謂宰相曰侂胄是朕親戚龜年是朕舊學極
是難處宰相進兩留之說且謂龜年性剛乞宣諭留
之上曰此人質直兼是隨龍舊僚四人兩人罷一人
去只有龜年有事肯来說如此區處甚好其晚忽降
省劄直批彭龜年予郡宰相亦不知也自是衆君子
皆逐矣上始初雖為侂胄所誤然三十一年敬仁勤
儉如一日天文示變齋心露禱禁中酒器以鍚代銀
上元夜嘗熒燭清坐小黃門奏曰官家何不開燕上
愀然曰爾何知外間百姓無飯喫朕飲酒何安嘗幸
聚景園晚歸都人觀者爭入門蹂踐有死者上聞之
深恨自是不復出文公格心之效終不可泯陳正甫
草保安赦文云朕寅畏以保邦嚴恭而事帝雖不明
不敏有慚四海望治之心然無怠無荒未始縱一毫
從已之欲真能寫出寧宗心事天下誦之
徐淵子九日詩云衰容不似秋容好坐上誰憐老孟嘉
牢褁烏紗莫吹却免教白髮見黃花時一朝士和云
呼兒為我整烏紗不是無心學孟嘉要摘金英滿頭
插明朝還是過時花二詩興致皆佳未易優劣
宋嘉定間加史丞相實封制云天欲治舍我誰也負孟
軻濟世之才民不被若已推之挺伊尹佐王之略用
經句而帖妥然過諛失體勲德如韓魏公荆公草加
官制不過曰保兹天子進無浮實之名正是國人退
有顧言之行或謂荆公素不滿於魏公故無甚褒之
詞非也王言之體當然耳
杜陵詩云桑麻深雨露燕雀半生成后山詩云輟耕扶
日月起廢極吹嘘或謂虚實不類殊不知生為造成
為化吹為隂嘘為陽氣勢力量與日月字正相配也
觀李斯逐客之書則秦固以客興觀齊人松栢之歌則
齊人又以客亡客何所不有哉在吾所擇耳子思孟
子荀卿子順亦當時之客也如時君之不用何用之
則秦之客又何足道
先君竹谷老人早登慶元諸老之門晚年以其所自得
者著畏說一篇其詞曰大凡人心不可不知所畏畏
心之存亡善惡之所由判也是以古之君子内則畏
父母畏尊長詩云豈敢愛之畏我父母又曰豈敢愛
之畏我諸兄是也外則畏師友古語曰凜乎若嚴師
之在側逸詩曰豈不欲往畏我友朋是也仰則畏天
俯則畏人詩曰胡不相畏不畏于天又曰豈敢愛之
畏人之多言是也夫惟心有所畏是故非禮不敢為
非義不敢動一念有愧則心為之震掉一事有差則
顔為之忸怩戰兢自持日寡其過而不自知其入於
君子之域矣苟惟内不畏父母尊長之嚴外不畏儕
朋師友之議仰不畏天俯不畏人猖狂妄行恣其所
欲吾懼其不日而為小人之歸也由是而之習以成
性居官則不畏三尺任職則不畏簡書攫金則不畏
市人嗚呼士而至此不可以為士矣仲尼所謂小人
之無忌憚者矣夫人之所以必畏乎彼者非為彼計
也蓋將以防吾心之縱而自律乎吾身也是故以天
子之尊且有所畏詩曰我其夙夜畏天之威書曰成
王畏相孰謂士大夫而可不知所畏乎聖賢之聪明
且有所畏魯論曰君子有三畏畏天命畏大人畏聖
人之言孰謂學者而可不知所畏乎然則畏之時義
大矣哉余每以此自警且以效切磋於朋友云先君
此說出一時流輩潛心理學者咸以為不可易余同
年歐陽景顔跋云造道必有門伊洛先覺以持敬為
造道之門至矣盡矣蓋敬德之聚也此心纔敬萬理
森列此身纔敬四體端固繇勉強至成熟此心此身
斂然法度中可以為人矣然世之作偽假真者往往
竊持敬之名蓋不肖之實内雖荏而色若厲焉行無
防檢而步趨若安徐焉識者病之至有效前輩打破
一敬字以為訕侮者又有以高視闊步幅巾大袖而
乞加懲絶者一世特立之士欲哀救之而志不能遂
近世葉水心作敬亭後記至不以張思叔之言為然
謂敬為學者之終事竊深疑焉近因校文至澧陽謁
竹谷羅先生以所著畏說見教僕醒然若有所悟嗚
呼畏即敬也使人知畏父母畏尊長畏天命畏師友
畏公論一如先生所言欲不敬得乎每事有所持循
而畏則其敬也莫非體察在已實事見面盎背臨淵
履冰以偽自蓋者能之乎高視闊步幅巾大袖假聲
音笑貌以為敬求之於父母兄長師友之間多可憾
焉人其以敬許之乎蓋先生以實而求敬故其敬不
可偽世人以虚而求敬故其敬或可假是說也羽翼
吾道其功豈淺淺哉至此則敬不可偽為而攻持敬
者當自思矣
宋紹熙甲寅太學諸生擬勸行樂表云周公欺我願焚
酒誥於通衢孔子空言請束孝經於高閣以勸為諷
字字有来歴
苗劉之亂張魏公在秀州議舉勤王之師一夕獨坐從
者皆寢忽一人持刃立燭後公知為刺客徐問曰豈
非苗傳劉正彦遣汝来殺我乎曰然公曰若是則取
吾首以去可也曰我亦知書寧肯為賊用况公忠義
如此豈忍害公恐公防閑不嚴有繼至者故来相告
爾公問欲金帛乎笑曰殺公何患無財然則留事我
乎曰我有老母在河北未可留也問其姓名俛而不
答攝衣躍而登屋屋瓦無聲時方月明去如飛明日
公命取死囚斬之曰夜来獲姦細公後嘗於河北物
色之不可得此又賢於鉏麑矣孰謂世間無竒男子
乎殆是唐劍客之流也
張宣公題南城云坡頭望西山秋意已如許雲影度江
来霏霏半空雨東渚云團團凌風桂宛在水之東月
色穿林影却下碧波中麗澤云長哦伐木詩佇立以
望子日暮飛鳥歸門前長春水濯清云芙蓉豈不好
濯濯清漣漪采去不盈把惆悵暮忘饑西嶼云繫舟
西岸邊幅巾自来去島嶼花木深蟬鳴不知處采菱
舟云散策下舸亭水清魚可數却上采菱舟乘風過
南浦六詩平淡簡遠德人之言也
陶淵明贈長沙公族祖云同源分𣲖人易世疎慨然寤
歎念兹厥初老蘇族譜引云服始乎衰而至於緦而
至於無服無服則親盡親盡則情盡情盡則喜不慶
憂不弔喜不慶憂不弔則塗人也吾所以相視如塗
人者其初兄弟也兄弟其初一人之身也悲夫正淵
明詩意詩字少意多尤可涵泳
胡澹庵乞斬秦檜得貶瀘溪先生王廷珪字民瞻以詩
送之曰癡兒不了公家事男子要為天下奇亦貶辰
陽太府寺丞陳剛中字彦柔以啟賀之云屈膝請和
知廟堂禦侮之無策張膽論事喜樞庭經遠之有人
身為南海之行名若泰山之重又云誰能屈大丈夫
之志寧忍為小朝廷之謀知無不言願請尚方之劍
不遇故去聊乘下澤之車貶安遠宰瀘溪晚年孝宗
召赴闕除直秘閣一子扶掖上殿亦予官夀踰九十
寺丞竟死安遠無子其妻削髮為尼幸不幸之不同
如此吉州縣江濱有石材廟隆祐太后避兵御舟泊
廟下一夕夢神告曰速行兵至太后驚悟即命發舟
指章貢敵果躡其後追至造口不及而還事定特封
廟神剛應侯寺丞南行題詩廟柱云疏爵新剛應論
功舊石材能形文母夢還訝佞人来海市為誰出衡
雲豈自開乞靈如見告逐客幾時回卒不如其願悲
夫
楊誠齋初欲習宏詞科南軒曰此何足習盍相與趨聖
門德行科乎誠齋大悟不復習作千慮策論詞科可
罷曰孟獻子有友五人孟子已忘其三周室班爵之
籍孟子已不能道其詳孟子亦安能中今之詞科哉
晚年作詩示兒云素王開國道無臣一勝春風放十
人莫羨牓頭年十八舊春過了又新春
昌黎記夢詩末句云我寧屈曲自世間安能從汝巢神
山朱文公定寧字作能字謂神仙亦且護短憑愚則
與凡人意態不殊矣我若能屈曲謟媚自在世間可
也安能巢神山以從汝哉正柳下惠枉道而事人何
必去父母之邦之意只一字之差意味天淵夐别
張耳陳餘魏之名士秦聞此兩人名購求張耳千金陳
餘五百金二人變名姓之陳為里監門里吏嘗笞餘
餘欲起耳躡之使受笞吏去耳引餘之桑下數之曰
始吾與公言何如今見小辱而欲死一吏乎耳之見
過餘遠矣餘卒敗死泜水上而耳事漢富貴夀考福
流子孫非偶然也大智大勇必能忍小恥小忿彼其
雲烝龍變欲有所會豈與瑣瑣者校乎東坡論子房
穎濱論劉項專說一忍字張公藝九世同居亦只是
得此一字之力杜牧之云包羞忍恥是男兒
舜命契敷五教孟子以為君臣父子夫婦兄弟朋友是
也左氏傳晏子曰君令臣共父慈子孝兄愛弟敬夫
和妻柔姑慈婦聽去朋友而言婦姑又曰君令而不
違臣共而不貳父慈而教子孝而箴兄愛而友弟敬
而順夫和而義妻柔而正姑慈而從婦聽而婉五者
之中唯兄弟婦姑專主於和順至於君雖得以令臣
而不可違於理而妄作臣所以共君而不可貳於道
而曲從父慈其子必教以義方子孝其父必箴其闕
失夫以和倡婦尤當制之以義妻以柔從夫尤當自
守以正蓋三者乃三綱也所繫尤重故於睦雍敬愛
之中必有檢方規正之道庶幾各盡其分而三綱立
矣
國家一統之業其合而遂裂者王安石之罪也其裂而
不復合者秦檜之罪也渡江以前王安石之說浸漬
士大夫之肺腸不可得而洗滌渡江以後秦檜之說
淪浹士大夫之骨髓不可得而針砭
朝廷一有計校利害之心便非王道士大夫一有計校
利害之心便非儒紹興間張登為尤溪宰視事之日
請邑之耆老人士相見首問天字以何字對皆曰地
又問地以何字對皆曰月又問利字以何字對皆曰
害張曰誤矣今只知以利對害便只管要尋利去人
人尋利其間多少事利只當以義字對因詳言義利
之辨一提而退
豺能殺虎鼠可害象一夫足以勝禹三戶可以亡秦
范雎蔡澤皆辯士太史公以之連傳然睢傾危澤明坦
睢幽險詭秘危人骨肉全是小人意態澤方入關便
宣言欲代雎至其所以告睢者皆消息虚實之正理
睢必俟澤反覆以禍福曉之乃肯退澤為秦相數月
即告老為客卿以終進退雍容過睢遠甚雖然後之
君子固權吝寵如狡兔之專窟如猩猩之嗜酒老死
而不知止受禍而不之覺者智又在范雎下矣
孟浩然詩曰江清月近人杜陵云江月去人只數尺子
美視浩然為前輩豈祖述而敷衍之耶浩然之句渾
涵子美之句精工
陸羽茶經裴汶茶述皆不載建品唐末然後北苑出焉
宋朝開寳間始命造龍團以别庶品厥後丁晉公漕
閩乃載之茶錄蔡忠惠又造小龍團以進東坡詩云
武夷溪邊粟粒芽前丁後蔡相籠加吾君所乏豈此
物致養口體何陋耶茶之為物滌昏雪滯於務學勤
政未必無助其與進荔枝桃花者不同然充類至義
則亦宦官宫妾之愛君也忠惠直道高名與范歐相
亞而進茶一事乃儕晉公君子之舉措可不謹哉
宋皇祐間吳中大饑范文正公領浙西乃縱民競渡與
僚佐日出燕湖上諭諸守以荒歲價廉可大興土木
於是諸寺工作鼎新又新倉厫吏舍日夜千夫監司
劾奏杭州不恤荒政游宴興作傷財勞民公乃條奏
所以如此正欲發有餘之財以惠貧者使工技傭力
之人皆得仰食於公私不至轉徙填壑荒政之施莫
此為大是歲惟杭饑而不害近時莆陽一寺規建大
塔工費鉅萬或告侍郎陳正仲曰當此荒歲寺僧剥
斂民財興無益之土木公為此邦之望盍白郡禁止
之正仲笑曰子過矣建塔之役寺僧能自為之乎莫
非傭此邦之人為之也斂之於富饒之家散之於貧
窶之輩是小民藉此以得食而贏得一塔耳當此荒
歲惟恐僧之不為塔也子迺欲禁之乎
東坡希慕樂天其詩曰應似香山老居士世緣終淺道
根深然樂天醖籍東坡超邁正自不同魏鶴山詩云
湓浦猿啼杜宇悲琵琶彈淚送人歸誰言蘇白能相
似試看風騷赤壁磯此論得之矣
楊誠齋在館中與同舍談及晉于寳一吏進曰乃干寳
非于也問何以知之吏取韻書以呈干字下注云晉
有干寳誠齋大喜曰汝乃吾一字之師
宋紹興省試高祖能用三傑賦一卷文甚奇而第四韻
押運籌帷帳考官以漢書乃帷幄非帳字不敢取出
院以語周益公公曰有司誤也史記正是帷帳漢書
乃作幄
宋夀皇問王季海曰聾字何以從龍耳對曰山海經云
龍聽以角不以耳荆公解蔗字不得其義一日行圃
見畦丁蒔蔗種瘞之曰他時節節背生公悟曰蔗切
之夜庶生是也字義固有可得而解者如一而大謂
之天是誠妙矣然不可強通者甚多世傳東坡問荆
公何以謂之波曰水之皮坡曰然則滑者水之骨也
荆公字說成以為可亞六經作詩云鼎湖龍去字書
存開闢神機有聖孫湖海老臣無四目漫將糟粕汙
脩門正名百物自軒轅野老何知強討論但可與人
漫醬瓿豈能令鬼哭黃昏蓋蒼頡四目其制字成天
雨粟鬼夜哭漫瓿之句言知者少也
胡忠簡公為舉子時値建炎之亂團結丁壯以保鄉井
隆祐太后幸章貢金兵追至廬陵太守楊淵棄城走
公所居曰薌城去城四十里乃自領民兵入城固守
市井惡少乘間欲攘亂斬數人乃定張牓責楊淵棄
城之罪募人收捕淵懼自歸隆祐隆祐赦之降敕書
諭胡銓事定新太守来疑公有他志不敢入城公笑
曰吾保鄉井耳豈有他哉即散遣民兵徒步歸薌城
楊忠襄公少處郡庠足不涉茶房酒肆同舍欲壊其
守拉之出飲託言朋友家實娼館也公初不疑酒數
行娼豔粧而出公愕然疾趨而歸取其衣焚之流涕
自責人徒見忠簡以一編脩官乞斬秦檜甘心流竄
忠襄以金陵一倅唾罵兀术視死如歸豈知其自為
布衣時所立已卓然矣
王梅溪守泉會邑宰勉以詩云九重天子愛民深令尹
宜懷惻𨼆心今日黃堂一杯酒使君端為庶民斟邑
宰皆感動真西山帥長沙宴十二邑宰於湘江亭作
詩曰從来官吏與斯民本是同胞一體親既以脂膏
供爾禄須知痛痒切吾身此邦素號唐朝古我輩當
如漢吏循今日湘亭一杯酒便煩散作十分春蓋祖述
梅溪而敷衍之
惠民之法莫善於常平司馬温公曰此三代聖人之法
非李悝耿夀昌所能為也陳止齋曰周禮以年之上
下出斂法蓋年下則出恐榖貴傷民年上則斂恐榖
賤傷農也即常平之法孟子曰狗彘食人食而不知
檢塗有餓殍而不知發檢字一本作斂蓋狗彘食人
食粒米狼戾之歲也法當斂之塗有餓殍凶歲也法
當發之由此而言三代之時無常平之名而有常平
之政特廢於衰周耳真非耿李所能也
郭仲晦謂劉信叔曰處事當以易簡簡以制繁易以制
難便不費力乾坤之大所以使萬物由其宰制者不
過此二字况於人乎仲晦此論可謂洞見天地萬物
之理且以用兵言之韓信多多益辦只是一簡字狄
武襄夜半破崑崙關只是一易字
廖德明字子晦朱文公高弟也少時夢謁大乾夢懷刺
候謁廟廡下謁者索刺出諸袖視其題字云宣教郎
廖某遂覺後登第改秩以宣教郎宰閩請迓者及門
思前夢恐官止此不欲行親朋友相勉為質之文公
公曰待徐思之一夕忽叩門曰得之矣因指案上物
曰人與器物不同如筆止能為筆不能為硯劍止能
為劍不能為琴故其成毁久速有一定不易之數惟
人則不然虚靈知覺萬理兼該有朝為跖而暮為舜
者故其吉凶禍福亦隨之而變難以一定言今子赴
官但當充廣德性力行好事前夢不足芥蔕子晦拜
而受教後把麾持節官至正郎
本富為上末富次之姦富為下今之富者大抵皆姦富
也而務本之農皆為僕妾於姦富之家矣嗚乎悲夫
一顧傾城再顧傾國色也大者傾城下者傾鄉富也貨
色之不祥如此哉
鶴林玉露卷十三
