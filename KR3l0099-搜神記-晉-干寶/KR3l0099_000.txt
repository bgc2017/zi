搜神記小說家𩔖二(異聞之屬)
提要
(臣)等謹案搜神記二十卷舊本題曰晉干寶
撰寶字令升新蔡人元帝時以著作郎領國
史遷散騎常侍本傳稱寶感父婢再生事遂
撰集古今靈祗神異人物變化為一書其自
序一篇併載本傳是書隋唐志皆著錄而宋
晁公武陳振孫諸家皆不載王應麟玉海引
崇文總目云搜神總記十卷不著撰人名氏
或云干寶撰非也又胡震亨跋云此書有謝
鎮西之稱攷謝尚于穆帝永和間加鎮西將
軍寶書成嘗示劉惔惔卒于明帝大寧間則
鎮西之號去書成時尚後二十餘年疑亦經
後人附益非寶之舊今考太平寰宇記青陵
臺條下引搜神記韓憑化蛺蝶事此本無之
勘騐太平廣記所引又一一與此本合二書
皆宋初所修不知何以互異疑樂史所引乃
寶書李昉所引乃總記後人傳寫每卷析而
為二故與崇文總目十卷之數不合耳疑以
傳疑今姑仍舊題著之於錄焉乾隆四十三
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
搜神記原序
雖考先志於載籍收遺逸於當時蓋非一耳一目之所
親聞覩也又安敢謂無失實者哉衞朔失國二傳互其
所聞吕望事周子長存其兩說若此比𩔖往往有焉從
此觀之聞見之難由來尚矣夫書赴告之定辭據國史
之方冊猶尚若此况仰述千載之前記殊俗之表綴片
言於殘闕訪行事於故老將使事不二迹言無異途然
後爲信者固亦前史之所病然而國家不廢注記之官
學士不絶誦覽之業豈不以其所失者小所存者大乎
今之所集設有承於前載者則非余之罪也若使採訪
近世之事苟有虚錯願與先賢前儒分其譏謗及其著
述亦足以發明神道之不誣也羣言百家不可勝覽耳
目所受不可勝載今粗取足以演八略之旨成其微說
而已幸將來好事之士錄其根體有以游心寓目而無
尤焉干寶令升
