搜神記卷二十晉干寳撰
晉魏郡亢陽農夫禱於龍洞得雨將祭謝之孫登見曰
此病龍雨安能蘇禾稼乎如弗信請嗅之水果腥穢
龍時背生大疽聞登言變為一翁求治曰疾痊當有
報不數日果大雨見大石中裂開一井其水湛然龍
盖穿此井以報也
蘇易者廬陵婦人善看産夜忽為虎所取行六七里至
大壙厝易置地蹲而守見有牝虎當産不得解匍匐
欲死輒仰視易怪之乃為探出之有三子生畢牝虎
負易還再三送野肉於門内
噲參養母至孝曾有玄鶴為弋人所射窮而歸參參收
養療治其瘡愈而放之後鶴夜到門外參執燭視之
見鶴雌雄雙至各銜明珠以報參焉
漢時弘農楊寳年九歲時至華隂山北見一黃雀為鴟
梟所摶墜於𣗳下為螻蟻所困寳見愍之取歸置巾
箱中食以黃花百餘日毛羽成朝去暮還一夕三更
寳讀書未卧有黃衣童子向寳再拜曰我西王母使者
使蓬萊不慎為䲭梟所摶君仁愛見拯實感盛德乃以
白環四枚與寳曰令君子孫潔白位登三事當如此環
隋縣溠水側有斷蛇丘隋侯出行見大蛇被傷中斷疑
其靈異使人以藥封之蛇乃能走因號其處斷蛇丘
歲餘蛇銜明珠以報之珠盈徑寸純白而夜有光明
如月之照可以燭室故謂之隋侯珠亦曰靈蛇珠又
曰明月珠丘南有隋季良大夫池
孔愉字敬康會稽山隂人元帝時以討華軼功封侯愉
少時嘗經行餘不亭見籠龜於路者愉買之放於餘
不溪中龜中流左顧者數過及後以功封餘不亭侯
鑄印而龜鈕左顧三鑄如初印工以聞愉乃悟其為
龜之報遂取佩焉累遷尚書左僕射贈車騎將軍
古巢一日江水暴漲尋復故道港有巨魚重萬斤三日
乃死合郡皆食之一老姥獨不食忽有老叟曰此吾
子也不幸罹此禍汝獨不食吾厚報汝若東門石龜
目赤城當䧟姥日往視有稚子訝之姥以實告稚子
欺之以朱傅龜目姥見急出城有青衣童子曰吾龍
之子乃引姥登山而城䧟為湖
吳富陽縣董昭之嘗乘船過錢塘江中央見有一蟻著
一短蘆走一頭廽復向一頭甚惶遽昭之曰此畏死
也欲取著船船中人罵此是毒螫物不可長我當蹹
殺之昭意甚憐此蟻因以繩繫蘆著船船至岸蟻得
出其夜夢一人烏衣從百許人來謝云僕是蟻中之
王不慎堕江慙君濟活若有急難當見告語歷十餘
年時所在劫盗昭之被横錄為劫主繫獄餘杭昭之
忽思蟻王夢緩急當告今何處告之結念之際同被
禁者問之昭之具以實告其人曰但取兩三蟻著掌
中語之昭之如其言夜果夢烏衣人云可急投餘杭
山中天下既亂赦令不久也於是便覺蟻嚙械已盡
因得出獄過江投餘杭山旋遇赦得免
孫權時李信純襄陽紀南人也家養一狗字曰黑龍愛
之尤甚行坐相随飲饌之間皆分與食忽一日於城
外飲酒大醉歸家不及卧於草中遇太守鄭瑕出獵
見田草深遣人縱火爇之信純卧處恰當順風犬見
火來乃以口拽純衣純亦不動卧處比有一溪相去
三五十步犬即奔往入水濕身走來卧處周廻以身
灑之獲免主人大難犬運水困乏致斃於側俄爾信
純醒來見犬已死遍身毛濕甚訝其事覩火蹤跡因
爾慟哭聞于太守太守憫之曰犬之報恩甚於人人
不知恩豈如犬乎即命具棺槨衣衾葬之今紀南有
義犬葬高十餘丈
太興中吳民華隆養一快犬號的尾常將自随隆後至
江邊伐荻為大蛇盤繞犬奮咋蛇蛇死隆僵仆無知
犬彷徨涕泣走還舟復反草中徒伴怪之随往見隆
悶絶將歸家犬為不食比隆復蘇始食隆愈愛惜同
于親戚
盧陵太守太原龐企字子及自言其遠祖不知幾何世
也坐事繫獄而非其罪不堪拷掠自誣服之及獄將
上有螻蛄䖝行其左右乃謂之曰使爾有神能活我
死不當善乎因投飯與之螻蛄食飯盡去頃復來形
體稍大意每異之乃復與食如此去來至數十日間
其大如豚及竟報當行刑螻蛄夜掘壁根為大孔乃
破械從之出去久時遇赦得活於是龐氏世世常以
四節祠祀之於都衢處後世稍怠不能復特為饌乃
投祭祀之餘以祀之至今猶然
臨川東興有人入山得猨子便將歸猿母自後逐至家
此人縛猿子於庭中𣗳上以示之其母便搏頬向人
欲乞哀狀直謂口不能言耳此人既不能放竟擊殺
之猿母悲喚自擲而死此人破腸視之寸寸斷裂未
半年其家疫死滅門
馮乘虞蕩夜獵見一大麈射之麈便云虞蕩汝射殺我
耶明晨得一麈而入即時蕩死
吳郡海鹽縣北鄉亭里有士人陳甲本下邳人晉元帝
時寓居華亭獵於東野大藪歘見大蛇長六七丈形
如百斛船玄黃五色卧岡下陳即射殺之不敢說三
年與鄉人共獵至故見蛇處語同行曰昔在此殺大
蛇其夜夢見一人烏衣黑幘來至其家問曰我昔昏
醉汝無狀殺我我昔醉不識汝面故三年不相知今
日來就死其人即驚覺明日腹痛而卒
卭都縣下有一老姥家貧孤獨每食輒有小蛇頭上戴
角在牀間姥憐而飴之食後稍長大遂長丈餘令有
駿馬蛇遂吸殺之令因大忿恨責姥出蛇姥云在牀
下令即掘地愈深愈大而無所見令又遷怒殺姥蛇
乃感人以靈言瞋令何殺我母當為母報讐此後每
夜輒聞若雷若風四十許日百姓相見咸驚語汝頭
那忽戴魚是夜方四十里與城一時俱陥為湖土人
謂之為䧟湖惟姥宅無恙訖今猶存漁人採捕必依
止宿每有風浪輒居宅側恬静無他風静水清猶見
城郭樓櫓畟然今水淺時彼土人沒水取得舊木堅
貞光黑如漆今好事人以為枕相贈
建業有婦人背生一瘤大如數斗嚢中有物如繭栗甚
衆行即有聲恒乞於市自言村婦也常與姊姒輩分
養𧖟已獨頻年損耗因竊其姒一嚢繭焚之頃之背
患此瘡漸成此瘤以衣覆之即氣閉悶常露之乃可
而重如負嚢
搜神記卷二十
