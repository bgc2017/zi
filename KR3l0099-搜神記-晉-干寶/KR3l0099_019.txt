搜神記卷十九晉干寳撰
東域閩中有庸嶺高數十里其西北隙中有大蛇長七
八丈大十餘圍土俗常懼東治都尉及屬城長吏多
有死者祭以牛羊故不得福或與人夢或下諭巫祝
欲得啗童女年十二三者都尉令長並共患之然氣
厲不息共請求人家生婢子兼有罪家女養之至八
月朝祭送蛇穴口蛇出吞嚙之累年如此已用九女
爾時預復募索未得其女將樂縣李誕家有六女無
男其小女名寄應募欲行父母不聽寄曰父母無相
惟生六女無有一男雖有如無女無緹縈濟父母之
功既不能供養徒費衣食生無所益不如早死賣寄
之身可得少錢以供父母豈不善耶父母慈憐終不
聽去寄自潛行不可禁止寄乃告請好劍及咋蛇犬
至八月朝便詣廟中坐懷劍將犬先將數石米餈用
蜜麨灌之以置穴口蛇便出頭大如囷目如二尺鏡
聞餈香氣先啗食之寄便放犬犬就嚙咋寄從後斫
得數創瘡痛急蛇因踊出至庭而死寄入視穴得其
九女髑髏舉出咤言曰汝曹怯弱為蛇所食甚可哀
愍於是寄女緩步而歸越王聞之聘寄女為后拜其
父為將樂令母及姊皆有賞賜自是東治無復妖邪
之物其歌謠至今存焉
晉武帝咸寧中魏舒為司徒府中有二大蛇長十許丈
居廳事平橑上止之數年而人不知但怪府中數失
小兒及鷄犬之屬後有一蛇夜出經柱側傷於刅病
不能登于是覺之發徒數百攻擊移時然後殺之視
所居骨骼盈宇之間於是毁府舍更立之
漢武帝張寬為揚州刺史先是有二老翁争山地詣州
訟疆界連年不决寬視事復來寬窺二翁形狀非人
令卒持杖戟將入問汝等何精翁走寬呵格之化為
二蛇
滎陽人張福船行還野水邊夜有一女子容色甚美自
乘小船來投福云日暮畏虎不敢夜行福曰汝何姓
作此輕行無笠雨駛可入船就避雨因共相調遂入
就福船寢以所乘小舟繫福船邊三更許雨晴月照
福視婦人乃是一大鼉枕臂而臥福驚起欲執之遽
走入水向小舟是一枯槎叚長丈餘
丹陽道士謝非往石城買冶釜還日暮不及至家山中
廟舍於溪水上入中宿大聲語曰吾是天帝使者停
此宿猶畏人劫奪其釜意苦搔搔不安二更中有來
至廟門者曰何銅銅應諾曰廟中有人氣是誰銅云
有人言天帝使者少頃便還湏臾又有來者呼銅問
之如前銅答如故復歎息而去非驚擾不得眠遂起
呼銅問之先來者誰答言是水邊穴中白鼉汝是何
等物言是廟北巖嵌中龜也非皆隂識之天明便告
居人言此廟中無神但是龜鼉之輩徒費酒食祀之
急具鍤來共往伐之諸人亦頗疑之於是並會伐掘
皆殺之遂壊廟絶祀自後安静
孔子厄於陳絃歌於館中夜有一人長九尺餘著皂衣
高冠大咤聲動左右子貢進問何人耶便提子貢而
挾之子路引出與戰於庭有頃未勝孔子察之見其
甲車間時時開如掌孔子曰何不探其甲車引而奮
登子路引之沒手仆於地乃是大鯷魚也長九尺餘
孔子曰此物也何為來哉吾聞物老則羣精依之因
衰而至此其來也豈以吾遇厄絶粮從者病乎夫六
畜之物及龜蛇魚鱉草木之屬久者神皆憑依能為
妖怪故謂之五酉五酉者五行之方皆有其物酉者
老也物老則為怪殺之則已夫何患焉或者天之未
喪斯文以是繫予之命乎不然何為至於斯也絃歌
不輟子路烹之其味滋病者興明日遂行
豫章有一家婢在竈下忽有人長數寸來竈間壁婢誤
以履踐之殺一人湏臾遂有數百人著衰麻服持棺
迎喪凶儀皆備出東門入園中覆船下視之皆是鼠
婦婢作湯灌殺遂絶
狄希中山人也能造千日酒飲之千日醉時有州人姓
劉名玄石好飲酒往求之希曰我酒發來未定不敢
飲君石曰縱未熟且與一杯得否希聞此語不免飲
之復索曰美哉可更與之希曰且歸别日當來只此
一杯可眠千日也石别似有怍色至家醉死家人不
之疑哭而葬之經三年希曰玄石必應酒醒宜往問
之既往石家語曰石在家否家人皆怪之曰玄石亡
來服已闋矣希驚曰酒之美矣而致醉眠千日今合
醒矣乃命其家人鑿冡破棺看之冡上汗氣徹天遂
命發冡方見開目張口引聲而言曰快哉醉我也因
問希曰爾作何物也令我一杯大醉今日方醒日高
幾許墓上人皆笑之被石酒氣衝人鼻中亦各醉卧
三月
陳仲舉微時常宿黃申家申婦方産有叩申門者家人
咸不知久久方聞屋裏有人言賓堂下有人不可進
扣門者相告曰今當從後門往其人便往有頃還留
者問之是何等名為何當與幾歲往者曰男也名為
奴當與十五歲後應以何死答曰應以兵死仲舉告
其家曰吾能相此兒當以兵死父母驚之寸刅不使
得執也至年十五有置鑿於梁上者其末出奴以為
木也自下鈎之鑿從梁落陥腦而死後仲舉為豫章
太守故遣吏往餉之申家并問奴所在其家以此具
告仲舉問之歎曰此謂命也
搜神記卷十九
