搜神記卷十七晉干寳撰
陳國張漢直到南陽從京兆尹延叔堅學左氏傳行後
數月鬼物持其妹為之揚言曰我病死喪在陌上常
苦飢寒操二三量不借挂屋後楮上傳子方送我五
百錢在北墉下皆亡取之又買李幼一頭牛本劵在
書箧中往索取之悉如其言婦尚不知有此妹新從
聓家來非其所及家人哀傷益以為審父母諸弟衰
絰到來迎喪去舍數里遇漢直與諸生十餘人相追
漢直顧見家人怪其如此家見漢直謂其鬼也悵惘
良久漢直乃前為父拜說其本末且悲且喜凡所聞
見若此非一得知妖物之為
漢陳留外黃范丹字史雲少為尉從佐使檄謁督郵丹
有志節自恚為厮役小吏乃於陳留大澤中殺所乘
馬捐棄官幘詐逢劫者有神下其家曰我史雲也為
劫人所殺疾取我衣於陳留大澤中家取得一幘丹
遂之南郡轉入三輔從英賢遊學十三年乃歸家人
不復識焉陳留人高其志行及沒號曰貞節先生
吳人費季久客於椘時道多劫妻常憂之季與同軰旅
宿廬山下各相問出家幾時季曰吾去家已數年矣
臨來與妻别就求金釵以行欲觀其志當與吾否耳
得釵乃以著戶楣上臨發失與道此釵故當在戶上
也爾夕其妻夢季曰吾行遇盗死已二年若不信吾
言吾行時取汝釵遂不以行留在戶楣上可往取之妻
覺揣釵得之家遂發喪後一年餘季乃歸還
餘姚虞定國有好儀容同縣蘇氏女亦有美色定國常
見悅之後見定國來主人留宿中夜告蘇公曰賢女
令色意甚欽之此夕能令暫出否主人以其鄉里貴
人便令女出從之往來漸數語蘇公云無以相報若
有官事某為君任之主人喜自爾後有役召事往造
定國定國大驚曰都未嘗面命何由便爾此必有異
具說之定國曰僕寧肯請人之父而滛人之女若復
見來便當斫之後果得怪
吴孫皓世淮南内史朱誕字永長為建安太守誕給使
妻有鬼病其夫疑之為奸後出行密穿壁隙窺之正
見妻在機中織遥瞻桑𣗳上向之言笑給使仰視𣗳
有一年少人可十四五衣青衿袖青幧頭給使以為
信人也張弩射之化為鳴蟬其大如箕翔然飛去妻
亦應聲驚曰噫人射汝給使怪其故後久時給使見
二小兒在陌上共語曰何以不復見汝其一即𣗳上
小兒也答曰前不遇為人所射病瘡積時彼兒曰今
何如曰賴朱府君梁上膏以傅之得愈給使白誕曰
人盗君膏藥頗知之否誕曰吾膏久致梁上人安得
盗之給使曰不然府君視之誕殊不信試為視之封
題如故誕曰小人故妄言膏自如故給使曰試開之
則膏去半為掊刮見有趾迹誕因大驚乃詳問之具
道本末
吳時嘉興倪彦思居縣西埏里忽見鬼魅入其家與人
語飲食如人惟不見形彦思奴婢有竊罵大家者云
今當以語彦思治之無敢詈之者彦思有小妻魅從
求之彦思乃迎道士逐之酒殽既設魅乃取厠中草
糞布著其上道士便盛擊鼓召請諸神魅乃取虎伏
于神座上吹作角聲音有頃道士忽覺背上冷驚起
解衣乃伏虎也於是道士罷去彦思夜於被中竊與
嫗語共患此魅魅即屋梁上謂彦思曰汝與婦道吾
吾今當截汝屋梁即隆隆有聲彦思懼梁斷取火照
視魅即滅火截梁聲愈急彦思懼屋壊大小悉遣出
更取火視梁如故魅大笑問彦思復道吾否郡中典
農聞之曰此神正當是狸物耳魅即往謂典農曰汝
取官若干百斛穀藏著某處為吏汚穢而敢論吾今
當白于官將人取汝所盗榖典農大怖而謝之自後
無敢道者三年後去不知所在
魏黃初中頓丘界有人騎馬夜行見道中有一物大如
兔兩眼如鏡跳躍馬前令不得前人遂驚懼堕馬魅
便就地捉之驚怖暴死良久得甦甦已失魅不知所
在乃更上馬前行數里逢一人相問訊已因說向者
事變如此今相得為伴甚歡人曰我獨行得君為伴
快不可言君馬行疾且前我在後相随也遂共行語
曰向者物何如乃令君怖懼耶對曰其身如兔兩眼
如鏡形甚可惡伴曰試顧視我耶人顧視之猶復是
也魅便跳上馬人遂堕地怖死家人怪馬獨歸即行
推索乃于道邊得之宿昔乃蘇說狀如是
袁紹字本初在冀州有神出河東號度朔君百姓共為
立廟廟有主簿大福陳留蔡庸為清河太守過謁廟
有子名道亡已三十年度朔君為庸設酒曰貴子昔
來欲相見湏臾子來度朔君自云父祖昔作兖州有
一士姓蘇母病往禱主簿云君逢天士留待聞西北
有鼓聲而君至湏臾一客來著皂角單衣頭上五色
毛長數寸去後復一人著白布單衣高冠冠似魚頭
謂君曰昔臨廬山共食白李憶之未久已三千歲日
月易得使人悵然去後君為士曰先來南海君也士
是書生君明通五經善禮記與士論禮士不如也士
乞救母病君曰卿所居東有故橋人壊之此橋所行
卿母犯之能復橋便差曹公討袁譚使人從廟換千
疋絹君不與曹公遣張郃毁廟未至百里君遣兵數
萬方道而來郃未逹二里雲霧繞郃軍不知廟處君
語主簿曹公氣盛宜避之後蘇并隣家有神下識君
聲云昔移入湖闊絶三年乃遣人與曹公相聞欲修
故廟地衰不中居欲寄住公曰甚善治城北樓以居
之數日曹公獵得物大如麑大足色白如雪毛軟滑
可愛公以摩面莫能名也夜聞樓上哭云小兒出行
不還公撫掌曰此子言真衰也晨將數百犬繞樓下
犬得氣冲突内外見有物大如驢自投樓下犬殺之
廟神乃絶
臨川陳臣家大富永初元年臣在齋中坐其宅内有一
町筋竹白日忽見一人長丈餘面如方相從竹中出
逕語陳臣我在家多年汝不知今辭汝去當令汝知
之去一月許日家大失火奴婢頓死一年中便大貧
東萊有一家姓陳家百餘口朝炊釜不沸舉甑看之忽
有一白頭公從釡中出便詣師卜卜云此大怪應滅
門便歸大作械械成使置門壁下堅閉門在内有馬
騎麾盖來扣門者慎勿應乃歸合手伐得百餘械置門
屋下果有人至呼不應主帥大怒令緣門入從人闚
門内見大小械百餘出門還說如此帥大惶惋語左
右曰教速來不速來遂無一人當去何以解罪也從
此北行可八十里有一百三口取以當之後十日此
家死亡都盡此家亦姓陳云
晉惠帝永康元年京師得異鳥莫能名趙王倫使人持
出周旋城邑市以問人即日宫西有一小兒見之遂
自言曰服留鳥持者還白倫倫使更求又見之乃將
入宫密籠鳥并閉小兒於戶中明日往視悉不復見
南康郡南東望山有三人入山見山頂有果𣗳衆果畢
植行列整齊如人行甘子正熟三人共食致飽乃懷
二枚欲出示人聞空中語云催放雙甘乃聽汝去
秦瞻居曲阿彭皇野忽有如蛇突入其腦中蛇來先聞
臭氣便於鼻中入盤其頭中覺哄哄僅聞其腦間食
聲咂咂數日而出尋復來取手巾縛鼻口亦被入積
年無他病惟患頭痛
搜神記卷十七
