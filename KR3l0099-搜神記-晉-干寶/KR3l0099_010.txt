搜神記卷十晉干寳撰
漢和熹鄧皇后嘗夢登梯以捫天體蕩蕩正清滑
有若鍾乳狀乃仰噏飲之以訊諸占夢言堯夢攀天
而上湯夢及天䑛之斯皆聖王之前占也吉不可言
孫堅夫人吳氏孕而夢月入懷已而生策及權在孕又
夢日入懷以告堅曰妾昔懷策夢月入懷今又夢日
何也堅曰日月者陰陽之精極貴之𧰼吾子孫其興
乎
漢蔡茂字子禮河内懷人也初在廣漢夢坐大殿極上
有禾三穗茂取之得其中穗輒復失之以問主簿郭
賀賀曰大殿者官府之形𧰼也極而有禾人臣之上
祿也取中穗是中台之𧰼也於字禾失為秩雖曰失
之乃所以祿也袞職有闕君其補之旬月而茂徵焉
周擥嘖者貧而好道夫婦夜耕困息臥夢天公過而哀
之勑外有以給與司命按錄籍云此人相貧限不過
此惟有張車子應賜錢千萬車子未生請以借之
天公曰善曙覺言之於是夫婦戮力晝夜治生所為
輒得貲至千萬先時有張嫗者嘗往周家傭賃野合
有身月滿當孕便遣出外駐車屋下産得兒主人往
視哀其孤寒作粥糜食之問當名汝兒作何嫗曰今
在車屋下而生夢天告之名為車子周乃悟曰吾昔
夢從天換錢外白以張車子錢貸我必是子也財當
歸之矣自是居日衰減車子長大冨於周家
夏陽盧汾字士濟夢入蟻穴見堂宇三間勢甚危豁題
其額曰審雨堂
吳選曹令史劉卓病篤夢見一人以白越單衫與之言
曰汝著衫汙火燒便潔也卓覺果有衫在側汙輒
火浣之
淮南書佐劉雅夢見青蜥蜴從屋落其腹内因苦腹
痛病
後漢張奐為武威太守其妻夢帝與印綬登樓而歌覺
以告奐奐令占之曰夫人方生男後臨此郡命終此
樓後生子猛建安中果為武威太守殺刺史邯鄲商
州兵圍急猛恥見擒乃登樓自焚而死
漢靈帝夢見桓帝怒曰宋皇后有何罪過而聽用邪孽
使絶其命渤海王悝既已自貶又受誅斃今宋氏及
悝自訴於天上帝震怒罪在難救夢殊明察帝既覺
而恐尋亦崩
吳時嘉興徐伯始病使道士呂石安神座石有弟子戴
本王思二人居住海鹽伯始迎之以助石晝臥夢上
天北斗門下見外鞍馬三匹云明日當以一迎石一
迎本一迎思石夢覺語本思云如此死期可急還與
家别不卒事而去伯始怪而留之曰懼不得見家也
間一日三人同時死
會稽謝奉與永嘉太守郭伯猷善謝忽夢郭與人於浙
江上争摴蒱錢因為水神所責墮水而死已營理郭
凶事及覺即往郭許共圍棋良久謝云卿知吾來意
否因說所夢郭聞之悵然云吾昨夜亦夢與人争
錢如卿所夢何期太的的也須臾如厠便倒氣絶謝
為凶具一如其夢
嘉興徐泰幼喪父母叔父隗養之甚於所生隗病泰營
侍甚勤是夜三更中夢二人乘船持箱上泰床頭發
箱出簿書示曰汝叔應死泰即於夢中叩頭祈請良
久二人曰汝縣有同姓名人否泰思得語二人云張
隗不姓徐二人云亦可強逼念汝能事叔父當為汝
活之遂不復見泰覺叔病乃差
搜神記卷十
