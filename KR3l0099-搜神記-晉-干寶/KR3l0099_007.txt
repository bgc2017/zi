搜神記卷七晉干寶撰
初漢元成之世先識之士有言曰魏年有和當有開石
於西三千餘里繫五馬文曰大討曹及魏之初興也
張掖之柳谷有開石焉始見於建安形成於黃初文
備於太和周圍七尋中高一仞蒼質素章龍馬麟鹿
鳳皇仙人之𧰼粲然咸著此一事者魏晉代興之符
也至晉泰始三年張掖太守焦勝上言以留郡本國
圖校今石文文字多少不同謹具圖上案其文有五
馬𧰼其一有人平上幘執戟而乘之其一有若馬形
而不成其字有金有中有大司馬有王有大吉有正
有開夀其一成行曰金當取之
晉武帝泰始初衣服上儉下豐著衣者皆厭腰此君衰
弱臣放縱之𧰼也至元康末婦人出兩襠加乎交領
之上此内出外也爲車乘者苟貴輕細又數變易其
形皆以白篾爲純盖古喪車之遺𧰼晉之禍徵也
胡床貊槃翟之器也羌煑貊炙翟之食也自太始以來
中國尚之貴人富室必畜其器吉享嘉賓皆以爲先
兆也
晉太康四年會稽郡蟛蜞及蟹皆化爲鼠甚衆覆野大
食稻爲災始成有毛肉而無骨其行不能過田畻數
日之後則皆爲牝
太康五年正月二龍見武庫井中武庫者帝王威御之
器所寶藏也屋宇䆳密非龍所處是後七年藩王相
害二十八年果有劉石僭竊神器皆字曰龍
晉武帝太康六年南陽獲兩足虎虎者隂精而居乎陽
金獸也南陽火名也金精入火而失其形王室亂之
妖也其七年十一月景辰四角獸見於河間天戒若
曰角兵𧰼也四者四方之𧰼當有兵革起于四方後
河間王遂連四方之兵作爲亂階
太康九年幽州塞北有死牛頭語時帝多疾病深以後
事爲念而付託不以至公思瞀亂之應也
太康中有鯉魚二枚現武庫屋上武庫兵府魚有鱗甲
亦是兵之𩔖也魚既極隂屋上太陽魚現屋上𧰼至
隂以兵革之禍干太陽也及惠帝初誅皇后父楊駿
矢交宫闕廢后爲庶人死于幽宫元康之末而賈后
專制謗殺太子尋亦誅廢十年之間母后之難再興
是其應也自是禍亂搆矣京房易妖曰魚去水飛入
道路兵且作
初作屐者婦人圓頭男子方頭蓋作意欲别男女也至
太康中婦人皆方頭屐與男無異此賈后專妬之徵
也
晉時婦人結髮者既成以繒急束其環名曰擷子髻始
自宫中天下翕然化之也其末年遂有懷惠之事
太康中天下爲晉世寧之舞其舞抑手以執杯盤而反
覆之歌曰晉世寧舞杯盤反覆至危也杯盤酒器也
而名曰晉世寧者言時人苟且飲食之間而其智不
可及遠如器在手也
太康末京洛為折楊柳之歌其曲始有兵革苦辛之辭
終以擒獲斬截之事自後楊駿被誅太后幽死楊柳
之應也
晉武帝太熙元年遼東有馬生角在兩耳下長三寸及
帝晏駕王室毒於兵禍
晉惠帝元康中婦人之餙有五佩兵又以金銀
象角瑇瑁之屬為斧鉞戈戟而戴之以當笄
男女之别國之大節故服食異等今婦人而
以兵器為飾蓋妖之甚者也於是遂有賈后
之事
晉元康三年閏二月殿前六鐘皆出涕五刻乃止前
年賈后殺楊太后於金墉城而賈后為惡不悛故
鐘出涕猶傷之也
惠帝之世京洛有人一身而男女二體亦能兩用人
道而性尤好淫天下兵亂由男女氣亂而妖形作
也
惠帝元康中安豐有女子曰周世寧年八歲漸化為
男至十七八而氣性成女體化而不盡男體成而
不徹畜妻而無子
元康五年三月臨淄有大蛇長十許丈負二小蛇入
城北門逕從市入漢城陽景王祠中不見
元康五年三月吕縣有流血東西百餘步其後八載
而封雲亂徐州殺傷數萬人
元康七年霹靂破城南高禖石高禖宫中求子祠
也賈后妬忌將殺懷愍故天怒賈后將誅之應
也
元康中天下始相傚為烏杖以柱掖其後稍施其
鐓住則植之及懷愍之世王室多故而中都喪敗元
帝以藩臣樹德東方維持天下柱掖之應也
元康中貴游子弟相與為散髮倮身之飲對弄婢妾逆
之者傷好非之者負譏希世之士恥不與焉其後遂
有劉石之亂
惠帝太安元年丹陽湖熟縣夏架湖有大石浮二百步
而登岸百姓驚歎相告曰石來尋而石冰入建鄴
太安元年四月有人自雲龍門入殿前北面再拜曰我
當作中書監即收斬之禁庭尊秘之處今賤人竟入
而門衞不覺者宫室將虚下人踰上之妖也是後帝
遷長安宫闕遂空焉
太安中江夏功曹張騁所乘牛忽言曰天下方亂吾甚
極爲乘我何之騁及從者數人皆驚怖因紿之曰令
汝還勿復言乃中道還至家未釋駕犬又言曰歸何早
也騁益憂懼祕而不言安陸縣有善卜者騁從之卜
卜者曰大凶非一家之禍天下將有兵起一郡之内
皆破亡乎騁還家牛又人立而行百姓聚觀其秋張
昌賊起先略江夏誑曜百姓以漢祚復興有鳳凰之
瑞聖人當世從軍者皆絳抹頭以彰火德之祥百姓
波盪從亂如歸騁兄弟並爲將軍都尉未幾而敗於
是一郡破殘死傷過半而騁家族矣京房易妖曰牛
能言如其言占吉凶
元康太安之間江淮之域有敗屩自聚於道多者至四
五十量人或散去之投林草中明日視之悉復如故
或云見貍銜而聚之世之所說屩者人之賤服而當
勞辱下民之象也敗者疲弊之象也道者地里四方
所以交通王命所由往來也今敗屩聚於道者象下
民疲病將相聚爲亂絶四方而壅王命也
晉惠帝永興元年成都王之攻長沙也反軍於鄴内外
陳兵是夜戟鋒皆有火光遥望如懸燭就視則亡焉
其後終以敗亡
晉懷帝永嘉元年吳郡吳縣萬詳婢生一子鳥頭兩足
馬蹄一手無毛尾黃色大如椀
永嘉五年枹罕令嚴根婢産一龍一女一鵝京房易傳
曰人生他物非人所見者皆爲天下大兵時帝承惠
帝之後四海沸騰尋而陷於平陽爲逆曜所害
永嘉五年吳郡嘉興張林家有狗忽作人言云天下人
俱餓死於是果有劉石之亂天下饑荒焉
永嘉五年十一月有蝘鼠出延陵郭璞筮之遇臨之益
曰此郡之東縣當有妖人欲稱制者尋亦自死矣
永嘉六年正月無錫縣歘有四株茱萸樹相樛而生狀
若連理先是郭璞筮延陵蝘鼠遇臨之益曰後當復
有妖樹生若瑞而非辛螫之木也儻有此東西數百
里必有作逆者及此木生其後吳興徐馥作亂殺太
守袁琇
永嘉中夀春城内有豕生人兩頭而不活周馥取而觀
之識者云豕北方畜兩頭者無上也生而死不遂也
天戒若曰易生專利之謀將自致傾覆也俄爲元帝
所敗
永嘉中士大夫競服生箋單衣識者怪之曰此古練纕
之布諸侯所以服天子也今無故服之殆有應乎其
後懷愍晏駕
昔魏武軍中無故作白帢此縞素凶喪之徵也初横縫
其前以别後名之曰顔帢傳行之至永嘉之間稍去
其縫名無顔帢而婦人束髮其緩彌甚紒之堅不能
自立髮被於額目出而已無顔者愧之言也覆額者
慙之貌也其緩彌甚者言天下亡禮與義放縱情性
及其終極至於大耻也其後二年永嘉之亂四海分
崩下人悲難無顔以生焉
晉愍帝建興四年西都傾覆元皇帝始爲晉王四海宅
心其年十月二十二日新蔡縣吏任喬妻胡氏年二
十五産二女相向腹心合自腰以上臍以下各分此
盖天下未一之妖也時内史吕會上言按瑞應圖云
異根同體謂之連理異畝同穎謂之嘉禾草木之屬
猶以爲瑞今二人同心天垂靈象故易云二人同心
其利斷金休顯見生於陳東之國盖四海同心之瑞
不勝喜躍謹畫圖上時有識者哂之君子曰知之難
也以臧文仲之才猶祀爰居焉布在方册千載不忘
故士不可以不學古人有言木無枝謂之瘣人不學
謂之瞽當其所蔽盖闕如也可不勉乎
晉元帝建武元年六月揚州大旱十二月河東地震去
年十二月斬督運令史淳于伯血逆流上柱二丈三
尺旋復下流四尺五寸是時淳于伯冤死遂頻旱三
年刑罰妄加羣隂不附則陽氣勝之罰又冤氣之應
也
晉元帝建武元年七月晉陵東門有牛生犢一體兩頭
京房易傳曰牛生子二首一身天下將分之象也
元帝太興元年四月西平地震涌水出十二月廬陵豫
章武昌西陵地震涌水出山崩此王敦陵上之應也
太興元年三月武昌太守王諒有牛生子兩頭八足兩
尾共一腹不能自生十餘人以繩引之子死母活其
三年後苑中有牛生子一足三尾生而即死
太興二年丹陽郡吏濮陽演馬生駒兩頭自項前别生
而死此政在私門二頭之象也其後王敦陵上
太興初有女子其隂在腹當臍下自中國來至江東其
性淫而不産又有女子隂在首居在揚州亦性好淫
京房易妖曰人生子隂在首則天下大亂若在腹則
天下有事若在背則天下無後
太興中王敦鎮武昌武昌災火起興衆救之救於此而
發於彼東西南北數十處俱應數日不絶舊說所謂
濫災妄起雖興師不能救之之謂也此臣而行君亢
陽失節是時王敦陵上有無君之心故災也
太興中兵士以絳囊縳紒識者曰紒在首爲乾君道也
囊者爲坤臣道也今以朱囊縳紒臣道侵君之象也
爲衣者上帶短纔至於掖著帽者又以帶縳頂下逼
上上無地也爲袴者直幅無口無殺下大之𧰼也尋
而王敦謀逆再攻京師
太興四年王敦在武昌鈴下儀仗生花如蓮花五六日
而萎落說曰易說枯楊生花何可久也今狂花生枯
木又在鈴閣之間言威儀之富榮華之盛皆如狂花
之發不可久也其後王敦終以逆命加戮其尸
舊爲羽扇柄者刻木象其骨形列羽用十取全數也初
王敦南征始改爲長柄下出可捉而減其羽用八識
者尤之曰夫羽扇翼之名也創爲長柄將執其柄以
制其羽翼也改十爲八將未備奪已備也此殆敦之
擅權以制朝廷之柄又將以無德之材欲竊非據也
晉明帝太寧初武昌有大蛇常居故神祠空樹中每出
頭從人受食京房易傳曰蛇見于邑不出三年有大
兵國有大憂尋有王敦之逆
搜神記卷七
