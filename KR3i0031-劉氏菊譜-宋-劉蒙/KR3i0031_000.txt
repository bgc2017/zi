提要
劉氏菊譜譜錄類三(草木禽魚之屬)
(臣)等謹案劉氏菊譜宋劉蒙撰蒙彭城人不
詳其仕履其叙中載崇寧甲申為龍門之游
訪劉元孫所居相與訂論為此譜蓋徽宗時
人故王得臣麈史中已引其說焦竑國史經
籍志列於范成大之後者誤也其書首譜叙
次說疑次定品次列菊名三十五條各叙其
種類形色而評次之以龍腦為第一而以雜
記三萹終焉書中所論諸菊名品各詳所出
之地自汴梁以及西京陳州鄧州雍州相州
滑州鄜州陽翟諸處大抵皆中州物産而萃
聚於洛陽園圃中者與後來史正志范成大
之專志吳中蒔植者不同然如金錢酴醿諸
名史范二志亦具載焉意者本出自河北而
傳其種於江左者歟
史氏菊譜譜錄類三(草木禽魚之屬)
(臣)等謹案史氏菊譜宋史正志撰正志字志道江
都人紹興二十一年進士累除司農丞孝宗
朝歴守廬揚建康官至吏部侍郎歸老姑蘇
自號吳門老圃所著有清暉閣詩建康志菊
圃集諸書今俱失傳此本載入左圭百川學
海中宋史藝文志亦著於錄所列凡二十七
種前有自序稱自昔好事者為牡丹芍藥海
棠竹筍作譜記者多矣獨菊花未有為之譜
者余姑以所見為之云云然劉蒙菊譜已在
前正志殆未之見而為是言耳末有後序一
首辨王安石歐陽修所爭楚詞落英事謂菊
有落有不落者譏二人於草木之名未能盡
識其說甚詳乃向來所未發世俗所傳蘇軾
以嗤點安石詩誤謫黃州其地菊皆落瓣軾
始媿服其言甚怪誕不根明人作說部者或
多信之得此亦可以證其妄也
范村梅譜譜錄類三(草木禽魚之屬)
(臣)等謹案范村梅譜宋范成大撰成大有桂
海虞衡志諸書已别著錄此乃記所居范村
之梅凡十二種前後皆有自序梅之為物其
名雖見於尚書禮經然皆取其實而不以花
著自唐人題咏競作始以香色重於時成大
剏為此編稍辨次其品目然如綠萼梅一種
今在吳下已為常植而成大乃矜為人間不
多見之物則土宜之異或者隨時遷改歟又
楊无咎畫梅有名後世皆珍為絶作而成大
後序乃謂其畫大略皆如吳下之氣條雖筆
法竒峭去梅實遠與宋孝宗詆无咎為村梅
者所論相近蓋其時猶未甚重无咎之畫至
嘉熙淳祐間趙希鵠作洞天清錄始稱江西
人得无咎一幅梅價不下百千疋是亦可以
覘世變也通考以此書與所作菊譜合為一
題曰范村梅菊譜二卷然觀其自序實别為
書今故仍各加標目焉
范村菊譜譜錄類三(草木禽魚之屬)
(臣)等謹案范村菊譜宋范成大撰記所居范
村之菊成於淳熙丙午歲蓋其以資政殿學
士領宫祠家居時所作自序稱所得三十六種
而此本所載凡黃者十六種白者十五種雜
色四種實止三十五種尚闕其一疑傳寫所
脫佚也菊之種類至繁其形色變幻不一場
師老圃因隨時各為之題品名目遂日出而
不窮以此譜與史正志譜相核其異同已十
之五六而成大但記家園所植採擷亦未盡
賅備然叙次頗有理致視他家為尤工至種
植之法黃省曾謂花之朵視種之大小而存
之大者四五蘂次者七八蘂又次者十餘蘂
今吳下藝菊者猶用此法其力既厚故花皆
碩大豐縟成大乃謂一榦所出數千百朵婆
娑團植幾於俗所謂千頭菊者此則今古好
尚之不同矣乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
