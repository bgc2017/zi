書苑菁華卷十
宋陳思撰
述書賦下
爰及陳氏霸先剏業盤桓有威牢落無法王師憑怒挫衂
攻劫嗟文煬而不知徒染毫而敗法(陳霸先潁川人父讃之歴梁司空丞相封為陳)
(公後受禪即位稱陳武帝文帝諱倩字子華武帝子煬帝諱叔寶字元秀宣帝子)沈氏后德名標
婺華元光親署獨美可嘉如晚晴陣雲傍日殘霞(煬帝后沈氏吳)
(興人君理之女)叔濟鬱然名押而已伯仁軟慢尺牘近鄙欽榮之之力
舉雖師心而入流高疎壯浪復覩伯謀並如策馬馳逐葦航泛
浮(新蔡王叔濟字子蕭煬帝弟官至侍中國子祭酒廬陵王伯仁字受之煬帝子官至光禄大夫中武將軍永陽王伯智)
(字榮之廬陵王弟官至右翊將軍桂陽王伯謀字深之永陽王弟官至丹陽尹)智永智果禪林等
精天機淺而恐泥志業高而克成或拘凝重蕭索家聲
或利流通周章擅名猶能作緇門之領袖為當代之凖繩
並如君子勵躬於有道高人保志而居貞(會稽永攸寺僧智永俗姓王氏)
(右軍孫僧智果會稽人)坡陁摠持獨步方外甘率性而衆異非接武于
興會若時違𨼆淪卒不冠帶(江摠字摠持濟陽人陳尚書令)孝穆鄙重
剛毅任拙猶偏禆武夫膽勇智劣(徐陵字孝穆東海人陳右僕射)仲倫
則快速無度馳突不疎尺題已終筆勢仍餘似逸籠檻
之衆鳥恣飛鴻之所如(沈君理字仲倫吳興人陳尚書吏部郎中駙馬都尉)德章
率爾流浪急速骨氣乍高風神入俗符縱志而失道等
潰河與顛木(袁憲字德章陳郡人陳右僕射)快哉伯武心空手敏古風
若遺令範惟允如平郊逸驥晚景飛隼(毛喜字伯武榮陽人陳吏部尚)
(書)翩翩濟陽茂世希祥任樸無聞適俗不忘父輕而迅
子凛而強(蔡景歴字茂世濟陽人陳度支尚書子敬希字祥陳中書令)接武隨波雷
同野王異磽肥之挺質俱竹柏之凌霜(顧野王字希馮陳黃門侍郎領)
(大著作)知道則寬疎施慢無可取則削凡取異常病窒塞
猶崖陸縱獺艱辛騁力(伏知道昌平人陳鎮北長史)含茂悠悠荐臻
同德迫時季而陵替俱道喪于翰墨徒塵鹿為後先非
勝負可差忒(謝道字含茂陳郡人陳中書令)賀氏曰朗雖非動人不事
筆力猶見精神三者若官遊旅泊衣此風塵(賀朗會稽人陳祕書)
(監)蕭條北齊浩汗仲寶劣充凡正備法緊草遐師右軍
歘爾由道究千變而得一乘薄俗而居老如海岳高深
青分孤島(劉珉字仲寶彭城人彦英子北齊三公郎中)文深孝逸獨慕前蹤
至師子敬如欲登龍有宋齊之面貎無孔傅之心胸(趙文)
(深天水人後周為書學博士書迹為時所重孝逸湯隂人隋四門助教深師右軍逸效大令甚有功業當平梁)
(之後王褒入國舉朝貴胄皆師于褒惟此二人獨負二王之法俱入隋臨二王之迹人間往往為貨耳)隋
則玄平嗣芳訛熟名揚彦謙草力浮緊循常糟粕右軍
之化依稀夫子之墻皆如益星榆之衆象無月桂之孤
光(劉元平珉之子字高道隋贈貴範先生房彦謙清河人司隸刺史)昌衡跌宕率爾而
作雖蔑法而或乖乃由衷而不怍似野笋成竹長風隕
籜(盧昌衡字子均范陽人隋侍中)我巨唐之膺休一六合而闡幽武功
定文德修高祖運龍爪陳睿謀自我雄其神貌冠梁代
之徽猷(神堯皇帝隴西李氏諱淵仕隋官至殿内少監右驍衛將軍大丞相封唐王及受禪即位革隋)
(為唐又王右軍書住作爪形時觀者號為龍爪書高祖師王褒得妙故有梁朝風格焉)大宗則備
集王書聖鍳旁啟雖躡閭井未登階陛質詎勝文貌能
全體無風骨摠法禮(文武皇帝諱世民神堯子當貞觀年中鳩集二王真迹徵求天下併)
(充御府)武后君臨藻翰時欽順天矜而永保先業從人欲
而不顧兼金(則天皇后沛國武氏士彠女臨朝稱制號曰大周金輪皇帝時鳳閣侍郎石泉公王)
(方慶即晉朝丞相導十世孫有累代祖父書迹保傳于家凡二十八人緝成一十一卷后問書於方慶方慶因)
(而獻焉后不欲奪之遂盡模寫留内其本加玉飭錦繢歸還王氏人到于今稱之左史崔融撰王氏寶章集叙)
(具紀其事)睿宗垂文規模尚古飛五雲而在天運三光以窺
戶(睿宗皇帝天皇第四子性淳和好書史尚古質書法正體不樂浮華)開元應乾神武聰
明風骨巨麗碑版峥嶸思如泉而吐鳳筆為海而吞鯨
諸子多藝天寶之際迹且師于翰林嗟源淺而波細(開元)
(天寶皇帝仁孝慈和自負英斷好圖書少工八分書及章草殊異英特開元中八分書北京義堂西岳華山東)
(岳封禪碑雖有當時院中學士共討摹勒然其風格大體皆出自聖心)漢王童年自得書
意夙承羲獻守法不二(漢王元昌文皇帝弟)惠文靡倦博好敦勸
恨夫有始無終灰燼成空苟懼存而投閣徒營殁而昇
宫尚可謂梁園筆壯樂府文雄累聖重光之盛業六書
一藝之精工非所以抑至人之徇已服勇士以雕蟲責
繁聲于韶濩徵艷色于蒼穹者也(岐王元範進册惠文太子開元皇帝弟時)
(天府圖書為張昌宗竊換張氏誅歸席臨稷稷殁為王所得初不聞奏後索焉乃盡焚之言樂府文雄者王多)
(能好事有文詞特為歌者所唱)爰有懷琳厥迹疎壯假他人之姓字作
自己之形狀高風甚少俗態尤多吠聲之軰或浸餘波
(李懷琳洛陽人國初時好為偽迹其大急就稱王書及七賢書假云薛道衡作叙及竹林叙事併衛夫人咄咄)
(逼人嵇康絶交書並懷琳之偽迹也有姓謝名道士者能為蠒紙嘗書大急就兩本各十紙言詞鄙下跋尾分)
(明徐唐沈范蹤跡烜赫勞茹装背持以質錢貞觀中勑隸搜尋彼之錢主封以御闕大宗殊喜賜縑二百疋懷)
(琳乃上别本因得待詔文林舘故在内之本為貞觀印頃年在右相林甫家後本在張懷瓘處尋傳易與李起)
(居)若乃出自三公一家面首歐陽在焉不顧偏醜頔翹
縮爽了臭黝糺如地隔華戎屋殊戶牖學有大小夏侯
書有大小歐陽父掌邦禮子居廟堂隨運變化為龍為
光(歐陽詢長沙人統之子幼孤陳中書令江摠收飬書出于北齊三公郎中劉珉官至率更令太常少卿子)
(通亦能繼美張納言封渤海公)永興超出下筆如神不落疎慢無慙世
珍然則壯文璣而老成與貞白而德隣如層臺緩步高
謝風塵纂郁嗣聖體多拘檢如彼珷玞亂其琬琰(虞世南會)
(稽人荔之子迹居四公之上官至祕書監贈禮部尚書封永興公子纂孫凂皆能繼世煖爰武官在仗宿衛初)
(隋存猛將來護兒子烜齊皆負才學入唐繼登三仕版陸元方所云來護兒子把筆虞世南男帶刀言物極則)
(反一至于此)河南專精克倫克勤伏膺告誓銳思猗文恐無
成于畫虎將有類于效嚬雖價重衣冠名高内外澆漓
後學而得無罪乎(禇遂良河南人兼愛子尚書左僕射河南公兼愛名亮東都人)柬之
效虞疎薄不逮少保師禇菁華却倍超石鼠之效能愧
隋珠之掩類(陸東之吳都人仁公子虞氏之出官為著作郎薛稷河東人太子少保)房文
昭則雅而能和穏而不訛精神正氣胸臆餘波若蘋萍
異品共泛中河(房喬字玄齡清河人彦誕子司空贈太尉文昭公)殷公王公兼
正兼署大乃有則小非無據騏驎將騰鸞鳳欲翥題二
牓而迹在歎百川而身去(殷仲容陳郡人不害之孫令名之子奕世工書尤善書額)
(官至禮部侍郎中書汴州安業寺額京師哀義開業質聖寺東京太僕寺靈洲神馬觀額皆精妙曠古王知敬)
(太原人門傳孝義工正行善署書與殷殊途而同歸兼草書弟知慎工圖畫並官至祕書少監當時雙絶與仲)
(容齊肩天后詔一人署一寺額仲容題資聖知敬題清禪俱為獨絶洛川長史德政二賈碑在修行寺東南角)
(即知敬之迹極峻利豐秀清禪資聖寺至今路人識者駐馬往觀普濟度寺即父令名手蹤皆為後代程式)
王祕監則首末全真尊道重德或終紙而結字或重模
而足(遵句反)墨濩落風規椎壯氣力播清譽而祖述屢見
賞于有識如曲圃鴻飛芳園桂植(王紹宗瑯琊人修季子官至祕書少監)
虔禮凡草閭閻之風千紙一類一字萬同如已疑于冰
冷甘没齒于夏虫(孫過庭字虔禮富陽人右衛胄曹參軍)張長史則酒酣
不羇逸軌神澄回眸而壁無全粉揮筆而氣有餘興若
遺能于學知遂獨荷其顛稱(張旭吴郡人左率府長史俗號張顛)雖宜官
售酒子敬揮帚遐想邇觀莫能假手拘素屏及黃卷則
多勝而寡負猶莊周之寓言于從政乎何有(後漢師宜官工書嗜)
(酒每遇酒肆輙書于壁顧觀酒因大售計償賞足而滅之王子敬以帚泥書壁觀者如市已上皆言旭之可比)
湖山降禮狂客風流落筆精絶芳詞寡仇如春林之絢
彩實一望而寫憂雍容省闥高逸豁逹解朝服而歸鄉
斂霓裳而辭闕(賀知章字繼摩會稽永興人太子洗馬德仁之孫少以文詞知名工草隸書進)
(士及第歴官祕書監自號四明狂客)廣平之子令範之首婭姹鍾門逶迤
王後武都先覺翰墨泉藪子敬元常得門窺牖侍中簡
穆異代同友于孔門而升堂惜顔子之不壽(徐嶠之東海人廣平)
(太守子浩中書舍人國子祭酒李造隴西人武都公侍中簡穆即子雲僧虔)韓常侍則八分
中興伯喈如在光和之美古今遠代昭刻石而成名類
神都之冠盖(韓擇木昌黎人工部尚書歴右散騎常侍)赫赫許昌翰苑文房
徵前賢而少對當聖代而難方(田琦鴈門人德平之孫工八分小篆署書圖畫)
(寫洪崕子張氣雲棲并雪木行於世官歴陜令豫蘄許等州刺史兼装背有孫栖梧尤妙其事德平武德功臣)
(兼兵部尚書)衛包蔡隣功夫亦到出于人意乃近天造(衛包京兆)
(人工八分小篆通字學兼象緯之術官至尚書郎蔡有隣濟陽人善八分本拙弱至天寶之間遂至精妙相衛)
(中多其迹)滎陽昆弟内外光華揮毫美麗俱是一家幼弟曰
逾丹書大誇信斵玉而剖石即揀金而披砂(鄭遷及弟邁逾並工)
(八分崔氏出中書令湜之甥遷官至浚儀尉季弟逾善山水天寳中知名梁宋)温良之德書畫
兼美誠依仁而遊藝同上善之若水(皇室季權工八分弟樞工小篆姪平)
(鈞亦善小篆兼妙山水並冠絶一時淮安王神通曾孫權官歴金州刺史樞侍御史平鈞富詞學江陵掾)詩
興入神畫筆雄精李將軍世稱高絶淵微已逾薛少保
時許美潤合極不如(右丞王維字摩詰瑯琊人詩通大雅之作山水之妙勝于李思訓弟)
(太原少尹縉文筆泉藪善草隸書功超薛稷二公名望首冠一時時議論詩則曰王維崔顥論筆則曰王縉李)
(邕祖詠張說不得與焉幼弟紞有兩兄之風閨門之内友愛之極)史侍御惟則必優世
業階乎籀篆古今折衷大小應變如因高而矚遠俯川
陸而必見(史惟則廣陵人殿中侍御史郎諫議大夫白之子白善飛白)通家世業趙
郡李君嶧山並騖宣父同羣洞于字學古今通文家傳
孝義意感風雲(李陽冰趙郡人父雍門湖城令陽冰兄弟五人皆負詞學工于小篆幼師李斯)
(嶧山碑後見仲尼吳季札墓誌便變化開閤如虎如龍勁利豪爽風行雨集文字之本悉在心胸識者謂之蒼頡)
(後身弟騰冰子澥子均並詞場高弟幼子曰廣勤學孝義以通家之故皆同子弟也)延安君則快
速不滯若懸流得勢三原君則婉媚工密似垂楊應律
(吾舅諱繪彭城人延安都督姨兄名事若山平原人京兆三原縣尉大理評)宋儋李璆擅美中
州李師王而意淺宋祖鍾而體流(宋儋字藏諸廣平人高尚不仕戶部侍郎)
(字文融薦授祕書省校書即作鍾體而側捩放縱跡不副名開元末舉場中後軰多師之李璆隴西人御史大)
(夫傑之兄子性疎逹輕財重然諾筆路緊媚亦有聲于代為狄宇清李漸所師)員外蕭公名成
于薛安西變體光潤愉悦(蕭公名誠蘭陵人梁之後起家奉禮即開元初時尚禇薛)
(公為之最拜右司員外郎善造班石文紙用西山野麻及虢州土穀五色光滑殊勝)張氏四龍名
揚海内中有季弟工夫少對右軍風規下筆斯在(張從申長)
(史文場擢第弟從師監察御吏從儀灼然有才從申志業精絶工正行書握管用筆具于結密近古所無恨歴)
(覽不多聞見遂寡右軍之外一步不窺意多榻書其真迹闕如也)吕公歐鍾相雜自是
一調雖則筋骨乾枯終是精神險峭其餘小楷尤更巧
妙(吕向東平人開元初上美人賦忤上時張說作相諫曰夫鬻拳脅君愛君也陛下縱不能用容可殺之乎)
(使陛下後代有愎諫之名而向得敢諫之直于小子為便耳不如釋之于是承恩特拜補闕賜綵百段衣服銀)
(章朱綬翰林待詔頻上賦頌皆在諷諫兼上皇太子文章及書官至給事中中書舍人刑部侍郎文詞學業當)
(代莫比有子曰廣聰利後秀有吏才並監察御史)吾兄則書包雜體道冠衆賢
手關目瞥瞬息彌年比夫得道家之深旨習閬風而欲
仙(家兄蒙字子全司議郎安南都護)馬家劉氏臨效逼斥安西蘭亭貎
奪真蹟如宓妃遺形于約素再見如在之古昔(翰林書人劉泰)
(妹婦馬氏)若乃押署則僧權似長松挂劒滿騫如盤石卧虎
(徐僧權中山人滿騫富陽人)繁多乃懷充懷珍稀少乃延祖胤祖(唐懷)
(充晉昌人姚懷珍武康人陳延祖長成人范胤祖順陽人)熾文時有何妥近覩雖止
姓名美其傲古恨連書于至寶無尺牘之行伍(沈熾文武康人)
(何妥外國人翊子梁中書侍郎各作當時書證)至印驗則玉斵北書(太平公主武氏家玉)
(印有四北書今多丹駁墨塗有者盖寡範云三藐毋䭾四字也)金鐫篆字少能全一多
不越四國署年名家標望地獨行龜益(即魏王恭家印)並鑱竇
臮(范陽功曹諱臮書印)貞觀開元文止于二(貞觀開元太宗玄宗所用印)陶安
東海徐李斯祕(陶安東海徐祭酒嶠之印李起居造印)萬年方寸(萬年方寸未詳)
翰囿所類(前延王友竇永書印)張氏永保(張氏永保張懷瓌印)任氏言事(未詳)
古小雌文東朝周顗(東晉僕射周顗印)審定竇家(竇蒙審定議郎竇蒙書印)
亭侯襲貴(亭侯未詳)猗歟劉鄭門承貂珥義仰彭城(彭城)
(侯金部郎中劉繹書印司馬安國郎中之季父今各有印)鄴周印異(相國鄴侯李泌印宣)
(州長史周昉印)或有慚于稽古諒無乏于雅致宋虞龢表聞
于明皇帝齊簡穆書答于竟陵王表委盡稱書乃備詳
(宋中書侍郎虞龢上明皇帝表論古今妙蹟正行草楷紙色籀軸真偽卷數無不畢備表本行于世真蹟故起)
(居舍人李造得之齊司空簡穆公處瑯琊王僧虔答竟陵王子良書序古善書人詳議無不至當本行于世其)
(真蹟今御史大夫黎翰得之)梁高祖巧而未博(武帝衍撰書評)卲陵王博而
未至(蕭綸亦撰書評)庾中庶失品格拘以文華(梁庾肩吾撰書品諭)傅五
兵比亡羊廣于職位(梁傅昭撰書法目錄)名錄編于司馬(隋蜀王府司馬)
(姚最撰書錄)善狀集于散騎(左散騎常侍姚思廉集善書人名狀)李亞相著藻
飾之繁(右御史大夫李嗣真撰書品)張兵曹擅習玩之利(率府兵曹鄂州長史)
(張懷瓘撰十體書斷上中下)考數公之著稱多約傳而立記余不敏
于登高豈虚言而求備敢直筆于親覩非偏譽于所嗜
也至我小司空韋公曰述職該藝府才同史筆茂族挺
生聖朝間出若乃闡異聞之旨接片善之勤則必忘疲
吐握不間風塵所談而改觀成市所寶而增價為珍小
擅聲于自我大推美于其人彼凡百而馳名既往遇此
公而其德惟新可謂千載一時孤標絶倫矣(韋述京兆人尚書工)
(部侍郎)及乎驗德力之工拙知古今之優劣余稽古而翫
能因假能而有說非徒姓名記錄面首超越相質披文
虚空歲月者矣是用相如慕藺撫新蹟而忘懷豈同賜
也望回抱遐心而結舌終冀乘時出處備展名節其或
萃傅岩(鍾紹京南康人中書令光禄大夫聚寶捐金川流海納)而會潁川(家伯諱瓉邠王)
(司馬躭翫逹旨固求不匱)歸右史(李造拂鏡旁通傾心善價)而入補闕(席巽安定人右補闕)
(心專務得家業或遺)祭酒(徐浩則法道存徵求非利)翰林之尋繹(張懷瓘兄弟懷瓌盛王府)
(司馬並翰林待詔俱好無厭亦能臆斷)烏臺(潘履慎榮陽人監察御史克遵能事採翫芳猷)粉署
之敦閱(蔡希寂濟陽人金部郎中習學潤身假借盈篋)欣給事之道弘(族兄紹給事中)
(志弘推道不倦虚求)仰議郎之區别(家兄銳思窮源增輝改觀)韓生委翰(韓滉潁川)
(人給事中委質慮遠推誠道博)滕子擁决(滕昇歙州婺源縣令取捨若流通利泉藪)張氏旁
求(懷瓘海陵人今鄂州司馬利於推擇道在耑精)陸家胥悦(陸曜吳郡人卷緝餘芳事見前志)
釋胐超彼岸(東京福先寺僧良朏新羅人俗姓林氏遇捎衣鉢逸冠濟流)梅仙行無
轍(高置直渤海人同官尉氣合古風利加能事)温播金聲(温晃太原人國子簿悉心景慕徒衆)
(博求)崔含冰潔(崔曼倩清河人鄂縣尉浩汗經營見如不及)若驚趙陳(陳閎潁川人陳)
(王府長史趙徵明天水人或志敦習學或自閱古能習玩之無斁也)賈勇徐薛(徐守行東海人監察)
(御史薛邕河東人郎中或推右招致或究能傳後並求之不已)關郭雙奮飛(關偽隴西人郭暉太)
(原人或規規躭好或楚楚傳寫)潘袁兩傾竭(潘淑會稽人袁明陳郡人或披尋洽道或躭籍樂貧)
簮纓布素申道開記既輻輳而川流並觀光于後哲遠
珠玉之無脛可得略而言焉曰長安則穆聿(聿咸陽龐店人少以)
(販書為業後至德中因告訐徵搜古迹并強括石泉公家則天皇后所述書功白身授金吾長史改名禪乘危)
(射利)王白(遼東人詞荒智狡)導其源葉豐(括州人貌泰性僻)田穎(長安人志凡識)
(滯)委其軀必拾遺市駿懷寶飛鳬洛陽則杜福(河南人論熟行)
(巧)劉翌(洛陽人節苦心廉)窮彌固齊光(河南人道寡業微)趙晏(河南人志耑識)
(到)樂忘劬皆誇目動利實有若無詩不云乎匪斧語有
之曰反隅若或微數子之運用甘千里之殊途則我雞
犬而無來無往子衣裳而不曳不裾成一家之憬彼睽
四海之友于(言通貨利)事符道因心與目親幾變灰炭涉歴
冬春互為賓主往反周秦左靖吾兄業窮幽遠(名錫同州别駕)
龍興張揖道契貞淳(與潘淑獻書拜官今任龍興縣尉)雅興閉關以隨
扣古風開卷以襲人不然者何窮獨而恣怡悦何市朝
而貪𨼆淪(言荷往來)衆矣森然往哲來賢一朝而星羅入眡
百代而雲被及肩身已没兮若休迹遺芳而可傳彼金
印玉璽豐碑貨泉蟲篆制而八分間矣正隸興而藁草
行焉不可量乎所覩又何極乎備宣若乃流譽前代效
蹟當年錄軍機而羽括鷹隼還國命而發揮貂蟬通親
支以感節啟咨謀以聞天接武波委嗣芳鱗連則余不
讓于賦頌敢分蚩而别妍恃乎幼好而晩知之至熟也
曲察而直言之而無愧者將拭目而衆利輕言入掌而
百憂寫其藤苔縑縠衡理蜀幅花麻黃詢緇赭紺綠淪壓
而邇蠧亡文(蓄非其人雖邇朝亦朽蠧)保持而遠完纖卷(藏之得地雖遠古亦)
(克全)上智所以懸解(直曉)中庸所以交戰(疑之)取迷伊他貽笑
鄙賤則有烏絲縹首紫蠒露面好丹時更悲素色變狀
玄豹之霧𨼆規雕虎之風扇雖置水彌旬移裝屢遍益
深沉于直質乃容易于覽見嗟乎捨不疑于古疎取憑
假於俗眩(眩惑)誘淺情于末興肆凡賞而留眄何其妄哉
寧知立法而虧真作德而還淳忘情是悦代有其人(言定)
(是作)必也易背以時(時在正夏)受彩無欺敏洽和之妙道得潤
軟之成規(用麵調適候隂以成)疎密苦樂殊形異宜(厚薄完蠧)上約下
豐始增末卑(接上下前後例)沽將實名位充合離(改折署榜餘地)或附
卷均端是使其夷(薄而蠧者)或鳴砧妥帖然後呈姿(厚而完者)探
尋源流志逸肥遁緝合截剪躬勞不悶明齊短長闇結
分寸誡怱怱于或躁祛悢悢之遺恨至如虹縈絲帶鸞
舞錦標青間綾文出之衣表檀心鼊首金映銀絡舒囊
貎妍撫卷秀作多此飭類又難詳備(並言對撿裝背也)若乃見
稀意欲雖可棄而崑山片玉翫久厭充雖可保而紈扇
秋風競捨兹而易彼誇視審而聽聰或芟穢于匿迹或
爽真于矜工夥哉耳誤尠矣目窮因既原乎識量遂懸
别其淹通已分流而兹在徒並騖而争雄(言申易之)假使作
偽心勞亂真首出眯目童幼摧殘紙筆終令君子棄
瑕以拔材壯士斷腕以全質期補勞于得喪勵採葑于
始卒子猷之竹在焉曷可無其下月(言務弘道)夫喻大始于
事卑方崇極于類聚况物著公器賞推善主異清白而
非弓裘豈孫謀而紹宗祖抑如堯禪舜舜命禹道必貴
乎聲同天無親而德輔歸可保于授受靡自私而禦侮
故知乖其趨者則密戚而心捐合其軌者則舉讎而掌
傳亮玉帛之利末望我徒之義先(先林傳林後紀樂成以終也)至其
罷琴閒堂散袠虚牖閱新連之卷軸傾舊滿之樽酒暢
懷古而遺形荷逢時而濡首炎凉所寄偃仰無咎煙積
孤松春遇五柳想薜蘿而在眼狎鸞鳳而盈手善隣得
朋知我益友暗遺名利卧度卯酉遂志願兮苟若斯生可
憑兮死不朽雖金翠溢目陶匏聒耳徒潤色于多歡實
無階于競美賢賢易色勿藥有喜茅居食貧陋巷飲水
誓將敦素業而畢矣振清風而何已亂曰資樂道兮善
莫大佐玄覽兮寄所賴芝蘭滿室兮遺美芳朋友忘言兮
古人會想賢翫蹟儼如在史册悠悠幾千載
大歷四年七月點發行來尋繹精嚴痛推心骨其人
已往其跡今存追想容輝涕淚嗚咽
議郎竇蒙五言題此賦
受命别家鄉思歸每斷腸姜肱留被在子敬與琴亡我
弟當平昔才名荷寵光作詩道小雅獻賦掩長楊流轉
三千里悲啼百萬行庭前紫荆樹何日再芬芳
述書賦語例字格議郎竇蒙
吾弟尚輦君字靈長翰墨厠張王文章凌班馬詞藻雄
贍草隸精深平生著碑誌詩篇賦頌章表凡十餘萬言
較其巨麗者有天寶所獻大同賦三殿蹴踘賦以諷興
諫諍為宗以匡君救時為本帝乃咨爾可編筴書中使
三人榮曜戚里龍章鳳篆寵錫儒門及乎晚年又著述
書賦摠七千四百六十言精窮旨要詳辨祕義無深不
討無細不因徵五典三墳九丘八索詩騷禮易文選詞
林猶不盡所知故别結語立言曲中幽奥一字一句數
義旁通尚輦君學究天人才通詁訓注解分析皆憑史
傳注有未盡在此例中意有未窮出此格上凡古今時
哲正文呼字尊貴長老各言其親或取便引官或因言
稱爵句則兩字三字五字四字而于以間之其或六或
八改時革命之際舉不相從慮學者致疑仍施朱點發
此則語之理例别有字格存焉凡一百二十言并注二
百四十句且褒與貶還同謚法披文感切撫已崩摧手
迹宛然如向來之放筆天才卓爾成千載之分襟孝義
銘心言笑在目一枝先折痛貫肝腸一眼先枯哀纏骨
髓
字格(凡一百二十言并注二百四十句)
亡情(鵬鶚向風自然鶱翥)天然(鴛鴻出水更好容儀)質朴(天仙玉女粉黛何施)
斵磨(錯絲雕文方申巧妙)體裁(一摹一楷盡有憑據)意態(回翔動静厥趣相隨)
不倫(前濃後薄半敗半成)枯槁(欲北還南氣脈斷絶)專成(直師一家今古不雜)
有意(志立乃就非工不精)正(衣冠踏抱若行若止)行(劒履趨鏘如步如驟)
草(電掣雲奔龍蛇出没)章(草中楷古踧踏擺打)神(非意所到可以識之)
聖(理絶名言潜以意得)文(經天緯地可大可久)武(回戈挽弩拉虎拿豹)
能(千種風流曰能)妙(百般滋味曰妙)精(功業雙極曰精)
古(除却常情曰古)逸(縱任無方曰逸)高(超然出衆曰高)
偉(精彩照射曰偉)老(無心自逹曰老)喇(超能越妙曰喇)
嫩(力不副心曰嫩)薄(闕于圓偹曰薄)強(筋力露見曰強)
穏(細備中正曰穏)快(興趣不停曰快)沉(深而意遠曰沉)
緊(團合密緻曰緊)慢(舉止閒詳曰慢)浮(若無所歸曰浮)
密(間不容髮曰密)淺(凌于俗流曰淺)豐(筆墨相副曰豐)
茂(字外情多曰茂)嚴(體外有餘曰嚴)宏(裁制絶壯曰宏)
實(氣成風雲曰實)輕(筆運流便曰輕)瘠(瘦而有力曰瘠)
疎(違犯隂陽曰疎)拙(不依智巧曰拙)重(質勝于文曰重)
纖(文過于質曰纖)貞(骨清神重曰貞)艷(少古多今曰艷)
峻(頓挫穎逹曰峻)潤(旨趣盈溢曰潤)險(不期而然曰險)
怯(下筆不猛曰怯)畏(無端羞澁曰畏)妍(逶迤排折曰姸)
媚(意居形外曰媚)謹(藏鋒𨼆銳曰謹)細(運用精深曰細)
熟(過猶不及曰熟)雄(别具英威曰雄)雌(氣候不足曰雌)
飛(若滅若没曰飛)爽(肅穆飄然曰爽)動(如欲奔飛曰動)
成(一家體度曰成)禮(動合典章曰禮)法(宣布周備曰法)
典(從師約法曰典)則(可以傳授曰則)偏(惟守一門曰偏)
乾(無復光輝曰乾)滑(遂乏風彩曰滑)駛(波瀾驚繞曰駛)
放(流浪不窮曰放)拔(輕逸超脱曰拔)閒(孤雲生遠曰閒)
鬱(勝勢風起曰鬱)秀(翔集難名曰秀)束(興致不弘曰束)
穠(五味皆足曰穠)峭(峻整勁利曰峭)散(有初無終曰散)
質(自少妖妍曰質)魯(本宗淡泊曰魯)肥(龜臨洞穴没而有餘)
瘦(鶴立喬松長而不足)壯(力在意先曰壯)寬(疎散無檢曰寬)
大歷十年龍集乙卯二月乙丑陜州大都督府夏縣
尉竇士正初校
檢校國子司業太原縣令竇蒙再校
書苑菁華卷十
