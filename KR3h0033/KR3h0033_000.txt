御題書苑菁華
好惡為君宜慎哉蒐書種種挈籯來不能無彼(謂好惡)因
有此用識心存欲政推運筆諸家備𫝊法臚篇廿卷允
稱才(是書為宋陳思撰凡二十卷採摭秦漢以逮唐人運筆結字之法兼及法帖古刻而以諸家詩文論)
(及書法者附之)臨池那盡帝王事獨愛公權一語該
書苑菁華藝術類一(書畫之屬)
提要
(臣)等謹案書苑菁華二十卷宋陳思撰是編
集古人論書之語與書小史相輔而行卷一
卷二曰法卷三曰勢曰狀曰體曰旨卷四曰
品卷五曰評曰議曰估卷六曰斷卷七曰錄
卷八曰譜曰名卷九卷十曰賦卷十一卷十
二曰論卷十三曰記卷十四曰表曰啓卷十
五曰牋曰判卷十六曰書曰序卷十七曰歌
曰詩卷十八曰銘曰贊曰叙曰𫝊卷十九曰
訣曰意曰志卷二十曰雜著所收凡一百六
十餘篇以意主閎博故編次叢雜不免疎舛
如序古無作叙者因蘇軾避其家諱而改本
非二體昌黎集内所作皆序而非叙思乃列
序叙為二目且以韓愈送高閑上人一篇載
入叙中殊無根據又晉書王羲之𫝊唐太宗
稱制論斷即屬𫝊贊之流而思别題作書王
羲之𫝊後列之雜著中尤為不知體製然自
唐以來惟韋續墨藪兼採羣言而篇帙無多
未為賅備其裒錄諸家緒言薈稡編排以資
考訂實始於是編
御定佩文齋書畫譜中論書一門多採用之雖思書
規模草創萬不及後來之精密而大輅肇自
椎輪層冰成於積水其造始之功固亦未可
冺焉乾隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書苑菁華原序
古以書為名如周官掌達書名于四方儀禮百名書于
策則今所謂字也是故欲知學者必先識字不識字則
無以名物雖張顛草聖阿買八分猶為不識字也臨安
粥書人陳思乃能集漢魏以後論書者為一編曰書苑
菁華豈不可尚雖然是猶後世誇工鬭妍非吾所謂識
字者君好學者又于此遡流尋源以及於秦漢而上求
古人所以名之意則讀書為文也其庶乎鶴山翁題
