書苑菁華卷七
宋陳思撰
書錄
唐張懷瓘二王等書錄
夫翰墨之美多以身後騰聲二王之書當世見貴獻之嘗與
簡文帝十紙題最後云下官此書甚合作願聊存之此書為
桓玄所寶玄愛重二王不能釋手乃選縑素及紙書正行之
尤美者各為一帙常置左右及南奔雖甚狼狽猶以自隨將
敗並投於江晉代裝書真草渾雜背紙皺起范曄裝特微為
小勝宋孝武又使徐爰措護十紙為一卷明帝料簡舊祕併
遣使三吳鳩集散逸詔虞和巢尚之徐希秀孫奉伯等更加
編次咸以二丈為度二王縑素書珊瑚軸二帙二十四卷紙書
金軸二帙二十四卷又紙書玳瑁軸五帙五十卷並金題玉躞
織成帶又扇書二卷又紙書飛白章草二帙十五卷並旃
檀軸又紙書戲字一帙十五卷並書之冠冕也自此
以下别有三品書凡五十一帙五百二十卷並旃檀軸
其新購獲者為六帙一百二十卷既經喪亂多所遺失
齊高帝朝書府古跡惟有十二帙以示王僧虔仍更就
求能者之迹僧虔以帙中所無者得張芝索靖衛伯儒
吳大皇帝景帝歸命侯王導王洽王珉張翼桓玄等十
卷其與帙中所同者王恬王珣王凝之王徽之王允之
並奏入秘閣梁武帝尤好圖書搜訪天下大有所獲以
舊裝堅強字有損壊天監中勑朱异徐僧權唐懷充姚
懷珍沈熾等析而裝之更加題檢二王書大凡七十八
帙七百六十七卷並珊瑚軸織成帙金題玉躞侯景簒
逆緘在書府平侯景後王僧辯搜括並送江陵承聖末
魏師襲荆州城陷元帝將降其夜乃聚古今圖書十四
萬卷并大小二王遺跡遣後閣舍人高善寳焚之吳越
寳劒並將斫柱乃歎曰蕭世成遂至於此文武之道今
夜窮乎歴代祕寳並為煨燼矣周將于謹普六茹忠等
招拾遺逸凡四千卷將歸長安大業末煬帝幸江都祕
府圖書多將從行中道船没大半淪棄其間得在所餘
無幾弑逆之後並歸宇文化及至聊城為竇建德所破
並皆亡失留東都者後入王世充世充平始歸天府貞
觀十三年勑購求右軍書並貴價酬之四方妙迹靡不
畢至勑起居郎禇遂良校書郎王知敬等於玄武門西
長波門外科簡内出右軍書相共參校令典儀王行真
裝衣梁朝舊裝紙見存者但裁剪而已右軍書大凡二
千二百九十紙裝為十三帙一百二十八卷真書五十
紙一帙八卷隨本長短為度行書二百四十紙四帙四
十卷四尺為度草書二千紙八帙八十卷以一丈二尺
為度並金縷雜寳裝軸織成帙其書每縫皆用小印印
之其文曰貞觀大令書不之購也天府之内僅有存焉
古之名書歴代帝王莫不珍貴齊宋已前大有散失及
梁武帝鳩集所獲尚不可勝數並珊瑚軸織成帙金題
玉躞二王書大凡二萬五千紙元帝狂悖焚燒將盡文
皇帝盡價購求天下畢至大王真書惟得五十紙行書
二百四十紙草書二千紙並以金寳裝飾今天府所有
真書不滿十紙行書數十紙草書數百紙共有一百一
十八卷張芝一卷張昶一卷並旃檀軸錦標而已既所
不尚散在人間或有進獻多堆於翰林雜書中玉石混
居薰蕕同器然書性不易不以寳之則工棄之則拙豈
徒書也人亦如之用舍行藏言行之間不可玷缺亦猶
蘭桂雖在幽𨼆不以無人知而不芳也往在翰林中見
古鐘二枚高二尺圍丈餘上有古文二百許字紀夏禹
功績字皆紫磨金鈿光彩射人似大篆而神彩驚人非
其時不敢聞奏然棄於泥土中久與瓦礫同也然濫吹
之事其來久矣且如張翼及僧惠式效右軍時人不能辨
近有釋智永臨寫草帖幾欲亂真至如宋朝多學大令
其康昕王僧虔薄紹之羊欣等亦欲混其臭味是以二
王書中多有偽迹好事所書尤宜精審倘所寳同乎燕
石飜為有識所蚩也乾元三年五月日
唐張懷瓘古賢能書錄
我唐四聖高祖神堯皇帝太宗文武聖皇帝高宗天聖
大聖皇帝鴻猷大業列乎册書多才能事俯同人境翰
墨之妙資以神功開草隸之規模變張王之今古盡善
盡美無得而稱今天子神武聰明制同造化筆精墨妙思
極天人或頌德銘勲函耀金石或恩崇惠褥載錫侯王
赫矣光華懸諸日月然猶進而不已惟奥惟玄非區區
小臣所敢揚述
神品二十五人
古文一人史籀
籀文一人史籀
小篆一人李斯
八分一人蔡邕
隸書三人鍾繇王羲之獻之
行書四人王羲之獻之鍾繇
張芝
章草八人張芝杜度索靖
王羲之崔瑗衛瓘
皇象王獻之
飛白三人蔡邕王羲之獻之
草書三人張芝王羲之獻之
妙品九十八人
古文四人杜林衛宏邯鄲淳
衛恒
大篆四人李斯趙高蔡邕
邯鄲淳
小篆五人曹喜蔡邕邯鄲淳
崔瑗衛瓘
八分九人張昶皇象師宜官
梁鵠邯鄲淳韋誕鍾繇
索靖王羲之
隸書二十五人張芝鍾會衛瓘
蔡邕邯鄲淳韋誕荀與謝安
羊欣王洽王珉薄紹之
宋文帝衛夫人胡昭曹喜謝靈運
王僧虔孔琳之蕭子雲禇遂良
虞世南陸柬之釋智永歐陽詢
行書十六人劉德昇衛瓘胡昭鍾會
王珉謝安王僧虔王洽羊欣
薄紹之孔琳之虞世南阮研
歐陽詢陸柬之禇遂良
章草八人張旭鍾會韋誕衛恒
郄愔張華魏武帝釋智永
飛白五人蕭子雲張宏韋誕歐陽詢
王廙
草書二十二人索靖衛瓘嵇康
張旭鍾繇羊欣薄紹之
鍾會衛恒荀輿桓玄
謝安孔琳之虞世南王珉
王洽謝靈運張融阮研
王僧虔歐陽詢釋智永
能品一百六人
古文四人張敞衛覬衛瓘
韋昶
大篆六人胡昭嚴延年韋昶
班固歐陽詢
小篆十二人衛瓘韋誕皇象
張宏許慎班固傅玄
劉劭張絃范曄蕭子雲
歐陽詢
八分三人毛宏左伯王獻之
隸書二十三人衛恒張昶王廙
庾翼郄愔王濛衛覬
張彭祖阮研陶弘景王修
王襃王恬李式傅玄
楊肇王承烈庾肩吾薛稷
孫過庭釋智永高正臣盧藏用
行書十八人宋文帝王導司馬攸
王修釋智永蕭子雲蕭思話
齊高帝陶弘景王承烈孫過庭
漢王元昌高正臣薛稷裴行儉
王知敬釋智果盧藏用
章草十五人羅暉趙襲徐翰
庾翼張超王濛衛覬
崔實杜預蕭子雲陸柬之
歐陽詢王承烈王智裴行儉
飛白一人劉劭
草書二十五人王導陸柬之何曹
楊肇郄愔庾翼王愔
王廙司馬攸李式宋文帝
蕭子雲宋令文齊高帝謝眺
庾肩吾蕭思話范曄孫過庭
梁武帝高正臣王智敬裴行儉
釋智果盧藏用
右包羅古今不越三品工拙倫次迨至數百且妙之企
神非徒步驟能之仰妙又甚規隨每一書之中優劣為
次一品之内復有兼并至如神品則李斯杜度崔瑗皇
象衛瓘索靖各惟得其一史籀蔡邕鍾繇得其二張芝
得其三逸少子敬並各得其五考多之類少妙之况神
又上下差降昭然可悉也他皆放此後所傳則當品之
内時代次之或有紀名而不評迹者盖古有其傳今絶
其書粗為斟酌列於品第但備其本傳無别商𣙜然十
書之外乃有龜蛇麟虎雲龍蟲鳥之書既非世要悉所
不取也
唐朝叙書錄
貞觀六年正月八日命整理御府古今二書鍾王等真
迹得一千五百一十卷至十年太宗嘗謂侍中魏徵曰
虞世南死後無人可論書徵曰禇遂良下筆遒勁甚得
王逸少之體太宗即日召令侍書嘗以金帛購求王羲
之書邇天下争賫古書詣闕以獻當時莫能辨其真偽
遂良備論所出一無舛誤
十四年四月二十二日大宗自為真草書屏風以示羣
臣筆力遒勁為一時之絶(初購求人間書凡真行二百九十紙裝為七十卷草二千)
(紙装為八千卷每聽覧之暇得臨玩之)嘗謂朝臣曰書學小道初非急物
時或留心猶勝棄日凡諸萟業未有學而不得者也病
在心力懈怠不能專精耳朕少時為公子頻遭陳敵義
旗之始及平寇亂執金鼓必自指揮觀其陣即知其強
弱每取吾弱節其強以吾強對其弱敵犯我弱追奔不
踰百數十步吾擊其弱必突過其陣之背而反擊之無
不大潰多用此制勝思得其理深也今吾臨古人之書
殊不學其形勢佳在求其骨力及其得骨力而形勢自
生耳然我之所為皆先作意是以果能成也(初置弘文舘選貴臣)
(子弟有性識者為學士内出書命之令學及人間有善書者追徵入舘十數年間海内從風矣)
至十八年二月十七日召三品已上賜晏於玄武門太
宗操筆作飛白書衆臣乘酒就太宗手中競取散騎常
侍劉洎登御床引手然後得之其不得者咸稱洎登御
床罪當死請以付法太宗笑曰昔聞婕妤辭輦今見常
侍登床
龍朔二年四月上自為書與遼東諸將謂許敬宗曰許
圉師嘗自愛書可於朝堂開示圉師見甚驚喜私謂朝
官曰圉師見古跡多矣魏晉以後惟稱二王然逸少多
力而少妍子敬多妍而少力今觀聖跡兼絶二王鳳翥
鸞迴實古今書聖也
神功元年五月上謂鳳閣侍郎王方慶曰卿家多書合
有右軍遺跡方慶奏曰臣十代再從伯祖羲之書先有
四十餘紙貞觀十二年太宗購求先臣並以進訖惟有
一卷見在今進臣十一代祖導十代祖洽九代祖珣八
代祖曇七代祖僧綽六代祖仲寳五代祖騫高祖規曾
祖褒并九代三從伯祖晉中書令獻之已下二十八人
書共十卷並進上御武成殿示羣臣仍令中書舍人崔
融為寳章集以叙其事復以集賜方慶當時舉朝以為
榮也
唐韋述叙書錄
開元十六年五月内出二王真迹及張芝張昶等真跡
摠一百五十卷付集賢院令集字榻進尋且依文榻兩
本進内分賜諸王後屬車駕入都却進真本竟不果進
自太宗貞觀中搜訪王右軍等真跡出御府金帛重為
購賞由是人間古本紛然畢進帝令魏少師虞永興禇
河南等定其真偽右軍之跡凡得真行二百九十紙裝
為七十卷草書二千紙裝為八十卷小王及張芝等亦
各隨多少勒為卷帙以貞觀字為印印縫及卷之首尾
其草跡又令河南真書小字帖紙影之其古本亦有是
梁隋官本者梁則滿騫徐僧權沈熾文朱异隋則江摠
姚察等署記其後太宗又令魏禇等卷下更署名記其
後蘭亭一時相傳云將入昭陵玄宫長安神龍之際太
平安樂公主奏借出外榻寫樂毅論因此遂失所在開
元五年勑陸元悌魏哲劉懷信等檢校換標分一卷為
兩卷總見在有八十卷餘並墜失元悌等又割去前代
名賢押署之跡惟以已之名氏代焉上自書開元二字
為印以印記之右軍書凡一百三十卷小王二十八卷
張芝張昶書各一卷右軍真行書惟有黃庭告誓等四
卷存焉蕭令尋奏滑州人家藏右軍扇上真書宣示及
小王行書白騎遂等二卷勑命滑州給驛賫書本赴京
其書扇有貞觀舊裱織成題字奉進上書本留内賜絹
一百疋以遣之亦竟不問得書所由
唐盧元卿法書錄
晉平南將軍荆州刺史瑯琊王廙字世將書一卷
沈熾文滿騫徐僧權
貞觀十三年十二月十九日起居郎臣禇遂良
司空許州都督趙國公臣無忌
開府儀同三司尚書左僕射太子少師梁國公臣玄
齡
特進尚書右僕射申國公臣士廉
特進鄭國公臣徵
吏部尚書公(逆人侯君集名初同署犯法後揩名尚書字已不似有而暗)
中書令附馬都尉安德郡開國公臣楊師道
左衛大將軍武陽開國公臣李大亮
光禄大夫戶部尚書莒國公臣唐儉
光禄大夫禮部尚書河間郡王臣孝恭
刑部尚書彭城縣開國公臣劉德威
兼太常卿扶陽縣開國男臣韋挺
少府監安昌縣開國男臣馮長命
銀青光禄大夫行尚書佐丞濟南縣開國男臣康皎
齊高帝姓蕭氏諱道成字紹伯書一卷
開元五年十一月五日陪戎副尉臣張善慶裝
文林郎直祕書省臣王知逸監
宣義郎行左司禦率府錄事參軍臣劉懷信監
宣德郎行左驍衛倉曹參軍臣陸元悌監
承議郎行右金吾衛長史臣魏哲監
右散騎常侍崇文舘學士上柱國舒國公臣禇無量
祕書監侍讀昭文舘學士上柱國常山縣開國公臣
馮懷素
開府儀同三司上柱國梁國公臣姚崇
銀青光禄大夫行中書侍郎同中書門下平章事監
修國史上柱國許國公臣蘇頲
銀青光禄大夫守吏部尚書兼侍中監修國史上柱
國廣平郡開國公臣朱璟
右按工部侍郎韋公云貞觀中搜訪王右軍等真跡出
御府金帛重為購賞人間古本紛然畢集太宗令魏少
師虞永興禇河南等定其真偽右軍之迹凡得真行二
百九十紙裝為七十卷草書二千紙裝為八十卷小王張
芝等亦各多少勒為卷帙以貞觀字為印印縫及卷之
首尾其草跡又令河南真書小字帖紙影之其古本亦
有是梁隋官本者梁則滿騫徐僧權沈熾文朱异隋則
江摠姚察等署紀太宗又令魏禇等卷下更署名記開
元五年勑陸元悌魏哲劉懷信等檢校換標分一卷為
兩卷摠見在有八十卷餘並墜失元悌等又割去前代
名賢押署以己名氏代焉上自書開元二字為印記之
王右軍書凡一百三十卷小王二十八卷張芝張昶書
一卷徐會稽云太宗大購圖書内庫有鍾繇張芝張昶
王羲之父子書四百卷及漢魏晉宋齊梁雜迹三百卷
貞觀十二年十一月裝成部帙以貞觀字印縫命起居
郎禇遂良排署元卿見建中已後翰林中雜迹用翰林
印印縫茹蘭芳等署名又云貞元十一年正月於都官
郎中竇衆興化宅見王廙書鍾會書各一卷武都公李
造押名又兩卷並古錦標玉軸每卷十餘人書内一卷
開皇十八年押署府内史薛道衡署名前後所見貞觀
十三人及開元五年書法跋尾題署人名或人數不同
今具如前(建中二年正月二十一日知書樓直官臣劉逸江賀遂良等檢校副使掖庭令臣茹蘭芳)
(副使内等伯臣宋遊瓌是雜迹卷上跋元和三年四月五日)
晉右將軍會稽内史贈金紫光禄大夫瑯琊王羲之
字逸少書一卷四帖
貞觀十四年三月二十三日臣蔡撝裝
特進尚書右僕射上柱國申國公臣士廉
特進鄭國公臣徵逆人侯君集(犯法後揩印)
中書令駙馬都尉安德郡開國公臣楊師道
右屯衛將軍上柱國通川縣開國男臣姜行本
起居郎臣禇遂良
開府儀同三司尚書左僕射太子少師上柱國梁國
公臣玄齡
右前件卷是官庫目錄苐三十共四帖都一百六十一
字玳瑁軸古錦標有貞觀印字及李氏印謹具跋尾如
前元和三年四月六日盧元卿記
書苑菁華卷七
