書苑菁華卷四
宋陳思撰
書品
梁庾肩吾書品論
玄静先生曰予遍求邃古逖訪厥初書名起於玄洛字
勢發於倉史故遣結繩取諸文象諸形會諸人事未有
廣此緘縢深兹文契是以一畫加大天尊可知二方增
土地卑可審日以君道則字勢圓月以臣輔則文體缺
及其轉注假借之流指事會意之類莫不状範毫端形
呈字表開篇玩古則千載共朝削簡𫝊今則萬里對面
記善則惡自削書賢則過必改玉歷頒正而化俗帝載
陳言而設教變通不極日用無窮與聖同功參神並運
爰洎中葉捨繁從省漸失穎川之言竟逐雲陽之字若
乃鳥迹孕於古文璧書存於科斗符陳帝璽摹調蜀漆
署表宫門銘題禮器魚猶捨鳳鳥已分蟲仁義起於麒
麟威形發於龍虎雲氣時飄五色仙人還作兩童龜若
浮溪蛇知赴穴流星疑燭垂露似珠芝英轉車飛白掩
素參差倒薤既思種柳之謠長短懸針復想定情之製
蚊脚傍低鵠頭仰立填標板上繆起印中波回隨鏡之
鸞楷顧雕陵之鵲並以篆籀重復見重昔時或巧能售
酒或妙令鬼哭信無味之竒珍非趣時之急務且具錄
前訓今不復兼論惟草正疎通專行於世其或繼之者
雖百代可知尋隸體發源秦時隸人下邳程邈所作始
皇見而重之以奏事繁多篆字難製遂作此法故曰隸
書今時正書是也草勢起於漢時解散隸法用以赴急
本因草創之義故曰草書建初中京兆杜操始以善草
知名今之草書是也余自少迄長留心兹義敏手謝於
臨池銳意同於削板而蕺山之扇竟未增前凌雲之臺
無因誡子求諸故迹或有淺深輙刪善草隸者一百二
十八人伯英以稱聖君首法高以追駿處末推能相越
示例而九引類相附大等而三復為略論總名書品
張芝(伯英)鍾繇(元常)
王羲之(逸少)
右三人上之上
論曰隸既發源秦史草乃激流齊相跨七代而彌尊將
千載而無革誠開博者也均其文總六書之要指其事
籠八體之竒能拔篆籀于繁蕪移楷真於重密分行紙上
類出繭之蛾結畫篇中似聞琴之鶴峰㠋間越瓊山慙
其斂霧漪瀾逓振碧海愧其下風抽絲散水定其下筆
倚刀較尺驗於成字真草既分於星芒烈火復成於朱
佩或横牽䜿掣或濃點輕拂或將放而更留或因挑而
還置敏思藏於胸中巧意發於毫鋩詹尹端策故以迷
其造化英韶傾耳無以察其音聲殆善射之不注妙斵
輪之不𫝊是以鷹爪含利出沒兔毫龍管潤霜遊茲蠆
尾學者鮮能具體窺者罕得其門若探妙測深盡形得
勢烟花落紙將動風彩帶字欲飛疑神化之所為非人
世之所學惟張有道鍾元常王右軍其人是也張工夫
第一天然次之衣帛先書稱為草聖鍾天然第一工夫
次之妙盡許昌之碑窮極鄴下之牘王工夫不及張天
然過之天然不及鍾工夫過之羊欣云貴越羣品古今
莫二兼撮衆法備成一家若孔門以書三子入室矣允
為上之上
崔瑗(子玉)杜度(伯度)師宜官
張昶(文舒)王獻之(子敬)
右五人上之中
論曰崔子玉擅名北中跡罕南度世有得其摹者王子
敬見之稱美以為工類伯英杜度濫觴于草取竒于漢
帝詔後奏事皆作草書師宜官鴻都為最能大能小文
舒聲劣于兄時云亞聖子敬泥帚早驗天骨製筆復識
人工一字不遺兩業傳妙此五人允為上之中
索靖(幼安)梁鵠(孟黃志按鵠字孟黃安定人見魏武帝紀注原本作伯)
(鸞誤今改正墨池編亦誤作孟皇)韋誕(仲將)皇象(休明)
胡昭(孔明)鍾會(士季)衛瓘(伯玉)
荀輿(長胤一本作長轍)阮研(文機)
右九人上之下
論曰幼安斂蔓舅氏抗名衛令孟黃功盡筆力字入帳
中仲將不妄染毫須張筆左紙孔明動見模楷所為胡
肥而鍾瘦休明斟酌二家驅駕八絶士季之範元常猶
子敬之禀逸少而巧拙兼效真草皆成伯玉遠慕張芝
近參父迹長胤狸骨方擬而難迨阮研居今觀古盡窺
衆妙之門雖復師王祖鍾成别搆一體此九人允為上
之下
張超(子並)郭伯道劉德昇(君嗣)
崔實(子真)衛夫人(茂猗)李武(景則)
庾翼(稚恭)郗愔(方回)謝安(安石)
王珉(季琰)桓玄(敬道)羊欣(敬元)
王僧虔孔琳之殷鈞(季和)
右十五人中之上
論曰子並崔家州里頗相倣效可謂醬鹹于鹽冰寒于
水伯道府問朝廷遠封其迹德昇之妙鍾胡各採其美
子真俊才門法不墜李妻衛氏自出華宗景則毫素流
靡稚恭聲彩遒越郄愔安石草正並驅季琰桓玄筋力
俱駿羊欣早隨子敬妙最得王體孔琳之聲高宋氏王
僧虔雄發齊代殷鈞頗耽着愛好終得肩隨此一十五
人允為中之上
魏武帝(曹操孟德)孫皓(吳主元宗)衛覬(伯儒)
左伯(子邑)衛恒(巨山)杜預(元凱)
王廙(世將)張彭祖任靖韋昶(文休)
王修(敬仁)張永(景初)范懷約
吳體尚施方太
右十五人中之中
論曰魏帝筆墨雄贍吳主體裁綿密伯儒兼叙隸草子
邑分鑣梁邯巨山三世元凱累葉王廙為右軍之師彭
祖取羲之之道任靖矯名文休題柱敬仁清舉致畏逼
之詞張范逓峙俱東南之美施吳鄴下後此同年拔萃
此十五人允為中之中
羅暉(叔景)趙襲(元嗣)劉輿張昭
陸機(士衡)朱誕王導(茂和)庾亮(元規)
王洽(敬和)郄超(景興)張翼(君祖)
宋文帝(姓劉氏義隆)康昕徐希秀
謝眺(元暉)劉繪陶隠居(名弘景字通明)
王崇素
右十八人中之下
論曰叔景元嗣並稱西州劉輿之筆扎張昭之無懈陸
機以弘才掩迹朱誕以偏藝流聲王導則列聖推能庾
亮則羣公挹巧王洽以並通諸法郄超以晚年取譽張
翼善效宋帝康昕希秀孤生謝眺劉繪文宗書範近來
少前陶隠居仙才翰彩拔於山谷王崇素繪篇書筆傳
於里閭此十八人允為中之下
姜詡梁宣魏武(文成)
韋秀鍾與向泰
羊帎晉元帝(景文)識道人
范曄(蔚宗)宗炳謝靈運
蕭思話薄紹之(敬叔)齊高帝
庾黔婁費元瑶孫奉伯
王薈羊祜(叔子)
右二十人下之上
論曰此二十人並擅毫翰動成楷則殆逼前良見希後
彦允為下之上
楊經諸葛融楊潭
張炳岑淵張輿
王濟李夫人劉穆之(道和)
朱齡石庾景休張融(思光)
禇元明孔敬通王籍(文海)
論曰此十五人雖未窮字奥書尚文情披其藂薄非無
草香視其涯岸皆有珠潤故遺斯紙以為世玩為下之
中
衛宣李韞陳基
傅廷堅張紹陰光
韋熊張暢曺任
宋嘉裴邈羊固
傅夫人辟閭訓謝誨
徐羨之孔閭顔保光
周仁皓張欣泰張熾
僧岳道人法高道人
右二十三人下之下
論曰此二十三人皆五味一和五色一彩視其雕文非
特刻鵠人人下筆寧止追嚮遺迹見珍餘芳可折誠以
驅馳並駕不逮前鋒而中權後殿各盡其美允為下之
下
今以九例該此衆賢猶如玄圃積玉炎洲聚桂其中實相
推謝故有此多品然終能振此鱗翼俱上龍門儻後之
學者更隨點曝云爾
唐李嗣真書後品
昔蒼頡造書天雨粟鬼夜哭亦有感矣盖德成而上謂
仁義禮智藝成而下謂射御書數吾作詩品猶希聞偶
合神交自然冥契者是才難也及其作畫評而登逸品
數者四人故知藝之為末信矣雖然若超悟逸品之才
者亦當夐絶于終古無復繼作故斐然有感而作書評
雖不足對揚王休弘闡神化亦名流之美事與夫飽食
終日博奕猶賢不其遠乎項籍云書足紀姓名此狂夫
之言也嗟爾後生既乏經國之才又無干城之略庶幾
勉夫斯道近代虞袐監歐陽銀青房楮二僕射陸學士
王家令高司衛等亦並由此術無所間然其中亦有更
無他技而俛拾朱紱如此則雖慚君子之盛烈苟非莘
野之器箕山之英亦何能作戒凌雲之臺拂衣碑石之
際耶今之馳騖去聖愈遠徒識方圓而迷點畫猶莊生
之歎盲者易象之談日中終不見矣太宗與漢王元昌
褚僕射遂良等皆受之于史陵褚首師虞後又學史乃
謂陵曰此法更不可教人是其妙處也陸學士東之受
於虞祕監虞秘監受於永禪師皆有體法今人都不聞
師範又自無鑒局雖古迹昭然永不覺悟而執燕石以
為寶玩楚鳳而稱珍不亦謬哉其議于品藻自王愔以
下王僧虔袁庾諸公已言之矣而或未周今採諸家之
善聊指同異以貽諸好事其品已定則不復銓列素未
曾入有可措者亦復云爾太宗高宗皆稱神扎吾所伏
事何敢寓言始于秦氏終唐世八十一人為十等
逸品五人
李斯小篆
右小篆之精古今妙絶秦望諸山及皇帝玉璽猶夫千
鈞強弩萬石洪鍾豈徒學者之宗匠亦是𫝊國之遺寶
張芝草鍾繇正羲之(三體飛白)
獻之(草書行書)
右四賢之迹揚庭效技策勛底績神合契匠宜運天矩
皆可稱曠代絶作而鍾張則筋骨有餘膚肉未贍逸少
則加减太過朱粉無設同夫披雲覩日芙蓉出水求其
盛美難以備諸然伯英章草似春虹飲澗落霞浮浦又
似渥霧沾濡繁霜摇落元常正隸如郊廟既陳爼豆斯
在又比寒澗園壑秋山嵯峨右軍正體如陰陽四時寒
暑調暢巖廊宏深簮裾肅穆其聲鳴也則鏗鏘金石其芬
郁也則氛氲蘭麝其難徵也則縹緲而已仙其可覿也
則昭彰而在目可謂書之聖也若草行雜體如清風出
袖明月入懷瑜瑾爛而五色黼繡摘其七彩故使離朱
喪明子期失聽可謂草之聖也其飛白猶霧縠卷舒烟
雲炤灼長劍耿介而倚天勁矢超忽而無地可謂飛白
之仙也又如松岩點黛蓊欝而起朝雲飛泉潄玉洒散
而成暮雨既離方以遁圓亦非絲而異帛趣長筆短差
難縷陳子敬草書逸氣過父如丹穴鳳舞清泉龍躍倏
忽變化莫知所成或蹴海移山或翻濤簸嶽故謝靈運
謂云公當勝右軍誠有害名教亦非徒語也而正書行
書如田野學士越參朝列非不稽古憲章乃時有漢體
處舊說稱其轉妍品鑒疎矣然數公者皆有神助若喻
之制作其雅頌之流乎
評曰元常每點多異羲之萬字不同後學者恐徒傷筋
膂耳然右軍肇變古質理不應減鍾故云或謂過之庾
翼每不服逸少曾得伯英十紙喪亂遺失常恨妙迹永
絶及見逸少與亮書曰今見足下荅家兄書煥若神明
頓還舊觀方乃大服羲之又曾書壁而去子敬密拭之
而更别題右軍還觀之曰吾去時真大醉子敬乃心服
之然右軍終無敗累子敬往往失落及其不失則神妙
無方亦可謂之草聖矣
贊曰蒼頡造書鬼哭天廩史籀湮滅陳倉藉甚秦相刻
銘爛若舒錦鍾張羲獻超然逸品
上上品二人
程邈隸崔瑗小篆
右程君首創隸則模範煥于丹青崔氏爰效李斯點畫
皆如鐵石𫝊之後裔厥功亦茂此外鎸勒去之無乃夐
乎若校之文章則三都二京之比
上中品七人
蔡邕索靖梁鵠鍾會
衛瓘韋誕皇象
右自王崔以降更無超越此數君書雅勁于韋蔡皇衛
草迹殆亞於二王鍾索遺迹雖少吾家有小鍾正書洛
神賦河南長孫氏雅所珍好用子敬草書數紙易之索
有月儀三章觀其趣况大為遒竦無愧珪璋特達猶夫
聶政相如千載凜凜為不亡矣又毌丘興碑云是索書
比蔡石經無相假借蔡公諸體惟范巨卿碑風華艷麗
古今冠絶王簡穆云無可以定其優劣亦何勞品書者
乎
上下品一十二人
崔寔郄鑒王庾
衛夫人王洽郄愔
李式庾翼羊欣
歐陽詢虞世南褚遂良
右逸少謂領軍弟書不減吾吾觀可有十紙信佳作矣
體裁用筆全似逸少虛薄不倫右軍藻鑒豈當虛發蓋
欲假其名譽耳前品措之中下豈所謂允僉望哉崔衛
素負高名王庾舊稱拔萃崔章草甚妙衛正體尤絶世
將楷則微類羲之猶有古制稚恭章草頗推筆力不謝
子真郄李縱邁過于羊欣歐陽草書難與競爽如旱蛟
得水饞兔走宂筆勢恨少善于鐫勒及飛白諸勢如武
庫矛戟雄劒森森虞世南瀟散灑落真草惟命如羅
綺嬌春鵷鴻戲沼故當子雲之上褚氏臨寫右軍亦為
高足豐艷雕刻盛為當今所尚但恨乏自然功勒精悉
耳評曰蟲篆者小學之所宗草隸者士人之所尚近代
君子故多好之或時有可觀耳然許静之迹殆不减小
令常歎云小鍾書初不留意試作之乃不可得研之彌
久如有髣髴乃知有畫龍之感耳安可厚誣乎此羣英
允居上流三品其中銓鑒不無優劣
贊曰程邈隷體崔公篆勢梁李蔡索郗皇韋衛羊習獻
規褚𫝊羲制邈乎天壤光厥來裔
中上品七人
張昶衛恒杜預
張翼郗嘉賓阮研
漢王(元昌)
右文舒白嶽碑文但覺妍冶殊無骨氣庾公置之七品
張翼代羲之草奏曾曰小人幾乎亂真更乃編之乙科
涇渭混淆竒難品會至于衛杜之筆流𫝊多矣縱任輕
巧流轉風媚剛健非有餘便娟少儔匹嘉賓與王庾相
將是則高手顔黃門有言阮交州蕭國子陶𨼆居各得
右軍一體故稱當時之冠絶然蕭公力薄終不迨阮漢
王作獻之氣勢或如舞劒往往鄰幾
謝安康昕桓玄
丘道護許静蕭子雲
陶弘景釋智永劉珉
房元齡陸柬之王知敬
右謝公縱任自在螭盤虎踞之勢康昕巧密精勤有
翰飛嚶哢之體桓玄如驚蛇入草銛鋒出匣劉珉比顛
波赴壑狂澗争流𨼆居穎脫得書之筋髓如麗景霜空
鷹隼初擊道護謬登高品迹乃浮漫陸柬之學虞草體用
筆則青出于藍故非子雲之徒正隸功夫恨少不至高
馳也智永精熟過人惜無竒態矣房司空含文抱質王
家令碎玉殘金房如海上雙鵷王比雲間孤鶴
中下品七人
孫皓張超謝道韞
宋炳宋文帝齊高帝
謝靈運
右孫皓吳人酣暢驕其家室雖欲矜豪亦復平矣張如
郢中少年乍入京輦縱有才辯盖亦可知謝道韞是王
凝之之妻雍容和雅芬馥可翫宋文帝有子敬風骨趍
縱狼藉翕煥為美康樂往往敬遵高帝時時合興如慕
韓彭之豹變有異張桓之拾青宋炳放逸屈攝頗效康
許量其直置孤梗是靈運之流
評曰古之學者皆有師法今之學者但任胷懷無自然
之逸氣有師心之獨往偶有能者時見一點忽有不悟
者終身瞑目而欲求乘欵段度越驊騮其亦難矣吾嘗
告勉夫後生自古歎知音希可為絶絃者也
贊曰西嶽張昶江東阮研銀鷹真白鐵馬桓玄衛杜花
散安康綺鮮元昌陸東名後身先
下上品十三人
陸機袁崧李夫人
謝眺庾肩吾蕭綸
王褒斛斯彦明房彦謙
殷令名張大𨼆藺静文
右士衡以下時然合作踳雜不倫或類蚌質胎珠乍比
金沙銀鑠陸平原李夫人猶帶古風謝吏部庾尚書創
得令韻邵陵王司空是東陽之亞房司隸張益州參小
令之體藺生正書甚為鮮槩殊有規則錢氏小篆飛白
寬博敏麗太宗貴之斛斯筆勢咸有由來司隸宛轉頗
稱流悅皆著名美殷氏擅聲題署代有其人嗟乎有天
才者或未能精之有神骨者則其功虛棄但有佳處豈
忘存錄
下中品十人
范曄蕭思話張融
梁簡文帝劉逖王晏
周顒王宗素釋智果
虞綽
右范如寒雋之士亦不可棄蕭比遁世之夫時或堪採
思光要自標舉盖無足褒簡文拔羣貴勝猶難繼作劉
黃門落花從風王中書竒石當逕彦倫意則甚高迹少
俊銳崇素時象麗人之姿智果頗似委草之質虞綽鋒
穎迅健亦又次之矣
下品七人
劉穆之褚淵梁武帝
梁元帝沈君理陳文帝
張正見
右數君亦稱筆札多類效嚬猶枯木之青秀一枝比衆
石之孤生片琰彦回輕快練倩有力孝元風流君理放
任亦後來之所習非先達之所營吾黨論書有異于是
評曰前品云蕭思話如舞女低腰仙人嘯樹亦别仙矣
又云張伯英如漢武學道憑虛欲仙終不成矣商𣙜如
此不亦謬乎吾今品藻亦未能至當若其顛倒衣裳白
珪之玷則庶不為也後來君子儻為鑒焉
贊曰蚌質懷珠銀鋼藴礫陸謝參蹤蕭王繼迹思話仙
才張融賞擊如彼枯秀衆多羣石
書苑菁華卷四
