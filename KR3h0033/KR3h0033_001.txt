書苑菁華卷一
宋陳思撰
書法上
秦漢魏四朝用筆法
秦丞相李斯曰夫書功微妙道合自然篆籀以前𦕈邈
不可得而聞矣自尚古以降大篆方行於世字皆古體
莫測其文古遠賢哲不能詳辨斯遂刪其繁冗取其合
宜參為小篆尚未顯達其後因程氏翻隸至於鬼神晝
哭狡兔投江自兹相效而乃興焉夫書非但裹結流快
終藉筆力遒勁蒙恬造筆經猶用簡略變通斯意曰若
能用筆當自流美夫用筆之法先急迴後疾下如鷹望
鵬逝信之自然不得重改送脚若遊魚得水舞筆如景
山興雲或卷或舒乍輕乍重善深思之此理當自見矣後
刻諸名山碑篆玉璽銘銅人斯之下筆趙高以下咸見
伏焉斯書聖功紀石云吾死後九百四十年間當有
一人代吾迹焉
前漢相國蕭何深善筆理與張子房陳𨼆等論用筆之
道夫書勢法猶若登陣變通竝在腕前文武遺于筆下
出沒須有倚伏開閤藉於陰陽每欲書字喻如下營穏
思審之方可用筆且筆者心也墨者手也書者意也依
此行之自然妙矣何為殿成覃思三月以題其額觀者
如流水何使禿筆書常自為之
後漢蔡伯喈入嵩山學書於石室内得素書八角垂芒
頗似篆籀焉李斯史籀等用筆勢喈得之不食三日惟
大叫歡喜若對古人喈遂讀誦三年妙達其理用筆特
異漢代善書者咸稱異焉喈自書五經于太學觀者如
市歎羡不及復如會稽作筆論曰書者散也欲書先散
懷抱任情恣性然後書之若迫於事雖中山兔毫不能
佳也夫書先默坐静思隨意所適言不出口氣不盈思
沉密神彩如對至尊則無不善矣為書之體須如其形
若坐若行若飛若動若往若來若卧若起若愁若喜若
蟲食木葉若利刀戈若強弓矢若水火若雲霧若日月
縱横有可象者方得謂之書矣
魏鍾繇少時隨劉勝入抱犢山學書三年還與太祖邯
鄲淳韋誕孫子荆關枇杷等議用筆法繇忽見蔡伯喈
筆法于韋誕坐上自搥胸三日其胸盡青因嘔血太祖
以五靈丹救之乃活繇苦求不與及誕死繇陰令人盗
開其墓遂得之故知多力豐筋者聖無力無筋者病一
一從其消息而用之由是更妙繇曰豈不知用筆而為
佳也故用筆者天也流美者地也非凡庸所知臨死乃
從囊中出以授其子會諭曰吾精思學書三十年讀他
法未終盡後學其用筆若與人居畫地廣數步卧畫被
穿過表如厠終日忘歸每見萬類皆畫象之繇解三色
書然最妙者八分也點如山摧陷摘如雨驟&KR0655;如絲毫
輕如雲霧去若鳴鳳之遊雲漢來若遊女之入花林璨
璨分明遥遥遠暎者矣
晉衛夫人筆陣圖(按墨池編以此篇為王逸少書論後有永和四年上虞記)
(之語則墨池編為是然此等疑是唐宋人偽作)
夫三端之妙莫先乎用筆六藝之奥莫若乎銀鈎昔秦
丞相斯見周穆王書七日興歎患其無骨蔡尚書入鴻
都觀碣十旬不返嗟其出羣故知達其源者少闇于其
理者多近代以來殊不思古而緣情棄道纔記姓名或
學不該贍聞見又寡致使成功不就虛費精神自非通
靈感物不可與談斯道今刪李斯筆妙更加潤色總七
條并作其形容列事如左貽諸子孫永為模範庶將來
君子時復覽焉筆要取崇山絶仞中兔毛八九月收之
其筆頭長一寸管長五寸鋒齊腰長者其硯取煎涸新
石潤澁相兼浮津耀墨者其墨取廬山松烟代郡之鹿
膠十年以上強如石者為之紙取東陽魚卵虛柔滑淨
者凡學書字先學執筆若真書去筆頭二寸一分若行
草書去筆頭三寸一分執之下墨點畫芟波屈曲皆
須盡一身之力而送之若初學先大書不得從小善鑒
者不寫善寫者不鑒善筆力者多骨不善筆力者多肉
多骨微肉者謂之筋書多肉微骨者謂之墨猪多力豐
筋者聖無力無筋者病一一從其消息而用之
一如千里陣雲𨼆𨼆然其實有形
丶如高峰墜石磕磕然實如崩也
丿陸斷犀象
&KR2151;百鈞弩發
丨萬歲枯藤
乀崩浪雷奔
&KR1525;勁弩筋節
右七條筆陣出入斫斬圖執筆有七種有心急而執筆
緩者有心緩而執筆急者若執筆近而不能緊者心手
不齊意後筆前者敗若執筆遠而急意前筆後者勝又
有六種用筆結搆圓滿如篆法飄颺洒落如章草凶險
可畏如八分窈窕出入如飛白耿介特立如鶴頭欝拔
縱横如古隸然心存委曲每為一字各象其形斯造妙
矣書道畢矣永和四年上虞製記
王右軍題衛夫人筆陣圖後
夫紙者陣也筆者刀矟也墨者鍪甲也水硯者城池也
本領者將軍也心意者副將也結搆者謀略也颺筆者
吉凶也出入者號令也屈折者殺戮也夫欲書者先乾
研墨凝神静思預想字形大小偃仰平直振動令筋脉
相連意在筆前然後作字若平直相似狀如算子上下
方整前後齊平此不是書但得其點畫耳昔宋翼常作
此書翼是鍾繇弟子繇乃叱之翼三年不敢見繇即湔
心改迹每作一波常三過折筆每作一點常𨼆鋒而為
之每作一横畫如列陣之排雲每作一戈如百鈞之弩
發每作一點如高峰墜石屈折如銅鈎每作一牽如萬
歲枯藤每作一放縱如足行之趨驟翼先來書惡晉太
康中有人于許下破鍾繇墓遂得筆勢論翼乃讀之依
此法學名遂大振欲真書及行書皆依此法若欲學草
書又有别法須緩前急後字體形勢狀等龍蛇相鈎連
不斷仍須稜側起伏用筆亦不得使齊平大小一等每
作一字須有點處且作餘字總竟然後安點其點須空
中遥擲筆作之其草書亦復須篆勢八分古隸相雜亦
不得急令墨不入紙若急作意思淺薄而筆即直過惟有
章草及章程行押等不用此勢但用擊石波而已其擊
石波者缺波也又八分更有一波謂之隼尾波即鍾公
太山銘及魏文帝受禪碑中已有此體夫書先須引八
分章草入隸字發人意氣若直取俗字不能先發羲之
少學衛夫人書將謂大能及渡江北遊名山比見李斯
曹喜等書又之許下見鍾繇梁鵠書又之洛下見蔡邕
石經三體書又於從兄洽處見張昶華岳碑始知學衛
夫人書徒費年月耳羲之遂改本師仍于衆碑學習焉
遂成書爾時年五十有三或恐風燭奄及聊遺教于子
孫耳可藏之石室千金勿𫝊非其人也
王羲之筆陣圖
夫書者玄妙之伎也若非通神志士學無及之大抵書
須存思余覽李斯等論筆勢及鍾繇書骨甚是不輕恐
子孫不記故敘而論之
夫書字貴平正安穏先須用筆有偃有仰有欹有斜或
小或大或長或短凡作一字或類篆籀或似鵠頭或如
散隸或近八分或如蟲食木葉或如水中科斗或如壯
士佩劍或似婦女纖麗欲書先搆筋力然後裝束必注
意詳雅起發緜蜜疎闊相間每作一點必須懸手作之
或作一波抑而後曳每作一字須用數種意或横畫似
八分而發如篆籀或䜿牽如深林之喬木而屈折如鋼
鈎或上大如枯桿或下細如鍼芒或轉側之勢似飛鳥
空墜或稜側之形如流水激來作一字横䜿相向作一
横明媚相承第一須存筋藏鋒滅迹𨼆端用尖筆須落
鋒混成無使毫露浮怯舉筆爽爽若神即不求于點畫
瑕玷也為一字數體俱入若作一紙之書須字字意别
勿使相同若書虛紙用強筆若書張紙用弱筆強弱不
等則蹉跌不入凡書貴乎沉静令意在筆前字居心後
未作之始結思成矣仍下筆不用急故須遲何也筆是
將軍故須遲重心欲急不宜遲何也心是箭鋒不欲遲
遲則中物不入夫字有緩急一字之中何者有緩急止
如鳥字下手一點點須急横直皆須遲欲鳥之脚大須
急斯乃取形勢也每書欲十遲五急十曲五直十藏五
出十起五伏乃可為書若直筆急牽裹此暫視似書久
味無力仍須用筆着墨不過三分不得深浸毛弱無力
墨用松節同研久久不動彌佳矣
王羲之筆勢論十二章并序
羲之告子敬曰吾察汝書性過人乃未閑規矩父不親
教自古有之略修筆勢論一篇開汝之悟凡斯字勢總
有十二章章有指歸定其模楷詳其舛謬撮其要實錄
其便宜或變體處多罕臻其本轉筆處衆莫識其源懸
針垂露之蹤難為體制揚波騰氣之迹足可迷人故辨
其由堪愈膏肓之疾今書樂毅論一本及筆勢論一篇
貽爾藏之必勿播于外緘之秘之不可示諸知友窮研
篆籀省功而易成纂集精專形彰而勢顯有意學之者
兩月即見其功大無性靈者百日亦知其本此之筆論
可謂家寶家珍學者秘之世有名譽筆削久矣始克有
成研精覃思考諸規矩存其要錄吾作此論初成之時
同學張伯英欲求見之吾詐云失矣盖自秘之甚不苟
𫝊也
創臨章第一
夫紙者陣也筆者刀矟也墨者兵甲也水硏者城池也
本領者將軍也心意者副將也結搆者謀策也颺筆者
吉凶也出入者號令也屈折者殺戮也點畫者磊落也
戈旆也斬斫也放縱者快樂也着筆者調和也頭角者
蹙捺也始書之時不可盡其形勢一遍正脚手二遍少
得形勢三遍微微似本四遍加其遒潤五遍兼加抽拔
如其生澁筆下不滑不可便休三行兩行一度創臨惟
須筆滑不得計其遍數
啟心章第二
夫欲學書之法先乾研墨凝神静慮預想字形大小偃
仰平直振動則筋脉相連意在筆前然後作字若平直
相似狀如算子上下方整前後齊平此不是書但得其
點畫耳昔宋翼(乃鍾繇弟子)嘗作是書繇乃叱之遂三年不
敢見繇即潛心改迹每作一波常三過折每作一點常
𨼆鋒而為之每作一横畫如列陣之排雲每作一戈如
百鈞之弩發每作一點如危峰之墜石屈折如鋼鈎每
作一牽如萬歲之枯藤每作一放縱如足行之趨驟然
如驚蛇之透水激楚浪以成文似虬龍之蜿蜒謂其妙
也若鸞鳳之徘徊言其勇也擺撥似驚雷掣電此乃飛
空妙祕頃刻沉浮統攝鏗鏘啟發厥意能使昏迷之輩
漸覺勝心博識之流顯然開朗
視形章第三
視形象體變貎猶同遂勢瞻顔高低有趣分均點畫遠
近相須播布研精調和筆墨鋒&KR0655;往來疎密相附鐵點
銀鈎方圓周正起筆下筆忖度尋思引說蹤由永𫝊今
古知者榮身益世方懷浸潤之深愚者不俟佳談如暗
塵之視錦坐而知之發憤學而悟者忘飡此乃妙中增
妙新中更新金書錦字本領為先盡說安危務以平穏
為本分間布白上下齊平均其體制大小尤難大字促
之貴小小字寬之貴大自然寬猛得所不失其宜横則
正如孤舟之横小渚䜿則直若春笋之抽寒谷也
說點章第四
夫着點皆磊磊似大石之當衢或如蹲鴟或如科斗或
如瓜瓣或如栗子存若鴞口尖如鼠屎如斯之數各稟
其儀但獲少獲多學者開悟
處戈章第五
夫斫戈之法落筆峩峩如長松之倚溪谷似欲倒也似
百鈞之弩初張處其戈意妙理難窮放似弓張箭發收
似虎鬭龍躍直如臨谷之勁松曲類懸鈎之釣水稜層
切于雲漢倒載殞如山崕天門騰而地戶耀四海謐而
五嶽封玉燭明而日月蔽綉綵亂而錦紋翻夫以屈脚
之法彎彎如角弓之張見烏為鳥之類是也
健壯章第六
夫立人之法如鳥之在樹亻彳之類是也踠脚之法如壯士
之屈臂鳳飛凡氣之例是也急引急牽如雲中之掣電日月
目因之例是也踠脚剕幹上捺下撚終始折轉悉令和
均勿使蜂腰鶴膝放縱宜存氣力視筆取勢行中廓落
如勇士申鈞方剛對敵麒麟鬭角虎凑龍牙筋節弩拳
勇身精健放法如此書進有功矣牽引深妙皎在目前
發動精神提撕志意挑剔精思秘不可𫝊夫作右邊折
角疾牽下微開左畔幹轉令取登對勿使腰中傷慢視
筆取勢直截向下趨義常存無不惺悟
教悟章第七
凡字處其中畫之法皆不得到其左右右相復宜粗于
左左畔横貴乎&KR0655;䜿貴乎粗分間布白遠近宜均上下得
所自然平穏當須逓相掩盖不可孤露形影及出于其
鋒展轉翻筆之處即宜察之而用之
觀彩章第八
夫臨文用筆之法復有數勢並悉不同或有藏鋒者大
(藏鋒在于腹内而起)側筆者乏(亦不宜抽細而且緊)抽筆者人(從腹起而抽之又云利道)
(而牽捏即合也)結筆者撮(漸次相疾必殆然矣參乎妙理察其精趣)憩筆者俟失(憩筆)
(之勢視其長短俟失石脚須次也)息筆者逼逐(息之勢向上久上久而緊抽矣)蹙筆者
將(蹙即捺角也將謂下筆要得所不宜劣盡也緩長不宜短)戰筆者合舍(戰陣也緩不宜長含)
(快吐及短也)厥筆者成機(促抽上勿使長厥謂其美也視形勢成機是臨時而成最妙處)帶
筆者盡(細抽也帶視回轉走勿賖下筆勢之法人之類及裝束身體字含鮮潔起有輕者也盡為其著復)
(筆抽也)翻筆者先光(翻轉筆勢急而短疾也亦不宜長腰短項)叠筆者時寺(緩不)
(宜長)起筆者不下(於腹内舉勿使露筆起正取勢令不失節)打筆者廣度(打廣而就)
(狹廣快健又不宜遲及修補也)
開腰章第九
夫作字之勢飾甚為難鋒銛來去之則及復還往是之
法在乎精熟尋察然後下筆作丿字不宜遲乀不宜纔
而脚不宜賖腹不宜促又不宜斜角不宜峻作稜角二
字合為一體(並不宜闊)重不宜長車不宜小腹不宜大密勝
乎疎短勝乎長
節制章第十
夫學書作字之體須遵正字之形勢不得上寬下窄(如是)
(則是頭重尾輕不相勝任)不宜傷密密則似病瘵纏身(不舒展也)復不宜
傷疎疎則似溺水之禽(諸處傷慢)不宜傷長長則似死蛇掛樹
(腰枝無力)不宜傷短短則似踏死蝦蟇(言其闊也)此乃大忌可不
慎歟
察論章第十一
臨書安帖之方至妙無窮或有迴鸞返鵲之飾變體則
于行中或有生成臨谷之戈虬龍踐于紙上徹筆則鋒
烟雲起如萬劍之相成落紙則禆揩施張蹙踏江波之
錦若不端嚴手指無以表記心靈吾務斯道廢寢忘飡
懸歴歲華乃今稍稱矣
譬成章第十二
凡學書之道有多種焉初業書要類乎本緩筆定其形
勢忙則失其規矩若擬目前要急用之厥理難成但取
形質快健手腕輕便方圓大小各不相犯莫以字小易
而忙行筆勢莫以字大難而慢展毫頭如是則筋骨不
等生死相混儻一點失所若美人之病一目一畫失節
如壯士之折一肱予樂毅論一本書為家寶學此得成
自然皆達勿以難學而自惰焉
唐虞世南筆髓論
敘體
文字經藝之本王政之始也蒼頡象山川江海之狀蟲
蛇鳥獸之迹所為六體戰國政異俗殊書文略别秦魏
多門約為八體筆病訛謬凡五易焉並不述用筆之妙
及乎蔡邕張索之輩鍾繇衛王之流皆造意精微自悟
其道也
辦應
心為君妙用無窮故為君也手為輔承命竭股肱之用
故也力為任使纖毫不撓尺丈有餘故也管為將帥處
運用之道執生殺之權虛心納物守節藏鋒故也毫為
士卒隨管任使跡不凝滯故也字為城池大不虛小不孤
故也
指意
須手腕輕虛虞安吉云夫未解書意者一點一畫皆求
象本乃轉自取拙豈成書邪太緩而無筋太急而無骨
側管則鈍慢而多肉豎管直鋒則乾枯而露骨終其悟
也麤而不鈍細而能壯長而不為有餘短而不為不足
釋真
筆長不過六寸捉管不過二寸真一行二草三指實掌
虛右軍云書弱紙強筆弱筆強紙強者弱之弱者強之
遲速虛實若輪扁斵輪不徐不疾得之于心應之于手
口所不能言也拂掠輕重若浮雲蔽于晴天波擊勾截
若微風摇于碧海氣如奔馬亦如柔鉤輕重出于心而
妙用應乎手然則體約八分勢同章草而各有所趨無問
巨細皆有虛散其鋒圓毫蕝按轉易也真書一體篆草
章行八分等當覆腕上搶掠毫下開牽撒撥䟐鋒轉行
草稍助指端鉤鉅轉腕之狀矣
釋行
行書之體略同于真至于頓挫磅礴若猛獸之摶噬進
退鈎距若秋鷹之迅擊故覆腕搶毫乃按鋒而直引其
腕也則内拓外旋結鋒而環轉結者上蹙旋毫不絶内
轉鋒也如以掉筆聯毫若璺瑕自然之理亦如長空游
絲容曳而來往又如蟲網絡壁勁而復虛羲之云游絲
斷而復聯皆契以天真同于輪扁又云每作點畫皆懸
管掉之令其鋒開自然勁健也
釋草
草則縱心奔放覆腕轉蹙懸管聚鋒柔毫外拓左為外
右為内伏連卷收攬吐納轉藏鋒也既而舞袖揮拂而
縈紆又如垂藤樛盤而繚繞蹙旋轉鋒亦如騰猿過樹
逸虯得水輕騎追虜烈火燎原或氣䧺而不可抑或勢
逸而不可止縱狂逸放不違筆意也羲之云透嵩華兮
不高逾懸壑兮能越或連或絶如花亂飛若䧺強逸意
不副亦何益矣但先緩引興心逸自急也仍接鋒而取
興興盡則已又生&KR1911;鋒任毫端之竒象兔絲之縈結轉
剔刓角多鈎篆體或如蛇形或如兵陣故兵無常陣字
無常體矣謂如水火勢多不足故曰字無常定也
契妙
欲書之時當收視反聽絶慮凝神心正氣和則契于妙
心神不正書則欹斜志氣不和字則顛仆其道同魯廟
之器虚則欹滿則覆中則正正者冲和之謂也然字
雖有質術本無為禀陰陽而動静體萬物以成形達性
通變其常不主故知書道玄妙必資神遇不可以力求
也必須心悟不可以目取也字形者如目之視也為目
有止限明執字體既有質滯為目所視遠近不同如水
在方圓豈由乎水且筆妙喻水方圓喻字所視則同遠
近則異故明執字體也字有態度心之暢也心悟非心
合手妙也且如鑄銅為鏡明非匠者之明假筆𫝊心妙
非毫端之妙必在澄心運思至微妙之間神應思徹又
如鼓瑟輪指妙響隨意而生握管使鋒逸態逐毫而應
學者心悟於至道書則契於無為苟涉浮華終懵於斯
理也(按墨池編此處有勸學一章共八章此書以勸學另為一篇在第二十卷)
書苑菁華卷一
