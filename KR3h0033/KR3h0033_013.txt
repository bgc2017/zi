書苑菁華卷十三
宋陳思撰
書記
唐何延之蘭亭記
蘭亭者晉右將軍會稽内史瑯琊王羲之字逸少所書
之詩序也右軍蟬聯美胄蕭散名賢雅好山水尤善草
隸以晉穆帝永和九年暮春三月三日宧遊山陰與太
原孫統承公孫綽興公廣漢王彬之道生陳郡謝安安
石高平郗曇重頥太原王藴叔仁釋支遁道林并逸少
子凝徽操之等四十有一人修袚褉之禮揮毫製序興
樂而書用蚕蠒紙鼠鬚筆遒媚勁健絶代更無凡二十
八行三百二十四字有重者皆搆别體就中之字最多
乃有二十許箇變轉悉異遂无同者其時乃有神助及
醒後他日更書數十百本无如袚褉之所書者右軍亦
自珍愛寶重此書留付子孫傳掌至七代孫智永永即
右軍第五子徽之之後安西成王諮議彦祖之孫盧陵
王曹昱之子陳郡謝少卿之外孫也與兄孝賓俱捨家
入道僧號永禪師禪師克嗣良裘精勤此藝常居永欣
寺閣上臨書所退筆頭置之於大竹簏簏受一石餘而
五簏皆滿凡三十年於閣上臨得真草千文好者八百
餘本浙東諸寺各收一本今有存者猶直錢數萬孝賓
改名惠欣兄弟初落髮時住會稽嘉祥寺寺即右軍之
舊宅也後每年拜墓便近因移北寺自右軍之墳及右
軍叔薈已下塋域並置山陰縣西南三十一里蘭渚山
下梁武帝以欣永二人皆能崇於釋教故號所住之寺
為永欣焉事見會稽志其臨書之閣至今尚在禪師年
近百歲乃終其遺書並付弟子辨才姓袁氏梁司空昂
之玄孫辯博學工文琴碁書畫皆得其妙每臨禪師之
書逼真亂本辨才嘗於所寢方丈樑上鑿其暗檻以貯
蘭亭保惜貴重甚於禪師在日至真觀中太宗以聽政
之暇銳志玩書臨寫右軍真草書帖購募備盡唯未得
蘭亭尋討此書知在辨才之所乃降勅追師入内道場
供飬恩賚優洽數日後因言次乃問及蘭亭方便善誘
无所不至辨才確稱往日侍奉先師寔嘗獲見自禪師
殁荐經喪亂墜失不知所在既而不獲遂放歸越中後
更推究不離辨才之處又勅追辨才入内重問蘭亭如
此者三度竟固靳不出上謂侍臣曰右軍之書朕所偏
寶就中逸少之迹莫如蘭亭求見此書勞於寤寐此僧
耆年又無所用若為得一智略之士以說謀計取之尚
書右僕射房玄齡奏曰臣聞監察御史蕭翼者梁元帝
之曾孫今貫魏州莘縣負才藝多權謀可允此使必當
見獲太宗遂詔見翼翼奏曰若作公使義無得理臣請
私行詣彼須得二王雜帖三數通太宗依給翼遂改冠
微服至洛陽隨商人船下至於越州又衣黃衫極寬長
潦倒得山東書生之體日暮入寺巡廊以觀壁畫過辨
才院止于門前辨才遥見翼乃問曰何處檀越翼乃就
前禮拜云弟子是北人將少許蚕種來賣歷寺縱觀幸
遇禪師寒温既畢語議便合因延入房内即共圍棋枕
琴投壺握槊談說文史意甚相得乃曰白頭如新傾盖
若舊今後无形迹也便留夜宿設崗面藥酒茶果等江
東云崗面猶河北稱甕頭謂初熟酒也酣樂之後請賓
賦得辨才因探得來字韻詩曰初醖一崗開新知萬里
來披雲同落寞步月共徘徊夜久孤琴思風長旅雁哀
非君有秘術誰照不燃灰蕭翼探得招字韻詩曰邂逅
欵良宵殷勤荷勝招彌天何若舊初地豈成遥酒蟻傾
還泛心猿躁似調誰憐失羣翼長苦葉風飄妍蚩略同
彼此諷咏恨相知之晚通宵盡歡明日及去辨才云檀
越閒即更來此翼乃載酒赴之興後作詩如此者數四
詩酒為務僧俗混然遂經旬朔翼示師梁元帝自畫職
貢圖師嗟嘆不已因談論翰墨翼曰弟子先門皆傳二
王楷法書弟子又幼來躭玩今亦有數帖自隨辨才欣
然曰明日來可把此看翼依期而往出其書以示辨才
辨才熟詳之曰是即是矣然未佳善貧道有一真跡頗
亦殊常翼曰何帖辨才曰蘭亭翼佯笑曰數經亂離真
迹豈在必是響榻偽作耳辨才曰禪師在日保惜臨亡
之時親付于我付受有緒那得參差可於何日來看及
翼到師自于屋樑上檻内出之翼見訖故駮瑕指纇曰
果是響榻書也紛競不定自示翼之後更不復安于樑
檻上并蕭翼二王諸帖並借留置於几案之間辨才時
年八十餘每日於忩下臨學數遍其老而篤好也如此
自是翼往還既數童弟等无復猜疑後辨才出赴靈汜
橋南嚴遷家齋翼遂私來房前謂弟子曰翼遺却帛子
在床上童子即為開門翼遂於案上取得蘭亭及御府
二王書帖便赴永安馹告馹長凌愬曰我是御史奉勅
比有墨勅可報汝都督齊善行善行即竇建德之妹壻
在偽夏之時為右僕射以同吾曾門廬江節公及隋黃
門侍郎裴矩之等舉國歸降我唐由此不失貴仕遥授
上柱國金印紱綬封真定縣公於是善行聞之馳馬來
拜謁蕭翼因宣示勅旨具告所由善行走使人召辨才
辨才仍在嚴遷家未還寺遽見追呼不知所以又遣散
直云侍御須見及師來見御史乃是房中蕭生也蕭翼
報云奉勅遣來取蘭亭蘭亭今得矣故喚師來取别辨
才聞語而便絶倒良久始蘇翼便馳驛而發至都奏御
太宗大悦以玄齡舉得其人賞錦綵千段擢拜翼為員
外郎加入五品賜銀縷瓶一金縷瓶一瑪瑙碗一並寔
以珠内廐良馬兩匹兼寶裝鞍轡庄宅各一區太宗初
怒老僧之袐恡俄以其年耄不忍加刑數日後仍賜物
三千段榖三千石更勅越州支給辨才不敢將入已用
廻造三層寶㙮㙮具精麗至今猶存老僧因驚悸患重
不能強飯惟歠粥歲餘乃卒帝命供奉榻書人趙模韓
道政馮承素諸葛貞等四人各榻數本以賜皇太子諸
王近臣貞觀二十三年聖躬不預幸玉華宮含風殿臨
崩謂高宗曰我欲從汝求一物汝誠孝也豈能違我心
耶汝意何如高宗哽咽流涕引耳而前受制命太宗曰
我所欲得蘭亭可與將去及弓劍不遺仝軌畢至隨仙
駕入玄宮矣今趙模等所榻在者一本尚直錢數萬也
人間本亦稀少絶代之珍寶難可再見吾常為左千牛
時隨牒適越舡巨海登會稽探禹穴訪竒書名僧處士
猶倍諸郡因知虞預之著會稽典錄人物不絶信而有
徵其辨才弟子玄素俗姓楊姓華陰人也漢太尉之後
六代祖佺期為桓玄所害子孫避難潛竄江東後遂編
貫山陰即吾之外氏近屬今殿中侍御史瑒之族長安
二年素師已年九十二視聽不衰猶居永欣寺禪師之
故房親向吾說聊以退食之暇略疏其始末庶將來君
子知吾心之所存付永(彭年)明(察纖)温(抱直)超(令淑)等兄弟其有
好事同志須知者亦无𨼆焉於時歲在甲寅季春之月
上巳之日感前代之修褉而撰此記主上每暇隙留神
術藝迹逾華聖編重蘭亭僕開元十年四月二十七日
任均州刺史蒙恩許拜掃至都承訪所得委曲緣病不
獲詣闕遣男昭成皇太后挽郎吏部常選騎都尉永寫
本進其日奉日曜門宣勅内出䌌三千疋賜永於是負
恩荷澤手舞足蹈捧戴周旋光駭閭里僕跼天關命伏
枕懷欣殊私忽臨沈疴頓減輒題卷末以示後代
褚河南榻本樂毅記
貞觀十三年四月九日奉勅内出樂毅論是王右軍真
跡令將仕郎直弘文館馮承素模寫賜司空趙國公長
孫無忌開府儀同三司尚書左僕射梁國公房玄齡特
進尚書左僕射申國公高士廉吏部尚書陳國公侯君
集特進鄭國公魏徵侍中護軍安德郡開國公楊師道
等六人於是在外乃有六本並筆勢精妙備盡楷則褚
遂良記
唐武平一徐氏法書記
先賢所評子敬之比逸少猶士季之比元常言去之遠
矣故二王之跡歷代寶之梁大仝中武帝勅周興嗣撰
千字文使温鐵石模次羲之之迹以賜八王右軍之書
咸歸宗室屬侯景之亂兵火之後多從湮缺而西京諸
宫尚積餘寶元帝之死一皆自焚歷周至隋初并天下
大業之始後主頗求其書往往有獻之者及隋之季王
師入秦又于洛陽擒二偽主兩京袐閣之寶揚都扈從
之書皆為我有太宗于右軍之書特留睿賞貞觀初下
詔購求始盡遺逸萬幾之暇備加執玩蘭亭樂毅尤聞
寶重嘗令榻書人湯普徹等榻蘭亭賜梁公房玄齡已
下八人普徹竊榻以出故在外傳之及太宗晏駕本入
玄宫至高宗又勅馮承素諸葛貞榻樂毅論及雜帖數
本賜長孫無忌等六人在外方有洎大聖天后御極也
尤為寶嗇平一齠齓之歲見育宮中竊覩先后閱法書
數軸將榻以賜藩邸時見令宮人出六十餘函于億歲
殿曝之多裝以鏤牙軸紫羅標云是太宗時所裝其中
有故青綾標玳瑁軸者云是梁朝舊跡標首各題篇目
行字之數章草書多于其側貼以真字楷書每函可二
十餘卷别有一小函可有十餘卷記憶是有扇書樂
毅告誓黃庭當時私訪所主女學問其函出盡否答云
尚有未知幾許至中宗神龍中貴戚寵盛宮禁不嚴御
府之珍多入私室先盡金璧次及書法嬪主之家因此
擅出或有報安樂公主者主於内出二十餘函駙馬武
延秀久踐北庭無功於此徒聞二王之跡強學寶重乃
呼薛稷鄭愔及平一評其善惡諸人隨事答稱為上者
登時去牙軸紫褾易以漆軸黃麻紙標題云特健樂云
是北語其書合作者時有太宗御筆于後題之歎其雄
逸太平公主聞之遽于内取數函及樂毅等小函以歸
延秀之死側聞睿宗命薛稷擇而進之薛竊留佳者十
數軸薛之敗也為簿錄官所盗平一任柳州日與太平
子薛崇胤堂兄崇允連官說太平之敗崇胤懷樂毅等
七軸請崇允託其叔駙馬璥賂岐王以求免戾此書因
歸邸第崇胤弟崇簡娶梁宣王女主家王室之書亦為
其所有後獲罪謫五溪書歸御府而朝士王公亦往往
有之豫州刺史東海徐公嶠之季子浩並有獻之之妙
待詔金門家多法書見託斯文題其篇目行字列之如
後詹事張庭珪之家抑其次也
唐徐浩古迹記
自伏羲畫八卦史籀造籀文李斯作篆書程邈起隸法
王次仲為八分體漢章帝始為章草名厥後流𫝊工能
間出史籀石鼓文崔子玉篆呂望張衡碑李斯嶧山會
稽山碑蔡邕鴻都三體石經八分西岳光和殷華馮敦
等數碑并伯喈章草並為曠絶及張芝章草鍾繇正楷
時莫並光衛覬索靖章草王羲之真行章草桓玄草謝
安王獻之羊欣王僧虔孔琳之薄紹之真行草永禪師
蕭子雲真草虞世南歐陽詢褚遂良果師述師真行草
陸東之臨書臣先祖故益州九隴縣尉贈吏部侍郎師
道臣先考故洛陽刺史贈左常侍嶠之真行草皆名冠
古今無與為比齊梁以後𫝊袐書跋尾徐僧權唐懷充
姚懷珍滿騫朱异等署名太宗皇帝肇開帝業大購圖
書寳于内庫鍾繇張芝芝弟昶王羲之父子書四百
卷及後魏晉宋齊梁雜迹二百卷貞觀十三年十二月
裝成部帙以貞觀字印印縫命起居郎臣褚遂良排署
如後
司空許州都督趙國公臣無忌
開府儀同三司尚書左僕射太子少師梁國公臣
玄齡
特進尚書左僕射申國公臣士廉
特進鄭國公臣徵
&KR0647;人侯君集初同署(紀後)
中書令駙馬都尉安德郡開國公臣楊師道
左衛大將軍武陽縣開國公臣李大亮
光禄大夫禮部尚書河間王臣孝恭
光禄大夫吏部尚書莒國公臣唐儉
兼太常卿扶陽縣開國男臣韋梃
從十三年書更不出外人莫直見至太定中則天太后
賞納言狄仁傑能書仁傑云臣自幼以來不見好本只
率愚性何由得能則天乃内出二王真迹二十卷遣五
品中使示諸宰相看訖表謝登時將入至中宗時中書
令宗楚客奏事承恩乃乞大小二王真跡勅賜二十卷
大小各十軸楚客遂裝作十二扇屏風以褚遂良閒居
賦枯樹賦為脚因大會貴要張以示之時薛稷崔寔盧
藏用廢食嘆美不復宴樂安樂公主壻武延秀在坐歸
以告公主曰主言承恩未為富貴適宗令别得賜書一
席觀之輟餐忘食及過明謁見頗有怨言帝令開緘傾
庫悉與之延秀復會賓客舉櫃令看分散朝廷無復寶
惜太平公主取五帙五十卷别造北書四字印縫宰相
各三十卷將軍駙馬各十卷自此内庫真迹散落諸家
太平公主愛樂毅論以織成袋盛置于箱裹及籍沒後
有咸陽老嫗竊諸袖中縣吏尋覺遽而奔趁嫗乃驚懼
投之竈下香聞數里不可得後天寶中臣充使訪圖書
有商胡穆聿在書行販古跡往往以織成標軸得好圖
書臣奏直集賢令求書畫玄宗開元五年十一月五日
收綴大小二王真跡得一百五十八卷大王正書三卷
(黃庭經第一畫讃第二誥誓第三臣以為畫讃是偽迹不近真)行書二百五卷(並不著名姓帖)
草書一百五十卷(以前得書居第一)小王書都三十卷正書兩
卷(論語一部併註一卷寫成為第一)
跋尾排署如後
右散騎常侍崇文館學士舒國公臣褚无量
袐書監兼侍讀昭文館學士上柱國常山縣公臣
馬懷素
開府儀同三司上柱國公臣姚崇
銀青光䘵大夫行中書侍郎同中書門下平章事
監修國史上柱國許國公臣頲
銀青光禄大夫守吏部尚書兼侍中監修國史上
柱國廣平郡開國公臣璟
至十七年出付集賢院榻二十本賜皇太子諸王學士
十九年收入内十八年十二月二十八日尚書左丞相
集賢大學士燕國公張說薨明年二月以中書令蕭嵩
為大學士令訪二王書乃于滑州司法路琦家得羲之
正書扇書一卷是貞觀十五年五月五日揚州大都督
駙馬都尉安德郡開國公楊師道進其褾是碧地織成
褾頭一行闊一寸黃色織成云晉右將軍王羲之正書
卷第四兼小王行書三紙非常合作亦既進奉賜路琦
絹二百匹蕭嵩二百疋其書還出令集賢院榻賜太子
以下及潼關失守内庫法書皆散失初收城後臣又充
使搜訪圖書收獲二王書一百餘卷訪黃庭經真迹或
云張通儒將向幽州莫知去處侍御史集賢直學士史
惟則奉使晉州推事所在博訪書畫懸爵賞待之時趙
城倉督𨼆没公貨極多推案承伏遂云有好書欲請贖
罪惟則索看遂出扇書告誓等四卷并二王真迹四卷
問其得處云禄山下將過向太原停於倉督家三月餘
日某乙祇供稱意有懷悦之心乃將此書相贈惟則將
至闕下肅宗賜絹百匹擢授本縣尉臣從中書舍人兼
尚書右丞集賢學士副知院事改國子祭酒尋黜廬州
長史丞前偽迹臣所棄者盡被收買皆獲官賞不復簡
退人莫之知及土蕃入寇國籍無遺往往市㕓時有真
迹代無鑒者詐偽莫分臣今暮年心惛眼暗恐先朝露
敢舉所知其别書人謹錄如右前試國子司業兼太原
縣令竇蒙蒙第檢校戶部員外郎宋汴節度參謀竇泉
並久遊翰苑皆好圖書辨偽知真無出其右臣長男璹
臣教授幼勤學書在于真行頗知筆法使定古迹亦勝
常人其餘士庶之間應有精别之者臣所未見非欲自
媒天高聽卑伏希俯察建中四年三月日
壁書飛白蕭字記
唐大理評事攝監察御史崔備
壁書蕭字者梁侍中蕭子雲之所飛白也(張懷瓘書斷云飛白書變)
(楷制也宮殿題署勢大則徑文字宜輕微不滿)韓晉公領浙西之歲得於建鄴
佛寺置之南徐官舍函以屋壁俯矙坐隅及晉公入贊
廟謩啟於私第朱方官吏俟其代者完葺舊府圬墁故
堂吏人以壁字昏蒙方以堊掃塗上時故殿中李侍御
士舉為部從事以晉公翰墨代無等儔自護壁書施榻
於下躭玩研味略無已時士舉重焉招而方得及士舉
府除職停寓壁字於小吏之舍至甲申歲士舉為江西
從事通好江淮時李評事約盛閱圖書以示寮友士舉
方以壁字言于坐中李君因而求之士舉云得卿皇象
羊欣蕭綸真草各一帖大鄭畫屏一扇即輟與之不爾
當自持去李君富于圖書酷好選異遂以所求三帖并
小法畫屏一扇易焉後十餘日壁書自吳負來士舉於
道病卒向若李君不關雅跡士舉不言此書即壁字為
朽壞于小吏之家逸品絶前賢之跡固知興亡繼絶後
不乏人工極藝精中必有物如以子雲與國同姓所書
蕭字圖卷側掠體法備焉信曩賢之妙門寔後代之茂
範其飛白書起於蔡中郎(蔡邕傳詔門下見匠人以堊帚成白心有悦焉歸而為飛)
(白書漢末魏初皆以題署宮闕蕭子良撰古今書體之飛白書熹平年飾治鴻都門于時蔡邕方撰聖皇篇)
其後張禮敬王逸少子敬並稱妙絶子雲曲盡其法歐
陽率更云蕭侍中飛白輕濃得中如蟬翼掩素其為前
賢所重如此嗟乎景嶠此書今訪天下絶矣惟此蕭字
在於舊都三百年間竟無頽圯俾後之傳授似陰有保
持余與李君寓家南徐隣而友善獲觀妙跡感其將壞
之壤晉公出之方絶之跡李君維之用徵其事故以文
志之
唐中書舍人張弘靖蕭齋記
隴西李君約於江南得蕭子雲書壁飛白蕭字以筆勢
驚絶遂匣而寶之其遇之之由則君之贊序與崔監察
備論之詳矣君與字俱載舟還洛陽仁風里第思所以
盡其瞻玩置之之宜則箱櫝臨視不時有緘啟動摇之
變遂特建精室䧟列於垣復本書之意得遥睇之美寂
對虛牖勢若飛驚雖烟霧交飛虯鸞縈動輕旆飜颺微
雲捲舒不能狀也李君以至行雅操知名當時逍遥道
樞脱落榮相識洞世表神交古人而風致之餘特精楷
隸所得魏晉以降名書袐迹多矣以不越於縑素之間
未為殊珍也盖壁字竒縱乃為希寶故異而寶之文而
志之意象所得非常域也夫蕭之為字也切然而清于
文也蔚然而整宜乎銘壁宜乎命齋蕭齋之名與此字
傳矣
唐太宗文皇帝飛白書記
太宗文皇帝飛白書十二句五十五字貞觀十六年答
左散騎常侍劉洎之詔也吾觀古之令王未嘗不虚已
以納諫古之良臣未嘗不匪躬以盡直然後百度正九
有清由此也初太宗與公卿大臣往復古義以聰明待
臣下洎退而上書其大旨以為動神机縱天辨不若凝
旒虔襟以至公慎取舍而已沃心以納優詔以答嘉其
忠故以誠詞渥其禮故以手翰史臣寔錄具載其事有
都官郎中竇泉者博古尚藝貞元初得其書于人間太
清宮道士盧元卿工為篆隸八分諸書其家法寶而藏
之久矣元和五年夏四月予以太常齋薦于宮師因出
以示予乃慗衣冠離次捧視且以見聖唐建巍巍無窮
之基在此編也至若縹緲鴻鶱之勢輕濃蟬翼之狀子
敬白而不飛子雲飛而不白稽合衆美載成絶藝又以
見哲王之餘裕書圖之逸品也
唐韓愈科斗書後記
愈叔父當大歷世文辭獨行中朝天下之欲銘述先人
功行取信來世者咸歸韓氏於時李監陽冰獨能篆書
而配同姓叔父擇木善八分不問可知其人如不是者
不稱三絶故三家子弟時往來貞元中愈事董丞相幕
府于汴州識開封令服之者陽冰子授余以其家科斗
孝經漢衛宏官書兩部各一卷愈寶蓄之而不暇學後
來京師為四門博士識歸公歸公好古書能通之愈曰
書得其依據盖可稱因進其所有書屬歸氏元和索愈
記不獲讓嗣為銘文荐道功德思凡為文辭宜略識古
字因從歸公乞觀二部書得之留月餘藉今進士賀拔
恕寫以留盡得其十四五而歸其書歸氏十一月十六
日右庶子韓愈記
書苑菁華卷十三
