書苑菁華卷二
宋陳思撰
書法下
叙筆法
學書之初執筆為最盖明位置點畫便于墨道也須其
良師口授天性自悟縱横落紙筆無虛發即能專成其
勢大約虛掌實指平腕堅鋒意在筆前鋒行畫内心想
字形輕重斜正各得其趨切須襟懷沉静自然思過半
矣待其功成即轉勢况殊不可榻横寫樣輕自取拙若
槁行雜體掇筆往來懸管自在但取體勢雄壯不可拘
其小節若畏懼生疑否臧不決運用速于筆前振動感
於手下師心固乎獨見弟子執其寡聞恥請問於智人
忌藝能之勝已若欲造玄未之有也禁經云有功無性
神彩不生有性無功神彩不變兼此二事然後得齊古
人之景氣又云第二識勢第三裹束必三者兼備然後
為書苟守一途即為未得張懷瓘云揖讓禮樂繇不及
羲風神散逸羲不及獻證之於書籍其神彩也李嗣真
云今之馳騖去聖逾遠徒識方圓而迷點畫猶莊生之
嘆盲者易象之談日中終不見矣唐太宗與漢王元昌
褚遂良等皆受之於史陵然褚首師虞後又學史乃謂
陵曰此法更不可以教人是其妙處也陸東之受之於
虞世南世南受之于智永皆有體法今人皆不聞師範
又自無鑒局雖古蹟昭然永不覺悟而執燕珉以為寶
玩楚鳳而稱珍不亦謬哉禇河南云良師不遇歲月徒
往今之能者時見一斑忽不悟者終身瞑目盖書非口
𫝊手授而云能知者未之見也今取諸家筆法刪除叢
脞共得二十篇分為二卷學者其師之
翰林密論二十四條用筆法
點點法口訣云作點向左以中指斂頓向右以大指齊
頓作報荅便以中指挫鋒須收鋒在内按筆而收之衂
側下其筆含濡其鋒摩論簇心然收筆慎在圓平禁經
云點如利鑽鏤金是也又半蟻法宜字上用之為避其
傍點又側下筆使墨精闇墜徐乃反揭則稜利矣右軍
云作點之法皆須落落如大石當衢又云點不變為布
棋要通變也又有打點單以指送筆似打物之勢甚難
用也
一畫法口訣云作横畫皆用大指遣之若作策法即指
擡筆上若作勒法即用中指鈎筆澁進覆盡以中指頓
筆然後以大指遣至盡處此三勢相近用法不同也鱗
勒法須仰收禁經云畫如長錐界石是也又緊走仰收
似長舟截小渚也兩頭勢起使芒角不失遒潤惜勢不
策不鱗勒梢須收之取古勁枯澁無求活利凡在字上
宜用之擡筆法初緊策中擡中鋒輕勁微勒向石按衂古
經云鍾書宗示字長畫又云畫不變為布算行草書勢
云須嶮露鋒飛動為勝
三三畫法口訣云上潛鋒平勒中背筆仰策下緊趯覆
收名逓相解摘古經云黃庭三關字用草法上衂側中
策下奮筆横飛名逓相聳峙以嶮利為勝
丨懸針法口訣云鋒須先發逐勢行䟐筆緊收澁進如
錐畫石禁經云懸針如長錐綴地是也又契字下雙筆
頭一弩一垂變換用之三勢不同或垂或趯或外掠而
中弩右軍云懸針垂露為體制衛夫人云如萬歲枯藤
臨池訣云懸針法蘭亭年字盡其勢也
丨垂露法口訣云鋒管齊下勢盡殺筆縮鋒又始築筆
而極力終注鋒而作弩又垂不縮此言頓筆以推挫為
功右軍云豎如筍抽寒谷是也臨池訣云垂露本篆脚
名玉筯如古釵倚物也
&KR2151;背抛法口訣云蹲鋒緊掠徐擲之速則失勢遲則緩
怯臨池訣云此鍾法稍涉八分歐陽詢守而不替蠆毒
法引過其曲轉蹲其鋒又徐收而蹲趯之不欲出須暗
收使其如負芒刺則善右軍云援毫蹲節輕重自佳是
也庾肩吾書論曰欲抛而還置為駐鋒而後趯之也
乀抽筆法口訣云左罨掠須峻利右潛趯而戰行待勢
卷而機駐揭摘出而暗收若便抛必流滑凡淺又側起
平發緊殺按波為抽筆從腹内起庾肩吾書論曰將放
更留又人字第二筆云攙引抑拽是也夫木等亦同用
□背趯法口訣云悉以中指遣至盡處以無名指拒而趯
之又潛鋒闇勒勢盡然後趯之右軍背趯戈法上則俯而
過下則曲而就蓋所以失之於前正之於後也古經云鍾
書哉字用又永禪師澁出戈法下以無名指築上借勢以中
指遣之至下以無名指衂鋒潛趯此名秃法張旭折芒法潛
鋒緊走意盡乃收而趯之鍾書常用也右軍云落戈之
法峩峩如長松倚谿谷唐文皇云為戈必開貴遲凝而
右頋是也章草潜按微進輕揭闇趯夫揭欲利按欲輕
輕則骨勁神清肥乃質滯鈍俗王濛能之
氵散水法口訣云上衂則中偃下潛挫趯鋒古經云黃庭
樂毅論同用柳宗元筆精賦云散水幽縱黃庭宗之是
也臨池訣云或藏或露狀類不同意要逓相顯異若頻
有則兩點相近而下點當高此名潜相矚視外雖解摘
内相附屬為上中潛鋒闇衂下峻趯捷遣此盖鍾法也
行書勢微按而鈎揭以輕利為美
(冫)冰法口訣云上側覆殺下築而趯之須相承揖若竝
連衂側輕揭則率字右左用之草法須勢借捷遣若緩
滯則為病也
灬烈火法口訣云衂鋒闇按臨池訣云須各自立勢抵
背潛衂所為視之不見攷之則彰右經云鍾書然字用
灬聯飛法口訣云闇衂微駐輕揚潜趯筆鋒連綿相頋
不絶也禁經云聯飛雁陣當秋是也古經云樂毅論燕
然字又虞永興兼字用其半勢盖中斷也
宀顯異法口訣云上點駐鋒右左挫鋒横畫按筆勢須
相順古經云出告誓文實字之宀上點側横畫勒左擡
筆擺鋒右峻啄輕揭出告誓文容字之宀虞永興常守
行法以圓峻飛動為美章草法擬於圓峻飛動其於嶮
策務在露鋒鈎裹忌於緩滯也
辶平&KR0008;法口訣云不遲不疾戰筆側去勢卷不可便出
須駐筆而沒放禁經云磔磔如生蛇渡水是也又鍾元
常每作磔筆須三過折故文皇云為波必磔貴三折而
遣毫
&KR1525;勾裹法口訣云圓角䟐鋒作弩法勢未盡而趯之顔
魯公云勾法用筆如紙下行是也岡罔向字等用
&KR1525;勾弩法口訣云圓角激鋒待筋骨而成要如武人屈
臂右軍云迴角不用峻及有稜是也衛夫人名之勁弩
法勺均物等字用
小奮筆法口訣云左側而獨立中衂揭而右鈎古經云
鍾書宣示字下用若中豎則左右闇衂而潛趯又簇鋒
犍進為系字下三點也
彡杉法口訣云上平點中啄下衂側
乚外臂法口訣云左唆掠中潛鋒衂挫右蹲鋒外擲
丨豎擡法口訣云擡筆豎策挫鋒下上緊直嘗尚字中
豎畫用
八曾頭其脚法口訣云左潛揭而右啄曾頭用左啄右
側則其脚用之
冫暗築法口訣云馭鋒直衝有點連物則名暗築月其
字内兩點是
今衮筆法口訣云須按鋒上下蹙衂之令今等字是
縮出法口訣云上磔縮鋒下磔出之此八分法也盖避
雙出也又戔字上縮鋒作弩下出鋒作趯張云戔如束
棘是也
永字八法
禁經云八法起於隸字之始自崔張鍾王𫝊授所用該
於萬字墨道之最不可不明也隋僧智永發其指趨授
於虞秘監世南自兹𫝊授彰厥存焉李陽冰云昔逸少
上書遂歴多載十五年中偏攻永字以其八法之勢能
通一切也八法者永字八畫是矣
丶一點為側二二横為勒
□三豎為弩□四挑為趯
□五左上為策□六左下為略
□七右上為啄永八右下為磔
訣一
側蹲鴟而墜石勒縱緩以藏機
弩彎環而勢曲趯峻快以如錐
策依稀而似勒略彷彿以宜肥
啄騰凌而速進磔憶昔以遲移
訣云
側不愧卧勒常患平
弩過直而力敗趯宜存而勢生
策仰收而暗揭略左出而鋒輕
啄倉皇而疾掩磔䟐趞以開撑
側勢第一
側不得平其筆當側筆就右為之口訣云先右揭其腕
次輕蹲其鋒取勢緊則乘機頓挫借勢出之疾則失中
過又成俗夫側鋒頋右借勢而側之從勁輕揭潛出務
於勒也
問曰側不言點而言側何也
論曰謂筆鋒頋右審其勢險而側之故右側也止言點
則不明頋右無存鋒向背墜墨之勢若左頋右側則横
敵無力故側不險則失於鈍鈍則芒角𨼆而書之神格
喪矣筆訣云側者側下其筆使墨精暗墜徐入及揭則
稜利矣
勒勢第二
勒不得卧其筆中高兩頭下以筆心壓之口訣云頭傍
鋒仰策次迅收若一出揭筆不趯而暗收則薄圓而疎
筆鋒以及紙須微進仰策峻趯
問曰勒不言畫而言勒何也
論曰勒者趯筆而行承其虛畫取其勁澁則功成矣今
止言畫者慮在不趯一出便畫則鋒單而怯薄也夫勒者
藉於堅趯趯則筆勁澁亡其流滑庶可稱上矣筆訣云
策筆須勒仰筆覆收准此則形勢自彰矣
弩勢第三
弩不宜直其筆直則無力立筆左偃而下最須有力又
云須發勢而弮筆若折骨而爭力口訣云凡傍弮微曲
蹙筆累走而進之直則縱勢失力滯則神氣怯散大弩
須側鋒頋右潛趯輕挫其揭
問曰畫字中心豎畫也今謂之弩何也
論曰弩者勢微弩曰弩在乎趯筆下行若直置其畫則
形圓勢質書之病也筆訣云弩筆之法豎筆徐行近左
引勢勢不欲引直直則無力矣
趯勢第四
趯須蹲鋒得勢而出出則暗收又云前畫卷則别歛心
而出之口訣云傍鋒輕揭借勢勢不勁筆不挫則意不
深趯與挑一也鋒貴于澁出澁出期于倒收所謂欲提
還置也夫趯自弩出潛鋒輕挫借勢而趯之
問曰凡字之出鋒謂之挑今更為趯何也
論曰挑者語其小異而其體一也夫趯者筆鋒去而言
之趯自弩筆下殺筆趯起是也法須挫衂轉筆出鋒佇
思消息則神蹤不墜矣
策勢第五
策須斫筆背發而仰收則背斫仰策也兩頭高中以筆
心舉之口訣云仰筆潜鋒似鱗勒之法揭腕趯勢于右
潛鋒之要在畫勢暗捷歸于右也夫策筆偃仰鋒豎䟐
微勁借勢峻頋于掠也
問曰策一名折異畫今謂之策何也
論曰策之與畫理亦故殊仰筆趯鋒輕擡而進故曰策
也若及紙便畫不務遲澁面背偃仰者此備盡完成耳
筆訣云始築筆而仰策徐轉筆而成形是也
掠勢第六
掠者拂掠須迅其鋒左出而欲利又云微曲而下筆心
至卷處口訣云撇過謂之掠借于策勢以輕駐鋒右揭
其腕加以迅出勢旋於左法在澁而勁意欲暢而婉遲
留則傷于緩滯夫側鋒右出謂之掠
問曰掠一名分發今稱為掠何也
論曰掠乃徐疾有準手隨筆遣鋒自左出取勁險畫而
為即發則一出運用無的故掠之精旨可守矣夫掠之
筆趨意欲留而必勁又孫過庭書譜云遣不常遠明矣
筆訣云從策筆下左出而鋒利不墜則自然佳
啄勢第七
啄者如禽之啄物也立筆下罨須疾為勝又云形似烏
獸卧斫斜發亦云卧必筆疾罨右出口訣云右向左之
勢為卷啄按筆蹲鋒潛蹙于右借勢收鋒迅擲旋右須
精險衂去之緩滯大筆鋒及紙為啄在潛勁而啄之
問曰撇之與啄同出異名何也
論曰夫撇者蒙俗之言啄者因勢而立故非妄飾貽誤
學者啄用輕勁為勝去浮怯重體為上考之遠源或不
妄耳筆訣云啄筆速追勁若鐵石則勢成也
磔勢第八
磔者不疾不徐戰而去欲卷復駐而去之又云䟐筆戰
行飜筆轉下而出筆磔之口訣云右送之波皆名磔右
揭其腕逐勢緊䟐傍筆迅磔盡勢輕揭而潛暗收在勁
迅得之夫磔法筆鋒須䟐勢欲險而混得勢而輕揭暗
收存勢候其勢盡磔之
問曰發波之筆今謂之磔何也
論曰發波之法循古無蹤源其用筆磔法為經磔毫聳
過法存手神而磔之義明矣凡磔若左頋右則勢鈍矣
䟐重鋒緩則勢肥須遒勁而遲澁之凡險勁風骨泥滯
存亡以法師心以志專本則自然闇合旨趨矣筆訣云
始入筆緊築而微仰便下徐行勢足而後磔之其筆或
藏鋒出鋒由心所好也
唐張懷瓘論用筆十法
偃仰向背
謂兩字併為一字須求點畫上下偃仰離合之
勢
隂陽相應
謂陰為内陽為外斂心為陰展筆為陽須左右
相應
鱗羽參差
謂點畫編次無使齊平如鱗羽參差之狀
峰巒起伏
謂起筆蹙衂如峰巒之状殺筆亦須存結
真草偏枯
謂兩字或三字不得真草合成一字謂之偏枯
須求映帶字勢雄媚
邪正失則
謂落筆結字分寸點畫之法須依位次
遲澁飛動
謂勒鋒磔筆字須飛動毫無凝滯之勢是得
嵌空玲瓏
謂因感識字行草用筆不依前後
尺寸規度
謂不可長有餘而短不足須用筆至盡處則字
有凝重之態
隨字變轉
謂蘭亭歲字三筆作垂露其上年字則變懸針
又其間一十八箇之字各别其體
翰林家論云凡攻書之門有十二種𨼆筆法即是遲筆
疾筆逆筆順筆澁筆倒筆轉筆過筆提筆啄筆罨筆䟐
筆並用筆死生之法在於幽𨼆遲筆法在於疾疾筆法
在於遲逆入倒出取勢加功諒候調停偏宜寂静其
於得妙須在功深草草求玄終難得也凡書通則變者
則王變白雲體歐變右軍體柳變歐陽體至于永禪師
禇遂良顔真卿李邕虞世南等並是書中得仙手皆得
法後自變其體以𫝊後世故俱得其名也若執法不變
縱能入木三分亦被號為奴書終非自立之體是書家
之大要又筆意云書學之難神彩為上形質次之兼之
者便到古人以斯而言豈易多得必使心忘于筆手
忘于書心手遺情書不忘想要在求之不得考之即彰
也
翰林禁經九生法
一生筆純毫為心軟而復健
二生紙新出篋笥潤滑易書即受其墨若久露風日枯
燥難用
三生硯用則貯水畢則乾之司馬云硯石不可浸潤
四生水義在新汲不可久停不堪用也
五生墨隨要施研凝利筆墨光為上研多則泥鈍也
六生手適攜執勞腕則無準
七生神凝神静思不可煩燥
八生目寢息適寤光朗分明
九生景天氣清朗人心舒悦乃可言書也
右此九法不可廢忘忽而怠之則其瑕矣
唐歐陽詢八法
(丶)如高峰之墜石
(乚)似長空之初月
一如千里之陣雲
亅如萬歲之枯藤
&KR2151;勁松倒折落掛石崖
丿利劍截斷犀象之牙
乀一波常三過筆
&KR1525;如萬鈞之弩發
澄神静慮端已正容秉筆思生臨池志逸虛掌直腕指
齊掌空意在筆前文向思後分間布白勿令偏側墨淡
則傷神彩墨濃必滯鋒毫肥則為鈍瘦則露骨勿使傷
于軟弱不須怒降為竒點畫調勻上下均平還相頋揖
筋骨精神隨其大小不可頭輕尾重無令左短右長斜
正如人上稱下載東映西帶氣宇融和精神洒落省此
微言孰為不可也歐峰閣下方岩識
書苑菁華卷二
