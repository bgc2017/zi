趙氏鐵網珊瑚跋
鐵網珊瑚書品原四卷畫品亦四卷吾海虞秦酉陽四
麟所藏也其伯子小酉君有田在東門之外予有池與
之隣其價可數金小酉靳以此書暨舊板太上感應篇
易去事在丁酉之年越十三年予官留臺借焦弱侯先
生本校之且卷秩多于予所藏本為增書品六卷合十
卷畫品二卷合六卷總得一十六卷其先後次序予輒
為隲定焉秦本雖有其書而無作書人名向酉陽亦曾
有浮帖跋語一段著作書者姓名此帖待御劉公九畹
借錄失去其作書人名遂忘之影響間非朱存理氏也
且云所錄八卷中語大都是丹陽孫氏藏者而焦本所
多者意朱存理氏别有所睹而增入之未可知也予所
見真蹟雖少然亦寸累以續于後庶幾古人遺翰或存
萬一云萬歷二十八年閏三月初十日海虞趙琦美識
