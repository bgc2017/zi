趙氏鐵網珊瑚卷九
明趙琦美編
貞溪諸名勝詞翰
晚契生方回記事謹呈宣召廣文内翰玄同尊契先生
回仰止二十八年科名之舊一旦相逢餉之觴之不鄙
其拙於文又從而繅藉之然未知燕石之非玉也令弟
容齋歸首捧賜墨年相若似乎稱謂太謙已不敢當樂
静先生守齋曹公盛德至善觀執事所述行狀老手無
以復加矣俾效區區因獲託名不朽斯為至幸謹就誌
銘令館客善顔書人抄呈恐有未當發下再改居竹令
舅聞說在松江府與仇山村胥會今想錦還亦附羾數
字居竹記石本已領中間三十而仕一句别有證據錄
去辨析一紙五條可以祛昧者之惑唐氏康樂堂記已
寫與令弟容齋即日暑氣漸隆新厦塏爽末由尾燕雀
賀成惟劇穹仰不備大德二年四月二十四日回呈
張西巖用其名篆蓋如何趙子昂北上金蓀璧書楷
亦可用而名位未孚回飯客鄉人楊晉字昇之學顔
書粗進以貧依回命以資之書樂静先生誌銘頗整
巧可以布一端助其夏衣僭越僭越回又禀桐江
集七冊附呈求教到仙郡後所作朋友刊行詩不精
熟一笑回
回恐悚頓首呈宣召翰林大學玄同先生伏惟執事與
回年相若道同志合不宜太自謙屈以施於不肖捧雲
朵承所以稱謂者非回所敢當也佳楮精筆妙墨鍾遒
王勁定是書窗每事不苟而待之以誠光和舊所寄呈
詩尤句句字字穏妥鏗鏘回迥在下風矣想像古貌而
窺古人之心今之世鮮有並駕者也惠貺玉粒五囊不
待作帖乞之而自至豈不滋感今觀居竹君記人與竹
俱平安石刻再可搨一二見寄否即辰廣厦風薰乳燕
日長綸巾羽扇徜徉琴書札翰之間仙去凡九萬里惟
有欽企不備右謹具申呈大德三年五月初一日回呈
寄賀玄同先生博士榮遷夀樂堂新居晩契生
紫陽方回頓首拜
蓬萊五色海雲邊夀樂新堂戲綵前院宇捲簾通燕賀
園林把酒聽鶯遷貌如司馬温公像耕有歐陽潁水田
未用蒲輪到門外身心無事勝神仙
道坦頓首拜復復孺茂材賢友兄屬者過松江遂得敘
間闊殊慰渴思之懷匆匆還館舍倏又兼旬盛价来辱
書開誦如對在城間時蒙喻作蓮舟詩亦嘗入思此題
不易措筆兼日與諸小爾汝於此等清淨事漸致廢弛
而㤀之矣待少間當為搜索立志齋記意不特此人還
奉復不謹惟亮之不具李道坦敬復小外甥以其弟
病未來王厨續當與之言矣令舅雲西居竹及竹深師
明伯兄會間千萬致意
端莊肅奉書提學先生野處親家侍史獻歲發春伏惟
慈侍吉慶起居禔福端累承多幸冰雪中先生不遠數
百里送閨秀令愛於敝邑俾邑中人嘉先生高誼又嘉
端之子非凡子也端累承多幸苐媿貧舍乏欵為慊耳
自先生返櫂後宣子廿一日起程繼得信知廿六日入
覲天顔愉懌仍領職備員而已次兒完送兄未回令愛
有禮有法且安於貧素家庭之教有自也因張彦翔行
便欲附家書就擘楮伸謝喙萬一尊閫親家孺封荆拙
附敬再四仲端尊舅入侍幸為道忱仲義先生渡江後
未得消息春和尚惟萬萬以斯文自夀不備眷生張端
莊肅奉書
應庚頓首再拜復孺學士尊友兄文侍應庚日與兄相
别貧不能以貨財為禮愚不敢贈人以言分袂之際豈
勝怏怏間未久又辱先施其為愧感當何如從論近履
安好且得淇澳諸公以契家相處此尤為斯文之喜雖
稍有應酬日從事於詠歌亦一樂也下視終歲兀兀者
得無逕庭矣承寄懷一詩益見愛我不薄意雅不敢虛
辱臨楮奉答與君相知最相憶春水東流春望深十年
共坐燈火約兩地忽牽江海心日落曕烏誰屋上月明
夢鶴故城隂蘼蕪滿地不可寄何以報此瓊瑤吟其餘
篇章有暇續容和去求教夀詩已達之老雲諸賢承流
問一一語之矣或就有屬筆致敬者惡詩數首錄去蓋
為引玉張本併冀是正之益詩藁恃愛妄加選擇兄作
大扺皆整麗可觀未易優劣納還惟衡鑑去取正始遺
風同一目入會果育樂尊二先生幸道下忱令東屏立
禮徵君雖不獲識茶次或能引名庶它日見兄免為生
客却也盛价行速草草奉此乍遠時中萬萬珍重不宣
立夏日應庚頓首再拜兄所寄素菴書已達之矣苐
此公方遭子夏之戚未遑答問知之
南金先生暮春過溪上僅獲一再聚首詰朝即
遂返櫂既數日乃辱貽書僕以世故牽掣因循
弗即具答早秋有興偶成四韻以寓故人之感
併謝不敏時辛卯七月二十二日也亨貞再拜
桃花浪裏泊扁舟草草相逢恨莫留一自春風來折簡
幾番夜月獨登樓塵蹤偃蹇長懷舊蓬髩蕭疎又見秋
為謝故人安好在身閒不負遠公游
庚寅至日有懷南金兄嘗寫短句左便未寄併
附以達
一從之子移家去久矣溪居絶賞音萬事無情空過眼
三年不見轉關心春風綵筆新詩少夜雨青燈舊夢深
今日柴門又冬至野梅花下獨沈吟
次寒食雅韻永頓首復菴學士賢姪
郊原春色正丰茸藍酒榆羹引興濃寒食庖厨烟竈冷
踏青巷陌翠簾重隨風細草無端綠著雨疎花為改容
味道澄心方晏坐隔林孤起午時鐘
清明再用韻
暮春一日雨花茸頓覺園林晴色濃幾箇沙鷗輕片片
數行烟柳自重重學知老大終無補髮白今朝不改容
正好出郊閒極目莫教和恨聽疎鐘
奉題復孺屯田先生家世譜
宋世衣冠戶唐朝德澤門變遷支派異貧賤典刑存瓜
盛青雲合棠高玉露繁蜜房蜂祝子香壘燕生孫誥護
先生勅車留太守幡一家天與貴百世海涵恩日有團
欒樂春多笑語温齒非論犬馬祭每課羔豚服任緦麻
盡心期禮義敦公侯始必復忍忘諫臣村至正乙巳春
三月清明日謹書於冥鴻軒友生王逢頓首再拜
至正庚寅歲予自吳門來客於貞溪曹聘君之
家始識其猶子邵君復孺每相與論文說詩則
亹亹忘疲以為相見之晚是以交雖淺而情甚
深跡雖疎而心則親非若湖海雲萍泛然相遭
者可同語也日昨過予瀼東寓舍出示其與友
人錢南金唱和詩清新可喜使人歎誦不能釋
手余因屬和二章一以紀湖山同游之樂次以
道平居相與之歡非敢與前作較優劣也幸與
令伯聘君同是正之勾吳申屠衡頓首再拜復
孺先生契兄吟几
西湖曾憶共仙舟勝景娛人輒滯留金殿壓雲巖下寺
青烟隔岸水邊樓逋仙塚在梅花老岳相祠荒草樹秋
何日相期尋舊賞籃輿軋軋恣尋游
客裏欣然逢合志載歌伐木有遺音掃除埃壒尋清事
披豁襟懷見古心拄笏看山雲閣靜挑燈聽雨竹窗深
相逢每愛多新句近日知君費苦吟至正十一年歲在
重光單閼建丑月不盡廿日早作試沈君寳筆書於瀼
東之草堂
閏正月得復孺先生見教去冬寄懷之詩謹次
韻奉答
忽見新詩慰闊疎好懷憐爾獨思予無由横泖同垂釣
依舊匡山借讀書自惜交情嗟老矣即今世事轉紛如
西園寂寞梅花路腸斷春風處士廬應庚
向者令嗣遠歸慕藺之久深慰渴思故忘其固
陋輙賦鄙言方自愧赧繼承尊作悚懼無地僭
次前韻奉呈尚祈賜教臨川晩學生邾堅肅呈
復菴先生侍次
炎夏謁講席鶉火昏在午弗畏褦襶譏願接荆州語果
如坐春風胸次包海宇孳孳素履勤力學不遑處令譽
洽東州華藻擅南土久涉事物情即心慕巢許託言食
肉鄙藜藿雜陳旅詎知形役拘安逸乃天與白眼曠流
俗草澤傲軒組行方惬輿論所向無齟齬悵望紫芝歌
引領復停佇揮掃動龍蛇制作中宫羽别墅横溪濱水
竹得佳所願兹安樂窩童穉習尊俎村市接海隅吾民
頗繁聚廣野富桑麻沃壤多稷黍令子恩例歸綵衣堂
下舞蘭芽茁雙秀箕裘纘遺緒堅亦忝末學靜退居草
莽一自走紅塵道路且修阻苦為薄官羈碌碌曷勝數
早佩父師訓敢自踰規矩今幸覩儀刑沾溉斯亦溥海
岳寓高深微言煩品叙
遠承佳作見寄足佩不遺故舊之高誼且知潁
上之樂不減吳中因次韻以答曲江居士錢惟
善上伯宣茂異賢契友
遥聞新雨賦詩成異土相知得貴卿潁上民猶思漢德
箕陰人笑避堯名虎牢西峙劎雙壁鰲極東浮杯四瀛
何夕連牀一尊酒共談詩品與詩評
伯宣過澄懷樓相訪且錄昨會伯寅雙槐清集
之作以示因次韻見老懷之拳拳於伯寅者若
此并簡吾友循正提學諸佳子弟同千里一笑
耳鄉末惟善上
風輪纔轉秋生座雲錦初張春滿缸賴有遠山横短幅
恨無健筆運長杠白頭吟動今朝興金縷歌傳舊日腔
留别有詩重有酒醉來剪燭話西窗
次韻伯宣茂材留别之作并錄寄循正提學諸
佳子弟一笑
之子有行役殷勤别我吟夢歸淞水遠愁入潁川深移
竹聽新雨采蓍求故簪人生聊復爾何必問升沈
聞伯寅欲邀予過雲錦小酌不果
一聲漁唱起何處最堪聽我住水晶域子游雲錦亭過
橋煩惠遠荷鍤笑劉伶明日嚴灘下維舟訪客星明
日聞松雨伯宣與伯寅過雲錦不得如願因賦一笑書
於澄懷樓上曲江老人錢惟善上
次韻伯宣茂材同集於伯寅文學雙槐堂松雨
和上倡酬之作六月廿六日曲江老人錢惟善
子從潁上歸南日袖有新詩錦不如故里猶存召伯樹
清尊共醉夏侯居此行未許輕分袂他日無令數寄書
早晩金雞下丹詔豈容老驥伏鹽車
詩送伯宣茂材還潁上曲江老人錢惟善
到潁曾蒙遠寄詩爛然秋月共揚輝親安堂上書連榻
弟殁軍前淚滿衣感慨又成千里别笑談已是十年違
此回莫戀西湖好應夢庭闈亟賦歸
莫學青門舊種瓜幸沾新化到天涯野隂春雨肥桑柘
城動秋風急暮笳總是移居來潁水也勝遷客去長沙
巢由忘世非吾事覇業惟懷仲父家
宣近獲曲江翁聚首者連日論詩接席聯牀樂
事無算苐恨賤跡僕僕又理北游之裝莫能久
陪言笑為深悵然耳瀕行漫爾五言一首為謝
併致留别之語云宣
交託忘年好詩煩餞别吟老來才益贍道在世逾欽話
舊因聯榻投閒偶盍簪看雲定相憶一札肻浮沈丙辰
六月晦日在雙槐南軒寫
疎雨滿庭似報巖花之訊清風入座忽來玉樹
之章乃賡再歌庸復盛意亨貞頓首
故園老樹碧成帷次第秋香發舊枝待得花開先折去
煩君題作墨參差
廣寒宫裏錦游帷招隠山中棘樹枝自是天香猶拍塞
不堪人事日參差
曲江先生錄示元夕所壽伯翔翁之作且徵鄙
和是以賞音見許也其能無言以復盛意耶倚
韻信筆斐然成章惟諸大方家印可是望亨貞
再拜
青袍朝士識貞元時論前修教子孫綵筆自堪修五鳳
黃金誰復購長門雨深燈火杯頻舉夢入池塘草漸繁
兵後吳山春尚好鸎花應滿舊家園
追次前韻遙致翔翁親長彌高之頌亨貞端拜
晉代經今屢改元雲間二陸尚諸孫承平不改丘園隠
為庶仍推德澤門祖硯傳家終遺遠農書成帙更芟繁
(闕)初度當元夕擬祝春齡(闕)園
應庚頓首再拜復孺學士兄長文席應庚初六
日辱所惠書即訪便答謝而連雨弗果非敢略
耳甘州之寄尤見不鄙此時方塊坐南牖三復
來教所謂况味彼此同也謾爾倚歌奉報不過
抒其鬱鬱附有近作一二首同上一笑夏至必
能錦還又圖晤盡兹草草不宣
折蘭難寄還渺汀蒲烟思共依依甚簷花聽斷騷章歌
罷此意誰知滿眼孤村流水腸斷去年時過端陽日重
問歸期同是天涯羇旅歎湘靈鼓瑟笑我全非九江
風雨外有客澹忘歸正目渺騫情愁予又吳潮吹上竹
枝詞西窗夜待剪燈深坐却話相思
水檻對雨
緋榴開滿露井竹映琅玕瑩幔卷方池雨微微落飛簷
影荷蓋擎萬柄明粧靚浪破魚吹鏡翠禽並舞梅風乍
起桃笙微帶新潤瀟湘舊夢喚我綠蓑歸興凭遍闌干
暗自人(闕)夕陽移下清景
次韻雲西午日酒邊作
連日雨隂天氣凉大喜午日散晴陽弱雲紛披薄崑阜
新水汎溢映瀟湘山中草頭充藥裹江上酒思愛茶香
回首天涯一懷古楚人何用我哀傷
復孺先生用仲參幕贊西江月韻作詞見教讀
之情誼藹然數語之間而三十餘年交情世故
曲折備盡三復降歎僭爾步韻以謝尚冀改正
友弟錢應庚再拜
往事俄驚如夢白頭追感前時半生辛苦為吟詩詞筆
輸君工致世變俱成老大年來更覺衰遲通家欲結
歲寒期未必天工無意
僕一節從軍吳秀間近始謁告還家首辱素翁
老師叙勞兵後閒懷既又調奉草碧詞見遺以
識會合之意情文悃欵溢於言表惠至渥也輒
依芳韻庸寫下忱為先施之期謝云
儒冠不解明韜略底處是生涯雲門約無端寄跡兵戈
蕙帳荒寒怨秋鶴歲暮且歸來情如昨故人幾度傳
心曾煩手削門外見仙槎須停泊老來歲月無何乞與
刀圭九還藥三島景長春尋真樂眷晚生邵亨貞頓
首九拜
南金契兄始託交時與僕俱未弱冠今乃百年
過半矣暮景相從之樂世故牽掣迨今未遂兵
後避地溪濱復得旦暮握手慨前跡之易陳預
後期之可擬不能已於言也敬借前韻述懷如
左契弟邵亨貞再拜
歲寒歸計曾商略富貴與神仙辜前約儒冠已負平生
不羡揚州去騎鶴蓬髩老風霜心如昨惟應郢上高
才風斤慣削相見問行藏重評泊無情最是桑榆那得
昌陽引年藥山水有清音同行樂柔兆涒灘子月十
日書於小溪吟屋
亂後乍見故人情文浹甚老來共談往事心緒
茫然再賡春草之詞以索寒梅之笑
亂離避世無方略何處可尋幽湏期約桃源只在人間
爭得身輕跨寥鶴空憶舊歡游成今昨自憐兵後多
愁吟肩頓削老病有孤舟難安泊殘年但願相依爾汝
忘形縱狂藥白首待時清應無樂子月既望壬辰友
弟亨貞書於小溪吟屋實南至前之五日也
復孺先生自軍中回予伯氏(闕)以識會合
之喜因次韻幸覽之友弟錢應庚再拜
折衝尊俎談兵略還記五湖船烟波約東鄰有客歸來
應訝山翁瘦如鶴問訊舊玄都今非昨當年錦里依
稀青山似削天地一蘧廬從栖泊西園長記前游乘興
重來看闌藥白首友於情同憂樂
再韻以謝復孺友兄長亂後叙舊不覺重形於
言他日時平出此楮觀之當不忘此時之(下闕)
應庚又拜
故人胸次藏三略鷗鷺小溪邊重尋約千門兵火蕭條
回首華亭有歸鶴城郭是耶非傷前昨相逢謾說新
詩多君郢削隨分一枝安甘依泊書囊再覩雄文帷幄
忠言似良藥擕手問何時承平樂子月長至前書於
貞溪一枝安所
久不見復翁已劇懷想近到蒨水北山訪南
金獲覩所寄臺城路佳詞愈重其瞻企因用韻
留舍親書或可達左右欲翁見賤子惓惓之情
耳東郭姻末錢抱素稽首拜呈
碧雲深凝遥天暮經年㕍書沈影雨散梅魂風醒草夢
還見春回鄉井花明柳暝念賈篋香空謝池詩冷流水
斜陽舊家那是舊風景懷思横泖雅趣故人吟嘯裏
得意酬領譜綴臺城緘傳倩水肯把俊游重省憑高倚
迥縱老興猶濃不堪馳騁隔斷相思浦潮波萬頃
春草碧小詞併求斤正
客窗閒理清商譜彈到斷腸聲傷今古自憐素髮無多
猶記紋疏夜深語空剰舊時烟迷南浦梨花燕子清
明誰家院宇没箇好懷情杯慵舉天涯行李蕭蕭還是
新(闕)老羇旅那更落花深紅如雨至正乙未春仲十
又一日
寒食後雨軒獨坐因讀復孺先生臺城路佳詞
草草次韻以紀一時情景久不奉謝殊負吾故
人也併冀恕宥錢應庚拜
一庭芳草閒春晝疎疎弄簾花影鼓子風喧苔痕雨濕
還聽蛙聲鳴井沈吟坐暝正綺席杯空蕙爐烟冷老去
無情好春不減舊芳景天涯誰念倦旅閉門風雨意
獨自禁領南浦歌長西堂夢遠往事不堪追省滄浪望
迥記那日歸舟此懷猶騁莫倚危樓亂紅愁萬頃乙
未清明后二日書於武塘寓舍
瓊林薛真人誄文
開府神德君以神道設教三數百輩往而有聞者惟閩
之陳文學近古所謂博大真人哉文學供奉時落魄不
羈以詩酒自汙歿久始贈真人號朝學士大夫述德表
行未已也蓋能薄聲利外形骸以文章道術相周旋未
始出吾宗而已文學去世踰四十載彷彿其人得薛玄
卿氏玄卿早侍神德君入有蓬萊道山之游從出有茂
松清泉之怡悦視文學公差若有檢束至於翰墨跌宕
詩酒淋漓白眼青天傲晲一世則未易以優劣論人當
在逸品上矣今大宗師吳公以耆德重於朝凡執事者
一一十十皆真人聲光赫奕非下士所敢仰而望且何
以測而識之哉玄卿已矣論者獨以繼文學公異時或
無用之用諸葛雖死尚能動玄卿其有不亡者在今已
睹其兆是為玄卿誄不凡哉至正乙酉暮春之初句曲
外史造首為章心遠書一通予將屢書之以識四海之
公論如此非張雨私之而獨阿之也
此予之狂言心遠乃棄於無用之所一展對間既重故
人之思而一載之内雲嶠陳君以卑位往彦輔張君以
際遇往獨存者玄卿耳雨為無用重識
玄卿向留吳篤斯文契誼數相從已而還山中詩文日
以精行業日以高且謂予曰今(闕)璽書(闕)往杭之
佑聖觀子幸一來豈料玄卿遽歿於山中也鄭無用出
杭人張伯雨所為之誄三讀其文而悲之若玄卿者方
且於古之博大真人游於太微之上夫豈言語文字所
能贊美也哉鄭元祐識
有元故薛君思永配倪夫人墓銘
至正十年夏玄儒薛毅夫葬其太夫人倪氏於信之貴
溪縣同耕原其友臨川危素方在史館屬其外兄桂孟
書其世出言行欲來求銘居亡何汝潁盜起道路隔絶
後一紀始克航海至京師以請於素不敢辭也案夫人
諱端真姓倪氏其先在南唐時有信州雄石鎮鎮遏使
官至銀青光祿大夫奉化軍開國侯父恕軒先生某母
薛氏生至元二十七年八月時見北斗光燭於庭父母
異之年十九歸同里薛君㫤思永其字也君之父晩有
足疾不良於行扶掖起居供饋飲食必身先之父或謂
之曰宜自讀書不煩爾也對曰奉親餘暇方是讀書之
時上有大母夫人復從容曰妾當親為治具以養曾祖
姑為學不可廢也君有父喪慟哭過哀人不忍聞懼傷
大母之心既葬則哭於他室夫人開釋之終莫能止每
見大母則歡然改容服除竟以憂遘疾卒曾祖姑方涕
泣慮無以為葬夫人乃盡出嫁時衣服簪珥以為棺槨
他日撫二子曰汝大父嘗窘於徭役亦不知遽至於貧
唯日夜望汝成人以興吾家他日得從爾父於地下足
矣哭幾至絶由是堅苦自持蠶桑紡績得繒布奉曾祖
姑餘以資教子之費子既長則又訓之曰人多言汝勤
能鄉學使汝父及見之喜當何如輒嗚咽流涕曾祖姑
喪伯祖姑議均財治具夫人請曰所積緇銖豫備之矣
人尤以為難能歲時祭祀必躬視俎豆無違於禮至正
八年十月戊辰得疾越五日戊申殁得年五十有九子
男二毅夫其長也次餘祥先卒孫男一人薛氏之先亦
仕南唐為司徒乃徙貴溪之漸步里五傳至宋朝奉郎
尚書駕部員外郎上護軍昌弼又六傳至修職郎金溪
縣丞玠君其曾孫也兩家俱著族云銘曰女婦之德由
教而明維薛暨倪世有簪纓婉婉令容訓戒是承爾行
之孝爾節之貞鬱鬱松栢原曰同耕為善之徵被厥雲
仍通奉大夫參知政事同知經筵事提調四方獻言
詳定使司事臨川危素譔中奉大夫同知太常禮儀院
事鄱陽周伯琦書
藏經銘(有序)
北斗道經一卷故太史清江范椁所書貴溪薛毅夫奉
而藏諸禹穴承母命也母倪姓諱端真世大族生於至
元之庚寅生之夕父母睹北斗光燭於庭故長而事斗
極虔日誦其經年十九歸薛昶氏昶早卒時甫三十孀
已卓偉訓毅夫詩禮為名士毅夫一日過清江謁太史
告以故太史為書經俾之歸遺母母得之喜回比夜夢
汝執經我側今致此非偶然也吾百年後可藏諸名山
慎勿忘暨毅夫大母喪乃上會稽詣禹穴藏經已而屬
太史氏襄陽張翥為之銘銘曰禹陵之洞陽明虛中閟
玉匱遁甲圖孰敢窺之神所徂有孝子毅精誠孚斗七
宿經史椁書玄黓攝提月在如翥也作銘古作模歴厥
世百文弗渝後有道者其徵且
鶴齋隠居浮海至京師為其母夫人請銘於中書參
政危君既得之復來吳謁予求篆題并以翰林承旨
張君所作藏經銘求予古篆恐難其書賦三絕句以
請予嘉其篤孝即書以貽之仍次韻為答時至正癸
卯季春上吉也老友鄱陽周伯琦上
蓼莪報德自難忘浮海飄然一葦航萬里得銘如見母
何慚蛇蚓助餘光
陜郊古句人爭誦義訓猶知教一經慈範堂堂傳百世
故應玉樹長階庭
共望江東日暮雲吳門六載對殘春論文何日同尊酒
但恐詩成泣鬼神是日書於寓館之交翠亭
瑛公住持隆教寺疏
方外交(闕)
兹審石室書記瑛公住持昌國州隆教禪寺凡我與
交同詞勸(闕)
處西湖之上居多志同道合之朋歌白石之章遂有室
邇人遠之歎第恐大瀛之小刹難淹名世之俊流石室
長老禪師學識古今心忘物我江湖風雨飽飫諸方五
味禪捧喝雷霆顯揚聖諦第一義掃石門文字之業傳
潛子書記之燈鈯斧既已承當瓣香湏要著落望洋向
若不難浮尊者之杯推波助瀾所當鼓烝徒之楫即騰
闊步少慰交情開法筵演海潮音神龍拱聽向帝闕祝
華封夀象教常隆至治元年十二月日疏松雪道人
書
薌林居士廉希貢山村逸民仇遠
北村老人湯炳龍巴西鄧文原
婺胡長孺吳興趙孟頫
西秦張楧楚龔璛
紫霞道士馬臻長沙馮子振
燕山貫雲石吳張淵
句曲道士張嗣顯浦城張懋卿
玄覽道人王壽衍
游仙詞卷
向嘗次韻信都趙君季文父游仙詞亡友虎林張君
伯雨父見而愛之亦嘗倚韻以屬和昆山清真觀道
士俞君復初伯雨愛友也寫所和詩以遺復初復初
今年冬欵予於吳郡之城南乞予寫昔所和合張君
之什併藏之江空歲晩朋友間能詩如伯雨寥寥絶
響因寫舊作不能不興感云耳今年至正二十年庚
子歲之冬也遂昌鄭元祐明德父
金碧樓臺瀛海東娉婷仙子下瑶空聖凡千古無窮事
都在鸞笙一曲中
藹藹身中三素雲朝暉出海共氤氲桃霞沐雨輕勻面
柳浪含漪細織裙
鳳麟洲上水烟分女伴同祠李少君點定易遷宫裏籍
步虚擕手踏紅雲
煌煌珠樹四時春樹影玲瓏月滿身理罷玉笙朝斗去
就中誰是避秦人
雲旗阿母降珠庭母為雙成欲授經塵世登真無要訣
藥囊辛苦貯參苓
才炊松屑飯胡麻又見蟠桃一度花不為靈姝工服食
金盤那得棗如瓜
窈窕溪真十二仙靈犀分水夜長然珠宫每按皇人筆
點較青瑶第幾篇
寳髻駢雲誰最高花間行數舊栽桃笙洲月出星宫近
騎著神魚舞翠濤
紫皇親駕按寰瀛又見鯨波徹㡳清仙籍不能無謫降
塵緣敢恨有虧成
欲采靈芝敢後期游魚千里費尋師不因悟得長生著
一局纔終未了棋
明德游仙詞十首用天柱山傳來依韻繼作雲
林道契者觀之亦足以自拔於埃壒矣雨上
白玉之盤滄海東蒼蒼下視遠如空請看端正山河影
不滿坳堂杯水中
鴻寳枕函雲積叠芝臺爐火暖氤氲子能試喫青精飯
我亦聊書白練裙
夜久扶桑海色分珠宫望拜赤龍君洞庭未省君山在
元是昆侖小朵雲
藤蘿石上尋長迹金粟圖中見小身抖搜幾重衣裓看
情知不染散花人
厭見霓裳舞廣庭罷看三十九章經道人腰著金雅觜
自向松根洗茯苓
左股清池足漚麻池中肥水是松花早知魏帝一丸藥
肯信東門五色瓜
恥作深山服食仙伐毛洗髓固依然木蘭墜露研朱寫
只寫南華秋水篇
脚㡳琴生三尺鯉袖中阿母一雙桃别時勞動凌波韈
爛月如銀曬夜濤
眼中自小薄蓬瀛日月雙飛下始清玉几明窗塵彷彿
定知草創大丹成
玉格金科自有期赤城何待遠尋師壁梭也應為龍去
樵斧如何只看棋丙戌四月廿日靈石山登善精舍寫
銀濤萬里海雲東只泛靈槎上碧空仙女踏歌星影裏
老龍吹笛浪花中
金粟天高碧殿雲鏡中空影夜氤氲白鸞樹下三千女
一色龍綃玉雪裙
令威化鶴已千春華表歸來是後身城郭悲歌荒塜在
到頭應愧學仙人
白鶴下啄瑶草庭道士夜讀神農經問之長生有寳訣
授以松根千歲苓
溪水流香飯熟麻洞中千樹玉桃花金盤日日飛仙供
勅賜安期海上瓜
鬱蕭臺上會羣仙龍燭飛光曉夜然玉殿歸來環珮冷
白雲猶護古苔篇
麟州宫殿五雲高夜赴瑶池宴碧桃借得仙人紅尾鳳
月中飛影拂波濤
鈞天按樂在蓬瀛手把芙蓉朝太淸一曲霓裳羽衣舞
仙家只數董雙成
長生誰解問佺期黃石空為孺子師何似山中閒日月
松隂自了著殘棋游仙詩遂昌其最優乎貞居仙去不
可復得清真俞君復初請予和之以繼二妙之後其知
言乎昔揚雄作太玄曰後世有揚子雲必好之蓋謂作
者非難知者為難也復初舊有能詩聲予故喜之遂為
賦此但不可與不知者言耳太原郭翼識
予幼侍貞居張君清節吟詩寫字皆從漸摩中
來貞居已矣予方泊化宫超然有退隠志且辟
榖有驗偶過玉峯清真觀道士俞君出示貞居
所繼明德鄭先生游仙詞十首明德復書舊和
季文趙君倡句於卷上誦之使人毛骨翛爽予
雖不敏思貞居昔日之好而明德又吾老文伯
也敢不援筆續貂超然之士能無賞音時至正
辛丑夏六月初吉益易道人陸大本頓首(德中)
昆侖之墟渤海東下見一壑涵虚空夜深印出千江月
何處靈光恰正中
秋水為神氣吐雲蘭田種出玉氤氳湘妃為我紉蘭佩
雅稱青霞襞積裙
每憶貞居語夜分深期仙迹寄茅君詩篇今落江湖手
空向晴窗檢白雲
玄圃蒼洲日日春含胎鍊骨漸身輕良宵會宴飛璚室
回首清標惱殺人
元命真人謁紫庭三晨授我蕊珠經不知世上長生藥
歲歲松根珀化苓
搔痒仙姑本姓麻羅家萼綠女中花阿環空向劉郎拜
不似孫鍾學種瓜
十洲麟鳳引瓊仙喙角連金曉夜然月底素琴調玉柱
斷絃時續紫烟篇
雲窗霧閣遇情高三度能偷幾箇桃欲把珊瑚都釣起
六鼇海上駕雲濤
蓬島方壺萬里瀛神仙骨格自然清翻然直到三清境
辟穀元來是小成
長生小訣問安期大道湏尋向上師一粒黍珠靈寳氣
橘中只看二翁棋
霞光閃閃五雲東樓觀巍巍照碧空忽報夜池催賜宴
翠鸞飛景月明中
縹緲仙山五色雲玉真飛佩度氤氳不應名字題仙籍
猶著唐家舊賜裙
一會仙凡兩地分雙雙條脱賜羊君如何窈窕巫山女
只作襄王夢裏雲
洞草巖花處處春壺中日月鏡中身颷輪飛度麟洲水
知是仙班第一人
松飄金粉落空庭石上清齋玩易經應笑世人工服食
滿頭垂白采參苓
塵寰擾擾事如麻恨我東風易落花阿母蟠桃才一熟
人間幾度摘秋瓜
璚樓十二亞相連樓上仙姝笑粲然青鳥忽煩將遠意
紫霞新寫寄來篇
青童小隊鼓琅璈仙子酣歌詠碧桃下視人寰才洶洶
紅塵如海漲波濤
青鳥銜書降玉京芙蓉金掌露華清深宫無限情緣在
不是神仙不易成
漢武求仙或可期仙人誰可帝王師山河百二功成在
不似松林一局棋至正庚子十二月望磧里釋淨圭書
鸞書趣燕五城東下視星辰在半空行過瑶臺重回首
玉清更在有無中
虎豹耽耽守帝閽銀灣水氣曉氤氳石榴花下霓裳隊
競染香雲製舞裙
城闕芙蓉曉未分身騎金虎謁元君青童不道天家近
笑指空中五色雲
三十六宫宫内春回頭却憶夢中身帶將一箇城南樹
去謁仙家十八人(家一作班)
飄飄天樂下珠庭又從麻姑降蔡經麟脯鳳脂皆可嚼
長鑱何必斵松苓(鑱一作生)
溪頭流水飯胡麻曾折璚林第一花欲識道人藏密處
一壺天地小於瓜
不到麟洲五百年歸來風日尚依然穉龍化作雪衣女
來問東華古玉篇
春宴瑶池日景高烏紗巾上插仙桃長桑樹爛金鷄死
一笑黃塵變海濤
高駕飇車過大瀛神官報道褚三清新裁鵝管銀簧澀
一曲玄雲鼓未成
天府官曹夙有期金盤玉粟賜漁師一彈指頃天(闕)近
始悟三生石上棋此予方外生俞善追和張外史小
游仙詩一十解持稿來予小能加點讀至長桑樹爛金
鷄死座客有遶牀三呌以為老鐵喉中語也又如一壺
天地小於瓜雖老鐵無以著筆矣故樂為之書至正癸
卯春王正月上日鐵龍道人在玉山高處試奎章賜墨
書
曾訪雲英弱水東玄霜石臼滿如空只今身外都無物
顛倒乾坤子夜中
一碧桃花似白雲望中仙氣日氤氳雙成未脱烟霞習
却染石榴為絳裙
湖繞黃陵夜色分娟娟孤月照湘君夢中只說經行地
今過陽臺不見雲
九還丹就氣長春身外方知别有身裁涉凡塵便多欲
文君莫怨白頭人
風落長松子滿庭胎仙飛下護丹經世人來問三天事
自傍雲根劚茯苓
瑶簡璚文似白麻案頭手集雨來花中間盛說仙官去
不似人間代及瓜
瑶池阿母宴璚仙玉齒微微笑囅然應笑有人思獻納
退朝空檢白雲篇
碧落風清鶴背高髩花飛下武陵桃湘江亭上山如鳳
想見仙王夜聽濤
麻姑飛佩入方瀛三見蓬萊淺更清漢武不曾離五柞
翼生毛羽幾時成
樓船何負始皇期黃石曾為漢相師世有嬴劉莫相託
商巖山下好圍棋
西皇春宴百娉婷玉碧桃花滿洞扄自飲一杯璚屑露
東風吹夢不曾醒
銀河淡淡月輝輝洞草巖花夕露微笑蹋青鸞作龍馬
九天凉動五銖衣
雲幢烟節紫霞裾齊馭泠風集步虛若愛人間塵一點
長門又屬漢相如
雙成今是五雲仙得奏長書玉帝前天上星河春似海
人間風雨夜如年至正壬寅春三月五日過崑山雨
留清真觀主者俞復初出示句曲張外史遂昌鄭先生
及郭義仲陸德中所和游仙詞誦再過神氣超然殆與
諸游仙笞鸞鳳相下上碧寥間也因記憶早歲侍先君
庫使在信州時嘗和郡經歴張率性游仙詞四首今廿
年矣人事變遷城池墟莽雖欲如曩昔賡歌之樂不可
得矧敢覬游仙樂之萬一者然句曲仙去矣而其詞存
則出塵之句有足發予之清興是亦一樂也復初因徵
次韻就書舊作於后冀來者同賞鑒云席帽山人王逢
游仙賦
夜景兮幽寥蓮漏兮迢迢仰桂魄之嬋娟兮覽榆星之
光昭鬢髮颯以風生兮露花灑其橘裪縱神爽之飛馳
兮恣九天之游遨予於是挈仙奈攜松醪挾偓佺之佳
友兮拉喬晉之知交鳴赤玉之翠管兮吹鸞翼之叢簫
駕八鸞之鏘鏘兮驂九鳳之飄飄凌太窽之虛柔兮羾
天門之迢遥若乃予游目以盻睞兮&KR0008;玉京之龍蟠獰
龍威鳳儼前後兮靈卉異石縈列乎其門予乃且游且
詠再盤再桓會牛女於銀潢兮招仙娥於廣寒升霞步
於八景兮覿天皇之璚顔凌紫氛之浩浩越金景之爛
爛於戲噫此玉京之所以為神仙之居而形槩之勝又
不可得而遍觀也方其上璚樓著雄文傾沆瀣開霞尊
彼偓佺喬晉一笑而相語曰諳三教以一貫之者君也
獨不聞乎天何言哉四時行焉之載於石經者乎又豈
不聞高明配天悠久無疆之載於中庸者乎且天體之
不言而治猶仙道之無為而成而天之所以默運猶人
心之所以經綸也今子違人寰憩高天驅豐隆御飛廉
載招摇之雲旗環華采之翠幨毨栖鶴之霜翎挽毒龍
之蒼髯縱逸興之遄飛兮極良夜之游瞻是則吾友之
致幸而有天道之不參耶予於是聞斯言也頓然悟廓
然啓慨然而為之歌曰繄渾天夫悠悠兮渺萬頃之一
碧括羣下而無言兮固真幾之嘿嘿凡纖滓不可得而
留兮實上德之不德又歌曰嗟大道之無私兮得其真
而故長人能同此真道兮寄悠久於無疆歌罷星翻漢
迴殘月在樹鞭雲鳳以來歸而作游仙之賦歲甲辰十
月既望霅川錢孤雲製
方寸鐵(錢逵篆)
方寸鐵志
吳門朱珪氏師濮陽吳睿大小篆習既久盡悟石鼓嶧
碑之法因喜為人刻印遇茅山張外史外史錫之名方
寸鐵持以過錢塘訪予於吳山次舍求一言白其所謂
方寸鐵者余笑曰余方鐵石心取乖於世而子又欲乖
吾之乖乎雖然古之豪傑修巳治人者必自方寸鐵始
黃金白玉可磨此鐵不可磨也予以是鐵印諸金玉銅
銀犀象使佩之者皆無愧於是鐵外史氏心印之教行
矣吁豈直求工於刻畫無戾夫古制也哉今一妄男子
釋蹻起閭巷取封侯印如斗大印咫尺書驅使帶申百
十萬如金翅鴞逐百鳥無一敢後者金斗之權重矣哉
吾不知果能為天子剪狂寇佐中興為生人開太平無
愧於汝鐵否則徒以苟富貴不至腐尸滅名不已使得
珪方寸鐵印斯可以蒙金斗而壽榮名矣珪或為今將
軍刻符印其亦以是告之至正十九年七月八日李黼
榜相甲進士今奉訓大夫江西等處儒學提舉會稽楊
維禎志并書
方寸鐵銘
婁東朱珪字伯盛工古篆籀文其於六書之義考之尤
詳嘗以餘力刻印章則為吳中絶藝間游錢唐遇句曲
張外史名之曰方寸鐵鐵以喻其能堅其志操期以進
乎道亦若桑國僑志於鐵硯之鐵云雖然科斗書廢已
久必以篆籀為師法漢隸而下不在論能復其古其庶
幾朱君乎朱君與予相游從嘉其志操之日堅今年予
來玉山中驗朱君之書法益有進是猶張旭悟公孫大
娘之舞劍器也見其刻玉石如切泥則又若漆園氏誇
庖丁解牛而得肯綮也張旭得於劍舞庖丁得於解牛
吾知朱君得於書而悟外史方寸鐵之旨矣遂述其事
而為之銘銘曰聖人作人文開龍馬出滎圖來神農氏
尚結繩民弗犯俗龐淳史蒼頡肇有制譬孳乳乃曰字
越夏商歴周秦科斗廢篆籀臻漢而晉書變作唐風媮
政日惡曰逮今邈寥寥事刻畫昆吾刀鍾鼎隳石鼓頽
心太古婁朱珪至正庚子夏四月廿六日河南陸仁造
方寸鐵頌
繄方寸鐵嫓昆吾刀游刃發硎妙契縱操六書奥旨探
賾捐勞史籀秦斯作則孔昭翔鸞翥鳳騰龍騫蛟為印
為章珪璧麗霄文苑藝林世賴崇褒我頌匪私永言弗
佻庚子八月十六日淮海秦約
方寸鐵詩
朱君手持方寸鐵橅印能工漢篆文并剪分江龍噴月
昆刀切玉鳳窺雲它年金馬湏承詔此日雕蟲試策&KR0564;
老我八分方漫寫詩成亦足張吾軍至正辛丑八月朔
平湖草堂寫隴右邾經上
袖裏昆吾一寸鐵江南碑碣萬家文玉符金印雲臺將
大篆煩君為勒勲雲間陸居仁
十年兵興徧天下名山大澤罹野火野火燒盡秦漢碑
咸陽鬼哭無人打故人吳睿業篆隸好古乃有如珪者
妙刻金粟道人章尤精白描桃花馬金印徒聞大如斗
零落當時建章瓦君不見黃山仙鶴伏靈芝北海文章
長高價武夷山樵者錢惟善題於海嘯軒
方寸鐵歌贈伯盛朱隠君
人心何危患多岐方寸之鐵貴自持百鍊耿耿明秋暉
彼柔繞指惟詭隨朱盛剛勁真吳兒法書鐵畫逼秦斯
晴窗握管儼若思學成變法出愈竒鐵耕代筆如神錐
用之切玉如切泥孤忠不愧月食時清便更賦梅花詞
元祐黨碑我所非驢鳴犬吠我所嗤雕蟲小技同兒嬉
屠龍妙割嗟奚為盛乎盛乎知不知北南車書復復來
中興定勒磨崖碑大書深刻非子誰至正十二年歲次
庚子夏六月初吉天台氏學者元鼎書於白蓮桂子軒
靜寄軒詩三首
靜寄軒中無垢氛硯苔滋墨氣如雲匣藏數鈕秦朝印
白玉蟠螭小篆文
獨行應如魯獨居心同柳下孰云迂從教隣女衣沾濕
試問高人安穏無
身似梅花樹下僧茶烟輕颺髩鬅鬙神清又似孤山鶴
瘦骨伶仃絶愛憎雲林子
謝氏石屏
巫峽雲濤石屏志
按䕫州水經巫峽乃杜宇所鑿以通江水峽有三曰西
曰巫曰歸袤七百里兩岸沓嶂連崖隠天日至夏水漲
沿泝阻絶舟人朝發白帝暮扺江陵歴一千二百里雖
萬犇馬不踰其疾也春冬時素湍綠濤涵暉倒景絕巘
懸崖飛洒瀑布稱為竒觀予生未入蜀徒於志籍慕其
形勝之竒且吳江謝某氏出石屏一具文有峯十二雲
影蔽虧如輕練厓根怪石如犬牙石罅濺波如馬駛余
因命之曰巫峽雲濤某既受命遂謁海内名人作籀文
書石之顔無幾何日又以志文請於予予因有所感也
林中有地峽外無天此唐詩人語今全蜀形勝越在化
外梯航隔截峽之所開者四千餘里雲濤盪激人虎相
半予雖老弔古之心尚思見時平案山經勘水志登岷
峨訪所謂巫山十二浮薄青雲杪者直造陽雲顛尋宋
玉所賦之像回舟泊瞿塘口觀像馬&KR0034;釃酒江流歌坡
仙灔澦辭某者亦能從予否果爾歸視屏文不在峽矣
至正乙巳春三月十日會稽抱遺老人楊維禎在雲間
小蓬臺試郭玘墨書
踏莎行賦巫峽雲濤
雪練横空箭波崩岫女媧不補蒼冥漏何年鑿破白雲
根銀河倒瀉驚雷吼羅帶分香瓊纖擎酒鎖魂桃葉
烟江口當時樓上倚闌人如今恰似青山瘦吳興王國
器
煙外斜陽雲中遠岫翠眉輕補臙脂漏(見南朝侍兒錄)迴波都
是斷腸聲斷腸更聽哀猿吼暮雨凝愁朝雲滯酒餘
懷遠寄湓江口世間木石本無情如何也似離人瘦七
月之望曉起試筆用前韻同賦蘇大年
石理庚庚有至文江濤鼓浪忽蒸雲鬼神不露雕鏤巧
那得陰陽一線分遂昌鄭元祐
巫山十二多雲雨暮暮朝朝怨神女江流峽束捲奔濤
幾點芙蓉隔洲渚白雲自飛明月高黃牛灔澦爭雄豪
峽口猶思弭征櫂霜寒夜聽驚猿號君家石屏何處得
冥冥造化春無迹却憐宋玉老多才望斷陽臺楚天碧
河南陸仁
木落清江帝子悲陽臺雲雨是何知哀猿啼到三更月
猶憶巴人唱竹枝扶風馬文璧
山青青兮欲雨谷窅窅兮生雲望楚臺兮何處歸將賦
兮屏文吳僧景芳(仲聯)
謝家綠玉屏不琢龜甲形方若陟釐紙粉縹帶苔青秀
深庚庚絶文理十二巫峯横隠起芙蓉照影立亭亭遠
落巴江一江水素湍洶湧翻綠濤長風吹雲白月高三
峽瀑聲滿人耳箇中獨欠孤猿號胡僧謾有金壺汁洒
向素縑圖不得女媧鍊石作五彩點染料應無此色此
石産景由天工略假石人磨削功石色欲盡玉色起沉
沉天碧涵清空君不聞大食貢石瑩如玉中有竒松四
時綠六月涼風捲翠濤瑟瑟秋聲戰空屋又不聞楊家
古屏刻水晶中有為雲之美人海綃衣裳為烟霧姓名
自語非真真二物化去固已久價重隋珠難再有君家
寳屏獨在世勿落忍人豪奪手我聞故人楊鐵仙束帶
拜之如米顛起來發狂捉鐵筆醉墨寫入青瑶鐫何日
乘舟上魚復喚取巴童唱巴曲更借丹丘粉墨屏對案
巫山真面目予嘗往震澤聞松陵謝氏伯仲賢而好
事而予水仙之舟未得一造其所今高君叔彬攜此卷
至别業求題且知楊鐵厓亦到湖上由是益知其賢而
好事故製長詩一篇寄題寳屏他日或飯君薔薇花下
幸出此為張本云至正乙巳七月廿一日金粟道人顧
阿瑛書於合溪别業
記巫峽雲濤石屏後
右吳江謝氏家藏石屏一文為十二峯雲氣水勢浮薄
鐵厓楊先生名曰巫峽雲濤并為志吾友高彬氏以軸
之縹者謁予言予嘗得耳目之所睹記有所謂川石屏
者潔若素練左右木兩章枝榦參錯木身微紺一二采
石坡陀際水右映帶遠岫若在天外絕類洪谷子筆客
曰凡吾所見有若董北苑僧巨然陸道士者嘻扶輿清
淑之氣被於物盤礴鬱積猶足以為文況形人而備萬
物之理獨不能自文乎蜀故多美石九州之名山川寓
形若此類者衆矣惟其不為賞鑒者所采往往不世見
是石也遇其人而又假諸文以傳兹非其幸與石韞山
川之文以之而凝巫陽終南廬阜可也或者以為若董
若巨若陸者人假物乎物假人乎必有能辨之者會稽
縣文學吳興錢震記(字士修)
無錫華氏貞節春草二卷
貞節堂記
予昔忝朝蹟與修遼金宋三書見舊史所載忠臣孝子
義夫節婦未嘗不起慕起敬玩繹再三然後筆之於冊
唯恐或有缺遺蓋以其有關於人倫風化也既成書乞
謝而歸閒居里中有嘗與予同僚者前婺源州判官華
君伯成偕其從子幼武過予問無恙外幼武拜且言曰
幼武不天先子由都功德使司都事以疾謁告而歸卒
於家時幼武年未及齓母陳甫廿有八銜哀茹痛勉畢
喪事母撫幼武泣曰吾不幸喪吾良人幸而有子葆養
而成就之俾不墜先業吾之願也其自誓如此後廿餘
年始終一節鄉里亟稱之相與具其事於州若府州若
府上之江浙丞相府風紀之司如所舉遂聞於朝至正
二年二月命下旌其門曰貞節華婦陳氏之門里曰旌
節里一日母謂幼武曰向也吾自誓時嘗指爾言是藐
焉者其能有立乎指室廬田畝言是輪焉井焉者卒能
守而不失乎指所樹桑與梓言吾獲與遺孤見其愈久
而愈茂乎皆未可知矣不自意式克至于今日惟爾之
身齒壯而嗣蕃吾抱孫焉爾宅爾田不廢且有衍桑之
植加多梓之材益偉可不知所自哉庶幾念其始圖其
終而父為不死矣幼武謹受教退則以旌其門者名其
堂曰貞節求學士大夫表章之今翰林侍講學士黃公
溍辱為之銘獨未有記其事者今以季父獲奉周旋敢
再拜以請予既嘉華婦之節幼武之孝重以伯成夙昔
之好因不復辭考之西漢治郡有聲者非止一人其為
政寬猛異施而同歸於治蓋因時之宜而捄其弊焉潁
川俗號難治其始也強宗大族相與為奸欺前二千石
莫能制則為缿筩鉤距之術探其姦而窮治之既而朋
黨化為敵仇而俗尚告訐矣於是繼之者病焉則為立
學官導以禮讓而又詳其條教人便安之最後黃霸至
郡因其迹而大治其終也孝子弟弟貞婦順孫日以衆
多郡守聲名聞於朝廷身蒙爵賞馴致大用列於史傳
至今猶想望其風采嗚呼休哉無錫吳泰伯延州來季
子恭讓之地也世道日趨時不古若缿筩鉤距無亦嘗
為長民者累與令其民類無為之感制者誣陷斥訐習
以成風政是以駁民益以難理此非為條教興禮讓相
帥以孝弟貞順之時耶方今重守令載筆者有待於良
二千石久矣吾聞華婦貞節幼武亦為克孝甚矣有關
於民風也誠有善勸導人如次公者焉必將自華氏母
子始若夫母訓之嚴家道之正則幼武前所言信而有
徵因以記斯堂併告夫今之長民者至正九年春正月
望日嘉議大夫禮部尚書致仕干文傳記
注缿胡講切如𤬪可受投書筩今官受密事筩趙廣
漢守潁川為缿筩受吏投書其後民相告訐若今之
盛錢筩可入不可出者又廣漢善為鉤距鉤距者如
釣鉤之有距吞之則順吐之則逆使人入其術中而
不能出以鉤索其隠情也距鷄距也凡刃鋒倒刺皆
曰距亦作&KR1993;鉅又酷吏傳投銗音胡江反義同而字
以金
貞節堂銘(并序)
節婦陳氏無錫華君子舉之室也子舉弱冠登畿未至
立年而遽不祿節婦年甫二十有八自誓靡它今三十
有五年矣節婦既老而子舉之遺孤幼武亦克自勵為
佳士有司既表其門曰旌節之里幼武復扁其居曰貞
節之堂徵銘於予蓋凡可以顯其親者無不為也銘曰
婦不二夫人道之常節至於苦亦何可長惟甘於節百
年一日恒其德貞斯婦之吉行修於家匪靳人知扶善
導民是在有司爰旌其門表於州里華榜大書彤管有
煒化行俗美比屋可封罔俾柏舟專美國風我銘斯室
光昭令譽壽考惟祺永保貞固前史官黃溍譔
貞節堂後記
都功德使司都事無錫華君之室人陳氏年二十八喪
都事君君殁更三十六寒暑而夫人亦已老矣至於是
而都事君之資産薄者厚遺孤幼者壯孫且授室則夫
人之老可知里父老以夫人之貞節至於是則可以暴
著於天下矣乃悉其所見貞節之實言於有司有司為
表其門曰貞節云下其事於無錫州州為表其門曰貞
節云都事君少年有大志一旦捐妻子北上以才名見
知諸公間當國家崇尚佛乘徼福受釐之時都功德司
所由建職當奏事上前密邇清光其貴顯無難者顧乃
抱病南歸無幾何而不祿方殁時有孤幼武裁六歲夫
人之為女為婦皆大家能痛自刮磨富驕華既大族中
表内外無慮百數人夫人哀死事生雖纖悉必中軌度
教其子使之循循雅飭委已於學夫人每帥婢媵𧖟績
紉紡時節晝夜有恒式不少置幼武既長則時勸其母
且少休夫人曰民勞則善心生季孫母吾師也幼武齒
日長學日進思所以奉其母者無不至於是扁其室曰
貞節堂嘉議大夫禮部尚書致仕干公為貞節堂記其
於夫人潔白之懿行堅凝之苦節稱頌贊述蓋已無乎
不備然而幼武猶屬堂之後記於遂昌鄭元祐今夫馭
車以行陸操舟以涉川其始也有兢慎之心無銜橛之
患何往而非安坦之途及乎中道操者肆馭者倦而始
有不虞矣故曰行百里者半九十今夫人之粹德懿行
雖禀於天者使然要自都事君之殁三四十年之間終
始一揆其於貞節固將照映今古幼武之於斯堂也每
於歲時率其親友奉觴再拜為夫人壽其驩欣悦懌之
意上有以禆民風下有以範薄俗夫豈易易於言者所
能既哉昔李文公傳高愍女楊烈婦屬辭不愧史遷今
公之記斯堂也何以異乎若夫後記之作則歐公之門
有徐無黨在幼武字彦清至正九年春二月記
華氏貞節堂詩序
華常之名族也貞節堂則華氏母陳夫人所居也華氏
固名族至子舉尤雋茂明爽以薦舉受知武宗朝得出
入宿衛左右未幾授功德使司都事又未幾以病告歸
歸五月而卒得年二十有六陳夫人其配也夫人既畢
喪遂矢死不忍棄華氏當都事君卒時夫人年甫二十
八人皆難之夫人鞠躬盡瘁撫其六歲孤幼武閔閔焉
以望其成育其襁負女二人孳孳焉以待其長而勤勤
焉以綜理其家事恒恐墜失以遺死者羞如是者凡二
十年而志愈明操愈厲人愈信之不疑故其事得以白
於官以轉聞於朝廷朝廷下有司表其門曰貞節幼武
於是思有以昭寵光而怡慈顔爰作堂以事夫人而
以其所以表其門者名之朝之名公卿與四方之賢士
咸謂華氏有賢母子乃作貞節堂詩以稱道其事而屬
序於祁祁謂詩之有繫於風化尚矣昔吾夫子取當代
列國之詩而去取之苟有能守節服義以自著見者咸
得收錄不在刪逸之數當是時周室雖微而先王之遺
風餘澤尚存而未泯人心世道去三代盛時尚近而夫
子乃拳拳焉於是乎取豈非其有繫於風化者大與去
古愈遠人心之漓世道之降日益甚於此有人焉能為
人所難為以暴白於世則士君子且將亟亟稱道以成
其美而況乎有若陳夫人者以煢煢一婦人而能守志
厲操保全終始使死者無憾於九泉生者有賴於永世
夫豈非士君子之所宜嘉稱而樂道之者哉吾嘗觀世
之人尚聲色事游燕治一亭一圃以自娛樂而好事者
且巧飾游辭過為虛美以誇大之而況斯堂之美之實
哉雖然詩之作不作於斯堂固無與焉然使善觀者於
是而有感焉則羞惡是非之心油然以生而貞節之風
可以次第而起夫豈非人心世道之所賴耶吾故以為
斯堂之詩其所繫者大故為序之至正十有一年歲在
辛卯秋七月既望承務郎前江浙等處儒學副提舉茶
陵李祁序
無錫華節母贊
華婦陳氏早失所天被服斬衰寅奉几筵歲歴三紀涕
泣漣漣撫其遺孤保厥宅田哀動鄰里遵禮弗愆旌門
著令徭役斯蠲相爾貞節壼範克全太史述贊百世其
傳臨川危素
貞節堂詩
清風被芳甸白日照華堂堂中有令母孤貞厲冰霜紅
顔忽已萎白髮壽而康方伯陳懿範熙朝錫褒章凱風
傷衛母柏舟誓共姜皇皇太史書千載同耿光宣城貢
師泰
貞節篇
齊姜爾勿譁衛姬爾勿諠屏爾妖以豔聽我貞節篇貞
節出東南高門矞雲連門上縣大字勅書下天邊門中
建大宅堂宇何穹然幽窗疏而閒燠室靜且便琴瑟既
不御絲麻仍在前嚴嚴白髮母膏沐久棄捐趨庭子若
婦婦順子更賢愉顔奉甘旨禮節能周全清晨具殽飡
烹膾赤鯉鮮母乃太姬裔豐容比飛仙皇畿功德府夫
子贊其權中道折比翼寒霜凛炎天臨河洗紅粧對日
摘金鈿何以喻貞心南山石非堅歲運忍推改於今三
十年天道有顯報母壽名既傳作歌在京師庶以風八
埏臨川曾堅
高堂南面錫山青華髮孀居自弱齡閨閫艱難懷苦節
朝廷旌異播芳馨靈椿晩映流蘇幔萱草晴曛翡翠屏
玉雪諸郎勤孝養坐隅猶著史官銘蘇塗金
錫山有荼還可茹錫山有蘗誰云苦人生最苦定何如
試聽我歌歌華母良人早歲事君王可憐玉樹䬃凋傷
春天淚灑梨花雨秋夜魂消蘭葉霜三十餘年真苦節
兩髩青絲已成雪紫誥金花聖主頒華堂翠榜名郎揭
共姜自誓古稱賢誰能為續柏舟篇何時升堂酌春酒
載詠錫山為母壽楊鑄
銀臺煙冷鏡鸞孤翠袖風寒竹色枯鳳侣去承天上詔
麟兒猶是掌中珠渠渠已作舊梁棟井井寧虧昔豆區
賴爾淮陽賢太守貞名得與古人俱晉安鄭元忠
蓼莪廢已久南陔誰復論有美華君子扈從爰駿奔宫
車蟄雷殷周廬列星分泛潦集秋雨霜風淡朝暾一朝
忽遘疾首丘竟逡巡嗟哉未亡人號慕徹晨昏煢煢撫
孤弱今者及抱孫清朝樹風聲貞節旌高門高門非所
願將使薄俗敦流光弦上箭千載青史存吳壽仁
喬木錫山陽高門華氏堂卜鄰師孟母自誓比共姜桂
樹春長好萱花晩更芳千年劉向傳竹帛有輝光浚儀
趙賢
春草軒記
華為毘陵望族都事君子舉初以才薦得宿衛武宗朝
勤敏靖恭著稱環列一命為功德使司都事居亾何告
病南歸歸五月而卒年二十有六夫人陳長君二歲而
寡一子幼武三歲二女復幼迺自誓不再適屏膏沐躬
饋祀其事舅姑盡敬養之孝其待姻族盡敦睦之愛其
治家業盡艱難之勞使都事君之緒有引無替而是藐
諸孤教撫成立為賢子子復四孫皆嶄嶄知讀書歲時
奉觴前為壽夫人神清氣強宴怡以樂州里父老相與
歎美為狀其實有司以聞于朝後至元二年中書表其
閭有司因名之曰旌節里嗚呼天於貞賢之報信必至
此而後申之也惟幼武每痛先人之早世其嗣續幾絶
微夫人將無以至於今休迺構堂曰貞節軒曰春草堂
則夫人居之軒則幼武奉親之所周旋也於是翰林黃
公晉卿為銘於堂顧謂是軒不可以無記來謁予文予
觀夫天地之間芒然而生廡然而滋者唯草為多而為
物固微也方其土膏脈發勾坼萌達孰非春陽之所育
輝光之所被而一寸之心亦得夫天地之心以生則是
草宜亦有報春暉之心矣彼葵藿之傾太陽君子謂其
向之者誠而況人乎況於孝子慈孫乎昔孟東野發興
于慈母之線游子之衣而致意於難將寸草心報得三
春暉之語深得古風人之旨讀是詩者感孝之心蓋油
然而生矣然以規游子可也今幼武家居奉母雍容軒
中而猶有取于此則其報親之心無窮期也無窮期也
心果止是乎哉必也孝子潔白如雅之白華使其身立
其名揚其親顯所以期于幼武者又在乎此不既重且
遠與幼武起謝曰然遂為之書幼武字彦清至正七年
立夏日應奉翰林文字登仕郎同知制誥兼國史院編
修官河東張翥記
春草軒詩序
春草軒者梅里華幼武彦清奉母夫人之所也夫人陳
姓歸華氏甫五年其父子舉入京為都功德使司都事
以疾歸而卒夫人誓守志不移後廿年朝廷從有司請
為表其宅里至是夫人年已逾五十矣其事具今翰林
直學士黃公所為都事府君墓誌銘及國子博士張公
所著軒記謙客幼武所知其本末益詳一日夫人生朝
與宴席酒半幼武舉杯至余以酒酹地為余言幼武生
六歲而孤賴吾母至今日今吾兒四人長者年且十八
矣今日安得不為吾母罄飲雖然吾又何以報吾母恩
余聞之戚然感且歎曰貞哉華母賢哉幼武也既縉紳
先生咸為詠歌其所謂春草軒者而幼武必欲得余文
叙其所為作銘意余舊讀孟郊詩壯其詞意其為人甚偉
而昌黎韓愈亟道其古貌古心至低頭拜東野若願交
而不可得者然及觀遺史所譏棄置看花等語則其于
榮名得失蓋淺之為丈夫居一尉迺不克盡職或假設
它吏分俸窘不自容又有如叢書所云者則注措施設
宜與平生文翰若見稱于韓者不侔每令人惘惘至讀
游子篇始得其所用心曰忠孝臣子之大節觀水有術
必觀其瀾郊之於母如此其肻不忠於君而怠于官苟
于得失也耶然則韓子非妄說人明甚而二書之言近
誣矣嘗試詠其詩僅三數十字而慈母之恩人子之念
遠而邇壹而至婉而不詘春陽百草天和周流出于人
心之藹然不容自己者啓之一時而動乎百世雖金鑑
竹函不足以寫其情殆所謂一唱三歎有遺音者軼凱
風而出其右矣竊恐後之人弗之能繼也今幼武乃能
朝夕于斯酒食饜飫之餘炯乎其中質諸神而無昧推
此志也其事當出於忠孝不使少有咈于其親之心百
行有原而會通在是蓋有郊之譽而無其毁以今視古
凡為之形於聲詩發於翰墨類非妄說人者已余素喜
古樂府正以其得性情之真天機翕張浮慝不作用力
少而感人多此古詩人之旨趣僅存于千載之下者他
日一有感觸客衣春草尚能為華氏賦之至正七年三
月廿一日吳郡陳謙書
春暉美華孝子也
陽春有暉物其是依何獨寸草春陽載輝菲菲芳草沐
沐春陽德澤之漙寸草之長子之于母其恩莫大鞠育
成人恩等覆載兒之出矣念兒衣單為縫為紉惟恐或
寒是意之微孰為識者有唐詩人孟氏東野華彦清父
奉其母儀春草名軒本乎孟詩嗟彦清父嘅親早寡奉
母斯軒飲酒伐鼓有孫在膝有孫授室兒在母前諸孫
林立母喜謂兒爾父殁時天高地厚煢煢孤[婺-矛+牙]安知今
日孫又抱子是皆爾父積慶有此兒聞母言悲喜盈襟
歌我聲詩以慰母心遂昌鄭元祐
春草曲
春風如水流春草生芳洲游子有遠志居人無别愁居
人伊誰華氏子不出庭闈奉甘旨可憐游子萍相似春
愁草綠萬千里兒衣母線春風吹春暉滿堂草菲菲游
子歸來慈母喜階前鬭草爭兒戲余為太常博士歸田
道出梁溪為彦清賦此于春草軒胡助
同胡太常賦春草軒辭
春暉庭下春雲暖春草軒前草長短中有百歲宜男花
一色青蚨綴枝滿青蚨母子不斷恩草有靈芝生孝門
春暉照人春不老芝草闌干芝有孫當時夢生芝草綠
瓊圃琅玕栖别鵠孤兒日長草忘憂錦䙀護兒如護玉
春菲菲草油油千金駿馬五花裘吁嗟兒兮無好游銅
駝陌上春風愁草萋萋春杲杲游子歸來在遠道庭前
何以報春暉身上青袍照春草會稽楊維禎
春草辭為華君彦清作
當軒不栽花只種忘憂草栽花恐傷春草根草色年年
為親好東方日出草霏霏堂上阿婆堂下兒兒來為壽
阿婆喜何用遠游千萬里春草種易生春暉報難極不
將春草報春暉且著春衣舞春日舞春日樂未央阿㜷
壽隨春日長教人愛殺雙蝴蝶歲歲飛來入畫堂臨海
陳基
奉題彦清壽母之春草軒
風月無邊家慶裏滿庭芳草綠芊綿謝家得句元非夢
孟母遷鄰果爾賢沉橘井中香不斷樹萱堂北翠相連
笑看書帶傳書種箇箇萊衣舞壽筵至正七年十二月
旦梁溪道館書方外張雨
春草軒詩
春草軒前好花柳華君奉母來飲酒吹笙伐鼓歌嬋娟
華君奉觴母長壽吁嗟世人皆有母華母苦辛世無有
髫年來登君子堂縫紩衣裳事箕帚結褵而後五見春
君子去為觀國賓尊章已老兒幼穉主張門戶在一身
星霜荏苒歲華變君子歸來命如線文窗愁絶舞鏡鸞
繡梁栖斷傳書燕晝日悲號夜飲泣萬感攻中百憂集
忍哀茹痛強自持顧護孤兒到成立孤兒成立稱華君
能詩能禮兼能文凊溫甘旨具朝夕純孝之名鄉黨聞
德音汪濊隆天咫桓表亭亭樹閭里從此鄉人謂華君
不有此母無此子華君拳拳返哺情四顧世上丘山輕
升堂日誦孟郊句開軒手題春草名春陽一日被百草
大叢小叢顔色好華君願作芝與蘭披秀舒英發天藻
芝為世瑞蘭國香採之擷之貢眀堂願言持此報春陽
至正七年三月一日書於延陵驛舟汴段天祐
春草何離離春陽何遲遲萬物沐膏澤百草獨光輝光
輝被下土天公本無私男兒生身長大賢知母恩未報
何用兒為何以報母手中線冬溫枕席夏揮扇永嘉李
孝光
母愛兒比瑶草百花枝頭春浩浩結綠縣黎總非寳朝
居目前暮懷抱頃刻相違作憂惱兒兮勸爾無出游忍
令母心日夜憂紉衣一針一度鉤針線不比心綢繆兒
嬉鬭草拈春縷綠縟青葱不堪數楚人只解歌王孫萋
萋乃有子母恩徂徠松淇園竹人生長生勝他木千年
萬年春草綠右游子吟一首按古樂府有游子吟游子
吟貞曜蓋擬古而作彦清要予賦春草軒詩以實前序
引中語輒為題此而不敢易舊題云作序後三年七月
二十日謙書
藿藿庭際草皜皜陽春輝淑氣播嘉澤勾萌悉榮滋玄
化雖無言寸草心自知嘗恐霜露零春暉報無時願言
慈母線永託游子衣衣線有零落母恩無終期
築室在近郊開軒面平岡前榮列賓友中房鼓琴簧綵
服及春日奉觴升華堂醴酒既嘉㮚肴蔬亦芬芳流景
雖易邁春暉豈能忘竭此寸草心以慰母顔康永嘉高
明
龍庭華母長壽考即所居軒種春草寸心初存天地間
百葉未與風霜槁草之在山却甚小慈竹清隂護來好
錦帷微動博山烟瑶池飛下西王鳥我嘗登堂拜母畢
母言孀居二十七孝經論語親授兒好禮能詩見今日
人生莫不知愛親君家歡樂難具陳烏鳶螻蟻方滿野
膝前魚笋朝朝新客觴阿母母囑子有客有兒家不毁
兒持壽觴客載歌白髮如新照谿水席帽山人王逢敬
題
春院多綠芳延綿蔚如翦何以比繁蕤青絲染猶淺拂
烟輕黛散綴露明珠泫時物正暄妍景光聿流轉親年
當喜懼燕處貴愉惋益為樹叢萱憂來庶能遣楊鑄
青藹浮江郭庭階草色芳晨暉窗自綠春雨屐生香弱
蔓牽書帶脩莖矗劒鋩綿綿思道路惻惻念衣裳結搆
懷東野安輿奏北堂豈須三釡養自可百憂忘地近延
陵邑門旌孝子鄉殷勤張太史為播五雲章納新
華軒結搆幾經春草色當軒歲歲新曉翠溟濛簾外雨
暖香芬馥戶間塵金杯飲後慈顔悦綵袖翻時樂意真
為爾題詩倍惆悵天涯多少遠游人陳遠
青陽播淑氣百卉生華滋光風一披拂藹藹浮雲暉幽
芳澹露曉秀色含烟霏迺知造化心玄澤無停機伊人
早失怙撫育仰母慈高門賴扶植況復蕃孫枝清時表
宅里巨扁揭華榱門軒俯平綠每懷貞曜詩念兹恩罔
極欲報心無涯堂前樹萱草堂下羅斑衣願言勤愛日
永與莊椿期京兆宇文公諒
卷幔見芳草芊綿如綠雲庭階初過雨時復送餘薰晩
酌映瑶席春衣迷綵文感兹微物意益得奏殷勤宣城
貢師泰
每誦游子吟長懷孟東野寸草媚春暉還如愛親者萊
衣垂五采屢舞對幽芳搴簾窺秀色移履襲微香弱卉
本無情猶能感滋植鞠育天地恩于人意何極嗟予違
定省胡乃客天京念兹慈母線愧爾獨含情塗貞叔良
高軒麗春景密草暖含芳初葉苞新綠纖莖蔓紫纕垂
風絢餘采襲霧散飛香何能自榮美無乃藉春陽但嗟
有容質無以報恩光庶願承餘照不見委秋霜南陽謝
理
春風草色映池臺綵袖將車奉母來澹澹清暉沈几席
霏霏翠霧裛尊罍晴萱更向堂陰樹慈竹還從石上栽
羡爾長吟東野句天涯游子莫徘徊會稽韓文璵
陽光麗羣植奕奕含春暉生長天地德寸心乃其微𦕈
躬何為者父母養育之恩深其罔極欲報無窮涯堂中
奉慈顔堂下舞綵衣堂前生意足春草長萋萋悠哉孝
子心百歲終不移王餘慶
母恩浩蕩似春暉孝子心同寸草微軒上仍題東野句
階前時舞老萊衣光風晝轉萱花合翠藹朝凝玉樹依
嗟我京華成久客歸心正爾念庭闈合肥黃師憲
草有一寸心人有方寸地華君名其軒中有無盡意陽
和遍九垓草舞春風翠大視同一仁與我復何異情性
本天然孝子心不匱願將華子誠永錫及爾類古燕督
亢閻相如題
昆山水節婦詩卷
節婦傳
節婦李名惠蘇之昆邑人水德之妻也幼專靜不妄言
笑聞女以貞烈著行者則欣然慕之年十九而嫁嫁二
年而寡即屏去繁飾誓死以守義服闋里人爭以禮聘
者至十數不為之變媒氏則以言動之曰夫人年少而
無子其如衰老無托何節婦毅然曰是誠何言夫天也
天可二乎夫不夀子無有命也吾知守義而已安知其
他若亟去無汙我遂引繩自經頼有姊護之得不死聘
者遂止洪武癸丑其宗以事繫京獄同産當連坐邑吏
之任事者以勢要之曰若適人則可存李氏後不然俱
蹈禍無為也節婦忿曰若然則禮義可以危急棄也吾
志决矣雖萬被誅戮無悔也至或有勸其無以居孀對
者節婦不之從一以實對上官告其行以聞得護送還
家業已没于官無所歸矣節婦依貸所親僦屋而居紡
績縫紉以自給其兄姊之孤女嫁而寡者嫁而失所依
者幼而未有歸者咸聚而食之閨門雍睦泊如也節婦
年若干距夫卒已廿四年矣贊曰吾嘗觀古節義行事
凛在人耳目意謂天地剛正之氣流行乎兩間其鍾于
人者固不以古今異也是何今之世獨無有哉李氏誓
死以守義當流離顛沛之際言論慷慨益久愈堅毅有
丈夫氣謂非得天地剛正之氣可乎彼朝哭其夫而暮
志他往聞李氏行事而不之慙者無人心者也故為傳
其事以俟觀風者采焉
右昆邑水德之妻李氏年少夫亾無子守義孀居雖貧
窮患難煢煢無依而志益堅能為其無所為而為可無
愧於曹文叔妻令女也世之齪齪屈身苟活者可無愧
於李氏也哉錢塘陳先生潛夫為之傳而李氏貞節彰
矣蓋潛夫學行卓卓少許可其言足徵於三復之餘并
識于後豐城余詮題
水德婦李氏節行詩序
彝倫風教之所由始也聖人筆之經昭乎若日月之垂
天而有目者覩矣然予觀乎詩二南之正王道得而政
化淳其風渾渾爾也降而至于弼鄘而下之詩之風之
變則有美有刺矣當是時詩亾而春秋作春秋則有褒
有貶矣夫婦居室之常婚姻端本之要尤聖經之所慎
重而十三國變風之詩其所美者衛莊姜而止耳衛共
姜而止耳若牆有茨諸篇抑何其刺多而美寡耶二百
四十二年之春秋其所褒者紀叔姬而止耳宋共姬而
止耳若遜于齊諸策抑何其貶多而褒寡耶予之感于
斯久矣適有以蘇之昆邑水節婦傳示予者其文則錢
唐陳君潛夫為之其播之詠歌者則皆四方之聞人其
信而有徵者耶當節婦之早[婺-矛+牙]也邑人爭聘之而不貳
至自縊以絶羣望此與衛共姜之矢死靡他奚以異及
其身在胥靡或勸之無以居孀對冀弗與同產連坐者
而節婦堅莫之從此與紀叔姬之不歸宗國而歸于&KR0566;
奚以異彼豪獷吏又乘其危讋之以威而利訹之節婦
尤慷慨拒于辭色此與宋共姬之寧逮火而死不肯少
避火以生者其志亦不大相異也凡此三節者能聞古
人之風而興起有如萬一遇夫婦之變豈尚異於衛共
姜之怨懟哉於戲賢矣夫賢而得書春秋之法也賢而
宜詠歌之詩人之旨也予是以知斯世之不幸而有斯
事也予是以知斯世之幸而有斯人也予是以知斯人
之不幸而有斯名也予是以知斯人之幸而有斯名也
作節行詩序蘇人金文徵書
繄節婦李剛而毅伉儷再期所天逝蓬首垢面屏笄珥
鄰媼媒孽言以說下無兒息旁無恃煢然孑立非遠計
上指天日矢不貳引繩自經明巳意伯姊往救出死地
絶而復蘇息浮議薦罹變故投荒裔執言不回身免竄
放還鄉閭行益厲朝昏紡績供飲食聚兄姊孤一室内
撫育教詔若巳出貞哉沈江逮火斃之死靡他柏舟誓
悲歌黃鵠以見志禮宗罵賊速盡惠景行義桓旌厥懿
縊車刺嫂刀割鼻剪髮投井斧斷臂繄節婦李誠可儷
陳子作傳庶無愧嗚呼偷生等犬彘汝陽袁華
良人應早世貞婦自名門鏡缺人虧影蘭衰命在根歛
容知悴色翻袂掩啼㾗易斷生前誼難忘死後恩柏舟
詩在昔愧我若為論丹丘吳儁
彼美水家婦節行端可許藁砧既云殁銜哀告無所疎
櫺月流光形影相弔語一以貞自守長年事機杼厥志
莫我奪矢言惟死拒托身比松柏肻受冰雪阻嗟嗟桃
李花酣春媚芳墅朝開暮還落曷能久延佇載歌節婦
詩敦風振頽靡吳興盧煥
昆丘故鄉邑一别三十年歸來訪陳跡衰草迷寒烟峩
峩貞節門屹立山之前云是水德婦二十失所天黃鵠
去不返泣涕徒漣漣之死矢不貳節行金石堅吏以威
福說媒以笙簧言了若耳不聞此心如井泉機杼玉指
寒孤燈照愁眠僦居蔽風雨撫育諸顛連寥寥千載下
睹彼節婦賢東平沈中
水家婦李家女生長深閨好眉嫵適人未久移所天日
日靈前哭如雨百年大義不可孤此心今知鬼是夫蕭
條白屋風雨夕青燈照影寒蛩呼東家媒娘會致語誘
以黃金百端綺古今一醮無改更妾身念之惟有死寡
居紡績三十年生計廹蹙天垂憐剪髮截鼻良自苦柏
舟永矢同其賢持家守道非求衒節行貞堅端可羡鄉
閭嘖嘖播芳聲千古清風著佳傳高平范中立
水家貞婦蕙蘭姿廿載孀居節自持陶女矢歌黃鵠操
共姜誓死柏舟詩感時顧影臨鸞鏡舉案傷心對繐帷
只恨同生未同穴九原無路不勝悲曲阜孔克讓
昆山李節婦傳國子學正潛夫陳先生所作節
婦年二十而夫死夫死無子守節者廿有四年
今年幾五十嗚呼李氏誠可書也予嘗居昆山
惟聞有王節婦一人不知有李氏盖王素多貲
李甚貧鄉里不為之表白故不見稱于人也觀
李氏之不稱於人天下之無聞於世者多矣是
可傷也是可傷也今制天下郡縣鄉保立申明
亭以罰惡繼又立旌善亭以賞善予行南北見
申明所列姓名甚多而旌善獨無一人豈真無
其人耶人之不樂稱人之善善人之不得聞於
世豈細故哉雖然李氏節行能使國子先生文
之名公卿詩之天理豈不較然明白耶他日良
有司必有能承上旨意列名旌善光表其門者
矣李氏之夫水氏名德為賦昆山五章章四句
昆山之陽有玉溫兮惠也如玉不可焚兮昆山之陰
有石儼兮惠也如石不可轉兮下有别鶴巢於山松
鶴唳皎月松號悲風上有孤鸞栖于山柏鸞翔閒雲
柏老積雪松柏可摧鸞鶴可伍惟此玉石勒銘千
古
水節婦李能以貞義自誓臨難不回廬陵易恒
作詩以記之
厥俗靡義是履孝婦令女事有矣陳子作傳遲良史海
枯石爛婦不死吁嗟乎節婦李
予觀節婦臨難時小人乘間以利誘其䧟於不
義婦拒以正論而止固婦之罪人也又能育其
族無歸之子女五人俾得其所則視世之享富
貴而以塗人待族之寒餓者又何如哉尤婦之
罪人也吁真可尚也已真可尚也已時洪武壬
戌立春前二日書於強氏之書堂恒又識
婉而淑靜且寧玉之瑩水之清一與醮同死生早不天
守煢煢矢弗貳遂自經志益厲行益貞事紡績撫[婺-矛+牙]&KR1137;
拯頽俗是宜旌淞南法詢
寒水無波不離井古磚作鏡何人信崑山節婦水德妻
持鏡照心不照影捲下鴛鴦衾擲却鴛鴦枕嗟嗟未亾
人所天身已殞碧梧老去鳳單栖半點殘燈照孤寢廬
陵廖敬先
人倫重綱常婦道無二天良人失和聲譬斷琴瑟絃孀
居誓不續風化天下先既遭里人毁貞立無所偏身比
青山石心如古井泉總使外物誘不動亦不遷鄉亭表
旌善分别愚與賢遂令汙濁婦尤當思靜專雖得秉彛
理更用文章宣潛光表淑德萬古日月懸淞南張徵題
古之人以忠孝節義自見者必見錄于史官以為天下
後世勸否則立言君子以發潛闡幽為事者亦從而書
之以告當世誠以天理民彝所繫不可得而已也夫豈
尋常細故哉崑山李節婦惠水德之配也年二十未有
子而寡誓死以守義今廿有四年矣吾師潛齋陳先生
實為傳其事而節婦之幽光賴已白矣且吾師之言信
必傳世而行後而一時聞人又播為歌詩以美之節婦
雖云不幸而托斯文以傳不朽則有甚幸者焉其姪李
進伯裒集若干篇裝潢成軸以示於余伏覩聖朝崇尚
節義使者行部必孳孳以詢察咨訪為務有以上聞將
見龍光下賁表異其門則于天理民彝益所增重矣豈
不偉與故感而為之書洪武十四年十月十日奉議大
夫通政使司試左通政余愾題
人之有生不可不知其道且夫女事夫臣事君厥志終
始無可渝者蓋夫迺天也可不盡其道乎同郡水節婦
李年少寡居德容兼備紡績自養或以勢利誘之毅然
不答則見其志操堅確儼若秋霜烈日不可犯錢唐陳
潛夫端友也既為之傳言豈誣哉李氏能守其道而不
失其節真可尚矣予雖不文每讀前代節行諸傳未嘗
不掩卷起敬況乎今目擊而親覩之耶嗟時之人徒知
有生之榮不知有生之辱大義淪喪小德奚足論與使
其有知李氏之風烏得無媿於心乎斯言膚淺尚俟國
史采摭以警流俗云婁東曹亨長通
李節婦頌
崑有李女淑且貞兮爰配君子鳳皇和鳴兮夢未維熊
夫歸杳冥兮晝哭素帷洒淚盈盈兮夜績青燈抱影惸
惸兮巧言蠱惑欲效雉經兮之死靡他艱險履冰兮終
焉允臧天理足徵兮義撫孤弱鞠育望成兮巖谷無人
蘭蕙自馨兮霜雪沍寒松柏獨青兮一身秉節千載著
名兮孰與為儔共姜陶嬰兮旌表可待光表門庭兮彼
貳心者靦顔偷生兮鑒以衆目涇濁渭清兮老人作頌
庶示勸懲兮洪武十六年秋七月既望司業王嘉會書
于彝倫堂
周道興二南之詩為正風漢廣白茅上作下應
婦無有不由于正者周之教也陵夷之久變風
于是乎作焉然則謂之正風者性正而習亦正
也上之人能庶之富之而教之也謂之變風者
性未有不正而習或變之也上失其道則下失
其教非性之罪也故有天命之性不可無修道
之教然變風之世去文王之教遠矣鶉之奔奔
信醜矣無共姜之柏舟乎株林澤陂信無禮矣
無宋伯姬夜不下堂而火乎此性也不與變風
俱變者也正變懸絶人品相去遠矣性與習之
累耳若夫兵革外驅衣食内迫苟且活性命權
宜徇風俗者屢變矣獨崑山李氏惠年十九歸
水德二年而寡且無子邑人爭委禽焉誓不奪
志于今二十餘年鄉黨以節稱而士大夫贊詠
之盈軸夫然後知天性之自然有不待于邦國
之教[婺-矛+牙]婦之全其良心是可美也
壯士在險身或辱婦也秉義潔冰玉崑岡孕秀氣清淑
脱筓解髢棄膏沐粒聚絲蓄佐不足強速于訟終不從
婦也高節烈士同自奮單弱保厥躬懷清臺高齊玉峰
名與婁水流無窮吳郡周南老
李氏女水德妻生來蕙質多令儀年方十九始擇歸二
十有一身已[婺-矛+牙]崩城哭聲淚交墮化石望回情轉悲掩
却嫁時鏡愁對孤鸞影蜂媒來往漫自狂淨洗紅粧容
不整豈似春風楊柳花也隨蝴蝶過東家誓將守志只
如一任自穿墉作鼠牙將老無兒息夜夜挑燈事機織
從今石爛海揚塵皦皦初心終不易陳君傳述名乃聞
宛勝官書表戶門北里西鄰羨貞節死别艱難那可說
郭子翀
彼美閨中質寡居當盛年柏舟曾有誓玉貌忍重妍寒
暑頻交代堅貞自不遷儒林爭頌述文石看新鐫金華
吳沉
節婦詩一首
朱絲託寳瑟流萍寄綠水水枯萍尚在瑟碎絃不弛憶
昨箕帚初結言共終始錦衾幾何時潛寐長不起羅襟
為誰開髩髮為誰理蹇修何為來悲嘯發皓齒飛藿不
再揚豈無桃與李保此冰玉身見彼黃泉裏尋陽張來
儀
茶生根不移菊謝枝不離婦人一醮終不改天且可改
三綱隳傷哉古道久凋喪況乃造昧雲雷時昔為東隣
婦今作西家妻小草有貞性人反禽犢為世無障川手
瀾倒焉能支彼美節婦李卓卓見所希早歲事良人舉
案與齊眉一朝破鏡飛上天二十四載甘空閨不事冶
容粧不著嫁時衣皎皎玉雪操暗室生光輝繭絲麻枲
躬紡績晝響刀尺宵鳴機女紅為養不自飽族有[婺-矛+牙]女
咸相依嫗言來簧惑彼寧知秉彝此心匪石不可轉憤
怒竟欲以死辭貞義凛莫奪上有天翁知冥冥之中陰
相之介爾景福錫爾遐壽樂哉黃髮以為期我歌節婦
詩警彼薄俗漓惸惸女子能若斯男兒節義胡可虧烏
乎男兒節義胡可虧節義不立非男兒華亭黃章
玉山之麓滄海漘清淑氣萃生令人水家有婦抱冰節
早歲即傷夫夭折髻螺不整鏡鸞空色槁形枯淚成血
淚成血心愈悲不比世間生别離生離尚有重來日死
别竟無相見時舊業不復存辟纑禦寒饑寒饑逼身節
敢虧艱難萬變志不移清芬藹江左奕奕無盡期況能
薰爾類同作蘭與芝山靈嘖嘖海神喜豈愁人世無人
知滄海或可填玉山或可摧貞婦心不可回
狂瀾奔注障者孰節婦李惠名最暴惠歸水氏再臘伏
倏然一旦夫不祿荆釵布裙休膏沐之死靡他分幽獨
還諸女姪家穆穆女紅惟勤胥勉勖媒氏簧言汙貞淑
欲使冠裳等禽犢忿然自經兄解縳良人夜臺應暝目
同宗連坐繫天獄僉言飾對罪可贖婦見上官以情告
官為上請還鄉曲吁嗟節婦義尤篤共姜令女真其屬
青燈半世守茅屋松柏同操梅同馥皇華不日覽風俗
東觀直筆書汗竹婁江沈丙
崑峯李婦世稱賢二十孀居失所天冰蘖素持心匪石
衰麻忍著淚如泉雞窗燭暗霜飛曉鏡匣塵昏月下弦
無子營生遭亂裏有身甘老未亡前自經不憤媒言惑
訴實寧教族禍連巳報陳情恩特降即看歸里節仍全
闔門孤幼能重撫多士詞章喜盛傳誓比共姜名益著
歌諧陶女志逾堅昔年勵行應難並此日觀風孰敢先
自是綱常千古事好將貞烈續遺編廬陵伍介貞
予讀共姜柏舟詩未嘗不嘉其貞烈而嗟歎也今觀崑
之節婦李氏蓋亦類乎共姜者故大夫士歌詠之若其
顛沛之際辭色慷慨與夫事女紅以活族之孤[婺-矛+牙]者則
共姜之所無而李之所有也若其詩見錄于聖人而列
于三百篇傳之天下後世者則共姜之所有而李之所
無也如論其志行卓然自守而卒不可摇奪斯二人者
蓋異世而同符也嗚呼禮義之在人心不以盛衰存亡
而變易之者於此可見傳所謂歲寒然後知松栢之後
凋予于節婦亦云洪武丁卯五月八日河東吕昭題
鳴雎在河洲飛鴻度河流嗟鴻匪雎屬兩志能相投雎
生有定偶鴻孤無再儔繄彼物情正胡乃人不修崑峯
水德婦志潔澄潭秋新粧識夫面年華纔二周良人倏
奄逝[婺-矛+牙]居終白頭持此不二心誓死同一丘玉顏紅粉
淨翠幔蘭香收泣血每自矢悲思追柏舟世有未亡人
朝哭暮歌謳豈惟節婦恥重為雎鴻羞胡漣
當塗既失御典午紛披猖太樸日以漓薄俗徒悲傷孀
居惟令女獨以禮自防孤貞昭日月雅操淩冰霜悠悠
百世下擅美誰聯芳近聞李名惠乃能負剛腸守節志
不二臨危行尤良事輕鴻毛並義重金石方撫兹異今
昔感歎心難忘緬懷窮壤間曄曄同耿光於焉表風化
庶足扶綱常長沙謝文明遠
昔攜箕帚順民風林末歸霞忽墮鴻(原本紅)字寫桐花題
品滿眼明水碧海雲空治平好在共姜並紡績今歸豳
頌中崑玉高寒三百丈山形不與舊時同王起
女之事夫猶士之事君當禀天地剛正之氣忠節雖殊
其分一也予嘗怪司馬公之作史也游俠者傳焉貨殖
者傳焉而不傳烈女何耶蓋是時去古未遠風節尚存
人知守一而已而不知他也降及東漢猶庶幾焉雖曹
操之奸雄終其身不敢簒漢皇甫規妻寧死而不負其
夫亦可知矣噫世道日降風俗日漓自元迄今得邑中
之貞烈者三其中亦有幸不幸也其幸者朱虎妻茅氏
旌表門閭名昭青史水德妻李氏書名天府播之聲詩
亦已至矣嗚呼其不幸者則太倉周氏女子白刃之下
從容就死可謂難矣而采風者遺之獨鐵翁一傳存焉
是可歎也雖然君子盡其在我者而已豈復論其幸哉
為臣婦者觀此亦可以少助剛正之氣矣縣人盧彭祖
婦以節行旌非古也世弊俗媮情勝禮欲奪義其能以
節名者不有以章别之則奚足以振頹靡昭貞烈也節
婦李氏事筆於吾友陳潛夫之文言可徵也足為世教
勸嗚呼秉彝在人貞節恒有而世不盡聞者言未足以
取徵耳深可歎焉洪武壬戌夏六月望日周敏跋
孀婦青年志不羣鉛華寂寞幾經春簫中已斷孤鸞曲
機上誰分采鳳文甘與寒梅同勁操肯將白璧涴緇塵
惟應行義希前古贏得清名表縉紳章貢黃莊伯敬
禮義在人心耿耿不可滅所以忠烈人之死保名節世
降習俗移斯事豈云缺今觀節婦行禀操早竒絕景慕
節義事臨危見貞烈平居尚所難況當值縲紲慷慨出
語言丹心更昭晰凛然範薄媮德與古先列崑丘秀而
高婁水清且澈先生為作傳端厚風教設後學朱吉
元氏失其馭綱常日以淪如何兒婦人節義乃紛紜含
笑蹈白刃謾駡捐厥身下至里巷間遠邇風化均崑山
水節婦賦質婉且淳閨門著懿行及嫁母命申二載失
所天哀號感比隣生死不再適願從泉下人或者諷非
義忿然興怒嗔禽行欲相汙雉經豈無因豪吏乘我急
要之結婚姻無由得上請戮彼滄江濆連逮獲賜宥仰
荷再造恩歸來家室盡觸目皆荒榛僦屋蔽風雨女紅
度朝昏寒食一盂飯淚洒水氏墳自從喪亂來大義久
不振屈膝幸苟活多是厚祿臣廉恥道已喪臨危竟忘
君庶幾愧此輩正氣時一伸聖朝有盛典旌表節行倫
皇華采民風願以行實陳傳之史冊内炳炳垂千春吳
人錢震
衆人皆有偶孤生獨不辰旣笄去親側于歸畢婚姻克
配承君子率德義與仁好合如琴瑟和樂兩相親執手
與偕老誓言豈昧陳誰云一朝異中道忽先淪缾沈傷
綆斷鑑破惜鸞分空梁弔落月殘燈照孤魂幽閨離寒
暑獨處值苦辛眷眷懷昔時惻愴淚沾巾生同世上匹
死願穴中塵堅秉從一言終此百年身盧儒
予觀古之君子固樂道人之善然亦未嘗有名之而不
副其實者誠以天下後世之不可欺也錢唐陳潛夫先
生傳李氏貞節事歴歴可考其必因其實而名之者耳
不然則何以取信于諸聞人而又從而詠歌之耶嗚呼
世道降矣節義之人不易得矣若傳稱李氏者可謂風
雨之雞鳴晦明之日月矣然則士君子不知其實則已
知其實又安可不揄揚之以為薄俗勸哉抑又聞潛齋
明春秋必知慎予奪之旨予故書此以表其言之足徵
若夫敘其事之顛末則見於諸作者屢矣予奚容贅曲
河林鍾跋予游崑山曾過其旌門下巋然雙柏不勝
感慨就于其地得觀節行之卷錄之于行槖中不久卷
尋為它人所藏是亦得其所也錄本計一十二飜
陳婦節義集敘
陳婦節義集者學士大夫美陳思恭妻莊氏之節義而
稱述詠歌之莊之子寳生因集其見於詩文者得若干
篇而其傳則蜀郡王彝之所作也寳生他日復請彝名
其集而併敘焉乃敘之曰予觀陳婦莊之節義為之慨
然以作以為關雎之化其不行于天下也亦已久矣而
莊也乃能是焉豈由於被上之化而然與抑其性然也
嗟夫天地如此其大且遠也其生人也俄而有耳目口
鼻四肢百體男女飲食之欲焉固亦與蟲魚鳥獸等也
以言其生之身則七尺之軀爾以言其生之期則百年
之頃耳而乃有處億萬里之間而屹然以立寓億萬年
之内而赫焉以著其忠孝節義如古之所謂大丈夫者
亦不難也然而以為難者何也忠孝節義如古之所謂
大丈夫者少也莊婦人也而生於泉泉南裔也其俗趨
商而競賈而莊之夫固商也自海鹽來為贅婿蓋既生
子而輒浮海以去去而無聞者五年莊能却所傳聞而
必其生還及其既還而復去去而溺海以死莊又言誓
死不嫁以成其五歲之孤嗚呼莊婦人也非世之所謂
大丈夫者而何其有節也然莊又能贖田數千里外授
其夫前婦之子在彼外家者使得以就食且能為夫償
其友宿負使彼得之以脱於禍難又他節婦所難能者
焉嗚呼莊固非世之所謂大丈夫者又何其義也然予
以莊而較夫世之所謂大丈夫者類皆儵焉而生忽焉
以死而其為忠與孝者蓋亦難矣莊婦人也為節與義
而有不難者蓋古之所謂烈婦云者皆為其大丈夫之
所難為而今之所謂大丈夫者乃反欲為其婦人之所
不為也其相去何遠哉或曰莊之性然也然莊之性與
天下之性皆然也與天下之性皆然而莊之性獨然也
其相去又何遠哉莊寡居在至正間凡廿有六年至國
朝洪武四年年五十有六而寳生以逾壯母子慈且孝
蓋亦有可書者雖然予所書又豈獨以莊而已與故名
之曰節義集而叙之者於以為天下後世勸也是歲辛
亥秋九月敘
陳節婦傳
莊氏海鹽陳思恭妻也泉州人順帝初莊年二十四思
恭以商來因贅為婿一年生子寳生既四月思恭去商
海上久而無聞人往往曰死矣莊乃盡屏其容飾若有
所自誓者莊旁無内外親然能自養其父母及死且葬
無所於依鄰媼諷以更嫁莊曰甚哉媼之不祥也媼以
為吾夫果死與誰見之者果死吾猶有吾兒焉吾育吾
兒吾夫猶不死也媼去不復敢言莊嘗閉戶以織忽聞
有叩之者驚問焉曰我也若思恭然啓戶果為思恭思
恭乃漂自某國而還至是去已五年矣其年思恭又浮
海去遽以溺死聞時寳生甫五歲莊居喪務紡績為家
業既而遣寳生就外傅人聞莊賢而有容且讀書有欲
娶之者托思恭鄉友介女婦以為言莊泣謂女婦曰吾
夫前數年人以為死矣時吾兒才出襁褓吾尚有望於
吾兒況今又漸長吾所以不死者庶幾其有成爾女婦
曰生與死成與否顧可必哉莊又泣曰即不幸而吾兒
死吾且與之俱死幸而不死或不才吾亦惟老且死期
不負我初心過此不敢知也又曰若之為斯言者誠自
謂吾夫友爾為吾夫友而為斯言非吾夫友也因謝絶
之初思恭來泉時有前娶婦生子曰寳一在海鹽外家
思恭死二年莊曰寳一年已十三矣今誰賴焉且彼所
生與吾所乳均出吾夫固均為吾子吾聞吾夫有田在
彼而質于人可復也乃使人遺寳一錢四千緡俾贖以
自養思恭嘗貸其友石章錢五千緡章至是負舶司錢
繫獄中莊曰生而稱貸于人死不可使有負也傾所餘
財償之寳生性亦慕義稍長即往澉浦拜寳一為兄寳
一欲分與以其田辭不受他日寳一死復為長育其孤
女君子謂莊之教焉史氏曰洪武初詔修元史予執筆
從史官後比予在元末嘗為莊作傳附野史今元史有
貞節傳焉莊生元世史官曰宜傳然生者不預也既而
曰姑述之莊今生逢有明而身猶康強其亦有所待哉
方下詔時不以屬儒臣之嘗食元祿者而以命今史官
與未仕士豈無所為而然耶夫忠孝節義為聲教先今
國史如傳貞節莊固其人與然則莊不預元史者非削
之也
妾生南海涯窈窕如秋華鄰娃不識面千里隔窗紗一
朝嫁夫婿共在洞城住門前有舶船便欲為商去驩好
百年身今年涉兩春象牀銀燭下生此玉麒麟轉頭才
四月忍作生離别臨行豈不聞懷裏兒聲咽相勸筵前
酒髮綠濃如柳撾鼓起開颿參差挂牛斗獨閉香閨卧
相逢夢邊過倚戶夕陽時不見南歸柁依稀四五年顧
影自知憐相傳夫婿死真贋尚茫然脱却繡襦襠蓮腮
淚萬行收將望夫淚膾鯉獨升堂堂上雙親老都憐外
孫好如何妾薄命再哭妣與考隻影坐空帷依依膝下
兒兒能學人語口授柏舟詩經年機上織掩戶秋苔碧
俄聞叩戶聲鵲語檐前日開扄見夫面翻疑眼生眩喜
極却成哀淚迸春空霰兒長至父腰再拜可憐嬌褰衣
怕父去愁見港中潮歸家三涉夜販寳復東游蠻巫作
神語滄海日安流有約明年返别來期未遠怪夢不勝
悲桑田海清淺明年訃音至命與青天墜剪紙獨招魂
江流寫雙淚妾欲赴黃泉兒生未十年提攜今長大待
與父齊肩唾眎隣家媼不死何為老殷勤諷巧言榕生
根可倒妾自願為人人誰亂鳥羣他年泉下路尚欲見
夫君夫君前有婦生兒在澉浦年是妾兒兄何須口同
乳念彼孤兒隔辛苦謀衣食妾聞夫有田質在它人宅
賣妾金鳳釵轉寄外家來說與孤兒道持此贖田回妾
身自有子生理在十指紡績不曾閒供渠買經史鐙前
雪滿窗白髮幾年孀課兒終夜讀不暇計更長兒今長
似父祀事真堪付春秋稱孝子銜哀進觴俎妾老兒方
壯前期百年養不負妾初心少答夫深望有婦佩宜男
如兒奉旨甘一飲知姑性嘗羹再至三焚香禱夜初細
語在階除願婦同兒老母為妾與夫洪武三年夏五月
翰林侍制承直郎兼國史院編修官烏傷王褘譔
陳節婦詞
妾家溫陵近南浦嫁得良人業為賈良人長年愛遠游
不敢新粧映門戶販寳遥聞去百蠻朝朝海上望青山
不仁無那蛟龍横漂没孤身不得還君非渡河老狂父
波濤如山何不顧尋屍便欲赴窮淵膝下嬌兒誰與哺
十載空閨守寸心滄溟水淺恨情深願身不化山頭石
化作孤飛精衛禽史官高啓
一從抱節守空堂應念良人海上商萬里信還夫已殁
十年身在子方強濤翻怒鰐歸魂慘鏡掩離鸞别恨長
無計可尋屍共穴柏舟腸斷衛共姜
綠綺休彈别鵠吟此生恩義重黃金離魂海上愁方接
遠客天涯信已沈心事不隨山石轉淚痕應共水波深
文章太史更生筆一節高門映古今吳郡謝徽
黃鵠詞(并序)
予讀史官王君彝所纂陳節婦傳事核而詳詞嚴而正
其敘彝倫厚風俗豈小補哉然竊有感焉夫婦人道之
常守節蓋不幸也頃自兵興婦人女子死節于鋒刃之
下而湮没無聞抑不幸中之又不幸者焉今陳節婦莊
既有賢子以表明之又得史臣之文以紀錄之斯不幸
之中有幸者與其子寳生出此卷求詩予既高其母之
行又嘉其教子之有成也迺製黃鵠詞遺之俾歌以壽
母云其詞曰
黃鵠一舉兮溟海無垠鎩翮龍淵兮羌不可以復生雌
矢死而靡它兮念其故雄宛頸哺子兮子翼以成匪精
衛兮填海以平誓銜骨兮同歸九京汝陽袁華
節婦賦
溫陵陳婦莊喪夫守義著卓卓之行太原王行為著節
婦賦嗚呼古之人有賦寡婦者矣然寡婦之賦賦其情
節婦之賦賦其義以義制情情有不足言矣賦曰
厥惟生人元化萃靈隂陽合并配耦迺成天倫肇初本
由伉儷有典有常人道斯貴夫嫓於君妻之曰齊一適
不貳再醮匪儀衛姜之貞君子攸歸前修令猷遺武堪
追姬數既過衆禮蕩然詎乏紹衣孰返其元惟姜之倫
乃或時見於識降衷治亂靡間淮陽祀陳譙郡存曹然
諾既踐婦節以高出目示心解腕潔已寧不愛身義激
所俾遥遥炎陬薄海之邦亦有其儔某名氏莊歸陳越
期所天遠賈浮舶鯨波漂入番土歲行五移無聞及家
恃失怙喪疇依以居益勤女紅以衣以食拂禮有言拒
勿使至我儀倏還室家欣欣豈曰舊姻載敬載賓俄訹
羣謀復趨海路雲濤震崩竟以溺訃哀哉具喪揆度是
遵遂令遐荒謂曰有人煢煢處[婺-矛+牙]悴容毁服保育我孤
蘄茂陳族令淑外聞厥德之修咸企而慕覬兹好逑有
強委禽甘言說之慨慷自誓莫或違之字孤亦成好學
嚮善幾三十年家日滋衍夫人所為固各有志曷克具
完得彼失此吁嗟維莊天實相且獲全于義無傷厥軀
伊人之良可稱孔有而此大節衆善之守易著咸恒詩
始關雎刪之贊之聖人慎諸慎諸云何風教之原苟不
是重人道泯焉嗚呼吾人見善宜紀爰修信辭竢采于
史
嗚呼節義之感人也深矣自兵革之興廿有餘年中間
以婦人女子建大節于當世者固不少觀其引義自決
視死如歸誠有古烈丈夫之所為者然亦有為一時忠
憤所激要之于久未必皆然而感慨之士猶且伸紙染
翰惟恐書之或後雖歴年之久其休光遺韻焯焯在人
耳目求其能如陳母之秉心堅貞于三十年之久紡織
教子以復先業者又何其不多得也方諸古人可謂無
沗聞風興感之士宜何如哉予雖不獲升堂拜母一睹
德容觀夫太史王君常宗之傳與敘既許其節復許其
義屢書之不一書之信乎其不我欺矣遂為擬騷辭之
一章云辭曰海之南兮魚龍湫塵冥冥兮瘴烟浮繄清
淑兮殊異羌聲教兮邈悠彼有孀兮賢姱夫君一去兮
三十秋鸞孤兮絃絶瞬青青兮鶴髮衣縞素兮簪荆凛
冰清兮玉潔冰玉兮消毁播芳馨兮曷有窮已桑田兮
海波矢貞心兮没齒蒹葭蒼蒼兮露為霜有子有孫兮
奉蒸嘗壽考兮百祀願言兮樂康淝泉包䡆
陳母節義詞(并序)
陳寳生父思恭早以海賈溺死母莊氏有卓行史官王
彝高啓皆作傳予讀其事而悲之為述陳母節義詞一
首俾閨房小子咸可以歌焉庶幾乎所謂華周杞梁之
妻善哭其夫而變國俗者也詞曰陳母節義誰可及二
十守志今六十家本泉州身姓莊戶版抄入商人籍夫
陳亦是海鹽商遠來婿莊圖久長莊時年當二十四于
飛和鳴雙鳳凰(闕)得子纔四月幡然去作諸番客海
中使船(闕)萬波隔五稔弗歸隣媼疑情
以諷莊欲嫁之正詞厲色却(闕)將焉置此呱呱兒久
乃陳從海外至子生五年能識字銀燈坐照夜堂深勸
諫夫陳詞不已海中日日生風濤千金之軀同一毫人
非金石當自保北斗那共黃金高夫陳耳聽心不悟趣
裝出門衣楚楚莊憂水㡳有蛟龍陳恃蛟龍莫予侮信
迴乃在九重淵莊走入房羞見天引刀自刺刀墮地哭
抱孤兒仍自憐指有此兒堪嗣續不爾從陳葬魚腹良
人雖殁天可移績紡教兒買書讀兒名寳生既長年知
父之死常泫然母告汝父之海鹽有子盡典祭祀田汝
往贖田還祭祀妾身無愧歸黃泉寳聽母言即長往未
知海鹽先採訪果得前兄名寳一泣訴二天成俯仰歸
復母命母大喜恨不相與攜手至轉頭滄海作桑田奉
母還鄉談笑耳兒一亦來拜母莊母子三人涕淚霶浮
雲行天失變化鳴烏集樹休翺翔寳也奉母孝益謹母
子更相為性命母呼寳也語近牀貸汝父錢名石章章
負舶錢今繫獄汝父雖殁錢須償喚婢賣珠遣寳送泉
人義莊作歌頌十子不如一女英男兒負義真何用
天朝史臣高與王大書特書相發揚傳寫滿紙作龜鑑
無不讀之眉目張誦莊之賢無遠近夫婦綱常自莊定
關雎之詩今復作還有刪詩如孔聖三光不滅天地存
孝子錫類皆弟昆陳母節義天所報駟馬何獨于公門
廬陵張昱
右陳節婦義事太史氏既為文以論列之矣廬陵張先
生昱復為作詩以歌詠之辭詳義覈雖庸夫孺子亦莫
不感慕興起恥為不義詩之為教豈不有裨於風化哉
錢唐白范題
海水謠美陳節婦也節婦梗槩見于蜀郡王君
傳故予又託之風謠云
海水肆蕩潏海風驚簸揚蛟鼉屹如山吞舟雄吻張泉
南有客值荼毒船中金珠量斗斛捐軀竟入無㡳淵魂
招不來仰天哭深閨少婦二八年蓬首何曾較醜妍鴛
鴦樹上黯朝日蝴蝶華間愁暮烟海波歘翕如鼎沸鼓
怒殺人何日已妾心誓欲訴皇天願遏奔流作平地兒
今長大奉母慈貞孝一門咸見推吁嗟碌碌同草木國
史幾人名姓垂淮海秦約
人生重節義懿彼烈丈夫丈夫固不少節義亦豈無二
者求其備備者何其孤泉南有莊氏容色美且都質雖
女子行性本丈夫徒初莊贅陳姓生子四月逾夫陳事
海賈五載行踟蹰父母既淪没生死誠殊途幸兒脱襁
褓澹身去襜襦芳年躬績紡白晝扄門閭待陳期皓首
遲子成童烏鄰媼甘說舌濁我冰玉壺萬一所天在不
在亦不渝謝絕語未冷陳歸匿坊隅逆料已為鬼莊也
元無殊叩戶桐花落逕庭羅榛蕪驚顧下機杼悲喜交
相紆呼兒出拜父升堂已無姑變故雖不一且為門祚
扶春水方浩蕩牙檣起漚鳬陳復别莊去萬里仍長驅
終焉溺外域一死當與俱居喪禮甫畢遣子師明儒詩
書苟弗事何以繼遠圖媼且託陳友為彼行覬覦所天
昔杳杳我子纔呱呱夫邈子實幼且不生異趨所天今
失戴我子非嚮雛惟思樹陳業何暇滋它虞天或子弗
育我亦有隕軀媼罔識輕重徒以紫亂朱豈但保全節
高義兼能敷陳先内澉女有子生同吾命子謹兄事童
奴耕田租宿質既歸復庶足充饔餔但使不失所何曾
較錙銖子復拜兄嫂兄嫂俱云殂惟餘一弱息歸養推
友于母慈及異子子悌覃兄孥嗟子胡能爾母氏教所
孚亦嘗貸石楮計子與母符石固緩陳入陳也遲石輸
陳逐客流巳石繫泉獄拘莊曰非已出疇能濟區區迺
束嫁時服乃摘塵鈿珠不獨酬宿契或者伸無辜高義
同皦日聞者咸唏吁況復全節並丈夫能然乎袒肉謝
恐後牽羊走含愉前懼鼎與鑊後畏鉞與鈇莊止一里
婦如此非求沽媯子入新傳天性不受諛王君播大雅
素絲無霑濡顧我重擬古為爾傳懿模下以立人紀上
以昭皇謨山陰胡龍臣
迢迢南海水波浪無晨暮一葦萬里杭逢彼蛟鱷怒良
人竟漂溺浩蕩隨烟霧海水無時枯妾恨何由訴誓將
沃焦石去築良人墓之死弗二天秉節金石固煢煢膝
下雛愛惜如寳璐塵凝玉鏡臺肯怨芳年度牀前明月
光照妾見情愫兒大羽翼成豈不懷乳哺春暉照高堂
叢萱湛晨露母兮喜及養父也增哀慕金堅金可鎔松
堅松可螙貞哉陳母節永言垂竹素河南陸仁
陳氏婦莊姓有文稱其賢若古之名婦也噫可不與之乎
夫佩乎夜光之璧者人為改容却立鬼為之走以其氣
如白虹好莫加焉莊今能樹立節義以照映當時如竒
男子者抑何異於佩兹璧哉錢唐王謙於笙鶴軒題
海水操(陳母莊傷其夫溺海死作)
海水蕩潏兮茫無津涯夫君一去兮杳無還期為死為
生兮曾莫我知欲往從之兮襁褓有兒同室同穴兮我
志獨違恨深海水兮曷其已而安得變為桑田兮民無
墊溺舟無傾危豐城余詮
陳節婦行
憶妾年始笄粧成羞出帷嬉游憎女伴那解弄花枝自
從納夫婿低頭事針指初看秋月圓再見春風起值君
促行裝去作海南商蘭釭堆落燼親手為縫裳三霜無
一字浪語傳君死空牀對嬌兒夢越風濤裏夜夜卜燈
花朝朝占鵲喜繡戶亦慵開朱樓未嘗倚忽聞報君歸
拭淚下春機番禺幾月至還著去時衣笑傾金榼酒重
理玉琴徽終身得栖託情意兩無違君心易離隔愛逐
遠行客北風催捩柁共發廣中舶半路訃音迴含啼燈
下拆痛君千金軀竟作沈淵魄花顏洗紅脂綠鬢生白
絲却收盤龍鏡罷照雙蛾眉自憐為君婦少小無嫌疑
一首戴一天貞心終不移陳留阮維則
萬里風波百折灘夫君不以别離難三年竟失刀頭望
半世空成夢裏歡誰復為文招海賈且須教子服儒冠
今觀太史書貞節不愧幽魂地下看丹丘吳儁
題常宗王君莊節婦傳
抗節誰稱斷臂[婺-矛+牙]皇天空谷照貞姿何人得似馮丞相
易主班迎獨任之倪瓚
㳄倪徵君韻
貞節誰如恤緯嫠凛然松柏歲寒姿姓名今日輝編簡
班史文章復見之呂禎
陳母當年事可論良人早殁一身存倚牀忍對䙀兒面
剪紙重招海賈魂大節已曾書太史壽儀方喜祝諸孫
清朝正此崇貞孝佇看烏頭表大門長平殷奎
嗚呼五季之時忠臣節婦苟無歐陽公之文以發之則
其精神心術殆不能光顯明白若是今觀常宗王君陳
節婦傳益有以見操史筆之不易也張紳
趙氏鐵網珊瑚卷九
