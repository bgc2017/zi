趙氏鐵網珊瑚卷七
明趙琦美編
郭天錫詩卷
題宋春卿城市山林
功名身外聊復爾丘壑胸中實過之盤谷壽康懷李愿
輞川瀟灑友王維何人使氣鐵如意老子放懷金屈巵
市井收聲凉夜永竹風杉月亂書帷
普照寺楚山閣
白衣處士息羣機高閣登臨送夕暉吳地荒凉征馬盡
楚山空闊斷鴻飛晝閒塔影來朱戶月落鐘聲殷翠微
直下先人弊廬在暮年蓮社得相依
大年便面
疎雨灑荷氣微凉生柳陰閒亭不受暑坐占清湖心無
客且罷碁有風宜披襟向來行路錯足底黃埃深此意
一領會落日孤蟬吟
為僧作山水
門有方袍客圖成水墨山我非求肖似汝亦愛幽閒密
樹難分辨高雲任往還行當絶世事終老屋三間
有客被方袍合爪前致辭不獨愛公畫仍復愛公詩詩
成縱意書了此一段奇世人稱三絶公胡不自知我心
了不知晩歲聊嬉嬉向來用世心轉首成棄遺所嗟聞
道晩倏已雙鬢絲前賢去已遠來哲未可期寓形宇宙
間倀倀欲何之願誨藥石言再拜真吾師
三月十日寄了即休
白水起寒霧蒼林騰濕煙會心圖已竟假筆竟難傳一
晤空中色相忘定外禪裹茶來竹院風雨落花前
送樂伯善赴都
石磴雲昏筍蕨香江城花落燕鸎忙黃金臺高地形聳
白玉堂深春日長之子顯擢神所與天道將亨民小康
臨行握手出軟語東鄰夜雨淋糟牀
燕趙感慨鼓俠氣江湖摇落嗟虚華艱危歴盡為憂國
事業無成非戀家江光隱見魚龍窟雲海蒼茫鷗鷺沙
桃花水長三月暮片帆挾雨飛天涯
篆籀堆牀窺逸跡歌詩到耳遺古音歲華正似阮孚屐
世事真成昭氏琴剪毛肥羊快一飽泛駕駿骨輕千金
暄風拂帽春衫薄小憩宫牆楊柳陰
趙千里小景
鸜鵒喧柳陰生鵝樂清泚竹風遞荷氣長夏凉如水王
孫翰墨仙丹青絶紈綺何當著幽人艇子沙頭&KR0712;
元暉山
灌木蔭滄洲閒雲叠層巘茅茨在咫尺逕路渾莫辨黃
家玉印章翰墨屹冠冕悵望海嶽菴禾黍西風轉
下隍朱氏竹山圖
鳳臺東南山萬里山人宴坐何從容乾坤清氣不可遏
一夜春雷起籜龍詩家襟度蔚蕭爽百尺琅玕日應長
我欲驅車訪此君只恐山林杜來往
題米南宫像
海岳菴空骨已仙風神超邁畫中傳凌雲健筆飛光怪
不顧人間喚米顛
題滿川花馬趙子昂作
曲江洗刷雲滿身雄姿逸態何超羣眼中但覺肉勝骨
頫也合讓曹將軍嗟哉今人畫唐馬唐馬亦出曹韓下
玉堂學士重名譽一紙千金不當價山窗擁雪觀畫圖
據鞍便欲擒於菟天廐真龍有時有杜老歌行絶代無
客有蓄青玉荷盤色奇古檠杯作蓮蓬下屈為
柄上覆作蓋蓋十九點青質而紫章匠氏剜為
蓮房殆奪天巧故人元復初命不肖賦詩
碧雲亭亭水天永翠蓋翻風墮秋影文姬團扇感初凉
露華亂落明珠冷紫莖綠葉歌秋蘭涉江折得煙蓬還
前緣已被專房誤守宫血點猶斑斑麴生邂逅誇奇特
倒捲滄溟供一吸太華峰高歸路遥但覺滿懷春拍拍
俗眼傲睨琉瑠鍾金罍未用爭誇雄嗚呼古詩調高和
者寡擬喚杜陵醉中把右近詩數首書遺了堂高弟林
上人(闕)畀
了堂上人方外友如天錫者情為至矣故其手跡盈篋
每皆惜之不令有所散逸雖俗士有不及之者宜勤師
拳拳不忘歐公於冥冥中也錢良右跋
饒介之詩帖
病中對梅花一株欣然有作若有會也錄似西
塾孟載季迪兩先生一笑介頓首
病中雅量豈堪論澄水能清撓則渾除却妙香無長物
秖應靜坐洗煩言幾叢晚菊今耆舊一樹寒梅老弟昆
曾住鍾山安石里傍人猶恐我爭墩
書後見剩紙就寫上所有者夜坐一首
學默三年漫不譍流光一去意無徵緣如髮白因循染
道似山青自在凝猶有形骸生影跡却將文字寄名稱
一川月色多於水更著秋霜見底澄
夢中一首
流水無心競孤雲與我同坐深明月下行盡亂山中花
落聞啼鳥松凉愛御風懸知皆夢境一笑萬緣空至正
廿五年十二月十日在采蓮涇梅花樹下寫
東望大瀛海影落扶桑弓三洲直如矢正射三山中三
山負曉日曉日波浪紅仙人不騎鶴所適多御風秦君
家三洲長與仙人通即之不可見忽爾能相面翩翩頭
上巾舉舉塵中扇高談清燥暑知子不貧賤閒居寡良
儔有酒不自薦此日亦足醉况得邦之彦小醉須解酲
大醉不用醒平生慎許可秖有一劉伶太湖三萬頃七
十二峯青頗貯山水秀閉門修酒經白雲生硯石疎雨
灑窗櫺子上三洲去手杯猶未停昨賦此送秦文仲博
士還三沙今早李察秀才來誦此遂書遺之介叟記
新詞藁
瑞鶴仙癸卯歲為先生壽
轆轤秋又轉記旋草新詞江頭憑雁乘槎上銀漢想車
塵纔踏東華紅輭何時賜見漏聲移涼宫夜半問蓴鱸
今幾西風未覺歲華遲晚一片丹心白髮滴露研朱
雅陪清燕班回柳院蒲團底小禪觀望罘罳明月初圓
午夜應共嬋娟茂苑願年年玉兔長生聳秋井幹
沁園春冰漕鑿方泉賓客請以名齋邀賦此解
澄碧西湖輭紅南陌銀河地穿見華星浮影仙碁局靜
清風行處瑞玉圭寒斜谷山深望春樓遠無此崢嶸小
渭川一泓地解不波不涸獨障狂瀾老蘇而後坡仙
繼菊井嘉名相與傳試摩挲勁石無令角折丁寧明月
莫涴規圓謾結鷗盟那知魚樂心止中流别有天無塵
夜聽吾伊正在秋水闌干
玉漏遲瓜涇度中秋夕賦
雁邊風訊小飛瓊望杳碧雲先晩露冷闌干定怯藕絲
冰腕淨洗浮空片玉勝花影春燈相亂秦鏡滿素娥未
肯分秋一半每圓處即良宵甚此夕偏饒對歌臨怨
共一嬋娟幾許霧屏雲縵孤兔淒涼照水曉風起銀河
西轉摩淚眼瑶臺夢回人遠
古香慢自度腔夷則商犯無射宫賦滄浪看桂
怨娥墜柳離佩摇葓霜訊南圃謾憶橋扉倚竹袖寒日
暮還問月中游夢飛過金風翠羽把殘雲剩水萬頃暗
熏冷麝淒苦漸浩渺凌山高處秋澹無光殘照誰主
露粟侵肌夜約羽林輕誤剪碎惜秋心更腸斷珠塵蘚
路怕重陽又催近滿城細雨
齊天樂慢毗陵兩别駕招飲丁園索賦
竹深不放斜陽入横披澹墨林沼斷莽平煙殘荷剩水
宜得秋深纔好正著酒寒輕弄花春小障錦西風半圍
歌袖半吟草獨游清興易嬾景饒人未勝樂事長少
柳下停車尊前岸幘同撫雲根一笑秋香未老漸風雨
西城暗欺客帽背川移舟亂鴉溪樹曉看荒亭旋掃
思嘉客賦閨中秋
丹桂花開第二番東籬展却宴期寬人間寶鏡離還合
海上仙查去復還分不盡半涼天可憐閒剩此嬋娟
青娥未隔三秋夢嬴得今宵又倚闌
蘇武慢賦芙蓉文英百拜
藻國淒迷麴瀾澄映怨入粉烟藍霧香籠麝水膩漲紅
波一鏡萬粧爭妬湘女歸魂珮環玉冷無聲凝情誰愬
又江空月墮凌波塵起繡鵷愁舞還暗憶鈿合蘭橈
絲牽瓊腕見菂更憐心苦玲瓏翠縠輕薄冰綃穩稱錦
雲留住生怕哀(闕)暗驚秋被紅衰啼珠零露能(去聲)西風
老盡趁東風嫁與
八聲甘州和施知言姑蘇臺韻
步晴霞倒影洗閒愁深桮灧風漪望越來清淺吴歈杳
靄江雁初飛輦路淩空粉冷濯妝池歌舞煙霄頂樂景
沉暉别是新紅闌檻對女牆山色碧淡宫眉問姑餘
游鹿應笑古臺非有誰招扁舟漁隱但賦情西子却題
詩閒風閒月闇消磨盡浪打鷗磯
自度腔高平探芳新賦元日能仁寺薄游
九街頭正軟塵潤酥雪消殘溜禊賞祇園花豔雲陰籠
晝層梯峭空麝散擁淩波縈翠袖歎年端連環轉爛漫
游人如繡腸斷迴廊竚久便寫意濺波傳愁蹙岫漸
沒飄鴻空惹閒情春瘦椒桮香乾醉醒怕西窗人散後
暮寒深遲迴處自攀庭柳
自度腔小石江南春賦張葯翁杜衞山莊
風響牙籖雲昏古研芳銘猶在棠笏秋牀聽雨妙謝庭
春草吟筆城市喧鳴轍清溪上小山秀潔便向此搜松
訪石葺屋營花紅塵遠避風月瞿塘路隨漢節記羽
扇綸巾氣淩諸葛青天萬里料謾憶蓴絲鱸雪車馬沒
休歇榮辱事醉歌耳熱天與此翁芳芷嘉名紉蘭佩兮
璚玦
水龍吟賦惠泉山
艷陽不到青山淡煙冷翠成秋苑吴娃點黛江妃擁髻
空濛遮斷樹密藏溪草深迷市峭雲一片二十年舊夢
輕鷗素約霜絲亂朱顔變龍吻春霏玉濺煮銀瓶羊
腸車轉臨泉照影清寒沁骨客塵都浣鴻漸重來夜深
華表露零鶴怨把閒愁換與樓前晚色棹滄浪遠
姜石帚以盆蓮百餘本移置中庭讌客同賞賦
拜星月文英百拜
絳雪生涼碧霞籠夜小立中庭蕪地昨夢西湖老扁舟
身世歎飄蕩暫賞吟花酌露尊俎冷玉紅香罍洗眼眩
魂迷古陶洲千里翠參差澹月平芳砌甎花滉細浪魚
鱗起霧盎洗障青羅洗湘娥春膩蕩蘭烟麝馥濃浸酒
吹不散繡屋重門閉怕便綠減西風泫秋檠燭淚(一作外)
過西湖先賢堂傷今感昔泫然出涕賦西平樂
文英
岸壓郵亭路欹華表堤樹舊色依依紅索新晴翠陰寒
食天涯客又重歸歎廢綠平烟帶苑幽渚塵香蕩晩當
時燕子無言對立斜暉追念唫風賞月十載事夢惹綠
楊絲畫船為市夭粧艷水日落雲沉人換春移誰更與
苔根洗石菊井招魂謾省隨車載酒立馬臨花猶認嫣
紅傍路枝歌斷讌闌榮華露草零落山丘過此西湖恨
擬西州羊曇淚落沾衣
丁香結賦小春海棠
香嫋紅霏影高銀燭曾縱夜游濃醉正錦温瓊膩被燕
蹋暖雪驚翻庭砌馬嘶人散後秋風換故園夢裏吴霜
融曉陡頓闇動偷春花意還似海霧冷仙山喚覺環兒
半睡淺薄朱唇嬌羞艷色自傷時背簾外挂淡月向立
秋千地懷春情不斷猶帶相思舊字
花犯郭希道送水仙索賦
小娉婷清鉊素靨蜂黃暗偷暈翠翹欹髩昨夜冷中庭
月下相認睡濃更苦淒風緊驚回心未穩送曉色一壺
葱蒨才知花夢準湘妃化作此幽芳凌波路古岸雲沙
遺恨臨砌影寒香亂凍梅藏韻熏爐畔旋移傍枕還又
見玉人垂紺鬒料喚賞清華池畹臺桮須滿引
友人泛湖命樂工以爭笙琵琶方響迭奏賦還
京樂文英
宴蘭溆促奏絲縈筦裂飛繁響似漢宫人去夜深獨語
胡沙淒哽對雁斜玫柱瓊瓊弄月臨秋影風吹遠河漢
去褭天風飄冷泛清商竟轉銅壺敲漏瑶牀二八青娥
環珮再整菱歌四碧無聲變須臾翠翳紅暝歎梨園今
調絶音希愁深未醒桂檝輕如翼歸霞時點青鏡
宋仲温詩帖
秋日懷兄弟
秋至轉相憶蕭蕭落木初如何去鄉國不見有音書漂
泊全無定存亡半是虚風塵幾時靖還似昔同居
相别幾多時相思淚滿衣家貧經難久世亂得書稀作
吏誠全拙從軍事亦非鄉心秋塞雁盡日向南飛
懷何孝廉
絶憐何有道老節獨居貧孝義今誰及交情久更真清
齋將十載小隱欲終身别後音書斷相思入夢頻清明
前五日宋克書舊詩三首
南宫生傳渤海高啓撰
南宫生吴人偉軀幹博涉書傳少任俠喜擊劍走馬尤
喜彈指飛鳥下之家素厚藏生用周養賓客及與少年
飲博遨戲盡喪其資逮壯見天下亂思自樹功業乃謝
酒徒去學兵得風后握奇陳法將北走中原從豪傑計
事會道梗周流無所合遂遡大江游金陵入金華會稽
諸山蒐覽瓌怪渡浙江泛具區而歸家居以氣節聞衣
冠慕之爭往迎候門止車日數十兩生亦善交無貴賤
皆傾身與相接有二軍將恃武横甚數毆辱士類號虎
冠其一嘗召生飲或曰彼酗不可近也生笑曰使酒人
惡能勇吾將柔之矣即駕往坐上座為語古賢將事其
人竦聽居尊下拜起為壽至罷會無失儀其一嘗遇生
客次顧生不下已目慴生而起他日見生獨騎出從健
兒帶刃策馬踵生後若將肆暴者生故緩轡當中道進
不少避知生非懦儒遂引去不敢突冒訶辟明旦介客
詣生謝請結驩生能以氣服人類如此性抗直能辨好
箴切友過有忤已則面數之無留怨與人論議蘄必勝
然援事析理衆終莫能折時藩府數用師生私策其&KR1471;
蹶多中有言生於府府欲致生幕下不能得將中生法
生以智免家已貧然喜事故在有饋酒肉立召客與飲
啗相樂四方游士至吴察其賢必與周旋欵曲延譽上
下所知有喪疾不能葬療者以告生輒令削櫝疏所乏
為請諸公間營具之終飲其德不言故人皆多謂生似
婁君卿原巨先而賢過之久之稍厭事闔門寡將迎闢
一室庋歴代法書周彝漢硯唐雷氏琴日游其間以自
娱素工草隸逼鍾王患求者衆遂自閟希復執筆歆慕
靜退時賦詩見志泊然處約若將終身生姓宋名克字
仲温家南宫里故自號云
贊曰生之行凡三變每變而益善尚俠末矣欲奮於兵
固壯然非士所先晩乃刮磨豪習隱默自將履藏器之
節非有得能之乎與夫不自知及違遠道德者遠矣
會稽楊維禎廉夫(庚子歲贈)
東吴宋仲温工古歌詩尤工諸家書法余有所著必
命仲温書之且扁舟訪余東海角觴咏數日而别為
賦長歌一解酒餘使歌之余和以鐵龍之嘯不知人
間世復有過余樂者不余既醉書此歌復令仲温書
遺玉笥崆同兩生者和之
宋才子玉雪表鐵石腸裔出蘭臺大夫後才似祁庠大
小之雙郎龍伯國長鯨未築封豕未屠蚩尤張天天鶻
塗白日不照東西隅東相府西將府爭致人才出門下
宋才子高步野鶴不嚇腐鼠喏喏恥僕臣嚶嚶羞妾婦
歸來閉關彈五絃浩歌激裂驚千古宋才子莫論秦莫
美新城中酒薄不醉人尋我鐵龍東海濱鐵龍雄飛雌
亦走鐵仙九招重入手海水未西傾扶桑未左紐倩爾
五色毫飲以酒一斗不書汝祖九辨弔湘纍大書鐵龍
九招傳不朽
饒右丞介之論書贈仲温(丁未歲贈)
太白流西荒音響一何切蒼精散暘谷光彩爛昭晰靈
氣垂八芒雲漢自兹抉人文既開張象畫亦區别冥機
不自見直待智者發誰能懷邃初心焉悟皇頡閉門工
造車出門即合轍古人有成言得之盡毫髮流形歸自
然萬古字不滅將同造化功豈獨在書訣神哉嶽瀆經
煉石補天裂
玉笥生張憲思廉贈(四首)
大王風息塵漲天邊烽鬼憐紅飛煙劍倚高穹懶磨刃
弓挂摶桑未上弦冰凝霜沍江南道偃蹇寒梅雨中老
鐵心不屑作和羹紅杏枝頭春意閙宋才子第一人卿
寵(闕)奴佞臣姻不諧(闕)宴不終圉人恥隨青袍白馬横
梁境肯學銅爐鐵筯匡徐君登科只許大兄先奪錦已
傳佳句新宋才子温如玉商之孫子多伶俜能武能文
唯爾獨惟爾獨何不取中尉獨檀代成功治太平鼎食
開元禄文武名成吾爾錄
江南羽化張天雨海上神交宋仲温楷法鍾繇稱獨步
草臨皇象已專門折釵未墜風前股漏屋先凝雨後痕
寄語臨池諸俊彦蚓蛇雞鶩莫須論
吴生抱綠綺為我操春江洄洑收沙溆飛濤濺石矼岸
低風捩柁船靜月窺窗萬派朝宗意鍾期信少雙
興盡抱琴歸江空歲暮時孤城天拍水長路雪漫岐日
月催年事關河啓夢思胸藏幾兵甲能壓布帆遲
高啟季迪贈醉歌
書足記姓名劍可酬恩讐少學兩不就空作澹蕩游與
君相逢在東州赤氣浮面非凡儔驅車欲過公子宅苦
心莫伸涕横流黃雲已蔽燕國晚白露正滿梁園秋天
高海闊無處往借問何以銷煩憂千石酒萬戶侯請君
論此誰當優吴門日出花滿樓醉眠不須遣客休君留
綠綺琴我脫紫綺裘今朝春好能飲不東風吹散江南
愁
高季迪奉答感舊五十韻
魯酒且緩傾聽君放歌行君歌意何苦慷慨陳平生少
為鬭雞兒鮮裘奪春明走馬出飛彈撇捩誇身輕氣伏
諸俠徒不倚父與兄落花錦坊南美人理粧迎綠雲晩
不度樓上鳴瑶箏酒酣迸五木脫帽呼輸贏及壯家已
破狂游恥無成太白犯紫微三辰晦光精金鏡偶淪照
干戈起紛爭中原未失鹿東海方横鯨遂尋鬼谷師從
之學言兵石室得陰符龍虎隨權衡業成事燕將遠戍
玉關營巖谷雨雪霏哀獸常夜鳴撫劍起流涕軍中未
知名奇勲既難集迴臨石頭城石頭何壯哉山盤大江
横黃旗歇王氣玉樹沉歌聲晩登臨滄觀愴惻懷古情
覽時識禍機不因憶蓴羹飄然别戎府溧水罷東征裸
衣佐刺船臨危釋猜萌歸來訪鄉閭亂餘掩蓬荆舊宅
人已改荒池泉尚清瘦妻倚寒機正歎伊威盈相迎不
相笑伏雌為重烹從兹謝行役閒園事躬耕昔同徒步
人十年擁麾旌鴻毛獨未順蹭蹬違霄程知音竟為誰
四海嗟&KR1103;&KR1103;齊竽不解奏楚璞何由呈懶求薦辟書傲
然揖公卿衰蕙弔蟋蟀柔桑喚鸝鶊閉門節屢變壯魄
空潛驚顧我雖腐儒當年亦崢嶸小將說諸侯捧盤定
從盟大欲千萬乘獻策登蓬瀛洪瀾阻川途浮雲蔽天
京終焉困澤畔日暮吟蘺蘅賤貧此時居復與喪亂并
何殊九月中嚴霜折枯莖頗聞君子心道窮貴益誠已
志不獲施安用軒裳榮所以不苟出出則時當平今晨
喜逢君有壺對前楹風日初澹沲櫻桃作繁英適意不
一醉屑屑徒悲縈達人若相遇大笑絶冠纓
雲林處士倪瓚元鎮所贈三首(并序)
至正乙巳三月廿四日仲温高士與沈文舉共載訪
佘笠澤東渚之蝸牛廬中相從過玉明宅煮茶留坐
遂以永日吹笙鼓琴於水光林影間但恨吾子儀遠
在數十里外不得同此集也廿五日仲温别余他之
漫成長句以寫余懷瓚
三月將闌春欲夏循簷共看辛夷花階前瀹茗香照色
坐上吹笙清不譁拄杖偶過公子宅班荆宛似山人家
宋玉才情何可得肯抛塵土踏江沙
江上欣逢宋仲温蕭條古道向君論我居笠澤已十載
看竹唯君我欵門
宋公天下士畫竹能鼓琴來我北渚下相從論古心
放歌行贈宋君汝陽周砥(履道辛丑)
今日非昨日今年非去年天地不同老日月豈停旋寸
心摇摇顔色改只似秋蓬與夏蓮柏梁賦詩不早(闕)長
楸走馬未得前閶闔九重虎豹守我欲上訴無因緣荆
山泣玉徒自苦夷門抱關誰復賢寶劒夫容拂秋月高
歌對酒聲哽咽當時輕意千古事幽憤于今向誰雪蘭
臺公子天下奇心膽豈足他人知荆卿不答魯勾踐項
羽肯顧齊安期東吴市上花漠漠相逢意氣傾山嶽笑
說秦關百二重卷舒風雲不盈握一生不識平陽奴况
是霍家馮子都明珠白璧等糞壤玉環翠袖皆蟲蛆甘
心廓落事屠釣矯如游龍不可拘宋公子爾彈琴我放
歌白晝苦短夜何多黃金高臺幾千尺翳日浮雲奈若
何
放歌贈宋君仲温雲間沈鉉(文舉)
宋君曠蕩士儒服非狂生筆掃千軍陳胸藏數萬兵銛
豪破紙竟何益按圖折禦分縱横魚麗鳥翼談者易野
雉家雞人目盲當時管樂已黃土白璧往往遭蠅營荒
城不啟塵四塞拔劒斫地浮雲行十年驅走向豪俠逢
人一諾千金輕低頭拜東野捐官識韓荆苦心為知巳
嗜膽執仇爭匹馬西入關&KR1149;刀從北征途窮亦知時不
利俛首抑氣隨將迎蕭蕭破屋漏星雨妻子顧笑形神
清東家小兒袴褶鞍馬好西家老翁藍褸衣不成爾獨
胡為昧生理長軀七尺誇人英城頭雨聲如建瓴泥汙
厚地天無晴我留君家醉十日謔浪顛倒呼儂傖請君
棄擲几上筆為君拾留牆角檠眼中世事如轉目勿謂
貧賤忘交情氣酣中熱雙耳赤細語向人肝膽傾玉壺
擊缺歌浩浩不作老腐咿嚶聲促君起望東南氣(闕)
泰階何夕平我有長策君有長纓危可安亂可寧慎勿
輕受虞人旌慎勿虚看處士星丈夫事業須磊落富貴
逼君君莫驚
詩送仲温先生還吴沈鉉
江城蕭索西風起行逢故人驚夢裏憂深自覺少容顔
食盡唯愁拙生理看君白髮何由得把袂相逢更悲喜
筆力隨年老愈深詩思逼人鳴不已每呼石丈即低頭
獨寶蘭亭誇欲死近來英氣減前時酒量仍非向來比
從渠門第沸如羹自保情懷澹如水城南只友高書記
謝官歸來接鄰里交游散落苦無多世事悠悠竟如此
明朝忍去别江頭楓葉蘋花送行李
燕山曾爟蜀人王燧會稽唐愚士洪武廿一年四月既
望同觀于應天府學之東齋
周履道詩
題雜畫四首
離離江樹暗芳洲江上西風幾度秋别鵠未歸天又晚
不勝清怨憶丹丘
亂雲飛雨晝漫漫水閣風林五月寒我憶越江江上苦
扁舟今向畫中看
我憶草堂臨澗阿月明夜夜到松蘿今朝見畫懷歸去
收拾閒情託詠歌
水闊天低欲盡頭柳花如雪暗歸舟平生解識滄洲趣
何處飛來雙白鷗
對春雪一首
璚葉綴玄圃玉羽翔伊川翻霙九霄下呈芳二月前低
徊隔簾翠玲瓏入綺錢欲消不自駐已斷復成連珠幃
凝華潔花池舞影妍相思梁園暮曾賞洛城年昨日賦
得此詩寫奉元度孝廉一笑王成老蘇刻還致二本餘
以五環送之復其元值也望致之春寒佳否砥再拜
初月十七日梅花有便索一枝見惠甚佳砥
尚朴齋一首
言甘知有吝味旨閑其多居恒屬念慮抱朴心靡他淳
風返元化至體適平和意勝惟自然道存諒不磨營營
彼澆俗機巧滋煩苛身偕百憂長奄忽其奈何
風雨一首用高季迪韻
貧富不相直衰榮固有時行哉徒自速止尼未為遲崎
嶇千萬塗辛苦豈要辭風雨羣雞鳴壞屋起晨炊一日
不解醉千古有遺悲如何屠釣人敢為帝者師
題吾子行遺墨後
立世守兹道毅然生死間奄去同其盡榮辱豈相關若
人固可悲弔溺吾所艱蕭瑟見遺墨風雨慘容顔秦唐
去我遠二李無時還世傳斯有在邈哉不可攀
芸閣讌集得壑字
休沐出自旦騰步非所樂偶兹芸閣賞得遂中林約朱
輪交廣衢綺麗涉紛錯寧復知閒燕飛蘿散雲壑池魚
可以觀幽蘭可以握金題耀緗帙粉墨間揮霍覽物千
古上興謠契冥漠總總不復云悠悠付觴酌朋簪既已
盍善戲不為虐志適孤興遠物遣萬慮薄於世本何資
逍遥每恒若行矣空谷深撫心慚場藿
贈葉秀才一首
日暮登高臺浮雲蔽遠陰樹木何蒙籠野雀噪繁林驅
車涉關塞岐路鬱且深借問子何之故鄉阻崎&KR0706;曷不
暫栖息蓬藿非所任隱憫(闕)不發威遲既前臨脆管促
飛觴鵾絃舊逸音仗劒從此别秋風滿懷襟寡立步非
窘薄游志不沉策馬欲俱去我無當世心
送淮南蘇同簽赴鎮
大江洪流若奔馬横截中天向東寫吴楚風煙浩蕩中
海門赤日光相射上將氣吞雲夢澤猛士聲振長平瓦
靈旗遥指濠泗間神戈暫駐狼山下萬民不擾農業興
白叟黃童在田野文武之道惟張弛固識賢才天所假
去年開閫今復來歡呼動地聲如雷願翻長江作霖雨
沛澤何止沾枯荄我欽當時羊叔子峴山之碑傳未已
清德九世其在君緩帶輕裘自兹始
送趙一陽真士歸霅上
渺渺晴湖白鷺飛青山迢遞夕嵐微閒操桂檝雲生腋
欲采芙蓉露滿衣紫翠房深丹竈暖松杉秋靜鶴巢稀
明年去覓封君達應駕青牛說息機
次韻介之夢山中
松花金粉落春晴白鶴看碁如客行疎雨竹窗緣是夢
隔林茶臼只聞聲繁華久困心何得澹泊相遭思亦清
不有鹿門高世志山中幾日道能成
送李用和之常熟知州
落日孤城近海邊川光九道直如絃朱幡到邑歌來暮
玉帳論兵思去年楚水南迴多賈舶虞山西望少人烟
從來惠化同甘雨還使殘民得灑然元度中舍持此紙
須近詩謾錄如上元度年妙才俊清辭麗翰有足高於
人者尚有以取此何哉山野人硬語政自不滿一笑耳
至正二十年六月八日勾吴周砥
竹林陳氏雜帖
宗遠先生復入虚白齋余喜承教有日因成短
歌一章以求笑政
竹林先生陳夫子白髮鬖鬖垂兩耳著書眼似秋月明
為文思入青冥裏近來學得神仙術欲向山中餐石髓
世間自有仙人居何必蓬萊三萬里先生一去竟莫迴
我嘗勸之留不止如何擘破山中雲却被茅君強招起
至正壬寅立冬日浯溪辱友朱志道再拜書
奉和中秋翫月佳什三首錄上虚白先生宗遠
隱君同發一笑鮑恂再拜
昔年為作蟾宫客曾向宫中看玉輪萬丈高懸金粟樹
三更影落絳河津生憎老兔深為窟却笑仙娥不嫁人
回首歸來舊塵世滿天風露一吟身
數年不對中秋月月色依然不負秋嬾問仙人修玉樹
且陪帝子上璚樓斗牛低繞天樞轉河漢斜横左界流
却望蓬萊宫闕遠幾隨清影重回頭
浪說今宵明月好干戈滿地幾人看惟堪院落清尊賞
忍照沙場白骨寒綵筆寫殘思縛兔玉笙吹罷擬乘鸞
知君此會非忘世只為良辰一笑難至正庚子中秋后
五日在玩易齋書
次韻劉季章治中邀夏仲信郎中游永安湖詩
二首
金粟寺中公廨靜白晝事閒如治蒲沙棠為舟穩可泛
郎官之湖今豈無啄花鸎坐水楊柳雪藕人歌山鷓鴣
日西上馬踏歸路小隊高呼驚道吾
湖上筵開張水戲捲慢涼風吹短蒲大魚聽樂浪頭出
小艇賣花城内無丙鼎庚庚識饕餮甲煎班班炙鷓鴣
酒酣賦詩動海色絸紙楷書能寄吾向曾附字問起
居想達聽司光弼員外詣門下迨今不知何在今因禀
從道便敬寫前詩以通近信新民先生有無辜之累政
在府上所見不齊之中能無斯文之念轉一語為解紛
乎從道公差至彼望分付僧房住七五日更望作成早
回尤好從道菊坡甚愛其誠謹倘有書附菊坡廷傑托
之毋妨鄙藳在鐵厓先生處煩討付從道回幸幸思邈
二府會間道意稍涼往見也六月十八日布衣生顧阿
瑛詩帖上子剛判府先生元璞卧病弗能作書囑筆
申敬
金粟道人和劉别駕永安湖上詩有啄花鸎坐
水楊柳雪藕人歌山鷓鴣之句此詩一出便覺
鐵厓不得擅其體又徼老鐵同韻走筆賡去不
能奇也嘿菴虚白兩明府共賦必有錦囊中語
拈出一奇也
秀州城外鴛鴦湖郎官颿開十幅蒲人游玉壺天上下
鳥度屏風山有無起舞或呼謝鴝鵒賦詩爭傳鄭鷓鴣
酒酣不怕歸路晩將軍曾識李金吾老鐵楨詩帖上
和畢煩粘卷送達金粟所也
次韻觀帖之什
水如燕尾出湖分合入長溪直到門韋杜桑麻元兩曲
朱陳雞犬却通村換羊賣馬囊中帖刳癭懸匏竹裏尊
昨日煩君來閱賞扁舟短纜繫籬根
次韻癸卯除夕
仰觀北斗轉遥天春在寒爐爆竹邊夜列粉盤循舊俗
曉看羅帕賀新年燒餘葶藶生當路雪後梅花開滿煙
不用鞭灰覓如願客囊剩有酒家錢
次韻甲辰元日
異鄉元日身強健兒女欣欣各有家禾秀連莖秋合穗
雪裁五出曉分花天開象魏星辰逼地接幽燕道里賖
三徑不荒松菊在白頭且覓醉生涯
夜宿三塔次陳元朗韻
水落南湖不露沙又牽舫子到僧家春浮大斗涓涓酒
寒隔虚櫺薄薄紗半夜塔鈴傳梵語一杯江月照梅花
坐來詩句生枯吻指點銀瓶索煮茶
海上留别復初長老
通玄寺裏游三日剪剪輕風透薄寒一樹山茶開朵朵
五更百舌語般般看山且喜秦川近把酒休歌蜀道難
不得攜笻上金粟厚挲天冊舊碑看承寄諸詩讀之
不忍釋手隨即和復適往禾興失於寫上昨日又辱見
和八詩合溪行卷始不寂寞矣鄙作附呈併求竄改顧
阿瑛載拜博文先生(館下)正月十五日呵凍書于不二
室
元夕與婦飲
問夜夜何其睠兹燈火夕月出屋東頭照見琴與册老
婦紀節序清夜羅酒席右蠻舞裊裊左瓊歌昔昔婦起
勸我酒壽我歲千百仰唾天上蜍誓作酒中魄勸我飲
此酒呼月為酒客婦言自可聽為之浮大白老婦曰
人言天孫思配不如月娥守孤不知羿婦相棄以犇曷
若織女相望以久之也錄呈子剛節判宗唐秋官一笑
竹林先生見此煩繕寫一本到秋官牙仍要光和見教
老鐵楨再拜
賴善卿到嘉禾為作金粟道人詩使瀕行曰金
粟吟友為元璞尊者胡為無詩走筆一解兼柬
西白仲銘兩宗匠一笑
琦公口有綺語債年來不誦西胡經宫詞在古無師利
野史于今有贊寧劫灰何曾燒汲冢世祚時聞語塔鈴
林下寧無讀書者夢中應見伍喬星至正辛丑立秋日
老鐵楨在雲間清唳亭試郭玘墨唐律一首上寄節判
相公尊先生
鳳皇亭亭江水長令人清夢憶瀟湘坐來深樹當春雨
舍近分陰到野棠一柱空標王日月千金誰買漢文章
壯懷無賴憑詩遣絸紙封霜少府堂陸掾郎行書此
以奉起居語意不工萬希賜教餘無言扶風馬庸再拜
上
次韻元璋先生簡奉訥齋判府相公一笑
倅車新赴雲間幕文采風流有譽髦未許芝蘭紉客佩
又承雨露染恩袍濃薰酒漬紅螺甲清夢華生玉兔毫
退食郡齋無一事詩成渾似柳儀曹辛丑六月望高平
瞿智書于龍江之通波草閣
長句四韻奉贄郡倅相公先生伏干郢削
銀章朱紱照熊輈特命東吴最上游綵筆判花分半虎
鸞刀解節少全牛一官檇李風生幕午夜雲間月滿樓
為報廬江毛孝子故人張奉在南州諸生張樞再拜
舊作錄呈希過目正之至祝上史右轄廿韻
天下中興日名臣第一功長才王佐略壯節古人風德
業蕭曹並威名李郭同從容三代禮磊落萬夫雄閫令
秋霜肅牙旗曉日紅勒碑因入蔡賜樂豈和戎翊戴尊
王室勤勞答聖躬捷書聞薊北惠政遍山東淮海民皆
仰荆揚貢復通壺漿來父老歡詠及兒童掣電驚神駿
穿雲射過鴻乾坤今運泰狐兔已巢空袞服三台近麻
宣極品崇雲臺圖漢將赤舄美周公楚塞秋吹雨吴江
夜落楓壯懷思附驥吉夢兆非熊素有依劉念將陳報
國忠賈生憂世切阮籍歎途窮恩禮多蒙被周旋誓始
終敢從鞍馬後擬見賦彤弓
送謝參軍陳長史一律
朔風吹雪滿貂裘朝覲寧辭萬里游河水南來依故道
關山北去近神州春明玉殿衣冠盛花覆宫筵禮數優
共說中興漢天子雲臺今已畫公侯至正壬寅春二月
六日錢方再拜宗遠聘君尊先生
送瞿慧夫上青龍鎮學官詩序
予每讀句曲外史所詠送瞿博士上青龍學官詩愛其
華婉新麗飄然有仙氣欲口占效之輒困譬學為頌不
之魯不工是時予猶未識瞿君也至見其人魁岸温偉
風致皦然愕曰是稱其詩之情者也益慕與之游居頃
之行日與游者及校官大夫士共為飲餞則屬余為贈
言語云送人以其軒不如送以言言不可已也先聖王
設為庠序之教以厚民性以修人倫以正國俗其仁溥
矣猶以為未足又為校室以(闕)所謂家有塾其制也夫
民散處田廬遠于國中而不與入(闕)學則為置塾以徧
教之故其人雖不身與禮樂文藝之事固己習聞其論
而孝弟忠信之節皆以素講而力行奇衺之行異端之
言不入于耳目當是時聖人之教洋溢乎宇内此頌聲
所由作而君子所以屢致意焉也今青龍學官不特為
塾庶幾庠序之重蓋千室之聚四民之處秀材生焉卿
士安焉於今與州縣並稱慧夫往為之師宜盡心焉錄
朱子以來其師弟子扶樹大教修孔子之道人之仰之
如日月出與俱出入與俱入令家誦戶蓄其書誠得師
為論繹朱子之說使曉然覺寤功必倍矣吾前舟過青
龍河見夫屋在北林中有美衣冠三四人徐行過柳下
為將入者余憶之曰何巨家以今言則其學宫也聞學
宫有唐宋石刻諸詩詞悉如外史所詠此可游也慧夫
何遲遲至正四年十二月十九日永嘉李孝光季和序
青龍江上古儒宫子去横經作士風當戶九峯春樹隔
去家百里海潮通華亭好事籠盛鶴楚刻名碑篆剝蟲
信是青衫如拾芥辟書已在薦賢中句曲外史張天雨
解道詩成泣鬼神錦袍未負謫仙人隨時俯仰何奇士
值世承平只幸民醉卧惟餘青眼在交游莫擬白頭新
客來異縣亦近耳得此斯文肺腑親余客游婁縣與瞿
郭盧吕諸君日相從為嬉游登山臨水飲酒賦詩五六
人者無不與將去婁又和此詩為别至正五年正月八
日永嘉李孝光季和父在海寧東齋書
往年過婁縣適瞿君慧夫將上青龍鎮博士諸君皆賦
新詩以送之使予為序後四年復過婁視所為文但覺
蕪陋耳至正八年二月廿五日孝光題
丈夫求仕非無術只合明時作校官弟子日來供茗飲
先生時坐取琴彈澱山春樹簷前綠谷雨秋風帳底寒
善舞不須愁地褊才名行且屬儒冠勾吴沙門釋善行
庚寅十月廿七日
獨坐高堂對春雨碧梧飄濕鳳皇翎已瞻百里陪郎宿
尚許孤槎載客星把酒長年惟覓句焚香終日只横經
我來十載今朝醉一笑逢君眼倍青至正庚子三月曲
江錢惟善書于嘉禾邑庠敬恕堂
仕宦去家百里近文采照人當妙年想見彈琴讀書處
牆頭春日薺花圓
江上春風日夜催即看柳色上衣來莫言美玉難酬價
定有黃金為築臺
人生豈必相逢早異縣傾心有弟昆却恨客舟無意緒
預先載我出吴門陳惪永叔夏
闔閭城郭東海近滄江正爾連吴淞只消放船七十里
不用過山千百重學子衣冠皆濟濟先生事業豈容容
媿予白首成潦倒春風安得此相從會稽生王冕
公道懸真賞清詩見似人衰年只遯跡今日解傷神浩
蕩龍江曉淹留雁塔春心期渾未卜秋夢已頻頻京兆
梁恂
彥明王先生為予言慧夫青龍教諭時已嚮慕
且出示張伯雨李五峯所贈言伯雨故交李與
余生同六人今皆不存覽之愴然為賦此詩
聞說瞿文學與交皆偉人曹劉不可作張李故相親已
脫塵中鞅猶存席上珍才名元振厲詩語特清真顧我
來何晩思君妙絶倫平生五經笥他日半通綸小試衣
冠掾終期科第臣芝蘭居輒化薑桂久逾辛孟浩吟偏
苦虞翻相本屯風雲同律吕時序異參辰有恨月初夕
無言草自春能忘正云晤搔首暮江津句章黃玠
送瞿君慧夫上青龍鎮學後序
夫位卑而責重賢者不患其位而患其責不患其位故
無諂諛以求進患其責故無廢官而怠事不賢者則反
是矣吾友瞿君慧夫為青龍鎮學教諭知慧夫者咸曰
教諭下初命之士一等其位卑以慧夫賢而多才非所
宜居余因解之曰教諭固小官也在學校其分則師也
吾見其尊未見其卑也峩冠大帶坐之堂上口誦詩書
禮樂以造羣士務使人人抱道執藝小大成器緩急足
賴為用其責至重也賢者之心盡吾責而已矣夫庸校
其位之崇卑哉不知青龍掛籍凡幾戶能為士者凡幾
人吾聞吴淞大江出其旁地氣清淑必其間多秀民知
讀書向義願為弟子員待慧夫之來唯恐後者慧夫往
焉絃歌之聲聞于鎮間他日吾亦往求吾子而樂觀之
昆陽鄭東序
送瞿慧夫青龍鎮學官二絶
山雨蕭蕭夜轉多思君别後定如何帷犀怪底時時動
池上東風生綠波
雲影垂江護晏陰題詩東閣曉寒侵便須騎馬迎君去
街上青泥三尺深呂肅
贈畫師朱叔重叙
論畫之工者于昔代有其人而今之世尤盛始國之初
興才人輩出禮樂文物炳炳為一代典章者萃然于其
間畫居一也時翰林大學士魏國趙公房山高侍郎李
薊丘商曹南諸大老稱首數公皆世巨儒聰明才辨動
天下而身館閣近清光其所目擊莫非奇聞異觀又其
胸中復自涵容大川喬嶽之不可測識者故形諸筆端
點染紈素則必怪奇雄特深莫知其所自高莫瞻其所
入千態萬狀一舉而盡之宜其名世傳永無忝也厥後
嗜其畫者或私淑諸人或臨摹想象遂以升堂造域者
常常有之而南方最多吳朱叔重氏其尤也叔重儒者
而工畫每一賦詩得模寫之妙輒肆筆繪之極詩詠之
工嘗曰王右丞水田白鷺夏木黃鸝之詩即畫也而李
思訓數年吴道元一日其工夫學力所到者畫即詩也
庸有二乎夫吴人固多善畫者往往泥于毫素之末以
之資生以之餌名畫雖工不過為苟取之具而已君子
奚取焉寧取夫所謂翰墨游戲者若叔重是也其衣褐
其冠素其足跡未嘗遠游其身未嘗仕於時名雖稱于
薦紳士大夫而未嘗赫赫得時譽飄然其舉紛然其居
與時世相浮湛若不異乎庸衆人者而其賦乎天者醇
其才清其智明至發之繪事有自然之妙或者其胸中
亦自有以(闕)之不可測識者與人不得而知也古之人
游於藝者以小物不遺而動息有養也苟有養也則游
藝不為末矣又况風流醖藉如叔重者乎吾將見其名
世傳永無忝矣鄧君恒持卷俾桓以言贈叔重桓辭不
能弗許因叙述其所以復之是為贈至正十五年三月
廿又五日大梁朱桓書於中吴旅舍
婁東朱叔重滿卷畫雲烟過越乘山轎歸吴放野船危
峰蒼鶻上遠樹白鷗前每愜幽尋意題書為爾傳虞堪
朱子耽詩畫風塵空白頭神令運筆速力與扛鼎侔射
虎石飲羽刺山雲迸流嫩嵐媚白日爽氣澄素秋慰我
烟霞想見爾珊瑚洲何時乘大舶沉以鐵網收吕敏
良工繪理善丹青萬里江山方寸生老樹蒼松乘筆興顛
厓怪石令人驚浮雲冉冉看若動流水潺潺聽有聲我
欲登臨游古刹危(闕)蒼松老人錢伯
朱公之畫清且竒巖崖嵽嵲高秋時興來落筆雷雨垂醉
中飲墨來天池當時策策西風急萬木槎牙皆特立寒凝
翠叠咫尺間夜半尚疑山(闕)李成不作俱假名平遠
後來惟道寧如公水墨非畫者觸熱對之雙眼明錢元
善
婁江有客朱氏子解畫丹青稱畫史鮫綃一幅淨如水
溪山樹石生筆底元非丘壑在胸中安能經營作佳製
便當舞劒助揮豪翰墨人間恣游戲南陽野客邵復有
初父
念子高居水屋寬每將圖畫想衣冠墨池雨潤秋雲濕
海嶽風生玉樹寒萬里幽微來眼底百川平遠出毫端
安能脫得塵間鞅著我扁舟把釣竿吴門李伯彰
揮毫落紙妙通神筆底自有無邊春他日丹書九重下
肯將巧思畫麒麟延平吴晒
秋風蕭蕭吹短髮十年東游作行客青山茫茫幾十里
飽看自能忘拄笏欲求負郭二頃田誅茅且作終南宅
歸來一身倦行役俛仰城市殊偪仄胸中愛山那可忘
每抱幽思記行跡婁江朱君名畫者為我丹青時一寫
眼前態狀寫奇特(闕)導西林獨歸馬參差遠樹生鬱葱
鳥道幽分入平野九州壯氣凌太空中有飛龍逐雲下
筆端磊落皆宛然六法縱横遍瀟灑江南三月春雨多
桃花水暖揚微波買舟載酒不歸去湖邊醉倒逢狂歌
畫圖咫尺勝如許抱琴坐對長吟哦只今烽火苦未息
况聞南北徒干戈不妨歸計養朝夕一丘一壑終如何
毗陵安敏書于鶴林精舍
海嶽菴頭積翠峰蒼松兩兩似游龍要知米老騎鯨去
誰把雲山寫澹濃
朱郎絶似大癡哥丘壑胸中寫更多我欲攜琴訪猿鶴
白頭相與卧松蘿灌園翁顧敬
落筆山雨至客樓生遠思風流朱叔重不似虎頭癡
倚柁寫秋色曹娥江上頭樹光連塞雁天影落沙鷗錢
唐徐恒
畫圖只數李將軍風致流傳恰到君登樓十日人罕見
寫盡江南萬壑雲高恒吉
吾邦會稽山水府萬壑千巖如米聚平生癡絶顧虎頭
道中應接亦良苦至今清響若耶溪童子山僧惟杜甫
近代乃有高尚書時過雲門吐奇語麥秋天氣小籃輿
移將長松在縑楮高標遠韻不復見寂寞溪山但風雨
朱君叔重吴下來示我小圖雲一縷乾坤秀氣皆可得
李郭董米開門戶林稍出没烟霧中山谷隱顯帶洲渚
江南生意半幅中天真平淡此為愈君誠破筆書萬卷
魏國風流敢相許如何叔重心好古布襪青鞋獨艱阻
明年須償司馬約綠水青猿宿天姥老我尚堪歌勝游
藝苑詞林期一補至正十五年九月十四日會稽山樵
元瀞書(闕)元鏡
贈筆工沈日新
玉翁灑翰唯馮須製法授以柯山徐當年松雪所親見
故使穎也能馮如擇毫審固用工久楮白陳玄駿奔走
若馮若陸真可人俱是文場斵輪手沈生晚出亦舊家
恥將秋菊爭春華南洲佚老重題品不日聲價十倍加
耄我雲山倦文字爽氣挹來那有思一枝持贈焉用之
殊異江淹夢中事宋季太末徐信卿筆名重搢紳間玉
溪尚書趙公以徐製法授馮應科俾之日縛一管不合
意即拆裂復為之必如法乃止松雪公乃玉溪從子嘗
親見其事故以此法授之陸穎馮陸齊名實本於此南
樵張復亨
獻賦長楊人又去試呼毛穎即稱冤烏犍三百何時足
欲老江南烟雨村甲戌春中沈生持筆過余有感而作
三山林附鳳
吴興馮筆妙無倫近有能工沈日新倘遇玉堂揮翰手
不嫌索價似珠珍杜本伯原
沈生筆妙能隨意曾記蓬萊應制時三十六宫花漠漠
玉階研露寫新詞五雲閣吏柯九思
南州先生真玉人蘇家季孟世絶倫良工騎箕上天去
先生餘不溪水濱東老之家酒熟未其孫猶以縛筆聞
公家兄弟不負筆我輩禿之天且嗔不如醉用榴皮寫
仙人豈亦能書者遂昌鄭元祐
吴興筆工沈日新出馮陸之後製作頗精惜其不得賞
鑒于翰林主人而徒為我輩不善者之所識也然涪州
用三錢雞毛筆游戲蘭亭三昧此又何耶元統改元季
除前三日燈下試染散卓愛其轉折可人因題卷中柳
貫道傳父
我聞善書須擇筆千金求買嗟未得何人縛免中山來
褐衣猶帶山烟濕西風䬃䬃吹霜毫快利入手如銛刀
寸鋒一日空萬紙暮鴻作陣邊雲高鍾王不生書體絶
俗筆誰能辨工拙無人致之白玉堂贈我空山書落葉
李坦之
王氏彝齋記
古之君子所以貴乎故家遺俗者豈特其名稱也哉其
文獻有可稽其支胤有可采其傳其授有可法可考夫
若然者要豈一日之積哉宋渡南諸帥臣以功名顯者
固不一若王襄愍抗節以死於苗劉之難賜居義興山
中其五世孫覺軒先生宋亡後以文儒起家官至蘭溪
州判官當盛年便歸卧荆溪之上蘭溪君之子子敬父
與其昆季仲德父子明父皆能力學以世其家文獻之
傳有可稽可考重以三昆季博洽以考索嗜古而識精
于是其家書傳子史百家之言三代兩漢尊彝罍鼎之
器六朝以下圖史繪畫之屬象犀玉石製作之粹在他
人代有一二物猶可哆然自足若蘭溪君之家殆所謂
如行山陰道中千巖萬壑使人應接不暇向三十年前
其里人岳漢陽與君中表親戚予嘗從漢陽登君仁後
堂所見歴歴固巳若此今更一世其所增益必且百倍
於昔時方泰定間子敬父尚無恙歲朝禱籖于大神之
祠籖語有謂當獲古鼎是年果得商父丁彝于雒陽夾
谷之家夾谷初不識為彝第謂灞陵橋下出于漁者之
網罟彝大容一斗重十斤其鬱發而為文章雖五采爛
錦不足以喻其菁華其模鑄之藻思雖妙畫重複不足
以喻其巧神子敬父既得之則大喜以為大神籖語靈
貺若此至合海内博識之士觀之不獨推彝為三代銅
器第一且盡讓子敬父之賞識為不可企及云未幾子
敬父(闕)至正十二年距父之(闕)二十餘年矣是年傳
聞寇將犯浙西子敬父之子令顯字光大乃謀于其二
父載資以自隨必為資所累固莫若窖藏之而盡室以
避去光大尤念彝其先君子之所識賞乃沉彝于園池
之深屏處夜間池中有物怒吼殊訝之于是出彝于水
寄之他處比賊退視所窖藏與其萬金之資千柱之室
皆燔燬掘鑿無一存者而彝也乃獨巋然獲存夫光大
之先君子禱籖於神謂獲古鼎而是年果得彝固巳神
矣晏然太平之世豈料變起倉卒哉急迫之際沉彝水
中而乃怒吼以規免于盜賊之手由此言之彝之神不
可泯沒無傳也已案史傳商諸帝有沃丁中丁武丁祖
丁庚丁太丁若父丁則未之聞也夫獲父丁彝尚足以
禆經傳之缺故歐陽公金石錄每謂古器物銘欵多可
以證定譌缺是于世教豈小補哉光大念其家故物無
一存者獨彝為先君子所寶愛于是遂以彝名齋夫王
氏世澤之醇彝能神之為之兆是相與永久無窮也必
矣作彝齋記遂昌鄭元祐
客居北渚靜窺臨霜藻蕭蕭雪滿簪玉石在山聊混璞
金蘭惟子久同心每懷往事悲今事莫棄分陰惜寸陰
自笑蝸廬無長物窗前陶器與單衾長至後十日蓋十
一月十日也獲與德機伯昂二高尚公堇伯兖二賢良
共詠彝齋有道先生見貽佳製絶歎敦厚優柔得唐人
句法宋諸老性情也張高尚命即次韻奉和書紙尾所
謂以狗尾續貂多見其不知量也恕之幸甚是歲乙巳
倪瓚再拜
張簡沈右詩
長句一首寄上叔方先生求賜之教張簡頓首
盧橘花開梓樹疎故人安穩在樓居翠眉狎坐春行酒
絳帳懸燈夜讀書未必醉來忘簡寂秖緣老去尚高虚
離羣應念賃舂者道遠天寒欲命車
敬次叔方先生見示詩韻沈右頓首上
城南陋巷居新僦綠竹移來幾箇斜叢桂山中招舊隠
讀書堆裏認君家蜀人謾詫文園賦吴市爭看衛玠車
斷簡味腴如啖蔗虎頭癡絶至今誇(右顧仲贄移居詩)
步屧春風裏翛然忘世情閒門無客到載酒泛江行雨
過山如染潮迴水自生鷗沙割千頃夢不到承明(右留笠澤)
(别業詩)右頓首拜啟十月望過吳江别業得所惠書者
三光景如過駒隙僻居江村况味寥落東流活活悵望
送清晝耳比日來計道體迪吉右萍梗之暇每懷相從
聚首實迫以歲計未免以淹遲數日須至節前可歸相
會有期已篆書千字文留此多日乞恕滯稽之辠嘗因
親戚會讌為酒所困終日憒憒近者始覺神清尚欲借
觀數日決不為寒具油所涴呵呵
中酒雜詩四句五首
中酒如卧病天寒露為霜東軒候朝旭曝背屢移牀
江頭風浪急舟小力難勝一漿歸來晚長林月已恒
太丘海岱士肆情丘壑間考槃詩賦罷采菊對南山
歲閏寒猶薄風迴水自生杖藜隨小步極目大江横
朋酒享公堂農家盡滌場縣官薄稅斂田野足耕桑右
拙詩僭易呈上併乞裁正兹因端便勒此具記不備右
再上叔方教授先生
次韻叔方先生五言律詩二首兼簡伯行敬初
發一笑
憶昔陪二子吟嘯野亭中風急江花白霜晴木葉紅去
留身若寄陶寫興無窮更喜陳夫子幽尋訝許同
掩卷嗟忘寐書燈耿獨明年華勞髮改夜氣與神清感
夢疑蕉鹿逃愁賴麯生何時重相覓握手話真情
叔方先生過詠歸亭賦詩二首以志盍簪之喜
沈右上
短棹相過莫便回詠歸亭上且低徊升堂拜母稱觴後
隔竹呼童瀹茗來八尺駝尼分紫錦一雙蠟屐破蒼苔
空江草木雖摇落猶有寒花帶雨開
積雨空林喜報晴杖藜隨意傍江行天寒木落青山出
日轉沙虚白鳥明謾擬東林時釀黍自歸南畆晩歸耕
潁川高士能相過閒把瑶琴膝上横
東林薄酒試新嘗中有松花膩粉香遣送潁川陳有道
書齋渴飲勝茶湯廿八字偕一壺薄酒奉寄上惜不
多耳楊誠齋文槀不曾收得所謂芍藥屋疑只是用幄
㡩覆護者古人稱牡丹為木芍藥白居易有詩云上張
幕屋芘豈亦本諸此未審是否更乞考正之右再拜藁
慎獨先生座下
王畛詩(倪瓚二帖附)
畛拙作數首錄呈叔方尊兄施郢斤是幸
早春十詠
春日流熙熙朱光射屋角晶熒動几案焜燿穿簾幕淑
氣襲人温輕寒惻衣薄晴窗坐來久盎背真意樂
東風生庭隅拂拂翻衣浪仁及紅綻柯德布綠回望芳
情達金閨誦聲遞書幌池塘溢波瀾柔條欣駘蕩
江梅獨清高不與花爭發自是冰雪姿豈受鉛華奪故
來風雪底玉人相蹙頞照水昏黃時孤標更超越
依依垂楊柳青眼窺陽春年年郵亭路攀折送行人臨
風攀翠縷映日鎔黃金如何不自持飄揚逐芳塵
蹁躚先春雀風暖喧晴簷驚人鮮得食矙階無停瞻不
趨太倉中小腹恣屬厭高秋寒露下大水須深潛
春流溢芳塘倒影開天鏡漪漪綠生漣漾漾玉澄瑩閒
鷗可尋盟游魚樂行泳清斯清濯纓鑑心鑑其定
鮮鮮牆根草春染千堆藍光淩青袍色夢入新詩譚胡
馬思塞北陽春辭江南欣然鬱吾目生意性所耽
提壺勸客飲布榖催農耕農耕困耒耜客飲酣簫箏勞
逸分已定興廢時改更物生固如此天運還循行
春來睡未足兩眼乃眵昏春事已爛漫我懷獨和渾驥
尾不可附虎舌誰能捫芳塵因涸轍北溟思鯨鯤
天公妙莫測百卉巧剪裁朱朱與白白脂粉如勻腮澤
沾無遺物燒却綠回荄痼陰少成實涉山乏良材
自遣
江湖肆鯨鱣溝瀆難容身人情不千日世事有兩心朝
暮有顯晦日月常升沉天道我欲問其理幽且深
生成無根蔕飄忽寄此身顧盼絶青眼相交少赤心芝
蘭棘溷發泥沙玉空沉乾坤信浩蕩滄溟千古深
放慵
愁到心常結事過心自涼幽憂漫成疾慵放且何妨籠
鶴聲難出牀龜息穩藏浮生付天地澄慮博山香
晩思
薰風向晩急吹動一身愁意合情終美心離事只休鳥
衝殘日度雲逐暮天流今古無窮恨令人早白頭王
畛頓首
瓚頓首再拜慎獨有道先生執事瓚久不上問惟是懷
仰之私無日不動秋氣涼冷不審何似伏惟隠居求志
教授鄉里有下帷談道之樂神相德人百福萃止欽歎
何限瓚七月末忽感㿃下疾兼旬乃瘳近尤惙惙耳恃
以道誼之契輒有凂瀆養正一子八歲矣使知所趨向
以為禮義之歸不可不慎其始也養正賢母子熟聞其
先公誦歎其德美之盛願闢私塾以俟杖履之臨寓所
謂河潤九里者非但小子蒙福也未敢冒昧以請俾賤
者敬致一言于左右能俯從其私情幸甚詳曲當别奉
書以聞就此月到館中為便也僭越上溷高明惟有悚
恐仰冀恕亮不備瓚頓首再拜海岳菴圖旦晚臨摹畢
即全璧以歸也酒二大尊漫上九月二日瓚又空
瓚再拜奉書慎獨有道先生執事霜寒伏想尊履清謐
養正冒昧選取今月十八日闢私塾招延先生講授其
中謹預於十三日敬致少幣禮於執事者至乞領意幸
甚不及作啓陳情惟委恕焉不備紵絲一端羊一牽(準銅)
(錢一定)果一筐酒一甏友生倪瓚再拜
周砥詩
絶句四首奉答惟寅高尚見贈勾吴周砥再拜
誰識元方趣高居湖上山詩成不求賞獨詠兩松間
感子相存意蘭章繆見推何因石牀月同擘薜蘿帷
列岫供秋色遥風散水文明當思舊隠歸櫂一川雲
直方非任世寡默自為身養道窮山裏何關習隠淪八
月廿一日寫
野花疎竹媚幽姿翡翠簾前雨散絲最愛陳琳詩句好
玉盤春露捧金芝
秋來長掩竹間扉過客誰能識道機慚愧廬山陳處士
時來共葺薜蘿衣
晩風吹雨過林廬柿葉飄紅手自書無限蕭條江海意
一尊相對憶鱸魚八月廿一日惟寅徵君踏雨過林館
為留終日因誦近賦絶句三首愛其辭致清婉輒走筆
次韻如上古道寥寞人以角逐聲利為務惟寅獨逍遥
恬淡之鄉時來(闕)之篇章翰墨之事豈易得也哉周砥
潘牧詩
至正辛丑冬惟寅先生以懷古十二詩示僕讀
之有古烈士慷慨悲歌之風當時大夫士和者
甚衆僕亦忝居契家之好故敢次韻成章鄙俚
可笑非敢以言詩也謹呈求教契生潘牧
吴都富且豔翠袖倚層臺鼓吹淩春色旌麾駐越來繁
華忽消歇珠玉風中埃
青山瘞寶劍草偃千秋墓金鳬入夜飛玉漏沉寒露轉
盼陵谷遷非從鐵爐步
勾踐嘗膽日堅銳不謂無一朝獻西子越兵成大呼回
睇長洲苑千秋生碧蕪
青山翔鳳皇紫氣繞吴關玉泉湛若鏡靈鷲飛不還重
瞳在何許淚灑莫能攀
翠華竟南渡夷門不復都長城乃自壞黃龍孰能屠空
令二宫泣五國聽啼烏
尚父擁玉節錦衣當晝行輝光照閭里千載英風生至
今牛斗下還瞻紫氣横
懷古六詩謹次韻錄上汝言呈
弔古上靈巖日暮下琴臺蕭蕭紅葉落采香人不來䲭
夷稱得計勾踐亦塵埃
吴宫事已遠王詢宅亦無山鬼話亡國松關夜相呼白
露泣紅蘭青燈照碧蕪
荒丘壞古隧言是孫策墓墓草生輝光零零泫清露想
當立國時英雄稱獨步
南渡中興日君臣此建都共憤太宰讒子胥忠見屠武
穆何由死欲聽延秋烏
國亡喬木在鳥鳴自關關人隨歸雁遠春從沙塞還怨
别惟宫柳長條復誰攀
山僧講經地玉輦昔曾行寢殿野花落空巖雲氣生敗
亡猶得士千古讓田横
畫沙錐贈陸穎貴筆師序(有詩)
吴興陸生某有才學而隠于筆工其仲氏穎貴美髯善
容止尤有才氣可仕亂世而識幾不受聘則慨然曰以
弓刀竊禄孰愈吾世守毛錐之為樂也襲名穎貴而製
之精者標其號曰畫沙錐尖圓遒健可與古韋昶爭絶
(晉人)余用筆喜勁故多用之稱吾心手吾書亦因之而
進穎貴亦自貴雖勢要求之而不可得别襆之以錦署
曰非會稽鐵史先生弗能知宣州諸葛氏云柳學士能
書當留吾筆否即退還未幾果退還歎曰代無右軍何
以用吾筆而穎貴欲以吾當右軍惜予老矣所書今不
過山經野史汝錐之功無以用之以利天下徒為祝錐
辭於乎錐乎錐乎其勿取晉典衛之所叱乎班虎頭之
所蹢乎縱弗過也其深閟毛先生之囊乎慎勿為李鑛
兒挾貨以尋竇于王公貴人之門也穎貴卓然起立抱
襆退拜為錐叟曰代縱有祖范陽之神鎚吾錐不得易
摧矣龍集己酉秋八月初吉甲子鐵龍道人楊木貞氏
在雲間之拄頰樓試畫沙錐染奎章賜墨書詩八韻
在别紙為海雪生所奪再書于龍虎山白籙小素
趙氏鐵網珊瑚卷七
