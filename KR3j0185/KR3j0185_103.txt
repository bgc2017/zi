說郛卷一百三上元陶宗儀撰
金漳蘭譜(趙時庚)
予大父朝議彦自南康解印還里卜居築茅引泉植竹
因以為亭會宴乎其間得郡侯𫝊上伯成名其亭曰篔
簹世界又以其東架數椽自號趙翁書院回峯面勢依
山叠石盡植花木叢雜其間繁隂布地環列蘭花掩映
左右以為遊憩養疴之地予時尚少于其中尤好其花
之香豔清馥者目不能捨手不能釋即詢其名默而識
之是以酷愛之殆幾成癖粤自嘉定改元以後又聞數
品高出於向時所植者予喜而求之故盡得其花之容
質無失封培愛養者之法而品第之殆今三十年矣然
未嘗與達者道暇日有朋友過予會詩琴棋之後翛然
而問之予則曰有是心矣即縷縷為之詳言友曰吁亦
開發後覺之一端也豈如一身可得而私何不示諸人
以廣𫝊耶予不得辭因集為一卷名曰金漳蘭譜欲以
續前人牡丹荔枝譜之意云爾時紹定癸巳六月良日
澹齋趙時庚謹書
叙蘭容質第一
陳夢良色紫每幹十二萼花頭極大為衆花之冠至
若朝暉微照曉露暗濕則灼然騰秀亭然露竒斂膚傍
幹團圓四向婉媚嬌綽竚立凝思如不勝情花三片尾
如帶徹青葉三尺頗覺弱黯然而綠背雖似劍脊至尾
稜則軟薄斜撒粒許帶緇最為難種故人希得其真
吳蘭色深紫有十五萼幹紫莢紅得所養則岐而生
至有二十萼花頭差大色映人目如翔鸞翥鳳千態萬
狀葉則高大剛毅勁節蒼然可愛
潘花色深紫有十五萼幹紫圓匝齊整疎密得宜疎
不露幹密不簇枝綽約作態窈窕逞姿真所謂豔中之
豔花中之花也視之愈久愈見精神使人不能捨去花
中近心處色如吳紫豔麗過於衆花葉則差小於吳峭
直雄健衆莫能及其色特深
仙霞乃潘氏西山於仙霞嶺得之故更以為名
趙十四色紫有十五萼初萌甚紅開時若晩霞燦日
色更晶明葉深紅者合於沙土則勁直肥聳超出群品
亦云趙師博蓋其名也
何蘭紫色中紅有十四萼花頭倒壓亦不甚綠
品外之竒
金稜邊色深紫有十二萼出於長泰陳家色如吳花
片則差小幹亦如之葉亦勁健所可貴者葉自尖處分
二邊各一線許直下至葉中處色映日如金線其家寳
之猶未廣也
白蘭甲
濟老色白有十二萼標致不凡如淡裝西子素裳縞
衣不染一塵葉似施花更能高一二寸得所養則岐而
生亦號一線紅
竈山有十五萼色碧玉花枝開體膚鬆美顒顒昂昂
雅特閑麗真蘭中之魁品也每生並蒂花榦最碧葉綠
而瘦薄開生子蒂如苦蕒菜葉相似俗呼為綠衣郎
黃殿講號為碧玉榦西施花色微黃有十五萼合并
榦而生計二十五萼或迸於根美則美矣每根有萎葉
朵朵不起細葉最綠肥厚花頭似開不開榦雖高而實
瘦葉雖勁而實柔亦花中之上品也
李通判色白十五萼峭特雅淡追風浥露如泣如訴
人愛之或類鄭花則減一頭地位
葉大施花劍脊最長真花中之上品惜乎不甚勁直
惠知客色白有十五萼賦質清癯圑簇齊整或向背
嬌柔瘦潤花英淡紫片尾凝黃葉雖綠茂細而觀之但
亦柔弱
馬大同色碧而綠有十二萼花頭微大間有向上者
中多紅暈葉則高聳蒼然肥厚花榦勁直及其葉之半
亦名五暈絲上品之下
鄭少舉色白有十四萼瑩然孤潔極為可愛葉則修
長而瘦散亂所謂蓬頭少舉也亦有數種只是花有多
少葉有軟硬之别白花中能生者無出於此其花之資
質可愛為百花之翹楚者
黃八兄色白有十二萼善於抽榦頗似鄭花惜乎榦
弱不能支持葉綠而直
周染花色白十二萼與鄭花無異但榦短弱耳
夕陽紅花有八萼花片凝尖色則凝紅如夕陽返照
觀堂主花白有七萼花聚如簇葉不甚高可供婦女
時粧
名第色白有五六萼花似鄭葉最柔軟如新長葉則
舊葉随換人多不種
弱脚只是獨頭蘭色綠花大如鷹爪一榦一花高二
三寸葉瘦長二三尺入臘方花薰馥可愛而香有餘
魚魫蘭十二萼花片澄澈宛如魚魫采而沈之水中
無影可指葉頗勁綠此白蘭之竒品也
品蘭高下第二
余嘗謂天下凡幾山川而支派源委於人迹所不至之
地其間山坳石潭斜谷幽竇又不知其幾何多邁古之
修竹矗之危木雲烟覆護溪澗盤旋萬蘿蔽道陽暉不
燭泠然泉聲磊乎萬状隄圯之異則所産之多人賤之
蔑如也倏然輕采於樵牧之手而見駭然識者從而得
之則必擕持登高岡涉長途欣然不憚其勞中心之所
好者不能以集凝而置之也其地近城百里淺小去處
亦有數品可取何必求諸深山窮谷每論及此往往啟
識者雅有不韙之誚毋乃地邇而氣殊葉萎而花蠧或
不能得培植之三昧者耶是故花有深紫有淺紫有深
紅有淺紅與夫黃白綠碧魚魫金稜邊等品是必各因
其地氣之所鍾而然意亦随其本質而産之耶抑其皇
穹儲精景星慶雲隨光遇物而流形者也噫萬物之殊
亦天地造化施生之功豈予可得而輕議哉竊嘗私合
品第而數之以謂花有多寡葉有強弱此固其因所賦
而然也苟惟人力不到則多者從而寡之強者又從而
弱之使夫人何以知蘭之高下其不誤人者幾希嗚呼
蘭不能自異而人異之耳故必執一定之見物品藻之
則有淡然之性在况人均一心心均一見眼力所至非
可誣也故紫花以陳夢良為甲吳潘為上品中品則趙
十四何蘭大張青蒲統領陳八斜淳監糧下品則許景
初石門紅小張青蕭仲和何首座林仲孔莊觀成外則
金稜邊為紫花竒品之冠也白花則濟老竈山施花李
通判惠知客馬大同為上品所謂鄭少舉黃八兄周染
為次下品夕陽紅雲嶠朱花觀堂主青蒲名第弱脚王
小娘者也趙花又為品外之竒
天下養愛第三
天不言而四時行百物生者何蓋歲分四時生六氣合
四時而言之則二十四氣以成其歲功故凡穹壤者皆
物也不以草木之微昆䖝之細而必欲各遂其性者則
在乎人因以氣候而生全之者也被動植者非其恩乎
及草木者非其仁乎斧斤以時入山林數罟不入汚池
又非其能全之者乎夫春為青帝回馭陽氣風和日暖
蟄雷一震而土脉融暢萬彙藂生其氣則有不可得而
揜者是以聖人之仁則順天地以養萬物必欲使萬物
得遂其夲性而後己故作臺太高則衝陽太低則隠風
前宜面南後宜背北蓋欲通南薰而障北吹也地不必
曠曠則有日亦不可狹狹則蔽氣右宜近林左宜近野
欲引東日而蔽西陽夏遇炎烈則蔭之冬逢沍寒則曝
之下沙欲疏疏則連雨不能淫上沙欲濡濡則酷日不
能燥至於插引葉之架平護根之沙防蚯蚓之傷禁螻
螘之穴去其莠草除其絲網助其新篦剪其敗葉此則
愛養之法也其餘一切窠䖝族類皆能蠧害並可除之
所以封植灌溉之法詳載于後
堅性封植第四
草木之生長亦猶人焉何則人亦天地之物耳閒居暇
日優游逸豫飲膳得宜以蘭而言之且一盆盈滿自非
六七載莫能至此皆由夫愛養之念不替灌溉之功愈
久故根與壤合然後森鬱雄健敷暢繁麗其葉蓋有得
於自然而然者合焉欲分而拆之是裂其根荄易其沙
土况或灌溉之失時愛養之乖宜又何異於人之饑飽
則燥濕干之邪氣乘間入其榮衛則不免侵損所謂向
之寒暑適宜肥瘦得時者此豈一朝一夕之所能仍舊
者也故必於寒露之後立冬以前而分之蓋取萬物得
歸根之時而其葉則蒼根則老故也或者於此時分一
盆吳蘭吝其盆之端正則不忍擊碎因剔出而根已傷
暨三年培植尤至困頓于今深以為戒欲分其蘭則須
用碎其盆務在輕手擊之亦須緩緩解拆其交互之根
勿使有拔斷之失然後逐篦藂取出積年腐蘆頭只存
三年者每三篦作一盆盆底先用沙填之即以三篦藂
之互相枕籍使新篦在外作三方向却随其花之好肥
瘦沙土從而種之盆面則以少許瘦沙覆之以新汲水
一勺以定其根更有收沙曬之法此乃又分蘭之至要
者尚預於未分前半月取土篩去瓦礫之類曝令乾燥
或欲適肥則宜於淤泥沙可用使糞夾和曬之俟乾或
復濕如此十度視其極燥更須篩過随意用蓋沙乃久
年流聚雜居隂濕之地而蘭之驟爾分拆失性假以陽
物助之則來年藂篦自長而與舊葉比肩此其效也夫
苟不知收曬之宜用彼積揜之沙或憚披曝必至羸弱
而黃葉者有之篦之不發者有之積有日月不知體察
其失愈甚候其已覺方始滌根易沙加意調護冀其能
復不亦後乎抑又知其果能復否如其稍可全活有幾
何時後而獲遂本質邪故為深愛惜之因併為之言曰
與其於既損之後而欲復全生意寕若於未分之前而
必欲全其生意豈不省力今特將所宜沙土開列于後
陳夢良用黃淨無泥瘦沙種而忌用肥恐有腐爛之
失
吳蘭潘蘭用赤沙泥
何蘭蒲統領大張青金稜邊各用黃色麄沙
和泥更添些少赤沙泥種為妙
陳八斜淳監糧蕭仲和許景初何首座林
仲孔莊觀成乃下品任意用沙
濟老施花惠知客馬大同鄭少舉黃八兄
周染宜溝壑中黑沙泥和糞壤種之
李通判竈山鄭伯善魚魫用山下流聚沙泥
種之
夕陽紅以下諸品則任意栽種此封植之概論也
灌溉得宜第五
夫蘭自沙土出者各有品類然亦因其土地之宜而生
長之故地有肥瘦或沙黃土赤而瘠有居山之巔山之
岡或近水或附石各依而産之要在度其夲性何如爾
不可不謂其無肥瘦也苟性不能别曰何者當肥何者
當瘦強出己見混而肥之則好膏腴者因得所養之法
花則轉而繁葉則雄而徤所謂好瘦者不因肥而腐敗
吾未之信也一陽生於子荄甲潛萌我則注而灌溉之
使藴諸中者稍獲強壯迨夫萌英迸沙高未及寸許從
便灌之則戢然而卓簪暨南薰之時長養萬物又從而
漬潤之則修然而高鬱然而蒼蒼者精於感遇者也秋
八月之交驕陽方熾根葉失水欲老而黃此時當以濯
魚肉水或穢腐水澆之過時之外合用之物随宜澆注
使之暢茂亦以防秋風肅殺之患故其葉弱拳拳然抽
至出冬至而極夫人分蘭之次年不發花者蓋恐泄其
氣則葉不長爾凡善於養花切須愛其葉葉聳則不慮
其花不發也
紫花
陳夢良極難愛養稍肥随即腐爛貴用清水澆灌則佳
也
潘蘭雖未能受肥須以茶清沃之冀得其本生地土之
性
吳花看來亦好肥種當灌溉以二月一度
趙花何蘭大張青蒲統領金稜邊半月一用其肥則可
淳監糧蕭仲和許景初何首座林仲孔莊觀成縱有太
過不及之失亦無大害於用肥之時當時沙上乾燥遇
晩方始灌溉候曉以清水碗許澆之使肥膩之物得以
下積其根廣新來未發篦自無勾蔓逆上散亂盤盆之
患更能預以瓮缸之屬儲蓄雨水積久色綠者間或灌
之而其葉則浡然挺秀濯然而爭茂盈臺簇檻列翠羅
青縱無花開亦見雅潔
白花
濟老施花惠知客馬大同鄭少舉黃八兄周染愛肥一
任灌溉
李通判竈山鄭伯善肥在六之中四之下又朱蘭亦如
之
魚魫蘭質本瑩潔不須以穢膩之物澆之
夕陽紅雲嶠青蒲觀堂主名弟弱脚肥瘦任意亦當觀
其沙土之燥晩則灌注曉則清水澆之儲蓄雨水沃之
令其色綠為妙
惠知客等蘭用河沙嵌去泥塵夾糞蓋泥種底用麄沙
和糞方妙
鄭少舉用糞蓋泥和便晒乾種之上面用紅泥覆之
竈山用糞壤泥及河沙内用草鞋屑鋪四圍種之累試
甚佳大凡用輕鬆泥皆可
濟老施花用糞及小便澆泥攤曬用草鞋屑圍種
王氏蘭譜(㠪貴學)
窗前有草濂溪周先生蓋達其生意是格物而非玩物
予及友龍江王進叔整暇於六籍書史之餘品藻百物
封植蘭蕙設客難而主其譜擷英於榦葉香色之殊得
韻於耳目口鼻之表非體蘭之生意不能也所禀既異
所養又充進叔資學亦如斯蘭野而巖谷家而庭階國
有臺省随所置之其房無斁夫草可以會仁意蘭豈一
草云乎哉君子養德於是乎在淳祐丁未孟春戊戌蒲
陽葉大有序
萬物皆天地委形其物之形而秀者又天地之委和也
和氣所鍾為聖為賢為景星為鳳凰為芝草草有蘭亦
然世稱三友挺挺花卉中竹有節而嗇花梅有花而嗇
葉松有葉而嗇香惟蘭獨併有之蘭君子也飡霞飲露
孤竹之清標勁柯端莖汾陽之清節清香淑質靈均之
潔操韵而幽妍而淡曾不與西施何郎等伍以天地和
氣香之也予嗜焉成癖志几之暇具於心服於身復於
聲譽之間搜求五十品随其性質植之客有謂予曰此
身夲無物子何取以自累予應之曰天壤間萬物皆寄
爾耳聲之寄目色之寄鼻臭之寄口味之寄有耳目口
鼻而欲絶夫聲色臭味則天地萬物將無所寓其寄矣
若總其所以寄我者而為我有又安知其不我累耶客
曰然遂譜之淳祐丁未龍江王貴學進叔敬書
品第之等
涪翁曰楚人滋蘭九畹植蕙百畝蘭少故貴蕙多故賤
予按夲草薰草亦名蕙草葉白蕙根曰薰十二畝為畹
百畝自是相等若以一榦數花而蕙賤之非也今均目
曰蘭天下深山窮谷非無幽蘭生於漳者既盛且馥其
色有深紫淡紫真紅淡紅黃白碧綠魚魫金錢之異就
中品第紫蘭陳為甲吳潘次之如趙如何如大小張淳
監粮趙長秦(峡州邑名)紫蘭景初以下又其次而金稜邊為
紫袍竒品白蘭竈山為甲施花惠知客次之如李如馬
如鄭如濟老十九蕊黃八兄周染以下又其次而魚魫
蘭為白花竒品其本不同如此或得其人或得其名其
所産之異其名又不同如此
灌溉之候
涪翁曰蘭蕙叢生蒔以沙石則茂沃以湯茗則芳予於
諸蘭非愛之太息使之碩而茂密而蕃蒔沃以時而已
一陽生於子根荄正穉受肥尚淺其澆宜薄南薰時來
沙土正漬嚼肥滋多其澆宜厚秋七八月預防冰霜又
以濯魚肉水或穢腐水停久反清然後澆之人力所至
蓋不萌者寡矣
分拆之法
予於分蘭次年纔開花即剪去求養其氣而不泄爾未
分時前期月餘取合用沙去礫揚塵使糞夹和(鵝糞為上他糞)
(勿用)晒乾儲久逮寒露之後擊碎元盆輕手解拆去舊蘆
頭存三年之穎或三穎四穎作一盆舊穎内新穎外不
可太高恐年久易隘不可太低恐根局不舒下沙欲疏
而通則積雨不漬上沙欲細則潤宜泥沙順性雖槖駝
復生無易於此
泥沙之宜
世稱花木多品惟竹三十九種菊有一百二十種芍藥
百餘種牡丹九十種皆用一等沙泥惟蘭有差夢良魚
魫宜黃淨無泥瘦沙肥則腐吳蘭仙霞宜麄細適宜赤
沙澆肥朱李竈山宜山下流聚沙濟老惠知客馬大同
大小鄭宜溝壑黑濁沙何趙蒲許大小張金稜邊則以
赤沙和泥種之自陳八斜夕陽紅以下任意用沙皆可
須盆面沙燥方澆肥平常澆水亦如之而澆水時與澆
肥異肥以一年三次澆水以一月三次澆大暑又倍之
此封植之法受養之地靖節菊和靖梅濂溪蓮皆識物
真性蘭性好通風故臺太高沖陽太低隠風前宜向離
後宜背坎故迎南風而障北吹蘭性畏近日故地太狭
蔽氣太廣逼炎左宜近野右宜依林欲引東暘而避西
照炎烈廕之凝寒晒之蚯蚓蟠根以小便去之枯蝇點
葉以油湯拭之摘莠草去蛛絲一月之内凡數十週伺
其側真怪識之橘逾淮為枳貉逾汶則死余每病諸蘭
肩載外郡取憐貴家既非土地之宜又失蒔養之法久
皆化而為茅故以得活萌貽諸同好君子倘如鄙言則
紉為裳揉為漿生意日茂奚九畹而止
紫蘭
陳夢良有二種一紫榦一白榦花色淡紫大似鷹爪排
釘甚疎壮者二十餘萼葉深綠尾微焦而黃好濕惡燥
愛肥惡濁葉半出架而尚抽蕊幾與葉齊而未破昔陳
承議得於官所而竒之陳夢良字也棄之鷄栅傍一夕
吐萼二十五與葉俱長三尺五寸有竒人寳之曰陳夢
良諸蘭今年懶為子去年為父越去年為祖惟陳蘭多
缺祖所以價穹其葉森潔狀如劍脊尾焦衆蘭頂花皆
並俯惟此花獨仰特異於衆
吳蘭色深紫向吾得於龍岩(漳州縣名)鉄礦山鉄叢石心而
婉媚葉之修綠冠諸品得所養則蕊岐生有二十餘萼
性頗受肥亭亭特特隠然君子立乎其前初成翁本性
有仙霞色深紫花氣幽芳勁操特節榦葉與吳伯仲特
花深耳
趙十四即師博色淡壮者十四五萼葉色深綠花似仙
霞葉之修勁不及之
何蘭壮者十四五萼繁而低壓冶而倒披花色淡紫似
陳蘭芽花榦壮而何則瘦陳葉尾焦而何則否或名潘
蘭有紅酣香醉之状經雨露則嬌困號醉楊妃不常發
似仙霞
大張青色深紫壮者十三萼資勁質真向北門張其姓
讀書岩谷得之花有二種大張花多小張花少大張榦
花俱紫葉亦肥瘦勝小張慳於發花
蒲統領色紫壮者十數萼淳熙間蒲統領引兵逐寇忽
見一所似非人世四周幽蘭欲摘而歸一老叟前曰此
蘭有神主之不可多摘取數穎而歸
陳八斜色深紫壮者十餘萼發則盈盆花類大張青榦
紫過之葉綠而瘦尾蒲下垂紫花中能生者為最間有
一葉雙花
淳監粮色深紫多者十萼叢生並葉榦曲花壮俯者如
想倚者如思葉高三尺厚而且直其色尤紫大紫壮者
十四萼出於長秦亦以邑名近五六載葉綠而茂花韵
而幽
許景初十二萼者花色鮮紅凌晨浥露若素練輕茜玉
顔半酡榦微曲善於排飣葉頗散垂綠亦不深
石門紅其色紅壮者十二萼花微而促色紅而淺葉雖
麄亦不甚高滿盆則生亦云趙蘭小張青色紅多有八
萼淡於石門紅花榦甚短止供簪插
蕭仲和色如褪紫多者十二萼葉綠如芳茅其餘榦纖
長花亦離疎時人呼為花梯
何首座色淡紫壮者九萼陳吳諸品未出人争愛之既
出其名亞矣
林仲孔色淡紫壮者九萼花半開而下視葉勁而黃一
云仲美
粉粧成色輕紫多者八萼類陳八斜花與葉亦不甚都
茅蘭其色紫黯長四寸有竒壮者十六七萼麄而俗人
鄙之是蘭結實其破如線絲絲片片随風飄地輕生夏
至抽篦春前開花
金稜邊出於長秦陳氏或云東郡迎春坊門王元善家
如龍溪縣後林氏花因火為王所得有十二三萼幽香
凌桂勁節方筠花似吳而差小其葉自尖處分為兩邊
各一線許夕陽返照恍然金色漳人寳之亦罕𫝊於外
是以價高十倍於吳陳目之為紫蘭竒品
白蘭
竈山色碧壮者二十餘萼出漳浦昔有煉丹於深山丹
未成種其蘭於丹竈傍因名花如葵而間生並葉榦葉
花同色萼齊修中有薤黃東野朴守漳時品為花魁更
名碧玉榦特以秋花故殿於紫蘭之後
濟老色微綠壮者二十五萼逐瓣有一線紅暈界其中
餘絶高花繁則榦不能制得所養則生紹興間僧廣濟
修養窮谷有神人授數穎蘭在山隂久矣師今行果已
滿與蘭齊芳僧植之岩下架一脉之水溉焉人植而名
之又名一線紅以花中界紅脉若一線然榦花與竈山
相若惟竈山花開玉頂下花如落以此分其高下此花
慳生蕊每歲只生一
惠知客色潔白或向或背花英淡紫片尾微黃頗似施
蘭其葉最茂有三尺五寸餘
施蘭色黃壮者十五萼或十六七萼清操潔白聲氣薰
香花頭頗大岐榦而生但花間未周下蕊半随葉深綠
壮而長冠於諸品此等種得之施尉
李通判色白壮者十二萼葉有劍脊挺直而秀最可人
眼所以識蘭趣者不專看花正要看葉
鄭白羊色碧多者十五萼岐生過之膚美體膩翠羽金
肩花若懶散下視其跗尤碧交秋乃花或又謂大鄭
鄭少舉色潔白壮者十七八萼鄭得之雲霄葉勁曰大
鄭葉軟曰小鄭散亂蓬頭少舉葉硃花一生則盈盆引
於齊葉三尺勁壮似仙霞
仙霞九十蕊色白鮮者如濯含者如潤始得之泰邑初
不為竒植之蕊多因以名花比李通判則過之
馬大同色碧壮者十二萼花頭肥大瓣綠片多紅暈其
葉高聳榦僅半之一名朱撫或曰翠微又曰五暈絲葉
散端直冠他種
黃八兄色潔白壮者十三萼葉綠而直善於抽榦頗似
鄭花多猶荔之十八娘
朱蘭得於朱僉判色黃多者十一萼花頭似開倒向一
隅若䖝之蠧榦葉長而瘦
周染色白壮者十數萼葉與花俱類鄭而榦短弱(葉榦長者)
(為少舉促而葉微黃者為白羊榦短者為周花)
夕陽紅色白壮者八萼花片雖白尖處微紅如夕陽返
照或謂産夕陽院東山因名
雲嶠色白壮者七萼花大紅心隣於小張以所得之地
名葉深厚於小張清高亦如之雲嶠海島之精寺也
林郡馬其色綠出長泰壮者十三萼葉厚而壮似施而
香過之
青蒲色白七萼挺肩露穎似碧玉而葉低小僅尺有五
寸花尤白葉綠而小直而修
獨頭蘭色綠一花大如鷹爪榦高二寸葉類麥門冬入
臘方薰馥可愛建浙間謂之獻歲正一榦一花而香有
餘者山鄉有之間有雙頭涪翁以一榦一花而香有餘
者蘭也
觀堂主色白七萼榦紅花聚如簇葉不甚高婦女多簮
之
名第色白七八萼風韵雖亞以出周先生讀書林(先生諱匡)
(物元和進士榜)邦人以先生故愛而存之
魚魫蘭一名趙蘭十二萼花片澄澈宛如魚魫采而沈
之水無影可指葉頗勁綠顛微曲焉此白蘭之竒品更有
高陽蘭四明蘭
碧蘭始出於葉(興化郡名)龜山院陳沈二仙修行處花有十
四五萼與葉齊修葉直而瘦花碧而芳用紅沙種雨水
澆之莆中竒品或山石和泥亦宜之
翁通判色淡紫壮者十六七萼葉最修長此泉州之竒
品宜赤泥和沙
建蘭色白而潔味芎而幽葉不甚長只近二尺許深綠
可愛最怕霜凝日晒則葉尾皆焦愛肥惡燥好濕惡濁
清香皎潔勝於漳蘭但葉不如漳蘭修長此南建之竒
品也品第亦多而予尚未造竒妙宜黑泥和沙
碧蘭色碧壮者二十餘萼葉最修長得於所養則萼修
於葉花葉齊色香韻而幽長三尺五寸有餘更有一品
而花葉俱短三四寸許愛濕惡燥最怕烈日晒之不得
其夲性則腐爛此廣州之竒品也
菊譜(范成大)
定品
或問菊奚先曰先色與香而後態然則色奚先曰黃者
中之色土王季月而菊以九月花金土之應相生而相
得者也其次莫若白西方金氣之應菊以秋開則於氣
為鍾焉陳藏器云白菊生平澤花紫者白之變紅者紫
之變也此紫所以為白之次而紅所以為紫之次云有
色矣而又有香有香矣而後有態是其為花之尤者也
或又曰花以豔媚為悦而子以態為後歟曰吾嘗聞於
古人矣妍卉繁花為小人而松竹蘭菊為君子安有君
子而以態為悦乎至於具香與色而又有態是猶君子
而有威儀也菊有名龍腦者具香與色而態不足者也
菊有名都勝者具色與態而香不足者也菊之黃者未
必皆勝而置於前者正其色也菊之白者未必皆劣而
列於中者次其色也雜羅香毬玉鈴之類則以瓌異而
升焉至於順聖楊妃之類轉紅受色不正故雖有芬香
態度不得與諸花争也然余獨以龍腦為諸花之冠是
故君子貴其質焉後之視此譜者觸類而求之則意可
見矣
花總數三十有五品以品視之可以見花之高下以
花視之可以知品之得失具列之如左云
龍腦第一
龍腦一名小銀臺出京師開以九月末類金萬鈴而葉
尖謂花上葉色類人間染鬱金而外葉純白夫黃菊有
深淺色兩種而是花獨得深淺之中又其香氣芬烈甚
似龍腦是花與香色俱可貴也諸菊或以態度争先者
然標致高遠譬如大人君子雍容雅淡識與不識固將
見而悦之誠未易以妖冶嫵媚為勝也
新羅第二
新羅一名玉梅一名倭菊或云出海外國中開以九月
末千葉純白長短相次而花葉尖薄鮮明瑩徹若瓊瑶
然花始開時中有青黃細葉如花蕊之状盛開之後細
葉舒展乃始見其蕊焉枝正紫色葉青支股而小凢菊
類多尖闕而此花之蕊分為五出如人之有支股也與
花相映標韵高雅似非尋常之比也然余觀諸菊開頭
枝葉有多少繁簡之失如桃花菊則恨葉多如毬子菊
則恨花繁此菊一枝多開一花雖有旁枝亦少雙頭並
開者正素獨立之意故詳紀焉
都勝第三
都勝出陳州開以九月末鵝黃千葉葉形圓厚有雙紋
花葉大者每葉上皆有雙畫直紋如人手紋状而内外
大小重叠相次蓬蓬然疑造物者著意為之凢花形千
葉如金鈴則太厚單葉如大金鈴則太薄惟都勝新羅
御愛棣棠頗得厚薄之中而都勝又其最美者也余嘗
謂菊之為花皆以香色態度為尚而枝常恨麤葉常恨
大凡菊無態度者枝葉累之也此菊細枝少葉嫋嫋有
態而俗以都勝目之其有取于此乎花有淺深兩色蓋
初開時色深爾
御愛第四
御愛出京師開以九月末一名笑靨一名喜容淡黃千
葉葉有雙紋齊短而闊葉端皆有兩闕内外鱗次亦有
瓌異之狀但恨枝榦差麤不得與都勝争先爾葉比諸
菊最小而青每葉不過如指面大或云出禁中因此得
名
玉毬第五
玉毬出陳州開以九月末多葉白花近蕊微有紅色花
外大葉有雙紋瑩白齊長而蕊中小葉如剪茸初開時
有青殼久乃退去盛開後小葉舒展皆與花外長葉相
次倒垂而玉毬目之者以其有圓聚之形也枝榦不甚
麤葉尖長無刓闕枝葉皆有浮毛頗與諸菊異然顔色
標致固自不凡近年以來方有此夲好事者競求致一
二夲之直比于常菊蓋十倍焉
玉鈴第六
玉鈴未詳所出開以九月中純白千葉中有細鈴甚類
大金鈴菊凡白花中如玉毬新羅形態高雅出於其上
而此菊與之争勝故余特次二菊觀名求實似無愧焉
金萬鈴第七
金萬鈴未詳所出開以九月末深黃千葉菊以黃為正
而鈴以金為質是菊正黃色而葉有鐸形則於名實兩
無愧也菊有花密枝偏者人間謂之鞍子菊實與此花
一種特以地脉肥盛使之然爾又有大萬鈴大金鈴蜂
鈴之類或形色不正比之此花特為竊有其名也
大金鈴第八
大金鈴未詳所出開以九月末深黃有鈴者皆如鐸鈴
之形而此花之中實皆五出細花下有大葉承之每葉
之有雙紋枝與常菊相似葉大而疎一枝不過十餘葉
俗名大金鈴蓋以花形似秋萬鈴爾
銀臺第九
銀臺深黃萬銀鈴葉有五出而下有雙紋白葉開之初
疑與龍腦菊一種但花形差大且不甚香耳俗謂龍腦
菊為小銀臺蓋以相似故也枝榦纖柔葉青黃而麤疎
近出洛陽水北小民家未多見也
棣棠第十
棣棠出西京開以九月末深黃雙紋多葉自中至外長
短相次如千葉棣棠状凡黃菊類多小花如都勝御愛
雖稍大而色皆淺黃其最大者若大金鈴菊則又單葉
淺薄無甚佳處唯此花深黃多葉大於諸菊而又枝葉
甚青一枝聚生至十餘朵花葉相映顔色鮮好甚可愛
也
蜂鈴第十一
蜂鈴開以九月中千葉深黃花形圓小而中有鈴葉擁
聚蜂起細視若有蜂窠之状大抵此花似金萬鈴獨以
花形差小而尖又有細蕊出鈴葉中以此别爾
鵝毛第十二
鵝毛未詳所出開以九月末淡黃纖細如毛生於花萼
上凡菊大率花心皆細葉而下有大葉氶之間謂之托
葉今鵝毛花自内至外葉皆一等但長短上下有次爾
花形小於金萬鈴亦近年新花也
毬子第十三
毬子未詳所出開以九月中深黃千葉尖細重叠皆有
倫理一枝之杪聚生百餘花若小毬諸菊黃花最小無
過此者然枝青葉碧花色鮮明相映尤好也
夏金鈴第十四
夏金鈴出西京開以六月深黃千葉甚與金萬鈴相類
而花頭瘦小不甚鮮茂蓋以生非時故也或曰非時而
花失其正也而可置於上乎曰其香是也其色是也若
生非其時則係於天者也夫特以生非其時而置之諸
菊之上香色不足論矣奚以貴質哉
秋金鈴第十五
秋金鈴出西京開以九月中深黃雙紋重葉花中細蕊
皆出小鈴萼中其萼亦如鈴葉但比花葉短礦而青故
譜中謂鈴葉鈴萼者以此有如蜂鈴状余頃年至京師
始見此菊戚里相𫝊以為愛玩其後菊品漸盛香色形
態往往出此花上而人之貴愛寞落矣然花色正黃未
應便置菊之下也
金錢第十六
金錢出西京開以九月末深黃雙紋重葉似大金鈴而
花形圓齊頗類滴漏花(欄檻處處有亦名滴滴金一名金滴子)人未識者
或以為棠棣菊或以為大金鈴但以花葉辨之乃可見
爾
鄧州黃第十七
鄧州黃開以九月末單葉雙紋深於鵝黃而淺於鬱金
中有細葉出鈴萼上形樣甚似鄧州白但差小爾按陶
隠居云南陽酈縣有黃菊而白者以五月採今人間相
𫝊多以白菊為貴又採時乃以九月頗與古說相異然
黃菊味甘氣香枝榦葉形全類白菊疑乃弘景所記爾
薔薇第十八
薔薇未詳所出九月末開深黃雙紋單葉有黃細蕊出
小鈴萼中枝榦差細葉有支股而圓今薔薇有紅黃千
葉單葉兩種而單葉者差淡人間謂之野薔薇蓋以單
葉者爾
黃二色第十九
黃二色九月末開鵝黃雙紋多葉一花之間自有深淡
兩色然此花甚類薔薇菊惟形差小又近蕊多有亂葉
不然亦不辨其異種也
甘菊第二十
甘菊生雍州川澤開以九月深黃單葉閭巷小人且能
識之固不待記而後見也然余竊謂古菊未有瓌異如
今者而陶淵明張景陽謝希逸潘安仁等或愛其香或
詠其色或採之於東籬或泛之於酒斝疑皆今之甘菊
花也夫以古人賦詠愛賞至於如此而一旦以今菊之
盛遂將棄而不取是豈仁人君子之於物哉故余特以
甘菊置於白紫紅菊三品之上其大意如此
酴醿第二十一
酴醿出相州開以九月末純白千葉自中至外長短相
次花之大小正如酴醿而枝榦纖柔頗有態度若花葉
稍圓加以檀蕊真酴醿也
玉盆第二十二
玉盆出滑州開以九月末多葉黃心内深外淡而下有
闊白大葉連綴承之有如盆盂中盛花状然人間相𫝊
以為玉盆菊者大率金黃心碎葉初不知其得名之由
後請疑於識者始以真菊相示乃知物之見名於人者
必有形似之實非講尋無倦或有所遺爾
鄧州白第二十三
鄧州白九月末開單葉雙紋白花中有細蕊出鈴萼中
凡菊單葉如薔薇菊之類大率花葉圓密相次(花葉即花瓣也)
(非謂枝葉間之花葉也餘倣此)而此花葉皆尖細相去稀疎然香比諸
菊甚烈而又正為藥中所用蓋鄧州菊潭所出爾枝榦
甚纖柔葉端有支股而長亦不甚青
白菊第二十四
白菊單葉白花蕊與鄧州白相類但花葉差闊相次圓
密而枝葉麤繁人未識者多謂此為鄧州白余亦信以
為然後劉伯紹訪得其真菊較見其意故譜中别開鄧
州白而正其名曰白菊
銀盆第二十五
銀盆出西京開以九月中花中皆細鈴比夏秋萬鈴差
疎而形色似之鈴葉之下别有雙紋白葉故人間謂之
銀盆者以其下葉正白故也此菊近出未多見至其茂
肥得地則一花之大有若盆者焉
順聖淺紫第二十六
順聖淺紫出陳州鄧州九月中方開多葉葉比諸菊最
大一花不過六七葉而每葉盤叠凡三四重花葉空處
間有筒葉輔之大率花形枝榦類垂絲棣棠但色紫花
大爾余所記菊中惟此最大而風流態度又為可貴獨
恨此花非黃白不得與諸菊争先也
夏萬鈴第二十七
夏萬鈴出鄜州開以五月紫色細鈴生於雙紋大葉之
上以時别之者以有秋時紫花故也或以菊皆秋生花
而疑此菊獨以夏盛按靈寳方曰菊花紫白又陶隠居
云五月採今此花紫色而開於夏時是其得時之正也
夫何疑哉
秋萬鈴第二十八
秋萬鈴出鄜州開以九月中千葉淺紫其中細葉盡為
五出鐸形而下有雙紋大葉承之諸菊如棣棠是其最
大獨此菊與順聖過焉或云與夏花一種但秋夏再開
爾今人間起草為花多作此菊蓋以其瓌美可愛故也
繡毬第二十九
繡毬出西京開以九月中千葉紫花花葉尖闊相次聚
生如金鈴菊中鈴葉之狀大率此花似荔枝菊花中無
筒葉而萼邊正平爾花形之大有若大金鈴菊者焉
荔枝第三十
荔枝枝紫出西京九月中開千葉紫花葉卷為筒(謂花葉也)
(凡菊鈴葉有五出皆如鐸鈴之形又有卷生為筒無尖闕者故謂之筒葉他與此同)大小相間凡
菊鈴并蕊皆生托葉之上葉背乃有花萼與枝相連而
此菊上下左右攅聚而生故俗以為荔枝者以其花形
正圓故也花有紅者與此同名而純紫者蓋不多爾
垂絲粉紅第三十一
垂絲粉紅出西京九月中開千葉葉細如茸攅聚相次
而花下亦無托葉人以垂絲目之者蓋以枝榦纖弱故
也
楊妃第三十二
楊妃未詳所出九月中開粉紅千葉散如亂茸而枝葉
細小嫋嫋有態此實菊之柔媚為悦者也
合蟬第三十三
合蟬未詳所出九月末開粉紅筒葉花形細者與蕊雜
比方盛開時筒之大者裂為兩翅如飛舞狀一枝之杪
凡三四花然大率皆筒葉如荔枝菊有蟬形者蓋不同
爾
紅二色第三十四
紅二色出西京開以九月末千葉深淡紅叢有兩色而
花葉之中間生筒葉大小相映方盛開時筒之大者裂
為二三與花葉相雜此茸茸然花心與筒葉中有青黃
紅蕊頗與諸菊相異然余怪桃花石榴川木瓜之類或
有一株異色者每以造物之付受有不平歟抑將見其
巧歟今菊之變其黃白而為粉紅深紫固可怪而又一
株亦有異色並生者也是亦深可怪歟花之形度無甚
佳處特記其異爾
桃花第三十五
桃花粉紅單葉中有黃蕊其色正類桃花俗以此名蓋
以言其色爾花之形度雖不甚佳而開於諸菊未有之
前故人視此菊如木中之梅焉枝葉最繁密或有無花
者則一葉之大踰數寸也
雜記
叙遺
余聞有麝香菊者黃花千葉以香得名有錦菊者粉紅
碎花以色得名有孩兒菊者粉紅青萼以形得名有金
絲菊者紫花黃心以蕊得名嘗訪於好事求於園圃既
未之見而說者謂孩兒菊與桃花一種又云種花者剪
掐為之至錦菊金絲則或有言其與别名非菊者若麝
香菊則又出陽翟洛人實未之見夫既已記之而定其
品之高下又因𫝊聞附會而亂其先後之次是非余譜
菊之意故特論其名色列於記花之後以俟博物之君
子證其謬焉
補意
余嘗怪古人之於菊雖賦詠嗟嘆嘗見於文詞而未嘗
說其花瓌異如吾譜中所記者疑古之品未若今日之
富也今遂有三十五種又嘗聞於蒔花者云花之形色
變易如牡丹之類歲取其變者以為新今此菊亦疑所
變也今之所譜雖自謂甚富然搜訪所有未至與花之
變易後出則有待於好事者焉君子之於文亦闕其不
知者斯可矣若夫掇擷治療之方栽培灌種之宜宜觀
於方册而問於老圃不待予言也
拾遺
黃碧單葉兩種生於山野籬落之間宜若無足取者然
譜中諸菊多以香色態度為人愛好剪鉏移徙或至傷
生而是花與之均賦一性同受一色俱有此名而能遠
近山野保其自然固亦無羨於諸菊也余嘉其大意而
收之又不敢雜置諸菊之中故特列之於後云
菊譜後序
菊有黃白二種而以黃為正人於牡丹獨曰花而不名
好事者於菊亦但曰黃花皆所以珍異之故余譜先黃
而後白陶隠居謂菊有二種一種莖紫氣香味甘葉嫰
可食花微小者為真菊青莖細葉作蒿艾氣味苦花大
名苦薏非真也今吳下惟甘菊一種可食花細碎品不
甚高餘味皆苦白花尤甚花亦大隠居論藥既不以此
為真後復云白菊治風眩陳藏器之說亦然靈寳方及
抱朴子丹法又悉用白菊蓋與前說相牴牾今詳此惟
甘菊一種可食亦入藥餌餘黃白二花雖不可餌皆入
藥而治頭風則尚白者此論堅定無疑併著于後
說郛卷一百三上
說郛卷一百三下元陶宗儀撰
菊譜序
草木之有花浮冶而易壊凡天下輕脆難久之物者皆
以花比之宜非正人達士堅操篤行之所好也然余嘗
觀屈原之為文香草龍鳳以比忠正而菊與菌桂荃蕙
蘭芷江蘺同為所取又松者天下歲寒堅正之木也而
陶淵明乃以松名配菊連語而稱之夫屈原淵明實皆
正人達士堅操篤行之流至於菊猶貴重之如此是菊
雖以花為名固與浮冶易壊之物不可同年而語也且
菊有異於物者凡花皆以春盛而實者以秋成其根柢
枝葉無物不然而菊獨以秋花悦茂於風霜搖落之時
此其得時者異也有花葉者花未必可食而康風子乃
以食菊仙又本草云以九月取花久服輕身耐老此其
花異也花可食者根葉未必可食而陸龜蒙云春苖恣
肥得以採擷供左右杯按又夲草云以正月取根此其
根葉異也夫以一草之微自夲至末無非可食有功於
人者加以花色香態纖妙閑雅可為丘壑燕静之娛然
則古人取其香以比德而配之以歲寒之操夫豈獨然
而已哉洛陽中風俗大抵好花菊品之數比他州為盛
劉元孫伯紹者隠居伊水之瀍萃諸菊而植之朝夕嘯
咏乎其側蓋有意譜之而未暇也崇寕甲申九月余得
為龍門之游得至君居坐於舒嘯堂上顧玩而樂之於
是相與訂論訪其居之未嘗有因次第焉牡丹荔枝香
笋茶竹硯墨之類有名數者前人皆譜錄今菊品之盛
至於三十餘種可以類聚而記之故随其名品類序於
左以列諸譜之次
菊譜(劉蒙)
黃花
勝金黃
勝金黃一名大金黃菊以黃為正此品最為豐縟而加
輕盈花葉微尖但條梗纖弱難得團簇作大本須留意
扶植乃成
疊金黃
疊金黃一名明州黃又名小金黃花心極小疊葉穠密
状如笑壓花有富貴氣開早
棣棠菊
棣棠菊一名金鎚子花纖穠酷似棣棠色深如赤金他
花色皆不及盖竒品也窠株不甚高金陵最多
疊羅黃
疊羅黃状如小金黃花葉尖瘦如剪羅縠三兩花自作
一高枝出叢上意度瀟灑
麝香黃
麝香黃花心豐腴傍短葉密承之格極高勝亦有白者
大略似白佛頂而勝之遠甚吳中比年始有
千葉黃
千葉小金錢略似明州黃花葉中外疊疊整齊心甚大
太真黃
太真黃花如小金錢加鮮明
單花小金錢
單花小金錢花心尤大開最早重陽前已爛漫
垂絲菊
垂絲菊花蘂深黃莖極柔細随風動搖如垂絲海棠
鴛鴦菊
鴛鴦菊花常相偶葉深碧
金鈴菊
金鈴菊一名荔枝菊舉體千葉細瓣簇成小毬如小荔
枝枝條長茂可以攬結江東人喜種之有結爲浮圖樓
閣高丈餘者余頃北使過欒城其地多菊家家以盆盎
遮門悉爲鸞鳳亭臺之狀即此一種
毬子菊
毬子菊如金鈴而差小二種相去不遠其大小名字出
於栽培肥瘠之别
小金鈴
小金鈴一名夏菊花如金鈴而極小無大本夏中開
藤菊花
藤菊花密條柔以長如藤蔓可編作屏幛亦名棚菊種
之坡上則垂下裊數尺如纓絡尤宜池塘之瀕
十樣菊
十樣菊一本開花形模各異或多葉或單葉或大或小
或如金鈴往往有六七色以成數通名之曰十樣衢嚴
間花黃杭之屬邑有白者
甘菊
甘菊一名家菊人家種以供蔬茹凡菊葉皆深綠而厚
味極苦或有毛惟此葉淡綠柔瑩味微甘咀嚼香味俱
勝擷以作羹及泛茶極有風致天随子所賦即此種花
差勝野菊其本不繁花
野菊
野菊旅生田野及水濱花單葉極瑣細
白花
五月菊
五月菊花心極大每一鬚皆中空攅成一匾毬子紅白
單葉繞承之每枝只一花莖二寸葉似同蒿夏中開近
年院體畫草虫喜以此菊寫生
金杯玉盤
金杯玉盤中心黃四傍淺白大葉三數層花頭徑三寸
菊之大者不過此本出江東比年稍移栽吳下此與五
月菊二品以其花徑寸特大故列之於前
喜容
喜容千葉花初開微黃花心極小花中色深外微暈淡
欣然丰豔有喜色甚稱其名久則變白尤耐封殖可以
引長七八尺至一丈亦可攬結白花中高品也
御衣黃
御衣黃千葉花初開深鵝黃大略似喜容而差疎瘦久
則變白
萬鈴菊
萬鈴菊中心淡黃鎚子傍白花葉繞之花端極尖香尤
清烈
蓮花菊
蓮花菊如小白蓮花多葉而無心花頭疎極蕭散清絶
一枝只一葩綠葉亦甚纖巧
芙蓉菊
芙蓉菊開就者如小木芙蓉尤穠盛者如樓子芍藥但
難培植多不能繁罧
茉莉菊
茉莉菊花葉繁縟全似茉莉綠葉亦似之長大而圓淨
木香菊
木香菊多葉略似御衣黃初開淺鵝黃久則一白花葉
尖薄盛開則微卷芳氣最烈一名腦子菊
酴醿菊
酴醿菊細葉稠疊全似酴醿比茉莉差小而圓
艾葉菊
艾葉菊心小葉單葉綠尖長蓬艾
白麝香
白麝香似麝香黃花差小亦豐腴韵勝
銀杏菊
銀杏菊淡白時有微紅花葉尖綠葉全似銀杏葉
白荔枝
白荔枝與金鈴同但花白耳
波斯菊
波斯菊花頭極大一枝只一葩喜倒垂下久則微捲如
髮之鬈
雜色
佛頂菊
佛頂菊亦名佛頭菊中黃心極大四傍白花一層繞之
初秋先開白色
桃花菊
桃花菊多至四五重粉紅色濃淡在桃杏紅梅之間未
霜即開最為妍麗中秋後便可賞以其質如白之受采
故附白花
胭脂菊
胭脂菊類桃花菊深紅淺紫比胭脂色尤重比年始有
之此品既出桃花菊遂無顔色盖竒品也姑附白花之
後
紫菊
紫菊一名孩兒菊花如紫茸叢茁細碎微有菊香或云
即澤蘭也以其與菊同時又常及重九故附於菊
菊譜前序
菊草屬也以黃爲正所以概稱黃花漢俗九日飲菊酒
以祓除不祥盖九月律中無射而數九俗尚九日而用
時之草也南陽酈縣有菊潭飲其水者皆夀神仙傳有
康生服其花而成仙菊有黃華北方用以凖節令大略
黃華開時節候不差江南地暖百卉造作無時而菊獨
不然攷其理菊性介烈高潔不與百卉同其盛衰必待
霜降草木黃落而花始開嶺南冬至始有微霜故也本
草一名日精一名周盈一名傅延年所宜貴者苖可以
菜花可以藥囊可以枕釀可以飲所以高人隠士籬落
畦圃之間不可一日無此花也陶淵明植以三徑采於
東籬浥露掇英汎以忘憂鍾會賦以五美謂圓華高懸
凖天極也純黃不雜后土色也早植晩登君子德也冒
霜吐穎象勁直也杯中體輕神仙食也其爲所重如此
然品類有數十種而白菊一二年多有變黃者余在二
水植大白菊百餘株次年盡變爲黃花今以色之黃白
及雜色品類可見於吳門者二十有七種大小顔色殊
異而不同自昔好事者為牡丹芍藥海棠竹筍作譜記
者多矣獨菊花未有爲之譜者殆亦菊花之闕文也歟
余姑以所見為之若夫耳目之未接品類之未備更俟
博雅君子與我同志者續之余所已見具列于後
菊譜(史正志)
黃
大金黃
心密花瓣大如大錢
小金黃
心微紅花瓣鵝黃葉翠大如衆花
佛頭菊
無心中邊亦同
小佛頭菊
同上微小又云疊羅黃
金墪菊
比佛頭頗瘦花心微窪
金鈴菊
心微青紅花瓣鵝黃色葉小又云明州黃
深色御袍黃
心起突色如深鵝黃
淺色御袍黃
中深
金錢菊
心小花瓣稀
毬子黃
中邊一色突起如毬子
棣棠菊
色深黃如棣棠
甘菊
色深黃比棣棠頗小
野菊
細瘦枝柯凋衰多野生亦有白者
白
金盞銀臺
心突起瓣黃四邊白
樓子佛頂
心大突起似佛頂四邊單葉
添色喜容
心微突起瓣密且大
纏枝菊
花瓣薄開過轉紅色
玉盤菊
黃心突起淡白綠邊
單心菊
細花心瓣大
樓子菊
層層狀如樓子
萬鈴菊
心茸茸突起花多半開者如鈴
腦子菊
花瓣微縐縮如腦子狀
荼䕷菊
心青黃微起如鵝黃色淺
雜色紅紫
十樣菊
黃白雜樣亦有微紫花頭小
桃花菊
花瓣全如桃花秋初先開色有淺深深秋亦有白者
芙蓉菊
狀如芙蓉亦紅色
孩兒菊
紫萼白心茸茸然葉上有光與他菊異
夏月佛頂菊
五六月開色微紅
菊譜後序
菊之開也既黃白深淺之不同而花有落者有不落者
盖花瓣結密者不落盛開之後淺黃者轉白而白色者
漸轉紅枮於枝上花瓣扶疎者多落盛開之後漸覺離
披遇風雨撼之則飄散滿地矣王介甫武夷詩云黃昏
風雨打園林殘菊飄零滿地金歐陽永叔見之戱介甫
曰秋花不落春花落為報詩人仔細吟介甫聞之笑曰
歐陽九不學之過也豈不見楚辭云夕餐秋菊之落英
東坡歐公門人也其詩亦有欲伴騷人賦落英與夫却
繞東籬嗅落英亦用楚辭語耳王彦賓言古人之言有
不必盡循者如楚辭言秋菊落英之語余謂詩人所以
多識草木之名盖為是也歐王二公文章擅一世而左
右佩紉彼此相笑豈非於草木之名猶有未盡識之而
不知有落有不落者耶王彦賓之徒又從而為之贅疣
盖益遠矣若夫可餐者乃菊之初開芳馨可愛耳若夫
衰謝而後落豈復有可餐之味楚辭之過乃在於此或
云詩之訪落注落訓始也意落英之落盖謂始開之花
耳然則介甫之引證殆亦未之思歟或者之說不為無
據余學為老圃而頗識草木者因併書於菊譜之後淳
熙歲次乙未閏九月望日吳門老圃叙
海棠譜序
世之花卉種類不一或以色而豔或以香而妍是皆鍾
天地之秀為人所欽羡也梅花占於春前牡丹殿於春
後騷人墨客特注意焉獨海棠一種風姿豔質固不在
二花下自杜陵入蜀絶吟於是花世因以此薄之其後
都官鄭谷已為舉似(谷詩浣花溪上空惆悵子美無情為發揚)本朝列聖品
題雲章奎畫烜燿千古此花始得顯聞於時盛𫝊於世
矣今採取諸家雜錄及彙次唐以來諸人詩句以為一
編目曰海棠譜雖纂集未能詳盡聊預衆譜之列云開
慶改元長至日叙
海棠譜(陳思)
叙事
蜀花稱美者有海棠焉然記牒多所不錄盖恐近代有
之何者古今獨棄此而取彼耶嘗聞眞宗皇帝御製
後苑雜花十題以海棠為首章賜近臣唱和則知海棠
足與牡丹抗衡而可獨步於西州矣因搜擇前志惟唐
相賈元靖耽著百花譜以海棠為花中神僊誠不虛美
耳近世名儒巨賢發于歌咏清詞麗句往往而得立慶
歷中為縣洪雅春多暇日地富海棠幸得為東道主惜
其繁豔為一隅之滯卉為作海棠記叙其大概及編次
諸公詩句于右復率蕪拙作五言百韻詩一章四韻詩
一章附于卷末好事者幸無誚焉(沈立海棠記序)
棠之稱甚衆若詩有蔽芾甘棠又曰有枤之杜又爾雅
釋木曰杜甘棠也(郭璞注今之杜梨)杜赤棠白者棠又吕氏春
秋果之美者棠實又俗說有地棠棠梨沙棠味如李無
核較是數說俱非謂海棠也凡今草木以海為名者酉
陽雜俎云唐贊皇李德裕嘗言花名中之帶海者悉從
海外来故知海㯶海柳海石榴海木瓜之類俱無聞於
記述豈以多而為稱耶又非多也誠恐近代得之於海
外耳又杜子美海㯶行云欲栽北苑不可得惟有西域
胡僧識若然則贊皇之言不誣矣海棠雖盛稱於蜀而
蜀人不甚重今京師江淮尤競植之每一本價不下數
十金勝地名園目為佳致而出江南者復稱之曰南海
棠大抵相類而花差小色尤深耳棠性多類梨核生者
長遅逮十數年方有花都下接花工多以嫩枝附梨而
贅之則易茂矣種宜壚壤膏沃之地其根色黃而盤勁
其木堅而多節其外白而中赤其枝柔密而脩暢其葉
類杜大者縹綠色而小者淺紫色其紅花五出初極紅
如胭脂點點然及開則漸成纈暈至落則若宿粧淺粉
矣其蒂長寸餘淡紫色於葉間或三萼至五萼為叢而
生其蕊如金粟蕊中有鬚三如紫絲其香清酷不蘭不
麝其實狀如梨大若櫻桃至秋熟可食其味甘而微酸
茲棠之大概也(沈立海棠記)
杜子美居蜀累年吟咏殆遍海棠竒豔而詩章獨不及
何耶鄭谷詩云浣花溪上空惆悵子美無情為發揚是
已本朝名士賦海棠者甚多往往皆用此為實事如石
延年云杜甫句作略薛能詩未工錢易詩云子美無情
甚都官著意頻李定詩云不霑工部風騷力猶占勾芒
造化權獨王荆公詩用此作梅花詩最為有意所謂少
陵為爾牽詩興可是無心賦海棠末句云多謝許昌𫝊
雅什蜀都曾未識詩人不道破為尤工也(韻語陽秋)
東坡海棠詩云只恐夜深花睡去更燒銀燭照紅粧事
見太真外傳曰上皇登沉香亭召太真妃于時卯醉未
醒命力士使侍兒扶掖而至妃子醉韻殘粧鬢亂釵横
不能再拜上皇笑曰豈妃子醉是海棠睡未足耳(冷齋)
(夜話)
東坡謫黃州居于定惠院之東雜花滿山而獨海棠一
株土人不知貴東坡為作長篇平生喜為人寫人間刻
石者自有五六本云吾平生最得意詩也(古今詩話)
韓持國雖剛果特立風節凜然而情致風流絶出時輩
許昌崔象之侍郎舊第今為杜君章所有廳後小亭僅
丈餘有海棠兩株持國每花開輒載酒日飲其下竟謝
而去歲以為常至今故吏尚能言之(石林詩話)
少游在黃州飲於海橋天南北多海棠有老書生家海
棠叢開少游醉卧宿於此明日題其柱曰喚起一聲人
悄衾暖夢寒空曉夜雨過海棠開春色又添多少社甕
釀成微笑半破癯瓢共舀覺健倒急投床醉鄉廣大人
間小東坡愛之恨不得其腔當有知之者耳(冷齋夜話)
李丹大夫客都下一年無差遣乃授昌州議者以去家
遠乃改授鄂州倅淵材聞之乃吐飯大步往謁李曰誰
為大夫謀昌佳郡也奈何棄之李驚曰供給豐乎曰非
也民訟簡乎曰非也曰然則何以知其佳淵材曰海棠
無香昌州海棠獨香非佳郡乎聞者傳以為笑(墨客揮犀)
前輩作花詩多用美女比其狀如曰若教解語應傾國
任是無情也動人陳俗哉山谷作酴醿詩曰露濕何郎
試湯餅日烘荀令炷爐香乃用美丈夫比之若將出類
而吾叔淵材作海棠詩又不然曰雨過温泉浴妃子露
濃湯餅試何郎意尤工也
仁宗朝張冕學士賦蜀中海棠詩沈立取以載海棠記
中云山木瓜開千顆顆水林檎發一攅攅注云大約木
瓜林檎花初開皆與海棠相類若冕言則江西人正謂
棠梨花耳惟紫綿色者始謂之海棠按沈立記言其花
五出初極紅如胭脂點點然及開則漸成纈暈至落則
若宿粧淡粉審此則似木瓜林檎六花者非真海棠明
矣晏元獻云已定復搖春水色似紅如白海棠花然則
元獻亦與張冕同意耶
閩中曹宇修貢堂下海棠極盛三面共二十四叢長條
脩榦頃所未見每春著花真錦繡段其間有如紫綿揉
色者亦有不如此者盖其種類不同不可一概論也至
其花落則皆若宿粧淡粉矣余三春對此觀之至熟大
率富沙多此官舍人家往往皆種之並是帚子海棠正
與蜀中者相類斯可貴耳今江浙間别有一種柔枝長
蒂顔色淺紅垂英向下如日蔫者謂之垂絲海棠全與
此不相類盖強名耳
吾叔劉淵材曰平生死無恨所恨者五事耳人問其故
淵材欲說斂目不言久之曰吾論不入時聽恐汝曹輕
易之問者力請乃荅曰第一恨鰣魚多骨二恨金橘太
酸三恨蒪菜性冷四恨海棠無香五恨曾子固不能詩
聞者大笑淵材瞠目荅曰諸子果輕易吾論也
真宗御製後苑雜花十題以海棠為首近臣唱和(𤨏碎)
(後錄)
唐相賈耽著百花譜以海棠為花中神仙(同前)
重葉海棠曰花命婦又云多葉海棠曰花戚里(牡丹榮)
(辱志)
每歲冬至前後正宜移掇窠子随手使肥水澆以盫過
麻屑糞土壅培根底使之厚密纔到春暖則枝葉自然
大發著花亦繁密矣(長春備用)
許昌薛能海棠詩叙蜀海棠有聞而詩無聞(花木錄)
南海棠本性無異惟枝多屈曲數數有刺如杜梨花亦
繁盛開稍早(同前)
東坡謫居齊安時以文章游戱三昧齊安樂籍中李宜
一者色藝不下他妓他妓因燕序中有得詩曲者宜以
語訥不能有所請人皆咎之坡將移臨安於飲餞處宜
哀鳴力請坡半酣笑謂之曰東坡居士文名久何事無
言及李宜恰似西川杜工部海棠雖好不吟詩(詩話總龜)
蜀潘&KR0008;有嬖妾解愁姓趙氏其母夢吞海棠花蕊而生
頗有國色善為新聲(外史檮杌)
黎舉常云欲令梅聘海棠棖子臣櫻桃及以芥嫁笋但
恨時不同然牡丹酴醿楊梅枇杷盡為執友(雲山散錄)
海棠花欲鮮而盛於冬至日早以糟水澆根下(鎻碎錄)
李贊皇花木記以海為名者悉從海外来如海棠之類
是也海棠候花謝結子剪去来年花盛而無葉(同前)
黃海棠木性類海棠青葉微圓而色深光滑不相類花
半開鵝黃色盛開漸淺黃矣(同前)
海棠色紅以木瓜頭接之則色白(長樂志)
徐儉樂道隠於藥肆中家植海棠結巢其上引客登木
而飲(紺珠集)
海棠譜(陳思)
詩上
海棠太宗御製
每至春園獨有名天然與染半紅深芳菲占得歌臺地
妖豔誰憐向日臨莫道無情閒笑臉任從折戴上冠簮
偏宜雨後看顔色幾處金杯為爾斟
海棠真宗御製
春律行將半繁枝忽競芳霏霏含宿霧灼灼豔朝陽戱
蝶棲輕蕊游蜂逐遠香物華留賦詠非獨務雕章
又
翠萼凌晨綻清香逐處飄高低臨曲檻紅白間纖條潤
比攅温玉繁如簇絳綃盡堪圖畫取名筆在僧繇
會僚屬賞海棠偶有題詠光宗御製
濃淡名花産蜀鄉半含風露浥新粧妖嬈不減舊時態
誰與丹青為發揚
觀海棠有成又
東風用意施顔色豔麗偏宜著雨時朝詠暮吟看不足
羨他逸蝶宿深枝
唐薛許昌(能)海棠詩并序
蜀海棠有聞而詩無聞杜工部子美於斯有之矣得非
興象不出歿而有懷何天之厚余獲此遺遇僅不敢讓
用當其無因賦五言一章二十句學陳梁之紫妍漢物
之朱不以彼物擇其功不以陳言踵其趣或其人之適
此有若韓宣子者風雅盡在蜀矣吾其庶幾又花植於
府之古營因刻貞石以遺吾黨將来君子業詩者苟未
變於道無賦耳咸通七年十二月二十三日叙
酷烈復離披玄功莫我知青苔浮落處暮柳間開時醉
帶遊人插連隂彼叟移晨前清露濕晏後惡風吹香少
傳何計妍多畫半遺島蘇連水脉庭綻雜松枝偶泛因
沈硯閒飄欲亂棋遶山生玉壘和郡徧坤維負賞慙休
飲牽吟分失饑明年因不見留此贈巴兒
又七言
四海應無蜀海棠一時開處一城香晴来使府低臨檻
雨後人家散出墻閒地細飄浮淨蘚短亭深綻隔垂楊
從来看盡詩誰苦不及權遊與畫將
海棠鄭谷
春風用意勻顔色銷得擕觴與賦詩濃麗最宜新著雨
嬌嬈全在半開時莫愁粉黛臨窗懶梁廣丹青點筆遅
朝醉暮吟看不足羨他蝴蝶宿深枝
蜀中賞海棠
濃淡芳春滿蜀鄉半随風雨斷鶯腸浣花溪上空惆悵
子美無情為𤼵揚(杜工部旅西蜀詩集中無海棠之題)
擢第後入蜀經羅利路見海棠盛開偶題
上國休誇紅杏豔沉溪自照綠苔磯一枝低帶流鶯睡
數片狂和舞蝶飛堪恨路長移不得可無人與畫將歸
手中已有新春桂多謝煙香更入衣
奉和真宗御製後苑雜花海棠晏樞相殊
太液波才綠靈和絮未飄霞文光啟旦珠琲密封條積
潤涵仙露濃英奪海綃九陽資造化天意屬喬繇
同和劉内翰筠
遅景烘初綻鮮風惜未飄蝶魂迷密徑鶯語近新條芳
蕙薰宫錦丹漿暈海綃惟時奉宸唱賡奉愧咎繇
海棠晏樞相殊
輕盈千結亂櫻藂占得年芳近碧櫳逐處閒勻高下萼
幾番分破淺深紅煙晴始覺香櫻綻日極猶疑䗶蔕融
數夕朱欄未飄落再三珍重石尤風
又
杳靄何驚目鮮妍欲蕩魂向人無限思當晝不勝繁浩
露晴方浥遊蜂暖更暄只應春有意留贈子山園
又
昔聞游客話芳菲濯錦江頭幾萬枝縱使許昌詩筆健
可能終古絶妍辭
又
濯錦江頭樹移根藥砌中只應春有意偏與半粧紅
和樞密侍郎因看海棠憶禁苑此花最盛
晏樞相殊
青瑣曾留眄珍藂宛未移幸分霖雨潤猶見豔陽姿岸
積来朱檻攀條憶絳蕤能令人愛樹不獨召南詩
又郭待制稹
朱欄明媚照横塘芳樹交加枕短墻傳得東君深意態
染成西蜀好風光破紅枝上仍施粉繁翠隂中旋撲香
應為無詩怨工部至今含淚作啼粧
又石學士延年
君看海棠格群花品詎同嬌嬈情自富蕭散豔非窮舊
縠斑吳苑梅羅碎蜀宫錦窠杯裏影繡段隟前烘心亂
香無數莖柔動滿叢意分巫峽雨腰細漢臺風盛若霞
藏日鮮於血灑空高低千點赤深淺半開紅粧指朱纔
布膏唇檀更融色焦無可壓體瘦不成豐枝重輕浮外
苞疎密閙中難勝蜂不定易入蝶能通
蜀地海棠繁媚有思加膩榦豐條苒弱可愛北方
所未見諸公作詩流播西人余素好玩不能自默
然所道皆在前人陳迹中如國風申章亦無媿云
宗景文祁
蜀國天餘煦珍葩地所宜濃芳不隠葉併豔欲然枝襞
影分羣萼均霞點萬蕤回文錦成後夹煎燎烘時蜂蕊
迎銜密鶯梢向坐危淺深雙絶態啼笑兩妍姿絳節排
煙竦丹釭落𢃄垂童容鄣畏薄便面到憂遅媚日能徐
照暄風肻遽吹(蜀少疾風故花愈盛)惜懽當晼晩留恨付離披麗
極都無比繁多僅自持損香饒麝栢照影欠瑶池畫要
精侔色歌須巧騁辭舉樽頻語客細摘玩芳期
和晏尚書海棠
媚柯攅仄倚春暉封植寕同北枳移(花自西蜀流種而濃麗不變)台
嶺分霞争抱萼蜀宫裁錦鬭纏枝不憂輕露蒙時潤正
恨炎風獵處危把酒凭欄堪併賞莫容私恨為披離
海棠
西域移根遠中都屬賞偏初無可並色竟不許勝妍薄
暝霞烘爛平明露濯鮮長衾繡作地密帳錦為天(吴人語㡩)
(覆為帳天)影淺才欹檻柯横欲照筵愁心隨落處醉眼著繁
邊的的誇粧靚番番恃笑嫣何嘗間蘭媚要是掩櫻然
豔足非天譽香輕且近傳所嗟名後出遺載楚臣篇
又
萬萼霞乾照曙空向來心賞已多同未如此日家園樂
數徧繁枝衮衮紅
暮春月内署書閣前海棠花盛開率爾七言八韻
寄長卿諫議張洎
去歲海棠花𤼵日曾將詩句詠芳妍今來花發春依舊
君已雄飛玉案前驟隔清塵樞要地獨攀紅蕊豔陽天
疎枝高映銀臺月嫩葉低含綺閣烟花落花開懷勝賞
春来春去感流年清辭早綴巴人唱妙翰猶緘蜀國牋
共仰壮圖方赫耳自嗟衰鬢轉皤然因憑鶯蝶傳消息
莫忘蓬莱有病僊
海棠程琳
海外移根灼灼竒風情閑麗北應稀晶熒寳萼排珠琲
旖旎芳叢簇繡帷繁極只愁隨暮雨飄多何計駐春暉
浣花溪上年年意露濕煙霞拂客衣
海棠學士李定
青帝行春性自專精心知向海棠偏不霑工部風騷力
猶占勾芒造化權倚檻半開紅朵密遶池初應翠枝連
誰人與拔栽瓊苑看與花王鬭後先
海棠著作石楊林
花工裁剪用功專濯錦江頭價最偏酷愛幾思憑畫手
難題渾覺挫詩權豔凝絳纈深深染樹認紅綃密密連
因想當年武平一枝枝眷賜侍臣先
海棠直講范鎮
不知真宰是誰專生得韶光此樹偏吟筆偶遺工部意
賦辭今職翰林權風翻翠幕晨香入霞照危墻夕影連
移植上園如得地芳名應在紫薇先
又石揚休
開盡妖桃落盡梨淺荂深萼照華池都緣西蜀盤根遠
豈是東君屬意遅烟惨别容醺宿酒露凝啼臉失胭脂
須知賈相風流甚曾許神僊品格竒
和學士李定
輕紅如杏素遮梨直似佳人照碧池已是化工教豔絶
莫嫌青帝與開遅煙滋綽約明雙臉雨借妖嬈入四肢
西蜀有名須得地瓊林高壓百花竒
和燕龍圖海棠推官楊諤
西漢欺盧橘東陽愛野棠許昌竒此遇子美欠先揚杜
宇三春豔蠶叢一國香燕脂點亂雨生色麗斜陽富豔
東君節暄妍白帝方錦樓新水色玉壘換山光風格林
檎細腰支郁李長天生笑容質時樣舞衣裳少吐深深
染全開淡淡粧煙媒護綠蔕風陣損朱房旋失因臨水
閒飄弗過墻佩亡愁殺甫簪脱即連姜蝶舞菱花照鶯
啼罨畫堂僊如弄玉少墜似綠珠常不見還成悔相思
幾欲狂春深濯錦水日晩浣紗方卧對移簾柙吟看近
筆床池清滿園倒鳥起一枝昂紫燕銜泥急黃蜂趁蜜
忙化工真用意銷得與擕觴
海棠殿丞高惟幾
故國庸岷外孤根楚苑中使梅休妬白僊杏已饒紅旋
恐陽城破尋憂下蔡空幾時夢巫峽獨立怨春風
海棠高覿
錦里花中色最竒妖嬈天賦本来稀綺霞忽照迷紅障
縠露輕籠設翠幃繁朵有情粧媚景纖枝無力𢃄殘暉
好將繡向羅裙上永作香閨楚楚衣
海棠凌景陽
名園封植幾經春露濕煙梢畫不真多謝許昌傳雅什
蜀都曾未識詩人
海棠學士張冕
海棠栽植徧塵寰未必成都欲詠難山木瓜開千顆顆
水林檎發一攅攅(大約木瓜林檎花初發皆與海棠相類但花稀而先葉耳惟山木瓜水林)
(檎尤似山木瓜揚州有之楮木叢也)初疑紅豆争頭綴忽覺胭脂衆手丸
西蜀僧家根撥小南荆官舍樹枝寬高穿羣木無因蔽
平倚危樓最好看十畝園林渾似火數方池面悉如丹
錦袍萬丈仍連袂(白傅)珠被齊光更合歡(楚詞)風嫋細
腰粧正罷(楚宫)露晞銅雀淚新乾晨㬢遠借彤雲暖秋
魄微侵甲帳寒會讌豈勞供幄幕採香應見費龍檀穠
燒游女青絲髮殷染妖姬白玉冠賓席半移隈茜綬使
車多熱簇雕鞍層層排朵縈飛蝶密密交柯宿翠翰詩
客早慙矜縷管畫工誰敢衒霜紈夲期相伴千場醉可
忍輕邀百卉殘川路尚移隨迅瀨蕃船猶折出長瀾飄
零綘雪深盈尺收拾晴霞散結圑時去獨應賢者識色
空潛有達人觀譜為僊子終須美(花譜以海棠為神仙王禹偁海仙詩序)
實作寒梅况不酸(寒梅事具序中)五六年来離别恨春宵頻夢
石臺盤(荆王石臺盤在後園海棠林下至今存焉)
西園海棠范純仁
丹葩翠葉競妖濃蜂蝶翻翻弄暖風濯雨正疑宫錦爛
媚晴先奪曉霞紅芬菲劍外從来勝歡賞天涯為爾同
却想鄉關足塵土只應能見畫圖中
英韶在前徒矜下里之曲風雅未喪豈繫擊轅之
音不圖綴綺靡之辭抑將導敦厚之旨耳海棠雖
盛於蜀人不甚貴因暇偶成五言百韻律詩一章
四韻詩一章附于卷末知我者無加焉
沈立
岷蜀地千里海棠花獨妍萬株佳麗國二月豔陽天叢
萼勻如布修蕤巧似編彤雲輕點綴赤玉碎雕鐫瑟瑟
光輸瑩猩猩血借鮮淺深相向背疎密遞勾牽輕蒨重
重染丹砂細細研蕊纖金粟拱鬚嫩紫絲拳紅蠟随英
滴明璣著顆穿初莖争裊娜翹幹共蹁蹮絶代知無價
生香不減&KR0034;分靈應桂苑鍾粹定星躔木帝經邦相花
王入室賢祥飈加剪拂卿靄共陶甄真宰隂推轂勾芒
與著鞭不須憂薄命好為惜流年贊翼施生柄扶持煦
嫗權主張韶令正調燮淑威宣和氣高低洽芳心次第
還金釵人十二珠履客三千雲雨迷巫峽風波怨洛川
娉婷宜住楚妖冶合居燕繡被通宵展華燈徹曙燃横
披前檻外半出假山巔暗羨遊蜂採偷輸蟻穴沿瘦嫌
蛛網織柔怯女蘿纏蓄恨憑誰訊無言只自憐文君酒
罏畔揚子草堂前品格生来别風流到老全繁中生悵
望衆裏見喧闐暄暖精神出晴明意態便關關鶯對語
兩兩燕高騫天上宜封殖人間偶佇延共櫻圍别館與
杏擁斜阡清暖簾争卷黃昏幕尚褰低籠金轣&KR2263;高映
畫鞦韆忽認梁園妓深疑閬苑僊怱怱来蕙圃遠遠别
芝田羞隠暝濛霧輕如淡蕩煙乍逢開羽扇初喜下雲
軿髣髴向星靨依稀𢃄翠鈿五銖衣宛轉七寳帳翩翾
獨立挨霓節成行列彩旃困宜欹虎枕步好襯金蓮舞
定休回袖粧濃不傅鉛盖張松鬱鬱茵藉草芊芊馥郁
蘭供夢扶蘇柳伴眠軀輕彌綽約腰細更便嬛婭姹常
顒若幽柔自洒然侍兒羅白芷婢子列芳荃口口濃檀
注腮腮薄粉填解圍施葉幄買笑有榆錢旖旎環瑶席
婆娑匝玳筵嬌依屏曲曲泣對露涓涓南陌輕埃蔽東
郊夕照連幾時休縹緲從此識嬋娟是處遺簮珥誰家
不管絃妬姬貪恐失戱稚惜何顛折閃搔頭褪擎摐約
腕揎戴遮鬟上鳳装壓鬢邊蟬汲引新懽聚消磨宿忿
蠲縱觀須倒載命宴必加籩翻曲教歌媛更詞送酒船
鄉心須暫解病眼當時痊迢遞来油壁從容住錦韀雅
宜交讓比穠與棣華聯不憤參朱槿寕甘混木綿酴醿
潜失色躑躅敢差肩素柰思投迹夭桃恥備員梧桐愧
金井芍藥濫花磚併壓辛夷俗潜排寳馬蔫天恩無久
恃人寵莫長專布影交三徑敷榮遍一㕓凝眸方嬝嬝
回首旋翩翩可忍驚飈挫胡煩急景煎珊瑚隨手碎絳
雪繞枝旋拂漢霞初散當樓月自圓飄零隨蠛蠓散亂
逐漪漣灼灼龜城外亭亭錦水邊抱愁應慘慼有淚即
潺湲午影迷蝴蝶朝寒怨杜鵑物情元倚伏人意莫拘
攣擢秀高羣木稱珍極八埏未開獨脉脉憂落固悁悁
别著新文紀重尋舊譜箋共知紅豔好誰辨赤心堅實
以陪朱李根宜灌醴泉栽須隣竹陌樹莫遶烏鳶恥託
膏腴茂當隨富貴遷為多猶底滯因遠尚迍邅客思易
成亂心期未省愆畫思摩詰筆吟稱薛濤牋醉目休頻
送詩情豈易緣薛能誇麗句鄭谷賞佳篇止感芳姿美
那憐託地偏山經猶罕記方志未多𫝊巧詠憂才竭冥
搜得意詮遐陬寡真賞僻境忍輕捐抽秘慙非據探竒
敢讓先援毫叙名卉聊用放懷焉
又
占斷香與色蜀花徒自開園林無即俗蜂蝶落仍来青
帝若為意東風無限才古今吟不盡百韻愧空裁
海棠譜(陳思)
詩下
商山海棠王元之
錦里名雖盛商山豔更繁别疑天與態不類土生根淺
著紅蘭染深於絳雪噴待開先釀酒怕落預呼魂香裏
無勍敵花中是至尊桂須辭月窟桃合避仙源浮動冠
頻側霓裳袖忽翻望夫臨水石窺客出墻垣贈别難饒
柳忘憂肻讓萱輕輕飛燕舞脉脉息媯言蕙陋虛侵逕
梨凡浪占園論心留蝶宿低面厭鶯喧不忝神仙品(好事)
(者作花品以此為神仙)何辜造化恩自期栽御苑誰使擲山村綺
季荒祠畔仙娥古洞門煙愁思舊夢雨泣怨新婚畫恐
明妃恨移同卓氏奔秪教三月見不得四時存繡被堆
籠勢胭脂浥淚痕貳車春未去應得伴芳樽
别堂後海棠
一堆紅雪媚青春惜别須教淚滿巾好在明年莫憔悴
校書兼是愛花人(此花余去後是推官王校書移入)
題錢塘縣羅江東手植海棠
江東遺跡在錢塘手植庭花滿縣香若使當年居顯位
海棠今日是甘棠
寓居定慧院之東雜花滿山有海棠一株土人不
知貴也蘇東坡
江城地瘴蕃草木只有名花苦幽獨嫣然一笑竹籬間
桃李漫山總麄俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深霧暗曉光遅日暖風輕春睡足
雨中有淚亦悽愴月下無人更清淑先生食飽無一事
散步逍遥自捫腹不問人家與僧舍拄杖敲門看脩竹
忽逢絶豔照衰朽歎息無言揩病目陋邦何處得此花
無乃好事移西蜀寸根千里不易到銜子飛来定鴻鵠
天涯流落俱可念為飲一樽歌此曲明朝酒醒還獨来
雪落紛紛那忍觸
海棠前人
東風嫋嫋汎崇光香霧霏霏月轉廊只恐夜深花睡去
高燒銀燭照紅粧
遊海棠西山示趙彦成邵康節
東風吹雨過溪門白白朱朱亂遠村灘石已無回棹勢
岸楓猶出繫船痕時危不厭江山僻客好誰知笑語温
莫上南岡看春色海棠花下却銷魂
海棠韓持國
濯錦江頭千萬枝當来未解惜芳菲而今得向君家見
不怕春寒雨濕衣
在禁林時有懷荆南舊遊元厚之
去年曾醉海棠叢聞說新枝發舊紅昨夜夢回花下飲
不知身在玉堂中
海棠洪覺範
酒入香腮笑不知小粧初罷醉兒癡一株柳外墻頭見
却勝千叢著雨時
海棠崔德符
渾是華清出浴初碧綃斜掩見紅膚便教桃李能言語
要比嬌妍比得無
海棠(并序)梅聖俞
道損同門前日過訪别且云計程二月到郡正
看暗惡海棠頗見太守風味因為詩以送行
蜀州海棠勝兩川使君欲賞意已猛春露洗開千萬株
燕脂點素攢細梗朝看不足夜秉燭何暇更尋桃與杏
青泥劍棧將度時跨馬莫辭霜氣冷
海棠
江鷰入朱閣海棠繁錦條醉生燕玉頰瘦聚楚宫腰曾
不分香去尤宜著意描誰能共吹笛樹下想前朝(尒嘗於宋)
(宣狄宅見固畫明皇於海棠花下卧吹觱篥寕王吹笛黃幡綽拍)
又
要識吳同蜀須看線海棠燕脂色欲滴紫蠟蒂何長夜
雨偏宜著春風一任狂當時杜子美吟徧獨相忘
海棠王荆公
綠嬌隠約眉輕掃紅嫩妖嬈臉薄粧巧筆寫傳功未盡
清才吟詠興何長
移岳州去房陵道中見海棠張芸叟
馬息山頭見海棠羣仙會處錦屏張天寒日晚行人絶
自落自開還自香
和何靖山人海棠文與可
為愛香苞照地紅倚欄終日對芳叢夜深忽憶南枝好
把酒更来明月中
晁二家有海棠去歲花開晁二呼杜卿家小娃歌
舞花下痛飲今春花開復欲招客而杜已出守戱
以詩調之張文潜
頗疑蜂蝶過隣家知是東墻去歲花駿馬無因迎小妾
鴟夷何用強隨車
雨中對酒庭下海棠經雨不謝陳參政
巴陵二月客添衣草草杯盤恨醉遅燕子不禁連夜雨
海棠猶待老人詩天翻地覆傷春色齒豁頭童祝聖時
白竹籬前湖海闊茫茫身世兩堪悲
陪粹翁舉酒於君子亭亭下海棠方開
世故驅人殊未央即隨地主借繩床春風浩浩吹游子
暮雨霏霏濕海棠古國衣冠無態度隔簾花葉有輝光
使君禮數能寬否酒味撩人我欲狂
和冬㬢海棠程金紫
花中名品異人重比甘棠苞嫩相思密紅深琥珀光好
風𫝊馥郁凡卉愧芬芳爛漫雲成瑞葳蕤女有嬙生来
先蜀國開處始朝陽賞即笙歌地題稱翰墨場煙霞容
易散蜂蝶等閒忙誰是多情侣欄邊重舉觴
今朝秋氣蕭瑟不意海棠再開因書二絶期好事
者和之
曾逐狂飈取意飛一時春色便依稀舊叢還有香心在
却被西風管領歸
露濕胭脂淚臉寒獨將幽恨倚闌干精神不比籬邊菊
莫把尋常醉眼看
雨中海棠
玉脆紅輕不耐寒無端風雨若相干曉来試卷珠簾看
䔩䔩飛香滿畫欄
惜海棠開晩
今年春色可勝嗟二月山中未見花長憶去年今夜月
海棠花影到窗紗
海棠僧如壁
賣花檐上争桃李頓使春宫不直錢莫怪海棠不受折
要令雲髻絶塵緣
江左謂海棠為川紅吳中復
靚粧濃淡蕊蒙茸高下池臺細細風却恨韶華偏蜀土
更無顔色似川紅尋香只恐三春暮把酒欣逢一笑同
子美詩才猶閣筆至今寂寞錦城中
海棠劉子翬
幽姿淑態弄春晴梅借風流柳借輕種處静宜臨野冰
開時長是近清明幾經夜雨香猶在染盡胭脂畫不成
詩老無心為題拂至今惆悵似含情
海棠郭震
又隨桃李一時榮不逐東風處處生疑是四方嫌不種
教於蜀地獨垂名
海棠
西蜀傳芳日東君著意時鮮葩猩薦血紫萼蠟融脂絳
闕疑流落瓊欄合護持無詩任工部今有省郎知
和東坡海棠趙次公
露氣熹微𢃄曉光枝邊燦煥映迴廊細看素臉元無玉
初點胭脂駐靚妝
和東坡定惠院海棠
化工妙手開羣木酷向海棠私意獨殊姿豔豔雜花裏
端覺神仙在流俗睡起胭脂懶未勻天然膩理還豐肉
繁華增麗態度遠婀娜含嬌風韻足豈唯婉孌彤管姝
真同窈窕關雎淑未能奔往白玉樓要當貯以黃金屋
顧雖風暖欲黃昏脉脉難禁倚脩竹可憐俗眼不知貴
空把容光照山谷此花本出西南地李杜無詩恨遺蜀
高才沒世孰雕龍後輩補亡難刻鵠貂裘季子客齊安
相逢忽慰羈人目當年甫白君可繼為花重賦陽春曲
把酒因澆礨磈胸搜句輒傾空洞腹多情恐作深雲收
兒童莫信来輕觸
海棠康肅吳公芾
海棠元自有天香底事時人故謗傷不信請来花下坐
惱人鼻觀不尋常
和澤民求海棠
君是詩中老作家笑將麗句換名花花因詩去情非淺
詩為花来語更嘉須好栽培承雨露莫令憔悴困塵沙
他年爛漫如西蜀我欲從君看綺霞
見市上有賣海棠者悵然有感
連年蹤跡滯江鄉長憶吾廬萬海棠想得春来增絶麗
無因歸去賞芬芳偶然擔上逢人賣猶記樽前為爾狂
何日故園修舊好賸燒銀燭照紅粧
和陳子良海棠四首
春来人物盡熙熙紅紫無情亦滿枝正引衰翁詩思動
舉頭那更得君詩
花開春色麗晴空惱我狂来只遶叢試問妖嬈誰與比
一株勝却萬株紅
雨後花頭頓覺肥細看還是舊風姿坐餘自有香芬馥
不許凡人取次知
十年栽種滿園花無似茲花豔麗多已是譜中推第一
不須還更問如何
寄朝宗
海棠已試十分粧細看妖嬈更異常不得與君同勝賞
空燒銀燭照紅光
所思亭海棠初開折贈兩使者張栻
未須比擬紅深淺更莫平章香有無過雨夕陽樓上看
千花容有此膚腴
東風著物本無私紅入花梢特地竒想得粧臺春思滿
一枝聊遣博新詩
黃海棠洪适
漢宫嬌半額雅淡稱花僊天與温柔態粧成取次妍
垂絲海棠
脉脉似崔徽朝朝長著地誰能解倒懸扶起雲鬟墜
次韻陸務觀海棠程大昌
喚回殘睡強矜持淺破朱唇倚笛吹千古妖妍磨不盡
長隨春色上花枝
題苦竹寺海棠洞相山王之道
翠袖朱唇一笑開倚風無力競相偎陽城豈是僧家物
端恐齊奴步障来
海棠陸游
誰道名花獨故宫(謂故蜀燕王宫)東城盛麗足争雄横陳錦障
闌干外盡吸紅雲酒醆中貪看不辭持夜燭倚狂直欲
擅春風拾遺舊詠悲零落瘦損腰圍擬未工(老杜不應無海棠詩)
(意其失傳爾)
又
十里迢迢望碧鷄一城晴雨不曾齊今朝未得平安報
便恐飛紅已作泥
又
蜀地名花擅古今一枝氣可壓千林譏彈更道無香處
常恨人言太刻深
張園觀海棠
朝陽照城樓春容極明媚走馬蜀錦園名花動人意嚴
粧漢宫曉一笑初破睡定知夜宴歡酒入妖骨醉低鬟
羞不語困眼嬌欲閉雖豔無俗姿太息真富貴結束吾
方歸此别知幾歲黃昏廉纖雨千點浥紅淚
夜宴賞海棠醉書
便便癡腹本來寬不是天涯強作歡燕子歸來新社雨
海棠開後却春寒醉誇落紙詩千首歌費纏頭錦百端
深院不聞傳夜漏忽驚蠟淚已堆盤
病中久止酒有懷成都海棠之盛
碧鷄坊裏海棠時彌月兼旬醉不知馬上難尋前夢境
樽前誰記舊歌辭目窮落日横千嶂腸斷春光把一枝
說與故人應不信茶煙禪榻鬢成絲
春晴懷故園海棠楊萬里
故園今日海棠開夢入江西錦繡堆萬物皆春人獨老
一年過社燕方回似青如白天濃淡欲堕還飛頻往來
無那風光留不得遣詩招入翠瓊杯
張子儀太守折送秋日海棠
新樣西風較劣些重陽還放海棠花春紅更把秋霜洗
且道精神佳不佳
木渠野菊總無光秋色今年付海棠為底夜深花不睡
翠紗袖上月和霜
說郛卷一百三下
