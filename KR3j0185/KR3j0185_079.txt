說郛卷七十九上元陶宗儀撰
文則(陳騤)
詩書之文有若重復而意實曲折者詩曰云誰之思西
方美人彼美人兮西方之人兮此思賢之意自曲折也
又曰自古在昔先民有作此考古之意自曲折也書曰
𦕈𦕈予末小子此謙托之意自曲折也又曰孺子其朋
孺子其往此告戒之意自曲折也
文有意相屬而對偶者如發彼小豝殪此大兕誨爾諄
諄聽我藐藐故謀用是作而兵由此起有事相類而對
偶者如威侮五行怠棄三正佑賢輔德顯忠遂良此皆
渾然而成初非有意嫓配凡文之對偶者若此則工矣
古人之文用古人之言也古人之言後世不能盡識非
得訓切殆不可讀如登崤險一步九嘆既而強學焉搜
摘古語撰叙今事殆如昔人所謂大家婢學夫人舉止
羞澁終不似真也
大抵文士題命篇章悉有所本自孔子為書作序文遂
有序自孔子為易說卦文遂有說自有曾子問哀公問
之類文遂有問自有考工記學記之類文遂有記自有
經解王言解之類文遂有解自有辯政辯物之類文遂
有辯自有樂論禮論之類文遂有論自有大傳間傳之
類文遂有傳
文有助辭猶禮之有儐樂之有相也禮無儐則不行樂
無相則不諧文無助則不順
倒言而不失其言者言之妙也倒文而不失其文者文
之妙也文有倒語之法知者罕矣春秋書曰吳子遏伐
楚門于巢卒公羊傳曰門于巢卒者何入門乎巢而卒
也然夫子先言門後言于巢者于文雖倒而寓意微矣
字有偏旁故文有取偏旁以成句字有音韻故文有取
音韻以成句皆所以明其義也周禮曰五人為伍中庸
曰誠者自成也孟子曰征之為言正也凡此皆取偏旁
者也易曰嗑者合也樂記曰樂者樂也孟子曰校者教
也凡此皆取音韻者也
夫文有病辭有疑辭病辭者讀其辭則病究其意則安
如曲禮曰猩猩能言不離禽獸繫辭曰潤之以風雨蓋
禽字于猩猩為病潤字于風為病也疑辭者讀其辭則
疑究其意則斷如何彼穠矣曰平王之孫檀弓曰容居
魯人也盖平王疑為東遷之平王魯人疑為魯國之人
也凡觀此文可不深考
辭以意為主故辭有緩有急有輕有重皆生乎意也韓
宣子曰吾淺之為丈夫也則其辭緩景春曰公孫衍張
儀豈不誠大丈夫哉則其辭急狼瞫於是乎君子則其
辭輕子謂子賤君子哉若人則其辭重
易之有象以盡其意詩之有比以逹其情文之作也可
無喻乎博采經傳約而論之其取喻之法大槩有十
文有上下相接若繼踵然其體有三其一曰叙積小至
大如中庸曰能盡其性則能盡人之性其二曰叙由精
及粗如莊子曰古之明大道者先明天而道德次之其
三曰叙自流極原如大學曰古之欲明明德于天下者
先治其國
文有交錯之體若纏糾然主在析理理盡後已書曰念
兹在兹釋兹在兹名言兹在兹允出兹在兹
載事之文有上下同曰之法謂其事斷可書其人斷可
美也如論語載孔子之美禹顔戴禮之記文王周公公
羊之傳孔父仇牧荀息皆其法也
載事之文有先事而斷以起事也有後事而斷以盡事
也如左氏傳欲載晉靈公厚歛雕墻必先言晉靈公不
君公羊傳欲載楚靈王作乾谿臺必先言靈王為無道
若此類皆先斷以起事也如左氏傳載晉文公教民而
用卒言之曰一戰而霸文之教也又載晉悼公賜魏絳
和戎樂卒言之曰魏絳于是乎始有金石之樂禮也若
此類皆後斷以盡事也
載言之文又有荅問若止及一事文固不難至于數端
文實未易所問不言問所對不言對言雖簡略意實周
贍讀之續如貫珠應如答響若左氏傳載楚望晉軍問
伯犁盖得此也
載言之文有不避重複如穀梁傳載麗姬故謂君曰吾
夜者夢夫人趨而來曰吾苦畏胡不使大夫將衛士而
衛冢乎故君謂世子曰麗姬夢夫人趨而來曰吾苦畏
女其將衞士而往衞冢乎此不避重複也如左氏傳載
晉師歸郤伯見公曰子之力也夫范叔見勞之如郤伯
欒伯見公亦如之夫三述晉侯之語固未為害而左氏
兩變其文盖避重複也
文有目人之體有列氏之體論語曰德行顔淵閔子騫
冉伯牛仲弓之類此目人之體也而揚雄班固得之左
氏傳曰殷民六族條氏徐氏蕭氏索氏長勺氏尾勺氏
此列氏之體也而莊周司馬遷得之
文錄(唐庚)
古樂府命題皆有主意後之人用樂府為題者直當代
其人而措辭如公無渡河須作妻止其夫之辭太白
輩或失之惟退之琴操得體
六經已後便有司馬遷三百五篇之後便有杜子美六
經不可學亦不須學故作文當學司馬遷作詩當學
杜子美二書亦須常讀所謂一日不可無此君也
司馬遷敢亂道郤好班固不敢亂道郤不好不亂道又
好是左傳亂道又不好是唐書八識田中若有一毫
唐書亦為來生種矣
三謝詩靈運為勝當就選中寫出熟讀自見其優劣也
唐人有詩云山僧不解數甲子一葉落知天下秋及觀
陶元亮詩云雖無紀歴志四時自成歲便覺唐人費
力如桃源記言尚不知有漢無論魏晉可見造語之
簡妙蓋晉人工造語而元亮其尤也
杜子美秦中紀行詩如江間饒奇石未為極勝到瞑色
帶遠客則不可及已
子美詩云天欲今朝雨山歸萬古春蓋絶唱也予惠州
詩亦云雨在時時黑春歸處處青又云片雲明外暗
斜日雨邊晴山轉秋光曲川長暝色横皆閒中所得
句也
子美云舜舉十六相身尊道何高秦時用商鞅法令如
牛毛其於治道深矣
東坡作病鶴詩嘗寫三盡長脛瘦軀闕其一字使仕德
翁輩下之凡數字東坡徐出其藁盖閣字也此字既
出儼然如見病鶴矣
琴操非古詩非騷詞惟韓退之為得體退之琴操柳子
厚不能作子厚皇雅退之亦不能作
東坡詩叙事言簡而意盡惠州有潭潭有潛蛟人未之
信也虎飲水其上蛟尾而食之俄而浮骨水上人方
知之東坡以十字道盡云潛鱗有飢蛟掉尾取渴虎
言渴則知虎以飲水而召灾言飢則蛟食其肉矣
謝固為綿州推官推官之廨歐陽文忠公生焉謝作六
一堂求余賦詩余雅善東坡以約辭紀事冥搜竟久
僅得句云即彼生處所館之與周旋然深有愧於東
坡矣
韓退之作古詩有故避屬對者淮之水舒舒楚山直叢
叢是也
杜子美祖木蘭詩
晩學遽讀新唐書輙能壞人文格舊唐詩贊語云人安
漢道之寬平不厭高皇之嫚罵其論唐亡云决江海
以捄焚焚收而溺至引鴆爵以止渴渴止而身亡亦
自有佳處
詩在與人商論深求其疵而去之等閒一字放過則不
可殆近法家難以言恕矣故謂之詩律東坡云敢將
詩律鬭深嚴予亦云律傷嚴近寡恩大凡立意之初
必有難易二塗學者不能強所劣往往捨難而趨易
文章罕工每坐此也作詩自有穩當字第思之未到
耳皎然以詩名於唐有僧袖詩謁之然指其御溝詩
云此波涵聖澤波字未穩當改僧怫然作色而去僧
亦能詩者也皎然度其去必復來乃取筆作中字掌
中握之以待僧果復來云欲更為中字如何然展手
示之遂定交要當如此乃是
近世士大夫習為時學忌博聞者率引經以自強余謂
挾天子以令諸侯諸侯必從然謂之尊君則不可挾
六經以令百氏百氏必服然謂之知經則不可
王荆公五字詩得子美句法其詩云地蟠三楚大天入
五湖低
文選三賦月不如雪雪不如風
東坡隔句對着意尋彌明長頸高結喉無心逐定遠燕
頷飛虎頭或云結古髻字也退之序是長頸高結喉
中又作楚語
余作南征賦或者稱之然僅與曹大家輩争衡耳惟東
坡赤壁二賦一洗萬古欲髣髴其一語畢世不可得
也
凡為文上句重下句輕則或為上句壓倒晝錦堂記云
仕宦而至將相富貴而歸故鄉下云此人情之所榮
而今昔之所同也非此兩句莫能承上句居士集序
云言有大而非夸此雖只一句而體勢則甚重下乃
云賢者信之衆人疑焉非用兩句亦載上句不起韓
退之與人書云泥水馬弱不敢出不果鞠躬親問而
以書若無而以書三字則上重甚矣此為文之法也
東坡赴定武過京師館於城外一園子中余時年十八
謁之問余觀甚書余云方讀晉書卒問其中有甚好
亭子名余茫然失對始悟前輩觀書用意盖如此
關子東一日寓辟雝朔風大作因得句云夜長何時旦
苦寒不成寐以問先生云夜長對苦寒詩律雖不到
對亦似不穩先生云正要如此一似藥中要存性也
蜀道館舍壁間題一聯云天不生仲尼萬古如長夜不
知何人詩也
蘇黃門云人生逐日胸次須出一好議論若飽食煖衣
唯利欲是念何以自别於禽獸余歸蜀當杜門著書
不令廢日只效温公通鑑樣作議論商略古人歲久
成書自足垂世也
張文昌詩六宫才人大垂手願君千年萬年壽朝出射
麋暮飲酒古樂府大垂手小垂手獨搖手皆舞名也
南征詩賦廓舒而浩蕩復收斂而凄凉詞雖不工自謂
曲盡南遷時情狀也
讀退之羅池廟碑北方之人兮為侯是非千秋萬歲分
侯無我違輒流涕有感
樂府解題熟讀大有詩材余詩云時難將進酒家遠莫
登樓用古樂府名作對也
過岳陽樓觀杜子美詩不過四十字爾氣象閎放涵蓄
深遠殆與洞庭争雄所謂富哉言乎者太白退之輩
率為大篇極其筆力終不逮也杜詩雖小而大餘詩
雖大而小
凡作詩平居須收拾詩材以備用退之作范陽盧殷墓
銘云於書無所不讀然止用資以為詩是也
詩疏不可不閱詩材最多其載諺語如絡緯鳴懶婦驚
之類尤宜入詩用
謝玄暉詩云寒城一以眺平楚正蒼然平楚猶平野也
吕延濟乃用翹翹錯薪言刈其楚謂楚木叢便覺意
象殊窘凡五臣之陋類若此
古之作者初無意於造語所謂因事以陳辭如杜子美
北征一篇直紀行役爾忽云或紅如丹砂或黑如點
漆雨露之所濡甘苦齊結實此類是也文章只如人
作家書乃是
宣和元年行父自錢唐罷官如京師眉山唐先生同寓
於城東景德僧舍與同郡關注子東日從之遊實聞所
未聞退而記其論文之語得數紙以歸自己亥九月十
三日盡明年正月六日而别先生北歸還朝得請宫祠
歸瀘南道卒於鳳翔年五十一自己亥距今紹興八年
戊午二十年矣舊所記更兵火無復存者子東書來屬
余追錄且欲得僕自書云將置之隅坐如見師友衰病
廢志十不省五六乃為書所記凡三十有五條先生嘗
次韻行父冬日旅舍詩云殘歲無多日此身猶旅人客
情安枕少天色舉杯頻桂玉黃金盡風埃白髮新異鄉
梅信遠誰寄一枝春又次留别韻云白頭重踏軟紅塵
獨立鴛行覺異倫往事已空誰叙舊好詩乍見且嘗新
細思寂寂門羅雀猶勝纍纍冢卧麟力請宫祠知意否
漸謀歸老錦江濱盖絶筆於是矣集者逸之故併記云
三月癸巳餘杭強行父幼安記
詩品卷上(鍾嶸)
氣之動物物之感人故搖蕩性情形諸舞詠照燭三才
暉麗萬有靈祇待之以致饗幽微藉之以昭告動天地
感鬼神莫近於詩昔南風之辭卿雲之頌厥義夐矣夏
歌曰鬱陶乎予心楚謠曰名予曰正則雖詩體未全然
是五言之濫觴也逮漢李陵始著五言之目矣古詩𦕈
邈人世難詳推其文體固是炎漢之製非衰周之倡也
自王楊枚馬之徒詞賦競爽而吟詠靡聞從李都尉迄
班婕妤將百年間有婦人焉一人而已詩人之風頓已
缺喪東京二百載中惟有班固詠史質木無文降及建
安曹公父子篤好斯文平原兄弟鬱為文棟劉楨王粲
為其羽翼次有攀龍托鳳自致於屬車者盖將百計彬
彬之盛大備於時矣爾後陵遲衰微迄於有晉太康中
三張二陸兩潘一左勃爾復興踵武前王風流未沬亦
文章之中興也永嘉時貴黃老稍尚虛談于時篇什理
過其辭淡乎寡味爰及江表微波尚傳孫綽許詢桓庾
諸公詩皆平典似道德論建安風力盡矣先是郭景純
用儁上之才變創其體劉越石仗清剛之氣贊成厥美
然彼衆我寡未能動俗逮義熙中謝益壽斐然繼作元
嘉中有謝靈運才高詞盛富豔難蹤固已含跨劉郭陵
轢潘左故知陳思為建安之傑公幹仲宣為輔陸機為
太康之英安仁景陽為輔謝客為元嘉之雄顔延年為
輔斯皆五言之冠冕文詞之命世也夫四言文約易廣
取效風騷便可多得每苦文繁而意少故世罕習焉五
言居文詞之要是衆作之有滋味者也故云會於流俗
豈不以指事造形窮情寫物最為詳切者邪故詩有六
義焉一曰興二曰比三曰賦文已盡而意有餘興也因
物喻志比也直書其事寓言寫物賦也弘斯三義酌而
用之幹之以風力潤之以丹彩使味之者無極聞之者
動心是詩之至也若專用比興則患在意深意深則詞
躓若但用賦體則患在意浮意浮則文散嬉成流移文
無止泊有蕪漫之累矣若乃春風春鳥秋月秋蟬夏雲
暑雨冬月祁寒斯四候之感諸詩者也嘉會寄詩以親
離羣託詩以怨至於楚臣去境漢妾辭宫或骨横朔野
或䰟逐飛蓬或負戈外戎殺氣雄邊塞客衣單孀閨淚
盡文士有解佩出朝一去忘反女有揚蛾入寵再盼傾
國凡斯種種感蕩心靈非陳詩何以展其義非長歌何
以騁其情故曰詩可以羣可以怨使窮賤易安幽居靡
悶莫尚於詩矣故詞人作者罔不愛好今之世俗斯風
熾矣纔能勝衣甫就小學必甘心而馳騖焉於是庸音
雜體各各為容至使膏腴子弟恥文不逮終朝點綴分
夜呻吟獨觀謂為警策衆覩終淪平鈍次有輕薄之徒
笑曹劉為古拙謂鮑昭羲皇上人謝眺今古獨步而師
鮑昭終不及日中市朝滿學謝眺劣得黃鳥度靑枝徒
自棄於高聽無涉於文流矣觀王宫搢紳之士每博論
之餘何嘗不以詩為口實隨其嗜慾商確不同淄澠竝
泛朱紫相奪喧議競起準的無依近彭城劉士章俊賞
之士疾其淆亂欲為當世詩品口陳標榜其文未遂感
而作焉昔九品論人七略裁士校以賓實誠多未值至
若詩之為技較爾可知以類推之殆均博奕方今皇帝
資生知之上才體沉鬱之幽思文麗日月賞究天人昔
在貴遊已為稱首况八紘既奄風靡雲蒸抱玉者聯肩
握珠者踵武以瞰漢魏而不顧吞晉宋於胸中諒非農
歌轅議敢致流别嶸之今錄庶周旋於閭里均之於談
笑耳
古詩
其體源出於國風陸機所擬十四首文温以麗意悲而
遠驚心動魄可謂幾乎一字千金其外去者日以疎四
十五首雖多哀怨頗為總雜舊疑是建安中曹王所製
客從遠方來橘柚垂華實亦為驚絶矣人代冥滅而清
音獨遠悲夫
漢都尉李陵
其源出於楚辭文多悽怨者之流陵名家子有殊才生
命不諧聲頽身喪使陵不遭辛苦其文亦何能至此
漢婕妤班姬
其源出於李陵團扇短章辭旨清捷怨深文綺得匹婦
之致侏儒一節可以知其工矣
魏陳思王植
其源出於國風骨氣竒高詞彩華茂情兼雅怨體被文
質粲溢今古卓爾不羣嗟乎陳思之於文章也譬人倫
之有周孔鱗羽之有龍鳳音樂之有琴笙女工之有黼
黻俾爾懷鉛吮墨者抱篇章而景慕暎餘暉以自燭故
孔氏之門如用詩則公榦升堂思王入室景陽潘陸自
可坐於廊廡之間矣
魏文學劉楨
其源出於古詩仗氣愛竒動多振絶真骨淩霜高風跨
俗但氣過其文雕潤恨少然自陳思以下楨稱獨步
魏侍中王粲
其源出於李陵發愀愴之詞文秀而質羸在曹劉間别
構一體方陳思不足比魏文有餘
晉步兵阮籍
其源出於小雅無雕蟲之功而詠懷之作可以陶性靈
發幽思言在耳目之内情寄八荒之表洋洋乎會於風
雅使人忘其鄙近自致遠大頗多感慨之詞厥旨淵放
歸趣難求顔延年註解怯言其志
晉平原相陸機
其源出於陳思才高辭贍舉體華美氣少於公幹文劣
於仲宣尚規矩不貴綺錯有傷直致之竒然其咀嚼英
華厭飫膏澤文章之淵泉也張公歎其大才信矣
晉黃門郎潘岳
其源出於仲宣翰林歎其翩翩然如翔禽之有羽毛衣
服之有綃縠猶淺於陸機謝混云潘詩爛若舒錦無處
不佳陸文如披沙簡金往往見寶嶸謂益壽輕華故以
潘勝翰林篤論故歎陸為深余常言陸才如海潘才如
江
晉黃門郎張協
其源出於王粲文體華淨少病累又巧構形似之言雄
於潘岳靡於太沖風流調達實曠代之高手詞彩蔥蒨
音韻鏗鏘使人味之亹亹不倦
晉記室左思
其源出於公幹文典以怨頗為精切得諷諭之致雖野
於陸機而深於潘岳謝康樂常言左太沖詩潘安仁詩
古今難比
宋臨川大守謝靈運
其源出於陳思雜有景陽之體故尚巧似而逸蕩過之
頗以繁蕪為累嶸謂若人興多才高博寓目輙書内無
乏思外無遺物其繁富宜哉然名章迥句處處間起麗
典新聲絡繹奔會譬如青松之拔灌木白玉之暎塵沙
未足貶其高潔也初錢塘杜明師夜夢東南有人來入
其館是夕即靈運生於會稽旬日而謝玄亡其家以子
孫難得送靈運於杜治養之十五方還都故名客兒(治音)
(稚奉道之家靖室也)
詩品卷中
一品之中略以世代為先後不以優劣為詮次又其人
既往其文克定今所寓言不錄存者夫屬詞比事乃為
通談若乃經國文符應資博古撰德駁奏宜窮往烈至
乎吟詠情性亦何貴於用事思君如流水既是即目高
臺多悲風亦唯所見清晨登隴首羌無故實明月照積
雪詎出經史觀古今勝語多非補假皆由直尋顔延謝
莊尤為繁密於時化之故大明泰始中文章殆同書抄
近任昉王元長等辭不貴竒競須新事爾來作者寖以
成俗遂乃句無虛語語無虛字拘攣補衲蠧文已甚但
自然英旨罕值其人詞既失高則宜加事義雖謝天才
且表學問亦一理乎陸機文賦通而無貶李充翰林疎
而不切王微鴻寶密而無裁顔延論文精而難曉摰虞
文志詳而博贍頗曰知言觀斯數家皆就談文體而不
顯優劣至於謝客集詩逢詩輒取張隲文士逢文即書
諸英志錄竝義在文曾無品第嶸今所錄止乎五言雖
然網羅今古詞文殆集輕欲辨彰清濁掎摭病利凡百
二十人預此宗流者便稱才子至斯三品升降差非定
漢上計秦嘉嘉妻徐淑
夫妻事既可傷文亦悽怨為五言者不過數家而婦人
居二徐淑叙别之作亞於團扇矣
魏文帝
其源出於李陵頗有仲宣之體則新竒百許篇率皆鄙
直如偶語惟西北有浮雲十餘首殊美贍可翫始見其
工矣不然何以銓衡羣彦對揚厥弟者耶
晉中散嵇康
頗似魏文過為峻切訐直露才傷淵雅之致然託諭清
遠良有鑿裁亦未失高流矣
晉司空張華
其源出於王粲其體華艷興託不竒巧用文字務為妍
冶雖名高曩代而疏亮之士猶恨其兒女情多風雲氣
少謝康樂云張公雖復千篇猶一體耳今置之中品疑
弱處之下科恨少在季孟之間矣
魏尚書何晏晉馮翊守孫楚晉著作王贊晉王司
徒掾張翰晉中書令潘尼
平叔鴻鴈之篇風規見矣子荆零雨之外正長朔風之
後雖有累札良亦無聞季鷹黃華之唱正叔綠蘩之章
雖不具美而文彩高麗竝得虬龍片甲鳳凰一毛事同
駁聖宜居中品
魏侍中應璩
祖襲魏文善為古語指事殷勤雅意深篤得詩人激刺
之旨至於濟濟今日所華靡可諷味焉
晉清河守陸雲晉侍中石崇晉襄城太守曹攄晉
朗陵公何劭
清河之方平原殆如陳思之匹白馬于其哲昆故稱二
陸季倫顔遠竝有英篇篤而論之朗陵為最
晉太尉劉琨晉中郎劉湛
其源出於王粲善為悽戾之詞自有清拔之氣琨既體
良才又罹厄運故善敘喪亂多感恨之詞中郎仰之微
不逮者矣
晉弘農太守郭璞
憲章潘岳文體相輝彪炳可翫始變永嘉平淡之體故
稱中興第一翰林以為詩首但遊仙之作辭多慷慨乖
遠玄宗而云奈何虎豹姿又云戢翼棲榛梗乃是坎壈
詠懷非列仙之趣也
晉吏部郎袁宏
彦伯詠史雖文體未遒而鮮明緊健去凡俗遠矣
晉處士郭泰機晉常侍顧愷之宋謝世基宋參軍
顧邁宋參軍戴凱
泰機寒女之製孤怨宜恨長康能以二韻答四首之美
世基橫海顧邁鴻飛戴凱人實貧羸而才章富健觀此
五子文雖不多氣調警拔吾許其進則鮑昭江淹未足
逮止越居中品僉曰宜哉
宋徵士陶潛
其源出於應璩又協左思風力文體省靜殆無長語篤
意真古辭興婉愜每觀其文想其人德世欲其質直至
如歡言醉春酒日暮天無雲風華清靡豈直為田家語
耶古今隱逸詩人之宗也
宋光祿大夫顔延之
其源出於陸機尚巧似體裁綺密情喻淵深動無虚散
一句一字皆致意焉又喜用古事彌見拘束雖乖秀逸
是經綸文雅才雅才減若人則蹈於困躓矣湯惠休曰
謝詩如芙蓉出水顔如錯彩鏤金顔終身病之
宋豫章太守謝瞻宋僕射謝混宋太尉袁淑宋徵
君王微宋征虜將軍王僧達
其源出於張華才力苦弱故務其清淺殊得風流媚趣
課其實錄則豫章僕射宜分庭抗禮徵君太尉可託乘
後車征虜卓卓殆欲度驊騮前
宋法曹參軍謝惠連
小謝才思富捷恨其蘭玉夙凋故長轡未騁秋懷擣衣
之作雖復靈運銳思亦何以加焉又工為綺麗歌謠風
人第一謝氏家錄云康樂每對惠連輒得佳語後在永
嘉西堂思詩竟日不就寤寐間忽見惠連即成池塘生
春草故常云此語有神助非吾語也
宋參軍鮑昭
其源出於二張善製形狀寫物之詞得景陽之諔詭含
茂先之靡嫚骨節強於謝混駈邁疾於顔延總四家而
擅美跨兩代而孤出嗟其才秀人微故取湮當代然貴
尚巧似不避危仄頗傷清雅之調故言險俗者多以附
昭
齊吏部謝眺
其源出於謝混微傷細密頗在不倫一章之中自有玉
石然竒章秀句往往警遒足使叔源失步明遠變色善
自發詩端而末篇多躓此意銳而才弱也至為後進士
子之所嗟慕眺極與余論詩感激頓挫過其文
齊光祿江淹
文通詩體總雜善於摹擬觔力於王微成就於謝眺初
淹罷宣城郡遂宿冶亭夢一美丈夫自稱郭璞謂淹曰
吾有筆在卿處多年矣可以見還淹探懷中得五色筆
以授之爾後為詩不復成語故世傳江淹才盡
梁衛將軍范雲梁中書郎丘遲
范詩清便宛轉如流風迴雪丘詩點綴暎媚似落花依
草故當淺於江淹而秀於任昉
梁太常任昉
彥昇少年為詩不工故世稱沈詩任筆昉深悵之晩節
愛好既篤又亦遒變若銓事理拓體淵雅得國士之風
故擢居中品但昉既博物動輒用事所以詩不得竒少
年士子效其如此弊矣
梁左光祿沈約
觀休文衆製五言最優詳其文體察其餘論固知憲章
鮑明遠也所以不閑於經綸而長於清怨永明相王愛
文王元長等皆宗附之約于時謝眺未遒江淹才盡范
雲名級故微故約稱獨步雖文不至其工麗亦一時之
選也見重閭里誦詠成音嶸謂約所著既多今翦除滛
雜收其精要允為中品之第矣故當詞密於范意淺於
江也
詩品卷下
昔曹劉殆文章之聖陸謝為體貳之才銳精研思千百
年中而不聞宫商之辨四聲之論或謂前達偶然不見
豈其然乎嘗試言之古曰詩頌皆被之金竹故非調五
音無以諧會若置酒高堂上明月照高樓為韻之首故
三祖之詞文或不工而韻入歌唱此重音韻之義也與
世之言宫商異矣今既不備管絃亦何取於聲律耶齊
有王元長者嘗謂余云宫商與二儀俱生自古詞人不
知之唯顔憲子乃云律吕音調而其實大謬唯見范曄
謝莊頗識之耳常欲進知音論未就王元長創其首謝
眺沈約揚其波三賢或貴公子孫幼有文辨於是士流
景慕務為精密襞積細微專相淩架故使文多拘忌傷
其真美余謂文製本須諷讀不可蹇礙但令清濁通流
口吻調利斯為足矣至平上去入則余病未能蜂腰鶴
膝閭里已具陳思贈弟仲宣七哀公幹思友阮籍詠懷
子卿雙鳬叔夜雙鸞茂先寒夕平叔衣單安仁倦暑景
陽苦雨靈運鄴中士衡擬古越石感亂景純詠仙王微
風月謝客山泉叔源離宴鮑昭戍邊太冲詠史顔延入
洛陶公詠貧之製惠連擣衣之作斯皆五言之警策者
也所謂篇章之珠澤文彩之鄧林
漢令史班固漢孝廉酈炎漢上計趙壹
孟堅才流而老於掌故觀其詠史有感歎之詞文勝託
詠靈芝觀懷寄不淺元叔散憤蘭蕙指斥囊錢苦言切
句良亦勤矣斯人也而有斯困悲夫
魏武帝魏明帝
曹公古直甚有悲涼之句叡不如丕亦稱三祖
魏白馬王彪魏文學徐幹
白馬與陳思答贈偉長與公幹往復雖曰以莛扣鐘亦
能閑雅矣
魏倉曹屬阮瑀晉頓丘太守歐陽建晉文學應璩
晉中書令嵇含晉河南太守阮偘晉侍中嵇紹晉
黃門棗據
元瑜堅石七君詩竝平典不失古體大檢似而二嵇微
優矣
晉中書張載晉司隸傅玄晉太僕傅咸侍中繆襲
散騎常侍夏侯湛
孟陽詩乃遠慙厥弟而近超兩傅長虞父子繁富可嘉
孝沖雖曰後進見重安仁熙伯挽歌唯以造哀爾
晉驃騎王濟晉征南將軍杜預晉廷尉孫綽晉徵
士許詢
永嘉以來清虚在俗王武子輩詩貴道家之言爰洎江
表玄風尚備真長仲祖桓庾諸公猶相襲世稱孫許彌
善恬淡之詞
晉徵士戴逵晉東陽太守殷仲文
晉宋之際殆無詩乎義熙中以謝益壽殷仲文為華綺
之冠殷不競矣
宋尚書令傅亮
季友文余常忽而不察今沈特進撰詩載其數首亦復
平矣
宋記室何長瑜羊曜璠宋詹事范曄
乃不稱其才亦為鮮舉矣
宋孝武帝宋南平王鑠宋建平王宏
孝武時彫文織綵過為精密為二藩希慕見稱輕巧矣
宋光祿謝莊
希逸詩氣候清雅不逮於范袁然興屬閑長良無鄙促
也
宋御史蘇費生宋中書令史陵修之宋典祠令任
曇緒宋越騎戴法興
蘇陵任戴竝著篇章亦為搢紳之所嗟詠人非文才是
愈甚可嘉焉
宋監典事區惠恭
惠恭本胡人為顔師伯幹顔為詩筆輒偷定之後造獨
樂賦語侵給主被斥及大將軍修北第差充作長時謝
惠連兼記室參軍惠恭時往共安陵嘲調末作雙枕詩
以示謝謝曰君誠能恐人未重且可以為謝法曹造遣
大將軍見之賞歎以錦二端賜謝謝辭曰此詩公作長
所製請以錦賜之
齊惠休上人齊道猷上人齊釋寶月
惠休滛靡情過其才世遂匹之鮑昭恐商周矣羊曜璠
云是顔公忌昭之文故立休鮑之論庾白二胡亦有清
句行路難是東陽柴廓所造寶月嘗憩其家會廓亡因
竊而有之廓子賫手本出都欲訟此事乃厚賂止之
齊高帝齊征北將軍張永齊太尉王文憲
齊高帝詩詞藻意深無所云少張景云雖謝文體頗有
古意至如王師文憲既經國圖遠或忽是雕蟲
齊黃門謝超宗齊潯陽太守丘靈鞠齊給事中郎
劉祥齊司徒長史檀超齊正員郎鍾憲齊諸暨令
顔則齊秀才顧則心
檀謝七君竝祖襲顔延欣欣不倦得士大夫之雅致乎
余從祖正員常云大明泰始中鮑休美文殊已動俗唯
此諸人𫝊顔陸體用固執不如顔諸暨最荷家聲
齊參軍毛伯成齊朝請吳邁遠齊朝請許謠之
伯成文不全佳亦多惆悵吳善於風人答贈許長於短
句詠物湯休謂遠云吾詩可為汝詩父以訪謝光祿云
不然爾湯可為庶兄
齊鮑令暉齊韓蘭英
令暉歌詩往往斷絶清巧擬古尤勝唯百願滛矣昭常
答孝武云臣妹才自亞於左芬臣才不及太沖爾蘭英
綺密甚有名篇又善談笑齊武謂韓云借使二媛生於
上葉則玉階之賦紈素之辭未詎多也
齊司徒長史張融齊詹事孔稚珪
思光紆緩誕放縱有乖文體然亦捷疾豐饒差不局促
德璋生於封谿而文為雕飾青於藍矣
齊寧朔將軍王融齊中庶子劉繪
元長士章竝有盛才詞美英淨至於五言之作幾乎尺
有所短譬應變將略非武侯所長未足以貶卧龍
齊僕射江祐
祐詩猗猗清潤弟祀明靡可懷
齊記室王巾齊綏遠太守卞彬齊端溪令卞錄
王巾二卞詩竝愛竒嶃絶慕袁彦伯之風雖不弘綽而
文體勦淨去平美遠矣
齊諸暨令袁嘏
嘏詩平平耳多自謂能常語徐太尉云我詩有生氣
須人捉着不爾便飛去
齊雍州刺史張欣泰梁中書郎范縝
欣泰子真竝希古勝文鄙薄俗製賞心流亮不失雅宗
梁秀才陸厥
觀厥文緯具識丈夫之情狀自製未優非言之失也
梁常侍虞羲梁建陽令江洪
子陽詩竒句清拔謝眺常嗟頌之洪雖無多亦能自迥
出
梁步兵鮑行卿梁晉陵令孫察
行卿少年甚擅風謠之美察最幽微而感賞至到
詩式(釋皎然)
明勢
高手述作如登荆巫覿三湘鄢郢之盛縈回盤礴千變
萬態(文體開闔作用之勢)或極天高峙崒焉不羣氣勝勢飛合沓
相屬(竒勢在工)或修江耿耿萬里無波歘出高深重複之狀
(竒勢雅發)古今逸格皆造其極矣
明作用
作者措意雖有聲律不妨作用如壺公瓢中自有天地
日月時時抛鍼擲綫似斷而復續此為詩中之仙拘忌
之徒非可企及矣
明四聲
樂章有宫商五音之說不聞四聲近自周顒劉繪流出
宫商暢於詩體輕重低昂之節韻合情高此未損文格
沈休文酷裁八病碎用四聲故風雅殆盡後之才子天
機不高為沈生弊法所媚懵然隨流溺而不返
詩有四不
氣高而不怒怒則失於風流
力勁而不露露則傷於斤斧
情多而不暗暗則蹶於拙鈍
才贍而不疎疎則損於筋脉
詩有四深
氣象氤氲由深於體勢
意度盤礴由深於作用
用律不滯由深於聲對
用事不直由深於義類
詩有二要
要力全而不苦澁要氣足而不怒張
詩有二廢
雖欲廢巧尚直而思致不得寘
雖欲廢詞尚意而典麗不得遺
詩有四離
雖期道情而離深僻雖用經史而離書生
雖尚高逸而離迂遠雖欲飛動而離輕浮
詩有六迷
以虚誕而為高古以緩漫而為沖澹
以錯用意而為獨善以詭怪而為新竒
以爛熟而為穩約以氣少力弱而為容易
詩有六至
至險而不僻至竒而不差至丽而自然
至苦而無跡至近而意遠至放而不迂
詩有七德(德一作得)
一識理二高古三典麗四風流
五精神六質幹七體裁
詩有五格
不用事第一
作用事第二(其有不用事而措意不高者黜入第二格)
直用事第三(其中亦有不用事而格稍下貶居第三)
有事無事第四(此於第三格中稍下故入第四)
有事無事情格俱下第五(情格俱下有事無事可知也)
李少卿并古詩十九首
西漢之初王澤未竭詩教在焉昔仲尼所刪詩三百篇
初傳卜商後之學者以師道相高故有齊魯四家之目
其五言周時已見濫觴及乎成篇則始於李陵蘇武二
子天與其性發言自高未有作用十九首辭精義炳婉
而成章始見作用之功蓋前漢之文體又如冉冉孤生
竹青青河畔草傅毅蔡邕所作以此而論前漢明矣
鄴中集
鄴中七子陳王最高劉楨辭氣偏正得其中不拘對屬
偶或有之語與興驅勢逐情起不由作意氣格自高與
十九首其流一也
文章宗旨
康樂公早歲能文性穎神徹及通内典心地更精故所
作詩發皆造極得非空王之道助耶夫文章天下之公
器安敢私焉曩者嘗與諸公論康樂為文直於情性尚
於作用不顧詞彩而風流自然彼清景當中天地秋色
詩之量也慶(一作卿)雲從風舒卷萬狀詩之變也不然何
以得其格高其氣正其體貞其貌古其詞深其才婉其
德宏其調逸其聲諧哉至如述祖德一章擬鄴中八首
經廬陵王墓臨池上樓識度高明蓋詩中之日月也安
可攀援哉惠休所評謝詩如芙蓉出水斯言頗近矣故
能上躡風騷下超魏晉建安製作其椎輪乎
用事
詩人皆以徵古為用事不必盡然也今且於六義之中
略論比興取象曰比取義曰興義即象下之意凡禽魚
草木人物名數萬象之中義類同者盡入比興關雎即
其義也如陶公以孤雲比貧士鮑昭以直比朱絃以清
比玉壺時久呼比為用事呼用事為比如陸機齊謳行
鄙哉牛山歎未及至人情爽鳩苟已徂吾子安得停此
規諫之忠是用事非比也如康樂公還舊園作偶與張
邴合久欲歸東山此叙志之忠是比非用事也詳味可
知
語似用事義非用事
此二門未始有之而弱手不能知也如康樂公彭薛纔
(一作裁)知恥貢公未遺榮或可優貪競豈足稱達生此申
商㩁三賢雖許其退身不免遺議盖康樂欲借此成我
詩非用事也如古詩仙人王子喬難可與等期曹植贈
白馬王彪虛無求列仙松子久吾欺又古詩師涓久不
奏誰能宣我心上句言仙道不可偕次句讓(一作誚)求之
無效下句略似指人如魏武呼杜康為酒盖作者存其
毛粉不欲委曲傷乎天真並非用事也
取境
詩不假修飾任其醜朴但風韻正天真全即名上等予
曰不然無塩闕容而有德曷若文王太姒有容而有德
乎又云不要苦思苦思則喪自然之質此亦不然夫不
入虎穴焉得虎子取境之時須至難至險始見竒句成
篇之後觀其氣貌有似等閒不思而得此高手也有時
意静神王佳句縱橫若不可遏宛若神助不然盖由先
積精思因神王而得乎
重意詩例
兩重意已上皆文外之旨若遇高手如康樂公覽而察
之但見情性不覩文字盖詣道之極也向使此道尊之
於儒則冠六經之首貴之於道則居衆妙之門精之於
釋則徹空王之奥但恐徒揮斧斤而無其質故伯牙所
以歎息也疇昔國朝協律郎吳競與越僧玄監集秀句
二子天機素少選又不精多采浮淺之言以誘蒙俗特
入瞽夫偷語之便何異借賊兵而資盜糧無益於詩教
矣
跌宕格二品
越俗
其道如黃鶴臨風貌逸神王杳不可羈郭景純遊仙詩
左挹浮丘袂右拍洪厓肩鮑明遠擬行路難舉頭四顧
望但見松栢園荆棘鬱蹲蹲中有一鳥名杜鵑言是古
時蜀帝魂聲音哀苦鳴不息羽毛顦顇似人髠飛走樹
間啄蟲螘豈憶往時(一作日)天子尊念兹死生變化非常
理中心惻愴不能言
駭俗
其道如楚有接輿魯有原壤外示驚俗之貌内藏逹人
之度郭景純遊仙詩姮娥揚妙音洪厓頷其頥王梵志
道情詩我昔未生時冥冥無所知天公強生我生我復
何為無衣使我寒無食使我饑還你天公我還我未生
時賀知章放逹詩落花真好些一醉一回顛盧照隣勞
作詩城狐尾獨束山鬼面參覃
淈没格一品
淡俗
此道如文君當壚似蕩而貞采吳楚之風雖俗而正古
歌曰華隂山頭百尺井下有流泉徹骨冷可憐女子來
照影不照其餘照斜領
調笑格一品
戲俗
漢書云匡鼎來解人頥盖說詩也此一品非雅作足為
談笑之資矣李白上雲樂女媧弄黃土摶作愚下人散
在六合間濛濛若沙塵
對句不對句
上句偶然孤發其意未全更資下句引之方了其對語
一句便顯不假下句此少相敵功夫稍殊請試論之夫
對者如天尊地卑君臣父子盖天地自然之數若斤斧
跡存不合自然則非作者之意又詩語二句相須如鳥
有翅若惟擅工一句雖竒且麗何異於鴛鴦五色隻翼
而飛者哉
三不同語意勢
不同可知矣此則有三同三同之中偷語最為鈍賊如
漢定律令厥罪必書不應為酇侯務在匡佐不暇采詩
致使弱手蕪才公行劫剠若評質以道片言可折此輩
無處逃刑其次偷意事雖可罔情不可原若欲一例平
反詩教何設其次偷勢才巧意精若無朕迹盖詩人偷
狐白裘于閫域中之手吾亦賞俊從其漏網
偷語詩例
如陳後主入隋侍宴應詔詩日月光天德取傅長虞贈
何劭王濟詩日月光太清上三字同下二字義同
偷意詩例
如沈佺期酧蘇味道詩小池殘暑退高樹早凉歸取柳
惲從武帝登景陽樓詩太液滄波起長楊高樹秋
偷勢詩例
如王昌齡獨遊詩手携雙鯉魚目送千里雁悟彼飛有
適嗟此罹憂患取嵇康送秀才入軍詩目送歸鴻手揮
五絃俯仰自得遊心太玄
品藻
古來詩集多有不公或雖公而不鑒今則不然與二三
作者縣衡於衆製之表覽而鑒之庶無遺矣其華艷如
百葉芙蓉菡萏照水其體裁如龍行虎步氣逸情高脱
若思來景遏其勢中斷亦有如寒松病枝風擺半折
辨體有一十九字
夫詩人之思初發取境偏高則一首舉體便高取境偏
逸則一首舉體便逸才性(一作情性)等字亦然故各歸功一
字偏高偏逸之例直於詩體篇目風貌不妨一字之下
風律外彰體德内藴如車之有轂衆輻歸焉其一十九
字括文章德體風味盡矣如易之有彖辭焉今但注於
前卷中後卷不復備舉其比興等六義本乎情思亦藴
乎十九字中無復别出矣
高(風韻切暢曰高)逸(體格簡放曰逸)貞(放詞正直曰貞)
忠(臨危不變曰忠)節(持節不改曰節)志(立性不改曰志)
氣(風情耿耿曰氣)情(緣境不盡曰情)思(氣多含蓄曰思)
德(詞温而正曰德)□(檢束防閒曰□)閒(情性疎野曰閒)
達(心迹曠誕曰達)悲(傷甚曰悲)怨(詞理悽切曰怨)
意(立言曰意)力(體裁勁徤曰力)
静(非如松風不動林狖未鳴乃謂意中之静)
遠(非謂淼淼望水杳杳看山乃謂意中之遠)
說郛卷七十九上
說郛卷七十九下
詩譜(陳繹曾)元陶宗儀撰
古體
周南不離日用間有福天下萬世意
召南至誠諄恪秋毫不犯
邶風君子處變淵靜自守
齊風翩翩有俠氣
唐風憂深思遠
秦風秋聲朝氣
豳風深知民情而真體之
小雅忠厚
宣王小雅振刷精神
大雅深遠
宣王大雅鋪張事業
周頌天心布聲
魯頌謹守禮法
商頌天威大聲
凡讀三百篇要會其情不足性有餘處情不足故寓之
景性有餘故見乎情
凡讀騷要見情有餘處
凡讀漢詩先真實後文華
凡讀建安詩於文華中取真實
三國六朝樂府猶有真意勝於當時文人之詩
凡讀文選詩分三節東都以上主情建安以下主意三
謝以下主辭齊梁諸家五言未成律體七言乃多古製
韻度猶出盛唐人上一等但理不勝情氣不勝辭耳
律體
沈約吳均何遜王筠任昉
陰鏗徐陵薛道衡江總
右諸家律詩之源而尤近古者視唐律雖寬而風度遠
矣
絶句體
古樂府渾然有大篇氣象
六朝諸人語絶意不絶
襍體
晉傅咸作七經詩其毛詩一篇略曰聿修厥德令終有
淑勉爾遁思我言維服盗言孔甘其何能淑讒人罔極
有靦面目此乃集句詩之始或謂集句起於王安石非
也
張衡
寄興高遠遣辭自妙
唐山夫人
安世歌質古文雅
蔡琰
真情極切自然成文
漢郊祀歌
煅意刻酷煉字神竒
漢樂府
真情自然但不能巾節爾累度乃是好景
古詩十九首
情真景真事真意真澄至清發至情
陳思王
劉削精潔自然沈健
王粲劉楨
真實有餘澄濾不足
思健功圓
嵇康
人品胷次高自然流出
阮藉
天識清虛禮法疎短
張華
氣清虚思頗率
𫝊玄
思切清古失之太工
潘岳
安仁質勝於文有古意但澄汰未精耳
陸機
士衡才思有餘但胸中書太多所擬能痛割捨乃佳耳
束晢
全篇煅煉首尾有法
張恊
逐句煅煉辭工製率
郭璞
構思險怪而造語精圓三謝皆出於此杜李精竒處皆
取此本出自淮南小山
劉琨盧諶
忠義之氣自然形見非有意於詩也杜子美以此為根
本
陶淵明
心存忠義身處閑逸情真景真事真意真幾於十九首
矣但氣差緩耳至其工夫精密天然無斧鑿痕迹又有
出於十九首之表者盛唐諸家風韻皆出此
謝瞻
景至清虚甚有古文
謝靈運
以險為主以自然為工李杜取深處多取此
謝惠連
酌取險怪自然之中而句句為之
鮑照
六朝文氣衰緩唯劉越石鮑明遠有西漢氣骨李杜筋
骨取此
謝脁
藏險怪於意外發自然於句中齊梁以下造語皆出此
沈約
佳處斵削清瘦可愛自拘聲病氣骨薾然唐諸家聲律
皆出此
江淹
善觀古作曲盡心手之妙其自作乃不能爾故君子貴
自立不可隨流俗也
二十四詩品(司空圖)
雄渾
大用外腓真體内充返虚入渾積健為雄具備萬物横
絶太空荒荒油雲寥寥長風超以象外得其環中持之
匪強來之無窮
冲淡
素處以默妙機其微飲之太和獨鶴與飛猶之惠風荏
苒在衣閱音修篁美曰載歸遇之匪深即之愈稀脱有
形似握手已違
纖穠
采采流水蓬蓬遠春窈窕深谷時見美人碧桃滿樹風
日水濱柳陰路曲流鶯比隣乘之愈往識之愈真如將
不盡與古為新
沉著
綠林野屋落日氣清脱巾獨步時聞鳥聲鴻雁不來之
子遠行所思不遠若為平生海風碧雲夜渚月明如有
佳語大河前橫
高古
畸人乘真手把芙蓉汎彼浩劫窅然空縱月出東斗好
風相從太華夜碧人聞清鐘虚佇神素脱然畦封黃唐
在獨落落玄宗
典雅
玉壺買春賞雨茆屋坐中佳士左右修竹白雲初晴幽
鳥相逐眠琴綠陰上有飛瀑落花無言人淡如菊書之
歲華其曰可讀
洗煉
如鑛出金如鉛出銀超心鍊冶絶愛淄磷空潭瀉春古
鏡照神體素儲潔乘月返真載瞻星氣載歌幽人流水
今日明月前身
勁健
行神如空行氣如虹巫峽千尋走雲連風飲真茹強蓄
素守中喻彼行健是謂存雄天地與立神化攸同期之
以實御之以終
綺麗
神存富貴始輕黃金濃盡必枯淡者屢深霧餘水畔紅
杏在林月明華屋畫橋碧陰金罇酒滿伴客彈琴取之
自足良殫美襟
自然
俯拾即是不取諸隣俱道適往着手成春如逢花開如
瞻歲新真與不奪強得易貧幽人空山過雨采蘋薄言
情悟悠悠天鈞
含蓄
不着一字盡得風流語不涉已若不堪憂是有真宰與
之沉浮如淥滿酒花時返秋悠悠空塵忽忽海漚淺深
聚散萬取一收
豪放
觀花匪禁吞吐大荒由道返氣處得以狂天風浪浪海
山蒼蒼真力彌滿萬象在旁前招三辰後引鳳凰曉策
六鰲濯足扶桑
精神
欲返不盡相期與來明漪絶底竒花初胎青春鸚鵡楊
柳樓臺碧山人來清酒滿杯生氣遠出不著死灰妙造
自然伊誰與裁
縝密
是有真迹如不可知意象欲出造化已竒水流花間清
露未晞要路愈遠幽行為遲語不欲犯思不欲癡猶春
於綠明月雪時
疎野
惟性所宅真取弗羈控物自富與率為期築室松下脱
帽看詩但知旦暮不辨何時倘然適意豈必有為若其
天放如是得之
清竒
娟娟羣松下有漪流晴雪滿竹隔溪漁舟可人如玉步
屧尋幽載瞻載止空碧悠悠神出古異淡不可收如月
之曙如氣之秋
委曲
登彼太行翠繞羊腸杳靄流玉悠悠花香力之於時聲
之於羌似往已迴如幽匪藏水理漩洑鵬風翺翔道不
自器與之圓方
實境
取語甚直計思匪深忽逢幽人如見道心清澗之曲碧
松之陰一客荷樵一客聽琴情性所至妙不自尋遇之
自天泠然希音
悲慨
大風捲水林木為摧適苦欲死招憩不來百歲如流富
貴冷灰大道日喪若為雄才壯士拂劒浩然彌哀蕭蕭
落葉漏雨蒼苔
形容
絶佇靈素少迴清真如覓水影如寫陽春風雲變態花
草精神海之波瀾山之嶙峋俱似大道妙契同塵離形
得似庶幾斯人
超詣
匪神之靈匪幾之微如將白雲清風與歸遠引莫至臨
之已非少有道氣終與俗違亂山喬木碧苔芳暉誦之
思之其聲愈稀
飄逸
落落欲往矯矯不羣緱山之鶴華頂之雲高人惠中令
色絪緼御風蓬葉汎彼無垠如不可執如將有聞識者
期之欲得愈分
曠達
生者百歲相去幾何歡樂苦短憂愁實多何如尊酒日
往烟蘿花覆茆簷疎雨相過倒酒既盡杖藜行歌孰不
有古南山峨峨
流動
若納水輨如轉丸珠夫豈可道假體如愚荒荒坤軸悠
悠天機載要其端載聞其符超超神明返返冥無來往
千載是之謂乎
詩談(闕名)
梁太常任昉云六經所有歌詩書詠之類此蓋取自秦
漢以來聖君賢士㳂襲為文名之所起故因暇日錄其
緣起抑亦用新好事者之目云三言詩自晉散騎常侍
夏侯湛始四言詩自前漢楚王傅韋孟諫楚夷王戊始
五言詩自漢騎都尉李陵與蘇武詩始六言詩自漢大
司農谷永始七言詩自漢武帝栢梁殿聯句始九言詩
自魏高貴鄉公始賦自楚三閭大夫屈原始反離騷自
漢揚雄始離合詩自漢孔融作四言離合詩始歌詩自
枚臯作麗人歌始挽詞自魏光祿勲繆襲始
唐白樂天云夫文之為言尚矣三才各有文天之文三
光首之地之文五材首之人之文六經首之就六經言
詩又首之者何聖人感人心而天下和平感人心者莫
先乎情莫始乎言莫切乎聲莫深於義詩者根情苗言
華聲義實上自賢聖下自愚騃微及豚魚幽及鬼神羣
分而氣同形異而情一未有聲入而不應情至而不感
者聖人知其然因其言經之以六義緣其聲緯之以五
言音有韻義有類韻協則言順言順則聲易入類舉則
情見情見則感易交于是乎孕大含深貫微洞密上下
通而一氣泰憂樂合而百志熙五帝三皇所直道而行
垂拱而理者揭此以為大柄决此以為大寶也故聞元
首股肱之歌則知虞道昌矣聞五子洛汭之歌則知夏
政荒矣言者無罪聞者作戒言者莫不兩盡其心焉洎
周衰秦興採詩之官廢上不以詩補察時政下不以歌
洩道人情乃至於諂諛之風動救失之道缺于時六義
始刓矣國風變為騷辭五言始於蘇李蘇李騷人所不
遇者各繫其志發而為之故河梁之句止於傷别澤畔
之吟歸于怨思彷徨抑鬱不暇及他耳然去古未遠梗
槩尚存故興離别則引兩鳬一雁為諷君子小人則引
上草下鳥為比雖義類不同猶得風人之什二三焉于
時六義始缺矣晉宋以還得者蓋寡以康樂之奥博多
溺於山水以淵明之高古偏放於田園江鮑之徒又狹
於此如梁鴻五噫之例者百無一二焉于時六義寖微
矣陵夷矣至於陳梁之間事不過嘲風雪弄花草而已
噫風雪草花之物三百篇中豈舍乎哉顧所用如何耳
設如北風其凉假風以刺威虐也雨雪霏霏借雪以愍
征役也棠棣之華感華以諷兄弟也采采芣苢取美草
以樂友于也皆發興於此而義歸於彼反是者可乎哉
然則餘霞散成綺澄江淨如練離花初萎露别葉乍辭
風之句嚴矣吾不知其所諷焉故所謂嘲風詠月弄花
草而已于時六義盡去矣唐興二百年其間詩人不可
勝數所舉者陳子昂有感遇詩二十首阮籍有感興詩
八十首又詩之豪世稱李杜尚矣其人不逮矣索其風
雅比興十無一焉杜詩最多可傳者千餘首至於貫穿
古今靦縷律格盡善杜又過於李然撮其新安石壕潼
關吏花門子朱門酒肉臭路有凍死骨之句亦不過三
四十首杜尚如此况其不逮杜者乎予嘗痛詩道崩壞
如此忽已發憤或食輟哺夜輟寢不量力欲扶起之嗟
乎事有太繆者又不可一二而言然亦不能不粗陳於
篇故略叙其詩源流廢興如此
沈存中謂唱和聯句之起其源遠矣自舜作歌臯陶颺
言賡載及栢梁聯句顏延年謝玄暉有和伏武昌登孫
權故城等篇梁何遜集中多聯句至唐文士唱和固多
元稹作春深何處好二十篇並用家花車斜四字為韻
白居易劉禹錫和之亦同此四字韻令狐楚作謂詩多
次韻起於此或聯句或兩句四句亦有對一句出一句
者謂轆轤體焉詩律之興其來久矣自建康以後訖於
江右格律屢變至沈約庾信以韻音相婉附属對精密
及沈佺期宋之問又加靡麗曲忌聲病約句凖篇如錦
綉成文學者宗之號為沈宋體語曰蘇李居前沈宋比
肩唐李肇云元和以後文則學竒澁于樊宗師學放曠
於張籍詩則學矯激於孟郊學淺切於白居易學滛靡
於元稹名為元和體也
李長吉歌詩有天若有情天亦老之句人以為竒絶石
曼卿嘗對以月如無恨月常圓人以為勍敵
寇萊公在中書與同列戲云水底月為天上月未有以
對會楊大年適來因語其對大年應聲曰眼中人是面
前人一坐皆稱為的對
詩談(徐泰)
青田劉伯温鈞天廣樂聲容不凡開國宗工不在兹乎
獨元季之作詞多感慨
姑蘇高啓岱峯雄秀瀚海渾涵海内詩宗豈惟吳下楊
基天機雲錦自然美麗獨時出纖巧不及高之沖雅潯
陽張羽吳興徐賁亞矣四傑叙稱以其才乎
姑蘇張仲簡翠釡駝峯瑶觴法醖時可對壘者杜彦正
金德儒乎國初之詩莫盛吳下但未盡脱元格至王行
王汝玉輩漸入清雅然不及高楊耳
古田張以寧高雅俊逸超絶畦畛翠屏千仞可望不可
躋
廬陵張昱雄俊去元未遠照乘之珠見者目眩
句容孫炎詞氣豪邁類其為人渥洼神駒一蹴千里金
谿危素入我國朝老矣蓋元季之虎也臨江梁寅旴江
黃肅俱一時老將嗣後有徐霖
金華胡翰雄壯蘇伯衡豐腴太牢之味與藜藿自别宋
景濂王子充詩亦純雅以文名
吉安劉崧工詩自奔竄岩谷中來冬嶺之松老而愈秀
時同省劉姓者數人如彦昺丞直輩雄俊相似
長沙劉三吾詩不多見天閑老驥骨相自别
臨川甘瑾工於律矛戟森然望之可畏臨川揭孟同上
饒張孟循金陵夏允中德興程邦民格調相似
新安詹同赤色精金與鍮鉐自别東山趙汸根于筆削
尤稱雅則
山陰錢宰霜曉鯨音自然洪亮後馬貫王誼王懌毛鉉
張燦嗣後高廩俱清健
山陰唐肅謝肅驊騮驌驦並馳藝苑唐有子之淳克繼
其躅
會稽劉渙渙子績績子師邵金章紫綬祖孫相傳三世
名家
嘉禾鮑恂大雅君子貝瓊豪邁之士陳秀民陳緝周致
堯貝翺俱吾鄉先哲不及二子亦稱名家
吳興王蒙詩畫兩絶不沗文敏外孫沈夢麟亦清雅
錫山張籌剛勁之氣未能全融而金石鏘然足洗俗樂
之耳時周子羽錢子正子義浦長源嗣是王逹善王孟
端楊叔璣秦廷韶秦景美近則邵國賢浦文玉籌時武
進謝應芳江陰王逢孫大雅俱名家大雅後卞榮亦秀逸
維揚汪廣洋瑤臺月明鳳笙獨奏京口滕毅巢縣郭奎
全椒樂韶俱清雅後京口楊一清海陵儲巏
雲間袁凱師法少陵格調高雅奚止白燕九峯三泖之
秀二陸卓矣嘘其燼者其海叟乎時吳子愚陳文東俱
雅健惟顧謹中醇雅後則夏正夫曹泰惟張弼清俊弼
明珠數顆舉世寶之
嶺南孫仲衍王彦舉黃庸之趙伯貞李仲修時稱五傑
惟仲衍清圓流麗明珠走盤不能自定彦舉雄俊豐麗
殆敵手也德慶李文彬亦時勍敵後瓊山丘濬詞雖豐
腴警秀則少矣
濟南張紳時有吳漳不知何許人各僅得其一二詞格
清健管見一斑知其為豹矣
閩南林鴻師法盛唐善臨晉帖殆逼真矣惜惟得其貌
耳時若危德華名亞子羽格調秀俊唐泰高棅周玄王
恭俱清雅又任道不知何許人亦秀俊
海昌胡虚豪邁一鶚横秋百鳥戢翼
錢唐錢惟善鍾湖山之秀而發于詩故多秀句瞿宗吉
組織工麗其温飛卿之流乎但新聲與雅樂恐難並奏
也後王希範清雅惜氣不足耳嗣是吳吉甫醇雅姚綬
亦清逸
黃巖許廷慎天台雁蕩雄據東南小杜之稱豈容多讓
寧海方希直文章大家詩亦豪壯非所長也若黃巖方
行寧海許繼皆鐡中錚錚者前天台王澤天厨之珍自
然適口後謝鐸剛毅英華焉用藻&KR0918;
吉水解縉獨駕青鸞翺翔八極使謫仙遇之當懸榻以
待金川練子寧玉屑無多為世所寶
廬陵楊士竒格律清純實開西涯之𣲖文則弱矣
閩南王偁凌駕漢唐見推解子東南天柱焉用洪逹
吉安曾棨天馬行空不可控御同郡作者莫之與敵
四明張楷和唐音所謂服堯之服斯堯已矣惜其自作
殊不快意餘姚楊時秀亦和唐音煞有風致國初有桂
彦良清雅後張琦高古
臨川聶大年俊逸九轉丹成毛骨盡蜕
姑蘇劉溥及劉欽謨沈愚張淮嘉禾周鼎及李孟昭姚
綸陳昌陳顥李孟璿季衡吳興丘吉及唐庠唐廣張子
静海昌蘇平蘇正皆一時名家也吳下詩自正統天順
以來調極清和獨劉草窗之豪邁周桐村之雅健丘大
祐之雄俊思致深遠視諸家為優桐村後吕㦂雅有思
致我朝作者莫盛東南姑蘇為最雲間晉陵嘉湖其次
雖曰地靈亦氣運使然乎
海鹽張靖之寧高雅清俊得唐調番陽童軒清雅漷縣
岳正雄俊皆出其下
姑蘇沈周出入宋元成一機軸孫登獨嘯和者稀矣吳
寬穠郁史鑑清淳
長沙李東陽大韶一奏俗樂俱廢中興宗匠邈焉寡儔
獨擬古樂府乃楊鐵崖之史斷此體出而古樂府之意
微矣
太倉張泰孫吳之兵奇正疊出人莫攖其鋒陸鈛九霄
之禽翩然高舉莫測其意向
海南陳獻章根據理學格調高古當别具一目觀之江
浦莊㫤同調海南江北䨇峯竝秀
莆田林俊雄健之詞困而不撓剛大之氣至老不衰關
中李夢陽崧高之秀上薄青冥龍門之𣲖一瀉千里獨
其論黃陳不香色而時不免自犯其言
信陽何景明上追漢魏下薄初唐大匠揮斤羣工斂手
惜其立論甚高亦未能超出蹊徑時惟姑蘇徐禎卿嫓
美若王廷相許宗魯石珤之古邊貢鄭善夫孟洋之醇
孫一元之逸林釴之竒王寵之充蔚皆一時之選獨惜
鄭師杜宛然一生愁也殊乏懽悰耳若辥蕙馬驥楊慎
之俊麗晉康樂唐四傑殆不是過云我朝詩莫盛國初
莫衰宣正閱至弘治西涯倡之空同大復繼之自是作
者森起雖格調不同於今為烈
詩論(釋普聞)
老杜之詩備於衆體是為詩史近世所論東坡長於古
韻豪逸大度魯直長於律詩老健超邁荆公長於絶句
閒暇清癯其各一家也然則荆公之詩覃深精思是亦
今時之所尚也魯直曰荆公末年小詩雅麗精絶脱去
流俗不可以常理待之也荆公送和甫寄女子詩云荒
烟凉雨助人悲淚染衣襟不自知除却春風沙際綠一
如送汝過江時拂去豪逸之氣屏蕩老健之節其意韻
幽遠清癯雅麗為得也
論曰詩家云鍊字莫如鍊句鍊句莫若得格格高本乎
琢句句高則格勝矣天下之詩莫出乎二句一曰意句
二曰境句境句易琢意句難製境句人皆得之獨意句
不得其妙者盖不知其旨也所以魯直荆公之詩出乎
流輩者以其得意句之妙也何則盖意從境中宣出所
以此詩作荆公集中之眼者妙在斯耳魯直寄黃從善
詩云我居北海君南海寄鴈傳書謝不能桃李春風一
杯酒江湖夜雨十年燈云云初二句為小破題第三第
四為頷聯大凡頷聯皆宜意對春風桃李但一杯而已
想像無聊窶空為甚飄蓬寒雨十年燈之下未見青雲
得路之便其羈孤未遇之嘆具見矣其意句亦就境中
宣出桃李春風江湖夜雨皆境也昧者不知直謂境句
謬矣陳去非詩云一官不辨作生涯幾見秋風捲岸沙
境也着幾見二字便成意句予亦嘗法之送求僧行者
云山林夜雨厭孤寂春風幾番沙草碧衣盂無計若為
傳負舂空墜腰間石云云已上皆古人未曾言之雖然
其來亦有所自也陳無已詩云枯松倒影半溪寒數個
沙鷗似水安(境中帶意)曾買江南千本畫歸來一筆不
中看(意)石屋詩云八峯春到了雙澗雨晴初(境)小室鈎
簾坐(境中帶意)人間無畫圖(意)禁臠謂奪胎法者石屋
之詩見之然其境句不勝耳又詩亡名千金郤買吳州
畫今向吳州畫裏行(意)小雨半收蒲葉冷漁人歸去釣
船横(境)此亦前橫之自出也予亦效顰曰水闊天長鴈
影孤眠沙鷗鷺倚黃蘆半收小雨西風冷(境)藜杖相將
入畫圖(意)又曰十里沙堤水滿湖着霜蘆冷未全枯曉
來細雨藏鷗鷺何處人間有畫圖大凡但識境意明白
覷見古人千載之妙其猶視諸掌
詩病五事(蘇轍)
李白詩類其為人駿發豪放華而不實好事喜名不知
義理之所在也語用兵則先登陷陣不以為難語遊俠
則白晝殺人不以為非此豈其誠能也哉白始以詩酒
奉事明皇遇讒而去所至不改其舊永王將竊據江淮
白起而從之不疑遂以放死今觀其詩固然唐詩人李
杜稱首今其詩皆在杜甫有好義之心白所不及也漢
高祖歸豐沛作歌曰大風起兮雲飛揚威加海内兮歸
故鄉安得猛士兮守四方高帝豈以文字高世者哉帝
王之度固然發於其中而不自知也白詩反之曰但歌
大風雲飛揚安用猛士守四方其不識理如此老杜贈
白詩有細論文之句謂此類也哉
大雅綿九章初誦太王遷豳建都邑營宫室而已至其
八章乃曰肆不殄厥愠亦不隕厥問始及昆夷之怨尚
可也至其九章乃曰虞芮質厥成文王蹶厥生予曰有
疏附予曰有先後予曰有奔走予曰有禦侮事不接文
不屬如連山斷嶺雖相去絶遠而氣象聯絡觀者知其
脉理之為一也蓋附離不以鑿柄此最為文之高致耳
老杜陷賊時有詩曰少陵野老吞聲哭春日潛行曲江
曲江頭宫殿鎻千門細柳新蒲為誰綠憶昔霓旌下南
苑苑中萬物生顔色昭陽殿裏第一人同輦隨君侍君
側輦前才人帶弓箭白馬嚼齧黃金勒翻身向天仰射
雲一箭正墜雙飛翼明眸皓齒今何在血汗游䰟歸不
得清渭東流劒閣深去住彼此無消息人生有情淚霑
臆江水江花豈終極黃昏征騎塵滿城欲往城南忘城
北予愛其詞氣如百金戰馬注坡驀澗如履平地得詩
人之遺法如白樂天詩詞甚工然拙於紀事寸步不遺
猶恐失之此所以望老杜之藩垣而不及也
詩人詠歌文武征伐之事其於克密曰無矢我陵我陵
我阿無飲我泉我泉我池其於克崇曰崇墉言言臨衝
閑閑執訊連連攸馘安安是類是禡是致是附四方以
無侮其於克商曰維師尚父時惟鷹揚涼彼武王肆伐
大商會朝清明其形容征伐之盛極於此矣韓退之作
元和聖德詩言劉闢之死曰宛宛弱子赤立傴僂牽頭
曳足先斷腰膂次及其徒體骸撑柱末乃取闢駭汗如
瀉揮刀紛紜爭切膾脯此李斯頌秦所不忍言而退之
自謂無愧於雅頌何其陋也
唐人工於為詩而陋於聞道孟郊嘗有詩曰食薺腸亦
苦強歌聲無歡出門如有礙誰謂天地寬郊耿介之士
雖天地之大無以安其身起居飲食有戚戚之憂是以
卒窮以死而李翺稱之以為郊詩高處在古無上平處
猶下顧沈謝至韓退之亦談不容口甚矣唐人之不聞
道也孔子稱顔子在陋巷人不堪其憂回也不改其樂
回雖窮困早卒而非其處身之非可以言命與孟郊異
矣
聖人之御天下非無大邦也使大邦畏其力小邦懷其
德而已非無巨室也不得罪於巨室巨室之所慕一國
慕之矣魯昭公未能得其民而欲逐季氏則至於失國
漢景帝患諸侯之強制之不以道削奪吳楚以致七國
之變竭天下之力僅能勝之由此觀之大邦巨室非為
國之患患無以安之耳祖宗承五代之亂法制明具州
郡無藩鎮之強公卿無世官之弊古者大邦巨室之害
不見於今矣惟州縣之間隨其大小皆有富民此理勢
之所必至所謂物之不齊物之情也然州縣賴之以為
強國家恃之以為固非所當憂亦非所當去也能使富
民安其富而不橫貧民安其貧而不匱貧富相恃以為
長久而天下定矣王介甫小丈夫也不忍貧民而深疾
富民志欲破富民以惠貧民不知其不可也方其未得
志也為兼并之詩其詩曰三代子百姓公私無異財人
主擅操柄如天持斗魁賦予皆自我兼并乃姦回姦回
法有誅勢亦無自來後世始倒持黔首遂難裁秦王不
知此更築懷清臺禮義日以媮聖經久埋埃法尚有存
者欲言時所咍俗吏不知方掊克乃為才俗儒不知變
兼并可無摧利孔至百出小人私闔開有司與之爭民
愈可憐哉及其得志專以此為事設青苗法以奪富民
之利民無貧富兩税之外皆出重息十二吏緣為姦至
倍息公私皆病矣吕惠卿繼之作手實之法私家一毫
以上皆藉於官民知其有過取之心至於賣田殺牛以
避其禍朝廷覺其不可中止不得僅乃免於亂然其徒
世守其學刻下媚上謂之享上有一不享上皆廢不用
至於今日民遂大病源其禍出於此詩蓋昔之詩病未
有若此酷者也
杜詩箋(黃庭堅)
更須慎其儀
陶侃傳諸參佐當正其衣冠攝其威儀何有亂頭養
望自謂曠達邪
曾冰延樂方
傅毅舞賦云朱脣紆清揚抗音高歌為樂方
得兼梁父吟
諸葛武侯梁父吟步出齊東門
縱有健婦把鋤犁
古樂府健婦持門戶勝一大丈夫
新鬼煩冤舊鬼哭
夏父弗忌曰吾見新鬼大故鬼小
禾頭生耳黍穗黑
齊民要術秋雨甲子禾頭生耳
春光澹沲度千門
富嘉謨明冰為春冰澹沲度千門明冰時出御至尊
始出枝撑幽
慈恩塔下數級皆枝撑洞黑出上級乃明
業白出石壁
寶積經若純黑業得純黑報純白業得純白報
一箭正墜雙飛翼
箭一作笑蓋用賈大夫射雉事
已令請急會通籍
晉令急假者五日一急一歲以六十日為限書記所
稱急取急請急皆謂假也車武子早急出詣子敬盡
急而還是也
幾日休練卒
新安吏時練卒收舊京
彭衙行
馮翊郡縣西北有彭衙城秦晉戰地
張公一生江海客
張相鎬
合昏尚知時
合昏木名朝舒夕斂
山鬼獨一脚
山魈出江州獨足鬼
射人先射馬
樂伯左射馬而右射人角不能進
是身如浮雲
維摩經是身如浮雲須臾變滅
向子識損益
向子平讀易至損益歎曰吾已知富不如貧貴不如
賤也
徒旅慘不悦
一本云徒懷松柏悦
熊羆咆我東虎豹號我西
招隱云熊羆咆兮虎豹號
歲拾橡栗隨狙公
後漢李栒居新安關下拾橡栗以自資
我生託子以為命
嵩記牛山多杏自中國喪亂百姓資此為命
黃精無苗山雪盛
精一作獨黃獨狀如芋子肉白皮黃苗蔓延生葉似
蘿摩梁漢人蒸食之江東謂之土芋
石笋行
華陽國志蜀王妃物故哀念之遣五丁之武都擔土
為妃作冡盖地數畆高九尺盖石俗名為石笋
不唾青城地
古樂府去婦情更重千里不唾井
為君酤酒滿眼酤與奴白飯馬青芻
傅玄盤中詩羊肉千斤酒百斛令君馬肥麥與粟
眼中之人吾老矣
魏文帝詩回頭四向望眼中無故人陸雲詩感念桑
梓城髣髴眼中人
牽牛織女
齊諧記桂陽成武丁有仙道忽謂弟曰七月七日織
女當渡河吾向已被召弟曰何事織女渡河曰暫詣
牽牛
牛馬毛寒縮如蝟
元封中雪大寒牛馬皆踡縮如蝟
書貴瘦硬方通神
二碑漢隸極瘦硬
仙李盤根大
唐太宗探得李詩云盤根植瀛渚交榦倚天舒
風箏吹玉柱
柳惲七夕詩秋風吹玉柱
露井凍銀床
銀床古樂府淮南王篇
五夜漏聲催曉箭
晝漏盡夜漏起省中黃門持五夜甲夜乙夜丙夜丁
夜戊夜出漢舊儀
封題鳥獸形
宋王徽伏苓贊中狀雞鳬具容龜蔡
初月
王原叔說此詩為肅宗作
舉家聞若駭
當作咳禺屬惟猿㺅喜怒飲食常作咳
錦官城外栢森森
成都道西城故錦官也故命曰錦官城
籠竹和烟露滴稍
籠音夢籠竹蜀人名大竹云
野艇恰受兩三人
改作航殊無理此特吳體不必盡律白公同韓侍郎
游鄭家池詩云野艇容三人正用此語
漰口紅如練
蒲懵反在彭州
蠶崖雪似銀
蠶崖在茂州帶雪山
更歴少城闉
少城今城都治府張儀所築
軍吏回官燭
巴祇為揚州刺史與客坐暗中不然官燭
盤渦鷺浴底心性
郭璞江賦盤渦谷轉
久游巴子國
左氏桓九年巴子請與鄧為好巴姬姓國在巴郡江
州縣
南遊北戶開
林邑日南諸國皆開北戶向日
相失萬重雲
梁簡文朱櫻詩花茂蝶爭飛枝濃鳥相失
闘雞
觀風樓南起闘雞殿
胡雛負恩澤
王衍見石勒曰胡雛有竒志恐為天下患
人間有賜金
漢書高后紀遺詔賜諸侯王各千金
畫省金爐違伏枕
尚書郎入直女侍史執香爐燒薰護衣服漢官儀
織女機絲虚月夜
池中有戈船各四百艘四角各垂旛旄旌葆又作二
石東西相對以象牽牛織女
賜被隔南宫
給青縑白綾被或錦被
艸閣柴扉星散居
寒園星散居庾信
陶冶性靈存底物
顔之推論文章陶冶性靈從容諷諫亦樂事也
側生野岸及江蒲
生本是產人字也誤轉為生
竹葉於人既無分
張華輕薄篇曰蒼蒼竹葉清宜成九醖酒
家家養烏鬼
峽中養雅雛帶以銅錫環獻之神祠中人謂之烏鬼
說郛卷七十九下
