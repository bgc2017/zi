說郛卷三十一上元陶宗儀撰
誠齋雜記(周達觀)
蕭仙宣王之末史籍散亂蕭仙能文者本末以備史之
不及人以史稱之實無名也
燕太子丹質于秦秦王遇之無禮乃求歸秦王為機置
之橋欲以陷丹丹過之蛟龍捧轝而機不發
蔡州丁氏女精于女紅每七夕禱以酒果忽見流星墜
筵中明日瓜上有金梭自是巧思益進
白樂天有姬善舞名春草
黃昌為州書佐妻遇賊相失後會于蜀復修舊好
洞庭有二穴東南入洞幽䆳莫測昔闔閭使令威丈人
尋洞秉燭晝夜而行繼七十日不窮而返
有書生遇神女見胡僧指之曰此西王母第三女玉巵
娘也
真臘有石㙮㙮中一銅卧佛臍中常有水流味如中國
酒易醉人
吳人薛曇捨宅為慈悲寺
孔子使子貢久而不來孔子命弟子占之遇鼎皆言無
足不來顔回掩口而笑子曰回也哂謂賜來乎對曰無
足者乘舟而至也果然
焦先日入山伐薪以布施先從村頭一家起周而復始
李陶交趾人母終陶居于墓側躬自治墓不受隣人助
羣烏銜塊助成墳
吳郡沈豐為零陵太守到官一年甘露降五縣流被山
林膏草木時人歌之
先主入蜀權遣船迎妹妹回至焦磯溺水而死今人呼
為焦磯娘娘
盧虔後妻元氏升堂講老子道德經虔弟元明隔紗帷
聽之
唐末有喬子曠者能詩喜用僻事時人謂之狐穴詩人
陽縣地多女鳥新陽男子于水次得之遂與共居生二
女悉衣羽而去豫章間養兒不露其衣言是鳥落塵于
兒衣中則令兒病故亦謂之飛夜游女
沈文棨為吳興太守飲酒至五斗妻王錫女飲酒亦三
斗文棨與對飲竟日而視事不廢
遼東人以白頭豕為竒獸獻之天子
鶴頭書古者用之以招隱士
鄭玄師馬融三載無聞融遣還玄過樹隂下假寐夢一
人以刀開其心謂曰子可學矣于是寤而即返遂洞精
典籍
權武能倒投入井未及泉復躍而出
秦始皇時有人進守宮云能典鑰人不敢竊發又云置
于宮中宫人之有異志者即吐血汙其衣此二說與茂
先博物志異
龍編縣功曹左飛曾化為虎數月還作吏則公牛哀事
真有之矣
明德馬皇后美髮為四起大髻但以髮成尚有餘繞髻
三匝眉不施黛獨眉角小缺補之如菓
宋武帝節儉張妃房惟碧絹蚊幬
鄢陽陳忠女名豐隣人葛勃有美姿豐與村中數女共
聚終日共相謂曰若得壻如葛勃無所恨也
班孟堅墨一噴皆成字竟紙各有意義
陶侃嘗捕魚得織梭挂壁有頃雷雨梭變成赤龍飛上
吳隱之為度支尚書以竹篷為屏風坐無氊席
菴羅是果樹之名其果似桃此樹開花花生一女國人
以園封之至年十五顔色端正國王收為妃子
沈處默清靜有至行慕黃叔度徐孺子為人獨處一室
人罕見其面
韓憑為宋康王舍人妻何氏美王欲之捕舍人築青陵
臺何氏作烏鵲歌歌曰烏鵲雙飛不樂鳳凰妾是庶人
不樂宋王
吳王夫差小女名紫玉悅士子韓重欲嫁之不得乃結
氣而死重游學歸知之往弔於墓側玉見形抱重延頸
而歌
貞元中許商舟行湖中青衣迎入一府女郎請書江海
賦碧玉硯銀水玻黎為匣
王逸少三十七書黃庭經訖空中有語卿書感我而况
人乎吾是天台丈人
偽蜀辛夤遜夢掌中抽筆占者曰君必遷翰林學士果
然
東冶亭在汝南灣東南乃士大夫送行之地
李後主獵青龍山一牝狙觸網見主雨淚稽顙屈指其
腹主憫之戒虞人保守之是夕生二狙
吳故宮有香水溪乃西施浴處人呼為脂粉塘
飛燕驕逸體微病輒不自飲食須帝持匕箸
真臘王身嵌聖鐵縱使利刃斫之不能為害
韓信約陳豨從中起乃作紙鳶放之以量未央宮遠近
欲穿地入宮中
梁羊侃妾孫荆玉能反腰貼地銜席上之珍謂之弓腰
彭城金氏少昊金天氏之後
王珉與嫂婢通嫂知撻之珉好持白團扇婢製白團扇
歌贈珉云團扇復團扇許持自障面憔悴無復理羞與
郎相見
唐玄宗時柳婕妤適趙氏性巧使雕工鏤板為襍花打
為夾襭初獻皇后一疋代宗賞之
杜牧詩云鈿尺裁量減四分纖纖玉笋裹輕雲五陵年
少欺他醉愛把花前出畫裙若曰纖纖玉笋似此時已
纏足矣
范蜀公居許下于長嘯堂前作荼縻架每春季花時宴
客其下有花墮酒中者飲一大白微風過則舉坐無遺
當時謂之飛英會
太真夫人王母小女也諱婉羅
明生隨神女禹章入石室金床玉几彈琴有一絃五音
並奏
孟宗少游學其母制十二幅被以招賢士共卧庶得聞
君子之言
崔生謁一品既别命紅綃送出院時生回頭妓立三推
又反掌者三然後指胷前小鏡子云記取餘更無言
孔明征孟獲人曰蠻地多邪用人首祭神則出兵利孔
明襍以羊豕之肉以麫包之以像人頭此為饅頭之始
楚會諸侯魯與趙俱獻酒楚吏怒趙乃以魯之薄酒易
趙之厚酒以奏楚王王怒遂圍邯鄲
唐牛相國僧孺有子名繁與其同鄉人蔡生同舉進士
才蔡生欲以女弟適之蔡已有妻趙氏力辭不得牛氏
與趙相與甚歡蔡後至節度副使
楊威少失父事母至孝嘗與母入山採薪為虎所逼自
計不能禦于是抱母且號且行虎見其情遂弭耳而去
張道陵母夢天人自魁星中以蘅薇香授之遂感而孕
東坡云歲行盡矣風雨凄然紙窗竹屋燈火青熒時于
此間得少佳趣
沈攸之晚好讀書手不釋書嘗歎曰早知窮達有命恨
不十年讀書
齊婁逞乃東陽女子變服為丈夫能奕又解文義仕至
揚州從事後事發始作婦人服語曰有如此技還作老
嫗
崔生既歸學院神迷意奪語減容沮怳然凝思日不暇
食但吟詩曰誤到蓬山頂上游明璫玉女動星眸朱扉
半掩深宮月應照瓊芝雪豔愁
梁太尉從事中郎江從簡年十七有才思為採荷調以
刺何敬容何覽之不覺嗟賞愛其巧麗敬容時為宰相
其詞曰欲持荷作柱荷弱不勝梁欲持荷作鏡荷暗本
無光
王播客揚州木蘭寺僧厭苦之飯後擊鐘播慚題詩壁
上云上堂已了各西東慚愧闍黎飯後鐘後二紀鎮揚
州訪舊詩已碧紗籠之矣援筆續云三十年來塵土裡
于今始得碧紗籠
滕王湛然善畫蝴蝶
殷秘書願夜夢牛皮上有二土又有赤玉在其上其子
年十六解曰牛皮革也二土是圭字是鞋字也赤玉色
朱是珠字也大人當得珠履乎果然
劉穆之少時家貧嘗往妻父家乞食每食畢求㯽榔江
氏兄弟戲之曰㯽榔消食君乃常饑何忽須此及為丹
陽尹召妻兄弟令厨人以金盤貯㯽榔一斛以進之
韓熙載北人仕江南致位通顯不防閑婢妾侍兒往往
私客客賦詩有最是五更留不住向人枕畔着衣裳之
句
漢時王朗為會稽太守子肅隨之郡住東齋中夜有女
子從地出稱越王女與肅歡曉别贈墨一丸肅方欲注
周易因此便覺才思開悟
温公瑣語(司馬光)
蔡確鞫相獄朝士被繫者確令獄卒與之同室而處同
席而寢飲食旋溷共在一室置盆於前諸家饋食者羹
飯餅餌悉投其中以杓攪而均分飼之累旬不問幸得
其問無罪不承
錢若水為同州推官知州性褊急數以胸臆決事若水
固爭不能得輒曰當陪奉贖銅耳既而果為上司所駁
州官皆以贖論知州愧謝已而復然如此者數次
夏竦父故錢氏臣歸朝為禁侍竦幼學于姚鉉使為水
賦限以萬字竦作三千字以示鉉鉉怒不視曰汝何不
于水之前後左右廣言之竦又益之得六千字以示鉉
鉉喜曰可教矣十七善屬文為時所稱竦字子喬
崔公孺諫議大夫立之子韓魏公夫人之弟性亮直喜
面折人魏公甚嚴憚之
張洎爲舉人時張佖在江南已通籍每求見稱從表姪
孫既及第稱姪稍貴稱弟及秉政不復論中表以庶僚
遇之佖怨洎入骨國亡俱仕中國洎作錢俶諡議云亢
而無悔佖奏駁之洎廣引經𫝊自解
蔣氏日錄(蔣穎叔)
太祖常與趙中令普議事有所不合太祖曰安得宰相
如桑維翰者與之謀乎普對曰使維翰在陛下亦不用
蓋維翰愛錢太祖曰苟用其長亦當護其短措大眼孔
小賜與十萬貫則塞破屋子矣
寶聖石佛院在嘉興縣東南唐至德二年於寺基掘石
佛四軀至今見存天聖中賜名寶聖人但呼石佛寺
陶隱居不詳北藥時有詆謬多為唐人所質人固有不
知無足怪
宗道為執政營一小室畫山水朝退獨坐謂之退思巖
雖妻亦不許入
蘇有姑蘇臺故蘇州謂之蘇臺相有銅雀臺故相州謂
之相臺滑有測景臺故滑州謂之滑臺
樂天作牛竒章石記曰公嗜石以甲乙丙丁為品太湖
為上羅浮次之天竺又次之餘為下
廬州慎縣黃山連于無為軍壽州六安界蓋賊巢也山
下居民千餘戶而藏賊以活者八百餘家賊間發官兵
追縱逐捕有數年不獲者
范丞相在永州閉門獨處人稀識面客苦欲見者或出
則問寒暄而已家僮掃榻具枕揖客解帶對卧良久鼻
息如雷霆客自度未起亦熟睡睡覺常及暮乃去
范忠宣謫居永州以書寄人云此中羊麫無異北方每
日閉門飱餺飥不知身之在遠
北碑刻深謂之溝道
范德孺喜琵琶暮年苦夜不得睡家有琵琶箏二婢每
就枕即便雜奏於前至熟寢乃去
左𫝊魏大名也故名魏曰大名府
元載不飲酒人強之辭以鼻聞酒氣即醉人謂可治取
針挑載鼻尖出一小青蟲曰此酒魔也聞酒即畏之去
此無患
笙中有簧以火炙之樂家謂之煖笙
唐王涯蓄名書畫以金玉為奩軸鑿垣貯之重複固秘
及被誅為人破垣剔取金玉而棄書畫于道
顧渚湧金泉每歲造茶時太守先祭拜然後水漸出造
貢茶畢水稍減至供堂茶畢已減半矣太守茶畢遂涸
剡溪野語(程正敏)
石曼卿於廨後自作一庵常醉卧其間名其軒曰捫虱
王荆公草制詞極醜詆范蜀公公笑誦其辭曰材無任
職之能某披襟當之内有謀利之實則夫子自道也
東坡謂晨飲為澆書李黃門謂午睡為攤飯
張乖崖嘗稱使寇公治蜀未必如詠至於澶淵一擲詠
不敢為
温公嘗云登山有道徐行則不困措足於實地則不危
温公在洛與諸故老時游集相約酒行果實食品皆不
得過五謂真率會
王嘉叟與王龜齡别語龜齡曰吾輩會合不可常但令
常留面目異日可以相見龜齡每歎曰此言不能置
范文正嘗問琴理於崔遵度崔曰清麗而婉和潤而遠
琴書是也
宋景文言為文是靜中一業
朱考亭答楊元範書云字書音韻是經中一事先儒多
不留意然不知如此等處不理會郤枉費了無限亂說
牽補而卒不得其本意亦甚害事也但恨蚤衰無精力
整頓得耳
王荆公不耐靜坐非卧即行
胡旦作大硯可數尺鑱其旁曰宋胡旦作漢春秋硯遺
命埋冢中
歐陽公作河北轉運使過滑州訪劉羲叟於陋巷中羲
叟時為布衣人未有知者
韓魏公為相每見文字有攻人隱惡必手自封記不令
人見
晏元獻平居書簡及公家文牒未嘗棄一紙皆積以𫝊
書
古老人飯後必散步欲搖動其身以銷食也故後人以
散步為逍遥
呂衡州温祖延父謂俱盛名重在其家風先世碑志不
假于人皆子孫自撰云欲𫝊善于信詞儆文學之荒墜
也
釣磯立談(費樞)
呂衡州温祖延父謂俱盛名重在其家風先世碑志不
假於人皆子孫自撰云欲𫝊善於信詞儆文學之荒墜
也
李營丘惜墨如金
漢王章不喜文士常語人曰此輩與一把筭子未知顛
倒何益於國
謝玄與兄書曰居家大都無所為止以垂綸為事足以
永日北固山下秋來大有鱸魚一手釣得四十九枚
數窮於九九者一也至十則又為一矣此蔡西山之說
鯉一名穉龍
文章一小技於道未為尊此後世之文文者貫道之器
此論古人之文也
肅宗詔黃香詣東觀讀所未見書
渡江河者朱書禹字佩之免風濤保安吉此神仙真符
也
江海有婢妾魚游必三一前二後
盛事美談(闕名)
太祖御事有麻衣和尚善望氣李守正叛河中進語趙
普曰李侍中安得久耶城下有三天子氣歲餘城陷而
周祖踐祚未知三天子之說乃太祖太宗而從行也太
宗一日閱後苑象死取膽不獲詔問徐鉉徐鉉請於前
左足求之果得云象膽隨四時在足上歎其博識
董羽太宗朝畫端拱樓四壁意望恩賞一日太宗登樓
皇子遥見驚啼太宗遽令圬墁之卒不獲賞
宰相丁謂在中書日因於私第召賓客言江南李國主
鍾愛一女選竒表殊才有門第者執政言洪州劉生為
本郡參謀歲甲未冠儀形秀美大門曾列二卿兼富辭
藝可以塞選國主大喜成禮授少卿拜駙馬都尉鳴珂
鏘玉出入中禁未周歲公主告卒國主傷悼悲泣曰吾
不欲再覩劉生之面勑執政削其官籍一簪不與却送
還洪
蕭穎士文章學術俱冠詞林負盛名而湮沈不遇常有
新羅使至云東夷士庶願請蕭夫子為國師事雖不行
其聲名遠播如此
田遊巖初以儒學累徵不起侍其母隱嵩山調露中高
宗幸中嶽因訪其居遊巖出拜詔命中書侍郎薛元超
入問其母御題其門曰隱士田遊巖宅徵拜弘文學士
孫何孫僅學行文辭傾動場屋何既為狀元王黃州覽
僅文編書其後曰明年再就堯階試應被人呼小狀元
後榜僅果為第一黃州復以詩寄之云病中何幸忽開
顔記得詩稱小狀元粉壁乍懸龍虎榜錦標終屬&KR1799;鴒
原并寄何詩曰惟愛君家棣華榜登科記上並龍頭潘
逍遥亦有詩曰歸來遍撿登科記未見連年放弟兄而
陳堯佐堯咨兄弟亦前後相繼為狀元實士林盛事
晁文元公迥在翰林以文章德行為仁宗所優異帝以
君子長者稱之天禧初因草詔得對命坐賜茶既退已
昏夕真宗顧左右取燭與學士中使就御前取燭執以
前導之出内門𫝊付從史後曲宴宜春殿出牡丹百餘
盤千葉者纔十餘朵所賜止親王宰臣真宗顧文元及
錢文禧各賜一朵又常侍宴賜禁中名花故事惟親王
宰臣即中使為插花餘皆自戴上忽顧公令内侍為戴
花觀者榮之
衣冠盛事(蘇特)
李某為中丞奏孔尚書温徐相商為監察御史孔為中
丞李在外多年除宗正少卿歸而為丞郎每讌集時人
以為盛事
國朝兩省供奉官東西對立謂之蛾眉班
東方有識山川者徧禮五岳一拜而退惟入關望華山
自關西門步步拜禮至山下仰歎詫七日而去謂京師
衣冠文物之盛由此而至
上命相以八分書先書名金甌覆之
鄭裔綽為浙東觀察奏侍御史鄭公綽為副使幕客與
府主同姓聯名者甚寡
咸通末鄭渾之為蘇州錄事談銖為鹺院官鍾輻為院
巡時湖州牧李超趙蒙相次俱狀元二郡地土相接時
為語曰湖接兩頭蘇連三尾
張員外粹與母弟冲俱鄭都尉顥門生後粹為東陽守
冲為信陽守欲相見境上本府許之兩郡之守攜賓客
同府主出省俱自外郎兄弟之榮少比
韋倫為太子少保致仕每朝朔望羣從甥姪候於下馬
橋不減百人
李益能文多有貴家子同姓名人謂益文章李益謂貴
遊為門戶李益
楊氏自楊震葬於潼亭至今七百年子孫猶在閿鄉故
宅天下一家而已
德宗初復宮闕所賜勲臣第宅妓樂李令為首渾侍中
次之
張氏嘉貞生延賞延賞生弘靖國朝已來祖孫三代為
相唯此一家
德宗幸金鑾殿問學士鄭餘慶曰近日有衣作否餘慶
對曰無之乃賜百縑令作寒服
高宗時天下無事上官儀持國政嘗凌晨赴朝巡洛水
堤步月緩轡詠詩云脈脈廣川流驅馬歷長州音韻清
亮望之若仙
貞元初置中和節御製詩朝臣奉和詔寫本賜戴叔倫
於容州天下榮之
賀知章一見李白呼為謫仙人以金龜換酒與之共飲
權文公德輿身不由科第嘗知貢舉三年門下所出諸
生相繼為公相號得人之盛
硯崗筆志(唐稷)
陳亞性寬和累典名藩皆有遺愛然頗真率無威儀吏
不甚懼行坐常弄瓢子不離懷袖尤善唱清和樂知越
州時每擁騎自衙庭出或由鑑湖緩轡而歸必敲鐙代
拍潛唱徹三十六遍
本朝狀元多同歲此於星歷必有可推者但數問術士
無能曉之爾前徐奭梁固皆生於乙酉王曾張師德皆
生於戊寅呂溱楊寘皆生於甲寅賈黯鄭獬皆生於壬
戌彭汝礪許安世皆生於辛巳陳堯咨王整皆生於庚
午
本朝大官最享高年者凡三人曰太傅張公士遜樞相
張公昇少師趙公槩皆夀至八十六又二人次之曰陳
文惠公堯佐至八十二杜祁公至八十一又一人次之
曰富文忠公弼夀至八十餘皆不及焉
蔡攸一日嘗飲禁中徽宗頻以巨觥勸之攸懇辭不
任杯酌將至顛踣上曰就令灌死亦不至失一司馬光
湖州長城縣啄木嶺金沙泉每歲造茶之所居常無水
湖常二郡守至境具牲祭泉其夕清溢造御茶畢其水
即微減太守造畢即涸太守或還旆稽期則示風雷之變
或見鷙獸毒蛇水魅焉
窗間記聞(陳子兼)
俗語謂錢一貫有畸曰千一千二米一石有畸曰石一
石二長一丈有畸曰丈一丈二之類按考工記殳長尋
有四尺注云八尺曰尋殳長丈二史記張儀𫝊尺一之
檄漢淮南王安書云丈一之組匈奴𫝊尺一櫝後漢尺
一詔書唐城南去天尺五之類然則亦有所本
嘉興縣西南六十步地志云晉歌妓蘇小小墓今有片
石在道判廳曰蘇小小墓徐凝寒食詩云嘉興郭裏逢
寒食落日家家拜掃歸只有縣前蘇小小無人送與紙
錢灰
唐印文如絲髮今印文如筯開封府三司印文尤麄猶
且歲易以此可見事之繁簡也
熙豐間張遇供御墨用油煙入腦麝金箔謂之龍香劑
元祐間潘谷墨見稱於時蜀中葉茂實亦得法清黑不
凝滯可以倣古
古人寫書皆用黃紙以蘗染之所以辟蠧故曰黃卷有
誤字以雌黃滅之為其與紙色相類耳故可否文章謂
之雌黃
翰墨叢記(滕康)
梁景不善書每起草必用蜀箋趙安仁善書起草必用
舊紙人號二背
小門下通典謂給事中
張約齋種花法云春分和氣盡接不得夏至陽氣盛種
不得
張九成謫嶺南病目執書倚柱向明而觀者凡十四年
歲月既久甎上雙趺隱然
顔之推曰世之學者讀五經是徐邈而非許慎賦頌信
褚詮而忽呂忱史記專皮鄒而廢篆籕漢書悅應蘇而
略蒼雅不知書其支葉小學其宗系也
范睢說秦王曰百人輿瓢瓢必裂不如一人持之為善
凡衣帛為漆所涴即以麻油先漬洗透令漆去盡即以
水膠容開少着水令濃以洗麻油頃刻可盡試之良騐
岳武穆家謝昭雪表云青編塵乙夜之觀白簡悟壬人
之譖甚工
淮南人藏鹽酒蟹凡一器十隻以皂莢半挺置其中則
經歲不壞
備忘小抄(文谷)
按志云黃金方寸為金又云一斤即一金也四兩為一
斤
五夜者甲乙丙丁戊更相送之今人惟言乙夜子夜也
毛詩報之以瓊玖玖黑色玉
蔡邕能飲一石人名之曰醉龍
王愷作紫絲布障四十里石崇乃作錦步障五十里敵
之
莫愁子曰阿侯
伏臘伏者金氣伏藏之日也冬至後祀百神曰臘
瑟瑟碧珠也
彈碁兩人對局白黑碁各六先列碁相當更先彈也
格五簺也
剛夘佩印也其製印以正月夘日作銘刻於上以辟邪
厲
隱琴隱長四十五分約即明琴徽也
虞世南行秘書楊虞卿行中書
漢制尚書郎作文書起草月賜赤管大筆一雙隃麋墨
大小二枚
上尊稻米一斗得酒一斗也
艅艎日疏(凌準)
置閏
漢初不獨襲秦正朔亦因秦歷秦以十月為首不置閏
當閏之歲無問何月率歸餘歲終為後九月漢紀表及
史記自高帝至文帝其書後九月皆同是未嘗推時定
閏也至太初元年改用夏正以見寅為歲首猶歷十四
年至政和二年始於四月後書閏月豈史失書邪抑自
此始置閏也
預借元宵
宣和五年令都城自臘月初一日放鰲山燈至次年正
月十五日夜謂之預賞元宵徽宗至日出觀之時有謔
詞末句云奈吾皇不待元宵景色來到恐後月隂晴未
保
書後謹空
補沈括筆談云前世卑者致書於尊書尾作敬空字如
從尊暨卑但於空紙批所欲言曰及某人如今批答之
類故紙尾結言敬空者示行卑故不更有他語也
鼓鑄横財
盧懷慎與張說同作相盧忽暴亡夫人崔氏不泣謂家
人曰公數未盡公清廉而說貪說尚存公應不死已而
復生左右以夫人言告公曰不然適冥間見數十處為張
說鼓鑄横財我豈可同未幾遂卒
陸氏一庄荒
崔羣知舉歸其妻乘間勸令求田羣曰予有美庄三十
所春榜所放三十人是也妻曰君非陸贅門生乎掌文
柄約其子簡不令就試如以君為良田則陸氏一庄荒
矣羣遂無辭可答
盧把遇仙
把未第時遇仙嫗曰麻氏以葫蘆如二斗瓮令杞乘之
騰入霄漢至一處曰水晶宮見太隂夫人問三事曰公
有仙相能居此宮乎能為地仙時一到此乎能為中國
宰相乎公願何事願為宰相夫人悵然遣還
麟脯
漢桓帝時神仙王遠字方平并麻姑降蔡經家食麟脯
姑曰自接侍見東海三為桑田方平曰行復揚塵矣經思姑
手似鳥爪爬必佳方平已知乃詰經而鞭既而曰吾鞭
亦不可多得
輶軒雜錄(王襄)
太宗朝趙昌國者自陳乞應百篇舉帝親出五言四句
為題云秋風雪月天花竹鶴雲烟詩酒春池雨山僧道
柳泉凡二十字字為五篇篇四韻至曉僅成數篇辭意
無足取亦賜及第用勸
兖王假山成請宮僚觀之姚坦熟視曰此血山耳開實
㙮成田錫上疏曰衆以為金碧熒煌臣以為塗膏釁血
劉温叟博學純厚動必由禮父諱岳温叟終身不聽絲
竹嘗令子和藥有天靈蓋温叟見之亟令致奠埋於郊
昶未亡時蜀人質錢取息者每將徙居必榜其門曰召
主收贖蓋周世宗累欲收蜀而不果至我太祖乃收之
此其應也
徐仲車父石少亡終身不登山行嘗冒暑道遇奔喪者
輟馬以遺之徒步還家
一聲啼鳥禁門靜滿地落花春日長此王公隨應舉時
行卷所作也
獨醒雜志(吳宏)
陳了翁日與家人會食男女各為一席食己必舉一話
頭令家人答一日問曰並坐不横肱何也其孫女方七
歲答曰恐妨同坐者
樞密孫公抃生數日患臍風已不救家人乃盛以盤合
將棄諸江道遇老媪曰兒可活即與俱歸以艾炷灸臍
下遂活
故事親王女皆封郡縣主趙普以元勲諸女封郡主高
懷德二女特封郡主當時禮官不言其失諫官不言其
非此典禮之誤也
盧景亮言足食足兵而人才足用則天下不難理矣著
論曰三足記
山谷喜書寒山詩曰此淵明之德亞也
東坡教葛延之云作文如店肆諸物無種不有却有一
物可以攝得曰錢而已
范文正公云常調官好做家常飯好喫斯語真名言也
欒城云讀書如服藥藥多力自行
說郛卷三十一上
說郛卷三十一下元陶宗儀撰
姚氏殘語(姚寬)
司空表聖自目為耐辱居士
孝宗受禪赦文云凡今者發政施仁之日皆得之問安
視膳之餘天下誦之洪景嚴筆也
江南李景于宮中起樓甚高衆皆歎美蕭儼獨曰恨樓
下無井以此不及景陽樓
和菟有鳥鳴書一卷
今世有一樣古錢其文曰半兩無輪郭醫方中用以為
藥者此也
市舶錄金山珠海天子之南庫
翡翠屑金人氣粉犀
孝宗坐側有牙籖凡二十半白半綠酒至出白籖斟止
半杯出綠籖則滿泛一席之間用綠籖止二三而已
太祖以柏為界尺謂之隔筆簡
元白應制用細筆名毫錐
陶穀小名鐵牛
唐文皇虬鬚上可掛一弓
仙𫝊拾遺有道士謂顔真卿竒骨可度世不宜沈名宦
海
嵇康之父姓奚
右軍三十三書蘭亭三十七書黃庭
紹興進茶自范文虎始
班孟嚼墨一噴皆成字竟紙各有意義
閩人謂子為囝
荀息引周書云美男破老
羅大經曰作詩要徤字撑拄要活字斡旋
荆公詩云卧占寬閒五百弓蓋佛家以四肘為弓肘一
尺八寸
唐百官志織染署七月七日祭杼
元和長慶中尚陸陸善觱栗
晉戴顒作中庸𫝊二卷
隋僧敬脱善作方丈大字號曰僧傑
徐鉉自銘親篆其文刻石寘齋中
楊誠齋云無事可看韻書
徐廣年過八十猶歲讀五經一遍
有宋佳話
丁晉公與楊文公遊處宴集必有詼諧之語復皆敏於
應答一日臺諫攻文公因晚俟晉公之門方伏拜晉公
亟謂文公曰内翰拜時髭撆地文公隨聲答曰相公坐
處幕瞞天蓋楊美髭髯而丁第方盛設帷幕因互相譏
也
丁謂參政或率楊文公賀公曰骰子選耳亦何足道哉
陳亞揚州人近世滑稽之雄也嘗著藥名詩百餘首行
于世若風月前湖近軒窗半夏凉棋怕臘寒呵子下衣
嫌春暖宿紗裁殊妙
張魏公守金陵日嘗詣學有一士人投牒取視則爭博
也公援筆立判曰士子爭財于學校教化不明太守罪
也當職先罰俸半月牒學照規行教官大窘引去
晁以道與陳叔易俱隱嵩山叔易被召出山以道作詩
云處士何人為作牙盡攜猿鶴到京華故山巖壑應惆
悵六六峰前只一家
涪翁嘗和東坡春菜詩云公如端為苦筍歸明日春衫
誠可脫坡得詩戲語坐客曰吾固不愛做官魯直遂欲
以苦筍硬差致仕聞者絶倒
元符中上巳日錫燕從臣命御新龍舟蔡元長忽墜于
金明池萬衆喧駭蔡得浮木憑出遂入次舍方一身淋
漓蔣穎叔唁公曰元長幸免瀟湘之溺蔡大笑答曰幾
同洛浦之遊
採蘭雜志(闕名)
甄后既入魏宮宮庭有一綠蛇口中恒有赤珠若梧子
不傷人人欲害之則不見矣每日后梳粧則蛇盤結一
髻形於后前后異之因效而為髻巧奪天工故后髻每
日不同號為靈蛇髻宮人擬之十不得其一二
薛若社好讀書往往徹夜一日遇比丘告之曰夜半不
卧則血不歸心君雖好學恐非延益之道薛謂潛心𫝊
記則心昩於時何夜半之可得知乎僧因就水中捉一
魚赤色與薛曰此謂知更魚夜中每至一更則為之一
躍薛畜盆中置書几至三更魚果三躍薛始就寢更名
曰代漏龍
人謂步搖為女髻非也蓋以銀絲宛轉屈曲作花枝插
髻後隨步輒搖以增媌媠故曰步搖
吳耽不好碁見人着曰汝非死將軍奈何輒以鬼陣相
攻後人因名碁曰鬼陣
蚊投水中能化小魚小魚不獨魚子生也
蘭待女子同種則香故名待女
昔杜子美詩有得意者宗武年十二恒于暗中誦之言
紙有金字光明射目孫綽為著作郎每自暗中見筆端
吐光若火余初不信近見朝士暗中脱衣或用手拂皆
有光灼爍一室俱明始知富貴之士尚然光彩横發而
况文章不朽盛業乎字筆有光固其宜也
河間王琛有妓曰朝雲善歌又有綠鸚鵡善語朝雲每
歌鸚鵡和之聲若出一琛愛之號為綠朝雲
唐詩有閨中少女愛春陽何處春陽不斷腸翠袖弓腰
渾忘却羅帷空度九秋霜宋詩有吹火鶯唇斂投柴玉
臂斜回看烟裏面恰似霧中花皆一詩而兩事迥已不
同
一婦人病隂中痒不敢告人苦甚平日奉觀世音像甚
謹正病時見一尼持藥一函至曰煎此洗之即愈矣尼
忽不見啓視之乃蛇床子吳茱萸苦參也
山中老人以秃鶖頭形刻杖上謂之扶老以此鳥能辟
蛇也古今註以秃鶖為扶老甚謬
鷓鴣一名内史一名花豸
蛺蝶一名春駒
韓朋墓木有相思子有海石若荳瓣入醋能移動者亦
曰相思子
昔有燕飛入人家化為一小女子長僅三寸自言天女
能先知吉凶故至今名燕為天女
結草蟲一名水螺一名蓑衣丈人
沈約有香爐曰辟塵謝靈運有帳亦曰辟塵
越嶲國有吸華絲凡華着之不即墮落用以織錦漢時
國人奉貢武帝賜麗娟二兩命作舞衣春暮宴于花下
舞時故以袖拂落花滿身都着舞態愈媚謂之百華之
舞
徐月英卧履皆以薄玉花為飾内散以龍腦諸香屑謂
之玉香獨見鞋
昔有母子離别母每見蠨蛸垂絲着衣則曰子必至也
果然故名曰喜子子思其母亦然故號曰喜母均之一
物也
燕地有頻婆味雖平淡夜置枕邊微有香氣即佛書所
謂頻婆華言相思也昔袁上芳時以此致張子由此觀
之則當時未必不以為相思也
䗅蚑一名青鳥一名解憂
猫一名女奴
頓遜國有淫樹花如牡丹而香種有雌雄必二種並種
乃生花去根尺餘有男女隂形以别雌雄種必相去勿
遠二形晝開夜合故又以夜合為名又謂之有情樹若
各自種則無花也雌實如李而差大雄實如桃而小男
食雌實女食雄實可以愈虛損
張說于元宵召諸姬共宴苦于無月夫人以雞林夜明
簾懸之炳于白日夜半月出惟說宅無光簾奪之也
九為陽數古人以二十九日為上九初九日為中九十
九日為下九每月下九置酒為婦女之歡名曰陽會蓋
女子隂也待陽以成故女子于是夜為藏鈎諸戲以待
月明至有忘寐而達曙者
絶色絲也言竒絶而難繼也說文斷絲也又冠也超也
嘉蓮燕語
北周明帝為岐周刺史公堂上時有圓雲若蓋五色相
間經時而滅州人以為其下有寶器韋敬遠獨曰此天
子氣也及閔帝廢迎立之帝知敬遠非常人側席禮聘
卒不能屈
神降伍氏有雌鷄司晨者問之答曰牝鷄不鳴鳴則神
生其家果大利
弄玉嫁蕭史生子五人與昭靡回職禦子余華秉也
吳俗遷居預作飯米下置猪臟共煮之及進宅使婢以
箸掘之名曰掘藏闔門上下俱與酒飯及臟謂之散藏
歡會竟日後人復命婢臨掘向竈祝曰自入是宅大小
維康掘藏致富福禄無疆掘藏先祭竈神然後食
申豫作詩文恒繞室而走得一佳句便拍案大呼人謂
其足下有文章
江南婚娶新婦初至合卺後即用牛蹄筋作羹以豕肉
切作骰子大和作飯送新婦食謂之金羹玉食筋誦金
肉誦玉也吳音肉玉俱作濃字入聲
李杲字明之其祖貧時夜坐讀書有一女子從室西地
中出與杲祖坐談甚美少頃漸以身親杲祖杲祖屹然
不動將告去杲祖問曰汝是何神何鬼耶女子取筆書
于几上曰許身愧比雙南遂復入地中已而閱子美詩
始悟其為金也掘之得金一笥笥上壓一石石面刻云
金一笥畀李氏孫以醫名後世後杲果從張元素學醫
術盡得其業號東垣先生
戊辰雜抄
沈逸人婦金睿貞日磾之裔也才而賢逸人居貧衣食
稍不義政猶豫睿貞必從傍以義決之蔬食菜羹朝夕
不贍欣欣如也逸人雖隱居陋巷門外不絶貴人車馬
一日有客懷百金託逸人居間睿貞從屏内竊聽之不
悅逸人苦謝客客退逸人入告睿貞睿貞撫掌曰是吾
心也
撒帳始于漢武帝非始于翼奉也李夫人初至坐七寶
流蘇輦障鳳羽長生扇帝迎入帳中共坐卺飲之後預
戒宮人遥撒五色同心花果帝與夫人以衣裾盛之云
得多得子多也
瑶卿嘗代人撰婚書中有云既為管鮑之交復結陳雷
之好客曰管鮑陳雷俱朋友故事不傷于合掌乎答曰
陳雷世世為婚姻若朱陳也
女初至門壻去丈許逆之相者授以紅綠連理之錦各
持一頭然後入俗謂之通心錦又謂之合歡梁言夫婦
自此相通如橋梁也三日後命工分作二袴婿女各穿
其一謂之永諧袴
有大龍蛻于太湖之湄其鱗甲中出蟲頃刻化為蜻蜓
朱色人取之者病瘧今人見蜻蜓朱色者謂之龍甲又
謂之龍孫不敢傷之
真率筆記
季女贈賢夫以瑪瑙宛轉環丹山白水宛然在焉握之
而寢則夢入其中始入甚小漸進漸大有名山大川之
勝異木竒禽宮室璀璨心有所思隨念輒見因名曰華
胥寶環
陳郡莊氏女精于女紅好弄琴有琴一張名曰駐電每
弄梅花曲聞者皆云有暗香人遂藉藉稱女曰莊暗香
女更以暗香名琴女一日悔曰此豈女兒事耶遂絶絃
不復鼓矣
試鶯家多美釀試鶯不善飲時為宋遷索取試鶯恒曰
此豈為某設哉秖當索與郎耳因名酒曰索郎後人謂
索郎為桑落反音亦偶合也恐非本指
吳郡有婚姻墩昔有女子送葬道逢書生于此各以目
相挑後成婚姻故以為名後世誤以婚姻為分金且以
為管鮑事更謬
霍光園中鑿大池植五色睡蓮養鴛鴦三十六對望之
爛若披錦故相逢行曰鴛鴦七十二羅列自成行
莊暗香暗中彈琴右手指有金花照爛几案因自造金
花之曲
袁運字子先嘗以竒香一丸與莊姬莊姬藏于笥終歲
潤澤香達于外其冬閤中諸蟲不死冐寒而鳴姬以告
袁袁曰此香製自宮中其間當有返魂乎
關關贈俞本明以青華酒杯酌酒輒有異香在内或有
桂花或梅或蘭視之宛然取之若影酒乾亦不見矣俞
寶之
試鶯自言能作獨自舞宋遷求其一舞而不可得因呼
為羊公鶴
芸窗私志(陳芬)
神農時白民進藥獸人有疾病則拊其獸授之語語如
白民所𫝊不知何語語已獸輒如野外銜一草歸搗汁
服之即愈後黃帝命風后紀其何草起何疾久之如方
悉騐古𫝊黃帝嘗百草非也故虞卿曰黃帝師藥獸而
知醫
呂蒙讀書開西館以延傑髦共相扢揚識見日進孫權
益重之今西館橋是也
元帝時臨池觀竹既枯后每思其響夜不能寢帝為作
薄玉龍數十枚以縷線懸于簷外夜中因風相擊聽之
與竹無異民間效之不敢用龍以什駿代今之鐵馬是
其遺制
客問瑶卿曰溺器而曰虎子何也答曰神鳥之山去中
國二十五萬里有獸焉名曰麟主服衆獸而却百邪此
獸欲溺則虎伏地仰首麟主于是垂其背而溺其口故
中國制溺器名虎子也
北胊國獻吸火水晶瓶縱烈火野外攜瓶口向之頃刻
數頃之火皆吸入瓶中瓶亦不熱亦無餘煙自是宮中
無火患惠文與華陽夫人滅燭皆用之
后羿獵于巴山獲一兔大如驢異之置柙中中塗失去
柙掩如故羿夜夢一人冠服如王者謂羿曰我□扶君
為此土之神而何辱我我將假手于逄蒙是日逄蒙弑
羿而奪之位兔曰鵷扶自此始也至今土人不敢獵取
涓子至平固縣山中扣石忽開中有宮室額曰輸廖之
館有一石笥發之得秘書十二卷讀之欣然遂著天人
經四十八篇故名其山曰覆笥山
凝波竹實服之肌滑體輕趙飛燕舞于手掌上服此實
也出區吳山紫枝綠葉堅滑如玉風吹有聲如環珮成
帝種于臨池觀更名曰環珮竹花如海榴實如蓮子而
小近謝芬蘭庭中忽生此竹人以為瑞而不知為何物
其夫讀海外志始知之苐無花實明年出笋如常竹前
種亦漸不然人以為玄善所致
今人暴見事之不然者必出聲曰欸烏開切乃歎聲也
楚辭九章欸秋冬之緒風王逸曰歎也
致虛雜俎
閶門沙盆潭獨無白鳥帳幕可已與滇中寶珠寺荆州
李姥浦同
太真着鴛鴦並頭蓮錦袴襪上戲曰貴妃袴襪上乃真
鴛鴦蓮花也太真問何得有此稱上笑曰不然其間安
得有此白藕乎貴妃由是名袴襪為藕覆註云袴襪今
俗稱膝褲
昔有仙人鳳子者欲有所度隱于農夫之中一日大雨
有鄰人來借草履鳳子曰他人草履則可借吾之草履
乃不借者也其人怒詈之鳳子即以草履擲與化為鶴
飛去故後世名草履為不借
夢神曰趾離呼之而寢夢清而吉有咒曰元州牂管娶
竺米題臨卧誦七遍吉
筆神曰佩阿硯神曰淬妃墨神曰回氐紙神曰尚卿筆
神又曰昌化
玄宗與玉真恒于皎月之下以錦帕裹目在方丈之間
互相捉戲玉真捉上每易而玉真輕捷上每失之滿宮
之人撫掌大笑一夕玉真于袿服袖上多結流蘇香囊
與上戲上屢捉屢失玉真故以香囊惹之上得香囊無
數己而笑曰我比貴妃差勝也謂之捉迷藏
天寶十三年宮中下紅雨色若桃花太真喜甚命宮人
各以碗杓承之用染衣裾天然鮮豔惟襟上色不入處
若一馬字心甚惡之明年七月遂有馬嵬之變血汙衣
裾與紅雨無二上甚傷之
郎玉嗜酒而家赤貧遇仙女于嵩山中投以一珠曰此
醉龍珠也諸龍含之以代酒味踰若下玉甫視珠而女
忽不見矣
羲之有巧石筆架名扈班獻之有班竹筆筒名裘鍾皆
世無其匹
七夕徐婕妤雕鏤菱藕作竒花異鳥攢于水晶盤中以
進上極其精巧上大稱賞賜以珍寶無數上對之竟日
喜不可言至定昏時上以散置宮中几上令宮人闇中
摸取以多寡精粗為勝負謂之鬭巧以為歡笑
薛瑶英于七月七日令諸婢共剪輕綵作連理花千餘
朵以陽起石染之當午散于庭中隨風而上徧空中如
五色雲霞久之方没謂之渡河吉慶花藉以乞巧
琴曰文鵠笙曰采庸鼓曰送君鐘曰華由磬曰洗東皆
仙樂也
司書鬼曰長恩除夕呼其名而祭之鼠不敢囓蠧魚不
生
東美有古劍其子得之甚竒上有篆書十六字極古不
可辨太白見之曰是薛燭劍也其文曰終歸之野鑿鉄
鍊精薛燭是造百日斯成
西域有獸如犬含水噀馬目則馬瞑眩欲死故凡馬皆
畏之名曰馬見愁宣宗時國人獻其皮帝賜羣臣編為
馬鞭一揚即走謂之不須鞭
宋文帝曰天下有五絶而皆出錢塘謂杜道鞠彈碁范
悅時褚欣遠模書褚胤圍碁徐道度療疾
今人以人性不爽利者曰温暾湯蓋言不冷不熱也温
暾二字唐詩常用
内觀日疏
六月念四日為觀蓮節晁采與其夫各以蓮子饋遺為
歡
瑶卿月夜過此橋翛然朗吟其聲清亮字字動人居民
但記其兩句云遥隔美人家數竿修竹處自此橋名竹
隔
晁采性愛看雲其尤愛者赤黑色也故其室名曰雲窺
室其館名曰期雲館
謝幼貞嗜菌庭中忽生一菌狀若飛鳥沈子玉曰此謂
禽芝以處女中單覆之則活煮而食之可數百歲謝入
取中單有鄰女乞火跨之翩然飛去謝但嘆恨而已
姚姥住長離橋十一月夜半大寒夢觀星墜于地化為
水仙花一叢甚香美摘食之覺而産一女長而令淑有
文因以名焉觀星即女史在天柱下故迄今水仙名女
史花又名姚女兒
六月廿有四日謝文君獨處無侶命沈君攸製採蓮之
曲以解其悲愁之思援筆便成曰平川映晚霞蓮舟泛
浪華衣香隨岸遠荷影向流斜度手牽長柄轉楫避疎
花還船不畏滿歸路詎嫌賒謝贊嘆久之
晁采閣中蘭花始發其姑命目之應聲目曰隱于谷裏
顯于澧潯貴比于白玉重匹于黃金既入燕姬之夢還
鳴宋玉之琴其惠敏如此
晁采畜一白鶴名素素一日雨中忽憶其夫試謂鶴曰
昔王母青鸞紹蘭燕子皆能寄書達遠汝獨不能乎鶴
延頸向采若受命狀采即援筆直書二絶繫于其足竟
致其夫尋即歸矣詩曰窗前細雨日啾啾妾在閨中獨
自愁何事玉郎久離别忘憂摠對豈忘憂又曰春風送
雨過窗東忽憶良人在客中安得妾身今似雨也隨風
去與郎同
漂粟手牘
鴟夷二年國中雨石大者方圓丈餘小者亦大于拳雨
及數里不傷人屋後亦無他至今葑門内里許有大石
是其遺蹟也
蛾皇夜寢夢昇于天無日而明光芒射目不可視驚覺
乃燭也于是孿生二女名曰宵明燭光
流波山下有然海千里民汲之以代油光明過于油數
倍秦始皇使人汎千艘往山中取仙草舟人不知水性
夜以燭跋投水中火大發遍海延燒火光接天千里一
色無一人還者自此無人敢操舟入惟于海畔汲用而
已
古之葬者棺椁淺薄往往有猛獸所傷謂猛獸畏麟故
為石麟以辟之後復設辟邪之類後人謂石麟辟邪乃
帝王陵寢所用改用石羊石虎失其制矣
車胤貧時以敗薪為筆取五龍山下烏石作墨至今田
家無墨有取之者
珠三寸者諦視之有花影層層在内一里之内所種花
木必現于中顔色宛然變幻萬端第非時之木不見耳
高后時朱仲嘗獻之
呂后時冬十二月見未央宮前有一紫燕后以為不祥
使侍中陳當時逐之飛入厩内不得出值牝馬方仰首
而嘶遂飛入其口中便有紫雲覆于馬首頃之而滅當
時奏狀后異之詔有司專視此馬後生駒日馳數百里
因號曰紫燕
奚囊橘柚
軒轅游于隂浦有物焉龍身而人頭鼓腹而遨游問于
常伯伯曰此雷神也有道則見見必大雷雨而拔木君
亟歸乎須臾雨大至雷電交作隂浦之木盡拔
車胤讀書于鼓樓山一日行藥次得金于眢井中求其
主不獲因集貧民百餘人于石室分與之至今其地有
分金洞
少昊母皇蛾璇宮之側有井曰盤靈白帝之子與皇蛾
宴于宮帝子命江妃歌冲景旋歸之曲盤靈之神吹簫
以和之故至今號井神曰吹簫女子
麗居孫亮愛姬也鬒髮香淨一生不用洛成疑其有辟
塵犀釵子也註曰洛成即今篦梳似落塵字誤未考
糜欽棗出真陵之山食一枚大醉經年不醒東方朔嘗
遊其地以一斛歸進上上和諸香作丸大若芥子每集
羣臣取一丸入水一石頃刻成酒味踰醇醪謂之糜欽
酒又謂之真陵酒又謂之仙薌酒飲者香經月不歇
陶士行貧時冬日母子嘗着敝葛及士行貴母恒于公
服袖口内縫一片曰汝當作佳官盡心恤民勿忘着葛
衫時也
帝事仙靈惟謹甲帳前置玲瓏十寶紫金之爐李少君
取綵蜃之血丹虹之涎靈龜之膏阿紫之丹搗幅羅草
和成竒香每帝至壇前輒燒一顆煙繞梁棟間久之不
散其形漸如水文頃之蛟龍魚鱉百怪出没其間仰視
股栗又然靈音之燭衆樂迭奏于火光中不知何術幅
羅香草出賈超山
女香草出繁繢婦女佩之則香聞數里男子佩之則臭
昔海上有丈夫拾得此香嫌其臭棄之有女子拾去其
人跡之香甚欲奪之女子疾走其人逐之不及乃止故
語曰欲知女子強轉臭得成香呂氏春秋云海上有逐
臭之夫疑即此事
孫權命工人潘芳造船夜夢一老父謂曰船將下水矣
第楫徼(楫之入水處)宜更殺其角柁福(柁離水處曰福)宜更殺其頓
(福上曲處曰頓)則日行千里矣言畢化赤龍飛去如法果然
漢高帝時有黃公不事生産日牽一黃班虎乞食于道
飲食稍弗腆輒解其縳虎便咆哮作噬人狀人人震懾
多畀錢米始謝去人有語曰虎莫凶有黃公人入山遇
猛獸輒畏之曰黃公來猛獸無不垂頭掉尾而去故人
又語曰猛獸回黃公來
袁伯文七月六日過高唐遇雨宿於山家夜夢女子甚
都自稱神女伯文欲留之神女曰明日當為織女造橋
違命之辱伯文驚覺天已辨色啓窗視之有羣鵲東飛
有一稍小者從窗中飛去是以名鵲為神女也
玄池說林
立夏日俗尚啖李時人語曰立夏得食李能令顔色美
故是日婦女作李會取李汁和酒飲之謂之駐色酒一
曰是日啖李令不疰夏
金陵極多蠏古傳有巨蠏背圓五尺足長倍之深夜每
出囓人其地有貞女三十不嫁夜遇盜逃出遇巨蠏横
道忽化作美男子誘之貞女怒曰汝何等精怪乃敢辱
我我死當化毒霧以殺汝遂自觸石而死明日大霧中
人見巨蠏死于道于是行人無復慮矣至今大霧中蠏
多僵者
祖瑩少好學不遇偶行野外遇一人授一封函戒之曰
至家啟視歸視之乃墨也上有字云祖元珍何不懌興
于學終于伯尋為太學博士異之因函此墨供于堂上
夙興必整衣冠拜之故相𫝊太學博士所居為墨堂天
平初進爵為伯
狐之相媚也必先吕(以口相接)猿之相蟲也(蟲羣也)必先啼物
之情也
少昊出野遇一獸牛首而人身驚歸告皇蛾蛾曰昔余
聞之帝子牛首人身其名師親見之者百福胥臻天將
福汝汝何妄驚乎帝乃釋然
周弘直子思方幼時于林下見一鸛為彈所傷取歸養
之俟其愈縱去後數日夜讀書聞有物擊其扉啟視之
乃向縱之鸛也背負一金串卸于地串上結紙條上書
云始于博士終于大夫後果然故呼鸛為負金
賈氏說林
昔有人得安期大棗在大河之南煮三日始熟香聞十
里死者生病者起其人食之白日上昇故地名煮棗
公良孺多力仲尼為桓魋伐其所庇大木仲尼將行公
良孺怒拔其根立木而去明日魋視之木更生根活矣
李陵為單于圍夜半使郭超吹笛聲多悲慘胡人皆流
涕解圍北走
武帝與麗娟看花而薔薇始開態若含笑帝曰此花絶
勝佳人笑也麗娟戲曰笑可買乎帝曰可麗娟遂命侍
者取黃金百斤作買笑錢奉帝為一日之歡
沈休文雨夜齋中獨坐風開竹扉有一女子攜絡絲具
入門便坐風飄細雨如絲女隨風引絡絡繹不斷斷時
亦就口續之若真絲焉燭未及跋得數兩起贈沈曰此
謂冰絲贈君造以為冰紈忽不見沈後織成紈鮮潔明
淨不異于冰製扇當夏日甫攜在手不搖而自凉
金多陶樂民人範磚以築垣鐵鮮猶巍帝后製笄以飾
首是有餘則賤不足為榮也故炎歊泐夫金石則貧賤
者不思輕暖之裘寒冰結于江湖則富貴者無用生凉
之席註曰陶樂猶巍皆國名謝仙女盛夏上玄宗以生
凉之席
王豐為榖城令治民有法民多暴富歌之曰天厚穀城
生王公為宰三月恩澤通室如懸磬今擊鍾豐印一日
墮地損其鼻鈕明日視之則覆斗也豐異之問功曹張
齊齊對曰自昔君印多用覆斗以臣料之君當封乎後
果封中山君
子産死家無餘財子不能葬國人哀之丈夫舍玦珮婦
人舍珠玉以賻之金銀珍寶不可勝計其子不受自負
土葬于邢山國人悉輦以沉之河因名金水至今水上
時有金氣
湯既伐桀讓于務光務光笑曰以九尺之夫而讓天下
于我是形吾短也羞而沉于水有只尺之魚負之而去
呼子先夜不卧惟倚藜杖閉目少頃即謂之睡後與酒
姥仙去留其杖子先故人陸麟寶之謂之藜牀後麟卒
命其子置于棺中
雷威斲琴無為山中以指候之五音未得正躊蹰間忽
一老人在傍指示曰上短一分頭豐腰殺己日施漆戊
日設絃則庶可鼓矣忽不見自後如法斲之無不佳絶
世稱雷公琴
梁鱣母秦氏大雨中見火光自天降中躍一物赤色形
若鱣飛入室中即不見是夜生鱣故名鱣及長從孔子
游
蠶最巧作繭往往遇物成形有寡女獨宿倚枕不寐私
傍壁孔中視鄰家蠶離箔明日繭都類之雖眉目不甚
悉而望去隱然似愁女蔡邕見之厚價市歸繅絲製琴
弦彈之有憂愁哀動之聲問女琰琰曰此寡女絲也聞
者莫不墮淚
昔有一士人與鄰女有情一日飲于女家惟隔一壁而
無由得近其人醉隱几卧夢乘一玄駒入壁隙中隙不
加廣身與駒亦不減小遂至女前下駒與女歡久之女
送至隙復乘駒而出覺甚異之視壁孔中有一大蟻在
焉故名蟻曰玄駒
荻樓雜抄
張香橋昔有女子名香與所歡會此故名一曰女子姓
張名香
煬帝時洛陽獻合蒂迎輦花帝令袁寶兒持之號司花
女
魏夫人有弟子善種花謂之花姑
真宗宴近臣語及莊子忽命呼秋水至則翠鬟綠衣小
女童也
姚月華筆札之暇時及丹青花卉翎毛世所鮮及然聊
復自娛人不可得而見嘗為楊達畫芙蓉匹鳥約略濃
淡生態逼真
長安士女遊春野步遇名花則設席藉草以紅裙逓相
插掛為宴幄
揚州太守圃中有杏花數十株每至爛開張大宴一株
令一妓倚其傍立館曰爭春宴罷夜闌人云花有歎聲
姑臧太守張憲代書札伎墨娥
趙魏公夫人管道昇善書畫吾竹房嘗題其所畫竹石
竹房有一私印是好嬉子三字即以此印倒用於跋尾
人皆以為竹房之誤魏公見之曰此非誤也這瞎子道
婦人會作畫倒好嬉子
客退紀談
用蠶豆四十九粒隂陽水浸端午日午時呪之埋室西
地下令猫踞其上七日化為猫精
玄宗自聞禄山反狀心懷疑忌初出幸時貴妃侍女紅
桃晨興理粧玉環墜地而響帝聞問曰響者何耶對曰
玉環碎矣帝默然不悅至馬嵬貴妃果遇害貴妃小名
玉環
人食斷腸草而死虎食之而百日不饑人食砒霜而死
龍食之而肥人物異性有如此者
猪突入人家必割其耳黃昏雞鳴必殺之以為不祥俗
忌也王隆家方割猪耳適有神降于伍氏隆往問曰猪
入門可乎神答曰猪入門百福臻又問曰割其耳何如
曰割猪耳傷于矢隆明日觀射果傷其臂里中異之適
有沈氏黃昏雞鳴問之答曰定昏雞啼福禄日躋于是
沈氏日昌盛自是人家惟恐猪不入門雞不黃昏啼耳
俗之貪利如是
趙子固清放不羈好飲酒醉則以酒濡髮歌古樂府自
執紅牙以節曲
孟蜀時兵部尚書李昊每春時將牡丹花數枝分遺朋
友以興平酥同贈且曰俟花凋卸即以酥煎食之無棄
穠豔也
陶人為器有酒經晉安人餉人以酒致書云酒一經或
二經至五經者他境人不達者聞饋五經束帶立於其
門
盧虔後妻元氏升堂講老子道德經虔弟元明隔紗帷
聽之
唐六典有裝潢匠注音光上聲謂裝成而以蠟潢紙也
今製牋法猶有潢裝之說人多不解作平聲又改為裝
池益謬甚矣
黃父以鬼為飯霧為漿
唐莊宗嘗自𫝊粉墨與優人共戲于庭内以悅劉夫人
李筌注隂符經至禽獸之制在氣經年不能解忽夢烏
衣人教之遂通其義
山居嵐重每旦帶皮薑細嚼熱酒下之
馮道明謁陶公與員外舊識閽者啓之陶言昧平生道
明曰詩集中日得相見何隔平生陶善待之
下帷短牒
王粲好驢家畜數頭其價有至百金者其一曰落釵其
二曰遠遊其三曰贄羽其四曰白鳳其五曰臨江其六
曰上雲其七曰奔濤其八曰飛星
明妃柹歸人臨水而居恒于溪中盥手溪水盡香今名
香溪
力珠如龍眼大含之多力可以挽象尾使之倒行劉累
得一顆于甯封能伏虎豹蛟龍嘗提虎尾立千雉之城
懸之虎怒號聲聞數里又以中指無名指夾生牛皮一
條帝使力士奪之自一人益至十人皮斷而終不去手
宋玉東家女因玉見棄誓不他適膏沐不施恒以帛帶
交結胸前後操織作以自給後人效之富家至以珠玉
寶花飾錦繡流蘇帶束之以增妖冶浸失其制矣
衛玠盥面用化玉膏及芹泥故色愈明潤終不能枯槁
賈島常以歲除取一年所得詩祭以酒脯曰勞吾精神
以是補之
尉遲敬德晚年餌雲母粉為方外遊
鮮家婦生一女姿色殊絶後入宮上問曰何以眉缺對
曰寶劍寧無缺明珠尚有瑕上喜曰鮮明珠遂以為名
蔡邕飲至一石嘗醉卧路傍人每指之曰醉龍
下黃私記
八九月中月輪外輕雲時有五色下黃人每值此則急
呼女子持鍼線小兒持紙筆向月拜之謂之乞巧惟吳
媪有一女年十二拜之甚勤一夕月下飛一五色綵雲
如手掌大駐于女前衆皆恐女徑吸食之味甚香美明
旦梳頭窺鏡面色豔冶彈琴讀書不習而能媪喜甚改
名為綠雲有詩一卷行于世
鍾繇嬖庶子會之母黜其夫人文帝命繇復之繇恚忿
飡椒致噤帝乃止
洛中花極多他花必曰某花至牡丹直曰花俚諺云花王
耳
白太傅女金鸞十歲忽書北山移文樂天方買終南紫
石欲開文士傳遂輟以錄之
向範待客有漆花盤科斗筯魚尾匙
隋智永名法極王右軍七世孫唐清晝字皎然謝康樂
十世孫
宋徽宗嘗以蘇合油搜煙為墨至金章宗購之一兩墨
價黃金一斤
蘇才翁與蔡君謨鬭茶蔡用惠山泉蘇茶小劣用竹&KR0377;
水煎遂勝
内翰所作文字名目至廣唐學士撰宮中眠兒歌即是
今之剃胎頭文也
說郛卷三十一下
