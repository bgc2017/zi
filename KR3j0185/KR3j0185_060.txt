說郛卷六十上元陶宗儀撰
靈憲注(張衡)
太素之前幽清玄静寂寞冥默不可為象厥中惟靈
如是者永久焉斯謂冥莖蓋乃道根既建由无生有
太素始萌萌而未兆並體同色坤屯不分
天有九位自地至天一億一萬六千二百五十里懸
天之晷薄地之儀皆千里而差一寸
水精為上天漢
日疋火月疋水火則外光水則含影
陽精之宗積而成烏烏有三趾陽之類數奇
歲星木精熒惑火精鎮星土精太白金精辰星水精
也
三公在天為三台九卿為北斗三公為五岳九卿法
河海二十七大夫法山陵八十一元士法谷阜合為帝
佐以匡綱紀
冬至日成天文夏至日成地理
人統月建寅物生之端謂之人統夏以為正
玉歷通政經(闕名)
隂陽太甚作雨日久不為星變則為地震或大風作
而為地震地寒盛則裂風盛則震也
春當退貪殘進柔良恤幼孤賑不足求隱士則萬物
應節而生隨氣而長所謂春令也
正月建寅律中太蔟雞雉孳尾招搖生聚少陽解凍
其氣温柔逆之則寒
冬至之日見雲送迎從下鄉來歲美民人和不疾疫
無雲送迎德薄歲惡故其雲赤者旱黑者水白者為
兵黃者有土功
三月三日天無雨無日不見雨蠶大善
舍北種榆九株蠶大得
五沃之地其本宜桐
朝有大蜂武士中蜂赤強黑不良
天子孝則景雲游
玉甕者聖人之應也不汲自盈王者飲食有節則出
芝英者王者親延耆養老有道則生
一角獸者六合同歸則至
五音克諧各得其倫則鳳凰翔
三足烏王者慈孝被于百姓不好殺生則來
赤雀不見則國無賢
白狐至國民利不至下驕恣
徐整長歷(徐整)
泉陽之精上合為日徑千里周圍三千里下於天七
千里
月徑千里周圍三千里下於天七千里
大星徑百里中星五十小星三十北斗七星間相去
九千里皆在日月下
黃帝時風不鳴條雨不破塊也
星者元氣之英水之精也
歷北斗當崑崙氣連注天下春夏為雨露秋冬為霜
雪
溟涬始牙濛鴻滋萌歲起攝提元氣肇啓有神靈人
十三頭號曰天皇
天地混沌如雞子盤古生其中萬八千歲天地開闢
陽清為天隂濁為地盤古在其中一日九變神於天
聖於地天日高一丈地日厚一丈盤古日長一丈如
此萬八千歲天數極高地數極深盤古極長後乃有
三皇數起於一立於三成於五盛於七處於九故天
去地九萬里
孫氏瑞應圖(闕名)
舜時后稷播植天降秬秠故詩曰天降嘉種惟秬惟
秠
景雲者太平之應也一曰非氣非烟五色氤氲謂之
慶雲
矞雲也有狀外赤内黃
遇旱責躬引咎理察冤枉退去貪殘側修惠政則降
以靈雨
葳蕤者禮備至則生一曰王者愛人命則生一名葳
綏也
黃龍者神之精四龍之長也王者不漉池沼水得達
深淵則應氣而游池沼
鍾律和調則玉羊見
景星者大星也狀如霜月生於晦朔助月為明王者
不私於人則見
文王時見蒼烏王孝悌則至一本曰賢君王帝主修
行孝慈被於萬姓不好殺生則來
白鳩成湯時來王者養耆老尊道德不失舊則至一
本成王時來至
王者貴人而賤貨則白馬朱鬛又云車馬有節則見
騰黃者神馬也其色黃一名乘黃亦曰飛黃亦曰咸
吉黃或曰翠黃一名紫黃其狀如狐皆上有兩角出
白氏之國乘之壽三千歲
玉馬者清明尊賢則至
真人者黃帝時遊於池王者有茂德不貪貨利則金
人乘船遊於王後也
王者德及于水而王道通移則海不揚鴻波
醴泉者水之精也味甘如醴泉出流所及草木皆茂
飲之令人壽也
理訟得所醴泉出於京師有仙人以爵酌之
福草者王者有德則福草生
屈軼者太平之代生於庭前有佞人則草指之
延嘉王者有德則見
王孝道行則延嘉生
紫達者王者仁義行則常見
王者慈仁則芝草生食之令人延年
王者嫡庶有序男女有别則賓連閱生於房一名賓
連達一名賓連闊生於房室象御妃有節也
平露者如蓋生於庭似四方之政王者不私人以官
則四方之政平若東方政不平則西低北方政不平
則南低西方政不平則東低南方政不平則北低四
方政不出其根若絲一曰平兩
玉符瑞圖(顧野王)
龍出
虞舜時黃龍從洛水出詣舜鱗甲成字舜即位與三
公臨觀黃龍五采負圖出舜前
白泉
泉色白自出山澤得禮制則澤谷之白泉出飲之使
人長壽
蒼烏見
文王時見蒼烏王者孝悌則至
火為朱烏
赤烏武王時銜穀至屋上兵不血刃而殷服
鳳凰之佐
鸞鳥者赤神之精鳳凰之佐雞身赤色色亦被五彩
鳴中五音肅肅雍雍喜則鳴舞人君進退有度親疎
有序則至一本曰心識鍾律律調則至鳴舞以和之
銜珠而舞
晉平公鼓琴有玄鶴二八而下銜明珠舞于庭一鶴
失珠覓得而走師曠掩口而笑
白鵠翔
師曠鼔琴通于神明而白鵠翔
地鏡圖(闕名)
齊氣之見為牛
青土地為女人黃金之見為火及白鼠
財在丘墟者為木變故木有折枯者其旁有財折所
向在焉其在南方去木八尺其在東方去木六尺
望氣見人家黃氣者支子樹也
錢銅之氣望之如有青雲
山畜材物氣葱盛
行沙出金
斷岡伏鑛小
藴玉有積輝
銅器之精見為禺
黃金之氣赤黃千萬斤以上光如大鏡盤
銀氣夜正白流散在地撥之隨手合
草青莖赤秀下有鉛
欲知寳所在地以大鏡夜照見影若光在鏡中者物
在下也
天鼓動玉弩發天下驚
五行記(闕)名
土中得魚
唐杭州富陽縣韓珣莊鑿井纔深五六尺土中得魚
數千頭土有微潤
截木得魚
唐封令&KR1027;任常州刺史於江南泝流將木至洛造廟
匠人截木於中得一鯽魚長數寸如刻安之
蝦蟆
唐懷州凝真觀東廊柱已五十餘年道士往往聞柱
中有蝦蟇聲不知的處後因柱朽壊易之廚人砍以
為薪柱中得一蝦蟆其柱先無孔也
井歎
武后時來俊臣家井中夜有嗟吁怨歎聲
海冰
穆宗長慶元年海州海水冰南北二百里東望無際
冰紋如畫
景福中滄州城塹中冰有紋如畫有竹木牡丹車馬
人物樓臺殿閣之狀時人以為地當有兵難近華孽
也
含元路寢
含元路寢大朝會之所御也
植胡桃
後蜀李雄玉衡十二年扶風人韓豹為太史令雄卒
子期立以豹為太傅猶領侯職豹嘗言於期曰臣今
老志在田園欲植胡桃願賜其種期不悟俄而李壽
自涪率衆南向襲尅成都廢期自立
黃衣圍城
陳后主夢黃衣人圍城繞城橘樹盡伐去之及隋兵
至上下通服黃衣未幾為隋攻圍之應
柑中有蛇
唐光宅中李崇真為益州刺史廳事前有柑樹有柑
大如雞子晩熟微小有孔如針羣官咸異之方欲將
進久而方罷因剖之得一赤斑蛇長尺餘崇真後為
兵所殺
米化
晉武帝時裴楷家炊黍在甑或變為螺其年楷卒石
崇家稻米化螺崇亦被誅
玄中記(郭氏)
天下之強者東海之沃焦焉水灌而不已沃焦者山名
也在東海南方三萬里海水灌之而不消
東方有桃都山山上有一大樹名曰桃都枝相去三千
里上有天雞日初出時照此木天雞即鳴天下雞皆隨
之
南方有炎山焉行人以正月二月三月行過此山
取山下木以為薪然之無焰取其皮績之為火
浣布
君子之國地方千里多木槿花
東方之大者東海魚焉行海者一日逢魚頭七日逢魚
尾魚産則百里水為血
玉門之西有一國國中有山山上有祠廟國人歲歲出
碪數千輸廟中名曰霹靂碪給霹靂用從春雷出碪日
減至秋而盡
東方有柴都焉在齊國有山山有泉水如井狀深不測
至春夏時雹從井中出常敗五糓人常以柴塞之不柴
塞則出也故號為柴都
吳西具區澤中有包山有洞庭室
松脂淪入地中千歲為茯苓
萬歲樹精為青牛
千歲之樹精為青羊
木子之大者有積石之桃實焉大如十斛籠
天下之大物有北海之蟹焉舉一螯能加于山上身故
在水中
秦文公造長安宫面四百里南至終南山山有梓樹大
數百圍蔭宫中公惡而伐之連日不剋輒大風雨夜有
鬼問梓樹樹曰豈奈吾何鬼曰若使三百人披頭以絲
繞樹豈不敗汝樹默然不應明日人言于秦王王依此
言伐之中有青牛逐之入澧州
狐五十歲能變化為婦人百歲為美女為神巫或為丈
夫與女人交接能知千里外事善蠱魅使人迷惑失智
千歲即與天通為天狐
發蒙記(束晳)
甘棗令人不惑萱草可以忘憂
西域有火鼠之布東海有不灰之木
廉頗畢老日噉肉百斤
蠅生積灰蜂出蜘蛛腐木為螢蠐螬出朽芻
獅子五色而食虎于巨木之岫一噬則百人仆唯畏
鈎戟
玉精名委似美女而青衣見以桃戟刺之以其名呼
之可得也
虎以狗為酒雞以蜈蚣為酒鳩以桑椹為酒猫以薄
荷為酒蛇以茱萸為酒謂食之即醉也
東方朔乃太白星精
水行峽路最險以灧澦為最
萬歲蟾蜍頭上有角頷下有丹書重八字
琴以七寳飾之名璠璵之樂
子路感雷精而生尚剛好勇
秦始皇決事縣石之一縣稱也石百二十斤
漢武所生之殿曰猗蘭
蒙恬之為筆也柘木為管鹿毛為柱羊毛為被
決疑要注(摯虞)
辛繕嘗隱居華陰光武徵不仕至有大鳥高五尺五
色備舉而多青栖繕槐樹旬時不去弘農太守以聞
詔問百僚咸以為鳳太史令蔡衡對曰凡象鳳者有
五多赤色者鳳多青色者鸞多黃色者雛多紫色者
鵷多白色者鵠此鳥多青乃鸞非鳳也上善其言
秦除衮冕之制唯為玄衣絳裳一具而已漢興亦如
之中興後明帝永平中使諸儒案古衣圖書始復造
衮冕之服至今用之
几筵在殿堂之上唯天子居牀其餘皆鋪席前設筵
几天子之殿東西九筵南北七筵故曰度堂以筵度
室以几也
漢武鑿昆明池極深悉是灰墨無復土舉朝不解以
問東方朔朔曰臣愚不足以知之可試問西域胡帝
以朔不知難以移問至後漢明帝時外國道人入來
洛陽時有憶方朔言者乃試以武帝時灰墨問之胡
人云經云天地大劫將盡則劫燒此劫燒之餘乃知
朔言有旨
尚書臺召人用虎爪書告下用偃波書皆不可卒學
以防矯詐
讌之與會威儀不同也會則隨五時朝服庭設金石
懸虎賁著旄頭文衣鶡尾以列陛讌則服常服設絲
竹之樂唯宿衛者列仗大會于太極殿小會于東西
堂
在窮記(孔元舒)
趙大龍以鶉二十枚奉上老母
袁彖贈庾易蜯硯
陳後主常令八婦人劈綵牋製五言詩
虞翻笑鄭玄不識古文
王粲好驢鳴
魏受禪碑王朗文梁皓書鍾繇鐫謂之三絶
廣南以竹為硯
右軍三十三書蘭亭三十七書黃庭
顔真卿小鬟曰剪綵僮曰銀鹿
謝太傅墓碑但樹貞石初無文字
劉殷有七子五子各授一經一授太史一授漢書一
門之内七業俱興
倉鶊為饍可以療妬
陸澄讀易三年不解意義王儉戲云書廚
老子入西戎造摴蒱五木
劉孝綽善草隸自以書似父乃變為别體
郄氏羲之妻也甚工書
陶弘景借人書隨誤治定
南朝呼筆四管為一床
柳下季死妻自誄門人不能損一字
河東記(闕名)
崔元暐
博陵崔元暐曾孫照太和八年九月中因熱疾死冥
王追去至判官廳有一大樓入門悉是金榜銀榜備
列人間富貴人姓名將相姓名列金榜將相以下悉
列銀榜更有長鐵榜列州縣府屬姓名
銅鐘書
義熙十一年霍山崩毁出銅鐘六枚上有文科斗書
人莫能識
劉勲女
河内太守劉勲女苦左膝裏瘡痒迎陀使視陀以繩
繫一犬於馬後走馬牽犬犬困不能行因取斷腸以
向瘡口須臾有若蛇者從瘡中出長三尺
葉淨能
汝南王領葉淨能葉曰有一生徒能飯當令來謁翌
日有通謁者曰道士常持滿見之侏儒也談胚渾一
道飲以酒五斗乃醉倒是一瓮爾
馬舉
馬舉鎮淮南有一叟謁之稱南山木強人能論兵㳒
驗之乃一棋局耳
雞林志(闕名)
佛龕
龜山有佛龕林木益邃傳云羅漢三藏行化至此滌
齒楊枝插地成木淨水所著今為清泉國人以佛法
始興之地最所崇奉
僧寺
高麗僧住持修行者或犯戒律配黑白二山輕亦斥
遣籍其子孫仍髠受差役
僧不娶
僧娶婦者不得居寺
織席
高麗人多織席有龍鬚席藤席今舶人販至者皆席
草織之狹而密緊上亦有一小團花
漆
高麗黃漆生島上六月刺取瀋色若金日曝則乾本
出百濟今浙人號新羅漆
收息
高麗王於國中出債收息有陳道人曾入其國為商
云今以官奴求息裨之日磨納之孫貌好者倍其收
若得子則亦為奴婢
染采
高麗善染采紅紫尤妙紫草大梗如牡丹擣汁染帛
甚鮮
僧衲
高麗僧衣磨納者為禪法師衲甚精好
湘山錄(闕名)
楊叔寳郎中與眉州人言頃眉州視事後三日作大
排樂人獻口號其末句云為報士民須慶賀火星去
了福星來喜召優人問曰大排致語誰做對曰本州
自來舊例只用此一首
丁晉公稱化鶴之裔為印記時謂鶴相
真廟時日本國入貢求本國神光寺記舍人辭不工
令學士張君房代之張退食多?飲市樓掖垣求之
不獲大窘時种放以司諫歸華山楊大年為閒忙令
云世上何人最好閒司諫拂衣歸華山世上何人最
好忙紫微失却張君房
園荽即胡荽世傳有布種時口誦䙝則滋茂故士大
夫以穢談為撒園荽
劉伯芻巷口有鬻餅者每當罏謳歌一旦鎦憐其貧
貸以萬錢自是不聞歌聲問之曰本流既大心計轉
麤由是不暇渭城之曲矣
咸通末執政病舉人車馬太盛奏請進士並乘驢鄭
光業軀幹偉大或嘲之曰今年勑下盡騎驢短轡長
鞦滿九衢清瘦兒郎猶自可就中愁殺鄭昌圖
關啚有妹能文每語人曰吾家有一進士所恨不櫛
爾
九國志(劉旻)
雷神移牀
吳柴再用為光州一日大震雷家人皆伏匿再用當
戸危坐不動俄見有襦袴四人舁再用坐敗牀出庭
中復大震厔折有龍出
洲生忽沒
高繼沖時李景威云舊傳江陵諸處九十九洲滿百
則王者興自武信王之初江心深浪中忽生一洲昨
此洲忽漂沒若可憂也繼沖遂以納欵
百家灣
徐温嘗自迎鑾還至百家灣暴風起舟人相顧失色
温乃袒裼以帛繫璟首顧謂妾御曰吾善游儻溺不
暇相救幸保此子言訖風浪漸息
叱火
吳盧文進遷潤州節度城中火救之不息文進怒自
出州門使召馬步使將斬之聲至火即滅
除夜鼓
吳越錢鏐嘗歲除夜宴命諸子及諸孫鼓胡琴一再
行遽止之曰人將以我為長夜之飲也
有元和風
南唐韓熙載為和州司馬久之召為中書舍人乃始
親制誥典雅有元和之風
九域志(李昕)
梁孝王自汴州築蓼隄至洛陽三百里
穀城神農嘗五穀扵此名穀城
枌榆社漢高祖鄉社名
飛山越王時自海飛來
召伯甘棠樹在陜州府置西南隅
龍泉在延州牧龍川多産駿馬
華山神祠能興雲致雨
直市在雍州物無二價故以直市為名
唐李德裕築琉璃城於漢源
小隴山一名隴坻其阪九迴上者七日乃至南充
碧落觀神龍中見黃雲赤霧蓊然翳前後三日但聞
斤斧之聲暨霧散雲斂有化宫出
木母冢乃丁蘭母也
鼓角山在蘄州每天欲雨即先鼓角鳴
錢塘在餘杭初為潮水所損州人華信自以私錢作
塘捍海因名錢塘
奔牛堰在常州故老相傳古有金牛奔此故以名之
鍾山晉永嘉元年因水有大鍾從上墜水中驗銘是
秦時樂器因以命名
玉女墩在宜春每天將雨即有五色雲氣湧出石間
居人謂之玉女披衣
五孝子城昔五孝子共居此城城在大名府
十道志(李吉甫)
陜州陜郡禹貢豫州之域周為二伯分陜之地即古
虢國地戰國時屬韓秦併天下屬三川郡漢元鼎中
置弘農郡
汝州臨汝郡禹貢豫州之域春秋時為周王畿及鄭
楚之地
鄭州滎陽郡禹貢豫州之境秦兼天下為三川郡
宋州睢陽郡理宋城縣虞舜十二州為豫州之境周
為青州之域武王封微子之邑後為齊楚魏所滅三
分其地魏得其梁陳晉齊得濟陰東平楚得沛梁即
今州也
亳州譙郡置在譙縣禹貢豫州之域春秋時陳國之
譙邑六國時屬楚秦為碭郡地漢為譙縣屬沛郡
許州許昌郡禹貢豫州之域周為許國
陳州淮陽郡置在宛丘縣
檀州密雲郡禹貢冀州之域春秋戰國時並為燕地
秦為漁陽郡在漢領白檀等十二縣
媯州媯川郡禹貢冀州之域舜暨周為幽州之域春
秋戰國並屬燕國秦併天下為上谷郡
阪泉在懷戎縣
平州北平郡禹貢冀州之域舜十二州為營州之境
周為幽州之地春秋時為山戎孤竹白狄肥子二國
地秦兼天下為遼西郡肥如縣地
營州柳城郡禹貢冀州之域其在十二州為營州地
周為幽州春秋為山戎之地戰國時屬燕秦漢為遼
西郡
渤海風俗鷙戾多氣力輕姦兇
浮陽水所出東入海
鼓城縣春秋鼓子之邑漢下曲陽之地
瀛州河間郡禹貢冀州之域舜十二州并州之境春
秋時屬燕國秦併天下為河間郡漢為河間國
博野縣本漢蠡吾縣地
莫州大安郡其地歴代所屬與瀛州同唐景雲二年
分瀛州置
易州上谷郡禹貢冀州之域虞分冀州則為并州之
地春秋時燕趙之分秦併天下為上谷郡地漢置涿
郡今州即涿郡之故安地也
易縣本漢故安縣也
漆水縣本漢遒縣也
遂城戰國時遂縣漢之北新城
幽州范陽郡禹貢冀州之域虞舜十二州為幽州夏
殷省併冀州復置幽州秦為漁陽上谷等五郡漢高
祖分上谷置涿郡武帝十三州為幽州
十三州記(黃義仲)
郡名
郡之言君也改公侯之封而言君者至尊也郡守專
權君臣之禮彌崇今郡字君在其左邑在其右君為
元首邑以載民故取名於君謂之郡
縣名
縣絃也絃以貞直言下體之居隣民之位不輕其誓
施綿用法不曲如絃絃聲近縣故以取名今縣字在
半也
子男
縣萬戸以上為令則子國也千戸為長男國也今人
呼縣為百里子男本方百里也故言今之百里古之
諸侯
金牛
昔蜀王從卒數千餘出獵於褒谷之溪秦惠王亦畋
于山中怪而問之以金一筐遺蜀王及報欺之以土
秦王大怒其臣曰此秦得之端秦王未知蜀道乃刻
石牛五頭置金於尾下偽如養之者言此天牛能屎
金蜀人見而信之乃令五丁共引牛成道致之成都
秦始知蜀道使張儀伐之蜀王開戰不勝而亡
治田
上虞縣有鴈為民田春拔野草根秋啄除其穢是以
縣官禁民不得妄害此鳥犯則有刑無赦
神珠
僧彊疊國在天竺南佛寺三十餘所其地有神珠非
玉石晝夜於國中光明於日珠徑一尺五寸其色正
碧
寰宇記(樂史)
前溪
前溪烏程縣南東流入太湖謂之風渚夾溪悉生箭
箬後溪在市北餘不亭晉車騎將軍沈克家於前溪
樂府有前溪曲則克之所製其詞云當曙與未曙百
鳥啼忩忩後宋少帝續為七曲其一曲曰憂思出門
戸逢郎前溪度莫作流水心引新都捨故
任公溪
歙縣有昉村俗說任昉為新安太守因行春至此愛
其雲溪緣源尋幽累日不返百姓因名其溪為昉溪
溪旁村為昉村村旁有山近故北野縣每山上石墜
則不利縣官縣廢後其事亦止大中十年刺史盧藩
改曰任公村任公溪
玉女沙
緱氏有八風溪溪水南流合三交水岸有沙細潤可
以澡濯隋代常進後宫雜以香藥以當豆屑號曰玉
女沙
沈香浦
隠之罷郡見妻篋中有沈香一斤遂投石門内水中
後人謂之沈香浦亦曰投香浦
聰明泉
潯陽縣落星山澗有五松橋昔惠遠法師與殷仲堪
席澗談易于此而樹下泉湧號聰明泉
湯泉
張勃吳錄曰丹陽江乘縣有湯山湯出其下大小凡
六處湯澗繞其東西冬夏常熱禽魚之類入者輒爛
以煮豆穀終日不熟草木濯之輒更鮮茂舊有湯泉
館今廢
聖泉
蜀武陽有聖泉其水碧色患瘡疾者洗之多愈投銀
即成金色孕婦飲之墮胎俗以為聖泉
神泉
燉煌有懸泉一名神泉出龍勒山腹梁州異物志云
漢貳師將軍李廣利伐大宛還士衆渴乏廣利乃引
佩刀刺山飛泉湧出三軍賴以獲濟今有祠甚嚴郡
侯歲謁
井
賈耽自記云滑城控白馬之津邇斥鹵之溢里居者
井無良焉相土宜視水脉因便道求美泉得之於城
闕之右鬭成八隅合為一甃
司命井
廣州記曰鬱林郡有石井半甘半淡?通江波冬夏
月常盈名曰司命井周給闔境也其井水竭即土人
疫稼穡不登以為候
鴻池
浚儀有鴻池魏獻公射鴻於此
天生池
宕渠披衣山上有雲山寺寺中有池去果州嘉陵江
三十里江水或淺其池亦淺或漲其池亦漲號曰天
生池
杜鵑
蜀之先肇於人皇之際黃帝子昌意娶蜀人女生帝
嚳後封其支庶於蜀始稱王者自名蠶叢蜀之後主
名杜宇號望帝有荆人鼈靈死其屍浮水上至汶山
下又復生望帝見之用為相以已之德不如鼈靈讓
位鼈靈立號開明望帝自逃之後欲復位不得死化
為鵑每春月間晝夜悲鳴蜀人聞之曰我帝魂也名
杜鵑又名杜宇又號子規
風土記(周處)
越俗飲宴即鼓盤以為樂取太素圓盤廣尺六者抱
以著腹以左手五指更彈之以為節舞者應節而舞
陽羨縣東有太湖中有包山山下有洞穴?行地中
云無所不通謂之洞庭地脉
魏時人或問董勛云七月七日為良日飲食不同於
古何也勛云七月黍熟七日為陽數故以糜為珍今
此日唯設湯餅無復有糜矣
九月九日律中無射而數九俗尚此日折茱萸房以
插頭言辟除惡氣而禦初寒
蜀之風俗晩歲相與餽問謂之餽歲酒食相邀為别
歲至除夕達旦不眠謂之守歲
七月七日其夜灑掃於庭露施几筵設酒脯時果散
香粉於河鼓織女言此二星神當會守夜者咸懷私
願或云見天漢中有奕奕正白氣有耀五色以此為
徵應見者便拜而願乞富乞壽無子乞子唯得乞一
不得兼求三年乃得言之頗有受其祚者
宅亦曰第言有甲乙之次第也一曰出不由里門面
大道者名曰第
陽羨縣前有大橋南北七十二丈橋中高起有似虹
形
潘城西北三里有歴山形似覆釡因以為名
盧縣西三十九里有藍山
稴稻之青穟米皆青白也
石髮水苔也青綠色皆生於石也
南居細李四月先熟
甘橘之屬滋味甜美特異者也有黃者有赭者謂之
壺甘
犬則青鸇白雀飛龍虎子馴良捷警難狎易使也
白鶴性警至八月白露降流于草葉上滴滴有聲即
鳴
六月有大雨名濯枝雨
月正元日五熏鍊形注曰五辛所以𤼵五藏氣
越俗性率朴初與人交有禮封土壇祭以犬雞祝曰
卿雖乘車我戴笠後日相逢下車揖我步行君乘馬
他日相逢卿當下
每歲七月二十五日種類四集於廟扶老攜幼環宿
其旁凡五日祠以牛彘酒鮓椎歌歡飲即還惟不用
犬云
神境記(王韶之)
蘭巖雙鶴
滎陽郡西有蘭巖山常有雙鶴素羽皦然日夕偶形
翔集傳云昔夫婦俱隠此山年數百歲化成此鶴忽
一旦一鶴為人所害其一鶴歲常哀鳴至今響動巖
谷莫知年歲
黃蓮
九疑山過半路皆行竹松下夾路有青澗澗中有黃
色蓮華芳氣盈谷
靈源
滎陽郡西有靈源山其澗生靈芝石菌巖有紫菊
武陵池
武陵一孤山嶺有池魚鼈無不備有其七月七日乃
出游嶺顛族類各别
印渚
印渚山上承浮溪水從渚以上至縣悉石瀨惡道不
可行船以下水道無險故行旅集焉晉王胡之為吳
興太守至渚中歎曰非唯使人心情開滌亦覺日月
清朗傳云渚次石文似印因以為名
西征記(戴延之)
石牀
焦氏山北數山有漢司隸校尉魯恭冢前有石祠石
廟四壁皆青石隱起自書契以來忠臣孝子貞婦孔
子及弟子七十二人形像像邊皆刻石記之文字分
明又有石牀長八尺磨瑩鮮明叩之聲聞遠近時太
尉從事中郎傅珍之諮議參軍周安穆折敗石床各
取去為魯氏之後所訟二人並免官
厄井
板渚津津南原上有厄井父老云漢祖與楚戰敗走
逃匿於此井追軍至見兩鳩從井中出故得免厄因
名厄井
陽渠
洛陽城外四面有陽渠水周公所制也
七山
河東鹽池東吳坂登七山原每登一原輒峭起至五
里原土平廣不知所極
南嶽
岣嶁山自湘川至長沙七百里九向九背然後不見
禹治水登而祭之因夢玄夷使者遂獲金簡玉字之
書得治水之要
說郛卷六十上
說郛卷六十下元陶宗儀撰
三輔黃圖(撰人闕)
兔園
孝王好營宫室苑囿之樂作曜華宫築兔園囿中築
有百靈山有膚寸石落猿巖栖龍岫又有鴈池池間
有鶴洲鳧渚其諸宫觀相連延亘數十里奇果異樹
珍禽怪獸畢有王日與宫人賓客弋釣其中
斗城
長安故城漢之舊都高帝七年方修長安宫城自櫟
陽徙居此城本秦離宫也初置長安城本狹小至惠
帝更築之周迴六十五里城南為南斗形北為北斗
形至今人呼漢舊京為斗城
阿房
阿房以木蘭為梁以磁石為門懷刃者止之
未央
營未央宫因龍首山以制前殿至孝武以木蘭為棼
橑文杏為梁柱金鋪玉戸華榱璧璫雕楹玉磶重軒
鏤檻青瑣丹墀左磩右平黃金為璧𢃄間以和氏珍
玉風至其聲玲瓏然也
長信
后宫在西秋之象也秋主信故宫殿皆以長信長秋
為名又永壽永寧殿皆后所處也
駘蕩
駘蕩宫春時景物駘蕩滿宫中也
集靈宫
集靈宫集仙宫存仙殿存神殿望仙臺望仙觀俱在
華隂縣界皆武帝宫觀名也
步高
京兆有步高宫
宣室
宣室未央前殿正室也淮南子曰周武王殺紂於宣
室漢取舊名也漢書曰文帝受釐宣室夜半前席賈
生問鬼神之事即此也
温室
温室殿武帝建冬處之温煖也
唐中
武帝太初元年栢梁殿災於是作建章宫前殿下視
未央其西則唐中殿受萬人又有疏圃鳴鑾奇華銅
柱函德二十六殿
八區
武帝時後宫八區有昭陽飛翔增成合歡蘭林披香
鳳凰鴛鴦等殿後有增修安處常寧茞若椒風發越
蕙草等殿為十四位
靈波
甘泉宫南有昆明池池中有靈波殿皆以桂為殿柱
風來自香
昭陽
成帝趙皇后居昭陽殿
首山
漢武元封元年封禪後夢高祖坐明堂朝羣臣於是
祀高祖于明堂以配天還作首山宫以為高靈館
石渠
石渠閣蕭何造其下礲石為渠以導水若今御溝因
為閣名所藏入關所得秦之圖籍至於成帝又於此
藏秘書焉
天祿
天祿閣藏典籍之所
白虎
未央宫有白虎閣屬車閣
三輔舊事(袁郊)
鳳凰闕
建章宫東起别風闕高二十五丈乘高以望遠又於
宫門北起圓闕高二十五丈上有銅鳳凰赤眉賊壊
之西京賦云圓闕聳以造天若雙碣之相望是也
高靈館
上自封禪後夢高祖坐明堂羣臣亦夢想於是祀高
祖於明堂以配天還作高靈館
複道
桂宫周回十里内有複道横渡西至神明臺
藁街
甘延壽陳湯上疏云斬郅支首及名王以下宜縣頭
藁街蠻夷邸間
九逵
長安城面三門四面十二門皆通達九逵以相經緯
衢路平正可並列車軌十二門三塗洞闢隱以金椎
周以林木左右出入為往來之徑行者升降有上下
之别
横橋
秦造横橋漢承秦制廣六丈三百八十步置都水令
以掌之號為石柱橋
西都雜記(韋述)
金吾禁夜
西都京城街衢有金吾曉暝傳呼以禁夜行惟正月
十五日夜勑許金吾弛禁前後各一日
青梧
五柞宫有青梧觀觀前有三梧桐樹樹下有石麒麟
二枚刊其脇為文字是秦始皇酈山墓上物也頭高
一丈三尺東邊者前左脚折折處有赤如血父老謂
其有神皆含血屬筋焉
三館
平津侯自以布衣為宰相乃開東閣營客館以招天
下之士其一曰欽賢館以待大賢次曰翹材館以待
大才次曰接士館以待國士其有德任毘贊佐理隂
陽者處欽賢之館其有才堪九列將軍二千石者居
翹材之館其有一介之善一方之藝居接士之館而
躬自菲薄所得俸祿以奉待之
望春亭
南北望春亭在禁苑東南高原之上
飲馬
丞相夏侯嬰墓在飲馬橋東大道南人謂之馬冢
太康地記(闕名)
并州不以衛水為號又不以恒山為名而云并者盖
以其在兩谷之間乎韓魏趙謂之三晉并冀二州是
其地也
曲阿本名雲陽秦始皇以有王氣鑿北阬山以敗其
勢截其直道使其阿曲故曰曲阿也吳還為雲陽今
復名曲阿
梁孝王築睢陽城方十三里鼓倡節杵而後下和之
者稱睢陽曲今踵以為故今之樂家睢陽曲是其遺
音
吳有太初宫方三百丈權所起也昭明宫方五百丈
皓所作也
武昌南湖通江夏有水冬則涸于時靡所産植陶太
尉立塘以遏水於此常自不竭因取瑯琊郡隔湖魚
菱以著湖内菱甚甘美異於他故所産鮒魚乃長三
尺
龍目湖秦王東游觀地勢云此有天子氣使赭衣徒
鑿湖中長流使斷因改名為丹徒今水北注江也
燉煌新錄(劉昞)
索充宋桶
索充夢一虜脱上衣來詣充索紞占曰虜去上半下
男字也
又宋桶夢内中有一人著衣桶一手把兩杖極打之
索紞占曰内中有人是肉字也兩杖著之象極打肉
食也過三日過三家皆得肉食矣
出血
玉琴卒后墓門前有石人獅子子賢寒微賣與汜氏
致車破牛死汜氏就打破皆血出
天仙
胡蘇割刺在答魯之右大澤中高百尋然無草木石
皆赭色山産椒椒大如彈丸燃之香徹數十里每然
椒則有鳥自雲際蹁躚五色名赭爾鳥盖鳳凰種也
時漢武帝遣將軍趙破奴逐匈奴得其椒不能解使
問東方朔朔曰此天仙椒也塞外千里有之能致鳳
武帝植之太液池至元帝時椒生果有異鳥翔集
高昌壁
高昌壁故属燉煌下繞蒲海肥美良白水草沃衍
宋質
宋質直破虜有威名兒啼恐之即止虜相恚曰使汝
行逢宋都督
李暠
晉安帝隆安元年涼州牧李暠微服出城逢虎道邊
虎化為人遙呼暠為西涼君暠因彎弧待之又乃遙
呼暠曰有事告汝無疑也暠知其異投弓於地人乃
前曰燉煌空虛不是福地君之子孫王於西涼不如
從酒泉言訖乃失暠乃移都酒泉
張存
張存善針存有奴好逃亡存宿行針縮奴脚欲使則
針解之
索丞宗
索丞宗伯夷成善鼓筝悲歌能使喜者墮淚改調易
謳能使戚者起舞時人號曰雍門調
汜固
汜固字孔完大將軍掾純之孫也推家財百萬與寡
弟婦二百萬與孤兄子於是三府競辟皆不就
扶南土俗(康泰)
蒲羅中國
扶南土俗曰東行極﨑頭海邊有居人人皆有尾五
六寸名蒲羅中國其俗食人
優鈸國
優鈸國在天竺之東南可五千里國土熾盛城郭珍
玩謠俗與國同
横趺國
横趺國在優鈸之東南城郭饒樂不及優鈸也
比攎國
諸薄之東南有比攎洲出錫轉賣與外徼
馬五洲
諸薄之東有五洲出雞舌香樹木多華少實
薄歎洲
諸薄之西北有薄歎洲土地出金常以採金為業轉
賣與諸賈人易糧米雜物
躭蘭洲
諸薄之西北有躭蘭之洲出鐵
巨延洲
諸薄之東北有巨延洲人民無田種芋浮船海中截
大蚶螺杯往扶南
濱郍專國
濱郍專國出&KR1516;馬及金俗民皆有衣被結髮也
烏文國
烏文國昔混滇初載賈人大泊入海所成此國
斯調國
斯調洲灣中有自然鹽累如細石子國人取之一車
輸王餘自入
林陽國
扶南之西南有林陽國去扶南七千里土地奉佛有
數千沙門持戒六齋日魚肉不得入國一日再市朝
市諸雜米甘菓石蜜暮中但香花
南宋市肆紀(泗水潛夫輯)
諸市
藥市(炭橋)花市(官巷口)珠子市(融和坊南官巷)
米市(北關門外黑橋頭)肉市(大瓦脩義坊)菜市(新門外東青門霸子頭)
鮮魚行(候潮門外)魚行(北關門外水冰橋)南猪行(候潮門外)
北猪行(打猪巷)布行(便門外横河頭)蟹行(新門外南土門)
花團(官巷口錢塘門内)青菓團(候潮門内泥路)柑子團(後市街)
鮝團(便門外渾水閘)書房(橘園亭)
瓦子勾欄
南瓦(清泠橋熙春樓)中瓦(三元樓)大瓦(三橋街亦名上瓦)
北瓦(衆安橋亦名下瓦)蒲橋瓦(亦名東瓦)便門瓦(便門外)
候潮門瓦(候潮門外)小偃門瓦(小偃門外)新門瓦(亦名四通館瓦)
薦橋門瓦(薦橋門外)菜市門瓦(菜市門外)錢湖門瓦(省馬院前)
赤山瓦(後軍寨前)行春橋瓦北郭門瓦(又名人通店)
米市橋瓦舊瓦(石板頭)嘉會門瓦(嘉會門外)
北關門瓦(又名新瓦)艮山門瓦(艮山門外)羊坊橋瓦
王家橋瓦龍山瓦(城内隸修内司城外隸殿前司)
如北瓦羊棚樓等謂之邀棚外又有勾欄甚多北
瓦内勾欄十三坐最盛或有路岐不入勾欄只在
要閙寬闊之處做場謂之打野呵此又藝之次者
酒樓
和樂樓(昇暘宫南庫)和豐樓(武林園上庫)中和樓(銀甕子中庫)
春風樓(北庫)太和樓(東庫)西樓(金文庫)
太平樓豐樂樓南外庫
北外庫西溪樓
已上並官庫屬戸部點檢所每庫設官妓數十人
各有金銀酒器千兩以供飲客之用每庫有祇直
者數人名曰下番飲客登樓則以名牌點喚侑樽
謂之點花牌元夕諸妓併番互移他庫夜賣各戴
杏花冠兒危坐花架然名娼皆深藏邃閣未易招
呼肴核杯盤亦各隨意攜至庫中初無庖人官中
趁課初不藉此聊以粉飾太平耳往往皆學舍士
夫所據外人未易登也
熙春樓三元樓五間樓
賞心樓嚴廚花月樓
銀馬杓康沈店翁廚
任廚陳廚周廚
巧張日新樓沈廚
鄭廚(只賣好食雖海鮮頭羹皆有之)虼䗫眼(只賣好酒)
張花
已上皆市樓之表表者每樓各分小閣十餘酒器
悉用銀以競華侈每處各有私名妓數十輩皆時
粧袪服巧笑爭妍夏月茉莉盈頭香滿綺陌凭檻
招邀謂之賣客又有小鬟不呼自至歌吟強聒以
求支分謂之擦坐又有吹簫彈院息氣鑼板歌唱
散耍等人謂之趕趁又有老嫗以小爐炷香為供
者謂之香婆有以法製青皮杏仁半夏縮砂荳蔲
小蠟茶香藥韻薑砌香橄欖薄荷至酒閣分俵得
錢謂之撒&KR0034;又有賣玉面貍鹿肉糟決明糟蟹酒
蛤蜊柔魚鰕茸&KR2340;乾者謂之家風又有賣酒浸江
&KR2090;章舉蠣肉龜脚鎖管蜜丁脆螺鱟醬法鰕子魚
䱥魚諸海味者謂之醒酒口味凡下酒羹湯任意
索喚雖十客各欲一味亦自不妨過賣鐺頭記憶
數十百品不勞再四𫝊喝如流便即製造供應不
許少有違悞酒未至則先設看菜數楪及舉杯則
又換細菜如此屢易愈出愈竒極意奉承或少忤
客意及食次少遲則主人隨逐去之歌管歡笑之
聲每夕達旦往往與朝天車馬相接雖暑雨風雪
不少減也
歌館
平康諸坊如上下抱劍營漆器牆沙皮巷清河坊
融和坊新街太平坊巾子巷獅子巷後市街薦橋
皆羣花所聚之地外此諸處茶肆
清樂茶坊八仙茶坊珠子茶坊
潘家茶坊連三茶坊連二茶坊
及金波橋等兩河以至瓦市各有等差莫不靚粧
迎門爭妍賣笑朝歌暮絃搖蕩心目凡初登門則
有提瓶獻茗者雖杯茶亦犒數千謂之點花茶登
樓甫飲一杯則先與數貫謂之支酒然後呼喚提
賣隨意置宴趕趁祇應撲賣者亦皆紛至浮費頗
多或欲更招他妓則雖對街亦呼肩輿而至謂之
過街轎前輩如賽觀音孟家蟬吳憐兒等甚多皆
以色藝冠一時家甚華侈近世目擊者惟唐安安
最號富盛凡酒器沙鑼冰盆火箱粧合之類悉以
金銀為之帳幔茵褥多用錦綺器玩珍竒他物稱
是下此雖力不逮者亦競鮮華盖自酒器首飾被
卧衣服之屬各有賃者故凡佳客之至則供具為
之一新非曾遊者不察也
賃物
花檐酒檐首飾衣服被卧
轎子布囊酒器幃設動用
盤合喪具
凡吉凶之事自有所謂茶酒廚子專任飲食請客
宴席之事凡合用之物一切賃至不勞餘力雖廣
席盛設亦可咄嗟辦也
作坊
熟藥圓散生藥片飲麩麪
&KR0008;子饅頭爊炕鵝鴨
爊炕猪羊糖蜜棗兒諸般糖
金橘團灌肺饊子
萁豆印馬蚊烟
都民驕惰凡賣買之物多於作坊行販已成之物
轉求什一之利或有貧而鳳者凡貨物盤架之類
一切取辦於作坊至晚始以所直償之雖無分文
之儲亦可餬口此亦風俗之美也
驕民
都民素驕非惟風俗所致盖生長輦下勢使之然
若住屋則動蠲公私房賃或終歲不償一鐶諸務
税息亦多蠲放有連年不收一孔者皆朝廷自行
抱認諸項窠名恩賞有黃榜錢雪降則有雪寒錢
久雨久晴則又有賑恤錢米大家富室則又隨時
有所資給大官拜命則有所謂搶節錢病者則有
施藥局童幼不能自育者則有慈幼局貧而無依
者則有養濟院死而無殮者則有漏澤園民生何
其幸歟
游手
美人局(以娼優為姬妾誘引少年為事)
櫃坊賭局(以博戲關撲結黨手法騙財)
水功德局(以求官覓舉恩澤遷轉訟事交易等為名假借聲勢脱漏財物)
浩穰之區人物盛夥游手奸黠實繁有徒有所謂
美人局之類不一而足又有買賣物貨以偽易真
至以紙為衣銅鉛為金銀土木為香藥變換如神
謂之白日賊若闤闠之地則有剪脱衣囊環珮者
謂之覓貼兒其他穿窬胠篋各有稱首以至頑徒
如欄街虎九條龍之徒尤為市井之害故尹京政
先彈壓必得精悍鈎鉅長於才術者乃可都轄一
方有都轄使臣總轄供申院長以至廂巡地分頭
項火下凡數千人專以緝捕為職其間雄駔有聲
者往往皆出羣盜而内司又有海巡八廂以察之
市食
鵪鶉餶飿兒肝臓&KR2410;子香藥灌肺
灌腸猪胰胡餅羊脂韭餅
窩絲薑豉剗子科斗細粉
玲瓏雙條七色燒餅雜煠
金錠裹蒸市羅&KR2410;兒寬焦薄脆
糕糜旋炙&KR1571;兒八糙鵝鴨
炙雞鴨爊肝鑵裏爊
爊鰻鱔爊團魚煎白腸
水晶膾煎鴨子臓駞兒
焦蒸餅海蟄鮓薑蝦米
辣虀粉糖葉子豆糰
麻糰螺頭膘皮
辣菜餅炒螃蟹肉蔥虀
羊血鹿肉&KR1571;子
果子
皂兒膏宜利少瓜蔞煎
鮑螺裹蜜糖絲
澤州餳蜜麻酥炒團
澄沙團子十般糖甘露餅
玉屑膏爊木瓜糖脆梅
破核兒查條橘紅膏
荔枝膏蜜薑豉韻薑糖
花花糖二色灌藕糖豌豆
芽豆栗黃烏李
酪麪蓼花蜜彈彈
望口消桃穰酥重劑
蜜棗兒天花餅烏梅糖
玉柱糖乳糖獅子薄荷蜜
琥珀蜜餳角兒諸色糖蜜煎
菜蔬
薑油多薤花茄兒辣瓜兒
倭菜藕鮓冬瓜鮮
笋鮓茭白鮓皮醬
糟瓊枝蓴菜笋糟黃芽
糟瓜虀淡鹽虀鮓菜
醋薑脂麻辣菜拌生菜
諸般糟淹鹽芥
粥
七寳素粥五味粥粟米粥
糖豆粥糖粥糕粥
饊子粥菉豆粥肉盫飯
&KR1571;鮓
算條界方條線條
魚肉影戲羊&KR1571;削脯
槌脯鬆脯兔&KR1571;
麞&KR1571;鹿脯糟猪頭乾鹹豉
皂角鋌臘肉炙骨頭
旋炙荷包荔枝皮鵝鮓
荷包旋鮓三和鮓切鮓
骨鮓桃花鮓雪團鮓
玉板鮓鱘鰉鮓春子鮓
黃雀鮓銀魚鮓&KR1173;鮓
涼水
甘豆湯椰子酒豆兒水
鹿梨漿滷海水薑蜜水
木瓜汁茶水沈香水
荔枝膏水苦水金橘團
雪泡縮脾飲梅花酒五苓大順散
香薷飲紫蘇飲
糕
糖糕蜜糕栗糕
粟糕麥糕豆糕
花糕糍糕雪糕
小甑糕蒸糖糕生糖糕
蜂糖糕線糕間炊糕
乾糕乳糕重陽糕
社糕
蒸作從食
子母蠒春蠒大包子
荷葉餅芙蓉餅壽𢃄龜
子母龜歡喜撚尖
剪花小蒸作駱駞蹄
大學饅頭羊肉饅頭細饀
糖饀豆沙饀蜜辣饀
生饀飯饀酸饀
笋肉饀麩蕈饀棗栗饀
薄皮蟹黃灌漿
卧爐鵝項棗餇
仙桃乳餅菜餅
秤錘蒸餅睡蒸餅千層
雞頭籃兒鵝彈月餅
餣子炙焦肉油餅
燒餅火棒小蜜食
金花餅市羅蜜劑
餅餤春餅胡餅
韭餅諸色&KR2410;子諸色包子
諸色角兒諸色從食諸色果食
諸色酒名
薔薇露流香(並御庫)宣賜碧香
思春堂(三省激賞庫)鳳泉(殿司)玉練槌(祠祭)
有美堂中和堂雪醅
真珠泉皇都春(出賣)常酒(出賣)
和酒(出賣並京醖)皇華堂(浙西倉)爰咨堂(浙東倉)
瓊花露(揚州)六客堂(湖州)齊雲清露
雙瑞(並蘇州)愛山堂得江(並東總)
留都春静治堂(並江閫)十洲春
玉醅(並海閫)海岳春(西總)籌思堂(江東漕)
清若空(秀州)蓬萊春(越州)第一江山
北府兵廚錦波春浮玉春(並鎮江)
秦淮春銀光(並建康)清心堂
豐和春蒙泉(並温州)瀟灑泉(嚴州)
金斗泉(常州)思政堂龜峯(並衢州)
錯認水(婺州)縠溪春(蘭溪)慶遠堂(秀邸)
清白堂(楊府)藍橋風月(吳府)紫金泉(楊郡王府)
慶華堂(楊駙馬府)元勲堂(張府)眉壽堂
萬象皆春(並榮邸)濟美堂勝茶(並謝府)
點檢所酒息日課以數十萬計而諸司邸第及諸
州供送之酒不與焉盖人物浩繁飲之者衆故也
小經紀(他處所無有)
班朝錄供朝報選官圖
諸色科名開先牌寫牌額
裁板尺諸色指揮織經𢃄
棋子棋盤蒱捭骰子交牀試藍
賣字本掌記冊兒諸般簿子
諸色經文刀册兒紙畫兒
扇牌兒印色盝剪字
纏令耍令琴阮絃
開笛静笙鞔鼓
口簧位牌諸般盝兒
屋頭掛屏剪鏃花樣簷前樂
見成皮鞵提燈齪燈頭鬚編掠
香櫞絡兒香櫞坐子柱杖
粘竿風旛釣鈎
釣竿食罩吊掛
拂子蒲坐椅褥
藥焙烘藍風袋
煙帚糊刷鞵楦
桶鉢搭羅兒薑擦子
帽兒鞵𢃄修皮鞵
穿校椅穿罣罳鞵結底
領抹釵朵牙梳
穿珠洗翠修冠子
小梳兒染梳兒接補梳兒
香袋兒面花兒絹孩兒
符袋兒畫眉七香丸膠紙
穏步膏手皺藥涼藥
香藥膏藥髮垜兒
頭髮磨鏡弩兒
弩絃彈弓箭翎
射貼壺籌鵓鴿鈴
風筝藥線象棋
鞬子斗葉香爐灰
紕刷兒笓子剔剪截段尺
出洗衣服簇頭消息提茶瓶
鼓爐釘鉸釘看窗札慰斗
供香餅使綿打炭墼
補鍋子泥竈整漏
篐桶襻膞兒竹猫兒
消息子老鼠藥蚊烟
閙鵝兒涼筒兒紐扣子
接縧修扇子錢索
麻索紅索兒蓆草
鷄籠修竹作使法油
油紙油單氊坐子
修砧頭磨刀磨剪子
擂槌(俗諺云抗州人一日吃三十丈木頭以三十萬家為率大約每十家日吃擂槌一分合而計之則三十丈矣)
棒槌舂米劈柴
淘井猫窩猫魚
賣猫魚改猫犬雞食
魚食蟲食蟲蟻食
諸般蟲蟻魚兒活虼蚪兒
促織兒小螃蠏金麻
馬蚻兒蝍蟟蟲蟻籠
促織盆麻花子荷葉
燈草𤼵燭肥皂團
茶花子買瓶掇舊鋪襯
圪伯紙竹釘淘灰土
淘河剔撥叉黃牛糞灰
挑疥蟲賣煙火鏇影戲
若夫兒戲之物名什甚多尤不可悉數如相銀杏
猜糖吹呌兒打嬌惜千千車輪盤兒每一事率數
十人各專藉以為衣食之地皆他處之所無也
諸色伎藝人
御前應制姜梅山(特立觀察使)周葵窗(端臣)
曹松山邍陳藏一(郁)徐良
陳愛山程奎耿待聘
御前畫院馬和之蘇漢臣
李安中陳善林春
吳炳夏圭李迪
馬遠馬璘
此載武林舊事豈特備參訂資博洽補史氏之遺
盖有風人之義存焉温陵留志淑書
說郛卷六十下
