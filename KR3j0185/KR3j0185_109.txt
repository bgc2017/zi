說郛卷一百九上元陶宗儀撰
太乙經(玄女)
天一所在甲戊庚旦大吉夕小吉乙巳晝神后夜傳送
丙丁旦登明暮從魁六辛晝勝光夜功曹壬癸晝太一
夜太衝占與人期會天罡臨日辰者會在日辰前爲巳
過在日辰後爲未至又神在門會行人未至主人近行在
外巳至主人遠行在内未至(罡加孟神在内加仲在門加季在外)天罡大
吉加午未者喚人必來非此者凶時上見王相必來相
剋無氣不來
求物天罡加孟不得臨仲得半加季盡得占行人行人
至時甲乙行丙丁至不至還以甲乙日至他例此
諸欲娶婦嫁女必記初許嫁之日以為本其娶婦時慎無令
剋其許嫁日辰也剋日害舅剋辰害姑(姑與舅是夫之父母也)盡
剋日辰爲不利一家
假令甲子日許嫁庚辛日納財皆爲剋日戊巳納之爲
剋辰也
假令辛未日納皆爲剋日辰戊申巳酉日亦然也又欲
令日辰隂陽中及用傳中有天后無螣蛇白獸相剋吉
謂納婦時如此者即吉又無令夫家之門傷婦年即婦
有咎
假令二月乙未日巳時天罡加巳婦年立辰從魁加之
夫家門在子地太一加之夫家門在丑勝光加之此並
爲夫家門傷婦年也謂夫家門上火神剋妻家門上金
神也若夫門立酉功曹加酉婦在東方卯來氐西酉入
功曹即婦有咎他倣此又無令婦年上神傷夫家之門
即夫家有咎也
假令婦年立辰從魁加之夫門在酉功曹臨之夫門在
戌太衝臨之此爲婦年上神傷夫家之門即夫家有咎
門者所出之辰凡娶婦爲入頑嫁女爲出頑從方入圓
爲入頑從方出圓爲出頑也又不欲所出入之神傷日
辰爲女固有敗傷又不欲令傷日爲害翁謂神將共傷
日也
假令二月庚子日魁罡加丑之時也太一臨庚上其將
得朱雀此爲神將并傷日傷日害舅若日并傷神將爲
害矣
假令二月癸丑日巳時勝光加癸將得螣蛇此爲日并
傷神將害夫又辰中有微氣往助之者爲夫死
假令二月甲戌日辰時而傳送加甲甲木也傳送金也
金傷木又戌中之金復往助之者爲夫死傷辰爲婦謂
神將共傷辰也
假令二月庚申日魁加丑丑時也太一臨申將得朱雀
此爲神將并傷辰也
假令二月壬子日魁加辰勝光臨子爲用將得螣蛇此
爲日辰并傷神將也但辰傷婦謂辰傷其陽神神將者
又曰内有微氣往助之者爲婦死也
假令二月丁巳日魁加卯神后加巳巳火也神后水也
水傷火又丁巳復往助之爲婦死以其上將爲所坐形
狀
假令二月甲戌日魁加辰傳送爲青龍而加甲爲夫婦
死死坐送行酒食故也
在昔玄女著述卷帙頗繁論兵法如黃帝問如孤虛
法論六壬如遁甲訣如青嚢歌論地理如相冡經如
青嚢訣五臟論諸目略具夾漈志中今所授經亦占
家緒餘也漢志曰辟諸死忌以五行爲主是也
起世經(闕名)
東方有電名曰無厚南方有電名曰順流西方有電名
墮光明北方有電名百生樹無厚與墮光明相觸相對
順流與百生樹相觸相對故虛空雲聚之中出生大明名
曰電光
日天宫殿正方如宅看遥似圓一面兩分皆天金成一
面一分天頗梨成有五種風吹轉而行一持二住三隨
順轉四波羅呵迦五將行
月天宫殿純以天銀天青琉璃而相間錯二分天銀一
分天青琉璃亦爲五風攝持而行
瑞星曰景星亦曰德星妖星曰孛星彗星長星亦曰欃
槍絶跡而去曰飛星光跡相連曰流星亦曰奔星星光
曰芒
八節之風謂之八風立春條風至春分明庶風至立夏
清明風至夏至景風至立秋凉風至秋分閶闔風至立
冬不周風至冬至廣莫風至
蒼帝起青雲扶日赤帝起赤雲扶日黃帝起黃雲扶日
風多雨少青黑雜者雨隨之必滂沛流潦
西方有躍魚雲遊疾者即日雨遊遲者雨少難至
宅經(黃帝)
二十四路者隨宅大小中院分四面作二十四路十干
十二支乾艮坤巽共爲二十四路是也乾將三男震坎
艮悉屬於陽位坤將三女巽離兊悉屬隂之位是以陽
不獨王以隂爲德(陽宅爲宜修隂方)隂不獨王以陽爲德(如上說)
亦如冬以溫暖爲德夏以涼冷爲德男以女爲德女以
男爲德之義易訣云隂得陽如暑得涼五姓咸和百事
俱昌所以德位高壯藹密即吉重隂重陽則凶陽宅更
招東方北方隂宅更招西方南方爲重也(是東面爲辰南西面爲戌)
(北之位斜分一條爲隂陽之界)凡立陽宅即有陽氣抱隂隂宅即有隂
氣抱陽隂陽之宅者即龍也陽宅龍頭在亥尾在巳隂
宅龍頭在巳尾在亥(各有命坐切忌犯也)凡從巽向乾從午向子
從坤向艮從酉向卯從戌向辰移(已上移轉及上官所住不計遠近悉入陽)
(也)從乾向巽從子向午從艮向坤從卯向酉從辰向戌
移(已上移轉及上官悉名入隂)故福德之方勤依天道天德月德生
氣到其位即修令清潔闊厚即一家獲安榮華富貴再
入隂入陽是名無氣三度重入隂陽謂之無魂四入謂
之無魄魂魄既無即家破逃散子孫絕後也若一隂陽
往來即合天道自然吉昌之象也設要重往即湏逐道
住四十五日七十五日往之無咎仍宜生氣福德之方
始吉更犯五鬼絶命刑禍者尤不利訣云行不得度不
如復故斯之謂也又云其宅乃窮急飜故宫宜拆刑禍
方舍却益福德方也又云飜宅平墻可爲銷殃夫辨宅
者皆取移來方位不以街北街東爲陽街南街西爲隂
凡移來不計遠近一里百里千里十步與百步同又此
二宅修造唯看天道天德月德生氣到即修之不避將
軍太歲豹尾黃幡黑方及音姓宜忌順隂陽二氣爲正
此諸神殺及五姓六十甲子皆從二氣而生列在方隅
值一年公事故不爲災又云刑禍之方缺復荒福德之
方連接長吉也又云刑禍之方縮復縮猶恐災殃枉相
逐福德之方拓復拓子子孫孫受榮樂又云宅有五虛
令人貧耗五實令人富貴宅大人少一虛宅門大内小
二虛墻院不完三虛井竈不處四虛宅地多屋少庭院
廣五虛宅小人多一實宅大門小二實墻院完全三實
宅小六畜多四實宅水溝東南流五實又云宅乃漸昌
勿棄宮堂不衰莫移故爲受殃舍居就廣未必有歡計
口半造必得夀考又云其田雖良薅鋤乃芳其宅雖善
修移乃昌宅綂之宅墓以象榮華之源得利者所作遂
心失利者妄生反心墓凶宅吉子孫官禄墓吉宅凶子
孫衣食不足墓宅俱吉子孫榮華墓宅俱凶子孫移鄉
絶種先靈譴責地禍常併七世亡魂悲憂受苦子孫不
立零落他鄉流轉如蓬客死河岸青烏子云其宅得墓
二神漸護子子孫孫禄位乃固得地得墓龍驤虎步物業滋
生財集倉庫子孫忠孝天神祐助子夏云墓有四訣商
角二姓丙壬乙辛宫羽徵三姓甲庚丁癸得地得宫刺
史王公朱衣紫綬世貴名雄得地失宮有始無終先人
受苦子孫當凶失地得宫子孫不窮雖無基業衣食過
充失地失宫絶嗣無蹤行求衣食客死蒿蓬子夏云人
因宅而立宅因人得存人宅相扶感通天地故不可獨
信命也
凡脩宅次第法
先修刑禍後修福德即吉先修福德後修刑禍即凶隂
宅從巳起功順轉陽宅從亥起功順轉刑禍方用一百
工福德方用二百工壓之即吉陽宅多修於外隂宅多
修於内或者取子午分隂陽之界悞之甚也此是二氣
潛通運廽之數不同八卦九宫分形列象配男女之位
也其有長才深智愍物愛生敬曉斯門其利莫測且大
犯即家破逃散小犯則失爵亡官其餘雜犯火光口舌
跛蹇偏枯衰殃疾病等萬般皆有豈得輕之哉犯處遠
而慢即半年一年二年三年始發犯處近而緊即七十
五日四十五日或不出月即發若見此圖者自然悟會
不問愚智福德自修災殃不犯官榮進逹財食豐盈六
畜獲安人歸天夀金玉之獻未足爲珍利濟之途莫大
於此可以家藏一本用誡子孫祕而寳之可名宅鏡又
宅書云拆故營新爻卦相伏移南徙北隂陽交分是和
隂陽者氣也逐人得變吉凶者化也隨事能興故天地
運轉無窮人畜鬼神變化何凖搜神記云精靈鬼魅皆
化爲人或有人自相感變爲妖怪亦如異性之木接續
而生根苖雖殊異味相雜形礙之物尚隨變通隂陽虛
無豈爲常定是知宅非宅氣由移來以變之又云宅以
形勢爲身體以泉水爲血脉以土地爲皮肉以草木爲
毛髮以舍屋爲衣服以門戸爲冠帶若得如斯是事儼
雅乃爲上吉三元經云地善即苖茂宅吉即人榮又云
人之福者喻如美貌之人宅之吉者如醜陋之子得好
衣裳神彩尤添一半若命薄宅惡即如醜人更又衣敝
如何堪也故人之居宅大湏慎擇又云修來路即無不
吉犯抵路未嘗安假如近從東來入此宅住後更修拓
西方名抵路却修拓東方名來路餘方移轉及上官往
來不計遠近准此爲例凡人婚嫁買莊田六畜治塋域
上官求利等悉宜向宅福德方往來久久吉慶若爲刑
禍方往來久久不利又忌龜頭廳在午地向北衝堂名
曰凶亭有稍高竪屋亦不利訣云龜頭午必易主亦云
妨主諸院有之亦不吉凡宅午巳東巽巳來有高樓大
榭皆不利宜去之吉又云凡欲修造動治湏避四王神
亦名帝車帝輅帝舍假如春三月東方爲青帝木王寅
爲車卯爲輅辰爲舍即是正月二月三月不得東戸經
曰犯帝車殺父犯帝輅殺母犯帝舍殺子孫夏及秋冬
三箇月倣此爲忌又云每年有十二月每月有生氣死
氣之位但修月生氣之位者福來集月生氣與天道月
德合其吉路犯月死氣之位爲有凶災
正月生氣在子癸死氣在午丁二月生氣在丑艮死氣
在未坤三月生氣在寅甲死氣在申庚四月生氣在卯
乙死氣在酉辛五月生氣在辰巽死氣在戌乾六月生
氣在己丙死氣在亥壬七月生氣在午丁死氣在子癸
八月生氣在未坤死氣在丑艮九月生氣在申庚死氣
在寅甲十月生氣在酉辛死氣在卯乙十一月生氣在
戌乾死氣在辰巽十二月生氣在亥壬死氣在己丙
凡修築垣墻建造宅宇土氣所衝之方人家即有災殃
宜依法禳之
正月土氣衝丁未方二月坤三月壬亥四月辛戌五月
乾六月寅甲七月癸丑八月艮九月丙己十月辰乙十
一月巽十二月申庚
已上無不精詳但細看之必有災咎
乾天門首陽宜乎穩實不宜絶高壯犯之損家長大病頭
項等災(五月丁壬日修吉北方不用壬子丁巳日)亥爲朱雀龍頭父命座犯
者害命坐人(三月丁壬日修)壬爲大禍母命座犯之害命坐人有
飛災口舌(修與亥同)子爲死喪龍右手長子婦命座犯之害
命坐人失魂傷目水災口舌(修與壬同)癸爲罰獄勾陳次子
婦命座犯之害命坐人口舌鬭訟(七月丁壬日修三月亦通宮羽姓不宜三)
(月七月即吉日)丑爲官獄少子婦命座犯之鬼魅盗賊火光怪
異等災(修與癸同)艮鬼門宅壅氣缺薄空荒吉犯之偏枯淋腫
等災(八月甲巳日修吉東方不用甲子己巳日)寅爲天刑龍背玄武庶養子
婦長女命座犯之傷胎繫獄被盗亡敗等災(六月甲巳日修角姓)
(六月凶十一月吉)甲爲宅刑次女孫男等命座犯之害命坐人
家長病頭項諸傷折等災(修與寅同)卯龍右脇刑獄少女孫
命座犯之害命坐人火光氣滿刑傷失魂(修與寅同)乙螣蛇
訟獄客座命犯之害命坐人妖怪死喪口舌(十月巳日修吉唯宜)
辰爲白虎龍右足主訟獄奴婢六畜命座犯之驚傷跛
蹇筋急等災亦主驚恐(修與乙同)巽地戸宜平缺亦名福首背
向榮二宅五姓八宅並不宜高壯壅塞亦名陽極隂(十一)
(月丙辛日修吉南方不用丙子至辛巳日)巳天福宅屋亦名宅極經曰欲得
職治宅極宜壯實修改吉(九月丙辛修)丙明堂宅福安門牛
倉等舍經云治明堂加官益禄大吉祥合家快活不可
當(修與己同)午吉昌之地龍左足經云治吉昌奴婢成行六
畜良宜平實忌高及龜頭廳(修與己同)丁天倉經曰財耗亡
治天倉宜倉庫六畜壯厚高拓吉(正月丙辛日修)未天府高樓
大舍牛羊奴婢居之大孳息倉厠利(修與丁同)坤人門龍腸宜
置牛馬廐其位欲開拓壅厚亦名福嚢重而兼實大吉
(二月乙庚日修)申玉堂置牛馬屋主寶貝金玉之事壯實開拓
吉經曰治玉堂財錢横來六畜肥強庚宅德安門宜置
車屋雞栖碓磑吉宜開拓連接壯闊淨潔吉(修與申同)酉大
德龍左脇客舍吉經曰治大德富貴資財成萬億亦名
宅德宜宅主(修與申同)辛金匱天井宜置門及高樓大屋經
曰治金匱大富貴宜財百事吉(四月乙庚日修大吉)戌地府青龍左
手主三元宜子孫恒令清潔吉經曰青龍壯高富貴雄
豪外巽之位宜作園池竹簟設有舍屋宜平而薄外天
德及玉堂之位宜開拓侵脩令壯實大吉經曰福德之
方拓復拓子子孫孫受榮樂唯不得高樓重舍外天倉
與天府之位不厭高壯樓舍安門倉庫牛舍及奴婢車
屋並大吉外龍腹之位與内院並同安牛馬牢厰亦名
福嚢宜廣厚實吉外坤宜置馬廐吉安重滯之物及高
樓等並大吉外玉堂之院宜作崇堂及郎君孫幼等院
吉客廳即有公客來若高壯侵拓及有大樹重屋等招
金玉寳帛主印綬喜外大德宅位宜開拓勤修泥令新
淨吉及作音樂飲會之事吉宜子孫婦女等院出貴人
增財富貴德望遐振外金匱青龍兩位宜作庫藏倉窖
吉高樓大舍宜財帛又宜子孫出豪貴婚連帝戚常令
清淨連接藂林花木藹密
乾天門隂極陽首亦名背枯向榮其位舍屋連接長遠
高壯闊實吉(五月丁壬日修吉北方不用壬子丁巳日)亥爲天福龍尾宜置
猪欄亦名宅極經云欲得職治宅極宜開拓吉(亥東三月丁壬)
(日修吉宫羽姓即七月吉)壬宅福明堂宅胎宜置高樓大舍常令清淨及
集學經史亦名印綬宫宜財祿(修與亥同)子吉昌龍左足宜
置牛屋經曰奴婢成行六畜良平實吉(修與亥同)癸天倉立
門戸客舍簟厠吉經云財耗亡治天倉安六畜開拓高
厚(七月丁壬修日吉)丑天府高樓大舍牛羊奴婢居之大孳息
倉厠並吉(修與癸同)艮鬼門龍腹福嚢宜厚實重吉缺薄即
貧窮(八月甲巳日修吉東方不用甲子日)寅玉堂宜置車牛舍主寳貝金
玉之事宜開拓經曰治玉堂錢財横至六畜肥強大吉
(六月甲巳日修吉)甲宅德安門宜置碓磑開拓連接壯觀吉清
淨災殃自消(修與寅同)卯大德龍左脇客舍經曰治大德富貴
資財成萬億亦名宅主主有德望(修與寅同)乙金匱天井宜
置高樓大舍常令清淨勤修泥尤增喜慶(卯巳南十月修)辰地
府青龍左手三元宜子孫常宜清淨經曰青龍壯高富
貴雄豪(修與乙同)巽地戸宜平稳不宜壅塞亦名陽極隂前背
榮向枯宜空缺通疎大吉(十一月丙辛日修吉南方不用丙子日)巳朱雀
龍頭父命座不宜置井犯之坐命害人口舌飛禍吐血顛
狂蛇畜作怪(巳西九月丙辛日修吉)丙大禍母命座不宜置門犯之
害命坐人飛禍口舌(修與己同)午爲死喪龍右手長子婦命
座犯之害命坐人失魂傷目心痛火光口舌筋急(修與己同)
丁罰獄勾陳次子婦命座犯之害命坐人口舌鬭訟瘡病
等災(午西用正月丙辛日修吉)未爲官獄少子婦命座犯之害命坐人
鬼魅火瘡霹靂盗賊刀兵流血六畜傷死家破逃散(修與)
(丁同)坤人門女命座不宜置馬廐犯之偏枯淋腫等此地
宜荒缺低薄吉(二月乙庚日修)申天刑龍背庶子婦長女命座
犯之失魂病脇刑傷牢獄氣滿火怪(申北十二月乙庚修至酉吉)庚
宅刑次女長孫命座不宜置門犯之害命坐人病右脇
口舌傷殘損墜(修與申同)酉刑獄龍右脇少女孫命座犯者
害命坐人失魂刑獄氣滿火怪(修與申同)辛爲螣蛇訟獄客
命犯之害命坐人口舌妖怪死喪災起(西北至戌四月乙庚日修)戌
白虎龍右足奴婢六畜命座犯之足跽跛蹇偏枯
筋急(修與辛同)外乾院與同院修造開拓令壯實高岡陵大
樹並吉宜家長延夀子孫榮禄不絶光映門族乾地廣
闊外亥天福與宅極之鄉宜置大舍位次重疊深遠濃厚
吉與宅福明堂相連接壯實子孫聰明昌盛科名印綬
大富貴外天倉宜高樓重舍倉廩庫藏奴婢六畜等舍
大孳息宜財帛五榖其位高潔開拓吉外天府宜闊壯
子孫婦女居之大吉亦名富貴飽溢之地遷職喜萬般
悉有矣統上外龍腹福之位宜壅實如山吉遠近連接
大樹長岡不厭開拓吉若低缺無屋舍即貧薄不安外
玉堂宜子婦即富貴榮華子孫興逹其位雄壯即官職
昇騰位至臺省寳帛金玉不少若陷缺荒殘即受貧薄
流移他地外宅德宜作學習道藝功巧立成亦得名聞
千里四方來慕亦爲師綂子孫居之有信懷才抱義壯
勇無雙外天德金匱青龍此三神並宜濃厚實大舍高
樓或有客廳卿相遊宴過往一家富貴豪盛湏頼三神
尤宜開拓若冷薄荒缺敗陷即貧窮也外青龍不厭清
潔焚香設座延迓賓朋高道奇人自然而至安井及水
瀆甚吉
木經(李誡)
取正
取正之制先于基址中央日内置圜版徑一尺三寸六
分當心立表高四寸徑一分畫表景之端記日中最短
之景次施望筒于其上望日星以正四方
望筒長一尺八寸方三寸(用版合造)兩罨頭開圜眼徑五分
筒身當中兩壁用軸安於兩立頰之内其立頰自軸至
地高三尺廣三寸厚二寸晝望以筒指南令日景透北
夜望以筒指北于筒南望令前後兩竅内正見北辰極
星然後各垂繩墜下記望筒兩竅心於地以爲南則四
方正
若地勢偏衰既以景表望筒取正四方或有可疑處則
更以水池景表較之其立表高八尺廣八寸厚四寸上
齊(後斜向下三寸)安于池版之上其池版長一丈三尺中廣一
尺于一尺之内隨表之廣刻線兩道一尺之外開水道
環四周廣深各八分用水定平令日景兩邊不出則線
以池版所指及立表心爲南則四方正(安置令立表在南池版在北其)
(景夏至順線長三尺冬至長一丈三尺其立表内向池版處用曲尺較令方正)
定平
定平之制既正四方據其位置於四角各立一表當心
安水平其水平長二尺四寸廣二寸五分高二寸下施
立樁長四尺(安&KR0008;在内)上面横坐水平兩頭各開池方一寸
七分深一寸三分(或中心更開池者方深同)身内開槽子廣深各五
分令水通過於兩頭池子内各用水浮子一枚(用三池者水浮)
(子或亦用三枚)方一寸五分高一寸二分刻上頭令側薄其厚
一分浮於池内望兩頭水浮樁子之首遥對立表處於
表身内畫記即知地之高下(若槽内如有不可用水處即於樁子當心施墨線一)
(道上垂繩墜下令繩對墨線心則上槽自平與用水同其槽底與墨線兩邊用曲尺較令方正)
凡定柱礎取平湏更用貞尺較之其貞尺長一丈八尺
廣四寸厚二寸五分當心上立表高四尺(廣厚同上)於立表
當心自上至下施墨線一道垂繩墜下令繩對墨線心
則其下地面自平(其貞尺身上平處與立表上墨線兩邊亦用曲尺較令方正)
舉折
舉折之制先以尺爲丈以寸爲尺以分爲寸以釐爲分
以豪爲釐側畫所建之屋於平正壁上定其舉之峻慢
折之圜和然後可見屋内梁柱之高下卯眼之遠近(今俗)
(謂之定側樣亦曰點草架)舉屋之法如殿閣樓臺先量前後橑檐方
心相去遠近分爲三分(若餘屋柱頭作或不出跳者則用前後檐柱心)從橑檐
方背至脊榑背舉起一分(如屋深三丈即舉起一丈之類)如㼧瓦廳堂
即四分中舉起一分又通以四分所得丈尺每一尺加
八分若㼧瓦廊屋及瓪瓦廳堂每一尺加五分或瓪瓦
廊屋之數每一尺加三分(若兩椽屋不加其副階或纏腰並二分中舉一分)
折屋之法以舉高尺丈每尺折一寸每架自上逓減半爲
法如舉高二丈即先從脊槫背上取平下屋橑檐方背
其上第一縫折二尺又從上第一縫槫背取平下至橑
檐方背於第二縫折一尺若椽數多即逐縫取平皆下
至橑檐方背每縫並減上縫之半(如第一縫二尺第二縫一尺第三縫五寸)
(第四縫二寸五分之類)
簇角梁之法用三折先從大角背自橑檐方心量向上
至棖桿卯心取大角梁背一半竝上折簇梁斜向棖桿
舉分盡處(其簇角梁上下並出卯中下折簇梁同)次從上折簇梁盡處量
至橑檐方心取大角梁背一半立中折簇梁斜向上折
簇梁當心之下又次從橑檐方心立下折簇梁斜向中
折簇梁當心近下(令中折簇角梁上一半與上折簇梁一半之長同)其折分並
同折屋之制(唯量折以曲尺於絃上取方量之用瓪瓦者同)
定功
唐六典凡役有輕重功有短長注云以四月五月六月
七月爲長功以二月三月八月九月爲中功以十月十
一月十二月正月爲短功
看詳夏至日長有至六十刻者冬至日短有止於四十
刻者若一等定功則在棄日刻甚多今謹按唐六典修
立下條
諸稱功者謂中功以十分爲率長功加一分短功減一
分
沈括䟦
營舍之法謂之木經或云喻皓所撰凡屋有三分自梁
以上爲上分地以上爲中分階爲下分凡梁長幾何則
配極幾何以爲榱等如梁長八尺配極三尺五寸則廳
法堂也此謂之上分楹若干尺則配堂基若干尺以爲
榱等若楹一丈一尺則階基四尺五寸之類以至承拱
榱桷皆有定法謂之中分階級有峻平慢三等宫中則
以御輦爲法凡自下而登前竿垂盡臂後竿展盡臂爲
峻道(荷輦十二人前三人曰前竿次二人曰前絛又次曰前會後三人曰後脇又後曰後絛末後曰後竿)
(輦前隊長一人曰傳唱後一人曰報賽)前竿平肘後竿平肩爲慢道前竿
垂手後竿平肩爲平道此之爲下分其書三卷近歲土
木之工益爲嚴善舊木經多不用未有人重爲之亦良
工之一業也
耒耜經(陸龜蒙)
耒耜者古聖人之作也自乃粒以來至于今生民頼
之有天下國家者去此無有也飽食安坐曾不求命
稱之義非揚子所謂如禽者耶余在田野間一日呼
耕甿就而數其目恍若登農皇之庭受播種之法淳
風泠泠聳豎毛髮然後知聖人之旨趣朴乎其深哉孔
子謂吾不如老農信也因書為耒耜經以備遺忘且
無愧素食
經曰耒耜農書之言也民之習通謂之犂冶金而爲之者
曰犂鑱曰犂壁斵木而爲之者曰犂底曰壓鑱曰策頟
曰犂箭曰犂轅曰犂梢曰犂評曰犂建曰犂槃木與金
凡十有一事耕之土曰墢墢猶塊也起其墢者鑱也覆
其墢者壁也草之生必布于墢不覆之則無以絶其本
根故鑱引而居下壁偃而居上鑱表上利壁形下圓負
鑱者曰底底初實于鑱中上謂之鼈肉底之次曰壓鑱
背有二孔係于壓鑱之兩旁鑱之次曰策頟言其可以
扞其壁也皆貤然相戴自策頟逹于犂底縱而貫之曰
箭前如桯而樛者曰轅後如柄而喬者曰梢轅有越加
箭可弛張焉轅之上又有如槽形亦加箭焉刻爲級前
高而後庳所以進退曰評進之則箭下入土也深退之則箭
上入土也淺以其上下類激射故曰箭以下淺深𢾗可否故
曰評評之上曲而衡之者曰建建楗也所以抳其轅與評無
是則二物躍而出箭不能止横於轅之前末曰槃言可轉也左
右繫以樫乎軛也轅之後末曰梢中在手所以執耕者
也轅取車之胷梢取舟之尾止乎此平鑱長一尺四寸廣
六寸壁廣長皆尺微橢底長四尺廣四寸評底過壓鑱
二尺策頟減壓鑱四寸廣狹與底同箭高三尺評尺有三
寸槃增評尺七焉建雄稱絶轅修九尺梢得其半轅至
梢中間掩四尺犂之終始丈有二耕而後有耙渠疎之
義也散墢去芟者焉耙而後有礰礋焉有磟碡焉自耙
至礰礋皆有齒磟碡觚稜而已咸以木爲之堅而重者
良江東之田器盡于是耒耜經終焉
禇氏遺書(禇澄)
受形
男女之合二情交暢隂血先至陽精後衝血開裹精精
入爲骨而男形成矣陽精先入陰血後參精開裹血血
入居本而女形成矣陽氣聚面故男子面重溺死者必
伏陰氣聚背故女子背重溺死者必仰走獸溺死者伏
仰皆然陰陽均至非男非女之身精血散分駢胎品胎
之兆父少母老產女必羸母壯父衰生男必弱古之良
工首察乎此補羸女先養血壯脾補弱男則壯脾節色
羸女宜及時而嫁弱男宜待壯而婚此疾外所務之本
不可不察也
本氣
天地之氣周于一年人身之氣周于一日人身陽氣以
子中自左足而上循左股左手指左肩左腦横過右腦
右肩右臂手指脇足則又子中矣陰氣以午中自右手
心通右臂右肩横過左肩左臂左脇左足外腎右足右
脇則又午中矣陽氣所歴充滿周流陰氣上不過腦下
遺指趾二氣之行晝夜不息中外必徧一爲痰積壅塞
則疢疾生焉疾証醫候統紀浩繁詳其本源痰積虛耳
或痰聚上或積留中遏氣之流艱于流轉則上氣逆上
下氣鬱下臓府失常形骸受害暨乎氣本虚弱運轉艱
遲或有不周血亦偏滯風濕寒暑乘間襲之所生痰疾
與痰積同凡人之生熱而汗産而易二便順利則氣之
通也陽虛不能運陰氣無陰氣以清其陽則陽獨治而
爲熱陰虛不能運陽氣無陽氣以和其隂則隂獨治而
爲厥脾以養氣肺以通氣腎以泄氣心以役氣凡臟有
五肝獨不與在時爲春在常爲仁不養不通不泄不役
而氣常生心虛則氣入而爲蕩肺虛則氣入而爲喘肝
虛則氣入而目昏腎虛則氣入而腰疼四虛氣入脾獨
不與受食不化氣將日微安能有餘以入其虛嗚呼兹
謂氣之名理與
平脉
脉分兩手手分三部隔寸尺者命之曰關去肘度人曰
尺門前一寸爲寸左手之寸極上右手之尺極下男子
陽順自下生上故極下之地右手之尺爲受命之根本
如天地未分元氣渾沌也既受命矣萬物從土而出惟
脾爲先故尺上之關爲脾脾土生金故關上之寸爲肺
肺金生水故自右手之寸越左手之尺爲腎腎水生木
故左手尺上之關爲肝肝木生火故關上之寸爲心女
子陰逆自上生下故極上之地左手之寸爲受命之根
本既受命矣萬物從土而出惟脾爲先故左手寸下之
關爲脾脾土生金故關下之尺爲肺肺金生水故左手
之尺越右手之寸爲腎腎水生木故右手寸下之關爲
肝肝木生火故關下之尺爲心男子右手尺脈常弱初
生微眇之氣也女子尺脉常強心火之位也非男非女
之身感以婦人則男脉應胗動以男子則女脉順指不
察乎此難與言醫同化五榖故胃爲脾府而脉從脾同
氣通泄故大腸爲肺府而脉從肺同主精血故膀胱爲
腎府而脉從腎同感交合故小腸爲心府而脉從心同
以脉爲竅故膽爲肝府而脉從肝澄生當後世傳其言
而已爾初抉其祕發悟後人者非至神乎體修長者脉
䟽形侏儒者脉蹙肥人如沉而正沉者愈沉瘦人如浮
而正浮者愈浮未燭斯理曷愈衆疾表裏多名呼吸定
至抑皆末也世俗並傳兹得略云爾
津潤
天地定位而水位乎中天地通氣而水氣蒸逹土潤膏
滋雲興雨降而百物生化人肖天地亦有水焉在上爲
痰伏皮爲血在下爲精從毛竅出爲汗從腹腸出爲瀉
從瘡口出爲水痰盡死精竭死汗枯死瀉極死水從瘡
口出不止乾即死至于血充目則視明充耳則聽聰充
四肢則舉動強充肌膚則身色白漬則黑去則黃外熱
則赤内熱則上蒸喉或下蒸大腸爲小竅喉有竅則咳
血殺人腸有竅則便血殺人便血猶可止咳血不易醫
喉不停物毫髮必咳血滲入喉愈滲愈咳愈咳愈滲飲
溲溺則百不一死服寒凉則百不一生血雖陰類運之
者其和陽乎
分體
耳目口鼻陰尻竅也臂股指趾肢也雙乳外腎關也齒
髮爪甲餘也枝指旁趾附也養耳力者常飽養目力者
常瞑養臂指者常屈伸養股趾者常步履夏臟宜凉冬
臟宜温背陰肢末雖夏宜温胸包心火雖冬難熱熱作
腫而竅塞血不行而肢廢餘有消長無疾痛附有疾痛
無生死關有生死疾痛無消長有消長疾痛生死者疣
瘤而已
精血
飲食五味養髓骨肉血肌膚毛髮男子爲陽陽中必有
陰陰之中數八故一八而陽精升二八而陽精溢女子
爲隂隂中必有陽陽之中數七故一七而隂血升二七
而隂血溢陽精隂血皆飲食五榖之實秀也方其升也
智慮開明齒牙更始髮黃者黑筋弱者強暨其溢也凡
充身肢體手足耳目之餘雖針芥之瀝無有不下凡子
肖形父母者以其精血嘗于父母之身無所不歴也是
以父一肢廢則子一肢不肖其父母一目虧則子一目
不肖其母然雌鳥牝獸無天癸而成胎者何也鳥獸精
血往來尾間也精未通而御女以通其精則五體有不
滿之處異日有難狀之疾隂已痿而思色以降其精則
精不出内敗小便道澁而爲淋精已耗而復竭之則大
小便道牽疼愈疼則愈欲大小便愈便則愈疼女人天
癸既至踰十年無男子合則不調未踰十年思男子合
亦不調不調則舊血不出新血誤行或漬而入骨或變
而之腫或雖合而難子合男子多則瀝枯虛人產乳衆
則血枯殺人觀其精血思過半矣
除疾
除疾之道極其候証詢其嗜好察致疾之由來觀時人
之所患則窮其病之始終矣窮其病矣外病療内上病
救下辨病藏之虛實通病藏之母子相其老壯酌其淺
深以制共劑而十全上功至焉制劑獨味爲上二味次
之多品爲下酸通骨甘解毒苦去熱鹹導下辛發滯當
驗之藥未騐切戒急投大勢既去餘勢不宜再藥脩而
肥者飲劑豐羸而弱者受藥减用藥如用兵用醫如用
將善用兵者徒有車之功善用藥者薑有桂之效知其
才智以軍付之用將之道也知其方伎以生付之用醫
之道也世無難治之疾有不善治之醫藥無難代之品
有不善代之人民中絶命斷可識矣
審微
疾有誤凉而得冷證有似是而實非差之毫釐損其壽
命浮栗經二氣篇曰諸瀉皆爲熱諸冷皆爲積熱則先
凉藏冷則先温血腹疾篇曰乾痛有時當爲蟲産餘刺
痛皆變腫傷寒篇曰傷風時疫濕暑宿痰作瘧作疹俱
類傷寒時人多瘧宜防爲瘧時人多疹宜防作疹春瘟
夏疫内證先出中濕中暑試之苓术投之發散劑吐汗
下俱至此證號宿痰失導必肢廢嗟乎病有微而殺人
勢有重而易治精微區别天下之良工哉
辨書
尹彦成問曰五運六氣是邪非邪曰大撓作甲子隸首
作算數志歲月日時遠近耳故以當年爲甲子歲冬至爲
甲子月朔爲甲子日夜半爲甲子時使歲月日時積一
十百千萬亦有條而不紊也配以五行位以五方皆人
所爲也歲月日時甲子乙丑次第而及天地五行寒暑
風雨倉卒而變人嬰斯氣疾作于身氣難預期故疾難
預定氣非人爲故疾難人測推驗多舛拯救易誤俞扁
弗議淳華未稽吾未見其是也曰素問之書成於黃岐
運氣之宗起于素問將古聖喆妄邪曰尼父刪經三墳
猶廢扁鵲盧出盧醫遂多尚有黃岐之醫籍乎後書之
託名於聖喆也曰然則諸書不足信邪曰由漢而上有
說無方由漢而下有方無說說不乖理方不違義雖出
後學亦是良師固知君子之言不求貧朽然於武成之
策亦取二三曰居今之世爲古之工亦有道乎曰師友
良醫因言而識變觀省舊典假筌以求魚博涉知病多
診識脉屢用逹藥則何愧于古人
問子
建平王妃姬等皆麗而無子擇良家未笄女入御又無
子問曰求男有道乎澄對之曰合男女必當其年男雖
十六而精通必三十而娶女雖十四而天癸至必二十
而嫁皆欲隂陽氣完實而後交合則交而孕孕而育育
而爲子堅壯強壽今未笄之女天癸始至已近男色隂
氣蚤洩未完而傷未實而動是以交而不孕孕而不育
育而子脆不壽此王之所以無子也然婦人有所産皆
女者有所産皆男者大王誠能訪求多男婦人謀置宫
府有男之道也王曰善未再朞生六男夫老陽遇少隂
老隂遇少陽亦有子之道也
脉經(甄權)
滑爲實爲下數爲虛爲熱浮爲風爲虛動爲痛爲驚沈
爲水爲實弱爲虛爲悸
遲則爲寒濇則少血緩則爲虛洪則爲氣緊則爲寒弦
數爲瘧
瘧脉自弦弦數多熱弦遲多寒微則爲虛代散則死弦
爲痛痺偏弦爲飲雙弦則脅下拘急而痛其人澀澀惡
寒
脉大寒熱在中
伏者霍亂
安卧脉盛謂之脫血
凡亡汗肺中寒飲冷水欬𠻳下痢胃中虛冷此等其脉
並緊
浮而大者風
浮而大者中風頭重鼻塞
浮而緩皮膚不仁風寒入肌肉
滑而浮散者攤緩風
滑者鬼疰
澀而緊痺散
浮洪大長者風眩癲疾
大堅疾者癲病
弦而鉤脇下如刀刺狀如蜚尸至困不死
緊而急者遁尸
洪大者傷寒熱病
浮洪大者傷寒秋吉春成病
浮而滑者宿食
浮滑而疾者食不消脾不磨
短疾而滑酒病
浮而細滑傷飲
遲而澀中寒有癥結
駛而緊積聚有擊痛
弦急疝瘕小腹痛又爲癖病
遲而滑者脹
盛而緊曰脹
弦小者寒癖
沈而弦者懸飲内痛
弦數有寒飲冬夏難治
緊而滑者吐逆
小弱而濇胃反
遲而緩者有寒
微而緊者有寒
沈而遲腹臟有冷病
微弱者有寒少氣
實緊胃中有寒苦不能食時時利者難治一云時時嘔
稽留難治
滑數心下結熱盛
滑疾胃中有熱
緩而滑曰熱中
沈而急病傷寒暴發虛熱
浮而疾者氣
辟大而滑中有短氣
浮短者其人肺傷諸氣微少不過一年死法當𠻳也
沈而數中水冬不治自愈
短而數心痛心煩
弦而緊脇痛藏傷有瘀血
沈而滑爲下重亦爲背膂痛
脉來細而滑按之能虛因急持直者僵仆從高墮下病
在内
微浮秋吉冬成病
微數雖甚不成病不可勞
浮滑疾緊者以合百病久易愈
陽邪來見浮洪
陰邪來見沈細
水糓來見堅實
脉來乍大乍小乍長乍短者爲祟
脉來洪大嫋嫋者社祟
脉來沈沈澤澤四肢不仁而重土祟
脉與肌肉相得久持之至者可下之
弦小緊者可下之
緊而數寒熱俱發必下乃愈
弦遲者宜温藥
緊數者可發其汗
子午經(扁鵲)
主司
東方甲乙木主人肝膽筋膜䰟
南方丙丁火主人心小腸血脉神
西方庚辛金主人肺大腸皮毛魄
北方壬癸水主人腎膀胱骨髓精志
中央戊己土主人脾胃肌肉意智
主命
木命人行年在木則不宜針及服青藥
火命人行年在火則不宜汗及服赤藥
土命人行年在土則不宜吐及服黃藥
金命人行年在金則不宜灸及服白藥
水命人行年在水則不宜下及服黑藥
行年人神
臍頂肘咽口頭脊膝足
一二三四五
六七八九十
十一十二十三十四十五
十六十七十八十九二十
二十一二十二二十三二十四二十五
二十六二十七二十八二十九三十
三十一三十二三十三三十四三十五
三十六三十七三十八三十九四十
四十一四十二四十三四十四四十五
四十六四十七四十八四十九五十
五十一五十二五十三五十四五十五
五十六五十七五十八五十九六十
六十一六十二六十三六十四六十五
六十六六十七六十八六十九七十
七十一七十二七十三七十四七十五
七十六七十七七十八七十九八十
八十一八十二八十三八十四八十五
八十六八十七八十八八十九九十
右九部行神歲移一部周而復始
十二部人神所在
心辰喉卯頭寅眉丑背子腰亥腹戌
項酉足申膝未陰午股巳
日辰忌
一日足大趾二日外踝
三日股内四日腰
五日口舌咽懸&KR2205;六日足小趾
七日内踝八日足腕
九日尻十日背腰
十一日鼻柱十二日髮際
十三日牙齒十四日胃脘
十五日徧身十六日胷乳
十七日氣衝十八日腹内
十九日足趺二十日膝下
二十一日手小指二十二日伏兔
二十三日肝腧二十四日手陽明兩脇
二十五日足陽明二十六日手足
二十七日膝二十八日隂
二十九日膝脛顳顬三十日關元下至足心
干支人神忌日
甲乙日忌寅時頭丙丁日忌辰時耳
戊己日忌午時髮庚辛日忌申時(闕文)
壬癸日忌酉時足
子日目丑日耳
寅日口卯日鼻
辰日腰巳日手
午日心未日足
申日頭酉日背
戌日項亥日頂
建日申時頭除日酉時膝
滿日戌時腹平日亥時腰背
定日子時心執日丑時手
破日寅時口危日卯時鼻
成日辰時脣收日巳時足
開日午時耳閉日未時目
十二時忌
子時踝丑時頭
寅時目卯時面耳
辰時項口巳時(闕)
午時胷脇未時腹
申時心酉時背脾
戌時腰陰亥時股
又
立春春分脾立夏夏至肺
立秋秋分肝立冬冬至心
四季十八日腎
又
正月丑二月戌三月未
四月辰五月丑六月戌
七月未八月辰九月丑
十月戌十一月未十二月辰
又
春左脇秋右脇
夏在腎冬在腰
又
男避除女避破
男忌戊女忌己
玄女房中經(孫思邈)
王相日
春甲乙夏丙丁秋庚辛冬壬癸
月宿日
正月(一日日十一)(六日日十二)(九日日十四)(十日一日二十)
(二十四日二十九日)
二月(四日日十二)(七日日十四)(八日日十九)(九日二日二十)
(二十七日)
三月(一日七日)(二日八日)(五日十日)(六日日十七)
(二十日日二十五)
四月(二日十日)(五日日十二)(六日日十五)(八日日十八)
(二十二日二十八日)
五月(一日五日)(二日六日)(三日日十二)(四日日十五)
(二十日日二十五日二十九三十日)(二十八日)
六月(一日日十八)(三日十三十日二日)(二十三日十六日)
(二十七日二十九日)(二十八日)
七月(一日一日八日十四十一日二十六日二十二日十五日)
(二十六日二十九日)(二十七日)
八月(五日日十八)(八日一日十日十二十三日二十二日)
(二十三日二十五日)(二十四日二十六日)
九月(二日日十九)(六日日二十)(十一日日十六日二十一)
(二十三日二十四日)
十月(一日日十四)(四日日十七)(九日日十八)(十日日十九)
(二十日日二十三)(二十二日二十九日)
十一月(一日日十五)(六日日十六)(十一日十七日)(十四日十九日)
(二十六日二十九日)
十二月(一日日十五)(六日日十六)(十一日十七日)(十四日十九日)
(二十六日二十九日)
相地骨經(青烏子)
盤古渾淪氣萌太朴分陰分陽爲清爲濁生老病死誰
實主之無其始也無其議焉不能無也吉凶形焉曷妬
其無何惡於有藏於杳冥實關休咎以言諭之似若非
是其於末也若無外此其若可忽何假於予辭之哤矣
理無越斯山川融結峙流不絶雙眸若無烏乎其别
福厚之地雍容不迫四合週顧辨其主客山欲其凝水
欲其澄山來水廻逼貴豐財山止水流虜王囚侯山頓
水曲子孫千億山走水直從人寄食水過西東財寳無
窮三横四直官職彌崇九曲委蛇凖擬沙堤重重交鎖
極品官資氣乘風散脈遇水止藏隱蛇蜒富貴之地不
蓄之穴是謂腐骨不及之穴主人絶滅騰漏之穴翻棺
敗槨背囚之穴寒泉滴瀝其爲可畏可不慎乎百年幻
化離形歸真精神入門骨骸反根吉氣感應鬼神及人
東山起焰西山起雲穴吉而温富貴綿延其或反是子
孫孤貧童斷與石過獨偪側能生新凶能消已福貴氣
相資本源不脫前後區衛有主有客水流不行外狹内
闊大地平洋杳茫莫測沼沚池湖真龍憩息情當内求
慎勿外覓形勢彎趨生享用福勢止形昂前澗後岡位
至侯王形止勢縮前案回曲金榖碧玉山隨水著迢迢
來路挹而注之穴湏回顧天光下臨百川同歸真龍所
泊孰辨玄微蝦蟆老蚌市井人煙隱隱隆隆孰探其源
若乃斷而復續去而復畱奇形異相千金難求折藕貫
絲真機莫落臨穴坦然形難捫度障空補缺天造地設
畱與至人前賢難說草木鬱茂吉氣相隨内外表裏或
然或爲三岡全氣八方會勢前遮後擁諸祥畢至地貴
平夷土貴有支穴取安止水取迢遞向定隂陽切莫乖
戾差之毫釐謬以千里擇術之善建都立縣一或非宜
立主貧賤公侯之地龍馬騰起面對玉圭小而首銳更
過本方不學而至宰相之地繡墩伊邇大水洋朝無極
之貴空闊平夷生氣秀麗外臺之地捍門高峙屯軍排
迎周圍數里筆大横椽足判生死官貴之地文章插耳
魚袋雙連庚金之位南火東木北水鄙技地有佳氣隨
土所生山有吉氣因方而止文士之地筆尖而細諸水
不隨虛馳名譽大富之地圓峯金櫃貝寳沓來如川之
至小秀清貴圓重富厚貧賤之地亂如散錢逹人大觀
如示諸指幽隂之宫神靈所主葬不斬草名曰盗葬葬
及祖墳殃及子孫一墳榮盛十墳孤貧穴吉葬凶與棄
屍同隂陽合符天地交通内氣萌生外氣成形内外相
乘風水自成察以眼界會以性情若能悟此天下横行
近世相冡家必稱郭氏大抵多宗青烏子青烏子有
相地骨一卷恐即是編耳但其語不類漢人豈託於
青烏子爲之
相兒經(嚴助)
兒初生叫聲連延相屬者壽
聲絶而復揚急者不壽
啼聲散者不成人
啼聲深者不成人
臍中無血者好
臍小者不壽
通身軟弱如無骨者不壽
鮮白長大者壽
自開目者不成人
目視不正數動者大非佳
汗血者多厄不壽
汗不流不成人
小便凝如脂膏不成人
頭四破不成人
常搖手足者不成人
早坐早行早齒早語皆惡性非佳人
頭毛不周匝者不成人
髮稀少者不成人
額上有旋毛者早貴妨父母
兒生枕骨不成者能言語而死
尻骨不成者能踞而死
掌骨不成者能匍匐而死
踵骨不成者能行而死
臏骨不成者能立而死
身不收者死
魚口者死
股間無生肉者死
頥下破者死
隂不起者死
隂囊下白者死赤者死
卵縫通逹黑者壽
兒小時識悟通敏過人者多夭
小兒骨法成就威儀廻轉遲舒稍長大精神超卓者壽
小兒預知人意廻旋敏速者夭
說郛卷一百九上
說郛卷一百九下元陶宗儀撰
龜經(闕名)
甲乙(金兆)正形云甲乙象一頭高身旺足管是爲正當依
鄉之兆否則拗鄊其拗處是動詳其爻占斷以吉凶
丙丁(火兆)正形云丙丁象丁頭足齊平是爲正當依鄉之
兆否則拗鄉其拗處是動詳其爻占斷以吉凶
腰金甲乙(水兆)正形云頭平身直旺足管如蛾眉覆月之
狀是爲正當依鄉之兆否則拗鄉其拗處是動詳以斷
之
腰金丙丁(木兆)正形亦如腰金甲乙同
上鄉木兆(一名坐脉)正形云宜如木形而活根柱堅牢而麄
是爲正當依鄉或頭野或頭回或頭就或身靠或身空
看所占事情如何禱祝否則爲拗鄉其拗處動也
下鄉倒龍(木兆名懸針)正形云如上木兆同倒龍者如倒掛
龍也其形要活又名懸針者如倒掛針也其形要直二
名總言直而活也有云下木兆者蓋二兆者俱屬木其
形無二也否則拗鄉其拗處便是動看其動而斷之
兜才(三邊俱是火兆)正形云此卦乃水鄉發火故要頭起身重
足發如仰月形又如船載物形故名兜才也詳其爻占
斷以吉凶
春灼後左夏灼前左秋灼前右冬灼後右其後左者乃
下丙丁也是寅卯之位故爲木兆前左者乃上丙丁也
是己午之位故爲火兆前右者乃上甲乙也是申酉之
位故爲金兆後右者乃下甲乙也是亥子之位故爲水
兆
輕清者細身靜秀麗也(輕清宜占脫事求晴不宜求雨)
平者頭足無高下也
直者不曲也不斜也(平直事湏逢吉平安無咎)
伏者頭足垂下也(伏凡事見遲難脫亦難成病難痊)
高者頭易起也(高頭小見成宜進身無咎足高宜財價高)
低者頭之垂也(低頭無氣身主遲滯足無氣價廉)
野者頭向外不回顧也(野難成好脫宜出占吉不吉凶不凶)
就者向内不背也(就易成難脫宜入)
回者頭高而再轉也(回易成難脫宜進)
臨者頭低也(低同占)
戴白頭之白也(戴白主體廢主孝服)
垂者伏也低也(低同占)
纖活反足而回換也(纖活凡事皆吉)
有情回顧和順也(有情凡事吉)
昂者起仰也高也
漤如水滴下也渾蒙也(漤雖遲滯宜占財田占病主重)
休囚者蒙昧也(休囚凡事不利)
生我者吉克我者凶(暗作事暗損)
旺相者洪潤明靜也(洪謀亊有氣明作事皆利)
拗者不依鄉也(拗凡事皆不利)
乖違者拗鄉也(乖違主事皆不利也)
靜者六爻不動也(靜不宜求動宜求靜只守舊)
摺者四疊也(摺凡事轉摺進退迂廻)
折者斷也(折凡亊不利旺中有損)
顛狂者起伏大也
枯朽者休囚也(枯朽凡亊暴凶)
衰者無力細微也
震者大動也(震有吉有凶不能靜)
驛者微動也(驛與健同不宜守舊)
豁者喜也召也(豁宜脫事不宜成事防走不宜止)
發者大起也(豁同用)
落者足垂垂也(垂同用)
滯者足下重也(滯凡事遲滯不宜脫事)
蕾者如疊蕾也綿續也(蕾下凶上吉)
蛀者如䖝生又昂者欲上也(蛀凡亊不利)
促者摺折也(促與折同凡事不長)
縱横者枝利也(縱横駭雜不順阻礙)
窈窕者進退之形也(窈窕進退凡事未有一定)
枝者生枝也(枝有吉有凶)
浮者微起也(發同占)
脫者發不管也(與落稍同)
鈐者平伏清欹而管也(鈐難脫宜成也)
管者鈐也(鈐同占)
漏者落也枝下垂也(落同占)
剛者堅也齊者平也(剛齊無咎有吉)
夾絲者中破也(夾絲凡事不利)
拖者枝生外也
墜者枝生内也(拖墜能凶能吉)
推六神行法配入五鄉飛換例
凡此法陽月從甲乙數至壬癸隂月從下壬癸至甲乙
爲例
陽月寅辰午申戌子隂月卯巳未酉亥丑
陽月六神横看陰月六神横看
甲乙青龍用事雀勾蛇虎武
丙丁朱雀用事勾蛇虎武龍
戊日勾陳用事蛇虎武龍雀
巳日螣蛇用事虎武龍雀勾
庚辛日白虎用事武龍雀勾蛇
壬癸日玄武用事龍雀勾蛇虎
甲乙青龍用事武虎蛇勾雀
丙丁日朱雀用事龍武虎蛇勾
戊日勾陳用事雀龍玄虎蛇
巳日螣蛇用事勾雀龍玄虎
庚辛日白虎用事蛇勾雀龍玄
壬癸日玄武用事虎蛇勾雀龍
卜記(宋王宏)
蠡卜者春秋後語曰蘇秦事鬼谷子學終辭歸道乏困
行以燕人蠡卜傳說自給
彪卜者博物志曰彪知衝破又能畫地卜今人有畫物
上下者推其奇偶謂之彪卜
鷄卜者史記曰越巫立越祀而以鷄卜
鳥卜者隋書曰女國在葱嶺之南其國俗事阿修羅神
及樹神歲初以人祭或用獮猴祭畢入山祝之有一鳥
如雌雉來集掌上破其腹而視之有粟則年豐沙石則
有灾謂之鳥卜開皇六年遣使朝貢其後遂絶
摴蒱卜者博物志曰老子入西戎造摴蒱摴蒱者五木
也或云北人亦爲摴蒱卜
十二棋卜者異苑曰十二棋卜出自張文成受法于黃
石公行師用兵萬不失一逮至東方朔密以占衆事自
此以後祕而不傳晉寧康初襄成寺法味道人忽見一
老翁着黃皮衣竹筒盛此書以授法味無何失所在遂
復流于世
竹卜者荆楚歲時記曰秋分以牲祠社具供帳盛于仲
春之月社之餘胙悉貢饋鄉里周于族社餘之會其在
兹乎此其會也擲茭于社神以占來歲豐歉或折竹以
卜楚詞曰索瓊茅以筳篿楚人折竹結草以下謂爲壽也
牛蹄卜者晉書曰夫餘國若有軍事殺牛祭天神以其
蹄占吉凶蹄解者爲凶合者爲吉楊方五經鉤沉曰夷
狄之人以牛骨占事呈吉示凶
箕龜論(宋陳師道)
夫龜者水産而成形故八百年反大如錢夏則游於荷
冬則藏藕節爲人所驚則隨波流蕩在於荷中審而察
之有黑氣如煤烟於荷心其狀甚分明遊人往往見之
此謂之息氣也故非有太清法者則莫能取之矣或見
其氣象輙莫驚動其荷當潜含水及油膏噀之則其龜
弗能遁形矣處澤産水術云油可以見水族靈物若獲
之可以其色以占於未萌凡卜當以心指其龜若卜其
生事龜之甲文乃變爲桃花之色其紅可愛若卜其死
事甲文乃變爲黯黮之色其汚可惡若卜其善事是龜
也蹣跚跳躍而弗能止矣若卜其惡事則泊然不復變
其色伏息竟日而後興其論曰夫甲黃足赤腹白尾青
股黑者蓋禀受乎五行之粹也然而性畏刀鐵之器聞
其聲則不能動矣其論本在鴻毛溪之南九岩石室之
前石可半畆許大其色狀如黃羅故謂之黃羅石覆其
岩之上刻以金玉皆周書小篆體故鍾山太嶽主玄冥
之所秘錄也李淳風采藥於鍾山鴻毛溪紫菰石室中
遇嶽主詰之遂潔誠精心仰視默記錄進唐太宗皇帝
故世得聞焉
百怪斷經(宋俞誨)
嚏噴占
子時
主酒食
丑時
主女思
寅時
主女相和
卯時
主財喜
辰時
主酒食
巳時
主人來財
午時
主有客來
未時
主酒食
申時
主驚不利
酉時
主文人來求
戌時
主和合
亥時
主吉利
眼跳占
子時
左主貴右主酒食
丑時
左主憂右主人思
寅時
左主行人右主吉
卯時
左主貴人右主平安
辰時
左主客來右主害
巳時
左主酒食右主凶
午時
左主得意右主凶
未時
左主吉右主喜
申時
左主財右主文思
酉時
左主音信右主客至
戌時
左主他喜右主酒食
亥時
左主貴人右主官事
心驚占
子時
有女人思
丑時
惡事不利
寅時
有客來
卯時
有酒食
辰時
有喜事
巳時
有大獲
午時
主有酒食
未時
有女人思
申時
主喜事
酉時
主喜信
戌時
有官客至
亥時
主惡服夢怪大凶
耳鳴占
子時
左主女思右主失財
丑時
左主他喜右主口舌
寅時
左主失物右主心急
卯時
左主坎坷右主客至
辰時
左主得意右主行人至
巳時
左主凶右主大吉
午時
左主信右主親人至
未時
左主他役右主遠人來
申時
左主行人右主吉
酉時
左主失財右主吉
戌時
左主遠行右主康
亥時
左主吉右主凶
耳熱占
子時
主有僧道來議事
丑時
主有喜事大吉
寅時
主有酒食吃
卯時
主有遠人來
辰時
主有喜事大吉
巳時
主失財物不利
午時
主有喜事來
未時
主有奇獲
申時
主有客來酒食
酉時
主女子至婚事
戌時
主有爭訟口舌
亥時
主有詞訟口舌
鴉鳴占
寅卯時
正東送物東南爭正南吉西南吉
正西外人思西北酒食正北口舌東北病
辰巳時
正東風雨東南女客正南相命西南爭
正西官訟西北貴人至正北相命東北親至
午時
正東爭東南親客正南爭西南不寧
正西送物西北酒食正北六畜至東北送物
未申時
正東凶東南凶信正南遠信西南大雨
正西吉西北親客正北失物在東北客至
酉時
正東公事東南外服正南故人西南相召
正西客至西北失物正北病東北客至
凡鴉鵲之鳴有呼羣喚子者有競食爭巢者其音相
似難以一槩占但其鳴向我異于常鳴者是鴉之報
也是以占之甚驗經曰鴉鵲不爲世俗鳴則占于無
益乃爲大德者所報凡占先要所在何方飛鳴而來
却看鳴時是何時辰若在百步之外不必聽也
土牛經(宋向孟)
釋春牛顔色第一
常以歲干爲頭色從甲乙丙丁戊己庚辛壬癸爲十
干甲乙木其色青丙丁火其色赤戊己土其色黃庚辛
金其色白壬癸水其色黑餘倣此
支爲身色從子丑寅卯辰巳午未申酉戌亥爲十二
支寅卯木其色青巳午火其色赤申酉金其色白亥子水
其色黑辰戌丑未土其色黃餘皆倣此
納音爲腹從金木水火土爲納音金白木青水黑火
赤土黃以此五色言之
立春日干色爲角耳尾支色爲脛脡納音色爲蹄假令
甲子歲立春甲爲干其色青用青爲牛頭子爲支其色
黑黑爲身納音金其色白白爲腹丙寅日立春丙爲干
其色赤用赤爲角耳尾寅爲支其色青用青爲脛脡納
音是火其色赤用赤爲蹄
釋策牛人衣服第二
以立春日干爲衣色支爲勒帛色納音爲襯服色假令
戊子日立春戊爲干當用黃衣子爲支當用黑爲勒帛
納音是火當用赤爲襯服其策牛人頭屨鞭策各隨時
候之宜是也用紅紫頭鬚之類
釋策牛人前後第三
凡春在歲前則人在牛後若春在歲後則人在牛前春
與歲齊則人牛竝立假令立春在十二月内則是春在
歲前即人在牛後立春在正月内則是春在歲後即人
在牛前若立春在歲日同即是春與歲齊人牛竝立
陽歲人居左陰歲人居右寅辰午申戌子爲陽歲卯巳
未酉亥丑爲陰歲
釋籠頭韁索第四
孟年以麻爲之寅申巳亥爲孟年仲年以草爲之子
午卯酉爲仲年季年以絲爲之辰戌丑未爲季年
凡韁索長七尺二寸像七十二候凡秦者乃牛鼻中環
木也亦名曰拘
拘秦者牛鼻中木也以桑柘木爲之即以每年正月中
宫色爲之假令寅申巳亥年正月中宫二黑用黑色拘
秦子午卯酉年正月中宫八白用白色拘秦辰戌丑未
年正月中宫五黃用黃色拘秦
漏刻經(闕名)
嘗觀天文皆按宣洞陽城晷漏且自今年冬至起筭至
來年冬至日止所謂周天之正數也一日一夜通計一
百刻每八刻二十分爲一時惟寅申巳亥有九刻皆以
子午定其晝夜今者所在壺漏異常不遵古法務在機
巧各肆瞽術工匠一時胷臆之見制度既無軌則時刻
宜乎差誤有過與不及之失今輙撰成滴漏循環之法
積年而成不勞人力不費工財妙通玄微至簡且捷雖
出五里之外篋笥皆可附行于几案之隅所謂天運璇
璣盡在目中矣切見好事君子或用表標或用煙篆然
香燥則易爇香潤則燼緩天晴日表可驗陰晦又不可
考二者俱非悠久之法但依此造似乎簡易而精通玄
微妙中之妙也
造盂法
其法以銅盂二隻大一小一大者貯水初無定制但寬
大過于小者足矣如無以磁盂代之小者重五兩高三
寸四分面底並闊四寸七分上下四直造之恐度量差
殊當以太平錢五十文凖其輕重造畢于盂底微鑚一
竅如針眼大浮于水盆上令水顛倒自穴外逆通上入
于㿻中用籌探之水至子則子時至午則午時至一更
則一更矣他皆倣此
下漏法
每日天曉日將出時將小盂浮于大盆水面上至日入
時自然水滿小盂沉于水底爲度却取出小盂去其水
再浮水面上至來日天曉仍舊沉于水底昏曉二時俱
以水滿爲度定其晝夜其日停水之時切湏濾出極淨
毋使塵滓隘其水穴庶幾永無緩迫之失
造籌法
用薄木竹片皆可爲如籖篦樣隨尺寸高下書寫時刻
用探水定驗時辰更點尤是簡捷凡籌三十四分均布
十一段每段該二分五厘惟寅申巳亥上分外加添四
分謂維偏添之數也閏餘成歲折瑳之數也今皆捷取
小盂内分刻爲驗甚徑更捷小盂分刻處相對先刻取
二路以浮魚指點處是也凡一年十二月止用太平錢
二十文隨月加减鎮壓小盂
加减法
十一月節晝用二十文太平錢勻鋪小盂底夜用空盂
十二月節晝用太平錢十九文夜用一文自十二月節
爲始晝减一文夜添一文七日一次加减正月節晝用
十一文夜用九文二月節晝用十文夜用十文三月節
晝用九文夜用十一文自三月節爲始每七日一次晝
减一文夜增一文四月節晝用一文夜十九文五月節
晝用空盂夜二十文六月節晝用一文夜十九文自六
月節爲始每七日一次晝增一文夜减一文七月節晝
九文夜十一文八月節晝夜各十文九月節晝用十一
文夜用九文自九月節爲始每七日一次晝添一文夜
减一文十月節晝用十一文夜用九文
推二十四氣
正月立春雨水節二月驚蟄及春分三月清明并榖雨
四月立夏小滿全五月芒種及夏至六月大暑小暑勻
七月立秋并處暑八月白露及秋分九月寒露與霜降
十月立冬小雪均十一月大雪與冬至十二月小寒及
大寒
定太陽出没法
正九出乙入庚方二八出兔入鷄場三七發甲入辛地
四六生寅入犬藏五月生艮歸乾上仲冬出巽入坤方
惟有十與十二月出辰入申子細詳
約十二時
半夜子鷄鳴丑平旦寅日出卯食時辰禺中巳日中午
日昃未晡時申日入酉黃昏戌眠定亥
感應經(宋陳櫟)
積穀生蟲腐草爲螢
搜神記曰龍易骨麋易骼蛇類解皮蟹類易殼又折
其螯足墮復更生榖之化爲虫也妖氣之所生焉禮
記月令季夏腐草爲螢
虎知衝破燕識戊巳
博物志云虎知衝破又能畫地卜今人有畫地上下
推其奇偶謂之虎卜說文燕玄鳥也齊魯之間謂之
乙謂乙子作巢避戊巳玄中記千歲之燕戸北向
梟避星名鵲避太歲
周禮哲蔟氏掌覆妖鳥之巢以方書十日之號十有
二辰之號十有二月之號十有二歲之號二十有八
星之號縣其巢上則去之庭氏掌射國中之妖鳥若
不見其鳥獸則以救日之弓與救月之矢夜射之若
神也則以太隂之弓與枉矢射之晏子春秋及說苑
搜神記並言栢氏嘗爲齊景公禳梟乃布翼當伏地死
蓋用此術也又曰鵲知太歲之所在博物志云鵲巢
避太歲此非才智任自然也淮南子曰鵲識歲多風
去高木巢傍枝也
河有怪魚乃名爲鰐其身若豹其齒三作(言有三排也)
博物志云海南有魚如鼉斬其首乾之㭬去齒而更
復生南州亦云然淳風又聞廣州鰐魚能陸追牛馬
殺之水中覆舟殺人值網則不敢觸如此畏慎其一
孕生卵數百於陸地及其成形則有蛇有龜有鼈有
魚有鼉有蛟者凡數十類及其被人捕取宰殺之其
靈能爲雷電風雨殆神物龍類也
風生之獸出於火林刀劒不入鍜以鐵砧既如韋囊雖
復暫死張口向風蹶然還起
十洲記曰炎洲在南海中有地方二千里去岸九萬
里上有風生獸狀如豹青色如大狸張網取之積薪
數車以燒之薪盡而此獸在火不然以鎚其頭十數
萬下乃死而以其口向風湏臾便活而起以石上菖
蒲塞鼻而死抱朴子云生火林中萬劒斫不入鐵鎚
打頭骨破皮如韋囊而不死餘亦同上所說
違天無狀伯趙鴟梟害親逆道破鏡黃腰何不殄滅而
逍遙
春秋傳曰伯趙司至即百勞也曹植惡鳥論云夏至
隂氣動爲殘殺蓋賊害之候鳴於人家則有死亡之
徵又云鴟梟食母眼睛乃能飛郭璞云伏土爲梟漢
書志云古者天子常以春鮮祀之黃帝用破鏡孟康
云破鏡獸名食母形如貙而虎眼蜀地志黃腰獸鼬
身狸首生子長大能自活則羣逐其母令不得歸形
雖小能殺牛鹿及虎
炭何爲重鐵何爲輕
漢書曰先冬至夏至懸炭鐵如衡各一端令相停冬
至陽氣至炭仰而鐵低夏至隂氣至鐵仰而炭低以
此候二至淮南子曰權土炭候氣也
象而後數卜筮之術朽骨枯草安知吉凶
六韜曰文王使散宜生卜伐殷吉乎不吉鑚龜龜不
兆數蓍蓍交而折散宜生因曰不祥何以舉也太公
進曰非子所及聖人天地之道承衰亂而起龜者枯
骨蓍者朽草不足以辨吉凶左氏傳吉凶由人也
感應類從志(吳僧贊寧)
蘆灰投地蒼雲自滅
史記有蒼雲圍軫軫楚之分野是不善之徵楚太史
唐勒乃夜以葭灰遺於地乃更滅拂之其蒼雲爲之
半滅
積灰知風懸炭識雨
以榆化灰聚置幽室中天若將風則灰皆飛揚也秤
土炭二物使輕重等懸室中天時雨則炭重天晴則
炭輕又云以此驗二至不雨之時夏至一隂生即炭
重冬至一陽生即炭輕二氣變也
僵蚕拭唇馬不咬人狼皮在槽馬不食糓
以僵蚕拭馬唇内外即不咬人亦不喫草取桑作末
塗口即不喫草也以鼠狼挂馬槽上或云置糓上馬
不咬糓也
胡桃之劵令鷄夜嗚甑瓦之契投梟自止
以胡桃樹東南枝劈之書劵字訖遶之於鷄栖下則
夜鳴不止以故瓦書契字置於墻上忽聞梟鳴取以
投之即不敢更鳴也
口誦儀方登山不見虎心念儀方入澤不逢蛇
此二句目驗也
藉草三垂鬼魅收跡金乘一振遊光歛色
夜卧以所眠上抽草一莖出長三寸許鬼魅不敢來
魘人田野中見遊光者火也其名曰燐鬼火也或人
死血久積地爲野火遊光不常或出或没來逼人奪
人精氣以鞍兩鐙相叩作聲火即滅也
貨宅之財不買生口估乘之物不以聘婦
賣宅之財不買生口奴婢及生物並不利於人賣驢
馬之財不聘婦
牛馬度闌出手即售衣服運井入市爭酬
欲買牛馬驢畜宿以木闌障之明乃度過令寡婦繋
其尾作十字則其物易售也欲出賣衣服運遶都井
三匝將入市爭酬也
月布在戸婦人留連守宫塗臂自有文章
取婦人月水布燒作灰婦人來即取少許置門閫門
限婦人即留連不能去五月五日取蝎虎虫以刺血
用硃砂和牛羊脂食之令其腹赤乃取爲末少許塗
人臂即有文章揩拭不去男女合歸即滅此東方朔
法漢武帝以驗宫人故曰守宫也
高懸大鏡坐見四隣廻風之草目覩四戸
以大鏡長竿上懸之向下便照耀四隣當鏡下以盆
水坐見四隣出入也取廻風草插頭上令人顧見四
戸之事回風即旋風也
羣毛止風孤槌息澇
取黑犬皮毛并白鷂左翼剪燒之揚鷂即風生揚犬
即風止也三寡娣七孤兒各令持研米槌孤兒仰天
號寡婦向地哭即雨止有大驗也
井衣獨運逃亡自歸甑縷縫裳豎奴無去
取逃人衣服井中垂運之則逃人自思歸也以甑帶
麻作線縫奴婢衣脊縫一尺六寸即無逃走之心也
木瓜翻魚秦椒伏雀
以木瓜灰和麥飯糠及米投水中魚乃食之魚皆翻
目矣秦椒爲末和稻飯雀食之而休伏地也
橘見屍而實繁榴得骸而葉茂
橘見死屍即多子以骸骨埋榴樹根下繞之其樹滋
龜骸環裳子孫聰明狗肝泥竈婦妾孝順
取龜左骸骨環而帶之子孫聰明智慧以狗肝和淨
土泥竈令婦妾載順也
沃穴難盈虛損門戶勾芒在竈家常耗耄
有穴容指以水沃之不可滿者此名虛耗之宅有此
令人虛損不滋息竈前或左右有濕如水澆處不乾
者若不去之令人家多耗耄也
蛙布在厠婦不妬草髮在竈婦安夫
以婦月水布喂蝦蟇於厠前入地一尺五寸許即令
婦人不妬忌又埋婦人髮於竈前令婦人安夫家又
取他人髮埋竈前令人不怒恒喜
居三徙鬼逐人隣三穴家必破
家三移徙耗鬼逐人三穴爲空亡故家破
夢書(闕名)
印鈎爲人子所祿也夢見印鈎人得子含吞印鈎懷姙
婦也鈎從腹出爲其乳失印子傷墮而懷之妻有子以
口含之子爲宅中
凡夢侏儒事不成舉事中止後無名百姓所笑人所輕
亭爲積功民所成也夢築亭者功積成也夢亭壞敗恩
澤傷也
桃爲守禦辟不祥夢見桃者守禦官
李爲獄官夢見李者憂獄官
夢得香物婦女歸也
竹爲處士夢者當歸隱也
夢梳篦爲憂解也其髮滑澤心泰也蟣虱盡去百病愈
也蟣虱爲憂囓人身也夢見蟣虱而有憂至也
蛾爲婦女肩偎也夢兒蛾者憂婚也
松爲人君夢見松者見人君之徵也
榆火君德至也夢採榆葉受賜恩也夢居樹得貴官也
夢其葉滋茂福禄存也
柳爲使者夢當出游也
鶉鷃爲鬭相見怒也夢見鶉鷃憂鬭也
夢見鵁鶄居不雙也婦見之此獨居也婿見之恐失妻
也雄雌俱行滛佚遊也
丈尺爲人正長短夢得丈欲正人也
銓衡爲人正也夢得衡爲平端也以銓秤平財錢也重
者價貴輕者賤也銓衡折敗無平人也
夢横繳欲舉薦
夢見新箄婦女憙
夢見得新銚當取好婦也
夢圍棋者欲闘也
婦人夢粉飾爲懷姙
麤屐爲使令卑賤類也夢得麤屐得僮使之也
夢持彈者得朋友
夢簾屏風蔽匿一身也
夢見帷帳憂陰事
夢床所壞者爲憂妻也
夢得鑲盾憂相負也
數術記遺(漢徐岳)
余以天門金虎呼吸精泉
按星經云昴者西方白虎之宿太白者金之精也太
白入昴金虎相薄法有兵亂周宣王時有人採薪於
郊間歌曰金虎入門呼長精吸玄泉時人莫能知其
義老君曰太白入昴兵其亂徐氏名岳東萊人蓋以
漢室版蕩又譎詭見於天將訪名山自求多福也
羽檄星馳郊多走馬
按漢徵天下兵必露檄插羽也老君曰天下有道却
走馬以糞天下無道戎馬生于郊也
遂負帙游山蹠跡志道
蹠跡者兩足共躡一足跡也漢文帝河上公蹠跡爲
士
備歴丘嶽林壑必過乃於太山見劉會稽博識多聞徧
於數術余因受業頗染所由余時問曰數有窮乎會稽
曰吾曾游天目山中
會稽官號漢中人也按歷志稱靈帝光和中榖城守
門侯太山劉洪造乾象歴又制月行遲疾隂陽歴自
洪治也方於太初四分轉精密矣洪後爲會稽太守
劉洪付乾象於東萊徐岳又授吳中書令闞澤澤甚
重焉爲注解今案地記天目山在吳興之界
見有隱者世莫知其名號曰天目先生余亦以此意問
之先生曰世人言三不能比兩乃云捐悶與四維
藝經云捐悶者周公作也先本位以十二時相從其
文曰周有文章虎不如龍豕者何爲來入兔宫王孫
出卜乃造黃鍾犬就馬廐非類相從羊奔蛇穴牛入
雞籠徐援稱捐悶乃是奇兩之術發首即奇一後乃
奇兩者即爲疑更調曰大豬東行遁虎坑兔子欲宿
入馬廐羊來入村狗所屯大牛何知乘龍上蛇往西
方入猴鄉雞鳴不止夜如何其言三不能比兩者孔
子所造也布十千於其方戊巳在西南維其文曰火
爲木生甲呼丁夫婦義重巳隨壬貴遺則統領辛參
南丙妻則湏守乙後火戊子天癸就庚四維東萊子
所造也布十二時四維之一其文曰天行星紀石隨
龍淵風吹羊圈天門地連兔居蛇穴馬到猴邊雞飛
猪鄉鼠入虎廛摰亦有四維之戲與此異焉
數不識三妄談知十
三者上中下也十數昴一數也於生之意非止十等
之名將關大衍之旨事一也
猶川人事迷其指歸乃恨司方之手爽
司方者指南車也狐疑論稱黃帝將見大隗於具茨
之山至襄城之野川谷之山率多斜曲川人曰積數
之常乃固以之非指南車之爲爽乃指謂(缺)擢司方
所指者乃爲我等之西也然則指南豈其謬也乃行
數里川人又曰司方所指我等之東也衆共論之爲
疑笑於時容成子怪而問之川人以其狀白對容成
曰在此望之具茨之山於汝住所復在何方川人又
曰在我之東容成曰汝向言在西今更在東何言不
常也此非山川之移川曲之斜人心之惑耳川人乃
請於斜曲之以定東西南北之術容成曰當竪一木
爲表以索繫之表引索繞表畫地爲規日初出影長
則出圓規之外向中影漸短入規之中候西北隅影
初入規之處則記之乃過中影漸長出規之外候東
北隅影初出規之處又記之取二記之所即正東西
也折半以指表則正南北也川人志之以爲知方之
術
未識刹那之賖促安知麻姑之桑田
按楞伽經云稱量長短者積刹那數以成日夜刹那
量者壯夫一彈日指過頃遥六十四刹那二百四刹
那名一恒刹那三十恒刹那名一婆羅三十婆羅名
一摩睺羅多三十摩睺羅多子爲一日一夜其一日
一夜有六百四十八萬刹那神仙傳稱麻姑謂王方
平曰自接待以來見東海爲桑田向到蓬萊水乃淺
於往者略半也豈復將爲陵陸乎方平乃曰東海行
復揚塵耳
不辨積微之爲量詎曉百億與大千
按楞伽經云積微成一阿耨七阿耨爲一銅上塵七
銅上塵爲一水上塵七水上塵爲兔毫上塵七兔毫
上塵爲一羊毛上塵七羊毛上塵爲一牛毛上塵七
牛毛上塵爲一嚮中由塵七嚮中由塵成一蟣七蟣
成一蝨七蝨成一麥横七麥横成一指節二十四指
節爲一肘四肘爲一弓去肘五百弓爲阿蘭惹據若
摩竭國人一拘盧舍爲五里八拘盧舍爲一由旬一
由旬計之爲四十里也及以算校之正得一十七里
何者計二尺爲一肘四肘爲一弓弓長八尺也計五
百弓有四千尺也八拘盧舍則有三萬二千尺除之
得五千三百三十三步以里法三百步除之得一十
七里餘二百三十三步華嚴經云四天下共一日月
爲一世界有千世界有一小鐵圍山遶之名曰小千
世界有一小千世界有中鐵圍山遶之名曰中千世
界有中千世界有大鐵圍山遶之名曰大千世界此
三千大千世界之中有百億湏彌山乃今校之世有
十億日月十億湏彌山何者置小千世界之中有一
千日月以一千乘之得一百萬即中千世界中日月
數也置中千乘界日月之數以一千乘之得即大千
世界日月之數也又云四天下者湏彌山南曰閻浮
提山北曰鬱丹越山東曰闍提山西曰俱瞿耶尼山
其日月一日一夜照四天下山南日中山北夜半山
東日中山西夜半及以成事驗之則有疑矣何者按
閻浮提人在湏彌山南及至二月八月春秋分晝夜
停以漏刻度之則晝夜各五十刻也然則日初出時
東向視日之當我之東即漏刻及其日浸當我之西
五十刻其一日一夜之中遶三天下而來所以至曉
亦得五十刻也胡以十萬爲億有百倍日月四天下
等事有所未詳也
黃帝爲法數有十等及其用也乃有三焉十等者億兆
京垓秭壤溝澗正載三等者謂上中下也其下數者十
十變之若言十萬曰億十億曰兆十兆曰京也中數者
萬萬變之若言萬萬曰億萬萬億曰兆萬萬兆曰京也
上數者數窮則變若言萬萬曰億億億曰兆兆兆曰京
也
按詩云胡取禾三百億兮毛注曰萬萬曰億此即中
數也鄭注云十萬曰億此即下數也徐援受記云億
億曰兆兆兆曰京也此即上數也鄭注以數爲多故
合而言之
從億至載終於大衍
按易經大衍之數五十其用四十有九又云天一地
二天三地四天五地六天七地八天九地十天數五
地數五天數二十有五地數三十凡天地之數五十
有五也
下數淺短計事則不盡上數宏廓世不可用故其傳業
惟以中數耳余時問曰先生之言上數者數窮則變既
云終於大衍大衍有限此何得窮先生笑曰蓋未之思
耳數之爲用言重則變以小兼大又加循環循環之理
豈有窮乎
小兼大者備加董氏三等術數加更載爲煩故(缺)焉
余又問曰爲算之體皆以積爲名爲復更有他法乎先
生曰隸首注術乃有多種及余遺忘記憶數事而已
其一積等其一太乙其一兩儀其一三才
其一五行其一八卦其一九宮其一運算
其一了知其一成數其一把頭其一龜算
其一珠算其一計算
此等諸法隨湏更位唯有九宮守一不移位依行色並
應無窮
從積以來至珠算從一至於百千已上位更不變改
位依行色者位依五行之色北方水色黑數一東方
木色青數三南方火色赤數二西方金色白數四中
央土色黃數五言位依行色各一位第一用玄珠十
位第二用赤珠百位第三用青珠千位第四用白珠
萬位第五用黃珠十萬位以白綖繫黃珠萬萬位曰
億以黃綖繫黃珠自餘諸位唯兼之故曰並應無窮
也
余慕其術慮恐遺忘故與好事後生記之云耳積算
今之常算者也以竹爲之長四寸以效四時方三分
以象三才言算法是包括天地以燭人情數始四時
終於大衍猶如循環故曰今之常算是也
太一算太一之行去來九道
刻板横爲九道竪以爲柱柱上一珠數從下始故曰
去來九道也
兩儀算天氣下通地禀四時
刻板横爲五道竪爲位一位兩珠色青下珠色黃上
珠其青珠自上而下第一刻主五第二刻主六第三
刻主七第四刻主八第五刻主九其黃珠自下而上
第一刻主一第二刻主二第三刻主三第四刻主四
而已故曰天氣下通地禀四時也
三才算天地和同隨物變通
刻板横爲三道上刻爲天中刻爲地下刻爲人竪爲
算位有三珠青珠屬天黃珠屬地白珠屬人又其三
珠通行三道若天珠在天爲九在地主六在人主三
其地珠在天主八在地主五在人主二人珠在天主
七在地主四在人主一故曰天地和同隨物變通亦
况(缺)三元上元甲子一七四中元甲子二八五下元
甲子三六九隨物變通也
五行算以生兼生生變無窮
五行之法水玄生數一火赤生數二木青生數三金
白生數四土黃生數五今爲五行算色别九枚以五
行色數相配爲算之位假令九億八千七百六十五
萬四千三百二十一者則以白算配黃爲九億以青
算配黃爲八千以赤算配黃爲七百以玄算配黃算
爲六十以一黃算爲五萬以一白算爲四千以一青
算爲三百以一赤算爲二十以玄算爲一也故曰以
生兼生生變無窮
八卦算針刺八方位闕從天
算爲之法位用一針鋒所指以定算位數一從離起
指正南離爲一西南坤爲二正西兊爲三西北乾爲
四正北坎爲五東北艮爲六正東震爲七東南巽爲
八至九位闕即在中央竪而指天故曰位闕從天也
九宫算五行參數猶如循環
九宫者即二四爲肩六八爲足左三右七戴九履一
五居中央五行參數者設位之法依五行已注於上
是也
運籌算小往大來運於指掌
此法位别湏算籌一枚各長五寸至一籌上各爲五
刻上頭一刻近一頭刻之其下四刻迭相去一寸令
去下頭亦一寸入手取四指三間間有三節初食指
上節間爲一位第二節間爲十位第三節間爲百位
至中指上節間爲千位中節間爲萬位下節間爲十
萬位無名指上節間爲百萬位中爲千萬位下爲億
也它皆倣此至算刻近頭者一刻主五其遠頭者一
刻之别從下而起主一主二主三主四若一二三四
頭則向下於掌中中若具五則廻取上頭向掌中故
曰小往大來也廻游於手掌之間故曰運於指掌也
了知算首唯秉五腹背兩兼
了算之法一位爲一了字其了有三曲其下股之末
内主一外主九下次第一曲内主二外主八當第二
曲内主三外主七其第三曲内主四外主六當了字
之首則主五故曰首唯秉五腹背兩兼也
成數算春夏生養秋收冬成
算之法位别湏五色算一枚其一算之象頭各以黃
色爲本以生數也餘色爲首其五行各配土爲成數
也水玄生數一成數六火赤生數二成數七木青生
數三成數八金白生數四成數九若以首向東及南
爲生數向西及北爲成數假令有九億八千七百六
十五萬四千三百二十一者則以白算首向北爲九
億以青算首向西爲八千以赤算首向北爲七百以
玄算首向西爲六十以黃算一枚竪爲五萬以白算
首向東爲四千以青算首向南爲三百以赤算首向
東爲二十以玄算首向南爲一也故首向東向南爲
生數向西向北爲成數故云春夏生養秋收冬成也
把頭算以身當五目視四方
把頭之法别湏算二枚一漫一齒者一面刻爲一其
一面爲二一面爲三其一面爲四也漫者爲把爲猶
即當五算生齒者爲把頭一目當一算故曰以身當
五目視四方也
龜算春夏秋成遇冬則停
爲算之法位别一龜龜之四面爲十二時以龜首指
寅爲一指卯爲二指辰爲三指巳爲四指午爲五指
未爲六指申爲七指酉爲八指戌爲九指亥爲十龜
頭指不以爲數故云遇冬則停也
珠算控帶四時經緯三才
刻板爲三分其上下二分以停游珠中間一分以定
算位位各五珠上一珠與下四珠色别其上别色之
珠當其下四珠珠各當一至下四珠所領故云控帶
四時其珠游於三方之中故云經緯三才也
計數既捨數術宜從心計
言捨數術者謂不用算籌宜以心計之或問曰今有
大水不知廣狹欲不用算籌度而知之假令於水北
度之者在水北置三表令南北相直各相去一丈人
在中表之北平直相望北水岸令三相直即記南表
相望相直之處其中表人目望處亦記之又從中相
望處直望水南岸三相直看南表相直之處亦記之
取南表二記之處高下以等北表點記之還從中表
前望之所北望之北表下記三相直之北即河北岸
也又望上記三相直之處即河北岸中間則水廣狹
也或曰今有長竿一枚不知高下既不用籌算云何
計而知之答云取竿之影任其長短畫地記之假令
手中有三尺之物亦竪之取杖下之影長短以量竿
影得矣或問曰今有深坑在上看之可知尺數乎否
答曰以一杖極意長短假令以一丈之杖擲著坑中
人在岸上手提之一杖舒手望坑中之杖遥量知其
寸數即令一人於平地捉一丈之杖漸令却行以前
者遥望坑中寸量之與望坑中數等者即得或問曰
令甲乙各驅羊一羣人各問多少而甲曰更得乙一
口即如乙多於甲問各幾何答曰甲九口乙十一口
或問曰甲乙各驅羊行人問其多少甲曰我得乙一
口即與乙等乙曰我得甲一口則倍多於甲問各幾
何答曰甲二乙四或問曰今有雞翁一隻直五文雞
母一隻直四文雞兒一文得四隻合有錢一百文買
雞大小一百隻問各幾何答曰雞翁十五隻雞母一
隻雞兒八十四隻合大小一百隻計數多少略舉其
例或問曰今有雞翁一隻直四文雞母一隻直三文
雞兒三隻直一文合有錢一百文還買雞大小一百
隻問各幾何答曰雞翁八隻雞母十四隻雞兒七十
八隻合一百隻
或問鸞曰世人乃云算位者算子則竪信有之乎鸞答
之曰依如針算則以針鋒指八卦之位一從離起左行
周帀至巽八位既合及其至九無位可指是以在中竪
而指天故曰有位合算子竪之名也又問鸞曰昔有吳
人趙逹用一等之法頭乘尾除其有此術乎鸞答之曰
此乃傳之失實猶公獲䕫一足丁氏穿井而獲一人也
何者按乘之法重獲其位以上呼一置得於中置所除
之數於下又置得於上亦三重張位然則乘之與除法
用不同欲以一算上下當六重之身增損爲衆位之實
若其神也則藉一算之功如其凡也理不可爾問者又
曰若如來指爲妄矣此言何從而至鸞答之曰此亦傳
之過實也何者積一算者蓋一位用一算也頭乘尾除
者欲使乘别位乘時以針鋒指之除時則用針尾撝之
故有頭乘尾除之名也
說郛卷一百九下
