說郛卷九十六上元陶宗儀撰
硯史(米芾)
人好萬殊而以甚同為公甚不同為惑喻之而移非真
得之更而得之則必信其守夫博弈猶賢乎已則吾是
文必不見嗤于賞鑒之士
用品
器以用為功玉不為鼎陶不為柱文錦之美方暑則不
先於表出之綌楮葉雖工而無補於宋人之用夫如是
則石理發墨為上色次之形製工拙又其次文藻緣飾
雖天然失硯之用
玉硯
玉出光為硯著墨不滲甚發墨有光其云磨墨處不出
光者非也余自製成蒼玉硯
唐州方城縣葛仙公巖石
石理向日視之如玉瑩如鑑光而著墨如澄泥不滑稍
磨之墨已下而不熱生泡生泡者膠也古墨無泡膠力
盡也若石滑磨久墨下遲則兩剛生熱故膠生泡也此
石既不熱良久墨發生光如漆如油有艷不滲也歲久
不乏常如新成有君子一德之操色紫可愛聲平而有
韻亦有澹青白色如月如星而無暈此石近出始見十
餘枚矣
温州華嚴尼寺巖石
石理向日視之如方城石磨墨不熱無泡發墨生光如
漆如油有艷不滲色赤而多有白沙點為硯則避磨墨
處比方城差慢難嶄而易磨亦有白點點處有玉性扣
之聲平無韻校理石揚休所購王羲之硯者乃此石今
人所收古硯間有此石形合晉畫約見四五枚矣
端州巖石
巖有四下巖上巖半邊巖後礫巖余嘗至端故得其說
詳下巖第一穿洞深入不論四時皆為水浸治平中貢
硯取水月餘方及石石細扣之清越鸜鵒眼圓碧暈多
明瑩石嫩甚者如泥無聲不著墨清越者温潤著墨快
不熱無泡然良久微滲若油發艷亦有不乏者然方城
温巖十磨此石三十磨方相及下巖既深工人所費多
硯直不補故力無能取近年無復有聞有仁廟已前賜
史院官硯多是其後來歲貢惟上巖石上巖在山上石
性乾紫色深理麤性硬眼黃差不圓而青色淡其巖深
處間有潤者而眼終不如下巖也有著墨者拒墨者其
著墨者初用半月前甚快蓋細砂石所發出理也半月
後則退生光撻墨又須以柔石發之已而復然拒墨者
雖新成便拒墨此等石扣之聲皆堅響而老半邊巖者
在山半石理同上巖色多青紫近黑多瑕而眼長如卵
有瞎眼者中是白點死眼者黑點而暈細翳眼者或青
或黑橫亂其眼又多青不成眼圓點橫長青間道如松
木紋其極麤者費筆而稍細者多乏後礫石土人刻為
盆印合壓紙兒戲之物多夾砂無眼少瑕間有極細軟
者發墨不乏扣之無聲土人不貴而用實有在半邊上
巖之上者不可常得又徧詢石工云子石未嘗有其在
巖中實於大石版上鑿豈有中包一子者余嘗謂若溪
流中多有卵石容差扁可嶄而磨墨所謂石子世因訛
為子石至有斵樣相似而為之者於理必不於大石中
心復生卵子也世之好竒者又以歙州羅紋石作子石
硯文本直兩頭取銳則紋脱短至左右頰自然成漩紋
便謂之是真子石可笑綠石帶黃色亦為硯多以為器
材甚美而得墨快少光彩已上硯平生約見五七百枚
十千已上無估
歙硯婺源石
歙州有硯圖石峒最多種而赤紫石多瑕士人以線脉
隔為三種病今人以細羅紋無星為上少時見一硯於
士人趙光㢸家其樣上狹四寸許下闊六寸許如二十
幅紙厚色綠如公裳而點如紫金斑斑勻布無羅紋點
中無竅自後不復覩與此等者又士人周昌諤處見一
小圓硯青羅紋紫金如一星鵝眼錢此二硯最奇大抵
發墨不乏獨以色如常之石而以奇怪為品高亦有赤
紫色石無文理少瑕光澤如棗木土人以為香爐之類
亦斵為硯與墨鬭而不相入經日便滑不可研矣又嘗
一士人家見一金絲羅紋硯其紋半金半黑光彩與常
異此外麤羅紋刷絲羅紋為次第約見千餘枚矣但以
色與瓦磚等品故不能高今但曾官歙者必收百餘枚
土人以為生終日成一硯少有病不直數十錢幸完仍
好直五七千已上無估
通遠軍漞石硯
石理澁可礪刃綠色如朝衣深者亦可愛又有水波紋
間有黑小點土人謂之湔墨點有緊甚奇妙而硬者與
墨鬭有慢甚者滲墨無光其中者甚佳在洮河綠石上
自朝廷開熙河始為中國有亦有赤紫石色斑為硯發
墨過於綠者而不勻淨又有黑者戎人以礪刃而鐵色
光肥亦可作硯而堅不發墨
西都會聖宫硯
會聖宫石在溪澗中色紫理如虢石差硬發墨不乏扣
之無聲
青州青石
色類歙理皆不及發墨不乏有瓦礫之象
成州栗亭石
色青有銅點大如指理慢發墨不乏亦有瓦礫之象
潭州谷山硯
色淡青有紋如亂絲理慢扣之無聲得墨快發墨有光
成州栗玉硯
理堅色如栗不甚著墨為器甚佳
歸州綠石硯
理有風濤之象紋頭緊慢不等治難平得墨快滲墨無
光彩色綠可愛如賁色澹如水蒼玉
䕫州黟石硯
色黑理乾間有黑點如墨玉光發墨不乏
廬山青石硯
大略與潭州谷山同
蘇州褐黃石硯
理麤發墨不滲類䕫石土人刻成硯以草一束燒過為
慢灰火煨之色遂變紫用之與不煨者一同亦不燥乃
知天性非水火所移
建溪黯澹石
理如牛角扣之聲堅清磨久不得墨縱得色變如灰作
器甚佳
陶硯
相州土人自製陶硯在銅雀上以熟絹二重淘泥澄之
取極細者燔為硯有色綠如春波者或以黑白填為水
紋其理細滑著墨不費筆但微滲
吕硯
澤州有吕道人陶硯以别色泥於其首純作吕字内外
透後人效之有縫不透也其理堅重與凡石等以歴青
火油之堅響滲入三分許磨墨不乏其理與方城石等
淄州硯
淄石理滑易乏在建石之次
高麗硯
理密堅有聲發墨色青間白有金星隨橫文密成列用
久乏
青州藴玉石紅絲石青石
藴玉石理密聲堅清色青黑白點如彈不著墨墨無光好事者
但置為一器可紅絲石作器最佳大抵色白而紋紅者
慢發墨亦漬墨不可洗必磨治之紋理斑石赤者不漬
墨發墨有光而紋大不入看慢者經暍則色損凍則裂
乾則不可磨墨浸經日方可用一用又可滌非品之善
青石有麤文如羅近歙亦著墨不發
&KR0593;州石
理細如泥色紫可愛發墨不滲久之石漸損凹硬墨磨
之則有泥香
信州水晶硯
於他硯磨墨汁傾入用
蔡州白石硯
理滑可為器為朱硯花蘂石亦可作小朱硯
性品
大抵四方硯發墨久不乏者石必差軟扣之聲低而有
韻歲久漸凹不發墨者石堅扣之堅響稍用則如鏡走
墨余所品謂目擊自收經用者聞雖多不錄以傳疑古
硯無不佳豈不嘗落非好事者手用之則尋棄擲之矣
惟久在人間賢庸並善是以不乏傳也
樣品
晉硯見於晉顧愷之畫者有於天生疊石上刊人面者
有十蹄圓銅硯中如𨫼者余嘗以紫石作之有上圓下
方於圓純上刊兩竅置筆者有如鳳字兩足者獨此甚
多所謂鳳凰池也蓋以工並晉製見于晉人圖畫世俗
呼為風字蓋不原兩足之製謂之鳳足至今端州石工
以兩眼相對於足傍者謂之鳳足鳳之義取五色英文
燦然成章也今人有收得右軍硯其製與晉圖畫同頭
狹四寸許下闊六寸許頂兩純皆綽慢下不勒成痕外
如内之製足狹長色紫類温巖中凹成臼又有收得智
永硯頭微圓又類箕象中亦成臼矣又有人收古銅硯
一龜銜一硯如蓮葉兩足龜腹圓墨水不可出以筆頭
就之則出又參政蘇文簡家收唐畫唐太宗長孫后納
諫圖宫人於瑪瑙盤中托一圓頭鳳池硯似晉製頭純
直微凸如書鳳字左右純料刊下不勒痕摺向頂亦然
不滯墨其外隨内勢簡易其後至隋唐工稍巧頭圓身
微瘦下闊而足或圓為柱已不逮古至本朝變成穹高
腰瘦刃闊如鉞斧之狀仁廟已前硯多作此製後差少
資政殿學士蒲傳正收真宗所用硯與仁廟賜駙馬都
尉李公炤鳳池硯形製一同至今尚方多此製國初已
來公卿家往往有之仁宗已前賜史院官硯皆端溪石
純薄上狹下闊峻直不出足中坦夷猶有鳳池之象或
有四邊刊花中為魚為龜者凡此形製多端下巖奇品
也嘉祐末硯樣已如大指麤心甚凸意求渾厚而氣象
蓋不古純斗故勒深滯墨難滌心凸故點筆不圓常如
三角簇蓋古硯皆心凹後稍正平未有凸者始自侍讀
學士唐彦猷作紅絲辟雍硯心高凸至作馬蹄樣亦心
凸至磨墨溜向身出觀墨色則凸高增浮泛之勢援毫
則非便也其晉銅硯雖如𨫼然頂殊平以便援毫今杭
州龍華寺收梁傅大夫甆硯一枚甚大磁褐色心如𨫼
環水如辟雍之製下作浪花擢環近足處而磨墨處無
磁油然殊著墨古墨稱螺亦恐不若近世堅不然殆不
可磨也又丹陽人多於古塚得銅硯三足蹄有蓋不鏤
花中陷一片陶今人往往作硯於其中翻以為匣也唐
墓中間有得如蓮葉中凹兩足如鳳池之製甚薄足或
如棗也今歙人最多作形製土人尤重而端樣以平直
斗樣為貴得美石無瑕必先作此樣滯墨甚可惜也大
抵石美無瑕方可施工璞而厚者土人多識其藏疾不
復巧製人或因其渾厚而美之余嘗惡歙樣俗者凡刊
改十餘硯纔半指許便有病見頓令人減愛其端人不
斵成袛持璞賣者亦多如是陳文惠丞相家收一蜀王
衍時皇太子陶硯連蓋蓋上有鳳坐一臺餘雕雜花草
涅之以金泥紅漆有字曰鳳凰臺此製方直上狹笋在
硯上中甚平也唐之製見文房四譜今之製見歙州硯
圖故不重出此人力所為也吾收一青翠疊石堅響三
層傍一嵌磨墨上出一峯高尺餘頂復平嵌巖如亂雲
四垂以覆硯以水澤頂則隨葉垂珠滴硯心上有銘識
事見唐莊南傑賦乃歴代所寶也又收一正紫石四疊
下有坐有足巧於癭盂足上起一枝細狹枝上盤兩疊
長七寸餘闊四寸餘如靈芝首銳下闊天然鳳池之象
中微凹點水磨墨可書十幅紙石理在方城之右此非
人力所成信天下之瓌寶也
硯譜(李之彦)
李後主硯
李後主留意筆札所用澄心堂紙李廷珪墨龍尾石硯
三者為天下之冠
右軍風字硯
會稽有老叟云右軍之後持一風字硯大尺餘色正赤
用之不減端石云右軍所用者石揚休以錢二萬得之
紅絲石
青州紅絲石外有皮表磨礱即其理紅黃相參理黃者
其絲紅理紅者其絲黃須飲以水使足乃可用不然渴
燥唐彦猷甚奇此硯以為發墨不減端石蔡君謨又言
端石瑩潤惟有鋩者尤發墨歙石多鋩惟膩者佳蓋物
之奇者必異其類也
鳳咮石
蘇子瞻云僕好鳳咮石少得真者唐彦猷以青州紅絲
石為甲或云唯堪作骰盆
端硯
蘇公易簡云柳公權論硯青州石為第一絳州者次之
殊不言端石世傳端溪中有草蒙茸可愛匠琢石成硯
用草裹之故自嶺表迄中夏而無損或云水中石其色
青山半石其色紫山絕頂者尤潤如豬肝色者佳其貯
水處有白赤黃色點者謂之鸜鵒眼脉理黃者謂之金
線紋其山號斧柯昔人採石為硯必中牢祭之不爾雷
電失石所在
鸜鵒眼
端石有眼者最貴謂之鸜鵒眼石紋精美如木有節今
不知者乃以為石病吁可痛哉石有上下巖西坑後歴
悉其下也惟上巖有眼眼之美者青黃綠三色相重多
者自外至心凡九重其大者尤為希有或布列硯中如
北斗心房之形土人以眼多少為價重輕其生於墨池
之外者謂之高眼生於内者曰低眼高眼尤可尚以不
為墨漬常可睹也或云取石祭以中牢故老云無之又
云石有金線為美正其病也(唐彦猷)
子石
端石以子石為上在大石中生蓋石精也流俗訛為紫
石又以貯水不耗為佳有眼為貴眼石病也官司歲以
為貢在他硯上然十無一二發墨者但充翫好而已(歐陽)
(永叔)
端溪
端溪有斧柯茶園將軍地同是一溪唯斧柯出者大不
過三四指一兩呵津汗滴瀝真難得之物茶園次之將
軍又次之(鄭樵)
活眼死眼
蘇易簡作文房四譜譜言四寶硯為首筆墨兼紙皆可
隨時收索可與終身俱者唯硯而已譜中載四十餘品
以青州紅絲石為第一斧柯山第二龍尾石第三餘皆在
中下雖銅雀臺古瓦硯列於下品特存古物耳端所出
有四巖石為甲石屋次之西坑又次之後歴為劣巖與
西坑相去二十里去石屋後歴七里而所産迥然不同猶
建安産茶北苑壑源去沙溪十數里而優劣差殊然巖
石又分上下又有活眼死眼之别圓暈相重黃黑相間
黳精在内晶瑩可愛謂之活眼四旁浸漬不甚鮮明謂
之淚眼形體略具内外皆白殊無光彩謂之死眼活眼
勝淚眼淚眼勝死眼死眼勝無眼
龍尾石
歙石出於龍尾溪以金星為貴予少時得金坑礦石堅
而發墨端溪以北巖為上龍尾以深溪為上龍尾遠在端
溪上而端石以後出見貴爾(歐陽永叔)
李賀詩
永叔以端溪後出不然李賀有端州青花石硯詩云暗
洒萇弘冷血痕則謂鸜鵒眼知端石為硯久矣
諸州硯
淄州金雀石色紺青聲如金玉又有青金石叩之無聲
發墨青州紫金石狀類端州西坑石發墨過之吉州永
福縣紫石亦類西坑登州駞基島石上有羅紋金星絳
州角石色如白牛角歸州大沱石江水中石也止用於
川峽人宿州出樂石潤膩發墨但無石脉萬州有懸金
崖石又有磁洞石洮河出綠石性輭不起墨不耐久磨
牢山丹石滑澤堅膩古瓦硯出相州魏銅雀臺里人因
掘土往往得之虢州澄泥唐人品硯以為第一今人罕
用澤州道人吕翁作澄泥硯堅重如石手觸輒生暈上
著吕字青州濰州石末硯皆瓦硯也柳公權以為第一當
時未見歙石以為上品耳
硯賦
傅玄硯賦云木貴其能軟石美其潤堅劉道友以浮查
為硯知古亦有木硯
銅硯蜯硯
劉聰謂晉懷帝曰卿贈朕柘弓銅硯袁彖贈庾翼蜯硯
水精硯
丁恕有水精硯大纔四寸許為風字樣用墨處即不出光
發墨如歙石
玉硯
鎮潼留後李充伯得玉材琢為圓硯發墨可愛
碧玉硯
許漢陽筆以白玉為管硯乃碧玉以玻瓈為匣
鐵硯
青州熟鐵硯甚發墨有柄可執晉桑維翰鑄生鐵硯
漆硯
晉儀注太子納妃有漆硯
竹硯
異物志云廣南以竹為硯
滌硯
凡硯須旦滌之縱未能亦須日易其水洗宜用小氊片
或紙若久用石色為墨漬汚即以麩炭磨洗復如新矣
苦寒不宜用佳硯石理既凍墨亦少光
帝鴻氏之硯
黃帝得玉一紐治為墨海其上篆文曰帝鴻氏之硯又
太公金匱硯書曰石墨相著而黑邪心讒言無得汚白是知
硯其來尚矣硯者研也可研墨使和濡也
孔子硯
伍緝之從征記云魯國孔子廟中石硯一枚甚古朴孔
子平生時物也及顔路所請之車亦存
硯溪
永嘉郡記云硯溪一源多石硯述異記云洞庭湖一陂
有范蠡石牀石硯
一篋磨穴硯
古人有學書於人者數年自以藝成告而辭去師曰吾
有一篋物可附於某處及山之下絶無所付人封題亦
甚不密乃啓之皆磨穴舊硯數十枚方知師夙所用者
乃返山服膺至皓首方畢其藝
補百碎硯
石晉時關右有李處士能畫馴狸能補碎硯雖百碎者賫
歸旬日即復舊如新琢成略無瑕纇世莫得其法
後主青石硯
李後主得青石硯墨池中有黃石如彈丸水常滿終日
用之不耗每以自隨後歸朝陶穀見而異之硯大不可
持乃取石彈丸去後主拽其手振臂就取後主請以寶
玩為謝陶不許後主曰唯此硯能生水他硯皆不可用
陶試數十硯水皆不生後主索之良苦陶不能奈曰要
當碎之石破中有小魚跳地上即死自是硯無復潤澤
真材本性
硯當用石鏡當用銅此真材本性也以瓦為研如以鐵
為鏡耳
謝銅硯筆格啓
庾肩吾謝銅硯筆格啓云煙磨青石已踐孔子之壇管
插銅龍還笑王生之壁
石硯賦
黎逢石硯賦云琢而磨之其滑如砥欲精研而染翰在
虚中而貯水水隨暈而還周黑浮光而黛起明而未融
是以為用久而不渝故以為美成器尚古徵闕里於素
王匠法增華參會稽之内史又云一拳之石取其堅一
勺之水取其淨又云對此大匠厠諸鴻筆見珍於殺青
之辰為用於草玄之日
硯詩
僧貫休硯詩云低心蒙潤久入匣更身安
硯譜(蘇易簡)
柳公權論硯以青州石為第一絳州者次之殊不言端
石世傳端溪中有草蒙茸可愛匠者琢石成硯以草裹
之故自嶺表迄中夏而無損或曰水中石其色青山半
石其色紫山絶頂者尤潤如猪肝色者佳其貯水處有
白赤黃色點者謂之鸜鵒眼脉理黃者謂之金線紋其
山號斧柯昔人採石為硯必以牛羊祭之不爾雷電失
石所在
硯譜以青州紅絲石為第一然乃下品特存古物耳端
所出有四巖石為甲石屋次之西坑又次之後歴為劣
巖與西坑相去二十里去後歴七里而所産迥然不同
猶建安産茶比北苑壑源去沙溪十數里而優劣差殊
然巖石又分上下又有活眼死眼之别圓暈相重黃黑
相間黳精在内晶瑩可愛謂之活眼四旁浸漬不甚鮮
明謂之淚眼形體略具内外皆白謂之死眼活眼勝淚
眼淚眼勝死眼死眼勝無眼
鄭樵云端溪有斧柯茶園將軍地同是一溪唯斧柯出者
大不過三四指一兩呵津汗滴瀝真難得之物茶園次
之將軍又次之
歐陽永叔云端石以子石為上在大石中生蓋石精也流
俗訛為紫石又以貯水不耗為佳有眼為貴眼石病也
官司歲以為貢在他硯上然十無一二發墨者但充玩
好而已
唐彦猷云端石有眼者最貴謂之鸜鵒眼石文精美如
木有節今不知者乃以為石病吁可不痛哉石有上下
巖西坑後歴惟上巖有眼眼之美者青綠黃三色相重
多者自外至心凡九重其大者尤為希有或布列硯中
為北斗心房之形土人以眼多少為價重輕其生於墨
池之外者謂之高眼生於内者曰低眼高眼尤可尚以
不為墨漬常可觀也或云取石祭以中牢故老云無之又
云石有金線為美正其病也
蔡君謨云端石瑩潤惟有鋩者尤發墨歙石多鋩惟膩
理者佳蓋物之奇者必異其類也
歐陽永叔云歙石出龍尾溪以金星為貴予少時得金坑
礦石堅而發墨端溪以北巖為上龍尾以深溪為上龍
尾在端溪上而端溪以後出見貴耳
端溪硯譜(葉樾)
謹按端州治高要縣自唐為高要郡本朝重和初以太
上皇潜藩賜號肇慶府府東三十三里有山曰斧柯在
大江之南蓋羚羊峽之對山也斧柯山峻峙壁立下際
潮水自江之湄登山行三四里即為硯嵓也先至者曰
下嵓下嵓之中有泉出焉雖大旱未嘗涸下嵓之上曰
中嵓中嵓之上曰上嵓自上嵓轉山之背曰龍嵓龍嵓
蓋唐取硯之所後下嵓得石勝龍嵓龍嵓不復取自山
之下分路稍東至半邊山諸嵓西南㳂溪而上曰蚌坑
龍嵓斧柯山脚谷中石也大抵石以下嵓為上中嵓龍
嵓半邊山諸嵓次之上嵓又次之蚌坑最下此嵓石之
品也下嵓石乾則灰蒼色潤則青紫色嵓有兩口其中
則通為一穴大者取研所自入也小者泉水所自出也
故號曰水口即陳公密所開也嵓之北壁石背有泉水
所浸瀰漫湧溢下流為溪嵓之中歲久崩摧石屑翳塞
積水屈曲淺深人所莫測以是石工不復能採矣今世
所有下嵓硯唐五季國初時物也今欲得下嵓北壁石
者往往於泉水石屑中得之若南壁石尚或可採然自
崇觀以後亦罕得矣北壁石蓋泉生其中非石生泉中
也則潤可知矣嵓之上雖秋冬乾旱亦未嘗涸有泉珠
散落如飛雨不絶北壁石眼正圓有青綠碧紫白黑暈
十數重中復有瞳子南壁石即泉水半浸者稍不及北
壁眼之暈色皆少淡上嵓下嵓皆在山半上嵓之穴陟
而取石中嵓之穴或陟或降下嵓之穴降而取石上嵓
有三穴上穴曰土地嵓以土地祠居其上名焉中嵓曰
梅樹嵓下穴今石工以為中嵓者是也下穴兩口其間
通為一穴皆中嵓也土地嵓亦有兩穴其中亦相通土
地嵓石色帶黃赤眼亦如之梅樹嵓石微黃赤稍輕而
帶灰蒼色眼黃綠中嵓南壁石與梅樹嵓同而少勝焉
北壁石則與下嵓南壁石相類而少劣焉
大抵石性貴潤色貴青紫乾則灰蒼色潤則青紫色眼
貴翠綠圓正有瞳子
石有眼則易分品第
若性枯燥色黃褐
乾則灰蒼色潤則青紫色
眼赤黃皆下品也
眼赤黃輕青綠重即漸為上品矣
龍嵓石色深紫眼少
有即類中嵓半邊山者
半邊山諸品石色少灰青與下嵓南壁石中嵓北壁石
相類但眼不若下嵓則眼暈少爾中嵓者層暈多
青綠赤黃紫色皆淺淡不同
然半邊山嵓極多眼
半邊山嵓近南者眼大暈差少綠近北者眼少暈愈
少所謂菉豆眼
蚌坑石性堅顔色深紫有眼即黃白微帶青色不正無
瞳子雖潤亦不發墨
眼偏斜不正無暈道有翳
黃坑石即與上嵓石相類新坑石與半邊山石之劣者
相類但片段碎小耳
小湘峽在州之西四十里其石類嵓石而性軟燥色深
紫如蚌坑及後歴石眼亦類蚌坑石大抵潤及蚌石而
發墨勝之
後歴山在州北十里石性軟燥色深紫帶黃赤間亦有
眼極類蚌坑堅潤不及發墨勝之
嵓石取諸嵓斧併力然後可得凡嵓石皆有黃臕如玉
之瓜蔞也胞絡黃臕鑿去方見硯材世所謂子石也子
石嵓中有底石皆頑石極潤不發墨又色汙雜不可為硯
端人謂之鴨屎石底石之上大率如石榴子又如塼坯
自底至頂中作三疊下疊居底石之上最佳品也石必
有眼端人謂之脚石中疊居下疊之上次石也眼或有
或無端人謂之腰石上疊居中疊之上又次石也皆無
眼端人謂之頂石頂石之上皆蓋石也亦頑麤而不堪
用大抵三疊石皆有麤臕絡無非子石世人乃謂别一
種子石非也蓋往往有崩落嵓中泉水中者其形偶圓
類卵人或水中摸得之故妄有此說
蚌坑石取於山下澗谷中皆波濤所擊風日所曝雷雨
所摧皆頑狠不才之物也但人能到其處皆可拾取端
人謂之野石蓋遍地是也甚易得之而他處人不識往
往反愛之正以大璞少瑕翳耳其小湘石後歴石皆掘
地取嵓石不假油蠟久則自光潤後歴非油蠟則不堪
用歲久油蠟敗則麤燥不堪用矣
蚌坑自鼎湖山諸谷水聚為大溪轉斧柯山下出大
江中半邊山諸嵓有大秋風小秋風獸頭獅子桃花
河頭新坑黃坑等名皆在斧柯山下蓋山之麓也
凡有眼之石在本嵓中尤縝密温潤端人謂石嫩則眼
多老則眼少嫩石細潤發墨所以重有眼也青脉者必
有眼故腰石脚石多有青脉而頂石多瑩淨端人謂青
脉為眼筋夫眼之别者曰鸜鵒曰鸚哥曰了哥(秦吉了也)曰
雀眼曰雞眼曰猫眼曰菉豆各以形似名之翠綠為上
李賀有端州青花石硯歌蓋自唐以來便以青眼為
上黃赤為下
硯之價下嵓水底脚石十倍於南壁石南壁石十倍於
中嵓北壁石半邊山南諸嵓倍於中嵓南壁石半邊山
北諸嵓及龍嵓中嵓南壁倍上嵓諸穴石上嵓諸穴倍
小湘石小湘石倍後歴蚌坑石後歴之佳者亦與上嵓
諸穴價等
硯之形製曰平底風字曰有脚風字曰垂裙風字曰古
樣風字曰鳳池曰四直曰古樣四直曰雙錦四直曰合
歡四直曰箕樣曰斧樣曰瓜樣曰卵樣曰璧樣曰人面
曰蓮曰荷葉曰僊桃曰瓢樣曰鼎樣曰玉臺曰天研(東坡)
(嘗得石不加斧鑿以為研後人尋嵓石自然平整者傚之)曰蟾樣曰龜樣曰曲水曰
鐘樣曰圭樣曰笏樣曰梭樣曰琴樣曰𨫼樣曰雙魚樣
曰團樣曰八稜角柄秉硯曰八稜秉硯曰竹節秉硯曰
硯磚曰硯板曰房相樣曰琵琶樣曰月樣曰腰鼓曰馬
蹄曰月池曰阮樣曰歙樣曰吕樣曰琴足風字曰蓬萊
樣
宣和初御府降樣造形若風字如鳳池樣但平底耳有
四環刻海水魚龍三神山水池作崑崙狀左日右月星
斗羅列以供太上皇書府之用
石之病者有曰鐵線
乃是臕皮隔處若於線上鑿之則應手而斷
曰瑕
白文
曰鑚
如蛀蟲眼
曰驚
斧鑿觸裂者
曰火黯(一名熨斗焦)
惟嵓石有之斜班處如火燒狀
曰黃龍
灰黃色如龍蛇橫斜布石上
唯火黯端人不以為病蓋嵓石必有之他山石皆無
右縉雲葉樾交叔傳此譜稍異於衆人之說不知
何人所撰稱徽祖為太上皇必紹興初人云淳熙
十年七月二十四日東平榮芑書
歙州硯譜(洪景伯)
採發第一
婺源硯在唐開元中獵人葉氏逐獸至長城里見疊石
如城疊狀瑩潔可愛因攜以歸刊粗成硯温潤大過端
溪後數世葉氏諸孫持以與令令愛之訪得匠手斵為
硯由是山下始傳至南唐元宗精意翰墨歙守又獻硯
并薦硯工李少微國主嘉之擢為硯官今石工周全師
之爾後匠者增益頗多今全最高年能道昔時事并召
少微孫明(今家濟源)訪偽誥不獲傳多如此今山下葉氏繁
息幾數百戶乃獵者之孫
石坑第二
羅紋山亦曰芙蓉溪硯坑十餘處蔓延百餘里皆山前
後㳂溪所生溪水中殊無石好事者相傳多云水中石
又見蘇易簡硯譜云歙州龍尾山石亦端溪之亞訪於
彼俗雖有龍尾山而山實無石蓋好事者取其美名以
咤於世今次其石品與地坑之名如後
眉子坑在羅紋山開元中發地屬程於從溪下至取石
處九丈五尺其闊二丈六尺深一丈三尺坑皆無土相
雜
羅紋裏山坑在羅紋山後李氏時發今廢五十餘年名
色未詳
羅紋坑在眉子坑之東李氏時發地向屬王仁高今絶
籍為硯戶戴義八人共請之歲輸山税三十金自山下
至取石處計七十五丈闊十八丈深十五丈三尺石藏
土中今土深三四丈乃至石也見石處謂之寨頭也
水舷坑在眉子坑外臨溪冬水涸時方可取春夏不可
得發地丈餘迺至石率多金花眉子地屬程於
水蕨坑在羅紋山西北地屬王十五景祐中發今廢四
十年自水舷至坑五丈五尺闊一丈三尺穿籠取之久
廢不可得蓋石工不知攻取法石理如浪紋
溪頭坑又曰主持山在羅紋山金星坑之北約二三里
廢已二十年不取其石金星率多虛慢焉
葉九山坑在溪頭坑之西約一里不取已三十年有眉
子石紋麤慢與溪頭相次也
羅紋金星坑在羅紋山西北自羅紋坑相去四十五丈
今廢不取蓋工用多所得少也
驢坑在縣之西北七十里屬詹觀景祐中曹平為令時
取之後王君玉為守又取之近嘉祐中刁璆為尉又取
之其石有青綠暈也
濟源坑在縣之正北凡三坑並列曰碧裏坑在山上色
理青瑩及半里有水步石大雨點白暈次十里入裏山
石青細有金紋花暈厥狀不常
洞靈巖在縣西北一百二十里三洞相連石産巖之左
右無定處材璞至少而瑕脉多或有絶病瑩淨者可擬
端溪之品而石理燥慢
浙石屬衢州開化縣俗謂之玳瑁石其紋正如玳瑁旁
視則有波紋者可為碑材帛碪柱礎之類至易得
攻取第三
凡取石先具牲醪祝版擇日齋戒至山下設神位十餘
於壇墠之上祝訖發之若稍䙝慢必有蜂蠆蟲蟒毒物
傷人之患立出蓋山川神物所擁護祕惜尤不欲廣傳
人間所得不過百十枚即竭矣又當再祝之前後被囓
死者十餘人今皆預祝饗也冀其隂助不得不愛重之
品目第四
眉子石其紋七種
金星地眉子對眉子短眉子長眉子
簇眉子闊眉子金眉子
外山羅紋其紋十三種
麤羅紋細羅紋古犀羅紋角浪羅紋
金星羅紋松紋羅紋石心羅紋金暈羅紋
絞絲羅紋刷絲羅紋倒理羅紋烏釘羅紋
卵石羅紋
裏山羅紋一等
金星疎慢
金星其紋三種
葵花金暈金星
驢坑一等
青色綠暈
洞靈巖紫石大小者如肝色今産浮梁縣巖嶺處處有
之其匠者或琢為茶甌凌冬不可用也
浙石一等
紋如玳瑁斑
水舷金紋厥狀十種
金紋如長壽僊人者青斑金紋如鶴舞者
金紋如雙鴛鴦者金紋如斗者
金紋如枯槎僊人者如金雲氣者
眉如卧蠶者如雙魚蹲鴟者
金紋如湖中寒鴈者如金壺缾者余常見之
修斵第五
硯斵初成先以蠟塗内外蓋與石相益須借此則温潤
光潔可愛於石殊無損而便於洗濯不惹墨漬初便以
生薑汁塗研處即著墨今人多不知此云是瑕病以墨
蠟蓋滅痕璺又云不發墨光始初磨墨兼帶少蠟滯暗
墨色故也使三五度則無此病矣又出墨色者便使益
好多漬難愛護欲著手氣必成痕迹故人多用蠟蓋免
此患也硯須每日洗浣去其積墨敗水則墨光瑩澤也
名狀第六
端樣舍人樣都官樣玉堂樣
月樣方月樣龍眼樣圭樣
方龍眼樣瓜樣方葫蘆樣八角辟雍樣
方辟雍樣馬蹄樣新月樣𨫼樣
眉心樣石心樣瓢樣天池樣
科斗樣銀鋌樣蓮葉樣人面樣
毬頭樣寳缾樣笏頭樣風字樣
古錢樣外方裏圓筒硯樣蟾蜍樣
辟雍樣方玉堂樣尹氏樣蝦䗫樣
犀牛樣鸚鵡樣琴樣龜樣
以上並擇取樣製古雅者繪之於圖餘數名雖多種狀
樣都俗也不取
石病第七
雞脚如麻石黯色類雞脚印行迹烏肫有痕如木葉若
肉中之脞也隔路如墨痕如蚓迹行路浪痕徧纏如細
帛紋其色或淺或深黑色贅子若烏豆狀隠起礙手靸
藏於石中或開之迺有大璺搭線斜紋若硯斷硬線有
起處隠手名工亦不能礪平也斷紋有紋兩不相著石
上有微塵孔者乃石之膚也黃爛者土中石皮也
道路第八
自歙州大路一百八十里至西坑口入山三十里至羅
紋山皆山谷大林莽盤屈鳥道也自婺源縣大路三十
里過溪皆大嶺重複九十里至羅紋山下自州至濟源
口一百九十里入小路七十里至濟源自縣至濟(口)八
十里入小路七十里至濟源
匠手第九
縣城三姓四家一十一人
劉大名福誠第三第四第五第六
周四名全年七十周二名進城周小四
周三名進昌劉二無官名朱三名明
靈屬里一姓三家六人
戴二名義和第三第五第六
戴大名文宗戴四名義誠
大容里濟口三姓四人
方七名守宗男慶子胡三名嵩興
汪大號汪王二
攻器第十
箕畚銃鐵大小鎚長短鑿
鋼屑鎯頭鵶觜鋤木掀
宋治平丙午歲重九日
歙硯說(曹繼善)
唐侍讀硯譜云二十年前頗見人用龍尾石硯求之江
南故老云昔李後主留意翰墨用澄心堂紙李廷珪墨
龍尾硯三者為天下冠當時貴之自李氏亡而石不出
亦有傳至今者景祐中校理錢仙芝守歙始得李氏取
石故處其地本大溪也常患水深工不可入仙芝改其
流使由别道行自是方能得之其後縣人病其須索復
溪流如初石乃中絶後邑官復改溪流遵錢公故道而
後所得盡佳石也遂與端石並行按圖經龍尾山在婺
源縣長城里唐開元中葉氏得其地嘗取石為硯不見
稱於世故無聞焉蘇易簡硯譜云龍尾山石亞于端溪
今雖多故坑無有石出環縣皆山也而石雖出他山實
龍尾之肢脉俱得謂之龍尾
自州一百八十里至西坑口入山谷林莽盤屈烏道又
三十里自縣三十里過溪大嶺重複九十里並至羅紋
山下
自州一百九十里自縣八十里並至濟口入山又七十
里至濟源
龍尾山亦名羅紋山下名芙蓉溪石坑最多蔓延百餘
里取之不絶
眉子坑在羅紋山之西從溪下至坑十餘丈坑中無土
深丈餘闊二三尺許
羅紋裏山在羅紋山後
羅紋舊坑地名寨頭即錢公所訪南唐採石故坑也
水舷坑在眉子坑外臨溪至冬水涸方能取之入地丈
餘石多金花
水厥坦坑在羅紋山西北其理若浪
溪頭坑在金星坑之北五里
葉九坑在溪頭之西百里亦有眉子其理麤慢與溪頭
坑石相上下
金星坑在羅紋山西北相去四十五丈
驢坑在縣西北七十里景祐中曹平為令後王君玉為
守嘉祐中刁璆為尉皆取之其石青中綠暈
濟源坑在縣之正北三坑相連
碧裏坑在濟山上色理青瑩相去半里有水步石大雨
點石十里外有裏山石青細有金紋花暈其狀奇怪不
常
洞靈巖在縣西北一百二十里三洞相連石産於巖之左
右無定所色擬端溪麤而燥復多瑕璺
淛石出衢州開化縣界斑若玳瑁然
麻石三尺中隠硯材數寸而已猶玉之在璞也坑往往
在溪澗中至冬水涸合三二十人方可興工每打發一
坑不三數日必雨雨即坑壠皆堙塞較其工力倍金銀
坑中取礦者此其所以貴也往時必先祠以中牢方免
諸患
大抵攻琢貴精治之不盡工雖有佳石亦常硯而已每
得一石以鐵鑿擊之候其聲清圓乃可攻治度其所宜
然後制樣須令人捧不然内諸稻穀中欲其不實也
蘇易簡云硯有薄如紙者蓋以薄為利用云
龍尾石多産於水中故極温澤性本堅密扣之其聲清
越宛若玉振與他石不同色多蒼黑亦有青碧者採人
日增石亦漸少有得之巖崖中者色白而燥殊不入用
眉子色青或紫短者簇者如卧蠶而犀紋立理長者闊
者如虎紋而松紋從理其曰鴈湖攅與對眉子最為精
絶凡九品
鴈湖眉子對眉子金星眉子
菉豆眉子錦蹙眉子短眉子
長眉子簇眉子闊眉子
大抵石頑則光滑而磨墨不快石麤則黏墨而滲漬難
滌唯麤羅紋理不疎細羅紋石不嫰者為佳凡十二品
細羅紋麤羅紋暗細羅紋
松紋羅紋角浪羅紋金星羅紋
刷絲羅紋倒地羅紋石心羅紋
卵石羅紋泥漿羅紋筭子羅紋
麤羅紋稍細者易為磨墨細羅紋稍堅者最能發墨或
者以易磨墨為發墨非也唯蔡君謨論得其要墨在硯
中隨筆旋轉滌之泮然盡去此乃石性堅潤能發起不
滯於硯耳若刷絲松紋角浪皆以其理疎易於磨墨至
於金星之類乃其餘事自有優劣獨泥漿一品較之諸
石紋理細密富於温潤但多不甚堅實
瓜子羅紋紋若瓜子羅紋然此最佳者也出水波坑中
幸而得之不可期或取羅紋側為之甚能亂真
驢坑石色青綠暈今不復出士大夫家間有藏者亦罕
見之
棗心青潤可愛中有小斑紋中廣上下皆銳形若棗核
然雖少疵瑕多失之頑固
唐公硯錄云嘗過金陵於翰林葉道卿處見一硯方四
五寸許其色淡青如秋雨新霽遠望暮天表裏瑩潔都
無紋理蓋所謂硯之美者也云得於歙不知出於甚坑
今不復有
裏山一種金星而疎慢
水絃金紋凡十種
青斑如舞鶴者如長壽僊人者
如雙鴛鴦者如枯槎僊人者
如朝霞雲氣者如湖中寒鴈者
如雙魚蹲鴟者如壺瓶者
如卧蠶者如斗者
硯以瑩淨為先小有痕線皆不足甚貴石病有十
痕如蚓行迹
雞脚如雞迹麻石黯色
烏肫有痕如木葉若肉中脞也
浪痕徧纏如布帛紋作淺深黑色
贅子如烏豆隱起礙手開之多成大璺
搭線斜紋若斷裂者
黃爛者土中石皮也
硬線高起隠手雖良工不能礪平也
石上有微塵孔者石之膚也
斷紋兩不相著
硯之形制不一古人有以蚌為之者取其適用而已舊
有古端樣并世傳晉右軍將軍王逸少端樣皆外方内
若峻坂然使墨下入水中至寫字時更不費研磨之工
今之端樣蓋其遺法也或有為硯板硯鏡之類微坳其
首而已或直用平石一片别以器盛水旋滴入研墨以
此知今人不如古人書字之多耳
辨歙石說(曹繼善)
細羅紋(石紋如羅縠精細其色青瑩其理緊密堅重瑩淨無瑕璺乃硯之奇材也)
麤羅紋(似細羅紋而紋理稍麤)
暗細羅紋(羅紋雖細晦而不露紋理隠隠石色微青黑)
刷絲羅紋(石紋精細纏密如刷絲然)
金花羅紋(羅紋地上間以金花亂點大細不常如畫工銷金)
金暈羅紋(金暈數重如抹畫者或暈如卵形及杏葉皆重疊數重)
金星羅紋(細金點如散星者有金抺如眉子者有黃抺金紋長短不定者)
筭條羅紋(比刷絲紋理疎而麤大正如排筭子)
角浪羅紋(直紋數路如角浪然)
瓜子羅紋(比細羅紋尤細狹如爪子者)
細棗心(無羅紋而石紋兩頭尖如棗核)
麤棗心(較細棗心而麤)
水波(紋理橫細如晴晝微風清沼漣漪之紋)
對眉子(石紋如人畫眉而細遍地成對者)
錦蹙(石暈如畫雲氣間以金暈如蹙錦然)
錦蹙眉子(石紋橫如眉子間育金暈)
羅漢入洞(石中有金暈如雲氣下有羅漢龕坐之形)
金星眉子(眉子疎勻而有金星間之)
鱔肚眉子(眉子疎而勻石紋如人字鱔肚紋間有金暈金星者)
鴈攅湖眉子(硯心有紋暈如汪池四外眉子密密如羣鴈飛集之狀)
菉豆眉子(石理稍黑微暗而斑内有短密眉子紋)
金花眉子(眉子石中有金花金暈者)
短眉子(眉子密短而勻)
長眉子(眉子長而差大)
泥漿(細羅紋而尤温潤乃羅紋下坑石)
卵石雨點石
羅紋上坑石色微重中坑石色微淡下坑即泥漿石
棗心坑皆乾坑故石微燥
水波坑亦是棗心石
祁門縣出細羅紋石酷似泥漿石亦有羅紋但石理
稍慢不甚堅色淡易乾耳此石甚能亂真人多以為
婺源泥漿石當須精辨之也
歙縣出刷絲硯甚好但紋理太分明無羅紋間有白
路白點者是
說郛卷九十六上
說郛卷九十六下元陶宗儀撰
雲林石譜卷上(杜綰)
天地至精之器結而為石負土而出狀為奇怪或岩
竇透漏峰嶺層稜凡棄擲於媧鍊之餘遁逃於秦鞭
之後者其類不一至有鵲飛而得印鱉化而御題叱
羊射虎挺質之尚存翔燕鳴魚類形之可驗怪或出
於禹貢異或隕於宋都物象宛然得於髣髴雖一拳
之多而能藴千岩之秀大可列於園館小或置於几
案如觀嵩少而面龜蒙坐生清思故平泉之珍祕於
德裕大餘之寶進於武宗皆石之瑰奇宜可愛者然
人之好尚故自不同葉公之好龍支遁之好馬衛懿
公之好鶴王右軍之好鵝齊王之好竽嵇康之好鍛
雖所好自異然無所據依殆無足取聖人嘗曰仁者
樂山好石乃樂山之意蓋所謂静而壽者有得於此
竊嘗謂陸羽之於茶杜康之於酒戴凱之於竹蘇太
簡之於文房四寳歐永叔之於牡丹蔡君謨之於荔
支亦皆有譜而惟石獨無為可恨也雲林居士杜季
陽蓋嘗采其瑰異第其流品載都邑之所出而潤燥
者有别秀質者有辨書於編簡其譜宜可傳也且曰
幅&KR0695;之至遠聞見或遺山經地志未能淹該徧覽尚
俟講求當附益之居士實抑堂先生之裔大丞相祁
國公之孫余嘗聞之詩史有水落魚龍夜之句蓋嘗
游湘鄉之山魚龍蟄土化而為石工部固常形容於
詩矣讀是譜者知居士之好古博雅克紹於餘風不
忘於著錄云時宋紹興癸丑夏五月朢日闕里孔傳
題
靈璧石
宿州靈璧縣地名磬山石産土中歲久穴深數丈其質
為赤泥漬滿土人多以鐵刃遍刮凡三兩次既露石色
即以黃蓓箒或竹箒兼磁末刷治清潤扣之鏗然有聲
石底多有漬土不能盡去者度其頓放即為向背石在
土中隨其大小具體而生或成物狀或成峰巒巉岩透
空其狀妙有宛轉之勢或多空塞或質偏朴或成雲氣
日月佛像或狀四時之景須藉斧鑿修治磨礲以全其
美或一面或三四而若四面全者即是從土中生起凡
數百之中無一二有得四面者多是䃳其石尖擇其泐
處鐫治取其底頃歲靈璧張氏蘭皋亭列巧石頗多各
高一二丈許峰巒嵓竇嵌空具美大抵亦三兩面背亦
著土又有一種石理蹸踆若胡桃殼紋其色稍黑大者
高二三尺小者尺餘或如拳大坡拖拽脚如大山勢鮮
有高峰岩竇又有一種産新坑黃泥溝峰巒嵌空奇巧
亦須刮治扣之稍有聲但石色清淡稍燥軟易於人為
不若磬山青潤而堅此石宜避風日若露處日久即色
轉白聲亦隨減書所謂泗濱浮磬是也
青州石
青州石産土中大者數尺小亦尺餘或大如拳細碎磊
磈未成物狀在穴中性頗軟見風即勁凡采之易脆不
可勝舉其質玲瓏竅眼百倍於它石眼中多為軟土充
塞徐以竹枝洗滌净盡宛轉通透無峰巒峭拔勢石色
帶紫微燥扣之無聲土人以石藥粘綴四面取巧像雲氣
枯木怪石欹側之狀
林慮石
相州林慮石地名交口其質堅潤扣之有聲一種出土
中采之穴地見石則尋坑坎處石多倒生向下垂如鍾
乳融結必鏨去麄石留石坐如板許板山多白載山一
坐峰巒秀拔或如物狀石色甚碧曾貢入内府有藍關
蒼虬洞天凡十餘品各高數寸甚奇異又種色稍班而
微黑以産土中微有土漬易於洗滌有大山勢四面徘
徊皆無背稍著土千巖萬壑峰巒迤邐頗多嵌空洞穴宛
轉相同不假人為至有中虛可施香燼静而視之若烟
雲出没岩岫間此石崇寧年方士相視地脉偶得之大
不踰三五尺至如拳大奇巧百怪
平江府太湖石
産洞庭水中石性堅而潤有嵌空穿眼宛轉嶮怪勢一
種色白一種色青而黑一種微青其質紋理縱橫籠絡
起隠於石而遍多圽坎蓋因風浪衝激而成謂之彈子
窩扣之微有聲採人攜鎚鏨入深水中頗艱辛度奇巧
取鑿貫以巨索浮大舟設木架絞而出之其間少有巉
岩特勢則就加鐫礲取巧復沈水中經久為風水沖刷
石理如生此石最高有三五丈低不踰十數尺間有尺
餘唯宜植立軒檻裝治假山或羅列園林廣樹中頗多
偉觀鮮有小巧可置几案間者
無為軍石
無為軍石産土中連絡而生擇奇巧者即斷取之易為
洗滌不著泥漬石色稍黑而潤大者高數尺亦有盈尺
及五六寸者多作羣山勢扣之有聲至有一段二三尺間
羣峰聳拔連接高下凡數十許巉嵓澗谷不異真山頃
年維揚俞次契大夫家獲張氏一石方圓八九尺上有
峰巒高下不知數中有谷道相通目之為千峰石又米
芾為太守獲異石拜者四面巉岩峻怪但石苗所出不廣佳
者頗艱得之
臨安石
杭州臨安縣石出土中有兩種一深青色一微青白其
質奇怪無尖峰崒嵂勢高者十數尺小者數尺温潤而
堅扣之有聲間有質朴從而斧鑿修治磨礲增巧頃歲
錢唐千頃院有石一塊高數尺舊有小承天法喜堂徒
弟析衣鉢得此石佑直五百餘千其石置方廨中四面嵌
空嶮怪洞穴委曲於石罅間植枇杷一株頗年遠岩竇
中嘗有露珠凝滴謂為醜石元居中有詩略云人久衆
所憎物久衆所惜為負磊落姿不隨寒暑易政和間取
歸内府此石之尤者
湖州武康石
出土中一青色一黃黑而斑其質頗燥不堅無混然巉
岩峰巒雖多透空穿眼亦不甚宛轉採人入穴石多卧
生甚廣闊度奇巧處以鐵鏨揭取之或多細碎大抵石
性匾側多涮道摺叠勢浙中假山藉此為山脚石坐間
有險怪尖銳者即側立為峰巒頗勝青州穿眼宛轉渾
然可觀
崑山石
平江府崑山縣石産土中多為赤土積漬既出土倍費
挑剔洗滌其質磊磈巉岩透空無聳拔峰巒勢扣之
無聲土人唯愛其色潔白或栽植小木或種溪蓀於奇
巧處或置立器中互相貴重以求售至正初杭州皋
亭山後太山出石與崑山石無分毫之異
江革石
道州江革永寧二縣皆産石在亂山間於平地上空礲
積永寧石叠而生成或大或小不相粘綴江革一種稍
青色一種灰黑間有巉岩特勢其質例皆麄澁枯燥扣
之有聲未見絶竒巧者唯永寧所産大者十數尺或二三
尺至有尺餘或大如拳或多細碎每就山採石散處土
地莫知其數蓋率皆竒怪大抵各隨人所欲既擇絶佳者
多為泥土苔蘚所積以水漬一兩日用磁末痛刷一種
色深青一種微黑其質堅潤扣之有聲咸偏多坳坎頗
類太湖彈子窩峰巒巉岩四面亦多透空嶮怪萬狀或
有數尺若太山氣象千岩萬壑羣峰環遶中有谷道拽脚類
諸物像不可槩舉非人力能為之大抵其石多白脉又
有如大山之顚合三兩峰間因石脉相連數道而成瀑
布直落澗壑凡遇石塞路迸濺即散漫分流石之兩邊
如圖寫之狀
常山石
衢州常山縣思溪又地名石洪或云空字石出底側垂
似鍾乳雜沙泥不相聯接採人車戽深水甚難得之或
大或小不踰數尺奇巧萬狀多是全質每一石則有聯
續尖銳十數峰高下峭拔嵌空全若大山氣勢亦有如
拳大者又於巉岩嶮怪岩竇中出石筍或欹斜纖細互
相撑拄之勢蓋石生溪中為風水衝激融結而成奇巧
又有峰巒聳秀洞穴委曲相通底坐透空堪施香燼若烟
雲縈遶亂峰間一種色深青石理如刷絲捫之輒隠手
又一種青而滑或以磁末刷治而顔色皆温潤扣之有
聲間有質朴全無巧勢者石性稍礦不容人為非靈璧
可增嶮怪
開化石
衢州開化縣龍山深土中出石磊磈或巉岩可觀色稍
燥扣之有聲又地名鼈灘亦多産石水中色稍青潤石質
骨麄而肉細率皆全質間有羣峰前後羅列若大山氣勢
比之思溪無峭崪勢扣之亦有聲
灃州石
灃州石産土中磊磈而生大者尺餘亦有絶小者頗多
嶮怪巉岩類諸物狀其質為沙泥積漬費工刷治石理遍鋪
絲捫之隠手青白稍潤間有白脉籠絡工人不知貴士
大夫多攜歸裝視假山高視之頗類雁蕩諸奇峰
英石
英州含光真陽縣之間石産溪水中有數種一微青色
間有白脉籠絡一微灰黑一淺綠各有峰巒嵌空穿眼
宛轉相通其質稍潤扣之微有聲又一種色白四面峰巒
聳拔多稜角稍瑩徹面面有光可鑒物扣之無聲採之
人就水中度奇巧處鏨取之此石處海外遼賈人罕知
之然山谷以謂象江太守費萬金載歸古亦然耳頃年
東坡獲雙石一綠一白目為仇池又鄉人王廓夫亦嘗
攜數塊歸高尺餘或大或小各有可觀方知有數種不
獨白綠耳
江州石
江州湖口石有數種或在水中或産水際一種青色混然
成峰巒岩壑或類諸物狀一種匾薄嵌空穿眼通透幾若
木板似利刀剜刻之狀石理如刷絲色亦微潤扣之有
聲土人李正臣蓄此石大為東坡稱賞目之為壺中九
華有百金歸買小玲瓏之語然石之諸峰間有外來竒巧
相粘綴以增玲瓏惟此種在季氏家頗多適偶為大賢
一顧彰名今歸尚方久矣又有一種挺然成一兩峰或
三四峰高下峻峭無拽脚有向背首尾一律或大或小
土人多綴以石座及以細碎諸石膠漆粘綴取巧為盆
山求售政如僧人排設供佛者其兩兩相對殊無意味
袁石
袁州萬載縣去縣十餘里石無數出野田間其質嶙峻
微青色間多峰巒岩竇四面又有石罅中上下生小林
木蓊欝可喜或高三四尺或五六尺全如一大山氣勢
經行凡數百步不斷目地名為亂石里土人以石占田
隴有妨布種恨不之去惜乎地遠人罕知之
平泉石
平泉石出自關中考之李德裕平泉莊記竹木花石之
美其石産水中每獲一奇皆鐫有道二字頃余於潁昌
杜欽益家賞一石雙峰高下有道挺然長數寸許無嵌
空岩竇勢其質不露圭角磨礲光潤而青堅於石罅中
鐫有道二字扣之有聲
兖州石
兖州出石如褐色謂之栗玉有巉岩峰巒勢無穿眼其
質甚堅潤扣之有聲堪為器頗費鐫礲土人貴重之與
北虜所産栗玉頗相類但見峰巒一律耳
永康石
蜀水永康軍産異石錢遜叔遺余一石平如板厚半寸
闊六七寸於面上如鋪一紙許甚潔白上有山一座高
低前後凡十數峰劇有佳趣迴邊不銳其底山色皆青
黑温潤而堅利刃不能刻扣之聲清越目為江山小平
遠遜叔得自蜀中部使者云出自永康軍後未見偶者
排牙石
臨安府署之側一山甚高名拜郊臺錢氏故跡向山之
巔嶮峻處兩邊各有列石數十磈從地生出者峰巒巉
岩穿眼委曲翠潤而堅謂之排牙石
品石
建康府有石三塊頗雄偉有岩洞嶮怪色稍蒼翠遍産竹木
茂欝可觀石罅中有六朝唐宋諸公刻字謂之品石
永州石
州署依山廳事之東隅頃歲太守黃叔豹因其地稍露山
骨除治積壤十餘尺得真山一座凡八九峰岩洞相
通翠潤可喜遍有唐人刻字於諸峰之側甚奇古有一
石橫尺餘聯綴石上全若水禽因引泉出水潴滿岩竇
其石正浮水面亦有唐人刻字目之為鸂䳵石又羣山
之後下廣二頃餘率皆怪石羅布田野間或為居人蔽
隠元次山剏萬石亭於羣山之巔
石筍
石筍所産凡有數處一出鎮江府黃山一産商州一産
益州諸郡率皆卧生土中採之隨其長短就而出之或
有斷而出者大者三二尺小者尺餘皆微著土者其質
挺然尖銳或匾側有三兩面紋理如刷絲起隱於石面
或得涮道輒扣之或有聲石色無定間有四而停者又
有高一二丈首尾一律因斧鑿修治而成
襲慶石
襲慶府泰山石産土中大不踰三四寸間有磊塊碎小
者色灰白或微青亦有嵌嶮奇怪勢其質甚軟可施鐫
礲土人不甚珍愛
嶧山石
嶧山在襲慶府鄒縣山土中産美石間有岩穴穿眼不
甚穿宛轉深邃亦有峰巒高下無崷崪勢其質堅礦不
容斧鑿色若拖藍或如木葉翠潤可愛衡州耒陽縣土中出石磊
塊巉岩大小不等石質稍堅一種色青黑一種灰白一
種黃而班四面奇巧扣之無聲可置几案間小有可觀
襄陽石
襄陽府去城十數里有山名鳳凰地中出石横長尺餘或
如拳者巉岩嶮怪往往如大山勢色稍青黑間有如灰
褐者扣之有聲土人不甚重政和年間惟鎮江蘇仲恭
留臺家有數塊置几案間
鎮江石
鎮江府去城十五里地名黃山在鶴林寺之西南又一
山名峴山在黃山之東皆産石土中小者或全質大者
或鐫取相連處奇怪有萬狀色黃清潤而堅扣之有聲
間有色灰褐者石多穿眼相通可出音鎮江蘇仲恭留
臺家有一石如蹲獅子或如睡鸂䳵羅列八九株太守
梅知勝目之為蘇氏排衙石又有一石筍高九尺有奇
混然天成目之為蘇棟樑悉歸内府矣崇寧間米元章
取小石為硯山甚奇特峴山石多青潤而産黃山者色
多土脉少有可鐫治者
清溪石
廣南清溪鎮之三五十里土中出石巉巗嶮怪一種色
甚清潤扣之聲韻清越一種白色頃年蘇仲恭家置於
几案間有七八石甚竒巧此石所産相隣青綠坑尤奇
於他處之産者
邢石
邢州西山接太行山山中有石石色黑亦有峯巒奇巧
可置几案間工人往往採石為硯名曰烏石多發墨稍
燥蘇仲恭有三硯樣製殊不俗
仇池石
韶州之東南七八十里地名仇池土中産小石峰巒岩
竇甚奇巧石色清潤扣之有聲頗於清溪品目相類
盧溪石
袁州石出溪水中色稍青黑有嵌空嶮怪勢大者高數
尺鮮有小巧者唐盧肇隠居草堂溪水之側堂前立一
大石高丈餘三峰九竅甚奇怪指謂盧溪石崇寧間欲
輦置内府以石背多有前人刻字語或時忌遂止之不
用
卞山石
湖州西門外十里有卞山在郡山最為崷崪頃朱先生
所居産石奇巧布山間嵌岩礧塊色類靈璧而青潤尤
勝葉少藴得其地蓋堂以就其景故號石林石上皆有
李唐遊人題字自顔魯公而下悉署焉又州之西北鳳
凰山後地名前山於亂篠間有石生土中下多流泉石
質嵌空嶮怪往往多穿眼青翠如湖口悉高大鮮有小
者宣和間嘗使土人取之重不可致今有數塊留道傍
涵碧石
婺州東南縣之南五里有涵碧池唐令于典宗得其勝
槩鑿池而瀑布有二大石魚置池而魚之前有石一塊
高二尺許巉岩可觀石之半間凹然如掌羅江東昔避
地著書嘗以為研好事者每往游覽劉禹錫有詩在集
中
吉州石
吉州安福縣之東二三里有秀嶺石産土中不相聯綴
其質巉岩青潤扣之有聲間有三兩面或混然窒塞高
數尺無小巧者又有白馬廟去縣之東二十餘里土中
亦出石石質稍青或色稍白四面嵌空嶮怪又有佛僧
潭在縣之西十四五里産潭在上土中亦有青潤嵌空
穿眼宛轉扣之或有聲又有一種如大山四面崷崒勢
間有小巧者或云潭遠處側皆枯燥無聲色亦灰白又
縣西六十里慶雲鄉地名久岩山極高峻中有一岩深
邃可容千餘人岩之側土中出石或大或小嵌空巉岩
四面特勢少有穿眼多類物像宛然天成凡此四種若
白馬廟石加之青潤有全美矣
全州石
全州湘江一帶泝流而上江邊兩岸狹處間有土石山
懸石如鍾乳嵌空巉岩萬狀扣之聲清越其色若靈璧
青翠可喜余舟過石側擊取數塊高尺餘甚奇巧
何君石
臨江軍新淦縣玉笥山玉梁澗有洞名何君按圖經十
人避秦九人仙去獨何君為地仙居其洞故因號焉岩
洞透邃中有棋枰山之前後間産巨石皆嶮怪昔何君
洞有一石懸於洞口其狀如雲廣數尺巉岩秀碧扣之
無聲土人何氏擊取置亭榭中
蜀潭石
筠州高安縣之東北有水出自豐城濟步江自江口入
四十里地名蜀潭水中多産巨石嶙峋四面無崷崒勢穿眼
委曲不甚蒼翠鮮有小巧者
洪岩石
饒州府樂平縣東山鄉地名洪岩有三洞名木梓樹水
岩各有岩穴炬火而入自水岩上半間可下數十丈方
到底聞水聲如雷窮之即無水源其洞中有石田鐘鼓
磬仙人嶂若人力所為其山高下巉岩翠碧穴中有石
佛羅漢相儀如生高十餘尺
韶石
韶州黃牛灘水中産石峰巒巉岩百怪其色或灰扣之
微有聲凡就水採取例皆枯燥須用磁末刷治即色稍青其
質頗與道州永明石品相類間有奇巧而小者
袁州石
袁州分宜縣距縣二十里有五侯嶺嶺上四旁皆山石
岝㟧峭絶若劃裂摧倒勢其嵌空巉岩多狙猨凡山下
石或立或伏當是山上飛墮者色色紺青不潤澤玲瓏
奇怪萬狀間有數人可遠致者臨江士人魯子明有石癖
嘗親訪其處以魚舟載歸蒲灘列置所居又去縣十里
有石洞名洪陽游者持炬以入聞有十六室詭怪百狀
又有石乳石田牛羊鐘鼓凡倉廩床榻之類石帆高萬
丈段段有邊幅如有船檣所駕暴疾風狀石田頃畝與
真無異凡洞高處刻唐人題字彷彿可辨父老云是晉
葛洪婁陽二仙所隠得名其洞穴深邃不可徧覽頃一
道人結菴輒盡游其室賫糧秉炬才歴數室聞洞上有
篙撑船聲駭懼而返
萍鄉石
袁州萍鄉縣百來里地名石觀突兀一山石洞穴深六
七丈岩上垂石如鍾乳高低無數嵌空奇怪秀古可玩
山之近側皆有怪石隠竹木中土人不知貴
修口石
洪州分寧縣地名深修口深土中産石五色斑斕全若
玳瑁石理細潤或成物像扣之稍有聲工人就穴鐫礲
為器頗精緻見風即勁亦堪作研粗發墨云
雲林石譜卷中
魚龍石
潭州湘鄉縣山之巔有石卧生土中凡穴地數尺見青
石即揭去謂之蓋石自青石之下色微青或灰白青重
重揭取兩邊石面有魚形類鰍鯽鱗鬛悉如墨描穴深
三二丈復見青石謂之載石石之下即著沙土然選擇
數尾如相隨游泳或石紋斑剥處全然藻荇凡百十片
中無一二可觀大扺石中魚形反側無序者頗多間有石中
兩面如龍形作蜿蜒勢鱗鬛爪甲悉備尤為奇異土人
多作偽以生漆點綴成形但刮取燒之有魚腥氣乃可
辨又隴西地名魚龍掘地取石破而得之亦多魚形與湘
鄉所産無異豈非古之陂澤魚生其中因山頽塞歲久
土凝為石而致然杜甫詩有水落魚龍夜山空鳥鼠秋
正隴西爾
萊石
萊州石色青黯透明斑剥石理縱橫潤而無聲亦有白
色石未出土最軟工人取巧鐫礲成器甚輕妙見風即
勁或為鐺銚久堪烹餁有益於銅鐵
穤石
穤州朱陽縣石産土中或在高山其質甚軟無聲一種
色深紫中有白石如圓月或如龜蟾吐雲氣之狀兩兩
相對工人就石段揭取用藥點化鐫治而成間有天生
如圓月形者極少得之昔歐陽永叔賦雲月石屏詩特
為奇異又有一種色黃白中有石紋如山峰羅列遠近
澗壑相通亦是成片修治鐫削度其生趣乃成物像以手
攏之石面高低多作研屏置几案間全如圖畫詢之土
人石因積水浸漬遂多斑斕
階石
階州白石産深土中性甚軟扣之或有聲大者廣數尺
工人就穴中鐫刻佛像諸物見風即勁以滑石末治令
光潤或磨礲為板裝製硯屏瑩潔可喜凡内府遣投金
章玉簡於名山福地多用此石以朱書之
登州石
登州海岸沙土中出石潔白或瑩徹者質如芡實粒粒
圓熟間有大者或如櫻李土人謂之彈子窩久因見風
濤刷激而生
松化石
楘州永寧縣松林頃因馬自然先生在山一夕大風雨
忽化為石地悉皆斷截大者徑三二尺尚存松脂脉紋
土人運而為坐具至有小如拳者亦堪置几案間
穿心石
襄州江水中多出穿心石色青黑而小中有小竅土人
每因春時竟向水中摸之以卜子息亦雜他石頃年家
弟守官偶步水際獲一青石大如鵝卵白脉如粉書草
字兩行把玩累日為貴公子奪去復搜求之不可再得
洛河石
西京洛河水中出碎石頗多青白間有五色斑斕採
其最白者入鉛和諸藥可燒變假玉或琉璃用之
零陵石燕
永州零陵出石燕昔𫝊遇雨則飛頃歲余涉高岩石上
如燕形者頗多因以筆識之石為烈日所暴偶驟雨過
凡所識者一一墜地蓋寒熱相激迭落不能不爾土
人有石板其上磊塊如燕形者相州之北數十里地名
梨園漳河水中出石數種或如濃墨圓點或紋如深廣
匾頭頗堅潤土人謂之薑石堪琢為器物亦磨作鎮紙
其價甚廉
西蜀石
西蜀水中出石甚堅潤色黔白石理遍有匾紋如豆大
中有紋如桃杏花心土人鐫礲為龜蟾鎮紙又一種紋理
如濃墨勻作圈點尤温潤又一種微黔黑石理稍麄澁
又一種斑黑光潤龜背上作盤蛇勢或白或朱土人以
藥點飾謂之玄武君
瑪瑙石
峽州宜都縣産瑪瑙石外涉泥漬凡擊去麄表紋理旋
繞如刷絲間有人物鳥獸雲氣之狀土人往往求售博
易於市泗州盱眙縣寶積山與昭信縣皆産瑪瑙石紋
理奇怪宣信間昭信縣令(忘其姓名)獲一石於村民大如升
其質甚白既磨礲中有黃龍作蜿蜒屈曲之狀歸置内
府
奉化石
明州奉化縣諸山大石中凡擊取之即有平面石色微
黃而稍潤扣之無聲其紋橫裂兩道如細墨描寫一帶
夾徑寒林烟霧朦朧之狀或如濃墨點染成高林與無
為軍所産石屏頗相類但質頑礦凡鐫治旋薄則縱橫
斷裂亦可加工磨礲為研土人不知貴
吉州石
吉州數十里土中産石色微紫扣之有聲可作研甚發
墨但雲岫遺山有詩小有洞天(靈璧石余家物今歸好事者)秀湖石
(張受益物)桂岩(李才父家物家徽宗題字)大概北人貴湖石南人重靈璧
為遠物也今車書混一宜以湖石為第一山石次之宣
和磬石筆格弁陽周公謹記
靈璧石
大德初廣濟庫官售雜物有靈璧石小峰長僅六寸高
半之玲瓏秀潤所卧以水道裙摺故胡桃文皆具於山
峰之頂有白石正圓瑩然如玉徽宗御題八小字於旁
曰山高月小水落石出略無琱琢之迹真奇物也李德
裕於平泉别墅采天下珍木怪石為園池之玩有醒酒
石德裕尤所寶惜醉即踞之
李德裕石
五代史張全義傳云唐莊宗時為太師尚書令兼四鎮
節度有監軍嘗得平泉醒酒石德裕孫延古抵全義復
求之監軍忿然曰自黃巢亂後洛陽園池無復能守豈
獨平泉一石哉全義嘗在賊巢中以為譏已大怒笞殺
之
又
平泉醒酒石為玉清昭應宫所取昭應焚仁廟裂其地
陽濮潞潭越韓冀王冀之子丹陽郡王守節得其園地
發土得巧石前後幾萬塊多奇偉擎天醒酒石居其一
上有文饒刻字云韞玉抱青輝閒庭日瀟洒塊然天地
間自是孤生者長慶癸夘歲二月景戍題紹聖中有旨
輦其石歸禁中築月臺後丹陽裔孫密訪醒酒所在云
今置石殿中矣見張右丞徵澹岩集
研山
江南後主常置一研山徑長十餘尺前聳三十六峰皆
大如手指左右則引兩坡陀而中鑿為研及江南國破
研山流士人家為米老元章所得後米老之歸丹陽也
會將卜宅久弗就而蘇仲容學士之弟者才翁孫也號
稱好事甘露寺下有一古墓多羣木蓋晉唐人所居時
蘇得宅而米得研如是王彦昭侍郎兄弟與登北固共
為之和會蘇米竟相易米號海嶽菴者是也研山藏蘇
氏未幾索入内禁矣今在台州戴氏元章仲容有詩
婺源石
徽州婺源石産水中者皆為硯材品色頗多一種石理
有星點謂之龍尾蓋出於龍尾溪其質堅勁大抵多發
墨前世多用之以金星為貴石理微麄以手擘之索索
有鋒鏦者尤妙以深溪為上或如刷絲羅紋棗心或如
瓜子或眉子兩兩相對又一種色青而無文大抵石質
貴青潤發墨為最又有祁門縣文溪所産色有青紫石
理温潤發墨頗與後歴石差堅近時出處價倍於常土
人各以石材厚大者為貴又徽州歙縣地名小溝出石
亦青潤可作硏但石理頗堅不甚剉墨其紋亦有刷絲
者土人不知貴也
通遠石
通遠軍即古渭州水中有蟲類魚鳴或作覓覓之聲土
人見者多以挺刃或堅物擊之多化為石色青黑温潤
堪為礪目之為賞石或長尺餘價值數十千凡兵刃用
此磨治者青光而不鏉
六合石
真州六合縣水中或沙土中出瑪瑙石頗細碎有絶大
而純白者五色紋如刷絲甚温潤瑩徹土人擇紋采或
斑斕點處就巧碾成佛像
蘭州石
蘭州黃河水中産石絶有大者紋采可喜間於羣石中
得真玉璞外臕又有如物像黑青者極温潤可試金頃
年余獲一圓青石大如柿作鎮紙經宿連簡册輒温潤
後以器貯之凡移時有水浸潤一日墜地破而為三四
段空有小魚一枚纔寸許跳擲頃刻即死
溜州石
溜州石其質甚白紋理遍有斑黑鱗鱗如雲峰之狀稍
潤扣之稍有聲土人鐫治為方斛諸器皿
祈闍石
鼎州祈闍山出石石中有黃土目之為太一餘糧色紫黑
其質磊磈大小圓匾外多霑綴碎石滌盡黃土即空虚
間有小如拳者可貯水為硯滴或栽植菖蒲水窠頗佳
紫金石
壽春府壽春縣紫金山石出土中色紫琢為硯甚發墨
扣之有聲余家舊有風字樣硯甚發墨特輕薄皆遠古
物也
絳州石
絳州石出土中其質堅礦色稍白紋多花浪頗類牛角
土人謂之角石堪琢為研唯可研丹砂滑而不發墨辰
州蠻溪水中石色黑諸蠻取以礱刃每洗滌水盡黑名
黑石扣之無聲彷彿如階州者土人琢為方斛器物及
印材粗佳
箭鏃石
臨江軍新凎縣數十里地名白羊角凌雲嶺頂上平如掌
皆古時寨基地中往往獲古箭鏃鋒而刃脊其廉可劌
其質則石長三四寸許間有短者此孔子所謂楛矢石
弩肅慎氏之物也按禹貢荆州貢砥礪砮丹惟箘簵楛梁
州貢鏐鐵銀鏤砮磬則楛矢石砮自禹以來貢之矣春秋
時隼集于陳庭楛矢貫之石砮長尺有咫又有石甲葉
形如龜背紋稍厚石斧大如掌有貫木處率皆青堅擊
之有聲
上猶石
處州上猶縣山土中出石微紫質稍麄多淺黑斑點三
兩暈綠色堪作水斛或欄檻好事者往往鐫礲甃地而
全若玳瑁
螺子石
江寧府江水中有碎石謂之螺子凡有五色大抵全如
六合縣靈居岩及它處所産瑪瑙無異紋理縈繞石面
望之透明温潤可喜
雲林石譜卷下
栢子瑪瑙石
黃龍府山中産栢子瑪瑙石色瑩白上生栢枝或黑或
黃甚光潤頃年白蒙亨奉使北中金主遺以一石大若
桃上有鴝鵒如豆許栖栢枝上頗奇怪又有一種多中
空不瑩徹余獲一塊如棗大好貯藥數百粒
寶華石
台州天台縣石名寶華出土中其質頗與萊州石相類
扣之無聲色微白紋斑斕土人鐫礲作器皿稍工或為
鐺銚凡經火不甚堅久
石州石
石州産石深土中色多青紫或黃白其質甚軟頗似桂
府滑石微透明土人刻為佛像及品物甚精巧或彫刻
圖畫印記字劃極精妙
鞏石
鞏州舊名通遠軍西門寨石産深土中一種色綠而有
紋自為水波斵為研頗温潤發墨宜筆其穴歲久頽塞
無復可采先子頃有圓研贈東坡公目之為天波
燕山石
燕山石出水中名奪玉瑩白堅而温潤土人琢為器物頗似真玉
韶石
韶州石綠色出土中一種色深綠可鐫礲為器一種青
綠相兼磊塊或如山勢者一種色稍次一種細碎雜砂
石以水烹研作數品入顔色用大抵穴中因銅苗氣薰
蒸即此石共産之也
桃花石
韶州桃花石出土中其色粉紅斑斕稍潤扣之無聲可
琢器皿或為鎮紙
端石
端州今為肇慶府石出斧柯山距州三四十里所謂靈羊
峽對山也凡四種曰岩石曰小湘石曰後歴石曰蚌坑
西岩石最貴山極高峻以漁舟入小溪即蚌坑水陸行
七八百步至下岩十許步至上岩自上岩轉而南凡百
餘步至龍岩上岩各三穴下岩一穴半邊上岩凡九十
餘穴然又以下岩為勝龍岩乃唐初取研處色正紫而
細潤不及下岩後得下岩不得入龍岩遂不復取之今下岩
石盡遂取諸半邊岩近亦塞矣獨上岩可取之下岩一穴
泉水溢歲久石屑崩塞雖千夫終歲功亦不可得之凡
此壁石在水底石色乾則灰青紫色濕則深紫眼正圓
有瞳子暈數十重綠碧白黑相間如畫青綠處類翡翠
色南壁石則水半石也上岩三穴則土地岩中岩穴即
梅株岩下穴今俗呼為中岩上穴中穴今已塞矣而下
穴中亦能開路采石之處下無積水上有泉滴如飛
雨色乾濕與下岩同但稍多紫色北壁者與下岩南壁
相類下穴南壁者石色似微帶黃色眼有瞳子暈七八
重青黃綠白黑相兼已不及北壁眼無暈矣上穴中
穴石色益黃其眼亦赤黃色半邊山諸岩曰大秋風曰
小秋風曰獸頭曰獅子曰桃花曰河頭曰新坑曰黃坑
其石亦類下岩但眼暈只三四重色赤青白可愛唯層
暈稍駮雜耳凡岩石有兩壁各石三層之上即復石也
石色燥甚下即底石也石色雜雖潤不發墨凡三層之
上從上第一層謂之頂石皆紫第二層腰石或有眼或
無眼第三層脚石即無眼大抵有眼石在本岩中尤細潤
下岩石謂之鴝鵒眼上岩下穴謂之鸚哥眼上岩下中
穴謂之鷄翁猫兒眼半邊山謂之雀兒眼了哥眼土人
以此别之
小湘石
在端州之西四十里石色紫稍燥間有眼者類雀眼但
無瞳子後歴石在端之北十里赤紫石極細不甚潤石
性極軟間有眼者但一兩暈蚌坑在下岩山之下一小
溪今其歲久崩落之石久為風日所侵性堅頑極不發
墨石色正紫瑩净間亦有眼無層暈色駮雜大抵諸石
在穴中正如石榴子&KR0008;&KR0008;各有石朴籠絡中有硯材大
小既施斧鑿十分之中可得三四許又有一種圓如瓜瓠
中有其質謂之子石尤佳極鮮得之下岩之價二十倍於
山岩下穴上石下穴之價十倍於半邊山諸坑半邊山
價十倍於小湘價倍於蚌坑後歴絶品亦不過十來千
白馬寺石
河南府白馬寺之野中每大雨過土中多獲細石頗碎
一種色深紺綠類西蕃馬價珠一種色稍次一種色淡
綠紋理多斑剥鮮有瑩净者間有刻成物像其大不過
如梅李色深綠者價甚穹此石産外國蓋西洛故都之
地即有之又有於土中獲銅帶鉤填以七寶雜諸細石
粲然可喜
密石
密州安丘縣瑪瑙石産土中或水際一種色嫰青一種
瑩白紋如刷絲盤繞石面或成諸佛像外多麄石籠絡
擊而取之方見其質土人磨治為砑頭之類以求售價
頗廉亦不甚珍至有村人以此石叠為牆垣有大如斗
許者頃因官中搜其價數十倍
方山石
台州黃岩縣有山名方山其山之顛狀如斗因以得名
凡中所産石不以巨細有數色率皆方形其質稍麄
鸚鵡石
荆南府有石如巨碑仆路隅色淺綠不甚堅名鸚鵡石擊
取以銅盤磨其色可靖笙
紅絲石
青州縣紅絲石産土中其質赤黃紅紋如刷絲縈繞石
面而稍軟扣之無聲琢為研先以水漬之乃可用蓋石
質燥渴頗發墨唐林甫猷頃作墨譜以此為上品
石綠
信州鉛山縣石綠産深穴中一種融結為山岩勢不甚
堅一種稍堅於練色中及如刷絲極深者鐫礲為器向
明視之頗光粲閃色又有一種淡綠或細碎者入水烹
研可裝飾
無為石
無為軍石産土中性甚軟凡就土揭取之見風即勁兩
面多栢枝如墨寫石色帶紫或灰白間有紋理或岡巒
遍列林中有逕路全如圖畫之狀頗奇特又有彷彿類
諸佛像土人磨治為屏頗自然勝稀略諸石
泗石
泗州竹墩鎮瑪瑙石出沙土中其質礧磈外沙泥積漬或
如灰粉籠絡凡擊去麄面中有本色微青白稍瑩徹無
刷絲紋工人治為器物頗不甚珍貴
礬石
鸛巢中有石亦名礬石如雞卵色灰白鸛於巢側為泥
池中多置鰍鱔之畜水中以此石養之每探取則吞而
飛去頗難得頃年温州瑞安縣佛舍嘗有鸛巢因端午
晨朝一人忽登屋謀取為人所捕訟詢之云竊取可以
致富不利於寺今膚理頗礦燥較之永嘉華石為研差
勝土人亦多鐫琢為方斛諸器
金華石
婺州金華山有石如羊蹲狀余于寺僧見之耳角尾足
彷彿形高六七寸傳云黃初平叱石之山正與筆談中
所載無異但未見偶者
松滋石
荆南府松滋縣溪水中出五色石間有瑩徹紋理温潤
如刷絲正與真州瑪瑙不異土人未知貴
菩薩石
嘉州峨眉山正與五臺山石同出岩竇中名菩薩石其色
瑩潔狀如大山狼牙信州永昌之類映日射之有五色
圓光其質六稜或大如棗栗則光彩微茫間有小如櫻
珠則五色粲然可喜
于闐石
于闐國石出堅土中色深如藍黛一品斑斕白脉點點
光粲謂之金星石一品色深碧光潤謂之翡翠屢試之
正可屑金爛如而聲鏗然石之一段凡廣尺餘擇其十
分之一二無纖毫瑕玷者極少故所産處貴翡翠而賤
金星
黃州石
黃州江岸與武昌壁相對江水中有石五色斑斕光潤
瑩徹紋如刷絲其質或成諸物像率皆細碎頃因東坡
先生以餅餌易於小兒得大小百餘枚作怪石供以遺
佛印後甚為士大夫所採翫
華嚴石
温州華嚴石出州水中一種色黃一種黃而斑黑一種
色紫石理有橫紋微麄扣之無聲稍潤土人鐫治為方
圓器紫者亦堪為研頗發墨本所載礬石凡有數種産
漢川武當西遼諸處舊巢中最佳鸛常入水浴故取以
壅卵令熱今不可得之
建州石
建州石産土中其質燥稍潤色極深紫扣之有聲間有
豆班點不甚圓亦有三兩重石暈琢為硯頗發墨往往
以石點名鴝鵒眼作端石以求售
汝州石
汝州瑪瑙石出沙土或水中色多青白粉紅瑩徹少有
紋理如刷絲其質頗大堪治為盤盒酒器等十餘年方用之
鍾乳石
廣連豊柳等山多鍾乳洞洞有石龜蟾蠏蝘蜓及果蓏
一一堅貞或顔色如生蓋因鍾乳石點化成石余頃年
屢於洞中獲此數種攻之本載石蠏是尋常蠏生南海
因年月深久水沫相著間化成石每遇海潮即飄出又一
般入洞穴年深亦然因鍾乳點化無疑
飯石
婺州東陽縣雙林寺傅大夫道場山中産石凡有青白
紫綠色皆瑩徹謂之飯石石質細碎堪治為數珠或作
鎮紙
量土石
西蜀諸山多産黑玉在深土中其質如石色深黑體甚
輕軟工人鐫治為帶胯或器物極潤
南劒石
南劒州黯淡溪水出石石質深青黑而光潤扣之有聲
作研發墨宜筆工人琢治為香爐諸器極精緻(東坡所謂鳳咮)
(研是也)
石鏡
永州祁陽縣語溪山岩之側有立石一片廣數尺色深
青潤光可照物數十步土人謂之石鏡焉杭州臨安縣
山中一光石明如鏡頗多
琅玕石
明州昌國縣沿海近淺岸水底生琅玕石狀似珊瑚或高
三二尺必繫筏懸繩方得之初出水色甚白經久微紫
黑紋理如薑枝幹一律遍多圓圈迹扣之有聲稍燥土
人不甚貴西北遠方往往多裝治假山
菜葉石
漢州郡菜葉玉石出深土凡鐫取條段廣尺餘一種色如藍
一種微青面多青斑剥透明甚堅潤扣之有聲土人澆
沙水以鐵刃解之成片為響板或界方壓尺亦磨礲外
為器滄州海岸沙中出石石質長短不等色白如粉以
細條索繞石面謂之絡絲石甚軟燥而無聲每見裝綴
假山餘無所用
方城石
唐州方城縣石出土中潤而頗軟一淡一綠一深紫一
灰白色質不甚細膩扣之無聲堪鐫治為方斛器皿紫
者亦堪為研頗精緻發墨
登州石
登州下臨大海有沙門鼉磯島多産黑白石磨礲為棋
子又車牛大竹小竹凡五島唯沙門甚近石有挺然而
出者頗焦枯它處者紫翠岩巉出波濤中及多秀美
五彩斑斕或如金紋者熙寧間士大夫就諸島上取石得
十二枚皆粲然奇怪因載歸南海為東坡稱賞之
玉山石
信州玉山縣地名賓賢鄉石出溪澗中色青潤扣之有
聲土人採而為研甚剉墨比來翻製新樣如蓮杏葉以
售
雪浪石
中山府土中出石灰黑燥而無聲温然成質其紋多白脉
籠絡如麻絲旋繞委曲之勢東坡帥中山置一石於燕
處目之為雪浪石
抗州石
出土中色多潔白扣之無聲其質無峰巒勢多磊磈若梅
李大尖銳或如硃砂有稜角望之光明精瑩宜裝綴假
山小有可觀
大沱石
歸州石出江水中其色青黑有紋班班如鷓鴣質麄可
為研土人互相貴重甚發墨峽人謂江水為沱故名大
沱石
青州石
青州石多紫金産深土中可琢為研其質稍麄不甚發
墨土人多用之
龍牙石
潭州寧鄉縣石産水中或山間斷而出之名龍牙石色
稍紫潤堪治為研亦發墨土人重之
石棋子
鄂州沿江而下隔羅濮之西土名石匱頭水中産石如自
然棋子圓熟匾薄不假人力黑者真是金白者如玉温
潤山下有姥老鬻此石以為生相傳神憐媪以此給之
分宜石
袁州分宜縣江水中産石一種青石色稍堅而温潤扣
之有聲縱廣不過六七寸許亦希罕不嘗得土人於水
中採之磨為研發墨宜筆但形製稍朴須藉鐫礲
鍾乳石
婺州金華縣智者三洞洞中産石巉岩如雪洞土間有
縣石如鍾乳灰白嵌空頃余於洞土獲一石大如拳高
數寸若二龍交尾纏戲鱗鬛爪甲悉備石之中有數竅
因植溪蓀為好事者求去亦疑鍾乳點化所成又洞中
有石鼔石磬擊之各有聲
漁陽石譜(漁陽公)
牛僧孺好石石有一品遠近代士大夫如米芾亦好石
除知無為軍郡宅有怪石芾具公服拜之呼為石丈時
人誚之不恤也及研山一名喜嶺上有一天池不假凡
水可以濡筆天壤間奇物也東坡好石獲一石於壺口
民家名曰壺中九華謂九華之體而小也元章相石之
法有四語焉曰秀曰瘦曰雅曰透四者雖不能盡石之
美亦庶幾云仍疏平生所見竒石如右
宣和石譜(常懋)
神運昭功
右二峰甲品獨神運峰廣百圍王錫爵盤固候居艮嶽
道中束石為小亭以苑之高五十尺卿雲萬態奇峰
冥萼綠華堂
石甲乙為品第悉與錫號守吏以奎畫刻于石之陽惟
神運峰前諸石以金實其字餘皆青黛而已
朝昇龍望雲坐龍揵霞萬壽老松
御日捫參吐月排雲
衡斗雷門月窟蹲豹
&KR0008;坐獅堆青凝碧
金鼇玉龜叠翠獨秀
曳烟□雲風門雷穴
玉秀玉竇銳雲巢鳳
登封日觀蓬瀛須
老人稱索星慶雲
瑞靄溜玉噴火叠玉
藂秀岩舞仙玉麒南屏風
伏犀怒猊儀鳳烏龍尾
拔秀凝翠留雲宿霧
藏燕谷摶雲屏積雪滴露岩
抱犢桂岩太平岩玉京獨秀
太湖石志(范成大)
太湖石
石出西洞庭多因波濤激囓而為嵌空浸濯而為光瑩
或縝潤如珪瓉廉劌如劍戟矗如峰巒列如屏障或滑
如肪或黝如漆或如人如獸如禽鳥好事者取之以充
苑囿庭除之翫
石生水中者良歲久波濤衝激成嵌空石面鱗鱗作
靨名曰彈窩亦水痕也扣之鏗然聲如磬
黿山石
石堅潤可碑可礎可柱可磩
一名旱石蘇州志云堅潤如玉擊之有聲刻碑惟此
最佳用之壓階世亦罕比
小洞庭
在龍山之南有石如七十二峰
綺里東南五里圻村山路臨水一石青綠色周二十
餘步上有峰七十二因名
雞距石
黿山之下有如鳥立者
神鉦石
林屋洞中有若鐘鼓扣之其聲清越
石板
在石公山下平坦可坐數人
鷹頭石
縹緲峰上有如鷙鳥峙
玄龜石
霄漢嶺南有若龜者
石屋
龍頭山側多嵌空如屋
龍舌石
新安保之西有石長而銳者
石壁
東洞庭豐圻之南有大石若屏柳毅所扣也
僊人石
寒山西岸有若踞坐趺跡宛然
黿殼石
黿山之下有若蹣跚見水面
舟人往來恐有觸突之患故語云東抵黿殼西抵黿
山兩舟連網慳過中間
蟹殼石
二鼉之南有若黿殼而小
龍牀石
石公山下有若牀者
諺云石蛇一半露黿頭微微出行舟見兩山下有龍
牀没
說郛卷九十六下
