說郛卷一百元陶宗儀撰
琴曲譜錄(僧居月)
凡諸調弄諸家譜錄分為三古若論琴操之始則伏羲上
古明矣今並取堯制神人暢等諸典為上古秦始皇制詠
道德等為中古蔡邕制遊春等五弄為下古並列之於左
神人暢(堯製)思親操耕歴山
五老彈(並堯製又云舜為五絃琴南風之詩即是此曲今謂之南薰也)襄陵操(禹製明治水也)
禹上會稽(禹製操古穴也)訓由操(湯製習武事也)克商操(武伐紂也)
思士操離憂操(文王製明夷之象也)王受命
岐山操拘幽操千金清(並文王製)
越裳操(周公製)神鳳操傷殷操(微子製)
離拘操箕子吟(並箕子製)采薇操(伯夷製)
文王操(師襄製)履霜操(尹伯竒製)歡樂操
將歸操龜山操猗蘭操
獲麟操畏匡操厄陳操
閑居操東武太山操回風操
悲風操憶顔回操(並仲尼製)望仙操
懷陵操仙道操水仙操
幽澗操石上流泉操三峽流泉操
流水操别寉操(商陵牧子製)雉朝飛操(牧犢子製)
殘形操梁甫吟白雪操(並曾子製)
鹿鳴操(周人製)騶虞操(邵國虞人製)鵲巢操(邵女製)
伐檀操(魏女製)伯姬引(魯保母製)走馬引(樗里牧恭製)
正女引(衞女製)列女引(樊姬引)霹靂引(楚商梁製)
子胥吟(伍子胥製)北鄙操(子路製)南音操(鍾儀製)
湘妃怨(女英製)三樂操(榮啓期製)楚妃歎(息媯製)
沈湘怨(屈原妻製)鳳歸林操(羨門先生製)風入松操(雍門周製)
易水操楚光明操(楚光白製)幽蘭操
右並上古琴弄名
詠道德(始皇製)春谷口刺韓王操(聶政製)
秦琴姬(秦姬製免秦王荆軻之難)野老傾盆操嵇康索酒操
羽客銜杯操竹虫子操登隴望秦操
梁父怨(杞梁妻製)大風起歌(漢祖製)拔山操(項王製)
采芝操(四皓製)昭君怨(明妃製)八公操(淮南王製)
文君弄(司馬相如製)楚引(龍丘子高製)將軍歌(霍去病製)
董逃歌(後漢人製)五調聲(相如製)長樂聲(明宗製)
武溪深(馬援製)雙燕離巢處女吟
鵾雞吟遠遊吟招來吟
胡笳吟千里吟延夀吟
黃老吟五香引飛龍引
走馬吟引枯魚引箜篌引
梁甫引大雄引東武引
白頭吟青箱引猛虎行
從軍行堂上行燕歌行
君子行妬婦行秋胡行
豫章行長安行洛陽道
平陵道度田厖度昆山
飛天白寉
右並中古琴弄名
遊春綠水幽居坐愁秋思
(此五曲蔡邕昔入青溪訪鬼谷先生所居山東常有人遊因成遊春南有綠澗流因成綠水中即先生所居深)
(邃因成幽居北即高岩峻極猿鳥多哀因成坐愁西即秋風瀟騷而生顥思因成秋思焉)
廣陵散(嵇康製)蜀明君(劉備製)失女怨(衛元嵩製)
烏夜啼(王義慶為文帝所徵家人大懼夜聞烏啼思而成此曲焉)十仙遊
郢客思歸楚歌行玄鶴唳
楚客吟秋風仙鶴舞
清宵秋竹悲燕初歸寒松操
仙人勸酒歸山樂草虫子
竹吟風哀松露悲漢月
長青短青登高引望
長側(此四謂之嵇氏四弄多貼蔡邕五絃通謂九天弄)隴頭
幽人折芳桂悲風吟鳳遊春
神鳳操望月操雙飛操
霜鴻引澗底桐岩前桂
秋風落葉怡神調金丹熱
天女怨華池宴對竹吟
大胡笳十八拍(並蔡琰製)别胡兒憶胡兒
小胡笳十八拍(並蔡琰製)大沙場小沙場
出塞入塞皇甫
竹林七賢拜仙檀碎玉斗
葉下聞蟬明君相如題橋
平戎操(並黃鍾調)楚澤含秋寒門積雪
越江吟越溪吟清夜吟
猿孤吟三清若賀看花面
月落書窗石磬吟對秋月
猿度碧澗清江引聖德頌(並宫調)
玉漏遲泛虚舟思親吟
思友人出山吟楚歌
金鴈操晩角(並商調)邊城聞晩角
卞和泣玉出塞吟(並角調)思鄉吟(徵調)
聞杜宇丁生化鶴祥雲出洞
巫山神女清風搖玉佩伯牙憶子期
楚襄王虞姬(羽調)無射商九弄
吊三閭獨醒操鶴舞松
離騷九拍(陳康士撰)鴻鴈來賓(並凄凉調)
右並下古琴弄名
雅琴名錄(謝希逸)
大琴中琴小琴
頌琴月琴素琴
清角鳳凰號鐘
繞梁綠綺清英
焦尾怡神寒玉
百衲響泉韻磬
荔枝冰清春雷
玉振黃鵠秋嘯
鳴玉瓊響秋籟
懷古南薰大雅
松雪浮磬奔雷
存古冠古涉深
天球混沌材玲瓏玉
萬壑松雪夜冰玉澗鳴泉
石上清泉秋塘寒玉九霄環珮
洗凡清絶秋霄
雷石悲風
琴聲經緯(陳𤾉)
古人之論琴聲有經有緯有從宫商角徵羽文武以上
為經聲也
黃鍾及大吕閏暉以上十三聲為緯聲也
風雅聲隂陽聲武成聲吟詠聲談話聲始息聲五音聲
五調聲長樂聲胡笳聲止息聲吳聲蜀聲齊聲楚聲度
絃摘聲蹙臑抑揚聲調絃齪掠聲長彈掉搦聲楚清側
聲雅質側聲蠲扶輪指聲宛美清聲高望遠側聲凡此
二十四聲為從聲也
右七絃為正十三暉為副正副相應一絃合十三種升
降同為九十一聲琴含太虛一氣運九十種聲如此其
變亦已盡矣
至於取聲之法又有木有汎有散有末有剔有擽有擘
有綽有璅有齪有倫以摠之誠去四清二變以諧音律
則琴音調而天下治矣
左指按絃因指打聲振動左指令著面左指擊絃隱隱
如雷是木聲也
左微按絃右手擊絃泠泠然輕清是汎聲也
左指不按不擊絃鏘鏘然如鐘鐸是散聲也
左指按絃右指打聲抑蹙向前後令聲下惆悵是散聲
也
右指向下末二三絃左指不著是末聲也
右指向上剔一絃是剔聲也
右食指第一横文向上蹙擽二三絃畢舉其食指合勢
望天是擽聲也
右指向上擘二絃為擘聲右指向下反剔一絃為綽聲
右指掐食指第二横文上向下擊下絃從寬至急可十
餘聲為璅聲
右兩指各按一絃齊聲打為齪聲
右兩指倫次共一絃為倫聲
琴箋圖式(趙勰)
琴面制度
琴腹制度
琴底制度
古琴式
雜書琴事(蘇軾)
家藏雷琴
余家有琴其面皆作蛇腹紋其上池銘云開元十年造
雅州靈開材其下池銘云雷家記八曰合不曉其八曰
合為何等語也其嶽不容指而絃不收此最琴之妙而
雷琴獨然求其法不可得乃破其所藏雷琴求之琴聲
出於兩池間其背微隆若薤葉然聲欲出而隘裴回不
去乃有餘韻此最不傳之妙
歐陽公論琴詩
昵昵兒女語恩怨相爾汝劃然變軒昂勇士赴敵場此
退之聽穎師琴詩也歐陽文忠公嘗問僕琴詩何者最
佳余以此答之公言此詩固竒麗然自是聽琵琶詩余
退而作聽杭僧惟賢琴詩云大絃春温和且平小絃廉
折亮以清平生未識宫與角但聞牛鳴盎中雉登木門
前剝啄誰扣門山僧未閑君勿嗔歸家且覓千斛水淨
洗從前箏笛耳詩成欲寄公而公薨至今以為恨
琴非雅聲
世以琴為雅聲過矣琴正古之鄭衛耳今世所謂鄭衛
者乃皆胡部非復中華之聲自天寳中坐立部與胡部
合自爾莫能辨者或云今琵琶中有獨彈往往有中華
鄭衛之聲然亦莫能辨也
琴貴桐孫
凡木本實而末虛惟桐反之試取小枝削皆堅實如蠟
而其本皆中虛空故世所以貴孫枝者貴其實也實故
絲中有木聲
戴安道不及阮千里
阮千里善彈琴人聞其名多往求聽不問貴賤長幼皆
為彈之神氣冲和不知向人所在内兄潘岳每命鼓琴
終日達夜無忤色識者歎其恬澹不可榮辱戴安道亦
善鼔琴武陵王晞使人召之安道對使者破琴曰戴安道
不為王門伶人余以謂安道之介不如千里之達
琴鶴之禍
衛懿公好鶴以亡其國房次律好琴得罪至死乃知燒
煮之士亦自有理
天隂絃慢
或對一貴人彈琴者天隂聲不發貴人怪之曰豈絃慢
故或對曰絃也不慢
桑葉揩絃
琴絃舊則聲闇以桑葉揩之輒復如新但無如其青何
耳
書醉翁操後
二水同器有不相入二琴同手有不相應今沈君信手
彈琴而與泉合居士縱筆作詩而與琴會此必有真同
者矣本覺法真禪師沈君之子也故書以寄之願師晏
坐靜室自以為琴而以學者為琴工有能不謀而同三
合無際者願師取之元祐七年四月二十四日
書林道人論琴碁
元祐五年十二月一日游小靈隠聽林道人論琴碁極
通妙理余雖不通此二技然以理度之知其言之信也
杜子美論畫云更覺良工心獨苦用意之妙有舉世莫
之知者此其所以為獨苦歟
書仲殊琴夢
元祐六年三月十八日五鼔船泊吳江夢長老仲殊彈
一琴十三絃頗壞損而有異聲余問云琴何為十三絃
殊不荅但誦詩曰度數形名豈偶然破琴今有十三絃
此生若遇邢和璞方信秦箏是響泉夢中了然諭其意
覺而識之今晩到蘇州殊或見過即以示之寫至此筆
未絶而殊老叩舷來見驚嘆不已遂以贈之時去州五
里
書王進叔所蓄琴
知琴者以謂前一指後一紙為妙以蛇蚹紋為古進叔
所蓄琴前幾不容指而後劣容紙然終無雜聲可謂妙
矣蛇蚹紋已漸出後日當益增但吾輩及見其斑斑焉
則亦可謂難老者也元符二年十月二十三日與孫叔
靜皆云
文與可琴銘
文與可家有古琴予為之銘曰攫之幽然如水赴谷醳
之蕭然如葉脱木按之噫然應指而長言者似君置之
枵然遺形而不言者似僕與可好作楚詞故有長言似
君之句醳釋同鄒忌論琴云攫之深醳之愉此言為指
法之妙爾
元豐四年六月二十三日陳季常處士自岐亭來訪
予攜精筆佳紙妙墨求予書會客有善琴者求予所
寶琴彈之故所書皆琴事
古琴疏(虞汝明)
余少好書復好琴至老不衰近尤喜觀虞初夷堅家言
中有琴事輒命毛先生志之名曰古琴疏始于伏羲終
于六代凡若干則以示同好庶幾有博雅君子續而補
之禆其弗逮非高山流水間一暢事乎壬寅人日識
伏羲時嬰䃌貢梓帝命下相柏皇斵而為琴一曰丹維
二曰祖床三曰委文四曰衡華
黃帝合符于釜山歸大鴻鼓清角之琴以娛帝
祝融取榣山之櫬作琴彈之有異聲能致五色鳥舞于
庭中琴之至寶者一曰皇來二曰鸞來三曰鳳來故生
長子即名曰琴
鄒屠氏帝嚳之妃也以碧瑤之梓為琴飾以㻬琈寶玉
故名㻬琈
帝俊有琴曰電母(一作字缺)每夏月電光一照則絃自鳴此
與豐山之鐘謂之霜鳴皆異寶也
晏龍者帝俊之子也有良琴六一曰菌(一作菌)首二曰義
輔三曰蓬明四曰白民五曰簡開六曰垂漆
素女播都廣之琴温風冬飄素雪夏零鸞鳥自鳴鳳鳥
自舞靈夀自花
帝相元年條谷貢桐芍藥帝命羿植桐于雲和命武羅
伯植芍藥于後苑武羅伯諫曰帝方崇厥德怪草奇木
懼遷厥嗜宜食駕車之善馬帝不從于是作誼諫羿乃
伐桐為琴以進帝帝善之名曰條谷帝稍移于音樂不
聽政事為羿所逐居于商丘援琴作源水之歌歌曰涓
涓源水不壅不塞轂既破碎庸大其輻事已敗矣乃重
太息
大戊三十一年伊陟作琴名曰國阿
周宣王有琴曰嚮風背銘云墻有耳伏寇在是武王之
遺器也宣王每朝姜后輒以此銘援琴奏之王于是益
兢兢不怠中興之成后與有力焉
齊桓公使甯戚叩牛角而歌哀公鼓號鐘之琴以和之
侍者莫不涕下命後車以歸
宋華元獻楚莊王以繞梁之琴鼓之其聲嫋嫋繞于梁
間循環不已楚王樂之七日不聽朝其音始歇樊姬進
曰君淫于樂矣昔桀好妺喜之瑟而亡其身紂聽靡靡
之音而喪其國今君繞梁是樂七日弗朝君樂亡身喪
國乎于是以鐵如意鎚琴而破之
祝牧入山樵採得異木其狀類琴因斵成之名曰太古
與妻偕隠嘗作歌鼓之曰天下有道我黻子佩天下無
道我負子戴優哉游哉聊以卒歲相樂以終身
楚王子無虧有琴曰青翻後質于秦不得歸因撫琴歌
曰洞庭兮木秋涔陽兮草衰去千里之家國作咸陽之
布衣
昔恒山有雙白鶴化為二神女舞于臺上已而拊落霞
之琴歌清吳春波之曲遍山俱響
秦惠文有琴一曰宣和二曰閑邪故夏矦湛琴賦云聊
閑邪于五絃兮翼宣和于萬里
荆軻劫秦王將刺之王曰寡人好琴願聽一曲而就死
軻許之因命琴女文馨奏曲曲曰羅縠單衫可掣而絶
三尺屏風可超而越鹿盧之劒可負而拔王從其言遂
得脱後名其琴曰超屏
琴鼓山者昔仙人卭疏嘗鼓鳳修之琴于此山故名琴
鼔亦名鳳修
司馬相如作玉如意賦梁王悦之賜以綠綺之琴文木
之几夫餘之珠琴銘曰桐梓合精
張安世五歲能鼔琴讀書過目成誦後為成帝侍中其
所寳琴二一曰秋梧疎雨一說四字即琴銘也二曰白
鵠背有子野兩字
趙飛燕與宫奴赤鳳暱後赤鳳懼事泄亡去后思之不
已製赤鳳來曲恒援琴而歌之未嘗不淚下名其琴曰
鳳皇帝卒不覺也
張機字仲景南陽人受業于張伯祖精于治療一日入
桐柏覓藥草遇一病人求診仲景曰子之腕有獸脈何
也其人以實具對乃嶧山穴中老猿也仲景出囊中丸
藥畀之一服輒愈明日其人肩一巨木至曰此萬年桐
也聊以相報仲景斵為二琴一曰古猿一曰萬年
韋玄成有琴曰常清玄成字少翁孟六代孫累官至太
常
崔駰涿郡人字亭伯有琴曰卧水背銘曰空桑之桐泗
濱梓丁緩造琴于策底彈之福降夀靡已李斯小篆
桓驎字元龍有琴曰叢竹流風榮之孫也
建武十一年蓋國女主遣使獻五絃琴中國制也上有
十六字皆鵠頭書惟首伊王二字可識故名曰伊王琴
上寶之
傅毅字仲武有琴銘曰永寶科斗蟲篆
吳人有燒桐以爨者蔡邕聞其爆聲曰此良材也因請
之削以為琴號曰焦尾
荀季和(淑)有琴曰龍唇一日大風雨失去三年後復大
風雨有黑龍飛入李膺堂中膺諦視識之曰此荀季和
舊物也登即送還季和恐復飛去嵌金于背曰劉累以
厭之改名曰飛龍
吳叔治(修)夏月納凉門外時聞桐樹下有琴聲後一胡
請以五百金買此樹叔治曰金欲得耳第吾自以口就
食即見此樹今何忍伐之後叔治出為北海主簿歸已
為族人賣去久之胡以二琴至示叔治一曰隂姬一曰
陽娃不加少漆斵磨光毫其文宛然各有仙女弄琴之
狀云凉天月夜不鼔而自鳴請留其琴以一相報叔治
拒而不受
潘正叔尼有琴題曰抱寢八分書
楊公回方有琴刻云東安造
沈玩琴曰霜霄鐵馬
横陽令賀韜得吹臺之桐為琴二一曰嘯魚二曰恒夀
張弘靖有古琴漆光盡退色如墨石銘曰落花流水一
夕聞鼠聲甚急懼囓琴書命婢以火燭之見有斷絃繫
得一鼠弘靖異之改名曰鼠畏
孫登鼔一絃之琴五音俱備後人效之名曰孫仙
宋太祖琴曰靡玉即命蕭思話彈于鍾山賜銀鍾酒者
也
戴逵有琴號曰黑鵠背刻讃云至人託玩道德宣情微
音虚遠感物悟靈皆小篆書後不應武陵王召對使破
之無不惋惜
戴仲若逵子也有琴曰躍魴兄勃有琴曰應谷作垂露
書
王敬伯琴曰感靈舊說敬伯一日泊江渚中是夜月明
露下敬伯悽然心動援琴微弄因感劉惠明亡女之靈
相就如平生敬伯復撫絃歌曰低露下深幕垂月照孤
琴空絃咽宵淚誰憐此夜心女和之曰歌宛轉琴復哀
願為烟與霧氛氲共此懷故成此名
王韶之琴曰西省晨風韶之字休泰偉子也
宣城王鸞有古琴𫝊是始元中物背銀嵌谷風二字細
古篆文王極愛重之一日命謝脁為詩詠之詩成王大
擊節稱賞遂用為驃騎脁字玄暉其詩曰洞庭風雨幹
龍門生死枝雕刻紛布濩沖響鬱清危春風搖蕙草秋
月滿方池是時别鶴呌侵淫客淚垂
花靜婦沈滿願有寳琴蛇腹斷紋銘曰深松候月鳳鳥
大篆書女紅小間未嘗離手嘗有詩云逶迤起塵唱宛
轉繞梁聲調絃可以進蛾眉畫不成
吳邁遠琴銘曰邁遠
何仲弘(偃)為吏部尚書有琴曰霜空雁響
虞龢琴刻曰歷山夜雨虎爪林梅花斷紋
虞炎會稽人少時至秦望山見獵人得一鹿向炎悲鳴
炎買而放之後過山下遇一人贈以古琴忽不見背有
芝英書不可辨後示沈約約覽久之曰土離塵曾獲貝
遇文惠至驃騎十二字也是時已為文惠太子所重官
至驃騎將軍矣沈嘆異久之蓋土離塵鹿也曾獲貝贈
也始悟其為放鹿報也
梁武帝賜張士簡(率)玉琴一張琴首金嵌灌木春鶯四
字遒勁有法
柳文暢(惲)琴號曰春風
徐修仁(勉)琴銘曰貧士舊𫝊即五柳先生無絃琴
薛德音生時有人送琴銘曰德音下又有五字曰天水
趙取利故小字天水名德音
樂府解題(吳兢)
伯牙操
伯牙學琴於成連先生成連曰吾師子春在海中能移
人意與俱往至蓬萊山留伯牙曰此居習之吾將迎師
刺船而去旬日不返伯牙但聞水聲澒洞山林冥杳禽
鳥啼號乃嘆曰吾師謂移人意者謂此也援琴而歌頓
悟其妙旨
白頭吟
司馬相如將聘茂陵女為妻文君作白頭吟云凄凄重
凄凄嫁女不須歸願得同心人白頭不相離相如以是
絶乃不聘
雉朝飛
齊宣王時牧犢子五十無妻見雉相隨而作此曲
别鶴操
商陵牧子妻五年無子父母將令改娶妻聞之作此曲
烏夜啼
宋彭城王義康與義慶相見而哭帝怪之徵還大懼妓
妾夜聞烏啼叩閣曰明當有赦乃改南州遂作此曲
藁砧今何在
藁砧為夫也山上復有山言夫出也何時大刀頭問何
時還也破鏡飛上天言月半時還也
雜合詩
孔融作合其字以成文
泰山吟
薤露歌一名蒿里行又名泰山吟
挽柩歌
漢武時李延年分二曲以薤露送王公貴人以蒿里送
士庶令挽柩者歌又通謂之挽柩歌
烏生八九子
古詞言烏生八九子端坐秦氏樹言烏生子當在巖今
來坐樹間故為彈所殺
陌上桑
舊說邯鄲女子姓秦名羅敷為王仁妻仁事趙王為家
令羅敷採桑陌上趙王見而悦之置酒將奪焉羅敷善
箏作此曲自明不從
東門行
古詞云出東門不願歸言士有貧不能安拔劒將去其
妻止之曰時清不可為非願共餔麋不求富貴
君馬黃
言君馬黃臣馬蒼三馬同逐臣馬良嘆無罪見逐也
明妃曲
明君即昭君晉文帝諱改焉琴操載昭君齊人王穰女
極美獻之元帝數年帝未見之因單于入朝帝宴之禁
中後宫執事嬪御皆侍昭君在列酒酣帝曰欲以一女
遺單于誰能行者昭君怨帝即出請往帝見悔之舊說
不同
大垂手
言舞而垂其手亦有小垂手及獨搖手之類
坎侯
漢武滅南越祠太一后土令樂人依琴造坎言坎坎應
節也侯工人之姓因曰坎侯後訛為箜篌也
定情篇
漢繁欽所作若臂環致拳拳指環致殷勤耳珠致區區
香囊致扣扣跳脱致問佩玉結恩皆婦人敘志之詞也
合歡詩
晉楊方所作食共並根穗飲共連理杯衣同雙絲綃寢
共無縫裯坐必接膝行必攜手如鳥同心如魚比目利
斷金石密逾膠漆也
大山小山
招隠詞本楚聲淮南王安所作大山小山擬詩之大雅
小雅也
驃國樂頌(闕名)
聖天子宅位二十有三載輔臣司徒公鎮蜀十有七年
驃國王子獻其樂器躬總樂工踰萬里自至於蜀司徒
公中書令南康王使者護送於北闕下小臣感至化之
光明殊懃懋績之昭炳繼詩人之為頌序曰聖朝擁神
休合靈符化隋為唐邁漢超周與唐虞比崇玄功不宰
至理無朕聲教所洎動於無心驃國五印度之種也其
風聲教義與中印度同觀風雲占星氣知中國聖人聞
中國聖教乃踰越險異崎嶇國俗筋力殫耗形氣瘁然
銜感至仁瞻望唐德遂其忠懇果達神都觀其恭肅莊
虔動必中禮吹蠡擊鼔式舞且歌纓絡四垂珠璣粲發
既貴而麗爛然可觀自漢以還有德所感文字或至聲
樂未聞聆其聲也幽若竽籟靜如景風曲度回薄將遠
而近浮軼雙闕徘徊九域條暢遐邃若翺若止精烈輾
轉參差無窮時因回飈擁在高閣此至和之音也其舞
節周章宛翳順序卑述若威鳳族舉丹鶴羣翔環合聚
散將軒如止促度應節屈伸若飛風生幡幢氣逸竽箾
俯僂擎跪前後有聲周流萬變肅然而卒長袂侈袖拂
面約身於是綿駒陳左之徒慙口沮色不能進上此至
敬之容也初驃國之王舉國送之且訓其子曰聖唐恩
澤宏被八埏相君勲德著於四海今布於外野欵我塞
門猶懼邊吏抑而不達非聖德之至何臻於此乎且夫
溟渤之外沙石為閡卑濕沮洳澶漫冥昧經過昆侖或
窮河源顛沛雪山陵競玉門回繚阻深不知其近遠方
造於蜀得非潛靈幽贊成國盛美大司徒勲伐焜耀圖
牒發揮紬緗曷以覩斯樂識斯人上至於再三展而閱
之賜與霶霈又付史臣下太常附伶官隸樂章薦清廟
設明堂同萬國合八荒詔曰惟爾司徒臯敬敷五教在
寬使遠人來格公守邊之勲也朕何德焉南康受命色
如不容陛下垂天地之仁仁覆九有驃國之獻有為而
來西南微臣敢偷天功以奉疆理眇然鯫生感君聖臣
忠遠方來同遂作頌曰驃國之人來自絶垠遠貢異樂
作愉聖君明珠璘彬彩旄繽紛婆娑槃跚繚繞逡巡南
康肄習貢於内庭的的軒軒有儀有聲書於紬緗畫以
丹青助祭執䞇羅于廟庭南康之鎮開扃洞關忠賢羣
后勲加百蠻惟昔之盛音聲亹亹巴渝雜戲高祖勃起
白狼之至漢明致理獻詩作歌第彼功美豈若驃國來
循萬里進貢其音感愛其子詳其曲度潛應簫韶感我
康時盛我清朝赴水湯湯入林蕭蕭鏗鏘八音蓊鬱繁
條窮地盡理掩古越今載和耳目旁感飛沈上調薰風
合以虞琴詩頌奏御王澤惟深
唐樂曲譜(高似孫)
太宗四曲
傾杯曲(長孫無忌作)樂社曲(魏徵作)
英雄樂曲(虞世南作)
高宗七曲
景雲河清曲(亦名燕歌景雲見河水清張文收為之)
喜慶善樂破陣樂承天樂
一戎衣大定樂(伐高麗宴洛陽城門觀屯營教舞按新征用武之勢)
八紘同軌樂(高麗平天下定)夷羌賓曲(遼東平李勣作是曲)
明皇三十四曲
立部八曲(太常選坐部伎無性識者退入立部伎又選立部伎無性識者退入雅樂部則雅聲)
(可知一作可和)
一太平安舞二太平樂安舞(太平並周隋遺音)
三破陣樂四慶善樂
五大定樂六上元樂
七聖夀樂八光聖樂
坐部伎六曲
一燕樂二長夀樂
三天授樂(武后天授年作)四烏歌萬歲樂(武后時有烏能人言萬歲)
五龍池樂(明皇為郡王時賜第隆慶坊坊之南地忽變為池中宗泛之以厭其祥明皇即位乃)
(作龍池樂)
六小破陣樂半夜樂
還京樂(明皇自潞州還京師夜半舉兵誅韋后故作此樂)
文成曲(明皇作)
霓裳羽衣曲(河西節度使楊欽述獻一說羅公遠與明皇遊月宫見仙女數百皆素練霓裳)
(問其故曰云云故作是曲)
玄真道曲(道士司馬承禎奉詔作)大羅天曲(茅山道士李會元作)
紫清上聖道曲(工部侍郎賀知章作)
景雲九真紫極
小長夀承天樂
順天樂二曲(並太清宫成太常卿韋縚作)
君臣相遇樂曲(商調韋縚作)
荔枝香(貴妃生日張樂長生殿奏曲未有名會南方進荔枝故名荔枝香)
梨園法曲(法曲本隋樂其音清而近雅煬帝厭其聲淡明皇愛之選坐伎三百人教之梨園宫)
(女數百亦為梨園子弟)
凉州伊州甘州(天寶樂曲皆以邊地名之又詔道調法曲與胡部新聲合作)
千秋節(明皇生日作)
代宗二曲
寶應長寧樂(代宗復二京梨園供奉官劉日進獻十八曲宫調)
廣平太一曲(大歷元年作)
德宗四曲
定難曲(河東節度馬燧獻)繼天誕聖樂(德宗生日昭義節度王虔休獻)
中和曲(德宗生日作)孫武順聖樂(山南節度于頔獻)
文宗二曲
雲韶法曲霓裳羽衣舞曲(此二曲文宗詔太常卿馮定采)
(開元雅樂作也臣下功高者賜之又改法曲為仙韶曲)
武宗一曲
萬斯年曲(李德裕命樂工作萬斯年曲以獻)
宣宗一曲
播皇猷曲(帝自製宴禮用之)
籟紀(王叔齋)
條風
一曰炎風起自變天方土之蒼門從東北來
明庶風
一曰谷風起自界天開明之門從東方來
清明風
起自陽天波母之門從東南來
景風
一曰凱風又曰薰風亦曰巨風起自赤天之暑門從南
方來
凉風
起自朱天編駒之白門從西南來
閶闔風
一曰盲風又曰飂風亦曰泰風起自成天之閶闔門從
西方來
不周風
一曰麗風起自幽天幽都之門從西北來
廣莫風
一曰寒風又曰凉風起自玄天之寒門從北方來
雷
隂陽相薄而為雷天地之鼔也
雨
隂陽相蒸為雨
霰
一曰霄雪水雪雜下也雪自上下為温氣所搏故曰陽
之專氣為霰
雹
霰之流也隂氣暴上雨則凝結成雹故曰隂之專氣為
雹
雪
水下遇寒而凝因風相襲而成雪也
餘溜
雨後簷溝餘瀝也
野哭
野哭者死喪離别激於中而發也
聞嘆
聞嘆者聞人之嗟嘆聲也
孤嘯
嘯吹聲也又蹙口出聲也
市譁
市譁者來城郭競市之喧囂也
村唱
村唱者村落之謳吟里巷之聲調也
宵舂
宵舂者民家夜碓杵臼之聲也
夜織
夜織者閨中機杼之聲也
擣衣
擣衣者秋深治衣之聲也
城柝
城柝者邏卒之柝聲也
戍鼓
戍鼓者郡縣嚴更之鼔聲也
昏鐘
昏鐘者節蚤夜之鐘聲也
巷笛
巷笛者村巷吹笛聲也
邊笳
邊笳者胡人捲蘆葉吹之作聲也
歸輪
歸輪者驅車之聲也
鳴楫
鳴楫者操舟之楫聲也
灘聲
水石相激聲也
潮聲
七發曰觀濤廣陵之曲江
谷聲
谷聲者虛谷接物之聲也
林聲
林聲者林木和風之聲也
落葉聲
落葉聲者木葉脱落聲也
雞聲
雞聲者陽將升雞感之而為聲也
蛙聲
蛙聲者沮澤之鳴蛙也
子鵑
一名雋周蜀鳥也今在處有之
猨聲
猨聲者啼猨聲也
蟬聲
一曰蜩螗通謂之蟬
蟋蟀聲
蛬也一名促織
鴈聲
一曰陽鳥
烏聲
一曰蜀山鳥
鴟聲
一曰服鳥
嘯旨(孫廣)
夫氣激於喉中而濁謂之言激於舌而清謂之嘯言之
濁可以通人事達性情嘯之清可以感鬼神致不死蓋
出其言善千里應之出其嘯善萬靈受職斯古之學道
者哉(闕一字)君授王母母授南極真人真人授廣成子廣
成子授風后風后授嘯父嘯父授務光務光授堯堯授
舜舜演之為琴與禹自后迺廢續有晉太行山僊君孫
公獲之迺得道而去無所授焉阮嗣宗得少分其后湮
滅不復聞矣嘯有十五章句權輿正畢有十二法外
激内激含藏散越大沈小沈疋
叱五太五少
皆在十五章之内則嘯之妙音盡矣
權輿章第一
夫權輿者嘯之始也夫人精神内定心目外息我且不
競物無害者身常足心常樂常定然後可以議權輿之
門天氣正地氣和風雲朗暢日月調順然後喪其神亡
其身玉液旁潤靈泉外灑調暢其出入息端正其脣齒
之位安其頰輔和其舌端考擊於寂寞之間而後發圻
撮五太之精華高下自恣無始無卒者權輿之音近而
論之猶衆音之發調令聽者審其一音也耳有所主心
有所擊於情性和於心神當然後入之
外激以舌約其上齒之裏大開兩脣而激其氣令其出
謂之外激也
内激用舌以前法閉兩脣於一角小啓如麥芒通其氣
令聲在内謂之内激也
含用舌如上法兩脣但起如言殊字而激其氣令聲含
而不散矣
藏用舌如上法正其頰輔端其脣吻無所動用而有潛
發於内也
散以舌約其上齒之内寬如兩椒大開兩脣而激其氣
必散是為散也
越用舌如上法每一聲以舌約其上齶令斷氣絶用口
如言失字謂之越也
大沈用舌如外激法用氣令自高而低大張其喉令口
中含之大物含氣煌煌而雄者謂之大沈也
小沈用舌如上法小遏其氣令揚大小沈屬隂命鬼吟
龍多用之
疋用舌如上法如言疋字高低隨其宜
叱用舌如上法如言叱字高低隨其宜
五太者五色也宫商角徵羽所為之五太八九五少為
應故謂之太以配仁義禮智信此有音之本謂聲者皆
不逃五太但以宫商發應均使次序理則聲理亂則聲
亂
五少者五太之應五太自有隂陽然太權而言五太為
陽五少為隂用聲之至詳而後發凡十二法象一歲十
二月内激為黃鍾外激為應鍾大沈為太簇小沈為夾
鍾五太為姑洗五少為仲吕散為蕤賓越為林鍾疋為
夷則叱為南吕含為無射藏為大吕律吕相生而成又
此則十二法之首也
流雲章第二
流雲古之善嘯者聽韓娥之聲而寫之也淫潤流轉妙
中宫聲沈浮起伏若龍游戲春泉直上萬仞蒸鬱流雲
故曰流雲此當林塘春照晩日和風特宜為之始於内
激次散自含越小沈成於疋叱且五少則流雲之旨備
矣其音有定所之若龍若虎若蟬若鬼一發之後更無
難撓亦由易之有可適而不滯凡十二嘯之變態極矣
夫琴象南風笙象鳳嘯笛象龍吟凡音之發皆有象故
虎嘯龍吟之類亦音聲之流今所序故於后
深谿虎章第三
深谿虎者古之善嘯者聽谿中虎聲而寫之也雄之餘
怒之末中商之初壯逸寬恣略不屈撓若當夏鬱蒸華
果四合特宜為之始於内激既藏又含外激而沈終於
五少而五太則深谿虎之音備矣
高柳蟬章第四
高柳蟬者古之善嘯者聽而寫之也飄揚高舉繚繞縈
徹咽中角之初清楚輕切既斷又續華林修竹之下特
宜為之始於大沈次以五少激散越繫而令清終以小
沈則高柳蟬之音備矣
空林夜鬼章第五
空林夜鬼者古之善嘯者夜過空林而寫之也點滴蟋
蟀鐵竊璚絶輕不舉纖不滅中徵之餘濃雪達旦凄風
飛雪之時特宜為之奏之當以道法先呼羣鬼聚於空
林之中遞為應命心當危危然若有所動始於内激次
以五少三去宫商耳以越連之則空林夜鬼之旨備矣
巫峽猿章第六
巫峽遠者古之善嘯者聞而寫之也幽隱深邃在山數
里之外若自外而至自高而下雜以風泉瀑布之響迥
然出於衆聲之表中羽之初日暎空山風生衆壑特宜
為之初以内激灱灱五連之前二緩而低後三急而高
錯總偏反則巫峽猿之旨備矣
下鴻鵠章第七
下鴻鵠者出於師曠清角之旨古之善嘯者聽而寫之
也其聲寬綽浩渺不絶以節洪洞不絶既上未上寬大
内外聞而樂之輕浮遒急聞而惡之嘗奏則求此一一
聽之愛惡分明鴻鵠下矣且善嘯者其聲至遠不越數
百尺鴻鵠翔於冥冥之間曷由聞而下也蓋激氣出於
脣齒之間妙聲轉於風景之際則風景和風景和則元
氣下降翔雲之間游元氣之上有不隨而下哉若高秋
和風景麗特宜為之先以外激翔風數十發聲次以疋
叱然復純以五太終以散越成之三奏而清風臻五奏
而流雲卷九奏而鴻鵠降則下鴻鵠之音備矣
古木鳶章第八
古木鳶古之善嘯者聞而寫之也飛射哀咽洪洞綿遠
若有所不足鬱鬱振蕩適斷又續寒郊原野隂風若霧
特宜為之始於内激長引之次疋叱又散則古木鳶之
音備矣
龍吟章第九
龍吟者龍吟水中古之善嘯者聞而寫之也深沈汩没
重厚濕潤高不揚不殺聲中宫商傍暎嵓巒俯對潭洞
特宜為之先以内激次含又藏五太終以沈則龍吟之
旨備矣
動地章第十
動地者出於公孫其音師曠清徵也其聲廣博宏壯始
末不屈隠隠習習震霆所不能加鬱結掩遏若將大激
大發又以道法先存以身入於太上之下鼔怒作氣阿
叱而令山嶽俱舉將手出於外夫坤儀至厚地道至靜
而以一嘯動之不亦異乎然有所動之何者夫人心志
而發乎氣氣激於外而成於聲聲含太宫太商自然與
四氣相合則吕動律應陽行隂伏必陽藏而動隂隂藏
而動陽當藏而動之則振發不定地居隂陽之上焉有
所負者動而所据能息哉然則聲作而見動地之道知音
樂之有感不必其震動然後謂動地之聲地氣閉涸煙
凝隂沍特宜為之先以内激次以大沈藏含悉作動以
五太成之則動地之音備矣
蘇門章第十一
蘇門者僊君隱蘇門所作也聖人述而不作音律之道
廣成務光以陶性靈以演大道非有以成聲音作程品
也昔人有游蘇門時聞鸞鳳之聲其音美暢竒異假為
之鸞鳳鸞鳳有音而不得聞之蘇門者焉得而知鸞鳳
之響后尋其聲迺僊君之長嘯矣僊君之嘯非止於養
道怡神蓋於俗則致雍熙於時則致太平於身則道不
死於事則攝百靈御五雲於萬物則各得其所感應之
效莫近於音而僊君得之至於飛走禽獸嘯之末者晉
阮嗣宗善嘯聞僊君以為己若往詣焉方被髮握坐籍
再拜而請之順風而請者三承風而請者再僊君神色
自若竟無所對籍因長嘯數十聲而去僊君料籍固未
遠因動清角而嘯至四五發聲籍但覺林巒草木皆有
異聲須臾飄風暴雨忽至已而鸞鳳孔雀繽紛而至不
可勝數籍既懼又喜而歸因傳寫之十得其二謂之蘇
門今之所傳者是也深山大澤極高極遠宜為之先發
五太五少沈激内外一十二法備舉方少得蘇門之音
矣
劉公命鬼章第十二
劉公命鬼僊人劉根之所為也昔劉根道成雅好長嘯
為太守所屈因嘯召太守七世之祖立至其聲清淨徑
急中人已下惡聞之雖志人好古嘯者多不肄習以故
其聲多闕後之人莫能補者謂之元剛格先以五少之
三去宫商次用内激大小沈終以疋叱則劉公命鬼之
聲備矣
阮氏逸韻章第十三
阮氏逸韻者正阮籍所作也音韻放逸故曰逸韻用法
多比權輿與流雲之鱗轣十二間無約束多散越大雅
君子與常才齷齪者皆宜聽之天氣清肅氛垢之外迺
可雜塤箎俗態之樂鄭衛入耳善嘯者多能為之林泉
逸人每為呼風亦偶作一韻法寄在衆之中興短則短
之興盡則止則阮逸韻之旨備矣
正章第十四
正者正也深遠極大非常聲所擬近代孫公得之人未
之聽致平和而却老不死者此聲也今有義亡其聲
畢章第十五
畢者五聲之極大道畢矣堯舜之後有其義亡其聲
嘯旨不著作者氏名觀其命辭殆似出於唐人而
今不可考矣是書人間罕傳書序謂王母授南極
真人真人授廣成子其說誕妄不經惟十有二法
及載孫登阮籍則誠可謂得嘯之旨者序又謂登
無所授而籍之後湮滅無聞予向嘗以使事道經
洛陽遊蘇門山訪孫阮遺跡思鸞鳳之聲不可得
聞為之怏悒夫人之聲即天地之聲也人有古今
而聲無古今是書既行安知山林之下無孫阮者
出然則豈終於湮滅而無聞也哉正德庚辰虎丘
老樵都穆跋
玄真子漁歌記(李德裕)
德裕頃在内庭伏覩憲宗皇帝寫真求訪玄真子漁歌
歎不能致余世與玄真子有舊早聞其名又感明主賞
異愛才見思如此每夢想遺跡今乃獲之如遇良寶於
戱漁父賢而名隠鴟夷智而功高未若玄真隠而名彰
顯而無事不窮不達其嚴光之比歟處二子之間誠有
裕矣長慶三年甲寅歲夏四月辛未日潤州刺史兼御
史大夫李德裕記
漁歌如左
烟波釣徒玄真子張志和
西塞山邊白鷺飛桃花流水鱖魚肥青箬笠綠蓑衣斜
風細雨不須歸
右一
釣臺漁父褐為裘兩兩三三舴艋舟能縱櫂慣乘流長
江白浪不曾憂
右二
霅溪灣裏釣漁翁舴艋為家西復東江上雪浦邊風笑
著荷衣不歎窮
右三
松江蟹合主人歡菰飵蒪羹亦共飡楓葉落荻花乾醉
泊漁舟不覺寒
右四
青艸湖中月正圓巴陵漁父櫂歌連釣車子橛頭船樂
在風波不用仙
右五
觱篥格(段成式)
觱篥本名悲篥番人以角為之後乃以笳為首以竹為
管所法者角音故曰角
革角長五尺形如竹筒鹵簿軍中皆用之或竹木或皮
又有剝楊樹皮捲成觱篥以竹為管而吹之亦有用桃
皮者
南蠻多用蘆葉捲吹
玄女請制角二十四法雷雹聲
吹角三部有長鳴中鳴長鳴曼聲激昂中鳴尤更悲切
番角者後漸用之横吹李延年因番曲更造新聲二十
八解
後解唯存黃鵠隴頭出關入關出塞入塞折楊柳黃覃
子赤之楊望行人十曲
教坊家有觱篥部其吹曲破斷送用之
白詩剪削乾蘆插寒竹
觱篥即今頭管
柘枝譜(樂史)
樂苑云羽調有柘枝曲商調有掘柘枝此舞因曲為名
用二女童帽施金鈴抃轉有聲其來也于二蓮花中藏
之花拆而後見對舞相呈名蓮花舞
昔人云歌舞輕徊其解佩褫紳不待低帷昵枕莫如柘
枝舞云
漢靈好番舞鼓吹
宋孝武帝大明中以鞞拂雜舞合之鐘石又不特女技
也
舞有大垂手小垂手字舞花舞字舞以身亞地布成字
如作天下太平字者是也花舞者著綠衣偃身合成花
即柘枝舞有花心者是也
漢則巴渝舞女舞晉則白紵舞幡舞扇舞唐則霓裳舞
視柘枝舞態曲調各有攸勝
昔人謂柘枝軟舞婆娑曼延婆娑舞態也曼延舞綴也
管絃記(闕名)
霓裳羽衣曲凡十三疊前六疊無拍至第七疊方謂之
疊遍
霓裳一名法曲獻仙音明皇入月宫記其曲遂于笛中
寫之
蔡翼琴曲載有大小胡笳十八拍平調昭君三十六拍
琴以散名如廣陵散云散是曲名如摻弄摻淡序引之
類
鼓有漁陽參搥搥及撾並擊鼔杖也參撾是擊鼔之法
琵琶有八十四調内黃鍾太簇林鍾宫聲彈不出止二
十八調
馬融狀長笛空洞無底剡其上五孔一孔出其背似今
之尺八也
胡角有雙角即今畫角後用之横吹有大横吹部小横
吹部
銅鼓形如坐塾而空其下兩人舁行拊之聲如鞞鼔響
亮不下鳴鼉
鼓吹格(闕名)
鼔吹自古用之格則各有名義說者云鼔自鼓鼙吹自
竽籟之屬
列于殿庭者為鼔吹
從行鼓吹為騎吹
漢代有黃門鼓吹
漢有鼔吹短簫鐃歌皆軍中馬上道路所奏通謂之鼓
吹
漢鼓吹以賜有功
魏晉之代給用鼓吹甚輕晉牙門督將五校悉有鼓吹
朱鷺等二十二曲列于鼓吹謂之鐃歌軍禮愷樂用之
魏代鼓吹長簫依聲伎錄並皆云絲竹合作執節者歌
衙門譙樓時其鼔吹
謝尚詣庾翼于武昌諮事翼以鼓吹賞尚射破便以其
副鼓吹給之
樂府雜錄(段安節)
雅樂部
宫懸四面天子樂也軒懸三面諸侯樂也判懸二面大
夫樂也特懸一面士樂也宫懸四面每面五架架即簨
簴也其上安金銅仰陽以鷺鷥孔雀羽裝之兩面綴以
流蘇以綵翠絲紱為之也十二律上鐘九乳依月排之
每面石磬及編鐘各一架每架列鐘十二所亦依律編
之四角安鼔四座一曰應鼔(四旁有兩小鼓為&KR0615;鼓也)二曰腰鼓三
曰警鼔四曰雷鼔皆彩畫上各安寶輪以珠翠粧之樂
即有簫笙竽塤箎籥跋膝琴瑟筑將竽形似小鐘以手
將之即鳴也次有登歌皆奏法曲御殿即奏凱安廣(闕)
雍熙三曲宴羣臣即奏(闕)鹿鳴三曲近代内宴
即全不用法樂也郊天及諸壇祭祀即奏太和冲和舒
和三曲凡奏曲登歌先引諸樂逐之其樂工皆戴平幘
衣緋大袖每色十二在樂懸内已上謂之坐部伎八佾
舞則六十四人文武各半皆著畫幘俱在樂懸之北文
舞居東手執翟狀如鳳毛武舞居西手執戚文衣長大
武衣短小其鐘師及磬師登歌八佾舞并諸色舞通謂
之立部伎柷敔樂懸既陳太常卿押樂在樂懸之北面
太樂令鼓吹令俱在太常卿之後太樂在東鼓吹居西
協律郎二人皆執翬竿亦用綵翠粧之一人在殿上翬
竿倒殿下亦倒遂奏樂協律郎皆綠衣大袖戴冠
雲韶樂
用玉磬四架樂即有琴瑟筑簫箎籥跋膝笙竽登歌拍
板樂分堂上堂下登歌四人在堂下坐舞童五人衣繡
衣各執金蓮花引舞者金蓮如仙家行道者也舞在階
下設錦筵宫中有雲韶院
清樂部
樂即有琴瑟雲和箏其頭像雲笙竽箏簫方響箎跋膝
拍板戲即有弄賈大獵兒也
鼓吹部
即有鹵簿鉦鼓及角樂用絃鼗笳簫又即用哀笳以羊
角為管蘆為頭也警鼔二人執朱旛引樂衣文戴冠已
上樂人皆騎馬樂即謂之騎吹俗樂亦有騎吹也天子
鹵簿用大全仗鼓一百二十面金鉦七十面郊天謁廟
吉禮即衣雲花黃衣鼓四鉦二下山陵凶禮即衣雲花
白衣鼓二鉦二下册太后皇后及太子用鼔七十面金
鉦四十面謂之小全仗公主出降及册三公并祔廟禮
葬並用大半仗鼔四十面鉦二十面諸矦用小半仗鼓
三十面鉦十四面吉凶如上自太子已下册禮及葬祔
廟並無警鼔
驅儺
用方相四人戴冠及面具黃金為四目衣熊裘執戈揚
盾口作儺儺之聲以除逐也右十二人皆朱髮衣白褶
畫衣各執麻鞭辮麻為之長數尺振之聲甚厲乃呼神
名其有甲作食凶者沸謂食夢者騰蘭食不祥者覽諸
食名者祖盟強食其磔死寄生者桃根食箎者等振子
五百小兒為之衣朱褶青襦戴面具以晦日於紫宸殿
前儺張宫懸樂太常卿及少卿押樂正到西閣門丞并
太樂署令鼔吹署令協律郎並押樂在殿前事前十日
太常卿並諸官於本寺先閱儺并遍閱諸樂其日大宴
三五署官其朝寮家皆上棚觀之百姓亦入看頗謂壯
觀也太卿上此歲除前一日於右金吾龍尾道下重閱
即不用樂也御樓時於金雞竿下打赦鼔一面鉦一面
以五十人唱色十下鼔一下鉦以千下
熊羆部
其熊羆者有十二皆有木雕之悉高丈餘其上安版床
復施寶幰皆金彩粧之於其上奏雅樂含元殿方奏此
樂也奏唐十二時萬宇清月重輪三曲亦謂之十二按
樂具庫在望仙門内之東壁俗樂古都屬樂園新院院
在太常寺内之西北也開元中始别署左右教坊上都
在延政里東都在明義里以内官掌之至元和中只署
一所又於上都廣化里太平里兼各署樂官院一所
鼓架部
樂有笛拍板答鼓即腰鼓也兩杖鼓戲有代面始自北
齊神武弟有膽勇善鬭戰以其顔貌無威每入陣即著
面具後乃百戰百勝戲者衣紫腰金執鞭也鉢頭昔有
人父為虎所傷遂上山尋其父屍山有八折故曲八疊
戲者被髮素衣面作啼蓋遭喪之狀也蘇中郎後周士
人蘇葩嗜酒落魄自號中郎每有歌場輒入獨舞今為
戲者著緋戴帽面正赤蓋狀其醉也即有踏搖娘羊頭
渾脱九頭獅子弄白馬益錢以至尋撞跳丸吐火吞刀
旋槃觔斗悉屬此部
龜兹部
樂有觱篥笛拍板四色鼓揩羯鼔雞樓鼓戲有五常獅
子高丈餘各衣五色每一獅子有十二人戴紅抺額衣
畫衣執紅拂子謂之獅子郎舞太平樂曲破陣樂曲亦
屬此部秦王所制舞人皆衣畫甲執旗旆外藩鎮春冬
犒軍亦舞此曲兼馬軍引入場尤甚壯觀也萬斯年曲
是朱崖李太尉進此曲名即天仙子是也
曲部
樂有琵琶五絃箏箜篌觱篥笛方響拍板合曲時亦擊
小鼓鈸子合曲後立唱歌涼府所進本在正宫調大遍
小者至貞元初康崑崙翻入琵琶(闕)
玉宸殿故有此名合諸樂即黃鍾宫調也奉聖樂曲是
韋南康鎮蜀時南詔所進在宫調亦舞伎六十四人遇
内宴即於殿前立奏樂更番替換若宫中宴即坐奏樂
俗樂亦有坐部立部也
歌
歌者樂之聲也故絲不如竹竹不如肉迥居諸樂之上
古之能者即有韓娥李延年莫愁(樂府詩云莫愁在何處住在石城西艇子)
(搖兩槳催送莫愁來)善歌必先調其氣氤氲自臍出至喉乃噫其
詞即分抗墜之音既得其術即可致遏雲響谷之妙也
明皇朝有韋青本是士人嘗有詩三代主綸誥一身能
唱歌官至將軍開元中内人有許和子者本吉州永新
縣樂家女也開元未選入宫即以永新名之籍於宜春
院既美且慧善歌能變新聲韓娥延年殁後千餘載曠
無其人至永新始繼其能遇高秋朗月臺殿清虛㗋囀
一聲響𫝊九陌明皇嘗獨召李謨吹曲逐其歌曲終管
裂其妙如此又一日賜大酺於勤政樓觀者數千萬衆
諠譁聚語莫得魚龍百戲之音上怒欲罷宴中官高力
士奏請命永新出樓歌一曲必可止諠上從之永新乃
撩鬢舉袂直奏曼聲至是廣場寂寂若無一人喜者聞
之氣勇愁者聞之腸絶洎漁陽之亂六宫星散永新為
一士人所得韋青避地廣陵日夜憑闌于上河之上忽
聞舟中奏水調者曰此永新歌也乃登舟與永新對泣
久之青始亦晦其事後士人卒與其母之京師竟殁於
風塵及卒謂其母曰阿母錢樹子倒矣
大歷中有才人張紅紅者本與其父歌於衢路丐食過
將軍韋青所居在昭國坊南門裏青於街牖中聞其歌
者喉音寥亮仍有眉首即納為姬其父舍於後戶優給
之乃自𫝊其藝穎悟絶倫嘗有樂工自撰歌即古長命
西河女也加減其節奏頗有新聲未進聞先侑歌於青
青召紅紅於屏風後聽之紅紅乃以小豆數合記其拍
樂工歌罷青入問紅紅如何云已得矣青出云有女弟
子久曾歌此非新曲也即令隔屏風歌之一聲不失樂
工大驚異遂請相見欽伏不已再云此曲先有一聲不
穏今已正矣尋達上聽翊日召入宜春院寵澤隆異宫
中號記曲娘子尋為才人一日内史奏韋青卒上告紅
紅乃上前嗚咽奏云妾本風塵丐者一旦老父死有所
歸致身入内皆自韋青妾不忍忘其恩乃一慟而絶上
嘉歎之即贈昭儀也貞元中有田順曾為宫中御史娘
子元和長慶以來有李貞信米嘉榮何戡陳意奴武宗
已降有陳幼青南不嫌羅寵咸通中有陳彥暉
舞工
舞者樂之容也有大垂手小垂手或如驚鴻或如飛燕
婆娑舞態也蔓延舞綴也古之能者不可勝記即有健
舞軟舞字舞花舞馬舞健舞曲有稜大阿連柘枝劒器
胡旋胡騰軟舞曲有凉州綠腰蘇合香屈柘團圓旋甘
州等(字舞以舞人亞身於地布成字也花舞著綠衣偃身合成花字也馬舞者儱馬人著綵衣執鞭於牀)
(上舞蹀躞蹄皆應節奏也開元中有公孫大娘善舞劒器僧懷素見之草書遂長蓋准其頓挫之勢也)
俳優
開元中黃幡綽張野狐弄參軍始自漢館陶令石躭躭
有贓犯和帝惜其才免罪每宴樂即令衣白夾衫命優
伶戲弄辱之經年乃放後為參軍誤也
開元中有李仙鶴善此戲明皇特授韶州同正參軍以
食其禄是以陸鴻漸撰詞言韶州蓋由此也武宗朝有
曹叔度劉泉水醎淡最妙咸通以來即有范𫝊康上官
唐卿吕敬遷等三人弄假婦人大中以來有孫乾劉璃
缾近有郭外春孫有熊僖宗幸蜀時戲中有劉真者尤
能後乃隨駕入京籍于教坊弄婆羅大中初有康迺李
百魁石寳山大别有夷部樂即有扶南高麗高昌驃兹
康國疎勒西凉安國樂即有單龜頭鼔及箏蛇皮琵琶
蓋以蛇皮為槽厚一寸餘鱗介具亦以楸木為面其捍
撥以象牙為之畫其國王騎象極精妙也鳳頭箜篌卧
箜篌其工頗奇巧三頭鼓鐵拍板葫蘆笙舞有骨塵舞
胡旋舞俱於一小圓毬子上舞縱横騰踏兩足終不離
於毬子上其妙如此也
琵琶
始自烏孫公主造馬上彈之有直項者曲項者便於急
關中也古曲有陌上桑范曄石崇謝奕皆善此樂也開
元中有賀懷智其樂器以石為槽鵾雞筋作絃鐵撥彈
之貞元中有康崑崙第一手始遇長安大旱詔移南市
祈雨及至天門街市人廣較勝負鬭聲樂即街東有康
崑崙琵琶最上必謂街西無以敵也遂令崑崙登綵樓
彈一曲新翻羽調錄腰其街西亦建一樓東市大誚之
及崑崙度曲西市樓上出一女郎抱樂器先云我亦彈
此曲兼移在楓香調中及下撥聲如雷其妙入神崑崙
即驚駭乃拜請為師女郎遂更衣出見乃僧也蓋西市
豪族厚賂莊嚴寺僧善本姓段以定東鄽之聲翊日德
宗召入令陳本藝異常嘉奬乃令教授崑崙段奏曰且
請崑崙彈一調及彈師曰本領何雜兼帶邪聲崑崙驚
曰段師神人也臣小年初學藝時偶於鄰舍女巫授一
品絃調後乃易數師段師精鑒如此玄妙也段奏曰且
遣崑崙不近樂器十年使忘其本領然後可教詔許之
後果盡段之藝
貞元中王芬曹保保子善才其孫曹鋼皆襲所藝次有
裴興奴與鋼同時曹善運撥若風雨而不事扣絃興奴
長於攏撚類時人謂曹鋼有右手興奴有左手武宗初
朱崖李太尉有樂吏廉郊者師於曹鋼盡鋼之能鋼常
曰教人多矣未有此性靈弟子也郊嘗詣平泉别墅值
風清月朗攜琵琶池上彈蕤賓調忽聞芰荷間有物跳
躍之聲必謂是魚及彈别調即無所聞復彈舊調依舊
有聲遂加意朗彈忽有一物鏘然躍出池岸之上視乃
方響一片蓋蕤賓鐵也以指撥精妙律吕相應也
某門中有樂史楊志善琵琶其姑尤更妙絶姑本宣徽
弟子後放出宫於永穆觀中住自惜其藝常畏人聞每
至夜方彈楊志懇求教授堅不允且曰誓死不傳於人
也志乃賂其觀主求寄宿於觀竊聽其姑彈弄仍繫脂
鞓帶以手畫帶記節奏遂得一兩曲調明日攜樂器詣
姑姑大驚異志即告其事姑意乃回盡傳其能矣
文宗朝有内人鄭中丞善胡琹(中丞即宫官也)内庫二琵琶號
大小忽雷鄭嘗彈小忽雷偶以匙頭脱送崇仁坊南趙
家修理大約造樂器悉在此坊其中二趙家最妙時有
權相舊吏梁厚本有别墅在昭應之西正臨河岸垂鉤
之際忽見一物浮過長五六尺許上以錦綺纏之令家
僮接得就岸即祕器也及發開視之乃一女郎粧飾儼
然以羅領巾繫其頸解其領巾伺之口鼻有餘息即移
入室中將養經旬乃能言云是内弟子鄭中丞也昨以
忤旨命内官縊殺投于河中錦綺即弟子相贈爾遂垂
泣感謝厚本即納為妻因言其藝及言所彈琵琶今在
南趙家尋值訓注之亂人莫有知者厚本賂樂匠購得
之每至夜分方敢輕彈後遇良夜飲於花下酒酣不覺
朗彈數曲洎有黃門放鷂子過其門私於墻外聽之曰
此鄭中丞琵琶聲也翊日達上聽文宗方追悔至是驚
喜即命宣召乃赦厚本罪仍加錫賜焉咸通中即有米
和即嘉榮子也申旋尤妙復有王連兒也前羽調綠腰
注云本自樂工進曲上令錄其要者今以為名設言綠
腰也
箏
箏者蒙恬所造也元和至太和中李青青及龍佐大中
以來有常述本亦妙手也史從李從周皆能者也從周
即青孫亞其父之藝也
箜篌
箜篌乃鄭衛之音權輿也以其亡國之音故號空國之
侯亦曰坎侯古樂府有公無渡河之曲昔有白首翁溺
於河歌以哀之女麗玉善箜篌撰此曲以寄哀情咸通
中第一部有張小子忘其名彈弄冠于今古今在西蜀
太和中有季齊皋者亦為上手曾為某門中樂史後有
女亦善此伎為先徐相姬大中末齊皋尚在有内官擬
引入教坊辭以衰老乃止胡部中此樂妙絶教坊雖有
三十人能者一兩人而已
笙
笙者女媧造也仙人王子晉於緱氏山月下吹之象鳳
翼亦名參差自古能者固多矣太和中有尉遲章尤妙
宣宗已降有范漢恭有子名寶師盡𫝊父藝今在陜州
笛
笛羌樂也古有落梅花曲開元中有李謨獨步於當時
後禄山亂流落江東越州刺史皇甫政月夜泛鏡湖命
謨吹笛謨為之盡妙倏有一老父泛小舟來聽風骨冷
秀政異之進而問焉老父曰某少善此今聞至音輒來
聽耳政即以謨笛授之老父始奏一聲鏡湖波浪搖動
數疊之後笛遂中裂即探懷中一笛以畢其曲政視舟
下見二龍翼舟而聽老父曲終以笛付謨謨吹之竟不
能聲即拜謝以求其法頃刻老父入小舟遂失所在
觱篥
大龜兹國樂也亦曰悲栗德宗朝有尉遲青官至將軍
時青州有王麻奴者善此伎河北推為第一手恃其藝
倨傲自負戎帥外莫敢輕易請者從事臺拜入京臨岐
把酒請吹一曲相送麻奴偃蹇大以為不可從事怒曰
汝藝亦不足稱殊不知上國有尉遲將軍冠絶今古麻
奴怒曰某此藝海内豈有及者也今即往彼定其優劣
不數月到京訪尉遲青所居在常樂坊乃側近僦居日
夕加意吹之尉遲每經其門如不聞麻奴不平乃求謁
見閽者不納厚賂之即引見青青即席地令坐因於高
般涉調中吹勒部觝曲曲終汗洽其背尉遲頷頥而已
謂曰何必高般涉調也即自取銀字管於平般涉調吹
之麻奴涕泣愧謝曰邊鄙微人偶學此藝實謂無敵今
日忝聞天樂方悟前非乃碎樂器自是不復言音律也
元和長慶中有黃日遷劉楚材尚陸陸皆能者大中以
來有史敬約在汴州
五絃
貞元中有趙璧者妙於此伎也白傅諷諫有五絃彈近
有馮季皋
方響
武宗朝郭道源後為鳳翔府天興寺丞充太常寺調音
律官亦善擊甌率以邢甌越甌去十二隻旋加減水於
其中以筯擊之咸通中有異蠙洞曉音律亦為鼔吹署
丞充調音律官善於擊甌擊甌蓋出於擊缶
琴
古者能士固多矣貞元中成都雷生善斵琴至今尚有
孫息不墜其業精妙天下無比也彈者亦衆焉太和中
有賀若夷尤能後為待詔對文宗彈一調上嘉賞之仍
賜朱衣至今為賜緋調後有甘黨亦為上手
阮咸
大中初有待詔張隠聳者其妙絶倫蜀郡亦多能者
羯鼓
明皇好此伎有汝陽王花奴尤善擊鼓花奴時戴砑絹
帽子上安葵花數曲曲終花不落蓋能定頭項爾黔帥
南卓著羯鼓錄中具述其事咸通中有王文舉尤妙弄
三杖打療萬不失一懿皇師之
鼓
其聲坎坎然其衆樂之節奏也禰衡常衣綵衣擊鼓其
妙入神武宗朝趙長史尤精
拍板
拍板本無譜明皇遣黃幡綽造譜乃於紙上畫兩耳以
進上問其故對但有耳道無節奏也韓文曰樂句古樂
工都計五千餘人内一千五百人俗樂係梨園新院於
此旋抽入教坊計司每月之精料於樂寺給散太樂署
在寺院之東令一丞一鼓吹署在寺門之西令一丞一
安公子
隋煬帝遊江都時有樂工笛中吹之其父老廢於卧内
聞之問曰何得此曲子對曰宫中新翻也父乃謂其子
曰宫曰君商曰臣此曲宫聲往而不返大駕東巡必不
回矣汝可託疾勿去也精鑒如此
黃驄疊(急曲子)
太宗定中原時所乘戰馬也後征遼馬斃上歎惜乃命
樂工撰此曲
離别難
天后朝有士人陷冤獄没家族其妻配入掖庭本初善
吹觱篥乃撰此曲以寄哀情始名大郎神蓋取良人行
第也遂三易其名亦名切子終號愁迴鶻
夜半樂
明皇自潞州入平内難正夜半斬長樂門關領兵入宫
剪逆人後撰此曲名還京樂
雨霖鈴
明皇自西蜀返樂人張野狐所製
康老子
康老子即長安富家子落魄不事生計常與國樂游處
一旦家産蕩盡偶一老嫗持舊錦褥貨鬻乃以半千獲
之尋有波斯見大驚謂康曰何處得此是冰蠶絲所織
若暑月陳於座可致一室清凉即酬千萬康得之還與
國樂追歡不經年復盡尋卒後樂人嗟惜之遂製此曲
亦名得至寳
明皇初納太真妃喜謂後宫曰予得楊家女如得至寶
也遂製曲名得寶子
文敘子
長慶中俗講僧文敘善吟經其聲宛暢感動里人樂工
黃米飯狀其念四聲觀世音菩薩乃撰此曲
望江南
始自朱崖李太尉鎮淛日為亡妓謝秋娘所撰本名謝
秋娘後改此名亦曰夢江南
楊柳枝
白傅閒居洛邑時作後入教坊
傾杯樂
宣宗喜吹蘆管自製此曲初捻管令俳兒辛骨&KR1633;拍不
中上瞋目瞠視骨&KR1633;憂懼一日而殞
道調子
懿皇命樂工敬納吹觱篥初弄道調上謂是曲誤拍之
敬納乃隨拍撰成曲子
傀儡子
自昔𫝊云起於漢祖在平城為冒頓所圍其城一面即
冒頓妻閼氏兵強於三面壘中絶食陳平訪知閼氏妬
忌即造木偶人運機關舞於陴間閼氏望見謂是生人
慮下其城冒頓必納妓女遂退軍史家但云陳平以祕
計免蓋鄙其策下爾後樂家翻為戲其引歌舞有郭郎
者髮正禿善優笑閭里呼為郭郎凡戲場必在俳兒之
首也
别樂識五音輪二十八調圖
舜時調八音用金石絲竹匏土革木計用八百般樂器
至周時改用宫商角徵羽用製五音減樂器至五百般
至唐朝又減樂器至三百般太宗朝三百般樂器内挑
絲竹為胡部用宫商角羽並分平上去入四聲其徵音
有其聲無其調
平聲羽七調
第一運中吕調第二運正平調第三運高平調第四運
仙吕調第五運黃鍾調第六運般涉調第七運高般涉
調(雖去中吕調之運如車輪轉却去中吕一運聲也)
上聲角七調
第一運越角調第二運大石角調第三運高大石角調
第四運雙角調第五運小石角調亦名正角調第六運
歇指角調第七運林鍾角調
去聲宫七調
第一運正宫調第二運高宫調第三運中吕宫第四運
道調宫第五運南吕宫第六運仙吕宫第七運黃鍾宫
入聲商七調
第一運越調第二運大石調第三運高大石調第四運
雙調第五運小石調第六運歇指調第七運林鍾(闕)調
平聲調
為徵聲商角同用宫逐羽音
右件二十八調琵琶八十四調方得是五絃五本共應
二十八調本笙除二十八調本外别有二十八本中管
調初製胡部樂無方響只有絲竹緣方響不應諸調有
直拔聲太宗於内庫别收一片鐵有以方響下於中吕
調頭一韻聲名大吕應高般涉調頭方得應二十八調
是箏只有宫商角羽四調臨時移柱應二十八調
說郛卷一百
