說郛卷六十二上元陶宗儀撰
雲南志略(李京)
雲南上世無可稽考按華陽國志楚威王遣莊蹻略地
巴黔伐夜郎抵䍧牱西至滇池會秦奪楚黔中地不得
歸遂畱王滇池雲南通中國自此始漢武帝開僰道通
西南夷元狩元年使吕越人等往身毒國至滇滇王留
使者四歲使者還言滇大國元鼎五年發巴蜀罪人及
八校尉兵伐之南人震恐請置吏遂立越嶲郡後諷滇
王入朝不聽元封二年發巴蜀兵征之滇王降以滇為
益州地節二年復叛以金城司馬陳立為䍧牱太守平
之明帝永平元年諸部悉反以安漢侯張翕討之度蘭
滄江置永昌郡以廣漢鄭純為永昌太守元初四年越
嶲反諸部皆應之詔益州刺史張喬討之叛酋封離等
詣喬陳叛亂之由乞降喬厚加慰納奏長吏姦猾侵犯
蠻境者凢十餘人皆斬之三十六部聞之悉來内附蜀
建興三年諸葛亮南征聞孟獲為夷漢所服募生致之
凢七縱七擒獲曰公天威也南人不復反矣諸部悉平
亮即其渠帥而用之或以諫亮亮曰若留外人而無兵
必成禍患今吾欲不留兵運糧紀綱粗定夷漢粗安于
是悉收豪傑以為官屬出其金銀丹漆牛馬以給軍國
之用終亮之世夷不復反晉武帝以天水李毅為南蠻
校尉統五十八部毅卒寧州夷叛救援莫至毅女秀明
達有父風衆推秀領寧州事嬰城固守城中糧盡掘鼠
而食伺夷稍怠輒出擊之終得保完今有廟在晉寧州
武帝時以僰深為興古太守今曲靖也僰人之名始此
齊永明中以陳顯達為益州都督顯達一目僰人慢之
顯達遣使責其租稅獠帥曰兩目刺史尚不能調况一
目耶遂殺其使顯達分遣將帥聲言出獵夜往襲之無
少長盡殺之蠻夷震服梁武帝大同三年武陵王紀都
督益州先是蜀亂建寧越嶲之地累朝不能有至紀開
越雋通建寧貢獻方物十倍前人以僰瑣為南寧州刺
史隋開皇中以史萬歲南征蠻夷皆降師還復叛蜀王
秀奏萬歲貪賂致生邊患萬歲以罪廢乃以梁毗為南
寧州刺史諸酋相率以金遺毗毗置金坐側對之慟哭
曰此物饑不可食寒不可衣汝等以此相殘何為今將
此來欲殺我也耶一無所取蠻酋大悦唐武德元年以
僰弘達為毗州刺史開元中以鬼王僰歸玉為寧州都
督初蠻酋張氏名仁果時當漢末居蒙舍州為在諸部
之南故曰南詔詔漢語國君也傳三十三主至樂進永
為蒙氏所滅蒙氏名細奴羅城蒙舍龍之子圖而都之
國號大蒙自稱竒王雲南建國稱王始此唐貞觀三年
也在位二十一年子羅盛立是為興宗王始用三軍景
雲元年御史李知古請兵伐南詔南詔臣伏知古增置
郡縣而重賦之諸部皆叛殺知古以其尸祭天羅盛在
位二十七年盛子羅皮立是為太宗王始得意于六詔
蒙氏居蒙舍川號蒙舍詔施望大據石和城號施浪詔
豐咩據邆睒川號邆睒詔豐時據浪穹號浪穹詔波衝
據越析川號未些詔輔原羅據越嶲號蒙嶲詔是為六
詔開元二年遣其相張建成入朝玄宗厚禮之賜浮屠
像雲南始有佛書在位三十七年子皮羅閤立賂劒南
節度使王昱求合六詔朝廷從之封大酋帥越國公雲
南王賜名歸義盡有雲南之地自是以後不可復制在
位五十年禪其子閤羅鳳是為武王改元曰建鍾雲南
改元始此閤羅鳳妻女嘗謁都督張虔陀虔陀皆通之
且多求乞閤羅鳳不勝其忿遂發兵反攻陷姚州殺虔
陀唐以劒南節度使鮮于仲通將兵八萬討之蒙使行
成弗許及戰仲通大敗僅以身免閤羅鳳乃結知吐蕃
刻石于龍尾閤明其不得已叛唐之意天寶十三年劒
南留後李宓將兵七萬致討閤羅鳳誘之全軍以没唐
益發兵竟不克前後死者二十餘萬人在位二十年禪
其子鳳迦異自號主父居太和城鳳迦異立是為悼惠
王改元長夀徙都鄯闡在位十一年子異牟尋立是為
孝恒王改元建龍制清平官以下十司給服祿徙都苴
咩城封點蒼山為中岳遣烏蠻鬼主孟衡苴來朝復臣
于唐與劒南西川節度使韋臯連兵伐吐蕃大破之取鉄
橋等三十五城在位三十年子尋閤劵立是為孝惠王
改元應道在位三年子劵龍晟立是為幽王改元龍興
淫虐不道弄權節度蒙苴顛弑之在位五年弟勸劵利
立是為靖王改元全義在位八年弟劵豐佑立是為成
昭王改元保和又改天啓唐太和二年蠻有學書子弟
在成都者盡得蜀之虛實遣清平官蒙苴顛大舉入寇
取卭戎嶲三州遂入成都掠子女百工數萬人南歸
在位三十六年子世隆立始僣帝號改元建極遣清平
官董成入朝于唐受敵國禮而還九年遣楊酋慶歸所
俘三千人唐殺酋慶十年世隆自將侵蜀遂破成都自
是大渡河以南盡屬蒙矣在位十八年殂于越嶲謚景
莊子法堯立改元眞明嬖崑崙女失道豎人楊定趙登
弑之在位二十年子舜化立改元中興在位三年布燮
鄭買嗣簒之國滅蒙氏自細奴羅至舜化共十三主合
二百四十七年即唐光化二年也買嗣唐西瀘令鄭回之
後閤羅鳳陷嶲州得回以為清平官遷侍中至買嗣漸
盛竟至于簒買嗣易名昶國號大和改元安國在位九
年子仁昊立凢五改元曰孝治天瑞安和眞佑初歷在
位十八年侍中趙善政簒之善政立國號興元改元應
天歷二年劒川節度使楊干真殺之干真國號義寧改
元曰光聖曰皇興曰大明曰鼎新曰建國凢九年通海
節度使段思平滅之時晉天福三年也思平蒙氏清平
官忠國六世孫布燮保隆之子國號大理改元文德都
苴咩城在位八年號太祖先帝宋太祖建隆三年王全
斌克蜀欲因取雲南太祖止之曰德化所及蠻夷自服
何在用兵于是開邊之釁息矣子思英立改元文經在
位一年遜位為僧思平母弟忠胄立改元主治在位五
年殂謚文武先皇子思聰立改元明德又改廣德聖德
在位十七年子秉英立改元曰廣明又改曰明應明聖
明治明統在位二十五年子秉廉立改元明啓在位十
三年秉英之孫秉隆立改元明通在位五年遜位為僧
秉廉之子秉眞立改元政治在位一十六年秉英之孫
秉興立改元聖明在位三年思平五世孫思廉立改元
曰保安太安政安正德保德在位三十年子廉義立改
元上德在位七年遇弑思平五世孫暉受立改元上明
在位一年思廉之孫政明立改元曰保定建安天祐在
位十六年遜位于鄯闡岳牧高泰昇昇立改元上治國
號大中歷二年殂子孫不敢繼復歸段氏政明之子政
淳立改元天授明開天政文安在位十三年子政嚴立
改元日新文治永嘉天保廣運在位四十年子政興立
改元永真天保龍興聖明建德在位二十六年子政智
立改元利貞盛德嘉會元亨安定在位二十九年子智
廉立改元鳳歷元夀在位六年子智祥立改元天開天
輔仁夀在位三十四年子祥興立改元道隆在位十六
年子興智立改元天定是歲壬子越明年欽遇我世祖
皇帝由吐蕃麗江入興智舉國出奔至鄯闡被擒段氏
自思平至興智共二十二主合三百一十六年甲寅春
大駕東還命大將烏蘭濟逹專行征伐三十七部及金
齒交趾舉皆内附雲南悉平烏蘭濟達回師之後委任
非人政令屢變天庭高遠不相聞知邊鄙之民往往復
叛迨至元甲戌以平章賽音廸延齊行省雲南下車之
日立州縣均賦役興水利置屯田擢廉能黜汙濫明賞
罰恤孤貧秉政六年民情丕變政令一新而民不知擾
及薨之日遠近聞之如喪父母于時公于内庭眷顧甚
重凢屬職除授及南方便宜無不俞允而公亦開誠布
公寬大廉簡故能上下感戴聲名洋溢後之繼者雖有
善政莫能及也嗚呼雲南自古為蜑獠之域秦漢以來
雖略通道然不過發一將軍遣一使者以鎮遏其相殘
慰喻其祈懇而已所任得人則乞憐效順任非其人則
相率以叛羈縻苟且以暨于唐王師屢覆而南詔始盛
天寶以後值中原多故力不暇及五季擾亂而鄭趙楊
氏亦復攘據宋興分于遼夏未遑遠略故蒙段二姓與
唐宋相終始天運勃興文軌混一欽惟世祖皇帝天戈
一指盡六朝之地皆為郡縣迄今吏治文化侔于中州
非聖化溥博何以臻此而輿地風物未至紀錄實為缺
典今撮其古今廢置人物山川等類為一編甚懼未能
周知悉覽然其大略亦足以提挈一方之要領云
桂海虞衡志序
始余自紫薇垣出帥廣右姻親故人張飲松江皆以炎
荒風土為戚余取唐人詩考桂林之地少陵謂之宜人
樂天謂之無瘴退之至以湘南江山勝於驂鸞仙去則
宦遊之適寧有踰於此者乎既以辭親友而遂行乾道
八年三月既至郡則風氣清淑果如所聞而巖岫之竒
絶習俗之醇古府治之雄勝又有過所聞者余既不鄙
夷其民而民亦矜予之拙而信其誠相戒毋欺侮歲比
稔幕府少文書居二年余心安焉承詔徙鎮全蜀亟上
疏固謝不能留再閱月辭勿獲命乃與桂民别民觴客
於途既出郭又留二日始得去航瀟湘絶洞庭泝灔澦
馳驅兩川半年達于成都道中無事時念昔游因追記
其登臨之處與風物土宜凡方志所未載者萃為一書
蠻陬絶徼見聞可紀者亦附著之以備土訓之圖噫錦
城以名都樂國聞天下余幸得至焉然且惓惓於桂林
至為之綴緝瑣碎如此蓋以信余之不鄙夷其民雖去
之遠且在名都樂國而猶弗忘之也淳熙二年長至日
吳郡范成大致能書
桂海虞衡志目錄
志巖洞
志金石
志香
志酒
志器
志禽
志獸
志蟲魚
志花
志果
志草木
雜志
志蠻
桂海巖洞志(范成大)
余嘗評桂山之竒宜為天下第一士大夫落南者少
往往不知而聞者亦不能信余生東吳而北撫幽薊
南宅交廣西使岷峩之下三方皆走萬里所至無不
登覽太行常山衡嶽廬阜皆崇高雄厚雖有諸峯之
名政爾魁然大山峯云者蓋強名之其最號竒秀莫
如池之九華歙之黃山括之仙都温之鴈蕩䕫之巫
峽此天下同稱之者然皆數峯而止爾又在荒絶僻
遠之瀕非几杖閒可得且所以能拔乎其萃者必因
重岡複嶺之勢盤亘而起其發也有自來桂之千峯
皆旁無延緣悉自平地崫然特立玉筍瑤篸森列無
際其怪且多如此誠當為天下第一韓退之詩云水
作青羅帶山如碧玉篸柳子厚訾家洲記云桂州多
靈山發地峭豎林立四野黃魯直詩云桂嶺環城如
鴈蕩平地蒼玉忽嵯峩觀三子語意則桂山之竒固
在目中不待余言之贅頃嘗圖其真形寄吳中故人
蓋無深信者此未易以口舌争也山皆中空故峯下
多佳巖洞有名可紀者三十餘所皆去城不過七八
里近者二三里一日可以徧至今推其尤者記其略
讀書巖在獨秀峯下直立郡治後為桂主山傍無坡阜
突起千丈峯趾石屋有便房石榻石牖如環堵之室顔
延年守郡時讀書其中
伏波巖突然而起且千丈下有洞可容二十榻穿鑿通
透戶牖傍出有懸石如柱去地一線不合俗名馬伏波
試劍石前浸江濱波浪洶湧日夜漱齧之
疊綵巖在八桂堂後支徑登山大半有洞曲轉穿出山
背
白龍洞在南溪平地半山中龕有大石屋由屋右壁入
洞行半途有小石室
劉仙巖在白龍洞之陽仙人劉仲遠所居也石室高寒
出半山間
華景洞高廣如十間屋洞門亦然
水月洞在宜山之麓其半枕江天然刓刻作大洞門透
徹山背頂高數十丈其形正員望之端整如大月輪江
别派流貫洞中踞石弄水如坐捲篷大橋下
龍隠洞龍隠巖皆在七星山脚没江水中泛舟至石壁
下有大洞門高可百丈鼓櫂而入仰觀洞頂有龍跡夭
矯若印泥然其長竟洞舟行僅一箭許别有洞門可出
巖在洞側山半有小寺即巖為佛堂不復屋
雉巖亦江濱獨山有小洞洞門下臨灕江
立魚峯在西山後雄偉高峻如植立一魚餘峯甚多皆
蒼石刻峭
棲霞洞在七星山七星山者七峯位置如北斗又一小
峯在傍曰輔星石洞在山半腹入石門下行百餘級得
平地可坐數十人傍有兩路其一西行兩壁石液凝沍
玉雪晶熒頂高數十丈路闊亦三四丈如行通衢中頓
足曳杖鏗然有聲如鼓鐘聲蓋洞之下又有洞焉半里
遇大壑不可進一路北行俯僂而入數步則寬廣兩傍
十許丈鍾乳垂下纍纍凡乳牀必因石脈而出不自頑
石出也進里餘所見益竒又行食頃則多岐遊者恐迷
途不敢進云通九疑山也
元風洞去棲霞傍數百步風自洞中出寒如冰雪(元字胡涓)
(切)
曾公洞舊名冷水巖山根石門砑然入門石橋甚華曾
丞相子宣所作有澗水莫知所從來自洞中右旋東流
橋下復自右入莫知所往或謂洑流入于江也度橋有
仙田數畆過田路窄且濕俯視石罅尺餘匍匐而進旋
復高曠可通棲霞
屏風巖在平地斷山峭壁之下入洞門上下左右皆高
廣百餘丈中有平地可宴百客仰視鍾乳森然倒垂者
甚多躡石磴五十級有石穴通明透穴而出則山川城
郭恍然無際余因其處作朝天觀而命其洞曰空明
隠山六洞皆在西湖中隠山之上一曰朝陽二曰夕陽
三曰南華四曰北牖五曰嘉蓮六曰白萑泛湖泊舟自
西北登山先至南華出洞而西至夕陽洞窮有石門可
出至北牖出洞十許步至朝陽又西至北牖穴口隘狹
側身入有穴通嘉蓮西湖之外既有四山巉巖碧玉千
峯倒影水面固已竒絶而湖心又浸隂山諸洞之外别
有竒峯繪畫所不及荷花時有泛舟故事勝賞甲於東
南
北潛洞在隠山之北中有石室石臺石果之屬石果作
茘枝胡桃棗栗之形人采取玩之或以飣盤相問遺
南潛洞在西湖中羅家山上
佛子巖亦名鍾隠巖去城十里號最遠一山崒起莽蒼
中山腰有上中下三洞下洞最廣中洞明敞高百許丈上洞
差窄一小寺就洞中結架因石屋為堂室
虚秀洞去城差遠大石室面平野室左右皆有徑隧各
數十百步穿透兩傍亦臨平野以上所紀皆附郭可日
涉者餘外邑巖洞尚多不可皆到興安石乳洞最勝余
罷郡時過之上中下亦三洞此洞與棲霞相甲乙他洞
不及也陽朔亦有綉山羅漢白鶴華蓋明珠五洞皆竒
又聞容州都嶠有三洞天融州有靈巖真仙洞世傳不
下桂林但皆在瘴地士大夫尤罕到
桂海金石志(范成大)
本草有玉石部專主藥物非療病雖重不錄此篇亦
主為方藥所須者
生金出西南州峒生山谷田野沙土中不由礦出也峒
民以淘沙為生坏土出之自然融結成顆大者如麥粒
小者如麩片便可鍛作服用但色差淡耳欲令精好則
重鍊取足色耗去什二三既鍊則是熟金丹竈所須生
金故錄其所出
丹砂本草以辰砂為上宜砂次之今宜山人云出砂處
與湖北犬牙山北為辰砂南為宜砂地脈不殊無甚分
别宜砂老者白色有墻壁如鏡生白石牀上可入煉勢
敵辰砂本草圖經乃云宜砂出土石閒非白石牀所生
即是未識宜砂也别有一種色紅質嫩者名土坑砂乃
是出土石閒者不甚耐火邕州亦有砂大者數十百兩
作塊黑闇少牆壁嚼之紫黛不堪入藥彼人惟以燒取
水銀圖經又云融州亦有砂今融州元無砂邕融聲相
近蓋誤云
水銀以邕州溪洞朱砂末之入罏燒取極易成以百兩
為一銚銚之制以猪胞為骨外糊厚紙數重貯之不漏
鍾乳桂林接宜融山中洞穴至多勝連州遠甚余遊洞
親訪之仰視石脈湧起處即有乳牀如玉雪石液融結
所為也乳牀下垂如倒數峯小山峯端漸銳且長如冰
柱柱端輕薄中空如鵝管乳水滴瀝未已且滴且凝此
乳之最精者以竹管仰盛折取之鍊治家又以鵝管之
端尤輕明如雲母爪甲者為勝
銅邕州右江州峒所出掘地數尺即有礦故蠻人好用
銅器
綠銅之苗也亦出右江有銅處生石中質如石者名石
綠又有一種脆爛如碎土者名泥綠品最下價亦賤
滑石桂林屬邑及猺洞中皆出有白黑二種功用相似
初出如爛泥見風則堅又謂之冷石土人以石灰圬壁
及未乾時以滑石末拂拭之光瑩如玉
鉛粉桂州所作最有名謂之桂粉其粉以黑鉛著糟甕
罨化之
無名異小黑石子也桂林山中極多一包數百枚
石梅生海中一叢數枝横斜瘦硬形色真枯梅也雖巧
工造作所不能及根所附著如覆菌或云本質為海水
所化如石蟹石蝦之類
石栢生海中一幹極細上有一葉宛是側栢扶疎無小
異根所附著如烏藥大抵皆化為石矣此與石梅雖未
詳可以入藥否然皆奇物不可不志
桂海香志(范成大)
南方火行其氣炎上藥物所賦皆味辛而嗅香如沈
箋之屬世專謂之香者又美之所鍾也世皆云二廣
出香然廣東香乃自舶上來廣右香産海北者亦凡
品惟海南最勝人士未嘗落南者未必盡知故著其
說
沈水香上品出海南黎峒一名土沈香少大塊其次如
繭栗角如附子如芝&KR0818;如茅竹葉者佳至輕薄如紙者
入水亦沈香之節因久蟄土中滋液下流結而為香採
時香面悉在下其背帶木性者乃出土上環島四郡界
皆有之悉冠諸蕃所出又以出萬安者為最勝說者謂
萬安山在島正東鍾朝陽之氣香尤醖藉豐美大抵海
南香氣皆清淑如蓮花梅英鵝梨蜜脾之類焚一博投
許氣翳彌室翻之四面悉香至煤燼氣不焦此海南香
之辨也北人多不甚識蓋海上亦自難得省民以牛博
之於黎一牛博香一擔歸自差擇得沈水十不一二中
州人士但用廣州舶上占城真臘等香近年又貴丁流
眉來者余試之乃不及海南中下品舶香往往腥烈不
甚腥者意味又短帶木性尾煙必焦其出海北者生交
趾及交人得之海外蕃舶而聚于欽州謂之欽香質重
實多大磈氣尤酷烈不復風味惟可入藥南人賤之
蓬萊香亦出海南即沈水香結未成者多成片如小笠
及大&KR0818;之狀有徑一二尺者極堅實色狀皆似沈香惟
入水則浮刳去其背帶木處亦多沈水
鷓鴣斑香亦得之于海南沈水蓬萊及絶好箋香中槎
牙輕鬆色褐黑而有白斑點點如鷓鴣臆上毛氣尤清
婉似蓮花
箋香出海南香如蝟皮栗蓬及漁蓑狀蓋脩治時雕鏤
費工去木畱香刺棘森然香之精鍾於刺端芳氣與他
處箋香夐别出海北者聚於欽州品極凡與廣東舶上
生熟速結等香相埓海南箋香之下又有重漏生結等
香皆下色
光香與箋香同品第出海北及交趾亦聚於欽州多大
磈如山石枯槎氣麤烈如焚松檜曾不能與海南箋香
比南人常以供日用及常程祭享
沈香出交趾以諸香草合和蜜調如薰衣香其氣温黁
自有一種意味然微昏鈍
香珠出交趾以泥香捏成小巴豆狀琉璃珠閒之綵絲
貫之作道人數珠入省地賣南中婦人好帶之
思勞香出日南如乳香歷青黃褐色氣如楓香交趾人
用以合和諸香
排草出日南狀如白茅香芬烈如麝香亦用以合香諸
草香無及之者
檳榔苔出西南海島生檳榔木上如松身之艾蒳單爇
極臭交趾人用以合泥香則能成温黁之氣功用如甲
香
橄欖香橄欖木脂也狀如黑膠飴江東人取黃連木及
楓木脂以為欖香蓋其類出于橄欖故獨有清烈出塵
之意品格在黃連楓香之上桂林東江有此果居人采
香賣之不能多得以純脂不雜木皮者為佳
零陵香宜融等州多有之土人編以為蓆薦坐褥性煖
宜人零陵今永州實無此香
桂海酒志(范成大)
余性不能酒士友之飲少者莫余若而能知酒者亦
莫余若也頃數仕于朝游王公貴人家未始得見名
酒使北至燕山得其宫中酒號金蘭者乃大佳燕西
有金蘭山汲其泉以釀及來桂林而飲瑞露乃盡酒
之妙聲震湖廣則雖金蘭之勝未必能頡頏也
瑞露帥司公厨酒也經撫廳前有井清洌汲以釀遂有
名今南庫中自出一泉近年只用庫井酒仍佳
古辣泉古辣本賓横問墟名以墟中泉釀酒既熟不煮
埋之地中日足取出
老酒以麥麴釀酒密封藏之可數年士人家尤貴重每
歲臘中家家造鮓使可為卒歲計有貴客則設老酒冬
鮓以示勤婚娶亦以老酒為厚禮
桂海器志(范成大)
南州風俗猱雜蠻猺故凡什器多詭異而外蠻兵甲
之製亦邊備之所宜知者
竹弓以&KR0034;竹為之觔膠之制一如角弓惟揭箭不甚力
黎弓海南黎人所用長弰木弓也以藤為弦箭長三尺
無羽鏃長五寸如茨菰葉以無羽故射不遠三四丈然
中者必死
蠻弩諸峒猺及西南諸蕃其造作略同以硬木為弓樁
甚短似中國獵人射生弩但差大耳
猺人弩又名編架弩無箭槽編架而射也
藥箭化外諸蠻所用弩雖小弱而以毒藥濡箭鋒中者
立死藥以蛇毒草為之
蠻甲惟大理國最工甲胄皆用象皮胸背各一大片如
龜殼堅厚與鐡等又聯綴小皮片為披膞護項之屬製
如中國鐡甲葉皆朱之兜鍪及甲身内外悉朱地閒黃
黑漆作百花蟲獸之文如世所用犀毗器極工妙又以
小白貝纍纍絡甲縫及裝兜鍪疑猶傳古貝胄朱綅遺
製云
黎兜鍪海南黎人所用以藤織為之
雲南刀即大理所作鐡青黑沈沈不䤾南人最貴之以
象皮為鞘朱之上亦畫犀毗花文一鞘兩室各函一刀
靶以皮條纏束貴人以金銀絲
峒刀兩江州峒及諸外蠻無不帶刀者一鞘二刀與雲
南同但以黑漆雜皮為鞘
黎刀海南黎人所作刀長不過一二尺靶乃三四寸織
細藤纏束之靶端插白角片尺許如鴟鶚尾以為飾
蠻鞍西南諸蕃所作不用韉但空垂兩木鐙鐙之狀刻
如小龕藏足指其中恐入榛棘傷足也後鞦鏇木為大
錢纍纍貫數百狀如中國騾驢鞦
蠻鞭刻木節節如竹根朱墨閒漆之長纔四五寸其首
有鐡環貫二皮條以策馬
花腔腰鼓出臨桂職田鄉其土特宜鼓腔村人專作窰
燒之油畫紅花紋以為飾
銅鼓古蠻人所用南邊土中時有掘得者相傳為馬伏
波所遺其製如坐墩而空其下滿鼓皆細花紋極工緻
四角有小蟾蜍兩人舁行以手拊之聲全似鞞鼔
銃鼓猺人樂狀如腰鼔腔長倍之上銳下侈亦以皮鞔
植于地坐拊之
盧沙猺人樂狀類簫縱八管横一管貫之
胡盧笙兩江峒中樂
藤合屈藤盤繞成柈合狀漆固護之出藤梧等郡
雞毛筆嶺外亦有兔然極少俗不能為兔毫筆率用雞
毛其鋒踉蹡不聽使
綀子出兩江州峒大略似苧布有花紋者謂之花綀土
人亦自貴重
緂亦出兩江州峒如中國線羅上有徧地小方勝紋蠻
氊出西南諸蕃以大理者為最蠻人晝披夜卧無貴賤
人有一氊
黎幕出海南黎峒人得中國錦綵折取色絲間木綿挑
織而成每以四幅聯成一幕
黎單亦黎人所織青紅閒道木綿布也桂林人悉買以
為卧具
檳榔合南人既喜食檳榔其法用石灰或蜆灰并扶留
藤同咀則不澀土人家至以銀錫作小合如銀鋌樣中
為三室一貯灰一貯藤一貯檳榔
鼻飲杯南人習鼻飲有陶器如杯椀旁植一小管若瓶
嘴以鼻就管吸酒漿暑月以飲水云水自鼻入咽快不
可言邕州人已如此記之以發覽者一胡盧也
牛角杯海旁人截牛角令平以飲酒亦古兕觥遺意
蠻椀以木刻朱黑間漆之侈腹而有足如敦瓿之形
竹釡猺人所用截大竹筒以當鐺鼎食物熟而竹不熸
蓋物理自爾非異也
戱面桂林人以木刻人面窮極工巧一枚或值萬錢
桂海禽志(范成大)
南方多珍禽非君子所問又余以法禁采捕甚急故
不能多識偶於人家見之及有異聞者錄以備博物
孔雀生高山喬木之上人探其雛育之喜卧沙中以沙
自浴拍拍甚適雄者尾長數尺生三年尾始長歲一脫
尾夏秋復生羽不可近目損人飼以猪腸及生菜惟不
食菘
鸚鵡近海郡尤多民或以鸚鵡為鮓又以孔雀為腊皆
以其易得故也此二事載籍所未紀自余始志之南人
養鸚鵡者云此物出炎方稍北中冷則發瘴噤戰如人
患寒熱以柑子飼之則愈不然必死
白鸚鵡大如小鵝亦能言羽毛玉雪以手撫之有粉粘
著指掌如蛺蝶翅
烏鳳如喜雀色紺碧頸毛類雄雞鬃頭有冠尾垂二弱
骨各長一尺四五寸其杪始有毛羽一簇冠尾絶異大
略如鳳鳴聲清越如笙簫然度曲妙合宫商又能為百
蟲之音生左右江溪峒中極難得然書傳未之紀當由
人罕識云
秦吉了如鸜鵒紺黑色丹咮黃距目下連頂有深黃文
頂毛有縫如人分髮能人言比鸚鵡尤慧大抵鸚鵡如
兒女吉了聲則如丈夫出邕州溪洞中唐書林邑出結
遼鳥林邑今占城去邕欽州但隔交趾疑即吉了也
錦雞又名金雞形如小雉湖南北亦有之
山鳳皇狀如鵝鴈嘴如鳳巢兩江深林中伏卵時雄者
以木枝雜桃膠封其雌于巢獨留一竅雄飛求食以飼
之子成即發封不成則窒竅殺之此亦異物然未之見
也
翻毛鷄翮翎皆翻生彎彎向外尤馴狎不散逸二廣皆
有
長鳴雞高大過常雞鳴聲甚長終日啼號不絶生邕州
溪洞中
翡翠出海南邕賀二州亦有腊而賣之
灰鶴大如鸛通身灰慘色去頂二寸許毛始丹及頸之
半亦能鳴舞
鷓鴣大如竹雞而差長頭如鶉身文亦然惟臆前白點
正圓如珠人采食之
水雀蒼色似鶺鴒飛集戶庭翾翾然與燕雀為伍
桂海獸志(范成大)
獸莫巨於象莫有用于馬皆南土所宜余治馬政頗
補苴漏隙其說累牘所不能載姑著其略及畜獸稍
異者併為一篇
象出交趾山谷惟雄者則兩牙佛書云四牙又云六牙
今無有
蠻馬出西南諸蕃多自毗那自杞等國來自杞取馬於
大理古南詔也地連西南馬生尤蕃
大理馬為西南蕃之最
果下馬土産小駟也以出德慶之瀧水者為最高不踰
三尺駿者有兩脊骨故又號雙脊馬健而喜行
猨有三種金絲者黃玉面者黑純黑者面亦黑金絲玉
面皆難得或云純黑者雄金絲者雌又云雄能嘯雌不
能也猨性不耐著地著地輒瀉以死煎附子汁飲之即
愈
蠻犬如獵狗警而猘
鬱林犬出鬱林州極高大垂耳拳尾與常犬異
花羊南中無白羊多黃褐白斑如黃牛又有一種深褐
黑脊白斑全似鹿
乳羊本出英州其地出仙茅羊食茅舉體悉化為肪不
復有血肉食之宜人
綿羊出邕州溪洞及諸蠻國與朔方羊不異
麝香自邕州溪洞來者名土麝氣臊烈不及西蕃
火狸狸之類不一邕别有一種其毛色如金錢豹但其
錢差大耳彼人云歲久則化為豹其文先似之矣
風貍狀似黃猨食蜘蛛晝則拳曲如蝟遇風則飛行空
中其溺及乳汁主大風疾竒效
嬾婦如山猪而小喜食禾田夫以機軸織絍之器掛田
所則不復近安平七源等州有之
山猪即豪猪身有棘刺能振發以射人三二百為羣以
害禾稼州洞中甚苦之
石鼠專食山豆根賓州人以其腹乾之治咽喉疾效如
神謂之石鼠肚
香鼠至小僅如指擘大穴于柱中行地中疾如激箭
山獺出宜州溪洞俗傳為補助要藥洞人云獺性淫毒
山中有此物凡牝獸悉避去獺無偶抱木而枯洞獠尤
貴重云能解藥箭毒中箭者研其骨少許傅治立消一
枚直金一兩人或求買但得殺死者功力甚劣
桂海蟲魚志(范成大)
蟲魚微物外薄于海者其類庸可既哉錄偶見聞者
萬一
珠出合浦海中有珠池蜑戶投水採蚌取之歲有豐耗
多得謂之珠熟相傳海底有處所如城郭大蚌居其中
有怪物守之不可近蚌之細碎蔓延於外者始得而采
車磲似大蚌海人磨治其殼為諸玩物
蚺蛇大者如柱長稱之其膽入藥南人腊其皮刮去鱗
以鞔鼓蛇常出逐鹿食寨兵善捕之數輩滿頭插花趨
赴蛇蛇喜花必駐視漸近競拊其首大呼紅娘子蛇頭
益挽不動壯士大刀斷其首衆悉奔散遠伺之有頃蛇
省覺奮迅騰擲傍小木盡拔力竭乃斃數十人舁之一
村飽其肉
蝳蝐形似龜黿輩背甲十三片黑白斑文相錯鱗差以
成一背其邊裙闌闕囓如鋸齒無足而有四鬛前兩鬛
長狀如檝後兩鬛極短其上皆有鱗甲以四鬛櫂水而
行海人養以鹽水飼以小鱗俗傳甲子庚申日輒不食
謂之蝳蝐齋日其說甚俚
蜈蚣有極大者
青螺狀如田螺其大兩拳揩磨去麤皮如翡翠色雕琢
為酒杯
鸚鵡螺狀如蝸牛殼磨治出精采亦雕琢為杯
貝子海傍皆有之大者如拳上有紫斑小者指面大白
如玉
石蟹生海南形眞是蟹云是海沫所化理不可詰又有
石蝦亦其類
鬼蛺蝶大如扇四翅好飛茘枝上
黑蛺蝶大如扇橘蠧所化北人云玄武蟬
嘉魚狀如小鰣魚多脂味極腴美出梧州火山人以為
鮓餉遠
蝦魚出灕水肉白而豐味似蝦而鬆美
竹魚出灕水狀似青魚味如鱖魚南中魚品如鯉鯽輩
皆有之而以蝦竹二魚為珍
天蝦狀如大飛蟻秋社後有風雨則羣墮水中有小翅
人候其墮掠取之為鮓
桂海花志(范成大)
桂林具有諸草花木牡丹芍藥桃杏之屬但培溉不
力存形似而已今著其土産獨宜者凡北州所有皆
不錄
上元紅深紅色絶似紅木瓜花不結實以燈夕前後開
故名
白鶴花如白鶴立春開
南山茶葩萼大倍中州者色微淡葉柔薄有毛别自有
一種如中州所出者
紅荳蔲花叢生葉瘦如碧蘆春末發初開花先抽一榦
有大籜包之籜解花見一穗數十蕊淡紅鮮妍如桃杏
花色蕊重則下垂如蒲萄又如火齊纓絡及剪綵鸞枝
之狀此花無實不與草荳蔲同種每蕊心有兩瓣相並
詞人托興曰比目連理云
泡花南人或名柚花春末開蕊圓白如大珠既拆則似
茶花氣極清芳與茉莉素馨相逼番人采以蒸香風味
超勝
紅蕉花葉瘦類蘆箬心中抽條條端發花葉數層日折
一兩葉色正紅如榴花茘子其端各有一點鮮綠尤可
愛春夏開至歲寒猶芳又有一種根出土處特肥飽如
膽缾名膽缾蕉
枸那花葉瘦長略似楊柳夏開淡紅花一朵數十萼至
秋深猶有之
史君子花蔓生作架植之夏開一簇一二十葩輕盈似
海棠
水西花葉如萱草花黃夏開
裹梅花即木槿有紅白二種葉似蜀葵采紅者連葉包
裹黃梅鹽漬暴乾以薦酒故名玉修花粉紅色四季開
象蹄花如梔子而葉小夏開至秋深
素馨花比番禺所出為少當由風土差寒故也
茉莉花亦少如番禺以淅米漿日溉之則作花不絶可
耐一夏花亦大且多葉倍常花六月六日又以治魚腥
水一溉益佳
石橊花南中一種四季常開夏中既實之後秋深忽又
大發花且實枝頭碩果罅裂而其旁紅英粲然併花實
折飣盤筵極可玩
添色芙蓉花晨開正白午後微紅夜深紅
側金盞花如小黃葵葉似槿歲暮開與梅同時
桂海果志(范成大)
世傳南果以子名者百二十半是山野間草木實猿
狙之所甘人強名以為果故余不能盡識錄其識可
食者五十五種
茘枝自湖南界入桂林纔百餘里便有之亦未甚多昭
平出槱核臨賀出綠色者尤勝自此而南諸郡皆有之
悉不宜乾肉薄味淺不及閩中所産
龍眼南州悉有之極大者出邕州圍如當二錢但肉薄
不能遠過常品為可恨
饅頭柑近蔕起饅頭尖者味香勝可埓永嘉孔柑
金橘出營道者為天下冠出江浙者皮甘肉酸不逮矣
綿李味甘美勝常品擘之兩片開如離核桃
石栗圓如彈子每顆有梗抱附之類杓柄肉黃白甘靭
似巴欖子仁附肉有白靨不可食發病北人或呼為海
胡桃
龍茘殼如小茘枝肉味如龍眼木身葉亦似二果故名
可蒸食不可生啖令人發癎或見鬼物三月開小白花
與茘枝同時
木竹子皮色形狀全似大枇杷肉甘美秋冬閒實
冬桃狀如棗深碧而光軟爛甘酸春夏熟
羅望子殼長數寸如肥皂又如刀豆色正丹内有二三
實煨食甘美
人面子如大梅李核如人面兩目鼻口皆具肉甘酸宜
蜜煎
烏欖如橄欖青黑色肉爛而甘
方欖亦橄欖類三角或四角出兩江州洞
椰子木身葉悉類㯶櫚桄榔之屬子生葉閒一穗數枚
枚大如五升器果之大者謂惟此與波羅蜜等耳皮中
子殼可為器子中瓤白如玉味美如牛乳瓤中酒新者
極清芳久則渾濁不堪飲
蕉子芭蕉極大者凌冬不凋中抽榦長數尺節節有花
花褪葉根有實去皮取肉軟爛如綠柿極甘冷四季實
土人或以飼小兒云性涼去客熱以梅汁漬暴乾按令
扁味甘酸有微霜世所謂芭蕉乾者是也又名牛子蕉
雞蕉子小如牛蕉亦四季實
芽蕉子小如雞蕉尤香嫩甘美秋初實
紅鹽草果取生草荳蔲入梅汁鹽漬令色紅暴乾以薦
酒
鸚&KR1765;舌即紅鹽草果之珍者實始結即頻取紅鹽乾之
纔如小舌
八角茴香北人得之以薦酒少許咀嚼甚芳香出左右
江州洞中
餘甘子多販入北州人皆識之其木可以制器
五梭子形甚詭異瓣五出如田家碌碡狀味酸久嚼微
甘閩中謂之羊桃
黎朦子如大梅復似小橘味極酸
波羅蜜大如冬瓜外膚礧砢如佛髻削其皮食之味極
甘子練悉如冬瓜生大木上秋熟
柚子南州名臭柚大如瓜人亦食之皮甚厚打碑者卷
皮蘸墨以代氊刷宜墨而不損紙極便于用此法可傳
但北州無許大柚耳
櫓罟子大如半升椀諦視之數十房攅聚成毬每房有
縫冬生青至夏紅破其瓣食之微甘
槎檫子如錐栗肉甘而微澀
地蠶生土中如小蠶又似甘露子
赤柚子如橄欖皮青肉赤以下並春實
火炭子如烏李
山韶子色紅肉如茘枝以下八種並夏實
山龍眼色青肉如龍眼
部諦子色黃如大石榴
木賴子如淡黃大李
粘子如指面大褐色
羅晃子如橄欖其皮七重
千歲子如青黃李味甘
赤棗子如酸棗味酸
藤韶子大如鳬卵柿以下十三種並秋實
古米子殼黃中有肉如米粒
殼子如青梅味甘
藤核子生白藤上如小蒲桃
木連子如胡桃紫色
蘿蒙子黃如大橙柚
毛栗如橡栗
特乃子狀似榧而圓長端正
不納子似黃熟小梅絶易爛爛即破肉附核可為經珠
似菩提子
羊矢子色狀全似羊矢味亦不佳
日頭子狀如櫻桃色如蒲桃穗楝子
秋風子色狀俱似楝子
黃皮子如小棗
朱圓子正圓深紅狀如棟子以下六種皆冬實
匾桃大如桃而匾色正青
粉骨子皮黃色如粉
塔骨子匾如大橘皮裹空虛
布衲子似李而黃
黃肚子如小石榴
桂海草木志(范成大)
異草瑰木多生窮山荒野其不中醫和匠石者人亦
不采故余所識者少惟竹品乃多桀異併附于錄
桂南方竒木上藥也桂林以桂名地實不産而出于賓
宜州凡木葉心皆一縱理獨桂有兩紋形如圭製字者
意或出此葉味辛甘與皮無别而加芳美人喜咀嚼之
榕易生之木又易高大可覆數畆者甚多根出半身附
榦而下以入土故有榕木倒生根之語禽鳥䘖其子寄
生他木上便蔚茂根下至地得土氣久則過其所寄
沙木與杉同類尤高大葉尖成叢穗少與杉異
桄榔木身直如杉又如㯶櫚有節似大竹一榦挺上高
數丈開花數十穗綠色
思儡木生兩江州峒堅實漬鹽水中百年不腐
臙脂木堅緻色如臙脂可鏇作出融州及州峒桂林屬
縣亦有之
雞桐葉如楝其葉煮湯療足膝疾
龍骨木色翠青狀如枯骨
風膏藥葉如冬青治太陽疼頭目昏眩
南漆如稀飴氣如松脂霑霑無力
簜竹葉大且密略如蘆葦
澀竹膚麤澀如木工所用砂紙可以錯磨爪甲
人面竹節密而凸宛如人面人採為拄杖
釣絲竹類簜竹枝極柔弱
斑竹中有疊暈江浙閒斑竹直一淚痕無暈也
貓頭竹質性類筯竹
桃枝竹多生石上葉如小㯶櫚人以大者為杖
竻竹刺竹也芒棘森然
箭竹山中悉有
宿根茄茄本不凋明年結實
銅鼓草其實如爪療瘡痬毒
大蒿容梧道中久無霜雪處年深滋長大者可作屋柱
小亦中肩輿之杠
石髮出海上纖長如絲縷
匾菜細如荇蔕匾如薤菜長一二尺
都管草一莖六葉辟蜈蚣蛇
花藤鏇以為器用中有花紋
胡蔓藤毒草也揉其草漬之水入口即死
桂海雜志(范成大)
嶠南風土之異宜錄以備博聞而不可以部居謂之
雜志
雲南州多無雪霜草木皆不改柯易葉獨桂林歲歲得
雪或臘中三白然終不及北州之多靈川興安之閒兩
山蹲踞中容一馬謂之嚴關朔雪至關輒止大盛則度
關至桂林城下不復南矣
風廣東南海有颶風西路稍北州縣悉無之獨桂林多
風秋冬大甚拔木飛瓦晝夜不息俗傳朝作一日止暮
七日夜半則彌旬去海猶千餘里非颶也土人自不知
其說余試論之桂林地勢視長沙番禺在千丈之上高
而多風理固然也
癸水桂林有古記父老傳誦之略曰癸水繞東城永不
見刀兵癸水灕江也
瘴二廣惟桂林無之自是而南皆瘴鄉矣瘴者山嵐水
毒與草莽沴氣鬱勃蒸薰之所為也其中人如瘧狀治
法雖多常以附子為急須不換金正氣散為通用邕州
兩江水土尤惡一歲無時無瘴春曰青草瘴夏曰黃梅
瘴六七月曰新禾瘴八九月曰黃茅瘴土人以黃茅瘴
為尤毒
桂林舊不知所在城北五里有尋丈小坡立石其上刻曰桂
嶺賀州自有桂嶺縣相傳始名嶺在其地今小坡非也
俗字邊遠俗陋牒訴券約專用土俗書桂林諸邑皆然
今姑記臨桂數字雖甚鄙野而偏傍亦有依附&KR0034;(音矮)不
長也&KR2970;(音穏)坐于門中穏也&KR0034;(亦音穏)大坐亦穏也仦(音嫋)小
兒也奀(音動)人瘦弱也&KR0034;(音終)人亡絶也&KR0034;(音臘)不能舉足也
&KR0008;(音大)女大及姊也&KR3234;(音磡)山石之巖窟也閂(音□)門横關也
他不能悉紀余閱訟牒二年習見之大理國間有文書
至南邊及商人持其國佛經題識猶有用圀字者圀武
后所作國字也唐書有大禮國今其國止用理字
捲伴南州法度疎略婚姻多不正村落強暴竊人妻女
以逃轉移他所安居自若謂之捲伴言捲以為伴侣也
已而復為後人捲去至有歷數捲未已者其舅姑若前
夫訪知所在詣官自陳官為追究往往所謂前夫亦是
捲伴得之復為後人所捲惟其親父母兄弟及初娶者
所訴即歸始初被捲之家
草子即寒熱時疫南中吏卒小民不問病源但頭痛體
不佳便謂之草子不服藥使人以小錐刺唇及舌尖出
血謂之挑草子實無加損于病必服藥乃愈
桂海蠻志(范成大)
廣西經略使所領二十五郡其外則西南諸蠻蠻之
區落不可殫記姑記其聲問相接帥司常有事于其
地者數種曰羈縻州洞曰猺曰蠻曰黎曰蜑通謂之
蠻
羈縻州洞隸邕州左右江者為多舊有四道儂氏謂安
平武勒忠浪七源四州皆儂姓又有四道黃氏謂安德
歸樂露城田州皆黃姓又有武侯延衆石門感德四鎮
之民自唐以來内附分析其種落大者為州小者為縣
又小者為洞國朝開拓寖廣州縣洞五十餘所推其雄
長者為首領籍其民為壯丁其人物獷悍風俗荒怪不
可盡以中國教法繩治姑羈縻之而已有知州權州監
州知縣知洞其次有同發遣權發遣之屬謂之主戶餘
民皆稱提陀猶言百姓也其田計口給民不得典賣惟
自開荒者由己謂之祖業口分田知州别得養印田猶
圭田也權州以下無印記者得蔭免田既各服屬其民
又以攻剽山獠及博買嫁娶所得生口男女相配給田
使耕教以武技世世隸屬謂之家奴亦曰家丁民戶強
壯可教勸者謂之田子田丁亦曰馬前牌總謂之洞丁
今黃姓尚多而儂姓絶少智高亂後儂氏善良許從國
姓今多姓趙氏有舉洞純一姓者婚姻不以為嫌酋豪
或娶數妻皆曰媚娘宜州管下亦有羈縻州縣十餘所
其法制尤疏幾似化外其尤者曰南丹州待之又與他
州洞不同特命其首領莫氏曰刺史月支鹽料及守臣
供給錢其說以謂宜州徼外即唐黃家賊之世崇建南
丹使控制之莫氏家人亦有時(缺)延葚
逐其弟延廪而自立延廩奔朝廷謂之(缺)宋(凡州洞歸明者皆謂)
(之缺宋)
猺本五溪槃瓠之後其壤(缺)靜江之興(缺)寧
古縣融州之融水懷遠縣界皆有之生深山重嶺中椎
髻跣足不供征役各以其遠近為伍
獠在右江溪洞之外俗謂之山獠依山林而居無酋長
版籍蠻之荒忽無常者也以射生食動而活蟲豸能蠕
動者皆取食無年甲姓名一村中惟有事力者曰郎火
餘但稱火舊傳其類有飛頭鑿齒鼻飲白衫花面赤禈
之屬二十一種今在江西南一帶甚多殆百餘種也
蠻南方曰蠻今郡縣之外羈縻州洞雖故皆蠻地猶近
省民供稅役故不以蠻命之遇羈縻則謂之化外真蠻
矣區落連亘接于西戎種類殊詭不可勝記今志其近
桂林者宜州有西南蕃大小張大小王龍石滕謝諸蕃
地與牂牁接人椎髻跣足或著木履衣青花斑布以射
獵讐殺為事又南連邕州南江之外者羅殿自杞等以
國名羅孔特磨白衣九道等以道名而峩州以西别有
酋長無所統屬者蘇綺羅坐夜面計利流求萬夀多嶺
阿悞等蠻謂之生蠻酋自謂太保大抵與山獠相似但
有首領耳羅殿等處乃成聚落亦有文書公文稱守羅
殿國王其外又有大蠻落西曰大理東曰交趾大理南
詔國也交趾古交州治龍編又為安南都護府
黎海南四郡隖上蠻也隖直雷州由徐聞渡半日至隖
之中有黎母山諸蠻環居四傍號黎人山極高常在霧
靄中黎人自鮮識之久晴海氣清廓時或見翠尖浮半
空云蠻皆椎髻跣足插銀銅錫釵婦人加銅環耳墜垂
肩女及笄即黥頰為細花紋謂之繡面女既黥集親客
相慶賀惟婢獲則不繡面四郡之人多黎姓蓋其裔族
而今黎人乃多姓王
蜑海上水居蠻也以舟楫為家採海物為生且生食之
入水能視合浦珠池蚌蛤惟蜑能没水探取旁人以繩
繫其腰繩動搖則引而上先煮毳衲極熱出水急覆之
不然寒慄而死或遇大魚蛟鼉諸海怪為鬐鬛所觸往
往潰腹折支人見血一縷浮水面知蜑死矣
說郛卷六十二上
說郛卷六十二下元陶宗儀撰
岳陽風土記(范致明)
岳州南鄰倉梧之野古三苖國地又為穈子國春秋文
公十一年楚子伐穈即此地也戰國末屬楚羅子國秦
并天下為長沙郡漢因之以為要扼之地置戍以鎮之
建安中吳使魯肅將兵萬人屯駐於此吳錄云晉分長
沙之邑為巴陵等縣置建昌郡在巴陵今州即建昌郡
也以陶侃鎮之後省入長沙至宋文帝又分其地置巴
陵郡齊武帝永明二年封子子倫為巴陵王遂為巴陵
王國子倫為明帝所害梁武帝封齊明帝子保義為巴
陵王奉後以繼三恪元帝都荊州立巴陵郡武帝末湘
東王遣陸法和等據赤亭湖即其地因以名之後平陳
廢郡改為巴陵縣煬帝元年改為玉州又改為羅州三
年又改為巴陵縣唐武德四年蕭銑置巴陵郡華容沅
江及汨羅湘隂五縣六年改為岳州省羅縣天寶元載
改為巴陵縣乾元元年復為岳州至南唐遂為周行逢
所有隸武平軍節度武平舊朗州今鼎州是也是時猶
屬湖南皇朝下荆南始隸湖北
巴陵荊湖二流之合劉備既定蜀孫權往求荆州不得
使魯肅以萬人屯之輿地誌云巴邱有大屯戍魯肅守
之今郡城乃魯公所築也酈道元水經云巴陵山有湖
水岸上有巴陵本吳之邸閣城也城郭殊隘廹所容不
過數萬人而官舍民居在其内
州地客山高主山隠伏不甚利土人而僑居多興葺者
俗謂之扁擔州
皇朝岳州領巴陵華容臨湘平江沅江五縣元豐末鄂
州通城縣隸岳州其後又以沅江隔湖割隸鼎州而通
城復以還鄂今領四縣
岳州常賦之外與他州名額不同者茶籠竹箭簳翎毛
魚麴蘆蒢鐡葉窑竈
巴陵本下雋縣之丘漢書地理誌下雋縣屬長沙郡按
今在鄂州蒲圻縣界此其地耳水經所謂本吳之巴丘
邸閣城也晉平康元年立巴陵縣於此後置建昌郡宋
元嘉十六年立巴陵郡城跨岡嶺濱阻三江蓋巴陵對
長洲其洲南分湖浦東北届大江故曰三江也三水所
會亦或謂之三江口夾州列關亦謂之巴陵關江記言
羿屠巴蛇於洞庭積其骨為陵淮南子曰斬蛇於洞庭
今巴蛇塚在州院廳側巍然而高草木叢翳張燕公有
登巴丘望墨山之詩兼有巴蛇廟在岳陽門内太守歐
穎廢之
岳陽樓城西門樓也下瞰洞庭景物寬闊唐開元四年
中書令張說除守此州每與才士登樓賦詩自爾名著
其後太守於樓北百步復創樓名曰燕公樓
山海經言洞庭沅澧之交瀟湘之淵是為九江之門按
澧鼎沅湘合諸蠻黔南之水滙為洞庭至巴陵與荊江
合而東州據其上水經云湘水右會小青口資水也世
謂之益陽江右則沅水注之謂之横房口東對微湖世
謂之麇湖西流注于江謂之麇湖口左則澧水謂之武
陵江凡此四水注于洞庭北會為大江名曰五瀦戰國
策曰秦與荊戰大破之襲郢取洞庭五瀦楚辭帝子降
兮北瀦皆其地也
寰宇記云郡有青草洞庭巴丘二湖青草湖中有青草
山冬春水涸皆青草也洞庭洞府之庭上有洞庭真君
廟堂巴丘之名今不著青草湖在壘石山與洞庭相通
其南羅水出焉故羅縣在其上其東汨水出焉下有潭
謂之屈原潭屈原懷沙自溺之所忠潔侯三閭大夫廟
在其上
樂史言大江在巴陵東北流入洞庭今洞庭水會于江
非江流入洞庭也荊江出巴蜀自高注下濁流洶湧夏
秋暴漲則逆泛洞庭瀟湘清流頓皆混濁岳人謂之飜
流水南至青草湖或三五日乃還俗云水神朝君山
岳陽井邑舊皆瀕江郡城西數百步屢年湖水潄齧今
去城數十步即江岸父老相傳今江心舊闤闠也瀕江
沙磧地尚有稅絹甚重云祖來宅稅今不曾除改北津
舊去城角數百步今逼近石觜蓋荆江日潄而南湘江
日潄而東也
江西沙洲舊長洲今名鱘魚觜昔傳有異人云觜生過
岳陽樓即出狀元岳陽樓舊岸有港名駝鶴港商人泊
船於此地勝千石載今已湮没如平陸不復通舟尾通
君山後湖丁晉公南遷還岳陽見江西新生洲云此洲
生當有真人臨此皇祐二年英宗以團練使鎮岳州及
登寶位果符其說
岳陽樓上有吕先生留題云朝遊北越暮蒼梧袖裏青
蛇膽氣麤三入岳陽人不識朗吟飛過洞庭湖今不見
當時墨跡但有刻石耳先生名岩字洞賓河中府人唐
禮部尚書渭之孫渭四子温恭儉讓讓終海州刺史先
生海州出也會昌中兩舉進士不第即有棲隠之志去
遊廬山遇異人授劍術得長生不死之訣多遊湘潭鄂
岳間或賣紙墨于市以混俗人莫之識也慶歷中天章
閣待制滕宗諒坐事謫守岳陽一日有刺謁云回巖客
子京曰此吕洞賓也變易姓名爾召坐置酒高談劇飲
佯若不知者密令畫工傳其狀貌既去來日使人復召
之客舍主人曰先生半夜去矣留書以遺子京子京視
之默然不知所言何事也今岳陽樓傳本狀貌清俊與
俗本特異
楚澤門碧湘門舊甕城門也楚澤門經火不復完治今
但有遺址
灉湖在州南春冬水涸昔人謂之乾湖水經謂之滃湖
秋夏水漲即渺瀰勝千石舟通閣子鎮
灉湖諸山舊出茶謂之灉湖茶李肇所謂岳州灉湖之
含膏也唐人極重之見於篇什今人不甚種植惟白鶴
僧園有千餘本土地頗類北苑所出茶一歲不過一二
十兩土人謂之白鶴茶味極甘香非他處草茶可比並
茶園地色亦相類但土人不甚植爾
灉湖井唐人嘗稱甘水今荒穢不治汲者亦少當不逮
昔也
魯將軍廟在會泉門外乃魯肅廟也孫權使肅守巴丘
後人祀之
劉備既與肅畫湘為界遂築地烏沙鎮對壘在州北六
十里俗謂之金門劉備城
南樓陽公臺皆見岳陽詩咏今並無遺跡可踐或云楚
澤門舊南樓也今廢
孟浩然洞庭詩有波撼岳陽城蓋城據湖東北湖面百
里常多西南風夏秋水漲濤聲喧如萬鼓晝夜不息潄
齧城岸歲常傾頽滕子京待制欲為偃虹隄以捍之計
成而滕移郡後遂不果
江岸沙磧中有冶鐡數枚俗謂鐡枷重千斤古人鑄鐡
如燕尾相向中有大竅徑尺許不知何用也或云以此
壓勝辟蛟蜃之患或以為矴石疑其太重非舟人所能
舉也或以為植木其内編以為栅以禦風濤皆不可知
龍興觀故基在太平寺東舊有西閣為登覽之勝見滕
公詩咏皮日休陸龜蒙亦為觀步之什今治平寺江路
兩山閒林木邃密故基存焉天禧中賜名天慶昔時觀
名因而冺沒
白鶴老松古木精也李觀守賀州有道人陳某自云一
百三十六歲因言及吕洞賓曰近在南嶽見之吕云過
岳陽日憩城南古松隂有人自杪而下來相揖曰某非
山精木魅故能識先生幸先生哀憐吕因與丹一粒贈
之以詩吕舉以示陳陳記其末云惟有城南老樹精分
明知道神仙過明日陳行留之不可後年餘李守岳陽
因訪前事果城南有老松以問近寺僧曰先生舊題詩
寺壁久已摧毁但能記其詩曰獨自行來獨自坐無限
世人不識我惟有城南老樹精分明知道神仙過後為
亭松前曰過仙亭舊松枯槁今復鬱茂得非丹餌之力
邪
隋末校尉董景珍率鄭文秀共立蕭銑為梁後乃封景
珍為晉王文秀為楚王今北廟董王廟南廟鄭王廟也
圖經以鄭王廟為巴陵令鄭德璘昔遇洞庭君者非也
海眼池在嵩州夾舊傳潛通江海今湖泥湮沒不復如
昔
紫溪臺亦曰紫荊臺在灉湖上下有石高四尺曰紫溪
石
南廟乃孝烈靈妃孝感侯廟秦武陵令羅君用因督鐡
運溺水死其女挈弟尋父屍不獲遂相繼赴水死邦人
哀而祀之謂之羅娘廟靈響寖著凡有舟楫往還祈之
利涉後唐明宗天成二年丁亥湖南馬殷承制列姊在
左弟在右元豐中始賜今封岳人禱祠無虛日舊在烏
龜渡南祝者以為不便託言神意遂移今廟按李瀕寄
遠詩曰化石早曾聞節婦沈湘何必獨靈妃其意似與
今聞差異
董景珍鄭文秀既立蕭銑為梁後築臺城南今失其處
崔魯有登岳陽樓雲夢亭夜登洞庭樓三詩今雲夢洞
庭亭樓莫知其處
太平寺舊傳為屈原宅蓋屈原被逐寓此
廣教寺後唐永安寺舊為聖善寺故基昔吕雲卿遇江
叟於聖善寺吹笛召洞庭諸龍即其地也
金雞白石在船場舊步有金雞翔其上
剪刀池在郡城東北隅或云池中有鼎耳高數尺其中
容人往來上有識文善汨者常見之
靈妃廟有銅鼓元豐中永慶莊耕者得之圓口方耳下
有方趺皆古篆雲雷文色正青綠形制精巧非近世所
能為也取置于寺太守李觀用耆舊之說以為陸賈使
南越嘗以銅鼓獻之於廟歲久失之意其必此遂移置
廟中方移置時護持不謹因誤毁損今已不完或云聞
初獲鼓時同獲銅鐸一枚以其完好輦致禮部今藏秘
書省鼓以毁壞遂留永慶寺李觀之說似非其實
沈亞之作湘中怨云鄭子况為岳陽太守因上巳日攜
家登岳陽樓下望鄂渚鄭追想汜人俄有所見聞汜人
歌曰泝青山兮江之湄泳湖波兮裊綠裾意拳拳兮心
莫舒舟中人亦歌非樓上之人所能辯
洞庭湖岸有石井二相去數百步俗號秦皇井其泉甚
甘美
閣子湖本角子湖語訛以其在洞庭之角故謂之角子
湖灉湖亦謂之閣子湖楊行密以木籠鎖舟之地或謂
瀕湖地卑歲苦水患民多重屋以居故謂之閣子湖
湘州記云岳州有昭潭其下無底湘水最深處今岳州
無昭潭昭潭自屬潭州
閣子鎮有隄曰白荆堤石壁潭在其下亦謂之釣絲潭
其深莫測夏秋水漲一日之間或增或減土人以為龍
出入此潭其間多蛟蜃為行旅之患滕子京作碑隄上
戒往來者使陸行
啞潭在白荊隄側歲壞邦人方完築忽有大鯉魚躍其
中役夫殺而食之往往皆死然瀕江漁人不以魚之長
大為竒怪但釣網不能制者皆殺之不知此又何也
水經云湖水廣五百里日月出沒其中大抵湖上舟行
雖泝流而遇順風加之人力自旦及暮可行二百里岳
陽西到華容過大穴漠汴湖一日程又西到澧江口鼎
州江口皆通大穴漠赤沙三日程南至沅江過赤鼻山
湖四日程又東至湘江過磊石青草湖兩日程夏秋水
漲其道如此冬春水落往往淺澀江道回曲或遠或近
雖無風濤之患而常靠閣
洞庭山之北宜春口出焉韓退之詩朝發宜春口即此
地也
鼓樓山上有石室下瞰洞庭中容數千人羣盜逋藏之
所俗謂分金洞統制官廵捕後遂少衰息按水經云洞
庭鹿角山西有謹亭戍萬石戍麇湖口有金浦戍然則
屯兵捕盜舊矣
烏石山在州南所謂烏頭石也其地五山相峙亦名五
龍山下有港曰石墨港水中石如墨磨嚥之可愈喉膈
壅熱之疾或云亦可代墨用
君山在洞庭湖中昔人有詩云四顧疑無地中流忽有
山正謂此也夏秋水漲皆巨浸不可以陸行往近年冬
深水落渡江肩舁以遊上有廟曰淵德侯洞庭君廟舊
祠以為湘君遂以為二妃誤也上有野馬數十疋蓋昔
之所獻馬歲久滋生山多古木少草夏秋食木皮多餓
死故其數不充廣
君山崇勝寺舊楚興寺也有井曰柳毅井按靈姻傳始
言還湘濱中言將歸吳國固無定處然則前人因事闕
文後人遂以為實此亦好事者之過也
荊州記言君山上有道通吳之包山今太湖亦有洞庭
山亦潛通君山故得名耳山後響沙頓足聽之有聲酈
善長言君山有石穴潛通吳之包山
郭景純謂巴陵是湘君所遊處故曰君山湘州記言秦
皇欲入湘觀衡山遇風濤漂溺到此山而免因號君山
或言秦皇遭風於此問博士曰湘君何神曰堯女舜妃
也神遊洞庭之湖出入多風雨秦皇大怒乃赭其山漢
武帝亦發卒以射蛟郡國志洞庭山院堯女居之内有
君山然則君山洞庭之分耳博物志云君山即洞庭之
山堯之二女居之長曰湘君次曰湘夫人今黃陵廟二
妃廟也
庾穆之湘州記云君山上有美酒數斗得飲之即不死
為神仙漢武帝聞之齋居七日遣欒巴將童男女數十
人來求之果得酒進御未飲東方朔在旁竊飲之帝大
怒將殺之朔曰使酒有驗殺臣亦不死無驗安用酒為
帝笑而釋之寺僧云春時往往聞酒香尋之莫知其處
君山虎洞石穴夏秋水漲即沒春冬水落即露朝廷嘗
遣使投龍于此歲旱邦人往往祈禱焉
君山東對艑山山多竹兩山相去數十里迴峙相望孤
影若浮湘人以吳船為艑山形類之故以名山上有塔
曰啞女塔舊傳有商女祟病至此忽能言指其上可置
塔其家為之置塔因以名焉
通典州郡錄云巴丘湖中有曹洲即曹公為吳所敗燒
船處在今縣南四十里按縣西有曹公渡考之地理與
周瑜曹公相遇處絶不相干不知何所據而言也
楊潭岸在荊江舊大湖也水經云江中有觀溠溠東有
大洲洲東分為爵洲南對湘江口分觀溠口徐師港在
三江口北三十里爵洲在三江口南四十里又曰湘山
迤于巴丘北謂之射獵磯江浦之右岸有城陵山山有
故侯景港乃侯景泊舟師之所
雲夢澤寰宇記曰半在江南半在江北其水中土丘半
出杜預所謂雲夢藪巴丘湖是也酈道元謂自江陵東
界為雲夢藪孟浩然詩氣蒸雲夢澤然則夾江南北皆
其地也
麇子東西兩城春秋時楚昭王奔隨王使王孫由于城
麇
永慶寺莊山頂有井水泉清徹僧齊已詩云烏從井口
出僧自岳陽還
楓橋堡有古塚歲久傾圯耕者得磚上有文曰大唐秦
公墓堂皇扄固不可發縣令秦光亨為封完之
諸邑僧寺大小百區多五代時所建太平興國五年鼎
岳始改賜寺額者乾明寺舊永慶寺也昔謂之新開寺
雪竇語錄所謂新開者乾明祖師也
岳陽舊隸武安軍曰有天策府戶部下免楚興寺科率
帖開運三年二月二十四日文字係書吏人稱典稱副
驅使官簽書官桂管觀察處官王天府學士鎮南軍節
度判内諸司馬武穆亦自係天策府將軍江南諸道都
統尚書令楚王銜後書押蓋五代時藩鎮行移百餘紙
如郡椽曹縣令長皆攝至祥符已後始書正官稱有稱
天策府知客元監州發運使序銜在知軍之下監州恐
今通判職發運使蓋藩鎮轉輸之官耳亦恐是監州之
類已上簽書官稱乃開運三年帖也
岳州地極熱十月猶單衣或搖扇蛙鳴似夏鳥鳴似春
濃雲疎星震雷暴雨如中州六七月間
瀕江水退漁人於沙磧得箭鏃甚多形制不一皆銅為
之歲有得十數者足以見前代争戰之衝也
岳州北瀕江州郡氣候尤熱夏月南風則鬱蒸特甚蓋
湖南千里無山多得日色故少隂涼之氣也居民每至
夏秋多病痢瘧皆暑濕所致也
洞庭湖中舊有蚌其大如半席深夜側立一殼乘風往
來煙波間中吐巨珠與月相射漁者百端取之終莫可
得近久不見
岳州夏秋水漲即生飛蛾蔽空而飛夜見明即投至不
可燃燭雖樽爼之間須臾徧滿久之復投水中俗謂天
蛾
岳州人極重鰉魚子每得之瀹以皂角水少許鹽漬之
即食味甚甘美
江蟹大而肥實第殼軟漁人以為厭自云網中得蟹無
魚可賣十年前土人亦不甚食近差珍貴
岳人以兔為地神無敢獵取者
巴陵雅甚多土人謂之神無敢弋者穿堂入庖厨略不
畏園林果實未熟耗啄已半故土人未嘗見成實之果
半生半熟採之
湖湘間賓客燕集供魚清羹則衆皆退如中州之水飯
也
馬援征諸溪蠻病死壺頭山民思之所到處祠廟具存
至今婦人皆用方素蒙首屈兩角繫腦後云為伏波將
軍持服鼎澧之民率皆如此巴陵江西及華容間民有
皂者習俗已久不可頓革問其故則曰去之則神怒立
患頭疼殊不知去包裹自畏風寒也雖云風俗然用方
素蒙首郡邑亦自當禁止
江西婦人皆習男事採薪負重往往力勝男子設或不
能則隂相詆誚衣服之上以帛為帶交結胸前後富者
至用錦綉其實便操作也而自以為禮服其事甚著皆
云武侯擒縱時所結人畏其威不敢輒去因以成俗巴
陵江西華容之民猶間如此鼎澧亦然
湖湘之民生男往往多作贅生女反招壻舍居然男子
為其婦家承門戶不憚勞苦無復怨悔俗之移人有如
此者
荆湖民俗歲時會集或禱祠多擊鼓令男女踏歌謂之
歌場疾病不事醫藥惟灼龜打瓦或以雞子占卜求祟
所在使俚巫治之親族不相視病而鄰里往往問勞之
謂親戚視之則傳染鄰里則否死者多不埋葬或暴露
風日或置之木杪謂之死喪祥葬多舉樂飯僧
鄂岳之民生子計産授口有餘則殺之大抵類閩俗湖
湘間南風三日則陂塘積水耗減已盡土人謂之南馬
杓
舟中有朱砂過洞庭多為風濤所苦相傳以為龍神所
寶也載人柩者亦然近日扶柩過者往往少驚恐秋深
洞庭水落皛皛皆陂濼衆魚所聚一夕風色便順則所
得之魚厭飫鄰境湖上漁人有善沒者云洞庭湘湖夏
秋水漲深不過數十尺而荊口水深一二百尺窮冬洞
庭湖水已退盡江湖寒洪在徒涉處得魚數百斤者而
荊江魚重不過數十斤
傍湘之民歲暮取江水一㪷歲旦取江水一㪷較其輕
重則知其年水勢高下云重則水大輕則水小甚驗
江上漁人取江豚冬深水落視其絶没處布網圍而取
之無不獲或用鈎釣若鈎中喉吻雖巨綸亦掣斷或挂
牙齒間則隨上下惟人所制略不頓掣然至腥臭不可
近惟取脂油以供點照土人間有能食者
江上漁人取巨魚以兩舟夾江以一人持綸鈎其一綸
繫其兩端度江所宜用餘皆軸之中至十鈎有大如秤
鈎皆相連每鈎相去一二尺鈎盡處各置黑鉛一斤形
如錘以候水勢深淺錘上䇽以五寸許正鈎使欹側絶
江往來牽挽以待魚行亟取之謂之擺鈎數舟聯比而
下每中魚則候其緩急急則縱緩則收隨之上下待其
力困然後引而取之至有相逐數日者雖數百斤之魚
皆可鈎綸用一百二十絲成魚至大者力不能勝即以
環循綸投副鈎助之亦須漁人得之于心應之于手也
巴陵樂府舊傳臨江仙一闋滕子京所作其詞曰湖水
連天天連水秋來分外澄清君山自是小蓬瀛氣蒸雲
夢澤波撼岳陽城帝子有靈能鼓瑟凄然依舊傷情微
聞蘭芷動芳馨曲終人不見江上數峯青
華容漢孱陵縣也或曰漢武陵縣地吳大皇帝分孱陵
縣地于今縣東二里置安南縣或曰劉景升所置宋志
為晉武帝分江安縣立也隋平陳改安南為華容縣屬
羅州取古容城名之世傳為章華臺非也古章華在景
陵界今監利縣離湖上與今邑相近耳大業三年以州
為巴陵郡十年移縣于今地垂拱二年以犯武氏諱改
為容城縣神龍元年又改為華容縣華容地皆面湖夏
秋霖潦秋水時至建寧南堤决即被水患中民之産不
過五十緡多以舟為居處隨水上下漁舟為業者十之
四五所至為市謂之潭戶其常產即湖地也
華容令宅東北有老子祠曰大皇觀門之左右有二神
像道家所謂青龍白虎也捏塑精巧非常人所能形質
甚大可動搖遊觀者往往驗之以為異其實胎素中虚
如夾紵作也祥符八年春二月既望雷震白虎西北楹
上有倒書謝仙火字入木踰分字畫遒勁人莫之測慶
歷六年滕子京令摹而刻之問零陵何氏女俗謂之何
仙姑者乃曰謝仙火雷部火神也兄弟二人各長三尺
形質如玉好以鐡筆書字其字高下當以身等驗之皆
然東南楹亦有謝仙二字逼近柱礎又不知何也其後
摹刻岳陽樓上元豐二年岳陽樓火土木碑碣悉為煨
燼惟此三字曾無少損至今尚存謝仙火與歐陽永叔
所記大同小異永叔之說恐得之傳聞乎
墨山謂之玄石山楚詞曰驅予車于玄石步予馬于洞
庭
大雲寺雲母泉李華詩序云洞庭湖西玄石山俗謂之
墨山山之南有佛寺寺倚松嶺之下有雲母泉自泉口
引流分渠周徧庭宇發源如乳大旱不絶灌園澣濯皆
用之自墨山西北至石門二十里間盡生雲母(闕)階道
路熒煌如列星又有寶慈觀乃張眞人煉丹飛昇之所
弟子葬其衣冠俗謂之衣冠塜丹竈遺跡尚在
仙廬峯左石臼二因岩石為之
方臺山在縣南蕭城荊南志雲山出雲母土人採之先
候雲所出處在其下掘之無不大獲有長五尺者可以
為屏風當掘時有聲即粗惡也
楊子洲洞庭記云此洲之間常苦蛟患昔荊佽飛將寳
劍渡江蛟夾船飛入水斬蛟而去今廟在洲上
赤亭湖本赤湖梁太清六年湘東王遣胡僧祐陸法和
誅侯景將任約於此為亭因名焉
紫港湖在縣西今曰私港夏秋水漲與赤沙湖會北通
于江今曰藕池南通于湖水經謂之(闕)口
御池在湖南出蚌珠有甚大者
赤沙湖在縣南夏秋水漲與洞庭洪通杜甫道林岳麓
詩所謂殿角插入赤沙湖也
水經云澧水上承孱陵縣澹水王仲宣曰悠悠澹澧口
下會赤沙湖東南注于沅水謂之澧口離騷曰沅有芷
兮澧有蘭注云洞庭謂之澧口江據此澧水會于沅然
後入湖也今澧沅雖相通然澧水注于洞庭謂之澧口
沅水注于洞庭謂之鼎江口豈歲月之久遂變遷至此
耶
禹山上有禹廟
石佛山在縣北石堆成佛像衣服皆具
平江本漢羅縣後分長沙為漢昌縣孫權於縣立漢昌
郡以魯肅為太守改為吳昌縣隋平陳省于湘隂縣唐
神龍三年又改為吳昌置城以界内昌江名之嘗隸潭
今隸岳後唐改平江其民善鬭訟有犯輒竄他界公事
比之巴陵諸邑數倍
幕阜山洞天天寶中改名昌江山幕阜山記曰山有石
壁刻銘上言禹治水登此山高于平地一千八百丈周
五百里二十四氣福德之鄉洪水之災居其上可以度
世又有列仙之寶壇場在其側傍有竹兩本修翠猗然
隨風掃拂其上有池水甚澄潔時有二魚游泳其中有
葛仙翁煉丹井藥臼尚存山無穢草惟杞與芳芎之屬
有石山産如丹珠絶頂有石田數十畆堘渠隠然非人
力所能為地絶高險莫能上有僧園曰長慶有宫曰玉
清訪衆徒亦云鳥道斷絶不可登覽左黃龍右鳳凰皆
在山麓也
梅仙山在幕阜山之麓層巒疊嶂望之極葱翠子眞舊
隠也有井曰子眞丹井有水出焉謂之梅仙水
連雲在幕阜之南峭拔萬丈常有雲氣覆其上有吳眞
人煉丹壇下有石壁廣數丈昔有田先生隠焉曰田翁
嵒
香爐山嵒在縣東下有老子祠上有丹壇丹竈丹池歲
旱祈禱有感有許旌陽試劍石
龍隠洞在縣西北有影如繪畫望之鱗角皆具
汩水出豫章界與純水合純水在縣南三十步
石瀨廟乃關忠義廟湘州記云石子山溪西有小溪溪水
映徹忠義南征嘗憩此因以名瀨今廟亦以此名之隨
軍土地三軍廟助順廟圖經皆以為忠義并吕蒙行軍所置
平江有李林甫墳在九峯劉光謙墳㙮在長慶陳希烈
墳塔在惠果陸善墳在芭蕉徐安貞墳塔在下臺今無
遺跡但長慶有劉光謙繪像
王文正公嘗宰平江令宅舊為山魈所據前令不復敢
居一日吏或夢見其告者曰宰相至吾當避之如有影
響相率而去已而文正下車處正寢無復驚動前知公
之貴也治有異政邑人為立生祠至今尚存
臨湘縣本巴陵故地唐泰清年置王朝場以便人戶輸
納皇朝淳化三年陞為縣治至道二年改曰臨湘
鴨欄磯建昌侯孫慮鬭鴨之所陸遜嘗諫止之與白螺
山相望
象骨山山海經云巴蛇吞象暴其骨于此山旁湖謂之
象骨港
烏石山仙隱嵒洞深數里有芝山石乳烏藥之屬
烏黎口即烏林也酈善長云吳黃蓋敗魏武于烏林即
其地也太平寰宇記引通典州郡錄云曹州即曹公為
吳所敗燒船處又云今鄂州蒲圻縣赤壁山即曹公敗
處按三國志劉表率其子琮伐襄陽劉備屯樊口琮降
曹公恐備先據江陵遣精騎急追及於當陽之長坂備
數十騎走趨漢津濟沔到夏口曹公進軍江陵得劉琮
水軍船數十萬自江陵止巴丘遂及赤壁孫權遣周瑜
水軍數萬與備併力逆之曹公泊船江北岸瑜部將黃
蓋詐降戰艦千艘因風放火曹公大敗從華容道步歸
退保南郡備瑜等復追之曹公留曹仁守江陵城自徑
北歸夏口今漢陽軍也而漢陽郡圖經云赤壁亦名烏
林在郡西北二百二十里在漢陽縣西八十里皆誤也
曹公既縱江陵水軍沿流已至巴丘劉備在夏口孫權
周瑜與備併力逆曹公自當在巴陵江夏二郡界其漢
陽圖經併俗說皆謬也
岳陽雖水鄉絶難得蓴菜惟臨湘東蓴湖間有之
龍窖山在縣東南接鄂州崇陽縣雷家洞石門洞山極
深遠其間居民謂之鳥鄉語言侏&KR0867;以耕畬為業非市
鹽茶不入城市邑亦無貢賦蓋山猺人也
岳州自元正獻歲鄰里以飲宴相慶至十二日罷謂其
日為雲開節春社後遇好天色往往相繼上山中州人
所謂拜掃也至寒食而止四月八日取羊桐葉淅米為
飯以祀神及先祖瀕江諸廟皆有船四月中擇日下水
擊畫鼓集人歌以櫂之至端午罷其實競渡也而以為
禳災民之有疾病者多就水際設神盤以祀神為酒肉
以犒櫂鼓者或為草船泛之謂之送瘟五月十三日謂
之龍生日可種竹齊民要術所謂竹醉日也
眞臘風土記序
總叙
眞臘國或稱占臘其國自稱曰甘孛智今聖朝按西番
經名其國曰澉浦只蓋亦甘孛智之近音也自温州開
洋行丁未針歷閩廣海外諸州港口過七洲洋經交趾
洋到占城又自占城順風可半月到真蒲乃其境也又
自真蒲行坤申針過崑崙洋入港港凡數十惟第四港
可入其餘悉以沙淺故不通巨舟然而彌望皆修藤古
木黃沙白葦倉卒未易辨認故舟人以尋港為難事自
港口北行順水可半月抵其地曰查南乃其屬郡也又
自查南換小舟順水可十餘日過半路村佛村渡淡洋
可抵其地曰干傍取城五十里按諸番志稱其地廣七
千里其國北抵占城半月路西南距暹羅半月程南距
番禺十日程其東則大海也舊為通商來往之國聖朝
誕膺天命奄有四海索多元帥之置省占城也嘗遣一
虎符百戶一金牌千戶同到本國竟為拘執不返元貞
之乙未六月聖天子遣使招諭俾余從行以次年丙申
二月離明州二十日自温州港口開洋三月十五日抵
占城中途逆風不利秋七月始至遂得臣服至大德丁
酉六月回舟八月十二日抵四明舶岸其風土國事之
詳雖不能盡知然其大略亦可見矣
眞臘風土記(周達觀)
城郭
州城周圍可二十里有五門門各兩重惟東向開二門
餘向皆一門城之外巨濠濠之外皆通衢大橋橋之兩
傍各有石神五十四枚如石將軍之狀甚巨而獰五門
皆相似橋之闌皆石為之鑿為蛇形蛇皆九頭五十四
神皆以手拔蛇有不容其走逸之勢城門之上有大石
佛頭五面向西方中置其一飾之以金門之兩傍鑿石
為象形城皆疊石為之可二丈石甚周密堅固且不生
繁草卻無女墻城之上間或種桄榔木比比皆空屋其
内向如坡子厚可十餘丈坡上皆有大門夜閉早開亦
有監門者惟狗不許入門其城甚方整四方各有石塔
一座曾受斬趾刑人亦不許入門當國之中有金塔一
座傍有石塔二十餘座石屋百餘間東向金橋一所金
獅子二枚列於橋之左右金佛八身列于石屋之下金
塔之北可一里許有銅塔一座比金塔更高望之鬱然
其下亦有石屋十數間又其北一里許則國主之廬也
其寢室又有金塔一座焉所以舶商自來有富貴真臘
之褒者想為此也石塔出南門外半里餘俗傳魯般一
夜造成魯般墓在南門外一里許周圍可十里石屋數
百間東池在城東十里周圍可百里中有石塔石屋塔
之中有卧銅佛一身臍中常有水流出北池在城北五
里中有金方塔一座石屋數十間金獅子金佛銅象銅
牛銅馬之屬皆有之
宫室
國宫及官舍府第皆面東國宫在金塔金橋之北近門
周圍可五六里其正室之瓦以鉛為之餘皆土瓦黃色
樑柱甚巨皆雕畫佛形屋頗壯觀修廊複道突兀參差
稍有規模其蒞事處有金窗櫺左右方柱上有鏡約有
四五十面列放於窗之旁其下為象形聞内中多有竒
處防禁甚嚴不可得而見也其内中金塔國主夜則卧
其上土人皆謂塔之中有九頭蛇精乃一國之土地主
也係女身每夜則見國主則先與之同寢交媾雖其妻
亦不敢入二鼓乃出方可與妻妾同睡若此精一夜不
見則番王死期至矣若番王一夜不往則必獲災禍其
次如國戚大臣等屋制度廣袤與常人家迥别周圍皆
用草蓋獨家廟及正寢二處許用瓦亦各隨其官之等
級以為屋室廣狹之制其下如百姓之家止草蓋瓦片
不敢上屋其廣狹雖隨家之貧富然終不敢傚府第制
度也
服飾
自國主以下男女皆椎髻袒裼止以布圍腰出入則加
以大布一條纏於小布之上布甚有等級國主所打之
布有直金三四兩者極其華麗精美其國中雖自織布
暹羅及占城皆有來者往往以來自西洋者為上以其
精巧而細樣故也惟國主可打純花布頭戴金冠子如
金剛頭上所戴者或有時不戴冠但以線穿香花如茉
莉之類周匝于髻間項上戴大珍珠三斤許手足及諸
指上皆帶金鐲指展上皆篏猫兒眼睛石其下跣足足
下及手掌皆以紅藥染赤色出則手持金劍百姓間惟
婦女可染手足掌男手不敢也大臣國戚可打疎花布
惟官人可打兩頭花布百姓間惟婦女可打之新唐人
雖打兩頭花布人亦不敢罪之以其暗丁八殺故也暗
丁八殺不識體例也
官屬
國中亦有丞相將帥司天等官其下各設司吏之屬但
名稱不同耳大抵皆國戚為之否則亦納女為嬪其出
入儀從亦有等級用金轎扛四金傘柄者為上金轎扛
二金傘柄者次之金轎扛一金傘柄者又次之止用一
金傘柄者又其次之也其下者止用一銀傘柄者而已
亦有用銀轎扛者金傘柄以上官皆呼為巴丁或呼暗
丁銀傘柄者呼為厮辣的傘皆用中國紅絹為之其裙
直拖地油傘皆以綠絹為之裙郤短
三教
為儒者呼為班詰為僧者呼為苧姑為道者呼為八思
惟班詰不知其所祖亦無所謂學舍講習之處亦難究
其所讀何書但見其如常人打布之外於項上掛白線
一條以此别其為儒耳由班詰入仕者則為高上之人
項上之線終身不去苧姑削髮穿黃偏袒右肩其下則
繫黃布裙跣足寺亦許用瓦蓋中止有一像正如釋迦
佛之狀呼為孛賴穿紅塑以泥飾以丹青外此别無像
也塔中之佛相貌又别皆以銅鑄成無鐘鼓鐃鈸與幢
幡寶蓋之類僧皆茹魚肉惟不飲酒供佛亦用魚肉每
日一齋皆取辦於齋主之家寺中不設厨竈所誦之經
甚多皆以貝葉壘成極其齊整於上寫墨字既不用筆
墨但不知其以何物書寫僧亦用金銀轎扛傘柄者國
王有大政亦咨訪之郤無尼姑八思惟正如常人打布
之外但於頭上戴一紅布或白布如韃靼娘子罟姑之
狀而略低亦有宫觀但比之寺院較狹而道教者亦不
如僧教之盛耳所供無别像但止一磈石如中國社壇
中之石耳亦不知其何所祖也郤有女道士宫觀亦得
用瓦八思惟不食他人之食亦不令人見食亦不飲酒
不曾見其誦經及與人功果之事俗之小兒入學者皆
先就僧家教習暨長而還俗其詳莫能考也
人物
人但知蠻俗人物麤醜而甚黑殊不知居于海島村僻
尋常閭巷間者則信然矣至如宫人及南棚(南棚乃府第也)婦
女多有瑩白如玉者蓋以不見天日之光故也大抵一
布經腰之外不以男女皆露出胸酥椎髻跣足雖國主
之妻亦只如此國主凡有五妻正室一人四方四人其
下嬪婢之屬聞有三五千亦自分等級未嘗輕出戶余
每一入内見番主必與正妻同出乃坐正室金窗中諸
宫人皆次第列于兩廊窗下徙倚窺視余備獲一見凡
人家有女美貌者必召入内其下供内中出入之役者
呼為陳家蘭亦不下一二千郤皆有丈夫與民間雜處
只於𩕄門之前削去其髮如北人開水道之狀塗以銀
硃及塗於兩鬢之傍以此為陳家蘭别耳惟此婦可以
入内其下餘人不可得而入也内宫之前後有絡繹于
道途間尋常婦女椎髻之外别無釵梳頭面之飾但臂
中帶金鐲指中帶金指展且陳家蘭及内中諸宫人皆
用之男女身上常塗香藥以檀麝等香合成家家皆修
佛事國中多有二形人每日以十數成羣行於墟埸間
常有招徠唐人之意反有厚饋可醜可惡
産婦
番婦産後即作熱飯抹之以鹽納于隂戶凡一晝夜而
除之以此産中無病且收斂常如室女余初聞而詫之
深疑其不然既而所泊之家有女育子備知其事且次
日即抱嬰兒同往河内澡洗尤所怪見又每見人言番
婦多淫産後一兩日即與夫合若丈夫不中所欲即有
買臣見棄之事若丈夫適有遠役只可數夜過十數夜
其婦必曰我非是鬼如何孤眠淫蕩之心尤切然亦聞
有守志者婦女最易老蓋其婚嫁産育既早二三十歲
人已如中國四五十人矣
室女
人家養女其父母必祝之曰願汝有人要將來嫁千百
個丈夫富室之女自七歲至九歲至貧之家則止於十
一歲必命僧道去其童身名曰陣毯蓋官司每歲於中
國四月内擇一日頒行本國應有養女當陣毯之家先
行申報官司官司先給巨燭一條燭間刻畫一處約是
夜遇昏點燭至刻畫處則為陣毯時候矣先期一月或
半月或十日父母必擇一僧或一道隨其何處寺觀往
往亦自有主顧向上好僧皆為官戶富室所先貧者亦
不暇擇也官富之家饋以酒米布帛檳榔銀器之類至
有一百擔者直中國白金二三百兩之物少者或三四
十擔或一二十擔隨家豐儉所以貧人家至于十一歲
而始行事者為難辦此物耳亦有捨錢與貧女陣毯者
謂之做好事蓋一歲中一僧止可御一女僧既允受更
不他許是夜大設飲食鼓樂會親鄰門外縳一高棚裝
塑泥人泥獸之屬于其上或十餘或止三四枚貧家則
無之各按故事凡七日而始撤既昏以轎傘鼓樂迎此
僧而歸以綵帛結二亭子一則坐女于其中一則僧坐
其中不曉其口說何語鼓樂之聲喧闐是夜不禁犯夜
聞至期與女俱入房親以手去其童納之酒中或謂父
母親鄰各點于額上或謂俱嘗以口或謂僧與女交媾
之事或謂無此但不容唐人見之所以莫知其的至天
將明時則又以轎傘鼓樂送僧去後當以布帛之類與
僧贖身否則此女終為此僧所有不可得而他適也余
所見者大德丁酉之四月初六夜也前此父母必與女
同寢此後則斥于房外任其所之無復拘束隄防之矣
至若嫁娶則雖有納幣之禮不過苟簡從事多有先姦
而後娶者其風俗竟不以為恥亦不以為怪也陣毯之
夜一巷中或至十餘家城中迎僧道者交錯於途路間
鼓樂之聲無處無之
奴婢
人家奴婢皆買野人以充其役多者百餘少者亦有一
二十枚除至貧之家則無之蓋野人者山野中之人也
自有種類俗呼為撞賊到城中亦不敢出入人之家城
間人相罵者一呼之為撞則恨入骨髓其見輕於人如
此少壯者一枚可直百布老弱者止三四十布可得秪
許于樓下坐卧若執役方許登樓亦必跪膝合掌頂禮
而後敢進呼主人為巴駞主母為米巴駞者父也米者
母也若有過撻之則俯首受杖略不敢動其牝牡者自
相配偶主人終無與之交接之理或唐人到彼久曠者
不擇一與之接主人聞之次日不肯與同坐以其曾與
野人接故也或與外人交至於有姙養子主人亦不詰
問其所從來蓋以其所不齒且利其得子仍可為異日
奴婢也或有逃者擒而復得必于面刺以青或于頂上
帶鐡以錮之亦有帶于臂腿間者
語言
國中語言自成音聲雖近而占城暹人皆不通話說如
以一為梅二為别三為卑四為般五為孛監六為孛監
梅七為孛監别八為孛監卑九為孛監般十為答呼父
為巴駞叔伯亦呼為巴駞呼母為米姑姨嬸姆以至鄰
人之尊年者亦呼為米呼兄為邦姊亦呼為邦呼弟為
補温呼舅為吃賴姑夫亦呼為孛賴大抵多以下字在
上如黨中常自相殺戮近地亦有種荳蔲木棉花織布
為業者布甚麤厚花紋甚别
文字
尋常文字及官府文書皆以麂鹿皮等物染黑隨其大
小闊狹以意裁之用一等粉如中國白堊之類磋為小
條子其名為梭拈于手中就皮畫以成字永不脫落用
畢則插於耳之上字跡亦可辨認為何人書寫須以濕
物揩拭方去大率字樣正如回鶻字凡文書皆自後書
向前郤不自上書下也余聞之也先海牙云其字母音
聲正與蒙古音相鄰但所不同者三兩字耳初無印信
人家告狀亦有書舖書寫
正朔時序
每用中國十月為正月是月也名為佳得當國宫之前
縛一大棚上可容千餘人盡掛燈毬花朵之屬其對岸
遠離二十丈地則以木接續縛成高棚如造塔撲竿之
狀可高二十餘丈每夜設三四座或五六座裝煙火爆
仗于其上此皆諸屬郡及諸府第認直遇夜則請國主
出觀點放煙火爆仗煙火雖百里之外皆見之爆仗其
大如炮聲震一城其官屬貴戚每人分以巨燭檳榔所
費甚夥國主亦請奉使觀焉如是者半月而後止每一
月必有一事如四月則抛毬九月則壓獵壓獵者聚一
國之衆皆來城中教閱於國宫之前五月則迎佛水聚
一國遠近之佛皆送水與國主洗身陸地行舟國主登
樓以觀七月則燒稻其時新稻已熱迎於南門外燒之
以供佛婦女車象往觀者無數主郤不出八月則挨藍
挨藍者舞也點差伎樂每日就國宫内挨藍且鬭猪鬭
象國主亦請奉使觀焉如是者一旬其餘月分不能詳
記也國人亦有通天文者日月薄蝕皆能推算但是大
小盡郤與中國不同閠歲則彼亦必置閠但只閠九月
殊不可曉一夜只分四更每七日一輪亦如中國所謂
開閉建除之類番人既無名姓亦不記生日多有以所
生日頭為名者有兩日最吉三日平平四日最凶何日
可出東方何日可出西方雖婦女皆能算之十二生肖
亦與中國同但所呼之名異耳如以馬為卜賽呼雞之
聲為欒呼猪之聲為直盧呼牛為箇之類也
爭訟
民間爭訟雖小事亦必上聞國主初無笞杖之責但聞
罰金而已其人大逆重事亦無絞斬之事止於城西門
外掘地成坑納罪人於内實以土石堅築而罷其次有
斬手足指者有去鼻者但姦與賄無禁姦婦之夫或知
之則以兩柴絞姦夫之足痛不可忍竭其資而與之方
可獲免然裝局欺騙者亦有之或有死於門首者則自
用繩拖置城外野地初無所謂體究檢驗之事人家獲
盜亦可施監禁栲掠之刑郤有一項可取且如人家失
物疑此人為盜不肯招認遂以鍋煎油極熱令此人伸
手於中若果偷物則手腐爛否則皮肉如故云番人有
法如此又兩家爭訟莫辨曲直國宫之對岸有小石塔
十二座令一人各坐一塔中其外兩家自以親屬互相
隄防或坐一二日或三四日其無理者必獲證候而出
或身上生瘡癤或咳𠻳熱證之類有理者略無纖事以
此剖判曲直謂之天獄蓋其土地之靈有如此也
病癩
國人尋常有病多是入水浸浴及頻頻洗頭便自痊可
然多病癩者比比道途間土人雖與之同卧同食亦不
校或謂彼中風土有此疾曾有國主患此疾故人不之
嫌以愚意觀之往往好色之餘便入水澡洗故成此疾
聞土人色慾纔畢皆入水澡洗其患痢者十死八九亦
有貨藥於市者與中國不類不知其為何物更有一等
師巫之屬與人行持尤可笑
死亡
人死無棺止以&KR1237;席之類蓋之以布其出喪也前亦用
旗幟鼓樂之屬又以兩柈炒米繞路抛撒擡至城外僻
遠無人之地棄擲而去俟有鷹犬畜類來食頃刻而盡
則謂父母有福故獲此報若不食或食而不盡反謂父
母有罪而至此今亦漸有焚者往往皆唐人之遺種也
父母死别無服制男子則髠其髮女子則於𩕄門翦髮
似錢大以此為孝耳國主仍有塔葬埋但不知葬身與
葬骨耳
耕種
大抵一歲中可三四番收種蓋四時常如五六月天且
不識霜雪故也其地半年有雨半年絶無自四月至九
月每日下雨午後方下淡水洋中水痕高可七八丈巨
樹盡没謹留一杪耳人家濱水而居者皆移入山後十
月至三月點雨絶無洋中僅可通小舟深處不過三五
尺人家又復移下耕種者指至何時稻熟是時水可渰
至何處隨其地而播種之耕不用牛耒耜鎌鋤之器雖
稍相類而制自不同又有一等野田不種常生水高至
一丈而稻亦與之俱高想别一種也但糞田及種蔬皆
不用穢嫌其不潔也唐人到彼皆不與之言及中國糞
壅之事恐為所鄙每三兩家共掘地為一坑蓋以草滿
則填之又别掘地為之凡登溷既畢必入池洗淨止用
左手右手留以拿飯見唐人登厠用紙揩拭者笑之甚
至不欲其登門婦女亦有立而溺者可笑可笑
山川
自入眞蒲以來率多平林叢木長江巨港綿亘數百里
古樹修藤森隂蒙翳禽獸之聲遝雜其間至半港而始
見有曠田絶無寸木彌望芃芃禾黍而已野牛以千百
成羣聚于此地又有竹坡亦綿亘數百里其間竹節相
間生刺筍味至苦四畔皆有高山
出産
山多異木無木處乃犀象屯聚養育之地珍禽竒獸不
計其數細色有翠毛象牙犀角黃蠟麤色有降真荳蔲
畫黃紫梗大風子油翡翠其得也頗難蓋叢林中有池
池中有魚翡翠自林中飛出求魚番人以樹葉蔽身而
坐水濱籠一雌以誘之手持小網伺其來則罩有一日
獲三五隻有終日全不得者象牙則山僻人家有之每
一象死方有二牙舊傳謂每歲一換牙者非也其牙以
標而殺之者上也自死而隨時為人所取者次之死于
山中多年者斯為下矣黃蠟出於村落朽樹間其一種
細腰蜂如螻蟻者番人取而得之每一船可收二三千
塊每塊大者三四十斤小者亦不下十八九斤犀角白
而帶花者為上黑為下降真生叢林中番人頗費砍斫
之勞蓋此乃樹之心耳其外白木可厚八九寸小者亦
不下四五寸荳蔲皆野人山上所種畫黃乃一等樹間
之脂番人預先一年以刀砍樹滴瀝其脂至次年而始
收紫梗生於一等樹枝間正如桑寄生之狀亦頗難得
大風子油乃大樹之子狀如椰子而圓中有子數十枚
胡椒間亦有之纏藤而生壘壘如綠草子其生而青者
更辣
貿易
國人交易皆婦人能之所以唐人到彼必先納一婦人
者兼亦利其能買賣故也每日一墟自邜至午即罷無
居舖但以蓬席之類鋪于地間各有處聞亦有納官司
賃地錢小交關則用米穀及唐貨次則用布若乃大交
關則用金銀矣往年土人最朴見唐人頗加敬畏呼之
為佛見則伏地頂禮近亦有脫騙欺負唐人由去人之
多故也
欲得唐貨
其地想不出金銀以唐人金銀為第一五色輕縑帛次
之其次如眞州之錫鑞温州之漆盤泉州之青甆器及
水銀銀硃紙劄硫黃熖硝檀香白芷麝香麻布黃草布
雨傘鐡鍋銅盤水珠桐油篦箕木梳針其麤重則如明
州之席甚欲得者則菽麥也然不可將去耳
草木
惟石橊甘蔗荷花蓮藕芋桃蕉芎與中國同茘枝橘子
狀雖同而酸其餘皆中國所未曾見樹木亦甚各别草
花更多且香而豔水中之花更有多品皆不知其名至
若桃李杏梅松栢杉檜梨棗楊柳桂蘭菊芷之類皆所
無也其中正月亦有荷花
飛鳥
禽有孔雀翡翠鸚哥乃中國所無餘如鷹鴉鷺鷥雀兒
鸕鶿鸛鶴野鴨黃雀等物皆有之所無者喜鵲鴻鴈黃
鶯杜宇燕鴿之屬
走獸
獸有犀象野牛山馬乃中國所無者其餘如虎豹熊羆
野猪麋鹿麞麂猿狐之類甚多所少者獅子猩猩駱駞
耳雞鴨牛馬猪羊所不在論也馬甚矮小牛甚多生敢
騎死不敢食亦不敢剥其皮聽其腐爛而已以其與人
出力故也但以駕車耳在先無鵝近有舟人自中國攜
去故得其種鼠有大如猫者又有一等鼠頭腦絶類新
生小狗兒
蔬菜
蔬菜有蔥芥韭茄瓜西瓜冬瓜王瓜莧菜所無者蘿蔔
生菜苦蕒菠薐之類瓜茄正月間即有之茄樹有經數
年不除者木棉花樹高可過屋有十餘年不換者不識
名之菜甚多水中之菜亦多種
魚龍
魚鱉惟黑鯉魚最多其他如鯉鯽草魚最多有吐哺魚
大者重二斤已上有不識名之魚亦甚多此皆淡水洋
中所來者至若海中之魚色色有之鱔魚湖鰻田雞土
人不食入夜則縱横道途間黿鼉大如合苧雖六藏之
龜亦充食用查南之蝦重一斤已上眞蒲龜脚可長八
九寸許鰐魚大者如船有四脚絶類龍特無角耳肚甚
脆美蛤蜆螄螺之屬淡水洋中可捧而得獨不見蟹想
亦有之而人不食耳
醖釀
酒有四等第一唐人呼為蜜糖酒用藥麴以蜜及水中
半為之其次者主人呼為朋牙四以樹葉為之朋牙四
者乃一等樹葉之名也又其次以米或以剰飯為之名
曰包稜角蓋包稜角者米也其下有糖鑑酒以糖為之
又入港濱水又有茭漿酒蓋有一等茭葉生于水濱其
漿可以釀酒
鹽醋醬麪
醝物國中無禁自眞蒲巴澗濱海等處率皆燒山間更
有一等石味勝于鹽可琢以成器土人不能為醋羹中
欲酸則着以咸平樹葉樹既莢則用莢既生子則用子
亦不識合醬為無麥與豆故也亦不曾造麴蓋以蜜水
及樹葉釀酒所用者酒藥耳亦如鄉間白酒藥之狀
蠶桑
土人皆不事蠶桑婦人亦不曉針線縫補之事僅能織
木綿布而已亦不能紡但以手理成條無機杼以織但
以一頭縛腰一頭搭上梭亦止用一竹管近年暹人來
居郤以蠶桑為業桑種蠶種皆自暹中來亦無麻苧惟
有絡麻暹人郤以絲自織皂綾衣着暹婦郤能縫補土
人打布損破皆倩其補之
器用
尋常人家房舍之外别無卓凳盂桶之類但作飯則用
一瓦釡作羹又用一瓦銚地埋三石為竈以椰子殼為
杓盛飯用中國瓦盤或銅盤羹則用樹葉造一小碗雖
盛汁亦不漏又以茭葉製一小杓用兜汁入口用畢則
棄之雖祭祀神佛亦然又以一錫器或瓦器盛水于傍
用以蘸手蓋飯只用手拿其粘于手非此水不能去也
飲酒則用鑞注子貧人則用瓦鉢子若府第富室則一
一用銀至有用金者國之慶賀多用金為器皿制度形
狀又别地下所鋪者明州之草席或有舖虎豹麂鹿等
皮及藤簟者近新置矮卓高尺許睡只竹席卧於板近
又用矮床者往往皆唐人制作也食品用布罩國主内
中以銷金縑帛為之皆舶商所饋也稻不用礱止用杵
舂碓耳
車轎
轎之制以一木屈其中兩頭豎起雕刻花樣以金銀裹
之所謂金銀轎扛者此也每頭一尺之内釘鉤子以大
布一條厚摺用繩繫于兩頭鉤中人挽于布以兩人擡
之轎則又加一物如船篷而更闊飾以五色縑帛四人
扛之有隨轎而走若遠行亦有騎象騎馬者亦有用車者
車之制郤與他地一般馬無鞍象無凳可坐
舟楫
巨舟以硬樹破版為之匠者無鋸但以斧鑿之開成版
既費木且費工也凡要木成段亦只以鑿鑿斷起屋亦
然船亦用鐡釘上以茭葉蓋覆郤以檳榔木破片壓之
此船名為新拏用櫂所粘之油魚油也所和之灰石灰
也小舟郤以一巨木鑿成槽以火熏軟用木撑開腹大
兩頭尖無蓬可載數人止以櫂剗之名為皮闌
屬郡
屬郡九十餘曰眞蒲曰查南曰巴澗曰莫良曰八薛曰
蒲買曰雉棍曰木津波曰賴敢坑曰八厮里其餘不能
悉記各置官屬皆以木排柵為城
村落
每一村或有寺或有塔人家稍密亦自有鎮守之官名
為買節大路上自有歇息如郵亭之類其名為森木近
與暹人交兵遂皆成曠地
取膽
前此於八月内取膽蓋占城王每年索人膽一甕萬千
餘枚遇夜則多方令人於城中及村落去處遇有夜行
者以繩兜住其頭用小刀於右脇下取去其膽俟數足
以饋占城王獨不取唐人之膽蓋因一年取唐人一膽
雜于其中遂致甕中之膽俱臭腐而不可用故也近年
已除取膽之事另置取膽官屬居北門之裏
異事
東門之裏有蠻人淫其妹者皮肉相粘不開歷三日不
食而俱死余鄉人薛氏居番三十五年矣渠謂兩見此
事蓋其用聖佛之靈所以如此
澡浴
地苦炎熱每日非數次澡洗則不可過入夜亦不免一
二次初無浴室盂桶之類但每家須有一池否則兩三
家合一池不分男女皆裸形入池惟父母尊年在池則
子女卑幼不敢入或卑幼先在池則尊長亦迴避之如
行輩則無拘也但以左手遮其牝門入水而已或三四
日或五六日城中婦女三三五五咸至城外河中漾洗
至河邊脫去所纏之布而入水會聚於河者動以千數
雖府第婦女亦預焉略不以為恥自踵至頂皆得而見
之城外大河無日無之唐人暇日頗以此為遊觀之樂
聞亦有就水中偷期者水常温如湯惟五更則微涼至
日出則復温矣
流寓
唐人之為水手者利其國中不着衣裳且米糧易求婦
女易得屋室易辦器用易足買賣易為往往皆逃逸於
彼
軍馬
軍馬亦是裸體跣足右手執摽槍左手執戰牌别無所
謂弓箭砲石甲胄之屬傳聞與暹人相攻皆驅百姓使
戰往往亦别無智略謀畫
國主出入
聞在先國主轍迹未嘗離戶蓋亦防有不測之變也新
主乃故國主之婿原以典兵為職其婦翁愛女女密竊
金劍以附其夫以故親子不得承襲嘗謀起兵為新主
所覺斬其趾而安置于幽室新主身嵌聖鐡縱使刀箭
之屬著體不能為害因恃此遂敢出戶余宿留歲餘見
其出者四五凡出時諸軍馬擁其前旗幟鼓樂踵其後
宫女三五百花布花髻手執巨燭自成一隊雖白日亦
照燭又有宫女皆執内中金銀器皿及文飾之具制度
迥别不知其何所用又有宫女執摽槍摽牌為内兵又
成一隊又有羊車馬車皆以金為飾其諸臣僚國戚皆
騎象在前遠望紅涼傘不計其數又其次則國主之妻
及妾媵或轎或車或馬或象其銷金涼傘何止百餘其
後則是國主立于象上手持寶劍象之牙亦以金套之
打銷金白涼傘凡二十餘柄其傘柄皆金為之其四圍
擁簇之象甚多又有軍馬護之若遊近處止用金轎子
皆以宫女擡之大凡出入必迎小金塔金佛在其前觀
者皆當跪地頂禮名為三罷不然則為貌事者所擒不
虚釋也每日國主兩次坐衙治事亦無定處及諸臣與
百姓之欲見國主者皆列坐地上以俟少頃間内中隠
隠有樂聲在外方吹螺以迎之聞止用金車子來處稍
遠須臾見二宫女纖手捲簾而國主乃仗劍立于金窗
之中矣臣僚以下皆合掌叩頭螺聲方絶乃許擡頭國
主至隨亦就坐坐處有獅子皮一領乃傳國之寶言事
既畢國主尋即轉身二宫女復垂其簾諸人各起以此
觀之則雖蠻貊之邦未嘗不知有君也
陳畱風俗傳(江微)
小黃縣者宋地黃鄉也沛公起兵野戰喪皇妣于黃鄉
天下平定乃使使者以梓宫招魂幽野於是丹蛇在水
自洒濯入於梓宫其浴處有遺髮故謚曰昭靈夫人
浚儀有師曠倉頡城城上有列仙吹臺
雍丘縣夏后公祠有神井能興霧雹
浚儀縣北有浚水像而儀之故曰浚儀縣有倉頡師曠
城上有列仙之吹臺北有牧澤中出蘭蒲土多㒞髦今
帶牧澤方一十五里俗謂之蒲關澤
巴吾縣者宋雜陳楚地故梁國寧陵種龍鄉也今其都
印文曰種龍
秦之先曰伯翳佐舜擾馴鳥獸錫姓曰嬴氏其後分封
以國為姓有徐氏郯氏王氏江氏
侯氏侯爵周微官失其守故以侯爵為姓
允吾縣者宋雜陳楚地故梁國寧陵種龍鄉也今見都
印文曰種龍出鳴雞
昭帝時蒙人焦貢為小黃令路不拾遺囹圄空虚詔遷
貢百姓揮涕守闕求索還貢天子聽增貢之秩千石貢
之風化猶存其民好學多貧此其風也
成都古今記(趙抃)
張儀樓高百尺初儀築城雖因神龜然亦順山之形以
城勢稍偏故作此樓以定南北
海棠樓李回所建以會僚佐議事裴坦為記
望妃樓在子城西北隅亦名西樓聞明妃之墓在武擔
山為此樓以望之
紅樓先主所建綵繪華侈初潁川人華洪隨先主入蜀
賜姓王名宗侃至是造紅樓城中人相率來觀曰看畫
紅樓先主以為應華洪之䜟乃誅之
錦樓在龜城上前矙大江下瞰井邑西眺雪嶺東望長
松向敏中嘗賦詩於其上
揚雄宅後置寶園寺今為宫亭有墨池在焉
浣花亭臨大江鼈靈檻池
益之為言隘也言其地險阨亦曰強壤益大故以名焉
西蜀聖夀寺僧楚安妙畫山水須一旬以來方就一扇
收得其筆謂之筆寳
郫人刳竹之大者傾春釀於筒苞以藕絲蔽以蕉葉信
宿馨達于林外然後斷之以獻俗號郫筒酒
正月燈市二月花市三月蠶市四月錦市五月扇市六
月香市七月七寶市八月桂市九月藥市十月酒市十
一月梅市十二月桃符市
臨海水土記(闕名)
鯪魚背腹皆有刺如三角菱
海鰌長丈餘
槌頞似䱜魚長四尺
石&KR0008;附石似鋸錯
黃靈魚小文正黃似石首
兩名特立合體俱行
寄度魚長三寸似白魚
&KR3099;魚三月生溪中裁長一寸至十月終東還歸于海香
氣聞于水上到時月輒復更生
伏念魚似吹沙魚
䱦鯺形似䱦魚戱于重川靡有定所
土奴魚頭上如虎有刺螫人
蠣長七尺
姑勞如車螯而殼薄
蘆雉似蛤蜊殼小薄耳
蚶側徑四尺
烏頭似蚶
蘆虎似彭蜞兩螯正赤不中食
石蚑生附石身如小竹大有甲正黑中食
臨海異物志(沈瑩)
石首小者名鰌其次名秦石首異種又有石頭長七八
寸與石首同
&KR3605;似烏賊而肥灸食甘美
䱥魚至肥灸食鮮美諺曰寧去累世宅不去䱥魚額
人魚似人長三尺餘不可食
鹿魚長二尺餘頭上有角腹下有脚如人
印魚春鱗形如䱜形額上有文如印章
琵琶魚無鱗形如琵琶
鳶魚狀如鳶唯無尾足隂雨日亦飛高數丈
井魚頭有兩角
&KR2875;魚如指長七八寸但有脊骨好作笄大者如竹竿曝
作燭極有光明
沙狗似彭蜞壤沙為穴見人則走曲折易道不可得也
晉安東南吳嶼山蜈蚣千萬積成堆或云長丈餘以作
脯味似大蝦
&KR1484;鶒水鳥毛有五彩色食短狐其在溪中無毒氣
說郛卷六十二下
