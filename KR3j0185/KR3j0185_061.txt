說郛卷六十一上元陶宗儀撰
三秦記(辛氏)
山陵
秦名天子冡曰長山漢曰陵故通名山陵
地市
驪山始皇陵作地市生死人交易市平不得欺死人云
秦王地市有斷馬利
太白山
太白山不知高幾許俗云武功太白去天三百山下軍
行不得鳴鼓角鳴鼓角則疾風暴雨兼至也
隴坂
隴西關其阪九迴不知高幾里欲上者七日乃越高處
可容百餘家下處數十萬戶其上有淸水四注俗歌曰
隴頭流水鳴聲幽咽遙望秦川肝腸斷絶去長安千里
望秦川如帶關中人上隴者還望故鄉悲思而歌則有
絶死者
沙角
河西有沙角山峰崿危峻逾於石山其沙粒麄色黃有
如乾糒又山之陽有一泉云是沙井綿歴今古沙不填
足人欲登峰必步下入穴即有鼓角之音震動人足
温泉
驪山湯泉舊說以牲祭乃得入可以去疾消病俗云秦
始皇與神女遊而忤其旨神女唾之則生瘡始皇怖謝
神女為出温泉而洗除後人因以為驗
蘭池
秦始皇作蘭池引渭水東西二百里南北二十里築土
為蓬萊山刻石為鯨魚長二百丈
城赤色
長安城中地皆黑壤今城赤何也且堅如石如金父老
相傳云蓋鑿龍首山中土以為城及諸城闕亦然
織錦城
梁山宫在好畤城皆文石名織錦城
未央
未央一名紫微宫
桂宫
未央宫漸臺西有桂宫中有明光殿皆金玉珠璣為簾
箔綴明月珠金砌玉階晝夜光明
豹林谷
在子午谷
鳳闕
柏梁臺有銅鳳因名鳳闕
韋曲
在皇子陂之西
杜門
即靑門
子午
子午長安正南山名
始平
長安城北有始平原數百里無山川湖水其民井汲巢
居井深五十丈有伯夷墓人採薇可常食或云夷齊食
三年顔色如故
白鹿
周平王東遷有白鹿遊於此原以是得名蓋泰運之象
桃林
桃林塞在長安東四百里若有軍馬經過好行則牧華
山休息林下惡行則決河漫延人馬不得過矣
長安志(宋敏求)
結麟樓七聖紀曰鬱華赤文與日同居結麟黃文與月
同居鬱華日精結麟月精又太上黃庭内景玉經曰高
奔日月吾上道鬱儀結麟善相保梁丘子注曰鬱儀奔
日之仙結麟奔月之仙六典作結鱗未知從何字
驪山在縣東南二里驪戎來居此山按土地記曰即藍
田山也天寶元年更驪山曰會昌山七載又改曰昭應
山
公泉為陂十道志曰有五渼陂陂魚甚美因誤名之唐
寶歴二年勑渼陂令尚食使收管不得雜人採捕其水
任百姓灌溉勿令廢碾磑之用文宗初詔並還府縣
大明宫高宗命司農少卿梁孝仁制造北據高原南望
爽塏每天晴日朗南望終南山如指掌京城坊市街陌
俯視在檻内
隋煬帝在藩舊宅武德中賜尚書左僕射蕭瑀西為少
陵原南接終南北至滻水即漢鴻固原也宣帝許后葬
於此俗號少陵原
韋嗣立營搆别業于驪山鳳凰原鸚鵡谷有重崖洞壑
飛流瀑水中宗親往幸焉因封嗣立逍遙公名其園後
瑀子銳尚襄城公主詔别營主第主辭以姑婦異居有
乖禮則因固陳請乃取園地充主第又辭公主棨戟不
欲異門乃併施瑀之院門
關中記(潘岳)
長安地皆黑壤城今赤如火堅如石父老所傳蓋鑿龍
首山土為城又諸臺闕亦爾
終南山一名中南言在天中居都之南故關中曰南山
昆明池曰神池靈沼堯治水訖停舟此池蓋堯已有池
漢代因而深廣之
涇與渭洛為關中三川與渭灞滻澇潏灃滈為關中八
水
未央宫周旋三十三里街道十七里有臺三十二池十
二土山四宫殿門八十一掖門十四宫殿及臺皆疏龍
首山土以作之殿基出長安城上非築也
未央宫東有鴛鴦殿
宣帝少依許氏長於杜縣樂之後葬於南原立廟於曲
池之北亭曰樂遊原
龍首山首枕渭之南岸尾達樊川首高尾下在長安城
南
漢築長安城及營宫殿咸以堙平至今坊市北據高原
南望爽塏視終南如指掌
洛陽記(陸機)
洛陽城周公所制東西十里南北十三里城上百步有
一樓櫓外有溝渠
洛陽城内西北角有金墉城東北角有樓高百尺魏文
帝造也
雲臺高閣十四間乘風觀閣十二間
洛陽南宫有乘風觀北宫有增喜觀城外有宣陽觀千
秋鴻地泉城揚威石樓鼎中等觀
宫中有臨高陵雲宣曲廣望閬風萬世修齡總章聽訟
凡九觀皆高十六七丈雲母窗日曜之有光
三市大市名也金市在大城西南市在大城南馬市在
大城東按金市名商觀西兊為金故曰金市
銅駞街在洛陽宫南金馬門外人物繁盛俗語云金馬
門外聚羣賢銅駝街上集少年
漢洛陽四關東成臯關南伊闕關西函谷關北孟津關
城南五十里有大谷舊名通谷
紫微宫有一柱觀
梁州記(劉澄之)
武侯壘
武侯壘東南有定軍山八十餘里有諸葛武侯墓鍾會
征蜀至漢州祭亮之墓令軍士不得於墓芻牧樵采今
松柏碑銘儼然
白水關
關城西南百八十里有白水關李固解印綬處也
溫泉
漢水南有温泉周圍數千步冬夏常沸涌若湯其熱可
熟雞子
盟壇
沔陽城在漢水南舊蕭何所築也劉備為漢王權住此
城盟於城下今門外有盟壇猶存
諸葛井
諸葛亮宅有井深四尺餘口廣一尺五寸累塼如初開
云
雁塞
梁州縣界有鴈塞山傳云此山有大池水鴈棲集之故
因名曰鴈塞
梁京寺記(闕名)
小莊嚴寺
梁小莊嚴寺在建業定隂里本是晉零陵王廟地天監
六年度禪師起造時有邵文立者世以烹屠為業嘗欲
殺一鹿鹿跪而流淚以為不祥鹿懷一麑尋當産育就
庖哀切同被刳割因斯患疾眉鬚皆落身瘡並壞後乃
深起悔責求道度禪師發大誓願罄捨家資迴買此地
為立伽藍
同泰寺
梁武帝改年號大同起同泰寺在臺城内窮竭帑藏造
大佛閣七層為火所焚武帝捨身施財以祈佛福自大
通以後無年不幸
興國禪寺
梁武帝天監十三年以錢二十萬易定林前前岡獨龍
阜以葬誌公永定公主以湯沐之資造浮圖五級於其
上十四年即塔前建開善寺
昇元寺
昇元寺即瓦棺寺也在城西隅瞰江面後踞崇岡最為
古跡累經兵火略無彷彿李王時昇元閣猶在乃梁朝
故物
大愛敬寺
梁武帝普通元年造在蔣山之北高峰上
法寶寺
梁同泰寺基之半也建康刹錄梁武帝大通元年創同
泰寺寺處宫後别開一門名大通門帝晨夕講議多由
此門
法光寺
即梁之蕭帝寺舊傳天監十三年造元絳寺記云不知
從昔之名故後人以帝寺目之
寶林寺
梁天監中武帝與寶公同遊此山見林巒殊勝命建精
藍
長干寺
建康南五里有山岡其間平地庶民雜居有大長干小
長干東長干並是地名小長干在瓦棺寺南巷西頭出
大江梁初起長干寺
宜都記(袁崧)
佷山縣有溫泉注大溪夏纔煖冬則大熱常有霧氣百
病久疾入此多愈
獸牙山有石壁其文黃赤色有牙齒形
佷山縣東六十里有山名下魚城四面絶崖唯兩道可
上皆險絶山上周迴可二十里有林木池水人田種於
山上昔永嘉亂土人登此避賊守之經年食盡取池魚
擲下與賊以示不窮賊遂退散因此名為下魚城
峽中猨鳴至淸山谷傳其響泠泠不絶行者歌之曰巴
東三峽猨鳴悲猨鳴三聲淚沾衣
自西陵泝江西北行三十里入峽山行周廻隠映如絶
復通高山重嶂非日中夜半不見日月也
西陵江南岸有山孤秀從江中仰望壁立峻絶人自山
南上至其嶺嶺容十許人四面望諸山略盡其勢俯臨
大江如縈帶焉視舟船如鳬鴈矣
宜都山絶崖壁立數百丈有一大燼插其崖間望可長
數尺傳云堯洪水人泊船此旁爨餘故曰插竈崕也
益州記(任豫)
劍西左擔道按圖在隂平縣北於成都為西注曰其道
至險自北來者擔在左肩不得度右肩也
姜維抗鍾會故壘其山峭壁千丈下臨絶澗
雁橋東君平賣卜土臺局高數丈
魚蛇水東北自陵州界入靑神縣界
龍盤山有一石長四十丈高五丈中有戶及扉若人掩
閉古老相傳為玉女房
益州城張儀所築錦城在州南蜀時故宫也其處號錦
里
江油左擔道按圖在隂平縣北於成都為西其道至險
自北來者擔在左肩不得度右肩也鄧艾束馬懸車之處
葭萌縣十里有刀鐶山赤銅水出焉
金山東臨澗水光照映川
東隅西隅南隅三山相對又曰三隅山去陵井一里也
五城縣西南六十里有銅官山高出衆峰
南充縣西南六十里有昆井鹽井又曰雞郵神在相如
縣東次北下步有雞郵溪因此而為之名
伏犀灘東南六十里有黃魚像岸今在僰道縣界又曰
龍騰溪水源出南溪縣
黃葛峽有相思崖芳泉周灌俗謂之神窟
司馬相如宅在州西笮橋北百許步李膺云市橋西二
百步得相如舊宅今梅安寺南有琴臺故墟
荆州記(盛弘之)
衡山有三峰極秀一峰名芙蓉峰最為竦桀自非淸霽
素朝不可望見峰上有泉飛𣲖如一幅絹分映靑林直
注山下
巴陵南有靑草湖周迴百里日月出沒其中湖南有靑
草山故因為名
宜都西陵峽中有黃牛山江湍紆迴途經信宿猶望見
之行者語曰朝發黃牛暮宿黃牛三朝三暮黃牛如故
緣城邊隄悉植細柳綠條散風靑隂交陌
雁塞北接陽州汶陽郡其間東西嶺屬天無際雁飛翥
至此即回翼唯一處稍下每雁飛達則矯翼裁度下處
而過故名雁塞
武陵舞陽縣有石帆山若數百幅帆
隨郡北界有九井相傳神農既育九井自穿又云浚一
井則衆井水皆動
巴東有一折柱孤直高三丈大十圍傳云是公孫述樓
柱破之血出枯而不朽
湖陽縣春秋蓼國樊重之邑也重母畏雷為石室避之
悉以文石為階砌今猶存
佷山縣有一山獨立峻絶西北有石穴以獨行百步許
二大石其門相去一丈許俗名其一為陽石一為隂石
水旱為災鞭陽石則雨鞭隂石則晴
湘東有雨母山山有祠壇每祈禱無不降澤以是名之
耒陽縣有雨瀨此縣時旱百姓共壅塞之甘雨普降若
一鄉獨壅雨亦偏降應隨方所其信若符刻
小酉山石穴中有書千卷相傳秦人於此學因留焉故
梁湘東王云訪酉陽之逸典是也
南陽有菊水其源旁悉芳菊水極甘馨又中有三十家
不復穿井即飲此水上夀百二十三十中夀百餘七十
猶以為夭漢司空王暢太傅袁隗為南陽令縣月送三
十餘石飲食澡浴悉用之太尉胡廣父患風羸南陽恒
汲飲此水疾遂瘳此菊短葩大食之甘美異於餘菊廣
又收其實種之京師遂處處𫝊置之
筑陽縣粉水源出房陵取其水為粉鮮潔異於餘水矣
枝江縣西至上明東及江津其中有九十九洲楚諺曰
洲不滿百故不出王者桓玄有問鼎之志乃增一為兩
以充百數僭號旬時身屠宗滅及其傾覆洲亦消毁至
宋文帝在藩忽生一洲果龍飛江表元兇之禍此洲還
沒
新陽縣惠澤中有溫泉冬月未至數里遙望白氣浮蒸
如烟上下采映壯若綺疏又有車輪雙轅形世傳昔有
玉女乘車自投此泉今人時見女子姿儀光麗往來倏
忽
沌陽縣至沔口水北有却月城西一里有馬騎城周迴
五里高一丈
富陽縣城樓王仲宣登之而作賦
富陽東南七十里有楚昭王墓登樓則見所謂昭丘
郡西泝江六十里南岸有山名曰虎牙二山相對楚之
西塞也荆門上合下開開達山南有門之形故曰荆門
江陵有潛室人時見之輒有兵寇
湘中記(羅含)
九疑在營道縣與北山相似行者疑惑故名之
衡山近望如陣雲㳂湘千里九向九背
衡山九疑皆有舜廟太守至官常遣戶曹致祀則如聞
絃歌之聲
湘水至淸雖深五六丈見底了了然其石子如樗蒲大
五色鮮明白沙如霜雪赤岸若朝霞
營水渄水觀水祁水舂水永水來水渌水連水瀏水潙
水汨水資水皆注湘
曲江縣有銀山山常多素霧
屈潭之左玉笥山屈平之放棲於此山而作九歌
宿當軫翼度應機衡故曰衡山山有錦石斐然成文衡
山有懸泉滴瀝嵓間聲泠泠如絃有白鶴迴翔其上如
舞
衡陽縣東二十里有酃湖周二十里深八尺湛然綠色
土人取以釀酒其味醇美
益陽有昭潭其下無底湘水最深處也或謂周昭王南
征不復沒於此潭因以為名
都溪又西北流入營水謂之菁口
郴縣南有義帝廟百姓祭之
文斤山上有石床方高一丈四面綠竹扶疎常隨風委
拂
臨水經臨賀縣東又南至郡左合賀水
君山有地道楂渚對岸古城孫權遣程普所立
耒陽縣北有蔡倫宅宅西有一石臼云是倫舂紙臼也
祝融峯上有青玉壇方五丈有盖香峯行道處
武陵記(鮑堅)
武山
武山高可萬仞山半有盤瓠石窟中有一石狗形云是
盤瓠之遺像又有斑蛇四眼身大十圍山有水出謂之
武溪是也在縣之西
黃聞山
昔有臨沅黃道真住黃聞山側釣魚因入桃花源陶潛
有桃花源記今山下有潭名黃聞此蓋聞道真所說遂為
其名也
風門山
風門山有石門去地百餘丈每欲風起此門先有黑若
烟隠而上斯須風起竟入
石帆山
石帆山危起若數百幅帆形
虎齒山
虎齒山形如虎齒民嘗六月祭之不然輒有虎害
武陵山
武陵山中有秦避世人居之尋水號曰桃花源故陶?有
桃花源記
漢南記(張瑩)
大人
安帝見銅人以問侍中張陵對曰昔秦始皇有大人十
二身長五丈履六尺皆龐奇之服見於臨洮此天將亡
秦之證而始皇誤喜以為瑞乃鑄銅人以為像上曰何
以知之對曰臣見傳載有其人胸上有銘
乘使者車
郭丹絶跡弃軍纏節裹𫝊從武關出謁更始歎曰不乘
使者車不出關矣
古楚子國
荆華二山絶漢水而南至江西距劍閣盡其地也古楚
子國
石堪為硯
江州蔡子池南有石穴深二百許丈石色靑堪為書硯
漢臯解珮
列仙傳云江妃二女游漢臯見鄭交甫遂觧珮與之交
甫受珮而厺數十步懷中無珮女亦不見
推車與弟
隂慶為鮦陽侯其弟員及丹皆為郎慶以明尚書修儒
術推居第園田奴婢錢悉分與員丹慶但佩印綬而已當
代稱之
南雍州記(王韶)
太和山
武當山山高巄嵕若博山香爐苕亭峻極干霄出霧學
道者常百數相繼不絶若有於此山學者心有隆替輒
為獸所逐
粉水
蕭何夫人漬粉處也
酒泉
福禄城謝艾所築下有金泉味如酒有人飲此泉水見
有金色從山中照水往取得金故名
辛居士家
辛居士名宣仲家貧春月鬻筍充腸酌截竹為罌用充
盛置人問其故宣仲曰我惟愛竹好酒欲令二物常相
並耳
諸葛故宅
隆中諸葛亮故宅有舊井一今涸無水盛弘之記云井
深五丈廣五尺堂前有三間屋地基址極高云是孔明
避暑臺宅西山臨水孔明常登之鼓琴以為梁父吟因
名此為樂山先有人家居此宅衰殄滅亡後人不敢復
憩焉齊建武中有人修井得一石枕高一尺二寸長九
寸獻晉安王習鑿齒又為宅銘
樂善臺
高齋之後有堂堂西有射堂五間射堂南有大池池上
有臺名曰樂善臺
說郛卷六十一上
說郛卷六十一下元陶宗儀撰
安城記(王孚)
昔豫章太守賈萌與安城侯張普爭戰于新茨之野即
兹地也
郡渚江川發源同會落亭石上有芝草下有紫磨金也
鍾山臨水阻峽春夏則湍洑沸涌濆上白砂如米兩岸各
十餘斛呼曰米砂以之候歲若一岸偏饒則其方豐穰
羅霄山有石井天旱祠之以木投井中即雨至井溢木
出乃雨止
安城南三十里雹都泉其雹或出否亦不為靈異
縣人有謝廪者山行歸路忽遇雲霧霧中有一人乘龜
而行廪知神人拜請求隨去父曰汝無仙骨不得去也
宜都建平二郡之界有五六峰參差互出上有倚石如
二人像攘袂相對俗謂二郡督郵爭界於此
萍鄉西津名玉女岡天當雨輒先涌五色氣于石間俗
謂玉女被衣
萍鄉羅霄山澤水所出傍出石乳天旱吏人禱之因以
大木長三四丈投井中即雨水懸輳井溢輒令木涌出
而雨止蓋潛龍之穴也
南康記(鄧德明)
神闕
南康縣歸義山去縣七百里下有石城高數丈遠望嵯
峨靈闕騰空故老謂之神闕
金鷄
雩都縣有金鷄石傍有穴宋永初中見金鷄棲翔此穴
應時飛鳴又云覆笥山平湖有石鴈浮在水每至炎氣
代序則飛翔若知感候
梓樹
梓潭昔有梓樹巨圍葉廣丈餘垂柯數畆吳王伐樹作
船使童男女挽之船自飛下男女皆溺死至今潭中時
有歌唱之音
石桃
南康五山有石桃故老云古有寒桃生於山顛隠淪之
士將大取其實因變成石焉
鸀鳥
歸美山有石室色如黃金號為金室有鸀鳥形色鮮潔
自愛羽毛其隻者或鑒水向影悲鳴自絶方知孤鸞對
鏡為不虛矣
玉臺
雩都君山上有玉臺方廣數丈週迴盡是白石柱柱自
然石覆如屋形也四面多松杉遙眺峨峨嚮像羽人之
館風雨之後景氣明淨頗聞山上有鼓吹之聲山都木
客為舞唱之節
靑竹杖
南野縣有漢監匠陳隣其人通靈夜嘗乘龍還家其婦
懷身母疑與外人通密看乃知是隣乘龍龍至家輒化靑
竹杖隣内致戶前母不知因將杖去須臾光彩滿堂俄
爾飛失杖乃御雙鵠還
潯陽四隠
晉翟莊字祖休湯之子以孝友著名守父操州致禮命
並不就莊子矯亦高節家居無事好種竹辟命屢至嘆
曰吾焉能易吾種竹之心以從事於籠鳥盆魚之間哉
竟不就矯子法賜節概尤佳武帝以散騎郎召客勉之
就聘乃正色曰吾家不仕四世矣使白璧點汚可乎亦
不從之祖父子孫皆有行義世稱潯陽四隠
潯陽記(張僧鑒)
廬山頂上有湖廣數頃有楊梅山桃止得於上飽噉不
得將去
廬山西南有康王谷又有北嶺城天欲雨輒聞鼓角簫
管之聲
鷄籠山下澗中有數處累石若有人功水常深尺餘朝
夕輒有湧泉溢出如潮水時刻不差朔望尤大號為潮
泉
湓城灌嬰所築建安中孫權經此城自標井地令人掘
之正得故井有石銘云漢六年潁隂侯所開卜云三百
年當塞塞後不滿百年當為應運者所開權見銘欣悦
以為已瑞時咸異之井甚深大江有風浪此井輒動土
人呼為浪井
稽亭北瞰大江南望高岳淹留遠客因以為名焉
潯陽城東門通大橋常有蛟為百姓害董奉疏符沉水
中少頃一蛟死浮出
黃金山有柟樹一年東邊榮西邊枯後年西邊榮東邊
枯年年如此張華曰交讓者此是也
麻姑山上人登之有物人形眼鼻口面無臂脚俗名之
楓子鬼
鄱陽記(劉澄之)
淸灣
淸灣在縣東南七里隋開皇中太守梁文謙涖官淸潔
取此灣水以自供後人思其德號為淸灣
沙堆
新昌水有一沙堆在縣東北五十里其形狀如覆船鮮
淨特異每年豐稔其沙即堆積如舊若沙移向岸其年
儉古來相傳以為常驗
白雲城
白雲在縣西南旁對干越亭而峙焉跨古城之危瞰長
江之深隋州刺史劉長卿題詩曰孤城上與白雲齊因
以白雲為名
三鐵鑊
弋陽嶺上多密岩宋元嘉中有人見其岩内三鐵鑊鑊
各容百斛中生蓮花他人往尋不知所在
望夫岡
鄱陽西有望夫岡昔縣人陳明與梅氏為姻未成而妖
魅詐迎婦去明請卜者决云西北行五十里求之明如
言見大穴深䆳無底以繩懸入遂得其婦乃令婦先出
而明所將隣人秦文遂不取明其妻乃自誓執志登此岡
首望其夫因以名焉
九江志(何晏)
神泉
廬山錦繡峰下有神泉宋紹興間皇甫履隠斯山高宗
名其居曰淸虚菴光宗在東宫問履所乏履曰但水差
遠光宗特書神泉二字履持歸菴傍穿小井方施畚鍤
而泉遂出故名
湓城
靑湓山有井形如盆因號湓水城曰湓城浦曰湓浦江
州故有湓江
匡廬
匡谷先生姓匡名谷商周之際遯世隠居廬於廬山故
號匡廬
泉穴
東興人家曾以木甑沉井中乃流出連樊溪甘渚得之
此泉穴相通也又曰五章山絶嵓嶮峭有蜜蜂依之為
房其形如笠望者皆懸磴數丈然後得至其所矣
石人
虚谷東英巨山巖内有石人坐磐石上體上塵穢則興
風濕潤則致雨晴日便舉體鮮潔朗然玉淨
丹陽記(山謙之)
慈母山
江寧縣南三十里有慈母山積石臨江生簫管竹自伶
倫采竹嶰谷其後惟此簳見珍故歴代常給樂府而俗
呼鼓吹山今慈湖戌常禁采之王褒洞簫即稱此也其
竹圓緻異於衆處
烈洲
江寧烈洲吳舊津所也内有小水堪泊船商客多停以
避烈風故以名焉王濬伐吳宿於此簡文為相時會桓
玄之所也亦曰溧洲洲上有山山形似栗伏滔北征賦
謂之烈洲
蔣山
京師南北並有連山而蔣山獨隆崫峻異其形象龍實
陽都之鎮也
新亭
京師三亭新亭吳舊亭也故基淪毁隆安中丹陽尹司
馬恢移創今地謝石創征亭三吳縉紳創冶亭並太元
中
石城
石頭城吳時悉土塢義熙初始加磚累甓因山以為城
因江以為池地形險固尤有竒勢亦謂之石首城也
蔣陵
蔣陵因山以為名吳大帝陵也
張侯橋
大長安道西張侯橋者本張子布宅處也
會稽記(孔曄)
軼雲蔽日
四明山高峰軼雲連岫蔽日
秦望
會稽秦望山為衆峰之傑陟境便見史記云秦始皇登
之以望南海自平地以取山頂七里縣嶝孤危峭路險
絶記云扳蘿捫葛然後能升山上無高木當由地迥多
風所致山南有嶕峴峴裏有大城越王無餘之舊都也
映發
會稽境特多名山水峰崿隆峻吐納雲霧松栝楓柏摧
榦竦條澄壑鏡徹淸流瀉注
白樓
江夏太守宋輔於重山南白樓亭立學教授沛國桓儼
避地至會稽聞陳業賢而往候之不見臨去入交州留
書繫白樓亭柱而别
孫興公許元度共在白樓亭共商略先往名達林公既
非所關聽訖云二賢故自有才情亭在山隂臨流映壑
也
永嘉郡記(鄭緝之)
三原灣
樂城縣三原亭去郡百二十里溪水清如鏡曩昔有得
一死鮎者鬐大五六圍一鬐輒得數十斛鮓此灣無所
不容有人能食者常自譬腹如三原灣無所不容
竹青
青田縣有草葉似竹可染碧名為竹青此地所豐草故
名青田
青田鶴
有沐溪野去青田九里中有雙白鶴年年生子長大便
去只恒餘父母二隻耳精白可愛多云神仙所養浮丘
公相鶴經云青田之鶴
竹中高士
樂城張廌者隠居頤志家有苦竹數十頃在竹中為屋
常居其中王右軍聞而造之廌逃避竹中不與相見郡
號為竹中高士
官棃
青田村人家多種棃樹名曰官棃子大一圍五寸恒以
供獻名為御棃吏司守視土人有未知味者棃實落至
地即融汁
三齊略記(伏琛)
堯山在廣固城西七里堯巡狩所登遂以為名山頂立
祠祠邊有柏樹枯而復生不知幾代樹也
臺城東南有蒲臺臺高八丈秦始皇所頓處在臺下縈
馬至今蒲生猶縈似水楊而堪為箭
陽城山石盡起立嶷嶷東傾狀如相隨行靑翠可掬也
海上蜃氣時結樓臺名海市
不夜城在陽廷東南蓋古有日夜出此城以不夜名異
之也
秦始皇於海中作石橋海神為之竪柱始皇求為相見
神云我形醜莫圖我形當與帝相見乃入海四十里見
海神左右莫動手工人潛以脚畫其狀神怒曰帝負約
速去始皇轉馬還前脚猶立後脚隨崩僅得登岸畫者
溺死於海衆山之石皆傾注今猶岌岌東趣
曲城齊城東有萬歲水水北有萬歲亭
鄭司農常居不其城南山中教授黃巾亂乃避遣生徒
崔琰王經諸賢於此揮涕而散所居山下草如薤葉長
尺餘堅韌異常土人呼為康成書帶草
始皇祭靑城山築石城入海三十里射魚水變色如血
者數里于今猶爾
南越志(沈懷遠)
南越之地斗牛之分揚州之末土也南有大山是為秦
望又有石匱峻起壁立内有金簡玉字夏禹得之以知
百川之理也
秦二世五星會于南斗牛南海尉任囂知其偏霸之氣
遂有志焉病且死召真定人趙佗行南海尉事故今呼
為尉佗漢高帝遣陸賈立為南越王
衡陽湘鄉縣有石魚山下多玄石石色黑而理若雲母
發開一重輒有魚形鱗鰭首尾宛若刻畫長數寸魚形
備足燒之作魚膏腥因以名之
廣州石門之水俗云經大庾則淸穢之氣分飲石門則
緇素之質變即吳隠之酌飲之所也
昔有懶婦睡機上姑怒之遂走投水化為竒獸一枚可得
脂三四斛燃之照紡績則暗照歌舞則明習懶之性不
革也今安平七源等州峒俱有狀如山猪而小喜食
苗田夫以杼軸之類掛於田頭則不敢復近矣
番禺縣有番禺二山因以為名
潮陽南有小水注海濱帶曾山其中多文貝可以解毒
高安石室自生風峒南北二門狀若人功意者以為仙
都又曰高安有竦石廣六十餘丈高二百許仞土人謂
之嵩臺
端溪俚人岑班入山遇一寶珠徑五寸取還夜光明照
燭俚人甚懼以火燒之雖小損猶照一室
盆元縣利山上多香林又曰威寧縣有穿州其上多珠
有九品大五分以上至一寸八九分為大品有光彩一
邊小平似覆釡者名璫珠璫珠之次為走珠走珠之次
為滑珠滑珠之次為磥砢磥砢之次為官兩珠官兩珠
之次為税珠税珠之次為䓗符珠
越王鳥狀似鳶口勾末可受二升許南人以為酒器珍
於文螺不踐地不飲江湖不唼百草不下餌蟲魚唯噉
木葉糞似薰陸香南人遇之既以為香又治雜瘡
綸木似縠皮可以為綿
寧浦郡東南有蘇摩嶠
馬援鑿通九真山又積石為坻以遏海波由是不復過
漲海又曰軍安縣女子趙嫗嘗在山中聚結羣黨攻掠
郡縣着金箱齒屐恒及象頭鬭戰
廣州記(顧微)
廣州廳事梁上畫五羊像又作五穀囊隨像懸之云昔
高固為楚相五羊銜穀萃於楚庭故圖其像為瑞六國
時廣州屬楚
桂父常食桂葉見知其神尊事之一旦與鄉曲别飄然
入雲
鬱林郡山東南有一池池邊有一石牛人祀之若旱百
姓殺牛祈雨以牛血和泥泥石牛背禮畢則天雨大注
洗牛背泥盡即晴
百管谿周迴丈餘水極沸涌如猛火煎油聲
海中有文魮鳥頭尾鳴似磬而生玉又曰海中多朱鼈
狀如肺有四眼六脚而吐珠
平定縣東巨海有&KR1411;馬似馬牛尾一角又云平定縣巨
海有水犀似牛其出入有光水為之開
熙安縣東南有固岡高數十丈岡西面為羊腸道說者
云尉佗登此望漢
海中有大珠明月珠水精珠
懷化郡掘塹得石墨甚多精好寫書今山中多出朱石
亦可以入朱硯中使
益智葉如蘘荷莖如竹箭子從心中出一枝有十子内
白骨四破去之取外皮蜜煮為粽子味辛
熙安縣有孤古度樹生其號曰古度俗人無子於祠灸
其乳則生男以金帛報之
五子樹實如梨裏有五核因名五子治霍亂金瘡
熙安縣東北有菖蒲澗盤石上水從上過味甘冷異于
常流
蠻夷不蠶採木綿為絮
藤類有十許種續斷草藤也一曰諾藤一曰水藤山行
渴則斷取汁飲之治人體有損絶沐則長髮去地一丈
斷之輒便生根至地永不死
鬼目益知直爾不可噉可為漿也
鬼目樹似棠梨葉葉如楮皮白樹高大如木瓜而小邪
傾不周正味酢九月熟又有草昧子亦如之如可為糝
用其草似鬼目
蕹菜生水中可以為菹也
山有鳳鸞棲宿食其實山東有溪曰羅陽永泰中暑雨
漲有一竹葉若芭蕉葉大隨水出
廣志(郭義恭)
木實曰檳榔樹無枝略如桂其顛生穟而秀生棘針重
疊其下彼方珍之以為口實亦出交趾
龍眼樹葉似荔枝蔓延緣木生子大如酸棗色異純甜
無酸
荔枝靑華朱實核黃黑似熟蓮子實白如肪甘而多汁
似安石榴
薇蕪香草魏武帝以藏衣中蕙草綠葉紫花魏武帝以
為香燒之安息雀舉頭高八九尺張翅丈餘食大麥卵
如瓮
白玉美者可以照面出交州靑玉出倭國赤玉出夫餘
瑜玉玄玉水蒼玉皆佩用
莫難珠其色黃生東夷又有明珠又有夜光大珠皆徑
寸或圍二寸已上出黃支形至圓置之平地終日不停
臨邛有粉井得水汰粉則益光
獨木之橋曰𣙜亦曰彴
珠崖人皆巢居珠崖傳曰男女皆椎紒或被髮徒跣有
黃甘一核有成都平蔕甘大如升色蒼黃犍為南安縣
出黃甘
蜀名梅為䕩大如鴈子海䕩皆可以為油黃梅以熟䕩
作之
黍有燕頷之名又有驢皮黍又曰牛黍南尾秀成赤黍
馬革大黑黍或云秬黍有溫屯黃黍
宛鶉大於北鶉以供御
有雉鷹有菟鷹一歲為黃鷹二歲撫鷹三歲靑鷹撫鷹
獲麞
鷄有胡髯五指金骹反翅之種大者蜀小者荆白鷄金
骹者美并州所獻吳中送長鳴鷄長倍於常鷄永昌郡
無鷄
林檎似赤柰子亦名黑禽亦名來禽言味甘熟則來禽
也
滎陽有白杏鄴中有赤杏有奈杏
陳倉胡桃薄皮多肌隂平胡桃大而皮脆急捉碎
蜀漢既繁芋民以為資凡十四芋有君子芋大如斗魁
有百果芋魁大子繁多畝收百斛種一百畝葉以飬彘
瓜之所出以遼東廬江燉煌之種為美有烏瓜魚瓜貍頭
瓜蜜筩瓜女臂瓜龍蹄瓜羊髓瓜縑瓜瓜州大瓜如斛
御瓜也有青登瓜大如三斗魁有桂枝瓜長二尺餘蜀
地温良瓜冬熟有春日瓜細小小瓣宜藏正月種三月
熟有秋泉瓜秋種十月熟形如羊角色蒼黑
永昌有漢竹圍三尺餘大者一節受一斛小者數升為
椑榼
洛陽北邙張公夏梨海内唯有一樹常山真定梨山陽
鉅野梨梁國睢陽梨齊郡臨淄梨廣都梨又云鉅鹿豪
梨重六斤數人分食之上黨楟梨小而加甘新豐箭谷
梨關以西弘農京兆右扶風界諸谷中梨多供御陽城
秋梨夏梨
河東安邑棗東郡穀城紫棗長二寸西王母棗大如李
核三月熟在衆果之先洛陽宫後園河内汲郡棗一名
墟棗一名安益棗東海蒸棗洛陽夏后棗安平信都大
棗單父棗梁國夫人棗大白棗一名曰蹙咨小核多肌
三星棗駢白棗灌棗此四者官園所種棗有狗牙雞心
牛頭羊矢獮猴細腰之名又有玄棗大棗﨑廉棗桂棗
夕棗之名
番禺雜記(鄭熊)
番禺二山名廣州昔有五仙騎五羊而至遂名五羊嶺
表或見物自空而下始如彈丸漸如車輪遂四散人中
之即病謂之瘴母
海邊時有鬼市半夜而合鷄鳴而散人從之多得異物
村民鑿山為穴多品供雷冀雷享之名雷藏
早潮下晩潮上而水相合曰沓潮
乘風而行名鱟帆其衆如簰筏名鱟簰
閩越江北山間蠻獠啖蚯蚓脯為羞容州人好食虀土
人以為諱或云以蚯蚓為之
菖蒲澗昔刺史陸胤之所開也至今重之每旦輒傾州
連汲以充日用雖有井泉不足食太元中襄陽羅犮累
石澗側容百許人坐遊之者以為洗心之域咸安中姚
成甫嘗採菊澗側遇一丈夫謂成甫曰此澗菖蒲昔安
期生所餌可以忘老於是徊翔俯仰倏然不知所終蓋
仙者焉
交阯之地最為膏腴舊有君長曰雄王其佐曰雄侯其
地曰雄田
犍為僰道廣南荔枝熟時百鳥肥其名之曰焦核小次
曰春花次曰朝偈此三種為美次鱉耶大而酸以為醢和
率生稻田間
始興記(王韶)
郡東有玉山艸木滋茂泉石澄徹
秦貴陽縣閣下鼓自奔逸於臨武因名聖鼓今臨武有
聖鼓城
始興城西百餘步有棲霞樓臨川王營置淸暑遊焉羅
君章居之因名為羅公州樓下洲上菓木交蔭長楊傍
映高梧前疎雖即城隍趣同丘壑
含涯有三城白沙城馬鞍城白鹿城
含涯有白鹿城晉咸康中郡人張魴作令十年甚有惠
政白鹿羣遊取一而獻之故以為名
含涯縣有堯山堯巡狩至此立行臺也
縣下流有石室内有懸石扣之聲若磬響十餘里
秦鑿楊山桂楊山閣下鼓便自奔逸息于臨武遂之始
興洛陽遂名聖鼓
桂陽貞女峽傳云秦世有數女取螺於此遇風雨一女
忽化為石人今形高七尺狀如女子
英德一名湞陽峽崖壁千仞猿狖不能攀昔有樵者見
飛仙於此
林邑記(闕名)
檳榔樹大圍丈餘高十餘丈皮似靑銅節如斑竹下本
不大上末不小遠近為林千萬若一森秀無柯端頂有
葉其葉芾條𣲖開破仰望沙沙如彈藂蕉於竹杪風至
獨動似舉羽扇之掃天葉下繫數房房綴十數子家有
數百樹雲疎如墜繩也
西南遠界有靈鷲能知吉凶覘人將死食屍肉盡乃去
家人取骨燒為灰投之于水
飛魚翼如蟬飛則凌雲沉泳海底
延袤六十里土多香木金寶物産大抵與交趾同以磚
為城蜃炭塗之皆開北戸以向日或東西無定
王范文鑄銅為牛銅屋行宫
林邑王(闕)明達獻金鋼指環
從林邑往金山三十餘里遠望金山嵯峨而赤城照曜
似天澗壑谷中亦有生金形如虫豸細者似蒼蠅大者
若蜂蟬夜行燿光如螢火
王范文先是臧獲初牧牛洞山得鯉魚私將還欲食之
其主撿求文恐紿曰將礪石還非魚也主往看果是石
文知異看石有鐵鑄石為兩刀祝曰魚為刀若斫石入
者文當為此國王斫石即入人情漸附之
凉州記(叚龜龍)
瑪瑙鍾榼
吕纂咸寧三年有人發張駿冢得玉簫玉尊玉笛瑪瑙
鍾榼
同心梨
吕光時燉煌太守宋歆獻同心之梨
凉州樂
溫子昇凉州樂歌遠游武威郡遠望姑臧城車馬相交
錯歌吹日縱横
寒服暑啜
高昌僻土有異於華寒服冷水暑啜羅闍羅闍郡人呼
粥也
冬溫夏凉
祁連山張掖酒泉二界之上東西二百里南北百餘里
山中冬溫夏凉宜牧牛乳酪濃好夏窵酪不用器物刈
草着其上不散酥特好酪一斛得升餘酥又有仙人樹
行人山中飢餓者輒食之飽不得持去平居不可見
鹽池出石
有靑鹽池出鹽正方半寸其形似石甚甜美
沈布舞馬
吕光麟嘉五年疎勒王獻大沈布善舞馬
玉璽
吕光時州人陳冲得玉璽廣三寸長四寸直看無文字
向日視之字在腹裏言光當王
交州記(劉欣期)
竹鼠
竹鼠如小猫大食竹根出封溪縣
金踶屐
趙嫗者九真軍安縣女子乳長數尺不家入山聚羣盜
常着金檎踶屐
古度樹
古度樹不花而實實從皮中出大如安石榴色赤可食
其實中如有蒲梨者取之為粽數日不煑皆化成蟲如蟻
有翼穿皮飛出著屋正黑
多感子
多感子黃色圍一寸
椰漿
椰子有漿截之以竹筒承其汁作酒飲之亦醉也
合浦杉
合浦東二百里有一杉樹葉落風飄入洛陽城内漢
善相者云此休徵當出王者故遣千人伐樹役夫多死
三百人坐斷株上食過足相容
土肉為臛
九真太守陶璜立郡築城於土穴中得一白色形似蠶
蛹無頭長數十丈大餘圍軟軟動莫能名割腹有肉如
猪豚遂以為臛甚香美璜啖一杯三軍盡食
鱟炙
鱟魚其形如龜十二足子如麻子可為醬色黑足似蠏
在腹雌負雄而行南方作炙噉之
沙州記(叚國)
龍涸
六月二十六日發龍涸晝夜肅肅常寒不復得脱襦袴
將從七十二人面盡黧黑口唇靑紫
白馬關
龍涸北四十里有白馬關關甚嶮峻使十八人固險雖
萬夫亦不能前
河厲
吐谷渾於河上作橋謂之河厲長一百五十步勾欄甚
嚴飾
洮水
洮水出強臺山又曰山東即洮水源山南即墊江源也
麻壘
枹罕城西有麻壘壘中可容萬衆
仇池山
仇池山號百頃上有百頃池壁立百仞一人守道萬夫
莫回
鳥鼠
鳥鼠同穴山鳥如冡雀色小白鼠小黃而無尾凡同穴
地皆肥沃壤盡軟熟如人耕多生黃花紫草
說郛卷六十一下
