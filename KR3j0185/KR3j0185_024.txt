說郛卷二十四上明陶宗儀撰
王氏談錄(王洙)
訓子
公誨諸子曰忠非必殺身自盡其誠也可令人蒞一官
苟能竭力于大小之務不自愧于禄食推而廣之至于
大事皆忠也至于以身死事蓋古人不幸而遇之耳閨
門之内承順父母顔色為先吾先公中令奉戚氏太夫
人極為子之道太夫人每有小不如意未嘗與先公一
言先公必朝服再拜候其色悦而退先公在金陵餘杭
清夜多作詩必召吾起草或屬數句未成且假寐吾持
筆侍側往往至中夜不敢退時吾十五六歲未始知倦
今吾愛汝曹不欲以嚴限慈庶事當自勉也
爾雅
公言爾雅文選待文士之秘學也使人知之必譏其所
習淺末至規撫裁取不習或問嘗戲曰韓愈詩多用訓
故而反曰爾雅注蟲魚定非磊落人此人滅迹也
隸書
公素不習隸書初但微作八分皇祐中受詔書獻穆公
主碑李氏求以古隸寫于是始作隸書既出人競愛宋
丞相曰近世人家栢楹之刻所未及也君謨亦云君之
隸字乃得漢世舊法僕之所作但唐謂(一本作體)隸耳
筆法
公言用筆須圓勁結體須作力正然後以奇古為工皇
祐中受詔與君謨分寫邇英閣二圖公書無逸篇君謨
真字書孝經既成上作飛白二軸答之後又受詔分寫
集禧觀諸殿榜公書奉福虚福殿二榜君謨書神藻殿
二榜
為文
公誨諸子屬文曰為文以造語為工當意深而語簡取
則于六經莊騷司馬遷揚雄之流皆以此也又論修身
行道至于性命之理既而曰此皆第一等語汝輩一詞
賦亦未能善固未知也然不當不為汝輩道
讀書記
公嘗言隋王劭作讀書記凡所說書隨意所取疏之後
輯而成篇又唐人有臺閣集纂當世名人詩今此二書
人家罕有存者
鷄鳴歌
公言人嘗云汝南出鳴鷄考之舊事漢時于汝南取能
鷄鳴歌之人其云鳴鷄蓋謬也
葬
公言昔觀孔子墓視其地之形勢大與今俗深相符今
之術累昔人之所遺耶
子房封留
公言今陳留立祠祀張子房非也所封留沛今彭城有
留城是也昔宋武北征過陳留下教修復其失蓋已久
矣
為文
公訓諸子曰壯年為文當以氣焰為上悲哀憔悴之詞
慎不得法
知字音切
公言學者不可不知音切苟不通終竟為不識字人
論隂陽拘忌
公言昔有一士人病其家數世未葬亟出錢買地一方
稍近爽塏者自祖考及緦麻小功之親悉以昭穆之次
葬之都無歲月日時隂陽忌諱與塋穴之法人且譏其
易而謂禍福未可知歲中輒遷官秩後其家益盛以此
觀之真達者也今之人稽留葬禮動且踰紀邀求不信
之福于祖先遺骸真罪人也
筆法
江南李主及二徐傅二王撥鐙筆法中朝士人吳遵路
待詔尹希古悉得之吳尤以為秘所傳二人與范宗傑
而已其法五字擫厭抵鈎揭吳又云更有二字曰蹲送
者蹲鋒迎送之謂耳若作一字必從其中起之吳笑曰
然
讀甘露記
公嘗讀甘露記歎曰無妄之禍乃至于此以此視之軒
冕非可戀之物吾日有歸意
唐時金帶
公言李防給事有一金帶唐之制作撻尾刻云龍朔某
年紫宸殿宣賜鄭畋其制作與色澤尤奇防卒其子不
肖妄以與人臨淄公晏殊留守南郡大會客伎有金帶
立其側者公目之覺異于常引視其刻問所從來曰李
氏子所假公俛歎久之
京氏律歷
京氏律歷一卷虞翻為之解其書雖存學者罕究公從
秘府傳其書究習遂通屢以占卦甚效
修書進藁
公言修書藁草隋書尤重謂之初藁每與正本並奏
古事不見所出
公言古事有相承傳用而不見出者甚多如顏回讀書
鉄鏑三摧是其一也
秘閣易法
公言秘閣有鄭氏注易一卷文言自為篇而陸氏太玄
篇第亦各異考之足以見古易經之舊次
方藥精通
公言高文莊方藥精通聚奇藥價及巨萬雅尚之一也
繪事後素
公言繪事後素即考工記所謂後素工也
七言詩
公言古七言詩自漢末蓋出于史篇之體
性貴平淡
公言人性貴乎平淡若加以器識即所謂宰輔器也蓋
宰制方物等之公平甄别不差足任機柄耳昔劉邵論
人物亦以平淡為先也
蘭蕙
公言蘭蕙二草今人蓋無識者或云藿香為蕙草
錄書須黏葉
公言作書冊黏葉為上雖歲久脱爛苟不逸去尋其葉
第足可抄錄次叙初得董子繁露數卷錯亂顛倒伏讀
歲餘尋繹綴次方稍完復乃縫綴之弊也嘗與宋宣獻
談之公悉命其家所錄書作黏法
少女風
公言管輅云天欲雨樹上已有少女風今俗多云急風
翻葉見白者是
靈符石
公少游蜀于江濱得靈符石理堅潤其文尤異
李廷珪墨
公性尤愛墨持玩不厭几案床枕間往往置之常以柔
軟物磨拭發其光色至用衣袖略無所惜慶歷中人有
持廷珪墨十丸求售從子參預託公草文字恐溷其思
遽令麾去公後聞之極為嘆惜後此墨尤難得而屢以
萬錢市一丸其品乃有數等其邽字作下邽之邽者為
上作圭潔之圭者次之作珪璧之珪者又次之其云奚
庭圭者最下蓋廷珪者本燕人奚初姓後徙江南其初
未奇久而益佳故李主寵其能賜之姓也雖名號有高
下其間又自有精粗亦時有偽作者人亦多感公言若
辨之當視其背即云歙州李廷珪墨歙旁州字之左足
與李字之中書可與子字之足貫又與廷字之竪書墨
字之右角貫視之上下相通者為真公又自能造墨在
濠梁彭門常走人取兖州善煤手自和揉妙為形體蓋
光色與廷珪相上下既成分遺好事悉伏其精嘗以廷
珪墨遺君謨隴西王之子恂謂公曰聞以墨遺君謨槖
中必缺請以一丸補之
小篆竒古
公亦習古文小篆嘗謂古文至少至許慎所不載及不
出孔氏書者悉後人所造學之少所根據小篆源流可
䆒便于施用公用筆奇古慶歷中士大夫家墓銘蓋多
公筆也今上景祐徽號玉冊宣一獻宋公受詔寫宋公不
習篆公以代書也又章郇公受詔書相國寶奎殿太宗
真宗詩額亦公代之
篆銘嘉量
皇祐中上令少府作嘉量公稽永制度參以周漢既成
自篆刻銘奏御藏于内府詔在集中
碑額
最公所書石隸字則獻穆大長公主碑曹囊悼碑范文
正碑晏元獻碑伊先生隔山庵記正字則張少監墓誌
濠州四望亭詩莊生臺詩宋宣獻詩書額濠州四望亭
南京御史臺讀易堂襄州峴山亭臨芳亭華嚴寺羊太
傅廟西京教忠積慶寺東都李氏閒燕堂來驚堂連亭
箖箊亭劉氏蕓華堂
古噐
景祐中内出古銅鐘鼎尊三器詔公辨其欵識公驗其
文稱有周立玉字法參以篆隸形制不與經典相合非
遠古時物疑宇文氏時器具上其事詔藏于龍圖閣語
在公集中皇祐中又出玉器二一為四龍行走上騰之
形其端廿餘可置物壹為梳形旁上連窣繅繰可插羽
下有柄彫以蜻蜓蝘&KR0008;絶工巧公以為皆物柄也梳形
者疑古人羽扇之柄其他莫可知
辨藥
公云京師市藥須當精别市中稿本多雜以威靈仙不
可稱辨往往誤售入藥遂不為效稿本蓋柔細而芳香
者是
自治之要
公謂諸子曰人之文章美者固譽之不至者未嘗輕視
吾心意和平得自治之要險巇貪媢固自不生怨尤僥
倖逾絶思慮以其染汚吾心戕賊天理皆屏之于未萌
然事有曲直必當中理令朝廷之士與吾論事有不直
謗毁甚多然吾皆不責固無報復蓋吾自信者篤耳此
乃汝輩粗識善惡人亦不能欺吾其能以無為有紿汝
輩耶吾既已自力如此更欲汝輩效而為之不可不勉
也
校書
公言校書之例它本有語異而意通者不取可惜蓋不
可決謂非昔人之意俱當存之即注為一云作某(一字已上)
(謂之一云一字謂之一作)公自校杜甫詩有草閣臨無地之句它本
又為荒蕪之蕪既兩字之它日有人曰為無字以為無
義公笑曰文選云飛閣下臨于無地豈為無義乎唐鄭
顥自云夢為詩十許韻有云石門霜露白玉殿蕪苔青
意甚惡之後遇宣宗山陵因復緝成公嘗笑曰此杜工
部橋陵詩也顥以為貞陵之祥而更復綴緝亦雖鄙不
忘也
相知之厚
蔡文忠守南都公時為書院說書且將薦公而謂公曰
欲薦而未有人可令草奏以叙君之美莫若相煩君自
為之公謝曰某之才不足當公薦今石太祝延年衆所
愛重宜置某而薦石蔡公曰石固欲薦之亦當自令草
奏公徐曰得之矣遂命公草石奏而石為公草奏初罷
野城尉里中是時晏丞為留守方修後圃而使諸曹掾
賦馴鶴小池戶曹椽玉初邀同賦既成并上臨淄公公
喜遇之甚厚及臨淄公還朝力薦為應天府學講書語
在公家傳中是後蔡文忠繼守留鑰復待以上客蔡公
既去而宋公來其所以遇之尤加每公事退開羣閣邀
公殆日以為常相對但持書册論議而已宋公嗜食乾
果羅列左右日或相勸食或以文章示公句意有所欲
易及一字不安者必曰君試思之公曰以某句易某字
如何曰更試思之或至再三遂用後宋公還朝公亦入
上庠又陪佐史局無一日異于初宋公薨公為之議諡
撰著行狀象篆勒墓銘諸宋以服帶緡錢遺于公甚厚
公不發其封悉還之李邯鄲公戲簡公曰可惜筆端得
來盡被車兒推去後老思宋公平昔之知嘗歎曰相知
之厚不愧古人今亡矣夫去年公謁告還里中錢于飛
侍讀為留守其妻宋公女也聞錢公晏于郡齋曰是往
者日與吾父論書于此齋日吾家為肴羞尊酒以待者
也因泣下明日錢以其妻語語公公亦為悽然
古今樂律通譜
公洞曉音律自能辨聲度曲嘗䆒今樂之與古樂所由
變而總諸器之同歸以籍于譜至如言黃鍾某聲則屬
絃之某抑按金石之某聲考莞之某穴皆衝貫為表而
别之至于胡部諸器亦然雖不知者可一視而䆒號曰
古今樂律通譜又云今胡部樂乃古之清商遺音其論
甚詳
芸
芸香草也舊說為不食今人皆不識文丞相自秦亭得
其種分遺公歲種之公家庭砌下有草如苜蓿掬之尤
香公曰此乃牛芸爾雅所謂權黃華者校之氣烈于芸
食與否皆未可試也
李衛公文
公亟稱李衛公之文謂不減燕許每讀積薪賦曰雖後
束之高處必居上而先焚真文章之精致也
作文立意
班固典引序唐堯君臣之德迭享天下云股肱既周後
授漢劉公言古人作文立意高奇如此後學者可不務
哉(一云文當務立意高奇不蹈陳故)
為箴自警
公始為進士居里中時與嵇穎竇充締交各為箴以自
警
期待之深
公為舒城尉馬亮鎮廬江始入謁謂公曰君狀貌類宋
尚書(白)材質正與君等他日亦不下此人後入上庠暇
日謁邢侍讀(昺)識公甚喜歎曰君異時之孫馮也(孫奭馮元)
(方貴顯)
上官忌兀日
公云隂陽忌諱固不足泥然亦有不可略者嘗記丁顧
言少卿云昔遊官蜀中至官有期駐舟江滸游憩山寺
遇老僧問丁公何為而至丁具以之官告又問期在何
時丁又以告僧曰是所謂兀日不可視事弗避之君必
以事去君笑而不應既至官月餘竟以事免歸丁深異
之于是復道故處從僧謁其術丁屢以語公臨治頗用
之
水漬書冊
公言藏書之家書冊或為雨漏及途路水潦所漬者皆
可大甑中蒸而暴之至一二番乃以物填壓平處逮乾
色雖微漬而略無損壊
雌黃墨
公言雌黃為墨校書甚良飛研極細堅膠揉為挺無油
甆器中磨襯以少藤黃尤佳
詩話
公言舊嘗得句云槐杪青蟲縋夕陽因思昔人似未曾
道後閱杜少陵詩有云青蟲懸就日尤歎其才思無所
不周也
北方風物
公言昔使契丹國主觴客悉以玉杯其精妙殆未嘗見
也又言北人饋客以乳粥亦北荒之珍其中有鐵脚草
採取隂乾投之沸湯中頃之莖葉舒卷如生
書儀
公言唐裴鄭二家書儀皆云凶書須好紙繕寫言語哀
雅之稽似非寧戚之義不若以生紙書之語言字札質
朴為稱
亢父城
公嘗言舊有亢父城賦甚陋其土昔嘗經行視其地信
然
修書
最公所修之書春秋繁露方言杜甫詩高適詩易緯
詩話
公言近人别傳杜甫詩杜鵑行一篇云誰言養雛不自
哺此語亦足為愚蒙此正破前篇非甫作也
醫
公言昔東都有一醫者姓劉其術甚異通黃帝八十一
難經病註者失其旨乃自為解獻于闕下仍為人講說
自號曰劉難經其治疾察脉無隠不知肘後有二藥奩
止藥末數品而已每視人病旋取諸末合和加減分為
劑料日服不盡其數病未愈他日再至曰此藥服不如
數耳所餘當有幾人不能欺後以老終
論逸少書
公言每閱王右軍書覺每帖氣勢各異此所謂羲之萬
紙不同也
醫茶
公言茶品高而年多者必稍陳遇有茶處春初取新芽
輕炙雜而烹之氣味自復在襄陽試作甚佳嘗語君謨
亦以為然
古碑
石舍人楊休典宿州蘄澤岸傍得古碑刻云有周渤海
君玄孫伯著之碑問公所謂周者非宇文氏乎公曰然
史官
宋丞相庠與翰林祁皆公布衣之舊同年登科皆貴達
益篤契好初宣獻公薦公入史局時邯鄲李公叔領撰
著李方貴顯與宋公同列而不相下頗有間隙宋既與
公舊勸公毋受命公辭以辱宣獻公知不敢避讓宋怒
遽折簡謂公曰自古為史者不免天菑或人禍子何為
當而不避今且賀子而吊子也
藥性
公言醫藥治病或以意類取至如百合治百合病似取
其名嘔血用胭脂紅花似取其色淋漓治結則以燈心
木通似反其類意類相假變化感通不可不知其旨也
唐三宗像
公言舒城縣民李氏者唐宗室之裔有一軸畫上畫玄
肅代三帝真云其先别子所出也其畫亦當時之跡每
持以見縣官免科役
王建宫詞
王建宫詞云如今池底休鋪錦公言此即文公對李公
石云云元中舊宫人盡在問之無此事者
楊姓異同
楊修書云修家子雲公言子雲自叙為揚侯之裔自為
揚字恐與華陽之楊異
唐世詩僧
公言唐世詩僧得名者衆然格律一體乏于高遠顏延
之所謂委巷中歌謠耳唯皎然特優
解經
公言學者解經或有改字就義者非先儒闕疑之旨往
往自議取
起居注
公言穆天子傳左右史之書起居注始于漢世乃其遺
法也故今崇文書目以穆傳首記注之列
黃白術
公言先中令在金陵有一術者自言得黃白術請試之
初持二藥罨至云丹砂所化也中令不以為然既而請
持歸明日復至皆先所見物也而其一當中印一指痕
乃金瀝也其一如滿盛其瀝而復瀉去者其表則素潔
如初遂留二物而去後不知所適
又
公言初赴舉時接一士人稍親久忽謂公曰君苦無資
乎求開通錢千餘當為君化少物公曰錢固有而難化
也純得開通曰銅精者皆可數日持銀十兩至視之錢
周廊與字隠隠尚在謂公曰君并欲其法乎亦無所秘
公笑曰聊試卿法爾吾無所用悉還之後月餘其人卒
丁謂家資
公言丁謂前敗之一夕買竭都市中金餘產籍沒後官
斥賣人有買其綵薦一析之得絹凡三百餘端
二蘇草隸
二蘇皆工草隸而舜欽先得名人或咨問公二人優劣
公曰才翁筆勢勁媚疑生長也
周官
公云學者多云疑周官初以吾考之殆作而未用之書
也以近事比之唐世制六典著當時百官之目最為詳
悉竟不能遵用
晏相觀書
公言晏丞相自云觀書遇事有可用者必準度所宜使
處然後默記如未獲用者心常恨之他日臨文速不廢
忘
贈日本僧詩
公言祥符中日本僧寂照來朝後求禮天台山先中令
守會稽寂照經由來謁寂照善書迹習二王而不習華
言但以筆札通意時長兄為天台宰中令以書告之兼
贈詩云滄波泛瓶錫幾月到天朝鄉信(闕)斷歸程海
面遙秋泉吟裡落霜葉定中飄為愛華風住扶桑夢自
消既至天台致書來謝累幅勤至其字體婉美可愛楊
文公在禁中識之亦嘗序其事
夢
公言始作禮官時夢入禁苑中引一紫衣人至後亭見
上免後踰年荆王薨皇帝受服予時引太常卿入苑中
其徑路所至皆夢中所見
汗衫
公言皇祐中人有獻唐昭宗御服汗衫一上有朱字手
詔與錢鏐求助兵時隔塞不通蓋密信也獻者朱氏子
孫欲求官朝廷留而賜帛遺之
歷官
公言近世司天算楚衍為首既老昏有弟子賈憲朱吉
著名憲今為左班殿直吉隸太史憲運筭亦妙有書傳
于世而吉駮憲棄去餘分于法未盡
贈狄國寅詩
耀州三寅人狄國寅自云仁傑之後有告身數通及代
宗時御史中丞狄歸昌請復御膳表具擕以示公仍請
詩云每讀梁公傳青編日屢開神交慕英烈目喜見雲
來一命頒朝禄連章薦楚材凡昇黃綬跌世代乃身媒
國寅向以龍圖閣直學士狄棐論得官
詩話
公言杜甫為詩多用當時事所言玉魚蒙葬地者事見
韋述兩京記云云有言鐵馬汗常趨者昭陵陵馬助戰
是也此類甚多此篇不全
評書
公言好永禪師書嘗得石本千字文手自褫褙暇則玩
閱至老不倦嘗云今人筆美未能為書須結體巧常使
左方高氣勢自得遒媚乃為佳也與蔡君謨在西閣朝
夕評書君謨每有祈寫求公指其失後語公曰與原叔
論書數年自覺倍精昔時人或與公論禪理公曰仲尼
絶四毋意毋必毋固毋我蓋不出是也
自強
叔彝云富公才業賢望如此然其心好學善為文章又
樂與人論議經旨及古今興亡治亂雖逐日亦各有工
課夜坐一書室中或至二三更方歸寢此蓋往年曾倅
鄆州佐王曾相而曾乃如此所為富公亦常服其勉勵
耳此實士君子規矩其身而不敢自懈易曰君子以自
強不息此之謂也
通經
叔彝常云士有曉熟世務兼能作文字者然後能通經
史其常潛心于其間故也然則如今天下學者皆能經
術然求所謂通經者其人少矣
修慎
韓謙父聞臺官吳中復等疏陳相執中所為及家私事
凡九條謙父乃曰此言必書之史傳施後世而不善之
名安可掩哉士君子豈得不修慎哉
訪問
倪義父云某每因往街市或坐次逢河東河北陜西客
旅等某必問其事意亦要知茶鹽礬之類及雜物有所
更改增添條制之事又可以知省中所行事宜經權便
與不便如何也
識明則經明
周伯堅云某于周易與先生之說有不同之處然則君
子所患者識耳識明則經明而周流通變矣
不置侍婢
伯堅又云相愛者與家人言以某年高在遠方勸置一
女子侍飲食湯藥圖其安逸某乃云自幼年力耕鑿孤
貧讀書歷盡艱苦而執志期于粗有所樹立而今幸亦
為人所愛見此苟或如此是棄忘其初心也
作文主之以誠
管允中云凡修學不患作文字不能精在持身立事自
期如何耳然則作文字必主之以誠也中庸曰不誠無
物誠之說于聖賢道可謂至大矣
政事
蔡監簿至夫在學云叔彝有書與叔父密學言京師弊
政十餘條而叔父已先行其七八與叔彝所聞者暗相
合叔父甚喜之時君謨行京兆事
思慮
潘十六十九秀才在富相為外甥云舅氏往年典郡某
嘗于左右修學而舅氏每中夜或獨坐一靜書室中至
二三更但仰靠椅子不知思慮天下何事也
好學
歐大太祝云大人嘗云太師致仕在家每日須看文又
喜學書字并草書
又
歐大又云大人在家逐日須作文字而于經史間亦各
有工課耳
廉慎
焦秀才云胡内翰于湖州時買物却于他郡致仍一一
供税錢也
相人
歐大又云凡相人最好于得失榮辱之際觀其動否便
可知其氣之小大也然後見其人之前程也
作官
又云作官須事事要知只如耕犂之具亦要知制作蓋
臨政利民亦有使處又云作官須且坐而觀之久而
後可發作官不在文章劉參政作官後不在文章亦
全在器業也
持身
焦秀才云錢志通于編勅刑統皆一一節目之又云不
患作文字不精患不能持身與立事耳又云君子不以
己所藏而推所受
河圖
歐公云河圖之說雖見于書易論語禮記某獨以為不
然蓋後之人好怪說耳豈有聖人以已有德而不獲天
位非也某以文字正之後世必有信之者一千年後必
得一人信之二千年後又必得一人信之又三千年後
又必得一人信之矣以三千年而獲三人見信則後數
千年間信者必多則其說行矣
作詩
又云凡作詩并選中唐之名士衆則格式每作三五篇
雜于其文字亦然
推誠待物(相業附)
李兵部云唯人推誠待物不要城府而人自和平也某
凡干職司十餘年前後應猜防人底文字並不發奏及
其(闕)某奏此事乃先奏某亦依違(闕)供折亦不欲旁損
其人也又云嘗見龐相勸其如公孫弘令脱粟飯布
被伊不聽其言豈有六十五歲更造宅營葺所活幾時
其愚可知也已又云凡宰相多以已之親戚遂隔朝廷
仕宦者豈至公之道邪賈相則不然雖唐詢為事令作
臺官每每言之又云夫易之咸卦聖人感人心而天
下和平此事亦甚大以一人之心感天下使之和平豈
非誠哉非以虚受人而人可化哉凡能虚受人則無城
府無城府則無疑無疑則誠矣又云今之居宰相百
執之上不慮人之窺伺而不錯作事天下人之聰明豈
可掩哉又云凡在中書者自平生讀書(闕)聖人之道
及可用之處反不用之其本為利禄所泊而聰明有所
蔽也又云今之大臣但家中為歡樂豈有思天下憂
患與國家之安危生平所學當行之事哉
賢者能受毁(大臣欲知典故附)
張中行云夫賢者難能受屈辱蓋以其有所負而期于
後世也夫譽者人易受而毁者所不能堪然而能堪受
人之毁而不動者亦唯賢者能之夫平居無事之時人
皆能言可以守道死而不變及有罹患難而當鼎鑊之
誅而獨能不易其操者乃為難耳又云大臣者欲知
國家故事如魏相者則可以為宰相而治天下者也
作文
歐公云某每日雖無别文字可作亦須尋討題目作一
二篇又曰凡看史書須作方略抄記又曰文字既馳騁
亦要簡重
經史
焦秀才云欲作文字與立身先且須積日以養其源可
也長源與知仲書曰知日講史記及孟子甚善甚善蓋
經書養人根本史書開人才思此事不可一日廢而須
自少年積之宜常用此法也
附編錄觀覧書目
集思慮聞見可記事寫三朝寶籙尋諸司事例文
字抄記本朝名臣所施為事節尋求河北河東陜
西東西川廣古今戰鬭行師方略編錄河北至廣南
六處極邊山川地圖編錄古今凡興利公私事求
錄古今治水方略地圖等尋訪應譜系文字編錄三
司錢穀文字究問國家每年二歲科數與一年京師官
吏三軍諸軍請受并内外諸雜支用多少科有蓄積豐
乏之數訪問兵籍禁軍廂年内外實增減數多少萬
數編錄應律令刑統文書訪問内外養馬數多少
并編錄古今養馬買馬法編錄水陸舟車轉運方
略編錄兵家文字編錄應械形制法度編錄四
方今有遺利干民事編錄歷代帝王所尚有益于國
家事編錄應今朝名臣為政略事論尋訪(闕)樂文字
編錄歴代至唐五代國朝以來貨殖所營為事編
錄國朝諸將臨敵制置方略事編錄國朝宰相所施
為事編錄自來行文書中利害事節編錄諸官所
藏家書目錄編錄諸在官所為方略宰相三司
御史臺開封府糾察在官刑獄羣牧司樞密諫
官大理寺流内銓審刑院安撫益州北使
審官院緣邊轉運提刑臺閣故事觀三朝
寶錄(共三百八十卷内太祖五十卷太宗八十卷真宗一百五十卷孫奭宋綬陳堯佐等同修撰)
觀三朝聖政略(十四卷)三朝聖政錄(石介)三朝寶錄(三十卷王曾)
三朝寶錄(十卷吕夷簡)國朝會要(一百五十卷慶歷二年張得朝)太宗故事
(二十卷富弼)觀文鑒古圖(慶歷四年)三朝訓鑒圖(十卷皇祐李淑)皇祐方
域圖(五十卷王洙禹錫)兩朝寶訓(三十卷林希)熙豐聖訓(二十卷林虞)仁
宗政要(四十卷張唐)邇英延英二閣記注(三卷賈昌朝)寶文天人
詳異書(十卷三十門章得象)聖政記(一百五十卷丁謂)政錄節要(十二卷)聖
範(一卷)英祖記略(一卷)正統(十卷英宗)神武秘略(十卷仁宗)太常因革
禮(三百卷姚闢韓洵歐陽修李東之)鹵簿圖記(十卷宋綬)紀年通譜(十卷文彥博宋)
(庠高若訥)州縣祭社稷儀(一卷祥符禮官)閤門儀制(六卷梁顯)元豐郊廟
奉祀禮文(三十卷)編年通載(十卷張衡)朝制要覽備對(六卷畢仲衍)
開寶通禮義(一百卷盧多遜)禮書(一百五十卷陳用之)樂書(陳晉之)大樂圖
(一卷宋郊)謚法(蘇洵)先天記降聖記封禪記(五十二卷大中祥符)祀
汾隂記(五十三卷)奉聖像記續通典(一百卷宋白)唐會要(一百)
(卷王溥)五代會要(三十卷王溥)册府元龜(一千卷王欽若)太平廣記(五百)
(卷李時等)總類(一千卷李昉等)前史精要(丁度)
究觀此篇必嘉祐已前巨公所為其志亦可知也大
抵前輩仕進便思功業自斯遠大非若後世碌碌苟
科第以盜榮竊寵者惜哉不及見聖人矣太原王洙
敬錄于家塾
先公談錄(李宗諤)
宗諤二毛之年丁先公憂既卒哭朋友勉以毁不
滅性之道雖苟延殘喘奈無以度於朝夕因追錄
先公昔所常談號泣而書焉搃而謂之曰先公談
錄第三男宗諤序
師生
先公嘗言座主王公(翰林學士戶部侍郎王仁裕也)知舉時已年高有
數子皆早亡諸孫並幼每諸生至門必延於中堂公與
夫人偶坐(夫人歐陽氏)受諸生拜一如兒孫禮然後備酒饌
命諸生侍坐至於餅餌羹臛之物皆公與夫人親手調
品以授諸生甚於慈母之視嬰兒也公文章之外尤精
音律至酒酣則盡出樂器公自取小管籥吹弄諸生有
善絲竹者亦各使獻其能或間以分題聯句未嘗不盡
歡焉忽一日生徒畢集出一詩版縣於客次曰二百一
十四門生(時并明經童子一百一十四人故禮部侍郎賈黃中即童子榜頭也)春風初長
羽毛成擲金換得天邊桂鑿壁偷將榜上名何幸不才
逢聖世偶將疎網罩羣英衰翁漸老兒孫小異日知誰
略有情公後有一孫名全禧終於綿州西昌令一女適
河東薛氏甚賢明今亦亡矣
君臣
先公致政之明年正月望夜上御乾元門樓觀燈召公
預焉初夕樂作酒三行上起凭闌四顧見燈燭士庶之
盛詔移先公近御坐别賜一榻在丞相上上自取御尊
斟酒并親授果餌因顧問先公晉漢朝舊事久之聖意
甚歡謂左右曰帝都人物駢闐里閈闊遠非復昔時之
隘陋也若方之晉漢則繁富百倍矣此惟李某宿舊尚
可記耳上又目先公語侍臣曰李某可謂善人君子矣
侍朕二十年兩在相位未嘗有傷人害物之事餘可知
也先公但俯伏拜謝至中夜方退先公歸謂諸子曰吾
策名筮仕僅五十年内省生平所為雖不能建竒功異
勲以耀簡册然不蔽人之善不忌人之進度德守分不
媿屋漏今聖君獎拔兩至相位又保全老朽令退其身
又顧盻恩意益厚於往昔又對羣臣目之為善人君子惟
四者有一亦足為幸吾何人哉而享是具美昔仲尼有
言曰善人吾不得而見之矣又謂子夏曰爾為君子儒
又目季札曰有吳延陵君子是知善人君子乃男子極
美之稱耳而金口獎論曲加于老臣吾何以稱之古人
受一言之知尚思殺身以報况辱斯言哉爾曹勉勵忠
孝之節思聖君之所言念吾身之所行則無沗爾父矣
先公休致之明年年七十一思欲繼白樂天洛中九老
之會時吏部尚書宋公琪年七十九左諫議大夫楊公
徽年七十五郢州刺史判左金吾衛事魏公丕年七十
六太常少卿致仕李公運年八十水部郎中直秘閣朱
公昂年七十一廬州節度副史武公好禮年七十九太
子中舍致仕張公允成年八十五吳僧左講經首座贊
寧年七十八并公九人欲會於家園合為九老之會已
形於歌咏布在人口適會蜀寇作亂朝廷方議出師繇
是不成會而罷
槁簡贅筆(章淵)
余解官南昌後居南墅草堂于若溪濱踰七年矣
閉關却掃息交絶游脱粟屢空斷編自娛文有抵
捂隨輒定正事或牽連亦皆記載投藁破簏久而
盈積閱視得數十幅不忍與故紙同棄錄為五卷
題曰藁簡贅筆云中國章淵伯深父序
周周蛩蛩
阮嗣宗咏懷詩云周周尚啣羽蛩蛩亦念飢周周鳥名
垂頭屈尾飲於河則没常啣鳥羽然後得飲北有獸曰
蛩蛩蛩能擇美草拒虚負之而走以喻君臣相須而濟
金釵十二行
古樂府詞河中之曲咏莫愁云頭上金釵十二行足下
絲履五文章後人多誤使為金釵者十二行不知一人
獨插十二行金釵古婦人髻非今比
閉字
顏延年贈王太常詩云側聞幽人居郊扉常晝閉閉字
音鼈陶淵明與從弟明遠詩云顧盻莫誰知荆扉晝常
閉閉又音别字雖各異其義則一閉字亦音閉謂闔戶
也
烏龍
韓渥詩云洞門深閉不曾開横卧烏龍作妬媒又云栢
風不動烏龍睡時有幽禽自喚名又云遙知小閣還斜
照羨殺烏龍卧錦茵祝鎰子權賢良窮探古詩無不貫
通一日問余曰韓致光詩用烏龍為何事余答白樂天
和元微之夢遊春詩云烏龍卧不驚青龍飛相逐當是
犬爾子權曰何所據余戲之曰豈不聞俚語云拜狗作
烏龍後閱沈汾續仙傳云韋善俊擕一犬號烏龍化為
龍乘之飛升而去樂天致光詩未必不用此事
笙簧
笙中有簧以火炙之樂家謂之煖笙故陸魯望贈遠詩
云妾心冷如簧時時望君煖亦巧於用韻
䵷魚
韓退之答柳柳州食蝦蟇詩云余初不下喉近亦能(闕)
嘗懼染蠻(闕)平生性不樂漢武帝欲除上林苑東方
朔進諫曰土宜薑芋水多䵷魚貧者得以人給家足無
飢寒之憂顏師古注云䵷魚即蛙侣蝦蟇而小長脚蓋
人亦取食之
䵷
霍山曰丞相擅減宗廟羔兔䵷師古曰羔兔蠅所以供
祭也䵷古者上以祭宗廟下以給食貨而退之云爾何
邪白樂天和張十六蝦䗫詩云嘉魚祭宗廟靈龜貢邦
家應龍為致雨潤我百穀芽蠢蠢水族中無用者蝦蟇
亦讀漢書不熟也
碧落觀
吳興武康縣延真觀唐碧落觀也沈休文故宅有唐縣
令胡傳美題詩云仙宫碧落應徵書遺迹依然掩故居
幢節不歸天杳邈烟霞空鎖日幽虚不逢金簡投雲洞
可惜瑤臺疊蘚除欲脱儒衣陪羽客傷心齒髮已凋疎
熙寧中孫莘老為湖州守集境内東晉以來詩為吳興
集刊行偶遺此詩
評李賀詩
杜牧作李賀詩集序以謂稍加以理奴僕命騷命騷詎
可奴僕壊古樂府體無如賀者騁少年粗豪之氣乖詩
人比興之義如榮華樂即擬古少年行云鳶肩公子二
十餘皓齒編貝唇激朱氣如虹蜺飲如建瓴走馬夜歸
呌嚴更徑往往穿複道遊椒房豈少年夜遊之所何謬
甚也
夜合石竹
閒花野草亦隨時輕重唐人詩中多言夜合石竹如遼
陽春盡無消息夜合花前日又西山花插寶髻石竹繡
羅衣是也至今唐畫宫殿池臺多作二花自然有富貴
氣今人絶不知重矣
咏婦人
自古咏婦人詩云手如柔荑膚如凝脂領如蝤蠐齒如
瓠犀螓首蛾眉巧笑倩兮美目盻兮宋玉云增之一分
則太長減之一分則太短施朱太赤施粉太白固己的
的分其狀貌矣韓退之云清聲而便體秀外而慧中飄
輕裾曳長袖粉白黛綠者列屋而閒居妬寵而負恃爭
妍而取憐又何費辭之繁至元微之云近昵婦人暈洎
眉目綰約頭髮衣服廣修之度匹配色澤尤極怪艷因
為艷詩可謂直狀略無隠蓄陶淵明作閒情賦固多微
詞梁昭明便謂白玉微瑕以此言之宜乎當時深斥以
謂淫言綺語入人肌膚偶讀元氏叙詩寄樂天書故錄
其語
又
今人見婦人麤率者戲之曰碎挼花打人唐宣宗時有
婦人以刀斷其夫两足宣宗戲語宰相曰無乃碎挼花
打人蓋引當時人有詩云牡丹含露真珠顆美人折向
庭前過含笑問檀郎花強妾貌強檀郎故相惱須道花
枝好一面發嬌嗔碎挼花打人
酒令
唐人酒戲極多釣鼇竿堂上五尺庭中七尺紅絲線繋
之石盤盛諸魚四十品逐一作牌子刻魚名各有詩於
牌上或一釣連二物錄事擇其一以行勸罰焉又有採
珠局格與釣鼇實同而名異後人復以名易魚李建中
謙謂金吾巡使虞候之名不雅馴乃易以畢卓等古善
飲酒人名趙昌言為之序又有勸酒玉燭酌酒之分數
為勸每詩狀人之形如體之肥瘦髭之多少所好尚伎
藝分為賞罰詩皆有味其言大抵皆出於釣鼇詩海底
仙鼇難比儔黃金頂上有瀛洲當時龍伯如何釣虹作
長竿月作鈎請以流霞桮勸登科人十分餘皆類此今
不復見為此戲者人但傳其詩圖其罰格今酒仙投曼
倩亦其遺製也
耗磨日
正月十六日古謂之耗磨日張說耗日飲詩云耗磨傳
兹日縱横道未宜但令不忌醉翻是樂無為又云上月
今朝減流傳耗磨辰還將不事事同醉俗中人飲酒如
今之社日此日但謂之耗日官司不開倉庫而已
薛濤
蜀妓薛濤字洪度本長安良家子父鄭因官寓蜀濤八
九歲知聲律其父一日坐庭中指井梧示之曰庭除一
枯梧聳幹入雲中令濤續之應聲曰枝迎南北鳥葉送
往來風父愀然久之父卒母孀居韋臯鎮蜀召令侍酒
賦詩因入樂籍濤暮年屏居浣花溪著女冠服有詩五
百首
歌挽
韓退之大行皇后挽歌詞云鳳飛終不返劒化會相從
王荆公嘗云此非君臣所言近於凟也王黼奉勅撰明
節和文貴妃墓誌云妃齒瑩潔常餌絳丹歴歴可數又
云六宫稱之曰韻蓋當時以婦人有標致者俗目之為
韻使荆公見之當云何也
河市樂
劉貢父詩話云俳優言河市樂說者云是石駙馬在南
都家樂甚盛誚詆南河市中樂人故得此名其實不然
唐元和中時燕吳行記其中已有河市字大都是不隸
軍中在市者散樂名貢父謂是今散樂是也乃高駙馬
非石也河中在處臨河者皆曰河是如今之藝人於市
肆作場謂之打野泊皆謂不著所今謂之打野呵
子夜吳歌
齊梁以來江南樂府詞多採方言用之穏帖不覺為俗
語吳中下里之曲有云消梨應郎心上冷甘蔗應郎心
上甜又云羅裙十二褶小妻也是妾皆有類樂府詞余
因為子夜吳歌二章云消梨得能冷甘蔗得能甜總應
郎心上為儂素比縑桃根復桃葉羅裙十二褶阿郎歡
自濃小妻也是妾
白蓮社
遠法師在廬山初修淨土之社凡百有二十三人謝康
樂為鑿東西二池種白蓮求入淨社故號白蓮社然遠
公以靈運心雜止之世傳十八賢乃彭城劉遺民豫章
雷次宗雍門周續之南陽宗炳南陽張野南陽張銓西
林覺寂大師東林普濟大師惠持法師罽賓佛䭾耶舍
尊者蜀賓佛䭾跋陀羅尊者慧睿法師曇順法師曇恒
法師道炳法師道敬法師曇詵法師道生法師李伯時
畫蓮社圖陶淵明乘籃輿謝康樂乘馬張曲笠二公雖
不入淨社常往來山中僧齊己遠公影堂詩云陶令醉
多招不得謝公心亂入無方是也
鼓契
禁鼓古有契契有二一曰放鼓二曰止鼓其制以木刻
字於上凡放鼓契出禁門外擊鼓然後作止鼓契出亦
然而更鼓止契傳自唐至本朝有司嘗欲易新不許
落花詩
宋景文平生數賦落花詩晚守圃田又賦此題云香歸
蜂蜜盡紅入燕泥乾人謂景文與落花俱盡未幾果卒
康節易數
邵堯夫精於易數推往測來其驗如神其母自江鄰幾
家得此書出為民妾而生堯夫嘗云其學惟先丞相申
公與司馬温公二人可傳先丞相以敏温公以專數皆
以四水火土石為四行以謂金水皆出於石也皇王帝
霸為四運易詩書春秋為四經悉符合以相配撰皇極
經世其圖畫方圓二像或空其中或以墨實之數亦皆
四
丘墓
吳興丘墓一村之人皆姓丘有大碑列其族黨稱左史
丘明之後云明為魯國史左弱為邾國大夫則左史蓋
魯史官丘明乃姓名也
說郛卷二十四上
說郛卷二十四下元陶宗儀撰
傳講雜記(吕希哲)
青出於藍
程伯淳正叔兄弟嘗事周敦頥後與關中諸張為友大
勝敦頥人以為青出於藍
武人不可樞臣
蘇子瞻嘗見文富二公言以武人為樞臣最非國計彼
不讀書不知義理臨大節不知所守至和中仁宗不豫
諸公議及嗣事王德用時為樞密輒合兩手掌向額曰
柰此一尊菩薩何
八蜡
八蜡者先嗇也農也郵表也畷也猫也虎也坊也庸也
先儒以猫虎合為一而以昆蟲為八之一皆非也昆蟲
無乃祝辭爾
八珍
八珍者淳熬也淳母也炮也擣珍也漬也熬也糝也肝
膋也先儒不數槮而分炮豚羔為二皆非也
宴會書問
世人以往來宴會書問為徒費目力不若不誦之愈是
未知先王治人道之意人之所以異於禽獸者以有禮
樂相交接之道故曰粲然有文以相接驩然有恩以相
與此其所以講信修睦而免於争奪相殺之患者常消
禍於未萌也
鏖糟陂
都城西南十五里有地名鏖糟陂土人惡之因易其名
曰好草陂
見父執
予少時詣其父執歐陽公王荆公司馬温公歐陽公拜
則立扶之既再拜但曰拜多其慰撫之如子姪及傳達
正獻公語乃變容唯唯見荆公温公皆先荅拜俟叙述
事竟然後跪扶之
竿牘請謁
竿牘請謁君子所重常人所輕甚者至云可削而去之
蓋未之思也人之所以異於禽獸者以有禮也有禮則
能交易曰天地交而萬物通也上下交而其志同也楊
子曰天地交萬物生人道交功勲成夫能交則相敬而
無害相敬而無害此廉讓所以興而争奪相殺之祻不
作是以聖人重之或曰今之所謂竿牘請謁者徒以為
文爾而子重之何也荅曰聖人之教有由中出者樂是
也有自外作者禮是也由中出者其文見於外自外作
者其情動乎内始則既其文中則既其實其於小人也
始則革面命終則與之化矣是禮之教矣雖未能化不
猶愈於觸情而徑行者歟而子欲投魚於淵寘猿於木
乎
詩
得官修勵虧天子病較僧齋誤藥王鄭州茶肆中題
卒會
温公熙寧三年辭樞密副使不拜四年自永興路安撫
使遷京西路安撫使又辭不赴請西京留臺閒局許之
優游多暇訪求河南境内佳山水處凡目之所觀足之
所歴窮盡幽勝之趣十數年間勌於登覽於是乃與楚
政叔通議王安之朝議耆老六七人時相與會于城中
之名園古寺且為之約果實不過三品肴膳不過五品
酒則無筭以為儉則易供簡則易繼也命之曰真率會
文潞公時以太尉守洛求欲附名於其間温公不許為
其貴顯弗納也一日潞公伺其為會戒中厨具盛饌直
往造焉温公笑而延之戲曰俗却此會矣相與歡飲夜
分而散亦一時之盛事也後温公語人曰吾不知合放
此人入來
李京妻賢
慶歷三年有李京者為小官吳鼎臣在侍從二人相與
通家一日京薦其友人於鼎臣求聞達於朝廷鼎臣即
繳書具奏之京坐貶官未行京妻謁鼎臣妻取别鼎臣
妻慙不出京妻立廳事召鼎臣幹僕語之曰我來既為
往還之久欲求一别亦為乃公嘗有數帖與吾夫禱私
事恐汝家終以為疑索火焚之而去
王嗣宗剛正
真宗朝王嗣宗守邠土邠舊有狐王廟相傳能與人為
祻福州人畏事之歲時祭祀祈禱不敢少怠至不敢道
故嗣宗至郡集諸邑獵戶得百餘人以甲兵圍其廟薰
灌其穴殺百餘狐或云有大狐從白光中逸去其妖遂
息後人有復為立廟則已無靈矣嗣宗後帥長安處士
种放者人主所禮每帥守至輒面教之嗣宗不服以言
拒之放責數嗣宗聲色甚厲嗣宗怒以手批其頰先是
真宗有勅書令种放有章奏即附驛使詣闕即乘驛訴
於上前上特命於嵩山之陽置書院以處之而不加罪
嗣宗去郡有人送詩曰終南處士威風減渭北妖狐窟
穴空嗣宗大喜歸告其子孫曰吾死更勿為碑誌但刻
此詩于石置墓傍甚為榮也
竒對
翰林梁狀元灝丱角時從其父至官府畢士安時為郡
官見其有異於人又定目看便廳壁上書字問其父曰
此子亦讀書耶曰亦就學又問曾學屬對否曰其師嘗
教之但某不識其能否乃指壁間字曰此有一句詩無
人得對曰鸚鵡能言争似鳳灝應聲曰蜘蛛雖巧不如
蠶畢大驚異延之家塾自教養之卒成大名
儒臣進講
儒臣講讀内侍先置書册在几案上揭開乃用牙篦指
以講讀一葉盡儒臣執牙篦立俟内侍揭過復講讀其
不欲勞儒臣如此
繼古藂編(施青臣)
藕花詩
韓昌黎古意詩太華峯頭玉井蓮開花十丈藕如船始
意退之自為豪偉之辭後見真人關令尹喜傳老子曰
真人遊時各坐蓮花之上花輒徑十丈有迎香生蓮逆
水聞三千里又北齊修文御覽有花生香一門專載此
事諸家集註韓詩皆遺而不收特表出之
詅癡符
胡氏漁隱藂話論楊湜古今詞話中多臆說乃援宋子
京江左有文拙而好刻石謂之詅嗤符今湜之言俚甚
而鋟板行世殆類是也余按宋景文題三泉龍洞詩西
洛田漕為刻石以石本寄公公荅書有云江左有文拙
而好刻石謂詅嗤符非此謂乎余窮其原乃出於顔之
推家訓有云吾見世人至無才思自謂清流布醜拙亦
已衆矣江南號為詅癡符然三書一作詅痴一作詅嗤
以顔氏詅癡為正大抵論其文藻&KR0008;骳矜伐自粥亦不
專為刻石質之集韻詅音力正切注賣也豈非痴自衒
鬻之意
金錯刀
金錯刀名一而義二錢一也刀一也漢食貨志王莽更
造大錢又造錯刀以金錯其文曰一刀直五千此錢也
續漢書輿服志佩刀乘輿黃金通身雕錯諸侯黃金錯
環東觀漢記賜鄧通金錯刀此刀也文選張平子四愁
詩美人贈我金錯刀何以報之英瓊瑶杜詩云金錯囊
徒罄銀壺酒易賒韓詩云聞道松醪賤何須恡錯刀及
梅聖俞詩云爾持金錯刀不入鵝眼貫若此則指為錢
矣孟浩然詩云美人聘金錯纖手膾紅鱗錢昭度詩荷
揮萬朵玉如意蟬弄一聲金錯刀若此則指為刀矣詩
家用之不同故分白之
騷篇
楚辭多以九為義屈原曰九章曰九歌宋玉曰九辯王
褒曰九懷劉向曰九嘆是也後人繼之者又有如曹植
之九愁九詠陸雲之九愍前後祖述必用九者王逸註
九辨為九者陽之數道之綱紀也五臣文選注亦云九
者陽之數極自謂否極取為歌名也二家之說如此余
按山海經曰夏后開土三嬪于天(闕)得九辨與
九歌以下郭景純注引歸藏開筮曰昔彼九宜是為帝
辨同宫之序是為九歌考此則九歌九辨皆天帝樂名
夏初得之屈原宋玉取諸此也况屈宋騷辭多摘山海
經之事迹乎詩亡而後騷作騷亦詩樂之餘𣲖樂至九
而成故周禮九德之歌簫韶之舞奏於宗廟之中樂必
九變而可成禮所以必取於九者黃鍾在子太玄以為
子數九得非黃鍾為五音之宫歟然則屈原而下贋辭
規諫寓諸樂章將以感神之心而感人意亦切矣
玉堂
昔人論玉堂乃前漢殿名至其後也翰苑則名玉堂之
署又其後也避諱直曰玉堂是以殿名榜直廬矣余攷
玉堂之名不止漢殿也楚蘭臺之宫亦有玉堂(宋玉風賦倘佯)
(乎中庭北上玉堂)東漢文翁講授之室亦名玉堂天上神仙壁
記之地亦名玉堂名山仙人所居之地亦有玉堂至於
唐人梅詩有云白玉堂前一樹梅今朝忽見數枝開兒
家門戶重重閉春色何因得入来此白玉堂則如古樂
府君家誠易知易知復難忘黃金為君門白玉為君堂
堂上罷尊酒使作邯鄲倡非翰苑之玉堂矣然則玉堂
之名不始於漢不專於殿云
器勒工名
禮記月令命工師效功陳祭器物勒工名以攷其成器
必著名止為祭器設晉令曰欲作漆器賣者各注主吏
者名乃得作家當用淳漆着布器成以朱題年月姓名
則知至今粥髹器者以朱識于底自晉然也
堯韭
周益公校正文苑英華序云以堯韭對舜華非一夲草
注安知其為菖蒲按梁元帝玄覽賦曰金鹽玉豉堯韭
舜華論此也余讀它書亦有用者如顔聚載梁太子賚
河南菜啓則云堯韭未儔姬歜非喻又以堯韭對姬歜
矣固曰堯韭於本草而不知所以名之之義後見典術
曰聖王之仁功濟天下者堯也天星降精於庭為韭感
百隂為菖蒲焉今菖蒲是也
無它
古人稱無恙無它義各不同自應劭風俗通以恙為噬
蟲能食人心然爾雅說文皆以憂釋之昔有(闕)非虫
者今不贅數嘗讀顔魯公集有湖州烏程縣妙喜寺碑
云晉吳興太守何楷釣臺西北五十步至避它城說文
云它蛇也上古患它而相問得無它乎蓋古人築城以
避它也如此則無恙可以為虚字無它則不可為虛字
也
石敢當
漢史游急就章云石敢當顔師古注曰衛有石錯石賈
石惡鄭南石制皆為石氏周有石速齊有石紛如其後
以命族人名敢當所向無敵也余因吳民之廬舍衢陌
直衝必設石人或植片石題鐫曰石敢當以寓厭禳之
旨亦有本也
高春
淮南子曰日經於泉隅是謂高舂頓于蓮石是謂下舂
故梁元帝遊後園詩斜景落高舂又納凉詩高舂斜日
下唐薛能詩隔溪遙見夕陽舂皆本淮南子也已上皆
吳氏漫錄云余按高舂二字古人用者多矣今附益之
南史陳本紀云求衣昧旦仄食高舂柳子厚詩越絶孤
城千萬峯空齋不語坐高舂李義山詩碧虛隨轉笠紅
燭近高舂皆以日景為言也訂之注釋未暝時上光蒙
舂曰上舂欲暝時下光蒙舂曰下舂豈晚日近昏之候
乎
讀山海經
山海經漢劉歆典校為十八篇謂出唐虞之際禹平洪
水伯翳主驅禽獸命山川類草木及禹任土作貢而益
籌類物之善惡者著山海經也至晉郭璞注序亦云夏
后之迹靡列於將來八荒之事有開於後裔亦為禹初
書矣及淳熙庚子尤遂初文定著刊于池陽其䟦略云
山海經夏禹為之非也其間或援啓及有窮后羿之事
漢儒或謂伯翳為之非也然屈原離騷多摘取其山川
則言帝嚳葬于隂帝堯葬於陽且繼以文王皆葬其所
又言夏耕之尸也則曰湯伐夏桀于章山克之其論相
顧之尸也則曰伯夷父生四岳先生龍按此三事則不
止及夏啓后羿而已是周初亦嘗及之定為先秦書信
矣大抵如穆天子傳如竹書紀年多荒怪不經之事皆
此類也
滑汰
滑汰東坡秧馬歌以我兩足為四蹄聳踊滑汰如鳬鷖
汰入聲
南忩記談(闕名)
論吳元中
士大夫要不可有所好一為所蔽未有不為害者房次
律平生自視為何等人是豈逢君之欲託賤役以自售
者哉史稱天寳中明皇有逸志數遊幸廣温泉為華清
宫環宫所置有司區署以琯資機筭時方為給事中詔
總經度驪山疏剔岩藪為天子游觀此等事在當時韋
堅王珙楊慎矜之徒乃當任之琯顧安而為之不耻考
其平素未必不出於本心殆適中其所好耳可不慎哉
徽宗朝有建言請毁艮岳以其地還民方議其請内出
圖本宣示宰執吳相元中觀至其間佳處失聲稱善上
顧笑曰卿亦好此乎元中一時失言出於無心於義固
未有所傷然使在天寶間不知果能不為房琯耶
辨疑
漢武帝元朔三年詔曰夫刑罰所以防姦也内長文所
以見愛也以百姓之未洽於教化朕嘉與士大夫日新
厥業抵而不解其赦天下内長文之語了不可解張晏
曰長文長文德也師古曰詔言有文德者即觀内而崇
長之所以見仁愛之道見謂顯示也顔氏之說雖比張
晏為詳然終不能服人意許少伊右丞言往年江南舊
本乃以内為而文為史傅寫之誤容或有此而其義通
矣近見一士人言前軰挍正本乃以内為而長為肆文
為赦所以見愛其於下文尤為貫穿但改字太多不知
果有所據否歐公云讀書有不通因改易本文而傅會
之最為解經者之病此言蓋譏鄭氏也近世學者多或
不免如此
茶
飲茶或云始於梁天監中事見洛陽伽藍記非也按吳
志韋曜傳孫皓時每宴饗無不竟日坐席無能否飲酒
率以七升為限雖不悉入口皆澆濯取盡曜素飲不過
二升初見禮異時或為裁減或賜茶荈以當酒如此言
則三國時已知飲茶但未能如後世之盛耳逮唐中世
𣙜利遂與煑酒相抗迄今國計頼此為多
素位有當
傅簡獻公事仁英兩朝居言路榻前諭事是是非非正
色抗議未嘗少有苟容姑息之言退而與人道之亦未
嘗少有矜驕自負之色及出為郡循循然遵奉部條惟
謹或問之曰公以直節聞天下今雖為郡謂當時有所
縱捨以自表見奈何俛首奉法如此何以自别於常人
乎公曰不然君子素其位而行言官行言事之軄牧守
行守土之任此古人所以安分而明守也聞者歎服司
馬温公嘗謂邵康節論近代人物曰清直勇三者人所
難能也吾于欽之謂焉康節曰欽之清而不耀直而不
激勇而不愠尤為難矣世以為知言
天門開
王文正公遺事公幼時見天門開中有公姓名弟旭乘
間問之公曰要待死後墓誌寫此言不知此言雖不足
據亦可見其實有是事矣龐莊敏公帥延安日因冬至
奉祠家廟齋居中夜恍忽間見天象成文云龐某後十
年作相當以仁佐天下凡十三年駐視久之方滅公因
作詩記之云冬至子時陽已生道隨陽長物將萌星辰
賜告銘心骨願以寬章輔至平手椷之題曰齋誠家紀
之詩藏其曾孫益如處用小粉牋字札極草草按實錄
自慶歷元年初分陜西四路公與韓忠獻范文正王聖
源三公俱為帥至皇祐三年登庸適十年夫天道遠矣
而告人諄諄如此理固有之不可盡詰
後耳目志(曾鞏)
東坡詩書
東坡平生詩學劉夢得字學徐季海晚年妙處乃不减
李杜顔揚
謝歷日表
先生(謂東萊先生南豐之師也)嘗稱曾子固謝日歷表云臣幸備藩
預聞告朔去親方遠已驚歲月之新許國雖堅更嘆功
名之晩以為妙處全在晩字
過海謝表
先生嘗愛東坡過海謝表云臣無毫髮之能而有丘山
之罪宜三黜而未已跨萬里而獨來蓋蕭然出四六畦
畛之外
温公神道碑
先生云東坡作温公神道碑末用北齊神武皇帝號蓋
指高歡也歡追諡神武皇帝欲以比神宗故不書其名
而引其諡此亦文章之關鍵
贈官制
紹興四年陳東歐陽澈贈官制王居正所作也先生嘗
稱誦之其詞曰嗚呼古之人願為良臣以為良臣身謝
美名君都顯號忠臣已嬰禍誅君陷昏惡惟爾東爾澈
其殆將有意於忠臣乎抑繇朕不德使爾不幸而不為
良臣也雖然爾籍不得已不失為忠而顧天下後世獨
謂朕何此朕所以八年于兹一食三嘆而不能自己也
通階美職豈足為恩以塞予哀以彰予過使天下後世
考古之飾非拒諫之主殆不如是䰟而有知享朕兹意
無以
無以欲殺身無以貨財殺子孫無以政事殺民無以學
術殺天下後世世以為劉高尚道人語此乃唐人語也
評歐公文
荆公謂歐公之文如决積水於千仞之溪其清駛孰能
禦之
評東坡文與書
李端叔評東坡文云長江巨浸千里一道滔滔滚滚到
海無盡如風雷雨雹之驟作崩騰汹湧之掀擊聳一時
之壯觀極天地之變化王履道評東坡書云世學公書
者多矣劒拔弩張驥奔猊抉則不能無至於尺牘狎書
恣態横生不矜而妍不束而嚴不軼而豪蕭散容與霏
霏如既雨之雲森疎掩斂熠熠如從月之星紆餘宛轉
纚纚如縈蠒之絲恐學者所未到也二公之論頗得其
妙
老列莊
老子高於列子列子高於莊子老子之文簡古列子之
文和緩莊子之文激烈
五帝本紀
先生云司馬遷五帝本紀學春秋
四忌銘
著書忌早處事忌擾立朝忌巧居室忌好作四忌銘以
致吾老
四信
飢信租旅信奴病信藥老信書
領字
脩褉序崇山峻領漢書張耳傳南有五領之戍領字不
從山與嶺同黃長睿挍真誥中云領云山領也凡山有
長脊有路可越如馬之項領故古但作領字
桉當作盌
孟光舉桉齊眉俗直謂几桉耳吕少衛語林少穎案乃
古盌字故舉與齊眉耳張平子四愁詩何以報之青玉
案謂青玉盌耳若此類皆不可以習熟忽而不攷為識
者所哂
雜言
憤世俗之難諧如鼓清廟之瑟未終曲而去
明者見百里而不能自視其一睫智者料萬里而不能
自察其五臓
雖有姦偷不能使犬不吠雖有暴政不能使民不訛如
風行水如䖝食木自然成文不假琱飾鵬鷃同宇魚龍
共波
䖝之食木無鋒可見蚕之作繭無罅可尋
自内視外者明自外視内者暗
惟儉可以勝奢惟朴可以勝華
羣居解頥(高懌)
嘲
唐初有裴略者宿衛考滿兵部試判為錯一事落第此
人即向温彦博處披訴彦博時與杜如晦坐不理其訴
此人即云少小以來自許明辨至於通博言語堪作通
事舍人并解文章兼能嘲戲彦博始回意共語時廳前
有竹彦博即令嘲竹此人應聲嘲曰竹風吹青肅肅凌
寒葉不凋經冬子不熟虚心未能待國士皮上何勞生
節目彦博即云爾解通博言語可傳語廳前屏墻此人
走至廳前大聲語曰方今聖上聰明闢四門以待士君
是何人物在此妨賢路即推倒彦博曰此意著博此人
云非但著博亦當著肚彦博如晦大嘆喜即令送吏部
與官
天子親家翁
蕭瑀嘗因宴太宗語近臣曰自知一座最貴者先把酒
時長孫無忌房玄齡相顧未言瑀引手取杯帝問曰卿
有何說瑀對曰臣是梁朝兒隋室皇后弟唐朝左僕射
天子親家翁太宗撫掌極歡而罷
未解思量
太宗征遼作飛梯以上其城有應募為梯首者城中矢
石如雨因競為先登英公李世勣指之乃語中書舍人許
敬宗曰此人豈不大健敬宗曰非健要是未解思量帝
聞將罷之
見屈原
散樂高崔嵬善弄癡大帝令給事捺頭向水下良久帝
問之曰見屈原云我逢楚懷王乃沉汨羅水汝逢聖明
君何為亦來此帝大笑賜物百段
卷耳
韋慶本女選為妃詣明堂欲謝而慶本兩耳先卷朝士
多呼為卷耳時長安令杜松壽見慶本而賀之因曰僕
固知足下女得妃慶本曰何以知之松壽乃自摸其耳
而卷之曰卷耳后妃之德也
見人多忘
中書令許敬宗見人多忘之或語其不聰曰卿自難記
若遇何劉沈謝暗中摸索著亦可識
選人被放
吏部侍郎李迥秀好機警有選人被放訴云羞見來路
迥秀問從何來曰從蒲津關來迥秀曰取潼關路去選
者曰耻見妻子迥秀曰賢室本自相知亦應不怪
逆風張帆
杭州參軍獨孤守忠領租船赴都夜半急追集船人更
無它語乃云逆風必不得張帆衆大哂焉
命名曰孚
袐書監賀知章有高名告老歸吳中明皇嘉重之每事
優異將行泣涕上問何所欲曰臣有男未有定名幸陛
下賜之歸鄉里之榮上曰為道之要莫如信孚者信也
履信思乎順卿之子必信順人也宜名之孚再拜而受
命焉久而語人曰上何謔我也我是吳人孚乃瓜下為
子豈非呼我兒瓜子也
史思明詩
安祿山敗史思明繼逆至東都遇櫻桃熟其子在河北
欲寄遺之因作詩寄去詩云櫻桃一籠子半赤半已黃
一半與懷王一半與周至詩成贊美之皆曰明公此詩
大佳若能言一半周至一半懷王即與黃字聲勢稍穩
思明大怒曰我兒豈可居周至之下周至即其傅也
准勑惡詩
杜佑鎮淮南進崔叔清詩百篇德宗語使者曰此惡詩
焉用進時人呼准勑惡詩
重婚
元和初達官中外之親重婚者先以涉溱洧之譏就禮
之夕儐相則有清河張仲素宗室李程女家索催粧事
仲素朗吟曰舜耕餘草木禹鑿舊山川程久之乃悟曰
張九張九舜禹之事吾知之矣羣客大笑
嶺南風俗
嶺南地暖草萊經冬不衰故蔬圃之中栽種茄子者宿
根二三年者漸長枝幹乃成大樹每夏秋熟時梯樹摘
之三年後樹老子稀即伐去别栽嫩者又其俗入冬好
食餛飩往往稍暄食須用扇至十月旦率以扇一柄相
遺書中以吃餛飩為題故俗云踏梯摘茄子把扇喫餛
飩
又
嶺南無問貧富之家教女不以針縷紡績為功但窮庖
厨勤刀杌而已善醯醢葅鮮者得為大好女矣俚民爭
婚聘者相與語曰我女裁袍補襖即的然不會若修治
水蛇黃鱓即一條必勝一條矣
妻妬
李福妻裴氏性妬忌姬侍甚多福未嘗敢屬意鎮滑臺
日有以女奴獻之者福意欲私之而未果一日乘間言
於妻曰某官已至節度使矣然其所指使者率不過老
僕夫人待某無乃薄乎裴曰然不知公意所屬何人即
指所獻女奴裴許諾爾後不過執衣侍膳未嘗得一繾
綣福又囑妻之左右曰設夫人沐髮必當來報我既而
果有以沐髮來告者福即偽言腹痛且召其女奴既往
左右以裴方沐髮可遽聞即告以福所疾裴以為信然
遽出髮盆中問福所苦既業以疾為言即若不可忍狀
裴極憂之由是以藥投兒溺中進之明日監軍及從事
悉來候門福即具以告之因言曰一事無成固當有分
所苦者虛咽一甌溺耳聞者莫不大笑
優人滑稽
咸通中優人李可及滑稽諧戲獨出軰流雖不能托諷
諭然巧智敏捷亦不可多得嘗因延慶節緇黃講論必
次及優倡為戲可及褎衣博帶攝齊以升坐稱三教論
衡偶坐者問曰既言博通三教釋迦如來是何人對曰
婦人問者驚曰何也曰金剛經云敷座而坐非婦人何
凡夫坐而後坐也上為之啓齒又曰太上老君何人曰
亦婦人也問者益以不喻乃曰道德經云吾有大患為
吾有身及吾無身吾有何患倘非婦人何患於有娠乎
上大悦又問曰文宣王何人也曰婦人也問者曰何以
知之論語曰沽之哉我待賈者也向非婦人奚待嫁為
上意極歡賜予頗厚
講論語
魏慱節度使韓簡性麄質每對文士不曉其說心常恥
之乃召一孝廉講論語之為政篇翌日語從事曰近方
知古人淳樸年至三十方能行立聞者大笑
假作僧道
南中小郡多無緇流每宣德音須假作僧道陪位昭宗
即位柳韜為容管宣告使赦一到下屬州自來無僧道
皆臨事差攝宣時有一假僧不伏排位太守王弘大怪
而問之僧曰役未到差遣偏併去歲已曾作文宣王今
年又差作和尚聞者莫不絶倒
署吏為聖人
自廣南際海中數州多不立文宣廟有刺史不知禮將
釋奠即署二書吏為文宣王亞聖鞠躬於門外或進止
不如儀即判云文宣王亞聖各決若干
燒裙
信州有一女子落拓貧屢好歌善飲酒居常衣食甚迫
有人乞與州圖因浣染為裙墨迹不落會鄰過之出妓
設酒良久一婢驚出云娘子誤燒裙其人遽問損處婢
曰正燒着大雲寺門
拜胡僧
偽蜀王先主未開國前西域胡僧到蜀蜀人瞻敬如見
釋迦舍於大慈三學院蜀主復謁坐於廳傾都士女就
院不令止之婦女列次拜俳優王舍城揚言曰女弟子
勤禮拜願後身面孔一似和尚蜀主大笑
那秃鶖
偽蜀王先主晏駕前來大秃鶖鳥遊于摩訶池上顧夐
時為上臣直于内禁遂潛吟二十八字咏曰昔日曾聞
瑞應圖萬般徵意不如無摩訶池上分明見仔細看來
是那胡
雁門野說(邵思)
善記故事
江南二徐大傅也(鉉為吏部尚書鍇為中舍舍人)後主岐王六歲時戲
佛像前有大琉璃缾為猫所觸劃然墜地因驚得疾薨
詔鍇為王墓志兩日矣鉉曰受命撰文當早為之鍇曰
文意雖不引猫兒事此故實兄頗記否鉉因取䊺筆疏
之不過二十事鍇曰都未也適己憶七十餘事鉉曰楚
金大能記明旦又云夜來復得數事兄撫掌而已
品藻名畫
太宗皇帝嘗出内府古畫三百軸雜以山川人物鳥獸
花木糊其名氏詔參政賈黃中直舍人院張洎直秘閣
刁術各領一百軸不同日而給謂曰卿可分高下等第
進來刁得之尋已品藻一日參政退朝召刁往曰聖旨
出畫一百軸令觀某於此藝未嘗經心學士多能幸與
銓决既而盡辨之他日舍人亦召刁往出畫如賈所說
踰月相决進納備言郡國所書復以九品第之上覆視
與舊題不差大喜曰卿何為各能旌别二臣對曰臣等
不曉繪事俱是刁術所定秘閣由是擅博議之名焉
入倉避兵
開寶八年十一月二十七日夜半金陵城陷大軍將入
予六歲矣父母昆弟十三人空宅號泣而出未知藏匿
之所天漸明行至廣濟倉東北角姑之子張成家成見
予父母泣且言曰兵至矣去將安適此有梯可踰垣入
倉大軍若來必不燒倉成家老小幸相隨而度度訖毁
梯勿使人覺父異其言骨肉由是皆入既而成欲去梯
父曰不可也我與汝即免後人何從但留之俾來者得
踰垣則衆皆濟矣於是果有人沿梯而上復有駕肩臼
而登者父乃與仲氏取廥中官梯兩隻擲於外至卯辰
間大軍既入火照臺城少頃果有百餘甲士持赤幟立
於墻外寔守倉敖是則張成所謀蓋得濟者衆由我父
不使去梯而又益之也二十八日招安城中多被殺傷
惟此間老幼近二千人獲全云
瓦棺寺閣
建康瓦棺寺閣晉哀帝時造逶迤精巧甲於江左年代
䆮遠而南角久已欹側唐明皇開元九年七月十一日
江淮大風拔木是夜因風雨自正大宋開寶八年十一
月二十七日尅復之際為兵火所焚時已五百八十餘
載矣明年有客自東海來言是夕雪中天上有光自西
南引一閣由東北去聞鍾梵鼓樂之音云
宋祖智謀
周世宗已得淮南李後主令侍中林仁肇出鎮武昌倚
為長城未幾而大宋受命太祖欲先取上游兵師多憚
仁肇未即遣之于時後主弟齊王逹質于闕下太祖嘗
密令親信往武昌僧院竊取仁肇全身真形至挂于便
殿召齊王視之曰卿識此人否對曰臣不識然有類臣
江南林仁肇上曰正是耳近有表并進此像言相次歸
朝朕將遣使迎之齊王不省其謀亟使人間行歸白其
事由是君臣猜貳仁肇不明而卒
亡國之音
亡國之音信然不止玉樹後庭花也南唐後主精於音
律凡度曲莫非奇絶開寶中國將除自撰念家山一曲
既而廣念家山破其䜟可知也宫中民間日夜奏之未
及兩月傳滿江南
三柳軒雜識(程棨)
或曰
或曰平園記客言謂論語凡稱或者其所言皆無可取
故略其姓名如或謂孔子曰子奚不為政或問禘之說
或曰孰謂鄹人之子知禮乎或曰管仲儉乎
貴稻
五穀以稻為貴古人各以其類配之如以殺雞配為黍
謂野人之飡也以啜菽配飲水謂貧者之孝也以蔬食
對菜羹謂貶降之食也惟食稻則對衣錦又祭祀以稻
為嘉蔬公享大夫則以為吉饎是五穀以稻為貴
祠山事要
廣德祠山神曰張避食豨按祠山神事要云王始自長
興縣疏聖瀆欲通津廣德化身為豨從使隂兵後為夫
人李氏所覘其工遂輟食之避豨蓋以此淮南子載禹
治水時自化為熊以通轘轅之道塗山氏見之慙而化
為石右二事實相類
假葬
胡楷世行嘗言先世由徽來霅買屋廣化寺側修理夾
壁得故攢堂一尸僵卧如生觸之則輒應手灰滅遂白
有司遷瘞之始聞疑信相半後閱通典有假瘞三年即
吉議郗詵母亡不致喪便於堂北壁外下棺謂之假葬
三年即吉衛瓘以其不應除服而議之詵云此方下濕
惟城中高故遂葬於所居之宅祭於所養之堂不知其
不可之辭求之晉史亦然始印胡言之信
天數
天周九九八十一萬里(見春秋元命苞)去地九萬里(見徐整歷歴記)地廣
東西二萬二千南北二萬六千(見河圖括地象)自東極至於西
極五億十萬九千八百步(見山海經)山林之大川澤之注菜
菹之生鳥獸之聚者九百一十萬八千十四頃
水石鍾秀
水石鍾秀處夷堅載高州茂名縣黃沙大石嶺理有崖
樹景物宋子困師帥桂林以兩石致景盧老幹扶疏上
挾雲氣下臨廣漠混然天成㾗無斧鑿過永石遠矣
古玉
曾見玉麒符如今香囊白玉為質石碾麒麟又有片玉
長可八寸闊三兩指如刀有把名抶衣古帝王既御袍
帶以此抹腰無摺縐又片玉甚薄上銳下闊多壓舌殉
葬含玉也又塊玉如筍名代指講進相以點顯經籍漢
遺物
蘭亭序
世謂蘭亭不入選以絲竹管絃為病天朗氣清不當於
春時言陵陽韓子蒼云春多氣昏是時天氣清明故可
書如杜子美六月風日冷之義絲竹管絃四字乃班孟
堅西漢中語梁已前古文不在選中者尚多何特此序
耶
蠱呪
閩廣多蠱或謂凡至旅寓當扣主人云你家有無蠱毒
耶問之即不行夷堅辛部載解毒呪云姑蘇啄摩耶啄
蠱吾毒生四角父是穹&KR0034;母窮是舍耶女眷屬百千萬
吾今悉知汝摩訶鄭景盟集閩廣蠱毒名曰超生有林
宰家顯得其二呪曰本師末來祖師來末三百六十祖
莫能吾前要反生急急如律令又曰本師來一祖師來
末呪作牛呪喫泄草入人腸急急如律令又有手訣稱
不能記藥則升麻一味水調服
漁隠
漁樵之隱世固有之未若張芸叟南遷錄所述之者潯
陽甘棠湖之南有孟氏者世業漁釣公訪之門闌蕭然
竹籬數揜孟生出見葛衫草履容止語言真是江上漁
人略無異者就茅廡一啜左右皆漁器腥穢逼人稍即
廳事如富貴家坐調呼須已可嗟怪頃間延至中堂榱
題軒楹皆漆髹塗間之雕采器服燦然奪目所設酒味
菜羹莫不旨嘉久之出妓女三四人皆戚里之士服飾
宣所傳皆京師新聲使人終日怡然浮休以為任俠隱
身而致富者異矣哉異矣哉
花客
花名十客世以為雅戲姚氏殘語演為三十一客其中有
未當者暇日因易其一二且復得二十客併著之以寓
獨賢之意
牡丹為貴客梅為清客蘭為幽客
桃為天客杏為豔客蓮為淨客
桂為岩客海棠為蜀客躑躅為山客
梨為淡客瑞香為閩客木芙蓉為醉客
菊為夀客酴醾為才客䗶梅為寒客(今改久)
素香為韻客瑫花為仙客(今改尊)丁香為情客
葵為忠客木槿為時客(今改庄)桃為狂客
玫瑰為刺客月桂為癡客含笑為佞客
石榴為村客(霞天)鼓子花為田客蔓陀羅惡客
孤燈為窮客棠梨為鬼客棣棠為俗客
(兄弟之義不可稱俗今改為和)木筆為書客(以上見姚氏)芍藥為嬌客
鳳仙為淚客紫薇為高調客水仙為雅客
杜鵑為仙客萱草花為歡客橘花為雋客
梔子為禪客來禽為靚客山礬為幽客
棟花為晩客菖蒲花為隱客枇杷為麄客
玉莠毬巾客茉䔧花為神客凌霄花為勢客
李花為俗客迎春花為僭客月丹為豪客
菱花為水客(以上新添)
指南鍼
隂陽家為磁石引針定南北每有子午丙壬之理按本
州沽義磁石磨針鋒則能指南然嘗偏東不全南也其
注取新纊中獨縷以半芥子蠟綴于針腰無風處垂之
則針嘗指南以針積貫燈心浮水上亦指南然常偏丙
位蓋丙為土火庚辛金其制故知是物類感耳
謔對
淳熙間高曇登對上稱其不為高談梁相戲云高曇不
為高談以何對周益公對云卑牧且為卑牧蓋武臣卑
牧見知點州沈丞相說為樓貯書時禮佛其上人謂之
五體投地之樓以對秦檜一德格天之閣士人之說云
一海嚇天之閣對三公亂道之邦
陳文忠
陳文龍志忠興化人度宗朝狀元也德祐末歸守本州
北兵入閩不屈生縛之至杭病卒于杭之苗兒橋巷初
文龍入太學累試不入格太學守土之神岳侯也一夕
夢神請交代意必老死于太學常悒悒不樂既而赴廷
對第一仕宦日顯前夢不復記矣及守鄉州又夢神通
書閱書前面曰交代後書年月至元心甚慢之未幾國
亡城陷家殘身俘至杭幽於太學之側
蠲紙
温州作蠲紙潔白堅滑大略類高麗紙東南出紙處最
多此當為第一焉由拳皆出其下然所産少至和以來
方入貢權貴求索浸廣而紙戶力已不能勝矣吳越錢
氏時供此紙者蠲其賦役故號蠲云
䜟名
治平中禁中修福寧殿築基址殿心數尺地隨築隨陷
土實之更陷又窊咸怪駭之乃穴所陷處深丈許得一
石有八大字皆天書不可曉時御書院有能解者詔使
辨釋云歲在申酉洪都不守也時諱其事立棄毁之其
後累更申酉皆無它虞靖康乙巳丙午金人再犯闕丁
未四月二帝北狩今上即位於南京已而駐驛維揚命
宗澤留守東京增修守偹以杜克代之皆能反危為安
京城頼以保全至己酉春金人收淮甸大駕南渡召杜
充赴行在而東京遂不復守矣天書至是乃驗云狄子
中日記備載治平事乃其目擊也每遇申酉歲輒注之
曰今亦無它自治平至建炎凡六經申酉子中死又過
申酉歲前此經而不驗者豈非人事勝之耶
評花品
余嘗評花以為梅有山林之風杏有閨門之態桃如倚
門市娼李如東郭貧女
論人品
余嘗謂近世鉅公歐文忠似韓退之司馬文正似蘧伯
玉荆公似王夷甫蘇東坡似司馬遷文忠似退之夫人
能言之然其所以似之者人或不能知之也
負暄雜錄(闕名)
蠻紙
唐中國未備多取於外夷故唐人詩中多用蠻箋字亦
有為也高麗歲貢蠻紙書卷多用為襯日本國出松皮
紙又南番出香皮紙色白紋如魚子又苔紙以水苔為
之名側理紙薛道衡詩昔時應春色引綠泛青溝今來
承玉管布字轉銀鈎又扶桑國出芨皮紙今中國惟有
桑皮紙蜀中藤紙越中竹紙江南楮皮紙南唐以徽紙
作澄心堂紙得名若蜀箋吳箋皆染搗而成蜀箋重厚
不佳今吳箋為勝
惡香
廣明中巢寇犯闕僖宗幸蜀關中道傍之瓜悉皆萎死
盖宫嬪多帶麝香所薰遂皆萎落耳
山藷
山藥本名薯蕷避唐代宗諱豫改名薯藥宋英宗諱曙
遂名山藥
相墨
墨染紙三年字不昏暗者為上
中吳紀聞(龔明之)
三江口
松江之側有小聚落曰三江口酈善長云松江自湖東
北遙七十里至江水分流謂之三江口吳越春秋范蠡
去越乘舟出三江之口入五湖之中皆謂此也即禹貢
所謂三江既入者
臯橋
漢臯伯通所居之地有橋梁鴻娶孟光同至吳居伯通
廡下為人舂役伯通察而異之舍於家皮日休詩臯橋
依舊綠楊中閭里猶存隱士風唯我到來居上舘不知
何處勝梁鴻
紅蓮稻
紅蓮早稻從古有之陸魯望詩云遙為曉風吟白菊近
炊早稻識紅蓮
鬭鴨
陸魯望有鬭鴨一欄頗馴一旦驛使過焉挾彈斃其尤
者陸曰此鴨能人言見欲附蘇州上進使者柰何斃之
使者愳以囊中金遺之徐問其人語魯望曰能自呼其
名爾
復姓
范文正公幼孤隨母適朱氏因從其姓登第時姓名乃
朱說也後請於朝始復舊姓表中改用鄭凖一聯云志
在投秦入境竊同於張祿名非伯越乘舟偶效於陶朱
范蠡范睢事在文正用之尤為切當今集中不載
海湧山
虎丘舊名海湧山闔閭王既葬之後金精之氣化為虎
踞其墳故名虎丘山椒有二伽藍列為東西樂天有東
武丘西武丘詩虎字在唐避諱故曰武
三高亭
越上將軍范蠡江東步兵張翰贈右補闕陸龜蒙各畫
其像于吳江鱸鄉亭之旁東坡嘗有詩後易其名曰三
高更塑其像臞菴王文傳以其地廣雪灘遷之于長橋
之北與垂虹亭相望石湖范成大為之記文氣與離騷
相類後又竄易十數語重刻之愈極精嚴前軰為文多
不厭改此可為後學法程也
太公避處
常熟海隅山有石去東止六七十里謂之海濱即昔太
公避紂居之孟子謂太公避紂居東海之濱楊修郎中
嘗作詩記其事
夜船
夜航唯浙西有之然其名舊矣古樂府有夜航船曲皮
日休荅陸天隨詩云明朝有物元君信擁酒三瓶寄夜
航
吳語
吳人呼來為釐始於陸德明貽我來牟弃甲復來皆音
釐蓋德明吳人也言罷則以休繼始前吳王一日語孫
武武曰將軍罷休亦吳語也
花客
張敏叔嘗以牡丹為貴客梅為清客菊為壽客瑞香為
佳客丁香為素客蘭為幽客蓮為淨客酴醾為雅客桂
為仙客薔薇為媚客蘭茉莉為逐客芍藥為近客
蠏
吳之出蟹也舊矣吳越春秋云蟹稻無遺種陸魯望集
有䉢志云漁者緯蕭承其流而障之曰蟹斷又曰稻之
登也率執一穗以給其魁然後維其所之今吳人謂之
輸芒
綽堆
昆山縣西數里有村曰綽堆古老相傳云是黃番綽墓
未知是否
東西二嶽
太湖中有東嶽西嶽二山吳王於此嘗置男女二嶽楊
修郎中詩云雷霆號令雪霜威二嶽東西𤨏翠眉
幻僧
承天寺普行院有一僧云大至身長尺許人有祈禱置
之掌中凶則不拜吉則拜惟所從來時盤溝村中有一
漁者嘗於僧云欲更業僧曰汝有何能漁者云它莫能
之僧乃曰吾教汝塑泗洲像可以致富漁者曰人不欲
之柰何僧曰吾授汝一法遂以千錢與之令像中各置
一錢所售之直亦以千錢漁者如所教人競求買果獲
千緡今寺中所藏乃其一也
蠡口
蠡口在齊門之北又有蠡塘在婁門之東古老相傳云
范蠡破吳辭越乘扁舟遊五湖潛遊於此遣人馳書詣
文種大夫因以名之
蛇化劍
干將墓金匠門城東數里頃有人耕其旁忽青蛇上其
足其人遽以刀誅之上半躍入草中不可尋徐視其餘
乃劍也入暮欲持歸則不見矣方子通詩載其事
丁令威宅
陽山法海寺乃丁令威宅鍊丹井存焉號丁令威泉井
水至今甘美雖旱不竭交讓巷謂之泔漿巷織里橋謂
之吉利橋葑門謂之府門帶成橋謂之載城橋字音之
訛罕有知者
結帶巾
宣和初余在上庠時有旨令士人繋結帶巾否則以違
制論當時有謔詞云頭巾帶難理會三千貫賞錢新行
條制不得向後長垂服相類法甚嚴人甚畏便縫闊
大帶向前面繫稱我太學先輩被人呼保義
與妓下火文
昆山一倡周其姓係郡中籍張子韶為守時倡忽暴亡
適道以訪張守周命作下火文云大家且道可惜許箇
甚麽可惜巫山一段雲眼如新水點絳唇昔年綉閣迎
仙客今日桃源憶故人休記醜奴兒臉子便須抖撒好
精神南柯夢斷何如也一曲離愁别是春大衆還知某
人向甚麽處去這裏分明會得驀山溪畔頭頭盡是喜
相逢芳草渡頭處處六么花十八其或未然更听下句
咦與君一把無明火燒盡千愁萬恨心
說郛卷二十四下
