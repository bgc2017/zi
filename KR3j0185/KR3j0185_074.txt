說郛卷七十四上元陶宗儀撰
山家清供(林洪)
青精飯
青精飯者以比重穀也按本草南天燭今黑飯草即青
精也采枝葉搗汁浸米蒸飯曝乾堅而碧也久服益顔
延筭仙方又有青石飯世未知石為何也按本草用青
石脂三斤青梁米一斗水浸越三日搗為丸如李大日
服三丸可不飢是知石脂也二法皆有據以山居供客
則當用前法如欲則效此方辟穀當用後法每讀杜詩
曰豈無青精飯令我顔色好又曰李侯金閨彥脫身事
幽討當時才名如李杜可謂切于愛君憂國矣天乃不
使之壯年以行其志而使之但有青精瑶草之思惜哉
碧澗羹
芹楚葵也又名水英有二種荻芹取根赤芹取葉與莖
俱可食二月三月作英時采之入湯取出以苦酒研子
入鹽與茴香漬之可作葅惟瀹而羹之既清而馨猶碧
澗然故杜甫有香芹碧澗羹之句或曰芹微草也杜甫
何取而誦咏之不暇不思野人持此猶欲以獻于君者
乎
苜蓿盤
開元中東宫官僚清淡薛令之為左庶子以詩自悼曰
朝日上團團照見先生盤盤中何所有苜蓿上欄干飯
澁匙難滑羹稀筯易寬以此謀朝夕何由保歲寒上幸
東宫因題其傍有若嫌松桂寒曷遂桑榆煖之句令之
惶恐謝病歸每誦此詩愚同宋雪岩伯仁訪鄭野鑰見
取種者因得其種并法其葉綠紫色而莖長或丈采用
湯焯油炒鹽如意羹茹皆可風味本不惡令之何為厭
苦如此東宫官僚當一時之選而唐時諸賢見于篇什
皆為左遷令之寄興恐不在此盤賓僚之選至起食無
餘之嘆上之人乃諷以去吁薄矣
考亭蔊
考亭先生每飲後則以蔊菜供一出于旴江分于建陽
一生於嚴灘石上公所供蓋建陽種集有蔊詩可考山
谷縣孫崿以沙卧蔊食其苗云
太守羹
梁祭遵為吳興守郡齋前自種白莧紫茄以為常餌世
之醉醲飽鮮而急于事者視此得無愧然茄莧性俱微
冷必加薑為佳耳
冰壺珍
太宗問蘇易簡曰食品稱珍何者為最對曰食無定味
適口者珍臣心知&KR1197;汁羹太宗嘆問其故曰臣一夕酷
寒擁爐燒酒痛飲大醉擁以重衾忽醒渴甚秉燭中庭
見殘雪中覆一&KR1197;盎不暇呼童掬雪盥手滿飲數缶臣
此時自謂上界仙廚鸞脯鳳腊殆恐不及屢欲作冰壺
先生𫝊記其事未暇也太宗笑而然之後有問其方者
僕答曰用清湯浸以菉豆解渴一味耳或不然請問之
冰壺先生
藍田玉
漢地理志藍田出美玉魏李預每羡古人餐玉之法乃
往藍田果得美玉預卒采治為屑服餌而不絶酒色偶
疾篤謂妻子曰服玉必屏居山林擯棄嗜欲當大有神
效而酒色不絶自致于死非玉過也要之長生之法能
清心戒慾雖不服玉亦可矣今法用瓠一二枚去皮毛
截作二寸方片爛蒸以餐之不可煩燒鍊之功但除一
切煩惱思想久而自然神清氣爽較之前法差勝矣故名
法製藍田玉
豆粥
漢光武在蕪蔞亭時得馮異奉豆粥至久且不忘報况
山居可無此乎用瓦缾爛煮豆候粥少沸投之同煮既
熟而食東坡詩云豈如江頭千頃雪茅簷出沒晨烟孤
地碓舂粇光似玉沙缾煮豆軟如酥老我此身無著處
賣書来問東家住臥聽雞鳴粥熟時蓬頭曳杖君家去
此豆粥法也若夫金谷之會徒咄嗟以誇客孰若山舍
清談徜徉以候其熟也
蟠桃飯
采山桃用米泔煮熟漉置水中去核候飯湧同煮頃之
如合飯法東坡用石曼卿海州事詩云戲將桃核裹紅
泥石間散擲如風雨坐令空山作錦繡傍天照海光無
數此種桃法也桃三李四能依此法越三年皆可飯矣
寒具
晉桓玄喜書畫客有食寒具不濯手而執畫帙者油汚
其畫後不設寒具此必用油蜜煎者要術并食經皆只
曰環餅世疑饊子也巧夕酸蜜食也杜甫十月一日乃
有粔籹作人情之句廣記則載寒食事總三者俱可疑
乃考朱氏注楚詞粔籹蜜餌有餦餭些謂以米麵煎熬
作之寒具是也以是知楚辭一句自是三品粔籹乃蜜
麵之乾也十月開爐餅也蜜餌乃蜜麵少潤者即蜜食
也餦餭乃寒食寒具無可疑者閩人會婣名煎餔以糯
粉和麵油煎沃以糖食之不濯手則能汙物且可留月
餘宜禁烟用也吾翁和靖先生山中寒食詩云方塘波
綠杜蘅青布榖提壺似足聽有客初嘗寒具罷據梧痛
飲散幽襟信乎此為寒食具矣
黃金鷄
李白詩云亭上十分綠醑酒盤中一味黃金鷄其法燖
雞淨洗用麻油鹽水煮入葱椒候熟擘飣以元汁别供
或薦以酒則白酒初熟黃鷄正肥之樂得矣有如新法
用炒等製非山家不屑為恐非真味也每思茅容以鷄
奉母而以菜奉客賢矣哉
槐葉冷淘
杜甫詩云青青高槐葉采掇付中廚新麵來近市汁滓
宛相俱入鼎資過熟加餐愁欲無即此見其法于夏采
槐葉之高秀者湯少瀹研細濾清和麵作淘乃以醯醬
熟蒸簇細苗以盤行之取其碧鮮可愛也末句云君王
納凉晚此味亦時須不惟見詩人一食未嘗忘君且知
貴為君王亦珍此山林之味旨哉詩乎
地黃淘
崔元亮海上方治心痛去蟲積取地黃大者淨洗搗汁
和細麵作淘食之出蟲尺許即愈正元間通事舍人崔
杭女作淘食之出蟲如蟇狀自是心患除矣本草浮為
天黃半沉為人黃惟沉底者佳宜用清汁入鹽則不可
食或淨洗細截挾米煮粥良有益也
梅花湯餅
泉之紫帽山有高人嘗作此供初浸白梅檀香末水和
麵作餛飩皮每一叠用五出鉄鑿如梅花樣者鑿取之
候煮熟乃過于鷄清汁内每客上二百餘花可想一食
亦不忘梅後留玉堂元剛亦有詩恍如孤山下飛至浮
西湖
椿根餛飩
劉禹錫煮樗根餛飩皮法立秋前後謂世多痢及腰痛
取樗根一兩握搗篩和麵捻餛飩如皂筴子大清水煮
空腹十枚並無禁忌山家晨有客至先供之十數不惟
有益亦可少延早食椿實而香樗疎而臭惟椿根可也
玉糝根羹
東坡一夕與子由飲酣甚槌蘆菔爛煮不用它料只研
白米為糝食之忽放箸撫几曰若非天竺酥酡人間决
無此味
百合麵
春秋仲月采根暴乾搗篩和麵作湯餅最益氣血又蒸
熟可以佐酒歲時廣記二月種法宜鷄糞化書山蚯化
為百合乃宜鷄糞豈物類之相感也
栝樓粉
孫思邈法深掘大根厚削至白寸切水浸每旦易之五
日取出搗之以力貯以絹囊濾為玉液候其乾矣可為
粉食雜以粳糜翻起雪色似乳酥酪食之補益又方取
實酒炒為引腸風血下可愈
素蒸鴨
鄭餘慶召親朋食敕家人曰爛蒸去毛勿拗折客意鵝
鴨也良久各蒸壺蘆一枚耳今岳倦翁珂書食品付庖
者詩云動指不須占染鼎去毛切莫拗蒸壺岳勲閥也
而知此味異哉
黃精果
仲春深采根九蒸九暴搗如飴可作果食又細切食水
二石五升煮去苦味漉入絹袋壓汁澄之再煎如膏以
黃米作餅約二寸大客至可供二枚又采苗可為菜茹
隋羊公服法芝草之精也一名仙人餘糧其補益可知
也
傍林鮮
夏初竹笋盛時掃葉就竹邊煨熟其味甚鮮名曰傍林
鮮文與可守洋川正與家人煨笋午飯忽得東坡書詩
云想見清貧饞太守渭川千畆在胷中不覺噴飯滿案
想作此供也大凡笋貴甘鮮不當與肉為侣今俗庖多
雜以肉不思纔有小人便壞君子對此君成大嚼也世
間那有揚州鶴東坡之意微矣
凋菰飯
凋菰葉似蘆其米黑杜甫故有波翻菰米沉雲黑之句
今胡&KR0008;是也暴乾礱洗造飯既香而滑杜甫又云滑憶
凋菰飯又會稽人顧翺事母孝煮凋菰飯翺常自采擷
家瀕大湖後湖中皆生凋菰無復餘草此孝感也世有
厚于奉己薄于奉親者視此寧無愧乎嗚呼孟笋王魚
豈偶然哉
錦帶羹
錦帶又名文官花條生如錦葉始生柔脆可羹杜甫故
有香聞錦帶羹之句或謂蓴之縈紆如帶况蓴與菰固
生水濱昔張翰臨風必思蓴鱸以下氣按本草蓴鱸同
羹可以下氣止嘔以是知張翰在當世意氣抑鬱隨事
嘔逆故有此思耳非蓴魚而何杜甫卧病江閣恐同此
意也謂錦帶為花或未必然僕居山時固有羹此花者
其味亦不惡
&KR1572;金煮玉
筍取鮮嫩者以料物和薄麵拖油&KR1572;如黃金色甘脆可
愛舊好莫友訪霍如菴延早供以笋切作方片和白米
煮粥佳甚因戲之曰此法製惜精氣也濟顛筍疏云拖
油盤内&KR1572;黃金和米鐺中煮白玉二者兼得之矣霍北
司貴公也乃甘山林之味異哉
土芝丹
芋名土芝大者裹以濕紙用煮酒和糟塗其外以糠皮
火煨之候香熟取出安坳地内去皮温食冷則破血用
鹽則洩精取其温補名土芝丹昔嬾殘師正煨此牛糞
火中有召者卻之曰尚無情緒收寒涕那得功夫伴俗
人又居山人詩云深夜一爐火渾家團欒坐芋頭時正
熟天子不如我其嗜好可知矣小者煨乾入瓮候寒月
用稻草盫熟色香如栗名土栗雅宜山舍擁爐之夜供
趙西安詩云煮芋雲山上蓋得于所見非苟作也
柳葉韭
杜詩夜雨剪春韭世多誤為剪之於畦不知剪字極有
理蓋于煠時必齊其本如烹薤圓齊玉筯頭之意乃以
左手執其末以其本入鹽湯内少剪其末棄其觸也只煠
其本帶性投冷水中出之甚脆然必以竹刀截之又方
采嫩柳葉少許同煠佳故曰柳葉韭
松黃餅
暇日過大理寺訪秋岩陳評事留飲出二童歌淵明歸
去來辭以松黃餅供酒東方平羹有超俗之標飲此味
使人灑然起山林之興覺駝峰熊掌皆不若矣春來松
花黃和蜜模作餅狀不惟香味清亦有所益也
酥瓊葉
宿蒸餅薄切塗以蜜或以油就火上炙鋪紙地底上散
火氣甚鬆脆且止痰化食楊誠齋云削成瓊葉片嚼作
雪花聲
元脩菜
東坡有巢故人元脩菜詩每讀豆英圓而小槐葉細而
豐之句未嘗不冥摉畦壟間必求其是詩詢諸老圃而
罕能道者一日永嘉鄭文千歸自蜀過梅首叩答之曰
蚕豆也即是彎豆也蜀人謂之巢菜苗葉嫩時可采以
為茹擇洗用真麻油熟炒乃下鹽醬煮之春盡苖葉老
則不可食坡所謂點酒下鹽豉縷橙芼薑䓤者正庖法
也君子耻一物不知必游歴久遠而後見聞博讀東坡
詩二十年一日得之喜可知矣
紫英菊
菊名治蘠本草名節花陶注云菊有二種莖紫氣香而
味甘其葉乃可羹莖青而大氣似蒿而苦名苦薏非也
今法春采苗葉洗焯用油略炒熟下薑鹽作羹可清心
明目加枸杞尤妙矣天隨子爾杞未棘爾菊未莎其如予
何本草杞葉似榴而軟者能輕身益氣其子圓而有棘
者名枸棘不可用杞菊微物也有少差猶不可用然則
君子小人豈容不辨哉
銀絲供
張約齋性喜延山林湖海之士一日午時數杯後命左
右作銀絲供具戒之曰調和教好又要有真味衆客謂
必鱠也良久出琴一張請琴因歌詩騷一曲衆便知銀
絲乃琴絃也又要有真味蓋取淵明琴書中有真味之
意也張中貴勲家也而能知此真味賢矣哉
鳬茈粉
鳬茈粉可作粉食其甘滑異于它粉偶天台陳梅廬見
惠因得其法鳬茈爾雅一名芍郭云生下田似龍鬚而
細根如指頭而黑即荸薺也采以暴乾磨而澄濾之如
綠豆後讀劉止非類藁有詩云南山有蹲䲭春田多鳬
茈何必泌之水可以樂我飢信乎可以食矣
薝蔔煎
舊訪劉漫塘宰留午酌出此供清芳極可愛詢之乃梔
子花也采大者以湯焯過少乾用甘草水和稀拖油煎
之名薝蔔煎杜詩云于身色有用與物氣相和既製之
清和之風備矣
蔏蔞菜藁
舊客江西林谷梅山房書院春時多食此菜嫩莖去葉
湯焯用油鹽苦酒沃之為茹或加以肉香脆良可愛後
歸京春輙思之偶與李竹埜隣以其江西人因問之李
云廣雅名蔏蔞生下田江西以羹魚陸疏云葉似艾白
色可蒸為茹即漢廣言刈其蔞之蔞矣山谷詩云蔞高
數筯玉簪横乃證以詩註果然李乃怡軒之子嘗從江
西西山問宏詞法多識草木宜矣
玉灌肺
真粉油餅芝麻松子胡桃蒔蘿六者為末拌和入甑蒸
熟切作肺樣塊用棗計供今後苑名曰御愛玉灌肺要
之不過素供耳然以此見九重崇儉不嗜殺之意居山
者豈宜後乎
進賢菜
蒼耳枲耳也江東名常枲幽州名爵耳形如鼠耳陸璣
疏云葉青白色似胡荽白華細莖蔓生嫩采葉洗焯以
薑鹽苦酒拌為茹可療風杜詩云蒼耳可療風童兒且
時摘詩之卷耳首章云嗟我懷人寘彼周行酒醴婦人
之職臣下勤勞君必勞之因采此而賦感念及酒醴之
用此見古者后妃欲以進賢之道諷其上張氏進賢菜
詩曰閨閫誠難與國防默嗟徒御困高岡觥罍欲解無
窮恨枲耳元因備酒漿其子可雜米粉為糗故古詩有
碧澗水淘蒼耳飯之句云
山海兜
春采筍蕨之嫩者以湯瀹之取魚鰕之鮮者同切作塊
子用湯泡滚蒸入熟油醬研胡椒拌和以粉皮乘覆各
合于二盞内蒸熟今後苑進此名鰕魚筍兜今名山海
兜或名筍蕨羹亦佳許梅屋棐云趁得山家筍蕨春借
廚烹煮自吹薪倩誰分我杯羹去寄與中朝食肉人
撲霞供
向游武夷六曲訪止止師偶雪天得一兔無庖人可製
師云山間只用薄披酒漿椒料沃之風爐安在上用少
半錘候湯響一杯後各分以筯令自筴入湯擺熟啖之
乃隨宜客以汁供用其法不獨易行且有團圞煖熱之
樂越五六年來京師乃復于楊泳齋伯昺席上見此恍
然去武夷如隔一世楊勲家嗜古學而安清苦者知山
林之趣因詩之浪湧晴江雪風翻晩照霞末云醉憶山
中味渾忘是貴家
驪塘羹
曩客驪塘書院每食後必出菜湯青白極可愛飯後得
之醍醐甘露未易及此詢庖者正用菜與萊菔細切以
井水煮之爛為度初無它法後讀坡詩亦只用蔓菁萊
菔而已詩云誰知南嶽老解作東坡羹中有蘆服根尚
含曉露清勿語貴公子從渠厭羶腥以此可想二公之
好尚矣今江西多此法
真湯餅
瓜圃翁訪凝遠居士話聞命僕作真湯餅來翁訝天下
安有假湯餅及見乃沸湯泡油餅人一杯耳翁曰如此
則湯泡飯亦得名真泡飯乎居士曰稼穡作甘無勝食
氣則真矣
沆瀣漿
雪夜張一齋飲客酒酣簿書何君時奉出沆瀣漿一瓢
與客分飲不覺酒客為之灑然問其法謂得之禁苑上
用甘蔗蘆服各切作方塊以水爛煮即已蓋蔗能化酒
蘆服能化食也酒後得其益可知矣楚詞有蔗漿恐即
此也
神仙富貴餅
煮木菖蒲暴為末每一斤用蒸山藥末三斤煉蜜水調
入麵作餅暴乾候客至蒸食作條亦可羹章簡公詩云
木薦神仙餅菖蒲富貴花
香圓杯
謝益齋奕禮不嗜酒嘗自不飲但能看客之醉一日畫
餘琴罷命左右剖香圓二杯刻以花温上所賜酒以勸
客清芬靄然使人覺金樽玉斝皆埃溘矣香圓似瓜而
黃閩南一葉而得備金華鼎貴之清供有謂矣
蟹釀橙
橙大者截頂去穰留少液以蟹膏納其内仍以帶枝頂
覆之入甑用酒醋水蒸熟加苦酒入鹽供既香而鮮使
人有新酒菊花香橙螃蠏之興因記危巽齋積贊蟹云
黃中通理美在其中暢于四肢美之至也此本諸易而
與蟹得之矣今于橙蟹又得之矣
蓮房魚包
蓮花中嫩房去截底剜穰留其孔以酒漿香料和魚塊
實其内仍以底坐甑内蒸熟或中外塗以蜜出楪用漁
父三鮮供之向在李春坊席上曾受此供得詩云錦瓣
金房織幾重遊魚何事得相容湧身既入花房去好似
華池獨化龍李大喜送端硯一枚龍墨五笏
玉帶羹
春坊趙湖璧弟竹潭雍亦在焉論詩把酒及夜無可供
者湖曰吾有鏡湖之蒓潭曰雍有稽山之筍僕笑可有
一桮羹矣乃命庖作玉帶羔以筍似玉蒓似帶也是夜
甚適今猶喜其清高而愛客也每讀忠簡公躍馬食肉
付公等浮家汎宅真吾徒之句有此兒孫宜矣
酒煮藥
鄱江士友命飯供以酒煮藥非藥也乃純以酒煮菜鯽
魚也且云鯽稷所化以酒煮之甚有益第以魚名藥私
竊疑之及觀趙好古賓退錄所載靖州風俗鮮食肉唯
以魚作蔬俗謂之魚菜杜陵白小詩亦云細微霑水族
風俗當園蔬始信魚即菜也趙好古博雅君子也宜乎
先得其詳矣
蜜漬梅花
楊誠齋詩云甕澄雪水釀春寒蜜點梅花帶露餐句裏
略無烟火氣更教獨上少陵壇剝白梅肉少許浸雪水
梅花温釀之露一宿取去蜜漬之可薦酒較之敲雪煎
茶風味不殊也
蟹螯供
蟹生于江者黃而腥生于湖者紺而馨生於漢者蒼而
清越淮多越掠故或枵而不盈有錢君謙齋震祖惟硯
存復歸于吳門秋偶過之把酒論文猶不减乎昨之勤
也留旬餘每旦視蟹必取其圓烹以酒醋雜以葱芹仰
之以臍少俟其凝人各舉一痛飲大嚼何異乎拍浮于
湖之濱庸庖俗飣非口不知味恐失此物風韻但以橙
醋自足以發揮其所藴也且曰圓臍膏尖臍螯秋風高
圓者豪請與手不必刀羹以蒿尤可饕因舉山谷詩云
一腹金相玉質兩螯明月秋江真所謂詩中之騷舉以
手不以刀尤見錢君之豪也或曰海聆聆惡朝露實築
筐噀以醋雖千黑無聆誤因筆之為蟹助
湯綻梅
十月後用竹刀取欲開梅蕊上醮以蠟投尊缶中夏月
以熱湯就盞泡之花即綻香可愛也
通神餅
薑薄切葱細切各以和稀麵宜以少國老細末和入麵
庶不惡入淺油煠能已寒朱氏論語註云薑通神明故
名也
金飯
危㢲齋梅以白為正菊以黃為正過此恐淵明和靖二
公不取也今世有七十二種菊正如本草所謂今無真
牡丹紫莖黃色菊英以甘草湯和硝少許焯過候粟飯
少熟同煮久食可以明目延齡苟得南陽甘谷水煮之
尤佳也昔之愛菊者莫如楚屈平晉陶潛今有劉石澗
元茂焉雖一行一坐未嘗不在于菊繙帙得菊葉詩云
何年霜後黃花葉色蠧猶存舊卷詩曾是往來籬下讀
一枝閒弄被風吹觀此詩不惟知其愛菊其為人清芬
可知矣
石子羹
溪流清處取小石子或帶蘚者一二十枚汲泉煮之隱
然有羔之氣此法得之莫季高且曰固非通宵煮食之
物然其意則清矣
梅粥
梅落英淨洗用雪水煮候白粥熟同煮楊誠齋詩云纔
看臘後得春饒愁見風前作雪飄脫蕊收將熬粥吃落
英仍好當香燒
山家三脫
嫩筍小蕈枸杞菜油炒作羹加胡椒尤佳趙竹溪密夫
酷嗜此或作湯餅以奉親名三脫麵嘗有詩云筍蕈初
萌杞藥纖然松自煮供親嚴聞人食肉何曾鄙自是山
林滋味甜蕈亦名菰
玉井飯
章藝齋鑑宰德清時雖槐古馬高尤喜延客然飲食多
不取諸市恐旁緣而擾人一日往訪之邊有蝗不入境
之處留以晩酌數杯命左右造玉井飯甚香美法削藕
截作塊采新蓮子去皮候飯少沸投之如盫飯法蓋取
太華峰頭玉井蓮開花十丈藕如船之句昔有藕詩云
一彎西子臂七竅比干心今杭都范堰經進斗星藕大
孔七小孔二有九竅因筆及之
洞庭饐
舊游東嘉時在水心先生席上邊淨居僧送饐至如錢
大各合橘葉清香靄然如在洞庭左右先生詩曰不待
滿林霜後熟蒸來便作洞庭香因謁寺僧曰采蓮與橘
葉搗汁加蜜和米粉作饐各各以葉蒸之市有賣特差
大耳
荼蘼粥
舊辱趙東岩雲子瑻夫寄詩中有一詩云好春虚度三
之一滿架荼蘼取次開有客相看無可設數枝帶雨摘
將來始疑荼蘼非可食者一日過靈鷲訪僧蘋州午留
粥甚香美詢之乃荼蘼花也其花發采花片用甘艸湯
焯候粥熟同煮又采木香嫩葉就元湯焯以蔴油鹽醯
為菜茹僧苦嗜吟宜乎知此味之清且知岩雲之詩不
誣也
蓬&KR4322;糕
采白蓬嫩者熟煮細搗和米粉蒸熟以香為度世之貴
介子弟知鹿茸鍾乳為重而不知食此實大有補詎可
以山食而鄙之哉
櫻桃煎
櫻桃經雨則蟲自内生人莫之見用水一碗浸之良久
其蟲皆蟄蟄而出乃可食也楊誠齋詩云何人弄好手
萬顆搗虛脆印成花鈿薄染作冰澌翠北果不多此味
良久獨美要之其法不過煮以梅水去核搗印為餅而
加以蜜耳
如薺菜
劉彛學士宴集間必欲主人設苦蕒狄武襄公青帥邊
時邊郡難以時置一日集彛與韓魏公對坐偶此不設
謾罵狄公至黔卒狄公聲色不動仍以先生呼之魏公
知狄真將相噐詩云誰謂荼苦劉可謂甘如薺者其為
法用醯醬獨伴生菜然太苦則加薑鹽而已禮孟夏苦
菜秀是也本草一名荼安心益氣隠居作屑飲可不寐
今交廣多種之
萊菔麵
玉醫師承宣嘗搗萊菔汁搜麵作餅謂能去麵毒本草
地黃與萊菔同食能白人髮水心先生酷嗜萊菔玉謂
誠齋云萊菔便是辣底玉僕與靖逸葉賢良紹翁過二
十年每飲適必索萊菔與皮同啗乃快所欲靖平生讀
書不減水心而所嗜略同或曰能通心氣故文人嗜之
然靖逸未老而髮已皤豈地黃之過與
麥門冬煎
春秋采根去心搗汁和蜜以銀噐重湯煮急攪如飴為
度貯之甆噐温酒化服滋益多矣
假煎肉
瓠子麩薄批各和以料煎麩以油煎瓠以脂乃熬葱油
入酒共炒熟不惟肉其味亦無辨者吳阿鑄客或云吳
貴為后家而善與山林友朋嗜此清味賢矣嘗作小清
錦屏鵠鳥瓶香簪古梅枝綴像生梅數花實坐右欲左
右未嘗忘梅一夕公題賦詞有孫貴番施游僕亦在焉
僕得心字戀綉衾即席云冰肌生怕雪來禁翠屏前知
滿香簪真果是疎枝瘦認花兒不要浪吟等閒蜂蝶都休惹暗
香來時借水沉既得箇厮偎伴任風霜儘自放心諸公
差勝今忘其辭每到必先酌以巨觥名曰發符酒而後
觴咏抵夜而去蓋喜其子姓皆克肖故及之
橙玉生
雪棃大者碎截搗入少鹽醬伴供可佐酒興葛天民嘗
北棃詩云每到邊頭感物華新棃嘗到野人家甘酸尚
帶中原味腸斷春前不見花雖非咏此棃然每愛其寓
物有黍離之嘆故及之如咏雪棃則無如張半埜藴蔽身
三寸褐貯腹一團冰之句被褐懷玉者蓋有取焉
玉延索餅
山藥名薯蕷秦楚間名玉延白細如棗葉青銳于牽牛
夏日溉以黃牛矢則蕃春冬采根白者為上以水入礬
少許經宿洗淨去涎焙乾磨篩為麵宜亟作湯餅如用
作索研濾為粉入竹筒中溜于淺醋盆内出之于水浸
去醋味如煮湯餅法如煮食惟刮去皮蘸鹽蜜皆可其
性温無毒且有補益故陳簡齋有玉延取香色味以為
三絶陸放翁亦有云久緣多病鍊雲液近為長齋進玉
延比于杭都多見而名佛手藥者其味尤佳也
大耐餻
向杭雪分兖夏日命飲作大耐餻必粉麵為之及出乃
用大芋生者去皮剜心以白梅甘草湯焯用蜜和松子
欖仁填之入小甑蒸熟為孛宗也非熟則損脾且取先
公大耐官職之意以此見向公有意于文簡之衣鉢也
夫天下之事苟知耐以此一字以節義自守何患事業
之不遠耶洪因賦之曰既久傳家學清名自此高雪谷
類編乃謂大耐本李沆事或恐未然
鴛鴦炙
蜀有雉中藏綬如錦遇晴則向陽擺之出二角寸許李
文饒詩舒威散綬輕風裏若衍若垂何可擬王安石詩
天日晴明聊一吐兒童初見休驚猜生而反哺亦名孝
雉雖杜甫有香聞錦帶羹之句而未嘗食向游吳之盧
區留錢春塘愛選家持螯把酒適有弋人攜雙鴛至得
之燖以油爁下酒醬香料燠熟飲餘吟倦得此甚適詩
云盤中一箸休嫌瘦如骨相思定不肥不减錦帶矣静
言思之吐綬雖各以文采烹然吐綬能返哺烹之忍哉
筍蕨餛飩
采筍蕨嫩者各用湯瀹炒以油和之酒醬香料作餛飩
供向客江西林谷梅少魯家屢作此品後作古香亭采
芎菊對玉茗花真佳適也玉茗似茶少異高約五尺許
今獨林氏有之林乃金石堂山房之子清可想矣
雪霞羹
采芙蓉花去心葉湯瀹之同豆腐煮紅白交錯恍如雪
霽之霞名雪霞羹加胡椒萱亦可也
鵝黃豆生
温陵人前中元數日以水浸黑豆暴之及芽以糖皮寘
盆内鋪沙植豆用板壓及長則覆以桶曉則曬之欲其
齊而不為風日侵也中元則陳于祖宗之前越三日出
之洗焯漬以油鹽苦酒香料可為茹卷以麻餅尤佳色
淺黃名鵝黃豆生僕遊江淮二十秋每因此一起松水
之念將賦歸以償此一大願也
真君粥
杏實去核候粥熟同烹可謂真君粥向游廬山聞董真
君未仙時多種杏歲稔則以杏易穀歲歉則以穀賤糴
時得活者甚衆後白日升仙有詩云是以蓮花峯下客
種成紅杏亦升仙豈必專于煉丹服氣苟有功德于人
雖未死而名亦仙矣因名之
酥黃
雪夜芋正熟有仇芋田從簡載酒來叩門就供之乃曰
煮芋有數法獨酥黃世罕得之熟芋截片研榧子杏仁
和醬拖麵煎之且自侈為甚妙詩云雪翻夜鉢裁成玉
春化寒酥剪作金
滿山香
陳習菴塤學圃詩云只教人種菜莫誤客看花可謂重
本而知山林味矣薛氏曰黃人讚菜有云可使士大夫
知此味不可使一民有此色詩與文雖不同而憂時之
意則無以異一日煮油菜羹自以為佳品偶鄭渭濱師
吕至洪乃曰予有一方為獻只用茴蘿椒炒為末貯以
葫蘆煮菜少沸乃與熟油醬同下急覆之而滿山已香
矣試之果然名滿山香比聞湯將軍孝信者盫菜不用
水只以油炒候得汁和以醬料盫熟自謂香品過于禁
臠湯武士也而不嗜殺異哉
酒煮玉蕈
鮮蕈淨洗約水煮少熟乃以好酒同煮或佐以臨漳綠
竹筍則尤佳隐區玉蕈詩云幸從腐木出旋被齒牙
私真有山林味難教世俗知香痕浮玉葉生煮滿璚枝
饕餮多相忝應酧獨有詩今後苑多用酥炙其風味尤
不淺也
鴨脚羹
葵似今蜀葵花短而葉大以傾陽故性温其法與壺菜
同豳風九月所煮者是也刈之不傷其根則復生古詩
故有採葵莫傷根傷根葵不生之句昔公儀休相魯其家植
葵見而拔之曰食君之禄者又復家植葵小民豈可活
哉白居易云禄米麞牙稻園蔬鴨脚葵因名
石榴粉
藕截細塊砂器内擦稍圓用梅水同胭脂染色調菉豆
粉拌之入清汁煮供宛如石榴子狀又用熟筍絲細末
和以粉煮此二法恐相因而成之者故併存之云
廣寒餻
采桂英去青葉洒以甘草水米粉炊作餻大比歲士友
咸作&KR2410;子相饋取廣寒高甲之䜟又有采花略蒸暴乾
作香者吟邊酒裏以古鼎然之尤有清意同用屈師禹
詩云膽瓶清酌撩詩興古鼎餘暈膩酒香可謂得此花
之趣也
河樞粥
禮記魚乾曰薧古詩有酌醴火枯魚之句南人謂之鮝
多煨食早有造粥者比游天台山取乾魚浸洗細截同
米煮入醬料加胡椒言能愈頭風適攷陳琳之檄亦有
雜豆腐為之者雞跖集云武夷君食河樞脯乾魚也因
名之
鬆玉
文惠太子問顒曰何菜為最顒曰春初早韭秋末晩菘
然菘有三種惟白于玉者甚鬆脆如色稍青者絶無味
因侈其白者曰鬆玉亦欲世之有所决擇也
雷公栗
夜鑪書倦每欲煨栗心慮然燒之患一日見酈逢辰曰
只用一栗蘸油一栗蘸水寘鐵銚内以四十七栗密覆
其上圍炭火然之候雷聲為度偶一日同飲試之果然
東坡豆腐
豆腐葱油炒用酒研小榧子一二十枚和醬料同煮又
方純以酒煮俱有益
碧筒酒
暑月命客棹舟蓮蕩中先以酒入荷葉飲之又包魚鮓
作供真佳適也坡云碧筒時作象鼻彎白酒疑帶荷心
苦坡守杭時想屢作此供也
鸎乳魚
鸎粟淨洗磨乳先以小粉置缸底用絹囊濾乳下之去
清入釜稍沸亟洒淡醋收聚仍入囊壓成塊乃以小粉
甑内下乳蒸熟略以紅麵水酒又少蒸取出起作魚片
名鸎乳魚
勝肉&KR2410;
焯笋蕈同截入胡桃松子和以酒醬香料擦麵作&KR2410;子
試蕈之法萎數片同煮色不變可食矣
木魚子
坡詩贈君木魚三百尾中有鵝黃子魚子春時剝㯶魚
蒸熟與筍同法蜜煮酢浸可致千里蜀人供物多用之
自愛淘
炒葱油用純滴醋和糖醬作虀或加以豆腐及乳候麵
熟過水作茵供食真一補藥也
忘憂虀
嵇康合歡蠲忿萱草忘憂崔豹古今註則曰丹棘又名
鹿葱春采苗湯瀹以醯醬為虀或造以肉何處順宰六
合時多食此毋乃以邊事未寧而憂未忘耶因贊之曰
春日載陽采萱于堂天下樂兮憂心乃忘
琅玕脯
萵苣去葉皮寸切瀹以沸湯搗薑鹽熟油醋拌漬之頗
甘脆杜甫種此二旬不甲坼且嘆君子得微禄轗軻不
進猶芝蘭困荆杞以是知詩人非為口腹之奉實有感
而作也萵筍本草秋後其味勝苹道家羞為白脯今作
大臠用鹽酒香料淹少頃取羊漫脂包裹猛火炙熟去
脂擘食
當團參
白匾豆温無毒和中下氣爛炒其味甘今取葛天民爛
炊白扁豆便當紫團參之句名之
梅花脯
山栗橄欖薄切同食有梅花風韵名梅花脯
牛尾貍
本草斑如虎者最如猫者次之肉主治病法去皮并腸
腑用紙揩淨以清酒淨洗入椒葱茴蘿于其内縫密蒸
去料物壓隔宿薄切如玉雪天爐畔伴詩配酒真竒物
也故東坡有雪天牛尾之咏或紙褁糟一宿者佳楊誠
齋詩云誤隨齊相燧牛尾策勲封作糟邱子南人或以
為膾形如黃狗鼻尖而尾大者狐也其性亦温可去風
補勞臘月取膽醫暴亡者以温水調灌之即愈
金玉羹
山藥與栗各片截以羊汁加料煮名金玉羹
杏煮羊
羊作臠寘砂鍋内除葱椒外有一秘法只用槌真杏仁
數枚活火煮之至骨亦糜爛每惜此法不逢漢時一關
内侯何足道哉
牛蒡脯
孟冬後采根去皮淨洗煮毋失之過槌匾壓以鹽醬茴
蘿薑椒熟油諸料研細一兩火焙乾食之如肉脯之味
筍與蓮脯同法
牡丹生菜
憲聖喜清儉不嗜殺每令後苑進生菜必采牡丹片和
之或微麵褁煨之以酥又將收楊花為鞵襪氊褥之屬
姪恭僖每治生菜必于下取落花以雜之其香又可知
之
不寒虀
法用極清麵湯截菘葉和薑椒茴蘿欲亟熟則以一杯
元虀和之
醒酒菜
米泔浸瓊芝菜暴以日頻攬候白淨洗搗爛熟煮取出
投梅花十數瓣候凍薑橙為芝虀供
豆黃羹
豆麵細暴乾入醬鹽煮為佳第此二品獨泉有之如止
用它菜及醬汁亦可惟欠風韻耳
菊苗煎
春遊西馬會張將使元耘軒留飲命子之菊田賦詩作
墨蘭元甚喜數杯後出菊煎法采苗湯瀹用甘草水調
山藥粉煎之以油爽然有楚畹之風張深于學者亦謂
菊以紫莖為正云
胡麻酒
舊聞有胡麻飯未聞有胡麻酒盛夏張整齋招飲竹閣
正午飲一巨觥清風颯然絶無暑氣其法漬麻子二升
煎熟略炒加生薑二兩生龍腦葉一撮同入炒細研投
以煮醖五升濾查去水浸之大有所益因賦之曰何須
便覓胡麻飯六月清凉却是仙本草名巨勝云桃源所
有胡麻即此物也恐虛誕者自異其說云
茶供
茶即藥也煎服則去滯而化食以湯點之則反滯膈而
損脾胃蓋市利者多取他葉雜以為末人多怠于煎服
宜有害也今法采芽或用碎擘以活水煎之飲後必少
頃乃服坡公詩云活水須將活火烹又云飯後茶甌未
要深此煎之法也陸羽亦以江水為上山與井俱次之
今世不惟不擇水具又入鹽及茶果殊失正味不知唯
葱去昏梅去倦如不昏不倦亦何必用古之嗜茶者無
如玉川子未聞煎歟如以湯點則安能及七碗乎山谷
詞云湯響松風早減了七分酒病倘知此味口不能言
心下快活自省之禪遠矣
山家清事(林洪)
相鶴訣
鶴不難相人必清於鶴而後可以相鶴矣夫頂丹頸碧
毛羽瑩潔頸纖而脩身聳而正足癯而節高頗類不食
烟火人廼可謂之鶴望之如鴈䳱鵝鸛然斯為下矣養
以屋必近水竹給以料必備魚稻蓄以籠飼以熟食則
塵濁而乏精采豈鶴俗也人俗之耳欲教以舞俟其餒
而寘食於闊遠處拊掌誘之則奮翼而唳若舞狀久則
聞拊掌而必起此食化也豈若仙家和氣自然之感召
哉今仙種恐未易得唯華亭種差強耳
種竹法
岳州風土記文心雕龍皆以五月十三日為生日齊民
要術則以八月八日為醉日亦為迷日俱有可疑比得
之老園丁曰種竹無時認取南枝又曰莫教樹知先鉏
地令鬆且闊沃以渠泥及馬糞急移竹多帶宿土本者
種之勿蹈以足若換葉姑聽之勿遽拔去又有二秘法
迎陽氣則取季冬順土氣則取雨時若慮風則去梢而
縛架連數根種則易生筍過此謂有他法者難矣哉
酒具
山徑必以蹇驢載酒詎容無具舊有偏提猶今酒鼈長
可尺五而扁容斗餘上竅出入猶小錢大長可五分用
塞設兩環帶以革唯漆為之和靖翁送李山人故有身
上秪衣麤直掇馬前長帶古偏提之句今世又有大漆
葫蘆隔以三酒下果皿中上以青絲絡負之或副以書
篋可作一擔加以雨具及琴皆可較之沈存中游山具
差省矣唯酒杯當依沈制用銀器一
山轎
夏禹山行乘轎漢南粤王輿橋過嶺顔師古北人固不
知南人乘轎渡嶺而洪景盧亦謂山行之車車只宜平
地孰若今轎為便橋即轎固無疑矣若山轎則無如今
廬山建昌高下輪轉之制或施以青罩用肩板㯶繩低
舁之猶今貴介郊行者良便遊賞有如謝屐上山則去
前齒下山則去後齒非不為雅孰若今釘履為便云
山備
山深嵐重仙道未能生薑豈容不種每旦帶皮生薑細
嚼熟酒下之或薑湯亦可矣
梅花紙帳
法用獨牀傍植四黑漆柱各掛一半錫瓶插梅數枝後
設黑漆板約二尺自地及頂欲靠以清坐左右設横木
亦可掛衣角安斑竹書貯一藏書三四掛白塵以上作
大方目頂用細白楮衾作帳罩之前安小踏牀於左植
綠漆小荷葉一冥香鼎然紫藤香中只用布單楮衾菊
枕蒲褥乃相稱道人還了鴛鴦債紙帳梅花醉夢間之
意古語云服藥千朝不如獨宿一宵儻未能以此為戒
宜亟移去梅花毋汚之
火石
語云鑽燧改火化書云陽燧召火方諸召水燧石中取
火鏡也入夜則當以石今崑山石也或竹木相戞如鋸
木然亦可矣必先焚紙在於鉢中後之如法燭及燈皆
所當備若能捨乾薪掃落葉以儲之尤見有徹桑未雨
之意
泉源
臘月剖脩竹相接各釘以竹丁引泉之甘者貯之以缸
杜甫所謂剖竹走泉源者此也又須愛護用之諺云近
水惜水此實脩福之事云
山房三益
秋采山甘菊花貯以紅棋布囊作枕用能清頭目去邪
穢采蒲花如柳絮者熟鞭貯以方青囊作坐褥或卧褥
春則暴收甚温燠雖木綿不可及也采松樛枝作曲几
以靠背古名養和
插花法
插梅每旦當刺以湯插芙蓉當以沸湯閉以葉少頃插
蓮當先花而後水插梔子當削枝而搥破插牡丹芍藥
及蜀葵萱草之類皆當燒枝則盡開能依此法則造化
之不及者全矣
詩筒
白樂天與元微之常以竹筒貯詩往來賡唱和靖翁故
有帶斑猶恐俗和節不防山之句每謂既有詩筒可毋
吟咏以助清灑一日許判司執中遠以葵牋分惠綠色
而澤入墨覺有精采詢其法乃得之北司劉廉靖蹲采
帶露葵葉研汁用布擦竹紙上候少乾用温火熨之許
嘗有詩云不取傾陽色那知戀土心此法不獨便於山
家且知二公俱有葵藿向陽之意又豈不愈於題芭蕉
書柿葉
金丹正論
金取乎剛丹取乎一不剛以戒慾不一以存誠豈金丹
乎有如純乾即丹也自強不息即金也苟能剛毅以行
吾誠則此丹可以存諸身而施諸天下豈小用哉如欲
舍此以求法不過欲知玄牝之門耳非鼻非口非泥丸
非丹田惟内腎一竅名玄關外腎一竅名牝戶牝戶毋
所感觸則精不外化而後玄關可以上通既通則精氣
流轉於一身而復于元又能凝神調息以養之至於調
息心静則天地元氣自隨節候以感通久而不為物奪
自可以漸入天道過此又欲求三峯黃白之術此愚夫
也何足以語道蓋自古以來未嘗有貪財好色之神仙
云
食豚自戒
僕舊苦臟疾偶遇人語曰但不食豚足矣試之一歲果
爾按本草云其肉不可食令人暴肥而召風又耗心氣
又文人尤所當戒且食多忌吳茱萸白花菜蕎麥皆不
可同食由是久不食而他病亦鮮且覺氣爽而讀書日
益悟始信不食豚之功大或曰事祠山者當戒此恐未
有所據云
種梅養鶴圖說
擇故山濱水地環籬植荆棘間栽以竹入竹丈餘植芙
蓉三百六十入芙蓉餘二丈環以梅入梅餘三丈重籬
外植芋栗果實内重植梅結屋前茅後瓦入閣名尊經
藏古今書中屏書堯舜之道孝弟而已矣夫子之道忠
恕而已矣字進二丈設長榻二中掛三教圖横匾大可
山字上樓祀事天地宗親君師左塾訓子右道院迎賓
客進舍三寢一讀書一治藥一後舍二一儲酒榖列農
具出具壁塗澤以芋書田所畆三十記歲入一安僕後
庖&KR0146;稱是童一婢一園丁二前鶴屋養鶴數隻後犬十
二足驢四蹄牛四角客至具蔬食酒核暇則讀書課農
圃事毋苦吟以安天年落成謝所賜律身以廉介處家
以安順待下恕交鄰睦為子子孫孫悠久地先大祖瓚
在唐以孝旌七世祖逋寓孤山國朝謚和靖先生高祖
卿材曾祖之召祖全皆仕父惠號心齋母氏凌姓今妻
德真女張與自曰小可山家塾所刊魏鶴山劉漫塘所
䟦經集大雅復古詩集趙南塘趙玉堂序䟦西湖衣鉢
樓秋房䟦文絶圖贊真西山䟦詩後趙南堂䟦平衢寇
碑謝益齋史石窗陳東軒書梅鶴圖王潛齋繞晉唐帖
并寄詩陳習庵諾薦書唐宋詩律施芸隠詞扣閽奏本
十上都賦一續諷諫篇三十所藏當世名賢詩帖不計
百江湖吟卷不計千先和靖遺文二祖收五斤鐵簡一
誥勑存三十汀洲兄文雅禪書一家傳慈湖太極圖以
辛卯火不存其欲求趙子固水仙未能也手抄經史節
二論策括二志未遂而眼已花此圖落成在何時山有
靈將有濟遇姑錄其梗槩少慰吾梅鶴云
江湖詩戒
樽酒論詩江湖義也或雖緩於理而急於一字一句之
爭甚者赭面裂䀝豈義也哉不思詩之理本同而其體
則異使學騷者果如騷選者果如選學唐學江西者果
如唐如江西譬之韓文不可以入柳柳文不可以入韓
各精其所精如斯而已豈可執一法以律天下之士哉
此既律彼彼必律此勝心起而義俱失矣於是作戒曰
詩有不同同歸於理已欲律人人將律己全此交情惟
默而已可與言者斯可言矣
山林交盟
山林交與市朝異禮貴簡言貴直所尚貴清善必相薦
過必相規疾病必相救藥書尺必直言事初見用刺不
拘服色主肅入叙坐稱呼以號及表字不以官講問必
實言所知所聞事有父母者必備刺拜報謁同自後傳
入一揖坐詩文隨所言毋及外事時政異端飲食隨所
具會次坐序齒不以貴賤僧道易飲隨量詩隨意坐起
自如不許逃席乏使令則供執役請必如斯毋違客例
有幹實告及歸不必謝凡涉忠孝友愛事當盡心無慢
嫉前輩須接誘後學以共追古風貴介公子有志於古
者必不驕人苟非其人不在兹約凡我同盟願如金石
忘懷錄(沈括)
安車輪不欲高高則搖車身長六尺可以卧也其廣合轍
輞以蒲索纏之索如錢大可也車上設柱蓋密簟為之紙
糊黑漆勿加校恐太重又蔽眼害於觀眺廂高尺四寸設
菵麄其外可以飲馬車後為門前設扶板加於箱上在前
可憑在後可倚臨時移徙以鐵跌咂子簪于兩廂之板上
可闊尺餘令可容書策及看樽之數廂下稱以一板卧則
障風近後為窣尺以備及卧臨時以鐵跌之簪于車蓋梁
及廂下無用則卷之立于車前車後為納陛令可垂足而
坐要卧則以板架之令平琴書酒榼扇帽之類駐車攜蓋間
車後皆可以卧觀山也車後施幰幰兩頭施輕如畫軸大如
指有雨則展之傅于前柱欲障風日則半展或偏展一邊
游山客不可多多則應接人事勞頓有妨靜賞兼僕衆
所至擾人令為三人具諸應用供物為兩扇二人荷之
操几杖持蓋雜使更三人足矣肩輿者不預客有所攜
則相照裁損無浪重複惟輕簡為便器皿皆木漆輕而
可負唯酒杯或可用瓷石左几且倚令人不倦仍可左
右盤足或枕檔(音當)角欹眠無不適便其座方二尺足高
一尺八寸檔高一尺五寸從地至檔共高三尺三寸木
製藤綳或竹為之尺寸隨人所便增減為床長七尺廣
三尺高一尺八寸自居以上别為子面嵌大床中間子
面廣二尺五寸長三尺皆木製靠坐欲澁欲眠令身不
褪常下虚二寸牀下以板稱之勿令通風又子面嵌下
與大牀平一頭施轉軸中間子面底設一拐撑分五刻
子面首掛一枕若欲危坐即撑起令子面直上便可靠
背以枕承腦欲稍偃則退一刻尺五刻即與大牀平矣
凡飲酒不宜便卧常倚床而坐稍倦則稍偃之困即放
平而卧使一童移撑高下如意不須移身可以遂四體
之適大床兩椽有二尺前後鑿三窌(音教)孔上為直孔二
其下為筍欲倚手則嵌几于窌孔中觀雪菴長九尺闊
八寸高六尺以輕木為格紙糊之三面如枕屏風上以
一格覆之面前施夾幔中間可容小坐牀四具不妨設
火及飲其隨處移背風屏之迥地即就雪中卓之比之
氊帳輕而開闊不礙瞻眺施之别用皆可不獨觀雪也
湯錫温酒為鎗以銅深三寸平底可貯一寸湯以酒杯
排湯中酒溫即取飲之冬時擁爐静坐免使童僕紛紛
殊盡幽致
行具二有甲肩一左衣篋一衣被枕盥潄具手巾足布
湯瓶梳鏡右食具一行為之二隔平底蓋為四食盤子
三每盤果子揲下矮酒榼一可容數升以備注酒匏一
杯三涑筒合子貯脯脩乾果嘉蔬各數品餅少許以備
飲食不時以應倉卒唯三飡盤相重為一隔其餘分任
之暑月果脩皆不須移一肩竹隔二下為櫃上為虚隔
左隔上層書箱一紙筆墨硯剪刀韻略雜書數卷櫃中
碗碟各六匙箸各四生果數品削果刀子右隔上層琴
一竹匣貯之摺叠棋局一中貯棋子茶二三品臘茶即
煨熟者盞托各三杯盂瓢七等附帶襍物小斧子砟刀
斸藥鋤子蠟燭拄杖泥靴雨衣繖笠食銚虎子急須子
油筒
欹床如今倚牀也但兩向施檔齊高令曲而上平僧亦
有偏禪倚亦有反檔然高低不等難為欹倚若背倚左
檔可右檔亦可凡臂倚左檔可右檔則不可
藥井道院中擇好土地鑿一井須至深而狹小勿令大
大即費藥江南浙東以至遠方山間多紫白石英洞中
多鍾乳孔公蘖投銀錢三千使人腰之操几杖者可兼
也令人採掇各一二石搗如豆粒雜投井中磁石亦好
雲母廬山尤多欲用之須揀成塊者勿擊碎皆完用之
仍須先下雲母乃以衆石蓋其上深數尺蓋防雲母屑
入水中飲之有害故也每日汲水飲或供烹茶釀酒作
羹飲皆用之久極益人唐李文饒家藥井仍用硃砂硫
黃黃金珠玉如此尤好但山家不可致耳其井須極深
深則容藥多多則力盛而堪久仍以此井難即浚須要
一鑿便深乃可久用井上設楹常扄鎖之恐蟲鼠墜其
間一或為庸人孺子所䙝
芸草古人藏書中謂之芸香是也採置書帙中即去蠧
置席下即去蚤虱栽園庭間數十步極可愛葉類豌豆
作小叢生秋間葉上微白如粉汙南人謂之七里香江
南極多大率香草多只是花香過則已縱有葉香者須
採掇嗅之方香此種十步外此間已香自春至秋不歇
絶可翫也
說郛卷七十四上
說郛卷七十四下元陶宗儀撰
登涉符籙(葛洪)
或問登山之道抱朴子曰凡為道合藥及避亂隠居者
莫不入山然不知入山法者多遇禍害故諺有之曰太
華之下白骨狼藉皆謂偏知一事不能博備雖有求生
之志而反強死也入山而無術必有患害或被疾病及
傷刺及驚怖不安或見光影或聞異聲或令大木不風
而自摧折巖無故而自墮落打擊煞人或令人迷惑狂
走墮落坑谷或令人遭虎狼毒蟲犯人不可輕入山也
當以三月九月此是山開月又當擇其月中吉日佳時
若事久不得徐徐須此月者但可選日時耳凡人入山
皆當先齋潔七日不經汚穢帶昇山符出門作周身三
五法又五岳有受殃之歲如九州之地更有衰盛受飛
符煞炁則其地君長不可作也按州公城名錄天下分
野災之所及可避不可禳居宅亦然山岳皆爾也又大
忌不可以甲乙寅卯之歲正月二月入東岳不以丙丁
巳午之歲四月五月入南岳不以庚辛申酉之歲七月
八月入西岳不以戊己之歲四季之月入中岳不以壬
癸亥子之歲十月十一月入北岳不須入太華霍山恒
山太山嵩高山乃忌此歲其岳之方面皆同禁也入山
之大忌正月午二月亥三月申四月戌五月未六月卯
七月甲子八月申子九月寅十月辰未十一月己丑十
二月寅入山良日甲子甲寅乙亥己巳乙卯丙戌丙午
丙辰已上日大吉抱朴子曰按九天秘記及太乙遁甲
云入山大月忌三日十一日十五日十八日二十四日
二十六日三十日小月忌一日五日十三日十六日二
十六日二十八日以此日入山必為山神所弑又所求
不得所作不成不但道士凡人以此日入山皆凶害與
虎狼毒蟲相遇也靈寳經云入山當以保日及義日若
專日者大吉以制日伐日必死又不二道之也遁甲中
經曰欲求道以天内日天内時劾鬼魅施符書以天禽
日天禽時入名山欲令百邪虎狼毒蟲盜賊不敢近人
者出天藏入地戶凡六癸為天藏六巳為地戶也又曰
避亂世絶跡於名山令無憂患者以上元丁卯日名曰
陰德之時一名天心可以隠淪所謂白日昏沉日月無
光人鬼不能見也又曰往山林中當以左手取青龍上
草折半置逢星下歴明堂入太陰中禹步而行三呪曰
諾皋太陰將軍獨聞曾孫王甲勿開外人使人見甲者
以為束薪不見甲者以為非人則折所持之草置地上
左手取土以傅鼻人中右手持草自蔽左手著前禹步
而行到癸下閉氣而住人鬼不能見也凡六甲為青龍
六乙為逢星六丙為明堂六丁為陰中也又禹步法正
立右足在前左足在後次復前右足以左足後右足併
是一步也次復前右足次前左足以右足從左足倂是
一步也次復前右足以左足從右足併是三步也如此
禹步之道畢矣所謂寳日者謂支干上生下之日也若
用甲午乙巳之日是也甲者木也午者火也乙亦木也
已亦火也火生於木故也又謂義日者支干下生上之
日也若壬申癸酉之日是也壬者水也申者金也癸者
水也酉者金也水生於金故也所謂制日者支干上克
下之日也若戊子己亥之日是也戊者土也子者水也
己亦土也亥亦水也五行之義土克水也所謂伐日者
支干下克上之日若甲申乙酉之日是也甲者木也申
者金也乙亦木也酉亦金也金克木故也他皆倣此引
而長之皆可知之也抱朴子曰入名山以甲子開除日
以五色繒各五寸懸大石上所求必得又曰入山宜知
六甲秘祝祝曰臨兵鬭者皆陣列前凡九字常當密行
祝之無所不避要道不煩此之謂也或問曰隠居山澤
辟蛇蝮之道抱朴子曰昔圓邱多大蛇又生好藥黃帝
將登焉廣成子教之佩雄黃而衆蛇皆去今帶武都雄
黃色如鷄冠者五兩以上以入山林草木則不畏蛇蛇
若中人以少許雄黃末内瘡中亦登時愈也未入山當
預止於家先學作禁法思日月及朱雀玄武青龍白虎
以衛其身乃行到山林草木中左取三口炁閉之以吹
山草中意思令此炁赤色如雲霧彌滿數十里中若有
從人無多少皆令羅列以炁吹之雖踐蛇蛇不敢動亦
略不逢見蛇也若或見蛇因向日左取三炁閉之以舌
柱天以手捻都關又閉天門塞地戶因以物抑蛇頭而
手縈之畫地作獄以盛之亦可捉弄也雖繞頭頸不敢
囓人也若他人為蛇所中左取三口炁以吹之即愈不
復痛若相去十數里者亦可遥為作炁呼彼姓字男祝
我左手女祝我右手彼亦愈也或問曰江南山谷之間
多諸毒惡辟之有道乎抱朴子答曰中州高源土氣清
和上國名山了無此輩今吳楚之野暑濕鬱蒸雖衡霍
正岳猶多毒螫也又有短狐一名蜮一名射工一名影
射其實水蟲也狀如鳴蜩狀似三合杯有翼能飛無目
而利耳口中有横物角弩如聞人聲緣口中物如角弩
以氣為矢則因水而射人中人身者即發瘡中影者亦
病而不即發瘡又有沙虱水陸皆有其新雨後及暑暮
前䟦涉必著人唯烈日草燥時差稀耳其大如毛髮之
端初著人便入其皮裏其所在如芒刺之狀小犯大痛
可以針挑取之正赤如丹著爪上行動也若不挑之蟲
鑽至骨便周行走入身其與射工相似皆煞人或問涉
江渡海辟蛇龍之道抱朴子曰道士不得已而當游涉
大川者皆先當於水次破鷄子一枚以少許粉雜香末
合攪器水中以自洗濯則不畏風波蛟龍也或問曰辟
山川廟堂百鬼之法抱朴子曰有老君黃庭中胎四十
丸真秘符入山林以甲寅日丹書白素夜置案中向北
斗祭之以酒脯各少少自說姓名再拜受取内衣領中
辟山川百鬼萬精虎狼蟲毒也何必道士亂世避難入
山林亦宜知此法也
抱朴子曰上五符皆老君入山符也以丹書桃板上大
書其文字令瀰滿板上以著門戶上及四方四隅及所
道側要處
卧游錄(吕祖謙)
太史東萊先生晩歲卧家深居一室若與世相忘而
其周覽山川收拾人物之意未嘗已也因有感於宗
少文卧遊之語每遇昔人記載人境之勝輒命門人
隨手筆之而目之曰卧遊錄非直以為怡神玩志之
具而已嘗遺益國周公書曰近書新銜(時初授亳州明道宫)譙
沛真源恍然在目若更十年不死則嵩之崇福兖之
大極華之雲臺皆可卧遊也觀此則先生故國之念
未嘗一日去心卧游之意抑又深遠矣此書未及成
編而已迫夢奠後二十餘年先生之從子喬年既取
卧遊二字扁先生燕寢之堂復以是編屬東陽郭君
洪書之且屬深源識其顛末深源曩侍大愚先生見
先生之愛玩是書也因請刻之祠中以惠同志觀者
儻自得之庶幾遺意之尚可追乎嘉定九年二月望
日學子王深源謹書
宗少文好山水愛遠游西涉荆巫南登衡岳因結宇衡
山有向平之志以疾還江陵歎曰老病俱至名山恐難
徧覩唯澄懷觀道卧以遊之凡所遊履皆圖之於室謂
人曰撫琴動操欲令衆山皆響
簡文入華林園顧謂左右曰會心處不必在遠翳然林
水便自有濠濮間想也不覺鳥獸禽魚自來親人
荀中郎在京口登北固望海云雖未覩三山便自使人有凌
雲意若秦漢之君必當褰裳濡足
支公好鶴住剡東&KR2192;山有人遺其雙鶴少時翅長欲飛
支意惜之乃鎩其翮鶴軒翥不復能飛乃反顧翅垂頭
視之如有懊喪意林曰既有凌霄之姿何肯為人作耳
目之翫養令翮成置使飛去
王司州至吴興印渚中看(於潛縣東七十里有印渚渚傍有白石山峻壁四十丈印)
(渚蓋衆溪之下流也印渚已上至縣石瀨不可行船印渚已下水道無險故行旅集焉)歎曰非唯
使人情開滌亦覺日月清朗
王子敬云從山陰道中行山川自相映發使人應接不
暇若秋冬之際尤難為懷
道壹道人從都下達東山經吴中已而會雪下未甚寒
諸道人問在道所經壹公曰風霜固所不論居先集其
慘澹郊邑正自飄蔽林岫便自浩然
司馬太傅齋中夜坐于是天月明净都無纖翳太傅歎
以為佳謝景重在坐答曰意謂乃不如微雲點綴太傅
曰卿居心不淨乃復強欲滓穢太清耶
庾子嵩目和嶠森森如千丈松雖磊砢有節目施之大
厦有棟梁之用卞令目叔向朗朗如百間屋
世目李元禮謖謖如勁松下風世目周侯嶷如斷山
王恭始與王建武甚有情後遇袁悅之間遂致疑
隟然每至興會故有相思時恭嘗行散至京口射
堂于時清露晨流新桐初引恭目之曰王大故自
濯濯
有人詣王太尉遇安豐大將軍丞相在堂往别屋
見季胤平子還語人曰今日之行觸目見琳琅珠
玉
庾太尉在武昌秋夜佳景氣清佐吏殷浩王胡之之徒
登南樓理詠音調始遒聞甬道中有屐聲甚厲定是庾
公俄而率左右十許人步來諸賢欲起避之公徐曰老
子於此處興復不淺因便據胡床與諸人詠謔後王逸
少下與丞相言及此事丞相曰元規爾時風範不得不
少頽右軍答曰唯丘壑獨存
阮步兵嘯聞數百步蘇門山中忽有隠者樵伐者咸共
傳說阮籍往觀見其人擁䣛巖側籍登嶺就之箕踞相
對籍問之仡然不應籍因對之長嘯良久乃笑曰可更
作籍復嘯意盡退還半嶺許聞上&KR0008;然有聲如數部鼓
吹林谷傳響顧看乃向人嘯也
王子猷居山陰夜大雪眠覺開室命酌酒四望皎然因
起彷徨詠左思招隠詩忽憶戴安道時戴在剡即便夜
乘小船就之經宿方至造門不前而返人問其故王曰
吾本乘興而行興盡而返何必見戴
衛洗馬初欲渡江形神慘悴語左右曰見此茫茫不覺
百端交集苟未免有情亦復誰能遣此
桓公北征經金城見前為琅琊時所種柳皆已十圍慨
然曰木猶如此人何以堪攀枝執條泫然流淚
過江諸人每至美日輒相邀新亭藉卉飲宴周侯中坐
而歎曰風景不殊正自有山河之異皆相視流涕唯王
丞相愀然變色曰當共戮力王室克復神州何至作楚
囚相對
裴令公目山巨源如登山臨下幽然深遠
蔡司徒在洛見陸機兄弟住參佐廨中三間瓦屋士龍
住東頭士衡住西頭士龍為人文弱可愛士衡長七尺
餘聲作鐘聲言多慷慨
有人問袁侍中曰殷仲堪何如韓康伯答曰理義所得
優劣乃復未辨然門庭蕭寂居然有名士風流殷不及
韓故作誄云荆門晝掩閒庭晏然
謝安寓居會稽與王羲之及許詢桑門支遁遊處出則
漁弋山水入則言詠屬文無處世意常往臨安山中坐
石室臨睿谷悠然歎曰此亦去伯夷何遠
許掾好遊山水而體便登陟時人云許非徒有勝情而
實有濟勝之具
顧長康畫謝幼輿在巖石裏人問其所以顧曰謝云一
丘一壑自謂過之此子宜置丘壑中
羊祜與從事鄒潤甫登峴山泣曰自有宇宙便有此山
由來賢達勝士登此遠望多皆湮滅無聞潤甫對曰明
公德冠四海道嗣前哲令問令望當與此山俱傳
孫興公為庾公參軍共遊白石山衛君長永在坐曰此
子神情都不關山水而能作文庾曰衛風韻雖不及卿
諸人傾倒處亦不易
阮籍登廣武戰場曰時無英雄使豎子成名
王濬冲為尚書令著公服乘軺車經黃公酒壚顧謂後
車客曰吾昔與嵇叔夜阮嗣宗共酣飲於此壚竹林之
遊亦預其末自嵇生夭阮公亡以來便為時所羈紲今
日視此雖近邈若山河
王長史常登茅山大慟哭曰瑯琊王伯輿終當為情死
謝中郎萬經曲阿後湖問左右此是何水答曰曲阿河
謝曰故當淵注停著納而不流
孟嘉為桓温參軍九月九日温遊龍山參佐畢集風吹
嘉帽墮落初不自覺嘉門無雜賓嘗會神情獨得便超
然命駕徑之龍山顧景酣宴造夕乃歸
王徽之為桓冲參軍冲曰卿在府日久當相料理徽之
直高視以手扳拄頰曰西山朝來致有爽氣
吴中一士大夫家有好竹徽之欲觀之便出坐輿造竹
下諷嘯良久主人灑掃請坐徽之不顧將出主人乃閉
門徽之便以此賞之盡歡而去嘗寄居空宅中便令種
竹或問其故徽之但嘯咏指竹曰何可一日無此君
陸機在洛忽思東頭竹篠之飲語劉寶曰吾鄉思轉深
矣
張翰謂同郡顧榮語欲去意榮執其手曰吾亦與子採
南山蕨飲三江水耳翰因見秋風起乃思吳中菰菜蓴
羹鱸魚鱠曰人生貴適志何能羈宦數千里以要名爵
乎遂命駕歸
淵明在官八十餘日解印去縣未嘗有所造詣所之唯
至田舍及廬山遊觀而已
王右軍與謝太傅共登冶城謝悠然遠想有高世之志
謝靈運好登山陟嶺必造幽峻巖嶂十數重莫不盡登
躡嘗著大屐上山則去前齒下山則去後齒
孔淳之性好山水每有所遊必窮其幽峻或旬日忘歸
庾詵性託夷簡時愛林泉十畆之宅山池居半
梁昭明太子性愛山水嘗泛舟後池番禺侯軌盛稱此
中宜奏女樂太子不答詠左思招隠詩云何必絲與竹
山水有清音
袁彦伯宏為謝安南奉司馬都下諸人送至瀨鄉將别
既自悽惘歎曰江山遼落居然有萬里之勢
顧長康從會稽還人問山川之美顧云千巖競秀萬壑
爭流草木蒙籠其上若雲興霞蔚
撫軍問孫興公自謂何如曰託懷玄勝遠詠老莊蕭條
高寄不與時務經懷自謂此心無所與讓也
支道林因人就深公買印山深公答曰未聞巢由買山
而隠
阮光禄在東山蕭然無事常内足於懷有人以問王右
軍右軍曰此君近不驚寵辱雖古之沉冥何以過此
王右軍曰吾素志無廊廟王丞相欲内吾誓不許之手
跡猶存由來尚矣不於足下參政而方進退自兒婚女
嫁便懷向子平之志數與親知言之蓋非一日也
又曰坐而獲逸遂其宿心比常與安石東遊山海頥養
閒暇之餘欲與親故時共歡宴銜杯引滿語田里所行
故以為撫掌之資其為得意可勝言耶常依依陸賈班
嗣之處世老夫志願盡於此也
又曰蜀中山水如峨眉山夏含霜雹碑板之所聞崑崙
之伯仲也
羅含曰衡山九嶷沅湘千里九向九背皆不復見
謝玄曰此二日東行遊步園中已極有在家湖行模也
姊想觸亦小有可散
又曰居家大都無所為止以垂綸為事足以永日北固
山下大有鱸魚一手釣得四十九枚
又曰自山陰至臨安多有金堂玉室仙人芝草左元放
之徒漢末諸得道者皆在焉
盛弘之記曰衡山有二峰極秀一峰名芙蓉峰最為竦
傑自非晴霽之朝不可望見峰上有泉飛𣲖如一幅絹
分映清林直注山下
陸景與從兄安成王書仰承發止已次新林三湘奥區
九嶷形勝加以夏壁竒雲秋江迥月翰飛紙落理豐辭
富賞末興餘時希逮憶
晉安王答廣信侯書仰承縱賞山中遊心人外往而忘
返有會昔言牽物從務無由獨往仰此高蹤寸心如結
謝靈運與弟書曰聞惡道溪中九十九里有五十九灘
王右軍昔曾遊此惡道歎其竒絶遂書突星瀨於石
陶弘景答謝中書書山川之美古今共談高峯入雲清
流見底兩岸石壁五色交輝青林翠竹四時俱備曉霧
將歇猿鳥亂鳴夕日欲流沉鱗競躍實是上界之仙都
自康樂以來未有能與其竒者
王僧達答丘玠孫書褚先生從白雲游矣古之逸人或
留慮兒孫或使華陰成市而此子索然惟明松石介於
孤峰絶嶺者積數十載近故要其來此冀慰日夜比談
討芝桂借訪荔蘿若已窺煙液臨滄洲矣
朱超與兄書登北邙遠眺衆美都盡光武墳邊杏甚美
今送核
吳均與顧章書僕去月謝病還覓薜蘿梅溪之西有石
門山者森壁爭霞孤峰限日幽岫含雲深溪蓄翠蟬吟
鶴唳水響猿啼嚶嚶相雜綿綿成韻既素重幽居遂葺
宇其上幸富菊花偏饒竹實山谷所資於斯已辦仁智
所樂豈徒語哉
又與施從事書故鄣縣東三十五里有青山絶壁千尺
孤峰入漢歸飛之鳥千翼競來企水之猿百臂相接秋
露為霜春蘿被徑信足蕩累頥物娱衷散賞
又與朱元思書自富陽至桐廬一百許里水皆縹碧千
丈見底游魚細石直視無礙急湍甚箭猛浪若奔夾峯
高山皆生寒樹負勢競上互相軒邈爭高直指十百成
峰泉水激石泠泠作響好鳥相鳴嚶嚶成韻經綸昔務
咸窺谷忘返矣
宗測答豫章王書性同鱗羽愛止山壑眷戀松筠輕迷
人路縱宕巖流有若狂者忽不知老至而今鬢已白豈
容課虛責有限魚鳥慕哉
王僧儒答江琰書蹲林卧石藉卉班荆不過田畯野老
漁父樵客酌醴焚枯嗚嗚相勞藜羹含糗果然滿腹詠
高梧而賦修竹背清淮而遊長范留東閣以從容登石
室而高視
西竺千歲和尚與行脚僧書三峨高出五岳秀甲九州
震旦國第一山也
帛道猷與道壹書始得優游山林之下縱心孔釋之書
觸興為詩凌峰採藥服餌蠲疴樂有餘也但不與足下
同日以此為恨耳
玄暢與傅琰書貧道棲荆累稔年衰疹積厭毒人喧所
以遠託岷界卜居斯阜抱郭懷邑廻望三方負巒背岳
遠矚九流以去年四月創功覆簣輒疏山讚以露愚抱
方望辭隗囂書望聞烏氏有龍池之山微徑南通與漢
相屬其旁時有竒人聊及閒暇廣求其人
習鑿齒與謝安書西望隆中想卧龍之吟東眺白沙思
鳳雛之聲南眷城郭懷羊公之舊風北臨楚墟存鄧老
之高蹤游目檀溪念崔徐之交肆覽漁梁追二公之迹
若乃裴杜和傳之故居繁欽王粲之舊宅遺事滿目
梁簡文答湘東王書暮春美景風雲韶麗蘭葉堪把沂
川可浴盡游玩之美致足樂耶
杜之松再與王績書敬想結廬人境植杖山阿林壑地
之所豐烟霞性之所適蔭丹桂藉白茅濁酒一杯清溪
數弄誠足樂也
雲陽記曰谷口去雲陽宫八十里流潦沸騰飛泉激灑
兩岸峭壁孤竪横盤凜然凝沍每入穴中朱明盛暑當
晝暫暄涼秋晩候緼袍不煖所謂寒門也漢世以為避
暑之處
鞏氏耳目志海山微茫而隠見江山嚴厲而峭卓溪山
窈窕而幽深塞山童頳而堆阜
郭熙記春山淡冶而如笑夏山蒼翠而如滴秋山明淨
而如粧冬山慘淡而如睡
王績嗜酒不任事有奴婢數人種麥春秋釀酒養鳬雁
蒔藥草自供以周易老子莊子置牀頭他書罕讀也
游北山東皋著書自號東皋子
李瀆淳淡好古杜門不仕往來中條山中不親産業所
居木石幽勝所乘馬嘗為宗人借憩於廛間人有見者
以語瀆瀆即鬻之
謝靈運詩題云石門新營所住四面高山回谿石瀨茂
林脩竹
陳湯為人沉勇有大慮多策謀喜竒功每遇山川常登
望之
王摩詰云自大散以往深林密竹磴道盤曲四十五里
至黃牛嶺入黃花川
李白遊江淮去之齊魯入吴至長安北抵趙魏燕晉西
涉邠岐歴商於至洛陽遊梁最久復之齊魯南遊淮泗
再入吴轉金陵上秋浦潯陽卧廬山後流夜郎遂泛洞
庭上峽江至巫山
陸羽上元初隠居苕溪自稱桑苧翁闔門著書或獨行
野中誦詩不得意或慟哭而歸
王休高尚不親勢利常與名僧數人或跨驢或騎牛尋
訪山水自謂結物外之遊
王維别墅在輞川地竒勝有華子岡欹湖竹里舘柳浪
茱沜辛夷塢與裴廸游其中賦詩相酬為樂
韋應物守江州時嘗因觀省屬縣遂至簡寂諸處竝有
題詠
蘇子瞻初謫黃州布衣芒屩出入阡陌多挾琴擊江水
與客為娱樂每數日必一泛舟江上聽其所往乘興或
入旁郡界經宿不返晩貶嶺外無一日不遊山水
蘇東坡嘗遊廬山徘徊山南北竒勝多不可紀倦不賦
詩賦其尤作潄玉亭三峽橋二篇
王十朋遷官夔州時待命於廬山徧歴山南北多所題
咏
劉敲隠居求志性重興樂尤愛山水登危履險必盡幽
遐人莫能及皆歡其有濟勝之具
劉訏嘗著糓皮巾披衲衣每遊山澤輒留連忘返神理
閑正在林谷之間意氣彌遠
李白登華山落鴈峰曰此山最高呼吸之氣想通帝座
恨不攜謝脁驚人詩來搔首問青天耳
阮籍志氣宏放傲然獨得或閉戶讀書累月不出或登
山臨水經日忘歸當其得意忽忘形骸
嵇康常採藥游山澤會其得意忽焉忘反時有樵蘇者
遇之咸謂為神
孫綽博學善屬文少與高陽許詢俱有高尚之志居于
會稽游放山水十有餘年
元結為道州刺史搜攬山水佳處被之詩歌由是此邦
山水甲天下
何徵君隠吴郡多游臨華寺九經堂飲鹿塘靈寶阮涵
星澗
藺先生上隠亭望九里山七日不能下但食鵝蒸三千
段
謝靈運與族弟惠連東海何長瑜潁川荀雍泰山羊璿
之以文章賞會共為山澤之游
宋蕭思話嘗從文帝登鍾山北嶺中道有盤石清泉帝
使於石上彈琴因賜以銀鍾酒曰相賞有松石間意
太史公嘗登姑蘇臺以望五湖
唐崔咸素有高世志造詣蘄遠間遊終南山乘月吟嘯
至感慨泣下
孟郊少隠嵩山性介少諧合後為溧陽尉縣有投金瀨
平陵城林薄蒙翳下有積水郊間往坐水旁徘徊賦詩
柳宗元曰河東吾土也家世遷徙莫能就緒其間有大
河條山氣蓋關左吾因翹翹褰裳奮懷舊都
李白一夕乘興踏月西入酒家不覺人物兩忘身在世
外
黃山谷曰閒居多病人事廢絶遇風日晴暖從門生兒
姪輩扶杖逍遥林麓山水之間忽不知日月之成歲
趙季仁曰觀山水亦如讀書隨其見趣之高下
蘇子瞻曰遷居江上臨皋亭甚清曠風晨月夕杖屨野
步酌江水飲之想味風義以慰孤寂
又曰彭城佳山水魚蟹爭訟寂然盗賊衰少聊可藏拙
寓居去江無十步風濤烟雨曉夕百變江南諸山在几
席此幸未始有也
司空圖侍郎舊隠三峰天祜末移居中條山王官谷其
谷周迴十餘里泉石之美冠於此山北巖之上有瀑水
水注流谷中溉良田數頃至今為司空氏之莊宅子孫
猶存
錢惟演與謝希深諸君曰山行良佳少留龍門賞雪無
遽歸也
秦觀簡邵彦瞻曰春色遂爾藹然草木魚鳥各有佳意
廣陵多登臨之美臨風把盞所得故應不貲
東坡與劉宜翁曰嶠南山水竒絶多異人神藥先生不
畏嵐瘴可復一游則小人當奉杖屨以從矣
東坡答李端叔曰扁舟草履放浪山水間與漁樵雜處
往往為醉人所推罵輒自喜漸不為人所識
新居在大江上風雲變態足娱人也
蘇東坡曰雪霽清境發於夢想此間但有荒山大江修
竹古木每飲村酒醉後曳杖放脚不知遠近亦曠然天
真與武林舊游未見議優劣也
與蔡景敏曰朐山臨海石室信如所諭前軾嘗攜家一
游時家有胡琴婢出久中作濩索凉州凛然有冰車鐵
馬之聲
歐陽修與韓忠獻書曰廣陵嘗得明公鎮撫民俗去思
未遠獨平山堂占勝蜀岡江南諸山一目千里以至大
明井瓊花二亭此三者拾公之遺以繼盛美爾汝陰西
湖天下勝絶養愚自便誠得其宜
對雨編(洪邁)
雨聲孤寺
歐陽公好稱誦唐竹徑通幽處禪房花木深之句以為
不可及予絶喜李頎詩云遠客坐長夜雨聲孤寺秋請
量東海水看取淺深愁且作客涉遠適當窮秋暮投孤
村古寺中夜不能寐起坐凄惻而聞簷外雨聲其為一
時襟抱不言可知而此兩句十字中盡其意態海水喻
愁非過語也
長歌之哀
嬉笑之怒甚於裂眥長歌之哀過於慟哭此語誠然元
微之在江陵病中聞白樂天左降江州作絶句云殘燈
無焰影幢幢此夕聞君謫九江垂死病中驚起坐暗風
吹雨入寒窗樂天以為此句他人尚不可聞况僕心哉
東坡守彭城子由來訪之留百餘日而去作二小詩曰
逍遥堂後千尋木長送中宵風雨聲誤喜對牀尋舊約
不知漂泊在彭城秋來東閤凉如水客去山公醉似泥
困卧北窗呼不醒風吹松竹雨凄凄東坡以為讀之殆
不可為懷乃和其詩以自解至今觀之尚能使人凄然
也
西極化人
列子載周穆王時西極之國有化人來王敬之若神化
人謁王同游王執化人之袪騰而上者中天乃止暨及
化人之宫自以居數十年不思其國復謁王同游意迷
精喪請化人求還既寤所坐猶嚮者之處侍御猶嚮者
之人視其前則酒未清餚未昲王問所從來左右曰王
默存耳穆王自失者三月復問化人化人曰吾與王神
游也形奚動哉予然後知唐人所著南柯太守黃粱夢
櫻桃青衣之類皆本乎此
鈷鉧滄浪
柳子厚鈷鉧潭西小丘記云丘之小不能一畆問其主
曰唐氏之棄地貨而不售問其價曰止四百予憐而售
之以此丘之勝致之灃水鄠杜則貴游之士爭買者日
增千金而愈不可得今棄是州也農夫漁父過而陋之
賈四百連歲不能售蘇子美滄浪亭記云予游吴中過
郡學東顧草樹鬱然崇阜廣水不類乎城中並水得微
徑於雜花修竹之間東趨數百步有棄地三向皆水旁
無民居左右皆林木相虧蔽予愛而裴回遂以錢四萬
得之予謂二境之勝絶如此至於人棄不售安知其後
卒為名人賞踐如滄浪亭者今為韓蘄王家所有價直
數百萬矣但鈷鉧復埋沒不可識士之處世遇與不遇
其亦如是哉
畏人索報書
士大夫得交朋書問有懶傲不肯即荅者記白樂天老
慵一絶句曰豈是交親向我疎老慵自愛閉門居近來
漸喜知聞斷免惱嵇康索報書案嵇康與山濤絶交書
云素不便書又不喜作書而人間多事堆案盈几不相
酬答則犯教傷義欲自勉強則不能久樂天所云正此
也乃知畏於答書其來久矣
白公俸禄
白樂天仕宦從壯至老凡俸禄多寡之數悉載於詩雖
波及它人亦然其立身廉清家無餘積可以概見矣因
讀其集輒叙而列之其為校書郎曰俸錢萬六千月給
亦有餘為左拾遺曰月慚諫紙二千張歲愧俸錢三十
萬兼京兆戶曹曰俸錢四五萬月可奉晨昏廩禄二百
石歲可盈倉囷貶江州司馬曰散員足庇身薄俸可資
家壁記曰歲廪數百石月俸六七萬罷杭州刺史曰三
年請禄俸頗有餘衣食移家入親宅罷郡有餘資為蘇
州刺史曰十萬戶州尤覺貴二千石禄敢言貧為賓客
分司曰老宜官冷静貧頼俸優饒官優有禄料職散無
羈縻官銜依口得俸禄逐身來為河南尹曰厚俸如何
用閒居不可忘不赴同州曰誠貪俸錢厚其如身力衰
為太子少傅曰月俸百千官二品朝廷雇我作閒人又
問俸厚薄百千隨月至七年為少傅品高俸不薄其致
仕曰全家遁此曾無悶半俸資身亦有餘其泛叙曰料
錢隨官用生計逐年營形骸僶俛班行内骨肉勾留俸
禄中其它人者如陜州王司馬曰公事閑忙同少尹俸
錢多少敵尚書其將下世有達哉行曰先賣南坊十畆
園次賣東郭五頃田然後兼賣所居宅髣髴獲緡二三
千但恐此錢用不盡即先朝露歸夜泉後之君子試一
味其言雖日飲貪泉亦知斟酌矣觀其生涯如是東坡
云公廩有餘粟府有餘帛殆亦不然
士之處世
士之處世視富貴利禄當如優伶之為參軍方其据几
正坐噫嗚訶箠羣優拱而聽命戲罷則亦已矣見紛華
盛麗當如老人之撫節物以上元清明言之方少年壯
盛晝夜出遊若恐不暇燈收花暮輒悵然移日不能忘
老人則不然未嘗置欣戚於胸中也覩金珠珍玩當如
小兒之弄戲劇方雜然前陳疑若可悅即委之以去了
無戀想遭横逆機穽當如醉人之受罵辱耳無所聞目
無所見酒醒之後所以為我者自若也何所加損哉
人生五計
朱新仲舍人常云人生天地間夀夭不齊姑以七十為
率十歲為童兒父母膝下視寒暖燥濕之節調乳哺衣
食之宜以須成立其名曰生計二十為丈夫骨強志健
問津名利之場秣馬厲兵以取我勝如驥子伏櫪意在
千里其名曰身計三十至四十日夜注思擇利而行位
欲高財欲厚門欲大子息欲盛其名曰家計五十之年
心怠力疲俛仰世間智術用盡西山之日漸過過隙之
駒不留當隨緣任運息念休心善力而藏如蠶作繭其
名曰老計六十以往甲子一周夕陽銜山修爾就木内
觀一心要使絲毫無慊其名曰死計朱公每以語人以
身計則喜以家計則大喜以老計則不答以死計則大
笑且曰子之計拙也朱既不勝笑者之衆則亦自疑其
計之拙曰豈皆惡老而諱死耶因為南華長老作大死
庵記遂識其語予之年齡踰七望八當以書諸紳云
盛衰不可常
東坡謂廢興成毁不可得而知予每讀書史追悼古昔
未嘗不掩卷而歎伶子于叙趙飛燕傳極道其姊弟一
時之盛而終之以荒田野草之悲言盛之不可留衰之
不可推正此意也國初時工部尚書楊玢長安舊居多
為鄰里侵占子弟欲以狀訴其事玢批紙尾有試上含
元基上望秋風秋草正離離之句方去唐未百年而故
宫殿已如此殆於宗周黍離之詠矣慈恩寺塔有荆叔
所題一絶句字極小而端勁最為感人其詞曰漢國河
山在秦陵草木深暮雲千里色無處不傷心旨意高遠
不知為何人必唐世詩流所作也李嶠汾隂行云富貴
榮華能幾時山川滿目淚沾衣不見只今汾上水唯有
年年秋鴈飛明皇聞之至於泣下杜甫觀畫馬圖云憶
昔廵幸新豐宫翠華拂天來向東騰驤磊落三萬匹皆
與此圖筋骨同君不見金粟堆前松柏裏龍媒去盡鳥
呼風公孫大娘弟子舞劍器行云先帝侍女八千人公
孫劍器初第一五十年間似反掌風塵&KR1043;洞昏王室梨
園弟子散如煙女樂餘姿映寒日元微之連昌宫詞云
兩宫定後六七年却尋家舍行宫前莊園燒盡有枯井
行宫門闥樹宛然又云舞榭欹傾基尚在文窗窈窕紗
猶綠上皇偏愛臨砌花依然御榻臨階斜寢殿相連端
正樓太真梳洗樓上頭晨光未出簾影黑至今反挂珊
瑚鈎指似傍人因慟哭却出宫門淚相續凡此諸篇不
可勝紀
治生從宦
韓生曰居閒食不足從仕力難任兩事皆害性一生常
苦心然治生從宦自是兩塗未嘗有兼得者張釋之以
貲為郎十年不得調曰久宦減兄仲之産不遂欲免歸
司馬相如亦以貲為郎因病免家貧無以自業至從故
人於臨卭及歸成都家徒四壁立而已
孫馬兩公所言
盧照鄰有疾問孫思邈曰高醫愈疾奈何答曰天有四
時五行寒暑迭居和為雨怒為風凝為雪霜張為虹蜺
天常數也人之四支五藏一覺一寐吐納往來流為榮
衛章為氣色發為音聲人常數也陽用其形陰用其精
天人所同也失則烝生熱否生寒結為瘤贅陷為癰疽
奔則喘乏竭則焦稿發乎面動乎形天地亦然五緯縮
贏孛彗飛流其危胗也寒暑不時其烝否也石立土踊
是其瘤贅山崩土陷是其癰疽奔風暴雨其喘乏川瀆
竭涸其焦稿高醫導以藥石救以砭劑聖人和以至德
輔以人事故體有可愈之疾天有可振之災睿宗召司
馬子微問其術對曰為道日損損之又損以至於無為
夫心目所知見每損之尚不能已况攻異端而增智慮哉
帝曰治身則爾治國若何曰國猶身也故游心於淡合
氣於漠與物自然而無私焉而天下治孫公司馬所言
皆至道妙理之所寓治心養性宜無出此者矣
劉公榮
王戎詣阮籍時兖州刺史劉昶字公榮在坐阮謂王曰
偶有二斗美酒當與君共飲彼公榮者無預焉二人交
觴酬酢公榮遂不得一杯而言語談戲三人無異或有
問之者阮曰勝公榮者不得不與飲酒不如公榮者不
可不與飲酒唯公榮可不與飲酒此事見戎傳而世說
為詳又一事云公榮與人飲酒雜穢非類人或譏之答
曰勝公榮者不可不與飲不如公榮者亦不可不與飲
是公榮輩者又不可不與飲故終日共飲而醉二者稍
不同公榮待客如是費酒多矣顧不蒙一杯於人乎東
坡詩云未許低頭拜東野徒言共飲勝公榮蓋用前事
也
蘇子由詩
蘇子由南窗詩云京城三日雪雪盡泥方深閉門謝還
往不聞車馬音西齋書帙亂南窗朝日昇展轉守牀榻
欲起復不能開戶失瓊玉滿階松竹陰故人遠方來疑
我何苦心疎拙自當爾有酒聊共斟此其少年時所作
也東坡好書之以為人間當有數百本蓋閑淡簡遠得
味外之味云
世事不可料
秦始皇并六國一天下東游會稽度浙江&KR0972;然謂子孫
帝王萬世之固不知項籍已縱觀其旁劉季起喟然之
歎於咸陽矣曹操芟夷羣雄遂定海内身為漢相日夜
窺伺龜鼎不知司馬懿已入幕府矣梁武帝殺東昏侯
覆齊祚而侯景以是年生於漠北唐太宗殺建成元吉
遂登天位而武后已生於并州宣宗之世無故而復河
隴戎狄既衰藩鎮順命而朱温生矣是豈智力謀慮所
可為哉
真假皆妄
江山登臨之美泉石賞翫之勝世間佳境也觀者必曰
如畫故有江山如畫天開圖畫即江山身在畫圖中之
語至於丹青之妙好事君子嗟歎之不足者則又以逼
真目之如老杜人間又見真乘黃時危安得真致此悄
然坐我天姥下斯須九重真龍出憑軒忽若無丹青高
堂見生鶻直訝杉松冷兼疑菱荇香之句是也以真為
假以假為真均之為妄境耳人生萬事如是何特此耶
白公感石
白樂天有奉和牛思黯以李蘇州所寄太湖石竒狀絶
倫因作詩兼呈劉夢得其末云共嗟無此分虚管太湖
來注與夢得俱典姑蘇而不獲此石又有感石上舊字
云太湖石上鑴三字十五年前陳結之並無所經見全
不可曉後觀其對酒有懷寄李郎中一絶句曰往年江
外抛桃葉去歲樓中别柳枝寂寞春來一杯酒此情唯
有李君知注曰桃葉結之也柳枝樊素也然後結之之
義始明樂天以病而去柳枝故作詩云兩枝楊柳小樓
中嫋娜多年伴醉翁明日放歸歸去後世間應不要春
風因劉夢得有戲之之句又答之云誰能更學孩童戲
尋逐春風捉柳花然其鍾情處竟不能忘如云病其樂
天相伴住春隨樊子一時歸金羈駱馬近貰却羅袖柳
枝尋放還觴詠罷來賓閣閉笙歌散後妓房空皆是也
讀之使人悽然
東坡三詩
東坡初赴惠州過峽山寺不值主人故其詩云山僧本
幽獨乞食况未還雲碓水自舂松門風為關石泉解娱
客琴筑鳴空山既至惠州殘臘獨出至棲禪寺亦不逢
一僧故其詩云江邊有微行詰曲背城市平湖春草合
步到棲禪寺堂空不見人老稚掩關睡所營在一食食
已寧復事客行豈無得施子淨掃地風松獨不静送我
作鼓吹後在儋耳作觀棋詩記游廬山白鶴觀觀中人
皆闔戸晝寢獨聞棋聲云五老峰前白鶴遺址長松蔭
庭風日清美我時獨游不逢一士誰歟棋者戶外屨二
不聞人聲時聞落子其寂寞冷落之味可以想見句語
之妙一至於此
東坡和陶詩
陶淵明集歸田園居六詩其末種苗在東皋一篇乃江
文通雜體三十篇之一明言斆陶徵君田居蓋陶之三
章云種豆南山下草盛豆苗稀晨興理荒穢帶月荷鋤
歸故文通云雖有荷鋤倦濁酒聊自適正擬其意也今
陶集誤編入東坡据而和之又東方有一士詩十六句
復重載於擬古九篇中坡公遂亦兩和之皆隨意即成
不復細考耳陶之首章云榮榮窗下蘭密密堂前柳初
與君别時不謂行當久出門萬里客中道逢嘉友未言
心中醉不在接杯酒蘭枯柳亦衰遂令此言負坡和云
有客扣我門繫馬庭前柳庭空鳥雀噪門閉客立久主
人枕書卧夢我平生友忽聞剥啄聲驚散一杯酒倒裳
起謝客夢覺兩愧負二者金石合奏如出一手何止子
由所謂遂與比轍者哉
東坡慕樂天
蘇公謫居黃州始自稱東坡居士詳考其意蓋專慕白
樂天而然白公有東坡種花二詩云持錢買花樹城東
坡上栽又云東坡春向暮樹木今何如又有步東坡詩
云朝上東坡步夕上東坡步東坡何所愛愛此新成樹
又有别東坡花樹詩云何處殷勤重回首東坡桃李種
新成皆為忠州刺史時所作也蘇公在黃正與白公忠
州相似因憶蘇詩如贈寫真李道士云他時要指集賢
人知是香山老居士贈善相程傑云我似樂天君記取
華顛賞遍洛陽春送程懿叔云我甚似樂天但無素與
蠻入侍邇英云定似香山老居士世緣終淺道根深而
䟦曰樂天自江州司馬除忠州刺史旋以主客郎中知
制誥遂拜中書舍人某雖不敢自比然謫居廣州起知
文登召為儀曹遂忝侍從出處老少大略相似庶幾復
享晩節閑適之樂去杭州云出處依稀似樂天敢將衰
朽較前賢序曰平生自覺出處老少粗似樂天則公之
所以景仰者不止一再言之非東坡之名偶爾暗合也
李益盧綸詩
李益盧綸皆唐大歴十才子之傑者綸於益為内兄嘗
秋夜同宿益贈綸詩曰世故中年别餘生此會同却將
悲與病獨對朗陵翁綸和曰戚戚一西東十年今始同
可憐風雨夜相問兩衰翁二詩雖絶句讀之使人悽然
皆竒作也
問故居
陶淵明問來使詩云爾從山中來早晩發天目我屋南
山下今生幾叢菊薔薇葉已抽秋蘭氣當馥歸去來山
中山中酒應熟諸集中皆不載惟晁文元家本有之蓋
天目疑非陶居處然李太白云陶令歸去來田家酒應
熟乃用此爾王摩詰詩曰君自故鄉來應知故鄉事來
日綺窗前寒梅著花未杜公送韋郎歸成都云為問南
溪竹抽梢合過墻憶弟云故園花自發春日鳥還飛王
介甫云道人北山來問松我東岡舉手指屋脊云今如
許長古今詩人懷想故居形之篇詠必以松竹梅菊為
比興諸子句皆是也至於杜公將别巫峽贈南鄉兄瀼
西果園詩云苔竹素所好萍蓬無定居遠遊長兒子幾
地别林廬雜蘂紅相對他時錦不如具舟將出峽廵圃
念攜鉏每讀至此未嘗不為之凄然寄題草堂云尚念
四小松蔓草易拘纏霜骨不甚長永為隣里憐又一篇
云四松初移時大抵三尺強别來忽三載離立如人長
尤可見一時之懷抱也
唐人草堂詩句
予於東圃作草堂欲采唐人詩句書之壁而未暇也姑
錄之于此杜公云西郊向草堂昔我去草堂草堂少花
今欲載草堂塹西無樹林白公有别草堂三絶句又云
身出草堂心不出劉夢得傷愚溪云草堂無主燕飛回
元微之和裴檢書云清江見底草堂在錢起有暮春歸
故山草堂詩又云暗歸草堂静半入花源去朱慶餘稱
著朱衣入草堂李涉草堂曾與雪為隣顧况不作草堂
招遠客郎士元草堂竹徑在何處張籍草堂雪夜攜琴
宿又云西峰月猶在遥憶草堂前武元衡多君能寂寞
共作草堂游陸龜蒙草堂祗待新秋景又云草堂盡日
留僧坐司空圖草堂舊隠猶招我韋莊今來空訝草堂
新子蘭策杖吟詩上草堂皎然有題湖上草堂云山居
不買剡中山湖上千峰處處閒芳草白雲留我住世人
何事得相關
周孔醒醉
後漢周澤為太常清修時人為之語曰一歲三百六十
日三百五十九日齋一日不齋醉如泥南史孔覬明曉
政事判决無壅衆為之說曰孔公一月二十九日醉勝
他二十九日醒一則一年一日醉一醉如此不曉事一
則一月一日醒一醒如此辦事二事正相反人性不同
如此余嘗效程子山作酒牓其間一聯云一月二十有
九日笑人世之太狂百年三萬六千場容我生之長醉
農家諺(崔寔)
二月昏參星夕杏花盛桑葉白
河射角堪夜作犁星沒水生骨
麻黃種麥麥黃種麻夏至後不沒狗
但雨多没槖駝五月及澤父子不相借
子欲富黃金覆
羸牛劣馬寒食下
貸我東薔償我白梁
智如禹湯不如常耕
鋤頭三寸澤
富何卒耕水窟貧何卒耕水窟
耕而不勞不如作暴
日没臙脂紅無雨也有風
乾星照濕土明日依舊雨
雲行東車馬通雲行西馬濺泥雲行南水漲潭雲行北
好晒麥
未雨先雷船去步歸
鴉浴風鵲浴雨
春甲子雨乘船入市夏甲子雨赤地千里秋甲子雨禾
頭生耳冬甲子雨雪飛千里
上火不落下火滴沰
黃梅寒井底乾
稻秀雨澆麥秀風摇
雨打梅頭無水飲牛
黃梅雨未過冬青花未破冬青花已開黃梅雨不來又
云冬青花不落濕沙
舶䑲風雲起旱鬾深歡喜
說郛卷七十四下
