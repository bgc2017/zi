說郛卷五十一上元陶宗儀撰
卓異記(李翺)
翺所著卓異記皇唐帝功瓌特竒偉前古無可比倫及
臣下盛事超絶殊常輝昔而照今貽謀紀述家世徽範
奉上度密不自顯發人莫知之至有誤為傳說者洎正
人碩賢守道不撓立言行已真貫白曰得以愛慕遵楷
其奸邪之迹覩而益眀自廣利隨所聞見雜載其事不以
次第然皆是儆惕在心或可諷歎且神仙鬼怪未得諦
言非有亦用俾好生殺為人一途無害於教化故貽自
廣不俟繁書以見意時開成五年七月十一日予在檀
溪
敘封禪併兩朝兩即帝位
平賊同日三聖子皆登帝位
相有二親三代為相
三拜中書令三十二年居相位
二十七年佩相印代妻父為節度
與妻父同時為相與使主同時為相
三拜左僕射父子同時為節度使
兄弟為禮部侍郎子弟四人皆任節度使
兄弟皆掌記四代掌綸誥
座主見門生知舉起家二年為丞相
與同列子弟為丞相父子皆自揚州再入相
文士為文元功六拜正司徒兼侍中中書令晉國公
裴度
門生先佩金紫門生撰座主白麻
三代自中書舍人拜侍郎
敘封禪併兩朝
高宗皇帝麟德三年正月一日有事于泰山玉牒文曰
嗣天子臣治敢昭告于昊天上帝有隋位極顛危天數
窮否生靈塗炭鼎祚淪亡高祖仗黃鉞而救黎元錫玄
珪而拯沉溺太宗功宏鍊石定區宇於再麾業壯斷鼇
飲滄溟而一息臣忝奉餘緒承威積慶遂得崑山寢燎
炎海韜波雖業茂宗祧斯實降靈穹昊今謹告成東嶽歸
功上玄大寶克隆鴻基永固凝薰萬姓陶化八紘又玄
宗有事於泰山開元十三年玉牒文曰有唐嗣皇帝臣
隆基敢昭告於昊天上帝天啟李氏運興土德高祖太
宗受命立極高宗昇平六合殷盛中宗紹復繼體丕定
上帝眷佑錫臣中武底綏内難推載聖父恭承大寶十
有二年敬若天意四海晏然封紀泰嶽謝成于天子孫
百禄蒼生受福謹按自麟德三年至開元十三年凡五
十四年祖孫封禪自古帝王無有倫比
兩即帝位
中宗皇帝弘道元年二月六日皇太子即位嗣聖元年
二月八日降廬陵王聖歴元年九月十五日即冊為皇
太子神龍二年正月二十四日重即帝位謹按中宗皇
帝即位後復為皇太子又重紹寶位昇降兩度自古無
比暨昭宗龍紀元年三月十三日自壽王即位至光化
三年十一月三日遷為太上皇至天復元年正月一日
返政却即帝位自古未有
平賊同日
憲宗皇帝朝元和元年十一月一日斬劉闢西川之亂
元和十二年十一月一日斬吳元濟淮西之亂元和二
年十一月一日斬李錡浙西之亂憲宗誅三賊皆同月
同日自古無等
三聖子皆登帝位
穆宗皇帝聖子三人敬宗長慶四年正月十三日即帝
位文宗寶歴二年十二月十三日即位武宗開成五年
正月十四日即位謹按穆宗有聖子三人皆有天下詳
求正史未有比倫或曰高洋兄弟三人亦皆即位如何
對曰皇唐仗義舉旗拯時之亂承隋致禪光有八紘安
得以區區北齊偏方閏位弱才稚立欲相侔埒况高歡
乃魏廐剪馬之賤追封為尊安得比我穆宗十二葉之
嗣君也
相有二親
代國郭元振謹按李邕撰行狀云自我有唐受宰相臣
未有二親存者唯元振而已
三代為相
河東公張嘉貞子延賞賞子弘靖按漢書韋平繼嗣為
丞相者若今之張氏三代無比
三拜中書
燕國張說按中書故事本云說三拜此命終始無玷自
古未有
三十二年居相位
梁國公房玄齡按玄齡初與杜如晦為友屬隋室喪亂
未嘗不慨然相顧有匡國濟時之心雖徒步風塵未嘗
自失不得已而調集吏部高孝基有知人之鑒見玄齡
嗟嘆謂裴矩曰僕閱人多矣未見此賢及唐師至渭北
玄齡即仗策詣於軍門秦王一見引為謀主一旦居相
位三十二年而終自古未有
二十七年佩相印
汾陽王郭子儀按子儀至德元年自朔方前節度使加
庫部尚書同中書門下考二十四自古未有
代妻父為節度使
韋臯張延賞按韋臯初自鳳翔判官殿中侍御史權領
隴州立殊功拜節度使及朱泚平入為右金吾將軍時
延賞已為西川矣四年之間代領兹鎮士林之中近古未
有
與妻父同時為相
杜黃裳韋執誼初黃裳為相時執誼自吏部郎中賜緋
紫直及平章事自近古未有
與使主同時為相
杜佑權德輿牛僧孺李珏按德輿杜公神道碑云早
忝賓席晚聯台座時牛公自中書侍郎出鎮武昌辟
珏為書記始授殿中侍御史其後十餘年間珏已為
戶部侍郎平章事時牛公自右僕射再入為相正共
珏同列相庭當代以為盛矣
三拜左僕射
彭原公李程按李程自河中節度使入拜左僕射自武
德至長安四年已前兩度拜左僕射為正丞相其後以
南省事疎方帶平章之號然非耆德碩老有嘉名者莫
得居之焉程由是故相巨鎮三年此官不支於右振古
為盛矣
父子同時為節度使
韓弘(汴州)公武(鄜州)田弘正(魏博)布(涇原)按韓弘田弘正兩人皆
稱有功憲宗英特為兩家父子同時為節度使或曰當
代為美又曰王智興河中子晏平靈武亦皆同時何不
具載對曰王智興逐崔羣劫徐州晏平用賄十萬貫取
朔方其未久又坐贓貶永州司戶固不足以編之
兄弟三人為禮部侍郎
崔邠郾鄲按國紀以文章取士儀曹選之以登第吏部
得補官方帥因之以奏請丞相因之除授不由奏官之
擇雖詞人無階級可進故禮部之重根本如是崔邠郾
鄲兄弟三人皆仕此官斯為卓異
子弟四人皆任節度使
西平王李晟有子四人愿(夏徐岐下蒲)憲(廣州)愬(隨襄岐徐魏)聽(夏靈)
(并滑州)按李晟收城之功皎如白日其後四子皆秉節麾
大忠所庇斯聖神之報應也
兄弟四人皆任掌記
盧簡能(夏州)簡辭(河孟)弘正(昭義)簡求(鄂州)按使下書記必擇有
文學得時稱者任之盧簡能兄弟四人並當嘉選時亦
無比
四代掌綸誥
張嘉貞延賞弘靖次宗從嘉貞至弘靖掌綸誥繼世人以
為冠古絶今次宗又拜焉前古未有士林稱之
座主見門生知舉
蕭昕杜黃裳楊嗣復柳璟李景讓薛躭按故事考功員
外知貢舉自開元中以外郎權輕遂命禮部侍郎主之
邇來取士益以為重而座主見門生知舉猶蕭杜二家
若嗣復與璟又是禮部侍郎璟首及第纔十六年致仕
春官尤以為美
起家二年為丞相
張鎬按獨孤及撰張鎬神道碑云一命左拾遺二命右
補闕三命侍御史四命諫議大夫五命中書侍郎平章
事起家二年秉國鈞自古未有
與同列子弟為丞相
宋璟與蘇瓌子頲同時為相按蘇頲除紫薇侍郎平章
事時璟歎曰吾與蘇家父子同時為丞相至如寬厚博
物僕射亦有之若正直賢明則頲過其父推此為論繼
代為相有如此頲與其父同秉衡者古無所聞璟初共
其父比肩又與其子同列如璟年德重久居台位又無
其比
父子皆自揚州再入為相
李吉甫子德裕按國朝繼世為相者數子唯吉甫德裕皆
自揚州節度再入為相則無其匹况吉甫以忠明博達
事憲宗德裕以清直無黨事武宗今上踐祚起而用之
與蘇瓌父子相望為優劣况頲不再相再相者則德裕
之盛為難及也
文士為文元功六拜正司徒兼侍中中書令晉國
公裴度
按裴公進士及第宏詞登科歴中書舍人御史中丞刑
部侍郎叶贊憲皇平蕩宿寇為盜憎入朝遇劫不能傷
遂拜相前後為小人害其才橫議以惑上者多矣故其
詩曰灰心緣忍事霜鬢為論兵竟自為蔡州節度使至
郾城三師兵不敢逗撓纔四十日擒吳元濟以獻眀年
平鄆州分青州兖州為三道用韓弘父子田弘正父子
兩家同時為鎮皆掌強兵自古無之太和五年冊拜司
徒兼侍中其年又拜河陽後二年又拜留守洛陽又拜
司徒中書令仍依舊居守一年又拜留守太原一年又
拜入輔凡六拜焉當廷以侍中中書令為正相艱難以
來以寵用武臣如公文業發身戎功佐主削平巨寇致
位上台以台德終始於大位者近古儒生無比也
門生先為座主佩金紫
李石按石元和十三年及第後二年賜緋後二年賜紫
自釋褐四年之内服金紫量之前輩實無其比至長慶
二年座主庾公内艱服闋除尚書右丞始賜紫綬石乃
選紫衫金印以獻議者榮之
門生為翰林學士撰座主白麻
薛廷老按玄宗初置翰林待詔尋改為學士以備顧問
祇對而已代宗登極并領詔誥每授相除將不由外制
德宗之代尤難其選凡及第之人入者甚衆或座主先
逝而不見或座主官位而不及於内廷之制者唯廷老
翰林時座主庾公拜兖海節度廷老為門生得為麻
制時代榮之
三代自中書舍人拜侍郎
燕公張說(自中書舍人拜工部侍郎)子均(自中書舍人拜禮部侍郎)孫濛(自中書舍)
(人拜禮部侍郎)按張公三代自中書舍人拜侍郎奕世無比時
號為佳美者耳
翰林志(李肇)
昔宋昌有言曰所言公公言之所言私王者無私夫翰林
為樞機密宥之地有所慎者事之微也若制置任用則
非王者之私漢制尚書郎主作文書起草更直于建禮
門内臺給青縑白綾或以錦被帷帳氊褥畫通中枕大
官供食湯官供餅餌五熟果五日一美食下天子一等
建禮門内得神仙門内得光眀殿神仙殿自門下省中
書省蓋以今翰林之制略同而所掌輕也漢武帝時嚴
助朱買臣吾丘壽王司馬相如東方朔枚臯之徒皆在
左右是時朝廷多事中外論難大臣數詘亦其事也
唐興太宗始于秦王府開文學館擢房玄齡杜如晦一
十八人皆以本官兼學士給五品珍膳分為三番更直
宿于閣下討論墳典時人謂之登瀛州貞觀初置弘文
館學士聽朝之隙引入大内殿講論文義商較時政或
分夜而罷至玄宗置麗正殿學士名儒大臣皆在其中
後改為集賢仙殿亦草書詔至翰林置學士集賢書詔
乃罷
初國朝修陳故事有中書舍人六員專掌詔誥雖曰禁
省猶非密切故温大雅魏徵李百藥岑文本褚遂良許
敬宗上官儀時召草制未有名號乾封已後始曰北門
學士劉懿之劉褘之周思茂元萬頃范履冰為之則天
朝蘇味道韋承慶其後上官昭容獨掌其事睿宗則蘇
稷賈膺福崔湜玄宗初改為翰林待詔張說陸堅張九
齡徐安貞相繼為之改為翰林供奉開元二十六年劉
光謹張垍乃為學士始别建學士院于翰林院之南又
有韓紘閻伯輿孟匡陳兼李白蔣鎮在翰林院雖有其
名不職其事
已後翰林始兼學士之名代宗初李泌為學士而今壁
記不列名氏蓋以不職事之故也
案六典中書掌詔旨制勑璽書冊命皆案典故起草進
書其禁有四一曰漏洩二曰稽緩三曰遺失四曰忘誤
所以重王命也制勑既行有誤則奏而正之凡王命之
制有七一曰冊書立后建嫡封樹籓屏寵命尊賢臨軒
備禮則用之二曰制書行大典賞罰授大官爵釐革舊
政赦宥降慮則用之三曰慰勞制書褒贊賢良勸勉遣
勞則用之四曰發白勑增減官員廢置州縣徵兵發馬
除免官爵授六品已下官處流已上罪並用之五曰勑
旨為百司承旨而為程式奏事請施行者則用之六曰
論事勑書慰諭公卿誡約臣下則用之七曰勑牒隨事
承旨不易舊典則用之又荅疏于王公則用皇帝行寶
勞來勲賢乃用皇帝之寶徵召臣下則用皇帝信寶荅
四方書則用天子行寶撫慰蠻方則用天子之寶發番國
兵則用天子信寶並甲令之定制也近朝大事直出中禁
不由兩省不用六寶並從權也元和初置書詔印學士院
主之凡赦書德音立后建儲大誅討免三公宰相命將曰
制並用白麻紙不用印雙日起草候閤門鑰入而後進
書隻日百寮立班于宣政殿樞密使引案自東上閤門
出若謫宰相則付通事舍人矩步而宣之機務要速亦
用雙日甚者雖休假追朝而出之凡賜與徵召宣索處
分曰詔用白藤紙凡慰軍旅用黃麻紙並印凡印批荅
表疏不用印凡太清宫道觀薦告詞文用青藤紙朱字
謂之青詞凡諸陵薦告上表内道觀歎道文並用白麻
紙雜詞祭文禁軍號並進本
凡將相告身用金花五色綾紙所司印凡吐蕃贊普書
及别錄用金花五色綾紙上白檀香木珍珠瑟瑟鈿函
銀鏁迴紇可汗新羅渤海王書及别錄並用金花五色
綾紙次白檀香木瑟瑟鈿函銀鏁諸蕃軍長吐蕃宰相
迴紇内外宰相摩尼已下書及别錄並用五色麻紙紫
檀木鈿函銀鏁並不用印南詔及大將軍清平官書用
黃麻紙出付中書奉行却送院封函與迴紇同凡畫而
不行藏之函而不用者納之
凡參議奏論撰述注釋無定名奏復無晝夜凡徵天下
草澤之士臨軒策試則議科設問覆定與奪凡受宣有
堂歴自記有承旨簿記大抵四者之禁無殊而漏洩之
禁為急天寶十二載安禄山來朝玄宗欲加同中書平章
事命張垍制不行及其去也怏怏滋甚楊國忠曰此張
之告也遂貶廬溪郡司馬兄均建安郡太守弟琡宜春
郡司馬德宗雅尚文學注意是選乘輿每幸學士院顧
問錫賚無所不至御饌珍肴輟而賜之又嘗召對于玉
堂移院于金鑾殿對御起草詩賦唱和或旬日不出吳
通微昆季同時擢用與陸䞇爭恩不叶甚于水火天下
醜之貞元三年䞇上疏曰伏詳今式及國朝典故凡有
詔令合由于中書如或墨制施行所司不須承受蓋所
以示王者無私之義為國家不易之規貞觀中有學士
一十八人太宗聽朝之餘但與講論墳籍時務得失悉不
相干實錄之中具載其事玄宗末方置翰林張垍因緣
國親特承寵遇當時之議以為非宜然止于唱和文章
批荅表疏其于樞密輒不知肅宗在靈武鳳翔事多草
創權宜濟急遂破舊章翰林之中始掌書詔因循未革
以迄于今歲月滋深漸逾職分頃者物議尤所不平皆
云學士是天子私人侵敗綱紀致使聖代虧至公之體
宰相有備位之名陛下若俯順人情大革前弊凡在詔
勑悉歸中書遠近聞之心稱至當若未能變改且欲因
循則學士年月校深稍稍替換一者謗議不積二者氣
力不衰君臣之間庶全終始事關國體不合不言疏奏
不納雖徵據錯謬然識者以為知言貞元末其任益重
時人謂之内相而上多疑忌動必拘防有守官十三考
而不遷故當時言内職者榮滯相半及順宗不懌儲位
未立王叔文起于非類竊學士之名内連牛美人李忠
言外結姦黨取兵柄弄神器天下震駭是時鄭絪為内
庭之老首定大計今上即位授絪中書侍郎平章事初
姜公輔行在命相及就第而拜之至李吉甫除中書侍
郎平章事適與裴垍同直裴垍草吉甫制吉甫草武元
衡制垂簾揮翰兩不相知至暮吉甫有歎惋之聲垍終不
言書麻尾之後乃相慶賀禮絶之敬主于座中及明院
中使學士送至銀臺門而相府官吏候于門外禁署之
盛未之有也
凡學士無定員皆以他官充下自校書郎上及諸曹尚
書皆為之所入與班行絶跡不拘本司不繫朝謁常參
官二周為滿歲則遷知制誥一周歲為遷官則奏就本
司判記上月日北省官宰相送南省官給舍丞郎送上
興元元年勑翰林學士朝服序班宜准諸司官知制誥
例凡初遷者中書門下召令右臺門候旨其日入院試
制書荅共三首詩一首自張仲素後加賦一首試畢封
進可者翌日受宣乃定事下中書門下于麟德殿候對
同院賜宴營幕使宿設帳幕圖褥尚食供饌酒坊使供
美酒是為勑設序立拜恩訖候就宴又賜衣一幅絹二
十疋飛龍司借馬一疋旬日又進文一軸内庫給青綺
錦被青綺方褡青綾单帕漆通中枕銅鏡漆奩象篦大
小象梳漆箱銅桬羅銅觜椀紫絲履白布手巾畫木架
床鑪銅案席氊褥之類畢備内諸司供膳飲之物主膳
四人掌之内園官一戶三人以供使令其所乘馬送迎
于擗仗門内擴門之西度支月給手力資四人人錢三
千五百四品已上加一人每歲内賜春服物三十疋暑
服物三十疋綿七屯寒食節料三十疋酒飴杏酪粥屑
肉餤清眀火二社蒸&KR2065;端午衣一幅金花銀器一事百
索一軸青團鏤竹大扇一柄角糭三服沙蜜重陽酒餹
粉糕冬至歲酒兔野鷄其餘時果新茗瓜新歴是為經
制直日就須授下直就第賜之凡内宴坐次宰相坐居
一品班之上别賜酒食珍果與宰相同賜帛二十疋金
花銀器一事貞元四年勑晦日上已重九節百寮宴樂
翰林學士每節賜錢一百千其日奏選勝而會賜酒脯
茶果眀年廢晦日置中和節宴樂如之非凶年旱歲兵
革則每歲為常
凡正冬至不受朝俱入進名奉賀大忌進名奉慰其日
尚食供素饌賜茶十串
凡郊廟大禮乘輿行幸皆設幕次于御幄之側侍從親
近人臣第一御含元殿丹鳳樓則二人于宫中乘馬别
駕出殿門徐出就班大慶賀則俱出就班
凡當直之次自給舍丞郎入者三直無儤自起居御史
郎官入五直一儤其餘雜入者十直三儤新遷官一直
服價名于次之中減半著為别條例題于北壁之西閣
凡交直候内朝之退不過辰已入者先之出者後之直
者疎數視人之衆寡事之勞逸隨時之動静凡節國忌
授衣二分田假之令不霑有不時而集併夜而宿者或
内務不至外喧已寂可以探窮理養性浩然之氣故前
輩傳楞伽經一本函在屋壁每下直出門相謔謂之小
三昩出銀臺乘馬謂之大三昩如釋氏之去纏縛而自
在也北廳前階有花塼道冬中日及五塼為入直之候
李程性懶好晩入恒過八塼乃至衆呼為八塼學士
元和已後院長一人别勑承旨或密受顧問獨召對揚
居北壁之東閤號為承旨閤子其屋棟别列名為政事
駕在大内即于眀福門置院駕在興慶宫則于金眀門
内置院今在右銀臺門之北第一門向牓曰翰林之門
其制高大重複號為胡門入門直西為學士院即開元
十六年所置也引鈴于外惟宣事入其北門為翰林院
又北為少陽院東屋三院西廂之結麟樓南西並禁軍
署有高品二人知院事每日晚執事于思政殿退而傳
旨小使衣綠黃青者逮至十人更番守曹南廳五間本
學士騎馬都尉張垍飾為公主堂今東西間前架高品
使居之中架為藏書南庫西三間前架中三洞谿設榻
受制旨印書詔二時會食之所四辟列制勑例名數其
中使置博一局印櫃中間為北一戶架東西各二間學
士居壁之出北門橫屋六間當北廳通廊東西三間為
藏書北庫其二庫書各有錄約八千卷小使主之西三
間書官居之號曰待制北廳五間東一間是承旨閤子
並學士雜處之題記名氏存于壁者自吕問始建中已
後年月遷換乃為周悉南北二廳皆有懸鈴以示呼召
前庭之南橫屋七間小使居之分主實牘詔草紙筆之
類又西南為高品使之馬厩北為竇庫之北小攀廊抵
于北廳西舍之南其一門待詔戴小平嘗處其中死而
復生因弊為南向之宇畫山水樹石號為畫堂次二間
貯遠歲詔草及制舉詞策又北迴而東並待詔居之又
東盡于東垣為典主堂待詔之職執筆硯以俟書寫多
至五六員其選以能不以地故未嘗用士人自王伾得
志優給頗厚率三歲一轉官有至四品登朝者虚廊曲
壁多畫怪石松鶴北廳之西南小樓王涯率人為之院
内古槐松玉蕊藥樹柿子木瓜菴羅峘山桃杏李櫻桃
紫薔薇辛夷蒲萄冬青玫瑰凌霄牡丹山丹芍藥石竹
紫花蕪菁青菊商陸蜀葵萱草紫苑諸學士至者雜植
其間殆至繁溢元和十二年肇自監察御史入明年四
月改左補闕依職守中書舍人張仲素祠部郎中知制
誥叚文昌改司勲員外杜元穎司門員外郎沈傅師在
焉是時睿宗文武皇帝裂海岱十二州為三道之歲時
以居翰苑皆謂凌玉清遡紫霄豈止于登瀛洲哉亦曰
玉署玉堂焉
續翰林志(蘇易簡)
太宗曰詞臣實神仙之職也玉堂東西壁悉畫水以布
之風濤浩渺瀛洲之象也修篁皓鶴悉圖廊廡竒花異
木羅植軒砌風傳禁漏月色滿庭真人世之仙境新學
士入院上事宣徽告報勅設儀鸞宿陳席幕大官備珍
饌設上尊酒茗悉至赴是設者止鳳閣舍人餘不得預
坐居是職者苟能節用以安貧杜門以省事探真如之
旨養浩然之氣來者瞻望其出處侍者優假其顔色逍
遥卒歲非神仙而何
宋綬字公垂仁宗朝同修國史後其子敏求為史館修
撰父子繼世掌史世以為榮焉
袁樞字機仲為編修官分修列傳故相章子厚家以同
里宛轉求釋其事公曰吾史官書法不隠寧可負天下
後世公議
徐鍇為虞部員外郎專掌集賢院宿此銳意羣集不復
問家事嘗言集賢院即是吾家指所居曰此寄宿之所
爾
仁宗朝初修起居缺中書擬人而彭乘在選中上指乘
曰此儒也雅有恬退名無以易之及召見諭曰卿先朝
舊人久補外未嘗自言對曰臣生孤遠自量其分敢過
有所望耶上頗嘉之
翰林壁記(丁居晦)
靈鵲
學士院有雙雀嘗棲于西軒海棠枝上每學士會食必
徘徊翔集于玉堂之上略無驚畏因謂之靈鵲或鳴噪
必有大詔令或宣召之事
史職
元和十四年史館修撰李翺奏臣謬得秉筆史館以紀
錄為職夫勸善懲惡正言直筆記聖朝功德述忠臣
賢士事業載奸臣佞人醜行以傳無窮者史官之職也
鈴有聲
李德裕鎮蜀時謂幕賓韋絢云翰林院有懸鈴以備夜
直警急文書出入皆引之以代傳呼也長慶中予為學
士時河北用兵一夜鈴有聲如人引其索者使視之則
無人後往往如此使人持棒潛伺於下終無所覩而數
數鳴動不已院中諸公私共准其鳴時皆應用兵處耗
聲則急緩亦如之曾莫之差衆咸異之元相詩云神撼
引鈴索
不草制
崔貽範於鳳翔圍城中據李茂真起復作相偓當草制
抗疏論其不可夜半以授翰林院學士使中人馬從皓
語偓曰學士無以性命為戲偓不荅扄戶而寢明日無
麻制宣讀茂真曰陛下命相學士不肯草制與反何異
昭宗曰卿薦貽範朕不拒偓不草制朕亦不拒其如道
理分眀何
置座右
子元著史通内外四十九篇徐堅讀之歎曰為史氏者
宜置此座右也
置札玉階
開元末韋絢自左補闕為起居舍人時楊嗣復已除起
居舍人楊嗣復於殿下先奏曰左補闕韋絢新除起居
舍人未中謝奏取進旨帝頷之李鈺招而引之絢即置
筆札於玉階欄檻之右疾趍而置詞拜舞焉
有賞音
范史論撰書之意曰吾聞之傑思殆無一字空設此書
行應有賞音者自古體正而思精未有此也
御史臺記(闕名)
裴琰之
裴琰之作同州司戶年纔弱冠但以行樂為事略不為
案牘刺史譙國公李崇義怪之而問戶佐佐曰司戶達
官兒郎恐不問書判既數日崇義謂琰之曰同州事物
固繁司戶尤甚公何不别求京官無為滯此司也琰之
唯諾復數日曹事委積諸竊議以為琰之不知書但遨
遊耳他日崇義召之厲色形言將奏免之琰之出謂佐
曰文案幾何對曰遽者二百餘琰之曰有何多如此逼
人命每案後連紙千張仍命五六人以供研墨點筆左
右俛唯而已琰之不之聽語主案者略言事意倚柱而
斷之詞理縱橫文華粲爛手不停綴落紙如飛傾州官
僚觀者如堵墻驚嘆之聲不已也案達於崇義崇義初
曰司戶解邪判戶佐曰司戶太高手筆仍未之竒也比
四五十案詞彩彌精崇義悚怍召琰之降階謝曰公之
詞翰若此何忍藏鋒成鄙夫之過是日名動一州數日
聞於京邑尋擢雄州司戶
李義琛
太宗朝文成公主自吐蕃貢金數百至岐州遇盜前後
發使案問無獲賊者太宗召諸御史目之特命李義琛
前曰卿神清俊拔暫勞卿推逐必當獲賊琛受命施以
密計數日盡獲賊矣太宗喜特加一階賜金二十兩
辛郁
唐辛郁管城人也舊名太公弱冠遭太宗於行所問何
人曰辛太公太宗曰何如舊太公郁曰舊太公八十始
遇文王臣今適年十八已遇陛下過之遠矣太宗悦命
值中書
張楚金
唐則天朝刑部尚書張楚金為酷吏周興搆陷將刑乃
仰歎曰皇天后土豈不察忠孝乎奈何以無辜獲罪因
泣下數行人人皆為㱆欷須臾隂雲四塞若有所感旋
降敕釋罪宣示訖天地開朗慶雲紛紏時議言其忠正
所致也
楊茂直
唐楊茂直任拾遺有補闕姓王精九經不練時事每自
言明三教時有僧名道儒妖訛則天捕逐甚急所在題
云訪僧道儒茂直與薛兼金戲謂曰敕捕僧道儒足下
何以安閒云何關吾事茂直曰足下眀三教僧則佛教
道則老教何不關吾事乃驚懼興寢不安遂不敢歸寓
於曹局數宿祈左右慎其事意復共誑之憂懼不已遇
人但云實不眀三教事茂直等方寬慰云别訪人非三
教也乃敢出
左右臺御史
唐孝和朝左右臺御史有遷南省仍内供奉者三墨敇
授者五臺譏之為五墨三仍左臺呼右臺為高麗僧言
隨漢僧赴齋不呪誦唪唄但飲食受䞋而已譏其掌外
臺在京輦無所彈劾而俸禄同也自右臺授左臺號為
出蕃自左臺授右臺號為没蕃每相遇必相嘲謔不已
也
杜文範
唐杜文範襄陽人也自長安尉應舉擢第拜監察御史
選殿中授刑部員外以承務郎特授西臺舍人先時與
高上智俱任殿中為侍御史張由古宋之順所排蹙與
上智遷員外既五旬由古之順方入省文範衆中謂之
曰張宋二侍御俱是俊才由古問之答曰若非俊才那
得五十日騎土牛趁及殿中舉衆歡笑
元晉
唐曹懷舜金鄉人父繼叔死王事贈雲麾將軍懷舜襁
褓授游擊將軍歴内外文武官則天云懷舜久歴文資
而屈於武職自左鷹揚衛郎將拜右玉鈐衛將軍有宋
州司馬曹元本父名乞伯時汲縣丞元晉好談多警策
或問元晉元本懷舜從叔元晉應聲答曰雖則同堂俱
非本族人怪問之晉曰元本乞伯子懷舜繼叔兒以此
知矣
御史裏行
唐開元中置裏行無員數或有御史裏行侍御史裏行
殿中裏行監察裏行以未為正官故臺中詠之曰柱下
雖為史臺中未是官何時聞必也早晩見任端任端即
侍御史任正名也
上庠錄(吕榮義)
政和元年尚書蔡嶷為知舉尤嚴挾書是時有街市詞
曰侍香金童方盛行舉人因以其詞只改十五字作懷
挾詞云喜葉葉地手把懷兒摸甚恰限出題厮撞着内
臣過得不住脚忙裏只是看來班駮這一身冷汗都如
雲霧薄比此年時頭勢惡待檢义還猛相度只恐根底
有人撏着
長慶三年正月禮部侍郎王起奏曰伏以禮部放榜之
後遠近誤傳非便臣請今年進士堪及第者本司考試訖
其詩賦先進中書門下詳覆勑却下本司然後准例大
字放榜從之
唐制禮部試舉人夜以三鼔為限本朝率用白晝不許
繼燭
陳彭年任翰林學士求對歸詣政府王文正公旦延見
之陳起呈其狀曰科場條貫公投之於地曰内翰做官
幾日待隔截天下進士陳惶懼而退
長安舉子六月後落第者不出京刹口過夏借淨坊廟
院作文章曰夏課時語曰槐花黃舉子忙故翁承贊有
詩云雨中粧點望中黃勾引蟬聲噪夕陽憶得當年隨
計吏馬蹄終日為君忙
咸通十一年以龐勛盜據徐州人屯戎卒連年飛輓物
力方虚因詔權停貢舉一年是歲進士盧尚卿自遠至
關聞詔而迴乃賦東歸詩曰九重丹詔下塵埃深璅文
闈罷選才桂樹放教遮月長杏園終待隔年開自從玉
帳論兵後不許金門諫獵來今日覇陵橋上過關人應
笑臘前迴
裴思謙狀元及第以紅牋作名紙謁平康里諸妓因宿
于里中有詩曰銀缸斜背解鳴璫小語低聲喚玉郎從
此不知蘭麝貴夜來新惹桂枝香
李翺尚書牧江淮郡日進士盧儲捲卷來謁李禮待之
置文卷几案間赴公宇視事長女及笄見文尋繹數四
謂小青衣曰此人必為狀元李公聞之深異其語乃慕
為壻來年果狀元及第纔過殿試徑成佳姻詩曰昔年
曾去玉京遊第一仙人許狀頭今日已成秦晉約果教
鸞鳳下粧樓
唐科名記(高似孫)
志烈秋霜科(顯慶二年韓思彦)
幽素科(乾封元年蘇瓌解琬苗神容何輔元徐昭劉訥言崔谷神)
詞殫文律科(上元元年崔融)
岳牧科(永隆元年)
才膺管樂科(神龍二年張大求魏啟心魏愔盧絢張文成褚璆咸慶業郭璘趙不為)
才高位下科(馮萬石寇良貞張敝)
材堪經邦科(三年張九齡康元瓌)
賢良方正科(蘇晉宋務光寇泚盧怡吕慎)
抱器懷能科(景龍三年夏侯銛)
茂才異等科(王敬從盧重玄)
詞標文苑科(垂拱四年房晉甫瓊王旦)
蓄文藻之思科(永昌元年彭景宜)
抱儒素之業科(李文愿)
臨難不顧徇節寧邦科(長夀二年薛稷寇泚)
長才廣度沉迹下僚科(證聖元年張漪)
文藝優長科(通天元年韓璘)
絶倫科(神功元年蘇頲崔玄童袁仁敬何鳳孟温禮洪予與盧從愿趙不欺)
拔萃科(大足元年崔翹鄭徵)
疾惡科(馮萬石)
龔黃科(長安二年馬克麾)
文以經國科(景雲二年袁暉韓朝宗)
藏名負俗科(李俊之)
文經邦國科(先天元年韓休)
藻思清華科(趙冬㬢)
宣風興化科(郭璘之)
道侔伊吕科(張九齡)
手筆俊拔超越輩流科(杜昱張子漸張秀明常無咎趙居貞賈登邢巨)
直言極諫科(開元二年梁昇卿袁楚客)
哲人竒士逸倫屠釣科(孫逖)
良才異等科(邵閏之崔翹)
文史兼優科(五年李昇期康子建奚珣)
文儒異等科(崔侃褚庭誨)
博學通&KR0034;科(六年鄭少微蕭道成)
文詞雅麗科(七年邢巨苗晉卿褚思光趙良器)
將帥科(十三年裴敦復房自謙)
武足安邊科(十五年鄭昉樊衡)
高才沉淪草澤自舉科(鄧景山)
才高未達沉迹下僚科(十七年吳鞏)
博學宏詞科(十九年陶韓)
多才科(二十一年李史魚)
王霸科(二十三年劉璀杜綰)
智謀將帥科(張重光崔闕李廣深)
文詞秀逸科(天寶元年崔尢顔真卿)
風雅古詞科(六年薛璩)
詞藻宏麗科(十三年楊綰)
樂道安貧科(大歴二年楊闕)
諷諫主文科(六年鄭珣季益)
賢良方正能直言極諫科(大歴二年裴休裴素李郃南卓李甘杜牧馬植鄭亞崔博)
(崔璵王式羅羣京崔渠韓賓崔慎苗愔韋㫤崔煥崔讜)
軍謀宏遠堪任將帥科(大歴二年鄭冠李式)
詳明吏理達於教化科(大歴二年宋琨寶歴元年韋正實)
文詞清麗科(建中元年奚涉梁肅劉闕亮鄭轅沈封吳通)
經學優深科(建中元年孫珌黎逢白李隨)
高蹈丘園科(建中元年張紳衡良儒蘇哲)
軍謀越衆科(建中元年夏侯審平知和鄭澹淩正周謂丁侁)
孝弟力田聞於鄉閭科(建中元年郭黃鍾崔治季牧貞元四年張浩)
博通墳典達於教化科(貞元元年熊執易劉簡甫十年朱潁元和三年馮苞淩旦)
(長慶元年李思玄)
識洞韜略堪任將帥科(貞元元年許䞇)
清廉守節政術可稱堪任縣令科(貞元四年李巽)
詳明政術可以理人科(貞元十年張闕平叔李景亮長慶元年崔郢)
才識兼茂明於體用科(貞元十年元稹韋慎獨孤郁白居易曹景伯韋慶復崔琯羅壤)
(崔護薛存慶章衍李璠元修蕭俛沈𫝊師柴宿)
達於吏理可使從政科(貞元十年陳岵元和三年蕭睦)
軍謀宏遠材任將帥科(元和三年樊宗師長慶元年吳思李商卿)
軍謀宏遠材任邊將科(寶歴元年裴儔侯雲章)
五代登科記(韓思)
梁太祖開平二年進士十八人諸科五人
三年進士十九人諸科四人
四年進士十五人諸科一人
五年進士二十人諸科十人
乾元二年進士十一人諸科一人
三年進士十五人
四年停舉
五年進士十三人諸科二人
貞明二年進士十二人諸科一人
三年進士十五人諸科二人
四年進士十二人諸科二人
五年進士十三人諸科一人
六年進士十三人諸科三人
七年停舉
龍德二年進士十四人諸科二人
三年停舉
唐莊宗同光二年進士十四人諸科二人
三年進士四人
四年進士八人諸科二人
眀宗天成二年進士二十三人諸科九人
三年進士十五人諸科四人
四年進士十三人諸科二人
長興元年進士十五人重試落下八人諸科一人
二年進士四人
三年進士八人諸科八十一人
四年進士二十四人諸科一人
愍帝長興五年進士十七人諸科一人
廢帝清泰二年進士十四人諸科一人
三年進士十三人
晉高祖天福二年進士十九人
三年進士二十人
四年五年停貢舉
六年進士十一人諸科四十五人
七年進士七人
八年進士七人
九年進士十三人諸科五十六人
開運二年進士十五人諸科八十八人
三年進士二十人諸科九十二人
漢高祖天福十二年進士二十五人諸科一百五十五
人
隠帝乾祐元年進士二十三人諸科一百七十九人
二年進士十九人諸科八十人
三年進士十七人諸科八十四人
周高祖廣順元年進士十三人諸科八十七人
二年進士十三人諸科六十六人
三年進士十人内落下二人諸科八十三人
世宗顯德元年進士二十人諸科一百二十二人
二年進士十六人諸科一百十六人
三年進士六人諸科二十九人
四年進士十人諸科三十五人
五年進士十五人内落下七人諸科七十二人
六年進士十人諸科五十人
按五代五十二年其間唯梁與晉各停貢舉者二年
說郛卷五十一上
說郛卷五十一下元陶宗儀撰
趨朝事類(闕名)
官品令
(闕)五階
諸州助教諸州文學通仕郎登仕郎將仕郎
選人七階
迪功郎修職郎從政郎從仕郎文林郎
儒仕郎承直郎
京官五階
承務郎承奉郎承事郎宣議郎宣教郎
陞朝官二十四階
通直郎奉議郎承議郎朝奉郎
朝散郎朝請郎朝奉大夫朝散大夫
朝請大夫奉直大夫朝議大夫中散大夫
中奉大夫中大夫太中大夫通議大夫
通奉大夫正議大夫正奉大夫宣奉大夫
光禄大夫金紫光禄大夫特進大夫
武弁出身
進義校尉進武校尉
小使臣八階
承信郎承節郎保義郎成忠郎忠翊郎
忠訓郎秉義郎從義郎
大使臣二階
修武郎訓武郎
副使八階是郎正使八階是大夫
武翼(郎夫大)武義武經武略武節武顯
武德武功
横行副使十二階是郎正使十二階是大夫
右武(郎夫大)拱衞親衞翊衛中衛中亮
左武中侍協忠履正宣正正侍
衛官
左右金吾衛上將軍(比節度使)大將軍(比武翼大夫)左右衛(以下隆一等比之驍騎)
驍衛武衛屯衛領軍衛監門衛千牛衛上將軍諸衛大
將軍將軍
勲一十二轉
上柱國柱國上護軍護軍上輕車都尉
輕車都尉上騎都尉騎都尉驍騎尉
飛騎尉雲騎尉武騎尉
以上騎尉以上兩府及武臣以上經恩加兩重文武
朝官加一重武騎尉以京官加一重朝官雖未至驍
騎尉經恩亦便加騎都尉
爵一十二等
王嗣王郡王國公郡公開國公
開國郡公開國縣公開國侯開國伯開國子
開國男
以上封爵王子兄弟封國親王之子承嫡為嗣王宗
室近親及特旨者封郡王見前任宰執食邑實封共
萬戶及承襲並封郡公其開國家隨食邑
食邑無定法
一萬戶八千戶七千戶六千戶五千戶
四千戶三千戶二千戶一千戶七百戶
五百戶四百戶三百戶二百戶一百戶
以上經恩宰執以上加千戶封四百戶餘降麻官七
百戶實三百戶文臣侍郎武臣觀察使五百戶實封
二百戶文臣少卿監武臣諸司副使宗室副率以上
三百五戶實一百戶雖有加例緣無定法實封一百
戶日計錢二十五文足二千戶封公一千戶封侯七
百戶封伯五百戶封子三百戶封男
内命婦品
一等
貴妃淑妃德妃賢妃貴儀貴容淑儀淑容
順儀順容婉儀婉容昭儀昭容昭媛修容
修媛修儀充儀充容充媛婕妤美人才人
侍御郡夫人郡夫人十字國夫人兩字國夫人
六字國夫人兩國四字夫人四字國夫人
兩國兩字夫人兩字國夫人國夫人
二等
尚字尚正尚官尚儀尚食尚服尚寢
司字司衣司賓司室司殿司圍典衣
典賓典字典寳典飾典製典圍典籍
典醖典珍典樂掌字掌衣掌記掌綵
掌樂掌圍掌籍掌醖紅霞帔
知尚書内省事仙韶使仙韶副使小殿直都知
小殿直押班
三等
紫霞帔尚書省都事大侍御
小殿直第一等長行仙韶都頭
四等
聽宣尚書省内事錄事小殿直第二等長行
仙都色長行
五等
殿直散直散手書省小侍御皇后閣祇候
小殿直第三等長行著緋著綠女童
内命婦封贈
貴妃淑妃德妃賢妃
正一品封贈三代十字八字六字
貴儀貴容淑儀淑容順儀順容婉儀
婉容
從一品封贈三代六字兩國四字
昭儀昭容昭媛修容修媛修儀充儀
充容充媛
正二品封贈三代四字兩字兩國
婕妤
正三品封贈二代四字兩國
美人
正四品封贈一代國
才人
正五品封贈一代郡
司字正七品
典字正八品
掌字正九品
紅霞帔紫霞帔聽宣聽直書直
以上不係入品
外命婦品
使相以上封國夫人執政節度使以上封郡夫人
尚書以上封淑人侍郎以上封碩人
太中大夫以下封令人中散大夫以下封恭人
朝奉大夫以下封宜人朝奉郎以下封安人
通直郎以下封孺人
封贈綾羅紙價錢
三公三少開府(七貫五百)東宫三師三少特進光禄大夫左
右金吾衛上將軍至觀察使(六貫)宣奉至通奉諸衛上將
軍(三貫五百)通議至中散諸衛大將軍(二貫六百)朝議至朝奉大
夫(二貫三百)朝請至承議郎諸率府(一貫八百)奉議通直諸率府
副率(一貫五百)宣教郎以下(一貫)母(七貫三百五十)妻(六貫四百五十)朝奉大
夫遥郡刺史以上妻(七貫二百五十)后妃才人以上同
宰相執政官(曾任同)若寳章閣直學士以上及駙馬都尉
管軍臣僚入内内侍至押班并將校化外蕃蠻官免納
雖已致仕准見任官例
封贈郡號
鉅鹿樂安夀春仙遊萬年萬載許昌
延安遂寧奉天靈寳天長天興保寧
興國永安乾祐昌國寧國
郡縣不在封贈之例
典禮須知
行在
諸稱行在者謂天子駐蹕之所在也古不聞之自秦漢
方有此稱本朝百司初稱隨駕某自真廟後皆稱行在
惟三省學士院臺諫内侍省之類不云行在蓋天子之
司常侍之謂也
三省
諸稱三省者謂門下中書尚書省中書擬定門下進畫
尚書奉行紹興十五年中書門下併而為一謂之制勑
院
省劄
尚書省施行事以由拳山所造紙每張三文與免戶役
准此字令寫大準此
駕頭
駕頭者祖宗即位時所乘也皇朝類苑謂之正衙法座
香木為之金飾四足墮其角其前小偃織藤冐之駕頭
至則宣贊喝引迎駕者起居也又沈存中筆談謂是中
貴官捧月樣杌子於馬上今係閣門宣贊舍人
狨毛坐褥
諸職事官諫議大夫寄禄官太中大夫以上及學士待
制或經恩賜者許乘節度使曾任執政官者准此
紹熙行禮記(周密)
紹熙二年辛亥十一月壬申光宗初祀圜丘先是貴妃
黃氏有寵慈懿李后妒之至是上宿齋宫乘間殺之以
暴卒聞上不勝駭異及行禮值大風雨黃壇燈燭盡滅
不成禮而罷上以為獲罪於天且憚夀皇譴怒憂懼不
寧遂得心疾歸臥青城殿夀皇知其事輕輿徑至幄殿
欲慰勉之直上寐戒左右使勿言既寤小黃門奏知夀
皇在此上矍然驚起下榻叩頭請罪夀皇再三開諭終
不懌自是喜怒不常不復視朝矣至三年二月疾稍平
請重華宫起居四年九月重陽節以疾不過宫宰執侍
從兩直百僚及諸生皆有疏乞過宫甲申上將朝重華
百官班立以俟上已出至御屏李后挽上回曰天色冷
官家且進一杯酒百僚侍衛皆失色時陳傅良為中書
舍人遂趨上引裾請毋再入隨上至御屏後李后叱之
曰這裡甚去處你秀才們要斫了驢頭傅良遂大慟于
殿下李后遣人問曰此是何禮傅良對曰子諫父不聽
則號泣隨之后益怒遂傳旨已降過宫指揮更不施行
于是臣僚士庶紛紛之議競起矣十月會慶節工部尚
書趙彦逾等上疏重華乞會慶聖節先期諭旨勿免過
宫夀皇御筆朕自秋涼以来思與皇帝相見所有卿等
奏劄已令進御前矣庚申詔過宫又不果出至戊寅上
始朝重華都人皆大喜先是丞相畱正以論姜特立待
罪范村凡一百四十日至此方召還五年正月夀皇始
不豫上以疾不能問安嘗藥臣僚劾内侍陳僚源楊舜
卿林億年以離間兩宫請罷逐及夀皇疾甚畱正請上
侍疾挽裾隨至福寧殿泣而出既而宰執以所請不從
乞出光宗傳旨令宰執盡出于是俱至浙江亭待罪知
閤韓侂胄奏請自往宣押入城于是宰執各還第國史
趙汝愚傳云孝宗令嗣秀王傳意令宰執入奏實復請
過宫許之至期過年有旨放仗當是時諸公引裾慟哭
朝士日相聚于道宫佛寺集議百司皂隸造謗譌傳學
舍草章爭相伏闕劉過字改之一書至有生靈塗炭社
稷丘墟之語且有詩云從教血染長安市一枕清風臥
釣磯擾擾紛紛無所不至大抵當時執政無承平諸公
識不能以上疾狀昭示天下鎮静浮言而朝紳學士率
多賣直釣名之人而乃使上蒙疑負謗日甚一日至六
月九日戊戌夀皇崩于重華殿本宫提舉關禮等詣宰
執第告上大漸丞相畱正樞密趙汝愚參政陳騤同知
余端禮請過宫俟至晩又不果出先是孝宗未服藥黃
裳等嘗請過宫以笏攔光宗云夀皇已服藥矣便請陛
下升輦已而無它至是亦以為妄不復信十三日夀皇
大殮車駕不至無與成服人情憂懼留正等遂奏請憲
聖代行祭奠之禮以安人心往反數四始得太皇聖旨
皇帝以疾聽就内中成服太皇太后代行祭奠之禮宰
相百官就重華宫成服正等遂遵行之然中外人情詾
詾以禍在旦夕近習富室競輦金帛蔵匿村落而朝士
中如項安世等遁去數人如李詳等搬家歸鄉者甚衆
侍從至欲相率出城于是留正等連疏乞立太子以重
國本二十四日晩御批云甚好次日宰執擬立太子指
揮進入御筆批依付學士院降詔是晩又御批云歴事
歲久念欲退閒留正見之懼以為初旨請立太子今乃
有退閒之語何耶會次日朝臨行於殿庭傷足正疑為
不祥先是正嘗從善軌革者問命有兔㐲草鷄自焚之
象及此謂所知曰上卯生吾酉生前語驗矣遂力請罷
免出城俟命工部尚書趙彦逾時為山陵按行使臨欲
渡江因别汝愚曰近事危急如此知院乃同姓之卿豈
容坐視當思捄之之策可也汝愚默然久之曰今有何
策事急持刀去朝天門叫幾聲自割殺耳彦逾曰與其
如此死不若如此死且如聞上有御筆八字果否汝愚
曰留丞相丁寧莫說今事急矣與尚書說亦不妨彦逾
曰既有此御筆何以不便立嘉王汝愚驚曰向嘗有立
儲之請尚恐上怒此事誰敢擔當且看慈福夀成兩宫
之意如何彦逾曰留丞相以足跌求去天付此一段事
業與知院豈可持疑禫祭在近便可舉行汝愚曰此是
大事恐未易倉卒亦須擇一好日遂取官歴檢視適是
日甲子吉彦逾曰帝王即位即是好日兼官歷又吉何
疑事不容緩宜亟行之亦順事也因勸與殿帥郭杲同
議汝愚遂遣范仲壬及詹體仁諭意杲皆不荅汝愚大
恐彦逾曰某嘗有德于杲遂馳告之曰近日外議詾詾
太尉知否杲曰然則奈何彦逾遂以内禪事語之曰某
與趙樞密第能謀之耳太尉為國虎臣此事全在太尉
杲猶未語彦逾曰太尉所慮者百口之家耳今某盡誠
以告太尉不荅豈太尉别有謀乎杲矍然而起曰敢不
效使令遂與區處發軍坐甲等事還報汝愚議遂定乃
謀可白事于慈福宫者始擬吳琚琚憲聖姪也琚辭或
云已白憲聖不許繼欲用吳環環亦辭于是令徐諠葉
適因閤門蔡必勝諭意於知閤門事韓侂胄侂胄母憲
聖女弟也其妻又憲聖女姪也最為親近侂胄慨然曰
某世受國恩託在肺腑願得效力于是往見慈福宫提
舉張宗尹曰事勢如此我輩死無日矣宗尹曰今當如
何遂告以内禪事且云須得太后主張方可宗尹遂許
為奏知次日未報侂胄懼遂親往慈福宫適值憲聖感
風不出侂冑益窘立殿廡垂涕重華宫提舉關禮適至
邀問之侂胄不敢言因指天為誓侂胄遂具述其事禮
曰即當奏知少俟可也禮入見垂涕憲聖問曰汝有何
苦曰小臣無事天下可憂耳憲聖蹙額不言禮曰聖人
讀萬卷書曾見有如此時節可保無虞否憲聖曰此豈
汝所知禮曰此事人人知之丞相已去所賴二三執政
旦夕亦且去矣中外將誰賴乎言與淚俱下憲聖驚曰
事將柰何禮曰今宰執政令韓侂胄在外欲奏内禪事
望聖人三思早定大計憲聖不語久之曰我前日略曾
見吳琚說来若事順須是做教好且許来早於梓宫垂
簾引執政面對禮遂傳旨侂胄侂胄乃復命于汝愚始
往報陳騤余端禮及郭杲并步帥閻仲關禮使其姻黨
閤門舍人傅昌朝密製黃袍先是嘉王數日謁告執政
諭宫僚彭龜年等曰禫祭重事王不可不入七月四日
甲子禫祭羣臣入王亦入執政率百僚詣大行前奏請
太皇頃之垂簾有旨令韓侂胄同執政奏事汝愚等再
拜詣簾前奏曰皇帝以疾至今未能執喪臣等累入劄
乞立皇子嘉王為皇太子以繫人心皇帝批出甚好繼
又批歴事歲久念欲退閒取太皇太后處分憲聖曰皇
帝既有御筆相公自當奉行汝愚等奏曰此事甚大須
降一指揮方可憲聖曰好汝愚遂袖出所擬指揮以進
曰皇帝以疾未能執喪曾有御筆直欲退閒皇子嘉王
可即皇帝位尊皇帝為太上皇帝皇后為太上皇后憲
聖覽訖曰甚好汝愚等再拜奏曰凡事全望太皇太后
主張憲聖首肯訖遂令都知楊舜卿提舉夀康宫以任
其責遂召至簾前面付之汝愚即几筵殿前宣布聖旨
及詔書訖關禮張宗尹扶掖太子入簾太皇面諭再三
太子固辭曰恐負不孝之罪俯㐲泣涕太皇命侂胄入
簾授以黃袍令扶嗣君往即皇帝位關禮張宗尹共掖
嗣君至素幄傳太皇聖旨令汝愚等勸請汝愚等奏曰
天子當以安社稷定國家為孝今中外人人憂亂萬一
變生置太上於何地尚得為孝乎衆扶上披黃袍上猶
却立衆扶上就座汝愚等率百僚再拜皇帝立受汝愚
等遂傳宣殿帥郭杲閻仲同韓侂胄一班起居内侍扶
導上詣太皇簾前行謝禮次詣梓宫前行禫祭禮禮畢
御史臺閤門集百官禁衞立班起居翌日侂胄侍上詣
光宗問起居光宗問是誰侂胄對曰嗣皇帝光宗瞪視
曰吾兒邪先是汝愚諭殿帥郭杲以三百軍至祥禧殿
門請御寳杲入索于職掌内侍羊駰劉慶祖私議曰今
外議詾詾如此萬一璽入其手或以它授豈不利害於
是封誌空函授杲二璫取璽從間道詣德夀宫納之憲
聖及汝愚開函奉璽之際憲聖方自内付璽與之(四朝聞見)
(錄云寧宗次日謁光宗慈懿方自臥内取璽與之按御璽重寶安得即位後方取兼璽玉各有職安得置之臥)
(内恐非事實)先是襄陽歸正人陳應祥等嘯聚亡命謀以七
月望日為夀皇發喪為亂前一夕登極赦至其徒告之
而散汝愚遂奏乞召還留正以輔初政而御史張叔椿
則劾以棄國之罪遂遷叔椿為吏部侍郎正乃復入拜
左相汝愚為右相汝愚曰同姓之卿不幸處君臣之變
敢言功乎辭不拜乃以特進為樞密使及孝宗將攅汝
愚見議欲卜山陵與正異議遂出正判建康府汝愚遂
拜右相先是汝愚許侂胄以事成日節鉞彦逾執政既
而推定策恩汝愚乃謂彦逾曰我輩宗臣不當言功僅
除郭杲節度使彦逾為端明殿學士出為四川制置知
成都府侂胄遷觀察使樞密都承旨(元係防禦使知閤門事至是遷一級)
于是二人憤曰此事皆吾二人之力汝愚不過蒙成耳
今既自據相位以專其功乃置我輩度外邪于是始有
逐汝愚之謀矣汝愚覺之以朱熹有重名遂自長沙召
入為待制侍經筵及收召李祥楊簡吕祖儉等道學諸
君子以自壮然宫中及一時之議皆歸功于侂胄自是
出入宫掖居中用事且嗾伶人刻木為熹等像峩冠大
袖講說性理為戲于禁中熹與龜年等屢白汝愚曰侂
胄怨望殊甚宜以厚賞酬其勞處以大藩出之于外勿
使預政以防後患汝愚不納曰彼嘗自言不受官職何
慮之有既而熹進對面陳侂胄之姦繼而正言黃度欲
論之而謀泄以内批斥去熹又因進講極論之聲色頗
厲上怒遂批出除熹宫觀汝愚謀請見乃以内批袖還
上繼而求去皆不許于是彭龜年奏陛下逐朱熹太暴
且言侂胄竊弄威權為中外所附必為大患寧宗欲兩
罷之汝愚欲兩留之既而龜年與郡侂胄勢由是益張
會彦逾帥蜀陛辭日盡疏當時道學諸賢姓名指為
汝愚之黨而寧宗亦疑之矣知閤劉㢸謂侂胄曰趙丞
相欲專此大功日引虛名之士以植黨君豈但不得節
鉞將恐不免瘴海之禍侂胄恐甚會汝愚欲除劉光祖
為御史侂胄知其欲擊已而上方令近臣上御史于是
以御筆除大理簿劉德秀為御史楊大灋爲殿院又罷
吳獵以劉三傑代之于是言路皆韓黨矣先是汝愚嘗
云夢孝宗授以湯鼎背負白龍陞天又沈有開嘗在汝
愚坐曰外間傳嘉王出判福州許國公判明州三軍士
庶已推戴相公矣又徐誼語人曰但得趙家一塊肉足
矣蓋指魏王之子徐國公柄也樓鑰行辭免批荅有親
為伯父固非同姓之卿之語太學上書乞尊汝愚為伯
父成周子言郎君不令何澹謂寧宗非光宗子其說非
一端于是右正言李沐首疏其事劾汝愚以同姓居相
位非祖宗典故方太上聖體不康之時欲行周公故事
倚虛聲植私黨以定策自居專功自恣等事遂罷汝愚
相出知福州既而臺臣言合罷郡與祠有祭酒李祥博
士楊簡府丞呂祖儉等有疏太學生周端朝等六人共
一書訴汝愚有大功不當去位皆被黜謫未幾何澹吳
紘疏汝愚唱引偽徒謀為不軌乘龍授鼎假夢為符言
且與徐誼輩造謀欲衛送太上過越為紹熙皇帝等事
遂責汝愚永州安置至衡州而卒朱熹為之註離騷以
寄意焉敖陶孫題詩于闕門有一死固知公所欠孤忠
賴有史長存之句其後葉翥汪義端交論偽學而劉三
傑以偽黨為逆黨凡得罪者五十九人省部籍記姓名
降詔禁偽學而直省吏蔡璉告汝愚定策時異謀賓客
所言凡七十紙欲逮彭龜年曾三聘徐誼沈有開下大
理獄賴范仲藝等力解之乃已既而侂胄遷太傅封平
原郡王自此十年專政肇開兵端身殞國危在侂胄固
不足責而當時諸君子處之亦失其道有以致之也
上夀拜舞記(陳隨𨼆)
紫宸殿上夀三十三拜三舞蹈初面西立閤門進班齊
牌上升座鳴鞭禁衞起居移班北面躬身聽贊兩拜起
直身搢笏三舞蹈跪左膝三叩頭出笏就一拜又兩拜
躬身竢班首奏聖躬萬福再聽贊拜兩拜移班如初殿
中監升殿詣酒尊所教坊起居殿侍進御茶床又北面
躬身聽贊拜兩拜直身立上公升殿注酒詣御座前躬
進俛㐲致詞竝躬身竢上公降階復位聽贊拜兩拜起
躬身竢樞密宣荅聽贊拜兩拜移班如初上公升殿立
御座東樂作上飲畢上公受盞降階復位北面躬身聽
贊拜兩拜舞蹈如初不該赴座官先退赴座官躬身聽
樞密詣折檻東宣答訖聽贊拜兩拜升階立席後竢進
酒樂作上飲畢舍人贊各賜酒躬身聽贊拜兩拜起贊
各就坐立如故復贊乃坐酒行先上公次百官搢笏執
盞立席後躬身飲訖聽贊拜兩拜復坐食至搢笏執碟
出笏再進酒如上禮三行舍人曰可起立席後竢上公
御座前俛伏跪奏復位降階北面聽贊拜兩拜舞蹈如
初鳴鞭捲班凡正旦朝賀一十九拜三舞蹈初面西立
上升座閤門起居班首以下躬身北面竢舍人宣名訖
聽贊拜兩拜舞蹈如前禮躬身竢班首奏聖躬萬福聽
贊拜兩拜起直身立竢樞密升殿班首出班俛伏致詞
並躬身竢班首復位聽贊拜兩拜舞蹈如初起躬身竢
樞密承旨詣折檻東稱有制兩拜起躬身竢樞密宣答
訖聽贊拜兩拜舞蹈如初凡冬至朝賀一十三拜一舞
蹈初百官面西立儀仗以下起居知閤次之次讀奏自
舍人宣班首以下起居稱賀北面躬身聽贊拜兩拜起
舞蹈如初起躬身竢班首奏聖躬萬福聽贊拜兩拜起
直身立竢樞密升殿班首致詞宣答如正旦禮凡朔望
起居九拜一舞蹈初讀奏目知閤御帶行門以下常起
居殿中侍御史大起居七拜百官躬身聽舍人宣班首
名北面聽贊拜兩拜舞蹈如初不候贊兩拜班首不離
位奏聖躬萬福躬身聽贊拜兩拜起躬身聽贊各祇候
捲班凡上殿輪對初面西立舍人引北面躬身聽贊拜
聲絶兩拜起躬身聽贊祗候直身立引稍前兩步再躬
身聽贊拜兩拜起躬身聽贊祗候面西立竢三省奏事
退引升殿立東南角舍人前奏銜位姓名上殿因依引
赴御座左側身立搢笏當殿未出笏又手及横執劄子
為失儀如有宣諭即口奏云臣官不該殿上拜容臣奏
事畢下殿謝恩奏事畢依舊路下殿北面不候贊兩拜
隨班凡謝恩初面西立舍人奏姓名引北面贊拜兩拜
出殿致詞歸位贊兩拜舞蹈聽贊祗候退凡朝辭面西
立舍人奏姓名引北面贊兩拜不出班奏聖躬萬福又
贊兩拜出班致詞復位又贊兩拜贊好去如有賜物宣
有勑即搢笏舞蹈三拜凡賜茶引北面躬身奏聖躬萬
福贊兩拜贊就坐升殿立席後再贊乃坐茶至搢笏出
笏降階贊兩拜贊祗候退
封禪儀記(馬第伯)
車駕正月二十八日發雒陽宫二月九日到魯遣守謁
者郭堅伯將徒五百人治泰山道十日魯遣宗室諸劉
及孔氏瑕丘丁氏上夀受賜皆詣孔氏宅賜酒肉十日
發十二日宿奉高是日遣虎賁中郎將先上山三案行還
益治道徒千人十五日始齋國家居太守府舍諸王居
府中諸侯在縣庭中齋諸卿校尉將軍大人黃門郎百
官及宋公衛公褒城侯東方諸侯雒中小侯齋城外汶
水上太尉太常齋山虞馬第伯自云某等七十人先之
山虞觀祭山壇及故眀堂宫郎官等郊肆處入其幕府
觀治石石二枚狀博平圓九尺此壇上石也其一石武
帝時石也時用五車不能上也因置山下為屋號五車
石四維距石長丈二廣三尺厚尺半所四枚檢石長三
尺廣六寸狀如封篋長檢十枚一紀號石高丈二尺廣
三尺厚尺二寸名曰立石一枚刻文字紀功德是朝上
山騎行往往道峻峭不騎步牽馬乍步乍騎且山半至
中觀留馬去平地二十里南向極望無不覩仰望天闕
如從谷底仰觀抗峯其為高也如視浮雲其峻也石壁
窅窱如無道徑通望其人端如行朽兀或爲白石或雪
久之白者移過樹乃知是人也殊不可上四布僵卧石
上有頃復蘇亦頼齎酒脯處處有泉水目輒為之眀復
勉強相將行到天關自以已至也問道中人言尚十餘
里其道旁山脇大者廣八九尺狹者五六尺仰視巖石
松樹鬱鬱蒼蒼若在雲中俛視谿谷碌碌不可見丈石
遂至天門之下仰視天門窔遼如從穴中視天直上七
里賴其羊腸逶迤名曰環道往往有絙索可得而登也
兩從者扶挾前人相牽後人見前人履底前人見後人
頂如畫重累人矣所謂磨胸&KR1053;石捫天之難也初上北
道行十餘步一休稍疲咽脣焦五六步一休蹀蹀據頓
地不避濕暗前有燥地目視而兩脚不隨早食上晡後
到天門郭使者得銅物銅物形狀如鐘又方柄有孔莫
能識也疑封禪具也得之者汝南召陵人姓楊名通東
上一里餘得木甲木甲者武帝時神也東北百餘步得
封所始皇立石及闕在南方漢武在其北二十餘步得
北垂圓臺高九丈方圓三丈所有兩陛人不得從上從
東陛上臺上有壇方一丈二尺所上有方石四維有距
在四面有闕鄕壇再拜謁人多置錢物壇上亦不掃除
國家上見之則詔書所謂酢梨酸棗狼籍散錢處數百
幣帛具道是武帝封禪至泰山下來及上百官為上跪
拜置梨棗錢於道以求福即此也東山名曰日觀者鷄
一鳴時見日始欲出長三丈所秦觀者望見長安吳觀
者望見會稽周觀者望見齊西北有石室壇以南有玉
盤中有玉龜山南脇神泉飲之極清美利人日入下厺
行數環日暮時頗雨不見其道一人居前則先知蹈有
人乃舉足隨之比至天門下夜人定矣
眀禋儀注(王儀)
景靈宫聖祖一位(素饌)
十拜(四次跪俛伏興)不設小次中後殿差官分詣
第一上
參神兩拜盥帨跪奠鎮圭俛伏興
跪奠玉幣兩拜俛伏興
第二上
再盥帨洗拭爵跪三進酒俛伏興
兩拜
第三上
亞終獻畢詣飲福位兩拜跪三祭酒
進摶黍啐酒飲福位俛伏興兩拜
送真望燎奏禮畢
太廟一十三室(牲牢禮饌)
五十八拜(四十跪俛伏興)奏請還小次大禮使以下一
面望燎
第一上
參神兩拜盥帨洗拭瓚各入室
跪祼鬯出戶外兩拜
第二上
再盥帨洗拭爵各入室跪奠鎮圭
俛伏興跪奠幣三祭酒俛伏興
出戶外讀冊訖兩拜還小次
第三上
亞終獻畢出小次詣飲福位兩拜
跪三祭酒啐酒受俎俛伏興
受摶黍兩拜送神奉神主入祏室
奏禮畢
眀堂殿正配四位
昊天上帝皇地祗太祖太宗(各牲牢禮饌)
二十二拜(一十三跪俛伏興)
第一上
參神兩拜盥帨各詣前位跪奠鎮圭
俛伏興跪奠玉幣俛伏興兩拜
第二上
再盥帨洗拭爵各詣前位跪三祭酒
俛伏興讀冊訖兩拜請還小次(依例不還)
第三上
亞終獻畢詣飲福位兩拜跪三祭酒
啐酒受俎受摶黍俛伏興兩拜
送神望燎奏禮畢
梁雜儀注(段成式)
梁正且使北使乘車至闕下入端門其門上層題曰朱
明觀次曰應門門下有一大畫鼓次曰太陽門左有高
樓懸一大鐘門右有朝堂門闢左右亦有二大畫鼓北
使入門擊鐘磬至馬道北懸鐘内道西北立引其宣城
王等數人後入擊磬道東北面立其鐘懸外東西廂皆
有陛臣馬道南近道東有茹崑崙客道西近道有高句
麗百濟客及其升殿之官三千許人位定梁主從東堂
中出云齋在外宿故不由上閤来擊鐘鼓乘輿警蹕侍
從升東階南面幄内坐幄是綠油天皂裙甚高用繩係
著四柱憑黑漆曲几坐定梁諸臣從西門入著具服博
山遠遊冠纓末以翠羽真珠為飾雙雙佩帶劍黑舄初
入二人在前導引次二人並行次一人擎牙箱班劎箱
别二十人具省服從者百餘人至宣城王前數步北面
有重席為位再拜便次出引王公登獻玉梁主不為興
魏使李同軌陸操聘梁入樂遊苑西門内青油幕下梁
主備三仗乘輿從南門入操等東面再拜梁主北入林
光殿未幾引臺使入梁主坐皂帳南面諸賓及羣官俱
坐定遣書舍人殷靈宣旨慰勞具有辭荅其中庭設鐘
懸及百戲殿上流杯池中行酒具進梁主者題曰御杯
自餘各題官姓之杯至前者即飲又圖象舊事令隨流
而轉始至訖於坐罷首尾不絶也
婚雜儀注(段成式)
北朝婚禮青布幔為屋在門内外謂之青廬於此交拜
迎婦夫家領百餘人或十數人隨其奢儉挟車俱呼新
婦子催出来至新婦登車乃止壻拜閤日婦家親賓婦
女畢集各以杖打壻為戲樂至有大委頓者律有甲娶
乙丙其戲甲旁有櫃比之為獄舉置櫃中覆之甲因氣
絶論當鬼薪
近代婚禮當迎婦以粟三升填臼席一枚以覆井枲三
斤以塞窗箭三隻置戶上婦上車聓騎而環車三匝女
嫁之明日其家作黍臛女將上車以蔽膝覆面婦入門
舅姑以下悉從便門出更從門入言當躪新婦迹又婦
入門先拜猪樴及竈娶婦夫婦併拜或共結鏡鈕
又娶婦之家弄新婦臘月娶婦不見姑
婚禮納綵有合歡嘉禾阿膠九子蒲
朱葦綿絮長命縷雙石乾漆
九事皆有詞膠漆取其固綿絮取其調柔蒲葦為其可
屈可伸也嘉禾分福也雙石義在兩固也
北朝婦人以冬至日進履韈及鞾正月進箕帚長生花立
春進春書以青繒為&KR0008;刻龍像銜之或為蝦蟇五月進
五時圖五時花施帳之上是日又進長命縷宛轉繩皆
結為人像帶之夏至日進扇及粉脂囊皆有詞
朝會儀記(蔡質)
正月旦天子幸德陽殿臨軒公卿將大夫百官各陪朝
賀蠻貊胡羌朝貢畢見屬郡計吏皆陛覲庭燎宗室諸
劉雜會萬人以上立西面位定公納薦太官賜酒食西
入東出既定上夀計吏中庭北面立太官上食賜羣臣
酒食貢事御史四人執法殿下虎賁羽林弧弓撮矢陛
戟右左戎頭偪脛陪前向後左右中郎將住東西羽林
虎賁將住東北五官將住中央悉坐就賜作九賓徹樂
舍利從西方来戲於庭極乃畢入殿前激水化為比目
魚跳躍𠻳水作霧鄣日畢化成黃龍長八丈出水游戲
于庭炫燿日光以兩大絲繩繫兩柱中頭間相去數丈
兩倡女對舞行於繩上對面道逢切肩不傾又蹋肩出
身蔵形於斗中鐘磬並作樂畢作魚龍曼延小黃門吹
三通謁者引公卿羣臣以次拜微行出罷卑官在前尊
官在後德陽殿周旋容萬人階高二丈皆丈石作壇激
沼水於殿下畫屋朱梁玉階金柱刻鏤作宫掖之好厠
以青翡翠一柱三帶韜以赤緹天子正旦節會朝百官
于此自到偃師去宫四十三里望朱雀五闕德陽其上
鬱嵂與天連雒陽宫闕傳云德陽宫殿南北行七丈東
西行三十七丈四尺
稽古定制(闕名)
唐制
一凡王公以下屋舍不得施重拱藻井三品以上堂舍
不得過五間九架厦兩頭門屋不得過三間五架五品
以上堂舍不得過五間七架厦兩頭門屋不得過三間
兩架仍通作烏頭六品七品以下堂舍不得過三間五
架門屋不得過一間兩架非常參官不得造抽心舍及
施懸魚瓦獸乳梁裝施其祖父舍宅門廕子孫雖廕盡
聽依舊居住其王公以下及庶人第宅皆不得造樓閣
臨人家庶人所造房舍不得過三間四架不得輒施裝
飾
宋制
一凡公宇棟施瓦獸門設梐枑諸州正衙門及城門並
施鴟尾不得施拒鵲六品以上宅舍許作烏頭門父祖
宅舍有者子孫許仍之凡民庶家不得施重拱藻井及
五色文采為飾仍不得四鋪飛簷庶人屋舍許五架門
一間兩厦而已
說郛卷五十一下
