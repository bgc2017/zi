說郛卷九十八元陶宗儀撰
香譜(洪芻)
香之品
龍腦香
酉陽雜俎云出波律國樹高八九大可六七尺圍葉圓背白有
肥瘦形似松脂作杉木氣乾脂謂之龍腦香清脂謂之波律膏
子似豆蔲皮有甲錯海藥本草云味苦辛微温無毒主内外障
眼三蟲療五痔眀目鎮心祕精又有蒼龍腦主風疹䵟
再入膏煎良不可點眼眀淨如雪花者善久經風日如麥
麩者不佳合黑豆糯米相思子貯之不耗又有生熟之異
稱生龍腦即上之所載是也其絶妙者曰梅花龍腦有經
火飛結成塊者謂之熟龍腦氣味差薄盖易他物故也
麝香
唐本草云生中臺川谷及雍州益州皆有之陶隱居云
形似麞常食柏葉及噉蛇或于五月得者往往有蛇皮
骨主辟邪殺鬼精中惡風毒療傷多以一子眞香分糅
作三四子刮取血膜雜以餘物大都亦有精麄破皮毛
共在裹中者爲勝或有夏食蛇蟲多至寒香滿入春患
急痛自以脚剔出人有得之者此香絶勝𢃄麝非但香
辟惡以香眞者一子着腦間枕之辟惡夢及尸疰鬼氣
今或傳有冰麝臍其香尤美
沈水香
唐本草注云出天竺單于二國與青桂雞骨馢香同是
一樹葉似橘經冬不彫夏生花白而圓細秋結實如㯽
榔色紫似葚而味辛療風水毒腫去惡氣樹皮青色木
似櫸柳重實黑色沉水者是今復有生黃而沉水者謂
之蠟沉又不沉者謂之生結
白檀香
陳藏器云本草拾遺曰樹如檀出海南主心腹痛霍亂
中惡鬼氣殺蟲又唐本草云味鹽微寒主惡風毒出崑
崙盤盤之國主消風積水腫又有紫眞檀人磨之以塗
風腫雖不生于中華而人間遍有之
蘇合香
神農本草云生中臺川谷陶隱居云俗傳是師子糞外
國說不爾今皆從西域來眞者難别紫赤色如紫檀堅
實極芬香重如石燒之灰白者佳主辟邪瘧癎疰去三
蟲
安息香
本草云出西戎似柏脂黃黑色爲塊新者亦柔軟味辛
苦無毒主心腹惡氣鬼疰酉陽雜爼曰安息香出波
斯國其樹呼爲辟邪樹長三丈許皮色黃黑葉有四角
經冬不彫二月有花黃色心微碧不結實刻皮出膠如
飴名安息香
鬱金香
魏略云生大秦國二三月花如紅藍四五月採之其香
十二葉爲百草之英本草拾遺曰味苦無毒主蟲毒
鬼疰鵶鶻等臭除心腹間惡氣鬼疰入諸香用說文曰
鬱金芳草煑以釀鬯以降神也
雞舌香
唐本草云生崑崙及交愛以南樹有雌雄皮本並似栗
其花如梅結實似棗核者雌樹也不入香用無子者雄
樹也採花釀以成香微溫主心痛惡瘡療風毒去惡氣
董陸香
廣志云生南海又僻方注曰卽羅香也海藥本草云
味平溫無毒主清人神其香樹一名馬尾香是樹皮鱗
甲採之復生又唐本草注云出天竺國及邯祁似楓松
脂黃白色天竺者多白邯祁者夾綠色香不甚烈微溫
主伏尸惡氣療風水腫毒惡瘡
詹糖香
本草云出晉安岑州及交廣以南樹似橘煎枝葉爲之
似糖而黑多以其皮及蠧糞雜之不得淳正者惟軟乃
佳
丁香
山海經曰生東海及崑崙國二三月花開七月方結實
開寳本草注云生廣州樹高丈餘凌冬不凋葉似櫟
而花圓細色黃子如丁長四五分紫色中有麄大長寸
許者俗呼爲母丁香擊之則順理而折味辛主風毒諸
腫能發諸香及止乾霍亂嘔吐騐
波律香
本草拾遺曰出波律國與龍腦同樹之清脂也除惡氣
殺蟲疰見龍腦香卽波律膏也
乳香
廣志云卽南海波斯國松樹脂有紫赤櫻桃者名乳香
盖薰陸之類也仙方多用辟邪其性溫療耳聾中風口
噤婦人血風能發酒治風冷止大腸洩僻療諸瘡癤令
内消今以通眀者爲勝目曰的乳其次曰揀香又次曰
瓶香然多夾雜成大塊如瀝青之狀又其細者謂之香
纏
青桂香
本草拾遺曰卽沉香同樹細枝緊實未爛者
鷄骨香
本草拾遺記曰亦馢香中形似鷄骨者
木香
本草云一名蜜香從外國舶上來葉似薯蕷而根大花
紫色功效極多味辛溫而無毒主辟溫療氣劣氣不足
消毒殺蟲毒今以如雞骨堅實齧之拈齒者爲上復有
馬兜苓根謂之青木香非此之謂也或云有二種亦恐
非耳一謂之雲南根
降眞香
南州記曰生南海諸山又云生大秦國海藥本草曰
味溫平無毒主天行時氣宅舍怪異並焼之有騐仙傳
云燒之感引鶴降醮星辰燒此香甚爲第一小兒帶之
能辟邪氣其香如蘇方木然之初不甚香得諸香和之
則特美
艾蒳香
廣志云出西國似細艾又云松樹皮綠衣亦名艾蒳可
以合諸香燒之能聚其煙青白不散本草拾遺曰味
溫無毒主惡氣殺蛀蟲主腹冷洩痢
甘松香
本草拾遺曰味溫無毒主鬼氣卒心腹痛脹滿浴人身
令香叢生葉細廣志云甘松香生涼州
零陵香
南越志云一名燕草又名薰草生零陵山谷葉如羅勒
山海經曰薰草似麻葉方莖氣如蘼蕪可以止癘卽零
陵香味苦無毒主惡氣注心腹痛下氣令體香和諸香
或作湯丸用得酒良
茅香花
唐本草云生劍南諸州其莖葉黑褐色花白非白茅也
味苦溫無毒主中惡溫胃止嘔吐葉苖可煑湯浴辟邪
氣令人香
馢香
本草拾遺曰亦沉香同樹以其肌理有黑脉者謂之也
黃熟香亦馢香之類也但輕虛枯朽不堪者今和香
中皆用之
水盤香
類黃熟而殊大多雕刻爲香山佛像並出舶上
白眼香
亦黃熟之别名也其色差白不入藥品和香或用之
葉子香
卽馢香之薄者其香尤勝於馢又謂之龍鱗香
雀頭香
本草云即香附子也所在有之葉莖都似三稜根若附
子周匝多毛交州者最勝大如棗核近道者如杏仁許
荆襄人謂之莎草根大下氣除胸腹中熱合和香用之
尤佳
芸香
倉頡解詰曰芸蒿似邪蒿可食魚豢典略云芸香辟紙
魚蠧故藏書臺稱芸臺
蘭香
川本草云味辛平無毒主利水道殺蟲毒辟不祥一名
水香生大吳池澤葉似蘭尖長有岐花紅白色而香煑
水浴以治風
芳香
本草云即白芷也一名茞又名䖀又曰萖又曰符離又
名澤芬生下濕地河東川谷尤佳近道亦有道家以此
香浴去尸蟲
蘹香
本草云即杜衡也葉似葵形如馬蹄俗呼爲馬蹄香藥
中少用惟道家服令人身香
蕙香
廣志云蕙草綠葉紫花魏武帝以爲香燒之
白膠香
唐本草注云樹高大木理細莖葉三角商洛間多有五
月斫爲坎十一月收脂開寳本草云味辛苦無毒主
癮疹風痒浮腫即楓香脂
都梁香
荆州記曰都梁縣有山山上有水其中生蘭草因名都
梁香形如霍香古詩曰博山鑪中百和香鬱金蘇合
及都梁廣志云都梁出淮南亦名煎澤草也
甲香
唐本草云蠡類生雲南者大如掌青黃色長四五寸取
黶燒灰用之南人亦煑其肉噉今合香多用謂能發香
復來香煙須酒蜜煑製方可用法見下
白茅香
本草拾遺記曰味甘平無毒主惡氣令人身香煑汁服
之主腹内冷痛生安南如茅根道家用煑湯沐浴
必栗香
内典云一名化木香似老椿海藥本草曰味辛溫無
毒主鬼疰心氣斷一切惡氣葉落水中魚暴死木可爲
書軸辟白魚不損書
兜婁香
異物志云出海邊國如都梁香本草曰性微溫療霍
亂心痛主風水毒腫惡氣止吐逆亦合香用莖葉似水
蘇
藒車香
本草拾遺曰味辛溫主鬼氣去臭及蟲魚蛀物生彭城
高數尺白花爾雅曰藒車䒗輿注曰香草也
兜納香
廣志曰生剽國魏略曰出大秦國本草拾遺曰味
溫甘無毒去惡氣溫中除冷
耕香
南方草木狀曰耕香莖生細葉本草拾遺曰味辛溫
無毒主臭鬼氣調中生烏滸國
木密香
内典云狀若槐樹異物志云其葉如椿交州記云
樹似沉香本草拾遺曰味甘溫無毒主辟惡去邪鬼
疰生南海諸山中(種五六年便有香也)
迷迭香
廣志云出西域魏文帝有賦亦嘗用本草拾遺曰味
辛溫無毒主惡氣令人衣香燒之去邪
香之異
都夷香
洞冥記香如棗核食一顆歴月不饑或投水中俄滿大
盂也
荃蕪香
王子年拾遺記燕昭王時廣延國獻二舞人王以荃蕪香
屑鋪地四五寸使舞人立其上彌日無跡香出波弋國
浸地則土石皆香着朽木腐草莫不茂蔚以薰枯骨則
肌肉皆生又出獨異志
辟寒香
辟寒香瑞麟香金鳳香皆異國所獻杜陽編云自兩漢
至皇唐皇后公主乘七寳輦四面綴五色玉香囊囊中
貯上四香每一出遊則芬馥滿路
月支香
瑞應圖大漢二年月支國貢神香武帝取看之狀若燕
卵凡三枚大似棗帝不燒付外庫後長安中大疫宫人
得疾衆使者請燒一枚以辟疫氣帝然之宫中病者差
長安百里内聞其香積九月不歇
振靈香
十洲記聚窟州有大樹如楓而葉香聞數百里名曰返
魂樹根于玉釡中煑汁如飴名曰驚精香又曰振靈香
又曰返生香又曰馬精香又名却死香一種五名靈物
也香聞數百里死屍在地聞即活
千畆香
述異記曰南郡有千畆香林名香往往出其中
十里香
述異記曰千年松香聞于十里
䭱齊香
酉陽雜爼曰出波斯國拂林呼爲頂㪍梨咃長一丈餘
圍一尺許皮色青薄而極光淨葉似阿魏每三葉生于
條端無花結實西域人常八月伐之至冬更抽新條極
滋茂若不剪除反枯死七月斷其枝有黃汁其狀如蜜
微有香氣入藥療百病
龜甲香
述異記曰即桂香之善者
兜末香
本草拾遺曰燒去惡氣除病疫漢武帝故事曰西王
母降上燒是香兜渠國所獻如大豆塗宮門香聞百里
關中大疫死者相枕燒此香疫則止内傳云死者皆
起此則靈香非中國所致
沈光香
洞冥記塗魂國貢門中燒之有光而堅實難碎太醫以
鐡杵舂如粉而燒之
沈榆香
封禪記黃帝列珪玉于蘭蒲蓆上然沉榆香舂雜寳為
屑以沉榆和之若泥以分尊卑華戎之位
茵墀香
拾遺記靈帝初平三年西域獻煑湯辟癘宫人以沐頭
石葉香
拾遺記曰此石重疊狀如雲母其氣辟癘魏文帝時腹
題國獻
鳳腦香
杜陽編穆宗嘗于藏眞島前焚之以崇禮敬
紫述香
述異記一名紅藍香又名金香又名麝香草香出蒼梧
桂林二郡界
威香
孫氏瑞應圖曰瑞草曰一名威蕤王者禮備則生于殿
前又云王者愛人命則生
百濯香
拾遺記孫亮寵姬四人合四氣香皆殊方異國所獻凡
經踐躡安息之處香氣在衣彌年不歇因香名百濯復
目其室曰思香媚寢
龍文香
杜陽編武帝時所獻忘其國名
千步香
述異記南海出千步香佩之香聞于千步草也今海隅
有千步草是其種也葉似杜若而紅碧相雜貢籍曰南
郡貢千步香
薰肌香
洞冥記用薰人肌骨至老不病
蘅蕪香
拾遺記漢武帝夢李夫人授蘅蕪之香帝夢中驚起香
氣猶著衣枕歴月不歇
九和香
三洞珠囊曰天人玉女擣羅天香按擎玉爐燒九和之
香
九眞雄麝香
西京雜記趙昭儀上姊飛鷰三十五物有青水香沉水
香九眞雄麝香
罽賓國香
盧氏雜說楊牧嘗召崔安石食盤前置香一爐煙出如
樓臺之狀崔别聞一香非似爐煙崔思之楊顧左右取
白角楪子盛一漆毬子呈崔曰此罽賓國香所聞即此
香也
拘物頭花香
唐太宗實錄曰罽賓國進拘物頭花香香聞數里
昇霄靈香
杜陽編同昌公主薨上哀痛常令賜紫尼及女道冠焚
昇霄靈之香擊歸天紫金之磬以導靈昇
祗精香
洞冥記出塗魂國燒此香魑魅精祗皆畏避
飛氣香
三洞珠囊隱訣云眞檀之香夜泉玄脂朱陵飛之香返
生之香皆眞人所燒之香也
金磾香
洞冥記金日磾旣入侍欲衣服香潔變&KR0008;羝之氣自合
此香帝果悦之日磾嘗以自薰宮人入見者以增其媚
五香
三洞珠囊曰五香一株五根一莖五枝一枝五葉一葉
間五節五五相對故先賢名之五香之木燒之十日上
徹九星之天即青木香也
千和香
三洞珠囊峨嵋山孫眞人然千和之香
兜婁婆香
楞嚴經壇前别安一小爐以此香煎取香水沐浴其炭
然令猛熾
多伽羅香
釋氏會要曰多伽羅香此云根香多摩羅跋香此云藿
香旃檀釋云與樂即白檀也能治熱病赤檀能治風腫
大象藏香
釋氏會要曰因龍鬭而生若燒其一丸興大光明細雲
覆上味如甘露七晝夜降其甘雨
牛頭㫋檀香
革嚴經云從離垢出若以塗身火不能燒
羯布羅香
西域記云其樹松身異葉花果亦别初採旣濕尚未有
香木乾之後循理而析之其中有香木乾之後色如冰
雪亦曰龍腦香
薝蔔花香
法華經云須曼那華香闍提華香末利花香羅羅華香
青赤白蓮華香華樹香果樹香㫋檀香沉水香多摩羅
跋香多伽羅香象香馬香男香女香拘鞞陁羅樹香曼
陁羅花香殊沙華香
香之事
述香
說文曰芳也篆從黍從甘隸省作香春秋傳曰黍稷馨
香凡香之屬皆從香香之遠聞曰馨香之美者曰&KR0008;(音使)
香之氣曰馦(火兼反)曰馣(音淹)曰馧(于雲反)曰馥(扶福反)曰&KR0008;(音愛)
曰&KR3509;(方滅反)曰馪(音繽)曰馢(音牋)曰馛(步末反)曰䭱(匹結反)曰馝(滿結)
(反)曰馞(音悖)曰馠(火含反)曰馩(音焚)曰馚(上同)曰&KR0008;(奴昆反)曰&KR0008;(音彭)
(&KR0008;&KR0008;大香)曰馟(他胡反)曰䭲(音倚)曰馜(音你)曰䭯(普没反)曰&KR0008;(滿結反)曰
&KR0008;(普滅反)曰&KR0008;(烏孔反)曰&KR0008;(音瓢)
至治馨香
尚書曰至治馨香感于神明
有飶其香
毛詩曰有飶其香邦家之光
其香始升
毛詩其香始升上帝居歆
昭其馨香
國語其德足以昭其馨香
國香
左傳蘭有國香
久而聞其香
國語入芝蘭之室久而不聞其香
香尉
述異記漢雍仲子進南海香物拜涪陽尉人謂之香尉
香市
述異記曰南方有香市乃商人交易香處
薰爐
應劭漢官儀曰尚書郎入直臺中給女侍史二人皆選
端正指使從直女侍史執香爐燒薰以從入臺中給使
護衣
懷香
漢宫典職曰尚書郎懷香握蘭趨走丹墀
香戶
述異記曰南海郡有採香戶
香洲
述異記曰諸崖郡洲中出諸異香往往有不知名者
披香殿
漢宫閣名長安有合歡殿披香殿
採香徑
郡國志吳王闔閭起響屧廊採香徑
㗖香
杜陽編元載寵姬薛瑶英母趙娟幼以香㗖英故肌肉
悉香
愛香
襄陽記劉季和性愛香常如厠還輙過香爐上主簿張
坦曰人名公作俗人不虚也季和曰荀令君至人家坐
席三日香爲我如何坦曰醜婦效顰見者必走公欲遁
走耶季和大笑
含香
應劭漢官儀曰侍中刁存年老口臭上出鷄舌香含之
竒香
晉書韓壽字德眞為賈充司空掾充女窺見壽而悦焉
因婢通殷勤壽踰垣而至時西域有貢竒香一著人經
月不歇帝以賜充其女密盜以遺壽後充與壽宴聞其
芬馥意知女與壽通遂祕之以女妻壽
香囊
謝玄常佩紫羅香囊謝安患之而不欲傷其意因戲賭
取焚之玄遂止又古詩云香囊懸肘後
沈香牀
異苑沙門支法有八尺沉香牀
金爐
魏武上雜物䟽曰御物三十種有純金香爐一枚
博山香爐
東宫故事曰皇太子初拜有銅博山香爐西京雜記
丁緩又作九層博山香爐
被中香爐
西京雜記被中香爐本出房風其法後絶長安巧工丁
緩始更之機環運轉四周而爐體常平可置之於被褥
故以爲名
沈香火山
杜陽編隋煬帝每除夜殿前設火山數十皆沉香木根
每山焚沉香數車暗即以甲煎沃之香聞數十里
檀香亭
杜陽編宣州觀察使楊牧造檀香亭子初成命賓樂之
沈香亭
李白後集序開元中禁中初重木芍藥即今牡丹也得
四本紅紫淺紅通白者上因移植于興慶池東沉香亭
前
五色香煙
三洞珠囊許遠遊燒香皆五色香煙出
香珠
三洞珠囊以雜香擣之丸如梧桐子大青䋲穿此三皇
眞元之香珠也燒之香徹天
金香
右司命君王易度游于東板廣昌之城長樂之鄉天女
灌以平露金香八會之湯瓊鳳玄脯
鵲尾香爐
宋玉賢山隂人也旣禀女質厥志彌高自專年及笄應
適女兄許氏密具法服登車旣至夫門時及交禮更著
黃巾裙手執鵲尾香爐不親婦禮賓主駭愕夫家力不
能屈乃放還遂出家梁大同初隱弱溪之間
百刻香
近世尚竒者作香篆其文凖十二辰分一百刻凡然一
晝夜已
木浮香
然紙灰以印香篆浮之水面爇竟不沉香獸以塗金為
狻猊麒麟鳬鴨之狀空中以然香使煙自口出以為玩
好復有雕木埏土爲之者
香篆
鏤木以爲之以範香塵為篆文然於飲席或佛像前往
往有至二三尺徑者
焚香讀孝經
陳書岑之敬字思禮淳謹有孝行五歲讀孝經必焚香
正坐
防蠧
徐陵玉臺新詠序曰辟惡生香聊防羽陵之蠧
香溪
吳宮故有香溪乃西施浴處又呼爲脂粉溪
牀畔香童
天寳遺事王元賓好賓客務于華侈器玩服用僣於王
公而四方之士盡歸仰焉常于寢帳牀前刻矮童二人
捧七寳博山香爐自暝焚香徹曙其驕貴如此
四香閣
天寳遺事云楊國忠嘗用沉香為閣檀香為欄檻以麝
香乳香篩土和爲泥餙閣壁每于春時木芍藥盛開之
際聚賓于此閣上賞花焉禁中沈香之亭殆不侔此壯
麗者也
香界
楞嚴經云因香所生以香爲界
香嚴童子
楞嚴經云香嚴童子白佛言我諸比丘燒水沉香香氣
寂然來入鼻中非木非空非煙非火去無所着來無所
從由是意銷發明無漏得阿羅漢
香之法
蜀王薰御衣法
丁香馢香沉香
檀香麝香(以上各一兩)甲香(三兩製如常法)
右件香擣爲末用白沙蜜輕煉過不得熱用合和令
勻入用之
江南李王帳中香法
右件用沉香一兩細剉加以鵝梨十枚研取汁於銀
器内盛却蒸三次梨汁乾即用之
唐化度寺牙香法
沈香(一兩五錢)白檀香(五兩)蘇合香(一兩)
甲香(一兩煑)龍腦(半兩)麝香(半兩)
右件香細剉擣為末用馬尾篩羅煉蜜溲和得所用
之
雍文徹郎中牙香法
沈香檀香甲香
馢香(各一兩)黃熟香(一兩)龍麝(各半兩)
右件擣羅為末煉蜜拌和勻入新瓷器中貯之密封
埋地中一月取出用
延安郡公蘂香法
玄參(半斤淨洗去塵土于銀噐中以水煑令熟控乾切入銚中慢火炒令微煙出)
甘松(四兩擇去雜草塵土方秤定細挫之)白檀香(剉)
麝香(顆者俟别藥成末方入研)的乳香(細研同麝香入上三味各二錢)
右並新好者杵羅為末煉蜜和勻丸如雞豆大每藥
末一兩使熟蜜一兩未丸前再入杵臼百餘下油單
密封貯瓷器中旋取燒之
供佛濕香法
檀香(二兩)零陵香馢香
藿香白芷丁香皮
甜參(各一兩)甘松乳香(各半兩)
硝石(一分)
右件依常法事治碎剉焙乾擣為細末别用白茅香
八兩碎擘去泥焙乾用火燒候火熖欲絶急以盆盖
手巾圍盆口勿令通氣放冷取茅香灰擣為末與前
香一處逐旋入經煉好蜜相和重入藥臼擣令軟硬
得所貯不津器中旋取燒之
牙香法
沈香白檀香乳香
青桂香降真香龍腦
甲香(灰汁煑少時取出放冷用甘水浸一宿取出令焙乾)麝香(已上八味各半兩擣羅為)
(末煉蜜拌令勻)
右别將龍腦麝香於淨噐中研細入令勻用之
又牙香法
黃熟香馢香沉香(各五兩)
檀香零陵香藿香
甘松丁香皮(各三兩)麝香
甲香(三兩黃泥漿煑一日後用酒煑一日)硝石
龍腦(各三兩)乳香(半兩)
右件除硝石龍腦乳麝同研細外將諸香擣羅為散
先用蘇合油一茶脚許更入煉過蜜二斤攪和令勻
以瓷合貯之埋地中一月取出用之
又牙香法
沈香(四兩)檀香(五兩)結香
藿香零陵香甘松(已上各四兩)
丁香皮甲香(各二分)麝香
龍腦(各三分)茅香(四兩燒灰)
右件為細末煉蜜和勻用之
又牙香法
生結香馢香零陵香
甘松(各三兩)藿香丁香皮
甲香(各一兩)麝香(一錢)
右為麄末煉蜜放冷和勻依常法窨過爇之
又牙香法
檀香玄参(各三兩)甘松(二兩)
乳香龍麝(各半兩另研)
右先將檀香玄参剉細盛於銀器内以水浸慢火煑
水盡取出焙乾與甘松同擣羅為末次入乳香末等
一處用生蜜和勻久窨然後用之
又牙香法
白檀香(八兩細劈作片子以臘茶清浸一宿取出焙令乾用蜜酒中拌令得所再浸一宿慢)
(火焙乾)沈香(三兩)生結香(四兩)
龍腦麝香(各半兩)甲香(一兩先用灰煑次用一生)
(土煑次用酒蜜煑漉出用)
右另將龍麝别研外諸香同擣羅入生蜜拌勻以瓷
罐貯窨地中月餘出
印香法
夾馢香白檀香(各半兩)白茅香(二兩)
藿香(一分)甘松甘草
乳香(各半兩)馢香(二兩)麝香(四錢)
甲香(一分)龍腦(一錢)沈香(半兩)
右除龍麝乳香别研外都擣羅為末拌和令勻用之
又印香法
黃熟香(六斤)香附子丁香皮(五兩)
藿香零陵香檀香
白芷(各四兩)棗(半斤焙)茅香(二斤)
茴香(二兩)甘松(半斤)乳香(一兩細研)
生結香(四兩)
右擣羅為末如常法用之
傅身香粉法
英粉(另研)青木香麻黃根
附子甘松藿香
零陵香(已上各等分)
右件除英粉外同擣羅為細末用夾絹袋盛浴了傅
之
梅花香法
甘松零陵香(各一兩)檀香
茴香(各半兩)丁香(一百枚)龍腦(少許)
右為細末煉蜜令合和之乾濕得中用
衣香法
零陵香(一斤)甘松檀香(各十兩)
丁香皮(半兩)辛夷(半兩)茴香(一分)
右擣羅為末入龍麝少許用之
窨酒龍腦丸法
龍麝(二味另研)丁香木香
官桂胡椒紅豆
縮砂白芷(已上各一分)馬哱(少許)
右除龍麝另研外同擣羅為細末蜜為丸和如櫻桃
大一斗酒置一丸於其中却封繫令密三五日開飲
之其味特香美
毬子香法
艾蒳(一兩松樹上青衣是也)丁香(半兩)
酸棗(一升入水少許研取汁一碗日煎成膏用)檀香(半兩)
茅香(半兩)香附子(半兩)白芷(半兩)
草豆寇(一枚去皮)龍腦(少許另研)
右除龍腦另研外都擣羅以棗膏與熟蜜合和得中
入臼杵令不粘杵即止丸如梧桐子大每燒一丸欲
盡其煙直上如一毬子移時不散
窨香法
凡和合香須入窨貴其燥濕得宜也每合香和訖
約多少用不津器貯之封之以蠟紙於静室屋中
入地三五寸瘞之月餘日取出逐旋開取然之則
其香尤䭲馜也
薰香法
凡薰衣以沸湯一大甌置薰籠下以所薰衣覆之
令潤氣通徹貴香入衣難散也然後于湯爐中燒
香餅子一枚以灰盖或用薄銀楪子尤妙置香在
上薰之常令煙得所薰訖疊衣隔宿衣之數日不
散
造香餅子法
軟灰三斤蜀葵葉或花一斤半(貴其粘)同擣令勻細
如末可丸更入薄糊少許每如彈子大捍作餅子
晒乾貯瓷瓶内逐旋燒用如無葵則以炭中半入
紅花滓同搗用薄糊和之亦可
名香譜(葉廷珪)
蟬蠶香
交阯所貢唐宫中呼為瑞龍腦
茵犀香
西域獻漢武帝用之煑湯辟癘
石葉香
魏文帝時腹題國貢狀如雲母可以辟疫
百濯香
孫亮為四姬合四炁香衣香百濯不落因名
鳳髓香
唐穆宗藏眞島出焚之崇禮
紫述香
述異記云又名麝香草
都夷香
洞冥記云香如棗核食之不饑
荃蕪香
燕昭王時出波弋國浸地則土石皆香
辟邪香瑞麟香金鳳香
唐同昌公主𢃄玉香囊中芬馥滿路
月支香
月支國進如卵燒之辟疫百里九月不散
振靈香
十洲記云聚窟洲有樹如楓葉香聞數百里
返魂香震檀香驚精香返生香却死香
月支國一香五名屍埋地下者聞之即活
千畆香
述異記云以林名香
䭱齊香
出波斯國入藥治百病
龜甲香
述異記云即桂香之善者
兜末香
本草漢武帝西王母降焚是香也
沈光香
洞冥記云塗魂國燒之有光
沈榆香
拾遺記黃帝封禪焚之
蘅蕪香
漢武帝夢李夫人授此香
百藴香
飛燕浴身用此
月麟香
文帝宫中愛女號袖裏春
辟寒香
焚之可以辟寒
龍文
漢武帝時外國進
千步香
南郡所貢焚之千步内猶有香氣
九和香
三洞珠囊曰玉女擎玉爐焚之
九眞香青木香沈水香
皆合德上飛燕禭中物
罽賓國香
楊牧席間焚之上有樓臺之狀
拘勿頭華香
拘勿頭國進香聞數里
精祗香
出塗魂國焚之辟鬼
飛氣香
珠囊曰眞人所燒
五枝香
燒之十日上徹九重
羯布羅香
西域記云樹如松色如冰雪
大象藏香
因龍闘而生若燒一丸興大光明珠如甘露
兜婁婆香牛頭旃檀香
出釋典
明庭香明天發日香
出胥陀寒國
迷迭香
出西域焚之去邪
必栗香
焚之去一切惡氣
揭車香
本草焚之去蛀辟臭
刀圭第一香
唐昭宗賜崔胤一粒終日旖旎
曲水香
香盤即之似曲水像
鷹嘴香
番人出焚之辟疫
乳頭香
曹務光理趙州用盆焚云財易得佛難求
助情香
安禄山進玄宗含之筋力不倦
夜酣香
煬帝迷樓所夢也
雀頭香
魏文帝遣使於吳求雀頭香
伴月香
徐鉉月夜露坐焚之故名此
雞舌香
漢侍中刁存事又尚書郎含雞舌香奏事
墨經(晁氏)
松
古用松煙石墨二種石墨自晉魏以後無聞松煙之製
尚矣漢貴扶風隃麋終南山之松蔡質漢官儀曰尚書
令僕丞郎月賜隃麋大墨一枚小墨一枚晉貴九江廬
山之松衛夫人筆陣圖曰墨取廬山松煙唐則易州潞
州之松上黨松心尤先見貴後唐則宣州黃山歙州黟
山松羅山之松李氏以宣歙之松類易水之松今兖州
泰山徂徠山島山嶧山沂州龜山蒙山密州九仙山登
州牢山鎮府五臺邢州潞州太行山遼州遼陽山汝州
竈君山隨州桐栢山衛州共山衢州柯山池州九華山
及宣歙諸山皆産松之所兖沂登密之間山總謂之東
山鎮府之山則曰西山自昔東山之松色澤肥膩性質
沉重品惟上上然今不復有今其所有者纔十餘歲之
松不可比西山之大松盖西山之松與易水之松相近
乃古松之地與黃山黟山羅山之松品惟上上遼陽山
竈君山桐栢山可甲乙九華山品中共山柯山品下大
槩松根生茯苓穿山石而出者透脂松歲所得不過二
三株品惟上上根幹肥大脂出若珠者曰脂松品惟上
中可揭而起視之而明者曰揭明松品惟上下明不足
而紫者曰紫松品惟中上礦而挺直者曰&KR0034;松品惟中
中明不足而黃者曰黃明松品惟中下無膏油而漫若
糖苴然者曰糖松品惟下上無膏油而類杏者曰杏松
品惟下中其出歴青之餘者曰脂片松品惟下下其降
此外不足品第
煤
古用立窑高丈餘其竈寬腹小口不出突於竈面覆以
五斗甕又益以五甕大小為差穴底相乘亦視大小為
差每層泥塗惟密約甕中煤厚住火以雞羽掃取之或
為五品或為二品二品不取最先一器今用卧窑疊石
累礦取岡嶺高下形勢向背而或長百尺深五尺脊高
三尺口大一尺小項八尺大項四十尺胡口二尺身五
十尺胡口亦曰咽口口身之末曰頭每以松三枝或五
枝徐㸑之五枝以上煙暴煤麄以下則煙緩煤細枝數
益少益良有白灰去之凡七晝夜而成名曰一會候窑
冷採煤以項煤為二器以頭煤為一器頭煤如珠如纓
絡身煤成磈成片頭煤深者曰遠火外者曰近火煤不
堪用凡煤貴輕舊東山煤輕西山煤重今則西山煤輕
東山煤重凡器大而輕者良器小而重者否凡振之而
應手者良擊之而有聲者良凡以手試之而入人紋理
難洗者良以物試之自然有光成片者良凡墨有穿眼
者謂之滲眼煤雜窑病也舊窑有蟲鼠等糞及窑衣露
蟲雜在煤中莫能揀辨唯硾多可弭之然終不能無
膠
凡墨膠為大有上等煤而膠不如法墨亦不佳如得膠
法雖次煤能成善墨且潘谷之煤人多有之而人製墨
莫有及谷者正在煎膠之妙凡膠鹿膠為上考工記曰
鹿膠青白馬膠赤白牛膠火赤鼠膠餌犀膠黃莫先於
鹿膠故魏夫人曰墨取廬山松煙代郡鹿膠凡鹿膠一
名白膠一名黃明膠墨法所稱黃明膠正謂鹿膠世人
多誤以爲牛膠但鹿膠難得煎法用蠟及胡麻者皆不
入墨家之用案隱居白膠法先以米瀋汁漬七日令軟
然後煮煎之如作阿膠淘又一法細剉鹿角與一片乾
牛皮同煎卽銷爛唐本草注曰麋角鹿角煮濃汁重煎
成膠今法取蜕角斷如寸去皮及赤觪以河水漬七晝
夜又一晝夜煎之將成以少牛膠投之加以龍麝鹿膠
之下當用牛膠牛用水牛皮作家所謂鄉掘皮最良剔
除去毛以水浸去塵汙浸不可太軟當須有性謂之夾
生煎火不可暴常以篦攪之不停手貴氣出不昏時時
揚起視之以候厚薄直至一條如帶為度其胍膠不可
單用或以牛膠魚膠阿膠參和之兖人舊以十月煎膠
十一月造墨今旋煎旋用殊失之故潘谷一見陳相墨
曰惜哉其用一生膠耳當以重煎者為良
羅
凡煤須用羅後魏賈思勰曰醇煙擣訖當以細絹篩堈
内此物至輕微不宜露篩喜飛去不可不謹
和
凡和煤當在淨密小室内不可通風傾膠於煤中央良
久使自流然後衆力急和之貴潤澤而光明初和如麥
飯許溲之有聲乃良膠初取之和下等煤再取之和中
等煤最後取之和上等煤凡煤一片古法用膠一斤今
用膠水一斤水居十二兩膠居四兩所以不善然賈思
勰墨法煤一斤用膠五兩盖亦未盡善也況膠多利久
膠少利新匠者以其速售故喜用膠少觀易水奚氏歙
州李氏皆用大膠所以飬墨時大膠墨紙黃小膠墨紙
微黃其力以是為差凡大膠必厚厚難於和和之柔則
善剛則裂若以漆和之凡煤一斤以生漆三錢熟漆二
錢取清汁投膠中打之勻和之如法
擣
凡擣不厭多魏韋仲將墨法鐡臼中擣三萬杵杵多益
愈後賈思勰法亦曰擣三萬杵杵多益善唐王君德則
用石臼擣三二千杵盖其擣無數其擣過粘後光不可
搗自從臼中掍出為度出臼納净器内用紙封羃熳火
飬之紙上作數穴以通氣火不可間斷為其畏寒然不
可暴暴則潼溶謂之熱粘不堪製作凡鹿膠搗成便丸
捍不可遲延稍遲乃皴裂不堪若牛膠擣之一日後膠
行力均再入臼搗千餘下乃可凡捍丸時用五人相次
人有錢砧椎三五百下舊語曰一椎一折闘手捷此其
法也初椎成為光劑為硬劑又過硬劑為熱劑每一劑
傳畢五人成熱劑乃入匠手丸捍
丸
凡丸劑不可不熟又病於熱熱不堪用雖成必不光澤
易碎裂凡急手為光劑緩手為皴劑一丸即成不利於
再
藥
凡墨藥尚矣魏韋仲將用眞珠麝香二物後魏賈思勰
用梣木雞白眞珠麝香四物唐王君德用醋石榴皮水
犀角屑膽礬三物王又法用梣木皮皂角膽礬馬鞭草
四物李廷珪用藤黃犀角眞珠巴豆等十二物今兖人
不用藥為貴其說曰正如白麵清麵又如茶之不可雜
以外料亦自有理然不及用藥者良舊有别集藥法一
卷
印
凡底版貴乎直寧大不小平版上俯下平寧重不輕凡
底版銀為上面印牙為上尋常底版用棠手版用杞盖
底版面印皆以松為良與煤為宜凡印大墨以水拭之
以紙按之然後用印凡印方直最難用用多裂易水張
遇印多方直者其劑熟可知
樣
凡墨樣當取則於古無大小厚薄之限而賈思勰曰墨
璽不得過二三兩寧小不大世人遂以薄小為貴謂從
前奚庭珪然宣府奚庭珪之類小墨在古品中為佳不
知雙脊龍之類大墨亦不可置在劣等要之無大小厚
薄醇煙法膠為本耳蓋厚大利久薄小利新厚大難工
薄小易善故匠人不喜於厚大者然太大則不便於用
太薄則艱於包當以厚而大者為佳
蔭
凡墨蔭用炭灰石灰麥糠三種炭灰為上石灰酷多裂
麥糠慢多曲惟炭灰為上凡用炭灰精篩弗雜弗濕其
下惟厚上之厚薄視墨之大小時之晴晦中以薄紙褁
之然置之不平亦曲見風亦裂若用石灰蔭當於新瓦
器中置灰灰上用紙紙上復加以灰不可厚若用麥糠
蔭以椽架葦縣室中其上糠底糠惟平惟均不可有逆
糠凡蔭室以靜密温小為貴晝夜不去火然火大則病
火暴亦病其晝夜候火隨風日晴晦最為難又有不用
蔭者墨成曝於靜密室中聽自乾又有以衣被覆之使
乾者
事治
凡事治墨以水以兔皮以滑石以萊州石以錢以鏵頭
以漆以墨以墨最不佳餘錯用之皆良惟此數物不及
弄成如弄鞭弄茶瓢
研
凡研墨不厭遲古語云研墨如病凡研直研為上直研
乃見眞色不損墨若圓磨則假借重勢往來有風以助
顔色乃非墨之真色惟售墨者圓研若邪研則水常損
其半而其半不及先所用者惟俗人邪研凡墨戶不工
於製作而工於研磨其所售墨則使自研之常優一暈
凡煤細研之乾遲煤麄研之乾疾凡善墨研之如研犀
惡墨研之如研泥
色
凡墨色紫光為上黑光次之青光又次之白光為下凡
光與色不可廢一以久而不渝者為貴然忌膠光古墨
多有色無光者以蒸濕敗之非古墨之善者其有善者
黯而不浮明而有豔澤而無漬是謂紫光凡以墨比墨
不若以紙比墨或以研試之或以指甲試皆不佳
聲
凡墨擊之以辨其聲醇烟之墨其聲清響雜烟之墨其
聲重滯若研之以辨其聲細墨之聲膩麄墨之聲麄麄
謂之打研膩謂之入研
輕重
凡墨不貴輕舊語曰煤貴輕墨貴重今世人擇墨貴輕
甚非煤麄則輕煤雜則輕春膠則輕膠傷水則輕膠為
濕所敗則輕惟醇烟法膠善藥良時乃重而有體有體
乃能久遠愈久益堅濕則弗能敗自然成質非輕非重
新故
凡新墨不及故墨衛夫人曰墨取十年以上強之如石
者盖其愈久益堅且白物久斯變黑况其本黑之物煤
久而黑黑而紫膠久而固固而乃發光彩此古墨所以
重於世凡新墨不過三夏殆不堪用凡故墨膠敗者末
之新煤再和殊善入膠久之乃可和然非大膠久蔭弗可
飬蓄
大凡飬新墨納輕器中縣風處每丸以紙封之惡濕氣
相搏不可臥放臥放多曲凡蓄故墨亦利頻風日時以
手潤澤之時置於衣袖中彌善
時
凡墨最貴及時韋仲將墨法不得過二月九月賈思勰
曰温時敗臭寒時潼溶當以十一月十二月正月為上
時十月二月為下時餘月無益有害旣得時須擇晴明
無風之日或當靜夜若燒煤之時當以二月三月四月
為上時八月九月五月十月六月七月水潦上濕十一
月十二月風高水寒皆不利
工
凡古人用墨多自製造故匠氏不顯唐之匠氏惟聞祖
敏其後有易水奚鼐奚鼎鼐之子超鼎之子起易水又
有張遇陳贇江南則歙州李超超之子庭珪庭寬庭珪
之子承浩庭寬之子承晏承晏之子文用文用之子惟
處惟一惟益仲宣皆其世家也歙州又有耿仁耿遂遂
之子文政文壽而耿德耿盛皆其世家也宣州則盛匡
道盛通盛真盛舟盛信盛浩又有柴珣柴承務朱君德
兖州則陳朗朗弟遠遠之子惟進惟迨近世則京師潘
谷歙州張谷
墨記(何薳)
西洛王迪隠君子也其墨法止用遠煙鹿膠二物銑澤
出陳贍之右文潞公常從迪求墨久之持煙一奩見公
且請以指按烟指起烟亦隨起曰此烟之最輕遠者乃
抄烟以湯瀹起揖公對啜云當自有龍麝氣真烟香也
凡墨入龍麝皆奪烟香而引蒸濕反為墨病俗子不知
也
陳贍真定人初造墨遇異人傳和膠法因就山中古松
取煤其用膠雖不及常和沈珪而置之濕潤初不蒸此
其妙處也又受異人之教每斤止售半千價雖廉而利
常贏餘余嘗以萬錢就贍取墨適非造墨時因返金而
以斷裂不完者二十笏為寄曰此因膠緊所致非深于
墨不敢為獻也試之果出常製之右余寳而用之并就
真定公庫轉置得百笏自謂終身享之不盡胡馬南渡
一掃無餘繼訪好事所藏盖一二見也緣贍在宣和間
已自貴重斤直五萬比其身在盖百倍矣贍死婿董仲
淵因其法而加膠墨尤堅緻恨其即死流傳不多也董
後有張順亦贍婿而所製不及淵亦失贍法云
潘谷賣墨都下元祐初余為童子侍先君居武學在舍
中谷嘗至負墨筐而酣詠自若每笏止取百錢或就而
乞探筐取斷碎者與之不吝也其用膠不過五十兩之
制亦遇濕不敗後傳谷醉飲郊外經日不歸家人求之
坐於枯井而死體皆柔軟疑其解化也東坡先生嘗贈
之詩有一朝入海尋李白空向人間畫墨仙之句盖言
其為墨隠也山谷道人云潘生一日過余取所藏墨示
之谷隔錦囊揣之曰此李承宴軟劑今不易得又揣一
曰此谷二十年造者今精力不及無此墨也取視果然
其小握子墨醫者云可入藥用亦藉其真氣之力也
沈珪嘉禾人初因販繒往來黃山有教之為墨者以意
用膠一出便有聲稱後又出意取古松煤雜用脂漆滓
燒之得烟極精黑名為漆烟每云韋仲將法止用五十
兩之膠至李氏渡江始用對膠而秘不傳為可惜一日
與張處厚于居彦實家造墨而出灰池失早墨皆斷裂
彦實以所用墨料精佳惜不忍棄遂蒸浸以出故膠再
以新膠和之墨成其堅如玉石因悟對膠法每視烟料
而煎膠膠成和煤無一滴多寡也故其墨銘云沈珪對
膠十年如石一點如漆者此最佳者也余識之盖二十
年矣其為人有信義前後為余製墨計數百笏庚子寇
亂余避地嘉禾復與珪連牆而居日為余言膠法并觀
其手製雖得其大槩至微妙處雖其子宴亦不能傳也
珪年七十餘終宴先珪卒其法遂絶有持張孜墨較珪
漆烟而勝者珪曰此非敵也乃取中光減膠一丸與孜
墨並而孜墨反出其下遠甚余扣之曰廷珪對膠于百
年外方見勝妙盖雖精烟膠多則色為膠所蔽逮年遠
膠力漸退而墨色始見耳若孜墨急於目前之售故用
膠不多而烟墨不昧若歲久膠盡則脫然無光如土炭
耳孜墨用宜西北若入二浙一遇梅潤則敗矣滕令嘏
監嘉禾酒時延致珪甚厚令盡其藝既成即小丸磨試
而忽失所在後二年濬池得之其堅緻如故今嘏莊敏
公之子所蓄古墨至多而有鑒裁因謂珪曰幸多自愛
雖二李復生亦不能遠過也
東魯陳相作方圭樣銘之曰洙泗之珍佳墨也
柴珣國初時人得二李膠法出潘張之上其作玉梭樣
銘曰柴珣東窑者士大夫得之盖金玉比也
崇寧已來都下墨工如張孜陳昱關珪珪弟瑱郭遇皆有
聲稱而精于樣製
黃山張處厚高景臨皆起竈作煤製墨為世業其用遠
烟魚膠所製佳者不減沈珪常和沈珪汪通輩或不自
入山亦多即就二人買烟令渠用膠止各用印號耳
九華朱覲亦善用膠作軟劑出光墨莊敏滕公作郡日
令其子製銘曰愛山堂造者最佳子聰不逮其父太室
常和其墨精緻與其人已見東坡先生所書極善用膠
余嘗就和得數餅銘曰紫霄峰造者歲久磨處真可截
紙子遇不為五百年後名而減膠售俗如江南徐熙作
落墨花而子崇嗣取悅俗眼而作沒骨花敗其家法也
近世人游戲翰墨因其資地高韻創意出竒如晉韋仲
將宋張永所製者故自不少然不皆手製加減指授善
工而為之耳如東坡先生在儋耳令潘衡所造銘曰海
南松煤東坡法墨者是也其法或云每笏用金花烟脂
數餅故墨色豔發勝用丹砂也
支離居士蘇澥浩然所製皆作松紋皴皮而堅緻如玉石
余與其孫之南字仲容游其家所藏不過數笏而余于
李漢臣丈得半笏持視仲容云真家寳也神廟朝高麗
人入貢奏乞浩然墨詔取其家浩然止以十笏進呈之
自珍秘盖如此世人有獲其寸許者如斷金碎玉乃爭
相誇玩云大觀間劉無言取其製銘令沈珪作數百丸
以遺好事及當朝貴人故今人所藏未必皆出浩然手
製珪作此墨亦非世之墨工可及實可亂真也
晁季一生無他嗜獨見墨丸喜動眉宇其所製銘曰晁
季一寄寂軒造者不減潘陳賀方回張秉道康為章皆
能精究和膠之法其製皆如犀璧也
余嘗於章序臣家見一墨背列李承宴李惟益張谷潘
谷四人名氏序臣云是王量提學所製患無佳墨取四
家斷碎者又和膠成之自謂勝絶此其見遺者因謂序
臣曰此亦好竒之過也余聞之製墨之妙正在和膠今
之造佳墨者非不擇精烟而不能佳絶者膠法謬也如不
善為文而取五經之語以己意合而成章望其高古終
不能佳也序臣又曰東坡先生亦嘗欲為雪堂義墨何
也余曰東坡盖欲與衆共之而患其高下不一耳非所
謂集衆美以為善也
近于内省任道源家見數種古墨皆生平未見多出御
府所賜其家高者有唐高宗時鎮庫墨一笏重二斤許
質堅如玉石銘曰永徽二年鎮庫墨而不著墨工名氏
余為兒時于彭門寇鈞國家見其先世所藏李廷珪下
至潘谷十三家墨斷珪殘璧璨然滿目其廷珪小挺歲
久不見膠彩而書于紙間視之其墨皆非餘墨所及東
坡先生臨郡日取試之為書杜詩十三篇每于篇下書
墨工姓名因第其品次云
墨工製名多相蹈襲其偶然耶亦好事者冀其精藝追
配前人故以重名之也南唐李廷珪子承宴今有沈珪
珪子宴又有關珪國初張遇後有常遇和之子又有潘
遇谷之子黟川布衣張谷所製得李氏法而世亦不多
有同時有潘谷又永嘉葉谷作油烟與潭州胡景純相
上下而膠法不及陳贍之後又有梅贍云
耿德真江南人所製精者不減沈珪惜其早死藏墨之
家多不見也
三衢蔡瑫雖家世造墨而取烟和膠皆出衆工之下其
煤或雜取樺烟為之止取利目前也
近世所用蒲大韶墨盖油烟墨也後見續仲水言紹興
初同中貴鄭幾仁撫諭少師吳玠于仙人關回舟自涪
陵來大韶儒服手刺就船來謁因問油烟墨何得如是
之堅久也大韶云亦半以松烟和之不爾則不得經久
也
一日謁季子于富春之法門寺出廷珪墨半笏為示初
不見膠彩云是其大父申公所藏者其墨匣亦作半笏
樣規製古樸是百餘年物東坡先生所謂非人磨墨墨
磨人者不虚語也
潭州胡景純專取桐油燒烟名桐花烟其製甚堅薄不
為外飾以眩俗眼大者不過數寸小者圓如錢大每研
磨間其光可鑑畫工寳之以點目瞳子如點漆云
余偶與曾純父論李氏對膠法因語及嘉禾沈珪與居
彦實造墨再和之妙純父曰頃于相州韓家見廷珪一
墨曰臣廷珪四和墨則知對膠之法寓于此也
王景源使君所寳古墨一笏盖其先待制公所藏者背
銘曰唐水部員外郎李造製云諸李之祖也初(缺)介然
一見求以所用端石研易之景源久之方與後攜研至
行朝有貴人欲以五萬錢易研景純竟惜不與也
筆經(王羲之)
漢時諸郡獻兔毫出鴻都惟有趙國毫中用時人咸言
兔毫無優劣管手有巧拙
有人以綠沉漆竹管及鏤管見遺錄之多年斯亦可愛
玩詎必金寶彫琢然後為寶也
昔人或以瑠璃象牙為筆管麗飾則有之然筆須輕便
重則躓矣
諸郡毫惟中山兔肥而毫長可用先用人髮杪數十莖
襍青羊毛并兔毳裁令齊平以麻紙褁枝根令净次取
上毫薄薄布柱上令柱不見
世傳張芝鍾繇用鼠鬚筆筆鋒勁強有鋒芒余未之信
鼠鬚用未必能佳甚難得
嶺外少兔以雞毛作筆亦妙
蜀中石鼠毛可以為筆其名曰&KR2408;
人鬚作筆甚佳
漢製天子筆以錯寶為跗
晉武賜張華麟角筆管
製筆之法桀者居前毳者居後強者為刅要者為輔參
之以檾束之以管固以漆液澤以海藻濡墨而試直中
䋲勾中鈎方圓中規矩終日握而不敗故曰筆妙
蜀牋譜(費著)
古者書契多編以竹簡其次用縑帛至以木膚麻頭敝
布魚網為紙自東漢蔡倫始簡太重縑稍貴人遂以紙
為便倫宦者也傳多稱其能然受宫掖風旨謟親貴猶
䆠者態也智足以創物而亦足以殺身第於文字有功
人至今稱蔡倫紙今天下皆以木膚為紙而蜀中乃盡
用蔡倫法牋紙有玉板有貢餘有經屑有表光玉板貢
餘雜以舊布破履亂麻為之惟經屑表光非亂麻不用
於是造紙者廟以祀蔡倫矣廟在大東門雪峰院雖不
甚壯麗然每遇歲時祭祀香火纍纍不絶示不忘本也
恩足以及數十百家雖千載猶不忘如此
易以西南為坤位而吾蜀西南重厚不浮此坤之性也
故物生於蜀者視他方為重厚凡紙亦然此地之宜也
府城之南五里有百花潭支流為二皆有橋焉其一玉
溪其一薛濤以紙為業者家其旁錦江水濯錦益鮮明
故謂之錦江以浣花潭水造紙故佳其亦水之宜矣江
旁鑿臼為碓上下相接凡造紙之物必杵之使爛滌之
使潔然後隨其廣狹長短之制以造砑則為布紋為綾
綺為人物花木為蟲鳥為鼎彛雖多變亦因時之宜
紙以人得名者有謝公有薛濤所謂謝公者謝司封景
初師厚師厚創牋樣以便書尺俗因以為名薛濤本長
安良家女父鄖因官寓蜀而卒母孀養濤及笄以詩聞
外又能掃眉塗粉與士族不侔客有竊與之宴語時韋
中令皋鎮蜀召令侍酒賦詩僚佐多士為之改觀期歲
中令議以校書郎奏請之護軍曰不可遂止濤出入幕
府自臯至李德裕凡歴事十一鎮皆以詩受知其間與
濤唱和者元稹白居易牛僧孺令狐楚裴度嚴綬張籍
杜牧劉禹錫吳武陵張祜餘皆名士記載凡二十人競
有酬和濤僑止百花潭躬撰深紅小彩牋裁書供吟獻
酬賢傑時謂之薛濤牋晩歲居碧鷄坊剏吟詩樓偃息
于上後段文昌再鎮成都太和歲濤卒年七十三文昌
為撰墓誌謝公有十色牋深紅粉紅杏紅明黃深青淺
青深綠淺綠銅綠淺雲即十色也楊文公億談苑載韓
浦寄弟詩云十樣蠻牋出益州寄來新自浣花頭謝公
牋出於此乎濤所製牋特深紅一色爾偽蜀王衍賜金
堂縣令張蠙霞光牋五百幅霞光牋疑即今之彤霞牋
亦深紅色也蓋以胭脂染色最為靡麗范公成大亦愛
之然更梅溽則色敗萎黃尤難致遠公以為恨一時把
玩固不為久計也濤以牋名可矣雖良家女乃失身為
妓韋尹欲官之段尹誌其墓焉何哉時幕府賓客多天
下選一時縱適不少歛大扺唐藩鎮不度皆習然也濤
固得之而諸公似以為失云
紙固多品皆玉板表光之苖裔也近年有百韻牋則合
以兩色材為之其横視常紙長三之二可以寫詩百韻
故云人便其縱闊可以放筆快書凡紙皆有連二連三
連四(售者連四一名曰船)牋又有青白牋背青面白有學士牋長
不滿尺小學士牋又半之倣姑蘇作雜色粉紙曰假蘇
牋皆印金銀花於上承平前輩蓋常用之中廢不作比
始復為之然姑蘇紙多布紋而假蘇牋皆羅紋惟紙骨
柔薄耳若加厚壯則可勝蘇牋也蜀牋體重一夫之力
僅能荷五百番四方例貴川牋蓋以其遠號難致然徽
紙池紙竹紙在蜀蜀人愛其輕細客販至成都每番視
川牋價幾三倍范公在鎮二年止用蜀紙省公帑費甚
多且怪蜀諸司及州縣緘牘必用徽池紙范公用蜀紙
重所輕也蜀人事上則不敢輕所重矣此以價大小言
也余得之蜀士云澄心堂紙取李氏澄心堂樣製也蓋
表光之所輕脆而精絶者中等則名曰玉水紙最下者
曰冷金牋以供泛使
廣都紙有四色一曰假山南二曰假榮三曰冉村四曰
竹絲皆以楮皮為之其視浣花牋紙最清潔凡公私簿
書契劵圖籍文牒皆取給于是廣幅無粉者謂之假山
南狹幅有粉者謂之假榮造於冉村曰清水造於龍溪
鄉曰竹紙蜀中經史子籍皆以此紙傳印而竹絲之輕
細似池紙視上三色價稍貴近年又倣徽池法作勝池
紙亦可用但未甚精緻爾
雙流紙出於廣都每幅方尺許品最下用最廣而價亦
最賤雙流實無有也而以為名蓋隋煬帝始改廣都曰
雙流疑紙名自隋始也亦名小灰紙
蜀錦譜(費著)
蜀以錦擅名天下故城名以錦官江名以濯錦而蜀都
賦云貝錦斐成濯色江波遊蜀記云成都有九璧村出
美錦歲充貢宋朝歲輸上供等錦帛轉運司給其費而
府掌其事元豐六年呂汲公大防始建錦院於府治之
東募軍匠五百人織造置官以涖之創樓于前以為積
藏待發之所㮄曰錦官公又為之記其略云設機百五
十四日用挽綜之工百六十四用杼之工五十四練染
之工十一紡繹之工百一十而後足役歲費絲權以兩
者一十二萬五千紅藍紫茢之類以斤者二十一萬一
千而後足用織室吏舍出納之府為屋百一十七間而
後足居自今考之當時所織之綿其别有四曰上貢錦
曰官告錦曰臣僚襖子錦曰廣西錦總為六百九十疋
而已渡江以後外攘之務十倍承平建炎三年都大茶
馬司始織造綿綾被褥折支黎州等處馬價自是私販
之禁興又以應天北禪鹿苑寺三處置場織造其錦自
真紅被褥而下凡十餘品於是中國織紋之工轉而衣
衫椎髻鴃舌之人矣乾道四年又以三場散漫遂即舊
廉訪司潔巳堂剙錦院悉聚機戶其中猶恐私販不能
盡禁也則倚宣撫之力建請於朝併府治錦院為一俾
所隸工匠各以色額織造蓋馬政既重則織造益多費
用益夥隄防益密其勢然也今取承平時錦院與今茶
馬司錦院所織錦名色著于篇俾來者各以時考之
轉運司錦院織錦名色(即成都府錦院)
上貢錦三疋花樣
八答暈錦
官告錦四百疋花樣
盤毬錦簇四金鵰錦
葵花錦八答暈錦
六答暈錦翠池獅子錦
天下樂錦雲鴈錦
臣僚襖子錦八十七疋花樣
簇四金鵰錦八答暈錦
天下樂錦
廣西錦二百疋花樣
真紅錦一百疋
大窠獅子錦大窠馬大毬錦
雙窠雲鴈錦宜男百花錦
青綠錦一百疋
宜男百花錦青綠雲鴈錦
茶馬司錦院織錦名色
(茶馬司須知云逐年隨蕃蠻中到馬數多寡以用折傳别無一定之數)
黎州
皂大被緋大被
皂中被緋中被
四色中被七八行錦
瑪瑙錦
叙州
真紅大被褥真紅雙連椅背
真紅單椅背
南平軍
真紅大被褥真紅雙窠錦
皂大被褥青大被褥
文州
犒設紅錦
細色錦名色
青綠瑞草雲鶴錦青綠如意牡丹錦
真紅宜男百花錦真紅穿花鳳錦
真紅雪花毬露錦真紅櫻桃錦
真紅水林檎錦秦州細法真紅錦
鵝黃水林檎錦秦州中法真紅錦
紫皂段子秦州麤法真紅錦
真紅天馬錦真紅湖州大百花孔雀錦
真紅飛魚錦四色湖州百花孔雀錦
真紅聚八仙錦二色湖州大百花孔雀錦
真紅六金魚錦
衛公故物記(韋端符)
三年冬端符於三原令座中揖其郡官有客曰某丞李
謂端符曰是衛公之胄也其家傳賜書與他服器十餘
物者訖讌端符即丞君為客謁丞延入就列端符因跪
請曰籍君僕射公之嗣固願見僕射公之烈之多其事
辭雖文記或闕略具天下耳舌矣聞君世傳文帝詔與
公服物者願得以觀丞慘慘曰諾即其家偃僂躍步奉
賜書一函他物一器出發視玉帶一首末為玉十有三
方者七挫兩隅者六每綴環焉為附而固者以金丞曰
傳云環者列佩用也玉之粹者若含怡然澤者若渙釋
然公擒蕭銑時高祖所賜于闐獻三帶其一也素錦袍
一其襟𬒮促小裁製絶巧密光爛爛如波㫄出紫文綾
襖一促製小袖如袍其為文林樹於上其下有馳馬射
者又雜為狻猊貙橐馳者靴袴一往來鈎屬鎖斂之疑
非華人所為也自始傳於今莫能名其物象笏一差狹
不類今笏者佩筆一竒木為管韜刻飾以金别為金環
以限難其間韜者火鏡二大觽一小觽一笇囊二椰杯
一蓋常佩於玉帶環者十三物亡者其五有存者八大
帝為兒時與公子某年上下文帝命居宮中侍吾兒戲
即賜以皇子服物黃綾袍裶綾袍皆為龍鸞文素錦襖
綷五色為花若鳥者素錦半袖小笏皆緻巧功良今工
之為不能也文帝賜書二十通多言征討事厚勞苦信
必威賞而已其兵事節度皆付公吾不從中理也既公
疾親詔者數四其一曰有晝夜視公病中老嫗令一人
來吾欲熟知起居狀丞曰權文公視此詔常泣曰君臣
之際乃如是耶端符既畢觀中若有物擊惻其心者於
玉帶見遠方致物而上不專有以賜有功也於文錦衆
物見其時之工志功不至靡也於賜公子以皇子衣服
見視臣如支而游兒也於詔征討見擇將材付將職也
上嘗不曲制其事旁他可動哉於問公疾見上矜憫公
如家人之視子姓也公之勞烈如是其大固有以感之
獨推其運吾不信也丞曰子觀吾故物異他人之觀一
似動色隱心者於霜露變時每閱省是物人難為子工
文辭幸為記吾得觀以慰吾慕思也
說郛卷九十八
