說郛卷八十一元陶宗儀撰
䂬溪詩話(黃徹)
李杜不可齊名
世俗誇太白賜衣調羹為榮力士脱靴為勇愚觀唐玄
宗之於白豈真樂道下賢者哉其意急得豔詞媟語以
悦婦人耳白之論撰亦不過為玉樓金殿鴛鴦翡翠等
語社稷蒼生何賴就使滑稽傲世然東方亦不忘納諫
况黃屋既為之屈乎說者以謀謨潛密歷攷前集愛國
憂民之心如子美語一何鮮也力士門闥腐庸惟恐不
當人主意挾主勢駈之何所不可脱靴乃其職也自退
之為蚍蜉撼大樹之喻遂使後學吞聲余竊謂如論其
文章豪逸真一代偉人如論其心術事業安可施廊廟
李杜齊名真忝竊也
淵明心乎忠愛
淵明心乎忠愛非謂枯槁其所以感嘆時世推遷者蓋
傷時人之急於聲利也非謂亂離其所以愁憤於干戈
盜賊者蓋以王室元元為懷也俗士何以識之
戲擬蘇張
許身一何愚自比稷與契杜陵布衣老且愚信口自比
稷與契其平居趨超自是唐虞上人時誇儀秦似不可
曉飃飃蘇季子六印佩何遲敝裘蘇季子歷國未知還
季子黑貂敝得無妻嫂欺戰國奸民蘇張為渠此老不
應未喻及觀薇蕨餓首陽裘馬資歷聘賤子欲適從疑
誤此二柄其意甚明前言蓋戲耳
白鳥
江湖多白鳥天地有青蠅人遂以白鳥為鷺而禮記月
令羣鳥養羞鄭氏乃引夏小正丹鳥白鳥之說謂白鳥
為蚊蚋則知以對青蠅意有深矣不然江湖多白鷺有
何說邪
仁愛民物
杜云築場憐穴蟻拾穗許村童人謂有仁愛民物意臨
川詠促織云只向貧家促機杼幾家能有一機絲愚謂
世之嚴督征賦不恤疲瘵之有無者雖魁然其形實微
䖝智爾
甘泉寺詩
澧陽道旁有甘泉寺因萊公丁謂曾留行記從而題詠
者甚衆碑牌滿屋孫諷有平仲酌泉曾頓轡謂之禮佛
遂南行高臺下瞰炎荒路轉使高僧薄寵榮人多傳道
余獨恨其語無别自古以直道見黜者多矣豈能貪寵
榮者哉又有人云此泉不洗千年恨留與行人戒覆車
害理尤甚萊公之事亦例為覆車乎因過之偶為數韻
其間有云已憑靜止鑑忠精更遣清泠洗讒喙蓋指二
公也
留題
黃州麻城縣界有萬松亭連日行清陰中其館亭亦可
愛適當關山路往來留題無數東坡傷來者不嗣其意
嘗有詩云十年栽種百年規好德無人助我儀又云為
問幾株能合抱殷勤記取角弓詩後碑壤有士題云舊
韻無儀字蒼髯有恨聲
銀甕
老杜復見諸山得銀甕注引禮記山出器車注蓋瑞應
圖曰王者宴不及醉刑罰中人不為非則銀甕出昌黎
我有雙飲醆其銀得朱提見漢志朱提銀八兩為一流
注朱提邑名
輕以告人
嘗恨王子猷作此君語輕以難名者告人遂使庸夫俗
子忘意其間酤坊茗肆適以汚累之謫仙云但得酒中
趣勿為醒者傳此理信然東坡云此味只憂兒軰覺逢
人休道北忩凉人生此樂須天賦莫遣兒曹取次知使
子猷知此必鉗其喙也
友朋
司馬温公云清茶淡話難逢友濁酒狂歌易得朋雖造
次間語亦在于直諒之益而退便僻之損也
理語
張無盡題武昌陵竹寺云孟宗泣竹笋冬生豈是青青
竹有情影響主張非别物人心但莫負幽明語雖淺直
然當于理
詩不務竒
樂天云餘霞散成綺别葉乍辭風等語麗矣不過于嘲
風雪弄花月而已故寄唐生云非求宫律高不務文字
竒惟歌生民病得願天子知
賓鴻
東坡云賓鴻社燕巧相違月令來賓事常疑人未曾用
及觀劉夢得秋江晩泊云莫霞千萬狀賓鴻次第飛顧
况云安得凌風翰肅肅賓天京又别浦雁賓秋更佳
讀書以紙計
牧之贈何宜詩云一日讀十紙一月讀十箱古人讀書
以紙計范雲就袁叔明授毛詩日誦九紙又袁俊家貧
無書每從人假借必皆抄寫自課日五十紙為計
十年讀書
沈攸之晩好讀書手不釋卷嘗歎曰早知窮達有命恨
不十年讀書東坡再和劉景文介亭長篇云早知事大
繆恨不十年讀
語須吞
東坡有欲吐狂言喙三尺怕君嗔我却須吞嘗疑其語
太怪及觀杜集亦有臨風欲動哭聲出己復吞韋蘇州
高歌長安酒中憤不可吞
推敲詩
舊賈浪仙抒思僧敲月下門或引推作敲勢遂冲尹節
世傳為美談舊于太學得江御史詩一軸有督人和詩
云直饒煆煉經時序若是推敲揔可刪以是知雷同從
非善學也
字有所本
舊觀臨川集肯顧北山如慧約與公新崦劚莓苔嘗愛
其劚字最有力後讀集當為劚青冥藥許隣人劚退之
詩翁憔悴劚荒棘窖谿劚株橜子厚戒徒劚雲根雖一
字之法不無所本
詠杖
苕溪云退之古藤杖詩空堂晝眠倚戶牖飛電著壁搜
蛟螭故東坡鉄柱杖詩云入懷冰雪生秋思倚壁蛟龍
護晝眠山谷笻竹杖贊涪翁晝寢蒼龍挂壁皆用退之
詩也
自號
温公自稱為叟香山居士亦嘗以自號其詩云初時被
目為迃叟近日蒙呼作隠人司馬豈慕其洛居有閒適
之樂邪
豫為世慮
岑參寄杜拾遺云聖朝無闕事自覺諫書稀退之贈崔
補闕云年少得塗未要忙時清諫疏尤宜罕皆謬承荀
卿有聽從無諫諍之語遂阿諛奸佞用以藉口以是知
凡造意立言不可不豫為天下來世慮
大者難窺
王君玉云子美之詩詞有近質如麻鞋見天子垢膩脚
不襪之句所謂轉石于千仞之山勢也學者尤之過甚
豈遠大者難窺乎
明分守
舍人遺織成褥段云服飾定尊卑大哉萬古程煌煌珠
宫物寢處禍所嬰錦衣卷還客始覺心和平其意在明
分守警貪饕屛斥玩物嚴道氣之大節豈直為詩哉
回紇字
陰風西北來慘淡隨回紇紇字從一作鶻唐史德宗朝
始改名回鶻正文非也
友于貽厥
史傳襲稱兄弟為友于故淵明詩云再喜見友于子美
云友于皆挺拔又山鳥山花吾友于南史到藎從武帝
登北固樓賦詩藎受詔便就上以示其祖溉云藎定是
才子翻恐卿從來文章假手于藎後每和御詩上輒手
詔戲溉曰得無貽厥之力乎退之玉川詩云誰謂貽厥
無基址二事正可對也
環溪詩話(吳沆)
御燕
嘉祐七年冬宴近臣于羣玉殿英宗以皇子預坐在舍
人待制之後岐公詩云翠輦生香容扈蹕黃金塗紙看
揮毫介甫云何不言翠玉裝輿岐公改之以進上大悦
劉洞
劉洞不知何許人江南國破後題池州一亭云千里長
江唯渡馬十年養士得何人
詩訕
來鵠洪州人咸平中名振都下然喜以詩譏訕當路為
人所惡卒不第金錢花云青帝若教花裏用牡丹應是
得錢人夏雲云無限旱苖枯欲盡悠悠閒處作竒峰偶
題云可惜青天好雷電只能驅趁懶蛟龍亦頗韻
堠子詩
劉子儀與夏英公同在翰林子儀表為先達章獻臨朝
子儀主文在貢院聞英公為樞密副使意頗不平作堠
子詩曰空呈厚貌臨官道更有人從捷徑過
東坡詩話(蘇軾)
書孟東野詩
元豐四年與馬夢得飲酒黃州東禪醉後誦孟東野詩
云我亦不笑原憲貧不覺失笑東野何緣笑得原憲遂
書此以贈夢得只夢得亦未必笑得東野也
題孟郊詩
孟東野作聞角詩云似開孤月口能說落星心今夜聞
崔誠老彈曉角始覺此詩之妙
書淵明飲酒詩後
顔生稱為仁榮公言有道屢空不獲年長飢至于老雖
留身後名一生亦枯槁死去何所知稱心固為好客養
千金軀臨化消其寳裸葬何必惡人當解意表此淵明
飲酒詩也正飲酒中不知何緣記得此許多事
題淵明詩
陶靖節云平疇返遠風良苖亦懷新非古之偶耕植杖
者不能道此語非余之世農亦不能識此語之妙也
題淵明飲酒詩後
採菊東籬下悠然見南山因採菊而見山境與意會此
句正有妙處近歲俗本皆作望南山則此一篇神氣多
索然矣古人用意深微而俗士率然妄以意改此最可
疾
題鮑明遠詩
舟中讀鮑明遠詩有字謎三首飛泉仰流者舊說是井
字一云乾之一九隻立無耦坤之六二宛然雙宿是三
字一云頭如刀尾如鈎中間橫廣四角六抽右畔負兩
刃左邊屬雙牛當是龜字也
記退之抛青春詩
諱退之詩曰百年未滿不得死且可勤買抛青春國史
補云酒有郢之富春烏程之若下春滎陽之土窟春富
平之石凍春劒南之燒春杜子美亦云聞道雲安麴米
春纔傾一盞便醺人近世裴鉶作傳竒記裴航事亦有
酒名松醪春乃知唐人名酒多以春則抛青春亦必酒
名也
書子美雲安詩
兩邊山木合終日子規啼此老杜雲安縣詩也非親到
其處不知此詩之工
書子美驄馬行
余在岐下見秦州一馬騣如牛額下垂胡側立傾倒毛
生肉端番人云此肉騣馬也乃知鄧公驄馬行云肉駿
碨礧連錢動當作騣
書子美黃四娘詩
子美詩云黃四娘家花滿蹊千朵萬朵壓枝低留連戲
蝶時時舞自在嬌鸎恰恰啼此詩雖不甚佳可以見子
美清狂野逸之態故僕喜書之昔齊魯有大臣史失其
名黃四娘獨何人哉而託此詩以不朽可以使覽者一
笑
評子美詩
子美自比稷與契人未必許也然其詩云舜舉十六相
身尊道益高秦時用商鞅法令如牛毛此自是契稷軰
人口中語也又云知名未足稱局促商山芝又云王侯
與螻蟻同盡隨丘墟願聞第一義回向心地初乃知子
美詩外尚有事在也
書子美憶昔詩
憶昔詩云關中小兒壞紀綱謂李輔國也張后不樂上
為忙謂肅宗張皇后也為留猛士守未央謂郭子儀奪
兵柄入宿衞也
題柳子厚詩
詩須要有為而作用事當以故為新以俗為雅好竒務
新乃詩之病
評韓柳詩
柳子厚詩在陶淵明下韋蘇州上退之豪放竒險則過
之而温麗靖深不及也所貴乎枯澹者謂其外枯而中
膏似澹而實美淵明子厚之流是也若中邊皆枯澹亦
何足道佛云如人食蜜中邊皆甜人食五味知其甘苦
者皆是能分别其中邊者百無一二也
書子厚詩
柳子厚詩云盛時一失貴反賤桃笙葵扇安敢當不知
桃笙為何物偶閱万言簟宋魏之間謂之笙乃悟桃笙
以竹為簟也梁簡文荅南王餉書云五離九折出桃枝
之翠笋乃謂桃枝竹簟也桃竹出巴渝間杜子美有桃
竹歌
書樂天香山寺詩
白樂天為王涯所讒謫江州司馬甘露之禍樂天在洛
適遊香山寺有詩云當今白首同歸日是我青山獨往
時不知者以樂天為幸之樂天豈幸人之禍者哉蓋悲
之也
書韓李詩
李太白詩云遺我鳥跡書飄然落巖間其字乃上古讀
之了不閑戲謂柳生李白尚氣乃自招不識字可發大
笑不如韓愈倔強云我寧屈曲自世間安能隨汝巢神
仙也
書澗明詩
孔文舉云坐上客常滿樽中酒不空吾無事矣此語甚
得酒中趣及見淵明云偶有佳酒無夕不傾顧影獨盡
悠然復醉便覺文舉多事矣
書薛能茶詩
唐人煎茶用薑故薛能詩云鹽損添常戒薑宜着更誇
據此則又有用鹽者矣近世有用此二物者輒大笑之
然茶之中等者用薑煎信佳也鹽則不可
書鄭谷詩
鄭谷詩云江上晚來堪畫處漁人披得一蓑歸此村學
中詩也柳子厚云千山鳥飛絶萬徑人蹤滅扁舟蓑笠
翁獨釣寒江雪人性有隔也哉殆天所賦不可及也已
書王梵志詩
王梵志詩云城外土饅頭饀草在城裏每人喫一箇莫
嫌無滋味已且為饀草當使誰食之為易其後兩句云
預先着酒澆圖教有滋味
書黃魯直詩後
讀魯直詩如見魯仲連李太白不敢復論鄙事雖若不
入用亦不無補於世也
又
魯直詩文如蝤蛑江瑶柱格韻高絶盤飱盡廢然不可
多食多食則發風動氣
自記吳興詩
僕為吳興有游飛英寺詩云微雨止還作小窗幽更妍
盆山不見日草木自蒼然非至吳越不見此景也
書曹希藴詩
近世有婦人曹希藴者頗能詩雖格韻不高然時有巧
語嘗作墨竹詩云記得小軒岑寂夜月移疎影上東牆
此語甚工
書贈陳季常詩
余謫黃州與陳慥季常往來每過之輒作汁字韻詩一
篇季常不禁殺故以此諷之季常既不復殺而里中皆
化之至有不食肉者皆云未死神已泣此語使人凄然
也
書參寥論杜詩
參寥子言老杜詩云楚江巫峽半雲雨清簟疎簾看奕
棋此句可畫但恐畫不就爾僕言公禪人亦復愛此綺
語耶寥云譬如不事口腹人見江瑶柱豈免一朵頥哉
記關右壁間詩
欲掛衣冠神武門先尋水竹渭南村却將舊斬樓蘭劒
買得黃牛教子孫余舊見此詩於關右壁間愛之不知
何人詩也
書彭城觀月詩
暮雲收盡溢清寒銀漢無聲轉玉槃此生此夜不長好
明月明年何處看余十八年前中秋夜與子由觀月彭
城作此詩以陽關歌之今復此夜宿於贛上方遷嶺表
獨歌此曲聊復書之以識一時之事殊未覺有今夕之
悲懸知有他日之喜也
題秧馬歌後
吾嘗在湖北見農夫用秧馬行泥中極便頃來江西作
秧馬歌以教人罕有從者近讀唐書回鶻部族黠戞斯
傳其人以木馬行水上以板薦之以曲木支腋下一蹴
輒百餘步意殆與秧馬類歟聊復記之異日詳問其狀
以告江南人也
跋黔安居士漁父詞
魯直作此詞清新婉麗問其得意處自言以水光山色
替却玉肌花貌此乃真正漁父家風也然才出新婦磯
又入女兒浦此漁父無乃大瀾浪乎
記西邸詩
余奉使西邸見書此數句愛而錄之云人間有酒仙兀
兀三杯醉世上無眼禪昏昏一枕睡雖然没交涉其奈
略相似相似尚如此何况真箇是
西清詩話(蔡條)
李後主
南唐李後主歸朝後每懷江國且念嬪妾散落欝欝不
自聊嘗作長短句云簾外雨潺潺春意闌珊羅衾不煖
五更寒夢裏不知身是客一餉貪歡獨自莫凴欄無限
關山别時容易見時難流水落花何處也天上人間含
思悽惋未幾下世
高英秀
高英秀者吳越間人與贊寧為詩友口給好罵滑稽每
見眉目有異者必噂短於甘後人號惡啄薄徒嘗譏名
人詩病云李山甫覽漢史云王莽弄來曾半破曹公將
去便平沉定是破船詩李羣玉詠鷓鴣云方穿詰曲﨑
嶇路又聽鈎輈格磔聲定見梵語詩羅隠云雲中鷄犬
劉安過月裏笙歌煬帝歸定見鬼詩杜荀鶴云今日偶
題題似着不知題後更誰題此衞子詩也不然安有四
蹄贊寧笑謝而已
鳳子
韓偓詩云鵝兒唼啑梔黃觜鳳子輕盈膩粉腰事見崔
豹古今注云蛺蝶大者為鳳子
非稚語
魯直少警悟八歲能作詩送人赴舉云送君歸去明主
前若問舊時黃庭堅謫在人間今八年此已非髫稚語
矣
紅梅
紅梅清豔兩絶昔獨盛於姑蘇晏元獻始移植西岡第
中特珍賞之一日貴遊洛園吏得一枝分接由是都下
有二本公嘗與客飲花下賦詩曰若更遲開三二月北
人應作杏花看客曰公詩固佳待北俗何淺也公笑曰
顧傖父安得不然一坐絶倒王君玉聞道花事以詩遺
公云館娃宫裏舊精神粉瘦瓊寒露蕊新園吏無端偷
折去鳳城從此有雙身自爾名園事培接遍都城矣苕
溪漁隠曰王介甫紅梅詩云春半花纔發多應不奈寒
北人初未識渾作杏花看與元獻之詩暗合
望江南
望江南朱崖李太尉鎮關西日為亡姬謝秋娘所作後
進入教坊
嘉月
謝惠連云漾舟陶嘉月王褒九懷云陶嘉月兮總駕王
逸云及吉時也
悶詩
人之好惡固自不同子美在蜀作悶詩乃云捲簾唯白
水隠几亦青山若使余居此應從王逸少語吾黨則以
樂死豈復更有悶邪
聽水詩
退之宿灘詩云浩浩復蕩蕩灘聲抑更揚黃魯直曰退
之才聽水句尤見工非諳客裏夜卧飽聞聲安能周旋
妙處如此耶
旋法
山陰野雪興難來佳辰強飲食猶寒皆幹旋其語使就
音律近集有天上嬌雲未肯同十年江海别嘗輕皆此
法也
紅麯酒
李賀云酒滴珍珠紅夏彦剛云江南人造紅麯酒
艇齋詩話(曾季貍)
淵明題甲子
陶淵明詩自宋義熙以後皆題甲子此說始於五臣注
文選云爾後世遂因仍其說治平中有虎丘僧思悦者
編淵明集獨辨其不然其說曰淵明之詩題甲子者始
庚子迄丙辰凡七十年間九首皆晉安帝時所作及恭
帝元熙二年庚申歲宋始受禪自庚子至庚申蓋二十
年豈有宋未受禪前二十年恥事二姓而題甲子之理
哉思悦之言信而有證矣
東坡有德
前人論詩初不知有韋蘇州柳子厚論字亦不知有楊
凝式三者至東坡而後發此祕遂以韋柳配淵明凝式
配魯國東坡真有德于三子者
天馬之子
老杜詩吾聞天子之馬走千里當是天馬之子
攤錢
老杜詩白書攤錢高浪中攤錢今攤賭也見後漢梁冀
傳
口號
東坡海外上梁文口號曰為報先生春睡美道人輕打
五更鐘章子厚見之遂再貶儋耳以為安穏故再遷也
長結
韓文石鼎聯云長頸高結喉中作楚語結字斷句結音
髻西漢髻字皆作結字寫退之正用此也今人讀作結
喉非也東坡云長頸高結喉蓋誤也
東海釣客
韋蘇州集載秦系詩自稱東海釣客少游作啓事嘗用
之蓋秦氏事也
身訓我
東坡詩云公是主人身是客舉觴登望得無愁用樂天
心是主人身是客身猶言我也如張飛自言身是張
翼德可共來决死乃宋彭城王義真自關中逃歸謂宏
曰身在此謝瀹云身家太傅若此類甚多皆以身為我
也韓子蒼詩云身今老病投炎瘴最憶冰厓昨歲秋
梅澗詩話(韋居安)
青獅子
姚興嘗畜一馬名青獅子每親飼之善通其語言時取
斗酒投大盆中與馬同飲曰吾與汝同力報國紹興辛
已之冬金亮來寇尉子橋之戰大將王權先遁時興為
統領以所部四百騎敵亮凡十餘戰權不救援部將戴
臯亦玩視不救遂與馬同没於陣朝廷憫之厚恤加諡
立廟淮甸有題絶句者云赤心許國自平時見敵捐軀
更不疑權忌臯庸皆遁走同時死難只青獅
肉騣
余在岐下見秦州進一馬騣如牛項垂胡側立顛倒毛
生肉端蕃人云此肉騣馬也乃知鄧公驄馬行云肉駿
碨礧連錢動當作肉騣
好石
張祐性酷好太湖石三吳太守多以贈之故陸魯望以
詩哭之曰一林石筍散豪家
贈送
王化基送梁助曰文章換桂一枝秀清白傳家兩弟貧
人多誦之
後村詩話(劉後村)
淵明寡和
士之生世鮮不以榮辱得喪撓敗其天真者淵明一生
惟在彭澤八十餘日涉世故餘皆高枕比忩之日無榮
惡乎辱無得惡乎喪此其所以為絶唱而寡和也二蘇
公則不然方其得意也為執政侍從及其失意也至下
獄過嶺晩更憂患於是始有和陶之作二公雖惓惓於
淵明未知淵明果恁可否
四言自曹氏父子王仲宣陸士衡後惟陶公最高停雲
榮木篇殆突過建安矣
寒素
李贊皇頗開寒素之路及南遷或人贈詩曰八百孤寒
齊下淚一時南望李崖州
家貧為客
余讀許渾詩獨愛直道去官早家貧為客多之句非親
嘗者不知其味也贈蕭兵曹詩云客道恥搖尾皇恩寬
犯鱗直道去官早之實也將離郊園詩云久貧辭國遠
多病在家希家貧為客多之實也
鸜鵒
鸜鵒居人多養之五月五日去其舌尖則能語聲尤清
越雖鸚鵡不能過也僧虚中有詩云菖蒲花不豔鸜鵒
性多靈
踘蹴
踘蹴惟柳三復能之丁晉公亦好焉晉公詩曰背裝花
屈膝白打太廉斯進前行兩步蹺去立多時
詩語相似
汲長孺段太尉皆義勇奮不顧身之人至於仁愛撫養
矜憐惻怛無所不至所謂剛者必仁仁者必勇也嘗觀
樂天云况多剛悁性難與世同塵希文云吾生豈不幸
所禀多剛腸皆心中語也白則有敢辭為俗吏且欲活
疲民又云心中有念農桑苦耳裏如聞饑凍聲范有寸
懷如春風思與天下共赴姑蘇云豈辭雲水三千里由
濟瘡痍十萬民與汲段正相似
詠燈
李烈祖為徐温養子年九歲詠燈詩云主人若也勤桃
撥敢向尊前不盡心徐不復常兒待之
謝詩
謝康樂一字百煉乃出冶玄暉尤麗密
漫叟詩話(闕名)
句法
前人評杜詩云紅豆啄殘鸚鵡粒碧梧棲老鳳凰枝若
云鸚鵡啄殘紅豆粒鳳凰棲老碧梧枝便不是好句余
謂詞曲亦然李景有曲手捲真珠上玉鈎或改為珠簾
舒信道有曲云十年馬上春如夢或改云如春夢非所
謂遇知音
詩無鉛粉
杜紫微不遇乃曰我詩無綺羅鉛粉宜不用淮海詩亦
然人戲謂可入小石調然率多子美句但綺麗大勝爾
賦出有自
陶淵明閒情賦必有所自乃出張衡同聲歌云邂逅承
際會偶得充後房情好新交接飂慓若探湯願思為莞
蓆在下蔽匡牀願為羅衾幬在上衞風霜
仲山
張無盡嘗和山字云安得將相似仲山人疑之以近人
所常用皆山甫也觀後漢志陽樊攅茅田服虔注云楚
仲山所居又楊修荅臨淄侯牋云仲山周旦之儔只稱
仲山何疑之有
白戰
歐陽文忠守潁日因小雪會飲聚星堂賦詩約不得用
玉月梨梅練絮白舞鵝鶴等事歐公一篇云脱遺前言
笑塵雜搜索高家窺冥漠自後四十餘年莫有繼者元
祐六年東坡在潁因禱雪於張龍公獲應遂復舉前篇
令末云汝南先賢有故事醉翁詩話誰能說當時號令
召聽取白戰不許持寸鐵
詩懷
子美詩草有害於人曾何生阻修芒刺在我眼焉能待
時秋其憤邪嫉惡欲芟夷藴崇之以肅清王室者中懷
可見臨川有勿去草草無惡如比世俗俗浮薄此方外
之語異乎農夫之務者也
槽洪
江漢有滸以扞制泛濫大漲則溢於平陸水退滸見舟
人謂之水落槽又灘石湍激其中深僅可容舟者謂之
洪若大水則不復問洪矣臨川萬里寒江正復槽東江
水落水分洪以此亦謂水黃帽謂雲砲車非遐征遠涉
不能知也
爾汝
杜云爾軰可忘年含悽覺汝賢送爾維舟惜此筵汝與
山東李白好自世俗觀之則為簡傲嘗有云忘形到爾
汝
雪詩
臨川愛眉山雪詩能用韻如云冰下寒魚漸可义和羔
袖龍鐘手獨义蓋子厚嘗云江魚或共义又云入郡腰
常折逢人手盡义
虛
凡聚落相近期某旦集交易鬨然其名為虛柳云包飯
趁虛人臨川云花間人語趁朝虛山谷荷葉裹鹽同趁
虛
詩相類
少游贈坡詩云節毛零落氊餐雪辨舌縱橫印佩金語
太不等子瞻譏集句云天邊鴻鵠不易得便令作對隨
家鷄此詩正類此
句辯
曹子建七步詩世傳煑豆燃豆箕豆在釡中泣一本云
萁向釡中燃豆在釡中泣其工拙淺深必有以辯之者
桐江詩話(闕名)
富貴語
永叔送李留後知鄆州詩乃士君子之處富貴非蕭鄙
有力者所可為詩云北州能事謁家聲東土還聞政有
成組甲光寒圍夜帳綵旗風煖看春耕金釵墜鬢分行
立玉麈高談四座傾富貴常情誰不愛羡君瀟洒有餘
清
牧童詩
山谷七歲作牧童詩云騎牛遠遠過前村吹笛風斜隔
隴聞多少長安名利客機關用盡不如君
感事
康節天津感事吟水流任急境常靜花落雖頻意自閒
不似世人忙裏老生來未始得開顔此詩殊足警人也
煎茶
唐人煎茶用薑故薛能詩云鹽損添常戒薑宜着更誇
據此則又有鹽者矣近世有用此二物者輒大笑之然
茶之中等者用薑煎信佳鹽則不可
暢道姑
暢姓惟汝南有之其族尤奉道男女為黃冠者十之八
九時有女冠暢道姑姿色妍麗神仙中人也少游挑之
不得乃作詩云瞳人剪水腰如束一幅烏紗裹寒玉超
然自有姑射姿回看粉黛皆塵俗霧閤雲忩人莫窺門
前車馬任東西禮罷曉壇春日淨落紅滿地乳鴉啼
蘭莊詩話(闕名)
曹子建
曹子建詩質樸渾厚舂容雋永風調非後人易到陳子
昂李太白慕以為宗信乎晉以下鮮其儷也予每讀其
詩灑然有千古之想
陶潛
鍾嶸品陶潛詩文體省靜殆無長語篤意真古辭興婉
愜古今隠逸詩人之宗也可謂知言矣而寘之中品其
上品十一人如王粲阮籍軰顧右於潛耶論者稱嶸洞
悉玄理曲臻雅致標揚極界以示法程自唐而上莫及
也吾獨惑於處陶焉
劉太真
劉太真與韋蘇州書云顧著作來己足下郡齋燕集想
亦云何情致暢茂趨逸之如此宋齊間沈謝吳何始精
於理意緣情體物稱詩人旨後之傳者甚矣其源推足
下制其橫流師摰之始關雎之亂於足下之意見之矣
則知蘇州詩為當時所貴如此
漢魏
大槩學詩須以三百篇詞及漢魏間人詩為主方見古
人妙處自無齊梁間綺靡氣味也
迃齋詩話(闕名)
草上烟
河東焉鋪有驛馹善行者鋪卒名為草上烟有勢力使
命常數程打過好事作詩云過此唯尋草上烟數程打
過苦尤偏
貽詩
王太尉旦從車駕過陜魏野貽詩曰昔時宰相年年替
君在中書十一秋西祀東封俱已了如今好伴赤松遊
王袖其詩以呈上累表請退上不許
遺詩
農桑不擾歲常登邊將無功吏不能四十二年如夢覺
東風吹泪過昭陵此詩題于寢宫不著名氏宜表而出
之
草䖝
僧居寧昆陵人妙工畫草䖝嘗見水墨草䖝有長四五
寸者題云居寧醉筆須大失真然筆力遒勁可愛梅聖
俞詩云草䖝有纖意醉筆得正熟
春帖子
翰苑作春帖子往往秀麗可喜
金玉詩話(闕名)
用藥名
藥名詩世云起自陳亞非也東漢已有離合體至唐始
著藥名之號如張籍荅鄱陽客江臯歲暮相逢地黃葉
霜前半夏枝子夜吟詩向松桂心中萬事喜君知是也
集句
集句自國初有之未盛也至石曼卿人物開敏以文為
戲然後大著嘗見手書下第偶成一生不得文章力欲
上青雲未有因聖主不勞千里召姮娥何惜一枝春鳳
凰詔下雖沾命豹虎叢中也立身啼得血流無用處着
朱騎馬定何人又云年去年來來去忙為他人作嫁衣
裳仰天大笑出門去獨對東風舞一場至元豐間王文
公益工於此人言此起自公非也杜少陵云作詩用事
要如釋語水中着鹽飲水乃知鹽味此說詩家秘密藏
也如五更鼔角聲悲壯三峽星河影動搖人徒見凌轢
造化之工不知乃用事也襧衡撾漁陽操悲壯漢武故
事星辰影動搖方朔為民勞之應則善用故事者如繫
風捕影豈有迹耶此理殆不容聲予乃顯言之已落第
二義矣
天禀
作詩者陶冶物情體會光景貴乎自得蓋格有高下才
有分限不可強力至也譬之秦舞陽氣槩見秦王則戰
失色淮南王安雖為神仙謁帝猶輕其舉止此豈有素
習哉予以為少陵太白當險阻艱難流離困躓意雖卑
而語未嘗不高至於羅隠貫休得意偏大誇雄逞竒語
雖高而意實卑則乃知天禀自然有不能易者矣
重韻
少陵飲中八仙歌用韻船字眠字天字各用前字凢三
於古未有其體予常質之叔父文正曰此歌分八篇人
人各異雖製重韻無害亦周詩分章意也握牘吮墨者
可不知乎
詩吞雲夢
洞庭天下大觀自昔騷人墨客鬭麗搜竒者尤衆如水
涵天影闊山拔地形高四顧疑無地中流忽有山鳥飛
應畏墮帆遠却如閒皆見稱於世然莫若孟浩然氣蒸
雲夢澤波撼岳陽城則洞庭空曠無際氣象雄張如在
目前至讀杜子美詩則又不然吳楚東南坼乾坤日夜
浮不知少陵胷中吞幾雲夢也
謫仙詩
蘄州黃梅縣峰頂寺在水中央環伏萬山人跡罕到曾
子阜為令時因事登其山見梁間一版塵暗粉落蛛絲
蒙罥幾不可讀滌拂久之乃謫仙詩也夜宿峰頂寺舉
手捫星辰不敢高聲語恐驚天上人世傳楊文公幼時
詩者誤
押簁字
王師炅戍江左城將破或夢丱角女子行空中以巨簁
簁物散落如豆着地皆成人問其故曰此當死于難者
後見一貴人盛冠服推墮于地云徐屯田舍人也既寤聞
徐鍇死圍城中云王文公兄弟在金陵和王微之哲登
高齋詩押簁字平甫曰當時徐氏擅筆墨夜圍夢墮空
中簁此事竒譎而盤屈強韻中可謂拽虎手也
鳳子
韓偓詩鵝兒唼啑梔黃嘴鳳子輕盈膩粉腰不識鳳子
定是何物問予姑以蝶應之問者依違而已退念藏書
萬數不能貯心亦病也徐悟乃崔豹古今注耳謂蛺蝶
大者為鳳子
李后主詞
南唐李后主歸朝後每懷江國且念嬪妾散落欝欝不
自聊常作長短句簾外雨潺潺春意將闌羅衾不耐五
更寒夢裏不知身是客一餉貪歡獨自倚欄杆無限關
山别時容易見時難流水落花春去也天上人間含意
悽惋未幾下世云
漢臯詩話(闕名)
酒膽豩
豩字呼關切頑也當在山字韻劉夢得有杯前膽不豩
趙勰有吞船酒膽豩之句禮部韻不收唐韻亦無此
長夜
長夜苦寒誰獨悲杜陵野老骨欲折此成都詩舊集作
長安非也其夜字之訛故誤作安耳况卒章之意明甚
對霤
掖垣竹埤梧十尋洞門對霤常隂陰霤字從别本文選
云二堂對霤此春深詩也而諸本作雪悞矣
蕩船
峽雲籠樹小湖日蕩船明蕩字從一作非久遊江湖者
不知此文之工正文作落蓋字訛也
足期
别離重相逢偶然豈足期足字舊集作定蓋由字畫小
訛况上句已云泄雲無定姿
來詩
力疾坐清曉來詩悲早春詩字役别未考詩題與上下
句意當從之舊作時非也
大火
大火運金氣荆揚不知秋火字從一作謂大火西流七
月詩也正文作暑今不取
連山
茂樹行相引連山望忽開茂字連山字皆從一作時歸
鳳翔行在正文連山作連峰非也霧樹亦然
撇捩
渡河不用船千騎常撇捩撇捩疾貌大食刀歌鬼物撇
捩辭沆壕字意皆同今從之舊集作撇烈非也
辭意通
風吹巨焰作河漢騰烟柱諸本下句作何掉騰烟柱蜀
本何作河近見别本今從蓋于辭意通也
大路
雲斷岳蓮臨大路天晴宫柳暗長春大路陜華間地名
也晉書檀道濟從劉裕伐姚泓至潼關姚鸞屯大路以
絶道濟糧道而蜀本正作大道誤矣
陳輔之詩話(陳輔之)
花詩相
唐人牡丹詩云紅開西子粧樓曉翠揭麻姑水殿春若
改春作秋全是蓮花詩林和靖梅花詩云疎影橫斜水
清淺暗香浮動月黃昏近似野薔薇也
月詩用韻
王承之云太祖一夕翫月命學士盧多遜曰可以作詩
多遜曰請用何韻太祖曰用兒字韻多遜奏詩曰太液
池邊月上時好風吹動萬年枝誰家玉匣新開鑑露出
清光些子兒
道味
愈寄孟刑部聯句云美君知道腴逸步謝天械或問道
果有味乎余曰如介甫午雞聲不到禪林栢子烟中靜
擁衾竹雞呼我出華胥起滅篝燈擁燎爐各據稿梧同
不寐偶然聞雨落階除皆淡中意味非造此景不能形
容也
好石
張祐性酷好太湖石三吳太守多舁以送之故陸魯望
以詩哭之曰一林石筍散豪家
杜詩
明朝有封事數問夜如何此幸而得之坐以待旦之意
避人焚諫草騎馬欲雞栖所謂嘉謀嘉猷入告爾后于
外曰斯謀斯猷惟我后之德也
文正公詩
范文正淮上遇風云一棹危於葉旁觀欲損神他年在
平地無忽險中人雖弄翰戲語卒然而作險濟加澤之
心未嘗忘也
又
范文正公雷霆日有犯姑可報吾親誰謂臣子忠孝難於
兩全也涖官不敬戰陣衰無勇本非事親事禮記必以
為非孝公之謂歟
煎茶詩
唐趙璘述因話錄載其家兵部君性尤嗜茶能自煎謂
人曰茶須緩火炙活水煎坡有活水還須緩火煎恐亦
用此
燈火
子美夜宴左氏莊檢書燒燭短燭短不宜觀書檢閱時
暫可也退之短檠二尺便且光可謂燈忩人中語猶有
未便燈不籠則損目不宜勤且久山谷夜堂朱墨小燈
籠可謂善矣而虛堂非夜久所宜子瞻推門入室書縱
橫蠟紙燈籠晃雲母慣親燈火儒生酸態盡矣
怨詩
李山甫咸通中不第嘗有詩怨執政曰勸君不用誇頭
角夢裏輸贏總未知
乃心王室
柳遷南荒有云愁向公筵問重譯欲投章甫作文身太
白云我似鷓鴣鳥南遷懶北飛皆褊忮躁辭非畎畆惓
惓之義杜詩云馮唐雖晩達終覬在皇都愁來有江水
焉得北之朝其賦張曲江云歸老守故林戀闕悄延頸
乃心王室可知
飲博
馮衮牧蘇州日多縱飲博因大勝以所得均與座客吟
云八尺臺盤照面新千金一擲鬭精神合是賭時須賭
物不堪回首乞閒人
敖器之詩話(敖器之)
陶詩
陶彭澤詩如絳雲在霄舒卷自如
琵琶曲
樂譜琵琶曲有轉關六么取其聲調閒婉又有濩索梁
州謂其音節閒繁
句相似
老杜雨詩云紫崖奔處黑白鳥去邊明而江碧鳥逾白
山青花欲燃之句似之贈王侍御云曉鶯工迸泪秋月
解傷神而感時花濺泪恨别鳥驚心之句似之殆是同
一機軸也
鄉里
古人稱妻曰鄉里沈休文山陰柳家女詩云還家問鄉
里詎堪持作夫南史張彪傳曰我不忍令鄉里落它處
姚令威曰今會稽人曰家里其義同也
拜家慶
唐人與親别而復歸謂之拜家慶盧象詩云上堂家慶
畢顧與親思邇孟浩然詩云明朝拜家慶須著老萊衣
潘子真詩話(潘子真)
古樂府
古樂府云東飛伯勞西飛燕黃姑織女時相見予初不
曉黃姑為何等語因讀杜公瞻所注宗懔撰荆楚歲時
記乃知黃姑即河鼓也亦猶桑落之語轉呼為索郎也
山谷
山谷言庾子山澗底百重花山根一片雨有以盡登高
臨遠之趣喜晴應詔全篇可為楷式其卒章有慶兆民
句尤穏
試茶詩
葉濤詩極不工而喜賦詠嘗有試茶詩云碾成天上龍
兼鳳煑出人間蟹與蝦好事者戲云此非試茶乃碾玉
匠人嘗南食也
絃管語
江南馮延己善為詞歌晏元獻公所為歌詞不減馮也
樂府木蘭花句都是七言晏詩云重頭歌咏響璁琤入
破舞腰紅亂旋重頭入破皆管絃家語也
青瑣詩話(劉斧)
大丞相李公昉嘗言當時自外鎮為麤官有學士遺外
鎮官茶外鎮有詩謝云麤官乞與真虛擲賴有詩情合
得嘗符彦卿知汴州有詩云全軍十萬擁雄師正是酧
恩報國時汴水波濤喧鼓角隋堤楊柳拂旌旗前駈紅
旆關西將環坐青蛾趙國姬為報長安冠蓋道麄官到
底是男兒公云詩意蓋有憾爾之詞其詩牌後人取去
不知落於何地邑有白鶴觀向蘇子美遊於其中壁有
留題一絶韓魏公詩尤為人稱美詩曰二蘇遺跡匿山
扄賢相重來為發明字久半隨風雨剥氣豪尤入鬼神
驚直疑鸞鳳騰雲去不假江山到骨清人對甚時須自
勉酒豪顛草尚垂名公詩格高古雄豪如此又應制仁
廟賞花釣魚之詩大為士君子稱賞公歷事三朝匡扶
二帝社稷宗臣國之元老樂善好事晩歲無替接引寒
賤亭午忘飡出於天性近古無有也
李先生清臣者北人也方束髮則才俊辭句驚人老儒
軰莫不心服一日薄遊定州時韓魏公知定州先生擕
刺往謁見其始太祝吏報曰太祝方寢先生求筆為詩
一絶書於刺授其吏曰太祝覺而投之詩曰公子乘閒
臥絳厨白衣老吏慢寒儒不知夢見周公否曾說當時
吐哺無後魏公見詩云吾知此人久矣竟有東床之選
先生後應進士中甲科舉賢良為優等方其射策天庭
天子臨軒虛己侍臣聳觀搖筆不踰數刻落筆萬言皆
出入九經極孔孟之淵源盡時政之要道天下莫不傾
其風采實當世之偉儒也盛哉
張丞相士遜慶歷年懇上封章乞還政柄方許還第一
日暫出遊近邑惟一僕馭馬一僕持傘復歸門吏訝其
青蓋詢之乃取門歷書一絶云因思山去看山回軟帽
輕紗入御臺門吏何須問張蓋兩曾身到鳳池來門吏
以詩奏御仁廟愛其詩特賜銀絹各百中使傳旨云助
卿遊山之費朝野榮之
蔣侍郎棠還鎮告老高如蘇公吟咏韻峭格清士君子
頗稱賞之一日有僧謁公回將歸錢塘(時吕濟叔住巨川)願得
一書以光其行公曰吾無書有詩餞子之行詩曰告老
於君意灑然年來無事老江邊吾歸莫訝無詩去閒慢
緘題必不看僧得詩遂行僧以公詩陳濟叔為之惻然
厚遇其僧且以詩愧謝公焉公之詩清而有格意旨遠
到蓋皆類此也
大丞相吕夷簡一日有儒者張球獻詩曰近日厨中乏
所供孩兒啼哭飯籮空母因低語告兒道爹有新詩上
相公公見詩甚悦因以俸錢百緡遺之又為引道貴官
門館得依棲之公三十年居政地引援寒賤拯濟士類
外牧守得其人内卿大夫各舉其職太平之賢宰相也
嗚呼盛哉
范文正公鎮越民曹孫居中死於官其家大窘遺二子
幼妻長子方三歲公乃以俸錢百緡賙之其他郡官從
而遺之若有倍公數公為具舟擇一老吏送轄其舟且
誡其吏曰過關防汝以吾詩示之其詩曰一葉輕帆泛
巨川來時暖熱去凉天關防若要知名姓乃是孤兒寡
婦船公之拯濟孤貧可見也
韓魏公鎮真定時有門客彭知方為酒使踰垣宿於室
門吏報公公不究為種竹詩曰殷勤洗濯加培養莫遣
狂枝亂出墻客見其詩愧甚乃和公詩云主人若也憐
高節莫為狂枝贈一柯公特以百緡遣一指使呼吏報
都下市一女奴贈之公之愛士待客皆類此
唐僖宗時于化茂頗有學問依棲中丞蔡授門館一日
告去作燕離巢詩云舊壘危巢泥已墮今年因傍社前
歸連雲大厦無棲處更向誰家門戶飛主人見詩愴然
復留
邵州魏處士高尚之士張丞相士遜召之入都不久告
還丞相有詩送之曰一片閒雲來帝里歸飛不肯待秋
風人皆榮之
玄散詩話(闕名)
試鶯以朝鮮厚繭紙作鯉魚函兩面俱畫鱗甲腹下令
可以藏書此古人尺素緘魚之遺制也試鶯每以此遺
遷嘗有詩云花箋制葉寄郎邊江上尋魚為妾傳郎處
斜楊三五樹路中莫近釣翁船此貞觀中事也
縫衣詩自太宗宫人孟浩然後鮮覩佳者近惟謝幼睿
一首字字精工不啻青出于藍也詩曰懶向粧臺理曉
粧為郎獨自製衣裳金針入處心俱痛素線牽時恨共
長霜戶敢辭纖手冷芸忩思貼弱肌香縫成不怪無鴻
雁贏得宵來覆妾床為一時傳誦
沈雲卿夢噉羹甚寒仰見天上有無二兩字明日以告
金迥秀迥秀曰羹寒無火也非美乎天無二字非人乎
以鄙人觀之君當有美人桑中之喜也沈是日果遇美
人苖藴顔色絶代才調無雙沈有詩云十三學繡傍金
窗十六梳頭壓大邦色比昭陽人第一才同江夏士無
雙沈謂金曰子之占夢即索紞周宣不過也
蘇紫藭愛謝耽只尺萬里靡由得親遣侍兒假耽恒着
小衫畫則私服于内夜則擁之而寢耽知之寄以詩曰
蘇娘一别夢魂稀來借青衫慰渴饑若使閒情重作賦
也應願作謝郎衣謝亦取女袒服衷之後為夫婦
說郛卷八十一
