說郛卷一百十九上元陶宗儀撰
雲仙雜記一(馮贄)
幽人筆
司空圖隱於中條山芟松枝為筆管人問之曰幽人筆
正當如是(汗澷錄)
飛雲履
白樂天燒丹於廬山草堂作飛雲履玄綾為質四面以
素綃作雲朵染以四選香振履則如烟霧樂天着示山
中道友曰吾足下生雲計不久上升朱府矣(樵人直說)
孫登琴
孫登琴遇雨必有響如刃物聲竟因陰雨破作數截有
黑蛟踊去(金徽變化篇)
棋聲與律呂相應
元頥本棋枰聲與律呂相應蓋用響玉為盤非有異術
也(棋天洞覧)
紅白二墨
楚王靈䕫使人造紅白二墨為戱及書寫衣服黑衣用
白書白衣用紅書自成一家(大唐龍髓記)
龍耳李
崔奉國家一種李肉厚而無核識者曰天罰乖龍必割
其耳耳血墮地故生此李(琴莊美事)
磂磺椀
元載飲食冷物用磂磺椀熱物用泛冰甆器器有三千
事(出樞要錄)
夢裁錦
蕭穎士少夢有人授紙百番開之皆是繡花又夢裁錦
因此文思大進(出文筆襟㗋)
無塵子
方鎔隠天門山以㯶櫚葉拂書號曰無塵子月以酒脯
祭之(出高士春秋)
惜春御史
穆宗每宫中花開則以重頂帳蒙蔽欄檻置惜春御史
掌之號曰括香(玉塵集)
黑松使者
玄宗御案墨曰龍香劑一日見墨上有小道士如蠅而
行上叱之即呼萬歲曰臣即墨之精黑松使者也凢世
人有文者其墨上皆有龍賓十二上神之乃以墨分賜
掌文官(出陶家缾餘事)
柳神九烈君
李固言未第前行古柳下聞有彈指聲固言問之應曰
吾柳神九烈君已用柳汁染子衣矣科第無疑果得藍
袍當以棗餻祠我固言許之未幾狀元及第(出三峯集)
六鼻鏡生雲烟
黃巢陷京城南唐王氏有鏡六鼻常生雲烟照之則左
右前三方事皆見王氏向京城照之巢寇兵甲如在目
前上平都邑以映日紗囊取入禁中(出纂異記)
文星典吏
杜子美十餘歲夢人令采文於康水覺而問人此水在
二十里外乃往求之見鵝冠童子告曰汝本文星典吏
天使汝下謫為唐世文章海九雲誥已降可於豆壠下
取甫依其言果得一石金字曰詩王本在陳芳國九夜
捫之麟篆熟聲振扶桑享天福後因佩入葱市歸而飛
火滿室有聲曰邂逅穢吾令汝文而不貴(出文覧)
玄山印記
陳茂為尚書郎每書信印記曰玄山典記又曰玄山印
擣朱礬澆麝酒閒則匣以鎮犀養以透雲香印書逹數
十里香不斷印刻胭脂木為之(出玄山記)
水玉數珠
房次律弟子金圖十二歲時次律徵問葛洪仙籙中事
以水玉數珠手節之凡兩遍近二百事琅琅誦之不止
次律賞以轉枝梨(童子通神集)
為梨花洗粧
洛陽梨花時人多攜酒其下曰為梨花洗粧㦯至買樹
(唐餘錄)
籠桶衫柿油巾
杜甫在蜀日以七金買黃兒米半籃細子魚一串籠桶
衫柿油巾皆蜀人奉養之粗者(出浣花旅地志)
石斧銘
玄針子得石斧銘曰天雷斧速文步敲石柱子如其言
詩如蒸雲千步千首(清異志)
棠木印
張寳凡衣服綵帛皆以所任官印之白黃物以墨紅黑
物以粉常曰此印賢於掌庫奴遠矣文字亦然人收寶
文以有棠木印者為真(張寳就印錄)
鳳窠羣女
姑臧太守張憲使娼妓戴拂壺中錦仙裳密粉淡粧使
侍閣下奏書者號傳芳妓酌酒者號龍津女傳食者號
仙盤使代書札者號墨娥按香者號麝姬掌詩藁者號
雙清子諸倡曰鳳窠羣女又曰團雲隊曳雲仙(出姑臧前後記)
地仙圓
虢州别駕竇淝以當歸為地仙圓曰使血海增光以棗
木為杵臼號金剛骨(出三堂往事)
凉物
房壽六月召客坐糠竹簟凭狐文几編香藤為俎刳椰
子為杯搗蓮花製碧芳酒調羊酪造含風鮓皆凉物也
壽勸吳田以轆轤瓮田懼其深曰但見龍門溪水濯麴
蘖腸耳(出叩頭錄)
梅粧閣
郭元振落梅粧閣有婢數十人客至則拖鴛鴦襭裙衫
一曲終則賞以糖雞卵明其聲也宴罷散九和握香(出敘)
(聞錄)
洛陽歲節
洛陽人家正旦造絲雞葛燕粉荔枝正月十五日造火
蛾兒食玉粱餻寒食装萬花輿煑楊花粥端午木羹艾
酒以花絲樓閣插髩贈遺辟瘟扇乞巧使蜘蛛結萬字
造明星酒装同心膾重九迎凉脯羊肝餅佩癭木符冬
至煎餳綵珠戴一陽巾除夜銅刀刻門埋小兒硯點水
盆燈臘日造脂花餤(金門歲節)
旃檀寺春秋二會
旃檀寺悟本詩春秋二會歛牛乳為龍華飯供獻結綵
錢為幡蓋設客以吳興臠團糟授戒者施以般若錢求
男者解密珠璫(出僧園逸錄)
搔首問青天
李白登華山落鴈峯曰此山最高呼吸之氣想通夫帝
座矣恨不攜謝朓驚人詩來搔首問青天耳(搔首集)
清高門戶
樂天語人曰吾已脱去利名枷鎖開清高門戶但蓮龕
子母丹不知何時可成(自慶傳)
午橋莊
裴令臨終告門人曰吾死無所繫但午橋莊松雲嶺未
成軟碧池繡尾魚未長漢書未終篇為可恨爾(出晉公遺語)
養硯墨筆紙
養筆以磂黃酒舒其毫養紙以芙蓉粉借其色養硯以
文綾蓋貴乎隔塵養墨以豹皮囊貴乎遠濕逢溪子遵
之(文房寳飾)
迷香洞
史鳳宣城妓也待客以等差甚異者有迷香洞神雞枕
鎖蓮燈次則交紅被傅香枕八分羊下列不相見以閉
門羹待之使人致語曰請公夢中來馮垂客于鳳罄嚢
有銅錢三十萬盡納得至迷香洞題九迷詩於照春屏
而歸(常新錄)
袖裏春
玄宗為太子時愛妾號鸞兒多從中貴董逍遙微行以
輕羅造梨花散蘂裛以月麟香號袖裏春所至暗遺之
(史諱錄)
金鳳凰
周光祿諸妓掠髩用鬱金油傅面用龍消粉染衣以沈
香水月終人賞金鳳凰一隻(傳芳略記)
三賢松
朝真觀九星院有三賢松三株如古君子梁閣老妓英
奴以麗水嚢貯香遊之不數日松皆半枯(事略)
芋魁遭遇
李華燒三城絶品炭以龍腦裹芋魁煨之擊爐曰芋魁
遭遇矣(三賢典語)
山神以豐年相報
琴叟耕鳳嶺之田以虎紋巾裹犁推之曰勞吾躬耕山
神必以豐年相報已而果然(鳳翔退耕傳)
綰龍臺
李神遇以楓溪鐡造綰龍臺為宴燈花燈八層間以三
縫錦褾點紫菱油燃鳳縷(疑尚闕文出捃摭精華)
吳興米
吳興米炊之甑香白馬豆食之齒醉虢國夫人厨吏鄧
連以此米擣為透花&KR0008;以豆洗皮作靈沙臛以供翠鴛
堂(品物類聚記)
掃露明軒
王施避巢寇入天台山主人賀理給以牛粥練羣施謝
曰公乃命司延我光景當為掃露明軒永為下吏(出芳賢傳)
吞雲夢澤
張曲江語人曰學者常想胸次吞雲夢澤筆頭湧若耶
溪量既并包文亦浩瀚(徵文玉井)
雲仙雜記二
田水聲過吾師丈人
淵明嘗聞田水聲倚杖久聽歎曰秫稻已秀翠色染人
時剖胸襟一洗荆棘此水過吾師丈人矣(淵明别傳)
龍鬚友
郄詵射策第一再拜其筆曰龍鬚友使我至此後有貴
人遺金龜并拔蘂石簮咸與弟子曰可市筆三百管退
而藏之貯以文錦一千年後猶當令子孫以名香禮之
(龍鬚志)
隠士衫
成芳隠麥林山剝苧織布為短襴寬袖之衣着以酤酒
自稱隠士衫(梁福廬陵記)
俗耳鍼砭詩腸鼔吹
戴顒春攜雙柑斗酒人問何之曰往聽黃鸝聲此俗耳
鍼砭詩腸鼓吹汝知之乎(高隠外書)
半月履
趙廷芝安成人作半月履裁千紋布為之托以精銀縝
以絳蠟唐輔明過之奪取以貯酒已乃自飲廷芝問之
答曰公器皿太微此履有滄海之積耳(玅豐居士安成記)
菱角巾
王鄰隠西山頂菱角巾又嘗就人買菱脱頂巾貯之嘗
未遇而歎曰此巾名實相副矣(董慎續豫章記)
大鯉五色
孫願夜行橫塘見池中大魚映月吸水移時不去池外
數步有一小坎正涵北斗有蝦蟇數十共來飲啜願異
之明日汰池中惟有一大鯉身已五色復來坎所訪求
蝦蟇得三足者數十(馮玉雲金溪記)
烟姿玉骨
袁豐居宅後有六株梅開時為鄰屋烟氣所爍屋乃貧
人所寄豐即圖泥塞竈張幕蔽風久之拆去其屋歎曰
烟姿玉骨世外佳人但恨無傾城笑耳即使妓秋蟾出
比之乃云可與比驅爭先然胭脂之徒正當在後(張洞林桂)
(林志)
日晴
陸展郎中見楊梅歎曰此果恐是日精然若無蜂兒採
香誰勝難和之味即以竹絲藍貯千枚并茶花蜜送衡
山道士(常奉真湘潭記)
火筯如兩儀
朱符謂火筯如兩儀成變化不可缺一本明火師在坐
曰當以玉為之貴能不熱(李明之衡山記)
羔羊揮淚
程皓以鐡床熁肉肥膏見火則油熖淋漓皓戲言曰羔
羊揮淚矣又云我以三十萬錢償鐡匠而得此奉養豈
不太過(方得遠金陵記)
屋龍更衣
饒子卿隠廬山康王谷無瓦屋代以茅茨每年一易茅
謂之茅龍更衣或時雨濕致漏則以油幄承梁坐於其
下初不愁歎(十三賢共注廬山記)
掌有卧蛇文
𫝊咸掌有卧蛇文指甲上隠起花草如雕刻是以文章
過人(逍遙公南康記)
栗木為關
凡門以栗木為關者夜可以遠盜(從容錄)
九華半臂
關文衍為散騎常侍畫九華山圖於白綾半臂號九華
半臂自云令吾此身常在雲泉之内(時逢青陽記)
遷官面長額有光氣
郭汾陽每遷官則面長二寸額有光氣事已乃復(隴王書)
壺中景
石崇砌上就苔蘚刻成百花飾以金玉曰壺中之景不
過如是(耕桑偶記)
辨琴秦楚聲
李龜年至岐王宅聞琴聲曰此秦聲良久又曰此楚聲
主人入問之則前弹者隴西沈妍也後彈者揚州薛滿
二妓大服乃贈之破紅綃蟾酥麨龜年自負強取妍秦
音琵琶捍撥而去(辨音集)
臨光宴
正月十五夜玄宗於常春殿張臨光宴白鷺轉花黃龍
吐水金鳬銀燕浮光洞攅星閣皆燈也奏月分光曲又
撒閩江錦荔枝千萬顆令宫人爭拾多者賞以紅圈帔
綠暈衫(影燈記)
水松牌
李白遊慈恩寺寺僧用水牌刷以吳膠粉捧乞新詩白
為題訖僧獻玄沙鉢綵英梅檀香筆格蘭縑袴紫瓊霜
(海墨徵言)
泛春渠
汝陽王璡取雲夢石甃泛春渠以蓄酒作金銀龜魚浮
沈其中為酌酒具自稱釀王兼麴部尚書(醉仙圖記)
百花獅子
曲江䝿家遊賞則剪百花装成獅子相送遺獅子有小
連環欲送則以蜀錦流酥牽之唱曰春光且莫去留與
醉人看(曲江春宴錄)
桃花紙
楊炎在中書後閣糊窗用桃花紙塗以冰油取其明甚
(鳳池編)
酒器九品
李適之有酒器九品蓬萊盞海川螺舞仙瓠子巵㡢捲
荷金蕉葉玉蟾兒醉劉伶東溟樣蓬萊盞上有山象三
島注酒以山没為限舞仙盞有關捩酒滿則仙人出舞
瑞香毬子落盞外(逢原記)
暖香滿室如春
寶雲溪有僧舍盛冬若客至則然薪火暖香一炷滿室
如春人歸更取餘燼(雲林異景志)
啼猿生蕨
猿啼之地蕨乃多有每一聲遽生萬莖(窮幽記)
買春錢
進士不第者親知供酒肉費號買春錢(承平舊纂)
苦吟
孟浩然眉毫盡落裴祐袖手衣袖至穿王維至走入醋
甕皆苦吟者也(詩源指訣)
蜕龍牙
取蜕龍牙一枚手握之臨局自然機變横出(手參棋訣)
碎金面棋盤
蘇尚書八十猶參禪大潙訪之以手拍碎金面棋盤尚
書尋有悟解(舊相禪學錄)
琴價與武庫爭先
嵇康抱琴訪山濤濤醉欲剖琴曰吾賣東陽舊業以得
琴乞尚書令河輪珮玉截為徽貨所衣玉簾中單買縮
絲為囊論其價與武庫爭先汝欲剖之吾從死矣(金徽變化)
(篇)
圍棋奪造化
王勃圍棋率下四子成一首詩勃猶詫之向人曰吾自
奪造化雖一時之間百用亦可(棋天洞覧)
墨紋如履皮
墨紋如履皮磨之有油暈者一兩可染三萬筆(成老相墨經)
換茶醒酒
樂天方入關齊禹錫正病酒禹錫乃餽菊苖韲蘆菔鮮
換取樂天六班茶二囊以醒酒(蠻甌志)
腸胃文章映日
元稹爲翰林丞旨朝退行鐘廊時初日映九英梅隙光
射稹有氣勃勃然百僚望之豈腸胃文章映日可見乎
(常朝錄)
天峯煤與綾文刺孰勝
盧杞與馮盛相遇於道各攜一囊杞發盛囊有墨一枚
杞大笑盛正色曰天峰煤和針魚腦八金溪子手中錄
離騷古本比公日提綾文刺三百為名利奴顧當孰勝
已而搜杞囊果是三百刺(大唐龍髓記)
粥飼鳩
藺先生坐琴莊食蘭香粥有鳩至階上先生以匙擲飼
之漸進至肩遂盡此粥後日鳩以千百至先生飼之(琴莊)
(美事)
花簪壓損帽簷
梁緒梨花時折花簪之壓損帽簷至頭不能舉(祥雲志)
翡翠指環
何充妓於後閣以翡翠指環換刺繡筆充知歎曰此物
洞仙與吾欲保長年之好乃命蒼頭急以蜻蜓帽贖之
(粧樓記)
赤將軍
哥舒翰有馬曰赤將軍翰愛之甚常以朝章加其背曰
過吾北林兒遠矣此駿馬也(馬癖記)
地脂
高展為并門判官一日見砌間沫出以手撮之試塗一
老吏面上皺皮頓改如少年色展以謂必神藥問承天
道士荅曰此名地脂食之不死展乃發甎已無所覩(方鎮)
(編年)
胡麻啖犬
以胡麻麨啖犬則光黑而駿使獵必大獲狐兔又可得
三十歲(好事集)
得意田
雲陽畋氏值豐年則盡取金錢埋之九里皆滿曰有得
意田遂可棄無用金(豐年錄)
雲仙雜記三
過門錢
龍山康甫慷慨不羈每日置酒於門邀畱賓客不住者
贈過門錢日費酒者鶴嘴缾二十(放懷集)
虞永興書
有人收得虞永興與圓機書一紙剪開字字賣之礬卿
一字得麻一斗鶴口一字得銅硯一枚房村一字得芋
千頭隨人好之淺深(字錦)
一醉六日
張麟一醉六日嚙柱幾半(醉錄)
起宅刷以醇酒
蓮花巷王珊起宅畢其門刷以醇酒更散香末蓋禮神
之至(宣武盛事)
題梁字
范溥題廳事梁每字以木蓮花承之歲旦一開次日復
上之(河中記)
郇公厨
韋陟厨中飲食之香錯雜人入其中多飽飫而歸語曰
人欲不飯筋骨舒夤緣須入郇公厨(長安後記)
厠上以术湯盥手
陳宛盛其居止厠上以术湯盥手槐板覆蔽糞穴為都
城第一(洛陽要記)
書北山移文
樂天女金鑾十歲忽書北山移文示家人樂天方買終
南紫石欲開文士傳遂輟以勒之(豐寧傳)
爭春館
揚州大守圃中有杏花數十畷每至爛開張大宴一株
令一倡倚其傍立館曰爭春開元中宴罷夜闌人或云
花有歎聲(楊州事迹)
薛家士風
成都薛氏家士風甚美厨司以半瓠為杓子孫就食蝦
羹肉臠一取之飯再取之(蜀普錄)
食蒲桃
楊炎食蒲桃曰汝若不澁當以太原尹相授(河東備錄)
梅聘海棠棖子臣櫻桃
黎舉常云欲令梅聘海棠棖子臣櫻桃及以芥嫁笋但
恨時不同耳然牡丹&KR1616;醿楊梅枇杷幸為執友(金城記)
檜生藥圓
幽燕思先驛後有五樹檜忽生藥圓試摘服之往往療
疾有驗(幽燕誌異)
過廳羊
熊飜每會客至酒半階前旋殺羊令衆客自割隨所好
者綵綿繋之記號畢烝之各自認取以剛竹刀切食一
時盛行號過廳羊(青州雜記)
軟漆纏桑枝為離障
杜勝宅以軟漆纏桑枝編為籬障雨一過黑光照四面
時通甫愛之欲以銅官第取不應(鄴郡名錄)
嚼雞舌香
飲酒者嚼雞舌香則量廣浸半天回則不醉(酒中玄)
能詩
能詩之士雨泡滅則得意香烟斷而成吟(白氏金銷)
朱書禹字渡江河
渡江河者朱書禹字佩之免風濤保安吉(禹功記)
盡數天星徧知棋勢
人能盡數天星則徧知棋勢(止戈集)
雌雄樹
九仙殿銀井有梨二株枝葉交結宫中呼為雌雄樹(金鑾)
(密記)
作詩如繡花
作詩如繡花女令籠絡枝葉而已無過不及乃善(鍾嶸句眼)
化玉膏
衞玠盥面用化玉膏及芹泥故色愈明潤終不枯槁(金臺)
(錄)
貯蘭蕙
王維以黃磁斗貯蘭蕙養以綺石累年彌盛(汗漫錄)
百齒梳
孫思邈以交加木造百齒梳用之養生要法也(樵人直說)
科斗筯魚尾匙
商範待客有漆花盤科斗筋魚尾匙(樞要錄)
唾地成文
有人謁李賀見其久而不言唾地者三俄而成文三篇
(文筆襟㗋)
菖蒲當拜此君
王徽之以菖蒲映竹曰菖蒲止以九節為貴而此君面
目聳然正當再拜此君而此君亦安得不受之耶(高士春秋)
界尺筆槽
有借界尺筆槽而破其槽者白其主人曰韓直木如常
孤竹君無恙但半面之交忽然折節矣主人大笑(玉塵集)
犀如意
虞世南以犀如意爬癢久之歎曰妨吾聲律半工夫(缾餘)
(事)
萱草浣衣
鄭源令婢萱草浣衣萱草輒云郎君塵土太多令人手
皮俱脱(三峰集)
虎毛紅筦筆
有僦馬生甚貧遇人與虎毛紅筦筆一枚曰所須但呵
筆即得之然夫妻之外令一人知則殆矣時方盛行凝
烟帳風篁扇皆呵而得之一日晚思兔頭羹連呵遽得
數盤夫妻不能盡以與鄰家自是筆雖存呵之無應(纂異)
(記)
一詩輒洗其筆
白傅每一詩輒洗其筆(文覧)
句中喜得魚竹
孟浩然一日周旋竹間喜色可掬又見網師得魚尤甚
喜躍友人問之荅云吾適得句中有魚竹二物不知竹
有幾節魚有幾鱗疑致疎謬今見二物乃釋然矣(玄山記)
洪兒紙
姜澄十歲時父苦無紙澄乃燒糠恊竹為之以供父澄
小字洪兒鄉人號洪兒紙(童子通神錄)
束脩羊
倪若水藏書甚多列架不足疉窗安置不見天日子弟
直日看書借書者先投束脩羊(唐餘錄)
惠一絲兩絲
杜甫寓蜀每蠶熟即與兒躬行而乞曰如或相憫惠我
一絲兩絲(浣花旅地志)
蕨成金釵
王鯨逢賣蕨姥黃衣破結有饑色憫之乃以千錢買蕨
姥謝而去及歸烝於烏頭甑盡成金釵蓋姥非常人也
(清異志)
雞鴨卵殼
張寶嘗使子弟廵市乞雞鴨卵殼雞卵以煑藥鴨卵以
金絲縷海棠花名鮫胎盞醉後畏酒時多用之(就印錄)
八梭綾
鄴中老母村人織綾必三交五結號八梭綾匹直米陸
筐(摭拾精華)
染花奩
郭代公愛姬薛氏貯食物以散風奩收粧具以染花奩
(品物類聚記)
文享媚香無忝
張說攜麗正文章謁友生時正行宫中媚香號化樓臺
友生焚以待說說出文置香上曰吾文享是香無沗(徵文)
(玉井)
少延清歡
陶淵明得太守送酒多以舂秫水雜投之曰少延清歡
數日(淵明别傳)
筆文章貨
羅隠喜筆工萇鳳語之曰筆文章貨也吾以一物助子
取高價即贈雁頭牋百幅士夫聞之懷金同價或以綵
羅大組換之(龍鬚志)
降龍道者
戴顒見降龍道者曰生死外人願陳三拜獻護經簾青
銅磬(芳賢傳)
何徵君隠吳郡
何徵君隠吳郡多遊臨華寺九金堂飲鹿塘靈寶院涵
星澗(高隱外書)
西昌逸士
郎詠隠西昌採樵為業或擔至都中人買之則曰我西
昌逸士酒中人也今獻公所闕公當惠我所好(廬陵記)
享鹿肉
黃昇日享鹿肉三斤自晨煑至日影下門西則喜曰火
候足矣如是四十年(安成記)
獵蠅記室
盧記室多作脯腊夏則委人於十步肉扇上塗餳以撲
蠅脯以青紗障隔塵土時人呼為獵蠅記室(金溪記)
種蔬助鼎俎
宋宇種蔬三十品時雨之後按行園圃曰天出此徒助
予鼎俎家復何患(豫章記)
蓄鴨
富揚庭蓄鴨萬隻每飼以米五石遺毛覆渚(桂林記)
說郛卷一百十九上
說郛卷一百十九下元陶宗儀撰
雲仙雜記四(馮贄)
石鼈銜賦題
高郢夜課於豐亭忽見一鼈在案上視之石也郢異其
事取千題散置楮中禱祝令石鼈銜之以卜來事既而
石鼈舉頭乃是沙洲獨鳥賦題出果然其年首選(湘潭記)
自負書劔
凌倚隠衡山往来自負書劒削竹為擔裏以烏氊倚既
死山僧取以供事(衡山記)
松精成使者
茅山有野人見一使者異服牽一白羊野人問居何地
曰偃蓋山隨至古松下而没松形果如偃蓋意使者乃
松樹精羊乃伏苓耳(金陵記)
龍窠石
中山僧表堅面多瘢痕偶溪中得石如雞子夜覺凉冷
信手磨面瘢痕盡滅後讀博異志曰龍窠石磨瘡瘢大
效(廬山記)
召客念無魚
蘇蠙郎中召客無魚念曲江多有而禁釣乃令堂吏用
油幕偷數頭適濟其事(承平舊纂)
金雞把卵時
封少卿問禪於龍華厚參師曰金雞抱卵時如何少卿
歸而默坐三年不能領解至於發狂而死(禪學錄)
胡松節支琴
白傅用胡松節支琴(金徽變化篇)
竊嚥棋子
李杓直與人棋而敗乃竊數子嚥之尋問乃鼔局大怒
(棋天洞覧)
墨染紙不昏
墨染紙三年字不昏暗者為上(成老相墨經)
茶燋縳奴投火
陸鴻漸採越江茶使小奴子看焙奴失睡茶燋爍鴻漸
怒以鐡繩縛奴投火中(蠻甌志)
袖餅班中
于琮班中有時袖餅而食或以遺同列(常朝記)
石蓮匣
許芝有妙墨八厨巢賊亂瘞于善和里第事平取之墨
已不見惟石蓮匣存(大唐龍髓記)
鵝烝
藺先生上隠亭望九里山七日不能下但食鵝烝二十
段(琴莊美事)
粉指印青編
徐州張尚書妓女多涉獵人有借其書者往往粉指痕
並印於青編(籹樓記)
一里更二馬
校書郎李蟠蓄馬甚多出遊則一里更二馬借備供應
可逮十家(馬癖記)
旋風筆
魏博田承嗣簽治文案如流水吏人私相謂曰世罕有
此旋風筆(方鎮編年)
贈相得以鳩
毛傅好食鳩人與巳相得者必以鳩贈之一見李翺贈
十二籃(好事集)
物價至微
開成中物價至微村落買魚肉者俗人買以胡絹半尺
士大夫買以樂天詩一首兼之(豐年編)
夜飛蟬
杜甫每朋友至引見妻子韋侍御見而退使其婦送夜
飛蟬以助粧飾(放懷集)
羲之鬼
虞世南書冠當時人謂其有羲之鬼(字錦)
竹枝曲
張旭醉後唱竹枝曲反復必至九回乃止(醉錄)
却老先生
王僧虔晚年惡白髮一日對客左右進銅鑷僧虔曰却
老先生至矣庶幾乎(南康記)
小兒司命
郭汾陽語子弟曰西陽庶寶方小兒之司命不可不讀
(從容錄)
青蠅拜賀
術士相牛僧孺若青蠅拜賀方能及第公疑之及登科
訖歸坐家庭有青蠅作八行立約數萬折射再三良久
乃去(青陽記)
葬得石牌
烏重胤葬先世掘得石牌有云牛領岡前紅簫隴下葬
用丙日手板相亞重胤依而用之(壠上書)
貧而圖婚
白厚貧而圖婚娶劉純材女厚送烏璫十事麩紙為書
純材大笑答以象田珠十升紫篛千餘頭及使家僮撒
燭花盈路厚閉門大慚賓客走去(耕桑偶記)
以海駮皮為鼓
凡鼓以海駮皮為之扣以象骨則雄而清用雜皮則濁
而易去(辨音集駮疑是鮫字)
上元影燈
洛陽人家上元以影燈多者為上其相勝之辭曰千影
萬影又各家造芋郎君食之宜男女仍云送雞肉酒用
六木缾貯之於親知門前留地而去(影燈記)
軟棗餻
宣慈寺每求化人先留食軟棗餻柳尚書來方食餻袖
疏欲出尚書急解連帶緋袍鏁子魚袋施之(海墨微言)
竊花
霍定與友生遊曲江以千金募人竊貴侯亭榭中蘭花
插帽兼自持往綺羅叢中賣之士女爭買抛擲金錢又
各以錐刺藕孔中者罰巨觥不中者得美饌(曲江春宴錄)
酒窟
蘇晉作曲室為飲所名酒窟又地上每一塼鋪一甌酒
計甎約五萬枚晉日率友朋次第飲之取盡而已(醉仙圖計)
詩成裁窗紙
段九章詩成無紙就窗裁故紙連綴用之九章字惠文
(逢原記)
白羊籹點芳草
午橋莊小兒坡茂草盈里晉公每使數羣羊散於坡上
曰芳草多情賴此籹點也(窮幽記)
浮萍為鴨作茵褥
浮光多美鴨太原少尹樊千里買百隻置後池載數車
浮萍入池使為鴨作裀褥(雲林異景志)
自為小君裁剪
李紳為相時俗尚輕綃染蘸碧為婦人衣紳自為小君
裁剪(鳳池編)
貴家棋子
開成中貴家以紫檀心瑞龍腦為棋子(棋譚)
弄葫蘆成詩
王筠好弄葫蘆每吟詠則注水於葫傾已復注若擲之
於地則詩成矣(詩源指訣)
好讀離騷
錢芸士好讀離騷手不暇揭忘去肉味半月如齋(姑臧記)
挼花浸酒
楊恂遇花時就花下取蘂粘綴于婦人衣上微用蜜蠟
兼挼花浸酒以快一時之意(三堂往事)
挑野蔬
郭元申家貧無食春月攜兒挑野蔬一日有餘三日不
出(叩頭錄)
簇酒
辛洞好酒而無資常攜榼登人門每家取一盞投之號
為簇酒(叙閒錄)
祭詩以酒脯
賈島常以歲除取一年所得詩祭以酒脯曰勞吾精神
以是補之(金門歲節)
碫磨齋
都下寺院每歲用除碫磨是日作碫磨齋(僧園逸錄)
歛衣
伊處士從衆人求尺寸之帛聚而服之名曰歛衣(搔首集)
凌虚宴
齊文宣帝凌虚宴取香菌以供品味廣唐則出於石首
銅官等處銅釘菌分絲菌(自慶傳)
桃花醋
唐世風俗貴重葫蘆醬桃花醋照水油(晉公遺語)
蟣肝龍首
毛重教授於導江春日主人宴之賦散語曰蟣肝之奉
何堪龍首之攀可望主人曰吾勸以陸源鯖賞以柳綿
肝(文房寳飾)
雲仙雜記五
筆描窗竹影
宗測樂閒靜好松竹嘗見日篩竹影上窗以筆備描之
(常新錄)
糖蜜莫逆交
陳昉得蜀糖輒以蜜澆之曰與蜜本莫逆交(傳芳略記)
風月常新印宮人臂
明皇開元初宮人被進御者日印選以綢繆記印于臂
上文曰風月常新印畢漬以桂紅膏則水洗色不退(史諱)
(錄)
念金輪咒
敲兩耳鐺服桂心丸念金輪咒則所思之人不以存没
是夜必夢見之(事略)
水晶環渡舟
蕭整嘗登陸渾沙洲忽水漲不得上急呼村童折塵尾
水晶環與之渡舟而過(三賢典誥)
鳴牙餅
許康年謁劉遜贈遜鳴牙餅千枚曰雖微物也助厨中
兩日之費(退耕傳)
棠棣之好
李初直遇與人相知則曰棠棣之好何以過此喜慶倍
常(叙聞錄)
金蘭簿
戴弘正每得密友一人則書于編簡焚香告祖考號為
金蘭簿(宣武盛事)
鴨卵成花
向聲能於鐺中以手撥鴨卵成花(河中記)
燭圍
韋陟家宴使每婢執一燭四面行立人呼為燭圍(長安後記)
宴客典斟
陳無咎宴一客用一婢典斟必十二而後使滿以盡誠
敬之道(洛都要記)
金牌盈座
河間王夜飲妓女謳歌一曲下一金牌席終金牌盈座
(豐盈傳)
聚香團
揚州太守仲端畏妻不敢延客謝廷皓謁之坐久甚飢
端入内袖聚香團㗖之(揚州事迹)
待闕鴛鴦社
朱子春未㛰先開房室帷帳甚麗以待其事旁人謂之
待闕鴛鴦社(籹樓記)
笑春紅
閬中參軍黃涉婢曰笑春紅死涉念之淚灑犀簾至皆
損壞(蜀普錄)
二花
阮文姬插鬢用杏花陶溥公呼曰二花(河東備錄)
三鹿郡公
袁利見為性頑獷方棠謂袁生已封三鹿郡公蓋譏其
太麄疎也(幽燕記)
崑崙玉盞
宇文卓方執崑崙玉盞聽左丞檀超高譚不覺墜地(青州)
(雜記)
坐間牡丹花
宋旻語常帶華藻李孺安曰時方三月坐間生無數牡
丹花矣(鄴郡名錄)
杜鵑喚歸
石誼未娶聞杜鵑喚歸歎曰此物催人使歸使我何所
歸耶(金臺錄)
遇河神
顧希微開成二年遇河神屈莫多曰更二千年大江所
在堤岸當崩沙九里(禹功記)
口吻生花
張祜苦吟妻孥喚之不譍以責祜祜曰吾方口吻生花
豈恤汝輩(白氏金鎖)
贈詩勝爛黃魚
皇甫彙謁韓愈愈贈以詩彙退有言怒愈不為置酒愈
曰豈不勝以爛黃魚待汝耶(續鍾嶸句眼)
折筯不休
山濤酒後哺啜折筯不休(酒中元)
防風粥
白居易在翰林賜防風粥一甌剔取防風得五合餘食
之口香七日(金鑾密記)
食蝤蛑
鹿宜孫食蝤蛑炙於壽陽㼝中頓進數器(止戈集)
羣公對雪
羣公對雪尚隆之曰麫堆金井誰調湯餅吳永素曰玉
滿天山難刻珮環坐間服其韵精(姑臧記)
屋瓦皆鏤
余宗伯屋瓦皆鏤竅穴千百雨則散如真珠用陳留瓦
則堅而易鏤(三堂往事)
三年不見羊角
皮蕃去北而復來鄱陽食竹笋曰三年不見羊角哀矣
(叩頭錄)
採星盆
嵇昌蓄採星盆夏月漬果則倍冷(叙聞錄)
作剪刀
姑園戲作剪刀以苜蓿根粉養之裁衣則盡成墨界不
用人手而自行(搔首集)
左撚巾拭面
陽華用左撚巾拭面倍有光彩(自慶傳)
碑石
李輔國葬父碑石用豆屑一千團磨瑩如紫玉碑字四
面鑴葵花三百朵(晉公遺語)
漬紙
以竹稍甘露和天南星漬紙一宿裁之刀去如飛(文房寶飾)
除夜歎老
裴度除夜歎老至曉不寐爐中商陸火凡數添也(金門歲節)
印普賢象
玄装以回鋒紙印普賢象施于四衆每歲五䭾無餘(僧園)
(逸錄)
三辰酒
玄宗置麴清潭砌以銀甎泥以石粉貯三辰酒一萬車
以賜當制學士等(史諱錄)
桑木根可作沈香想
裴休得桑木根曰若作沈香想之更無異相雖對沈水
香反作桑根想終不聞香氣諸相從心起(常新錄)
皂蓋能與日輪爭功
韓愈刺潮州嘗署中出張皂蓋歸而喜曰此物能與日
輪爭功豈細事耶(傳芳略記)
雷門四老石
王維輞川林下坐用當門四老石燈滅則石中鑚火(事略)
握麥芒刀子
牛僧孺進士時常握麥芒刀子有繆誤隨手刪割點定(三賢)
(點略)
麒麟草
元和時館閣湯飲待學士者煎麒麟草(鳳翔退耕傳)
魚藻洞
魚朝恩有洞四壁夾安瑠璃板中貯江水及萍藻諸色
蝦號魚藻洞(南康記)
鼻出黃膠
賀知章忽鼻出黃膠數盆醫者謂飲酒之過(從容錄)
數米而食
沈休文羸劣多病日數米而食羹不過一筯(青陽記)
廬墓日影為之不移
鄧寅廬墓墳土未乾日影為之不移(壠上記)
飼牛以天麻飯
青齊間遇春耕則飼牛以天麻飯仍用錦縷繋於角上
(耕桑偶記)
高麗絲結
張均妓多麗彈琵琶曲項上有高麗絲結趙詩爭奪致
傷二指(辨音集)
元夜食牛肺犯天樞使
梁鄴上元後忽髮變如血卜曰元夜食牛肺犯天樞廵
使夜行禱謝可免(影燈記)
菖蒲成獅子鸞鳳状
僧普寂大好菖蒲房中以菖蒲種成獅子鸞鳳仙人之
状(海墨微言)
鴨肝猪肚
王縉飲酒非鴨肝猪肚筯輒不舉(醉仙圖記)
吞花臥酒
盧松方春以謂握月擔風且留後日吞花臥酒不可過
時(曲江春宴錄)
庭椿不染風
盧攜夢人贈句曰若問登庸日庭椿不染風初不解其
言後數年攜拜相庭下古椿一株雖狂風驟雨不濕不
搖(鳳池編)
屋竅如七星
鄭廣文屋室破漏自下望之竅如七星(逢源記)
日用斗麫為糊以供緘封
順宗時劉禹錫干預大權門吏接書尺日數千禹錫一
一報謝綠珠盆中日用麫一斗為糊以供緘封(宣武盛事)
麫如棗核而中空
揚埏游王鉷家食一物如棗核中空其實一也埏詢其
法鉷笑而不言(河中記)
雲仙雜記六
蕤賓鐡
樂工廉郊師於曹綱綱曰教授人多矣未有此性靈弟
子也郊常池上彈蕤賓調忽聞芰荷間有物跳躍出岸
乃方響一片有知者識是蕤賓鐡也指撥精玅致律呂
相應物類相感耳(琵琶錄)
截鐙留鞭
姚崇牧荆州受代日闔境民泣撫馬首截鐙留鞭以表
瞻戀(開元天寳遺事)
蜂蝶慕香
都下名妓楚蓮者國香無及每出則蜂蝶相隨慕其香
(同上)
自暖杯
内庫有青酒杯紋如亂絲其薄如紙以酒注之溫溫然
有氣相次如沸湯名自暖杯(同上)
遊仙枕
龜兹國進一枕色如瑪瑙枕之則十洲三島四海五湖
盡入夢中帝名遊仙枕(同上)
辟寒犀
交趾國進犀一株以金盤置於殿中暖風襲人使者曰
此辟寒犀也(同上)
喚鐵
太白山居士郭休有運氣絶粒之術以繩繋一鐵片子
鳥獸聞之即集庭下名曰喚鐵(開元天寶遺事)
冰山
進士張彖力學有大名楊國忠用事爭詣門彖獨不往
曰爾輩謂楊公之勢可倚如太山耶以吾所見乃冰山
也皎日一照則當悮人後登第為華隂尉歎曰丈夫有
凌雲蓋世之志拘於下位若立身於矮屋中使人擡頭
不得遂拂衣長往(同上)
花裀
學士許慎與親友宴花圃中聚花鋪座曰吾自有花裀
何消坐具(同上)
風流藪澤
長安平康坊妓女所居新進士以紅牋名紙遊其中時
謂此坊為風流藪澤(同上)
筆頭生花
李太白少夢筆頭生花後天才贍逸名聞天下
百寶欄
上賜國忠木芍藥國忠以百寳為欄(開元遺事)
吸花露
貴妃每宿酒初消多苦肺熱凌晨傍花枝口吸花露潤
肺(同上)
含玉嚥津
貴妃素有肉體苦熱肺渴每日含一玉魚藉其涼津沃
肺(同上)
夜明枕
虢國夫人有夜明枕光照一室不假燈燭(同上)
粲花
李白與人譚論皆成句讀如春葩麗藻粲於齒牙時號
李白粲花之論(同上)
二鶻擲卵
嘉陵江上見二鶻擲卵相上下以接之蓋習其飛也其
胎教之意乎又翅羽未成躍出巢穴往往堕崖而死其
天性俊勇是亦躁進之類
山雞自愛
山雞自愛其色終日映水目眩則溺死
天心月脇
皇甫湜稱愈文曰穿天心出月脇
茗戰
建人謂鬭茶為茗戰
金鹿銀&KR0874;
天子北征曹奴之人觴天子于洋水之上賜金鹿銀麕
今有地上得銀㹠金狗之類皆古賂夷狄奇貨(穆天子傳)
溫柔鄕
成帝謂合德為溫柔鄕曰吾老是鄕矣不能效武帝求
白雲鄕也樊嬺賀曰陛下真得仙者合德號為婕妤(趙后)
(外傳)
六甲行厨
左慈明六甲能役鬼神坐致行厨(葛洪傳)
老子僕徐甲
老子西度關關令尹喜知其非常人從之問道老子大
驚舌&KR1451;然故號老耼老子耳有三漏手握十文其僕徐
甲約日直百錢自隨二百年計欠七百二十萬錢甲詣
關令索所欠令問老子對曰甲久應死吾以太玄清生
符救之得至今日使甲張口向地符出丹書文字如新
甲立成一聚枯骨令知老子神異叩頭請命復以符投
骨上甲乃復生
龍牀
韓志和有道術憲宗時獻一龍牀坐則鱗鬛爪角皆動
又於御前以蠅虎子數十令分隊舞梁州曲皆中音節
(沈玢傳)
九色鳳鶵
東方朔游房林之野獲九色鳳鶵(洞冥記)
懷夢草
鍾火山有香草武帝思李夫人東方朔獻帝懷之即夢
見名懷夢草(洞冥記)
青鸐
羽山之北有鳥曰青鸐聲如鐘磬世語曰青鸐鳴時太
平(拾遺記)
寳井
范蠡收四方難得之貨或藏之井塹謂之寳井麗色溢
於閨房謂之游宫(拾遺記)
瓊厨金穴
光武皇后弟郭况家工冶之聲不絶人謂之郭氏之室
不雨而雷東京謂况家為瓊厨金穴
流香渠
靈帝起裹游館千間渠水遶砌蓮大如蓋長一丈其葉
夜舒晝卷名夜舒荷宫人靚粧解上衣著内服或共裸
浴西域貢茵墀香煑湯餘汁入渠號流香渠
書倉
曹曾積石為倉以藏書名曹氏書倉
如願
有商人過清湖見清湖君君問所須商曰但乞如願君
許之果得一婢如願即其名也商有所求悉能致之後
因正旦如願晚起商人撻之走入糞壤中不見今人正
旦以細繩繋綿人投糞掃中云乞如願
金虀玉膾
吳都獻松江鱸魚煬帝曰所謂金虀玉膾東南佳味也
(南部烟花記)
閃電窗
帝觀書處窗戶玲瓏相望金鋪玉襯輝映溢目號為閃
電窗(南部烟花記)
雲仙雜記七
元白兩不相下
元微之白樂天兩不相下一日同詠李花微之先成曰
葦綃開萬朵樂天乃服綃練也葦白而綃輕(高隠外書)
仙人栢葉書
郭天民巧思橫生能摺書簡反覆如栢葉状鄉人謂之
仙人栢葉書(安成記)
家庖百品
張元厚家庖百品日日不變有蔡機缸二千盛貯皆滿
(梁福廬陵記)
硯中出白影珠
侯道昌因雨置龜頭硯於簷下承溜以滌之俄而滌破
硯硯中出白影珠十顆有患目者煑珠水洗之皆愈(馮正)
(雲金谿記)
陳蕃待客
陳蕃待客拌飯以鹿脯芼羹以牛脯未嘗别為異饌(董愼)
(續豫章記)
桂人好食蝦蟆
桂人好食蝦蟆仍重乾&KR0818;為糝赴食者至以餘俎包歸
遺兒女雖汚衫不恥(張洞林桂林志)
霜露能染紅紫
鵝管山霜可染紫白庶潭露能染紅為天下冠恨人無
知者(常奉真湘潭記)
蒲桃髻
小兒髮初生為小髻十數其父母為兒女相勝之辭曰
蒲桃髻十穗勝五穗(李明之衡山詩)
方囊盛金錢
富人賈三折夜以方囊盛金錢於腰間微行市中買酒
呼秦聲女置宴(方德遠金陵記)
千眼仙人赴東林寺
廬山遠法師命盡之日山中峯澗寺落皆見千眼仙人
成隊執幡幢香花赴東林寺法師死乃止(十三賢共注廬山記)
洛如花
吴興山中有一樹類竹而有實似莢状鄉人見之以問
陸澄澄曰名洛如花郡有文士則生(張寳就印錄)
蝨念阿房宫賦
揚州蘇隠夜臥聞被下有數人齊念阿房宫賦聲緊而
小急開被視之無他物惟得蝨十餘其大如豆殺之即
止(清異志)
甲乙膏
蜀人二月好以豉雜黃牛肉為甲乙膏非尊親厚知不
得而預其家小兒三年一享(浣沙聚地志)
魚脊出金釵
寶歷中酉陽人見釣魚師有魚腦貫黃文愛而買歸食
至脊上出金釵一隻長六寸(唐餘錄)
團沙捏成睡嵇康
房琯少時曾至洲渚上團沙捏成睡嵇康甚有標態見
者多愛之(童子通神錄)
樂音泉
強村有水方寸許人欲取之唱浪淘沙一曲即得一杯
味大甘冷村人因名曰樂音泉(玄山記)
石斧欲砍斷詩手
杜甫子宗武以詩示阮兵曹兵曹荅以石斧一具隨使
并詩還之宗武曰斧父斤也兵曹使我呈父加斤削也
俄而阮聞之曰誤矣欲子砍斷其手此手若存天下詩
名又在杜家矣(出文覽)
清水郎君
司馬伯殊買得鴨卵一枚非常珍重夜猶未食夢曰此
卵乃徐龍幼子清水郎君也不殺將富殊乃放之(三峯集)
徐鳳儀杖
徐鳳儀有一杖直如筆管其後每年生一節二十年每
年縮一節三月則杖之四面青赤白黑各開一花不知
何木也(陶家缾餘事)
劎生神芝則天下晏清
成都朱善存家世寳一劒每生神芝則天下晏清如安
史黃巢之亂劒皆吐黑烟屬天不差毫釐(玉塵集)
聚芳圖百花帶
宗測春遊山谷見竒花異草則係於帶上歸而圖其形
状名聚芳圖百花帶人多效之(高士春秋)
李花如飛
伍貫卿居沅陵家有李花一株月夜奴婢遥見花作數
團如飛仙状上天去花上露水倏然作雨數千點花亡
矣(樞要錄)
起藁窗上
江總為文次至吟詠得意則起藁於窗上不堪示則投
置溷中久而文遂工矣(文筆襟喉)
蜜浸烏梅解宿酲
陳永陽王宿酲未解則為蜜浸烏梅每啖不下二十枚
清醒乃已(樵人直說)
榕粉
小兒瘡痂以榕粉日傅之則易瘥而無痕(出汗漫錄)
灰山
無棣有灰山山南有石竅其中二麥無數取之不極(三賢)
(典略)
嗜蛤蜊
吐突承璀嗜蛤蜊炙以鐵絲床數澆鹿角漿然後食(傳芳)
(略記)
諢衣
穆宗以玄綃白書素紗墨書為衣服賜承幸宫人皆淫
鄙之詞時號諢衣至廣明中猶有存者(史諱錄)
三樣錢買二色酒
西門季玄造二色酒白酒中有墨花斟於器中花亦不
散其中有肝石故也崔道旅以金銀銅錢來酤曰以我
三樣錢買君二色酒欲辭得乎
大筍中有眼睛
裴晉公於藍田得一大筍破之有三四眼睛而香美過
甚乃與爭序分食之(晉公遺語)
雨點螺磨紙
治紙之昏而不染墨者用雨點螺磨紙左右三千下其
病去矣(文房寳飾)
沈休文多病
沈休文多病六月猶綿帽溫爐食薑椒飯不爾則委頓
(自慶集)
盲郭璞
路巖幼病有人稱善醫禳之術巖用之不效歎曰此盲
郭璞也(搔首集)
淨眼僧
傳法寺淨眼僧能用藥煑烏頭施人治百疾皆驗又以
穢跡呪治痁破鐵城偈除鬼祟發無不捷(僧園逸錄)
竹節中神水
重午日午時有雨則急斫一竿竹竹節中必有神水瀝
取和獺肝為圓治心腹塊聚等病(出金門歲節)
釀換骨醪
憲宗采鳳李花釀換骨醪晉國公平淮西回黃帊金缾
恩賜二斗(叙聞錄)
畏薯藥
李輔國大畏薯藥或人因以示之必眼中火出毛髮皆
瀝血因致大病(叩頭錄)
分香蓮
三堂使宅有鉤仙池一種蓮子一歲再結實子十隻其
花時香兼桃梅萸菊郡人傳分香蓮不論錢(三堂往事)
雪竹搔頭
趙綸妻死遺雪竹搔頭於階下不數日化為楊梅花朵
如撒時人異之(姑臧前後記)
遇棋仙
卞子京遇棋仙束帶拜金鑄紫堂仙仍坐於席上勝克
之利萬不失一(手參棋訣)
焚杜甫詩飲以膏蜜
張籍取杜甫詩一帙焚取灰燼副以膏蜜頻飲之曰令
吾肝腸從此改易(詩源指訣)
藏盤筵於水底
白氏履道里宅有池水可泛舟樂天每命賓客繞船以
百十油囊懸酒炙沈水中隨船而行一物盡則左右又
進之藏盤筵於水底也(窮幽記)
七井生涼
霍仙鳴别墅在龍門一室之中開七井皆以雕鏤木盤
覆之夏月坐其上七井生涼不知暑氣(雲林異景志)
雲仙雜記八
八角玉升
宣帝時西域怛陁國貢八角玉升夏以水澆之則無暑
冬以火迫之無寒異事甚衆(逢夏記)
失去周字知唐必興
則天初稱周方具告天開文有吏人見大周字上有兩
仙童長二三寸執刀剗削斯須視之失去周字人知唐
必復興(鳳池編)
曲江春遊
曲江春遊之家以脂粉作紅餤竿上成雙挑掛夾雜畫
帶前引車馬(曲江春遊錄)
毛詩卷染油代燭
倪芳飲後必有狂怪恬然不恥或以毛詩卷染油代燭
醉遊徹曉(醉仙圖記)
眉睫間常化佛
清涼僧海豐苦行二十餘年人見其眉睫間常化佛千
百大如黍米往來遊行已不覺也(清涼僧海)
好李花致富
終南及廬岳出好李花兩市貴侯富民以千金買種終
廬有致富者(耕桑偶記)
一物如人眼睛
蕭餘上元夜於宣陽里酒盤下得一物如人眼睛其體
類美石光彩射人餘夜遊市肆閒置掌中每行黑闇衢
巷隨身光明三尺毫末可鑒後因而飛出(影燈記)
造笙
初造笙每管中入荻根細沙一豆許遇吹時飛砂於中
激揚聲愈清澈近世樂工未有知者惜夫(辨音集)
喬敷嗜魚
喬敷嗜魚而貧日向漁人貸食漁人送魚一斤則以白
堊標門記之後日償價年律一終白堊盈門(壠上書)
浮陽筍
九華小民浚池得物状類竹根旁有一銘曰浮陽筍太
古孕舉投&KR0008;缶三年不盡民不識字使人讀之試以豆
一斗造&KR0008;投物其中果三年不減(時逢道士清陽記)
爪甲間皆出雲烟
魏郡開成中大旱徧禱山岳或言西沈陸先生道行精
明請之必騐太守以下乃攜杏酒青羊以備牲醪告於
山中先生受禮訖對太守呼吸數過五指連拂之爪甲
間皆出雲烟之氣惟中指氣象甚盛先生曰郡中雨得
足諸縣皆獲八分亦可小稔已而其說不誣(從容錄)
石魚
南康有狂人周可大見魚必置數十頭食餘棄於几上
人謂隨即臭腐可大以手摩之皆為石魚後年餘友人
訪之見其紙裹石魚煨以啖客新香不異常魚(逍遙公南康記)
王母惜黃中李過蟠桃
西王母居龍月城城中産黃中李花開則三影結實則
九影花實上皆有黃中二字王母惜之過於蟠桃與紫
陽眞官博戲則以一二百枚遞分勝負(集眞記)
重黎盞酌水
宣武判官洪子昇延嵩山鍊師在宅值大雨階庭彌滿
欲上堂戶子昇有憂色鍊師取懷中重黎盞酌水不滿
杯而庭砌隨已乾矣(宣武盛事)
時元亨鍊眞
方山道人時元亨鍊真厭世三十餘年精唾泲淚俱惜
之七十髮不白走如奔馬宋先生曰吾以小術令此子
三日即死乃於酒中以羊豕腦一柈啖之元亨不覺也
飲罷便苦頭痛下痢明日便出如剝淨雞頭肉者二三
升許又明日元亨果卒(河中記)
孫逢年好酒色老不衰
長安孫逢年日一醉無虚席妓妾曳綺羅者二百餘人
晚年衰憊齒皆蚛齲空虚如樓閣而舊好不衰(長安後記)
王維居輞川地不容塵
王維居輞川宅宇既廣山林亦遠而性好溫潔地不容
浮塵日有十數掃飾者使兩童專掌縳帚而有時不給
(洛陽要記)
磁石益眼
益眼者無如磁石以為盆枕可老而不昏寧王宫中多
用之(豐寧傳)
魚喜鹿胎香
揚州太守閭丘惠會僚友於轉沙亭集境内漁戸令曰
所得魚多者有金帛之賞有一漁人以肉物作塊散懸
於網上取魚倍衆力凡十網得魚三千六百無甚小者
衆慚而退太守詢之曰魚喜鹿胎之香適散懸者乃此
物也下網召之萬魚畢聚矣(揚州事跡)
降魔寺僧以名召魚
東川降魔寺僧吉祥魁梧多力受飯五鉢日夜誦經九
函池中魚知其數以名召之皆出水面使去即没(蜀普錄)
并代人喜嗜麫
并代人喜嗜麫切以吳刀淘以洛酒漆斗貯之擊鼓集
老幼自以多寡取之至飽(河東備錄)
鶴識字
衞濟川養六鶴日以粥飲啖之三年識字濟川檢書皆
使鶴銜取之無差(金城記)
洗心糖
茅地經冬燒去枝梗至春取土中餘根白如玉者搗汁
煎之至甘可為洗心糖(幽燕異記)
桃花絲
青齊間有一種桃李盛開時垂絲至二三尺採之練以
松脂遞相纏結織成鞋履寄往都下人皆不辨何物(青州)
(雜記)
秘蜜泉
甘塘社有一水方丈瑩潔春夏不竭旱則禱之應時雨
下然牛馬猪羊飲之肥澤雞鴨鵝雁飲之必死鄉民緣
可救旱號秘蜜泉(鄴郡名錄)
怯夜幡
胡陽白壇寺幡刹日中有影月中無影不知何故因號
怯夜幡(金臺記)
魚鼈隨世安危
大禹治水功成令江淮河海神曰魚鼈衰盛隨世安危
自此之後年必小減使其價遞增以食晚末之民應天
意也(禹功記)
書冊以竹漆為糊
凡書冊以竹漆為糊逐葉微攤之不惟可以久存字畫
兼紙不生毛百年如新此宫中法也(白氏金鎖)
真脱絲布
人之為文語意疎慢者真脱絲布文士之病莫大乎此
(鍾嶸句眼)
入酒中沐浴使毛髮識味
石裕方明造酒數斛忽解衣入其中恣沐浴而出告子
弟曰吾生平飲酒恨毛髮未識其味今日聊以設之庶
無厚薄(酒中玄)
龍口渠
翰林有龍口渠通内苑大雨之後必飄諸花蕊經由而
出有百種香色名不可盡春月尤玅(金鑾密記)
口中現五色牙齒
孔戣好術藝延接方士多所傳授能口中現五色牙齒
彩色光絢一瞬即改(止戈集)
李有九標
蕭瑀陳叔達於龍昌寺看李花相與香雅細淡潔密宜
月夜宜綠鬢宜白酒(承平舊纂)
斗盆燒乳頭香
曹務光見趙州以斗盆燒乳頭香十斤曰財易得佛難
求(舊相禪學錄)
鼠精李
王侍中家堂前有鼠從地出其穴即生李樹花實俱好
此鼠精李也(好事集)
猪肝中有䜟書
白浦民割猪肝肝中有一紙大如手色如新書云煙蒼
蒼明年無糧次年巢寇起州郡多荒(纂異記)
酒魔
唐元載不飲羣僚百種強之辭以鼻聞酒氣已醉其中
一人謂可用術治之即取針挑元載鼻尖出一青䖝如
小蛇曰此酒魔也聞酒即畏之去此何患元載是日已
飲一斗五日倍是(玄山記)
糠市
洛陽振德坊皆貧民例享糟糠之薄賀知章目為糠市
(從容錄)
品物互徵古事
房璘至人家凡閱四筵摘其品物互徵古事一一切當
(河中記)
雲仙雜記九
一杯羹三萬錢
李德裕奢侈每食一杯羹其費約錢三萬雜珠玉寳貝
雄黃朱砂煎汁為之過三煎即棄其滓(博異志)
縑繋南山樹
明皇問富人王元寳家財多少對曰請以一縑繋陛下
南山樹南山樹盡臣縑未窮(博異志)
心織筆耕
翰林盛事云王勃所至請託為文金帛豐積人謂心織
筆耕(北里志)
燕奴
有術士於腕間出彈子二丸皆五色叱令變化即化雙
燕飛騰名燕奴又令變即化二小劒交擊須臾復為丸
入腕中(洞微志)
三斗爛腸
殷洪遠云周旦腹中有三斗爛腸(金樓子)
金菜玉蔬
始皇遣徐福入海求金菜玉蔬並一寸椹
無腸公子
蟹曰無腸公子龜曰先知君
駭雞犀
通天犀中有白紋如絲者置米其上以飼雞雞見驚走
名駭雞犀刻為魚形持入水水輒開(出抱朴子)
天鼔
雷曰天鼔雷神曰雷公(抱朴子)
虎狼稱呼五君
山中寅曰稱虞吏者虎也稱當路君者狼也稱東王父
者麋也西王母者鹿也成陽公者狐也社君者鼠也(抱朴)
(子)
鵲巢獺穴
鵲巢知風之所起獺穴知水之高下暉日知宴隂諧知
雨(暉日鳩鳥也隂諧雌也出淮南子)
靈運鬚
謝靈運美鬚臨刑施南海祗洹寺為維摩詰鬚寺中寶
惜中宗時安樂公主五日鬭百草遣人取之仍剪棄其
餘(國史纂異)
没了期
錢鏐封吳越王工役大興士卒嗟怨或夜書府門曰没
了期没了期修城纔了又開池鏐出見之命吏書曰没
了期没了期春衣纔了又冬衣嗟怨頓息(五代史補)
拔釘錢
趙在禮在宋州所為不法百姓苦之一日制下移鎮永
興百姓相賀曰眼中拔却釘矣可不快哉在禮聞之上
表乞還鎮朝廷許之在禮每口率錢一千號拔釘錢遂
獲百萬(同上)
釡中龍
南唐時有蒼頭持龍水圖來貨或得之將練為衣忽釡
中雲蒸起見二龍騰躍穿壁而去
黃紙寫勑
貞觀中太宗詔用麻紙寫勑詔高宗以白紙多虫蛀尚
書省頒下州縣並用黃紙
食玉炊桂
蘇秦之楚三日乃得見王辭行王曰曾不少畱對曰楚
國食貴於玉薪貴於桂謁者難得見如鬼王難得見如
天帝臣食玉炊桂因鬼見帝王曰聞命矣(戰國策)
鷸&KR1109;
趙旦伐燕蘇代為燕謂惠王曰臣過易水&KR1109;方出曝而
鷸啄其肉&KR1109;合而箝其啄鷸曰今日不雨明日不雨必
有死&KR1109;&KR1109;曰今日不出明日不出必有死鷸兩不相舍
漁者得而并之(同上)
嫠婦
魯人有獨處室者隣之嫠婦亦獨處夜暴風雨嫠婦室
壞趨而託焉魯人閉戸曰男女不六十不閒居今子幼
吾亦幼是以不敢納婦曰何不學柳下惠然嫗不逮門
之女魯人曰下惠則可吾固不可吾將以吾之不可學
下惠之可(嫠婦寡婦也孔子家語)
螳螂搏輪
齊莊公出獵有螳螂舉足將搏其輪御曰此蟲知進而
不知退不量力而輕就敵莊公曰以為人必為天下勇
士矣如是迴車而避之而勇士歸之(同上)
銅鶴樽
韓王元嘉有一銅鶴樽背上注酒則一足倚滿則正不
滿則傾側(朝野簽載)
鵲尾杓
陳思王有鵲尾杓柄長而直置之酒樽凡王欲勸飲者
呼之則尾指其人(同上)
麒麟楦
唐楊烱每呼朝士為麒麟楦或問之曰今假弄麒麟者
必修飾其形覆之驢上宛然異物及去其皮還是驢耳
無德而朱紫何以異是(同上)
喙長三尺手重五斤
陸餘慶為洛州長史善論事而繆於决判時嘲之曰說
事即喙長三尺判事則手重五斤(同上)
鶴鳴雞樹
鳳閣侍郎杜景儉文章知識並高遠時號鶴鳴雞樹(朝野)
(簽載)
鳩集鳳池
王及善才行庸猥為内史號鳩集鳳池(出朝野簽載)
金剛舞夜乂歌
隋諸葛昂高瓉爭為豪侈昂屈瓉串長八尺餅闊丈餘
餤麄如柱酒行自作金剛舞以送之瓉復屈昂以車行
酒馬行肉碓斬膾碾蒜虀自唱夜乂歌以送之(朝野簽載)
金戺玉階
明光殿金玉珠璣為簾箔金戺玉階晝夜光明在桂宫
中(三輔皇圖)
傳座
長安風俗元日以後遞飲食相邀號傳座(南部新書)
寳苖
山中有葱下必有銀有薤下必有金有薑下必有銅錫
山中有玉者木旁枝下垂謂之寳苖
築糠三尺
新羅人泛海漂墮鬼國鬼執之曰汝能與我築糠三尺
乎汝欲鼻長一丈乎其人請築久不成乃為鬼拔其鼻
如象(酉陽雜俎)
飜綽入水
玄宗嘗令左右提飜綽入池水中復出曰向見屈原笑
臣爾遭逢聖明何亦至此(同上)
龍巢飜
夷陵江或浮大木蔽塞水面土人為之龍巢飜(北夢瑣言)
見李思戒
明宗不豫馮道入問因指果實曰如食桃不康他日見
李思戒(北夢瑣言)
一步一計
李克用入魏博覘之城上有旗幟來往晉王曰劉鄩一
步一計更令審探果縛芻為人縛旗於上以驢負之循
城而行鄩軍遁已二日矣(同上)
通神錢
張延賞判度支有獄頗冤濫公召吏嚴戒旬日須了明
日案上有小帖子曰錢三萬貫乞不問此獄公怒更促
之明日帖子云五萬貫公亦怒明日復見帖子曰錢十
萬貫遂止不問所親問之公曰錢至十萬通神矣無不
可為之事吾懼及禍不得不止也(幽閒鼔吹)
九花虬
代宗時范陽貢馬額高九寸真虬龍也身被五花紋號
九花虬後以賜郭子儀(杜陽雜編)
上清珠
開元初罽賓國王貢上清珠光照一室有仙人玉女雲
鶴搖動其中有水旱兵革之灾虔視無不應驗(同上)
副急淚
宋世祖謂劉德願曰卿哭貴妃悲者當厚賞德願應聲
慟哭撫膺擗踊涕泗交流上甚悦故用豫州刺史以賞
之上又令醫術人羊志哭貴妃志亦嗚咽極悲他日有
問志者曰卿那得此副急淚志曰我爾日自哭亡妾耳
(通鑑)
五花館
荆南舊有五花館待賓之上地也故弦上成納詩曰不
是上台憐姓字五花賓館敢從容(南部新書)
烏龍
會稽人張然滯役經年不歸婦與奴私通然養一狗名
曰烏龍後然歸奴懼事覺欲謀殺然狗注睛視奴奴方
興手烏龍盪奴奴失刀仗然取刀殺奴(續搜神記)
鬚髯如戟
山陰公主淫恣悦褚彦回以白帝帝召彦回西上閣宿
十日公主夜就之備見逼迫彦回整身而立從夕至曉
略不移志公主謂曰君鬚髯如戟何無丈夫意彦回曰
雖不敏何敢首為亂階(通鑑)
田舍翁十斛麥
李勣入見上問之曰朕欲立武昭儀為后褚遂良固執
以為不可遂良既顧命大臣事當且已乎對曰此陛下
家事何必更問外人上意遂决許敬宗宣言於朝曰田
舍翁多收十斛麥尚欲易婦况天子立后何豫諸人事
而妄生議乎(同上)
赤鳳凰
后所通宫奴燕赤鳳者雄捷能超樓閣兼通昭儀十月
五日宮中故事上靈女朝吹塤擊鼓連臂踏歌赤鳳凰
來曲后曰赤鳳凰為誰來昭儀曰赤鳳為姊來寧為他
人乎后怒以杯擲昭儀裙曰鼠子能噬人乎昭儀曰穿
其裙見其私足矣安在噬人乎帝微聞其事以問昭儀
昭儀曰以漢家火德故以帝為赤鳳帝信之大悦(趙后外傳)
說郛卷一百十九下
