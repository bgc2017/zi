說郛卷一百二元陶宗儀撰
除紅譜(楊維楨)
古之君子凡有所撰造必係以姓氏使後世知所起也
晉阮咸氏嘗作月琴世遂謂之阮咸猪窩者朱河所撰
也後世訛其音不務察其本始謂之猪窩者非也朱河
字天明宋大儒朱光庭之裔南渡時始遷建業遂世家
焉河少有才望落魄不羈仕至天官冡宰此書世傳河
所作本名除紅譜除紅者以除四紅言之也或乃謂三
么一采為猪窩又謂之猪婆龍夫三么者本所謂快活
三也於諸采中為罰采之最烏有以是目其書者乎且
名不雅馴君子醜之總之除紅者近是夫除紅例以四
色觀法於主耦方圍四也一紅為主而餘三為客取象
於徑一圍三也數之前後皆八而惟以十為中自八以
退不及也而罰有差十二以進有餘者也而賞有差九
之十二則多寡勝負相角而成其發明四時盈縮人事
怠勤章矣其所表見皆不妄設予既多冡宰此意論次
其大旨詳著於篇而作除紅譜序時洪武元年三月上
巳日
擲法開列於左(計一十一則)
一凡擲色之始先以一色相賽其得四紅者先擲餘色
次之如三人擲色一人先得四紅者其二人復賽如前
無紅者獨後四五人以上倣此
一凡除紅用四骰子擲之以四紅為主除一四紅但以
餘三色計之自八點以下皆為罰色十三點以上皆
為賞色俱不必賽自九點以至十二點除柳葉兒十
二時兩色之外俱為賽色
一凡擲出雙紅者除紅葉節節高之外俱為強紅不用
四色中如無四紅者除渾花素葉之外俱為散色不
用
一凡賞色在手仍即自擲如擲出賽色方許下次人賽
擲出強紅散色等項方許下次人擲如屢見賞色則
雖常擲不妨
一凡賽色湏記先擲者點數必待賽出賞罰色方止散
色強紅不論
一凡賽色少一點者謂之蹋脚罰二帖如賽出各等罰
色三帖以下者依本帖罰之復加一帖四帖以上但
依本帖罰之不必加罰
一凡賽色相同點數者謂之趕上賞一帖如賽人九點
而自擲柳葉兒者罰四帖敵者仍罰趕上一帖
一凡賽色多一點者謂之壓倒賞二帖如賽出各等賞
色三帖以下者依本帖賞之復加一帖四帖以上者
但依本帖賞之不必加賞
一凡賽色多二點三點者止賞一帖少二點三點者止
罰一帖
一凡擲色或三人或五人或從左逆行或從右順行次
第循環湏先議定毋得臨期紊亂如有應擲而不擲
者罰三帖與下次人及有未擲而先擲者罰五帖與
上次人
一凡賭色行酒其賞罰帖數照例施行如賞一帖者自
飲一杯餘倣此
標目六十二條
渾花計六采
渾四為滿園春賞六帖
渾六為混江龍賞五帖
渾五為碧牡丹賞五帖
渾三為鴈行兒賞五帖
渾二為拍枚兒賞五帖
渾么為滿盆星賞五帖
三紅計五采
三紅一么為花心動賞五帖
三紅一二為蝶戀花賞四帖
三紅一三為紅衫兒賞四帖
三紅一五為錦上花賞四帖
三紅一六為銷金帳賞四帖
雙紅計六采
雙紅雙么
雙紅雙二
雙紅雙三
雙紅雙五
雙紅雙六為紅葉兒俱賞三帖
雙紅五六為節節高賞三帖
對子計十采
雙么雙二
雙么雙三
雙么雙五
雙么雙六
雙二雙三
雙二雙五
雙二雙六
雙三雙五
雙三雙六
雙五雙六為素葉兒俱賞二帖
十八點止一采
六六六為得勝令賞五帖
十七點止一采
五六六為皂羅袍賞二帖
十六點止一采
五五六為雪兒梅賞一帖
十五點計二采
五五五為永團圓賞一帖
三六六為皂鵰旗賞一帖
十四點計二采
三五六為穿花鳳賞一帖
二六六為鐵道冠賞一帖
十三點計三采
二五六為埜雞頸賞三帖
么六六為點綘脣賞二帖
三五五為鳳歸雲賞二帖
十二點計三采
二五五為十二時賞四帖
三三六為鷓鴣天賽色
么五六為巫山一段雲賽色
十一點計三采
三三五為鵲踏枝賽色
么五五為梅梢月賽色
二三六為畫眉不盡賽色
十點計三采
二二六為夾十兒賽色
么三六為撮十兒賽色
二三五為落梅花賽色
九點計四采
三三三為柳葉兒罰四帖
么二六為女冠子賽色
么三五為一剪梅賽色
二二五為鎻南枝賽色
八點計三采
么二五為鎻頂八罰三帖
么么六為睜眼八罰二帖
二三三為鴈兒八罰二帖
七點計三采
么三三為川七兒罰一帖
么么五為白七兒罰一帖
二二三為夾七兒罰一帖
六點計二采
么二三為耍孩兒罰三帖
二二二為粉蝶兒罰一帖
五點計二采
么二二為五供養罰一帖
么么三為葫蘆兒罰一帖
四點計一采
么么二為咬牙四罰三帖
三點計一采
么么么為快活三罰五帖
醉綠圖(張光)
凡例
一醉綠用五箇骰子擲先以一色相賽得一點者先
擲得六點者最後擲不必賽其餘復賽如前
一擲色以三同為主除三同外但以餘二色計之得
么么二二三三四四五五點為賞采賞二杯么六
二六三六四六五六為罰采罰一杯六六罰二杯
得么二二三三四四五之類為賽色得三同六點
為罰色罰一杯不賽獨三同六點么么二二三三
四四五五為賞采賞二杯擲者罰一杯
一擲出五星聚奎者賞依金谷酒數
一賽色點數相同者罰賽者二杯多一點二點賞一
杯少一點二點罰一杯
一賞色在手仍即自擲如擲出賽色方許下次人賽
擲出散色方許下次人擲不限擲數
骰子選格(房千里)
序曰開成三年春予自海上北徙舟行次洞庭之陽有
風甚急繫舡野浦下三日遇二三子號進士者以宂骰
䨇雙為戲更投局上以數多少為進身職官之差數豐
貴而約賤卒局座客有為尉掾而止者有貴為相臣將
臣者有連得美名而後不振者有始甚微而歘升於上
位者大凡得失酷似前所謂不繫賢不肖但卜其偶不
偶耳達人以生死為勞息萬物為一馬果如是吾今之
貴者安知其不果賤哉彼真為貴者乃數年之榮耳吾
今貴者亦數刻之樂耳雖久促稍異其歸於偶也同列
禦寇叙穆天子夢遊事近者沈拾遺述枕中事彼皆異
類微物猶且竊爵位以加人或一瞬為數十歲吾果斯
人也又安知數刻之樂果不及數年之榮耶因條所置
進身職官遷黜之目為選格
選格秩例
侍中中書令門下侍郎
中書侍郎左右常侍
給事中諫議大夫中書舍人
左右補闕左右拾遺
翰林學士知制誥
左右僕射左右丞
尚書左右郎中左右員外郎
御史大夫御史中丞殿中侍御史
太常卿光禄卿衛尉卿
太僕卿大理卿鴻臚卿
司農卿
袐書監少監袐書郎
著作郎
史館修撰集賢校理太常博士
國子祭酒司業
諸衛將軍金吾衛驍衛
領軍千牛羽林
左右武衛左右威衛左右監門衛
太子師傅太子賓客太子詹事
左右庶子中允諭德
贊善洗馬
王府諮議長史
京兆尹京府少尹
萬年縣尹
觀察使防禦使團練使
諸州刺史幕府副使判官
支使推廵記室
縣尉
摴蒱經略(程大昌)
投五木瓊橩玖骰
博之流為摴蒱為握槊為呼博為酒令體製雖不全同
而行塞勝負取决於投則一理也蔡澤說范雎曰博者
或欲大投班固奕指曰博懸於投不必在行投者擲也
桓玄曰劉毅摴蒱一擲百萬皆以投擲為名也古惟斵
木為子一具凡五子故名五木後世轉而用石用玉用
象用骨故列子之謂投瓊律文之謂出玖凡瓊與玖皆
玉名也蓋謂蒱者借美名以命之未必真嘗用玉也御
覽載繁欽威儀箴曰其有退食偃息閒居操橩弄棋文
局摴蒱言不及義勝負是圖注云橩瞿營反博子也橩
之讀與瓊同其字仍目從木知其初制本以木為質也
唐時則鏤骨為竅朱墨雜塗數以為采亦有出意為巧
者取相思紅子納寘竅中使其色明現而易見故温飛
卿豔詞曰玲瓏骰子安紅豆入骨相思知也無凡此二
者即今世通名骰子也本書為投後轉呼為頭北史周
文命丞郎擲摴蒱頭則昔云投者遂轉為頭矣頭者總
首之義自鏤骨為骰以後不惟五木舊制堙沒不𫝊而
字直為骰不復為投矣若其體制又全與用木時殊異
矣方其用木也五子之形兩頭尖銳中間平廣狀似今
之杏仁惟其尖銳故可轉躍惟其平廣故可以鏤采也
凡一子悉為兩面其一面塗黑黑之上畫牛犢以為之
章犢者牛子也一面塗白白之上即畫雉雉者野雞也
凡投子者五皆現黑則其名盧盧者黑也言五子皆黑
也五黑皆現則五犢隨現從可知矣此在摴蒱為最高
之采挼木而擲往往叱喝使致其極故亦名呼盧也其
次五子四黑而一白則是四犢一雉則其采名雉用以
比盧降一等矣自此而降白黑相雜每每不同故或名
為梟即鄧艾言云六博得梟者勝也或名為犍謂五木
十擲輒犍非其人不能是也凡此采名摴蒱經雖皆枚
載然反覆推較率多駮而不通也至於骰子之制固知
祖襲五木然而詳略大率不同也五木止有兩面骰子
則有六面故骰子著齒自一至六為采亦益多率其大
而言之則是裁去五木兩頭尖銳而蹙長為方既有六
面又著六數不比五木但有白黑兩面矣五木之制至
晉世猶復用木然列子已言投瓊則周末已嘗改玉骨
也耶或者形製仍同五木而質已用玉石也今世蜀地
織綾其文有兩尾尖削而中間寬廣者既不象花亦非
禽獸乃遂名為摴蒱豈古制流於機織至此尚存也耶
采
采本是采色之采指其文以言也如黑白之以色别雉
犢之以物别皆采也投得何色其中程者勝因遂名之
為采今俗語凡事小而幸得者皆以采名之義蓋起此
也此正班固所譏謂懸於投而不屬乎其人之有德者
也齊書李安民與明帝摴蒱五擲皆盧帝大驚曰卿面
方如田封侯相也言其投而得雋非一時幸中也此言
相有福也後周王思政在同州與太祖摴蒱大出衣寳
約擲盧者與之思政歛容跪誓願得成盧已果得盧又
北史梁主蕭詧曾獻瑪瑙鍾周文帝執之顧丞郎曰能
擲雩莆頭得盧者便與鍾已經數人不得至薛端乃執
摴蒱頭而言曰非為此鍾可貴但思露其誠耳擲之五
子皆黑文帝即以與之用此而言則得雋而名以為采
其來尚矣
盧雉
自有骰子以後摴蒱尖長之子遂廢閣不用凡古書古
事語及樗蒲者其名數遂不可曉雖非要事要之闕所
不知終是懷慊也摴蒱經也者據其所見立為之書有
意乎追補亡矣然古摴蒱事在史而詳者惟劉毅傳為
著舉此之經語以與毅傳相較則此書所載不能與之
諧合也故知其傳不古也晉書劉毅傳曰毅於東府聚
摴蒱大擲一判應至數百萬餘人竝黑犢以還惟劉裕
及劉毅次擲得雉大喜(此言衆人先毅而擲已有得犢者矣而五木未至純盧也次傳)
(及毅則遂得雉雉者四黑而一白夫四黑而一白其采名為雉也)褰衣繞床呌謂同座
曰非不能盧不事此耳(雉次於盧盧高於雉雉亦高於他采既不得盧而得雉冀它人)
(不能及故大為之言曰非不能盧直不為耳)裕惡之因挼五木久之曰老兄
試為卿答既而四子皆黑其一子轉躍未定裕厲聲喝
之即成盧焉(四子皆黑其餘一子若不得黑即必現白如又現白即是四黑一白采當為雉矣裕)
(若得雉即不能勝毅故一子之轉躍未定者裕遂厲聲喝之使現黑采也黑采既現即五子皆黑遂可以成其)
(為盧也盧現而雉自降等故毅怨裕不肯相借也哉)毅意不快曰亦知公不能以
此見借也用毅傳所記以求晉世之摴蒱采名齒數予
之前說悉與之合也劉裕所得之盧是五子之半面為
黑者皆現乎上而五子之半為白者皆藏於下俯仰合
計則五子通為十面半白半黑具足無欠而五木之齒
數亦相應協無欠無餘矣自斯以往黑白兩面交致其
雜亦隨齒立名而不出乎白黑兩面是皆有數可數故
亦有象可畫矣今此經所繪白黑遂有不可推較者失
在誤添純白純黑兩色故其說不與史合耳今先列舊
圖而後别立新畫貴其易曉
按摴蒱經舊畫只有四木四木者博子四箇也不是
一木簇為四角古蒱子皆言五木故知舊經誤畫
若本晉傳而求之則五黑者五子固皆為黑而黑上皆
畫為犢無有純黑而不為犢形者也五白者五子皆白
白者畫雉無有純白而不為雉形者也於是合而言之
其陽能現五犢則其陰必藏五雉二五為十而五子之
十面無欠無餘推之而皆可通矣今舊圖之於五黑也
以其三畫犢以其二純黑則是五子之十面者以其半
為純黑以其半為黑犢乃可應數不知十面皆黑安得
别有一白越自外來而間乎四黑之間可以命之為雉
也耶若每子皆有四面兩面有文(黑上畫犢白上畫雉)兩面無文
(純白不畫雉純黑不畫犢)且以劉裕所投言之四黑己見其一白若
專是白而上無畫雉之文則此之一白而間五黑何以
得名為雉也凡此皆推而不通今故别為之圖而正摴
經之誤使史語明白
五白梟犍
老杜今夕行曰馮陵大呌呼五白袒跣不肯成梟盧觀
其意脉正用劉毅事而五白非摴蒱所貴不知杜獨何
據也摴蒱家謂二白三黑為犍犍惡齒也御覽曰六博
五擲皆犍不為不能則知犍為惡齒也
梟名甚多鄧艾曰六博得梟者勝此艾因牙上有梟姑
為安衆之言耳韓子曰儒何以不好博勝者必殺梟是
殺其所貴也儒者以為害義故不博據此言之則梟固
為善齒而殺梟者又當得雋則梟之采品甚低非盧比
也老杜槩言梟盧亦恐未詳
藝經(邯鄲淳)
棋道
棋局縱横各十七道合二百八十九道白黑棋子各一
百五十枚
棋品
夫圍棋之品有九一曰入神二曰坐照三曰具體四曰
通幽五曰用知六曰小巧七曰鬪力八曰若愚九曰守
拙九品之外今不復云
彈棋
彈棋始自魏宫内裝器戲也文帝於此技亦特好用手
巾拂之無不中有客自云能帝使為之客著葛巾拂棋
妙踰於帝
博
博局戲六著十二棋也古者烏曹作博
投壺
投壺之禮主人奉矢司射奉中使人執壺主人謂曰某
有枉矢哨壺請以樂賓
塞
塞行棋相塞謂之塞也
藏鈎
義陽臘日飲祭之後叟嫗兒童為藏鈎之戲分為二曹
以交勝負若人偶即敵對人奇即人為遊附或屬上曹
或屬下曹名為飛烏以齊二曹人數一鈎藏在數手中
曹人當射知所在一藏為一籌三籌為一都
象戲
周武帝造象戲
五木經(李翺)
摴蒱五木玄白判
摴蒱古戲其投有五故白呼為五木以木為之因謂
之木今則以牙角尚節也判半也合其五投並上玄
下白故曰玄白判
厥二作雉
雉鳥也取二投於白上刻為鳥
背雉作牛
其刻雉鳥二投背上並刻牛故曰背也以雉犢為彩
者謂其悍戾逢敵必鬪以求勝也雖矢馬關亦皆角
逐防遏之義也
王采四盧白雉牛
王貴也
&KR0008;采六開塞塔禿撅&KR0008;
&KR0008;賤也其采義未詳
全為王駁為&KR0008;
全謂其不雜也
皆玄曰盧厥策十六
盧黑白色也書曰玈弓玈矢謂所投盡黑也十六筴
者行馬時便以此數矢而隔之他筴倣此
皆白曰白厥筴八雉二玄三曰雉厥筴十四牛三白三
曰犢厥筴十雉一牛二白三曰開厥筴十二雉如開
如開各一
厥餘皆玄曰塞厥筴十一雉白各二玄一曰塔厥筴五
牛玄各二白一曰禿厥筴四白三玄二曰撅厥筴三白
二玄三曰搗厥筴二矢百有二十設關二間矢四十
閒别也刻木為關彫飭之每聚四十矢
馬筴二十厥色五
大率戲時不過五人五色者各辦其所執也
凡擊馬及王采皆又投
擊馬謂打敵人子也打子得雋王采自專故皆許重
擲王采累得累擲之變則止
馬出初關疊行
謂逢可以疊馬即許疊也如不要疊亦得重馬被打
着尤苦
非王采不出關不越坑
馬出關亦自專之義也名為落坑義在難出故用王
采能出也
入坑有謫
其所罰隨所約並輸合坐
行不擇筴馬一矢為坑
謂矢行致馬落坑也亦有馬皆不可均融數竒而入
坑者所賭隨臨時所約劉毅家無擔石儲而一擲百
萬也
彈碁經(徐廣)
彈棋二人對局黑白各六枚先列棋相當下呼上擊之
夾食者二人黃黑各七十棋横列於前第四道上甲乙
迭推二棋夾一為食棋不得食十兩不得過食不由道
則不行棋如挾不取食一棋為籌賭多以隨人所議
悁悶先悶其位以十二時相從文曰同有文章虎不如
龍豕者何為來如兔宫王孫盡卜乃造黃鍾犬往兢馬
非類相從羊奔蛇穴牛入鷄籠
子之多少人之明數隨戲者制如十子争先以落多為
不妙
以塼二枚長七寸相去三十步立為標各以塼一枚方
圓一尺擲之主人持籌隨多少甲先擲破則得籌乙後
破則奪先破者
昔人彈碁握槊長行波羅䨇陸諸藝後多失傳而近
代唯雙陸盛行或曰握槊即今之雙陸長行即古之
彈碁恐亦未然
儒棋格(魏侍中肇)
投二智一禮二位三義四信五棋下白黑半方五分長
寸善六敬七德八忠九順十方局尺五周道四十其用
三十六四維之道通數而棋謙退為尚故高彩者先投
彼此二位謂之净左右二道謂之中其净中四道彼此
左右牙有二不得相干行碁之法始附净起轉牙相順
經因净中出通生為務不存塞殺彩越净中者休則立
梟梟者不伏會净者梟折為伏伏者不梟若彩雖會而
干彼擬過之非干彼者則自居矣行伏棋者得以彩依
數而行兩彩同者唯行一一謙者停兩謙退一等行梟
碁者得異彩亦候數而行兩彩同者盡行其數一謙一
行道兩謙者停行伏不得衍梟不得行伏折梟伏者皆
從后定因彩而悶者屋而申之緣行致累者閱而通足
皆不限道數梟伏而閱者但行於梟行碁之體不相凌
觸所蹈皆靈孤明自出絶於詭巧而順消息悉遇中道
勝負乃分先梟后伏騐之於净道梟若從不盡二彩者
則全行伏梟伏兩少者行于梟彼既出盡此有不出者
即許以為勝者之筭若全未出則為之露投次局負仍
先得十筭立一爵三爵立則成勝矣
棋訣(劉仲甫)
一布置
蓋布置棋之先務如兵之先陣而後敵也意在疎密得
中形勢不屈遠近足以相援先後可以相符若入地境
或于六三三六下子及九三與十三之着斯不執一進
退合宜訣曰遠不可太疎疎則易斷近不可太促促則
勢贏用意在人此乃為格
二侵凌
夫棋路無必成子無必殺乘機制變不可像圖且布置
已定則強弱未分形勢鼎峙然後侵凌之法得以行乎
其間必使應援相接勾落相連多方以權逼迤邐而侵
襲侵襲若行則彼路不得不促擁逼漸急則彼勢不得
不贏俟乎忿而先動則視敵而牽其情觀動則制乎變
此之謂善奕者也
三用戰
用戰之法非棋要道也不得已而用之則務在廉謹以
守封疆端重而全形勢封疆善守則在我者實矣形勢
能全則在我者逸矣夫以實擊虚以逸待勞則攻必勝
戰必克矣
四取舍
取舍者棋之大計轉戰之後孤棋隔絶取舍不明患將
及矣蓋施行决勝謂之取棄子取勢謂之舍若内足以
豫竒謀外足以降形勢縱之則莫禦任之則莫攻如是
之棋雖少可取而保之若内無所圖外無所援出之則
愈窮而徒益彼之勢守之則愈困而徒壯彼之威如是
之棋雖多可舍而委之棋者意同於用兵故叙此四篇
粗合孫吳之法古人所謂怯敵則運計乘虛沈謀默戰
於方寸之間解難排紛於頃刻之際動静迭居莫測竒
正不以猶豫而害成功不以小利而妨遠略此非淺見
謏聞者能議其髣髴耳
棋經(張擬)
夫萬物之數從一而起局之路三百六十有一一者生
數之主據其極而運四方也三百六十以象周天之數
分為四隅以象四時隅各九十路以象其日外周七十
二路以象其候夫棋三百六十黑白相半以法隂陽局
之線道謂之枰線道之間謂之罫局方而静棋圓而動
自古及今奕者無同局傳曰日日新故宜用意深而存
慮精以求其勝負之由則至其所未至矣
得筭
棋者以正合其勢以權制其敵故計定於内而勢成於
外戰未合而筭勝者得筭多也筭不勝者得筭少也戰
已合而不知勝負者無筭也兵法曰多筭勝少筭不勝
而况於無筭乎由此論之勝負見矣
權輿
權輿者奕棋布置務守綱格先於四隅分定勢子然後
拆二斜飛下勢子一等立二可以拆三立三可以拆四
與勢子相望可以拆五近不必比遠不必乖此皆古人
之論後學之規舍此改作未之或知書曰事不師古無
以克永世又曰慎厥初惟厥終
合戰
博奕之道貴乎謹嚴高者在腹下者在邊中者占角此
棋家之常然法曰寧輸數子勿失一先有先而後有後
而先擊左則視右攻後則瞻前兩生勿斷俱活勿連闊
不可太疏密不可太蹙與其戀子而求生不若棄之而
取勢與其無事而強行不若因之而自補彼衆我寡先
謀其生我衆彼寡務張其勢善勝者不爭善陳者不戰
善戰者不敗善敗者不亂夫棋始以正合終以竒勝必
也四顧其地牢不可破方可出人不意掩人不備凡敵
無事而自補者有侵絶之意也棄小而不救者有圖大
之心也隨手而下者無謀之人也不思而應者取敗之
道也詩云惴惴小心如臨于谷
虛實
夫棋緒多則勢分勢分則難救投棋勿逼逼則使彼實
而我虛虛則易攻實則難破臨時變通慎勿執一傳曰
見可而進知難而退又曰執中無權猶執一也
自知
夫智者見於未萌愚者暗於成事故知己之害而圖彼
之利者勝知可以戰不可以戰者勝識衆寡之用者勝
以虞待不虞者勝以逸待勞者勝不戰而屈人棋者勝
老子曰自知者明
審局
夫棋布勢務相接連自始至終着着求先臨局交争雌
雄未决毫釐不可以差焉局勢已贏專精求生局勢已
弱銳意侵綽沿邊而走雖得其生者敗弱而不伏者愈
屈躁而求勝者多敗兩勢相圍先蹙其外勢孤援寡則
勿走機危陣潰則勿下是故棋有不走之走不下之下
誤人者多方成功者一路而已能審局者則多勝矣易
曰窮則變變則通通則久
度情
人生而静其情難見感物而動然後可辨推之於棋勝
敗可得而先騐法曰夫持重而廉者多得輕易而貪者
多喪不争而自保者多勝務殺而不顧者多敗因敗而
思者其勢進戰勝而驕者其勢退求己弊而不求人之
弊者益攻其敵而不知敵之攻己者損目凝一局者其
思周心役他事者其慮散行遠而正者吉機淺而詐者
凶能自畏敵者強謂人莫己若者亡意傍通者高心執
一者卑語默有常使敵難量動静無度招人所惡詩云
他人有心予忖度之
斜正
或曰棋以變詐為務劫殺為名豈非詭道耶予曰不然
易曰師出以律否臧凶兵本不尚詐謀言詭道者乃戰
國縱横之說棋雖小道實與兵合故棋之品甚繁而奕
之者不一得品之下者舉無思慮動則變詐或用手以
影其勢或發言以泄其機得品之上者則異於是皆沈
思而遠慮因形而用權神遊局内意在子先圖勝於無
朕滅行於未然豈敢假言詞喋喋手勢翩翩者𫝊曰正
而不譎此之謂也
洞微
凡棋有益之而損者有損之而益者有侵而利者有侵
而害者有宜左投者有宜右投者有先着者有後着者
有緊㠔者有慢行者粘子勿前棄子思後有始近而終
遠者有始少而終多者欲強外先攻内欲實東先擊西
路虛而無眼則先覷無害於他棋則做劫饒路則宜疏
受路則勿戰擇地而侵無礙則進此皆棋家之幽微不
可不知也易曰非天下之至精其孰能與于此
名數
夫奕者凡下一子皆有定名棋之形勢死生存亡因名
而可見有衝有斡有綽有約有飛有關有劄有粘有頂
有尖有覷有門有打有斷有行有立有捺有點有聚有
蹺有夾有拶有㠔有刺有勒有撲有征有劫有持有毅
有鬆有盤用棋之名三十有二圍棋之人意在萬周臨
局變化遠近縱横我不得而前知也用行取勝難逃此
名傳曰必也正名乎其奕之謂歟
品格
夫圍棋之品有九一曰入神二曰坐照三曰具體四曰
通幽五曰用智六曰小巧七曰鬪力八曰若愚九曰守
拙九品之外不可勝計未能入格今不復云傳曰生而
知之者上也學而知之者次也困而學之又其次也
雜說
夫棋邊不如角角不如腹約輕於捺捺輕於㠔夾有虚
實打有情偽逢綽多約遇拶多粘大眼可贏小眼斜行
不如正行兩關對直則先覷前途有礙則勿征施行未
成不可先動角盤曲四局終乃亡直四板六皆是活棋
花聚透點多無生路花六聚七終非吉祥十字不可先
紐勢子在心勿打角圖奕不欲數數則怠怠則不精奕
不欲疏疏則忘忘則多失勝不言敗不語振廉讓之風
者君子也起忿怒之色者小人也高者無亢卑者無怯
氣和而韻舒者喜其將勝也心動而色變者憂其將敗
也赧莫赧於易耻莫耻於盜妙莫妙於用鬆昏莫昏於
覆劫凡棋直行三則改方聚四則非勝而路多名曰贏
局敗而無路名曰輸籌皆籌為溢停路為芇打籌不得
過三淘子不限其數劫如金井轆轤有無休之勢有交
遞之圖奕棋者不可不知也凡棋有敵手有半先有兩
先有桃花五有北斗七夫棋有無之相生遠近之相成
強弱之相形利害之相傾不可不察也是以安而不泰
存而不驕安而泰則危存而驕則亡易曰安而不忘危
存而不忘亡
右十三篇作於清河張公擬公嘗仕宋為翰林學士
其文章政事固未暇論而觀光集稱其英姿卓識迥
然特立於風塵之表於是亦可以想見其儀刑矣是
編雖不能悉公之平生而其修詞命章傍通曲暢非
深達是道者曷克臻此爾後作者迭興莫不極力模
擬或取遠而遺近舍大而從小求其能盡奕之情如
公者鮮矣今諸家采錄加以訓詁多重複舛戾適足
自亂亦無取焉
棋手勢(徐泓)
唐宣宗時大中中日本國王子來朝獻寳器音樂上設
百戲珍饌以禮焉王子善圍棋上勅顧師言待詔為對
手王子出如楸玉局冷煖玉棋子云本國之東三萬里
有集真島島上有凝霞臺臺上有手談池池中生玉棋
子不由制度自然黑白分明冬温夏冷故謂冷煖玉又
産如楸玉類楸木琢之為局光㓗可鑒及師言與之敵
手至三十三下勝負未决師言懼辱君命而汗下凝思
方敢落指則謂之鎮神頭乃是解兩征勢也王子瞪目
縮臂以伏不勝廻語鴻臚曰待詔第幾手耶鴻臚跪對
曰第三師言實逸國手矣王子曰願見第一曰王子勝
第三得見第二勝第二得見第一今欲躁見第一其可
得乎王子掩局而吁曰小國之一不如大國之三信矣
今好事者尚有顧師言三十三下鎮神頭圖
棋品(沈約)
序曰奕之時義大矣哉體希微之趣含竒正之情静則
合道動必適變若夫入神造極之靈經武緯文之德故
可與和樂等妙上藝齊工支公以為手談王生謂之坐
隱是以漢魏名賢高品間出晉宋盛士逸思争流雖復
理生於數硏求之所不能涉義出乎幾爻彖未之或盡
聖上聽朝之餘因日之暇迥景紆情降臨小道以為凝
神之性難限入玄之致不窮今撰錄名氏隨品詳書俾
粹理深情永垂芳於來葉
江霦
江霦與王恢等棋第一品道第五品
羊玄保
羊玄保為黃門侍郎善奕棋品第三宋文帝亦好奕與
賭郡玄保戲勝以補宣城太守常中使至玄保曰今日
上何召我耶其子戎曰金溝清泚銅池搖颺既佳風景
當得劇棋
到溉
到溉奕棋入第六品與朱异韋黯於御座校棋比勢覆
局不差一道
陸瓊
陸雲公大同末受武帝詔校定棋品到溉朱异以下並
集雲公瓊年八歲於客前覆局由是都下號曰神童异
言之於武帝召見風神警亮進退詳審帝甚異之
圍棋義例(徐鉉)
立歷也沿邊而下子者曰立恐彼子有往來相衝之
患也
行行也連子而下曰行使有粘連不斷之緒也
飛走也隔一路而斜走曰飛有似禽鳥斜飛之義也
尖簽也兩路斜簽而下子曰尖使有覻之之意也
粘連也彼欲以子斷之我即以子連之故曰粘
幹間也謂以子間之曰幹
綽侵也以我子斜侵彼子之路而欲出之曰綽
約攔也以彼子斜攔我子之頭而反閉之曰約
關隘也兩子正相對而立者謂之關有單關雙關之
名
冲突也直速子而入關謂之冲
覷視也有可斷而不斷先以子視之曰覷
毅提也棋死而結局曰毅既毅而隨手曰復毅俗又
謂之提今集中但以提字音之欲易曉也
劄札也有若兩虎口相對者夾而札之使有復毅
頂撞也我彼之子同路而直撞之之謂頂
捺按也以子按其頭曰捺自上而按下也
蹺翹也我彼之子皆相倚聫行而我子居下勢不能
張而欲先取其勢則以我子斜出一路而拂彼子
之頭若翹首之狀也經曰寧輸數子弗失一先正
此意也
門閉也閉之使不得出曰門隔一路曰行門二路曰
大門
斷段也段之而為二曰斷
打擊也謂擊其節曰打連打數子曰赶
點破也深入而破其眼曰點旁通其子透點
征殺也兩邊逐之殺而不止曰征
嶭截也謂以我子截住彼之頭緒次着斷也使之急
曰㠔
聚集也凡棋有求全眼者則反聚而點之有聚三聚
四花聚五聚六之類
劫奪也先投子曰抛後應子曰劫乃有實東擊西棄
小圖大之功也
拶逼也以子促而逼之曰拶
撲投也以我子投彼穴中使其急救曰撲所以促其
着也
勒束也使其無眼曰勒與劄刺之義小異耳
刺刺也連子而直入曰刺若戈戟之傷物此亦使之
無全眼也
夾甲也兩子夾一子曰實夾兩子自夾曰虛夾
盤蟠也兩棋隔絶而欲連之沿邊而度子曰盤
鬆慢也棋家取其玲瓏透空疎而不漏之謂也
持和也兩棋相圍而皆不死不活曰持有兩棋皆無
眼者有兩棋各有劫者有各一眼活者有彼棋兩
段各一眼而我棋一段無眼間其中而俱活者蓋
取其鷸蚌相持之義故曰持
古局象棋圖叙
王子曰此古局象棋圖法蓋司馬温公倣象戲而損益
之者也則何以取戰國當是時衰周君惴惴守其蝸角
之地不敢出步武而七䧺碁置從衡無端倪即機詐所
自出也迨夫周鼎既遷秦鹿亦失則機詐亦時而窮矣
今觀其將與偏裨之進退行人之往來與夫騎砲弓弩
刀劔之凑合則七國之戰争幾十年不足以當奕者之
一笑然竊念士生其間不鼔簧舌而運鬼謀則驅而之
鋒鏑已耳亦大不幸哉方今海内合而為一延頸之寇
無敢越局天下智術之士幾積於無用而謀所以娛心
志供杯酒者惟博奕是資一何愉快也則茅康伯之表
兹圖時乎時哉雖然語有之天下雖安忘戰必危之戲
也即以之習戰亦可也若徒曰為之猶賢乎已則又非
温公與康伯意云東海王逸民叙
古局象棋圖(司馬光)
七國象戲用百有二十周一七國各十有七周黃秦白
楚赤齊青燕黑韓丹魏綠趙紫周居中央不動諸侯亡
得犯秦居西方韓楚居南方魏齊居東方燕趙居北方
七國各有將(直斜行無遠近)一偏(直行無遠近)一裨(斜行無遠近雖名象戱而無象)
(及車者車即將及偏禆所乘象不可用於中國故也)一行人(直斜行無遠近不能役敵敵亦不能役)
一砲(直行無遠近前隔一棋乃可擊物前無所隔及隔兩棋以上則不可擊)一弓(直斜行四路)
一弩(直斜行五路)二刀(斜行一路)四劔(直行一路)四騎(曲行四路謂直一斜三)凡
欲戲者所得之國則相之在坐七人則各相一國六人
則秦與一國連衡五人則楚與一國合從四人則齊與
一國合從三人則秦與二國連衡或但令在坐之人各
占一國而空其餘國其所與之國惟相所擇遂并相之
先誓之曰所相之國亡得妄代之謀及告以難犯者先
罰酒秦楚韓齊魏趙燕以次移棋棋已離故處亡得復
還及悮移棋者皆有罰若擊與國則盡撤去與國之棋
凡能擒敵將者勝雖未擒獲一國吏士過十者勝彼所
獲吏士雖未滿十而此亡吏士已過十者負於時坐上
獲冣多者勝勝者飲負者既飲斂棋出局有擒二將或
獲諸吏士滿三十者霸霸則諸國皆服遍飲在坐而罷
一騎當弓弩刀劔之二砲當三裨當四偏當五
右司馬温公所述周黃居中尊天子也無吏士不侵
伐也諸國異色各因其方也行人猶說客從衡於其
間也餘各有制度噫將以智為本七國環列於一盤
之上以七人遞相攻擊或勝或負其智不智可知矣
蓋前哲立意懼人無所用心未嘗不惓惓於書史之
間或文字飲則奕之因以考古制也語云不有博奕
者乎為之猶賢乎已頥正居士裴子喜樂與賢士大
夫遊因得是本遂刻梓以廣其傳時開禧丙寅上元
日刊於書窟
琵琶錄(叚安節)
琵琶法三才象四時風俗通云琵琶近代樂家作不知
所起長三尺五寸法天地人五行四絃象四時釋名琵
琶本蕃中馬上所鼓吹手前曰琵引手却曰琶因以為
名漢遣烏孫公主入蕃念其行速思慕本朝使知音者
馬上奏琵琶以慰悦之琵琶有直項曲項者蓋便於關
軸也樂錄云琵琶本出於絃鼗而杜摰以為秦之末世
苦於長城之役百姓絃鼗而鼔之古曲陌上桑間范曄
石苞謝變孫放孔偉阮咸皆善此樂東晉謝鎮西在大
市樓上彈琵琶作大道之曲世說云謝仁祖在北牖下
彈琵琶有天際之意又朱生善彈琵琶至大官貞觀中
裴賂兒彈琵琶始廢撥用手今所謂搊琵琶是也白秀
真使蜀使回得琵琶以獻以逤&KR0146;檀為槽其木温潤如
玉光采可鑒金縷之虹又蹙之成雙鳳貴妃每奏於梨
園音韻凄清飄若雲外開元中梨園則有駱供奉賀懷
智雷海清其樂器或以石為槽鵾鷄筋作絃用鐵撥彈
之安史之亂流落外地
有舉子曰白秀才子弟寓止京師偶値宫娃内弟子出
在民間白即納一妓為跨驢之樂因夜風清月朗是麗
人忽唱新聲白驚遂不復唱逾年因遊靈武李靈曜尚
書廣設筵白預坐末廣張妓樂至有唱何滿子者四坐
傾聽俱稱絶妙白曰某有伎人聲調殊異於此促召至
短髻薄粧態度閒雅發問曰適唱何曲曰何滿子遂品
調舉袂發聲清響激越諸樂不能逐部中亦有回琵琶
聲韻高下然揭菴郎指無差遂問曰莫是宫中(缺)二否
(缺)復問曰莫是梨園駱供奉否二人相對汎瀾欷戲而
已
建中中有康崑崙稱第一手始遇長安大旱詔兩市祈
雨及至天門街市人廣較勝負及鬪聲樂東街則有康
崑崙琵琶最上必謂街西無敵也遂請崑崙登綵樓彈
一曲新翻謂錄要(以為名悮稱大腰)至街西豪俠閱樂東市稍
誚之而亦於綵樓上出女郎抱樂器先云我亦彈是曲
兼移於風香調中及撥聲如雷其妙絶入神崑崙驚愕
乃拜為師女郎遂更衣出見乃僧也莊嚴寺僧本俗姓
段也翌日德宗召入内令教授崑崙段師奏曰且請令
彈一調及彈師曰本領何雜兼帶邪聲崑崙驚曰師神
人也臣少年初掌藝時側於隣家女巫處授一品絃調
後乃累易數師之藝今段師精識如此玄妙也段師奏
曰且遣崑崙不近樂器十年候忘其本態然後可教許
之後果盡段師之藝也
元和中有王芬曹保之子善才其孫曹鋼皆精此藝次
有裴興奴與曹同時鋼善運撥若風雨然不事捏絃興
奴則善於攏撚指撥稍軟時人謂鋼右有手興奴左有
手
武宗初年朱崖李太尉有樂人廉郊者師於曹鋼盡鋼
之能嘗謂其流云教授人多矣未嘗有此惺靈弟子也
郊嘗詣平原别於池上彈𬎼賓調忽有一片方鐵躍出
有識者謂是𬎼賓鐵也蓋是指撥精妙律吕相應耳
安節門下有樂吏楊志善能琵琶其姑尤更妙絶本宣
徽弟子後出宫於永穆觀中住自惜其藝常畏人聞每
至夜深方彈志善懇求教授終不允且曰吾藝死不傳
人楊乃賂其觀主求寄宿於觀竊聽姑彈弄仍以自繁
脂皮鞓帶以指畫帶記其節奏遂得一兩曲調明日詣
姑彈之姑大驚異楊即實陳其事姑意方回乃盡傳之
唐文宗朝有内人鄭中丞(中丞當時宫人官也)善胡琴内庫有琵
琶二兩號大忽雷小忽雷因為匙頭脱損送在崇仁坊
南趙家料理大約造樂器悉在此坊其中有趙二家最
妙時權相舊吏梁厚本有别墅在昭應縣之西南西臨
御河垂釣之際忽見一物流過長五七尺許上以錦纏
之令家童接得就岸乃秘器也及發開視之乃一女郎
容色儼然以羅巾繫其頸遂解其領巾伺之口鼻之間
尚有餘息即移入室中將養經旬方能言語云我内弟
子鄭中丞也昨因忤旨今内人縊殺投於河中錦即是
弟子臨刑相贈爾及如故即垂泪感謝厚本本無妻即
納為室自言善琵琶其琵琶今在南廵趙家料理恰值
訓注之事人莫有知者厚本因賂其樂器匠購得之至
夜分方敢輕彈後値良辰飲於花下酒酣不覺即彈數
曲是時有黃門放鷂私於墻外聽之曰此是鄭中丞琵
琶聲也竊窺之翌日達上聽文宗始嘗追悔至是驚喜
遣中使宣詔問其由來乃赦厚本罪任從匹偶仍加錫
賚焉
咸通中有米和(即米萊加字也父喜唱歌)由從道尤妙後有王連兒
(連兒名金兩)
羯鼓錄(南卓)
羯鼓出外夷樂以(闕)之鼓故曰羯鼓其音主太簇一
均(一作云)龜茲部高昌部疎勒部天竺部皆用之次在都
曇鼓答臘鼓之下(都曇鼓似𢃄鼓而小答臘者即指鼔也)雞婁鼓之上&KR0008;
如漆桶(山桑木為之)下有小牙牀承之擊用兩杖其聲焦殺
鳴烈尤宜促曲急破戰杖連碎之聲又宜高樓晩景明
月清風破(一作淩)空透遠特異衆樂杖用黃櫨(一作檀)狗骨
花楸等木湏至乾緊絶濕氣而復柔膩乾取發越響亮
膩取戰褭健舉棬用剛鐵鐵當精鍊棬當至勻若不剛
即應絛高下搊捩不停不勻即鼔面緩急若琴徽之&KR0146;
病矣諸曲調如太簇曲色俱騰乞婆婆曜日光等九十
二曲名玄宗所製(其餘徵羽調曲皆與胡部同故不載)上洞曉音律由乎
天縱凡是絲管(一作管絃)必造其妙若制作曲調隨意即成
不立章度取適短長應指散聲皆中點拍至於清濁變
轉律吕呼召君臣事物迭相制使雖古之䕫曠不能過
也尤愛羯鼔玉笛(玉笛之說見遺事)常云八音之領袖不可無
也(不可無也四字一作諸樂不可為比)嘗遇二月初詰旦巾櫛方畢時當
宿雨初晴景物(一作色)明麗小殿内庭柳杏將吐覩而歎
曰對此景物豈得不與他判斷之乎左右相目將命備
酒獨高力士遣取羯鼓上旋命之臨軒縱擊一曲曲名
春光好(自製者也)神思自得及顧柳杏皆已發拆上指而笑
謂嬪御曰此一事不喚我作天公可乎嬪御侍官皆呼
萬歲义製秋風高每至秋空迥徹纖翳不起即奏之必
遠風徐來庭葉隨下其曲絶妙入神例皆如此汝南王
璡寧王(一本有長字)子也姿容姸審(一作美)秀出藩邸玄宗特
鍾愛焉自𫝊授之又以聰悟敏慧妙達音旨每隨游幸
頃刻不捨常戴砑絹(案麈史作砑綃)打曲上自摘紅槿花一朵
置於帽上笡當是簷宇處二物皆極滑久之方安遂奏
舞山香一曲而花不墜落(本色所謂定頭項難在不動搖)上大喜笑賜
璡金器一厨因誇曰真(一本無真字)花奴(蓋璡小字)姿質明瑩肌
髮光細非人間人必神仙謫墮也寧王謙謝隨而短斥
之上笑曰大哥不在過慮阿瞞自是相師(上於諸親常自稱此號)
夫帝王之相湏有英特越逸之氣不然有深沉包育之
度(一作厚)若花奴但端秀過人悉無此相固無猜也而又
舉止淹(一作閒)雅當更得公卿間令譽耳寧王又笑曰若
如此臣乃輸之上曰若此一條阿瞞亦輸大哥矣寧王
又謙謝上又笑曰阿瞞贏處多大哥亦不用撝挹衆皆
歡賀上性俊邁酷不好琴曾聽彈琴正弄未及畢叱琴
者曰待詔出去謂内官曰速召花奴將羯鼔來為我解
穢
黃幡綽亦知音上嘗使人召之不時至上怒絡繹遣使
尋捕綽既至及殿側聞上理鼔固止謁者不令報俄頃
上又問侍官奴來未綽又止之曲罷後改奏一曲纔三
數十聲綽即走入上問何處去來綽曰有親故遠適送
至郊外上頷之鼔畢上謂曰賴稍遲我向來怒時至必
撻焉適方思之長入供奉已五十餘日暫一日出外不
可不放(一作許)他東西過往綽拜謝訖内官有相偶語笑
者上詰之具言綽尋至聽鼓聲候時以入上問綽綽語
其方怒及解怒之際皆無少差上竒之復厲聲謂曰我
心脾肉(一本無肉字)骨下事安有侍官奴聞小鼓能料之耶
今且謂我如何綽走下階面北鞠躬大聲曰奉敕監金
雞上大笑而止
宋開府璟雖耿介不羣亦深好色樂尤善羯鼔(樂部行王詢云)
(南山起雲北山起雨即開府所為也)始承恩顧與上論鼔事曰不是青州
石末即是曾山花甆撚小碧上掌下湏有朋(去聲)肯之聲
據此乃是漢震(一作侲)第二(一作三)鼔也且&KR0008;用石末花甆
固是腰鼓掌下朋肯聲是以手拍非羯鼔明矣(第二鼓者左以)
(杖右以手指)又開府謂上曰頭如青山峰手如白雨點此即
羯鼔之能事也山峰取不動雨點取碎急即上與開府
兼善兩鼓也而羯鼓偏好以其比漢震稍雅細焉開府
之家悉傳之東都留守鄭叔則(一作明)祖母即開府之女
今尊賢里鄭氏第有小樓即宋夫人習鼓之所也開府
孫沇亦工之并有音律之學貞元中進樂書三卷德宗
覽而嘉之又知是開府之孫遂召對賜坐與論音樂喜
甚數日又召至宣徽張樂使觀焉曰有舛誤乖濫悉可
言之沇曰容臣與樂官商確&KR0688;論其狀條奏上使宣徽
使教坊使就教坊與樂官參議數月(一作日)然後進奏二
使奏樂工多言沇不觧聲律不審節拍兼有聵疾不可
議樂上頗異之又召宣徽使對且曰臣年老多病耳實
失聰若迨於聲律不至無業上又使作樂曲罷問其得
失承禀舒遲衆工多笑之沇顧笑者忽忿怒作色奏曰
曲雖妙其間有不可者上驚問之即指一琵琶云此人
大逆戕忍不日間兼即抵法不宜在至尊前又指一笙
云此人神魂已遊墟墓不可更留供奉上尤驚異令主
者?伺察之旋而琵琶者為同軰告訐稱六七年前其
父自縊不得端由即令按鞠遂伏其罪笙者乃憂恐不
食旬日而卒上益加知遇面賜章綬累召對每令察樂
樂工見沇悉惴恐脅息不敢正視沇懼罹禍辭病而退
嗣曹王皋有巧思精曉器用為荆南節度使有羈旅士
人懷二棬欲求通謁先啓賓府府中觀者訝之曰豈足
尚耶士曰但啟之尚書當解矣及皋見棬捧而嘆曰不
意今日獲逢至寳指其剛勻之狀賓佐唯唯或腹非之
皋曰諸公必未信命取食柈自選其極平者遂重二棬
於柈心以油注之棬中滿而油不浸漏蓋相契無際也
皋曰此必開元天寳中供御棬不然無以至此問其所
自答曰某人在黔中得於高力士之家衆方深伏賓府
又潛問客直償幾何客曰不過三百五緡及遺財帛器
皿其直果稱焉
廣德中蜀客前雙流縣丞李琬者亦能之調集至長安
僦居務本里夜聞羯鼔聲頗妙於月下步尋至一小宅
門極卑隘叩門請謁謂鼓工曰君所擊者豈非耶婆色
(一作沙)雞乎雖至精能而無尾何也工大異之曰君固知
音者此事無人知某太常工人也祖父傳此藝尤能此
曲近張通獳入長安某家事流散父沒河西此曲遂絶
今但按舊譜數本尋之竟無結尾聲故夜夜求之琬曰
曲下意盡乎工曰盡琬曰意盡即曲盡又何索尾焉工
曰奈聲不盡何琬曰可言矣夫曲有不盡者湏以他曲
解之可盡其聲也夫耶婆色雞當用㭾柘急遍觧之工如
所教果相協聲意皆盡(如柘枝用渾解甘州用吉了解之類是也)工泣而謝
之即立言於寺卿奏為主簿後累至太常寺少卿(宗正卿)
宰相杜鴻漸亦能之永泰中為三州副元帥西川節度
使至成都有削杖者在蜀以二鼓杖獻鴻漸得之示於
衆曰此尤物也當衣衾下收貯積時矣匠曰某於脊溝
中養者十年及出蜀至利州西界望嘉陵驛入漢州矣
自蜀南來始臨嘉陵江有山水景致其夜月色又佳乃
與從事楊炎杜亞(一作悰孫源孝曰案代宗廣德二年崔旴反成都命鴻漸以宰相兼山南)
(劒南副元帥往鎮撫之鴻漸憚旴許以不死反委以政日與從事杜亞楊炎縱酒高會則此是亞無疑悰於武)
(宗會昌間鎮東川非從事也)軰登驛樓望江月行觴讌話曰今日出
艱危脱猜廹外則不辱命於朝廷内則免中禍於微質
皆諸賢之力也既保此安步又瞰此殊景安得不自賀
乎遂命家僮取鼓與板笛以前所得杖酣奏數曲四(一作)
(西)山猿鳥皆驚飛鳴噭噭從事悉異之曰昔䕫之搏拊
百獸舞庭此豈遠耶鴻漸曰若某於此稍會致功未臻
尤妙尚能及此況至聖御天賢臣考樂飛走之類何有
不感因言此有别墅近華嚴閣每遇風景晴朗時或登
閣奏此初見羣羊牧於山下忽數頭躅躑不已某不謂
以鼓然也及止鼔羊亦止某復鼔羊亦復然遂以疾徐
高下而節之無不應之而變旋有二犬自其家走而吠
之及羣羊側遂漸止聲仰首(一作逐聲俯仰)若有所聽少選即
復宛頸搖尾亦從而變態是知率舞固不難矣其後乃
不敢為也(一本無此句)
近士林中無習之者唯僕射韓卓善亦不甚露焉為鄂
州節度使時間於黃鶴樓一月兩習而已會昌元年卓
因為洛陽令數陪劉賓客白少傅宴遊白有家僮多佐
酒白因談往前三數事二公亦應和之謂卓曰若吾友
所談宜為文紀不可令堙没也時語而未錄及陜府盧
尚書(孫源孝疑盧商)任河南尹又話之因遣為紀即粗為編次
尚未脱稾至東陽因曝書見之乃詳列而竟焉雖不資
儒者之博聞亦助賓筵之談話屬之好事庶或流傳
前錄大中二年所著四年春陽罷免旋自海南路由廣
陵崔司空(孫源孝曰崔鉉也)為鎮司空遇合素厚留止旬朔輙
獻之過蒙奬飾因曰宋沇即某之中外親丈人知音之
異事非止於此也嘗謂太常丞每諸懸鐘磬亡墜至多
補亡者又乖律吕一日早於光宅佛寺待漏(貞元中猶未有待漏)
(院朝士多立於門衛中或立近坊人家及光宅寺也)聞塔上風鐸聲傾聽久之朝
廻復止寺舍問寺主僧曰上人塔上鐸皆知所自乎曰
不能知沇曰其間有一是古製某請一登塔循金索歷
叩以辯之可乎僧初難後許乃叩而辯焉寺衆即言往
往無風自搖洋洋有聞非此耶沇曰是耳必因祠祭考
本懸鐘而應也固求摘取而觀之曰此姑洗之編鐘耳
請且獨綴於僧庭歸太常令樂工與僧同(一本有臨之二字恐反誤)
約其時彼叩樂懸此果應之遂購而獲焉又曾送客出
通化門路逢度支運承駐馬俄頃忽草草揖客别隨乘
至左藏認一鈴言亦編鐘也他人但覺鎔鑄獨工不與
衆者埒莫知其餘及配懸鐘音形皆合其度異乎此亦
識微在金奏者與列於鼓錄則寖差矣以大君子所傳
又精義入神豈容忽而不載遂附之於末
諸宫曲
太簇宫
色俱騰耀日光乞婆婆
大勿大通舞山香
羅犁羅蘇莫賴耶俱倫僕
阿箇盤陀蘇合香藏鈎樂
春光好無首羅鷠嶺鹽
疎勒女要殺鹽通天樂
萬載樂景雲紫雲
承天樂順天樂
太簇商
蘇羅㮏利𣑽大借席
耶婆色鷄堂堂半杜梁
君王盛神武赫赫君之明大鉢樂背
大沙野婆破陣樂黃駿蹛
放鷹樂英雄樂思歸
憶新院西樓送落月㩧霜風
九成樂傾杯樂百歲老夀
還成樂打毬樂飲酒樂
舞厥麽賦太平樂大酺樂
大寳樂聖明樂婆羅門
崱加那萬歲樂秋風高
回婆樂夜半擊羌兵香山
優婆師匝天樂禪曲
渡積破虜廻五更囀黃鶯囀
大定樂越殿湏婆
鉢羅背大秋秋鹽栗時
突厥鹽踏蹄長
太簇角
火蘇賴耶大春楊柳大東祗羅
大郎賴耶即渠沙魚大達麽友
俱倫毗悉利都移都師
阿&KR2873;&KR0008;烏歌飛仙涼下採桑
西河師子三臺舞石州破勃律
徵羽調與胡部不載
諸佛曲調
九仙道曲盧舍那仙曲御製三元道曲
四天王半閣磨奴失波羅辭見柞
草堂富羅于門燒香寶頭伽
菩薩阿羅地舞曲阿彌陀大師曲
食曲
雲居曲九巴鹿阿彌羅衆僧曲
無量夀眞安曲雲星曲
羅利兒芥老雞散花
大燃燈多羅頭尼摩訶鉢婆娑阿彌陀
悉䭾低大綂蔓度大利香積
佛帝利龜茲大武僧箇支婆羅樹
觀世音居麽尼眞陀利
大與永寧賢者恒河沙
江盤無始具作悉家牟尼
大乘毗沙門渴農之文德
菩薩緱利陀聖主與地婆拔羅伽
說郛卷一百二
