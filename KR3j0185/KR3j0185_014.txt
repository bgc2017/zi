說郛卷十四上元陶宗儀撰
鼠璞(戴埴)
媵妾
江有汜序有嫡媵之說鄭引公羊諸侯一娶九女二國
媵之及引昏禮注古者女嫁姪娣送之晦翁以此詩不
見勞而無怨之說以序爲疑予固不敢妄議然考經傳
媵特送昏之名猶喪之賵與賻史記載伊尹爲有莘媵
臣古史載湯婚有莘乃以伊尹為媵送女春秋載公子
結媵陳婦于鄄與執虞公及井伯以媵秦穆姬晉將嫁
女于吳齊侯使析歸父媵之伊尹公子結虞公井伯析
歸父皆嘗為媵初不言某國之女為某國之媵妾也左
氏同姓媵之異姓則否不過謂同姓至親可講餽送嫁
女之禮異姓則可略也然春秋書齊人來媵與衛晉無
異辭書人不書女其事甚明矧當時魯為弱國嘗為齊
晉所凌猶恐不屑以女為媵齊晉大國肯以女為魯女
從妾乎古有一娶九女之事與否皆不可知攷之經傳
斷不以妾訓媵楚辭九章云波滔滔兮來迎魚鱗鱗兮
媵子晦庵注媵送也波來迎魚來送易咸卦象曰咸其
輔頰舌滕口說也釋文云滕達也鄭康成虞翻作媵而
亦訓為送以此證媵為送益眀爾雅曰媵將送也注遠
于將之釋曰謂從行孫炎曰將行之送也即不指為妾
公羊禘于太廟用致夫人稱姜氏貶也譏以妾為妻脅
於齊媵之先者漢志謂董仲舒以嫠娶於楚而齊媵之
脅公立為夫人此乃漢儒之論恐因詩序而訛自後記
傳所載妾媵紛然矣
去國
世之去朝廷為去國用孔子去父母國出處然今與列
國時不同春秋之世去魯之齊去秦之晉可言去國既
天下一家非能北走胡南走越雖辭榮闕庭退藏巖谷
何地非王土也
呼父為爹
梁蕭憺刺荆州還人歌曰始興王人之爹赴人急如水火
何時復来哺乳我傳謂爹徒我反荆土方言今浙人以父
為爹字同音異亦隨土聲而變廣韻爹陟斜切注羌呼
父徒可切注北方呼父其說甚明㸙正奢切注吳人呼
父爺以遮切注俗為父聲音大率相似隋回紇傳以父
為多亦此類
騶虞
以騶虞為獸始於相如封禪書囿騶虞之珍羣歐公引
賈誼新書騶文王囿名虞虞人之官以闢之漢儒尚符
瑞以龍麟鳳龜為四靈後增騶虞以配五行曰龍仁獸
鳳禮獸騶虞義獸龜麟知與信獸誣罔可知騶虞為獸
不見他書誼以虞為官得之矣以騶為囿則又穿鑿考
之傳騶虞樂官備也又曰天子田獵七騶咸駕是虞固
山澤之官而騶亦官也意文王田獵雖騶從與虞人之
賤俱有仁心詩人於是嘆美之如宣王行狩必言徒御
齊侯于沛必招虞人騶虞並稱於經旨無礙若不食生
食不踐生草之說予不敢信
篙師
海壖呼篙師為長年按杜詩長年三老歌聲衷白晝攤
錢高浪中古今詩話謂川陜以篙手為三長老蓋推一
船之最尊者言之
泮宮
魯泮宮漢儒以為學予觀菁菁者莪序謂樂育人才而
詩序教養之盛中阿中陵孰不知為育才之地惟泮水
序止曰頌僖公能修泮宮而詩言無小無大從公于邁
則征伐之事言順彼長道屈此羣醜則克敵之功言淮
夷攸服旣克淮夷淮夷卒獲則頌淮夷之服借曰受成
於學獻馘獻囚可也於此受琛元龜象齒大賂南金之
畢集何也或曰濟濟多士克廣德心此在泮之士然不
言教養之功而繼以桓桓于征狄彼東南不過從邁之
多賢何也又曰載色載笑匪怒伊教此公之設教然不
言教化及於羣才而先以其馬蹻蹻其音昭昭不過宴
遊之和樂何也合序與詩初無養才之說其可疑一也
春秋二百四十二年所書莫大於復古僖公登臺望氣
小事也左氏猶詳書之學校久廢而乍復蓋關吾道之
盛衰何經傳略不一書其可疑二也坰序言史克作頌
以修伯禽之法足用愛民務農重榖數事使果能興崇
學校克何不表而出之以侈君之盛美其可疑三也上
庠虞制也東序西序夏制也左學右學東膠虞庠商周
之制也孟子言庠校序皆古之學使諸侯之學果名泮
宮何他國略無聞焉其可疑四也記禮多出於漢儒其
言頖宮蓋因詩而訛鄭氏解詩泮言半諸侯之學東西
門以南通水北無其解禮記頖言班以此班政教使鄭
氏確信為學何隨字致穿鑿之辭其可疑五也有此五
疑予意僖公不過作宫於泮池樂成之際詩人善禱欲
我公戾止於此永錫難老而服戎狄於此昭假孝享而
致伊祜於此獻囚獻馘而受琛貢此篇與宣王考室之
詩相表裏特周為居處之室魯為遊從之宮祝頌有不
同予按通典言魯郡乃古魯國郡有泗水縣泮水出焉
然後知泮乃魯水名僖公建宮於上詩言翩彼飛鴞集
于泮林林者林木所聚以泮水為半水泮林亦為半林
乎泮為地名與楚之渚宮晉虒祁之宮無以異於是又
求之莊子言歷代樂名黃帝堯舜禹湯武王周公有咸
池大章韶夏濩武中曰文王有辟雍是以辟雍為天子
學亦非也詩言於論鼓鐘於樂辟雍又云鎬京辟雍無
思不服亦無養才之意莊子去古未遠必有傳授漢儒
因解泮水復言辟雍求之義不可得故轉辟為璧解以
員水
正五九三長月
今俗人食三長月素按釋氏智論天帝釋以大寳鏡照
四大神州每月一移察人善惡正五九月照南贍部洲
唐人於此三月不行死刑曰三長月節鎮因戒屠宰不
上官是以天帝釋為可欺也妄誕可笑然月令於春孟
言無傷胎卵母聚大衆不可稱兵於仲夏言君子齋戒
必掩身毋躁薄滋味節嗜慾静事毋刑於季秋言命衆
百官無不務内以會天地之藏無有宣出豈時令當然
耶
左氏筮易
易說變卦起於左氏如鄭伯廖論公子曼為卿自豐上
六變為離晉師救鄭自師初六變臨子展論楚子之死
自復上六變為頥蔡墨論龍見于絳自乾初九變為姤
曰潜龍勿用九二變為同人曰見龍在田九五變為大
有曰飛龍在天上九變為夬曰亢龍有悔純乾變純坤
曰見群龍無首吉坤上六變為剝曰龍戰于野其說變
卦往往不過一爻及一卦泛立議論固可若以筮法言
自六爻皆有變動左氏所載占筮悉不出一爻之變陳
敬仲之筮觀六四變否畢萬之筮屯初九變比季友之
筮大有六五變乾晉伯姬之筮歸妹上六變暌卜偃勤
王之筮大有九三變暌齊棠姜之筮困六三變大過魯
穆子之筮明夷初九變謙婤姶生之筮屯初九變比南
蒯叛之筮坤六五變比晉救鄭之筮泰六五變需此十
事更無重爻以上變者惟晉伐鄭之筮遇復以全卦言
而季武子報聘之筮艮八之隨以六二不變爻取義豈
一卦與一爻變與不變者其象純一可以立論姑假是
致附會之言不然春秋二百四十二年之間筮占之應
何無兩爻以上變者可書耶左氏失之誣予於此得之
探花郎
摭言載唐進士賜燕曲江置團司年最少為探花郎本
朝胡旦榜馮拯為探花太宗賜詩曰二三千客裏成事
七十四人中少年蔡寬夫詩話亦言期集擇少年為探
花是杏園賞花之會使少年者探之本非貴重之稱今
以稱鼎魁不知何義東軒筆錄謂期集選年少三人為
探花使賦詩熙寧余中為狀元乞罷宴席探花以厚風
俗從之恐因此訛為第三人
彭籛經
俗以素女術出於彭籛予攷列仙傳籛云上士别床中
士異被服藥百褁不如獨臥後人集其採納之術號彭
祖經是錢之採納以存眞葆衛為先務與世之論大相
反所謂喪四十九妻五十四子特欲形容八百歲之壽
且久耳漢藝文之有房中八家百八十六卷且謂聖王
制外樂不禁内情為之節文樂而有節則和平壽考迷
者弗顧以生疾而陷命即此類也
扶桑
離騷云飲馬咸池總轡扶桑東京賦云登天光於扶桑
謝莊月賦云擅扶桑於東沼嗣若英於西冥張衡思玄
賦憑雲遐逝夕宿扶桑東坡云一醉扶桑暾半夜扶桑
開淮南子曰日出暘谷拂於扶桑注曰東方之野山海
經曰暘谷有扶桑十日所浴九日居下枝一日居上枝
皆戴烏如此則扶桑在沈寥之表及觀南齊扶桑傳沙
門慧深來說云扶桑在大海東二萬里土多扶桑木葉
似桐初生如笋國人食之實如梨績其皮為布錦及紙
其地乃在中國東或謂日出扶桑以日自東方出耳猶
倭自謂日出處天子耳山海經多誕不足為據楊烱渾
天賦謂扶桑臨於大海李白詩謂西海栽若木東溟檀
扶桑竟以扶桑為日西京賦復與濛汜對說
俗字
俗字皆有所出釋常談載之詳矣予復得數字晉摯虞
較古尺曰度量之由生皆絓閡(上胡話反下胡愛反)而不通即今
之絓閡字晉禮儀志有懊憹(上烏浩反下奴浩反)歌即今之懊憹
字衛垣說字勢曰或&KR2298;&KR1677;(上紙下主)點&KR1709;狀似連珠即今之
&KR2298;&KR1677;字王沉釋時論曰鼻&KR2606;&KR2153;(上寥下吊)而刺天成公綏嘯
賦曰訇&KR1024;勞曹即今之&KR2606;&KR2153;勞曹字古人用此等字不
見為俗何耶
虎石蛇杯
大率奇事易失實虎石蛇杯意義略同皆有二出漢書
李廣出獵見虎射之沒矢視之石也射不入矣韓詩外
傳熊渠子夜見虎射之没金飲羽下視知石復射矢摧
無跡晉書樂廣賜客酒杯中有蛇既而疾廣意廳壁角弓
影復置酒客頓愈風俗通應郴請杜宣酒杯中如蛇宣
得疾後於故處設酒蛇乃弩影耳意遂解二事於人名
俱不合未知孰是
次對
今人以唐百官入閣待制次對以次對呼待制然唐初
京官五品以上清官每日一兩人隨仗以備顧問貞元
七年於常參日引見二人次對訪以政事元和間武元
衡有請合而為一唐之待制非若本朝之有此官建隆
詔每内殿起居文班朝臣及翰林學士等以次輪對淳
化詔百官次對遇起居日常參官兩人次對皇祐詔兩
制兩省臺諫三館帶職省府推判官次對是次對即輪
對非待制之職也本朝侍從本與百官輪對元祐以王
存奏罷之復行於紹聖四年紹興中用呂祉奏始有已
見詩對之制是則次對輪對本無别議
琉璃
琉璃自然之物彩澤光潤踰於衆玉其色不常魏略云
大秦國出綠縹青紺赤白黃黑紅紫十種琉璃西京雜
記載武帝以白光琉璃為鞍闇室照十餘丈如晝是也
今用青色琉璃皆銷冶石汁以衆藥灌而成之始於元
魏月氏人商販到京能鑄石為琉璃採礦鑄之自此賤
不復珍非眞物也博雅以琉璃為珠近之
餛飩
續釋常談引資暇錄云餛飩以象渾沌不正書混沌從
食不載故事事物紀原并無此名件唐逸史載李宗回
客知人飲饌將同謁華隂令客曰與公喫五般餛飩及
見果然酉陽雜爼云今衣冠家有蕭家餛飩漉去湯肥
可以㵸茗是舊有此名本草載艾葉療一切鬼氣炒作
餛飩吞三五枚以飯壓之取混沌之義信矣俱從食邊何耶
鬻爵
今之鬻爵泛濫極矣多咎晁錯之作俑余謂今之弊
非鬻爵也鬻官也鬻爵所鬻者虛利歸於上鬻官
所鬻者實利歸於下鬻爵雖非正論晁錯令募天
下入粟得以拜爵六百石爵上造四千石為五大夫萬
二千石為大庶長不過予之虛爵以免罪初非任以官
事文帝時張釋之以貲為郎武帝令吏入糓補官郎至
六百石此不徒鬻爵而鬻官至靈帝鴻都榜賣公卿及
州郡黃散段熲張温崔烈雖有功勤名譽亦以貨賄得
之晁錯復生必大為所笑
傲骨
唐人言李白不能屈身以腰間有傲骨予觀世俗如脂
如韋之人亦本氣質之自然詩曰蘧篨口柔也不能俯
戚施面柔也不能仰夸毗體柔也卑屈以柔順人天苟
賦以此質望其剛毅自立可乎
姓從省文
古人姓氏省文多矣如謝射落洛疎束蔓萬姒似莘辛
橋喬熊能隨隋止十餘姓惟去邑者多如邾朱郳兒郤
谷鄫曾邵召鄣章鄁背亦有分為二姓微有添減則&KR1548;
去邑從衣郇去邑添草郜去邑添水大率古人用字務
省繁文姓宇從邑者多或謂避地避難避仇未必皆然
旗纛將軍
唐百官志節度使辭日賜雙旌雙節行則建節立六纛
入境築節楼迎以鼓角本朝有六纛旌節門旗二受賜
藏之公宇私室號節堂朔望次日祭之號衙日蓋有旌
節則有神祀今節鎮重此祠節堂衙禮廢矣
詩書篇名
書篇名所謂分大禹臯陶益稷為三特竹簡不能多載
不得不分以有暨益暨稷之辭名曰益稷猶論語孟子
篇名孔以不忘蓋稷之功則求文義太過詩篇名之例
不一關雎葛覃之類取其首章權輿騶虞之類取其末
章召旻韓奕之類取一章之義合而成文氓與丰蕩與
綿之類取章中一字維天之命昊天有成命則取章中
一句惟雨無正酌賚於詩無所取毛氏強為之辭曰雨
自上下曰賚予也曰酌先祖之道中心不安雖支辭強
辯與詩絶不類亦有例同而名異者綿綿瓜瓞與綿綿
葛藟同一取綿綿之義一以葛藟為名綿蠻黃鳥與交
交黃鳥同一取綿蠻之義一以黃鳥為名意編詩者謾
取以為名耳
穆生䟽廣知幾
師儒所以明道出處尤當知幾穆生因醴酒不設楚將
鉗我於市遂稱疾而申生受胥靡之罰䟽廣見元帝不
慧謂宦成名立不去將後悔遂移病而望之受牢獄之
禍於是知穆申蕭疏優劣
香藥卓
坡公與章質夫帖云公會用香藥皆珍物極為番商坐
賈之苦蓋近造此例若奏罷之於隂德非小補予考坡
仙以紹聖元年抵五羊楶為帥廣通舶出香藥時好事
者創此他處未必然也今公宴香藥别卓為盛禮私家
亦用之作俑不可不謹
魏相許伯
士大夫出處如渾金白玉不可玷闕魏相賢相也始奏
封事及白去副封乃借逕於許伯於是霍氏殺許后之
謀乃得聞即詔相給事中給事中近習之官也漢初不
加諸士大夫相安受之浸居相位何始進之不正也用
平恩以護太子家䟽廣能言相謂非臣所及相豈念不
到此感汲引之恩不敢諫耳王吉言許史貴寵謝病歸
而相不能留漢以外戚中絶是相啟之秉漢史直筆者
當書曰漢由外戚取相位自相始
六曹尚書為文昌
今以六曹尚書為文昌按天官書斗魁戴匡六星曰文
昌宮上將次將貴相司命司禄司災後漢志謂出納王
命敷奏萬幾乃文昌天府李固云尚書猶天之北斗令
及左丞總領綱紀僕射右丞分掌廪糓是也漢又有錄
尚書事令錄僕丞總以尚書言之即今尚書省古納言
職也本朝令錄不置有二僕二丞自更官制以左右僕
射左右丞為宰執即中興後之左右相及参政六曹分
職既非尚書省長貳廼稱曰文昌是文昌宮之將相反
為列曹之屬矣
麟趾
今稱宗寺曰麟寺玉牒曰麟牒宗英曰麟趾之秀蓋本
於詩序言衰世公子信厚如麟趾注謂後世雖衰宗猶
振振信厚前軰謂文王化行雖商衰世之公子亦信厚
與有商孫子侯于周服同二說皆有衰世之辭亦是語
忌王言宣布似不可用
星履曳履
六曹尚書用星履曳履熟事也二出處皆不可用漢鄭
崇為尚書僕射曳革履上曰我識鄭尚書履聲乃僕射
事唐韋見素為吏部侍郎杜甫詩曰持衡留藻鑑聽履
上星辰乃吏部侍郎事
綠野堂白蓮社
門居用綠野乃裴度於文宗時留守東都治堂雖野服
蕭散不問事時尚保釐留臺非閒居事也宮觀用蓮社
乃白居易致仕與僧如滿在香山修净土號白蓮社是
致仕後事
鴈塔題名
予得唐鴈塔題名石刻細閱之凡留題姓名僧道士庶
前後不一非止新進士也唐進士特於曲江宴賞之暇
有此會猶今北使過錢塘例於浙江觀潮天竺燒香耳
若泛以鴈塔題名為登第慶賀之辭則觀潮燒香亦可
顓言穹廬之來使乎
防海
舟師始於吳越惟曹劉赤壁為大戰南北分境仗以防
江建炎南渡始有防海之說沈與求言敵造海舟慮為
虛聲以懼我議者多欲於眀州向頭設備聞海舟自京
東入海必由泰州港口通州料角東則通明鎮等次至
平江而北洋次至金山次至向頭料角水勢湍險一失
水道舟必淪溺得沙上水手方轉料敵人捨馬不能有
所為一舟容幾馬可謂至當之論紹興末年李寳放蘇
州洋三日風怒舟散漫不能收酹酒自誓風止退泊明
州關㠗追集散舟浹旬後方復故欲乘機速發而風作
波濤如山經月不得進南人諳海道者也於舟楫非不
便利猶艱阻如此况北人乎膠西之戰女真在船匍匐
而睡略不能動采石之勝亦以女真不諳江道能施放弓
箭者每舟不過數人盡死於中流今人不攷本末北風
一警即惴惴於海道予嘗詢之並海篙工謂北舟皆棗
諸雜木遇鹹水多濕且重滯登萊一𢃄惟平底可用過
料角用尖㡳既非一潮可到必有棲泊之處船少則無以
取勝多則一放大洋豈有定蹤錢塘同時發渡遲速上
下猶不可必其能併力以相援乎使船中皆習水尚彼
此不相保况仗篙師欲一舉入吾腹心以全取勝决無
此理昔葉義問謂土豪諳練海道憑恃海食之利能役
船戶欲於江海要處分寨以為豪主使土豪撓於舟楫
之間官兵扼於塘岸之上則官無虛費民無横擾此策
甚善鹽城石港料角等處皆可舉行近浙則各屯大軍
規摹已備不必慮也
麗正門名
今行在内南門名曰麗正本取重離麗正之義然麗正
乃唐集賢院名張說謂麗正乃禮樂之司麗正書院開
元五年建十三年改為集賢院
中書見胡旦
湘山野錄載胡旦乞入見王沂公奏旦瞽廢乞送中書
問求見之因至堂沂公與諸相具諸生禮列拜旦長揖
而坐中書堂宰相治事之地表儀百辟者在是外臣乞
對送中書引問自有公禮何暇講師生之私敬旦於都
堂巍然受諸相之拜而不辭決無此理
一字師
南唐野史載張迥寄遠詩蟬鬢彫將盡虬髭白也無齊
已改為虬髭黑在無迥拜為一字師陶岳五代史補齊
已携詩詣鄭谷詠早梅云前村深雪裏昨夜數枝開谷
曰數枝非早也未若一枝齊已拜谷為一字師一謂張
迥禮齊已一謂齊已禮鄭谷豈一事訛為兩人將齊已
以其師人者還為人師耶然改白也為黑在則是兩字
師也陳輔之詩話云蕭楚才知溧陽乖崕作牧有一絶
云獨恨太平無一事江南閒殺老尚書蕭改恨作幸一
字師也此却用前故事
温公申公議論
司馬温公與呂申公友善同召試知制誥温公試而申
公辭改天章閣待制温公以為不及命下力巽謂同召
而獨就是公著廉遜而臣無耻遂亦除此職予意温公
借此以辭寵耳士大夫立身行已各有規繩一進一退
惟心之安豈在苟同范景仁與温公為異姓兄弟心未
嘗不合元祐出處各行其志不失為同也人安得議其
優劣
中㳙
今人通竿櫝言典籖王府官也記府掌記幕府官也已
難用之書吏中㳙之稱尤更為僣漢石奮為中㳙受書
謁此豈臣下之所宜用
桂玉
馬存子長游謂子游京師薪如束桂膏肉如玉世以桂
玉之地為京師按戰國策蘇秦曰楚國食貴於玉薪貴
於桂謁者難見如鬼王難見如天帝乃楚國故事
家道
聖賢言家道如齊家御家閑有家皆有肅然不犯之意
媯汭之嬪虞必曰刑于二女文王之於太姒必曰刑于
寡妻齊御閑刑皆以嚴為主易家人卦家人嗃嗃婦子
嘻嘻終吝治家之道與其失於寬寧過於嚴嚴雖覺防
範太過無寬裕氣象終則吉寬則縱溢放肆綱紀蕩然
矣故家之將興父子夫婦濟濟有禮於肅正之中自然
雍穆一失治家之節則寬縱太過父不父子不子夫婦
不成夫婦亂倫敗度靡所不有乖争凌犯之風反自此
起故曰王假有家假亦正也
橄㰖
東坡橄㰖詩云待得微甘回齒頰已輸崕蜜十分甜注
引杜詩崕蜜松花落本草崕蜜蜂黑色作房於巖崕高
峻處然坡詩與橄㰖對說非眞蜜也鬼谷子曰崕蜜櫻
桃也他無經見予讀南海志崕蜜子小而黃殼薄味甘
增城惠陽山間有之雖不知與櫻桃為一物與否要其
類也注坡詩者引小說橄㰖與棗争棗曰待爾回味我
已甜特坡公換崕蜜作對耳山谷詠橄㰖云想共餘甘
有瓜葛苦中眞味晚方回坡公取其味相反山谷取其
味相投李義山蜂詩紅壁寂寥崕蜜盡此但作蜜用非
是
寓錢
法苑珠林載紙錢起於殷長史唐王璵傳載漢以來皆有
瘞錢後里俗稍以紙寓錢王璵乃用於祠祭今儒家以
為釋氏法於喪祭皆屏去予謂不然之死而致死之不
仁之死而致生之不知謂之明器神明之也漢之瘞錢
近於之死而致生以紙寓錢亦明器也與塗車芻靈何
以異俗謂果資於冥塗則可笑
恩科
聞見錄載至和間富公當國立一舉三十年推恩法蓋
公與段希元魏升平同場屋相善不欲私之故為天下
之制世以推恩法始於富公予謂不然仁宗開天章閣
召范富條當世務方以止僥倖澄汰不才吏為說無緣
以私意創此科攷本朝開寳三年詔禮部閱進士十五
年以上司馬浦等賜出身祥符八年詔進士六舉以上
雖不合格竝奏賜特奏名七十八人天聖二年以特奏
名李道宗等為匠簿四年詔進士實應三舉免取觧景
祐元年詔進士五舉年五十雖試不合格以名聞自此
率以為常寳元元年被恩賜者九百八十四人至和中
李柬之以校年累舉不責詞藝謂之恩澤四五百人欲
革之孫汴等條具將上嘉祐元年詔罷特奏名時公正
當國也嘉祐二年復賜特奏名及諸科二百十四人恐
一時詔罷特奏廟堂因行裁减耳然嘉祐三年再詳定
科舉條制亦不該載一舉三十年法何也
獬豸
吳薛綜謂孫權曰日南男女倮體可謂蟲豸五代盧程
罵任圜曰爾何蟲豸按爾雅有足謂之蟲無足謂之豸
豸字合丈尒反十二獬韻豸字下亦云蟲無足侯思止
曰獬豸但能觸邪按說文獬廌獸也古者决訟令觸不
直廌字合丈蟹反然四紙韻廌字下亦注獬豸獸名然
則廌與豸義本相通若有獬字下雖丈尒切亦獸也如
止一字縱丈蟹反亦蟲也今人見御史舊有獬豸冠單
呼為豸可笑
正衙常參
唐文武職事官九品以上望朔朝文官五品以上及兩
省供奉監察御史員外太常博士日朝為常參武官三
品以上三日一朝為九參五品以上及折衝當番五日
一朝為六參三日不趁常參即横行參假時多御宣政
正衙立仗廊飱而退開元以朔望上宗廟牙盤避正殿
移御紫宸即喚仗及俟正衙者自東上閣門入謂之入
閤唐末亂離既不常御外朝入閤亦廢常參官赴正衙
對立宰臣押班傳不坐即退後唐明宗令五日一度赴
内殿起居自此宣政不御省臺寺監應在京釐務官以
妨職事求免宰臣内朝奏事中書聚廳無暇押班不廢
正衙獨待次及辭謝官武班諸衛無本品攝以使臣十
員元豐間始罷常參日參則左右史及尚書侍郎御史
大夫以上六參則三省及御史臺官寺監長貳以上兩
參則寺監丞大理評事以上月參則寄禄官通直郎以
上除朔望參外每以初五十一二十一二十五為參日
渡江後雖有日參官正衙既不日御又無入閤之制内
殿廢起居之禮四參日分或大暑祁寒風雨霑濕及假
故向車駕詣德壽或國䘏中行宮中之儀多免常朝參
日無幾嘉定末年臣僚申嚴此制寄禄官通直郎以上
既不比承平之時一入國門即破白直及馬雖欲趁赴
朔望不可得參日多免猶前日也
陳東伏闕
靖康孫覿論太學生陳東誘衆伏闕為亂建炎黃潜善
軰寘東極刑覿潜善不足道也張魏公亦奏胡珵筆削
東書欲使布衣挾進退大臣之權幾至召亂遂以諷諭
狂生規搖國是將珵追勒編置或謂魏公乃潜善客珵
則李綱客也因借此去之公為一代人物宗主亦復有
此失所言六賊及薦李綱去潜善軰乃天下之公言珵
果筆削之其心皆止於愛君乃不論所言之是非以草
萊之士挾權為罪瞽誦工諫何所逃譴使建炎果用東
言必無渡淮航海之事然高宗特以靖康之閧為懼不
欲伏闕却不以言罪人他日贈東官祭東墓贍其家而
官其後以生前布衣為身後法從於東亦無憾嘗曰朕
即位聽用非人至今痛恨之贈官推恩未足稱朕悔過
之意死者不可復生追痛無巳聖心惻怛如此予深為
魏公惜之
十五國風二雅三頌
風雅之正變以治言自邶至曹治固多變鄘衛鄭秦有
美有刺太王治豳風化所基何皆言變風節南山至魚
藻治固變矣六月車攻斯干諸詩何以言變小雅民勞
至桑柔治固變矣崧高韓奕烝民江漢諸詩何以言變
大雅或曰衛鄭與秦皆國人私美其君不合於治之正
豳以周公遭變宣王功業不終悉難曰正風正雅然六
月序言小雅盡廢四夷交侵中國微矣宣王出而周道
粲然復興變雅不始於厲王而始於宣王何也若專以
治言則溢美其君豈得為詩夫子安得存之周禮籥章
歌豳詩豳雅豳頌豳治未純於正胡用之於樂章況七
月陳王業與公劉戒民事無以異一繫正雅一繫變風
何也詩大小雅以治言則受命作周代商繼伐為政之
大燕羣臣嘉賓燕兄弟朋友為政之小嘉魚山臺菁莪
卷阿棫樸均為養才用才之詩何以分政之小大六月
采芑車攻江漢常武均為宣王中興之詩何以分政之
小大周魯商三頌以盛德成功為主則周頌之薦宗廟
告神明稱述祖宗功業極其形容自稱曰惟予小子閔
予小子曾孫篤之皆謙冲退托而商頌言假祖之孝曰
湯孫奏假言赫赫之功曰於赫湯孫言奉祀之誠曰湯
孫之將言天命之久曰在武丁孫子不過頌美主祭之
君周頌簡嚴商頌敷暢已非一體魯頌稱美之辭益侈
以衰微不振之魯奔走於霸主之號令惴惴自保不暇
乃謂其懲荆舒服戎狄修復伯禽之法度與經傳大率
相戾聖人合商周與魯並以頌稱又何也謂言天下之
事形四方之風則豳何以有雅謂美盛德告成功則豳
何以有頌予謂求詩於詩不若求詩於樂夫子自衛反
魯然後樂正雅頌各得其所及言關雎之亂洋洋盈耳
以樂正詩則風雅與頌以聲而别古者詩存於樂延陵
季子觀樂於魯使工為之歌乃於五聲和八風平節有
度守有常記禮言鄭宋衛齊之音與聲滛及商之非武
音歌頌大小雅以為聲歌各有所宜書詩言志歌永言
聲依永律和聲周禮教六詩以六律為之音左傳晉得
楚囚問其族曰伶人也與之琴操南音文子曰樂操土
風不忘舊也有娥之北音塗山之南音夏之東音周之
西音專以音樂為主聲相形故生變五音樂之正也應
鍾為變宮𬎼賓為變徵樂之變也後之言樂有三宮二
十一變樂有正聲必有變聲夫子正詩於樂豈獨風雅
有正聲而無變聲哉故國風十五國之土歌土歌之正
為正風土歌之變為變風採詩者以聲别之列國非無
正音散而不傳耳豳風邶風周之變音周南召南周之
正音其雅樂之正變也亦然瞽誦工歌既别其聲之正
變復析為小雅大雅亦不過雅音之大者為大樂章大
燕享用之雅音之小者為小樂章小燕享用之春秋穆
子如晉晉侯享之金奏肆夏歌文王俱不拜歌鹿鳴而
後拜韓子以捨其大拜其細為問對曰三夏天子所以
享元侯文王兩君相見之樂皆不敢當鹿鳴所以嘉寡
君敢不拜嘉足見雅音小大即樂章之小大也以言於
頌周頌雖簡商魯之頌雖繁周頌雖敬懼而謙恭商魯
之頌雖侈麗而誇大其音苟合何往非頌人不以言求
詩而以樂求詩始知風雅之正變小大與三頌之殊塗
同歸矣孔穎達云取大雅之音歌其政事之變者謂之
變小雅言政而參以音其論得之矣蓋樂與政通謂無
關於政固不可悉以政事觧之則有不可觧者今之樂
章至不足道猶有正調轉調大曲小曲之異風雅頌既
欲被之絃歌播之金石安得不别其聲之小大正變哉
王儉紅蓮
庾杲之為王儉衛將軍長史蕭&KR1210;與儉書曰盛府元僚
實難其選庾景行汎綠水依芙蓉何其麗也今臺郡幕
客多用紅蓮故事始此按齊衛將軍實預朝政猶漢三
公開府豈汎常僚屬可比用之樞宰掾則其類也不然
則用於諸戎之幹官却無害
鼠璞卷下
廟議
本朝以太祖太宗開基眞宗仁宗神宗配古三宗非英
宗則裕陵無自而繼高宗又有中興之功於義皆百世
不遷廟祧未可輕議寳慶廟議竟無定論予考鄭康成
王肅軰議論雖詳朱震惟取劉歆之說謂天子三昭三
穆與太祖之廟而七七者其正法可常數也宗不在此
數宗變也苟有功德則宗之不可預為設數於商太甲
為太宗太戊為中宗武丁為高宗無逸舉商三宗宗無
數也勸帝者之德博矣禮功施於民則祀之以勞定國
則祀之能救大菑則祀之異姓有功德猶且特祀况先
祖乎又說中宗高宗宗其道而毁其廟名與實異非尊
德貴功之意也以歆議觀之太祖廟固在七廟之内而
三宗廟則在七廟之外不然則商祖契而宗湯今太甲
太戊武丁巳為五廟豈有身為天子而祀不及曾祖者
前漢守祖有功宗有德之說凡尊之為宗則萬世不毁
不待集議於遷易之時而尊謚之始其論已定光武既
為中興之祖其後宗名世為陵寢號廟制不可行矣蔡
邕以和帝而下功德無殊不應為宗及餘非宗者皆奏
毁是既宗其功德則不可祧欲祧則當如邕議省去其
號方可本朝聖明相繼宗以虛名而復毁其廟於理未
允
鬻熊孟嘗
鬻熊年九十見周文王曰老矣鬻子曰捕虎逐麋臣已
老矣使坐而策國事尚少也孟嘗謂楚丘先生春秋高
多遺忘矣楚丘曰使拔距投石追車赴馬何暇見老深
謀遠計役精神而決嫌疑吾始壯矣周家尊事黃耇不
過乞言非勞其筋力強之以事也大夫七十致仕禮之
常也間有特異之賢尊而禮之任其德而不任其力也
使鞭鈍策朽以盡瘁於群有司何補於其國哉
姓氏改易
世之改姓氏如莊為嚴殷為戴桓為元奭為盛以義改
也理為李求為仇舅為咎籍為席弘為洪朝為晁以音
改也棘為棗疎為束仲為种槩為暨熊為能鄫為曾慎
為眞劉為金胙為作敬為文為苟以字改也蔓落姒莘
橋邾郳鄶鄣鄁郕邵隨藤為萬洛似辛喬朱兒會章背
成召隋滕合音與字而改也亦有因一事為萬世不易
之姓田千秋乘小車改為車謝服出征改射氏儀以民
無上改為是劉遵考以忠諫比伍員改為員猶有源流
可攷逃難山谷強氏曰潜遂失本姓一姓改為數姓者
如&KR0034;横四子守墳墓者改為是居徐者為&KR0034;居幽者為
桂居華隂者為娃此四姓同一&KR0034;也勾姓本避高宗諱
勾濤則仍字更音鈎光祖則加金絇紡則加絲苟諶則
加草句思則易字勾龍如淵則加龍此六姓同一勾也
後世昏姻何自而辨又有因二音而訛者員音運俞勅
救反葉音攝今從正音甄音堅宣和唱名以堅呼之不
應訛為眞矣繆或為穆遂成二姓豈源流之固異耶復
姓多北人而中國望族不可以義通者乃因所居而增
諸葛則諸縣之葛申屠則屠原之申胡毋則毋丘之胡
閭丘則頓丘之閭所謂同門而異戶也
無恙
戰國策趙威后問齊使歲無恙耶王亦無恙耶晉顧愷
之與殷仲堪牋行人安穩布帆無恙隋日本遣使稱日
出處天子致書日没處天子無恙風俗通云恙毒蟲也
喜傷人古人草居露宿相勞問曰無恙神異經去北大
荒中有獸咋人則病名曰㺊㺊恙也常入人室屋黃帝
殺之北人無憂病謂無恙蘇氏演義亦以無憂病為無
恙恙之字同或以為蟲或以為獸或謂無憂病廣干禄書
兼取憂及蟲事物紀原兼取憂及獸予看廣韻其義極
明于恙字下云憂也病也又噬蟲善食人心也於㺊字
下云㺊獸如師子食虎豹及人是㺊與恙為二字合而
一之神異經誕矣
前席
前席事不止賈誼誼之前則商鞅見孝公與語不自知
膝之前席誼之後則蘇綽見周文帝陳申韓之道帝不
覺膝之前席鞅綽言雜霸賈誼言鬼神感動主聽則均
今獨取宣室事何耶
發人私柬
唐穆宗時錢徽掌貢舉段文昌李紳以書屬所善士不
從言於上曰今歲禮部不公皆關節得之乃貶徽刺江
州或勸徽奏所屬書徽日苟無愧心得喪一致奈何奏
人私書取而焚之本朝皇祐元年六月臺諫李兊等言
比歲臣寮有緣交親往還簡尺遂成告訐之俗自今非
情涉不順毋得&KR0819;簡尺以聞從之繳奏私書非特士君
子不為亦法令所禁
教官稱冷官
唐玄宗愛鄭虔之才以不事事為置廣文館以虔為博
士而無曹司杜甫詩諸公衮衮登臺省廣文先生官獨
冷非以學館為冷及以登臺省為進用蓋言諸公日趨
局獨廣文無職掌耳今以教導之職為冷官意正相反
廣文館與四門太學國子並列亦郡文學之職
巾箱本
今之刊印小冊謂巾箱本起於南齊衡陽王鈞手寫五
經置巾箱中賀玠曰家有墳素何湏蠅頭細書答曰檢
閱既易且手寫不忘諸王從而效之古未有刊本雖親
王亦手自抄錄今巾箱刊本無所不備嘉定間從學官
楊璘之奏禁毁小板近又盛行第挾書非備巾箱之藏
也
抑之詩序
詩序以抑為衛武公刺厲王亦以自警予考史記諸侯
年表宣王十六年衛武公共和元年在位五十五年平
王十四年卒衛世家釐侯二十八年周宣王立四十二
年武公立犬戎殺幽王武公將兵佐平戎命為公五十
五年卒温公稽古錄悉用史記紀年劉恕通鑑外紀用
汲冡紀年以為武公宣王十五年立平王十三年卒前
後止差一年以此攷武公即位宣王之十五年中間又
有共和之十四年是厲王之後二十七年公即位也國
語云武公年九十五猶箴於國作懿詩以自警注曰懿
詩大雅抑篇也武公之自警在於耄年去厲王之世幾
九十載謂此詩為刺厲王深所未曉
世事未嘗無對
唐宋遺史載張崇帥廬州不法民苦之既入覲人謂渠
伊必不來崇計口率渠伊錢再入覲人不敢言捋鬚相
慶崇率捋鬚錢五代史補載趙在禮自宋移永興人曰
眼中拔却釘矣在禮乞還每日率拔釘錢方鎮不法信
非一處此二事雅可為對
唐進士貶官
唐以進士為重入仕為輕緗素雜記及禹錫嘉話載賈
島事一謂累舉不第文宗時坐飛謗貶長江簿一謂島
為僧居法乾寺宣宗微行於案上取詩卷覧之島攘臂
奪去帝慙恧遂除島長江簿唐宋遺史所載略同程錡
有奪卷忤宣宗之句摭言載開成中温庭筠以文為貨
執政惡其攪擾場屋黜隨州方城尉裴坦為責詞有澤
畔長沙之比北夢𤨏言載制辭孔門以德行為先文章
為末徒負不羈之才罕有適時之用夫士子起布衣為
簿尉今為異恩矣時則為貶黜何唐士之貴且重也盧
氏雜說云文宗言進士之盛時宰對舉場中云鄉貢進
士不博上州刺史此實錄也
燕巢詩
雲溪友議載元和下第士人多為詩刺主司獨章孝標
為歸燕詩留獻侍郎庾承宣云舊累危巢泥已落今年
故向社前歸連雲大厦無棲處更望誰家門戶飛承宣
吟諷恨遺才及重典禮闈孝標擢第青𤨏高議載唐僖
宗時于化成依中丞蔡授門館一日告去作燕離巢詩
主人復留之與前章一同但改落字為隳豈化成竊孝
標之舊什將青𤨏所傳之繆耶
蓄米
古窖藏多粟次以榖未嘗蓄米載於經史可攷武王發
巨橋之粟廪人掌九榖之數倉人掌粟之藏廪人繼粟
晉饑秦輸之粟李斯入倉見鼠食積粟太倉之粟陳陳
相因敖倉藏粟甚多趙充國食月用糧糓十九萬九千
六百三十斛鄭吉田渠犂積糓魏太祖許下屯田所在
積糓以太倉糓千斛垣下糓千斛賜袁渙家晉天文志
胃三星天之廚藏主倉廩五穀府也南四星天庾積厨粟所也
雖榖粟言其大槩然藏米絶少唐太宗置常平令粟藏
九年米藏五年下濕之地粟五年米三年吳會並海卑
濕尤甚且蓋藏無法不一二載即為黑腐三年之令不
復舉行何耶
御屏隔座
今人用御屏隔坐之事以吳尚書令紀亮與子中書令
隲朝會以御屏隔坐然隔坐不始於亮後漢鄭弘為太
尉舉第五倫為司空班次在下每朝見弘曲躬自卑上
遂聽置雲母屏分隔其坐由此為故事是隔坐發端於
門生坐主也
唐進士無耻
唐摭言載裴思謙從仇士良求狀頭高鍇庭譴之次年
鍇知舉誡門下不得受書題思謙懷士良一緘易紫衣
趨階下曰軍容有狀薦裴思謙書中與求巍峩鍇欲略
見之思謙曰卑吏便是思謙人物堂堂鍇見改容從之
集異錄載王維文章音律為岐王所重時公主已薦張
九臯為解頭王令維衣錦繡齎琵琶同詣主第諸伶旅
進維妙年都美主顧問王答曰知音者也令獨奏新曲
主詢名維曰鬱輪袍大奇之王曰此生詞學無出其右
維獻詩卷主驚曰皆我所習常謂古人佳作乃子之為
乎因令更衣升之客右召試官至第遣宮婢傳教維作
解頭一舉登第此二事無廉耻甚矣雖得一名何足為
重紀載以為盛事何耶
左右
漢以右為尊謂貶秩為左遷仕諸侯為左官居高位為
右職周昌相趙高帝曰吾極知其左遷陳平以右丞相
遜周勃位第一平為左丞相位第二謂左戚右賢居客
之右朝廷無出其右皆此意也本朝官制如左右僕射
左右丞相左右丞左右司左右曹左右諫議左右司諫
正言皆不以右為尊猶以右文為袐省殿名何耶
程蘇争致齋
東坡年譜載程蘇當致齋厨禀造食葷素蘇令辦葷程
令辦素蘇謂致齋在心豈拘葷素為劉者左袒時館中
附蘇者令辦葷附程者令辦素予謂不然齋之禁葷見
於法令乃禁五辛慮耗散人之氣間其精誠與禁飲酒
聽樂嗜慾悲哀一同欲其致一之妙通於神明耳二公
未免以葷為魚肉徒有是非之辨莊子載顔回不飲酒
不茹葷謂祭祀之齋是也
桃符
風俗通曰黃帝書稱上古之時有兄弟二人荼與鬱用
度朔上桃樹以制百鬼於是縣官以臘除飾桃人垂葦
索歲時記桃者五行之精壓伏邪氣制百鬼本草經曰
梟桃在樹不落殺百鬼山海經云東海度朔山有大桃
樹蟠屈三千里其東北曰鬼門萬鬼出入也有二神曰
神荼曰鬱壘黃帝象之立桃版於戶淮南子曰羿死於
桃棓注云棓大杖以擊煞羿由是鬼畏桃今人以桃梗
作代歲旦植門以辟鬼後漢禮儀志曰代有所尚周人
木德以桃為更言氣相梗梗更也莊子曰插桃枝於戶
童子不畏而鬼畏之桃之制鬼見於傳記者不一而六
經亦自可考檀弓曰君臨臣喪以巫祝桃茢傳曰楚人
使公視襚公使巫以桃茢先袚殯周禮戎右贊牛耳桃
茢鄭司農於喪祝云喪祝與巫以桃厲執戈在王前以
桃茇除雖聖人不廢例以巫家之說而鄙之可乎
艾子
世傳艾子為坡仙所作皆一時戲語亦有所本其說一
蟹不如一蟹出聖宋掇遺陶榖奉使吳越因食蝤蛑詢
其族類忠懿命自蝤蛑至蟹九十餘種以進榖曰眞所
謂一代不如一代也
令甲
漢令甲令乙令丙乃篇次也宣帝詔令甲死者不可生
江充傳注令乙騎乘車馬行馳道中章帝詔曰令丙箠
長有數當時各分篇次在甲言甲在乙言乙在丙言丙
今例以法律為令甲非也此與言乙夜之覽不同古人
雖以更數為甲乙丙丁之分却有唐太宗甲夜觀事乙
夜觀書出處可用
東閤
今人以宰相子為東閤按公孫弘為丞相開東閤不過
招延賓客之地於子弟初無預今之引用乃李商隱九
日詩郎君官貴施行馬東閤無由再得窺上言郎君乃
令狐綯不言東閤猶是令狐楚之舊館東坡九日詩因
引此事合而言之聞道郎君閉東閤且容老子上南楼
此雖使令狐綯絶義山故事然東閤之開閉於郎君何
預又云南屏老宿閒相過東閤郎君懶重尋以郎君加
於東閤下猶言宰相子也與汪龍溪云東閤郎君之未
有用之皆無病今竟以東閤呼郎君豈為父者不能顓
招賢之責子得以盜其權耶
嚴更
西都賦衛以嚴更之署注嚴更督夜行鼔也此鹵部中
所謂嚴更警長也嚴與發嚴及中嚴外辦同唐制日未
明七刻搥一鼓為一嚴侍中奏聞宮門城門五刻槌二
鼔為再嚴侍中版奏請中嚴羣臣五品以上俱集朝堂
未明一刻槌三鼓為三嚴侍中中書令以下俱詣西閤
奉迎嚴即嚴肅之義今以辦嚴為辦裝因諱而改恐難
例論
倚門
俗說母之望子曰倚門按戰國策王孫賈事閔王王走
失王之處其母曰女朝出而晩來則吾倚門望女女暮
出而不還吾倚閭望女朝暮之出入固可言倚門若出
稍久當言倚閭蓋門不可久倚故也今人但用倚門事
豈以暮出不還為俗忌耶
張范議論仁恕
唐裴伷先得罪張嘉貞請杖之張說曰刑不上大夫為
其近於君故士可殺不可辱嘉貞不說說曰若國之大
臣皆可笞辱但恐行及吾軰慶歷中晁仲約得罪富公
議欲誅之范公曰事有可恕戮之非法意也富公愠范
曰輕導人主以誅戮他日手滑雖吾軰未敢保張范二
公可謂仁人君子之言然謂恐及吾軰與吾軰未敢保
意借以開釋同列耳若預為己計而故縱則不可昔豫
讓報國士之知曰將以愧後世為臣懷二心者高允不
欺於君曰恐負翟黑子事上以忠臣之節也由己由人
乎哉如唐武宗欲誅楊嗣復李珏杜悰見李德裕曰天
子年少不宜手滑此語却無病
蠶馬同本
唐乘異集載蜀中寺觀多塑女人披馬皮謂馬頭娘以
祈蠶搜神記載女思父語所養馬若得父歸吾將嫁女
馬迎得父見女輙怒父殺馬曝皮於庭中皮忽卷女飛
去桑間俱為蠶俗謂蠶神為馬明菩薩以此然周禮馬
質禁原蠶注天文辰為馬蠶蠶為龍精月直大火蠶馬
同氣物不能兩大禁再蠶者為傷馬舊祀先蠶與馬同
祖亦未可知
盬鹽
西漢中食貨志猗頓用盬鹽注盬鹽池也於盬造鹽故
盬音古予觀采薇注王事靡盬盬不堅固也頡羽注鹽
不攻緻周禮鹽人共其苦鹽杜子春讀為盬謂鹽盬直
用不練治以詩禮註觀之則盬為不攻緻及不練治以
食貨志注觀之則盬乃鹽池二說似異然海鹽練治後
成其為鹽也難壊池盬出水即成其為鹽也易壊其理
一也
傳註
藝文志易經二十九篇傳四十一篇毛詩三十九篇毛
詩故訓傳三十卷周官經六篇周官傳四篇春秋經十
一卷左氏傳三十卷公羊傳十一卷榖梁傳十一卷先
漢經自為經傳自為傳自馬融注周禮省學士之兩讀
以傳連經杜預為經傳集解亦合為一然於一年之首
必以一字别之讀者固知其彼為經而此為傳也易有
文王周公孔子之辭初未嘗亂乾之卦首篇繇辭次以
爻與彖象他卦以彖係於繇辭下以象係於逐爻之下
均為聖人之言一之猶可歐陽公以十翼非夫子所作
及言有何謂也與子曰乃講師對答之辭所謂元亨利
貞四句魯穆姜之言必講師引以伸其說詩序舊以為
夫子子夏所作然鄭康成觧詩於經謂箋箋重也以經
文既有毛注鄭則重為發明於序則直注之使序非毛
公之言則毛公豈得無注毛苟有注則鄭亦必言箋絲
衣序云高子曰靈星之尸也與定之方中注云仲梁子
曰初立楚宮也閟宮注云孟仲子曰禖宮也無以異一
繫之序一見之注講師附益可見十月之交雨無正小
宛小旻四詩序謂刺幽王鄭謂刺厲王之詩序謂衛莊
姜送歸妾鄭於禮之坊託為定姜之詩使序出於夫子
子夏康成其敢為異同之論乎經傳既混而為一其間
或有夫子及子夏之辭亦不可辨晦庵解詩純用正經
蓋有見於此
瓜戍
今人到官賀謝語必言瓜戍按齊侯使連稱管至父戍
葵丘瓜時而往及瓜而代期戍公問不至請代弗許遂
作亂弑齊侯此豈好出處矧戍役比之官則為猥賤尤
難用之於慶賀
太公六韜
武王問周公曰諸侯攻天子勝之有道乎公曰攻禮為
賊攻義為殘失民為匹夫王政失民者也何天子乎此
即誅獨夫紂未聞弑君之說雖出傳記於理無害孟子
說至仁伐不仁何至血流漂杵於武成取二三策蓋恐
失武王征伐之初意六韜之書凡文武反覆問難無非
由姦詐以傾覆人國如言養其亂臣以迷之近美女滛
聲以惑之親其所愛以分其威賂其左右以得其性八
符隂秘三部分書詭伏設奇遠張誑誘少知道者不為
文武太公其為之乎果爾則文武豈為正大之師太公
豈為王者之佐劉恕作通鑑外紀亦惑之至謂文王與
太公隂謀以傾商政其事多兵權奇計然漢書藝文志
注謂呂望為周尚父本有道者或有近世以太公術者
所增加漢時已嘗疑之今反使右科習為正經可耶
麥秀黍離之歌
箕子過故殷墟感宫室生禾黍作麥秀歌曰麥秀漸漸
兮禾黍油油彼狡僮兮不與我好兮周大夫過故宗廟
宮室盡為禾黍閔其顚覆作黍離詩曰彼黍離離彼稷
之苖悠悠蒼天此何人哉所以咎亡國之君與言狡僮
無以異第箕子之歌簡而直周人之詩微而婉體有不
同耳舊傳靖康淵聖狩敵營有人作憶君王辭云依依
宮柳拂宮墻宮殿無人春晝長燕子歸來依舊忙憶君
王獨立黃昏人斷腸語意悲凄讀之令人淚墮眞愛君
憂國之語也
高帝封雍齒
高帝未封諸將往往坐沙中語留侯欲帝封平生所憎
以安之遂封雍齒為什方侯羣臣喜曰雍齒尚侯我屬
無患矣留侯此策亦有所本古史載晉文公過曹里鳬
須盗其資而亡公餒介子推割股以食之至是里鳬須
請見曰君去國久民臣多過自危鳬須為賊大矣君誠
使驂乘游於國中百姓見之自安文公說而從之民臣
皆曰里鳬須不誅吾何懼也豈留侯之策與此暗合耶
鹽法
前軰謂歐陽公作罷茶鹽法詔言私藏盗販實繁有徒
嚴刑重誅情所不忍是於江湖外數千里設䧟阱而䧟
吾民也每歎息以為眞王言是時雖未至設䧟阱以䧟
民其弊必至於此自崇寧初蔡京作茶鹽鈔初俾商人
先輸錢請鈔赴産鹽郡授鹽已而變易對數買新鈔𢃄
給舊鈔之半季年又變為循環法未幾復令貼鈔給鹽
凡三輸錢始獲一直之貨民無貲更鈔已納錢悉乾沒
商賈破蕩盜販者多追捕日繁而盜賊熾矣皆老姦之
誤國也後之議臣乃祖述其說對折𢃄發更易不常近
因易楮令貼納錢越次打發非惟商賈無可貼納者多
鈔鹽貴則利販行不免嚴追捕之令利之所趨何所顧
藉數十為羣易至生變子嘗詢之亭丁謂倉臺給降本
錢以一萬緡計之使司退三千緡為敖底鹽錢二千緡
為官吏費止有五千緡到場移借侵用之餘散及亭戶
者無幾每觔必雙秤所請本錢莫償澄滷買薪之費非
藉私鬻破家蕩産豈足供官惟有逃竄而已鹽賈鹽丁
窘困如此不思救其本而欲禁私販徒生事以激變耳
紹興用何溥請禁科賣倉鹽高宗曰鹽雖居民間常用
之物科賣則為大害朕在京東目擊之其後盜繇此起
今當嚴禁之大哉王言也
封章
俗謂章奏為囊封本於漢凡章奏皆啟封至言密事不
敢宣泄則用皂囊重封以進若州縣之紫袋劉向懼恭
顯之傾危而乃上封章以諫其末云臣謹重封昧死上
漢漏泄之法極重師丹使吏書奏丁傅得其草以告廷
尉劾治策免而本朝於章奏凡論治大體及有關於聖
躬者往往留中不出太宗得田錫諫䟽悉類聚於禁中
是也今例從内降付中書雖泛言敬天修德之類往往
批依以入報非故事也
東宫東朝
今以太后為東朝蓋用叔孫通傳惠帝東朝長樂事然
顔延年詩曰君彼東朝金昭玉粹東朝則太子朝也今
以太子為東宫蓋用班彪傳東宫初建事然成帝報許
后曰皇后其孝東宮毋闕朔望東宮則太后宮也此皆
隨地以言初無定論後世以東朝為太后以東宮為太
子可謂拘泥
萱堂
俗謂母為萱堂考之詩云焉得諼草言樹之背願言思
伯使我心痗注云背北堂也箋云憂以生疾恐將危身
欲忘之是詩既以君子行役為王前驅而作以忘憂觧
之極通於母有何干預坡詩我非兒女萱却是鄙之之
辭或引用樹萱事則不可用詩注之北堂
柳子厚文
柳子厚文壇之雄師世謂以作河間傳不入館閣然亦
有所本漢書原涉傳涉曰子獨不見家人寡婦耶始自
約敕之時意廼慕宋伯姬及陳孝婦不幸一為盜賊所
汙遂行滛行知其非禮然不能自還吾猶此矣其意正
相類
月令
月令陸德明以為吕氏春秋後人刪為此記蔡邕王肅
以為周公所作先儒以贊桀俊遂賢良舉長大行爵出
禄非太尉之職太尉秦官决非周公之書予謂不然月
令之書自大撓作甲子占斗所建伶倫制十二律以節
四時之度堯命羲和敬授人時分四仲以定中星析因
夷隩驗之於人孳尾希革毛毨氄毛占之於鳥獸東作
南訛西成朔易應之於事終之以允釐百工庶績咸熙
此夏時之所由起夏小正之書辭簡理明固已備月令
之體周以農開國尤以時令為先務大槩具見七月周
公制禮作樂得無一代之成書使此書盡出不韋之手
不應以十二令為紀各以數篇觧釋於後合為六十一
篇太尉固秦官所命冡宰司徒司空司服與太史樂正
樂師澤人虞人四監之類皆周官也予意不韋不過改
司馬為太尉耳蓋贊桀俊遂賢良與行爵出禄雖非太
尉之職而設儀辨位進賢興功制畿内封則大司馬之
任也大率周公增益夏小正不韋增益周公之書其間
豈得無改竄淮南時則訓比呂氏十二紀又有異同此
可為證
椒房
應劭漢官儀曰皇后稱椒房取其實蔓盈升予攷之江
充傳先治甘泉宫轉至未央椒房上官桀傳將軍有椒
房中宫之重劉輔傳於是减省椒房掖廷用度及馬援
以椒房不預雲臺之次椒房殿為后所居固分明師古
注椒房謂以椒和泥塗取其溫而芳却有此理詩曰貽
我握椒注椒芬香也男女相說交情好也其義恐出此
離騷經云播椒房兮成堂與石崇塗屋以椒不過取其
芬香於蔓衍盈升初無關涉成帝寵趙昭儀復建椒風
殿以居之今例以椒風為皇后事非是
宣帝憲宗厲精
宣帝厲精而漢中興卒任許史恭顯軰以基䜛佞用權
之禍憲宗厲精而唐中興卒任梁守謙王守澄陳志玄
軰肇太和甘露之變自昔英主政自己出雖不任羣臣
耳目必有所寄宮閫之内非在外戚則在宦寺勢所必
至要之人主之職在論一相如挈裘振領但當選擇賢
德以任之本朝托股肱於宰執付耳目於臺諫寄心膂
喉舌於侍從百執事所以通下情絶壅蔽其紀綱極正
委任一偏猶有弄權於廊廟之上者况宦寺外戚乎
士氣
本朝南渡後宰相得政最久且專者二一以威權劫制
天下士誅竄愈多而士氣愈振無異東漢之季一以爵
祿豢養天下士容受愈廣而士氣愈衰無異西漢之季
紹興易相之後一時人材彬彬輩出天下猶可為不至
舉一世之人團揉如綿悉入籠絡駕馭之中委靡成風
如燈消膏浸微浸滅精神氣熖索然無餘也於此時欲
振起之以致精厲之治可乎
權行守試
本朝職事官並以寄祿官品高下為權行守試侍郎尚
書始必除權即真後始除試守行予考之漢試守即權
也年紀令吏二百石以上滿秩如真如淳曰諸官吏初
除皆試守一歲為真食全俸趙廣漢守京兆韓延夀守
馮翊尹翁歸守扶風皆滿歲為真是守試即權未得為
真也權字唐始用之韓愈權知國子博士三歲為真今
以權與守試分真假全無文義
說郛卷十四上
說郛卷十四下元陶宗儀撰
資暇錄(李濟翁)
車馬有行色
今見將首途者多云車馬有行色按莊子稱柳下季逢
夫子自盗跖所回云此也意者以其車有塵而馬意殆
今有涉遠而來者用此宜矣南華既非僻經咸所觀習
奚不根其文意而正其譌歟(一本駁其誕歟)
不拜單于
近代浩虛舟作蘇武不拜單于賦爾來童稚時便熟諷
詠至於垂白莫悟賦題之誤抑皆詮寫升在甲等何不
詮史漢正傳不拜單于是鄭衆非蘇武也余宗人瀚蒙
求亦明言蘇武持節鄭衆不拜况梁元帝亦著論曰漢
世銜命匃奴困而不辱者二人而已子卿手持旄節卧
伏冰霜仲師因無下拜隔絶區外學者豈能尚醉而不
解醒耶(一本無解字)
行李
李字除果名地名人姓之外更無别訓義也左傳行李
之往來杜不硏窮意理遂注云行李使人也遂俾今見
遠行結束次第謂之行李而不悟是行使爾按舊文使
字作&KR2139;傳寫之誤誤作李焉(舊文使字山下人人下子)
禄里
漢四皓其一號角里角音禄今多以覺音呼乖也是以
魏子及孔氏祕記荀氏漢紀慮將來之誤直書禄里可
得而明也案玉篇等字書皆云東方為角音龣禄或作
角字亦音禄魏子祕記漢紀不書龣而作禄者以其字
僻又慮誤音故也以愚所見角是當東方何者案陳留
志稱京師亦號為㶚上儒生㶚既在京之東則角星為
東方不疑矣字書言角直宜作龣爾然龣字亦音角角
音覺者樂聲也或亦通作䐾角之角字是以今人多亂
其音呼之稍留心為學者則妄穿鑿云音禄之角字與
音覺之角字點畫有分别處又不知角龣各有二音字
體皆同而其義有異也又禮記君大夫鬊爪實于綠中
鄭司農注云綠當為角聲之誤也既云聲誤是鄭讀角
中為禄中禄與綠是雙聲若讀角為覺覺是腭際聲綠
是舌頭之聲何以破聲誤之說也注復云角中謂棺内
四隅也據此則又似音禄之角與音覺之角義略同矣
陸氏釋文孔公正義不能窮聲盡義亦但云綠當為角
何忽後學之甚故愚自讀漢之角里禮之綠中皆作禄
音亦豈敢正諸君子耶然好學者幸試詳之
客散
今見賓旅出主人之門必曰客散孟嘗門但風聞便用
不尋其源使主人知其源必惡而不樂矣寔為客去就
不可不知也此是王右丞維悲府主已没之句上句云
秋風正蕭索蓋痛其主人殁後同僚皆散其可用乎
蟲霜旱潦(曲子名并辭)
飲坐令作有不悟而飲罰爵者皆曰蟲傷旱潦或云蟲
傷水旱且以為薄命不偶萬口一音未嘗究四字之意
何也蟲傷宜為蟲霜盖言田農水旱之外抑有蟲蝕霜
損此四者田農之大害六典言之數矣呼曲子名則下
兵為下平閣羅鳳為閤羅鳳著辭則河内王為何柰王
檣竿上為長竿上如斯之語豈可殫論
生子紿
俗生男必紿云女女紿云男意者以其形新魄怯慮鬼
物知而逼攝不欲誠告當由高齊斛律皇后誕女後主
苟欲悦后父光意詐稱生男而大赦後大臣家效之因
主失德不道或以此戲漸至成風今為忌諱乖歟
戲源驛
京兆昭應縣東有戲源驛案其地在戲水之旁漢書陳
涉將周章西入關至戲蘇林云在新豐東南三十里小
顔又云今有戲源驛音平聲人所知也何為舉世皆以
去聲呼此驛號彼從俗爾我軰其可終誤哉
梅槐
叢有似薔薇而異其花葉稍大者時人謂之枚櫰(音瓌)實
語訛強名也當呼為梅槐在灰部韻音回案江陵記云
洪亭村下有梅槐樹嘗因梅與槐合生遂以名之今似
薔薇者得非分枝條而演胤哉至今葉形尚處梅槐之
間取此為證不乃近乎且未見枚櫰之義也直使便為
玫瑰字豈百花中獨珍是耶取象於玫瑰耶玫瑰瑰亦
音回不音瓌其瑰字音瓌者是瓊瑰音回者是玫瑰字
書有證也
藥欄
今園庭中藥欄欄即藥藥即欄猶言圍援非花藥之欄
也有不悟者以為藤架蔬圃堪作切對是不知其由乖
之矣按漢宣帝詔曰池藥未御幸者假與貧民蘇林注
云以竹繩連綿為禁藥使人不得往來爾漢書闌入宫
禁字多作草下闌則藥欄作藥蘭尤分明易悟也(一本無作)
(藥蘭三字)
月令
禮記之月令者今人咸依陸德明所說云是吕氏春秋
十二紀之首後人合為之誤也蓋出於周書第七卷周
月時訓兩篇蔡邕玉篇云周公所作是也吕紀自采於
周書則不得言戴禮取諸吕紀明矣
晝寢
論語宰予晝寢鄭司農云寢卧息也梁武帝讀為室之
寢晝作胡卦反且云當為畫字言其繪畫寢室故夫子
歎朽木不可雕糞土之牆不可杇然則曲為穿鑿也今
人罕知其由咸以為韓文公愈所訓解也
問馬
傷人乎不問馬今亦為韓文公讀不為否言仁者聖之
德聖人豈仁於人不仁於馬故貴人所以前問賤畜所
以後問然而乎字下豈更有助詞斯亦曲矣况又非韓
公所訓按陸氏釋文已云一讀至不字句絶則知以不
為否其來尚矣誠以不為否則宜至乎字句絶不字自
為一句何者夫子問傷人乎乃對曰否既不傷人然後
問馬又别為一讀豈不愈於陸云乎
字辨
稷下有諺曰學識何如觀點書書之難不唯句度義理
兼在知字之正音借音若某字以朱發平聲即為某字
發上聲變為某字去入又改為某字轉平上去入易耳
知合發不合發為難不可盡條舉之今略推一隅至如亡
字無字毋字並是正無非借音也今見點書每遇亡有
字必以朱發平聲其遇毋有亦然是不知亡字亾字毋
字母字點畫各有區分亡字之亡從一點一畫下觀篆
文當知矣是以無字正體作亡兦失之兦&KR2122;中有入毋有
字其畫盡通也父母字中有兩點劉伯莊音義云凡非
父母字之毋皆呼為無字是也義見字書其无旡(上无下旣)
今多混書陸德明已有論矣學者幸以三隅反焉可不
起予乎
非五臣
世人多謂李氏立意注文選過為迃繁徒自騁學且不
解文意遂相尚習五臣者大誤也所廣徵引非李氏立
意盖李氏不欲竊人之功有舊注者必逐每篇存之仍
題元注人之姓字或有迃闊乖謬猶不削去之苟舊注
未備或興新意必於舊注中稱臣善以分别旣存元注
例皆引據李續之雅宜殷勤也代傳數本李氏文選有
初注成者覆注者有三注四注者當時旋被傳寫之其
絶筆之本皆釋音訓義注解甚多余家幸而有焉嘗將
數本並校不唯注之贍略有異至於科段互相不同無
似余家之本該備也因此而量五臣者方悟所注盡從
李氏注中出開元中進表反非斥李氏無乃欺心歟且
李氏未詳處將欲下筆宜明引憑證細而觀之無非率
爾今聊各舉其一端至如西都賦說遊獵云許少施巧
秦成力折李氏云許少秦成未詳五臣云昔之捷人壯
士搏移猛獸施巧力折固是捷壯文中自解矣豈假更
言况又不知二人所從出乎又注作我上都云上都西京
也何大淺近忽易歟必欲加李氏所未注何不云上都
者君上所居人所都會耶况秦地厥田上上居天下之
上乎又輕改前賢文旨若李氏注云某字或作某字便
隨而改之其有李氏不解而自不曉輙復移易今不能
繁駮亦略指其所改字曹植樂府云寒鱉炙熊蹯李氏
云今之腊肉謂之寒蓋韓國事饌尚此法復引鹽鐵論
羊淹雞寒劉熙釋名韓羊韓雞為證寒與韓同又李以
上句云膾鯉臇胎鰕因注詩曰炰鼈膾鯉五臣兼見上
句有膾遂改寒鱉為炰鱉以就毛詩之句又子建七啟
云寒芳苓之巢龜膾西海之飛鱗五臣亦改寒為搴搴
取也何以對下句之膾耶况此篇全說修事之意獨入
此搴字於理甚不安上句旣改寒為搴即下句亦宜改
膾為取縱一聯稍通亦與諸句不相承接以此言之明
子建故用寒字豈可改為炰搴耶斯類篇篇有之學者
幸留意乃知李氏絶筆之本懸諸日月焉方之五臣猶
虎狗鳳雞耳其改字也至有翩飜對恍惚則獨改翩飜
為翩翩與下句不相收又李氏依舊本不避國朝廟諱
五臣易而避之宜矣其有李本本作泉及年代字五臣
頗有異同改其字知犯國諱豈唯矛楯而已哉
杜度
世徵名與姓音同者必稱杜度愚或非之曰杜不名度
其人則冷哂曰韓文公諱辨亦引之子獨不然妄也愚
見其信韓文公如信周孔故不敢與之言歸而自紀曰
按篤論云杜伯度名操字伯度善草書曹魏時以其名
同武帝故隱而舉字(猶蒯通名徹字犯漢武諱稱字通是也)後人見其姓
杜字伯度遂又削去伯字呼為杜度明知度非名也且
篤論是杜恕所著恕亦曹魏時人也與伯度實為一家
豈可不信杜篤論之本眞而從韓文公之末誤也
初學記對
初學記月門中以吳牛對魏鵲吳牛以不耐熱見月亦
喘然魏鵲者引魏武帝歌行月明星稀烏鵲南飛為據
斯甚疎闊如此則盍言魏烏乎漢武帝秋風詞云秋風
起兮白雲飛草木黃落兮鴈南歸今月門旣云魏鵲則
風事亦用漢雁矣若是採掇文字何所不可東海徐公
碩儒也何乖之甚
七步
陳思王七步之捷用事者移於常人宜矣若襃今朝諸
王則大不佳何者七步所成詩即燃萁煑豆之二十字
也細而思之其可當諸王所用哉梁代任昉襃竟陵王
行狀云淮南取貴於食時陳思見稱於七步雖梁人襃
王固無忌諱然欠審爾若以諸王為捷幸有十步事相
當而新何不採於後魏耶
渭陽
徵舅氏事必用渭陽前軰名公往往亦然兹失於識豈
可輕相承耶審詩文當悟皆不可徵用矣是以齊楊愔
幼時其舅源子恭問讀詩至渭陽未愔便號泣子恭亦
對之欷歔又有思戀二字亦不可輕用其義類此故附
說之亦見詩矣
方寸亂
今見他人稍惑撓未決則戱云方寸亂矣此不獨誤也
何失言甚歟按蜀志潁川人徐庶從昭烈帝率兵南行
被曹公追破而庶母為其所獲庶將辭昭烈以詣曹公
乃自指心曰本欲與將軍共圖王霸之業以此方寸地
耳今母為彼獲方寸亂矣無益於事遂棄蜀入魏苟事
不相類其可輕用耶若撰節行倡娃傳引用雖非正文
其為此事則云善矣
綠竹猗猗
詩衛淇澳篇云綠竹猗猗案毛傳云綠王芻竹萹竹也詩
䟽引郭璞云今呼白脚莎或云即菉蓐草又云萹竹似
小藜赤莖節韓詩作&KR1512;(音篤)亦云&KR1512;萹竹則明知非筍竹
矣今為辭賦皆引猗猗入竹事大誤也當時謝莊竹贊
云瞻彼中唐綠竹猗猗便襲其謬殊乖爾按謝贊若佳
何不預文選所以為昭明之棄也故盡引陸郭之注疏
云陸璣字從玉旁非士衡也愚宗人大著作祝嘗有顯
論今祕閣西南廊新碑古人姓名若此舛誤多矣故愚
撰十四代蠲疑史目以别白也
萬幾
萬幾字出於尚書臯陶謨兢兢業業一日二日萬幾也
案孔安國云幾微也言當戒萬事之微也史以晉太宗
為丞相時於事動每經年桓温患其稽遲而問之對曰
萬幾那得速耶斯對眞得書義近者改為樞機之機豈
尚書之前别有所見始未聞也當由漢王嘉奏封事引
用誤從木旁也顔氏不引孔注以證又後人不根其本
遂相承錯謬且曰漢書尚爾曾不知班顔亦自誤後學
也
請長纓
終軍請長纓今多云將係單于分門書策亦然所未喻
也按漢書本傳云南越與漢和親乃遣軍使南越說其
王欲令入朝比内諸侯自請願受長纓必羈南越王而
致之闕下斯文甚明何其相承而戾正史耶蓋由終軍
傳内有當發匈奴使軍自請行之處旋又叙請纓事讀
者誤合為一段遂此乖謬矣終軍自請使于匈奴曰臣
願盡精厲氣奉佐明使畫吉凶於單于之前今持說者宜云終
軍請畫吉凶於北廷不則言請長纓以羈南越王若係
單于乃賈誼之事非終軍也按班贊云誼欲試屬國施
五餌三表以係單于且非以長纓係之也又按陳思王
表云賈誼弱冠求試屬國請係單于之頸而制其命終
軍以妙年使越欲得長纓占其王羈致北闕斷可知矣
鄼侯
漢相蕭何封為鄼侯舉代呼為鹺有呼贊者則反掩口
而咥深可訝也鄒氏分明云屬沛郡者音嵯屬南陽者
音贊又茂陵書云蕭何國在南陽合二家之說音贊不
音鹺明矣司馬貞誠知音贊不能痛為指揮將來而但
云字當音贊今多呼為嵯遂使後學見今呼為嵯字咸
曰且宜從衆是誤也可歸罪於司馬氏(學家自文穎孫儉裴龍駒及小)
(顔之徒皆作贊音即不得云今多呼為嵯矣所以更舉之者貴好學知司馬公之失矣)
柏臺烏
御史臺有柏及烏固在朱博之前也漢書叙朱博請罷
大司農復置御史大夫云是時御史府吏舍百餘區井
水皆竭又府中列柏樹常有野烏數千棲宿其上晨去
暮來號曰朝夕烏烏去不來者數月長老異之蓋史言
御史大夫之職休廢也井竭烏去後二年朱博為大司
空慮久廢御史大夫職業無以典正法度固請罷所任
大司空得為御史大夫願盡力為百僚率哀帝從之正史甚
明今多以為柏自博栽烏自博集職由蒙求朱博烏集
而復白家六帖注引不盡然也
除授
除授二字當路分明今多不能窮審意義俗吏非調選
得官者皆自大曰我乃堂除而亦有隨俗語新拜官者
曰某乙除某官至有遺賀書題之云送上新除某官以
除故乃以詛新官俾除去之也案漢書凡言除其官以
除故官就新官而晉宋已降史書既非班馬之筆多不
根義理或以拜授為除及載本語則義旨宛在今聊舉
其一如晉王導讓中書監請為三師表云臣乞得除中
書監竭誠保傅是也又漢趙王彭祖每二千石至其國則
迎之除舍注云初除所至之舍此注亦須細味之若以
初到之舍乃州宅也蓋初除暫移出之館亭爾以臨歧
路故迎之於此除之義明如皎日其可不悟哉今授代
無新拜之官者云有除無授唯此語允當其有謂之除
書者乃除去前人舊官與新人也
徧謝
近有因覽除授之說謂予曰今新拜官非恩薦之地僉申
謝禮無乃不誠乎斯甚無謂予曰却是故事劉歆拜黃
門侍郎其父向戒曰今若年少得顯處新拜宜皆謝貴
人叩頭謹慎戰戰慄慄乃可免也今之徧謝其暗合耶
當行學家之教也
甘羅
世咸云甘羅十二為秦相大誤也案史記云羅事相吕
不韋(戰國策云為吕不韋庶子)因說趙有功始封為上卿不曾為丞
相也相秦者是羅祖名茂
押牙
武職今有押衙之目衙宜作牙此職名非押其衙府也
蓋押牙旗者今又有押節者之類是也案兵書云牙旗
者將軍之旌故必豎牙旗於門是以史傅咸作牙門字
今者押牙既作押衙而牙門亦為衙門乎
揚州
揚州者以風俗輕揚故號其州今作楊柳之楊謬也
星貨
肆有以筐以筥或倚或垂鱗其物以鬻者曰星貨鋪言
其列貨叢雜如星之繁今俗呼為星火鋪誤也
合醬
人間多取正月晦日合醬是日偶不暇為之者則云時
已失大誤也案昔者王政趨民正月作醬是日以農事
未興之時俾民乘此閒隙備一歲調鼎之用故紿云雷
鳴不作醬腹中雷鳴所貴令民不於三二月作醬恐奪
農事也今不躬耕之家何必以正晦為限亦不須避雷
伹問菽麫得法否耳
座前
身卑致書於宗屬近戚必曰座前降几前之一等案座
者座於牀也言卑末之使不當授受置其書於所座牀
之前俟隙而發不敢直進之意今或貽書中外言座前
則以重空前則以輕遂剏坐前無義也其字既不居下
是使前人坐於地非禮之甚歟不爾直云座字空前可
矣
起居
又卑致書將結其語云附狀起居狀字下直加候字也
案王肅云起居猶動静也若不加候字其可但言附狀
動静乎語既不了理遂有乖末吏短啟亦然也
不僅
又今尺題多云不僅人情僅字訓劣不劣人情是何言
歟苟云僅旬僅别則如此之類可用矣不爾交不近人
情也
彭原公
今代多稱故丞相彭原李公謂其子廓曰吾不如爾有
令子蓋言廓子畫蚤修辭賦而廓不辨屯毛案劉氏世
說張憑父不才憑祖鎮謂憑父曰我不如汝有佳兒時
憑僅數歲斂手對曰阿翁詎宜以子戲父好事者見彭
原公尚談諧遂移之以資一時之噱而不知小虧丞相
之甚其誣厚矣不然者彭原公豈不見張憑之語耶(或云)
(是彭原公引舊事以勉廓)
朝祥
今俗釋服多用昏時斯頗非禮按戴記魯人有朝祥而
暮歌者子路笑其是日便歌夫子雖抑子路云二年之
喪亦已久矣而復曰踰月則其善明知月晦之朝去縞
從吉也明日則踰月矣故夫子訝其不待明日而歌斯
發是以傷云又多乎哉今之免服準式給晦日假者蓋
以朝既從吉使竟是日吉服盡與親賓相見徧示禮終
至明日復參公務無樂不為之義又禮書皆云前一夕
除某物又曰夙興云云足知前夕除廢以為明晨之漸
凡曰釋服悉宜從朝矣(今在脱服假内反不見賓友也)禮云大喪不避
涕泣而見人者言既不行求見人人來見之不避涕泣
以表至哀無飾今見卒哭之後月旦月半以朔望為辭
不見親賓遇節復如是出何典歟至有尊高居喪弔者
以是日客多不敢求見遽自告退宜矣若以為辭未敢
聞命
辰日
辰日不哭前哲非之切矣國朝又有故事誠為不能明
矣今抑有孤辰不哭其何云耶
成服
三日成服之制聖人斷决著在不刊之經無敢踰之矣
今或見不詳典禮取信巫師有至五日之僣者夫禮等
於天實崇大之事也非小生所宜改但以前序從朝故
略舉此見禮記第十八卷
出城儀
寒食拜掃案開元禮第七十八云昔者宗子去在他國
庶子無廟孔子許望墓為壇以時祭祀今之上墓或有
憑焉又云主人去塋百步下馬公服無者常服則是吉
禮分明矣其上饌與時饗何殊今多白衫麻鞋者衣冠
在野與黎庶雷同大錯大誤也且春秋二仲月公卿拜
陵並具公服則四時之例矣又案唐禮凡參辭並是
公服故松柏非遠之家每新改授皆見所以示仕禄朱
紫之榮釋褐結綬抑亦如之其四時之享布素暫去襴
板即可矣若悉白衫麻鞋何以表軒冕耶必申哀敬豈
在如斯今或往往仍有自宅便麻衣草屨而去允為不
可
忌日
忌日必哀又曰不樂今或其日匿訃不聞哀停喪不成
服不面親戚不留尺題抑有前一日晩便絶賓者未知
出於何典也世說云前軰人忌日唯不飲酒作樂近之
矣然加以不出齊閤飯不葷之蔬晨受親戚慰(早見不唯别異)
(外賓抑容晝得議事)暮當賓朕弱(不必黃昏客遠者回也)其晝也尺題留而
不復親戚來而不拒言不近娛志不離戚斯可謂中禮
矣若乃送客挾彈訪人辭酒立時之軰攝祭之流固無
足言者至如子就三日之不飡叔治七歲之至性豈唯
不樂必哀所可折制耶(或聞近代有其日焚紙錢既非典禮所載余未之信)
豹直
新官併宿本署曰爆直僉作爆迸之字余常膺悶莫究
其端近見惠郎中寔云合作虎豹字曾有得處偶忘之
言豹性潔善服氣雖雲雨霜霧伏而不出慮汚其身自
聆所聞每嗟所未見因覽列女傳見陶答子妻所云南
山有玄豹隱霧雨七日不下食者欲以澤其毛衣而成文
章乃知惠說自此爾小謝詩云雖無玄豹姿終隱南山
霧是也南華亦云豹棲於山林伏於嵓穴静也則併宿公
署雅是豹伏之義宜作豹直固不疑也
引從
常憶幼時見在事或三五人同行其巾筒笏囊位下行
卑者俾前行呵逐開路位高行尊者得以默而進焉其
高尊之殿乘亦不離馬後蓋饒謙之去就也意者偏遂
便於高尊處今則反是筒笏前引以為尊殿乘訖而無
序何耶
拜禮
夫拜者禮之特所以申敬恭之儀故周禮有頓首稽首空首
振動吉凶竒褒肅九等之拜以示威儀而觀容止也其
非至親行卑者拜則接捧示止之不敢當之意今卑謙
太過反不敢接捧而鞠躬側立惕受翻令前人得以盡
禮深拜又書狀弟慶辭竭並削去拜字以敬尊官都乖
古風
卜嫗
非卜筮者必話桑道茂之行有嫗一無所知大開卜肆
自桑而卜回者必曰嫗於桑門賣卜其神乎俾來覆之
桑言休則嫗言咎桑言咎則嫗言休顧後中否桑嫗各
半或有折話者曰斯管公明門前媪也咸誤矣案符子
云齊有好卜者十而中五鄰人不好卜常反之亦十中
五與不卜等耳蓋是子家設理之詞後人呼聲而至是
愚欲歸實故證之
急急如律令
符咒之類末句急急如律令者人皆以為如飲酒之律
令速去不得滯也一說漢朝每行下文書皆云如律令
言非律非令之文書行下當亦如律令故符咒之類末
句有如律令之言並非也案律令之令字宜平聲讀
為零(音若毛詩盧令令之令若人姓令狐氏之令也)律令是雷邊捷鬼學者豈
不知之此鬼善走與雷相疾速故云如此鬼之疾走也
永樂冢
永樂坊内古冢今人皆呼為東王公墓有祠堂加其上
俗以祈祀稱造化東王公大謬也案韋氏兩京新記云
未知姓名時人誤為東方朔墓也當時時人已誤今又
轉東方朔為東王公後代必更轉為東里子産矣
蜀馬
成都府出小駟以其便於難路號為蜀馬今宣城郡亦
有小馬時人皆呼為宣州蜀馬語習不悟良可笑焉有
似中宗時時人呼姚丞相為陜州吳兒(同州桂麞亦然)
蹙融
今有奕局取一道人行五棋謂之蹙融融宜作戎此戱
生於黃帝蹙鞠意在軍戎也殊非圓融之義庾元規著
座右方所言蹙戎者今之蹙融也學者固已知之
錢戲
錢戲有每以四文為一列者即史傳中所云意錢是也
俗謂之攤錢亦曰攤鋪其錢不使疊映欺惑也疾道之
故譌其音音攤為蠶齕反音鋪為蒲厥義此耳今人書
此錢戲率作摴蒱字何貶摴蒱之甚耶案摴蒱起自老
子今亦為呼盧者不宜雜其號於錢說攤鋪之義皎然
可見
寓直
常見直宿公署咸云寓直徒以當直字俗稍貴文言而
不究其義也案字書寓寄也寓直二字出於潘岳之為
虎賁中郎將晉朝未有將校省故寄直散騎省今百官
各當本司而直固是當直安可云寓何異坐自居第而
稱僑僦也
端午
端五者案周處風土記仲夏端五烹鶩角黍端始也謂
五月初五日也今人多書午字其義無取焉余家元和
中端五詔書並無作午字處而近見醴泉縣尉廳壁有
故光福王相題鄭泉記處云端五日豈三十年端五之
義别有見耶
俗字
俗字至夥芻字已有二草在心今或更加草非也因芻
又記得趨走之趨今皆以多居走非也(音馳)焦下已有火
今復更加一火剩也瓜果字皆不假更有加草瓜字已
象剖形明矣俗字甚衆不可殫論
俗譚
俗之誤譚不可以證者何限今人呼郡刺史為刺史謂
般涉為官涉謂茜為壍食魚謂鱖為桂以&KR2268;為詬人振
鼻為噴涕吐口為愛富(殊不知噴嚏噫腑噫者音隘藏府氣噫出)熨㪷為醖
剪刀為箭帽為慕禮為里保為補褒為逋暴為步觸類
甚多不可悉數
挽歌
代云挽歌始自田横門人非也左傳曰魯哀公會吳伐
齊將戰齊將公孫夏令歌虞殯杜注虞殯送葬歌也如
是則已有久矣
上馬
自便服乘馬已來既無帷蓋乃漸至大裁帽席帽之障
蔽近年時態唯修虛事至於致恭尊高不敢戴上馬宜
矣直有出門猶露首面如之何
非麻胡
俗怖嬰兒曰麻胡來不知其源者以為多髯之神而騐
刺者非也隋將軍麻祜性酷虐煬帝令開汴河威稜既
盛至稚童望風而畏互相恐嚇曰麻祜來稚童語不正
轉祜為胡只如憲宗朝涇將郝玭蕃中皆畏憚其國嬰
兒啼者以玭怖之則止又武宗朝閭閻孩孺相脅云薛
尹來咸類此也况魏志載張文遠遼來之明證乎
不反剉
諺云千里井不反唾蓋由南朝宋之計吏瀉剉殘草於
公館井中且自言相去千里豈當重來及其復至熱渴
汲水遽飲不憶前所棄草草結於喉而斃俗因相戒曰
千里井不反剉後訛為唾爾
三臺
今之&KR2012;酒(&KR2012;合作啐啐馳送酒聲音碎今訛以平聲促樂是也故且作&KR2012;字貴淺近易識爾)三
十拍促曲名三臺何也或曰昔鄴中有三臺石季倫常為
游宴之地樂工倦怠造此以促飲也一說蔡邕自治書
御史累遷尚書三日之間周歷三臺樂府以邕曉音律
製此曲動邕心抑希其厚遺亦近之
借書
借借(上子亦反下子夜反)書籍俗曰借一癡借二癡索三癡還四
癡又案王府新書杜元凱遺其子書曰書勿借人古人
云古諺借書一嗤還書二嗤(嗤笑也)後人更生其詞至三
四因訛為癡
卷白波
飲酒之卷白波義當何起按東漢既擒白波賊戮之如
卷席故酒席倣之以快人情氣也
龍鍾
亟有孔文子之徒下問龍鍾之義且未知所自輒以愚
見鍾即涔爾涔與鍾並蹄足所踐處則龍之致雨上下
所踐之鍾固淋漓濺澱矣義當止此餘俟該通
嚏呪
今人每嚏必自祝所祈云云案邶終風篇注願猶思也
言猶我也蓋他人思我我則嚏之也鄭又稱古遺語每
嚏云人道我以為他人說我我則嚏此正得其旨願言者
非呪願之願非語言之言今則自祝乃由誤解詩句爾
阿茶
公郡縣主宫禁呼為宅家子蓋以至尊以天下為宅四
海為家不敢斥呼故曰宅家亦猶陛下之義至公主已
下則加子字亦猶帝子也又為阿宅家子阿助詞也急
語乃以宅家子為茶子既而亦云阿家子或削其子遂
曰阿家以宅家子為茶子既而亦云阿茶子削其子字
遂曰阿茶一說漢魏已來宫中尊美之呼曰大家子今
急訛以大為宅焉
下俚
俗呼下俚家為嘉李家者(秦人呼云)以俚與國姓音同不敢
聯下字呼因改為嘉下聲逐近亦以家美故也
揚聲
喪筵之室俾妓婢唱悲切聲以助主人之哀者謂之揚
聲不知起自何代按其嘪嘪然宜呼為羊聲義取羔羊
跪報爾不唯助也抑用邀之豈不深乎哉
屋頭
俗名如厠為屋頭稱并州人咸鑿土為室厠在所居之上故
也一說北齊文宣帝怒其魏郡丞崔叔寶以溷汁沃頭後人
或食或避親長不能正言溷因影為沃頭焉
車輊
俚語以車頓前為質者乃由不識輊字故也(輊音致)詩云如輊
如軒前重為輊後重為軒俚見輊字似桎字便以支乙音呼
(俚語之謬放此輩觸類而思從可知矣至如見馬首之低者遂為頭質乃由車質之誤也亦宜云頭輊其義與車同矣)
竹笪
麄籧篨因江東呼為笪今京洛皆呼為竹笪(今俗字音笪為怛蓋)
(此字音旦又音闥當是有於笪旁書旦闥二音者遂誤合二音反謂是怛遂以成俗)余嘗因市此
呼作闥音為輕薄所嗤曰真村裏書生余應之曰聲亦
呼作旦音知乎(若是者又多難悉言)
驢為衛
代呼驢為衛於文字未見今衛地出驢義在斯乎或說
以其有䩜有槽譬如諸衛有胄曹也因目為衛(自前漢有直廬)
(郎吏居之今則衛士處之至今紫宸宣政殿外皆有廬舍以宿衞士是也)
奴為邦
呼奴為邦者蓋舊謂僮僕之未冠者曰豎人不能直言
其奴因號奴為豎高歡東魏用事時相府法曹卒子炎
誤犯歡奴杖之歡諱樹而威權傾於鄴下當是郡寮以
豎同音因目奴為邦義取邦君樹塞門以句内有樹字
假豎為樹故歇後為言今兼刪去君字呼之一說邦字
類拜字言奴非唯郎主是賓則拜
措大
代稱士流為醋大言其峭醋而冠四民之首一說衣冠
儼然黎庶望之有不可犯之色犯必有騐比於醋而更
騐故謂之焉或云往有士人貧居新鄭之郊以驢負醋
廵邑而賣復落魄不調邑人指其醋馱而號之新鄭多
衣冠所居因總被斯號亦云鄭有醋溝士流名家其州
溝之東尤多甲族以甲乙叙之故曰醋大愚以為四說
皆非也醋宜作措止言其能舉措大事而已
抱木
南土有木以抱為名者言其輕滿不能成斤亦以造器
滿抱如無因以懷抱名之也南土多陂塘多生水松其
抱木蹙水沫依松而成似松之疣贅浮繞其株悉去水
面三寸原其化徵假松之氣爾故其臭芳其質輕抱木
突輕於赤脚誠哉斯言然余為南漳守命工為函匣筒
&KR1302;抑造清明毬卵輕齎而歸北人莫不稱便而異焉
薛濤牋
松花牋代以為薛濤牋誤也松花牋其來舊矣元和初
薛濤尚斯色而好製小詩惜其幅大不欲長(䞉長之長)乃命
匠人狹小之蜀中才子既以為便後减諸牋亦如是特
名曰薛濤牋今蜀紙有小樣者皆是也非獨松花一色
石𨫼餅
石𨫼餅本曰喭餅同州人好相喭將投公狀必懷此而
去用備狴牢之糧後增以甘辛變其名質以為貢遺矣
李環餳
酥乳煎之輕餳咸云十年來始有出河中余實知其由
此武臣李環家之法也余弱冠前步月洛之綏福里方
見夜作問之云乳餳時新開是肆每斤六十文明日市
得而歸不及數月滿洛陽盛傳矣開成初余從叔聽之
鎮河中自洛招致餳者居於蒲蒲土因有是餳其法靳
傳唯博涌軍人竊得其法之十八九故今奉天亦出
輕餳然而劣於蒲者不盡其妙焉
風爐子
以周繞通風也一說形像名烽爐子理亦近焉
相思子
豆有圓而紅其首烏者舉世呼為相思子即紅豆之異
名也其木斜斫之則有文可為彈博局及琵琶槽其樹
也大株而白枝葉似槐其花與皂莢花無殊其子若&KR0008;
豆處于甲中通身皆紅李善云其實赤如珊瑚是也
甘草
所言甘草非國老之藥者乃南方藤名也其叢似薔薇
而無刺其葉似夜合而黃細其花淺紫而蘂黃其實亦
居甲中以枝葉俱甜故謂之甘草藤土人異呼為草而
已出在潮陽而南漳亦有故備載之
投子
投子者投擲於盤筵之義今或作頭字言其骨頭所成
非也因此兼有作骰字者案諸家之書骰即股字爾不
音投(史記蔡澤說范雎曰博者或欲大投裴注云投瓊也則知以玉石為投擲之義安有頭骰之理哉)
熊白啗
貞元初穆寧為和州刺史其子故宛陵尚書及給事已
下尚未分官列侍寧前時穆氏家法切峻寧命諸子直
饌愁不如意則杖之諸子將至直日必探求珍異羅於
鼎爼之前競新其味計無不為然而未嘗免笞叱之過
者一日給事直饌鼎前有熊白及鹿脩忽曰白肥而脩
瘠相滋其宜乎遂同試曰甚異常品即以白裹脩改之
而進寧果再飽宛陵與諸季望給事盛形羡色曰非唯
免笞兼當受賞給事頗亦自得寧飯訖戒使令曰誰直
可與杖俱來於是罰如常數給事將拜杖遽命前曰有
此味奚進之晩耶於是聞者笑而傳之
生肝鏤㔌
今縷生肝肚為飯食之一味曰生肝鏤㔌言其細切如
彫鏤之義一說名生肝鏤胙言似奉大祭之餘胙聲譌
故云鏤㔌也凡諸飯食名號字余撰變王子泉僮約并
雜字在集中言之詳矣所未該者今之五味罯爚瓜茄
及豬肉俗謂之丑甲音者而臆&KR0008;&KR0008;脥字反是字書内
煠字音丑獵者譌呼丑甲反爾此字火旁云下木别有
火旁世世下木音士甲反是沸湯煠菜字其音丑獵者
義出腤爚也
畢羅
畢羅者蕃中畢氏羅氏好食此味今字從食非也餛飩
以其象渾沌之形不能直書渾沌而食用之從食可矣
至如不托言舊未有刀机之時皆掌托烹之刀机既有
乃云不托今俗字有餺飥乖之且甚此類頗多推理證
排可也(元和中有姦僧鑒虛以羊之大府特造一味傳之于今時人不得其名遂以其號目之曰鑒虛)
(今往往俗字又加食旁率多此類也)
琴甲
今彈琴或削竹為甲以助食指之聲者亦因汧公也嘗
患代指而舊甲方墮新甲未完風景廓澄援琴思泛假
甲於竹聊為權用名德既崇人爭倣效好事者且曰司
徒甲夫琴韻在乎輕清且竹與自然之甲厚薄剛柔殊
矣况棄眞用假捨清從濁予蓋靡知其由也至如箜篌
之與秦箏若能去假還眞其聲宛美矣(案仲容樂論云絲不如竹竹不)
(如肉相問孟嘉此義嘉曰以其漸近自然故知甲宜從眞矣)
茶托子
始建中蜀相崔寧之女以茶杯無襯病其熨指取楪子
承之既啜而杯傾乃以蠟環楪子之中央其杯遂定即命
匠以漆環代蠟進於蜀相蜀相竒之為製名而話於賓親
人人為便用於代是後傳者更環其底愈新其製以至
百狀焉(貞元初青鄆油繒為荷葉形以襯茶椀别為一家之楪今人多云托子始此非也蜀相即今昇)
(平崔家訊則知矣)
拆封刀子
起於郭汾陽書吏也舊但用刀子小者而汾陽雖大度
廓落然而有晉陶侃之性動無廢物每收其書皮之右
所剺下者以為逐日須取文帖餘悉卷貯每歲終則散
主守家吏俾作一年之簿所剺之處多不端直文帖且
又繁積胥吏不暇剪正隨曲斜聯糊一日所用剺刀忽
折僅餘寸許吏乃銛以應急覺愈於全時漸出新意因
削木如半環勢加於折刃之上使纔露鋒榼其書而剺
之汾陽嘉其用心曰眞郭子儀部吏也(言不廢折刃也)每話于
外後因傳之益妙其製
書題籖
大僚題上紙籖起於丞相李趙公也元和中趙公權傾
天下四方緘翰日滿閽者之袖而潞帥郄士美時有珍
獻趙公喜而回章盈幅曲叙殷勤誤卷入振武封内以
遣之而振武别紙則附于潞時阿跋光進帥麟覽盈幅
手字知誤畫時飛還趙公趙公因命書吏凡有尺題各
令籖記以送故于今成風也
門狀
文宗朝以前無之自朱崕李相貴盛於武宗朝且近代
稀有生一品百官無以希取其意以為舊刺輕(刺則今之名紙)
相扇留具銜候起居狀而今又益競以善價紙如出印
之字巧諂曲媚猶有未臻之遺恨井丹禰正平生於今
日其亦如是乎
席帽
永貞之前組藤為蓋曰席帽取其輕也後或以太薄冬
則不禦霜寒夏則不障暑氣乃細色罽代藤曰氊帽貴
其厚也非崇貴莫戴而人亦未尚元和十年六月裴晉
公之為臺丞自化理第早朝時青鎮二帥拒命朝廷方
參議兵計而晉公預焉二帥俾捷步張晏等傳刃伺便
謀害至里東門導炬之下霜刃歘飛時晉公繄帽是頼
刃不即及而帽折其簷既脱禍朝貴乃尚之近者布素
之士亦皆戴焉(折簷帽尚在裴氏私帑中)太和末又染繒而復代罽
曰疊綃帽雖示其妙與氊帽之庇懸矣會昌已來吳人
衒巧抑有結絲帽若網其巧之淫者織花鳥相厠焉(近又)
(染藤為紫復以輕相尚)
被袋
非古製不知孰起也比者遠游行則用太和九年以十
家之累者邐迤竄謫人人皆不自期常虞倉卒之遣每
出私第咸備四時服用舊以紐革為腰囊置於殿乘至
是服用既繁乃以被袋易之成俗于今大中已來吳人亦
結絲為之或有餉遺豪徒翫而不用也
注子偏提
元和初酌酒猶用樽杓所以丞相高公有斟酌之譽雖
數十人一樽一杓挹酒而散了無遺滴居無何稍用注
子其形若罃而蓋觜柄皆具太和九年後中貴人惡其
名同鄭注乃去柄安系若茗瓶而小異目之曰偏提論者
亦利其便且言柄有礙而屢傾仄今見行用
承床
近者繩床皆短其倚衡曰折背樣言高不及背之半倚
必將仰脊不遑縱亦由中貴人剏意也蓋防至尊賜坐
雖居私第不敢傲逸其體常習恭敬之儀士人家不窮
其意往往取樣而製不亦乖乎(繩床當作承字言輕齎可隨人來去)
賓退錄(趙與時)
王建宫詞
王建以宫詞著名然好事者多以它人之詩雜之今世
所傳百篇不皆建作也余觀詩不多所記者如新鷹初
放兔初肥白日君王在内稀薄莫千門臨欲鎻紅妝飛
騎向前歸黃金捍撥紫檀槽絃索初張調更高盡理昨
來新上曲内官簾外送櫻桃張籍宫詞二首也淚盡羅
巾夢不成夜深前殿按歌聲紅顔未老恩先斷斜倚薰
籠坐到明白樂天後宫詞也閒吹玉殿昭華琯醉折梨
園縹帶花十年一夢歸人世絳縷猶封繫臂紗杜牧之
出宫人詩也銀燭秋光冷畫屏輕羅小扇撲流螢天街
夜色凉如水卧看牽牛織女星杜牧之秋夕詩也寶仗
平明秋殿開且將團扇夜徘徊玉顔不及寒鴉色猶帶
昭陽日影來王昌齡長信秋詞也日晩長秋簾外報望
陵歌舞在明朝添爐欲爇薰衣麝憶得分時不忍燒日
暎西陵松栢枝下臺相顧一相悲朝來樂府歌新曲唱
著君王自作詞劉夢得魏宫詞二首也又别有六十六
篇乃近世好事者旋加搜索續之語意與前詩相類者
極少誠為亂真世又有王岐公宫詞百篇蓋亦依托者
十幹化氣
世有十幹化五行真氣之說究其理洪文敏載鄭景實
錄之語謂取歲首月建之幹所生如甲己丙作首丙屬
火火生土則甲己化土它倣此頗通余記昔年一術士
云遇龍則化龍辰也甲己得戊辰屬土故化土乙庚得
庚辰庚屬金故化金丙辛以降皆然其實一也
八駿
穆天子傳書八駿之名一曰赤驥二曰盗驪三曰白義
四曰踰輪五曰山子六曰渠黃七曰驊騮八曰綠耳王
子年拾遺記載穆王八駿馭八龍之駿一名絶地二名
翻羽三名奔霄四名超影五名踰輝六名超光七名騰
霧八名挾翼二說不同
東宫官
前代東宫官於皇太子皆稱臣隋開皇中嘗更其制至
唐而復真廟為皇太子始辭之
百二十刻
韓文公記夢詩百二十刻須臾間方氏舉正載董彥遠
云世間只百刻百二十刻以星紀言也朱文公考異云
星紀之說未詳其旨但漢哀帝嘗用夏賀良說刻漏以
百二十為度矣余謂董說固妄夏賀良之說行之兩月
而改且衰世不典之事韓公必不引用按古之漏刻晝
有朝禺中晡夕夜有甲乙丙丁戊至梁武帝天監六年
始以夜晝百刻布之十二辰每時得八刻仍有餘分故
今世歷皆百刻舉成數耳實九十六刻也每時分别為
初初正初刻一日合二十有四每刻居六分刻之一摠
而計之為四刻始合百刻之數刻雖有大小其名則百
有二十韓詩恐只取此正不須求之遠也
冀州風水
朱文公嘗與客談世俗風水之說因曰冀州好一風水
雲中諸山來龍也岱嶽者青龍也華山白虎也嵩山案
也淮南諸山案外山也
無萬數
諺謂物多為無萬數漢書成帝紀語
米斗三錢
唐太宗時米斗三錢後世以為美談梁天監四年米斛三
十錢唐元和六年天下米斗有直二錢者人罕稱道然
皆不若漢宣帝元康間嘗榖石五錢矣此古今所少東
魏元象興和中榖斛九錢可以為次矣
分疏
世俗謂自辨解曰分疏顔師古注袁盎傳不以親為
解曰解者若今言分疏又北齊書祖珽傳高元海奏珽
不合作領軍并與廣寧王交結珽亦見帝令引入自分
疏則北朝暨唐已有是言矣
絶倒
晉琅邪王澄有高名少所推服每聞衛玠言輒歎息絶
倒時人語曰衛玠談道平子絶倒今流俗謂大笑為絶
倒非也
家公
顔之推家訓云昔侯覇之子孫稱其祖父曰家公陳思
王稱其父曰家父母為家母潘尼稱其祖曰家祖古人
之所行今人之所笑也今南北風俗言其祖及二親無
不云者田里猥人方有此言之推北齊人逮今幾七百
年稱家祖者復紛紛皆是名家望族亦所不免家父之
稱俗軰亦多有之但家母之稱少耳山簡謂年幾二十
不為家公所知蓋指其父非祖也
十三月
後漢陳寵傳云十三月陽氣已至天地已交萬物皆出
蟄蟲始振人以為正夏以為春又隋書牛弘傳云今十
一月不以黃鍾為宫十三月不以太蔟為宫便是春木
不王夏土不相則知正月亦可稱十三月曾氏自備但
記陳寵一事云
黃巢詩
陶榖載黃巢遁免後祝髮為浮屠有詩云三十年前山
上飛鐵衣著盡著僧衣天津橋上無人問獨倚危闌看
落暉近世王仲言亦信之筆于揮麈錄殊不知此乃以
元微之智度師詩竄易磔裂合二為一元集可攷也其
一云四十年前馬上飛功名藏盡擁禪衣石榴園下擒
生處獨自閒行獨自歸其二曰三陷思明三突圍鐵衣
抛盡納禪衣天津橋上無人識閒凭闌干望落暉
長年三老
陸放翁入蜀記載其父入沌後見舟人焚香祈神云告
紅頭須小使頭長年三老
攤錢
莫令錯呼錯喚問何謂長年三老云梢工是也長讀如
長幼之長乃知老杜長年三老長歌裏白書攤錢高浪
中之語蓋如此因問何謂攤錢云博也按梁冀能意錢
之戲注云即攤錢也則攤錢之為博亦信矣
金門羽客食人肉
南唐保大中賜道士譚紫霄號金門羽客事見廬山記
祐陵賜林靈素號用此故事知欽州林千之坐食人肉
削籍隸海南天下傳以為異謂藉古來未之見余記盧
氏雜說唐張茂宗為節鎮頻喫人肉及除統軍到京
班中有人問曰聞尚書在鎮好人肉虛實笑曰人肉腥
而且肕争堪喫五代史萇從簡家世屠羊從簡仕至左
金吾衛上將軍嘗歷河陽忠武武寧諸鎮好食人肉所至
多潛捕民間小兒以食九國志吳將高灃好使酒嗜殺
人而飲其血日暮必于宅前後掠行人而食之又本朝
王繼勲為孝明皇后母弟太祖時屢以罪貶後以右監
門衛率府府衛率分司西京殘暴愈甚強市民家子女
以備給使小不如意即殺而食之以槥櫝貯其骨棄之
野外女儈及粥棺者出入其門不絶太宗即位儈有訴
者斬于洛陽市則今近世亦有之若盗跖及唐之朱粲
則在所不足論也
醮
漢建安二十四年吳將吕蒙病孫權命道士于星辰下
為請命醮之法當本于此顧况詩飛符超羽翼焚火醮
星辰姚鵠詩蘿磴静攀雲共迥雷壇當醮月孤明李商
隱詩通靈夜醮逹清晨承露盤晞甲帳春趙嘏詩春生
藥圃芝猶短夜醮齋壇鶴未回醮之禮至唐盛矣隋煬
帝詩迥月廻三洞清心禮七眞馬戴詩三更禮星斗七
七服丹霜薛能詩符呪風雷惡朝修月露清此言朝修
之法也然陳羽步虛詞云漢武清齋讀鼎書内官扶上
出雲車壇上月明宫殿閉仰看星斗禮空虛漢武帝時
已如此此高氏緯略所紀余按周公金縢子路請禱自
古有之後世之醮蓋其遺意特古無道士耳黃帝内傳
雖有道士行禮之文但謂有道之士也非今之道士也
大霄經云周穆王因尹軌真人制樓觀遂召幽逸之人
置為道士平王東遷洛邑置道士七人漢明帝永平五
年置二十一人魏武帝為九州置壇度三十五人魏文帝
幸用謁陳熾法師置道士五十人晉惠帝度四十九人
用道士請命孫權之前無所見所書諸詩亦有非為道
士設者
王建宫詞
余首卷辨王建宫詞多雜以它人所作今乃知所知不
廣蓋建自有宫詞百篇傳其集者但得九十首蜀本建
集序可攷後來刻梓者以它人十詩足之故爾混淆余
旣辨其人矣尚有二首殿前傳點各依班召對西來八
詔蠻上得青花龍尾道側身偷覷正南山鴛鴦瓦上忽
然聲晝寢宫娥夢裏驚元是吾王金彈子海棠窠下打
流鶯者未詳誰作也所逸十篇今見于洪文敏所錄唐
人絶句中然不知其所自得其詞云忽地金輿向月陂
内人接著便相隨却回龍武軍前過當殿教開卧鴨池
畫作天河刻作牛玉梭金鑷采橋頭每年宫女穿針夜
敕賜親來乞巧樓春來曉困不梳頭嬾逐君王苑北游
暫向玉花階上坐簸錢贏得兩三籌紅燈焰裏看春雲
月上三更直宿分金砌雨來行步滑兩人擡起隐花裙
蜂鬚蟬趐薄鬆鬆浮動搔頭自有風一度出時抛一遍
金條零落滿函中教徧宫娥唱盡詞暗中頭白没人知
樓中日日歌聲好不問從初學阿誰彈棋玉指兩參差
對局臨虛鬭著危先打角頭紅子落上三金字半邊垂
宛轉黃金白柄長青荷葉子畫鴛鴦把來不是呈新樣
欲進微風到御床供御香方加减頻水沉山麝每回新
内中不許相傳出已被醫家寫與人藥童食後進雲漿
高殿無風扇少凉每到日中重掠鬢衩衣騎馬繞宫廊
婢僕詩
唐李昌符婢僕詩二首其一云不論秋菊與春花箇箇
能量空腹茶無事莫教頻入庫一名閒物要些些曲盡
婢之情狀乃知古今如此
羹頡
漢高帝封兄子信為羹頡侯雖以其母轑釡之故然按
括地志實有羹頡山在媯州懷戎縣東南十五里此注
史記者失不引此顔師古漢書注但云頡山一音戛言其
母夏羹釡也小司馬索隱又直謂爵號耳非縣邑名皆
弗深攷也
明府
唐人稱縣令曰明府而漢人則謂之明廷見范蔚宗書張儉傳
明府以稱太守如老叟稱劉寵劉翊稱种拂高獲稱鮑昱皆然
花蕊宫詞
首卷書王平甫所云花蕊宫詞三十二首今攷王恭簡
續成都集記才二十八首盡筆于此庶眞贋了然五雲
樓閣鳳城間花木長新日月閒三十六宫連内苑太平
天子坐昆山會眞廣殿約宫墻樓閣相扶倚太陽净甃
玉階横水岸御爐香氣撲龍床龍池九曲遠相通楊柳
絲牽兩岸風長似江南好春景畫船來往碧波中東内
斜將紫禁通龍池鳳沼夾城中曉鐘聲斷嚴妝罷院院
紗窗海日紅殿名新立號重光島上池臺盡改張但是
一人行幸處黃金閤子鎻牙床安排諸院接行廊水檻
周廻十里強青錦地衣紅綉毯盡鋪龍腦鬱金香夾城
門與内門通朝罷廵遊到苑中每日日高祗候處滿隄
紅豔立春風厨盤進食簇時新侍坐無非列近臣日午
殿頭宣索膾隔花催喚打魚人立春日進内園花紅蕊
輕輕嫩淺霞跪到玉階猶帶露一時宣賜與宫娃三面
宫城盡夾墻苑中池水白茫茫亦從獅子門前入旋見
亭臺繞岸傍離宫别院遶宫城金板輕敲合鳳笙夜夜
月明花樹底傍他長有按歌聲御製新翻曲子成六宫
纔唱未知名盡將觱栗來抄譜先按君王玉笛聲旋
移紅樹斸青苔宣使龍池更鑿開展得綵波寬似海水
心樓殿勝蓬萊太虛高閣凌虛殿背倚城墻面枕池諸
院各分娘子位羊車到處不教知修儀承寵住龍池掃
地焚香日午時等候大家來院裏看教鸚鵡念宫詞
才人出入每相隨筆研將行繞曲池能向綵牋書大字
忽防御製寫新詩六宫官職總新除宫女安排入畫圖
二十四司分六局御前頻見錯相呼春風一面曉妝成
偷折花枝傍水行却被内監遥覷見故將紅豆打黃鶯
梨園弟子簇池頭小樂攜來候燕遊旋炙銀笙先按拍
海棠花下合梁州殿前排燕賞花開宫女侵晨探幾回
斜望花間遥舉袖傳聲先喚近臣來小毬場近曲池頭
宣喚勲臣試打毬先向畫廊排御幄管絃聲動立浮油
供奉頭籌不敢争上棚專喚近臣名内人酌酒纔宣賜
馬上齊呼萬歲聲殿前宫女總纖腰初學乘騎怯又嬌
上得馬來纔似走幾回抛鞚抱鞍橋自教宫娥學打毬
玉鞍初跨柳腰柔上棚知是官家認遍遍長贏第一籌翔
鸞閣外夕陽天樹影花光遠接連望見内家來往處水
門斜逼罨樓船内人追逐采蓮時驚起沙鷗兩岸飛蘭
棹把來齊拍水並船相鬭濕羅衣新秋女伴各相逢罨
畫船飛别浦中旋折荷花半歌舞夕陽斜照滿衣紅月
頭支給買花錢滿殿宫娥近數千遇着唱名多不應含
羞走過御床前
祭井竈門戶箕帚杵臼
今世祭井竈門戶箕帚杵臼者非以其神為能享之也
特頼其德煩苦之無已也
紀談錄(晁邁)
祖宗故事進士廷試第一人及制科一任回必入館然
須用人薦且試而後除進士聲律固其習而制科亦多
由進士故皆試詩賦一篇
韓魏公不甚信佛理蓋平生所厚善而信者歐陽永叔
勢不得不然
漢尚書令僕丞郎月給隃糜墨大小二枚故江南李氏
時有墨務官
玫瑰油出北方其色瑩白其香芬馥不可名狀北人貴
重之
四蟲冰蠶不知寒火鼠不知熱蓼蟲不知苦蝍蛆不知
臭
四棄餅子以荔枝殼甘蔗滓乾柏葉棗核和焚一用松
毬
誌中有爵者宜稱塜無爵者稱墓有爵及尊貴者稱公
無爵者咸稱君
松封大夫人知為秦始皇事不知柏亦封大夫出武后
陶淵明所記桃花源人謂桃花觀即是其處不知公蓋
寓言也
沈光有洞庭樂賦韋八座岫謂朝賢曰此賦乃一片宫
商也
過庭錄(范公偁)
温公曰某適過范淳父門邀之同去徐思之不敢輕言
被他不是個趁哄底人忠宣嘆息久之既歸謂子孫曰
淳父為温公所重如此
宣和間景靈宫落成御製有詩用萊字韻應制者牽強
不叶獨鄭逹甫所作云殿上神光瞻舜禹壁間俊氣識伊萊
為絶冠諸臣矣
邵伯恭侍郎守長安既去久之以書抵親識曰自去長
安唯酥梨笋時復在念其他漫然不復記噫可謂風流
矣
建業進士某遊上都貧不能自給以詩干韓相魏公一
聯云建業江山千里遠長安風雪一家寒韓公憐之以
百千賙焉
謝景武師直與王存正仲友善謝任褒陽王遠至夜叫
門見之師直屣履出迎率子姪行家人之禮慷慨道舊
喜而有詩云倒著衣裳迎戶外盡呼兒女拜燈前
陽翟燕照隣仲明賢士人也素安命生計索然讀書不
仕嘗有詩云女矮兒癡十口餘進時無業退無廬一窗
風雪韓城夜火冷燈青照舊書
韓康公子宗武文叔賢而有才康公有愛妾曰蟾奴康
公身後家貲鉅萬妾盡攜他適文叔恬然不較鄉里服
焉
王子野待制家舊養學老子曰水先生頗能前知禍福
甚敬信之子野正食羅列珍品甚盛水生適至子野指
謂生曰試觀之何物可下飯乎生遍視良久曰此皆未可
唯饑可下飯爾
吳人孫山滑稽才子也赴舉他郡鄉人託以子偕往鄉
人子失意山綴榜末先歸鄉人問其子得失山曰解名
盡處是孫山賢郎更在孫山外
無名子從學魯直未幾文大進嘗題扇上畫小兒迷藏
詩云誰剪輕紈織巧絲春深庭院作兒嬉路郎有意嘲
輕脱只有迷藏不入詩盖路得延小兒詩不及迷藏也
昝昌洪道為許學正鈐束諸生嚴甚輕薄者苦怨之昝
他適書所居壁云某日某上謁良輸先軍昝歸不解徐
繹之盖連姓而言乃短舌者之詈言也
王觀與章子厚友善俱以疎散稱時號觀三惇七各言
其第也子厚執政觀蹭蹬不逹至堂見子厚邀至閣中
話舊欲去子厚令引馬就登觀上馬對衆顧謂子厚曰
相公莫要忘了觀三子厚頗有慙色
李充子美洛人家業賣餅好學不倦從程正叔遊忠宣
招館下隨仕五六年歸見正叔正叔曰子久從范何所
聞見充曰范公奥藴妙用某固難測相從累年但見貴
者見之忘其貴賤者見之忘其賤爾正叔首肯回謂門
人曰李生非常才也二三子速往見之
石蒼舒與韓魏公有舊韓拜相石至干禄留數月無成
石作詩以别歸云(上句舊逸失)簾前二聖擁千官唯有掃門
霜鬢客却隨社燕入長安韓覽之惻然遂注一官而去
神廟大長公主哲宗朝重于求配遍士族中求之莫中
聖意帶御器械狄詠頗美丰姿近臣奏曰不知要如何人物
哲宗曰人物要如狄詠者天下謂詠為人樣子狄詠狄青子也
范蜀公六十三歲致政歸第後十餘年上欲起之者再三蜀
公表謝云六十三而告老盖不待年七十五而復來孰云中
禮朝廷無以強之竟從其請
李清臣邦直平生罕作詞唯晩年赴大名道中作一詞云去
年曾宿黃陵浦鼓角秋風海鶴遼東回首紅塵一夢中竟
死不返亦為詩䜟也
隸州陳恬叔易以才名稱鄉里家貧與弟同居一日弟
忤其意遂捶之親鄉中嘲者目曰愷悌君子自號澗上
丈人里人之子從叔易學文而好刷飾頭面舉止妖嬈
目為澗上丈母
陶岳商公父也與寇莱公同年岳調密州幕屬寇守密寇
且少陶公就拜講長少禮陶納之後有啓謝寇公云與
韓非同傳于老子何傷以叔向為兄是仲尼太過
許昌進士馬磐子漸五侍郎少時受教後光禄大卿行
繼處席下為范氏三世師磐死有二子貧甚所居切隣
曾存之屢欲市之酬重價二馬藜羹忍窮不欲曰先人
故廬兄弟當死此不願易也鄉人服之
温公獨樂園林賦詩述美者甚衆李夷行炳大有見山
臺詩云(上句已逸失)紛紛紅紫簇虛簷山光不肯饒春色故
向花間出數尖盖臺側盡栽花卉也
說郛卷十四下
