說郛雜家類五(雜纂之屬)
提要
(臣)等謹案說郛一百二十卷明陶宗儀撰宗
儀有國風尊經已著錄是書刊本不一或傳
江南人家有宗儀說郛全部凡四巨橱世所
行者非完本考楊維禎作是書序稱一百卷
孫作滄螺集中有宗儀小傳亦稱所輯說郛
一百卷二人同時友善目睹其書必無虛說
知流俗所記妄也盖宗儀是書寔仿曾慥類
說之例每書略存大概不必求全亦有原本
失亡而從類書之中鈔合其文以備一種者
故其體例與左圭百川學海迥殊後人見其
目錄所列數盈千百遂妄意求其全帙當必
積案盈箱不知按籍而求多歷代史志所不
載宗儀又何自得之乎都卭三餘贅筆又稱
說郛本七十卷後三十卷乃松江人取百川
學海諸書足之與孫作楊維禎所記又異豈
卭時原書殘缺僅存七十卷耶考弘治丙辰
上海郁文博序稱與百川學海重出者三十
六種悉已删除而今考百川學海所有此本
仍載又原本卷首引黃平倩語稱所錄子家
數則自有全書經籍諸注似無深味宜刪此
二㢧以塩官王氏所載學庸古本數種冠之
云云今考此本已無子書經注而開卷即為
大學石經大學古本中庸古本三書目錄之
下各注補字是竟用其說竄改舊本盖郁文
博所編百卷已非宗儀之舊此本百二十卷
為
國朝順治丁亥姚安陶珽所編又非文博之舊
矣其中如春秋緯九褈之後又别出一春秋
緯青𤨏高議之外别出一青𤨏詩話孔氏襍
說之外又别出一珩璜新論周密之武林舊
事分題九部叚成式之酉陽襍爼别立三名
陳世崇之隨隠筆記詭標二目宗儀之謬决
不至斯又王逵蠡海集其人雖在明初而於
宗儀為後軰自商濬稗海始誤為宋之王逵
漢襍事秘辛出於楊慎偽撰慎正德時人又
遠在其後今其書並列集中則不出宗儀又
為顯證然雖經竄亂崖略終存古書之不傳
于今者斷簡殘編往往而在佚文𤨏事時有
徵焉固亦考證淵海也所錄凡一千二百九
十二種自三十三卷劉餗傳載以下有錄無
書者七十六種今仍其舊原本卷字皆作㢧
字卷首引包衡之說謂㢧音周與軸同或者
又謂㢧音縛並云出佛書盖亦好奇之過至
珽所續四十六卷皆明人餖飣之詞全書尚
不足觀摘錄益無可取别存其目不復留溷
簡牘焉乾隆四十四年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
說郛原序
孔子述土羵萍實於童謠孟子證瞽瞍朝舜之語於齊
東野人則知𤨏語虞初之流博雅君子所不棄也天台
陶君九成取經史傳記下迨百氏雜說之書二千餘家
纂成一百卷凡數萬條翦揚子語名之曰說郛徵余敘
引閱之經月能補余考索之遺學者得是書開所聞擴
所見者多矣要之其博古物可為張華路叚其覈古文
奇字可為子雲許慎其索異事可為贊皇公其知天窮
數可為淳風一行其搜神怪可為鬼董狐其職蟲魚草木
可為爾雅其記山川風土可為九丘其訂古語可為鈐
契其究諺談可為稗官其資謔浪調笑可為軒渠子昔
應中遠作風俗通蔡伯喈作勤學篇史游作急就章猶
皆傳世況是集之用工深而資識者大乎其可傳於世
無疑也雖然揚子謂天地萬物郭也五經衆說郛也是
五經郛衆說也說不要諸聖經徒旁搜汎采朝記千事
暮博千物其於仲尼之道何如也孟子曰博學而詳
說之將以反說約也約則要諸道也已九成尚以斯言
勉之會稽抱樸遺叟楊維禎序
說郛一百&KR1505;乃元季寓吾松南村天台陶九成取經史
傳記諸子百氏雜書之所編予未嘗見成化辛丑予罷
官歸鄉於士人龔某家得借錄之遍閱其中所載有足
禆予考索之遺廓予聞見之隘然字多訛缺兼有重出
與當併者未暇校正繼而屢為司牧部使者借去分命
人錄而所錄之人不謹遇有字誤慮對出被責輒將予
舊本字塗改相同以掩其過而字之訛缺者加多予憤
其人而無可奈何邇年以來借錄者頗簡遂欲校正復
遍閱之見其間編入百川學海中六十三事學海近在
錫山華會通先生家翻刊銅板活字盛行於世不宜存
此徒煩人錄於是以其編入并重出者盡刪去之當併
者併之字之訛缺者亦取諸載籍逐一比對訛者正之
缺者補之無載籍者以義釐正之終歲手錄仍編為一
百&KR1505;猶恐有未盡善留俟後之君子重校而刊行馬嗚
呼九成先生之編是書搜采萬事萬物備載無遺有益後
人已見於會稽楊廉夫先生之序矣而予之校正經歷
歲月竭盡目力心思不知有益於後人否乎因賦一絶
云白頭林下一耆儒終歲樓中校說郛目力心思俱竭
盡不知有益後人無予平生嗜書少而從父宦遊江湖
數年壯而出仕四方廿九載耆老而歸休林下十四年今
年已七十有九所收所錄書積萬餘卷貯之樓中名其樓
為萬卷以資暇日閱玩惜乎老耄無用於時欲傳諸子
孫而子孫不唯不能讀抑且不能守而散之權豪若
不叙其意以貽後則予勞心苦思校是書與素躭嗜
書籍之志何以表白於天下後世哉故書其實附于廉
夫先生叙次倘後之人憐予志為之重校刊行則予雖
老死亦無所憾矣時弘治九年歲次丙辰春三月初吉
上海郁文博書
讀說郛
包衡曰道書以一卷為一㢧陶九成說郛用之佛書以
一條為一則洪景盧容齋隨筆用之(㢧音周一作&KR1505;與軸同)
何良俊曰經之流别爰有傳註史之流别爰有志載瑣
碎猥襍多不可分故陶氏悉舉之總名說郛云
又曰說郛收漢武飛燕太真杜蘭香等傳似矣如春夢
錄之類不可已乎雖然今人所著猥雜小種皆如陶氏
悉錄則後世豈復有遺逸難搜之憾
黃平倩曰余讀說郛而知陶氏之纂不可廢也其類廣
其采博史則見聞時事掌不在官注則山經水衡志不
列郡其禆益於國史郡乘不小唯錄子家數則自有全
書經籍諸注俱無深味宜刪此二㢧以鹽官王氏所載
學庸古本數種冠之則經史燦然而一函該舉矣
來斯行曰說郛多斷闕而挂漏出入每欲補綴為難不
但舊本不存恐此後愈抄愈訛得好事者梓而行之其
誤字仍闕其疑如古之辨籀文其闕目仍存其名如隋
之闕書目補正則俟四方藏書該洽之家於異日良快
事云
潘之恒曰上海郁氏序謂說郛重百川學海六十三事
近有無錫華氏銅板活字盛行不宜存此徒煩人錄故
盡刪削若然則以一書兩行奚其可必併入之庶復陶
氏舊云
黃汝亨曰予每欲將說郛割掇從類則漁仲尚以段成
式玉格入之玉類王銍樹萱錄入之草木類貽笑後人
故尤不易
又曰今世未刻唯册府元龜說郛二書元龜以楊陳二
君及諸博雅同修疎漏處正復不少矧說郛出陶氏一
手無論抄錄訛舛恐當時亦未及詳証昔人云讀書耐
訛字又曰誤書思之亦是一適當作是觀可矣
胡應麟曰宋元間小說陶氏說郛尚數百種今全書存
者第桯史筆談百餘家餘大半湮没矣
又曰尤延之遂初堂書目全載陶宗儀說郛而卷數不
存文簡在宋頗以博洽稱疎略乃爾或陶氏所節也
又曰六朝宋虞之有妬記一卷至唐不傳而宋王某補
之今所補者又不存矣闕目尚具說郛
又曰白行簡三夢記劉幽求事皆實錄載陶氏說郛廣
記夢類數事悉祖此假托也
又曰江隣幾雜志宋人極推今不傳略見說郛
又曰諾臯記有三說西溪叢語據巫臯事以駁晁氏非
也抱朴子諾臯蓋六甲神名之類必三說備乃盡之詳
見陶氏說郛
又曰楊用修謂唐小說不如漢而舉伶玄趙飛燕傳中
一二語為證戊辰之歲余偶過燕中書肆得殘刻十數
紙題趙飛燕别傳閱之乃知即說郛中陶氏刪本其文
頗類東京蓋六朝人作而宋秦醇子復補綴以傳者也
又曰余讀說郛至薛用弱集異記中山玄卿一銘精鍊
奥古蓋唐三百年如此銘者亦罕覩矣豈薛生能幻設
乎余舊奇此作讀洪景盧隨筆亦以為青蓮叔夜之流
景盧擬作一章未堪伯仲也
又曰宋何先異聞載碧蘭堂一女子詩云水天日暮風
無力斷雲影裡蘆花色折得荷花水上遊兩鬢蕭蕭玉
釵直語亦頗工而不甚傳苐兩花字相犯當是抄錄之
誤今說郛殊無善本余嘗得一部於王長公處多長公
手所改定者惜此未經刊削云
