南唐近事小說家𩔖一(雜事之屬)
提要
(臣)等謹案南唐近事一卷宋鄭文寳撰文寳
有江表志已著錄是書前有自序題太平興
國二年丁丑蓋猶未仕宋時所作宋史藝文
志作南唐近事集名目小異未詳何據然宋
史多舛謬集字蓋誤衍也其體頗近小說疑
南唐亡後文寳有志於國史蒐采舊聞排纂
叙次以朝廷大政入江表志至大中祥符三
年乃成其餘叢談瑣事别為緝綴先成此編
一為史體一為小說體也中如控鶴致斃一
詩先見蜀何光遠鑑戒錄乃女冠蔣鍊師事
而此以為廬山九空使者廟道士似不免於
牽合附會又如韓偓依王審知以終未見南
唐之平閩乃記其金蓮燭䟦事亦失斷限然
文寳世仕江南得諸聞見雖浮詞不免而實
錄終存故馬令陸游南唐書采用此書幾十
之五六則宋人固不廢其說矣書中以慶王
宏茂作王宏嚴可求作嚴求劉存中作劉存
忠所記姓名多與他書不合又此書之杜業
江表志作杜光鄴尤自相違異殆𫝊抄者有
所訛漏不盡舊本歟乾隆四十二年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
