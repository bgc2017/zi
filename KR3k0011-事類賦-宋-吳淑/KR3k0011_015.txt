事類賦卷十五
宋吳淑撰
什物部
筆
禮曰士載言史載筆古以為能述事而言故謂之為述
(釋名云)又以為能畢舉萬物之形亦謂之為畢(成公綏筆賦序云)
故秦謂之筆楚謂之聿而吳謂之不律(說文曰楚謂之聿秦謂之筆吳)
(謂之不律燕謂之弗)若乃漆管綠沈之妙(王羲之筆經曰有人以綠沈漆竹管及鏤管見)
(遺錄之多年斯可愛玩詎必金寳雕琢然後為貴乎)文犀象齒之殊(傅子云漢末一筆之匣雕)
(以黃金飾以和玉綴以隋珠文以弱翠非文犀之楨必象齒之管豐狐之柱秋兔之翰)博山為牀
(東宫舊事曰皇太子初拜給漆筆四枝銅博山筆牀副焉)錯寳為跗(西京雜記曰漢制天子筆以錯)
(寳為跗毛皆以秋兔之毫官師路扈為之又以雜寶為匣側以玉璧翠羽皆直百金)靜女嘗貽於
彤管(詩曰靜女其孌貽我彤管)周公曾寫於龜書(尚書中候曰玄龜負圖出周公援筆)
(以時文寫之)爾其中山之毫(史記曰始皇令蒙恬與太子扶蘇築長城恬取中山兔毛造筆)
(也)北宫之製(漢書曰尚書令僕丞郎月給大筆一雙篆題云北宫工作)秦將蒙恬之
造始(古今注曰昔蒙恬之為筆也以柘木為管鹿毛為柱羊毛為被非謂兔毛竹管也)官師路
扈之精麗(見上錯寳為跗注)周舍執之而司過(韓詩外傳曰趙簡子有臣曰周)
(舍立于門下三日三夜簡子問其故對曰臣以為諤諤之臣墨筆執牘從君之後伺君過而書之)班超
投之而立事(東觀漢記曰班超家貧傭書輟書投筆嘆曰丈夫當如傅介子張騫立功異域以取)
(封侯安能久事筆硯)怒王思而逐蠅(魏書王思性急嘗執筆作書蠅集筆端驅去復來思怒逐)
(蠅不得取筆擲地毁之)傷盛吉而流涕(見冬賦盛吉書法注)驚何晏而遽失
(魏末傳曰司馬宣王欲誅曹爽呼何晏作奏曰宜上君名晏失筆於地)駭曹公而忽墜(吴志)
(曰曹公聞孫權以荆州資劉備方書筆落于地)阮檄而曾訝立成(文士傳曰阮瑀䑛筆操檄)
(立成曹公索筆求改卒無下筆處)襧賦而未嘗停綴(黃祖太子射使襧衡作鸚鵡賦筆不)
(停綴文不加點)至於湘東三品(梁書曰元帝為湘東王時好文學著書常紀錄忠臣義士及文)
(章之美者筆有三品或金銀雕飾或用斑竹為管忠孝全者用金管書之德行精粹者用銀管書之文章贍逸)
(者以斑竹管書之)春坊四枝(見上博山為牀注)含毫緬邈(陸士衡文賦曰或含毫而)
(邈然)搦管徘徊(虞世南筆髓云夫筆長短不過五六寸搦管不過二寸)楊璇染血而
書帛(謝承後漢書曰楊璇字機平平零陵賊為荆州刺史趙凱横奏檻車徵之仍奪其筆硯乃嚙臂出血)
(以簿巾白毛筆染血以書帛上具陳破賊形勢及言為凱所誣以付子弟詣闕自訟詔原之)陶景用
荻而畫灰(陶弘景傳曰弘景年四五歲常以荻為筆畫灰中學書遂為善隸)觀其染清
松之微烟(成公綏棄故筆賦曰染清松之微烟)奉纖毫之積潤(徐摛詠筆詩曰纖毫)
(奉積潤弱質散芳烟)白牙碧縷之奇(景龍文館集云中宗令諸學士入甘露殿其北壁列書架)
(架前有銀硯一碧鏤牙管十銀函盛紙數十種白牙見下却琉璃而若重注)雞距鹿毛之雋
(白樂天有雞距筆賦王隱筆銘曰豈其作筆必兔之毫調利難秃亦有鹿毛)王充之戶牖牆
壁(後漢書曰王充好理實閉戶潛思戶牖牆壁各置刀筆著論衡八十五篇)左思之門庭藩
溷(晉書曰左思為三都賦門庭藩溷皆置筆硯十稔方成)削荆既自於任末(拾遺記曰)
(任末年十四學無常師或依林木之下編茅為菴削荆為筆夜則映月望星暗則燃蒿自照)捶琴更
聞於柳惲(梁書曰柳惲常賦詩未就以筆捶琴坐客以筯和之惲驚其哀韻乃製為雅音後傳擊琴)
(自筆捶之始也)或以作鋤耒於詞園(語林曰晉蔡洪赴洛洛中人問曰吳中舊姓何如荅)
(曰吳府君聖朝之盛佐明時之俊乂朱永長理物之宏德清選之高望嚴仲弼九臯之鳴鶴空谷之白駒顧彦)
(先八音之琴瑟五色之龍章張威伯歲寒之茂松幽夜之逸光陸士龍鴻鵠之徘徊懸鼓之待槌此諸君以洪)
(筆為鋤耒以紙札為良田以玄默為稼穡以禮義為豐年)或以為刀矟於文陣(羲之筆陣)
(圖云夫紙者陣也筆者刀矟也墨者鍪甲也水硯者城池也心意者將軍也本領者副將也結搆者謀略也出)
(入者號令也屈折者殺戮也)至若趙國秋毫(王羲之筆經曰諸郡獻兔毫出鴻都門唯有趙)
(國毫中用意謂趙國平原廣澤無雜草木唯有細草是以兔肥毫長而銳也須用仲秋月收之孟秋去夏近毫)
(焦而嫩季秋去冬近毫脆而秃惟八月寒暑調乃中用)遼西麟角(見硯賦張華麟筆注)鋒必
九分管唯二握(王羲之筆經曰毛杪合鋒令長九分管修二握須圓正方可)逢陸機
而欲焚(陸雲與兄士衡書曰君苗每見兄文思欲焚筆硯)過仲宣而見閣(魏志曰王)
(粲才高屬文舉筆便成鍾繇王凱各為魏卿相至於朝廷奏議皆閣筆不敢措手)闞澤既自傭
書(吴志曰闞澤為人傭書以給紙筆)安世亦嘗持槖(漢書曰張安世持槖簮筆事孝武數)
(十年以備顧問)枕中而每欲傳方(世說曰王義之曠之子早於其父枕中竊讀筆說父恐其)
(幼不與乃拜泣而請之)薦下而還聞辟惡(搜神記曰王祐病有鬼至其家留赤筆十餘於)
(薦下曰使人簮之出入辟惡舉事皆無恙)鄭譯假潤以為辭(隋書曰高祖復鄭譯官爵令内)
(史令李德林作詔書高熲戲謂曰筆乾譯荅曰出為方牧杖策言歸不得一錢何以潤筆上大笑)曹褒
懷鉛而嗜學(東觀漢記曰曹褒字叔通篤學常慕叔孫通為漢禮儀晝夜沈思寝則懷鉛筆行則)
(誦文書當其念至忽忘所之)僧虔晦迹而見容(王僧虔傳曰齊孝武欲擅書名僧虔不敢)
(顯迹常用拙筆以此見容)卜商括囊於則削(史記曰孔子聽訟文詞可以與人共不獨有也)
(至于修春秋筆則筆削則削游夏之徒不能措一詞)若夫陸倕授之於幼瑒(梁書曰紀)
(少瑜字幼瑒常夢陸倕以一束青鏤管筆授之云我以此猶可用卿自擇其善者文詞因此進)郭璞取
之於江淹(齊書曰江淹夢得五色筆由是文藻日新後夢有人稱郭璞取之爾後為詩絶無美句時)
(人謂之才盡)白雲先生以鼠鬚而傳法(世說曰王羲之得用筆法於白雲先生先)
(生遺以鼠鬚筆又鍾繇張芝亦皆用鼠鬚筆)晉陵太守謂牙管之傷廉(宋書曰范)
(岫字懋賓以廉潔著稱為晉陵太守雖牙管一隻猶以為費)至於上剛下柔之名(蔡邕)
(筆賦曰上剛下柔乾坤位也新故代謝四時次也圓和正直規矩極也玄首黃管天地色也)三束五
重之美(成公綏棄故筆賦云結三束而五重建西角之玄管)夢大手於詞臣(晉王珣夢)
(人以大筆如椽與之人說曰君當有大手筆後孝武哀策諡文皆珣所草)表赤心於史氏(古今)
(注曰牛亨問彤管何也荅曰彤赤漆耳史官載事用赤管言以赤心紀事)給相如而賦遊獵
(史記曰相如為天子遊獵之賦賦成武帝令尚書給筆札)供荀悦而成漢紀(後漢書獻帝令)
(荀悦為漢紀三十篇詔尚書給筆硯)蔡琰求之而寫書(後漢書曰曹公欲令十吏就蔡琰寫)
(書琰曰男女禮不親授乞給紙筆一月真草唯命於是繕寫送之文無遺誤)王隱授之而修
史(晉書曰王隱始著國史成八十八卷屬免官居家貧未能就遂南遊陶偘又詣江州投庾元規規給其筆)
(札其書遂成)眊白見譏於辛毗(魏志曰明帝見殿中侍御史簮白筆側階而立問此何官)
(辛毗曰御史簮筆書過以紀陛下不依古法者今直備官眊筆耳)撍縹嘗聞於夫子(孝經)
(援神契曰孔子制作孝經使七十二子向北辰磬折使曾子抱河洛事北向孔子撍縹筆衣絳單衣向北辰而)
(拜)别有點高洋而作主(齊書曰高洋夢人以筆點其額王曇哲賀曰王當作主吳孫權)
(夢亦同熊循解之)賜渾瑊而錄功(唐書曰德宗在奉天與渾瑊無名官告千餘軸使募敢死)
(之士賜瑊御筆一管當戰勝量功伐即署其名授之不足即以筆書其紳)太初有不畜之慎
(魏末傳曰夏侯太初見召還路絶人事不畜筆其謹慎如此)歐陽有不擇之工(唐書曰歐)
(陽詢書不擇紙筆皆能如意褚遂良須手和墨調精紙良筆方書)至有寳胡盧而彌珍
(漢上題襟集有段成式寄温飛卿胡盧筆管往復書二首)却琉璃而若重(王羲之筆法曰昔人)
(或琉璃象牙為筆管麗飾則有之然筆須輕便重則躓矣)婕妤折之而尚存(時鏡新書曰魏)
(武帝劉婕妤以七月七日折琉璃筆也)鄭灼削之而更用(梁書曰鄭灼家貧好學抄義疏)
(以日繼夜筆毫盡必削而用之)顔裴則炙以課薪(見冬賦顔裴致薪注)智永則瘞
而作塚(國朝傳記曰虞監草行本師於釋智永永樓上學書業成方下其所棄筆頭盈瓮後瘞之因為)
(退筆塚銘)亦聞採彼龍籦(嵇含筆銘曰採管龍籦拔毫和兔)截兹箘簵(戴凱之竹)
(譜曰竹之别類百六十二焉&KR1642;簵堪為矢大者為筆)痛頡為嘉(韋仲將筆法云以鐵梳梳兔毫及青)
(羊去其穢毛訖各别用梳掌痛正毫齊其鋒端各作扁極令均調平好用衣青羊毛羊毛去兔毫頭下二分許)
(然後合扁卷令極固痛頡訖以所正青羊毛截用衣筆心名為筆柱或曰墨池復用青毫外如作柱法使心齊)
(痛頡内管中寧心小不宜大)懸蒸有度(王羲之筆經曰筆成合蒸之令熟三斗米飯以繩穿管懸)
(之水器上一宿然後可用)清麗識傅玄之銘(傅玄筆銘曰曄曄彤管冉冉輕翰正色玄黑銘)
(心寫言光讃天人深勵未然君子戒之無攻異端)贍逸仰嵇含之賦(嵇含筆賦序云騁韓)
(盧逐狡兔季秋之月毫鋒甚偉遂刊懸崖之竹而為筆)行本明佩刀之職(隋書曰劉行本)
(累遷掌朝下大夫周代故事天子臨軒掌朝典筆硯持至御坐則大夫取進之及行本為掌朝進筆于帝承御)
(復欲取之行本抗聲謂承御曰筆不可得帝問之對曰臣聞設官分職各有司存臣既不得佩承御刀承御亦)
(焉得取臣筆帝曰然因令二司各行所職)公權陳正心之喻(唐書曰柳公權為司封員外穆)
(宗政僻嘗問公權筆何則盡善對曰用筆在心心正則筆正上改容知其筆諫也)訝蠅集於苻
堅(晉書曰苻堅與王猛苻融密議於露臺有大蒼蠅入自牖聞鳴聲甚大集筆而去於市中為黑衣小兒呼)
(曰官今大赦)卜蛇銜於管輅(魏志曰管輅往見安平守王基基令作卦輅曰牀上當有大蛇)
(銜筆大小共視須臾失之且曰蛇者書佐也)仲將留神於製作(韋仲將有筆墨方已見痛)
(頡為嘉注)雉恭見求而靳固(羲之筆法曰余嘗自為筆甚可用謝安石庾雉恭每就吾求之)
(靳而不與)傳毛穎於韓公(韓愈有毛穎傳)目毫錐於白傅(白樂天與元微之將)
(應制科各有纖鋒細管筆攜以就試相顧輒笑目為毫錐故贈元相詩曰策目穿如札毫鋒銳似錐)逸少
驚入木之七分(晉事曰北郊祭文命更寫之工人削之羲之筆已入七分)仲尼止獲
麟之一句(春秋序曰絶筆於獲麟之一句所感而起因所以為終也)斯濡翰之為用
誠詞家之急務也
硯
採陰山之潛璞(傅玄硯賦曰採隂山之潛璞問衆材池之攸宜設方圓以定形假金銕而為)
琢圓池於璧水(楊師道詠硯詩曰圓池類璧水輕翰染烟華將軍欲定遠見弃不應賖今有圓)
(如桮而中隆起水環之者名曰璧雍硯亦謂之分題硯)成墨海於一紐(文房四譜曰昔皇帝)
(得玉一紐治為墨海焉其上篆文曰帝鴻氏之硯)侔夏鼎之三趾(繁欽硯讃曰鈞三趾於夏)
(鼎象辰宿之相扶)選自斧柯(柳公權論硯云硯出斧柯山即觀棋之所也)置之綈几
(西京雜記曰天子玉几加綈錦以玉為硯以酒為書滴皆取其不冰)或採于吳都山下(文房)
(四譜曰吳都有硯山石)或取於永嘉谿裏(永嘉記曰硯溪一源多石硯)若夫蓮
葉馬蹄之狀(繁欽硯贊曰或規如馬蹄銳如蓮葉)圓天方地之形(繁欽硯贊曰或)
(薄或厚乃圓乃方方如地象圓似天光)木則貴其能軟(傅玄硯賦曰木則貴其能軟石則美)
(其潤堅加朱漆之膠固含中德之清玄)玉則取其不冰(見上綈几注)鴿曾聞於
銜水(文房四譜曰藍田玉順山悟真寺有高僧寫涅槃經羣鴿自空中銜水添硯曾聞彼山僧傳云亦見)
(白傅百韻詩)蟻或見於沈罾(纂異記曰有徐玄之者月夜讀書見武士數百騎升牀於花氊)
(上縱兵大獵又升案於硯中施罾網獲魚數百千頭有王者顧玄之怒其無禮囚之明日玄之掘地得蟻穴盡)
(焚之)滴蟾蜍之積潤(西京雜記曰昔人盜發晉靈公塚獲玉蟾蜍一枚大如拳腹容五合水潤)
(如新玉取為盛滴器也)點鴝鵒之寒星(柳公權嘗論硯云水中石其色青山半石其色紫山)
(絶頂者尤潤如猪肝色者嘉其貯水處有赤白黃色點者世謂之鴝鵒眼或脉理黃者謂之金線)爾其
郎官之樣(繁欽硯贊曰腰半微入謂之郎官樣)終葵之製(通典云虢州貢終葵石硯二十)
(枚)甄后則以為常用(魏志曰甄后少喜書常用諸兄筆硯其兄戱之曰汝欲作女博士耶)
(后曰古者賢女未嘗不覽前史以觀成敗)宇文則不能久事(隋書曰宇文慶少年時曰書足)
(以記姓名安能久事筆硯)劉弘嘗接於晉武(晉書曰劉弘嘗居洛陽與武帝同閈共硯席書)
(又世語云曹爽與魏明亦同也)彭祖曾同於宣帝(漢書曰張彭祖嘗與漢宣帝微時同硯席)
(即位以舊恩封陽都侯)盧攜怒以相投(唐書曰僖宗時盧攜鄭畋為相不相得議黃巢事忿)
(爭盧拂衣而起擲硯相投也)韓愈述其先瘞(韓愈瘞硯文曰隴西李元賓行于褒谷間誤毁)
(其硯匣歸埋於京師愈贊而識之曰土乎成質陶乎成器器復其質非生死類全斯用毀不忍棄埋而識之仁)
(之義)至於梁武不珍於翔鳳(梁書曰武帝性純儉吴令唐鏞進鑄成盤龍火爐翔鳳硯)
(盖詔禁錮終身)道支初得於浮樝(異苑曰新道支於水側見一浮樝取為硯製形象魚有道)
(家符懴皆置魚硯中忽失之夢人曰吾暫游湘水為二妃所留今復還可於水際見尋也道支旦至水側罾者)
(得一鯉魚買剖之得先時符懴方悟又失之有人過湘君廟見此魚硯在二妃側也)蜯貽庾翼(晉書)
(曰庾翼少為侍中袁彖所重贈以鹿角書格蜯硯象牙筆管)鐵遺洪涯(洪涯先生傳曰先生欲歸)
(河内舍人劉守璋與道士吴恪儒生張隱來謁贈先生揚雄鐵硯并四皓鹿角枕)翫微茫之金
線(已見鴝鵅寒星注)重點滴之青花(唐李賀有青花紫石硯歌云端州匠巧如神露天磨)
(劒割紫雲紗幔晝暖墨花香輕漚縹沫松麝薰)亦聞稠桑美石(唐李文資暇云稠桑硯始於元)
(和初因叔祖宰虢之耒陽諸阮温靖之隙必訪山水一日於澗側得一石時攜鐫具以往因刻其遊山之姓氏)
(年月覺其石美可琢為硯但大不可致又得小如拳甚多致於縣中有胥能琢之而賣大獲利稠桑石硯始於)
(此)興平青色(劉澄之江州記曰興平縣蔡子池南有石穴深二百丈許石色青堪為書硯)筆
運翰染(王粲硯銘曰墨運翰染榮辱是懲)浮津輝墨(墨藪曰凡書硯取新石潤澁相兼又)
(浮津輝墨者)學時方俟於凍開(四民月令曰正月硯凍開命童幼入小學十一月硯冰冷)
(命童幼讀學孝經論語)洗處嘗聞於水黑(文房四譜曰越州戒珠寺即羲之宅也有洗硯)
(池至今水常黑色)張華以麟筆同賜(拾遺記曰張華博物志成晉武賜以麟角筆管遼西)
(所獻也青鐵硯用于闐所貢鐵為之也側理紙萬番南越所貢也側理一名陟釐又曰陟理海苔也)王慈
以素琴竝得(齊書曰王慈年八歲外祖宋江夏王義恭出寳物恣其所取慈但取素琴石硯而已)
(義恭善之)取端谿者價重千金(柳公權論硯云端溪石為硯至妙益墨青紫色者可值千)
(金)出青州者名標第一(柳公權論硯云青州石末為之第一絳州者次之)或為
祖先而增感(陳留志曰范喬年二歲時其祖臨終撫其首曰所恨不得見汝成人以所用硯與之)
(至五歲祖母告喬喬執硯而泣)或因雷霆而遽失(柳公權論硯云斧柯山出石硯昔人採之)
(必以中牢祭之不爾雷霆勃興失石所在)至其汾水精奇(文房四譜云絳縣人善製澄泥硯縫)
(絹袋於汾水中踰年而後取則泥已實囊矣陶為硯水不涸焉)墐泥妙絶(作澄泥硯法以夾布囊成)
(墐泥水中擺之得細者澄去清水令微乾入黃丹團搜如麫入模中壓令至堅以竹刀刻作硯狀微蔭乾利刀)
(削成曝乾厚以稻糠并黃牛糞和燒之一復時然後入墨蠟貯米醋蒸之五七度含津益黑不亞於石者)歙
山既重於龍尾(文房四譜云歙州龍尾亞於端谿)西域但施於竹節(文房)
(四譜云西域無紙筆但有墨以瓦合或竹節即其硯也)秘雀臺之滑膩(文房四譜云魏銅雀)
(臺遺趾人多發其古瓦琢硯甚工貯水數日不燥世傳云昔人製此臺其瓦俾陶人澄泥以絺綌濾過加胡桃)
(油埏埴之故與他瓦異)寳栗岡之潤潔(李白酬殷十一贈栗岡硯詩云殷侯三玄士贈我栗)
(岡硯洒染中山毫光輝吴門練天寒水不凍日用心不倦攜此臨墨池還如對君面)斯所以作城
池於筆陣(羲之筆陣圖曰以水硯為城池)非徒比石墨於讒說也(太公金匱)
(硯之書曰石墨相著而黑邪心䜛言無待而汚白)
紙
方絮之體(通俗文曰方絮曰紙)平滑如砥(釋名曰紙砥也平滑如砥也)在古則
無簡牘而已(春秋序曰大事書之於策小事簡牘而已)若乃晉武側理(見硯賦張)
(華麟筆注)漢武赫嗁(漢書曰趙婕妤妬後宫偉能生子詔封綠小篋有裹藥二枚赫嗁書曰告偉能)
(努力飲藥注赫嗁薄小紙也赫音䦧嗁音啼)松花鳳尾(資暇云松花牋其來舊矣世以為薛濤牋)
(悞也陸龜蒙叢書云鳳尾諾自晉迄於梁陳以來藩邸之書也鳳尾即所諾之文也諾如今制可也鳳尾牋當)
(番薄縷輕制作精妙也)玉屑香皮(劉恂嶺表異錄曰廣州多柞香堪作紙名為香皮又蜀中有玉)
(屑屑骨之號)意其裂之以告敗(神仙傳曰蜀先主欲伐吴問李意其意其求紙盡作兵士)
(數十裂壊之更畫一大人又壊之先主出兵果敗矣)朱詹吞之而療饑(顔氏家訓曰義陽朱)
(詹好學家貧日不爨時吞紙以實其腹寒則抱犬而卧後以學顯)至於平淮桃花(桓玄偽事)
(曰玄詔令平淮作桃花牋有縹綠青赤等色)東陽魚卵(墨藪云紙取東陽魚卯虚柔滑淨)段
氏雲藍(段成式與温庭筠雲藍紙絶句序云予在九江出意造雲藍紙既乏左伯之法全無張永之功)
(輒分送五十枚詞曰三十六鱗充使時數番猶得裹相思待將袍襖重抄了寫盡襄陽播掿詩文房四譜云今)
(飛卿集中有掘柘詞恐播掿字誤)王公蠶繭(世說曰王羲之書蘭亭序用蠶繭紙鼠鬚筆遒媚勁)
(健絶代更無)金花薛骨剡藤麻面(杜陽編曰德宗廟有朱鳥來常噉玉屑聲甚清暢及)
(為鷙鳥所搏宫人皆以金花紙寫心經薦其冥福又國史補云紙之妙者則越之剡藤苔牋蜀之麻面薛骨金)
(花魚子十色牋也)分輕重於黃白(御史故事曰按彈奏白簡為重黃紙為輕今一例白紙無)
(差降矣)隨屈伸於舒卷(傅咸紙賦曰攬之則舒舍之則卷)至於干寳之賜
二百(干寳表曰臣前聊欲撰記古今怪異非常之事博訪知者片紙殘行事事各異又乏紙筆或書故紙)
(詔賜紙二百枚)陶侃之獻三千(見墨賦陶侃獻之晉帝注)青童琅玕之美(酉陽)
(雜俎云東都龍門有一家相傳廣成子所居也天寳中雅禪師居於此庭多古桐桐華時有異蜂聲如人吟禪)
(師諦視之具體人也乃捲竹羃巾網而獲焉置於紗籠中意嗜桐華採置其傍忽有數蜂翔集隔籠相慰勉一)
(曰予與青童君弈勝獲琅玕紙十幅君出當為我寫星子詞語皆非人世事僧乃舉籠放之)范寗藤
角之姸(范寗教曰上紙不可作文書皆令用藤角紙)五色方見於鳳銜(鄴中記曰)
(石虎詔以五色紙著鳳雛口中)純白或遭於蟲蠧(唐書曰高宗上元詔曰詔勅施行既為永)
(式比用白紙多有蟲蠧宜令今後皆用黃紙)貢以和熹(東觀漢記曰和熹鄧后臨朝萬國貢獻悉)
(令禁絶歲時但貢紙墨而已)求之秘府(虞預表曰秘府有布紙三萬餘枚不任寫御書乞四百枚)
(付著作吏寫起居注)嘉百幅於杜暹(唐書曰杜暹為婺州參軍秩滿將歸吏以紙萬張贈暹唯)
(受百幅人嘆之曰昔清吏受一大錢何異也)美一函於魏武(魏武令曰今諸掾屬治中别駕)
(常於月朝各進得失給紙函各一)爾其翫兹靡滑(劉孝威謝官紙啓曰雖復鄴殿鳳銜漢朝)
(魚網平淮桃花中宫榖樹固以慙兹靡滑謝此鮮華)閱此廉方(傅咸紙賦曰既作契以代繩又造紙)
(而當策廉方有體柔性全真含章藴藻實好斯文)薛濤則矜誇蜀樣(資暇錄曰元和之初)
(薛濤好製小詩惜其幅大不欲長賸乃狹小之蜀中才子既以為便後減諸牋亦如是特名曰薛濤牋)僧
虔則衒耀銀光(丹陽記曰江寧縣有紙官署齊高帝造紙所也嘗造凝光紙賜王僧虔一云銀)
(光)出晉朝者為山濤之賜(山簡表曰臣父濤奉先帝手澤青紙詔)墜郴州
者為温裕之祥(因話錄曰大中中孔温裕因直諫貶郴州有鵲喜於廷兒孫拜之飛去墜下方)
(寸紙上有補闕字未幾徵還果有此拜)美東宫之縹紅(東宫舊事曰皇太子初拜給赤紙縹)
(紅麻紙各百張)重六合之雲陽(國史補曰雲陽有六合牋又有蒲州白薄重抄臨川滑薄)至
有樹葉尤珍(林邑記曰九真俗書樹葉為紙又鄭虔為廣文博士學書病無紙知慈恩寺有柿葉)
(數屋遂借僧居止取紅葉學書歲久殆徧也)桑根更潔(文房四譜曰雷孔璋曾孫穆之猶有張華)
(與祖書乃桑根紙也)蔡侯始訝於鮮華(東觀漢記曰黃門蔡倫典作尚方作紙所謂蔡侯紙)
(也輿服志曰蔡侯紙用故麻名麻紙木皮名榖紙故魚網名網紙)子良復稱其妙絶(蕭子)
(艮答王僧虔書曰子邑之紙妍妙輝光仲將之墨一點如漆)因相如而逾貴(漢書曰司馬相)
(如作子虛賦楊得意誦之帝善其詞都下傳寫為之紙貴)遇羲之而不節(語林曰王右軍為會)
(稽謝公乞牋庫中有九萬張悉與之桓宣武云逸少不節)羊續被補而道隆(謝承後漢書曰)
(羊續為南陽以清率下唯卧一幅布綯敗糊紙補之)葛洪賣薪而志切(抱朴子曰洪家貧伐)
(薪賣之以給紙墨常乏紙所寫皆翻覆有字人少能讀)斯可以資曰用於詞園垂
無窮之芳烈者也
墨
眞誥曰墨者陰之象(眞誥曰今書通用墨何盖文章屬陰墨陰象也)釋名曰墨
者晦之義(釋名曰墨者晦也言似物晦黑也)陸雲得之於魏臺(陸士龍與兄書)
(云一日上三臺曹公藏石墨數十萬斤今送二螺)陶侃獻之於晉帝(文房四譜曰陶侃獻)
(晉帝牋紙三千枚墨二十九皆極精妙)或名重張金(石崇奴劵曰張金好墨過市數螺也)或
妙稱祖氏(四譜曰祖氏本陽定人唐之墨官也世以易水墨為上祖氏之名聞天下也)王郎
既受於嘉惠(陳留耆舊傳曰王郎剛猛能解盤牙破節目考騐楚王瑛謀反連及千餘人事竟引)
(入詰問無謬一見賜御筆墨再見賜佩帶三見除司徒西曹掾)張永亦傳其巧思(宋書曰張)
(永善隸書又有巧思紙及墨皆自營造上每得永表啓輒執玩咨嗟自歎供御者不及)汚扇上而
因成駮牛(晉書曰王獻之與桓温書扇誤為墨汚因就成一駮牸甚工又曹興畫屛風誤汚因為蠅)
(文帝以手彈之)出池中而更驚童子(四譜曰義熙中三藏佛䭾陁住建業謝司空寺造護)
(淨堂譯華嚴經堂下忽化出一池常有青衣童子自池中出與僧洒掃硯墨也)王遠書之而入
木(神仙傳曰漢桓帝徵仙人王遠遠乃題宫門四百餘字帝惡而削之外字去内字復見墨皆入木裏)班
孟噴之而成字(神仙傳曰班孟能嚼墨一噴皆成字盡紙有義意)復有二螺九
子(二螺見上陸雲得之於魏臺注四譜曰古有九子之墨祝婚者多子善禱之義祝曰九子之墨成於松烟)
(本性長生子孫無邊又段成式送温飛卿墨書曰名殊九子狀異二螺)上黨隃糜(四譜曰上黨松)
(心為墨尤佳漢書曰尚書令僕丞郎月賜隃糜大墨一枚小墨一枚段成式送温飛卿墨書曰隃糜松節絶已)
(多時)其堅如玉其紋若犀(四譜曰黝歙之地有李超者本易水人唐末流離遂居歙造墨)
(尤妙其堅如玉其紋如犀)别有吐於魚腹(陶隱居本草注曰烏賊魚腹中有墨今作好墨用之)
磨之楯鼻(四譜曰潁川荀濟與梁武有舊而帝素輕之及梁受禪乃入北嘗云曾於楯鼻磨墨作文)
(檄梁)和冀公二兩之烟(冀公墨法松烟二兩丁香麝香乾漆各少許以膠水&KR0679;作挺火烟上)
(薰之一月可使入紫草末色紫入青皮末色青)矜仲將一點之漆(蕭子良書曰仲將之墨一)
(點如漆)揚雄受賜而石室觀書(西京雜記曰詔令尚書賜揚雄筆墨觀書石室)王
肅通靈而東齋注易(輿地志曰漢時王朗為會稽太守子肅隨之郡住東齋中夜有女子)
(從地出稱趙王女與肅語曉别贈一丸墨肅方欲注周易因此便覺才思開悟)故有領袖如皂
而唇齒皆黑(趙壹非草書曰十日一筆月數丸墨領袖如皂唇齒皆黑)至於藏廬岳
之十年(墨藪曰廬山松烟代郡之鹿角膠十年已上強如石者妙也)給東宫之四丸
(東宫故事曰皇太子初拜給香墨四丸)王勃之盈衣袖(唐書曰王勃幼常夢人遺之墨丸盈)
(袖後文章大進)新室之汚陵垣(漢書曰光武起王莽令以墨汚渭陵延陵周垣)亦有斮
髓明志(宋雲行記曰西天磨伏王斮髓為墨寫大乘經)刳心表虔(拾遺記曰昔老君居景室)
(山與老叟五人共談天地之數撰經書垂十萬言有溪提國二神人出金壺中有墨汁狀若淳漆以寫之及金)
(壺汁盡二人乃刳心瀝血以代墨焉五老即五天之釋也景室大室小室也)賣薪著業(見紙賦葛)
(洪賣薪注)飲水懲愆(北齊朝會儀曰諸郡守勞訖遣陳土宜字有謬誤及書跡濫劣者必令飲墨冰)
(一升)玄光有文嵩之傳(文嵩有松滋侯易玄光傳略云光字處晦燕人也其先號青松子玄)
(光與南越石虛中為研究雲水之交與宣城毛元銳為文章濡染之友天子重儒封玄光為松滋侯以文章顯)
(用)青松吟曹植之篇(曹植樂府詩曰墨出青松烟筆出狡兔翰)斯筆陣之鍪
甲(羲之筆陣圖曰墨者鍪甲也)實文苑之攸先也
事類賦卷十五
