事類賦卷二十四
宋吳淑撰
草部
草
春草生兮萋萋王孫游兮不歸(劉安招隱士之辭也)吐芳揚烈
(司馬相如上林賦曰揉以靡蕪雜以留夷應風披靡吐芳揚烈)緣臯被厓(張平子西京賦曰草)
(則葴莎菅㕟薇蕨荔□苯䔿蓬茸緣臯被岡)暮春江南之思(丘希範與陳伯之書曰暮)
(春三月江南草長雜花生樹羣鸎亂飛)涼秋塞外之悲(李陵與蘇武書曰涼秋九月塞)
(外草衰夜不能寐側耳遠聽胡笳互動牧馬悲鳴)通神明者藴藻(左傳曰澗谿沼沚之)
(毛蘋蘩藴藻之菜可以薦於鬼神可以羞於王公)彰瑞應者苬芝(爾雅曰苬芝注芝一)
(歲三華瑞草)指東門以漚菅(詩曰東門之池可以漚菅)陟南山兮採薇(詩曰)
(陟彼南山言採其薇)爾其卭有旨苕(詩曰防有鵲巢卭有旨苕)隰有萇楚(詩曰)
(隰有萇楚阿難其枝)采藍未及於一襜(詩曰終朝采藍不盈一襜)樹蕙俄滋
於百畆(離騷曰既滋蘭之九畹兮又樹蕙之百畝)苜蓿懷風而披靡(西京雜記)
(曰樂遊苑中自生玫瑰樹樹下多苜蓿一名懷風或謂光風風在其間蕭蕭然日照有光彩故曰苜蓿懷)
(風茂林人謂為連枝草)蘘荷依陰而繁茂(潘岳閒居賦曰蘘荷依陰時藿向陽)葛
覃既施於中谷(詩曰葛之覃兮施於中谷維葉萋萋)蘭生亦羅乎堂下
(屈平九歌曰秋蘭兮蘪蕪羅生兮堂下)彼茁者蓬一發五豵(出詩)不其書
帶(三齊略記曰不其城東有鄭玄教授山山下生草如薤葉長尺餘堅靭異常土人名作康成書帶)
晉陽屏風(博物志曰太原晉陽以北生屏風草)道勝而何慙藜杖(見杖賦藜)
(則原憲之貧注)德茂而方見蒿宫(大戴禮曰周德洽和蒿茂大以為宫柱名為蒿宫此)
(天子露寢也)芟之既逢於薙氏(見冬賦循薙氏之去草注)嘗之亦自於
神農(淮南子曰神農嘗百草一日七十毒)則有海上餘糧(博物志曰海上有草焉名)
(蒒其實食之如大麥七月稔熟名曰自然谷或曰禹餘粮蒒音師)井邊扶老(汝南先賢傳曰)
(蔡順字君仲至孝所居井桔橰歲久欲易之為在母年上不敢一旦忽生扶老藤繞之有鳩巢其上)訝
道茀之難行(國語曰定王使單襄公聘於宋遂假道於陳以聘於楚火朝覿矣道茀不可行)
(也單子歸告王曰今陳國火朝覿矣而道路若塞是廢先王之教也其能久乎九年楚子入陳注草穢塞路為)
(茀)歎牆茨之不埽(詩曰牆有茨衛人刺其上也牆有茨不可埽也)萱徒樹背(詩曰)
(焉得蘐草言樹之背養生論曰合歡蠲忿蘐草忘憂)荃寧察情(離騷曰荃不察余之中情兮反信讒)
(而齊怒注荃以喻君)結幽蘭兮延佇(出離騷)飡秋菊之落英(出離騷)聞
殺人於鈎吻傳益壽於黃精(博物志曰天老謂黃帝曰太陽之草名黃精餌之可)
(以長生大隂之草名鈎吻入口立死人信鈎吻之殺人不信黃精之益壽不亦惑乎)濟陰或訝其
兵狀(風俗通曰靈帝光和七年陳留濟陰諸郡路邊草生作人狀操持矛弩牛馬萬狀備具後關東誅董)
(卓陳留濟陰棄好即戎吏民殱殘草妖之興豈不或信)八公駭於人形(晉書曰苻堅至壽春)
(與苻融登城而望王師見部陳齊整將士精銳又北望八公山上草木皆類人形顧謂融曰此亦勍敵也何謂)
(少乎憮然有懼色)畏秋霜之曉墜(苻子曰鄰人謂展禽曰魯聘夫子夫子三黜無憂色何禽)
(曰春風鼓百草敷蔚吾不知其茂秋霜降百草零落吾不知其枯枯茂非四時之悲欣榮辱豈與吾心之憂喜)
懼鶗鴂之先鳴(離騷曰恐鶗鴂之先鳴兮使百草兮不芳注鶗鴂常以春秋分鳴)至於
生君子之邦(括地圖曰君子民帶劒挾兩文虎衣野絲土方千里多薰華之草如讓故為君子國)
(薰華朝生夕死)諭小人之德(見論語)茂彼崦山(江淹擬郭璞游仙詩曰崦山多靈草)
(海濱饒奇石)饒兹蘭澤(古詩曰蘭澤多芳草)或當風不偃(水經曰魏興錫義山多生)
(微蘅草有風不偃無風獨搖)或不扶自直(風俗通曰蓬生麻中不扶自直)原上動離
離之思(古詩曰離離原上草鬱鬱園中柳)河畔悦青青之色(古樂府詩曰青青河)
(畔草)晝爾于茅宵爾索綯(出詩注綯絞也絞茅為索)或文如虉綬(爾雅曰虉)
(綬注小草有雜色似綬)或色似青袍(古詩曰穆穆清風至吹我羅裳裾青袍似春草長條從風)
(舒)或紉蘭以為佩(出楚辭)或服艾而盈腰(楚辭曰扈服艾以盈腰兮謂幽)
(蘭其不可佩)至如臧文之妾織蒲(傳曰仲尼云臧文仲其不仁者三下展禽廢六關妾)
(織蒲三不仁也)伯有之門生莠(傳曰鄭公孫揮過伯有氏其門上生莠子羽曰其莠猶在乎注)
(以喻伯有伯有侈知其不能久在)聞景天之戒火(本草曰景天一名戒火一名水母花主明)
(目輕身)識包茅之縮酒(左傳曰齊侯伐楚謂楚曰爾貢包茅不入王祭不供無以縮酒寡人)
(是徵)若夫布帛之異綸組之殊(爾雅曰綸似綸組似組東海有之注綸今有秩嗇夫)
(所帶糾青絲綸組綬也海中草生彩理有象之者因以云又曰帛似帛布似布華山有之注草葉有似布帛者)
(因以名云生華山中)扈江離與辟芷(出離騷)畦留夷與揭車(出離騷注留夷)
(揭車皆香草)池塘得惠連之夢(謝靈運登池上樓詩曰池塘生春草園柳變鳴禽因夢惠)
(連而得是句也)蓬蒿侵仲蔚之居(三輔决錄曰張仲蔚平陵人隱身不仕所居蓬蒿没人)
駱越之菌雲夢之䔇(吳越春秋曰菜之美者有駱越之菌雲夢之䔇音豈)葰薑既
已香口(說文曰葰薑屬可以香口)芣苢亦聞宜子(詩曰采采芣苢薄言采之注芣苢車)
(前宜懷姙焉)據蒺藜而難以求安(易曰困於石據於蒺藜入於其宮不見其妻凶)采
葑菲而不遺下體(詩曰采葑采菲無以下體注二萊者蔓菁與葍之類也皆上下可食然而)
(其根有美時有惡時)蓂莢屈軼之祥(蓂莢見月賦驗階蓂而靡失注博物志曰佞人入朝屈軼)
(草指之黃帝時生也)闊達華苹之瑞(白虎通曰王者繼嗣平則賓逓闊達生於戶瑞應圖曰王)
(者厥機有序男女有别則賓連闊達生於房一名連達象后妃有節也又曰華苹者其枝平王者政令均則生)
(援神契曰王者德至於地則華苹盛也宋書符瑞志曰文帝元嘉中雙蓮同幹瑞應圖曰雙蓮為苹)釀酒
瑤琨之域(洞冥記曰甜谿水如蜜東方朔游此水還將數斛以獻帝帝以投陰井井遂嘗甜而寒洗)
(肉肌理柔滑瑤琨去玉門九萬里有碧草如麥剉以釀酒一合則三旬不醒飲甜水則醒也)飼馬吉
雲之地(洞冥記曰東方朔曰臣有吉雲草十頃自吉雲之澤移種於九景山東二千歲一花必東取璋)
(琅山表澗水以灑之臣請往刈之旦去暮負而返其葉似麥而金色剉以飼馬即馬肥光澤)葵有衛
足之稱藿有向陽之意(並見日賦葵藿傾依注)斯品類之繁多故
云百卉(說文曰卉草之總名也)
竹
東南之美者有會稽之竹箭焉(出爾雅)二妃泣之於蒼梧
(博物志曰舜死蒼梧二女啼於洞庭以涕揮竹竹盡斑)千戶封之於渭川(史記曰渭川千)
(畝竹與千戶侯等)伶倫采之於嶰谷(呂氏春秋曰黃帝命伶倫作律自大夏之西至沅渝)
(之陰取竹谿谷竅厚均者斷兩節間其長三寸九分而吹之注大夏沅渝並山溪或作嶰)蔡邕識之
於高遷(見笛賦蔡邕識高遷注)長房得之而代形(見杖賦長房得之而靈變注)
离婁服之而成仙(神仙傳曰离婁公服竹汁餌桂得仙)則有出其谷(山海經曰)
(長石之山西有其谷其中多竹衛丘山南帝俊竹林在焉大可為舟注俊即舜字)植山陽(述征記曰)
(山陽縣東北嵇康園宅今悉為墟而父老猶謂嵇公竹林)書稱箘簬(書曰荆州厥貢惟箘簬楛注箘)
(簬美竹)易美蒼筤(易曰震為蒼筤竹)或殺之而作簡(風俗通曰殺青作簡書之)
(新竹有汗後皆蠧故作簡者於火上炙乾之)或插之而引羊(見車賦晉武馭之者羊注)可
以鑽火(淮南子曰稿竹有火弗鑽不然)不能得水(淮南子曰瓦以火成不可以得火竹以水)
(生不可以得水)白虎有漢室之祥(詩義云南中生子母竹今慈竹是也漢章帝三年子母竹)
(生白虎殿前時謂之孝竹羣臣作孝竹頌)由梧有吳都之美(左思吳都賦曰由梧有篁)或
束之而作刑(唐書曰南詔理無刑名桎梏之具有罪者以竹五本束之伏犯者撻其背)或伐
之而為矢(後漢書曰寇恂為河内太守移書屬縣講兵肄射伐淇園之竹以為矢)穆天子
樂池之上(穆天子傳曰天子西征至於玄池天子休於玄池之上乃奏廣樂三日而終是曰樂池乃)
(樹之竹是曰竹林)梁孝王兔園之裏(漢書曰梁孝王兔園多植竹即所謂修竹園)并
州乘馬(見馬賦郭伋至郡而騎竹注)葛陂化龍(見杖賦投葛陂而遽化注)或象道
而儀天(江逌竹賦曰含虛中以象道體圓質以儀天)或防露而來風(楚辭七諫曰便)
(娟之竹寄生江潭上葳蕤而防露下泠泠而來風)及夫伐淇園(漢書曰武帝時河決上使發卒)
(數萬人塞瓠子河下淇園之竹以為楗)焚申池(左傳曰晉伐齊焚申池之竹木)迎刃則晉
臣喻勝(晉書曰王濬討吳州郡多望風歸命杜預曰兵威以振譬如破竹數節之後皆迎刃而解無復)
(著手處也)釣竿則衛女思歸(竹竿衛女思歸也籊籊竹竿以釣於淇)趙襄剖之
而有朱書(史記曰智伯率韓魏攻趙襄子襄子奔晉陽原過後至見三人自帶以上可見自帶以下)
(不可見與原過竹三節莫通曰以是遺趙無䘏襄子自剖竹有朱書)女子破之而得嬰兒
(華陽國志曰有竹王者興於遯水有一女浣於水濱有三大竹流入女足間推之不去聞有兒聲持歸破竹得)
(男長養有武才遂雄夷狄氏竹為姓所破竹於野成林今王祠竹林是也)衙空䈏實(竹譜曰䈏與由)
(衙厥體俱洪圍或累尺䈏實衙空南越之居梁柱是供注二竹皆大䈏孔小幾於實中由衙中空差大)孤
管孫枝(周禮曰孤竹之管雲和之琴瑟雲門之舞冬日至於地上之圜丘奏之絲竹之管空桑之琴瑟)
(咸池之舞夏日至於澤中之方丘奏之陰竹之管龍門之琴瑟九德之歌九㲈之舞於宗廟之中奏之注孤竹)
(特生者孫竹根未生者陰竹生山北者)繁兹鄠杜(地理志曰秦地有鄠杜竹林南山檀柘號陸海)
(也)積彼檀谿(梁書曰武帝臨雍州多伐林竹沈於檀溪積茅蓋之若山阜皆未之用及起兵悉取)
(檀溪林竹裝為船艦葺之以茅並立辦)覆緹幕而候律(梅子曰弘農宜陽縣金門山竹為律)
(管河内葭莩以為灰可以候氣取灰實管端置之深室覆以緹幕勿令見風日節至則灰飛管通)加括
羽而達犀(見箭賦或以勉由也之學註)復有蓬山浮筠之幹(拾遺記曰蓬山)
(有浮筠之簳葉青莖紫子如大珠有青鸞集其上下有砂礰細如粉暴風至竹條翻起拂細砂如雲霰仙者來)
(觀戲焉風吹竹折聲如鐘磬之音)羅浮鍾龍之種(南越志曰羅浮山生竹皆七八圍節長一)
(二尺謂之鍾龍)伯珍書葉以勤學(晉書曰徐伯珍少孤貧學書無紙常以竹葉箭箬甘蔗及)
(地上學書)天生削端而示勇(宋書曰卜天生少為隊將十人同火屋後有一坑廣二丈餘十)
(人共跳之皆度惟天生墜天生乃取實中苦竹削其端使利交横布坑内更呼等類共跳並懼不敢天生乃復)
(跳之往反十餘曾無留礙)至於傳名囂水(山海經曰嶓冡之山囂水上多桃枝竹)擅美
岑華(拾遺記曰岑華山在西海之西有蔓竹為簫管吹之若羣鳳之鳴)博望見之於大
夏(漢書曰張騫至大夏見蜀布卭竹杖問之云賈人市之身毒國因說武帝事西南夷以通西域)張廌
植之於永嘉(永嘉郡記曰樂成張廌者隱居頤志家有苦竹數十頃在竹中為屋常居其中王右)
(軍聞而造之廌逃避竹中不與相見郡號為高士)又若六歲成町(山海經曰竹生花其年便)
(枯竹六十年一易根易必經結實而枯死實落土復生六年還成町)三年為竿(古詩曰種竹深井中)
(三年乃為竿)魏武用之以作甲(世說曰魏武有數十斛竹片咸長數寸衆並謂不堪用正)
(合燒除太祖意甚惜思所以用之謂可為竹甲而未顯其言馳使以問楊主簿德祖德祖意正同)漢祖
以之而為冠(漢書曰高祖為亭長乃以竹皮為冠)復有袁公刺之於處女
(見劒賦越女擊猿之妙注)子猷號之為此君(晉書曰王徽之常居空宅中便令種竹聞其聲)
(嘯詠指竹曰不可一日無此君)或集鳳而成實(莊子曰鵷鶵非練實不食注練實竹實也取其)
(潔白)或比禮而有筠(禮記曰禮之於人也如竹箭之有筠也)雲華之孝既照
夜而忽茂(晉書曰南海王子罕字雲華武帝第十一子也頗有學問母常寢疾子罕晝夜祈禱於時)
(以竹為燈纂照夜此纂宿昔枝葉大荗母病亦愈或以為孝感所致)孟宗之泣亦方冬而
復新(楚國先賢傳曰孟宗字恭武至孝母好食竹笋宗入林中哀號方冬笋為之出因以供養時人以為)
(孝感所致)
木部
木
維彼嘉木東方之行(說文曰木冒也冒地而生東方之行)抱曲直以為性
(書曰木曰曲直曲直作酸)被荏苒之嘉名(詩曰荏苒柔木君子樹之注荏苒寬柔貌木椅桐梓)
(漆)必待工度(左傳曰山有木工則度之)還聞火生(陰符經曰火生於木禍發必尅)安
能擇鳥(左傳曰鳥則能擇木木豈能擇鳥)秪可從繩(書曰木從繩則正后從諫則聖)雖
巵茜致千乘之富(漢書曰巵茜千石亦比千乘之家)而廊廟非一枝可
成(慎子曰廊廟之材蓋非一木之枝)樹之榛栗椅桐梓漆(出詩)或以取陰
陽之用(周禮曰仲冬斬陰木仲夏斬陽木)或以象后妃之德(詩曰樛木后妃逮下)
(也南有樛木葛藟纍之注木下曲曰樛)玉膏灌丹木之根(山海經曰□山上多丹木圓葉)
(而赤莖黃花實如飴食之不饑玉膏灌丹木丹木五歲五色乃清五味乃馨)金刀剖如何之
實(神異經曰南荒中如何之樹三百歲作華九百歲作實有核形如棗子長五尺金刀剖之則飴非則辛食)
(之得地仙)有桂棟蘭橑之芳芬(楚辭曰桂棟兮蘭橑辛夷楣兮葯房注葯白蘂音握)有
藻梲文榱之麗飾(論語曰山節藻梲曹植七啟曰彤軒紫桂文榱葉梁)爾其美兹
交讓(潯陽記曰黃金山有&KR1712;樹一年東邊榮西邊枯後年西邊榮東邊枯年年如此張華云交讓樹也)
去之不祥(淮南子曰佐祭者得嘗救鬭者得傷蔭不祥之木為雷電所撲)既結根兮聳
本亦揚榮兮吐芳(張平子南都賦曰結根聳本垂條嬋媛又曰晻曖蓊蔚揚榮吐芳)至
於嘉彼惟喬(書曰兗州厥木惟條揚州厥木惟喬)愛兹可結(淮南子曰冬木可折夏木)
(可結木方茂盛終日採而不知秋風下霜一夕而殫)或連理并枝(唐書曰貞觀中山南獻木連理)
(交錯玲瓏有同羅木一丈之幹并枝者二十餘所)或盤根錯節(後魏書曰甄琛上表云凡使人)
(攻堅木者必為之擇良斧今河南郡是陛下天山之堅木盤根錯節雜植其中六部尉理即攻堅之利器非貞)
(精剛銳無以治之)蓋積小以成高大(易升卦曰地中生木升大君子以順德積小以高)而
合抱始於毫末(老子曰合抱之樹生於毫末)識彼千歲(宜都山川記曰□山有異)
(木人無見其朽者其名千歲葉似棗色似桑冬夏青貞強少節目)觀兹萬年(晉宮閣名曰華林園)
(有萬年樹十四株謝眺詩曰風動萬年枝)綴銀實於平仲結瓠子於君遷(左思)
(吳都賦曰平仲君遷注云平仲實如銀君遷子如瓠魏王花木志曰君遷細似甘焦子如馬乳)美甘棠
之聽訟(詩曰甘棠美召伯也蔽芾甘棠勿剪勿伐召伯所茇)嘉溫室之無言(漢書曰孔)
(光沐日歸休兄弟妻子燕語終不及朝省政事或問光温室省中樹皆何木也光默不應更荅他語)若夫
擢椅梧而待鳳(顏延年秋胡詩曰椅梧傾高鳳寒谷待鳴律)折若華而拂日
(楚辭曰羲和之未陽若華何光注言日未陽出之時若木能有赤明之光華又曰折木以拂日)搴弱水
之九衢(山海經曰有木若牛引之皮若纓名曰建木在弱水上青葉紫莖玄華赤實百仞無枝上有九)
(欘下有九衢欘陟玉反)翫□山之五色(見上玉膏㴶丹木之根注)至其合歡蠲
忿(嵇康養生論曰萱草忘憂合歡蠲忿)無患袪邪(古今注曰程雅問櫨木名曰無患何也荅曰昔)
(有神巫曰寳眊能以符劾百鬼得鬼則以此木為棒棒殺之世人競取此為器以厭却邪魅故號曰無患)别
樅檜之異(爾雅曰樅松葉柏身檜柏葉松身)辨楸檟之差(爾雅曰大而皵楸小而皵)
(檟)棹木蘭之舟(任眆述異記曰木蘭川在潯陽江中多木蘭樹又七里洲中有魯班刻木蘭為)
(舟至今在洲中詩家云木蘭舟出於此)馭辛夷之車(楚辭曰乘赤豹兮從文貍辛夷車兮結桂)
(旗)九棘著孤公之位(周禮曰朝士掌建邦外朝之法左九棘孤卿大夫位焉右九棘公侯)
(伯子男位焉)三荆滋田氏之家(孝子傳曰古有兄弟忽欲分異出門見三荆同株接葉連)
(陰歎曰木猶欣然聚生况我而殊哉遂還為雍和一曰田真兄弟)蝎盛見枯朽之漸(苻子)
(曰木生蝎蝎盛而木枯石生金金曜而石流)末大有摧折之嗟(淮南子曰草木洪者為本)
(而殺者為末禽獸大者為首而小者為尾末大於本則折尾大於要則不掉故食其口而百節肥灌其本而枝)
(葉美)亦有桄榔之麫(蜀志曰興古南漢縣有桄榔樹有麫大者至百斛)文欀之米
(吳錄地理志曰交趾有欀木其皮中有如白米屑者乾之水淋之似麫可作餅)柘可為弓(周禮冬官)
(曰弓人辨六材柘為上)榖宜作紙(詩義疏曰幽州謂之谷桑或曰楮桑荆揚交廣謂之榖今江南)
(續其皮以為布又搗以為紙長數丈㓗白光澤)明光之植長生(洛陽記曰明光殿前有長生樹)
(二株)華林之羅君子(晉宫閣名曰華林園君子樹三株)復聞枯桑之禍延
於老龜(異苑曰孫權時永康有人入山遇一大龜即束之歸龜便言曰游不得得良時為君所得人甚)
(怪之載出欲上吳主夜泊越里䌫舟於大桑樹宵中樹呼龜曰勞乎元緒奚事爾耶龜曰我被拘縶方見烹臛)
(雖盡南山之樵不能潰我樹曰諸葛元遜博識必致相苦令求如我之徒計從安出龜曰子明無多言禍將及)
(爾樹寂而止既至權命煑之焚柴萬車語猶如故諸葛恪曰燃以老桑乃熟獻人因說龜樹共言權發使令伐)
(取煑龜止爛)文梓之怪懼乎縈絲(見牛賦畏彼髦頭注)迷榖四照之異
(山海經曰招搖之山有木焉其花四照其名迷榖佩之不迷)文玉五色之奇(山海經曰開明)
(北有文玉樹五彩)觀彼姑繇(穆天子傳曰天子釣於河以觀姑絲之木注姑繇大木也)殫此
奚橀(廣雅曰青檀似奚橀語曰齊人斫檀奚橀先殫)挹頓遜之酒(梁書曰南方頓遜國有酒)
(樹似安石榴取花汁貯杯中數日成酒美而醉人又博物志作典遜國)折海中之兒(唐書曰波)
(斯於西海中見一方石上有樹幹赤葉青樹上生小兒長六七寸見人皆笑動其手脚頭著樹枝使摘取一枝)
(小兒便死今在大食王處)想不灰之或見(見火賦燒木不死注)豈返魂之可期
(十洲記曰聚窟洲有返魂樹伐其根心於玉釡中煑取汁煎之令可丸名曰驚精香或名震靈丸或名返生香)
(或名却死香死屍在地聞氣乃活)枹櫟魁廆(爾雅曰樸枹者注云樸屬叢生為枹詩所為棫樸枹)
(櫟又曰枹遒木魁廆注云謂樹木叢生根枝節目盤結磈磊廆音會枹音包)符婁棫樸(爾雅曰廆)
(木符婁注云謂木病虺偃癭腫無枝條棫樸見上)結根擁腫分條拳曲斯皆樹
之無用之鄉(莊子曰惠子曰吾有大樹人謂之樗其本擁腫不中繩墨小枝拳曲不中規矩立之)
(於途匠者不顧今子之言大而無用衆所同去莊子曰何不樹於無何有之鄉廣莫之野逍遙乎寢臥其下徬)
(徨乎無為其側)保此不材之福也(莊子曰莊子行山見大木之葉茂盛採木者止其傍而不)
(取也問其故曰無所可用莊子曰此木以不材得終其天年)復有悦鄧林之繁茂(見日)
(賦棄杖聞於夸父注)訝闕里之開通(漢書曰鮑永為魯郡太守時董憲别師彭豐皮常等各千)
(餘人稱將軍不肻下頃之孔子闕里無故荆棘自除講堂至于里門永異之謂府丞及魯令曰方今危急而闕)
(里自開斯豈夫子欲令太守行禮助吾誅無道邪乃會人衆修鄉射之禮請豐等共會觀視欲因此擒之豐等)
(欲圖永乃持牛酒勞饗而潜挾兵器永覺之手格殺豐等擒破黨與)或以致河濟之富(漢書)
(曰淮北滎南河濟之間千樹楸與千戶侯等)或以旌沙苑之功(後周書曰沙苑之役齊神)
(武夜遁追至河上復大克獲前後虜其卒七萬獻俘長安還軍渭南於是所徵諸州兵始至乃於戰所准當時)
(兵士人種樹一株以旌武功)見三珠於赤水(博物志曰三珠樹生赤水之上)植五柞
於漢宮(西京雜記曰五柞宮有五柞樹皆連抱覆蔭數十畝)亦聞服帝休而不怒
(山海經曰少室之山有木名帝休其枝葉狀如楊而五衢黃華黑實服之不怒)食員丘而無死
(博物志曰員丘山有不死樹食之乃壽)曼倩寧憂其折汗(洞冥記曰太初二年東方朔從)
(西那國還漢得風聲木十枚實如柚實風吹枝如玉聲因以為名有武事則如金革之響有文事則如琴瑟之)
(響上以枝賜人有疾者枝汗出死者枝則折昔老𣆀在周世七百年枝未汗偓佺生於堯時三千年枝未折上)
(以枝賜朔朔曰臣見枝三過枯死而復生里語曰年未半枝不汗此木乃五千年一濕萬歲一枯縉雲之世生)
(於阿閣間也)伯禽已觀於橋梓(說苑曰伯禽與康叔封朝於成王見周公三見而三笞伯)
(禽康叔與伯禽見賢者商子而告之商子曰二子盍相與觀乎南山之陽有木焉名曰橋二子者往觀見橋竦)
(焉高而仰反以告商子商子曰橋者父道也二子盍相與觀乎南山之陰有木焉名曰梓二子者往觀見梓勃)
(焉卑而俯反以告商子商子曰梓者子道也二子者明日見乎周公入門而趨登堂而跪周公拂其首勞而食)
(之曰安見君子二子對曰見商子周公曰君子哉商子也)或見傾虹布影(洞冥記曰元光元年)
(起夀福靈壇闊百步四周起銅梁銀堤水上列種垂龍之木木似青梧有朱露色如丹汁灑其葉落地皆成珠)
(其枝似龍體倒垂亦曰傾虹樹亦曰珠枝樹)或觀瑞文成字(唐書曰代宗大歷十二年成都)
(府人郭遠獲瑞木有文曰天下太平獻之宰臣奏賀曰至德之化先賁草木太平之符遂行文字伏望藏於秘)
(閣宣付史館)苟楚材而晉用唯杞梓之為美(左傳曰楚聲子聘於晉還令尹)
(子木問晉大夫與楚孰賢對曰晉卿不如楚其大夫則賢皆卿材也如杞梓皮革自楚往也雖楚有材晉實用)
(之)
松
美彼喬松冒兹霜雪(莊子曰孔子云天寒既至霜雪既降吾是知松柏之茂也)非培
塿之能生(春秋傳曰培塿無松柏)因歲寒而立節(論語曰歲寒然後知松柏之後)
(凋)偉和嶠之森森(晉書曰裴頠云和嶠森森如千丈松雖礧砢多節然施之大厦有棟梁之)
(用)見李膺之烈烈(世說曰李元禮烈烈如長松下風)但取樂於一丘(苻子)
(曰苻子與玄子登於泰山下臨千仞之淵上蔭百丈之松蕭蕭然神王乎一丘矣)靡邀榮於雙
闕(先聖本紀曰許由欲觀帝意曰帝坐華堂面雙闕君之榮顧亦得矣曰余坐華堂森然有松生於牖雖面)
(雙闕無異於迴鸞之榮崑崙余安知其所以取榮哉)若乃偓佺食實(列仙傳曰偓佺食松實飛)
(行逮走馬)伏生啖脂(列仙傳曰伏生湯時為木正常食松脂)居下則其草不殖
(春秋傳曰松柏之下其草不殖)在地則其土不肥(說苑曰智襄子為室美士茁曰記有之高)
(山峻源不生草木生松柏之地其土不肥今土木勝人臣懼其不安也室成三年而智氏亡)丁固則
腹上生樹(吳錄曰丁固夢松樹生其腹上謂人曰松字十八公後十八年為公遂如夢)張湛
則屋下陳屍(齊書曰張湛好於齋前種松柏時人曰張湛屋下陳屍也)美嘉隱之辯
對(唐書曰賈嘉隱年七歲以神童召見太尉長孫無忌司空李勣於朝堂立語戲嘉隱曰吾所倚何樹也對)
(曰松勣曰此槐也何以言松嘉隱曰以木配公則為松無忌連問之吾所倚何樹也對曰槐也無忌曰汝不能)
(矯對耶嘉隱曰何須矯對便取以鬼配木耳)偉彭城之賦詩(後魏書曰彭城王勰從幸代都)
(次於上黨之銅鞮山路傍有大松樹十數株帝行而賦詩令人示勰曰吾作詩雖不能七步亦不言遠汝可作)
(之比至吾聞令就也時勰去帝十餘步且行且作未至帝所而就詩曰問松林經幾冬山川何如昔風雲與古)
(同帝曰此詩亦責吾耳)若夫貫四時而不改(禮曰竹箭之有筠也松柏之有心也貫四)
(時不改柯易葉)在百木而為長(史記曰松柏為百木長也而中宮闕)或樹之馳道
之傍(漢書曰賈山上書曰秦為馳道厚築其外隱以金椎樹以青松為馳道之麗使後世曾不得斜徑而)
(托足焉)或封之太山之上(應劭漢官儀曰秦始皇上封泰山逢疾風暴雨賴得抱樹因封)
(其樹為五大夫松)芝名飛節(抱朴子曰松三千歲者皮中有聚芝如龍形名曰飛節芝)石號
康干(唐書曰僕骨東境其地東北一千里有康河松木入水一二年乃化為石其色青謂之康干石有松)
(文)聞響而賞心者弘景(梁書曰陶弘景特愛松風庭院皆植松聞其響欣然為樂)燃
節而讀書者顧歡(宋書曰顧歡字景怡好學而貧夕則燃松節讀書)或化為茯
苓(玄中記曰松脂淪入地中千歲為伏神茯苓)或比之君子(孫卿子曰歲不寒無以知松柏)
(事不難無以知君子)穆滿既其升磴(穆天子傳曰天子升長松之磴)太姒亦云夢
梓(周書曰太姒夢周梓化為松)或代麈而揮(陳書曰張譏字直言後主幸鍾山開善寺召從)
(臣坐於松下敕譏竪義時索麈尾未至後主令取松枝以屬譏曰可代麈尾)或與柏俱靡(冡墓)
(記曰東平王歸國思京師後薨葬東平冡上松柏皆西靡)復有庾肅美之而為讚(庾肅)
(之松讃曰流潤飛津沈精幽結貞𬎼含芳仰拂飛雪)蔡孚賦之而成篇(兩京記曰蔡孚有偃)
(松篇玄宗和之刻石)非本傷而末槁(呂氏春秋曰百仞之松本傷於下而末槁於上也)即
等地而齊天(抱朴子曰大陵偃蓋之松大谷倒生之柏凡此諸木皆與天齊其長地等其久)又若
對夏社於宰予(見論語)喻齊文於劉逖(顔氏家訓曰齊世有席毘蚩鄙文學)
(嘲劉逖云君文若朝菌須臾之翫非宏才豈比吾千丈松常有風霜劉云既有寒木又發春華可乎席笑曰可)
(也)孫綽植之而可憐(世說曰孫興公齋前種松一株鄰居謂之曰松樹非不森森可憐但)
(永無棟梁用耳)梁武灑之而變色(金樓子曰梁武每拜山陵涕淚所灑松為變色)甄琛
守塋而列種(後魏書曰甄琛喪父於塋兆之内手種松柏隆冬之月負水掘土鄉老哀而助之十)
(餘年墳成木茂)山濤居喪而親植(王隱晉書曰山濤年老居母喪過禮手植松柏)既泛
於淇水之上(詩曰淇水悠悠檜楫松舟)復茂於徂徠之側(詩曰徂徠之松新甫)
(之柏注徂徠新甫二山)詩人入詠既施於女蘿(詩曰蔦與女蘿施於松柏)禹貢
所稱亦同於怪石(尚書禹貢曰青州厥貢岱畎絲枲鉛松怪石)
事類賦卷二十四
