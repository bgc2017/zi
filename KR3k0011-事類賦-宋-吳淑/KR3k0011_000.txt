事類賦目錄類書類
卷一
天部一
天日月
卷二
天部二
星風雲
卷三
天部三
雨霧露
霜雪雷
卷四
歲時部一
春夏
卷五
歲時部二
秋冬
卷六
地部一
地海江
河
卷七
地部二
山水石
卷八
地部三
井冰火
卷九
寶貨部一
金玉珠
卷十
寶貨部二
錦絲錢
卷十一
樂部
歌舞琴
笛鼓
卷十二
服用部一
衣冠
卷十三
服用部二
弓箭劍
卷十四
服用部三
几杖扇
卷十五
什物部一
筆硯紙
墨
卷十六
什物部二
舟車鼎
卷十七
飲食部
茶酒
卷十八
禽部一
鳳鶴鷹
雞
卷十九
禽部二
雁烏鵲
燕雀
卷二十
獸部一
麟象虎
卷二十一
獸部二
馬
卷二十二
獸部三
牛羊
卷二十三
獸部四
狗鹿兔
卷二十四
草木部一
草竹木
松
卷二十五
草木部二
柏槐柳
桐桑
卷二十六
果部一
桃李梅
杏柰棗
卷二十七
果部二
梨栗柑
橘瓜
卷二十八
鱗介部一
龍蛇龜
卷二十九
鱗介部二
魚
卷三十
蟲部
蟲蟬蜂
蟻
(臣)等謹案事類賦三十卷宋吳淑撰併自注
淑有江淮異人錄已於永樂大典内裒輯成
編别著錄是編乃所作類事之書淑後官至
起居舍人職方員外郎而此書原本結銜稱
博士蓋據其進書時官也淑進書原狀稱先
進所著一字題詞百首退惟蕪累方積兢憂
遽奉訓詞俾加注釋又稱前所進二十卷加
以注解卷帙差大今廣為三十卷目之曰事
類賦云云是淑初進此賦二十卷尚無書名
及奉勑自注乃增益卷數定著今稱也凡天
部三卷歲時部二卷地部三卷寳貨部二卷
樂部一卷服用部三卷什物部二卷飲食部
一卷禽部二卷獸部四卷艸木部果部鱗介
部各二卷蟲部一卷分子目一百與進狀數
合類書始於皇覽六朝以前舊笈據隋書經
籍志所載有朱澹遠語對十卷又有對要三
卷羣書事對三卷是為偶句隷事之始然今
盡不傳不能知其體例高士竒所刻編珠稱
隋杜公瞻撰者偽書也今所見者唐以来諸
本駢青妃白排比對偶者自徐堅初學記始
鎔鑄故寔諧以聲律者自李嶠單題詩始其
聯而為賦者則自淑始嶠詩一卷今尚存然
已佚其注如桂詩中俠客條為馬仙人葉作
舟之類古書散亡今皆不知為何語故世不
行用淑賦詞既工雅又注與賦出自一手事
無舛誤故傳誦至今觀其進書狀稱凡讖緯
之書及謝承後漢書張璠漢記續漢書帝系
譜徐整長歷元中記物理論皆今所遺逸而
著述之家相承為用不忍棄去亦復存之云
云則自此逸書數種外皆採自本書非輾轉
撏撦者比其精審益為可貴不得以習見忽
之矣乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
吳淑進注事類賦狀
右臣先進所著一字題賦百首退惟蕪累方積兢憂遽
奉訓辭俾加注釋伏以類書之作相㳂頗多蓋無綱條
率難記誦今綜而成賦則煥焉可觀然而所徵既繁必
資箋注仰聖謨之所及在陋學以何稱今並於逐句之
下以事解釋隨所稱引本於何書庶令學者知其所自
又集類之體要在易知聊存觧釋不復備舉必不可去
亦具存之凡䜟緯之書及謝承後漢書張璠漢記續漢
書帝系譜徐整長歷玄中記物理論之類皆今所遺逸
而著述之家相承為用不忍弃去亦復存之前所進二
十卷加以注解卷秩差大今廣為三十卷目之曰事類
賦乏張華之博物叨預升聞謝陸賈之著書敢期稱善
徒傾鄙思曷副宸心伏乞皇帝陛下俯錄微能特䊸睿
覽苟乾坤之施不遺芻狗之微則鉛槧之勤庶耀縑緗
之末冒黷斧扆兢惶載深
事類賦原序
淳化中博士吳淑進事類賦百篇于朝太宗嘉其精贍
因命注釋之擢為水曹郎今觀其書駢四儷六文約事
備經史百家傳記方外之說靡所不有其視李嶠單題
詩丁晉公青衿集用功蓋萬萬矣歲月寢久世罕其傳
提舉滎陽鄭公將命東浙莅事未幾百廢具舉暇日裒
集羣書曉析涵泳以為退食之娛因以所藏事類賦善
本俾鏤版以備士夫章句檢討之益且俾惇德著其述
作之始于右惇德切觀四聲之作起於齊梁而盛於隋
唐今遂以為取士之階其協辭比事法度纖密足以抑
天下豪傑之氣至於源流𣲖别凡有補於對偶聲韻者
豈可靳而不傳雖淑之書用意浩博將以貽惠來今然
非鄭公則不能廣其說使學者有所觀覽云紹興丙寅
仲夏廿三日右迪功郎特差監潭州南嶽廟邊惇德謹
序
