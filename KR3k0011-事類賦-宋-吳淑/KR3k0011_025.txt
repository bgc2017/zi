事類賦卷二十五
宋吳淑撰
木部
柏
美兹柏椈(爾雅曰柏椈注禮記曰鬯以椈)歲寒之姿(見論語)南山聞越石
之詠(劉越石扶風詩曰南山石嵬嵬松柏何摧摧上枝拂青雲中心十數圍洛陽發中梁松柏竊自悲誰)
(能刻鏤此公輸與魯般被之用丹漆薰用蘇合香本自南山柏採為宮殿梁)後凋見江夏之
辭(齊書曰江夏王鋒以明帝知權常忽忽不樂著修柏賦以見其志曰既殊祥而抗立亦含貞而挺正豈春)
(日之自芳必霜下而為盛烈風不能摧其枝積雪不能改其性雖坎壈於當年庶後凋之可詠時鼎業潛移鋒)
(獨有慨然救復之意)仲寳幼彰其佳器(齊書曰王儉字仲寳司徒袁粲見之歎曰宰相之材)
(也栝柏豫章雖小已有棟梁之器)陜西潛兆於徵祺(梁書曰侯景既陷臺城都下王侯庶)
(姓廟樹咸見殘毁唯文宣太后廟四周柏樹獨鬱茂及景簒南郊伐此樹以立二橋斫南面十餘株再宿悉枿)
(生便長數尺時既冬月翠茂若春賊大惡之使悉斫殺識者以為昔僵柳起於上林乃表漢宣之應廟樹重青)
(必彰陜西之瑞)則有山人之飯(楚辭曰山中人兮芳杜若飲泉石兮飯松柏)仙家之
食(列仙傳曰廣成子食柏實齒落更生)李詢樹之以守墓(東觀漢記曰李詢遭父母喪六)
(年躬自負土樹柏常住冡下)王裒泣之而變色(王隱晉書曰王裒字偉元其父不以命終)
(裒絶世不仕立屋墓側旦夕常至墓前朝拜輒悲號斷絶墓一柏樹裒常所攀涕淚所著樹色與凡樹不同)
亦有出新甫(詩曰新甫之柏)生冀州(周禮曰冀州其材松柏)飲漢官之酒
(漢官儀曰正旦以柏葉酒上壽)泛弼國之舟(詩弼風曰泛彼柏舟亦泛其流)虞延外黃
之對(謝承後漢書曰陳留虞延為郡督郵光武巡狩至外黃問延園林柏樹株數延悉曉之由是見知)
穆滿大北之游(穆天子傳曰甲申天子升於大北之隥而降休於兩柏之下注大北大行山)
又聞媼插則死(述異記曰陳倉人有得異物者其形不類猪亦不似羊衆不能名忽有二童子)
(至云此名媼常在地下食死人腦若欲殺之柏葉插其頭)麝食而香(嵇康養生論曰麝食柏而香)
脂傳京輔之價(范子計然曰柏脂出三輔上價升七十)材為漢殿之梁(漢書)
(曰武帝造栢梁殿羣臣宴其下又云作柏梁臺)若其府中集烏(見烏賦府中朝夕注)殿後
立鵲(東方朔傳曰孝武燕未央前殿雨新止朔執戟在殿階獨語上呼問之荅曰殿後柏樹有鵲立枯枝)
(上向東鳴上遣視如朔言問何以知之朔曰以人事言之風從東方來鵲尾長傍風則蹶必當向風而立是以)
(知東向鳴新雨生枝滑枯枝澁是以知立枯枝上大笑)延陵表信而挂劔(列士傳曰延陵)
(季子解寶劒挂徐君墓柏樹)永昌騁詐而為幕(後周書曰武帝伐齊永昌公椿屯雞棲原)
(齊王憲密謂椿曰為營不須張幕可伐柏為菴令兵去之後賊猶致疑及被敕追還率兵夜返齊人果謂柏菴)
(為帳幕翌日始悟)復有擢華嶽(地理志曰華山生文柏)秀白於(山海經曰白於之山)
(其上多松柏)樊衡植之而稱孝(北齊書曰樊衡性至孝喪父負土成墳植松柏方數十畝)
(朝夕號慕)善才斫之而幾誅(唐書曰狄仁傑補大理丞時將軍權善才坐斫昭陵柏樹仁傑)
(奏其罪免職高宗怒令誅之仁傑進曰古人云假使盗長陵一抔土陛下何以加之今陛下以昭陵一株柏殺)
(一將軍千載之後謂陛下為何主臣不敢奉制帝意稍解)又若王宴有變桐之徵(齊書)
(曰王宴為員外郎父普曜齋前柏樹忽成梧桐論者以為梧桐雖有棲鳳之美而失後凋之節宴後果然不能)
(終)李充有倳刃之志(陳留耆舊傳曰李充喪父有盗夜斫冢側柏樹者充手刃之)既
杶幹以同貢(書曰荆州厥貢杶幹栝柏)亦魍像之所畏(風俗通曰墓上柏樹路頭)
(石虎周禮方相氏入墟毆魍像以其好食亡者肝腦不能當令方相立於墓側而魍像畏虎與柏故樹柏立虎)
驗其陵樹嘗為宣帝之祥(漢書曰昭帝時長安諸陵柏樹枯倒者悉起後昭帝崩而)
(衛太子孫立是為宣帝)泛彼中河亦著共姜之誓(詩曰柏舟共姜自誓也衛世子)
(共伯早死其妻守義父母欲奪而嫁之誓而不許故作是詩汎彼柏舟在彼中河)
槐
古所謂大葉而黑(爾雅曰欀槐大葉而黑)又以為靈星之精(春秋說槐)
(木者靈星之精)鉏麑觸之於寢(左傳曰趙宣子驟諫公患之使鉏麑殺之晨往寢門闢矣盛服)
(將朝尚早坐而假寐麑退歎曰不忘恭敬民之主也賊民之主不忠棄君之命不信有一於此不如死也觸槐)
(而死)董叔紡之於庭(國語董叔將娶於范氏叔向曰盍已乎曰欲為繫援焉他日董祁愬之范)
(獻子曰不吾敬也獻子執而紡之於庭槐注紡懸也)或老而生火(淮南子曰老槐生火)或傷
而被刑(晏子春秋曰齊景公有所愛槐令曰犯槐者刑傷槐者死有醉而傷槐者且加刑焉其女懼而)
(告晏子曰妾恐隣國聞之謂君愛槐而賤人可乎晏子入言之公乃出傷槐者囚)見夢寐於豐
沛(宋書曰孔子夜夢三槐之間豐沛之邦有赤氣驅車見芻兒傷麟之左足求薪覆之)同橘柚之
弟兄(淮南子曰槐榆合與橘柚為弟兄有苗與三危通為一家也)至於總翠訟庭(春秋)
(元命苞曰樹槐聽訟其下注槐之言歸也情見歸實也)垂陰學市(淮南子曰槐市學也樹以青槐)
或晝聶而宵炕(爾雅曰守宮槐葉晝聶宵炕)或兔目而鼠耳(淮南子曰槐之)
(生季春五日而兔目十日而鼠耳更旬而始規)或彰五沃之宜(管子曰五沃之土木宜槐)或
表三公之位(周禮曰三槐三公位焉注槐懷也言懷來人也)或樹之於辟雍(三輔)
(黃圖曰明堂辟雍為博士舍三千區為會市但列槐樹數百行諸生朔望會此市各持郡所出物及經書相與)
(買賣雍雍揖讓論議槐下)或植之於王門(太公金匱曰武王問太公曰天下神來甚衆何以待)
(之太公樹槐於王門内有益者入無益者拒之)仙方補腦(抱朴子曰槐子服之補腦令人髮不白而)
(長生)藥錄輕身(本草曰槐實久服輕身)至乃取於烜氏(周禮曰烜氏掌冬取槐檀)
(之火)用為神燭(本草曰槐生河南可作神燭)孝寬樹之以表路(後周書曰韋孝)
(寬為雍州刺史先是路側一里置一土堠經雨頽毁每須修之孝寬臨州勒部内當堠處植槐樹既免修復行)
(路又得庇廕文帝後見之於是令諸州道一里種一樹十里種三樹百里種五樹)肩吾服之而
明目(梁書曰庾肩吾常服槐實年九十餘目看細書鬢髮皆黑)又若高熲不依於行
列(隋書曰高熲字昭玄領新都太監每坐槐樹下以聽事後以樹多不依行列有司請伐之上特令勿去以)
(示後人)仲文每歎於婆娑(晉書曰大司馬府有老槐樹殷仲文對而歎曰此樹婆娑生意)
(盡矣)茂酒泉而作賦(凉錄曰初河右不生楸槐柏漆張駿之出取於秦隴而植之皆死獨酒泉)
(宮之西北隅有槐樹生焉李玄盛著槐樹賦)植長安而見歌(晉書曰苻堅僭號自長安至於)
(諸州夾路皆種槐柳百姓歌之曰長安大街夾路楊槐下走朱輪上有鸞棲)别有馳道勿伐
(唐書曰貞元中度支欲取兩京道中槐樹為薪更栽小樹先下符牒渭南縣尉張造牒曰召伯所憩尚勿剪除)
(先皇舊遊豈宜斬伐乃止)士冡常栽(五經通義曰士冡樹槐也)布玄陰之翳薈(吳郡)
(賦曰樹以青槐玄陰耽耽)集白雀之徘徊(曹子建魏德論曰武帝執政白雀集庭槐)既所
以表士雄之純孝(隋書曰紐回以孝聞及卒子士雄復有至行廬於墓側負土成墳其庭前)
(有一槐樹先甚鬱茂及士雄居喪樹遂枯死服闋還宅死槐復榮高祖間之歎其父子至孝下詔褒揚號其所)
(居為累德里)亦可以見官候之懷來(淮南子曰九月官候其樹槐是月繕修守備故)
(樹槐懷也取懷來遠近也)
柳
昔桓溫感舊遷延攀條泫然且曰樹猶如此況於人焉
(桓溫傳曰溫北伐行經金城見少為琅邪時所種柳皆以十圍慨然曰木猶如此人何以堪因攀條泫然流涕)
若乃美春月於王恭(晉書曰王恭字孝伯美姿容或目之曰濯濯如春月柳)賞靈
和於張緒(齊書曰劉俊之為益州刺史獻蜀柳數株甚長狀若絲縷武帝植於太昌靈和殿前嘗嗟)
(翫曰此楊柳風流可愛似張緒)涉正月而始荑(大戴禮曰正月柳荑注荑發葉也)得沃
土而斯茂(管子曰五沃之土宜柳)既曰醜條(爾雅曰柳醜條)亦名獨搖(古今)
(注曰楊圓葉弱帶一曰高飛一名獨搖)生於左肘(莊子曰支離叔觀於宜伯之丘崑崙之墟俄而)
(柳生其左肘)集彼鳴蜩(詩曰菀被柳斯鳴蜩嘒嘒)亞夫則軍門傲睨(漢書曰文)
(帝時匈奴入寇宗正劉禮軍灞上徐勵軍棘門周亞夫軍細柳帝幸灞上棘門軍吏皆迎已而之細柳壁門不)
(開前驅曰天子且至又不開上使謂亞夫曰吾欲勞軍亞夫乃傳言開壁門軍吏曰將軍約軍中不得驅馳天)
(子乃按轡徐行至中軍亞夫乃持兵揖曰介胄之士不拜請以軍禮見天子動容式車既出左右皆驚上曰此)
(真將軍也向之棘門灞上皆兒戲耳)嵇康則鍜竈逍遙(見夏賦嵇康鍜竈注)呂渭以
再榮作瑞(唐書曰呂渭為禮部侍郎中書省有柳樹再榮人謂之瑞柳渭以為賦題上闈而惡之)
孝緒以自拔為妖(齊書曰阮孝緒建武末青溪宮東門無故自崩大風拔東宮門外楊樹或)
(問孝緒孝緒曰青溪皇家舊宅齊為木東為木位今東門首壞木其衰矣)復有直陵鳳伯(山海)
(經曰廆山之西有谷焉名均雚谷其木多柳鳳伯之山熊山直陵之山木多柳平丘山爰有楊柳)檉河
旄澤(爾雅曰檉河柳旄澤柳楊蒲柳)或盛展禽之家(淮南子注曰展禽之家有柳樹身行)
(惠德因號柳下惠一日邑名)或茂陶潛之宅(南史曰陶潛宅邊有五柳樹嘗自著五柳先生)
(傳)亦有沃民之國(山海經曰沃民之國有白柳)汶水之傍(詩疏義曰淇水傍魯)
(國泰山汶水邊路純生柳)静帝既謠於周世(隋書曰周初有童謠曰白楊樹搖頭金雞鳴秪)
(有阿舅無外甥静帝隋氏之甥既遜位而崩諸舅強盛)楊氏亦歌於太康(王隱晉書曰太)
(康末京洛為折楊柳歌其曲始有兵革苦辛之歎終以擒獲斬截之事是時三楊貴盛而被族滅太后幽死折)
(楊之應也)敬則憶之於北舘(南齊書曰王敬則嘗使魏於北舘種楊柳後員外郎虞長曜北)
(使還敬則問我昔種楊樹今各大小長曜曰虜中以為甘棠)陶侃識之於武昌(晉書曰陶)
(侃明識過人武昌道上通種柳人有竊之植於家侃見識之曰此是武昌西門柳何以盗來此種盗者驚懼)
或垂陰於邏娑(唐書曰吐蕃土風寒苦物產貧薄所部邏娑川唯有楊柳人以為資更無草木)
或成林於振武(唐書曰范希朝鎮振武單于城中舊少樹希朝於他處柳子命軍人種之至今)
(成林居人賴之)張陸並處兮交讓方榮(齊書曰何點性好事聞陸惠曉與張融並宅其)
(間有池池上有二柳樹點歎曰此池便是醴泉此樹便是交讓)機昂共摧兮孤楊獨茂
(隋書曰柳機字匡時初機在周與族人昂俱歴顯要及機昂並為外職楊素時為納言用事因上賜宴素戲機)
(曰二柳俱摧孤楊獨聳坐皆歡笑)至夫歌東門之牂牂(詩曰東門之楊其葉牂牂)或
昔日之依依(詩曰昔我往矣楊柳依依)憂田需之易拔(春秋後語曰魏哀王以田)
(需為相惠子謂需曰子善事左右今夫樹楊横之則生折而樹之又生然使十人樹楊一人拔之則無生楊矣)
(子雖自樹於王而欲去之者衆必危矣)感顧悦之先衰(世說曰顧悦之與晉簡文帝同年悦)
(之髮白帝問卿何以先老對曰蒲柳之姿望秋先隕松柏之質隆冬轉茂)亦有生女媧之墳
(唐書曰乾元中虢州刺史王奇光奏閿鄉縣女媧墳天寳十三載大雨晦冥忽失所在至今河側忽聞河中雷)
(風聲曉見其墳湧出上有雙柳樹下有巨石)茂高熲之第(隋書曰渤海公高熲孩孺時家有柳)
(樹高百許尺亭亭如蓋里中父老曰此家當出貴人)生荑著象(易曰枯楊生荑老夫得其女妻)樊
圃是刺(詩曰折柳樊圃狂夫瞿瞿注柳弱脆之木樊藩也折以藩圃無益也)有菀見風於
幽王(詩曰菀柳刺幽王也有菀者柳不尚息焉)為字呈祥於漢帝(漢書曰上林苑中僵)
(柳樹一朝起生枝葉有蟲食其葉為字曰公孫病已立晆孟以為木下民之象當有從民間受命者及昌邑廢)
(更立宣帝帝本名病已)斯楊蒲之為用蓋民家之所利(見箭賦採蒲臺而欲)
(空注)
桐
伊櫬梧之嘉木(爾雅曰櫬梧注今梧桐)生嶧陽之重阻(書曰嶧陽孤桐注嶧)
(山之陽特生桐中琴瑟)含奇律於黃鍾(張協七命曰寒山之桐出自太冥含黃鍾以吐幹據)
(蒼岑而孤生)濯靈滋於玄雨(魏明猛虎行曰雙桐生空井枝葉自相加通泉漑其根玄雨潤)
(其柯)雖乳可致巢(莊子曰空門來風桐乳致巢注門戶空風喜投之桐子似乳著葉而生鳥喜巢)
(之)而材難為弩(淮南子曰智者有所不足故桐不可以為弩)或氣淳而獨異
(王逸子曰木有扶桑梧桐松柏皆受氣淳矣異於羣類者也)或空中而易傷(易緯曰桐枝濡)
(毳而又空中難成易傷須成氣而後華)緝毳早聞於驃國(廣志曰驃國有白桐木其華有)
(白毳取其毳淹漬緝織以為布)績花更見於華陽(華陽國志曰益州有梧桐木其華采如絲)
(人績以為布名曰華布)復有生高岡(出詩)棲靈鳳(古詩曰井梧棲靈鳳)置罋裏
而雲興(淮南子曰桐木成雲注云取十石瓮滿以水置桐其中蓋之三四日閒氣如雲作)臥坎
中而囚動(論衡曰李子長為政欲知囚情刻梧桐象囚形鑿地為埳臥木囚其中囚罪若正木囚不)
(動若有冤木囚動出人之精誠著木人也)又若龍門無枝(枚乘七發曰龍門之桐高百尺而無)
(枝)吹臺百圍(遊名山志曰吹臺有高桐皆百圍嶧陽孤桐方此為劣)葉閏餘而有
數(遁甲梧桐不生則九州異君注梧桐以知日月正閏生十二葉一邊有六葉從下數一葉為一月有閏則)
(十三葉視葉小者則知閏何月也不生則九州異君)花清明而應時(禮曰清明桐始華)順
招搖而豈破(淮南子曰以巨斧擊桐薪不待利時良日而後破之加巨斧桐薪之上而無人力之)
(奉雖順招搖刑德而不能破無其勢也)養樲棘而非宜(孟子曰今有場師舍其梧檟養其樲)
(棘則為賤場師矣注謂棄大而取小也)削農黃之雅器(新論曰神農黃帝削桐為琴)採
東南之孫枝(風俗通曰梧桐生於嶧陽山巖石之上採東南孫枝為琴聲甚清雅)亦有别
之梓漆(詩曰樹之榛栗椅桐梓漆爰伐琴瑟)號以榮桐(爾雅曰榮桐木)莊子則據
之而瞑(莊子曰外子之神勞子之精則倚樹而吟據梧而瞑注言勞困故爾)成王則戲之
以封(呂氏春秋曰成王與唐叔虞燕居剪梧葉以為圭曰以此封汝虞喜以告周公周公請封虞成王曰)
(余與虞戲也周公曰臣聞天子無戲言遂封叔虞於晉)擢玄谿而托險(崔琦七蠲曰爰有梧)
(桐生於玄谿傅根朽壞托險生危)生齊地而為宮(齊地記曰齊城有梧桐臺即梧宮也)蔡
邕得之於爨下(見琴賦蔡邕焦尾注)豫章植之於邸中(齊書曰豫章王於邸)
(起山列種桐竹號為桐山武帝幸之置酒為樂)至如用賢則生(瑞應圖曰王者任用賢良則梧)
(桐生於東廂)乘火而茂(禮斗威儀曰君乘火而王其政平梧桐常生)集南海之鵷
雛(莊子曰鵷雛發南海而飛於北海非梧桐不止非竹實不食)擊臨平之石鼓(見鼓賦臨)
(平擊石注)琴川秋至吳王望之而每愁(述異記曰梧桐園在吳夫差舊國一名琴)
(川梧園宮在句容縣傳云吳王别舘有楸梧成林焉古樂府云梧宮秋吳王愁是也)阿房鳳來秦
主植之而更悞(秦記曰初長安謠云鳳皇鳳皇止阿房苻堅遂於阿房城植桐數萬株以待之)
(其後慕容冲入阿房城而止焉冲小字鳳)
桑
伊柔桑之醜條(詩曰爰求柔桑爾雅曰桑柳醜條)稟純精於箕星(典術曰桑)
(木者箕星之精)止交交之黃鳥(詩曰交交黃鳥止於桑)集肅肅之鴇行(詩曰)
(肅肅鴇行集於苞桑)蠶室有近川之制(禮曰天子諸侯必有公桑蠶室近川而為之)圓
丘傳北海之名(山海經曰東北海外圓丘之南有三桑無枝皆高百仞)若夫靈輒
始見於宣子(左傳曰趙宣子田於首山舍於翳桑見靈輒餓問其病曰不食三日矣食之舍其半)
(問之曰宦三年矣未知母之存否今近焉請以遺之使盡之而為之簞食與肉置諸槖以與之既與為公介靈)
(公將殺宣子倒戟以禦公徒而免之問何故曰翳桑之餓人也注公介公甲士)蠶妾初遇於重
耳(左傳曰晉重耳至齊桓公妻之有馬二十乘公子欲安之從者以為不可將行謀於桑下蠶妾在上以告)
(姜氏姜氏殺之)慕容布江南之種(後燕錄曰遼川無桑及慕容廆通於晉求種江南平州之)
(桑悉由吳來)天錫稱北方之美(前涼錄曰張天錫歸晉孝武帝問之曰北方何物為美錫)
(對曰桑椹甘香鴟鴞革響淳酪養性人無妒心)禁野虞而勿伐(禮曰季春命野虞無伐桑柘)
候戴勝之來止(禮曰季春戴勝降於桑)亦有環五畝而為宅(孟子曰五)
(畝之宅樹之以桑五十者可以衣帛矣)比千戶之封侯(史記曰齊魯千畝桑其人與千戶侯)
(等)陽谷大明之浴(山海經曰陽谷上有扶桑十日所浴)范宫周穆之遊(穆天)
(子傳曰天子居范宮以觀桑者乃飲於桑中命桑虞出桑者用禁暴民注桑虞主桑者)至於美沃
若(詩曰桑之未落其葉沃若)稱有儺(詩曰隰桑有阿其葉有儺)楊沛以乾椹為糧
(魏略曰楊沛為新鄭長課民畜桑椹䝁豆積得千餘斛太祖軍無糧沛進之)張堪以附枝見
歌(後漢書曰張堪為漁陽百姓歌曰桑無附枝麥穗兩岐)復有沈瑀行勸課之教
(齊書曰沈瑀為建德令教人一丁種十五株桑柿栗女丁半之人咸歡悦頃之成林)馮䟦下篤察
之書(載記曰北燕馮跋下書曰桑柘之益有生之本此土少桑可令百姓人植桑百二十株)太戊
之懼既七日而拱(家語曰太戊之時道缺法圯以致大孽桑榖生朝七日而拱太戊恐懼側)
(身修德)愍懷之廢亦數日而枯(晉書曰愍懷太子時有桑生於西廂長數日而枯十)
(二月后生太子)狀鳳闕之萬桷(繁欽桑賦曰上似華蓋紫極北形下象鳳闕萬桷一楹)擢
帝女之四衢(山海經曰宣山上有桑大五十尺其枝四衢名曰帝女之桑郭璞曰婦人主桑故以)
(名也)若夫種殖傳汜勝之書(汜勝之書曰種桑五月取椹著水中濯灑取子陰乾之肥)
(田十畝荒久不畊者善好耕治之黍椹子各三升三合和種之黍桑俱生鋤之令稀疏調適黍熟獲之桑生正)
(與黍高下平因以利鎌歴地刈之曝令燥放火燒之桑至春生一畝食三箔蠶)繁茂見陸機之
賦(陸機桑賦曰初世祖武皇帝為中壘將軍植桑一株世更三代年漸三紀綠葉興而盈尺柔條蔓而增尋)
顧出水而得伊尹(見水賦陷空桑之里注)游大冡而生尼父(孔演圖曰)
(孔子母徵在游大冡之陂睡夢黑帝使請已往交語曰女乳必於空桑覺則若感生丘於空桑之中注乳產也)
或間以榆棗(隋書曰齊河清中定令丁給永業二十畝為桑田其中種桑五十根榆三根棗五根)
或用為綿布(齊書曰扶桑國在大漢國東二萬餘里土多扶桑葉似桐初生如笋國人食之實如)
(梨而赤績其皮為布亦為綿為紙)貢美青州(書曰青州厥篚檿絲注檿桑絲中琴瑟絃)名傳
三輔(范子計然曰桑葉出三輔)得齊王之奇女(列女傳曰齊瘤女者齊東郭採桑之女項)
(有大瘤閔王遊至東郭百姓盡觀宿瘤女採桑如故王怪問之對曰妾受父母教採桑不受教觀大王王曰此)
(奇女也聘迎之)見秋胡之烈婦(列女傳曰魯秋胡子納妻五日而宦於陳後歸未至家見路傍)
(美婦人方採桑秋胡悦之下車願託桑陰下婦人採桑不輟胡曰力田不如逢年採桑不如逢郎今吾有金願)
(與夫人婦人不受胡乃歸呼其婦乃向採桑者也數胡之罪而自投於河)至若枝上拂乎十
日(淮南子曰扶桑在陽州日所拂注十日所出九日居下枝一日居上枝)根下屈乎三泉
(玄中記曰天下之高者扶桑無枝木焉上至於天下通三泉)食之美君仲之孝(東觀漢記)
(曰蔡君仲汝南人王莽亂人相食君仲取桑椹異器賊問所以君仲曰黑與母赤自食賊義之遺鹽二升受而)
(不食)採之接龐綂之言(荆州先賢傳曰龐士元師事司馬德操不務小名衆莫之知德操蠶)
(月躬採桑後園士元助之因與談論廢興其言若神遂移日忘食)爭則有畀梁之鬭(史記)
(曰吳公子光伐楚拔居巢鍾離初楚邊邑畀梁氏之處女與吳邊邑女爭桑二女家怒相滅兩邑長聞之怒而)
(相攻滅吳之邊邑吳王怒遂伐楚)讓則有係伯之賢(齊書曰襄陽人土俗鄰居種桑於界)
(上為誌韓係伯以桑蔭妨他地遷界上開數尺鄰畔隨侵之係伯輒更改種鄰人慙愧還所侵地)知天
風而已枯(古詩曰枯桑知天風海水知天寒)變東海而為田(神仙傳曰麻姑謂王)
(方平云吾見東海三為桑田)至其禁原蠶而慮殘(淮南子曰原蠶一歲再登非不利也)
(然王法禁之者為其殘桑也)獲死龍而有害(三國典略曰齊長廣郡人伐枯桑樹於中得死)
(龍長尺餘識者以為長廣齊太上皇本封也齊氏木德龍為君象木枯龍死非吉徵焉)蜀主之舍
邊羽葆(蜀志曰先主舍東南角籬上有桑樹生高丈餘遙望童童如車蓋住來者皆怪此樹非凡謂當)
(出貴人先主少時與宗中諸兒於樹下戲言吾必當乘此羽葆車蓋)齊祖之宅南車蓋(齊書)
(曰太祖宅在武進宅南有桑樹狀如車蓋上年數歲遊於其下從兄敬宗謂曰此樹為汝生也)又若詩
稱猗彼(詩曰猗彼女桑)易著其亾(易曰其亾其亾繫于苞桑)條之蠶月(詩曰蠶月)
(條桑)執以懿筐(詩曰女執懿筐爰求柔桑)既兩兩以同根(十洲記曰扶桑在碧海中)
(上有天帝宮東王所治樹長數千丈兩兩同根更相倚依故曰扶桑仙人食其椹體作金色其樹雖大椹如中)
(夏桑椹也稀而色赤九千歲一生實味之絶香)亦葉葉而相當(曹植艷歌曰出自薊北門遙望)
(胡地桑枝枝自相植葉葉自相當)或有左衽既絓(楚辭曰衣攝葉以儲與兮左袪絓於扶桑)
(右袵拂於不周兮六合不足以肆行注攝葉儲與不舒展貌)化民自裹(括地圖曰化民食桑二十)
(七年化而自裹九年生翼十年而死)仙人食之而變金(見上兩兩同根注)季夏鑽
之而取火(鄒子曰季夏取桑柘之火)復有馬領殺人(本草曰桑根白皮出見地上名)
(馬領勿取毒殺人)伏蛇療疾(本草曰桑根㫄行出土上者名伏蛇治心痛)過路室而
目待(楚辭曰路室女之方桑孔子過之以目待注路室客舍)想姜嫄之履迹(元命苞曰)
(姜嫄遊閟官地扶桑履大人迹生稷)子產相鄭而貽謗(韓子曰子產開畝樹桑鄭人謗訾)
孔子自陳而自得(孫卿子曰孔子適楚於陳蔡之間七日不食曰居不隱者思不生身不佚)
(者志不廣汝庸知吾不得之桑落之下)非獨琅邪國相用之而為桮(謝水後漢)
(書曰高弘為琅邪相妻子不歴官舍桑杯盛漿)亦有陳留隱人依之而作室(謝承)
(後漢書曰陳留申屠蟠恥郡無處士遂閉門養志蓬室依大桑樹以為棟梁)
事類賦卷二十五
