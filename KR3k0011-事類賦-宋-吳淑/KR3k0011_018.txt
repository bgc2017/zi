事類賦卷十八
宋吳淑撰
禽部
鳳
伊九苞之神鳥(論語摘衰聖曰鳳六象九苞六象頭象天目象日背象月翼象風足象地尾象)
(緯九苞口苞命心合度耳聰達舌詘伸色光彩冠短周距銳鈎音激揚腹文戶宋均注緯五緯也度天度也周)
(當作朱戶所由出入也)稟至陽之純粹(鶡冠子曰鳳鶉火之禽陽之精也)旣負禮
而蹈信亦戴仁而纓義(抱朴子曰鳳頭上青戴仁頸白纓義背赤負禮胸黑向智足下黃)
(蹈信)瞻玄扈而来思(帝王世紀曰黃帝齋于宫中坐于玄扈有大鳥雞頭燕喙龜頸龍形體偹)
(五色止帝東園)望黃紳而必至(韓詩外傳曰黃帝即位宇内和平未見鳳凰乃召天老而問之)
(曰鳳皇何如天老曰鳳首戴德頸揭義背負仁足履正鴻前而麟後蛇頸而魚尾龍文而龜身燕頷而雞喙黃)
(帝服黃衣帶黃紳戴黃冠齋于宫中鳳蔽日而至焉)因離珠以遞飼(淮南子曰南方有鳥名為)
(鳳天為生食其樹名瓊枝以璆琳琅玕為實天又為生離珠一人三頭遞卧遞起以飼琅玕也)與孟虧
而俱逝(括地圖曰孟虧人首鳥身其先為虞氏馴百禽丹夏后之末民始食卵孟虧去之鳳凰隨焉止于)
(山去九疑萬八千里此山多竹長千仞鳳凰食竹實孟虧食木實)若乃感六英而鼔舞
(吕氏春秋曰帝嚳有聖德作樂六英鳳皇鼓翼而舞)聞九成而來儀(書曰簫韶九成鳳凰來儀)
應升中而降止(禮運曰升中于天而鳳凰降龜龍假)覽德輝而下之(賈誼弔屈)
(原曰鳳凰朔于千仞兮覽德輝而下之)歎河圖之不至(論語曰子曰鳳鳥不至河不出圖吾)
(已矣夫)知周德之云衰(論語曰鳳兮鳳兮何德之衰)嘗遊郊藪(禮曰天不愛其)
(道地不愛其寳人不愛其情則鳳凰在郊藪鳥獸卵胎皆可俯而闚也)詎集藩籬(宋玉對楚襄王)
(曰鳳凰上擊九千仞絶雲霓負蒼天藩籬之鷗豈能與之量天地之高哉)則有揚雄之吐(西京)
(雜記曰揚雄著太玄夢吐白鳳)蕭史之吹(列仙傳曰蕭史弄玉同居數十年吹簫作鳳聲鳳凰來至)
(其屋為作鳳臺夫婦止其上一日皆隨鳳皇飛去)賞僧綽之戲(宋書曰王曇首與兄弟集會子)
(孫任其戲適僧達跳下地作彪子僧虔累十二博碁旣墜亦不重作僧綽採蠟燭珠為鳳凰僧達奪取扵懷亦)
(復不惜伯父弘稱其長者)奪荀勖之池(晉書曰荀勖自中書監遷守尚書令勖久在中書專管機)
(事失之甚罔罔或冇賀之者勖曰奪我鳳凰池諸君賀我耶)見夢旣名於張鷟(唐書曰張)
(鷟字文成聰警絶倫書無不覽為兒童時夢紫色大鳥五彩成文降于家庭其祖謂之曰五色赤文鳳也紫文)
(鷟也為鳳之佐吾兒當以文章瑞於明庭因以為名字)為祥曾貴於穆之(異苑曰劉穆之)
(字道民素居京口鳳凰集扵庭相人韋藪曰子必協贊大猷)復有為唐堯而負圖(合成)
(圖曰堯生丹朱與太尉舜觀鳳凰負圖授堯圖以赤玉為押黃金檢白玉繩其章曰天敕帝符璽五字也)
為少昊而司歷(左傳曰郯子對孔子曰我高祖少皞之立也鳳凰適至故為鳥師而鳥名鳳鳥)
(氏司歷者也)鳴彼高岡(詩曰鳳凰鳴矣于彼高岡梧桐生矣于彼朝陽)食兹竹實(韓詩)
(外傳曰黃帝時鳳止帝東園集梧桐食竹實)或五雛而十子(易林曰鳳有十子同巢共母又)
(曰鳳生五雛長子南郭君子康寧悦樂身榮)或三文而五色(帝王世紀曰黃帝坐于玄扈有)
(大鳥其狀如鶴被五色三文首文曰順德背文曰信義膺文曰仁智)䧏長樂而止上林(漢書)
(曰五鳳三年鳳皇集長樂宫留十餘刻又集上林)覽九州而觀八極(天老對黃帝曰鳳能)
(究萬物通天地五音覽九州觀八極也)或高蹈於大皇之地(楚辭曰獨不見鸞鳳之高)
(翔大皇之野循四極而周回見盛德而高下)或傳聞於君子之國(說文曰鳳神鳥也天)
(老曰出東方君子之國)復有巢阿閣(尚書中候曰黃帝時天氣休通五行期化鳳凰巢阿閣)
止東園(見上瞻玄扈注)或因之而作殿(漢書元帝時鳳凰集上林乃作鳳凰殿)或
為之而改年(漢書曰元帝時鳳凰五集乃改元五鳳)旣畫象於宫中(東觀漢記)
(曰光武生於濟陽鳳凰集濟陽故宫中皆畫鳳凰)更鑄銅於殿前(魏略曰文帝欲受禪郡國)
(奏鳳凰十三見明帝鑄銅鳳凰方五丈餘置殿前)亦有飲湍瀨於砥柱濯羽翰
於弱水(淮南子曰鳳凰之翔至德也過崑崙飲砥柱濯羽弱水暮宿風穴見則天下安)或因惡
殺而來(尚書大傳曰舜好生惡殺鳳凰巢其樹)或為好文而止(帝王世紀曰上好文)
(則鳳凰翔)或煎膠而續絃(十洲記曰鳳麟洲在西海之中四面有弱水繞之鴻毛不可越也上)
(多鳳麟數萬為羣仙家煮鳳喙及麟角合煎作膠名之為續絃膠或名連金泥能續弓弩絶絃連刀劍斷刃)
或以毛而免死(拾遺記曰周昭王以青鳳之毛為二裘一曰燠質二曰宣肌及厲王流彘人得)
(之有陷大辟者以青鳳毛贖罪片毛則凖千金)王慈捷對於比雞(宋書曰王僧虔子慈少與)
(從弟儉共學書謝鳳子超宗嘗候僧虔因往東齋詣慈正學書超宗曰卿書何如虔公荅曰慈書比大人猶雞)
(之比鳳)承天解嘲於將子(宋書曰何承天為著作佐郎年已老而諸佐郎並名家年少潁)
(川荀伯子嘲之常呼為妳母承天曰卿當云鳳凰將九子妳母何當耶)超宗既美於得毛
(宋書曰謝鳳子超宗有文辭補新安王常侍作王母殷淑儀誄帝大嗟賞謂謝莊曰超宗殊有鳳毛時右衛將)
(軍劉道隆在御座出候超宗曰聞君有異物可見乎超宗曰懸罄之室復有異物耶道隆武人無識正觸其父)
(名曰旦侍宴至尊說君有鳳毛超宗徒跣還内道隆謂檢覓毛至闇待不得乃去)江夏亦工於
學尾(齊書曰江夏王鋒年五歲性方整好學書高帝使學鳳尾詔一學即工高帝大悦以玉麒麟賜之曰)
(以麒麟賞鳳尾)觀其戴德揭義履正負仁問天老而知狀(並見上帝)
(黃紳注)瑞帝舜而司晨(尚書中候曰帝舜曰朕惟不乂於百獸鳳晨注云百獸率舞鳳凰司)
(晨)豈復將雞鶩而競粒(抱朴子曰鸞鳳競粒於庭則受辱於鶩雞也)與鳬雁
而同羣者哉(楚辭曰鳬雁皆唼夫梁藻兮鳳逾翺而高舉)至如鳴若簫笙(帝王)
(世紀曰黃帝時鳳巢阿閣其飲食也必自歌舞音如簫笙)音同金鼓(天老對黃帝曰夫鳳小音金鼔)
資長風以舉翰(唐書曰太宗嘗追思王業艱難佐命之力乃作威鳳賦賜長孫無忌曰有一威)
(鳳憩翮朝陽晨遊紫霧夕飲玄霜資長風以舉翰唳天衢而高翔)集軒丘而載舞(山海經曰)
(軒轅之丘鸞自歌鳳鳥自舞)其羽翽翽(詩曰鳳凰于飛翽翽其羽)其鳴鏘鏘(左傳曰陳)
(大夫卜妻敬仲其妻占之曰吉鳳皇于飛和鳴鏘鏘有媯之後將育于姜)晨云賀世(論語摘衰聖曰)
(鳳行鳴曰歸嬉止鳴曰提扶夜鳴曰善哉晨鳴曰賀世)集曰歸昌(天老對黃帝曰鳳昏鳴曰固常)
(晨鳴曰發明晝鳴曰保章舉鳴曰上翔集鳴曰歸昌)鎮星順而必至(樂動聲儀曰鎮星不逆行)
(則鳳凰至)天樞得而下翔(運斗樞曰天樞得鳳凰翔)出丹穴而得茂(山海經曰)
(丹穴之山有鳥焉五彩而文名曰鳳首文曰德翼文曰順背文曰義膺文曰仁腹文曰信)降紫庭而
道光(蔡邕琴操曰周成王琴歌曰鳳凰翔兮紫庭余何德兮感靈)將九雛而並至(二石)
(偽事曰鄴中有鳳凰將九雛在延明門外道西)與四靈而效祥(禮運曰四靈為畜何謂四靈麟)
(鳳龜龍是謂四靈)或刻木作形自口中而銜詔(鄴中記曰石季龍與皇后在觀)
(上詔書五色紙著鳳口中侍人以百丈緋繩轆轤迴轉下之)或以金為象從樓上以
投漳(鄴中記曰鳳陽門五層樓安金鳳凰二頭石虎將衰一頭飛入漳河會晴日見於水中一頭以鐵釘)
(足今存)
鶴
伊羽族之宗長(淮南八公相鶴經曰鶴者羽族之宗長仙人之騏驥)有胎化之仙
禽(鮑照舞鶴賦曰散幽經以騐物有胎化之仙禽)羣鸞鳳以遐鶩(相鶴經曰鶴千六百年飲)
(而不食與鸞鳳同羣)薄雲漢而高尋(相鶴經曰鶴二年落子毛易黑點三年産伏復五年羽翮)
(具復七年飛薄雲漢)既稟精於金火亦受氣於陽陰(相鶴經曰鶴陽烏也而游)
(於陰因金氣依火精以自養)若乃引員吭抗纖趾(相鶴經曰高足麤節洪體纖指相之)
(備也)動商陵之悲操(見琴賦商陵别鶴注)舞晉平之清徵(見琴賦師曠清角注)
(亦云清徵)翔集旣聞於介象(神仙傳曰介象死吳大帝思之以象所住為廟時時往祭之有)
(白鶴來集坐)感召復傳於蕭史(列仙傳曰蕭史善吹簫能致白鶴)陶侃之墓
頭弔客(陶侃别傳曰侃丁母艱在墓下忽有二客來弔不哭而退儀形鮮異知非常人遣看之但見雙)
(鶴冲天而去)周穆之軍中君子(抱朴子曰周穆王南征一軍盡化君子為猿為鶴小人為)
(蟲為沙)至若集蘭巖而顧步(王韶之神境紀曰滎陽郡南百餘里有蘭巖常有雙鶴素)
(羽皎然日夕偶影翔集傳云昔夫婦俱隱此年數百歲化成此鶴)止金穴而迴翔(茅君内傳)
(曰茅盈留句曲山告二弟曰吾有局任不得數相往來父老歌曰茅山連金陵江湖據下流三神乘白鶴各在)
(一山頭白鶴翔金穴何時復來游)豈復畏鶉鷃之羅網(邴原别傳曰邴君所謂雲中白)
(鶴非鶉鷃之網能羅也)誠以知天地之圜方(離騷曰黃鶴之一舉兮知山川之紆曲再)
(舉兮知天地之圜方)亦有飲巨蒐之獻(穆天子傳曰至于巨蒐氏巨蒐之人乃獻白鶴之血)
(以飲天子)玩崑崙之舞(瑞應圖曰黃帝集崑崙以舞衆神玄鶴二八翔其右)田饒比之
而去魯(韓詩外傳曰田饒事魯哀公而不見察謂哀公曰夫雞有五德君猶㵸而食之者以其所從來)
(近也未若黃鶴一舉千里止君園池啄君稻粱君猶貴之以其所從來遠也將去君黃鶴舉矣)莊辛喻
之而說楚(戰國策曰莊辛謂楚襄王曰黃鶴生於江海俯啄鰋鯉仰斷萎藕自以為無患不知夫射)
(者方修弧矢治矰繳將加已於萬仞之上故晝遊江湖夕調鼎俎)自西北而遙集(古歌詞曰)
(飛來白鶴從西北方十十五五羅列成行妻卒被病不能相隨五里還顧六里徘徊吾欲銜汝去口噤不能開)
(吾欲負汝去毛羽日摧頽)邈江海而遐舉(見上莊辛說楚注)辭吳市而喧闐
(吳越春秋曰吳王闔閭與夫人及女食蒸魚王嘗半以與女女怨曰王食我殘魚辱我我不忍久生乃自殺闔)
(閭痛之葬於邦西金鼎玉杯銀樽珠𥜗之寳皆以送女舞白鶴於吳市中令萬民隨觀之遂使與鶴俱入羨門)
(因塞之以送死)出雷門而軒翥(見鼔賦雷門鶴飛注)孟氏周王之飲(穆天子傳)
(曰天子飲扵孟氏爰舞白鶴二八)岱宗漢帝之壇(東觀漢記曰章帝至岱宗柴望畢白鶴三)
(十從西南來經祀壇上)緱山識王喬之至(見山賦見王喬於緱氏注)遼東見丁
令之還(續搜神記云遼東城門華表柱忽有白鶴來集人或欲射之鶴於空中歌曰有鳥有鳥丁令威)
(去家千歲今来歸城郭如故人民非何不學仙塚纍纍)又若鳴必戒露(見露賊宵警聞於白)
(鶴注)白非日浴(莊子曰鶴不日浴而白烏不日黔而黑)或馭於江夏之樓(述異)
(傳曰荀環字叔瑋潜棲却柆嘗東遊憩江夏黃鶴樓上望西南有物飄然降自霄漢俄頃已至乃駕鶴之賓也)
(鶴止戸側仙者就席羽衣虹裳賓主歡對已而辭去跨鶴騰空渺然烟滅)或飴以潭臯之粟
(拾遺記曰周昭王時塗修國獻青鳳丹鶴各一雄一雌以潭臯之粟飴之溶溪之水飲之)觀其瘦頭
露眼(相鶴經曰鶴之上相瘦頭朱頂露眼黑睛)豐毛疎肉(相鶴經曰鶴翔於雲故毛豐而肉疎)
旣鳳翼而龜背亦燕膺而鼈腹(出相鶴經)宣王見誨於聞天
(詩曰鶴鳴誨宣王也鶴鳴于九皐聲聞于天)王莽傳方於漬穀(漢書曰王莽以鶴髓漬穀)
(種學仙)至若比鳬脛而為長(莊子曰鳬脛雖短續之則憂鶴脛雖長斷之則悲)匪
雞羣而可亂(晉書曰嵇紹始入洛或謂王戎曰昨於稠人中始見嵇紹昂昂然若野鶴之在雞羣)
(戎曰君復未見其父耳)賦聞鮑照之美(鮑照有舞鶴賦)詩播齊高之善(宋書)
(曰齊高帝鎮淮陰為宋明帝所疑被徵為黃門郎深懷憂慮見平澤有羣鶴命筆詠之曰八風舞勁翮九野弄)
(清音一摧雲間志為君苑中禽)羊公既訝於不舞(世說曰殷中軍嘗稱劉尊祖於庾公庾公)
(甚忻便取為佐引見坐獨榻上與語劉爾日殊不稱庾小失望遂名之為羊公鶴昔羊叔子有鶴能舞嘗向客)
(稱之客至試使驅来氃氋而不能舞)庾域嘗驚於忽見(梁書曰庾域毋好鶴唳域在位營求)
(孜孜不怠一日一雙鶴來下)嗚九臯而寥唳(見上)出華亭而倩練(八王故事)
(曰陸機為成都王所誅顧左右而歎曰今欲聞華亭鶴唳不可復得也矣)遊衞國而乘軒(左傳)
(曰狄人伐衞懿公好鶴鶴有乘軒者將戰國人受甲者皆曰使鶴鶴實有祿位予焉能戰)向耶溪而
取箭(會稽記曰射的山南有白鶴山此鶴為仙人取箭漢太尉鄭弘嘗採薪得一箭頃有神人至問何所)
(欲弘曰嘗患若耶溪載薪為難願旦南風暮北風後果然)固一舉而千里豈耳目之
近玩者乎(世說曰僧支道林好鶴時有遺其雙鶴者翅長欲飛林意惜之乃鎩其翮鶴軒翥不能復)
(起乃舒翼反顧視之如似懊喪意林公曰既有凌霄之姿何肯為人作耳目近玩乎養令翮成遂放飛去)
鷹
伊鍾山之鷙鳥(隋魏彦深鷹賦曰惟兹禽之化育實鍾山之所生資金方之猛氣擅火德之炎)
(精)稟金方之勁氣含火德之明輝(見上注)淪瑤光之純粹
(春秋運斗樞曰瑤光星散為鷹)或聞於蒼成千日(隋魏彥深鷹賦曰二周作鴘千日成蒼)
或重其指如十字(魏彦深鷹賦曰指重十字尾貴合盧)若乃點血散花之
狀(魏彦深賦曰白如散花赤如點血大文如錦細斑似纈)黃眸金距之名(西京雜記曰茂)
(陵少年李亭好馳逐鷹鷂皆為佳名鷹有青翅黃眸青冥金距之屬)既在南而為鷂(晉書曰崔)
(洪清厲骨鯁為尚書左丞相時人謂之語曰叢生荆棘來自博陵在南為鷂在北為鷹)亦與鷂而
為兄(古樂府曰豹則虎之弟鷹則鷂之兄)亦有下韝命中(東觀漢記曰趙勤字孟卿太守)
(桓盧署以為督郵於是貪令自責還印綬去虞歎曰善吏如使良鷹下韝即中)畫壁如真(陳書曰齊)
(廣寧王存珩好綴文有技藝嘗於廳事壁自畫一蒼鷹見者皆以為真)資僧達之馳獵(南史)
(曰王僧達性好鷹犬何尚之致仕嘗入關齋大集朝士自行香次之僧達曰願郎且放鷹犬弗復遊獵)教
行父之事君(左傳曰季文子對宣公曰先大夫臧文仲教行父事君之禮行父奉以周旋不敢失)
(墜曰見有禮於其君者事之如孝子之養父母也見無禮於其君者誅之如鷹鸇之逐鳥雀也)唐則斷
聯而見放(唐書曰太宗初即位舊苑中有籠鷹悉斷聯任去良犬並解絏放之)漢則斥賣
而不用(東觀漢記曰和熹皇后臨朝上林鷹犬悉斥賣之)逐黃犬於東門(史記曰李)
(斯臨刑歎曰思牽黃犬臂蒼膺出上蔡東門不可得)擊鵬雛於雲夢(幽冥錄曰楚文王好獵人)
(有獻鷹為獵於雲夢烟燒漲天毛羣羽族爭噬競摶此鷹瞪目雲際無摶噬之志王謂獻者曰汝將欺余耶荅)
(曰若效扵雉兔臣豈敢獻俄而雲際有物凝翔鮮白不辨其形鷹便聳翮而升須臾毛墮若雪血下如雨有大)
(鳥墜地度其兩翅數十里衆莫能識有博物君子曰此大鵬雛也乃厚賞之)至若梁冀貪而
見求(益都耆舊傳曰廣漢馮顥為謁者逐單于至雲中大將軍梁冀遣人求鷹止晉陽舍人不避顥顥收)
(之使人挈鷹而亡也顥追捕甚急冀辭乃止)大亮忠而不獻(唐書曰太宗謂侍臣曰李大亮)
(可謂忠直矣朕遣使至其所見有佳鷹諷令獻朕大亮因密来責朕云陛下久絶畋獵而使者求鷹若是陛下)
(之意深乖昔旨如其自擅便是任使非人朕覽表嘉歎不能自巳有臣若是朕復何憂於是賜之金壺以彰忠)
(讜)馬融既美於出籠(馬融與伯世書曰憒憒愁思猶不解懷思在竹間放狗逐麋晚秋涉)
(冬大蒼出籠黃棘下莵芼以乾菜自送餘日兹樂而已)要離亦聞於擊殿(戰國策曰唐雎)
(謂秦王曰要離將刺慶忌蒼鷹擊於殿上)故其威同尚父(詩曰維師尚父時維鷹揚)名傳
郅都(漢書曰郅都為濟南太守時人號為蒼鷹)魏帝以秋吟見重(魏文帝荅繁欽書曰)
(商風振條秦鷹秋吟)侯文以嚴霜行誅(見秋賦侯文之職注)支遁則愛其神
俊(建康實錄云支遁好養鷹馬而不乘放人或問之曰愛其神俊)元坦則肆其畋漁(三國)
(典略曰元坦為冀州刺史不恤人事性好畋漁無日不收鷹犬常數百頭置網十餘車自云寧三日不食不能)
(一日不獵)至於驚蟄靡失於為鳩(禮記月令曰驚蟄之日鷹乃化為鳩)處暑不
差於祭鳥(周書曰處暑之日鷹乃祭鳥)逐不仁者子産(左傳曰子産始知然明問)
(為政焉對曰視民如子見不仁者誅之如鷹鸇之逐鳥雀也)名爽鳩者少皡(左傳曰少皞為)
(鳥師而鳥名爽鳩氏司寇者也注鷹也)又若翮短飛急骹長起遲(魏彦深賦曰雙)
(骹長者起遲六翮短者飛急)大雌小雄(彦深賦曰雌則體大雄則形小)加毛減肌(彦深)
(賦曰晝不離手夜更火宿微加其毛小減其肉)時令旣傳於學習(禮曰小暑鷹乃學習)爾
雅亦號於飛翬(爾雅曰鷹隼醜其飛也翬注鼔翅翬翬然疾)亦聞惡彼足黃
(彦深賦曰赤睛黃足細骨小股住不可呼舉不及走若此之翬不如勿有)欲其食疾(彦深賦曰疾食)
(速消此則有命兔頸猴立是為無病)罻羅設於已化(禮月令七月鳩化為鷹然後設罻羅)矰
弋禁於未擊(漢書曰鷹隼未擊矰弋不施於蹊隧)饑而為用猜防既見於
曹公(魏志曰吕布使陳登詣太祖登因陳布勇而無謀宜早圖之太祖悦布始因登求徐州牧不獲及登)
(還布拔戟斫几責之登曰登見曹公言待將軍譬如虎當飽其肉否則噬人公曰不然如養鷹飢則為用飽則)
(颺去布乃解)飽則高颺引喻亦聞於權翼(晉書載記曰慕容垂請至鄴拜墓苻)
(堅許之權翼諫曰垂猶鷹也饑則附人飽便高颺若遇風塵之會必有凌霄之志唯急其羈絆不任其所欲堅)
(不從去果不還)
雞
伊雓雞之彩質(爾雅曰雞大者蜀蜀子雓未成雞曰連絶有力奮雓音余)實淪英於
玉衡(運斗樞曰玉衡星散為雞)取㢲之象(易曰㢲為雞注雞知時號令之謂)稟火之
精(春秋說題辭曰雞為襀陽南方之象故陽出雞鳴以類感也)翰音見號(禮曰宗廟之雞曰翰)
(音)燭夜為名(古今注曰雞一名燭夜)賓孟既觀於斷尾(左傳曰賓孟適郊見)
(雄雞自斷其尾問其侍者曰自憚其犧也)州綽亦效其先鳴(左傳曰齊莊公朝指殖綽郭最)
(曰是寡人之雄也州綽曰君以為雄誰敢不雄然臣不敏平陰之役先二子鳴注晉伐齊及平陰州綽獲殖綽)
(郭最故自比於雞鬭勝而先鳴)或以占戎馬之象(淮南子曰雄雞夜鳴軍兵動而戎馬驚)
或以認蒼蠅之聲(詩曰雞鳴思賢妃也雞既鳴矣朝既盈矣匪雞則鳴蒼蠅之聲)若乃
五指金骹(廣志曰雞有胡髯五指金骹反翹之種)花冠成露(江表傳曰南郡獻長鳴承)
(露雞南越志曰雞冠四開如蓮花清鳴聲徹也)季平既衒於芥羽郈氏亦誇其
金距(左傳曰季郈之雞鬭季氏芥其雞郈氏為之金距)或養之而攘火(山海經曰鷩雉)
(一名山雞養之攘火羅浮所豐)或畫之而帖戶(見春賦畫雞索葦注)孟嘗效之而
獲免(史記曰孟嘗君至關關法雞鳴出客孟嘗君客之居下者有能為雞鳴遂發得出也)燕丹為
之而得度(燕丹子曰燕太子丹質於秦逃歸到關丹為雞鳴遂得早度)至如三尺曰
鶤(爾雅曰雞三尺為鶤鶤音鵾)正旦磔門(見春賦懸羊磔雞注)性惟司夜(韓子曰使)
(雞司夜令猫執鼠皆用其能)職在鳴晨(太玄經曰雌雞晨鳴雄雞宛頸)候天星而肆
赦(北齊書曰武成卽位南宮大赦於殿門外建金雞不識其義問於光祿大夫司馬膺之對曰海中日占曰)
(天雞星動當有赦帝王以為候)儷金馬而為神(漢書曰方士云益州有金馬碧雞之神可祭祀)
(致也宣帝使王褒往祀焉)復有越巂長鳴(西京雜記曰漢成帝時交趾越巂獻長鳴雞即下漏)
(騐之晷刻無差一鳴一食長距善鬭)馬韓細尾(魏志曰馬韓國出細尾雞其尾皆五尺餘)子路
冠之而示勇(史記曰子路性鄙好勇力冠雄雞佩猳豚陵暴孔子孔子設禮義稍誘之子路乃委)
(質請為弟子)黃父戴之而吞鬼(神異經曰東方有人長七丈頭戴雞朝吞惡鬼三千暮吞)
(三百名黃父又名食邪以鬼為飯以露為漿)祖逖則舞於夜鳴(晉書曰祖逖與劉琨為司)
(州主簿共被同寢夜中聞荒雞鳴逖蹴琨覺曰此非惡聲因起舞)庾翼則怒其愛雉(晉書)
(曰庾翼攻書少時與右軍齊名右軍後進庾猶不分在荆州與都下人云小兒輩賤家雞愛野雉皆學逸少書)
(須吾還當比之)棄之可惜者漢中之地(九州春秋曰魏王入漢中討劉備不得進欲守)
(復難意欲棄之乃發令云雞肋兒官屬不知主簿楊修曰夫雞肋棄之則可惜取之無所得以比之漢中王欲)
(去也乃白戒嚴王遂還)連之不一者山東之勢(戰國策曰秦惠王謂寒泉子曰蘇秦)
(欺弊邑欲以一人之智反覆山東之君夫諸侯之不可一猶連雞之不能俱上於棲也)或食之而
數千(吕氏春秋曰苦學者若齊王之食雞也食其蹠數千而後足)或膳之而日雙(左傳)
(曰公膳日雙雞)候之不差於風雨(詩曰風雨如晦雞鳴不已)執之必在於工
商(周禮曰工商執雞注云取其守時而動)亦有羊溝之鬭(莊子曰羊溝之雞三歲為株相)
(者視之則非良雞也然而時以勝人者以狸膏塗其頭也注羊溝鬭雞處株魁帥也雞畏狸膏)尸鄉之
養或鳴在雲中(列仙傳曰祝雞翁者雒陽人也居尸鄉北山下養雞皆有名字千餘頭暮棲樹)
(晝放散食欲取呼名即至鳴於雲中及子昇仙雞鳴犬吠皆在雲中)或葬於山上(異苑曰朱文繡)
(與羅子鍾為友俱仕於梁丈繡既死羅子鍾哭之其夜俱亡梁南七里有山葬繡於其中北九里有澗埋鍾於)
(其内繡神靈變為雞鍾魂魄化為雉清鳴哀響往來不絶故詩曰雞山别飛響雉澗和清音)聞其腷
腷(古詞曰腷腷膊膊雞初鳴磊磊落落向曙星)聽彼膠膠(詩曰風雨蕭蕭雞鳴膠膠)見棄
飜求於鳳警(陳子要言曰棄晨雞俟鳳警亦猶棄當世之實才須故人之執政也)被割何
在於牛刀(論語曰子之武城聞弦歌之聲莞爾而笑曰割雞焉用牛刀)至若棲殿中
之樹(魏晉世語曰劉放孫資共典樞要夏侯獻曹肇心内不平殿中有雞棲樹二人相謂此亦久矣其能)
(復幾以指資放)蕃婁門之牧(吳越春秋曰婁門外雞坡墟者王牧雞處)使管輅之占
(魏志曰平原太守劉邠取山雞毛著器中使管輅射之曰高岳巖巖有鳥朱身羽翼玄黃鳴不失辰此山雞毛)
(也)問越筮之卜(史記曰越巫立越祀而以雞卜上信之)江逌連之而縱火
(見火賦江逌放雞注)傅琰剖之而斷獄(齊書曰傅琰字季珪為山陰令二野父爭雞琰問何)
(食一云粟一云豆琰使破雞得粟罪言豆者)觀奉先之鬭(漢書曰昔許奉先好鬭雞宣帝微時)
(數與奉先會後即位以其女為婕妤立為皇后奉先封侯)記越王之畜(越絶書曰雞山勾踐以畜)
(雞將伐吴以食死士也)天淵曾喜於陸機(陸機與弟書曰天淵池養山雞甚可嬉)陳
倉更聞於秦穆(辛氏三秦記曰陳倉山上有石雞與山雞各別趙高使火燒山山雞飛去石雞)
(不去晨鳴山頭聲聞三十里或云是玉雞陳倉城上有神雞人取不得雄者王雌者霸穆公得雌故霸又史記)
(曰秦文公獲若石於陳倉祠之其神或歲不至或來集於祠城若雄雉其聲殷殷則野雞皆夜鳴)别有
長鳴遠飛(長鳴見上注洞冥記曰遠飛雞夕還依人曉則絶飛四海外朝往夕還)黃冠青
緌(臨海異物志曰杉雞黃冠青緌常在杉樹下頭上有長黃毛如冠頭及頸正青如垂緌)并黍而
食(論語曰子路遇丈人以杖荷蓧止子路宿殺雞為黍而食之)鑿垣而棲(爾雅曰雞棲於杙為)
(桀鑿垣而棲為塒)既牝晨而家索(書曰牝雞無晨牝雞之晨惟家之索)亦逆翦而
冠萎(晉書曰桓玄既被殺安帝反正其餘權衆假號皆平桓氏遂滅元興中衡陽有雌雞化為雄八十日)
(而萎及玄建國於楚衡陽屬焉自簒位至敗凡八旬)則有至北埭而方鳴(齊書曰武帝嘗)
(幸琅邪城宫人嘗從早發至湖北埭雞始鳴今呼為雞鳴埭)到新豐而自識(漢書曰七年高)
(祖以太上皇帝歸置縣徙豐人實之號曰新豐并移枌榆舊社街巷棟宇一如舊制士女老幼各知其室雖雞)
(犬縱放亦識其家焉)傳朱公之所化(風俗通曰呼雞朱公俗說雞本朱公化而為之)重樂
妻之不食(後漢書曰樂羊子妻嘗有他舍雞誤入垣内姑盜殺食之妻對不食而泣問之曰自傷貧)
(使食他肉姑乃棄之)又若守夜稱信(韓詩外傳曰田饒謂魯哀公曰夫雞頭戴冠者文也足搏)
(距者武也敵在前敢鬭者勇也見食相呼者仁也守夜不失時者信也雞有五德也以其所從來近也)候
潮表異(異物記曰伺潮雞潮水上則鳴孫綽望海賦曰石雞清響而應潮是也)驅之旣喻
於馭民(荀悦申鑒曰覩孺子之驅雞而見御民之術孺子之驅雞急則驚緩則滯馴則安)夢之
亦憂於武吏(夢書曰雞為武吏有冠距也夢見雄雞憂武吏)若夫鑑形乃舞(異苑)
(曰魏武時南方獻山雞帝欲其鳴舞而無由公子蒼舒取大鏡著其前雞見形而舞不知止遂至死韋仲將為)
(之賦其事)映水而溺(博物志曰山雞有美毛自愛其毛終日映水目眩則溺)符朗知其
半露(晉書曰符朗善知味會稽王道子殺雞以食之既進朗曰此雞棲常半露檢之騐焉)紀渻養
其全德(莊子曰昔紀渻子為周宣王養鬭雞十日而問雞可鬪乎曰未也方虛憍而恃氣十日又問之)
(曰未也猶疾視而盛氣十日又問之曰幾矣雞雖有鳴者已無變矣望之似木雞矣異雞無敢應者)含圖
既見於能言(拾遺記曰含圖國去王都七萬里人善服鳥獸雞犬皆使能言)桃都亦聞
於出日(玄中記曰東南都山上有大樹名曰桃都枝相去三千里上有天雞日初出照此木天雞即鳴)
(天下雞皆隨之鳴)右廣候之而駕(左傳曰楚子為乘廣二十乘分為左右廣雞鳴而駕日中)
(而說)子反則之而食(左傳曰晉與楚戰見星未巳子反命吏察夷傷補卒乘雞鳴而食惟命是)
(聽)見於事始崔光知翅足之多(後魏書曰崔光字長仁正始元年夏有典事史)
(顯獻四足四翼雞詔以問光光表曰翅足衆多羣下相扇動之象脚差小其勢尚微易制御也後數日茹皓等)
(並以罪伏法於是禮光逾重)置在忩間宋氏得講談之益(幽冥錄曰晉兖州刺)
(史宋處宗嘗買一長鳴雞愛養甚至棲籠置窗間雞遂作人語與宗談論極有言致終日不輟處宗因此言功)
(大進)
事類賦卷十八
