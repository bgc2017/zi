事類賦卷十二
宋吳淑撰
服用部
衣
黃帝垂衣裳而天下治蓋取諸乾坤(出易注云上衣下裳乾坤之象)若
夫縞衣綦巾聊樂我員(出詩注云縞色白男服也綦蒼艾色女服也)或以取
睢渙之麗(陳留風俗傳曰襄邑睢渙之水出文章故曰黼黻藻錦日月華蟲以奉天子宗廟御服焉)
或以象翬翟之文(漢輿服志曰聖人觀翬翟之文榮華之色乃染帛以效之始作五采以為)
(服凡十二章)無褐而寧能卒歲(詩曰一之日觱發二之日□烈無衣無褐何以卒歲)不
衷而還復災身(左傳曰鄭子臧奔宋好聚鷸冠鄭伯使盜誘而殺之君子曰服之不衷身之災)
(也)蜉蝣之羽衣裳楚楚(出詩又曰蜉蝣之翼采采衣服蜉蝣掘閱麻衣如雪)纊為
繭而緼為袍(禮曰非列采不入公門振絺綌不入公門素裘不入公門襲裘不入公門纊為繭緼)
(為袍襌為絅帛為褶)袂應規而袷如矩(禮深衣曰袂圓應規曲袷如矩)中山則悟
其顚倒(說苑曰魏文侯封太子擊於中山使不往來舍人趙倉唐奉使文侯問子之君長大孰與寡人)
(倉唐曰君賜之外府之衣則能勝之文侯遣倉唐賜太子衣一襲令倉唐雞鳴時至太子迎拜賜發篋衣盡顚)
(倒太子趣具駕曰賜之衣非以為寒也欲召擊也無誰與謀故遺子以詩曰東方未明顚倒衣裳顚之倒之自)
(公召之)若敖則始於藍縷(見車賦篳開楚子注)短毋見膚長毋被土
(禮深衣曰古者深衣蓋有制度短毋見膚長毋被土)襜則蔽前(爾雅曰衣蔽前謂之襜注今蔽膝也)
幅聞在下(詩曰赤芾在股邪幅在下注芾大帶古蔽膝之象也)周瑜既荷於百領
(吳書曰孫權每賜周瑜衣寒暑皆百領諸將莫有及者)南粤亦蒙於三褚(漢書曰帝賜南)
(粤王佗上褚五十衣中褚三十衣下褚二十衣注以綿裝衣曰褚)驚耿恭之穿決(後漢書耿)
(恭自疏勒迴衣屨穿決形容枯槁)訝張融之麤故(齊書曰高帝手詔賜張融衣曰見卿衣服)
(麤故誠乃素懷有本久爾&KR0008;縷亦虧朝望今送一通故衣意謂雖故乃勝新也是吾所着已令裁減稱卿之體)
范曄致思以精微(宋書曰范曄性精微有思致衣裳器服莫不增損制度世人皆法之)到
溉顯名於率素(南史曰到溉性率儉不好聲色虚室單牀旁無姬侍冠履十年一易朝服或至)
(穿補)襲此黼領(爾雅曰衣裗謂䘽黼領謂之襮)被兹繡裳(詩曰君子至止黻衣繡裳)
我韍兮子佩(莊子曰祝牧謂其妻曰天下有道我韍子佩天下無道我負子戴)上玄兮
下黃(輿服志曰黃帝堯舜垂衣裳而天下治蓋取諸乾坤故上衣玄而下衣黃也)笑何容之
焦背(南史曰何敬容為吏部尚書性矜莊衣冠鮮麗梁武帝雖衣浣衣而左右衣必須鮮潔嘗有侍臣衣)
(冠卷摺帝怒曰卿衣帶如繩欲何所縛敬容希旨常以膠清刷鬚衣裳不整伏牀熨之或暑月背為之焦)驚
陳暄之上堂(陳書曰徐陵為吏部尚書精簡人物縉紳之士皆嚮慕焉陳暄以玉冒簪插髻紅絲)
(布裹頭袍拂踝靴至膝不陳爵里直上陵坐陵不之識命吏持下暄徐步而出舉止自若竟無怍容作書謗陵)
(陵甚病之)楚莊既見於博袍(墨子曰楚王絳衣博袍)沈慶俄聞於急裝
(宋書曰沈慶之領隊防東門劉湛被收之夕開門召慶之慶之戎服履韎縳絝入上見而驚曰卿何意乃爾急)
(裝慶之曰夜半召隊主不容換服)爾其更始諸于(後漢書曰更始時授官爵皆羣小賈豎膳)
(夫庖人多著繡面衣錦袴襜褕諸于時智者見之以為服之不衷也注曰諸于大掖衣也如婦人之袿衣方言)
(曰襜褕其短者自關西謂之䘪屈郭璞云俗名䘿掖據此即是諸于上加綉裾如今之半臂也䘪音充䘿音屈)
申生偏裻(國語曰晉獻公使太子申生伐東山衣之偏裻音篤)衯裶戍削紆徐委
曲(子虛賦曰雜纖羅垂霧縠紆徐委曲鬱撓谿谷衯衯裶裶揚袘戍削注云言衣文理如谿谷衯裶衣長貎)
(揚舉也袘衣袖戍削裁制也)被以曳婁(詩曰子有衣裳弗曳弗婁)樂兹安燠(詩曰豈曰)
(無衣七兮不如子之衣安且吉兮豈曰無衣六兮不如子之衣安且燠兮)戴禮既明於五法
(禮深衣曰制十有二幅以應十有二月袂圓以應規曲袷如矩以應方負繩及踝以應直下齊如權衡以應平)
(故規者行舉手以為容負繩抱方者以直其政方其義也下齊如權衡者以安志而平心也五法已施故聖人)
(服之)齊國亦供其三服(漢書曰齊國有三服官奉獻冠幘縱為首服紈素為冬服輕綃為夏)
(服)至於彦回羅&KR1596;(宋書曰明帝疾召褚彦回入帝坐帳中流涕曰吾近危篤故召卿欲使著)
(黃羅&KR1596;耳指牀頭大函曰文書函内冀此函不復開彦回亦悲不自勝黃羅&KR1596;乳母服也&KR1596;來可切)邊讓
襜褕(邊讓别傳曰讓才辨俊逸孔融薦於魏武曰邊讓為九州之被則不足為單衣襜褕則有餘)聊
以旌禮(春秋左氏傳曰服以旌禮)期之煖膚(南君書曰上世之人衣不煖膚食不滿腹)美
朱勃之方領(後漢書曰朱勃字叔陽年十二能誦詩書嘗候馬援兄况勃衣方領能矩步注頸下)
(施衿領正方學者之服也)偉江充之曲裾(漢書曰江充初召見犬臺宫衣紗縠單衣曲裾後垂)
(交輸冠蟬纚步搖冠飛翮之纓容貌甚壯帝謂左右曰燕趙間多竒士注云交輸若燕尾垂之兩旁見於後也)
(冠蟬纚故步則搖又以鳥羽作纓)意惻西華之葛(見冬賦西華練裙注)價騰王導
之練(晉書曰蘇峻平後帑藏空竭庫中唯有練數千疋賣之不售而國用不足導與朝賢俱制練布單衣)
(於是士庶翕然競服之練遂貴端至一金)至夫法圭刀之形(釋名曰婦人上服曰袿其下垂)
(者上廣下狹如刀圭也襡屬也衣裳上下相連屬)列鵰鴈之制(唐書曰德宗賜節度觀察使時)
(服尚方織作呈閱所宜上曰頃來賜衣文采不常非制也朕今思之節度使以鵰銜綬帶取武毅以靖封内觀)
(察使以鴈銜威儀委取其行列有序牧人有威儀也威儀委瑞草也)刺彼維鵜(詩曰維鵜在梁不濡)
(其翼彼巳之子不稱其服)戒其在笥(書曰惟衣裳在笥)既順序而有文(左傳曰狄)
(伐衛衛懿公與石祁子玦與寗莊子矢使守曰以此贊國擇利而為之與夫人繡衣曰聽於二子注取其文章)
(順序)亦從容而不貳(禮緇衣曰長民者衣服不貳從容有常以齊其民則民聽一)或被
之而象天(禮曰郊祭之日王被衮以象天戴冕藻十有二旒則天數也)或斷之而離
地(漢書曰蓋寬饒左遷衛司馬未出殿門斷其單衣令離地)尹范則互為出入(謝承後漢)
(書曰陳留尹苞與同郡范史雲善二人俱貧出入共一單衣到人門外苞年長常先着衣入須臾出解與史雲)
僑札則交相贈遺(左傳曰吳季札聘鄭見子産如舊相識與之縞帶子産獻紵衣焉)三
命有葱衡之錫(禮曰一命緼韍黝衡再命赤韍黝衡三命赤韍葱衡注緼赤黃色)一篋
慰寒泉之思(後漢書曰章帝嘗幸南宫閱隂太后器服愴然動容乃留五時衣各一襲及常所御)
(衣五十篋餘悉分布賜諸王上賜東平王蒼及瑯邪王京書曰間饗衛士於南宫因閱視舊時衣物思惟王孝)
(友之德今送光烈皇后假髻帛巾各一及衣一篋可時奉贍以慰凱風寒泉之思又欲令後生子孫得見先后)
(衣服之製)則有顯宗之嘉郭賀(後漢書曰郭賀為荆州刺史有殊政顯宗巡狩到南陽時)
(特見嗟嘆賜以三公之服黼黻冕旒勒行部去幨帷令百姓見其容服以彰有德)宋高之喜超
宗(宋書曰謝超宗嘗諸東府門自通其日風寒高帝謂四座曰此客至使人不衣自煖)或挂神武
之門上(齊書曰陶弘景永明十年脫朝服挂神武門上表辭禄詔許之)或爛郭文之戶
中(晉書曰高士郭文字文舉居大辟山常著鹿裘葛巾餘杭令顧颺與葛洪造之颺使致韍衣文不納使置)
(室中乃爛於戶内竟不服用)伏儉德於晏子(韓子曰晏嬰相齊妄不衣帛馬不食粟又禮記)
(曰晏子一狐裘三十年)挹清節於祭彤(後漢書曰祭彤在遼東幾三十年衣無兼副顯宗美)
(其清約賜之衣被什物無不悉備)載寢而暗驚持玉(魏略曰文昭甄后始生每寢寐家中)
(髣髴見有人持玉衣覆其上)長裾而乍喜陵風(拾遺記曰員嶠山南有池移國人長三尺)
(夀萬歲茅為衣衣服皆長裾大袖因風以升烟霞若鳥用羽毛)豈曰無衣與子同澤(詩曰)
(豈曰無衣與子同袍豈曰無衣與子同澤豈曰無衣與子同裳注澤褻衣)莊子之對魏王(莊子)
(曰莊子衣大布之衣而過魏王魏王曰何先生德之憊耶莊子曰士有道德不能行憊也衣弊履穿貧也非憊)
(也)豫讓之報智伯(春秋後語曰趙襄子滅智伯智伯之臣豫讓變姓名入宫塗厠以刺襄子)
(襄子覺而赦之後讓伏於橋下襄子至橋馬驚使視之復得讓襄子嘆曰嗟乎豫讓之為智伯名既成矣寡人)
(赦子亦足矣子自為計寡人不釋子矣讓固伏誅願得君之衣而擊之襄子義之脫附身之衣以與之讓拔劍)
(三躍呼而擊之曰吾可以下報智伯矣遂伏劍而死)聞美管寧之儉(魏志曰明帝徵管寧辭不)
(就詔問青州刺史程喜寧守節高乎審老疾尫頓耶喜上言寧常著皂帽布襦袴布裙出入閨庭能自拄杖不)
(須扶持四時祭祀輒自力疆改著絮巾故在遼東所有白布單衣親薦饋饌跪拜成禮)歎王允之
清(魏氏春秋曰王允為吏部郎選郡守明帝疑其所用非次召入乃釋遣出望其衣敗曰清吏也)識榮
啟之縣蓑(淮南子曰林類榮啟期衣苦縣蓑)見董威之結繒(王隱晉書曰董威輦)
(至洛陽止宿白社中於市得殘碎繒輒結以為衣號曰百結衣)若夫展白無文(釋名曰展衣展)
(坦也坦然正白無文采也展或作禮)綠黑有裏(詩曰綠兮衣兮綠衣黃裏注鞠衣黃展衣白禒衣黑)
(皆以素紗為裏今非其制以喻妾上僣)授之九月(詩曰七月流火九月授衣)戒其三褫
(易曰或錫之鞶帶終朝三禠之象口以訟受服亦不足敬也)在齊國而曾聞至骭(見歌)
(賦寗生飯牛注)入漢宫而未嘗曳地(史記曰文帝衣綈衣所幸愼夫人衣不曳地)子
夏既困於縣鶉(孫卿子曰子夏家貧衣若縣鶉人曰子何不仕曰諸侯之驕我者吾不為臣大)
(夫之驕我者吾不復見)林既亦傳於衣葦(說苑曰齊林既者衣葦朝景公公曰何服小人)
(衣耶林既曰衣狗裘者不必狗吠服羊裘者不必羊鳴今君衣狐裘能狐鳴乎)紱見方來(易困九二)
(曰朱紱方來)繡聞直指(漢曰或帝末郡國賊盗群起暴勝之為直指使者衣繡衣持斧捕之)觀
采錯於張嵊(南史曰張嵊少敦孝行年三十餘猶斑衣受父穆杖動至數百收淚歡然)喜爛
斑於萊子(孝子傳曰老萊子年七十父母猶在萊子常服斑衣為嬰兒戲)復有袁忠之
詣王朗(謝承後漢書曰袁忠乘船戴笠詣王朗見朗左右僮從皆著青絳彩衣非其侈麗即辭疾發而)
(追)魏文之待楊彪(楊彪别傳曰魏文帝令彪著布單衣待以賓客之禮)江湛浣之
而稱疾(宋書曰江湛字徽深為吏部尚書無兼衣餘食嘗為上所召遇澣稱疾經日衣成然後起)子
服言之而見囚(國語曰季文子相宣成無衣帛之妾無食粟之馬仲孫他諫曰人其以子為愛)
(且不華國乎文子告孟獻子獻子囚之七日自是子服之妾衣不過七升之布注仲孫他獻子之子子服也愛)
(恡也)至若朱博大袑(漢書曰朱博為瑯邪太守敕官屬多作褒衣大袑不中節度自今掾吏衣)
(令去地三寸袑袴也音紹)雋生盛服(見劍賦雋生佩&KR2721;具注)齊桓惡紫(尹文子曰齊桓)
(好服紫國人盡服之公患之管仲曰君謂左右甚惡紫臭於是三日境内莫有衣紫者)晉文矯俗
(尹文子曰昔晉國苦奢文公以儉矯之乃衣不重帛食不兼肉無幾時國人皆大布之衣脫粟之飯)析淪
之網(拾遺記曰西方析淪國其俗淳和人夀三百歲綴草毛為網衣如羅紈者元狩六年獻網一襲帝懼)
(後世徵求之焚於九逵之道烟如金石之氣)頻斯之玉(拾遺記曰晉太始初頻斯國人來朝以五)
(色玉為衣如今之鎧)宋景之於翡翠(拾遺記曰宋景公懸四時之衣春夏以珠玉為飾秋冬以)
(翡翠為温)田文之譏綺縠(春秋後語曰田文謂其父靖郭君曰君後宫蹈綺縠之衣而士不得)
(短褐)乘大車者如菼(詩曰大車聽男女之訟也大車檻檻毳衣如菼大車啍啍毳衣如璊注天)
(子大夫服毳冕以巡行菼蘆始生也璊頳色)祭先蠶者如鞠(周禮曰内司服掌王后六服鞠)
(衣注鞠衣黃桑服也色如鞠塵象桑葉始生鞠又丘六切)委委蛇蛇象服是宜(詩曰委委)
(蛇蛇象服是宜注曰象服者謂褕狄闕狄也)狐尾虎文之飾(梁冀别傳曰冀作狐尾單衣上)
(短下長輿服志曰虎賁武騎皆衣虎文單衣)雉頭火浣之竒(晉書曰武帝時太醫司馬程據)
(獻雉頭裘帝以竒技異服典禮所禁焚之殿前傅子曰梁冀作火浣布單衣會賓客行酒失杯而汙之偽怒解)
(衣而燒之垢盡火滅粲然潔白)正色間色之異(禮曰衣正色裳閒色)執衽扱衽之
儀(爾雅曰執衽謂之袺扱衽謂之襭)商火夏山之制(禮曰有虞氏服韍夏后氏山殷火周)
(龍章注曰韍韠也舜始作之以尊祭服禹湯至周增以畫文)前方後剉之規(禮曰韠君朱大)
(夫素士爵韋□殺直天子直公侯前後方大夫前方後剉角士前後正韠蔽也以韋為之)識唐帝之
三浣(唐書曰肅宗性節檢嘗出袖示近臣曰此衣三浣也)辨漢高之五時(漢雜事曰高祖)
(時大謁者臣章受詔長樂宫令羣臣議天子所衣服以安天下謁者趙堯舉春李舜舉夏兒湯舉秋貢禹舉冬)
(五時衣始於此)逢山甫而見補(詩曰衮職有闕仲山甫補之)遇武公而改為
(詩曰緇衣美鄭或公也緇衣之宜兮敝予又改為兮緇衣之衣兮敝予又改造兮緇衣之席兮敝予又改作兮)
(注席大也)商紂投火以蒙寳(六韜曰武王伐紂紂蒙寳衣投火而死)宋明憎風
而用皮(見風賦宋明令史注)三世方知其被服(魏志曰文帝詔曰三世長者知被服)
(五世長者知飲食言被服飲食難曉也)五采則見其彰施(書曰予欲觀古人之象日月山)
(龍華蟲作會宗彛藻火粉米黼黻絺繡以五采彰施於五色作服汝明)馬援都布(後漢書曰馬援)
(為隗囂使公孫𫐠述盛陳陛衛以延援入交拜禮畢使出就館更為援制都布單衣注東觀記作答布答布白)
(㲲也)仲尼逢掖(禮曰孔子對魯公曰丘少居魯衣逢掖之衣長居宋冠章甫之冠注曰逢猶大也大)
(袂襌衣君子有道藝者所衣也)麤疎既訝於馬后(後漢書曰明德馬后常衣又練裾不加緣)
(朔望諸姬主朝請朢見后袍衣疎麤反以為綺縠既視乃笑后辭曰此繒特宜染色故用之耳六宫莫不歎息)
(注大練厚繒也)鮮明復稱於王吉(漢書曰王吉字子陽好車馬衣服自奉養極為鮮明而遷)
(徙所載不過囊衣天下服其廉而怪其奢世傳子陽能作黃金)或振之而因浴(離騷曰新沐者)
(必彈冠新浴者必振衣也)或題之而見易(拾遺記曰任木年十四好學觀書有合意處則題其)
(衣裳及掌裏以記其事門徒悅其勤學更以淨衣易之)王敦脫故而自如(晉書曰石崇以)
(奢豪矜物厠常有十餘婢列侍有客如厠皆易新衣而出客多羞脫故而王牧脫故著新意氣無怍婢相謂曰)
(此必能作賊)桓冲怒新而理屈(世說曰桓冲不好著新衣浴訖妻送新衣冲怒催使將去)
(婦遣持還語云衣不經新何緣得故冲大笑而服之)既韜文而尚褧(見錦賦碩人褧衣注)亦
用兵而去韍(漢輿服志曰五霸逓興戰兵不息韍非兵□於是去韍)斯蓋後聖有
作而治其麻絲變上古羽皮之質(禮曰孔子曰昔先王未有麻絲衣其羽皮)
(後聖有作治其麻絲以為布帛)
冠
夫冠者所以飾首而别成人者也(白虎通曰冠&KR0008;也所以&KR0008;持髮也人示成)
(禮有修飾文章故制冠以飾首别成人也)若夫藹藹揚輝(左思魏都賦曰藹藹列侍金貂齊光)
金蟬翠緌(梁書曰帝臨軒冠太子於太極殿舊制太子著遠遊冠金貂蟬翠緌纓至是詔加金博山)
周之委貌夏之母追(禮曰委貌周道也章甫殷道也母追夏后氏之道也母音牟追音堆)
柱後惠文執法近臣之服(三禮圖曰法冠曰柱後惠文一日獬豸冠柱高五寸以纚)
(為展筩以纖為卷柱蔡邕獨斷曰法冠秦制執法者服之漢制侍中中常侍皆冠惠文加貂附蟬)高山
測注行人謁者之儀(三禮圖曰高山冠一日測注高九寸鐵為卷梁秦制行人使者所服)
(仐謁者服之)爾其本於縮縫(禮曰古者冠縮縫今也衡縫故喪冠之反吉非古也注解時人)
(之惑喪冠縮縫古冠耳)始於緇布(三禮圖曰緇布冠始冠之冠也太古冠布齊則緇之未有絲繒)
(故麻耳)黈纊如橘(隋書曰六等之冕皆有黈纊黃綿為之其大如橘自皇太子以下三犀導青纓)
垂旒若露(古今注曰牛亨問冕旒稱繁露何也答曰綴而下垂如露之繁多故曰繁露)楚子
通梁(淮南子曰楚莊王通梁組纓注通梁遠遊冠)魯儒章甫(見衣賦仲尼逢掖注)見諸
侯之繢緌識天王之朱組(禮曰玄冠朱組纓天子之冠也緇布冠繢緌諸侯之冠也)
(注云皆始冠之冠也)招虞人而不進(見弓賦虞人不進注)問仲尼而寧語(家語)
(曰哀公問孔子曰昔舜何冠孔子不對公曰有問於子不對何也對曰舜之為君好生惡殺任能授賢君舍是)
(不遵而冠是問是以緩對)卑狹已傳於梁冀(續漢書曰梁冀改輿服制卑幘狹冠)毁裂
詎堪於伯父(左傳曰王使詹桓伯辭於晉曰我在伯父猶衣服之有冠冕水木之有本源民人之)
(有謀主伯父若裂冠毁冕拔本塞源而棄其謀主雖戎狄其何有余一人)若其戴北斗之竒
製(曹植與陳琳書曰夫披翠雲以為衣戴北斗以為冠帶虹霓以為紳連日月以為佩此服非不美也然而)
(帝王不服者望殊於天志絶於心矣)題南部之嘉名(後漢書曰崔林給事黃門參定禮儀帝嘗)
(閱故府得舊冠題曰南部尚書崔逞制顧謂林曰此卿家舊事也)文雅既訝於欣泰(梁書)
(曰張欣泰為直閣部兵校尉領羽林監通涉雅俗交結多士名素正直著鹿皮冠挾素琴有以啟武帝帝曰將)
(家兒何敢作此舉止)簡彛復怪於陳靈(國語曰定王使罩襄公聘楚假道於陳陳靈公與孔)
(寕儀行父南冠以如夏氏單子歸告王曰葉衮冕而南冠以出不亦簡彛乎注云謂簡略常服也)鄙宋
康之示勇(桓子新論曰宋康王為無頭之冠以示勇)傷子路之結纓(左傳曰石乞孟)
(黶作亂子路以戈擊之斷纓子路曰君子死冠不免結纓而死)大有寬饒之制(漢書曰蓋寬饒)
(初拜衛司馬冠大冠帶長劍)小聞子夏之稱(漢書曰杜欽字子夏家富而目偏盲茂陵杜鄴)
(亦字子夏時人號欽為肓杜子夏以相别欽惡以疾詆乃為小冠廣裁一寸由是京師更謂欽為小冠杜子夏)
彈之蓋申於知己(漢書曰王陽與貢禹為友陽為益州刺史禹聞之彈其冠以待陽薦陽薦)
(禹於成帝召為大夫)溺之不喜於儒生(漢書曰沛公略地陳留麾下騎士酈食其里中子也)
(食其見之曰沛公吾所欲從遊騎曰沛公不喜儒諸客冠來者沛公輒解冠溺其中未可以儒生說也)至
於魯國紫緌(禮玉藻曰玄冠紫緌自魯桓公始也注云蓋僭宋王者之後服緌當用繢)衛文
大帛(左傳曰狄人滅衛齊桓封衛於楚丘衛文公大布之衣大帛之冠注用諸侯諒闇之服)竒服
切雲(楚辭曰余幼好此竒服帶長鋏之陸離冠切雲之崔嵬)華纓飛翮(張衡七辯曰微霧之)
(冠飛翮之纓)漢高之作竹皮(漢書曰高祖為亭長以竹皮為冠及貴所謂劉氏冠也後令爵)
(非公秉以上無得冠劉氏)段熲之為赤幘(東觀漢記曰段熲滅羌詔賜熲赤幘大冠一具)則
有服兹黼冔(詩曰殷士膚敏祼將於京厥作祼將常服黼冔注黼白與黑冔殷冠也)戴此
紘綖(左傳曰衡紞紘綖昭其度也注紘纓從下而上者綖冠上覆)弁師之司五冕(周禮)
(曰弁師掌王之五冕朱□延紐五采繅十有二就注延冕之覆紐小鼻笄所貫繅合五色絲為之垂於延之前)
(後各十有二所謂邃延也就成也繩之每一帀而貫五采十二旒則十二玉也)彦回之惜三蟬
(齊書曰何戢為侍中上欲轉戢領選問尚書令褚彦回以戢資重欲加散騎常侍彦回曰宋時王球從侍中中)
(書令單作吏部尚書資與戢相似領選職方惜小輕不容頓加常侍臣與王儉已左珥若復加戢則八座便有)
(三蟬若帖以驍游亦不為少乃以戢為吏部尚書加驍騎將軍)豈畏郭彰之截角(晉書曰劉)
(暾字長升轉侍御史武庫火尚書郭彰率百人自衛而不救火暾正色詰之彰怒曰我能截君角也暾勃然謂)
(彰曰君何敢恃寵作威作福天子法冠而欲截角手求紙筆奏之彰伏不敢言衆人解釋乃止)唯訝劉
虞之補穿(後漢書曰劉虞為公孫瓚所誅初虞以儉素為操冠敝不改乃就補其穿及遇害瓚兵搜)
(其内而妻妾服羅紈盛飾時人以此疑之)復有上元九星之華王母晨纓之
美(漢武内傳曰上元夫人戴九星靈芝夜光之冠西王母戴太眞晨纓之冠)衛叔芙蓉之飾
(神仙服食經曰漢武帝閒居未央殿有人乘白雲車駕白鹿冠芙蓉冠曰我中山衛叔卿也)籍孺鵕
䴊之麗(史記曰高祖時籍孺孝惠帝時閎孺婉佞貴倖與上同臥起故惠帝時郎中皆冠鵕䴊貝帶傅)
(脂粉比閎籍之屬)宋文拔貂以接下(蕭子顯齊書曰侍中世為親近職魏晉選用稍增華)
(重宋文帝元嘉中王曇首殷景仁等並為侍中情任親密景仁與帝接膝共語貂拂帝帝手拔貂置案上語畢)
(復手插之)楚莊絶纓而待士(說苑曰楚莊王賜郡臣酒日暮燭滅有引美人之衣者美人援)
(絶其冠纓告王趣火來視絶纓者王曰賜人酒使醉失禮奈何顯婦人之節而辱士乎乃命皆絶去其冠纓然)
(後復舉燭)集烏曾感於曾參(見烏賦集庭於有虞注)飛蟬更欣於朱异
(梁書曰朱异除中書郎時秋日始拜有飛蟬正集异冠上時咸謂蟬珥之兆後果如其言)收冔之名
既異(禮曰周弁殷冔夏收三王共皮弁素積冔音詡)齊楚之制亦殊(墨子曰昔齊桓公高)
(冠博帶以治其國楚莊王鮮冠組纓絳衣博袍以治其國)管仲曾言於救失(見酒賦醉裏遺)
(冠注)孫敖方嘉於行誅(淮南子曰楚莊王誅史里孫叔敖製冠浣衣注云史里佞臣也惡人)
(誅自知當見用)嘗聞伯之獺皮(梁書曰陳伯之好著獺皮冠)江充蟬纚(見衣賦偉)
(江充之曲裾注)御史豸角(唐書曰侍御史宋放請復置朱衣豸冠於内廊有犯法者御史服以彈之)
虎賁鶡尾(漢官儀曰虎賁冠插鶡尾鶡鷙鳥中之果勁者也每所攫撮應爪摧碎尾上黨所貢)士
會黻冕(左傳曰士會滅赤狄晉侯請於王以黼冕命士會將中軍且為太傅)晉侯端委(國語)
(曰周襄王賜晉文公命晉侯端委而入注云玄端之衣委貌之冠也)或以樊噲作名(周遷輿服)
(志曰樊噲裂衣包楯戴以為冠排入項羽營今司馬殿門衛士服之制似冕)或以慕容為氏
(前燕錄曰慕容廆曾祖父莫護跋見燕代少年多冠步搖冠好之乃斂髮襲冠諸部因呼之為步搖其後音訛)
(而為慕容遂以慕容為氏)垂緌既表於游惰縞武因知其不齒(禮曰垂緌)
(五寸惰游之士也玄冠編武不齒之服也注云惰游罷民也垂緌於縞冠不齒所以放不帥教者)亦有
冠之而曾無醜士(陸詩曰冠冕無醜士長纓皆雋民)遺之而信是小人
(瑣語曰范獻子卜獵占之繇曰君子得黿小人遺冠范獻子獵而無得遺其豹冠)雲公見戲於
燒燭(齊書曰陸雲公善奕棋嘗夜侍武帝冠觸燭火帝笑謂曰燭燒卿貂帝將用為侍中故以此戲之)
江淹獨欣於採薪(蕭子顯齊書曰江淹年十三時孤貧嘗採薪以養母曾於樵所得貂蟬一)
(其將鬻以供養其母母曰此乃汝之休徵也汝才行若此豈長貧賤可畱待得侍中著之後果拜侍中)見
彈治於梁相(漢書曰張敝弟武為梁相敝遣吏送之問曰何以治梁武曰馭黠□者利其銜策當)
(以柱後惠文彈治之耳吏還告敞曰必辨治梁矣注秦執法法冠也今御史服之)從嗜好於鄒
君(韓子曰鄒君好服纓左右皆作長纓纓甚貴鄒君患之於是鄒君自斷冠纓國中皆不服)望汲黯
而避武帳(史記曰丞相公孫弘燕見上或時不冠至於汲黯見上不冠不見會坐武帳中黯前奏事)
(上不冠望見黯避帳中)辭王莽而挂東門(東觀漢記曰王莽居攝子宇諫莽而莽殺之逢)
(萌謂其友人曰三綱絶矣不去禍將及人即解冠挂東門而去)交讓知求舊之意(東觀漢記)
(曰馬援與公孫述有舊援入蜀述見之甚喜冠之交讓之冠立舊友之位)枝木聞訾聖之言
(莊子曰盗跖責孔子曰爾詐言造語妄稱文武冠枝木之冠帶死牛之脇搖唇鼓舌擅生是非以迷天下主)
觀其飾以貂鼲(劉楨答魏文帝牋曰貂鼲之尾挂侍臣之幘)簪之玳瑁(班固與竇)
(憲牋曰將軍哀憐賜以玉躬所喜駭犀玳瑁簪史記曰趙平原君使人於春申君趙使欲夸楚為玳瑁簪春申君)
(客三千餘人上客皆躡珠履趙使大慙)莊子縵胡之稱(見劍賦改此縵胡注)齊將兜
鍪之對(齊書曰周盤龍為東平太守求解職見許還為散騎常侍武帝戲之曰卿著貂蟬何如兜鍪盤)
(龍曰此貂蟬從兜鍪中生耳)賜遠游於于禁(魏文帝與于禁詔曰昔漢高脫衣以衣韓信光)
(武解綬以帶李忠誠皆人主當時貴敬功勞今以遠游冠與將軍)加進賢於李繪(北齊書曰)
(文襄嗣業以前司徒侯景進賢冠賜李繪曰卿但直心事孤當用卿為三公勿學侯景叛也)或以金
貂換酒(晉書曰阮孚字邊集為安東府參軍蓬髮飲酒不以王務嬰心後拜散騎常侍性既嗜酒嘗以)
(金貂換酒為有司所彈帝宥之)或以氂纓請罪(家語曰大夫請罪用白冠氂纓)又若象
玄武之威(春秋繁露曰冠之在首玄武之象也玄武貌之最嚴威者其象在後反居首者武之至而)
(不用者矣)採零陵之竹(周書曰成王將加元服周公使人來零陵取文竹為冠)認都人
之緇撮(詩曰彼都人士臺笠緇撮注云緇撮緇布冠)見野夫之草服(禮曰黃衣黃冠)
(而祭息田夫也野夫黃冠黃冠草服也)從楚莊之好(淮南子曰楚莊王好觟冠楚國俲之注曰)
(觟冠今力士冠胡瓦切)笑夫差之欲(榖梁曰哀公會晉侯吳子於黃池吳王夫差曰好冠來孔)
(子曰夫差未能言冠而欲冠也注云不知冠有差等唯欲好冠)魏牟之諷敗縰(桓子新論曰魏)
(牟見趙王王方使冠工制冠於前問治國於牟對曰大王誠能重國若此二尺縰則國治且安王曰社稷至重)
(而比之二尺縰何也牟曰大王制冠不使親近而必求良工者非為其敗縰而冠不成歟今治國不求良士而)
(任其私愛此非輕國於二尺縰之效耶王無以應)王斗之言愛縠(戰國策曰王斗謂齊王曰)
(王之愛國愛民不若王愛尺縠也王曰何謂斗曰王使人為冠不使左右便辟而使工者何也為能之也今王)
(治齊非左右便辟無使也臣故曰不如愛尺縠也)及有練纓麻冕(尉繚子曰天子玄冠玄纓)
(諸侯素冠素纓大夫以下練冠練纓論語曰麻冕禮也今也純儉)瓊弁金顔(晉成公綏七唱曰瓊)
(升矅首玉纓照軀徐受釋辭曰通天冠金博山蟬謂之金顔)宦者四星咸加於巧士
(漢輿服志曰巧士冠高七寸不常服唯郊天黃門從官四人冠之在鹵簿中次乘輿車前以備宦者四星)舞
人八佾並戴乎方山(三禮圖曰五采方山冠各以其采縠為之祠廟天子八佾樂五行舞)
(人所服)愛此附蟬(蔡邕獨斷曰侍中中常侍皆冠惠文加貂附蟬)鄙夫聚鷸(左傳曰鄭)
(子臧好聚鷸冠鄭伯使盜誘而殺之君子曰服之不衷身之災也)范子但言於求貨(左傳)
(曰范獻子求貨於叔孫使請冠馬取其冠法而與之兩冠曰盡矣注請貨以求冠為辭)許子未聞
於自織(孟子曰陳相言許行之道於孟子曰滕君雖賢未聞道也賢者與民並耕而食今膝有倉廩府)
(庫則是厲民以自養也孟子曰許子冠乎曰冠素曰自纖之歟曰以粟易之曰許子奚為不自織冠何為紛紛)
(然與百工交易也曰百工之事固不可耕且為也曰然則治天下者獨可耕且為與)陳思之願武
弁(魏志曰陳思王植上疏曰臣若得辭遠游戴武升解朱組佩青綬乃臣之至願也)御史之簪
白筆(見筆賦□白識於辛毘注)皆所以表成人之義盡文章之飾也
事類賦卷十二
