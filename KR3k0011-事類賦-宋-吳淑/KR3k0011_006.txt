事類賦卷六
宋吳淑撰
地部
地
夫地者蓋元氣所生萬物之祖(說文曰元氣初分重濁為地白虎通曰地者元)
(氣所生萬物之祖)成於積塊(列子曰地積塊也充塞四虛無處無塊)始於撮土(禮曰)
(今夫地一撮土之多)性既生草(論衡曰地性生草山性生木)道惟敏樹(禮曰人道敏政)
(地道敏樹)曠矣禹迹(左氏傳曰芒芒禹迹畫為九州)遼哉穆馭(帝王世紀曰周穆王使造)
(父御八駿日行千里車轍馬迹遍於天下)亦可以考四游之上下(尚書考靈異曰地有)
(四游冬至地上北而西三萬里夏至地下南而東三萬里春秋分則中矣)識八寅之風雨(淮南)
(子曰八寅八澤之雲是雨九州)至哉坤元萬物資生(易坤彖辭)厚德以載物
(易曰地勢坤君子以厚德載物)承天而時行(易曰坤道其順乎承天而時行)故其列三
壤(尚書禹貢曰咸則三壤成賦中邦)存十形(楊泉物理論曰夫土地皆有形名而人莫察焉有龜)
(龍體有鱗鳳貌有弓弩勢有斗升象有張舒形有塞閉容有隠真之安有累卵之危有膏腴之利有塉埆之害)
(此十形者氣勢之始終隂陽之所極也)東西為緯南北為經牝為川谷牡
則丘陵(家語曰子夏曰商問山書曰地東西為緯南北為經山為積德川為積刑高者為生下者為死)
(丘陵為牡川谷為牝)義既存於含養(易曰坤地也故稱乎母陸績注曰取含養也)道亦
聞其牧生(春秋說題辭曰地之為言嫓也承天行其義也山陵之大非地不制含功以牧生也)或
說絶維而莫繫(管子曰地或維之地莫之維地必亡矣)或謂行舟而靡停
(尚書考靈異曰地常動不止人不知譬如在大舟閉牗而坐舟行而人不覺也)設凖望於裴秀
(晉書曰裴秀禹貢九州地域圖論曰今秘書既無古之地圖又無蕭何所得秦之圖籍唯有漢氏輿地及括地)
(諸雜圖各不設分率又不考正凖望或稱外荒迂誕之言不合事實今制地圖之體有六一曰分率所以辯廣)
(輪之度也二曰凖望所以正彼此之體也三曰道里所以定所由之數也四曰高下五曰方邪六曰迂直此三)
(者各因地而制行所以校夷險之數也有圖象而無分率則無以審遠近之差有分率而無凖望雖得之於一)
(隅必失之于他方有凖望而無道里則施於山海絶隅之地不能以相通有道里而無高下方斜迂直之校則)
(經路之數必與遠近之實相違失凖望之正矣此六者參而考之故雖有峻山巨海之隔絶域殊方之迥登降)
(詭曲之因皆可得舉而定矣)騐動靜於張衡(續漢書曰張衡作地動儀精銅以鑄其器圓徑)
(八尺形似酒樽樽中有都柱旁行八道施關發機外有八龍首銜銅丸蟾蜍承之地或動則隨其方面龍吐丸)
(其機關巧制皆在樽中)若乃關令說自然之柱(關令内傳曰地厚萬里其下得大空)
(大空四角下有自然金柱轍方圓五千里)張華識相牽之軸(博物志曰地祇之位起形於崑)
(崙崑崙東北地轉下三千六百里有八玄幽都下有四柱柱廣十萬里地有三千六百軸互相牽制也)布
之以原隰丘陵(蔡邕月令章句曰總丘陵原隰阪險曰地)錯之以山川陵谷
(論衡曰山川陵谷為地之理)爾其含弘光大(易曰坤厚載物德合無疆含弘光大品物咸亨)
博厚直方(禮曰博厚所以載物也高明所以覆物也博厚配地高明配天易坤六二直方大不習無)
(不利)形有高下氣有柔剛(楊泉物理論曰地其卦為坤其德曰母地形有高下氣有柔剛)
(物有巨細味有甘苦)既配天而色黃(易曰天玄而地黃)亦含物而化光(易曰)
(坤至柔而動也剛至靜而德方後得主而有常含萬物而化光)至於八澤八紘(淮南子曰九州)
(之外乃有八寅方千里自東北方曰大澤曰元通東方曰大渚曰少海東南方曰具區曰厄澤南方曰大夢曰)
(浩澤西南方曰渚資曰舟澤西方曰九甌曰泉澤西北方曰大夏曰海澤北方曰大冥曰寒澤凡八寅八澤之)
(雲是雨九州八寅之外乃有八紘亦方千里自東北方曰和丘曰荒土東方曰棘林曰桑野東南方曰大窮曰)
(衆女南方曰都廣曰反戶西南方曰僬僥曰炎土西方曰金丘曰沃野西北方曰一目曰少所北方曰積冰曰)
(委羽八紘之氣是出寒暑八紘之外乃有八極之雲是雨天下注云反戶在日南戶北向僬僥人長三尺衣冠)
(帶劍金丘金所出一目其人一目委羽山名其北蓋不見日)四極四荒(爾雅曰東至泰遠西至邠)
(國南至濮鉛北至祝栗謂之四極孤竹北戶西王母日下謂之四荒)盡竪亥之所及大章
之所量(山海經曰帝令竪亥步自東極至於西極五億十選九千八百八步注曰選萬也淮南子曰禹)
(使大章步自東極至于西極二億三萬三千五百七十里使竪亥步自北極至于南極亦然)懿彼柔
祇(謝莊月賦曰柔祇雪凝圓靈冰鏡)至哉牝馬(易曰坤元亨利牝馬之貞)既上順於
乾(釋名曰地謂之坤坤順也上順乾也)亦本親乎下(易曰本乎天者親上本乎地者親下)若
乃考五土之動植度九州之廣輪(周禮曰大司徒掌天下地土之圖周知九)
(州之地域廣輪之數辯五地之物生一曰山林動物宜毛植物宜皂二曰川澤動物宜鱗植物宜膏三曰丘林)
(動物宜羽植物宜覈四曰墳衍動物宜介植物宜筴五曰原隰動物宜臝植物宜叢注曰東西為廣南北為輪)
桓公問之而知數(桓公問管仲曰地數可得聞乎曰東西二萬六千里南北二萬六千里出)
(水者八千里受水者八千里)墨子對之而稱仁(墨子曰禽子問天與地孰仁墨子曰翟以)
(地為仁民衣焉食焉死焉冡焉地終不責德焉故以地為仁)既曰無私(禮曰孔子曰奉三無私以)
(勞天下天無私覆地無私載日月無私照)亦云後定(抱朴子云太極初搆清濁始分故天先成而地)
(後定)道卑而上行(易曰地道卑而上行)德方而至靜(見上含萬物而化光注)至
若立土訓以詔事(周禮曰土訓掌道地圖以詔地事)命火正而是司(史記)
(歷書曰顓頊命南正重司天以屬神命火正黎司地以屬民應劭曰黎隂官也火數二二地數也故火正司地)
六合四極之廣(見下注)七表九域之宜(河圖括地象曰天有五行地有五岳)
(天有七星地有七表天有八氣地有八風天有九道地有九州天有四維地有四凟張衡靈憲賦曰地有九域)
(山川)極罔㝗之窮野與汗漫而為期(淮南子曰盧敖游乎北海至於蒙谷之上)
(見一士焉與之語曰唯敖為背羣離黨窮觀于六合之外周行四極唯北隂之未窺子殆可與敖為友乎若士)
(者齤然而嘆曰嘻子中州民寧肯向遠至此我南游乎罔㝗之野北息乎沈墨之鄉西窮冥冥之黨東開澒濛)
(之光此其下無地而上無天聽焉無聞視焉無眴子游始於此乃語窮觀豈不亦遠哉然子處矣吾與汗漫期)
(於九垓之上舉臂而竦身遂入雲中注曰盧敖燕人秦始皇帝召之為博士使求神仙亡而不返也齤音拳汗)
(漫不可知之也九垓九天也)若夫成以積隂(黃帝素問曰積隂為地)寧於得一
(老子曰地得一以寧地無以寧將恐發)振河海而不洩(禮曰今夫地一撮土之多及其廣厚)
(載華嶽而不重振河海而不洩萬物載焉)起畢昴而右闢(尸子曰八極之内有君長者東西二)
(萬八千里南北二萬六千里故曰天左舒而起牽牛地右闢而起畢昴)承之八柱(抱朴子曰地下)
(有八柱廣十萬里有三千六百軸互相牽制名山大川孔穴相通)分之九則(楚辭曰地方九則何)
(以墳之康回憑怒地何以東南傾注曰墳分也謂九州之地凡九品禹何以能分别之康回共工也)石骨
而草毛土肉而川脈(博物志曰地以山為之輔佐石為之骨川為之脈草木為其毛土為)
(其肉三尺以上為糞三尺以下為地)著以瘞薶之法(禮曰瘞薶於泰折祭地也)示以謙
虛之德(孝經援神契曰地順受澤謙虛開張注云開張九覈受流灑潤是其謙虛也)百川既
集於東南(列子曰地不滿東南百川歸焉)形勢亦高於西北(楊泉物理論曰地天)
(之根也形西北高而東南下東西長南北短其盡四海者也)然則方地之為輿沈潛
剛克(宋玉大言賦曰方地為輿圓天為蓋書曰沈潛剛克)
海
於廓靈海百川委輸(木玄虛海賦曰於廓靈海長為委輸)浮天無岸(木玄虛海)
(賦曰浟湙㶑灧浮天無岸)含形内虛(木玄虛海賦曰何竒不育何怪不儲芒芒積流含形内虛)浹
天墟而浮析木(木玄虛海賦曰南澰朱崖西浹天墟東演析木西薄青徐注爾雅曰析木謂之)
(天津)薄碣石而蕩之罘(楊師道奉和望海詩曰碣石朝烟滅之罘歸雁翔)峙以沃
焦(玄中記曰天下之強者東海之沃焦焉水灌而不已沃焦者山名也在海東三萬里)泄之尾閭
(見下員嶠方壺注)黑齒裸人之國(木玄虛海賦曰或掣掣洩洩於裸人之國或泛泛悠悠於)
(墨齒之邦)聶耳窮髮之區(山海經曰聶耳國在無腸國東兩手聶其耳懸居海水中莊子曰窮)
(髮之北有溟海者天池也)瀛洲蓬島(博物志曰滄海之中有蓬萊方丈瀛洲三神山)員嶠方
壺(列子曰渤海之東有大壑名曰歸墟其中有岱輿員嶠方壺瀛洲蓬萊五山注曰歸墟即尾閭也)鯤
鵬之所變化(莊子曰北溟有魚其名曰鯤化而為鳥其名曰鵬海運則徙於南溟)神仙之
所宅廬(博物志曰海上有三神山以金銀為宫闕仙人所集)若夫聳榑桑於碧津
(木玄虛海賦曰若乃大明鑣轡於金樞之穴翔陽逸駭於榑桑之津十洲記曰榑桑植於碧津)鼓洪波
於滄㵰(南越志曰海安縣有小水南注于海極目滄㵰渺望洪波)或浮槎而犯斗(博物)
(志曰舊說天河與海通近世有居海渚者年年八月有浮槎去來往返不失期此人乃立屋於槎上齎糧乘槎)
(去忽忽不覺晝夜奄至一處有城郭屋舍望見室中多織婦見一丈夫牽牛渚次飲之驚問此人何由至此此)
(人即問此為何處答曰君可詣蜀問嚴君平此人還問君平君平曰某月有客星犯牛斗即此人到天河也)
或熬波而出素(齊書曰張融作海賦文詞詭激以示鎮軍將軍徐凱之凱之曰公此賦實超玄)
(虛但恨不道鹽爾融即求筆注曰漉沙搆白熬波出素積雪中春飛霜暑路)齊景忘歸(說苑曰齊)
(景公游海上而樂之六月不歸告左右曰敢有先言歸者死顔蠋進曰君樂治海不樂治國彼若有治國者君)
(安得樂此海乎遂歸中道聞國人謀將不内之)秦皇欲渡(三齊略曰秦始皇作石橋於海上欲過海)
(觀日出處有神人驅石石去不速神人鞭之皆流血今石橋猶赤色)祖塋望之而賦詩(北齊)
(祖塋望海詩曰登高臨巨壑不知千萬里雲島相連接風濤無極已)王粲游之而作賦(王粲)
(游海賦曰若夫長洲别島碁布星峙桂蘭叢乎其上珊瑚生乎其址)想慕容之涉水(王隠晉書)
(曰慕容晃上言曰臣躬征乎北郭遠假陛下天地之威海為結冰凌行海中三百餘里臣及諸老言自立國初)
(無海水冰凍之事)仰仲連之辭組(史記曰田單屠聊城欲爵魯仲連仲連逃於海上曰吾與)
(富貴而屈於人寧貧賤而輕意肆志焉)爾乃鹿渾陽池(後魏書曰大祖西征次鹿渾海郭義)
(恭廣志曰羌中之西有潭彌海陽池海)蒲昌勃鞮(漢書曰蒲昌海一名鹽澤皆以為潛行地下南)
(出積石為中國之河後漢書曰竇憲伐匈奴至勃鞮海)百谷之所總集(老子曰江海所以能)
(為百谷王者以其善下之)萬穴之所會歸(木玄虛海賦曰江河既道萬穴俱流)憫波臣
之在轍(莊子曰周顧視車轍有鮒魚焉曰我東海之波臣也君豈有斗升之水活我哉)駭馬銜
之當蹊(木玄虛海賦曰若其負穢臨深虛誓愆祈則有海童塞路馬銜當蹊)陳茂拔劍以
息波(謝承後漢書曰陳茂嘗為交阯别駕舊刺史行部不渡漲海刺史周敞涉海遇風船欲覆沒茂拔劍)
(訶罵水神風即止息)鮑靚煮石而療饑(晉書曰鮑靚為南海太守嘗行部入海遇風饑甚取)
(白石煮食之以濟)見遁世之姜肱(高士傳曰姜肱十辟公府九舉有道皆不就靈帝時曹節)
(白帝徵肱肱隠身遯命浮桴入海也)識乘桴之仲尼(論語子曰道不行乘桴浮于海)觀夫
控清引濁(梁簡文帝海賦曰坎德洊臻水源深博灌注百川控清引濁始乎濫觴委輸大壑)蕩
雲沃日(木玄虛海賦曰瀖泋濩渭蕩雲沃日)望彼幼少(山海經曰無臯之山南望幼海注幼)
(海少海也)觀茲朝夕(王簡棲頭陀寺碑曰挹朝夕之池者無以測其淺深朝夕池海也)聳黃
金之宫(見神仙宅廬注)開紫石之室(十洲記曰滄海島中有紫石室九老仙都)怪精
衛之銜木(山海經曰發鳩之山有鳥精衛炎帝之女游於東海溺而不返常取西山之大石以堙東)
(海)驚徐衍之負石(漢書曰鄒陽書曰申屠狄蹈雍之河徐衍負石入海不容於世)時清
而雖不揚波(禮斗威儀曰君乘圡而王則海夷注曰海夷不揚波也韓詩外傳曰成王時越裳氏)
(重三譯而朝曰天之不逆風疾雨海之不揚波三年矣中國必有聖人乎)彗墜而曾聞决溢
(淮南子曰彗星墜而渤海决)至若歎朝宗之美(書曰江漢朝宗于海)考善下之
言(見百谷總集注)嘗窺鮫室(木玄虛海賦曰則有天琛水怪鮫人之室)屢見桑田(神仙)
(傳曰麻姑謂王方平曰自接待以來見東海三為桑田向到蓬萊水乃淺於往者略半也豈復將為陵陸乎)
子牟傾馳而戀闕(淮南子曰中山公子牟謂詹子曰身處江海之上心存魏闕之下為之奈何詹)
(子曰重生重生則輕利子牟曰雖知之不能勝詹子曰不能自勝則重之)管寧危殆而思愆
(周景式孝子傳曰管寧避地遼東嘗遇風船人危懼皆叩頭悔過寧思惟釁咎念嘗如厠不冠而已向天叩頭)
(風亦尋靜)亦有覿隂火於波中(木玄虛海賦曰陽冰不冶隂火潛然)採石華於
山際(郭璞江賦曰玉珧海月土肉石華注山海經曰玉珧蚌屬也音姚臨海水土物志曰海月大如鏡白)
(色正圓土肉正黑如小兒臂大有腹無口目有三十足石華附石生)羅珊瑚之的礫(外國傳曰)
(大秦西南漲海中可八百里到珊瑚洲洲底有盤石珊瑚生其上人以鐵網取之)烝雲霧之薈
蔚(木玄虛海賦曰瀝滴滲淫薈蔚雲霧)祭在禮而先河(禮記曰三王之祭川也先河而後海)
彼有時而動地(尸子曰海水三歲一周流波相薄故地動)人君法之而成大
(文子曰善為君者法海以象其大注下以成其廣)百川學之而則至(法言曰百川學海而)
(至於海丘陵學山而不至於山)是知略羣山(木玄虛海賦曰羣山既略百川潛渫)涸九州
(木玄虛海賦曰掎拔五岳竭涸九州)非宜讓水(文子曰海不讓水積小以成其大)當須積
流(孫卿子曰不積跬步無以至千里不積小流無以至江海)既駕黿以為梁(江文通恨賦曰)
(方將駕黿鼉以為梁巡海右以送目)亦吐蜃而成樓(漢書曰海旁有蜃氣為樓臺)搴芳
林於聚窟(十洲記曰聚窟洲在西海中有大樹與楓木相似其芳香數百里間名反魂樹也)訪
瓊田於祖洲(十洲記曰祖洲東海中地方五百里上有不死草生瓊田中草似菰苗人已死者以)
(草覆之皆活)井鼃見拘成視聽之非廣(莊子曰東海之鼈謂䧟井之鼃曰夫海千)
(里之遠不足以舉其大千仞之高不足以極其深禹之時九年十潦而水弗加益湯之時八年七旱而涯不加)
(損夫不為頃久推移不以多少進退者此亦東海大樂也)河伯自視知大小之不侔
也(莊子曰秋水時至百川灌河雨渚涯涘之間不辯牛馬河伯欣然自喜以天下之美為盡在己順流東行)
(至於北海東面而視不見水端向若而嘆北海若曰井蛙不可語於海者拘於墟也夏蟲不可以語於冰者篤)
(於時也曲士不可以語於道者束於教也天下之水莫大於海萬川歸之不知何時止而不盈尾閭泄之不知)
(何時已而不虛春秋不變水旱不知此過江河之流不可為量數司馬彪曰尾閭水之從海外出者也)
江
水德靈長(郭璞江賦曰咨五材之並用嘉水德之靈長)伊㟭山兮發源濫觴
(荀子曰江出㟭山其源可以濫觴及其至江之津也不方舟不避風不可涉)仰井絡之淪耀
(河圖括地象曰岷山之地上為井絡郭璞江賦曰岷精淪耀於東井)蔭牛女以垂芒(春秋元命)
(苞曰女牛為江湖江湖者所以開神潤化故其氣遄息)總括漢泗吸引沮漳(郭景純江)
(賦曰總括漢泗兼包淮湘并呑沅灃吸引沮漳)分二源於崌崍(山海經曰岷東北百三十里崍)
(山江水出焉又東北五十里崌山江水出焉而東流注于大江郭璞江賦曰分二源於崌崍流九𣲖於潯陽)
流九𣲖於潯陽(水經曰江至潯陽分為九道又潯陽記曰九江一白烏江二蜯江三烏土江四)
(嘉靡江五畆江六浮江七廩江八提江九菌江)滔滔江漢南國之紀(出詩)激迅湍
於巫峽(郭景純江賦曰衝巫峽以迅激躋江津而高漲)鼓洪波於彭蠡(水經曰東會于)
(彭蠡經蕪湖名為中江)陶侃之局已投波(晉書曰陶侃語人曰大禹聖人乃惜寸隂至於)
(衆人當惜分隂參佐或以戲廢事者乃取其蒲博之具悉投於江)吳猛之扇曾畫水(晉書)
(曰吳猛年四十許邑人丁義始授神方因還豫章江水甚急猛不假舟楫以白羽扇畫水而渡)魏文南
伐而興歎(魏志曰文帝伐吳至長江而嘆曰天固以限南北也)祖逖北征而為誓
(晉書曰祖逖北渡江中流誓曰逖不清中原而復濟者有如大江)温嶠燃犀(晉書曰温嶠至牛渚)
(磯傳言水深不可測乃燃犀角照之須臾見水族竒怪或乘車馬至夜夢人謂曰與君幽明道隔何苦相照嶠)
(甚惡之未幾而卒)琴高控鯉(列仙傳曰琴高浮游冀州二百餘年後入碭水中乘赤鯉魚來出留)
(一月復入水去郭璞江賦海童之所游巡琴高之所靈矯)張禹治訟而波清(續漢書曰張禹)
(拜揚州刺史當過江行部中土人皆以江有子胥之神難於濟涉禹厲聲言曰子胥如其有靈知吾志在理察)
(枉訟豈危我哉遂鼔楫而過)王閎拔劍而風止(謝承後漢書曰吳郡王閎渡錢塘江遭風)
(船欲覆閎拔劍斫水罵伍子胥風息得濟)爾其馳百谷(老子曰江海所以能為百谷王者以其善)
(下之)導雙流(左太冲蜀都賦曰帶二江之雙流)瀉驚湍於白帝(庾信汎江詩曰春江)
(下白帝畫舸向黃牛)索曲岸於黃牛(隋薛道衡入郴江詩曰征途非白馬水勢類黃牛)陽
侯鼓波而傲睨(淮南子曰陽國侯溺於水其神能為大波郭璞江賦曰陽侯遯形於大波)冰
夷倚浪而夷猶(山海經曰從極之川惟冰夷常都焉冰夷人面而乘龍郭璞江賦曰冰夷倚浪)
(而傲睨江妃含嚬而&KR1531;眇冰夷馮夷也)偉周穆之叱黿(紀年周穆王東至于九江叱黿鼉以)
(為梁)想項王之艤舟(史記曰項羽欲東渡烏江烏江亭長艤船待之)至若遊三山
而澄練(謝玄暉晚登三山還望京邑詩曰餘霞散成綺澄江靜如練)經西陵而縈帶
(袁崧宜都記曰對西陵南岸有山其峯最秀人自山南上至頂俯臨大江如縈帶視舟船如鳬鴈)越荆
門以遐騖(盛弘之荆州記曰郡西陵泝江六十里南岸有山名曰荆門北岸有山名曰虎牙夾岸相對楚)
(之西塞也郭景純江賦曰虎牙磔竪以屹崒荆門闕聳而盤薄)出信陽而長邁(郭景純江賦曰)
(出信陽而長邁淙大壑與沃焦臧榮緒晉書曰建平郡有信陵縣信陽即信陵也)灌五湖而浩
渺(史記太史公曰余登姑蘇望五湖張勃吳錄曰五湖者太湖之别名也周行五百餘里郭璞江賦曰注五)
(湖而漫漭灌三江而漰沛)集三江而澎湃(尚書曰三江既入震澤底定孔安國曰彭蠡江分為)
(三入震澤)亦聞靈均任石而慷慨(郭璞江賦曰悲靈均之任石嘆漁父之棹歌史記曰)
(屈原作懷沙賦抱石自投汨羅而死)魚父鼓櫂而延緣(楚辭曰魚父鼓棹歌曰滄浪之水清)
(可以濯我纓滄浪之水濁可以濯我足)笑失策於囊沙(吳錄曰步騭表言北降人說北多作)
(布囊欲以盛沙塞大江吳王曰此曹必不敢來若不如孤言當以牛千頭為君作主人後見李岱說騭言失笑)
(曰此江自開闢而然寧可以囊塞乎)挫銳氣於投鞭(臧榮緒晉書曰苻堅北定九州將大舉南)
(伐苻融等咸諫止之不聽曰吾百萬之衆投鞭可以濟江既至淝水大為謝玄等所敗)楚姬著節
於漸臺(列仙傳曰楚莊王出遊留夫人貞姜漸臺江水大至遣使者迎夫人忘持符夫人曰王與宫人)
(約召必以符今使者不持符妾不敢行於是使者返取符未還臺已壞沉水而死)姜婦明孝於
涌泉(列仙傳曰廣漢姜詩妻事姑至孝姑好飲江水水去家七里妻常雞鳴泝流而汲及風雪不時得水)
(詩責遣之妻往鄰家紡績以市珍味使鄰母遺姑詩聞追還舍側忽有湧泉出味如江水)觀夫靡迤
黃岑(盛弘之荆州記曰始安郡有東北三江發源於桂陽之臨武黃岑山東江發源於南康之庾嶺)奔
騰赤岸(山謙之南徐記曰京江禹貢北流也闊漫三十里通望大壑常以春秋朔輒有大濤聲勢駭壯)
(極為竒觀濤至江北激赤岸尤為迅猛郭璞江賦曰鼓洪濤於赤岸淪餘波乎紫桑)經雲夢而汪
洋(尚書曰雲土夢作乂郭景純江賦曰其傍則有雲夢雷池彭蠡青草)灌具區而澶漫(郭景)
(純江賦曰具區洮滆注皆澤名洮音姚滆音核)怪泉客之泣珠(吳都賦曰泉客慷慨而泣珠)
識鮫人之搆館(郭璞江賦曰泉客築室於巖底鮫人搆館於懸流)至其弱柳白
烏之號(綠江記曰西江别支為弱柳江水經潯陽九江其一曰白烏)嘉靡瓜步之名
(水經嘉靡江者九江之一也瓜步江在揚州六合縣界即魏文帝及後魏太武所臨處)感交甫之
喪珮(列仙傳曰江妃二女遊於江濱逄鄭交甫遂解珮與之交甫受珮而去去數十步懷中無珮女亦不)
(見)思楚昭之得萍(家語曰楚昭王渡江江有物大如斗圓而赤直觸王舟舟人取之王大怪)
(使之魯問孔子孔子曰此萍實也可割而食之吉祥惟霸者能獲之使返王遽食之甚美)激怒氣於
子胥(論衡曰儒書言伍子胥恨吳王驅水為濤今會稽錢塘丹徒江皆立子胥祠欲止其濤也)泝懸
流於鼈令(蜀王本記曰望帝治汶山下郫百餘歲荆州有一死人名鼈令其屍亡去隨江水上至郫)
(遂活望帝以為相又以德薄不及鼈令乃委國授之)仰竒相之得道(廣雅曰江神謂之竒相郭)
(璞江賦曰竒相得道而宅神)憫神使之輕生(莊子曰宋元君夜半夢人被髮而窺阿門曰予)
(為清江使河伯之所漁者豫且得予元君覺召占夢者占之占者曰此神龜也元君得而刳之以卜七十鑚無)
(遺策)要離圖慶而名立(吕氏春秋曰要離之走往見王子慶忌於街慶忌喜要離曰請與王)
(子往奪吳國王子慶忌與要離共涉於江中要離拔劍以刺慶忌慶忌捽而投之於江浮出又取而投之如此)
(者三其卒曰汝天下之國士也幸汝以成名要離不死而歸吳)漢武射蛟而景清(漢書曰武)
(帝元封五年狩于盛唐望祀虞舜于九疑自潯陽親射蛟江中獲之舳艫千里)投書已善於光
禄(蕭方等三十國春秋曰光禄勲殷羡之還豫章貴游多憑其書羡之至板橋投書於江曰沈者自沈浮者)
(自浮殷洪喬不能作致書郵)毁璧仍聞於滅明(事見河賦澹臺毁璧注或曰斬蛟於江)
總百川以遐覽余見之於水經
河
伊洪河之下流(釋名曰河下也隨地下處而通流也)出崑崙之絶域(山海經曰)
(崑崙山縱廣萬里有清白赤黑河環其墟其白水出東北陬屈向東南流為中國河也爾雅曰河出崑崙墟色)
(白)究博望之遐蹤(漢書曰張騫使大夏窮河源烏睹所謂崑崙者乎)考夏王之
遠跡(吕氏春秋曰龍門未開吕梁未發河出孟門大溢逆流名曰洪水禹决江疏河為彭蠡之鄣所治者)
(千八國)漢已亡其八枝(吕氏春秋曰鉅鹿之北分為九河又合為一河以入海齊桓公塞九)
(河以廣田居漢世河决金隄議者欲求九河故迹而穿之未知其所是以班固云自兹距漢忘其八枝也)賈
復言其三策(漢書曰哀帝時賈讓奏言治河有上中下三策若徙其當水衝之人以避之放河使)
(北入海泛濫朞月自定不勞人力此功以立河定人安千載無患謂之上策若多穿漕渠使人得以溉田雖非)
(聖人法然亦救敗術也今據堅地作石隄東西水門但用木與土耳旱則開東方水門以溉田水則開西方高)
(門以分河此誠富國安人興利除害謂之中策苟繕完故隄增卑陪薄勞費無已數逄此害最下策也)爾
其觀濔濔(詩曰新臺有泚河水瀰瀰)悦洋洋(詩曰河水洋洋北流活活)出葱嶺注
蒲昌(山海經曰河出崑崙東流潛行地下至規期山北昌流分為兩源一出葱嶺一出于闐復合流東注蒲)
(海)後海既知於務本(禮曰三王之祭川也皆先河而後海或源也或委也此之謂務本)
一葦曾稱於可杭(詩曰誰謂河廣一葦杭之)若夫傾竹箭之流(慎子曰西)
(河下龍門其流駛竹箭)激桃花之水(桓譚新論曰大司馬張仲議曰河水濁一石水六斗泥而)
(民競决河溉田令河不通利至三月桃花水至則决以其噎不泄也可以禁民勿復引河)泥既盈於
六斗(已見上注)曲亦聞乎千里(楊泉物理論曰河百里小曲千里一曲一直)黃帝之
夢兩龍(河圖曰黃帝夢兩龍授圖乃齊詣河洛有魚汎白圖折溜而止跪而授之)漢武之歌
瓠子(史記曰元光中天子臨瓠子决河沉白馬玉璧令羣臣從官自將軍以下皆負薪填决河取淇園之)
(竹以為楗天子悼功之不成乃作瓠子之歌)簡絜鉤盤胡蘇太史(爾雅九河徒駭太史)
(馬頰覆鬴胡蘇簡絜句盤鬲津注徒駭太史未詳馬頰状如馬頰覆鬴水中可居状如覆鬴胡蘇東莞有胡蘇)
(亭簡水道簡易絜水多絜約句盤水曲如鉤流盤桓也鬲津水多阨狹可隔以為津而横渡)至於激
三門之險(水經曰禹鑿砥柱以通河水謂之三門)號四瀆之精(春秋考異郵曰河者)
(水之氣四瀆之精所以流化故曰河潤千里)縈九折兮注海(淮南子曰河九折注海而流不)
(絶者有崑崙之輸也)歴千年兮一清(拾遺記曰黃河千年一清聖人之大瑞也李霄遠運命論)
(曰黃河清而聖人生)豈作楚昭之祟(左傳曰楚昭王有疾卜河為祟大夫請祭王曰江漢沮漳)
(楚之望也河非所獲罪也)但聞王莽之名(史記河渠書云河之為灾害中國尤甚尚書導河自)
(積石至於龍門又釃二渠以引河如淳注二渠一出貝丘一出隰川王莽時廢塞故俗謂之王莽河)識三
州之負土(孝子傳曰三州人者皆孤單煢獨相約為父子老者因命二人於大澤中作舍且欲成父)
(曰此不如在河中二人復填河二旬不立有一書生過之為縳兩土肫投河中明日望見河中土高丈餘)見
五老之飛星(見星賦五老遊河注)則有魚鱗紫貝之居(楚辭曰魚鱗屋兮龍)
(堂紫貝闕兮珠宫注云言河伯所居)玄貉白狐之祭(穆天子傳曰天子西狩獲白狐玄貉以祭)
(于河)或以作柏舟之矢(詩曰柏舟共姜自誓也泛彼柏舟在彼中河髧彼兩髦實惟我儀之)
(死矢靡它)或以申如帶之誓(漢書高祖定天下封功臣百四十三人誓曰使黃河如帶泰山)
(若礪國以永存爰及苗裔申以丹書之信重以白馬之盟)仲尼適趙而迴車(家語曰孔子之)
(晉及河間趙簡子殺竇鳴犢及舜華乃臨河而嘆曰美哉洋洋乎丘之不濟此命也子貢趨而進曰敢問何謂)
(子曰竇鳴犢舜華賢大夫也而殺之丘聞之剖胎殺夭則麒麟不至其郊竭澤取魚則蛟龍不處其淵覆巢破)
(卵則鳳凰不翔其邑何則君子諱傷其類遂還)方叔去魯而遐逝(論語曰鼓方叔入於河注)
(曰入謂其居河内魯哀公時禮壞樂崩樂人皆去)晉侯聽伯尊之言(榖梁傳曰梁山崩壅)
(河三日不通晉君召伯尊伯尊遇輦者問焉輦者曰君親素縞帥羣臣哭之既而祠焉伯尊至君問之伯尊如)
(其言而河流矣)軒皇聞風后之對(河圖曰風后對黃帝曰河凡有五皆始開于崑崙之墟)
白馬既申於漢禱(見上漢武歌瓠子注)黃龍亦稱於舜瑞(運斗樞曰舜與)
(諸侯觀河洛有黃龍負圖出置帝前䠠入水而前去注云䠠去也之逝切又音帝)亦聞經於張
掖(山海經曰黃河東注蒲昌潛流地下出積石山東南流又東迴入塞過燉煌酒泉張掖南與洮河合)導
彼隰川(見上但聞王莽之名注)灌於上嶺(前漢書溝洫志曰武帝時齊人延年上書言河)
(出崑崙經中國注勃海是其地勢西北高而東南下也可准高下開大河上嶺出之胡中東注之海如此關東)
(長無水災北邊不憂匈奴此功一成萬歲大利上壯之報曰延年計議甚深然河乃大禹所道也聖人作事通)
(於神明恐難改更注上嶺山頭也)通於華山(郭緣生述征記曰華山與首陽本一山河神巨靈擘)
(其上足踏其下分兩山以通河流今掌足迹猶存)秦名德水(史記曰秦滅六國自以為獲水德之)
(瑞更名河曰德水)漢起龍淵(漢書曰武帝元光中河水徙頓丘發卒十萬救决河起龍淵宫)非
寸膠之可治(抱朴子曰寸膠不能理黃河之濁尺水不能却蕭丘之火)豈撮壤之能
填(抱朴子曰撮壤不能填决河升水不能冷原火)至若澹臺毁璧(水經注曰昔澹臺子羽齎)
(千金之璧渡河陽侯波起兩蛟挾舟子羽曰吾可以義求不可以威劫操劍斬蛟蛟死波休乃投璧于河三投)
(而輒躍出乃毁璧而去示無恡意)申屠負石(韓詩外傳曰申屠狄非世將自投於河崔嘉止之曰)
(聖人民之父母也今為濡足之故不救溺人可乎申屠狄曰昔桀殺龍逄紂殺比干而亡天下吳殺子胥陳殺)
(泄冶而滅其國非無聖知不用故也遂負石而沈于河)武侯屈中流之喜(史記曰魏武侯)
(浮西河而下中流顧謂吳起曰美哉乎山河之固此魏國之寶也起對曰在德不在險昔三苗左洞庭右彭蠡)
(恃此險也德義不修禹滅之夏桀之居左河濟右太華伊闕在其南羊腸在其北修政不仁湯破之殷紂之國)
(左孟門右太行常山在其北太河經其南修政不德武王滅之由此觀之在德不在險武侯曰善)晉人
有汎舟之役(左傳曰晉薦饑乞糴于秦秦輸粟于晉自雍及絳相繼命之曰汛舟之役也)爾
乃應于天漢(孝經援神契曰河者水之伯上應天漢)决彼金隄(見上白馬申於漢禱)
(注)起積石而浮砥柱過洛汭而至大伾(尚書禹貢曰導河積石至于龍)
(門南至華隂東至于砥柱又東至于孟津東過洛汭至于大伾)沮授臨流而屢歎(魏志曰袁)
(紹渡河沮授臨舟歎曰上盈其志下矜其功悠悠黃河吾其濟乎)甘茂持檝而非宜(說苑)
(曰甘茂使齊渡河船人曰河水猶澗耳君不能渡何王之能說乎甘茂曰持揖隨流我不若子說萬乘之君子)
(不如我)觀其鑿彼龍門(見上注)分於鉅鹿(山海經曰今邢州鉅鹿北播為九河)
(同為逆河入海也)笑孟津之捧土(朱浮與彭寵書曰奈何以區區漁陽結怨天子此猶河濱)
(之人捧土以塞孟津多見其不知量也)識淇園之取竹(見上漢武歌瓠子注)周武之
麾陽侯(淮南子曰武王伐紂至孟津陽侯之波逆流而擊疾風晦冥人馬不相見于是武王左操黃鉞)
(右執白旄瞋曰而麾曰余在天下誰敢害余者于是風濟波罷)嬴政之承玉牘(河圖考靈耀曰)
(秦王政以白璧沉河有黑公從河出謂政曰祖龍來授天寶開中有尺二玉牘)或以灌四郡而
為災(漢書曰成帝時河决潰金隄凡灌四郡河隄使者王延世塞以竹落長四丈大九圍盛以小石兩船)
(夾載而下之三十六日河隄成改元為河平)或以潤九里而蒙福(張璞漢記曰郭純為)
(潁川太守光武詔曰賢能太守去帝城不遠河潤九里冀京師并蒙其福)亦聞魚人覿禹(水經)
(注曰禹理水觀于河見白面二人魚身出曰吾河精也授禹河圖而還于淵)馬圖授羲(禮曰河出)
(馬圖)慶榮光之四塞(書中候曰榮光出河休氣四塞)歎人壽之難期(左傳曰周)
(詩有之曰俟河之清人壽幾何)識潛流之隠伏(見上經於張掖注)驚迅逝之逶
迤(淮南子曰河以逶迤故能遠山以陵遲故能高道以優游故能化)高並之言要妙(漢書)
(曰長水校尉高並言河決率常于平原東郡左右其地最下而土疏惡也聞禹治河本空此地以為水隈近察)
(秦漢河決曹衛之域不過百八十里可空此地弗以為官亭民室)王景之識精微(水經注曰)
(漢明帝永平中議治汴渠上引樂浪人王景問水形便因賜景山海經河渠書禹貢圖發卒數十萬詔景與將)
(作謁者王吳治渠防起滎陽至千乘海口千餘里景商度地勢鑿山開澗隄遏衝要疎決壅積十里一門水更)
(相迴注無復潰漏之患明年渠成帝親巡行詔濱河郡國置河隄員吏如西京舊制)斯皆得河渠
之至術後世胡為而弗思
事類賦卷六
