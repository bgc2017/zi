事類賦卷四
宋吳淑撰
歲時部
春
春日遲遲采蘩祁祁(出詩注云祁祁舒緩也)翫柔風兮韶景睠芳
節兮嘉時(梁元帝纂要曰春風曰柔風景曰韶景節曰芳節時曰嘉時)勾芒兮太皥
(禮月令曰正月其帝太皥其神勾芒注云昔太皥氏以木德繼天而王故為春帝帝辛氏帝天下置五行之官)
(木正曰勾芒為木神佐太皥)乘震兮執規(淮南子曰何謂五星東方木也其帝太皥太皥庖犠)
(氏有天下號也死託於東方帝也其佐勾芒執規而治春漢書曰魏相上書云太皥乘震執規治春)遒人
遵路以徇鐸(書曰每歲孟春遒人以木鐸徇于路注云遒人宣令之官木鐸金鈴木舌所以振文)
(教)太師奉職而陳詩(禮曰二月命太師陳詩以觀民風)候當振蟄(禮月令曰)
(立春之日東風解凍後五日蟄蟲始振後五日魚上冰)時將釁龜(春官曰上春釁龜祭祀先卜注)
(云釁者殺牲以血塗之)或以命樂正而習舞(禮月令曰天子乃以元日祈榖于上帝命)
(樂正習舞注云春夏尚舞故習之)或以勑獄吏而决辭(孝經勾命决曰先立春七日勑)
(獄吏决辭訟有罪當入無罪當出)爾其舉正於中履端於始(史記曰正月為端月)
(左傳曰履端於始舉正於中)瞻青旂之在御(禮月令曰立春之日天子迎春于東郊乘青輅)
(載青旂)見斗杓之東指(鶡冠子曰斗柄指東天下皆春)農祥晨正土膏脈
起(國語曰周宣即位不藉千畝虢文公諫曰古者太史順時[瓜見]土陽癉憤盈土氣震發農祥晨正土乃脈發)
(先時九日太史告稷曰自今至于初吉陽氣俱蒸土膏其動注云農祥房星立春之日晨中于午農事之候故)
(曰農祥)望三素之雲(修真入道祕言曰以立春日清朝北望紫綠白雲者為三元三素飛雲)
飲八風之水(淮南子曰孟春之月天子服八風水注云取銅露盤中露水八方風所吹也又云八)
(方風至浚井取新泉四時皆服之非獨春也)既布令於五時(晉書禮志曰太史每歲上年歴)
(立春讀五時令服各隨其方色帝御座尚書已下就席讀訖賜酒一巵)復傷心於千里(楚辭)
(曰目極千里傷春心)風已解凍魚方上冰(見候當振蟄注)戴勝降桑而翔
集(禮月令曰季春之月戴勝降于桑命有司無伐桑柘)王雎鼔翼以嚶鳴(張衡歸田賦曰)
(仲春令月時和氣清原隰鬱茂百草滋榮王雎鼓翼倉庚哀鳴交頸頡顔關關嚶嚶於焉逍遙聊以娛情)若
夫孔門浴沂之詠(論語曰曾點曰暮春者春服既成冠者五六人童子六七人浴乎沂風乎)
(舞雩詠而歸)老氏登臺之樂(老子曰衆人熙熙如享太牢如登春臺)知盛德之
在木(禮月令曰太史以先立春三日謁於天子某日立春盛德在木天子乃齋立春之日天子親率公卿)
(諸侯大夫以迎春于東郊)見平秩於東作(書曰分命羲仲宅嵎夷曰暘谷平秩東作日中星鳥)
(以殷仲春)雨潤榆莢(氾勝之書曰三月榆莢雨高地疆土可種秫)雲飛白鶴(易說曰春)
(白鶴雲)既薦鮪以乘舟(禮曰季春之月天子始乘舟薦鮪于寢廟)亦先雷而奮
鐸(吕氏春秋曰仲春之月先雷三日奮鐸以令于兆民曰雷且發聲有不戒其容止者生子不備必有凶災)
(不戒容止謂以雷霆合房室生子必有瘖躄痴狂之疾)若乃佩蒼璧(尚書考靈耀曰春佩蒼璧)
(乘蒼馬以出遊)施土牛(續漢書曰立春之日夜漏未盡五刻京都百官皆衣青立春旛施土牛耕人于)
(門外)其祀戶(禮曰孟春之月其祀戶注春陽氣祀戶順陽氣也)其兵矛(淮南子曰春其兵矛)
(有鋒銳似萬物鑽地而生)至若綵樹初頒(景龍文館記曰景龍四年立春上令侍臣自芳林門)
(經苑東度入仗至望春宫迎春内出綵花樹人賜一枝)含桃始薦(史記曰漢惠帝嘗春出遊離宫)
(叔孫生曰古者有春嘗果今櫻桃熟願陛下因取獻宗廟諸果獻由此興也)舉此青旛(後漢書曰)
(立春之日皆青旛幘迎春於東郭外)戴之綵燕(荆楚歲時記曰立春日悉剪綵為燕戴之帖宜春之)
(字)渟神水以釀酒(四時纂要曰立春貯水謂之神水釀酒不壞)用桃花而靧
面(虞世南史略曰北齊盧士深妻崔林義之女有才學春日以桃花靧兒面呪曰取紅花取白雪與兒洗面)
(作光悦取白雪取紅花與兒洗面作妍華取花紅取雪白與兒洗面作光澤取雪白取花紅與兒洗面作華容)
亦復歌豳詩(周禮曰籥章中春晝擊鼓歌豳詩以逆暑)舞雲翹(後漢書曰元始中立春于)
(東郊祭青帝勾芒車旂服飾皆青歌青陽八佾舞雲翹之舞)后妃之穜稑初獻(周禮曰仲)
(春后帥六宫之夫人生穜稑之種而獻于王)東宫之琴瑟方調(淮南子曰東宫御女衣青)
(采鼔琴瑟注云春王東方故取東宫琴瑟木木春生故鼔之)亦云候屬青陽(爾雅曰春為青)
(陽一日發生)氣漸東陸(易通綂圖曰春月行東青道曰東陸也)食以蓬餌(西京雜記)
(曰賈佩蘭云在宫時正月上辰出池邊盥濯食蓬餌以祓邪)飲之漿粥(齊民月令曰立春之月食)
(生菜不可過取迎新之意而已及進漿粥以導和氣)進彼柔良(京房易占曰春退貪殘進柔良䘏幼)
(孤賑不足求隱士則萬物應節而出隨氣而生)去其桎梏(禮曰仲春之月省囹圄去桎梧)復聞
青鳥司啟玄鳥司分(左傳曰郯子對孔子曰少皥摯為鳥師而鳥名青鳥氏司啟者也玄)
(鳥氏司分者也注青鳥倉庚立春鳴立夏而止玄鳥鳦也春分來秋分去)萬物孚甲之際(釋名)
(曰二月夾鍾何夾者甲也言萬物孚甲種類分也)精華結紐之辰(春秋元命苞曰春者神明)
(推移精華結紐注神明猶隂陽也相推移物精華結成紐結要也)可以論爵賞之序(管子)
(曰孟春之朝君聽朝論爵賞)可以留寬大之恩(後漢書郎顗上疏云公羊傳曰元年春王)
(正月元年者何君之始年也正月者何歲之始王者則天之象因時之序宜開發德號爵賢命士流寬大之澤)
(垂仁厚之恩)東郊方見於朝日(禮記曰春分之日祀朝日于東郊)靈臺靡忘
於書雲(左傳曰分至啟閉必書雲物為備故也)既而日已載陽(詩曰春日載陽)時
惟獻歲(楚辭曰獻歲發春兮汩吾南征)必埋胔而掩骼(禮曰孟春之月掩骼埋胔)亦
行慶而施惠(禮曰迎春于東郊還乃賞公卿大夫於朝命相布德和令行慶施惠下及兆民)祭
馬祖而祀高禖(禮曰春分之日祭馬祖注祭于大澤用剛日又曰祀高禖注高辛之代玄鳥遺)
(卵簡狄吞之而生卨後王以為禖氏嘉祥而立其祀)薦鞠衣而修蠶器(禮曰仲春之月天子)
(薦鞠衣于先帝蓋黃桑之服乂三月乃修蠶器后妃齋戒享先蠶而躬桑以勸蠶事)元日祈榖(見上)
(樂正習舞注)東郊迎氣(見上盛德在木注)女夷鼓歌(淮南子曰女夷鼔歌以司天和)
(以長百榖禽獸草木注女夷主春夏長養之神)土人秉耒(論衡曰立春為土象人男女各二秉耒鋤)
(或立土象牛順時應氣示率下也)若乃三朔三元時惟正始(玉燭寶典曰正月為)
(端月其一日為元日亦云上日亦云正朝亦云三元亦云三朔注三元為歲時月之元三朔夏以平明為朔殷)
(以鷄鳴為朔周以半夜為朔晉熊遠議曰履端元日正始之初有識之士於是乎崇禮樂榮耳目之觀)進
椒花以獻壽(劉臻妻正月獻椒花頌曰昊穹周迴三朝肇建青陽散輝澄景載煥美此靈莖爰采)
(爰獻聖容映之永壽於萬)酌白獸以言事(臧榮緒晉書曰元會設白獸樽于殿上樽蓋上施白)
(獸能獻直言則發樽飲酒乃杜舉之遺式也白獸示不忌憚)設五木之湯(雜修養書曰正月一)
(日取五木煮湯以浴令人至老鬚髮黑道家謂青木香為五香亦云五木)列五辛之味(風土記曰)
(元日造五辛盤辛所以發五臓氣)戴憑重席而譚經(東觀漢記曰戴憑字次仲為侍中正)
(旦朝賀百寮畢會帝令羣臣能說經史者更相難詰義有不通輒奪其席以益通者憑遂重坐五十餘席)江
夏舉衣而告瑞(宋書曰孝武大明五年正月旦雪江夏王義恭以衣承雪作六出花進以為瑞)
(帝甚悦)畫雞葦索以皆陳(荆楚歲時記曰元日先於庭前爆竹帖畫雞於戶上亦有挂雞)
(于戶懸葦炭于其上樹桃其傍則鬼畏之括地圖曰桃都山有大桃樹盤屈三千里上有金雞日照則鳴下有)
(二神一名鬱一名壘並執葦索以伺不祥之鬼得則殺之)柏酒桃湯而具備(風土記曰元日)
(長幼悉正衣冠以次拜賀進椒酒飲桃湯及柏葉酒)放邯鄲之鳩(列子曰邯鄲之民以正月旦獻)
(鳩於簡子簡子厚賞之客曰民知君欲放之故競捕將獻之死者衆矣君欲生之不若禁民弗捕捕而放之恩)
(與過不補也)獻凋胡之米(晉起居注曰武帝咸康四年倉部奏下揚州貢凋胡米一升至正旦)
(進御詔停之)或懸羊而磔雞(裴玄新言曰正旦縣官殺羊懸其頭於門又磔雞以覆之俗說)
(壓厲氣玄以問河南伏君曰是月也土氣上升草木萌動羊齧百草雞啄五榖故殺之以助生氣)或獻
琛而執贄(張衡東京賦曰孟春元日羣后旁戾具惟帝臣獻琛執贄)斯謂上日(書曰正月)
(上日受終于文祖注上日朔日也)四時肇啟(漢書曰正月朔歲之首立春四時之始)至其
元日命社以祈農祥(禮曰仲春之月擇元日命民社注為祀社稷也春事興故祈農祥元)
(日近春分前後戊日)伊句龍之所主在水土而允臧(史記曰共工氏之子曰句)
(龍能平水土故祀以為社焉)漢祖治榆而事著(漢書曰高祖定天下詔御史令治榆社春)
(用羊彘祀之)陳平分肉而道光(漢書陳平為里中社宰分肉甚均父老善之平曰使平得)
(宰天下亦如此肉)實以隂而主殺(書曰用命賞于祖不用命戮于社注社主隂隂主殺)豈
伐樹以斯亡(晉書曰或社而為樹伐樹則社移樹而為社伐樹則社亡也)亦以封土
達氣(孝經緯曰社土地之主也土地闊不可盡祭故封土為社以報功也達氣見下注)報本返
始(禮記曰社必受霜露風雨以達天地之氣也社所以親地也地載萬物天垂象取材於地取法于天所以)
(尊天而親地也社共粢盛所以報本返始也)或為羣姓而立(禮曰王為羣姓立社曰大社王)
(自為立社曰王社諸侯為百姓立社曰國社自為立社曰侯社大夫以下立社曰置社)或以百家
共置(荆楚歲時記曰社日四鄰並結綜會社牲醪為屋于社下先祭神然後饗其胙鄭氏云今百家所立)
(社綜即共立之社也)爾其寒食之節禁火藏烟(見下注)鬭雞蹋鞠(玉燭)
(寶典曰寒食節城市尤多鬭雞卵之戲劉向别錄曰寒食蹋鞠黃帝所造本兵勢也或云起于戰國)佐以
鞦韆(古今藝術圖云寒食鞦韆本北方山戎戱以習輕趫也)桐華始秀(禮曰季春桐始華)
榆火將然(時訓曰春取榆柳之火)古有司烜之禁俗有介推之言
(陸&KR1304;鄴中記曰寒食斷火起于子推據左傳史記並無介推被焚之事周禮司烜仲春以木鐸修火禁于國中)
(注季春將出火也今寒食准節氣是仲春之末清明是三月之初然則禁火蓋周之舊制)故周舉之
書已布(後漢書曰周舉遷并州刺史太原舊俗以介推焚骸有龍忌之禁乃移書子推之廟于是衆惑)
(稍解注云龍星木之位也春見東方心為大火懼火之盛故為之禁火俗傳子推以此日被焚而禁火)而
魏武之令方傳(魏武帝明罰令曰聞太原上黨西河雁門冬至後百有五日皆禁火云為介推)
(且子胥沈江未有絶水之事今沍寒之地老少羸弱將有不堪之患令人不得寒食若犯者家長半歲刑主吏)
(百日刑令長奪一月俸)又有暮春之首(王羲之三日蘭亭序曰永和九年暮春之初會于山)
(隂之蘭亭修褉事也)布和之辰(顔延年曲水詩序曰皇祗發生之始后王布和之辰)臨流高
會褉飲斯陳(續漢書禮儀志曰三月上巳日官人並褉飲于東流水)過平陽之第
(漢書曰平陽公主求良家女十餘人飭置於家武帝袚霸上還過主主見所侍美人帝不悦既飲謳者進帝獨)
(悦衛子夫應劭云袚除也今上巳袚褉是也)臨薄洛之津(魏志曰袁紹上巳大會賓從于薄洛)
(津聞魏郡兵及黑山賊共覆鄴城坐中客家在鄴皆憂怖失色紹容貌自若不改常度)集彼張裴
(竹林七賢論曰王濟嘗解褉谷水明日或問濟曰昨日遊者何語答曰張華善說史漢裴逸民敘前言往行袞)
(袞可聽)翫兹洧溱(韓詩章句曰溱與洧方渙渙兮士與女方秉蕳兮注蕳蘭也三月桃花水下鄭)
(國之俗上巳于此袚除不祥)復有蕙肴輕泛(梁簡文帝三日曲水詩序曰上巳屬辰餘萌達)
(壤倉庚應律女夷司候爾乃分階樹羽疏泉泛爵羽觴㳂泝蕙肴來往賓儀式序盛德有容)犢車見
尋(續搜神記曰盧充獵見麞便射中之隨逐不覺遠忽見一黑門如府舍問鈴下對曰崔少府府也進見少)
(府少府語充云尊府君為索小女婚故相迎爾三日婚畢以車送充至家母問之具以狀對既與崔别正四年)
(之三月三日臨水戲遙見傍水犢車充往開車戶見崔女與三歲男共載情意如初抱兒還充又與金鐶乃别)
周公之城洛邑(續齊諧記曰晉武帝問尚書郎摯虞曰三月曲水其義云何答曰漢章帝時平)
(原徐肇以三月初生三女至三日俱亡一村以為怪乃相擕之水濱盥洗因水以泛觴曲水之義起于此也帝)
(曰若如所談便非佳事尚書郎束晳曰摯虞小生不足以知之臣請說其始昔周公城洛邑因流水以泛酒故)
(逸詩云羽觴隨波又秦昭王三日置酒河曲有金人出捧水心劍曰令君制有西夏秦霸諸侯乃因此處立為)
(曲水二漢相緣皆為盛集帝曰善賜金五十斤左遷摯虞陽城令)秦昭之受水心(已見上注)
或執蘭而容與(見上翫兹洧溱注)或暴藥以沉吟(夏綂别傳曰綂詣洛三月)
(三日洛中公卿已下莫不方軌連軫並至南浮橋邊祓褉綂時在船中暴所市藥穏坐不搖賈充望見深竒其)
(節使問船中安坐者為誰徐答曰會稽民間夏仲御綂字仲御)天淵則壇名積石(戴延之征)
(西記曰天淵之南有積石壇云三月三日御坐流杯之處)華林則隄號千金(鄴中記曰華林)
(園千金隄上作兩銅龍相向吐水注天淵池上巳臨池會賞)叢花繞練以凝望(宋書曰武)
(帝三月三日登八公山劉安故臺望曰城郭如疋練之繞叢花)流鸎滿枝而轉音(梁沈約三)
(日篇曰麗日屬元已年芳具在斯開花已匝樹流鸎復滿枝)斯並著於時令故存之
於翰林
夏
夏大也養萬物令長大者也(出三禮義宗)若乃節號朱明(爾雅)
(曰夏為朱明)時為長嬴(爾雅曰夏為長嬴)祝融作輔(禮曰夏其帝炎帝其神祝融)
炎帝持衡(漢書魏相上書曰南方之神炎帝乘離執衡司夏注火為禮者齊平故為衡)含桃
先薦(禮孟夏之月以含桃先薦寢廟)反舌無聲(禮曰仲夏之月反舌無聲)或見三
星之在戶(詩曰綢繆束楚三星在戶箋云心星在戶謂五月之中六月之節)或以五彩
而避兵(風俗通曰夏至著五彩避兵題曰游光游光厲鬼也知其名者無温疾)苦菜秀而
靡草死(禮曰小滿之日苦菜秀後五日靡草死)丘蚓出而王瓜生(禮曰立夏之日)
(螻蟈鳴後五日丘蚓出後五日王瓜生)若夫四月維夏五月徂暑(出詩)或聞
蟋蟀之居壁(禮曰季夏之月蟋蟀居壁)或見莎雞之振羽(詩曰六月莎雞振羽)
獵西土而陳議(太公金匱曰紂以六月獵于西土發民逐禽或諫曰今六月天務覆施地務長)
(養而發民逐禽元元懸于野君踐一日之苗則民百日不食天子失道後必無福紂以妖言而誅之天暴風雨)
(拔屋拆木)濫泗淵而斷罟(國語曰魯宣公夏濫于泗淵里革斷其罟而棄之曰古者大寒降土)
(蟄發水虞於是乎講罛罶取名魚登川禽而嘗之寢廟行諸國人助宣氣也今魚方别不教魚長又行網罟貪)
(無藝也公曰吾過矣注云濫謂漬網罟以取魚寒氣下謂季冬土蟄發謂孟春水虞漁師也罛漁網罶笱也)
天毒則草木皆乾(括地圖云天毒國最暑熱夏草木皆乾)朱提則飛禽不
度(永昌郡傳曰朱提郡堂狼山多毒草盛夏之月飛鳥過之不能得去)嘉賓詣謝安而交
扇(世說曰郗嘉賓三伏之月詣謝公雖復當風交扇猶沾汗流離)王公見真長而吳語
(世說曰劉真長始見王丞相時盛暑之月丞相以腹熨彈棋局曰何如乃渹吳人以冷為渹音楚敬切既出人)
(問見王公如何劉曰未見他異惟作吳語)或以節嗜欲而止聲色(禮曰仲夏隂陽争死)
(生分君子齋戒止聲色節嗜欲)或以教車甲而觀才武(大戴禮曰夏以教士車甲士執)
(伎論力修四衛疆股肱質射御才武爵士之有慶者七人成夏事也)顧此溽暑(禮曰大暑之日腐草)
(為螢後五日土潤溽暑)誠為任方(尚書大傳曰南方者何任方也任方者物之方任何以謂之夏)
(夏者假也假者吁荼萬物養之外也吁荼讀曰噓舒)吳猛不敺於蚊蚋(搜神記曰吳猛性至)
(孝小兒時父母邊卧夏多蚊䖟而不搖扇懼蚊去已及父母也)子平每避於清凉(宋躬孝子)
(傳曰何子平事母至孝年六十有孺子之慕夏避清凉)越王念吳而握火(吳越春秋曰越)
(王念吳之復夏則握火)陸機在洛而思鄉(語林曰陸機夏在洛忽思東頭竹篠飲語劉寶)
(曰吾思鄉轉深矣)戀嵇康之鍜竈(晉書曰嵇康性巧而好鍜宅有一柳樹甚茂乃激水環之)
(夏月居其下以鍜)翫武子之螢囊(晉陽秋曰車武子家貧讀書不常得油夏月則練囊盛數)
(十螢以夜繼日)念師文之飛雪(見琴賦師文雲浮而魚躍注)憶鄒衍之降霜
(見霜賦鄒衍遭讒而慟哭注)若夫宗伯之襘凶荒(周禮曰宗伯以夏至致地衹物鬽以)
(襘國之凶荒民之礼喪注襘祭也鬽音昧)周穆之游濩澤(穆天子傳曰天子四月休于濩澤於)
(是射鳥濩澤今平陽濩縣濩音護)已見班馬(禮曰仲夏之月班馬政注謂十二閑養馬之政教)
復聞鳴鵙(禮曰仲夏之月鵙始鳴)炎既鑚於棗杏(時訓曰夏取棗杏之火)兵
亦先於劍戟(淮南子曰孟夏之月其兵戟季夏之月其兵劍注戟有枝榦象陽氣布也劍有兩刃)
(象無所不生)爾其長風扇暑(風土記曰仲夏長風扇暑此節東南常有風至俗名黃雀長風)
茂樹連隂(梁元帝纂要曰夏草曰茂草木曰蔚林茂林密樹陸機纂要曰夏樹名連隂夏雨名綿雨)
輕箑薦而纖絺御(潘岳秋興賦曰屏輕箑釋纖絺)甘瓜浮而朱李沉(魏文)
(帝與吳質書曰浮甘瓜於清泉沈朱李於寒水)葛洪之見仙翁每乘醉而入水
(抱朴子曰洪從祖仙翁每大醉夏輒入源泉底一日許乃出能閉氣胎息故也)延陵之逄高士
豈披裘而取金(見金賦當暑有衣裘之節注)當此南訛(書堯典曰申命羲叔宅南)
(交平秩南訛注訛化也南方化育之事也)時惟龍見(左傳曰龍見而雩注龍角亢星也建巳月昏見)
(東方)天子飲酎(禮曰孟夏之月天子飲酎用禮樂)后妃獻繭(禮曰孟夏之月蠶事既登)
(后妃獻繭)蜀相嘗見於渡瀘(諸葛亮出師表曰五月渡瀘深入不毛)禮將不聞
於操扇(六韜曰夏不操扇冬不服裘天雨不張蓋名曰禮將)復聞浚井改水(續漢書禮)
(儀志曰夏至浚井改水冬至鑚燧改火可去温病)當風鼓翣(論衡曰盛夏之時當風鼔翣隆冬之)
(月向日然爐然而天終不為冬夏易氣者寒暑有節不為人改變也)孫登容與於草裳(晉書)
(曰孫登字公和時人於汲縣北山土窟中得之夏則編草為裳)羊茂逍遙於版榻(謝承漢書)
(曰羊茂字季實為東海郡守夏處單版榻)及夫腐草為螢(見上顧此溽暑注)朱索連
葷(續漢書禮儀志曰仲夏之月隂氣萌作恐物不茂其禮以朱索連葷以施門戶)柞氏之刊陽
木(周禮曰柞氏夏至令刊陽木而火之冬至令剥隂木而水之)羊欣之衣練裙(宋書曰羊)
(欣父不疑為烏程縣令欣時年十二王獻之為吳興守甚知愛之嘗夏月入縣欣着新練裙書寢獻之書數幅)
(而去欣本攻書因此彌善)亦聞肅氏居巢(晉書曰肅慎國一名挹婁夏則巢居)賈生賦
鵬(賈誼鵩鳥賦曰單閼之歲四月孟夏庚子日斜鵩集予舍)當清和之首夏(謝靈運詩曰首)
(夏猶清和芳草亦未歇)見恢台之化育(宋玉九辨曰收恢台之孟夏兮然坎傺而沈藏)凌
人頒冰(周禮曰凌人掌冰夏頒冰)山虞斬木(周禮曰山虞以仲夏斬隂木仲冬斬陽木注隂)
(木生山北陽木生山南冬斬陽夏斬隂堅濡調)或以服玄冰之丸(抱朴子曰或問不熱之道)
(答曰立夏之日或服玄冰丸或服飛雪散及六壬六癸之符則不熱幼伯子王仲都此二人衣之以重裘暴之)
(于夏日周以十爐之火口不稱熱身不流汗蓋用此方也)或以聽秋霜之曲(拾遺記曰洞庭)
(之山浮于水上其下有金堂數百間帝女居之四時聞金石絲竹之音徹于山頂楚懷王率羣才賦詩于水湄)
(故云瀟湘洞庭之樂聽者令人難老雖咸池簫韶不能比焉每四仲之節王嘗繞山遊宴各舉四仲之氣以為)
(樂章仲夏律中蕤賓乃作浩露秋霜之曲)至於平叔流汗(語林曰何平叔美姿儀而絶潔白魏)
(文帝疑傅粉夏與熱湯餅既食大汗出隨以朱衣自拭色轉皎然)仲都暴日(見上玄冰之丸注)
騐秀葽之應候(詩曰四月秀葽注不榮而實)識𬎼賓之中律(釋名曰五月之)
(律𬎼賓𬎼下也賓敬也言陽氣下隂氣上極隂氣始賓敬於陽)獸既希革(書堯典曰日永星火以正)
(中夏厥民因鳥獸希革注夏時鳥獸毛羽希少改革)物皆華實(素問曰夏三月天地氣上萬物華寔)
(夜卧早起使志無怒英華成秀使氣得泄)知離氣之初來(易通卦騐曰夏至日中赤氣出直離)
(此正氣也出右萬物半死出左赤地千里)見陽蟲之乍出(論衡曰虎出有時猶龍見有期也隂)
(物以冬見陽蟲以夏出出應其氣氣動其類參昴以冬出心尾以夏見參昴則虎星心尾則龍象星出而物見)
(氣至而類動天地之性也)既而衣暑服(禮曰孟夏之月天子初衣暑服論語曰當暑袗絺綌)戴
赤旂(禮曰立夏天子乘赤輅駕赤騮戴赤旂迎夏于南郊)冷則飲明義之井(壽陽記曰)
(明義樓南有明義井夏有泠漿甘飲米飯羅扇綾扇羽扇有三浴室上以浴王侯宰吏中以浴君子士流下以)
(浴庶類也)寒則涉樊山之溪(武昌記曰樊山東有小溪盛夏時凛然常有寒氣謂之寒溪)
清露滴崑崙之氣(見露賦運氣於崑崙)夏扈趣耕稼之期(崔實正論曰夏)
(扈趣耘鋤即竊脂亦呼穫榖)若乃南郊迎氣(禮曰太史以先立夏三日謁于天子曰某日立)
(夏盛德在火天子乃齋立夏之日天子親率公卿諸侯大夫迎夏於南郊)方丘祀地(禮曰夏至祀皇)
(地袛於方丘)知盛德之在火(見上注)見斗柄之指己(淮南子曰孟夏招搖)
(指己)於是惠賢良(淮南子曰夏令曰爵有功賞有德惠賢良救飢渴)施爵位(淮南子曰)
(景風至則施爵位賞有功)挺重囚(禮曰小暑至挺重囚出輕繫注挺寬也)行慶賜(禮曰天子)
(迎夏於南郊還乃賞公卿大夫於朝慶賜遂行無不欣悦)既升龜而伐蛟(吕氏春秋曰季夏之)
(月令魚師伐蛟升龜注云蛟能害人難得故言伐龜神可以决吉凶入宗廟尊之故言升)亦補腎而
助肺(攝生月令曰四月為乾生氣卯死氣酉是月也極熱勿大汗後當風勿暴露星宿皆成惡病是月肝)
(藏以病神氣不行火氣漸臨水力漸衰稍補腎助肺調和胃氣無或失時)南宫御女之繁奏
(淮南子曰孟夏之月南宫御女赤色衣赤采吹竽笙注火生南方故處南宫也笙竽空中象陽故吹之)北
忩羲皇之傲睨(陶潛集曰潛言五六月中北忩下臥凉風暫至自謂羲皇上人)若能角
黍應時令之制(風土記曰仲夏五日曰端午端初也俗重之與夏至同以菰葉褁粘米一名糭)
(一名角黍蓋取隂陽包褁未散之象)綵絲通問遺之情(風俗通曰五月五日以五綵絲繫臂)
(名長命縷一名續命縷一名辟兵繒一名五色縷一名朱索又有條達等織組雜物以相問遺古詩云繞臂雙)
(條脱是也)縈朱索以飾戶(後漢禮儀志曰五月五日朱索五色桃印為門戶飾以止惡氣)帶
靈符而辟兵(抱朴子曰或問辟五兵之道合以五月五日作赤靈符著于心前)鴝鵒之
舌初剪(異苑曰五月五日剪鴝鵒舌能學人語)蟾蜍之角俄生(抱朴子曰蟾蜍萬歲)
(者頭上有角頸下丹書八字再重五月五日中時取隂乾百日以其足畫地即為流水)葅龜義著
(風土記曰端午食葅龜龜骨表肉裏隂内陽外之形所以贊時也)鑄鏡功精(國史補曰揚州舊貢)
(江心鏡五月五日揚子江中流所鑄也)蹋百草以遐騖(荆楚歲時記曰五月五日四人並蹋)
(百草故有鬭百草之戲)棹飛鳬而迅征(荆楚歲時記曰五月五日競渡俗為屈原投汨羅日傷)
(其死故以舟檝拯之其舟輕謂之飛鳬)蓄蘭為沐(大戴禮曰五月五日蓄蘭為沐)縳艾成
形(荆楚歲時記曰五月五日採艾以為人懸門戶上以禳毒氣)投汨羅而楝葉斯在
(續齊諧記曰屈原五月五日投汨羅楚人哀之至此日以竹筒貯米投水祭之漢建武中長沙歐回者見人自)
(稱三閭大夫謂回曰嘗見祭甚善但患蛟龍所竊可以楝葉塞其上以五綵絲約縛之此二物蛟龍所畏也今)
(人五日作糭子帶五綵及楝是也)祠蒼梧而童舞方呈(謝承後漢書曰陳臨為蒼梧太)
(守推誠而治導人以孝悌臨徵去後本郡以五月五日祠臨東城門上令小童潔服舞之)世偉曹娥
之節(會稽典錄曰女子曹娥者會稽上虞人父能絃歌為巫五月五日泝濤迎波神於縣江溺死娥年十)
(四沿江號哭晝夜不絶聲七日遂投江而死數日抱父屍出)俗傳介子之名(鄴中記曰并州)
(俗以介子推五月五日燒死世人為其忌故不舉食非也北方五月五日自作飲食祠神及作五色辛盤相問)
(遺不為子推也琴操曰子推燒死晉文公令民五月五日不得舉火)田文以高戶獲舉(史記)
(曰田文以五月五日生父勑勿舉母私舉之文長以實告之文啟父曰不舉五日子何父云及戶不利于父文)
(曰壽命在天不在戶設有是何不高其戶使其不至父賢之立以為嗣)胡廣以流罋復生
(世說曰胡廣本姓王五月五日生父母惡之置瓮中流於江湖胡公見瓮中有兒啼取之養為己子七登台司)
彼鎮惡之與紀邁(宋書曰王鎮惡以五月五日生家人欲弃之其祖猛曰昔孟嘗君以此日)
(生卒得相齊此兒必興吾宗乃以鎮惡為名孝子傳曰紀邁五月五日生其母棄之村人紀淳妻養之年六歲)
(本父母云汝是我兒邁泣後傭賃所得輒以上母)王鳳之於信明(西京雜記曰王鳳以五月)
(五日生其父欲勿舉其叔曰以田文推之非不祥遂舉之唐書曰崔信明以五月五日正中時生有異雀數頭)
(身形甚小五色皆備集于庭樹鳴聲清亮隋太史令占之曰五月為火火為離離為文彩日中文之盛也有雀)
(文綵而鳴此兒必文藻聲名播于天下雀形既小禄位殆不高矣及長博聞彊記下筆成章官果不崇)並
兹辰之誕育咸垂世而揚名若夫火行畏金伏於庚日
(歷忌釋曰伏者何也金氣伏藏之日也四時代謝皆以相生至于立秋以金代火金畏火故至庚日必伏庚者)
(金也)曼倩之割賜肉(漢書曰東方朔為郎伏日詔賜諸郎肉朔獨拔劍割肉曰伏日當早歸請)
(受賜即懷肉去上問朔曰賜肉不待詔何也令其自責朔曰受賜不待詔何無禮也拔劍割肉一何壯也割之)
(不多又何廉也歸遺細君又何仁也上曰令生自責而反自譽也)張氏之祠黃石(見石賦祠)
(彼榖城注)羊酪既云其供費(漢書儀曰厲鬼所行故伏漢魏伏日有酒食之會故潘安仁閒)
(居賦云養羊酤酪以供伏臘之費)巴蜀亦聞其自擇(風俗通曰漢中巴蜀自擇伏日俗云)
(其地温暑草木早生晚落氣異中國夷狄畜之故令自擇伏日謹案漢書高祖還定三秦席卷天下蓋君子所)
(因者本也故重復寵異令自擇伏)嵇含因熱以思風(嵇含困熱賦序曰三伏之節始奏商)
(秋之辰未期下俚貧生居室卑狹陋巷不來清風短廡不足增蔭並天而寒暑殊同世而憂樂異)程曉
閉門而避客(程曉詩曰平生三伏時道路無行車閉門避暑臥出入不相過𫝊誡諸高明熱行宜)
(見訶)玄謨之井方開(見上冷則明義之井注)秦穆之祠始益(史記曰秦穆始)
(為伏祠)河朔有避暑之飲(典略曰大駕都許使光禄大夫劉松北鎮袁紹軍與紹子弟日)
(共宴飲常以三伏之際晝夜極醉云以避一時之暑故河朔有避暑之飲)鄴下有頒冰之錫
(鄴中記曰石季龍于冰井臺藏冰三伏之月以冰賜其大臣)遵湯餅於時俗(荆楚歲時記曰)
(六月伏日並作湯餅名為避惡)薦麥瓜於宗袥(四民月令曰初伏薦麥瓜于祖禰)斯皆
夏令之所施故紀之以備遺逸也
事類賦卷四
