事類賦卷十一
宋吳淑撰
樂部
歌
若夫瑤池白雲(穆天子傳曰帝宴西王母於瑤池之上西王母為天子歌曰白雲在天山陵自)
(出道里悠遠山川間之將子無死尚能復來天子答曰予歸東土和治諸夏萬事平均吾願見汝比及三年將)
(復西野)楚國陽春(襄陽耆舊傳曰宋王識音而善文襄王好樂而愛賦既愛其才而憎其似屈原)
(也乃謂之曰子盍從楚之俗使人貴子之德乎對曰昔楚有善歌者王其聞歟始而曰下里巴人國中屬而和)
(之者數萬人中而曰陽阿薤露國中屬而和之者數百人既而曰陽春白雪朝日魚離含商吐角絶節赴曲國)
(中屬而和之者不過數人蓋其曲彌高其和彌寡)林類優游於拾穗(列子曰林類年且百)
(歲拾遺穗於故畦並歌而進孔子適衛望之於野使子貢往訊之林類行不留歌不輟)宣父傷嗟
於獲麟(孔叢子曰叔孫氏之車子鉏商樵於野而獲麟焉莫之識以為不祥弃之五父之衢冉有告曰)
(麕而由角豈天之妖乎夫子曰今何在吾將往觀焉遂泣曰予之於人猶麟仁獸出而死吾道窮矣乃歌曰唐)
(虞世兮麟鳳遊今非其時來何求麟兮麟兮我心憂)聞越婦之采葛(吳越春秋曰采葛越之婦)
(人傷越王用心乃作若何之歌曰嘗膽不苦味若飴今我采葛以作絲)聽買臣之負薪(漢書)
(曰朱買臣家貧好書常刈薪樵賣以給食束薪行且誦書其妻負戴相隨數止買臣母行歌道中買臣愈疾歌)
(妻羞之求去買臣笑曰我年五十當富貴今已四十餘矣汝苦日久待我富貴報汝妻恚曰如公等終餓死溝)
(中買臣不能止即聽去)憐被杖之曾子(說苑曰曾參耘瓜而悞斬其根曾晳怒援大杖擊之)
(曾子仆地有頃乃蘇蹶然而起進曰曩者參得罪於大人大人得無疾乎退鼔琴而歌)美投壺之
祭遵(謝承後漢書曰祭遵為將取士皆用儒術對酒設樂必雅歌投壺)石崇之哂郭訥
(鄧粲晉紀曰太子洗馬郭訥嘗入洛觀使人歌言佳石崇問其曲訥不知崇笑卿不識曲那得言佳訥答譬如)
(見西施何必識其姓名然後知美)孟嘉之答桓温(孟嘉别傳曰桓温問嘉曰聽伎絲不如竹)
(竹不如肉何謂也答曰漸近自然一座咨嗟)斯皆善於繼聲(禮曰善歌者使人繼其聲善教)
(者使人繼其志)妙能入神者也(古詩曰清歌妙入神)又聞匏竹在下人聲
是貴(禮曰歌者在上匏竹在下貴人聲也)故手之舞而足之蹈(詩序曰情動於中而)
(形於言言之不足故嗟嘆之嗟嘆之不足故詠歌之詠歌之不足不知手之舞之足之蹈之)上如抗
而下如墜(禮曰歌者上如抗下如墜曲如折止如楀木)是以堯民擊壤(逸士傳曰)
(堯時有八九十老人擊壤而歌曰日出而作日入而息鑿井而飲耕田而食帝力何有於我哉)漢宫連
臂(西京雜記曰賈佩蘭說昔在宫時常以絃管歌舞相娱競為妖服以趨良時十月十五共入靈女廟吹笛)
(擊筑歌上雲之曲而相連臂踏地為節歌赤鳳來也)聽峽裏之鳴猨(宜都山川記曰峽中猨鳴)
(清徹山谷其嚮泠泠不絶行者歌曰巴東三峽猿鳴悲猨鳴三聲淚沾衣)聞隴頭之流水(辛氏)
(三秦記曰隴右西關其阪九迴不知高幾里欲上者七日乃越上有清水四注流下俗歌曰隴頭流水鳴聲幽)
(㘆遙望秦川心肝斷絶)薰風既調於虞舜(帝王世紀曰舜恭己無為歌南風之詩詩曰南)
(風之時兮可以阜吾民之財兮南風之薰兮可以解吾民之愠兮)麥秀更傷於箕子(史記)
(曰箕子朝周過故殷壚咸生禾黍箕子傷之欲哭則不可欲泣為近婦人乃作麥秀之詩以歌詠之曰麥秀漸)
(漸兮禾黍油油彼狡童兮不我好仇所謂狡童者紂也民為流涕)雝門得韓娥之妙(列子)
(曰韓娥東之齊匱粮過雝門鬻歌假食故雝門人善娥之遺聲)薛譚伏秦青之異(博物志曰)
(薛譚學謳秦青未窮其技而辭歸青餞於郊乃撫節悲歌聲振林木響遏行雲譚乃謝求返)卿雲天
馬之辭(尚書大傳曰舜為賓客禹為主人帝乃唱曰卿雲爛兮糺縵縵兮日月光華旦或旦兮注云禹)
(為主受舜禪也旦復旦明明相代也漢書曰武帝時□生渥洼水中作天馬歌曰天馬來兮從西極經萬里兮)
(歸有德垂靈威兮降外國涉流沙兮四夷服)寳鼎靈芝之瑞(漢書曰武帝得寳鼎於汾隂作)
(寳鼎之歌班固頌漢論功歌詩靈芝歌曰因靈寢兮産靈芝象三德兮瑞應圖延夀命兮光此都配上帝兮象)
(太微參日月兮揚光輝)梁塵為之而自飛(劉向别錄曰漢興以來善歌者魯人虞公發聲)
(清晨歌動梁塵受學者莫能及也)行雲為之而忽止(見上薛譚秦青注)爾其馮
諼彈鋏(史記曰馮諼見孟嘗君孟嘗君置傳舍諼彈鋏歌曰長鋏歸來乎食無魚孟嘗君遷之幸舍食)
(有魚矣復歌曰長鋏歸來乎出無輿遷之代舍出入乘車輿矣又歌曰長鋏歸來乎無以為家孟嘗君不悅)
寗生飯牛(淮南子曰齊桓公郊迎客夜開門寗戚飯牛車下望見桓公而悲擊牛角而疾為商歌曰)
(南山矸白石爛生不逢堯與舜禪短褐單衣適至骭從昏飯牛薄夜半長夜漫漫何時旦桓公聞之曰異哉歌)
(者非常人也命後車載之)横汾壯麗(漢書曰武帝幸河東祠后上顧視帝京欣然中流歌曰汎樓船)
(兮濟汾河横中流兮揚素波)過沛遲留(漢書曰高祖破黥布還過沛置酒沛宫悉召故人父老子)
(弟佐酒發沛中兒得百二十人教之歌酒酣上擊筑自歌曰大風起兮雲飛揚威加海内兮歸故鄉安得猛士)
(兮守四方令兒皆和習之)悠揚六引(沈約宋書曰箜篌引第一商引第二徵引第三羽引第四古有)
(六引宫引本第二角引本第四謝靈運樂府會吟行曰六引緩清唱三調佇繁音)纏綿九秋(古樂)
(府日出東南隅行曰悲歌吐清響雅舞播幽蘭丹唇□九秋妍迹陵七盤)曳履嘗聞於參也
(莊子曰曾子居衛捉襟而肘見納履而踵決曳履而歌商頌聲滿天地若出金石)鼓盆復見於
莊周(莊子曰莊子妻死惠子弔之箕踞鼓盆而歌惠子乎巨曰不哭亦足矣歌不亦甚乎莊子曰人且偃然寢)
(室而我噭噭然哭而隨之是不通乎命故止之也)至於石城莫愁(占今樂錄曰莫愁樂者亦)
(名石城樂石城西有女子名莫愁善歌謠且石城樂和中有忘愁聲因有此歌)北園瑣女(魏文答繫)
(欽書曰守宫王孫世有女曰瑣始年九歲夢與神通寤而悲吟哀聲激切體若飛仙於今十五是日戊午祖於)
(北園博延衆賓迭奏名倡世女須臾而至振袂徐進揚蛾微眺衆侣騰逝羣賓失席然後修容飾裝改曲變度)
(激清角揚白雪接孤聲赴危節於是商風振條飛霧成霜可謂聲協鐘石氣應風律網羅韶濩囊括鄭衛者也)
吐角含商(見上楚國陽春注)陽阿激楚(古今樂錄曰陽春白雪流風激楚陽阿皆曲名)
(也)鼓棹泛滄浪之水(孟子曰孺子歌曰滄浪之水清兮可以濯我纓滄浪之水濁兮可以)
(濯我足)倚瑟望邯鄲之路(漢書曰張釋之為中郎將從行至霸陵是時愼夫人從上指視)
(愼夫人新豊道曰此走邯鄲道也使愼夫人鼓瑟上自倚瑟而歌)詠之元首(書曰帝庸作歌曰股)
(肱喜哉元首起哉百工熙哉乃𢋫載歌曰元首明哉股肱良哉庶事康哉)陳其九序(書曰九功惟序)
(九序惟歌勸之以九歌俾勿壞)役人既唱於管仲(吕氏春秋曰管子得於魯束縛而檻之使)
(役人載而送之齊皆謳歌而引管子恐魯止而殺己也欲速至齊因謂役人曰我為汝唱汝為我和其和適宜)
(役人不倦而取道甚遠管子可謂能因事役人人得其所欲己亦得其所欲以此術也而用萬乘之國其霸猶)
(少乎)決河曾傷於漢武(史記曰天子既臨河決悼功之不成乃作歌曰瓠子決兮將奈何皓)
(皓旰旰兮□殫為河為我謂河伯兮何不仁氾濫不止兮愁吾人齧桑浮兮淮泗滿去不反兮水維緩於是塞)
(瓠子築宫其上名曰宣房宫)彈劍每想於子由(家語曰孔子厄於匡謂子路曰歌予和汝)
(子路彈劍而歌孔子和之曲終匡人解甲而罷)蓋世復悲於項羽(史記曰項羽軍璧垓下兵)
(少食盡軍四面皆楚歌項王大驚曰漢皆已得楚乎是何楚人之多歟項王乃悲歌忼愾曰力拔山兮氣蓋世)
(時不利兮騅不逝騅不逝兮可奈何虞兮虞兮奈若何)則有傳於子夜(晉書曰孝武太原中)
(琅邪王軻之家有鬼歌子夜殷允為章郡僑人庾僧度家亦有鬼歌子夜)聽彼綿駒(孟子曰昔王豹)
(處於淇而河西喜謳綿駒處於高唐而齊右善歌)曼聲宛轉(列子曰韓娥曼聲長歌一里老幼喜)
(躍抃舞)清響紆餘(陸機詩曰悲歌吐清響)止如槁木(見上如抗下如墜注)端如
貫珠(禮曰歌者倨中矩句中鉤纍纍乎端如貫珠)夏后三嬪之獻(山海經曰夏后開上)
(三嬪於天得九辯與九歌以下焉開始歌九招於大穆之野帝俊八子是始為歌注言上美人於天帝得天樂)
(以下也常俊即帝舜)太康五子之須(書曰太康尸位以逸豫畋於有洛之表十旬不返兄弟五)
(人須於洛汭作五子之歌)仲尼陳蔡之厄(莊子曰孔子窮於陳之間七日不火食藜羹不糝顔)
(色甚憊歌於室不輟)文王羑里之拘(古今樂錄曰羑里歌者紂拘文王於羑里歌也詞曰殷道)
(溷溷浸燭煩兮朱紫相合不分别兮迷亂聲色信讒言兮炎炎之雪使我□兮幽閉牢阱由其言兮遘我四人)
(憂動勤兮)荆軻之渡易水(燕丹子曰荆軻入秦不擇日而發太子與知謀者皆素衣冠送之於)
(易水之上荆軻起為夀歌曰風蕭蕭兮易水寒壯士一去兮不復還高漸離擊筑和之)細君之入
穹廬(漢書曰漢以江都王女細君妻烏孫悲愁自作歌曰吾家嫁我兮天一方遠託絶國兮烏孫王穹廬)
(為室兮氊為牆肉為食兮酪為漿居常悲思兮心内傷願為黃鵠兮歸故鄕)師乙見傳而盡
妙(禮曰子貢問師乙曰賜也聞聲歌各有宜也如賜者宜何歌也師乙曰乙賤工也何足以問其所宜請誦)
(其所聞吾子自擇焉寬而靜喿而王者宜歌頌廣大而靜疏達而信者宜歌大雅恭儉而好禮者宜歌小雅正)
(直而靜廉而謙者宜歌風肆直而慈愛者宜歌商温良而能斷者宜歌齊也)延年特善而難
踰(漢書曰李延年善歌能為新聲與女弟俱幸武帝時人語曰一雌復一雄雙飛入紫宫)懸瓠竹
堂賞詠言之清麗(後魏書曰高祖征河北饗侍臣於懸瓠大竹堂樂作酒酣高祖歌曰日月)
(光天兮無不曜江左一隅兮獨未照彭城王勰續歌曰願從聖主兮登衡會萬國馳誠兮混日外鄭懿歌曰雲)
(雷大振兮天地闢率土來賓兮一正歴邢巒歌曰舜舞干戈兮天下歸文德遠被兮莫不思鄭道昭歌曰皇風)
(一鼓兮九地匝戴日依天兮清六合高祖又歌曰遵彼泫墳兮昔化貞未若今日兮道風明宋弁歌曰文王政)
(教兮暉江沼寧知大化兮光四表)北林明月含清韻之虛徐(世說曰王曇首年十)
(四五便歌諸妓向謝公稱歎公甚欲聞之而王名家年少無由得聞諸妓又具向王說謝公意謝後出東府土)
(山上作技王時作兩丸髻著袴褶騎馬往土山下庾家墓林中作一曲歌於時秋月王因舉頭看北林卒曲便)
(去妓白謝公曰此王郎歌也)别有葛天八闋(吕氏春秋曰八闋葛天氏之歌也)梁鴻
五噫(三輔決錄曰梁鴻東出關過京師作五噫之歌曰陟彼北邙兮噫顧瞻帝京兮噫宫闕崔嵬兮噫民)
(之劬勞兮噫遼遼未央兮噫肅宗聞而悲之求鴻不得)夫子反之(論語曰子與人歌而善必使反)
(之而後和之)接輿已而(論語曰楚狂接輿歌而過孔子曰來鳳兮鳳兮何德之衰往者不可諫)
(者猶可追已而已而今之從政者殆而)覆鄂君之繡被(說苑曰襄成君始封之日衣翠衣帶)
(玉璏劍履蹻舄立手流水上楚大夫莊辛過而悅之曰臣願把君之手其可乎襄成君忿然作色而不言莊辛)
(遷延而稱曰君獨不聞夫鄂君方乘青翰之舟張翠蓋會鐘鼓之音越人擁楫而歌曰今夕何夕兮搴芷中流)
(今日何日兮得與王子同舟山有木兮木有枝心說君兮君不知於是鄂君乃舉繡被而覆之)采南山
之紫芝(崔琦四皓頌曰昔有南山四皓者蓋甪里先生綺里季夏黃公東園公是也秦世道滅德消坑)
(黜儒術於是退而作歌曰莫莫高山深谷逶迤曄曄紫芝可以療饑唐虞世遠吾將何歸四馬高蓋其憂甚大)
(富貴畏人兮不如貧賤之肆志)夢兩楹兮曳杖(禮曰孔子蚤作負手曳杖逍遙於門歌曰太山)
(其頽乎梁木其壞乎哲人其萎乎)隱首陽兮采薇(史記曰武王克殷伯夷叔齊恥之不食周)
(□隠首陽而作歌曰登彼西山兮采其薇矣以暴易暴兮不知其非矣神農虞夏忽焉沒兮我安適歸矣)觀
搏髀撫絃之怨(風俗通曰百里奚為秦相堂上作樂所賃浣婦自言知音呼之搏髀援琴撫絃)
(而歌曰百里奚初娶我兮五羊皮臨當别行烹乳雞今適富貴忘我為尋問之乃其妻也)驚繞梁動
葉之竒(洞冥記曰漢武帝使董謁乘雲霞之輦以升壇候王母王母至與帝宴歌奏春歸之樂歌聲繞)
(梁三帀草樹枝葉皆動)嘉有辭之津女(列女傳曰趙簡子南擊楚津吏醉不能渡怒將殺之)
(津吏女娟持檝而前曰昔父聞君東渡不測之水恐風波之起故禱九江三淮之神不勝巫祀杯酒餘瀝醉至)
(於此矣妾願以鄙軀易父之死簡子將渡用檝少一人娟曰願備員用檝遂與渡中流奏河激之歌曰升彼河)
(兮西觀清水揚波兮杳冥禱求福兮醉不醒誅將加兮妾心驚蛟龍助兮主將歸呼來棹兮行勿疑簡子大悅)
(立為夫人)偉守節之陶妻(列女傳曰魯陶嬰妻者夫死守志不二作歌詩曰悲夫黃鵠之早寡)
(七年不雙宛頸獨宿不與衆同夜半悲鳴想其故雄天命早寡獨宿何傷寡婦念此泣下數行嗚呼悲哉死者)
(不可忘飛鳥尚然况於其良雖有賢雄終不可重行)齊莊拊楹而及禍(左傳曰齊莊通於崔)
(姜崔杼稱疾不視事公問崔子遂從姜氏入於室公拊楹而歌杼弑之)原壤登木而見譏
(禮口原壤之母死登木歌曰狸首之斑然執女手之拳然)故曰詩言志歌永言其義
在斯(書曰詩言志歌永言聲依永律和聲)
舞
夫舞者所以節八音而行八風(見下間數衆仲注)故曰樂以舞
為主(魏名臣奏曰凡音樂以舞為主)舞為樂之容(見下注)非徒明德(史記曰孝)
(景皇帝元年詔御史曰蓋聞歌者所以發德舞者所以明德)亦將象功(魏名臣奏曰樂所以表君)
(之德舞所以象君之功)習干戈於春夏學羽籥於秋冬(禮曰春夏學干戈秋)
(冬學羽籥)則有迅如飛燕飄若驚鴻(樂府雜記曰舞者樂之容也或象驚鴻或如飛)
(燕)李陵之别蘇武(漢書曰李陵在匈奴中置酒與蘇武别曰異域之人一别長絶因起舞屬)
(之)王智之銜蔡邕(後漢書曰蔡邕坐事徙邊及歸五原太守王智餞之酒酣智起舞屬邕邕)
(不為報智銜之智中常侍甫之弟乃密告邕怨於囚放謗訕朝廷邕慮不免禍乃亡命江海遠跡吳會)瞻
彼兩階(尚書注干楯羽翳皆舞者所執苗民逆命帝乃誕敷文德舞干羽於兩階)舞行八佾
(禮曰天子宫懸四面舞行八佾)玉戚兮朱干皮弁兮素積(禮曰季夏以禘禮祀周公)
(於太廟朱干玉戚冕而舞大武皮弁素積裼而舞大夏)聽籥師之傳教(周禮曰籥師掌國子)
(舞羽龡籥祭祀則鼔羽籥之舞賓客享食則亦如之)識旄人之舉職(周禮曰旄人掌教舞散樂)
(舞夷樂凡四方之以舞仕者屬焉凡祭祀賓客舞其燕樂)皇祈旱暵帗祠社稷(周禮曰舞)
(師掌教兵舞帥而舞山川之祭祀教帗舞帥而舞社稷之祭祀教羽舞帥而舞四方之祭祀教皇舞帥而舞旱)
(暵之事注云四方祭祀謂四望也旱暵之事謂雩也暵災熱氣也)既垂手而側弁(樂錄云舞)
(有大小垂手又詩云側弁之俄屢舞傞傞)亦執籥而秉翟(詩曰左手執籥右手秉翟)觀彼
行綴察其勞逸(禮曰治民勞者其舞行綴遠治民逸者其舞行綴短故觀其舞知其德)周
穆嘗駭於束芻(周穆王傳曰有偃師者縳草作人以五采衣之使舞王與美人觀之草人以手)
(招美人王怒)齊武不容於簪筆(齊書曰永明中舞人冠幘並簪筆武帝曰筆笏蓋以記事)
(受言舞不受言何事簪筆豈有身服朝衣而足綦讌履於是去筆)若乃西楚拔劍(史記曰沛)
(公在鴻門范增令項莊劍舞因擊沛公莊入曰軍中無以為樂請以劍舞拔劍起舞項伯亦起舞以身蔽沛公)
東夷荷矛(五經通義曰東夷之樂持矛舞助生也)蹲蹲不已(詩曰坎坎鼓我蹲蹲舞我)
僛僛未休(詩曰屢舞僛僛)或見稱於鴝鵒(晉書曰王導補謝尚為掾始有勝會謂之)
(曰聞君能鴝鵒舞一坐傾想尚起著衣幘令坐上擊節為應傍若無人)或被責於沐猴(漢書)
(曰平恩侯許伯入第丞相已下皆賀酒酣樂作少府禮長卿起舞為沐猴與狗鬭坐上皆笑蓋寬饒劾長卿為)
(列卿而為沐猴舞失禮許伯為謝乃解)爾其取彼成童(禮内則曰年十三舞勺成童舞象二)
(十舞大夏)教之小舞(周禮樂師掌國學之政以教國子小舞)兵事以干宗廟以
羽(周禮注云干舞者兵舞也兵事以干羽舞析羽也宗廟以羽)手之足之(詩序曰詠歌之不足)
(不知手之舞之足之蹈之也)進旅退旅(禮曰進旅退旅絃匏笙簧會手拊鼓)致右而憲
左(禮曰孔子問賓牟賈曰武坐致右憲左何也對曰非武坐也注武周舞也言武事之無坐也憲讀為軒)
再始兮三步(禮曰三步以見方再始以著往復亂以飾歸注三步為將舞必先三舉足再始象武)
(王至盟津還歸二年遂伐之故武舞再更始復亂為鳴鐃而退以整歸也)値其鷺翿(詩曰無冬無夏)
(値其鷺翿箋云値持也翿□也舞者所持以指麾也)曳兹繭緒(傅武仲舞賦曰白鶴飛兮繭曳緒)
忽鴻翥而龍游(傅武仲舞賦曰體若游龍袖如素蜺曹子建七啟曰長裾從風悲歌入雲翻爾)
(鴻翥擑然鳬沒)俄縈塵而集羽(王子年拾遺記曰燕昭王時廣延國獻二舞女其舞曲一名縈)
(塵言體輕與塵霧相亂也一曰集羽言宛轉若羽毛之從風也)揚徵兮騁角(傅武仲舞賦曰揚激)
(徵騁清角)結風兮激楚(傅武仲舞賦曰激楚結風陽阿之舞材人之窮觀天下之至妙)若夫
問數於衆仲(左傳曰考仲子之宫將萬焉公問羽數於衆仲對曰天子用八諸侯用六大夫四士)
(二舞所以節八音而行八風也故自八以下)振萬於夫人(左傳曰楚令尹子元欲蠱文夫人為)
(館於其宮側而振萬焉夫人聞而泣曰先君以是舞也習戎備也今令尹不尋諸仇讐而於未亡之人側不亦)
(異乎)龍朔之一戎大定(唐書曰龍朔元年三月一日上召李勣等讌於城門觀屯營新教之)
(舞名之一戎大定樂皆象親征遼東而用武之勢也)調露之六合還淳(唐書曰調露初上御)
(洛城南樓賜宴太常奏六合還淳之舞)懿夫唐之上元(唐書曰上元中勅新造上元之舞圓)
(丘方澤太廟祠享然後用此舞餘祭並停)漢之文始(漢書曰高祖廟奏武德文始五行之舞)俯
仰屈伸(禮曰屈伸俯仰綴兆舒疾樂之容也)發揚蹈厲(禮曰發揚蹈厲太公之志也言志在)
(鷹揚)驚旌夏之忽來(左傳曰宋公享晉侯舞題以鍾夏晉侯懼退入於房去旌卒享)歎象
箾之為美(左傳曰吳季札至魯觀樂見舞象箾南籥者曰美哉猶有憾注曰文王樂也恨不及已致)
(太平)嘉陸遜之受賜(吳書曰陸遜破曹休上與羣僚大會酒酣命遜舞上解所著白鼯裘賜之)
鄙顧譚之不止(江表傳曰孫權召顧雍父子及其孫譚飲譚時為選曹尚書見任責重是日孫)
(權飲極懽譚醉三起舞舞又不知止雍内怒之明日召譚□責之君王以含垢為德臣下以恭敬為節何有舞)
(不復知止雖為酒後亦由恃恩損吾家者必汝也)師經之撞魏文(史記曰師經撫琴以琴撞)
(魏文侯侯怒經曰臣撞桀紂之主不撞堯舜之君文侯悅掛琴於室為戒)晏子之慙晉使(晏子)
(春秋曰晉欲攻齊使范昭往觀景公觴之范昭請公之樽酌公曰諾告侍者酌樽進之晏子曰□樽更之范昭)
(曰調成周之樂吾為之舞太師曰瞑臣不習范昭趨而出昭歸報曰齊未可伐也臣欲慙其君而晏子知之臣)
(欲犯其禮而太師譏之)聞陶謙之勝人(吳書曰陶謙為舒令郡守張磐謙恥為之屈磐舞屬)
(謙謙不為起強之乃舞舞不轉磐曰不當轉耶曰轉則勝人)見長沙之益地(前漢書注曰景)
(帝時諸王來朝有詔更前稱壽歌舞長沙定王發但張褎小舉手左右笑其拙上怪問之對曰臣國小地狭不)
(足回旋帝乃以武陵零陵桂陽益焉)及夫六成功立四伐威行(禮曰子謂賓牟賈曰)
(夫樂者象成者也總干而山立武王之事也發揚蹈厲太公之志也武亂皆坐周召之治也且夫武始而北出)
(再成而滅商三成而南四成而南國是疆五成而分周公左召公右六成復綴以崇天子夾振之而駟伐盛威)
(於中國也注云總干象武王持盾山立待諸侯也發揚蹈厲象威武時也皆坐謂失行列則皆坐象以文止武)
(也每奏曲一終為一成南國是疆荆蠻服也復綴反位止也崇充也六奏以充武樂也夾振之王與大將夾舞)
(者振鐸以為節也一擊一刺為一伐牧誓日不過於四伐五伐)鞞聞曹植(曹植鞞歌序曰漢靈時李)
(堅善鞞舞遭亂播遷帝聞其舊使召之堅既中廢故古曲多謬)拂見揚泓(揚泓拂舞序曰自到江南)
(見白符舞或言白鳬鳩舞察其辭旨乃是吳人患孫皓虐政)廣延既衒於無迹(拾遺記曰)
(燕昭王即位廣延國獻舞人綽約絶妙或行無迹影或經年不饑)飛燕亦矜其體輕(拾遺)
(記曰趙飛燕體輕能掌上舞)超&KR2439;鳥集(傅毅舞賦曰超&KR2439;鳥集縱弛歿殟歿舒緩貌言舞勢超&KR2439;)
(如鳥集縱弛之際又且舒緩也殟鳥骨反)拉㧺鵠驚(傅毅舞賦曰鶣&KR1870;燕居拉㧺鵠驚鶣音篇)赴
節奏以投袂(陸機文賦曰譬猶舞者赴節以投袂歌者應絃而遺聲)當指顧而應
聲(傅穀舞賦曰兀動赴節指顧應聲)漢有延年之善(漢書曰孝武李夫人本以倡進兄延)
(年知音善歌舞延年侍上起舞曰北方有佳人絶世而獨立一顧傾人城再顧傾人國寧不知傾城與傾國佳)
(人難再得上歎息曰□豈有此人乎平陽公主因言延年女弟上召見實妙麗善舞由是幸)魏有馮
肅之能(魏志曰舞師馮肅曉知先代舞名)駭操干之刑大(山海經曰刑大與帝爭神)
(帝斬其首葬之常羊之山乃以乳為目以齊為口操干戚以舞)驚拔戟之甘寧(吳書曰凌綂怨)
(甘寧殺其父操嘗於吕蒙舍會酒酣綂以刃舞寧起曰寧能雙戟舞蒙曰君雖能未若蒙之工也因操刃持盾)
(以身蔽之)周武王之山立(見上六成功立注)唐高祖之龍興(唐書曰郊廟祭)
(享奏武舞之樂凡有六變一變象龍興參墟二變象克定關中三變象華夏賓服四變象江淮寧謐五變象獫狁來)
(朝六變象凱旋振旅)風起而纓緌乍拂(拾遺記曰廣延國獻善舞者於燕昭王王登崇靈之)
(臺在側時香風歘起二人隨風宛轉殆不自夫王以纓緌屢拂之)蓮開而掘柘初呈(樂苑)
(曰羽調有柘枝曲商調有掘柘枝此舞因曲為名用二女童帽施金鈴抃轉有聲其來也於二蓮花中藏之花)
(拆而後見對舞相呈實舞中雅妙者也)斯繁態之萬變雖辯捷而難名
琴
伊朱絃之雅器含太古之遺美(說文曰琴者禁也神農加所作洞越練朱五絃周)
(二絃)扣清徵於雲和(韓子曰師曠鼓清徵周禮曰雲和之琴瑟冬至日於地上圓丘奏之)激
流泉於綠綺(傅玄琴賦序曰蔡邕有綠綺琴天下名器也琴譜有石上流泉曲)神女落
霞(洞冥記曰漢武帝嘗夕望東邊有青雲俄見雙白䳡翻翔來集倏忽變為二神女舞於樓上握鳳管之簫)
(舞落霞之琴歌清吳春波之曲)蔡邕焦尾(搜神記曰吳人有燒桐以爨者蔡邕聞其爆聲曰此良桐)
(也因削以為琴而燒不盡因名焦尾琴有聲焉)陶潛撫之以寄意(宋書曰陶潛不解聲音而)
(畜素琴一張每有酒興輒撫弄以寄其意)宓子彈之而為治(家語云宓子賤治單父不下堂)
(彈琴而邑自理)周公之善越裳(琴操曰越裳操周公所作)文王之拘羑里(琴錄)
(曰文王為西伯種德修仁紂怒其仁心也召而朝之拘於羑里文王憂愁援琴而鼓之曰拘幽操)傳古
法於嵇康(世說曰會稽賀思令善彈琴嘗夜坐月中臨風鳴絃忽有一人形貌甚偉著械冇慘色在)
(中庭稱善便與交語自云是稽中散謂賀云卿手下極快但於古法未備因授以廣陵散賀遂傳之於今不絶)
感幽靈於女子(世說曰王敬伯嘗泊洲渚中升亭而宿是夜月革露輕敬伯泠然鼔琴感劉惠)
(明亡女之靈須臾女至就體如平生敬伯撫琴歌曰低露下深幕垂月照孤琴空絃益宵淚誰憐此夜心女和)
(之曰歌宛轉情復哀願為烟與霧氤氲君子懷)若乃前廣後狹之制圓天方地
之儀(琴書曰琴長三尺六寸法期數也前廣後狹尊卑之象也上同而斂象天也丁方而平法地也)或
懸壁以為戒(十二國史曰周師經仕魏文侯善鼓琴文侯躭之起舞經怒以琴撞文侯侯怒使人)
(曳下殿將殺之經曰乞申一言而死文侯曰何經曰臣撞桀紂之君不撞堯舜之主文侯曰寡人過矣乃捨之)
(懸琴於壁以為戒)或去軫以觀辭(韓詩外傳曰孔子適楚至於阿谷之隧有處女珮璜而浣)
(孔子曰彼婦人可與言矣抽琴去軫以授子貢曰善為之辭以觀其對子貢曰於此有琴而無軫願偕子以調)
(其音婦人對曰吾野鄙之人也僻陋而無心五音不知安能調琴)衛女思歸之引(樂府解題)
(曰思歸引衛有賢女趙王聞其賢請聘之未至王薨太子將納之大夫諫曰今衛女賢必不我聽聽亦不賢不)
(足取太子不聽遂留拘深宫思歸不得援琴作思歸之引自縊而死)伯竒違養之悲(掦雄琴清)
(英曰尹吉甫子伯竒至孝後母譖之自投江中衣苔帶人藻忽夢見水仙賜其美藥伯竒思念養親掦聲悲歌船)
(聞而學之吉甫聞船人之聲疑似伯竒援琴作子安之操)玩之有龍鸞之狀(西京雜記曰趙)
(后有寳琴曰鳳凰以金玉隱起為龍鳳螭鸞古賢列女之象也)聽之有志義之思(禮曰絲聲)
(哀哀以立廉廉以立志君子聽琴瑟之聲則思志義之臣)師襄既拱於夫子(家語曰孔子學)
(琴於師襄子師襄子曰子琴已習可以益矣孔子曰丘未得其敕有問曰已習其教可以益矣曰丘未得其志)
(也有問曰已習其志可以益矣曰丘未得其為人也有聞曰子有所穆然深思焉有所皇然高望而遠眺曰丘)
(殆得其人矣黮然黑頎然長曠然如望羊奄有四方非文王其孰能為此帥襄子避席揖拱而對曰君子聖人)
(也其傳曰文王操)伯牙亦哀於子期(家語曰伯牙鼓琴鍾子期聽之伯牙志在高山子期)
(曰善哉巍巍乎若高山少選之間志在流水子期復曰善哉蕩蕩乎若流水子期死伯牙破琴絶絃終身不復)
(鼓)則有寒山之榦(張景陽七命曰寒山之桐出自太冥注太冥北方也)龍門之枝
空桑之美(周禮曰空桑之琴瑟夏至於澤中方丘奏之龍門之琴瑟於宗廟奏之又枚叔七發曰龍)
(門之桐高百尺而無枝)嶧陽之竒(尚書曰嶧陽孤桐注云嶧山之陽特生桐中琴瑟)則九
星而象六合(琴書曰琴本七絃宫商角徵羽文武也後漢蔡邕又加二絃象九星在人法九竅又)
(琴操曰伏羲作琴廣六寸象六合也)應八風而法四時(琴書曰五分其身三為上二為下三)
(天兩地之義也上廣下狹尊卑之象也中翅八寸象八風腰廣四寸象四時也)烏曾夜啼雉亦
朝飛(樂府解題云雉朝飛操者齊宣王時處士牧犢子所作也年五十無妻出採薪於野見雉離雄相隨)
(則心悲乃仰天歎曰聖王在上恩及草木鳥獸尚爾我獨不獲援琴而歌以自傷烏夜啼亦曲名)伯喈
之許顧雝(江表傳曰顧雝少從蔡伯喈學鼓琴伯喈貴異之謂曰卿必有成故以名與卿故雝與伯)
(喈同名)鄒忌之識齊威(周書曰鄒忌以鼓琴見齊威王威王悅之舍之右室須臾王自鼔琴)
(鄒忌推戶入曰善哉鼓琴也王悖然不悅去琴按劍曰夫子見之未察何以知其善忌曰大絃濁以温小絃廉)
(折以清攫之深而醳之舒鈞諧以鳴大小相益同邪而不害是以知其善)至於禮著坐遷(禮曰)
(先生琴瑟在前坐而遷之戒勿越)傳聞踞轉(左傳曰張骼輔轢復踞轉而鼔琴)漢則文
姬(蔡琰别傳曰琰字文姬陳留人漢中郎將蔡邕之女聰慧秀異年六歲邕夜鼔琴絃絶琰曰第二絃邕故)
(斷一絃問之琰曰第四絃邕曰偶得之耳琰曰吳札觀化知興亡之國師曠吹律識南風不競由此言之何云)
(不知也)魏稱盧女(樂志曰魏武帝宫人有盧女者故將軍應叔之姊也七歲入漢宫學鼓琴善為)
(新聲)嗣宗之見孫登(孫登傳曰登字公和魏末居北山嘗披髮端坐巖下逍遥鼔琴阮嗣宗造)
(之因長嘯與琴音諧會登亦嘯和妙響動於林壑)穆丘之迎漢武(列仙傳曰穆丘公華山道)
(士也漢武帝封襌公乃冠章甫擁琴來迎)憐窮士之投楚(琴操曰三士窮操者其思革子之所)
(作也其思革子石文子叔愆子三人相與為友聞楚王之賢而好士俱往見之至於嶔巖之間空柳之下衣寒)
(乏糧自度不得俱活二人俱以其思革子為賢推衣糧與之二子遂凍餓而死其思革子往見於楚王楚王旨)
(酒嘉殽設鐘鼓以樂之革子愴然有憂悲之意援琴而鼔之作相與别散之志王聞曰琴何慧哉革子推琴離)
(席長跪涕流而下對曰臣友三人石文子叔愆子竊慕大王高義欲俱來謁至於嶔巖之間逢飄風暴雨衣寒)
(糧乏度不能俱活二子不以臣為不肖推糧與臣二子遂凍餓而死今王雖陳酒殽設樂誠不敢酣樂也楚王)
(曰嗟乎乃如是耶於是賜革子黃金百斤命左右棺斂收二子而葬之以革子為相)悵龜山之蔽
魯(琴纂曰龜山操孔子所作季桓子受齊女樂孔子欲諫不得退而望龜山作曲喻季氏若龜山之蔽魯)
至如鬼谷之調五曲(琴纂曰蔡邕字伯喈嘗入清溪訪鬼谷先生其所居山五曲曲有幽)
(居靈□每一曲制一弄三年曲成出示馬融王允董卓皆異之)女訓之著三終(蔡邕女訓曰舅)
(姑若命之鼓琴必正坐操琴而奏曲若問名則捨琴興對凡鼓小曲五終大曲三終則止)斵兹美檟
(左傳曰穆姜使擇美檟自以為櫬與頌琴)伐彼椅桐(詩曰椅桐梓漆爰伐琴瑟)楚莊之有
繞梁齊桓之重號鐘(傅林奕琴賦曰楚莊有琴曰繞梁齊桓有琴曰號鐘)松石方
期於思話(宋書曰蕭思話領左衛將軍嘗從太祖登鐘山北嶺中道有盤石清泉上使於石上彈琴)
(因賜銀鐘酒謂曰相賞有松石間意)林澗初從於戴顒(宋書曰衡陽王義□鎮京口戴顒衣)
(野服為義季鼓琴並新聲變曲其三調遊絃廣陵止息之流皆與世異太祖聞之嘗曰吾東巡之日當燕戴公)
(山也以其好音長給正聲伎一部)神氣冲和獨推於千里(晉書阮瞻字千里善彈琴)
(人聞其能多往聽之不問貴賤長幼皆為彈之神氣冲和不知向人所在内兄潘岳每令鼓琴終日達夜曾無)
(忤色)風韻清遠唯稱於世隆(宋書曰尚書令柳世隆少立功名晚專以談義自業善彈)
(琴世稱柳公雙瑣為士品第一嘗自云馬矟第一清談第二彈琴第三在朝不趨世務垂簾鼓琴風韻雅遠)
若夫水仙之引(樂府解題曰水仙操伯牙學琴於成連先生三年不成成連云吾師方子春今)
(在東海中能移人情乃與伯牙俱往至蓬萊山留伯牙曰子居習之吾將迎之刺船而去旬時不返伯牙延望)
(無人但聞海水洞湧山林杳冥愴然歎曰先生移我情矣乃援琴而歌因作水仙之操曲終成連回刺船迎之)
(而還伯牙遂為天下妙矣)文王之操(見文王拘羑里注)揩擊稱工(禮曰摶拊玉磬揩擊)
(大琴大瑟中琴小瑟四代之樂器也揩居八切)操縵盡妙(禮曰不學操縵不能安絃)桓譚被
責以失次(東觀漢記曰上嘗問宋弘通博之士弘嘗薦譚譚善鼓琴喜鄭聲上數聽悅之弘聞坐府)
(上遣吏召譚責問之譚叩頭謝良久乃遣後大會上令譚鼓琴譚見弘失次上問之弘言其故不復令譚給事)
(中)戴述循聲而赴召(晉中興書曰戴逵字安道少有文藝善鼓琴太宰武陵王晞聞其能)
(琴使人召焉逵對使者前破琴曰戴安道不為王門伶人晞怒乃更引其兄述述亦能樂聞命欣然操琴而往)
或云晏龍初製(山海經曰帝後生晏龍始為琴瑟)或曰神農始造(琴書英曰)
(昔者神農造琴以定神禁浮僻去邪欲反其天眞者也舜彈五絃之琴而天下治堯加二絃以合君臣之思也)
趙師之辨吳蜀(唐書曰趙師字耶利善琴貞觀初獨步上京嘗云吳聲清宛若長江廣流綿綿)
(徐逝國士之風蜀聲躁急若激浪奔雷亦一時俊快)漢宣之得龍趙(劉向别錄曰雅琴之意事)
(皆出龍德諸琴雜事中趙氏者渤海趙定也宣帝元康神爵問丞相奏能鼓琴者渤海趙定梁國龍德皆召入)
(見温室使鼓琴時聞燕為散操多為之涕泣者)爾乃汧公韻磬(國史補曰李汧公勉雅好琴自)
(斷桐為之多至數百張求者與之有絶代者響泉韻磬自保於家)張生響泉(張茂樞響泉記曰余)
(家世所寳琴書圖畫廣明之亂散失蕩盡其中二琴一名響泉一名韻磬皆希代之寶也)閔子初駭
於取鼠(孔叢子曰孔子晝息於室而鼓琴焉閔子自外聞之以告曾子曰嚮也夫子之音清徹以和淪)
(入至道今也更為幽沉之聲夫子何□一至斯乎吾從子入而問焉孔子曰然有之嚮見貓方取鼠欲其得之)
(故為之音也汝二人者孰識諸曾子對曰閔子夫子曰可與聽音矣)蔡邕始驚於捕蟬(後漢)
(書曰蔡邕鄰人以酒食召邕比往而酒以酣客有彈琴於屏邕至曰以樂召我而有殺心何也遂返主人追問)
(其故邕其以告彈琴者曰我向見螳螂方向鳴蟬蟬將去而未飛螳螂為之一前一却吾心聳然唯恐螳螂之)
(失蟬也此豈為殺心而形於聲者乎)傷中散之被刑(竹林七賢傳曰嵇康臨刑顧視日影索琴)
(彈之曰袁孝尼嘗從吾學廣陵散吾每靳固不與廣陵散於是絶矣)哂師曹之見鞭(左傳曰衛)
(侯有嬖妾使師曹誨之琴師曹鞭之公怒鞭師曹三百)爾其倚扆而悲向風而聽
(阮籍樂論曰漢桓帝聞楚琴悽愴傷心倚扆而悲慷慨長息曰善哉為聲若此足矣昔季流向風而鼓琴聽之)
(者淚下)見文王之思士(琴錄曰文王得太公於渭陽大悅曰吾先人太公有言當有聖人適)
(周子其是耶遂以為師號曰太公望乃援琴而鼓之自敘思士之意故有文王思士操)羨琴高之
養性(琴書曰琴高以琴養性初學於羅浮山後遊四海)舞玄鶴於郭門(韓子曰師曠鼔)
(琴一奏之有玄鶴二自南方來集於郭門之邑)受清風於上景(琴書曰潁陽李氏處女年十五)
(天寳中遘疾七日不食魂飛冥冥如升上景在雲霧中於女仙人蘆藕苖間受弄清風等五卜曲)至有
明光宛轉(吳均續齊諧記曰王彦伯嘗至吳郵亭維舟理琴見一女子披帷而進取琴調之似琴而)
(非聲甚哀彦伯問何曲答曰此曲所謂楚明光也唯嵇叔夜能為此聲自此以外傳者數人而已彦伯欲請受)
(女曰此非艷俗所宜唯巖棲谷隱可以自娛爾鼓琴且歌歌畢止於東榻遲明辭去琴錄曰曲有中捕清暢志)
(清看客清宛轉清)霹靂箜篌(琴錄曰霹靂引楚商梁出遊九皋之澤遇風雷霹靂畏懼而歸作此)
(引又曰箜篌引霍里高所作即公無渡河曲)松間風入石上泉流(琴譜有風入松石上)
(流泉二曲)季鷹之哭彦先(世說曰顧榮字彦先平生好琴及喪家人常以琴置靈座上張季鷹)
(往哭之不勝慟遂徑上牀鼓琴數曲曰顧彦先尚能賞此否)賈子之對應侯(說苑曰應侯與)
(賈子坐聞有鼓琴聲應侯曰今日琴一何悲也賈子答曰張急調下故使之悲耳夫張急者良材也調下者官)
(卑也取夫良材而卑之官安能無悲乎應侯曰善)亦有蔡氏五弄(琴譜曰琴曲有蔡邕五弄)
啟期三樂(家語曰孔子遊於泰山見榮啟期行郕之野鹿裘帶索抱琴而舞孔子問曰先生何為也)
(對曰天生萬物唯人為貴吾既為人一樂也男尊女卑吾既為男二樂也人生有不見日月不免襁褓吾行年)
(九十五矣三樂也貧者士之常死者人之終處常得終又何憂哉孔子曰善)曾子殘刑(琴錄曰殘)
(刑操曾子夢見一狸不見其足而作此曲)商陵别鶴(琴錄曰商陵牧子娶妻三年無子父母欲為改)
(娶乃援琴為别鶴操)師文雲浮而泉涌瓠巴鳥舞而魚躍(列子曰瓠巴鼓)
(琴鳥舞魚躍師文聞之從師襄學三年不成無幾見師襄曰文得之矣於是當春而叩商絃以召南吕凉風忽)
(至草木成實秋而叩角温風徐迥草木發榮夏而叩羽霜雪交下川池暴涸冬而叩徵陽光熾烈堅冰立散將)
(畢而景風翔慶雲浮甘露降醴泉涌)鍾儀之操南音(左傳曰晉侯觀於軍府見鍾儀問其族曰)
(伶人也與之琴操南音公曰君子也言稱先職不背本也樂操土風不忘舊也)師曠之調清角
(韓子曰晉平公登祈虒之臺令帥曠鼔清角師曠曰不可昔黃帝合鬼神於西山之上駕象車六蛟龍畢方並)
(館蚩尤居前風伯清途兩師灑道虎狼在前蟲蛇伏地鳳凰覆上大合鬼神作為清角今君德薄不足以聽之)
(公不聽師曠不得已鼓之一奏雲從西北方起再奏大風隨之裂幃幕破爼豆墮廊瓦坐上散走平公恐懼伏)
(於廊室晉國大旱赤地千里)周人避之於岐山(琴操曰岐山操周人為太王所作)孺
帝弃之於大壑(山海經曰東海之外大壑少昊孺帝顓頊於此棄其琴瑟郭璞注云孺義未詳)
彈薰風而解愠(禮曰舜作五絃之琴以歌南風曰南風之薰兮可以解吾民之愠兮南風之時)
(兮可以阜吾民之財兮)鼓緇帷而講學(莊子曰孔子遊乎緇帷之林休坐杏壇之上弟子讀)
(書孔子絃歌鼓琴)亦嘗詠兹在御(詩曰琴瑟在御莫不靜好)痛彼俱亡(晉書曰王)
(獻之卒兄徵之奔喪不哭直上靈牀坐取獻之琴彈之久之不調歎曰嗚呼子敬人琴俱亡因頰絶先有背疾)
(遂潰裂月餘亦卒)相如之挑卓氏(史記曰司馬相如素與臨卭令王吉相善臨卭富人卓王)
(孫聞令有貴客召之卓氏有女文君新寡好音故相如以琴心挑之文君竊從戶窺心悅恐不得當也)荆
軻之揕秦王(說苑曰荆軻左把秦王右揕其胸王乞聽琴死召姬人鼓琴琴聲曰羅縠單衣可裂)
(而絶八尺屏風可起而越鹿盧之劍可負而拔王奮袖而去)或傳之濮水(琴纂曰師涓寫濮水)
(琴聲為晉乎鼓之)或受自華陽(靈異志曰嵇中散嘗西南去洛數十里有亭名華陽投宿一更)
(中操琴先作諸弄而聞空中稱善中散撫琴呼之曰君何不來此答云身是古人幽歿於此數千年矣聞君彈)
(琴幽曲清和故來聽爾而就中殘毁不宜接侍君子由是髣髴漸見以手持其頭與中散共論音聲乃以琴授)
(之作衆曲亦不出常唯廣陵散絶倫中散受之半夕悉得誓不得教他人)晉王之感孫息(琴清)
(英曰晉王謂孫息曰子鼓琴能令寡人悲乎息曰今處高臺邃宇連屋重戶藿肉漿酒倡樂在前難可使悲者)
(乃謂少失父母長無兄嫂當道獨居暮無所止如此者乃可悲爾乃援琴而鼓之晉王酸心哀涕曰子來何遲)
(也)雍門之悲孟嘗(說苑曰雍門周以琴見孟嘗君孟嘗君曰先生鼓琴能令我悲乎周曰所)
(能令悲者先貴後賤先富後貧屈折擯壓無所告訴今足下千乘之君雖有善琴未能使足下悲也然千秋萬)
(歲之後高臺傾曲池塹墳墓既以平嬰兒竪子樵採者躑躅其足而歌其上曰夫以孟嘗君尊貴乃若是乎孟)
(嘗君遂泣下垂臉周引琴而鼓之徐動宫徵拂羽角孟嘗君涕泣增哀下而就之曰聞先生鼓琴立若破國亡)
(邑之人也)斯豈聲音之至妙故聽之而易傷者乎
笛
惟&KR0034;籠之脩簳兮生萬仞之石谿(馬融長笛賦曰惟□籠之竒生兮于終南)
(之隂崖託九成之孤岑臨萬仞之石谿注曰竹譜曰□籠竹名)不假飾於雕鑴稟自然
之天資(馬融長笛賦曰昔庖羲作琴神農造瑟女媧製笙暴辛為塤倕之和鐘叔之離磬或鑠金礱石)
(華晥切錯窮極巧麗曠以日月而后成器唯笛因其天資不變其材伐而吹之其聲如此)學龍吟兮
相似(見下飛鴻流水注)截馬簻兮易持(馬融長笛賦曰剡其上孔通洞之截以當簻使)
(易持)蔡邕識高遷之異(文士傳曰蔡邕告吳人曰吾昔嘗經會稽高遷亭見屋東間第十六)
(竹椽可為笛取用果有異聲)漢祖驗昭華之竒(西京雜記曰高祖初入咸陽宫周行府庫)
(金玉珍寳不可稱言其尤異者玉笛長二尺三寸六孔銘曰昭華之琯)考其清濁之制(樂纂)
(曰歌聲濁者用長笛清者用短笛)辨夫長短之宜(古歌詞曰長笛短笛常願陛下保夀無極)
爾其伐昆谿之翠竹(史記曰黃帝使伶倫伐竹於昆谿而作笛吹之作鳳鳴)翦雲
夢之霜筠(樂書曰笛者滌也為三尺二調成均翦雲夢之霜筠法龍吟之異韻)為氣出以
精列(馬融長笛賦序曰融為督郵無留事臥郿平陽塢中有洛客舍逆旅吹笛為氣出精列相和注云氣)
(出精列二曲名)采延露與巴人(馬融長笛賦曰上擬法於韶箾南籥中取度於白雪綠水下采)
(□於延露巴人)則有臥平陽之塢(見上氣出精列注)宿代郡之亭(幽冥記曰)
(代郡界有一亭常有怪不可詣忽有諸生壯勇行歌止宿鬼吹五孔笛一手都不能得攝笛諸生便笑謂汝止)
(有一手那得徧笛我為汝吹來鬼云謂我少指耶乃數十指出諸生拔劍斫之得一老雄雞從者並雞雛耳)
聆宋同之新引(沈約宋書曰晉中書監荀勖中書令張華嘗令郝生鼓筝宋同吹笛以為新引)
(相和)聽朝霞之變聲(唐書曰文宗時雲朝霞以善吹笛進上為新聲雅樂朝霞能承意孌聲頗)
(符上旨由是有寵)固可以滌邪納正(風俗通曰笛漢武帝時上人丘仲所造也本出羌中)
(笛滌也所以滌邪穢納之雅正也長尺四寸七孔)感物通靈者也(馬融笛賦曰可以通靈感)
(物寫神喻意溉盥汙穢澡雪垢滓矣)若乃傳妙理於馬融(馬融長笛賦序曰余性好音能)
(鼓琴吹笛)美修能於丘仲(見滌邪納正注)加之既自於君明(馬融長笛賦曰)
(易京君明識音律故本四孔加以一君明所加孔後出是謂商聲五音畢注云京房字君明修易故曰易京)
减之復因於奚縱(樂纂曰黃鍾笛晉時三尺八寸元嘉九年太樂令鍾宗之减為三尺七寸)
(十四年治書令奚縱又减五分為三尺六寸五分)或以起路傍之愁(樂纂曰横笛小箎也)
(梁朝歌云快馬不須鞭拗折楊柳枝下馬吹横笛愁殺路傍兒)或以助軍中之勇(樂纂曰司)
(馬法軍中之樂鼓笛為上使聞之者壯勇而樂和細絲高竹不可用也慮悲聲感人士卒思歸之故也)别
有黃門之署(馬融長笛賦曰退理於黃門之高廊桓譚新論曰漢之三主内置黃門工倡也)東
箱之制(樂纂口劉和之東箱之笛長四尺二寸)向秀怊悵而思舊(晉書曰向秀思)
(舊賦序云余少與嵇康吕安居止接近其後各以事見法逝將西邁經其舊廬於時日薄虞淵寒水淒然隣人)
(有吹笛者發聲寥亮追想疇者游宴之好感音而嘆之故作賦云)王愷忍暴而殺妓(晉中)
(興書曰帝舅王愷嘗置酒王導王敦俱往女妓吹笛小失愷意便令黃門毆殺之一坐改容愷神色自若)歌
閒夜者已訝神竒(幽明記曰永嘉中泰山巢氏先為相縣令居在晉陵家婢採薪忽有一人)
(隨婢還家不使人見見形者唯婢而已每與婢飲宴輙吹笛而歌歌曰閒夜寂以清長笛亮以鳴若欲知我者)
(姓郭名長生)寳烟竹者忽驚裂碎(國史補曰李舟好事嘗得村舍烟竹截以為笛堅如)
(鐵石以遺李謩謩吹笛天下第一嘗月夜汎江與舟吹之寥亮逸發俄有客立於岸呼船請載既至請笛吹之)
(其音清壯山石可裂謩平生未嘗見及入破呼吸盤辟而此笛應指粉碎客散不知所之舟著記疑其蛟也)
石崇每賞於宋偉(世說曰天下能笛者石崇婢綠珠之妹曰宋偉)謝氏曾矜於
阿紀(世說曰謝仁祖妾阿紀有國色善吹笛仁祖死阿紀誓死不嫁郄曇時為北中郎設權詐以誘阿紀)
(為妾阿紀終身不與曇言)李謩瓜洲之逸思(國史補李謩秋夜吹笛於瓜洲舟檝甚隘初發)
(調羣動皆息及數奏微風飄然而至又俄頃舟人賈客有怨嗟悲泣之聲)桓伊青谿之遺美
(晉書曰桓伊字叔夏善音樂有蔡邕柯亭笛嘗自吹之王徽之赴京泊舟青谿側伊素不相識於岸上過徽之)
(便使人謂之曰聞君善吹笛試為我一奏伊時已貴顯素聞徽之名便下車踞胡牀為作三調之弄訖上車去)
(客主不交一言)傳於樂府有折柳兮落梅(折楊柳落梅並笛曲名)起自羌
人見飛鴻兮流水(馬融長笛賦曰近世雙笛從羌起羌人伐竹未及已龍吟水中不見已截)
(竹吹之聲相似又曰狀似流水又若飛鴻)
鼓
鼓動也含陽而動者也(古今樂錄曰鼓動也冬至之隂萬物舍陽而動也)若夫
鼉鼓逢逢矇瞍奏公(見詩靈臺)應春分而著義(說文曰鼓郭也春分之音)
(象萬物郭皮甲而出故謂之鼓)當啟蟄以施功(周禮曰凡冐鼓必以啟蟄之日)聞臨平
之擊石(異苑曰晉武帝時吳郡臨平岸山崩出一石鼓打之無聲問張華華曰可取蜀中桐樹刻作魚)
(形扣之則鳴矣於是如其言聲聞數十里)見南郡之銘銅(虞喜志林曰建武二十四年南郡男)
(子獻銅鼓有銘)坎其擊鼓宛丘之下(出詩陳風)伐以鉦人(詩曰方叔率止鉦人)
(伐鼓陳師鞠旅)御之田祖(詩曰琴瑟擊鼓以御田祖)識伊耆之蕢桴(禮曰土鼓蕢桴)
(葦籥伊耆氏之樂也)考籥章之毛土(周禮曰籥章氏掌土鼓注以毛土為匡以革為面)訝
雷門之鵠飛(臨海記曰郡西有白鵠山山上有石鼓元嘉中居人祀山神乃椎此鼓數十里聞如)
(金石之響相傳云此山有鵠飛入會稽郡雷門鼓中打鼓聲洛陽聞之後逆賊孫恩斫破此鼓見一白鵠飛出)
驚建康之鷺翥(劉瓛定軍禮曰或云鷺鼓精也昔吳王夫差啟蛇門以厭越人越為雷門以禳)
(之擊大鼓於雷門之下而蛇門聞焉後移鼓於建康宫之端門有雙鷺從鼓飛出)爾其廣首纖
腹之制(正樂曰腰鼓大者瓦小者木皆廣首而纖腹也)八面四足之竒(通禮義纂曰建)
(鼓大鼓也夏加四足謂之節鼓樂書曰雷鼗者周禮瞽矇掌播鼗鼗如鼓而小以木貫之作柄柄各四枚為八)
(面也)或狀如博局(正樂曰節鼓如博局中開圓孔適容其鼓擊之以節樂者也)或形同
麝臍(古今樂錄曰齊鼓如漆桶大一頭設齊於鼓面如麝臍故曰齊鼓)擊其小而導其
大(周禮曰懸鼓周鼓也其小者曰胤先擊小鼓為大鼓導引故曰胤一名鞞)應在東而懸在
西(禮曰廟堂之下懸鼓在西應鼓在東)姚泓既駭於石鳴(後秦記曰姚泓永和元年天水)
(石鼓鳴聞數百里野雉皆雊)李陵俄知其氣衰(漢書曰李陵擊匈奴夜擊鼓起士鼓不鳴)
(陵曰吾士氣少衰而鼓不起何耶軍中豈有女子乎搜軍中得卒妻皆斬之)承乾聞玄素之
諫(唐書曰太子承乾嘗於宫中擊鼓聲聞於外張玄素叩□請見極言切諫承乾乃出宫内鼓對玄素毁之)
孫抱遭高爽之譏(南史曰孫抱為延陵縣令國子助教高爽詣之抱了無故人情爽出從□)
(下過取筆書鼓面云徒有八尺圍腹無一寸腸而皮如許厚被打未遽央)則有製自黃帝(帝王)
(世紀曰黃帝殺蚩尤以其皮為鼓而聲聞百里)始於少昊(通禮義纂曰建鼓大鼓也少昊氏作焉為)
(衆鼓之節)雖云無當於五聲(禮曰鼓無當於五聲五聲不得不和)豈可不鼓而
不考(詩曰子有鐘鼓不鼓不考□其死矣他人是保)至於王侯路賁之制(周禮曰王)
(執路侯執賁軍將執晉師帥執提旅帥執鼙)商周縣置之殊(周禮曰夏后足鼓殷人置鼓周)
(人懸鼔注置植也)樹以崇牙(詩曰有瞽有瞽在周之庭設業設虡崇牙樹羽應田懸鼓)駕以
樓車(古今注曰漢有黃門鼓吹一名樓車)都曇兮答臘(古今樂錄曰都曇鼓似腰鼓而小小)
(椎擊之也又曰答臘鼓制廣於羯鼓而短以指揩之其聲甚震俗謂之揩鼓)雞婁兮密須(樂錄)
(曰雞婁鼓正圓而首尾可擊之處平可數寸左傳曰分唐叔以密須之鼔注云密須國名也)禰衡解
衣而不怍(後漢書曰曹操聞禰衡善鼔乃召為鼓吏因會賓客閱試音節諸吏過者皆今脫其故衣)
(更著岑牟單絞之服次至衡方操撾踊躍而前吏呵之曰鼓吏何不解服而輕進衡於是先解褒衣次釋餘服)
(祼身而立徐取岑牟單絞而著之復操撾顔色無怍操笑曰本欲辱衡衡反辱孤衡對曰不敢以先王之法服)
(為伶倫之衣)王公揚桴而自如(世說曰王大將軍少時舊有田舍之名語音亦楚武帝喚)
(時賢共言伎藝之事人人皆有所能為王都無所解意色殊惡自言解打鼓帝即令取鼓使擊之於坐振袖而)
(起揚桴奮擊音節諧捷傍若無人舉坐皆歎其雄爽)伐彼淵淵(詩曰伐鼓淵淵振旅闐闐)奏兹
簡簡(詩曰猗與那與置我鞉鼔奏鼔簡簡衎我烈祖)或置在西房(書曰大貝鼖鼓在西房)
或列之下管(書曰下管鼗鼓)辨徒擊與播鼗(爾雅曰徒擊鼓謂之咢播鼗見上四)
(足八面注)美登聞兮敢諫(樂錄曰馬上之鼓曰提鼓有不可提執施之於朝則登聞鼓敢諫鼓)
(也)復有思話騎棟(沈約宋書曰蕭思話年十許歲好騎屋棟打細腰鼓)楚王警民
(韓子曰楚厲王有警鼓與百姓為戒後飲酒過之而擊民大驚使人止之曰吾醉戲而擊之民皆罷居數月警)
(而擊鼓民不起也)山中石鳴(郭緣生述記曰逢山在廣固南三十里有祠并石人石鼔齊世將亂)
(石人輒打鼔聞數十里)荒外雷震(神異經曰八方之荒有石鼔焉蒙之以皮其音如雷)穆滿
黎丘之樂(穆天子傳曰天子讀書於黎丘奏廣樂而遺其靈鼔)王喬鄴縣之神(後漢)
(書曰喬為鄴令每當朝鄴門下鼓不擊自鳴聞於京師昭帝取置郵亭無復有聲)亦云摘以銅
丸(漢書曰建昭之後元帝留好音樂或置鼙殿下天子自臨軒檻上隤銅丸以撾鼔聲中嚴鼓之節後宫及)
(左右習知音者莫能為之而定陶王亦能之上數稱其能史丹進曰凡所謂材者敏而好學温故知新皇太子)
(是也未聞器人於絲竹鼓鼙之間也)節之金鐲(古今樂錄曰鏄師掌金奏之鼔以金鐃止鼓以金鐸)
(通鼓以金鐲節鼓以鐘鼓者前擊鐘次擊鼓也鎛音博鐃奴交切鐲音濁又音獨)羅浮神鉦(羅浮)
(山記曰山東石樓下有兩石鼓扣之清越所謂神鉦也)始興聖木(荆州記曰始興郡陽山縣有豫)
(章木木徑可二丈名為聖木秦時伐此木為鼓顙顙成忽奔逸北至桂陽又王韶之始興詩序云息於臨武遂)
(之洛陽因名聖鼓城今在臨武)周官列職著雷靈鼛晉之差(周禮曰鼓人掌教六)
(鼓四金之音聲以節聲樂以和軍旅以正田役教為鼔而辨其聲用以雷鼔鼓神祀以靈鼓鼓社祭以路鼓鼓)
(鬼享以鼖鼓鼓軍事以鼛鼓鼓役事以晉鼓鼔金奏)爾雅著名有鼖應鼗麻之目
(爾雅曰大鼓謂之鼖小者謂之應鼓大鼗謂之麻小者謂之料)
事類賦卷十一
