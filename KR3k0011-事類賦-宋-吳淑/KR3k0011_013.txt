事類賦卷十三
宋吳淑撰
服用部
弓
昔聖人弦木為弧剡木為矢(出易)故天下以服而萬民以
治若乃六材七幹之妙(周禮曰弓人為弓取六材必以其時六材既聚巧者和之幹也)
(者以為遠也角也者以為疾也筋也者以為深也膠也者以為和也絲也者以為固也漆也者以為受霜露也)
(凡取幹之道七柘為上檍次之檿桑次之橘次之木瓜次之荆次之竹為下注檍於力反檿桑山桑也)三
鈞九和之美(周禮曰材美工巧為之時謂之參鈞角不勝幹幹不勝筋謂之參鈞量其力又參鈞)
(鈞者三謂之九和注又參鈞者謂若幹勝一石加角而勝二石被筋而勝三石)著以角&KR1511;(說文曰角)
(&KR1511;獸狀似豕角善為弓出胡尸國&KR1511;音端續漢書曰鮮卑有野馬原羊角端牛以角為弓世謂之角端弓)飾
之象弭(詩曰四牡翼翼象弭魚服注弭弓反末象骨為之)繡質良材(陳琳武庫賦曰弓則)
(烏號越棘繁弱角端象弭繡質哲附文身)烏號徑理(史記曰黃帝騎龍上天小臣不得上悉持龍髯)
(髯拔墮墮黃帝之弓百姓望黃帝抱其弓而號後世因名其弓曰烏號古史考曰烏號柘木枝長而烏集將飛)
(柘彈烏烏乃號呼以柘為弓因名烏號)或為備盜之用(天文要集曰弧者備盜賊)或著
為箕之旨(禮曰良工之子必學為箕)賞功有彤玈之賜(書曰平王錫晉文侯彤弓)
(一彤矢百玈弓一玈矢千)射遠著往來之體(周禮曰司弓矢掌六弓四弩八矢之法注曰六)
(弓王矢夾庾唐大也往體寡來體多曰王弧往體多來體寡曰夾庾往來體若一曰唐大射遠者用勢射深者)
(用直)得繁弱於封父(左傳曰周公相王室以尹天下於周為睦分魯公以大路大旂夏后氏之)
(璜封父之繁弱注封父古諸侯繁弱大弓)用桃弧於楚子(左傳曰楚靈王次于乾谿右尹子革)
(夕王與之語曰昔我先君熊繹辭在荆山篳路藍縷唯是桃弧棘矢以供禦王事)爾其仰高舉
下之道(見天賦張弓之道注)執弰承弣之儀(見上禮標垂帨注)或創其始
於倕羿(孫卿子曰倕作弓墨子曰羿作弓)或傳其本自般揮(山海經曰少昊生般)
(始為弓矢注般音班世本曰牟夷作矢揮作弓弓矢一器作者兩人於義有疑此言般作之是也)初觀
宛轉之形翩其反矣(淮南子曰宛轉弓今之弭弓也又鄴中記曰石虎女騎持雌黃宛轉)
(角弓詩曰騂騂角弓翩其反矣)乍得穹隆之狀受言藏之(釋名曰弓穹也穹隆然也)
(詩曰彤弓弨兮受言藏之)若夫檿弧嘗見於亡周(國語曰周宣王時有童謠檿弧箕服)
(實亡周國有夫婦鬻是器者王執而戮之乃奔褒得棄女子於野而養之是為襃姒卒以亡周注云箕音期木)
(名服矢簡)大屈亦聞於賜魯(左傳曰楚子享魯昭王于新臺使長鬛者相好以大屈既而悔)
(之注大屈弓名)綦連四疊(三國典略曰齊綦連猛有勇力梁使來聘有武藝人求欲相角猛帶兩鞬)
(左右馳射併取四弓疊而挽之梁人嗟服)陳球千步(漢書曰陳球為零陵州兵朱蓋等反球城守弦)
(大木為弓羽矛為矢引機發之射千餘步斬蓋等)招虞人而不進(左傳曰齊景公田於沛招)
(虞人以弓不進公使執之辭曰旌以招大夫弓以招士皮冠以招虞人臣不見皮冠故不敢進)佞齊宣
而寧悞(吕氏春秋傳曰齊宣王好射悅人之謂已能用彊弓也其常所用弓不過三石以示左右左右)
(引之及半而止皆曰不下九石非王孰能用是宣王所用不過三石而終身自以為九石豈不悲哉非直士其)
(孰能不阿主故亂國之主悉存乎用三石為九石也)若其晉平七札(列女傳曰晉平公使工人)
(為弓三年乃成射不穿一札公怒將殺工其妻見公曰妾之夫造此弓亦勞矣幹生太山之阿一日二覩隂三)
(覩陽傅以燕牛之角纏以荆麇之筋附以河魚之膠此四者天下之選也不穿一札是君不能射也而反欲殺)
(妾之夫不亦謬手妾聞射之道左手如拒右手如附枝右手發之左手不知此射之道也公以其言為儀而穿)
(七札弓工得出賜金三鎰注札鎧札也燕角善楚筋細河膠粘)顔高六鈞(左傳曰魯伐齊士皆坐列)
(顔高之弓六鈞皆取傳而觀之注三十斤為鈞)麟膠兮棘竹(楊師道奉和詠弓詩曰霜重麟膠勁)
(風高月影圓鳥飛隨帝輦鴈落逐鳴弦沈懷遠南越志曰宋昌縣有棘竹長千尋里人取之以為弓焉)燕
角兮楚筋(列子曰紀昌學射於飛衛飛衛曰爾先學不瞬而後能又使視小如大紀昌縣虱於牖南)
(而而望三年之後如輪乃以燕角之弧朔蓬之簳射之貫虱楚筋見上)尹襄之問郄至(左傳)
(曰晉楚戰於鄢陵郄至三遇楚子之卒見楚子必下免胄而趨風楚子使工尹襄問之以弓杜預注曰問遺也)
朱穆之呵虎賁(謝承後漢書曰朱穆為尚書歲初百官朝賀有虎賁當階置弓於地謂羣寮曰)
(此天子弓誰敢干越百寮皆避之穆呵之曰天子之弓當戴之於首上何敢置地大不敬即收虎賁付獄治罪)
(衆皆肅然服之)則有韜於韣韔之衣(說文曰韣弓衣也禮曰帶以弓韣詩曰交韔二弓)
加以金玉之飾(爾雅曰有緣者謂之弓無緣者謂之弭以金者謂之銑以蜃者謂之珧以玉者)
(謂之圭注有緣今宛轉弓無緣今角弓銑珧圭者以金蚌玉飾弓兩頭因以為名珧音遥)或重男子
之事(禮曰男子生以桑弧蓬矢六射天地四方注天地四方男子所有事也)或小楚人之
得(家語曰楚共王出遊亡其烏號之弓左右請求之王曰止也楚人失弓楚人得之又何求焉孔子聞之曰)
(惜乎其不大也宜曰人遺弓人得之而已何必楚也)賀以屈盧(史記曰子貢說越王以兵從吳伐齊)
(越王乃使人奉屈盧之弓步光之劍以賀)並兹越棘(禮曰越棘大弓天子之戎器也)盡高鳥
而見藏(史記曰漢高祖擒韓信曰高鳥盡良弓藏敵國滅謀臣亡天下已定固當烹)射太隂
而救蝕(周禮曰庭氏掌射國中之妖鳥若不見其鳥獸則以救月之矢夜射之若其神也則以太隂之)
(弓與枉矢射之注妖鳥裊鴞惡聲之鳥也救日蝕則伐鼔北向射太隂救月蝕則伐鼓南向射太陽以此弓矢)
(射之)爾其東明擊水(魏略曰北方有槖離之國其王侍婢有身王欲殺之婢云有氣如雞子來)
(下故我有身後生太子王捐之於溷中猪以喙噓之徙馬閑馬以氣噓之王疑以為太子令其母牧畜之名曰)
(東明常令牧馬東明善射王恐奪其國欲殺之東明走南至奄水以弓擊水魚龞浮為橋東明得渡魚龞解散)
(追兵不得渡東明因都王夫餘之地)混填貫船(吳時外國傳曰扶南之先女人為主名柳葉有模扶)
(國人字混填好事神神感至意夜夢之賜神弓一張教載賈人舶入海混填入廟神樹下得弓便載大船入海)
(神迴風令至扶南柳葉欲刦取之混填舉神弓而射焉貫船通渡柳葉懼仗混填因王扶南)必麻筋
而楊幹(劉向說苑曰齊攻魯子貢見哀公請救於異公曰奚先君寳之用子貢曰使吾用寳而與我師)
(是不可恃也於是以楊幹麻筋之弓六往)豈金弧而玉弦(見舟賦豈用瓊艘注)二十石
獨有羊侃(梁書曰羊侃膂力絶人所用弓至二十石馬上用六石弓)三百斤兼聞蓋
延(東觀漢記曰蓋延彎弓三百斤又曰祭彤貫三百斤弓)青檀既其勁利(遁甲開山圖曰)
(河東有獨頭山多青檀可以為良弓)綠沈亦復精堅(廣志曰綠沈古弓名劉劭趙郡賦曰其器)
(用則六弓四弩綠沈黃間堂溪魚腸丁令角端)極妙理於九合(周禮曰天子之弓九合而成規)
(諸侯七合而成規大夫五合而成規士三合而成規注材良則句少也)窮精思於三年(見上)
(晉平七札注)亦有麻林之造(越絶書曰麻林山句踐欲伐吳種麻為弓弦)挹婁之
美(魏志曰挹婁弓長四尺力如弩矢用楛長尺八寸青石為鏃古肅愼國也)嘉此陽聲(周禮曰凡)
(相幹欲赤黑而陽聲赤黑則嚮心陽聲則遠根)寳兹上制(周禮曰弓長六尺有六寸謂之上制上士)
(服之六尺有三寸謂之中制中士服之六尺謂之下制下士服之)詩著載櫜(詩周頌曰載戢)
(干戈載櫜弓矢)禮標垂帨(禮曰凡遺人弓者張弓尚筋弛弓尚角右手執簫左手承弣尊卑垂帨注)
(帨佩巾也罄折則佩垂)徐偃之受禎祥(博物志曰徐偃王治其國仁義著聞欲舟行上國乃)
(通溝陳蔡之間得朱弓矢以已得天瑞自稱徐偃王)太宗之詢脉理(唐書曰太宗謂蕭瑀曰朕)
(少好弓矢自謂能盡其妙近得良弓十數以示弓工乃曰本心不正脉理皆邪弓雖剛勁而遣箭不直非良弓)
(也朕以弧矢定四方使弓多矣有天下之日淺得為治之意故未及於弓弓猶失之何况於治乎自是遂延京)
(官五品以上更宿中書内省詢訪政教之得失焉)至若號以推亡(春秋佐助期曰天弓主弓)
(弩之張神名推亡)名之曲張(河圖曰弓神名曲張亦見太公兵法)倚於西序(儀禮曰射)
(告賓口弓矢既具有司請射賓與大夫弓倚於西序矢在弓下)寳在東房(書曰和之弓在東房)或
插於雕服(鮑照詩曰氊帶佩雙鞬象弧插雕服)或掛以扶桑(宋玉大言詩曰彎弓掛扶)
(桑長劍倚天外)故大侯既抗(詩口大侯既抗弓矢斯張)我弓既張(詩云既張我弓既挾)
(我矢發彼小豝殪此大兕)則見其威儀棣棣而射矢斯臧(詩曰射則臧兮)
箭
若夫勾越之簳(亢倉子曰勾粤之簳鏃以精金鷙隼為之羽以之掊箠則其與槁朴也無擇及)
(夫盪寇爭衡覿武決勝加之駭弩之上則三百步之外不立敵矣)會稽之美(爾雅曰東南之美者)
(有會稽之竹箭焉)寳東房之垂竹(書曰垂之竹矢在東房)藏陳庭之楛矢
(國語曰仲尼在陳有隼集於陳侯之庭而死楛矢貫之石弩矢長尺有咫陳惠公使人以隼如仲尼之館問之)
(仲尼曰隼之來也遠矣此肅愼氏之矢也昔武王克商通道於九夷八蠻使各以其方賄來貢無忘職業於是)
(肅愼貢楛矢石弩以分太姬虞公而封諸陳君若使有司求諸故府其可得也使求之金櫝如言)耿恭
傅毒(續漢書曰匈奴破離後王安得攻金蒲城耿恭以毒藥傅矢傳語匈奴漢家箭神中其瘡者必有異)
(因發弩射之虜中矢者視瘡皆沸並大驚相謂曰漢兵神眞可畏也遂解去)郎基剪紙(北齊書曰)
(郎基字世業嘗征西為賊所圍粮杖皆盡乃削木為箭剪紙為羽得圍散還朝僕射楊愔勞之曰卿本文吏遂)
(有武略削木紙羽皆無故事班墨之思何以過之)飛衛見困於甘蠅(列子曰飛衛學射於)
(甘蠅諸法並善唯嚙法不教衛密持矢以射蠅蠅嚙得鏃矢還射衛遶樹而走矢亦遶樹而走)由基擅
能於吕錡(左傳曰吕錡射恭王中目王召養由基與之兩矢使射吕錡中項伏弢以一矢復命)爾
其夏服忘歸之已作(子虛賦曰左烏號之彫弓右夏服之勁箭新序曰楚王載繁弱之弓)
(忘歸之矢以射隨兕於夢也)三䥥八法之既修(開元文字曰三䥥謂今䇶射箭也平題今)
(戲射箭也䥥稜也題頭也周禮曰司弓矢掌八矢之法一曰枉二曰絜三曰殺四曰鍭五曰矰六曰茀七曰恒)
(八曰庳凡枉絜利火射用諸守城車戰殺鍭用諸近射田獵矰茀用諸弋射恒庳用諸散射此八矢者弓弩各)
(有四焉枉殺矰恒弓所用也絜鍭茀庳弩所用也)捨之如破(詩曰不失其馳捨矢如破)束之
其搜(詩曰角弓其觩束矢其搜注搜衆意五十矢為束)中肩兮夾脰(左傳曰齊師遁晉州)
(綽及之射殖綽中肩兩矢夾脰脰脛也)貫轂兮汱輈(左傳曰楚子與若敖戰伯棼射王汱輈以)
(貫笠轂王使巡師曰吾先君文王克息獲三矢焉伯棼竊其二盡於是矣鼓而進之遂滅若敖氏注汏過也音)
(逸)或迴船而受敵(見舟賦孫權迥之而受箭注)或緣水以相求(朱循之傳)
(曰魯秀擊裘陽逓弩亂發循之使軍人緣水拾箭)則有魯莊僕姑(左傳曰魯莊公以金僕姑)
(射南宫長葛注曰矢名)鴻超綦衛(列子曰蓬蒙之弟子曰鴻超怒其妻而怖之引烏號之弓綦衛)
(之箭射其目注眸子而眶不睫矢墜地而塵不揚)關公中之而刮骨(蜀志口關公為流矢)
(所中貫其左臂醫曰矢鏃有毒當須刮骨即伸臂與之醫破肉刮骨而公自若)項羽叱之而墜
地(漢書曰婁煩射項羽弓發矢欲到羽怒目叱矢矢墜地婁煩亦恐死)至於飛鳬電影(太公)
(六韜曰陷堅陣敗強敵大黃參連弩飛鳬電影矢自副注飛鳬赤莖白羽以鋼為之首電影青莖赤羽以銅為)
(首)毒鐡焦銅(博物志曰交州山夷曰俚子其弓長數尺以焦銅為鏑塗毒藥於鏑鋒中人即死不)
(時斂藏則須臾焦煎都盡唯骨在耳其俗誓不以藥法語人治之飲婦人月水及糞汁時有差者唯射猪犬者)
(無他以其食糞故也陳琳武庫賦曰矢則申息肅愼箘簬空流燋銅毒鐡簳鏃鳴鍭)取董澤而寧
既(左傳曰晉楚戰楚熊負羈囚智罃智莊子以其族反之厨武子御每出抽矢菆納諸厨子之房武子怒曰)
(非子之求而蒲之噯董澤之蒲可勝既乎注智罃莊子之子也菆好箭也側留反房箭舍蒲楊柳可以為箭董)
(澤在聞喜縣)採蒲臺而欲空(三齊略記曰厭次東南有蒲臺秦始皇嘗頓臺下縈蒲繫馬至)
(今蒲生夾道百步蒲似水揚而勁堪為箭)或有蓬桑共施(禮曰男子生設弧於門左三日始負)
(男子射射人以桑弧蓬矢六射天地四方注桑弧蓬矢本太古也天地四方男子所有事)彤玈並錫
(見弓賦賞功有彤玈之錫注)圉人既見於浴馬(禮曰乘丘之役縣賁父御馬奔敗績賁父)
(死之圉人浴馬有流矢在白肉公曰非其罪也遂誄之)漢將方驚於射石(見虎賦李廣射)
(石注)或以勉由也之學(家語曰子路見孔子子曰何好對曰好長劍子曰以子所能加之以)
(學豈可及乎曰南山有竹不扶自直斬而用之射達於犀□以此言之何用學為子曰括而羽之鏃而礪之其)
(入术益深乎)或以比史魚之直(論語曰子曰直哉史魚邦有道如矢邦無道如矢)喻
隨人而侯景能言(後周書曰賀拔岳遇害於河曲太祖率輕騎馳赴平涼時齊神武遺長史)
(侯景招引岳衆太祖至安定遇之謂景曰賀拔公雖死宇文泰尚存卿何為也景對曰我猶箭耳隨人所射安)
(能自裁於是即還)譬弦上而陳琳見釋(魏志曰陳琳為袁紹作檄紹敗歸太祖大祖謂)
(曰卿昔為本初作書但可辠狀孤而已何乃上及祖父琳曰矢在弦上不可不發乃赦之)至夫威號
天策(唐書曰大宗討劉黑闥於□鄉有一突將勇壯絶人直衝太宗刃將接太宗以天策上將大箭射之)
(中心洞背應弦而斃遂傳此箭於北藩突厥見而驚歎)神名續長(太公兵法曰箭之神名續長)
射丁侯而則病(太公金匱曰武王伐殷丁侯不朝尚父畫丁侯三旬射之丁侯病遣使請臣尚)
(父乃以甲乙拔頭箭丙丁拔目箭戊巳拔腹箭庚辛拔足箭丁侯病乃愈四夷聞皆懼越裳獻白雉)異函
人之恐傷(孟子曰矢人非不仁於函人函人惟恐傷人矢人惟恐不傷人)魯連之下聊
城(魯連子曰燕伐齊取七十餘城田單破燕軍復齊城唯聊城不下魯仲連乃為書著之於矢以射城中燕)
(將得書泣三日乃自殺)安于之備晉陽(韓子曰智伯將伐趙趙襄子召張孟談問之曰奈無)
(箭何孟談曰董安于之治晉陽也公宫之垣皆以萩蒿楛楚□之發而用之有餘箭矢君曰奈無金何孟談曰)
(董子之治晉陽公宫令舍之堂皆以鍊銅為柱質發而用之有餘金矣萩音秋廧音牆)先驅既為
於無忌(史記曰魏公子無忌進兵擊秦秦軍解去遂救邯鄲趙王及平原君自迎公子平原君負䪍矢)
(為公子先引注韊盛弩矢音蘭)居守仍聞於寗莊(見衣賦順序有文注)亦有高禖
祈子(禮曰玄鳥至之日以太牢祠於高禖天子親往后妃率九嬪御禮天子所御帶以弓䪅授以弓矢於)
(高禖之前注燕以施生時來巢堂宇而孚乳産育之象媒氏之官以為候變媒言禖神之也餘義見春賦祀高)
(禖注)夏官獻箙(周禮曰司弓矢仲秋獻矢箙注箙盛矢器獸皮為之)翫彼鶻尾(魏百官名)
(曰三公拜日賜鶉尾鶻尾髇箭十二枚髇許六切)重兹金鏃(爾雅曰金鏃翦羽謂之鍭骨鏃不)
(翦羽謂之志注金鏃今銲箭也骨鏃今骨骲不翦謂以鳥羽自然淺狹不復翦也骲音雹)李陵兵盡
而徒手(漢書曰李陵擊匈奴一日五十萬矢皆盡虜攻急陵歎曰復人得數十矢足以脫矣)隗囂
勢窮而發屋(漢書曰來歙擊隗囂囂守洛陽發屋斵木為箭)張侯既言於貫肘
(左傳曰晉與齊戰郤克傷流血及屨不絶鼓音曰余病矣張侯曰自始合而矢貫予手及肘余折以御左輪朱)
(殷豈敢言病吾子忍之)顯達更欣於拔目(齊書陳顯達傳曰顯達出杜姥宅大戰破賊矢)
(中左眼拔箭而鏃不出地黃村潘嫗善禁先以釘釘柱嫗禹步作氣釘即時出乃禁顯達目中鏃出之)白
猿擁樹以長號(韓子曰楚王有白猿王自射之則摶矢而嬉戲使養由基射之調弓矯矢未發)
(而猿擁樹號矣)神女銜冤而晝哭(異苑曰永陽李增行經大谿兩蛟在水引弓射之中一則)
(死增歸因復出市有女子素服街涕持所射箭增怪而問焉女答曰何用問為若是君物便以相還授矢而滅)
(增反未達家暴死於路)翦蒿楛以無餘(見上安于備晉陽注)伐淇園而未足
(續漢書曰上拜寇恂河内太守移書屬縣講兵肄射伐淇園之竹治矢百餘萬)至其麗龜以獻
(左傳曰晉楚戰樂伯致師晉人逐之左右角之樂伯左射馬而右射人角不能進矢一而已麋興於前射麋麗)
(龜注麗著也龜背之隆高者)策馬言歸(左傳曰孟之側後入以為殿抽矢策馬曰馬不進也)紛
然雨集(漢書曰左賢王圍李廣矢下如兩漢兵死者過半)&KR2256;爾虹飛(諸葛子曰若能力兼)
(三人身與馬如膠漆手與箭如飛虹誠宜寵異)中楯瓦以猶勁(左傳曰齊子淵捷從泄聲子射)
(之中楯瓦繇胊汱輈匕入者三寸注无楯脊也朐車軛輈車轅汱激也匕矢鏃胊音劬汱音溢)穿楊葉
以無虧(梁昭明太子弓矢贊曰弓用筋角夫用良工亦以勸德非止臨戎楊葉命中爰墮長空)飲
石梁而已絶(閔子曰宋景公使弓人為弓三年而獻之曰臣之精盡於弓矣獻弓而歸三日而死)
(公張弓登虎圈之臺東面而射矢踰西霜之山集彭城之東其餘力逸勁猶飲羽於石梁夫盡精於一弓而身)
(為之死况天下奈何其獨也)定天山而更竒(唐書曰薛仁貴破鐡勒之衆於天山時九姓之)
(衆十餘萬令騎數人逆來挑戰仁貴發三矢射殺三人自餘一時請降軍中歌曰將軍三箭定天山戰士長歌)
(入漢關)斯聖人剡木之利亘萬古而申威(見弓賦弦木為弧注)
劍
昔雷煥既得豐城之寳劍致其一於張華(晉書曰斗牛之間常有紫)
(氣華聞雷煥妙達象緯問之煥曰寳劍之精在豫章豐城即補煥豐城令到縣掘獄屋基得一石函光氣非常)
(中有雙劍以南昌西山土拭劍光芒豔發送一劍與華留一自佩華得劍報曰詳觀劍文乃干將也莫耶何為)
(不至雖然神物終當含耳華又以華隂土勝西山者乃以一斤致煥煥以拭劍倍以精明其後煥子華佩煥劍)
(過延平津劍忽躍入水煥使人浸水求之見兩龍恐而返)且言曰自葛盧發金蚩尤
造始(見金賦汝漢之美注)竭楚鐡之利(史記曰秦昭王臨朝歎息范雎請罪王曰吾聞楚之)
(鐡劍利而倡優拙鐡劍利則士勇倡優拙則慮遠以遠慮御勇士恐楚之圖秦也)涸齊金之美
(國語曰齊桓公問管仲曰齊國寡甲兵奈何對曰小罪謫以金美金以鑄劍戟試諸狗馬惡金以鑄鋤夷試諸)
(土壤甲兵大足)淬以清波斂之越砥(張協太阿劍銘曰太阿之劍世載其美淬以清波斂)
(以越砥)煜若流星(古今注曰吳大帝有寳劍六曰白虹紫電辟邪流星青冥百里)湛如照
水(梁吳均寳劍詩曰我有一寳劍出自昆吾谿照人如照水切玉如切泥)斯乃羊頭精利
(張景陽七命曰邪谿之□赤山之精銷踰羊頭鑽越鍜成注云以羊頭骨銷之)水心靈秘(見春賦周)
(公城洛邑注)七彩九華之飾(西京雜記曰高祖斬蛇劍以七彩九華玉為飾五色琉璃為匣)
(刃上常如霜雪光景照外問囊拔鞘輒有風氣射人)龜文龍藻之麗(魏都賦曰劍則流彩之珍)
(素質之寳虹蔚波映龜文龍藻)陽文隂縵之竒(見下豐隆奮椎注)紫電白虹之
異(見上曄若流星注)雖曰一人之敵(漢書曰項羽學劍不成乃曰劍一人敵不足學學萬)
(人敵耳)且應八方之氣(拾遺記曰越王句踐以白牛白馬祝昆吾山神以成八劍應八方之)
(氣一名掩日以之指日日光晝暗二曰斷水畫水開即不合三曰轉魄指月蟾兔為之倒轉四曰懸剪飛鳥觸)
(其刃如斬截焉五曰驚蜺以之沉海鯨鯢深入六曰滅魂挾以夜行不遇魑魅七曰却邪妖魅見之則止八曰)
(眞剛切玉斷金如削上木)故三賢所以受賜(後漢書曰韓稜為尚書令與僕射郅夀尚書陳)
(寵同時俱以才能稱肅宗嘗賜諸尚書劍唯此三人特以寳劍自手署其名曰韓稜楚龍泉郅夀蜀漢文陳寵)
(濟南椎成時論者以稜淵深有謀故得龍泉夀明達冇文章故得漢文寵敦朴善不見外故得推成)而君
子所以自衛也(家語曰子路戎服見孔子拔劍舞之曰古之君子以劍自衛子曰古之君子忠)
(以為質仁以為術不善則以忠化之寇暴則以仁禦之何必恃劍子路攝齊㖟教)茂先見之矍
然而驚曰此蓋邪谿之粹(見上羊頭精利注)赤董之精(見下薛燭之鑒)
(注)傾秦去吳之異(張景陽七命曰或馳名傾秦或夜飛去異注吳王有湛盧劍王無道劍夜)
(飛去入水楚王得之秦王聞之求而不得興師擊楚卒不與也)五山六合之英(吳越春秋曰干)
(將作劍採五山之精合六合之英候天伺地隂陽同光)純鈎湛盧之器豪曹巨闕
之名(吳越春秋曰越王允常聘歐冶子作名劍五枚三大二小一曰純鈎二曰湛盧三曰豪曹或曰磐郢)
(四曰魚腸五曰巨闕)掩三鄉而擅價(張景陽七命曰形震薛燭光駭風胡價兼三鄉聲重兩都)
敵千戶以騰聲(梁崔融詠劍詩曰寳劍出昆吾龜龍夾彩珠五精初獻術千戸竟論都匣氣衝)
(斗牛山形轉鹿盧欲知天下貴持此問風胡)定光既聞於太甲(陶弘景刀劍錄曰太甲以)
(甲子歲鑄一劍文曰定光)照膽仍傳於武丁(刀劍錄曰武丁以戊午歲鑄一劍名曰照膽)
兵動則飛(拾遺記曰□頊有畫影劍騰空劍若四方有兵此則飛指其方故戰則剋未用時在匣中)
(常如龍虎吟)月蝕而成(漢書曰御史大夫蕭望之案左馮翊韓延夀前在東郡時取官銅物候月)
(蝕作刀劍鈎鐔放效尚方延夀坐腰斬)顧此神物終當合并(見上雷煥得豐城之寳劍)
(注)然則薛燭之鑒(吳越春秋曰越王允常聘歐冶子作名劍五枚以豪曹示薛燭燭曰夫寳)
(劍五色今見豪曹黯然無華殞其光芒其神亡矣示之巨闕薛燭曰非寳劍也夫寳劍金錫和同氣如雲烟今)
(其光已離矣示之魚腸燭曰金精從理至本不逆今魚腸倒本從末逆理之劍也示之純鈎燭矍然曰恍乎如)
(屈陽之華沈沈如芙蓉始生於湖其文如列星之行其光如水之溢塘此純鈎也王曰客有以鄉三十駿馬千)
(匹千戸之都二賈此劍可乎薛燭曰不可臣聞初造此劍赤董之山破而出錫若耶之谿涸而出銅雨師灑道)
(雷公發鼓天帝裝炭太一下觀示之湛盧燭曰善哉銜金鐡之英此銀錫之精可以折衝伐敵人君有逆謀則)
(去之他國允常以湛盧獻吳吳公子光弑吳王僚湛盧去如楚昭王寤而得之召風胡子問之此劍值幾何對)
(曰赤□之山已合若耶之谿深而不測羣神上天歐冶已死雖傾城量金珠玉滿河不借一觀况駿馬萬戶之)
(都乎)歐冶之作(見上純鈎湛盧注)桃氏靡差於廣狹(見下周官列三制)質
氏尤工於灑削(漢書曰質氏以灑削而鼎食注灑削治刀劍也)越女擊猿之妙
(吳越春秋曰范蠡謂越王曰越有處女出於南林之中願君問以手戰之道女將見道逢老人自稱袁公曰聞)
(子善為劍願一觀之因拔竹林女即捷其末公操其本而女因舉杖擊之袁公飛上樹變為白猿女去見越王)
(王命五校之高才習之當此之時皆稱越女劍)莒子試人之虐(左傳曰莒子庚輿虐而好劍苟)
(鑄劍必試諸人大夫烏存帥國人以逐之)至於採牛頭之鐡(刀劍錄曰孔甲甲辰歲採牛頭)
(山鐡鑄一劍長四尺一寸)獲汲郡之銅(山海經注曰汲郡冡中得銅劍一枚長三尺五寸所謂干)
(將也)利能切玉(列子曰周穆王征西戎西戎獻昆吾之劍赤刃切玉如切泥)銘聞刜鐘
(見下攝履□如錐注)既鎮山而沈水(刀劍錄曰後魏道武鑄二劍一名曰鎮山一名曰沈水)
亦斷犀而截鴻(曹植七啟曰陸斷犀象未足稱雋隨波截鴻水不漸刃)佩北斗之
寒星(吳越春秋曰伍子胥過江解劍與漁父曰此劍中有七星北斗文其直百金)伐南山之
茂松(列仙傳曰干將莫邪為晉君作劍三年而成劍有雌雄天下名器也乃以雌獻君留其雄者謂其妻)
(曰吾藏劍在南山之隂北山之陽松生石上劍在其中矣君若覺殺我爾生男以告之)詠宋玉之
詞倚於天外(宋玉大言詩曰彎弓挂扶桑長劍倚天外)登王喬之墓停在空
中(世說曰王子喬墓在京陵戰國時人有盜發之者都無所見唯有一劍停在空中欲進取之劍作龍鳴虎)
(吼徑飛上天)亦有改此縵纓(莊子曰趙文王喜劍太子悝患之莊子將往見太子曰吾王所)
(好劍士也皆蓬頭突鬢垂冠縵胡之纓短後之衣今夫子儒服事必大逆莊子乃治劍服王脫白刃以待之莊)
(子入曰臣欲以劍見臣之劍十步一人千里不留行王悦曰天下無敵矣子曰臣有三劍唯王所用天子之劍)
(則以燕谿石城為鋒齊岱為鍔晉衛為□周宋為&KR3249;韓魏為鋏包以四夷襄以四時此劍直之無前舉之無上)
(挼之無下此劍一用天下服矣諸侯之劍以智勇士為鋒以清廉士為鍔以忠信士為鐔以豪傑士為鋏此劍)
(一用四封之内無不服庶人之劍蓬頭突鬢垂冠縵胡之纓短後之服相擊於前今大王有天子之位而好庶)
(人之劍臣竊為大王薄之王乃罷)鑄為農器(家語曰顔回曰願得明王聖主而輔相之敷其五教)
(教之以禮樂使城郭不修溝池不越鑄劍戟為農器放牛馬於原藪)或刻漢平之名(刀劍錄曰)
(漢平帝衎掘得一劍上有帝名故佩之)或鐫魏武之字(刀劍錄曰魏武帝嘗於谷中得一劍)
(有金字銘曰孟德王常服之)莊子之說趙文(見上改此縵纓注)張陵之呵梁
冀(漢書曰梁冀帶劍入省尚書張陵呵叱令出冀跪謝陵不應因劾奏之詔以一歲俸贖罪)七見闌
子之弄(列子傳曰有闌子者以數干宋元君弄七劍迭躍之五劍常在空中)六聞衛綰之
賜(漢書曰孝景賜衛綰劍綰曰先帝賜臣劍凡六不敢奉詔上曰劍人之所施易獨至今乎綰曰具在上使)
(取六劍尚盛未嘗服也)不可躍大冶而自衒(莊子曰大冶鑄金金躍曰我必為莫耶此)
(不祥之金也)唯宜絶重甲而稱利(張協七命曰斷浮翮以為工絶重甲而稱利)寒
暑兼華(梁簡文帝謝勅賚方諸劍啟曰已匹丹陵之輝乍比青雲之制寒暑兼華左右相照)堅柔
異制(吳氏春秋曰相劍者曰白以為堅也黃以為牣也黃白相兼堅且牣良劍也難者曰白以為不牣黃)
(以為不堅黃白相雜不堅且不牣焉得為利劍劍之情未革而或以為良或以為恶說使然也)斯希代
之神兵佩服之巨麗也於是并華隂之土遺之而為詩
曰(見上雷煥得豐城之寳劍注)赤霄與步光(刀劍錄曰漢高祖初得一鐡劍長三尺名赤霄)
(即斬蛇劍也曹植七啟曰步光之劍華藻繁縟綴以驪龍之珠錯以荆山之玉)辟閭兼墨陽(廣雅)
(曰斷蛇魚腸純鈎燕支蔡愉屬鏤千勝棠谿墨陽並劍名也孫卿子曰干將莫耶巨闕辟閭皆古良劍也)楚
子問風胡吳國得干將(見下白首嘗被指注)嬴秦佩鹿盧(見琴賦荆軻椹)
(秦王注)虎丘葬魚腸(越絶書曰闔閭冡在吳縣閭門外葬以盤郢魚腸之劍葬三日白虎居上)
(號曰虎丘)陸賈百金重(漢書曰陸賈使南越得槖中裝價千金分其五子子二百賈常乘安車駟)
(馬從歌鼓瑟侍者十餘人寳劍劍直百金謂其子曰過汝汝給人馬酒食極飲十日而更所死家得寳劍)高
皇三尺長(漢書曰高祖擊黥布為流矢所中問醫醫曰病可治高祖曰吾提三尺劍取天下非命乎)
(命在天雖扁鵲何益)魏傳飛景制(魏文帝典論曰魏大子丕造百辟寳劍長四尺二寸重一斤十)
(有五兩淬以清漳礪之礛䃴飾以文玉表以通犀光似流星名曰飛景礛䃴青礪石也音監諸)漢應大
横祥(刀劍錄曰漢文鑄三劍名曰神龜多刻龜形以應大横之兆)佩牛化已遠(漢書曰龔)
(遂為渤海太守務農勸人賣劍買牛賣刀買犢曰何佩牛戴犢乎)守路德彌臧(先賢行狀曰王)
(烈字彦芳國中有盜牛者主得之盜曰我邂逅迷惑子既赦宥幸無使王烈知之烈聞以布一端遺之曰恥惡)
(則善生故賞之間年之中行路父老擔重人代擔行數十里頃之父老復行失劍於路有行人守之至暮劍主)
(還見之前代擔人也父老以告烈乃昔盜牛人也)及寢嘗貽怒(見車賦楚子之及蒲胥注)倚
戸舊傳方(萬畢術曰拔劍倚戶兒夜不驚)白帝號大澤(漢書曰高祖以亭長送徒驪山)
(夜經澤中有大蛇當道拔劍斷蛇蛇分為兩道開行數里醉因臥後人來者至蛇所有一嫗夜哭人問嫗何哭)
(嫗曰吾子白帝子也化為蛇當道為赤帝子殺之故哭人以嫗為不誠欲苦之因忽不見)朱雲請尚
方(漢書曰成帝丞相張禹以帝師位特進甚尊重朱雲上書求見公卿在前雲曰今朝廷大臣上不能匡國)
(下亡以益民皆尸位素餐臣願請尚方斬馬劍斷佞臣一人頭以厲其餘上大驚問誰也對曰安昌侯張禹上)
(大怒)虞公求不已(左傳曰初虞叔有玉虞公求旃弗獻既而悔之乃獻之公又求其寳劍叔曰是)
(無厭也無厭將及我遂伐虞公)宣帝意難忘(漢書傳曰宣帝既立許皇后為婕妤是時霍將軍小)
(女與皇太后有親公卿議立皇后皆心議霍將軍女未有所言上乃詔求微時故劍大臣知指白立許后)雷
煥繼而和之曰季札嘗心許(史記曰異季札過徐徐君好季札劍口不敢言季札)
(知之為使上國未獻還至徐徐君已死乃解寳劍繫其冢樹而去從者曰徐君已死當誰予乎季子曰始吾心)
(已許之豈以死背吾心哉)楊修曾見思(文士傳曰魏文帝愛楊修才修誅後追憶修修曾以寳劍)
(與帝帝佩之告左右曰此楊修劍也)昭王投五岳(刀劍錄曰周昭王瑕鑄五劍以投五岳)文
帝藏會稽(刀劍錄曰夏禹字高密以庚戌年鑄一劍藏之會稽秦望山腹上刻二十八宿文有背面)
(面記星辰背記山水)穫稻寧同劂(亢倉子曰蜚景之劍威奪白日氣成紫蜺以之刈穫則與劂刃)
(也無擇注劂鐮也)攝履詎如錐(說苑曰干將莫耶制鐘不錚以之攝履不如兩錢之錐也)白
首嘗被指血流俄見揮(越絶書曰楚王令風胡子之吳見歐冶干將使之為鐡劍歐冶)
(干將鑿茨山洩其谿取鐡英為二劍一龍淵二太阿三工市劍成晉鄭聞之求之不得晉師圍楚之城三年不)
(解於是引太阿之劍登城而麾之三軍破敗士卒迷惑流血千里晉鄭之頭畢白楚王問風胡曰夫劍鐡耳固)
(能有精神乎風胡曰神農以石為兵黃帝以玉為兵禹以銅鐡為兵天下皆服此亦銅鐡之神玉石之德)朱
虛一何壯(史記曰朱盧侯章忿吕氏專權常侍吕后飲宴高后使章為酒吏章曰臣將種請得以兵)
(法行酒高后可之酒酣章起舞曰請為耕田歌太后笑曰汝安知田事試說之章曰深耕概種植苗欲疎非其)
(種者鋤而去之高后默然有頃諸吕有亡酒者章追拔劍斬之太后業已許章以軍法行酒無以罪也)項
莊徒爾為(漢書曰沛公自霸上從百餘騎見項羽於鴻門羽因留沛公飲范增數目羽擊沛公羽不)
(應范增起出請項莊曰君王為人不忍汝入以劍舞因擊沛公殺之莊入為夀曰軍中無以為樂請以劍舞因)
(拔劍起舞項伯亦起舞常以身蔽翼高祖乃獲免)鑠身有所就(吳越春秋曰干將作劍未成乃)
(曰昔吾師之作冶也金鐡之潁不消夫妻俱入冶爐之中莫耶曰先師親鑠身以成物妾何難也於是干將夫)
(妻斷髮剪指投之爐中使童女三百鼓橐裝炭金鐡乃濡遂以成劍陽曰干將而作龜文隂曰莫耶而作縵理)
(干將匿其陽出其隂而獻之闔閭)代形那可追(神仙傳曰眞人去世多以劍代形五百年後劍)
(亦能靈化)屬鏤既受賜(左傳曰吳將伐齊越子率其衆以朝吳人皆喜唯子胥懼曰是豢吳也王)
(怒使賜之屬鏤以死注屬鏤劍也)杜郵方見貽(史記曰秦昭王使白起攻邯鄲辭不肯行乃使)
(王齕代之而秦軍果敗起曰不聽臣計今如何秦王聞之怒免為士伍遷之隂密行至咸陽西十里杜郵賜劍)
(自裁)雋生佩櫑具(漢書曰暴勝之為直指使者巡郡國素聞雋不疑賢至渤海遣吏請與相見不)
(疑冠進賢冠帶櫑具劍盛服至門上謁注曰櫑具木標首之劍也櫑謂磊落壯大)韓卒得棠谿
(戰國策曰韓卒之劍出於冥山棠谿墨陽宛馮龍淵太阿皆陸斷馬牛水截鴻鴈天下名器也)騎士徒
公賜(東觀漢記曰世祖時國王有獻名馬寳劍直百金上以馬駕鼓車劍賜騎士)黑卵竟無
虧(列子曰魏黑卵以匿嫌殺丘邴章也丘邴之子來丹謀復父仇而丹氣甚猛形甚露又恥假力於人誓以)
(手劍黑卵而黑卵力抗百人其視來丹猶鶵鷇也來丹垂涕謀於友申抱申抱曰吾聞衛孔周其祖得殷之寳)
(劍三僮子服之却三軍之衆奚不請為來丹適衛見孔周執僕禮請先納妻子後言所欲周曰吾有三劍唯子)
(所擇一曰含光視不可見運之不知其所觸冺然無際經物而不覺二曰承影昧爽之交日夕昏明之際北面)
(察之淡淡焉若有物存莫有其狀其觸物也竊然有聲經物而物不疾三曰霄練晝則見影而不見光夜見光)
(而不見形其觸物騞然而過隨過隨合覺疾而不血刃此三寳傳之十三世矣而無施於事來丹請其下者孔)
(周乃歸其妻子跪而授其下劍丹再拜受之執劍從黑卵黑卵醉偃臥牖下自頸至腰三斬黑卵黑卵醒怒其)
(妻曰醉而覆我使我嗌疾而腰急注匿嫌私恨也騞羸也騞音休伯反無施於事不能害物也)刻舟愚
己甚(見舟賦愚者既見求劍賦)斬蛟勇可竒(吕氏春秋曰荆有佽飛者得寳劍於江干涉江)
(至於中流有兩蛟夾其舟佽飛攘臂袪服拔劍赴江刺蛟殺之)新都椎美玉(見玉賦王莽藏姦於)
(椎城注)馮石受文犀(東觀漢記曰馮石襲母公主封獲嘉為安帝所寵帝嘗幸其府留飲十數)
(日賜駮犀具劍紫艾綬玉玦各一)雷公為發鼓(見上薛燭之鑒注)豐隆方奮椎
萬辟雖云就(張景陽七命曰乃□乃鑠萬辟千灌豐隆奮椎飛廉扇炭神器化成陽文隂縵留綺)
(星連浮彩豔發光如散電質如耀雪霜鍔水凝冰刃露結)千金持贈誰(吕氏春秋曰伍員逃楚楚)
(追之急至江見一丈人刺小船方將漁從之求涉焉丈人刺船渡之已絶江問其名族不告員解劍以與之曰)
(千金劍也願獻之丈人丈人曰荆國之法得伍員者爵執圭禄萬石金千鎰豈直千金劍乎卒不受)張華
見之懣然心伏繹精理之沉邃翫驚采之繁縟客有挹
此餘風過乎三復千載神交敢揚末曲乃系之而為歌
曰管涔輝五色(晉書曰前趙劉□自以形質異衆恐不容於俗隱迹管涔山以琴書為事常夜)
(閒居二童子入跪曰管涔王使小臣奉謁趙皇帝獻劍一口置前再拜而去以燭視之劍長二丈光澤非常赤)
(玉為飾皆有銘云神劍服御除衆毒曜遂服之劍隨四時變為五色也)周官列三制(周禮曰桃)
(氏為劍身長五其莖長重九鋝謂之上制上士服之身長四其莖長重七鋝謂之中制中士服之身長三其莖)
(長重五鋝謂之下制下士服之注莖長五寸在夾内者夾人所握鐔以上也鋝鍰也六兩有竒)已服甘
蔗工(魏志曰文帝為太子時與鄧展飲酒論及劍術不決時方食甘蔗因以習之下殿數交三中其腕)
俄驚水精墜(梁書曰侯景簒位白虹貫日三重其夜月入太微掩帝座景所帶劍水精標無故墜)
(落)隴西專斷割(晉書曰張軌鎮涼州遣主簿令狐亞聘南陽王模甚悅遺軌以帝所賜劍謂軌)
(曰自隴以西征伐斷割悉心相委如此劍矣)河内增歔欷(謝承後漢書曰吳郡張業字仲叔為)
(郡門下椽送太守歸鄉里至河内遇賊業拔劍與賊交戰而死子武時幼不識父喪不還每至節日持業遺劍)
(至河内到業死處醊祭悲哀感動路人)周瑜嘗秉持(刀劍錄曰吳孫權赤烏中有人得韓信劍)
(帝賜周瑜)陶君方鍜冶(刀劍錄曰梁武帝命弘景造神劍十三口以象閏月也)已荷孟
嘗恩(沈約為東宫謝勅賜孟嘗君劍啟曰田文重氣徇名四豪莫及寳劍雄身故能威陵秦楚人高事遠)
(遺物足竒謹加玩服以深存古之懷)復感方諸賜(梁簡文謝賜方諸劍啟曰才發玉函彫竒溢目)
(始開牙檢麗飾交陳)延平終化去(見上雷煥得豐城之寳劍注)武庫俄焚弃(晉書)
(曰武庫火歴代之寳孔子履高祖斬蛇劍王莽頭盡焚焉張華見龍劍排戶飛去)聊此續陽春
顧慙姸唱麗
事類賦卷十三
