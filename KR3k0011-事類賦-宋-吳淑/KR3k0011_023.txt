事類賦卷二十三
宋吳淑撰
獸部
狗
易曰艮為狗(易說卦曰艮為狗)在畜為金(風俗通曰殺犬磔攘者犬金畜攘却也抑)
(金使不害)稟精於斗(春秋考異郵曰七九六十三陽氣通故斗運狗三月而生注狗斗精所生)荆
楚茹黃(劉向說苑曰荆王得茹黃之狗宛路之矰以畋雲夢三月不返保申跪而笞王出而自沈於澗)
(荆王乃殺狗折矰)匈奴巨口(說文曰狡少犬也匈奴地有狡犬巨口而黑身)隨巨公則
㫄海而遊(漢武故事曰公孫卿至東萊云見一人長五丈自稱巨公牽一黃犬把一黃雀云欲竭天)
(子因忽不見)逐東郭則環山而走(戰國策曰齊欲伐魏淳于髠謂齊王曰韓盧者天下)
(之疾犬也東郭㕙環山者三騰山者五兔極於前大疲於後犬兔俱罷各死其處田父見之無勞倦之苦而擅)
(其功今齊魏久相持臣恐強秦大楚起承其後而有田父之功齊王懼謝將休士)若乃高辛槃
瓠(玄中記曰昔高辛氏犬戎為亂帝曰有討之者妻以美女封三百戶帝之狗名槃瓠亡三月而殺犬戎以)
(其首來帝以女妻之於會稽東南得海中土三百里而封之生男為狗生女為美人封為狗氏)徐君鵠
倉(博物志曰徐君宮人娠而產卵以為不祥棄於水邊孤獨老母有犬名鵠倉獵於水濱得所棄卵銜以來)
(歸母以為異覆煖之遂成小兒生時正偃故以為名長而仁智襲君徐國後鵠倉臨死生角而九尾實黃龍也)
(偃王葬之徐梁界内今有狗國)頻伸振迅(魏賈岱宗大狗賦曰時頻伸而振迅若應龍之騰擲)警
捷馴良(周處風土記曰犬則有青鸇白雀飛龍虎子馴良警捷難狎易使)杜預則恨其
繫瓠(晉書曰杜預有癭疾初攻吳吳人憚其智以瓠繫狗頸示之及吳平預盡殺之)丁斐則用
在完囊(魏志曰太祖云我有丁斐猶人家有盜狗善捕鼠雖小損而完我囊褚)史黯試之
於簡子(國語曰趙簡子田於螻史黯以犬待於門曰有所得犬欲試之苑□簡子曰何得不告曰主將)
(適螻而麓弗聞臣敢煩當日簡子乃還注螻晉君之囿麓王囿之官言主田君囿不使麓以告君故臣亦不敢)
(煩直日以自白也)鄄韓獻之於穆王(穆天子傳曰鄄韓之人獻天子良犬七十鄄之然切)
既號左牽(曲禮曰效馬效羊者右牽之效犬者左牽之)亦名羹獻(曲禮曰凡祭犬曰羹)
(獻)甘始則飼之靈藥(抱朴子曰甘始以往年藥餌食新生鷄犬皆不長食白犬則毛黑)
䢴子則養其長翰(列仙傳曰䢴子者蜀人好放犬犬走入山穴䢴子隨之行數百里出山頭)
(有殿屋官府仙人吏使甚嚴見其故妻主洗魚與䢴子一函藥發函魚子也著池中養之一年皆為龍䢴子後)
(還山見犬色更赤有長翰隨䢴子遂留山上時時下謢其宗族蜀人立祠焉)及夫晉使齧盾
(左傳曰晉侯飲趙盾酒㐲甲將攻之其右提彌明知之趨登曰臣侍君宴過三爵非禮也遂扶以下公嗾夫獒)
(焉明摶而殺之盾曰棄人用犬雖猛何為)桀令吠堯(史記曰高祖詔齊捕蒯通通至上曰若教淮陰)
(侯反乎對曰桀狗吠堯堯非不仁狗固吠非其主當是時臣獨知韓信非知陛下也)見魏臺之睚
眦(魏略曰明帝時謗書謂臺中三狗睚眦不可當一狗憑默作蛆囊三狗謂何宴鄧颺丁謐也點者曹爽小)
(字也謐尤阿爽)聞齊國之逍遥(三國典略曰齊高緯以波斯狗為赤虎儀同逍遙郡君常於馬)
(上設蹬褥以抱之)白雀青鸇飛龍虎子(見上警捷馴良注)雄姿猛相(魏賈)
(岱宗大狗賦曰其頭顱也不可論以盡其骨法也不可辨而釋&KR0008;&KR0008;蹴蹌雄姿猛相)難狎易使(見上)
(警捷馴良注)復有狺狺莫近(楚辭九辨曰豈不鬱陶而思君兮君之門以九重猛犬狺狺而)
(迎吠兮關梁閉而不通)令令可嘉(詩曰盧令令其人美且仁注盧田犬)繫石良之室
(漢書五行志曰成帝河平元年長安男子石良劉音相與同居有如人狀在其室之中繫之為狗走去復有數)
(人披甲持弓弩至良家良等繫之或傷皆狗也自二月至六月乃止其於洪範皆犬禍也)入華臣之
家(左傳曰宋國人逐瘈狗入於華臣氏國人從之華臣懼遂奔陳)即迎吠於緇衣(列子曰楊)
(朱之弟曰布衣素衣而出天雨解素衣緇衣而反其狗迎而吠楊布怒將扑拘楊朱曰子無扑矣向者使汝狗)
(白而往黑而來豈能無怪哉)復肇禍於梅花(述異記曰朱休之家犬歌曰言我不能歌聽我)
(歌梅花今年故復可明年當奈何家殺犬明年並死)思摩曾守於北門(唐書曰貞觀中彌泥)
(孰可汗李思摩詔錫其土南至大河北有白道川後還其國因上言曰非分蒙恩立為落長實望子孫竭誠奉)
(國作國家一狗守吠北門)晏子嘗譏於楚國(晏子曰晏子短使楚楚人為門於犬門側延晏)
(子晏子曰使狗國者從狗門入今使楚不當從此門入)哭三苗而雖或成妖(隋巢子曰)
(昔三苗大亂龍生於廟犬哭於市)禍叔堅而豈能勝德(風俗通曰桂陽太守李叔堅為)
(從事家有狗人行家人言當殺之叔堅曰犬馬喻君子狗見人行效之何傷頃之狗戴叔堅冠走家大驚叔堅)
(曰悮觸冠纓挂之耳狗又於竈前畜火家益怔營叔堅復云兒婢皆在田中狗助畜火幸可不煩隣里此有何)
(惡數日狗自暴死家卒無纖芥之異)復有稱叩氣(說文曰狗叩也叩氣吠以守也)號縣&KR1389;
(說文曰犬狗之有縣&KR1389;者也)聞感帨(詩曰無感我帨兮無使尨也吠)見銜衣(吳志曰孫峻謀)
(誅諸葛恪恪將見之夜精爽擾動通夕不寐嚴畢趨出犬銜引其衣恪曰令從者逐犬遂升車果及禍)敝
蓋載禮(見馬賦淪軀敝帷注)重環見詩(詩曰盧重環又重鋂)諫齊景之葬(晏子)
(曰景公之走狗死命外供棺内給祭晏子諫其不可公從之)攫公孫之腓(春秋後語曰貂勃常)
(惡田單於朝單召而問之貂勃曰然跖之狗可使吠堯非貴跖而賤堯狗自吠非其主者且公孫子賢而徐子)
(不肖然而公孫子與徐子鬭徐子之狗攫公孫子之腓而噬之若乃去不肖而為賢者狗豈特攫而噬之哉單)
(乃任貂勃於王)隨登仙於劉安(述異記曰濟陽山麻姑仙處俗云千年則金鷄鳴玉兔吠又云)
(淮南王劉安仙處鷄鳴天上犬吠雲中)喻喪家於仲尼(史記曰孔子適鄭與弟子相失獨立)
(郭東門鄭人或謂子貢曰有人顙似堯項類臯陶肩類子産自腰以下不及禹三寸纍纍若喪家之狗子貢以)
(告孔子子曰形狀未也似喪家之狗然哉)賈后既言於繫尾(晉書曰齊王入廢賈后后問齊)
(王起事者誰曰梁趙后曰繫狗當繫頸今反繫其尾何得不爾)岑熙亦見於生氂(後漢書曰)
(岑熙為魏守人歌曰我有枳棘岑君伐之我有蟊賊岑君遏之吠狗不驚足下生氂氂長毛也犬無追吠故生)
(氂)美張元之不棄(後周書曰張元性仁孝村陌有狗子為人所棄者元見即收而養之其叔)
(父怒曰何用此為將更棄之對曰有生之類莫不重其性命若天之生殺自然之理今為所棄而死非其道也)
(是以收養之叔父感其言遂許焉未幾有狗母銜一死兔置元前而去)嘉之才之有辭(三國)
(典略曰徐之才嘗與朝士出遊望羣大並走諸人請目之之才應聲曰為是宋鵲為是韓盧為逐李斯東走為)
(負帝女南徂)别有韓盧宋鵲(廣雅曰殷虞晉獒楚茹黃韓盧宋鵲皆犬屬)豹耳龍
形(傅玄走狗賦曰豹耳龍形虎如結鈴)楊氏則青骹作號(西京雜記曰楊萬年有獵狗名)
(青骹直百金)李家則白望為名(西京雜記曰茂陵少年李亭好馳逐鷹犬皆制佳名狗則)
(有修毫釐睫白望青曹之號)牙如交戟(賈岱宗大狗賦曰爪如刀戈牙如交戟)目若泉
星(傅玄走狗賦曰勢似陵青雲目若泉中星)戴方山於昌邑(續漢書曰昌邑王見狗冠方山)
(龔遂曰王之左右皆狗而冠)冠進賢於漢靈(後漢書曰靈帝於西園弄狗著進賢冠帶綬又)
(駕四驢躬自操轡)獻之既自於西旅(書曰西旅獻獒太保作旅獒)踆之復值
於彌明(公羊曰靈公食趙盾公曰聞子劎利以示我盾將起進劍彌明曰何故拔劒於公所盾知之踖)
(而止公有周狗謂之獒呼而屬之獒亦躇階從彌明逆而踆之絶領趙盾顧曰君之獒不若臣獒也注踖猶超)
(遽周狗可與比周所指如意踆以足逆蹋之)袖梲則逝(淮南子曰削薄其德增累其刑而欲以為)
(治無異執彈而來鳥袖梲而狎犬也注梲杖也)投骨而爭(劉向說苑曰饑馬盈廐饑犬在宮見芻與)
(骨動不可禁)嘗因其女嫁而賣(晉書曰吳隱之為奉朝請謝石請為衛將軍主簿隱之將)
(嫁女石知其貧潔遣女必當率薄乃令移厨帳助其經營使者至方見婢牽犬賣之此外蕭然無辦)亦知
其兔死當烹(史記曰范蠡之齊遺大夫種書曰蜚鳥盡良弓藏狡兔死走狗烹)至有下
金門而動兵(山海經曰金門之山有赤犬名曰天犬下則天下兵起)出渠搜而食
虎(周書曰渠搜犬者露犬也能飛食虎豹)繫頸則吳客附書(述異記曰陸機有犬曰黃)
(耳機至洛中久無家問戲語犬曰汝能賫書取消息否犬搖尾作聲機因以筒盛書繫其頸犬出尋路南走達)
(家得書馳還後犬死葬機村南村人呼黃耳冡)桎足而齊人捕鼠(呂氏春秋曰齊有善相狗)
(者其隣藉之買鼠狗朞月而得曰良狗也其隣畜之數年不噉鼠以告相者曰此志在麞麋豕鹿不在鼠欲其)
(鼠也則桎之其隣桎其後足則狗取鼠)斯歇驕之善噬蓋有功於守禦(詩曰)
(載獫歇驕說文曰歇驕短喙狗也尹文子曰康衢長者字童曰善摶字犬曰善噬賓客不過門三年於是改之)
(賓客復往)
鹿
呦呦鹿鳴食野之苹(出詩其序曰鹿鳴宴羣臣嘉賓也)當仲夏而解角
(出禮)禀瑤光之散精(運斗樞曰瑤光散而為鹿)秦人既失天下皆爭(漢書)
(曰高祖謂蒯通曰荅教韓信反何也通曰秦失其鹿天下共逐之高才者先得可盡誅乎乃釋之)仲堪
則表其正色(晉殷仲堪上白鹿表曰白者正色鹿者景福嘉義)黃觀則疏其淫
刑(魏名臣奏曰明帝時殺禁地鹿者死郎中黃觀上疏云臣深思陛下所以不早取此鹿者誠欲使多極蕃)
(息然後大取以為軍國之用也然臣謂鹿與虎狼雜處但有日耗終無多得也)魴鱮甫甫麀鹿
噳噳(出詩注云甫甫大也噳噳衆也)白茅入詩人之詠(詩曰野有死鹿白茅純束有女)
(如玉)黑骨作仙家之脯(述異記曰鹿千歲而蒼又五百年而白又五百年而玄漢成時中山)
(人得玄鹿烹之骨皆黑色仙者說玄鹿為脯食之壽二千歲)其迹速其子&KR0034;(爾雅曰牡麚牝)
(麀其子麛其迹速)或騰或倚(楚辭曰青莎雜樹蘋草靃靡白鹿麕麚或騰或倚)掎之角
之(左傳曰范宣子執戎子駒支數之曰今諸侯之事我寡君不如昔者蓋言語漏泄則職汝之由戎子駒支)
(曰昔文公與秦伐鄭秦人竊與鄭盟於是乎有殽之師晉禦其上戎亢其下譬如捕鹿晉人角之諸戎掎之與)
(晉踣之)雖一金之不直(韓子曰夫馬似鹿者而題千金有百金之馬而無一金之鹿者馬為)
(人用而鹿不為人用也)非六馬之能追(尸子曰鹿走而無顧六馬不能望其塵)若夫
賜周穆之黃金(穆天子傳曰天子賜曹奴之人黃金之鹿白銀之麕)執漢庭之皮
幣(史記曰古者皮幣諸侯以聘享漢武帝乃以白鹿皮方尺緣以藻繢為幣直四十萬王侯朝覲享聘必以)
(為薦)許孜為之而作冡(晉書曰許孜字季義東陽人也二親没宿墓所列植松栢有鹿犯其)
(松栽孜悲嘆曰鹿獨不念我乎明日忽見為猛獸所殺置於所犯栽下孜悵惋不已乃作冡埋於隧側)謝
鯤牽之而斷髀(晉書曰謝鯤在豫章常行經空亭中夜宿此亭舊每殺人將曉有黃衣人呼鯤)
(字令開戶鯤澹然無懼色便於窗中度手牽之髀斷視之鹿也尋血獲焉爾後此亭無復妖怪)至若餘
干大質(伏候古今注曰孝和永元中豫章餘干得白鹿高大九尺)雲南兩頭(博物志曰雲南)
(郡出茶首茶首其音蔡茂是兩頭鹿名也獸似鹿兩頭其腹中胎常以四月中取可以治蛇虺毒永昌亦有之)
(也)挾鄭弘之轂(謝承後漢書曰鄭弘為臨准太守行春兩白鹿隨車挾轂而行弘怪問主簿黃)
(國賀曰三公車畫作鹿明府當為宰相後果為太尉)解石勒之囚(晉書曰石勒嘗傭於臨水為遊)
(軍所囚會有羣鹿傍過軍人競逐之勒乃獲免俄而又見一老父謂勒曰向羣鹿者我也君應為中州主故相)
(救耳)犬戎致周穆之獻(國語曰周穆王征犬戎得四白狠四白鹿而荒服不至)王母
薦黃帝之休(瑞應圖曰黃帝時西王母使乘白鹿獻白環之休符)又有與陶淡而
偕隱(晉中興書曰陶淡侃之孫雅好導養年十五六便服食絶穀得白鹿子馴養之常與俱往還後遂不)
(復還家)突邙山而出圍(後周書曰文帝獵於邙山圍不齊獸多越逸帝怒諸將股慄俄有一)
(鹿復灾圍而走賀若敦躍馬逐之鹿上東原棄馬步逐山半便乃掣之而下帝大悦諸將皆免罪)惡趙
高之指馬(見馬賦趙高不臣注)譴吳唐之愛兒(冥驗記曰吳唐廬陵人也少好驅媒)
(獵射發無不中家以致富後春月將兒出射正值麀鹿將麑母覺人氣呼麑麑不知所畏俓前就媒唐射麑即)
(死鹿母驚還悲鳴不已唐乃藏於草中出麑值淨地鹿直來俯仰頓伏絶而復起唐又射鹿母應弦而倒至前)
(邑復射一鹿箭反激還中其子唐擲弩擁兒撫膺而哭聞空中呼曰吳唐鹿之愛子與汝何異)釋楚國
之耕家(管子曰管子謀楚請桓公貴買其鹿公即為百里之城使人載錢二千萬求生鹿於楚人楚人)
(釋耕農而田鹿)助伍襲之哀悲(孝子傳曰伍襲字世公丁父憂廬墓側有一鹿每襲哭輒踞墳)
(悲鳴)又若迕菹臺之乘(穆天子傳曰天子征於菹臺獵菹之獸於是有白鹿一迕乘而逸天)
(子乘蕖黃之乘馳焉菹側魚切)整黎丘之駕(穆天子傳曰天子西升於黎丘之陽過井公博乃駕)
(鹿遊乎山上)甡甡既聞於興詠(詩曰瞻彼中林甡甡其鹿)濯濯更形於風
雅(詩曰麀鹿濯濯白鳥翯翯)别有荆門浮水(遠崧白鹿山詩序曰荆門山臨江皆絶壁峭峙)
(五百餘丈亘帶激流禽獸所不能履此岸有一白鹿浮過江行人競逐之謂至山下必得之鹿忽飛超踰岡而)
(去故名此壁白鹿山)扶南駕車(南史曰扶南國有鹿車國人養鹿如中國畜牛以乳為酪)諫吳
則游於姑蘇(漢書曰伍被諫淮南王曰昔子胥諫吳王不用乃曰臣今見麋鹿游姑蘇之臺今臣)
(亦見宮中生荆棘也)諷漢則禦彼匈奴(東方朔别傳曰武帝時有殺上林鹿者下有司收殺)
(之朔時在傍曰是故當死者三使陛下以鹿殺人一當死天下聞陛下重鹿賤人二當死匈奴有急以鹿觸之)
(三當死帝默然赦之)觸盧度之壁(蕭子顯齊書曰始興盧度隱居西昌三顧山鳥獸隨之夜有鹿)
(觸其壁度曰汝勿壞我壁鹿應聲去)狎褚量之廬(唐書曰褚無量丁母憂解職廬於墓側有所植)
(松栢時鹿犯之無量泣而言曰山中衆草不少何忍犯吾先塋樹栽因通夕守護俄有羣鹿馴狎不復侵害)
資鄭人之走險(左傳曰晉侯不見鄭伯以為貳於楚鄭子家使執訊告趙宣子曰鹿死不擇音)
(小國之事大國也德則其人也不德則其鹿也鋌而走險急何能擇)驗易象之無虞(易曰即鹿)
(無虞惟入於林中)燦光輝之五色紀休徵於瑞圖(瑞應圖曰夫鹿者能瑞之)
(獸五色光輝王者孝道則至)
兔
伊彼毚兔(廣志曰兔大者毚)淪精月光(典略曰兔者明月之精)美騰山於
東郭(見狗賦逐東郭則還山而走注)眄怒目於平陽(韓子曰趙王遊圃中左右以兔與虎)
(而輟觀之虎眄然環其眼王曰可惡哉虎左右曰平陽之目可惡過此注平陽君王弟也)假䑛豪而
吐子(論衡曰兔舐雄豪而孕及生子從口中出)賞食髕而飛觴(風俗通曰食兔髕者令人)
(面生髕食得髕賞以寒酒按秦法峻故民食兔髕以為嘉瑞全已之髕也所以有賞耳)或以毛飛
(括地圖曰天地之山有獸如兔名曰飛兔以背毛飛)或聞鼻决(見月賦還欣始萌注)壽永千
歲(述異記曰兔壽千歲五百歲其色白)狡存三穴(春秋後語曰馮諼謂孟嘗君曰狡兔有三穴)
為商紂而生角(述異記曰商紂之時大龜生毛兔生角兵甲將興之兆也)勞楚王之
佩玦(淮南子曰楚王佩玦逐兔為速破乃取兩玦重而著之其破愈疾)若乃稱躍躍(躍躍)
(毚兔遇犬獲之)美爰爰(詩曰有兔爰爰雉離於羅)范雎山東之喻(史記曰范雎謂秦昭)
(王曰以秦治諸侯臂若縱韓盧而摶蹇兔也)李斯上蔡之言(史記曰李斯出獄顧謂其子曰)
(吾欲與爾復牽黃犬俱出上蔡東門逐狡兔其可得乎)梁冀為之而營苑(張璠漢記曰梁)
(冀起兔苑移檄所在調發生兔刻其毛以識民有犯者罪至死西域嘗有賈胡來不知禁誤殺一兔轉相告坐)
(死者十餘人)孝王以之而作園(謝惠連雪賦曰梁王不悦游於兔園)若夫詩稱
斯首(詩曰有兔斯首炮之燔之斯音先)禮標明視(禮曰在祭兔曰明視)非宜出月
(運斗樞曰行失瑤光則兔出月注陰不銜陽故兔出月)詎能在水(論衡曰儒者言月中兔夫月水)
(也兔在水中無不死者夫兔者月氣耳)至若叔林則產於牀下(謝承後漢書曰儒叔)
(林為東郡太守赤鳥巢於屋梁兔産於牀下)蔡邕則擾之室傍(後漢書曰蔡邕性篤孝母)
(嘗滯病三年邕自非寒暑節變未嘗解衿帶不寐七旬母卒廬於冡側動静以禮有兔馴擾其室傍)赤表
盛王之瑞(瑞應圖曰赤兔者瑞獸也王者盛德則至)黑為革命之祥(晉書載記曰石)
(勒時任平令師歡獲黑兔或以為勒革命之祥於晉以水承金兔陰精之獸玄為水色於是改年太和)賜
領軍之姬侍(典略曰周命尉遲迥伐蜀太祖送於城西見一走兔命弟中領軍綱射之綱誓曰若)
(獲此兔必當破蜀應聲獲之太祖喜曰事平之日賞汝佳口及克蜀賜侍婢二人)貢鄰國之嬪
嬙(後魏書曰有兔入於後宮檢問門官無從得入太祖令崔浩推其咎徵浩以為當有鄰國貢嬪嬙者明年)
(姚興果來獻女)又有身居月腹(見月賦顧兔騰精注)豪出玄莵(范子計然曰兔毫出)
(玄莵樂浪)喻得道於忘蹄(莊子曰蹄者所以取兔也得兔而忘蹄注蹄兔網)鄙愚人
之守株(韓子曰宋人有耕者田中株兔走觸之折頸而死因釋耕守株冀復得兔)若夫逮日
追風(淮南子曰以兔之走使大如馬則逮日迢風及其為馬則不走矣)走街積市(慎子曰一)
(兔走街百人追之積兔於市過而不視非不欲得分定故也)人有卯日之稱(抱朴子曰山中)
(卯日稱丈人者兔也)毫推趙國之美(廣志曰漢諸郡獻兔毫書鴻都門題唯趙國毫中用)投
華秋而獲免(隋書曰華秋汲郡人喪母負土成墳廬於墓側有人欲助之者秋輒拜止之人有獵)
(逐一兔入秋廬中匿秋膝下獵人異而免之自爾此兔常宿廬中)屯射犬而必死(獻帝春秋)
(曰張楊將眭固屯於射犬巫誡之曰將軍本名白兔兔見犬必驚不宜居此固不從曹公曰兔入犬城進軍擊)
(平之)張華博物吐子曾見於口中(博物志曰兔望月而孕口中吐子舊聞此說今)
(日見之)傅玄作歌擣樂仍聞於月裏(傅玄歌辭曰兔擣藥月間安足道)
事類賦卷二十三
