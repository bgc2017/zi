事類賦卷二十八
宋吳淑撰
鱗介部
龍
龍者神靈之精(瑞應圖曰黃龍者神靈之精四靈之長)能幽能明(說文曰龍鱗蟲)
(之長能幽能明能小能大能短能長春分而登天秋分而入淵)或玄黃其血(易曰龍戰于野其血)
(玄黃)或蠶蠋其形(管子曰龍被五色而遊故神欲小則如蠶蠋欲大則涵天地欲上則凌雲欲沈)
(則伏泉)劔化延津(見劒賦雷煥得豐城之寳劔注)漦藏夏庭(史記曰夏后之衰有神龍)
(二止於夏帝庭而言曰余褒之二君夏帝卜殺之與去之與止之莫吉請其漦而藏之吉於是布幣而策告之)
(龍亡而漦在櫝夏亡傳此器殷殷亡傳此器周莫敢發之至厲王發而觀之漦流于庭王使婦人裸而譟之漦)
(化為玄黿後宮之童女既齓而遭之無夫而生子懼而棄之宣王之時謠曰檿弧箕服實亡周國夫婦有賣是)
(器者王使執之逃於道見妖子收之奔褒褒人有罪入所棄女子於王以贖罪是為褒姒幽王愛之竟以滅周)
張華嘗辨於餉鮓(晉書曰陸機嘗餉張華鮓魚時賓客滿座華發器便曰此龍肉也衆未之)
(信華曰試以苦酒濯之必有異既而五色光起機還問鮓主果云園中茅積下得一白魚質狀殊常以作鮓過)
(美故以相獻)孝和亦聞於賜羹(述異記曰漢元和年大雨有一青龍墮于宮中帝命烹之)
(賜羣臣龍羹各一杯故李尤七命曰味兼龍羹)賀呂光於龜兹(晉書曰呂光伐龜兹其城南營)
(外夜有一黑物如斷岸搖動有頭角目光如電及明失之其處鱗甲之迹隱地光嘆曰黑龍也杜進曰龍者大)
(人利見之象將軍勉之以成大慶光有喜色)負吳猛於宮亭(豫章記曰吳猛坐郭璞事被收)
(寄載往南令船勿開戶船主聞船下有如樹杪聲試窺之見二龍負船一宿至宫亭湖)見號雨師
(抱朴子曰山中辰日稱雨師者龍也)亦名水物(左傳曰龍水物也水官棄矣故龍不生得)沈木
旣產於哀牢(後漢書曰哀牢夷其先有婦人捕魚水中觸沈木有孕生子十人沈木為龍出水九)
(男驚走一兒不去背龍坐龍因䑛之後諸兒推為哀牢主)浮水亦聞於素弗(晉書曰馮跋弟)
(素弗與從凡萬泥及諸少年遊于水濱有金龍浮水而上素弗謂萬泥曰頗有見否萬泥等皆曰無所見也乃)
(取龍而示之咸以為非常之瑞)爾乃九色駕王母之車(漢武内傳曰王母乘紫雲莗駕)
(九色班龍)五采負帝舜之圖(河圖曰舜以太尉即位與三公臨觀於河黃龍五采負圖出置)
(舜前黃玉押白玉檢黃金繩黃芝泥章曰黃帝符璽)困河津而曝鰓(三秦記曰河津一名龍門)
(巨靈跡猶存去長安九百里懸水下注龜魚之屬莫能止江海大魚集門下數千不得上上即為龍故云曝鰓)
(龍門垂耳轅下)降荆山而垂胡(見鼎賦鑄荆山注)美董父之見擾(左傳曰蔡)
(墨對魏獻子曰古者畜龍故有豢龍氏御龍氏昔飂叔安有裔子曰董父實甚好龍能求其嗜欲以飲食之龍)
(多歸之乃畜擾以服事帝舜帝賜之姓曰董氏曰豢龍故帝舜氏世有畜龍氏)哂朱泙之學屠
(莊子曰朱泙漫學屠龍於支離益殫千金之家三年伎成而無所用其巧)盤桓温之齋(晉書曰初)
(桓温南州起齋悉畫龍於其上號曰盤龍齋及玄簒劉毅討玄玄死於齋而毅居之毅小字盤龍)臥南
陽之廬(三國志曰徐庶謂先主曰諸葛孔明臥龍也又亮出師表曰臣躬耕於南陽先帝三顧臣於草)
(廬之中)則有見於絳郊(左傳曰龍見於絳郊獻子問於蔡墨曰吾聞之蟲莫智於龍以其不)
(生得也謂之智信乎對曰人實不智非龍寳智)禱於滏口(晉書曰石虎時自正月不雨至六月佛圖)
(澄詣滏口祠稽首曝露即日二白龍降於祠下於是雨徧千里)為夏禹而負舟(見舟賦黃龍感禹注)
助隋師而驤首(陳書曰隋師濟江荆州呂肅敗後别師廖世寵領大舫詐降欲燒隋艦更决死)
(一戰於是有五黃龍各長十餘丈驤首連接順流而東風浪大起雲露晦冥陳人震駭不覺火自焚)至若
承光御於南海(博物志曰夏德之盛二龍降之禹使范承光御之以行域外既周而還至南海)
(經防風防風之二臣以塗山之戮也見禹使怒而射之有迅雷風雨二龍升去二臣恐以刃自貫其心而死禹)
(哀之乃拔其刃療以不死之草是謂穿胷氏)苻生謠於洛東(晉書曰苻生初長安謠曰東海)
(大魚化作龍男便為王女為公問在何所洛城東時苻堅為龍驤將軍第在洛門之東其後果驗)戒乘
危於頷下(莊子曰河上有家貧恃緯蕭而食者其子没淵得千金之珠歸與其父父曰取石來鍜之)
(夫千金之珠必在九重之淵驪龍頷下子能歸者必伺其睡也如使驪龍悟子尚奚有哉)美借譽於
人中(晉書曰宋纖字令艾有遠操隱于酒泉南山太守馬岌造焉纖拒而不見岌嘆曰名可聞而身不可)
(見德可仰而形不可覩知先生人中之龍也)或解角而昭瑞(崔鴻前燕錄曰黑龍一白龍一)
(見於龍山慕容皝親帥羣僚觀龍去之二百餘步祭以太牢二龍乃嬉翔解角而去皝號新宮曰和龍宮)或
曳尾而告凶(宋書曰徐羡之嘗經山中見黑龍長丈餘頭有角前兩足皆具無後足曳尾而行後)
(文帝立羡之竟以凶終)資五花而為食(括地圖曰龍池之山四方高中央有池方七百里羣)
(龍居之多五花樹羣龍食之去會稽四千里)萃四蛇而見從(呂氏春秋曰晉文返國介子推)
(不肯受賞自為詩曰有龍于飛周偏天下五蛇從之為之承輔龍返其鄉得其處所四蛇從之得其露雨一蛇)
(羞之死於中野懸書公門而伏山下文公聞曰嘻此必介子推)韓子畏禍於逆鱗(韓子曰夫)
(龍之為蟲可狎而騎也然喉下有逆鱗徑尺若嬰之則殺人人主亦有之說者能無嬰人主之逆鱗則幾矣)
墨翟避屠於黑色(墨子曰墨子北之齊遇日者日者曰帝以今日屠黑龍於北方先生之色)
(黑不可以往墨子不聽北至淄水不遂而返焉)推管寧而為首(魏志曰華歆邴原管寧三友號)
(曰一龍寧為頭原為腹歆為尾)驚葉公而喪魄(莊子曰葉公子高之好龍也室屋雕文盡以寫)
(龍於是天龍聞而下之窺頭於牖拖尾於堂葉公見之失其魂魄是葉公非好龍也好夫似龍而非真也)潛
則無用(易曰潛龍勿用陽在下也)見則時乘(易曰見龍在田利見大人時乘六龍以御天也)
鱗既成字(河圖曰黃龍從雒水出詣虞舜鱗甲成字舜令寫之寫竟龍去)膏亦為燈(拾遺)
(記曰方丈山一名蠻雉山東有龍場方千里有龍皮骨為山阜膚血如流水燕昭王時以龍膏為燈清澄若水)
(光燄五色)呼先跨之而輕舉(列仙傳曰呼子先者漢中卜師也壽百餘年臨去呼酒家老嫗)
(曰急裝當與汝俱夜有仙人持二茅狗來呼子先子先持一與嫗乃龍也騎之上華陰山後嘗于山上大呼言)
(子先酒母在此耳)安公騎之而上昇(見火賦散陶安之冶注)及夫登玄雲
(淮南子曰伯禹作井而龍登玄雲智愈多而德愈薄也)生積水(孫卿子曰積土成山風雨興焉積水)
(成川蛟龍生焉)黑見渭川(三秦記曰龍首山長六十里頭入于渭尾達樊川云昔有黑龍從山南出)
(飲渭其行道因成土山故以名焉)黃聞成紀(漢書曰漢初張蒼以漢水德文帝時公孫臣以為漢)
(土德黃龍當見至十五年黃龍見成紀下詔召臣為博士)八即荀家(後漢書曰荀淑子八人儉緄靖)
(燾汪爽肅旉時人謂之八龍)六為卞氏(晉書曰卞氏六龍玄仁無雙玄仁粹字也)劉累以
事於孔甲(左傳書曰帝舜世有畜龍氏及有夏孔甲帝賜之乘龍河漢各二各有雌雄劉累學擾龍)
(于豢龍氏以事孔甲能飲食之夏后嘉之賜氏曰御龍以更豕韋之後龍一雌死醢以食夏后夏后饗之既而)
(求之懼而遷於魯縣)仲尼莫闚於老子(莊子曰孔子見老聃歸三日不談弟子問之孔子曰)
(吾乃今見龍龍合而成體散而成章乘乎雲氣養乎陰陽)亦有候清風而昇天(易通卦驗)
(曰立夏清風至而龍昇天)眄層雲而躍淵(淮南子曰虎嘯而谷風至龍舉而景雲屬易曰或躍)
(在淵)顔稱高祖(史記曰漢高祖隆凖而龍顔注顔額顙)醉駭陳宣(陳書曰宣帝初在江)
(陵軍主李總與帝有舊帝嘗夜被酒張燈而寐總適出尋反乃見帝是大龍便驚走他室)復聞在宫
沼而為畜(禮曰龜龍在宮沼龍以為畜故魚鮪不淰注淰潛藏也)與金玉而昭瑞
(禮含文嘉曰龍馬金玉帝王之瑞)毒魚而或能致雨(南州異物志曰交州丹淵有神龍每)
(旱州人以苪草置淵上流魚則多死龍怒即時大雨)討賊而當須伺睡(梁書曰陸法和拒任)
(約至安南入赤亭湖法和乘輕舟不介胄㳂流而下去約軍一里乃還謂將士曰彼龍睡不動吾軍之龍甚能)
(踊躍若待明日攻之當不損客而破賊)至其出武庫而劉毅不賀(見井賦晉世聞)
(於龍見注)見臨平而無量靡觀(唐書曰褚無量幼孤貧近臨平湖湖中有龍鬭傾里閈就)
(觀之無量時年十三讀書晏然不動長精三禮史記)張駿厭之而鑄銅(西河記曰張駿立謙)
(光殿成後池中有五龍晝見移時乃滅水通變綠色駿即鑄銅龍以厭之駿卒不勝此殿)太皥用之
而紀官(帝王世紀曰太皥庖犠氏風姓有景龍之瑞故以龍紀官)復聞生大澤(見蛇賦産)
(深山於叔虎注)興景雲(見疏義曰雕虎嘯而谷風生應龍吟而景雲起)或摴而起陸(隂符)
(經曰天發殺機龍蛇起陸)或蟄以存身(易曰龍蛇之蟄以存身也)亦有子明見放
(列仙傳曰陵陽子明者好釣釣得白龍子明解釣拜謝放之後數十年得白魚魚腹中有書教子明服食遂上)
(黃山采五石脂石肺服之三年白龍來迎止陵陽山上百年餘)馮孫是養(列仙傳曰騎龍鳴者於池)
(中求得龍子狀如守宫十餘頭結草廬而守養之龍大稍稍去後一日騎龍語云吾馮伯昌孫也此間人不去)
(百里皆當死至八月水出死者以萬計)既為東方之宿(星經曰東方七宿為蒼龍)亦號
鱗蟲之長(家語曰鱗蟲三百六十龍為長)雷澤得陶侃之梭(異苑曰陶侃嘗漁雷)
(澤得一織梭還掛於壁有頃雷雨梭變成赤龍從□騰躍而去)葛陂投長房之杖(見杖賦投)
(葛陂而遽化注)變魚見困於清泠(說苑曰吳王欲從民飲酒伍子胥諫曰不可昔白龍下清)
(泠之淵化為魚漁者豫且射中其目白龍上訴天帝天帝曰當是之時若安置而形白龍對曰我下清泠淵化)
(為魚天帝曰魚故人之所射也豫且何罪夫白龍天帝貴畜也豫且宋國之賤臣也白龍不化豫且不射今棄)
(萬乘之位而從布衣之士飲酒臣恐其有豫且之患矣王乃止)為怪嘗偕於罔象(國語曰水)
(之怪曰龍罔象)雕聞鄒奭(史記曰談天衍雕龍奭炙轂輠髠衍鄒衍奭鄒奭髠淳于髠)章美
稽康(晉書曰稽康雖土木形骸而龍章鳳姿天質自然)或漬之而復活(佛圖澄别傳曰)
(石勒時天旱於石井岡掘得死龍長尺餘漬之以水良久乃蘇呪而祭之龍騰空而上即大雨降因名石井為)
(龍岡)或吹之而即長(抱朴子曰西域方士能神祝者臨淵禹步吹氣龍即出浮其初出乃長十)
(數丈於是士更吹之一吹則龍輒一縮至長數寸方士掇取著壺中或有四五龍以少水養之物塞壺口於是)
(方士聞有旱處便賫龍往賣之一龍值數十觔金舉國會歛以顧之直畢乃發壺出一龍著淵潭之中因復禹)
(步吹之輒一吹一出長數十丈須臾雲雨四集)騁神變於三池(後魏書曰波智國有三池傳曰)
(大池有龍王次者龍婦小者龍子人設祭乃得過不則多遇風雷)備文彩於五方(唐書曰文)
(宗大和中五龍會於密州次第五至五方之色備焉)非㒺罟之可害(人物志曰神龍不處㒺罟)
(之水鳳凰不翔罻羅之鄉)豈螻蟻之能傷(楚辭曰神龍失水而陸居兮為螻蟻之所烖)覿
而不求既聞於子產(左傳曰鄭大水龍鬭于時門之外洧淵國人請為禜焉子產不許曰)
(我鬭龍不我覿也龍鬭我獨何覿焉吾無求於龍龍亦無求於我乃止)針而見負更記於
師皇(列仙傳曰馬師皇者黃帝馬醫有病龍下垂耳張口師皇針其脣飲以甘草湯而愈後一旦負之而)
(去)
蛇
蝮蛇蓁蓁(楚辭曰蝮蛇蓁蓁封狐千里)乘雲霧兮游神(爾雅曰螣騰蛇注曰龍類)
(也能興雲霧而游其中慎子曰騰蛇游霧龍乘雲)或斷而復續(淮南子曰神蛇能斷而復續不)
(能使人不斷也)或蟄以存身(見易)泉有方渠之異(見水賦豳土蛇青注)珠有
塗云之珍(㓊冥記曰蛇珠出塗云國有青靈蛇産珠色光白如瓊琰之類)華佗治之而
病愈(後漢書曰華佗嘗行道見有病咽塞者因語之曰向來道隅賣餅家有䓑虀甚酸可取汁三升飲之)
(病自當去即如佗言乃立吐一蛇疾遂愈)玄俗下之而病已(列仙傳曰玄俗者賣藥於都市)
(治百病河間王病買服之下蛇十餘頭)留篋既擾於民家(唐書曰元和中五坊小使每羣)
(聚於賣酒食家肆情飲啖將去留蛇一箧誡之曰吾以此蛇致供奉鳥雀可善飼之無使饑渴主人賂而謝之)
(方肯擕去)逐鼠爰興於甲士(唐書曰太宗屯柏璧常欲覘敵潛軍遠抄騎皆四散太宗與一)
(甲士登丘而睡俄然賊兵四面雲合不之覺也會有蛇逐鼠鼠觸甲士驚起遽白太宗俱上馬馳百餘步為賊)
(所及太宗發大羽箭射之殪其驍將賊騎乃退)盤帳而蒙遜旋師(晉書曰沮渠蒙遜攻浩舋)
(有蛇盤帳前蒙遜笑曰前一為騰蛇天意欲吾迴師先定酒泉也燒攻其而還)繞柱而煬宮肇
祀(搜神記曰魯定公元年有九蛇繞柱占以為九世廟不祀乃立煬宮)又若鬭鄭門而厲
公入(左傳曰内蛇與外蛇鬭於鄭南門之中内蛇死六年而厲公入)出泉宮而聲姜亡
(左傳曰有蛇自泉宫出如先君之數秋八月辛未聲姜薨毁泉臺注魯伯禽至僖公十七君)董奉斃
之於晉興(廣州記曰晉興郡路側五六里有一物大百圍長數十丈行者過視則往而不反積年如)
(此失人甚多董奉從交州出由此嶠見之大驚云此蛇也住行旅施符敕經宿往看蛇已死矣左右曰白骨積)
(聚成山)吳猛殺之於豫章(豫章記曰永嘉末有大蛇長十餘丈斷道人有過者輒以氣吸)
(引取之吞噬已百數道士吳猛與弟子數人往欲殺蛇蛇藏深穴不肯出猛符南昌社公蛇乃出穴頭高數丈)
(猛緣尾登背以足按蛇頭著地弟子於後以斧殺之)雖報德於隋侯(搜神記曰隋侯行見大蛇)
(傷因救治之其後蛇銜珠以報焉)或見劾於壽光(列仙傳曰夀光侯者漢章帝時人能劾百)
(鬼衆魅有婦為魅所病侯劾得大蛇婦因以安又有大樹人止其下者死鳥過之亦死侯劾樹樹夏枯有蛇長)
(七八丈懸樹而死)苟戒之而修政(賈誼書曰晉文公出田前驅還曰前有大蛇其高若隄横)
(道而處文公曰還車而歸其御曰臣閒祥則迎之妖則陵之今前有妖請攻之公曰不可吾聞天子夢惡則修)
(道諸侯夢惡則修政大夫夢惡則修身今我有失行則天戒以妖攻之是逆天令也乃歸齋宿而請於廟退而)
(修政居三日夢天誅蛇曰爾何敢當聖君之路文公覺令人視之蛇亦魚爛矣)豈遇之而不祥
(說苑曰齊景公獵上山見虎下澤見蛇問晏子曰此不祥邪曰有賢不知知而不用用而不任此不祥也山是)
(虎室澤是蛇窟何不祥乎)或乘彼龍星(左傳曰梓慎曰今兹宋鄭其飢乎蛇乘龍龍宋鄭之星也)
(注蛇玄武虛危之星)或出夫象骼(山海經曰巴蛇吞象三歲而出骨君子服之已心腹之疾左太)
(冲三都賦曰屠巴蛇出象骼)秦文夢之於鄜衍(史記曰秦文公夢蛇自天下屬地其口出)
(於鄜衍文公問史敦敦曰此上帝之徵君其祠之於是作鄜畤)漢祖斬之於豐澤(見劍賦白)
(靈號大澤注)則有五丁拔梓潼之山(蜀王本紀曰秦王獻蜀王以美女五人蜀王遣)
(五丁迎女還梓潼見一大蛇入山一丁引其尾不能出五丁共引蛇山崩厭五丁)黃帝採圓丘
之藥(抱朴子曰或問隱居山澤治蛇蝮之道曰昔圓丘多大蛇又生好藥黃帝將登焉廣成子教佩雄黃)
(而蛇皆去今帶武都雄黃色如雞冠者五兩以入山林則不畏蛇蛇若中人以少許雄黃末傅之瘡中立愈)
叔敖轉禍於兩頭(賈誼書曰孫叔敖為兒出遊還憂不食母問其故泣曰今旦見兩頭蛇恐)
(死母曰蛇安在曰聞見兩頭蛇者死恐人復見之已殺而埋之矣母曰無憂汝不死矣吾聞有陰德者天報以)
(福)薛濬考祥於有角(惰書曰薛濬幼與宗中諸兒戲於澗濱見黃蛇有角及足召羣兒共)
(視了無見者濬以為不祥歸而憂悴母逼而問之濬以實對適有僧詣宅母怖而告之僧曰此乃兒之吉應早)
(有名位然壽不過六七耳言終而出忽不復見時咸異之既而濬終於四十二)亦聞見虎牢而
有變(後魏書曰東魏孝静帝武定中大蛇見武牢城上高仲密以武牢叛後司馬消難之任武牢蛇又見)
(消難亦叛土人謂之雌龍)出柴桑而能飛(宋永初山川記曰柴桑縣有飛蛇)或謂錢
龍(南史曰梁武帝與宮人幸玄洲苑見大蛇盤屈於道羣小蛇繞之並黑色宮人曰恐是錢龍帝以錢十萬)
(貫鎮于蛇處以厭之)或號肥遺(山海經曰泰華山有蛇名肥遺六足四翼見則天下大旱)劉秀
見之而不懼(宋書曰劉秀之少孤貧有志操十許歲時與諸兒戲于前渚忽有大蛇來勢甚猛莫)
(不顛沛驚呼秀之獨不動衆並異焉)樂廣告之而解疑(晉書曰樂廣嘗有親客久闊不復來)
(廣問其故答曰前在座蒙賜酒方欲飲見杯中有蛇影甚惡之既飲而疾于時河南廳事壁上角弓畫作蛇廣)
(意杯中蛇即角弓影復置酒於前處謂客曰酒中復有所見不答曰所見如初廣乃告其所以客豁然意解沈)
(痾遂愈)復有毛若彘豪(山海經曰大同之山有蛇名曰長蛇毛如彘豪音如鼓&KR2190;)音如
磬聲(山海經曰鱗山多鳴蛇四翼音如磬見則大旱)畫足聞言於陳軫(戰國策曰昭陽)
(為楚伐魏覆軍殺將移師攻齊陳軫為齊王使見昭陽曰楚有祠者賜其舍人酒一巵舍人相謂曰數人飲之)
(不足一人飲之有餘請各畫地為蛇蛇先成者飲酒一人先成引酒飲之乃左手持巵右手畫蛇曰吾能為之)
(足為足未成一人之蛇後成奪其巵曰蛇故無足子安能為之足遂飲酒今君攻魏旣勝復移師攻齊是為蛇)
(足者也昭陽悟乃解軍)繞輪兆禍於申生(新序曰太子申生至靈臺蛇繞左輪御曰速得)
(國之祥太子遂不反伏劍而死)產深山於叔虎(左傳曰叔向之母妬叔虎之母美而不使其子)
(皆諫其母其母曰深山大澤實生龍蛇彼美余懼其生龍蛇以禍汝余何愛焉使往視寢生叔虎故羊舌之族)
(及於難)得遺髮於昭靈(陳留風俗傳曰沛公喪皇妣于黃鄉天下平定乃使使者以梓宫招)
(魂幽野於是丹蛇在水自灑濯入于梓宮其浴處有遺髮故諡曰昭靈夫人)傅縡死而受酧
(陳書曰後主末年秘書監傳縡上書諫諍後主逼令自盡死後有惡蛇上屋來靈牀當前受祭酧去而復來百)
(有餘日時有彈指聲俄而陳滅)杜預醉而變形(晉書曰杜預先在荆州因宴集醉臥齋中外人)
(聞嘔吐聲竊窺于戶見一大蛇垂頭而吐聞者異之)觀夫徙涸澤而有神(韓子曰鴟夷子)
(皮事田成子成子去齊亡之燕鴟夷子皮負傳而從至望邑曰子獨不聞涸澤之蛇乎澤涸將徙有小蛇曰大)
(蛇行而小蛇隨之人以為蛇之行者耳必有殺子者子不如相銜負我以行人必以我為神也乃相負越公道)
(而行人皆避之今子美而我惡以子為我上客一乘之君也以子為我使者萬乘之卿也不如我為舍人田成)
(子負傳而隨之至逆旅逆旅之君得之甚敬)喻常山而論勢(孫子曰善用兵者如率然率然)
(常山之蛇也擊其首則尾至擊其尾則首至擊其中則首尾俱至)變李密之衣冠(隋書曰大)
(業末翟讓嘗見李密衣在格上腰帶化為赤蛇讓心異之竟為密所殺)見馮緄之綬笥(風俗)
(通曰車騎將軍馮緄初為議郎發綬笥有二赤蛇許憲卜云後三歲當為邊將以東為名後五年為征東大將)
(軍)斯斷手之毒螫吁其可畏(前漢書曰蝮蛇螫手壯士斷腕)
龜
伊神龜之效質實瑤光之散精(運斗樞曰瑤光星散為龜)負河圖之
八卦(河圖曰天與禹洛出書謂神龜負文列背而出)標禮經之四靈(禮曰麟鳳龜龍謂之)
(四靈)或宜水火之氣或昭山澤之名(爾雅曰一神龜二靈龜三攝龜四寳龜五)
(文龜六筮龜七山龜八澤龜九水龜十火龜)法和掘之而畫地(三國典略曰梁陸法和至)
(襄陽城北大樹下畫地方二尺令弟子掘之得一龜長五寸以杖扣之曰汝欲出此已數百年若不遇我豈見)
(天日乎為授三歸龜乃入草去)張儀依之而築城(華陽國志曰秦惠王十三年張儀司馬錯)
(破蜀儀因築城城終頽壤後有一大龜從硎井出周旋行走因依龜行所築之乃成)備嘉肴而斯
獻(周禮曰鼈人春獻鼈蜃秋獻龜魚)順時令而爰登(禮月令曰九月伐蛟取鼉登龜取黿)
或呈瑞於魏文(魏帝曰文帝時神龜出於靈芝池)或報德於毛寳(搜神記曰)
(毛寳行於江見漁父釣得一白龜寳贖而放之後於邾城戰敗投江有物載之漸得至岸視之乃昔所放白龜)
(甲長四尺許龜至中流猶反顧寳)為貨克資於交易(前漢書曰王莽以劉字有金刀乃罷)
(錯刀契刀及五銖錢作金銀龜貝錢布之品名曰寳貨凡錢貨六品金貨一品銀貨二品龜寳四品貝貨五品)
(布貨十品五物六名二十八品)致氣諒宜於衰老(史記龜策傳曰江㫄人家嘗畜龜飲食之)
(以能導引致氣有益於助衰老也)至若玄衣督郵(古今注曰龜一名玄衣督郵一名元緒)
緇衣大夫(孫惠龜賦曰有緇衣之大夫兮衣玄繡之衣裳乘輜車之岌岌兮駕雲霧而翺翔)致
糜潰於元遜(見木賦枯桑之禍注)罹㒺罟於余且(莊子曰宋元君夜半而夢人被)
(髮窺阿門曰予自宰露之淵予為清江使河伯之所漁者余且得予元君覺召占夢者占之曰此神龜也明日)
(余且朝君曰若漁何得答曰且之網得白龜圓五尺君曰獻若之龜龜至乃刳龜以卜七十二鑽而無遺策)
若其壽别神靈(任昉述異記曰龜一千年生毛壽五千歲謂之神龜壽萬年曰靈龜)形分
俯仰(爾雅曰龜俯者靈仰者繹)誠為天子之寳(禮曰青黑緣者天子之寳龜)故號
甲蟲之長(大戴禮曰甲蟲三百六十神龜為之長)或處嘉林之中(史記龜策傳曰)
(有神龜在江南嘉林中嘉林者獸無虎狼鳥無鴟梟草無毒螫野火不至斤斧不及是為嘉林龜在其中)或
旋卷耳之上(博物志曰龜三千歲旋于卷耳之上蓍千歲三百莖同本以老故知吉凶)名有
時君之美(抱朴子曰山中已日稱時君者龜也)文成列宿之象(禮綂曰神龜之象上)
(員法天下方法地背有盤法丘山玄文交錯以成列宿運轉應四時明吉凶不言而信)效之而或
致飛騰(博物志曰人有出行墜深澗者無有出路饑餓分死左右見龜蛇甚多朝暮引頸何東方人因)
(伏地學之遂不復飢體殊輕便能登岩岸經數年後試竦身舉臂遂超出澗上即得還家顔色悦懌頗更黠慧)
(勝故還食榖啖滋味百餘日中復其本質)法之而自能導養(抱朴子曰郗儉少時行獵墮空)
(塚中見有大龜數數廻轉所向無常張口吞氣或俛或仰儉知龜能導引乃試隨龜所為遂不復飢竟能咽氣)
(斷榖)亦有見天文於南漢(星經曰天龜五星南漢中)傳科斗於越裳(述異)
(記曰陶唐之世越裳國獻千歲神龜方三尺餘背上有文皆科斗書記開闢以來錄以為龜歷伏滔述帝功德)
(銘曰歷書龜歷之文)卜洛斯食(書曰卜惟洛食)比筮為長(左傳曰晉獻公將納驪姬卜之)
(不吉筮之吉卜人曰筮短龜長不如從長)堯則赤文而朱字(書中侯曰堯沈璧于洛玄龜負)
(書出于背中赤文朱字上壇場沈璧於河黑龜出赤文題)周則青純而蒼光(書中侯曰周公)
(攝政七年制禮作樂成王觀於洛沈璧禮畢王退有玄龜青純蒼光背甲列書上躋于壇赤文成字周公寫之)
既觀書脅(史記龜策傳曰神龜巢芳蓮之上左脅書文曰甲子重光得我者匹夫為人君有土諸侯)
(得我為帝王)復有搘牀(史記龜策傳曰南方老人用龜搘牀足行二十餘歲老人死後移牀龜尚)
(能行氣導引)豈願刳腸(莊子曰仲尼云神龜能見夢於元君遺而不能避余且之網能七十二鑚無)
(策而不免刳腸之禍)唯宜曳尾(莊子曰莊子釣於濮水楚王使大夫先白焉曰願以境内累子莊子)
(持竿不顧曰吾聞楚有神龜死已三千歲矣巾笥而藏之廟堂之上此龜者寧其死留骨而貴乎寧其生而曳)
(尾塗中乎吾將曳尾於塗中也)十朋既見於羲易(易曰或益之十朋之龜)六室更
聞於周禮(周禮曰龜人掌六龜之屬各有名物天龜曰靈屬地龜曰繹屬東龜曰果屬西龜曰靁屬)
(南龜曰獵屬北龜曰若屬各以其方之色與其體辨之凡取龜用秋攻龜用春各以其物入于龜室注云所言)
(非一也天龜玄地龜黃東青西白南赤北黑是其色也龜俯者靈仰者繹前弇果後弇獵左倪雷右倪若是其)
(體也六龜各異室)或傳叢蓍之說(抱朴子曰千歲龜五色具焉解人言或浮于蓮葉之上或)
(在叢蓍之下)或記青毛之異(南齊書曰永明中有獻青毛神龜一)又聞大&KR2019;三
足君山六眸(爾雅曰鼈三足能龜三足賁注山海經曰從山多三足鼈大&KR2019;多三足龜義興記曰)
(君山上有池中有三足鼈六眼龜又唐先天中江州獻龜六眸)孔愉曾悟於回首(會稽後賢)
(傳曰孔愉字康敬嘗至吳興余不亭見人籠龜于路愉買而放於溪中龜行至水反顧視愉及封此亭三鑄印)
(龜皆左顧愉悟遂取佩之)黃安屢見其出頭(洞冥記曰黃安常服硃砂舉體皆赤坐一大神)
(龜言伏羲始造㒺罟以此龜授吾此蟲畏日月之光二千歲一出頭我坐此龜五過出頭矣行則負龜而移世)
(人謂黃安萬歲)嗟僂句之不欺(左傳曰臧昭伯如晉臧會竊其寶龜僂句以卜為信與僭僭吉)
(乃如晉昭伯問家故盡對及内子與母弟叔孫則再三問不對昭伯歸次于外而察之皆無之既而執諸季氏)
(中門之外季平子怒曰何故以兵入吾門季臧有惡及昭伯從公奔齊平子立臧會會曰僂句不余欺也)笑
蜉蝣之見憂(淮南子曰龜千歲蜉蝣不過三日以蜉蝣而為龜憂養生之具人必笑之)臧文
一兆而稱美(家語曰孔子問於漆雕馮子曰事文仲武仲及孺子容此三大夫孰為賢乎對曰臧)
(氏家有守龜焉文仲三年而為一兆武仲二年而為二兆孺子容三年而為三兆馮從此見之若夫三人之賢)
(與不賢所未敢識也孔子曰君子哉漆雕氏之子其言人之美也隱而顯言人之過也微而著智不能及明不)
(能見孰克如之)武仲納請而能謀(左傳曰臧武仲自邾使告藏賈且致大蔡焉曰紇之罪不)
(及不祀以大蔡納請其可)爾其八風九州南辰北斗(史記龜策傳曰一兆斗龜二南)
(辰龜三星辰四八風五二十八宿六日月七九州八玉龜)坎居離象(李顒龜賦曰質應離象位定坎)
(居賤彼朵頤賁我靈符浮洛川見緯書洞秘頤通玄虛)蛇頭龍脰(說苑曰靈龜五色似玉背陰向)
(陽上隆象天下平法地轉運應四時蛇頭龍脰左睛象日右睛象月知存亡吉凶之數)或通夢於
高虜(前燕錄曰苻堅末高陵人穿井得龜大三尺背文象八卦堅命太卜穿池養之食以粟及死藏其骨)
(于太廟是夜廟丞高虜夢龜謂曰我本出歸江南遭時不遇殞命秦庭又夢人言于虜曰龜三千六百歲終終)
(必妖興亡國之象也未幾堅敗)或表祥於章后(陳書曰武帝章后母常遇道士以小龜遺已文)
(彩五色曰三年有徵及期后生紫光照室因失龜所在)至於前弇諸果左倪不類
(爾雅曰龜俯者靈仰者謝前弇諸果後命諸獵左倪不類右倪不若注俯行頭低仰行頭伸前弇前甲長後弇)
(後甲長左倪行頭左庳為左食右倪行頭右庳為右食倪音睨)豈同夫牛蹏彘顱(淮南子曰)
(牛蹏彘顱亦骨也而世弗灼必問吉凶于龜者歴歲久也)必見其灼中文外(國語曰夫文者)
(心之文也如龜焉灼其中必文於外)為伏羲而負圖(古史考曰伏羲時靈龜負河圖八卦是也)
美寧王之見遺(書曰寧王遺我大寶龜注寧王武王也)唯九江之納錫實
揚州之巨美(書曰九江納錫大龜)
事類賦卷二十八
