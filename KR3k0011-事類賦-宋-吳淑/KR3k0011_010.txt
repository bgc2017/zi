事類賦卷十
宋吳淑撰
寳貨部
錦
伊織文之重錦(說文曰錦襄邑織文也)炳爛兮之纖麗(詩曰角枕粲兮錦衾)
(爛兮)辟邪天馬之竒(唐書曰代宗勅曰所纖大張錦軟錦透背及竭鑿六破已上錦並宜禁斷)
(其長行高麗白錦雜色錦等任依舊制其盤龍對鳳麒麟獅子天馬辟邪孔雀仙鶴芝草亦宜禁斷)博山
交龍之制(鄴中記曰纖錦署有黃地博山文錦大交龍小交龍大茱萸小茱萸錦)昆昭有
鸞章之美(拾遺記曰周靈王起昆昭之臺以享羣臣張鸞章錦文如鸞翔)員嶠有霜蠶
之異(拾遺記曰員嶠之山有環丘東有雲石廣五百里有蠶長七寸黑色有鱗角以霜雪覆之然後作繭)
(長一尺其色五采纖為文錦入水不濡其質輕暖柔滑)比管仲之登朝(淮南子曰管仲文錦)
(也雖醜登朝子産練帛也美而不尊注云管仲雖不及聖猶文錦也子産先恩後法如練帛也雖温不堪為宗)
(廟服)哂尹何之學製(左傳曰子□欲使尹何為邑子産曰少未知可否子皮曰吾愛之使夫往)
(而學焉子産曰吾子愛人以政猶未能操刀而使割也其傷實多子有美錦不使人學製焉大官大邑身之所)
(庇也而使學者製焉其為美錦不亦多乎)懸鄴中之斗帳(鄴中記曰石虎冬月施熟錦流蘇斗)
(帳四角安純金龍頭銜五色流蘇或用黃地博山文錦或用紫綈小明光錦)易護軍之縹被
(吳志曰蔣欽為右護軍孫權嘗入其内母練帳縹被權歎其在貴守約勅御府為其母作錦被改易帷帳)四
十里石氏之奢(世說曰石崇錦步障四十里)三十兩齊桓之歸(左傳曰衛)
(遷於曹齊桓公歸夫人魚軒重錦三十兩歸音饋)憲英或聞於反臥(夏侯孝若集載羊太)
(常妻辛夫人傳曰夫人字憲英魏衛尉肅侯昆之女不好華麗從外孫胡母暢上夫人錦被乃反臥)朱寵
不當於殊賜(謝承後漢書曰朱寵為太尉家貧食脫粟臥布被朝廷賜錦被梁肉皆不敢當)玉
案報美人之贈(張平子四□詩美人贈我錦繡段何以報之青玉案)回文識竇滔
之竒(臧榮緒晉書曰竇滔妻蘇氏善屬文符堅時滔為秦州刺史被徙流沙蘇氏思之織錦為回文詩寄)
(滔循環宛轉以讀之詞甚悽切)雖其價如金(釋名曰錦金也作用功重其價如金故制字帛與金)
(也)而不鬻於市(禮曰錦文珠玉成器不鬻於市)文彩之功翻鴻走龍(洞冥)
(記曰漢武起招仙靈閣於甘泉宫而編翠羽麟毫為簾有走龍錦有翻鴻錦)尚方既聞於鄴
下(鄴中記曰織錦署在中尚方)鬭場亦列於江東(丹陽記曰鬭場錦署平關右遷其百)
(工所置也)裼之將見於狐白(禮曰君衣狐白裘錦衣以裼之)禁之恐傷乎女
工(漢書曰景帝二年下詔曰雕文刻鏤傷農事錦繡綦組害玄工宜禁之)若乃垂居士之
帶(禮曰居士錦帶)被虎賁之服(漢官儀曰虎賁郎將衣紗縠單衣虎文錦袴)蒲陶兮
鳳皇(鄴中記曰錦署有蒲陶文錦班文錦鳳皇錦朱雀錦韜文錦桃核文錦)明光兮温熱
(鄴中記曰織錦署有大登高小登高大明光小明光錦張温表曰劉禪送臣温熱錦五端)賄荀偃而
加璧(左傳曰晉侯先歸公享晉六卿于蒲國賄荀偃束錦加璧)饋左師而先玉(禮曰左師)
(見夫人之步馬者問之對曰君夫人氏也左師曰誰為君夫人余胡弗知圉人歸以告夫人使饋之饋以錦先)
(之以玉)别有蚪龍列象(見下指間結彩注)樓堞成形(拾遺記曰周成王時因祗)
(國貢女工能以五色絲内口中手引而結之使成文錦有雲昆錦文如雲霞有樓堞錦有離珠錦文似佩珠有)
(篆隸錦有列明錦文如燈燭)甄琛既欣於晝服(後魏書曰甄琛為定州刺史既至鄉衣錦)
(晝遊)項羽亦嫌於夜行(漢書曰項羽在關中懷思東歸曰富貴不歸故鄉如衣錦夜行)挽
車曾用於劉備(江表傳曰陸遜攻劉備於夷陵備捨船步走燒皮鎧以斷道使兵以錦挽車走)
(入白帝)纜舟更說於甘寧(吳志曰甘寧住止常以繒錦維舟去輙割棄以示奢)入夢
而嘗聞割截(齊書曰江淹為宣城太守時罷歸始泊禪靈寺渚夜夢一人自稱張景陽謂曰前以)
(匹錦相寄今可兑還淹探懷中得數尺與之此人大恚曰那得割截都盡顧見丘遲謂曰餘此數尺既無用以)
(遺君自爾淹文章躓矣)濯魚而愈見鮮明(潜夫論曰夫攻玉以石治金以鹽濯錦以魚浣)
(布以灰物故有以醜治好以賤治貴者矣)至若懷中探圖(漢武内傳曰帝見西王母巾器中有)
(一卷小黃書盛以紫錦之囊帝問此何書王母曰五岳眞形圖也其文秘禁即命女宋靈賓更取一圖以與帝)
(靈賓探懷中得一卷盛以雲錦之囊母以付帝)指間結彩(拾遺記曰吳趙逵之妹善書畫巧妙無雙)
(能於指間以彩絲為雲龍虬鳳之錦大則盈尺小則方寸)周王百純之獻(穆天子傳曰吉日甲)
(子天子乃執白圭玄璧以見西王母獻錦組百純西王母再拜而受之)劉主千匹之賚(蜀志)
(曰先主入益州賜諸葛亮法正張飛關侯錦各千匹)别有童子束髮(禮曰童子之節也緇布衣)
(錦綠錦紳并組錦束髮皆朱錦)碩人褧衣(詩曰碩人其頎衣錦褧衣禮曰衣錦尚絅惡其文之著也)
帆掛龍艦(大業記曰煬帝幸江都所乘龍舟錦帆錦纜)帳開粉闈(漢官儀曰尚書入直)
(中官供錦帳)籍孺以裹塵為比(抱朴子曰籍孺董鄧猶錦純之裹塵埃)元方以
覆被貽譏(語林曰陳元方遭父喪骨立其母愍之以錦被蒙其上郭林宗往弔見而責之賓客絶百)
(許日)白地韜杠(爾雅曰素錦韜杠)綠地蔽泥(西京雜記曰武帝時得貳師天馬以玫瑰)
(石為鞍轡綠地五色錦為蔽泥)或取於范氏之藏(列子曰范氏之藏火子華曰能入火取錦)
(者從所多少皆予之商丘開入火往回而身不燒)或濯於蜀江之涯(左思蜀都賦曰貝錦)
(斐然濯色江波)淮南之待八公(神仙傳曰淮南王為八公張錦綺之帳燔百合之香)周穆
之亡盛姬(穆天子傳曰盛姬之喪賵用文錦)閻憲行化之美(華陽國志曰閻憲為)
(綿竹令以禮讓化人縣民杜成夜行得遺賄一囊有錦二十疋求其主還之曰縣有明君何敢負也)武侯
決敵之資(諸葛亮集曰今民貧國虛決勝之資唯錦耳)絳地交龍之麗(魏志曰景)
(初中賜倭女王絳地交龍錦五疋紺地勾文錦三疋)虎頭連璧之竒(魏文帝詔曰前後每得蜀)
(錦殊不善鮮卑尚復不受也吳所織如意虎頭連璧錦來至洛邑亦皆下惡是為下土之物皆有虚名)或
以重濉渙之彩(陳留風俗傳曰襄邑縣南有渙水北有濉水傳曰濉渙之間能文章故有黼黻)
(藻錦日月華蟲以奉天子宗廟服御焉)或以况萋斐之詞(詩曰萋兮斐兮成是貝錦彼譛)
(人者亦以太甚)忘免懷於顧復傷宰予之見譏(論語曰宰我曰三年之喪期已)
(久矣子曰食夫稻衣夫錦於汝安乎曰安汝安則為之)
絲
皎皎素絲(郭泰荅傳咸詩曰皎皎白素絲織為寒女衣)女所治兮(詩曰綠衣絲兮女所)
(治兮)周官有辨物之職(周禮典絲掌絲入而辨其物以賈揭之掌其藏與其出以待興功之)
(時頒絲于内外皆以物授之)時令著分繭之期(禮曰孟夏蠶事既登分繭秤絲)唯朱
藍之是染(漢記曰童子魏照求入事郭泰供給灑掃泰曰當精義講書何來相近照曰經師易獲人)
(師難遭欲以素絲之質附近朱藍)勿菅蒯以輕遺(左傳曰雖有絲麻無素菅蒯)㡛氏
涷之而有法(周禮曰㡛氏涷絲以涗水漚其絲七日去地尺暴之晝暴諸日夜宿諸井七日七夜)
(是謂水涷)方儲斷之而得宜(謝承後漢書曰方儲為郎中章帝使文郎居左武郎居右儲正)
(住中曰臣文武兼備在所施用上嘉其才以繁亂絲付儲使理儲拔佩刀三斷之對曰反經任勢臨事宜然)
羔羊之革素絲五緎(出詩又五紽五緵)出綸方訒於王言(禮曰王言)
(如絲其出如綸王言如綸其出如綍)縈社更聞於日蝕(見日賦繫樨縈絲注)分貴賤
於繒錦(士緯曰絲俱生於蠶為繒則賤為錦則貴)隨青黃於藍蘗(正部曰皎皎素絲得)
(藍則青得丹則赤得蘗則黃得泥則黑)繅之既見於三盆(禮曰夫人繅三盆手)漚之
亦言於七日(見上注)則有書稱厥篚(書曰青州厥篚檿絲)詩著其紑
(詩曰絲衣其紑載弁俅俅)或棼之而益亂(左傳曰衆仲曰以德和民不聞以亂以亂猶治絲而)
(棼之也)或貿之而來謀(詩曰氓之蚩蚩抱布貿絲匪來貿絲來即我謀)凶則灰浮
於水上(晉書曰吕光竊號河右中書監張資病光博營救療有外國道人羅义云能差資病光喜給賜)
(甚重羅义曰义不能為益徒頰費耳可以五色絲作繩燒為灰投水中灰若出水還成繩者病不可愈須臾灰)
(聚浮出復為繩少日資死)吉則夢掛於山頭(後魏書曰幽州刺史張亮初有薛琡夢亮於山)
(上掛絲覺而告亮且占之曰山上絲是幽字君為幽州乎未期而受)亦有力系金鑪(梁四公記)
(曰扶桑國貢黃絲三百斤即扶桑蠶所吐扶桑灰汁所煮之絲也帝有金鑪重五十斤係六絲以懸鑪絲有餘)
(力)細同密雨(古詩曰密雨如散絲)直似朱繩(古詩曰直如朱絲繩清如玉壺冰)續
聞命縷(風俗通曰五月五日五色縷命絲俗說益人命)或吐之而成錦(見錦賦樓堞成)
(形注)或歐之而跪樹(山海經曰歐絲之野有一女子跪樹而歐絲郭璞曰蠶類也)山濤
收袁毅之遺(竹林七賢傳曰鬲令袁毅賄遺朝廷以營虛譽遺山濤絲百斤濤不欲為異乃受之)
(命内閣之梁上後毅事露吏騐至濤所濤於梁上下絲絲已數年塵埃黃黑封印如初以付吏)長倩誡
孫弘之語(西京雜記曰公孫弘舉賢良國人鄒長倩贈以素絲一襚為書以遺之曰五絲為䌰倍䌰)
(為升倍升為緎倍緎為紀倍紀為緵倍緵為禭北自少之多自微之著也士之立勲效名節亦復如之勿以小)
(善為不足修而不為也)爾其責兹楚貢(管子曰齊桓公伐楚濟汝水踰方城使貢絲於周室)
絶彼商絃(淮南子曰蠶咡絲而商絃絶注云商金聲春蠶吐絲金死故絶也)墨子見之
而興歎(墨子曰見染絲者歎曰染於蒼則蒼染於黃則黃五入則為五色不可不慎非獨染絲治國亦)
(然)園客繅之而上仙(神仙傳曰園客者濟隂人貌美邑人多欲妻之客終不娶嘗種五色)
(香草積數十年服食其實忽有五色蛾集香草之上客收而薦之以布生華蠶焉至蠶時有一女自來助客養)
(蠶亦以香草食蠶得繭百二十枚繭大如瓮每一繭繅六七日絲乃盡繅訖此女與園客俱仙去)乍想
淑人之帶(詩曰淑人君子其帶如絲)遙思初仕之年(謝靈運初去郡詩曰牽絲及元)
(興解龜在景平李善曰牽絲初仕也應璩詩曰不悞牽朱絲三署來相尋)釣有伊緡之美(詩曰)
(其釣維何維絲伊緡)琴聞野繭之妍(技乘七發曰龍門之桐高百尺而無枝斬以為琴野繭之)
(絲以為絃)伊絲枲之為務亦生民之所先(書曰岱畎絲枲注畎谷也)
錢
若夫布貨之用(周禮曰外府掌邦布之出入注云布泉也其藏曰泉其行曰布取名於水泉其)
(流行無不徧也王莽作貨布大泉貨泉)錢刀之制(風俗通曰錢刀俗說利傍有刀言人治生率多)
(得錢財者必有刀劍之禍也案漢書王莽造大錢作契刀錯刀五銖錢凡四品並行故稱錢刀也)夏商
之前其詳靡記(漢書曰金錢布貨之用夏殷以前其詳靡記)爾乃太公九府
(漢書太公立九府圖法注云圖即錢也九府周官有太府玉府内府外府泉府天府職内職幣職金皆掌貨財)
(官也)上林三官(漢書曰孝武時鑄赤仄錢非赤仄不得行後又禁郡國無鑄錢專令上林三官鑄錢)
(天下非三官錢不得行諸郡國錢皆廢銷之)子母相權單穆之諫周景(國語曰周)
(景王將鑄大錢單穆公曰不可古者天災降戾於是乎量資幣權輕重以振救民民患輕則為之作重幣以行)
(之於是乎有母權子而行若不堪重則多作輕以行之亦不廢重於是乎有子權母而行今王廢輕而作重民)
(失其資能無匱乎王弗聽卒鑄大錢注云民患輕謂幣輕物貴不堪重謂幣重物輕錢古曰泉後轉曰錢重曰)
(母輕曰子)輕重為制管仲之輔齊桓(漢書曰太公行錢法於齊至管仲相桓公通輕)
(重之權曰民有餘則輕之故人君斂之以輕民不足則重之故人君散之以重桓公遂霸)則有嚴道
之賜鄧通(史記曰上使善相者相鄧通曰當貧餓死文帝曰能富通者在我何謂貧於是賜通蜀嚴)
(道銅山自鑄錢鄧氏錢布天下)豫章之資吳濞(漢書曰吳有豫章銅山即招致天下亡命者盜)
(鑄錢富埒天子)五分半兩之名(齊書曰昔漢文帝以五分錢小改鑄四銖漢書曰建元元年行)
(三銖錢五年罷三銖行半兩錢又曰秦銅錢質如周錢文曰半兩重如其文)契刀錯刀之制
(見上錢刀之制注)二品十品之差(周禮注曰泉之始蓋一品周景王鑄大泉而有二品王莽改貨)
(多至十品)三銖四銖之異(三銖見上五分半兩注又漢書曰孝文為錢益多而輕乃更鑄四銖)
(錢)索輔凉州之說(晉書曰張軌為凉州參軍索輔曰古以金貝皮幣為貨息穀帛量度之耗)
(二漢制五銖錢通易不滯太始中河西荒廢遂不用錢裂疋以為叚數縑布既壞市易又難徒壞女工不任衣)
(用弊之甚也今中州雖亂此方安全宜復五銖以濟通變之會軌納之立制准布用錢錢遂大行人賴其利)
秀之漢川之利(宋書曰劉秀之為南秦州都督先是漢川悉以絹為貨秀之限令用錢百姓利)
(之)黃牛白腹知漢祚之復興(漢書曰公孫述廢銅錢置鐵官錢貨幣不行蜀中童)
(謠言黃牛白腹五銖當復好事者竊言王莽稱黃述自號白五銖錢漢貨也言天下當還劉氏)青綺文
襦駭神童之遽至(洞冥記曰漢武升望月臺有三青鴨化為三小童皆著青綺文襦各握鯨)
(文大錢五枚以置帝几前身止而影動因名曰輕影錢)翫兹赤仄(漢書曰武帝時民間鑄錢多輕)
(公卿請令京師鑄官赤仄注云赤銅為其郭也今錢尚有赤反者不知作法云何)集此青鳬(搜神)
(記曰南方有蟲其形若蟬而大名曰青鳬其子著草葉如蠶種得子以歸其母飛來就之殺其母以塗錢以其)
(子塗貫用錢貨市旋則自還故淮南子術用之也)考肉好之制(漢書記曰周景大錢文曰寳貨)
(由好皆有輪郭注曰由錢形也好孔也)辨么幼之殊(漢書曰王莽改錢布之品小錢徑六分重)
(一銖又曰小錢直一次七分三銖曰么錢一十次八分五銖曰幼錢二十次九分七銖曰中錢三十次一寸九)
(銖曰壯錢四十因前大錢五十是為錢貨六品也)使趙勤而不拜(東觀漢記曰趙勤字益卿)
(劉賜姊子童幼有志操賜國租適到時勤在傍賜指錢示勤曰拜乞汝二十萬勤曰拜而得錢非義所取終不)
(肯拜)勞仙翁之見呼(葛仙翁别傳曰公取十錢使人一一投井中公井上以器呼錢錢從井中)
(一一飛入公器中)至於積彼水衡藏於少府(漢書曰元帝時都中錢三十萬水衡)
(錢二十五萬少府錢十八萬帝温恭少欲賞賜節約故少府水衡錢多)寳此函方(漢書錢圓函方)
(輕重以銖注函與含同方孔也)薄兹阿堵(晉書曰王衍之妻郭氏貪鄙衍口不言錢妻候其睡令姬)
(以錢繞之及起曰却此阿堵物)龐儉鑿井(風俗通曰魏郡龐儉因亂失父時儉三四歲母繦抱轉客)
(廬中鑿井得錢千餘萬遂巨富堂上作樂老蒼頭在厨中竊言曰堂上老母我婦也婢以告母呼問事實復為)
(夫婦時人為之語曰廬里龐公鑿井得銅買奴得翁)邴原繫樹(邴原别傳曰原常行遼東得遺錢拾)
(以繫樹枝此錢既不見取而繫錢者多原問其故荅曰謂之神樹原惡其由已而成淫祀乃辨之里中遂斂其)
(錢以為社供)嘉賓施之而並盡(世說曰郗愔好聚斂有錢數千萬愛其子超嘗令開庫任)
(意取用愔始謂止損數百萬許超遂一日散施都盡)孔祐遇之而不顧(宋書曰山隂孔祐至)
(行通神隱於四明山嘗見山谷中有數百斛錢視之无石不異)蒙閻敞之見還(汝南先賢傳曰)
(閻敞字子張為郡五官掾太守第五嘗被徵以俸錢百三十萬寄敞敞埋置堂上後嘗舉家病死唯孤孫九歲)
(嘗未死語孫云吾有錢三十萬寄掾閻敞孫長大來求敞敞見之悲喜取錢還之孫曰祖唯言三十萬今乃百)
(三十萬誠不敢取敞曰府君病困謬言耳郎君無疑)使五倫而督鑄(後漢書曰長安鑄錢多姦)
(巧尹以第五倫為督鑄錢掾頷長安市市無阿枉)發此鹿臺(周書曰武王克商發鹿臺之錢散鉅)
(橋之粟)銷其鍾虡(後漢書曰董卓壞五銖錢更鑄小錢悉取洛陽及長安銅人鍾虡飛廉銅焉之)
(屬以充鑄焉故貨賤物貴縠石數萬又錢無輪郭文章不便人用)或以掛杖頭而游酒
肆(晉書曰阮修日常杖頭掛百錢造市店酣飲而歸)或以貯壺中而通泉路(齊書)
(曰趙僧巖栖遲山谷常以一壺自隨一旦謂弟子曰吾仐夕當死壺中大錢一千以通九泉之路蠟燭一挺以)
(照七尺之尸至夜而亡)别有聚令貫朽(史記曰武帝漢興七十餘年國家無事京師之錢累)
(百巨萬貫朽而不可校)散若泉流(漢書曰夫貨寳於金利於刀流於泉布於門注云行若泉布於)
(人間)剷山不竭(鮑昭蕪城賦曰孽貨鹽田剷利銅山)掘地斯求(魏書曰劉類為弘農太守)
(使人掘地求錢所在市里皆有孔穴)輔國鑄鐘而表異(唐書記曰乾元中李輔國奏内飛龍)
(廐鑄銅鐘投乾元新錢二文於鑪中而祈曰如聖躬萬福國祚無疆兇孽殄除四方寧謐則願不銷不爍一隂)
(一陽並見於外鐘成一如所祈)子廉飲馬而見投(風俗通曰潁川黃子廉每飲馬輒投錢於)
(水)或見生塵(殷仲塔集太子令曰朝廷為吾營宫室冬氣已應作者寒苦可使監殿舍人一月賫)
(酒由再勞賜之吾蒙月俸錢上生塵無所用之可以供事)或聞使鬼(杜恕體論曰可以使鬼者錢也)
(可以使神者誠也)少則坐之堂下(史記曰單父人吕公善沛令避仇從之沛中豪傑吏皆往)
(賀蕭何為主進令諸大夫曰不滿千錢坐堂下注云進與贐同)多則藏之都内(漢書曰張安鼂)
(以父子封侯在位太盛乃避不受禄詔都内别藏張氏無名錢以百萬數)塘因華信(劉道眞錢塘記)
(曰議曹華信家富議立防海塘始開募有致土石一斛即與錢一斗旬日問來者如雲塘未成而謬云不復取)
(土於是載土者皆棄黑而去塘成遇絶湖魚一境蒙利縣本名泉亭於是改錢塘百姓懷德立碑塘所)埒
聞王濟(世說曰王武子私第近北邙于時人多地貴濟好馬射買地作埒編錢布地竟埒時人號為金)
(埒)魏文家事之占(魏書曰文帝夢磨錢文欲令滅而更明周宣占之曰北陛下家事時帝欲)
(治弟植逼於太后但加貶爵)淮隂亭長之賜(漢書曰韓信為布衣時數從下鄉南昌亭長寄)
(食數月亭長妻患之乃晨炊蓐食信往不為具食信怒絶去及信為楚王召亭長賜錢百曰公小人為德不卒)
或以敵戴碩之兒(宋書曰戴碩子延夀善書延興好學山隂有陳載者家富有錢三千萬鄉)
(人云戴碩兒敵陳載三千萬錢)或以買王導之子(晉書曰王導子悅為中書侍郎導夢人以)
(百萬錢買悅意甚惡之後掘地得錢一昏藏閉而悅果死)若其安息王面之象(史記曰安)
(息國以銀為錢錢如其王面王死轉效嗣王面焉)罽賓騎馬之形(漢書曰罽賓國以銀為錢)
(文為騎馬縵為人面)嘲崔烈之銅臭(後漢書曰桓帝時開鴻都賣官崔烈用錢五百萬買官得)
(三公謂其子曰吾為三公外論如何其子曰人嫌大人銅臭)笑江禄之鐘鳴(梁書曰江禄為)
(武寧郡頗有資産積錢於壁壁為之倒迮銅物皆鳴人戲之曰所謂銅山西傾洛鐘東應者也)送謝諼
而稱愧(南史曰謝諼為東陽内史及還五官送錢一萬止留一百荅書曰數多劉寵更以為愧)餞
劉寵而逾清(續漢書曰劉寵字祖榮自會稽太守徵將作大匠山隂民去治數十里有若耶水在)
(山谷間五六老翁年七八十聞寵遷相率共送寵人賫百錢寵謝之為選受一大錢故寵在會稽號為取一錢)
(其清如是)或聞成公之著論(成公綏錢神論曰路中紛紛行人悠悠載馳載驅唯錢是求朱)
(衣素帶當塗之士愛我家兄皆無能已執我之手託分始終不計優劣不論能否賓客輻輳門常如市諺曰錢)
(若無耳何可闇使豈虛言也)或以沈郎而得名(晉書吳興沈充鑄小錢謂之沈郎錢)復
聞應彼白水(漢官儀曰王莾簒位罷五銖更作小錢文曰貨泉其文乃白水眞人此則世祖中興)
(之瑞也)翫兹紫石(鹽鐵論曰教與俗改幣與世易夏后以貝周人以紫石後世或金錢刀布物極)
(而衰終始之運也)周官外府(見上布貨之用注)漢靈四出(獻帝春秋曰靈帝作五銖)
(錢有四道連於邊輸識者以為京師將破壞此錢四出散於四方乎後漢書謂之四出錢)或細甚浮
水(宋書曰廢帝鑄二銖錢形式轉細官錢每出民間即模效之景和中沈慶之啟通私鑄一千錢長不滿三)
(寸大小稱是謂之鵝眼錢劣於此者謂之綖環錢貫之以縷入水不沉隨手破碎市井不復料數十萬錢成一)
(掬)或姦聞摩質(漢書曰錢法重四銖而姦或盜摩錢質而取鋊錢益輕薄而物貴注云鋊銅銷)
(也摩錢漫面取屑更以鑄錢也鋊音浴)故道穆之論尤精(北齊書曰高恭之字道穆時用)
(錢稍薄道穆表曰自頃以來私鑄薄濫官司糺繩絓網非一在市銅價八十一文得銅一斤私鑄薄錢斤餘二)
(百既示之以深利又隨之以重刑得罪者雖多奸鑄者彌衆今錢徒有五銖之名而無二銖之實薄甚榆莢上)
(貫使破置之水上殆欲不沉宜改鑄大錢文載年號以記其始則一斤所成止七十六文縱復私營不能自潤)
(直置無私自應忘心以臣測之必當泉貨永通公私獲允後遂用楊保計鑄永安五銖錢)賈誼之言
斯極(漢書孝文為錢益多而輕乃更鑄四銖錢文為半兩除盜鑄令使民放鑄賈誼諫曰法使天下得鑄)
(銅錫為錢敢雜以鉛鐵為它巧者其罪黥然鑄錢之情非殽雜為巧則不可得嬴夫事有召禍法有起姦今細)
(民操造幣之勢因欲禁其厚利微奸雖黥罪日報其勢不止夫縣法以誘民使入陷阱熟積於此今農事棄捐)
(採銅者日蕃奸錢日多善人訹而為奸邪刑戮將甚吏議必曰禁之禁鑄則錢必重重則利深盜鑄如雲起棄)
(市之罪不足以禁矣故銅布於天下為禍博矣上不聽注云積猶多也訹語也)彼鴻都之聚(後漢)
(書曰崔烈有重名於北州歴位九卿靈帝時開鴻都門榜賣官崔烈時因傅母入錢五百萬得為司徒及拜日)
(天子臨軒百僚畢會帝顧親倖者曰悔不小靳可至干萬)西園之積(桓範世論曰漢靈帝置西園之)
(邸賣爵號曰禮錢又續漢書曰靈帝於西園造萬金堂以為私藏)咸賣官而鬻爵斯為
政之大失若乃和嶠之癖(語林曰杜預道王武子有馬癖和長輿有錢癖已有傳癖)
魯褒之神(魯褒錢神論曰大哉錢之為體字曰孔方失之則貧弱得之則富昌無翼而飛無足而走)
(解嚴毅之顔開難發之口錢多者居前錢少者居後)三斗嗤元誕之濫(後魏書曰元誕遷齊)
(州刺史在州貪暴大為人患有沙門為誕採藥還見問外消息對曰唯聞王貪願王早代誕曰齊州七萬家吾)
(到來一家未得三斗錢何言貪也)一囊矜趙壹之貧(趙壼疾邪賦曰文籍雖滿腹不如一)
(囊錢)始興之戲袁淑(宋書曰始興王璿嘗送錢三萬餉袁淑一宿復遣追取言使人謬誤欲以)
(戲淑淑致書曰聞之前志七年之中一與一奪義士猶或非之况密邇句次何其裒益之亟也竊恐二三諸侯)
(何以觀之)季雅之賀僧珍(梁書曰宋季雅罷南康郡市宅居吕僧珍宅側僧珍問宅價日千一)
(百萬性其貴季雅曰一百萬買宅千萬買鄰及僧珍生子季雅往賀署函曰錢一千閽人少之不為通強之乃)
(進僧珍疑其故親自發乃金錢也)利則如刀(見上散若流泉注)氣或如雲(地境圖曰)
(錢銅之氣望之如青雲)綖貫兮鵝眼(見上細甚浮水注)榆莢兮鯨文(後漢書曰)
(漢興以為秦錢重難用更令民鑄莢錢注曰如榆莢也鯨文見上青綺文襦注)當千兮直百(後周)
(書曰大象元年初鑄永通萬國錢以一當千與五銖大布並行蜀志曰先主初拔成都軍用不足劉巴曰但當)
(鑄直百錢平諸物價備從之數月之間府軍充足)厚郭兮大輪(齊書曰曹武為右衛將軍晚節)
(在雍州致見錢七千萬皆厚輪大郭)總金銀龜貝之異誠難得而具陳也
(三輔黃圚曰王莾創金寳一銀寳二龜寳三貝寳四布寳五泉寳六凡寳貨六種二十八品)
事類賦卷十
