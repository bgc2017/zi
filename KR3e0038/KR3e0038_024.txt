婦人大全良方卷二十
宋陳自明撰
産後遍身疼痛方論第一(凡二方)
論曰産後遍身疼痛者何答曰産後百節開張血脉流
散遇氣弱則經絡肉分之間血多流滯累日不散則骨
節不利筋脉急引故腰背不得轉側手足不能動摇身
熱頭痛也若醫以為傷寒治之則汗出而筋脉動惕手
足厥冷變生他病但服趁痛散除之
趁痛散方
牛膝(半兩)甘草薤白(各一分)當歸桂心白术
黃耆獨活生薑(各半兩)
右㕮咀每服半兩水三盞煎至盞半去滓食前服陳
無擇評曰趁痛散不特治産後氣弱血滯兼能治太
陽經感風頭疼腰背痛自汗發熱若其感寒傷食憂
恐驚怒皆致身疼發熱頭痛况有蓐勞諸證尤甚趁
痛散皆不能療不若五積散入醋煎用却不妨
五積散(方見和劑局)
産後腰痛方論第二(凡十方)
論曰腎主腰脚産後腰痛者為女人腎位繋於胞産則
勞傷腎氣損動胞絡虛未平復而風冷客之冷氣乘腰
故令腰痛也若寒冷邪氣連滯背脊則痛久未已後忽
有娠必致損動蓋胞絡屬腎腎主腰故也
療産後風冷腰痛不可轉
獨活川芎芍藥桂心續斷生薑桑
寄生(各六分)當歸防風(各八分)
右㕮咀以水三升煑取一升去滓空心分二服
廣濟療産後虛冷血氣流入腰腿痛不可轉
敗醬當歸(各八分)川芎芍藥桂心(各六分)
右㕮咀水二升煑取八合空心分温二服並忌葱
救急療婦人産後餘血不盡血流入腰脚疼痛胷滿氣
急兩脇痛方
生薑(一斤)淡竹葉(一升切)
右二味以水二升煑取一升去滓分温二服
千金療産後中風腰背強痛中風煩熱苦渴頭身皆重
此因風冷所致及傷寒大豆酒方
大豆(五升炒令煙出)以酒一升投之密蓋令温去豆服一
升日夜數服卧取微汗避風(亦有加羌活者亦佳)
廣濟療産後三日患腰疼腹中餘血未盡并手脚疼不
下食生地黃湯方
生地黃汁(一升)芍藥甘草(各二兩)丹參(四兩)蜜(一合)生薑
汁(半合)
右切以水三升煑取一升去滓内地黃汁蜜薑汁微
火煎一二沸一服三合日二夜三利一兩行中間進
食與藥更進服
陳氏如神湯亦效(方見第四卷七論中)
右生料五積散加桃仁煎亦妙此藥逐敗血去風濕
産後惡露方行忽然漸少斷絶不來腰中重痛下注兩
股痛如錐刀刺痛入骨中此由血滯於經絡不即通之
有大痛處必作癰疽宜桃仁湯恐作癰者預服五香連
翹湯
桃仁湯方
桃仁(去皮尖)蘇木生地黃(各半兩)䖟虫(去足翅炒)水蛭(炒各)
(三十箇)
右為粗末每服三錢水一盞煎至六分去滓温服無
時候惡露下即住服
五香連翹湯方(一方有大黃一兩)
木香沉香丁香乳香麝香升麻獨
活桑寄生連翹木通(各二兩)
右為粗散每服五錢水二盞煎至一盞入竹瀝少許
攪停去滓温服
産後惡露不絶方論第三(凡九方)
夫産後惡露不絶者由産後傷於經血虛損不足或分
解之時惡血不盡在於腹中而臟腑挾於宿冷致氣血
不調故令惡露淋瀝不絶也
廣濟療婦人産後惡血不絶崩血不可禁腹中絞痛氣
息急療蓐中三十六疾
亂髮(燒一兩)阿膠(二兩)代赭乾薑(各三兩)馬蹄(一箇燒)乾
地黃(四兩)牛角䚡(五兩酥炙)
右為細末煉蜜圓如梧桐子大空心米飲下三四十
圓日兩服
文仲葛氏療惡露不絶方
右以鋸截桑木取屑五指撮酒服日三差
療産後泄血不止無禁度及治腹痛胷鬲悶
乾黃末酒服方寸匕日三四服(胡氏方云薑黃治惡露不止)
療産後血不止虛羸迨死亦治血氣(二方並出産寳)
蒲黃(二兩)水二升煎取八合頓服
獨聖湯療産後亡血過多心腹徹痛然後血下久而
不止亦治赤白帶下年深諸藥不能療者良驗此京師
祝景助教方
貫衆(狀如刺蝟者一箇全用不剉斷只揉去毛花萼用之)
右用好醋蘸濕慢火炙令香熟候冷為細末用米飲
調下二錢空心食前服
療産後七八日惡露不止
敗醬當歸(各六分)芍藥續斷(各八分)川芎竹茹
(各四分)生地黃(炒乾十二分)
右細剉以水二升煑取八合空心頓服
治産後虛羸臍腹冷痛淋露不止或惡物不下方(養生必用)
當歸白芍藥甘草乾薑桂心熟地黃
蒲黃(各半兩)黑豆(一兩炒)
右為細末温酒調下二錢食前服米飲亦可似黑神散
牡蠣散治産後惡露淋瀝不絶心悶短氣四肢乏弱
不思飲食頭目昏重五心煩熱面黃體瘦
牡蠣川芎熟地黃白茯苓龍骨(各一兩)續
斷當歸(炒)艾葉(酒炒)人參五味子地榆(各半兩)
甘草(一分)
右為末每服二錢水一中琖生薑三片棗一枚煎至
六分去滓食前服
産後惡露不下方論第四(凡六方)
夫惡露不下者由産後臟腑勞傷氣血虛損或胞絡挾
於宿冷或産後當風取凉風冷乘虛而摶於血血則壅
滯不宣積蓄在内故令惡露不下也
療産後三四日惡露不下嘔逆壯熱
芍藥(十分)知母(八分)生薑當歸蒲黃(各四分)紅花(二分)
荷葉中心蒂(七箇)生地黃汁(二合)
右細切以水二升煎至七合去滓下蒲黃煎四沸分
温空心三服
治産後惡血衝心胎衣不下腹中血塊等備急丹(出産乳)
右以錦紋大黃一兩杵為細末用釅醋半升同熬成
膏元如梧桐子大患者用醋七分盞化五元至七元
服之須臾血下即愈亦治墜馬内損惡血不出神效
此藥難用大叚虛弱不可服仍調藥醋不宜太酸便
損肺臟全在醫者斟酌
荷葉散療産後惡露不下腹中疼痛心神煩悶
乾荷葉(二兩)鬼箭羽桃仁劉寄奴蒲黃(各一兩)
右為粗末每服三大錢以童子小便一大盞薑錢三
片生地黃一分搥碎同煎至六分去滓無時熱服
廣濟療産後惡露不多下方
川牛膝大黃(各八分)牡丹皮當歸(各六分)芍藥
蒲黃桂心(各四分)
右為末以生地黃汁調酒服方寸匕日二服血下愈
生料五積散局方治産後惡露不快腹中疼痛或腹有
塊及發寒熱並加醋少許煎通口服亦能療血崩(見易簡方)
(不復重錄)産後惡露方行而忽然斷絶驟作寒熱臍腹百脉
皆痛如以錐刺非常此由冷熱不調或思慮動作氣所
擁遏血畜經絡宜没藥圓
當歸(一兩)桂心芍藥(各半兩)桃仁(去皮尖炒碎研)没藥(研各一分)
䖟䖝(去足翅炒)水蛭(炒各三十箇)
右為末醋糊元如豌豆大醋湯下三元
産後餘血上搶心痛方論第五(凡三方)
論曰夫産後血上搶心由産後氣虛挾宿冷冷摶於血
則凝結不消氣逆上者則血隨上衝擊而心痛也凡産
後餘血不盡得冷則留結與氣相摶則痛困重遇寒結
血尤甚則變成血瘕亦令月水否澁不通也
論曰産後心痛者何答曰心者血之主人有伏宿寒因
産大虛寒摶於血血凝不得消散其氣遂上衝擊於心
之絡脉故心痛但以大岩蜜湯治之寒去則血脉温而
經絡通心痛自止若誤以為所傷治之則虛極寒益甚
矣心絡寒甚傳心之正經則變為真心痛朝發夕死夕
發朝死藥不可輕用如此
大岩蜜湯方
生乾地黃當歸獨活吳茱萸芍藥乾
薑甘草桂心小草(各一兩)細辛(半兩)
右為散每服半兩水三琖煎至一琖去滓稍熱服評
曰産後心痛雖非産蓐常疾庸或有九痛未必便是
血痛設是岩蜜湯豈可用熟地黃熟地黃泥血安能
去痛此方本出千金用生乾地黃耳茱萸一升合凖
五兩乾薑三兩細辛治陳寒在下焦方本一兩却减
半兩制竒制偶量病淺深自有品數不可妄意加减
然以岩蜜湯治血痛不若失笑散用之有效
失笑散治心腹痛欲死百藥不效服此頓愈與第八
論紫金元大同小異(見本卷八論)
五靈脂蒲黃(等分)
右為末先用釅醋調二錢熬膏入水一盞煎至七分
食前熱服是驗
經心錄蜀椒湯療産後心痛此大寒所為方
蜀椒(二合)芍藥(三兩)半夏當歸桂心人參甘
草茯苓(各二兩)生薑汁(五合)蜜(一升)
右切以水九升煑椒令沸下諸藥煑取二升半去滓
下薑汁蜜等更煎取三升一服五合至六合(千金同)
産後惡露不盡腹痛方論第六(凡十二方)
論曰産後惡露不盡腹痛者何答曰産後惡血雖常通
行或因外感五邪内傷七氣致令斬然而止餘血停積
壅滯不行所下不盡故令腹痛産寳云皆因姙娠當
風取凉則胞絡有冷至於産時其血必少或新産時而
取風凉皆令風冷摶於血血則壅滯不得宣通蓄積在
内有時惡露不盡故令腹痛
温隱居澤蘭湯療産後惡露不盡腹痛往來兼胷滿少氣
澤蘭(熬)生乾地黃當歸(各三分)芍藥生薑(各十分)
甘草(六分)大棗(十四箇)
右細切以水九升煑取三升分為三服欲死塗身得
瘥
救急療惡露不盡腹脹痛
取亂髮如雞子大灰汁洗盡净燒為末酒調服二錢
又療産後血不盡血痛悶方
取荷葉燒作灰暖水和服煑取汁亦良
又方以鐵秤錘一枚燒赤投酒五升中用此酒煑當
歸三兩取二升去滓分温再服千金同一方無當歸
療産後下血不盡腹内堅痛不可忍
當歸芍藥桂心(各三兩)桃仁(一百二十枚製)
右細切以水六升煑取二升分温二服如未差加大
黃三兩
療産後血結下不盡腹中絞痛不止
大黃(别浸)生乾地黃當歸(各十分)川芎芍藥桂
心(各八分)甘草黃芩(各六分)桃仁(四十九粒製)
右細切以水七升煑取二升半下大黃更煎三沸分
温三服
療産後血下不盡腹中痛無計
青木香當歸牛膝川芎黃耆芍藥(各八)
(分)大黃(十三分浸)芒硝(十二分)
右細切以水七升煑取二升入大黃更煎三沸分三服
療産後惡露不盡結聚小腹疼痛
當歸(三分)香附子(一兩)琥珀没藥青皮赤芍藥
木香桂心(各半兩)
右為細末以豆淋酒調下二錢
産寳療産後餘血作疼痛兼塊者
桂心薑黃(等分)
右為細末酒服方寸匕血下盡妙
地黃散治産後惡物不盡腹内㽲痛産後常服甚妙
生乾地黃當歸(並略炒各一兩)生薑(細切如蝇頭大新瓦炒令焦黑半兩)
右為細末炒薑酒調一大錢服
卷荷散治産後血上衝心血刺血暈血氣腹痛惡露
不快
初出卷荷紅花當歸(各一兩)蒲黃(紙炒)牡丹皮(各半兩)
右為細末每服二平錢空心温酒調下一臘内只使
童子小便調如纔産後便服此藥即諸疾不生(出婦人方)
芸臺散療産後惡露不下血結不散衝心刺痛將來
纔冐寒踏冷其血必往來心腹間刺痛有不可忍謂之
血母塊但産後心腹諸疾並宜服之(出産乳)
芸臺子(紙炒)當歸桂心赤芍藥(各等分)
右為細末温酒調服二平錢趕下惡物産後三日不
可無此
産後兒枕心腹刺痛方論第七(凡十八方)
夫兒枕者由母胎中宿有血塊因産時其血破散與兒
俱下則無患也若産婦臟腑風冷使血凝滯在於小腹
不能流通則令結聚疼痛名曰兒枕也
産寳論産後心腹痛者由産後氣血俱虛遇風寒乘之
與血氣相摶隨氣上衝於心或下攻於腹故令心腹痛
若久痛不止則變成疝瘕也
延胡索散治産後兒枕腹痛得效(出經驗婦人方)
延胡索當歸(各一兩)真琥珀蒲黃(各一分炒)赤芍藥
(半兩)桂心(三分)紅藍花(二錢)
右為細末以童子小便合細酒温温調三錢食前服
治産後兒枕亦治赤白痢
丁香(三錢)罌粟殼(去穰蜜炙)香白芷(各半兩)百草霜(六錢重)
右為細末每服二錢童子小便調下如痢疾米飲調下
産後兒枕痛不可忍
五靈脂慢火熬為細末每服二錢温酒調下
天僊藤散治産後腹痛不止及一切血氣腹痛(出經驗婦人方)
天僊藤(五兩炒焦)為細末每服二錢産後腹痛用炒生薑
小便和細酒調下常患血氣用温酒調服效
産後腹中有塊上下時動痛發不可忍此由姙娠聚血
産後氣羸惡露未盡新血與故血相摶而痛俗謂之兒
枕乃血瘕也宜蒲黃散
真蒲黃研飲調服二錢如燥渴者新水調
黑神散療産後血塊痛經脉行後腹疼并經脉不調
熟地黃(一斤)陳生薑(半斤)
右拌同炒乾為末每服二錢産前烏梅湯調下常服
酒調經脉不通烏梅荆芥酒調下
療新産後腹痛惡血不盡行黑神散(方見局方)
療新産後七八日腹痛兩脇痛
當歸劉寄奴苦梗(各十二分)延胡索(别為末)桂心
陳皮(各四分)茯苓芍藥(各八分)
右㕮咀以水二升煑取八合調延胡索末空心服
療先患冷氣因産後發腹痛
芎藭桂心當歸吴茱萸茯苓芍藥
甘草(各六分)桃仁(十分)
右㕮咀水七升煑取二升去滓分三服
桃仁芍藥湯千金療産後腹痛
桃仁(半升)芍藥當歸川芎乾漆(碎熬)桂心甘草(各二兩)
右細切以水八升煑取二升半去滓分三服
廣濟療腹中絞痛不可忍
當歸白芍藥川芎乾薑
右等分為末每服二錢温酒調下一方加延胡索妙
必效方療産後腹痛方
羌活(四兩切)以酒二升煑取一升分服
千金治産後餘疾腹中絞痛不下食瘦乏方
當歸黃耆芍藥(各六分)乾地黃白术(各八分)桂
心甘草(各四分)棗(十四箇)
右㕮咀水二升煑取八合去滓空心作兩大服忌生葱
千金茱萸酒治心腹内外痛
吳茱萸(一升)酒三升煑取一升空心分二服
聖惠療同前
生地黃汁藕汁童子小便(各三合)
右同煎三二沸分温三服
薑黃散治産後腹疼
没藥(一分)川薑黃(末三分)
右以水童子小便各一盞入藥煎至一盞半分作三
服通口服約行五七里再進一服即止不過三服便安
療血氣痛欲死
槐雞半兩為末酒濃煎頓服立愈
獨聖散療産後腹痛
當歸為末每服二錢水一盞煎至七分温服
又局方當歸散亦治産後腹痛不錄
外臺療新産後腹中如弦常堅絞痛無聊方
白蜜(一升)當歸(一兩)
右當歸為末入蜜中煎融二沸適寒温頓服
産後小腹疼痛方論第八(凡六方)
夫産後小腹痛者此由産時惡露下少胞絡之間有餘
血與氣相擊摶令小腹痛也因重遇於冷則血結變成
血瘕亦令月水不利也
延胡索散治産後臍下痛
延胡索桂心(各半兩)當歸(一兩)
右為細末熱酒調下二錢
香桂散治産後臍下疼痛不止
川芎當歸(各一分)桂心(半兩)
右為細末分為三服每服酒一盞煎三五沸更入小
便少許煎至七分温服甚者不過再服即差(出博濟)
又方
釡底墨(醋炒令乾)延胡索劉寄奴桂心菴閭子
右等分為末熱酒調下二錢
紫金圓治産後惡露不快腰痛小腹如刺時作寒熱
頭痛不思飲食亦治久有瘀血月水不調黃瘦不思飲
食並能治之亦可療心痛與失笑散同(出産乳)
五靈脂(水淘去石焙乾秤炒為末)真蒲黃
右以好米醋調五靈脂末慢火熬成膏子次以蒲黃
末搜和圓如櫻桃大每服一元水與童子小便各半
盞煎至七分令藥化温服之少頃再一服惡露即下
久有疼血成塊月信不利者並用酒磨下
産後六七日忽然臍腹痛皆由呼吸之間冷氣乘虛而
入宜服當歸建中湯和四順理中元共研再元作小元
飯飲吞下極妙
産後寒疝方第九(凡三方)
王子亨云産後臍腹大痛由呼吸冷氣乘虛入客於血
宜局方當歸建中湯
羊肉湯療虛及産婦腹中痛虛眩不能支持兩脅當
臍急痛氣上衝前後相引痛治之如神
精羊肉(四兩)當歸川芎(各半兩)生薑(一兩)
右細切以水十盞煎至三盞掠去沫去滓分四服空
心熱服一日來日再作兩日滓合為一日煎當一劑
服千金當歸湯療婦人寒疝虛勞不足若産後腹
中絞痛其方無川芎有芍藥陳無擇云仲景羊肉
湯治寒疝右用生薑羊肉湯服之無不驗有一人産
當寒月寒氣入産門臍下脹滿手不得犯此寒疝也
醫將治之以抵當湯謂有瘀血或曰非其治也可服
仲景羊肉湯少减水二服遂愈
羊肉湯外臺療産後内虛寒氣入腹腹中絞痛下赤
白痢讝語見鬼
肥羊肉(一斤)當歸甘草芍藥(各一分産寳各一兩)
右㕮咀以水一㪷先煑羊肉取七升入藥更煑取二
升去滓分服
産寳療産後心腹切痛不能飲食乏氣忽然往來寒熱
當歸川芎黃芩人參甘草芍藥防
風生薑(各三分)大黃(二分宜相人強弱方可投之)桃仁(八十个)
右水七升煑取二升下大黃更煎三沸分作三服
千金羊肉湯無大黃人參桃仁有羊肉煑汁煎藥崔氏同
産後兩脇脹滿氣痛方論第十(凡六方)
論曰産後兩脇脹滿疼痛由膀胱宿有停水因産後惡
露下不盡水壅痞與氣相摶積在膀胱故令脇肋脹滿
氣與水相激故令痛也
經效療産後血氣脇肋脹痛
當歸(十二分)芍藥苦梗㯽榔枳殼(各八分)桂心
青木香柴胡(各六分)
右㕮咀以水二升煎取八合去滓空心分温二服
療産後惡露不下血氣壅痞脹痛不下食
蘇木紫葛(各十二分)芍藥當歸(各八分)桂心蒲黃
(各六分)生地黃汁(三合)
右㕮咀以水二升煎取七合下蒲黃分兩服
當歸散治産後腹痛腹脇脹滿
當歸乾薑(等分)
右為末每服三錢水一盞煎八分入鹽醋少許食前
熱服(選竒方用酒煎)
經效理血氣煩悶脇肋脹滿及痛
芍藥(八分)蒲黃延胡索(各四分)當歸(六分)荷葉蒂(三枚炙)
右水二升煎取七合後入蒲黃空心分作兩服
廣濟療産後腹痛氣脹脇下悶不下食兼微痢
茯苓人參當歸甘草(各六分)生薑陳皮(各四)
(分)厚朴(八分)
右㕮咀以水二升煎取八合去滓分温服
産後積聚癥塊方論第十一(凡三方)
夫積者隂氣也五臟所生聚者陽氣也六腑所成皆由
飲食不節寒熱不調致五臟之氣積六腑之氣聚積者
痛不離其部聚者其痛無有常處所以然者積為隂氣
隂性沉伏故痛不離其部聚為陽氣陽性浮動故痛無
常處産後血氣傷於臟腑臟腑虛弱為風冷所乘摶於
臟腑與血氣相結故成積聚癥塊也
治産後餘血不散結成癥塊疼痛宜服桃仁散
桃仁當歸鬼箭羽大黃鱉甲(各一兩)赤芍
藥延胡索琥珀(各三分)川芎桂心(各半兩)
右為粗末每服三大錢水一盞薑三片煎至七分去
滓温服
京三稜散治産後積血不散結聚成塊或時寒熱不
思飲食
京三稜熟地黃鱉甲(各一兩)桂心當歸川
芎牡丹皮劉寄奴赤芍藥(各半兩)大黃(炒)桃
仁牛膝(各三分)
右為粗末每服三錢水一大盞薑三片煎至七分去
滓温服
桂心元治産後血氣不散積聚成塊上攻心腹或成
寒熱四肢羸瘦煩疼不思飲食
青皮乾漆(炒煙盡各三分)没藥㯽榔當歸桂心
赤芍藥牡丹皮(各半兩)大黃(炒)桃仁鱉甲
厚朴三稜延胡索(各一兩)
右為細末煉蜜元如梧桐大温酒下三十元
産後血瘕方論第十二(凡八方)
夫新産後有血與氣相摶而痛者謂之瘕瘕之言假也
謂其痛浮假無定處也此由宿有風冷血氣不治至産
血下則少故致此病也不急治則多成積結妨害月水
輕則否澁重則不通也
鱉甲元治産後惡露不盡結成血瘕乍寒乍熱心腹
脹痛不欲飲食四肢羸瘦或時口乾
當歸木香赤芍藥(各半兩)鱉甲(一兩)大黃(一兩炒)牛
膝白术水蛭(製)䖟䖝(製各一分)牡丹皮桂心(各三)
(分)鬼箭羽(半兩)
右為細末煉蜜元如梧桐子大桃仁湯吞下二十元
食前服(更宜加减不可連併服)
治産後血氣不調腹中生瘕結而不散生地黃煎元一
名萬病元(方見第一卷第七論)
産寳療血瘕痛無定處
童便(三升)生地黃汁生藕汁(各一升)生薑汁(三升)
右先煎前三味約三分减二次下薑汁慢火煎如稀
餳每取一合暖酒調下
療血瘕痛臍下脹不下食
當歸(八分)桂心芍藥麒麟竭蒲黃(各六分)延胡
索(四分)
右為細末空心温酒調二錢匕
千金療血瘕
生乾地黃(一兩)烏賊骨(二兩)
右為細末空心温酒調二錢匕服
凌霄花散治血瘕血塊及産後穢露不盡兒枕急痛
應干積聚疼痛漸成勞瘦悉皆治之
凌霄花(一分)牡丹皮山梔子仁赤芍藥紫荷
車血竭没藥碙砂地骨皮五加皮
甘草(各二兩)紅娘子(十一箇)桃仁紅花桂心延
胡索當歸(各一兩)
右為細末温酒調一錢服
葛氏方療腹中瘕痛
桂心為末温酒調二錢
産後血瘕腹痛及喉痺熱塞本人呼血瘕為兒枕産後
即起痛不可忍
鐵秤錘煅令通赤淬酒中候温飲之用斧亦得
治産後血海氣虛腹臟疼痛心胷注悶每遇紅脉行或
多或少及有塊積者蓬莪茂散(出博濟)
莪茂桃仁(去皮尖麩炒)大黃(濕紙煨)當歸(炒各一兩)桂心
川芎木香牡丹皮延胡索(炒)赤芍藥(各半兩)
右為細末温酒調一錢空心臨卧服
産後餘血奔心煩悶方論第十三(虛煩當附於此)
論曰餘血奔心蓋是分解了不便與童子小便并擀心
下及卧太速兼食不相宜之物所致但能依方療之無
不痊可
療産後餘血不盡奔衝心煩悶腹痛
川芎生乾地黃枳殼芍藥(等分)
右為末酒服方寸匕日二服
廣濟療血氣煩悶方
生藕汁飲二升甚效竹瀝亦得千金同
集驗療産後血氣煩方(千金同)
生地黃汁清酒(各一升)
右相和煎一沸分為兩服
療産後七日内宿血不散時時衝心迷悶
荷葉(六分)延胡索(八分)地黃汁(二合)
右水二升煑二味取八合下延胡索空心三服忌肉
食一日
療産後餘血攻心或下血不止心悶面青冷氣欲絶
羊血一盞頓服如不定更服立效
經效療産後氣虛冷摶於血血氣結滯上衝心腹脹滿
當歸桂心川芎吳茱萸橘皮生薑(各二)
(兩)芍藥(三兩)
右㕮咀以水三升煮取一升去滓空心服
治産後餘血奔心
右用陳白梅搥碎濃煎湯喫
金黃散治産後惡血衝心時發躁(出博濟)
延胡索(一兩)蒲黃(半兩)桂心(一分)
右為細末烏梅煎湯冷調下一錢
没藥元治産後心胷煩躁惡血不快(博濟)
没藥(研)蠻薑延胡索乾漆(炒)當歸桂心
牛膝牡丹皮乾薑(等分)
右為細末醋煑麫糊元如梧桐子大煎麯湯下十元
至十五元
産後虛煩方第十四(凡七方)
薤白湯治産後胷中煩熱逆氣方
薤白半夏甘草人參(各二兩)栝樓根(三兩)麥門
冬(半升)
右六味㕮咀以水一㪷三升煑取四升去滓分五服
日三夜二熱甚即加知母一兩
竹根湯治産後虛煩方
甘竹根細切一㪷五升水二㪷煑取七升去滓内小
麥二升大棗二十枚復煑麥熟三四沸内甘草一兩
麥門冬一升湯成去滓服五合不差更服取差短氣
亦服之
人參當歸湯治産後煩悶不安方
人參當歸麥門冬桂心乾地黃(各一兩)大
棗(二十枚)粳米(一升)淡竹葉(三升)芍藥(四兩)
右九味㕮咀以水一㪷二升先煑竹葉及米取八升
去滓内藥煑取三升去滓分三服若煩悶不安者當
取䜴一升以水三升煑取一升盡服之甚良
甘竹茹湯治産後内虛煩熱短氣方
甘竹茹(一升)人參茯苓甘草(各一兩)黃芩(三兩)
右五味㕮咀以水六升煑取二升去滓分三服日三
千金療婦人産後短氣欲絶心中煩悶不解必效方
竹葉(切)麥門冬小麥(各一升)甘草(一兩)生薑(二兩)大棗
(十四箇)
右六味細切以水一㪷煑竹葉小麥取八升去滓内
餘藥煑取三升去滓温服若虛悸加人參二兩少氣
力加粳米五合
一方用竹皮若胷中氣逆加半夏二兩忌如常法(與竹根湯)
(淡竹茹湯大同小異)
赤小豆散治産後煩悶不能食虛滿方
赤小豆三七枚燒作末以冷水和頓服之
治産後煩悶蒲黃散
蒲黃以東流水和服方寸匕極良
尋常治諸虛煩熱者以竹葉石膏湯温膽湯殊不知産
後與尋常不同如石膏等藥不宜輕用用之必死
婦人大全良方卷二十
