婦人大全良方卷三
宋陳自明撰
此一卷論中風角弓反張風痺手足不隨偏枯口噤口
眼喎斜風眩頭痛血風心神驚悸癲狂骨節痛風血風
走注瘙癢癮疹風痰脚氣腰痛諸疾已上諸症雖各有
方論亦要先明其大體察脉之虚實辨證之冷熱相人
之強弱入臓入腑在絡在經首以局方調治未要猛浪
用藥今之治法先宜順氣然後治風萬不失一盖有中
風中寒中暍中痰中氣皆能令人涎潮昏塞所謂朱紫
相凌玉石不分醫者不可不詳而究之如中風若作中
氣治之十愈八九中氣若作中風治之十無一生所以
疑惑之間不問中風中氣首以蘇合香圓麝香煎五積
散如中痰則有參蘇飲如中寒則有理中湯如中暍則
有白虎湯如的然見得是中風如三生飲木香煑散排
風續命風引大小竹瀝大八風湯至寳丹牛黃清心圓
辨其冷熱虚實而投之未有不安者也然此疾積襲之
久非一日所能致今人服藥三五服便責無效其責醫
者亦速矣正宜大劑久服方有其效孟子曰七年之病
求三年之艾也
婦人中風方論第一
夫中風者虚風中於人也風是四時八方之氣常以冬
至之日自坎而起候其八方之風從其鄉来者主長養
萬物若不從其鄉來者名為虚風賊害萬物人體虚者
則中之當時雖不即發停在肌膚後或重傷於風前後
重沓因體虚則發入臓腑俞俞皆在背中風多從俞入
隨所中之俞而乃發病婦人血氣虚損故令中風也當
察口眼開闔以别重輕涎沫有無以眀證治如眼開口
閉手足不開涎不作聲者可治如眼閉口開聲如鼾睡
遺尿者死
至寳丹蘇合香圓五積散(加麝香煎)牛黃清心圓(見和)
(劑方)大八風湯(方見偏枯第七篇)
排風湯治男子婦人風虚濕冷邪氣入藏狂言妄語
精神錯亂及風入五藏等證(詳見和劑方)
白鮮皮白术白芍藥桂心川芎當歸
防風杏仁(去皮尖麩炒)甘草(各二兩)白茯苓麻黃
(去節)獨活(各三兩)
右吺咀每服三錢水一盞半生薑四片煎至八分去
滓温服無時候(癸丑春有一婦人年四十四五其證說話氣短足弱行得數步則口若含)
(霜七十日内三次經行遇行則口冷頭目眩暈足冷則透心冷痛每行則口中冷氣不相續有時鼻中熱)
(面赤翕然而熱身體不仁不能行步手足不隨不能俛仰冷痺骨疼有時悲傷夢與前夫相隨則上氣奄)
(然而極心驚志意不定恍惚多忘却能食如此僅一年許醫者投熱藥則面翕然而熱氣滿胷中咽中窒)
(塞悶絶投冷藥則瀉又一醫者以十全湯服之則發煩躁心驚而跳一醫者以䨇和湯服之覺得面上與)
(腹中甚如火燂心愈驚欲吐不吐大府秘裏急後重求僕診之六脉弦緩喜見於春此是可治之疾未供)
(藥間忽然吐瀉瀉後覺肛門如火雖瀉六次却不多僕一時識證未盡且與俞山人降氣湯八服次日診)
(之脉差有力云服藥之後覺鼻中熱心煩悶絶齒噤與參蘇飲八服黃連圓一兩許越三日云服藥之後)
(其疾如故與茯苓補心湯服之皆無效僕以脉證詳之只有排風湯甚對此證或曰何以見得是此證一)
(能食飲此風飢也二七十日三次經行此是榮經有風血得風散也三頭目眩暈此肝風也四面赤翕然)
(而熱悲傷此心風也五身體不仁不能行步夢與前夫相隨此脾風也六手足不隨腰痛難以俛仰冷痺)
(骨疼此腎風也諸有此候令人心驚志意不定恍惚多忘真排風湯證也或曰風脉當浮今脉弦緩微弱)
(恐非風也荅曰風無一定之脉大抵此證虚極生風然排風湯所用之藥有十全大補湯料亦有平補之)
(意却不僣燥供十服越三日云服之有效脉亦差勝只是心中如烟生似有微熱大便尚秘此真是風證)
(冄與排風湯十服兼牛黃清心圓皂角圓助之越三日云服前藥一二日大煩躁與熱諸證悉除只是足)
(弱不能支持脉亦弱與秘傳降氣湯十服又越三日云諸證悉退只是夢裏虚驚大便滑泄如食傷相似)
(奏厠頻數脉尚弱與五積散數服加人參塩煎兼感應元即愈自後云皆無恙矣但上重而頭眩不能久)
(立久坐再與排風湯則脱然安矣以此方知要依古法不可杜撰臆度處方)
三生散治卒中昏不知人口眼喎斜半身不遂咽喉
作聲痰氣上壅無問外感風寒内傷喜怒或六脉沉伏
或指下浮盛並宜服之兼治痰厥飲厥及氣虚眩暈悉
有神效
生南星(一兩)生烏頭(去皮尖)生附子(各半兩去皮)木香(一分)
右㕮咀每服半兩水二大琖生薑十片煎至六分去
滓温服或口噤不省人事者用北細辛皂角各少許
為細末或只用半夏為細末用少許以蘆管吹入鼻
中俟噴嚏其人少甦然後進藥如氣盛人只用南星
五錢重木香一錢加生薑十四片煎作兩服飲之名
星香飲
參蘇飲治痰飲停積胷中中脘閉塞嘔吐痰涎眩暈
嘈煩忪悸噦逆及痰氣中人停留關節手足嚲曳口眼
喎斜半身不遂食已即嘔頭疼發熱狀如傷寒
人參紫蘇葉半夏茯苓乾葛前胡(各三)
(分)甘草木香陳皮枳殼(製)苦梗(各半兩)
右㕮咀每服四錢水一琖半薑七片棗一枚煎七分
去滓空心温服腹痛加芍藥
木香煮散治左癱右瘓并素有風濕諸藥不效常服
調氣進食寬中(蘇沈良方言之甚詳)
羌活麻黃(去節各一兩)防風(三分)白术陳皮黑附
子(炮)南木香㯽榔牛膝大川烏(炮)草豆蔲
(連皮煨)杏仁(去皮尖麩炒)人參白茯苓川芎當歸
甘草桂心(各半兩)
右㕮咀每服四錢重水一大琖半生薑五片煎至八
分去滓熱服大便不通加大黃心腹脹加苦葶藶滑
石膈上壅滯咳嗽氣促加半夏川升麻天門冬知母
(繆安人年六十五六忽然中風不省人事無汗有痰已辦後事衆醫以為不可治也召僕診之六脉浮緩)
(脾脉溢關此真風脉也先投參蘇飲六服先寬氣下痰次以木香煑散而愈又享十年之壽)
附子理中湯治五臟中寒口噤四肢強直失音不語
昔有武士守邊大雪出帳外觀瞻忽然暈倒時林繼作
隨行醫官灌以此藥兩劑遂醒
大附子(炮)人參(去蘆)乾薑(炮)甘草(炙)白术(等分)
右細剉每服四錢重水一琖半煎七分去滓不以時
候服口噤斡開灌之(開慶己未年七月間裕齋馬觀文夫人曹氏病氣弱倦怠四肢)
(厥冷惡寒自汗不進飲食一醫作伏暑治之投暑藥一醫作虚寒治之投熱藥無效召僕診之六脉雖弱)
(而兩關差甚裕齋問曰此何證也僕荅曰以脉觀之六部雖弱而關獨甚此中焦寒也中焦者脾也脾胃)
(既寒非特但有是證必有腹痛吐瀉之證今四肢厥冷四肢属脾是脾胃虚冷無可礙者荅云未見有腹)
(痛吐瀉之證合用何藥治之僕荅曰宜用附子理中湯未服藥間旋即腹痛而瀉莫不神之即治此藥一)
(投而差)
加減小續命湯治卒暴中風不省人事漸覺半身不
遂口眼喎斜手足戰掉語言蹇澁肢體麻痺神情昏亂
頭目眩重痰涎併多筋脉拘攣不能屈伸骨節煩疼不
得轉側及治諸風服之皆驗若治脚氣緩弱久服得差
久病風人每遇天色隂晦節候變更宜預服之以防瘖
瘂
麻黃(去根節)防已人參(去蘆)黃芩桂心甘草
白芍藥川芎杏仁(各一兩)附子(炮半兩)防風(一兩半)
右㕮咀每服五錢水一琖半薑七片棗兩箇煎至七
分去滓不以時候服取汗隨人虚實與所中輕重有
人脚弱服此六七劑得瘥精神恍惚加茯神遠志
骨節煩痛有熱者去附子倍芍藥心煩多驚者加
犀角半兩骨間冷痛者倍用桂附嘔逆腹脹者倍
人參加半夏一兩躁悶大便澁者去附子倍芍藥
入竹瀝一合煎服臟寒下利者去防已黃芩倍附
子一兩加白术一兩(古今錄驗有白术無杏仁)救急無芎藭杏仁
止十味延年無防風(一云違失)便利産後失血并老人
小兒用麻黃桂心甘草各二兩一法治或歌哭或
笑語無所不及用麻黃三兩人參桂枝白术各二兩
無附子防風生薑有當歸一兩自汗者去麻黃杏仁
加白术脚弱加牛膝石斛各一兩身疼痛加秦
芁一兩腰疼加桃仁杜仲各半兩失音加杏仁
一兩(春加麻黃一兩秋加當歸四兩)(夏加黃芩三分冬加附子半兩)
小風引湯
防風獨活細辛川芎北五味子白茯
苓人參白芍藥白术甘草(等分)
右吺咀每服三錢水一琖薑三片杏仁五箇去皮尖
搥碎同煎至七分去滓温服如加麻黃蓯蓉附子
當歸羚羊角六味(等分)即大風引湯
千金竹瀝湯大治熱即生風
竹瀝(二升)生葛汁(一升)生薑汁(三合)
右三味相和温暖分三服朝晡夜各一服
必效竹瀝湯治中風涏潮譫語昏塞四肢緩縱
秦芁防風獨活附子(各一分)
右㕮咀以水四琖煎至二琖入生地黃汁淡竹瀝各
半琖再煎四五沸去滓分作四服無時熱服病勢去
以他藥扶持未愈再作近世貴人用之多有神效
燒竹瀝法
新竹截尺許長去節作兩邊用兩磚對立相去八寸
置竹仰在磚上急着㷔火燒之磚外兩頭以椀盛瀝
瀝盡以絹澄清夏秋湏沉冷水中以防瀝酸凡大熱
有風人亦可單服冷暖隨人勿過度荆瀝亦然
婦人中風角弓反張口噤方論第二
夫婦人角弓反張者是體虚受風風入諸陽之經也人
之隂陽經絡周環於身風乘虚入於諸陽之經則腰背
反折攣急如角弓之狀宜用小續命湯(方見前)
活人書論曰婦人産後血虚多汗出喜中風身體強直
口噤背反張作痙治之属太陽經先因傷風又感寒濕
而致然也古人謂之痓病外證發熱惡寒與傷寒相似
但其脉沉遲弦細而項背反張強硬如發癎之狀此為
異耳(新産血虚多汗出喜中風亦有此證)當察有汗無汗以分剛柔二痓
(無汗惡寒名剛痓有汗不惡寒名柔痓)陽痙属剛痓隂痙属柔痓無汗葛
根湯主之有汗桂枝加葛根湯主之凡剛柔二痓小續
命湯並可與之有汗者去麻黃加葛根若審知剛痓者
胷滿口噤其人卧不着席脚攣急咬齒當行大承氣湯
(注云外臺云熱而痙者死熱病痙者反折瘈瘲齒噤齗也)附术湯桂心白术散
附子防風湯八物白术湯桂枝煮散可選而用之
(觧惑論云合面而卧為隂痓仰卧者為陽痓又云或因濕寒發汗多則發痓也)
葛根湯治剛痓無汗惡風(産後有疾凡用麻黃更宜斟酌)
葛根(一兩)麻黃(去根節炮)薑皮(各三分)桂枝粉草芍藥
(各半兩)大棗(三箇)
右㕮咀每服三錢水一琖煎七分去滓温服取汗為
度
桂枝加葛根湯治柔痓有汗不惡寒
桂枝芍藥甘草(各六錢三字)乾葛(一兩三錢)生薑(一兩)棗
(四枚)
右㕮咀每服三錢水一琖煎七分去滓温服取汗為
度
大承氣湯(愚詳之産後難用此藥故不錄)
附术散治傷寒手足逆冷筋脉拘急汗出不止項強
直摇頭口噤
附子白术(各一兩)川芎(三錢)肉桂(二錢)獨活(半兩)
右為細末每服三錢棗二箇水一中琖煎至一半温
服
桂心白术湯治傷寒隂痙手足厥冷筋脉拘急汗出
不止
白术桂心附子(炮)防風川芎甘草(各兩半)
右㕮咀每服五錢水二琖薑四片棗三枚煎八分去
滓温服
附子防風散治傷寒隂痙閉目合面手足厥逆筋脉
拘急汗出不止
柴胡(一兩半)五味子白术(各一兩)茯苓甘草乾
薑附子(炮)防風(各三分)桂心(半兩)
右為粗末每服三錢薑四片水一琖煎七分去滓温
服
八物白术散治傷寒隂痙三曰不差手足厥冷筋脉
拘急無汗恐隂氣内傷
白术麻黃(去根節)茯苓五味子羌活(各半兩)附
子(炮)桂心(各三分)良薑(一分)
右為粗末每服四錢水一琖薑四片煎七分去滓温
服(凡用麻黃宜斟酌用之不可過多)
白殭蚕散治婦人中風角弓反張口噤不能言皮膚
頑痺筋脉抽掣
殭蚕(一兩)烏蛇肉(炙)天麻獨活南星(炮)川烏(炮去)
(皮尖)防風蟬蛻(洗)白附子(炮)犀角屑朱砂(研)桑
螵蛸(各半兩)麝香(一分研)
右為細末每服一錢温酒調下無時候
烏蛇圓治婦人中風牙關緊急手足頑麻心鬲痰涎
壅滯
烏蛇肉(炙)天麻白附子(炮)南星(炮各一兩)獨活烏
犀屑殭蚕(炒)全蝎(炒)半夏麯麻黃(去根節)當歸
晚蚕沙(各半兩炒)
右為細末煉蜜元如梧桐子大每服七元温酒吞下
亦治角弓反張
婦人中風口噤方論第三
夫婦人中風口噤者是體虚受風風入頷頰夾口之筋
也手三陽之筋結入於頷頰足陽明之筋上夾於口而
風挾冷乘虚入其筋則筋攣故引牙關急而口噤也
天南星散治婦人中風口噤四肢拘急
天南星(薑汁炒黃)白附子(炮)黑附子(炮)烏蛇肉(酒炙)全蝎
(等分炒)
右為細末每服半錢以生薑汁温酒調下無時拗開
口灌
走馬散治婦人中風口噤四肢強直
黑附子(炮)天麻(各半兩)桂心石膏麻黃(去根節)蝎
梢(炒)川烏(炮去皮尖)南星(炮各一分)麝香(半分研)
右為細末入研藥令停每服一字無時豆淋酒調灌
烏蛇散治婦人中風口噤
烏蛇肉(炙)全蝎(炒)天麻南星(炮)殭蚕(各半兩炒)膩粉
(半分)
右為細末入膩粉令停每服一字以生薑酒調灌下
婦人中風不語方論第四
巢氏云脾脉絡胃夾咽連舌本散舌下心之别脉係舌
本今心脾二臟受風邪故舌強不得語也喉嚨者氣之
所以上下也會厭者音聲之尸舌者聲之機唇者聲之
扇風寒客於會厭之間故卒然無音皆由風邪所傷故
謂之中風失音不語經云醉卧當風使人發瘖
神仙觧語丹治心脾經受風言語蹇澁舌強不轉涎
唾溢盛及療淫邪搏隂神内欝塞心脉閉滯暴不能言
白附子(炮)石菖蒲(去毛)遠志(去心甘草水煑十沸)天麻全蝎
(酒炒)羌活白殭蚕(炒)南星(牛膽釀如無只炮各一兩)木香(半兩)
右為細末煑麫糊為圓如梧桐子大量入辰砂為衣
每服二十圓至三十圓生薄荷湯吞下無時候
防風湯治中風内虚脚弱語蹇
石斛(一兩半酒炒)乾地黃杜仲(去皮切薑汁炒)丹參(各一兩一分)
防風川芎麥門冬(去心)桂心川獨活(各一兩)
右㕮咀每服五錢水盞半棗二枚煎至八分去滓温
服
竹瀝湯治中風入肝脾經年四肢不遂舌強語蹇
葳靈仙附子(炮)苦梗蔓荆子防風枳殼
(去穣麩炒)川芎當歸(各等分)
右㕮咀每服四錢水一盞竹瀝半盞薑三片煎至八
分温服日四服忌茶
婦人風痺手足不隨方論第五
夫婦人風痺者由風寒濕三氣合而為痺風多者為風
痺其狀肌膚盡痛諸陽之經皆起於手足而循行於身
體風寒之氣客於肌膚始為痺復傷陽經隨其虚處而
停滯與血氣相摶血氣行則遲緩使機關弛縱故風痺
而復手足不隨也
三痺湯治血氣凝滯手足拘攣風痺氣痺等疾皆療
川續斷杜仲(去皮切薑汁炒)防風桂心華隂細辛
人參白茯苓當歸白芍藥甘草(各一兩)
秦芁生地黃川芎川獨活(各半兩)黃耆川
牛膝(各一兩)
右㕮咀爲末每服五錢水二琖薑三片棗一枚煎至
一琖去滓熱服無時候但腹稍空服有人病左臂不
隨後已痊平而手指不便無力試諸藥不驗服此藥
纔半即安
三五七散亦妙(方見局方不復贅錄)
婦人中風自汗方論第六
尋古治中風方續命排風越婢等悉能除去而千金多
用麻黃令人不得慮虚凡以風邪不得汗則不能泄也
然此治中風無汗者為宜若治自汗者更用麻黃則津
液轉使脱泄反為大害中風自汗仲景雖處以桂枝湯
至於不住發搐口眼瞤動遍身汗出者豈勝對治當此
之時獨活湯續命煑散復榮衞却風邪不可闕也
獨活湯治風虚昏憒不自覺知手足棄縱坐卧不能
或發寒熱血虚不能服發汗藥及中風自汗尤宜服之
川獨活羌活人參防風當歸北細辛
茯神(去木)半夏桂心白薇遠志(去心)菖蒲(去毛)
川芎(各半兩)甘草(三分)
右㕮咀每服五錢水盞半薑五片煎七分去滓無時
温服
續命煑散治風氣留滯心中昏憒四肢無力口眼瞤
動或時搐搦亡失津液渴欲引飲此能扶榮衛去虚風
中風自汗及産後中風自汗尤宜服之
防風獨活當歸人參細辛葛根芍
藥川芎甘草熟地黃半夏遠志(去心)荆
芥穗(各半兩)桂心(七錢半)
右㕮咀每服五錢水一琖生薑三大片煎至七分去
滓温服不拘時汗多不止者加牡蠣粉一分半
婦人臂痛方論第七
論曰夫婦人臂痛筋脉攣急不得屈伸遇寒則劇由肝
虚為風寒邪氣流於血脉客於經絡摶於筋筋不榮則
乾急而痛其脉緊細宜服栢子仁圓舒經湯若臂痛不
能舉或左或右時復轉移一臂由中脘伏痰脾氣滯而
不行上與氣相摶四肢皆属於脾脾氣滯而氣不下上
攻於臂故痛其脉沉細宜茯苓圓控涎丹
栢子仁圓(王氏指迷方)
栢子仁乾地黃(各二兩)茯苓枳實(去穣麩炒)覆盆子
(炒)北五味附子(炮)石斛(去根切酒蒸炒)鹿茸(酥炙)酸棗仁
(炒)桂心沉香黃耆(各一兩蜜水炙一方等分)
右為細末煉蜜為丸如梧桐子大空心酒下三十圓
舒經湯治臂痛又名五痺湯亦治腰下疾
片子薑黃(四兩)甘草羌活(各一兩)白术海桐皮
當歸赤芍藥(各二兩)
右為粗末每服三錢水一琖半煎至七分去滓温服
如腰以下疾空心服腰以上疾食後服
茯苓圓
茯苓(一兩)半夏(二兩)枳殼(半兩見製)風化朴硝(一分)
右四味為末薑汁煮糊為圓如梧桐子大生薑湯下
二十圓食後服
控涎丹凡人忽患胷背手足頸項腰胯隠痛不可忍
連筋骨牽引釣痛坐卧不寕時時走易不定俗醫不曉
謂之走疰便用風藥及針灸皆無益又疑是風毒結聚
欲為癰疽亂以藥貼亦非也此乃痰涎伏在心膈上下
變為此疾或令人頭痛不可舉或神意昏倦多睡或飲
食無味痰唾稠粘夜間喉中如鋸聲多流睡涏手脚重
膇冷痺氣脉不通誤認為癱瘓亦非也凡有此疾但以
此藥不過數服其疾如失
甘遂(去心)大戟(去皮)真白芥子(各等分炒)
右為細末糊圓如梧桐子大臨卧淡薑湯吞下五七
圓如痰猛加至十圓
白芥子散治臂痛外連肌肉牽引背胛時發時止此
由榮衞之氣循行失度留滯經絡與正氣相搏其痛發
則有似癱瘓
真白芥子木鼈子(各二兩麩炒)没藥(别研)桂心木香
(各半兩)
右為細末入研藥令停每服一錢温酒調下
流氣飲子
紫蘇葉青皮苦梗大黃(煨)當歸芍藥
烏藥茯苓川芎黃耆枳殼(去穣麩炒)防風(各半)
(兩)甘草橘皮(各三分)木香連皮大腹(二兩剉薑汁炒)
右㕮咀每服五錢水二琖薑三片棗一枚煎一琖去
滓服
婦人賊風偏枯方論第八
論曰賊風偏枯者是體偏虚受風風客於半身也人有
勞傷血氣半身偏虚者風乘虚入客於半體名為偏風
也其風邪入深真氣去邪氣留發為偏枯此由血氣衰
損為風所客令血氣不相周榮於肌故令偏枯也
論曰夫偏枯者其狀半身不隨肌肉枯瘦骨間疼痛神
智如常名曰偏枯僕原疾之由皆由隂陽偏虧臟腑怯
弱經絡空虚血氣不足當風衝坐風邪乘虚而入疾從
斯作内經云汗出偏沮使人偏枯詳其義理如樹木或
有一邊津液不蔭注而先枯槁然後被風所害人之身
體或有一邊血氣不能榮養而先枯槁然後被風所苦
其理顯然王子享有云舟行於水人處於風水能泛舟
而亦能覆舟風能養體而亦能害體盖謂舡漏水入體
漏風傷古人有云醫風先醫血血行風自滅是也治之
先宜養血然後驅風無不愈者宜用大八風湯增損茵
芋酒續斷湯
大八風湯治中風偏枯失瘖半身不遂時復恍惚
當歸杏仁(去皮尖麩炒黃)甘草桂心乾薑(各二兩炮)五
味子升麻(各兩半)川烏(炮去皮尖)黃芩芍藥獨活
防風川芎麻黃(去節)秦芁石斛(去根切酒蒸炒)人
參茯神石膏黃耆紫苑(各一兩)大豆(三兩去皮)
(炒)
右為粗末每服五錢水二琖酒一合煎至一琖去滓
温服恍惚者不用酒煎
增損茵芋酒治半身不隨肌肉乾燥漸漸細瘦或時
㾓痛病名偏枯
茵芋葉川烏(炮去皮尖)石楠葉防風川椒(炒出汗)
女萎附子(炮)北細辛獨活卷栢肉桂
天雄(炮去皮)秦芁防已(各一兩)躑躅花(炒)當歸生
乾地黃(各二兩)芍藥(一兩)
右㕮咀酒二㪷漬之冬七日夏三日春秋各五日初
服一合漸增之以知為度令酒氣相續(出指迷方)
續斷湯治偏枯少血
當歸(三兩)陳皮芍藥北細辛(各一兩)生乾地黃(二兩)
右為粗末每服五錢水二琖煎至八分去滓温服臟
寒多利者入熟附子一兩和前藥
偏風口喎方論第九(凡五方)
論曰偏風口喎者是體虚受風風入於夾口之筋也足
陽眀之筋上夾於口其筋偏虚風因虚而乘之使其筋
偏急不調故令口喎僻也
防風湯治卒然口喎斜言語牽急四肢如故别無所
苦
防風(一兩)羌活(半兩)甘草(一分)
右為粗末每服五錢水二琖煎至一琖去滓入麝香
研一字温服
治口眼喎斜
用萆麻子七粒去皮殼細研作餅安在手心(右喎安左手左)
(喎安右手)却用銅盂乘湯坐于藥上纔正即洗去(一方用巴豆不)
(用萆麻出本草)
廣濟療風著口面喎斜語聲不轉方
生地黃汁(一升)竹瀝(一升)獨活(切三兩)
右相和煎取一升頓服未正更進一劑
深師續命湯療中風口僻噤諸疾卒死不知人補虛
起死神方
人參防已麻黃(去根節)芍藥川芎甘草
黃芩白术(各半兩)桂心附子(炮)防風(各一兩)生薑
(五兩)
右切以水一㪷二升煑取三升分為三服不差復作
忌海藻菘菜桃李生菜葱雀肉猪肉
又千金方
炒大豆三升令焦以酒三升淋取汁頓服又方用
大皂荚五兩去皮子為末以三年大醋調如左喎塗
右右喎塗左乾更塗
婦人血風心神驚悸方論第十
夫婦人血風驚悸者是風乘於心故也心藏神為諸藏
之主若血氣調和則心神安定若虚損則心神虚弱致
風邪乘虚干之故驚而悸動不定也其驚悸不止則變
恍惚而憂懼也(排風湯亦可用)
茯神散治婦人血風五臓大虚驚悸安神定志
茯神(去木)人參龍齒(别研)獨活酸棗仁(各一兩炒)防風
遠志(去心)桂心細辛白术(各三分)甘草乾薑
(各半兩炮)
右為粗末每服四錢水琖半煎至八分去滓温服
龍齒圓治婦人血風上攻心神恍惚驚悸眠卧不安
龍齒(别研)茯神(各一兩)朱砂(研)人參當歸天麻(各三)
(分)犀角屑㯽榔防風生乾地黃(各半兩)遠志
(去心)赤箭(各一分)麝香(一錢)
右為細末煉蜜圓如梧桐子大每服二十圓薄荷温
酒下
朱賁琥珀散治婦人血風
琥珀(研)没藥(研)木香當歸芍藥白芷羌
活乾地黃延胡索川芎(各半兩)土瓜根牡
丹皮(去心)白术桂心(各一兩)
右為末每服一錢水一琖煎至七分益酒三分再煎
少時熱服重者數服效
失血過多心神不安方第十一
寧志膏治婦人因失血過多心神不安言語失常不
得睡
辰砂(研)酸棗仁(炒)人參白茯神(去木)琥珀(各一分研)滳
乳(一錢研)
右為末和停每服一錢濃煎燈心棗湯空心調下(一方)
(無茯苓琥珀蜜圓如弹子大薄荷湯化下一粒)
婦人風邪顛狂方論第十二
夫婦人顛狂病者由血氣虚受風邪所為也人禀隂陽
之氣而生而風邪入并於隂則為顛入并於陽則為狂
隂之與陽有虚有實隨其虚時為邪所并則發也顛者
卒發意不樂直視仆地吐涎沫口喎目急手足撩戾無
所覺知良久乃甦狂者少卧不饑自高賢也自辨智也
自貴倨也妄笑好歌樂妄行不休故曰顛狂也
防風散治婦人風邪顛狂或啼泣不止或歌笑無度
或心神恐懼或言語失常
防風茯神獨活人參遠志(去心)龍齒菖
蒲(去毛)石膏牡蠣(各一兩煆)秦芁禹餘糧桂心(各半)
(兩)甘草(三分)蛇蜕(一尺炙)
右為粗末每服三錢水琖半煎七分去滓温服
又一方
羚羊角屑(三分)獨活遠志(去心)菖蒲(去毛)防風(各半兩)茯
神(去木)石膏麥門冬(去心)龍齒(别研)白蘚皮(各一兩)人參
生乾地黃(各三分)
右為粗末每服三錢水琖半煎七分温服無時
素問云陽厥狂怒飲以鐵落(狂怒出於肝經肝属木鐵落金也以金制木之意)
(愚曾治一女人眼見鬼物言語失常循衣直視衆醫多用心藥治之無效僕投養正丹二貼煎乳香湯送下以)
(三生飲佐之立愈百又一男子亦曾病此證亦用此藥收效然養正丹與一方抱膽圓無異抱膽圓内中無)
(硫黃有乳香也自合方見效)
婦人飛尸血厥方論第十三
夫飛尸者遊走皮膚穿藏府每發刺痛變作無常遁尸
者附骨入肉攻鑿血脉每發不可得近見尸喪聞哀哭
便發風尸者滛濯四肢不知痛之所在每發昏沉得風
雪便作沉尸者纏骨結藏衝心脇每發絞切遇寒冷便
作注尸者舉身沉重精神錯雜常覺昏廢每節氣至變
輙成大惡皆宜用此方
忍冬葉(剉數斛煑令濃取汁煎之)服如雞子大日三服
太一神精丹(出千金方)治中風之要藥治客忤霍亂腹痛脹
滿尸注惡風顛狂鬼語蠱毒妖魅癥瘕積聚温瘧積久
百方不差但是一切惡毒無所不治但近世少得曾青
磁石為難合爾故不錄
蘇合香元亦治此疾方見和劑更不贅錄
雄朱散治因喪驚憂悲哀煩惱感尸氣而成變動不
已似冷似熱風氣觸則發
雄黃(研)朱砂(研)苦梗羌活當歸升麻川
烏(炮)龍齒(别研)犀角屑白术芍藥鬼箭羽
白殭蚕(炒)木香虎頭骨(酥炙)紫蘇子(炒)川芎南
星(炮)山梔子陳皮莽草枳殼(去穣麩炒)黃芩(各一)
(分)麻黃(半兩去根節)蜈蚣(二條炙去頭足)㯽榔(二箇)全蝎(一分炒)
右為細末每服二錢温酒調下一日三服
人平居無疾苦忽如死人身不動摇默默不知人目閉
不能開口噤不能言或微知人惡聞人聲但如眩冐移
時方寤此由汗過多血少氣併於血陽獨上而不下氣
壅塞而不行故身如死氣過血還隂陽復通故移時方
寤名曰欝冐亦名血厥婦人多有之宜服白薇湯倉公
散
白薇湯方
白薇當歸(各一兩)人參(半兩)甘草(一分)
右㕮咀每服五錢水二琖煎至一琖温服
倉公散治卒鬼擊鬼疰鬼刺心腹如刺下血便死不
知人及卧魘嚙脚趾不覺者并諸毒氣等疾
瓜蔕末(九籥衛生方無瓜蔕末有皂角末)梨蘆末雄黃(研)礜石
(煅研各等分)
右為末研停用少許吹入鼻中得嚏氣通便活未嚏
再吹以得嚏為度此藥能起死人恐皂荚者為正
白术散治中風身體麻痺不仁
白术(炒)芍藥藁本(去苗土各一兩)續斷(去枯者)當歸(酒洗焙各)
(二兩)虎骨(酥炙)烏蛇肉(各半兩)
右為細末每服二錢匕温酒調下藏寒多利者加附
子半兩骨中煩熱者加生地黃一兩
婦人大全良方卷三
