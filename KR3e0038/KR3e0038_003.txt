婦人大全良方原序
世之醫者於婦人一科有專治婦人方有産寳方治以
專言謂專攻也方以寳方愛重之也蓋醫之術難醫婦
人尤難醫産中數證則又險而難彼其所謂專治者産
寳者非不可用也綱領散漫而無統節目疏略而未備
醫者畫於簡易不能深求徧覽有才進方不效輒束手
者有無方可據揣摩臆度者有富貴家鄙藥賤而不服
者有貧乏人憚藥貴而無可得服者有醫之貪利以賤
代貴失其正方者古云看方三年無病可治治病三秊
無藥可療又云世無難治之病有不善治之醫藥無難
代之品有不善代之人此之謂也僕三世學醫家藏醫
書數千卷既又徧行東南所至必盡索方書以觀暇時
閉關淨室繙閱涵泳究極天人採摭諸家之善附以家
傳經驗方萃而成編始自調經訖於産後凡八門門數十
餘證總二百六十餘論論後有藥藥不惟其貴賤惟其效
綱領節目燦然可觀庶幾病者隨索隨見隨試隨愈僕
於此編非敢求異昔人也蓋亦補其偏而會其全聚於
散而歛於約期使無憾云愚者千慮必有一得君子毋
以人廢言峕嘉熙元年八月良日建康府明道書院醫
諭臨川陳自明良父序
