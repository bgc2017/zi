婦人大全良方卷十六
宋陳自明撰
坐月門(姙娠疾病既明須知坐月避忌故以次之)
産寳方周頲序第一
頲聞至靈者人最重者命人皆知命之所重而不知養
命之方天年未終疾病攻奪嗟乎世無良醫著述則急
難倉卒尋醫其舛誤多矣醫之中惟産難為急子母性
命懸在片時頲勤志方書常思救療每覽名醫著述皆
誌於心且夫男女構精隂陽分氣就中女弱疾狀頗多
盖其禀柔質以為人有血藏而抱育姙娠之内導理有
常至扵飲食之間動靜之際尤多制忌以節性情及乎
既産鮮保安者盖是損觸臓腑傷動筋骨將理稍失疾
患便生更值盲醫取次下藥致其所苦積漸懸危日復
一日亟至扵死可不痛哉故易曰天地之大德曰生則
知在天地之間以生育為本又豈因生産而反危人之
命乎自惟攝理因循藥餌差謬致其産婦不保安全且
婦人生産方二三次血氣未衰飲食易進但能節性則
無病生縦或偶有微痾不難醫治至於四五次迨乎七
八次傷敗已深血氣衰微子蔵虚弱穢敗内滯風邪外
攻若有病生宜須審療醫若不子細疾便危殆此醫殺
之理甚明矣且仕俗之家婦人産後復乳其子産既損
氣已甚乳又傷血至深蠧命耗神莫極於此稍失常理
便合急醫或以家貧不及厚賂醫者醫者怠慢須臾困
篤吁人之生産非小事也而醫者圖財侮而致死此醫
殺之理又明矣且夫産前産後血氣未寧一疾苟生百
疾同作古人所以著方論扵産乳者正在此也至若鯉
魚阿膠能治胎動芎藭當歸善療胎痛秪如胎動胎痛
非至理也有因母疾而胎動者有因胎不堅固而自動
者痛亦如之此略舉大綱盖須知醫者之功也降及地
黃益血生薑助氣芍藥止痛黃耆補虚用之得門其效
如聖用之失理不如不醫乃知醫人不可苟作頲以此
疾心常思著方以濟危急而學解不博未能自信所以
偏採産術志在廣行復見昝殷産寳(昝子感切)深入醫門乃
大中歲相國白敏中傷茲婦人多患産難詢訪名醫思
救人命或人舉殷相國迎召問其産乳殷乃撰方三卷
贄扵相國相國重其簡要命曰産寳此方雖存得者甚
少頲志在愈疾常恨不家藏一本故輙敢序之盖欲開
其衆聽凡五十二篇三百七十一方兼拾昝氏之遺作
小論三萹次扵序末庶幾姙娠之家自得覽斯為家内
明師爾時丁巳歲秋八月序
將護孕婦論第二
凡婦人姙娠之後以至臨月藏府壅塞關節不利切不
可多睡須時時行步不宜食粘硬難化之物不可多飲
酒不可亂服湯藥亦不可妄行鍼炙須寬神减思慮不
得負重或登高涉險若偶然胎不安腰痛者須服安胎
藥一二服得安即止周頲論曰生産雖然觸穢排比須
要在先入月一日貼産圖并日遊胎殺所在并借地法
於姙婦房内北壁上仍依位設床帳厚鋪茵蓐周密使
無孔竅夏月亦鋪厚薦用好油單薄席紗帳以備之常
焚香令潔净備辦湯藥器物既覺欲産不得喧閧人力
雜亂大小愴惶驚動産婦宜預擇年高歷練生婆一人
并穏當曾經慣婦人一兩人扶持不得揮霍恐産婦憂
驚又忌閑雜外人并喪孝穢觸之人看視切不得驚動
傷早若坐婆拙不能體候胎氣方轉動之際便為欲生
多端下手驚動傷早則横倒之憂從此而致也
産寳方云姙娠欲産腹雖痛而腰不甚痛者未産也且
令扶行熟忍如行不得則凭物扶立行得又行或衣漿
先下然後作陣腰腹痛眼中如火生此是胎離腎經兒
逼産門也即服催生藥一二服即扶上蓐草切不可坐
草早務要産婦用力存養調停亦令坐婆先說諭之如
覺心中煩悶可取白蜜一匙用新汲水調下或覺飢即
喫軟飯或粥少許亦須預備勿令飢渴恐産婦無力困
乏也若不饑渴亦不須強食大凡生産自有時候不可
強服催生滑胎等藥或因坐草早勢不獲已則服之若
無事強服恐變生他疾又須戒之
滑胎例第三
凡姙娠已滿十月形體成就神識咸備分氣趣産宜服
滑胎湯藥
滑胎枳殼散瘦胎易産胡陽公主每産累日不下南山
道士進此方
商州枳殼(二兩)粉草(一兩)
右為細末百沸湯點二錢服空心日三服凡懷孕六
七箇月已上服之令兒易生初生胎小微黑百日已
後肉漸變白此雖孫真人滑胎易産方然抑陽降氣
為衆方之冠此方分兩出必用方以此為正
一方枳殼六兩甘草一兩(故加枳殼减甘草盖未産人甘草性寒故也未産前)
(一月日三服忌登高厠)
一方有糯米半升淘洗控乾同炒為末米飲白湯調
下一二錢
温隠居加當歸木香各等分
張氏方治姙娠胎肥壅隘動止艱辛臨月服之縮胎
易産兼治腸中諸疾下氣寬鬲枳殼(五兩)甘草(一兩半)
香附子(三兩炒去毛)為末薑煎湯點亦可如丈夫婦人冷
氣攻刺脇肋疼痛者用葱白三寸同煎服婦人脾
寒血氣成塊作痛熱酒調服大小便不通白牽牛
為末煎湯調服
選奇方香附子枳殼(各二兩)甘草(半兩)
内補元治姙婦衝任脉虛補血安胎
熟地黃(二兩)當歸(一兩微炒)
右為細末煉蜜元如梧子大温酒下三四十元
許學士云大率婦人姙娠唯在抑陽助隂盖抑陽
助隂之藥甚多然胎前藥唯惡羣隊若隂陽交錯
别生他病唯是南山道士枳殼散所以抑陽四物
湯所以助隂故爾然枳殼散差寒若單服之恐有
胎寒腹痛之疾以内補元佐之則陽不至強隂不
致弱隂陽調停有益胎嗣此前人未嘗論及也
易産滑胎方其藥&KR1167;滑利小便
車前子
右為末酒調方寸匕服不能飲者水調詩云芣苢
能令婦人樂有子矣陸機注云治婦人産難愚詳
孔子序詩云樂然而生易扵生育後人以為注喜誤
矣
治産難神寢元瘦胎滑利易産臨入月服之極有神效
知蘄州施少卿方蘄州徐大丞傳
通明乳香(半兩别研)枳殼(一兩)
右為細末煉蜜元如梧子大空心温酒吞下三十元
日一服懷孕九箇月以後方可服
陸氏方名寤生元乳香(只一分酒糊元)
榆白皮散治姙娠滑胎易生
榆白皮甘草(各二兩)葵子(一兩)
右為粗末每服二錢水一琖煎至七分去滓温服
一方無榆白皮名葵子散
主孕婦九箇月將産消息
猪肚(一全具)
依法用葱五味煮熟食食如不盡更食以盡為度不
得與别人食無效
保氣散安胎寬氣進食瘦胎易産設或居處失宜偶然
頓仆胎動胎痛漏胎下血兼服佛手散(見通用方)神寢元
枳殼散(見前)此三藥入月内大宜常服
香附子(四兩)山藥(二兩)縮砂仁(一兩)木香(四錢)粉草(一兩一分)益
智仁紫蘇葉(各半兩)
右為細末白湯點二錢服
月空方位例第四(出太平聖惠外臺同)
正月三月五月七月九月十一月已上
在丙壬二月四月六月八月十月十二
月已上在甲庚
逐月安産蔵衣忌向方位第五
凡安産蔵衣方位並於卧閤内分布太平聖惠方云凡
姙婦初入月便寫産圖一本以朱書某月某日空貼在
某位如正月在丙壬可扵壬位安産婦床帳丙位蔵衣
之類貼掛在産婦房内北壁上若值閏月只看節氣用
之又云每月産圖有雷公招摇運鬼力士天狗軒轅大
時咸池吴時豐隆白虎大夫天候狂虎凡十三神並從
月建易其位所謂月空者按内經云月廓空無寫王水
注云論月輪中空日也即非十三神之數今太平聖惠
方以六陽月在丙壬以六隂月在甲庚正如外臺所言
正月在丁壬至十二月在甲庚之類其理一也但外臺
言之詳聖惠言之簡耳今人多依聖惠方者特從其簡
而已或云凡逐月安産蔵衣並向月德月空方位所有
十三神殺並從節氣更换若交次月節便作次月用書
産圖者非也假如正月十四日立春若姙婦十三日乳
卧豈可作去年十二月用也必依月分用之乃是若依
節氣更换則天德月德所在差矣然月空與壬謂之中
天空頗相類議者以為天空者非十三神之數盖課中
有天乙貴人其位無可與對者故此空是謂天空值此
神百事不宜止宜安産婦床帳蔵衣之類耳集聖歷云
天德正月在丁二月在坤三月在壬四月在辛五月在
乾六月在甲七月在癸八月在艮九月在丙十月在乙
十一月在巽十二月在庚
又堪輿歷有遊年白虎殺神在太歲後一辰如太歲夘
則白虎在寅餘倣此推之若産及蔵衣犯之則子母皆
不利也
王子亨云難産逆生論稱犯一切神殺固有是理然
亦有自然難産兒自逆生者及有産腸胃俱下者産
已則復如故此非疾病所致氣血所主天下之理亦
有不可窮詰者亦宜知之
五月丙壬艮寅午夘辰辰申子申丑寅
六月庚甲乾亥未子丑未酉夘巳寅卯
七月丙壬坤申申(子酉)戍戍戍子寅卯辰
八月(庚艮)甲巽巳酉(酉午)戍丑亥夘亥辰巳
九月丙壬艮寅戍夘辰辰子午申巳午
十月庚甲乾亥亥子丑未丑夘巳午未
十一月(壬巽)丙坤申子酉戍戍寅午寅未申
十二月庚甲巽巳丑午未丑夘酉亥申酉
推婦人行年法第六
生氣方(産婦宜向之坐卧及産帳向之開門大吉)
反支月(遇此月即鋪灰上用牛皮或馬驢皮訖鋪草勿令悪血汚地吉)
禍害月(不得於其上産又不得向之大小便避之大吉)
絶命方(不得扵其上産又不得向之大小便避之大吉)
懸尸日(遇此日産不得攀䋲宜懸馬轡攀之大吉)
閉肚方(臨月至滿月並不得向之大小便及棄不淨之水謹之吉)
八㽵方(産帳不得向之開門忌之大吉)
體玄子借地法第七
東借十步西借十步南借十步北借十步
上借十步下借十步
壁方之中四十餘步安産借地或有汚穢或有東海神
王或有西海神王或有南海神王或有北海神王或有
日遊將軍白虎夫人遠去十丈軒轅招摇舉高十丈天
符地軸入地十丈令此地空閑産婦某氏安居無所妨
碍無所畏忌諸神擁護百邪速去急急如律令𠡠(前項借地)
(法扵入月一日朱書一本貼於産婦房内北壁上更不須避忌神殺也)
禁草法第八鋪草及氊褥訖即呪曰
鐡鐡湯湯非公所當是王一言得之銅一言得之鐡母
子相生俱篾鐡急急如律令
禁水法第九欲産時貯水呪曰
南無三寳水水在井中為井水
水在河中為河水水在器中為净水
水在法中為真水自知非真莫當真水
以净持濁以正治邪日遊月殺五士將軍
青龍白虎朱雀玄武招摇天狗軒轅女妭
天吞地吞懸尸閉肚六甲禁諱十二神王
土符伏神各安所在不得動靜不得忌干
若有動靜若有忌干施以神呪當攝汝形
阿佉尼阿毗羅莫多梨娑地梨娑訶
入月預備藥物第十
保氣散佛手散枳殼散神寢元榆白皮散
保生元催生丹黑神散大聖散花蘂石散
黑龍丹理中元催生符生地黃羌活
葵子黃蓮竹茹烏梅雌䧺石燕
甘草海馬馬&KR0742;鐡棗子陳皮
薑錢黑豆白蜜無灰酒童子小便
好醋白米煎藥爐銚子煮粥沙瓶
濾藥帛醋炭盆小石一二十顆湯瓶
軟硬炭乾柴茅煖水釡洗兒肥皂頭髮
斷臍線及剪刀(斷臍本不用刀只用帛睘臍下齒齧斷)乾蓐草
卧交椅軟厚氊燈籠火把繳巾
油燭發燭燈心
催生靈符第十一
書符時宜以水飛朱砂書之貼扵房内北壁上遇坐蓐
之時劄於針上就琖内以燈燒之庶免飛揚温水調服
婦人大全良方卷十六
