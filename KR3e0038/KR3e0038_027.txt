婦人大全良方卷二十三
宋陳自明撰
産後痢疾作渴方論第一(凡三方)
論曰産後不痢作渴夫水榖之精化為血氣津液以養
臟腑臟腑虚燥故痢而渴若引飲則難止反溢水氣脾
胃既虚不能剋水水自流溢浸漬皮膚則令人腫但止
其渴痢則自差
必效療産後痢而渴飲無度數
麥門冬(十二分)烏梅(二十箇)
右細剉以水一升煑取七合細呷
經效療産後久痢津液竭渴不止
龍骨(十二分)厚朴茯苓黃耆麥門冬人參
(各八分)生薑(六分)大棗(十四箇並細剉)
右水一大升煮取七合空心分兩服
古今錄驗療産後痢日久津液枯竭四肢浮腫口乾舌
燥
冬瓜(一枚)
右以黃泥褁厚五寸煨令爛熟去皮攪汁服之差
産後大便祕澁方論第二(凡七方)
論曰産後大便祕澁者何答曰産卧水血俱下腸胃虚
竭津液不足是以大便祕澁不通也若過五六日腹中
悶脹者此有燥屎在臟腑以其乾澁未能出耳宜服麻
仁元以津潤之若誤以為有熱而投以寒藥則陽消隂
長變證百出性命危矣
麻仁元方
麻仁枳殼人參(各四分)大黃(二分焙)
右為末煉蜜元如梧桐子大空心温酒下二十元未
通漸加元數不可太過
評曰産後不得利利者百無一生去血過多藏燥大便
祕澁澁則固當滑之大黃似難輕用唯葱涎調臘茶為
元復以葱茶下之必通(僕常以局方四物湯以生乾地黃易熟地黃加青皮去白煎服)
(效)
療産後五七日不大便切不可妄服藥先宜用麥蘖散
方
大麥芽(不以多少)
右炒黃為末每服三錢沸湯調下與粥間服
阿膠枳殼圓治産後虚羸大便祕澁
阿膠枳殼(等分)
右為末煉蜜圓如梧桐子大别研滑石末為衣温水
下二十圓半日以來未通再服
許學士云婦人産後有三種疾鬱冒則多汗汗則大便
祕故難於用藥唯麻子仁蘇子粥最佳穩當
紫蘇子大麻子仁
右二味各二合淨洗研令極細用水再研取汁一盞
分二次煮粥啜之此粥不惟産後可服大抵老人諸
虚風祕皆得力
千金療産後熱結大便不通蜜兊法
白蜜五合慢火煎令如硬餳以投冷水中良久取出
捻如母指大長二寸内榖道中即通
産後大小便不通方論第三(凡三方)
論曰産後大小便不通者腸胃本挾於熱因産血水俱
下津液燥竭腸胃痞澁熱氣結於腸胃故令大小便不
通也
葵根湯千金療産後淋瀝
葵根(二兩乾者)通草(二兩)車前子(一升)亂髮(灰)大黃桂心
(各一兩)冬瓜汁(七合)生薑(六兩)滑石末(别研一兩)
右九味切以水七升煮取二升半去滓下滑石末分
三服以愚考之既有大黃亦可治大便不通故錄
於此更宜斟量虚實而投之
集驗療産後津液燥竭大小便不通
芍藥大黃枳殼麻仁(等分)
右為細末煉蜜元如梧子大空心熟水下二十元一
方有甘草山梔仁
桃花散治産後大小便祕澁
桃花葵子滑石㯽榔(等分)
右為細末每服二錢葱白湯空心調下
産後遺糞方第四
廣濟療産後遺糞方
取故燕窠中草燒為末以酒調下半錢亦治男子
集驗方
礬石(枯)牡蠣(熬)
右等分為末酒服方寸匕日三亦治男子
又療産後遺糞不知出時方
白歛芍藥
右各等分為末酒服方寸匕
産後諸淋方論第五(凡十五方)
論曰産後諸淋因産有熱氣客於脬中内虚則起數熱
則小便澁痛故謂之淋
又有因産損氣虚則挾熱熱則搏於血血即流滲於胞
中故血隨小便出而為血淋淋者如雨之淋也
三因論曰治諸産前後淋祕其法不同産前當安胎産
後當去血如其冷熱膏石氣淋等為治則一但量其虚
實而用之瞿麥蒲黃最為産後要藥唯當尋其所因則
不失機要
茅根湯治産後諸淋無問冷熱膏石氣結悉主之
白茅根(八兩)瞿麥穗白茯苓(各四兩)葵子人參(各二)
(兩)蒲黃桃膠滑石甘草(各一兩)紫貝(十箇燒)石
首魚頭中石(二十箇燒)
右剉為散每服四大錢水一盞半薑三片燈心二十
莖煎至七分去滓温服亦可為末木通煎湯調下二
錢如氣壅閉木通橘皮煎湯調服
集驗療産後患淋小便痛
通草(三兩)大棗(二十枚)葵子(一升)白术(一兩)榆白皮(五兩)石韋
黃芩(各二兩)
右以水八升煮取二升半空心服温呷千金有甘草
生薑
療産後小便淋澁不通
葵子(一合)朴硝(八分)
右水二升煮取八合下硝分兩服
滑石散千金療産後淋
滑石(五分研)通草車前子葵子(各四分)
右為末以漿水調服方寸匕至二匕為妙
療産後小便不通張不愚方
陳皮(一兩去白)
右為末空心温酒調二錢一服便通
療卒不得小便
杏仁(十四箇去皮尖)
右炒為末和飲頓服立通
古今錄驗療産後勞傷熱大小便赤澁
雞蘇(一分)通草(十分)冬葵子(三合)芍藥滑石芒硝(各八)
(分)生地黃(十二分)
右水三升煮取八合下芒硝空心分三服
療脬轉小便不通八九日
滑石(十二分)寒水石(八分)
右水二升煮取八合空心分三服
經效療氣結成淋小便熱淋引痛或如豆汁面色痿黃
貝齒(三箇為末)葵子(一合碎)石膏(十二分)滑石(八分)
右水一升煮取八合下猪膽汁半枚合煎三四沸空
心温服
療産後小便澁痛或血淋者
瞿麥黃芩冬葵子(各二兩)通草(三兩)大棗(十二枚)
右以水七升煮取二升半分作兩服
療産後血淋
車前子瞿麥(各四兩)黃芩(三兩)鬱金末(一兩)
右水六升煮取二升下鬱金末分三服
廣濟療産後卒患淋小便磣痛及至尿血
冬葵子(一升)通草(三兩)滑石(末别處四兩)石韋(去毛三兩)茯苓
黃芩(各二兩)
右水九升煮取三升入滑石末空心服忌熱麫醋物
療産後淋小便痛及血淋
白茅根(五兩)瞿麥車前子(各二兩)冬葵子(二合)鯉魚齒
(一百箇為末)通草(三兩)
右水二升煮取一升入齒末空心服
治産後小便不通腹脹如鼓悶亂不醒蓋緣未産之前
内積冷氣遂致産時尿胞運動不順用鹽於産臍中填
可與臍平却用葱白剥去麤皮十餘根作一縳切作一
指厚安鹽上用大艾炷滿葱餅子大小以火灸之覺熱
氣直入腹内即時便通神驗不可具述(出産乳集)
木通散治産後小便不通
木通大麻仁葵子滑石㯽榔枳實
甘草(各半兩)
右為粗末每服三大錢水盞半煎至七分去滓温服
産後小便數方論第六(凡二方)
夫産後小便數者此由脬内宿有冷氣因産後發動冷
氣入腹虚弱不能致其小便故數也
桑螵蛸散千金翼治産後小便數及遺尿
桑螵蛸(三十箇炒)鹿茸(酥炙)黃耆(各三兩)牡蠣(煆)人參厚
朴赤石脂(各二兩)
右為末空心粥飲調下二錢外臺方無厚朴石脂有
甘草生薑
栝樓湯集驗療産後小便數兼渴
桑螵蛸甘草(並炙)黃連生薑(各二兩)栝樓根人
參(各三兩)大棗(五十箇)
右細切以水七升煮取二升半分三服忌猪肉冷水
産後小便不禁方論第七(凡四方)
廣濟療産後小便不禁
以雞尾毛燒作灰細研温酒調方寸匕服日三
又方
桑螵蛸(半兩炒)龍骨(一兩)
右為細末食前粥飲調下二錢
千金翼療産後遺尿不知出
白薇芍藥
右等分為細末以酒服方寸匕日三服
固脬散治婦人臨産時傷手胞破小便不禁
黃絲絹(自然黃者不用染成者三尺以炭灰汁煮極化爛用清水洗去灰令盡入黃蠟半兩)
(蜜一兩白茅根二錢馬屁勃末二錢)
右用水一升再煎至一琖空心頓服服時歛氣服之
不得作聲如作聲無效
産後小便出血方論第八(凡三方)
夫産後損於血氣血氣虚而挾於熱血得熱則流散滲
於脬内故血隨小便出治小便利血方
亂髮(淨洗燒成灰研細為末)
右米飲調服方寸匕一方有滑石等分每服一錢生
地黃汁調下
療産後大小便不利下血
車前子黃芩蒲黃生地黃牡蠣芍藥
(各六分)
右為細末空心米飲服方寸匕忌麫蒜
崔氏療産後血滲入大小腸
車前子草汁(一升)蜜(一大合)
右相和煎一沸分為兩服
産後隂脱玉門不閉方論第九(凡十二方與八卷第十八論通)
(用)
三因論曰婦人趣産勞力弩嚥太過致隂下脱若脱肛狀
及隂挺下出逼廹腫痛舉動房勞能發作清水續續小
便淋露
硫黃散治産後勞傷隂脱
硫黃烏賊骨(各半兩)五味子(一分千金翼用三銖一方無之)
右為細末研令極細糝患處日三易
當歸散治隂下脱(方見八卷第十八論)
千金方治産後隂下脱
以鐵精粉上推内之又灸臍下横文二七壯
廣濟療産後隂腫下脱内出玉門不閉(産寳只有此一方無論)
石灰(壹升炒令能燒草)
右熱湯二升投灰湯中適温冷澄清坐水中以浸玉
門斯須平復如故
當歸散治産後隂下脱方(傳心方)
當歸黃芩牡蠣(煆各二兩)芍藥(一兩一分)蝟皮(燒存性半兩)
右為細末每服二錢空心温酒調服米飲調服亦可
忌登高舉重
集驗療婦人産後虚冷玉門不閉寬冷方(千金同)
蛇床子硫黃(各四分)兔絲子(五分)吳茱萸(六分)
右為細末以湯一升投藥方寸匕以洗玉門日再用
陳氏玉龍湯治婦人産後用力太過産門惡出
以四物湯入眞龍骨末少許煎空心連進二服麻
油湯熏洗
熨法集驗療婦人産後隂下脱方
單炒蛇床子一升乘熱以帛裹熨患處亦治産後
隂中痛
桃仁膏治産後隂腫妨悶
桃仁(去皮尖别研為膏)枯礬五倍子
右等分為細末以膏子拌均傅之
樗枝散治産後子腸下出不能收拾不論年深者皆
治之
樗枝(取皮焙乾一握)
右用水五升連根葱五莖漢椒一撮同煎至三升去
滓傾在盆内乘熱熏候通手淋洗如冷傾入五升瓶
内再煎一沸依前用一服可作五度用洗了睡少時
忌鹽鹹鮓醬濕麫發風毒物及用心力房勞等事
古今錄驗療産後隂下脱方
鱉頭(二箇隂乾)葛根(一斤當作一兩)
右二味為末酒服方寸匕日三服
皂角散治産後魋
皂角樹皮川楝樹皮(各半斤)皂角核(一合)石蓮(一合炒去)
(心)
右為粗末用水煎湯乘熱以物圍定熏通手洗於淨
房中就熏洗處鋪薦席纔熏洗了以帛挹乾便喫玉
露通真元熱酒下二元便仰睡(方見通用方中)
古今錄驗療産後隂下脱方
川椒(一斗)吳茱萸(二升)戎鹽(半雞子大)
右為末以綿褁如半雞子大内隂中日一易二十日
愈
婦人隂蝕五疳方論第十(凡八方)
凡婦人少隂脉數而滑者隂中必生瘡名曰䘌瘡或痛
或痒如蟲行狀淋露膿汁隂蝕幾盡者此皆由心神煩
鬱胃氣虚弱致氣血留滯故經云諸痛痒瘡皆屬於心
又云陽明主肌肉痛痒皆屬於心治之當補心養胃外
以熏洗坐導法治之乃可
千金療隂蝕瘡方
當歸芍藥甘草芎藭(各二兩)地榆(三兩)
右細切以水五升煮取二升去滓熏洗日三夜一
又方
蒲黃(一升)水銀(一兩)
右二味研均以粉上
又方
肥猪肉(三十斤)
右以水三碩煮熟去肉入盆中浸之冷即易不過三
兩度
崔氏療隂蝕洗搨湯方
甘草乾漆(各一兩)黃芩乾地黃當歸芍藥
(各二兩)龜甲(五兩)
右細切以水七升煮取一半去滓以綿帛内湯中以
搨瘡處良久即易日二度每搨湯可行十里許即裛
乾捻取甘濕散薄傅瘡上使遍可經半日又以湯搨
搨訖如前傅藥(余家婢遇此疾就甘家療不差蝕處作兩瘡深半寸余於㳙子方中檢得)
(此甘草湯方仍以自處蚺蛇膽散不經七日瘡乃平復甚效凡救十八人手下即活遇斯疾者請廣流布)
(傳之)
甘濕散又名蚺蛇膽散療疳蟲隂蝕方
蚺蛇膽(真者)青木香末石硫黃(闕)精麝香(各四)
(分臨時分之多少入用元麝香辟蛇毒若先以相和蛇膽即無力也舊用五月五日蝦麻)
右五味等分分為末更細研有患取如三碁子和井
花水日再服訖先令便利了即以後方桃枝熏下部
訖然後取藥如碁子安竹管裏吹入下部中亦日再
度老少量減其熏法每日一度不用再為之良
又療疳蟲食下部及五藏方
取桃東南枝三七枚輕打頭使散以綿纏之又搗石
硫黃為末將此綿纏桃枝撚轉之令末少厚又截一
短竹筒先内下部中仍以所撚藥桃枝熟然熏之
文仲療隂蝕欲盡者方
蝦䗫兔屎
右等分為末傅瘡上良
狼牙湯古今錄驗療婦人隂蝕其中爛傷膿水淋漓
臭穢
狼牙(三兩)
右㕮咀以水四升煑取半升去滓内苦酒如雞子中
黃大沸湯一杯消盡夜適寒温以綿纏筋頭大如蠒
濡湯以瀝瘡中日四五度即差
産後乳汁或行或不行方論第十一(凡十五方)
論曰凡婦人乳汁或行或不行者皆由氣血虛弱經絡
不調所致也乳汁勿令投於地蟲蟻食之令乳無汁若
乳盈溢可潑東壁上佳或有産後必有乳若乳雖脹而
産後臖作者此年少之人初經産乳有風熱耳須服清
利之藥則乳行若累經産而無乳者亡津液故也須服
滋溢之藥以動之若雖有乳又却不甚多者須服通經
之藥以動之仍以羹&KR0796;引之蓋婦人之乳資於衝脉與
胃經通故也有屢經産而乳汁常多者亦婦人血氣不
衰使然也大抵婦人素有疾在衝任經者乳汁少而其
色帶黃所生之子怯弱而多疾
三因論曰産婦有二種乳脉不行有氣血盛而壅閉不
行者有血少氣弱澁而不行者虚當補之盛當疎之盛
者當用通草漏蘆土瓜根輩虚者當用成煉鍾乳粉猪
蹄鯽魚之屬概可見矣
漏蘆散療乳婦氣脉壅塞乳汁不行及經絡凝滯妳
乳脹痛留蓄邪毒或作癰腫此藥服之自然内消乳汁
通行
漏蘆(二兩半)蛇脱(十條炙)瓜樓(十箇急火燒令焦存性)
右為末温酒調下二錢無時候服藥後即以猪蹄羹
投之經驗方有牡蠣並燒存性一方只用牡蠣煆
為末酒調下二錢
又方
葵菜子(炒香)縮砂仁(各等分)
右為細末每服二錢熱酒調下滋益氣脉榮衛行津
液上蔡張不愚方常用極有驗
療乳婦氣少血衰脉澁不行乳汁絶少
成煉鍾乳粉(研)濃煎漏蘆湯調下二錢
産寶療産後乳無汁
土瓜根漏蘆(各三兩)甘草(二兩)通草(四兩)
右水八升煎取二升分温三服忌如常法
一方加桂心並為末飲服方寸匕
一方
以猪&KR1004;如食法煑清粥食之驗
靈苑方下乳汁立效
粳米糯米(各半合)萵苣子(一合並淘淨)生甘草(半兩)
右煎汁一升研前藥令細去滓分作三服立下
又方
漏蘆(一方二分)蠐螬(各三分)瓜樓根土瓜根(各四分)
右為細末酒調方寸匕日三服
一方無土瓜根有鍾乳沙糖水調服
又方
通草(十分)鍾乳粉麥門冬(各六分)
右為細末食後酒服方寸匕日三兩服效千金方同
有理石(二方出産寶)
一方
土瓜根為末酒調方寸匕日三兩服效
一方
猪蹄(一隻)通草(四兩)
右以水一㪷煮作羹食之最妙
湧泉散療乳無汁成都教授單釀方亦治乳結癰腫
穿山甲(洗一兩灰炒令燥)
右為細末酒調服方寸匕
下乳方
大麻仁(去殼二合)生鰕(三枚)
右同研爛去滓用酒水各一盞瓦甖煇至一盞半有
餘食後臨卧温服仍用被覆睡乳即通流(劉柳溪傳)
又方
必用方云漏蘆栝樓皆要藥或云多食猪蹄羹栝樓
取子淨洗炒令香熟搥碎取仁研細瓦上攤浥令白
色研為細末温酒調下一錢服了合面卧少時未效
再作
一方瓜樓一枚熟𢷬以白酒一㪷煮取四升去滓温
飲一升日三
崔氏療乳不下
鼠肉(五兩)羊肉(六兩)□肉(八兩)
右三物作臛噉之勿令食者知
漏蘆湯千金療乳無汁
漏蘆通草(各八分)鍾乳(四分)黍米(一升)
右先將米漬一宿研取汁三升煑藥三四沸去滓作
飲食經心錄同(余荆布因産前食素得疾羸弱産後乳脉不行已七十日服諸藥無效嬰)
(兒甚苦偶有人送赤豆一斗遂如常煑赤豆粥食之當夜乳脉通行閱本草赤小豆能通妳乳謾載之)
産後乳汁自出方論第十二(無方)
論曰産後乳汁自出蓋是身虚所致宜服補藥以止之
若乳多温滿急痛者温帛熨之産寶有是論却無方以
治之若有此證但以漏蘆散亦可
亦有未産前乳汁自出者謂之乳泣生子多不育經書
未曾論及
産後吹妳方論第十三(凡六方)
夫産後吹妳者因兒喫妳之次兒忽自睡呼氣不通乳
不時洩蓄積在内遂成腫硬壅閉乳道津液不通腐結
疼痛亦有不痒不痛腫硬如石名曰吹妳若不急治腫
甚成癰産後吹妳最宜急治不爾結癰逮至死者速與
服皂角散栝樓散傅以天南星散以手揉之則散矣(出指迷方)
栝樓散方乳香(一錢研)栝樓根末(一兩)
右研令均温酒調二錢服
天南星散
天南星為末用温湯調以鵝翎塗之
皂角散方歌曰
婦人吹妳意如何皂角燒灰蛤粉和
熱酒一杯調八字須臾揉散笑呵呵
治妳結硬疼痛出經驗方
百藥煎為細末每服三錢酒一盞煎數沸熱服
療乳硬作痛
嫩桑葉生採研以米飲調攤紙花貼病處
産後妬乳方論第十四(婦人女子乳頭生小淺熱瘡搔黃汁出方附凡)
(十方)
夫妬乳者由新産後兒未能飲之及乳不洩或乳脹捏
其汁不盡皆令乳汁蓄結與血氣相搏即壯熱大渴引
飲牢強掣痛手不得近是也初覺便以手助捏去汁更
令傍人助吮引之不爾或作瘡有膿其熱勢盛必成癰
也
吹妳妬乳乳癰其實則一只分輕重而已輕則為吹妳
妬乳重則為癰雖有專門不可不錄
療産後吹妳作癰
葵莖及子
右𢷬篩為散酒服方寸匕即愈
又方
雞屎為末酒服方寸匕須臾三服愈
又方
皂莢拾條以酒一升揉取汁硝石半兩煎成膏傅
之
療産婦乳初結脹不消令敗乳自退方
瓜樓(一箇半生半炒)大粉草(一寸半生半炙)生薑(一塊半生半煨)
右同剉用酒一碗煮取一琖去滓服之其痛一會不
可忍即搜去敗乳臨卧再一服順所患處乳側卧於
床上令其藥行故也
療乳腫次第結成癰方
右以馬溺塗之立愈
婦人女子乳頭生小淺熱瘡搔之黃汁出方附
集驗論曰凡婦人女子乳頭生小淺熱瘡搔之黃汁出
浸淫為長百種療不差者動經年月名為妬乳病婦人
飲兒者乳皆欲斷世論苟抄乳是也宜以赤龍皮湯及
天麻湯洗之傅二物飛烏膏及飛烏散佳始作者可傅
以黃芩漏蘆散及黃連胡粉散並佳
赤龍皮湯方
槲皮(切三升)
右以水一斗煮五升夏冷用水秋冬温之分以洗乳
亦洗諸深敗爛久瘡洗畢傅膏散千金同
天麻草湯方
天麻草(切五升)
右以水一斗半煎取一斗隨寒温分洗乳以殺痒也
此草葉如麻葉冬生夏着花赤如鼠尾花亦以洗浸
淫黃爛熱瘡痒疽濕隂蝕瘡小兒頭瘡洗畢傅膏散
千金同
飛烏膏散
用燒朱砂作水銀上黑煙(名緗粉者三兩熬令焦燥)礬石(三兩燒粉)
右二味以絹篩了以甲煎和之令如脂以傅乳瘡日
三作散者不須和有汁自着可用散亦傅諸熱瘡黃
爛浸淫汁瘡蜜瘡丈夫隂蝕痒濕諸小兒頭瘡疳蝕
口邊肥瘡蝸瘡等並以此傅之千金同
又黃連胡粉膏散
黃連(二兩)胡粉(十分)水銀(一兩同研令消散)
右三味𢷬黃連為末三物相和合皮褁熟挼之自和合
也縱不成一家且得水銀細散入粉中也以傅乳瘡
諸濕痒黃爛肥瘡若着甲煎為膏千金同
乳癰方論第十五(凡二十五方)
夫婦人乳癰者由乳腫聚結皮薄以澤是成癰也足陽
明之經脉則血澁不通其血又歸之氣積不散故結聚
成癰千金云年四十以下治之多愈年五十以上宜速
治之即差若不治者多死中年又懷胎發乳癰腫及體
結癰此必無害也蓋懷胎之癰病起於陽明陽明者胃
之脉也主肌肉不傷藏故無害也診其右手關上脉沉
則為隂虚者則病癰乳癰久不差則變為瘻
開慶間淦川嘉林曾都運恭人吳氏年已五十而病妳
癰後果不起以此知聖賢不妄說也
産寳論曰産後宜勤去乳汁不宜蓄積不出惡汁内引
於熱則結硬堅腫牽急疼痛或渴思飲其妳手近不得
若成膿者名妬乳乃急於癰宜服連翹湯利下熱毒外
以赤小豆末水調塗之便愈或數捏去乳汁或以小兒手
摩動之或大人含水嗍之得汁吐之其汁狀如膿若産
後不曾乳兒畜積乳汁亦結成癰
連翹湯療産後妬乳并癰
連翹子升麻芒硝(各十分)玄參芍藥白歛
防已麝干(各八分)大黃(十二分)甘草(六分)杏仁(八十枚去皮尖)
右以水九升煎取三升大黃次下硝分三服
又方
蒲黃草
右熟𢷬傅腫上日三度易之并葉煎汁飲之亦佳妬
乳及癰並差
又方
以地黃汁塗即愈
又療諸癰不散已成膿懼針令自決破方
取白雞内翅第一翎各一莖燒末服之即決
又方
取白丁香研塗乾即易
又療乳癰初得令消
赤小豆菵草
右等分為細末苦酒和傅之愈
又療乳癰初覺有異
黃芩甘草防風赤芍藥黃耆(各五兩)通草
(十分)桑寄生麥門冬(各六分)大棗(五枚)
右細切以水一升煮取九合去滓入乳糖六分分為
四服
療乳癰或瘡久不差膿汁出疼痛欲死不可忍
鹿角(二兩)甘草(半兩)
右為細末用雞子白和於銅器中煖温傅患處日五
七易即愈
一方只用鹿角石上磨取濃汁塗之乾即易
一方鹿角燒作灰酒調抹立愈
治乳癰
鹿角屑(一兩)
右為細末以猪膽汁調下一錢不過再服神驗以醋
漿水服之亦得集驗方以猪頷下清汁
張氏橘香散治乳癰未結即散已結即潰極痛不可
忍者藥下即不疼神驗不可云喻因小兒吹妳變成斯
疾者並皆治之
陳皮浸去白眼乾麫炒微黃為細末麝香研酒
調二錢初發覺赤腫疼痛一服見效每服有效
療乳癰諸般癤癰疽
橘紅(半兩)阿膠(粉炒)粉草(炙各一兩)
右㕮咀分為二服每服用泉水一椀半煎至琖半去
滓温服
療妳癰并無名癰癤
鼠糞不以多少燒存性二分入輕粉二十文研停
麻油調塗如有頭即潰無頭即消(又療火瘡)
療乳頭裂破
以丁香為末水調傳立愈又以蛤粉胭脂等分新
水調傅
陳日華方一醉膏治妳癰
石膏不以多少煆通赤取於地上椀覆出火毒細
研每服三錢温酒調下添酒盡醉睡覺再進一服
千金療乳無汁以水煑服
金黃散治妳癰(出婦人經驗方)
川大黃粉草(各一兩)
右為細末以好酒熬成膏傾在琖中放冷攤紙上貼
痛處仰面卧至五更未貼時先用温酒調一大匙就
患處臥明日取下惡物相度強弱用藥羸弱不宜服
療發背乳癰四肢虚熱大渴
生地黃(六兩)黃芩芍藥人參知母甘草(各二)
(兩)升麻黃耆麥門冬栝樓(各三兩)大棗(十二枚)
右以竹葉切三升以水一斗二升煑取九升去竹葉
内藥煮取三升渴則飲之
療婦人發乳丈夫發背爛生膿血後虚成氣疾
黃耆麥門冬地黃人參升麻茯苓(各三)
(兩)當歸芍藥遠志甘草(各一兩)大棗(十箇)
右水二升煮取一升分温三服若有是證局中排膿
内補十宣散亦妙
産乳療婦人乳癰(已穿未穿)出膿大止痛歛瘡口
以芙蓉花爛研如癡若無花只取根上皮先用竹
刀刮去麤皮但用内一層嫩白皮研如癡却入蜜
少許調停看瘡大小如未穿即留中孔如已穿即
塞其孔其膿根自然浢出盡不倦頻頻更換此方
大治一切癰疽發背立見神效膿出盡却用後藥
傅
乾膿散又歛瘡口
烏賊骨黃丹天竺黃(各二錢)輕粉(二匕)麝香(一字)老
降眞骨(三錢)
右研為細末乾糝瘡口不數日乾
又方
降眞節(二錢)天竺黃露蜂房(各一錢)麝香輕粉(各少)
(許)
右為末乾糝
又方
乳香沒藥黃丹(各一錢)龍骨(二錢)真坯子(三錢)血竭
(半錢)麝香(一字)降真節(一錢)
右為細末乾糝
産寳療乳癰方
黃蘖(一分)
右為細末以雞子白調停塗之乾則易立愈
又方
苧根𢷬傅之愈
丹參膏必效方療婦人乳癰
丹參白芷芍藥(各二兩)
右㕮咀以苦酒淹經宿以猪脂半斤微火煎之白芷
黃為度膏成去滓傅之
治妳發痛不可忍(先人國器經效方)
水楊柳根新採者一握搥碎以好酒同甘草烏梅
煇至七分去滓時時温服
神效瓜樓散(李嗣立方)治婦人乳疽妳勞
瓜樓(一箇去皮焙研為末如急用只爛研子多者有力)生粉草(半兩)當歸(酒洗)
(去蘆焙半兩)乳香(一錢)通明沒藥(一分二味并别研)
右用無灰酒三升同於銀石器中慢火熬取一升清
汁分作三服食後良久服如有妳勞便服此藥可杜
絶病根如毒氣已成能化膿為黃水毒未成即於大
小便中通利疾甚再合服以退為妙婦人乳癰方甚
多獨此一方神效無比萬不失一(癸亥年僕處五羊趙經略廳判閫夫)
(人年七十一歲隔一二年左乳房上有一塊如鵝卵大今忽然作楚召余議藥僕云據孫真人云婦人年)
(五十歲已上乳房不宜見癰見則不可療矣幸而未破恐是氣瘤謾以五香連翹湯去大黃煎服服後稍)
(減則已過六七年後每遇乳有腫脹時再合服必消減矣)
五香連翹湯(方見二十卷第二論)
婦人大全良方卷二十三
