婦人大全良方卷九
宋陳自明撰
求嗣門(疾病既無須知求嗣故以次之)
陳無擇求子論第一
夫有夫婦則有父子婚姻之後必求嗣續故聖人謂不
孝有三無後為大者言嗣續之至重也凡欲求子當先
察夫婦有無勞傷痼害之屬依方調治使内外和平則
婦人樂有子矣
禇尚書澄求男論第二
建平孝王妃姬寺皆麗無子擇良家未笄女入御又無
子問曰求男有道乎澄對曰合男女必當其年男雖十
六而精通必三十而娶女雖十四而天癸至必二十而
嫁皆欲隂陽完實然後交合則交而孕孕而育育而為
子堅壮強夀今未笄之女天癸始至已近男色隂氣早
洩未完而傷未實而動是以交而不孕孕而不育育而
子脆不夀此王之所以無子也然婦人有所産皆女者
有所産皆男者大王誠能訪求多男婦人媒至宫府有
男之道也王曰善未再朞生六男夫老陽遇少隂老隂
遇少陽亦有子之道也
婦人無子論第三
夫婦人無子者其事有三也一者墳墓不嗣二者夫婦
年命相尅三者夫病婦疹皆令無子若是墳墓不嗣年
命相尅此二者非藥能益若夫病婦疹須將藥餌故得
有效也然婦人挾疾無子皆由勞傷血氣生病或月經
閉澁或崩漏𢃄下致隂陽之氣不和經血之行乖候故
無子也診其右手關後尺脉浮浮則為陽陽脉絶無子
也尺脉微濇中年得此為絶産也少隂脉如浮緊則絶
産惡寒脉尺寸俱虚弱者則絶産也又有因將攝失
宜飲食不節乘風取冷或勞傷過度致令風冷之氣乘
其經血結於子臟(子臓得冷)故令無子也
千金翼求子方論第四(凡十四方)
千金論曰夫婦人之别有方者以其血氣不調胎姙生
産崩傷之異故也是以婦人之病比之男子十倍難療
經言婦人者衆隂所集常與濕居十四歲以上隂氣浮
溢百想經心内傷五臟外損姿顔月水去留前後交互
瘀血停凝中道斷絶其中傷墮不可具論生熟二臟虛
實交錯惡肉内漏氣脉損竭或飲食無度損傷非一或
胎瘡未愈而合隂陽或行步風來便利於懸厠之上風
從下入便成十二痼疾所以婦人别立方也若是四時
節氣為病虚實冷熱為患者故與丈夫同也惟懷胎姙
孕而挾病者避其毒藥耳其雜病與丈夫同則散在諸
卷中可得而知也然而女人嗜慾多於丈夫感病倍於
男子加以慈戀愛憎嫉妬憂恚染着堅牢情不自抑所
以為病根深療之難差故養生之家特須教子女學此
三卷婦人方令其精曉即於倉卒之秋何憂畏也夫四
德者女子立身之樞機産育者婦人性命之長務若不
通明於此則何以免其横夭者哉故傅母之徒亦不可
不學常宜繕寫一本懷挾隨身以防不意也又曰人
之情性皆願賢已而疾不及人至於學問則隨情逐物
墮於事業詎肯專一推求至理莫不虚棄光隂沒齒無
益夫婚姻養育者人倫之本王化之基聖人設教備論
厥旨後生莫能精曉臨事之日昏爾若愚是則徒願賢
已而疾不及人之謬也斯實不逹賢已之趣而妄徇虚
聲以终無用今𫐠求子之法以貽後嗣同志之士或可
覧焉又論曰夫欲求子者當先知夫妻本命五行相
生及與德合并本命不在子休廢死墓中生者則求子
必得若其本命五行相尅及與刑煞衝破并在子休廢
死墓中生者則求子了不可得慎無措意縱或得者於
後終亦累人若其相生并遇福德者仍須依法如方避
諸禁忌則所誕兒子盡善盡美難以具陳矣
禁忌法
凡欲要兒子生吉良日交會之日常避丙丁及弦望晦
朔大風大雨大霧大寒大暑雷電霹靂天地昏冥日月
無光虹蜺地動日月薄蝕此時受胎非止百倍損於父
母生子或瘖啞聾聵頑愚癲狂攣跛盲眇多病短夀不
孝不仁又避日月火光星辰之下神廟佛寺之中井竈
圊厠之側塜墓屍柩之旁皆悉不可夫交會如法則有
福德大智善人降託胎中仍令父母性行調順所作和
合家道日隆祥瑞競集若不如法則有薄福愚癡惡人
來託胎中則令父母性行凶險所作不成家道日否殃
咎屢至雖生成長家道滅亡夫禍福之驗如有影響此乃
必然之理何不再思之
男子受胎時日法
凡男女受胎皆以婦人經絶一日三日五日為男仍遇
月宿在貴宿日又以夜半後生氣時寫精者有子皆男
必夀而賢明高爵也若以經絶後二日四日六日寫精
者皆女過六日皆不成子又遇旺相日尤吉
推旺相日法
春甲乙夏丙丁秋庚辛冬壬癸
推貴宿日法
正月(一日六日九日十日十一日十二日十四日二十一日二十四日二十九日)二月(四日七日)
(八日九日十日十二日十四日十九日二十二日二十七日)三月(一日六日七日八日十日十七日二)
(十日二十五日)四月(三日四日五日六日八日十日十五日十八日二十二日二十八日)五月(一日)
(二日三日四日五日六日十二日十三日十五日十六日二十日二十五日二十八日二十九日三十日)六
月(二日三日十日十三日十八日二十三日二十六日二十七日二十八日二十九日)七月(一日十一)
(日十六日二十一日二十四日二十五日二十六日二十七日二十九日)八月(五日八日十三日十八日)
(二十一日二十二日二十三日二十四日二十五日二十六日)九月(三日六日十一日十六日十九日二)
(十日二十一日二十二日二十四日)十月(一日四日九日十四日十七日十八日十九日二十日二十二)
(日二十九日)十一月(一日六日十一日十四日十五日十六日十七日十九日二十六日二十九日)
十二月(四日九日十二日十三日十四日十五日十七日二十四日二十七日)若春合甲
寅乙夘夏合丙午丁巳秋合庚申辛酉冬合壬
子癸亥與上件月宿日合者佳
論曰夫人求子者服藥須知次第不可不知其次第者
謂男服七子散女服盪胞湯及坐導藥并服紫石門冬
元則無不效矣不知此者得力鮮焉
七子散主丈夫風虚目暗精氣衰少無子補不足方
牡荆子五味子兔絲子車前子菥蓂子
山藥石斛熟地黃杜仲鹿茸遠志(各八分)
附子蛇床子川芎(各六分)山茱萸天雄(各五分)
桂心(十分)白茯苓川牛膝人參黃耆(各五分)巴戟(十二分)
蓯蓉(七分)鍾乳粉(八分)
右為細末酒服方寸匕日二服不知加至二匕以知
為度忌生冷醋滑猪雞魚蒜油膩不能飲者蜜元服
亦佳一方加覆盆子二兩行房法一依素女經女人
月信斷一日為男二日為女三日為男四日為女以
外無子每日午時夜半後行事生子吉餘時生子凶
慶雲散主丈夫陽氣不足不能施化施化無成
覆盆子五味子(各二升)兔絲子(一升)白术(炒)石斛(各三兩)
麥門冬天雄(各九兩)紫石英(二兩)桑寄生(四兩)
右為細末食後酒服方寸匕日三服素不能飲者米
飲調下冷者去桑寄生加細辛四兩陽事少而無子
者去石斛加㯽榔十五箇良
盪胞湯治婦人立身已來全不産育及斷續久不産
三十年者
朴硝牡丹皮當歸大黃(蒸一飯久)桃仁(各三兩)
細辛厚朴苦梗赤芍藥人參茯苓
桂心甘草川牛膝陳皮(各二兩)附子(炮一兩半)
䖟虫(炒焦去翅足)水蛭(炒各六十枚)
右㕮咀每服四大錢酒水合琖半煎至六分去滓温
服空心日三服夜一服少汗(闕)積血及冷赤膿如小
豆汁斟酌不盡若力弱大段不堪者只一二服止然
惡物不盡不得藥力能服盡儘好不爾著坐導藥
坐導藥治婦人全不産及斷緒服前盪胞湯惡物不
盡用此方
皂角(去皮子一兩)吳茱萸當歸大黃(蒸)晉礬(枯)
戎鹽川椒(各二兩)五味子細辛乾薑(各三兩)
(一方無茱萸有葶藶闕苦瓠各三分)
右為細末以絹袋盛大如指長三寸餘盛藥滿繫袋口
内婦人隂中坐卧任意勿行走小便時去之了後更
安一日一交易新者必下清黃冷汁汁盡止若未見
病出亦可至十日安之本為子宫有冷惡物故令無
子但天隂冷則發疼痛須候病出盡方已不可中輟
每日早晩用苦菜煎湯熏洗外臺祕要云出千金翼
千金方無葶藶有砒三分廣濟方同著藥後一日乃
服紫石英元(方見後)
紫石英元(又名紫石門冬元)
紫石英天門冬(各三兩)紫葳牡蒙(各二兩)粉草(一兩半)
桂心川芎卷栢烏頭(炮)熟地黃(乾)辛夷仁
禹餘糧(煅醋淬)當歸石斛(各三兩)烏賊骨川牛膝
薯預(各六分)桑寄生人參牡丹皮乾薑厚朴
續斷食茱萸細辛(各五分)栢子仁(一兩)
右為細末煉蜜元如梧桐子大每服三十元温酒吞
下漸加至五十元慎如藥法經心錄同
延年方療婦人子臟偏僻冷結無子坐導藥
蛇床子芫花(等分)
右二味為末取棗大紗囊盛如小指長内隂中工作
須去任意卧着避風冷
内炙元廣濟療無子令子宫暖
麝香(二分)皂莢(去皮子炙十分)川椒(六分炒出汗)
右為末煉蜜為元如酸棗大綿褁内産宫中留少綿
線出覺生寒不净下多即抽綿線出却凡藥一日一
度換之無問晝夜皆内無所忌
秦桂元治婦人無子知金州范羅言乞以此方試令
婦人服之至四十九日如無子請斬臣一家以令天下
何德揚方雖其言似誇然實有異驗
秦芁桂心杜仲防風厚朴(各三分)附子(生)
白茯苓(各一兩半)白薇乾薑沙參牛膝半夏(各半兩)
人參(一兩)細辛(二兩一分)
右十四味並生碾為細末煉蜜為元如赤豆大每服
三十元空心食前醋湯米飲任下未效更加元數已
覺有孕便不可服臣妻年二十七無子服此藥十二
日便有孕殘藥與石門縣令妻年三十四斷産已十
六年服此藥便有孕又殘藥與太子中守文季妻年
四十無子服此遂有孕其效如神不可具述此仙方
也
養真元治婦人血虚氣憊隂陽不升䧏久不成姙娠者
鹿茸當歸肉蓯蓉禹餘糧兔絲子覆盆子
熟地黃紫石英桑螵蛸(各二兩)五味子真琥珀
白芍藥川芎桑寄生卷栢艾葉川薑
堅白茯苓人參牡蠣酸棗仁(各一兩)鍾乳粉(四兩)
右為細末酒煑麫糊元如梧桐子大食前温酒吞下
五十元日三服喫後用粥飯壓之屢試甚驗(已上五方並出)
(外臺祕要)
白薇元(出廣濟)療久無子
白薇牡蒙藁本(各五分)薑黃當歸熟地黃(各七分)
川芎人參栢子仁石斛桂心附子(炮)
五味子防風甘草川牛膝吳茱萸
桑寄生(各六分)秦椒(二分)禹餘糧(八分)
右為末煉蜜元如梧桐子大空心酒下三十元日二
服忌生菜葱熱麫蕎麥蒜猪肉炙煿葵菜蕪荑菘菜
海藻粘食臭物等
地黃湯療久無子斷緒小腹冷痛氣不調
熟地黃(乾)川牛膝當歸(各八分)卷栢川芎防風(各六分)
牽牛子(末)桂心(各三分)
右㕮咀以水六升煑取二升三合去滓分三服服别
和一分牽牛子末服如人行四五里更進一服以快
利止忌同前
千金療月水不利閉塞絶産十八年服此藥二十八日
有子金城太守白薇元
白薇細辛(各五分)人參杜衡厚朴牡蒙
半夏殭蚕秦芁當歸紫苑(各三分)川牛膝
沙參乾薑(各二分)川椒附子防風(各六分)
右為末煉蜜元如梧桐子大先食服三圓不知稍加
至四五圓此藥不長將服覺有身則止用大驗忌餳
猪羊肉冷水生葱菜(古今錄驗不用杜衡用牡蠣三分熬延年方同前崔氏有桔梗)
(桂丹參各三分)
千金翼白薇圓主久無子或斷緒上熱下冷百病皆療
白薇車前子(各三分)當歸川芎蛇床子(各四分)
太一餘糧(六分)紫石英菴閭子石膏藁本
卷栢(各五分)澤蘭葉覆盆子桃仁(熬)麥門冬
白芷人參(各六分)桂心蒲黃(各十分)乾薑椒(炒出汗)
細辛乾地黃(各十二分)白茯苓赤石脂遠志
白龍骨(各八分)橘皮(二分)
右為末煉蜜圓如梧桐子大酒服十五圓日再增至
四五十圓以知為度忌驢馬猪雞魚蒜及前所忌覺
有身即止藥宜祕之勿妄傳也
經心錄茱萸圓療婦人隂寒十年無子者
吳茱萸川椒(各一升)
右為末煉蜜圓如彈子大綿褁内隂中日再易無所
下但開子臟令隂温即有子也
紫石英元
紫石英阿膠當歸川芎赤芍藥川續斷(各一分)
鹿茸白术桂心(各半兩)栢子仁(二兩)熟地黃(三兩)
右為末煉蜜為圓如梧桐子大空心温酒下二十圓
兼治虚中有熱頭目旋暈足如履空嘔吐不食月水
不調或多或少皆虚候也久服能生髮令人有子更
治虚悸常若憂思皆心血不足血室虛所致也
温隠居求嗣保生篇方論第五(凡一方)
昔東京有一焦公因三世無嫡嗣遂為商旅遊翫名山
尋訪至人問其因果遂至京都見一老僧聲清而遠目
視精光請教談論語言甚異故就齋而坐僧曰有何所
諭焦曰貧家三世無嫡嗣奈何僧曰無嗣者有三一祖
宗無德自身無行二夫妻年命恐犯禁忌三精神不守
妻妾血寒焦公曰自身無行夫妻年命皆可受持若妻妾
血寒有何法術冄拜告曰願聞一言僧曰不難先修德後
修身三年之内可到五臺山當授異方說畢忽不見焦公
自遇老僧之後時時行方便種種作隂功遇人臨難者效
觀音之救苦見物垂死者助上帝之好生行恩布德如此
三年竟往五臺山尋訪老僧數日不見方回歸忽見行童
手持一書言曰老師傳語大夫功成行滿回宅合藥志誠
服之富貴子孫隨念降生焦公曰但得嫡子足矣何望貴
子乎於是遂生焦員外後員外養子不肖嘆曰有何損德
如是忽遇一道人云汝有憂色何不往五臺山見老僧焦
氏頓省遂往五臺山决其因果至五臺山不見老僧只見
行童曰老師昨日言員外今日到山令行童相接冄三傳
語何必來問但依父行愚者自賢爾後必生賢德子孫
焦氏曰豈愚子反賢乎行童曰昔竇氏五子皆不全形
後行恩布德悉皆如故積德報應皆登科第焦氏拜謝
而歸奉行雕板印施方書不及二十年富貴子孫數人
長子横金出入金門後人收得行状及方受持行用求
藥者獲其子孫皆有德行余躬受此方不敢緘默併錄
篇論以告諸賢庶不致堙没耳方具于后
續嗣䧏生丹治婦人禀受氣弱胎臟虛損子宫冷憊
血寒痼冷難成子息功效如神
當歸桂心龍齒烏藥(真天台者佳)益智杜仲
石菖蒲吳茱萸(各一兩半)茯神川牛膝秦芁
細辛苦桔梗半夏防風白芍藥(各三分)
乾薑(一兩半生半炒)附子(一隻重八錢者臍心作一竅如皂子大入朱砂一錢重濕麫褁煨)
川椒(二兩湯浸半日焙)牡蠣(一大片要取漳泉二州者却用學堂童子小便浸四十九日五)
(日一換取出用硫黃末一兩米醋塗遍却用皮紙褁又用米醋浸令紙濕塩泥厚固濟乾用炭五斤煅每)
(遇合藥入二兩餘者留後次合藥用)
右為細末取附子内朱砂别研為細末糯米糊為元
如梧桐子大每服三十元至百元空心淡醋温酒鹽
湯皆可下一日二服
此藥及療男子精寒不固陽事衰弱白濁夢泄及治
婦人血虚𢃄下肌瘦寒熱但是男女諸虛百損客熱
盗汗氣短乏力面無顔色飲食少味並皆治之更有
竒效難以具𫐠受持君子宜預行善及方便却服此
藥無不感應
婦人大全良方卷九
