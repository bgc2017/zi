婦人大全良方卷七
宋陳自明撰
婦人嘔吐方論第一(凡六方)
夫婦人嘔吐者由脾胃有邪冷榖氣不理所為也胃為
水榖之海其氣不調而有風冷乘之冷摶於胃胃氣逆
則令嘔吐也愚詳曰夫嘔吐之疾非特脾胃虚冷而
嘔吐也亦有胃熱而嘔者亦有胃中冷胃口熱而吐者
亦有痰盛而嘔者亦有血弱而嘔者經云無隂則嘔是
也不可以一槩用藥如胃冷而嘔吐宜用局方人參
丁香散理中元及許仁則半夏元人參七味元如胃
熱而嘔吐者宜用小柴胡湯蘆根湯竹茹湯槐花散
如胃中冷胃口熱而嘔吐者宜用局方藿香正氣散生
薑棗子煎沈冷服即止如痰盛嘔吐者宜局方半夏
茯苓湯二陳湯如惡阻兼服茯苓元(自有專門見十二卷第二論)
如血不歸原而嘔吐者宜用十全大補湯加陳皮半夏
藿香薑棗煎服或有脚氣而嘔者自有專門不敢濫
及
益智子散治婦人脾胃久虚氣弱多欲嘔吐全不下
食四肢無力
益智(一兩)附子(炮)縮砂仁丁香厚朴黃耆
白术白茯苓陳皮川芎良薑藿香葉
當歸(各三分)人參桂心(各半兩)
右㕮咀每服三錢薑三片棗一枚水一盞煎至七分
去滓無時温服
丁香散治婦人臟腑虚冷脾胃氣弱食則嘔吐水榖
不消
丁香白术縮砂仁草果仁(各三分)人參(一兩)當
歸白豆䓻藿香葉甘草(各半兩)橘皮(三分)神麯
訶子(各半兩)
右為細末每服二平錢煎薑棗湯調下
竹茹湯治胃熱嘔吐
乾葛(三兩)半夏(湯洗十次薑汁半盞漿水一升煮令耗半可取三分用)甘草(三分)
右㕮咀每服五錢水二盞薑三片竹茹一彈大棗一
枚煎至一琖去滓温服
許學士云胃熱者手足心熱政和中一宗人病
傷寒得汗身涼數日忽嘔吐藥與飲食俱不下
醫者皆進丁香藿香滑石等藥下咽即吐予曰
此正汗後餘熱留胃脘孫兆竹茹湯正相當爾
亟治藥與之即時愈
良方槐花散亦相類方
皂莢白礬槐花(炒令黃黑色)甘草(等分)
右為細末白湯調二錢
許仁則半夏元療積冷在胃嘔逆不下食方
半夏(一升真熊州者洗去滑)小麥麪(一升)
右擣半夏為散以水搜麫圓如彈子大以水煮令麫
熟則是藥成初吞四五元日二服稍加至十四五元
旋煮旋服服此覺病減欲更重合服亦佳忌羊肉餳
救急同
又依前半夏元雖覺漸損然病根不除欲多合前元又
慮藥毒不可久服欲不服又恐病滋蔓宜合人參七味
元服
人參白术(各五兩)厚朴(炙)細辛(各四兩)生薑(八兩末)橘
皮(三兩)桂心(二兩)
右為細末煉蜜元如梧桐子大飲下十元漸加至二
十元與半夏元間服亦可忌桃李雀肉生葱生菜吳
昇同
婦人霍亂方論第二(凡六方)
論曰嘔吐而利者名霍亂也原疾之由皆因腸胃虚冷
飲食過度觸冒風冷使隂陽不和清濁相干致令揮霍
變亂也或先心痛而吐者或先腹痛而利者或吐利俱
作者或頭痛身體壯熱而脈浮洪者或陽氣暴絶而手
足逆冷而脈息微絶者治之當分隂陽察其虚實辨其
冷熱觀其脈息熱者涼之冷者温之以平為期百問云
凡霍亂吐利熱多而渴者五苓散寒多不飲水者理中
元吐利已汗出而厥四肢拘急不解脈微欲絶者通脈
四逆加猪膽汁湯夏月中暑霍亂大煩渴四肢逆冷
冷汗出脚轉筋者香薷散濃煎沈冷服即效(凡霍亂之脈得浮洪)
(者易治微遲者并氣短者難治)
加減理中元主霍亂臨時方亦可治男子(出千金翼)
人參白术乾薑甘草(各一兩)
右為細末煉蜜為元每兩作五元取湯和一元服之
日十服吐多利少者取枳實三枚炙去穰四破水三
升煮取一升和一元服之吐少利多者加乾薑一
累吐利乾嘔者取半夏半兩泡洗去滑水二升煮
取一升和一元服若體疼痛不可堪者水三升煮
棗三枚取一升和一元服若吐利大極轉筋者以
韭汁洗腹腎從胷至足踝勿逆即止若體冷微汗
腹中寒取附子一枚炮去皮四破以水二升煎取一
升和一元服吐利悉止脈不出體猶冷者可服諸
湯補之
千金翼四順湯治霍亂吐利腹痛手足逆冷脈微欲
絶
附子(一箇破八片)乾薑(三兩)人參甘草(各一兩)
右㕮咀水煎服
四逆加猪膽汁湯治吐已下斷汗出而厥四肢拘急
不解脈微欲絶者
甘草(二兩)乾薑(三兩)附子(一枚生)猪膽汁(半合)
右三味㕮咀每服五錢水三琖煮至二琖去滓内猪
膽汁分作兩次温服其脈即來
香薷散治臟腑冷熱不調飲食不節或食腥鱠生冷
過度或起居不節或露臥濕地或當風取凉而風冷之
氣歸於三焦傳於脾胃脾胃得冷不能消化水榖致令
真邪相干腸胃虚弱因飲食變亂於腸胃之間便至吐
利心腹疼痛霍亂氣逆有先心痛而吐者或先腹痛而
利者有吐利俱發者有發熱頭痛體疼而復吐利虚煩
者或但吐利心腹刺痛者或轉筋拘急疼痛者或但嘔
而無物出者或四肢逆冷脉微欲絶者或煩悶昏塞欲
死者姙婦霍亂吐利此藥悉能主之
香薷葉(四兩)白扁豆厚朴(各二兩)
右㕮咀每服半兩水一大琖酒一分慢火濃煎至六
分去滓井中浸令冰冷頓服無時候連併二三服立
見神效蘇沈良方中名香茸散百問同有黃連無扁
豆
訶子散治老幼霍亂吐利一服取效又治九種心痛
及心脾冷痛不可忍其功如神
訶子甘草厚朴乾薑草菓仁陳皮
良薑茯苓神麴麥牙(各等分)
右為細末每服二錢候發刺痛不可忍用水一琖煎
七分入鹽服急則鹽點
胡椒湯治霍亂吐利甚妙
胡椒(四十九粒)菉豆(一百四十七粒)
右為細末木瓜煎湯調下二錢
婦人翻胃吐食方論第三(凡二方)
白堊散治婦人飜胃吐食千金翼云不特治婦人男
子亦可服一斤以上為妙
白磰土(以米醋一升煆白磰土令赤入醋内浸令冷再煆再浸以醋乾為度取一兩研)乾
薑(一分炮)
右為細末研停每服一錢飯飲調下甚者二錢
白芷散治婦人飜胃吐食
右用白芷一兩切作片於瓦上炒令黃為細末用猪
血二十文切片以沸湯泡七次將血蘸藥喫七片如
剩藥末留後次用
婦人血膈方論第四(凡一方)
牡丹煎治婦人血膈
牡丹皮苦參貝母(去心)玄胡索
白芍藥
右等分為細末煉蜜圓如梧桐子大每服十五二十
圓米飲吞下無時候
婦人鼻衂方論第五(凡七方)
夫婦人鼻衂者由傷動血氣所致也凡血氣調和則循
環表裏經絡澁則不散若勞傷損動因而生熱氣逆流
溢入於鼻者則成鼻衂也只有産後見衂者不可治(評曰)
(凡鼻衂雖多因熱而得此疾亦有因怒氣而得之者曾趙恭人鼻衂不止諸治不差召予治之先用蘇合香丸)
(四粒次用五苓散濃煎白茅花湯調服即止次用芎歸湯調理又有一富室男子鼻血不止六脈洪數究竟云)
(服丹藥太過遂用黃連黃芩大黃為末水煎服愈調服亦可)
刺薊散治婦人鼻衂血流不止
刺薊(二兩)桑耳亂髮灰艾葉(各一兩炒)生地黃(二兩)蒲
黃(兩半)
右為細末每服二錢無時粥飲調下
伏龍肝散治男子婦人五臟結熱吐血衂血並皆治
之
伏龍肝生地黃(各一兩)竹茹(一升)芍藥當歸黃
芩川芎桂心甘草(各二兩)
右㕮咀水一斗三升煮竹茹減三升内藥煮取三升
分為三服千金無桂
百問有茅花湯以白茅花濃煎飲之立止
一方𢷬生白茅根取汁一合飲之止又方取生葱心
塞鼻中即定若因刺著并刀斧所傷血不止並用之立
定
又方取釡底墨細研入鼻中又方取亂髮灰細研以
竹管吹入鼻中立止又方取龍骨末吹入鼻中立止
婦人吐血方論第六(凡十三方)
夫婦人吐血者皆由臟腑傷損所致夫血者外行於經
絡内榮於臟腑若傷損氣血經絡則虚血行失於常理
氣逆者吐血又怒則氣逆甚則嘔血然憂思驚恐内傷
氣逆上者皆吐血也
雞蘇散治婦人吐血心煩昏悶
雞蘇葉(一兩)阿膠刺薊生地黃(各一兩)黃耆羚
羊角屑茜根甘草(各半兩)麥門冬黃芩當
歸伏龍肝(各三分)
右為粗末每服四錢水一盞薑三片竹茹半雞子大
煎至六分去滓温服
雞蘇散治婦人虚損氣逆吐血不止
雞蘇葉黃芩(各一兩)當歸赤芍藥(各半兩)伏龍肝
阿膠(各二兩)
右為粗末每服四錢水一琖煎至六分去滓温服
治婦人熱毒上攻吐血不止
生藕汁刺薊汁生地黃汁(各三兩)生薑汁(半合)白
蜜(一合)
右和煎三兩沸無時以一小盞調炒麵塵一錢服
千金翼治吐血百方不差療十十差神驗不傳方詳
此藥性治熱毒吐血有效
地黃汁(半升)生大黃末(一方寸匕)
右煎地黃汁三兩沸調大黃末分為三服
又方
伏龍肝
右研令極細每服二錢新汲水調下頻服取效
又方
白茅根(一握長六寸)
右以水一大琖煎取七分去滓温服
又方治吐血
桂心末
右水調方寸匕日夜可二十服
又方
生地黃(三斤切)阿膠(二兩炒)蒲黃(六合)
右水五升煮取三升分三服(僕嘗治一人吐血診其脈肝部弦氣口濡此因)
(怒極而得之遂用蘇合香元和雞蘇元服即效養生必用方云凡吐血須煎乾薑甘草湯與服或四物理)
(中湯亦可如此無不愈者服生地黃竹茹藕汁去生便遠)
柔脾湯治虚勞吐血衂血下白汗出方(出養生必用)
甘草白芍藥黃耆(各一兩)熟地黃(三兩)
右為末每服四錢水酒各一琖已上煎至七分去滓
取六分清汁温服食前(于嘗治一女人年十九歲月經不行遂妄行而嘔血諸藥)
(無效察其形容人肥脈不大不小僕投以四生元即安又嘗治一男子因飽低頭負重吐血諸藥無效)
(亦投四生元及青餅子即安更不發僕觀初虞世治吐血不喜用竹茹生地黃藕汁然亦不可狎泥此說)
(如陽乘於陰血得熱則流散經水沸溢宜服凉藥以解之大黃犀角生地黃生艾藕汁豈能無效如陰乘)
(於陽所謂天寒地凍水凝成冰宜服温藥以煖之乾薑肉桂豈能無功學者更宜思之)
四生元療吐血凡吐血衂血陽乘於陰血熱妄行宜
服此藥
生荷葉生艾葉生栢葉生地黃
右等分爛研圓如雞子大每服一圓水三琖煎至一
琖去滓温服無時候(陳日華云先公紹興初遊福清靈石寺主僧留飲食將竟侍者)
(赴堂齋罷來侍立見桌子上不穏急罄折扱之舉首即嘔血蓋食飽拗破肺也明年再到寺因問去年嘔)
(血者無恙否其主僧荅云得四生圓服之遂愈自得此方屢救人有效)
療熱甚嘔血者以犀角地黃湯局方小三黃元以白茅
根煎濃湯吞之妙
犀角地黃湯治内有瘀血鼻衂吐血面黃大便黑
芍藥(三分)生地黃(半斤)牡丹皮(去心一兩)犀角屑(一两如无升麻川芎)
(代)
右㕮咀每服五錢水煎服有熱如狂者加黃芩二兩
青餅子治咯血
青黛杏仁(各一兩華佗方以牡蠣粉炒杏仁去皮尖牡蠣不用)
右一處同研成膏熔黃蠟和作三拾餅子每服一餅
子用乾柿半箇夾定以濕紙褁煨令香同嚼粥飲下
無時候
若陰乘於陽心肺經寒而嘔血者宜服乾薑一甘草湯
甘草乾薑(各半兩)
右㕮咀水煮頓服局方理中湯亦妙(方見和劑)
婦人痃癖諸氣方論第七(凡四方)
夫婦人痃癖者本因邪氣積聚而生也痃者在腹内近
臍左右各有一條筋脈急痛大者如臂次者如指因氣
而成如弦之狀名曰痃氣也癖者為僻側在兩肋之間
有時而痛故曰癖也夫痃之與癖皆陰陽不和經絡否
隔飲食停滯不得宣流邪冷之氣摶結不散得冷則發
作疼痛故曰痃癖者也
麝香元治婦人痃癖冷氣兼疰氣心腹痛不可忍
麝香(半兩别研)阿魏(一分麪褁煨令麵熱)五靈脂桃仁三稜
(各三分)芫花(醋炒)㯽榔(各一兩)莪茂桂心沒藥木
香當歸(各半兩)
右為細末入麝香令停用粳米軟飯為圓如梧桐子
大每服十元無時澹醋湯下
治婦人痃癖及血氣等神效方
右以獖猪肝一具可及十兩者用巴豆五十枚去大
皮劄在肝内用釅醋三椀慢火熬令肝爛熟入砂鉢
内研令極爛入京三稜末和就得所為圓如梧桐子
大每服五元食前熱酒下(肝熟後去巴不用發夫痃癖癥瘕血氣塊硬歇刺)
(痛甚則欲死究而言之皆血之所為僕嘗治一婦人血氣刺痛極不可忍甚而死一二日方省毉巫併治)
(數年不愈僕以葱白散烏雞元遂安又嘗治一婦人血氣作楚如一小盤樣走注刺痛要一人伏定方少)
(止亦用此二藥而愈尋常小小血氣用此二藥亦有竒效故錄于後)
烏雞煎元(方見二十四卷拾遺門)
葱白散專治一切冷氣不和及本臟膀胱氣攻衝疼痛
大治婦人産前後腹痛胎不安或血刺痛者兼能治血
臟宿冷百節倦疼肌體怯弱勞傷帶癖久服盡除但婦
人一切疾病最宜服此
川芎當歸枳殼厚朴桂心乾薑芍
藥舶上茴香青皮苦楝子木香熟地
黃麥牙三稜莪茂茯苓神麯人參
(各等分)
右為細末每服三平錢水一盞連根葱白二寸拍破
鹽半錢煎至七分温服内大黃訶子宜相度病狀如
大便不利入大黃同煎却不入鹽如大便自利入訶子
煎(朱先生云此藥大治心氣脾疼用之見效僕嘗以此藥治浮腫立效陳宜人病血氣作楚痛不可忍)
(服諸藥無效召僕診之兩關脈沉弱為肝脈沉差緊此血氣漸成痃癖也只以此二藥安愈四明馬朝)
(奉後院亦病此用此二藥愈)
羅安人每遇經脈行時則臍與小腹下痛不可忍服
藥無效僕以桂枝桃仁湯愈自後再發一投而差
桂枝桃仁湯(方見第一卷十二論)
治經候來時先腹痛(男六德續添)局方七氣湯吞下來復丹
婦人疝瘕方論第八(凡四方)
夫婦人疝瘕之病者由飲食不節寒温不調氣血勞傷
臟腑虚弱受於風冷冷入腹内與血相結所生疝者痛
也瘕者假也其結聚浮假而痛推移乃動也婦人之病
有異於丈夫者或因産後血虚受寒或因經水往來取
冷過度非獨因飲食失節多挾於血氣所成也診婦人
疝瘕其脈弦急者生虚弱小者死又尺脈濇如浮牢為
血實氣虛也其發腹痛逆氣上行此為婦人胞中絶傷
有惡血久則結成瘕也
乾漆散治婦人疝瘕久不消令人黃瘦尫羸兩脇妨
悶心腹疼痛
乾漆(炒令烟盡)木香芫花(醋炒)赤芍藥桂心當歸
川芎琥珀(各半兩)大黃(二兩炒)牛膝(三分)桃仁(一兩)麝香
(一分)
右為細末無時温酒調下一錢
碙砂元治婦人疝瘕及積瘀血在臟時攻腹脇疼痛
川芒硝碙砂(各一兩)當歸雄黃桂心(各半兩)大
黃(炮)三稜(各二兩)
右為細末用米醋一椀熬大黃末為膏次入餘藥末
和元如梧桐子大空心温酒吞十元漸漸加至二十
元以利下惡物為度
巴豆元治婦人疝瘕及血氣疼痛
巴豆(去皮心醋煮半日一分)碙砂大黃(炒各一兩)五靈脂桃
仁(各三分)木香(半兩)
右為末煉蜜元如綠豆大淡醋湯空心下五元熱酒
亦可
良方黑神元
神麴茴香(各四兩)木香椒(炒香出汗)丁香(各半兩)㯽榔
(四枚)漆(六兩半生半用重湯煮半日令香)
右除椒漆五物皆半生半炒為細末用前生熟漆和
元如彈子大茴香末十二兩鋪陰地蔭乾候外乾并
茴香收器中極乾去茴香腎餘育腸膀胱痃癖及疝
墜五膈血崩産後諸血漏下赤白並一元分四服死
胎一元皆綿灰酒下難産炒葵子四十九枚𢷬碎酒
煎下一元諸疾不過三服痃氣十服膈氣癥癖五服
血瘕三元當差(子族子婦病腹中有大塊如杯每發痛不可忍時子婦已貴京下善醫者)
(悉常服有藥莫愈陳應之曰此血瘕也投黑神元三元杯氣盡消終身不復作)
婦人八瘕方論第九(凡一方)
夫婦人八瘕者皆由胞胎生産月水往來血脈精氣不
調之所生也腎為陰主開閉左為胞門右為子戶主定
月水生子之道胞門主於子精精神氣所出入合於中
黃門玉門四邊主持關禁閉子精臍下三寸名曰關元
主藏魂魄婦人之胞三焦之府常所從止然婦人經脈
俞絡合調則月水以時來至故能生子而無病婦人榮
衛經絡斷絶不通邪氣便得往入合於其藏若生血未
盡而合陰陽即令婦人血脈攣急小腹重疼支滿胸脅
腰背相引四肢疼痛飲食不調結牢惡血月事不時或
前或後因生聚如懷胎狀邪氣盛甚令人恍惚多夢寒
熱四肢不舉陰中生氣腫肉生風甚者害於小便小腹
築痛淋瀝面色黃黑則不復生子其八瘕者黃瘕青瘕
燥瘕血瘕脂瘕狐瘕蛇瘕鱉瘕是也千金外臺言之詳
矣
桃仁煎治婦人血瘕血積經候不通(出本事方)
桃仁大黃(各一兩)蝱蟲(半兩炒黑)川朴硝(一兩)
右四味為末以醇醋二升半銀石器中慢火煎取一
升五合下大黃桃仁蝱蟲等不住手攪欲下手圓下
朴硝更不住手攪良久出之圓如梧桐子大前一日不
用喫晚食五更初用温酒吞下五元日午取下如赤
豆汁或如雞肝蝦蟇衣狀未下再作如鮮血來即止
續以調血氣藥補之此方出千金(頃年在毗陵有一貴官妻患小便不)
(通臍腹脹不可忍衆醫皆作淋治如八正散之類數種皆治不通痛愈甚予診之曰此血瘕也非瞑眩藥)
(不可去予用此藥更初服至日午痛痛不可忍遂卧少頃下血塊如拳者數枚小便如黑豆汁一二升痛)
(止得愈此藥治病的切然猛烈太峻氣虚血弱者更宜斟酌與之)
婦人腹中瘀血方論第十(凡二方)
夫婦人腹中瘀血者由月經否澁不通或産後餘穢未
盡因而乘風取涼為風冷所乘血得冷則成瘀血也血
瘀在内則時時體熱面黃瘀久不消則變成積聚癥瘕
也
桃仁散
蝱蟲水蛭烏賊骨鯉魚鱗(燒灰)芫花(醋炒)枳殼
當歸(炒)牛膝赤芍藥碙砂桂心(各半兩)桃仁
(三分)
右為細末食前温酒調下一錢
桃仁元治婦人腹内有瘀血月水不利或斷或來心
腹滿急
桃仁大黃(炒各二兩)蝱蟲(炒去翅足)水蛭(各四十枚炒焦)
右為末煉蜜圓如梧桐子大每服五元熱酒吞下未
知加至八圓
婦人癥痞方論第十一(凡三方)
夫婦人癥痞者由冷熱不調飲食不節積在腹中或腸
胃之間與臟氣結摶其牢彊推之不移者名曰癥言其
病形徵可驗也氣壅塞為痞言其氣痞澁不宣暢也皆
得冷則發動刺痛癥痞之病其形冷結若冷氣入於子
藏則使無子若冷氣入於胞絡摶於血血得冷則澁亦
令月水不通也
川山甲散治婦人癥痞及惡血氣攻心腹疼痛面無
顔色四肢瘦弱
川山甲(灰炒燥)鱉甲(醋炙)赤芍藥大黃(炒)乾漆(炒令烟盡)
桂心(各一兩)川芎芫花(醋炒)當歸(各半兩)麝香(一分)
右為細末入麝香令停每服一錢無時熱酒調下
蓬莪茂元治婦人癥痞腹脇妨痛令人體瘦不思飲
食
莪茂(三分)當歸(炒)桂心赤芍藥㯽榔枳殼
木香昆布琥珀(各半兩)桃仁鱉甲大黃(各一)
(兩)
右為末煉蜜圓如梧桐子大食前粥飲下二十元
丁香元治婦人癥痞結塊不散心腹疼痛
雄雀糞(炒黃)鱉甲(各一兩)碙砂當歸(炒)芫花(醋炒乾各半兩)
巴豆(一分去皮心油)
右為末同研令停醋煮麯糊圓如小豆大當歸酒下
三元
婦人食癥方論第十二(凡二方)
夫婦人食癥者由臟腑虛弱月候來時食生冷之物脾
胃既虛不能消化與藏氣相摶結聚成塊日漸生長盤
牢不移故謂之食癥也
碙砂元治婦人食癥久不消令人瘦弱食少
碙砂青礞石穿山甲(炙)三稜(炒)乾漆(炒令烟盡)硫
黃(各半兩)巴豆(三拾枚去皮心炒不出油)
右為末用軟飯圓如小豆大每服五元生薑橘皮湯
下
礞石元治婦人食癥塊久不消攻刺心腹疼痛
青礞石(末)巴豆(去皮心油)朱砂粉霜(並研)木香末(各一兩)
碙砂(半兩)
右研令停以糯米軟飲和圓如綠豆大每服二元空
心温酒下取下惡物為度
婦人積年血癥塊方論第十三(凡七方)
夫婦人積年血癥塊者由寒温失節臟腑氣虚風冷在
内飲食不消與血氣相結漸生顆塊盤牢不移動者是
也皆因血氣勞傷月水往來經絡否澁惡血不除結聚
所生也久而不差則心腹兩脇苦痛害於飲食肌膚羸
瘦
乾漆圓治婦人積年血癥塊或攻心腹疼痛四肢不
和面少血色飲食全少
乾漆(炒令烟盡)大黃(炒各一兩)琥珀碙砂(研)硝石(研)莪茂
(各三分)紅花延胡索桂心(各半兩)膩粉(一分)巴豆(三七)
(粒去皮心研去油用漿水二盞煎如餳)
右為細末用棗肉和圓如梧桐子大每服五元於日未
出時煎蘇木湯吞下量患人輕重加減服之
治婦人積年血癥塊不消狀若鬼胎之候宜服琥珀元
琥珀(研)桂心牛膝芫花(製)㯽榔桃仁(炒各三分)
生地黃延胡索當歸(各半兩)鱉甲三稜乾
漆(炒)碙砂(各一兩)大黃(二兩)蝱蟲(四十九枚去翅足炒)水蛭(四十九枚炒)
右為末醋煮碙砂為膏入藥末和𢷬三二百杵圓如
梧桐子大每服十元空心温酒下
碙砂元治婦人積年癥塊不消
碙砂乾漆雄黃水銀(以少肥棗研無星)雄雀糞(各一)
(分)巴豆(十粒去油)
右研停用棗肉圓如綠豆大空心當歸酒下三元臨
卧再服取下惡物為度
沒藥元理五積氣癖及驚悟血積癥癖血瘕發歇攻
刺疼痛嘔逆噎塞心中迷悶不醒人事及血鼓癥瘕脹
滿經脈不行者靈苑方
芫花(去枝梗取二兩用好米醋三升煮至一升半去滓不用只將醋入石器内入碙砂霜一兩)
(巴豆肉七粒爛研入醋内煎成膏留元藥用)木香沒藥(别研)當歸桂
心蓽撥(各一兩)㯽榔(一分)肉豆蔲(一枚炮)斑猫(三枚去頭足翅)
(糯米炒令焦黃去米研細)附子(一兩生用去皮)
右一十二味除斑猫沒藥餘為細末與斑猫沒藥一
處合研令停入前膏子内和搗千百杵元如赤豆大
初服一元用醋炒蘿白子令焦黑以酒浸同煎一二
沸放温吞下漸加至五圓七圓即止如急卒血氣攻
心脾以酒醋共一銀琖煎沸吞下婦人血瘕癥癖結
塊攻心疼痛悶絶久醫不效者入禹餘糧一兩火煆
醋焠七次研細和藥為圓每服五圓用蘇木節二兩
細剉酒三升煎至七合去滓分為三服吞藥併進三
服當汗出則瘕隨大小腸逐下其病立差人弱者每
服只二圓如是丈夫元臟小腸氣脾積氣癥塊等疾
即入丹砂一兩細研和停以生薑鹽湯下三圓
五靈脂元治婦人積年癥塊及惡血氣久不除
五靈脂乾漆(炒烟盡)川烏(各一兩炮)麝香硫黃碙
砂(並研各半兩)巴豆(三十枚去皮醋煮赤)
右為末研停醋煮麫糊圓如綠豆大每服五圓空心
温酒下
三稜煎治婦人血癥血瘕食積痰滯(出選竒後集)
三稜莪茂(各二兩)青橘皮(去白)半夏麥芽(炒各一兩)
右用好醋六升煮乾焙為末醋糊圓如梧桐子大每
服三四十圓淡醋湯下痰積多薑湯下
水府丹治婦人久虚積冷經候不行癥瘕癖塊腹中
卒暴疼痛而有䵟&KR0845;黧黑羸瘠百病方
經煆花蘂石(研兩半)碙砂(紙隔沸湯淋熬取霜半兩)桂心(别為末)木
香乾薑(各一兩)縮砂仁(二兩)紅豆(半兩)斑猫(百箇)臘月狗
膽(七枚)生地黃汁童子小便(各一升)蚖青(三百箇斑猫蚖青二)
(物並去頭足翅以糯米一升同炒米黃去米不用)
右九味為末同三汁熬為膏和上末圓如雞頭大朱
砂為衣每服(闕)圓温酒嚼破食前服米飲亦可孕婦莫
服
婦人血氣心痛方論第十四(凡五方)
夫婦人血氣心痛者由臟腑虚血氣不調風冷邪氣乘
於心也其痛發有死者有不死者成疹者心為諸臟之
主而主於神其正經不可傷傷之而痛者名為真心痛
朝發夕死夕發旦死心之支别絡為風冷所乘而痛者
故痛發乍輕乍甚而成疹者也
烏藥散治婦人血氣攻心痛發歇不定
烏藥莪茂桂心當歸(炒)桃仁青皮木
香
右等分為末每服二錢熱酒調下
阿魏元治婦人血氣攻心疼痛及一切積冷氣
當歸(炒)桂心青皮附子(炮)阿魏(麪褁煨其麪熱為度)白
术川芎(各一兩)吴茱萸(泡)木香乾薑(各三分)㯽榔
肉豆蔲(煨)延胡索莪茂(各一兩)朱砂(細研半兩)
右為末先以醋一升煎阿魏成膏和藥末搗三百
杵圓如梧桐子大每服二十元食前熱酒下
雞舌香散治男子婦人九種心痛一切冷氣
良薑(剉細麻油炒)桂心赤芍藥(等分)
右為細末每服二錢水一琖入鹽木瓜三片同煎七
分温服鹽湯點亦可血氣疝瘕痛用熟醋湯調下忌生
冷
又一方名應痛散
治心脾痛不可忍者婦人脾血氣作心脾痛必效方同
只無桂心用醋煎醋湯點亦可(乙丑年春初次女年十五經脈未行忽一)
(日心痛如刺吐飲不止脈沉緩弦細以蘇合香元沉香元神保元理中元訶子散七氣湯皆無效僕思之)
(此證非蟲即飲作梗非局方九痛元不可遂合就服一二元即愈)
陳氏二神元治婦人血氣不和作痛不止及下血無
時月水不調
真蒲黃(炒)蓽撥(鹽炒)
右等分為細末煉蜜圓如梧桐子大每服三十元空
心温酒吞下如不能飲米飲下兩服即止
陳日華抽刀散治婦人血風血氣等疾武興戎司機
宜侯愷云見一道人用此方療病不一而足遂以為獻
真是竒妙
五靈脂(炒一兩)莪茂桂心雲臺子(炒各半兩)
右為末每服二大錢酒半琖水半盞煎至八分疾作
熱服
失笑散(見産後心痛門)訶子散(見霍亂門)亦妙
靈苑方治婦人卒血氣心痛只用生五靈脂為細末
每服一錢酒一琖煎沸熱服
婦人血氣心腹疼痛方論十五(凡二十方)
夫婦人血氣心腹疼痛由臟腑虛弱風邪乘於其間與
真氣相擊而痛其痛隨氣上下或上衝於心或下攻於
腹故云血氣攻心腹疼痛也
延胡索散治婦人血氣攻心腹疼痛
延胡索當歸川芎桂心(各三分)木香枳殼
赤芍藥桃仁(各半兩)熟地黃(一兩)
右㕮咀每服三錢水一琖薑三片煎至七分去滓熱
服
琥珀散治婦人血氣攻心腹煩躁悶亂疼痛不止
琥珀沒藥當歸(炒)赤芍藥牡丹皮延胡
索蒲黃莪茂桂心(等分)
右為末每服一錢温酒調下
没藥散治一切血氣臍腹撮痛及産後惡露不行兒
枕塊痛(出經騐方)
血竭沒藥(並細研)桂心當歸蒲黃紅花
木香延胡索乾漆(炒)赤芍藥(等分)
右為細末每服二錢熱酒調下食前服
治血塊衝心呌噉其痛至危者如喫不得可灌下
右用真大順散三錢熱酒調服立止
瑞金散治婦人血氣撮痛月經不行預先嘔吐疼痛
及月信不通
片子薑黃(四兩)牡丹皮莪茂紅花當歸赤芍藥
川芎桂心延胡索(各兩半)
右為末每服二錢水一盞酒三分煎七分温服日三次
八仙散治血氣心腹㽲痛立驗
當歸厚朴芍藥枳殼(製)人參(各四分)甘草
茯苓(各五分)肉豆蔲(二分)
右為末水二升煎取八合空心分三服
八仙散治婦人血氣心腹㽲痛立驗靈苑方
棕櫚(二兩)當歸(一兩並剉碎一處燒成灰細研)麝香(一錢細研)
右同研令停每服一錢温酒調下
不換金散治婦人血刺痛不可忍者靈苑方
三稜莪茂(並細剉)巴豆(去殼各一兩)
右三味以釅醋一椀熬醋成膏為度先將穅固濟一
罐子隂乾後將藥醋膏一處置罐子中外用泥裹
以平瓦子一片蓋之用炭火五七斤煅常看守纔候
烟急出即取出看通黑則止不得燒過了便入乳鉢
内細研為末有患者炒生薑酒調一錢服
定命散治婦人急血氣靈苑方
大生烏頭(去皮尖)牡丹皮桂心(各一兩)
右為細末每服一錢酒半琖童子小便半琖煎至七
分温服如婦人血瘕血氣胎血積聚上衝心膈須臾
欲絶者用酒一琖生薑一片煎至七分去滓通口服
大效琥珀散治婦人心膈迷悶腹臟搯撮疼痛氣急
氣悶月信不調等疾靈苑方
烏藥莪茂(各二兩)當歸(一兩)
右並生為細末温酒調二錢服服後以食壓之忌生
冷油膩等物如是産後諸疾炒生薑酒調下
治血氣不調臍下痛
桑耳菴䕡子桂心土瓜根川芎(各四分)甘草(二分)
牛膝赤茯苓(各五分)大黃白芍藥(各六分)乾地黃(八分)
右為末煉蜜元如梧桐子大醋湯吞下二十元
蠲痛散治婦人血氣刺痛
茘枝核(燒存性半兩)香附子(去毛炒一兩)
右為細末鹽湯米飲調下二錢不拘時候服
没藥散治婦人血氣疼痛不可忍者(出博濟方)
紅花沒藥當歸延胡索(炒)
右等分為末每服二錢童子小便酒各半琖同煎至
六分熱服只用秤錘淬過調亦可常服只用温酒
牲丹散治婦人久虛羸瘦血塊走疰心腹疼痛不思
飲食(出衛生方)
牡丹皮桂心當歸延胡索(各一兩)莪茂牛
膝赤芍藥(各二兩)荆三稜(一兩半)
右為粗末每服三錢水一琖酒半琖煎七分温服
至聖湯治婦人血氣産前産後百疾(出仝前)
當歸芍藥乾薑莪茂桂心地黃蒲
黃(炒各半兩)黑豆(炒去皮一兩)
右為細末空心熱酒調下二錢
天仙散(方見二十卷第七論)葱白散(方見本卷第七論中)琥珀散(方見第一卷十二論)
治婦人腹脇刺痛以局方七氣湯加延胡索少許同煎服若
胸膈不快惡心更間服局方烏沈湯兼治月水不調或前或後
菖蒲元治婦人脾血積氣及心脾(男六德續添)
菖蒲(九節者六兩)吴茱萸(炮)香附子(炒去毛各四兩)
右三味並剉細以釅醋五升煮乾為度焙乾為細末
以好神麯打糊為元如梧桐子大空心食前以淡薑
湯吞下四五十元日三服橘皮湯亦好
延胡索散治婦人血氣走作疼痛不可忍者及月水
不調面色痿黃喫食減少及産後諸疾並皆治之
延胡索(生)三稜(生)當歸(去蘆酒浸)莪术(醋浸少時各等分)
右為末每服二錢空心温酒調下血氣發甚者及月
水不調並皆童子小便酒紅花同煎調下
當歸煎元治婦人久積血氣時發刺痛肌瘦乏力月候
不調
當歸(二兩别末)㯽榔赤芍藥牡丹皮延胡索(各一)
(兩)
右除當歸末用米醋熬成膏入衆藥末和圓如梧桐
子大空心温酒下二十元午食前再服
治婦人積年血氣攻刺心腹疼痛不可忍者及多方醫
療未差宜服神聖北亭元靈苑方
北亭(去砂石研)沒藥木香當歸(各一分)芫花莪茂
(各半兩)巴豆(去皮膜四十粒)
右先研北亭沒藥巴豆如粉用好米醋三升同煮為
稀膏然後將餘四味為細末入於膏内搜合成塊用
新瓦合盛之臨時加減元數用酒醋各半琖煎數沸
通口服不得嚼破仍須喫盡酒醋立差或男子元氣
亦依前方服食如急喉閉者男左女右以一元鼻中
嗅之立愈其中云臨時加減圓數皆不云大小數目
詳之古人亦鹵莽也既有北亭芫花巴豆合當圓如
綠豆大每服只五元
琥珀散治産前産後血氣不和及一切疾
當歸(微炒)川芎(各一兩)赤芍藥(二兩)莪茂(一兩煆)
右為末每服二錢空心温酒調下如腰腹痛加陳皮
去白半兩乾薑炮半兩為末同和停如不喫酒以水
一琖煎至七分温服
婦人血氣小腹疼痛方論第十六(凡四方)
夫婦人小腹疼痛者此由胞絡之間夙有風冷摶於血
氣停結小腹因風虚發動與血相擊故痛也
葳靈散治婦人久冷氣滯血刺小腹疼痛
葳靈仙(一兩)當歸沒藥木香桂心(各半兩)
右為細末無時熱酒調下一錢服忌茶
治婦人久積血氣㽲刺小腹疼痛四肢無力不能飲食
宜當歸散
當歸(炒)赤芍藥劉寄奴沒藥枳殼延胡
索(等分)
右為細末熱酒調下一錢無時候
追氣元治婦人血刺小腹疼痛不可忍靈苑方
芸臺子(微炒)桂心(各一兩)良薑(半兩)
右為細末醋糊元如梧桐子大每服五圓無時淡醋
湯下常服補血虛破氣塊甚有效
石灰散治婦人血氣痛不可忍者陳五婆方(出婦人經驗方)
右取猪貼瘠血半琖於湯上煖用杖子攪停後用石
灰於火上燒令黃為末羅過入灰一錢同血攪停放
温服立愈
婦人兩脇脹痛方論第十七(凡六方)
夫婦人兩脇脹痛者由臟腑虚弱氣血不調風冷之氣
客於腸胃傷於胞絡之間與血氣相摶壅塞不宣邪正
交争衝擊故令兩脇脹痛也
草豆蔲散治婦人脾胃虚氣攻兩脇脹痛
草豆蔲訶子肉(各一兩)桂心苦梗厚朴(各三分)
甘草(一分)川芎當歸乾薑㯽榔(各半兩)
右為粗末每服四錢水一琖煎七分去滓熱服食前
菴䕡子散治婦人臟腑虚冷宿冷氣攻兩脇脹痛坐卧不安
菴䕡子延胡索桃仁桂心琥珀當歸
(各一兩)赤芍藥木香没藥(各半兩)
右為末每服二錢温酒調下無時候
人參紫金元治婦人榮衛不和心腹刺痛胷鬲脹滿
不進飲食(饒武傳方)
紫金皮蒼术石菖蒲(各一兩)香附子(二兩)人參(半兩)
木香(三錢)
右為末米糊和圓如梧桐子大每服三十圓食後薑
湯下
氣針元治久積風壅疎利滯氣空胷鬲止刺痛
木香青皮(去白)大黃(炮)㯽榔(各一兩)黑牽牛(二兩半生半炒)
右為末煉蜜元如梧桐子大温水下三十元(鄧安人年五十)
(忽然氣痛投神保元愈不一二日再痛再服神保元六七十粒大腑不通其疾轉甚亦有要用沉香木香)
(薑桂等藥而未敢投痛甚則築心築背築定兩脇似有兩柴十字插定心脇叫聲徹天召僕診之六脈沉)
(伏乍來乍去衆問僕診脈吉凶何如荅曰夫九痛之脈不可凖也但以證辨用藥觀其人質肥偉問其大)
(腑數日不通僕曰實痛也其腹必脹但以人按之痛甚手不可向邇此大實也經云大滿大實者可下之)
(用氣針元五六百粒是夜即愈脹又己未在金陵有家提幹上之下巽内人病心腹痛衆醫投木香沉)
(香㯽榔大腹芍藥薑桂之類病益甚召僕診之六脈弦緊而和不似病脈但診之時兩手如火以此知其)
(實痛也衆問如何治療僕曰大凡心腹刺痛不可便作虛冷治療有兩醫荅曰非冷而何熱即生風冷生)
(氣是也僕曰不然難經云虛則痒實則痛又仲景云腹痛者桂枝加芍藥湯痛甚者桂枝加大黃湯家提幹)
(云荆布素來質弱僕曰有可辨處遇痛時使一婢按之若痛止是虚寒證也若按之轉甚手不可近此實)
(痛也即令一婢按之手不可近叫喚異常僕曰此實熱無可疑者當用大柴胡湯治之衆皆不許僕責狀)
(而投之八服愈)
論脇肋疼痛服木通散(亦可治男子出明理方)
心下脇肋少腹疼痛皆素有積寒而温煖湯散亦可主
治甚者以温藥下之心下與小腹痛諸書並有效方而
脇肋下痛鮮獲治法此
木通散治脇肋苦痛偏效併心下脇肋并小腹牽引
痛者皆主之
木通(去皮節)青皮(去白)川楝子(去皮核各一兩已上三味用巴豆半兩炒黃去)
(巴豆不用)蘿蔔子(炒)舶上茴香(一兩炒)莪茂木香滑
石(各半兩)
右為細末煎葱白酒調三錢一服愈甚者不過再服
三脘散治中焦虚痞兩脇氣痛面目手足浮腫大便
祕澁兼治脚氣
大腹皮紫蘇沉香乾木瓜獨活(各半兩)白
术川芎木香甘草陳皮㯽榔(各三分)
右㕮咀每服三錢水一琖煎至七分去滓空心熱服
日中服(戊午秋在京城有一婦人中醫虚痞腹脇脹痛大便袐澁六脈虚弱更數服藥無效僕)
(投此藥不終劑而愈)
婦人心腹脹滿方論第十八(凡三方)
夫婦人心腹脹滿者由臟腑久冷氣血虚損而邪氣客
之乘於心脾故也足太陰脾之經也脾虚則脹足少陰
腎之經也其脈起於小指之下斜趣足心入跟中上股
内後廉貫腎絡膀胱從腎上貫肝膈入肺中其支者從
肺出絡於心臓虚邪氣客於三經與正氣相搏積聚在
内氣并於脾脾虚有脹故令心腹煩滿而脹也診其脈
遲而滑者脹滿也
白术散治婦人脾胃氣虚心腹脹滿不欲飲食四肢
少力
白术草菓仁訶子肉(各三分)赤茯苓㯽榔
桂心(各半兩)陳皮厚朴人參(各一兩)甘草(一分)
右為粗末每服四錢薑三片棗一枚煎至七分去滓
食前熱服
㯽榔散治婦人脾胃虛冷心腹脹滿不欲飲食
㯽榔前胡川芎青皮(三分)赤芍藥桂心
大黃苦梗木香枳殼(各半兩)甘草(一分)
右為㕮咀每服四錢薑三片煎至七分去滓温服無
時
局方分心氣飲亦妙(方見十二卷)三脘散亦妙(方見本卷十七論)
木香散治婦人脾胃虚冷心腹脹滿不欲飲食
木香桂心白术乾薑(炮)陳皮(去白)草菓仁
訶梨勒人參(各一兩)神麯(炒黃三分)甘草(炙半兩)
右為細末每服一錢如茶點熱服
婦人大全良方卷七
