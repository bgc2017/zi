婦人大全良方卷十二
宋陳自明撰
姙娠疾病門(胎教已明須知姙娠疾病故以㳄之)
凡姙娠諸病但忌毒藥餘當對證依法治之
姙娠隨月數服藥及將息法第一(凡二十方)
千金姙娠一月名始胚飲食精熟酸美受御宜食大麥
毋食腥辛是謂纔正
又姙娠一月足厥隂脉養不可針灸其經足厥隂内屬
於肝肝主筋及血一月之内血行否澁不為力事寝心
安静毋令恐畏
又姙娠一月隂陽新合為胎寒多為痛熱多卒驚舉重
腰痛腹滿胞急卒有所下當預安之宜服烏雄雞湯方
烏雄雞(一隻治如食法)吳茱萸(一升)茯苓阿膠(各二兩)生薑
甘草(各一兩)人參芍藥白术(各三兩)麥門冬(伍合去心)
右十味細切以水一㪷二升煑雞取汁六升去雞下藥
(煑取三升内酒三升)并膠烊盡取三升去滓温服一升日三服
又若曾傷一月胎者當預服補胎方
北細辛(一兩)防風(二兩)烏梅(一升)吳茱萸(五合)乾地黃
白术(各一兩)大麥(五合)生薑(四兩)
右㕮咀以水七升煑取二升半去滓分温三服若寒
多者倍細辛茱萸熱多渴者去細辛茱萸加栝樓根
二兩若有所思去大麥加栢子仁三合一方有人參
一兩忌生菜蕪荑桃李雀肉等物
姙娠二月名始膏毋食辛臊居必静處男子勿勞百節
以痛是謂胎始結
又姙娠二月足少陽脉養不可鍼灸其經足少陽内屬
於膽膽主精二月之時兒精成於胞裏當謹護驚動
又姙娠二月始隂陽踞經有寒多壞不成有熱即萎卒
中風寒有所動摇心滿臍下懸急腰背強痛卒有所下
乍寒乍熱艾湯主之方
丹參(三兩)當歸人參麻黃(去節)艾葉阿膠(炙各二兩)
甘草(一兩炙)大棗(十二枚擘)生薑(六兩)
右九味切以酒三升水一㪷内藥煑减半去滓内膠
煎取三升分温三服忌海藻菘菜
又若曾傷二月胎者當預服黃連湯方
黃連人參(各一兩)吳茱萸(五合)生地黃(五兩)生薑(三兩)
右五味切以醋漿七升煑取三升分四服日三夜一
每十日一作若頗覺不安加烏梅一升加烏梅者不
用漿直用水耳忌猪肉冷水蕪荑一方當歸半兩
姙娠三月名始胎當此之時未有定儀見物而化欲生
男者操弓矢欲生女者弄珠璣欲子美好數視璧玉欲
子賢良端坐清虚是謂外象而外感者也
又姙娠三月手心主脉養不可鍼灸其經手心主内屬
於心無悲哀無思慮驚動
又姙娠三月為定形有寒大便青有熱小便難不赤即
黃卒驚恐憂愁瞋恚喜頓仆動於經脉腹滿繞臍苦痛
腰背痛卒有所下雄雞湯方
雄雞(一隻治如食法)甘草(炙)茯苓人參阿膠(各二兩)黃芩
白术(各一兩)芍藥(四兩)麥門冬(去心五合)大棗(十四枚擘)生薑(一兩切)
右㕮咀以水一㪷五升煑雞減半内藥煑取一半入
清酒三升并膠再煎取三升分三服一日盡之當温
卧忌海藻菘菜酢物桃李雀肉等(一方有當歸川芎二兩無黃芩生薑)
又若曾傷三月胎者當預服茯神湯方
茯神丹參龍骨(各一兩)阿膠當歸甘草(炙)
人參(各二兩)赤小豆(二十一粒)大棗(十二枚擘)
右㕮咀酢漿一㪷煑取三升分四服七日後服一劑腰
痛者加桑寄生(二兩)深師方有薤白(二兩)麻子(一升)忌同前
姙娠四月始受水精以成血脉其食稻粳其羹魚鴈是
謂成血氣以通耳目而行經絡
又姙娠四月手少陽脉養不可鍼灸其經手少陽内輸
三膲四月之時兒六腑順成當静形體和心志節飲食
又姙娠四月為離經有寒心下温温欲嘔胷膈滿不欲
食有熱小便難數數如淋状臍下苦急卒中風寒頸項
強痛寒熱或驚動身軀腰背腹痛往來有時胎上廹胷
煩不得安卒有所下菊花湯方
菊花(如雞子大一枝)麥門冬(去心一升)麻黃(去節)阿膠(炙各三兩)生薑(五兩)
甘草(炙)當歸半夏(洗各二兩)人參(一兩半)大棗(十四枚擘)
右細剉以水八升煑減一半内清酒三升并阿膠煎
取三升分三服温卧當汗以粉粉之護風寒四五日
忌羊肉海藻菘菜餳等
又若曾傷四月胎者當預服調中湯方
芍藥(四兩)甘草(炙)芎藭續斷(各一兩)柴胡白术(各三兩)
烏梅(一升)生李根白皮(三兩)當歸(一兩半)生薑(四兩)厚朴(炙)
枳實(炙各二兩)
右細切以水一㪷煑取三升分四服日三夜一八日
再服一劑一方有半夏二兩忌海藻菘菜桃李雀肉
姙娠五月始受火精以成其氣晏起沐浴浣衣居處必
厚其衣裳朝吸天光以避寒殃其食稻麥其羹牛羊和
茱萸調以五味是謂養氣以定五藏
又姙娠五月足太隂脉養不可鍼灸其經足太隂内輸
於脾五月之時兒四肢成無大饑無甚飽無食乾燥無
自炙熱無大勞倦
又姙娠五月毛髮初生有熱苦頭眩心亂嘔吐有寒苦
腹滿痛小便數卒有恐怖四肢疼痛寒熱胎動無常處
腹痛悶頓欲仆卒有所下阿膠湯方(又名旋覆花湯)
阿膠(四兩炙)人參(一兩)麥門冬(去心一升)生薑(六兩)吳茱萸(七合)
旋覆花當歸芍藥甘草(炙)黃芩(各二兩)
右細切以水九升煑取一半内清酒三升并膠微火
煎取三升半分為四服日三夜一先食再服便愈不
差更服忌海藻菘菜
又若曾傷五月胎者當預服安中湯方
甘草(炙)芍藥(各三兩)當歸人參乾地黃芎藭(各二兩)
五味子(五合)生薑(六兩)麥門冬(去心一升)大麻仁(五合)大棗(三十五枚擘)
黃芩(一兩)
右細切水七升清酒五升煑取三升半分四服日三
夜一七日再服一劑忌如前
小品療姙娠五月舉動驚愕胎動不安下在小腹痛引
腰胳小便疼下血安胎當歸湯
當歸阿膠芎藭人參(各一兩)棗(十二箇)艾(一虎口)
右細切以酒水各三升合煑至三升去滓内膠令烊
分三服腹中當安小便緩也古今錄驗救急同一方
有甘草無參棗
姙娠六月始受金精以成筋身欲微勞無得静處出遊
於野數觀走犬馬食宜鷙鳥猛獸之肉是謂變腠理紐
筋以養其力以堅背膂
又姙娠六月足陽明脉養不可鍼灸其經足陽明内屬
於胃主其口目六月之時兒口目皆成調五味食甘美
無大飽
又姙娠六月卒有所動不安寒熱往來腹内脹滿身體
腫驚怖忽有所下腹痛如欲産手足煩疼麥門冬湯方
麥門冬(去心一升)甘草(炙)人參(各一兩)乾地黃(三兩)黃芩(二兩)
阿膠(四兩)生薑(六兩)大棗(十五枚擘)
右八味切以水七升煑減半内清酒二升并膠煎取
三升分三服每如人行三四里中間進糜粥忌海藻
菘菜蕪荑
又若曾傷六月胎者當預服柴胡湯方
柴胡(四兩)芍藥(一方作紫葳)白术甘草(炙各二兩)麥門冬(三兩去心)
蓯蓉(一兩)芎藭(二兩)乾地黃(五兩)生薑(六兩)大棗(三十枚擘)
右十味切以水一㪷煑取三升分四服日三夜一中
間進糜粥勿食生冷及堅強之物七日更服一劑忌
海藻菘菜蕪荑桃李雀肉等(一方有黃芩二兩)
集驗療姙娠六七月胎不安常處旋覆花湯(亦名阻病)
旋覆花(一兩)厚朴白术枳殼黃芩茯苓(各三兩)
半夏(炒一方無)芍藥生薑(各二兩)
右細切以水一㪷煑取二升半先食分五服日三夜
二忌羊肉餳醋桃李雀肉千金同
姙娠七月始受木精以成骨勞身摇肢無使定止動作
屈伸以運血氣自此後居處必燥飲食避寒常食粳稻
以密腠理是謂養骨而堅齒
又姙娠七月手太隂脉養不可鍼灸其經手太隂内屬
於肺肺主皮毛七月之時兒皮毛已成無大言無號哭
無薄衣無洗浴無寒飲
又姙娠七月忽驚恐摇動腹痛卒有所下手足厥冷脉
若傷寒煩熱腹滿短氣常苦頸項腰背強䓤白湯方
葱白(長三四寸十四枚)半夏(洗切炒)麥門冬(去心各一升)生薑(八兩)
甘草(炙)當歸黃耆(各三兩)阿膠(四兩)人參(一兩半)黃芩(一兩)
旋覆花(一把)
右十一味切以水八升煑减半内清酒三升并膠煎
取四升温服一升日三夜一温卧當汗出若不出者加
麻黃二兩煑服如前法若秋後勿強責汗忌羊肉餳
海藻菘菜等
杏仁湯若曾傷七月胎者當預服
杏仁(去䨇仁皮尖碎)甘草(炙)鐘乳(研)乾薑(各二兩)麥門冬(去心)
吳茱萸(各一升)五味子粳米(各五合)紫苑(一兩)
右九味切以水八升煑取三升半分四服日三夜一
中間進食七日服一劑忌海藻菘菜
姙娠八月始受土精以成膚革和心静息無使氣極是
謂密腠理光澤顔色
又姙娠八月手陽明脉養不可鍼灸其經手陽明内屬
於大腸大腸主九竅八月之時兒九竅皆成無食燥物
無輙失食無忍大起
芍藥湯又姙娠八月中風寒有所犯觸身體盡痛乍寒
乍熱胎動不安常恐頭眩痛繞臍下寒時時小便白如
米汁或青或黃或使寒慄腰背苦冷痛而目視茫茫
芍藥(四分)人參當歸甘草(炙各三兩)白术(一兩)厚朴(二兩炙)
薤白(切一升)生薑(切四兩)
右八味切以水五升酒四升煑取三升分三服日再
夜一忌海藻菘菜桃李雀肉等
葵子湯若曾傷八月胎者當預服
甘草(炙)柴胡白术(各三兩)厚朴芍藥(各二兩)葵子(二升)
生薑(六兩)大棗(二十枚擘)
右八味切以水九升煑取三升分三服日三一日服
一劑忌海藻菘菜桃李雀肉等
姙娠九月始受石精以成皮毛六腑百節莫不畢備飲
醴食甘緩帶自時而待之是謂養毛髮多才力
又姙娠九月足少隂脉養不可鍼灸其經足少隂内屬
於腎腎主續縷九月之時兒脉續縷皆成無處温冷無
着炙衣
半夏湯又姙娠九月若卒下痢腹滿懸急胎上衝腰背
痛不可轉側短氣
半夏(洗)麥門冬(去心各五合)乾薑(一兩)當歸吳茱萸
阿膠(炙各三兩)大棗(十二枚擘)
右七味切以水九升煑取三升去滓内白蜜八合微
火上温分四服痢即止忌生物餳
猪腎湯若曾傷九月胎者當預服
猪腎(一具)茯苓桑寄生乾薑乾地黃芎藭(各三兩)
白术(四兩)麥門冬(一升去心)附子(中者一枚炮)大豆(三合)
右十味切以水一㪷煑腎令熟去腎内諸藥煎取三
升半分四服日三夜一十日更一劑忌猪肉冷水蕪
荑桃李雀肉酢物等
姙娠十月五臟俱備六腑齊通納天地氣於丹田故使
關節人神皆備但俟時而生集驗延年同
姙娠惡阻方論第二(凡十二方)
夫姙娠阻病者按昝殷産寳方謂之子病巢氏病源謂
之惡阻若婦人禀受怯弱或有風氣或有痰飲既姙娠
便有是病其状顔色如故脉息和順但覺肢體沉重頭
目昏眩擇食惡聞食氣好食酸鹹甚者或作寒熱心中
憒悶嘔吐痰水胷腑煩滿恍惚不能支持不拘初娠但
疾苦有輕重耳輕者不服藥亦不妨重者須以藥療之
千金方有半夏茯苓湯茯苓圓二方專治阻病然此二
藥比來少有服者以半夏有動胎之性蓋胎初結慮其
易散此不可不謹也張仲景傷寒論云婦人傷風續得
寒熱發作有時此為熱入血室有用黃龍湯者小柴胡
去半夏也此蓋為姙婦而設焉王子亨則有白术散局
方則有人參丁香散用之良驗然三方皆大同而小異
楊振則有人參橘皮湯齊士明則有醒脾飲子試之亦
效皆不用半夏動胎等藥服者知之
白术散治惡阻吐清水甚害十餘日粥漿不入者
白术(一兩)人參(半兩)丁香(二錢半)甘草(一錢)
右為細末每服二錢水一琖薑五片煎至七分温服
人參橘皮湯治阻病嘔吐痰水
人參(去蘆)陳橘紅白术麥門冬(去心各一兩)甘草(三錢)
厚朴(製)白茯苓(去皮各半兩)
右為粗末每服四錢水一琖半淡竹茹一塊如彈子
大生薑三片煎至七分去滓澄清温服空心食前(集驗)
(無茯苓麥門冬甘草)
人參丁香散治姙娠惡阻胃寒嘔逆翻胃吐食及心
腹刺痛
人參(半兩)丁香藿香葉(各一分)
右為散每服三錢水一琖煎至七分去滓温服無時
又方
人參丁香柿蒂(各一兩)甘草良薑(各半兩)
右為細末每服二錢熱湯點下無時
醒脾飲子(此出王氏博濟方)治姙婦阻病嘔逆不食甚者中满
口中無味或作寒熱
草豆蔲(以濕紙褁灰火中煨令紙乾取出去皮用)厚朴(製各半兩)乾薑(三分)甘草(一兩一分)
右為細末每服二大錢水一大琖棗二箇生薑三片
煎至八分去滓呷服病輕者只一二服便能食舊有
橘紅二兩治寒熱瘧痢不食後人去橘皮以乾生薑
代乾薑治老人氣虛大便祕少津液引飲有奇效産
科醫官齊士明依舊用乾薑去橘皮亦名醒脾飲子
治阻病極為神驗宣和初在京師校勘
保生湯治婦人經候不行身無病而似病脉滑大而
六部俱勻乃是孕婦之脉也精神如故惡聞食臭或但
嗜一物或大吐或時吐清水此名惡阻切勿作寒病治
之宜服此藥如覺惡心嘔吐加丁香生薑煎服(温隠居方)
人參(一分)甘草(一分)白术香附子烏藥橘紅(各半兩)
右㕮咀每服三大錢水一琖半薑五片煎至七分去
滓温服無時或作末子調
古今錄驗療惡食
人參(四兩)厚朴生薑枳殼甘草(各二兩)
右切以水六升煑取三升分三服
治姙娠阻病心中憒悶見食嘔吐惡聞食氣肢節煩疼
身體沉重多思嗜卧面黃肌瘦
人參陳皮(各八分)白茯苓麥門冬甘草生
薑(各十二分)大棗(二十箇)
右㕮咀以水五升煎取二升温分三服忌菘菜醋等
凡姙娠惡食者以所思食任意食之必愈一方無棗
子有半夏竹茹如陳皮分兩
二香散療姙娠胎氣不安氣不升降飲食不美嘔吐酸
水起坐覺重宜服之
香附子(一兩)藿香葉甘草(各二錢)
右為細末每服二錢入鹽少許百沸湯點下
近效方療姙娠惡食心中煩憤熱悶嘔吐
青竹茹麥門冬(各三兩)前胡(二兩)橘皮(一兩)蘆根(一握)
右細切以水一大升煑取半升去滓分兩服食前一
服一方無麥門冬用小麥三合體熱四肢煩熱者
加地骨皮(醫人夏侯伍錄方)
李茂翁先生云若左脉弱而嘔服諸藥不止者當服理
血歸原藥則愈經云無隂則嘔是也
治姙娠惡阻嘔吐不止頭痛全不入食服諸藥無效者
服此藥理血歸原則愈
人參甘草川芎當歸京芍藥丁香(各半兩)
白茯苓白术陳皮(各一兩半)苦梗(炒)枳殼(去穰炒各一分)
半夏(泡洗七次切炒黃一兩)
右㕮咀每服三錢重生薑五片棗一枚煎
安胎飲治懷胎三月四月至九箇月日惡阻病者心
中憒悶頭重目眩四肢沉重懈怠不欲執作惡聞食氣
欲啖鹹酸多睡少起嘔逆不食或胎動不安非時轉動
腰腹疼痛或時下血及姙娠一切疾病並皆治之
甘草茯苓當歸熟地黃川芎白术
黃耆白芍藥半夏(泡洗七次切炒)阿膠(切粉炒)地榆(各等分)
右㕮咀每服三錢水盞半生薑四片煎至八分去滓
温服無時候一方無半夏地榆有人參寄生一方
無白术黃耆半夏地榆有艾葉只是膠艾湯加白茯苓
姙娠痰逆不思食方論第三(凡八方)
夫水飲停積結聚為痰人皆有之少者不能為害多則
成病妨害飲食乃至嘔逆姙娠之病若嘔逆甚者傷胎
也原疾之由皆胃氣不調或風冷乘之冷搏於胃故成
斯病也亦惡阻之一端
半夏茯苓湯治姙娠惡阻心中憒悶虚煩吐逆頭目
昏眩四肢怠惰百節煩疼痰逆嘔吐嫌聞食氣好㗖鹹
酸惡寒汗出羸極黃瘦多卧多起不進飲食姙婦有痰
必生阻病千金以半夏茯苓湯以對之此思邈處方之
妙也若孕婦羸弱胎孕不牢則動必成咎全在醫者相
人強弱以投之又何慮焉
半夏(一兩泡十次别切炒令黃)生薑(五兩)茯苓熟地黃(各三兩)橘紅
北細辛人參芍藥紫蘇川芎(各一兩)苦梗
甘草(各半兩)
右㕮咀每服四大錢水二琖薑七片煎至七分去滓
空心温服兼服茯苓圓
局方與崔氏無紫蘇細辛有旋覆花一兩有客熱煩
渴口瘡去橘皮細辛加前胡知母各三兩腹冷下痢
者去地黃加炒桂心二兩胃中虚熱大便秘小便赤
澁加大黃三兩去地黃加黃芩一兩然半夏雖能動
胎若炒過則無妨
張氏方半夏茯苓湯
半夏(炮洗七次炒黃)陳皮(各二兩半)白茯苓(二兩)縮砂仁(一兩)甘草(四兩)
右㕮咀每服四錢水二琖薑十片棗一箇烏梅半箇
煎至七分食前温服
茯苓圓治姙娠阻病心中煩悶頭目暈重憎聞食氣
吐逆吐痰煩悶顛倒四肢重弱不自勝持服之即效要
先服半夏茯苓湯兩劑後服此藥
赤茯苓人參桂心乾薑半夏(泡洗七次炒黃)
橘紅(各一兩)白术葛根甘草枳殼(各二兩)
右為細末煉蜜為圓如梧桐子大米飲吞下五十圓
日三服一方有麥門冬忌海藻菘菜羊肉餳糖桃
李雀肉酢等肘後只五味云姙娠忌桂千金方
療姙娠心腹支滿痰逆不思飲食
赤茯苓前胡白术紫蘇葉(各一兩)半夏
麥門冬人參大腹皮(各半兩)
右為粗末每服四錢水一琖薑五片煎至七分去滓
温服一方無大腹皮人參有大腹子㯽榔
療姙娠嘔吐不食兼吐痰水
生蘆根(十分)橘紅(四分)生薑(六分)㯽榔(二分)
右切以水二琖煑取七分空心熱服
療姙娠心膈氣滯嘔吐不下飲食心神虚煩四肢少力
枇杷葉半夏麥門冬人參甘草(半兩)訶子肉
藿香(各一兩)赤茯苓枳殼陳皮(各三分)
右㕮咀每服三錢水一琖薑三片棗一箇煎至七分
去滓温服(一方無大棗訶子)
集驗療婦人姙娠惡阻嘔吐不下食
青竹茹橘皮(各三兩)生薑茯苓(各四兩)半夏(五兩)
右細切以水六升煑取二升半去滓分三服不差頻
服忌羊肉餳酢等物
古今錄驗療姙娠不欲食或吐春月所宜服柴胡湯
甘草柴胡(各二兩)麻黃(一兩)食茱萸(半兩)大棗(十二枚)
右細切以水六升煑取三升適寒温服一升日三療
食噫醋除熱下氣所宜多與上同但秋夏去茱萸加
枸杞一升六月加小麥一升石膏三兩秋去石膏加
甘草一兩九月去麻黃加乾薑一兩十月加川芎三
分忌海藻菘菜
胎動不安方論第四(凡二十方)
凡婦人姙娠胎動不以日月多少而常墮胎者有雖有
胎而月信雖不多常來而胎不損者産寳方云婦人姙
娠常胎動不安者由衝任經虛胞門子戶受胎不實故
也并有飲酒房室過度有所損動不安者巢氏云婦人
衝任二經挾風寒而有胎故不以日月多寡因悮有擊
觸而胎動者有喜怒不常氣宇不舒傷於心肝觸動血
脉衝任經虛乃致胞門不固或因登高上厠風攻隂戶
入於子宫如此皆令胎動不安也曾有以姙娠月信不
絶而胎不損問産科能(宗古)者答曰婦人血盛氣衰其
人必肥既娠之後月信常來而胎不動若據晚進觀之
便以為漏胎若作漏胎治之則胎必墮若不作漏胎治
則其胎未必墮今推宗古之言誠有旨也巢氏云婦人
經閉不利别無所苦者是謂有子以其經血畜之以養
胎擁之為乳汁也有子之後畜以養胎矣豈可復能散動
耶所以然者有娠而月信每至是亦未必因血盛也若
謂婦人榮經有風則經血喜動以其風勝則可也既榮
經為風所勝則所來者非養胎之血以此辨之若作漏
胎治之必服保養補胎之藥且胎不損強以藥滋之乃
所謂實實虛虛其胎終墮宜矣若醫者知榮經有風之
理專以一藥治風經信可止或不服藥胎亦無恙然而
有胎本不固而因房室不節先漏而後墮者須作漏胎
治之此又不可不審也亦有婦人年方壮歲聽醫官言
某藥可服致補煖而子使胞門子戶為藥所操搏(巢氏病源)
(并産寳方並謂之胞門子戶張仲景謂之血室)使新血不滋舊血不下設或有
子不以遲晚則必墮中年之後氣宇漸衰必有崩中帶
下之疾或月信愆期漸覺黃瘦腰背不伸五心煩熱五
勞七傷之疾從此而生不獨胞門子戶風寒而生也故
千金翼方有朴硝盪胞湯正為此疾今之醫者未見有
用亦未見有知之者义論姙娠胎動其由有二一因母
病而胎動但療母疾其胎自安若胎不堅固自動其母
疾唯當安胎其母自愈一因勞役氣力或觸冐冷熱或
飲食不適或居處失宜輕者轉動不安重者便致傷墮
當以母形色察之母面赤舌青者兒死母活唇口青兩
邊沫出者子母俱死面青舌赤兩邊沬出者母死子活
也
集驗方療姙娠二三月上至八九月胎動不安腹痛已
有所見方
艾葉阿膠當歸川芎(各三兩)甘草(一兩)
右細切以水八升煑取三升去滓内膠令烊分三服
日三千金文仲備急同
刪繁療婦人懷姙胎動不安葱豉安胎方
香䜴(一升熬)葱白(一升)阿膠(二兩炙)
先以水三升煑葱豉取一升去滓入膠再煎令烊服
一日一夜可服三四劑經心錄同
鈎藤湯治姙娠八九月胎動不安心腹㽲痛面目青
冷汗出氣欲絶此由勞動用力傷胎宫宜急治之
鈎藤當歸茯神人參(各一兩)苦梗(一兩半)桑寄生(半兩)
右為粗末每服五大錢水二琖煎至一琖去滓温服
無時候忌猪肉菘菜若煩熱加石膏二兩半臨産月
加桂心一兩
治姙娠胎動不安護胎法
鯉魚(二斤)粳米(一升)葱(一握)豉薑
右作臛食之每月一度
治姙娠無故胎動不安腹内絞痛煩悶(産寳同)
當歸桑寄生(各四分)川芎(三分)䜴(八合)阿膠(三分)葱(十四莖)
右以水二升煑取八合下膠空腹温分二服一方無
豉用銀器煎集驗無寄生豉有續斷三分銀多少先
煎後入藥
黃耆湯治胎動不安腹痛下黃汁
糯米(一合)黃耆川芎(各一兩)
右細剉水一大琖煎至一琖三分温服
産寳方治胎動
熟艾阿膠(各二兩)葱白(一升)
右以水四升煑取一升半分為三服
安胎鐵罩散
白藥子(一兩)白芷(半兩)
右為細末每服二錢煎紫蘇湯調下或胎熱心煩悶
入沙糖少許煎
銀苧酒治姙娠胎動欲墮腹痛不可忍方
苧根(二兩剉)銀(五兩)清酒(一盞)
右以水二大琖煎至一大琖去滓分温二服
治胎動方(養生必用方救急療胎動去血腰腹痛)
阿膠川芎當歸青竹茹(各二錢)
右以水十琖内銀一斤煑至五琖去銀入上件藥三
味煎至二琖半去滓入膠再煎膠烊分温三服空心
自早至暮盡未效再作
治姙娠冷熱腹内不調致胎不安(産寳方)
艾葉(二兩)當歸乾薑(各三兩)川芎(四兩)
右以水四升煑取二升分温四服不過兩劑
寄生湯治胎氣常不安治五箇月以後胎不安
桑寄生(洗剉)秦芁阿膠(各半兩)糯米(半兩作粉)
右以新汲水三升先下寄生秦芁二味煑至二升去
滓次入阿膠糯米再煎約有一升止分作三服空心
食前日午服之忌酒醋三五日娠婦胎氣至五月已
後常不安者服之必效頃見娠婦好飲酒食鹹酸五
辛胎必動可不知之
治胎動不安
好銀(煑取水)右着葱白作羹食之佳
又方
川芎(二兩)葱白(一升)
右以水七升煑取二升半分温三服
順氣飲子産前服之安胎
紫蘇葉木香(炮)人參草豆蔲茯苓(各一兩)
甘草(半兩)大腹子(一兩如氣弱者不用)
右㕮咀每服三錢水一琖苧根三寸糯米少許煎至
七分去滓温服
療姙娠後不轉動方
阿膠(炙一兩)桑寄生(半兩)
右為末以酒一升煑五沸下生雞卵一枚投酒中分温
二服空心食前一服小品方無寄生有艾葉只用水煎
文仲安胎寄生湯療血流下方
桑寄生白术(各五分)茯苓(四分)甘草(十分)
右切以水五升煑取二升半分三服若人壮者可加
芍藥八分足水二升若胎不安腹痛端然有所見加
乾薑四分即安忌海藻菘菜酢物桃李雀肉等崔氏
小品經心同
秦芁湯(出王氏指迷方)治胎動不安
秦芁阿膠(炒)艾葉
右等分為粗末每服五錢水二琖糯米百粒煎至一
琖去滓温服
小品療姙娠重下痛引腰背安胎止痛湯方
當歸阿膠(炙)乾地黃黃連芍藥(各一兩)雞子(一枚)
秫米(一升)
右七味以水七升攪雞子令相得煑□米令如蟹目
沸去滓内諸藥煑取三升分四服忌蕪荑經心錄同
又膠艾湯療損動母去血腹痛方
膠(一斤炙)艾葉(一莒)
右二味以水五升煑取二升半分三服經心錄同
姙娠漏胎下血方論第五
夫姙娠漏胎者謂姙娠數月而經水時下也此由衝任
脉虚不能約制手太陽少隂之經血故也衝任之脉為
經絡之海起於胞内手太陽小腸脉也手少隂心脉也
是二經為表裏上為乳汁下為月水有娠之人經水所
以斷者壅之養胎畜之以為乳汁也衝任氣虛則胞内
泄不能制其經血故月水時下亦名胞漏血盡則人斃
矣又有因勞役喜怒哀樂不節飲食生冷觸冐風寒遂
致胎動若母有宿疾子藏為風冷所乘氣血失度使胎
不安故令下血也
姙娠卒然下血方論第六(凡十二方)
夫姙娠卒然有損動或冷熱不調和致傷於胎故卒痛
而下血若不止之則墮胎也
療姙娠三四箇月腹痛時時下血
續斷(八分)艾葉當歸乾地黃(六兩)竹茹阿膠
雞蘇(各四錢)
右以水一升煎取六合去滓空心冄服隔日更服
療姙娠六七箇月忽胎動下血腹痛不可忍
川芎(八分)桑寄生(四分)當歸(十二分)
右以水一升煎取八合下清酒半升再煎取八合分
三服如人行五六里再服
廣濟主安胎胎病漏血腹痛
當歸川芎阿膠(炙)人參(各一兩)大棗(二十箇)
右切以水三升酒四升煑取二升半分三服五日一
劑頻服三四劑無所忌
又療姙娠胎動腹痛及下血安胎
當歸川芎苧根(各三兩)鹿角膠艾葉(各二兩)葱白(一升)
右細切以水一㪷煑取五升空心熱服正方用銀煑
水煎藥又見腰痛門
療姙娠忽下血胎上衝心手足逆冷用生艾汁二琖入
阿膠生蜜各二錢煎至一琖半稍熱服如無生艾濃煎
熟艾汁
治姙娠忽然下血腰痛不可忍(男六德續添)
鹿角(剉細)當歸(剉各半兩)
只作一服以水三琖煎至一半空心食前頓服不過
二服即安
又方
阿膠(一兩炒)艾葉灰(半兩)
右為細末空心糯米飲調下二錢
漏胎下血不止胞乾即死宜急治之
生地黃汁(一升)酒(五合)
右同煎三五沸分温三服以止為度
崔氏療姙娠下血不止血盡子死
生乾地黃為末酒服方寸匕日三夜一即愈不過三
服良
又療姙娠漏胞方(一方云及腹内冷者)(又見指迷方)
生乾地黃(五兩)乾薑(二兩半)
右為末酒服方寸匕日再集驗文仲經心同
療姙娠無故卒然下血不絶方
阿膠(三兩)用清酒一升半煎取一升頓服
又方治姙娠卒然下血兼治胎衣不下方
右以鐵錘燒令通赤内酒中如此者三次候温飲一琖
姙娠驚胎及僵仆方論第七(凡七方)
夫姙娠驚胎者是懷姙月將滿其胎神識已具或將産
之時從高墜下傷損胞絡致血下胎動遂上搶心胷氣
絶不醒其母面赤舌青口無沫出者兒死母活唇口俱
青沫出者子母俱死面青舌青沫出母死子活若下血
不止胞燥胎枯令子死矣
催生神妙佛手散(一名芎藭湯)治婦人姙娠五七月因事築
磕着胎或子死腹中惡露下疼痛不已口噤欲絶用此
藥探之若不損則痛止子母俱安若胎損立便逐下本
出文仲徐王效神驗胎動方云治血上衝心腹滿悶者
如湯沃雪救急經心同(出外臺)又治産前産後體熱敗血
腹痛
當歸(六兩)川芎(四兩)張氏方等分
右為粗末每服三錢水一大琖煎令泣泣欲乾投酒
一大琖止煎一沸去滓温服口噤灌之如人行五里
再服不過三二服便生一方云此藥治傷胎去血多
崩中去血多金瘡去血多拔牙去血多昏暈欲倒者
以水煎服或先以漏血腹内疼痛加芍藥官桂减半
隨手效(詳見通用方)
治姙娠因墜倒損胎不轉動腹内疼痛腰重及子死腹
中不出須臾三服立下
川芎(一兩)為細末以熱酒調服方寸匕日三四服
治姙娠因失所動困絶千金方亦治子煩
右取竹瀝飲一升立愈
治姙娠從高墜下腹痛下血煩悶
生地黃益母草(各一兩)當歸黃耆(各半兩)
右㕮咀每服四錢水一盞薑四片煎至六分去滓無
時候
集驗療姙娠二三月上至七八月頓仆失踞胎動不安
傷損腰腹痛欲死若有所見及胎奔上搶心短氣下血
不止方
乾地黃當歸艾葉(各二兩)阿膠川芎(各三兩)
右以水七升煑取二升半分作三服腹痛甚加杜仲
五加皮(各三兩)一方無地黃有甘草一方無地黃却用
生薑自然汁一匙地黃汁半合馬通半合煎成藥去
滓入此再煎三沸温服一方有人參白茯苓水煎
竹茹酒治姙娠誤有失墜損築胎損疼痛
青竹茹(二合)好酒(一升)煑三五沸分作三服即安
秦芁湯療姙娠或因僵仆胎動不安臍腹㽲痛
出産科方見前
療姙娠偶有所傷胎動不安疼痛不可忍兼治血崩甚
效兼治子冒(又名子癎)
縮砂(不以多少)和皮炒令黑色一方用仁熨斗内略炒為
細末熱酒調下二錢不飲酒者以米飲調下皆可覺
腹中熱則胎已安矣此方極效温隠居云神效不可
盡述僕用有效
姙娠胎上逼心方論第八(凡七方)
夫姙娠將養得所則血氣調和故兒在胎則安當産亦
易若節適失宜則血氣乖理兒在胎則亟動至産育亦
難而子上逼於心者由産難用氣力胎動氣逆胎上衝
逼於心者凡胎上逼於心則悶絶胎下乃甦甚者至死也
紫蘇飲治姙娠胎氣不和懷胎近上脹滿疼痛謂之
子懸兼治臨産驚恐氣結連日不下名七寳散
當歸(三分)甘草(一分)大腹皮人參川芎陳橘皮
白芍藥(各半兩)紫蘇(一兩)
右㕮咀每服半兩水一琖半薑四片葱白七寸煎至
七分去滓空心温服(曾有一婦人累日産不下服催生藥不驗許學士曰此必坐草)
(太早心懷一點懼氣結而不行然非氣不順也素問云恐則氣下盖恐則精却却則上焦閉閉則氣還還)
(則下焦脹氣乃不行矣得此藥一服便産及婦人六七月子懸者予用此數數有驗不十服胎便近下方)
(出本事丁未六月間羅新恩孺人黃氏有孕七箇月遠出而歸忽然胎上衝心而痛坐卧不安兩醫治之)
(無效遂說胎已死矣己用&KR1181;麻子去皮研爛加麝香調貼臍中以下之命在垂垂召僕診視兩尺脉沉絶)
(他脉平和僕問二醫者曰契兄作何證治之答曰死胎也何以知之答曰兩尺脉絶以此知之僕問之曰)
(此說出在何經二醫無答遂問僕曰門下作何證治之僕答曰此子懸也若是胎死却有辨處夫面赤舌青)
(者子死母活面青舌青吐沫者母死子活唇口俱青者母子俱死是其驗也今面色不赤舌色不靑其子)
(未死其證不安衝心而痛是胎上逼心謂矣之子懸宜紫蘇飲子治藥十服而胎近下)
當歸湯治姙娠胎動盪心悶絶煩燥口乾横生倒産
上衝下築迷悶唇口青黑手足厥冷産科名保安散一
方無甘草有川芎厚朴産寳方有川芎
當歸人參(各一兩半)阿膠(一兩炒)甘草(二兩)連根䓤白(一握)
右細剉水二升煎四味至升半去滓下葱再煎三合
温服一劑分為三服
治胎上逼心熱痛下血
麴半斤𢷬碎和熟水絞取汁三中琖無時分温五服
一方治胎動腹痛連腰用麥麴新汲水調下一方用
神麯大同小異
治胎上逼心煩悶方又治姙娠六七月已後胎動困篤
葱白二七莖濃煑汁飲之即安若胎已死服之即出
未死即安未效再服
治胎不順胎上逼心方以烏犬血少少飲之當下
治姙娠遍身痛或衝心欲死不能飲食
白术(五兩)黃芩(二兩)芍藥(四兩)
右水六升煑取二升半分為三服緣胎有水致痛兼
易産
文仲葛氏療姙娠卒胎上廹心痛方取弩弦急𢃄之
立愈
姙娠忽然下黃汁如膠或如豆汁胎動腹痛方
第九(凡一方)
療姙娠忽然下黃汁如膠或如豆汁胎動腹痛
粳米(五升)黃耆(六兩)
右以水七升煎取二升分為四服
姙娠誤服毒藥傷動胎氣方第十(凡三方)
奪命圓專治婦人小産下血至多子死腹中其人增寒
手指唇口爪甲青白面色黃黑或胎上搶心則悶絶欲
死冷汗自出喘滿不食或食毒物或誤服草藥傷動胎
氣下血不止胎尚未損服之可安已死服之可下此方
的係異人傳授至妙
牡丹皮白茯苓桂心桃仁(製)赤芍藥
右等分為細末以蜜圓如彈子大每服一圓細嚼淡
醋湯送下速進兩圓至胎腐爛腹中危甚者立可取
出
治婦人服草藥墮孕腹痛方(男六德補遺)
白扁豆生去皮為細末米飲調服方寸匕若修製不
及濃煎亦可亦解男子女人誤中砒毒亦治婦人赤
白𢃄下要炒黃為末米飲調下
阿膠散治姙娠不問月數深淺或因頓仆或因毒藥
胎動不安腰痛腹滿或有所下或胎上搶心短氣力方
熟地黃(二兩)白芍藥艾葉當歸甘草阿膠
黃耆(各一兩)一方有川芎
右㕮咀每服半兩水一大琖薑三片棗一箇煎至七
分去滓温服無時
姙娠心痛方論第十一(凡七方)
夫姙娠心痛者多是風邪痰飲乘於心之經絡邪氣摶
於正氣交結而痛也若傷心正經而痛者為真心痛心
為帝主之官統領諸藏不可受邪邪若傷之朝發夕死
夕發朝死若傷心支别絡而痛者則乍安乍甚休作有
時也姙娠之人或有病而痛不已者氣乘胞絡傷損子
藏也則令胎動凡胎轉移則多不安不安而動於血者
則血下也
治姙娠卒心痛氣欲絶(方出産寳)
川芎當歸茯苓厚朴(製各等分)
右水六升煎取二升分為二服忌如前
雷公炮炙論云心痛欲死急覓延胡
白术湯治姙娠卒心痛欲死不可忍者(出古今錄騐)
白术(三兩)赤芍藥(二兩)黃芩(一兩半)
右切以水六升煑取二升半分三服半曰令盡微下
水令易生忌桃李雀肉
千金療姙娠心痛
青竹茹(一升)羊脂(八兩)白蜜(三兩)
右三味合煎每服棗核大三枚食前頓服日三服
又方
青竹茹一升酒二升煑取一升半去滓分温頓服
又方
破雞子一枚調酒服之
又方
大麻子三升研水八升煑取五升分為五服
又方
橘皮(三兩)豆䜴(二兩)
右為細末煉蜜圓如梧桐子大温水下二七圓無時
候(四方出外臺秘要)
姙娠心腹痛方論第十二(凡十一方)
夫姙娠心腹痛者或由宿有冷疹或新觸風寒皆由藏
虛而致發動也邪正相擊而并於氣隨氣上下衝於心
則心痛下攻於腹則腹痛故令心腹痛也姙娠而痛者邪
正二氣交攻於内若不時差者其痛衝擊胞絡必致動
胎甚則傷墮也又云姙娠心腹疼痛多是風寒濕冷痰
飲與藏氣相擊故令腹痛攻傷不已則致胎動也
當歸芍藥散治姙娠腹中絞痛心下急痛及療産後
血暈内虚氣乏崩中久痢常服通暢血脉不生癰癤消
痰養胃明目益津
白芍藥(半斤)當歸茯苓白术(各二兩)澤瀉川芎
(各四兩一方川芎只兩半)
右為細末每服二錢食前温酒調服元和紀用經
云本六氣經緯元能祛風補勞養真陽退邪熱緩中
安和神志潤澤容色散邪寒瘟瘴時氣安期先生賜
李少君久餌之藥後仲景增减為婦人懷姙腹痛方
本方用芍藥四兩澤瀉茯苓川芎各一兩當歸白术
各二兩亦可以蜜元服(出三因方)
治姙娠心腹痛不可忍方
鹽一斤燒令赤右以兩指取一撮酒調服
療姙娠先患冷氣忽中心腹痛如刀刺
川芎人參茯苓吳茱萸苦梗當歸(各三兩)
厚朴(製)芍藥(各二兩)
右㕮咀以水九升煎取三升分三服氣下即安
療姙娠患腹痛并胎動不安
葱白(切一升)人參厚朴阿膠川芎(各二兩)當歸(三兩)
右㕮咀以水七升煎取三升分作三服一方有甘草
無厚朴川芎
香术散治姙娠五箇月已後常胷腹間氣刺滿痛或
腸鳴以至嘔逆减食此由喜怒憂慮過度飲食失節之
所致
蔡元度寵人有子夫人怒欲逐之遂病醫官王師復處
此方三服而愈後用果驗
廣中莪茂(一兩煨)丁香(半兩)粉草(一分)
右為細末空心鹽湯點服一大錢覺胷中如物按下
之状
草豆蔲散治姙娠心腹常痛喫食减少四肢不和全
不入食
草菓仁(想是草豆蔲)陳橘皮乾地黃白术(各一兩)川芎(三分)
當歸(炒)桂心乾薑木香(各半兩)
右為細末每服四錢水一琖棗二枚煎至六分熱服
阿膠散治姙娠胎動腹中㽲痛不思飲食
白茯苓白术川芎阿膠(各三分炒)當歸(炒)陳皮(各一兩)
甘草(一分)
右㕮咀每服三錢水一琖薑三片棗一箇煎至七分
去滓温服
治姙娠四五月忽心腹絞痛
大紅棗(十四枚)燒存性為末以童子小便調下
治姙娠胎動欲落腹痛不可忍
上等銀(一斤)茅根(二升去黑皮)
右以水九升煑銀取二升入清酒一升同煎茅根取
二升分為三服立安
古今錄驗療姙娠腹内冷痛忽胎動
薤白(一升)當歸(切四兩)
右以水五升煑取二升作三服亦將小便服將去一
炊頃出
千金療姙娠腹中痛方
生地黃三斤𢷬取汁酒一升合煎减半頓服愈
姙娠中惡方論第十三(凡三方)
夫姙娠人忽然心腹刺痛悶絶欲死者謂之中惡言邪
惡之氣中胎傷於人也所以然者血氣自養而為精神
之主若氣血不和則精神衰弱故邪毒之氣得以中之
姙娠之病亦致損胎也
當歸散治姙娠中惡心腹㽲痛
當歸丁香川芎(各三兩)青橘皮(二兩)吳茱萸(半兩去梗)
(湯泡三次炒黑)
右為細末無時温酒調一錢
又方
生乾地黃(一兩)枳殼木香(各三分)
右為細末每服一錢酒調下
又方
苦梗(一兩細剉略炒)薑(半兩)煎服
姙娠腰腹及背痛方論第十四(凡十方)
論曰腎主腰足因勞傷損動其經虛則風冷乘之則腰
痛冷氣乘虛入腹則腹痛故令腰腹相引而痛其痛不
止多動胎氣婦人腎以繫胞姙娠而腰痛甚者則胎墮
也
療姙娠氣壅攻腰痛不可忍兼治腹痛
當歸(三兩)阿膠甘草(各二兩)葱白(一升)
右細剉以水七升煑取三升去滓分温五服
紫酒治姙娠腰痛如折
大黑豆二合炒令香熟以酒一大琖煑取七分去豆
空心頓服
通氣散治姙娠腰痛状不可忍此藥神妙
破故紙不以多少瓦上炒令香熟為末嚼核桃肉半
箇空心温酒調下二錢
療姙娠腰背痛反覆不得
鹿角(長六寸燒令赤酒中淬再燒再淬以角碎為度取酒歛之)鹿角為末服亦
可
療姙娠腰疼痛不可忍或連胯痛(先服此散)
杜仲(四兩)五加皮阿膠(炙)防風金毛狗脊川芎
北細辛白芍藥&KR1181;薢(各三兩)杏仁(八十枚去皮尖炒)
右㕮咀以水九升煑取二升去滓下膠作三服
療姙娠三二月腰痛不可忍者(次服此圓)
續斷杜仲(各十分)芎藭獨活(各三兩)狗脊五加皮
&KR1181;薢芍藥薯蕷訶子肉(各八兩)
右為末煉蜜圓如梧桐子大空心酒下四十圓日三
服
療觸動胎以致腰痛背痛
杜仲五加皮當歸芍藥人參川芎
&KR1181;薢(各三兩)
右細剉以水七升煑取二升半分温三服
療姙娠三二月及七八月胎動不安或腰肚痛及血下
川芎當歸(各四兩)艾葉阿膠(各二兩)甘草(一兩)
右細剉以水五升煑取二升去滓分温三服
大地黃圓治産前後腰腹疼一切血疼信效方治血
氣虚四肢不舉骨髓熱疼
熟地黃(二兩)烏梅肉當歸(各一兩)
右為細末煉蜜圓如彈子大每服一圓白湯嚼下空
心
廣濟療姙娠胎動腰痛及下血安胎(方見前姙娠卒然下血方論中)
小品苧根湯療損動胎腹痛去血胎動向下方
生乾地黃苧根(各二兩)當歸芍藥阿膠甘草
(各一兩)
右細切以水六升煑取二升去滓内膠煎烊分温三
服忌海藻蕪荑
救急療胎動去血腰腹痛(方見前第四論中)
姙娠小腹痛方論第十五(凡一方)
論曰姙娠小腹痛者由胞絡宿有風冷而姙娠血不通
冷血相摶故痛甚亦令胎動也
療姙娠被驚惱胎向下不安小腹痛連腰下
當歸川芎(各八分)阿膠(炙)人參(各六分)艾葉(四分)大棗
(二十箇)茯苓(十分)
婦人大全良方卷十二
