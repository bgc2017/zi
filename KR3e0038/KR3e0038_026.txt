婦人大全良方卷二十二
宋陳自明撰
産後傷寒方論第一
凡産後發熱頭痛身疼不可便作感冒治之此等疾證
多是血虚或敗血作梗血虚者隂虚也隂虚者陽必湊
之故發熱且以平和之劑與服必效如玉露散方(見十八卷)
(第三論)或四物湯以生地黃易熟地黃加北柴胡等分煎
服或人參當歸散秦芁鼈甲散人參輕骨散人參百解
散逍遙散皆可選用常見不學無聞纔見産後發熱不
退便以為熱入血室便以小柴胡湯竟不可救者亦有
用竹葉石膏湯而死者亦有見前失而投以温劑其熱
愈熾者諸如此等非不知罪福皆是不觀古典杜撰臆
度枉傷人命殊不知此等疾狀是産後去血過多而隂
虚發熱亦有寒極生熱但以上件之藥以脈證選用無
不獲安若是隂陽不和乍寒乍熱宜增損四物湯如敗
血不散者宜奪命丹大調經散五積散加醋煎却效(詳見)
(二十卷第三論)
王子亨云婦人新産去血過多津液燥少隂陽俱虚大
凡有疾如中風傷寒時氣之類雖當發汗如麻黃謹不
可用取汗母令過多以意斟酌
夫人觸冒寒氣而為病者謂之傷寒産婦血氣俱虚日
月未滿而起早勞動為寒所傷則淅淅惡寒翕翕發熱
頭項肩背骨節皆痛至七八日乃差也
婦人産後亡血汗多故令鬱冒其脈微弱不能食大便
反堅但頭汗出所以然者血虚而厥厥而必冒冒家欲
解必大汗出以血虚下厥孤陽上出故但頭汗出所以
為産婦無汗出者亡隂血陽氣獨盛故當汗出隂陽乃
復所以便堅者嘔不能食也方可用小柴胡湯加生地
黃主之
秦芁鼈甲散人參輕骨散神仙百解散(並見和劑局方)
人參當歸散治産後去血過多血虚則隂虚隂虚生
内熱内熱曰煩其證心胸煩悶吸吸短氣頭痛悶亂骨
節疼痛晡時輒甚與大病虚煩相類急宜治之
人參當歸生乾地黃桂心麥門冬(去心各一)
(兩)白芍藥(二兩)
右㕮咀每服四大錢水二盞先將粳米一合淡竹葉
十片煎至一琖去米竹葉入藥并棗二枚煎至七分
去滓温服虚甚者用熟地黃
三物黃芩湯治婦人草蓐中傷風四肢苦煩熱頭疼
與小柴胡湯若頭不疼但煩者
黃芩(半兩)苦參(一兩)生乾地黃(二兩)
右㕮咀每服四錢水一琖煎至七分去滓温服
增損柴胡湯治婦人産後虚羸發寒熱飲食少腹脹
等疾宜
柴胡(三錢)人參芍藥半夏(炮)甘草橘紅川
芎(各三分)
右㕮咀每服四錢水一琖薑三片棗一枚煎至七分
去滓温服
竹葉防風湯治婦人産後傷風發熱面赤喘而頭痛
宜服
淡竹葉(半把)防風人參桂枝苦梗甘草(各半)
(兩)葛根(一兩半)
右㕮咀每服三錢水一琖薑三片棗一枚煎至七分
去滓温服使汗出頸項強用附子炮去皮臍剉如豆
大抄一錢同煎嘔者加半夏煎服
陽旦湯治婦人産後傷風十數日不解頭微痛惡寒
時時有熱心下堅乾嘔汗出宜
桂枝芍藥(各三兩)甘草(炙)黃芩(各二兩)
右㕮咀每服三錢水一琖薑三片棗一枚煎至七分
去滓温服無時候自汗者去桂加炮熟附子一枚渴
者去桂加栝樓根三兩下痢者去芍藥加乾薑三兩
心下悸者去芍藥加茯苓四兩虚勞裏急者正陽旦
湯主之煎時入膠飴為佳若脈浮緊無汗發熱者莫
與也
治産後惡露方下忽而斷絶晝日明了暮則譫語寒熱
往来如見鬼狀此由為熱入血室不即治之諸變不測
宜服柴胡地黃湯(方見第六卷十五論中)四物湯加北柴胡
芍藥湯千金翼療産後虚熱頭痛身體發熱兼治腹
内拘急疼痛
桂心(三兩)牡蠣白芍藥(各五兩)黃芩(二兩千金翼云若通身發熱方)
(加黃芩)生乾地黃(五兩)
右㕮咀每服五錢水一琖半煎至一琖去滓温服
千金蜀漆湯産後療虚熱往来心胸煩滿骨節疼痛
及頭痛壯熱日晡加甚又如瘧狀
黃耆(五兩)生地黃(一斤)蜀漆葉桂心甘草黃芩
(各一兩)知母芍藥(各二兩)
右㕮咀每服五錢水一琖半煎至一琖去滓温服
産後頭痛方論第二(凡三方)
夫人頭者諸陽之會也凡産後五臓皆虚胃氣虧弱飲
食不充穀氣尚乏則令虚熱陽氣不守上湊於頭陽實
隂虚則令頭痛也又有産後敗血頭痛不可不知黑
龍丹言之甚詳
川芎散治産後頭痛
真天台烏藥皮大川芎(等分)
右為細末每服三錢秤鎚淬酒調服
芎附散治産後敗血作梗頭痛諸藥不效者(涂明仲先生傳)
大附子一枚釅醋一椀用火四畔炙透蘸醋令盡去
皮臍川芎一兩並為細末每服二錢茶清調下
一竒散治産後頭疼
取當歸川芎為細末每服二錢水一琖煎七分温服
産後咳嗽方論第三(凡四方)
夫肺者主氣因産後血虚肺經一感微邪便成咳嗽或
風或熱或寒或濕皆令人咳嗽也若産後喫鹽太早
而咳嗽者難治
産後血氣不通咳嗽者何答曰産後咳嗽多因食熱麪
壅納或熱病或有氣塊發時充心痛氣急咳嗽四肢寒
熱心悶口乾或時煩躁睡夢驚悸氣虚肢體無力宜服
局方真黑神散五積散加棗煎服
二母散治産後惡露上攻流入於肺經咳嗽宜服此
藥如傷風痰嗽却以尋常傷風藥主治
知母貝母白茯苓人參(各半兩)桃仁杏仁
(並生去皮尖各一分)
右為細末每服三錢水一琖半煎至八分無時温服
如覺腹痛併服之立有神效
集驗療産後感風傷寒咳嗽多痰唾粘(産寳同)
甘草苦梗(各六分)欵冬花(四分)生麥門冬生地黃
(各十二分)葱白(一握)豉(二合舊方無葱白與豉)
右㕮咀每二升煮取八合去滓食後分二服
經效療咳嗽多痰唾粘氣急
前胡五味子紫苑貝母(各六分)桑白皮茯
苓(各八分)淡竹葉(二十片)
右㕮咀水二升煎取八合去滓食後分兩服
療産後咳嗽氣喘
百部根苦梗(各六分)桑白皮(二十分)乾百合赤茯
苓(各八分)
右㕮咀水二升煮取七合去滓食後分兩服
産後喉中氣急喘促方論第四(凡四方)
論曰産後喉中氣急喘促者何答曰榮者血也衞者氣
也榮行脈中衞行脈外相隨上下謂之榮衞因産所下
過多榮血暴竭衞氣無主獨聚肺中故令喘也此名孤
陽絶隂為難治若惡露不快敗血停凝上熏於肺亦令
喘急但服奪命丹(方見十八卷第四論中)血去喘自定
評曰産後喘急固可畏若是敗血上熏於肺猶可責效
奪命丹若感風寒或因憂怒飲食鹹冷等奪命丹未可
均濟况孤陽絶隂乎若榮血暴絶宜大料煮芎藭湯亦
自可救傷風寒宜旋覆花湯性理鬱發宜小調經散用
桑白皮杏仁煎湯調下傷食宜服見現元五積散
芎藭湯(方見第二卷第五論又名佛手散)
旋覆花湯治産後傷風感寒暑濕咳嗽喘滿痰涎壅
盛坐卧不寧
旋覆花赤芍藥前胡半夏麯荆芥穗
甘草茯苓五味子杏仁麻黃(各等分)
右㕮咀每服四錢水一琖半薑五片棗一枚煎至七
分去滓食前温服(有汗者莫服)
小調經散(方見本卷第十論)五積散(方見和劑)見現元(方見二十一卷第一論)
參蘇飲治婦人産後血入於肺面黑發喘欲死者(胡氏)
人參(一兩别為末)蘇木(二兩)
右以水兩碗煮取一碗以下去滓調參末隨時加減
服神效不可言
産後口鼻黑氣起及鼻衂方論第五(凡二方)
論曰産後口鼻黑氣起及鼻衂者何答曰陽明者經脈
之海起於鼻交頞中還出頰口交人中左之右右之左
産後氣消血散榮衞不理散亂入於諸經却還不得故
令口鼻黑起及變鼻衂此緣産後虚熱變生此證其疾
不可治名胃絶肺敗此證不可治故不出方
經驗方云遇有此疾急取緋線一條并産婦頂心髮兩
條緊繫中指節上即止無藥可療亦厭禳之一端也
海上方治産後鼻衂中風以荆芥為末童子小便調下
二錢匕
産後咳癔方論第六(凡六方)
夫肺主於氣五臓六腑俱稟於氣産後則氣血傷臓腑
皆損而風冷摶於氣氣則逆上而又脾虚聚冷胃中伏
寒因食熱物冷熱氣相衝擊使氣厥而不順則咳癔也
脾者主中焦為三焦之關五臓之倉廩貯積水穀若隂
陽氣虚使榮衞氣厥逆則致生斯病也經云吃噫者胃
寒所生服藥無效者灸期門三壯必愈期門穴乃胃之
大絡(穴見六卷第十五論)
丁香散治産後心煩咳癔不止
丁香白豆蔲仁(各半兩)伏龍肝(一兩)
右為細末煎桃仁吴茱萸湯調下一錢如人行五里
再服
石蓮散治氣吃噫又治吐逆心怔目暈不思飲食(出婦)
(人經驗方)
石蓮肉(炒兩半)白茯苓(一兩)丁香(半兩)
右為細末每服三錢米飲調下無時候
産寳療産後咳逆三日不止欲死
桂心(半兩)薑汁(三合)
右同煎取二合以火先炙背摩令背熱時塗藥汁盡
妙
産後咳逆方
乾柿(一个)
右切碎以水一琖煎至六分熱呷
又方
古壁鏡窠三四个水一小琖煎至一半熱服(並出産寳)
羌活散治欬逆(出靈苑方)
羌活附子(炮)茴香(炒各半兩)木香白薑(炮各一分)
右五味為末每服二錢水一琖鹽一捻煎一二十沸
熱服一服止
産後血崩方論第七(凡八方)
論曰産後血崩者何答曰産卧傷耗經脈未得平復而
勞役損動致血暴崩淋瀝不止或因酸鹹不節傷蠧榮
衞氣血衰弱亦變崩中若小腹滿痛肝經已壊為難治
急服固經元以止之
固經元方
艾葉赤石脂(煅)補骨脂木賊(各半兩)附子(一个炮)
右為末陳米飲和員如梧桐子大食前温酒下二十
員米飲亦可
評曰血崩不是輕病况産後有此是謂重傷恐不止鹹
酸不節而能致之多因驚憂恚怒臓氣不平或産後服
斷血藥早致惡血不消鬱滿作堅亦成崩中固經元自
難責效不若大料煮芎藭湯加芍藥候定續次隨證諸
藥治之為得
芎藭湯加芍藥方
芎藭當歸芍藥(等分)
右㕮咀每服四錢水琖半煮取七分出滓無時熱服
熟乾地黃散治産後崩中頭目旋運神思昏迷四肢
煩亂不知人事
熟乾地黃伏龍肝黃耆赤石脂(各一兩)阿膠
甘草白术艾葉(炒)川芎人參(各半兩)當歸
(三分)
右㕮咀每服三錢薑三片煎至七分去滓温服
白芍藥散治産後崩中下血淋瀝不絶黃瘦虚損宜
白芍藥牡蠣乾薑熟乾地黃桂心黃
耆烏賊骨鹿角膠龍骨(各一兩)
右為末食前温酒調下二錢
又方
熟地黃赤石脂(各一兩)鹿茸牡蠣當歸(各半兩)
右為細末食前粥飲調二錢
阿膠元治産後崩中下血不止虚羸無力
阿膠赤石脂(各一兩半)續斷川芎當歸甘草
丹參(各一兩)龍骨鹿茸(酥炙)烏賊骨鼈甲(炙各二兩)
右為細末煉蜜元如梧桐子大空心温酒下二三十
元
菖蒲酒治産後崩中不止下血
菖蒲(一兩半)
右細剉以酒二琖煮取一琖去滓分温三服食前
瑞蓮散治産後惡血崩漏狀如泉水
瑞蓮(百枚燒存性)棕櫚(燒存性)當歸桂心(各一兩)鯉魚鱗
(燒)川芎(各三分)檳榔(二枚)
右為細末每服三錢煨薑酒調下如未止更進一服
或非時血崩無藥可治但進三服即止
産後月水不調方論第八(凡二方)
夫産後月水不調者由産傷動血氣虚損未復而風邪
冷熱之氣客於經絡乍冷乍熱冷則血結熱則血消故
令血或多或少或在月前或在月後故名不調也
琥珀散治産後經脈不調四肢煩疼飲食全少日漸
羸瘦
琥珀牛膝生乾地黃當歸(各一兩)桃仁赤
芍藥(各半兩)
右為粗末每服三錢水一琖薑三片煎至六分去滓
温服
薑黃元治産後虚乏不足胸心短氣腹内緊急腰背
疼痛月水不調食少煩渴四肢無力
薑黃當歸熟地黃牡丹皮厚朴桂心
川芎續斷桃仁白术(各一兩)赤芍藥木
香(各三分)羚羊角屑(一分)
右為細末煉蜜元如梧桐子大食前温酒下三十元
産後月水不通方論第九(無方)
論曰夫産傷動於血氣其後虚損未復而為風冷所傷
血之為性得冷則凝結故風冷傷於經血結於胞絡之
間故令月水不通也凡血結月水不通則血結成瘕水
血相併復遇脾胃衰弱肌肉虚者則為水腫也(但於第一卷第)
(六七論中求方)
夫婦人衝任之脈為經絡之海皆起於胞内而手太陽
小腸之經手少隂心之經也此二經上為乳汁下為月
水若産後月水不通者盖新産之後勞傷氣血或去血
過多乳汁通行自是不通(闕)或一歲之内而
月經不行此是常候即非病也何必通之諺云妳假是
也若半歲而行者或四五箇月便經行者皆是少壯血
盛之人注受極易産乳必衆其子失乳必四肢尫羸肚
大青筋頭大髮焦好啖泥土病名無辜若經血有餘者
不可以藥止之若産後一二歲月經不通而無疾苦何
必服藥或勞傷氣血衝任脈虚氣血衰少而不能行者
但服健脾胃資氣血之藥自然通行若以牛膝紅花蘇
木乾漆䖟虫水蛭等藥以通之則為害滋大經水枯竭
則無以滋養其能行乎初虞世所謂譬猶索萬金於乞
丐之手雖捶楚並下而不可得也後之學者更宜詳審
而療之自明補註
産後四肢浮腫方論第十(凡九方)
論曰産後四肢浮腫者何答曰産後敗血(闕)乘虚停積
於五臓循經流入四肢留淫日深却還不得腐壊如水
故令面黃四肢浮腫醫人不識便作水氣治之凡治水
氣多用導水藥極虚人夫産後既虚又以藥虚之是謂
重虚往往因致夭枉但服小調經散血行腫消則愈
小調經散方
沒藥琥珀桂心芍藥當歸(各一錢)細辛
麝香(各半錢)
右為細末每服半錢匕薑汁温酒各少許調停服
評曰産後浮腫多端有自懷姙腫至産後不退者亦有
産後失於將理外感寒暑風濕内作喜怒憂驚血與氣
摶留滯經絡氣分血分不可不辨要當隨所因脈證治
之宜得其情小調經散治血分固效但力淺難憑不若
吴茱萸湯枳术湯奪魂散大調經散皆要藥也
經云産後肌浮柑皮酒服
加減吴茱萸湯治婦人臟氣本虚宿挾風冷胸膈滿
痛腹脇絞刺嘔吐惡心飲食減少身面虚浮惡寒戰慄
或泄不止少氣羸困及因生産臟氣暴虚邪冷内勝宿
疾轉增
吴茱萸(一兩半)苦梗乾薑甘草麥門冬防
風半夏細辛當歸赤茯苓牡丹皮
桂心(各半兩)
右為粗末每服四錢水琖半煎至七分去滓食前熱
服
枳术湯治心腹堅大如盤邊如旋盤水飲所作名曰
氣分
枳實(一兩半)白术(三兩)
右㕮咀每服四錢水一琖半煎至七分去滓温服中
軟即當散也
奪魂散治産後虚腫喘促利小便則愈
生薑(三兩取汁)白麪(三兩)半夏(七箇)
右以生薑汁搜麪裹半夏為七餅子炙焦熟為末水
調一琖小便利為效
大調經散最治産後腫滿喘急煩渴小便不利(方見二十)
(一卷第三論中)
又論曰夫産後勞傷血氣腠理虚則為風邪所乘邪摶
於氣不得宣越故令虚腫輕浮是邪摶於氣氣腫也若
皮膚如熟李狀則變為水腫氣腫者發汗即愈水腫者
利小便差也
漢防已散治産後風虛氣壅上攻頭面浮腫
漢防已猪苓枳殼桑白皮(各一兩)商陸甘
草(各三分)
右為粗末每服四錢水琖半薑三片煎至七分去滓
温服空心
治産後遍身青腫疼痛産後血水疾(出婦人經驗方)
乾漆大麥蘖(等分)
右各為細末以新瓦罐子中鋪一重麥蘖一重乾漆
如此填滿用鹽泥固濟火煅通赤放冷研為散但是
産後諸疾熱酒調下二錢
張氏方治産後血虚風腫水腫
澤蘭葉防已(等分)
右為末每服一一錢温酒調下不能飲者醋湯調亦可
産後腹痛及瀉痢方論第十一(凡七方)
論曰産後腹痛及瀉痢者何答曰産後腸胃虛怯寒邪
易侵若未滿月欲冷當風乘虚襲留於肓膜散於腹脇
故腹痛作陣或如錐刀所刺流入大腸水穀不化洞泄
腸鳴或下赤白胠脇䐜脹或痛走不定急服調中湯立
愈若醫者以為積滯取之禍不旋踵謹之謹之
調中湯方
高良薑當歸桂心芍藥附子(炮)川芎(各一)
(兩)甘草(半兩)
右為粗末每服三錢匕水三琖煎至一琖去滓熱服
評曰産後下痢非止一證當隨所因而調之既云飲冷
當風何所不至寒熱風濕本属外因喜怒憂思還從自
性况勞逸飢飽皆能致病若其洞泄可服調中湯赤白
滯下非此能愈各隨門類别有正方今錄桃膠散白頭
翁湯以備用餘從滯下門選之
桃膠散治産後痢下赤白裏急後重㽲刺疼痛等證
桃膠(瓦上焙乾)沉香蒲黃(隔紙炒等分)
右為末每服二錢食前陳米飲調下
白頭翁湯治産後下痢虚極
白頭翁甘草阿膠(各二兩)黃連蘖皮秦皮
(各三兩)
右㕮咀每服四錢水琖半煎至七分去滓空心服
調中湯張氏方的竒散治産後泄瀉惡露不行此餘
血滲入大腸為瀉分過則愈雖洞泄不禁下青黑色物
亦驗因食傷動用
荆芥大者四五穗於琖内然火燒成灰不得犯油火
入麝香少許研沸湯一兩呷調下此藥雖微能愈大
病宜勿忽之
産後諸痢方
煮薤白食之
又方
羊腎脂炒薤白空腹食尤佳
又方
炙肥羊肉食之
産後赤白痢疾及虚羸氣痢方論第十二(凡三十一)
(方)
論曰産後痢疾者由産勞傷臓腑不足日月未滿虚乏
未復或勞動太早或誤食生冷若行起太早則外傷風
冷乘虚入於腸胃若誤食生冷難化之物傷於脾胃皆
令洞泄水瀉甚者變為痢也若血滲入大腸則為血痢
難治泄謂之産子痢是也得冷則白或如魚腦得熱則
赤黃或為驟血若冷熱相摶則下痢赤白或膿血相雜
若下痢青色則極冷也若飲食不進便利無常日夜無
度産後本虚更加久痢不止無力瘦乏愈見羸弱謂之
虚羸下利又有産後氣宇不順而下痢赤白謂之氣痢
治之之法熱則涼之冷則温之冷熱相摶則調之滑者
澁之虚羸者補之水穀不分者當利小便若産婦性情
執著不能寬解須當順其氣未有不安者也治之各有
方
黃連元深師療産後冷熱痢
黃連(六兩)烏梅(三兩)乾薑(二兩)
右為細末煉蜜元如梧桐子大空心米飲下三十元
忌猪肉
經效治産後赤白痢臍下氣痛
厚朴(八分)當歸枳殼訶子肉(各六分)甘草(五分)肉豆
蔲(五箇)薤白(三合)
右水一升煮取九合空心分為三服
張文仲治産後赤白痢腹中絞痛不可忍
黃連(四兩)阿膠蒲黃梔子仁(各一兩)當歸(一兩半)黃
芩(二兩)黃蘗皮(三兩)
右為細末煉蜜元如梧桐子大飲下六十元日三夜
一立定破血止痢
救急治産後赤白痢腹中絞痛
芍藥(四兩)阿膠艾葉(各二兩)乾地黃(四兩)甘草當歸
(各二兩)
右水二升煮取八合分兩服空心
必效療新産後赤白痢疾心腹刺痛
薤白(切一升)當歸(二兩)酸榴皮(三兩)地榆(四兩)粳米(五合)阿膠
人參甘草黃連(各兩半)
右㕮咀以水六升煮取一升日三服一方有厚朴一
兩千金方只有前五味
又療産後赤白痢腹中絞痛不下食
當歸石榴皮地榆(各二分)白蘘荷黃連(各十二分)
黃蘗(一分)犀角(屑四分)黃芩枳殼甘草升麻(各六)
(分)茜根(八分)粳米(二合)薤白(一升)
右為末煉蜜元如梧桐子大空心米飲下二十元
療産後赤白痢疾
黃連(八分)阿膠(六分)赤茯苓當歸黃蘗(各四分)
右為末煉蜜元如梧桐子大粥飲吞下二十元空心
療産後下痢赤白有血
赤石脂黃連地榆(各六分)當歸(四分)乾薑甘草
(各三分)厚朴(十二分)葱白(七茎)
右水二升煎取八合空心分作兩服
廣濟療産後腹痛氣脹肋下妨滿不能食兼微痢方
茯苓人參厚朴(各八分)甘草橘紅當歸
黃芩(各六分一方無黃芩有生姜)
右為細末以飲調下方寸匕至匕半日三
赤石脂元大治冷痢色青鶩溏又療産後下痢
赤石脂(三兩)甘草當歸白术黃連乾薑
秦皮(各二兩)川椒附子(各一兩)
右為細末煉蜜為元如梧桐子大酒下二十元日三
良忌猪肉冷水海藻菘菜
膠蠟湯深師療産後下痢
阿膠當歸(各六分)蠟(一枚如雞子大)粳米(一合)黃連(十分)
右細切以水六升先煮米令蟹目沸去米内藥煮取
二升入阿膠蠟煮令烊分温三服
當歸湯千金療産後下痢腹痛
當歸龍骨(各三兩)乾薑附子甘草熟艾(各一)
(兩)白术(二兩)川芎(二兩半)
右八味細切以水五升煮取二升半去滓分為三服
日三一日令盡忌猪肉冷水桃李雀肉毒物
廣濟療産後赤白痢臍下絞痛
當歸芍藥地榆龍骨黃連艾葉甘
草厚朴(各八分)黃芩乾薑(各六分)
右㕮咀以水八升煮取二升半去滓分温三服即差
忌生冷油膩海藻菘菜猪魚肉
又療産後赤白痢臍下氣痛
當歸(八分)厚朴黃連(各十二分)肉豆蔲(五枚)甘草(六分)
右㕮咀以水五升煮取二升去滓分温三服
桂枝湯千金療産後餘寒下痢便膿血赤白日數十
行腹痛時時下血
桂心乾薑甘草(各二兩)赤石脂(十兩)當歸(三兩)附子
(一兩炮)蜜(一升)
右細切以水七升煮取三升入蜜再煎一二沸去滓
分服一升日三
必效療産後痢日五十行者方
取木裏蠧蟲糞炒令黃急以水沃之稀稠得所服
之差止獨孤祭酒訥方
療産後虚羸下痢膿血腹痛
黃連芍藥甘草當歸乾薑人參(各八兩)
艾葉(三分)
右㕮咀水七升煮取二升分為三服忌猪鹿肉
治産後下痢不禁止困乏氣欲絶無問赤白水穀不分
黃連厚朴(各三兩)芍藥黃蘗(各二兩)
右水六升煮取二升分温二服
治産後羸困赤白痢疾心腹絞痛
薤白石榴皮黃連(各三分)當歸(二兩)地榆(三分)
右水七升煮取二升半分為三服
療産後氣痢不止方
青木香(三分)訶子(酥炙黃去核八分)
右為細末空心米飲調下方寸匕一方有縮砂仁三
味等分為細末入蜜一匙米飲調下二錢
療産後水痢
枳殼(四分)厚朴茯苓黃連(各六分)當歸(三分)
右水一升煮取八合空心分為三服
療産後水痢
黃連(六分)烏梅(五分)石榴皮赤石脂當歸(各四分)乾
薑(三分)
右為細末煉蜜為元如梧桐子大空心米飲下三十
元
療産後血痢
艾葉(三分)阿膠(十分)黃連(七分)芍藥黃蘗甘草(各六分)
右為細末粥飲調下方寸匕
療産後下痢膿血相雜
赤石脂五色龍骨黃連(各十分)白术(五分)阿膠
黃耆(各六分)黃蘗(四分)
右為細末飲服方寸匕
碙砂煎元治一切積滯化氣消食補益真氣産後逐
敗血補虚至善
碙砂(揀透明無石者别研如粉)金鈴子(去皮核)天雄(用無灰酒煮五七百沸候)
(軟刮去皮)當歸(各淨秤二兩)巴戟檳榔舶茴香木香
附子(炮)沉香(各一兩)阿魏(半兩米醋磨成膏入諸藥)肉蓯蓉(一兩)
右為細末以無灰酒煮白麪糊元如梧桐子大每服
三十元空心日午温酒下此方家家有予家婦人嘗
病蓐中下痢日久甚困篤百方不差士人李潛善醫
曰蓐中痢與他痢不同常痢可用苦澁藥止之蓐中
痢生於血不足投澁藥則血愈不行痢當更甚為予
作碙砂法云此藥最能治産後痢先以桂元小下之
次投碙砂圓日九十圓痢頓減半次日遂愈碙砂圓
産後雖無疾亦宜服之能養血氣去積滯
桂元方(沈内翰方)
碙砂桂心甘遂丁香木香芫花(以碙砂炒)
(焦已上等分)巴豆(去心皮不去油減半)
右為細末麪糊元如菉豆大每服二元三元温水下
加減更量虚實潛名醫也云此元取積最勝不以久
近皆能消化
又許仁則秘方
神麴末(五合炒)枳殼白术(各六分)人參(四分)赤石脂(十分)
右為細末米飲調下方寸匕
續命湯療産後驟血不止
白蜜(一匙)生薑(一片)
右同煎候蜜色赤投童子小便一升去薑更煎兩沸
分為三次頓服之
療産後血痢小便不通臍腹痛
生馬齒莧
右𢷬取汁三大合煎一沸下蜜一合調頓服
療産後血痢不止
臭樗根(六分)
右為末水和元如棗核大麪担作餛飩無度煮二七
箇熱吞之
療産後下血不止
桑耳(炙)芍藥(炙)地榆茜根牛角腮阿膠(各六)
(分)艾葉雞蘇(各四分)白龍骨(十二分)
右㕮咀以水二升煮取八合分三服
婦人大全良方卷二十二
