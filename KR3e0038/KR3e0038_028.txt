婦人大全良方卷二十四
宋陳自明撰
拾遺方
烏喙元治腸覃病因寒氣客於腸外與胃氣相搏正
氣不榮繫瘕内着惡氣乃起其生也始如雞卵久久乃
成狀如懷胎按之堅推即移月事時下故曰腸覃亦治
乳餘疾大小便不利并食有伏蟲臚脹癰疽毒腫久寒
邪氣
烏喙(炮去皮尖二錢)半夏(湯洗七次四錢)石膏(煆)藜蘆(炒)牡蒙
蓯蓉(酒浸各一錢)乾薑(炮)桂心(各一錢三字)巴豆(六七箇研膏)
右為末蜜元如綠豆大每服三五元食後酒飲任下
亦治男子疝痛
木香散治婦人脾氣血氣血蠱氣蠱水蠱石蠱
木香沉香乳香(研)甘草(炙各一分)川芎胡椒
陳皮人參晉礬(各半兩)桂心乾薑(炮)縮砂(各一)
(兩)茴香(炒兩半)天茄(五兩赤小者乾秤)
右細焙為末空心日午温陳米飲調下二錢忌羊肉
石莖散治婦人血結胞門或為癥瘕在腹脇間心腹
脹滿腫急如石水狀俗謂之血蠱
石莖(一兩)當歸尾馬鞭草紅花(炒)烏梅肉(各半兩)
蓬莪茂三稜(並炮)蘇木節沒藥琥珀(别研各一分)
甘草(炙一錢)
右為末濃煎蘇木酒調下二錢不飲酒薑棗煎湯調
亦得
大腹皮飲治婦人血癭單單腹腫
大腹皮防已木通厚朴(薑製)栝樓黃芪
枳殼(麩炒)桑白皮(炙)大黃(烝)陳皮青皮五味
子(各等分)
右㕮咀每服秤一兩水一碗煎至六分琖去滓入酒
一分温服不以時候
大黃甘遂湯治婦人小腹滿如敦敦狀小便微難而
不渴由産後為水與血并結在血室也
大黃(四兩烝)甘遂(炮)阿膠(炒各二兩)
右剉散每服三錢水一琖煎七分去滓温服其血當
下
竹茹湯治婦人汗血吐血尿血下血
竹茹熟地黃(各三兩)人參白芍藥桔梗川
芎當歸甘草(炙)桂心(各一兩)
右㕮咀每服四錢水一大琖煎至七分去滓不以時
服
膏髮煎治婦人榖氣實胃氣下泄隂吹而正喧隂中
出血
頭髮灰猪脂
右調停綿褁如棗核大納隂中
産後腸頭如以針刺連榖道又如痔痛小便如淋狀或
寒熱此産時用力氣併腸間亦由隂虚陽邪乘之毒氣
攻衝恐成腸癰宜瓜子湯
薏苡仁(四兩)桃仁(去皮尖)牡丹皮瓜樓子(各一兩)
右為粗末每服五錢水二琖煎至一琖去滓温服
固眞丹治元臟久虚及小腸腎餘膀胱疝氣五般淋
疾精滑精漏小便白濁及婦人赤白帶下漏下血崩子宫
血海虚泠等疾並皆治之高司法方(續添)
製蒼术法(洗去土米泔浸逐日換新泔春五日夏三日如秋七日冬十日切作片子焙乾秤一)
(斤分四處)
蒼术四兩(入茴香一兩鹽一兩同炒令术黃為度)
蒼术四兩(入川烏一兩炮裂去皮尖切作片子并川楝子一兩和皮核擘開同炒令术黃為度)
蒼术四兩(入紅椒一兩去目并合口者破故紙一兩同炒令术黃為度)
蒼术四兩(用好醋好酒各半升一處同煑二三十沸取术焙乾)
右一處為末用煑藥酒醋打麫糊為元如梧子大每
服二十元男子温酒或鹽湯下空心食前婦人醋湯
下藥性温無毒小便頻數為效
大效内補元治受氣虚弱及五勞七傷藏府積泠痃
癖癥塊虚脹或經脉不調疳冷赤白帶下口苦舌乾面
色萎黃黑䵟心煩驚悸頭目旋暈不美飲食痰涕黏涎
手足百節熱疼無力肌肉消瘦子息斷緒服一月當姙
娠百病皆愈
萆薢(四兩)牛膝五加皮白术(各二兩)川烏(炮)枳實
(炒)丹參(各一兩)
右為細末煉蜜元如梧子大温酒下二十元空心日
午晚食前各進一服
南嶽魏夫人濟隂丹治婦人血氣久冷無子及數經
墮胎皆因衝任之脉虚損胞内宿挾疾病經水不時暴
下不止月内再行或前或後或崩中漏下三十六疾積
聚癥瘕臍下冷痛小便白濁以上疾證皆令孕育不成
以致絶嗣此藥治産後百病百晬内常服除宿血生新
血令人有孕及生子充實亦治男子亡血諸疾
桃仁(去皮尖雙仁麩炒)木香(炮)茯苓京墨(燒各一兩)秦芁
甘草人參桔梗(炒)石斛(酒浸炒)蠶布(燒)藁本(各二)
(兩)當歸桂心乾薑(炮)細辛牡丹皮(去心)川芎
(各兩半)川椒(去目及閉口炒去汗)山藥(各三兩)澤蘭葉熟地黃
(洗酒烝焙)香附子(炒各四兩)蒼术(米泔浸去皮)大豆卷(炒各半升)糯米
(炒一升)
右為細末煉蜜元每兩作六元每服二元細嚼温酒
送下淡醋湯調亦可空心食前服
治面部生瘡或鼻臉赤風刺粉刺用盡藥不效者惟有
此藥可治神效不可言每以少許臨卧時洗面令淨如面
油用之數日間瘡腫處自平赤亦消如風刺粉刺一夕
見效但塗藥勿近眼處
生硫黃香白芷瓜樓子仁膩粉(各半錢重)全蝎
(七枚去翅足)蟬蜕(五枚洗)芫青(各七枚去翅足)
右為細末麻油黃蠟約度如合面油多少熬滚取下
離火入諸藥在内每用少許塗面上林提點方
烏雞煎治婦人百病
吳茱萸良薑白薑當歸赤芍藥延胡
索破故紙川椒生乾地黃劉寄奴蓬
莪茂橘紅青皮川芎(各一兩)荷葉灰(四兩)熟艾
(二兩)
右為末醋煮麫糊元如梧子大每服三五十元湯使
於後
月經不通紅花蘇木酒下白帶牡蠣粉調酒下
子宫久冷白茯苓煎湯下赤帶建茶清下
血崩豆淋酒調綿灰下胎不安蜜和酒下
腸風陳米飲調百草霜下心疼菖蒲煎酒下
漏胎下血烏梅温酒下耳聾蠟點茶下
胎死不動斑猫三十箇煎酒下
脚腰痛當歸酒下胎衣不下芸臺研水下
頭風薄荷點茶下血風眼黑豆甘草湯下
生瘡地黃湯下
身軆疼痛黃耆末調酒下四肢浮腫麝香湯下
咳𠻳喘滿杏仁桑白皮湯下
腹痛芍藥調酒下
産前後痢白者乾薑湯下赤者甘草湯下赤白雜者
二宜湯下常服温酒醋湯任下並空心食前服
産乳集將護嬰兒方論
凡新生兒坐婆急以綿纏手指繳去兒口中惡物令盡
不可遲若嚥入腹中必生諸疾(聖惠方寳鑑方謂之玉銜疾)先斷兒
臍帶可只留二寸許更看帶中如有小虫急撥去之留
之必生異病或以線繫扎定然後洗兒不然則濕氣入
腹必作臍風之疾(須是坐婆諳練收生手段輕疾方得其宜)既綳褁了取生
甘草一寸搥剉用水一合煎濃汁用綿篆子蘸令兒咂
之當吐出惡汁盡半合不妨(今人止以濃煎黃連并甘草汁以綿篆子蘸令兒咂)
(三日以來以退惡物大便下謂之臍屎此乃忌吐故也)好辰砂一字研細以熟蜜
調置兒口中吮之以去驚邪然後飼乳自此飼乳之後
須依時量多寡與之勿令太飽恐成哯妳久則吐妳不
可節也三朝洗兒可用虎頭骨桃枝猪膽金銀煎湯洗
之則兒少驚(尋常澡浴用猪膽汁化入湯即不生瘡疥)每日頻就無風處看
兒上㬽并兩頰内有白泡如膜起者速以指甲刮破更
生更去之(保童必效謂之鵝口無即不須妄動)更看舌下恐生重舌皆由
兒在胎中母喫炙&KR1020;肥膩飲酒服熱藥所致(保童必效方自有藥)
(治之)三日烙臍帶或灸之外不可别加火艾恐成驚癎(舊灸)
(兒臍有二十壯者今以七壯為中)又天寒時兒用父母舊衣作衣服不
可用新綿絹只用舊者若太温煖則令兒筋骨軟弱若
天色和煖無風可令妳婆抱孩兒頻見風日則血壯氣
剛肌體硬密堪耐風寒不致疾病又擇乳母須精神爽
健情性和悅肌肉充肥無諸疾病知寒温之宜能調節
乳食妳汁濃白則可以飼兒不得與妳母大段酸鹹飲
食仍忌纔衝寒或衝熱來便餧兒妳如此則必成妳癖
或驚疳瀉痢之疾切須忌之夜間不得令兒枕臂須作
一二豆袋令兒枕兼左右附之可近乳母之側蓋覆衣
衾須露兒頭面一向仰卧恐成驚疾須時復回動之夏
月須凉簟如夜間餧妳須妳母起身坐地抱兒餧之如
隂陽交接之際切不可餧兒妳此正謂之交妳也必生
癖或換易衣綳三月房中不可太煖妳母不可頻喫酒
恐兒作痰𠻳驚熱昏眩之疾至於變蒸次第妳乳所傷
夜啼潮熱之類自有專於小方脉者此略見之若能調
和妳食并看承愛護如法則别無疾病亦不可令兒常
服湯藥此尤宜審之也(見楊氏嬰兒論巢氏病源嬰童寳鑑方程甫備要方)
初生浴兒良日
寅夘酉日大吉壬申丁巳癸巳大凶
木瓜元療兒初生下口中穢惡不盡入喉中即便吐自
後纔啼聲一發則又嚥下因生異疾矣
木瓜麝香膩粉木香㯽榔(末各一字)
右水麫糊元如小黃黍米大每服一二元甘草水下
不拘時候
延胡索散療兒初生下盤腸刺痛面青色啼哭不止
延胡索(一錢)乳香木香(各半錢)
右為細末水一大琖煎七分無時與服少許
婦人大全良方卷二十四
