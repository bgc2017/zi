婦人大全良方卷四
宋陳自眀撰
婦人血風身體骨節疼痛方論第一(凡五方)
夫婦人血風身體骨節疼痛者由體虚氣血不調為風
冷所侵故也其狀風邪在於皮膚肌肉歴於骨節邪氣
與正氣交擊故令疼痛也
芎藭散治婦人血風身體骨節疼痛心膈壅滯少思
飲食
川芎(一兩)赤茯苓赤芍藥酸棗仁(炒)桂心當
歸木香川牛膝(各三分)羌活枳殼(去穰麩炒)甘草
(各半兩)
右為麄末每服三錢水一大盞薑三片煎至七分去
滓熱服無時候
羚羊角散治血風身體疼痛手足無力心神壅悶
羚羊角屑酸棗仁(炒)生乾地黃㯽榔(各一兩)五
加皮防風赤芍藥當歸骨碎補(炒去毛)海
桐皮川芎(各三分)甘草(半兩)
右為末每服二錢温酒調下
通靈圓治男子婦人手足痛風不可忍者
白附子殭蚕(各一兩炒去絲)全蝎(半兩炒)麝香(一字)
右為末煉蜜元如梧子大每服七圓温酒下一日三
服
當歸沒藥圓療婦人血風血氣腹脇刺痛筋攣骨
痺手足麻木皮膚瘙痒
當歸五靈脂(各一兩炒)沒藥(半兩)
右為末醋糊圓如梧桐子大每服三十圓生薑湯空
心下
大效虎骨散治血風走疰疼痛丈夫筋骨疼及打撲
傷損疼痛甚者
虎骨(酥炙)敗龜(醋炙)當歸桂心地龍(去土)牛膝漏
蘆葳靈仙玄胡索自然銅(製)
右各等分為末每服二錢熱酒調下每曰一服
婦人血風白虎歴節走疰方論第二(凡七方)
夫婦人體虛受風邪之氣隨血而行或滛易皮膚卒然
掣痛遊走無有常處故名為走疰也加減小續命湯主
之
漏蘆散治婦人血風走疰疼痛無有常處
漏蘆當歸牛膝(各三分)桂心地龍(去土)防風
羌活白芷沒藥(研)甜瓜子(各半兩)虎脛骨(酥炙)敗
龜(各一兩醋炙)
右為細末每服二錢熱酒調下無時候
四生圓治血風骨節疼痛擡舉臂不起行履不得并
渾身麻痺
白殭蚕(炒去絲)地龍(去土)白附子(生)五靈脂草烏(去皮)
(尖各等分)
右為末以米糊元如梧桐子大每服二十元茶酒任
下或作末酒調半錢亦可
麝香圓治白虎歴節諸風疼痛遊走不定狀如蟲囓
晝静夜劇及一切手足不測疼痛
大八角川烏頭(三箇去皮尖生)生全蝎(二十一箇)生黑豆(二十一粒)
生地龍(去土净半兩)
右為細末入麝香一字同研停糯米糊為元如綠豆
大每服七圓甚者十元夜卧令鬲空温酒吞下微出
冷汗一身便瘥(許學士云予得此方凡是歴節及不測疼痛一二服便瘥在歙川日有一)
(貴家婦人遍身走疰疼痛至夜則發如䖝囓其肌多作鬼邪治予曰此正歴節病也三服愈)
芍藥知母湯治諸肢節疼痛身體魁瘰脚腫如脱頭
眩短氣温温欲吐(三因方)
桂心知母防風(各四兩)芍藥甘草麻黃(去根)
(節各三兩泡)附子(三兩炮)
右㕮咀每服四錢水一琖半生薑五片煎七分去滓
空心服一法有白术川芎杏仁半夏
附子八物湯治風歴節四肢疼痛如鎚鍛不可忍
附子乾薑芍藥茯苓人參甘草桂
心(各三兩)白术(四兩)
右㕮咀每服四大錢水二琖煎七分去滓食前服一
方去桂用乾地黃二兩
獨活寄生湯最治歴節風近人用之甚效(見本卷第七論)
小續命湯大治白虎歴節痛不可忍(方見第三卷)(有一婦人先自)
(兩足踝骨痛不可忍次日流上於膝一二日流於髀骨甚流至於肩肩流於肘肘流於後溪或如鎚鍛或)
(如䖝囓痛不可忍晝静夜劇服諸藥無效召僕診之六脉緊予曰此真歴節證也非觧散之藥不能愈但)
(用小續命湯一劑而愈僕又鄧安人夏月亦病歴節痛不可忍諸藥無效召診之人迎與心脉虚此因)
(中暑而得之合先服酒蒸黃連元衆醫莫不笑用此藥服一貼即愈自後與人良驗)
婦人血風疹瘙痒方論第三(凡八方)
局方治婦人時發遍身瘙痒或赤腫癮疹五心煩熱血
風攻疰與人參荆芥散消風散四物湯加荆芥煎或人
參當歸散或逍遥散兼服導赤圓如不通者食後服皂
角元(氣虚老人不可久服)如服皂角圓不退者此凝滯熱甚者宜
先服青木香圓三兩服以開氣道却服前藥即效
夫婦人體虚為風邪氣客於皮膚復逢風寒相折則起
風瘙癮疹若赤疹者由凉濕折于肌肌中之極熱結成
赤疹也得天熱則劇取冷則差白疹者由風氣折於肌
中肌中熱熱與風相摶所以為白疹也得天隂雨冷則
劇出風中亦劇得晴暖則減着衣暖亦差也脉當浮而
洪浮即為風洪即為氣風氣相摶則為癮疹身體為痒
凡人汗出不可露卧及浴(素問云汗出見濕乃生痤疿)使人身振寒
熱生風疹也
雷公炮炙序云遍體疹風酒調生側
何首烏散治婦人血風皮膚瘙痒心神煩悶及血風
遊走不定並宜服之
何首烏防風白蒺藜枳殼天麻殭蚕
胡麻茺蔚子蔓荆子(各等分)
右為細末每服二錢煎茵蔯湯調下無時候
附子酒治痛風婦人血風身上瘙痒(出張氏方)
生附子(不去皮重一兩一隻)皂角刺(二十一箇)黑豆(一合)
右三味細剉分為二處用好酒二瓶入上件藥慢火
煇候乾至半瓶却合作一處密縛泥頭經二宿每服
一琖温服無時候未效再服
治女人風痒癮疹不止(聖惠方)
蒼耳花葉子(各等分)
右為細末用豆淋酒調下二錢
治癮疹
白蜜(不以多少)好酒調下已試有效
治皮膚有風熱遍身生癮疹方(初虞世)
牛蒡子(水煮一兩净㬠乾炒令香)浮萍(蒸過焙乾等分)
右為細末每服二錢薄荷湯調下日二服
又治風氣客於皮膚搔之不已方
蟬蛻(洗)大葉薄荷
右等分為細末無時温酒調下方寸匕(此一方出本草)
又方
露蜂房(洗過蜜炙令焦)蛇蜕(洗炙令焦等分)
右為細末温酒調下一錢日二三服
婦人虚風頭目眩暈及心眩方論第四(凡七方)
夫婦人風眩是體虚受風風入於腦也諸臓腑之精皆
上注於目其血氣與脉并上屬於腦也循脉引於目系
目系急故令眩也其眩不止風邪甚者變成癲疾也
養正丹治虚風頭旋吐涎不已盖此藥升降隂陽補
接真氣非止頭旋而已
黑鉛水銀硫黃(研)朱砂(各一兩研)
右用建琖一隻火上鎔鉛成汁次下水銀用柳杖子
打停取下歇少時入二味打停候冷取下研為粉以
糯米軟飯元如綠豆大每服三十元棗湯吞下空心
食前日二服
鈎藤散治肝厥頭暈清頭目(出本事方)
鈎藤陳皮半夏麥門冬(去心)茯苓茯神
人參(去蘆)甘菊花防風(各半兩)甘草(一分)石膏(一兩)
右㕮咀每服四錢水一琖半生薑七片煎至八分去
滓熱服(素問云頭痛顛疾下虚上實過在足少隂巨陽甚則入腎徇蒙招摇目眩耳聾下實上虚)
(過在足少陽厥隂甚則在肝下虚者腎虚也故腎厥則頭痛上虛者肝虚也故肝虚則頭暈徇蒙者如以)
(物蒙其首招摇不定目眩耳聾皆暈之狀故肝厥頭暈腎厥頭痛不同也)
斗門方治婦人血風攻腦頭旋悶絶忽死倒地不知
人事者
喝起草取其嫰心不以多少隂乾為末以常酒
服一大錢匕無時候其功大效服之多連腦盖善
通頂門
蔓荆子散治婦人風眩頭目昏悶煩疼言語謇澁痰
逆不下飲食
蔓荆子防風羌活川芎羚羊角屑枳
殼前胡石膏赤茯苓麻黃(去根節)荆芥穗
(各三分)北細辛甘菊花白芷藁本旋復花
甘草(各半兩)
右為粗末每服四錢薑三片水一琖煎七分去滓温
服無時候
四神散治婦人血風眩暈頭痛(九籥衞生方)
菊花當歸旋復花荆芥穗(各等分)
右為細末每服一錢水一琖葱白三寸茶末一錢煎
至七分通口服良久去枕仰卧少時
川芎散治風眩頭暈(龐安常方)
小川芎山藥白茯神甘菊花(野菊不用)人參(各半)
(兩)山茱萸肉(一兩)
右為細末無時候酒調二錢日三服
治女人頭旋即天動地轉名曰心眩非血風也(見普濟方)
膽子礬一兩細研用胡餅劑子一箇拌停放版子上
按平一指厚以篦子勒成如骰子大塊不須界斷於
瓦上焙乾每服一骰子大為末煎燈心竹茹湯調下
婦人血風頭痛方論第五(腎厥頭痛厥逆頭痛)附(凡九方)
許叔微云婦人患頭風者十居其半每發必掉眩如在
車船上盖因血虚肝有風邪襲之爾予嘗處此方以授
人比他藥效而捷
川芎(一兩)當歸(三分)羌活旋復花華隂細辛蔓
荆子防風石膏藁本荆芥穗半夏麴
乾地黃甘草(各半兩)
右㕮咀每服三錢水一琖薑三片煎至七分去滓温
服
七生元治男子婦人八般頭風及一切頭痛痰厥腎
厥飲厥傷寒傷風頭痛不可忍者並皆治療(徐明仲先生方)
川烏草烏南星(三味並生去皮)半夏(冷水洗去滑)川芎
石膏白芷(並生用等分)
右為細末研韭菜自然汁圓如梧子大每服七圓加
至十圓嚼生葱茶送下(僕常療鄧安人頭痛如破服諸藥無效加北細辛等分全)
(蝎减半為員服二十粒即愈)
芎辛湯治狀如前但發熱者不可服
生附子(去皮)生烏頭(去皮尖)南星乾薑(炮)北細辛
川芎(各一兩)甘草(三分)
右㕮咀每服四錢水二琖薑七片茶牙少許煎至六
分去滓食前温服中脘素有寒者不用茶牙
局方如聖餅子加北細辛如半夏數自合服之見效甚
速若頭痛筋攣骨重少氣噦噫腹滿時驚不嗜卧欬嗽
煩冤其脉舉之則弦按之石堅由腎氣不足而内著其
氣逆而上行謂之腎厥頭痛宜玉真圓與硫黃圓
玉真圓方
石膏(煆研)半夏(洗為末各一兩)硫黃(二兩)硝石(一分並研)
右研令停生薑自然汁打糊圓如梧桐子大生薑湯
下三十圓(一方無半夏用天南星)
硫黃圓治頭痛不可忍或頭風年深暴患無所不治
服此除根
硝石(一兩)硫黃(二兩)
右研令極細滴水員如指頭大空心蠟茶清嚼下百
一方云中暑者以冰水服之下咽即洒然治傷冷以
艾湯下
若頭痛連齒時發時止連年不已此由風寒中於骨髓
留而不去腦為髓海故頭痛齒亦痛謂之厥逆頭痛宜
白附子散灸曲鬢穴此穴在耳上將耳掩前正尖上可
灸七壯左痛灸左右痛灸右
白附子散方
麻黃(不去根節)烏頭(炮去皮)南星(炮各半兩)白附子(炮一兩)全蝎
(炒五枚)辰砂(研一分)麝香(研一錢)白薑(炮一分)
右為細末酒調一字服訖去枕卧少時
裕陵傳王荆公偏頭疼方云是禁中祕方用生蘆菔汁
(即蘿蔔)一蜆殼仰卧注鼻中左痛注左右痛注右或兩鼻
皆注亦可數十年患皆一注而愈東坡云荆公與僕言
已愈數人此方自後晁將仕(明甫云)是有效
治頭風痛不可忍者
硝石人中白腦子(等分)
右研令極細用一字搐入鼻中
項筋強痛方論第六(凡五方)
此一卷論項筋拘攣強痛每得斯疾療之似易而實難
然方册中所載亦少縱有言之議論亦略以僕考之然
既有斯疾必有是方何古人言此疾證尚且略又無的
然之論詳之必是挾諸疾而生所以絶無專門予因暇
日摭古名方以備檢閱然自明學識淺鄙未必全備博
學之士見其遺缺儻能補而完之不亦宜乎咸淳元年
上元日藥隱老人書于存心堂
夫頸項之處乃属足太陽膀胱之經又許太學云是足
少隂腎之經盖腎與膀胱爲表裏故也以感外邪論之
則有太陽經先因感風又感寒濕致令外證發熱惡寒
與傷寒相似頸項強急腰身反張如中風狀瘈瘲口噤
其身體几几古人以強直為痓其脉沉遲弦細新産血
虚多汗出喜中風亦有此證已上並載第三卷第二論
中言之甚詳不復贅錄又有挫枕轉項不得者與三
五七散(方見和劑)追風散仍與急風散搽項上若因被風
吹頭目昏眩太陽并腦俱痛項背筋脉拘急可與蝎附
散都梁員許太學治項筋強痛不可轉側者以木瓜
煎
追風散治年深日近偏正頭疼又治肝藏久虚血氣
衰弱風毒之氣上攻頭痛頭眩目暈心忪煩熱百節酸
疼腦昏目痛鼻塞聲重項背拘急皮膚瘙痒面上遊風
狀若蟲行及一切頭風兼療婦人血風攻疰頭目昏痛
皆治之
川烏(炮去皮臍尖)防風(去蘆)石膏(煆)川芎甘草(炙)荆芥
穗白殭蚕(炒去絲各一兩)天南星(炮)羌活天麻地
龍白附子(炮)全蝎(去尾針)白芷(各半兩)草烏(炮去皮臍尖)
没藥(研)乳香(研)雄黃(研各一分)
右為細末每服半錢入好茶少許同調食後及臨卧
服常服清頭目利咽鬲消風化痰
急風散方
草烏頭(三兩一半燒存性於醋内蘸令冷餘一半生用)生黑豆(一分兩味一處為末)
丹砂(一兩研)麝香(一分研)
右為細末研令停酒調塗痛處
蝎附散治一切風邪頭痛夾腦風氣痰涎壅盛嘔逆
惡心口吐清水暗風旋暈眼見黑花牙關緊急口眼喎
邪面目瞤動頭項拘急肩背引疼耳痒目昏四肢麻木
及沐頭浴出暴感風邪頭目昏痛兩太陽穴疼遠年頭
風經隔歲月乍差乍發服藥無效者並皆治之
附子(炮去皮臍)川烏(炮去皮尖)麻黃(去節)殭蚕(炒)南星防風
(各三錢)雄黃朱砂全蝎(各錢半)白芷藁本
右為細末每服半錢葱茶調下食後服孕婦不可服
京城之醫用此藥兼嚼如聖餅子治眼生眵糞&KR0617;&KR0617;
不眀羞明多淚見物不明有效
都梁員方
香白芷(擇大塊白色新潔者先以棕刷去塵土用沸湯泡洗四五次為細末)煉蜜員
如彈子大每服一員多用荆芥點䗶茶細嚼下食
後常服只乾嚼下亦可都無所忌此藥大治諸風
眩暈婦人産前産後乍傷風邪頭目昏重及血風
頭痛服之令人目眀凡浴沐後服一二粒尤佳暴
寒乍暖神思不清傷寒頭目昏暈並宜服之
木瓜煎方
宣木瓜(二箇取蓋去穰)没藥(二兩研)乳香(一分研)
右二味内木瓜中用蓋子合了竹簽定之飯上蒸三
四次爛研成膏子每服三匙生地黃汁半琖無灰上
醖二琖和之用八分琖熱暖化膏子服(有人患此病自午後發黃)
(昏時定予曰此患必先從足起經言十二經絡各有筋惟足下少隂之筋自足至項大抵筋者肝之合也)
(日中至黃昏天之陽陽中之隂也又曰陽中之隂肺也自離至兊隂旺陽弱之時故靈寳畢法云離至乾)
(腎氣絶而肝氣弱肝腎二藏受隂氣故發於是時予授此方三服而愈)
婦人腰痛方論第七(二方)
夫腎主於腰女人腎臟繫於胞絡若腎氣虚弱外感六
滛内傷七情皆致腰痛古方亦有五種之說如風腰痛
宜小續命湯加桃仁杜仲煎服脾胃氣蔽及寒濕腰痛
宜五積散加桃仁如虚損及五種腰痛者青蛾元神應
元(諸方並見和劑)皆可用也如氣滯腰痛如神保員黑牽牛茴
香橘核必有功也
如神湯治男子婦人腰痛(陳總領方)
延胡索當歸桂心(等分一方無當歸有杜仲)
右為末温酒調下二錢甚者不過數服(潭人滕珂云此方得之於)
(歙川祈門老毉真是如神故以名之)
獨活寄生湯夫腰痛者皆由腎氣虚弱卧冷濕地當風
所得不時速治喜流入脚膝為偏枯冷痺緩弱疼重或
腰痛拘攣脚重痺宜急服之
獨活(三兩)桑寄生續斷杜仲北細辛川牛
膝秦艽茯苓白芍藥桂心川芎防
風人參熟地黃當歸(各二兩)
右㕮咀每服三錢水一琖煎至七分去滓温服空心
氣虚下利除地黃并治新産腹痛不得轉動及腰脚
攣痛痺弱不得屈伸此藥最能除風消血肘後有附
子一枚無寄生人參當歸粉草近人將治歴節風脚
氣流注亦效
婦人腰脚疼痛方論第八(凡三方)
夫腎主於腰脚女人腎藏繫於胞絡若勞傷腎氣虚弱
而風冷客於胞絡邪氣與真氣交争故令腰脚疼痛也
酸棗仁散治婦人血氣風虚腰脚疼痛頭目昏悶食
少無力
酸棗仁(炒)川牛膝當歸(各三分)羌活川芎桂
心防風木香海桐皮杜仲附子(炮)萆
&KR1082;川續斷粉草(各半兩)
右㕮咀每服四錢水一盞半薑三片煎七分去滓温
服
骨碎補散治婦人血風氣攻腰脚疼痛腹脇拘急肢
節不持
骨碎補(炒)萆&KR1082;川牛膝桃仁海桐皮當
歸桂心㯽榔(各一兩)赤芍藥附子川芎(各三)
(分)枳殼(半兩)
右為粗末每服三錢水一大琖薑三片棗一箇煎至
七分去滓食前熱服
婦人脚氣方論第九(凡十一方)
凡頭痛身熱肢節痛大便祕或嘔逆而脚屈弱者脚氣
也輕者可與香蘇散加木瓜㯽榔生薑煎服然後隨證
治之要知有脚氣之人先從脚起或先緩弱疼痺或行
起忽倒或兩脛腫滿或脚膝枯細或心中忪悸或小腹
不仁(皮禎不知有無也)或舉體轉筋或見食嘔逆惡聞食氣或
胷滿氣急或遍體酸痛皆脚氣候(或之一字有無是也)黃帝所謂
緩風濕痺是也頑弱名緩風疼痛為濕痺寒中三陽所
患必冷小續命湯主之(煎成入生薑自然汁最)暑中三隂所患必
熱小續命湯去附子減桂一半主之大煩躁者紫雪最
良若無紫雪以自合薄荷煎冷水調服極妙大便祕者
脾約員麻仁員三和散主之(方並見和劑局方中)仍針灸為佳服
補藥與湯淋洗皆醫之大禁也
聖惠方婦人脚氣論
夫婦人脚氣與丈夫不同男子則腎臟虛弱為風濕所
乘女子以胞絡氣虚為風毒所摶是以胞絡属於腎也
腎主於腰脚又肝脾腎三臟經絡起於十足指若臟腑
虚損則風邪先客於脚從下而上動於氣故名脚氣也
此皆由體虚或當風取凉或久坐卑濕或産後勞損或
恚怒傷肝心氣滯致令月候不通因其虚傷風毒摶於
肌骨則令皮膚不仁筋骨抽痛五緩不遂六急拘攣或
即冷痛或即腫滿或兩脚痺弱或舉體轉筋目眩心煩
見食即嘔精神昏憒肢節煩疼小便赤黃大便秘澁並
皆其證也其婦人脚氣治之與丈夫不同者以其氣血
不調懷胎難産崩傷之異是以褚澄療寡婦師尼與妻
妾殊别即其義也(凡婦人有脚氣疾者必無生肓)
牛膝散治脚氣浮腫心神煩悶月候不通
川牛膝羚羊角㯽榔大黃(炒)芒硝(各一兩)防
已桂心牡丹皮赤芍藥甘草(各三分)桃仁
(五十粒製)
右為粗末每服三大錢水一琖煎至七分去滓温服
利下惡物為度亦要相其強弱用之
大腹皮散治婦人風毒脚氣肢節煩疼心神壅悶
大腹皮紫蘇木通桑白皮羌活荆芥
赤芍藥青皮木瓜獨活(各一兩)枳殼(二兩)
右㕮咀每服四錢水一琖薑五片葱白七寸煎至七
分去滓空心温服
半夏散治婦人脚氣發動心腹脹滿飲食不下嘔逆
不止
半夏陳皮人參大腹皮桂心(各三分)㯽榔
(一兩)赤茯苓紫蘇(各兩半)
右㕮咀每服四錢水一琖半薑三片煎七分去滓温
服
犀角散治婦人脚氣忽發衝心悶亂四肢煩疼有熱
者
犀角屑木香(各半兩)紫蘇赤茯苓㯽榔(各一兩)
赤芍藥紅花(各三分)紅雪(一兩半)
右㕮咀每服四錢水一琖煎至七分去滓温服
木香散治婦人脚氣卒發衝心悶亂
木香(半兩)郁李仁赤芍藥大腹皮紫雪(各一兩)
桑白皮桂心㯽榔茯苓(各三分)
右㕮咀每服三錢水一琖薑三片煎至七分去滓温
服
治婦人脚氣衝心悶亂不識人宜服此藥
紫蘇松節(各二兩)吳茱萸(半兩)㯽榔乾木瓜(各一兩)
陳皮(三分)
右㕮咀每服四錢水一琖煎至一半入童子小便二
合再煎三沸温服
紫蘇散治婦人風毒脚氣腹内壅塞痰惡不思飲食
脚重虚腫
紫蘇(莖葉)木通桑白皮茴香根(各一兩)枳殼(二兩)羌
活獨活荆芥穗木瓜青皮甘草(各半兩)
大腹子(十箇)
右㕮咀每服三錢水一琖薑三片葱白一莖煎至七
分去滓温服
桑白皮散治婦人脚氣盛發兩脚浮腫小便赤澁腹
脇脹滿氣急坐卧不得
桑白皮郁李仁(各一兩)赤茯苓(二兩)木香防已
大腹皮(各半兩)紫蘇子木通㯽榔青皮(各三分)
右㕮咀每服三錢水一琖薑三片煎至七分去滓温
服
薏苡仁散治婦人脚氣緩弱及頑痺腫滿心下急大
便澁
薏苡仁防風猪苓川芎防已㯽榔
郁李仁大麻仁(各一兩)桑白皮(二兩)枳實(三分)甘草(半兩)
羚羊角屑(一兩)
右為散每服三錢水一琖煎至七分去滓放温服
四白散治男子婦人血虚發熱夜多盗汗不進飲食
四肢羸瘦骨立拘攣脚痛不能行
黃耆厚朴益智仁藿香白术白扁豆
陳皮(各一兩)半夏白茯苓人參白豆䓻仁
天台烏藥甘草(各半兩)京南芍藥(兩半)檀香沉
香(各一分)
右為細末每服三錢水一琖薑三片棗子一箇煎至
七分温服
自後諸證退只有脚攣痛不能行以蒼术元治之效此
藥大治乾濕脚氣筋脉拘攣疼痛不能行履兼補下部
蒼术元方
乳香没藥(各二錢别研)川牛膝青鹽(各半兩研)熟艾(四錢)
川烏(三錢)全蝎(一錢炒)
右除研藥為細末入研藥令停以木瓜一箇大者切
一頭留作盖去穰入上件藥於木瓜内將盖簽定安
木瓜於黑豆中蒸令極爛取出去皮連藥研成膏却
入生蒼术末拌令得所員如梧桐子大每服五十員
空心用木瓜湯下或温鹽酒亦得一日三服忌血與
蒜(乙巳年羅安人病發熱自汗心煩身體骨立足痛拘攣不能屈伸飲食不進雖老醫亦不能療召僕)
(治之六脉弦弱僕曰雖脉似勞實非勞也似脚氣而非正脚氣但當調脾生血其熱必退然後攻足則可)
(望安遍尋諸方皆無對證之藥遂處四白散子與服不半劑熱退能食又處蒼术員繼之筋脉伸足能行)
(而愈)
大便祕者可與七宣員神功員七聖檳榔員三和散服
之效(諸方並見和劑方)
婦人大全良方卷四
