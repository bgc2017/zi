婦人大全良方卷十九
宋陳自明撰
産後乍見鬼神方論第一(凡三方)
論曰産後乍見鬼神者何答曰心主身之血脉因産傷
耗血脉心氣虛則敗血停積上干於心心不受觸遂致
心中煩躁卧起不安乍見鬼神言語顛錯醫人不識呼
為風邪如此治之必不得愈但服調經散每服加龍腦
一捻得睡即安
調經散方
没藥琥珀(並細研)桂心(各一錢)芍藥當歸(各一分)麝
香(研)細辛(各半錢)
右為末每服半錢生薑汁温酒各少許調服
栢子仁散治産後狂言亂語皆由内虛敗血挾邪氣
攻心
栢子仁遠志(去心)人參桑寄生防風琥
珀(别研)當歸(炒)生地黃(焙)甘草(等分)
右為粗末先用白羊心一箇切片以水一大琖半先
煑至九分去羊心入藥末五錢煎至六分去滓無時
服
茯神散治産後血邪心神恍惚言語失度睡卧不安
茯神(一兩去皮)人參龍齒(研)琥珀(研)赤芍藥黃耆
牛膝(各三分)生地黃(一兩半)桂心(半兩)
右為末每服三錢水一琖煎至七分不拘時去滓温
服
産後臟虛心神驚悸方論第二(凡七方)
夫産後臟虛心神驚悸者由體虛心氣不足心之經為
風邪所乘也或恐懼憂迫令心氣受於風邪風邪搏於
心則驚不自安若驚不已則悸動不安其狀目睛不轉
而不能呼診其脉動而弱者驚悸也動則為驚弱則為
悸矣
産乳七寶散療初産後服之調和血氣補虛安神壓驚
悸
辰砂(研)桂心當歸川芎人參白茯苓
羚羊角(燒存性已上各二錢)乾薑(一錢産科各等分)
右爲末每服一錢用羌活豆淋酒調下(將護産婦用之)如不
飲酒用清米飲調下如覺心煩熱悶以麥門冬去
心煎水調下若心下煩悶而痛用童子小便調下若
覺心胷煩熱即减薑桂冷即加之腹痛加當歸心悶
加羚羊角心虛氣怯加桂心不下食或惡心加人參
虛顫加茯苓以意斟酌日二夜一服
治産後臟虛心中驚悸志意不安言語錯亂不自覺知
茯神遠志人參麥門冬甘草生地黃
當歸龍齒桂心白芍藥羚羊角(等分)
右為粗末每服三錢水一琖薑三片棗一箇煎至六
分去滓温服無時候
治産後心虛驚悸神思不安
龍齒黃耆白薇生地黃(各一兩)人參茯神
遠志羌活(各三分)甘草桂心防風(各半兩)
(一方無黃耆有荆芥與銀)
右爲粗末每服三錢水一琖薑三片棗一箇煎至六
分去滓無時服
治産後臟腑虛心怔驚悸言語錯亂
麥門冬(去心)人參(各八錢)牛黃(研)白薇(各二錢)茯神獨
活遠志生地黃朱砂(飛)防風天竺黃
甘草龍齒(研各四錢)龍腦麝香(並細研各一錢)
右爲末用薄荷酒調下二錢
療血虛多驚及産後敗血諸疾
辰砂琥珀没藥(並細研)當歸(為末等分)
右爲細末每服二錢空心日午臨卧白湯調服
産後驚風亂道言語如見鬼狀精神不定者研好朱砂
酒調下局方龍虎丹叄圓作壹服兼琥珀地黃圓服之
琥珀地黃圓方
南番琥珀(别研)延胡索(糯米同炒赤去米)當歸(各一兩)蒲黃(四兩)
(炒香)生地黃(研裂汁留滓)生薑(各二斤洗研裂汁留滓以生薑汁於銀石器内炒地)
(黃滓以地黃汁炒生薑滓各至乾堪為末則止)
右爲末煉蜜圓如彈子大食前當歸湯化一圓服
産後心驚中風方論第三(凡五方)
論曰産後心悶氣絶眼張口噤遍身強直腰背反偃狀
如癎疾心忪驚悸言語錯亂皆是宿有風毒因産心氣
虛弱發成風痙
療産後心氣虛損卒驚狂語或歌哭嗔笑性氣不定
上等銀(一斤)桂心甘草(各六分)細辛(四分)人參生薑
遠志茯神(各八分)生地黃(二十分)龍骨(三分)棗子(一箇)
右㕮咀以水八升煑銀至一升半入藥煎至一升分
作三服温進
療産後多虛羸弱若大汗利皆至於死此重虛故也若
患中風語謬昏悶不知人者
人參茯苓羌活桂心大棗遠志(各十分)
竹瀝(一升)
右用水六升煑取三升下竹瀝更煎取二升温分三
服
療産後心驚中風
防風當歸茯苓防己麻黃(各八分)秦芁
人參川芎獨活白鮮皮甘草白薇(各六)
(分)石膏(十二分)竹瀝(二升)
右水七升先煑麻黃掠去沫下諸藥入竹瀝煎取二
升半去滓温分三服忌菘菜猪肉生冷
茯苓散療産後狂語志意不定精神昏亂心氣虛風
邪所致
茯苓(一方使茯神)生地黃(十二分)遠志白薇龍齒(各十)
(分)防風人參獨活(各八分同為末)
右以銀一大斤水一㪷五升煎取七升下諸藥煎取
三升温分三服忌如前一方治産後風邪所干心
神恍惚志意不定加荆芥八分甘草五分
療産後心虛忪悸不定亂語錯誤精神恍惚不主當由
心虛所致
人參甘草芍藥當歸生薑(各八分)遠志
茯苓(各十分)桂心(六分)麥門冬大棗(各十二分)
右爲散以水八升煑取三升去滓温分三服
産後中風恍惚方論第四(凡三方)
夫産後中風恍惚者由心主血血氣通於榮衛臟腑遍
循經絡産則血氣俱傷腑臟皆虛心不能統於諸臟榮
衞不足即爲風邪所乘則令心神恍惚不定也
千金療産後暴苦心悸不定言語錯亂恍惚皆因心虛
所致
茯苓(三兩)芍藥(二兩)甘草桂心當歸(各一兩)生薑(六分)
麥門冬(一升)大棗(三十枚)
右爲散水三升煎取一升去滓分作兩服食後
經效療産後心虛忪悸志意不定煩躁恍惚
茯神當歸黃芩麥門冬(去心)甘草人參
芍藥酸棗仁白鮮皮(各三兩)大棗(七箇)
右爲粗末水二升煑取七合去滓温服
療産後中風恍惚語澁四肢不利天麻圓
天麻朱砂防風羌活(各一兩)殭蚕(三分炒)乾蝎
(炒)白附子(炮裂)五靈脂(各半兩)雄雀糞(炒)牛黃(各一分)
右爲末糯米軟飯爲員如梧桐子大以薄荷酒研十
五圓服之
産後所下過多虛極生風方論第五(凡一方)
論曰産後所下過多虛極生風者何答曰婦人以榮血
爲主因産血下太多氣無所主唇青肉冷汗出目眩神
昏命在須臾此但虛極生風也如此則急服濟危上丹
若以風藥治之則誤矣
濟危上丹方
乳香(研)五靈脂硫黃玄精石(同研極細)阿膠卷
栢(生)桑寄生陳皮(各等分)
右將上四味同研停於銀石器内微火炒勿焦了再
研極細復入餘藥爲末用生地黃汁和員如梧桐子
大每服二十員食前温酒或當歸酒送下
産後虛汗不止方論第六(凡八方)
夫虛汗不止者由隂氣虛而陽氣加之裏虛表實陽氣
獨發於外故汗出也血爲隂産則傷血是爲隂氣虛也
氣為陽其氣實者陽加於隂故令汗出而隂氣虛弱不
復者則汗出不止也凡産後血氣皆虛故多汗也因之
遇風則變為痙縱不成痙則虛乏短氣身體柴瘦唇口
乾燥久則經水斷絶由津液竭故也(亦可就第三卷第六論中求之)
麻黃根散治産後虛汗不止
當歸黃耆麻黃根牡蠣(煅為粉)人參粉草
(各等分)
右㕮咀每服四錢水一琖煎至七分去滓温服
又方當歸黃耆(各一兩)麻黃根(二兩)
右㕮咀每服三錢水一琖煎至七分去滓温服
千金療産後風虛汗出不止小便難四肢微急難以屈伸
甘草(炙一兩)附子(半箇炮去皮臍)桂心芍藥(各一兩半)
右㕮咀每服三錢水一琖生薑四片棗一枚煎至七
分去滓空心温服忌猪肉冷水生葱等物
經效療産後汗出不止
黃耆(十二分)白术牡蠣茯苓防風麥門冬
(去心)生地黃(各八分)大棗(七箇)
右㕮咀水二升煎取七合去滓空心分温兩服
又療産後血氣暴虛汗出
淡竹葉煎湯三合微温服之須臾再服
又方馬齒莧研取汁三大合(如無乾者亦可)
右煑一沸投蜜一匙令停頓服
止汗散治産後盗汗不止應多汗者皆可服
牡蠣(煅研細)小麥麩(炒令黃色研為細末)
右等分研細煑生猪肉汁調下二錢無時候
人參湯治産後諸虛不足發熱盗汗(二方出胡氏)
人參當歸(等分)
右為末以猪腰子一隻去脂膜切小片子以水三升
糯米半合葱白兩條煑米熟取清汁一琖入藥二錢
煎至八分温服不拘時候
産後冐悶汗出不識人方論第七(凡一方)
凡産後忽冐悶汗出不識人者暴虛故也
破雞子三枚吞之便醒若未醒可與童子小便一升
甚驗丈夫小便亦得切不得用病人者又若久不
識人或時復發者此為有風因産血氣暴虛風行脉
中故也若産後去血多者又增此疾與雞子不醒者
可急作竹瀝汁一服五合須臾不定再與五合頻與
三五服瘥
産後汗出多而變痓方論第八(中風口噤角弓反張附)
論曰産後汗出多而變痓者何答曰産後血虛肉理不
密故多汗因遇風邪摶之則變痓痓者口噤不開背強
而直如發癎狀摇頭馬鳴身反折須臾拾發氣息如絶
宜速斡口灌小續命湯稍緩即汗出如雨手拭不及者
不可治也
小續命湯治中風及剛柔二痓及脚氣痺弱不能轉
側兼治小兒驚風
麻黃(製可去加葛)桂心甘草(各半兩)防風(三錢三分)芍藥
白术人參川芎附子防己黃芩(各一分)
右㕮咀每服五錢水一琖半煎至一琖去滓取八分
清汁入生薑汁再煎一二沸温服日三服夜二服若
柔痓自汗者去麻黃夏間及病有熱者去附子减桂
一半冬及初春去黃芩(第三卷雖有然其中有杏仁無白术)雖然陳無
擇評曰産後汗出多變痓亦令服續命湯此又難信
既汗多如何更服麻黃官桂防己黃芩軰不若大豆
紫湯為佳太醫局方大聖散亦良藥也愚觀朱奉議
云凡剛柔二痓小續命湯並可加减與之若柔痓自
汗者有去麻黃加葛根之說朱奉議必有所據雖大
豆紫湯大聖散良亦不可偏見曲說有妨古人之意
大豆紫湯治中風頭眩惡風自汗吐冷水及産後百
病或中風痱痙背強口噤直視煩熱脉緊大者不治
小品方主産後中風困篤背強口噤或但煩躁或頭身
皆重或身重痒劇嘔吐直視者(指迷方名獨活湯)
川獨活(兩半)大豆半升酒三升
右先以酒浸獨活煎一二沸别炒大豆極焦煙出急
投酒中蜜封候冷去豆每服一二合許得少汗則愈
日拾服此藥能去風消血結如姙娠折傷胎死腹中
服此得差凡産後口噤腰背強直角弓反張皆名曰
痙又名曰痓古人察有汗無汗以分剛柔隂陽而治
今産寳諸書有中風口噤一門又有角弓反張一門
其實一也如增寒發熱有類傷寒皆不論及豈可只
以一二藥治之愚今取百問中方論已詳備前篇(見三)
(卷第二論)庶幾覽者如指諸掌
中風口噤角弓反張方論附
凡産後中風口噤是其血氣虛而風入於頷頰夾口之
筋也手三陽之筋結入於頷産則勞損腑臟傷於筋脉
風若乘之其三陽之筋脉則偏摶之筋得風冷則急故
令口噤也若角弓反張者是體虛受風風入於諸陽之
經也人隂陽經絡周環於身風邪乘虛入於諸陽之經
則腰背反折攣急如角弓之狀也
愈風散療産後中風口噤牙關緊急手足瘈瘲如角
弓狀亦治血暈四肢強直不省人事或築心眼倒吐
瀉欲死(出華佗方)百問經驗産寳陳氏本事同
荆芥(略焙為末)
右每服三錢豆淋酒調下用童子小便亦可其效如
神口噤者灌齒齗噤者吹鼻中皆效
一方用古老錢煎湯調服名一捻金散
一方云用舉卿古拜二味蓋切脚隠語以祕方也此藥
委有竒效神聖之功大抵産室但無風為佳不可衣被
帳褥太暖暖即汗出則腠理開易於中風便昏冐(指迷方但)
(為粗末濃煎服)(許學士云記有一婦人産後護密閤内更生火睡久及醒則昏昏如醉不省人事其家驚)
(惶醫用此藥佐以交加散祝云服之即睡睡中必以左手搔頭覺必醒矣果如其言)
交加散(方見第二卷第五論)又名交解散(見産後虛煩)
專治婦人方治産後中風不省人事口吐涎手足瘈瘲
當歸荆芥穗(等分)
右為細末每服二錢水一琖酒少許煎至七分灌之
如牙關緊急用匙斡微微灌下但下咽即有生理不
問多少便服不可以藥味尋常忽之屢用救人有效
小品療産後中風虛人不可服他藥者一物獨活湯主
之及一物白鮮湯主之亦可與獨活合煑之
川獨活(三兩細切)
右水三升煑取一升分服奈酒者亦可酒水煑
一方用白鮮皮亦依此法
産後中風痙口噤面青手足急強者
以竹瀝二升分為五服温温頻服大效
治産後中風口噤四肢頑痺不仁身體如角弓反張羌
活酒
羌活防風(各三兩)黑豆(一升炒令烟出)
右細剉以好酒一㪷於瓶中攪動密封經半日許又
於鍋中重湯煑瓶至半日候瓶冷取出每服暖一中
琖飲之日可三四服度之當汗出即差
治産後中風身如角弓反張口噤不語方
川烏(五兩剉如豆大)
右取黑豆半升同炒半黑以酒三升瀉於鐺内急攪
以絹濾取酒微温服一小琖取汗若口不開者拗開
口灌之未效加烏雞糞一合炒内酒中服之以瘥為度
寳方療産後腹中堅硬兩脇膈脹手足冷心中煩熱欲
飲水乾嘔關節勞痓中風之疾
羚羊角(二分)防風(十二分)羌活苦梗敗醬(各八分)
桂心柴胡大黃(浸過各六分)
右水二升煎取八合空心兩服服了吐即良久更服
了喫地黃酒用地黃切一升炒令黑甆瓶中下熱
酒三升密封口煑令减半任意服之
千金雞屎醴療産後中風及男子諸風并産後百疾神
效方又治産後中風口噤拘急困篤腰背強直時時反折
烏雞屎(三升)大豆(二升)
右先炒豆令聲絶次炒雞屎令黃以酒一升先淋雞
屎取汁淋大豆每服一升重者凡四五服之極妙
深師療産後中風口噤不任大小
獨活(八分)乾葛(六分)甘草(二分)生薑(五分)
右㕮咀以水二升煑取一大升分為兩服
張文仲療産後中風風痙遍身冷直口噤不識人方
白术(四兩細切)
右以酒三升煑取一升頓服效
經效療産後中風腰背強直時時反張名曰風痙
防風葛根川芎地黃(各八分)麻黃(去節)甘草
桂心川獨活防己(各六兩)杏仁(五箇去皮尖炒)
右細切以水八升煑麻黃去沫後下諸藥煎取三升
分温三服(有汗者不可服)
治産後中風口噤潰悶不能言身體強直
羌活防風秦芁桂心粉草葛根(各三分)
生薑(八分)附子(一箇炮)杏仁(八十枚去皮尖)麻黃(十分去節)
右㕮咀水九升煑麻黃去沫後下諸藥煑取二升分
為三服(有汗者不可服)
産後中風方論第九(凡七方)
論曰産後中風由産傷動血氣勞損臟腑未平復起早
勞動氣虛而風邪氣乘虛傷之故中風風邪冷氣客於
皮膚經絡但疼痺羸乏不任少氣若筋脉挾寒則攣急
喎僻挾温則緩弱若入諸臟恍惚驚悸隨其所傷臟腑
經絡而生病焉
郭稽中産後中風方論
論曰産後中風者何答曰産後五七日内強力下床或
一月之内傷於房室或懷憂怒擾盪冲和或因着艾傷
動臟腑得病之初眼澁口噤肌肉瞤搐漸至腰脊筋急
強直者不可治此乃人作非偶爾中風所得也
陳無擇評曰問産後中風風是外邪血虛則或有中之者
直答以人作不可治問答不相顧解如何開示後人立
論之難有如此者若是中風當以脉辨看在何臟依經
調之強力下床月内房室憂怒着炙非中風類蓐勞性
氣火邪治各有法非産後病不暇繁引學者識之
經效療産後風虛頭目痛語言時僻
防風乾葛茯苓(各八分)麥門冬(去心八分)芍藥黃
芩(各六分)犀角(四分)甘草(三分)
右㕮咀以水二升煎取七合分為兩服
療産後中風心忪悸志意不定恍惚語言錯亂方
人參(六分)羚羊角(屑)麥門冬茯神(各八分)黃芩白
鮮皮甘草(各四兩)石膏(十二分)淡竹瀝(兩大合)
右㕮咀水二大升煎至七合下竹瀝分三服
療産後中風身背拘急如束并渴
川芎羌活羚羊角(屑)酸棗仁芍藥(各四兩)桑
白皮(六分)防風(五分)
右㕮咀水四升煎取二升分温三服
療産後中風四肢拘束筋節掣痛不得轉側如角弓反張
麻黃(八分去根節)生薑桂心白术(各四分)防風芍
藥(各六分)川芎(五分)竹瀝(二合)
右細剉以水三升先煑麻黃掠去沫下諸藥煎取七
合下竹瀝再煎三沸分三服取微汗為度
治産後納凉太過中風者或成喘急唇青鼻黑(男六德續添)
以局方小續命湯連進三服即愈
療産後中風煩渴
紅花子(五合炒微熱研碎)
右以水一升煎取七合每一匙頭徐徐呷
治産後中風半身手足不遂言語謇澁恍惚多忘精神
不定
川獨活當歸芍藥防風川芎玄參(各二)
(分)桂心(分半)
右細剉以水八升煑取二升半分為三服覺效又更
作一劑漸瘥須適寒温將息如不差即以此方作元
每服二十元有熱加乾葛五兩有冷加白术五兩有
氣加生薑六分手足不穩加牛膝五分萆薢三兩黃
耆四兩腹痛加當歸芍藥各三分不食加人參二分
玄參四分
産後中風筋脉四肢攣急方論第十(凡四方)
夫産後中風筋脉攣急者是氣血不足臟腑俱虛日月
未滿而起早勞役動傷腑臟虛損未復為風邪冷氣初
客於皮膚經絡則令人頑痺不仁羸乏少氣風氣入於
筋脉挾寒則攣急也
治産後中風四肢筋脉攣急疼痛背項強直
防風(一兩)赤芍藥桂心(各半兩)羚羊角(屑)川芎羌
活當歸酸棗仁牛蒡子(炒各三分)
右㕮咀每服四錢水一琖煎至六分去滓温服
療産後中風睡卧不安筋脉四肢攣急或強直獨活散
獨活天麻防風(各一兩)桂心當歸荆芥
川芎蔓荆子(各半兩)麻黃(去節)附子(炮)羚羊角(屑)赤
芍藥(各三分)
右㕮咀每服四錢水酒各半琖煎至六分去滓温服
(有汗者莫服)
療産後中風四肢筋脉攣急疼痛
羌活天麻酸棗仁川牛膝防風當歸
薏苡仁栢子仁鹿角膠(炒各一兩)蔓荆子桂
心(各半兩)羚羊角(屑)附子(炮)川芎(各三分)麝香(一分研)
右為細末無時以豆淋酒調二錢服
治産後中風四肢筋攣急疼痛心神煩悶背項強直
羌活防風附子(炮去皮)羚羊角(屑)麻黃(去節各一兩)
地黃桂心(各三分)酸棗仁(炒)黃耆當歸川牛
膝川芎萆薢(各半兩)
右為細末煉蜜元如梧桐子大每服三十丸温酒吞下
産後熱悶氣上轉為脚氣方論第十一(凡一方)
論曰産後熱悶氣上轉為脚氣者何答曰産卧血虛生
熱復因春夏取凉過多地之蒸濕因足履之所以着為
脚氣其狀熱悶掣瘲驚悸心煩嘔吐氣上皆其候也可
服小續命湯(方見本卷第八論)兩三劑必愈若醫者誤以逐敗
血藥攻之則血去而疾益增矣陳無擇評曰脚氣固是
常病未聞産後能轉為者往往讀千金見産婦多有此
疾之語便出是證文辭害意槩可見矣設是熱悶氣上
如何便服續命湯此藥本主少陽經中風非均治諸經
脚氣要須依脚氣方論隂陽經絡調之此涉專門未易
輕論既非産後要病更不繁引陳無擇雖有此評然
小續命湯加减與之用無不效故百問云寒中三陽所
患必冷小續命湯主之(加生薑汁最快)暑中三隂所患必熱小
續命湯(去附子减桂心壹半)大煩躁者紫雪最良(僕取百問中加减法庶使後人)
(均得治療)如無紫雪用真薄荷煎冷水嚼下
婦人大全良方卷十九
