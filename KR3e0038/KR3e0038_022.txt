婦人大全良方卷十八
宋陳自明撰
産後門(産難既明須知産後疾病故以次之)
産後將護法第一(周頲論併在其中)
論曰凡婦人生産畢且令飲童子小便一琖不得便卧
且宜閉目而坐須臾方可扶上床仰卧(不得側卧)宜立膝(不可)
(伸足)高倚床頭厚鋪茵蓐遮圍四壁使無孔隙免被賊風
兼時時令人以物從心擀至臍下使惡露不滯如此三
日可止仍不可令多卧如卧多看承之人宜頻唤醒舊
說産婦分㝃了三日方可上床若三日上床則必就地
睡卧又豈可令産婦近地氣乎纔生産畢不得問是
男是女且先研醋墨三分服之一法云不可服醋墨有
傷肺經成欬𠻳之戒誠過慮也然醋墨本破凝結之血
然不可用太釅之醋仍不可太多即不至傷肺然所在
皆同亦有不喫者更産後三日内令産婦嘗聞醋炭氣
或燒乾漆煙若無乾漆以破舊漆器燒之以防血逆血
迷血運不省之患夏月宜扵房門外燒磚以醋沃之置
於房中(夏月房中不須着大火及煮粥煎藥之類)分㝃之後須臾且食白粥
一味不可令太飽頻少與之為妙逐日漸增之煮粥時
須是煮得如法不用經宿者又不可令温冷不調恐留
滯成疾仍時與童子小便一琖飲之(亦須先備小便若遇夏月以簿荷養)
(之)新産後不問腹痛不痛有病無病以童子小便以酒
和半琖温服五七服妙一臘(七日也)之後方可少進醇酒
并些小鹽味一法纔産不得與酒緣酒引血迸入四
肢兼産母臓腑方虚不禁(平聲)酒力熱酒入腹必致昏悶
七日後少進些酒不可多飲如未出月間欲酒喫或服
藥者可用淨黑豆一升炒令煙出以無灰酒五升澆淋
之仍入好羌活一兩(洗净拍破)同浸尤妙當用此酒下藥或
時時飲少許可以辟風邪養氣血下悪露行乳脉也如
産婦素不善飲酒或夏月之間亦不須強飲一臘之後
恐喫物無味可爛煮羊肉或雌雞汁略用滋味作粥飲
之或喫爛煮猪蹄肉(忌母猪及白脚猪肉)不可過多(今江浙間産婦多喫熟雞)
(子亦補益亦風俗也)三月之後方可少食温麵(食麵早成腫病)凡喫物過
多恐成積滯若未滿月不宜多語喜笑驚恐憂惶哭泣
思慮恚怒強起離床行動久坐或作鍼線用力工巧恣
食生冷粘硬菓菜肥膩魚肉之物及不避風寒脱衣洗
浴或冷水洗濯當時雖未覺大損滿月之後即成蓐勞
手脚及腰腿痠重冷痛骨髄間颼颼如冷風吹繼有名
醫亦不能療大都産婦將息須是滿百日方可平復大
慎觸犯此多致身體強直如角弓反張名曰蓐風遂致
不救又不得夜間獨處緣去血心虚恐有驚悸切宜謹
之所有血衣洗濯不得扵日中晒曝免致邪祟侵傷又
不得濯足恐血氣攻下又不得刮舌(傷心)刷齒及就下低
頭皆成血逆血運此産家謹護之常法也滿月之後尤
忌任意飲食觸冐風寒恣意喜怒梳頭用力高聲作勞
工巧房慾(詳見産後通用方第一)及上高厠便溺之類如此節養
攝至百晬始得血氣調和臓腑平復自然安帖設不依
此即致産後餘疾矣小可虛羸失扵將補便成大患終
身悔而不及或有諸疾不論巨細後並有方藥醫療不
得信庸醫妄投藥餌經云婦人非止臨産須憂産後大
須將理慎不得恃身體和平取次為之乃縦心恣意無
所不為若有觸傷便難整理犯時微若秋毫感病重如
山岳知命者可不謹之
産後調理法第二
若産後將息如法四肢安和無諸疾苦亦須先服黑神
散四服亦略備補益圓散之類不可過多又恐因藥致
疾不可不戒(如四物湯四順理中圓内補當歸圓當歸建中湯)或産婦血盛初
經生産覺氣悶不安者調七寳散(在十九卷第二論中)服之若寧
帖不須服若三日後覺壯熱頭痛胸腑氣刺者不可便
作傷寒傷風治之此是乳脉將行宜服玉露散一二服
(如無此證不須服)若因床帳大暖或産婦氣盛或素多喜怒覺
目眩暈如在舟車精神鬱冐者此是血暈即須服血暈
藥一二服(方見第五論)仍須看承之人照管問當也設或覺
粥食不美虚困即服四順理中圓一二服(若不如此不須服)若
扵兩三日間覺腹中時時撮痛者此為兒枕作痛必須
服治兒枕藥一二服(方見第二十卷)若大便祕或小便澁切不可
服通利藥以其無津液故也若投通利之藥則滑泄不
禁不可治也切須戒之若祕甚必欲通利方可服和暖
藥即通(方見後二十二卷第一論)
産後通用方論第三(凡二十三方)
千金云凡産後滿百日乃可會合不爾至死虚羸百病
滋長慎之凡婦人患風氣臍下虚冷莫不由此早行
房故也凡産後七日内悪血未盡不可服湯候臍下
塊散乃進羊肉湯有痛甚切者不在此例候兩三日消
息可服澤蘭圓比至滿月丸藥盡為佳不爾虚損不可
平復也全極消瘦不可救者服五石澤蘭圓補之服法
必七日外不得早服也凡婦人因暑月産乳取凉太
多得風冷腹中積聚百病竟起迄至扵死百方療不能
差桃仁煎主之出蓐後服之婦人縦令無病每至秋冬
須服一二劑以至年内常將服之佳
黑神散治婦人産後惡露不盡胞衣不下攻衝心胷
痞滿或臍腹堅脹撮痛及血暈神昏眼黑口噤産後瘀
血諸疾並皆治之
熟乾地黃蒲黃(炒)當歸乾薑(炮)桂心芍藥
甘草(各四兩)黑豆(炒去皮半升)
右為細末每服二錢酒半琖童子小便半琖同煎調
服
烏金散治産後十八疾方論(方與局方黑神散同有人選集為歌訣十八首)
(言語鄙俚故不錄)
一曰産後因熱病胎死腹中者何但服烏金散二
曰産難者何但服烏金散三曰産後胞衣不下者
何但服烏金散四曰産後血暈者何但服烏金散
五曰産後口乾心悶者何但服烏金散六曰産後
乍寒乍熱者何但服烏金散七曰産後虚腫者何
但服烏金散兼朱砂圓八曰乍見鬼神者何但服
烏金散九曰産後月内不語者何但服烏金散
十曰産後腹内疼痛兼瀉者何但服烏金散兼用止
瀉調氣藥十一曰産後遍身疼痛者何但服烏金
散十二曰産後血崩者何但服烏金散十三曰
産後血氣不通咳𠻳者何但服烏金散十四曰産
後乍寒乍熱心痛月候不来者何但服烏金散十
五曰産後腹脹滿嘔逆不定者何宜服烏金散次服
朱砂圓三二日炒生薑醋湯下七圓十六曰産後
口鼻黑氣及鼻衂者何論同此證不可治十七曰
産後喉中氣喘急者何論同十死不治十八曰産
後中風者何但服烏金散已上論與郭稽中二十
一論問荅同故不詳錄
桃仁煎療萬病婦人産後百病諸氣方
桃仁(一千二百枚去皮尖及雙人煮令黃色)
右一味擣令極細熟以上等酒一㪷五升研三四遍
如作麥粥法以極細為佳納小長項瓷缾中密塞以
麵封之納湯中煮一復時不停火亦勿令火猛使缾
口常出在湯上勿令没之熟訖出温酒服一合日再
服丈夫亦可服
千金增損澤蘭圓療産後百病理血氣補虚勞
澤蘭甘草當歸川芎(各七分)附子(炮)乾薑
白术白芷北細辛(各四分)北防風人参
牛膝(各五分)栢子仁熟地黃石斛(各六分)厚朴
藳本蕪荑(各二分)麥門冬(去心八分)桂心(四分)
右二十味為末煉蜜圓如梧桐子大温酒下二十元
産後醋墨
松煙墨不拘多少用炭火煆通紅以米醋淬之再煆
再淬如此七度研令極細用絹羅過纔産了喫醋墨
二錢用童子小便調下
四味湯療産後一切諸疾纔分㝃喫一服尤妙
當歸(心鬲煩加半錢)延胡索(氣悶喘急加半錢)血竭(惡露不快加半錢)
没藥(心腹撮痛加半錢)各等分
右為細末每服各抄半錢用童子小便一琖煎至六
分通口服
玉露散治産後乳脉行身體壯熱疼痛頭目昏痛大
便澁滯悉能治之凉膈壓熱下乳
人參白茯苓甘草(各半兩)苦梗(炒)川芎白芷
(各一兩)當歸(一分)芍藥(三分)
右為細末每服二平錢水一琖煎至七分温服如煩
熱甚大便秘者加大黃二錢半
地黃煎治産後諸疾
生地黃汁生薑汁(各一升)藕汁(半升)大麻仁(三兩去殼為末)
右和停以銀器内慢火熬成膏温酒調半匙服更以
北术煎膏半琖入之尤佳産寳方無麻仁用白蜜
治産後虚憊盗汗嘔吐
理中圓治新産血氣俱傷五臓暴虚肢體羸瘦乏氣
多汗纔産直至百晬日常服壯氣補虚和養臓氣蠲除
餘疾消榖嗜食
甘草(二两一方三两)白术人參乾薑(各一两)
右為細末煉蜜為圓如梧桐子大温米飲下三十圓
空心服纔産了以童子小便打開點服七日内日三
服産乳方云此乃大理中圓加甘草兩倍耳然其
功比之四味等分大故不同盖取甘味以緩其中而
通行經絡之功最勝者也此産婦月内不可闕者出
月不須服矣古方中有婦人補益之藥如大澤蘭
圓小白薇圓熟乾地黃元大聖散之類其藥味稍衆
而中下之家村落之地卒何以致且藥肆中少有真
者不若以四順理中圓易之較其功比澤蘭圓之類
主治頗多也
黑龍丹治産後一切血疾産難胎衣不下危急惡疾
垂死者但灌藥得下無不全活神驗不可言
當歸五靈脂川芎良薑熟地黃(各一兩)
右細剉以沙合盛赤石脂泯縫紙筋鹽泥固濟炭火
十斤煆令通赤去火候冷取開看成黑糟色取出細
研却入後藥
百草霜(五兩)硫黃乳香(各一錢半)花蘂石琥珀(各一錢)
右五味並細研與前五味再研如法修製和勻以米
醋煮麵糊圓如彈子大每服一圓炭火燒令通赤投
于生薑自然汁與童子小便入酒漉出晒乾研細只
用此酒調下茂恂熙寧初從事濮上幕府郡之蓐
醫胡者為予言數政之前有朱汴水部施黑龍丹凡
産後諸病危甚垂死者無不愈郡中及村落人賴以
全活者甚衆汴受代歸婦人數千號泣遮道送行尚
有一二粒未之施也先人自三峯謫官淮陽家嫂馬
氏蓐中大病醫者康從變投丹立愈訪之乃得於汴
也且言每鬻一粒輙受千錢必其獲厚利不欲求之
後起守汝海從變餞别一驛臨行出此方為獻每以
救人無不驗者盧道原侍郎再帥陘原時姨母姙娠
至臨潼就蓐後數日有盗夜入其室驚怖成疾衆醫
不能治乃以忳弟嘗遺此藥服之遂安家人金華君
在秦生文度數日苦頭痛未止又心痛痛發兩股上
下走注疾勢甚惡昏躁煩憒目視燈如金色勺飲不
下服藥甚衆無效忳弟曰黑龍丹可服初以半粒投
之即能飲粥而他藥入輙吐出不受覺痛稍緩又投
半粒又得安眠自中夜服藥至五鼓下惡物數升頭
痛頓减又至食時復下數升渙然醒愈盖敗血所致
其效如此建中靖國元年五月二十日郭茂恂記仲
氏嫂金華君在秦産七日而不食始言頭痛頭痛而
心痛作既而目晴痛如割如是者更作更止相去纔
瞬息間每頭痛甚欲取大石壓食久漸定心痛作則
以十指抓壁血流掌痛定目復痛又以兩手自剜取
之如是者十日不已國醫二三軰郡官中有善醫者
亦數人相顧無以為計且言其藥犯芎可以愈頭痛
犯薑黃可以治心痛率皆悠悠不根之言竟不知病
本所起張益困頓醫益術殚予度疾勢危矣非神丹
不可愈方治藥而張召予夫婦付以諸子與仲氏别
惨怛不復言予瞋目戒張曰弟安心養疾亟出召伯
氏曰事急矣進此丹可乎仲氏尚遅遅以兩旬不食
恐不勝任黃昏進半粒疾少間中夜再服藥下瞑目
寢如平昔平旦一行三升許如蝗虫子三疾减半已
刻又行如前則頓愈矣遣荆釵軰視之奄殆無氣午
後體方凉氣方属乃微言索飲自此遂平復大抵産
者以去敗惡為先血滯不快乃至是爾後生夫婦不
習此理老媪庸醫不能中病所以疾苦之人十死八
九大數雖定豈得無夭不遇良醫終抱遺恨今以施
人俾終天年非祈于報者所冀救疾苦養性命爾崇
寧元年五月五日郭忳序
當歸散療産後氣血俱虚慎無大補恐增客熱别致
他病常令惡露快利為佳
當歸芍藥川芎黃芩(各一兩)白术(半兩)
右為細末温童子小便或酒調下二錢(出指迷方又出傷寒括要)
周頲傳授濟急方四道
頲嘗見人傳經效諸方自曾修合實有大功遂編于卷
末普用傳授以濟急難治産後血暈血氣及滯血不散
便成癥瘕兼瀉面色黃腫嘔吐惡心頭痛目眩口吐清
水四肢蕤弱五臓虚怯常日睡多喫食减少漸覺羸瘦
年久變為勞疾如此所患偏宜服勝金圓
澤蘭葉(四兩)芍藥蕪荑仁甘草當歸芎藭
(各六分)乾薑桂心(各三分半)石膏桔梗細辛厚
朴吴茱萸栢子仁防風烏頭(炮)白薇
枳殼南椒石頷蒲黃石斛茯苓(各三分)
白术白芷人参青木香藁本(各一分)
右揀擇上等州土如法修製為末煉蜜圓如彈子大
有所患熱酒研一圓入口便愈大忌腥膩熱麵豉汁
生葱冷水菓子等若死胎不下胎衣在腹並以炒鹽
酒研服未效再服
治産後諸疾聖散子方與局方大聖澤蘭散同但無
地黃阿膠桔梗故不錄
黑散子神效産後一切疾
鯉魚皮(三两燒灰)芍藥蒲黃(各二两)當歸没藥桂
心好墨卷栢青木香麝香(各一两)丈夫髮
灰鐺墨(各半两)
右為細末以新瓷器盛密封勿令走氣每産後以好
酒調下一錢匕如血暈衝心下血不盡臍下攪刺疼
痛不可忍塊血癥疾甚者日加兩服不拘時候忌冷
物菓子粘食
保生元方與局方同却無麻仁有川椒故不復錄
朱砂元治産後虚中有積結成諸疾
黑附子桂心白薑(各半两)巴豆(一錢醋浸煮去皮研)
右為細末入巴豆研停醋煮麵糊元如麻子大每服
三圓至五圓冷水下服之取瀉為度
薑粉散纔産服此蕩盡兒枕除百病
當歸人参木香黃耆川芎甘草茯
苓芍藥桂心知母大黃(炒)草豆䓻白
术良薑訶子青皮熟地黃(少許)附子(重半两一)
(箇)
右除地黃附子外各等分焙乾生薑一斤研取自然
汁于椀中停留食久傾去清汁取下面粉脚攤在蒻
葉上入焙籠焙乾𢷬羅為末纔産後用藥三錢水一
琖薑三片棗一箇煎至七分熱服服後産母自然睡
着半日以来睡覺再服全除腹痛每日只三服至九
日不可服肚中冷也
地黃酒治産後百病未産一月先釀産訖可服
地黃汁好麴好净秫米(各二升)
右先以地黃汁漬麴令發凖家法釀之至熟封七日
取清者服常令酒氣相接勿令絶忌蒜生冷鮓滑雞
猪肉一切毒物婦人皆可服之但夏三箇月不可合
春秋宜合以地黃汁并滓内米中炊合用之若作一
碩十碩凖此一升為率先服當歸湯後服此妙
地黃元治産後腹痛眼見黑花或發狂如見鬼狀或
胎衣不下失音不語心胷脹滿水榖不化口乾煩渴寒
熱往来口内生瘡咽喉腫痛心中忪悸夜不得睡産後
中風角弓反張面赤牙關緊急或崩中如豚肝臍腹㽲
痛煩躁恍惚四肢腫滿及受胎不穏唇口指甲青黑(一方)
(地黃减半當歸一两延胡索琥珀各一两名琥珀地黃元治狀同)
生地黃(研取汁留滓)生薑(各二斤研取汁留滓)蒲黃當歸(各四两)
右于銀石器内用慢火取地黃汁炒生薑滓以生薑
汁炒地黃滓各令乾四味同焙乾為細末醋煮麵糊
圓如彈子大每服一圓食前用當歸酒化下神妙
琥珀散治産後一切危困之疾
琥珀朱砂麝香香墨(醋炙)白殭蚕當歸(各一)
(分)鯉魚鱗(炒焦)桂心百草霜白附子梁上塵
(炒令煙出篩過秤各半两)
右為細末炒生薑熱酒調下二錢産後一切病服之
竒效
治産後諸疾如産卧畢切須用童子小便調黑神散數
服除百病如無小便用白湯亦可
或産勞力過度或下血頗多或微熱惡露来遅
馬尾大當歸(洗一两半)
右在未産前修製為末如遇産有疾無疾若産了但
用童子小便調服令産婦月後並無他證果有神效
療産後雖甚通利唯覺心腹滿悶脇脹咳𠻳不能食大
便不通眼澁行坐心腹時痛(許仁則秘方三道)
白术當歸桑白皮大黃(各三两)細辛桂心
(各二两)生薑(四两)
右㕮咀用水二升煎取一升分為三服如人行七八
里久再服此湯當得利利又不宜過多所利者為不
獲已而微利之其不然未合令利既初産後覺身皆
虚尚藉藥食補之豈宜取利此緣病熱既要不利苟
以當塗服湯得通氣息安帖利既未止即便須急取
三匙醋飯喫即止止後但須適寒温將息後取痊復
飯食之節量其所宜如利不减宜依後方服之(産後不宜)
(輕易便投大黃如不得已後人更斟酌強弱而用之方得穏當)
當歸(十分)白术(八分)甘草(七分)細辛(四分)桂心人参生
薑(各三分)桑白皮(六分)
右為末煉蜜圓如梧桐子大空心温酒下三十圓
産後血氣不通當時不甚覺如在産出血少皆成癥結
心便疼硬乍寒乍熱飲食不進不生肌肉心腹有時刺
痛口乾粘手足沉重有此狀者宜此藥
當歸芍藥甘草牛膝鬼箭羽人参(各五)
(分)牡丹皮虎杖白术(各六分)大黃(八分)乾地黃(七分)
朴硝(十分)烏梅肉(炒)白薇桂心(各四分)水蛭(炒)蒲黃
(各三分)䖟虫(十四枚製)
右為末煉蜜圓如梧桐子大空心酒下二十圓日兩
服外臺有石脂十分(許公在西京為女秘妙不傳此方于人後仁則女壻尋得依狀)
(相傳萬不失一餘散歸本門)
産科序論(陳無擇)
世傳産書甚多千金外臺會王産寳馬氏王氏崔氏皆
有産書巣安世有衛生寳集子母祕錄等備則備矣但
倉卒之間未易歷試惟李師聖序郭稽中産科經驗寳
慶集二十一篇凡十八方用之頗效但其間序論未為至
當始用料理簡辯于諸方之下以備識之者非敢好辯
也(愚詳産後要病無出于郭稽中二十一論一十八方有益于世多矣予家三世用之未有不效雖陳無擇)
(所評或是或否亦不可不詳而䆒之且如産後眩暈以牡丹散然其中有大黃芒消况新産後血氣大虚豈宜)
(輕服又云去血過多而暈者或有之若言痰暈者十無一二又如産後熱悶氣上轉為脚氣不應用小續命湯)
(僕以百問中方加减而用之此活法也故孟子云盡信書則不如無書此之謂也)
胞衣不出方論第四(凡二十二方)
夫有産兒出胞衣不落者世謂之息胞由産初時用力
此産兒出而體已疲憊不能更用力産胞經停之間而
外冷氣乘之則血道澁故胞衣不出須急以方藥救治
不妨害于兒所柰者胞係連兒臍胞不出即不得以時
斷臍浴洗冷氣傷兒則成病也舊法胞衣不出恐損兒
者依法截臍而已産處須順四時方面并避五行禁忌
者若有觸犯多令産婦難産雖腹痛者未産也欲腹痛
連腰痛甚者即産也所以然者腎係扵腰胞係腎故也
診其脉轉急如切䋲無殊者即産也郭稽中論曰胎衣
不下者何荅曰母生子訖流血入衣中衣為血所脹是
故不得下治之稍緩脹滿腹中以次上衝心胸疼痛喘
急者但服奪命丹以逐去衣中之血血散脹消胎衣自
下而無所患更有牛膝湯等用之甚效錄以附之
奪命丹
附子(半两炮)牡丹皮(一两)乾漆(一分碎之炒令煙盡)
右為細末以釅醋一升大黃末一两同熬成膏和藥
圓如梧桐子大温酒吞五七圓不拘時
必效方牛膝湯治胎衣不出腹臍堅脹急痛即殺人
服此藥胞即爛下死胎
牛膝瞿麥(各四两)當歸(三两)通草(六两)滑石(八两)葵子(五两)
右細切以水九升煮取三升分三服若衣不下腹滿
即殺人推其源皆是胞衣有血奔心是以不出也或
坐婆生疎斷帶收兒時衣失于繫住則帶縮入腹中
便不得出宜服此藥衣即爛出也廣濟集驗千金崔
氏同
花蘂石散治産後氣欲絶緣敗血不盡血迷血暈惡
血奔心胎死腹中胎衣不下至死者但心頭暖急以童
子小便調一錢取下悪物如猪肝終身無血風血氣疾
膈上有血化為黃水即吐出或小便中出也若先下胎
衣則泛泛之藥不能逹若先治血悶則尋常之藥無此
功無如此藥有兩全之妙也
花蘂石(一斤)上色硫黃(四两)
右二味相拌令均先用紙和膠泥固瓦礶子一箇内
可容藥候泥乾入藥在内密泥封口了焙籠内焙令
透熱便安在四方磚上(磚上書八卦五行字)用炭一秤籠叠周
匝自己午時從下生火令漸漸上徹有墜下火放夹
火上直至經宿火冷炭消盡又放經宿罐冷定取出
細研以絹羅至細甆合内盛依法用之(此藥便是療金瘡花蘂石)
(散尋常人自宜時時收蓄以防急難至妙)
有一親戚婦人産後胞衣不下血脹迷悶不記人事告
之曰死矣僕曰某收得趙大觀文局中真花蘂石散在
笥中謾以一貼贈之以童便調灌藥下即甦衣與惡物
旋即随下乘興無恙
牛膝散治姙娠五六月墮胎胞衣不出
牛膝川芎朴硝蒲黃(各三两)桂心(半两)當歸(一两)
(半)
右為粗末每服四錢水一盞薑三片生地黃一分煎
至六分去滓温温頻服
若胞衣不出若腹脹則殺人
黑豆(一合炒令熟)
右入醋一盞煎三五沸去豆分為三服酒煮亦可
必效方療胞衣不出方服蒲黃如棗大集驗千金崔
氏同
又方以生地黃汁一升苦酒三合煖服之
救急一方(見子死腹中論中)
又方以水噀産婦面神驗
延年方以洗兒水令産母飲半琖其衣便下勿令産
婦知
又方牛膝(一两)葵子(一合)
右𢷬碎以水一琖半煎至一琖去滓分二服
廣濟療胞衣不出方
右以末竈突中土三指撮以水服之集驗千金備急
文仲同
又方竈下土(一六寸研碎)用好醋調令相合納臍中續煎
生甘草湯三四合服
又方以醋湯飲之出
又方雞子一枚苦酒一合和飲之立出
一方用萆蔴子名如聖膏(見産難門)
延年方療胞衣不出腹脹則殺人
吞雞子黃三箇仍解髮刺喉中令嘔即出若困極以
水煮螻蛄一枚二十沸灌入口中汁下即出崔氏同
救急方用赤小豆(男用七粒女用十四粒)東流順水吞下
産乳療産後惡血衝心或胞衣不下腹中血塊等疾
(備急同)
右大黃一两為末以好醋半斤熬成膏以藥末搜膏
為圓如梧桐子大温醋湯呑五圓良久取下悪物不
可多服
療胞衣不下
栝樓實一箇(取子研令細)
右酒與童子小便各半琖煎至七分去滓温服(如無實根)
(亦得)
又方紅花(一两)酒煮濃汁服
又方以鹿角鎊屑三分為末煮葱白湯調下
凡欲産時必先脱常所着衣以籠竈胞衣自下仍易産
神驗
廣濟方云取夫单衣盖井上立出千金集驗救急崔氏
小品同
治胞衣不下訣
婦人百病莫甚于生産産科之難臨産莫甚于催生既
産莫甚于胞衣不下惟有花蘂石散一件最為緊要如
黑神散琥珀散諸方之類雖皆有驗然鄉居或遠于藥
局倉卒之間無法可施今採得胡氏寳慶方一妙法云
若産訖胞衣不下停待稍久非特産母疲倦又且血流
入胞中為血所脹上衝心胸喘急疼痛必致危篤若有
此證宜急斷臍帶以少物繋墜(以物繋墜之時切宜用心先繋然後截斷不爾)
(則胞上掩心而死)使其子血脉不潮入胞中則胞衣自當痿縮
而下縦淹延數日亦不害人只要産母心懷安泰終自
下矣屢試有驗不可輕信坐婆妄用手法多有因此而
亡深可浩歎所以胡氏重引親見為據
産後血暈方論第五(凡十六方)
論曰産後血暈者由敗血流入肝經眼見黑花頭目旋
暈不能起坐甚致昏悶不省人事謂之血暈細酒調黑
神散最佳庸醫或作暗風中風治之凡暈血熱乘虚逆
上蒸心故昏迷不省氣閉欲絶是也然其由有三有用
心使力過多而暈者有下血多而暈者有下血少而暈
者其暈雖同其治特異當詳審之下血多而暈者但昏
悶煩亂而已當以補血清心藥治之下血少而暈者乃
惡露不下上搶于心心下滿急神昏口噤絶不知人當
以破血行血藥治之古法有云産婦纔分㝃了預燒秤
鎚或江中黃石子硬炭燒令通赤置器中急于床前以
醋沃之得酸氣可除血暈産後一臘不妨時作為妙崔
氏云凡暈者皆是虛熱血氣奔迸腹中空所致欲分㝃
者第一須先取釅醋以塗口鼻仍置醋于傍使聞其氣
兼細細飲之此為上法如覺暈即以醋噀面甦来即飲
醋仍少與解之(一云仍少與水解之)一法燒乾漆令煙濃熏産母
面即醒(如無乾漆以舊破漆器以猛火燒熏之亦妙)
郭稽中論曰産後血暈者何荅曰産後氣血暴虚未得
安靜血随氣上迷亂心神故眼前生花極甚者令人悶
絶不知人口噤神昏氣冷醫者不識呼為暗風若作此
治之病必難愈但服清魂散即省
清魂散方
澤蘭葉人参(各一分)荆芥(一两)川芎(半两)
右為末用温酒熱湯各半盞調一錢急灌之下咽即
開眼氣定即醒一方有甘草二錢
若去血過多而暈者當服芎藭湯(方見第二卷通用門)當歸芍藥
湯(方見十二卷第十二論)廣濟治産後血暈心悶不識人神言
鬼語氣急欲絶
芍藥甘草(各一两)丹參(四分並㕮咀)生地黃汁(一升)生薑
汁白蜜(各一合)
右水二升先煎前三味取八分下地黃生薑汁蜜分
為两服
又方
荷葉(二枚炙)真蒲黃(一两)甘草(二两)生地黃汁(半升)白蜜(一匙)
右切細以水三升煮取一升去滓入蒲黃蜜地黃汁
暖服立愈
療産後血暈心悶
蒲黃(四分)紫葛芍藥(八分)紅花(十二分)
右㕮咀以水二升煎至七合入生地黃汁二合更煎
三五沸每服三合
産後血暈心悶亂恍惚如見鬼
生益母草汁(三合根亦可)生地黃汁(二合)童子小便(一合)雞
子清(三合)
右煎三四沸後入雞子清攪停作一服
産後血暈狂語不識人狂亂
童子小便(五合)生地黃汁(一合)赤馬通(七枚)紅雪(八分)
右以上二味浸赤馬通絞去滓下紅雪温為兩服
獨行散治産後血暈昏迷不省衝心悶絶(衛生方名立應散)
五靈脂(半生半炒二两)
右為末温酒調下二錢口噤者拗開口灌之入喉即
愈一方加荆芥等分為末童便調下
又方治産後血暈
右神麯為末熱水調二錢
療産後血暈狂言煩渴不止
生香附子(去毛)
右為末每服二錢水一琖薑三片棗一箇煎至七分
温服
治産後血暈危困國醫以此方獻禁中用之大效厚獲
賞賚時庚寅歲也
生地黃汁(一大琖)當歸(一分剉)赤芍藥(一分剉)
右水煎三五沸温服如覺煩熱去當歸入童子小便
半琖妙
張氏方治産後血暈全不省人事極危殆者
用韮菜切入在一有嘴甆瓶内煎熱醋沃之便密縛
瓶口以瓶嘴向産婦鼻孔令醋氣透入須先扶病人
起惡血衝心故有此證韮能去心之滯血加以醋氣
運逹之用無不效
近效方療血暈絶不識人煩悶言語錯亂惡血不盡
腹中絞痛胎死腹中紅藍花酒
紅花(一两)
右為末分二服每服酒二盞童子小便二盞煮取盞
半候冷分為二服留滓再煎一方無童便
崔氏療産乳暈絶方
以洗兒水飲三合良或以惡血服少許良
又方半夏(洗不以多少)
右為末圓如大豆内鼻中即省亦療五絶指迷文仲
同
又方生赤豆子𢷬為末取東流水和服方寸匕不瘥
再服救急同
奪命散治産後血暈血入心經語言顛倒健忘失志
及産後百病
没藥血竭(等分)
右細研為末纔産下便用童子小便與細酒各半琖
煎一二沸調下二錢良久再服其悪血自循下行更
不衝上免生百疾專治婦人方只用白湯調五羊
洪運使(上天下錫)子舍孺人産後語言顛倒譫語不已如
有神靈服諸藥無效召予診之六脉和平僕以此藥
兩服而愈
産後顛狂方論第六(凡三方)
療産後因驚敗血衝心昏悶發狂如有鬼祟宜用局方
大聖澤蘭散(除是自合者方有效)加好辰砂研令極細每服加一
字許煎酸棗仁湯調下一服可安
何氏方療産後因敗血及邪氣入心如見祟物顛狂
方
用大辰砂一二錢重研令極細用飲兒乳汁三四茶
脚許調仍掘紫頂活地龍一條入藥候地龍衮三衮
取出地龍不用不令帶藥出但欲得地龍身上涎耳
却入無灰酒與前乳汁相合七八分琖重湯温遇疾
作分三二服
余家荆布方産一日忽見鬼物言語顛倒遂取自
合蘇合香圓一錢重以童子小便調服即醒神思
如故
産後狂言譫語如有神靈方論第七(凡一方)
夫産後言語顛倒或狂言譫語如見鬼神者其原不一
須子細辯證用藥治療産後驚風言語亂道如見鬼神
精神不定者研好朱砂酒調下龍虎丹(見局方)三圓作一
服兼琥珀地黃圓服之一則因産後心虛敗血停積
上干于心而狂言獨語者當在第十九卷第一論求之
二則産後臓虛心中驚悸志意不安言語錯亂不自
覺知神思不安者當在十九卷第二論求之三則宿
有風毒因産心虚氣弱腰背強直或歌哭嗔笑言語亂
道當作風痙治療當在十九卷第三論求之四則産
後心虚中風心神恍惚言語錯亂當在十九卷第四論
求之五則産後多因敗血迷亂心經而顛狂言語錯
亂無常或暈悶者當于本卷第五六論求之六則因
産後感冐風寒惡露斬然不行憎寒發熱如瘧晝日明
了暮則譫語如見鬼狀當作熱入血室治之宜琥珀地
黃圓及四物湯只用生乾地黃加北柴胡等分煎服如
不退者以小柴胡湯加生乾地黃如黃芩分兩煎服愈
雖然已上諸證大抵胎前産後之疾自有專門一定之
法毫髮不同如産後首當逐敗生新然後子細詳辯疾
證不可妄立名色自立新意妄自加減方藥大宜對證
依古法施治未有不安者也
琥珀地黃圓(方見十九卷第二論)四物湯(方見二卷第五通用方)
小柴胡湯(方見六卷第五論)
治産後敗血衝心發熱狂言奔走脉虛大者(男六德續添)
乾荷葉生地黃(乾)牡丹皮(等分不以多少)
右三味濃煎湯調生蒲黃二錢匕一服即定
産後不語方論第八(凡二方)
論曰産後不語者何荅曰人心有七孔三毛産後虛弱
多致停積敗血閉于心竅神志不能明了又心氣通于
舌心氣閉塞則舌亦強矣故令不語如此但服七珍散
人參石菖蒲生乾地黃川芎(各一兩)細辛(一錢)
防風辰砂(别研各半两)
右為細末每服一錢薄荷湯調下不拘時
胡氏孤鳳散治産後閉目不語
白礬(研細)
右每服一錢以熟水調下
婦人大全良方卷十八
