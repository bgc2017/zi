婦人大全良方卷十五
宋陳自明撰
姙娠泄瀉方論第一(凡三方)
論曰凡姙娠泄瀉冷熱不同水瀉青白或黃白或水榖
不化腹痛腸鳴其脉弱而緊此内傷冷也謂之洞泄寒
中若泄注如水深黃色及有完榖小便赤腹脇脹滿煩
躁喜飲時時嘔逆或下利清水或小便不利得熱則極
脉虚大而數由乘虚熱入於胃湊滲下焦津液不分併
於大腸謂之協熱利先以五苓散利小便次以黃連阿
膠元或三黃熟艾湯凡泄瀉色黃而有沫腸鳴腹脹滿
微痛其脉沉緊而小數謂之冷熱不調宜戊巳元和之
凡暴下或青或白水榖或化或不化腹脇或脹或不脹
或痛或不痛但餲生熟氣全不思食其脉内虚外實右
關脉沉緊者謂之飱泄先去沉積宜感應元後調和之
凡治瀉先須理中焦如理中湯元是也次即分利水榖
如五苓散是也治中不效然後斷下即用禹餘粮赤石
脂是也(亦可就第八卷第八論選方通用)
厚朴元治姙娠洞泄寒中
乾薑厚朴(去粗皮細剉)
右等分先杵令爛水拌同炒令乾再為末水煑麫糊
為圓如梧桐子大每服五十圓食前米飲下
草菓散治姙娠藏氣本虛宿挾風冷脾胃久弱藏府
虚滑臍腹㽲痛日夜無度
厚朴(去粗皮薑汁浸炒黃二兩)肉豆蔲(一箇麫煨)草豆蔲(一箇煨)
右㕮咀每服三錢水一琖薑三片煎至七分去滓熱
服
三黃熟艾湯(方見第八卷第十論)
理中元理中湯五苓散黃連阿膠元戊巳元
感應元已上並見和劑局方
姙娠下痢赤白及黃水方論第二(凡十五方)
論曰夫姙娠之人胞血既閉臟氣不理脾胃易傷或恣
食腥肥生冷脾胃停滯不能尅化冷熱相摶致令心腹
攪刺疼痛膿血赤白雜下古書所謂滯下是也原疾之
由皆因冷熱不調大腸虚冷熱氣客於腸間熱氣乘之
則赤冷氣乘之則白冷熱相交則赤白相雜而運滯水
止名為滯痢也其狀白膿如涕而有血雜亦有血少者
如白膿涕而有赤脉如魚腦此名魚腦痢又有血痢者
熱乘血入於大腸為血痢也血之隨氣外行經絡内通
臟腑常無滯積若觸冐勞動生熱熱乘血散滲入大腸
腸虚相化故成血痢也
療姙娠患痢膿血狀如魚腦髓小腹絞痛難忍
阿膠(炙二兩)地榆酸石榴皮(三兩)薤白(切一升)黃連(一方)
(是黃蘖皮各三兩並細切)
右用水七升煎取二升温分三服忌生冷肥膩
療姙娠白膿痢腹中冷
乾薑(四兩)赤石脂(六兩)粳米(一升炒黃)
右用水七升煎取二升温分三服忌如前
療姙娠腹痛下痢赤白不可忍
黃連(一方是白术)石榴皮當歸(各三兩)阿膠(炙二兩)熟艾
(一兩半)
右用水六升煑取二升温分三服忌如前
療姙娠腹痛下痢膿血不止
黃連(八分)厚朴(製)阿膠(炙)當歸(各六分)艾葉黃蘖(各四)
(分)乾薑(五分)
右為細末空心米飲調下方寸匕日三服
療姙娠臍下刺痛大便白晝夜三五十行
根黃(厚者蜜煑令焦)大蒜(煨令熟爛去皮)
右以根黃為末研蒜作膏為元如梧桐子大空心粥
飲下三十元日三服妙
一方不用根黃用當歸以芍藥煎湯吞下
療姙娠痢黃水不絶
厚朴(薑汁炙三兩)黃連(二兩)肉豆蔲(五箇連皮)
右用水二升煑取一升頓服忌如前(已上六方並出産寳)
文仲療姙娠下痢不止方
黃蘗乾薑赤石脂(各二兩)酸石榴皮(一枚)
右細切以水八升煑取二升分三服
古今錄驗療姙娠下痢方
酸榴皮黃芩人參櫸皮(各四兩)粳米(三合)
右細切以水七升煑取二升分三服
療姙娠挾熱下痢冷熱不調千金翼同
黃連(一升)黃蘖(一升)梔子仁(二十枚)
右為末每服五錢水二琖浸三時久煑十沸頓服嘔
者加橘皮一兩生薑二兩亦治丈夫常痢
一方治中暑挾熱下痢無梔子仁用薑錢羊脂煎服
肘後方療姙娠下痢赤白如魚腦腹中絞痛
阿膠(炒)黃蘗地榆當歸(各一兩)川芎酸榴皮
(各三分)
右為細末葱白粥飲調二錢
療姙娠下痢腹痛不食
薤白(切一合)當歸(炒)地榆(各一兩)甘草(半兩)糯米(一合)
右為散以水七升煑取二升去滓温分三服
療姙娠下痢腹痛小便澁
糯米(一合)當歸(炒)黃耆(各一兩)
右細切和停以水二琖煑取一琖二分去滓温分四
服
治姙娠臨産下痢
右梔子不以多少燒存性為細末每服一大錢空心
熟水調服甚者連進四五服即止
治姙娠藏府氣素弱頻併下利時時腹痛漸覺羸瘦面
色痿黃不美飲食
厚朴(一兩半)白术川芎白芍藥當歸(炒)熟地
黃(各一兩)乾薑人參(各五錢)訶子(三分)甘草(一分)
右㕮咀每服四錢水一琖棗三枚煎至六分温服
療姙娠下痢赤白絞刺疼痛(出三因方)
烏雞子一枚(就頭上開一宂傾去清只留黃)黃丹(一錢入雞子殼内打令均以厚)
(紙褁黃泥固濟煨取乾為細末)
右每服二錢米飲調下一服愈者是男兩服愈者是
女
姙娠大小便不通方論第三(凡十方)
論曰夫姙娠大小便不通者由藏府氣實而生於熱熱
者隨停之處則成病也若熱結於大腸則大便不通結
於小腸則小便不通若大小腸俱為熱所結故煩滿而
大小便皆不通也
小品療姙娠子淋大小便並不利氣急已服猪苓散不
差宜服甘遂散下之
太山赤皮甘遂(二兩)
右一味為末以白蜜二合和服如大豆粒多覺心下
煩得微下者日一服下之後還將猪苓散不得下日
兩服漸加至五分以微利為度經心錄同
猪苓散療姙娠小便澁痛兼療胎水
猪苓(五兩去皮)
右為末白湯調方寸匕加至二匕日三夜二不差宜
轉下之服前藥
古今錄驗療姙娠得病六七日以上身熱入藏大小便
不利安胎除熱葵子湯
葵子(二升)滑石(四兩碎)
右以水五升煑取一升去滓盡服須臾當下便愈
又方
葵子(一合)川朴硝(二兩)
右研每服三錢水一琖煎至六分去滓温服
治姙娠大小便不通心腹脹滿妨悶不欲飲食手足煩
熱
㯽榔赤茯苓大腹皮木通郁李仁(去皮尖)
北五味(各一兩)桑寄生甘草苦梗(各半兩)
右為粗末每服三錢水一琖煎至六分温服
治姙娠大小便不通熱閉心膈腹脇妨悶妨害飲食
大黃木通㯽榔(各一兩)枳殼(三分)大腹子(三枚)訶梨
勒(四箇去核半生半煨)
右為末以童便一琖葱白二寸同煎至六分調下二
錢
當歸散治胎前諸疾或因怒中氣充子藏或充脬脉
腹急肚脹腰腹時疼不思飲食四肢浮腫氣急時喘大
便忽難小便忽澁産門忽腫
當歸(一兩)赤茯苓枳殼白芍藥川芎(各二兩)川
白薑(炮)木香(炮)粉草(各五錢)
右㕮咀每服三大錢水一琖半薑三片煎至八分去
滓無時温服如禀受氣弱及南人枳殼减半如氣實
及北人於内加分兩服之或連日大便祕澁加蜜同
煎
初虞世治姙娠大便祕澁方
枳殼(三兩)防風(二兩)甘草(炙一兩)
右為細末沸湯點服一二錢空心日三
又治虚羸大便祕方
枳殼(製)阿膠(炒等分)
右為細末煉蜜和劑杵二三千下元如梧子大别研
滑石末為衣温水下二十元半日來未通再服三十
元止於五十元
又方
車前子(一兩)大黃(五錢炒)
右為細末每服三錢空心蜜湯調下
姙娠小便不通方論第四(凡八方)
論曰夫姙娠小便不通者由小腸有熱熱入於脬内熱
結甚者故令小便不通也若小便不通則心脇小腹氣
澁而喘急也陳無擇云凡姙娠胎滿逼脬多致小便不
利者或心腎氣不足不能使脬冷清濁相干為諸淋病
或胞系了戾小便不通名曰轉胞又胎滿尿出不知時
名曰遺尿治之各有方
古今錄驗療姙娠卒不得小便
杏仁(二十箇去皮尖熬令變色)
右一味搗元如大豆燈心煎湯吞七粒立得利
又方以滑石末水和泥臍下
又方用車前草汁調滑石末塗臍四畔方四寸熱即
易之
治姙娠卒然小便不利方
滑石末杏仁(等分)
右先搗杏仁令爛次入滑石末以軟飯搗和為元如
小豆大每服二十元白湯送下
治姙娠小便不通臍下妨悶心神煩亂
葵子(研)榆白皮(切各一兩)葱白(七莖)
右以水二大琖煎取一琖三分去滓分三服
又方用紫苑去苖為末井花水調下二錢(一方用紫草)
苦參元治姙娠小便難飲食如故
當歸貝母(去心炒)苦參(各三兩)滑石(半兩)
右為末蜜元如小豆大以米飲下二十元不拘時
葵子散治姙娠小便不利身重惡寒起則眩暈及水
腫者王子亨云姙娠小便不通特避寒藥又名茯苓湯
(千金翼要同)
葵子(五兩)赤茯苓(三兩)
右二味為末每服二錢米飲調下小水利即愈
一方無茯苓有榆白皮一兩
八味元治婦人病飲食如故煩熱不得卧而反倚息
以脬系了戾不得溺故致此病名轉脬但利小便則愈
以此藥有茯苓故也(此藥雖局中有賣除非自合方有效)
熟地黃(八兩)山藥山茱萸(去核各四兩)附子(炮)桂心(各二)
(兩)牡丹皮(去心)茯苓(去皮)澤瀉(各三兩)
右為末蜜元如梧子大每服三十元空心温酒下
姙娠子淋方論第五(凡五方)
論曰夫淋者由腎虚膀胱熱也腎虚不能制水則小便
數也膀胱熱則小便行澁而數不宣姙娠之人胞繫於
腎腎間虚熱而成淋疾甚者心煩悶亂故謂之子淋也
小品療姙娠患子淋宜下地膚大黃湯
川大黃地膚草(各三兩)知母黃芩猪苓赤
芍藥通草川升麻枳實甘草(各二兩)
右㕮咀每服四錢水一琖煎至七分去滓温服
經心錄療姙娠患子淋小便數出少或熱疼痛及足煩
地膚草(三兩)
右細切水四升煑取二升半去滓分三服日三服文
仲小品同
療姙娠患淋小便澁不利小腹水道熱痛
冬葵子(一升)芍藥(二兩)黃芩赤茯苓車前子(各三兩)
右㕮咀以水七升煎至二升温分三服
療姙娠數月小便淋瀝疼痛心煩悶亂不思食
瞿麥穗赤茯苓桑白皮木通葵子(各一兩)
黃芩芍藥枳殼車前子(各五錢)
右為粗末每服四錢水一琖煎至六分温服
療姙娠子淋小便澁痛
冬葵子滑石木通(各等分)
右為末每服四錢水一琖葱白七寸煎至六分去滓
服
猪苓散療姙娠子淋小便澁痛子母祕錄療姙娠胎
水
方見本卷第三論
姙娠遺尿方論第六(凡三方)
療姙娠尿不知出時胎滿故也宜服白薇散
白薇芍藥(各一兩)
右為細末温酒調二錢
又方
白礬牡蠣(等分)
右為細末温酒調二錢(亦可治男子)
又方用鷄毛灰末之酒調方寸匕(亦見第八卷第四論)
姙娠尿血方論第七(凡五方)
論姙娠尿血者由勞傷經絡有熱在内熱乘於血血得
熱則流溢滲入脬故令尿血也
千金療姙娠卒下血及子淋方(三方並出外臺)
葵子(一升研)
右以水五升煑取二升分温三服
又方
生艾葉(一斤研冬用莖乾者亦得)
右以酒五升煑二升分三服
又方
生地黃(一升切)
右以酒四升煑取二升温分三服亦療落身後血
續斷湯治姙娠下血及尿血
當歸生地黃(各一兩)續斷(五錢)赤芍藥(一分)
右為末空心葱白煎湯調下二錢
療姙娠尿血
阿膠熟地黃
右各等分為細末空心粥飲調二錢
姙娠胎水腫滿方論第八(凡十一方)
産寳論曰夫姙娠腫滿由藏氣本弱因産重虚土不尅
水血散入四肢遂致腹脹手足面目皆浮腫小便祕澁
陳無擇云凡婦人宿有風寒冷濕姙娠喜脚腫俗呼為
皺脚亦有通身腫滿心腹急脹名曰胎水
論曰凡姙娠之人無使氣極若心靜氣和則胎氣安穏
若中風寒邪氣及有所觸犯則隨邪而生病也凡姙娠
經血壅閉以養胎若忽然虚腫乃胎中挾水水血相摶
脾胃惡濕主身之肌肉濕漬氣弱則肌肉虚水氣流溢
故令身腫滿也然其由有自或因泄瀉下痢藏府虚滑
耗損脾胃或因寒熱瘧疾煩渴引飲太過濕漬脾胃皆
能使頭面或手足浮腫也然水漬於胞兒未成形則胎
多損壊及其臨産日脚微腫乃胞藏水少血多水出於
外故現微腫則易生也宿有寒氣因寒冷所觸故能令
腹脹腫滿也
産乳集養子論
姙娠自三月成胎之後兩足自脚面漸腫腿膝以來行
步艱辛以至喘悶飲食不美似水氣狀至於脚指間有
黃水出者謂之子氣直至分娩方消此由婦人素有風
氣或衝任經有血風未可妄投湯藥亦恐大段甚者慮
將産之際費力有不測之憂故不可不治於未産之前
也古方論中少有言者按名醫錄云宋少主元徽與徐
文伯微行學鍼法文伯見一娠婦足腫不能行少主脉
之此女形也文伯診之曰此男胎也在左則胎黑色少
主怒欲破之文伯惻然曰臣請鍼之胎遂墮男形而色
黑此姙娠足腫之說見於古者今巢氏病源中但有子
煩之論千金并産寳方亦略言之劉禹錫續傳廣信方
以謂姙婦有水氣而成胎太平聖惠亦言之皆非也元
豐中淮南陳景初名醫也獨有方論治此病方名初謂
之香附散李伯時易名曰天仙藤散也
天仙藤散方
天仙藤(洗略炒)香附子(炒)陳皮甘草烏藥(不須要天)
(台者但得軟白香而辣者良)
右等分净秤為細末每服三錢水一大琖薑三片木
瓜三片紫蘇三葉同煎至七分放温澄清空心食前
服日三服小便利氣脉通體輕腫漸消更不須多服
(元豐末王荆公居金陵舉家病以詩贈景初曰舉族貧兼病煩君藥石功到家何所寄一一問征鴻因此)
(見方得於李伯時家傳方錄于臨川張右丞宅)
産寳療姙娠身腫有水氣心腹脹滿小便少
茯苓(四兩)杏仁㯽榔(各三兩)旋覆花郁李仁(各一兩)
右為粗末以水六升煑取二升去滓分温三服小便
通即差
崔氏療姙娠體腫有水氣心腹急滿
茯苓白术(各四兩)旋覆花(二兩)杏仁黃芩(各三兩)
右細切以水七升煑取二升半分温三服忌桃李雀
肉鮓物(千金救急古今錄驗集驗同)
療姙娠遍身洪腫
葶藶子(一錢)白术(二錢)茯苓(二兩)桑白皮(二兩)郁李仁(八分)
右為粗末以水六升煑取二升分温三服小便利即
差
又方
澤瀉葶藶(各三兩)茯苓枳殼白术(各六兩)
右細切以水六升煑取二升分温兩服小便利即差
澤瀉散治姙娠氣壅身體腹脇浮腫喘急大便不通
小便赤澁
澤瀉桑白皮木通枳殼㯽榔赤茯苓
(等分)
右㕮咀每服四錢水一琖薑四片煎至六分去滓食
前温服
防已湯治姙娠脾虛通身浮腫心腹脹滿喘促小便
不利
防己(三分)桑白皮紫蘇莖葉赤茯苓(各一兩)木香
(一分)
右為粗末每服四錢水一琖薑四片煎至七分去滓
食前温服
千金鯉魚湯治姙娠腹大胎間有水氣
白术(五兩)茯苓(四兩)當歸芍藥(各三兩)
右細剉以鯉魚一頭修事如食法煑取汁去魚不用
每服四錢入魚汁一琖半薑七片橘皮少許煎至七
分去滓空心服(集驗同)
商陸赤小豆湯治姙娠手足腫滿攣急
赤小豆商陸(等分)
右㕮咀每服一兩用水一碗煎至七分澄清汁服集
驗千金方有澤漆産寳方無澤漆有桑白皮
腎著湯治姙娠腰脚腫
茯苓白术(各四兩)乾薑甘草(各二兩)杏仁(三兩)
右㕮咀每服四錢水一琖半煎至七分食前服
指迷方治胎水五皮散尋常脾虚腫滿亦治
大腹皮桑白皮生薑皮茯苓皮橘皮(各等)
(分)
右㕮咀每服半兩水二琖濃磨木香水一呷同煎至
八分去滓空心温服亦治男子脾虚腫滿一方無
桑白皮有白术倍之名白术散
姙娠腹内鍾鳴方第九(凡一方)
治孕婦腹内鍾鳴用鼠窟前後土為細末研麝香酒調
下二錢其産立愈
龔彦德孕癰方第十(凡一方)
治孕癰方立效
烏藥(研出洪州軟白香辣者良)
右用水一琖牛皮膠一片同煎至七分温服
姙娠不語論第十一(無方)
孕婦不語非病也間有如此者不須服藥臨産月但服
保生元四物湯之類産下便語得亦自然之理非藥之
功也醫家不說與人臨月則與尋常之藥産後能語則
以為醫之功豈其功也哉(黃帝問曰人有重身九月而瘖此為何也岐伯對曰胞之)
(絡脉絶也帝曰何以言之岐伯曰胞絡者繫於腎少隂之脉貫腎繫舌本故不能言帝曰治之奈何岐伯曰無)
(治也當十月復)
姙娠傷食方論第十二(凡二方)
經云飲食自倍腸胃乃傷又云隂之所生本在五味隂
之五宫傷在五味若姙子飲食不節生冷毒物恣性食
噉致傷脾胃故姙娠傷食最難得藥唯此二方最穏捷
木香元治婦人有孕傷食
木香(二錢)三稜人參白茯苓(各三錢)
右為細末麫糊元如綠豆大熟水吞三四十元
白术散治姙娠氣不調和飲食易傷
白术(炒)乾紫蘇(各一兩)人參白芷(各三分炒)川芎訶
子皮青皮(各五錢)甘草(一分)
右為末每服二錢水一琖薑三片煎至七分温服
愚詳小七香元(見局方)保氣散(見十六卷第三論)豈無良效
姙娠臟燥悲傷方論第十三(凡一方)
許學士云鄉里有一婦人數欠無故悲泣不止或謂之
有祟析禳請禱備至終不應予忽憶有一證云婦人臟
燥悲傷欲哭象如神靈數欠者大棗湯予急令治藥盡
劑而愈古人識病製方種種妙絶如此試而後知
大棗湯治婦人臟燥悲傷欲哭象若神靈數欠者皆
主之
甘草(三兩)小麥(一升)大棗(十枚)
右㕮咀以水六升煑取三升去滓分温三服亦補脾
氣專治婦人方名甘草湯(鄉先生程虎卿内人黃氏姙娠四五箇月遇晝則慘)
(慼悲傷淚下數欠如有所憑醫與巫者兼治皆無益僕年十四正在齋中習業見說此證而程省元皇皇)
(無計僕遂告之管先生伯同說記憶先人曾說此一證名曰藏燥悲傷非大棗湯不愈虎卿借方看之甚)
(喜對證笑而治藥一投而愈矣)
婦人大全良方卷十五
