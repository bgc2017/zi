婦人大全良方卷二十一
宋陳自明撰
産後口乾痞悶方論第一
論曰産後口乾痞悶者何答曰産後榮衞大虛血氣未
定食麪太早胃不能消化麪毒結聚於胃脘上熏胸中
是以口乾燥渴心下痞悶醫者不識認為胸膈壅滯以
藥下之萬不得一但服見現圓則愈
見現元方
薑黃三稜蓽澄茄陳皮良薑人參
莪荗(等分)
右為細末用蘿蔔浸煮爛研細將汁煮麪糊元如梧
桐子大用蘿蔔湯下三十元
評曰産後口乾痞悶未必只因食麪或産母内積憂煩
外傷燥熱飲食甘辛使口乾痞悶當隨其所因調之可
也煩心宜四物湯去地黃加人參烏梅煎若外傷燥熱
看属何經當隨經為治難以備舉飲食所傷見現元却
能作效
四物湯(方見本卷第二論)
産後血渴方第二
産寳療産後大渴不止
蘆根(切一升)栝樓人參甘草茯苓(各三兩)大棗
(二十枚)麥門冬(生四兩)
右以水九升煮取三升分三服頓服四劑即差忌菘
菜
楊氏家藏方黃芩散治産後血渴飲水不止
黃芩麥門冬(等分)
右㕮咀每服三錢水琖半煎至八分去滓温服無時
栝樓根湯集驗療産後血渴
栝樓根(四兩)麥門冬人參(各三兩)生乾地黃甘草
(各二兩)土瓜根(五兩)大棗(二十枚)
右㕮咀以水八升煮取二升半分三服(産寳無地黃麥門冬有牡)
(蠣粉等分)
竹葉湯千金療産後虛渴少氣力
竹葉(三升)甘草人參茯苓(各一兩)小麥(五合)生薑
半夏(各三兩)麥門冬(五兩)大棗(十五枚)
右㕮咀以水九升先煮竹葉小麥生薑棗取七升去
滓内藥再煎取二升去滓一服五合日三夜一
延胡散博濟療産後血渴不止
延胡索蔚金乾葛桂心青皮枳殼(製等)
(分)
右並以好醋浸一宿焙乾杵為細末每服一錢冷橘
皮湯調下不過三服差
産後乍寒乍熱方論第三(産後瘧疾附凡九方)
論曰産後乍寒乍熱者何答曰隂陽不和敗血不散能
令乍寒乍熱産後血氣虛損隂陽不和隂勝則乍寒陽
勝則乍熱隂陽相乘則或寒或熱若因産勞傷臓腑血
弱不得宣越故令敗血不散入於肺則熱入於脾則寒
醫人若誤作瘧疾治之則謬矣隂陽不和宜增損四物
湯敗血不散宜奪命丹又問二者何以别之時有刺痛
者敗血也但寒熱無他證者隂陽不和也增損四物湯
不一皆隨病加減
增損四物湯方
人參當歸芍藥川芎乾薑(各一兩)甘草(四錢)
(重)
右㕮咀每服四錢水一琖薑錢三片煎至七分去滓
熱服無時候
評曰乍寒乍熱榮衞不和難以輕議若其敗血不散豈
止入脾肺二蔵邪大抵一隂閉一陽即作寒熱隂勝故
寒陽勝故熱只可云敗血循經流入閉諸隂則寒閉諸
陽則熱血氣與衞氣解則休遇再會而復作大調經散
五積散入醋煎佳
大調經散治産後血虛惡露未消氣為敗濁凝滯榮
衞不調隂陽相乘增寒發熱或自汗或腫滿皆氣血未
平之所為也
大豆(一兩半炒去皮)茯神(一兩)真琥珀(一錢重)
右為細末濃煎烏豆紫蘇湯調下
五積散(方見局方)
産寳療産後惡寒壯熱一夜三五度發惡語口中生瘡
時時乾嘔困乏悶絶
人參獨活白鮮皮葛根防風青竹茹
遠志(各六分)茯神(八分)白斂(十分)玄參(十二分)竹瀝(二升半)
右銀一斤水一㪷五升煎取七升下諸藥重煎取三
升分温三服忌魚酒麪等物
産後乍寒乍熱心痛月候不來如何答曰敗血充心痛
遶臍腹面色無采縦然得效暫時安痊不過三兩日又
發服局方黑神散大效
知母湯治産後乍寒乍熱通身温壯胸心煩悶方
知母(三兩)芍藥黃芩(各二兩)桂心甘草(各一兩)
右五味㕮咀以水五升煮取二升半分三服一方不
用桂心加生地黃
産後方論附
評曰郭稽中云産後乍寒乍熱者多是敗血為害或隂
陽不和所作若作瘧疾治之誤矣如陳無擇評曰只可
云敗血循經流入閉諸陽則熱閉諸隂則寒血氣與衞
氣解則休亦未盡善亦有産後病瘧而作寒熱有一日
一發或一日二三發或間日一發或三兩日一發或先
寒後熱或先熱後寒或寒多熱少或熱多寒少或但寒
但熱者亦有産前病瘧而産後未愈者最難用藥如柴
胡常山信砒等斷不可用今有經效草果飲子生熟飲
子用之有效謾備檢閱如易簡方四獸飲亦可用(男六德補)
(遺)
草果飲子治婦人産後瘧疾寒熱相半者或多熱者
宜
半夏(泡)赤茯苓甘草(炙)草果(炮去皮)川芎陳皮
白芷(各二錢)青皮(去白)良薑紫蘇(各一錢)乾葛(四錢)
右㕮咀每服三錢重水一大琖薑三片棗二箇同煎
至七分去滓當發日侵早連進三服無有不安
生熟飲子治産後瘧疾多寒者
肉豆蔲草果仁厚朴(生去粗皮)半夏陳皮甘
草大棗(去核)生薑
右八味等分細剉和勻一半生一半用濕皮紙裹煨
令香熟去紙與一半生者和勻每服秤五錢重水二
琖煎至七分食前一服食後一服
産後蓐勞方論第四
夫産後蓐勞者此由生産日淺血氣虛弱飲食未平復
不滿日月氣血虛羸將養失所而風冷客之風冷搏於
血氣則不能温於肌膚使人虛乏勞倦乍卧乍起顔容
憔悴食飲不消風冷邪氣而感於肺肺感微寒故欬嗽
口乾遂覺頭昏百節疼痛榮衞受於風邪流注藏府須
臾頻發時有盜汗寒熱如瘧背膊煩悶四肢不舉沈重
著床此則蓐勞之候也
又論曰婦人因産理不順疲極筋力憂勞心慮致令虛
羸喘乏寒熱如瘧頭痛自汗肢體倦怠咳嗽痰逆腹中
絞刺名曰蓐勞
石子湯療産後虛羸喘乏乍寒乍熱如瘧四肢疼痛
面色痿黃名為蓐勞
猪腎(一雙去脂膜四破)香豉(一方無此有知母)葱白粳米當
歸芍藥(各二兩)
右㕮咀分為兩劑用水三升煮取一小椀去滓分三
服廣濟方無芍藥有人參
許仁則療産後日淺久坐視聽言語多或運用氣力遂
覺頭膊肢節皮肉痛乍寒乍熱此為蓐勞
猪腎(一雙去脂膜四破)當歸芍藥生薑(各二兩)葱白(切)
桂心(各一兩)
右水八升煮腎取六升下藥煎取二升分温為二服
胡氏方人參鼈甲散治婦人産後蓐勞皆由在産内
未滿百日體中虛損血氣尚弱失於將理或勞動作傷
致成蓐勞其狀虚羸乍起乍卧飲食不消時有咳嗽頭
目昏痛發歇無常夜有盜汗寒熱如瘧背膊拘急沈困
在床服此大效
人參桂心當歸桑寄生白茯苓白芍
藥桃仁熟地黃甘草麥門冬(各半兩)續斷
(一分)牛膝(三分)鼈甲(炙)黃耆(各一兩)
右為細末每服先以猪腎一對去筋膜以水兩大琖
生薑半分棗三箇煎至一琖去猪腎薑棗然後入藥
末二錢入葱三寸烏梅一箇荆芥五穗煎至七分去
滓空心晩食前温服此藥神妙
老孫太保增損柴胡湯治産後虚羸發寒熱飲食少
腹脹方(出養生必用)
北柴胡人參甘草半夏陳皮川芎
白芍藥(各等分)
右㕮咀每服三錢水一大琖薑五片棗二枚煎七分
去滓食後温服日二服
熟地黃散治産後蓐勞皆由體虛氣力未復勞動所
致四肢煩疼時發寒熱不思飲食
熟乾地黃人參白芍藥白茯苓白术(各一)
(兩)續斷黃耆桂心五味子當歸麥門
冬川芎(各三分)
右㕮咀每服四錢水一大琖薑三片棗一箇煎至七
分去滓温服無時
白茯苓散治産後蓐勞蓋緣生産日淺久坐多語運
動用力遂致頭目四肢疼痛寒熱如瘧狀宜服
白茯苓(一兩)當歸川芎桂心白芍藥黃耆
人參(各半兩)熟乾地黃(半兩)
右㕮咀先以水二琖入猪腎一雙去脂膜細切以生
薑三片棗三枚煎取一琖去腎薑棗入藥半兩煮取
七分去滓食前分温二服
黃耆圓治産後蓐勞寒熱進退頭目眩痛百骨節疼
痠氣力羸乏
黃耆鼈甲當歸(炒各一兩)桂心續斷白芍藥
川芎牛膝蓯蓉沉香柏子仁枳殼
(各三分)北五味熟地黃(各半兩)
右為細末煉蜜元如梧桐子大食後粥飲吞下四十
元
療産後大虚心腹急痛血氣上搶心氣息乏補益方
黃耆白术當歸甘草人參(各二兩)生薑(四兩)
右先以白羊肉三斤去膜以水一㪷九升煮肉取汁
五升後下諸藥更煎取三升分温三服
療産後喘乏氣羸腹内絞痛自汗出
黃耆人參茯苓甘草白术五味子
芎藭當歸(各八分)澤蘭葉陳皮(各六分)麥門冬
訶子(各二十分)桂心熟乾地黃(各十二分)
右為細末煉蜜元如梧桐子大空心温酒下三四十
元日再服
胡氏牡丹散治婦人産後虚羸發熱自汗欲變蓐勞
或血氣所摶及經候不調及發寒熱自汗羸瘦並宜服
之
白芍藥當歸五加皮地骨皮人參(各半兩)
沒藥桂心(各二錢)牡丹皮(三錢)
右為細末每服二錢水酒各半琖如不飲酒只用水
一琖開通錢一錢麻油蘸之同煎七分去滓通口服
煎不得攪喫不得吹
黃耆煮散治産後蓐勞肌膚黃瘦面無顔色或增寒
壯熱四肢痠疼心煩頭痛
黃耆鼈甲(醋炙各一兩)桂心當歸(炒)桑寄生白
茯苓白芍藥人參熟地黃麥門冬(去心)甘
草(炙各半兩)牛膝(三分)
右為細末每服用猪石子一對去脂膜先以水一琖
入薑半分棗三枚煎至七分去滓并石子却下藥五
錢更煎至四分去滓空心晩食前温服二滓併煎
産後虚羸方論第五
産寳論曰産後虛羸者因産傷損臓腑勞侵氣血輕者
將養滿日即差重者日月雖滿氣血猶不調和故患虛
羸也夫産後氣血虛竭臓腑勞傷若人年齒少盛能節
慎將養滿月便得平復如産後多因血氣虛弱雖逾日
月猶常疲乏或因飲食不節調適失宜為風冷邪氣所
侵摶於氣血流注於五臓六腑則令肌膚不榮顔容痿
悴故曰虛羸
人參散治産後虚羸脾胃乏弱四肢無力全不思飲
食心腹脹滿
黃耆人參草果仁厚朴附子(各一兩)白术
當歸白茯苓木香川芎桂心甘草
(各半兩)陳皮良薑阿棃勒皮(各三分)
右㕮咀每服四錢水一琖薑三片棗一枚煎至六分
去滓無時温服
熟乾地黃湯治産後虚羸短氣不能食
熟乾地黃(二兩)人參北五味子石斛白茯苓
白术鹿角膠附子(各一兩)桂心當歸川
芎澤蘭葉黃耆續斷(各三分)
右㕮咀每服四錢薑棗依前煎服
澤蘭補虚元刪繁療婦人虚勞或本來虚寒或産後
血脈虛竭四肢羸弱飲食減少血脈斷絶血脈不通虚
實依源
澤蘭葉(九分)石膏(八分)川芎甘草當歸(各七分)白芷
防風白术藁本川椒厚朴乾薑
桂心細辛(各五分)
右為細末煉蜜元如梧桐子大酒下二三十元日再
忌海藻菘菜桃李生葱雀肉
羊腎湯治産後虚羸乏力短氣
羊腎(一雙去脂膜)麥門冬羚羊角(屑)北五味子茯
神桂心續斷黃耆川芎當歸(各半兩)人
參附子(炮)乾薑(各三分)熟乾地黃(一兩)
右㕮咀先以水二大琖煮腎至一琖去腎入藥五錢
椒二七粒薑錢二片棗三枚煎至五分去滓空心温
服
羊肉當歸湯治産後虚羸乏弱無力喘急汗出腹中
㽲痛
肥羊肉(二斤)當歸白芍藥(各半兩)桂心附子(炮)川
芎黃耆人參龍骨白术(各三分)熟地黃(一兩)
右為粗末先以水五大升煮羊肉取汁二大琖每服
四錢汁一中琖薑三片棗一枚煎至七分去滓温服
黃雌雞湯治産後虛羸腹痛宜服
小黃雌雞(一隻去頭足翅羽腸肚細切)當歸白术熟地黃
桂心黃耆(各半兩)
右㕮咀先以水七升煮雞至三升每服藥四錢以雞
汁一琖煎至六分去滓温服日三
産寳療産後經三臘諸疾退後身虚無力
澤蘭葉(炒)細辛熟乾地黃(各五分)黃耆當歸
防風(各十八分)麥門冬(去心八分)石膏(七分煅)藁本白芷
川芎柏子仁五味子甘草(各四分)桂心(三分)
右為細末煉蜜元如梧桐子大空心温酒下三四十
元
救急療産後羸乏不復令肥白方
大烏豆淨拭熬熟如造豆黃法去皮𢷬為末以臘月
猪脂成煉者和元如梧桐子大酒下五十元日再服
一月内肥白也無所忌
婦人方當歸散治産後補虚益血
當歸羌活(各一兩)延胡索(半兩)
右為細末用猪腰子一隻切作片以水一琖入藥末
二錢同煎至七分同腰子喫
佛手散治産後血虚勞倦盜汗多困少力咳嗽有痰
當歸川芎黃耆(各一兩)北柴胡前胡(各一分)
右㕮咀每服三錢水一大琖桃柳枝各三寸棗子烏
梅各一枚薑三片煎至六分去滓温服如有痰去烏
梅
當歸羊肉湯許仁則療産後雖無疾狀但覺虚弱兼
心腹痛欲得補氣力
肥羊肉(一斤去脂水一㪷煮取八升去肉)當歸(五兩)黃耆(四兩)生薑
(六兩)
右以肉汁煮三味取二升五合分為四服若覺惡露
下不盡加桂心三兩惡露下多覺有風加芎藭三兩
有冷加茱萸一兩有氣加細辛二兩有熱加生地黃
汁二合
療産後雖無餘苦但覺氣虚
當歸(十二分)乾地黃(十分)澤蘭葉(八分)地骨皮芍藥(各七)
(分)黃耆防風續斷(各六分)人參桂心(各五分)
右為細末煉蜜元如梧桐子大温酒吞下二十元
療産後虚羸
黃雌雞(一隻去毛背上破)生百合(煨三枚)白粳米(半升)
右依尋常着五味調和縫背合五味汁煮令熟開腹
取百合并飰相和汁作羹食之肉亦食令盡略卧佳
産寳療産後虚乏不思飲食四肢皆倦心腹陣痛補虚
治氣
人參芍藥桂心甘草生薑(各一兩)當歸(一兩)
(半)生地黃(二兩)
右㕮咀每服三錢水兩琖棗二枚煎至一琖去滓温
服日三服
地黃羊脂煎方古今錄驗療産後諸疾羸瘦欲令肥
白飲食和調
生地黃(汁一升)生薑汁(五升)羊脂(二斤)白蜜(五升)
右四味先煎地黃汁令餘五升下羊脂煎減半次下
薑次下蜜便以銅器盛著湯中煎令如飴狀空肚酒
一升取煎如雞子大投酒中飲日三良
産後風虚勞冷方論第六
夫産則血氣勞傷臟腑虛弱而風冷客之冷摶於血氣
血氣不能温於肌膚使人虚乏疲頓致羸損不平復若
久不平復若久不瘥風冷入於子臟則胞臟冷亦使無
子謂之風虚勞損也
黃耆散治産後風虚勞損羸瘦不思飲食四肢疼痛
黃耆白术木香羚羊骨(屑)人參當歸
桂心川芎白芍藥白茯苓(各半兩)甘草(一分)
右㕮咀每服三錢水一琖薑三片棗一箇煎至七分
去滓温服無時
木香散治産後風虚勞損氣攻心腹四肢疼痛不思
飲食
木香人參陳皮白茯苓白芍藥黃耆
川芎(各三分)熟乾地黃當歸附子(各一兩)甘草
(一分)桂心白术(各半兩)
右㕮咀每服三錢水一琖薑三片棗一枚煎至七分
去滓温服
人參散療産後風虚勞損羸瘦四肢無力不思飲食
人參黃耆熟地黃(各一兩)羚羊角(屑三分)桂心
川芎防風當歸北五味子白茯苓白
术(各半兩)甘草(一分)
右為粗末每服三錢先用水二大琖獖猪腎一雙切
去脂膜薑棗同煎至一琖去猪腎入藥煎至四分去
滓空心温服
枸杞子元療産後風虚勞損四肢疼痛心神虚煩不
飲食
枸杞子牛膝白茯苓人參黃耆(各一兩)當
歸漏蘆防風桂心酸棗仁羚羊角(屑)
羌活五加皮白术川芎(各三分)熟地黃(二兩)甘
草(半兩)麥門冬(一兩半)
右為細末煉蜜元如梧桐子大温酒下三十元荆芥
湯亦可
白薇元治産後風虚勞損腹痛冷氣脚膝無力面色
痿黃飲食減少日漸羸瘦補益
木香當歸桂心澤蘭葉牛膝白薇
牡丹皮枳殼人參川芎厚朴白术
續斷熟地黃北細辛赤石脂龍骨禹
餘粮黃耆(各一兩)白茯苓附子(各三分)吴茱萸(一分)
右為細末煉蜜為元如梧桐子大食前温酒下三十
元
産寳療産後風虚羸瘦勞弱不生肌肉
黃耆當歸芍藥人參(各二兩)桂心甘草
川芎生薑(各八分)大棗(十二箇)
右水七升煮取三升分温三服
療産後虚勞骨節疼痛頭痛汗不出
當歸人參生薑(各二兩正方二分)黃耆(三兩)淡豉(五合)猪
腎(一雙)粳米(三合)薤白(三合)
右水一㪷五升先煮猪腎取六升後下諸藥煎至二
升分為三服
又方
猪腎一雙煮入葱豉作臛如常食之
延年澤蘭元主産後風虚損瘦不能食令肥悦方
澤蘭葉(熬)當歸甘草(各七分)厚朴藁本食茱
萸蕪荑白芷乾薑芍藥(各三分)石膏(八分)人
參柏子仁桂心(各四分)白术(五分)
右為細末煉蜜元如梧桐子大酒服十五元至二十
五元日二服忌生冷鮓滑猪牛肉麪生葱桃李雀肉
海藻菘菜
古今錄驗澤蘭元産後風虚勞損羸弱百病必效方
澤蘭葉(六分)白芷川椒蕪荑仁藁本北細
辛(各四分)人參白术柏子仁防風桂心
厚朴丹參(各五分)川芎當歸甘草(各七分)乾地
黃(十分)
右為細末煉蜜元如梧桐子大空心温酒下二十元
至三十元日二服忌如前
廣濟療産後患風虚冷氣腹内不調補益肥白悅澤方
澤蘭(七分)厚朴人參石斛蕪荑仁續斷
防風桂心(各三分)川芎白术柏子仁北五
味子黃耆遠志(各四分)赤石脂甘草乾地
黃(各六分)
右為細末煉蜜元如梧桐子大酒下二十元至三十
元日二服忌如前
延年增損澤蘭元主産後風虛勞損黃瘦方
澤蘭(熬七分)防風乾地黃當歸北細辛桂
心茯苓芍藥人參甘草藁本烏頭
(炮)麥門冬石斛紫苑川芎(各五分)乾薑栢
子仁蕪荑仁厚朴川椒(各四分)白术黃耆
(各六分)紫石英石膏(各八分)
右為細末煉蜜元如梧桐子大酒下二十元或三十
元
産後腹脹滿悶嘔吐不定方論第七
論曰産後腹脹滿悶嘔吐不定者何答曰敗血散於脾
胃脾受之則不能運化精微而成腹脹胃受之則不能
受納水穀而生吐逆醫者不識若以尋常治脹止吐藥
治之病與藥不相干轉更傷動正氣疾愈難治但服抵
聖湯則愈
抵聖湯方
赤芍藥半夏澤蘭葉人參陳皮(各一分)甘
草(一錢)
右㕮咀每服一劑用水一碗生薑焙乾半兩煎至半
碗去滓分熱三服
産後嘔逆不食方論第八
夫胃為水穀之海水穀之精以為血氣榮潤蔵府因産
則臓腑傷動有時而氣獨盛者則氣乘腸胃腸胃燥澁
其氣則逆故嘔逆不下食也
丁香散治産後脾胃氣寒心胸滿悶吐逆四肢少力
不納飲食
丁香人參㯽榔白术桂心當歸厚
朴前胡(各三分)甘草(半兩)良薑(一兩)
右為粗末每服四錢水一琖薑三片煎至七分去滓
温服空心
開胃散治産後胃氣不和嘔吐不止全不納食宜服
訶子肉(兩半)人參(一兩)甘草(半兩)
右三味為細末别以半夏半分生薑一分薤白二七
莖水一大琖煎至六分去滓分為兩服
療産後嘔逆不止(鄧知縣傳)
橘紅(一兩)半夏麯甘草(各半兩)藿香(三兩)
右為細末每服二錢水一琖半薑三片煎至六分無
時候
治産後更無他疾但多嘔逆不能食
白术(五分)生薑(六分)
右細切酒水各二升煎取一升分三服
産後霍亂方論第九
夫産後霍亂氣血俱傷臓腑虚損或飲食不消觸冒風
冷所致隂陽不順清濁相干氣亂於腸胃之間真邪相
摶冷熱不調上吐下痢故曰霍亂也經云渴而飲水者
五苓散寒多不飲水者理中元大段虚冷者加附子來
復丹亦妙(見局方)
白术散治産後霍亂吐利腹痛煩渴手足逆冷
白术橘紅麥門冬人參乾薑(各一兩)甘草
(半兩)
右為粗末每服四錢生薑五片水一琖煎至七分去
滓温服
附子散療産後霍亂吐利不止手足逆冷
附子白术當歸吴茱萸桂心人參
丁香橘紅甘草(各半兩)
右為細末粥飲調下二錢無時候
温中散治産後霍亂吐瀉不止
人參白术當歸草豆蔲仁乾薑(各一兩)厚
朴(二兩)
右為粗末每服三錢水煎服
高良薑散治産後霍亂吐利腹中㽲痛
良薑當歸草豆蔲仁
右等分為細末每服二錢粥飲調下
訶子散胡椒湯亦妙(方見第七卷第二論)
婦人大全良方卷二十一
