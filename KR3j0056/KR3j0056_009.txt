識遺卷九宋羅璧撰
星土孔子不述禮
擊壤田獵
五行寓數詩從寺
制幣萊
伊吕周公之將宫府一體
姦雄入科目兵勢緩急
王荆公英雄不死
倡亂以攻完守
星土
古以星正時未占災祥春秋始有焉然燕為析木趙為
大梁等說始戰國鄒衍之言左傳及之故昔賢疑傳
為戰國時人作至班固漢書直以秦魏周韓趙燕齊魯
宋衞吳楚十二國分配二十八宿遂為古今不易之
占但封建法行唐虞稱萬國夏商各二三千國周
之初封亦一千八百國春秋時國名見經傳者一百
二十四星則止於廿八春秋末十二國上與列宿參
何也又晉在春秋為大國戰國韓趙魏分晉則晉裂
為三今十二分野中不應列趙魏而缺晉至指鶉火
為周地屬豐鎬西周固為豐鎬其在洛陽又隸何星
乎魏陳卓於十二分野中復别以度數言星一次三
次為天之一度言天一度直地三千里古制九州州方
三千里(堯五服制)則一州之廣僅當天一度之循環也故昔
賢謂班固以國直星之說不若周官保章氏州配之說
為正
孔子不述禮
古以詩書禮樂易春秋為六經孔子刪詩定書繫易修
春秋正雅頌而禮無的書故漢以來諸儒但言五經今
二禮皆出漢儒先儒因謂制禮王者事孔子無位不敢
作又曰禮以義起難立定制經多合禮義言者謂禮當
臨時以義斷行之如三代忠質文異尚子丑寅建正隨
時損益事固有古宜而今不宜者况人性禀不同仁或
柔義或剛聖人因禮節文使得其中故曰禮因人情禮
記述孔子言禮有多為貴少為貴大為貴小為貴文為
貴素為貴之辨至羔豚太牢之祭各求其稱則禮亦求
其當而已漢儒二禮皆欲補聖人之遺但未折衷於聖
人記不免雜禮不免鑿也(如歴代樂名曰六莖五英韶濩亦不同漢唐以來曰文德)
(舞武德舞皆隨功德之異名之樂主和人心聖人不能強之必同所主者雅正而已)
擊壤
堯時老人擊壤事見皇甫謐帝王世紀及列士傳王充
等說考擊壤只當為蕢桴土鼔之義按諸書解壤字尚
書禹貢黃壤白壤黑壤孔安國傳曰土無塊韻釋柔土
也周禮辨十有二壤鄭玄注壤和緩之貌穀梁日蝕内
壤外壤壤傷也而縻信解壤亦謂鼠穴地出土獨藝文
及風俗通指擊壤為木戲謂壤木為之前廣後銳長尺
四寸闊三寸其戲先側一壤於地遠三四十步以手中
壤擊之故曰擊壤竊意古人淳樸未必為此
田獵
春蒐夏苖秋獮冬狩四時之獵皆曰田字與田畆之田
同王昭禹釋周禮云(缺)為人刈與穫利於田同為
之圍與疆理同犄角鳥獸與耘同度可殺而不可亂所
以獵亦曰田也
五行寓數
五行一生水二生火三生木四生金五生土五行相生
次第有生於無著生於微數皆以微著為次水最微居
一火漸著居二木形實居三金體堅居四土質重居五
若成數則皇甫侃以為金木水火皆資土以立猶仁義
禮智必以信而存故一得五而成六三得五而成八二
得五而成七四得五而成九朱文公河圖說實祖之
詩從寺
詩古人言志之辭孔穎逹推其始於蕢桴土鼓之世盖
有樂即有節音節者章句之原聖人刪取為經以人情
觸於外必動於中因美刺形焉上之人采以參己政之
是非求合乎衆之所與故可以興可以觀所以有補治
道為經也王臨川謂詩製字從寺九寺九卿所居國以
致理乃理法所也釋氏名以主法如寺人掌禁近嚴密
之役(韻書寺音侍詩注初音皆如字)皆謂法禁所在詩從寺謂理法語
也故雖世衰道微必止乎禮義雖多淫奔之語曰思無
邪後之詩直者傷於訏美者過於諛甚至增淫導慾誇
華鬭靡豈詩之旨哉康節云自從刪後更無詩以無維
持世道之詩也近代推杜子美詩為詩史知道者猶以
不濟事少之故真西山選詩取於民彛世教有補者至
孔子刪詩而無自作之詩商賜可與言詩孟子長於詩
例皆無詩苟無益鑒戒徒工言語无取也
制幣
祭祀用幣皆一丈八尺為度按一象陽八象隂寓隂陽
數鬼神之道隂陽不測也禮聘禮帛用二丈為端則寓
偶數色尚玄纁玄天色纁地色天地偶合也
萊
周禮遂人頒田里之法上地夫一㕓田百畮萊五十畮
中地夫一㕓田百畮萊百畮下地夫一㕓田百畮萊二
百畮鄭玄釋郊外謂之萊萊休不耕者盖大司徒造都
鄙制地域謂不易一易再易之地不易地歲歲可耕者
一易間一歲而耕再易間二歲而耕趙過代田亦是視
地肥瘠更代田之他經釋萊但泛曰草
伊呂周公之將
三世為將道家所忌盖兵家多尚詐力絶人命凶狠貪
殘所以道家忌之若吳起韓彭軰身戮族夷且不終世
然伊呂周公亦嘗為將子孫有國與商周等盖不尚詐
力但與世平亂除害也秦隋曹馬南北五季皆是遂其
簒奪卒不永祚湯武漢唐非不用兵祚延千百亦其取
天下為民除殘也此可見兵非美事用非得已宜其為
幽冥所忌
宮府一體
孔明出師表曰宮中府中皆為一體朱文公嘗推明之
曰昭烈父子以區區之蜀當吳魏之全盖天下十分之
九儻於其中又以公私自分彼此如兩國然則是以梁
益之半圖吳魏之全内之所出日有以賊乎外公之所
立常不足以勝乎私是此兩國者又自相攻外有隣敵
之虞内有隂邪之寇國亦危矣以亮忠智為蜀謀不過
如此可謂深知時務之要春秋魯謀叛晉季文子曰國
大臣睦而邇於我未可以貳王猛勸苻堅勿伐晉曰上
下安和權翼亦曰君臣輯睦乃知鄰敵謀人國家亦伺
其有乖爭之隙匈奴患漢元成之威孰與高武呼韓邪
卒臣事者五單于爭立故也此孤則見折衆則難摧吐
谷渾所以有并折十九箭之譬
姦雄入科目
漢以孝廉取士而孫仲謀曹孟德皆舉孝廉唐重進士
而黃巢屢舉進士
兵勢緩急
燕慕容恪言兵勢緩急之宜曰若彼我勢敵外有強援
恐腹背患生則攻之不可不急若我強彼弱無援于外
力足制之者當羈縻守之以待其弊兵法十圍五攻此
也魏李(缺)曰食少兵精利速戰糧多卒衆宜持久余觀
古人去國遠鬭之師皆以不戰困劫盖兵必資糧兵愈
衆則糧愈不給愈遠則糧愈不及故坐困得策况戰爭
攘奪之世民不得耕者衆而師旅數起又非儋石可給
故餽餉最急又民以食為天苟欲立事必多得人而人
非食不衆(漢高拒楚始終據滎陽以敖倉在也唐初李密起事說翟讓據洛口倉王世充據東都亦)
(為洛口倉後雖不終而一時皆取勝)趙充國訃兵一人一月之食為米二
斛四斗漢量未考與今量如何如一萬人給一月食人
日二升今量為米六千石宋隆興初傳金兵於河南者
十七萬悉備戰騎今未論人糧以十七萬一月馬草計
之須二百一十萬而驢騾䭾載又必不少所以左車策
趙韓信亦高之但拘於守不免自困故左車深溝高壘
不與敵爭所以為竒兵也充國趙公測兵必測糧可謂
工於知兵豈虚聲所能恐哉
王荆公
荆公萬言書論教養人才與制禄久任之道古今無易
也正史略之殆非不以人廢言之意其歸老蔣山往來
以一黥直蹇驢或告以筍輿便老公曰不忍以人代畜
也第宅舍為寺改築僅芘風雨後至稅屋以居捨宅雖
無義異乎貴盛而甲第爭雄者矣山谷謂公不溺於酒
色財利一世偉人也且有荆公六藝學妙處端不朽之
句温公謂介父行義文章節節過人又謂金陵平生行
止無點汚神宗聰睿每事景慕三代不肯為凡主政惟
荆公書足以動之惜乎衆君子不合遂至引用小人以
誤國所謂大體既差細美莫贖是也
英雄不死
晉公子重耳遍歴諸國艱阻備嘗卒覇晉沛公屢厄項
羽范增切切殺之卒興漢劉玄德在三國孫曹謀臣周
瑜荀彧皆請早圖中間敗於呂布困於當陽備之不死
者不能以寸卒帝蜀燕慕容垂降苻堅王猛權翼皆請謹
其絛籠垂卒復燕增瑜猛事三君最信重者於此更不
能入他如桓玄妻識劉裕慕容紹宗知高歡隋文帝唐
高祖皆以相表為時所忌趙太祖方面大耳免於周世
宗皆未嘗無驅除之心數人悉全身濟大業又如曹操
就擒於呂布之戰宇文泰墜馬於李穆之扶高歡逸身
於賀拔勝之槊韓信得釋於滕公一言往往瀕死而生
盖天將興之誰能廢之殆非智力所及也
倡亂
陳勝亂秦張耳陳餘請立六國後自樹黨且益秦敵楊
玄感亂隋李密請乘煬帝在遼急趍高麗扼海岸使不
得還高麗聞之必躡其後則腹背受兵天下可撫而有
也黃巢亂唐未踰年江浙淮甸東都長安兵禍皆遍唐
智不及謀勇不暇施鎮戍皆散盗賊滿天下唐卒以亡
三人倡亂所謂盗亦有道也但余考多緣人主失乎人
心不在敵之衆多也故七國叛漢敵非不多然高祖文
帝之法制未變七國易于撲滅穆王西遊徐偃稱亂然
文武之德澤未斬轍還而周室再祚盖人心未去故姦
雄之謀不行若秦隋季世思亂者衆唐末君昏蕩不可
收故曰民惟邦本本固邦寧又曰衣敝生蟣蝨肉腐生
蛆蟲自然之理也
以攻完守
城守雖以逸待勞而拘於圜土則困餽不繼則饑將有
不攻自潰者矣故善守者必以攻周宣中興截彼淮浦
王師之所守有在矣而曰如飛如翰如江如漢如山之
苞如川之流則守不廢攻也戰國韓趙被兵孫武救之
皆疾走魏都故曰解亂不控拳救鬭不搏撠也漢高守
滎陽拒項羽方滎陽之守未備先遺羽齊梁反書使羽
力分於彼而紓我其後守滎陽既備則南出武關引羽
束兵以休滎陽京索間且使韓信得輯河北收山東而
漢有天下大半徐還滎陽則漢守完而羽地狹矣垓下
之圍天下之兵叢焉羽安得不亡大率好謀能聽功也
景帝時吳楚七國反周亞夫亦先委梁餌矣而身出武
關制之又攻其所不備也(宋末儒帥當邊寄者多尚城守王登帥荆柯謁以詩云一)
(圜土裏作規模以此平戎計恐疎我欲守株難得兔彼出專滅水易枯魚直須日日論軍實也要時時計積儲赦)
(河南二萬卒便收石勒上條書登大是之滅水枯魚謂擾耕牧徙人民也)
識遺卷九
