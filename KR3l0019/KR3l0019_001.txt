金華子雜編卷上南唐劉崇遠撰
我唐烈祖高皇帝睿哲神明順天膺運相羿禍浹有仍
之慶始隆哀莽毒飫銅馬之尊是顯堯儲復正文廟重
新漉沉海之斷綸却成萬目撥伏灰之餘簡在序九流
宗周而一仁風依漢而雜覇道澆漓頓革習尚無虚遂
使武必韜鈐不空弓馬文先政理乃播風騷由是勲代
子孫知弓裘之可重閭閻童稚識詩書之有望不有所
廢其何以興是知楊氏飭弊於前乃自弊也烈祖聿興
於後固天興乎始天祐間江表多故洎及寧貼人尚苟
安稽古之談幾乎絶侣横經之席蔑耳無聞及高皇初
收金陵首興遺教懸金為購墳典職吏而寫史籍聞有
藏書者雖寒賤必優詞以假之或有䞇獻者雖淺近必
豐厚以答之時有以學王右軍書一軸來獻因償十餘
萬繒帛副焉由是六經臻備諸史條集古書名畫輻湊
絳帷俊傑通儒不遠千里而家至戶到咸慕置書經籍
道開文武並駕暨昇元受命王業赫然稱明文武莫我
跂及豈不以經營之大其有素乎
王師範鎮青州以其祖父版籍舊地凡本縣令新到必
備儀注躬往投刺縣令畏懼出迎不許之師範令二三
客將挾縣令坐于廳上命執事通曰百姓節度使王某
參拜于庭中而出縣令惶惑步随至府謝罪加遜而遣
之從事多諫其非宜請不行師範曰以某之見則不然
將所以荷國恩而敬念先世示子孫不㤀于本故爾師
範噐宇英儁短于寬恕殺戮過差人知其必敗或曰能
用禮以正身丈夫順而舉事翻結仇釁禍不旋踵其故
何哉金華子曰昔劉越石非不欲立殊勲于世而十萬
之衆曾不假息誠統之非才然亦時運不可干也時梁
氏方熾謂九&KR0034;在己之掌握天王窮廹痛宰輔誅戮于
道路師範適當依附于勤王誠宜鼓扇恩信完結民力
寬而有衆才可合順而專任威刑輕視民命以一州之
地敵干鼎之豪縦殺戮之心救崩潰之勢抱薪撲燎其
可得乎
陸翺字楚臣進士擢第詩不甚高而才調宛麗有子弟
之標格未成名時甚貧素其閑居即事云衰柳欹閑苑
白門啼暮鴉茅厨煙不動書牖日空斜老憶東山石貧
看南阮家沉憂損神慮萱草自開花宴趙氏北樓云殷
勤趙公子良夜竟相留明月生東海仙娥在北樓酒闌
珠露滴歌迥石城秋本為愁人設愁人到曉愁題品物
𩔖亦綺美鸚鵡早鶯柳絮燕子當時甚播於人口及第
累年無人召一遊東諸侯獲鏹僅百萬而已竟無所成
卒于江南長子希聲好學多藝勤于讀史非寝食未嘗
釋卷中朝諸侯之子弟好讀史者無及希聲昭宗朝登
庸辭疾不就出遊江外獲全危難
段郎中成式博學精敏文章冠於一時著書甚衆酉陽
雜俎最𫝊於世牧廬陵日常遊山寺讀一碑文不識其
間兩字謂賓客曰此碑無用于世矣成式讀之不過更
何用乎客有以此兩字遍諮字學之衆實無有識者方
驗郎中之奥古絶倫焉連牧江南名山九江匡廬縉雲
爛柯廬陵麻姑皆有吟詠前進士許棠寄詩云十三年
領郡郡郡𬋩仙山為廬陵頑民妄訢逾年方明其清白
退隱於峴山時温博士庭筠方謫尉随縣廉帥徐太師
商留為從事與成式甚相善以其古學相遇常送墨一
鋌與飛卿往復致謝逓搜故事者九函在禁集中為其
子安節娶飛卿女安節仕至吏部郎中沂王𫝊善音律
著樂府新行于世
崔㳙在杭州其俗端午習競渡於錢塘湖每先數日即
於湖沜排列舟舸結絡綵檻東西延袤皆高數丈為湖
亭之軒飾忽於其夕北風暴作綵船洶湧勢莫可制既
明皆逐風飃泊處湖之南岸執事者相顧莫知為計須
臾㳙與官吏到湖亭見其陳設皆遥指於層波之外大
將愧懼以綵艦聯從非人力堪制無計取回㳙微笑曰
競渡船共有多少令每一綵舫繫以三五隻船齊力一
時鼓棹倏忽而至殊不為難觀者歎駭服其權智㳙之
機捷率多如此
崔㳙大夫璵之子小宗伯澹之兄㳙性俊逸健於記識
初與杭州上事數日喚都押衙謂曰乍到郡中未能憶
諸走吏名姓卒要呼喚皆滯人頤指居常當直將卒都
有幾人對曰在衙當直都有三百人乃各令以紙一幅
大書姓名貼于胸襟前逐人點過自此一閱逮及三考
未常誤喚一人者
柳氏舊聞唐宰相李德裕所著也德裕以上元中史臣
柳芳得罪黔中時高力士亦徙巫州因相與周旋力士
以芳嘗司史為芳言先時禁中事皆所不能知而芳亦
以質疑者默識之次其事號問高力士上令採訪故史
氏取其書今按其書已失不獲德裕之父與芳子吏部
郎中冕貞元初俱為尚書郎後謫官俱車出道相與語
遂及高力士之說乃編此為次柳氏舊聞以備史官之
說也
宣宗已後近代宰相堂判俊贍無及路公巖者杜尚書
惂邠公之弟牧泗州為龐勛所圍以孤城保全於巨賊
之中高錫望牧滁州嬰城固守而死巖判崔雍状引二
子以證其事云錫望守城而死已有追崇杜惂孤壘獲
全尋加殊奬
杜邠公悰暮年躭於燕會淮海之政有獄市之譽聞于
上聽因除崔魏公鉉替悰上賦長韻詩送鉉其落句云
今遣股肱親養治一方獄市獲來蘇淮南左都押衙傅
希才聞御製因習來蘇隊舞以迎候邠公悅之公自廣
陵致仕東洛揚州軍將因入奏經洛中以故吏參焉公
問曰來蘇健否軍將不敢對公曰傅希才也對曰健
故事南曺郎既聞除目如偶然忽變改授他人縱未領
命亦不復還省矣南海端揆為主客員外時有除翰林
學士之命既省吏忽報除目下員外徐彦若除翰林學
士端揆以己未承旨乃駕而將復治故廳至省省門子
前曰員外已受報出省不可更入南曺例舉不敢避遂
退彦若公相之子能馳譽清顯中尉楊復恭善之故能
變致中授耳
令狐公綯文公之子也自翰林入相最承恩渥先是上
親握庶政之後即詔諸郡刺史秩滿不得赴别郡須歸
闕朝對後方許之任綯以隨房鄰州許其便即之任上
覧謝表因問綯曰此人緣何得便之任對曰緣地近授
守庶其便于迎送上曰朕以比來二千石多因循官業
莫念治民故令其到京親問所施設理道優劣國家將
在明行升黜以蘇我赤子耳德音即行豈又逾越宰相
可謂有權綯嘗以過承恩顧故擅移授及聞上言時方
嚴凝而流汗浹洽重裘皆透
令狐補闕滈與弟中書舍人澄皆有才藻令狐之文彩
世有稱焉自楚及澄三代皆擅美于紫薇
崔㳙弟澹容止清秀擢第累登朝列崔魏公辟為從事
清瘦明白猶若鷺絲古之所謂玉而冠者不妄也先是
中朝流品相率為朋甲以名德清重之最者為其首咸
通之際推李公都為大龍甲頭沙汰名士以經緯其伍
㳙澹親昆仲也澹即預于品目以㳙之俊逸目為麁率
不許齒焉多方敬接冀時暱附而甲中之士恭默莫肯
應對避之如蠆螫焉
崔起居雍甲族之子少高令聞舉進士擢第之後藹然
清名喧于時與鄭顥同為流品所重舉子入事得遊歴
其門館者則登第必然矣時人相語為崔鄭世界雖古
之龍門莫之加也
故池州李常侍寬桂林大父即常侍之兄同營别墅于
金陵甲第之盛冠于邑下人皆號為土墻李家宅
宣宗嘗親試神童李㲄于便殿㲄年數歲聰慧詳敏對
問機悟上甚悅之因賜解褐官絹二匹香一合子以彰
異渥上之儉德皆此𩔖也
宣宗臨御逾于一紀而憂勤之道始終一致但天下雖
寧水旱間有大中之間越洪潭青廣等道翻城以上之
恭儉明德時無異心方隅諸將雖失統御而恩詔慰撫
不日安輯輿論謂上為小太宗
王尚書式僕射起之子朝廷儒宗最見重于武宗常自
舉于上曰讀書則五行皆下為文則七步成章而式頗
有武幹善用兵累總戎平裘甫等温璋失利於徐州朝廷
以彭門頻年逐帥乃自河陽移式領河陽全軍赴任焉
駐軍境外優游緩進徐州將士王智興矯矯難制其銀
刀教都子父軍相承每日三百人守衙皆露刃坐于兩
廊夾幕之下稍不如意相顧笑議于飲食間一夫號呼
衆卒率和節使多儒素懦怯聞亂則後門逃遁而獲免
焉如是迨有年矣暨聞式到近境先遣衙隊三百人遠
接式衩衣坐胡床受參既畢乃問其逐帥之罪命皆斬
于帳前不留一人
崔魏公鎮淮海九載法令一設無復更改出入嚴整未
嘗輕易儀注常列引馬軍將少亦不下二百蹄民康俗
阜軍府晏然天祐末故老猶存喜論其餘愛或戲之為
九年老
崔雍為起居郎出守和州遇龐勛悖亂賊兵攻和雍棄
城奔浙右為路巖所搆竟坐此見害雍與兄朗序福昆
仲八人皆昇籍進士列甲乙科嘗號為點頭崔家始雍
之擢第也其伯父昆仲率賀會飲中堂既醉而寝忽夢
遊歴于公署間有綠衣者命坐于廳事中設酒饌甚備
既而醉飽不堪承命其人堅請不已雍乃請曰願以此
肉召從人盡之綠衣曰不可須先軰自盡既寤甚惡之
及和州失律投于連帥裴公璩奏之鎻縻于思過院雍
憂恚且悶乃召獄直軍將話其事不日𠡠至果如夢焉
後周侍中寳之在軍困于芻粟之備有僕㤀其姓名恒
力負至不令有乏如是綿歴星紀未嘗辭倦及其達也
舉之隸諸衛使主廐庾以謹厚尤見委任既卒數年矣
或一夕夢來報馬料盡公甲午生甚惡之遂病痁而薨
李景讓尚書少孤尊夫人某氏性嚴重明斷近代貴侯
母氏之賢無及之也孀居東雒諸子尚幼家本清素日
用尤乏適值霖雨且久其宅院古墻夜坍隤童僕脩築
次忽見一船槽實以散錢婢僕等當困窶之際喜其有
獲相率奔告于堂上太夫人聞之誡童僕曰切未得輙取
候吾來視之而後發既到命取酒酹之曰吾聞不勤而
獲禄猶為身災士君子所慎者非義之得也我非堪焉
若天實以先君餘慶憫及未亡人當令此諸孤學問成
立他日為俸錢門下此未敢覿乃令函閉如故其後諸
子景讓景温景莊皆進士擢第並有重名位至方岳景
讓最剛正奏彈無所避為御史大夫宰相宅有看街樓
子皆幛之懼其糾劾也然終以強毅為時所忌舊俗除
亞相者百日内若别有人登庸謂之辱臺而景讓未十
旬蔣公伸入相景讓除西川節度赴鎮不逾年乃請老
歸于洛下終身不復再起太夫人孀居之歲才未中年
貞幹嚴肅姻族敬憚訓厲諸子言動以禮雖及官逹之
後稍怠于辭旨則檟楚無捨先是景讓除浙西節度使
已而忽問曰取何日進發偶然㤀思慮便云擬取某日
太夫人曰若此日吾或有事去未得如何景讓惶懼方
悟失對太夫人曰官職貴逹不用老母得也命童僕折去
巾綬撻于堂下景讓時以班白而高堂嚴厲常若履冰
搢紳之流健羡莫及其後在浙西日左都押衙因應對
乖禮怒撻而斃之既而三軍洶洶將致翻城太夫人乃
候其受衙之際出坐廳中叱景讓立于階下曰天子以
方岳命汝鎮撫安得輕弄刑政苟致一方非寧不唯上
負聖君而令垂暮老母銜羞而死且使老婦何面目見
汝先大夫于地下言切語正左右感咽乃命坐于庭中
將撻其背賓僚將校畢至拜泣乞之移時不許大將以
下嗚咽感謝之于是軍伍帖然無復異議矣景莊累舉
未捷太夫人聞其點額即笞其兄中表皆勸如是累歲
連受庭責終不薦託親知切請之則曰朝廷知是李景
讓弟非是冒取一名者自合放及第乎既而宰相果謂
春官曰今年李景莊須放及第可憫那老兒一年邅一
頓杖是歲景莊登第矣
李趙公紳再鎮廣陵竇傪猶幕江淮傪永貞二年相公
權德輿門生洎武宗朝踰四十載趙國雖事威嚴亦以
傪宿老敬之傪列筵以迎府公公不拒焉既而出家樂
侑之伶人趙萬金前獻口號以譏之曰相公經文復經
武常侍好今又好古昔日曾聞阿舞婆如今親見阿婆
舞趙公囅然久之
杜審權以廟堂出鎮浙西清重恭寬雖左右僮僕稀見
其語在翰苑最久常侍從親密性習慎厚故也在鎮三
載自初上任坐于東廳洎于罷去未嘗他處雖重臣經
歴亦不踰中門雍容之度丹青莫及時邠公先逹人謂
之老杜相公審權人謂之小杜相公也
王尚書式初為京兆少尹好縱情酣飲京城號為王鄧
子性復放率不拘小節長安坊巷中有欄街鋪設中夜
樂神遲明未已式因過之駐馬寓目舞者喜賀主人持
杯跪獻于馬前曰主人多福感得逹官來頋味稍美敢
拜夀觴式笑取而飲媿領而去行百餘步乃回轡復詣
之曰向者酒甚不惡可更一杯復據鞍引滿巨鍾而去
其放率多如此
高燕公駢雲南之功聞于四海晩節妖亂嗤笑婢子之
口嗚呼怒隣不義幸灾不仁亡不旋踵已則甚之雖自
取也然若有天道豈不足以垂戒乎
周侍中寳與高中令駢起家神策打毬軍將而擊拂之
妙天下知名李相國公領鹽鐵在江南駐泊潤州萬花
樓觀春時酒樂方作乃使人傳語曰在京國久聞相公
打毬盛名如何得一見寳乃輟樂命馬不換公服馳驟
于綵場中都憑城樓下瞰見其懷挾星彈揮擊應手稱
嘆者久之曰若今日之所覩即從來之聞猶未盡此之
善也
周侍中寳初在軍中性強毅閹官之門莫肯屈節逮將
中年猶處下位或自憤悱獨以領毬子供奉者前後凡
三十六度遂挂聖意遷金吾第二番將軍尋遷對御仗
第一籌喪其一目授涇原節度移鎮浙東與燕公對境
高駢在軍中時以兄呼寳及摠元戎意遂輕少兼以對
境微釁憎愛日尋漸積為仇讎矣
韓藩端公大中二年封僕射敖門生也與崔瑄大夫同
年而相善瑄廉問宛陵請藩為副使時幕府諸從事率
多後進子弟以藩年齒高暮凡遊從觀會莫肯從押藩
不平之一日諸郎府移厨看花而藩為之幕長方盛服
廳中俟其來報移時莫之召藩乃入謁瑄見藩至甚訝
其不赴會藩但言不知瑄乃與藩携手往焉既至彼瑄
則讓其失禮于首廳賓從初端揖悚聽俄而判官孔振
攘袂厲聲曰韓三十五老大漢向同年覓得一副使而
更學鬭唇合舌瑄掀髥而起饌席遂散
李瞻王祝繼牧常州皆以名重朝廷于本道不修支郡
禮初李給事多不順從廉使猶剛正於可否其王給事
則強愎為己任周侍中寳皆隱忍之瞻罷秩退隱茅山
則免黃巢之難祝剛訐北土遂罹王珙之害金華子曰
禍福無門惟人所召誠不謬乎
生附子之毒能殺人人固知之矣而毉工或勸人服者
唯生黑豆和合可以紓患句屈茅山出烏頭道流水煑
為丸餉遺知聞愚頻見服者踰月而後毒作則痰吐昏
迷亟療方止愚外表老丈中與韓端公是舅甥者云目
見藩自宣州罷軄退居于鍾山愛敬寺忽有道流勸服
補益藥以生附子數兩以硫黃為丸藩服之數月乃方
似覺有力常日數服忽一日鼻出鮮血頃之耳目口鼻
百毛穴中一齊流血莫可制之藩身貌瓌偉既疲委頓
簟席流液須臾侍疾骨肉鞋襪皆如緋染自辰及巳午
唯皮骨存焉洗澤莫及但以血肉舉骨就木而已金華
子曰吁不知附子之毒遽若此之甚也豈韓公運數會
于此也禮云毉不三世不服其藥以斯而言可以明君
子進藥之審也夫肉麵養身之恒物也冷暖苟差猶能
灾人而况金石靈草者藴粹精之神明儻非九轉之制
孰可輕脫駕馭乎處天地間飛動微物盡能頋惜身命
况于達明之士也何乃苟利從欲劫掠為功由彼兵火
自貽不戢之禍冀無自焚也不亦遠乎
王昭輔嘗話故鍾陵平江西時有一王處士善筮自云
授易于至人纖巨如見鍾陵幕中有楊推官常因休假
會同人小飲時賓客未齊間且于小廳奕碁握槊以佇
俱至俄而主人忽南向瞪視神色沮喪遽歸堂前使人
𫝊語賓客託以不安且罷此會于是諸客皆散昭輔方
舉進士亦在坐中使人獨命入謂曰聞秀才與王處士
有宗盟分今欲奉凂持一金往請卜一卦可乎王遂函
金往遇之既布卦曰卦甚異可速報之冤家亟來索七
日當至宜决行計問宜禳禱乎曰至冤得請于天命詎
可改乎昭輔復命時楊方危坐以俟其返既聞所筮乃
曰斯人信名卜矣問昭輔曰向來覺辭色改常否曰衆
皆覩之楊乃自述十五年前高燕公在淮南日任江揚
宰有弟收拾一風聲婦人為歌姬在舍一旦方治晨妝
為諸女姊驕族來惱其嫂甚怒逼逐之出于中門其旦
某入府遇放衙歸早忽見不衣裙獨在中門外疑忌其
素非廉人時弟又不在大怒之責其點汚家風遽索杖
背笞之二十家人急以藥物躡灌之沉悶不甦經中夕
而死爾後絶無影響適來忽見躡履自南廊縱步而前
刻期曰我上訴于天已得伸雪七日内當來取爾命矣
此固無可奈何然騐王生之卜於前事不誣果七日而
卒
杜紫薇牧位終中書舍人自作墓誌云平生好讀書為
人亦不出人曺公曰吾讀兵書戰策孫武深矣因註其
書十三篇可為上窮天時下極人事無以加也後當有
知之者矣典吳興日夢人告之曰爾當位至郎中復問
其次曰禮部再問曰中書舍人終於典郡耳又夜寢不
寐有人即告曰爾改名畢又夢書片紙皎皎白駒在彼
空谷傍有人曰非空谷也過隙也逾月而卒臨終留詩
誨其二子曹師(晦辭)抳抳(德祥)等云萬物有好醜各以姿狀
論唯人則不爾不學與學論學非採其花要自撥其根
孝友與誠實而不妄爾言根本既深寔柯葉自滋繁念
爾無忽此期以慶吾門晦辭終淮南節度判官德祥昭
宗朝為禮部侍郎知貢舉甚有聲望
杜晦辭牧之子自南曺郎為趙公隱從事于西方王郢
之叛趙相國以撫御失宜致仕晦辭罷職時北門李相
國在淮南辟為判官晦辭以恩門休戚辭不受命退隱于
陽羨别業時論多之永寧劉相國鎮淮南又辟為節度
判官始方應召狂于美色有父遺風赴淮南之召路經
常州李瞻給事方為郡守晦辭于祖席忽顧營妓朱娘
言别掩袂大哭瞻曰此風聲婦人員外如要但言之何
用形迹乃以步軍随而遺之晦辭自飲筵散不及換衣
步歸舟中以告其内内子性仁和聞之無難色遂輦而
迎之其喜于適願也如是
金華子雜編卷上
