孫子集註卷之十三
用間篇(曹操李筌曰戰者必用間諜以知敵之情實也張預曰欲素知敵情者)
(非間不可也然用間之道尤須微密故次火攻也)
孫子曰凡興師十萬出征千里百姓之費公家之奉
日費千金内外騷動怠於道路不得操事者七十萬
家
曹操曰古者八家爲鄰一家從軍七家奉之言十
萬之師舉不事耕稼者七十萬家李筌曰古者
發一家之兵則鄰里三族共資之是以不得耕作
者七十萬家而資十萬之衆矣杜牧曰古者一
夫田一頃夫九頃之地中心一頃鑿井樹廬八家
居之是爲井田怠疲也言七十萬家奉十萬之師
轉輸疲於道路也梅堯臣曰輸糧供用公私煩
役疲於道路廢於耒耜也曹說是也張預曰井
田之法八家爲鄰一家從軍七家奉之興兵十萬
則輟耕作者七十萬家也或問曰重地則掠疲於
道路而轉輸何也曰非止運糧亦供器用也且兵
貴掠敵者謂深踐敵境則當備其乏故須掠以繼
食非專館榖於敵也亦有磧鹵之地無糧可因得
不餉乎
相守數年以爭一日之勝而愛爵祿百金不知敵之
情者不仁之至也
李筌曰惜爵賞不與間諜令窺敵之動靜是爲不
仁之至也杜牧曰言不能以厚利使間也梅
堯臣曰相守數年則七十萬家所費多矣而乃惜
爵祿百金之微不以遺間釣情取勝是不仁之極
也王晳曰恡財賞不用間也張預曰相持且
久七十萬家財力一困不知恤此而反靳惜爵賞
之細不以㗖間求索知敵情者不仁之甚也
非人之將也
梅堯臣曰非將人成功者也
非主之佐也
一本作非仁之佐也梅堯臣曰非以仁佐國者
也
非勝之主也
梅堯臣曰非致勝主利者也張預曰不可以將人
不可以佐主不可以主勝勤勤而言者嘆惜之也
故明君賢將所以動而勝人成功出於衆者先知也
李筌曰爲間也杜牧曰知敵情也梅堯臣曰
主不妄動動必勝人將不苟功功必出衆所以者
何也在預知敵情也王晳曰先知敵情制勝如
神也何氏曰周官士師掌邦諜蓋異國間伺之
謂也故兵家之有四機二權曰事幾曰智權皆善
用間諜者也故能敵人動靜我預知矣韋孝寬爲
驃騎大將軍鎮玉壁孝寬善於撫御能得人心所
遣間諜入齊者皆爲盡力亦有齊人得孝寬金貨
遥通書䟽故齊之動靜朝廷皆先知之時有主帥
許盆孝寬委以心膂令守一戌盆乃以城東入孝
寬怒遣諜取之俄而斬首而還其能致物情如此
又李達爲都督義州弘農等二十一防諸軍事每
厚撫境外之人使爲間諜敵中動靜必先知之至
有事泄被誅戮者亦不以爲悔其得人心也如此
張預曰先知敵情故動則勝人功業卓然超絶
羣衆
先知者不可取於鬼神
張預曰視之不見聽之不聞不可以禱祀而取
不可象於事
曹操曰不可以禱祀而求亦不可以事類而求也
李筌曰不可取於鬼神象類唯間者能知敵之
情杜牧曰象者類也言不可以他事比類而求
梅堯臣曰不可以卜筮知也不可以象類求也
張預曰不可以事之相類者擬象而求
不可驗於度
曹操曰不可以事數度也李筌曰度數也夫長
短闊狹遠近小大即可驗之於度數人之情僞度
不能知也梅堯臣曰不可以度數驗也言先知
之難也張預曰不可以度數推驗而知
必取於人知敵之情者也
曹操曰因人也李筌曰因間人也梅堯臣曰
鬼神之情可以卜筮知形氣之物可以象類求天
地之理可以度數驗唯敵之情必由間者而後知
也張預曰鬼神象類度數皆不可以求先知必
因人而後知敵情也
故用間有五有因間有内間有反間有死間有生間
梅堯臣曰五間之名也張預曰此五間之名因
間當爲鄉間故下文云鄕間可得而使
五間俱起莫知其道是謂神紀人君之寳也
曹操曰同時任用五間也李筌曰五間者因五
人用之杜牧曰五間俱起者敵人不知其情泄
形露之道乃神鬼之綱紀人君之重寳也梅堯
臣曰五間俱起以間敵而莫知我用之之道是曰
神妙之綱紀人君之所貴也王晳曰五間俱起
人不之測是用兵神妙之大紀人主之重寳也
賈林曰紀理也言敵人但莫知我以何道如通神
理也張預曰五間循環而用人莫能測其理玆
乃神妙之綱紀人君之重寳也
因間者因其鄕人而用之
杜牧曰因敵鄕國之人而厚撫之使爲間也晉豫
州刺史祖逖之鎮雍丘愛人下士雖疎交賤隷皆
恩禮而遇之河上堡因先有任子在胡者皆聽兩
屬時遣游軍僞抄之明其未附諸塢王感戴胡有
異圖輙密以聞前後尅獲蓋由於此西魏韋孝寬
使齊人斬許盆而來猶其義也賈林曰讀因間
爲鄉間杜佑曰因敵鄕人知敵表裏虚實之情
故就而用之可使伺候也梅堯臣曰因其國人
利而使之何氏曰如春秋時楚師伐宋九月不
服將去宋楚大夫申叔時曰築室反耕者宋必聽
命楚子從之宋人懼使華元夜入楚師登子反之
牀起之曰寡君使元以病告曰幣邑易子而食析
骸而㸑雖然城下之盟有以國斃不能從也去我
三十里唯命是聽子反懼與之盟而告楚子退三
十里宋及楚平張預曰因敵國人知其底裏就
而用之可使伺候也韋孝寬以金帛㗖齊人而齊
人遥通書䟽是也
内間者因其官人而用之
李筌曰因敵人失職之官魏用許攸也杜牧曰
敵之官人有賢而失職者有過而被刑者亦有寵
嬖而貪財者有屈在下位者有不得任使者有欲
因敗喪以求展已之材能者翻覆變詐常持兩端
之心者如此之官皆可以潜通問遺厚貺金帛而
結之因求其國中之情察其謀我之事復間其君
臣使不和同也杜佑曰因在其官失職者若形
戮之子孫與受罰之家也因其有隙就而用之
梅堯臣曰因其官屬結而用之何氏曰如益州
牧羅尚遣將隗伯攻蜀賊李雄於郫城互有勝負
雄乃募武都人朴泰鞭之見血使譎羅尚欲爲内
應以火爲期尚信之悉出精兵遣隗伯等率兵從
泰擊雄雄將李驤於道設伏泰以長梯倚城而舉
火伯軍見火起而爭緣梯泰又以繩汲上尚軍百
餘人皆斬之雄因放兵内外擊之大破尚軍此用
内間之勢也又隋隂壽爲幽州總管高寳寧舉兵
反壽討之寳寧奔于磧北壽班師留開府成道昂
鎮之寳寧遣其子僧伽率輕騎掠城下而去尋引
契丹鞋鞨之衆來攻道昂苦戰連月乃退壽患之
於是重賄寳寧又遣人隂間其所親任者趙世模
王威等月餘世模率其衆降寳寧復走契丹爲其
麾下趙修羅所殺北邊遂安又唐太宗討竇建德
入武牢進薄其營多所傷殺凌敬進說曰宜悉兵
濟河攻取懷州河陽使重將居守更率衆鳴鼓建
旗踰太行入上黨先聲後實傳撽而定漸趨壷口
稍駭蒲津收河東之地此策之上也行必有三利
一則入無人之境師有萬全二則拓土得兵三則
鄭圍自解建德將從之王世充之使長孫安世隂
齎金玉㗖其諸將以亂其謀衆咸進諫曰凌敬書
生耳豈可與言戰乎建德從之退而謝敬曰今衆
心甚銳此天贊我矣因此決戰必然大捷巳依衆
議不得從公言也敬固爭建德怒扶出馬於是悉
衆進逼武牢太宗按甲挫其銳建德中搶竄於牛
口渚車騎將軍白士讓楊武威生獲之又王翦爲
秦將攻趙趙使李牧司馬商禦之李牧數破走秦
軍殺秦將桓齮翦惡之乃多與趙王寵臣郭開等
金使爲反間曰李牧司馬商欲與秦廢趙以多取
封於秦趙王疑之使趙䓤及顔聚伐將斬李牧廢
司馬商後三月翦因急擊趙大破殺趙葱虜趙王
遷及其將顔聚也張預曰因其失意之官或刑
戮之子弟凡有隙者厚利使之晉任析公吳納子
胥皆近之
反間者因其敵間而用之
李筌曰敵有間來窺我得失我厚賂之而令反爲
我間也杜牧曰敵有間來窺我我必先知之或
厚賂誘之反爲我用或佯爲不覺示以僞情而縱
之則敵人之間反爲我用也陳平初爲漢王護軍
尉項羽圍於滎陽城漢王患之請割滎陽以西和
項王弗聽平曰顧楚有可亂者彼項王骨鯁之臣
亞父鍾離昧龍且周殷之屬不過數人耳大王能
出捐數萬斤金行反間間其君臣以疑其心項王
爲人意忌信䜛必内相誅漢因舉兵而攻之破楚
必矣漢王以爲然乃出黃金四萬斤與平恣所爲
不問出入平旣多以金縱反間於楚軍宣言諸將
鍾離昧等爲項王將功多矣然終不得利地而王
欲與漢爲一以滅項氏分王其地項王果疑之使
使至漢漢爲太牢之具舉進見楚使卽陽驚曰吾
以爲亞父使乃項王使也復持去以惡草具進楚
使使歸具以報項王果大疑亞父亞父欲急擊下
榮陽城項王不信不肯聽亞父亞父聞項王疑之
乃大怒疽發而死卒用陳平之計滅楚也梅堯
臣曰或以僞事紿之或以厚利㗖之王晳曰反
間反爲我間也或留之使言其情又或示以詭形
而遣之何氏曰如燕昭王以樂毅爲將破齊七
十餘城及惠王立與樂毅有隙齊將田單乃縱反
間於燕宣言曰齊王巳死城之不拔者二耳樂毅
畏誅而不敢歸以伐齊爲名實欲連兵南面而王
齊齊人未附故且緩卽墨以待其事齊人戍懼唯
恐他將之來卽墨殘矣燕王以爲然使騎劫代樂
毅燕人士卒離心單又縱反間曰吾懼燕人掘吾
城外冡墓戮辱先人燕軍從之即墨人激怒請戰
大破燕師所亡七十餘城悉復之又秦師圍趙閼
與趙將趙奢救之去趙國都三十里不進秦間來
奢善食遣之間以報秦將以爲奢師怯弱而止不
行奢隨而卷甲趨秦師擊破之又范睢爲秦昭王
相使左庶長王齕攻韓取上黨上黨民走趙趙軍
長平齕因攻趙趙使廉頗將廉頗堅壁以待秦秦
數挑戰趙兵不出趙王數以爲讓而睢使人行千
金於趙爲反間曰秦之所惡獨畏趙括耳廉頗軍
易與且降矣趙王旣怒廉頗軍多亡失數敗又反
堅壁不戰又聞秦反間之言因使括代頗秦聞括
將以白起爲上將軍射殺括及坑降卒四十萬
張預曰敵有間來或重賂厚禮以結之告以僞辭
或佯爲不知䟱而慢之示以虚事使之歸報則反
爲我利也趙奢善食秦間漢軍佯驚楚使是也
死間者爲誑事於外令吾間知之而傳於敵間也
李筌曰情詐爲不足信吾知之令吾動也間而待
之此筌以待字爲非傳也杜牧曰誰者詐也言
吾間在敵未知事情我則詐立事跡令吾間憑其
詐迹以輸誠於敵而得敵信也若吾進取與詐跡
不同間者不能脫則爲敵所殺故曰死間也漢王
使酈生說齊下之齊罷守備韓信因而襲之田横
怒烹酈生此事相近杜佑曰作誑詐之事於外
佯漏泄之使吾間知之吾間至敵中爲敵所得必
以誑事諭敵敵從而備之吾所行不然間則死矣
又云敵間來聞我誑事以持歸然皆非所圖也二
間皆不能知幽深密故曰死間也蕭世誠曰所獲
敵人及以判亡軍士有重罪繫者故爲貸免相勑
勿泄佯不祕密令敵間竊聞之吾因縱之使亡亡
必歸敵必信焉往必死故曰死間梅堯臣曰以誑
告敵事乖必殺王晳曰詐吾聞使敵得之間以
吾詐告敵事決必殺之也何氏曰如戰國鄭武
公欲伐胡先以其子妻胡因問羣臣曰吾欲用兵
誰可伐者大夫關思期曰胡可武公怒而戮之曰
胡兄弟之國子言伐之何也胡君聞之以鄭爲親
已不備鄭襲而取之此用死間之勢也又班超發
于闐諸國兵擊莎車龜玆二國場言兵少不敵罷
散乃隂緩生口歸以告龜玆王喜而不虞超卽潜
勒兵馳赴莎車大破降之斯亦同死間之勢又李
靖伐突厥頡利可汗以唐儉先在突厥結和親突
厥不備靖因掩擊破之張預曰欲使敵人殺其
賢能乃令死士持虚僞以赴之吾間至敵爲彼所
得彼以誑事爲實必俱殺之我朝曹大尉嘗貸人
死使僞爲僧吞蠟彈入西夏至則爲其所囚僧以
彈告卽下之開讀乃所遺彼謀臣書也戎主怒誅
其臣幷殺間僧此其義也然死間之事非一或使
吾間詣敵約和我反伐之則間者立死酈生烹於
齊王唐儉殺於突厥是也
生間者反報也
李筌曰往來之使杜牧曰往來相通報也生間
者必取内明外愚形劣心壯趫捷勁勇閑於鄙事
能忍饑寒垢耻者爲之賈林曰身則公行心乃
私覘往反報復常無所害故曰生間杜佑曰擇
巳有賢材智謀能自開通於敵之親貴察其動靜
知其事計所爲已知其實還以報我故曰生間
梅堯臣曰使智辨者往覘其情而以歸報也
何氏曰如華元登子反之牀而歸又如隋達奚武
爲東秦刺史時齊神武趣沙苑太祖遣武覘之武
從三騎皆衣敵人衣服至日暮去營數百步下馬
潜聽得其軍號因上馬歷營若警夜者有不如法
者往往撻之具知敵之情狀以告太祖太祖深嘉
焉遂破之張預曰選智能之士往視敵情歸以
報我若婁敬知匈奴之強以告高祖之類然生間
之事亦衆或已欲退告敵以戰或巳欲戰告敵以
退若秦行人夜戒晉師曰來日請相見臾駢曰使
者目動而言肆懼我也秦果夜遁又吕延攻乞伏
乾歸大敗之乾歸乃遣間稱東奔成紀延信而追
之耿稚曰告者視高而色動必有姦計延不從遂
爲所敗是也
故三軍之事莫親於間
杜牧曰受辭指蹤在於卧内杜佑曰若不親撫
重以禄賞則反爲敵用洩我情實梅堯臣曰入
幄受詞最爲親近王晳曰以腹心親結之張
預曰三軍之士然皆親撫獨於間者以腹心相委
是最爲親密也
賞莫厚於間
杜佑曰以重賞賞之而頼其用梅堯臣曰爵禄
金帛我無愛焉王晳曰軍功之賞莫厚於此
張預曰非高爵厚利不能使間陳平曰願出黃金
四十萬斤間楚君臣
事莫密於間
杜牧曰出口入耳也密一作審杜佑曰間事不
密則爲已害梅堯臣曰幾事不密則害成
王晳曰獨將與謀張預曰惟將與間得聞其事
非密與
非聖智不能用間
杜牧曰先量間者之性誠實多智然後可用之厚
貌深情險於山川非聖人莫能知梅堯臣曰知
其情僞辨其邪正則能用王晳曰聖通而先識
智明於事張預曰聖則事無不通智則洞照幾
先然後能爲間事或曰聖智則能知人
非仁義不能使間
陳皥曰仁者有恩以及人義者得宜而制事主將
者旣能仁結而義使則間者盡心而覘察樂爲我
用也孟氏曰太公曰仁義著則賢者歸之賢者
歸之則其間可用也梅堯臣曰撫之以仁示之
以義則能使王晳曰仁結其心義激其節仁義
使人有何不可張預曰仁則不愛爵賞義則果
決無疑旣㗖以厚利又待以至誠則間者竭力
非微妙不能得間之實
杜牧曰間亦有利於財寳不得敵之實情但將虚
辭以赴我約此須用心淵妙乃能酌其情僞虚實
也杜佑曰用意密而不漏梅堯臣曰防間反
爲敵所使思慮故宜幾微臻妙王晳曰謂間者
必性識微妙乃能得所間之事實張預曰間以
利害來告須用心淵微精妙乃能察其眞僞
微哉微哉無所不用間也
杜牧曰言每事皆須先知也梅堯臣曰微之又
微則何所不知王晳曰丁寧之當事事知敵之
情也張預曰密之又密則事無巨細皆先知也
間事未發而先聞者間與所告者皆死
杜牧曰告者非誘間者則不得知間者之情殺之
可也陳皥曰間者未發其事有人來告其聞者
所告者亦與間者俱殺以滅口無令敵人知之
梅堯臣曰殺間者惡其泄殺告者滅其言何氏
曰兵謀大事泄者當誅告人亦殺恐傳諸衆張
預曰間敵之事謀定而未發忽有聞者來告必與
間俱殺之一惡其泄一滅其口秦已間趙不用廉
頗秦乃以白起爲將令軍中曰有泄武安君將者
斬此是已發其事尚不欲泄況未發乎
凡軍之所欲擊城之所欲攻人之所欲殺必先知其
守將左右謁者門者舍人之姓名令吾間必索知之
李筌曰知其姓名則易取也杜牧曰凡欲攻戰
先須知敵所用之人賢愚巧拙則量材以應之漢
王遣韓信曹參灌嬰擊魏豹問曰魏大將誰也對
曰柏直漢王曰是口尚乳臭不能當韓信騎將誰
也曰馮敬曰是秦將馮無擇子也雖賢不能當灌
嬰步卒將誰也曰項它曰是不能當曹參吾無患
矣陳皥曰此言敵人左右姓名必須我先知之
或敵使間來我當使間去若不知其左右姓名則
不能成間者之說漢高伐秦至嶢關張良曰吾聞
其將賈竪爾可以私㗖之又曰其將雖曰欲和其
軍士未肯不如因其懈而擊之乃進兵擊破之又
宋華元夜登子反之床以告宋病若非素知門人
舍人左右姓名先使間導之又何由得登其床也
杜佑曰守謂官守軄任者謁告也主告事者也
門者守門者也舍人守舍之人也必先知之爲親
舊有急則呼之則不可不知亦因此知敵之情
梅堯臣曰凡敵之左右前後之姓名皆須審省而
令吾間先知則吾間可行矣王晳曰不可臨事
求也張預曰守將守官任軄之將也謁者典賓
客之官也門者閽吏也舍人守舍之人也凡欲擊
其軍欲攻其城欲殺其人必先知此左右之姓名
則可也欲潜入其軍則呼其姓名而往若華元夜
登子反之床以告宋病杜元凱註引比文謂元用
此術得以自通是也又漢高祖入韓信卧内取其
印亦近之
必索敵人之間來間我者因而利之導而舍之
杜佑曰舍居止也令吾人遺以重利復遇而舍之
則可令詭其辭
故反間可得而用也
曹操曰舍居止也杜牧曰敵間之來必誘以厚
利而止舍之使爲我反間也杜佑曰故能取敵
之間而用之梅堯臣曰必探索知敵之來間者
因而利誘之引而舍止之然後可爲我反間也
王晳曰此留敵間以詢其情者也必謹舍之曲爲
辯說深致情愛然後㗖以大利威以大刑自非至
忠於其君王者皆爲我用矣張預曰索求也求
敵間之來窺我者因以厚利誘導而館舍之使反
爲我間也言舍之者謂稽留其使也淹延旣久論
事必多我因得察敵之情下文言四間皆因反間
而知非久留其人極論其事則何以悉知
因是而知之故鄕間内間可得而使也
杜牧曰若敵間以利導之尚可使爲我反間因此
乃知厚利亦可使鄕間内間也此言使間非利不
可故上文云相守數年爭一日之勝而愛爵禄百
金不知敵情者不仁之至也下文皆同其義也
陳皥曰此說疎也言敵使間來以利啗之誘令止
舍因得敵之情因間内間可使反間誘而使之
杜佑曰因反敵間而知敵情鄕間者皆可得使
梅堯臣曰其國人之可使者其官人之可用者皆
因反間而知之張預曰因是反間知彼鄕人之
貪利者官人之有隙者誘而使之
因是而知之故死間爲誑事可使告敵
張預曰因是反間知彼可誑之事使死間往告之
因是而知之故生間可使如期
杜牧曰可使往來如期陳皥曰言五間皆循環
相因惟生間可使如期杜佑曰因誑事而知敵
情生間往返可使知其敵之腹心所在梅堯臣
曰令吾間以誑告敵者須因反間而知敵之可誑
也生間以利害覘敵情須因反間而知其疎密則
可往得實而歸如期也張預曰因是反間知彼
之情故生間可往復如期也
五間之事主必知之
李筌曰孫子殷勤於五間主切知之
知之必在於反間故反間不可不厚也
杜牧曰鄕間内間死間生間四間者皆因反間知
敵情而能用之故反間最切不可不厚也杜佑
曰人主當知五間之用厚其禄豐其財而反間者
又五間之本事之要也故當在厚待梅堯臣曰
五間之始皆因緣於反間故當厚遇之張預曰
人主當用五間以知敵情然五間皆因反間而用
則是反間者豈可不厚待之耶
昔殷之興也伊摯在夏
曹操曰伊摯伊尹也
周之興也吕牙在殷
曹操曰吕牙太公也梅堯臣曰伊尹吕牙非叛
於國也夏不能任而殷任之殷不能用而周用之
其成大功者爲民也何氏曰伊吕聖人之耦豈
爲人間哉今孫子引之者言五間之用須上智之
人如伊吕之才智者可以用間蓋重之之辭耳
張預曰伊尹夏臣也後歸于殷吕望殷臣也後歸
于周伊吕相湯武以兵定天下者順乎天而應乎
人也非同伯州犁之奔楚苗賁皇之適晉狐庸之
在吳士會之居奏也
故惟明君賢將能以上智爲間者必成大功此兵之
要三軍之所恃而動也
李筌曰孫子論兵始于計而終於間者蓋不以攻
爲主爲將者可不慎之哉杜牧曰不知敵情軍
不可動知敵之情非間不可故曰三軍所恃而動
李靖曰夫戰之取勝此豈求於天地在乎因人以
成之歷觀古人之用間其妙非一卽有間其君者
有間其親者有間其賢者有間其能者有間其助
者有間其鄰好者有間其左右者有間其縱横者
故子貢史廖陳軫蘇秦張儀范睢等皆憑此而成
功也且間之道有五焉有因其邑人使潜伺察而
致辭焉有因其仕子故洩虚假令告示焉有因敵
之使矯其事而返之焉有審擇賢能使覘彼向背
虚實而歸說之焉有佯緩罪戾微漏我僞情浮計
使亡報之焉凡此五間皆須隱祕重之以賞密之
又密始可行焉若敵有寵嬖任以腹心者我當使
間遺其珍玩恣其所欲順而旁誘之敵有重臣失
勢不滿其志者我則啗以厚利詭相親附採其情
實而致之敵有親貴左右多辭誇誕好論利害者
我則使間曲情尊奉厚遺珍寳揣其所間而反間
之敵若使聘於我我則稽留其使令人與之共處
矯致慇&KR2950;僞相親暱朝夕慰諭倍供珍味觀其辭
色而察之仍朝夕令使獨與巳伴居我遣聰耳者
潜於複壁中聽之使旣遲違恐彼怪責必是竊論
心事我知事計遣使用之且夫用間間人人亦用
間以間巳巳以密往人以密來理須獨察於心參
會於事則不失矣若敵人來欲候我虚實察我動
靜覘知事計而行其間者我當佯爲不覺舍止而
善飯之微以我僞言誑事示以前却期會則我之
所須爲彼之所失者因其有間而反間之彼若將
我虚以爲實我卽乘之而得志矣夫水所以能濟
舟亦有因水而覆没者間所以能成功亦有憑間
而傾敗者若束髮事主當朝正色忠以盡節信以
竭誠不詭伏以自容不權宜以爲利雖有善間其
可用乎陳皥曰晉伯州犁奔楚楚苗賁皇奔晉
及晉楚合戰於陵苗賁皇在晉侯之側伯州犁
侍于楚王二人各言舊國長短之情然則晉所以
勝楚者楚所以敗者其故何也二子則有優劣也
是知用間之道間敵之情得不愼擇其人深究其
說也故上文云非聖智莫能用間者夫聖智知人
人卽附之賢者受知則戮力爲效非聖非智必猜
必忌公道不啓仁義不施則義士賢人因而銜憤
此將上天不祐幽有鬼神設無人事之變恐有隂
誅之禍豈上智之士爲其用哉故上文云非仁義
莫能使間然則湯武之聖伊吕宜用伊吕獲用事
宜必濟聖賢一會交泰時乘道合乾坤功格寰宇
當其耕夫於畎畆釣叟於渭濱知我者誰能無念
也賈林曰軍無五間如人之無耳目也王晳
曰未知敵情者不可動也張預曰用師之本在
知敵情故曰此兵之要也未知敵情則軍不可舉
故曰三軍所恃而動也然處十三篇之末者蓋用
非兵之常也若計戰攻形勢虚實之類兵動則用
之至於火攻與間則有時而爲耳
孫子集註卷之十三
