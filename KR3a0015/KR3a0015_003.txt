孫子集註卷之三
謀攻篇(曹操曰欲攻敵必先謀李筌曰合陳爲戰圍城曰攻以此篇次戰之下)
(杜牧曰廟堂之上計算已定戰爭之具糧食之費悉巳用備可以謀攻故曰謀攻也)
(王晳曰謀攻敵之利害當全策以取之不銳於伐兵攻城也張預曰計議巳定戰具巳)
(集然後可以智謀攻故次作戰)
孫子曰凡用兵之法全國爲上破國次之
曹操曰興師深入長驅距其城郭絶其内外敵舉
國來服爲上以兵擊破敗而得之其次也李筌
曰不貴殺也韓信虜魏王豹擒夏說斬成安君此
爲破國者及用廣武君計北首燕路遣一介之使
奉咫尺之書燕從風而靡則全國也賈林曰全
得其國我國亦全乃爲上杜佑曰敵國來服爲
上以擊破爲次王晳曰若韓信舉燕是也何
氏曰以方略氣勢令敵人以國降上策也張預
曰尉繚子曰講武料敵使敵氣失而師散雖形全
而不爲之用此道勝也破軍殺將乘堙發機會衆
奪地此力勝也然則所謂道勝力勝者卽全國破
國之謂也夫吊民伐罪全勝爲上爲不得已而至
於破則其次也
全軍爲上破軍次之
曹操杜牧曰司馬法曰一萬五千五百人爲軍
何氏曰降其城邑不破我軍也
全旅爲上破旅次之
曹操曰五百人爲旅
全卒爲上破卒次之
曹操曰一校巳上至一百人也李筌曰百人巳
上爲卒杜佑曰一校下至百人也
全伍爲上破伍次之
曹操曰百人已下至五人李筌曰百人已下爲
伍杜牧曰五人爲伍梅堯臣曰謀之大者全
得之王晳曰國軍卒伍不間小大全之則威德
爲優破之則威德爲劣何氏曰自軍至伍皆次
序上下言之此意以策略取之爲妙不惟一軍至
於一伍不可不全張預曰周制萬二千五百人
爲軍五百人爲旅百人爲卒五人爲伍自軍至伍
皆以不戰而勝之爲上
是故百戰百勝非善之善者也
曹操曰未戰而戰自屈勝善也李筌曰以計勝
敵也陳皥曰戰必殺人故也賈林曰兵威遠
振全來降伏斯爲上也詭詐爲謀摧破敵衆殘人
傷物然後得之又其次之杜佑曰未戰而敵自
屈服梅尭臣曰惡乎殺傷殘害也張預曰戰
而不能勝必多殺傷故云非善
不戰而屈人之兵善之善者也
曹操曰未戰而敵自屈服杜牧曰以計勝敵
陳皥曰韓信用李左車之計馳咫尺之書不戰而
下燕城也孟氏曰重廟勝也王晳曰兵貴伐
謀不務戰也何氏曰後漢王霸討周建蘇茂旣
戰歸營賊復聚挑戰霸堅卧不出方饗士作倡樂
茂雨射營中中霸前酒樽霸安坐不動軍吏曰茂
已破今易擊霸曰不然茂客兵遠來糧食不足故
挑戰以徼一時之勝今閉營休士所謂不戰而屈
人兵善之善也茂乃引退張預曰明賞罰信號
令完器械練士卒暴其所長使敵從風而靡則爲
大善若吳王黃地之會晉人畏其有法而服之者
是也
故上兵伐謀
曹操曰敵始有謀伐之易也李筌曰伐其始謀
也後漢寇恂圍高峻峻遣謀臣皇甫文謁恂詞禮
不屈恂斬之報峻曰軍師無禮巳斬之欲降急降
不欲固守峻卽日開壁而降諸將曰敢問殺其使
而降其城何也恂曰皇甫文峻之心腹其取謀者
留之則文得其計殺之則峻亡其膽所謂上兵伐
謀諸將曰非所知也杜牧曰晉平公欲攻齊使
范昭往觀之景公觴之酒酣范昭請君之樽酌公
曰寡人之樽進客范昭巳飲晏子徹樽更爲酌范
昭佯醉不悅而起舞謂太師曰能爲我奏成周之
樂乎吾爲舞之太師曰瞑臣不習范昭起出景公
曰晉大國也來觀吾政今子怒大國之使者將奈
何晏子曰觀范昭非陋於禮者且欲慙於國臣故
不從也太師曰夫成周之樂天子之樂也惟人主
舞之今范昭人臣而欲舞天子樂臣故不爲也范
昭歸報晉平公曰齊未可伐臣欲辱其君晏子知
之臣欲犯其禮太師識之仲尼曰不越樽爼之間
而折衝千里之外晏子之謂也春秋時秦伐晉晉
將趙盾禦之上軍佐臾騈曰秦不能久請深壘固
軍以待之秦人欲戰秦伯謂士會曰若何而戰對
曰趙氏新出其屬曰臾騈必實爲此謀將以老我
師也趙有側室曰穿晉君之壻也有寵而弱不在
軍事好勇而狂且惡臾騈之佐上軍若使輕者肆
焉其可秦軍掩晉上軍趙穿追之不及返怒曰裏
糧坐甲固敵是求敵至不擊將何俟焉軍吏曰將
有待也穿曰我不知謀將獨出乃以其屬出趙盾
曰秦獲穿也獲一卿矣秦以勝歸我何以報乃皆
出戰交綏而退夫晏子之對是敵人將謀伐我我
先伐其謀故敵人不得而伐我士會之對是我將
謀伐敵敵人有謀拒我乃伐其謀敵人不得與我
戰斯二者皆伐謀也故敵欲謀我伐其未形之謀
我若伐敵敗其巳成之計固非止於一也孟氏
曰九攻九拒是其謀也杜佑曰敵方設謀欲舉
衆師伐而抑之是其上故太公云善除患者理於
未生善勝敵者勝於無形也梅堯臣曰以智勝
王晳曰以智謀屈人最爲上何氏曰敵始謀
攻我我先攻之易也揣知敵人謀之趣向因而加
兵攻其彼心之發也張預曰敵始發謀我從而
攻之彼必喪計而屈服若晏子之沮范昭是也或
曰伐謀者用謀以伐人也言以竒策祕筭取勝於
不戰兵之上也
其次伐交
曹操曰交將合也李筌曰伐其始交也蘇秦約
六國不事秦而秦閉關十五年不敢窺山東也
杜牧曰非止將合而巳合之者皆可伐也張儀願
獻秦地六百里於楚懷王請絶齊交隨何於黥布
坐上殺楚使者以絶項羽曹公與韓遂交馬語以
疑馬超高洋以蕭深明請和於梁以疑侠景終䧟
臺城此皆伐交權道變化非一途也陳皥曰或云
敵巳興師交合伐而勝之是其次也若晉文公敵
宋攜離曹衞也孟氏曰交合強國敵不敢謀
梅堯臣曰以威勝王晳曰謂未能全屈敵謀當
且間其交使之解散彼交則事鉅敵堅彼不交則
事小敵脆也何氏曰杜稱已上四事乃親而離
之之義也伐交者兵欲交合設疑兵以懼之使進
退不得因來屈服旁鄰旣爲我援敵不得不孤弱
也張預曰兵將交戰將合則伐之傳曰先人有
奪人之心謂兩軍將合則先薄之孫叔敖之敗晉
師厨人濮之破華氏是也或曰伐交者用交以伐
人也言欲舉兵伐敵先結隣國爲掎角之勢則我
彊而敵弱
其次伐兵
曹操曰兵形巳成也李筌曰臨敵對陳兵之下
也賈林曰善於攻取舉無遺策又其次也故太
公曰爭勝於白刃之前者非良將也梅堯臣曰
以戰勝王晳曰戰者危事張預曰不能敗其
始謀破其將合則犀利兵器以勝之兵者器械之
總名也太公曰必勝之道器械爲寳
其下攻城
曹操曰敵國巳收其外糧城守攻之爲下攻也
李筌曰夫王師出境敵則開壁送欵舉襯轅門百
姓怡悅攻之上也若頓兵堅城之下師老卒惰攻
守勢殊客主力倍以此攻之爲下也杜佑曰言
攻城屠邑攻之下者所&KR0675;者多梅堯臣曰費財
役爲最下王晳曰士卒殺傷城或未克張預
曰夫攻城屠邑不惟老師費財兼亦所&KR0675;者多是
爲攻之下也
攻城之法爲不得巳
張預曰攻城則力屈所以必攻者蓋不獲已耳
修櫓轒輼具器械三月而後成距闉又三月而後巳
曹操曰修治也櫓大楯也轒輼者轒牀也轒牀其
下四輪從中推之至城下也具備也器械者機關
攻守之總名飛樓雲梯之屬距闉者踴土稍高而
前以附其城也李筌曰櫓楯也以蒙首而趨城
下轒輼者四輪車也其下藏兵數十人填隍推之
直就其城木石所不能壊也器械飛樓雲梯板屋
木幔之類也距闉者土木山乘城也東魏高歡之
圍晉州侯景之攻臺城則其器也役約三月恐兵
久而人疲也杜牧曰櫓卽今之所謂彭排轒輼
四輪車排大木爲之上蒙以生牛皮下可容十人
往來運土填壍木石所不能傷今俗所謂木驢是
也距闉者積土爲之卽今之所謂壘道也三月者
一時也言修治器械更其距闉皆須經時精好成
就恐傷人之甚也管子曰不能致器者困言無以
應敵也太公曰必勝之道器械爲寳漢書志曰兵
之伎巧一十有三家習手足便器械機關以立攻
守之勝者夫攻城者有撞車剗鈎車飛梯蝦蟇木
解合車狐鹿車影車高障車馬頭車獨行車運土
豚魚車陳皥曰杜稱櫓爲彭排非也若是彭排
卽當用此樐字曹云大楯庶或近之蓋言候器械
全具須三月距闉又三月巳計六月將若不待此
而生忿速必多殺士卒故下云將不勝其忿而蟻
附之災也杜佑曰轒輼上汾下温距闉者踊土
積高而前以附於城也積土爲山曰堙以距敵城
觀其虚實春秋傳曰楚司馬子反乘堙而闚宋城
也梅堯臣曰威智不足以屈人不獲巳而攻城
也治攻具須經時也曹公曰櫓大楯也轒輼者轒
牀也其下四輪從中推至城下也器械機關攻守
之總名蜚梯之屬也謂櫓爲大楯非也兵之具甚
衆何獨言修大楯耶今城上守禦樓曰櫓櫓是轒
牀上革屋以蔽矢石者歟張預曰脩櫓大楯也
傳曰晉侯登巢車以望楚軍註云巢車車上爲櫓
又晉師圍偪陽魯人建大車之輪蒙之以甲以爲
櫓左執之右拔戟以成一隊註云櫓大楯也以此
觀之修櫓爲大楯明矣轒輼四輪車其下可覆數
十人運土以實隍者器械攻城總名也三月者約
經時成也或曰孫子戒心忿而亟攻之故權言以
三月成器械三月起距堙其實不必三月也城尚
不能下則又積土與城齊使士卒上之或觀其虚
實或毀其樓櫓欲必取也土山曰堙楚子反乘堙
而闚宋城是也器械言成者取其久而成就也距
堙言已者以其經時而畢上也皆不得已之謂
將不勝其忿而蟻附之殺士三分之一而城不拔者
此攻之災也
曹操曰將忿不待攻城器而使士卒緣城而上如
蟻之緣墻殺傷士卒也李筌曰將怒而不待攻
城而使士卒肉薄登城如蟻之所附墻爲木石所
殺之者三有一焉而城不拔者此攻城災也杜
牧曰此言爲敵所辱不勝忿怒也後魏太武帝率
十萬衆宼宋臧質千盱眙太武帝始就質求酒質
封溲便與之太武大怒遂攻城乃命肉薄登城分
番相代墜而復昇莫有退者屍與城平復殺其高
梁王如此三旬死者過半太武聞彭城斷其歸路
見疾病甚衆乃解退傳曰一女乘城可敵十夫以
此校之尚恐不啻賈林曰但使人心外附士卒
内離城乃自拔杜佑曰守過二時敵人不服將
不勝心之忿多使士卒蟻附其城殺傷我士民三
分之一也言攻趣不拔還爲已&KR0675;故韓非曰夫一
戰不勝則過暨矣何氏曰將心忿急使士卒如
蟻緣而登死者過半城且不下斯害也巳張預
曰攻逾二時敵猶不服將心忿躁不能持久使戰
士蟻緣而登城則其士卒爲敵人所殺三中之一
而堅城終不可拔玆攻城之害也已或曰將心忿
速不俟六月之久而亟攻之則其害如此
故善用兵者屈人之兵而非戰也
李筌曰以計屈敵非戰之屈者晉將郭淮圍麴城
蜀將姜維來救淮趨牛頭山斷維糧道及歸路維
大震不戰而遁麴城遂降則不戰而屈之義也
杜牧曰周亞夫敵七國引兵東北壁昌邑以梁委
吳使輕兵絶吳餉道吳梁相弊而食竭吳遁去因
追擊大破之蜀將姜維使將勾安李韶守麴城魏
將陳泰圍之姜維來救出自牛頭山與泰相對泰
曰兵法貴在不戰而屈人今絶牛頭維無返道則
我之摛也諸軍各守勿戰絶其還路維懼遁走安
等遂降梅堯臣曰戰則傷人王晳曰若李左
車說成安君請以竒兵三萬人㧖韓信於井陘之
策是也何氏曰言伐謀伐交不至於戰故司馬
法曰上謀不鬭其旨見矣張預曰前所陳者庸
將之爲耳善用兵者則不然或破其計或敗其交
或絶其糧或斷其路則不可戰而服之若田穰苴
明法令拊士卒燕晉聞之不戰而遁亦是也
拔人之城而非攻也
李筌曰以計取之後漢鄼侯臧宫圍妖賊於原武
連月不拔士卒疾癘東海王謂宫曰今擁兵圍必
死之虜非計也宜撤圍開其生路而示之彼必逃
散一亭長足擒也從之而拔原武魏攻壷關亦其
義也杜牧曰司馬文王圍諸葛誕於夀春議者
多欲急攻之文王以誕城固衆多攻之力屈若有
外救表裏受敵此至危之道也吾當以全策縻之
可坐制也誕二年五月反三年二月破滅六軍按
甲深溝高壘而誕自困十六國前燕將慕容恪率
兵討叚龕於廣固恪圍之諸將勸恪急攻之恪曰
軍勢有緩而克敵有急而取之若彼我勢旣均外
有強援力足制之當羈縻守之以待其斃乃築室
反耕嚴固圍壘終克廣固曾不血刃也孟氏曰
言以威刑服敵不攻而取若鄭伯肉袒以迎楚莊
王之類梅堯臣曰攻則傷財王晳曰若唐太
宗降薛仁杲是也張預曰或攻其所必救使敵
棄城而來援則設伏取之若耿弇攻臨淄而克西
安脇巨里而斬費邑是也或外絶其強援以久持
之坐俟其斃若楚師築室反耕以服宋是也玆皆
不攻而拔城之義也
毀人之國而非久也
曹操曰毀滅人國不久露師也李筌曰以術毀
人國不久而斃隋文問僕射高熲伐陳之策熲曰
江外田收與中國不同伺彼農時我正暇豫徵兵
掩襲彼釋農守禦候其聚兵我便解退再三若此
彼農事疲矣又南方地卑舍悉茅竹倉庫儲積悉
依其間密使行人因風縱火候其營立更爲之行
其謀陳始病也杜牧曰因敵有可乘之勢不失
其機如摧枯朽沛公入關晉降孫皓隋取陳氏皆
不久之賈林曰兵不可久久則生變但毀滅其
國不傷殘於人若武王伐殷殷人稱爲父母杜
佑曰若誅理暴逆毁滅敵國不暴師衆也梅堯
臣曰久則生變王晳同梅堯臣註何氏曰善
攻者不以兵攻以計困之令其自拔令其自毀非
勞久守而取之也張預曰以順討逆以智伐愚
師不久暴而敵國滅何假六月之稽乎
必以全爭於天下故兵不頓而利可全此謀攻之法
也
曹操曰不與敵戰而必完全得之立勝於天下不
頓兵血刃也李筌曰以全勝之計爭天下是以
不頓收利也梅堯臣曰全爭者兵不戰城不攻
毀不久皆以謀而屈敵是曰謀攻故不鈍兵利自
完張預曰不戰則士不傷不攻則力不屈不久
則財不費以完全立勝於天下故無頓兵血刃之
害而有國富兵強之利斯良將計攻之術也
故用兵之法十則圍之
曹操曰以十敵一則圍之是將智勇等而兵利鈍
均也若主弱客強操所以倍兵圍下邳生擒吕布
也杜牧曰圍者謂四面壘合使敵不得逃逸凡
圍四合必須去敵城稍遠占地旣廣守備須嚴若
非兵多則有闕漏故用兵有十倍也吕布敗是上
下相疑侯成執陳宫委布降所以能擒非曹公兵
力而能取之若上下相疑政令不一設使不圍自
當潰叛何況圍之固須破滅孫子所言十則圍之
是將勇智等而兵利鈍均不言敵人自有離叛曹
公稱倍兵降布蓋非圍之力窮也此不可以訓也
李筌曰愚智勇怯等十倍於敵則圍之攻守殊
勢也杜佑曰以十敵一則圍之是爲將智勇等
而兵利鈍均也若主弱客勁不用十也曹公操所
以倍兵圍下邳生擒吕布若敵壘固守依附險阻
被一我十乃可圍也敵雖盛所據不便未必十倍
然後圍之梅堯臣曰彼一我十可以圍何氏
曰圍者四面合兵以圍城而校量彼我兵勢將才
愚智勇怯等而我十倍勝於敵人是以十對一可
以圍之無令越逸也張預曰吾之衆十倍於敵
則四面圍合以取之是爲將智勇等而兵利鈍均
也若主弱客強不必十倍然後圍之尉繚子曰守
法一而當十十而當百百而當千千而當萬言守
者十人而當圍者百人與此法同
五則攻之
曹操曰以五敵一則三術爲正一術爲竒李筌曰
五則攻之攻守勢殊也杜牧曰術猶道也言以
五敵一則當取巳三分爲三道以攻敵之一面留
巳之二候其無備之處出竒而乘之西魏末梁州
刺史宇文仲和據州不受伐魏將獨孤信率兵討
之仲和嬰城固守信夜令諸將以衝梯攻其東北
信親帥將士襲其西南遂克之也陳皥曰兵說
五倍於敵自是我有餘力彼之勢分也豈止分爲
三道以攻敵此獨說攻城故下文云小敵之堅大
敵之擒也杜佑曰若敵幷兵自守不與我戰彼
一我五乃可攻戰也或無敵人内外之應未必五
倍然後攻梅堯臣同杜佑註王晳曰謂十圍
而取五則攻者皆勢力有餘不待其虚懈也此以
下亦謂智勇利鈍均耳何氏曰愚智勇恃等量我
五倍多於敵人可以三分攻城二分出竒以取勝
張預曰吾之衆五倍於敵則當驚前掩後聲東擊
西無五倍之衆則不能爲此計曹公謂三術爲正
二術爲竒不其然乎若敵無外援我有内應則不
須五倍然後攻之
倍則分之
曹操曰以二敵一則一術爲正一術爲竒李筌曰
夫兵者倍於敵則分半爲奇我衆彼寡動而難制
符堅至淝水不分而敗王僧辯至張公洲分而勝
也杜牧曰此言非也此言以二敵一則當取巳
之一或趣敵之要害或攻敵之必救使敵一分之
中復須分減相救因以一分而擊之夫戰法非論
衆寡每陳皆有奇正非待人衆然後能設奇項羽
於烏江二十八騎尚不聚之猶設奇正循環相救
況於其他哉陳皥曰直言我倍於敵分兵趨其
所必救卽我倍中更倍以擊敵之中分也杜雖得
之未盡其說也杜佑曰巳二敵一則一術爲正
一術爲奇彼一我二不足爲變故疑兵分離其軍
也故太公曰不能分移不可以語奇梅堯臣曰
彼一我二可分其勢王晳曰謂分者分爲二軍
使其腹背受敵則我得一倍之利也何氏曰兵
倍於敵則分半爲奇我衆彼寡足可分兵主客力
均善戰者勝也張預曰吾之衆一倍於敵則當
分爲二部一以當其前一以衝其後彼應前則後
擊之應後則前擊之玆所謂一術爲正一術爲奇
也杜氏不暁兵分則爲奇聚則爲正而遽非曹公
何誤也
敵則能戰之
曹操曰巳與敵人衆等善者猶當設伏奇以勝之
李筌曰主客力敵惟善者戰杜牧曰此說非
也凡巳與敵人兵衆多少智勇利鈍一旦相敵則
可以戰夫伏兵之設或在敵前或在敵後或因深
林叢薄或因暮夜昏晦或因隘阨山阪擊敵不備
自名伏兵非竒兵也陳皥曰料巳與敵人衆寡
相等先爲奇兵可勝之計則戰之故下文云不若
則能避之杜說奇伏得之也梅堯臣曰勢力均則
戰王晳曰謂能者能感士卒心得其死戰耳若
設奇伏以取勝是謂智優不在兵敵也何氏曰
敵言等敵也唯能者可以戰勝耳張預曰彼我
相敵則以正爲奇以奇爲正變化紛紜使敵莫測
以與之戰玆所謂設奇伏以勝之也杜氏不曉凡
置陳皆有揚奇備伏而云伏兵當在山林非也
少則能逃之
曹操曰高壁堅壘勿與戰也李筌曰量力不如
則堅壁不出挫其鋒待其氣懈而出奇擊之齊將
田單守卽墨燒牛尾卽殺騎劫則其義也杜牧
曰兵不敵且避其鋒尚俟隙便奮決求勝言能者
謂能忍忿受耻敵人求挑不出也不似曹咎汜水
之戰也陳皥曰此說非也但敵人兵倍於我則
宜避之以驕其志用爲後圖非謂忍忿受恥太宗
辱宋老生以虜其衆豈是兵力不等也賈林曰
彼衆我寡逃匿兵形不令敵知當設奇伏以待之
設詐以疑之亦取勝之道又一云逃匿兵形敵不
知所備懼其變詐全軍亦逃杜佑曰高壁壘勿
與戰也彼之衆我之寡不可敵則當自逃守匿其
形梅堯臣曰彼衆我寡去而勿戰王晳曰逃
伏也謂能倚固逃伏以自守也傳曰師逃于夫人
之宫或兵少而有以勝者蓋將優卒強耳何氏
曰兵少固壁觀變潜形見可則進張預曰彼衆
我寡宜逃去之勿與戰是亦爲將智勇等而兵利
鈍均也若我治彼亂我奮彼怠則敵雖衆亦可以
合戰若吳起以五百乘破秦五十萬衆謝玄以八
千卒敗符堅一百萬豈須逃之乎
不若則能避之
曹操曰引兵避之也杜牧曰言不若者勢力交
援俱不如也則須速去之不可遷延也如敵人守
我要害發我津梁合圍於我則欲去不復得也
杜佑曰引兵備之強弱不敵勢不相若則引軍避
待利而動梅堯臣曰勢力不如則引而避王
晳曰將與兵俱不若遇敵攻必敗也張預曰兵
力謀勇皆劣於敵則當引而避之以伺其隙
故小敵之堅大敵之擒也
曹操曰小不能當大也李筌曰小敵不量力而
堅戰者必爲大敵所擒也漢都尉李陵以步卒五
千之衆對十萬之軍而見殁匈奴也杜牧曰言
堅者將性堅忍不能逃不能避故爲大者之所擒
也孟氏曰小不能當大也言小國不量其力敢
與大邦爲讎雖權時堅城固守然後必見擒獲春
秋傳曰旣不能強又不能弱所以敗也梅堯臣
曰不逃不避雖堅亦擒王晳註同梅堯臣何
氏曰如右將軍蘇建前將軍趙信將兵三千餘人
與大將軍衞靑分行獨逢單于兵數萬力戰一日
漢兵且盡前將軍信胡人降爲翕侯匈奴誘之遂
將其餘騎可八百餘奔降單于右將軍蘇建遂盡
亡其軍獨以身得亡自歸大將軍問其正閎長史
安議郎周覇等建爲云何覇曰自大將軍出未嘗
斬一禆將今建棄軍可斬以明威重閎安曰不然
兵法小敵之堅大敵之摛也今建獨以數千當單
于數萬力戰一日餘士盡不敢有二心自歸而斬
之是示後人無歸意也張預曰小敵不度強弱
而堅戰必爲大敵之所擒息侯屈於鄭伯李陵降
於匈奴是也孟子曰小固不可以敵大弱固不可
以敵強寡固不可以敵衆
夫將者國之輔也輔周則國必強
曹操曰將周密謀不泄也李筌曰輔猶助也將
才足則兵必強杜牧曰才周也賈林曰國之強
弱必在於將將輔於君而才周其國則強不輔於
君内懷其貳則弱擇人授任不可不愼何氏曰
周謂才智具也得才智周備之將國乃安強也
輔隙則國必弱
曹操曰形見於外也李筌曰隙缺也將才不備
兵必弱杜牧曰才不周也梅堯臣曰得賢則
周備失士則隙缺王晳曰周謂將賢則忠才兼
備隙謂有所缺也何氏曰言其才不可不周用事
不可不周知也故將在軍必先知五事六行五權
之用與夫九變四機之說然後可以内御士衆外
料戰形苟昧於玆雖一日不可居三軍之上矣
張預曰將謀周密則敵不能窺故其國強微缺則
乘釁而入故其國弱太公曰得士者昌失士者亡
故君之所以患於軍者三
梅堯臣曰患君之所不知孟氏曰巳下語是
張預曰下三事也
不知軍之不可以進而謂之進不知軍之不可以退
而謂之退是謂縻軍
曹操曰縻御也李筌曰縻絆也不知進退者軍
必敗如絆驥足無馳騁也楚將龍且逐韓信而敗
是不知其進秦將符融揮軍少却而敗是不知其
退杜牧曰猶駕御縻絆使不自由也君國君也
患於軍者爲軍之患害也夫授鉞凶門推轂閫外
之事將軍裁之如趙充國欲爲屯田漢宣必令決
戰孫皓臨滅賈充尚請班師此不知進退之謂也
賈林曰軍之進退將可臨時制變君命内御患
莫大焉故太公曰國不可以從外治軍不可以從
中御杜佑曰縻御也縻爲反君不知軍之形勢
而欲從中御也梅堯臣曰君不知進退之宜而
專進退是縻繫其軍六韜所謂軍不可以從中御
王晳曰縻繫也去此患則當託以不御之權故
必忠才兼備之臣爲之將也張預曰軍未可以
進而必使之進軍未可以退而必使之退是謂縻
絆其軍也故曰進退由内御則功難成
不知三軍之事而同三軍之政者則軍士惑矣
曹操曰軍容不入國國容不入軍禮不可以治兵
也李筌曰任將不以其人也燕將慕容評出軍
所在因山泉賣樵水貪鄙積貨爲三軍帥不知其
政也杜牧曰蓋謂禮度法今自有軍法從事若
使同於尋常治國之道則軍士生惑矣至如周亞
夫見天子不拜漢文知其勇不可犯魏尚守雲中
上首級爲有司所劾馮唐所以發憤也杜佑曰
夫治國尚禮義兵貴於權詐形勢各異教化不同
而君不知其變軍國一政以用治民則軍士疑惑
不知所措故兵經曰在國以信在軍以詐也陳
皥曰言不知三軍之事違衆沮議左傳稱晉彘季
不從軍師之謀而以偏師先進終爲楚之所敗也
梅堯臣曰不知治軍之務而參其政則衆惑亂
也曹公引司馬法曰軍容不入國國容不入軍是
也何氏曰軍國異容所治各殊欲以治國之法
以治軍旅則軍旅惑亂張預曰仁義可以治國
而不可以治軍權變可以治軍而不可以治國理
然也虢公不修慈愛而爲晉所滅晉侯不守四德
而爲秦所克是不以仁義治國也齊侯不射君子
而敗於晉宋公不擒二毛而衂於楚是不以權變
治軍也故當仁義而用權譎則國必危晉虢是也
當變詐而尚禮義則兵必敗齊宋是也然則治國
之道固不可以治軍也
不知三軍之權而同三軍之任則軍士疑矣
曹操曰不得其人意也杜牧曰謂將無權智不
能銓度軍士各任所長而雷同使之不盡其材則
三軍生疑矣黃石公曰善任人者使智使勇使貪
使愚智者樂立其功勇者好行其志貪者邀趨其
利愚者不顧其死陳皥曰將在軍權不專制任
不自由三軍之士自然疑也杜佑曰不得其人
也君之任將當精擇焉將若不知權變不可付以
勢位苟授非其人則舉措失所軍覆敗也若趙不
用廣武君而用成安君梅堯臣曰不知權謀之
道而參其任用其衆疑貳也王晳曰政也權也使
不知者同之則動有違異必相牽制也是則軍衆
疑惑矣裴度所以奏去監軍平蔡州也此皆由君
上不能專任賢將則使同之故通謂之三患何
氏曰不知用兵權謀之人用之爲將則軍不治而
士疑張預曰軍吏中有不知兵家權謀之人而
使同居將帥之任則政令不一而軍疑矣若邲之
戰中軍帥荀林父欲還禆將先縠不從爲楚所敗
是也近世以中官監軍其患正如此高崇文伐蜀
因罷之遂能成功
三軍旣惑且疑則諸侯之難至矣是謂亂軍引勝
曹操曰引奪也李筌曰引奪也兵權道也不可
謬而使處趙上卿藺相如言趙括徒能讀其父書
然未知合變王今以名使括如膠柱鼓瑟此則不
知三軍之權而同三軍之任趙王不從果有長平
之敗諸侯之難至也杜牧曰言我軍疑惑自致
擾亂如引敵人使勝我也孟氏曰三軍之衆疑
其所任惑其所爲則鄰國諸侯因其乖錯作難而
至也太公曰疑志不可以應敵梅堯臣曰君徒
知制其將不能用其人而乃同其政任俾衆疑惑
故諸侯之難作是自亂其軍自去其勝王晳曰
引諸侯勝巳也何氏曰士疑惑而無畏則亂故
敵國得以乘我隙釁而至矣張預曰軍士疑惑
未肯用命則諸侯之兵乘隙而至是自潰其軍自
奪其勝也
故知勝有五
李筌曰謂下五事也張預曰下五事也
知可以戰與不可以戰者勝
李筌曰料人事逆順然後以太一遁甲筭三門遇
奇五將無關格迫愶主客之計者必勝也杜牧
曰下文所謂知彼知巳是也孟氏曰能料知敵
情審其虚實者勝也梅堯臣曰知可不可之宜
王晳曰可則進否則止保勝之道也何氏曰
審己與敵張預曰可戰則進攻不可戰則退守
能審攻守之宜則無不勝
識衆寡之用者勝
李筌曰量力也杜牧曰先知敵之衆寡然後起
兵以應之如王翦伐荆曰非六十萬不可是也
杜佑曰言兵之形有衆而不可擊寡或可以弱制
強而能變之者勝也故春秋傳曰師克在和不在
衆是也梅堯臣曰量力而動王晳曰謂我對
敵兵之衆寡圍攻分戰是也張預曰用兵之法
有以少而勝衆者有以多而勝寡者在乎度其所
用而不失其宜則善如吳子所謂用衆者務易用
少者務隘是也
上下同欲者勝
曹操曰君臣同欲李筌曰觀士卒心上下同欲
如報私仇者勝陳皥曰言上下共同其利欲則
三軍無怨敵可勝也傳曰以欲從人則可以人從
欲鮮濟也杜佑曰言君臣和同勇而戰者勝故
孟子曰天時不如地利地利不如人和梅堯臣
曰心齊一也王晳曰上下一心若先縠剛復以
取敗吕布違異以致亡皆上下不同欲之所致
何氏曰書云受有億兆夷人離心離得予有亂臣
十人同心同德商滅而周興張預曰百將一心
三軍同力人人欲戰則所向無前矣
以虞待不虞者勝
李筌杜牧曰有備預也孟氏曰虞度也左傳曰
不備不虞不可以師待敵之可勝也陳皥曰謂
先爲不可勝之師待敵之可勝也杜佑曰虞度
也以我有法度之師擊彼無法度之兵梅堯臣
曰慎備非常王晳曰以我之虞待敵之不虞也
何氏曰春秋時城濮之役晉無楚備以敗於邲
邲之役楚無晉備以敗於鄢自鄢巳來晉不失備
而加之以禮重之以睦是以楚弗能加晉又周末
荆人伐陳吳救之軍行三十里雨十日夜不見星
左史倚相謂大將子期曰雨十日夜甲輯兵聚吳
人必至不如備之乃爲陳而吳人至見荆有備而
反左史曰其反覆六十里其君子外小人爲食我
行三十里擊之必克從之遂破吳軍魏大將軍南
征吳到積湖魏將滿寵帥諸軍在前與敵隔水相
對寵令諸將曰今夕風甚猛賊必來燒營宜豫爲
之備諸軍皆警夜半賊果遣十部來焼營寵掩擊
破之又春秋衞人以燕師伐鄭鄭祭足原繁洩駕
以三軍軍其前使曼伯與子元潜軍軍其後燕人
畏鄭三軍而不虞制人六月鄭二公子以制人敗
燕師于北制君子曰不備不虞不可以師又楚子
重自陳伐莒圍渠丘渠丘城惡衆潰奔莒楚入渠
丘莒人囚楚公子平楚人曰勿殺吾歸而俘莒人
殺之楚師圍莒莒城亦惡庚申莒潰楚遂入鄆莒
無備故也君子曰恃陋而不備罪之大者也備豫
不虞善之大者也莒恃其陋而不修城郭浹辰之
間而楚克其三都無備也夫張預曰常爲不可
勝以待敵故吳起曰出門如見敵士季曰有備不
敗
將能而君不御者勝
曹操曰司馬法曰進退惟時無曰寡人也李筌
曰將在外君命有所不受者勝眞將軍也吳伐楚
吳公子光弟夫槩王至請擊楚子常不許夫槩曰
所謂見義而行不待命也今日我死楚可入也以
其屬五千先擊子常敗之審此則將能而君不能
御也晉宣帝拒諸葛於五丈原天子使辛毗仗節
軍門曰敢問戰者斬亮聞笑曰苟能制吾豈千里
請戰假言天子不許示武於衆此是不能之將
杜牧曰尉繚子曰夫將者上不制乎天下不制乎
地中不制乎人故兵者凶器也將者死官也杜
佑曰將旣精能暁練兵勢君能專任事不從中御
故王子曰指授在君決戰在將也梅堯臣曰自
閫以外將軍制之王晳曰君御能將者不能絶
疑忌耳若賢明之主必能知人固當委任以責成
效推轂授鉞是其義也攻戰之事一以專之不從
中御所以一威且盡其才也況臨敵乘機間不容
髮安可遥制之乎何氏曰古者遣將於太廟親
操鉞持其首授其柄曰從是以上至天者將軍制
之乃復操柄授與刃曰從是以下至淵者將軍制
之故李牧之爲趙將居邊軍市之租皆自用饗士
賞賜決於外不從中御也周亞夫之軍細柳軍中
唯聞將軍之命不聞天子之詔也蓋用兵之法一
步百變見可則進知難而退而曰有王命焉是白
大人以救火也未及反命而煨燼久矣曰有監軍
焉是作舍道邊也謀無適從而終不可成矣故御
能將而責平猾虜者如絆韓盧而求獲狡兔者又
何異焉張預曰將有智勇之能則當任以責成功
不可從中御也故曰閫外之事將軍裁之
此五者知勝之道也
曹操曰此上五事也
故曰知彼知己者百戰不殆
李筌曰量力而拒敵有何危殆乎杜牧曰以我
之政料敵之政以我之將料敵之將以我之衆料
敵之衆以我之食料敵之食以我之地料敵之地
校量已定優劣短長皆先見之然後兵起故有百
戰百勝也孟氏曰審知彼己強弱利害之勢雖百
戰實無危殆乎梅堯臣曰彼己五者盡知之故
無敗王晳曰殆危也謂校盡彼我之情知勝而
後戰則百戰不危張預曰知彼知己者攻守之
謂也知彼則可以攻知己則可以守攻是守之機
守是攻之策苟能知之雖百戰不危也或曰士會
察楚師之不可敵陳平料劉項之長短是知彼知
己也
不知彼而知己一勝一負
李筌曰自以己強而不料敵則勝負未定秦主符
堅以百萬之衆南伐或謂曰彼有人焉謝安桓沖
江表偉才不可輕之堅曰我以八州之衆士馬百
萬投鞭可斷江水何難之有後果敗續則其義也
杜牧曰恃我之強不知敵不可伐者一勝一負
王猛將終諫符堅曰晉氏雖在江表而正朔所禀
謝安桓沖江表偉人不可伐也及堅南伐曰吾士
馬百萬投鞭可濟遂有淝水之敗也陳皥曰杜
說恃強之兵無名而伐無罪所以敗也非一勝一
負之義杜佑曰雖不知敵之形勢恃巳能克之
者勝負各半梅堯臣曰自知己者勝負半也
王晳曰但能計巳不知敵之強弱則或勝或負
張預曰唐太宗曰今之將臣雖未能知彼苟能知
己則安有不利乎所謂知己者守吾氣而有待焉
者也故知守而不知攻則勝負之半
不知彼不知巳每戰必殆
李筌曰是謂狂宼不敗何待也杜佑曰外不料
敵内不知巳用戰必殆梅堯臣曰一不知何以
勝王晳曰全昧於計也張預曰攻守之術皆不
知以戰則敗
孫子集註卷之三
