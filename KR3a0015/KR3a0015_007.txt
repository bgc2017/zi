孫子集註卷之七
軍爭篇(曹操曰兩軍爭勝李筌曰爭者趨利也虚實定乃可與人爭利王晳)
(曰爭者爭利得利則勝宜先審輕重計迂直不可使敵乘我勞也張預曰以軍爭爲名)
(者謂兩軍相對而爭利也先知彼我之虚實然後能與人爭勝故次虚實)
孫子曰凢用兵之法將受命於君
李筌曰受君命也遵廟勝之筭恭行天罰張預
曰受君命伐叛逆
合軍聚衆
曹操曰聚國人結行伍選部曲起營爲軍陳梅
堯臣曰聚國之衆合以爲軍王晳曰大國三軍
總三萬七千五百人若悉舉其賦則總七萬五千
人此所謂合軍聚衆張預曰合國人以爲軍聚
兵衆以爲陳
交和而舍
曹操曰軍門爲和門左右門爲旗門以車爲營曰
轅門以人爲營曰人門兩軍相對爲交和李筌
曰交間和雜也合軍之後彊弱勇怯長短向背間
雜而仵之力相兼後合諸營壘與敵爭之杜牧
曰周禮以旌爲左右和門鄭司農曰軍門曰和今
謂之壘門立兩旌旗表之以叙和出入明次第也
交者言與敵人對壘而舍和門相交對也賈林
曰舍止也士衆交雜和合而止於軍中趨利而動
梅堯臣曰軍門爲和門兩軍交對而舍也何
氏曰和門相望將合戰爭利兵家難事也張預
曰軍門爲和門言與敵對壘而舍其門相交對也
或曰與上下交相和睦然後可以出兵爲營舍故
吳子曰不和於國不可以出軍不和於軍不可以
出陳
莫難於軍爭
曹操曰從始受命至於交和軍爭難也杜牧曰
於爭利害難也梅堯臣曰自受命至此爲最難
張預曰與人相對而爭利天下之至難也
軍爭之難者以迂爲直以患爲利
曹操曰示以遠速其道里先敵至也杜牧曰言
欲爭奪先以迂遠爲近以患爲利誑紿敵人使其
慢易然後急趨也陳皥曰言合軍聚衆交和而
舍皆有舊制惟軍爭最難也苟不知以迂爲直以
患爲利者卽不能與敵爭也賈林曰全軍而行
爭於便利之地而先據之若不得其地則輸敵之
勝最其難也杜佑曰敵途本迂患在道遠則先
處形勢之地故曰以患爲利梅堯臣曰能變迂
爲近轉患爲利難也王晳曰曹公曰示以遠速
其道里先敵至晳謂示以遠者使其不虞而行或
奇兵從間道出也何氏曰謂所征之國路由山
險迂曲而遠將欲爭利則當分兵出奇隨逐鄕導
由直路乘其不備急擊之雖有䧟險之患得利亦
速也如鍾會伐蜀而鄧艾出奇先至蜀蜀無備而
降故下云不得鄕導不能得地利是也張預曰
變迂曲爲近直轉患害爲便利此軍爭之難也
故迂其途而誘之以利後人發先人至此知迂直之
計者也
曹操曰迂其途者示之遠也後人發先人至者明
於度數先知遠近之計也李筌曰故迂其途示
不速進後人發先人至也用兵若此以患爲利者
杜牧曰上解曰以迂爲直是示敵人以迂遠敵
意巳怠復誘敵以利使敵心不專然後倍道兼行
出其不意故能後發先至而得所爭之要害也秦
伐韓軍於閼與趙王令趙奢往救之去邯鄲三十
里而令軍中曰有以軍事諫者死秦軍武安西秦
軍鼓譟勒兵武安屋瓦皆震軍中候有一人言急
救武安奢立斬之堅壁留二十八日不行復益增
壘秦間來奢善食而遣之間以報秦秦將大喜曰
夫去國三十里而軍不行乃增壘閼與非趙地也
奢旣遣秦間乃卷甲而趨二日一夜至令善射者
去閼與五十里而軍秦人聞之悉甲而至有一卒
曰先據北山者勝奢使萬人據之秦人來爭不得
奢因縱擊大破之閼與遂得解賈林曰敵途本
近我能迂之者或以羸兵或以小利於他道誘之
使不得以軍爭赴也梅堯臣曰遠其途誘以利
𣢾之也後其發先其至爭之也能知此者變迂轉
害之謀也何氏曰迂途者當行之途也以分兵
出奇則當行之途示以迂變設勢以誘敵令得小
利縻之則出奇之兵雖後發亦先至也言爭利須
料迂直之勢出奇故下云分合爲變其疾如風是
也張預曰形勢之地爭得則勝凡欲近爭便地
先引兵遠去復以小利㗖敵使彼不意我進又貪
我利故我得以後發而先至此所謂以迂爲直以
患爲利也趙奢據北山而敗秦軍郭淮屯北原而
走諸葛是也能後發先至者明於度數知以迂爲
直之謀者也
故軍爭爲利軍爭爲危
曹操曰善者則以利不善者則以危李筌曰夫
軍者將善則利不善則危杜牧曰善者計度審
也賈林曰我軍先至得其便利之地則爲利彼
敵先據其地我三軍之衆馳往爭之則敵佚我勞
危之道也梅堯臣曰軍爭之事有利也有危也
又一本作軍爭爲利衆爭爲危何氏曰此又
言出軍行師驅三軍之衆與敵人相角逐以爭一
日之勝得之則爲利失之則爲危不可輕舉張
預曰智者爭之則爲利庸人爭之則爲危明者知
迂直愚者昧之故也
舉軍而爭利則不及
曹操曰遲不及也李筌曰輜重行遲賈林曰
行軍用師必趨其利遠近之勢直以舉軍往爭其
利難以速至可以潛設奇計迂敵途程敵不識我
謀則我先而敵後也杜佑曰遲不及也舉軍悉
行爭赴其利則道路悉不相逮梅堯臣曰舉軍
中所有而行則遲緩王晳曰以輜重故張預
曰竭軍而前則行緩而不能及利
委軍而爭利則輜重捐
曹操曰置輜重則恐捐棄也李筌曰委棄輜重
則軍資闕也杜牧曰舉一軍之物行則重滯遲
緩不及於利委棄輜重輕兵前追則恐輜重因此
棄捐也賈林曰恐敵知而絶我後糧也杜佑
曰委置庫藏輕師而行若敵乘虚而來抄絶其後
則巳輜重皆悉棄捐梅堯臣曰委軍中所有而
行則輜重棄王晳同曹操註何氏同杜佑註
張預曰委置重滯輕兵獨進則恐輜重爲敵所
掠故棄捐也
是故卷甲而趨日夜不處
曹操曰不得休息罷也
倍道兼行百里而爭利則擒三將軍
杜佑曰若不慮上二事欲從速疾卷甲束仗潛軍
夜行若敵知其情邀而擊之則三軍之將爲敵所
擒也若秦伯&KR0670;鄭三帥皆獲是也
勁者先疲者後其法十一而至
曹操曰百里而爭利非也三將軍皆以爲擒李
筌曰一日行一百二十里則爲倍道兼行行若如
此則勁健者先到疲者後至軍健者少疲者多且
十人可一人先到餘悉在後以此遇敵何三將軍
不擒哉魏武逐劉備一日一夜行三百里諸葛亮
以爲彊弩之末不能穿魯縞言無力也是以有赤
壁之敗龐㳙追孫臏死於馬陵亦其義也杜牧
曰此說未盡也凡軍一日行三十里爲一舍倍道
兼行者再舍晝夜不息乃得百里爲一舍倍道若
如此爭利衆疲倦則三將軍皆須爲敵所擒其法
什一而至者不得巳必須爭利凢十人中擇一人
最勁者先往其餘者則令繼後而往萬人中先擇
十人平旦先至其餘繼至有巳午時至者有申未
時至者各得不竭其力相續而至與先往者足得
聲響相接凢爭利必是爭奪要害雖千人守之亦
足以拒抗敵人以待繼至者太宗以三千五百騎
先據武牢竇建德十八萬衆而不能前此可知也
陳皥曰杜說别是用兵一途非什一而至之義
也蓋言百里爭利勁者先疲者後十中得一而至
九皆疲困一則勁者也賈林曰路遠人疲奔馳
力盡如此則我勞敵佚被擊何疑百里爭利愼勿
爲也杜佑曰百里爭利非也三將軍皆爲擒也
彊弱不伏相待率十有一人至軍也罷音疲梅
堯臣曰軍日行三十里而舍今乃晝夜不休行百
里故三將軍爲其擒也何則涉途旣遠勁者少罷
者多十中得一至耳三將軍者三軍之師也王
晳曰罷羸也此言爭利之道宜近不宜遠耳夫衝
風之衰不能起毛羽彊弩之末不能穿魯縞苟日
夜兼行百里趨利縱使一分勁者能至固巳困乏
矣卽敵人以佚擊我之勞自當不戰而敗故司馬
宣王曰吾倍道兼行此曉兵者之所忌也或曰趙
奢亦卷甲而趨二日一夜卒勝秦者何也曰奢久
幷氣積力增壘遣間示怯以驕之使秦不意其至
兵又堅奢又去閼與五十里而軍比秦聞之及發
兵至非二三日不能也能來是彼有五十里趨敵
之勞而我固巳二三日休息士卒不勝其佚且又
投之險難先據高陽竒正相因曷爲不勝哉何
氏曰言三將出奇求利委軍衆輜重卷甲務速若
晝夜百里不息則勁者能十至其一我勞敵佚敵
衆我寡擊之未必勝也敗則三將俱擒以此見武
之深戒也張預曰卷甲猶悉甲也悉甲而進謂
輕重俱行也凢軍日行三十里則止過六十里已
上為倍道晝夜不息爲兼行言百里之遠與人爭
利輕兵在前輜重在後人罷馬倦渴者不得飲饑
者不得食忽遇敵則以勞對佚以饑敵飽又復首
尾不相及故三軍之帥必皆爲敵所擒若晉人獲
秦三帥是也輕兵之中十人得一人勁捷者先至
下九人悉疲困而在後況重兵乎何以知輕重俱
行下文云五十里而爭利則半至若止是輕兵則
一日行五十里不爲遠也焉有半至之理是必重
兵偕行也
五十里而爭利則蹷上將軍其法半至
曹操曰蹷猶挫也李筌曰百里則十人一人至
五十里十人五人至挫軍之威不至擒也言道近
不至疲杜牧曰半至者凡十人中擇五人勁者
先往也賈林曰上猶先也杜佑曰蹷猶挫也
前軍之將已爲敵所蹷敗梅堯臣曰十中得五
猶遠不能勝王晳曰罷勞之患減於太半止挫
敗而巳張預曰路不甚遠十中五至猶挫軍威
況百里乎蹷上將謂前軍先行也或問曰唐太宗
征宋金剛一日一夜行二百餘里亦能克勝者何
也答曰此形同而勢異也且金剛旣敗衆心巳沮
迫而滅之則河東立平若其緩之賊必生計此太
宗所以不計疲頓而力逐也孫子所陳爭利之法
蓋與此異矣
三十里而爭利則三分之二至
曹操曰道近至者多故無死敗也李筌曰近不
疲也故無死亡杜牧曰三十里内凢十人中可
以六七人先往也不言其法者舉上文可知也
杜佑曰道近則至者多故不言死敗勝負未可知
也古者用師日行三十里步騎相須今徒而趨利
三分之二至梅堯臣曰道近至多庶或有勝
王晳曰計彼我之勢宜須爭者或亦當然雖三分
二至蓋其精銳者之力未至勞乏不可決以爲敗
故不云其法也張預曰路近不疲至者太半不
失行列之政不絶人馬之力庶幾可以爭勝上三
事皆謂舉軍而爭利也
是故軍無輜重則亡無糧食則亡無委積則亡
曹操曰無此三者亡之道也李筌曰無輜重者
闕所供也袁紹有十萬之衆魏武用荀攸計焚燒
紹輜重而敗紹於官渡無糧食者雖有金城不重
於食也夫子曰足食足兵民信之矣故漢赤眉百
萬衆無食而君臣面縳宜陽是以善用兵者先耕
而後戰無委積者財乏闕也漢高祖無關中光武
無河内魏武無兖州軍北身遁豈能復振也杜
牧曰輜重者器械及軍士衣裝委積者財貨也
陳皥曰北說委軍爭利之難也梅堯臣曰三者
不可無是不可委軍而爭利也王晳曰委積謂
薪鹽蔬材之屬軍恃此三者以濟不可輕離也
張預曰無輜重則器用不供無糧食則軍餉不足
無委積則財貨不充皆亡覆之道此三者謂委軍
而爭利也
故不知諸侯之謀者不能豫交
曹操曰不知敵情謀者不能結交也李筌曰預
備也知敵之情必備其交也杜牧曰非也豫先
也交交兵也言諸侯之謀先須知之然後可交兵
合戰若不知其謀固不可與交兵也陳皥曰曹
說以爲不先知敵人之作謀即不能預結外援二
說並通梅堯臣曰不知敵國之謀則不能預交
鄰國以爲援助也張預曰先知諸侯之實情然
後可與結交不知其謀則恐翻覆爲患其鄰國爲
援亦軍爭之事故下文云先至而得天下之衆者
爲衢地是也
不知山林險阻沮澤之形者不能行軍
曹操曰高而崇者爲山衆樹所聚者爲林坑壍者
爲險一高一下者爲阻水草漸洳者爲沮衆水所
歸而不流者爲澤不先知軍之所據及山川之形
者則不能行師也梅堯臣曰山林險阻之形沮
澤濘淖之所必先審知張預曰高而崇者爲山
衆木聚者爲林坑坎者爲險一高一下者爲阻水
草漸洳者爲沮衆水所歸而不流者爲澤凡此地
形悉能知之然後可與人爭利而行軍
不用鄕導者不能得地利
李筌曰入敵境恐山川隘狹地土泥濘井泉不利
使人導之以得地利易曰即鹿無虞則其義也
杜牧曰管子曰凢兵主者必先審知地圖轘轅之
險濫車之水名山通谷經川陵陸丘阜之所在苴
草林木蒲葦之所茂道里之遠近城郭之大小名
邑廢邑園殖之地必盡知之地形出入之相錯者
盡藏之然後不失地利衛公李靖曰凢是賊徒好
相掩&KR0670;須擇勇敢之夫選明察之士兼使鄕導潛
歷山林密其聲晦其跡或刻爲獸足而却履於中
途或上冠微禽而幽伏於藂薄然後傾耳以遠聽
竦目而深視專智以度事機注心而視氣色覩水
㾗則知敵濟之早晩觀樹動則可辨來寇之驅馳
故烽火莫若謹而審旌旗莫若齊而一賞罰必重
而不欺刑戮必嚴而不捨敵之動靜而我有備也
敵之機謀而我先知也陳皥曰凢此地利非用
鄕人爲導引則不能知地利也杜佑曰不任彼
鄕人而導軍者則不能得道路之便利也梅堯
臣曰凢丘陵原衍之向背城邑道路之迂直非人
引導不能得也何氏曰鄕導略曰從禽者若無
山虞之官度其形勢之可否則徒入於林中終不
能獲鹿矣出征者若無彼鄕之人導其道路之迂
直則雖至于境外終不能獲寇矣夫以奉辭致討
趨未歷之地聲教未通音驛所絶深入其阻不亦
艱哉我孤軍以往彼密嚴而待客主之勢巳相遠
矣況其專任詭譎多方以誤我苟不計而直進冐
危而長驅躋險則有壅決之害醉行則有暴來之
鬪夜止則有虚驚之憂倉卒無備落其彀中是乃
擁熊虎之師自投於死地又安能摩逆壘蕩狡穴
乎故敵國之山川陵陸丘阜之可以設險者林木
蒲葦茂草之可以隱藏者道里之遠近城郭之大
小邑落之寬狹田壤之肥瘠溝渠之深淺蓄積之
豐約卒乘之衆寡器械之堅脆必能盡知之則虜
在目中不足擒也昔張騫嘗使大夏留匈奴中久
導軍知利善水草處其軍得以無饑渴玆亦能獲
其便利也凢用鄕導或軍行虜獲其人須防賊謀
隂持姦計爲其誘誤必在鑒其色察其情參驗數
人之言始終如一乃可爲凖厚其頒賞使之懷恩
豐其室家使之係心卽爲吾人當無翻覆然不如
素畜堪用者但能諳練行途不必土人亦可任也
仍選腹心智勇之士挾而偕往則巨細必審指蹤
無失矣張預曰山川之夷險道路之迂直必用
鄕人引而導之乃可知其所利而爭勝吳伐魯鄫
人導之以克武城是也
故兵以詐立
杜牧曰詐敵人使不知我本情然後能立勝也
梅堯臣曰非詭道不能立事王晳曰謂以迂爲
直以患爲利也何氏曰張形勢以誤敵也張
預曰以變詐爲本使敵不知吾奇正所在則我可
爲立
以利動
杜牧曰利者見利始動也梅堯臣曰非利不可
動王晳曰誘之也何氏曰量敵可擊則擊
張預曰見利乃動不妄發也傳曰三軍以利動
以分合爲變者也
曹操曰兵一分一合以敵爲變也李筌曰以詭
詐乘其利動或合或分以爲變化之形杜牧曰
分合者或分或合以惑敵人觀其應我之形然後
能變化以取勝也陳皥曰乍合乍分隨而更變
之也孟氏曰兵法詭詐以利動敵心或合或離
爲變化之術梅堯臣王晳同曹操註張預曰
或分散其形或合聚其勢皆因敵動靜而爲變化
也或曰變謂奇正相變使敵莫測故衞公兵法云
兵散則以合爲奇兵合則以散爲奇三令五申三
散三合復歸於正焉
故其疾如風
曹操曰擊空虚也李筌曰進退也其來無跡其
退至疾也梅堯臣曰來無形跡王晳曰速乘
虚也何氏同梅堯臣註張預曰其來疾暴所
向皆靡
其徐如林
曹操曰不見利也李筌曰整陳而行杜牧曰
徐緩也言緩行之時須有行列如林木也恐爲敵
人之掩襲也孟氏曰言緩行須有行列如林以
防其掩襲杜佑曰不見利不前如風吹林小動
而其大不移梅堯臣曰如林之森然不亂也
王晳曰齊肅也張預曰徐舒也舒緩而行若林
木之森森然謂未見利也尉繚子曰重者如山如
林輕者如炮如燔也
侵掠如火
曹操曰疾也李筌曰如火燎原無遺草杜牧
曰猛烈不可嚮也賈林曰侵掠敵國若火燎原
不可往復張預曰詩云如火烈烈莫我敢遏言
勢如猛火之熾誰敢禦我
不動如山
曹操曰守也李筌曰駐車也杜牧曰閉壁屹
然不可搖動也賈林曰未見便利敵誘誑我我
因不動如山之安梅堯臣曰峻不可犯王晳
曰堅守也何氏曰止如山之鎮靜張預曰所
以持重也荀子議兵篇云圓居而方正則若盤石
然觸之者角摧言不動之時若山石之不可移犯
之者其角立毁
難知如隂
李筌曰其勢不測如隂不能覩萬象杜牧曰如
玄雲蔽天不見三辰梅堯臣曰幽隱莫測王
晳曰形藏也何氏曰暗祕而不可料張預曰
如隂雲蔽天莫覩辰象
動如雷震
李筌曰盛怒也杜牧曰如空中擊下不知所避
也賈林曰其動也疾不及應太公曰疾雷不及
掩耳梅堯臣曰迅不及避王晳曰不虞而至
何氏曰藏謀以奮如此張預曰如迅雷忽擊
不知所避故太公曰疾雷不及掩耳迅電不及瞬
目
掠鄕分衆
曹操曰因敵而制勝也李筌曰抄掠必分兵爲
數道懼不虞也杜牧曰敵之鄕邑聚落無有守
兵六畜財穀易於剽掠則須分番次第使衆人皆
得往也不可獨有所往如此則大小強弱皆欲與
敵爭利也陳皥曰夫鄕邑村落因非一處察其
無備分兵掠之掠鄕一作指向賈林曰三軍
不可言遣故以旌旗指向隊伍不可語傳故以麾
幟分衆故因敵陳形可爲勢此尤順訓練分明師
徒服習也梅堯臣曰以饗士卒王晳曰指所
鄕以分其衆鄕音向何氏曰得掠物則與衆分
張預曰用兵之道大率務因糧於敵然而鄕邑
之民所積不多必分兵隨處掠之乃可足用
廓地分利
曹操曰分敵利也李筌曰得敵地必分守利害
杜牧曰廓開也開土拓境則分割與有功者韓
信言於漢王曰項王使人有功當封爵者刻印刓
忍不能與今大王誠能反其道以天下城邑封功
臣天下不足取也三略曰獲地裂之陳皥曰言
獲其土地則屯兵種蒔以分敵之利也賈林曰
廓度也度敵所據地利分其利也梅堯臣曰與
有功也王晳曰廓視地形以據便利勿使敵專
也張預曰開廓平易之地必分兵守利不使敵
人得之或云得地則分賞有功者今觀上下之文
恐非謂此也
懸權而動
曹操曰量敵而動也李筌曰權量秤也敵輕重
與吾有銖鎰之别則動夫先動爲客後動爲主客
難而主易太一遁甲定計之筭明動易也杜牧
曰如衡懸權秤量巳定然後動也何氏同杜牧
註張預曰如懸權於衡量知輕重然後動也尉
繚子曰權敵審將而後舉言權量敵之輕重審察
將之賢愚然後舉也
先知迂直之計者勝此軍爭之法也
李筌曰迂直道路勞佚餒寒生於道路杜牧曰
言軍爭者先須計遠近迂直然後可以爲勝其計
量之審如懸權於衡不失錙銖然後可以動而取
勝此乃軍爭勝之法也梅堯臣曰稱量利害而
動在預知遠近之方則勝王晳曰量敵審輕重
而動又知迂直必勝之道也張預曰凢與人爭
利必先量道路之迂直審察而後動則無勞頓寒
餒之患而且進退遲速不失其機故勝也
軍政曰
梅堯臣曰軍之舊典王晳曰古軍書
言不相聞故爲金鼓
杜佑曰金鉦鐸也聽其音聲以爲耳候梅堯臣
曰以威耳也耳威於聲不可不淸王晳曰鼓鼙
鉦鐸之屬坐作進退疾徐䟽數皆有其節
視不相見故爲旌旗
杜佑曰瞻其指麾以爲目候梅堯臣曰以威目
也目威於色不得不明王晳曰表部曲行列齊
整也
夫金鼓旌旗者所以一人之耳目也
李筌曰鼓進鐸退旌賞而旗罰耳聽金鼓目視旌
旗故不亂也勇怯不能進退者由旗鼓正也張
預曰夫用兵旣衆占地必廣首尾相遼耳目不接
故設金鼓之聲使之相聞立旌旗之形使之相見
視聽均齊則雖百萬之衆進退如一矣故曰鬭衆
如鬪寡形名是也
人旣專一則勇者不得獨進怯者不得獨退此用衆
之法也
杜牧曰旌以出令旗以應號蓋旗者卽今之信旗
也軍法曰當進不進當退不退者斬之吳起與秦
人戰戰未合有一夫不勝其勇前獲雙首而返吳
起斬之軍吏進諫曰此材士也不可斬吳起曰信
材士非令也乃斬之梅堯臣曰一人之耳目者
謂使人之視聽齊一而不亂也鼔之則進金之則
止麾右則右麾左則左不可以勇怯而獨先也
王晳曰使三軍之衆勇怯進退齊一者鼓鐸旌旗
之爲也張預曰士卒專心一意惟在於金鼔旌
旗之號令當進則進當退則退一有違者必戮故
曰令不進而進與令不退而退厥罪惟均尉繚子
曰鼓鳴旗麾先登者未嘗非多力國士也將者之
過也言不可賞先登獲雋者恐進退不一耳
故夜戰多火鼓晝戰多旌旗所以變人之耳目也
李筌曰火鼓夜之所視聽旌旗晝之所指揮杜
牧曰令軍士耳目皆隨旌旗火鼓而變也或曰夜
戰多火鼓其旨如何夜黑之後必無原野列陳與
敵刻期而戰也軍襲敵營鳴鼓然火適足以警敵
人之耳明敵人之目於我返害其義安在答曰富
哉問乎此乃孫武之微旨也凢夜戰者蓋敵人來
襲我壘不得巳而與之戰其法在於立營之法與
陳小同故志曰止則爲營行則爲陳蓋大陳之中
必包小陳大營之内亦包小營蓋前後左右之軍
各自有營環遶大將之營居於中央諸營環之隅
落鈎聮曲折相對象天之壁壘星其營相去上不
過百步下不過五十步道徑通達足以出隊列部
壁壘相望足以弓弩相救每於十字路口必立小
堡上致柴薪穴爲暗道胡梯上之令人看守夜黑
之後聲鼓四起卽以燔燎是以賊夜襲我雖入營
門四顧屹然復有小營各自堅守東西南北未知
所攻大將營或諸小營中先知有賊至者放令盡
入然後擊鼓諸營齊應衆堡燎火明如晝日諸營
兵士於是閉門登壘下瞰敵人勁弩彊弓四向俱
發敵人雖有韓白之將鬼神之兵亦無能計也唯
恐夜不襲我來則必敗若敵人或能潛入一營卽
諸營舉火出兵四面繞之號令營中不得輙動須
臾之際善惡自分賊若出走皆在羅綱矣故司馬
宣王入諸葛亮營壘見其曲折曰此兵下之奇才
也今之立營通洞豁達雜以居之若有賊夜來斫
營萬人一時驚擾雖多致斥候嚴爲備守晦黑之
後彼我不分雖有衆力亦不能用陳皥曰杜言
夜黑之後必無原野列陳與敵人刻期而戰非也
天寳末李光弼以五百騎趨河陽多列火炬首尾
不息史思明數萬之衆不敢逼之豈止待賊斫營
而巳賈林曰火鼓旌旗可以聽望故晝夜異用
之梅堯臣曰多者欲以變惑敵人耳目王晳
曰多者所以震駭視聽使慹我之威武聲氣也傳
曰多鼓鈞聲以夜軍之張預曰凢與敵戰夜則
火鼓不息晝則旌旗相續所以變亂敵人之耳目
使不知其所以備我之計越伐吳夾水而陳越爲
左右句卒使夜或左或右鼓噪而進吳師分以禦
之遂爲越所敗是惑以火鼓也晉伐齊使司馬斥
山澤之險雖所不至必旆而疎陳之齊侯畏而脫
歸是惑以旌旗也
故三軍可奪氣
曹操曰左氏言一鼓作氣再而衰三而竭李筌
曰奪氣奪其銳勇齊伐魯戰於長勺齊人一鼓公
將戰曹劌曰未可齊人三鼓劌曰可矣乃戰齊師
敗績公問其故劌曰夫戰勇氣也一鼓作氣再而
衰三而竭彼竭我盈故克之奪三軍之氣也杜
牧曰司馬法戰以力久以氣勝齊伐魯莊公將戰
於長勺公將鼓之曹劌曰未可齊人三鼓劌曰可
矣齊師敗績公問其故對曰夫戰勇氣也一鼓作
氣再而衰三而竭彼竭我盈故克之晉將氏丘儉
文欽反諸軍屯樂嘉司司景王銜枚徑造之欽子
年十八勇冠三軍曰及其未定請登城鼓噪擊
之可破旣而三噪之欽不能應退相與引而東
景王謂諸將曰欽走矣發銳軍以追之諸將曰欽
舊將鴦小而銳引軍内入未有失利必不走也王
曰一鼓作氣再而衰三而竭鴦鼓而欽不應其勢
已屈不走何待欽果引去王晳曰震慹衰惰則
軍氣奪矣何氏曰淮南子曰將充勇而輕敵卒
果敢而樂戰三軍之衆百萬之師志厲靑雲氣如
飄風聲如雷霆誠積踰而威加敵人此謂氣勢吳
子曰三軍之衆百萬之師張設輕重在於一人是
謂氣機故奪氣者有所待有所乘則可矣張預
曰氣者戰之所恃也夫舍生稟血鼓作鬭爭雖死
不省者氣使然也故用兵之法若激其士卒令上
下同怒則其鋒不可當故敵人新來而氣銳則且
以不戰挫之伺其衰倦而後擊故彼之銳氣可以
奪也尉繚子謂氣實則鬭氣奪則走者此之謂也
曹劌言一鼓作氣者謂初來之氣盛也再而衰三
而竭者謂陳久而人倦也又李靖曰守者不止完
其壁堅其陳而已必也守吾氣而有待焉所謂守
其氣者常養吾之氣使銳盛而不衰然後彼之氣
可得而奪也
將軍可奪心
李筌曰心之令憤撓之令亂間之令疎卑之令驕
則彼之心可奪也杜牧曰心者將軍心中所倚
賴以爲軍者也後漢寇恂征隗囂囂將高峻守高
平第一峻遣軍將皇甫文出謁恂辭禮不屈恂怒
斬之遣其副峻惶恐卽日開城門降諸將曰敢問
殺其使而降其城何也恂曰皇甫文峻之腹心其
所取計者今來辭氣不屈必無降心全之則文得
其計殺之則峻亡其膽是以降耳後燕慕容垂遣
子寳率衆伐後魏始寳之來垂已有疾自到五原
道武帝斷其來路父子問絶道武乃詭其行人之
辭令臨河告之曰父巳死何不遽還寳兄弟聞之
憂懼以爲信然因夜遁去道武襲之大破於參合
陂梅堯臣曰以鼓旗之變惑奪其氣軍旣奪氣
將亦奪心王晳曰紛亂諠譁則將心奪矣何
氏曰先須巳心能固然後可以奪敵將之心故傳
曰先人有奪人之心司馬法曰本心固新氣勝者
是也張預曰心者將之所主也夫治亂勇怯皆
主於心故善制敵者撓之而使亂激之而使惑迫
之而使懼故彼之心謀可以奪也傳曰先人有奪
人之心謂奪其本心之計也又李靖曰攻者不止
攻其城擊其陳而巳必有攻其心之術焉所謂攻
其心者常養吾之心使安閑而不亂然後彼之心
可得而奪也
是故朝氣銳
陳皥曰初來之氣氣方盛銳勿與之爭也孟氏
曰司馬法曰新氣勝舊氣新氣卽朝氣也王晳
曰士衆凢初舉氣銳也
晝氣惰
王晳曰漸久少怠
暮氣歸
孟氏曰朝氣初氣也晝氣再作之氣也暮氣衰竭
之氣也梅堯臣曰朝言其始也晝言其中也暮
言其終也謂兵始而銳久則惰而思歸故可擊
王晳曰怠久意歸無復戰理
故善用兵者避其銳氣擊其惰歸此治氣者也
李筌曰氣者軍之氣勇杜牧曰陽氣生於子成
於寅衰於午伏於申凢晨朝陽氣初盛其來必銳
故須避之候其衰㐲擊之必勝武德中太宗與竇
建德戰於泥水東建德列陳彌亘數里太宗將數
騎登高觀之謂諸將曰賊度險而囂是軍無政令
逼城而陳有輕我心按兵不出待敵氣衰陳久卒
饑必將自退退而擊之何往不克建德列陳自卯
至午兵士饑倦悉列坐石又爭飲水太宗曰可擊
矣遂戰生擒建德陳皥曰有辰巳列陳至午未
未勝者午未列陳至申酉未勝者不必事須晨旦
而爲陽氣申午而爲衰氣也太宗之攻建德也登
高而望之謂諸將曰賊盡銳來攻我當少避之退
則可以騎留之以明不須晨旦也凢彼有銳則如
此避之不然則否杜佑曰避其精銳之氣擊其
懈惰欲歸此理氣者也曹劌之說是也梅堯臣
曰氣盛勿擊衰懈易敗何氏曰夫人情莫不樂
安而惡危好生而懼死無故驅之就卧尸之地樂
趨於兵戰之場其心之所畜非有忿怒欲鬭之氣
一旦乘而激之冒難而不顧犯危而不畏則未嘗
不悔而怯矣今夫天下懦夫心有所激則率爾爭
鬪不啻諸劌至于操刃而求鬭者氣之所乘也氣
衰則息惻然而悔矣故三軍之視強寇如視處女
者乘其忿怒而有所激也是以卽墨之圍五千人
擊却燕師者乘燕劓降掘塜之怒也秦之鬭士倍
我者因三施無報之怒所以我怠而秦奮也二者
治氣有道而所用乘其機也張預曰朝喻始晝
喻中暮喻末非以早晚爲辭也凢人之氣初來新
至則勇銳陳久人倦則衰故善用兵者當其銳盛
則堅守以避之待其惰歸則出兵以擊之此所謂
善治巳之氣以奪人之氣者也前趙將游子遠之
敗伊餘羌唐武德中太宗之破竇建德皆用此術
以治待亂以靜待譁此治心者也
李筌曰伺敵之變因而乘之杜牧曰司馬法曰
本心固言料敵制勝本心巳定但當調治之使安
靜堅固不爲事撓不爲利惑候敵之亂伺敵之譁
則出兵攻之矣陳皥曰政令不一賞罰不明謂
之亂旌旗錯雜行伍輕囂謂之譁審敵如是則出
攻之賈林曰以我之整治待敵之撓亂以我之
淸淨待敵之諠譁此治心者也故太公曰事莫大
於必克用莫大於玄默也梅堯臣曰鎮靜待敵
衆心則寧王晳同陳皥註何氏曰夫將以一
身之寡一心之微連百萬之衆對虎狼之敵利害
之相雜勝負之紛揉權智萬變而措置於胷臆之
中非其中廓然方寸不亂豈能應變而不窮處事
而不迷卒然遇大難而不驚案然接萬物而不惑
吾之治足以待亂吾之靜足以待譁前有百萬之
敵而吾視之則如遇小寇亞夫之禦寇也堅卧而
不起欒箴之臨敵也好以整又好以暇夫審此二
人者蘊以何術哉蓋其心治之有定養之有餘也
張預曰治以待亂靜以待譁安以待躁忍以待
忿嚴以待懈此所謂善治巳之心以奪人之心者
也
以近待遠以佚待勞以飽待饑此治力者也
李筌曰客主之勢杜牧曰上文云致人而不致
於人是也杜佑曰以我之近待彼之遠以我之
閑佚待彼之疲勞以我之充飽待彼之饑虚此理
人力者也梅堯臣曰無困竭人力以自弊王
晳曰以餘制不足善治力也張預曰近以待遠
佚以待勞飽以待饑誘以待來重以待輕此所謂
善治巳之力以困人之力者也
無邀正正之旗勿擊堂堂之陳此治變者也
曹操曰正正齊也堂堂大也李筌曰正正者齊
整也堂堂者部分也杜牧曰堂堂者無懼也兵
者隨敵而變敵有如此則勿擊之是能治變也後
漢曹公圍鄴袁尚來救公曰尚若從大道來當避
之若循西山來此成擒耳尚果循西山來逆擊大
破之也梅堯臣曰正正而來堂堂而陳示無懼
也必有奇變王晳曰本可要擊以視整齊盛大
故變何氏曰所謂強則避之張預曰正正謂
形名齊整也堂堂謂行陳廣大也敵人如此豈可
輕戰軍政曰見可而進知難而退又曰強而避之
言湏識變通此所謂善治變化之道以應敵人者
也
故用兵之法高陵勿向背丘勿逆
李筌曰地勢也杜牧曰向者仰也背者倚也逆
者迎也言敵在高處不可仰攻敵倚丘山下來求
戰不可逆之此言自下趨高者力乏自高趨下者
勢順也故不可向迎孟氏曰敵背丘陵爲陳無
有後患則當引軍平地勿迎擊之杜佑曰敵若
依據丘陵險阻陳兵待敵勿輕攻趨也旣馳勢不
便及有殞石之衝也梅堯臣曰高陵勿向者敵
處其高不可仰擊背丘勿逆者敵自高而來不可
逆戰勢不便也王晳曰如此不便則當嚴陳以
待變也何氏曰秦伐韓趙王令趙奢救之秦人
聞之悉甲而至軍士許歷請以軍事諫曰秦人不
意趙師至此其來氣盛將軍必厚集其陳以待之
不然必敗今先據北山上者勝後至者敗奢從之
即發萬人趨之秦兵後至爭山不得上奢縱兵擊
之大破秦軍後周遣將伐高齊圍洛陽齊將段韶
禦之登邙坂欲觀周軍形勢至太和谷便値周
軍即遣馳告諸營與諸將結陳以待之周軍以步
人在前上山逆戰韶以彼步我騎且却且引得其
力弊乃遣下馬擊之短兵始交周人大潰竝即奔
遁張預曰敵處高爲陳不可仰攻人馬之馳逐
弧矢之施發皆不便也故諸葛亮曰山陵之戰不
仰其高敵從高而來不可迎之勢不順也引至平
地然後合戰
佯北勿從
李筌杜牧曰恐有伏兵也賈林曰敵未衰忽然
奔北必有奇伏要擊我兵謹勒將士勿令逐追
杜佑曰北奔走也敵方戰氣勢未衰便奔走而陳
兵者必有奇伏勿深入從之故太公曰夫出甲陳
兵縱卒亂行者欲以爲變也梅堯臣同杜牧註
王晳曰勢不至北必有詐也則勿逐何氏曰
如戰國秦師伐趙趙奢之子括代廉頗將拒秦於
長平秦隂使白起爲上將軍趙出兵擊秦秦軍佯
敗而走張二奇兵以劫之趙軍逐勝追造秦璧璧
堅不得入而秦奇兵二萬五千人絶趙軍後又一
軍五千騎絶趙壁間趙軍分而爲二糧道絶而秦
出輕兵擊之趙戰不利因築壁堅守以待救至秦
聞趙食道絶王自之河內發卒遮絶趙救及糧食
趙卒不得食四十六日隂相殺食括中射而死蜀
劉表遣劉備北侵至鄴曹公遣夏侯惇李典拒之
一朝備燒屯去惇遣諸將追擊之典曰賊無故退
疑必有伏南道窄狹草木深不可追也不聽惇等
果入賊伏裏典往救備見救至乃退西魏末遣將
史寧與突厥同伐吐谷渾遂至樹敦即吐谷渾之
舊都多諸珍藏而其主先巳奔賀真城留其征南
王及數千人固守寧攻之偽退吐谷渾人果關門
逐之因回兵奪門門未及闔寧兵遂得入生獲其
征南王俘獲男女財寳盡歸諸突厥北齊高澄立
侯景叛歸梁而圍彭城澄遣暮容紹宗討之將戰
紹宗以梁人剽悍恐其衆之撓也召將師而語之
曰我當佯退誘梁人使前汝可擊其背申明誡之
景又命梁人曰逐北勿過二里會戰紹宗走梁人
不用景言乘敗深入魏人以紹宗之言爲信爭掩
擊遂大敗之唐安禄山反郭子儀圍衞州僞鄭王
慶緒率兵來援分爲三軍子儀陳以待之預選射
者三千人伏於璧內誡之曰俟吾小却賊必爭進
則登城鼓譟弓弩齊發以逼之旣戰子儀僞退而
賊果乘之乃開壘門遽聞鼓譟矢注如雨賊徒震
駭整衆追之遂虜慶緒張預曰敵人奔北必審
眞僞若旗鼓齊應號令如一紛紛紜紜雖退走非
敗也必有奇也不可從之若旗靡輙亂人囂馬駭
此眞敗却也
銳卒勿攻
李筌曰避彊氣也杜牧曰避實也楚子伐隋隋
臣季良曰楚人尚左君必左無與王遇且攻其右
右無良焉必敗偏敗衆乃攜矣隋少師曰不當王
非敵也不從隋師敗績陳皥曰此說是避敵所
長非銳卒勿攻之旨也蓋言士卒輕銳且勿攻之
待其懈惰然後擊之所謂千里遠鬭其鋒莫當蓋
近之爾梅堯臣曰伺其氣挫何氏曰如蜀先
主率大衆東伐吳吳將陸遜拒之蜀主從建平連
圍至夷陵界立數十屯以金帛爵賞誘動諸夷先
遣將吳班以數千人於平地立營欲以挑戰諸將
皆欲擊之遜曰備舉軍東至銳氣始盛且乘高守
險難可卒攻攻之縱下猶難盡克若有不利損我
必大今但有獎勵將士廣施方略以觀其變備知
其計不行乃引伏兵八千人從谷中出遜曰所以
不聽諸軍擊班者揣之必有巧故也諸將並曰攻
備當在初今乃令人五六百里相銜持經七八月
其諸要害賊已固守擊之必無利矣遜曰備是猾
虜其軍始集思慮精專未可干也今住巳久不得
我便兵疲意沮計不復生掎角此寇正在今日乃
先攻一營不利遜曰吾巳曉破之之術乃令各持
一把茅以火攻拔之備因夜遁魏末吳將諸葛恪
圍新城司馬景王使毌丘儉文欽等拒之儉欽請
戰景王曰恪卷甲深入投兵死地其鋒未易當且
新城小而固攻之未可拔遂令諸將高壘以弊之
相持數日恪攻城力屈死傷太半景王乃令欽督
銳卒趣合榆斷其歸路恪懼而遁前趙劉曜遣將
討羌大酋權渠率衆保險阻曜將游子遠頻敗之
權渠欲降其子伊餘大言於衆中曰往年劉曜自
來猶無若我何晨壓子遠壘門左右勸出戰子遠
曰吾聞伊餘有專諸之勇慶忌之捷其父新敗怒
氣甚盛且西戎勁悍其鋒不可擬也不如緩之使
氣竭而擊之乃堅壁不戰伊餘有驕色子遠候其
無備夜分誓衆秣馬蓐食先晨具甲掃壘而出遲
明設覆而戰生擒伊餘于陳唐武德中太宗率師
往河東討劉武周江夏王道宗從軍太宗登玉壁
城覩賊顧謂道宗曰賊恃其衆來邀我戰汝謂如
何對曰羣賊鋒不可當易以計屈難與力爭令衆
深壁高壘以挫其鋒烏合之徒莫能持久糧運致
竭自當離散可不戰而擒太宗曰汝意見暗與我
合後賊食盡夜遁一戰敗之又太宗征薛仁杲於
折墌城賊十有餘萬兵鋒甚銳數來挑戰諸將請
戰太宗曰我卒新經挫衂銳氣猶少賊驟勝必輕
進好鬭我且閉壁以折之待其氣衰而後擊可一
戰而破此萬全計也因令軍中曰敢言戰者斬相
持久之賊糧盡軍中頗攜貳其將相繼來降太宗
知仁杲必腹内離謂諸將曰可以戰矣令總管梁
實營於淺水原以誘之賊大將宗羅睺自恃驕悍
求戰不得氣憤者久之及是盡銳攻梁實冀逞其
志梁實固險不出以挫其鋒羅睺攻之愈急太宗
度賊巳疲復謂諸將曰彼氣將衰吾當取之必矣
申令諸將遲明合戰令將軍龐玉陳於淺水原南
出賊之右先餌之羅睺倂軍共戰玉軍幾敗太宗
親禦大軍奄自原北出其不意羅睺回師相拒我
師表裏齊奮呼聲動天羅睺氣奪於是大潰又李
靖從河間王孝恭討蕭銑兵至夷陵銑將文士弘
率精卒數萬屯淸江孝恭欲擊之靖曰士弘銑之
徤將士卒驍勇今新出荆門盡兵出戰此是救敗
之師恐不可當也宜且泊南岸勿與爭鋒待其氣
衰然後奮擊破之必矣孝恭不從留靖守營與賊
戰孝恭果敗奔于南岸張預曰敵若乘銳而來
其鋒不可當宜少避之以伺疲挫晉楚相持楚晨
壓晉軍而陳軍吏患之欒書曰楚師輕窕固壘以
待之三日必退退而擊之必獲勝焉又唐太宗征
薛仁杲賊兵鋒甚銳數來挑戰諸將咸請戰太宗
曰當且閉壘以折之待其氣衰可一戰而破也果
然
餌兵勿食
李筌曰秦人毒涇上流杜牧曰敵忽棄飲食而去
先須嘗試不可便食慮毒也後魏文帝時庫莫奚
侵擾詔濟隂王新成率衆討之王乃多爲毒酒賊
旣漸逼使棄營而去賊至喜競飲酒酣毒作王簡
輕騎縱擊俘獲萬計陳皥曰此之獲勝蓋非偶
然固非爲將之道垂後世法也孫子豈以他人不
能致毒於人腹中哉此言喻魚若見餌不可食也
敵若懸利不可貪也曹公與袁紹將文醜等戰諸
將以爲敵騎多不如還營荀攸曰此所以餌敵也
安可去之卽知餌兵非止謂寘毒也食字疑或爲
貪字也梅堯臣曰魚貪餌而亡兵貪餌而敗敵
以兵來釣我我不可從王晳曰餌我以利必有
竒伏何氏曰如春秋時楚伐絞軍其南門莫敖
屈瑕曰絞小而輕輕則寡謀請無扞采樵者以誘
之從之絞人獲三十人明日絞人爭出驅楚役徒
於山中楚人坐其北門而覆諸山下大敗之爲城
下之盟而還又如赤眉佯敗棄輜重走車載土以
豆覆其上鄧弘取之爲赤眉所敗曹公未得濟而
放牛馬馬超取之而公得渡又如曹公棄輜重文
醜劉備分取之而爲公所破又如後魏廣陽王元
深以乜列河誘拔陵竟來抄掠拔陵爲于謹伏兵
所破此皆餌之之術也張預曰三略曰香餌之
下必有懸魚言魚貪餌則爲釣者所得兵貪利則
爲敵人所敗夫餌兵非止謂寘毒於飲食但以利
留敵皆爲餌也若曹公以畜産餌馬超以輜重餌
袁紹李矩以牛馬餌石勒之類皆是也
歸師勿遏
李筌曰士卒思歸志不可遏也杜牧曰曹公自
征張繡於穰劉表遣兵救繡以絶軍後公將引還
繡兵來追公軍不得進表與繡復合兵守險公軍
前後受敵公乃夜鑿險爲地道悉過輜重設竒兵
步騎來攻大破之公謂荀文若曰虜遏吾歸師而
與吾死地吾是以知勝矣孟氏曰人懷歸心必
能死戰則不可止而擊也杜佑曰人人有室家
鄕國之往不可遏截之徐觀其變而制之梅堯
臣曰敵必死戰王晳曰人自爲戰也勿遏塞之
若猶有他慮則可要而擊曹公攻鄴袁尚來救諸
將以爲歸師不如避之公曰尚從大道來則避之
若循西山來者此成擒耳蓋大道來則歸意全循
山來則顧負險且有懼心也何氏曰如魏初曹
操圍張繡於穰劉表遣兵救繡以絶軍後公將引
還繡兵來追公軍不得進連營稍前到安衆繡與
表合兵守險公軍前後受敵公乃夜鑿險爲地道
悉過輜重設竒兵會明賊謂公爲遁也悉軍來追
乃縱竒兵步騎夾攻大破之公謂荀或曰虜遏吾
歸師與吾死地是以知勝齊建武二年魏圍鍾離
張欣泰爲軍主隨崔慧景救援及魏軍退而邵陽
洲上餘兵萬人求輸馬五百匹假道慧景欲斷路
攻之欣泰說慧景曰歸師勿遏古人畏之兵在死
地不可輕也慧景乃聽過也前秦符堅征晉至壽
春兵敗還長安慕容泓起兵于華澤堅將符叡竇
衝姚萇討之符叡勇果輕敵不恤士衆泓聞其至
也懼率衆將奔關東叡馳兵邀之姚萇諫曰鮮卑
有思歸之心宜驅令出關不可遏也叡弗從戰于
華澤叡敗績被殺後涼吕弘攻叚業於張掖不勝
將東走業議欲擊之其將沮渠蒙遜諫曰歸師勿
遏窮寇勿追此兵家之戒不如縱之以爲後圖業
曰一日縱敵悔將無及遂率衆追之爲弘所敗
張預曰兵之在外人人思歸當路邀之必致死戰
韓信曰從思東歸之士何所不克曹公旣破劉表
謂荀或曰虜遏吾歸師吾是以知勝又吕弘攻叚
業不勝將東走業欲擊之或諫曰歸師勿遏兵家
之戒不如縱之以爲後圖業不從率衆追之爲弘
所敗古人似此者多不可悉陳
圍師必闕
曹操曰司馬法曰圍其三面闕其一面所以示生
路也李筌曰夫圍敵必空其一面示不固也若
四面圍之敵必堅守不拔也項羽坑外黃魏武圍
壷關卽其義也杜牧曰示以生路令無必死之
心因而擊之後漢妖巫維汜弟子單臣傅鎮等相
聚入原武城劫掠吏人自稱將軍光武遣臧宫將
北軍數千人圍之賊食多數攻不下士卒死傷帝
召公卿諸侯王門方略明帝時爲東海王對曰妖
巫相劫勢無久立其中必有悔者但外圍急不得
走耳小挺緩令得逃亡則一亭長足以擒矣帝卽
勑令開圍緩守賊衆分散遂斬臣鎮等大唐天寳
末李光弼領朔方軍與史思明戰于土門賊衆退
散四面圍合光弼令開東南角以縱之賊見開圍
棄甲急走因追擊之盡殲其衆是開一面也杜
佑曰若圍敵平陸之地必空一面以示其虛欲使
戰守不固而有去留之心若敵臨危據險彊救在
表當堅固守之未必闕也此用兵之法梅堯臣
同曹操註何氏曰如後漢初張步據齊地漢將
耿弇總兵討之步使其大將費邑軍歷下又分守
祝阿鍾城弇先擊祝阿自晨攻城未日中而拔故
開圍一角令其衆得奔歸鍾城鍾城人聞祝阿巳
潰大恐懼遂空壁亡去又朱雋與徐璆共討黃巾
餘賊韓忠據宛乞降不許因急攻之連城不克雋
登山覩之顧謂張超曰吾知之矣賊今外圍周固
内營急逼乞降不受欲出不得所以死戰也萬人
一心猶不可當況十萬乎其害甚矣今不如徹圍
幷兵入城忠見圍解則勢必自出出則意散易破
之道也旣而解圍忠果出戰雋因破之又魏太祖
圍壷關下令曰城拔皆坑之連月不下曹仁曰圍
城必示之活門所以開其生路也今公告之必死
將人自爲守且城固而糧多攻之則士卒傷守之
則日久今頓兵堅城之下攻必死之虜非良計也
太祖從之開城遂降又後魏末齊神武起義兵於
河北尒朱兆天光度律仲遠等四將同會鄴南士
馬精彊號二十萬圍神武於南陵山是時神武馬
二千步卒不滿三萬人兆等設圍不合神武連繫
牛驢自塞歸道於是將士死戰四面奮擊大破兆
等張預曰圍其三面開其一角示以生路使不
堅戰後漢朱雋討賊師韓忠於宛急攻不克因謂
軍吏曰賊今外圍周固所以死戰若我解圍勢必
自出出則意散易破之道也果如其言又曹公圍
壷關謂之曰城破皆坑之連攻不下曹仁謂公曰
夫圍城必示之活門所以開其生路也今公許之
必死令人自守非計也公從之遂拔其城是也
窮宼勿迫
杜牧曰春秋時吳伐楚楚師敗走及淸發闔閭復
將擊之夫槩王曰困獸猶鬭況人乎若知不免而
致死必敗我若使半濟而後可擊也從之又敗之
漢宣帝時趙充國討先零羌羌覩大軍棄輜重欲
渡湟水道阨狹充國徐行驅之或曰逐利行遲充
國曰窮寇也不可迫緩之則走不顧急之則還致
死諸將曰善虜果赴水溺死者數萬於是大破之
也陳皡曰鳥窮則搏獸窮則噬也梅堯臣曰
困獸猶鬪物理然也何氏曰前燕吕護據野王
隂通晉事覺燕將暮容恪等率衆討之將軍傅顔
言之恪曰護窮寇假合王師旣臨則上下喪氣殿
下前以廣固天險守易攻難故爲長久之策今賊
形不與往同宜急攻之以省千金之費恪曰護老
賊經變多矣觀其爲備之道則未易卒圖也今圍
之於窮城樵採路絶内無蓄積外無彊援不過於
十旬弊之必矣何必殘士卒之命而趨一時之利
哉此謂兵不血刀而坐以制勝也遂列長圍守之
凡經六月而野王潰護南奔于晉悉降其衆五伐
晉將符彦卿杜重威經恪北鄙遇虜於陽城戎人
十萬圍晉師於中野乏水軍人鑿井取泥衣絞而
吮之人馬渴死甚衆彦卿曰與其束手就擒曷若
以身徇國我今窮蹙乃率勁騎出擊之會大風揚
塵乘勢決戰戎人大潰此彦卿爲虜十萬所圍乃
窮蹙之寇遂致死力以求生戎人不悟之致敗也
張預曰敵若焚舟破釡來決一戰則不可逼迫
蓋獸窮則搏也晉師敗齊于鞌齊侯請盟晉人不
許齊侯曰請收合餘燼背城借一晉人懼而興之
盟吳夫槩王謂困獸猶鬪漢趙充國言緩之則走
不顧急之則還致死蓋亦近之
此用兵之法也
孫子集註卷之七
