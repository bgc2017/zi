孫子集註卷之八
九變篇(曹操曰變其正得其所用九也王晳曰晳謂九者數之極用兵之法當)
(極其變耳逸詩云九變復貫不知曹公謂何爲九或曰九地之變也張預曰變者不拘)
(常法臨事適變從宜而行之之謂也凡與人爭利必知九地之變故次軍爭)
孫子曰凡用兵之法將受命於君合軍聚衆張預曰
巳解上文
圯地無舍
曹操曰無所依也水毀曰圯李筌曰地下曰圯
行必水淹也陳皥曰圯低下也孔明謂之地獄
獄者中下四面高也孟氏曰太下則爲敵所囚
杜佑曰擇地頓兵當趨利而避害也梅堯臣
曰山林險阻沮澤之地不可舍止無所依也何
氏曰下篇言圯地則吾將進其塗謂必固之地宜
速去之也張預曰山林險阻沮澤凡難行之道
爲圯地以其無所依故不可舍止
衢地交合
曹操曰結諸侯也李筌曰四通曰衢結諸侯之
交地也賈林曰結諸侯以爲援梅堯臣曰夫四
通之地與旁國相通當結其交也何氏曰下篇
云衢地吾將固其結言交結諸侯使牢固也張
預曰四通之地旁有鄰國先往結之以爲交援
絶地無留
曹操曰無久止也李筌曰地無泉井畜牧來樵
之處爲絶地不可留也賈林曰谿谷坎險前無
通路曰絶當速去無留梅堯臣曰始去國始出
境猶不居輕地是不可久留也張預曰去國越
境而師者絶地也危絶之地過於重地故不可淹
留久止也
圍地則謀
曹操曰發竒謀也李筌曰因地能通賈林曰
居四險之中曰圍地敵可往來我難出入居此地
者可預設竒謀使敵不爲我患乃可濟也梅堯
臣曰往返險迂當出竒謀何氏曰下篇亦云圍
地則謀言在艱險之地與敵相持須用竒險詭譎
之謀不至於害也張預曰居前隘後固之地當
發竒謀若漢高爲匈奴所圍用陳平竒計得出玆
近之
死地則戰
曹操曰殊死戰也李筌曰置兵於必死之地人
自爲私鬪韓信破趙此是也梅堯臣曰前後有
礙決在死戰此而上舉九地之大約也王晳註
上之五地竝同曹公何氏曰下篇亦云死地則
戰者此地速爲死戰則生若緩而不戰氣衰糧絶
不死何待也張預曰走無所往當殊死戰淮隂
背水陳是也從圯地無舍至此爲九變止陳五事
者舉其大略也九地篇中說九地之變唯言六事
亦陳其大略也凡地有勢有變九地篇上所陳者
是其勢也下所叙者是其變也何以知九變爲九
地之變下文云將不通九變雖知地形不能得地
利又九地篇云九地之變屈伸之利不可不察以
此觀之義可見也下旣說九地此復言九變者孫
子欲叙五利故先陳九變盖九變五利相須而用
故兼言之
塗有所不由
曹操曰隘難之地所不當從不得巳從之故爲變
李筌曰道有險狹懼其邀伏不可由也杜牧
曰後漢光武遣將軍馬援耿舒討武陵五谿蠻軍
次下雋今辰州也有兩道可入從壷頭則路近而
水險從充道則路夷而運遠帝初以爲疑及軍至
耿舒欲從充道援以爲棄日費糧不如進壷頭搤
其咽喉則賊自破以事上之帝從援策乃進營壷
頭賊乘高守隘水&KR0858;船不得上會暑濕士卒多疫
死援亦中病卒耿舒與兄好畤侯書曰舒前上言
當先擊充糧雖難運而兵馬得用軍人數萬爭欲
先奮今壷頭竟不得進大衆怫鬱行死誠可痛惜
賈林曰由從也途且不利雖近不從杜佑曰阨
難之地所不當從也不得巳從之故爲變也梅
堯臣曰避其險阨也王晳曰途雖可從而有所
不從慮竒伏也若趙涉說周亞夫避殽黽阨陿之
間慮置伏兵請走藍田出武關扺洛陽間不過差
一二日是也張預曰險阨之地車不得方軌騎
不得成列故不可由也不得巳而行之必爲權變
韓信知陳餘不用李左車計乃敢入井陘口是也
軍有所不擊
曹操曰軍雖可擊以地險難久留之失前利若得
之則利薄因窮之兵必死戰也杜牧曰盖以銳
卒勿攻歸師勿遏窮寇勿迫死地不可攻或我彊
敵弱敵前軍先至亦不可擊恐驚之退走也言有
如此之軍皆不可擊斯統言爲將須知有此不可
擊之軍卽須不擊益爲知變也故列於九變篇中
陳皥曰見小利不能傾敵則勿擊之恐重勞人
也賈林曰軍可威懷勢將降伏則不擊寇窮據
險擊則死戰可自固守待其心惰取之杜佑曰
軍雖可擊以地險難久留之失前利若得之利薄
也窮困之卒隘陷之軍不可攻爲死戰也當固守
之以待隙也梅堯臣曰往無利也王晳曰曹
公曰軍雖可擊以地險難久留之失前利若得之
則利薄晳謂餌兵銳卒正正之旗堂堂之陳亦是
也張預曰縱之而無所損克之而無所利則不
須擊也又若我弱彼彊我曲彼直亦不可擊如晉
楚相持土會曰楚人德刑政事典禮不易不可敵
也不爲是征義相近也
城有所不攻
曹操曰城小而固糧饒不可攻也操所以置華費
而深入徐州得十四縣也杜牧曰操捨華費不
攻故能兵力完全深入徐州得十四縣也盖言敵
於要害之地深峻城隍多積糧食欲留我師若攻
拔之未足爲利不拔則挫我兵勢故不可攻也宋
順帝時荆州守沈攸之反素蓄士馬資用豐積戰
士十萬甲馬二千軍至郢城功曹臧寅以爲攻守
異勢非旬日所拔若不時舉挫銳損威今順流長
驅計日可捷旣傾根本則郢城豈能自固故兵法
曰城有所不攻是也攸之不從郢郡守柳世隆拒
攸之攸之盡銳攻之不克衆潰走入林自縊後周
武帝欲出兵於河陽以伐齊吏部宇文㢸進曰今
用兵須擇地河陽要衝精兵所聚盡力攻之恐難
得志如臣所見彼汾之曲戌小山平攻之易拔用
武之地莫過於此帝不納師竟無功復大舉伐齊
卒用㢸計以滅齊國家自元和三年至于今三十
年間凡四攻寇魏薄攻寇之南宫縣上黨攻寇之
臨城縣太原攻寇之河星鎮是寇三城池浚壁堅
篘粟米石金炭麻膏凡城守之資常爲不可勝之
計以備官軍擊虜攻旣不拔兵頓力疲寇以勁兵
來救故百戰百敗故三十年間困天下之功力攻
數萬之寇四圍其境通計十歲竟無尺寸之功者
盖常墮寇計中不能知變也賈林曰臣忠義重
禀命堅守者亦不可攻也梅堯臣曰有所害也
王晳曰城非控要雖可攻然懼於鈍兵挫銳或
非堅實而得士死力又剋雖有期而救兵至吾雖
得之利不勝其所害也張預曰拔之而不能守
委之而不爲患則不須攻也又若深溝高壘卒不
能下亦不可攻如士匄請伐偪陽荀罃曰城小而
固勝之不武弗服爲笑是也
地有所不爭
曹操曰小利之地方爭得而失之則不爭也杜
牧曰言得之難守失之無害伍子胥諫夫差曰今
我伐齊獲其地猶石田也東晉陶侃鎮武昌議者
以武昌北岸有邾城宜分兵鎮之侃每不答而言
者不巳侃乃渡水獵引諸將佐語之曰我所以設
險而禦寇正以長江耳邾城隔在江北内無所倚
外接羣夷夷中利深晉人貪利夷不堪命必引寇
虜乃致禍之由非禦寇也且今縱有兵守之亦無
益於江南若羯虜有可乘之會此又非所資也後
庾亮戌之果大敗也梅堯臣曰得之無益者
王晳曰謂地雖要害敵巳據之或得之無所用若
難守者張預曰得之不便於戰失之無害於巳
則不須爭也又若遼遠之地雖得之終非巳有亦
不可爭如吳子伐齊伍員諫曰得地於齊猶獲石
田也不如早從事於越不聽爲越所滅是也
君命有所不受
曹操曰苟便於事不拘於君命也李筌曰苟便
於事不拘君命穰苴斬莊賈魏絳戮楊干是也
杜牧曰尉繚子曰兵者凶器也爭者逆德也將者
死官也無天於上無地於下無敵於前無主於後
賈林曰決必勝之機不可推於君命苟利社稷
專之可也孟氏曰無敵於前無君於後閫外之
事將軍制之梅堯臣曰從宜而行也此而上五
利也張預曰苟便於事不從君命夫槩王曰見
義而行不待命是也自塗有所不由至此爲五利
或曰自圯地無舍至地有所不爭爲九變謂此九
事皆不從中覆但臨時制宜故統之以君命有所
不受
故將通於九變之地利者知用兵矣
李筌曰謂上之九事也杜佑曰九事之變皆臨
時制宜不由常道故言變也賈林曰九變上九
事將帥之任機權遇勢則變因利則制不拘常道
然後得其通變之利變之則九數之則十故君命
不在常變例也梅堯臣曰達九地之勢變而爲
利也王晳曰非賢智不能盡事理之變也何氏
曰孫子以九變名篇解者十有餘家皆不條其九
變之目者何也盖自圯地無舍而下至君命有所
不受其數十矣使人不得不惑愚熟觀文意上下
止述其地之利害爾且十事之中君命有所不受
且非地事昭然不類矣盖孫子之意言凡受命之
將合聚軍衆如經此九地有害而無利則當變之
雖君命使之舍留攻爭亦不受也況下文言將不
通於九變之利者雖知地形不能得地之利矣其
君命豈得與地形而同算也況下之地形篇云戰
道必勝主曰無戰必戰可也戰道不勝主曰必戰
無戰可也厥旨盡在此矣張預曰更變常道而
得其利者知用兵之道矣
將不通於九變之利者雖知地形不能得地之利矣
賈林曰雖知地形心無通變豈惟不得其利亦恐
反受害也將貴適變也梅堯臣曰知地不知變
安得地之利張預曰凡地有形有變知形而不
曉變豈能得地之利
治兵不知九變之術雖知五利不能得人之用矣
曹操曰謂下五事也九變一云五變賈林曰五
利五變亦在九變之中遇勢能變則利不變則害
在人故無常體能盡此理乃得人之用也五變謂
途雖近知有險阻竒伏之變而不由軍雖可擊知
有窮蹙死鬪之變而不擊城雖勢孤可攻知有糧
充兵銳將智臣忠不測之變而不攻地雖可爭知
得之難守得之無利有反奪傷人之變而不爭君
命雖宜從之知有內御不利之害而不受此五變
者臨時制宜不可預定貪五利者途近則由軍勢
孤則擊城勢危則攻地可取則爭軍可用則受命
貪此五利不知其變豈惟不得人用抑亦敗軍傷
士也梅堯臣曰知利不知變安得人而用王
晳曰雖知五地之利不通其變如膠柱鼔瑟耳
張預曰凡兵有利有變知利而不識變豈能得人
之用曹公言下五事爲五利者謂九變之下五事
也非謂雜於利害巳下五事也
是故智者之慮必雜於利害
曹操曰在利思害在害思利當難行權也李筌曰
害彼利此之慮賈林曰雜一爲親一爲難言利
害相參雜智者能慮之愼之乃得其利也梅堯
臣同曹操註王晳曰將通九變則利害盡矣
張預曰智者慮事雖處利地必思所以害雖處害
地必思所以利此亦通變之謂也
雜於利而務可信也
曹操曰計敵不能依五地爲我害所務可信也
杜牧曰信申也言我欲取利於敵人不可但見取
敵人之利先須以敵人害我之事參雜而計量之
然後我所務之利乃可申行也賈林曰在利之
時則思害以自愼一云以害雜利行之威令以臨
之刑法以戮之巳不二三則衆務皆信人不敢欺
也梅堯臣曰以害參利則事可行王晳曰曲盡
其利則可勝矣張預曰以所害而參所利可以
伸巳之事鄭師克蔡國人皆喜惟子産懼曰小國
無文德而有武功禍莫大焉後楚果伐鄭此是在
利思害也
雜於害而患可解也
曹操曰旣參於利則亦計於害雖有患可解也
李筌曰智者爲利害之事必合於道不至於極
杜牧曰我欲解敵人之患不可但見敵能害我之
事亦須先以我能取敵人之利參雜而計量之然
後有患乃可解釋也故上文云智者之慮必雜於
利害也譬如敵人圍我我若但知突圍而去志必
懈怠即必爲追擊未若勵士奮擊因戰勝之利以
解圍也舉一可知也賈林曰在害之時則思利
而免害故措之死地則生投之亡地則存是其患
解也梅堯臣曰以利參害則禍可脫王晳曰
周知其害則不敗矣何氏曰利害相生明者常
慮張預曰以所利而參所害可以解已之難張
方入洛陽連戰皆敗或勸方宵遁方曰兵之利鈍
是常責因敗以爲成耳夜潛進逼敵遂致克捷此
是在害思利也
是故屈諸侯者以害
曹操曰害其所惡也李筌曰害其政也杜牧曰
惡音一路反言敵人苟有其所惡之事我能乘而
害之不夫其機則能屈敵也賈林曰爲害之計
理非一途或誘其賢智令彼無臣或遺以姦人破
其政令或爲巧詐間其君臣或遺工巧使其人疲
財耗或潰淫樂變其風俗或與美人惑亂其心此
數事若能潛運隂謀密行不泄皆能害人使之屈
折也梅堯臣曰制之以害則屈也王晳曰窮
屈於必害之地勿使可解也張預曰致之於受
害之地則自屈服或曰間之使君臣相疑勞之使
民失業所以害之也若韋孝寬間斛律光高熲平
陳之策是也
役諸侯者以業
曹操曰業事也使其煩勞若彼入我出彼出我入
也李筌曰煩其農也杜牧曰言勞役敵人使
不得休我須先有事業乃可爲也事業者兵衆國
富人和令行也杜佑曰能以事勞役諸侯之人
令不得安佚韓人令秦鑿渠之類是也或以竒技
藝業淫巧功能令其耽之心目内役諸侯若此而
勞梅堯臣曰撓之以事則勞王晳曰常若爲
攻襲之業以弊敵也田常曰吾兵業巳加魯矣
張預曰以事勞之使不得休或曰壓之以富彊之
業則可役使若晉楚國彊鄭人以犧牲玉帛奔走
以事之是也
趨諸侯者以利
曹操曰令自來也李筌曰誘之以利杜牧曰
言以利誘之使自來至我也墮吾畫中孟氏曰
趨速也善示以利令忘變而速至我作變以制之
亦謂得人之用也梅堯臣同杜牧註王晳曰趨
敵之間當周旋我利也張預曰動之以小利使
之必趨
故用兵之法無恃其不來恃吾有以待也梅堯臣
曰所恃者不懈也
無恃其不攻恃吾有所不可攻也
曹操曰安不忘危常設備也李筌曰預備不可
闕也杜佑曰安則思危存則思亡常有備梅
堯臣曰所頼者有備也王晳曰備者實也何
氏曰吳略曰君子當安平之世刀劒不離身古諸
侯相見兵衞不徹警盖雖有文事必有武備況守
邊固圉交刃之際歟凡兵所以勝者謂擊其空虛
襲其懈怠苟嚴整終事則敵人不至傳曰不備不
虞不可以師昔晉人禦秦深壘固軍以待之秦師
不能久楚爲陳而吳人至見有備而返程不識將
屯正部曲行伍營陳擊刁斗吏治軍簿虜不得犯
朱然爲軍師雖世無事每朝夕嚴鼓兵在營者咸
行裝就隊使敵不知所備故出輒有功是謂能外
禦其侮者乎常能居安思危在治思亂戒之於無
形防之於未然斯善之善者也其次莫如險其走
集明其伍候慎固其封守繕完其溝隍或多調軍
食或益修戰械故曰物不素具不可以應卒又曰
惟事事乃其有備有備無患常使彼勞我佚彼老
我壯亦可謂先人有奪人之心不戰而屈人之師
也若夫莒以恃陋而潰齊以狎敵而殲&KR0593;以易晉
而亡魯以果邾而敗莫敖小羅而無次吳子入巢
而自輕斯皆可以作鑒也故吾有以待吾有所不
可攻者能豫備之之謂也張預曰言須思患而
預防之傳曰不備不虞不可以師
故將有五危
李筌張預曰下五事也
必死可殺也
曹操曰勇而無慮必欲死鬪不可曲撓可以竒伏
中之李筌曰勇而無謀也杜牧曰將愚而勇
者患也黃石公曰勇者好行其志愚者不顧其死
吳子曰凡人之論將常觀於勇勇之於將乃數分
之一耳夫勇者必輕合輕合而不知利未可將也
梅堯臣同李筌註何氏曰司馬法曰上死不
勝言貴其謀勝也張預曰勇而無謀必欲死鬪
不可與力爭當以竒伏誘致而殺之故司馬法曰
上死不勝言將無策略止能以死先士卒則不勝
也
必生可虜也
曹操曰見利畏法不進也李筌曰疑怯可虜也
杜牧曰晉將劉𥙿泝江追桓玄戰于崢嶸洲于
時義軍數千玄兵甚盛而玄懼有敗衂常漾輕舸
於舫側故其衆莫有鬪心義軍乘風縱火盡銳爭
先玄衆是以大敗也孟氏曰將之怯弱志必生
返意不親戰士卒不精上下猶豫可急擊而取之
新訓曰爲將怯愞見利而不能進太公曰失利後
時反受其殃梅堯臣曰怯而不果王晳曰無
鬪志曹公曰見利怯不進也晳謂見害亦輕走矣
何氏曰司馬法曰上生多疑疑爲大患也張
預曰臨陳畏怯必欲生返當鼔譟乘之可以虜也
晉楚相攻晉將趙嬰齊令其徒先具舟於河欲敗
而先濟是也
忿速可侮也
曹操曰疾急之人可忿怒侮而致之也李筌曰
急疾之人性剛而可侮致也太宗殺宋老生而平
霍邑杜牧曰忿者剛怒也速者𥚹急也性不厚
重也若敵人如此可以凌侮使之輕進而敗之也
十六國姚襄攻黃落前秦符生遣符黃眉鄧羌討
之襄深溝高壘固守不戰鄧羌說黃眉曰襄性剛
狠易以剛動若長驅鼔行直壓其壘必忿而出師
可一戰而擒也黃眉從之襄怒出戰黃眉等斬之
杜佑曰急疾之人可忿怒而致死忿速易怒者
狷戇疾急不計其難可動作欺侮梅堯臣曰狷
急易動王晳曰將性貴持重忿狷則易撓張
預曰剛愎𥚹急之人可凌侮而致之楚子玉剛忿
晉人執其使以怒之果從晉師遂爲所敗是也
廉潔可辱也
曹操曰廉潔之人可汙辱致之也李筌曰矜疾
之人可辱也杜佑曰此言敵人若高壁固壘欲
老我師我勢不可留利在速戰揣知其將多忿急
則輕侮而致之性本廉潔則汙辱之如諸葛孔明
遺司馬仲達以巾幗欲使怒而出戰仲達忿怒欲
濟師魏帝遣辛毗仗節以止之仲達之才猶不勝
其忿況常才之人乎梅堯臣曰侚名不顧王
晳同曹操註張預曰淸潔愛民之士可垢辱以
撓之必可致也
愛民可煩也
曹操曰出其所必趨愛民者則必倍道兼行以救
之救之則煩勞也李筌曰攻其所愛必卷甲而
救愛其人乃可以計疲杜牧曰言仁人愛民者
惟恐殺傷不能捨短從長棄彼取此不度遠近不
量事力凡爲我攻則必來救如此可以煩之令其
勞頓而後取之也陳皥曰兵有須救不必救者
項羽救趙此須救也亞父委梁不必救也賈林
曰廉潔之人不好侵掠愛人之仁不好鬪戰辱而
煩之其動必敗梅堯臣曰力疲則困王晳曰
以竒兵若將攻城邑者彼愛民必數救則煩勞也
張預曰民雖可愛當審利害若無微不救無遠
不援則出其所必趨使煩而困也
凡此五者將之過也用兵之災也
陳皥曰良將則不然不必死不必生隨事而用不
忿速不耻辱見可如虎否則閉戸動靜以計不可
喜怒也梅堯臣曰皆將之失爲兵之凶何氏
曰將材古今難之其性往往失於一偏爾故孫子
首篇言將者智信仁勇嚴貴其全也張預曰庸
常之將守一而不知變故取則於巳爲凶於兵智
者則不然雖勇而不必死雖怯而不必生雖剛而
不可侮雖廉而不可辱雖仁而不可煩也
覆軍殺將必以五危不可不察也
賈林曰此五種之人不可任爲大將用兵必敗也
梅堯臣曰當愼重焉張預曰言須識權變不
可執一道也
孫子集註卷之八
