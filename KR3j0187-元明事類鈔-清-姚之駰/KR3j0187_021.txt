元明事類鈔卷二十一
監察御史姚之駰撰
文學門(一)
經典
護九經石元史楊璉真伽作浮圖于宋故宫取高宗
所書九經石刻以築基申屠致遠力拒之乃止
元儒經學池北偶談孫退谷言元儒經學非後人所
及蓋元時天下有書院一百二十各以山長主之教
子弟必經學明乃得入國學明初猶多通經人皆元
遺逸也
棄註䟽今言洪武開科詔五經皆宗古註䟽易兼程
朱書蔡詩朱春秋左公羊榖梁程胡張禮記陳乃後
盡棄註䟽或曰始于頒五經大全時以為諸家說優
者采入故耳然古註䟽終不可廢也
分日讀經文衡李舜樸東安人一意經術易詩書三
禮左傳分日讀之每六日一易
人稱五經明紀臨江梁寅隠居教授就徵修書授以
官辭去四方士從之稱為梁五經吳中往哲記檢討
陳繼老而居吳多聞故實德尊行茂咸仰以為宗工
稱曰陳五經家
手寫經書文徵明集王履吉于書無所不讀而尤詳
于羣經手寫經書時一再過
纂修大全本朝徐乾學經解序明永樂時詔輯五經
四書性理大全徵海内名士開館東華門御府給筆
札是時胡廣諸大臣虚縻廩餼叨冒遷賚四書大全
則本倪士毅通義大成詩則襲劉瑾通釋春秋則襲
汪克寬纂疏𠞰竊藍本苟以塞責而已
兵間注易元史余闕守安慶時羣盜環布闕居其中
少暇即注周易
易緯猶存王禕叢錄宋大明中始禁䜟緯之書唐以
來其學遂熄然唐志猶存九部今皆亡之而易緯乾
鑿度猶存
誦易乾卦吾學編雪菴和尚靖難後為僧走重慶居
白龍山下昕夕誦經山中人且謂誦佛經不知其誦
易乾卦也
一語功效明通紀文皇諭胡廣等曰為學不可不知
易只内君子外小人一語人君用之功效不小
對榻析疑吾學編白沙嘗以周易疑義質吳與弼與
弼曰過清河可叩龍潭老人白沙往謁適龍潭雨中
蓑笠犁田即延至其家與之對榻信宿辨析疑義白
沙嘆服而去
說舉儲貳明紀編年永樂中侍講王達侍皇太子進
講乾四爻舉儲貳為說太子召楊士竒問曰達不含
譏否士竒對曰此本宋儒胡瑗之說也曰常人得此
爻亦舉此說乎士竒曰程子云凡卦六爻人人有用
君有君用臣有臣用無所不通太子大悅
尤長于易獻實蔡介夫明經而尤長于易觀其去銓
司而乞南曹䘚脫淮南之禍所謂見幾而作者也
繹尚書元史元明善為翰林學士仁宗詔節尚書經
繹其關政要者以進書成每進一篇帝必稱善
出閣先讀野記天順時皇太子出閣讀書上曰且讀
何書李賢對曰宜先大學尚書上曰書經有難讀者
賢對曰如二典三謨太甲伊訓說命諸篇明白簡易
可先講讀
改尚書註明紀太祖以尚書咨羲和惟天隂隲下民
二處蔡沈註誤命儒臣改正為書傳會選刊示天下
神童講書明詩紀事李東陽舉神童召見講尚書大
義
秦焚不到明文翔鳳伏生墓詩秦焚不到書生腹孔
壁重歸女史環
豳風圖明紀事本末宣德中上閱内庫書畫得趙孟
頫豳風圖因賦詩一章召詞臣示之曰豳詩周公以
告成王使知稼穡艱難萬世人君皆當鑒此朕愛斯
圖為賦長句將揭于便殿之壁
一本于禮方孝孺集春秋聖人用刑之書也而一本
于禮
召講春秋吾學編宋濓授太子經召講春秋左氏傳
公曰春秋褒善貶惡之書遵而行之賞罰適中天下
可定也
作要旨楊士竒集金幼孜得春秋微旨仁宗在東宫
公專說春秋敷析簡明睿旨稱善命纂十二公行事
作春秋要旨以進
三禮尤深元史熊朋來以周禮首薦鄉郡而元制周
官不與設科治戴記者又鮮朋來屢以為言蓋朋來
之學諸經中三禮尤深
制科所宗元史補遺都昌陳澔承其家學深探禮奥
著禮記襍說至今與程朱蔡胡𫝊義並為制科所宗
顧其名跡稍晦未得從祀聖廡云
請刪禮記名山蔵解縉上封事論時政萬餘言其中
有曰禮記出于漢儒蕪襍尤甚宜及時刪改
上儀禮吾學編劉有年洪武中為御史忤旨謫居通
州讀書不懈得儀禮十八篇于州故家上之詔蔵秘
閣
即家錄上元史類編吳澄居布水谷著孝經章句校
次六經諸書程鉅夫請置澄所著書于國子監以資
學者朝廷命有司即其家錄上
譯孝經元史右丞以國字譯孝經進成宗曰此乃孔
子之微言命刻板模印
皆古樂章吳澂泗經序錄風雅凡三百十一篇皆古
樂章
書籍
藝林庫元史藝林庫蔵貯書籍天歷三年所置
盡俸買書虞集文董文用仕宦五十餘年禄俸之餘
盡以買書而家無饘粥之資
得書歸蜀陸深漫鈔元至正初遣官求書東南異書
頗出時有蜀帥紐鄰之孫盡出其貲遍遊江南得書
三十萬卷溯峽歸蜀
夢蔵書元好問集予家所蔵書宋元祐以前物也往
在鄉里侍諸父燕談每及家所有書必枚舉而問或
買于某處傳之何人蔵之幾何年則欣然志之今雖
散佚其綴緝裝褶籖題印識猶夢寐見之
識玉章元史仁宗為太子遣使四方旁求經籍識以
玉章命近侍掌之
墨莊元史類編申屠致遠清修苦節聚書萬卷名曰
墨莊
橐駝負書姚燧集參知政事賈守謙視政之暇未嘗
廢書從戎亦橐駝負書以行
至正珍秘元史順帝刻小玉印以至正珍秘四字為
文凡秘書監所掌書皆識之
秘書監元史秘書監秩五品掌歷代圖籍并隂陽禁
書卿四員延祐中參用宦者一人
大學石鼓帝京景物略太學有石鼓其高二尺廣徑
一尺有竒其數十其文籀其詞頌天子之田初金人
輦至燕元大德中虞集得之始移國學大成門内名
人題咏甚多
尤篤史學元史類編胡三省博學能文尤篤于史學
著資治通鑑音註及釋文辨誤百餘卷行世
獨取數部耶律楚材神道碑靈武下諸將争掠子女
玉帛公獨取書數部
元壊史法楊慎集元修宋遼金三史時不惟其人惟
其官形迹拘忌義例蒙晦嗚呼元所壊者宋一代史
猶可也而其法遂使嗣代襲用之張昱詩詞臣奉詔
修三史丞相兼銜領總裁
史不可没元史董文炳滅宋謂學士李槃曰國可滅
史不可没宋有天下三百年其太史所紀具在史館
乃檢宋史及諸注記五十餘册歸之國史院
官為鏤板元史類編馬端臨著文獻通考仁宗時遣
王壽衍訪有道之士至饒州路錄其書上進詔官為
鏤板以廣其傳仍令端臨親賫稿本赴路校勘
史筆元史揭傒斯授編修時平章李夢監修國史讀
其所撰功臣列傳嘆曰是方可名史筆若他人直謄
史牘耳
餘租刻書金臺紀聞元時州縣皆有學田以供師生
廩餼餘租悉用刻書故讎校字畫頗有精者皆書院
山長主之故也
爪侵唾揭趙孟頫集善觀書者澄神端慮淨几焚香
勿捲腦勿折角勿以爪侵勿以唾揭勿以作枕勿以
夾刺
百櫃十艘明姚福暇筆永樂中北京大内新成勅以
南内文淵閣所貯書籍自有一部至有百部各取一
部送北京時修撰陳循如數取進得一百櫃載以十
艘至正統時南内災而文淵閣之所蔵灰矣
多宋元板鬱岡齋筆麈文淵閣蔵書皆宋元秘閣所
遺無不宋元板者近多為人竊去所存僅千百之一
文淵秘書卓異記中秘書在文淵閣之署約二萬餘
部近百萬卷直者辰入未出中楹當梁拱䜿一金龍
柱以上嘗幸其地與閣臣繙咨詢問故置此
二酉蔵書王世貞集胡元瑞盡毁其家以為書書為
四部一曰經為類十三為家三百七十為卷三千六
百六十二曰史為類十為家八百二十為卷萬一千
二百四十四三曰子為類二十二為家一千四百五
十為卷一萬二千四百四曰集為類十四為家一千
三百四十六為卷一萬五千八十名曰二酉蔵書
蔵書最富海内蔵書之富近推江都葛氏章邱李氏
宗正灌甫實兼之起萬卷堂諷誦其中圈點讎勘丹
鉛歷然
金元圖籍吳偉業集質慎庫圖書百萬卷皆宣和所
蔵金自汴梁輦入燕者歷元及明初無恙徐中山下
大都時封記猶在今皆散失不存
金購板鏤吳偉業汲古閣歌嘉隆以後蔵書家天下
毘陵與瑯琊整齊舊聞收放失後來好事知誰及比
聞充棟虞山翁里中又得小毛公搜求遺逸懸金購
繕寫精能鏤板工
子集多闕明紀永樂四年上問文淵閣金史子集皆
備乎解縉曰經書粗備子集多闕上曰古人家稍有
餘資皆欲購書况朝廷而可闕乎令擇通知典籍者
四出購求
獻顔子胡應麟剰言國初朝鮮獻顔子朝儀以偽書
却之近有人自朝鮮來言彼中書籍多中國所無者
進三書陸深集洪武中福建布政使進南唐書金史
蘇轍古史初上遣使購遺書命刊行至是三書先成
進之
著述之富啟崇野乘吳郡著述之富首推弇州瑯嬛
二酉之蔵居然文苑中南面王陳祭酒明卿後百年
而萬卷百城與之彷彿何其盛也
抽簮刻竹明田藝衡集田子敖詠竹中偶聞瞥見則
抽簮刻竹紀之于是竹無空節節無完膚幾三十年
謄稿充宇遂命之曰留青日札
精與博兼周復俊集楊升菴著書五十六種扶疎浩
蕩考訂精密漢以降儒者或博而不精或精而不博
乃今兼之巵言明興稱博學饒著者無如楊用脩
石室見書本朝許纉曾紀程辰溪縣鐘鼓洞洞中有
蔵書室相傳穆天子蔵書處正統中樵夫入石室見
書報縣縣令往取之書皆隨風飄滅無存
書傭裁書唐順之集書傭胡貿以善錐書名余嘗取
諸刪次既披閱點竄則以付貿使裁焉始或篇而離
之句而離之字而離之既也篇而聯之句而聯之字
而聯之錯綜經緯各歸其類而止貿于文不甚解而
獨能為此蓋其天竅使然
三世積書鴻書周公謹家三世積書凡有四萬二千
餘卷及三代以來金石刻一千五百餘種
史宬皇甫汸集皇史宬者歲乙未上命考金匱石室
之制以蔵書重祖訓也燕都遊覽志皇史宬蔵寳訓
實錄之處
寒士叢說明紀事本末解縉上言陛下好觀道德心
經說苑韻府諸書臣竊謂劉向學不純師隂氏韻府
寒士叢說此不足觀
正韻宋濓集上謂詞臣曰韻學起于江左殊失正音
有獨用當併為通用者如東冬清青之類亦有一韻
當析為二韻者如虞模麻遮之類當廣詢通音韻者
重刊定之于是勒成一十六卷改名洪武正韻
得其魂獻徵錄康修撰海于書覽而不誦蓋悉其意
而遺其詞嘗曰經籍古人之魄也有魂焉吾得其魂
焉已矣
天禄外史湧幢小品嘉靖時崑山王舜華有高才著
天禄閣外史托于黃叔度以自鳴自初出即有纂入
東漠文者其誣已甚
補建文編吾學編楊守陳嘗言國可滅史不可滅靖
難後不記建文君事使當時朝政及死事諸臣皆無
傳及今猶可補輯景帝已正位號英宗實錄猶書郕
戾王附宜改正
宋本漢書趙文敏家蔵前後漢書為宋槧本之冠前
有公小像太倉王司寇得之余以千金購出今年鬻
之四明謝象三此書去我之日殊難為懷李後主去
國對宫娥揮淚一段凄凉景色約略相比
摹宋槧本朝王貽上集明尚寳卿王延詰性豪侈有
持宋槧史記求鬻者索三百金因紿其人曰姑留此
乃鳩善工就本摹刻一月畢工故紿以原書還之數
日其人復來曰此亦宋槧而紙差不如吾書豈誤耶
延詰大笑取新雕數十部併三百金予之
革書明雜記西亭王孫睦㮮所刻革書紀正統北狩
事乃天順間劉某所述劉與袁彬哈銘同侍英宗于
行在者塞外無紙書之于革故名革書
𤏡文書滇黔紀遊楊升菴往來大理永昌間訪于舊
家得白古通元峰年運志其書𤏡文升菴諳其語譯
為滇載記南詔始末方得詳備
題書橱楊循吉題書橱詩辛勤一十載購求心頗專
一一紅紙裝辛苦手自穿豈待開卷看撫弄亦欣然
文章
碑板不苟元史虞集家素貧歸老後食指益衆登門
之士相望于道然碑板之文未嘗苟作
文若宿搆元史類編耶律楚材博極羣書下筆為文
若宿搆者
悲其文吳澂别趙子昂序為文而欲為一世之人好
吾悲其文為文而使一世之人不好吾悲其人
桷筆為多元史袁桷在詞林朝廷制冊勲臣碑銘桷
之筆為多
元文歐陽圭齊集中統至元之文龐以蔚元貞大德
之文暢而腴至大延祐之文麗而貞泰定天歷之文
贍以雄
金舂玉撞元史胡長孺為文章有精魂金舂玉撞海
内求者如購拱璧碑版焜煌照耀四裔
泚筆屬刪元史元明善與虞集不相下明善作文成
曰伯生見吾文必有譏彈因假治具招伯生來觀之
集曰公能從集言去百有餘字則可傳矣明善因泚
筆屬集凡刪百二十字而文益精當明善大喜乃驩
好如初
西北子弟元張昱書雁門集後元興西北子弟盡為
横經雲石海涯馬伯庸以綺麗清新之𣲖振起于前
而天錫繼之于是雅正卿達兼善迺易之余廷心諸
人各逞才華標竒競秀
得文為榮元史范梈為文章善敘事語簡而當詩尤
清婉麗密大典冊多出其手殊方異域咸願得其文
以為榮
文章大匠元史姚燧為文閎肆該洽自延祐以前文
章大匠莫能先之
范虞柳貫詩南州雙璧范與虞君當賦詩傾明珠案
此謂范梈虞集
臺閣體王世貞集楊士竒文尚法源出歐陽氏以簡
蕩和易為主至今貴之號曰臺閣體
口鼻流出宋濓集詹同文以文名當世酒酣耳熱有
執卷求者捉筆四顧文義絪緼從口鼻間流出頃刻
盈紙爛爛皆成五采
正論過蘇遜國臣紀孝孺文章大類蘇氏而正論過
之所著有遜志齋集四十卷
一代宗工吾學編李東陽慧悟夙成文章流麗代言
敷奏明暢爾雅裒然一代宗工也
漢後無文李獻吉負雄驁之才僩然謂漢後無文唐
後無詩以復古自任
朽文湯顯祖集俗情之文必朽而人輒干之不置有
無可如何者偶而為之實未嘗數受朽人之請為朽
文也
館閣文章明李季重集成宏以來李何登壇狎執牛
耳談藝者輒謂文章之權不在館閣然如劉伯温之
警策宋景濓之温純解大紳之豪爽李賓之之浩瀚
王濟之之簡潔曾子啟王敬夫之高邁高季迪之超
脫崔仲甫之修潔邱仲深之博雅楊用修之竒崛王
允寧之簡練康德涵之雄俊廖道南之富有于館閣
中皆稱獨詣
精純典雅獻實徐禎卿為文精純典雅出入漢魏作
談藝錄以究詩體之變晉以下勿論也北地李夢陽
方以文雄海内人稱徐李
樹顛死去玉堂叢話羅圯好為竒古險怪之詞每有
撰造栖居于喬樹之顛霞思天想或時閉坐一室客
有于隙間窺者見其容色枯槁有死人氣今所傳圭
峰稿大抵皆樹顛死去之所得也
詹吳樂宋泳化編魏杞山云詹同吳沉宋訥樂韶鳳
皆時彦撰述承恩晝夜
迸霞飛雪徐渭集出袖迸霞入齒飛雪
金幣乞文藝苑巵言洪武中日本安南俱上章以金
幣乞宋景濓碑文
不當傳益明書章文懿懋年四十一即致仕閉門却
掃弟子雲集或諷為文章曰小技耳不為也勸著述
曰儒先之言至矣當刪其煩冗詎當傳益哉
頰赤素棘王世貞集于麟之文成其姍侮者八九姍
侮之言曰吾詎知所謂使凡將氏辨之而吾未之識
也盡卷而猶茫然帷有頬赤素棘而已
子長眉髮明茅坤集僕少喜為文每謂當跌宕激射
似司馬子長近迺取百家文之深者按覆之而因悟
曩之所云子長者眉也髮也
類譯人康海集古人言以見志故其性情狀貌求而
可得今或不能自立傍人門戶效顰而學步毋乃類
諸譯人也耶
歐態韓格王鏊集吳文定為文不事雕琢體裁具存
紓徐則有歐之態老成則有韓之格
批點八家茅順甫為文滔滔莾莾謂文章之逸氣司
馬子長之後千餘年而得歐陽子又五百年而得茅
子疾世之偽為秦漢者批點唐宋八大家之文以定
之
漢魏以上顧璘新編李夢陽讀書斷自漢魏以上聞
人論古昔有不解事即曰豈六代以還書耶
文不檄致王世貞集于鱗視學陜西中丞以檄致于
鱗使屬文于鱗不懌曰副使而屬視學政非而屬也
且文可檄致耶遂乞骸骨歸
標目七子獻徵錄刑部郎梁有譽與同舍郎王世貞
李攀龍徐中行謝山人榛宗考功臣吳舍人國倫切
劘為古文詞倡和為樂都人士無不標目七子焉王
世貞詩見數八公君第幾空傳七子世無多
濟南北地黃汝亨集後之作者謂北地古而疎濟南
古而棘
瞑去四度玉堂叢話羅圯為文鈎深元思都少卿穆
乞伊考墓銘銘成語之曰吾為此銘瞑去四五度矣
南華西竺明馮琦集人文向盛士習浸漓厭薄平常
漸趍詭僻惟南華西竺之語是宗是競取佛經言心
言性之語略相近者竄入于聖言取聖言有空字無
字者強同于禪教
龍鬼精怪王思任集文章之托生與人無異有從天
而下者有從星辰嶽瀆而降者有仙佛度世者有神
道轉輪者有龍鬼精怪投胎吐氣者文長之文靈異
立成爪牙皆矗予斷以龍鬼精怪
文辭無恙李攀龍集文辭經術誠無當于今之君子
然業巳為之我二三兄弟所恃以厭今之幸我者在
是而何可使人更謂子與曰太守甚苦書策稠濁吏
事旁午經術文辭一切無恙乎
文豪任吏陳繼儒集王元美所至吏治精詗都人士
咸嘆曰弇州文而豪乃任吏耶
文士知兵沂陽雜記伍文定公善騎射知兵法勦江
西賊時指揮李隆以文士易之屯兵以險處與公公
料敵制勝每能追殺破賊李由是愧服
觸諱明詩話元時進賀表文觸忌諱者凡一百六十
七字著之典章使人不犯逮明孝陵恩威不測每因
文字少不當意輒罪其臣若蘇平仲徐大章輩是也
新著稿高啓詩家篋已添新著稿官衫未歇舊熏香
成宏風格黃汝亨題近義成宏代遠風格漸湮新既
盩古而反古者貌擬膚立神理索然
王唐瞿薛明史稿薛應旂工場屋文字與王鏊唐順
之瞿景淳齊名天下稱王唐瞿薛其閱文所品題百
不失一
坊刻明李詡漫筆余少時學舉子業並無刻本窗稿
荆川中會元其稿亦門人所刻方山中會魁其試卷
亦門人以活板印行未聞有坊間板今滿目皆坊刻
矣
典起斯文明史稿艾南英字千子為諸生好學與同
郡章世純羅萬藻陳際泰以興起斯文為任刻所作
行世世皆歸之
倡社明雜紀楊先生廷樞倡應社于吳中評隲五經
文字張溥未隗主易楊彜顧夢麟主詩周銓周鍾主
春秋張采王啟榮主禮記而先生與嘉善錢㫋主書
後與復社幾社合領解之後聲譽日重門下著錄者
二千人
敲門石王鏊詩鏤冰刻棘巧何為名成至此敲門石
元明事類鈔卷二十一
