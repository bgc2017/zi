元眀事類鈔卷三十三
監察御史姚之駰撰
花草門(一)
牡丹
左紫一株姚燧集余曩見左紫只一株已移置嵩山
廟中夀安紅故在其玉版白及毛園百抹亦移植矣
不以花媚元名臣事略時營繕東宫工部官請扵廉
公希憲曰牡丹名品惟相公家乞移植數本公曰我
備位宰相未嘗曲丐恩澤顧以花求媚耶請者媿止
單臺袁桷集小院牡丹開乃單臺花也作詩云内院
賜曾傳側帶江南畫不數重臺自注舊賞花宴有大
側帶小側帶徐熙畫牡丹無重瓣者至崇嗣始有之
一韻百首元詩話僧曉菴早負詩名錢唐瞿宗吉賦
牡丹詩師與對壘用一韻賦百首
將軍樹元僧公寔題錢舜舉牡丹卷詩那知十丈將
軍樹却在青城古洞前自注青城山丈人觀前牡丹
二株一高十丈名大將軍一高五丈名小將軍
才是花張光弼詩春到牡丹才是花
奉花請請劉基集茂卿之牡丹大開崇酒侑客因奉
花以請曰此花翫賞多年未有闔座皆文章士夫如
今集者盍為歌詩以為他日之雅談因取韻探丸不
限體製
十月進御帝京景物略右安門外草橋一帶居人多
以種花為業冬則温火暄之十月中旬牡丹已進御
矣
建文手植湖壖雜記安溪東明寺建文帝遯迹遽也
寺有牡丹一本色白如銀花皆千萼分其積他處即
不榮
鳳尾吳寬詩話家有牡丹一本花後有二瓣稍張人
名為鳳尾
變綠色花木考正統時天香圃牡丹一品變成綠色
凡開三朵憲宗時在東宫畫其形色咏以詩
寫花遺友屠隆集吳中王太史家得綠牡丹一本久
而始花王元美曹子念諸君皆咏之錢叔寶從王氏
座上寫一本以遺沈嘉則焉
一宿百篇吳中往哲記張處士淮為富人賭賦牡丹
百篇一宿而就詞意新麗餉榖三十石
花甲一週湧幢小品青城山有牡丹花甲一週始一
作花永樂中適當花開蜀獻王遣使視之取花以回
竹兜行塍燕都遊覽志惠安伯張公園牡丹花時製
小竹兜以供遊客行花塍中袁宏道集惠安伯園
牡丹繁盛約開五千餘花自籬落至門屏無非牡丹
也
變白談薈王敬美在關中時秦籓有黃牡丹盛開宴
客敬美購二本擕歸至來年開花仍是白者始知秦
籓亦以黃梔水澆其根為
試詩弇州别記焦芳子&KR0034;中僅行文廷試以不得第
一人為恚會瑾召試黃中牡丹詩拙甚大咍笑曰焦
先生唉耶此可得第一人
牡丹表明薛鳳翔牡丹表有神品名品靈品逸品能
品具品
遺袁家紫明見聞錄桑悦調某州博士大學士邱濬
贈之牡丹一種戲曰後當遷洛陽故遺生袁家紫對
曰明公知未形事豈已飲上池水乎
佛頭青明薛惠集李子西送佛頭青花得自永寧王
宫中盖牡丹之殊異者喜而賦詩且改名為萼綠華
云
墨本王世貞集陳道復作墨本牡丹甚得徐熙野逸
之趣
牡丹狀元明詩話莊烈帝初鄭進士超宗未第時主
會賦黃牡丹詩者百人番禺黎遂球居第一時號黃
牡丹狀元
取三十本明紀事本末宏治中勅河南取牡丹三十
本巡撫孫需上陳不可詔止之
芙蓉三變袁宏道集牡丹一種為芙蓉三變曉起白
如珂雪已後作嫩黃色午間紅暈一點如腮霞花之
極妖異者
泥金牌楊基詞雕玉碾成鸚鵡架泥金鐫就牡丹牌
五色明郭登賦沐公家牡丹詩五色應將靈藥染三
生曾用妙香薰
魚血紅曹學佺蜀府看牡丹詩云水自龍池分處碧
花從魚血染來紅自注云蜀中牡丹以魚血紅為第
一
霜後花申時行集初植牡丹忽放一花時逼長至因
作詩以志其異霜後著花還傲菊春前破萼肯輸
梅
芍藥
神座生元楊奐集闕里舊有鄆國夫人殿遭亂無餘
忽神座生芍藥一本見者異之越明年而修廟之令
下
春暉樓元岳榆芍藥詩序訪顧君仲瑛值春暉樓前
芍藥盛開因置酒樓上同集者七人遂以紅藥當階
翻一句分韻賦詩
花開端午馬祖常五月芍藥詩紅芍花開端午時江
南遊客苦相疑上京不是花開晚自是天家日影遲
紅銳方回詩芍藥抽紅銳
花如斗楊允孚詩若較内園紅芍藥洛陽輸却牡丹
花自注灤京内園芍藥亭亭數尺花大如斗揚州
不及
玉堂花羣芳譜宣宗幸文淵閣命于閣右築石臺植
淡紅芍藥一本景泰初增植二本左純白右深紅後
學士李賢命之曰醉仙顔淡紅也玉帶白純白也宫
錦紅深紅也與衆賦詩名玉堂賞花集
續芳王世懋花䟽余以牡丹天香國色而不能無綵
雲易散之恨因剙一亭周遭悉種芍藥名其亭曰續
芳
八學士花史文淵閣芍藥三本天順二年盛開八花
李賢設宴邀吕原劉定之等八學士共賞惟黃諫以
足疾不赴眀日復開一花衆謂諫足以當之
豐臺花析津日記京師豐臺芍藥最盛連畦接畛擔
市者亦日萬餘莖豐臺之名不知所始詢之土人并
無臺也
花相李東陽芍藥詩持杯賀花相先我得休官
玉盤承露儲瓘白芍藥詩翠幄圍香吹漸遠玉盤
承露瀉初寒
蘭
畫蘭去土靳史鄭所南畫蘭去土人問其故答曰土
為番人奪去眀史鑑題子昂畫蘭詩誰道有人和
淚寫托根無地怨東風
國香零落草木子趙仲穆宋裔也善作蘭木竹石
張伯雨題其墨蘭云近日國香零落盡王孫芳草遍
天涯仲穆見之愧不復作
古香薩都拉蘭皋曲幽蘭日日吹古香美人不來溪
水長
看葉張羽咏蘭葉詩泣露花偏亂含風影自斜俗人
那解此看葉勝看花
陳良紫王世貞續蘭譜序翻張君所纂譜咏其得
意句鼻觀習習芬馥又何必左擁陳良紫右侍魚魫
白而後快哉
玉魫閩部䟽蘭以建名而福興四郡尤盛以玉魫為
貴以四季開者為珍
種有九宋濓集蘭種有九而九之中又有山澤二者
之殊生於山者花質易萎不可佩生于澤者花葉俱
香即所謂蕳又所謂都梁香也
建蘭是蕙學圃餘蔬今人重建蘭却只是蕙古人畫
蘭殊不爾
冰霜欲侵李東陽觀畫蘭有感微吟未成日獨晩冰
霜欲來侵九畹蘭兮蘭兮竟誰管
丫蘭明陸治畫丫蘭詩王節稜稜應節分枝枝柔玉
紉香雲
蕙箭明錢嘉徵福州詩此間真色無梳洗蕙箭開時
插滿頭
真珠蘭二如亭羣芳譜謂真珠蘭一名魚子蘭蓓
蕾如珠花開成穗其香甚濃以蒸牙香棒香名蘭香
也
伊蘭楊慎伊蘭賦序江陽有花名賽蘭香不足于艷
而有餘於香戴之髤紒經旬猶馨西域有伊蘭以為
佛供即此從而為之賦
弔蘭閩部疏弔蘭花葉皆似蘭裹而懸之有風露處
無土自榮
菊
菊村元袁士元𫝊士元擢國史院檢閱不赴築城西
别墅種菊數百本自號菊村
桃花菊王惲桃花菊詩黃輕白碎空多種碧爛紅鮮
自一家
作枕馬祖常菊枕詩詳枕
牡丹菊郝經牡丹菊賦序初入新館客將宋日新致
硃砂紅牡丹菊一本祇三四花今歲忽茂達成叢及
秋而放數百花所未見也故作賦以寓感
賜植五色名世類苑宣德間上御文華閣命以五色
菊花賜植楊士竒金幼孜楊榮俱撰詩楊士竒詩内
庭植物真竒特一種秋香開五色瑪瑙葳蕤琥珀黃
胭脂隐映鉛華白由來托根得所宜造化生成雨露
滋喜見幽芳出上苑何須佳色羡東籬
菊吏隐王守仁集職方南署之前有菊數本閱歲既
槁發其故叢高及扵垣署古人謂菊為花之隐逸則
惟邨圃籬落之宜而以植之簿書案牘之間殆亦昔
之所謂吏而隐者歟
知我惟此宋濓集竹溪逸民陳泗性嗜菊種之滿園
顧視若嬰孩花開對酌日入不倦嘗曰舉世無知我
知我惟此花耳
怕見淵眀靳史嚴嵩誕日諸翰林稱夀争足恭求近
時菊花滿堂陸平泉獨退處扵後同列問曰何更退
為陸曰此處怕見陶淵眀
身自種菊獻徵錄陶九成萟圃一區果蔬薯蕷度給
賓祭餘悉種菊栽接溉壅身自為之
囊馬首花䟽元馭閣老尤愛種菊京師有一種大紅
曰麻葉紅相袍紅為翰林時特命囊之馬首歸
寒菊紫桃軒襍綴寒菊十二月始花枝葉皆柔荏青
翠燦然與江梅水仙同置一几三君子者不惟歲寒
交可稱忘年友
菊有粗細學圃餘䟽菊之變態有大如盌者有作異
色二色者皆名粗種其最貴乃各色剪絨各色西施
各色狼牙乃謂之細種
一種一杯于慎行集予山園多種菊值菊共開無可
對飲獨造花下每花一種與酒一杯自飲一杯凡酬
二十許者竟醉矣
題菊自况眀闌莊駒隂冗記唐子畏嘗題逆旅畫菊
云黃花無主為誰容冷落疎籬曲徑中儘把金錢買
脂粉一身顔色付西風蓋自况云
山泉漬花史文保雍菊譜中有小甘菊詩莖細花黃
葉又纖清香濃烈味還甘祛風偏重山泉漬自古南
陽有菊潭
賜紫配黃王世貞詩元馭宗伯留賞菊忽有紫牡丹
一株異而賦之學士銀魚焚不遲居然陶令傍東籬
誰云晚節無三友忽許天香借一枝賜紫獨應誇彩
服配黃雙可薦金巵知公大是春秋筆能遣風光並此
時
菊隣高啟菊隣詩幽人苦愛菊自是柴桑倫閒園誰
與語叢栽為四隣
菊屏李東陽題菊屏詩先生深卧菊花叢曲几圍屏
杳窕通
醉楊妃眀喬長史咏醉楊妃菊詩傾日尚疑聞羯鼓
臨風猶是舞霓裳
映榴高啟五月菊詩不依寒竹語欲映午榴霞
孤根瓦全吳偉業賞菊詩坐來艷質同杯泛老去孤
根僅瓦全自注蒔者以瓦束土
羞組綵何景眀白菊賦葉萋萋其微靄萼栗栗以寒
色申纖縞以自貞羞組綵之外飾承危朵而不傾挺
柔枝而益力
荷
解語杯輟耕錄飲松江夏氏清樾堂酒半折正開荷
花置小金巵其中命歌姬捧以行酒客就姬取花分
瓣而飲其風致過碧筒遠甚余因名為解語杯
把花勸酒輟畊錄野雲廉公于萬柳堂置酒召客歌
姬解語花者左手執荷花右手舉杯歌以行酒趙松
雪在座喜而賦詩有手把荷花來勸酒步隨芳草去
尋春之句
瑞蓮元許楨瑞蓮歌湏溪主人今得閒種出萬柄紅
白蓮就中一茄發挺特艷妝雙出雲髻鬈有如二女
降潙汭翠裙紅袖相牽連
濯手生蓮留青日札元末施州向氏譚氏二女濯手
仙女池遂生嘉蓮時眀玉珍據四川選宫嬪二女皆入
向立為后譚退還乃投池中死
荷意怯張雨詩水深荷意怯田冷稲心遲
鎖子藕楊維楨詩下作鎖子藕上作雙頭花
紅蓮變白眀周延集都水主事張絅出督清江浦署
有紅蓮一池一夕盡變白人謂其清白所感
蓮兆狀元庚巳編正統戊子吳縣學池中蓮一莖三
花廵撫周文襄見之曰行有當之者眀年施槃狀元
及第成化辛夘郡學池蓮亦一莖二花既而吳文定
寬為狀元
碧臺蓮學圃餘䟽一種碧臺蓮大佳花白而瓣上恒
滴一翠點房之上復抽綠葉似花非花摘取瓶中以
為西方供
楠樹生異林宏治中叙州楠樹生蓮花五十餘朵
沉荷百缸眀詩話陸啟浤性豪邁嘗大會詞人扵桃
葉渡妓有紅菊者倚船忩曰今日之集惜無兩岸芙
蕖耳翌日陸復張讌渡頭至則清風拂席荷香襲人
四座莫測其故盖先一日以善價購得荷百缸碎而
沉之自是十四樓中奉為上客
大如梅花史陳豐常以青蓮子十枚寄葛勃勃㗖未
竟堕一子于盆水中眀晨有並蒂花開水面大如梅
花後剖其房得實五枚
百子蓮王世懋集蓮花種至多蘇州府學前者葉如
傘蓋莖長大許花大而紅結房曰百子蓮
如品字王貽上隴蜀餘聞天啟七年鄭州書院中開
蓮花一枝如品字
頃刻開花花史國初金箔張嘗扵臘月索乾石蓮子
亂撒池中頃刻花開滿池香艷可愛
蓮笠李日華二筆蓮初透水為驟雨所淋輙中天余
出新意剪荷葉線縫之作兜鍪狀名曰蓮笠雨前覆
之良濟
五色眀潘緯瑞蓮應制詩瑶池浪說千年藕玉井虚
傳十丈花爭似九莖開五色西方瑞現帝王家自注
蓮生慈寧宫奉大士盆中九華五色
黃金團蓋申時行應制題黃臺蓮詩朵朵黃雲團
羽蓋為迎金母下瑶池
外直中通陳獻章茂叔愛蓮詩不支不蔓體本具外
直中通用乃神我即蓮花花即我如公方是愛蓮人
妖血花高啟過青溪詩麗華妖血流難盡化作荷花
别樣紅自注史言隋人殺張麗華扵此
蓮實㗖兒宋濓集花雲不屈死侍兒孫氏抱三歲兒
逃入蘆渚中渚有蓮實取以㗖兒七日不死詳見奴
婢
握雪餐冰李東陽賜藕詩輕同握雪愁先碎細比餐
冰聽却無
海棠
回龍臨幸燕都遊覽志回龍觀舊多海棠旁有六角
亭每歲花發時上臨幸焉
臘前偷泄尹廷高臘月海棠詩尤物真能奪化工臘
前偷泄數枝紅霜華不上胭脂面強飾春妍嫁北風
兩花于秋郝經儀真館海棠兩花于秋詩二年海棠
秋幽妍對寥索霜後輙載花枯株吐纖弱化工為
詩人故令造物錯
豆顆勻元好問未開海棠詩翠葉輕籠豆顆勻胭
脂濃抹蠟痕新殷勤留着花梢露滴下生紅可惜春
脱葉露紅顧瑛秋日海棠花詩序一日同覩此花于
脱葉間露紅蓓蕾扵炎風赫日中甚可驚訝後三日
而花大拆乃延客與花神洗妝焉
色重瓣多學圃餘䟽海棠以西府為佳而西府尤推
紫綿一種以其色重而瓣多也
命婦戚里邱濬襍志重葉海棠曰花命婦多葉海棠
曰花戚里
鮮媚沿山滇中志垂絲海棠高數丈每當春時鮮媚
異常自大理至永昌㳂山歷澗往往而是
索海棠秧徐渭遊記春日就十峯山人飲扵小園林
卉雲繁索得海棠秧二本
列燭枝上宋濓看海棠詩序海棠競放鄭太常觴
客扵衆芳園時日已西沒乃列燭花枝上花既娟好
而燭光映之愈致其妍
初識面程敏政駙馬宅賞海棠詩仙種北來初識面
臨風拚醉九霞觴
太憎紅眀黃姬水西域海棠詩仙觀臺荒蔓草中
海棠一樹太憎紅可憐亦是星槎物不學葡萄入漢
宫
紅顫眀夏允彛垂絲海棠賦弱顔畏見春風面面向
玉階逗微綫海綃遥拂動纖容紫燕輕捐覺紅顫
山茶
月丹郝經月丹詩一種是花偏富貴三冬無物比妖
嬈自注王承宣月丹一本云山茶大者曰月丹又大
者曰照殿紅故為賦此
寳珠元張新寳珠茶詩胭脂染就絳裙襴琥珀裝成
赤玉盤
茶花屏元朱德潤題白茶花屏詩飛仙自天來幻作
白茶蕊清香不自媚廻出山谷底
楊妃茶王世懋集楊妃山茶與白菱同時放淡紅色
冬初花當具一種
滇茶羣芳譜滇南茶有二三丈者開至千朵大扵牡
丹花皆下垂
輭枝卷瓣雲南志土山産茶花謝肇淛謂其品七十
有二趙璧作譜近百種大抵以深紅輭枝分心卷瓣
者為上
韻勝瓶史黃白山茶韻勝其姿
陶狄祠學圃餘䟽潯陽陶狄祠山茶一株幹大盈把
枝蔭滿庭土人云千年外物也
簇錦滇雲記勝山茶花以沐氏西園為最有樓名簇
錦茶花四面簇之凡數十樹樹可三丈花開以萬計
紫者朱者紅者紅白兼者映日如錦
雪裡嬌眀于若瀛山茶詩既足風前態還宜雪裡嬌
並蒂眀蘇伯衡並蒂山茶詩山茶作花紅錦粧中有
一枝並蒂香符彩爛若雙鴛鴦
茗花草花䟽茗花即食茶之花色月白而黃心清香
隐然瓶之高齋蕊能遍開
桂
異色之瑞元史類編海塩潘應定以母喪廬墓廬前
感桂花異色白鶴來翔之瑞左丞周伯琦書雙禎二
字揭扵墓所
拆輕包馬臻詩荷葉晚風吹老氣桂花凉雨拆輕包
神與一枝泳化編申時行母既孕嘗夜夢神人與桂
花一枝比寤猶香
桂樓李東陽集太和楊黼好學不應舉庭前有大桂
樹縳板其上題曰桂樓偃仰其中歌詩自得
重榮桂宋濓集廬陵周氏廬桂樹一章隂可二畆元
至正間紅巾盗起桂焚死越五年忽發綠芽膚間已
而怒長不數年蓊若雲布為賦重榮桂
雙桂連理方孝孺集四眀桂君有二良子所居軒得
雙桂連理之祥因以雙桂名其軒而為之銘
毬子學圃餘䟽木犀吾地為盛然須種早黃毬子二
種早黃七月中開毬子花密為勝即香亦異常花
四季花閩部䟽福南四郡桂皆四季開花而反盛扵
冬凡桂四季者有子
訪桂楊基集軒東古桂一株花已爛漫人無知者偶
夜聞香自東來旦起訪之得扵廢苑中繞樹嗟嘆作
宜秋軒桂詩
支公手植眀湯祖佑道林菴看千年桂花詩入寺訪
幽蹤古樹千年活空香來無方境靜心自豁自注此
桂傳係支公手植
日宫栽眀高帝紅木樨詩月宫移向日宫栽引得輕
紅入面來好向烟霞承雨露丹心一點為君開
糁粟黃雲張雨桂枝詞桂樹叢生枝婀娜糁粟黃雲
欲成朵
月桂李東陽月桂詩一月一花開花開應時節未須
誇雨露慎與蔵冰雪
天香湯清供錄木樨開時打下揀去蒂萼擂爛如泥
入炒塩粉甘少許勻置磁瓶中每用沸湯點服名天
香湯
桂餅眀莊寳桂餅詩寳鈿和露壓金英為趁秋光一
日成
玉蘭
雪山瓊島弇山園記弇山之陽曠朗為平臺可以收
全月左右各植玉蘭五株花時交映如雪山瓊島
如玉山一統志華容縣觀音寺玉蘭一株輪囷盤鬱
高十餘丈望之如玉山
産蘭谿羣芳譜蘭谿産玉蘭
玉樹花䟽玉蘭早扵辛夷宋人名以迎春千幹萬蕊
不葉而花當其盛時可稱玉樹
噴雪生蘭陸樹聲詩日晃簾櫳晴噴雪風廻齋閣氣
生蘭
雪成圍文徵眀玉蘭詩綽約新粧玉有輝玉娥千隊
雪成圍
白霓裳沈周玉蘭詩韻友自知人意好隔簾輕解白
霓裳
繡毬
羽輪偷駐張昱繡毬花詩天女夜凉乘月到羽輪偷
駐碧闌中
萬花碎剪錢惟善粉團花下夜飲詩萬花碎剪玉團
團晴雪飛香夜不寒恰是玉人相對立酒尊移月近
前看按粉團即繡毬也
蝴蝶成團張光弼繡毬花詩落過楊花渾不覺飛來
蝴蝶忽成團
雪毬羣芳譜雪毬百花成朵即繡毬花也
一本千朵金陵諸園記杞園繡毬一本一開可千朵
紅毬花䟽初見閩人來賣一花云是紅繡毬倭國中
來者後至建寧見人家多有之
紫毬巖栖幽事蜀中有紫繡毬
一蒂千花謝榛繡毬花詩高枝帶雨壓雕欄一蒂千
花白玉團
紫薇
耐久交羣芳譜紫薇花易植易養可作耐久交
有四種學圃餘䟽紫薇有四種紫淡紅白紫却是正
色
貞嘉餘藻眀皇甫涍集秋日散步亭隅薇花爛目亭
故余讀書處也昔嘗眷戀此花為賦有垂貞嘉于餘
藻竟何徵耳因作紫薇花行
日炙霞蒸劉基詩紫薇花樹小樓東日炙霞蒸似錦
紅
爛漫十旬薛蕙紫薇詩紫薇開最久爛漫十旬期
夏日逾秋序新花續故枝
若剪輕縠于若瀛文紫薇花攢柯若剪輕縠盛開
時爛漫如火
丁香
席上畫眀詩話陶雲湖與壻凌谿偕入都一日語壻
曰聞張家灣某氏丁香花盛放子盍隨我一觀乎凌
谿云去禮部試僅三日公無往雲湖不許乘箯輿徑
去醉花下五日榜發凌谿中式鄉人皆賀雲湖夷然
于席上畫丁香一本尤妙
紫粟吳寬丁香詩枝頭綴紫粟旖旎香非輕乃知博
物者名以香而成
杜鵑
石巖學圃餘䟽花之紅者曰杜鵑葉細花小色鮮瓣
密者曰石巖
川鵑草花譜杜鵑花出蜀中者佳謂川鵑花花内十
數層色紅甚出四眀者花可二三層色淡
五色雲南志杜鵑有五色雙瓣者永昌蒙化多至二
十餘種
駐春眀張獻翼杜鵑花詩何事江南春盡去子規聲
裡駐年光
木槿
莊客三柳軒襍識姚氏殘語以木槿為暫客今改為
莊客
小而艷羣芳譜木槿花小而艷有深紅粉紅白色及
單葉千葉之殊
秋風一種陸深白木槿詩漫道春來李能白秋風一
種玉無瑕
編籬護吳寬木槿詩南方編短籬木槿每當路北方
少為貴翻編短籬護
夾竹桃
落花盈斗羣芳譜何無咎云夾竹桃温台有叢生者
一本至二百餘幹晨起掃落花盈斗
不耐寒王穉登詩夾竹桃花不耐寒
栖鳳化龍王世貞夾竹桃詩栖鳳錯疑瑶海實化龍
還憶武陵人
拂石成蹊王世懋夾竹桃詩葉不迎秋墜花仍入夏
齊菲菲能拂石冉冉更成蹊
元眀事類鈔卷三十三
