元明事類鈔
提要
(臣)等謹案元明事類鈔四十卷
國朝姚之駰撰之駰有後漢書補逸巴著錄是
編盖摘取元明諸書分門隸載亦江少虞事
實類苑之流而核其條目則實類書也其所
纂述大抵典則可觀如元代故實載于說部
者最少是書誌疆域則引劉郁西使記以証
拓境之遠誌任官則引經世大典以証銓法
之密皆足補元史各志之闕又如引詩會小
傳以誌馬祖常之耿直引名臣言行錄以誌
霍肅之公正亦足禆元史列傳所未備至記
宫殿一門雜取元掖庭記元人詩集搜羅頗
博更可與析津志諸書相參唯記奎章閣而
不知崇文閣之更重記只遜引長安客話謂
上直之衣不知即輿服志之質孫(按只遜質孫皆濟遜)
(之訛元史國語解已經考定今以辨其駁文是以各書其舊字以見異同舛互之所由)
自天子至衞士皆有之乃前後互引失于考
証未免稍有疎略至明代說部浩如烟海所
采亦未為詳賅然萬歷以後門戶交爭恩怨
糾纏餘波及於翰墨凡所記錄多不足憑之
駰或病其冗濫而矜慎取之歟是亦不失闕
疑之義也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
