元明事類鈔卷十七
監察御史姚之駰撰
人品門(三)
富豪
花嬉玉樂元氏掖庭記雅克特穆爾脂紅粉白羅列左
右隨其所取以為花嬉玉樂
散五十篚元史姚燧文名天下高麗求詩文不與至
奉旨乃與之王酬幣帛金玉名畫五十篚燧即時分
散屬吏止留金銀為翰林院公用器物其豪邁如此
金盤美人楊維楨金盤美人詩註偽駙馬潘某娶美
妓數十一蘇氏才色兼美醉後殺之以金盤薦其首
於客絶類北齊主事
人皮褥湧幢小品韓觀都督兩廣殺人甚多御史欲
劾之一日觀召御史飲以人皮為坐褥耳目口鼻顯
然髮垂褥首披椅後殽上設一人首觀以箸取二目
食之御史戰慄迄不能劾
女伎夾道談薈胡少保開府錢唐值迎春設宴選伎
女二百侍飲每十人則以一佳者領之使捧酒炙樂
器之屬不設几案亦無他執役者日已瞑張燈火數
里鼓吹沸天女伎夾道跪送
七寶虎子明靳史嚴東樓所用虎子以七寶嵌金為
之又用金銀鑄婦人而空其中粉白彩衣以隂受溺
鹽筴祭酒李攀龍集汪次公客東海諸郡部使者視
鹽筴必召公畫便宜有司乃籍為鹽莢祭酒
得金牛馬稗編明沈萬三為江南第一家太祖定鼎
金陵召廷見令歲獻白金千錠黃金百斤甲馬錢榖
多取資其家後得罪發遼陽從戎又穴地得金牛馬
亦累千云
望竿燈談薈王文恪子延喆性豪奢寵姬數十人人
設一院院設一竿夜懸紗燈其上夜與諸姬縱飲為
樂最後出白玉巵是夜所屬意者則酌以賜諸姬擁
入院始散去餘紗燈皆熄惟此院獨存各院望見紗
燈知尚私飲嘖嘖相羨
人雙陸明雜記大同僉事某餽東樓以人雙陸飾女
童三十人分紅白繡衣二色織紫絨罽為局每對直
當食子則應移女子抱當食者出局
文錦被厠明史稿鄢懋卿性奢侈至以文錦被厠床
白金飾溺器
富媪楊維貞鹽商行人生不願萬戶侯但願鹽利淮
西頭人生不願萬金宅但願鹽商千料舶吁嗟海王
不愛寶夷吾莢之成霸道如何後世嚴立法祇與鹽
商成富媪
貧儉
無茗具名臣錄邵清為副史歸無室廬依外氏以居
督學御史訪之笑語移時貧無茗具可設乃太息而
去
稱窮鬼明陳鳳集劉都督璽分閫江西計廩而食巡
按薦之有僚友比之學官家人謂之窮鬼諸語後推
總漕上識其名喜曰是前窮鬼耶亟可其奏
舉火日午陳獻章集羅一峰家居客晨至留具飯其
妻語其子曰瓶粟罄矣之旁舍干之比舉火日已近
午一峰曠然不以為意
無一煖食吳中往哲記邢蠢齋于書無所不覽僮僕
皆無惟炊一黍分而食焉未嘗得一煖食
陳也罷客座新聞陳愧齋性寬坦在翰林時會客至
呼茶夫人曰未煮公曰也罷又呼曰乾茶夫人曰未
買公曰也罷客為捧腹時因號曰陳也罷王鏊集愧
齋小事無可不可輒曰也罷人戲稱為也罷先生
車窗薛瑄集薛德温官御史五年始買小屋兩間于
京師又苦其東壁暗甚力不能辦一窗乃取廢車轅
中方穿櫺若窗者穴壁而安置之因作車窗記
爨馬通崔銑集家君為京官二十年日令僮拾馬通
夾薪以爨
買油裒談耿裕為禮部尚書時嘗曰吾暮自部歸必
經三原王公之門見一老蒼頭每持秤買油吾自入
仕未嘗買油故每過輒面城而行蓋愧之也
樓碍冠玉堂叢話章楓山徙居城中廢寺舊有小樓
二間其卑至于碍冠楓山終日宴坐其中每作文搆
思必遶室中行紗幘數為所觸亦不知也後年八十六
竟哭于斯别無營搆
子孫榼祝允明猥說江西俗儉果榼作數格惟中一
味或果或菜可食餘悉充以雕木謂之子孫果榼
布被十年明劉崧傳略崧博學有志行微時兄弟三
人共居一茅居有田五十畝及貴無所增益十年一
布被鼠傷始易之仍緝以衣其子
跼蹐敗絮虞集貧士詩老骨寒不寐夜長況聞風心
悸危欲折跼蹐敗絮中
典衣購畫趙孟頫詩貧尚典衣貪購畫
簡傲
謁部三揖湛若水集莊定山被薦以特旨召用故行
謁吏部三揖不跪冡宰起延之以茶令四司送出部
門
割薪忙明世說蘇郡隠士王賓素與姚少師善及少
師靖難賓愧其所為不與接少師屏騎從以往賓不
納因徉問為誰曰是昔日道衍也不應少師大呼曰
不棄舊雅容老僧一見乎答曰吾方割薪忙不暇也
送客對山劉麟集太白山人隠居西湖一朝貴辟騶
從過訪太白送之出面對山不一顧朝貴訝曰山有
何好太白曰山無好處但對青山勝對俗人耳
半醉罵侯藝苑巵言李獻吉以上書論夀寧侯事下
獄賴上恩得免一夕醉遇侯于市罵其生事害人以鞭
稍擊墮其齒侯欲陳其事隠忍而止獻吉後有詩云
半醉唾罵文成侯蓋指此也
刺書才子王世貞集桑悦為博士弟子謁部使者書
刺曰江南才子使者大駭延之較書預刊落以試悦
校至不屬即索筆請書足乃敬禮焉
任達
至寶是保何氏語林趙子固嘗得姜白石所藏定武
不損本褉帖乘舟夜泛而歸行至霅之昇山風起舟
覆子固披濕衣立淺水中手持褉帖語人曰蘭亭在
此不足問也因題于卷首云性命可輕至寶是保
儒衣僧帽獻徵錄顧瑛才情妙麗嘗閱釋氏書有悟
遂祝髮稱金粟道人自題其像曰儒衣僧帽道人鞋
天下青山骨可埋若說向時豪俠處五陵鞍馬洛陽
街
前者無觸雲林遺事元鎮使童子入山擔七寶泉以
前桶煎茶後桶濯足或問之曰前者無觸後者或為
泄氣穢耳
騎牛誦書元史補遺王元章一試不第即焚所為文
常著高簷帽披綠蓑衣履長齒木屐或騎黃牛持漢
書朗誦人皆目為狂
埋骨湖心西湖志餘張昱官杭省左司後棄官歸居
西湖每放舟湖心把酒扣舷自歌其詩笑曰我死埋
骨于此題曰詩人張員外墓足矣
詛三等藝苑巵言豐坊狂誕傲僻嘗要邑子沈嘉則
結忘年交甚驩或問之曰是嘗姍笑公詩即大怒設
醮上章詛之所詛凡三等一等皆公卿大夫有仇隙
者二等則布衣文士嘉則為首三等鼠蠅蚊蟲其狂
易可笑類如此
縛帚不給袁中道集李温陵閉門下楗日以讀書為
事性愛掃地數日縛帚不給
譁聲撼鄰方孝孺集孫伯融持辨風生人莫當其口
夏煜有詩名伯融與對飲務出奇相勝每得一爽句
拍案大呼拔劍起舞譁聲撼鄰
扣扉起詠叢說朱野航葑門老儒教書王氏晩酌罷
主人入内適月上野航得句云萬事不如杯在手一
年幾見月當頭喜劇發狂扣扉呼主人起咏此二句
主人亦大擊節取酒更酌明日更請吳中善詩者賞
之
吾師少住藝苑巵言崔子鍾好劇飲嘗五鼓踏月長
安街席地坐飲李文正以元相朝天偶過遥望之曰
非子鍾耶崔便趨至輿旁拱曰吾師得少住乎李曰
佳便脱衣行觴火城漸繁始分手别
挾冊坐桶嵩陽雜識何大復傲睨當世在京師每有
燕席常閉目坐一日命隸人擕圊桶至會所手一冊
坐桶上傲然不屑
插花遊市玉堂叢話楊用修在瀘州嘗醉輒胡粉傅
面作雙丫髻插花門生畀之諸仗捧觴遊行城市了
不為怍
醉卧謝令王世貞集濬令某陽慕盧柟從容語柟吾
旦過若飲柟歸夜共張至旦會令有他事日昃不來
柟愧且望之斗酒自勞醉則已卧報令至柟故徐出
坐久之稱醉不能具賓主令恚去曰吾乃為傖子辱
遂以事繫柟獄中
秀才嚎囂獻徵錄徐渭在胡宗憲幕府性通脱多與
羣少年眤飲市肆幕中有急需召渭不得夜深開戟
門以待之偵者得狀報曰徐秀才方大醉嚎囂不可
致也
眼同季真明世說袁中郎遊鑑湖語陶石簣曰爾狂
不如季真飲酒不如季真獨兩眼差同耳石簣問故
袁曰季真識謫仙人爾識袁中郎
杖藳人陶望齡集蔡羽怪誕有三間齋已處其中縛
藳為二大儒令腰膝皆可屈折繫兩旁室朝課易夕
課四書自為解而置傳註几旁每開卷便大詬曰某
甲謬甚叱童子牽以來跪而杖之
更衣為丐明閻秀卿集張靈好遊俠與唐寅遊武邱
會數賈飲于可中亭且咏詩靈因更衣為丐者上賈
與之食啖之靈請作狗尾續賈笑曰得無誑乎令賡
之即揮毫不已返舟易維蘿隂下令迹絶賈使人察
之不見皆以為神仙
吟嘯還家黃佐集秫坡黎貞戍遼東十八年其歸也
適薄暮明月滿江呼舟中餘酒登所築釣魚臺吟嘯
久之乃扣門還家
微吾長夜微吾長夜于鱗既跋扈于前才勝相如伯
玉亦簸揚于後
棲樹呌呼四部稿王稚欽為庶吉士翰林故事兩學
士典司教習體貌嚴重稚欽俟其退食棲院署樹杪
窺見其起居狀大聲呌呼兩學士無如之何佯弗知
也
排調
倒好嬉水東日記吾子行嘗作一印曰好嬉子魏國
夫人作馬圖子行為題詩後倒用此印坐客莫曉文
敏見之罵曰箇瞎子他道倒好嬉子耳
多耳少目靳史聶大年被徵修史卒于京邸翰林中
多惜不獲見者時童大章在座因曰不必識其人彼
但多一耳少一目而已衆為閧堂蓋大年姓聶而眇
一目也
楚兵六千弇州史傳張永多役兵治私第優人阿丑
裝為楚歌者曰吾張子房也能一歌而散楚兵六千
問者曰吾聞楚兵八千人何以六千曰其二千在保
國府作役上為一笑永懼而出其兵
陳公一怒玉堂叢話高穀夫人悍妬無出偶留陳公
循酌談及夫人聞之即出詬循掀案作怒以一棒撲
夫人仆地數其罪且云當奏聞置于法自是妬少衰
高得御妾生一子人曰此陳公一怒之力也
李先生山堂肆考西涯李公善謔居政府時庶吉士
進見公曰今日諸君試屬一對云庭前花始放衆哂
其易各思一語以應公曰總不如閣下李先生一笑
而散
無錢可貫明陸楫雜抄劉文莊徤邱文莊濬同在内
閣劉凡事獨秉大綱邱則博極羣書一日劉對客論
邱曰渠所學如一倉錢縱横充滿而不得貫以一繩
邱公聞之語人曰我固然矣劉公則有繩一條而無
錢可貫奈何士林傳為雅謔
行窩門生明世說湛甘泉在南都講學其門生甚多
後為宗伯揚州儀徵大鹽商亦皆從學甘泉呼為行
窩中門生
生死市明世說張江陵當國附勢者競趨其門江陵
敗衆急攻之以覬殊擢太倉相公曰生江陵市與死
江陵市等耳
劉棉花明文棉漫抄閣老劉吉屢為臺諫所論而上
眷不衰人因稱為劉棉花謂轉彈轉可用也
笑長卿王世貞集王兆貞為文有聲而久蹭蹬客謂
君家幸饒胡不北遊京師取他途顯乎君曰吾嘗笑
長卿以如是才而甘心貲郎藉令不藉人主知以三
賦稱天下後世即&KR1893;錦江水庸能洗之
何用今泣明通紀正德初大臣議攻劉瑾西涯李公
俛首不語蓋與劉厚也後劉公健謝公遷被斥回日
李公祖道嚱吁劉曰使當日出一語何用今日泣為
中庸又見内閣行實胡文穆性乏骨鯁一味承順病
篤時有人投詩云漢朝胡廣號中庸今日中庸又見
公可笑天生兩奸宄天教名姓正相同
給事餂疥菽園雜記近時言官嘗受挫辱自是噤不
敢言有孫御醫者人問生疥何以愈之曰請六科給
事餂之問故曰不語唾可治疥也
非跨鶴人靳史錢鶴灘告歸門生某守揚州遣使迎
公久始一至諸大賈爭先迎謁將有所屬公曰老夫
扶杖來看廣陵濤並問瓊花消息耳無作跨鶴人猜
也
洗幾馬明尹直瑣綴錄景泰間劉主靜為洗馬兵部
侍郎王偉戲曰先生一日洗幾馬劉應聲答曰大司
馬洗得乾淨少司馬洗得不乾淨衆為噱然
厚禮王鏊震澤紀聞閩人呼猪為咨翁世資為尚書
屬官禀工部送一咨來世資以為猪也曰厚禮聞者
大笑
名大泳化編成化間一御史性頗狂以居言路署名
字大寸許或貽之口占云諸葛大名垂宇宙今人名
大欲如何雖于事體無妨碍只恐文房費墨多
懷一品明詩話吳子充于元旦賦詩懷分宜其友笑
曰歷頭第一日懷朝中第一品詳見元日
倚靠蘇子留青日札近俗學尚三蘇合之得雋一士
素不喜眉山文笑曰人皆有蘇子倚筆我獨無蘇子
可使喚耶于是論策中三引蘇子蘇氏之言主司批
云此子固留心三蘇者但未純熟士見而大笑蓋所
引蘇子乃蘇秦蘇竟蘇氏則若蘭也
太史附熱明史陸式齋遷職方李西涯時為學士戲
曰先生其知幾乎曷為又入職方也式齋應聲曰太
史非附熱者奈何只管翰林耶
仗兩鉞王世貞集閹人汪直挾上寵開邊釁恃主越
以行而兵部尚書陳鉞亦中直心有優者阿丑嘗于
上曲宴為中貴武狀者挾兩斧踉蹌而前人問之曰
我汪太監也已左右顧其手曰吾惟仗此兩鉞耳
烹白陽池北偶談畢白陽崇禎初為戶部尚書精心
計時新餉日增一言官以亢旱上疏有烹宏羊天乃
雨之語先生笑曰此非烹宏羊直是要烹白羊耳
紕漏
不驚越女輟耕錄張氏據平江部將吕珍守越參軍
陳庶子饒介之在左右一日陳賦詩寄吕有聞說錦
袍酣戰罷不驚越女採荷花之句饒為題扇寄之詞
翰雙絶吕倩人誦罷大怒曰我為主人血戰守封疆
豈愛一女子不忍驚乎見則必殺之
唐寅以降王世懋集文徵仲生年與靈均同嘗為圖
書取離騷句曰惟庚寅吾以降一郡守問曰文先生
前尚有善畫于先生者否或對曰有唐解元寅守躍
然曰信吾見先生圖書惟唐寅吾以降
誤入戶部玉堂叢話陳太常音常考滿誤入戶部見
入税銀者驚曰賄賂公行至此已極
懲鐟天順日錄陳智性褊急一日因岸帽取鐟剔指
失墜于地怒其鐟起自拾之觸地數次若懲其鐟者
竊鉄筆塵在朝時有一臺諫上疏以草相示内有竊
鉄二字蓋以鈇為鉄也予難于面質苐曰此莫是錯
寫渠愕然不答及奏牘上進已寫作大鐵字不可復
正
效跪泳化編汪直勢燄逼人王越為尚書每見必跪
時吏部尚書尹旻欲詣直私問越跪否越曰安有六
卿跪人者越先入跪叩頭出旻伺之入見皆跪比出
越尤旻旻曰吾自見人跪來特效之耳
併案宋元明史稿焦芳居内閣惡江西人因劉本事
乃減江西解額五十名通籍者勿選京職又欲榜王
安石吳澄罪楊廷和曰以一盜而禍連一方已足矣
宋元人物亦欲併案耶
公乃重瑞萬歷注略張居正喪父湖廣巡撫至其家
喪服而哭并祈見居正母母指旁私役小閹謂瑞曰
幸一垂盻之瑞即起揖閹曰瑞安能重公如公乃能
重陳瑞耳
誰為作傳明紀事本末衡府紀善周是修與楊士奇
輩約同死義惟是修不負其言後楊士奇為作傳語
其子轅曰當時吾亦同死誰為爾父作傳聞者笑之
案天順日錄作解縉語
書几繼世餘聞李西涯子兆先幼穎敏然游俠無度
公一日過其館中書几云今日柳陌明日花街焚膏
繼晷秀才秀才兆先見之亦過公齋書几云今日黑
雨明日黃風爕理隂陽相公相公聞者以為笑談
蘇文劣等明靳史姜寶提學四川道楚汪伯玉為臬
副會飲黃鶴樓舉杯大言曰蜀人如蘇軾者一字不
通此等秀才當以劣等處之衆皆&KR0787;眙數日復會汪
大言如初姜笑應曰訪問蜀中胥吏秀才中並無此
人想臨考畏避耳座為閧堂
晩年泥愛天順日錄楊士奇晩年泥愛其子或以其
暴横來告反疑之必與子書云某說爾過即改之
子得書反毁其人後主者連奏其不善狀朝廷不忍
加辠士奇卒始論死
全似吾家靳史陳師召嘗自院中歸語從者以訪某
官從者不聞引轡歸舍師召謂至某官家矣升堂周覽
曰境界全似吾家何也又覩壁間畫曰是我家物緣
何在此夫人出視之公訝曰何為亦在此
聞何況明史稿内閣鄭以偉讀書過目不忘文章淵
奥而票擬非所長章疏中有何况二字誤以為人名也
擬旨提問帝駁改始知
學飛墮地朱大復好仙罷官後修真煉形常累几
案數十重梯而登其上反手跋足如鳥之學飛以求
翀舉墮地傷重僅而不死人爭揶揄之
褁身若繭談薈明梁次櫨常令積綿于樓之庭與檻
齊已從高墜其中綿褁身若繭然人爭解之以為樂
擬孔子明通紀監生陸萬齡請建魏忠賢祠于國學
之旁謂孔子作春秋而忠賢作要典孔子誅少正卯
而忠賢誅東林詔許之
比妖賊明紀事本末天啟時給事朱童蒙疏紏鄒元
標馮從吾醵金講學比之妖賊
擬選人名明史稿司禮王體乾附魏忠賢凡遇選人
有似忠賢所惡者即極力排斥故錢受益黃尊素輩
并禁錮聞者嗤之
文選有詩明張鳳翼談輅予纂文選註既成一貴遊
閱之云張公誤矣既云文選安得復選有詩客以語
予予笑曰此事當問蕭君不干張君事
改牡丹日知錄山東人刻金石錄于李易安後序紹
興二年元黓歲壯月朔不知壯月之出于爾雅而改
為牡丹凡萬歷以來所刻之書多牡丹之類
稱明年馮梦貞漫錄臨安令有趙鼻涕者最罷軟民
錢德明持狀稱德明年若干歲趙怒命行笞曰汝欺
我不稱今年而稱明年何也
風懷
鴛鴦會元史雅克穆爾姬妾數百一日宴趙世延家
男女列坐名鴛鴦會見座隅一婦色甚麗問為誰欲
與俱歸左右曰此太師家人也
竟夕不交雲林外紀元鎮常眷趙寶兒疑其不潔俾
之浴既寢且捫且嗅復俾浴不已竟夕不交而罷
侑觴乞詩元顧瑛傳阿瑛築玉山草堂園池聲伎之
盛甲于天下四方名士常主其家有二伎曰小璚花
南枝秀者每遇宴會輒會侑觴乞詩風流文雅著稱
東南
綾裓醉墨藝苑巵言楊用脩謫滇有東山之癖夷酋
欲得其書不可乃以精白裬作裓遺諸伎服之使酒
間乞書楊欣然命筆醉墨淋漓裾袖酋購歸裝潢成
卷
毋傷十娘余懷板橋雜記萊陽姜如須遊李十娘家
匿不出戶方密之孫克咸並能屏風上行漏三下兩
君一躍登屋排闥閧張勢如盜賊如須下床跪稱大
王乞命毋傷十娘兩君擲刀大笑曰三郎郎當復呼
酒盡醉而散
牽妾載輿明史稿張綵尤漁色其鄉人劉介守撫州
妾美綵擢為太常少卿盛服往賀曰何以報我介謝
曰一身外皆公物綵曰命之矣即使人直入内牽其
妾輿載而去
玉雲生湯顯祖集予昔時一曲纔罷即為玉雲生夜
舞朝歌而去生故修窈其聲若絲遼徹青雲莫不言
好
惜是婦人明世說楚中有篤于男色者見一美姬姿
態絶倫乃嘆曰可惜是婦人耳
眉約目成明宋珏集湯宣城詩有長橋細月眉相約
之句惜全篇不稱春日坐浪樓為對以遠浦微波目
共成戲為足之
狹斜行明吳鼎芳挽王百榖詩生平只合狹斜行紛
紛安用栽桃李
閨媛
拾炭題壁元史徐彩鸞逃亂捨身救父為賊所拘至
桂林橋拾炭題詩壁間有惟有桂林橋下水千年照
見妾心清遂投水死
立前妻子元史類編耶律瑠格妻姪里氏見帝請以
長子薛闍襲父爵帝欲立其弟氏拜且泣曰錫沙者
前妻所出嫡子善格婢子所出若立之自私已而蔑
天倫竊以為不可帝嘆其賢許之
綠窗遺稿元詩話傅若金妻孫氏蕙蘭因其弟受唐
詩得其音格輒能為近體五七言早卒若金為序其
詩曰綠窗遺稿
真真曲貝瓊詩序姚文公燧在玉堂一日宴集有妓
真真者操南音公問之泣對曰妾西山之裔也父坐
盜縣官錢賣妾以償遂落倡家公憫之白丞相為落
藉且謂翰林王棣曰汝無妻以此配汝吾即其父也
為作真真曲以紀事
易服從征焦氏筆乘國朝蜀韓氏女遭明玉珍之亂
服男子服從征雲南七年無人知者後遇其叔始擕
以歸
龍香一篆王逢感宋遺事詩龍香一篆魂同返猶藉
君王舊賜恩自注宋三宫赴上都内人安康朱夫人
安定陳夫人及二侍兒閉門焚香于地自經死衣中
自書有不免辱國幸免辱身焚香設誓代書諸紳
之語
銀簪詞明詩話德清女子沈回奴元末兵亂為賊所
獲紿賊以擇日具禮至期拔頭上簪刺喉死明陳震
銀簪詞銀簪不刺股銀簪不錐目咽喉三寸氣出入
此氣一斷難再續
薄皇后明雜記徐竗錦仁孝皇后妹靖難後矢志不
嫁后薨成祖聘之不從宣德中張太后召入宫自稱
徐達第三女宫人竊語此薄皇后不為者
二女賦詩王鏊紀聞鐵鉉不屈死其家屬發教坊為
娼有二女誓不受辱仁宗即位赦出之皆嫁朝士二
女能詩有教坊脂粉洗鉛華一片閒心對落花及覽
鏡自憐傾國貌向人羞學倚門粧之句
著酒食議解縉集縉母高夫人好讀書其治食饋酒
醯醢果蔬俱有法著酒食議若干卷
乞序旌母語林韓參議妻屈氏有詩才及卒女異悲
母集散失以書貽康對山乞序書云願藉皮為楮削
骨代穎以傳母集對山感其誠為作序表之
夫人城明通紀沁水之竇莊堡甚堅賊入衆議棄去
張忠烈銓妻霍氏曰死于家不猶愈死于野乎躬率
僮僕為守禦賊攻不克宗族獨金兵備表其堡曰夫
人城
三娘子明紀事本末諳達妻三娘子慕華欵塞總督
吳兌兒女畜之或致手書索金珠兌隨市與以敦好
部落有梗化者三娘子時時報聞後封忠順夫人于
慎行題忠順夫人畫像不道長安春色少甘泉宫裡
畫閼氏
女秀才明詩話明初識字婦女得舉女秀才入尚功
局
忠允姑明紀事本末大理卿胡閏死于靖難女郡奴
方四歲一功臣家爨下婢收之稍長識大義髮至寸
即截去曰以炭汚面後遇赦郡奴行乞歸鄱陽鄉人
爭饋之女所受免死而已後没私諡曰忠允貞姑
論夫學明史稿冀元亨以宸濠事為張忠輩所誣下
獄所司繫其妻李李無怖色曰吾夫尊師樂善豈他
慮哉獄中與二女治麻枲不輟事且白按察諸僚婦
聞其賢召之問其夫學曰吾夫之學不出閨門袵席
間聞者悚然
手製征袍明莊烈帝賜女土司秦良玉詩蜀錦征袍
手製成桃花馬上請長纓世間不少奇男子誰肯沙
場萬里行明通紀良玉兄弟三人皆死王事諸部以
其忠勇遂襲宣撫使屢有戰功張獻忠入蜀鑄金印
齎之不為動賊黨無敢入境者
驛壁題詩新嘉驛壁間有題云余生長會稽幼攻書
史嗟林下之風致事腹負之將軍加之河東獅子曰
吼數聲逢彼之怒辱等奴婢忍死須臾伺同類睡熟
竊以淚和墨題三詩于壁庶知音讀而悲之
躍御河明通紀闖賊入清宫官人魏氏大呼曰賊入
大内我輩必為所汚有志者蚤為之計遂躍入御河
頃間從死者一二百人
搗衣杵楊慎集山東女子趙小錢年十五為賊所掠
罵賊不從以搗衣杵擊賊遇害事聞詔旌其門
經濟宏文浙江通志仁和顧若璞適黃汝亨之子蚤
寡每為遺孤說經史大義平生好講求河漕邊備諸
大計所著卧月軒集多經濟宏文又嘗論建文景泰
間事欲建白更定囑二子曰而他日得備官必勉為
之
萱草帖楊維禎答士女曹妙清詩寫得雪濤萱草帖
西湖紙價可能高明詩話妙清錢塘人善鼓琴工詩
行書點畫皆有法三十不嫁事母孝謹故云
作上梁文明詩話朝鮮許蘭雪其兄篈筠皆狀元八
歲作廣寒殿玉樓上梁文才名出二兄之右不見答
于其夫夫徇國難許遂為女道士有集盛傳中夏
摹本草啟崇野乘趙靈均婦文字端容性明慧所見
花草蟲蝶皆能摹寫性情圖得千種名曰寒山草
昆蟲狀又嘗摹内府本草購者填塞
撰狀乞銘啟崇野乘趙靈均與婦卒無子一女曰昭
嫁平湖馬氏撰其父母事狀乞銘當世
河東君明程嘉燧贈河東君詩杯近仙源花瀲瀲雲
來神峽雨濛濛案河東君姓柳字如是工筆札其所
居名我聞室
美人
香肌席元氏掖庭記雅克特穆爾洞房設樓床廣褥
擇美姬温軟少骨者枕藉而寢謂之香肌席
三聖奴明周憲王元宫詞隊裏惟誇三聖奴清歌妙
舞世間無御前供奉蒙深寵賜得西洋塔納珠
花月對楊維貞集春日偕顧仲瑛諸人燕于吳城佐
酒六姝皆蘇臺之選有璚花與珠月者選中之絶也
璚花捧硯請予題仲瑛曰花月一對雖絶而不無相
妬題品稍偏當令偏者舉一巨觥予矢口月滿十分
珠有暈花開第一玉無瑕兩姬大喜明日乃足成之
羣珠碎元陳基集吳帥潘元紹七妾皆青年絶色善
纂組歌詞因潘出軍恐致疑皆自經為作羣珠碎詩
楊慎集七姬之死蓋潘逼焉平居則獶雜子女而漁
聚之一旦有變恐樂他人之少年而雉經之潘之惡
甚矣
香唾盂明雜記嚴東樓唾吐皆美人以口承之方發
聲婢口已巧就謂之香吐盂
雲英明周憲王詩雲英何處訪遺跡空對陽臺十二
峯注王宫人雲英生五歲闇誦孝經七歲盡通釋典
色藝絶倫其居曰端清閣後卧病求為尼以了生死
作偈示衆而逝
圓圓吳偉業圓圓曲鼎湖當日棄人間破敵收京下
玉關慟哭六軍俱縞素衝冠一怒為紅顔家本姑蘇
浣花里圓圓小字嬌羅綺
奉聖夫人明紀事本末客氏為太孫乳媪先與魏朝
私忠賢亦通焉熹宗即位一夕忠賢與朝爭擁客氏
囂聲達御前上知客厭朝獧薄乃逐朝而忠賢得專
客氏後封奉聖夫人
回鶻隊王世貞正德宫詞紅粉别依回鶻隊君王新
自虎城來
延年藥王世貞西城宫詞兩角鵶青雙箸紅靈犀一
點未曾通自緣身作延年藥憔悴春風雨露中
戎粧美人黃汝亨戎粧美人詩芙蓉寶劍石榴裙一
片香鬟挽陣雲自是傾城能破敵漫疑娘子學從軍
妓女
折花歌曲樂全堂廣客譚野雲廉公于萬柳堂張筵
邀疎齋松雪兩學士歌姬劉名解語花者左手執荷
花持獻右手舉杯歌驟雨打新荷之曲松雪喜而賦
詩
揭簾半面張昱輦下曲教坊女樂順時秀豈獨歌傳
天下名意態由來看不足揭簾半面已傾城
雜劇獨步輟耕錄歌兒珠簾秀姓朱氏姿容珠麗雜
劇當今獨步胡紫山宣慰極賞之
正反雙下明潘之恒曲中志徐飛卿一字翩周公瑕
曰翩字法遒媚又能正反手雙下不失絲毫稱為絶
技
贈簪明武宗外紀上南巡與伎劉氏有約劉贈一簪
且以為信過盧溝馳馬失之大索不得至臨清使召
劉劉以無信辭上乃乘單舸疾歸張家灣與劉俱載
而南
春隂詩異林金陵妓徐氏有文藻作春隂詩末云楊
花厚處春隂薄清冷不勝單裌衣
像傳蠻峒薛素素為李征蠻所嬖其畫像傳入蠻峒
酉陽彭宣慰深慕之吳人馮生自詭能致素素費金
錢無算竟不讎
紅粧季布王穉登序馬湘蘭詩有美一人風流絶代
問姓則千金燕市之駿託名則九畹湘江之英輕錢
刀若土壤翠袖朱家重然諾如山邱紅粧季布
盒子會明詩話南都舊院特盛成宏間院中色藝優
者結二三十姓為手帕姊妹每月節以春檠巧具殽
核相鬭名為盒子會沈啟南曾為作圖繫以長句
寶奴老去梅鼎祚頓嫗坐追談正德南巡事詩寶奴
老去優仁遠坊曲今誰記姓名自注頓之先有頓仁
彈琵琶及角妓王寶奴俱見幸
寇白門叢殘紅粉念君恩女俠誰知寇白門板橋雜
記詩寇家姊妹總芳菲十八年來花信迷則寇家多
佳麗白門其一也
士女表明曹大章秦淮士女表表有學士太史狀元
等目學士者王賽玉品云嬴樓國色原名玉瑤島天
仙舊是王狀元者蔣玉蘭品云麗質人如玉幽香花
是蘭
咏骰子天禄識餘正德間有妓女失其名于客所分
咏骰子詩曰一片寒微骨翻成面面心自從遭點汚
抛擲到如今
散花詞王穉登詩閩中有女最能詩寄我一部散花
詞
禁用歌妓崔銑後渠雜識宣德初臣僚燕樂歌妓滿
前紀綱為之不振顧公為都御史始禁用歌妓焉
善彈胡應麟剰言京師薛素素姿度艷雅工書畫又
善馳馬挾彈能以兩彈先後發必使後彈擊前彈碎
于空中又置一彈于地能反引弓以擊地下之彈百
不失一
訕妓明詩話鄭若庸妙擅樂府嘗填玉玦詞以訕院
妓一時白門楊柳少繫馬者羣妓患之乃醵金數百
行薛生近兖作繡襦記以雪之秦淮花月頓復舊觀
畫蘭明王醇題馬湘蘭畫蘭詩冰綃宛是湘江曲寒
映秋芳數枝玉
用官妓明揭軌宴南市樓詩江頭魚藻新開宴苑外
鶯花又賜酺趙女酒翻歌扇濕燕姬香襲舞裙紆明
姜明叔詩話觀揭孟同詩知國初宴集皆用官妓與
唐宋同
元明事類鈔卷十七
