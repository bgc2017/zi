元眀事類鈔卷十四
監察御史姚之駰撰
人倫門(二)
祖孫
四世知學元宋本集蘇伯修高祖作屋置書祖威如
又手自鈔校得數百卷貯之名曰滋溪書屋至父益
市書萬餘卷教子尤嚴今伯修又嗜學不厭盖四世
知為學矣
四世八相元史綽斯戬額森布哈之孫額琳沁之子
也四世為丞相者八人世禄之家鮮與比盛
太守山眀史藁陳彦回守徽州遭祖母郭喪以百姓
乞留屢請終喪不許葬郭徽城北山上彦回時走墓
所哭甚哀人目之曰太守山後死建文之難
魁元卿相靳貴集楊公春乃石齋先生之父孫慎狀
元及第令子秀孫既多且顯魁元卿相勲業文章並
萃一時公皆及親見之
除祖戍遜國臣記程通祖平謫戍延安通上書求免
言極懇切高帝憐之私命驛召平既至並召通東西
立殿陛下顧通曰汝識此人否祖孫相持哽咽不能
仰視帝嘆曰孝哉此人命除其籍
廬湧醴泉眀語林徐應魁有至性祖母歿負土成坟
冬大雪門徑盡沒水火絶六日忽地響廬中醴泉湧
出
得詩乞歸稗史王璧為郎署居京師其祖夀登期頥
寄詩有云若使来看百歲祖何妨遲作十年官璧以
詩聞乞歸省
誦祖讀書王守仁年譜公生五歲能言一日誦祖竹
軒公所讀過書訝問之曰聞祖讀時已熟記矣
得頭泣葬眀史藁邊之垣攻破番巢嘉靖初之垣祖
輪討賊被殺賊漆其頭為飲器至是六十年之垣得
頭而泣遂還葬焉
一身五世文徵明九十元日詩百歲幾人登耄耋一
身五世見曾元
父子
一門倡和中州志許有壬仕宦垂五十年工詞章子
禎少負才一門倡和共為圭塘欸乃集
一子能教元宋本集蘇威如至伯修三世皆一子惟
其能教故悉克自樹立今伯修亦一子甫&KR0008;而穎拔
可就傅
母子義烈元史姚天福拜御史母戒之曰當公爾忘
私勿以未亡人為䘏天福亦請于憲府曰監察責當
言路苟獲譴乞不為親累帝聞嘆曰母子義烈之言
當於古人中求之
戒酣酒元史類編拜珠母竒&KR1685;氏寡居教子甚嚴一
日入侍宴英宗知其素不飲強以數巵既歸母戒之
曰天子試汝量故強汝飲汝當益戒懼無酣于酒
得學家庭元綱鑑朱公遷父梧岡翁聞同郡凖軒吳
中行得朱子門人黃榦之學於廣信饒魯因往學
焉由是道德文章卓然名世公遷之學得之家庭為
多
内訓口授元史虞集母楊氏宋末兵亂攜家趨嶺外
無書可讀楊氏口授集論語孟子左氏傳歐蘇文後
集文翰擅名皆楊氏内訓之力也
旌門元史貝降母徐氏盛年守節教子甚嚴比貝降
貴特旌其門及老見貝降歴官有聲譽乃喜
督畊雨中名世類苑劉忠宣公教子讀書兼力農常
督畊雨中或勸公為子乞恩曰此固國典然以待賢
有功者某則何敢
伯温有子眀紀事本末劉璟同兄璉侍父入朝太祖
竒之曰阿璉眀秀阿璟凝重伯温有子矣後文皇登
極璟不屈死
世為冡宰南雝志詹同為吏部尚書甄别人倫鋪張
神藻為朝野所推服子徽仕至左都御史兼吏部尚
書父子世為冡宰亦薦紳盛事也
吾兒將酒明語林張輪官知府歸省郡守過候父留
飲輪持榼上饌如童子饌既具即退立廡下郡守固
請答曰幸君候過敝廬老父主之吾兒特將酒耳郡
守惶恐欲起乃賜食廡下
執篲以問王錡雜記尤安禮為貴州參議罷歸有一
子命之洒掃執篲以問曰大人地從何處掃起其謙
厚如此
虐名士藝苑巵言王稚欽少為文頃刻便就多竒氣
然好狎遊蹶不可馴父母抶扑之輒呼曰大人奈何
輒虐海内名士耶
有子不識名卿集紀胡世寧子繼幼讀書不了了父
亦棄之世寧調兵至江西兵官以世寧出見繼繼為
指授甚詳三日世寧歸閱得實嘆曰我有子自不識
何也自是擊賊必從繼方略十不失一
五十荆明王鏳穫稻分三子詩家風似此真堪賞只
少參軍五十荆自注蔡參軍貲巨萬以豪蕩盡晚不
能給其子乃各杖而遣之眀日周侍御往賀曰聞尊
門析産長君五十餘三十也邑中傳以為笑
申父志羅洪先集劉球以劾王振遇害始鍾𣸪實約
與偕為妻泣勸而止未數日鍾病死妻亟悔之子同
尚穉比長常欲申父志後諫易儲杖死入祀郡中忠
節祠與公同日迎主且聯坐云
繼武若翁獻徵錄宋訥為祭酒凡諸生守官稱職者
多出訥門上每舉為教國子者楷法次子復祖上召
為司業進而諭之曰若尚思繼武若翁也
按撫父子李開先集藍田廵按山西父資善先廵撫
其地有平亂安民功諸縣為立生祠公取道瞻拜復
修其舊政西人謠曰一按一撫一子一父鹵不犯邊
民皆安堵
血書訣父吳偉業集天啟中逆奄矯旨逮御史江隂
李公於其家下詔獄以死獄中裂裳嚙血訣父手書
自言三十餘歲便作一世人矣
呼子東樓王世貞集相嵩晚年每承聖諭必藉世蕃
籌略方應荅無忤而機務亦湏世蕃取辦故嵩不敢
名其子而呼之曰東樓
安能為孝眀季遺聞李自成破京師吳三桂援師將
至賊命三桂父驤作書招之三桂致書絶父云父既
不能為忠臣兒亦安能為孝子兒與父訣請自今日
賊怒戮驤家三桂痛哭誓師而進
語兒焚硯明紀事本末御史李應昇下獄栲死卒之
前一日寄詩云寄語兒曹焚筆硯好將犁犢聽黃鸝
喜逢口明張翥集溧陽驛東北有雙塚世傳昔有久
戍不歸者其父求之適遇此山下相抱大哭喜極而
死遂葬于此因名喜逢口亦猶望夫之有石也
一品親扶虞集文劉賡官一品年七十而孝靖公無
恙仁宗有賜拜受公鬚鬢皓然親為扶掖詳見老夀
為賢母歡泳化編永樂中正月夏原吉侍母往午門
外觀燈上聞之賜鈔二百錠曰為賢母歡也詳見上
元
王氣在燕楊士竒集隆平侯張信初為北平都司受
密勅令縳藩府人信日夕&KR0579;憂母微察之信屏人以
對母曰不可汝父每言王氣在燕汝無妄為禍家族
固求見母筆麈頋文康公鼎臣父為小賈其嫗甚妬
文康及第嫗猶虐其生母使之蓬跣執㸑不令見子
文康遂介親友固求見母久之乃令自厨下出衣服
藍縷文康抱之大慟親友皆為泣下
治事告母眀史藁藺芳永樂時知吉安郡母甚賢芳
日所治事暮必告母有不當母必教誡之芳受命惟
謹由是為良吏
為嚴師眀語林孫文恪陞妻楊氏有才學能詩于諸
子為嚴師四子皆致卿貳諸孫皆進士如游官至大
學士
灌園跪飲玉堂叢話陳檢討繼幼孤母守節訓公嚴
篤郡上其事朝命廵按廉之見節婦率子灌園子抱
盎從步肅如朝廷少頃婦入内手持茶甌来檢討遥
見遽擲盎趨迎至前跪兩手捧一甌而起飲之御史
即以上奏旌門
手寫教子解縉集先兄祠部公亂離無書太夫人手
寫孝經古文杜詩教之
兄弟
二室元史虞集與弟槃構書舍為二室左室書淵眀
詩於壁題曰陶菴右室書堯夫詩於壁題曰邵菴故
稱集為邵菴先生
柳連理元史類編吴思達兄弟六人以父命析居思
達為主簿父卒還家曰吾兄弟别處十餘年今多破
産忍使苦樂不均耶即出家財償其逋更復共居宅
後柳連理人謂友義所感
雙璧元史和和字子淵與弟庫庫皆負時望世號雙
璧
教弟如師元明善集董文炳教諸弟如嚴師雖貴顯
如文用文忠歸休沐不敢先私室侍立終日裘馬金
帛文炳未嘗先御有則盡賜諸弟諸弟或以過被笞
皆俯首受之
三胡元史胡長孺與從兄之綱之紀皆以經術文學
顯人稱三胡
讓官元蘇天爵集鄭欽以父功授右掖衛親軍千戶
請于朝以讓其弟銓大德中銓復以讓欽之子克諶
兄弟讓官賢于宋宣公穆公甚遠
大小宋元史宋子貞字周臣工詞賦與族兄知柔同
補太學生俱有名人以大小宋目之
以塊提仲烏斯道集樂枅洪武中以例逮赴京仲氏
梲願往代枅不可梲追及之枅叱之去不聽即乘垝
垣以塊提梲垣之塊去者半梲知不可回始慟哭而
返
五人同居名世類苑劉忠愍球性孝友兄弟五人同
居合食終無間言
小美王世貞集敬美每出一語于鱗必大驚賞呼之
小美至曰小美真才子也又謂世貞阿怒咄咄火攻
伯仁不虞燎鬚耶陳繼儒集嘉隆季推王季仲佐之
大小美
雙清館玉堂叢話端木孝文與弟孝思先後使朝鮮
以清節著朝鮮人為立雙清館詳見館
一世兩清明李春芳集張&KR1606;參河南藩政繼伯兄羽
後凡例所應得者悉從謝絶一如伯氏舊政洛中有
一世兩清之稱
四甫明詩話長洲皇甫冲與弟涍汸濓並有盛名稱
四皇甫四甫之才子峻為冠
怡齋明苟宗道詩因書怡齋詩以為友于箴自注蔚
州元氏兄弟八人皆能文居無間言故牓其所居之
室曰怡齋諸名公皆有詩
爭入獄明紀事本末有訴浦江鄭氏交通胡惟庸者
兄弟六人吏捕之急諸兄爭欲行弟湜不肯獨詣吏
請往仲兄濓先有事京師與弟爭入獄上聞之曰有
人如此而肯從人為非耶即命宥之
兵柄一門陳子龍贈馮留仙巡撫天津鄴仙拜少司
馬一時命下詩左樞司馬擅良籌憲府中丞擁上游
兵柄一門推世將軍容兩地接皇州三邊烽燧甘泉
夜萬國梯航碣石秋昔日二馮歌魯衛看君兄弟並
封侯
聯䄄共食文徵明集王履吉與兄履約少同筆硯食
息起居未嘗少離既各授室而聯䄄共食視室處之
時恒倍
南北司徒玉池談屑嘉靖中靈寶許瓚為北司徒其
弟誥為南司徒皆故冢宰襄毅公之子也兄弟對峙
兩京並掌國計古今未有
同尚主明野記太宗偶問宋指揮㻯有子無對有二
子令帶來及入見上喜曰都好即命三公主四公主
同下降兄弟並為都尉
對掌成均談薈鄞縣楊守陳守阯兄弟各發本省解
其後對掌成均並為尚書
雪月二編皇甫汸集追昔家居兄弟多燕會觴歌之
樂特甚者如眺飛素于寒朝玩流光于清夜雪月二
編華萼競美矣比承慈戚兼值仲徂無復歡悰聊申
慨咏
三魏三劉明史藁魏允貞官兵部侍郎弟允中允孚
俱為部郎名著一時劉廷蘭與兄廷蕙廷芥亦皆舉
進士有名世所稱南樂三魏漳浦三劉者也
姊妺
拒少師拜明通紀姚少師少事姊如母既貴還欲拜
之姊不肯出不得已出立堂中少師望見即却拜至
第三拜姊遂抽身入戶云我不要爾拜許多那見做
和尚不了的是什麽好人
事如母獻徵錄林興祖有雅度終日端坐事姑姊如
母育孤甥如子卒致有立
彷兄書邢侗書名益重購請填咽妺慈靜善彷兄書
夫婦
題詩返寄元史吳叔仁業太學寄簡于妻韓氏韓拆
簡乃白紙一幅遂題詩返寄之曰碧紗窗下拆緘封
一紙從頭徹底空料想仙郎無别意憶人長在不言
中
紅羊黑鼠元史類編吳妙寧贅張氏子父以叛黨連
坐吳曰吾不遄死禍延良人即自投繯時人謠曰紅
羊年黑鼠月張婦吳儼遺烈九山風酸泖波血二氣
舛錯愁雲結一樹梅花驚飄雪
鞵履復全元史類編程鵬舉被俘于張萬戶家張以
所獲宦家女妻之妻屢勸程逸去成名程訴于張張
命出之妻臨行以繡鞵易程一履泣曰期執此相見
程感悟乃去後積官至參政自與妻别已三十年遣
使攜鞵履往求之知巳乞身為尼使者至菴中故遺
鞵履于地尼見之曰鞵履獲全吾願畢矣使者告以
參政未娶終不出程乃具車輿迎之重為夫婦
廉信于妻明通紀永樂時有人納銀于瓜以餽刑部
主事劉寧寧妻安氏發之詔褒寧平日廉信于妻妻
能佐夫以義賜白金綵幣
寄外詩藝苑巵言黃夫人寄外之作楊用修答和皆
不及也明黃安人寄夫詩雁飛曾不到衡陽錦字何
由寄永昌三春花柳妻薄命六詔風烟君斷腸曰歸
曰歸愁歲暮其雨其雨怨朝陽相憐空有刀環約何
日金雞下夜郎
記鈐山堂明紀事本末嚴嵩縱世蕃自恣妻歐陽氏
常語嵩曰不記鈐山堂二十年清寂耶嵩甚愧之
水寬見聞錄屠愈德漸山一日欲治僕某怒甚僕求
解于夫人夫人笑謂買一大魚來莫測其指漸山嗜
魚見而詫其肥夫人從旁微哂曰但水寬耳僕以此
獲免
臣夫表本朝尤侗明史樂府臣夫表注沈束以劾嵩
繫獄十六年妻張氏上疏求代法司亦為之請不聽
夏言之妻蘇氏請以身代夫上曰蘇氏亦流人安得
代耶楊繼盛妻張氏疏乞斬妾首以代夫命為嵩所
抑不得達
棄刃痛哭汪道昆集戚少保王夫人封一品無子而
鷙少保隂納羣姬御人露諸姬多子狀日操白刃願
得少保而甘心少保裹甲入寢門號而愬祖禰一品
亦棄刃抱頭痛哭乃攜一子子之
鐵夫人明雜記林大輅諫武宗南巡拜杖下獄妻黃
籲天求免緹騎以咒詛告并逮入受訊楚毒不承情
詞慷慨惟求一死居五月得偕釋人稱為鐵夫人
染淚裁詩明詩話鉛山費少師女嫁宜興吳尚書子
不見答有詩寄父云染淚裁詩寄老親洞房辜負十
年春西江不是無門第錯認荆溪薄倖人
金珥投江明書龔鐩按察四川妻久從宦不治妝飾
歸篋僅一金珥鐩見之駭曰安得此汚吾素風投之
江
以為童烏文太青繼室鄧氏太青好竒如子雲搆太
元經以鄧為其童烏覃思少間相與論李詩韓筆喜
而忘寐
李少婦朝鮮崔慶昌詩序鐵原李淑卿歸梁文學無
何梁應試漢京擢宏文館不還淑卿懷之而歿聞者
哀之作少媍詞以表其貞靜專一之志
婦誚不廉典故記聞工部尚書吳中立惟貨色是好
有寵妾數十然甚畏其妻嘗領誥命妻命左右誦之
曰此制甚當誦至終篇何嘗有一清一廉字吳不敢
怒
不為汝曹王世貞集盧柟上賦趙王王竒之賜金百
鎰後不自得罷歸顧槖中所餘金幾何趣付酒家也
婦囁嚅咎柟不顧曰天生盧柟為汝曹地耶
宗族
共乳兒元通鑑張閏延安人八世不異㸑諸女婦各
聚一室為女紅工畢歛貯一室無私蔵者一婦歸寧
留其子衆婦共乳之不問巳兒兒亦不知孰為巳母
也
義門元史浦江鄭文嗣其家自建炎以來同居者十
世凡二百四十餘年胡廷旌為義門
六世同居萬歷注略滁州義民盧守益家衆二百餘
口同居六世詔旌之
思遠莊名臣錄陳選為廣東布政平生清苦獨倣范
文正置田百四十畝祀先周族名思遠莊迨卒族以
其家貧甚舉田還其子戴戴不受
任子移姪明何世守集霍尚書韜三品秩滿任子恩
移蔭小宗長姪聚宗族合食凡産業俱統于一租税
所入伯兄掌之以均族衆所得俸薪亦以均之
師生
作師友圖元史趙復以朱子門人散在四方因以見
諸登載與得諸傳聞者共五十有三人作師友圖
以義制服元通鑑蘭谿金履祥從學同郡王柏及何
基之門基則學于黃榦而榦則親得朱子之傳者及
何王之喪履祥率同門士以義制服觀者始知師弟
子之係于彛倫也
更三師元史許衡七歲入學問其師曰讀書何為曰
取科第耳曰如斯而巳乎師大竒之久之謂其父曰
兒潁悟不凡他日必有大過人者吾非其師也固辭
去如是者凡更三師
歛于家元史類編顧潤之幼從俞長孺學長孺無子
嘗語人曰吾昔寢疾潤之侍湯藥情若父子醫為感
動弗忍受金今我老必託之以死既病革趍舟往卒
之明日乃至潤之奉其尸歛于家衰絰就位而哭
從三事明孟熙霏雪錄姑蘇巨家蔣氏有子八齡厚
延楊鐵崖為師鐵崖曰能從三事則可幣不足計也
一無拘日課二資行樂費三須卜别墅以貯家人蔣
欣然從之鐵崖竟留三年後蔣子亦有名于時
求骸歸葬獻徵錄王稌受業方孝孺孝孺之及于難
也稌與鄭珣至聚寶門求其遺骸不得卒坐逮繫文
皇念其祖禕死國特免之後又購孝孺遺文為侯城
集以傳
擊額以管獻徵錄李希顔隠夾谷太祖手書徵之為
諸王子師教法嚴毅有不若者或擊額以管帝撫而
怒高后曰惡有以堯舜訓爾子顧怒之耶帝威用霽
肖白沙像吾學編醫閭先生賀欽為給事中見白沙
論學即日上疏去官執弟子禮事白沙既别肖其像
懸室中事之甚謹
卒稱弟子明史藁王艮謁王守仁江西執木簡立名
其冠曰有虞氏之冠服曰老萊子之服與守仁辯久
之大服拜為弟子退繹所聞悔曰吾誤矣明日告之
悔復就賓位自如巳心折卒稱弟子
憶師百首名世類苑邵文莊為李西涯門生情義懇
篤西涯歿文莊聞訃執喪如子為位哭泣追憶生平
每事作詩不下百首
疏請代師明陳宗敬文祭酒李先生坐困首木太學
生石大用曰師猶父也奚忍坐視草疏請代銀臺懼
以法大用固請事聞蒙並釋
下駙馬位明黃淮集徐垢奉命授館教駙馬都尉胡
觀中使援例設駙馬位于堂中北牖下南面而置師
席于西階上東面先生憮然曰我豈以布衣而失師
道哉手引駙馬位使下然後為說書明日復然先生
為書責之觀大感悟
不阿主司明史藁黃直金谿人受業于王守仁會試
時主司發策極詆守仁之學直與同門歐陽德不阿
主司意編修馬汝驥竒之兩人遂中式
雙璧啓崇野乘倪元璐與黃道周並為韓太史門下
一時推為雙璧
撻紅袴明詩話范菁山先生不畏強禦為國子監丞
時嚴世蕃著紅袴入上舍先生撻之分宜次日造門
謝未幾而有大理郡丞之命
斸地編籬名山蔵陳獻章受學吳與弼與弼師道尊
嚴獻章為劚地編籬研墨捧茶
書帛觀刑明史藁世蕃臨刑時沈鍊所教保安子弟
在太學者以一帛署鍊姓名官爵持入市觀世蕃斷
頭訖大呼曰沈公可瞑目矣因慟哭而去
國賢即庄邵寶詩曾說近遊須館我吾亭今合號涯
翁自注文正公嘗欲卜居吳興寶與聞焉寶嘗謂公
無錫須置一庄公曰國賢即我庄也又莊何為
朋友
譏父友元史帝問趙孟頫以留夢炎葉李優劣孟頫
以夢炎為優帝曰汝以夢炎父友不敢禠言其非可
賦詩譏之孟頫有往事已非那可說且將忠直報皇
元之句帝嘆賞焉
讓新宅輟耕錄周仁榮築一室纔落成友人楊公道
輿疾至門曰願假君新宅以死即讓正寢居之及死
箱財對衆封籍呼其子還之喪費皆自巳出
葉郎還金元史類編葉公政轉餉鄂閫時丹陽束子
章先在志相合未幾子章辭赴沔以貲囊相託越兩
月其友朱君讓來謁曰子章不幸被盗死昔寄囊中
有我物在敢請之公政不與明年還丹陽至朱束二
氏照原封匙還之王逢詩天生禍亂有今日誰謂交
遊無故人葉郎還金何媿竇禹鈞
函櫝付葬陶九成集張毅父文丞相友也丞相赴北
毅父偕行寓于公囚所日以美饌餽三載如一且潛
置一櫃公受刑日即以藏其首復訪求公之室于俘
中俾出收拾骸骨與先所函櫝南歸付公家葬之
匹馬送别獻徵錄屠應埈與袁&KR1030;聯名相䁥武庫灾
&KR1030;下詔獄應埈旦夕具壺餐餉獄中戍之日諸人謂
官校方偵邏莫敢送應埈獨匹馬出郊握手别
北郭文物高啓集余居吳北郭同里交善者惟王止
仲一人後徐幼文自毘陵高士敏自河南唐處敬自
會稽余唐卿自永嘉張來儀自潯陽各以故來而皆
與余隣于是北郭之文物遂盛
迎友黃封客座新聞楊士竒知陳敬宗自南京考滿
來令子迎于道分贈黃封一壺且侑以詩曰請詢陳
司業幾月出南都河上交冰未江南下雪無道塗多
䟦涉塵土著些須下馬須煎滌呼兒送一壺論者謂
此詩頸聯有相臣體而友誼之隆藹然見於言表
救生盧柟王世貞集盧柟繫獄謝榛攜柟賦遊長安
見諸貴人絮而泣曰生有一盧柟視其死而不救乃
從千古惘惘哀沅而弔湘乎
身自掖蔽明通紀科臣石星上圖政疏上怒命廷杖
削籍星友部郎穆文熙恐以杖斃乃先以義白緹帥
而身自掖蔽星閽人共詈之文熙且詈且掖以出得
不死
取十餘曹弇山園稿文徵仲前輩名家最老夀其所
取友祝希哲都元敬唐伯虎輩為一曹錢孔周湯子
重陳道復輩為一曹彭孔嘉王履吉輩為一曹王禄
之陸子傳輩為一曹先後凡十餘曹俱盡而最後乃
得周公瑕
對山救我薛應旂集李夢陽忤劉瑾械至京將置之
死先是瑾慕康海名欲招致門下而海不往夢陽從
獄中出片紙曰對山救我海見之曰我豈敢吝惡人
之見而不為良友救耶遂詣瑾瑾大喜從容言夢陽
事遂得釋
館閣同志楊士竒年譜公求歸未遂與館閣同志者
七人彷唐宋洛中諸老真率會約十日一就閣中草
具小集酒各隨量殽止一二味蔬品不拘故為具簡
而為歡數也
哭郊外汪道昆集忠愍當大辟元美從徐子與及諸
郎官哭之郊外治其喪嚴氏跡之于是元美首及難
子與亦行
内狂生李攀龍集余往從殿卿則鞅鞅去者瞰余又
相謂太孺人顧奈何内狂生也
抱屍禮葬獻徵錄靖難師至給事黃鉞投琹川死時
訛言將戮鉞家親朋悉驚伏友人楊福獨具棺衾晝
夜泣橋側數日屍忽自出立水中福親抱而起竟成
禮葬之
獻臣生我明書吳尚書廷舉生平篤友誼在太學時
羅玘以貲貢兄事之玘病痢日為煮藥餌負登厠十
晝夜數十反玘既瘥同舉進士語人曰玘四十年前
生我者父母後獻臣生我也
見錄輙焚王鏊集姚廣孝别有道餘錄專詆程朱其
友張洪云少師于我厚矣無以報之但見道餘錄輙
為焚棄
贖女治喪紀典纂要于寬成化舉人友任良病死其
妻鬻二女治喪寬贖還之
並橜共衾徐禎卿與獻吉書惟昔與子聯蟬裾玉周
旋朝寺良時出遊則並橜而趍清宵燕寢則共衾而
寐
蕨粟同吟王世貞集韓邦憲守衢訪童子嗚于山塢
中山中人皆擁門瞷觀尉使遊徼旁午顧見案上一
柈蕨菜脱粟飯太守與子鳴共而鳴鳴吟至夕始去
被逮出餞明史藁魏大中被逮道吳門周順昌出餞
與同卧起者三日許以女聘其孫旗尉趣行順昌瞋
目叱之尋亦遇禍
復社明詩話復社之名傾動朝野蘇州民陸文聲疏
言張采張溥倡立復社以亂天下下學政察覈至有
草檄以聲復社十罪者金毓峒姜埰各上疏白其事
始得釋福藩稱制阮大鋮語馬士英云孔門弟子三
千而維斗等聚徒至萬不反何待至欲陳兵于江以
為防禦心知無是事而意在盡殺復社之主盟者
奴婢
抱琹元史泰不華為國&KR2123;所害有僮名抱琹亦從死
訴枉還籍元史類編鄭一德被俘至燕事鄭留守家
歷三世以思親將辭歸會留守以冤誅詔簿錄其家
衆各亡散一德獨詣中書訴枉狀得還所籍鄭母勞
以田廬不受
貸鈔贖親元史廬江羊仁年七歲因亂母及兄弟皆
相失仁被掠賣為奴力作二十餘年主憐之縱為良
仁蹤跡得母及兄弟乃貸鈔百錠歷詣各家贖之二
十餘口復聚居為良
用愚騃輟耕錄許魯齋在中書欲僱一僕其能應對
嫻禮節者却之曰特欲老實耳他日得一蓬頭垢面
愚騃之人即用之
解檢書湧幢小品王弇州書室中一老僕能解公意
公欲取某書某卷某頁某字一脱聲即檢出待用
枕中二楮明田汝成集阿寄淳安徐氏僕也事寡主
母易簮珥得銀十二兩為息而致産數萬金為寡婦
嫁三女婚兩郎病且死出枕中二楮則家計悉在曰
此可遺兩郎君也啓其篋無寸絲尺粟之儲焉
上墓先在啓崇野乘趙登事其主趙廣文勤力作苦
主倦遊歸乃悉歛所積幾百金跪進之念其久勞遣
令休息廣文歿子孫上墓登輙先在
勸登山明王履集余僮張一頗慧聞余有登華之謀
力勸行及入山乃能體吾愛畫之癖當摹寫時每索
竒樹怪石以報逮余還家為圖間有忘者又能以其
所記禆余余喜其弗俗也為詩以賞其異
千里負兒湧幢小品丁汝䕫坐辟家戍遼陽皆死惟
一孫生方五月僕孫明抱兒乞乳哺之又哭訴監司
乃得脱籍數千里負兒乞食以歸事兒如事主仍追
理其遺産白之官出入具一尺籍及長悉以付之
烹縳主僕明紀事本末元何真圍王成募人能縳成
者成僕縳之以出僕求賞真如數與之乃使人具湯
鑊車上縳僕促烹之使數人鳴鉦督僕妻炊火僕每
一號則羣應之曰四境有如僕縳主者視此
稱鶴坡談薈分宜當國家人永年專為世蕃過錢號
曰鶴坡朝官無不稱鶴坡者一御史朱至與之結義
兄弟云
投刺楚濱耳談張江陵柄政家人子游七司其出入
號曰楚濱二給事至與之通婚媾翰林諸公贈詩文
而列臺垣投刺者十四五矣
葬主骸明通紀張獻忠陷長沙推官蔡道憲死之健
卒林國俊九人追侍從死内四卒曰願葬主骸而後
受刃賊義而許之于是解衣裹骸葬畢而自經
蓮實啗兒焦竑集花雲就縳妻郜氏亦赴水死子方
三歲侍兒孫收郜痊之抱兒逃互見蓮李東陽花將
軍歌浮槎為舟蓮為食空中老父能知津孫來抱兒
達行在哭聲上徹天能聞
封婢菽園雜記楊文貞在内閣夫人已蚤世惟婢侍
巾櫛一日宫中有慶命婦皆至太后命召其婢至其
貌既不揚衣復儉陋命妃嬪重為梳整易内製而遣
之翊日命所司如制封之不為例
守節李東陽集無錫殷氏婢守節秦武昌廷韶有傳
識之以詩中有句云少有清風辭外侮老將遺業付
諸孤
媵奴死節湧幢小品黃巖真奴媵鍾氏嫁于苻十三
日而苻死鍾有異志真奴知不可回乃夜縊死苻柩
上
竊子歸郭謝方石集阿菊者從陳氏嫁于郭生一子
而郭死陳改適菊夜竊其子歸于郭
膳㜎沈周落花詩焚追螺甲教香史煎帶牛酥屬膳
㜎
元明事類鈔卷十四
