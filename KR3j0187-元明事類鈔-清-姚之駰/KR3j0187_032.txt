元眀事類鈔卷三十二
監察御史姚之駰撰
蔬榖門
禾
却瑞禾元史河東守獻嘉禾大臣欲奏以為瑞布呼
珠曰汝部内所産盡然耶曰惟此數莖耳曰如此則
何足為瑞遂罷遣之
繪嘉禾圖元通鑑仁宗時河間有獻嘉禾異畝同穎
及一莖數穗者命集賢學士趙孟頫繪圖蔵諸秘書
秋耕元史至大中申命大司農總挈天下農政除牧
養之地其餘聽民秋耕盖秋耕之地俺陽氣扵土中
蝗蝻遺種皆為日曝死次年所種每偹常禾
浴種禁蝗元典章取臘雪煑馬骨放水冷浴諸種子
生苗蝗亦不食
禾出廳事元史尉遲德誠為家令司丞廳事前有粟
苗不種而萌偶出一莖雙穗衆以為嘉禾
孕青元李孝光詩稲盡秋田孕更青
禾三節卓異記四眀儒者召見高皇聞其業農也問
曰卿亦知禾麥之節有不同乎對曰禾三節而麥四
節是不同也上曰何也對曰禾播種于春至秋而穫
凡歷三時故三節麥則歷四時故四節上曰能知稼
穡之艱難者即擢知州
一夕稲王世貞集學士官京師曇陽師室前生豆麥
之屬殆遍學士試謂師如燕中不能稲何一夕而稲
生俄而並寔
内苑嘉禾眀紀事本末嘉靖中内苑獻嘉禾一莖三
穗者兩穗者三十有一羣臣表賀
一本百莖湧幢小品正德六年如皋縣嘉禾一本有
至百莖者其一本二十莖者尤多
榖長寸許本朝東軒主人述異記崐山顧瑞屏之父
好道入天台見一人挑稲榖一擔其行甚速異而就之
見榖赤色長寸許因拜求之主僕各與一粒令即食
之後顧翁年八十餘遇亂不食而逝僕九十餘歲順
治間尚在
北方佳品羣芳譜稲一名稌南方以為常食北方以
為佳品
五日結榖平陽縣志萬歷辛卯民有田六畝同時插
秧中三畝勃然奮發五日即結榖收成
試嘉禾吾學編李賢試嘉禾詩尚書郭璡竒賢輔相
才授主事詳見識鑒
不知稲草眀史藁左光斗出理屯田大興水利北人
始知藝稲鄒元標曰三十年前都人不知稲草何物
今所在皆稲種水田力也
禁種糯典故紀聞太祖常禁種糯以塞造酒之源
海水占瓊州府志瓊州人以海占年曰海水熱榖不
結海水凉禾登場
揚雪耕耘一統志雲陽界稲十一月下種揚雪耕耘
次年四月熟
虎掌稲羣芳譜虎掌稲赤穬稲蟬鳴稲俱七月熟
麥爭場羣芳譜稲一種名麥爭場三月種六月熟食
新者爭市之
指白蒿王穉登集三吳下濕之地昊天降凶有司恬
嬉莫恤及其被牒行郊則指白蒿為黃茂望蒼葭為
嘉禾
䥥札札高啟看刈禾詩往穫安可後相催及秋晴父
子俱在田札札䥥有聲
為瑞為妖眀許國嘉禾賦有禾芊芊名盛之年飛紫
芒于堯陌垂金粟扵舜田以此為瑞瑞何疑焉若夫
帝澤未流嘉禾幸穟搖盲飈以扶疎潤怪雨而薆薱
出非其時是乃妖類
吴苗渴湯顯祖詩吾鄉有再熟蟬鳴即新糈吴苗苦
遲立似渴白露雨
擊鼔插秧眀朱隗詩傍舍秧齊聞擊鼓自注北方皆
敲鼔插秧
龍門三穗解縉嘉禾頌洪武乙亥秋榖登朔方龍門
嘉禾生三穗二穗交两騰異本同穎同敷榮蕊珠金
粟隔露凝親籓錫貢來神京
麥
麥蠶圖元史英宗詔畫麥蠶圖扵鹿頂殿壁以時觀
之可知民事
歲萬石元綱鑑王文忠磐世業農歲得麥萬石號萬
石王家
麥當芽元史胡長孺為寧海簿羣嫗聚浮屠菴一嫗
失其衣適長孺出鄉嫗訟之長孺以牟麥置羣嫗合
掌中命遶誦佛書長孺閉目叩齒作集神狀且曰盜
衣者行數周麥當芽一嫗屢開掌視長孺指縳之還
所盜衣
四穗元本紀世祖時東平府進瑞麥一莖二穗三穗
四穗各一本
磨樓輟耕錄尚食局進御麥麺其磨在樓上于樓下
設機局以旋之驢畜之蹂踐人役之往來皆不能及
乃巧匠瞿民所造
籸麫許有壬籸麫詩坡遠花全白霜輕寔便黃杵頭
麸退墨磑齒雪流香
履麥草泳花編吕祭酒柟日危坐誦書嚴寒則履藉
麥草夜以繼日
火尅金空同子麥種扵秋而焦于夏火尅金也麥穗
直而芒有兵象焉
不受瑞陵川集初置屯田甸人進麥有八穗一莖者
衆以為瑞太弟不受
瑞麥薦廟眀寔錄太祖時盱眙民進瑞麥一莖二穗
者十六本御史達魯與權言瑞麥産扵帝鄉宜薦之
宗廟以彰祖宗之神靈從之
南麥日花蚓菴瑣語北地之麥日中吐花江南麥花
夜放眀末南麥花多日開盖地氣自北而南也
九穗西安志宣德時嘉麥生茂陵一莖九穗
五岐劉基瑞麥頌爰有嘉麥一本五岐布葉萋萋結
寔離離既齊既平先百榖成擢穎揚芒金交翠英
麥花香麻九疇詩筍輿歸路麥花香
寒隴濤申時行麥浪詩晴畦錦漾千層榖寒隴濤生
四月秋
粉麥宋濓詩粉麥白如玉貿易入南城
米
圓米元史内府食用圓米特爾克奏曰計粳米一石僅
得圓米四斗請自今非御用止給常米從之
十二劵方回苦雨行序丁亥天雨不止米價十二劵
至二十劵市絶糶
早秈方回詩炊白早秈香
肩米熊鉢詩老農肩米肉成瘡
臼中日産燕山叢錄宛平縣史家營山有石如臼昔
有仙人居此臼中每日産米隨寺中多少取給不乏
後有僧厭其險峻鑿石穴通之穴成而米絶
呼仙生粒泳化編李景隆善遇張三丰既别遺一蓑
一笠曰公後當有横禍絶粒急難時可披蓑頂笠遶
園呼我靖難兵至景隆幽于家粮垂絶乃如言呼之
忽前後園皆生榖不逾月而熟食之得不死
米成粉宋濓集王毅字剛叔少時父使視㫪溪濱毅
挾册坐轓車間㫪既久則米成粉尚哦不輟父怒逐
之後成名儒
白粮萬歷注略光禄卿奏白粮民運甚苦盖白粮本
供御食及各宫之膳乃每年壓軍粮舟後常至守凍
冬㫪菽園雜記吳民計一歲食米至冬月㫪白以蓄
之名冬㫪米盖以開春農務少暇且恐春氣動則米
芽浮起易碎冬月米堅折耗少故及時㫪之
銀賤金貴戒菴漫筆稲花白而瓣少者米賤多而色
黃則貴俗云銀花賤金花貴也
檀香粒眀詩話黃冠吴少君常以白米置冬㫪囷中
令微黃號為檀香粒
糓化錢李日華集鞔村主人其先窖蔵糓十餘屋一
日發之悉化為錢又復禁閉迨其孫開視錢栩栩飛
出一一貼壁拂之不下俄為字一一都是好文
天雨榖談薈莊烈帝五年姑孰天雨榖粒比常稲加
長差黦黑耳
盈寸湧幢小品暹國稲其粒盈寸
老米劉侗詩老米青煤眀日客片時和哄可憐身
雨㫪風播楊基新米詩雨㫪風播落寒芒照眼眀珠
絶糠粃
海米方孝孺海米行海邊有草名海米大非蓬蒿小
非薺煮米為飯充朝飢性命聊假須臾時
黍稷
黍成字元史至元時有黍自生成文紅楷黑字其上
節云天下太平其下節云天下刀兵
雨黍羣芳譜成化元年天雨黑黍于襄陽
先熟羣芳譜稷米似粟而大色黃先於麥熟後於
米熟
蜀秫農政全書蜀秫在北方地不宜麥禾者乃種此
尤宜下地
釀酒李時珍本草秫即梁米粟米之黏者有赤白黃
三色皆可釀酒
豆
蝗不食苗元典章蝗不食豆苖勸民多種豌豆
惡肥方回詩茄藤宜硬地豆莢惡肥田
摘綠羣芳譜綠豆早種者名摘綠可頻摘也遲種者
名拔綠一拔而已
耐陳農政全書元扈先生曰豌豆與蠶豆各種蠶豆
之利十倍于豌其耐陳則一也
雨豆雙槐歲抄宏治乙夘黟歙雨豆隆慶六年陜西
西寧衛天降黑豆徧地人食之則氣悶
吞豆荆湖近事李守愚侵晨汲井華水吞黑豆五七
粒謂之五臓榖至老視聽不衰
紅豆羣芳譜赤小豆一名紅豆
豆結緣帝京景物略四月八日捨豆兒名曰結緣先
是拈豆念佛一豆佛號一聲有念豆至石者至日熟
豆捨之人亦念佛啖一豆也
人面豆筠廟偶筆眀末余親見人面豆豆黃色鬚髯
眉目如生蓴鄉贅筆莊烈帝末年臨淮民家豆數斛
悉變人首狀有老者少者或如哭泣及類婦人者數
日仍復豆形
芽菜眀陳嶷豆芽菜賦有彼物兮冰肌玉質子不入
于汚泥根不資于扶植金芽寸長珠蕤雙粒宛訝白
龍之鬚髣髴春蠶之蟄狂風疾雨不减其芳重露嚴
霜不雕其寔
白花青蔓王穉登種豆詩白花青蔓高扵屋夜夜寒
蟲金石聲
豆角吳寬詩短籬垂豆角破壁上苔衣
白豆花高啟詩白豆花開片雨餘
菜
屋址生菜輟畊錄揚州至正時兵燹之餘城中屋址
徧生白菜大者重十五斤小亦不下八九斤有力人
纔負四五窠耳
菜本肥虞集詩玉膾新嘗菜本肥
土銼烹熬元洪希文菜羹詩筠籠採擷朝晡供土銼
烹熬雨露香
菜窩劉基集菜者采也君子之所采也或謂之蔬焉
蔬者䟽也食梁肉者之所疏也君子所采而食梁肉
者疏之庶幾可以裕我乎吾廬窠也請名之曰菜窩
藤花菜眀史藁師逵事母孝母疾思藤花菜逵出城
二十餘里求得之及歸夜二鼓道遇虎逵驚呼虎捨
之去持還奉母母疾遂愈
疏介夫沈周疏介夫傳介夫姓疏名介介有薑桂之
性愈老愈辣其族有大小之異
園蔬獨茂眀季遺聞熊文燦駐節襄陽扵後圃種蔬
日用數十人灌溉時旱郡邑申文祈雨文燦批牘尾
云園蔬茁茂禾苗何以獨枯不過奸民為逋粮地耳
其設施類如此
刻畫菜王世貞集句容令徐九思生平不嗜肉惟噉
菜佐脱粟又嘗圖一青菜扵堂曰古不云乎民不可
有此色士不可無此味及罷去父老刻所畫菜并肖
像而尸之
黃芽王世懋瓜蔬䟽燕地黃芽可稱菜中神品羣芳
譜燕京圃人冬則以菜入窖壅培不見風日長出苗
葉皆嫩黃色脆美無滓謂之黃芽菜
鸚鵡菜羣芳譜菠薐一名赤根菜一名鸚鵡菜
看麥娘眀滑浩野菜譜有看麥娘燕子不來香茭兒
菜羊耳禿等名
真珠菜黃山志真珠菜蔓生芽端綴一二蕊圓白如
珠葉脆綠如茶連蕊葉腊之香甘鮮滑
雪裏蕻眀屠本畯野菜箋四眀有菜名雪裏蕻冬月
雪深諸菜凍損此菜獨青
高河菜雲南志菜出點蒼山高河中莖紅葉綠味甚
辛辣採之若高聲則雲霧驟起風雨猝至盖高河龍
湫也
連理菜李東陽集舟人有採蔬者問其名曰連理菜
感而作詩汀人採芳至物好名亦好所恨舟中人不
如沙中草
箭捍王世懋集古稱秋末晚菘竟無定說大都今之
冬菜如郡城箭捍菜之類
紺牙紅甲眀徐賁答人送菜詩隙地知君手自栽紺
牙紅甲雨中開
芥屑耶律楚材詩芥屑差辛類薑桂
異鄉菜眀歐大任除夕寓九江詩燭銷深夜酒菜簇
異鄉盤
蕈
玉釘袁桷上京詩摩姑綴玉釘
沙菌許有壬沙菌詩牛羊膏潤足物産借英華帳脚
駢遮地釘頭怒戴沙自注沙菌喜生車帳卓歇之地
每環迹而生
採天花潘之恒廣菌譜天花蕈即天花菜出五臺山
形如松花而大白色食之甚美典故紀聞成祖云往
年曾命内使往山西採天花菜甚悔之案宋朱弁詩
地菜方為九夏珍天花忽從五臺至則天花自宋已
著然至眀方以進御
一本一縑五臺山記山盡名林僧苦荒付之一炬得
雨之後精氣怒生菌如斗壯所云天花者也牧兒得
一本輙易一縑
榆肉李日華筆記古北口有榆肉略如摩茹而稍大
煑熟其大又倍聶切之味如肉或云生樹間或云産
石上
竹菇王穉登荆溪疏竹菇蕈也小如錢赤如丹砂生
以二月不獨竹下風味極佳當為伊蒲第一
飢食羊肚眀史能仁新城示百姓詩上天降甘露徧
地生羊肚飢食羊肚菜渴飲甘露乳涕泣告吾民慎
勿去鄉土
知名采鬻眀舒頃蕈賦序蕈非一種有松花蕈蛤蕈
肉蕈香蕈竹菇之屬樵夫豎子知其名采鬻扵市不
知名者食則殺人
采菇李夢陽詩衆星欲沒月糢糊人家河上起相呼
相呼相喚采秋菇問渠早起緣何事此草日出化作
田中枯
雞㙡廣菌譜雞㙡蕈出雲南生沙地間丁蕈也高脚
繖頭土人采烘寄遠楊慎謝人送雞㙡詩仙人近住
華陽洞分得瓊英一兩枝
穿苔破蘚眀史遷菌子詩穿苔破蘚釘戢戢如盖如
芝萬玉立
韭
韭黃耶律楚材詩細剪蔞蒿點韭黃
野韭許有壬韭花詩西風吹野韭花發滿沙陀
為君劉基菜窩說天地久其道而萬物生故植韭以
為之君韭者久也所以久吾性也
匍匐持韭獻徵錄左吏部思忠年二歲時母安人每
思韭即匍匐向園中手持韭向安人與之人皆驚異
知其將來能孝云
薑
薑課元史食貨志有薑課在興元路
紫芽薑羣芳譜凡薑秋社前後新芽頓長
棗梨薑芥眀紀事本末宸濠奪官池布政張嵿不可
濠遣人饋以四菓則棗梨薑芥也嵿曰是欲我早離
江西界耶臣子受命行止豈人所能與濠聞之默然
葱
獨本元史成宗時四川馬湖進獨本葱
葱白耶律楚材詩勻和豌豆揉葱白
沙葱北征錄金剛阜地生沙葱皮赤氣辛眀僧梵琦
漠北懷古詩野蒜根含水沙葱葉負霜
蕨
蕨粉元陳泰詩蕨澄澄新春食蕨留蕨根淩晨劚根
暮㫪杵㶑㶑大瓮流黃渾常年春寒粉始凍誰信秋
暑霜翻盆
如脂元郭鈺蕨詩紫芽初長粉如脂
蓴
青縷玉絲謝宗可蓴詩冰縠冷纏有縷滑翠鈿細綴
玉絲香
穉蓴羣芳譜蓴扵三四月間嫩莖未葉細如釵股名
穉蓴又名雉尾蓴體軟味甘
湘湖蓴花史蕭山湘湖産蓴絲最美
西湖來去眀李流芳詩區區芋魁亦遭遇西湖蓴生
人不顧季鷹之後有吾徒此物千年免沈錮自注袁
石公盛稱湘湖蓴不知湘湖無蓴皆從西湖采去以
湘湖水浸之耳
衍棹太湖眀鄒新盛太湖采蓴引時汎太湖見紫蓴
雜出蘋荇間訊諸榜人不識也衍棹求之得數里許
太湖無蓴採自予始
白蓴四川志綿竹縣武都山上出白蓴菜甚佳
蓴冰陳繼儒詩蓴絲翠滴蓴冰滑
芋
細凝酥馬臻詩飽霜紫芋細凝酥
芋塹玉堂閒話閤皂山一寺僧種芋歲收極多杵之
如泥造塹為墻後遇大飢獨此寺僧頼芋塹以活
不忍食芋眀張元忭集范瓘至孝母嗜芋母殁終身
不忍食芋
椒
地椒許有壬地椒詩凍雨催花紫輕風散野香刺沙
尖葉細敷地亂條長楊允孚詩地椒生處乳羊肥
私發寄椒枝山前聞鄉先生盛起東嘗夜夢有人寄
椒扵家急欲椒遂私發用之既自覺深咎曰豈吾平
日義心不眀以致此耶迄不能寐
蘿蔔
脆如梨許有壬咏蘆菔詩熟餐甘似芋生薦脆如梨
自邊塞來羣芳譜蘿蔔有黃赤二種元時始自邊塞
中來故名胡蘿蔔
瓠
剪標范梈集或言種瓠蔓長必剪其標乃寔余齋所種
因樹蔓緣果多虚花欲去之慮傷其凌霄之意因賦一詩
瓠瓜亭雜錄元趙參謀禹卿匏瓜亭在城東禹卿日種瓠
以製飲具當時目曰趙瓠瓜王惲詩君家匏瓜盡樽彛
遶屋匏眀詩話巢孝廉鳴盛肥遯山林遶屋種匏大
小凡十餘種長如鶴頸纖若蜂腰杯杓之外室中所需
莫非匏者遠近爭效之
細腰李時珍本草細腰者今之藥壺盧也廣志謂之
約腹壺
瓜
雪中瓜元史王薦福母病渴時冬月求瓜不得行至
深奥嶺值大雪避樹下仰天而哭忽見巖間青蔓有
二瓜焉因摘歸母食之渴頓止
馬首瓜耶律楚材西域詩飽啖雞舌肉分餐馬首瓜
自注土産瓜大如馬首
粘碧搯紅元方䕫食西瓜詩縷縷花衫粘唾碧痕痕
丹血搯膚紅
臘半瓜耶律楚材記西遊詩留得晚瓜過臘半蔵來
秋果到春殘
二寔共蒂獻徵錄汧陽王至孝父端懿王墓上嘉禾
生一本雙穗嘉瓜二寔共蒂
暑不食瓜筆麈海豐楊太宰巍純孝母年百歲餘猶
朝夕上食躬嘗以進冬月病思西瓜走四方覓致至
則不及飯含公以此不食西瓜暑月渴甚飲水而已
噉擔瓜獻徵錄尹蓬頭入市人戲買擔瓜贈之噉瓜
立盡詳見仙
召食瓜近峯聞略文皇將靖難以六月十一日召三
司諸官出西瓜食因責以離間事執都指揮謝貴布
政張昺殺之宸濠將謀不軌亦以六月十一日出西瓜
與羣官共食執都御史孫燧副使許逵殺之
嘉瓜宋濓嘉瓜頌序洪武五年六月嘉瓜生于句容
張觀之園雙寔同蒂圓如合璧紺色交潤
駢寔壁文方孝孺集東陽蔣氏萟瓜之圃得異瓜焉
並蒂而駢寔紺色而璧文或曰此祥也
乾條遺人學圃餘䟽甜瓜以香而小者為第一凉州
塞外作乾條遺遠人味極甘
花瓜帝京景物略京師七夕以瓜雕刻成花謂之花
瓜
經歲變黃松漠紀聞西瓜形如扁蒲色極青翠經歲
則變黃色甚甘脆今禁圃鄉圃亦有但不能留經歲
耳
長四丈廣東志崑&KR0034;山冬瓜延蔓蒼藤徑寸寔長三
四丈大踰圍
絲可滌器羣芳譜絲瓜至九月已老瓤絲如網可滌
器
二月王瓜王世懋集王瓜燕京者佳種之火室中逼
生花葉二月初即結小寔中官取以上供閩中則二
三月食之入夏即枯
肥綠壓肩陳憲章詩兩頭肥綠壓肩斜五月江園始
送瓜
獄中生楊繼盛和商中丞獄中生瓜詩天意昭殊節
犴庭産異瓜可憐成寂寞徒自吐英華
諸蔬
種首蓿元史至元中頒農桑之制令各社布種苜蓿
以防飢年
番藷眀徐元扈甘藷䟽番藷較山藷獨甘海外人不
令出境有人取藷絞入汲水繩中因得渡海分植
香凝石髄眀劉崧嘗山藥詩味益丹田暖香凝石髄
春
低矮蔵身董其昌紫茄詩纍垂貪結子低矮巧蔵身
被壠千葩赤連畦萬顆勻
八角茴羣芳譜茴香自番舶來者寔大如柏裂則八
瓣一瓣一核黃褐色味甜俗呼舶茴又曰八角茴
玉環野菜箋甘露草生何闌珊堪綴步搖照玉環所
以因名玉環菜一嚼蕭爽齒牙間
莧褒薇怨徐賁菜薖詩莧褒蔡守清薇怨周節逆
元眀事類鈔卷三十二
