元明事類鈔卷三十九
監察御史姚之駰撰
鱗介門
龍
龍出井元史順帝時太子寝殿後井中有龍出光熖
爍人
玉虬殼元氏掖庭記大德間尾洒夷於清源洞得一
物皮薄可照玉色愛人或紅或綠暑月對之凉氣自
生遣人貢之有一胡僧曰此斑花玉虬殼也
穴地出元通鑑至元十四年春大雨羣龍皆穴地變
化而出者無數識者知為天發殺機也
龍壇范梈龍壇記延祐元年旱禱之龍壇雨三日乃
以樂龍之章俾世世歌以承祀
龍挂輟畊錄至正乙未秋㰎李東馬橋上白龍挂盲
風怪雨壞民居五百餘所大木盡拔溪水直立不一
年其地為戰鬭之所
卵如頷珠虞集龍卵詩入眼圓如頷下珠也知靈物
化生殊
祀龍絲元史順帝時天雨氂京師長尺許或言於帝
曰龍絲也命拾而祀之
得龍首明紀事本末潘季馴築高家堰成一夕黃浦
涸得龍首以獻其大專車時以比龍首渠云
對應龍玉堂叢話景陵閱畫見龍有翼而飛者遣問
之閣中史官陳繼對曰龍有翅而飛曰應龍詳見博物
龍姑朝談薈俞震齋精於符籙一日有老媪謁曰某
山龍母也行雨失律劫在日午望相救俞曰能幻形
小之乎媪作蜿蜒俞取投盂中覆以令牌湏臾風雷
迭擊過午乃息龍出仍化為媪曰他日祈雨當效力
於是每六月初旬有暴風疾雨由南而北人謂龍姑
朝俞云
龍卵懸笥瑣探成化五年河决杏花營有一卵浮於
河大如人首下銳上圓質青白微具五色以手撼之
汩汩作水聲或曰此龍卵也元珠占法江湖見龍卵
主大水
龍有欲明紀事本末徐有貞治河築一决口下木石
則若無者怪之叩一山僧僧徐曰聖人無欲有貞沉
思竟日悟曰僧言龍有欲也此有龍穴吾聞龍惜珠
當有以制之鐵能鎔珠乃鎔鐵數萬斤沸而下之龍
徙而决口塞
龍墳湧幢小品龍墳在秀水縣永樂間村氓往往得
龍骨貨之問有龍角否曰有時左璫方採珍異遂檄
縣往掘之初入見有狀如金剛神者數輩俄見風化
盡惟餘骨耳遂得龍角齒牙凡數十艦獻於朝
龍奴明朱秉器楮談雲南山澗多潛龍昆明有烏龍
潭元時僧阿咱爾能降之龍化為青衣童子随僧住
坐呼為龍奴農負樵汲無不聽命數年龍苦之竊數
珠逃去
猪婆龍雲濤小說金陵上清河一帶善崩明太祖患
之皆云猪婆龍窟於下故耳時工部欲聞於上然疑
猪犯國姓輙駕稱大白黿為害上惡同元字命漁者
捕之殺黿幾盡金陵人乃作語曰猪婆龍作殃癩頭
黿頂缸
真龍傳神吳寬題宣廟畫龍詩所翁好龍非好真真
龍自為龍傳神
魚
獺獻魚元史胡光遠母喪廬墓一夕夢母欲食魚晨
起將求之見生魚五尾列墓前隣里方聚觀見有獺
出草中浮水去知是獺所獻
天隕魚輟畊錄至正中上海縣牧羊兒聞頭上恰恰
聲仰視之流光中隕一魚長僅盈尺是日晴無隂雲
亦無雕鸛之類是可怪也或曰志有云天隕魚人
民失所之象
魚千斤元史類編納延故地素産魚世祖命立城名
曰肇洲以劉哈喇為宣慰使一日得魚九尾皆千斤
遣使來獻
冰水魚元戴表元詩冰水魚肥供白鮓
魚苖元食貨志額外課有漆課柳課竹葦課魚苖課
鯉躍舟元史龐遵母病思食魚求之市不得歸途嘆
恨忽有鯉躍入其舟作羹以獻
鏤晶養魚元氏掖庭記雅克特穆爾於第中起水晶亭
亭四壁以水晶鏤空貯水養五色魚剪綵為白蘋紅
蓼置水上
魚秧陶宗儀詩徑分黃菊本池種白魚秧
鮫卵兼斤楊維楨詩鮫卵兼斤傳海上鮫人一尺立
階前
鯉三十五明興襍記帝潛龍時漁于川一日獲鯉三
十五有陳四者來戱以魚罩罩聖躬竟竊其五及即
位一日問劉誠意享位幾何對曰以數言當三十有
五又其間五歲假之他人上忽思竊魚事其數允合
召陳至將殺之因述漁事上曰吾忘之為何地陳曰
烏龍潭也上曰吾鄊焉有此陳曰臣嘗于此罩烏龍
故名也上喜其對釋之後洪武之紀并革除年果符
其數
獻鰳湧幢小品葛原以布衣詣闕獻鰳魚百尾時高
皇法嚴衆為危之及至乃大悦問之曰魚美何如對
曰魚美但未進不敢嘗耳又大悦賜一尾還之其後
歲貢九十九尾著為令
禱江得鰣玉堂叢話董璘為編修以母老歸養母病
思鰣魚時無鬻者即詣鎮江禱於神命漁人舉網忽
得一鰣以歸
魚腹字耳談隆慶中京師顯靈宫道士買一魚腹有
秦白起三字
昂頭鱔獻徵錄張昺知&KR1459;山民有食鱔忽死者皆疑
其妻殺之械繫逾年公至恍惚有綠袍烏巾者語曰
吾某鄊土地民某本中鱔毒而殂非婦罪也公欲驗
之但置鱔於水昂頭出二三寸者必殺人言訖不見
公如言得昂頭鱔以死囚試之婦冤遂白
巨魚促值四友齋叢說武皇在揚州釣得巨魚顧江
彬戱曰此值幾何彬曰五百金時知府蔣瑶不佞權
貴遂請以魚畀即促償值甚急公乃脫夫人簪珥及
綈絹服負進以償上大笑曰酸儒去耳
日食蒸餅紫桃軒襍綴正德中南城金魚日食蒸餅
白麵二十斤
覓魚嗛李夢陽集于謙死人咸驚而疑而涕泣語曰
鷺鷥冰上走何處覓魚嗛
聽魚聲海味索隠黃魚一名石首土人從小滿節候
黃魚散子在海洋中魚貫串若山而過商人倩魚師
聽魚聲乃報有幾里云因舉網或得千萬頭或空不
得吳偉業詩採鮮諸俠少打鼓伐蔵冰五月三江去
千金一網能
飛魚明孫作集暨人航海得飛魚於黑水洋其長二
寸頥兩鬐各長廣寸餘張為兩翅海風發從波濤飛
集船上如燕雀既止則不能入水
玉盆小魚筆麈文華殿東一室乃上所遊息一日同
講臣入視見忩下一几几上設少許書籍又一二玉
盆盆中養寸許小金魚乃上所玩弄也
紅魚變白談薈仁和張問渠母畜朱魚二十餘頭已
久母没問渠不忍往視皆變為白以為魚變色無異
也及去喪之日魚復變赤人謂孝感所致
與時變遷屠隆金魚箋金魚随人好尚與時變遷初
尚純紅純白繼尚金鞍錦被諸色又有堆金砌玉落
花流水隔斷紅塵蓮臺六瓣等
銀魚明趙南星詩長安歲晩雪霜頻林下應知忘故
人此日音書那不寄銀魚冬笋未嘗新
上白鰷王衡錢江詩桃花浪起衝沙破恰好東風上
白鰷
銀鱗細骨何景明鰣魚詩五月鰣魚已至燕荔枝
盧橘未應先銀鱗細骨堪憐汝玉箸金盤敢望傳
時裏白王鏊洞庭兩山賦水族則時裏之白繪殘之
銀
羹湯罷魚明宫女曹静照詩閱遍司農水旱書君王
減膳復齋居御厨阿監新承旨明日羹湯不進魚案
此思陵宫詞也
猩紅數點王世貞朱魚詩猩紅數點媚清泠晴藻香
萍度此生
金鱗商輅謝人送金魚啓惠我瑶品饋以金鱗乍注
清泉漸投芳餌見游泳之自得知升斗之水可生羨
浮沉之相忘喜風波之患不作
蛇
蛇入穴山堂肆考元安童為丞相歸里見一大蛇走
入穴中令人掘之得一窖白銀安曰此天與我必與
諸人乃召鄉里貧弱者盡散賑之人稱天公宰相
蜿蜒衣被元史何實氣節不凡家人常入卧内見一
青蛇蜿蜒衣被中駭而視之乃實也
四跗蛇西使記竒拉爾城所産蛇皆四跗皮如鯊魚
蛇數車元史至元中懷仁縣河岸崩有蛇大小綰結
可載數車
小青元史吕思誠為蓨縣尹天旱道士持青蛇曰盧
師谷小青謂蛇也禱之即雨思誠以其惑人殺蛇逐
道士雨亦随至
骨咄犀輟畊錄骨咄犀大蛇之角也觧蠱毒如犀角
松漠紀聞骨咄犀紋如象牙帶黃色為無價之寳
族蟒九朝埜記方希直治先墓有大蟒窟塚中生聚
殆至數千萬衆議殱之公夜夢黑衣嫗拜懇曰聞公
將滅吾族幸舍之當報德不然公能族我我亦能族公
又曰吾舉族來矣方顧嫗後男女無數然竟不許後
公嬰烈禍蛇孽亦足徵也
蟒伏劍嘉靖注略宫中有巨蟒陶仲文以水噀之蟒
伏劍而死以是得幸
護龍王世貞集曇陽大師神遊攜靈蛇歸家人乍見
怪之蛇馴不動師曰是雖業蟲而識不昧因攜之謁
集道宫真君錫名曰護龍
射妖蛇明黃瓚集張惠為御史過池州至察院僕曰
此處有妖蛇來時如風聲公曰來時可報我至期公
挾弓矢出門望蛇連發數箭蛇不下令取蓆薦于樹
下燔之良久蛇墜聲如倒牆公曰縣有妖蛇必非良
吏召貴池縣官笞之
五里蛇簪雲樓襍記萬歷間沈某撫滇一參將貌甚
醜怪厥首僅存白骨問之曰曾夜歸為風攝去身如
坐丹爐中且腥穢逼人某疑入蚺蛇腹矣亟抽刀剖
之約厚五六尺任此蛇奔躍數十里經時纔出而蛇
已死某通體殷紅頰上皮肉俱盡半載方愈此蛇約
長五里云
兜鍪蛇剪勝野聞太祖常濯於潭有五蛇就之一日
戰畢又見乃掩以兜鍪後戰勝祭甲胄有白龍自兜
鍪中出詳見甲胄
索蛇為食明襍記田州女土官瓦氏嘉靖中調之征
倭至蘇州索有司捕蛇為軍中食旋敗倭于王江涇
時人語曰花瓦家能殺倭腊而啖之有如蛇
蛇菩薩西樵野記西山寺有二青蛇客至僧呼蛇以
酒肉飼之輙引喙出入無憚謂之曰蛇菩薩
遶護帳外明通紀英宗䧟北營乜先雪夜令人行刺
其人見一大蟒蛇繞護帳外畏怖而去自是稍加敬
禮
六足蛇湧幢小品萬歷丙戌建昌民于山逢一巨蛇
頭端一角六足如雞距見人不噬亦不驚識者曰此
肥&KR1414;也既而果大旱
斬蛇以徇明紀事本末汪喬年于陜西發李自成先
冢得小蛇即斬蛇以徇互見冡墓與此小異
龜
龜塔輟畊錄嘗見一弄百禽者蓄龜大小七枚置几
上擊鼔以使之則第一等大者先依第二等者登其
背直至第七等小者登第六等之背乃竪身直伸其
尾向上宛如小塔狀謂之龜塔
九尾龜楊允孚集萬歲山有九尾龜
來龜顧瑛來龜軒詩序余避難歸玉山佳處無失忽
於空庭有神龜大將尺餘不知所來乃添一小軒扁
曰來龜以符其兆
神龜賦懸笥瑣談王汝玉作神龜賦上親定為第一
召觧學士謂曰汝玉賦第一卿次之何也縉曰汝玉
文辭甚妙臣實不能勝上喜
金龜湧幢小品嘉靖四年興寧縣金龜見長丈餘金
光四射所過田陂皆壞是歲大稔
獻白龜明紀事本末浙江總督胡宗憲獻芝草五白
龜二不數日白龜亡上曰天降靈物固處塵寰不久
也
作人言談薈嘉靖間楓橋瘍醫龔家大龜作人言
五色龜明史藳世宗好道王金偽為五色龜以獻帝
大喜
白龜飛去雅俗稽言明孝陵開壙時有白龜十餘皆
飛去僅獲一頭頃變為石龜用銅繩鎖入匣内置殿
中香案上至今猶存朱國祚謁孝陵詩靈龜玉殿飛
十九
蘄龜明陶允宜蘄龜詩千年龜小象圍棋其甲翠綠
毛毰毸置之盆水生漣漪蚊蠅遠避塵自離
蟹
蟹厄元高德基平江紀事大德丁未吳中蟹厄如蝗
平田皆滿稻穀蕩盡吳諺蝦荒蟹亂正謂此也
收團尖元張憲送蟹詩泖田秋霽稻未鐮葦箔竹籪
收團尖紅膏溢齒嫩乳滑脆美簇簇橙絲甜
蟹背書名明世說世廟見蟹行地問何物左右以蟹
對取看背有字曰桂萼張璁跡之乃太監崔文所書
謂二人横行也文謫南京
渾身甲胄靳史李西涯程篁墩同以神童朝見適直
隸貢蟹至英廟即試以對句曰螃蟹渾身甲胄程應
聲曰鳳凰遍體文章李伏地徐對曰蜘蛛滿腹絲綸
俱賜寳鏹而出後李出入館閣四十年而程終於學
士竟如其對云
禱息蟹患明王瓊集白思明為嘉定令濱海地多産
蟛&KR1209;狀如小蟹横行岸塍間為苖害不減蝗災公為
文躬祭海神害随息
蟹如錢劉基活水源記中有石蟹大如錢
闊盈尺明王承父詩偶過楊柳橋西宅魚罩蟹籪當
門立船頭活蟹紫堪擊重欲滿斤闊盈尺
沫噴濤沸明鄭明選蟹賦負元甲以自衞兮持雙鉞
以為兵流沫噴而濤沸兮明眸矗而星光
字換徐渭錢王孫餉蟹詩鯫生用字換霜螯待詔將
書易雪糕併是老饕營口腹省教半李奪蠐螬
圓豪山家清供圓臍膏尖臍螯秋風高圓者豪羹以
蒿尤可饕
蝦
虎銜蝦明張含集春秋推災度云四方煩擾衆氓失
恩則虎銜魚矣禺山子曰奚翅魚乎今恐不免於銜
蝦也
鬚交雅俗稽言蝦鬚相交
蝦十丈王鏊海蝦圖詩有魚如屋鱟如帆蝦最細微
猶十丈
蝦鬚三尺吳偉業集太倉城南為海漕市舶之所帆
檣燈火歌舞之音不絶蝦鬚三尺海人七寸以至形
諸篇什
空中為燈閩小紀傳閩中龍蝦大者重二十餘斤鬚
三尺餘作杖海上人習見之有空其肉作燈者
蝦眼赤明袁中道詩水生蝦眼赤霞過雁翎紅自注
漁人云蝦眼赤則水漲
如目蝦湯顯祖集凡今之人如海母目蝦随人浮沉
都無面目方稱盛德
蛙
朱篆禁蛙輟畊錄信州南池百畆每春夏之交群蛙
聒耳逹嚕噶齊告真人張與材治之乃朱書符篆新
瓦上使人投池中戒之曰汝蛙無再喧自是寂然
相負行湧幢小品世宗時有蟇數百萬大小相負自
高郵蛤蜊壩過人皆礙足不能行入興化界識者以
為水徵
蛙分枕席王世貞集仲芳所止獄舍卑甚又久雨蛙
黽分枕席而卧
謀蝕月劉基聽蛙詩旅人懷憂實無寐遭此強聒胡
為者得非作姦謀蝕月無奈聚訟騰驩詫
銳首皤腹明楊廉夢蛙賦須臾就枕夢一綠衣銳首
皤腹跳梁而趨問其姓名答曰世居婁國僻處濘淖
在晉有官私之分在齊有鼓吹之號予實苖裔非敢
濫冐
白如玉談薈瑞金縣泮池嘉靖中産大蟾蜍色白如
玉
蝦蟇報德明張時徹集鄢叔敬好放生俗啖蝦蟇恒
購而投之澤邑有澄江忽洪水瀰漫欲渡而登舟適
有兩蝦蟇戱橋畔諦視久之再欲渡而舟已先發中
流溺矣
捕蝦蟇長安客話太醫院例于端午日差官至南海
子捕蝦蟇擠酥以合藥
蝦蟇給事萬歷注略給事胡汝寧請禁捕田雞以廣
好生人呼為蝦蟇給事詳見給事
如笠大霏雪錄越中道士陸國賓晩舟見白虹跨水
甚近及至其所見蝦蟇如笠大白氣從口出即跳入
水虹亦不見
蚌蛤
蚌如船談薈吳陳湖旁産老蚌如船嘗有龍來取其
珠蚌與龍鬭三晝夜無如之何景泰七年冬河冰盡
合蚌自湖西南而出冰皆摧破堆擁兩岸如山竟不
知所之
慈感蚌珠湧幢小品湖州慈感寺前溪水有蚌時浮
面吐珠風雨之夕即有蛟龍來攖夏忠靖治水至此
夜有神率一美女來見曰久窟于此鄰豪欲奪吾女
乞一字為鎮公書一詩與之神拜領而去
蚌有佛像耳談溧水俞集見捕蚌蛤者必買放之一
日舟人有蛤籃買之不允置釡中忽起光燄一大蚌
裂開有觀音像旁有竹兩竿衣冠瓔珞皆細珠綴成
者舟人皆誦佛號悔罪
得百枚明史藳禮部侍郎金問幼事兄如嚴師兄病
熱得螺蚌可療方嚴寒問觧衣循河得百枚以進病
良已
湧蛤吳偉業集謝瀚年十二一日見家不能炊遂緣
江岸禱水神沙且没踵倏大蛤數斗湧出徐嚢以歸
餉父母蓋純孝所感也
修脛腴中顧璘辨蛤詩美哉爾石蛤奚免網與义脩
脛雪長荇腴中剖團瓜
螺
白螺坐明徐學謨白螺行風吹巫峽江水大何者一
螺當江坐螺邊人家放估船得魚買鹽撐日過官府
有差無處𣲖翻視白螺為竒貨可憐殘孑苦無皮忽
聞使者收門課
海螄認洲黃汝亨集陶望齡與弟書曰向時迷陋視
一科名為究竟弟如海螄妄認魚背謂是洲岸真可
痛也
防尾擊吳偉業海螄詩不肯依牆壁其如羅網偏文
身疑蚪篆長髻學螺旋跼足蟠根固容頭掩的圓但
能防尾擊誰敢䧟中堅
鱉
鱉中鬼判耳談萬歷乙未穎川王戶部家烹鱉中有
鬼判各一朱髮藍面皂帽綠袍左執筆右執簿刻畫
所不及
蛇化維風編魏文靖驥少讀書山寺見一毒蛇方化
鱉惡而避之俄有漁者捕之去公懼傷人追買棄之
三足說寳宏治間太倉民買一鱉三足令婦炰食良
久夫但存毛髮在地里甲以婦謀夫訴官知州黃庭
堅鞫得其情召漁者捕三足鱉即於廳上令婦烹治
出重囚食之食畢引入獄及門已化盡矣遂宥婦罪
大如車輪西湖志隆慶時流福溝甃石忽動抉起見
鱉如大車輪紅白色龜頭而三尾作馬鳴後為屠者
所磔
腹中老人談薈萬歷時建德縣漁者獲一鱉重八斤
一酒家買懸室中夜半作人聲明日割烹之腹中有
老人長六寸許五官皆具首戴皮帽時郡守楊廷誥
入覲以木匣貯之入京
海錯
紅玉紫雲謝宗可咏海蟄詩層濤擁沬綴蝦行水母
含秋孕地靈海氣鍊凝紅玉脆天風寒結紫雲腥霞
衣褪色冰涎滑璚縷烹香酒力醒應是楚宫萍實老
誤随潮信落滄溟
東海夫人屠本畯海味索隠食土之毛有淡其菜食
其味核其象可謂之西子不潔誰言是東海夫人
莫辨蟲魚吳偉業海參詩預使燂湯洗遲纔入鼎鐺
禁猶寬北海饌可佐南烹莫辨蟲魚族休疑草木名
但將滋味補勿藥養餘生
長水將軍明劉鳳為蚶謝表臣蚶言伏見除書以臣
為長水將軍曹丘校尉行醴泉令醢如故念臣介族
卑品么䯢陋質外有冰凌中殊混沌方當泔以醨泲
柔以挫糟
非土非鐵海味索隠土非土鐵非鐵肥如澤白如屑
元明事類鈔卷三十九
