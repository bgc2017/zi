元眀事類鈔卷三十五
監察御史姚之駰撰
果木門
梅
澆紅宴元氏掖庭記宫中紅梅初發擕尊對酌名曰
澆紅之宴
燕地新移輟畊錄初燕地未有梅花吳閒閒從江南
移至護以穹廬句曲外史訪之若與西湖故人遇徘
徊既久不覺熟寢扵中比覺閒閒命作詩以贖過送
集賢諸君子和之
梅華傳王冕梅花傳先生姓梅名華字魁不知何許
人或謂出炎帝翩翩濁世之高士也觀其清標雅韻
有古君子之風焉
鴛鴦梅謝宗可鴛鴦梅詩枝頭交頸棲香煖花底同
心結子肥金殿鎻烟妝粉額玉堂環水浴紅衣
叠葉梅吳澄叠葉梅詩羅浮梦斷杳無蹤冰雪仙姿
兩兩逢縞𬒮怯單寒後襲粉妝嫌薄晚來濃迎風一
笑知顔厚臨水相看見影重道眼只將平等視玉環
飛燕總天容
玉蝶梅王逢詩藻池岸匝水仙開滿面飄香玉蝶梅
繡苔元僧眀本苔梅詩古貎蒼然鶴膝枝唾花生暈
護香肌李流芳詩村園數樹已生苔自注西山梅花
幹上皆生綠苔繡澁可愛此中無此種
只留清氣復齋日記王元章善畫梅多自書所題扵
上嘗題云我家洗研池頭樹箇箇花開淡墨痕不要
人誇好顔色只留清氣滿乾坤
梅杖劉因梅杖詩天教一握蔵春密風送餘香就手
吹詳見杖
脆梅元劉詵詩紈扇晴嬉堕脆梅
蜜梅顧瑛謝人惠蜜梅詩江南烟雨未全黃誰使青
酸堕蜜房
鄧尉香雪袁宏道集鄧尉與元墓諸山相屬山中梅
最盛開時香雪三十里
河渚梅西湖志永興寺有錄萼二樹古榦扶疎為河
渚西溪之冠
盆梅夏言詩卄載長安不見梅一枝春向小盆開
梅認新年王穉登詩此地人家無玉歷梅花開日是
新年眀汪衢謝人送歷詩梅花枝上歷自識山中春
詩與梅約沈周雪湖賞梅詩新詩似與梅相約詩到
成時梅恰香
精神氣節西湖志餘馬浩瀾評梅詩和靖暗香疎影
一聯寫梅之風韻耳後高季廸雪滿山中高士卧月
眀林下美人來狀梅之精神楊廉夫萬花敢向雪中
出一樹獨先天下春道梅之氣節
榔梅結實獻徵錄永樂三年榔梅結實住持李幽岩
遣道士上貢次年復實亦如之賜齎甚厚花史太和
山有榔梅相傳真武折梅寄榔樹上云吾道若成開
花結果竟如其言
梅籃瑯琊漫抄永嘉婦人以青梅雕剜脱核鏤以花
鳥手擘之玲瓏如小盒闔之復為梅謂之梅籃
補梅搆亭西湖志至元中儒學提舉余謙于孤山補
植梅數百本搆梅亭扵其上
當首植學圃餘䟽紅梅最先發元日有開者此花故
當首植
蠟梅
檀心淺露元馮子振蠟梅詩洗却鉛膏飾道裝檀心
淺露紫香囊
冷金耶律楚材謝人惠蠟梅詩雪裡冰枝破冷金
檀香梅羣芳譜蠟梅有開最先色深黃如紫檀者花
密香濃名檀香梅此品最佳
水仙作婢瓶史蠟梅以水仙為婢
磬口學圃餘䟽蠟梅一種花雖盛開常半含名磬口
梅出河南次曰荷花出松江又次曰九英
狗蠅本朝揆叙襍識蠟梅以經接者為佳子出者花
小而香淺名九英俗譌為狗蠅已見范石湖梅譜然
未言其子出也
杏
巴旦杏羣芳譜巴旦杏一名八擔杏出回回地
植千餘株春眀夢餘錄元董宇定杏花園在上東門
外植杏千餘株至順辛未諸名士宴集于此皆有詩
虞集為之記周伯琦揭傒斯歐陽元功和其詩
退房時元好問集看看海棠如有語杏花也到退房
時自注予絶愛未開杏花故以為戲
千樹紅雲元果囉羅東岳廟杏花詩上東門外杏花
開千樹紅雲遶石臺最憶奎章虞閣老白頭騎馬看
花來
二杏范梈二杏詩北隣杏一株身作龍盤拏直上青
天中虚空高結花南隣杏更好枝幹相交加三月二
月時匝地堆紅霞
瓶杏着花袁桷張節婦瓶中杏枝着花詩陶人妙合
隂陽機凍壺頃刻廻芳菲盈盈綠房綴冰蕊玉蝶婀
娜穿帷飛互見瓶
芙蓉杏元方輿勝覽海雲寺有千葉杏二株名芙蓉
杏錢唐張叔夏見之稱其竒麗江南所無為填三姝
媚詞
杏精宋濓集危素未仕時館貴溪張氏張思伐杏樹
以闢家塾有鬼夜告公曰吾杏之精也主人將伐願
参政生之公即造張力解而止鬼致白金壺為謝
文杏館屠隆小輞川記池西有榭臨澗澗前植杏樹
數十株顔曰文杏館
杏花谷王衡遊香山記卧佛寺面面皆杏花而一緋
杏據西園上者大可迎抱且殊麗吾鄉朱氏園三十
本較此直春薺耳豈知天壤間自有杏花谷哉
得杏三枝夢珍廣記王鈺梦騎黑龍于土上横一金
玉砌橋跨而折杏三枝解之者曰黑龍應壬辰科金
玉砌橋乃汝姓名得杏三枝乃探花也後永樂七年
果中第三
杏柯水宋濓遊荆塗二山記廟前杏樹一章大可蔽
牛中置小甕杏柯之水時津津滴其内
杏塢袁凱杏塢詩窈窕石徑深参差繁英滿發采已
云竒生香殊未斷
破核作藥吳寬杏詩莫言結寔供人啖破核還看作
藥材
桃
愛嬌宴元氏掖庭記宫中碧桃盛開舉杯相賞名愛
嬌之宴
桃羞馬臻詩地瘦仍慳雨桃羞未着花
白淡紅蔫元張宏範碧桃花詩應是元都觀裡仙為
嫌白澹厭紅蔫
㗖一桃邱長春本行碑真人赴京師上遣中使賜上
林桃師不食菜果者十餘年矣至是取其一啖之重
上賜也
日月桃羣芳譜桃種類頗多有日月桃一枝二花或
紅或白二色桃粉紅千瓣鴛鴦桃千葉深紅夀星桃
樹矮而花可玩
人面桃聞雁齋筆談人面桃瑩白如雪光浮白外素
者固艷不艷于此
手植緋桃眀張九一集陽和制府廨中緋桃甚盛乃
毅皇帝手植為賦詩曰制府東開一畆宫曾傳翠輦
御微風緋桃手自先皇植花譜名將上苑同
煖暈王衡集夫桃也遠而睇之光浮浮然近而即之
若有煖暈焉擬之于春殆巽女乎
十月花劉基詩今年南國天氣煖十月赤城桃有花
映月如霞王叔承集夜次毘陵桃花園桃花數十畆
映月如朝霞忽忽身在華陽梦中也
桃花塢袁袠集唐子畏築室桃花塢中讀書灌園
天賜桃嘉靖注略上夜坐庭中御幄後忽獲一桃左
右或見桃空中墜上喜曰天賜也修醮五日復有一
桃降
澹圃皆偹王世懋果䟽桃有金桃銀桃水蜜桃灰桃
匾桃澹圃中皆偹
重四五斤眀史藁天方國極遠西瓜甘瓜有一人不
能舉者桃有重四五斤者
霜下桃客燕襍記京師中佳果有紅桃白銀桃酒紅
桃霜下桃肅寧八月桃
水蜜桃羣芳譜水蜜桃獨上海有之而顧尚寳西園
者尤佳
蟠桃核宋濂蟠桃核賦序上召詞臣出示巨桃半核
蓋元庫内所蔵物也其長五寸廣四寸七分前刻西
王母賜漢武桃及宣和殿十字中繪龜鶴雲氣後鐫
庚子年甲申月丁酉日記皆以金飾之
李
李生瓜元史至元中彰德路李樹結實如小王瓜民
謠云李生王瓜民皆無家
玉氣數尺元劉詵望城隅李花詩遥花洗宿潤姝静
耿獨立日光照素服玉氣起數尺
如女道士灌園史桃花如麗姝歌舞場中定不可少
李花如女道士烟霞泉石間獨可無一乎
花光月色楊基李花詩憶與盧仝共看來花光月色
兩徘徊
麝香李客燕襍記京師佳果有麝香李盤山李
夢私食李蘇談楊翥嘗夜夢誤入林園私食人二李
既寤深自咎悔三日不飡
寔如瓜安慶府志正德己夘三月李結寔如瓜其味
甜其長寸四月遂大水
楓生李異林宏治甲寅有楓樹生李寔又歲丙辰李
樹生豆莢苕苕滿枝
梨
雨催妝王惲詩風前數點催妝雨辦與梨花作好春
紅梨花程鉅夫和冬日紅梨花詩至人宴坐處元氣
含冲融無情及枯株嫣然為修容坐令玉華君來從
蕊珠宫
秋花虞集秋日梨花詩朝食葉底梨暮看枝上花
梨無主元史許衡暑中過河陽渴甚道有梨衆爭取
啖衡獨危坐樹下人曰世亂此無主曰梨無主吾心
獨無主乎
候日影虞集詩食餘苜蓿承朝日坐候棠梨過夕暉
自注成均東有棠梨樹日影至則師生始散二十餘
年矣納延詩十騎聯鑣入郭遲從教斜日過棠梨
管梨花眀詩話南京太常尤簡寂為是官者坐嘯而
已一日宣州公文訴所供太廟梨事因成一詩末云
又嫌多事管梨花詳見太常寺
如濤如雪滇雲紀勝梨花滇中處處有之望之如濤
如雪僕自曲靖還省時有乍疑洱海濤初起忽憶蒼
山雪未消之句
香髄楊基梨花詩柔膚凝脂暖欲滴香髄入面春無
痕
杵梨合飲卓異記上召浦江鄭氏家長至適河南進
香梨賜以二枚雙手擎梨扵首趍出上命一校尾而
瞰之至家召其族置二缸水于庭杵梨扵缸中合族
飲之即北面叩首謝校還報上喜
賜梨漿玉堂叢話王禕奉詔修元史一日在史局渴
甚謂宋學士濂曰得昨上所賜梨漿吾渴濟矣中官
竊聞之言于上即命齎賜之
小紅梨眀沈思孝集清寧兩宫灾臣督諸軍入救上
遣小黃門賜以肴四合酥與果稱中有鳳仙橘小紅
梨佳甚賦詩紀之
糗梨帝京景物略仰山蓮花峰下歲梨花時山則銀
色實時所苦險僻市不得致僧熟梨餐之乾梨糗之
餘以供鼠雀或落而為泥以糞樹樹益勤花實
秋白學圃餘䟽北之秋白梨南之宣州梨皆吾地所
不及
棗
神人與棗雲林集袁員外年八十有二顔貎筋力如
四五十許人自言弱冠時過九華山道逢神人與棗
食之後數見夢寐間
打棗譜柳貫打棗譜八月剥棗棗實未熟打不落也
世云噉棗多令人齒黃養生論齒居晉而黃食棗多
故也
纓絡棗客燕襍記京師佳果有纓絡棗賽梨棗合兒棗
減賦棗泳化編惜薪司奏准賦北京山東棗八十萬
斤以供香炭時楊士竒入見仁宗曰新華蓋來必自
有說士竒果奏賦棗之病民上喜即命减其半
棗梨薑芥眀紀事本末宸濠遺張嵿以棗梨薑芥嵿
曰欲我早離江西界耶詳見薑
讓餘棗眀紀編年建文元年博士黃彦清閒步扵市
見两兒食棗退讓有禮食畢餘一棗幼者遜其長者
長者不受推讓良久遇匄者與之嘆曰何風之厚也
眀日入朝奏之
棗贖眀許宗魯集戶部尚書劉璣初為曲沃縣縣産
棗公視事多以棗贖罪遂儲棗數萬斤後大祲賑粟
不繼即繼以棗民頼不飢
紫繭徐渭詩雙棗沉茶紫繭肥
甘脆吳寬棗詩此種味甘脆南方之所無日炙色漸
赤兒童已窺覦
栗
鷹瓜客燕襍記京師佳果栗三霜前栗盤古栗鷹爪
栗
餳拌析津日記燕京市肆以餳拌栗襍石子爆之栗
比南中差小而味頗甘以御栗名
代軟栗湧幢小品郭南令常熟時推能吏虞山出軟
栗甚肥美南食而甘之乃令悉伐其樹曰後必有以
是進奉病吾民者
新栗張雨新栗寄雲林詩朅來常熟嘗新栗黃玉穰
分紫殼開果園坊中無買處頂山寺裡為求來
擘嫩方回詩擘黃新栗嫩
風栗元釋惠洪九日詩卯飯露葵欣旋摘夜忩風栗
共嘗新
荔枝
火齊紅虞集詩荔子枝頭火齊紅
墨君風歐陽元墨荔支詩顔色似嫌妃子涴蕭然猶
有墨君風
土獠販千頃齋集元李京雲南志云土獠以採荔支
販賣為業則滇南亦有荔支也然早摘味酸殊不堪
嚼
楓庭為最王世懋集楓亭驛荔支甲天下無論丹寔
纍纍而樹亦極婆娑可愛荔支以此為最長樂次之
四郡品目眀徐&KR0958;荔支譜序爰倣蔡書别搆茲譜狀
四郡名目之殊陳生植製用之法旁羅事寔襍采題
咏
洞中紅三山志烏石山宿猿洞前舊有荔支樹極佳
名曰洞中紅
延夀紅瀟瀟齋筆談延夀紅乃宋狀元徐公鐸所手
植者其樹迄今猶茂果實豐美非有力者不得嘗
移數本文徵眀集常熟顧氏自閩移荔支數本經歲
遂活石田使折枝騐之葉芃芃然以示閩人良是因
作新荔支篇命璧同賦
鶴銜浪齋便錄秣陵孫稚眀家園亭養鶴數十忽一
隻飛去七日不歸及歸口啣鮮荔支一穗共七枚廻
翔而下識者曰此東粤荔支也
絳苞甘液屠本畯荔支譜序翠幄舒張見絳苞之錯
落瓊瓤剖迸訝甘液之旁唐
黃香謝肇淛黃香荔支詩栖枝鶯友曾無辨對酒鵝
兒别有香
作丞噉荔宋珏詩俞公晚好事垂涎及荔支願貶楓
亭驛甘作驛丞卑妄意荔熟日端坐飽噉之事有謬
不然傾耳聽我詞楓亭閩孔道迎送無停時及至荔
支熟苦情公不知
送荔紅曹學佺荔支嘆詩玉鏡臺前倚惆悵郎家不
送荔支紅自注閩俗女子將嫁男家先一年送荔支
紅
種核沈周題顧氏種荔核成樹詩人傳顧家園近有
閩荔栽始聞漫竦企果否兩莫栽閩吳地殊懸此物
胡來哉
雙髻徐煓雙髻荔支詩連理枝頭並蒂殷攣胎合浦
蚌珠迎
荔隂眀周宣荔隂說長柯密葉日交之而翠隂成月
交之而金影碎風雪交之不疎不凋荔之隂人有不
盡知者
收荔蕊眀黎遂球荔支賦新得一姬其名玉環體若荔
膚紅裁荔衫息氣荔香嚙脣荔甘又善選擇手持荔
籃長歌娱毋祝荔宜男則有麻姑仙女臨海渡水投
吾古方餐花不死衆卉可收獨難荔蕊蝶翅如飴蜂
釀將醢繞樹護持設餳祭醴
作梳錦湖野談四川某州荔攴一株寔甚美相傳為
李唐時物太真所鍾愛嘉靖中一州守伐作梳櫳數
百副至今蜀人以為話柄
龍眼
水晶丸梧潯襍佩龍眼結寔甚繁剖之色瑩白政如
水晶丸核映扵外但微覺草氣故風韻遠遜荔支
唱龍眼閩小記龍眼枝脆熟時賃慣手登採恐其恣
啖與約曰歌勿輟輟則弗給直坐綠隂中喁喁不已
頗足娱耳主人謂之唱龍眼
旁挺寥寥宋珏荔支譜側生歌咏累牘不盡獨旁挺
寥寥何也觀其赤若金丸肉似玻瓈核如黑漆補精
益髄蠲渴扶飢功效不可枚舉至扵寄遠廣販利又
倍扵荔支也
荔稱伯仲王象晉龍眼詩應與荔丹稱伯仲况兼益
我策勲殊
石榴
一桚紅楊維楨石榴花詩密幄千重碧疎巾一桚紅
染茜元劉彦冲石榴詩一夜霜飛染茜紅
並蒂花鏡石榴有並蒂花者又有紅花白緣白花紅
緣者
重臺羣芳譜燕中石榴有黃白粉紅大紅者俱千瓣
其單瓣者中心花瓣如起樓臺謂之重臺石榴花大
而色深
借榴李東陽借榴一首寄方石君家海榴四五株意
欲借之如借書自言花借不在好僅取數尺青扶疎
淡裙高啓榴花詩夜來端午宴淡却美人帬
花市千盆吳寬榴詩都下朝千盆花市此為盛我獨
解其縳高枝遂厥性
丹榴忽僵曹學佺丹榴行可憐沒後見精忠青史相
傳貫白虹欲知血淚何時滅秋老榴花開尚紅自注
貴溪被難時樓前榴樹忽僵後數日仍活
珠榴解縉集大學士徐均舊為宜春主簿奉府符繫
縣豪于獄豪使人舁大瓜安石榴十數枚致饋其中
皆黃金大珠也均不一視即麾出械繫送之府
飽珠璣沈周詩纍纍枝上寔滿腹飽珠璣
南榴齲齒吳偉業石榴詩江南逢巧笑齲齒向人開
自注江南石榴多裂北方獨否
櫻桃
紅香元程從龍櫻桃賦摭火齊扵銀盤啖紅香之瓊
液玩其精華服其風味爽可以愈沉疴腴可以美意
氣
紅粉風流花史張茂卿頗事聲妓一日櫻桃花開攜
酒其下曰紅粉風流無踰此君悉屏妓妾
逞素垂珠吳國倫櫻桃花詩逞素愁金谷垂珠遲玉
盤
光萬點王叔承遊櫻桃園詩珠林光萬點紅亂野園
芳
雙林寺帝京景物略雙林寺後一土山山前一塔傍
多朱櫻
解饞飽目弇山園記小罨畫溪之西種含桃歲得一
解饞花亦飽目因名含桃塢
紺跗丹顆眀薛章憲風雨憶含桃詩縱有紺跗垂弱
蒂分無丹顆綴柔柯
半吐成丹王士騏櫻桃詩素面相看渾似醉朱唇半
吐欲成丹
葡萄
還葡萄園玉堂綱鑑成宗時罷太原平陽路釀進葡
萄酒其萄園民恃為己業者還之
西果郝經詩葡萄本西果南國誰與種忽憶河隴秋
滿地無隙空支離半空架串草十里洞一𣲖瑪瑙漿
傾注百千甕
絞漿成酒元好問蒲桃酒賦序安邑多蒲桃而人不
知有釀酒法摘其寔并米炊之殊無古意嘗見蒲桃
在空盎上者枝蒂已乾而汁流盎中飲之良酒也有
自西域來者云大食人絞蒲桃漿封而埋之未幾成
酒愈久愈佳其說正與此合
甘露乳吳澄蒲桃詩見此西凉甘露乳泠然齒頰出
寒酥
抱珠眼丁鶴年畫葡萄詩江海風雷動羣龍悉上天
秋來風露冷箇箇抱珠眠
石壓青霞虞集葡萄詩秋深雨足馬乳重舉囊石壓
青霞漿
畫葡萄畫麈元僧日觀善畫葡萄盖前此未有為之
者
大如棗羣芳譜雲南出葡萄大如棗味尤長如唐史
所稱波斯國蒲桃大如雞卵者
瑣瑣筆麈陜西近西域處有一種小葡萄號瑣瑣葡
萄味極甘中土甚珍之
橘
入橘皮元史張庭瑞屯青居其土多橘課閒卒日入
橘皮若干升儲之人莫曉也時中州艱得蜀藥其價
倍常賈人有喪其資者給橘皮一石助之歸
黃金重顧瑛詩橘摘並蒂黃金重
賜橘花揭傒斯集南郊齋宿夢先帝召見便殿手賜
橘花一枝感而作詩倪瓚詩山園細路橘花香
取二名臣錄孫鼎督學南畿一日庭橘方熟命摘嘗
因分畀諸生一生獨取其二公問之以奉親對公大
賞倍遺之
袖中兩橘獻徵錄尹蓬頭嘗晝睡寤而語人曰吾適
遊洞庭山也出袖中雙橘示人詳見仙
橘熟約遊陶望齡集予告歸道金閶袁中郎為吳令
時方食橘曰予竢此熟當來遊洞庭眀年秋中郎書
至申前約而小園橙橘亦黃綠矣遂行
橘租高啓洞庭山詩居人彷彿武陵客戶種橘柚收
為租
漳橘王世懋集閩漳之朱橘紅而大味極甘
病橘眀沈宗之詩病橘含辛寔凄然墮曉風本無雕
飾分敢恨托根窮
橘花茶王世懋集橘花以之蒸茶向為龍虎山進御
絶品
洞庭香山家清供水心先生席上一僧送饐如錢大
各合橘葉清香藹然先生詩曰不待滿林霜後熟
蒸來便作洞庭香因問寺僧方云采蓮與橘葉搗汁
加蜜和米粉作饐各合以葉蒸之
樹寒吳偉業詩莫設西山戍蕭條是橘官果從今歲
少樹為去年寒自注昨冬大寒橘半枯死
鳳仙橘沈思孝集上賜肴果有鳳仙橘佳甚詳見梨
橙
擘杯張宏範詩笑倩釵金挑燭影醉嫌杯玉擘橙香
涴橙陶望齡集洞庭天王寺在橙圃中數百畆間殆
無襍樹君奭曰人之咏是者金子火珠丹房翠苞若
是皆涴之耳宜更求雅稱者而亦竟不能得
感橙樹方孝孺詩序秋林道旁有橙樹處荆棘中會
增置驛舍斧斤幾及遇識者獲免築室既成結寔纍
然感而為之詩
十月進眀王弼舶上謠千艘飛過石頭城獵獵黃旗
發鼓聲中使便前傳令急江南十月進香橙
摘早霜李夢陽詩玉圃新橙摘早霜
柑
善蔵柑劉基集杭有賣果者善蔵柑涉寒暑不潰出
之熀然玉質而金色剖其中乾若敗絮予曰甚哉為
欺也賣者曰世之為欺者不少何往不金玉其外而
敗絮其中哉
獅頭柑雲南志北勝州有獅頭柑
乳柑羣芳譜乳柑出温州泥山為最其味似乳酪故
名王世貞謝人餉乳柑詩噉時霞漏液剥處霧生香
柑飣眀陸容詩滿衣柑霧香生飣百甕黎雲暖破春
蘸酒書眀儲瓘道士山房詩醉來也有回仙興自擘
黃柑蘸酒書
佛手柑王世貞佛手柑詩自有色香通妙諦欲將清
苦味真詮漢宫虚擢銅仙掌消渴文園病未痊
柿
風落早元成廷珪詩柿因風落早
凌霜侯眀張定在田錄高皇微時過柴村已二日不
食至一所乃人家敗園兵火之後惟一樹霜柿正熟
上取食之十枚便飽後拔采石取太平過此因下馬
以赤袍加之曰封爾為凌霜侯
賜紅柿眀李恕水南翰記相國嚴嵩患痔上賜紅柿
以療之謝啓有云草木何知頼乾坤之長養桑榆有
幸承天日之光輝
寧碎玉階龍興慈記刑部尚書開濟聰敏眀辨一日
聖祖見柿樹倡句曰柿子熟綿綿不落待何年諷退也
濟續曰因沾雨露重寧碎玉階前
噉四十枚談薈王太宰國光嘗大醉面熱不能升公
座噉巨柿四十枚頃刻都盡
採柿為糧眀史藳孫傅庭與闖戰于郟縣時天大雨
粮不至士採青柿為粮凍且餒故大敗豫人所謂柿
園之役也
佛手柿閩小記閩南郊外道者岩有柿一株結寔如
佛手柑指屈伸層叠有長五六寸者皮穰色味則皆
柿也
海門柿學圃襍䟽有海門柿罐柿
楊梅
金姥西湖古跡杭州楊梅塢在南山近瑞石峰塢内
有一老嫗金姓其家楊梅甚盛所謂金姥楊梅是也
蝟肌粟聚張雨楊梅詞鶴頂珠圓蝟肌粟聚寳葉揉
藍初洗
當飡王穉登詩雨多楊梅爛青筐滿山市兒童當夕
飡嫣然口唇紫
甘露流齶楊循吉食楊梅詩有紅有白紫者佳大如
彈丸圓可握生芒刺口易破碎到牙甘露先流齶
霜乾李東陽楊梅乾詩霜乾淺帶層冰結紅爛紛成
萬粟堆
曾未沾唇玉堂漫筆文徵眀食性多禁尤不喜楊家
果為作解嘲詩有云十年枉却蘇州住坐令同儕笑
庸鄙幾回欲作解嘲詩曾未沾唇心不死
黃帕朱幡眀金忠士詩黃帕朱幡紫貝囊朱衣小隊
儼成行奉何勅使留都去為摘楊梅四月嘗
不吐核談薈王提學世芳噉肉可立盡十餘器每進
楊梅櫻橘必十斤為度而不吐核
寫生眀朱應登楊梅圖賦序沈石田為楊梅寫生綠
葉敷暢朱實纍然即而締觀天趣溢發如江南盛夏
見其熟時也因為之賦
枇杷
花如雪顧瑛詩枇杷花開如雪白
誤書琵琶眀靳史莫廷韓過袁履善適村人獻枇杷
果誤書作琵琶字屠令君續至吟曰枇杷不是這琵
琶袁曰只為當年識字差莫即云若使琵琶能結果
滿城簫管盡開花令君賞譽再三遂為莫逆
留金丸高啓蘭若見枇杷詩居僧記取南風後留箇
金丸待我嘗
北客不知于慎行賜鮮枇杷詩嘉名漢殿舊標竒北
客由來自不知
蘋果
枕畔微香採蘭襍志燕地有蘋果味雖平淡置枕畔
微有香氣即佛書所謂蘋婆華言相思也
吳地竒物學圃餘䟽北土之蘋婆即花紅之變也吳
地無此或載北土以來亦能花能果形味俱减然猶是
竒物
附冰帝京景物略都門内冰于窖凡蘋婆果入春而
市者附蔵焉啓之如初摘離則化如泥
釋老知曾棨蘋婆果詩異果曾因釋老知喜看嘉寔
出京師
橄欖
氣韻郝經咏橄欖詩齒牙噴艱澁苦硬不可持氣韻
久始來靈根瀹天池
香勝雞舌羣芳譜閩中尤重橄欖云咀之口香勝雞
舌香
薑汁塗樹襍志橄欖採寔時剥其皮以薑汁塗之則
盡落
蔗
釀酒酒小史假焉里丁釀蔗為酒
蔗冰顧瑛詩蔗漿玉椀冰泠泠
稲田種泉南襍志甘蔗榦小而長者居民磨以煮糖
泛海售商其地為稲利薄蔗利厚往往有改稲田種
蔗者
菱
紫角玉心元氏掖庭記武宗泛月太液池酒半酣菱
舟進鮮紫角玉心之竒山聳而至
破紫菱薩都拉詩酒濁冰盤破紫菱
水面剪青元氏掖庭記順帝避暑西湖作採菱小船
命宫人乘之為水戱命香兒製採菱曲為水面剪青
之調使篙人歌之
代粮李時珍本草野人收菱曝乾刴米為飯為粥為
糕為果皆可代粮其根亦可曝收和米作飯以救荒
歉
掠食白岳行記由謝邨取餘杭道曲溪被水皆菱角
舟行掬手可取奴子工掠食偶資咀嚼平生所耻此
為愧心
菱角楊慎菱芰辨菱今之菱角芰今之雞頭
菱科眀王鴻漸題菱科圖風流而復越溪女但採菱
科救飢餒
得三菱宋濂集瞿嗣興至孝母思食菱時菱始花孝
子解衣入水歷覆其葉覓之雙脛皆腫赤俄得三菱
芡
黃盤馬祖常咏芡詩冶綠黃盤鋪
雞珠王世貞詩採得雞珠和菱賣
葧薺
生稲畦王鴻漸題野葧薺圖詩野葧薺生稲畦苦薅
不盡心力疲造物有意防民飢
帶鄉土吳寬題葧薺畫冊纍纍滿筐盛上帶葑門土
咀嚼味還佳地栗何足數
銀杏
破塊得果湧幢小品浦城縣邨中白果一樹世傳以
為仙人擲樹枝扵上其枝垂生每年果熟時不生于
枝節惟于樹身腫成大塊破之可至滿石視凡果差
小味則同
有雌雄學圃餘䟽銀杏樹有大合抱而不寔者人言
樹有雌雄也秋冬葉純黃間楓林中相錯如繡
錯落朱提吳寬謝人送銀杏詩錯落朱提數百枚洞
庭秋色滿盤堆
香櫞
盈室俱香王世懋果䟽香櫞花香寔大置寔盤中盈
室俱香
剖杯山家清供謝益齋不嗜酒但喜看客之醉一日
方宴命剖香櫞作二杯刻以花温上所賜酒以勸客
清芬靄靄覺金罍玉斝皆埃壒矣
經旬猶香羣芳譜枸櫞香芬大勝置衣笥中經旬猶
香
木瓜
鏤花陵陽集詩注木瓜園入折山數里供進後方敢
賣土人取瓜埋其半扵沙中以紙鏤花貼上以溪水
洒之日晒乃紅
黃帕封林元牟巘詩木瓜已過折山來黃帕封林未
敢開想見白沙紅照裡繡文磊落見竒瑰
玉液金沙邱濬謝送木瓜詩味涵玉液酸仍澁囊蹙
金沙寔不虚
諸果
紅姑娘元宫殿記棕毛殿前有野果名紅姑娘外垂
絳囊中含赤子如珠酸甜可食
不睨庭果元史許衡從學扵姚樞樞嘗被召入京以
其雪齋居衡衡拒不受庭有果熟爛堕地童子過之
亦不睨視而去其家人化之如此
金豆橘錄金豆比金柑更小結寔繁多羣芳譜金豆
形圓而氣味清香可蜜漬
龍荔徐氏筆精交趾有龍荔寔如小荔支元陳剛中
使安南詩云龍荔綴如珠紀其寔也
文官果果䟽山東有文官果花亦可觀形味稍似馬
金囊禮部精膳司亦有一株吳偉業詩近世誰來尚
何緣得此名
無花果倦遊錄木饅頭京師亦有之謂之無花果狀
類小梨色微紅味頗甘酸嶺南尤多
北果學圃餘䟽核桃北果而宜山種
花紅花䟽花紅即古林檎
果園歛手王鏊集羅一峰生時有竒祥五歲隨母入
果園長幼競取先生歛手賜而後受
元眀事類鈔卷三十五
