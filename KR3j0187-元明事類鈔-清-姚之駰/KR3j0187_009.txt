元明事類鈔卷九
監察御史姚之駰撰
官品門(二)
學士
代署御名馬祖常集元明善為學士英宗親祼太室
禮官進祝册奏請署御名上命代署者三眷遇褒優
近世無有
典國史元通鑑仁宗時以趙孟頫為翰林學士承旨
有言國史不宜令孟頫典帝曰子昂世祖所簡拔朕
置之館閣史典述作傳之後世何呶呶也
養老尊賢元史類編汪澤民預修三史書成遷集賢
直學士未兩月移書告老大學士曰集賢翰林實養
老尊賢之地願少留以副上意澤民竟致仕而去
潤筆資元史富珠哩翀從幸上都奉&KR0897;撰碑文稱旨
帝曰候朕還大都當還汝潤筆資也遷集賢直學士
植立斯文元史類編宋本元統中轉集賢直學士性
高伉不屈然以植立斯文自任知貢舉滿百人額為
讀卷官增一甲為三人
練習典故元史王構學問該博練習臺閣典故凡諡
册之文皆所裁定朝廷每有大議必咨訪焉薦引寒
士數十人後皆有名終翰林學士承旨
書置禁中玉堂綱鑑耶律希亮武宗時特除翰林學
士承旨兼修國史希亮以職在史官乃類次世祖嘉
言善行以進英宗取其書置禁中
裁定典章元文類王磐世祖即位首拔為翰林學士
承旨制誥典章皆所裁定
小張學士明史藁張以寧為侍讀學士知制誥在朝
宿儒虞揭歐陽之屬相繼物故以寧有俊才博學強
記擅名於時人呼小張學士後入明終侍講學士
醉學士歌雙槐歲抄宋濂素寡飲嘗侍晏上強之飲
至三觴而如赭行不成步上歡笑賦楚詞一章賜之
仍命羣臣賦醉學士歌
撰元明紀事本末嘉靖中命學士嚴訥李春芳中允
董份直西内撰元詞時詞人多舍本職求供奉以希
進
當帷中寄續通考明太祖時學士劉基最貴幸當帷
中寄丞相以下莫敢望之
每預密議吾學編劉三吾在洪武中為翰林學士三
吾博學通經史為文章頗典麗既入翰林備顧問每
預密議焉
不答易緋名臣記吕原在天順初陞翰林學士時石
曹用事而知敬愛原原嘗朝會衣青袍石亨笑謂曰
行為先生易緋袍耳原不答未幾原與岳正列上石
曹罪狀
專尚經術獻徵錄王文恪鏊為侍講學士試士南宫
專尚經術宏治間文體為之一變士習亦稍端皆文
恪力也
書温樹泳化編宋濓為學士嘗大書温樹二字於室
中或問朝政指二字不對
磨墨學士卓異記永樂時命儒臣纂修書籍總裁官
則學士胡廣楊榮金幼孜惟武進陳濟字伯載以布
衣薦入學問該博館中頼焉呼為陳頭巾而目金為
磨墨學士
兼官湧幢小品今學士之官皆為尚書侍郎詹事少
詹所兼而本院廢不復設豈難其人抑靳其官而惜
之耶
免考察明典故宏治十年考察京官五品以下掌院
侍讀學士楊守阯疏言臣與掌詹侍讀學士王鏊俱
在聽考之數但我朝於學士之官特加優異慶成侍
晏坐四品之上視學與三品以上坐彛倫堂今四品
官不屬考察而學士一概聽考其於事體不便詔從
之
五品不遜湧幢小品五品不遜一語乃各衙門所以
嘲學士者或且收為佳話鄧定宇先生見而哂之
詹事府
輔成道德玉堂綱鑑時太子卒朝議欲罷詹事院張
九思方為詹事丞抗言曰皇孫宗社人心所屬詹事
所以輔成道德者奈何罷之遂止
入參出掌元史類編裕宗為太子史天澤署詹事長
入參謀議出掌環衞小心慎密太子甚重之
屏鷹以見元通鑑許有壬兼左諭德太子頗敬禮之
一日入見方臂鷹以為樂遽呼左右屏去
戒為飛龍元史王約為太子副詹事抗章諫節飲仁
宗嘉納焉家令薛居敬言陜西分地事太子因被命
往理之約不肯署行曰太子潛龍也為飛龍之事可
乎遂寢
進經術元史帝開端本堂命太子入學以李好文為
諭德文以孝經大學論語孟子中庸摘其要略又取
史傳及先儒論說有關治體者倣大學衍義之例為
書名曰端本堂經訓奉表以進
資匡弼實錄周述永樂時為諭德從太子居守南都
上諭之曰汝素厚重尤資匡弼太子雖聰明純謹然
智或未逮行或過中必須盡言庶稱朕意
宫端宿德獻徵錄劉鉉歴任祭酒天順復辟以宫端
必求宿德之儒在朝無踰鉉者遂陞少詹事
用聖賢後實錄孔公恂為給事中時大學士李賢言
於英宗謂公恂與贊善司馬恂皆古聖賢後可居輔
導之職遂同日超陞少詹事
進聖功圖明霍韜傳韜嘉靖間掌詹事府事進東宫
聖功圖
書稱先生獻實天台徐善述進左贊善仁廟在東宫
以師禮待之詩文皆令改定致書稱為贊善好古先
生
學士同班明書汪叡洪武初為春坊司直郎上亦日
召侍講周旋於兩宫之間與朱善劉三吾二學士趨
朝則同班賜座則聯席人稱三老
聘布衣續通考英宗知吳與弼賢聘之問李賢曰當
授何職賢對以東宫講學宜授宫僚遂命為左諭德
與弼固辭而歸
義門特授續通考洪武時以義門鄭濟王懃特授春
坊左右庶子
勸講學獻徵錄孝宗在東宫學少閒吳寬為詹事上
疏曰東宫講學自寒暑風雨朔望令節外一歲之内
不過數月一日之中不過數刻况其間又多閒歇人
生八歲出就外傅欲其親正人也庶民且然况有天
下者乎
恊理多人明史藁先是詞臣多積資不遷天啟初當
遷者衆而林居又並起乃悉擢尚書侍郎署之詹事
府掌印者一人恊理者多至二十餘人時詫為異事
日洗幾馬耿定向雜說楊守陳以洗馬乞假次一驛
其丞不知為何官曰公職洗馬日洗幾馬公漫應曰
勤則多洗懶則少洗俄一御史至則公門人也丞乃
匐伏乞憐公亦不校
資論納明仁宗賜右春坊贊善梁潛詩旦夕資論納
豈獨詞華新
都御史
拜謁平受元史中丞崔彧好盛氣待人他御史拜謁
皆平受獨見劉廣則待以上賓之禮
中丞忠臣虞集文張珪以道士劉志清不當死強争
之明日復極諫上曰張中丞乃張忠臣也
諭存大體元史徹爾拜御史大夫召都事謂曰國家
置御史臺所以肅清庶官興起教化也乃者御史不
存大體按廵以苛為明徵贓以多為功為語諸史毋
輒效尤
為耳目元史類編姜衛為御史大夫奏曰陛下以臣
為耳目臣以監察御史按察使為耳目倘非其人則
臣之耳目先自閉塞矣帝嘉之命御史臺清其選
獨持風裁元史桑節至治中為江南行臺御史大夫
時承平日久内外以觀望為政桑節獨持風裁御史行
部必勅厲而遣之
死義不畏元史何瑋授御史中丞成宗崩丞相阿古
台集羣臣議祔廟及攝政事瑋難之阿古台變色曰
中丞謂不可行獨不畏死耶瑋曰苟死於義夫復何
畏
參用南人元通鑑程鉅夫言省院諸司皆參用南人
惟御史臺按察司不用不宜過於區别帝即命鉅夫
為御史中丞
紡棉鋤菜明紀來恭洪武中為僉都御史彈劾不避
權勢有讒恭者帝私幸其第見夫人紡棉恭鋤菜遂
誅讒而益重公
火差簿李夢陽集黃紱為左都嚴甄御史量能委之
火其差簿於庭曰事貴得人耳資勞久近豈立官者
意哉
杖御史萬歴注略海瑞為南院都御史南臺故養望
地右都雖長然無所短長瑞約束諸御史甚嚴一御
史為戲晏者瑞坐堂上謂曰爾聞高皇帝有杖御史
法乎諸御史争不得卒杖之
憲臺一清續通考宣德中左都邵紀奉命考察御史
黜其不肖者二十餘人服其公明憲臺為之一清
雙藤外立九朝野記永樂末都御史顧佐剛嚴為朝
紳冠每待漏朝房諸僚無一人與同坐或過門見有
雙藤外立知是公也趨而避之
僚儕相避吾學編軒輗為左都御史嚴毅遇人歲時
時詣禮部拜表慶賀屏居一室撤燭朝服端坐鼔嚴
出行禮畢竟肩輿歸僚儕聞輗來輒避去
不恃摶擊名臣記章溢洪武元年拜御史中丞務存
大體不屑細故嘗曰憲臺百司儀表居其職者當先
養人廉恥使避而不犯豈直恃摶擊為哉
誅賣國賊吾學編練子寧建文時為御史大夫李景
隆懷異志屢敗召還子寧執之於朝請誅之不聽叩
首言此賣國賊臣備員執法不能除奸請先伏誅遂
罷朝
御史
醫左右手元史明宗命臺臣曰天下國家譬猶人身
中書右手也樞密左手也左右手有病治以良醫省
院闕失不以御史臺醫之可乎
直聲震時詩會小傳馬祖常拜御史直聲震一時會
特們德爾專政祖常率同列劾其十罪仁宗黜之
稱貸元史言者謂董士選嘗貸朱清張瑄鈔非義帝
曰臺臣稱貸其廉可知不必問也
從本臺選續通考世祖時中丞崔彧言選用臺察若
由中書必有偏徇合從本臺官選擇因敇御史臺得
選御史
峭直無忌元史余闕拜御史知無不言言多峭直無
忌或勸之稍遜以避禍闕勿答
譬卧虎虞集文時有忌廉察官者建議行臺隸行省
董文用為尚書議曰不可御史臺譬之卧虎雖不噬
人人猶畏之一旦摧折則風采薾然矣
巴兒恩續通考元世祖時姚天福為御史每廷折羣
臣上嘉其直賜名巴兒恩謂其不畏強禦猶虎也仍
厚賜以旌之
冷面寒鐵獻徵錄周新拜御史彈劾敢言貴戚畏之
目為冷面寒鐵京師至以怖小兒
止女樂明史藁高帝初建御史臺擢周觀政監奉天
門有中使將女樂入觀政止之中使愠而入頃之出
報曰御史且休女樂已罷不用觀政曰必面奉詔已
而帝親出曰宫中音樂廢缺欲使内家肄習耳朕已
悔之御史言是也左右無不驚異
訪朝班玉堂叢話薛文清為御史時每至三楊門止
投刺而去三楊慕其人憾不得見後訪於朝班誰為
薛御史始識其面
四鐵王世貞集馮恩彈汪大夫下獄論死會審南闕
門汪執筆故令卒持公轉膝面之公即起立不跪辨
詞甚厲觀者嘆曰是御史始者以其膝鐵也其辨口
亦鐵今者覺其膽與骨皆鐵矣因目公為四鐵御史
數以目眴明徐觀瀾集林潤擢南京御史相嵩子世
蕃置酒為别諸御史見世蕃不敢吐一語潤獨高談
座上世蕃數以目眗之既罷語其客曰林御史是好
持諤諤者吾頃以目攝之後公竟劾世蕃致之死
閉關不納名世類苑武宗微行欲過居庸關御史張
君欽閉關不納扣馬諫阻疏凡三上帝即回鑾獵昌
平而還明韓邦靖西巡歌去年天子詣行宫今年榆
林駐六龍聞得北關張御史曾回聖駕在居庸
獨持大體吾學編林鶚景泰初為御史時言官多妄
言捃摭中傷人鶚獨持大體略細故
踣而復奮獻徵錄陳祚宣德時為御史疏請帝讀大
學衍義帝怒曰蠻嗤朕謂大學不識耶並逮其妻子
族人下獄五年得出旋以發遼府事再下獄甫出又
劾法司亂成法吳寬曰陳御史忠義之心剛大之氣
踣而復奮幾死不悔
民御史王世貞集萬歴初一御史上書忤旨奪職歸
自稱為吳氓病劇而謂其友人曰死幸呼我為民御
史於是友人草為民御史狀而屬余傳之為民御史
者胡涍無錫人
練綱口名臣錄練御史綱性剛鯁嚴於嫉惡遇事輒
盡言院中語曰歐寧手練綱口按明史藁稱御史練
綱以敢言名而左鼎尤善為章奏京師語曰左鼎手
練綱口與此不同
快御史獻徵錄王越為御史英宗數目之尋大同有
警當置巡撫吏部請徵越召見便殿越故偉服而短
其𬒮上熟視良久曰非故快御史耶可使弁而將也
捧疏升堂魏禧集江東之為御史劾僉都御史王宗
載故事上疏必以副本白堂上官公捧疏升堂宗載
迎謂曰江御史何言公曰言公殺人媚人耳宗失氣
反走後戍邊
翹楚典故紀聞蕭山朱仲安為御史廉重不苟仁宗
每曰朱仲安今御史之翹楚者
射東樓明紀事本末御史鄒應龍欲劾嚴嵩一夕夢
出獵見一高山射之不中東有培壘樓其下甚壯樓
俯平田有米草覆其上一注矢拉然醒而悟曰此小
兒東樓之兆也遂疏劾世蕃竟下於理
呵璫明史藁魏忠賢欲杖御史林汝翥諸言官詣閣
争之小璫數百人入閣肆罵閣臣俯首不敢語黃尊
素厲聲曰内閣絲綸地即司禮非奉詔不敢至若輩
無禮至此乃稍稍散去
猛虎綿羊泳化編正統時言路風力北不如南時人
謠曰南京科道如猛虎九年考滿陞知府北京科道
如綿羊九年考滿陞京堂
三方鼎峙明通紀萬歴中上於奏疏俱留中無所處
分惟言路一糾其人自罷去不待詔旨於是臺省之
勢積重不返有齊楚浙三方鼎峙之名
能御史名臣記高明天順時御史同官劾來朝吏語
觸帝怒詰疏出誰明任實草疏都御史言每年奏牘
皆属高明乞貸其過帝怒亦解顧喜明曰是能御史
也
秀才御史啟崇野乘馮從吾為御史壬辰大計公司
偵邏包匭肅清生平與相知贈答惟書卷人目為秀
才御史
斥之此輩明紀事本末李應昇上言言官為耳目近
臣魏廣微父嘗居言路公正發憤得罪閣臣以去廣
微獨不念乎奈何比之路馬斥之此輩
風憲明趙時春集明制内設御史外立按察司以糾
邦治號曰風憲臣
劾藩王吾學編曾鳳韶建文初為御史會藩王入覲
馳皇道入且不拜鳳韶侍班劾其大不敬帝以至親
勿問
十三道明董份集明興諸御史皆稱監察分其道十
三略倣晉制而各隸以諸省因名焉
驄馬避明王履和驄馬行貂璫行驄馬鳴緹騎至驄
馬避驄馬欲鳴聲不長君不見昨日新殺屯田郎自
注記乙丑林侍御事
花粉御史明孔邇雲紀談明昇在蜀蜀故有粉水井
以為粉則膏膩鮮明昇建銀輝殿於側署官掌之日
給數錠於宫内號為花粉御史
給事中
源士明袁&KR1030;集卓敬為給事中一日與同官見適八
十一人上命改為元士尋以六科為政事本源又改
為源士後復稱給事中
增置諫垣夏言疏六科給事共五十八員後乃有不
盡然者先朝一時補足當時侈為美談蓋增制諫垣
自是盛代事
抗章報公泳化編廖莊為給事中時同鄉楊士竒居
相位家人有不律者莊抗章論之或曰獨不為楊公
地乎莊曰此所以報公也
大聲如鐘獻實永樂中陳給事諤舉劾權貴無所避
每奏對大聲如鐘上令饑之數日奏對如故上曰是
天生也每見呼為大聲秀才
選貎菽園雜記編修張元貞嘗建言選給事不必拘
體貎長大惟以器識遠大學問該博文章優贍者充
之其言最當蓋六科近侍官兼主奏對故當時以選
貎為重鄒智疏今之諫官以體貎魁梧為美以應對
給捷為賢
真給事明通紀張寧拜諫議遇事敢言每有大議景
帝必問張給事云何英廟復位尤多眷注每對廷臣
稱真給事中
惴惴給諫王世貞集父老稱孝皇朝每給事御史上
殿則大臣色惴惴重足立蓋諫官之勢尊其默折逆
消者多
言官枉人明楊文㐮集陳尚書壽在諫垣指陳時政
無𨼆惟不喜彈劾曰吾父戒勿作刑官枉人而言官
枉人尤甚顧可以此沽直名耶
一日三疏吾學編葉盛授兵科給事巳己之變率同
列請誅將臣扈從失律者謝天下然後練兵選將討
賊復讎一日三疏悉中機宜
響張獻徵錄張益為禮科給事上臨朝羣臣奏對多
失序益代陳奏明辨稱旨特呼為響張
劾罷二相名臣記陸粲為給事中時張璁桂萼繼相
粲抗疏劾其奸帝為罷二相無何用霍韜言召還二
相粲謫驛丞
糾正違失吾學編年富永樂中為給事糾正違失務
存大體
即日解官名臣記賀欽為給事見白沙論學嘆曰至
性不顯寶藏猶霾世即用我而我奚以用即日上疏
解官互見師生
自請外補明史藁給事中率内外逓轉人情輕外百
方規避蕭近高自請外補吏部請亟許以成其美乃
用為參政所至以清操聞
給相門事萬歴注略沈一貫為相給事中錢夢皋當
外補特旨留用時有吳中布衣在一貫座夢皋戲云
昔之山人山中閒人今之山人山外遊人布衣對云
昔之給事給黃門事今之給事給相門事
建言馬尾餘冬錄宏治間一給事建言處置軍國事
一條言京師士人好着馬尾襯裙官馬多被偷拔&KR1058;
尾馬拔尾落臕不無有悞軍事
呼蝦蟇明靳史萬歴時給事胡汝寧請禁捕田雞以
廣好生人呼為蝦蟇給事
通政司
樞機喉舌明宣宗通政司箴維樞維機維喉維舌爾
飭無怠庶儆在列
有大臣量明楊鼎集李錫在通政時封駁章奏通達
下情雖倥偬煩劇而無壅滯之弊又能不察察小失
有大臣德量
大櫃封鑰明靳貴集王敞為通政使初天下章奏皆
諸吏分掌出納得緣為奸至是置大櫃列後堂親封
鑰之弊遂革
為鷹犬楊繼盛疏趙文華為通政凡疏到必先送世
蕃閱而後上進是納言為其鷹犬也
宗人府
會决庶務續通考元大宗正府初未有官制首置斷
事官會决庶務至皇慶元年以漢人刑名歸刑部
修玉牒吾學編宗人令掌皇族六親之屬籍以時修
其玉牒書宗室子女適庶名封生卒婚嫁諡葬
府尹(丞附)
尹京稱首元史姚天福拜大都路總管兼大興府尹
畿甸大治後之尹京者以天福為稱首
改京尹吾學編洪武初鄭沂為御史言京師天下根
本今南京知府與在外散知府同甚失内外之統宜
改應天府知府為南京尹則國體尊而爵位當上從
之
冗繁待治獻徵錄王賢為順天府尹恤民疾苦折中
貴横暴景泰間再疏乞休上曰京畿冗繁非爾不治
英宗復辟之初顧謂近臣曰府尹如賢者何可得哉
治以簡静明雷禮列卿記宏治間高敞尹應天欲以
簡静治之或曰古尹京者必嚴明始稱其官敞笑曰
任吾性而已公退輒與賓客燕飲如平時久之吏樂
其簡民安其易
忠良鯁直獻實陳萼擢順天府尹政尚嚴察嘗出行
誤衝太子駕太子訴之上曰陳府尹是我父母官竟
不問賜以忠良鯁直四字示寵異焉
視牒八百名世類苑馬諒尹應天府溧水民素健訟
一日投牒至八百公視其虚實而訊之曰虚則受笞
實則待勘時待勘者不十一焉
種蔬自飽獻徵錄薛均受應天府尹益尚廉明買頓
舍餘一片地種蔬旦暮荷鋤往芸之日飽饘粥菜茹
文皇密使人偵之笑曰人皆樂惟孤與均苦耳然庭
無廢事
抗請迴鑾名世類苑正德時孫懋為南京府尹適駕
幸南都懋上章屢請迴鑾江彬生日衆期往賀懋曰
某抗疏欲置之死而今復賀其生非情也彬雖憾之
然因懋不敢輕動
小衣坐衙叢說寇天叙為應天府丞武宗南巡江彬
肆横公每日帶小帽穿一衫坐堂自供應朝廷外毫
不妄用彬有所索每差人來寇佯為不見直至堂上
方起立呼為欽差語之曰南京百姓窮倉庫又没錢
粮無可措辦府丞所以只穿小衣坐衙專待拿耳其
人無可奈何徑去每次如此彬亦不差人來索矣
大理寺
鵝止輿下獻徵錄龔永吉為大理卿時有土豪殺細
民項仕和以賄脱罪公疑之晩歸過太平堤忽一鵝
止肩輿下揮之弗去公指謂鵝曰若有冤可隨我至
門及至則鵝不見矣公曰此非項士和之冤耶翌日
閱案遂駁回後竟按如律
嚴其選楊士竒集仁宗即位嚴大理之選曰是天下
之平也迺擢虞謙為卿公察冤獄凡釋百餘人
明斷之譽李賢集薛瑄為大理少卿時有妾誣妻魘
夫死者公辨其冤王振誣公出入人罪繫獄當死公
曰辨冤獲罪死何愧焉以大臣申救得免後陞南京
大理卿有富豪虐人命者執法者欲貸之公曰死者
何辜竟扺於法明斷之譽播於民謠
貫城續通考洪武十七年改建刑部都察院大理寺
等官署於太平門外名其所曰貫城
三平明史藁馬恭敏森初為大理卿屢駁疑獄與刑
部尚書鄭曉都御史周延稱為三平
獨持明允名臣錄天順時王概為大理卿出入十年
多所平反時吏諳律比者類多深刻概獨持明允濟
以長厚
乞從南徐禎卿傳貞卿以進士除大理寺寺副乞從
南就養會失囚謫官卒於京
據律參駁邱濬集大理之設自兩法司所聽斷日抱
成案引囚徒詣寺詳讞冤者疑者情輕重者皆得一
一據律參駁必求之當然後月報歲聞於上請施行
之
超拜明史藁崇禎時范復粹以大理少卿擢侍郎入
閣初張至發由刑侍入薛國觀由僉都入望氣者言
大理中當有超拜者以應三法司之祥至是果驗
太常寺
增樂舞元史徐世貞請增宫懸大樂文武二舞令舊
工教習以備大祀制可命世隆卿太常以掌之
記笏元史富珠哩翀僉太常時文宗親祀翀為禮儀
使詳紀行禮節文於笏遇至尊不敢直書必識以兩
圈帝偶取笏視曰此為皇帝字乎因大笑以笏還翀
管梨花明詩話南京太常尤閒寂先輩有為是官者
終日坐嘯而已一日傳門柝甚急詢之乃宣州公文
因春風多園戶訴所供太廟梨花被落盡至秋恐難
結實故為申請因成一絶云印床高閣網塵沙日聽
喧蜂兩度衙昨夜宣州文檄至又嫌多事管梨花
革俗樂明書吕柟為太常少卿革教坊俗樂四方士
趨講下問學者殷勤開誘引接無倦
真太常明陳璘集喬尚書宇為太常少卿時有事南
郊公導駕齋壇孝廟竒公貎曰真太常也
請祧睿宗明史藁洪文衡為太常卿光宗崩議升祔
文衡請祧睿宗言一時崇奉之情不合古誼更定正
在今時疏格不行
請别建置實錄宣德時太常寺奏本寺寄處故元萬
壽宫承慶堂祭器神帛品物皆貯於内請别建置從
之
儒者有用元史類編虞集除太常博士丞相拜珠方
為院使從集問禮器祭義甚悉拜珠嘆息益信儒者
冇用
膝行阻橋梧溪集李好文為太常博士至順皇帝祭
太廟乘馬至裏橋無敢諫止者好文膝行阻橋曰請
皇帝下馬上如其言
不輕與人實錄永樂中吏部尚書師逵薦魏驥陞太
常寺博士上謂逵曰劉履節九年御史皇考方授以
此職不輕與人也
清標如雪貢師泰詩最喜太常張博士清標如雪照
鴛行
光禄寺
月籍支費典故紀聞世宗時光禄歲用銀計三十六
萬兩帝疑有乾没乃切責寺官而添差御史月籍該
寺支費進覽
躬視精潔實錄張泌為光祿卿二十餘年於御膳必
躬視精潔然後敢以進其祭享必潔清而宴會必豐
美
紫禁滄洲明農丈人集張元易於光祿署種竹甚蕃
黎惟敬秘書題曰紫禁滄洲
羡金償直明葛守禮集盧宗哲為光禄卿故事光禄
上供品物皆𣙜長安中賈人然不時予直積萬計公
曰是縣官紿賈人食物也索蔵中故有羡金悉以償
之
西華報進明黃瓚集張惠為南京光禄寺少卿時法
度廢弛錢糧不清巵漏漁侵弊端百出公到寺即盤
點以虧折數目具奏上聞又曰欲要正人必須潔己
自是分毫不染日用飲食俱取具於私家從西華門
報進
土物上供獻徵錄趙廷瑞為光祿寺卿駕幸承天公
扈從上言行營倉猝珍膳或不能辦請以土産時物
供用公私兩便上納之
謹德至近明霍韜集黃宗明為光禄卿輯光禄須知
為疏以進略曰帝王謹德供御飲食至為切近又曰
宗廟薦祭竭誠致報防奢止欲養德養身不可不慎
太僕司
輸金代馬于慎行集田濡為太僕卿馬政之敝也南
畿苦賦北畿苦養公請以額馬賦十之三其七以金
代而輸之北寺即有軍興以便宜召買使兩畿民力
有所蘇息從之
民不破産獻徵錄孫緒為太僕卿時淮安鳳陽諸郡
饑馬俱小弱緒察其故咸與交兊省費萬緡民賴之
不破産者千餘家
築城養馬名臣紀金弼為太僕少卿以馬政修舉為
任有順聖川者水草甘肥永樂中嘗牧馬蕃息天順
初命弼往視定築二城用養天閑之馬增二驛於中
道以便往來從之
不願太僕明通紀劉大夏官郎中議擢太僕卿大夏
曰郎中轉京堂固人所欲但吾做秀才時見府縣政
事不善輒曰使我為之不若此今幸登朝不得一親
民官非志也吏部乃陞大夏福建參政
立草場吾學編太祖留心馬政拜朱守仁太僕寺卿
首奏都督等府衙門各立草場俱於江北籠泉滁州
等處牧放馬匹
照刷馬政獻徵錄故事太僕馬政不得為人所窺文
卷例不刷登耗無所於考吕㦂為太僕卿曰他官可
不相涉太僕所掌何事而可不與知乎乃建白凡馬
政卷許三年一照刷以為例
視司牧明劉鳳集太僕之官冏之命書獨著之若今
之建官則視司牧也其職少異然入踐九卿國之大
政實預聞之
馬曹散吏明文林詩馬曹散吏真如隱咫尺山田帶
雨耕
鴻臚寺
不設鴻臚續通考元以禮部會同館掌接外國之來
朝者以通政院廪給司掌使客飲食供張而鴻臚寺
不設
罄折甚恭實錄施純成化時為鴻臚卿習禮度每旦
侍朝為罄折狀甚恭又諸司奏事上是之語頗澁純
請以照例易之用是蒙寵眷
奏對明暢明傳珪集楊宣掌鴻臚寺凡朝廷宴饗朝
賀大禮皆出職掌公修幹美髯奏對明暢日見寵遇
後擢禮部侍郎仍掌寺事
局閒事省列卿記嘉靖間吳森為南鴻臚卿以局閒
事省減去直役談說理學講明國是
古九賓職獻徵錄齊政宣德間以太學生選為鴻臚
寺序班或謂政且登科甲政曰此古九賓職也愳不
能稱耳政音吐洪亮禮制嫺熟至天順時累陞至正
卿
冠裳肅立謝榛寄郭鴻臚詩今上垂衣海宇平冠裳
肅立待雞鳴千年護闕山河勢五夜趨朝劍佩聲
國子監
魁躔拜座歐陽元集泰定丁卯進士右榜第一人阿
恰齊左榜第一人李黼皆肄業國學余授業生也是
日京尹備鼓樂麾蓋導二狀元入學謝師拜余明倫
堂榜眼探花皆嘗從余遊亦拜其側其餘進士以門
生禮來者雜遝都人以為昔未有也作詩紀之淡墨
題名二十年一官獨自擁寒氊居然國子先生館三
五魁躔拜座前
謝絶人事國學事跡許衡為祭酒自詣學家事悉委
其子凡賓客來者皆謝絶嘗謂學中若應接人事諸
生學業必有所荒
儒人師元史富珠哩翀為祭酒不拜帝師曰余孔子
之徒天下儒人師也詳見方正
教法四條元通鑑仁宗時以吳澄為司業澄用程純
公學校奏疏胡文定公六學教法朱文公學校貢舉
私議約之為教法四條一曰經學二曰行實三曰文
藝四曰治事
奏立學館元史類編耶律有尚除司業奏立學館後
陞祭酒儒風為之丕振前後五居國學身為學者師
表數十年海内宗之猶昔之宗許衡也
六館興讓虞集文學士劉賡之在成均也有生貧且
親老同舍生有在前名者因博士以告曰我方壯有
以為養請讓之公大喜從焉别為書薦其人自是六
館之士皆興讓矣
升齋積分元史齊履謙為司業立升齋積分法詳見
闈試
他館率詣元史虞集為助教即以師道自任諸生時
其退每挾策趨門下卒業他館生多相率詣集請益
南陳北李明紀事本末陳敬宗官南祭酒李時勉官
北祭酒並以師席著聞世稱南陳北李
舉為楷法獻徵錄宋訥為祭酒請於上嚴立學規諸
生皆知敬畏卒後太學生有連舉大魁者上曰此宋
祭酒教迪之功也凡諸生守官稱職者多出訥門上
每舉訥為教國子者楷法
易服受籍名臣錄徐文貞階官祭酒時為籍記諸生
淑慝月朔廷誦之以吉服受淑籍素服受慝籍然有
曖昧失者亦務覆蓋之
宋胡明楊溥集胡若思以内閣學行堪為師表太學
稱曰前有宋胡後有李陳
燈光待旦可齋雜記李時勉為祭酒極意造士列格
致誠正四號每夜讀書務盡二更將五更復令膳夫
提鈴循號喚讀或潛行以察勤惰無燈者暗記示責
自是燈光逹旦書聲不歇
刊史明費寀集先是有旨命國子監校刻二十一史
未就林文俊為祭酒躬率諸生讐校竄補恒至逹曙
不數月鍥梓上獻聖心嘉悦每御文華殿指示元臣
曰此林祭酒所刊書也
若冰明世說崔銑作南祭酒罷歸行囊無江南一物
自笑曰人言金祭酒我今若冰矣
荷校通紀王振嘗詣國子監以祭酒李時勉無加禮
誣以罪矯旨令荷校肆諸成均司業及掌饌同械時
勉校特重而竅隘諸生上書求解者數千人
銅司業陸深隨筆本朝國子監例不刷卷故諺曰金
祭酒銀典簿正德中予轉司業適送供堂皂隸鋃數
兩至色如黑銅予笑曰正好謂之銅司業聞者絶倒
立十二會獻徵錄林時為司業立十二會選博士堂
官文行優者六人分領之月終稽核親為改正教勛
戚定國公而下二十二人授業日禮遇如書生體貎
峻絶怠者必斥
鴟鴞公玉堂叢話南京國子監有䲭鴞鳴祭酒周洪
謨惡之令監生能捕者予假三日一時跅弛之士多
得假因目為鴟鴞公其後劉祭酒俊好食蚯蚓監生
名之曰蚯蚓子以為對
成均三助明史藁洪武時聶鉉以獻詩賦授助教遷
典籍後與同邑張美和同賜歸帝親為文賜之時稱
成均三助謂鉉與美和及嘉興貝瓊也
書名殿柱黃佐集陳南賓為國子助教高皇帝命之
講洪範九疇辨析甚詳上喜曰此天下善講書者御
書其姓名於殿柱以褒之
考最不陳泳化編歐陽賢為助教九年考最凡考最
者皆援例自陳得陞賢曰吾嘗戒學者宜安命乃今
自蹈之耶即卒不自陳
普講獻徵錄林大猷為國子學錄從遊者數百輪番
聽講又約日通集諸生講經謂之普講進監丞後陞
檢討仍管監丞事
中書
同為侍從石淙稿中書舍人每大朝會則與翰林史
官上殿東西班侍立東宫朝賀文華殿導駕侍班其
初本與翰林宫坊六科同為侍從之臣諸司無相並
者
不寫佛經明詩話李應貞在中書日應制寫佛經進
曰臣聞為天下國家有九經不聞有佛經也不受命
工書法明宋璲傳璲太史公濓之次子為中書舍人
工書法真行草篆俱入能品
徐拾一文明詩小傳宣嗣宗為中書舍人宣宗幸内
閣以銀錢撒地令從官競取嗣宗俟諸臣取畢徐拾
一文
却題畫何景明傳劉瑾誅景明復除中書錢寧方貴
倖以古畫求題景明却之詳見方正
小中書寓圃雜記崑山夏㫤年少登科一日與諸中
書在文淵閣寫書成祖見其字愛之語諸人曰今後
俱效此小中書寫因問姓名以其名昶移日於永字
之上
立就雪賦典故紀聞李儒博學能文天順初以薦授
中書舍人嘗在翰林奉命撰雪賦甚急儒援筆立就
一時驚嘆
牙牌易銀明史藁劉鈗大學士吉子也八歲時憲宗
召見愛其聰明命為中書舍人宫殿門閾高同官楊
一清常提之出入帝慮牙牌易損命易以銀
存舍人續通考明中書舍人屬内閣革中書存舍人
小瀛洲明張翥賦中書左曹小瀛洲詩東曹地迥集
名郎宛是仙家紫翠房
行人司
詩卷為贈明馬汝驥集孟陽為行人初使宣府犒軍
餽遺一無所取再使韓府亦郤其餽王乃製詩卷贈
之
諫南幸明張岳集武皇將南幸余時備員行人同僚
上疏者二十人其七人杖死
差易官多明茅元儀談話國初差行人極易故行人
官極多而資格亦不貴後則不然矣
請去題名明史藁姜垓授行人見署中題名碑崔呈
秀阮大鋮與魏大中並列立拜疏請去二人名
真鐵漢獻徵錄嘉靖時薛侃為行人司正疏請建儲
事下廷鞫侃曰明有君父幽有鬼神頭可斷心不可
欺觀者嘖嘖以真鐵漢稱之
南使樓船李夢陽送李行人還朝詩南使樓船漫北
迴西巡車駕歘東來
王官
留居藩府元史世祖在潛邸時譚澄入見嘉其容止
安祥留居藩府稱其官而不名
大義勸王獻徵錄王鐔為晉府長史燕師起徵兵於
晉鐔以大義不可靖難後詔械至不屈死之
擬成相篇明朱睦㮮集戶侍王瀹為鄭王長史王當
祀不齋又累月不視朝瀹諫不聽乃擬荀卿成相篇
撰十二章以進語尤激切
趙董實錄太祖簡趙季通董子莊為趙王左右長史
兩人端厚和平操守堅確太祖及仁宗皆深知之當
時論親藩輔導之臣盖趙董為極選云
諫毁孔廟何喬新集劉誠為秀王府長史羣小逢迎
欲毁孔子廟以廣王宫苑君極言力諫其不可廟得
以不毁
攄忠槐獻徵錄劉淳為周王長史端禮門槐忽枯數
幹淳歷陳咎徵勸王修省王納其言槐乃復榮號曰
攄忠槐又詳見槐
十事明洪文科集王官十事一曰習儀拜牌二曰接
詔送表三曰救護四曰春秋祭壇五曰朔望朝王六
曰拜千秋七曰兩臺作揖八曰計期支俸九曰手談
消日十曰染鬚
元明事類鈔卷九
