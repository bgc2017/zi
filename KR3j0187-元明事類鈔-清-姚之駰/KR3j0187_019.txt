元明事類鈔卷十九
監察御史姚之駰撰
釋道門
佛
白傘元史世祖以帝師言于大明殿御座上置白傘
蓋一頂用素縀泥金書梵字于上每歲二月十五日
啟建白傘蓋佛事用諸色儀仗迎引傘蓋周遊皇城
士女聚觀
㫋檀像輟畊錄京師㫋檀佛像以靈異著相傳其像
無所倚着人君有道則至其國國初時尚可通一線
今不然矣帝京景物略鷲峰寺㫋檀像高五尺許寒
暑晨昏不一色像造自優闐國當佛升天時乃周穆
王辛卯至明熹宗丁邜凡二千六百一十餘年
泥金書經元史順帝時詔以泥金書經一藏
三禪會元史世祖詔僧人通五大部經者為中選以
有德業者為僧錄等官仍于各路設三學講三禪會
鐵像自移燕山叢錄香河鐵佛寺舊有鐵佛像高大
餘元至正中佛見夢于僧曰吾緣法不當住此將辭
去僧以鐵鎖鎖佛臂一夕竟移去東光寺獨鎖臂存
至今為僧供養
金佛塔元史世祖時闍婆國供金佛塔
辟支牙耶律楚材題佛牙詩殷勤敬禮辟支牙緣在
西菴居士家午夜飛光驚曉月六時騰熖燦朝霞
心佛宋濓集臨川僧法循常行&KR0008;舟三昧示寂後闍
維心獨不化熾火鍜之出五色光視之獲佛像高三
寸非金非石絶類刻成者又有優婆塞得禪觀之法
死後火葬心内包觀自在鸚鵡軍持皆具
塔光王世貞集京師天寧寺塔可高三十尋四周綴
鐸以萬計恒語不絶至是忽盡歛乃它聲作于下耔
耔然仰睇相輪表青白光晶濙大于五㪷瓮上下焛
&KR1476;不定間一射人衣亦作青白色可炊黍熟許時乃
息則鐸聲發它耔耔聲亦息矣
觀音夢明董榖碧里雜存文皇后在燕邸嘗夢白衣
大士授以經一卷謂之曰汝他日正位中宫誦此可
以禦難夢中誦之覺書之不遺一字命之曰觀音夢
感經自製序文宣入大藏
佛帚明梵僧鎖喃嚷結記天竺國荅辣寺有佛箒帚
一把乃伽舍草作成長三尺圍七寸帚柄雜寳裝餙
玉石匣盛
年齒當拜蘇談周文襄撫吴好徜徉梵刹每至佛殿
則膜拜人或笑之文襄曰即以年齒論之彼長蓋二
三千歲豈不直得人拜一二拜也
塔見多影名山藏成祖往靈谷寺觀向日塔影隨心
所祝見影十一彩雲輪囷寳像週現上大悦曰物影
一而已塔見多影佛道僧法于斯為勝
攝身光明李逸民集雞足山放光寺見兜羅綿雲緬
出一白宛如玉地大圓光如鏡倚立玉地之上觀者
自見身現鏡中僧呼為攝身光也
塔光迎經啟崇野乘憨山為報恩寺請藏上命師齎
送寺塔放光累日迎經之日光如浮橋北渡經在塔
光中行
佛現了暖姝繇筆蛾眉山放光或見七圓光五大二
小一二日前有鳥連呌施主施主數聲後云佛現了
則光見矣
大士女像談薈大士像餙以婦服前此未聞考宣和
畫譜唐宋名手寫像俱不作婦人凢法苑珠林等記
觀世音顯跡六朝至多其相或沙門或道流或菩薩
無作婦人者惟宋夀涯禪師咏魚籃觀音有金蘭茜
裙諸語然亦其變相耳後世訛為女像又訛為妙莊
玉女尤可笑
窑變帝京景物略報國寺窑變觀音像可尺許寳冠
綠帔瞑而右倚譚元禮贊陶人為陶水火土佐烟銷
窑開有觀音座是觀音來匪窑也變世化若烟空際
色現
燔佛骨雲谷卧餘世宗撤大善殿夏言請以佛骨瘞
之中野世宗曰今雖埋之將來豈無竊發乃焚之于
通衢佛骨佛牙凡一萬三千餘觔
銷金像明紀事本末嘉靖中黜禁中佛像召李時夏
言入視大善殿見金範像不下千百俱命銷燬
天雨杪欏明雜記洪武四年詔徵江南高僧十人詣
京師建法會以薦國殤泰厲帝搢圭面佛樂七奏是
日天雨杪欏子于山中
上佛表明僧夷簡詩序洪武五年正月十三日三鼓
上御奉天殿集公侯百官奉上佛表命禮部尚書賫
赴鍾山焚之詩尚書夜待三更漏使者朝持五色雲
求遺經明太祖以佛書有遺帙命宗&KR1575;引徒三十餘人
往西域求之三年得莊嚴寳王文殊等經還朝姚廣
孝和宗泐使天竺取經回朝詩曇花瑞現傳天界貝
葉文翻進帝宫
浮來佛明袁易觀浮海石佛詩閣中兩金象竒姿斵
山石當年浮巨海波汎來中國高啟開元寺詩法身
已現浮來佛宗旨曾傳化去僧
雪佛程本立雪佛碑詩乃瞻白玉相安用黃金餙一
洗熱惱心悉依清净力
螺髻插星王世貞咏大佛詩何來布金地螺髻插星
辰謂爾原無相憐予亦幻身
母即佛明李元陽集楊黼讀書養親一日聞蜀有無
際大師悟道因辭親往訪途遇一老僧告之僧曰即
無際不如見佛曰佛安在曰汝但回遇着某色衣履
者即是佛也遂回數日無遇暮夜至家其母喜甚披
衾出戶乃即老僧所言佛狀也自此知父母是佛不
用遠慕
呼佛當怒明世說翟永齡之母日誦佛不輟聲永齡
徉呼之母應諾又呼不已母怒曰無事何頻呼也永
齡曰吾呼母三四便不悦母日呼佛千萬聲怒當何
如母為少止
未聞佛經明世說李應貞以中書舍人供奉上命繕
寫佛經李奏曰臣聞凢為天下國家有九經未聞有
佛經者
活佛明史藁正德時以烏斯藏僧有能知三生者國
人稱之為活佛命中官乘傳往迎縻金錢數十萬不
能致韓邦靖宫女行更寵番僧取活佛似欲清淨超
西天
由教而禪明僧古溪集入佛之門有二由文字而顯
曰教離文字而悟曰禪泥文字則失之滯略文字則
失之誕去滯與誕其必由教而禪乎
掇釋腴唐順之集薛君采喜觀釋氏書謂能一死生
外形骸將掇其腴以求會于吾儒性命之旨
儒釋合吴偉業集唐宋之講學儒釋分而明之講學
儒釋合憨山蓮池諸大法師皆能融會書傳歸之教
乘
仙
神仙宗伯元史邱處機自號長春子兒時有相者謂
其異日當為神仙宗伯金宋之際俱遣使來召不赴
一日語其徒曰天使來召我我當往翊日太祖召者
至遂行
仙相元史類編張留孫少時入龍虎山為道士有道
人相之曰神仙宰相也後從天師入朝遂留闕下封
大真人位大學士上
焚道書元史張易言道書惟道德經係老子親著餘
皆後人偽撰宜悉焚燬從之
告太平明太祖周顛仙傳顛人周姓者建昌人因患
顛疾凡新官到任必謁而訴之曰告太平後朕帥師
取南昌顛者來謁必曰告太平
噀水登舟異林太宗召張刺達窮其道術張命取水
噀于中庭須臾即成巨川岸際横一舟張舉手招之
舟忽近人遂登舟去不知所之尋視庭際杳無波浪
八仙像王世貞集八仙者鍾離李吕張藍韓曹何也
不知其會所由始余所觀仙跡及圖史詳矣凡元以
前無一筆而明畫手稍有名者亦未嘗及之意或妄
庸畫工取委巷叢俚之說而為之耶
剪紙成舟卓異記金箔張有道術上召問之曰能頃
刻開蓮花請上御金水橋觀焉張取蓮子撒河中隨
見荷葉競發菡萏齊開張復剪紙作舟吹落河中張
拏舟而登歌採蓮之歌妻子僮僕皆在舟中相與倡
和上大悦忽驟風起人舟荷葉皆不見
留小鼓獻徵錄張三丰有仙術臨窆復生以小鼓一
腔留寳雞民家雖戞大鏞不能混其身後亦亾去本
朝陳鼎滇黔紀遊平越城内有張邋遢脩道故迹邋
遢名三丰閩人
投橋出關類纂鐵冠道人術甚神太祖重之居白下
數年自投大中橋水死太祖令索尸不獲未幾潼關
守奏某月日道人杖策出關計之正其投橋之日也
曇陽王世貞集曇陽大師姓王氏少好誦佛號忽夢
大士及朱真君吸香烟遂不飯後諸真數至久之能
鍊形出神臨化時曰吾曇鸞菩薩化身也因左手結
印執劍右手握麈尾端立而瞑明王叔承詩曇陽仙
子王家姑幼從節烈參虚無七年服氣絶烟火玉樓
明月寒冰壺
仙諭明楊儀異纂程濟朝邑人有仙術嘗為四川岳
池教諭相去數千里旦暮寢食未嘗離家而日治岳
池事不廢
從十洲來李日華集人說黃子久年九十餘碧瞳丹
頰一日于虎跑同客立石上忽雲霧湧溢片時竟不
見子久以為仙去予繙道藏見公望編錄者非一其
師則金蓬頭友則莫月鼎冷起敬張三丰乃知此老
原從十洲來
達夫訪客羅達夫沒人言其仙去不死或見之燕齊
海上云蜀人馬生恢怪士也于京口語余曰念菴先
生數千里訪公得無相失乎余歸問之果有西江老
人衣冠甚偉杖策叩門不告姓名而去
懷皮雀異林張道脩師事胡風子欲密授以五雷法
以書置屋上覆瓦中呼道脩曰天將雨急乘屋道脩
如其言往胡公曰得乎曰得矣于是能驅風雷如神
常懷一皮雀狎小兒每出則小兒群遶之故時人謂
之張皮雀
隠瓶獻徵錄冷謙為恊律郎有故人貧甚知謙有異
術求濟謙曰吾指汝一所有贏金二錠可資但勿過
取廼于壁間畫一門一鶴守之令其人敲門門忽自
開竟恣取以出而不覺遺其引他日内庫失金吏獲
引執其人詞連及謙謙將至城門謂逮者曰吾死矣
安得少水以濟渴守者以瓶汲水與之謙遽以足入
瓶中其身漸隠守者遂携瓶至御前問之輙于瓶中
奏對上怒碎其瓶片片皆應
法鐘齊發異林雷蓬頭者名太雲成化間居太和山
敝衣蓬首行若飄雲倏忽數十里山中祠宫咸固鎖
鑰每雞鳴諸山法鐘遠近俱發道士驚起曰雷仙人
入宫矣
噉擔瓜獻徵錄尹蓬頭入市適賣瓜擔停焉人戱曰
公能盡此一擔瓜乎曰能即買而饋之噉瓜立盡
祭碑遜國記徐州之捷諸將樹碑敘戰功及統軍者
姓名程濟一夜潜往祭碑人莫測所以後文皇過徐
見碑大怒趣左右椎碑再椎遽止曰為我錄碑文來
已而按碑族諸將濟名正當椎處得免
虞臯宴客明雜記虞臯羅源人常為道士所辱故人
木當敏背之去尋入羅喜洞望見玉堂金闕麗人百
數臯至皆前迎有頃宴客坐當敏于堂下居十日辭
歸城郭人民盡非昔日蓋洪武之十二年矣
月府侍書啟崇野乘鄭公子曾脩玉京女史時月府
侍書寒簧聞之于其讀書樓下花架中一現天仙女
身此天順二年事後鄭公子托生張姓寒簧謫為葉
工部女名小鸞方締姻好便爾長逝小鸞仍隸仙籍
焉
英雄為仙彭仙翁幼朔嘗語余近有人入青城山中
見老人跨白鹿曰我三國徐庶也世寧有英雄不為
神仙者乎
通名紙異纂劉知府偉好神仙比死命無葬我其甥
韓邦竒宦山西忽閽人持名紙入報韓驚起命延入
戴古毡笠青絹袍一童子扶之入坐無異平生手接
茶而不飲語及家事頗作悲泣之狀别去令人蹤跡
之至一遠寺中止明日訪之去矣劉氏聞之發棺視
惟一冠在焉
左手常握山東通志海上一老人髮如銀絲顔如渥
赭左手常握而不開日進生果三枚水一勺而已生
元至正甲辰至明成化癸卯涉一百二十餘歲濟南
衛指揮奏其事賜名王士能
袖中兩橘獻徵錄尹蓬頭館魏國家嘗偃大棹晝睡
寤而語魏國曰適遊姑蘇洞庭山而返魏國不信即
出袖中雙橘其時南都尚未有也
箕仙名世類苑世宗信任箕仙勅建承天閣以奉之
吏部尚書熊浹言箕仙不足崇信上怒黜為民
青詞明紀事本末夏言與嚴嵩俱以青詞得幸言老
倦令幕客具草每多舊所進者上輙抵之地嵩聞益
精其事上愈幸嵩
僧
步行水面談薈元時黃衣和尚每渡津即步行水面
衣履不濕遇虎豹輙叱之而馭
帝師元史世祖以梵僧帕克斯巴為帝師授以玉印
統釋教
數珠愈疾元史允丹嘉勒燦妻得竒疾國師丹巴以所
持數珠加其身立愈
並驅嵩璉元歐陽詹為蒲菴集序由唐至宋大覺璉
公明教嵩公覺範洪公宏詞妙論人盡嘆服元初若
天隐至公晦機熙公倡斯文于東南一洗咸淳之陋
晦機之徒笑隐訴公尤為雄傑後見心復公以敏悟
之資發為詞章即卓然並驅于嵩璉諸師無愧也
咒食龍湫元史丹巴習梵秘法禱雨立應又嘗咒食
投龍湫久之竒花異果上尊湧出波面取以上進
聰書記元史劉秉忠初從釋氏名子聰世祖愛之雖
居左右而猶不改舊服人稱之為聰書記後位太保
延徹爾元史順帝時西天僧進房中運氣之術號延
徹爾法帝又習西番僧秘密法
梵孫姚燧集佛遊悠久其言斯存孰為其言百世梵
孫
羊皮牒湧幢小品元時僧度牒以羊皮為之
不入僧座元史虞槃以兄集喜接方外士聞諸僧在
坐輙不入竟去
立聽詔旨耶律楚材集萬松老人住持仰嶠章廟入
山屢重顧問翌日遣賜錢二百萬使者傳勅命師跪
聽師曰出家兒安有此例竟焚香立聽詔旨
皂衲元方回詩敲月會碁迎皂衲
懷探玉龍獪園西域僧班廸達與真人張宇皆侍高
皇令二人較術曰聞西域某國有玉龍可取之真人
受詔作法的達止盂水置前趺坐而已踰六日不至
宇以的達破其術帝令觧之廸達取盂水瀉于地有
頃諸神報曰取得玉龍行抵流沙忽洪濤漲天六日
水退始得渡而玉龍竟沉于沙中帝不悦廸達便從
懷中取出以獻
焚身救僧剪勝野聞洪武中下度僧之令僧至者三
千餘人巾有冐名代請者上悉命戮之吴僧永隆請
焚身以救帝允之至雨花臺秉炬自焚骸骨不倒異
香逼人羣鶴舞于龕頂上乃宥三千人
役木球李東陽集宣德中板菴禪師能役木球大如
斗轉輪行馳登下委折如目脛具逢人躍躍如首稽
叩師曰入某門則入募金若干宣宗召入命為木球
使者施金錢遂建巨刹曰功德寺
雪中紅光宋濓集壁峰禪師在五臺順帝召之冬夕
大雪有紅光自師空室中起上接霄漢帝驚歎賜以
金紋伽黎衣
泐秀才傳信錄泐公好儒帝呼以泐秀才
拂子趕蠅明高僧傳雪公將示寂坐高齋俛見擔糞
者過其下呼至授以拂子曰拿去趕蒼蠅
設燈懴詛今言靖難兵起南州法師博洽設藥師燈
懴詛長陵金川門開又為建文君薙髮長陵聞其事
囚之十餘年姚榮靖疾問所欲言于榻上叩首曰博
洽繫獄久矣上即日釋之
乞施剩韻明陸儷山詩話國初越中詩人遊曹娥祠
一僧敝衣坐船尾衆方分韻賦詩殊不之顧忽作禮
云有剰韻乞布施一個衆拈蕉字與之即應聲賦七
律一章末云西北隂沉天欲雨卧聽篷韻學芭蕉衆
驚曰公非噩夢堂乎遂邀入社
諷經虎溪西湖志蓮池師見雲栖山水幽寂有終焉
之志環山多虎患師發悲懇諷經施食虎遂遠徙
宣偈送葬徐禎卿野聞馬后葬日大風雨雷電帝不
樂召僧宗泐至命宣偈泐應聲曰雨落天流淚雷鳴
地舉哀西方諸佛子同送馬如来帝大悦
不付弟子明高僧傳雪公造詣淵微與天童同為禹
門法嗣天童以巾拂付弟子十二人再傳登獅座者
多至六百七十八人雪公終身不付一弟子
釋三負明高僧傳紫柏師聞憨山被難閹人督礦横
行乃决策入都謂人曰海印不歸我為法一大負礦
税不止我救世一大負傳燈錄不續我慧命一大負
捨此一具貧骨釋此三負不復走王舍城矣
真護法明僧祩宏尺牘佛法外護付與王臣但今之
護法有矯枉過正者遂令緇侣樂于菴居蒼生哭于
郊野豈不可傷願居士以忠君愛民為正務次乃及
于護法是謂之真護法
魚聲逹宫隴蜀餘聞明無壊禪師西域人與秦愍王
有宿緣木魚聲逹王宫異之往見與語恍然悟前生
事師携石甑炊飯石瓶煮水飲食從者遍千人
三軍法侣憨山戍雷陽赭衣見大師乃搆丈室于行
間以金鼓為鐘磬以旗幟為幢幡以刁斗為鉢盂以
三軍為法軍以參謁為禮拜
食肉止殺吳偉業綏寇紀略張獻忠殺人之多較黃
巢百倍破山和尚嘗勸賊止殺賊以羊豕進曰和尚
食此吾當封刃破山遂食之
拄杖打狗明高僧傳雪公手携藤杖甚竒古或見之
以為難得公笑曰小大魔王動以拄杖拂子付人十
年之後此物不中打狗
少林棍明李本寧題少林演真圖程宗猷受少林棍
法彙之成帙有圖有訣相傳寺僧于隋唐間力能拒
賊至勝國時㸑下僧奮神棍火中以却紅巾而刺麻
師益拘討之國家有征討往往召僧奏效名益著矣
如鷙嘉靖注略僧天圓講楞嚴于天池山蘇州撫臣
知其武召之出募遊僧八十人製衣内皮外竹甲造
鎗鈎鐵挺諸仗每戰為官兵前行或俟諸軍戰酣羣
僧躍擊如鷙倭賊畏之
如妓陳仁錫焦山塔記金山僧如妓廬如市
釋燄明董石林題唐義士傳後釋燄薰天墨毒殘骨
唐進士忠憤激發拔遊魂于獸髑之中
臨濟兒孫法幢日倒魔民師子妄稱臨濟兒孫互相
尊奉
華云楊慎感通寺詩傳燈留聖製演梵聽華云自注
洪武中賜寺僧詔云衆僧經通佛旨語善華云華云
猶華言也
吕尼趺逝帝京景物略英宗親征也先陜西吕尼迎
駕諫曰不利上怒叱武士交捶尼趺坐以逝及蒙塵
時數見尼或授上餅餌駕返居南宫亦數數見復辟
後詔封皇姑建寺後殿祀姑肉身
道士
七真詩話元時道教特盛所稱邱劉譚馬郝王孫七
真者大半有集
虎徙元史張志清傳道制行堅峻東海珠牢山舊多
虎志清往結茅居之虎皆避徙然頗為人害志清曰
是吾奪其所也遂去之
句曲外史張雨傳雨字伯雨年二十棄家為道士王
真人偕之入京璽書賜驛傳欲官之自誓不更出往
來華陽雲石間世稱句曲外史
廿年不睡劉因九日登洪崖詩况有幽栖人嗒然空
隠几自注有道士居此今二十年不睡矣
呵屍志怪錄葉宗可元末避兵淮陽晝伏夜行倦卧
地上雜衆屍中夜分月明見一道士偕一童子以燭
燭羣屍凡老幼羸尫者俱不顧得一壯男子道士視
之有喜色即觧衣與之合體相抱持對口呵氣良久
道士氣漸微屍冉冉動俄而欠伸又開眼遂推道士
于地蹶然而起仍令童子執燭而去
作符篆元史張伯雨謁虞伯生虞問能作幾家符篆
乎荅曰未也虞連書七十二家示之伯雨下拜曰真
吾師也
劍印相傳元史世祖遣使召天師三十六代宗演命
取其所傳玉印寳劍觀之語侍臣曰朝代更易不知
其幾而此印劍傳子若孫至今豈非神相
天師世家宋濓集嗣漢四十二代天師張真人以世
家一卷徵序于予蓋文成侯九傳而生漢天師道陵
是為元教之宗歷千二百有餘歲而至今天師秩視
二品
嘘氣成煖異纂蔡敞好神仙嘗有一道士來謁偶命
一童子去席百步觧衣而立時方隆冬道士遙吐氣
嘘之即汗出淋漓煖如盛夏既而口出風吹之寒氣
襲人便欲僵卧敞曰庭中瓦礫山積君能除之乎曰
易耳即令閉門盡屏侍從但聞人馬聲瞬息聲止開
視之階砌如掃矣
化金蛇蓴鄉贅筆彭通微母夢一黃冠食以大桃而
有娠及長𫝊太和張真人鍊氣之術居細林山中明
太祖召之值其羽化命啟毳視之正坐不倚長爪繞
身其爪甲隨風而化變為金蛇或藏之器中倏去不
見
劾狐啟崇野乘萬安禮好道習符法人有為狐媚者
延往劾之狐盛車騎迎入雜然相詆訶安禮乃握掌
默運雷訣須臾雷震狐死樹下
符籙幸嘉靖注略龍虎山道流邵元節以符籙幸曰
致一真人仕至尚書
祝生老人異人祝萬春决楊漣必為大器漣少時疾
將屬纊祝視之大呼楊二者三唇微張乃出藥一粒
啟其齒下之氣息惙惙夜分而甦人皆曰祝老能生
死人也
方術尚書嘉靖注略陶仲文為庫大使以方術召見
仕至禮部尚書加少保明唐時升過陶真人故居詩
世皇中歲好神仙方士承恩玉几前
鍊師禱雨高啟贈鍊師禱雨詩當年服侍茅長君能
役鬼神呼風雲下為群生掃旱沴雨工驅起如羊羣
金籙大齋明紀事本末嘉靖中命建金籙大齋于内
皇壇白鶴遶壇卿雲捧日賞天師張彦翀有加
丹侣何景明天壇沈道士觀中詩洞口逢丹侣花間
醉碧簫
寺觀
集慶寺虞集碑銘皇帝自金陵入正大統以金陵為
集慶路遣使以潜宫之舊作大龍翔集慶寺銘曰我
即我宫作祠奕奕照汝净月沐汝甘澤
報恩寺程鉅夫報恩寺銘彤雲承霤翠霧凝柯天花
夕雨貝葉晨哦湧幢小品南京報恩寺有琉璃塔及
殿屋皆莊嚴䧺偉蓋悉成祖宣廟財力成此
延釐寺姚燧集安西王請即六盤興慶池園為寺用
資兩聖冥福案華嶽實王封内嶽祠之門揭為宣釐
則表寺之名莫延釐為宜
西山寺郝敬西山絶句西山三百寺十日徧經行歸
與家人語山多不記名辛齋詩話西山巖麓無處非
寺王子衡詩西山三百七十寺正德年中内臣作何
仲默詩先朝四百寺秋日徧題名鄭繼之詩西山五
百寺多傍北邙成
華巖寺袁桷華嚴寺銘巍煌華嚴窮珍極瑰龍伏藻
井雲凝瑤臺
五臺山寺筆麈五臺山寺元太后宏吉剌氏所造剙
寺之役民夫伐木運石死者萬人
慈仁寺排悶錄慈仁寺本為周太后弟吉祥建而寺
碑只云為太后祝釐盖諱其事至歸熙甫作記始詳
言之寺建于報國寺之東南都人至今目為報國寺
塔變紅元史元統中彰德路天寧寺塔忽變紅色表
裡透徹如煆鐵初出于爐頂上光焰迸發先是河北
有童謠云塔兒黑北人作主南人客塔兒紅朱衣人
作主人公
禮拜寺明史稿天方重回回教國有禮拜寺共三百
六十間皆白玉為柱黃甘玉為地其堂以五色石砌
成沉香大木為梁凡五又以黃金為閣垣墉悉以薔
薇露龍涎香和土為之守門以二黑獅鄭和使西洋
傳其制如此
臨濟寺元好問遊龍泉寺詩庭樹老于臨濟寺霜林
渾是漢家營
秋水觀虞集秋水觀詩湖深天影碧天淨月光空幸
自無波浪蘋花滿晩風
先天觀余闕先天觀詩仙客鍊金地蒼山深幾重至
今龍虎氣猶在琵琶峰
延祥觀盤隂雜志延祥觀初名元寳觀至元中邱長
春過此觀有枯柏捫之復榮
紫陽菴薩天錫贈吴山女道士詩序吴山紫陽菴丁
姓者棄俗為全真一日忽召其妻出詩云嬾散六十
三妙用無人識順逆兩俱㤀虚空鎮長寂抱膝而逝
尸堂尚存其妻王守真亦束髮為女道士奉夫尸不
下山二十年西湖志紫陽菴元至元間建丁號野鶴
王世貞紫陽菴詩觧道丁家留鶴蛻至今華表未聞
歸
白雲觀帝京景物略白雲觀太極宫故墟中塑長春
邱真人像都人正月十九致漿祠下相傳是日真人
必來王世貞遊白雲觀詩行散到古院翛然遇真師
落日淡眉宇清霜疎髩絲
大素宫登齊雲巖詩先帝祈年盻蠁聞紫壇綘節正
氤氲金莖直上虚危位銀牓親書天地文自注大素
宫是也世廟禖祀所建
梵樓楊維楨承天閣詩荆棘荒凉繞舊宫梵樓突兀
畫圖中
栖雲宋濓棲雲室記中峰本禪師結廬姑蘇城西趙
文敏書其扁曰栖雲中峰之孫用菴作新室于故址
復取故名揭之
塔燈李本寧報恩寺塔燈詩鳳刹勢參天天花步步
蓮火從三昧入燈向十方傳
天寧寺帝京景物略天寧寺塔藏釋迦舍利珠高十
三尋何景明天寧寺塔詩七級芙蓉起千年舍利藏
地形標海嶽人代閱隋唐
功德寺李夢陽功德寺詩宣宗昔遊幸遊戱玉泉傍
立宇表&KR1005;嵲開池荷芰香
皇覺寺泳化編太祖微時托身濠州皇覺寺
元武金殿卓異記靖難兵起南軍遥見空中真武二
字旗幟皆攻後以北既正大統遣使于武當山營元
武宫殿楣柱甃甓悉用黃金一時天下金幾盡明成
祖御製太和山碑太和山神隂翊顯佑靈赫奕肆今
建玉虚宫天柱之巔冶銅為殿餙以金泥
元明事類鈔卷十九
