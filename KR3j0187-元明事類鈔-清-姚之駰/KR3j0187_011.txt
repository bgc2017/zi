元明事類鈔卷十一
監察御史姚之駰撰
官品門(四)
各道
治廣瀉元史烏克遜澤為廣西兩江道副使雷州近
海農病鹻鹵澤教民浚故湖築大堤碣三溪瀦之為
斗門七堤堨六渠二十有四渠皆支别為牌時其啟閉
瀕海廣瀉並為膏土
滿朝清元史類編多爾濟為中興路副管民官無毫
髮私號曰滿朝清
朱墨點元名臣言行錄霍肅為浙西憲副所至署僚
吏姓氏蒐詢遺老凡言某善朱加點某不善墨加點
朱墨半者精覈之後朱多者衆毁弗信墨多者衆譽
勿納
縱斧主元史達爾瑪為燕南道廉訪副使堂縣民斫
桑道側偶有借斧削杖者其人夜持杖出刦事覺并
逮斧主達爾瑪原其未知情縱之
脫當笞吏趙孟頫福建廉訪副使仇公碑公出安西
有從騎十數西來見公遽下馬拜曰我當笞吏也公
向脫我罪又勖我仕今效節兵伍為千夫長
鸜鵒辨獄明呂本集陶莊敏諧僉事江西有二商遠
歸其一商過舊館止食竟不歸其家以先歸有謀訟
之公推按舘人不服見舘所畜鸜鵒能言使持刀詰
之鸜鵒言積灰處啟灰得尸事遂白咸以為神
得罪虎獻徵錄翁萬達參政廣西行邊虎出傷其一
卒公為文告山神曰噬人者死募力士探其穴前後
射殺者七其一獨猛果生得之軍中驩云罪虎也
鶖啄蝗李賢集宋侍郎琰參政河南時汝陽不雨禾
將槁蝗復大出公嚴齋致禱有鳥數千成陣而下名
曰秃鶖啄蝗無遺已而飛去
魯鐵面典故紀聞天台魯穆由御史為福建僉事剛
方廉介人目為魯鐵面
疏請留餘邵寳集陳策參政汀漳時省城軍士因給
糧踰期將叛曰必得陳參政榜乃解公竟解之公以
民苦急徵軍樂早支亂是之由于是疏請歲留餘銀
九萬兩為軍餉之備
一童遣還吾學編劉崧為北平按察副使攜一童竟
遣還每夜孤燈一榻讀書不輟五更衣冠起坐待旦
勵精庶政
崔參曲僉今獻備遺安陽崔陞任四川參政與僉事
曲銳並有威名蜀人語曰崔參曲僉屹如雪山
築海塘明楊守陳集楊瑄副憲于浙凡海塘皆修築
之以奠邑居以興民利而海鹽塘踰二千三百丈工
尤鉅禦患尤大非公莫能為也
小方面典故紀聞郭璡為福建參議時年二十四人
呼為小方面
通儒能獄明霍韜集高叔嗣參政山西有察獄三事
父老咸稱其神明渭崖子曰世言儒不能獄謂腐也
子業通儒能獄不足多也
分臬李東陽送羅兵備詩駐兵曾六鎮分臬比諸侯
枯潤仆起獻徵錄王慎中為河南參政歲大饑公承
檄賑貸遍歴郡邑周行鄉井間開廪發粟勸分平糶
里豪不得侵冒銖髮枯潤仆起頌聲載途
為位以祀明史藁馮應京為湖廣分廵道税監陳
奉恣横應京獨以法裁之奉誣劾應京就逮士民擁
檻車號哭車不得行既去則家為位祀之又相率詣
闕訴冤
撫汀漳寇名山藏陳策為福建參政汀漳寇方熾策
往征之過同安巨寇蘇某勢尤猛獗策首降之以臨
汀漳寇皆氣奪降者争出因撫而遣之
不放支名世類苑楊淳為四川參政時嘗視藩篆當
放支銀五萬或曰此可得羨餘公終不肻放支
馳符徵獻實陳觀參政陜西奉公憂職以廉謹稱一
日上忽馳符徵之時非輯瑞之期而赴召入覲縉紳
榮焉
備倭圖泳化編卜大同為福建巡海副使時有倭亂
公簡卒伍積糗糧大治樓船以待賊又輯備倭圖記
授吏士言悉而當
貼司明趙時春集副使佐按察使之治不以逼為嫌
其後為之者卒謙遜無所關或問之應曰我貼司副
使當然豈法制使然哉
憲使楊基送人作副使詩朝散掖垣風恩承憲使&KR0865;
星辰天咫尺山水浙西東
大參少參李攀龍有送羅大參之任詩吳國倫有送
徐少參赴關内詩
知府
微服察租虞集文張宏範移守大名未上微服行民
間察所患苦見倉吏收民租視所當輸倍蓰明日視
事首取治之
三至碑元史史弼凡三官揚州人喜刻石頌之號三
至碑
千里奔告元史觀音努為歸德府廉明剛斷發摘如
神民有銜冤不直者雖數十年前事皆千里奔告立
為剖決
到底清元史類編達兼善為台州守有所廉察因夜
宿村家聞鄰婦有姊姒夜績者姊曰我有瓶酒可禦
寒分其清者留奉姑下濁者與爾飲之姒起而注清
者于他器且曰此達元帥也吾等不敢飲矣姊曰到
底清耶遂笑而罷
禱速來元史蕭拜珠知中山府以憂去官屬仁宗過
中山同官譛之帝行田野見老嫗問之曰府中官孰
賢嫗對曰有蕭知府餘不知也復過神祠有數老人
焚香羅拜問之曰蕭知府奔喪禱其速來耳帝意遂
釋
杖控鶴姚燧集張廷珍兼開封府尹有控鶴十餘輩
僦大第居黃金横帶縱横街陌人謂其真也公曰控
鶴役在京師此必劇賊耳密鞫之果然
攜石硯元元淮詩此來囊中無一錐但攜石硯作親
隨官罷奚奴背歸去濃磨香墨賦樵溪案淮時為溧
陽総管
余公渠泳化編余子俊守西安城中民苦水鹹飲輙
病公為開渠引泉行地中匝城市人得戶汲至今號為
余公渠
革鞭懸楹獻徵錄方克勤守濟日府廷不陳杻械革
鞭懸于楹間示不妄罰考為六府最
鞭石名世類苑劉清惠為紹興太守善闘知有行者
于路傍枕石睡熟囊中千錢盜去公令舁其石于庭
鞭之縱人觀潜使人伺之有窺覘不入者即擒之果
得一人乃盜錢者也聞鞭石事甚竒不能不來入則
又不敢耳
訟師技窮孫鑛集陶少保承學初為徽州知府郡民
善訟公大事律斷小事情宥請託一切不問訟師技
窮又于庭質時面為勸諭月再受狀初至日數百人
二年後不過數人或竟無一人
比韓愈陳憲章集吏于潮者多矣其有功而民思之
唐莫若韓愈明莫若王源源潮守也
假柄吳中故語楊文貞薦況鍾知蘇州州有内官難
治鍾請賜𠡠書以行文貞難其事不敢直言乃以數
毋字假之以柄
趙雙硯明閔文振集臨海趙太守在肇慶有廉聲及
歸歎曰昔趙清獻持一硯今吾倍之遂持二硯以歸
時號趙雙硯
萬姓耕闢開國功臣錄陶安守饒活人甚衆民為之
歌曰千里蓁蕪侯來之初萬姓耕闢侯去之日
陳半升吕柟集陳祥知惠州府民有告理賫糧數合
計刻白事時有陳半升之謠
聖人兒孫明通紀孔鏞為田州知府纔三日峒獠犯
城城中無備鏞議諭以朝廷恩威庶自解乃獨乘一
馬徑入峒賊露刃出迎鏞曰我乃爾父母官孔太守
也賊曰豈聖人兒孫耶鏞曰然賊皆羅拜鏞乃以禍
福諭之衆錯愕伏地迄鏞終任不復出
包淚送友筆麈許應逵為東平守甚有循政調去吏
民走送哭泣不絶晩至逆旅謂其僕曰為吏無所有
只落得百姓幾點淚耳僕嘆曰阿爺囊中不著一錢
好將眼淚包去作人事送親友許為一拊掌
止相廣地獻徵錄温州守郁山時元輔張孚敬大治
第宅求廣基地強勒市買不休山自往止之責其出
蕭何李沆下張怒作色然地亦不再廣
山水功名明詩綜傳安岳湯紹恩為紹興守瀕海潮
至渰沒田舍紹恩為築堤建牐以時蓄洩闢田數千
畝越人歌曰泰山巔高于天長江水清見底功名如
山水萬古留青史
明日來明顧清集趙豫守松江每見訟者非急事則
諭之曰明日來始皆笑之既而獄訟衰息松郡大治
無繡女四友齋叢說武皇南巡沿河皆拆民房以便
扯縴過揚州太守蔣瑤獨不拆房曰有罪知府當之
江彬傳旨要報大戶公曰揚州只有大戶四箇鹽運
司揚州府鈔關江都縣其百姓窮别無大戸又云朝
廷要選繡女公曰民間並無只知府有親女三人江
語塞事遂寢
家無積喪王世貞集歐陽鐸知延平府下令諸死者
毋久匿弗葬葬毋張宴毋得為佛會蓋未幾而家無
積喪寺舍無寓棺也
濬京口閘明胡儼集劉辰知鎮江府時京口閘廢舟
楫不通漕運皆轉新河江隂二港以出江多為風所
阻溺公乃自京口至吕城百二十里去淤塞甃石作
壩修閘門順水勢之出入于是公私便之
止一老僕崔銑集楊繼宗知嘉興九年止一老僕自
隨朝夕飯兩盂蔬兩豆而已夫人自其鄉來閱三日
促歸
不持一磁黃佐集祁敕知饒州饒人歌之曰有影黃
堂月無痕碧水秋及罷去士民遮泣形諸歌頌其卷
曰一磁不持云
立先哲祠明謝鐸集張弼知南安毁淫祠數百區為
社學凡先哲之蒞兹土者若張九齡李綱劉元城諸
公皆特為立祠至周程三先生則既祠而又别立吟
風弄月臺以深致景仰
姑蘇五守明李濂集余泊姑蘇聞一二耆俊道太守
王公觀之賢公之前有季亨魏觀後有姚善况鍾皆
有惠政稱姑蘇五太守
重生包老明康海集韓福為大名府知府八年再入
覲朝廷以其治平為天下第一錫宴吏部觀者盈庭
皆争覩韓大名曰重生包老云
訟者自炊明史藁汪喬年守青州廊廡置土銼十餘
令訟者自炊候鞫吏無敢索一錢
埋羹獻徵錄王&KR0008;守寧波自奉儉約一日見饌兼魚
肉大怒命撤而埋之號埋羹太守
況青天明劉昌集況鍾治蘇剛果敏達有惠政九載
滿去民赴闕留者八萬餘人歌曰況青天朝命宣宜
早還又曰況太守民父母願復來養田叟
建石堤明史藁方岳貢守松江海水齧土為禾患易
以石堤二十里郡漕數十萬石而諸倉乃去城五里
為築城護之名曰倉城
伽藍判事袁中道集李贄為守法令清簡每至伽藍
判了公事坐堂皇上或置名僧其間
同知
官事清簡元史趙孟頫恐為人忌力請補外出同知
濟南府事時総管闕孟頫獨署府事官事清簡
渡海毁祠典故紀聞彭鏡初大理同知也滇俗尚鬼
鏡初多毁淫祠海上有獵神頗靈異鏡初往毁之方
航海高浪如屋獨無所怖已而風止卒毁而還
散礦賊獻實天順間蔡蒙同知温州時閩括流寇聚
劫泰順山中據礦為亂官兵勦之不克蒙曰賊皆平
民諭以禍福當戢即深入賊窟反復諭之賊感悟推
其魁諸營立即解散
耆老移問獻徵錄施奎調南安同知專尚德化去任
數年耆老數百人連名狀上府縣移文浙籍問其起
居懇希回字以慰黎庶其得民心如此
雙異集王世貞集徐尚書栻為丞時嘗攝郡禱雨雨
澍應拜火火滅郡人異之譜之詩曰雙異集
滯馬曹明陳大濩詩興已懷鱸鱠官猶滯馬曹案時
大濩方為思恩同知
通判
穿井陶瓦元史楊景行判會昌民舊飲汲于河故多
疾癘以茅覆屋故多火災景行教民穿井以飲陶瓦
以代茅茨民始免于疾癘火災
禱虎元史許惟禎為淮安判官屬縣有虎害惟禎默
禱于神祠一虎去一虎死既又禱雨禱雪無不應者
不掩柳州王世貞藝苑巵言桑悅為長沙倅再調柳
州悅實惡州荒落不欲往人問之輙曰宗元小生任
此州名久吾一旦往掩奪其上不安耳明桑悅詩安
心此日無言語肻與宗元競柳州
未嘗造簮獻徵錄朱光霽為重慶府通判聲望大起
有僉事發銀買簮光霽持銀入白曰通判自幼但知
讀書未嘗造簮也僉事慚而寢
却贐明劉定之集劉實為金華通判南京鄉闈校文
給帷幕衾褥遂以為贐舊常然也君却還之
投金水中獻徵錄譚讓為南昌通判職綱税糧槩謝
賄賂賀表京師舟將發投金甚衆悉命吏投水中人
競網取之争多寡至訟于官
懲貲郎明詩話吳稼竳維岳子以例除光禄典簿遷
通判病革語其子以布衣幅巾歛謂如此庶足以見
疇昔詩人于地下蓋以貲郎自懲云
持袍嘆息名臣錄劉容通判黃州布袍蔬食不殊寒
士時景王柩回京中使横甚兩臺凛凛懼譴容力任
之中貴人素聞其名持其青袍嘆息嚴諭其下無所
擾
廉判獻徵錄吕言通判應天刻苦日勵妻子不以自
隨數日乃一舉肉勿飽也中丞大僚俱敬之呼為廉
判
理刑
平郡刑明支大綸集祖宗設推官非若近日之隨巡
承委也念黎庶非法用乂是故設法司以平天下之
刑設臬司以平一省之刑設推官以平一郡之刑今
之推官溺其職矣
設推官雷禮集洪武初御史鄭沂言人命至重古人
所矜各府宜設推官一員專掌刑名不預他政庶責
有攸歸而人無冤抑矣從之
攝判半越羅洪先集毛尚書伯温初授紹興府推官
每斷一獄必委曲詳慎務中人情當道判訴者咸求
詣公為幸或有疑似轇轕者必相屬以是攝判嘗半
越申
訊一枝梅明鄭一鶚集永州司里府君諱淮在永時
有江湖劇盜名一枝梅者以劫人定畫梅而識之示
人不測不敢捕也府君嚴督捕役獲在獄不踰時一
枝梅又犯劫亟索在獄者視之如故也府君曰此必
掌禁人受賄密約盜黨以一枝為名可以激人告圖
脫先罪耳訊之果然
不内鄙薄王世貞集徐階斥為延平府推官偕既以
尊孔子首抗天子排上相中外稱之而尚意其自禁
近出為小官即不内鄙薄有故事可以優游養重而
階獨不然乃單車馳之任
理官貢師泰寄推官詩曹吏盡隨衙鼓散理官獨抱
獄書歸黃溍詩理官高選出新除
知州
增戶闢田元史臧梦解授海寧知州剛直廉慎于是
民以戶計者新增七百有竒田以頃計者新闢四百
有竒桑柘榆柳交蔭境内而政平訟簡為諸州最
拒私役獻徵錄朱光霽知綿州州多勢家私役州民
公禁之有稱尚書府家人徵夫栽田者揭律示之其
人索愈急乃呼吏出獄囚使領曰此數百指可為栽
田用矣其人曰恐不可公曰吾亦以為不可聞者哄
然
䟽減宫女泳化編成化間李愚知晉州值歲凶賑恤
不遺餘力是年大水復至愚以為大水隂盛也乃上
疏請減宫女則天變可回上怒械繫之頃之感悟釋
愚還職出宫女五百人
請納蠶婦名臣錄汪應軫知泗州康陵南巡中使傳
旨俾進美人善歌吹者應軫奏泗州僻左婦女不諳
歌吹唯民間醜婦能蠶倘納之宫中受蠶事庶于治
化有裨事遂寢
鄉民舁輿明史藳周思兼除平度知州躬巡郊野坐
籃輿中攜飯一盂令鄉民以次舁行因盡得疾苦狀
悉蠲除之
移帑代輸耿定向集劉端簡宷知宿州屬歲大祲米
翔貴而漕臺督輸急宿民嗷嗷公請移帑羨金轉糴
為民代輸俟秋償漕臺格之公竟矯申前議至秋民
繮䌵輸償卒無負者
啟櫝還書明王維禎集馬汝驥以編修諫南巡調知
澤州澤故多王府羣小侵暴乃稍懲其不法者王以
書來私好即投封櫃中所請或于法得釋又使將謝
乃引使者啟櫝取書還之實未發為報曰法誠如是
吾安敢低昂徇情乎後書不更來
鞭石得盜獻徵錄寗直知邳州有人囊鈔五百貫為
人盜去者問之曰只枕一石他無所見直令人取石
入城隍祠鞭而求之以其狀焚于祠下人争趨觀令
觀者皆索鈔一貫乃得出密令吏二人聽察衆中有
二人私相語曰我知盜鈔者我與汝即其門彼分我
則已吏輙執之遂得盜
詣闕乞留卓異記陳漣守滁州永樂北巡衆言滁績
最滁人恐失之詣闕乞留遂擢揚州知府仍掌滁事
決水去荷邵寳集華山知鈞州鈞隣于許徽藩國焉
許濠有荷花之觀王欲之君曰是不可以言争即日
令決其水荷乃不花民免于擾
民不復訟明梁潜集顧光遠知泰和州其民好訟公
乃自書榜訓諭民争觀之不訟者十二人又令凡訟
者居譙門上思三日然後得訟思不三日去者過半
矣乃置簿受祠勾稽其始末誠負冤者輙為訴理願
悔自止者聽不問未兩月民不復訟
談經術名山藏施雨謫濮州州同州事悉歸長吏日
進校士談經術銳意興古文
救荒有緒梧溪集葉森為鹽官州判官適大祲斗粟
十千倉庫並罄森激巨室發贏糧賑濟已復運米殺
直平糶全活飢民六萬餘省臣嘉其救荒有緒
逼郡麾宋旡送州判官詩王事勤州佐官聫逼郡麾
談經猶寳地視篆必瓜期
知縣
不敢見尹元史吕思誠為蓚縣尹民李愬其弟匿羊
思誠叱之退有王青兄弟四人友愛思誠至其家取
酒勸酬歡同骨月李之兄弟相謂曰我等終不敢見
尹矣具酒食悔過析居三十年後還同㸑
錫錦元史類編世祖以平隂縣尹馬欽發私粟六百
石贍飢民又給民粟種四百餘石詔奬諭特賜西錦
五端
旁縣聚觀元通鑑董文柄為藁城令明于聽斷旁縣
民有訟不得直者皆詣之文炳嘗上謁大府旁縣人
聚觀之曰吾亟聞董令顧亦人耳何其明若神也
烏程謠元史于文𫝊累遷長洲烏程兩縣尹治行為
諸州縣最胡鏞僉所西廉訪司事作烏程謠以紀其
績
永春大夫姚燧集盧琦為永春縣尹鄰邑仙遊盜發
琦適在其境盜遙見之迎拜曰此永春大夫也為大
夫百姓者何幸乎吾邑長乃以暴驅我也琦立馬喻
以禍福衆皆投刃請自新
笞醫洪武實錄道同性峭直知番禺縣布政使徐本
雅重之嘗按一醫士罪當笞本急欲得醫遣卒語同
釋焉同不聽笞而遣之
土木修堰楊士竒集胡夀昌知灌縣有都江堰乃李
冰所鑿渠溉成都諸郡田者修堰者必伐石錮鐵費
以萬億計衆難之夀昌曰土木可以固豈必鐵石哉
乃悉疏決淤塞伐竹為籠實以沙土又伐木貫籠並
緣窒堰岸江水乃復溉田民大利之
神鬼皆怕明郭朴集王勳知淶水縣雖逆瑾亦信其
清廉時有進戲御前者一鬼躍舞于途諸達官過之
鬼恬不畏忽傳呼王勳來亟趨避之問何故曰官不
要錢神鬼皆怕由是勳廉名徹于内庭矣
食腐一方萬歷注略樊玉衡令崑山五年日與家人惟
食腐一方苞苴不入都莫有薦者其卒也人廟貌之
粉版繪隸明姜南詩話宣德中全椒章惠知平陽縣
凡公務不差隸卒止用粉版背繪一隸甲乙為次傳
遞勾攝題其板曰不貪不食與民有益人隨牌至庶
免譴責
四異圖費宏集周旭鑑知黃巖縣一歲民間麥秀五
穗桑生駢枝又有靈芝及一乳三子之祥邑士夫因
繪四異圖以紀其盛
一葉清黃佐集周新按察浙江知錢塘縣葉宗行廉
嘗偵之入其居惟笠澤魚䱜一束家所寄也袖少許
以出明日召飲出示葉葉益砥礪號錢塘一葉清
不累廉官獻徵錄姜湧知武清有巨盜陳著奉旨名
捕獲之下獄賊黨欲劫之犇突而至抵公署前賊忽
自悔曰此事無難可惜累及廉官耳遂策馬去
為母市肉名臣錄海瑞為淳安令課老僕樹藝自江
水外無關淳安者制府胡宗憲一日語藩臬曰昨聞
海令為母夀市肉二斤矣蓋異之也
七月得民菽園雜記范理知江陵清順惠利纔七日
而去民遮阻不克則奔餞數十里慟哭而返
揭卓茂傳明俞允文集歸開甫以經術理長興屬余
寫卓茂傳揭之廳壁其治多凖古道而不合於今之
人故訕者森若交戟
縱雀泳化編陳鋼為黔陽令多惠政嘗過他縣道旁小
兒黏雀為嬉聞鋼來相顧曰公必惡戕物命悉縱去
卧紙帳明詩話新安胡夀安宰蜀新繁麄衣糲食如
韋布士嘗卧一紙帳題其上云紫絲步障簇春華卧
雪眠雲自一家雪又不寒雲又暖扶持清夢到梅花
獄三執名山藏何宏遷六合令嘗具獄上御史田頊
三反宏三執人謂必獲罪矣頊竟薦之曰縣令不為
御史所撓可不謂賢哉
兩僕皆遯泳化編葉起鳳為杞令自月俸外即薪事
多歸之官日出二分銀付小吏具飲食所從兩僕不
勝困皆遯官舍肅然夜自襆被而寢
清官店明通紀御史盛顒以言石亨出知束鹿邑豪
士聞其來相戒曰是嘗劾石總兵者不可犯也他境
之民聞風趨赴郊外有荒落地自然羣聚以成市邑
人稱為清官店
木偶躍舟羅洪先集戚賢令歸安縣有蕭総管者淫
祠也賽廟特盛公禁之因禱雨不得遂沉木偶一日
舟行忽木偶自水躍入侍人失色走曰蕭総管來公
笑曰是未之焚也遣黠吏戒之曰俟水中人出械以
來已而果然蓋策諸賽者必賄沒人為之也
河水可鑑明梁潜傳略廣東四會縣縣有龍橋河吏
廉平則河水清潜知縣事自至迄去水可鑑
月無雲名臣錄程&KR0008;令上元壹意利民時霍尚書韜
為南宗伯風稜矯矯民為之語曰禮部霍韜天有日
上元程&KR0008;月無雲蓋以並也
嫗哭丁父名臣錄丁積知新會有善政以勞卒民哭
弔于途一嫗夜哭而哀或問之曰來年當甲首丁父
死吾何以聊生
洗三日獻徵錄南海洗光正德中知安仁縣能辨疑
獄百姓語曰民無冤訟有洗燈籠訟無滯屈有洗三
日
問髻明湛若水集吳䨥曰先生令弋陽嘗從其僕問
弋之俗因謂婦人何髻僕訝曰主官弋六年今問髻
詐我也公曰吾殊不覺耳安有為民父母窺其子女
者乎
雍公返舟呂柟集雍泰為吳縣人稱青天後擢御史
吳俗令行皆饋樓船公不受民固饋乃駕至張家灣
還之吳人歌曰時苗留犢雍公返舟
葛帷竹笥明朱鶴齡集李遷梧令吳江御史行部供
億不堪卧榻折足御史怒突入縣庭欲覈庫至後堂
見東壁一小床葛帷已敝旁置二竹笥不設鎻鑰問
之則令之卧具行篋也乃深愧嘆而去
三日百年獻徵錄濮州蘇祐宰束鹿邑多囚繫下車
一日釋數百人明日革罷徭車三十兩又明日有詔
召束鹿令邑人語曰三日官府百年父母
立應軍需湧幢小品宣德間張愷知江陵時征交阯
大軍過日晡立取火爐及架數百愷以方卓鋸半脚
鑿而受鐵鍋又取馬槽千餘乃以布縫成槽口綴以
繩用木樁張其四角既可立辦且便收卷遂以為法
穿山引水明史藁袁應泰授臨漳縣築堤四十里捍
禦漳水調繁河内穿太行山引沁水成二十五堰溉
田數萬頃鄰邑皆享其利
王㐮陽紫桃軒雜綴元燕人王鐸嗜石成癖慕米元
章為人以賂求為㐮陽令號王㐮陽
白頭作縣貢師泰送人詩白頭作縣臨東海誰識先
生去住心
抛印高叔嗣詩厭事常疑抛縣印
縣佐
負貨擒盜元史胡長孺轉寧海主簿縣有銅岩惡少
年恒出抄道為過客患長孺偽衣商人服令蒼頭負
貨以從隂戒騶卒十人躡其後至岩中突出要之騶
卒俄集皆成擒
故民贈縑胡廣集廖欽為河内縣丞一以忠信導民
後滿去嘗經河内休于途民見之曰是我昔日父也
乃羅拜于前明日各持縑以遺公辭不受民益懇請
公一夕不告而去
抗言繫賊名卿績紀陶魯為新會丞時韓雍討大藤
峽賊魯直膳侍白賊易破狀雍怒曰賊銳甚丞但能
食粟耳乃言繫賊若妄當笞魯不拜抗言攻賊事雍
異之許魯練三百人以往卒大破賊後仕至布政使
叱大老解縉集大學士徐均舊為陽春主簿縣豪雄
據為姦吏白應往視莫大老均叱曰何物大老若化
外抑民伍也亟走來不然且戮大老懼乘板輿至叱
使下拜
乃吾死所兵略纂聞倭攻江隂主簿曹廷慧父子與
兵僅十二三人縣令欲移家于學宫或勸曹自為計
曹叱曰此地乃吾死所手斫家人一耳又將刃其子
賊攻城設法禦之賊不敢近
不取恢辦續通考太祖時山西考平遙主簿成樂恢
辦商稅上曰恢辦是額外取民主簿佐縣撫民豈以
此為能考非是命吏部移文訊責
建祠刻石徐渭集吳成器為會稽典史當海上寇起
承大吏命提兵歴浙東西南直隸大小數十戰民多
知其功者就所戰處為建祠刻石今曹娥江其一也
金杯十餘典故紀聞石璞歴官清介致仕歸鄉人有
為典史者璞往其家几上陳銀器前列金杯十餘問
曰汝官數年矣曰未滿考也曰胡歸乎曰刁民訟吾
貪奪職曰嗟夫使我治汝汝焉能還鄕里哉拂衣去
杖簿吳中故語來内官以事杖吳縣主簿況太守聞
之徑往執其兩手怒數曰汝何得打吾主簿縣中不
要辦事只幹汝一頭事乎來懼謝
願得煩劇天順日錄曹文忠鼐為人疏通俊爽為校
官不樂願得煩劇一職改泰和典史治事之暇進學
不倦復修舉子業登進士第西楊薦入經筵後入閣
與政
自經鼓下明史藁青文勝為龍陽典史縣瀕洞庭歲
罹水患逋賦數十萬文勝詣闕上疏至再不報復具
疏擊登聞鼓以進遂自經于鼓下太祖乃詔寬龍陽
租二萬四千餘石
言事超擢明通紀洪武中馮堅以典史言防制宦官
事稱旨超擢僉都御史
稱縣名高啓送德清主簿詩家貧稱縣名
學官
校官元史先是校官率以廩薄曠職孔思晦調寧陽
學獨儉約自持教養有法案校官見漢書韓延夀傳
然專治學政自元始故錄
棄職著易元史類編王埜翁性嗜易辟鎮江學政謂
此職十年亦不得至卿相棄官歸著見易篇
擢御史洪武實錄三年選天下教官入覲奉天門適
太史奏文星見帝親擢十八人俱為御史次日詣神
武樓下賜袍帶王佑寄秦郎中詩奉天門下共恩榮
十八人中第二名
優賓禮遺愛錄楊繼宗于郡邑教官皆優以賓禮見
必茶話移時常曰是教吾子弟者豈可以班屬吏
茶粥供讀古穰雜錄魏文靖為松江訓導汲汲造士
諸生在學者一更㩦茶往視之見書聲者供茶一甌
至三更㩦粥以往尚有誦者供粥一碗如此間一行
之士皆感激
畫守城事兵略纂聞郭懋為把縣教諭抵官之明日
難作邑令欲遁公正色責之即為畫守城事甚具兩
臺得狀下檄以城社屬公
海筆架泳化編海瑞為教諭每謁上官不苟折腰一
日偕兩訓導迎謁兩訓導先跪瑞獨聳立人稱為海
筆架
執蓋更侍湧幢小品劉文靖之父名亮為澄城教官
性嚴毅士皆畏而服之嘗病暑但坐雨中諸生更執
蓋立侍
重儒師王鏊集儒師之重前數十年有自是為御史者
祖宗之世有自是為翰林者而近世名臣有若楊文
貞魏文靖年尚書多出其間而謂今之世無其人耶
八十教官名臣錄劉亨靖難後隠居不出宣德中有
薦其學行可為師表者亨自言年將八十不足任教
事上曰伏生九十尚傳經八十教官何不可者
文高翰苑明詩話聶大年掌教武林揭對聯示諸生
云文章高似翰林苑法度嚴于按察司以是見迕達
官九年不調
元明事類鈔卷十一
