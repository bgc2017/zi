元眀事類鈔卷三十一
監察御史姚之駰撰
飲食門
茶
貢茶芽元史常湖二路茶園提舉掌園戶二萬三千
有竒採摘茶芽以貢内府又平江路有𣙜茶提舉建
寧北苑武夷有茶場提領
蓮花茶雲林遺事元鎮作蓮花茶扵日初出時就蓮
蕊略破者以指撥開入茶滿中麻絲縳札經宿摘之
取紙褁晒如此三次
雲芝劉秉忠嘗雲芝茶詩銕色皴皮帶老霜含英咀
美入詩腸舌根未得天真味鼻觀先通聖妙香
清泉白石雲林遺事元鎮好飲茶在惠山中用核桃
松子肉和真粉成小塊如石置茶中名曰清泉白石
茶
鸚鵡茶元劉詵詩鸚鵡茶香分供客荼䕷酒熟足娱
親
納石元楊孚詩氊房納石茶添火自注納石鞬靼茶
名
暗香湯元陳深集南湖史君置暗香湯竒甚賦詩求
之有元霜只許雲英見地上詩人渴夢生之句
瓊芽元黃縉集灤陽邢君製芍藥芽代茗飲號曰瓊
芽先朝嘗以進御
&KR1321;賞皂馮夢禎漫錄李于鱗為吾浙按副徐子與以
&KR1321;茶最精者餉之比看子與昭慶寺問及則已賞皂
役矣盖&KR1321;茶葉大多梗于鱗北士宜不遇耶
松蘿晚出李本寧集茶産非一地事非一朝而新安
松蘿晚出名冠天下眀許次惇茶䟽歙之松蘿吳之
虎邱錢塘之龍井香氣濃郁並與&KR1321;頡頏
葉茶李日華集前元挏馬潼茶無所聞入昭代惟貴
葉茶餅製遂絶
急扇重揉聞龍茶箋松蘿法炒茶時須一人從旁扇
之以祛熱氣否則黃色香味俱减既出鐺仍須急扇
令氣稍退以手重揉之再散入鐺文火炒乾盖揉則
其精上浮點時香味易出
龍泓為最田藝衡煑泉小品武林諸泉惟龍泓入品
而茶亦龍泓山為最虞伯生詩但見瓢中清翠影落
羣岫烹煎黃金芽不取榖雨後姚公綬詩品嘗頋渚
風斯下零落茶經奈爾何則風味可知矣
喊泉亭武夷山志山四面有御茶園每歲驚蟄有司
致祭令衆鳴金鼓齊喊曰茶發芽旁有通仙井旋即
漸滿以此造茶異扵常品造畢泉亦漸縮温都爾建
喊泉亭
虎丘淡遠西湖枝乘余嘗品茗以武夷虎丘第一淡
而遠也松蘿龍井次之香而艷也天池又次之常而
不厭也
撥茗還金語林鄭曉嘉靖中為選郎有餽金者上覆
以茗公謂茗也受之夫人撥茗見金擊柝語公急整
茗如初歸之
不得碾揉七修類稿洪武中詔天下産茶之地歲有
定額以建寧為上聽茶戶採進勿預有司茶名有四
探春先春次春紫筍不得碾揉為大小龍團
羅&KR1321;茶䟽近所尚茶為長興之羅&KR1321;介扵山中謂之
&KR1321;羅氏隐焉故名羅紫桃軒雜綴羅山廟後&KR1321;以兄
虎邱則有餘以父龍井則不足
富貴事聞雁齋筆談茶之知己在水然非煑之茶竈
茶爐則不佳故曰飲茶富貴之事也趙長白生平無他幸
但不曾飲井水此老扵茶可謂能盡其性者
斷烟火氣煑泉小品茶之團者片者多損真味不若
今之芽茶也生晒者更近自然且斷烟火氣
茶具羣芳譜器具雅潔茶更生色今姑蘇之湯注時
大彬之沙壺汴梁之錫銚湘妃竹之茶竈宣成窑之茶
盞士大夫皆為之珍重唐宋以來茶具之精未能及之
求茶市眀紀事本末諳達求茶市廵茶御史李時成
上言曰諳達意不在茶在得番人耳番人一日無茶
則病且死是其命懸扵中國脱以茶市假諳達彼此
合一患可勝道哉
不善焙茶滇行紀略城外石馬井水無異惠泉感通
寺茶不下天池伏龍特此中人不善焙茶耳
槍旗短高啓詩雲過溪山碧雲暖幽叢半吐槍旗短
冰絲王世貞謝人惠茶詩中冷新水潑冰絲瀉向宣
州雪白甆念爾欲澆詩思苦千山綠竹曉衙時
雨前掇眀貝瓊題烹茶圖詩春風一旗色尚活建溪
山人雨前掇
青箬紫砂徐渭謝人惠虎邱茗詩青箬舊封題榖
雨紫砂新礶買宜興
交淡戰肥陳繼儒試茶竹爐幽討松火怒飛水交以
淡茗戰而肥
酒
釂大巵元史世祖宴羣臣於上都有不能釂大巵者
免其冠服
賜酒益夀元史類編察罕拜參知政事帝嘗賜枸杞
酒曰以益卿夀
飲三爵元史部長奉酒六尊扵太祖時朔方未有酒
太祖飲三爵而止曰是物少則發性多則亂性
腐鐵元通鑑太宗嗜酒楚材諫不聽乃持酒槽鐵口
進曰麹蘖能腐物鐵尚如此况五臓乎
翠濤飲元氏掖庭記酒有翠濤飲露囊飲瓊華汁
玉園春石凍春葡萄春鳳子腦薔薇露綠膏漿
書酒誥玉堂綱鑑元武宗時徵處士蕭&KR1893;為諭德入
覲東宫書酒誥為獻以朝廷時尚酒也
十罌給傳元史武宗重貝降會母卒奔喪時酒禁方
嚴特命以酒十罌官給傳致墓所偹奠
秋露白元宋伯仁酒小史杭城秋露白西京金漿醪
相州碎玉處州金盤露富平石凍春潞州珍珠紅
荔漿陳基集夜夢從彦成飲曰此荔漿也子為我賦
之當贈三百壺予口占一詩覺乃夢也及會彦成聞
釀酒果名荔支漿以夢白之不覺失笑馬祖常詩水
甌蜂蜜溜酒榼荔漿翻
蓉城霞王逢詩憶擕蓉城霞醉賞君山雪自注蓉城
霞君山酒名
臘前春元安南國王陳益稷謝賜酒詩仙醴釀成天
上露宫壺分賜臘前春
牀頭留響許有壬酒熟卧聞槽聲詩不忍撥醅㪺甕
面且教留響在牀頭
馬酒耶律楚材乞馬乳詩天馬西來釀玉漿革囊傾
處酒微香許有壬馬酒詩新醅撞重白絶品挹清元
浴酒眀靳史石裕造酒數斛忽解衣入其中咨浴而
出告人曰吾平生飲酒恨毛髮未識其味今日聊以
設之庶無厚薄
荷花酒暖媛由筆正德間朝廷開設酒舘酒望云本
店發賣四時荷花高酒猶南人言蓮花白酒也
酒為生徐禎卿集史百戶善飲晝夜沉醉其父絶之
久之病且死其妻泣曰汝素嗜酒今死矣然久不得
飲薦一杯與爾永訣啟其齒以温酒灌之須臾若有
息者又灌之乃漸甦名醫張致和曰彼以酒為生也
狀元酒量羣賢彙語永樂中有交阯貢使飲量無類
上令舉善飲者館欵之曾狀元棨自請扵上上曰卿
量幾何對曰欵此二使足矣不必盡臣量也扵是飲
之二使赧謝去翌日謝恩上曰不論卿文學祇是酒
量豈不作狀元耶更賜以酒
引口醪椒宫遺事李淑妃性不愛酒高皇為設引口
醪每宴特設以供妃
紅黃票傍秋亭雜記内法酒總名長春有上用甜苦
二色給内閣者以黃票學士以紅票
程酒如涇王叔承集元美分守浙西書來謂烏程酒
濁如涇黑若油也
舉觴瑟縮宋濓集上賜觴頋臣曰卿宜更釂一觴臣
固辭上曰一觴豈能醉人乎臣舉觴至口端又復瑟
縮者三上笑曰男子何不慷慨因勉強一吸至盡顔
面變頳精神飄忽若行浮雲
陪鹿鳴談薈毛尚書伯温常主湖廣鹿鳴宴諸生七
十二人人陪二大白不醉
領醉鄉眀邱坦䟦袁宏道觴政石公見酒琖輙醉乃
欲以白衣領醉鄉乎夫披堅執銳非將不武而將將
者不然石公曉暢飲略深入酒解糟邱覇業當與吾
黨共推之
茉莉香馮夢貞漫錄用酒佳者不滿瓶上虚三寸編
竹為井字障瓶口新摘茉莉以線繫蒂懸之令離一
指許用紙封固旬日香透矣
薏苡酒鳳洲筆記薊州薏苡酒三屯營所造更勝清
列秀美出色香味之長
番酒眀史藁和蘭又名紅毛番萬歷時駕舟薄香山
澚以番刀番酒餽税使求貢市
靈露飲眀紀事本末霍維華通扵魏忠賢進仙方靈
露飲其法雜取秔穤諸米淘洗入甑蒸之甑底安長
頸大口空銀瓶一米旋添旋熟水漸熱漸易不數易
而瓶中之露滿矣乃米穀之精也上飲而甘之及不
豫忠賢歸罪扵此以恚維華
二色酒靳史季元造二色酒白酒中有黑花斟扵器
中花亦不散中有肝石故也
紙俑溢異林曾棨善飲啖張英國輔欲試之密使人
圍其腹作紙俑置廳事後命蒼頭視公飲飲幾許如
器注俑中公飲竟日俑已溢則注甕中又溢公神色
不動
猩色酒楊維楨詩段家橋頭猩色酒重典春衣沽十
千
木瓜醖宋濓集木瓜醖新篘
吴中白陶望齡詩越酒苦醲釅琖落珊瑚赤家傳蘇
氏方頗類吳中白自注予家造真一酒色味似三白
長安酒長安酒詩長安多美酒酒人食其名酒旗蔽
馳道麹車相摩争刁酒非沼水味薄甜如餳易酒釀
天壇市酤安得清魏酒稍芬芳勁正乖典刑我性好别
酒齒舌判渭涇對此寧不飲枯腸任雷鳴
酒芝本朝鈕琇觚賸江右李太虚為諸生時嗜酒落
拓家蔵酒一罌内産一芝如盤紫光煜煜以為此瑞
徵也顧酒敗不可飲奈何挹之則清冽異常是秋登
鄉薦眀年成進士入詞舘
水法麹材王鏊酒熟志喜詩水法直教擔柳毅麹材
先巳謝桐君自注特汲柳毅井泉為之趜不用藥
重碧輕紅眀程孟陽荔支酒歌誰將巧意相和溲便
釀荔枝作春酒重碧輕紅兩有無萬里瑩然落吾手
暖銷春甕邵寳雪酒詩光重夜杯如有物暖銷春甕
本無聲
醋交語林何文肅喬新景泰中知温州夜乘小艇訪
虞徵君坐久索飲村居無覓處何曰雖酸醅亦可乃
出新醯共酌劇談竟夕時稱何虞醋交
飯
新飯吴澄詩棗梨秋熟供新飯元楊子善詩新飯軟
炊菰米白濁醪香泛菊花黃
薄飯顧璘詩薄飯時兼芝菌味
乞濕粟玉堂叢話羅一峯家居偶留客飯不知絶粮
也夫人乞隣得濕粟數升旋炒旋脱日已西矣一峯
不以為意
盛暑不餲燕山叢談房山縣有石窩稲色白味香美
以為飯雖盛暑經宿不餲
噉五升王世貞集河南丌副使善噉一日宴于鄉紳
家歸醉飽甚忽曰肉雖多不使勝食氣問厨有米乎
量之得五升作飯噉至盡乃就枕
飯百官眀紀事本末早朝有遺書丹墀告劉瑾不法
狀者瑾乃矯旨跪百官奉天門下時暑盛僵偃數人
至暮盡執三百餘人下詔獄長安鬻飯者争飯百官
于市中
糜
糜一器元史王磐年方冠學于郾城客居貧甚日作
糜一器畫為朝暮食
進盂粥元通鑑仁宗聞哀奔赴至漳河值大風雪田
叟以盂粥進近侍却之帝曰人苦不知稼穡艱難命
取食之賜綾一匹
乳粥楊允孚詩夜宿氊房月滿衣晨餐乳粥碗生肥
甜糜元蒲道源詩春來暖透黃綾被老去甜歸白粲
糜
饌
秋風膾元氏掖庭記武宗泛月于禁苑太液池薦蜻
蜓之脯進秋風之膾
聚霜煮羹元史太祖西征在道絶汲赫嚕晨起聚草
上霜煮羹以進詳見霜
琉璃肺王惲琉璃肺詩犀筯喜辛忘海味霜刀争割
快牛心
紅玉髓耶律楚材鹿尾詩濃色殷殷紅玉髄微香馥
馥紫瓊漿
羊酥貢師泰詩三山五月尚清寒新滴羊酥凍玉柈
何物風流可相稱兔豪花瀹水龍團
糟魚王惲糟魚詩霜刀截斷玉腴芳暖貯銀罌釀粉
漿錦尾帶頳傳内品金盤堆雪喜新嘗
駞蹄柳貫詩勸客有駞蹄耶律楚材詩臘糟微浸軟
駞蹄
換舌羹元氏掖庭記宫中以玉版尖及白兔胎作羹
味極佳名之曰換舌羹偹載尤良名饌錄及高廸詩
序
頭腦酒典故記聞舊自冬至後至春日殿前將軍甲
士賜酒肉名曰頭腦酒景泰時以大官度支不充罷
之
一飽吳饌玉堂叢話張居正歸葬所過州邑上食水
陸過百品猶謂無下箸處真定守吳普為吳饌以進
居正甘之曰至此僅得一飽
平生三飽談薈王鈺舉進士第二人善飲噉自云平
生惟三飽嘗歸家外家享之極水陸之腴一使朝鮮
噉芻豢皆殽蒸體一禮成奉天府上知其善噉盡撤
御膳賜之
匕不及明世說嚴介溪語徐存齋曰貴谿再相每
閣中會饌不食大官供所擕酒肴甚豊飫器用皆黃
金與某日共案而食某自食大官供寥寥單具相對
垂二載未嘗以一匕見及
㹠項不甘見聞錄邱濬慕桑悦名嘗饋以㹠項悦詣
謝濬曰生甘㹠項乎對曰使悦嘗尚方芍藥饌所不
足甘而一㹠項何殊草具哉
誤嚼駝峰九朝埜記解縉與吕震談及食中美味吕
云駝峰珍美未之識也解云僕嘗食之洵美矣吕知
其誑巳他日得一死象蹄踵語解曰昨有駝峯之賜
宜共饗焉解因大嚼而去吕以詩嘲之
埋羹太守王璡墓志璡自奉儉約一日見饌兼魚肉
命埋之號埋羹太守詳見知府
煨蹄總憲眀史藁周應秋附忠賢得左都御史家善
烹飪每魏良卿過進豚蹄留飲輙大歡時號煨蹄總
憲
進百臠談薈陽城王太宰國光飲噉尤偉切白肉作
大臠每進必百臠飲必三斗
冰鴨銀苗眀秦徵蘭天啟宫詞冰鴨銀苗院院同自
注宫中中元節食銀苗菜藕之嫩芽也冰鴨先一夕
煑熟凝成膏者
進鮓典故紀聞湖廣進魚鮓始于成化中鎮守太監
進二千五百斤後增至二萬餘斤皆有司供之宏治
初始命内官造辦如前數
芝饌眀張元凱西苑宫詞大官不進麒麟脯御饌惟
供五色芝
餅
銀絲滑元好問詩湯翻豆餅銀絲滑油點茶心雪蕊
香
香三丈方䕫詩酒熟十千沽玉瀣麺香三丈卷銀絲
納餅傷膚剪勝野聞太祖微時見愛于郭子興其子
惡焉乃以他事幽之馬后竊以餅餌為遺一日煎餅
釡中將修供為郭氏親信所窺遂納懷中膚有傷痕
餅高筋許談薈王端毅恕年九十餘每晨起必食三
大盌肉盌可一二斤熟菜一大碗麺餅二盤各堆高
筋許
賜麥餌嘉靖注略初緣佛氏說每四月八日賜食不
落夾上惡其名命于五日薦新麥于内殿因為麥餌
賜羣臣食遂為歲例
劃地得餅觚賸蒲城羅秀才遇一神僧傾小瓶藥如
豆餅斷細竹數寸贈焉曰殷邦十五井鬼竒祲用此
乃免閱三載遇竒旱羅取藥向屈戍磨之便成黃金
又以竹枝劃地成圈輙得胡餅一枚啖至三枚再劃
則不成矣殷邦謂嘉靖十五即七八兩年而鬼井乃
秦分野也
徑二尺帝京景物略京師于八月十五日為月餅月
果戚屬相饋餅有徑二尺者
閣老餅玉堂叢話邱文莊自製餅軟膩適口托中官
進上食之喜命司膳效為之不中程俱被責因請之
邱不告以故中官曰此豈宰相事耶由是京師盛傳
為閣老餅吴偉業說餅詩閣老膏環常對酒徵君寒
具好烹茶
分餅今言宗人載屬籍有分餅而膳者
雞粉溲麺卓異記高皇欲食湯餅光禄治具不精多
所誅戮言往時入一山寺中僧進湯餅甚佳今竟不
能致遣使尋寺僧問法乃以嫩雞作粉溲麺為之使
復命盡戮寺僧
博餅餌陳繼儒集歸德大學士沈公年甚老甚健有
門生故吏至則拉入杏花酒肆中或與鄉父老賭博
餅餌勝負以為樂
餅須葱味談薈李于鱗食蒸餅必須有葱味而不見
葱
眉公餅吳偉業詩餅師粔籹山翁印自注眉公好說
餅市者以為名眉公名動寰宇甚至鬻粔籹市塩豉
者胥被以眉公之名無得免焉
春餅申時行立春賜百官春餅詩紫宸朝罷聽傳餐
玉餌瓊殽出大官
甘酥瑩雪程敏政詩傳家麫食天下工製法來自東
山東美如甘酥色瑩雪一凷入口心神融
兩舉箸談薈楊襄毅公每噉麫一甌輙兩舉箸凡十
六舉箸而罄八甌
糕
華月糕元氏掖庭記武宗泛月扵太液池酌元霜之
酒㗖華月之糕
榆錢糕帝京景物略京師四月以榆錢麫和糖蒸食
之曰榆錢糕
花糕帝京景物略京師九月麫餅種棗栗其面星星
然曰花糕
赤棗糕高唘詩故園莫憶黃花酒内府初嘗赤棗糕
燈圓夏言上元賜喫圓子詩雕盤露甲絲絲細玉盌
霜團顆顆圓眀顧清以燈圓餉人詩梅欲鬭圓忙着
意雪如爭巧故成團
粉丸莫寬粉丸詩淨淘細碾玉霏霏萬顆完成素手
稀
腐
賣腐眀張定在田錄上皇以賣腐為生皇覺寺一寺
僧衆爭來買之
炕腐李日華蓬櫳夜話許文懿公在中書遇不得意
輙投其筆曰人生幾何乃舍吾鄉炕腐而食煤火肉
耶盖箬山一王老以砂鍋炕腐成片鬻之味獨勝也
人因此目為許閣老腐
都豆腐獻徵錄都僉事歷官六十餘年自奉甚儉日
惟豆腐一味人以都豆腐稱之
百里市腐獻徵錄張三丰寓德安太平山將辭去父
老登山為别三丰揖衆使坐市豆腐一提歸曰此提
板乃唐邑西關王宅物為我還之至問王宅市豆腐
時父老登山日也唐邑去太平山百四十里回覓三
丰不知所在
菽乳眀孫作集豆腐本淮南王安所作惜其名不雅
今改字菽乳為賦以詩
糖
求沙糖元史廉希憲有疾醫言須用沙糖作飲時最
艱得阿哈瑪特與之二斤希憲却之曰使此物果能活
人吾終不以奸人所與求活也
糖霜元洪希文糖霜詩擕來已見堅冰漸嚼過誰傳
餐玉方
元眀事類鈔卷三十一
