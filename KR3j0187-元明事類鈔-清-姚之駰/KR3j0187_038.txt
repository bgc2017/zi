元明事類鈔卷三十八
監察御史姚之駰撰
走獸門
麒麟
以鞹上元五行志至大年大同民家牛生一犢其質
有鱗無毛其色青黃若麟者以其鞹上之
望如植竿九朝埜記正統中朝每宴享廷中陳五獸
首麒麟身似鹿灰色微有文頸特長殆將二丈望之
如植竿其首亦大概如羊頗醜非如古所傳者
如壁畫異林宏治中灤陽民家牛産一麟初不為異
偶過廨宇見壁上畫麟始大驚悟俗謂麟能茹鐵糞
金遂以鐵灌之而斃後獻其皮於鎮府
豐骨靈毳夏原吉麒麟賦永樂十有二年榜葛刺國
來朝獻麒麟今來麻林國復以麒麟來獻其形色與
古傳記所載無異謹拜手而為賦豐骨神異靈毳瑩
潔霞明龍首雲擁鳳翼星眸眩兮焜燿龜文燦兮煜
熠
無麟何害明史藳永樂時外國進麒麟吕震請賀帝
曰天下治安無麒麟何害
夜火光空同子嘉靖初舞陽之野麟生於牛其夜火
光又其聲雷又見其角而鱗以為妖擊之
牛産天啓注略山東巡撫奏青州民家耕牛産麒麟
南海獻明紀事本末宣德八年南海諸國獻麒麟四
楊士竒等進頌
鱗有五彩筠廊偶筆正德時河南産麒麟貯鄴郡庫
中萊陽某為郡守割其臂蔵於家余宗琬親見之方
鱗黃色潤如蠟珀鱗四周五彩環繞如月華狀
甪端
為人語元史太祖西征甪端見於東印度為人語云
汝主宜早還意者天告之以止殺也
綠色獨角元宋子貞集元主西征時見一獸鹿形馬
尾綠色而獨角耶律楚材曰此名甪端日行一萬八
千里
旄星之精輟畊錄帝駐師印度忽有大獸一角如犀
能作人語楚材進曰此名甪端乃旄星之精聖人在
位則斯獸奉書而至靈異如鬼神不可犯也
騶虞
出神后山解縉永樂歌詞騶虞出於鈞許之神后山
獻之朝為騶虞獻第一
獻二明紀事本末南京守備獻騶虞二出滁州石固
山禮部請賀上不許
獅
溺虎首癸辛襍志元時有貢獅子者首類虎身如狗
宫中疑其非真使牽入虎牢猛獸皆俯首不敢動獅
子遂溺於虎之首虎亦莫敢動也乃知為真獅子
吹毛輟畊錄元大會郡臣出諸獸於萬歲山其獅子
短小絶類金毛猱狗諸獸見之皆伏及各飼以雞鴨
之類諸獸皆以爪按定用舌去其毛羽惟獅子則以
掌擎而吹之毛羽紛落
舉石獅元史史弼膂力絶人里門鑿石為獅子重四
百斤弼舉之置數步外
諫求獅子名世類苑英廟復位薛文清居内閣數月
朝議遣使求獅子於西域諫不聽
夢獅踞門徐階集唐少保龍在娠時母夫人夢獅踞
門而向日及生日光正射蓐其貌儼然獅也人異而
傳之
目閉明史藳獅生於阿珠河蘆林中初生目閉七日
始開土人於目閉時取而調習之稍長則不可馴
魯迭獅舞明袁&KR1030;觀魯迭所貢獅子歌魯迭迢迢遠
在崑崙西叩關通道貢狻猊攣題械脰苦維縶豹鞹
為鞘鐵銜勒始知丹青貌不同天子賜見長楊宫虎
賁如雲兵衞列強弩短刀防噬嚙詔謂圉人破檻車
玉階舞蹈龍顔悦
日用二羊明史藳孝宗時劉吉上言飼獅日用二羊
十歲則七千二百羊矣守獅日役校尉五十人一歲
則一萬八千人矣若絶其餧養聽其自斃傳之千載
實為美談帝不能用
詔還獅明紀事本末宏治中西域進獅子倪岳言獅
真偽不可知非真無為外國所笑詔還之
鑄鐵獅吳偉業田家鐵獅歌武安戚里起高門欲表
君恩示子孫鑄就銘詞鐫日月天貽神獸守重閽省
中忽唱田蚡死青犢明年食龍子此時鐵獅真可憐
兒童鞭挽牽不起
雪獅明鄭元勲雪獅賦丱女崽子不畏寒慄和香掃
來帶翠攢集木猴棘鳶之神工刻玉鏤脂之無跡壘
成厥類備摹怪醜不動而威不聲而吼毛淺若虥尾
大如斗
象
斷靷脫象虞集文世祖校獵還宫伶人道迎有被色
繒綴襍旄像獅子為戲者載輿象見之驚逸人莫能
制伯顔自投輿下追及斷靷脫象乘輿乃安
袖引象元史梁曾使安南歸安南獻方物帝命曾引
所貢象曾以袖引之象隨轉如素馴者帝以曾為福
人
象跪石一統志象跪石在鶴慶府城北昔元世祖自
麗江石門關乘一白象至此象跪不行故名
明罪就殺癸辛襍志燕京有一雄象甚大凡傷死數
人官使殺之乃明其罪象随帖耳就殺凡得象油四
十八甕
羅我元陳孚安南即事詩抵鴉身偃豕羅我背拳狐
自注其舁人用布一疋以繩繫圓木上大竹貫繩兩
人舁之人側其中若舉羊豕然名曰抵鴉象背施鞍
轡几座名曰羅我人坐其上拳曲如狐
破象鼻明紀事本末張輔敗交阯賊於愛子江羣象
來衝一矢落其象奴再矢破其象鼻
象如蝟王世貞集沐英平麓川賊擁百象來鬭象皆
披甲負戰樓四周若欄楯挾大竹於兩傍置短鎗十
餘以摽我英以火砲神機鎗弩破之生獲四十七象
餘皆被矢如刺蝟以死
象淚明紀事本末闖賊䧟京師經象房橋羣象哀鳴
淚下如雨
洗象長安客話象房在宣武門每歲六月初伏官校
用旗鼔迎象至河内洗濯徐渭宣武門河看洗象詩
帝京初伏候出象浴城湍逐隊旋蹄易呼羣拭背難
巴蛇吞未下灧石浸還乾不争儔力大真荷主恩寬
義象塜滇黔紀遊馬隆州有義象塜天啓時水西安
氏叛陶土司有一象伏山澗中鼻吸泥水突出噴泥
賊壘復捲一賊擲空墜死賊衆驚駭乘勢逐北比收
師象中毒弩而斃土人葬焉
豹
白文豹元明善忠武王碑上賜海東白鶻白文豹
豹取獸王惲集中統冬大駕北狩取道居庸合圍於
湯山之東逐飛豹取獸獲焉
擊豹腦元史至大間建德王氏女父出耘為豹所噬
女驚趍救以父所棄鋤擊豹腦殺之父得生
金錢豹楊允孚灤京襍詠兩行排列金錢豹鎻察將
軍上馬馳
馴豹耶律楚材詩更驅馴豹逐貪狼自注御閑有馴
豹縱之以搏野獸
占地十頃嘉靖實錄兵部奏西苑所畜土豹一隻役
官勇二百四十人歲廩二千八百餘石又占地十頃
歲租七百金
夢豹湧幢小品神宗嘗夢有豹掉尾來嚙惡之令豹
房絶食俱餓死
豹房燕都遊覽志虎城西北隅有豹房武宗實錄時
蓋造豹房公廨上朝夕處此不入大内
熊
熊入城治世餘聞京師西直門有熊入城兵書馬文
昇謂埜獸入城乞嚴武備兵部郎何孟春私曰熊之
為兆既當備盗亦當慎火未幾城内多火災乾清宫
亦燬或問出何占書何曰此見宋史紹興時事
躍十二丈湧幢小品虎豹一躍六丈熊十二丈
天熊明費宏集羅圭峰先生之在孕也母夢紅光燭
天有物輪囷數十拖五色雲而下膜拜呼天熊俄墜
壓而寤越三日先生生
飛熊湧幢小品正德時麻城縣有熊飛過縣治獲之
此可證飛熊之說
健尾梢風李東陽題林良鷹熊圖坡陁連延出林麓
孤鷹盤拏熊縮伏金眸耀日開蒼烟健尾梢風起平
陸由來異物乃同性意氣飛揚兩撐矗
虎
拔虎髭姚燧集張萬戶平生射虎數十一日遇虎一
發而踣語其友曰生虎之髭剔齒疾可已風拔之虎
怒爪鞾裂由是人名公者則加殺虎於姓上
抉虎舌元史伊囉斡齊出獵遇虎虎張吻欲噬其馬以
手探虎口抉其舌拔刀刺殺之
貢白虎元史類編世祖時海南貢白虎獅子孔雀
持虎足元史胡烈婦為劉平妻戍棗陽載家而行有
虎夜至銜平去胡追及之持虎足顧呼車足兒取刀
殺虎死扶平還李東陽劉平妻樂府呼兒拔刀兒不
怖厲聲摧山虎為沮携夫夜歸車下宿蓐食趍程烹
虎肉
禓擲虎元史類編博特音善制虎為信陽府逹嚕噶
齊郡多虎一日以馬禓置鞍上出獵命左右燔山虎
出走博特音以禓擲虎虎搏禓據地而吼旋馬射之
立斃
殺五虎談薈元石明三一日而殺五虎
土偶化虎王穉登虎苑義興多虎成化間邵某設機
於路虎過中箭跡之不獲明日行山廟見土偶股間
箭在焉遂毁其廟
焚牒虎至卓異記于梓人有異術舉進士知登州府
有訴其家人傷於虎者梓人命卒持牒入山捕之曰
苐焚此牒山中虎當自來已而果然虎至庭下伏梓
人叱之杖之百虎復循故道入山去
嗤彪湯顯祖集百折山有道士善檻虎懸機下焉餓
之出其爪牙絙其舌已而出諸囚都無雄心賣與人
守門率虎千錢予嗤夫虎雄蟲也貪羊而至於斯辱
也作嗤彪賦
虎避哭名臣錄邱鐸母殁廬墓所當寒夜月黑鐸恐
母岑寂輙巡墓號曰鐸在斯其地多虎聞鐸哭聲
輙避去
題顧彪圖玉堂叢話解縉應制題虎顧衆彪圖曰虎
為百獸尊誰敢攖其怒惟有父子情一步一回顧文
皇素不喜仁宗感此詩甚思之時方留守南京即日
往迎焉
虎吼廊王守仁年譜先生被謫至錢塘佯為自沉於
江密附商舶往舟山颶風一夕飄墮閩界趍野廟倚
香案卧蓋虎穴也夜半虎但遶廊吼不敢入
擊虎兩碎談薈太原程十四嘗隨人出獵入深林搏
生虎挾之欲歸又一虎突至倉猝以所挾虎擊之兩
碎其首
驅虎碑霍韜行狀公精誠足孚鬼神清遠飛來峰有
虎患公移文山神虎遂絶今其文䜿寺中世呼驅虎
碑
虎枕不殺湧幢小品許文穆國之姪名穀者豪健善
射嘗被酒卧嶺北有虎枕其頸醒而視之鼻息甚酣
蓋虎先食犬口吠沫如醉人狀穀熟視曰彼無忮心
乘醉殺之不武遂舍之
虎伏罪名世類苑周新按察浙江境中暴虎為害公
為文以告城隍須臾虎詣階中伏罪格殺之
義虎祝允明義虎傳荆溪有二人相交貧富不同寠
子妻艷富子設謀具舟載窶并其艷者遂引窶偕上
山斫之未絶謂艷者若夫死於虎奈何吾與若同往
檢覓乃偕上山寂處擁而求滛婦未答虎忽出嚙富
子去婦驚定歸舟俄山中一人哭以出遥察之厥雄
也
長齋不噬王阮亭分甘餘話明大梁周籓有一虎衞
宫門長齋不噬雖投以豚蹄不食也先大父尚書公
官汴梁時親見之
虎戱虎苑宣德間程雲南為尚寳一日被召至虎城
傍門啓虎突出程驚呼不已上大笑蓋虎去爪牙上
特用戱之耳
肉翅虎廣東通志成化時崖州有物如虎飛集文廟
比猫而大肉翅如蝙蝠
鹿
得白鹿解縉永樂頌得白鹿於北京
鹿柵馬祖常詩鴨闌萍上甃鹿柵蘚生垣
洒雪摶冰嘉靖注略總督胡宗憲進一白鹿牝者得
之海中舟山牡者得之齊雲徐渭代進白鹿表竒毛
洒雪島中銀浪增輝妙體摶冰天上瑶星應瑞
銀牌放免客座新聞景泰中口外進一鹿項上懸一
銀牌鎸北宋年號乃又益一銀牌亦書本朝年號而
放之
野鹿助哀獻徵錄畢鸞至孝廬墓朝夕哀哭有野鹿
當哭痛時亦為之悲將助其哀
擊鹿批脯李攀龍集余往與王生過子與見伏鹿於
庭戱相謂曰余將携匕首腊之也又與王生過子與
則已殺此鹿相與批脯飲矣乃各賦擊鹿行
畫鹿明許榖畫鹿行古來寫鹿誰最賢耶律以後皆
無傳吾鄊近推快園叟毫端物態俱天然
懸銀牌明朱國祚謁孝陵詩馴鹿銀牌寸有三自注
鍾山鹿千百為羣有懸銀牌者高皇時所畜牌約三
寸
長生苑吳偉業秣陵詩無端射取原頭鹿收得長生
苑内牌
老鹿耕田高啓詩羣羊卧地散如石老鹿耕田馴似
牛
猿猴
猿臂笛張雨猿臂笛詩三峽家山已隔生一枝玉骨
尚堪横詳見笛
挂月嘯雲元錢惟善悼猿詩挂月影沉千尺樹嘯雲
聲斷萬重山
如拳暖姝繇筆曹方湖知南豐縣其地出小猿如小
兒拳大可蔵袖中號栗子猿
飲水漸大戒菴漫筆周訥菴鎮延綏言邊有猴大如
拳人家畜者飲水漸大
猿升廳事明襍記萊陽宋繼登備兵嘉湖夜有白猿
竊其衣冠攂鼓升廳事
猿子戀母宋濓集武平産猿毛若金絲猿子尤竒性
可馴然不離母取其母皮向子鞭之子即悲鳴而每
夕必寢皮乃安
方卵生庚巳編崇明縣民家雞生方卵碎之中有一
獮猿纔大如棗巡撫欲奏於朝以巡江都御史不可
而止互見雞
紅猴明史藳淡巴國在西南海中洪武中遣使貢白
鹿紅猴龜筒玳瑁等物
猴訴冤湧幢小品汪可受令金華有丐者作猴戲多
得錢一丐者利而殺之繩其猴從己汪適至猴忽嚙
繩斷走車前作訢冤狀即令人隨之得屍捕後丐者
伏法
採花釀酒李日華集黃山多猿能採襍花果納於山
石窪中取木葉掩覆之醖釀成酒香聞百步野樵或
得偷飲之
孫慧郎已瘧編胡惟庸畜胡孫十數衣冠如人客至
則令供茶行酒能拜跪揖讓吹竹笛聲尤佳人稱之
為孫慧郎
&KR1649;躪猨何景明集&KR1649;亦猿類山之洞有貨&KR1649;弗得也
致乃謂猨曰爾上探出之吾下守之當共利也猨攀
木取而致之&KR1649;&KR1649;悉移置屈中猨下迹之曰貨安在&KR1649;
據窟笑曰貨固吾有爾何與也呼其羣躪猨猨曳臂
去
狐
狐作扇泳化編趙羾厲志讀書當暑夕寝黌舍羣狐
採麻葉作扇拂暑且歡呼云趙尚書苦熱吾輩敢憚
勞耶羾後果然
自殿上出明通紀將取元都元主議避兵北行及開
門忽有二狐自殿上出元主嘆曰宫禁嚴密此物何
以至此殆天所以告朕豈可留哉遂率三宫夜半北
去
應西厰湧幢小品汪直立西厰之日妖狐出見
斷尾聞香明紀事本末深州人王森以救一妖狐妖
狐斷尾令蔵之招人人聞異香多歸附之號聞香教
子用賢遂作亂
貂
青貂元張翥詩白馬紫駝酒青貂銀鼠衣
賜裘元史賜保布哈青貂銀鼠裘各一襲
貂扇明紀事本末劉瑾冬月團扇飾以貂裘
狼
禱神狼死明楊榮集李驥知東安縣有嫠婦訴其子
為狼噬者驥禱於城隍深自咎責明旦狼死於其所
中山狼何良俊叢說劉瑾欲殺李空同賴康滸西營
救而脫後滸西得罪空同議論過嚴人作中山狼傳
以詆之案傳為馬中錫作趙簡子獵於中山東郭先
生救狼狼反欲噬之
兔
毛製錦元史宏州道官以大兔毛製如西錦者以獻
即授知宏州
討來趙孟頫詩耳後生風鼻出火大呼討來飛鳴&KR1076;
自注討來國朝語謂兔也
白兔生子嘉靖注略大内白兔生三子未幾白鹿亦
生二子羣臣表賀
元兔典故紀聞永樂間陜西耀州民獻元兔曾棨元
兔詩傳聞三穴久儲精日啖元霜異質成
雪兔為夀陳繼儒集孟㫤夘生黃筌繪兔夀之董思
翁八十余撒雪兔為祝思翁亦夘君也
跳兔北征錄次甘泉上命衞士掘沙穴中跳兔與幼
孜三人觀兔大如鼠其頭目毛色皆免爪足則鼠尾
長其端有毛行則跳躍犬不能獲
毳如絲明姚淶白兔賦凝皓暉於西陸披素彩於少
商瞻蕊淵兮融魄感玉衡兮流光昭明眎兮廟祀應
單閼兮歲陽毳如絲兮皎皎眸若珠兮煌煌
駱駝
駝負寳元史喀喇國妻噶瑪拉氏有二子國破無依
一夕有數駝皆重負突至廬帳前驅之不去十餘日
發視其裝皆西域重寳驚曰殆天欲資我而東耶遂
載二子越數國來歸太宗後世為顯官
過肉屏輟畊錄白湛淵續演雅發揮云兩駝侍雪立
終日飢不動一覺沙日黃肉屏那足擁蓋沙漠雪盛
命兩駞趺其旁終夜不動用斷梗駕片氊其上而寝
處其下煖過肉屏滇載記元阿結主詩肉屏獨坐細
思量西山鐵立風瀟洒自注肉駞屏也
生割駞峰元史牧人生割駞峰罪當死特爾格奏之得
免
身非駞元史憲宗擒巴克巴該命之跪巴克巴該曰身非
駞何以跪人為
炙駝元明善東平王碑太祖嘗戰敗以七騎走追兵
尾及因乏食王走水次縳致二歲駞炙其肉以啖太
祖
影如山元張翥詩夕陽駞影兀如山
礧肉載崿虞集槖駞圖贊有服維駞礧肉載崿毳旃
帷房鞗軛簟鞹
馬
拂郎馬元史順帝時拂郎國貢異馬長一丈一尺三
寸高六尺四寸身純黑後二蹄白元周伯琦天馬序
至正二年西域拂郎國獻馬凡七渡海洋始逹中國
曲項昂首神駿超逸上御殿臨觀稱歎勅學士庫庫
命工畫者圖之而直學士揭傒斯贊之
青馬貴元史王珣武力絶人嘗遇道士謂之曰君相
甚竒他日因一青馬而貴歲餘果有以青馬來鬻者
乃倍價償之後乘以戰無不如意
食肉霏雪錄大德十年西域貢千里馬其馬食肉每
旦必以羊肉酥油沙糖胡椒和飯飼之
馬啖鹽元史文宗時詔四川給鹽雲南啖馬注亦奚
不薛之地所牧官馬歲給鹽以每月上寅日啖之則
無病時雲南亂無鹽故於川給之
些馬楊維楨集楊子使奴市壯馬洗於西江之濱馬
泳於中流而遊楊子咤曰鹺官賤役而欲駕良駿宜
不得有也廼辭而些之
未嘗乘馬歐陽元集揭傒斯在京師三紀出入未嘗
乘馬諸貴遊見其徒步謀為貰之傒斯即自置一騎
尋復鬻之以示非所欲
引馬入海西使記西域龍種馬有鱗角牝馬有駒不
敢同牧被引入海不復出
雉尾飾馬楊允孚詩千官萬騎列山椒箇箇金鞍雉
尾高自注詐馬筵以雉尾飾馬
宰十三馬元史雅克特穆爾挾震主之威一宴或宰十
三馬
虎文郝經虎文龍馬賦嗟異馬兮遇主知虎為龍兮
風雲期奮靈虬兮躍神螭隘萬里兮強一馳
馬知詔臨名世類苑夏忠靖家有御賜名馬甚靈每
詔臨馬必蹄齧閽者報公具衣冠出而錦衣人至矣
馬止二詩靳史李西涯得良馬以贈陳師召師召騎
入朝而還其馬西涯問故師召曰吾舊所乘馬朝回
必成六詩方至門此馬止二詩耳非良也西涯曰馬
以不善走為良耶師召唯唯復繫而去
跪地得水明紀事本末李文忠追元兵至桑噶爾瑪
乏水人馬渴死者甚衆忽所乘馬跪地長鳴水泉湧
出
馬市明紀編年仇鸞請開馬市
沙嚢壓明史藳太祖時明昇獻良馬十其一白者長
丈一首高九尺加以韀勒輙人立而吼因囊沙四百
斤壓馬腹令人騎遊苑中久之漸馴會夕月清凉山
乘之躡雲乘風馳驅甚適太祖大悦
茵藉馬足明紀事本末闖宼李自成每戰一騎兵必
二三馬數易騎故馬不疲嚴寒則凉人家茵褥用藉
馬足
玉麟飛嘉靖注略上御南城環碧殿閱馬有玉麟飛
白玉馴碧玉驕照夜璧銀河練瑶池駿飛雲白凡七
種召輔臣入殿賜茗飲共閱馬
醖都歸有光馬政志元牧養蕃息太僕之馬不可以
數計隨地之宜行逐水草醖都之馬在朝為卿大夫
者親秣飼之醖都者承乳車之名也
題四駿張居正集恭題文皇四駿圖一龍駒二赤兔
三棗騮四黃馬
義門馬泳化編義門鄭氏家畜兩馬一出則一為之
不食其感化至如此
馬拜舞宋濂集張中善術數上祭山川百神於覆舟
山下問曰此行何如對曰吉天馬兩重似拜似舞祀
畢上欲還馬忽人立作舞狀已而俯若拜是日中原
贄名馬果符兩重之語
六百錢馬玉堂叢話陳師召在翰林鬻所乘盲馬得
六百錢西涯以詩諗之有斗酒杜陵堪再醉句蓋倣
子美恰有三百青銅錢語也
養龍坑楊慎天馬歌高皇御天開大明龍馬出自養
龍坑房星夜下鹿盧寨天駟曉來驃騎營是時雄酋
有奢香右驂牡驪左牝黃貢上金陵一萬匹内廏惟
稱此馬良談薈龍坑馬名飛越峯
瑞穎談薈正統時賽瑪爾堪所進馬色元蹄額皆白
賜名瑞穎
神兔曾棨集永樂七年春余以扈從北巡給賜内廏
兔色馬一匹蓋朝鮮所貢也神駿超逸異於凡馬予
聞古良馬有赤兔之名故作神兔歌以贊之
伏不肯去明程楷集鍾忠愍同為御史諫景皇易儲
事納諫章時馳馬出馬伏不肯去同憤曰死同耳我
馬奚為馬猶迂迴再四後三日死廏中而忠愍竟以
杖死
碎鐵衣徐渭詩曾聽將軍說雙雙碎鐵衣自注云雷
總戎嘗騎千里馬風掣其衣僅存襟背又趙總戎亦
然
昂舉若鳳方州襍錄先朝西域貢馬高九尺餘頸與
身等昂舉若鳳京師多貎有畫本景泰末西域又進
白馬亦如之而後足脛節間有二距毛中隠隠若麟
甲
産龍馬明羅汝敬龍馬賦序永樂十八年青之渚城
産龍馬其鱗甲龍也其鬐鬛亦龍也其文臆頳尾形
色光彩步趨意態又皆龍也竒哉瑞乎
驢
策驢舉事元史補遺吕徽之遇陳孚策蹇驢遂握手
共論驢故事徽之舉一事孚答一事互至四十餘孚
不能答徽之曰我尚記有某事出某書傳者又三十
餘事
鬻驢玉堂叢話楊尚書翥有厚德嘗乘一驢鄰翁老
而得子聞驢鳴輙驚公遂鬻驢徒行
止索驢腸筆塵穆考恭儉寬簡一日思食驢腸左右
請宣索上曰此宣一出大官將日殺一驢以俟矣遂
止
共跨一驢田廣子藝善談謔時挾内人徧遊諸山偶
日暮不得巾車覓得一驢與内人共跨入城
龍驢虎苑國朝劉馬太監從西番得一黑驢能一日
千里又善鬭虎上命取虎城牝虎與鬭一蹄而斃又
鬭牡虎三蹄而斃後取鬭獅折其脊劉大慟蓋龍類
也
牽船雅坪散錄元宋正獻公集有驢牽船賦今京東
五牐剥運多用之馬臻詩蹇驢無力牽船纜行到楊
村日已昏
穏如坐徐渭詩晴天好驢穏如坐
小烏龍明沈德符天啓宫詞白驢唐代御元宗踣後
將軍始受封争似生叨三品料驪駒賜號小烏龍
牛
市旄牛元史泰定帝時遣使市旄牛於西域
乘驏牛元史類編婦人製濟遜燕服不如法及妬者
乘以驏牛徇部中
牛腹醫元史布扎爾中數矢悶仆用一牛剖腹納於
内浸熱血中遂醒詳見醫學
布哈世史正綱北人呼牛為布哈元世祖賜楊漢英
名曰賽音布哈賽音好也布哈牛也
索軍回牛續通考元太祖時無牛可耕張楫議差官
於盧溝橋索軍回所驅牛十取其一以給農民得數
千頭
牛契宋无詩縣帖不來尋社長自攤牛契教元孫
泥牛元牟巘詩泥牛歲首又還新
争牛得理瑯琊漫鈔王恕知楊州有二人争牛公紿
之曰一牛而二人争之吾將焉歸盍以入官命拽出
之其一人默然一人喧争不已公以與争者曰此已
物也故恡惜如此人稱其神明
化虎獻徵錄卓敬年十五讀書寳香山中嘗夜歸遇
暴風雨休一小院有隠翁借一牛騎歸舉火牽牛入
牛忽抖擻咆嘷化為一黑虎而去
聽書忘牛宋濂集王冕七八歲時父命牧牛壟上竊
入學舍聽諸生誦書輙默記暮歸忘其牛或牽牛來
責蹊田父怒撻之已復如初因聽其所為乃去僧寺
讀書不輟
魯迷貢嘉靖注略魯迷貢獅子西牛
郤西牛明吕柟集正德中西域進獅子西牛西狗禮
部請郤不聽甘肅巡撫寇天叙奏止之
牛妖明通紀天啓時湖廣牛妖一目二頭三尾剖之
一心三腎
問牛舌獻徵錄周德成令休寧民有牛在山被割其
舌者訊之曰汝牛曾有人來買否曰有之酬價不及
而去曰即其人矣第殺此牛必有來告私宰者已而
果然推問得實其舌尚存
不識牛馬天順日錄上思建庶人輩無辜淹禁乃釋
之庶人入禁時方二歲出見牛馬不識
桃花牛明張鏞桃花牛歌桃源山人桃花牛青蒲為
韉繩作鞦不與年少争風流來往桃源溪水頭桃源
由來風景美桃花無數亂紅綺花飛片片點牛身幾
度春風吹不起
羊
歲輸羊元史宣徽院言世祖時鴻吉哩歲輸尚食羊
二千成宗時增為三千今請增五千英宗不許
種羊西使記壟種羊者以羊臍納入土溉以水聞雷
而生臍繫地中及長驚以木臍斷便行嚙草至秋可
食臍肉復有種案舊唐書載拂林國羊生土中即此
然不言種也
二羊鬭納延龍門詩自注元統間知樞密院都拉過
峽中見二羊鬭山椒樹間頃刻大雨水溢輜重姬妾
皆為漂沒
兩剪毛虞集文右丞盧世榮以掊克為功董文用曰
牧羊者歲常兩剪其毛今牧人日剪其毛而獻之主
者固悅其多然羊無以避寒熱即死且盡毛又安可
得哉
心供佛輟畊錄至元帝初入戒壇見瑪哈噶拉佛前有
物為供因問此何物曰羊心上曰曾聞有用人心肝
者有諸答曰凡人萌反心害人事覺則以其心肝作
供上曰此羊曾害人乎帝師不答
大如兔輟耕錄漠北種羊角能産羊其大如兔食之
肥美
日減一羊輟畊錄尚膳日用五羊至元時自即位日
減一羊以歲計之為數多矣
六角羊楊允孚詩奴視山隂對角羊自注橘綠羊或
四角六角者謂之迭角亦曰對角毛角既竒香味迥
别湧幢小品松潘出六角羊土人云羊與鹿交故多
角
秋腯許有壬黃羊詩草美秋先腯沙平夜不蔵
湯羊楊允孚詩宰輔乍臨閶闔表小臣傳旨賜湯羊
頭生羊角埤雅廣要永樂時設科取士廬陵錢舉發
觧南省皆首冠及將廷試忽夢頭生羊角人以為頭
角峥嶸之兆一人曰羊角乃觧字也倘有觧姓者復
居首耶及傳臚狀元果觧縉也
長生羊孝宗實錄永樂北征獲羊萬餘令順天府所
屬州縣分牧歲辦羊毛價銀謂之長生羊宏治間府
尹黃傑言歲久羊已無存民猶輸納甚苦得旨除豁
靈羊詩戚元佐集周崑令玉山有殺人獄久不决公
夜訊之忽一羊自外突入長鳴者三公曰神告我矣
鳴三殺人者三人也有三人色動蓋兇殘久秘身混
衆中一鞫而服士大夫為賦靈羊詩
乳羊博沽歸有光集坦上翁者前工部尚書劉公麟
也與名士吳珫陸崑輩為湖社建安李尚書嘗稱見
翁峴山了無宿具惟以乳羊博市沽風雨瀟瀟欣然
逹夜高風可想
犬
狗遞元史遼陽有狗遞十二驛
狗挽車輟畊錄高麗以北為巴實伯里地極寒給囚
糧用站車每車以四狗挽之狗悉諳人性站有狗分
例若尅減之必嚙其主者
鷹背狗輟畊錄北方皂鵰一巢三卵者其成鷇一乃
狗也官進於朝其狀與狗無異但耳尾上毛羽數根
耳田獵之際鵰則戾天狗則走陸所逐同至名曰鷹
背狗
色如火永昌襍志至正二十年昆明縣玉案山下産
赤小大色如火羣吠徧野
雪麋張雨詩還憶菌巢書數卷雪麋應護手栽花自
注雪麋元洲白犬名
卧毯眠氊元黃性之有題犬詩云深宫飽食恣猙獰
卧毯眠氊慣不驚揭被捲簾人放出宜男花下吠新
晴
觜爪皆紅輟畊錄至正時上海民家有已閹之雄狗
生小狗八其一觜瓜紅如鮮血犬之為妖未有若此
者
陵中犬走綏寇紀略鳳陵未災前有遙見林中二人
一衣朱一衣青毆擊甚苦尋聞號泣聲乃集數十人
持杖入惟二犬踉蹌走無何寇至
甘守糠覈湧幢小品宋儒畜一犬善盗鄰肉因付之
狗屠犬逃歸作乞憐狀儒與約勿盗肉則貸死犬即
弭耳馴伏投以骨一嗅輙去甘守糠覈
焚兩羅漢筆麈顧文康公鼎臣為諸生時父母不子
讀書山寺有羣乞兒逐得一犬求薪不得公走佛殿
謁羅漢曰不得已煩大士因斧其像以㸑凡焚兩羅
漢而犬熟即與羣兒擘而大嚼為之一飽
職方如狗明季遺聞福籓稱制倖進者衆有職方賤
如狗之謠詳見兵部
義犬菴耳談蕃育署内一菴有犬屢搏鄰雞一僧將
屠之犬作乞憐狀僧曰汝能悛可宥也犬自是跼蹐
不出食避葷腥一日到佛前伸兩足伏首作頂禮狀
僧為誦涅槃送之遂化菴以此名
鋸牙明史藳川中遭張獻忠亂列城内襍樹成拱狗
食人肉鋸牙若猛獸
豕
擒圈中豕元史世祖自陽羅渡江促張柔會兵攻鄂
諭之曰吾猶獵者不能擒圈中豕野獵以供汝食汝
可破圈而取之柔乃作鵝車洞掘其城屢攻破之
射野豕元史伯特遷池州道經穎上穎有野豕時害
禾稼民莫能制因迎拜求焉伯特以狼牙矢射之豕
走數里
夢豕决城纂要元順帝一夕夢大豕决城因禁民畜
猪後大兵至遂開建德門北去猪者朱也天之示人
顯矣
一猪不忍明紀事本末王艮胡靖觧縉因燕師入城
集吳溥舍為就義舉溥子尚幼曰胡叔竟能仗義溥
曰不然獨王叔死耳旋隔牆聞靖呼曰外閙甚可看
猪溥顧子曰一猪不忍寧自忍乎湏臾艮服鴆死靖
改名廣降於燕
猪金續通考萬歷初滸墅關王家養一猪有年一日
銜其主衣行異之随其所往以觜掀土出瘞金千兩
家遂大饒人稱其家為猪金
悟家字卓異記高皇微行見民家有婦飼猪上微笑
后聞之以上悅此婦也命以金賜其夫取婦入宫命
侍上上曰不然我見此婦飼猪因悟古人製字之義
家字從宀從豕言無豕不成家也豈為此婦耶可亟
還其夫
禁畜猪纂要正德十四年冬禁養猪違者永戍以俗
呼豕為猪音同國姓且信佛法也旬日之間遠近盡
殺減價賤售小猪埋弃一時駭異
主食空同子豕主食故一乳十七八
豕蹇足湧幢小品曾學士棨少不得於父督之貨豕
豕突蹇其足又息不豐逐之學士即牧所手書筴不
棄
丹書腹耳談京口鄔汝翼於萬歷丙子遊杭見屠家
豕腹丹書數字曰秦檜十世身
豕生象明通紀江西豕生象宸濠令三司稱賀布政
使張嵿止之
猫
木猫元陳櫟木貓賦外匝板以四周兮柱雙峙而梁
横懸重木其若砧兮下簟盛夫羶腥妙在分釐梗之
活繫兮微有觸而轟擊鼠冥行而冐入兮危機動而
微命畢
猫定馬祖常遊華嚴寺詩鶴馴看梵磬猫定護齋糜
獅貓彈事王世貞戱為獅猫彈事謹按刺姦大將軍
執金吾苖狻猊擁尰賤材支離小品謬以形似獲忝
非常而乃齮齕命吏害及衣冠左右盗臣禍深城社
乞收付廷尉法獄
猫噬雞薛瑄集余乞得一猫形魁然鼠不敢出者月
餘然好捕雞雛已而鼠窺之熟覺其無異遂為暴如
故因數之曰汝無捕鼠之能而有噬雞之病真棄材
也笞而放之
義猫湧幢小品姑蘇齊門外一民負官租出避家獨
一猫催租者持去與人年餘民過其地猫忽躍入其
懷仍為人奪去至夜民卧舟中聞篷間有聲視之猫
也口銜一綾帨内有金五兩餘人謂之義猫
畏寅人空同子猫見寅人則銜其兒走徙其窠
猫王續已編有西番使臣貢一猫道經莊浪驛丞使
譯問猫何異而上供使臣書云請試之其猫盛著鐵
籠納置空屋内明日起視有數十鼠伏籠外盡死云
此猫所在數里外鼠皆來伏死盖猫之王也
霜眉明襍記嘉靖時禁中有猫微青惟雙眉瑩潔名
曰霜眉帝甚憐之猫死命以金棺葬萬歲山薦以齋
醮相國袁文榮撰詞有化獅為龍語因題碑曰虬龍
塜
戟霜弓電王世貞題畫猫詩牙爪攢戟霜飛騰掣弓
電
乞猫高啓乞猫詩君家産銜蟬許贈不以賣願得縱
驅禽净若刈菅蒯
貍
玉面貍馬祖常集王元父進宣城縣簿縣比供玉面
貍四十畢罘不獲則轉購他邑君至請悉罷供
貍眠吉地湧幢小品建安楊萬大結茅武夷遇一道
士曰汝所為甚善天必報汝因與同舟至甌寧指示
秀峰下曰汝於某年月日奉親柩於此俟有白貍眠
處即葬所也白貍起即葬時也萬大如其言後太師
文敏公其裔也
貍七斤異林胡宏善占有一人家暴富宏占之曰有
貍奴走入室秤之得七斤富及七載貍奴當去後果
然詳見異術
鼠
鼠食稼玉堂綱鑑至元時馬湖部田鼠食稼殆盡其
總管祠而祝之鼠悉赴水死
鶉卵化元五行志至正時慶陽延安寧安等州野鼠
食稼初由鶉卵化生即成牝牡生育日滋百畆之田
一夕俱盡
銜詩藁馬臻幽居詩穴鼠苦銜詩藁去
銀鼠元史世祖時牙西來朝貢銀鼠皮二千張翥詩
青貂銀鼠衣
黃鼠霏雪錄北方黃鼠穴處各有匹配掘其穴者見
其中作小土窖若牀榻之狀則牝牡所居也味極肥
美元時恒為玉食之獻張昱詩黃鼠生燒入地椒
逐鼠耗卓異記天下官三年一覲老人亦得與焉上
問一老人曰朕將築室後湖為蔵黃册之所當作何
向老人對以當東西向則朝夕為日色所晒上喜其
對又見其貌類猫曰托汝為守此册俾無為鼠耗遂
命一内侍引至後湖埋之自後後湖雖有鼠而黃册
無恙
鼠渡江萬歷注略江南五月有羣鼠千萬蔽江南渡
穴處食苖
一鼠百錢吳中故語中山王圍蘇城九月城中糧罄
一鼠至費百錢
叱鼠賦邢處士參祖用理遺叱鼠賦人謂處士君無
盆盎之糧正不必效乃祖作賦也
白鼠蚓菴瑣語崇禎時市上有湖廣人持白鼠數百
來售毛色如雪眼赤如火識者曰此碩鼠也見則天
下將亂
妖鼠歌晉安逸志成化中長樂陳豐獨坐山齋梁間
二鼠相鬭忽墜化為二老翁長五六寸對坐劇飲既
而有二女子歌舞歡酬酒既闌乃合為一大鼠向豐
作拱而去歌詞云天地小如喉紅輪自吞吐多少世
間人却被紅輪誤
元明事類鈔卷三十八
