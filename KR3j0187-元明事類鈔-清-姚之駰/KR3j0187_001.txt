元明事類鈔卷一
監察御史姚之駰撰
天文門
天
際天開宇元史禮樂志際天開宇亘海為家
天開眼元姚桐夀樂郊私語己亥秋月晦余曉詣嘉
禾忽西北天開數百丈光燄如猛火照野宿鳥皆鳴
視開處蠕蠕而動中復極明若金融冶少頃皆合舟
人謂余曰此天開眼也
司天臺玉堂綱鑑至元中建司天臺於大都太史令
王恂等請建儀象圭表以銅為之
西域儀象元史世祖時扎瑪里鼎造西域儀象明
宋濓集元時西域有扎瑪里鼎者獻萬年歷其測
候之法但用十二宫而分三百六十度若不聞二十
八宿次舍之說及推日月之食頗與中國合
高表元葉世竒草木子前代立八尺之表以量日影
則晷影短而尺寸昜差元立四丈之表於二丈折中
開竅以量日影故影長而尺寸無毫杪之失元楊桓
高表銘惟昔八尺景促分密為用雖可每艱辨析聖
皇御極百度維新乃五其昔其用益神
簡儀明陳邦瞻元紀事本末元興以儀象之噐規環
不協太史郭守敬出其所創簡儀仰儀及諸儀表皆
臻精妙古人未及元姚燧簡儀銘四儀兩軸二極是
當南軸攸沓下乃天常維北欹傾取軸榘應鏤以百
刻及時初正
二線元史郭守敬謂昔人以管窺天度宿餘分未得
其的乃用二線推測於餘分纖微皆有可考
立里差元史耶律楚材以西域與中國地里相去之
遠近立為里差以增損之雖東西萬里不復差忒名
曰西征庚午元歷
鳴如萬鼔明鍾惺明紀編年宣宗親征高煦初發時
東南天鳴聲如萬鼓六師所至罪人斯得
天門開西樵野記天順間臨洮府蘭縣民陳鸞夜半
獨起仰見天門大開上帝衮冕衣袍端拱其中儀從
鵠立者甚衆宫殿闌楯昡彩奪目
一竅空明明徐應秋談薈真臘國抵占城旁有西棚
國望見天一竅空明稱天門一曰天際國女媧氏所
不至也
天鳴如鐸明許重熙五朝注略萬歷時應天府天鳴
聲如搗鐸旬餘乃止
黃道可見明何孟春集天之黃道可見處暑後秋分
前晴朗日没時於高處向南視之若虹霓斜界雲氣
皆不敢入者是也
欽天監本朝谷霖蒼明紀事本末洪武三年改司天
監為欽天監設監官其習業者分四科曰天文曰漏
刻曰大統歷曰回回歷
經緯雲柱明費宏集觀象臺渾儀黃赤二道交於奎
軫與今之四正戾其陽經南北軸不合兩極出入之
度隂緯東西窺管又不與太陽出沒相當掌監事吴
君昊奏之鑄為新儀更二道環交於壁軫其經緯雲
柱自是皆與天合
木代機衡部學詞林周文安手置璿璣玉衡圖以木
代之規製極巧廖道南曰予夙侍帝座乃見洪謨所
著璿璣圖者張平子之靈憲郭守敬之簡儀先後若
符也
測儀六式明紀事本末西儒羅雅谷湯若望在歷局
造測儀六式一曰象限懸儀二曰平面懸儀三曰象
限立運儀四曰象限座正儀五曰象限大儀六曰三
直游儀復有弩儀弧矢儀紀限儀諸噐甚多
更定歲差五朝紀略嘉靖時光祿少卿華湘言堯時
冬至初昏昴中日在虚七度今冬至初昏室中日在
箕六度末四千年而差五十度矣至元辛巳改歷至
今歲差一分五十秒今差三度六十四分五十秒矣
至元距洪武甲子僅一百四年今則二百四十三年
矣宜詳定歲差以成一代之制
繪天姚燧集聖人之道天也善言者繪工也山水鳥
獸草木之為物或可圖而肖之以語繪天設色而得
其髣髴萬一者古今人無能為也
丹霞天元揭徯斯麻姑壇詩嵯峨仙都觀遥望丹霞
天
碧瑶天元張昱詩笑指清泠橋下水此中原是碧瑶
天
天地若甕明劉基詩天地若大甕萬物生其腹人猶
腹中蟲蠢蠢随化育鑚攻無時休臓腑為翻覆帝青
調元氣豈不畏戎毒皤然命滌蕩汗下兼湧衂
日
暫沒即出元史欽察國去中國三萬餘里夏夜極短
日暫沒即出
兩圓影樂郊私語至正丙申三月日晡有兩日相盪
窗隙壁竇皆成兩圓影
中景元史舊法以表端測晷所得者日體上邊之景
今以横梁取之實得中景不容有毫末之差
聲若雷霆元史沙弼茶國係日西沒之地至晩日入
聲若雷霆國王每於城上聚千人吹角鳴鑼擊鼓混
雜日聲不然則小兒驚死
如蓋如吞五朝紀略萬歷中禮科周朝瑞奏時當向
午而日光不射目日上恍有一物可比日大混沌無
光伏壓日上非烟非霧如蓋如吞
日珥明王醕集日珥悲時事也莊烈帝某歲仲春五
日日生交暈如連環左右生戟氣青赤色白虹彌天
因作短歌
平行實行明紀事本末督修歷法李天經䟽言太陽
有平行有實行平則每日約行若干而實則有多有
寡不獨秋分為然
起復弗合明通紀正德十三年五月朔日食起復弗
合日官周濂請騐交食以更歷元
日不入地元邱處機集輕清上浮為天重濁下凝為
地三光輕清悉止於天如何下沉蓋天下日月無出
沒人間常有出沒而強稱日入地中有何意義明夷
之解特假象明理耳
地體掩日明鄭善夫經世要談聞西域人算日月食
者謂日月與地同大若地體正掩日輪上則月為之
食傳注家謂月食為暗虚所射者予未敢信
古日舒長歷代小史郭守敬常言古日舒長今日暫
促此義在度數之外不可以語泥者每百年短一分
也
磐陀觀日元吴萊海東洲磐陀石上觀日賦粤東遊
於海徼兮得偉觀於陽阿登盤陀之疊石兮路㟪&KR0034;
以巍峩天鷄號而夜半兮暾欲出乎重波恍元幕之
沉黑兮惚火輪之盪摩
日月籠元楊維禎詩書賦囚人日月籠明楊慎詩烏
蟾日月籠
綠隂鏤日元宋旡詩綠隂鏤日新歡夏紅雨鏖花故
惱春
月
夜無光談薈元至正七年正月既望月夜出無光
命咏新月明通紀懿文太子與太孫侍太祖命咏新
月懿文詩曰昨夜嚴陵失釣鈎何人移上碧雲頭雖
然未得團圓相也有清光遍九州太孫詩曰誰將玉
指甲搯破碧天㾗影落江湖裏蛟龍不敢吞太祖覽
之不悦
人入月中明馮夢禎漫錄虞長孺祖母秋夜坐庭中
見有三人挨月而過異之急呼人同觀觀者出遲僅
見其二湏臾俱入月中
漸過而東明雜記太祖云二十八宿經星也附天體
而不動日月五星緯乎天者也嘗於天氣清爽之夜
指一宿為主太隂居是宿之西相去丈許盡一夜則
太隂漸過而東矣以此斷為天左旋日月五星右旋
望後西闕玉堂漫錄新月之闕向東殘月之闕向西
此謂映日可也惟望後月闕亦向西似與映日之說
稍異
進退明李夢陽空同子夏之初月高其圓也低冬之
初月低其圓也高進退之義也
瑞雲承月明夏言瑞雲承月賦序嘉靖己亥八月上
南郊駕還時漏下四十刻仰見月生圓暈五采旋繞
祥光絢發澹素雲承之移時乃散明日降手札示臣
月如佳士元袁桶立春舟中見新月詩云春月如佳
士翩翩欲上船相逢疑昨日一别又新年
月瘦元劉因詩蒼月瘦黑風酸枯梢老竅號空山
呼酒客楊維楨詩仰唾天上蜍誓作酒中魄勸君飲
此酒呼月為酒客
釣月元柯九思題釣月軒詩凭闌看月出倚釣待雲
生
延月元許謙延月樓詩主人欲擅四時秋夜夜掀簾
為延待
劃釵記㾗元孫氏蕙蘭詩隔窗久坐憐清影閒劃金
釵記月㾗
月有㾗明王禕詩春來天上渾無迹月到花間似有
㾗
看月生存齋詩話晩凉浴罷閒無事水閣東頭看月
生此吴主一平生得意之句
月可呼明僧梵琦詩船上見月如可呼愛之且復留
斯須
星
禜星元史命回回司天監禜星
天狗堕地元史紀要順帝丙戌司天監奏天狗星墮
地血食人間五千日始於楚徧及齊趙終於吴其光
不及兩廣
星隕如箕續資治通鑑元世祖十五年有星隕於廣
南色紅大如箕中裂為五墜地時聲如鼓焉
南望北斗明紀事本末成祖親征阿嚕台次長清塞
地極北夜望北斗已在南矣明王世禎憶昔詩天門
直向隂山闢北斗翻從南極懸
景星頌明紀事本末宣德八年景星見天門少傅楊
士竒進頌
五星紊度明通紀洪武九年欽天監奏五星紊度日
月相刑下詔求言而平遥訓導葉居升以直言死獄
中
五星聚室五朝注略嘉靖三年正月丙子五星聚營
室辛巳五星皆伏太白先過壁
夜望三台明泳化類編萬安罷相在道猶夜望三台
星冀復進用尋卒
星入月中明紀事本末莊烈帝十七年正月星入月
中
壽星見明余繼登典故紀聞永樂十五年壽星見羣
臣請賀上曰四方旱澇蝗疫比比有之鮮為朕言者
此何足賀
長庚四角明鄒漪明季遺聞福王稱制江南災異叠
見東方長庚星光芒閃爛有四角或五角中有刀劍
旗幟馬影似閧闘象
紅頭白尾明謝在杭麈餘萬歷壬寅八月福建地見
一長星頭大紅色尾尖白色霹靂一聲裂開中紅外
白蠕蠕而動
星道本朝王鴻緒明史藁日行黃道月行九道古來
無所謂星道者山隂周述學推究五緯之行為星道
五圖於是七曜皆有道可求
星輪西洋歷書五星之天各有小輪原俱平行特為
小輪旋轉於大輪之上下故人從地面測之覺有順
逆遲速之異
星數明陳繼儒集三垣二十八宿中外宫計二百八
十三座一千五百六十五星
斗柄插水明高啟時開篷望天邊斗柄插水低
雲
白雲庇墓元史趙榮至孝葬之日白雲庇墓前後十
五里葬畢而散
彩雲如蓋典故紀聞太祖攻婺城有五色雲見城西
駐蹕地氤氲如蓋
西北異雲明王世禎史傳劉基嘗遊西湖有異雲起
西北光射湖水客以為慶雲將賦詩基大言曰此天
子氣也在金陵十年後英主出其下非我誰名世者
囊雲明寧獻王囊雲詩蒸入琴書潤粘來几榻寒小
齋非嶺上宏景坐相看注臞仙每月令人往匡廬最
高處囊雲以歸搆雲齋障以簾幕放雲一囊四壁氤
氲如身在岩洞
黑雲如繖經濟錄英宗至大同暮有黑雲如繖罩營
雷雨大作衆皆危之已而有土木之難
青雲随渡明解縉集高皇渡江青雲隨之親征婺州
五色雲覆軍上下
雲中畫舫獪園雜記隆萬間虞山採石者見雲一片
自西南隅至鼓樂駭空有畫舫數隻蕩漾雲端仙妹
靚粧列坐珠簾下江濤之聲渺在雲漢
雲闘談薈正德時江西有黑雲紅雲若相闘者久之
分為兩城人馬洶洶明年寧藩叛
雲如車蓋明何喬遠名山蔵孝宗册立為太子時詔
至南京瑞雲見孝陵如車蓋
雲占賊兵劉基行状都督馮勝攻某城上使公授之
方略公以一赫號封曰夜半出兵至某所見某方青
雲起即設伏頃有黑雲起者賊伏也勿輕動日是而
黑雲漸薄回與青雲接者賊歸也急擊勿失已而具
如基言
玉局雲楊慎集點蒼山之麓有玉局觀焉四時有雲
氣於夏尤著
黃海明黃汝亨遊黃山記從三天門扶笻上是為海
子又曰黃海蓋雲極天界上下四方杳茫無辨似浮
身海上稱黃山最勝處少頃登煉丹臺時落照弄晴
白雲海中為翠為黛為巨浪為積雪為彩霞片片為
金紫光為錦繡文百道千花幻出空界不可名状歸
而作看雲之歌
組雜班錯明祝允明建康觀雲記以青以丹以黃以
碧以緋以赤以蒼以紫以綠以素以組雜以班錯
雲壇本朝陸隴其集漢唐宋風雷雨皆各壇以祭未
嘗及雲明洪武二年詔風雲雷雨合為一壇
騎追雲本朝王士禎池北偶談成化時翰林王公敕
有仙術一日見白雲一片命騎追之雲落地化為石
色如雪煮食之甚甘曰此雲母也
天孫妬明屠隆五色雲賦大物矜炫變幻靡窮乍散
乍合若淡若濃廓乎若啟窅乎若濛嗟此璀粲雕彼
太素神乎巧哉天孫所妬何文章之綺靡恐大帝之
是怒
如冪元柳貫詩隙雨拂面來空雲稍如冪
野碓舂雲元周權詩溪深野碓自舂雲
為賓袁桶詩古樹不受采白雲為之賓
凍雲高啟詩梁園雪早凍雲癡
風
禱風姚燧集潘澤知宏州州之南故山風為災公為
文以禱之自爾風災衰息
楊爵風五朝注略楊爵為御史以直諫逮詔獄平生
清介絶俗居獄中惟推演易義而已逮之日京城大
風人呼為楊爵風
只管有風明太祖周顛仙傳周顛從行至皖城苦無
風問顛顛曰只管行只管有風無胆行便無風行不
三里果大風倏達小孤遂破友諒
旋風識火明焦竑獻徵錄世宗南廵至衛輝白晝有
旋風遶駕不散上問陶仲文何祥對曰主火上命禳
之仲文曰火終不免苐謹護聖躬耳是夜行宫果災
上僅以身免
海汎風王世禎集倭舶之來恒在清明之後前乎此
風候不凖清明後方多東北風且積久不變過五月
風自南來不利於行矣重陽後亦有東北者過十月
風自西北來亦非所利故防海者以三四五月為大
汎九十月為小汎
好黔明馮時可滇行紀略舊志雨師好黔風伯好滇
風伯主穴明王尚絅風穴賦序聞風氣之為天地之
號令也而汝州獨有穴又有所謂風伯者主之故又
有風伯廟春秋祈報祀饗靡闕而風時為虐余惑焉
八風詩吴偉業八風詩序余消夏小園風塕然而四
至雖泠泠可以析酲已疾而凄其怒號不能無爰居
之思避其庶人之雌風乎聊廣其意作為此詩
魚苖風明袁宏道擢歌行四月魚苖風随君到巴東
十月洗河水送君發楊子自注魚苖風洗河水皆長
年語
涼信元熊鉢詩西風涼信入虚簷
揭花影元陳樵臨花亭詩歌珠一串流鶯出花影數
重風揭開
雷電
擊小吏元史至正中永興縣雷擊死糧房貼書尹章
於縣治時方大旱有朱書在其背云有旱却言無旱
無災却道有災未庸殱厥渠魁且擊庭前小吏
震謹身殿明徐禎卿剪勝野聞洪武中雷震謹身殿
帝親見火炎自空中下乃再拜曰上帝赦臣臣赦天
下
突烟雷明陸深漫筆劉少師健為庶僚夏日奉命往
祀華山與客登高頋見山下白霧瀰漫若大海而山
頂赤日方熾俯視突烟暴起或丈餘逓至尺許亦無
所聞頗異之及下山問人云適有驟雨挾雷數百已
過矣向所謂烟中突起者悉雷也
積沙書談薈崇禎時雷擊余邑王家偶觸産室雷電
遂霽階上有天書二子不孝他日重治八字體作行
書徑二尺餘似積沙成之洗濯不能去頃之自滅
繪梅花耳談姑蘇韓某暑月坐堂中忽暴雷起繞柱
奮擊數刻始去堂上砌石上繪梅花一枝紋理精妍
雷神掣符鄒漪啟崇野乘萬尊師以三吴旱禜於數
縣皆大雨道流竊語曰有雨無雷何也君方持請雨
勘合未及焚雷神就其手掣去大震擊死謗法者
紅色楷書武林紀事洪武乙酉杭州吴山三茅觀雷
擊白蜈蚣長尺餘有紅色楷書秦白起三字
手執綠斧獪園雜記廣東人家風雨晦明中雷神落
地不得去赤髮狰獰頭如獮猿肉翅青手執綠玉斧
語其家急延正乙道士誦清淨經出我須臾誦畢騰
空而去
雷泉如願明曺大章元君靈應記大章建碧霞君廟
於郊外日往薰修四明王生携一童子亦在頂禮白
日雷作攫童子離殿二三丈地烈為池碧綠漣漪結
成雷泉如願四字硃書久乃漸滅
四時雷電明王世懋二酉委譚浮梁景德鎮天下窑
噐所聚余以分守至其地萬杵之聲殷其火光燭天
令人不能寢戱目之曰四時雷電鎮
落電明何景明雨詩樹明稍落電山暗轉奔雷
雨
雨核元陶宗儀輟耕錄至正時杭湖二州空中有物
若果核與雨雜下五色間錯破其實食之似松子仁
皆曰婆娑樹子後紅巾來雨核之地悉被兵火
平章雨元史王伯勝拜遼陽行中書省平章歲大旱
禱畢即雨人謂之平章雨
别駕雨元史宇文公諒同知餘姚州夏不雨公諒出
禱輒應人頌之為别駕雨
着衣皆赤元史元統二年正月朔雨血於汴梁着衣
皆赤
二羊闘元納新集元統間知樞密事薩都拉過龍門
峽見二羊闘山椒間頃刻大雨泛溢人馬皆漂溺
雨木冰輟耕錄順帝時雨木冰状如樓閣人物鳥獸
卉木俱偹高林大樹珠葆羽幢彌望不絶
獨不霑濕本朝邵遠平元史類編王庸至孝母卒露
處墓前旦夕悲號一夕雷雨暴至鄰人持寝席往蔽
之見庸坐卧地獨不霑濕
菩薩線元史至正三年三月彰德雨毛如線而綠俗
云菩薩線
永隆雨明興雜記洪武中吳僧永隆請焚身以救冒
請之僧至雨花臺望闕拜辭取香瓣書風調雨順四
字語侍中曰煩語陛下以此祈雨必騐乃自焚時大
旱上命以所遺香至天僖寺禱雨夜雨大降上嘉曰
此真永隆雨也别見僧
發矢約雨明沈國元大事記滁州之柏子潭有龍祠
水旱禱之輒應上因滁旱彎弓注矢立潭西祝曰吾
與神約三日必雨連發三矢而還後三日果大雨
雨魚明通紀嘉靖壬戌三月山東德州雨魚三日時
有詩云魚乃躍於淵何如降自天
侍郎雨名世類苑永樂時浙江旱災上命王文安公
英往祀南鎮公至紹興即大雨田野沾足人皆喜曰
此侍郎雨也
紅黑雨談薈俞震齋精五雷祈禱術同時有黃天元
亦能之洪武時閩大旱官召二人祈雨立東西二壇
分書朱墨二符私約曰吾二人雨當如其符色乃以
書符朱墨二硯分投水缸中須臾雨至一壇水黑一
壇水紅
天水羅&KR1321;茶記云烹茶以泉水為佳如泉水不可得
則用天水秋雨為上梅雨次之秋雨冽而白梅雨醇
而白
瀉汞元趙文敏孟頫雨詩云蛛網懸珠絡荷盤瀉汞
銀
梅月逢庚元李孝光詩梅月逢庚江雨歇稻花迎午
水風凉
支干不靈元馬臻詩雨久支干盡不靈
烟織雨元郭鈺詩江烟寒織雨山鳥暝穿雲
癡雨元張飬浩久雨初霽詩癡雨歇簷滴頑雲開日
華
露
乾清露宋濂膏露頌洪武二年冬膏露降於乾清宫
後苑蒼松之上光潤如酒凝結如珠肪白飴甘彌布
松柯
扭露飲明金幼孜北征錄發静鹵鎮人渴甚以衣於
草間且行且拽漬露水扭出飲之
露如霜元虞集詩天高露如霜客子衣盡白
霜
聚霜煑羹元史赫嚕事太祖西征在道絶汲晨起聚
草上霜煮羹以進問曰何從得水因告之故
寫霜景明董其昌集畫家霜景與烟景淆亂余末有
以昜也丁亥冬燕山道上乃始悟之題詩驛樓云曉
角寒聲散柳堤干林雪色亞枝低行人不到邯鄲道
一種烟霜也自迷
繁霜是血明戚繼光望闕臺詩繁雪盡是心頭血灑
向干峯木葉丹
霜片明高啟詩月下凍㾗生綠井隔簾霜片飛無影
雪
雪獵元史朱德潤為鎮東行省提舉二月大雪英宗
獵於柳林召見獻雪獵賦萬餘言
黑雪元綱鑑大全順帝時湖廣雨黑雪
苦得滕字元史類編吕徽之逃名以耕漁自給偶詣
人家易榖種值大雪聞閣中分韻作雪詩有得滕字
者苦吟弗就徽之不覺失笑諸貴遊方侮之因詢其
笑何謂徽之曰我意舉滕王蛺蝶事耳衆始嘆服邀
入座賦詩立就即去
祈雪元史睿宗軍會於三峯山金人溝地立軍圍之
睿宗令軍中祈雪夜果大雪三尺溝中軍僵立刀槊
凍不能舉
暑雪元劉郁西使記潮海地極寒雖酷暑雪不消
賦瑞雪明閔文振仰山脞錄方孝孺少侍潛溪宋公
寓京師會大雪太祖宴羣臣命各為瑞雪賦宋公既
醉還邸属孝孺賦翊晨進上上讀之曰此非卿茟詞
甚雄偉有用之才也
時玉夏言集嘉靖乙未正月夜雪詰朝全霽上喜札
諭禮官曰天賜時玉欲與卿等一見伏讀聖文以時
玉名雪實古今所未道恭掇賦一首
送雪明周憲王送雪詩准&KR0640;煖金香盒子明朝送雪
與相知自注汴土風俗每歲遇雪初下則以小盒子
盛之送親知以為瑞或舉觴歡宴尤為宫中所尚焉
看雪堕松王禕集宋景濓性疎曠或獨卧長林下看
晴雪堕松頂雪出沒巖扉間悠然自適
掬雪頮面宋濓集孫孝子惟中廬墓晨起無火掬雪
頮面輒詣墓前拜
雪寒下馬名臣遺事夏忠靖與蹇忠定值雪夜過禁
門有不欲下馬者曰雪大寒甚公曰君子不以冥冥
墮行
屋角墊明文震孟集邢麗文家貧無所干請嘗大雪
人往視之則屋三角已墊方携書坐其一角不糁者
相見但誦所得佳句絶無惨凛色
赤足上嶽明陳仁錫潛確類書王冕當天大雪赤足
上嶽峯四頋大呼曰遍天地間皆白玉合成使人心
胆澄徹便欲仙去
聽雪篷明詩話嶺南無雪惟楊孚宅一見之杜詩所
云南雪不到地也番禺黃哲度嶺而北倚篷聽雪詫
曰天下竒音也歸搆一軒名聽雪篷
三千掃雪野獲編大内每雪後即於京營中撥三千
人入内庭掃雪輪番出入亦有游閒少年代充其役
以觀禁掖者
和蒸字明李東陽集王古直作詩亦有致嘗與予和
雪詩蒸字韻數往復出新意予頗訝之久乃覺其為
方石所助因以一詩挑之謝乃躍然出和遂成巨卷
待伴元張雨詩山留待伴雪春禁隔年花
齊腰袁桷上京詩今年春事减土舍雪齊腰
粉月元薩天錫詩吴剛粉月成瓊屑洒向人間沃春
熱
七月雪元納新七月十六夜看月詩却憶去年灤水
上夜深孤舘雪蕭蕭自注去年客上都是日大雪
壓山元吴澄雪詩䞉添吴楚千江水壓倒淮徐萬里
山
千丈雪明唐寅詩一夜空山千丈雪草元人在玉壺
天
賣雪明施武賣雪詞注大理蒼山雪六月不化市上
女郎賣之猶吴下之賣冰也
三色湧幢小品萬歷四十四年正月大雪無錫有黃
紅黑三色
五月劖雪明范汭滇中詞五月㸑僮劖雪去三冬𤏡
女擔花來
霧
紅霧元史至正中丹陽雨紅霧草木葉及行人衣裳
皆濡成紅色
十重霧元史類編董摶霄奉命以兵援江南賊犯徽
州有道士能作十二里霧摶霄以計破之妖霧頓開
諸伏兵皆起遂破賊
銀色界楊慎集安寧之境杪秋初冬天將霽晨必大
霧千里一白如銀色界湏臾日出霞彩輝煥亦竒觀
也
元日霧明王守仁詩元日昏昏霧塞空出門咫尺誤
西東
沉峯明湯顯祖匡山舘賦積霧沉峯横雲矯嶂
雹
玲瓏有竅元史至元中清州雨雹大過於拳其状有
如龜者如小兒形者如獅象者如環玦者或撱如卵
或圓如彈玲瓏有竅色白而堅
成形明邢侗集萬歷時山東臨邑縣雨雹盡作男女
鳥獸形
如牛如象談薈崇禎十年又四月武鄉縣雨雹知縣
親騐有如象大者二塊如牛大者數十塊
虹
青紅線明董榖碧里雜存彭友信歲貢至京一日高
祖微行見虹霓口占二句云誰把青紅線兩條和雲
和雨繋天腰友信應聲曰玉皇昨夜鸞輿出萬里長
空駕彩橋上異之約明日同早朝至明宣入以為北
平布政使
渴虹下飲升菴外集予嘗登眺山寺見雨霽虹霓下
飲澗水明若刻畫日射其旁如盻睞然得句云渴虹
下飲玉池水斜日横分蒼嶺霞
屈虹明鄭選虹賦以子所言是名屈虹字以挈貳謚
以螮蝀晦者為雌昭者為雄或言陽以隂䝱或言隂
受陽攻或言樞鎮所散或言雨日所衝
霞
撚細末元貫裕實詩暖翠流香春自活手撚殘霞皆
細末
銀霞邱處機望隂山詩遠觀日脚射銀霞
紫烟衣元倪瓉詩朝霞補作紫烟衣
天河
黃河無影明王鏳詩空擬乘槎問消息黃河無影到
衡陽自注衡州不見天河疑黃河遠也
澹澹劉因明河秋夕圖詩明河澹澹縱復横行雲悠
悠度疎星
