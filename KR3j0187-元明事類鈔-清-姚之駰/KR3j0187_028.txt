元明事類鈔卷二十八
監察御史姚之駰撰
身體門
頭
額有雙樹元史何榮祖狀貌魁偉額有赤文如雙樹
背負隆起相者云當位極人臣且夀也
抵額拔矢元史張榮狀貌竒偉嘗為流矢貫眥拔之
不出令人以足抵其額而出之神色自若
髑髏盛酒納延輓諤勒哲元帥詩觱栗按歌吹落月髑
髏盛酒醉西風自注公嘗漆倭人首為酒器
鑿腦元史宣陽秦氏女父有危疾鑿已腦和藥進飲
即愈詳見孝子
惡頭癢袁中道集李温陵一日惡頭癢倦於梳櫛遂
去其髮獨存鬢鬚
頭病郎明紀事本末陳友定少病頭瘡傭於羅氏嘗
與羣兒樵設隊伍為戱羅竒之將以為婿媪曰頭病
郎足婿耶因失鵝而奔於隣隣家夢虎踞門得友定
大喜竟婿之後開府福建
天庭北斗楊守陳神道碑公在妊時母夢大星入懷
及生天庭有七黑子状如北斗
抱頭哭明通紀魏璫一祠木像頭稍大小豎上冠不
不能容匠人恐急削而小之小豎抱頭痛哭責匠人
頭顱二尺黃佐集倫文叙長身玉立頭顱大二三尺
許五歲時與羣兒戲有術者指之曰此兒大魁相也
後會試殿試皆第
面
三毫怒指元史帖木兒篤學有名修眉覆目左頬有
三毫怒則毫皆直指
刺面元史類編段氏隆興夫死諸父令其改適氏引
針刺面墨漬之誓死不貳
瓜面元史馮淑安山隂縣尹李如忠繼室也如忠歿
父母憐之欲使更事人馮瓜面流血不肯從
子如北斗吾學編陳白沙身長八尺目光如星右臉
有七黑子如北斗狀
自壊其面吳中往哲記王仲光志不願仕因自壊其
面貌終身獨居以賣藥自給姚少師來訪弗肯見之
方盥遂掩面起
雪頮面宋濓集孫孝子惟中廬墓晨起無火掬雪頮
面輙詣墓再拜
額誌李東陽集羅璟父從善從楊文貞公夢鶴而生
璟額有赤誌可寸許文貞曰此鶴相也當貴且多夀
後任至祭酒夀七十二
耳
耳聳過眉元徐世隆集宋子貞貌清竒耳聳過眉寸
許相者以為夀且貴
巨錐剚耳陶望齡集徐渭以胡宗憲被逮懼禍及發
狂引巨錐剚耳數寸流血幾殆
耳中得物陳繼儒聞見錄永樂中吳城有老父偶治
耳於耳中得五榖金銀器皿等物凡一箕後更治之
無所得惟正中有一小木交椅製作精妙椅上坐一
人長數分甚有精氣後無他異
耳中成繭啟禎野乘趙南星為考功主計時静坐篝
燈精心参酌蟲巢於耳繭成而不自覺
王鐵耳明史藁王世琮為汝寕推官討土寇流矢貫
耳不為動時號王鐵耳後死闖賊之難
龍蟄泳化編河東人有患耳鳴者時或作痒以物探
之出蟲蜕輕白甚一日與侣並耕雷雨交作語其侣
曰今日耳鳴特甚何也未幾雷一震腦裂而死乃知
龍蟄其耳至是化去也
瞶耳趙貞吉集孫堪忠烈公子聞江西難即挺戈往
一痛死而復甦遂瞶其耳詳見孝子
尤半耳啟崇野乘尤世威為捴兵事侯公恂公行邊
遇大炮災壓敵樓下背上積二十二死人世威震而
仆五里外尋起求公趨而抱之火及冠袍脱去遂燒
其鬚及左耳竟負公以出行四十里邊人謂之尤半
耳
聞修醮事暖姝繇筆高僉憲之姊嫁嚴氏八十一歲
時耳中忽聞有道士聲如一老一少誦經修醮云為
其保安身命者又聞其卜年夀至九十云去不得了
至公十三歲聞說三年圓滿若欲畢事者其子請道
士設醮答之自此寂無音聞嘉靖十四年年八十四
矣
目
目耕王逢集李好文家貧力學鄰媪曰子奚掘耕好
文曰吾目耕耳既而諺曰目耕夜分李好文
目中有火元史孟速思幼有竒質太祖召至一見大
悦曰此兒目中有火他日可大用又劉哈喇召見世
祖謂其目有火光留侍左右
禱目復明元史類編劉通母目失明通誓斷酒肉禱
之三十年不懈母年八十五忽復明
目有神光元史吕思誠生時目有神光後為大司農
馬尾縫眼瞿祐詩話虞伯生為文宗草詔以順帝為
非其子後順帝即位毁棄舊話伯生時在江西以皮
䋲拴腰馬尾縫眼夹兩馬間逮至大都至則以文宗
親改詔藁呈尋得釋兩目由是喪明
磁眼輟耕錄杭州張存幼患一目忽遇巧匠為安一
磁眼障蔽於上人皆不能辨其偽
咨目童宋濓集走也病目視不及尋簡禮越過速諐
招刺乃抽隠思引物婫義作咨目童文
䨇瞳燭人國寶新編徐禎卿神清體弱䨇瞳燭人
目三角泳化編袁珙目道衍曰目三角彯白形如病
虎性必嗜殺
借目光帝京景物略于忠肅被刑夫人流山海關夢
公曰吾形殊而魂不亂獨目無光明借汝眼光見形
於皇帝翌日夫人喪其明會奉天門災英廟見公形
火光中上念其冤乃貸夫人歸又夢公還目光目復
明也
三目公明通紀楊一清額上一穴如眼號三目公明
史樂府三目楊公真丈夫披甲上馬奮臂呼
晝夜不瞑啟崇野乘虞長孺生而目光烱烱晝夜不
瞑
黍上作字宋濓行狀憲視近甚明一黍上能作十餘
字
瞳樞電轉張真人傳真人宇初方髫丱襲掌道教入
覲高皇笑曰瞳樞電轉絶類乃父盖歷代相傳以眼
圓而鉅者為元應云
獨目將軍明史藁尤繼先榆林人習兵敢戰眇一目
時稱獨目將軍
瞽人箋詩唐汝言五歲而瞽父兄抱膝上授以三百
篇及唐詩無不成誦旁通經史能為諸體詩箋註唐
詩援据該博嘗過余誦子虚上林諸賦杜白諸長篇
琅琅不遺一字
俛眉觸鼻沈周眼花詩俛眉作字仍虚畫觸鼻看書
反差行
罩眼袁宏道詩罩眼一寸紗茫茫遮人老
眼澁楊基詩抛書坐孤榻眼澁燈暈繞
僾逮明張寕方洲雜錄嘗見一友人家宣廟賜物如
錢大者二形色似雲母石以金相輪廓而衍之為柄
老人張此於䨇目字明大加倍又見一具試之復然
云得於西域賈胡似聞其名為僾逮云
髮
一夕髮白元史郭庭煒為庫使辭歸飬父父嘗病疝
危甚庭煒憂悴一夕髮盡白
生而髮白宋濓集余闕母尹氏夢異人而生闕闕生
而髮盡白
剪髮易書元史陳怡少好學家貧母張氏嘗剪髮易
書使讀之長遂博通經史
自髠髮元史謝思明妻趙氏少寡自髠髮誓不不更
嫁
秋雨種元甘茂實詩秋雨種白髮一滴生一莖半為
作詩若半為憂天傾
截髮槎䋲元元淮詩截髮搓䋲聫斷鎧撦旗作帶繫
金瘡
欣見二毛元錢惟善喜白髮詩勲業無成散似樗青
銅欣見二毛初
猶厭其多明劉三吾集太祖郭寕妃弟德成見幾避
禍以酒自放嘗侍晏免冠謝髮禿且盡上笑曰醉風
漢毛如此非過酒耶德成曰臣猶厭其多欲盡剃始
快意上默然既醒大愳誤觸忌諱遂盡剃髮披僧衣
復見黑毫于慎行集陸樹聲逾大耋善飲啖行步若
飛髯鬢間復見黑毫
秃笄明紀何景明八歲能屬文形貌短小且秃笄也
宗藩貴人爭負視所至人遮道弗得過
彌月方黑明說海胡濙生而髮白如絲彌月方黑
一夕八尺湧潼小品去吳江可二十里地名八尺聞
憲廟選妃時嘉禾以姚氏女應女髮素種種過平望
二十里一夕髮委地可長八尺入宫拜安妃因以名
焉
稀鬢中允湧潼小品孫文簡公官少詹事世廟特簡
為少宗伯嘗稱為稀鬢中允
笳吹鬢雪明王越詩鬢為邊笳吹作雪心因烽火煉
成丹
非因詩白明楊循吉早見白髮詩若道只因詩故白
鄰翁元不會吟詩
鼻
巨鼻元史王伯勝兄伯順為世祖所親幸因以伯勝
見年十一廣顙巨鼻状貌屹然帝顧謂伯順曰此兒
當勝卿乃名伯勝
清鼻觀趙孟頫詩飄如脱樊籠妙香清鼻觀
鼻尖寒劉因早發詩冰髯壓脣帽簷側耳輪霜醉鼻
尖寒
劓鼻成人明紀事本末大理寺丞劉端不屈文皇令
劓其鼻笑曰作如此面目還成人否端詈曰我猶有
面目即死可見皇祖
侍郎鼻湧潼小品曺思明嘗夢人以車載筐至取人
肢體與之一人後至曰曺某當得一侍郎兒何故與
以隸體其人曰吾忘之然侍郎已散盡奈何後至者
檢箧中曰此不一侍郎鼻耶遂復與之已而子本生
明初果為刑部侍郎
聲與口同方孝孺鼻對方子病鼻室踞爐而坐火燎
其衣於是詈鼻鼻忽有聲聲與口同曰子昧于治身
宜暖而寒外爍内鬱擁我鼻觀遂至火燎切膚而不
知然方子乃屛火捐爐凝神飬氣而鼻疾愈
口
口喫成誦元史陳繹曾處州人雖口喫而精敏異常
諸經注疏多能成誦文詞汪洋浩瀚
岐舌并口唐寅集岐舌而贊并口而稱詳見賞譽
兔缺襲職典故紀聞永樂中兵部言幼官中有兔缺
者不當襲職上曰武臣當察其智勇如何豈論相貌
命襲之
齒
凋䘌吳萊詩齒牙漸凋䘌
當送史舘姓譜洪武初齊魯為御史性敢言常因事
進諫上怒擊落二齒魯徐拾之跪曰臣此二齒當送
史舘上默然由是重之
六六牙顧璘詩生人胡多勞飬此六六牙
鑚堅磷剛劉基答人問齒語鑚堅磷剛砭剥汝膚
齒嘆皇甫汸齒嘆詩齒錄非吾望形衰祗自傷未湏
論舌在詎是為唇亾守默渾無語歡歌漸有妨閨中
罕靈藥何得似張蒼
中空外盧沈周理折齒詩蛀齒已脱三又一搖根株
雖存作臲卼中空外色盧
舌
舌燄吳萊詩舌燄真薰灼胸兵劇鍜劇
以舌為筆明孟熙霏雪錄宋學士濓以文雄四海曾
禮部魯博貫羣籍談論風發嚴陵徐尊生嘗曰南京
博學士二人一以舌為筆一以筆為舌
咬舌代宣曠園襍志明諸君語皆咬舌不可了神宗
尤甚老女官通其言凡大臣奏事必一人侍神宗言
訖乃為代宣大臣不敢退神宗笑乃退
鬚
老髯郎元史耶律楚材身長八尺美髯宏聲太祖呼
之曰吾圖撤合里而不名蓋國語美髯人也耶律楚
材詩臨風休忘老髯郎自注清溪嘗呼予為髯郎
髯多不㓗雲林遺事有富室池館芙蓉盛開邀雲林
飲庖人出饌拂衣起不可止主人驚愕叩所以曰庖
人多髯髯多者不㓗吾何留焉坐客相顧哄堂
黑髯使臣元史拜降為江浙理問官省臣以其善敷
奏數令往咨於朝世祖遥識之喜曰黑髯彼臣復来
耶
染髯報效輟耕錄史天澤髭鬚早白一夕忽盡黑世
祖驚問對曰臣覧鏡見髭鬚盡白竊傷年且暮盡忠
之日短因染之使報效之心不異疇昔耳
吟髭茁方回詩半白吟髭茁餘紅醉臉潮
鬚過臍卓異記袁珙相文皇年至四十髯長過臍當
登大位後文皇見鬚及臍召珙昂首謂曰何如珙對
曰鬚及臍殿下何昂首耶昂則猶少不及然時至矣
公無鬚菽園雜記工部侍郎王祐貌美無鬚為王振
所眷一日問曰侍郎何無鬚對曰公無鬚兒子豈敢
有鬚
剪鬚作佛明詩話徐林築快園武宗南廵幸之霖長
鬚上戱剪以為拂故稱髯仙
虬鬚虎顴玉堂叢話顧鼎臣長七尺虬鬚虎顴目炯
炯射人聲吐如鐘
留鬚泳化編來復仕元至學士因亂削髮為僧而髯
如故太祖徵之問曰留鬚有說乎對曰削髮除煩惱
留鬚表丈夫
鬚拂領王守仁年譜公年十二走長安街遇相者曰
吾為爾相鬚拂領入聖鏡鬚至上丹臺結聖胎鬚至
下丹田聖果圓
飛鬚先生啟崇野乘光皇出閣葉向高為侍班官所
主對句倣寫指次明切光皇喜見其多髯飄灑私告
侍臣曰此飛鬚先生也
婦人三繚庚巳編鄭陽一婦美色頷下生鬚三繚長
可數寸人目為三鬚婦又宏治末隨州女子生髭見
邸報
拜起捋鬚後梁雜識都御史楊繼宗居憂時汪直以
權幸延攬名士聞公治郡名往吊拜起手捋公鬚曰
比聞楊繼宗名今貌乃爾公曰繼宗貌陋但虧體辱
親未之敢也直不敢復言
火燎鬚王守仁集黃家渡之戰伍文定立於銃炮之
間火燎其鬚不敢退奮督各兵死戰炮及寕王舟王
退走
不知鬚黑結隣集陶石簣壮無鬚晚乃得數根雪色
矣自笑曰吾生平不知鬚乃有黑者
募分十鬛沈周集姚存道善詼諧鄉人周宗道修髯
而趙鳴玉無鬚存道請于周分十鬛予趙啟南為作
募疏云為人者康樂捨施有迹為己者鶴諶插種有
方故小子十莖之敢分豈先生一毛之不拔使離離
綠坡而詫我當搰搰擊地以拜君
多得陽剛明紀略二髯篇為梅中丞王大司馬作賢
哉此二髯庶不負頭額人生稟隂陽鬚者陽之液髯
多得陽剛其人亦岝峉所以婦寺流頥頷如脯腊
塗餙增醜明方應祥尺牘髯眉皓然而厠選人愛我
者誨少塗餙不知塗餙未中未得鬚黑面肉斑駁領
䄂滋膩五色蓬蓬怪狀連蜷不但害姸且以增醜
手臂
用櫛與匕元史許衡曰髮之在首不以手理而以櫛
理食之在器不以手取而以匕取手雖不能而用櫛
與匕是即手之為也
指蠒姚燧集李德輝為戶部尚書書判煩勞指為之
蠒詳見戶部
手指盡裂元史吕祐晉安人至正中城破一卒入斫
其母祐急以身蔽而奪其刃手指盡裂被傷而仆良
久開目視母曰母幸無恙我死無恨矣
揎袖出臂元史周术忽妻崔氏随夫官平陽金將来
攻崔以詭計自言於將使軍吏書其臂以出崔以金
賂吏使書之紙吏不敢違令命崔自揎袖吏懸筆而
書焉
尚左生元史補遺鄭元祐兒時以乳媪失手致傷右
臂比長能左手作楷書規矩偹至世稱一絶遂自號
尚左生
斷臂為别明史稿太祖命李思齊招諭擴廓至則待
以禮尋遣騎士送之辭曰主帥有命請留一物為别
思齊曰吾無所齎騎士曰願得公一臂也齊遂斷與
之
指節尺餘語林成化時蘇州衞軍士汎海為大風飄
至一島一人從林中出長可三四丈深目黑面見人
悉以藤貫掌繫樹上已而復入衆極力斷之而竄始
放舟前者偕數輩來以手攀□舟中一勇士急掣刀
斷其指始舍舟去觀其斷乃中指一節長尺有四寸
指甲尺餘明沈文初政記上惡游手者和州縳一人
至指甲長尺餘上欲加刑因陶安諫而止
枝指王世貞集祝京兆允明生而枝指故自號枝山
又曰枝指道人
獄中一臂寓圃雜記劉忠愍球劾王振遂夜殺公于
獄二子釪鉞號哭求屍止得一臂
掬指置袖啟禎野乘繆昌期死詔獄十指堕落掬置
袖中蓋閹以草奏故属獄吏加梏拲也
縳筆于臂傳信錄都司朱士鼎膽氣絶倫戲賊破武
昌被獲戟手詈賊斷其右手以左手染血洒賊復去
左手士鼎不死尚能縛筆於臂作楷書
瓜甲變蛇本朝董舍蓴鄉贅筆細林山彭素雲母夢
一黃冠食以大桃而有姙及長得鍊氣棲神之術明
祖召之值其羽化啟龕視之正坐不倚長瓜繞身相
傳其瓜甲随風而化變為金蛇兒童捕置器中或倏
不見
斷臂明紀事本末張獻忠復䧟六安將州民盡斷一
臂男左女右
褁指寄書明襍記崇德吳吉士爾壎京師䧟後間道
行依史閣部軍中以身許國遇鄉人南還斷一指褁
家書中遺其親誓不空返卒死於兵其家函所寄指
葬
神龍附手泳化編松江衞舊公手大指甲中見一紅
筋或曲直或蜿蜒人曰此必承雨濯手龍集指甲也
因名其首為赤龍甲一日泛湖雷電繞船水波震蕩
衞曰吾家赤龍得無去也因出手於船窗外龍果裂
指而去
紺甲楊慎紺甲麗人詩銀甲卸弹&KR0793;花從玉指生
鸚鵡嘴瞿祐紅甲詩一點愁凝鸚鵡嘴十分春上牡
丹牙
足
日馳千里虞集文賀勝少時能日馳千里凡有使事
輙見遣受命無留行復命無後期故六詔交廣西域
之属無不至計所歷無慮數十萬里
山水脚倪瓉詩何事却將山水脚鍾陵市上踏紅塵
一足勾上明紀事本末漢庶人高煦縶逍遥城一日
宣宗往視之庶人出不意伸一足勾上踣地上大怒
命舁銅缸覆之缸重三百觔庶人項負缸起乃積炭
熾焉
御史足王世貞集故涍為御史素趫輕饒膂力頋生
入覲與君飲適掉臂曰吾臂任御史君躍而立頋生
臂曰御史足何如令臂
足䧟蒺藜名世類苑己巳項襄毅扈從北征羈留鹵
中困公飼馬久之公挟三良馬南越四日馬疲遂步
奔七晝夜達宣府視其足䧟蒺藜者百數而不知也
足責明吳鼎集吳子墜航折足拊膝而嘆足忽應聲
責吳子曰足不負子子乃負足驅置風塵跪伏庸竪
汚足一也觸天綱嬰金木汚足二也臨深履薄子弗
之念汚足三也
神童脚短李東陽年譜文正四歲召入内庭過門限
太監云神童脚短即高應云天子門高詳見幼慧
跣足爬垢藝苑巵言桑悅為泰州訓導御史聞其名
召令說詩請坐講未竟即跣足爬垢御史不能耐乃
罷講
兩脇温集明紀事本末英宗蒙塵哈銘袁彬嘗宿
御寝旁每夜令彬以两脇温足一日謂銘曰汝夜
手壓我胸我俟汝醒乃下手因言光武與子陵共
卧事
目視帝足明史藁文震孟在講筵一日進講在帝
足加膝適講五子之歌至為人上者奈何不敬以
目視帝足帝即袖掩之徐為引下
各失一足本朝陸次雲峒谿纖志明時有宦粤中
者偕二客宿苖地明日二客各失一足所曳者木
腿耳蓋一則私苖人之妻苖人恨之故易其腿一
則苖婦挑之不從婦恨之亦易其腿宦者窮治之
苖人請各還其腿而去
心
心數孔元史伯顔師聖罵賊死或剖其腹見其心
數孔曰古稱聖人心七竅此非賢士乎遂揜之有
司上其事
心五色王逢詩才名從知造物惡心臟空夢神人剖
自注己亥科舉罷或勸予學律因感異夢見心臓皆
五色遂止
剖心示敵卓異記濮真征高麗被執其王欲降之真
大罵曰吾有赤心肯屈爾耶即抽刀剖心以示之而
死
惟有赤心今獻偹遺宸濠叛問許逵逵曰惟有赤心
耳豈從汝反乎詳見忠臣
鎸心劉基詩往事鎸心在新知瞥眼忘
膽
膽如山元史胡長孺為寕海主簿宣慰同知脱歡察
以賑荒有乾沒錢長孺悉散之脱歡察怒曰汝膽如
山耶
秀才膽元史類編趙璧為世祖所重呼秀才而不名
憲宗即位召璧問曰天下如何而治對曰請先誅近
侍之尤不善者憲宗不悦璧退世祖曰秀才汝渾身
是膽耶吾亦為汝握兩手汗也
自有膽徐階集楊繼盛論劾嚴嵩上怒命杖公百或
遺之蚺蛇膽却不受曰椒山自有膽
大膽泳化編岳正入閣為曺石所嫉謫戍上每語及
輙曰岳正到好只是大膽正即以是語題其像
鎮膽高啟咏綵索釵符詩從今能鎮膽不怯睡空房
諸體
偏竦一肩元張翥傳翥字仲舉肢體昂藏行則偏竦
一肩韓介以詩嘲之曰先生掉背長街上十里珠樓
盡下簾或曰仲舉病鶴形也有相士曰不然此雨林
鶴耳雨霽則冲霄矣後果致位通顯
長身駢脇元史史天祥幼有大志長身駢脇力絶人
黃金包身元史類編玉蛙失屢立戰功帝喜謂諸將
曰今日大丈之事舍玉蛙失其誰縱以黃金包身未
足以厭朕心
三乳元通鑑真定氏劉驢兒有三乳自以為異謀不
軌事覺磔死
割指元史胡伴侣至孝父患心疾幾死伴侣禱天刲
其股膚割脂一片煎藥以進遂愈
問五臟吳萊問五臟詩我問昔生我繫胎果何神上
顱下負趾五臟交錯陳胎經已不足乳潼復不勻黔
雷不我職粉餙強為人嗟夫負命間豈不汝由因
血灑何地李夢陽集于肅愍公有不如意輙拊膺忿
曰此一腔熱血竟洒何地
腋有龍鱗明紀事本末高煦英武頗類文皇長七尺
餘輕趫絶倫兩腋若龍鱗者數片後以謀反死
記髮膚嘉靖注略倭犯沿江海州邑任環為同知東
策應徧身書姓名曰死綏職也為先人記此髮膚耳
鐵帚刷膚遜國記文皇登極僉都御史司中召見不
屈命以鐵帚刷其膚肉至盡而死
土囊壓身明紀事本末楊漣之死也土囊壓身鐵釘
貫耳且僅以血濺衣褁置棺中
箭貫喉羅念菴集沈希儀善撫卒嘗得危疾所部皆
自戕於神前以禱刀穿手矛剚股鈎刺脊鐵鎻項痛
毒皆偹最後一人無所施乃箭貫喉為禱其得士心
如此
膝上作字明楊爵集周主事天佐以救爵下獄故獄
中戒嚴不得一遇爵恐天佐不能堪其苦呼一人即
膝上手作困卦二字以潛慰之乃示以亨貞之意聞
天佐首肯之且微有笑容越一日竟死
皮犯駕明紀事本末景清行刺不遂文皇命剥其皮
草櫝之械繫長安門後駕過索忽斷所械皮趨前數
步為犯駕狀上大驚命燒之
音如鐘宋濓集章三溢始生其音如鐘父母疑為不
祥幾棄不舉
狀類獼猴剪勝野聞常開平驍勇絶世狀類獼猴指
臂間多修毫
擔骸獻徵錄姚䕫作姚甫擔骸傳云甫父母遇亂為
盜推墜崖死甫哭失聲計盜来未已乃用絳紬被褁
其父母骸骨以肩擔之乘夜奔桐江而葬之
體書崇禎明通紀長洲諸生許琰聞京師之變悲號
欲絶遍體書崇禎聖上四字絶粒而死
斷骨忽接玉堂叢話李時勉以言觸諱仁廟大怒命
武士以金瓜撲數十下脇斷皆内向不着及用挺杻
斷骨忽自接
骨如水晶泳化編薛敬軒生有異質膚清透骨五臟
皆露如水晶瓶
肉甘遜國記鐵鉉被執至京文皇令爇其肉納鉉口
中問曰甘否鉉厲聲曰忠臣孝子肉有何不甘
割肉斷筋明張氏請代夫命疏臣夫楊繼盛杖後入
獄割肉二觔斷筋二條日夜籠㭱偹諸苦楚
脂肉藏示明史藁趙用賢在翰林以論張居正奪情
受杖用賢體素肥肉潰落如掌其妻脂而藏之以示
子孫
錢易一臠明通紀劉瑾誅諸被害人爭買其肉啖之
至有以一錢易一臠者
沉香像明紀事本末魏璫祠徧天下像以沉香雕刻
口鼻手足宛轉如生人肺腸皆以金玉珠寶為之髻
上穴空其一以簮四時異花
形累明詩話詩人形累者孫伯融跛偶武孟張節之
謝茂秦眇祝希哲枝指何仲默禿筓其他不可悉數
至唐仲言無目李公起口啞耳聾兩人乃能勤於箋
述不廢吟咏是難能也
生毛明史藁張獻忠屠全蜀民有逃深山中者草衣
水食久徧體皆生毛
元明事類鈔卷二十八
