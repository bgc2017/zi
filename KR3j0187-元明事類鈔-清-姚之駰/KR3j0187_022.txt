元明事類鈔卷二十二
監察御史姚之駰撰
文學門(二)
詩賦
上一統賦元史陳孚宋剛中以布衣上大一統賦行
省轉聞于朝署山長後仕至治中
識羅刹江元錢惟善傳惟善鄉試時以羅刹江賦命
題鎖院三千人不知羅刹江之為曲江也惟善引枚
乘七發注為據大為主司所稱由是知名
十歲作賦元史謝端五六歲能吟詩十歲能作賦
賦兩都藝苑巵言桑民懌在燕市見高麗使臣市本
朝兩都賦無有心竊恥之即作兩都賦眀詩小傳盛
仲交以陪貢試吳下張肖甫謂之曰子過姑蘇必謁
王元美仲交遂擕所著兩都賦謁元美于小祗園元
美贈之詩曰遂令陸平原不敢賦三都
金繒乞選樂郊私語楊廉夫選諸同人吳越兩山亭
題咏嘉禾能詩者人人執金繒乞留選楊運筆批選
只留四首
作賦賜宴眀紀洪武元年十一月命東宫官作鍾山
龍蟠賦時雪賦因賜曲宴
著賦自廣王世貞集盧柟坐事繫獄著幽鞠放招賦
以自廣故人謝榛擕柟賦游京師貴人間泣白其冤
字鍊句戞王禕文訓其賦則字鍊句戞音覈韻軋藻
秀春擷花豔時撥校妍&KR1126;于錙銖品抑揚于毫髮
詩過前代楊維貞集本朝古文遜前代詩則過之郝
元初變未拔于宋范楊再變未幾于唐至延祐泰定
之際虞揭馬宋諸公作然後極其所至上薄風雅繼
此者世稱陳李二張而宛陵貢公則又馳騁其間未
知軒輊
元詩近唐李東陽詩話宋詩深却去唐遠元詩淺去
唐却近頋元不可為法所謂取法乎中僅得其下耳
極元之選惟劉静修虞伯生二人皆能名家
虞楊范揭輟耕錄國家詩稱虞楊范揭嘗有問集者
曰載詩如何曰如百戰健兒梈詩如何曰如唐臨晉
帖徯斯詩如何曰如美女簮花先生詩如何笑曰集
乃漢廷老吏蓋未免自負公論亦以為然
易聞為看胡儼集薩天錫詩云地濕厭聞天竺雨月
明来聽景陽鐘虞學士見之曰詩固佳惜聞聽字意
重耳薩思之不能改後以問虞虞曰唐人詩云林下
老僧来看雨何不易聞為看音調差勝薩大服
鐵體元詩話楊廉夫學博才横承學之徒流傳沿襲
槎枒鈎棘號為鐵體
袁白燕明楊儀驪珠錄時大本賦白燕詩呈鐵崖極
稱其珠簾玉剪之句袁景文在座以為未盡體物之
妙歸作詩翌日呈之鐵崖嘆賞書數紙散座客一時
呼為袁白燕李獻吉集海叟師法子美集中白燕詩
最下最傳
脱屣場屋元黃庚詩稿自序僕齠齡時習舉子業何
暇為詩自科目不行始得脱屣場屋凡生平豪氣盡
發而為詩歌
成宏詩變顧璘集國朝詩至成宏再變西涯李公主
清婉尚才情定山莊公主雄渾白沙陳公主沈雅尚
理致各名震海内
不觀宋詩楊慎集何仲默嘗言宋人書不必收宋人
詩不必觀余一日出張文潜蓮花二詩劉美中夜度
娘寇平仲江南曲訊之曰此何人詩荅曰唐詩也余
笑曰此乃吾子所不觀宋人之詩也仲默沈吟久之
曰細看亦不佳可謂倔強矣
真詩李夢陽自序詩者天地自然之音也今真詩在
民間而文人學子顧往往為韻言謂之詩
捨筏登岸何景明集今為詩不推類極變冺其擬議
之迹徒叙其已陳修飾成文稍離舊本便自杌捏何
益道化佛有筏喻言捨筏則達岸矣達岸則捨筏矣
類鬼作草木子危太朴與楊德機同晩步德機得雨
止修竹間流螢夜深至二句喜甚既而曰語太幽殆
類鬼作
七律千篇胡元瑞詩藪評七言律唐名家不過十數
老杜至多不滿二百弇州乃至千數誠謂前無古人
三李詩明胡霖墨池浪語李空同得趣于風李滄溟
得趣于騷李西涯得趣于頌空同其詩中之長江乎
滄溟其詩中之海市乎西涯其詩中之洞庭乎
取則貴人劉基集今天下為詩者取則于達官貴人
而不師古
口吻猶香徐昌榖年少沉酣六朝散華流豔文章江
左家家玉烟月楊州樹樹花之句至今令人口吻猶
香
冲澹蕭散獻徵錄周南老作倪瓉墓志云處士之詩
不求工而自理致冲澹蕭散尤負氣節
高韻深情王世懋集孟浩然五言雋永千載垂珍我
明其徐昌榖高子業乎二君詩不同而皆巧于用短
徐以高韻勝高以深情勝
吾家詩獻徵錄林膳部鴻肆力為詩三山周元黃元
師之世稱二元浦舍人源以詩謁鴻不見使二公問
所為来源出所懷詩投之二公讀至雲邊路繞巴山
色樹裏河流漢水聲驚嘆曰吾家詩也白鴻出見之
相得益歡
和唐眀詩評四明張楷遍和唐音各十餘卷餘姚楊
時秀亦和唐煞有風致
高楊張徐王世懋擷餘高季迪才情有餘使生宏正
何李之間未知鹿死誰手楊張徐故是草昧之雄不
中與高作僕明張習集國初以高楊張徐比唐之四
傑不惟文才之似也眉菴盈川令終如一太史之斃
同于賓王北郭雖不溺海而死非首邱張司丞投龍
江又與照鄰無異
邵半江李東陽集邵珪有半江帆影落尊前之句人
稱為邵半江
作者森起明詩評我朝詩莫盛國初莫衰宣正至宏
治西涯倡之崆峒大復繼之自是作者森起雖格調
不同於今為烈
李何徐邊明袁永之集李何徐邊世稱四傑李雄健
何秀逸徐精雄邊樸實四公殆萟苑之精英也邊稍
不逮
高凌徐庾新編祝允明吐詞命意迥絶俗界效齊梁
月露之體高者凌徐庾下亦不失皮陸
唾諛貴詩獻徵錄鵝池生宋登春之京師日跨一蹇
驢行長安道中往来覓詩時臨緇布衣某以詩遊公
卿間聲稱籍甚生得其詩唾之曰作詩何為者而令
七尺軀津津䛕貴人丐活耶
雄視千古胡元瑞集信陽之俊北地之雄濟南之高
瑯琊之大足可雄視千古然仲默為大家不足于鱗
為名家有餘
杜赤壁杜庠在都下會飲詩人畢集雲間張汝弼拱
揖曰此過赤壁題驚人句杜先生也持酒前為夀長
安人競呼為杜赤壁
陳莊體泳化編莊定山詩初就少陵而不自以為然
讀白沙詩愛之所用惟乾坤鳶魚老眼脚頭之類自
謂為佳時稱陳莊體
詩以畫壽李日華集白石翁詩沈卓雄快直闖杜陵
營壘乃其詩多于所作墨戲間見之石翁淡于取名
無意傳其詩而詩與畫皆盛傳是翁之詩以畫壽非
以畫掩也
十五國風教英雜言周有二南十三國合之為十五
國風本朝有兩京十三省亦合之為十五國既嘗欲
賦兩京且為十五國之賦近楚瞿氏欲采十五國之
詩比于周風也
九言詩麓堂詩話國初人有作九言詩曰昨夜西風
擺落千林梢渡頭小舟捲入寒塘㘭貴在渾成勁健
亦備一體
三言體麓堂詩話羅明仲嘗謂三言亦可為體出樹
處二韻迫予題扇予援筆云援風帆出江樹家遥遥
在何處一時戲筆也
梅黃李白靳史李西涯與程篁墩過采石李得句云
五風十雨梅黃節程即應云二水三山李白詩一時
服其巧麗
詩止詩明陸錢詩序聞賓之以詩止詩不覺失笑乃
戲以八止詩簡之而賓之遂有雞酒之約未幾賓之
逾約予乃徵前物賓之以詩分理不能直因歸咎于
督詩者令各助費因一笑為會
一月一體李東陽集謝方石在翰林時學詩自立程
課限一月為一體如此月讀古詩則凡院課及應荅
皆古詩也故其所就沉著堅定非口耳所到
北格南調鳳笙閣簡抄大抵北偏于格以雄渾為本
故其詩專主子美南偏于調以流麗為工故其詩並
祖開元
嬉春體楊維禎集嬉春體五首遺錢唐詩人學杜者
顧瑛云此體即如老杜以江上誰家桃柳枝為新體
也
凸出紙上二三朋儕各有諷詠孟陽攬筆長吟喜動
顔色一字未妥一韻未穏胸中鶻突如凸出紙上横
目而捷得之審端諦視必匠意乃止
天上許可曹士龍玉海詩天上詩人玉許可者李白
韓愈輩其中有王世貞謝榛
要留清白于肅愍公行狀景泰初公監修京城時見
石灰因口占一絶云千鎚萬鑿出深山烈火坑中鍊
爾顔粉骨碎身皆不顧要留清白在人間此詩䜟也
詩集大成王世懋集詩家集大成手古惟子美今則
吾兄李維楨集三吳文獻明則季迪開先禎卿中興
元美集大成
詩案胡纉宗有詩案之役因仇訐其聞駕幸楚詩有
穆王湘竹語為怨望呪詛纉宗下獄取錦衣獄中柱
械之類作制獄八景詩衆争咎之纉宗笑曰坐詩當
死不作詩得免死耶
選詩精博明誌林集詩至唐為極盛宋失之理趣元
滯于學識而不知由悟以入自襄城楊士宏始編正
始遺響然知之者尚鮮高典籍棅選唐詩品彙拾遺
正聲三種凡百餘卷識者服其精博
鍾譚體鍾伯敬負才藻思别出手眼另立深幽孤峭
宗以駕古人而譚生友夏為之應海内靡然從之謂
之鍾譚體
武臣能詩李東陽集國朝武臣能詩者莫過定襄伯
郭元登有聯珠集行世
詩賈明詩話黃季美能詩何侍郎穉素稱之為作詩
賈傳曰唐人以詩名桑門閨秀皆進乎技賈人缺焉
季美詩不妨賈賈不揜詩遂無前人
練川三老明史稿嘉定唐時升詩援筆成不加點竄
與同里婁堅程嘉燧並稱曰練川三老
倭人賦詩卓異記洪武時倭國遣使嗐哩嘛哈奉表
上問爾國風俗何如倭以詩荅有衣冠唐制度禮樂
漢君臣句
鉛粉氣徐禎卿集孟淑卿姑蘇女士工詩嘗曰作詩
須脫胎化質僧詩無香火氣乃佳女子鉛粉亦然朱
淑貞故有俗病李易安差可語耳
賣卜姍笑明詩話劉子威詩襞績纂組節節俱斷其
集皆顯名者序之盛相揚詡吳郡賣卜人表孟逸每
向人抉擿其謬子威怒愬之有司有司既撻之而數
之曰若敢復姍笑侍御詩文耶伏地對曰民寧更受
笞數十不敢妄䛕劉御史也
尋詩高啓詩獨騎欵叚尋詩去
詩當歷戴表元詩骨警如醫知冷熱詩多當歷記隂
晴
褁魚罾虞勝伯好為詩裔孫貧落死時勝伯所蔵詞
翰數篋妻子以一魚罾褁置屋梁久之并其罾亡矣
自圈詩明曹能始嘲沈野詩半夜號咷嘗索酒一生
&KR0008;矂自圈詩
詞曲
元曲元史補遺關漢卿解州人工樂府著北曲六十
本世稱宋詞元曲然詞在唐人已優為之惟曲自元
始有南北十七宫調
元人百種明臧晉叔元曲選序今南曲盛行人人自
謂作者而不知其去元人遠也元以曲取士人争挾
長技自見予故選雜劇百種以盡元曲之妙
雪伯喈恥今古錄高則誠元末進士晩以詞曲自娛
因劉後村有死後是非誰管得滿村聽唱蔡中郎之
句因編琵琶記用雪伯喈之恥高皇覽其書云五經
四書如五榖家家不可缺琵琶記如珍羞富貴家不
可缺
填詞科元史類編相傳當年取士有填詞科主司定
題目并限曲名及韻其賓白則伶人自為之
關卿楊維禎宫詞開國遺音樂府傳白翎飛上十三
弦大金優孟關卿在伊尹扶湯進劇編
南曲明周憲王元宫詞江南名妓號穿針貢入天家
抵萬金莫向人前唱南曲内中都是北方音
康王樂府王敬夫與康德涵同里居相與徵歌度曲
為娛萬歷中廣陵顧小侯遊長安訪求曲中七十老
妓令歌康王樂府其流風餘韻關西人猶能道之
遊春姓名李開先集王渼陂罷壽州後始為詞曲嘉
靖初將徵之纂修實錄或摘取遊春記中所具人姓
名毁于朝李林甫固是指西涯而楊國忠得非石齋
賈婆婆得非南塢耶坐此竟已之
遼王豔曲明錢希言紀聞遼王雅工詩賦尤嗜宫商
自製小詞豔曲最稱獨步後安置鳳陽又撰賣花聲
諸詞流傳江表
賦打虎曲明雜記武廟幸南都問伶臧賢南人有善
詞曲者乎賢以楊君謙對召之命賦打虎曲稱旨每
承旨為樂府小令與優伶處因謀于賢請歸
傷曲明詩話湯義仍牡丹亭曲本尤極情摯太倉相
君亟令家樂演之且云吾老年人近頗為此曲惆悵
又婁江女子俞二孃酷嗜其詞斷腸而死故義仍作
詩哀之云畫燭搖金閣珍珠泣繡忩如何傷此曲偏
只在婁江
書法
分隸最長揭徯斯詩國朝分隸誰最長趙虞姚蕭范
與楊趙公温温蔡中郎虞公之格由鍾梁姚蕭二公
撼中邦豈以筆法窺漢唐范公法遒不可當縱横石
經兀老蒼楊家起候自洛陽華山之碑早擅場
篆冢錢惟善集雲間善篆以所書瘞之細林山中題
曰篆冢為賦長句自注雲間者朱芾孟辨也元詩話
朱芾善大小篆常以所書瘞之細林山中題曰篆冢
成七家吳澂贈趙子昂詩蝌蚪史籕来篆隸楷行草
字體成七家落筆如一掃
摹書刻石元史仁宗以周伯琦工書法命篆宣文閣
寳仍題扁宣文閣及摹羲之蘭亭序智永千文刻石
于閣中
十種蘭亭李日華集元人錢國衡刻十種蘭亭筆法
咸有異趣南宋内府五十餘種與韓氏羣玉堂賈氏
悦生堂本爾時猶有存者故得選其萃耳
國學蘭亭春明夢餘錄國學有蘭亭石刻疑是宣州
薛師正翻本或薛紹彭所刻本此石一云明初出天
師菴土中一云元順帝北還重氊裹載棄之于路徐
中山取置國學
寳單牘元史庫庫字子山真行草書得晉人筆意單
牘片紙人寳之不翅金玉
萬里求書元史趙孟頫以書名天下天竺有僧數萬
里來求其書歸國中寳之徐渭集世好趙書取其媚
也
日寫三萬輟耕錄庫庫嘗問客云一日能寫幾許字
客曰聞趙學士言一日可寫萬字庫庫曰余一日寫
三萬字未嘗以力倦而輟筆
雙手二牘元伊世珍嫏環記有黃華者雙手能寫二
牘或楷或草揮毫不輟各自有意
可以鬻錢趙孟頫自䟦千文此卷殆數年前所書田
君良卿買得持來因思余自五歲入小學學書不過
如世人漫學之耳不謂時人持去可以鬻錢而良卿
又捐錢以購之皆可笑也
書字寓規元史世祖欲觀國子所書字布呼珠年十
六獨書貞觀政要數十事以進帝知其寓規諫意嘉
嘆久之
一家能書堯山堂外紀仁宗嘗命管夫人書千文特
勅磨玉軸付秘書監裝池又命子昂書六體為六卷
子雍亦命書一卷且曰令後世知我朝有善書婦人
且一家皆能書也
煮字黃庚詩躭書自笑已成癖煮字元来不療飢
蒙古字元史至元八年頒行國字又設蒙古字視儒
學加重馬中錫謁元世祖廟詩綽楔半存蒙古字隂
廊尚繪巴延軍
左行書僧梵琦漠北懷古詩健兒雙眼碧慣讀左行
書
道許氏說楊士竒集永樂中滕用亨待詔翰林工篆
籕自視天下無愈已者陳思孝就用亨語之戾許叔
重者十數事相辨難且道許氏說文娓娓皆用亨素
所忽者用亨乃始默然
雄麗樸古顧璘集自趙孟頫亡書學遂微篆法尤多
失正至周伯温始克振本朝李文正公遠續其緒時
則徐君子仁躬詣堂室早尚雄麗晚益朴古
篆沙蝸蚓楊慎集篆學元有熊朋来趙古則窺斑得
䏿擷英尋實何物周伯温者類撼樹之蚍蜉似篆沙
之蝸蚓
三十六篆王世貞集曇陽子授仙篆三十六其不可
攷者天圓地方採陽元元含珠竹葉松書而已
草篆明詩話趙凡夫以篆書名略用草書體書之號
曰草篆精舍名園咸乞其書題扁所撰有篆文長箋
篆韻宋濓集鄱陽劉爆留意篆學用韻譜為宗而其
先後則分以五音每字之下又析以九類說文所引
古文六經其字與今所行本不同集為一編附其後
吳人善書黃省曾吳風錄吳人善書章草稱宋克能
品稱徐有貞李應貞吳寬而超入于晉者惟祝允明
宗立綱筆麈今秘殿法書皆以姜立綱為宗類如文
奏之書
花鬚蝶芒解縉春雨雜謎作字須善布置所謂增一
分則太長虧一分則太短魚鬛鳥翅花鬚蝶芒油然
粲然各止其所
精字學獻徵錄崑山王應電精于字學所著有同文
備考書文指要六義貫珠圖六義相關圖布字原病
等書皆有禆于小學郭子章為之傳
雲間二沈玉堂叢話太宗徵善書者試而官之最善
雲間二沈學士尤重度書曰我朝王羲之吳偉業詩
雲間學士推二沈布衣召見登華省一代才名並玉
珂百年絹素垂金粉
改㫤字明姜南抱璞簡記太常卿夏㫤文廟嘗試其
書第一命書諸宫殿榜眷顧極隆初㫤字本書作昶
因召見上曰日豈可從旁宜加永上遂為更定
東書堂帖周憲王奉藩多暇留心翰墨集古名蹟十
卷手自臨摹勒石名東書堂帖歷代重之
攙奪蘇市吳寬答賓之作書戲效拙體詩此意亦知
聊戲我試看攙奪語尤頑自注来詩小序有勿怪蘇
家攙奪行市之語
危帽輕衫祝允明書述棘寺正書娟媚行草傷輕加
危帽輕衫少年毬鞠
購字易絹玉堂叢話交南人購白沙先生字每一幅
易絹數疋
希復執筆高啓集南宫生宋克草隸逼鍾王患求者
衆遂自閟希復執筆
邢張米董明史稿董其昌同時以善書名者臨邑邢
侗順天米萬鍾晉江張瑞圖時人謂邢張米董又曰
南董北米然三人者不逮其昌遠甚
董書黃汝亨集每見董元宰書細如游絲活如游龍
本二王之妙間出蘇米而蒼顔老榦如顔柳者少此
卷乃兼出之當是元宰變調真足寳也吳偉業集元
宰署書為古今第一
易字明陸容雜記壹貳叄肆伍陸柒捌玖拾阡陌等
字相傳始于國初刑部尚書開濟然宋邊實崑山志
已有之盖錢榖之數用本字則奸人得以盗改故易
之耳
筆
夢中授筆元史楊奐父夢一神人以筆授之已而奐
生詳見生子
萃三管紫桃軒雜綴趙文敏善用筆所使筆有如意
者輒剖之取其精毫凡萃三管之精令工總縳一管
則真草巨細無不可終歲任之無敝矣項子京欲倣
此法竟不果
持筆賜酒元王士熙集張進中善為筆管以堅竹毫
以鼬鼠極精銳宜書尚方所需非其所為不用進中
自持筆以入必賜以酒璽書蠲其徭役焉
縳筆高萟楊維貞贈筆生詩楊君縳筆三十年高藝
豈止千人傳梁園學士為作傳虎邱道人會乞錢
不能執筆輟畊錄今色目人之為官多不能執筆花
押例以象牙或木刻而印之
懸筆輟畊錄虞邵菴訪方外宰淵徵鍊師求召鬼仙
以卜行蔵師即置箕懸筆書符作法
老穎上天元胡天游無筆歎詩山中老穎飛上天九
館癡髯化為石
三絶謝肇淛西吳枝乘吳興毛穎之技甲天下元時
馮應科者與趙子昂書錢選畫稱三絶至今猶相沿
尚之
綾褁襯綿戒菴漫筆朝廷用筆每月十四三十日兩
次進御各二十管冬用綾褁管裏襯以綿春用紫羅
夏秋用象牙水晶玳瑁等
夢五色筆解縉生而穎絶少時夢五色筆筆有花如
菡蓞
黃鼠筆劉永之集陳君心吾以黃鼠筆見貽此筆惟
京師有之江南罕得也賦詩贈之
茅龍陳憲章行狀白沙能作古人數家字山居筆或
不給束茅代之晩年專用遂自成一家故其詩曰茅
君頗用事入手稱神工又曰茅龍飛出右軍窩
玳瑁筆明廖道南集太祖命劉三吾編緝諸書仍以
朝鮮所貢玳瑁筆賜之
筆躍談薈無錫想文宏治己酉秋赴應天試几上筆
忽自躍是歲魁榜第二人
瘞筆明陸樹聲集予自南雍謝病歸敗筆盈篋童子
將畀水火予曰是夕從事者其忍諸發策而筮之得
坤之六五乃擇地西南隅坎而埋焉
挾筆以死明紀事本末張獻忠陷成都懸榜試士諸
生遠近争赴因以兵圍之殺數千人咸挾筆握策以
死
紙
不題古紙談薈元李氏有古紙長二丈許相傳四世
請趙子昂書子昂嘆其雅絶不敢落筆但題其尾
春膏潜確類書元有春膏冰玉二箋魫色尤竒又以
繭紙作蠟色兩面光瑩多寫大蔵經流傳于世
雪藤升菴外集廣安州紙名雪藤玉版之類也何志
熙詩雪藤尤異産不數花箋
百韻箋費著蜀箋譜近有百韻箋合以兩色紙為之
可以寫詩百韻故名
金葉寫元史緬國為西南夷其文字進上者用金葉
寫之次用紙又次用檳榔葉蓋謄葉而後通也
羅文箋朱德潤贈牋紙吕生詩羅文緝緝染湘流中
瑩晴空一叚秋
黟川雪顧瑛謝人惠紙詩荷君寄我黟川雪猶帶漣
漪瀉月聲
繭紙王逢謝人遺繭紙詩明公枉珍遺開緘霜雪色
自非玉女舂必假天孫織
蜀牋蜀牋譜今天下皆以木膚為紙而蜀中乃盡用
蔡倫法牋紙有貢餘有經屑有表光玉版貢餘雜以
舊布破履亂麻為之惟金屑表光非亂麻不用
紙價十倍近峯聞略逆瑾用事百官門狀啟禮悉用
紅紙故京師紙價頓數十倍
宣紙帝京景物略宣紙至薄能堅至厚能膩箋色古
光文藻精細以陳清欵為第一
免貢紙賓退錄温州貢紙五百張其来久矣明開局
于瞿溪何東園出守慮其病民潜濁其水製紙轉黑
乃以地氣改遷奏聞奉旨勘實得除免
井水製箋池北偶談明蜀王府例以三月三日取薛
濤井水製箋二十四幅以十六幅貢京師
金粉玉紅客燕雜記内用紙曰楮皮曰經榜曰玉版
曰夾連曰闊版曰高麗繭紙内造紙曰五色砑光粉
箋曰畫龍金箋曰厚粉五色箋曰灑金箋曰玉紅箋
玉鸞紋楊基詩吳箋新製玉鸞紋
墨龍欄宛委餘編國家特使則有勅勅用小龍墨欄
黃紙
墨
授一丸柳貫傳貫至京師為吳文正公澄所器程文
憲公鉅夫以墨一丸授之曰文章正印今屬子矣
高麗貢元陸友仁墨史高麗貢墨猛州為上順州次
之其文曰平鹵城進貢或曰順州貢墨或曰猛州貢
墨
取一笏元明善集世祖取鄂州籍府庫指庭實謂廉
希憲曰恣汝所取希憲但取墨一笏
進御床虞集贈朱萬初詩珥貂鳴佩入明光新墨初
成進御床自注天子作奎章之閣日親翰墨閣下以
萬初墨進大稱旨得禄食藝文之館
玉泉墨元好問集南中楊生玉泉墨不用松烟而用
燈煤
桐花烟元台哈布哈桐花烟贈吳國良詩桐花采采
盈傾筐寳之不啻瓊膏粟真珠龍腦吹香霧夜夜山
房擣元玉
輕磨趙孟頫詩古墨輕磨滿几香
香累元好問詩御團更覺香為累泠劑休誇漆墨成
桐法倪瓉贈人用桐烟製墨詩老松端媿汝桐法更
清妍
畫眉墨元好問詩畫眉張遇可憐生自注宫中以張
遇麝香小團為畫眉墨
品價尤重帝京景物略國初墨宣廟有龍鳳大定光
素大定金填欵識外則國初之查文通龍忠迪方正
蘇眉陽嘉萬之羅小華汪中山邵青邱青邱子格之
方于魯程君房汪仲嘉吳左于丁南羽父子今之潘
嘉客潘方凱吳名望吳去塵而市品價尤重者始方
羅中方程今兩吳也
夢惠墨祝允明集唐子畏嘗乞夢九鯉神夢神惠墨
一擔詳見神靈
𣙜墨于慎行集程君房寄墨數螺道中為税使所𣙜
戲作志感詩末句云為語中人休錯認隃糜原不化
黃金
郤墨李東陽集羅公善進少在文貞公門有贈墨者
視之則金也遂還之文公以是贈公圖曰郤墨
質輕烟細帝京景物略墨貴質輕烟細易松以桐佐
桐以脂烟百兩油三石今五石矣遠烟獨草今茜染
四剖矣膠用鹿麋熟而懸之經年矣
墨餅邢侗墨談三十年前墨止和劑成餅不施文采
貴在草細烟真膠清杵到
含李超羅方于魯墨譜序徐楙吾曰易水東徙墨𣲖
遂歸于歙明則首羅氏人争寳之幾與黃金同價迺
建元之墨一出便欲含李超羅致足寳也建元于魯
字
一品元霜升菴外集予得墨法于異人祇用烟膠成
即光如漆此外一物不用謂之一品元霜
煉墨通神李日華集元冶老人善仙術改而煉墨墨
成經萬杵僅一螺具諸神用研水得瀋呪吸即愈痼
疾書符百神震懼婚帖諧合訟牒據勝含而噀之雨
霧風霰一如所指
墨譜帝京景物略方于魯程君房墨各有譜
髹采可鑑墨談今製墨一取古文竒字填銘幻象百
出即皮相之髹采可鑒梔表蠟裏有慚上元
祭墨吳偉業集周櫟園有墨癖嘗蓄墨萬種歲除以
酒澆之作祭墨詩
紫陽欵墨談吾鄉孟大中丞好藏古墨聞有一挺為
新安朱紫陽先生欵
鑑光挹潤王世貞墨評新都潘景升贈余製墨四餅
黝于漆圓于月其光可鑑其潤可挹其芬可以奪沉
麝而不可名
墨花香明居節詩鼠鬚閒呪墨花香
瓦篝自掃高啟謝宋隠君惠墨詩瓦篝自掃烟埃濕
風雨空山杵聲急香爐峯前五粒松燒成片玉元香
濃
硯
玉帶生元張憲集玉帶生端人也事文丞相為文墨
賓與同館謝先生翺友善相殉國死生與翺哭于西
臺之下生今歸會稽抱遺老人初宋上皇以丞相恩
賜生紫衣玉帶至今不改其舊服因作玉帶生歌
水箕元王惲覓風字歙硯詩嘗聞右軍硯風是琢手
奢是名為水箕孕頤孩唅呀
翠濤倪瓉詩岳翁嘗寳翠濤石今我還珍翠濤硯翠
濤沄沄生縠紋雲章龍文發竒變
一泓鑿元郝經混沌硯詩一泓鑿而失真六竅存而
不死
作親隨元淮詩此來囊中無一錐但擕石硯作親隨
行者唐順之小硯銘大者凝然利以居小者扁然利
以行不有居者墻壁戸牖誰與供十年之著述不有
行者蒼山白水誰與收五嶽之精英
墨鏽王肻堂筆麈古硯中隆起如瓦以不留墨為貴
百餘年後方可就平今偽作者輒窪其中若臼然又
暴烈日中乘其燥渴而飲之以墨為墨鏽皆硯之賊
也
不惜壊硯明通紀夏原吉天性寬平一日吏壊所寳
石硯匿不敢見吉召吏諭曰物皆有壊吾未嘗惜此
慰遣之
未央瓦貝瓊集臨川宋季子得未央宫瓦頭一片代
陶泓因榻一紙見遺上有長樂未央字其文古雅案
許有壬有未央宫瓦硯詩
紫英泳化編宣宗賜夏原吉紫英硯象牙翠花筆龍
香墨水晶鎮紙
龍鳳硯明沈士謙明良錄開元寺潜龍殿基多龍鳳
磚上微時嘗鑿之為硯及即位遣使輦之内府都人
效之號龍鳳硯
灘哥石宋濓灘哥石硯歌灘哥古硯近獲見驚喜奚
翅逢黃琮有唐四葉崇象教當時授筆惟房融愛其
厚重為題識七月七日元神龍南渡羣公競題識氏
名環列縈秋蟲朔元雖以實内府棄置但使塵埃封
方今聖人重文獻㫋蒙舟載來江東紫端元歙盡斥
去欣然為此回重瞳
擊硯圖池北偶談吳匏菴珍一銅雀瓦硯一日出示
其友某公惡曹瞞拔劍擊之立碎匏菴懊惜沈啟南
在座援筆作擊硯圖
投硯明史稿林俊劾宦者梁芳及妖僧繼曉帝欲誅
之懷恩固争帝怒投以硯
如碧玉湧幢小品端溪舊石久不可得萬歷時内臣
至彼測舊坎水深數丈用皮囊絞水百日方盡人縋
下鑿取甚多水忽大至亟上得免王損菴獲數方召
匠琢成董思白題識細潔瑩淨宛如碧玉
磨刀石王穉登雨航記薛憲副家蔵宋端溪石硯一
硯在山下人家作磨刀石先生購得之余為銘
鴛鴦硯劉玉記已瘧編魏國公家有鴛鴦硯甚竒兩
硯並處則硯水自流光彩倍潤分則與常硯無異
紫端新浴王寵詩紫端新浴墨波香
圓硯李攀龍圓硯詩洗墨沉金鏡呵冰斷玉環
蟙䘃硯池北偶談崇禎時張延登宿汶口偶見水中
光芒甚異出之則一石可尺許背負一小蝠一蠶腹
下蝠近百皆如生蠶右小凹可受水下方正受墨公
製為硯以爾雅注齊人呼蝙蝠為蟙䘃因以名之劉
理順馬世竒夏允彛高名衡皆為銘贊
生蘚高啟詩閉門孤客抱深愁久不題詩硯生蘚
文具
硯山揭傒斯硯山詩序山石出靈壁大不盈尺高半
之中隔絶澗前後五十五峯東南有飛磴横出方平
可二寸許鑿以為硯號曰硯山在唐已有名後歸于
李後主主亡歸于宋米元章刻其下宋之季歸于天
台戴運使賈似道求之不與擕持兵亂間乃獲全大
都崇福宫張真人本戴氏子貽書得之請予賦詩
水晶筆格元史交趾獻貢物帝嘉布呼珠之功以其
半賜之布呼珠惟受沉水假山象牙鎮紙水晶筆格
案頭遠山劉因賦遠山筆架詩何物能支筆萬鈞案
頭依約遠山痕燈横烟影隠猶見秋入霜毫勢欲吞
十友圖顧元慶十友圖贊端友石屏陶友古陶器談
友玉麈夢友湘竹榻狎友鷺瓢直友鐵如意節友紫
簫老友方竹杖清友玉磬默友銀潢硯各有贊
詩牌明王良樞詩牌譜牌六百扇廣六分厚一分以
一面空字一面空白其字聲平仄以硃墨别之詩伯
掌焉有分牌分韻立題較勝諸法
鎮紙獅典故紀聞成祖御右順門時御案有鎮紙金
獅欹側將墜給事趍移置案中上顧侍臣曰一器之
微置之安處則安况天下大器乎
詩釣邵寳集師邵出意作綸竿于牆上以便逓詩名
曰詩釣首倡一篇詞意兼美依韻奉酬
七十二峯池北偶談米太僕萬鍾蔵一研山有七十
二峯洞壑竒絶每天欲雨則水出欲霽則先燥太僕
以五百金購之
鑒賞
不蓄古物元廉希憲家傳商挺以博古名世嘗謂宜
蓄古器物以廣見聞公曰古物無古于易與書者他
尚何求
蓄書畫吳風錄自顧阿瑛好蓄玩器書畫至今吳俗
多此好若陸完神品畫累至千卷王延詰三代銅器
萬件數倍于宣和博古圖所載
善鑒古物延休堂漫錄滕用亨善鑒古器物書畫嘗
侍成祖閱畫卷衆目為趙干里者用亨言筆意類王
晉卿及終卷果有駙馬都尉王駪名
黃翁王穉登集金閶人多靈智以其意為贗物衒鬻
射利黃翁能為人辨析剖証凡以古鐘鼎金石圖書
售者多就黃翁鑒
真蹟千金明詩話沈純父先生好鑒賞書畫言者遂
劾其以千金市右軍真蹟一卷
手摩即得明史稿輔國將軍宇淡博通羣籍尤善識
古器物以手摩之即得
收蓄最富吳寬集吾蘇劉僉憲廷美華亭汪正郎尚
寳皆博雅善鑒賞書畫而又力足以致之故人家斷
縑殘墨悉歸焉收蓄之富江南莫比
精于鑒别胡應麟集新安楊不弃精于鑒别法書名
畫吳用卿所刻新帖皆其審定鉤摹上石
發冢起獄王世貞集胡宗憲餽世蕃古法書名畫皆
索之富人世家豪奪巧獵靡所不極他人相習成風
其所獻尊罍之屬或發冢剽攻他寳玩多起大獄而
後得之
小博古圖甲乙剰言鄭錦衣樸重刻小幅博古圖其
翻摹古人及雲雷饕餮諸象較精于前且卷帙簡少
使人易蔵大有禆于賞鑒家
真賞齋明豐道生真賞齋賦序錫山東沙華子貞孝
之裔藝文之英爰購齋居惟貯圖典周秦漢魏之書
晉唐宋元之繪固已盈几溢奩兼䑳壓棟至于藻鑑
所注神情所鍾性命可輕頭目同寳是以太史李文
正公題扁曰真賞齋真則心目俱洞賞則神境雙融
翰林文公為圖為銘昭其趣也
墨林印吳偉業觀項黃中家萬歲通天帖歌可憐累
代圖書盡斷楮殘編墨林印此卷仍逃劫火中老眼
縱横看筆陣
扇癖陳繼儒集陳定生有扇癖如倪沈唐祝而下種
種書畫之扇皆為收蔵詳見扇
互相評隲文徵明集署丞華君稱尚古生好古法書
名畫鼎彛之屬亦能推别真贋時從沈周先生遊互
出所藏相與評隲
元明事類鈔卷二十二
