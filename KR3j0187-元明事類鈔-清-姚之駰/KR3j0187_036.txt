元眀事類鈔卷三十六
監察御史姚之駰撰
材木門
松
支離叟元史類編鮮于樞嘗扵廢圃得怪松一株移
至屋前呼為支離叟
手植松長安客話彛倫堂前古松是元儒許衡手植
松實江鄰幾襍志順帝時眀州松樹結寔其大有盈
尺者
薪巨松輟耕錄白湛園先生續演雅詩灤人薪巨松
童山八百里盖去上都二百里即古松林千里其大
十圍居人薪之將八百里也
張雨繖元王紱詩所居有長松蔚蔚張雨繖
寫髯官楊維楨題萬松圖詩亟呼圓瓦倒墨汁盡寫
髯官立成仗羣爭十丈百丈身氣敵千人萬人將
龍形謝宗可龍形松詩紫髯夜濕千山雨銕甲春生
萬壑雷
十八公元馮子振十八公賦序上京東北百數十里
為蹛林即古八百里黑松林也又數十里為孤驛松
一根十八榦共挺挺植立頂領撑矗勢各合抱不令
参差下視蒼岡翠麓無敢抗行其崛竒瓌傑殆九州
之表未之有也
白松許有壬遊林慮山記支提龕山門有白松皮葉
皆異
偹陵樹燕都遊覽志松園在昌平州延袤里許皆松
以便陵樹缺移栽也二百年來禁人樵採遂成大林
雙偃松帝京景物略送客出廣寧門者率置酒報國
寺二偃松下左之偃不過簷甃右之偃下俯欄石影
無遠移遥枝相及眀梁于涘報國寺松歌繞殿古松
十三株有二痀瘻中人軀綠影倒地苔蘚及倩爾朱
柱為攙扶如兩秃頂來西胡胡旋舞進金鉢盂如兩
毒龍降伏久頭角則俯揚其䰅
一松一形黃山志山松一松成一形無有重複若楊
枝洒淨松簪纓松棋枰松其最著也極大者有擾龍
松蒲團松破石松倒掛松接引松變化離竒不一而
足
對松登岱記十八盤兩峽口各有松數十株蒼翠相
掩里人名其山為對松山
值萬錢天目山記天目山松形如蓋高不踰數尺一
株值萬餘錢
西苑松西苑記自兩掖洞門而升上有古松三株枝
榦如龍奮爪雲表
赤鯉空飛都昌縣志柴棚鎮有古松一株太祖征偽
諒時駐其下萬歷時知縣王廷策即地建亭䜿梁時
有赤鯉從空飛下
蟲食樹萬歷注略三十二年諸陵松樹蟲食殆盡
執松而坐日夲志戚繼光勦倭率衆先伏上風次日
兵出頗早下令各斫一松樹執而坐賊望見意為林
木俟其行過半乃齊呼躍出賊大驚擾散走
盆盎玩黃山志黃山松天然蟠結儘足供盆盎玩而
根盤絶壁過者無由攫取
葉暗花香何景眀古松歌葉暗秋燈梵殿深花香晚
飯齋厨靜
羅漢松屠隆咏羅漢松詩四果總來成佛印一官應
不受秦侵
金松台州府志縣出金松垂條如弱柳結子如碧珠
三年子乃一熟
剔牙松學圃餘䟽栝子松俗名剔牙松歲久亦生寔
化石素園石譜婺州永寧縣松林一夕大風雨忽化
為石悉皆新截有松節脂脉
松花餅居山襍錄松花時以杖叩枝紛紛墮落衣祴
承之調以蜜作餅名松花餅
栢
絡石西使記博囉城山多栢不能株絡石而長
栢作聲談薈至正中海塩趙初心掃墓忽聞如老鶴
戞戞聲諦聽乃是一栢樹頃之衆樹同聲逾時方止
後為苗軍火其居
瀉秋聲許有壬詩翠栢瀉秋聲
再生栢帝京景物略平谷縣城東延祥觀栢再生栢
也元時邱真人至盤山過觀中有枯栢扶而摩之曰
憐惜憐惜而去柏乃葉生茂至今焉
蒼龍伏湧幢小品高皇將兵取婺州過蘭溪見古栢
甚竒駐兵其下後創亭繞之而空其中夜半人望之
輙有蒼龍伏其上王世懋詩何年古栢尚青青曾是
高皇玉輦停不信聖恩偏雨露枝枝都作老龍形
學士柏眀詩話玉堂後栢二株柯學士潛手植也李
長沙選館受業于柯後李教習庶常以學士栢命題
為館課李東陽學士栢歌我見先生種樹年我身尚
短樹及肩枝蟠江山地可縮手斡造化天無權瓊臺
翠閣何森爽院柳庭花敢爭長庇蔭長留六月隂盤
廻直與孤雲上
栢生花典故紀聞永樂中福建以栢生花為瑞來奏
帝賜勅責之
漢栢泰山記炳靈殿前漢柏三四株皆連理中一株
最巨輪囷擁腫狀尤詭異至眀猶然
千株入雲隴蜀餘聞自劍州以南盡梓橦縣界古栢
千株皆大數十圍形狀詭異高盡入雲是正德中劍
州守李璧所植
載栢子先進遺風董三泉家世廉介為蜀州守諸子
請曰大人年高蜀中多美材後事可計也既致政歸
諸子間請于公公曰吾聞之人云杉不如柏也子曰
今所具者栢耶公莞然曰吾載有栢子在種之可耳
其清介如此
不折一枝本朝陸隴其靈夀志眀孝子朱仲福其母
庭前手植一栢仲福終身不忍折其枝晨起即掃栢
子及落葉跪焚之教其子孫必于樹下
栢屏顧璘栢屏詩壁立青玉屏下見古栢根相憐歲
寒葉鬱作蒼雲屯名園非此種誰可當君門
種盈尺方孝孺栽栢詩翠栢信良材成長計功遲兹
晨劚烟雨移種盈尺姿
瓔珞栢豐道生真賞齋賦龍髯之松瓔珞之栢
檜
石作身虞集古檜詩根到深泉石作身疎疎香葉不
知春
兩見發枝羣芳譜宣聖手植檜紋皆左紐上聳無枝
而不朽每遇一代興或聖君出則發一枝眀祖龍興
世宗繼統曾兩見焉
檜花為瑞眀通紀永樂時蘇揚二府言檜生花為瑞
上曰近蘇松水灾蔽不以聞乃以此稱瑞小人務諛
可惡
七星檜沈周七星檜詩海虞七星檜宜為羣木冠列
生老子宫與邑作竒觀傳植從蕭梁其說我恐漫騐
斗形頗全七既斃其半三株寔聊存誰執歲月筭
分骸檜湧幢小品弘治時杭州同知馬偉取檜折榦
為二植武穆墓前名分骸檜
給俸燕都游覽志承光殿一名圓殿有古檜一株傳
為金時遺植自嘉靖以來每歲給檜俸米若干
孟檜董其昌孟檜詩愛此孟家檜森然見典型沃根
洙泗潤含氣嶧山靈
杉
屹如雙闕范梈古杉行丹靈觀有古杉存屹如雙闕
當雲門云是鍾君之手植君去此樹餘空邨或云下
有丹火伏四時地底皆春温
帝摩貴州志白雲山在廣順州建文帝常遯迹扵此
上有羅永菴菴外杉二株長數十尺其一經帝所摩
至杪絶無附枝
杉苗羣芳譜江南宣歙諸處山廣土肥堪插杉苗成
行排列每年耘鋤弗襍他本
杉牌薛瑄詩杉牌賈客房
沾賸馥吳寬蘇學新杉詩諸生沾賸馥巧匠待長條
梓
有三種李時珍本草梓木有三種木理白者為梓赤
者為楸梓梓之美文者為椅
見夢羣芳譜王之稷通判貴陽運木渡黃河大梓木
二忽䧟泥中千人不可出作文祭之乃見夢曰吾三
千年為羣木領袖今乃逐逐隨人後耶必欲應天子
命非巨舟載不可如其言拽而登舟一呼如躍
楠
紋成山水格古要論鬭栢楠出馬湖府紋理縱横其
中成山水人物形者價高亦頗艱得
木龍羣芳譜商人採楠木鑿字編筏而下至蕪湖𣙜
使必擇買商人剔巨者沉于江俟其去沒水取之嘗
失其一萬歷中一舟漂沒有老人入水若有人扶之
至潭口榜曰木龍府殿上人冕旒甚偉面有黑痕則
宛然鑿字也令一人負老人而出俄頃身在大木上
淵玉堅金眀王煜楠樹賦膚理潤玉體榦兼金姿華
外妍瀋液内盎
槐
記瑞槐納延孔林瑞槐序先聖墓林古槐一章枝榦
偃蹇膚理若鐫刻篆籀龍鳳圖畫不及衍聖公愈加
培植因以紀瑞
金瑣碎袁桷詩槐眀金瑣碎
唐槐泰山記延禧殿唐槐一株至眀代中空而半枯
攄忠眀李濂集周王端禮門夾路槐盛夏如盖忽枯
數榦長史劉淳歷陳咎徵進戒王納其言修省枯榦
復榮王乃書一牌懸扵樹曰攄忠槐
呼刀斬槐弇州史料南京經歴卜某子好武遇一全
真以一技誇之全真曰此一夫勇耳吾亦有小技呼
一刀使斬府中大槐後有百餘刀隨之削槐樹如札
晉軒李東陽集予奉使南都金谿徐公方掌院事指
所植三槐謂予曰此樹既枯而復茂意院中有當大
用如王晉公所徵者屬予隸晉軒二字扁于楣際
奴僕檉榆吳寬槐詩非藉此蔭庇誰結幽亭居立為
衆木長奴僕檉與榆
猶傳玉樹眀馬弓陳槐詩濃隂不碍金蓮影虚籟猶
傳玉樹歌
榆
木有文元五行志元貞元年蕪湖縣進榆木有文曰
天下太平
錢作羹本草綱目三月採榆錢可作羹亦可收至冬
釀酒瀹過晒乾可為醬
拗榆錢帝京景物略京師天壇榆之錢以秋名拗榆
錢
屑皮農桑要訣昔豐沛歲飢以榆皮作屑煮食之民
頼以濟
不療貧眀李氏玉英詩柴扉寂寞鎖殘春滿地榆錢
不療貧
桐
剪唾雲林遺事元鎮留客夜榻恐有所穢時出聽之
一夕聞咳𠻳聲侵晨令家童遍覓不得童偽言窗外
梧葉有唾痕並令剪棄十餘里外盖宿露所凝訛指
以避箠也
新水沃桐眀劉溥題福山曹氏畫詩如今桐樹無人
洗風雨空山幾度秋注曹氏富甲一郡植梧桐數十
畝將納凉其下令人以新水沃之謂之洗梧淮兵入
福山曹氏園亭首被禍故云
貴孫枝丹鉛總錄凡木本實而末虚惟桐反之世之
所以貴孫枝者貴其實也
子如蓮實滇南襍記永昌有梧桐子比中州者形頗
長其大者幾可當蓮實
洗桐語林倪瓉性好潔庭前有六桐命童日汲水洗
之眀王問洗桐詩梧桐生高岡菶菶貽夏隂挹取葉
上露為予寫其心何以報爾德激泉濯朝林
不妨月鍾惺月下新桐詩是物多妨月桐隂獨不然
長如晨露引不隔晚凉天
濡毳眀徐茂吾咏桐綿詩濡毳桐枝别作葩温柔香
裡玉無瑕
柳
柳課元食貨志柳課在河間路
柳簡元史類編秦起宗幼時父削柳為簡寫以授之
詳見勤學
麗澤柳元好問詩誰憐麗澤門邊柳瘦倚東風望
翠華自注麗澤燕都西門名
柳巷許有孚柳巷詩種柳圭塘路行行便向榮
訪永豐柳眀周憲王集白居易詞有永豐柳宣宗令
取二株植苑中予于洪武年至長安訪永豐坊乃在
陜西城内東街尚有垂楊柔枝拂地愛而賦之
柳枝插背眀紀事本末燕王命李遠帥輕騎詣徐沛
令易士卒甲胄與南軍仝插柳枝于背為識
賞柳羣芳譜帶溪曲公言西粤無柳僅藩司一株每
吐葉則治具請三司賞柳以為竒觀
柳莊眀文華集袁廷玉所居前後皆樹以柳名曰柳
莊人稱柳莊先生
柳護城劉基詩姑蘇臺下垂楊柳曾為張王護禁城
治河六柳經濟錄劉天河治河有六柳一曰卧柳二
曰低柳三曰編柳皆為固護堤岸名活龍尾帚四曰
深柳五曰漫柳六曰高柳
雪柳楊基雪中柳詩淚粉凝啼眼珍珠壓舞腰
謔柳高啓謔柳詩何恨苦長顰纖姿強媚春慣愁行
路客差比舞筵人徐賁謔柳詩泣雨愁多眼縈烟誤
學眉
畫不成眀馬臻楊花詩品題曾入百花名長恨濛濛
畫不成
桑
栽桑圖元通鑑仁宗時司農丞苗好謙進所撰栽桑
圖說帝命刊印千帙散之民間
避竊桑元史第五居仁率弟子力農宏度雅量嘗行
田間遇有竊其桑者輙避之
龍文元史至元三年夏大都桑果葉皆有黃色龍文
一箇羣芳譜湖州以桑葉二十斤為一箇
樹燔不損續通考正德中山東文登縣火起桑樹樹
燔而桑無損
採桑臺泳化編嘉靖時定親蠶禮皇后祭先蠶畢易
服詣採桑臺採桑三公命婦五採侯九卿命婦九採
取桑穰啓崇野乘莊烈帝欲行鈔法鈔局言須桑穰二百
萬斤例採産桑諸省蔣德璟言北直山東河南已遭
蹂躪無桑矣浙直雖宜桑地而水旱頻告亦難括取
後竟不能行
矮婦卜價湧幢小品湖州章姓者預占桑價賤即畜
之二十年無爽生計遂饒一日賽畢有婦人矮而肥
卧地求齋其家叱之婦曰我連歲為汝應卜助生何
吝一齋匍匐入門忽不見自後卜吉而畜其價必左
玉堂隂李東陽詩采桑玉堂隂隂濃樹婆娑一採不
滿筐竟日能幾何乃知富貴地不及窮山阿日下舊
聞今院中先師廟庭古桑尚存當即西涯所賦也
楓
製錦馬祖常詩光山楓製錦
如潑丹砂眀鍾人傑過楓林記楓林在城西南隅障
天蔽野了無襍樹時夕照已在林腰横射葉上光彩
如潑丹砂
生李異林宏治乙夘長沙大旱楓樹生李實
蟻穴無歸李東陽集諸生有作紅葉詩者愛其末句
云晚來蟻穴無歸路應恨蕭蕭匝地風
秋霜媚人徐渭紅葉詩祇言春色能嬌物不道秋霜
解媚人
椿
影不移宦游紀聞涿州有靈椿寺寺中椿木一本極
大凡樹影皆隨日月為斜正而此椿影早暮未嘗少
移
不脱片葉湧幢小品福州白崖之顛有椿一株榕葉
槐身從無鳥跡海風暴至不脱片葉三年一結子如
紅豆一道士月眀見樹頂羽衣數人隨以鶴鹿盤桓
其上隐隐有笙簧聲
椿芽野菜箋香椿香椿慎勿譁兒童攀折來點茶
嚼之竟日香齒牙元好問云溪童相對採椿芽
當𬞞花木考採椿芽食之以當𬞞亦有點茶者
榕
祭樹復榮本朝閔叙粤述榕樹門古桂州南門也門
上榕一株巨至百圍分根下跨至地元至正間忽枯
平章唐元公祭之復榮人以為異
中可盤坐丹鉛錄福建龍泉菴有榕木其中亦可盤
坐五六人
榕城榕城隨筆閩中多榕樹因號榕城閩以北無此
榦既生枝枝又生根垂垂若流蘇少着物即縈繫或
就本榦自相依附若七八樹叢生者
中原不識吳寬榕江記榕既偏生一隅中原之人初
不之識僅一見于子厚之詩而已
榕門眀傅汝舟集南峯菴菴徑有古榕樹懸枝對峙
宛若關門詩古樹上危根依天巧出門
烏桕
望若梅花元盧琦集前邨烏桕熟疑是早梅花
成林可畫陸深集饒信之間多桕冬月葉落結子放
蠟每顆作十字裂一叢數柯望之若梅花初綻遠近
成林直可畫也
黃楊
堅質比松元華幼武黃楊詩未應逢閠厄堅質比寒
松
厄多材短吳寬百榦黃楊詩厄多逢歲閠材短謝良
工
冬青
冬青塜倪端叟遊杭襍稿會稽唐珏聞發宋陵事潛
收宋諸陵遺骨埋之又于宋常朝處掘冬青樹植扵
冡上詳見興亡
比屋綺羅委巷叢談洪武中浙江都司徐司馬令杭
城人家各植冬青樹扵門數年後街市綠隂匝地張
輿詩云比屋冬青樹人皆隐綺羅
屋瓦盡碧王穉登客越志云入武林門人家門外悉
是冬青樹蒼翠鱗鱗屋瓦盡碧人從樹裡行不見赤
日也
羣木
兜羅綿樹元史緬土産有兜羅綿樹類椶高五六丈
結實如掌土人以麵納罐中以索懸罐扵實下劃實
取汁熬為白糖其葉即貝葉也
樺皮袁桷題樺皮詩褐裳新脫玉層層紅葉朱蕉謝
不能擬製小冠韜短髮意行雲水一枝藤
埋冤樹元周霆震埋冤樹歌出城十里西南去行役
經過倦休處崔巍古榦落蒼藤相傳此是埋冤樹樹
名那得呼埋冤閱人累歲官道邊朝吁械繫逮詞訟
夕敝鞭朴逋税錢
入火不焚輟畊錄回紇野馬川有木名鎖鎖燒之其
火經年不滅且不作灰彼處婦女取根製帽入火不
焚能辟寒
五榖樹王世貞集丞相府後有五榖樹當初夏時其
寔若稲麥者則稲麥登為魚形則大水
菩提樹天啓宫詞注英華殿前菩提樹二株子不從
花結與花並發而附于葉背可作佛珠此樹為李太
后手植即所稱九蓮菩薩也
念珠樹雲南志念珠樹出大理府每穗結寔一百八
枚
官樹妨班泳化編彛倫堂前一大樹許平仲手植李
時勉為祭酒嫌其枝榦旁落妨諸生班列令稍伐去
王振藉以䧟公
樹衣談薈滇中雞足山龍華寺多古木木杪有絲飄
飄下垂長數尺許土人取之織以為服名曰樹衣
萬木圖楊士竒集楊達卿先生當元季民飢思發廪
賑之指山號于衆曰有能相吾力樹木者先予榖若
干于是争願出力所活不可勝計居數歲木已鬱然
先生曰無苟自利于是木之所施利益多阮左丞作
萬木圖以表之
風流樹湖廣通志施州慢木寨有木名普舍樹普舍
華言風流也昔覃氏祖于東門關伐一異木隨流至
那車復生根而活四時開百種花覃氏子孫歌舞其
下花乃自落取而簮之若他姓往則花不復落
瑞木湧幢小品洪武元年臨川獻瑞木木中析有文
曰天下平質白文黑當有文處木理隨畫順成無錯
迕者
木孕文解縉永樂頌序蒲盧上有文曰太平或取以
獻上郤之為賦木孕文
採木歸有光集奉天殿灾命大臣開府江陵採辦大
木時近水無復峻榦乃行巴庸𤏡道轉荆岳至東南
川往來督責鈎之荒裔中于是萬山之木稍出
樹中仙藥隴蜀餘聞萬歷時鞏縣東路旁聞仙樂細
聆之聲出樹中一匠欲窮其怪揮斤斫之樂聲自樹
飛去廵按姚思仁聞扵朝
風吹異葉獻徵錄周新按察浙江一日視篆忽旋風
吹一異葉至前左右言城中無此木獨一僧寺有之
去城差遠公悟曰此必寺僧殺人埋其下也冤魂報
我矣發之得婦人屍
葉兆談薈雲南江之南有古樹春初葉萌自北兆雨
自南兆旱自西則風雨時
竹
深入竹鄕元史類編孝息齋善寫竹後使交趾深
入竹鄉于竹之形色情狀辨析精到作畫竹墨竹
二譜
渾心竹耶律楚材集西域有渾心竹
號竹西李日華筆記元楊瑀為行省掾晚棲峯&KR0873;間
植竹千竿自號竹西居士趙仲穆圖之楊廉夫為作
記張雨詩問訊楊雄宅深居在竹西
竹課元食貨志至元四年使懷孟等司竹監凡賣竹
皆給引後又扵衛州立竹課提舉
竹寔為粮元史世祖時太平縣飢民採竹寔為粮活
者三百餘戶
盆竹元僧善住盆竹詩瓦缶不多土娟娟枝葉蕃豈
知么鳳尾元是古龍孫
瑞竹宋元集如鏡伐竹架過墻蒲桃斷竹插地復生
枝葉稱曰瑞竹以詩贈之詩鳳梢依舊生虚籟龍籜
相將添遠孫
筍脯元吉雅木丹詩紅稲供炊筍脯香
江南此君眀詩話戴冠題姚少師畫竹詩客邊偶寫
龍孫譜忘却江南有此君王湛求云此風人善謔之
遺也
伐竹以賜王世貞史傳景帝重于謙謙病痰醫需竹
瀝上為親幸萬歲山伐竹以賜
一竹千錢唐順之竹溪記京師侯家富人之園致一
竹輙不惜數千錢然纔遇霜雪又槁以死
比玉王世貞萬玉山房記君子比德于玉而比玉于
竹玉温潤而澤縝密以栗竹之質同也玉有禮地之
珪曰琅玕之青碧竹之色同也叩之清越以長竹之
音同也音之在樂有八而各居其一又同也玉稱君
子竹亦稱君子又同也胡弗比也
鳳城萬樹眀宣宗綠竹引鳳城之陽禁苑東琅玕萬
樹凌青空
欽安百尺夏言觀欽安殿栽竹詩欽安殿前修竹園
百尺琅玕護紫垣夜夜月眀搖鳳尾年年春雨長龍
孫
瘦竹李東陽題陸寬瘦竹卷詩江南陸郎瘦于竹種
竹城東玉河曲未論千尺勢能長剛道兩竿軒也足
恥隨桃李鬭芳腴只共松杉伴幽獨
隂欲雨眀唐時升東園詩竹隂長欲雨花氣不因風
竹母徐渭遊記春日就馬丈園飲穿籬過别徑掘竹
母數根而去因記以詩
竹無根眀林垐題畫竹詩所南之蘭無土恥齋之竹
無根想見百千年後熒熒紙上血痕案垐號耻齋侯
官人除海寧縣家居死事
竹窩眀吳鎮竹窩詩阿香怒鞭籜龍尾斑鱗蝕去痕
未洗天風吹作萬琅玕翠壓修林收不起
交竹薛瑄詩生平苦愛竹義若君子交茲軒忽見之
俄頃漆在膠
黃旗青筍徐禎卿内中偶述詩朱莒殊方貢黃旗使
者回内園春未到青筍渡江來
劚雪堆吳寬謝人惠冬筍詩聊供香飯抄雲子為想
長鑱劚雪堆
賜鮮筍于慎行紀賜鮮筍詩蒲筐乍解香盈座錦籜
初分綠滿盤
老師少俊李東陽集佩之惠筍乾自稱玉版老師謂
原慱冬筍為吳山少俊叠韻為謝
元眀事類鈔卷三十六
