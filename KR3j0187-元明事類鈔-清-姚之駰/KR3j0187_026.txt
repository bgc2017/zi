元明事類鈔卷二十六
監察御史姚之駰撰
珍寳門
金
得金手中元史蘇格使金不屈金主壯之取金巵飲
之飲畢即懷以出復命備以虚實告且出所懷金巵
以獻太宗喜曰我得金於汝手中矣
淘金元食貨志豐城舊有淘金戶三百地不産金而
歲課轉增民死徙且盡揭徯斯言之朝蠲其課
不登藏金元史杜瑛所居術者言其下有藏金家人
欲發視輒止之後來居者果得黃金百斤其不苟取
如此
大如棗西使記密實勒國地産金人夜視有光處誌
之明日發之有大如棗者
藏金尺元富珠哩翀集江西吏善舞文或誣熊氏子買
藏金尺訊則無之訊益酷乃貨簪珥作新尺符其妄
尚公至率清脫民始寧
槖不能容元史博囉歡未至雲南布固丹密以金六
籯迎餽歡以其握兵拒之恐致變陽諾曰吾槖不能
容可且持歸待我取之至則竟其獄
賜葉金袁桷詩入院聽宣席未温賜金已向案頭存
自注故事入院傳旨畢賜葉金十兩始草制
不買詩名元好問黃金行人間不買詩名用一片青
山衡霍重
盤龍金明高帝實錄上一日手黃金一錠示羣臣曰
此乃表箋袱盤龍金命宫中洗濯銷鎔所成者
一挺酬詩王世貞集元末吳中饒介之以醉樵歌試
諸名士獨張夢簡第一得黃金一挺高季廸次之得
白金三斤餘各次之後承平久張洪修撰為人作一
文得五百錢
胎金宋濓集宣慰伯以婆律香贄余闕闕覺重却之
香中果胎黃金也
泚筆金野獲編世廟齋醮每一舉即赤金亦數十兩
蓋扁對皆以金泥為書握管中書預備大管泚筆令
滿故為不堪波磔狀則䄂之凡訖一對或易數十管
則䄂中金亦不下數十銖矣
還金釵泳化編李時勉元夜觀燈拾一金釵歸書於
門有一婦人來告騐而還之其夫具幣以謝公不受
因納一片藥曰此血竭不易得公入之後公以直諫
為金瓜斷脇賴血竭灌之得不死
不識金礦明史稿陳觀洪武時為陜西參政以廉稱
或問陜産金礦何狀觀大驚曰吾備位籓寮何金之
問
生熟金明曹昭格古要論金出西番高麗等處沙中
南番瓜子金麩皮金皆生金也雲南葉子金西番回
回錢此熟金也
置金墓下程敏政集馮履吉以鎰金貸俞繪不質劵
馮卒後十五年俞遣其子以金倍息歸馮之子朋玉
不受其子則奠置馮君墓下而行朋玉不獲辭則以
予鄉人之貧者
金壺遺家萬歴注略上方十歲以英明聞穆廟恭妃
以金壺遺其家為門者所執上笞内使三十而以百
金遺妃曰妃家貧以此給賜先帝賜器不可出也
紫石成金筆麈嘉靖中海豐漁子為颶風飄一絶島
見人皆椎結袒裼所食惟蜜浸黃精薯芋之類其流
水處皆五色石漁子各收數升置舟中一日飃返故
岸取所挈文石則皆靺鞨瑟瑟諸寳也中有紫者以
五銖入火間以白金成黃金一兩不鎔則柔甚可屈
折云
伯温窖金李日華集老竹嶺溪中多礁石相傳劉伯
温窖金在下誠意伯每數十年一遣人來取土人妄
鑿之終不得
金甲明紀事本末劉瑾籍沒得金二十四萬錠又五
萬七千八百兩元寳五百萬錠又一百五十八萬三
千六百兩寳石二斗金甲二金鉤三千金温盒五百
高北斗明通紀萬歴時廵撫李三才請停礦稅疏云
皇上欲黃金高北斗而不使百姓有糠粃升斗之儲
講筵金錢長安客話景泰初始開經筵每講畢布金
錢於地令講官拾之以為恩典
金絲帳弇州史料嚴世蕃有金絲帳纍金絲為之輕
細洞徹
金銀置礟明紀事本末李自成殺掠馬騾為上次軍
仗次衣幣次珍寳其金銀恆散棄之或以代鉛置礟
中
錮金明史稿張獻忠破蜀用法移錦江涸而闕之深
數丈埋金寳億萬計然後決隄放流名錮金曰無為
後人有也
箔金宋濓義俠歌取袍當戶著袍縫爛然赬箔金滿
中貯碎若剪鳳翎
玉
玉桃盞元史阿哈瑪特誣巴延平宋時取其玉桃盞帝
命按之無驗後有獻此盞者帝愕然曰幾陷我忠良
十七步輟耕錄巴延至于闐見有白玉一段高廣五
六尺長十七步以重不可致
玉遞元食貨志玉在法爾實者有民戸六十淘焉於
是免其差徭所淘之玉立水站遞至京師
鎮圭續通考元鎮圭制以玉長一尺二寸有袋副之
止燔瘞元祭祀志平章賈閭等議大祀禮神之玉無
得燔瘞蓋燔者取其氣之臭聞玉既無烟又且無氣
但當奠於神座卒事藏之時出而用
照見筋骨輟耕錄巴延嘗至于闐國得一玉佛高四
尺色如截肪照之筋骨脉絡皆見
納玉盞元史世祖納碧玉盞六白玉盞十五於太廟
柈斗盈尺談薈雅克特穆爾嘗晏客櫻桃下以赤玉盤
盛脯白玉斗盛漿皆盈尺客楊維楨亦為色動
磨玉璽輟耕錄至元間巴延出太府監所藏歴代玉
璽磨去篆文改造押字圖書及鷹墜等物以分其黨
與
玉酒甕輟耕錄廣寒殿有黑玉酒甕玉有白章隨其
形刻為魚獸出沒之狀其大可貯酒三十石
煖玉注明孔邇紀談陳友諒時或進煖玉注蓋出於
薛塘古墳者
玉玲瓏泳化編汪后以憲宗護持罄所有以出英宗
索一玉玲瓏太監對應在汪所汪急而投之井
市盈尺嘉靖注略諭内閣皇祖六寳正德甲戌火失
其五令市玉盈尺者補之
雪山青玉卓異記建文元年有使者還自西方得青
玉於雪山方踰二尺質理温潤上命玉人琢為大璽
命曰凝命神寳
盤徑尺明紀事本末王振籍没時器服珍玩尚方不及
玉盤徑尺者十面珊瑚高者七八尺金銀十餘庫馬
萬餘匹
破囊得椀壟起雜事張王基住居一男子陰囊大如
斗陜西大賈識為至寳買去俟其死破囊得二玉椀
世所絶無
合卺杯甲乙剰言高郵守楊君家藏合卺玉杯形製
奇怪兩杯對峙中通一道使酒相過兩杯之間承以
威鳳玉潤而古碾琢極工蓋漢器之竒絶者
玉斧明通紀李文忠克應昌獲元主孫后妃等并宋
代玉璽金寳十五宣和殿玉圖書一玉册二鎮國玉
帶玉斧各一
求紅黃玉明史稿嘉靖時製方丘朝日壇爵詔求紅
黃玉於天方哈密諸番不可得有通事言此玉産於
阿丹去土魯番東南二千里請重賄往購帝不從
却玉盌典故紀聞回回進玉盌成祖曰磁器潔素瑩
然適心不必此也却之
識玉璞池北偶談崇禎時内殿石驟長數寸上以問
大學士何如寵何謝不知歸問老友姚康伯曰此璞
也中必有玉翼日以對命剖之果然
碧玉尺餘明季遺聞張獻忠遣人以碧玉長尺餘者
二方圓徑寸珠二枚賄熊文燦請降文燦許焉
玉琴明通紀劉瑾籍沒時有玉琴一玉帶四千一百
六十二
珠
碧珠現鐘輟耕錄文宗潛邸金陵適興國寺鑄大鐘
金方在冶上至取嵌珠指環默祝曰若天命在躬此
當不壊即投液中鐘成珠宛然在上及登大寳方言
之
珠課元食貨志珠採於大都南京廣州有珠課
烏蜑撼絙輟耕錄廣東採珠之人懸絙於腰沈入海
中良久得珠撼其絙舶上人挈出之葬於蛟龍之腹
者不少有司名曰烏蜑戶仁宗登極特旨放免後復
行
雅古勒珠元史西域賈人售雅古勒珠價六十萬含之
可不渴熨面可使目有光省臣平章愛之一座傳玩
尚文曰一人含之千萬人不渴則寳也若一寳止濟
一人何益吾之所寳米粟是也
太歲彈西使記布逹國所産大珠曰太歲彈又有蘭
石瑟瑟金剛鑽之類
珠字詔元史泰定帝以珠字詔賜帝師
珠袍元史類編重山從太宗伐宋復入中書賜中廏
馬十匹貫珠袍一
珠三囊元史朱清張瑄以海宼致位參政多不法恐
事覺以黃金五千兩珠三囊為賂江浙平章托克托
怒而繫之
進百斤元史類編世祖時江浙平章莽哈岱進真珠
百斤
珠傘元史回鶻獻水晶盆珍珠傘等物帝曰今百姓
疲弊所急者錢耳却之
雉帚掃珠張昱輦下曲向晩大安高閣上紅竿雉帚
掃珍珠
珠花薩都拉詩昨日官家清宴罷御羅輕帽插珠花
重七兩明史稿蘇祿國有珠池夜望之光浮水面土
人以珠與華人市洪武時東主遣使貢大珠一其重
七兩有竒
拆襖還珠崔銑集王翺為都御史守遼東臨别太監
某贈西洋珠四枚公固辭不得則内所着披襖中紉
之後還朝求太監從子謂曰如有營予佐爾費因拆
襖出珠授之封識宛然
分斗珠維風編楊一清為相時有人餽美珠一斗者
公直受之嗣諸邊將來謁留詢邊事隨出所受珠分
勞之頃刻立盡
搥珠典故紀聞刑部尚書楊靖逮一弁將鞫之門卒
檢其衣得大珠一顆僚屬方駭視靖徐曰安有許大
珠此偽物命搥碎之始以上聞
蜑戶採珠續通考洪武中差内官於廣東起取蜑戶
採珠給與口糧
問珠狀明史稿張岳遷廉州知府廉民多盜珠池岳
居四年未嘗入一珠家人問珠何狀岳取庫中珠以
示
爛溪珠王叔承集隆慶戊辰夏秋時江南大旱吾鄉
爛溪蚌産珠焉有徑寸夜光者有五色圓走盤者農
漁雜採日數百人賣累千金
獅子形王宇泰筆麈海南市舶提舉劉貽哲云嘗見
一珠作獅子形宛然畢肖
續命膏萬歴注略科臣蕭近高有言陛下思初疾時
珠玉滿前誰為續命之膏
銀
元寳文元史楊湜上言平準行用庫白金出入有偷
盜之弊請以五十兩鑄為定文以元寳用之便詔可
蒙古古今錄北荒稱銀曰蒙古元之先以女直國號
金乃以銀號其國也
千萬錠元史中書省言太府院為内藏世祖成宗朝
遇重賜則取給中書今所賜有踰千錠至萬錠者皆
取之太府今復以乏告請自後内府所用數多者仍
取之中書
銀交牀元史巴圖爾從征納延有功帝賞以腰帶及
銀交牀等物
烈女變貢師泰金谿葛烈女詩憶昔里中初賦銀銀
賦日急家日貧父身榜掠痛欲絶女心憤結何由伸
鬼狐夜嘷天漆黑大野騰騰火光烈可憐踴躍雙蛾
眉變作兼金白如雪
十流銀馬祖常詩五坊戲馬賽争道宣聲催賜十流
銀
銀徙卓異記洪武中廣積庫銀每錠重數百觔忽穿
屋飛出莫知所之有一書生夜行見田間光起標記
而去明日掘土尺餘見白金一錠大不能舉歸約十
八人併力舉之上有廣積字衆分不均以聞於官官
以聞上上曰此天賜儒生也即賜之
十窖泳化編内帑之積凡十窖積之以備邊虞者景
泰濫賜缺其一角英宗復辟節他費以補之
一錢棄涇續通考明陳完為涇縣教諭嘗分膳銀一
生多取一錢而去既而少者來告完曰多在此遂封
一錢與之其人曰先生本不多某安敢受完曰吾實
偶多汝不受盍棄於水遂投諸涇
太倉庫銀李夢陽疏臣始至戶部太倉庫銀尚百七
十餘萬今消耗且過半矣
銀甕泳化編宣宗賜夏原吉範金圖書及翠爐銀甕
玉杯玉帶
銀豆謠明通紀景帝奢侈常以金豆金錢等物撒地
令宫人及宦侍爭拾為鬨笑楊守陳銀豆謠聞知昨
日六宫中翠娥紅䄂成春風黃金作豆競拾得羊車
不至愁烟空别有銀豆薄如葉并刀剪碎盈丹匣也
隨金豆灑金階滿地春風飛玉蝶君不見民餐木皮
和草根夢想銀豆如八珍官倉有米無銀糴操瓢盡
作溝中塵
銀不足明靳學顔疏今天下之民以匱乏為慮者非
布帛五糓也銀不足耳夫銀獨行則藏益深而銀益
貴貨益賤於是銀積於豪右者益厚行於天下者愈
少更數十年不知所底止矣
叱還銀硯于慎行集李先芳為新喻知縣富人張浚
有冤遇公而白以一硯為獻受而付之記史異日發
之銀也笑曰陶泓清士辱以朱提召浚叱還之
鑄餅明史稿李自成入都悉鎔所拷索金銀及宫中
器皿鑄為餅每餅千金約數萬餅騾車載歸西安
銀山明張元凱西苑宫詞昨貯銀山高幾許試將玉
尺殿中量
錢
泉貨監元史武宗時初行錢法立資國院泉貨監以
領之
金銅芽耶律楚材西域詩難穿無眼錢自注西人金
銅芽錢無孔郭
銅兒元史至正中欲更鈔法以楮幣一貫文省權銅
錢一千文鈔為母而錢為子祭酒吕思誠曰中統至
元自有母子上料為母下料為子比之逹勒逹人乞養
漢人為子是終為漢人之子而已豈有故紙為父而
以銅為過房兒子者耶
編古錢吳萊題毘陵承氏藏古錢詩我觀泉志頗識
錢古今錢品不一傳一朝變通别改幣餘盡沈朽徒
埋船承君好古此收拾寶玩有若編埓然
錢飛卓異記洪武乙夘御庫錢忽飛去側立於民門
屋瓦上人以篾穿其孔或得一二十文
一貫泳化編洪武中鑄大中通寳錢與歴代錢兼用
以四百為一貫四十為一兩四文為一錢
雲中撒錢稗史彙編成化丁酉六月京師大雨雨中
往往得錢王文恪公有詩云蒼天似憫斯人困故向
雲中撒與錢錢若了時民又困何如只賜與豐年
賜䄂中錢玉堂叢話宣宗幸史館撒金錢於地命衆
取之學士李時勉獨立不動上嘉歎親取䄂中餘錢
賜之
給夜讀李攀龍集余憶殿卿自肥子來持進不滿千
錢太孺人命給余夜讀
家兄孔方明世說袁宏道令吳長安貴人一無問餽
時其兄宋道官翰林有與宏道同官者嘲之曰他人
問餽以孔方為家兄君不問餽乃以家兄為孔方耳
飛空如蝶長安客話涿中舊有塔在桑乾河中名鎮
河塔嘉靖時塔崩内有古錢皆飛空如蝶
板兒碧里雜存正德丁丑余遊京師見交易者皆稱
錢為板兒即低惡之錢但取如數而不視善否好錢
遂閣不行
禁天啓錢曠園雜志蘇州逮周忠介公後民倡議天
啓無道互戒不用其錢各州縣從而和之積天啓錢
無算後出示勸諭乃行私禁凡十閱月
數錢投匭啓崇野乘楊忠烈殉義後追贓令亟賣菜
傭亦爭以數錢投縣匭中三年乃止
買笑錢朱白民家貧授徒養親以老萊子為法牀頭
恆貯數十錢曰買笑錢
以錢償明紀事本末給事韓一良言今之世何處非
用錢之地何官非愛錢之人向以錢進安得不以錢
償詳見賄賂
五等泳化編錢有五等當十當五當三折二小錢
錢譜陸深燕閒錄吾鄉朱氏所撰錢譜盡裒歴代之
錢穴紙譜之竒形異狀無所不有而各疏時代由來
楊鐡崖錢艾蒳俱有論亦博古之清玩也
捶錢明葉憲祖捶錢賦余濫司鼓鑄之役故事錢非
式者捶之因感其不才見棄有似乎人乃為之賦乃
有非幼非壯不範不模違錯刀之金飾類延繯之薄
膚蓋萬選而莫中將一擲而若無於是命朱亥之椎
碎鄧通之鑄紛如委地曾莫之顧
黃邊徐渭詩鵝眼黃邊只十个
鈔
交鈔元食貨志鈔始於唐之飛錢宋之交會金之交
鈔其法以物為母鈔為子子母相權而行即周官質
劑之意也元初倣唐金制有行用鈔世祖始造交鈔
楮用於陰輟耕錄世祖嘗以錢幣問劉秉忠對曰錢
用於陽楮用於陰今國家龍興沙漠自陰域以臨中
夏宜用楮幣若用錢四海且將不靖遂不用錢後武
帝用之不久輒罷
絲鈔元史印鈔之法以絲為本每銀五十兩易絲鈔
一千兩諸物之值並從絲例
賜鈔印草木子元以朱清張瑄海漕有勞賜鈔印聽
其自印鈔色比官造加黑印朱加紅
偽鈔謠元李存偽鈔謠國朝鈔法古所無絶勝錢貫
如青蚨試令童子置懷䄂千里萬里忘羈孤豈期俗
下有奸弊往往造偽潛隈隅設科定例非不重奈此
趨利甘捐軀
搗課簿卓異記太祖時造鈔屢不就一夕夢神告以
當用秀才心肝為之既寤不解馬后曰士子苦心夕
課即心肝也乃取太學生課簿搗而製之遂成
收輭爛明實錄正統四年勅戶部曰市鈔不分輭爛
但有一貫字樣即皆行使是以鈔法流通今收受課
程亦不得分輭爛汚跡俟年終遣官會揀堪用者留
不堪者燒毁
取桑穰啓崇野乘思陵欲行鈔法鈔局言須桑穰二
百萬斤例採産桑諸省概因荒亂不能詳見桑
雜寳
珊瑚燈檠元史郭侃將兵至克實密爾部屠西城又破
其東城東城殿宇皆構以沈檀焚之香聞百里得七
十二弦琵琶五尺珊瑚燈檠
盤植珊瑚明史稿御史張應詔劾殷正茂以金盤二
植珊瑚其中高三尺許賂居正
瑪瑙盌元史成宗賜特爾格瑪瑙盌曰此器先皇所用
朕今賜卿以久侍先皇故也
水精食牀雨航記李時可宴楊鐡崖賞蓮花水精為
食牀空其中置金鱗翠藻
採水晶玉堂綱鑑武宗時福建平章言漳浦梁山産
水晶乞割民百戸採之
翠腕闌元氏掖庭記懿靜后誕日南朝宫人一獻寒
光水玉魚一獻青芝雙虬如意一獻柳金闌翠腕闌
闌似今之手鐲乃景陽宫胭脂井中物
碧甸山元史影堂祭器黃金瓶斝之屬以十數黃金
塗銀香盒椀楪之屬以百數銀壺釜匜之屬稱是玉
器水晶瑪瑙之器為數不同有玻璃瓶琥珀勺真珠
簾珊瑚樹碧甸子山之屬
月下蒲萄耳談吳郡沈萬三有瑪瑙壺通明類水晶
面有蒲萄一枝如墨點名月下蒲萄
鐡可成銅元史順帝時立饒州銅冶場注云時有張
理言膽水浸鐡可成銅故即其地立之
設提舉元史瑪瑙提舉司秩從五品又有玉局金絲
子局鞓帶斜皮局瓘玉局浮梁磁局皆有提舉司
雜谷貢續通考嘉靖中雜谷安撫司貢珊瑚
照世杯典故紀聞賽瑪爾堪在西邊其國有照世杯
光明洞逹照之可知世事明史稿賽瑪爾堪洪武中
入貢其表文有云欽仰聖心如照世之杯使臣心中
豁然光明
太陰凝魄明靳學賢水晶盞賦有太陰之凝魄抱元
英之至質發坤藏於重艮托哲匠而呈則
青紅色格古要論多年老冰為水精然日本國有青
水精紅水精則水精非冰明矣
寶石井談薈凡寳石皆出井中西番最盛中國惟出
雲南金齒街與麗江兩處屬紅黃類者為猫睛靺鞨
芽星漢砂琥珀木難酒黃刺子屬青綠色者為瑟瑟
珠珇綠鴉鶻石空青
琥珀藏蛛王貽上集明王延詰文恪公子性豪有持
琥珀求售者中有蜘蛛如生索百金延詰手碎之果
有生蛛自内躍出行几上見風即化為水
埓阿勒類纂元大德間回回巨商賣埒阿勒一塊重一兩
三錢估值中統鈔十四萬錠用嵌帽頂累朝皇帝相
承寳重凡大朝賀則服用之
猫睛徐渭集高陞馳保安沈錦衣出猫睛睒睒若果
核意以酬舊逋君擲不顧去
鴉青明施武寳井詞緬中花落滿蠻山千兩鴉青馬
上還自注鴉青寳名寳井在姚關萬里外販寳者只
於緬中交易
常貢續通考明日本琉球常貢瑪瑙
犀銘李維楨集王左丞眎余犀角圖色理形質甚竒
可為山經可為酒器可為如意一物而三善具焉因
為之銘
水寳語怪有回回見居民競汲一池因買之破山得
一石池水從中出言此水寳也凡用汲者竭而復盈
詳見水
商人進寳萬歴注略在金商人進金一千五百兩青
紅黃寳石四百塊猫睛珇&KR3374;綠等八十塊青碧黃白
玉料一千六百餘斤硨磲瑪瑙琥珀料六十斤翠毛
六千五百兩大小珠一萬二千六百顆
寳貨易眩嘉靖注略上欲觀内庫儲積太監張佐奏
止之衆侍問佐佐曰寳貨易眩經目或啓靡心也
元明事類鈔卷二十六
