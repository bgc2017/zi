元眀事類鈔卷四
監察御史姚之駰撰
君道門
符命
白光化神元史太祖十四祖勃端察爾阿倫果斡寡居
夜寢夢白光自天忩入化為金色神人趋卧榻驚覺
遂娠勃端察爾
天改姓元紀事本末金末太白經天郭寳玉嘆曰北
軍南汴梁即降天改姓矣
製大寳元經世大典我朝懲歴代之謬雖得秦刻及
前世之器皆藏而不用爰製大寳質兼金玉之貴文
列古今之宜以成一代之制
獻秦璽元史國王拾得家有故璽將鬻之以示中丞
崔彧有御史楊桓辨其文曰受命於天既夀永昌盖
秦璽也彧請獻之賜金織文叚二
甲辰君元史順帝時司徒香山言陶宏景胡笳曲有
負扆飛天歴終是甲辰君之語陛下生年紀號寔與
之合此受命之符宜宣付史館翰林諸臣以為恐啟
䜟緯之端事遂寢
庚申帝權衡庚申帝大事紀瀛國公居甘州山寺有
趙王者贈一女子後生一男眀宗適自北来見寺中
龍文五采氣問之曰子室中有異寳乎曰無今早産
一男子耳眀宗因求為子并其母以去即庚申帝也
余應詩合尊之妻夜生子眀宗隔帳聞笙鏞至今兒
孫主沙漠吁嗟趙氏何其雄
紅羅幛名山蔵太祖初生浴汲河水水浮紅羅遂取
為衣故所居名紅羅幛
婁宿降靈皇甫庸記略元天歴戊辰婁宿降靈高皇
以是年生至洪武戊寅而婁星復眀
告太平眀高皇周顛仙傳顛人周姓者建昌人因患
顛疾凡新官到任必謁見而訴之曰告太平後朕帥
師取南昌顛者来謁必曰告太平
鳳陽陵剪勝野聞淳皇帝及后疫死不能具棺太祖
謀草葬山中行未抵所而綆絶忽風雨雷電聞神語
曰孰襲取我土有應者具淳皇名曰為若人則己巳
而暴風揚沙天轉晦比眀往視土裂屍已䧟田伯劉
大秀遂歸其地今鳳陽皇陵是也
紫衣與俱眀紀事本末太祖歴光固諸州道病輒見
兩紫衣人與俱病已遂不見解縉瑞應頌途中遇疾
紫衣饋食
光燭地名山蔵成祖初舉兵風雨四起咫尺昏迷少
焉東方雲開露青天尺許有光燭地將士皆喜
日照龍鱗卓異記文皇同東宫侍太祖偶見御輦馬
命對曰風吹馬尾千條線文皇應聲曰日照龍鱗萬
點金東宫徐對曰雨打羊毛一片氊其氣象不侔如
此
太醫樣卓異記太祖看列代帝王像至宋真宗以下
曰太醫樣也至元世祖曰北人南相至順帝曰此又
如太醫樣何也盖順帝乃宋幼主㬎所生
國號年號春眀夢餘錄遼之正殿曰洪武元之正殿
曰大眀後國號年號先見於此誰謂非定數也
赤光罩帳眀通紀英宗既䧟北營時有赤光罩定御
帳額森雪夜遣人行刺其人見一大蟒蛇遶護帳外
畏怖而去
雨再来明紀事本末正統中京師旱羣小兒為土龍
拜禱歌曰雨帝雨帝城隍土地雨若再来還我土地
未幾而有監國即位之事繼有復辟之舉說者謂雨
帝者與弟城隍者郕王再来還土地復辟也悉如謠
言
帝誕
天夀節元史仁宗朝詔以生日為天夀節
寺觀祝夀元典章每聖誕前期一月文武官躬詣寺
觀建祝聖萬安道埸本日朝臣詣闕稱賀外官則率
民人結綵焚香呈舞百戱夾道祇迎就寺觀三呼舞
蹈畢公宴而散其費皆督之里下
祠中異香名山蔵當皇妣娠時夢黃冠授一丸有光
吞之覺而口尚聞香眀日生太祖於土地祠中白氣
貫空異香經宿祠中神驚避數里
授大圭名山蔵宣宗始生之夕成祖夢高帝授以大
圭命曰傳之子孫永世其昌
聖節賦詩陳建眀通紀宣宗二年聖節上製詩一章
賜蹇義胡濙楊士竒楊榮賜宴盡歡而罷詩曰九天
日月絢祥光萬歲慈幃樂夀康初度幸逄全盛日贊
襄有道賴賢良
民服祝聖眀黃佐集參議項喬舟出潞河遇聖夀節
方欲行禮有報者曰小舟有民服具香案叩首祝聖
禮節甚恭者喬曰此必薛某訪之果然盖薛侃是時
方以行人放還其忠敬如此
賜鏤金字于慎行萬夀節賜鏤金萬夀字銀書靈符
等物詩裁就靈符華舜旦鐫成寳畫記堯年
金鏡瑤池高啓聖夀節早朝詩金鏡千秋錄瑤池萬
夀觴
君德
物價頓减元通鑑仁宗御便殿李孟進曰陛下御極
物價頓减方知聖人神化之速
遲留覆奏元史世祖諭史天澤曰朕或乘怒有所誅
殺卿等宜遲留一二日覆奏行之
禁飛放元經世大典冬春之交天子或親幸近郊縱
鷹隼摶擊名曰飛放至仁廟以榖不熟詔曰朕不飛
放其勅諸王皆不聽出
親署御名元史秘書蔵裕宗當時倣書於學生之下
親署御名習書謹呈其敬如此
却珠留錢續文獻通考世祖時回回獻大珠要價數
萬上曰珠何用當留是錢以賑貧遂却之
天性恭儉經濟類編元仁宗天性恭儉通逹儒術事
太后終身不違顔色待宗戚勲舊始終以禮大臣親
老時加恩賚大官進膳必分賜貴近有司奏大辟每
慘惻移時
故箧示儉元史英宗燕大安閣閣中有故篋宦者進
曰此世祖貯裘帶者有聖訓云蔵此以遺子孫使見
吾儉樸可為華侈之戒即命發箧視之
素服寢地元史仁宗不豫英宗憂形於色夜則焚香
泣禱及升遐哀毁過禮素服寢於地日歠一粥
給林廟元史成宗時給曲阜林廟洒掃戶以尚珍署
田五十頃供歲祀焉
不似漢高元許衡集劉秉忠定朝議奏之因言漢高
帝有言吾乃今知皇帝之貴上曰漢高眼孔小朕豈
如是
却雨衣元通鑑仁宗以夏旱露禱既而大雨左右以
雨衣進帝曰朕為民祈雨何避焉
度越前代眀鄭曉吾學編謝方石嘗曰我太祖有度
越前代者五外攘荒漠收復諸夏一也肇基南服統
一天下二也威加勝國鋒刃不交三也躬自創業臨
馭最久四也申眀祖訓宗法最嚴五也
衣袖敝垢典故紀聞成祖坐右順門所服裏衣袖敝
垢納而復出侍臣有贊聖德者上曰念當惜福故每
澣濯更進昔皇妣躬緝故衣皇考見之而喜朕守先
訓豈敢忘之
論寬恤事眀通紀宣宗謂楊士竒曰憶五年五月共
爾宿齋宫論寬恤事且兩閱歲民事不又有可恤乎
士竒退與胡濙條上十數事即命行之
虞夏為盛眀林貞肅疏孝宗振舉舊章復午朝定日
講開經筵時召劉健李東陽謝遷劉大夏戴珊等討
論道理且革傳奉裁冗食善政不可枚舉宏治之政
虞夏為盛
三舉耒典故紀聞宣宗上陵還道中見耕者以數騎
往視之下馬詢其稼穡之事因舉所執耒三推謂侍
臣曰朕三舉耒已不勝勞况常事此乎耕者始知為
帝乃驚躍羅拜命賜以鈔
不用殉葬皇甫庸紀略英宗遺命不用殉葬宮嬪此
最盛德事憲宗賓天亦有是命
得聖之威王世貞集世宗皇帝得聖之威
誰能治吾眀通紀孝宗曰吾不自治誰能治吾史臣
曰上簡言慎動慤誠充粹燕處必衣冠置筆硯有常
處
但取完固眀紀太祖命有司立廟社建宮室典繕者
以圖進見其有雕琢竒麗者即去之曰宮室但取完
固而已何必極雕巧以殫天下之財
寬疏駁名山蔵成祖諭諸給事云爾等疏駁奏牘一
字之誤亦皆喋喋自今有此即改註印蓋之不必以
聞爾等在朕左右凡天下何弊當革何利當興當歴
舉以言如此細故可略也
以手撤牘泳化編宣宗仁愛每法司奏要囚輒慘然
御膳廢食以手撤其牘謂左右曰說與刑官稍緩之
角樓草詔典故紀聞仁宗聞淮徐饑坐西角門召楊
士竒命草詔免稅及罷官買士竒對曰可令戶部工
部與聞上曰此不可遲即令士竒就西角樓書詔覽
畢即命用璽已遣使賫行再語戶工二部
片紙綴衣徐禎卿集太祖勤于庶政思得一事即以
片紙書之綴于裳衣或得數事則纍然滿身若懸鶉
焉
櫜鞬導從名山蔵宣德五年清眀上奉太后上陵櫜
鞬導從步掖過河
吾惟一叔眀紀事本末宣宗平高煦羣臣多請削趙
王上曰吾惟一叔奈何不愛然當思所以保全之道
乃封羣臣言章遣人賫視之趙王大喜曰吾生矣即
獻護衞
素冠而朝王世貞史傳仁宗即位喪滿禮部請釋服
從吉而朝楊士竒止之不獲蹇義具二議以請上素
冠麻衣出朝英公張輔與士竒等三學士如上服上
曰張輔武臣而禮依之何六卿之不輔若也
郤玉璽眀紀事本末宣德時衛拉特順寧主入貢并獻
前元玉璽上曰朕觀前代傳世之久歴年之多皆不
在此王既得之可自留用其毋獻
毁香煙眀紀事本末莊烈帝御便殿閱章奏聞香烟
心動疑之出步階墄間乃定詢内官乃宫中舊方即
叱令毁之太息曰皇考皇兄皆為此誤也
習郊禮眀王慎中詩序南郊工就冬至前四日上親
勤玉輅習郊禮于壇上威儀卒度小臣從觀其美作
異典
五更傳蹕王世貞宏治宫詞静數連籌第五更寒鴉
金井未分明披衣欲坐猶疑蚤前殿連傳警蹕聲
咏曜靈明陳子龍集曜靈天子遇旱而憂省獄減刑
雨以時降詩人美之按此美莊烈帝也
馭臣
資左手元史世祖語布呼珠曰太祖有言人主理天
下如右手持物必資左手承之然後能固卿實朕之
左手也
召老臣元史仁宗即位召世祖朝諳知政務素有聲
望老臣程鵬飛董士選李謙郝天挺程鉅夫等詣闕
同議庶務
徵用老儒元通鑑英宗時拜珠言前集賢侍講趙居
信直學士吳澂皆有德老儒請徵用之帝喜曰卿言
適副朕心
治天下匠元紀事本末常巴津以善造弓見知于太
祖每曰國家方用武耶律儒者何用楚材曰治弓尚
須用弓匠為天下者可不用治天下匠耶帝聞而善
之
集賢館類函元世祖置集賢館士應詔者盡命館穀
之凡飲食供張之盛皆喜過望
屈四先生眀紀事本末劉基宋濂章溢葉琛至建康
入見上喜甚曰我為天下屈四先生
移榻召對廖道南集劉公大夏受知敬皇每朝罷輒
召對移時商確時事雖貴近不得聞李夢陽詩九重
移榻數召見夹城日高未下殿英謀密語人不知左
右微聞至尊羡
君臣隔絶陸深集本朝君臣隔絶以憲廟口吃之故
仕元不與眀紀事本末李文忠克應昌獲元主及其
孫等捷聞百官稱賀上令禮部榜示凡經仕元者不
與
試士祝天嚴嵩集孝宗乙丑試士日于宫中焚香祝
天願得真才是年得顧鼎臣為進士第一眀顧存仁
詩聞道孝皇曾露禱台星奕葉照麒麟
臣不孤眀王直集洪熙朝有議朝覲官養馬責課者
楊士竒埶不可上許出内批罷之已而不聞眀日又
言上曰偶忘之午刻召公諭曰内批豈真忘耶聞李
慶輩皆忿卿念卿孤立不欲因卿言而罷今有名矣
出示陝西按察使一疏命公據此草勅止之公頓首
言陛下知臣臣不孤矣
閣老不名治世餘聞孝皇優禮大臣每召至幄中從
容講論真如家人父子内閣諸臣皆稱為先生李西
涯有近臣常造膝閣老不呼名句盖實錄也
門何必杜王世貞史傳宏治朝上最重劉大夏及戴
珊等一日召對良久曰述職者集矣大臣皆杜門若
二卿門何必杜也因各手白金一錠授之曰小佐而
廉且属無廷謝恐他人或觖望
倚闌呼名眀王錡寓圃雜記宣德中駕幸楊士竒第
夜已二鼓士竒驚起朝服而迎但見儀從塞屋香氣
氤氲不知上所在惟北向拜不已上方倚東闌看月
笑而呼曰士竒朕在此所賜已充庭矣
推誠付託眀通紀都御史戴珊以疾求退不得一日
劉大夏奏事及之上曰卿去語珊朕以天下事推誠
付託猶家人父子也太平未兆何忍舍我而歸乎
不殺諫臣崔銑集李夢陽應詔陳二病三害六漸之
弊末指皇親張侯侯怒誣以訕母后遂下獄已僅奪
俸三月上語劉大夏曰朕欲寘夢陽輕典左右謂當
廷杖渠忿則泄如朕殺諫臣何
不信飛語吾學編孝宗嘗問劉大夏天下衛所軍士
何如大夏對曰江南困於運糧江北困於京&KR0894;翊日
有造飛語帖宫門誣公者上曰宫門外人不能至必
内臣忿不得私役軍士耳
好文
奎章獻書元野史文宗御奎章日學士虞集博士柯
九思常侍從以討論法書名畫為事授經即揭徯斯
潛著一書曰奎章政要以進萬幾之暇每賜披覽及
晏朝有畫授經即獻書圖行於世
譯孝經通鑑元武宗時右丞以國字譯孝經進帝命
刻板摹印諸王以下皆賜之
五經要語元史世祖留意經學商挺與姚樞竇默王
鶚楊果纂五經要語凡十八類以進
途中賦詩元詩選文宗自集慶路入正大統途中有
作
雷轟電燭觧縉集臣少侍高帝蚤夜載筆楮以進聖
情尤喜為詩睿思英發雷轟電燭玉音沛然數千百
言一息無滯臣輒草書連幅筆不及成點畫
宫中觀書名山蔵成祖顧侍臣曰朕愛孔子飽食終
日之言宫中恒觀書爾等盛年切莫自逸
自撰程文宣宗天縱神敏遜志經史每試進士輒自
撰程文曰此不當會元及第耶
嗜學士書王鏊集孝宗喜玩書尤嗜故學士沈度之
書日臨數過
能書畫眀紀宣宗多才藝善詩文能書畫所賦綠竹
引采茶歌諸篇皆御筆親書世傳為寳
十齡大書眀通紀神宗十齡踐阼即善書大書責難
陳善四字分賜講官
改元宵句明詩小傳肅皇帝喜為詩楊文㐮元宵
作有愛看冰輪清似鏡之句上以為類中秋詩乃云
愛看六街燈似月文㐮䟽謝以為曲盡情景不問可
知為元宵詩
御製祭文武宗南巡將臨大學士靳貴喪詞臣撰祭
文皆不稱旨乃御製一首云朕居東宮先生為傅朕
登大寳先生為輔朕今南巡先生已矣時老於文者
皆歎息歛手
納諫
思魏徵元史帝嘗謂拜珠曰今亦有如唐魏徵之敢
諫者乎對曰槃圓則水圓盂方則水方有太宗納諫
之君則有魏徵敢諫之臣
移仗元史仁宗將即位廷臣用皇太后旨行大禮于
隆福宫法駕已陳矣張珪言當御大眀殿帝悟移仗
大眀
自當不滿元通鑑文宗欲遊西湖自當諫不聽遂稱
疾不從文宗在舟中顧謂臺臣曰自當終不滿朕此
遊耶
留蓋御史元史類編蓋苖為御史時帝幸護國寺泛
舟玉泉苖進曰今頻年不登邊隅不靖何暇逸游以
臨不測之淵帝嘉納之臺臣擬僉淮東廉訪司事帝
曰仍留蓋御史朕欲時聞讜言
罷張燈元通鑑英宗欲以元夕張燈結綵樓於宫中
設宴參議張養浩進諫帝曰非張希孟不敢言即命
罷之賜以織幣
置白牌泳化編太祖慮朝政有失無人敢言乃立執
法議理官置白牌於上書執法議理四字如有失許
將牌極諫後竟廢之
聽講罷遊王守仁集王文恪鏊為日講官方春上遊
後苑左右諫不聽公講文王不敢盤於遊田上為罷
遊并召所幸戒之曰今日講官所指殆為若等
以妃禮葬眀程楷集尹文和直在内閣時貴妃萬氏
薨欲易太子婚期公執不可竟不易上又以妃殮宜
服黃且欲以后禮葬皆以公言而止
皆得建言眀史藁始太祖不設諫官宣宗時或以為
言帝曰設官定制朕不得增損今中外大小臣皆得
建言所得更多
吕震誤朕眀紀事本末仁宗時太理少卿戈謙言事
過激吕震等奏其沽名上因免謙朝參楊士竒曰四
方朝覲之臣咸在豈能盡知謙過將謂朝廷不能容
直臣上惕然曰此吕震誤朕也遂命書&KR0897;引過而待
謙如初
全無痛痒五朝注略神宗在御久每見臺諫條陳即
曰此套子也即有直言激切亦曰此欲沽名耳卷而
封之于慎行以為大度宋纁曰寧可罪及言官畢竟
還有儆省若一概不理如痿痺之疾全無痛痒無藥
可醫矣此後數年凡百奏請一切留中萬歴之政遂
衰
賜銀章邱濬集仁宗召夏原吉等至扆前賜銀章一
其文曰繩愆紏謬且諭曰朕有過舉卿即舉奏来以
此識之朕不難于從善也
殺諫臣眀紀事本末嚴嵩殺楊繼盛國家殺諫臣自
此始
立諫官眀方孝孺詩伏枕三旬不整冠夢中時復對
金鑾忽聞盛事披衣坐今日朝廷立諫官
武功
滅四十國元史太祖征西域滅國者四十
市肆不移元巴延平南宋表爰從江海之上流復出
武昌之故渡藩屏一空于江表烽烟直接於錢塘犄
角之勢已成水陸之師並進奉揚寬大撫戢吏民九
衢之市肆不移一代之繁華如故
奄入南方眀太祖檄文西抵巴蜀東連滄海南控閩
越湖湘漢沔兩淮徐邳皆入版圖奄入南方盡為我
有
北取中原眀紀事本末太祖命將北取中原諭曰都
城城守必固若懸師深入餽餉不繼援兵四集非我
利也吾欲先取山東撤其屏蔽旋師河南斷其羽翼
拔潼關而守之據其戶檻天下形勢入我掌握然後
進兵則彼勢孤援絶不戰可克既克其都鼓行而西
雲中太原及關隴可席捲而下諸將皆曰善
親冒矢石類函成祖大小百戰皆親冐矢石
刻石紀功眀紀事本末文皇三征阿嚕台班師至清
水源道旁有石崖數十丈命楊榮金幼孜刻石紀功
曰使萬世後知朕親征過此也
馬上料敵眀通紀宣宗親征高煦于馬上謂從臣曰
高煦外多誇詐内實怯懦今敢反者輕朕年少新立
衆心未附又謂朕不能親征即遣將来得以利誘今
聞朕行已膽落敢出戰乎至即擒矣
巡幸
一幸再幸眀紀太祖一幸汴梁再幸中都
北巡類函成祖定鼎幽燕北巡者三
存問高年眀通紀文皇巡幸所經必命存問高年
思念保民眀書宣德三年車駕巡邊諭諸將曰朕深
居九重豈不自逸但朝夕思念保民故有此行
營府第眀紀武宗時江彬等導上游戲近郊因數言
宣府樂遂出居庸關至宣府彬為營鎮國公府第輦
豹房珍玩女御其中帝樂之忘歸曰家裏
臨幸不謝眀紀宣宗遣使問楊士竒車駕臨幸曷不
謝對曰至尊夜出愚臣迨今中心惴慄未已豈敢言
謝
幸承天眀紀事本末世宗以皇考顯陵狭隘欲南幸
躬視羣臣諫不聽遂幸承天奉章聖太后梓宫合葬
焉
親征南遊眀通紀宸濠叛上欲假親征南遊遂下詔
南征出師駐良鄉而王守仁捷奏至上令追回待至
南京另奏遂詣孝陵受江西俘至次年閏八月乃旋
蹕
廬次衛宫夏言大駕南巡賦于時大司馬肅甲騎教
步師而慎張皇大司徒布委積嚴芻餉而偹輸蔵大
宗伯率胥史講巡狩而道趨蹌大司空飭行道列廬
次而衛宫墻文章侍從則有起居百職集螭㘭而獻
技金吾宿衛則有羽林千騎奮虎賁而超驤
翠網黃旗黃佐南征詞翠網張瑶浦黃旗漾碧流殷
勤供廟薦蕭洒事宸遊
萬馬踏雲眀胡廣扈從幸北京詩萬馬踏雲開輦路
六龍扶日渡天津
隔岸鵷序眀周忱車駕渡江詩衣冠隔岸催鵷序舸
艦中流列雁行
元眀事類鈔卷四
