元明事類鈔卷二十九
監察御史姚之駰撰
宫室門
宫闕
金桷雕櫋元氏掖庭記元祖肇建内殿制度精巧瓦
滑琉璃與天一色朱砂塗壁紅重胭脂彤橑華梲金
桷雕櫋窮一時之麗
魫&KR1141;袁桷詩春淺正宜毡作幕夜凉深恨魫為忩蕭
洵故宫遺錄花亭毡閣環以棕墻綠障魫忩
萬安宫元史太祖七年城和林作萬安宫
翠華宫元氏掖庭記大内有德夀宫興聖宫翠華宫
擇聖宫
在地壇右人海記元張養浩登憫忠寺閣詩自注云
北三十里為大内虞文靖集有云至元十年始大城
京師於大興故城之北然則元之大内約在今地壇
之右
水雲雪浪談薈四飛山産白墡極膩滑張士誠取之
和以胭膠作階面之餙有水雪白雪浪花玉鱗墀等
名
燃燈望形卓異記高皇將造大内欲先觀形勢而不
能大會其全工部有一郎請至夜以燈數萬依宫殿
墻門形勢列之上御覆舟山一望盡得其概
神木明梁億遵聞錄文皇將營北京宫殿時有神木
出四川馬胡山中命禮部尚書潘賜齎香往荅神麻
聞山呼者三
瑞靄浮空内閣藏書目錄永樂十五年建北京宫殿
有瑞靄浮空金水橋河冰凝結浮圖諸像又慶雲呈
彩團圞如月當御座中且現五色天花於是大小臣
工咸為歌頌有聖德瑞應詩四十卷
書廡壁明紀事本末新内成命博士熊鼎類編古人
行事可鍳者書於壁間又命侍臣書大學衍義於兩
廡壁太祖曰此豈不愈於丹青乎
繪耕織像明王達椒宫舊事高皇命後宫垣壁屏障
皆繪耕織之像
易黃瓦明世說文皇謀起兵簷瓦忽墜色殊不懌道
衍曰此祥也天欲陛下易黃瓦耳
琉精李時勉北京賦琉精之闕瓊華之室墉城岧嶤
金臺崒律
南宫明紀事本末景泰元年八月上皇至自迤北入
居南宫
乾清宫黃佐乾清宫賦粤乾清之秘宫總元黃之噴
薄何富媪之藴靈竣定鼎而後獲湏龜謀之襲契法
太紫以營度蓋以疏明瀹聰儲神習體軼煩惂而游
冲漠者也
集道宫王世貞集曇陽師遊集道宫乃十真所會崔
仙妃司鑰焉不覩日月而恒有光地無甓砌色匹白
棟柱亦不類竹木而螺紋斜上糹錯可愛
十宫詞高啟集十宫詞者吳宫楚宫秦宫漢宫魏宫
晉宫陳宫隋宫唐宫也
殿
㯶橺殿貢師泰詩㯶橺别殿擁仙曺寶蓋沈沈御座
高案此本名㯶毛殿元史鹿頂有㯶毛殿楊允孚詩
有時金鎖因何掣聖駕㯶毛殿裏回
大明殿輟耕錄大明殿乃登極正旦夀節會朝之正
衙也十一間東西二百尺深一百二十尺高九十尺
中設七寶雲龍御榻
坤德殿元史忽都皇后居坤德殿終日端坐未嘗妄
踰戶閾
五華殿元氏掖庭記大内有五華殿東設吐霓瓶曰
玉華西設七星雲板曰金華南設火齊屛風曰珠華
北設百蕊龍觚曰木華并中央木蓮花紫香琪座千
鈞案九朵雲蓋為五華
紅鸞殿元氏掖庭記大内有紅鸞殿入霄殿
沉檀作殿西使記報達國富庶為西域冠宫殿皆用
沉香降香烏木為之壁皆砌以黑白玉
水晶殿明吳節故宫遺錄新殿後有水晶二圓殿起
於水通用玻璃餙日光回彩宛若水宫中建長橋
遠引修衢而入周伯琦水晶殿詩巧思曾經修月手
通明元在五雲中
緝熙殿虞集詩緝熙殿裏御屛風零落誰收百歲中
紫檀殿輟耕錄紫檀殿皆以紫檀香木為之鏤花龍
涎香間白玉餙壁宋旡詩玉筍曉班聫鷺序紫檀春
殿對龍顔
不失尺寸世廟識餘錄三殿規制自宣德間再建諸
將作皆莫省其舊而匠官徐果能以意料量比落成
不失尺寸
樂成殿明馬驥西苑詩序樂成殿後有屋設石磨二
石碓二下激湍水自動蓋南田榖成於此舂治故曰
樂成
皇極殿春明夢餘錄皇極殿九間中為寶座座傍列
鎮器兩壁列大龍櫃中貯三代鼎彛每遇正旦冬至
聖夀則御焉歸有光集嘉靖時奉天殿文武樓告成
上製名曰皇極殿
廣寒殿輟耕錄廣寒殿在萬歲山頂明宣宗廣寒殿
記萬歲山在宫城西北隅皆竒石積疊以成最高者
為廣寒殿其山石即宋之艮嶽也宋之不振以是金
不戒而徙於茲元又不戒而加侈焉乃以皇祖大訓
圓殿西苑詩序承光殿在乾明門外圈以甕城中接
金殿穹窿如蓋雕櫳綺牖旋轉如環俗名圓殿
無逸殿嘉靖注略上於西苑作無逸殿豳風亭命講
官分撰無逸豳風詩進覧并書無逸篇於殿壁
三殿成明紀事本末新内三殿成曰奉天華蓋謹身
左右樓曰文樓武樓殿之後為宫前曰乾清後曰坤
寧
清馥殿夏言西苑詩殿敞松隂清馥馥亭虚竹色翠
芬芬自注清馥殿名翠芬亭名
銅殿黃汝亨銅殿詩孤峯新法宇寶殿出名罏煜爚
榱題麗雕鎪戶牖鋪自注在金陵華山
金殿故宫遺錄後苑中有金殿殿楹窗扉皆褁以黃
金
殿生荆棘天順目錄王振擅權時南京殿宇一時被
焚是夜大雨明日殿基上生荆棘二尺始下詔赦
樓
連天樓元史掖庭記大内有連天樓
黃篾樓張雨傳雨所居曰黃篾樓貯圖書甚富
明月樓揚州鼔吹詞序維揚富室趙氏建明月樓以
延客一時題咏甚多皆未惬意趙子昂後至即席題
云春風閬苑三千客明月揚州第一樓趙大喜撤酒
斝為夀
飛樓元氏掖庭記順帝秋夜乘船泊月池上起浮橋
橋分三洞洞上結綺為飛樓樓上置女樂
綵樓元李俊明集高平縣綵樓今始親見議者猶謂
高下侈麗不及向者三分之一因感而賦之層層華
構高且崇萬綵糾結填青紅何人下手奪天巧都入
意匠經營中楊允孚詩結綵為樓不用檠
樓去梯貝瓊集鐵崖先生父築萬卷樓使先生讀書
樓上去梯轆轤傳食
白雪樓李攀龍集白雪樓在濟南郡東三十里許鮑
城李使君以讀白雪樓集於廣州咄然壮之歸為圖
以寄王世貞集于鱗歸則搆一樓田居東眺華不注
西揖鮑山曰他無所溷吾目也
瑞雲樓王守仁年譜公生時有彩雲見因名所生樓
曰瑞雲
藏書樓鴻書浦陽鄭氏家有藏書樓其額是建文君
所題擘窠大書所藏至八萬餘卷
十四樓明姜明叔集國初于金陵聚寶門外建輕烟
淡粉梅妍柳翠等十四樓明晏振之金陵春夕詩花
月春江十四樓
神樓圖名臣錄劉尚書麟好樓居而力不能搆文徵
仲作神樓圖以遺之劉尚書常懸之壁命曰神樓
閱江樓明太祖閱江樓記城西北二十里抵江干曰
龍灣一峯突兀形似狻猊故賜名曰獅子山命工因
山為臺搆樓以覆山首名曰閱江樓
獨處小樓吳與弼行狀康齋見伊洛淵源錄道學之
傳心竊慕焉遂棄舉業謝人事獨處小樓之上日玩
四書諸經洛閩語錄不下樓者二年
撤樓甌江逸誌王侍郎瓉素仁厚設席宴隣至某人
詢以生理若何云去舊遠甚叩之則曰公家搆樓妨
碍所致公次日語家人曰即撤某樓吾將更新之樓
既撤遂不復搆
樓碍冠玉堂叢話章楓山居有小樓二間其卑至于
碍冠每遶室行紗幘數為所觸
臺
呼鷹臺元史成宗築呼鷹臺於漷州澤中
觀象臺春明夢餘錄觀象臺在城東南隅臺上有渾
天儀及簡儀玉衡銅毬等器
龍虎臺周伯琦集龍虎臺在昌平境廼賢龍虎臺詩
晨登龍虎臺停驂望居庸翠有時幸北狩甘泉宫千
官候鳴蹕萬騎如飛龍自注大駕廵幸往返皆駐蹕
臺上
集寶臺元氏掖庭記有集寶臺凡遠方貢獻上古所
遺器物一皆貯之
篷臺元史楊維禎晚年築篷臺於松江東南才俊士
投贄求文者無虚日
九引臺元氏掖庭記九引臺七夕乞巧之所詳見七
夕
平臺西苑詩序太液池西隄出兔圍東北臺高數丈
中作團頂小殿左右各四楹有馳道可以走馬乃武
皇所築閱射之地亦曰平臺
祭忠臺名臣錄劉忠愍球忤王振死極惨毒其邑人
成器設公位龍泉山顛為文哭而祭之人名其地為
祭忠臺
晾鷹臺帝京景物略南海子中殿旁晾鷹臺臨三海
子築七十二橋以渡吳偉業集晾鷹臺上何王殿自
注晾鷹臺乃元之仁虞院也使大學士提調之
咏十臺吳師道十臺懷古詩十臺者姑蘇臺章華臺
朝陽臺黃金臺戱馬臺欹風臺望思臺銅雀臺鳳凰
臺凌敲臺
閣
奎章閣虞集文天歷二年天子作奎章閣萬幾之暇
觀書怡神則恒御焉乃奉勅刻銘
香閣元史帝以西夏子弟多俊逸召見於香閣周伯
琦香殿詩鷓班百和作堅材翥鳳翔龍四壁開寶地
曉張香積界始知天子是如來
清閟閣雲林遺事元鎮有清閟閣雲林堂清閟尤勝
非佳客不入有賈人欲見之以沉香百片為贄適元
鎮連日出遊其人以傾慕不得一見徘徊其家因開
雲林堂使登焉其人方驚頋間謂曰聞有清秘閣能
一觀否曰此閣非人所易入且吾主已出不可得也
其人望閣再拜而去
清林閣元氏掖庭記大内有延凉之所曰清林閣又
有眺遠閣
暖閣春明夢餘錄皇極門内東曰文昭閣西曰武成
閣乾清宫有東煖閣西煖閣
秋水閣秋水閣記閣于山與湖之間山圍如屛湖遶
如帶主人與客登而樂之謀所以名其閣者主人曰
客亦知河伯之自多於水乎今吾與子亦猶是也遂
以秋水名閣
荔支閣明曺學佺荔支閣記閣介如䨇樹樹故有垣
繚之而枝葉扶疎特出垣外閣借徑於别室以梯以
橋皆因於樹坐露臺如在綠幄中荔子熟時可掇而
食
内閣春明夢餘錄大學士直舍所謂内閣也在午門
内
堂
影堂元史神御殿舊稱影堂所奉御容皆紋綺局織
錦為之
端本堂元史類編順帝開端本堂命皇太子入學又
命學士李好文取史傳及先儒論說關治體者為書
十一卷名曰端本堂經訓要義
金絲堂元史孔廟㷐於兵五十四世孫思晦竭力營
度以復其舊金絲堂壊又一新之
麗澤堂元史張時立飬素邱園易代如一世祖賜號
中庸先生且名其讀書之堂曰麗澤
萬柳堂廉希憲家傳公嘗於近郊建萬柳堂暇則
置酒招客
䨇硯堂輟耕錄周仁榮剙義塾掘地獲䨇硯硯有欵
識乃唐鄭司戶虔故物塾既成遂名䨇硯堂
夀豈堂談纂胡忠安公年八十二辭免師傳三弟皆
七十餘燕樂一堂名其堂曰夀豈
承恩堂楊溥集宣德七年詔有司為少師蹇公新厥
居命繪圖以集弗稱上乃自規畫授有司既成復命
大臣燕飲以樂之遂名其堂曰承恩
東山草堂李夢陽集有奉送大司馬劉公歸東山草
堂歌案忠宣之出處關係泰康兩陵盛衰之際史家
序忠宣去國必引此詩以為美談明何孟春東山草
堂詩宇宙此東山乾坤一草堂請看出處間斯文道
彌光
亭
野史亭元好問傳好問謂金源氏實錄在順天張萬
戶家國亾史興己所當任乃言於張願為選述構亭
於家名曰野史
我我亭揭徯斯集殷仲堪曰我與我周旋久寕作我
宜春黃元瑜取以名其亭曰我我為賦詩一首
天心水面元史李洞以學士歸僑居濟南有湖山花
竹之勝作亭曰天心水面文宗勅虞集製文以記之
楠木亭元史順帝幸楠木亭
槎槎亭元明善集汲人張君錫氏作檥槎之亭志怪
者云海與天河通蓋有人乘車至斗牛間徵而慕之
故以名亭
書畫船亭元鄭元祐題楊鐵崖書畫船亭詩草心
苦意如何檥岸舟輕不動波聽雨夜篷燒燭斷截
雲湘竹噴愁多賦成猶夢横江鶴書罷應籠泛渚鵝
想見後堂凉月夜彭宣腸斷雪見歌
萬竹亭范梈萬竹亭詩誰能買山種萬竹殘年請老
住巴蜀結亭更在竹中間四面雲溪寫山麓
香雪亭明沈氏謙明良錄高皇召章溢與劉基䓁同
至建業嘗從上觀萼綠梅於香雪亭賜宴亭上
敬一亭嘉靖注略敬一亭成賜儒臣宴
瀛洲亭燕都遊覽志瀛洲亭在翰林院内堂之右故
有隙地一區萬歷中甃為方池搆亭中央額曰瀛洲
清風亭玉堂叢話柯潛既綜院章就詞林後圃結清
風亭亭下鑿池蒔蓮公退宴坐其中翛然若真登瀛
洲者
軒
雪軒元蒲道源雪軒賦序牛君楚臣官翰林歸使人
特雪軒卷求余序引余思君之取義於雪有深意焉
舫軒元鄭士玉題舫軒詩山人愛舟屋亦舟山中便
作滄海遊何湏風帆冒險遠東西南北窮遐陬
友筠軒方孝儒友筠軒賦維清清之玉立俯漪漪之
軒搆憩樂矣之幽情處蔚然之深秀蒼雪洒乎凉飈
綠隂蔽乎清晝
何陋軒王守仁年譜公貶龍場驛在萬山叢棘中夷
人與居乃伐木搆龍岡書院及寅賓堂何陋軒翫易
窝以居之
獨坐軒明桑悦集子為西昌教官學圃中築一軒大
如斗僅容臺椅各一賓主無可升降弗肅以入因名
之以獨坐
兩弓餘沈周詩一軒偪側兩弓餘
齋
松雪齋趙孟頫傳孟頫家苕水上所居名松雪齋柳
貫詩後身松雪齋中叟伸紙臨摹筆鋒走
息齋元戴表元息齋賦序薊邱李仲賓郎中風流博
雅經濟人也而好世外之學嘗以息名齋属剡源戴
子賦之
飬德齋夏言集明乾清宫後有飬德齋遊藝齋
苦齋劉基集章溢先生隠居之室在匡山巔其下惟
白雲其上多北風風從北來者大率不能甘而善苦
故物性之苦者樂生焉先生曰井以甘竭李以苦存
夫差以酣酒亾而勾賤以嘗胆興遂名其室曰苦齋
古墨齋帝京景物略古墨齋在宛平縣署萬歷初李
蔭為令發地得柱礎六微有字跡洗視之唐北海雲
麾將軍碑也碑存一百二十餘字因作小室砌碑壁
間曰古墨齋
菴
邵菴袁桷集虞伯生界其居之偏為菴廬且曰維昔
邵先生遭時明康玩芳以嬉儒者之凖也吾將尊其
廬曰邵菴何如桷曰可乎哉
虚菴薛宣虚菴賦肇嘉名以爰錫兮寓虚菴而頥顔
闢混沌以為室兮鍵太素以為關列冲穆而為榻兮
鋪恬静而為莞
半偈菴明童子鳴題王百榖半偈菴詩偈學高僧課
人將大士師明徐渤寄百榖詩何日菴前談半偈一
瓶秋水玉蓮花
歇菴陶望齡集酣中閣下左偏一室曰歇菴奉親之
暇已輙憩息故曰歇也
室
松室倪瓉詩松室夜燈禪影瘦石潭秋水道心空
墨塗室壁明詩話倪元璐尚書晚築室於城南窗櫺
法式皆手自繪畫巧匠莫及時方患目疾取程君房
方於魯所製墨塗壁默坐其中
懸磬室王世貞為錢叔寶題懸磬室詩錢即坐我懸
磬室要我為作懸磬篇我嘲欲就湏斗酒君言室中
無一錢
廬
草廬元史吳澄所居草屋數間題其牖曰抱膝梁父
吟浩歌出師表程鉅夫知其意題之曰草廬故學者
稱為草廬先生
蝸牛廬雲林遺事雲林蹤跡多在松陵笠澤間陸莊
有蝸牛廬則其常棲止處
玉溪精廬劉因玉溪精廬詩居然山四頽危檻俯晴
春川氣生不極翠潤流衣巾
正學廬遜國記蜀獻王聞方孝孺賢聘為世子師王
喜甚講論無虚日為名其讀書之廬曰正學
屋
募葺屋元凌彦翀為張光弼募葺屋疏一笑居士囊
無一錢之留家徒四壁之立若非慷慨而多助安得
輪奐之一新即欲取杜工部草堂貲何時可辦倘葺
得楊關西槐市塾今歲無憂案光弼為員外郎罷官
歸居室敝甚疏傳交遊争助之
共月居黃庚詩石林夢冷和雲卧茅屋燈殘共月居
梅花屋羣芳譜王冕隠九里山樹梅花千株桃李居
其半結茅廬三間自題為梅花屋
屋角墊文震孟集形䴡文家貧嘗大雪屋三角已墊
方移書坐其一角不糁者
題板屋明吳儷次匏菴板屋詩達官宜高居胡為喜
卑下豈是三命餘動欲循墻者
館
采芳館元氏掖庭記順帝起采芳館於瓊華島内
池館翠凉黃庚竹館詩池館翠凉處寬閑稱客居未
仙猶閬苑不夢亦華胥
䨇清館玉堂叢話端木孝文為翰林待詔與弟侍書
孝思先後使朝鮮以清節為遠人所服立䨇清館
空館高啓客館秋懷詩獨卧愁空館墻隂野豆開暑
將潮氣歛秋雨竹聲來
匡山館湯顕祖匡山館賦序孟弢本豫章之才子慕
匡山之舊廬結架山顔逶迤雲貌每聚遠公之笈自
號栗里之人白雪恒&KR0894;丹風再暢
停雲館文啟美詩停雲家世紅闌里注停雲别館名
也
第宅
真定宅元史許國楨母韓氏以能醫侍莊憲太后亦
善調和食味太后憫其勞賜真定宅一區國楨由是
家焉
樣房泳化編太祖一日念大臣所居必得大第即與
刑部尚書開濟剙為之制甚宏䴡令有司以此為式
俗呼樣房
辭賜第于謙辭賜第疏官資崇重方漸無補於涓埃
門第寒微何意選居於大厦况朝廷多事之秋非臣
子安居之日不若寓宿直房庶使朝謁
輟金築第談薈萬歷元年江陵築第故里上特輟御
前白金千兩遣官賫送
賜宅元齋秘錄永樂中賜衍聖公孔彦譜宅于京師
彦譜數來皆館於民家上聞之命工部賜宅
四居第王世貞集上以嵩直舍隘别輟小殿材營室
於宅嵩故有居第在宜春分宜并京師南昌而四皆
宏敞壮麗分輦金寶以實之
價四兩李東陽集若虚秋官有屋一區為積潦所壊
數年不售竟得銀四兩聞師召售馬自謂與此價略
近因索予詩
苑囿
花亭毬閣大都宫殿考御苑西有翠殿又有花亭毬
閣苑外重繞長廡廡後出内墻墻東連海以接厚載
門門上建高閣東百步有高臺臺旁有雪柳萬株
南苑大政記南苑有三海子歲時蒐獵於此
南海子彭時筆記十月扈駕校獵南海子海子距城
南二十里方一百六十里闢四門繚以崇墉中有水
泉三處獐鹿雉兔不可勝計籍海千餘守視每獵則
海戶合圍縱騎士馳射其中何景明駕幸南海子詩
鐃音發桂畤春狩踐蘭區水盡緹城合山廻帳殿孤
廣寒宫殿楊士竒從遊西苑詩廣寒宫殿属天家曉
從宸遊駐翠華
金鰲玉蝀馬驥西苑詩序太液池上跨石梁修二百
步欄楯皆白石鐫鏤如玉東西峙華表東曰玉蝀西
曰金鰲其北别駕一梁制差小亦峙華表南曰積翠
北曰堆雲夏言詩堆雲積翠通山殿玉蝀金鰲駕石
梁
豹房明紀事本末武宗樂豹房稱曰家裡明金&KR2194;孫
正德宫詞西宫今夜停歌舞聞道官家宿豹房
瓊華島西苑詩序瓊華島在太液池中從承光殿北
度石梁至島有巗洞窅窕&KR0008;通紆折皆疊石為之
芭蕉園金鼇退食記承光殿南行舊有崇智殿殿後
一亭名臨漪又一小石梁出水中有亭八面内外皆
水云鈞魚臺園名芭蕉豈昔有而今獨存其名耶歷
朝實錄成於此焚草
南城筆記上賜尚書馬昂并學士三人遊南城中有
宫殿樓閣十餘所皆宣廟與上遊幸之處
園圃
三十六處蘇談頋阿瑛在崑山其亭館有三十六處
每處春帖皆阿瑛手題其記必名公詩必才士當時
與楊廉夫鄭明德張伯雨倪元鎮皆其往還客也
圭塘周伯琦圭塘欸乃序中丞安陽公歸相州于其
地之西得康氏廢園鑿池其中袤廣以文計者千餘
深八尺形如桓圭䨇洲左枕孤島右峙夸隄繚垣崇
臺在肘公時携弟若子觴歌其間
九靈山房元愛理沙題九靈山房圖詩墨池新水春
還滿書閣秋雲晚更飛自注戴叔能讀書處也
玉山佳處楊維貞玉山記頋仲瑛家界溪之上為園
池别墅前之軒曰釣月中之室曰芝雲東曰可詩齋
西曰讀書舍後疊石為山山前之亭曰種玉登山而
憩住者曰小蓬莱山邊之樓曰小遊仙最後之堂曰
碧梧翠竹又有湖光山色之樓過浣花之溪而草堂
在焉所謂柳塘春漁莊者又其東偏之景也臨池之
軒曰金粟影此虎頭之癡絶者合而稱之則曰玉山
佳處
松巢元陳旅題謝徵君松巢詩昔聞徵君在天目松
間積巢成久留
桃花塢袁㐮集唐子畏築室桃花塢中讀書灌園家
無擔石而客常滿座
弇山園王世貞集弇山園一名弇州園園之中為山
者三為嶺者一為佛國者二為樓者五為堂者三為
書室者四為軒者一為亭者十為修廊者一為橋之
石者二木者六為石梁者五為洞者為灘若瀨者各
四為流杯者二諸巖磴澗壑不可以指計竹木卉草
香藥之類不可以勾股計此園中之所有也園畆七
十而贏土石得十之四水三之室廬二之竹樹一之
此吾園之概也
獵二園勝孫鑛集陸尚書樹聲嘗搆適園不二畆最
小而潔東則朱司成園又東則范太僕園朱園宏傑
范園蒨蔚幽䴡皆太有竒致然登公樓者二園之勝
可獵有焉
待隠園王鏊待隠園賦序冡宰楊公作園於京口曰
待隠謂將歸老乎此也而遭際明時願莫之遂予為
作賦以明其初志爾
海淀别業澤農吟藁武清侯海淀别業引西山之泉
淮為巨浸繚垣十里水居其半叠石為山岩洞幽窅
堤跨䨇橋花果萬樹京師第一名園也
勺園長安客話北淀有園水曺郎米仲詔自築曰勺
園都人稱曰米家園仲詔念園在郊關不日涉因繪
園中景為燈互見燈
金粉福地唐寅金粉福地賦閩山右姓策府元勲箧
粉叙金借靈光於織女移山變海假福地于茅君屈
戍垂環朱提塗其獸紐觚稜戴刅白䓘染其
蚕紋
横雲拂水吳偉業集張南垣自為園則李工部之横
雲虞觀察之預園王奉常之樂郊吴吏部之竹亭為
最著
檀園李長蘅讀書處曰檀園水木清華市囂不至一
樹一石皆長蘅父子手自位置客過者恍如身在圖
畫中
乞花場王世貞集徐孟孺與陳仲醇偕築讀書處於
小崑山乞名花實其中目之曰乞花場而属余記
韋園帝京景物略韋公寺武宗朝常侍韋霦建貲竭
不能竟詔水衡佐焉明文彭韋園秋集詩直擬韋園
作韋曲鳳城亦自有滄洲
隙地自治袁凱新治圃成詩隙地所自治剪刜去蘢
茸幸無棼穢雜况此清泉湧
半圃吳偉業題半圃詩半間茅屋半床書半賦閑遊
半索居領略溪山應不盡平分風月復何如黠癡互
有纔忘世廉謙中間好結廬自是圖全非易事與君
随意狎樵漁
祠廟
天壇春明夢餘錄天壇在正陽門之左永樂時建繚
以垣墻凡九里初遵洪武合祀之制稱天地壇後既
分祀乃專稱天壇
劉蕡祠玉堂綱鑑元置建議書院于昌平祀唐劉蕡
廼賢劉蕡祠詩劉君素忠憤㐲闕論邦國痛陳腹心
禍竟罹考功斥卿人仰高誼千載崇廟食
三賢祠元史至正中真州守臣以張湏立及郝經吴
澄皆嘗留儀真作祠宇祀之曰三賢祠
青琉璃夏言疏圜邱之制臣與匠氏商確以為三成
闌干四旁轉角宜用白玉石為之至於壇面墁甎周
遭墻基砌甎悉用青色琉璃庶可圖久
文丞相祠楊士竒集洪武中北平副使劉崧始建文
丞相祠于教忠坊今順天府學之右而塑像焉羅倫
文丞相祠記公之忠誠能堕空山之石能通七里之
神能作廣陵之風雨能起夸狄豺狼之悚敬
舊柏新薇邵寶謁謝疊山祠詩庭留舊柏生同勁鼎
薦新薇死亦癯
名宦鄉賢吕柟集王雲鳳為祠祭員外奏准天下郡
縣皆立名宦鄉賢祠為後人式
首善書院明馮元飈首善書院感舊詩註京師首善
之地往時講學輙借僧舍此大闕事天啟中御史臺
諸公搆書院一所於宣武門内南臯少墟两公朝退
輙入書院講學士風為之少變未幾逆璫用事黨禍
大作御史倪文焕遂奏請毁之
精忠祠徐階集楊忠愍受禍後十二年既受恩恤於
朝又以御史郝君杰請建祠保定賜額曰精忠
新宋方祠明陸可教集蕭廩按两浙尤加意教本次
苐新宋文憲方正學以下諸公祠又請祀王文成於
學宫不果則肖其像於天真書院而羣髦講肄焉
廟市明柳人曾遊廟市記紫宫之西貫索之南爰建
都市合天象也月之市者三凡朔望及下五之日布
市籍者馳堅策駟般般隆隆萬貨川徙充牣錯峙
璫祠天啟注略浙撫潘汝楨請建魏忠賢生祠於西
湖自此而璫祠徧天下矣
冡墓
皇舅墓陶宗儀集景州蓚縣河滸一土阜相傳為皇
舅墓自國初即有謠云皇舅墓門閉運粮向北去水
渰墓門開運粮却回來至正辛邜大水墓門顕露後
天下多事海道不通元張翥皇舅墓詩安得壮士塞
河水萬古莫今開墓門
自題墖元小史吳仲圭未歿時常自題其墓曰梅花
和尚之墖後天下大亂所在發冡仲圭竟以僧之碣
得全
預刻盗名湧幢小品劉秉忠祖墓在邢臺嘉靖間被
盗所發内有石刻云為盗者李淮事聞遂得捕治劉
之精於數學如此
三高士墓元史補遺華亭陸居仁號雲松野褐與錢
惟善楊維楨遊歿同葬於山東麓號三高士墓
掘賊墓明邊大綬虎口餘生記李自成米脂人大綬
尹是邑幕府檄發其先世墓以泄殺氣破其祖冡骨
黑如墨頭額生白毛六七寸其父冡中則蟠一白蛇
頭額嶄然見人無畏衆擊殺之骨節間色如銅綠生
黃白毛五六寸
門
紅門輟耕錄隆福殿在大内之西與興聖之前南紅
門東西紅門宫一繚以甎垣
金川門名山藏成祖兵入金川門諸王羣臣請即天
子位謝肇制詩燕山日黑黃塵起金川門外鼔聲死
十一門輟耕錄京城方六十里里二百四十步分十
一門
九門工部志永樂中定都北京建築京城周四十里
為九門南曰䴡正文明順城東曰齊化東直西曰平
則西直北曰定安德勝正統初更為䴡正為正陽文
明為崇文順城為宣武齊化為朝陽平則為阜城餘
仍舊無門限明興雜記南京國子監内號房皆無門
限太祖之意謂士人當出用不宜限隔故如此
字無鈎明興雜記國子監集賢門門字無鈎太祖怒
詹蓋舉書門字有鈎即以粉塗鈎畫至今粉迹宛然
紫禁門明皇城門名城門凡六曰大明門長安左門
長安右門東安門西安門北安門俗呼厚載門仍元
舊也紫禁凡六曰承天門端門午門即俗所云五鳳
樓也東曰左掖門西曰右掖門冄東曰東華門西曰
西華門北曰元武門
彰義門李夢陽發京師詩驅車彰義門遥望郭西樹
冠蓋耀青雲車馬夹廣路
紫微門劉基詩紫微門下逢仙使新向湖州召畫工
池
太液池馬驥集乾明門外有太液池周凡數里水從
玉泉流舊名西海子李賢遊西苑記初入苑即臨
太液池莆葦盈水芰荷翠㓗
九龍池夏言侍上觀九龍池詩駐蹕靈湫上依巖帳
殿門雨從龍洞作雲擁鳳輿来玉竇春明溜金潭晝
殷雷翠華清樾下天語賜徘徊
魚藻池燕都遊覧志魚藻池在崇文門外俗呼金魚
池畜飬朱魚以供市易都人入夏結篷列肆飲於穢
流之上以為愉快
橋
海子橋元史文帝時調軍士修柳林海子橋道
琢龍鳳故宫遺錄紅門内數十步許有河河上建白
石橋三座名周橋皆琢龍鳳祥雲明莹如玉橋下有
四白石龍擎戴水中甚壮
大通橋燕都遊覧志出東便門有大通橋水從玉河
中出波流演迤帆檣往来可達通州
三十六橋蘇談顧阿瑛亭館有三十六處鉄崖吳咏
云三十六橋明月夜姑蘇城裡有瓊花即此謂也
盧溝橋帝京景物略盧溝橋金時建橋二百步石欄
列柱頭獅母乳態色相向數之不盡金幼孜盧溝橋
詩盧溝夭矯出桑乾月照河流下石灘
檄神修橋筠廊偶筆鄞人蔡錫仁廟時守泉州欲修
洛陽橋以文檄海神忽一醉卒曰我能齎檄往俄而
以醋字出錫意必八月二十一也遂以是日興工潮
旬餘不至工遂成
鐵橋啟崇野乘朱家民監軍普安議於盤江造鐵橋
鎔鉄成扣聯扣成索餘其索之頭末銕軸而藏山窟
中舖以木幹輪蹄往來若天馬行空楊慎蘭津橋詩
織鐵懸梯飛步驚
扁額
篆閣牓天都載時改奎章閣為宣文命巙巙書牓巙
巙薦周伯琦篆書即命書焉
慕右軍筆歷朝詩話饒介之云倪元鎮堂扁雲林二
字雲字正摹天台白雲寺額林字摹廬山東林字額
右軍得意書也
顔扁蒲道源贈龍巖上人草書歌我聞雪菴亦工此
好事往往輸縑繒都城顔扁妙天下驟得榮寵非階
升
各書一字魏禧集京口何元澄精醫術洪熙初授太
醫不就時三楊各書一字榜其廳事曰皆春堂
楣扁舒頔適畊堂詩適畊大篆楣扁存挂經扶耒窮
朝昏
題素牓明紀事本末周順昌被逮時顧案上有素牓
徐曰此龍樹菴僧属書者為題三字即囚服出門詳
見雅量
元明事類鈔卷二十九
