元明事類鈔卷二十
監察御史姚之駰撰
神鬼門
神靈
天妃元史南海女神靈惠夫人至元中以護海運有
竒應加封天妃歲遣使致祭袁凱天妃廟詩百年祀
事崇邦典半夜神光出海濤
頸涌白液元史類編王伯顔知福寧罵賊死頸涌白
液如乳後賊時覩其引兵出入明年我兵討賊望空
呼王州尹乃見隂兵相助
元武石宋濓集吴興林君静事元武神夜夢羽客遲
遊鰲峰翌日往逢龜蛇出洞中已而不見因劚地獲
圓石有元武像黃帕按劍坐雲中龜蛇在下衣如淡
金色背文外為墨緣其色正白所現之形毫末備悉
廟移文林漫抄高皇生于靈跡鄉土地廟相傳生時
夜晦惟廟有火光明日廟移至東路至今其地丈許
不生草
惠墨一擔祝允明集唐子畏性絶穎利嘗乞夢仙遊
九鯉神夢惠之墨一擔蓋終以文墨傳焉
司土供地徐禎卿集太祖微行有監生某者入酒坊
帝與之入時座客滿案惟供司土神几尚餘空帝携
之在地曰神姑讓我乃與生對飲次日召見除官秣
陵民家至今供土神于地也
酆都獄祝允明語怪酆都觀香火甚盛永樂間江西
尤和為令意欲除之一日門子忽倚其靴而僵越二
日始甦云方走無常始回耳問其所攝則即令之弟
也扣其室廬相貌無不合者命人訊于家弟果亾乃
入觀醮謝紀其事而鑱之石
廟徧天下元李俊民關將軍廟詩曹吴不是中原手
天下英䧺有使君明錢福集義勇武安王關公廟祀
徧天下端人正士義其忠武夫勁節壯其勇田畯村
嫗攝其神
巨人大言王守仁年譜壬子先生試于鄉時闈中夜
半見二巨人衣緋綠東西立大言曰三人好作事已
而先生與孫中丞燧胡尚書世寧同舉及宸濠之變
胡發其奸孫死其難先生平之
桑將軍獻徵錄戚編脩瀾嘗渡錢塘風濤大作有綘
紗燈數百照江通明丈夫九人乘白馬飛馳水面公
推窗看之九人皆下馬跪問曰若軰非桑將軍九弟
兄耶曰然曰去吾喻矣公遂反棹謂家人曰某日吾
逝矣及期沐浴朝服坐九人率甲士來迎踐屋瓦皆
碎有頃公卒
藤像帝京景物略顯靈宫祀王靈官神相傳靈官藤
像文皇獲之東海崇禮朝夕所征必載及金川河舁
不可動就禮而秘問之曰上帝有界止此也明李言
恭顯靈宫詩殿中香火儀猶具海上仙人事轉疑
九蓮菩薩玉堂薈記九蓮菩薩者孝定后夢中授經
者也覺而一字不遺因錄入大藏中旋作慈夀寺内
塑像跨一鳳而九首寺僧相傳菩薩為孝定前身
樹中神像典故紀聞雲南普寕州有大樹頗靈後大
風折樹鋸之中有神像戴冠執簡容貌如畫因立祠
以祀
旌旗蔽天名臣錄成祖起兵問少師姚公師期曰未
也俟吾師及祭纛見披髮而旌旗者蔽天問公何神
曰向固言之吾師北方之將元武也于是成祖即披
髮仗劍相應焉
龍王明神宗畫眉山龍王廟詩序廟在都城西一舍
地故有泉潭相傳為龍所居即其旁建廟焉禱雨輙
應
州西寺李夢陽集黃紱為四川參政過崇岡忽旋風
起輿前公曰是有冤禱之城隍夢中若有人言州西
寺云公密訪之果有寺倚山為寨抵寺見一人狀甚
惡鞫之盗也并暴諸僧奸狀遂毁其寺
鸚鵡神徵吾錄寘璠將叛覡王九兒降鸚鵡神妄言
禍福每見寘璠輙呼老天子
神人呼觧縉永樂歌詞序有老父羽衣至神樂觀大
呼萬歲者三已而忽不見廼知其神人也作神人呼
伽藍告帝京景物略報國寺碑記云英宗周后弟幼
祝髮晝遊市陌夜宿寺之伽藍殿英宗忽夢伽藍神
來告后弟今在某所后夢亦同即日求得之后弟仍
願為僧乃改報國寺為慈仁寺
濟瀆貸語怪濟瀆祠前有大池欲假金者先以珓禱
神許則投劵池中良久有銀浮出如數貸者持去如
期具子本祭謝而投之銀沒而原劵浮也
碑石自立明潘塤集劉安宰南宫邑有李陽冰祠祠
頽碑高丈餘且仆公祈雨至祠下告神曰如神有靈
碑自立當新其祠翌日雷雨大作四野霑足碑且起
立公具其事上聞
問孔老人異林文太守在温州遣人至九仙山祈問
夀算夢中人云有孔老人還自問之至郡以白守搜
訪果有此人昨被差遣將一大木付鋸因召問曰此
木合鋸幾何對曰合得板五十有六中腐其一數不
全耳守時年五十有五聞言驚汗明年卒
紫姑詩泳化編朱原虚有弟二人皆幼遂匿父所遺
綾錦二弟皆至貧乏一日請紫姑仙乞詩仙降云何
處西風夜捲霜雁行中斷各凄凉吴綾越錦成私篋
不及姜家布被香原虚大慚即召還二弟
碧霞君董其昌望岱詩何當馳匹練高揖碧霞君
子路擊明紀事本末有張生者欲上䟽以忠賢與孔
子並尊入國學忽稱見子路擊之遽殂
城隍禮佛帝京景物略萬歷時鷲峰僧在殿誦經一
士子禮拜墀下僧覩儀觀有異乃迎上殿士固不可
因通曰城隍也殿有戒神呵護我小神敢輕入語罷
不見
花神邀飲明詩話閩人鄭琰客西寧侯所晝夢黃衣
少年邀至廡下共飲少焉一麗人至起舞歌春遊之
曲飲正歡駭曰文羌校尉來矣見一人綠袍張目至
前遂罷席而寤就視庭中牡丹一花映日一黃蝶一
螳螂而已
判官閱籍名世類苑商輅會試累不第乙丑載試夢
至嶽祠祈問利否嶽神目判官閱籍云皆在首商喜
趍出遂寤後果然
汗如珠湧幢小品安吉州李衛公廟宏治初歲旱邑
令輿神禱雨雨隨輿至後又旱且酷熱禱于神神額
有汗如珠拭之復汗雨亦隨應
拔木積廟崔銑集石璞開籓山西議脩堯廟一夕大
風拔木積廟前皆棟梁材
山神震吼沂陽日記江彬導武皇宿牛首山三日彬
欲行異志而山神震吼達曙不敢舉事
貶土地西樵野記吴文定少就某師學偕友詣土地
祠戱書神座云土地無道貶三千里其夜神見夢于
師曰從者無過見譴然天曹筆也冀為我釋之某師
起訪諸其徒得匏翁焉乃命洗滌之後文定官吏部
侍郎
日中紅衣獻實周新死西市後數日或見形于朝又
或見一人衣紅衣立日中不甚可辨上問為誰對曰
臣周某也上帝以臣剛直命為浙江城隍矣言已不
見
牲筵犒軍汪道昆集戚將軍繼光提兵過萊山萊山
其上祠秦始所封日主未及一舍一嫗伏謁馬前請
犒從事問其故嫗自言嫗子病禱於祠陳牲二筵夜
夢神謂曰朝有孝廉將軍至願持此為餉故敢逆軍
吏耳
金龍王湧幢小品金龍大王姓謝名緒隱居金龍山
聞元兵入臨安赴江死尸僵不壊明兵起神示夢佑
戰輙勝後鑿會通渠于吕梁洪舟過者禱無不應于
是建祠洪上潘季馴治河時屢著靈應祗事益虔
夢羽士徐禎卿野聞常遇春初附劉聚嘗晝寢夢一
羽士語之曰起起此處非爾所托爾主至矣既寤適
太祖至遂傾心焉
如豕者七蘇談徐武功下詔獄日默誦斗母咒迨獄
且論决而風雷大作承天門鴟吻落暝晦中有見錦
衣堂上有物如豕者七蹲焉蓋斗神所為也
漁翁引兵功臣錄湯襄武征福建從海道進兵遇漁
翁面藍色操舟就之曰子弗殺人吾指子路應曰諾
遂潜兵直抵城下全城降附視昔之漁翁乃南臺太
廟殿神也
五聖觚賸明祖定天下大封功臣夢兵卒千萬拜殿
前曰我軰沒于行陣請加恩卹高皇曰汝固多人無
從稽考姓氏但五人為伍處處血食足矣因命江南
人家立尺五小廟祀之俗稱五聖祠
焚香灰結王世貞集劉大夏治張秋河决祀河神而
所焚帛灰結若人形物議洶洶大夏不為動乃䟽上
流之壅而别河張秋之南以通運艘河就馴
猿仙神湧幢小品韓苑洛為浙江僉事以誣被逮時
山東魯橋有猿仙神能言禍福官校謁神神曰汝輩
非拿韓僉事者乎韓大好官無人不惜其枉異日且
大用爾軰可謹事之衆自是待韓愈恭
天妃送風埜記羅文肅玘未遇時嘗在舟中病䔍忽
聞人呼天妃至遂張目視之覺舟之箬&KR0963;&KR1062;下如轎
足之垂一婦人呼曰此中一有學之士病在孤旅如
何無一人救護我送他一陣好風言畢轎足舉起頓
覺身顫汗出而漸甦
伽藍呵責李日華集唐伯虎讀書山寺偶椎村犬拾
佛廬中木位作薪煮啖之隣寓一措大亦分啖數臠
措大歸即病為鬼語呵責曰我寺之伽藍神也措大
辯曰事由唐寅神曰唐寅則可汝何人敢效之耶
書牌封劍明史藁熊廷弼按遼東歲大旱行部金州
禱城隍神約七日雨不雨毁其廟踰期乃大書白牌
封劍使使往斬之未至風雷大作雨如注遼人以為
神
曇鸞降闈虞長孺一生多仙靈冥感己夘鎖闈寐而
腕書六義醒以意足之為舉子曇鸞降焉以所挾行
卷焚之俄而完楮飛回上有紫粉批絶細
天主女圖明紀事本末利瑪竇貢方物禮部言大西
洋不載會典而所貢天主女圖又屬不經勿宜令住
京師
死作閻羅獪園陳用賓撫黔夫人病劇以三月十六
日設壇召乩乩至自稱金碧山神問病可救乎曰常
熟春官侍郎趙公用賢新為五殿閻羅十五日蒞任
法甚嚴峻無路可救矣越三閱月知侍郎果以是日
捐館萬里之遙一日而神已知異哉
靈真位業明曹士龍玉海詩記天上靈真位業一十
九位太保萬楚中岳陶潜南岳杜甫西源大帝王羲
之廵王四大洲謝安左館玉書蘇子瞻西溟星君莊
定山太極殿大學士李于鱗其可知者也
刺謁夢中謝肇淛集練中丞闔門茶毒有侍媵抱匝
歲子匿民間展轉入閩為傭六世孫綺為陳孝廉書
記江右楊生同舟先一夕夢練公持刺謁已心異之
比見書記侍側問何姓荅曰姓練生扣之具得其狀
歸白當事聘之授以衣巾俾奉公祠
授仙篆魏禧集萬歷時孝子吴紹宗以父病自投太
華山捨身崕代死投訖立空不墜足下白雲起遙見
石門上一大孝字有神人命之曰孝子吾左側石有
仙篆九十二畫汝記歸書紙食汝父不獨却疾且延
年孝子叩謝畢身已在殿上急歸如言後果然
夢報風濤弇州史料邱文莊夫人嘗過鄱陽湖夜夢
達官呵擁入舟曰吾編脩戚瀾也昔與邱先生同官
誼不容絶特報爾三日後有風濤可亟遷于岸夫人
驚覺如其言移于寺中未幾果有風濤衆舟盡溺至
京夫人白其事于公公以聞于朝遣官諭祭
掃晴婦李俊民集世俗為掃晴婦者蓋假爕理之手
使民免乾熯之患也感其事而賦之明王彦泓竹枝
風雨元宵意倍傷畫檐低拜掃晴孃
鬼物
貞魂求書趙孟頫集巴陵韓氏魏公五世孫嫁董瓊
岳州破被虜以衣帛書詩自投于江詩傳人間長興
判官托劉光履求書此詩傳世劉諾而未言一夕夢
一婦人云趣為我求書庶因大人君子之筆發揚幽
憤余聞為寫一道
人皮詛談薈元世祖誅阿哈瑪特籍其家得二熟人皮
于櫃中兩耳俱存云詛咒時置神座上其應如響
蘇小和詩楊儀雜錄西陵蘇小小葬處也詩人馬浩
瀾遊西湖首倡長律明日再遊坐中有客扶乩浩瀾
以前詩請和運乩如飛詩畢曰錢唐蘇小小和馬先
生昨日湖頭原倡
玉香吟詩明詩話成化中閩林景清戀妓楊玉香既
别而玉香夭林泊舟白沙則玉香夜至有詩相酬和
及過金陵訪之則死已一月矣是夜獨宿見玉香從
帳中出吟詩末云從前為雨為雲處總是㐮王一夢
中
避景秀才遜國記景清赴舉宿旅主家主家有女為
妖所憑是夜清在而妖不來女詰之曰避景秀才也
女父告清清乃為書景清在此四字令䊀其門妖遂
絶
耗紙鬼明詩話劉溥為廷美題終南進士詩廷美懸
之堂上次日賀客正至競裂門籍紙傳寫廷美曰此
馗乃耗紙鬼也
鬼兵庚巳編陸容居吳之婁門外正德丙寅春一日
晩聞隔岸洶洶有兵甲聲已而有數千百人自腰以
下可見皆花繒纏股其行甚疾呼家人出皆見之是
歲海寇起蓋兵象也
詩魂夜訪才鬼記吳人竹溪翁嘗讀書山中夜半有
鬼扣其門其人不敢納鬼誦詩云墓頭古樹號秋風
墓底幽人萬慮空獨有詩魂消不得夜深來訪竹溪
翁
鬼聲戢戢獻徵錄蔣欽為御史偕同官十三人劾逆
瑾屬草燈下聞鬼聲戢戢自念此鳴者將非先人之
靈懼覆後嗣欲泥吾事乎俄而聲振四壁欽嘆曰使
緘默負國為先人羞亦均于不孝矣因奮筆曰死即
死耳不可易也聲遂止䟽上被杖而卒
黑眚典故紀聞正德七年黑眚見形兼赤黑大者如
犬小者如猫風行有聲夜出傷人有死者震澤長語
先是黑眚見未幾立西厰使汪直偵外事大臣多被
戮辱人以為其應也
婉娥贈詩明詩話吴江沈韶洪武中汎舟九江登琵
琶亭月下聞歌聲明日復往有麗人來呼韶並坐曰
妾偽漢主婕妤鄭婉娥也死殯亭側因口占一律贈
韶且命侍兒鈿蟬取酒韶與留連半載臨别以金跳
脱為贈
疫無鬼王世貞集楊繼盛少讀書僧寺諸僧病疫同
舍生皆亾去繼盛為調藥餌而愈而公兄亦病因奔
歸日夜扶侍亦愈時人為之語曰疫無鬼以為不信
視楊氏子
大小青湧幢小品陸道判遊姑蘇假一廢宅多祟夜
坐有二女笑語于前陸叱之荅曰妾乃大青小青也
言訖躍出陸飛劍擊之早視劍處有大小冬青二樹
因斧之啟下一石板黃白數罌後贅沈氏生萬三為
江南富族之甲
大將題壁程敏政集湯公讓戰死延綏後邊人見一
大將盛服鼔吹擁衆宿郵舍質明而去壁上詩有血
汚游魂歸不得幽冥空作望鄉臺之句見者知為公
手跡也
晩翠亭詩葉世竒草木子有才鬼作晩翠亭詩云山
深不知秋落葉下枯木須臾翠烟開月色照綵服
紙鬼為奴宋濓集王萬里以妖術行辱于王弼遣鬼
物害之弼聞鬼晝哭咨之曰我周女名曰月西以母疾
召萬里卜萬里以兒生年月禁架昏迷負至柳林穴
取心肝咒劫精魂使附于紙為奴稍怠則以針刺不
勝痛苦君其為我白諸弼具白于縣急捕伏辜
不近端人泳化編夏原吉少就里塾每歸夜恍有帶
大笠若土神者護行又郡中有鬼物能白晝報人禍
福惟原吉至鬼輙不言或叩其故曰夏公端人吾不
可近
人頭入宫皇甫庸紀略建文時新宫初成見男子提
一人頭血色糢糊直入宫中大索不得夜宴張燈忽
不見人
委鬼當朝明紀事本末魏忠賢初直東宫有道人宿
朝天宫日歌市中曰委鬼當朝立茄花滿地紅蓋指
客魏也後果驗
仙箕題詩才鬼記嘗有召仙請作梅花詩仙箕遂寫
玉質亭亭清且幽其人云要紅梅者即承云着些顔
色點枝頭牧童睡起矇矓眼誤認桃林去放牛又一
箕題雞冠詩亦如此改其詩云雞冠本是胭脂染洗
去胭脂似雪粧只為五更貪報曉至今猶帶一頭霜
蟲齧成字明詩話萬歷中閩人董槐能文年十七而
歿長現形為母護湯藥墓上樹蟲齧成字或螘緣土
為字皆成詩句末必書行仙董郎
㯶舍人郎瑛續已編㯶三舍人者㯶䌫也太祖御舟
師敗陳友諒于鄱陽湖死者數十萬返還擲㯶纜于
湖冤魂憑之能溺人舟
避正人湧幢小品蘭溪北隅一樓章文懿游其上倦
而寐有二鬼來瞷驚曰章大人在此奈何一欲避去
一曰奉命洒掃候北斗使者如何可違公隐隐聞之
聲漸遠乃起後一醫士夢一鬼兩股流血泣曰不避
正人為主者所撻乞藥傅瘡
掩骸定情明詩話嘉靖中福清韓夢雲過石湖山見
遺骸哀而掩之是夜見一麗人拜燈下曰妾王秋英
元至正間從父之官遇寇投崖死荷君子惠及骼胔
亦夙世緣也遂定情焉生一子曰鶴算萬歷癸巳揮
淚而别
給銀買屍宦遊紀聞正德時陜西靖寕朱進病死逾
二載同縣蘇氏有子卒越日忽甦熟視左右曰此非
吾家吾乃朱進也遂趍朱宅二氏訴于官斷令朱氏
給銀還蘇為買屍之資
走無常語怪酆都熊君言彼邑走無常者其人無病
忽擲跳仆地冥然如死或六時或竟日甚或越宿必
甦不復驚異也蓋冥府鬼吏不足則取諸人間令攝
鬼卒行事事訖即還
死不受餽名世類苑毛吉破賊遇害或以犒軍餘銀
密付其家吉降神于僮悉索還之人謂其死不受餽
也詳見清介
