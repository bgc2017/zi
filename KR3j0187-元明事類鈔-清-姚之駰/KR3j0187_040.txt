元明事類鈔卷四十
監察御史姚之駰撰
蟲豸門
蟬
舊殼新聲張宏範新蟬詩一自返魂遺舊殼便將秋
恨入新聲
短翼含風馬臻聞蟬詩短葉含風薄似秋一聲聲帶
夕陽愁年年古柳官塘路催得行人白盡頭
乘夜出潜確類書蟬皆乘昏夜方出土中升高處背
拆而出所以夜出者一似畏人二畏日炙乾其殼而
不能脱也
弱翅繁聲謝榛咏蟬詩弱翅凌晨動繁聲向夕流不
知風露裡還得幾何秋
翾翾咽咽高啓始聞夏蟬詩翾翾纔得脫咽咽未成
喧翳葉誰能見南風綠繞軒
汴梁無聲湧幢小品汴梁城内無蟬聲
不知秋明貝瓊九日聞蟬詩雁到紫臺初避雪蟬鳴
紅樹不知秋
蛻凡骨邵寳見蜣螂轉丸詩村童前致詞此寔神所
訹轉丸輸鬼藏功滿脫凡骨飛騰作風蟬清響噦雲
月
蜂
止家得蜜元史王庸至孝露處墓前有蜜蜂數十房
來止其家歲得蜜蠟以供祭祀
蜂蝶競出元通鑑順帝十九年十二月蜂蝶競出
義蜂元戴表元義蜂行一朝大蜂出不戒舂容靚飾
修且姱蜻蜓忽來伺其怠摶擊少墜遭蝦蟇羣蜂倉
皇迷所適謁走欲絶聲呀呀求之不得久乃定復結
一聚猶如麻
蛹墨元謝翺咏蜂詩蛹墨春如翳塞崖舉族懸
五常俱備劉詵蜂賦豈知物微性至五常俱備是故
應期而朝信且禮也多思而營巧且智也效死不二
志于義也割脾而施仁之惠也
苦蜜湧幢小品明太祖召一儒者問其何業曰業醫
上曰卿亦知蜜有苦而膽有甜者乎對曰蜂釀黃連
花則蜜苦猿猴食果多則膽甜上以為能格物擢太
醫院使
蜂丈人卓異記有蜂丈人者與高皇同年月日時生
上聞而召問之曰爾何業對曰養蜜上曰能贍生乎
爾蜜幾何對曰十五桶臣當冬月割蜜必先計其三
冬之食足而後割取之故臣之蜜日蕃臣之生自贍
上善其言而遣之
蜂化庚巳編劉浩好鬭促織嘗晨出見水濱一大蜂
以身就泥中數四起集敗荷上心怪之還視之見已
化促織頭足猶蜂也持歸經日皆變健而善鬭所當
無敵
蜂聚案宋濂集萬安鄒氏五人為豪民所殺縣不得
屍丞萬鵬舉錄之有大蜂五聚丞之案麾去復至丞
祝曰爾鄒鬼耶明日再聚如期而集丞乃抵豪舍蹤
跡之忽五蜂飛集竹坡劚之得屍而獄具
與龍鬭居易錄嘉靖時太湖中龍與蜂鬭龍爪可數
十丈蜂仰噴其涎亦數十丈三四日乃已後漁人得
死蜂殼可貯粟四五石
蘭花拱首近峯聞略蜂採百花俱置翅間惟蘭花則
拱首入房以獻于王物亦知蘭之貴如此
義蜂塚泳化編楊一清閣老家居一日遊北固山下
偶見羣蜂擁王出遊遇鷙鳥攫殺之羣蜂環守不去
數日俱死乃令家伻埋焉表其封曰義蜂塚親作文
祭之
巨儒之象湧幢小品宣德癸丑温州守何文淵于明
倫堂集諸生講書有羣蜂引一巨蜂集楹間聲如雷
公顧謂諸生曰蜂有巨儒之象來科狀元定有其人
後周旋果及第第一
蝶
輸蝶明詩話王㞳生知如臯縣性愛畜蝶民有罪當
笞者輸蝶得免羅致千百召客飲縱之以為樂邑人
語曰隋隄螢火輟縣官放蝴蝶
夢蝶入袖袁袠集王履吉卒之前一日夢兩蝴蝶入
袖寤而嘆曰吾已矣夫莊叟之言殆謂我也
隨蝶獲盜明史藁東莞林培為新化知縣民有死于
盜者不得禱于神隨蝴蝶所至獲盜時驚為神
作探花懸笥瑣探吳郡施槃嘗作蝴蝶詩曰莫怪東
風多落魄三春應作探花郎正統己未果狀元及第
小鳳凰明陳恭尹羅浮蝴蝶歌羅浮大蝴蝶言是小
鳳凰六足盤胸間四翅交文章脩眉若楊葉繡腹如
垂囊仙人愛文采挾之游帝旁
醉蝶黃庚詩花香能醉蝶柳色欲迷鶯申時行落花
詩狂蜂醉蝶杳難尋
薄翅柔鬚貢師泰新蝶詩寒辭薄翅猶黏粉暖溢柔
鬚始弄晴
烟翅露鬚楊基咏蝶詩粉銷烟翅薄香冷露鬚拳
戀黃花姚廣孝秋蝶詩粉態凋殘抱恨長此心應是
怯悽涼如何不管身憔悴猶戀黃花雨後香
感金氣楊慎集蝴蝶或黃或白或五色惟黃者秋獨
多盖感金氣也
蠶
野蠶成繭元史元貞中隨州野蠶成繭亘數百里民
取為纊
蠶有六德楊維楨集余嘗論蠶有六德衣被天下仁
也食其食死其死義也不辭湯火忠也三眠三起信
也象物以成繭智也繭而蛹蛹而蛾蛾復卵而繭神
也人為倮蟲之長而有不如者其不愧火龍乎因賦
火龍詞四章
秋蠶課女元好問詩室人筐中無寸縷一箔秋蠶課
諸女
把蠶馬臻詩村婦相逢還笑問把蠶今歲是三姑
織成鞶帶楊士竒集郭敦知衢州府庶務畢舉舍内
蠶箔常有叢絲類織成鞶帶修廣適度郡人謂公
仁政之應
蠶禁西吳枚乘吳興以四月為蠶月家家閉戶官府
勾攝徵收及里閈慶弔皆罷不行謂之蠶禁
蠶子成字麈餘嘉靖時昆陽州訓導任鉞家養蠶生
子布箔上成不仁水火拜告天地八字次日又成一
州之大可不慎之八字至秋滇池汎濫蕩析民居千
餘所
玉果金丸解縉永樂歌詞野蠶成繭彌山岡金丸玉
果若林粧
蠶神報冤沈周客座新聞宏治時皂林獲盜三人伍
氏家丁也伍氏畜蠶蠶多桑薄棄而瘞之三人駕船
市葉有大鯉躍舟中載歸忽巡司至見其頭艙有人
腿三人自相驚駭縳解所司不得已誣服押至家妄
指瘞蠶地發之見屍乃少一腿家主俱抵罪
&KR3334;母吳寬集&KR3334;母者蜀之魚鳬人也相傳黃帝時有
神自天降女身馬首人以其狀&KR3334;&KR3334;然也號曰&KR3334;母
素翎頻掃明宋燧采桑曲素翎頻掃細于蟻嫩葉纖
纖初上指
焙繭楊基詩蠶屋柘烟朝焙繭
螢
大梁無螢空同子環慶無麥秋大梁無螢無寒蟬
拂棟穿花王寵流螢篇萦迴拂棟光難定窈窕穿花
燄更藏
蜘蛛
解蛛網元黃立中詩獨立無言解蛛網放他蝴蝶一
雙飛
蛛網春元宋季任詩蛛絲似怕春深去網住桃花不
許飛
蛛遯庚巳編南京太學諸堂中都無蜘蛛傳高皇幸
學見蛛布網屋隅曰我纔建屋爾輒據之耶顧呵之
出語訖而蛛遯從兹遂絶
罣龍湧幢小品隆慶時睢寧大雨河溢人見有龍為
蛛網所罣不得脫須臾火龍焚其網龍乃脫去蛛死
山中絲網尚彌山谷或截取為馬鞭
墜案湧幢小品尚書才寬守西安時有治才過客失
金于店急白寬寬仰見飛鷹又有蜘蛛墜案曰店中
必有朱姓名英者為盜執之果然
滿腹經綸靳史李西涯以神童召見上試對句云螃
蟹渾身甲胄李對曰蜘蛛滿腹經綸詳見蟹
如斗五雜俎應天報恩寺塔頂有蜘蛛大如斗垂絲
數百丈後為雷所擊
蛛塔帝京景物略慈慧寺蜘蛛塔者黃南充輝誦金
剛經次一蜘蛛緣案上向佛而伏驅之復來南充曰
聽經來耶誦終卷蜘蛛寂然視之遺蛻耳因龕而葬
焉
蛛藏琥珀王士楨集明時有持琥珀求售者中有蜘
蛛如生碎之蛛自内躍出詳見雜寳
紅脚蛛宋濂詩紅脚蛛絲結鏡網
蟋蟀
勅索千箇湧幢小品吳中有諺云蟋蟀瞿瞿呌宣德
皇帝要盖宣廟有此好來之江南者蘇州守況被勅
索千箇不許違悞
早蛩高啓集至正丙午五月夜坐中庭聞蟋蟀之聲
感而為早蛩賦焉
敦脄平膚明俞允文蟋蟀賦其為狀也則有敦脄紫
茜平膚銀液齗齰霜葩股弩狚戟翅爍流金翼凝
點漆頂渥丹砂項塈青艧鋸牙辟灌以&KR0008;䶪巨顙碨
礧而簡積
羽國蟲兵吳綺鬭蟋蟀賦云爰徵威于羽國遂選勇
于蟲兵黃金鑄枰紫玉雕罌既曹分其種色次部伍
其重輕弱足之與強頭譜前論系一青之與五白刪
外存經
辨形試氣劉侗促織志捕得色辨形辨之辨審養之
養得其形若氣試之試而才然後以鬭
戧金盆吳偉業宣宗御用戧金蟋蟀盆歌定州花甆
賜湯沐玉粒瓊漿供飲啄戧金髹漆隠雙龍果厰雕
盆錦香褥
金鐘兒袁宏道促織志一種微類促織而韻致悠揚
如金玉中出京師人謂之金鐘兒見暗則鳴遇明則
止
蠅
蠅避虎戴表元蠅虎賦有蟲翼然既獰孔武若腹而
絲若臂而拒跳踉振擲是謂蠅虎摶蠅甚智狙伏壁
間羣蠅避之如虎于山
捕蠅天順日錄都御史陳智性褊躁嘗坐堂上偶有
蠅拂其面即怒叱從者曰拏從者紛然為捕之狀而
不知其所捕者何少頃俟其怒解問拏何人乃叱之
曰是蠅
蠅蚋迎馬獻徵錄周新按察浙江初之官時道上忽
有蠅蚋迎馬而聚因尾之見一暴屍撿之得一小木
布印及至任令人市布得印誌同者鞫之乃劫布商
賊也悉以其贓召布商家給之家人始知其死于
賊也
嘬屍名世類苑劉忠愍之禍馬順以酒沃其屍蠅蚋
羣嘬之肉盡猶碎其骨
憐寒蠅明駱文盛憐寒蠅賦爾乃僵矣其形悽矣其
聲既蹌于飛復蹶于行方縮縮以憔悴遂奄奄而伶
俜點汚莫施其技攻鑚曷見其形
蚊
蚊對方孝孺蚊對天台生困于蚊嘆曰天胡産此微
物而毒人乎童子啞然笑曰人之食于物泰矣物獨
不可食于人耶且蚊猶白晝不敢露形瞰人之不見
而有求焉今有同類者白晝儼然吮其膏而醢其腦
何子之若無聞也
獨無白鳥致虚雜俎閶門沙盆潭獨無白鳥帳幕可
已與滇中寳珠寺荆州李姥浦同
如蜻蜓北征記常樂鎮蚊大如蜻蜓
喙尺方䕫苦蚊詩喙尺利芒刺腰圍隠花紋
蚊理楊慎蚊賦烟火其屯鐙燭其喜焦螟以為巢蠛
蠓以為使芸瓜而來零栗而逝秋風夕起斯害也已
公子喻矣是曰蚊理
討蚊屠隆討蚊露布文非烟女將行燭姬兵
寳珠無蚊楊慎集滇中環湖苦多蚊而寳珠寺乃絶
無影響
蠍
蝎魔續己編西安有蝎魔寺塑大蝎于楣相傳國初
有女子病死復生忽甚明敏某布政娶之一日呼之
不應密視之但見老蝎大如車輪詰之忽失所在是
夕出拜燈下曰身本蝎魔得罪冥道頼大士救拔今
假女屍為人獲侍左右覬公建一蘭若以報大士德
耳許之乃隠遂建今寺
雨蝎嘉靖注略二十九年正月京師雨土雨蝎上以
問陶仲文仲文曰疑有冤獄得雨方解也
蝗
不食豆苗元典章蝗不食豆苗
督捕蝗元史蝗起真定遣使者督捕役夫四萬人以
為不足欲牒鄰道助之王磐為宣慰使不從使者怒
責磐期三日盡捕蝗磐親率役夫走田間設法捕之
三日而蝗盡滅
烏食蝗元史泰定時洛陽縣有蝗可五畝羣烏食之
既數日再集又食之
鷹啄蝗玉堂綱鑑元至元時武陟縣有蝗俄有黑鷹
羣飛啄食之詳見鷹
蚯蚓
得意鳴元任士林蚯蚓賦綠雨圍隂碧雲漏晴江月
流清得意自鳴人闖之而自寂夜中分而既停
蚯蚓子玉堂叢話劉俊為祭酒好食蚯蚓人名之曰
蚯蚓子詳見鴞
蚤蝨
二三斗明高皇周顛仙傳顛仙有時遙見以手入胸
襟中似乎討物以手置口中問其故乃曰蝨子復謂
曰幾何曰二三斗
咒蚤蝨藝苑巵言豐坊狂誕嘗設醮上章詛之上帝
凡三等一為鼠蠅蚊蚤陶望齡詩吾聞豐坊生赤章
詛蚤蝨蚤蝨食幾何討捕恐已酷借問坊食者還當
食坊不
氣嘘如豕陸濬源瀋餘嘗至靈濟宫遇道人授一桃
特大旋于襟中捕一蝨擲地以氣嘘之大如豕跨而
疾馳遂烟迷雲逝
旬日累代明顧大韶蝨賦形渺一黍貭無半銖或
入吾褌或托吾襦旬日累代繁孕而居黑食頭垢白
食身腴爾類日肥我貌日癯肉食之鄙曾莫汝踰
鼈蝨有蟲蟣蝨類厥狀肖惟鼈形圓脊惟穹帬介儼
環列多足巧于緣利嘴銳如鐵兒童偶批摑經時臭
不歇未足快悸獲徒然滋嘔噦
蟻
清明蟻集帝京景物略南海子西北隅歲清明日蟻
億萬集叠而成丘中一丘高丈旁三四丘高各數尺
竟日而散傳是遼將伐金全軍沒此魂無主者故化
為蟲沙感于節序其有焉土人名曰螞蟻坟
緣土作字閩小記董槐萬歷間人能文強記年十七
而殁父母傷之遂形見能為母護湯藥殯于里之龍
山墓樹往往蟲嚙成字或蟻緣土為字皆成詩句末
必云行仙董郎後二年蟻于坟上作董郎升化字自
後絶無詩矣
蟻坟吳偉業詩野火風吹螞蟻坟枯楊月落蝦蟇水
取藜無蟻饒介之藜科詩序藜科旅生庭中白露日
割而為帚是日取藜無蟻諺云
元明事類鈔卷四十
