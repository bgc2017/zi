元明事類鈔卷二十三
監察御史姚之駰撰
武功門
名將
收大黃元史太宗下靈武諸將爭取子女金帛楚材
獨收遺書及大黃藥材既而士卒疫得大黃輒愈
百五十戰元名臣事略阿珠每聞敵所在忠勇奮發
即躍馬挺槊陷陣深入故南討北征四十年大小百
五十戰未嘗敗衂
賽存孝元史劉整從孟珙攻金信陽以十二人渡塹
登城襲擒其守珙曰唐李存孝率十八騎拔洛陽今
整所將更寡而取信陽乃書其旌曰賽存孝
乘騅督戰元史布哈遇劇賊為所害後軍中往往見
其乘騅督戰云
數創痕元史類編郝和尚以善戰名朝後太宗於行
在命解衣數其創痕凡二十一帝嘉其勞進五路萬
戶
深略善斷元史巴延深略善斷將二十萬衆若將一
人諸帥仰之如神明
比三代師元史沙木斯鼎鎮雲南會羅槃甸反師出三
日不攻敵亦不降遣使善諭之越三日又不降諸將
有發憤自往攻者桬斯鼎將治以法叩請乃免羅槃主
曰平章寬仁如此拒命不祥乃舉國降是役也兵不
血刃比三代之師云
傅一廖二楊慎集蜀解元王孝忠鄉試賀平西表有
句云川四巴三收彈丸黑子之地傅一廖二成大統
函夏之天傅一廖二乃太祖御製平西蜀頌中語謂
傅有德之功第一廖永忠之功第二也人咸服其博
洽
蹴陳駕張宋濓康公神道碑東吳西楚蹴陳駕張身
黑將軍名臣錄上將取徐州花雲為先鋒单騎遇賊
數千人雲提劒躍馬衛上横衝而過敵大驚曰此黑
將軍勇甚不可與爭鋒
九佩印卓異記徐中山逹以中書丞相佩大將軍印
一佩征鹵大將軍印八自吳以前不佩印而總兵者
又不易數
文臣視師王世貞集王越以總督視師延綏屢以輕
騎破敵前是文臣視師者多從大將軍後出號令而
已至越乃得選武騎為腹心將而始有戰後紅鹽池
之捷擒斬尤多
少將名世類苑襄城伯李隆年十五襲爵天姿英偉
上深器之每有征伐輒命領兵其應機發策出竒取
勝雖老於行陣者亦多讓其能
行兵三事宋濓集胡武莊嘗曰吾不知書然行兵惟
有三事不殺人不虜人婦女不焚人廬舍
徐常明王世貞史傳常遇春為人沈鷙果毅出則摧
鋒入則殿後未嘗敗北年差長于大將軍而數從征
伐進止赴期不敢爽毫髮故一時稱名將者必曰徐
常
黑丁獻徵錄丁德興驍勇善射上偉其才貎以黑丁
呼之嘗與諸將論征伐難處曰必得黑丁乃可後封
濟國公
譚家馬明王偉集永寧伯譚廣統神機兵進止有度
望見皆曰此譚家馬也文皇有所指揮亦曰譚家馬
至漠北相戒亦曰慎無犯譚家馬
瘦官人明雜記倭人入犯任公環大小數十戰功最
多歸熙甫詩云江南列郡盡乘城藏穴何人肯出兵
惟有使君躬擐甲劉家港口看潮生公軀瘦瘠倭人
目曰瘦官人望而避之
將能知將劉定之疏今國家用將有出于將門之中
者石亨楊洪是也有出于將門之外者于謙楊善是
也然惟將能知將宜令其不拘門第各舉所知以任
之
楊王明陳循集昌平侯楊洪鎮宣府時敵人敬畏之
呼之為楊王額森之難奮不顧身一時于諸將中功
為最
者十帝輒祭告郊廟受賀蟒衣金繒歲時稠疊邊帥
武功之盛二百年來未有也卒年九十子九人五總
兵官四參將
有鬚婦人明余寅集劉將軍綎嘗自詫往在西陲時
庶幾男子今在東南有鬚婦人耳嗟嗟將軍奈何竟
卧東南自愉快乎
盧閻王明季遺聞盧象昇備兵天雄屢敗賊賊相戒
此盧閻王遇即死不可犯復總督七省屢獲竒勝
鎮皮島明史稿毛文龍以總兵掛將軍印鎮皮島皮
島亦稱東江在登萊大海中袁崇煥以閱兵為名泛
海抵雙島計斬之崇煥既妄殺文龍後帝亦誤殺崇
煥邊事益無人矣
三巵屬軍崇啓野乘左良玉微時事昌平軍門侯恂
為走卒會有警受詔赴救侯公曰此非良玉不可夜
即遣總兵諭意詰旦會轅門大集諸將賜良玉巵酒
三令箭一曰三巵酒者以三軍屬將軍也令箭如吾
自行諸將其勉聽左將軍令後果大捷
東李西麻明史稿麻貴大同人善用兵承欽賜者七
錫世廕者六麻氏多將材人以方鐡嶺李氏曰東李
西麻
兵法
七星樁元史李黼為江州路總管禦賊於江以長木
數千冒鐡椎於杪暗植沿岸水中逆刺賊舟謂之七
星樁
竹籠火炬元史汪維正攻宋臨嘉陵江作栅扼其水
道夜懸燈栅間編竹為籠中置火炬順地勢走轉照
百里外宋人知有備不敢近
樂作乃戰虞集碑文張宏範以舟師攻宋於海中下
令曰聞吾樂作乃戰先麾北面一軍乘潮而戰不克
順潮以退樂作宋人以為且宴少懈舟師直犯其前
衆繼之宋師大潰
出征命獵續通考成祖親征阿嚕台度偏嶺命將士
獵於道旁山下上曰朕非好獵顧畋獵可以馳馬揮
戈作其驍勇之氣耳
穴地爨王世貞集藍玉襲寇用定遠侯王弼謀令諸
軍穴地而爨毋使見煙火寇竟不見
冰城明紀事本末納克楚寇遼東沿祚河遁歸指揮
葉旺緣河預疊冰為牆以水淋之經宿凝沍隠然如
城藏釘板於沙中設陷馬阱於平地伏兵以待之敵
至遇冰城馬不前大敗焉
神兵衝霧卓異記沭英師次曲靖阨險莫前忽大霧
四塞英揮兵衝霧而進比霽賊大驚以為神兵飛至
遂乘勝取雲南
天橋明史稿廖永忠從伐友諒攻江州州城臨江永
忠揣城高下造橋於船尾名曰天橋以船乘風倒行
橋傅於城遂克之
反間遲留名世類苑宸濠叛王文成公誓死進兵恐
濠徑襲南京遂犯北京圖為阻撓使遲留半月遠近
聞知自然有備乃偽作火牌假寫各府報帖及與濠
腹心劉李諸書濠見之果生疑懼遂不敢輕出後濠
探知虚實乃敢出兵事機已失我師即疾趨攻破省
城分兵迎擊罪人斯得矣
木牌投江吾學編𫝊友德伐蜀直抵階州拔文州遂
趨綿州至漢江造戰艦將進兵漢州欲通軍聲湯將
軍為木牌數千書克階文綿日月投漢江順流而下
蜀守者見之解體
夜縱白羊王鏊集王倬為餘干令贛盜起公督兵討
之賊據山為險擂石雨下莫敢進公夜縱白羊千頭
於山下鼔噪從之賊亂投木石比曉略盡進兵大破
之
擊螺尾名山藏徐常圍蘇州三百餘日不下劉基曰
蘇城形如螺取螺者擊首則尾縮擊尾則出齊門尾
也盤門首也擊齊門盤門開矣諸將用其言破之
築城貯糧泳化編上北征命為貯糧計夏原吉議用
武剛車三萬兩運糧二十萬石踵軍而行過十日程
築一城再十程又築每城貯糧若干仍留軍守之
演營習陣楊文襄集靈州邊堡壁間有詩云堪笑書
生無勇略演營習陣日紛紛問之乃才尚書所作公
見予下操軍令及行營陣圖笑曰此古本子何足法
邊兵自能殺賊若以驍勇將官驅之使戰何功不成
安用營陣為哉後才竟以野戰被害
風雨出師典故文皇靖難姚廣孝擇日興師至期疾
風暴雨文皇憂之廣孝曰陛下是龍須風雨大方助
得勢臣豈不知今日有風雨哉
用兵講學王守仁行狀公當桶岡横水用兵之時敵
偵知其講學不甚設備而我兵已據其地蓋用兵則
因講學而用計也
論兵皆易俞都督大猷學深於易而精於兵其論兵
多參用儒家言閩人李杜序其書以為其學莫非兵
而其論兵莫非易
鵰𠞰王世貞陽朔紀事茅坤僉廣西憲事時夷巢出
剽陽朔殺其令朝議大征公告督府曰大征兵非十萬
不可今檄徵諸路猝不可集計莫若鵰𠞰者如鵰之
搏免然伏於無形倏入而殱其魁他部落必惴而謀
自完也乃簡部兵五千後先發而所過道輒幟而榜
曰軍門進十萬兵討某砦他砦無動遂以告捷
素曉兵機唐順之傳倭寇竊發本兵題云兵部郎中
唐順之生長江南久知夷性且又素曉兵機近查閱
薊州兵馬兩關振飭即收堵截之功相應給勅會同
𠞰倭公至銳然决戰徐海就滅
漁艇平寇獻徵錄姜儀為彬桂兵備時洞庭寇大為
民害公令漁艇悉為保甲而出贓贖代為課輸賊起
聽其蟻附而擊之寇之所有盡以償勞計不勞而湖
水陸平矣
蜜劑糗糧邱濬集兵部尚書余子俊知西安府時從
征滿四軍容大振或慮其饑公曰我已備糗糧二百
車皆以蜜劑而和者可使飽而無渴
懸高帝牌震澤紀聞鐡鉉為山東布政使文皇師至
城下攻之百方以礟石擊其城將破鉉書太祖高皇
帝牌懸城上師不敢擊乃舍之去
燒荒陳第詩序自南塘戚公來薊民享生全乃論戚
者謂不宜於北竟徙嶺南為作燒荒行以寄於悒年
年至後罷防賊出塞燒荒灤水北枯根朽草縱火焚
來春突騎饑無食
臨敵决機名世類苑湯襄武和勇而善斷臨敵未嘗
挫衂有語及兵法者輒笑曰臨陣决機在智識敏逹
何以泥古為
船禁泊岸明章懋集陸震知泰和縣時江西方調取
狼兵公謂狼兵所經甚於劫盜乃請總制出令兵船
不許灣泊若一船灣泊則刑其船戶十船為帮以次
抵岸受支應不許紊亂由是人皆肅然
金巵乞汝名臣錄王越總督西邊一日大雪方飲一
千戶詗敵還即召入與談敵事甚晢大喜曰寒矣手
金巵飲之復談則益喜命伎絃琵琶而侑酒即併金
巵予之已又談則又喜指伎中最姝麗者曰欲之乎
以乞汝自是千戶所至為效死力積功至指揮
筯引紙縷高啟集楊應炎守常州元兵圍城食盡應
炎命截紙縷置盂中若湯餅狀以筯引示之曰吾食
甚足
令相假貸明書楊榮扈北征中道軍乏糧榮請令軍
中得相假貸俟入塞後官償之率一而償三由是軍
無乏食
礟喑流宼志賊攻滁州掠婦女數百人環向堞植其
跗而倒埋之露其下私血穢淋漓以厭諸礟礟皆迸
裂或喑不鳴城中取圊牒數百枚如其數懸堞向外
礟皆復發
呂公車明史稿奢氏圍成都忽數千人擁物如舟高
丈許長五十丈樓數重牛革蔽左右一人披髮仗劒
載羽旗中數百人各挾弩矢翼兩雲樓曳以牛俯瞰
城中城中人皆哭總督朱燮元曰此呂公車也乃發
礟飛千鈞石擊之又以大砲擊牛牛返走敗去
方員牌明趙鏜集周積為南安推官大軍征思田取
道於贛夫馬一節有司以冒領為憂公製方員牌數
千白督府曰詰旦有方牌者給馬員牌者給夫一由
是軍士不敢冒領
海戰無法獻徵錄俞都督大猷殺海賊無慮數萬藉
樓船為多公嘗言海戰無法只在知風候齊號令以
大勝小以多勝寡耳
鴛鴦陣陳第送戚都護詩承平日久不知兵南北徵
師浪結營獨有鴛鴦明節制堂堂中國振先聲自注
鴛鴦公所制陣名
練武圖泳化編余子俊督三關軍務謂大同宣府地
方車戰為宜因具圖五本以獻制曰可乃造戰車數
十輛為練武圖以教士卒
攻戰
暑戰元史時滕州尚為金守諸將言炎暑未可進博
囉曰主上親督大軍平定西域未聞當暑不戰我等
敢自逸乎
據鞍呼元通鑑姚樞從世祖征大理夜陳宋太祖遣
曹彬取南唐不殺一人事明日世祖據鞍呼曰汝昨
言曹彬不殺者吾能為之樞馬上賀曰生民之幸也
戰猶鑿姚燧集屑㕓曰戰猶鑿也匪斧不入我先為
鑿諸君斧繼乃入疾戰
分寸不離元史博爾濟戰於搭齊噶達爾兩軍相接下
令殊死戰跬步勿退博爾濟繫馬於腰跪而引滿分
寸不離故處太祖嘉其勇膽
坎城功最元史類編隋世昌隨攻新城坎其城先上
中數矢傷臂兜鍪皆裂昏眩墜地挺鎗復進遂下之
明日丞相巴延視所坎城高一丈五尺第功為最
擣虚策元史襄樊圍急宋人坐視不敢救金履祥進
牽制搗虚之策請以重兵由海道直趨燕薊則樊襄
之圍自解且備叙海舶所經凡州郡縣邑下至巨洋
別塢難易遠近歴歴可據宋終莫能用後朱瑄張清
獻海運之利而所由海道視履祥所上書咫尺無異
人油礟續資治通鑑巴延攻常州命役城外居民運
土為壘並人以築之且殺民煎膏取其油作礟
挺戈先登明史稿常遇春從上渡江至采石磯元兵
陣於磯上而磯干巨舟如織相去三丈餘猝難登岸
遇春捨舟挺戈先登衆皆披靡遂拔采石
封侯地明紀事本末李如松援朝鮮將士馬四萬餘
東由石門度鳳皇山望朝鮮萬峰出沒雲海監軍劉
黃裳慷慨誓曰此汝曹封侯地也
費兩日卓異記燕起兵時僧道衍曰師行必克但費
兩日耳及東昌敗回道衍曰前已言之費兩日昌字
也自此全勝矣
名骨俱香汪道昆集戚將軍景通嘗六月過戰場僵
屍枕藉衆皆掩鼻不欲近將軍譙責曰偉哉國士其
名與骨俱香吾將與之同游九原無憾矣爾曹顧病
耶
厭勝術明史稿李橒撫貴州安邦彦圍貴陽為三丈
樓臨城用婦人雞犬厭勝術橒令烹彘雜斗米飯投
飼雞犬而張虎豹皮於城樓以祓之乃得施砲石
小放大放流宼志李自成圍開封益急鑿城空之廣
數尺實以火藥燃之一烘而裂曰小放窟城縱横數
丈實火藥燃之一𤼵震天名曰大放
火輪金甲明張元凱西苑宫詞夕烽千里照甘泉一
紙降魔勅已傳急遣六丁乘羽駕火輪金甲淨幽燕
徵兵
金字符元史凡驛傳遇軍務之急則以金字圓符為
信銀字者次之
生券軍元史有生券軍熟劵軍
金虎符元史類編兵制萬戶佩金虎符符趺為伏虎
形首為明珠而有三珠二珠一珠之別千戶金符百
戶銀符
漸丁元史元貞二年括蒙古戶漸丁充行伍注曰孩
幼稍長之丁也
寸白軍元兵法志有雲南之寸白軍福建之畬軍皆
不出戍他方者蓋鄉兵也
團營今言團營始於景泰三年于肅愍公建議也兵
制本三營一曰五軍肄戰陣二曰神機習火器三曰
三千備宿衞此三營中健銳者合營團操故曰團營
五軍都督續通考明兵制設中左右前後五軍都督
府分領在京各衞所在外都司衞所其在京錦衣等
親軍上直衞不隸五府
調兵湧幢小品調兵有二一邊兵一土司兵邊兵起
於正德時流賊猖獗調宣府延綏竒游兵益以遼東
大同二枝數數敗賊土司兵惟川湖雲貴兩廣有之
然止用於本省亦流賊時徵入用之有功至嘉靖間
南倭北敵無不資之且倚為重
勾補登壇必究邱文莊曰舊例遇有缺伍衞所差旗
軍於其原籍徑行勾補其流弊乃至於勾至者反少
於所遺之人於是用言者計每歲分遣御史清勾然
亦徒有其名耳
兵符節制王守仁集習戰之方莫要於行伍治衆之
法莫先於分數今調習各兵每二十五人編為一伍
伍有小甲五十人為一隊隊有總甲二百人為一哨
哨有長有協哨二人四百人為一營營有官有參謀
二人一千二百人為一陣陣有偏將二千四百人為
一軍軍有副將副將而下得以逓罰編選既定每伍
給一牌備列二十五人姓名謂之伍符每隊置兩牌
編立字號一付總甲一藏本院謂之隊符每哨每營
皆然凡遇征調發符比號而行以防奸偽
身試騎射隆慶注略蘇州多冗兵海瑞行部至蘇以
不可率汰乃身結束上馬試射已令民兵之有技力
者得自舉立試之取其尤者命為卒長卒之無能者
許自供退冗盡汰而士不譁
餉多兵少明史稿崇禎時蔣德璟言祖制各邊養軍
止屯鹽民運三者原無京運銀至正統時始有數萬
迄萬歴末亦止三百餘萬今則遼餉練餉並舊餉計
二千餘萬而兵反少於往時耗蠧乃如此
土兵湧幢小品成化二年用陜西廵撫盧祥言選民
丁之壯者編成什伍號為土兵原僉民壯亦入其中
凡得二萬人時摩囉歡方窺邊憚之不敢深入
土兵未劣崔銑上李西涯書議者曰土兵劣於邊兵
未知計者也太祖定中原江上卒耳太宗北伐中土
兵耳是故安危在所任
邊軍謠陸粲邊軍謠邊軍苦自恨生身向行伍月支
幾斗倉底粟一半泥沙不堪煮盡將易賣辦科差顆
粒那曾入鍋釡
客兵之禍明宗臣集客兵之禍甚於宼盜宼之害猶
有方也客兵者無不及矣宼之至人猶得持梃逐之
客兵者殺人而人不敢怒而訴也即有訴反益之禍
矣
官兵逼明周岐官兵行官兵畏賊如虎狼但行賊後
勢莫當鳴鉦擊鼔入村里馬索芻豆人索糧賊去人
歸猶爨食官兵所過生荆棘痛哉良民至死不為非
無如官兵勢逼民為賊
紙册有兵萬歴注略熊廷弼奏言兵部所遣發者紙
册上有兵到地方無兵
内教場李夢陽内教場詩鵰弓豹鍵騎白馬大明門
前馬不下徑入内伐鼔大同耶宣府耶將軍者許耶
勇力
越二跨三元史貫酸齋年十三膂力絶人使健兒驅
三惡馬疾馳持槊立而待馬至騰上之越二而跨三
運槊生風觀者辟易
刀王元史王英有大節膂力絶人襲父職為千戶父
子皆善雙刀號刀王
斬蛟水赤元史類編衮台為元江路安撫勇膽過人
時洞蛟為患蠻民苦之代挾利劒入洞頃之水盡赤
與蛟並死居民始得耕種
馬首俱墮宛委餘編元鄭濞舞劒能使壯士十馬首
俱墮
力戲元史順帝時蓋苗為參知政事帝欲以錢萬貫
與角觝者苗曰力戲何功獲此重賞
拳鬭牛宋濓集元人鄧弼以力雄鄰牛方鬭拳其脊
折仆地市有石鼔十人舁弗能舉弼兩手持之
斷戈更戰明武德傳略德從常遇春疾戰流矢中股
拔出之戰自若又戰劉山賀仁德奮戈刺中德右股
德引刀斷戈追擊之破其軍
運棒如飛獻徵錄有力士李金鎗者名壓一境徐武
功召試其藝曰此步鎗法耳呼家人以吾棒來棒乃
純鐡所為重六十餘斤公運棒如飛時時及李頸李
懾汗伏不敢起公擲棒叱之去
十二騎泳化編燕使指揮衮台以十二騎覘師遇餉
卒三千台即入其陣大呼大軍至不降且死三千人
皆潰
逆拓風帆談薈國初有吳齋公者力逾千斤嘗遇巨
艦怒帆吳在下風以手逆拓之船為開丈許有劇盜
聞之將甘心焉往謁之吳知微服應門留客坐烹茶
取巨竹本如椀大者折之碎為數片盜驚問為何人
曰齋公之僕也默然辭去
觧賜赤袍泳化編郭英從太祖征武昌有敵將突馳
入上遽呼郭四殺賊英持鎗躍馬賊應手隕上觧所
御赤戰袍賜之
刀挑葦束明王文祿述略石亨勇力絶倫持大刀重
八十斤兩行列葦束如人亦八十斤亨披重鎧騁馬
疾馳以刀尖挑葦束左右互轉捷如束薪
好拳捷從信錄歙人汪宗孝好拳捷之戲緣壁行如
平地躍而騎屋瓦無聲已更自&KR0585;下屹立不加于色
偃二丈竹水上能往還數十過
鐡布衫明鄭龍如集將軍劉綎門客名鐡布衫者有
異術與人角戲其身挺立不動加以矢石拳棍略無
所傷
大呼縳絶兵略纂聞花雲守太平城陷友諒縛雲急
雲奮躍大呼縛皆絶奪守者刀連殺數人
首脫持兵卓異記丁普郎與賊戰身被數十鎗首既
脫猶持兵戰植立舟中後廟祀南康
李鐡鎗楊維楨詩李鐡鎗人之傑將之強手持鐡鎗
丈二長鐡鎗入手烏龍驤龍精射之落欃槍
道人拳唐順之峩嵋道人拳歌浮屠善幻多技能少
林拳法世稀有道人更出自新竒乃是深山白猿授
百折連腰盡無骨一撒通身皆是手
凱旋
受賞恥先元名臣事略巴延至建康大會諸將出庫
金行賞張宏範後至巴延曰祖宗之法軍事會集罪
加後爾何敢後宏範徐進曰臨陣未嘗後受賞恥居
先何為不可
濟南一言元張起岩集張宏濟南人宋吕文煥守襄
陽攻之不下諭之不從最後遣人往招吕曰得張濟
南一言吾無盟矣公持詔往諭文煥遂舉城降
禮賢黜罪元明善集巴延入臨安禮賢黜罪市肆不
易歸馬蕭然囊惟衣被
崖山磨石元史張宏範攻宋主於海陵港磨崖山之
陽勒石紀功而還
功臣廟明通紀洪武二年命立功臣廟於雞鳴山列
祀凡二十一人死者塑其像生者虚其位
人民安堵開國功臣錄徐武寧取元都封府庫圖籍
以兵守宫殿宫人妃主宦侍護之令士卒無得侵暴
人民安堵市肆不易
改州武定卓異記漢王反楊榮勸上親征從之親率
諸軍兼程而進榮率兵先至督軍士築土山山成而
大駕至衆呼萬歲聲振城中漢王開門出降詔免為
庶人改安樂州為武定州
功比李衞明紀事本末藍玉襲捕魚兒海獲元主次
子后妃等百餘人男女七萬下璽書褒玉比之衛青
李靖
從天上行卓異記永樂二十一年北征額森圖罕來
歸賜姓名金忠隨駕入居庸關上服衮龍繡袍乘玉
花馬五掖五哨軍四十萬夾護金鼔旌旗喧闐焜耀
緇黃耆耋四夷貢使駢跪道左駕至懽呼萬歲金忠
于馬上遥望曰今日真從天上行也
復古郡縣邱濬平定交南錄安南平詔求陳氏子孫
立之徧訪已盡請依漢唐故事立郡縣如内地乃分
為十七府四十七州百五十七縣永樂六年策功行
賞上親製平安南歌以嘉之
狹巷短兵明詩話沈嘉則在胡少保幕嘗宴將士於
爛柯山酒酣樂作嘉則於席上賦凱歌十章吟至狹
巷短兵相接戰殺人如草不聞聲少保起捋其鬚曰
何物沈郎雄快乃爾命刻石置山上
救朝鮮明馮琦集倭發難於朝鮮天子出師救之七
易歲再易本兵四易制府三易大將若攻之若封之
皆㒺功乃命邢公以大司馬往視師公以計縻行長
急擊清正三破之擒其都督正成海上之倭迹如掃
天山為鍔明紀事本末成祖北征次擒狐山上令勒
銘曰瀚海為鐔天山為鍔一掃煙塵永清沙漠乂銘
曰於鑠六師禁暴止侮山高水清永彰我武
無南顧憂明通紀西平侯沐英平雲南入朝賜宴奉
天殿賚黃金綵幣陛辭上撫之曰使我高枕無南顧
憂者爾也
蒼山白石明張含詩野老爭傳傅潁川當年功業建
南滇平蠻營壘蒼山外破鹵旌旗白石邊自注點蒼
山白石江皆潁川戰地
康郎山宋濓平江漢頌序陳友諒與我師遇鄱陽湖
之康郎山矢鋒雨集友諒中流矢死明劉魁康山忠
臣廟詩高皇卷甲南征日掃蕩亾陳向此洲寂寞康
山湖上廟至今煙雨不勝秋
海波平皇甫汸樂府海波平者倭夷間釁殆無寧歲
司馬胡宗憲受命與司空趙文華蕩平之繫汪直俘
麻徐等奏功太廟也當漢將進酒
功牌楊慎詩功牌銀鑠鑰賀障錦斒斕
埋奴明史稿李應祥討番大捷餘乞降應祥令埋奴
設誓然後許之埋奴者番人反接其奴獻軍前呼天
而誓即掘坎埋之露其首凡埋二十三人
重獻捷書明通紀王守仁已平宸濠張忠輩導上南
廵欲自以為功上以大將軍鈞帖令重上捷書守仁
節略前奏入江彬張忠等名于内上之
僨軍
驕脆元史馬祖常建言將家子弟驕脆有孤任使
還三人元通鑑時征日本為風破舟諸將各擇堅好
船乘之棄士卒十餘萬於五龍山下日本人來戰盡
死餘二三萬為其擄去後得逃還者三人
樗蒲蹴踘明朱國正大事記張士信軍中載婦人樂
器自隨以樗蒲蹴踘為事諸將皆效之
祀海神王世貞集江南連歲倭患張經為總督討之
未平而趙文華乃疏用兵七事首以祀海神為言上
獨然之嚴嵩亦以為可
懷挾孫鑛集守遼一貴將每發軍其家衆或人挾一
首以出遼人謂之懷挾比歸敵首纍纍不知得自何
所堪痛哭矣
篦汝典故紀聞正德時四川亂調客兵征之所至剽
掠賊謂居民曰我來梳汝兵來篦汝矣
賞火明王翹集吳城六門莫盛於西閶賊舉火焚楓
橋時宰坐埤堄間飲酒顧望無異平日時煙燄蔽天
哭聲振城内外或指城上云勿啼哭看城上賞火為
作賞火謠
輿杆折明通紀懷宗命李建泰出師行遣將禮建泰
行御肩輿不數武杆折後竟無功
磨子軍明史稿李應祥討番番人見官軍少笑曰如
此磨子軍奈我何磨子者謂止旋轉而數不增也既
而師屢出無功
梨園典兵吳偉業集有棃園舊工自云向事皖司馬
為之主謳江上視師之役同輩皆得典兵黃金横帶
案皖司馬阮大鋮也
空礟明通紀李自成攻京城守城者皆空礟向外不
實鉛子猶揮手示賊賊稍退礟乃發
求賊明史稿熊文燦在裕州專意招撫下令殺賊者
償死賊不肯從則齎金帛牛酒犒之名曰求賊賊益
横
病阿蘇袁凱病阿蘇詩杭州阿蘇病可傷况復四體
多金瘡自注阿蘇蒙古別號也
馬上別君明韓邦靖谷太監出軍歌五千精銳下良
鄉雲裏旌旗鬭日光諸將不知中使貴夜來馬上別
君王
䠥&KR0887;鎮帥明吳應箕詩賊去兵肆掠賊來兵不截撫
軍飭啞聾鎮帥類䠥&KR0887;
割生獻馘明沈鍊感懷詩割生獻馘古來無解道功
成萬骨枯白草黃沙風雨夜冤魂多少覓頭顱
内兵李夢陽集騰驤四衞者今非所謂内兵耶外官
既不與稽其數征役又不選用其兵故其人率富豪
而氣驕
武庫索金吳國倫庚戌秋紀事詩玉門關險無傳檄
武庫兵陳已掛弓自注時職方請發武庫兵器而司
庫者坐索千金而後發比發則敵得意去矣
寇盜
紅巾元史潁川妖人劉福通為亂以紅巾為號張翥
詩天子臨軒授鉞頻東南何處不紅巾
竹槍帛巾元史賊多乘間竊發削竹為槍截緋帛為
巾𥜗彌野皆赤
得寳劒明通紀唐賽兒夫死祭墓見石罅露石匣角
發之得妖書寳劒乃通曉諸術妖徒轉盛遂反捕得
縛之刃不能入三木皆自解脫遂遁去
金書聯對七修類稿正德中霸州劉六劉七等糾衆
流劫有人馬十七萬五千張奉天征討元帥旗及金
書聯對以行乃至擾亂六省延踰二年
闖王明紀事本末給事常自裕上言流宼數十萬最
強無過闖王彼多番漢降丁堅甲鐡騎洪承疇盧象
昇即日報斬獲不過別營小隊耳於闖勢無損也
人腹為槽明季遺聞李自成之兵或刳人腹為馬槽
實以芻菽飼之飲馬則牽人貫耳流血水中馬習見
之遇人則嘶鳴飲噉焉
盜有是非王世貞集馬端肅文升卒後大盜趙燧亂
河南行剽至鈞州以文升家在捨而弗攻破泌陽前
大學士焦芳已匿毁其家取芳衣冠縛葦人而屠之
人謂盜亦有公是非云
闖獻明紀事本末議者以獻僅據蜀闖則犯闕按法
行誅薄乎減等不知獻亂以來譬人之死也獻縶其
手而後闖刺其心獻揕其胸而後闖扼其吭則獻之
與闖厥罪均爾
地分二郡明季編年播人楊應龍作亂詔將軍劉綎
討之率兵入婁山關萬峰插天中通一線我師從間
道攀援而入應龍死餘黨悉平遂以其地為二郡屬
蜀者曰遵義屬黔者曰平越
連艦蔽海嘉靖注略海賊汪直糾漳廣羣盜連艦蔽
海而南自台寧至蘇松以迄淮北皆遭荼毒總督胡
宗憲誘之使降後竟梟示
中原蹂躪明紀事本末饑民王嘉允之倡亂也李自
成輩從之而白水王二邊盜苗美等往往合潰兵以
應後分顯道神活地草為三十六營中原版圖蹂躪
盡矣
刀
古刀鳴警元史王恂嘗行凌水濱得古刀其背銘曰
舉無不克動必成功恂佩之每有警必先鳴故所向
輙獲
西番刀元張憲西番刀歌呱哇綉鑌柔可曲東倭純
鋼不受觸賢侯示我西番刀名壓古今刀劒錄
自出鞘菽園雜記莊浪參將趙托爾得一刀甚異每
地方將有事則自出其鞘者寸餘托爾時以羊血塗
其口每察見出鞘則預為備是以守邊有年無敗事
女官佩刀弇州史料英宗初立太后常御便殿决政
大臣被旨入朝左右女官雜佩刀劒侍衛凜然
刀有火光明紀事本末燕兵渡五馬河王坐胡床待
旦見兵刀有火光如毬擊金鐡錚錚作聲弓弦皆鳴
王喜曰此勝兆也
日淘月鍊唐順之日本刀詩聞道倭夷初鑄成幾歲
埋藏擲深井日淘月鍊火氣盡一片凝冰鬭清冷
刀惟見刃兵略纂聞都督劉顯不介不胄遇敵提兩
刀騰躍矯捷若飛刀起見刃不見公
扇刀明通紀劉瑾謀不軌陰令内使藏小刀二於扇
内出入禁闥
舟釘製刀徐尊生佩刀行序永康有山曰雲岩拔起
天半有巨舟藏壑中舟尾翹出如蠆一釘墜岩下野
僧得之以遺張君製為佩刀銛利特甚為之作歌
轉刀吳寬詠轉刀詩筆端字悟藏鋒妙囊底錐嫌脫
穎遲
劒
賜鞘劒元史何實來歸大將穆呼哩與論兵事奇變
百出遂引見太祖太祖大悅賜鞘劒一命從穆呼哩
選充前鋒
再拜劒躍明紀事本末海寇無所統欲擇一人為長
因共禱於天以劒插米中使各當劒拜拜而劒躍者
天授也至鄭芝龍再拜劒躍出於地遂推為魁
夢貽寳劒弇州史料王守仁登第使治前威寧伯王
越葬守仁少則夢威寧貽之寳劒既葬而其子出威
寧所佩劒為贈宛如熟覿益沾沾自喜
封還賞劒明詩話明祖命孫炎招致伯温伯温堅不
肯出以寳劒遺炎炎作詩以為劒當獻天子封還之
伯温無以答乃逡廵就見
堂皇二劒王世貞集劉莊襄天和總督陜西三邊諜
濟農將大入萃羣帥而誓之為牛酒饗士陳二寳劒
堂皇指左劒曰將不用命者徇此指右劒曰卒不用
命者徇此已而敵果大至乘我帥醉遂埤登焉公召
醉帥立斬以徇遂大捷
弓
握二弓元史管如德入覲世祖授以強弓二如德以
左手兼握右手悉引滿之
神鳳弩元經世大典至元四年上都李仲成造靴車
鳳弩射八百步
長丈餘筆麈至正時隴西地震會州公宇墻壊獲弩
五百長者丈餘短者九尺人不能挽
交趾弓王世貞集高祖召徐逹李文忠馮勝宴射而
賜之交趾弓五十彤弓百
牀子弩明徐溥集李衍以侍郎廵視山海邊關整飭
兵備置牀子弩一萬五千張弩可射五百餘步
矢
䄂箭元史順帝時禁彈弓弩箭䄂箭諸器
鐡翎箭元史類編紅巾之亂托克托討之賊以鐵翎箭
射馬首托克托不為動
環四箭元史鎮海破燕太祖命於城中環射四箭凡
箭所至園池邸第之處悉以賜之
毛葫蘆軍元通鑑多爾濟巴勒鍊金商義兵以獸皮為
矢房狀如瓠號毛葫蘆軍甚精銳
囊突箭弇州史料李晟疏言雲貴有囊突箭其人止
發一根今推廣之可增百根且遠及百步外
火箭燎鬚宋濓集方谷珍攻張士誠火箭亂射燎及
鬚鬢公横刀大呼而入殺兩將軍
連珠弇州史料弘治中曲靖府知事李晟上疏言邊
情用為都察院照磨疏言臣所造兵器若連珠飛箭
自一至十自百至千銃炮自連二至排六自攢三至
排九活法輪放他如匣箭匣炮小䭾車火傘飛架走
戟之竒亘古未有
甲胄
翎根鎧元史孫威有巧思善為甲嘗以意製蹄筋翎
根鎧以獻太祖射之不能徹
徑入太府姚燧集劉氏之先以函工賜田累遷甲局
提舉今制天下歲程惟甲不領於工曹徑入太府縣
官親考其苦良而黜陟之
具異獸形元史類編孫拱為甲匠都總管巴延南征
以甲胄不足詔集諸路匠民分製拱董順天河間先
期畢工具象虎獅豹異獸之形各殊其製
鐡浮圖弇州史料諳達之精兵戴鐡浮圖
墮甲四片兵略纂聞倭入金山衞指揮侯端與巷戰
倭以長鈎鈎端着左膊端不為動墮甲四片而去
緜甲明紀事本末李自成之兵其甲縫緜帛數十重
有至百者輕而韌矢鏃鉛丸不能入
鴛鴦襖典故紀聞太祖嘗命製軍士戰衣表裡異色
可變更服之以新軍號謂之鴛鴦戰襖
兜鍪蛇剪勝野聞太祖在滁嘗濯於柏子潭有五蛇
擾而就之一日戰畢又見草間帝乃掩以兜鍪頃復
報戰亟戴而往是日手刃甚衆軍法戰罷必祭甲胄
甫奠忽霹靂大震白龍自兜鍪中出騰空而去
金兜牟弇州史料麓川叛命王驥總督軍務討之瀕
行賜黃金兜牟細鎧蟒繡緋衣朱弓矢
旗幟
賜九斿元史太祖諭穆呼哩曰太行之北朕自經略
太行以南卿其勉之賜大駕所建九斿大旗曰建此
以出號令如朕親臨也
黑軍元史石天應屢立戰功旌旗色用黑人目之曰
黑軍所向皆捷
旗書止殺元通鑑姚樞從太弟征大理從容言曹彬
不殺事太弟乃飭樞製帛為旗書止殺字令分號街
陌
建五色幟獻徵錄劉寧鎮甘肅嘗繹古番上之法以
五十人為隊隊五重為陣建五色幟又各建五巨幟
於中軍中幟出則同幟應之循環無端每戰用是取
勝
死不仆旗明紀事本末張皂旗者嘗以皂旗先登燕
軍畏之呼皂旗張及死猶執旗不仆
鈎旗明華玉海防議鉤旗杆長丈許用布五六幅縫
紉為旗周匝綴利鉤每遇對敵横舉陣前衆兵排列
於後五步之内旗開而兵器隨之以出飛舞招颭矢
石不能入又足以牽挽敵人衣裾大率一旗可蔽數
十人
立白幟兵略纂聞戚繼光征倭軍中立一白幟凡脅
從者空手伏幟下悉放還無為賊樹黨也
手刺繡文滇載記滇海總管段功為元梁王誘而殺
之功女僧奴志在復仇將適建昌阿黎氏出手刺繡
文旗以與弟段寳曰恨非男子不能報冤此旗所以
識也今歸夫家收合東兵汝急應兵會善闡
如蝟毛明通紀燕王滹沱河之戰南軍矢下如雨王
所建旗如蝟毛焉
槍
渾鐡鎗元史隋世昌身長八尺鍛渾鐡為鎗重四十
餘斤能左右擊刺
槍燄元史順帝時石州民所持鎗忽生火燄抹之即
無搖之即有
臥槍以待弇州史料傅友德既敗賊將韓乙度賊且
復至開城門陣於野使皆臥槍以待聞鼔即起李二
果盛兵至友德鼓之士騰躍搏賊遂敗之
御用槍眉公見聞錄文皇御用槍有號帶在午門之
五鳳樓程文德登五鳳樓詩紫電青霜森武庫高幢
大纛紛無數中有神祖手執戈摩挲黯黯生雲霧
丈八矛王世貞集東平王朱能挺丈八長矛圍二拱
餘從二十餘騎突入長興侯軍所向辟易
兩頭着刃兵略纂聞孔鏞撫貴州時所部有實喇者
膂力絶人能披三重甲持二丈鎗兩頭着刃以槍點
地躍而起輒三五丈飛行稠人之上以戰鏞後以計
擒之
長平戈頭陶凱長平戈頭歌長安野人鑿地得古戈
上有疑字歲久俱滅磨青銅凝寒暮煙紫月黑山深
夜飛雨恨血千年猶未銷荒郊夜夜啼冤鬼
盾
疊盾元史孫拱乃威之子巧思如父製疊盾張則為
盾斂則合而易持世祖以為古所未有
釘盾元史類編羅鬼女子羅節反劉國傑討之令人
持一盾布釘其上俟陣合即棄盾偽走賊果逐之馬
奮不能止遇盾皆倒遂大勝
蒙盾以渡兵略纂聞沐英征雲南與敵阻水而陣英
拔刀蹙兵以濟士有猛而善泅者皆蒙盾而渡以長
刀仰斫岸上軍我軍畢濟
火器
西域礟元經世大典軍器之精者有西域礟摺疊弩
皆前世所未有
造大礟元史西域阿喇卜丹首造大礟所向徹數十
重後以破襄陽城大學衍義補此造礟之始世因目
為襄陽礟
佛郎機獻徵錄佛郎機前代未通中國正德時始入
貢兵器最猛銃大者千餘斤次半之小亦不下百斤
發可及百餘丈木石俱麋中國頗傳其法名佛郎機
地雷兵略纂聞曾銑置地雷穴地丈許櫃藥於中以
石滿覆更覆以沙㐲火於下可以經月繫其發機於
地面過者蹴機則火墜藥發石飛墜殺人
神機火鎗大學衍義補近有神機火鎗者用鐡為矢
鏃以火發之可百步外聲聞而矢即至交人所製尤
巧命内臣如法監造
火車火傘湧幢小品國朝有火車火傘大二三將軍
等砲四眼雙頭九龍三出鐡棒石榴等器最利者為
佛郎機近又增火筩火磚而用無可加矣
鳥嘴銃唐順之疏佛郎機子母砲快鎗鳥嘴銃皆出
嘉靖間鳥嘴銃最後出而最猛利捷於神鎗而凖於
快鎗
中國長技明通紀崇禎時御史楊若槁舉西洋人湯
若望習火器都御史劉宗周曰唐宋以前無此自有
火器輒以為勁誤專在此上曰火器終為中國長技
慢砲兵略纂聞曾銑在邊置慢砲法砲圓如斗中藏
機巧火線至一二時纔發外以五采飾之敵拾得者
駭為異聚觀傳玩須臾藥發死傷者甚衆
車炮天啓注略御史易應昌進車砲製式
軍裝
軍装十詠高啓集有軍裝十詠詩胄鎧纛刀弓箭麾
矛袍馬也
攪地龍名臣錄郭忠武登鎮大同以巳意設為攪地
龍飛天網鑿深塹覆以土木賊人馬如履平地令人發
其機自相撞擊頃刻十餘里皆陷
鴨兒笆名世類苑處州賊方熾僉事陶成令取猫竹
截作鴨兒笆用紙畫成獸面五彩粧飾賊鎗着笆夾
住不得退
長竿鐡鉤名世類苑周尚文在凉州以套宼慣浮水
蹈冰來冬防為患乃用水澆泥壘凍墻百餘里又每
渡口撥魚舫令力士持長竿鐡鉤伺浮水賊即鉤殺
之宼不得渡
毯衣毳帽唐順之集沈希儀為右江參政攻柳州賊
巢每風雨夜察賊所止處四散遣人齎大銃以筒貯
火衣&KR0008;衣毳帽與草同色潛至賊所聲銃賊盡驚散
或觸崖石死諸巢人相與怪駭以為鬼物自是賊亦
落膽矣
皮船正字通明少保戚繼光濟水法用生牛馬皮竹
木緣之如箱形火乾再用竿繫用之以浮水一皮船
可乘一人兩皮船合縫可乘三人互見船
沈竹簍兵略纂聞曾銑嘗令人製疎孔竹簍數千久
不知其所用一日報賊至銑度其暮當至某河悉令
沈之因伏兵其旁賊至渡河馬足俱陷孔中彼此牽
制伏兵乘之大勝
釘板踣賊經濟錄陶成為浙江僉事倭賊方熾公量
海宼來風訊時月預以釘板陰布於沿海泥淖中賊
&KR0712;舟争跳躍登岸足盡被刺而踣伏兵四合賊殱舟
皆焚
懸樓守汴日志城垜口用板蔽礟仍打透我兵手足
不能施張堅獻懸樓式用大木三上排横木十餘如
筏廣可跨三五垜出垜外四五尺每樓容十人賊臨
城下城上用火罐炮石擊之樓堅厚又高出能蔽身
視而擊賊無不中
元明事類鈔卷二十三
