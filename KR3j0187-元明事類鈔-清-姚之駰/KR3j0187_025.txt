元明事類鈔卷二十五
監察御史姚之駰撰
吉凶門
老夀
國家人瑞虞集文劉賡官一品年七十而父慤無恙
賡躬奉飲食晨昏不懈仁宗聞之曰此國家人瑞也
刻玉為鳩杖賜之生日遣大臣錫宴其家慤拜受賡
鬚髩皓然親為扶掖都人為歌詠其事
請帝減年元史竇默年八十公卿皆往賀帝聞之拱
手曰此輩賢者安得請於上帝減去數年留朕左右
共治天下乎
老不避難元史卜天璋天歷三年蜀兵起復拜山南
廉訪使人謂公必不行矣公曰國步方艱吾年八十
恆懼弗獲死所敢避難乎遂行至則厲風紀州郡肅
然
伯仲同夀元史類編會州兩尹先生伯仲同以己亥歲
正月一日生今泰定丁夘皆九十矣而疆健聰明二
公如一
家慶圖楊維楨為蔡君俊五世家慶圖詩只今諸孫
脫綳繻文采箇箇成於莵郭鈺送人候大父詩五倫
有真樂家慶傳新圖
老態趙孟頫詩老態年來日日添黑花飛眼雪生髯
恕老山堂肆考楊鐡崖晩年臥起小蓬臺不復下直
榜其門曰客至不下樓恕老懶見客不答禮恕老病
問事不對恕老默發言無所避恕老迂飲酒不輟樂
恕老狂
世夀卷明程文憲中洲野錄崑山周夀誼年一百一
十三歲生於宋而鄉飲於洪武六年子孫皆有百歲
家建世夀堂六世孫震令鄱陽出世夀卷士夫多題
詠之
繪夀星圖王鏊集夏原吉誕辰上親繪夀星圖有獨
生申甫扶鴻運之句
行人存問名世類苑吏部尚書王恕年九十朝廷差
行人乘傳存問賜牢醴月給米二石役四人楊文襄
為序舊臣存問錄
三老圖宋濓三老圖頌浦江鄭氏一門五十餘室不
别槃案而飯者垂三百年靈和充牣發為祥徵三夀
作朋形於同氣
人瑞狀元明盛事記弘治中太倉州毛弼年百歲而
孫澄狀元及第有司為蓋人瑞狀元坊
夏母篇明繆昌期夏母篇序夏忠靖母廖夫人忠靖
幼孤夫人教之嚴而愛事姑甚謹姑病語曰吾無以
報汝願汝夀過我子孫事汝如汝事我忠靖拜司農
夫人年八十封太夫人三楊及胡祭酒皆升堂拜焉
夀有大小明盧柟夀成臯王賦梁孝王燕賓莬園授
簡於相如曰寡人壽願為我賦之相如曰唯唯夫夀
天地之希齡大王知夀然未聞王之壽大庶人之夀
小也
賜上尊明劉文靖傳文靖公健位極人臣壽至九十
四功成身退嘉靖初降詔存問又遣撫臣即其家賜
束帛餼羊上尊酒官其曾孫為尚寳丞
老人星見王世貞集聞之元命包苴弧北有一大星
為老人星為保章氏說者曰星今見女牛分以故江
左多夀考云余束髮而事吾鄉之老乃至有百歲者
九十則時見八十七十則恒見而不以為異
百歲賦詩明詩話桐城石英正統間人享年一百有
三生七子二十三孫有同庚友二人年九十棄家學
道英百歲日賦詩云庚申共守人何在甲午同生獨
詠詩
天之幸人申少師七十福清葉少師為文稱壽以為
天之幸人蓋福清當國國事物情視萬歴初年日變
而日難宜其致羨也案幸人字見說苑然以之祝夀
始此
老不弛學楊一清集戶部尚書韓文世廟中興賜書
褒嘉令有司存問年九十三卒吏部請諡有曰愚同
寗子而竟保其身老似武公而不弛於學得諡忠定
百歲會玉堂叢話康德涵六十要名倡百人為百歲
會既畢了無錢第持箋命詩送王邸處分
家慶弇州别集嚴文靖訥以大學士予告父封公與
母夫人尚無恙其家慶與李文定公春芳相望於南
北
百年將届名世類苑魏文靖驥年九十一歲以恩詔
進階一級賦詩云一品新陞遵紫詔百年將届荷蒼
穹後至九十八歲作詩云百年已届殊康健任樂唐
虞化日長
百年四春明詩話侯官林太守春澤百歲有司為建
人瑞坊集中生元孫詩云傳家二十有三世老我百
年仍四春
烹魚沽酒維風編趙司成永過魯學士鐸將同為西
涯夀魯問趙以何為贄曰帕二方魯公索帕無有憶
里中曾餽枯魚取之僅存其半即以半魚與趙俱往
西涯烹魚沽酒以飲二公歡甚即事倡和而罷
榮壽王世貞集徐文靖階年八十上以公翼戴三朝
足稱榮夀賜賚有加更頒勅諭於是江陵相而下數
百人推本上意為夀詞公合而梓之以玉音所稱名
之曰榮壽
壽豈堂談薈胡忠安公年八十二公三弟皆七十餘
燕樂一堂名之曰壽豈詳見堂
草舍延客啟崇野乘張受先名播海内母五旬誕日
四方名士畢集冠蓋填塞公蓋草為房以延客一時
美之曰榮親之道莫過於是
友十餘曹四部稿文徵仲先輩名家最老夀其所取
友先後凡十餘曹詳見朋友
一萬八千明徐瑞之詩序五十初度戱作一萬八千
日歌
滿十辭夀羅洪九集今世風俗凡男婦稍有可資逄
四五十謂之滿十則多援貴顯禮際以侈大之為交
親者又醵金以為夀至乞言於名家數十年前無有
是也然在人亦有宜不宜者故辭之
不知其歲王世貞集戚大將軍束髮從軍比數十百
戰南掃倭北拒敵即習大將軍者以其宿將謂且老
而不知其歲僅四十七也今諸部曲乞言為夀不佞
其能以非時謝之
百齡餘慶明太宗賜姚廣孝七十夀詩百齡有餘慶
寫此夀仙翁
百歲乞養明史稿進賢饒伸與兄位並官侍郎母年
百歲先後以侍養歸先是任邱劉元震元霖兄弟俱
官九列以母年近百歲俱乞養親與伸兄弟事相類
一時皆以為榮
三世壽湧幢小品世廟時崇德隠士周德茂年百有
三歲子年皆七十餘孫且五十扁其堂曰上夀其曾
孫為給事中猶及見之
百度花李東陽崑山毛翁百歲詩種菊南山下秋風
百度花乾坤此間氣江漢復誰家管榻經重敝陶冠
已十加海籌曾不一桑陸看量沙
小頑子沈周七十喜言自知蒲柳望秋零意外驚延
七十星膝下猶為小頑子籍中已是空閒丁
吟力退高啓詩老來吟力退貧去告身存
夀母賦何景明夀母賦春仲之望為母夀節與父偕
享時諸子舉觴諸婦進履諸孫羅舞及女侄諸偦咸
在小子景明前跪而稱賦
百番春風明張鑾百歲作石田茅屋野人家百番春
風換歲華盡道長生緣辟榖不知香飯有胡麻
婚姻
天賜夫人郝經天賜夫人詞八月十五雙星會佳婦
佳兒好昏對黑風當筵滅火燭一朵仙桃降天外梁
家有子是新郎芉氏忽從中間背自說成都五千里
恍惚不知來此際甘心與作梁家詔起高門牓天
賜幾年夫壻作相公滿眼兒孫盡朝貴
自著婚禮獻徵錄王尚書承裕兒時即厚重如老
儒成化丙午舉于鄉完婚時自著昏禮用中呈父
執而用之
不貪富黃佐集楊鼎在南監攻苦力學有郡守欲以
子妻之鼎以不告父母為辭乃託其同鄉兵部尚書
徐琦言曰子清貧而彼富裕父母聞之必安祭酒亦
勸鼎得之鼎曰原憲雖貧於道則富猗頓雖富於道
則貧鼎敢貪富乎竟辭之後仕至戶部尚書
徒步親迎王世貞集陸樹德初昏時舉親迎禮外父
少保公僦一鄉大夫車御公公力辭曰士而大夫車
非禮也竟以徒步往後仕至都御史
奏金鑾宋濓送張編修還家畢姻詩少年歸娶奏
金鑾喜得天顔一笑看從此梅花消息好青綾不似
玉堂寒
合卺誦詩明徐一䕫集四明陳思禮父早世母教甚
嚴未婚而母殁不肯娶友据義責之不得已從焉及
期合卺危坐誦蓼莪詩凡七晝夜不輟
拜親入室古穰雜錄康齋先生父任司成在京師命
先生還鄉畢姻至親迎後不行合卺之禮及赴京拜
父母畢始入室
因荷得耦明世說程篁墩舉神童李賢許字以女指
席間果試之曰因荷而得藕即應聲對曰有杏不湏
梅
指硯屬句明宋珏集莆陽徐氏女字於俞紈袴兒也
合卺之夕傳母惎之曰郎君當作詩催粧不則屬對
句而就寢徐指二硯而屬句曰點點楊花入硯池近
朱者赤近墨者黑俞縮瑟不能成句徐笑曰何不云
雙雙燕子飛簾幕同聲相應同氣相求自後抱賈大
夫之恨以殁
真吾倩邢侗集于志鯨為童子時太倉王公試其文
曰阿懋尚不及于鱗先生亦察公不凡左史殿卿者
自負其家靖劭人倫鑒數覓快壻難焉一日從衢路
間望見公戟手而驚曰此誰氏子真吾倩矣遂成婚
姻
生子
孔廟賜果元史張之純夜夢謁孔子廟得賜嘉果已
而孔孫生因丐名於衍聖公遂名今名
夢金錢霏雪錄楊廉夫母夫人嘗夢神人授金錢一
枚吞之遂娠先生錢思復輓廉夫詩生前母應金錢
夢死後人稱鐡笛仙按七修類稿作金鉤徐祐讀楊
集詩亦以金鉤對鐡笛
馬載兒元史類編劉因字夢吉生之夕父夢神人馬
載一兒至其家曰善養之既覺而生乃名曰駰字夢
驥後改今名
舟中釡鳴元史富珠哩翀父宦江西生翀贑江舟中
釡鳴者三舟人以為異後仕至翰林侍講
鄰媪夢元名臣錄吳澄生前一夕鄉父老見異氣降
其家鄰媪復夢有物蜿蜒降其舍旁池中旦以告人
而澄生
神人授筆元史楊奐母嘗夢東南日光射其身旁一神
人以筆授之已而奐生後兩中賦論第一仕至宣撫司
南嶽真人虞集墓碑集父汲娶楊文仲女文仲守衡以
汲從未有子為禱于南嶽集之將生文仲夢一道士至
前牙兵啟曰南嶽真人來見既覺聞甥舘得男心頗異之
帳中白氣元史類編穆呼哩生時有白氣出帳中神
巫異之
文昌星元史吕思誠母馮氏夢一丈夫烏巾白斕衫
紅鞓束帶趨而謁曰我文昌星也及寤思誠生
吞大星元史貫酸齋母廉氏夢神人授以大星使吞
之已而有妊
慶成百子明盛事記慶成王生百子自長子襲封外餘並
封鎮國將軍每會紫玉盈座至不能相識而人皆隆凖
雲中送兒王守仁年譜先生生之夕祖母岑夢神人
衣緋玉自雲中鼓吹送兒來驚寤已聞啼聲因名曰
雲卿人遂指所生樓曰瑞雲樓案先生五歲以神僧
言更今名
同夢而生談薈吳與弼聘君母居江右父宦於京同
夢相交合而生聘君
嶽神入室吳寬集倪文毅岳之父文僖公奉命祀北
岳母夢緋衣神人入室寤而生公遂名曰嶽
陸績為孫明朱德潤小傳德潤之大母病卜壙於陽
抱山夢一偉丈夫來告曰勿奪吾宅吾將為而孫既
而治地五尺得一石刻曰太守陸君績之墓亟命掩
之復夢丈夫來曰今真得為夫人孫矣遂生德潤
賜紫玉帶内閣行實劉文靖健生時母夢一神人持
紫玉帶賜其家詳見帶
音如鐘仰山脞錄龍泉章公溢始生其音如鐘父母
疑為不祥幾不舉後為佐命勲臣
紫衣入謁李賢集薛文清母馬氏夢一紫衣人入謁
而生公
神人虎變汪道昆集戚少保繼光初生時王太夫人
夢神人衣綘衣降於庭虎變而躍梱内是日日華五
色孝廉因命之曰繼光
晩子成名孫鑛集陸平泉先生夀九十七生子時已
近六旬猶及見其成名且見曾孫焉
夢天裂明紀事本末寧夏哱拜驍勇屢立戰功妻將
産拜夢空中大響天裂出火燄一妖物如虎入妻脇
下不見拜急手劒之驚覺遂産子狼貌梟啼名曰承
恩後倡亂坐誅
皇女試週夏言詞序奉聖旨今日皇四女試歲週一
取鐘二取銀三取黃水晶石示卿等知
眉宇好明黨懷英賀生子詩我來初見出錦綳肌肉
照人眉宇好
死喪
惟有琴阮元史耶律楚材葬命視之惟琴阮十餘及
古今書畫金石遺文數千卷而已
夜夢作詩貢奎别傳集賢學士貢奎以疾歸旋愈一
日蚤作謂猶子師文曰吾夜夢作詩有竹樹蕭蕭夾
泉石之句其末云九轉丹成生羽翼是何祥也語已
泊然而逝
别比隣元名臣錄婺州胡長孺晩寓武林一旦具酒
食與比隣别云將返故鄉門人有識其意者問曰先
生精神不衰何為遽欲觀化長孺曰精神與死生初
無相涉也
白氣貫台元史有白氣貫三台帝問田忠良何祥對
曰三公其死乎未幾太保劉秉忠卒
端視而瞑大方通鑑許謙病革猶正衣冠而坐門人
朱震亨進曰先生視稍偏矣謙更肅容端視頃之微
瞑遂逝
百鶴翔元史類編孔思晦卒之日有鶴百餘翔其屋
上又見神光自東南落其舍北
扶起奠獻元史許衡病革值家祠祭衡曰吾一日未
死可不有事祖考乎扶而起奠獻如常儀既徹家人
餕怡如也已而卒
如索氣元史有白氣如索長五百餘丈起危宿掃太
薇垣太史奏山東當大水帝曰不然山東必失一良
將後察罕特穆爾竟及於難
白霧遶室薛文清行狀文清彌留正衣冠危坐而逝
迅雷震屋白霧遶室
西湖涸名臣錄杭之西湖涸龜底孫原貞時鎮其地
語人曰哲人其萎乎吾甚虞于公後果然
撰生壙碑楊循吉自撰生壙碑愧無寸長不欲勞他
人之筆所貴以自述為不誣
白簾六字明孫琛集舒修撰芬歿之前一日門生諶
柟夢天垂白簾中有六字曰忠孝狀元止此越日果
不起
飛二帛明黃渾集鄧元錫被徵臨行先期一日空中
忽飛素帛一條於邑學聖殿一條於演武廳旗竿公
方與人論學竟疾作遂草乞恩放歸疏並答人書恬
然而逝
大烏至嘉靖注略楊爵釋歸有異烏集里舍爵曰大
烏至矣其為我乎自為墓志而卒
孔鏞星祝允明集孔鏞屢立戰績入為工部侍郎卒
於舟有白氣自舟尾上直貫天表蓋日正中也而熒
熒然星矣允明遂目之為孔鏞星
書志石文徵明小傳先生卒之時方為人書志石未
竟欠伸端坐而逝
車馬喧闐陳白沙行狀先生歿之日頂出白氣勃勃
如蒸竟日乃息前一日五鼓隣人聞車馬喧闐異之
急出見一人若王者狀儀節甚都出先生廬而去以
為大官及旦詢之無有也
英魂助戰卓異記金華苗軍作亂殺參政胡大海大
海生時嘗夜出人見其兩目若燈及歿後敵兵有犯
境者軍中輒夢大海若生或夜觀火光滿野洶洶若
人馬聲則師出必勝蓋其英魂烈爽相為助也
兩來字詩名臣錄魏文靖易簀時自為詩有瑶島不
勞青鳥至菊籬還許白衣來句後書云是時因病篤
未及敲推故有兩來字首句為舊日華池水漸來也
繼復書平生不作欺心事一點靈光直上行書畢乃
瞑
狂醉捐世靳史陳體方以詩名吳中將死頭戴野花
肩輿徧遊田間狂醉三日乃捐世
鋸木示數異林文太守遣人至九仙山祈問壽算夢
神語以問孔老人至郡問之老人方鋸一大木得板
五十有五也詳見神靈
山有白氣章文懿行狀文懿卒之日鄉人見所居前
山有白氣衝天久之乃散
羣鶴繞廳名世類苑馬端肅之終前數日城西大劉
山忽崩是日天鼓再鳴羣鶴飛繞其廳事久之乃去
天門二旛趙貞吉集楊文忠少時嘗夢天門開遥瞻
綽楔曰際昌時而公顯其老也復夢天門開有二旛
導公冉冉以去而公卒
盛囊以殮顧璘集儲侍郎瓘易簀時夫人以公落髮
與鬚指爪甲及頭垢各盛嚢為殮其愛親敬身可謂
全歸矣
久哭暫輟王守仁年譜龍山公喪先生久哭暫輟有
弔客至侍者云宜哭先生曰哭發於心若以客至而
始哭則以客不至而不哭矣
乘潮解去邢侗集宋叟過余舉杯慷慨言將訪徐公
吳中尋錢塘弄潮脫履江干乘潮解去子愿君視宋
登春豈杉栢四周中人余時被酒笑罵之後聞叟果
别徐公至江滸呼榜人勿誤我潮信抵海口四十餘
里徑跳白波而逝
解脫吟明詩話黃九烟晩變名曰黃人字曰略似年
七十忽感愴於懷仰天歎曰嘻而今不可以死乎自
撰墓志作解脫吟十二章縱飲而沈於水
黃泉客舍碧里雜存孫蕡為翰林典籍詩高古坐為
藍玉題畫誅臨刑口占曰鼉鼓三聲急西山日又斜
黃泉無客舍今夜宿誰家死後太祖聞知此詩曰有
如此好詩何不覆奏併誅監斬者
清恬太甚王錫爵集兒子衡叨雋不佞陰識此兒清
恬太甚恐終非爵禄器
丹臺記湧幢小品蔣燾之父娶徐有貞女而生燾五
歲母口授小學即成誦及長文譽馳公卿間十七而
卒未卒時夢上帝召為丹臺記因為表以母老辭錄
而秘之母聞之抵於地然竟不免
一官憔悴明蔡汝楠哭皇甫涍詩五字沈吟詩品絶
一官憔悴世途難皇甫僉事宦屢躓不達其卒也蔡
子木哭以此詩每為人誦之輒嗚咽流涕
八十分啟崇野乘顧大章在獄卒之前數日慷慨語
曰自唐虞至今纔四千年吾生五十年已得八十分
之一不為不壽
死遅四年三朝野史夏貴附元時年已八十閱三歲
而歿有曾以詩者云自古誰不死惜公遅四年問公
今日死何似四年前
為道羅倫泳化編李賢奪情羅倫上疏力請許賢終
制賢怒内批黜倫後賢卒有人嘲以詩云九泉若遇
南陽李為道羅倫已復官
誰肯銘我明實錄曹元以瑾親黨居内閣惟日飲無
他諧謔而已將死自作墓銘曰我即死誰肯銘我
死後文唐順之集宇宙間有人見慣而絶可笑者其
屠沽細人稍有飯喫死後必有一篇墓志其達官貴
人與科第人稍有名目者死後必有一部詩文刻集
葬祭
刳香木元閻復集廣平王月吕薨賻賵有加刳香木
為棺錮以金銀
執紼二千元史類編宋本父官南中清慎自持饘粥
恆不給本嘗聚徒以養親歴仕通顯猶僦屋以居及
卒執紼者二千人
碣署和尚元詩話吳仲圭將殁命置短碣塜上曰梅
花和尚之墓人怪之答曰久當自驗未幾楊髠毁掘
江南諸墳惟仲圭以碣所署疑為釋流竟免
詩乞銘墓明雜記聶大年被徵入史局病中以詩别
王行儉曰鏡中白髮誰鏡我湖上青山欲待誰千里
故人分槖少百年公論蓋棺遅行儉得詩泣曰大年
欲吾銘其墓耳明日而大年卒行儉為作墓志
自記夀藏泳化編劉大夏以士大夫沒後多私所親
名筆以遺後因作夀藏於東山之陽皆自為之記述
其生平履歴李西涯見之戱云天下皆如公翰林文
章無用矣公曰先生輩文章宜記大有功德者予敢
以累蓋東陽先為劉瑾作而公嘲之也
御撰祭文明詩話康陵南巡將臨靳文僖喪詞臣撰
祭文均不稱旨乃御製為之詳見好文
歌竹枝亘史謝茂秦客大名客請賦夀詩百章至八
十餘投筆而逝所幸賈姬奉柩停大寺之傍每夜操
琵琶一曲歌茂秦竹枝詞必慟絶而罷
土香王穉登挽馬湘蘭詩水流花謝斷人腸一葬金
釵土盡香
元明事類鈔卷二十五
