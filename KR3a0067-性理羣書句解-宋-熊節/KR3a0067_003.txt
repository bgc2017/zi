性理羣書句解卷三宋熊節編
宋熊剛大注
銘(銘者誌也所以銘誌其事)
西銘(此篇論乾坤一大父母人物皆己之兄弟儕輩人當盡事親之道以事天)横渠先生
乾稱父(乾為天父道也故以父言)坤稱母(坤為地母道也故以母言)予兹藐焉(吾于)
(此以藐然之身藐音眇)乃混然中處(混含無間而處乎中子道也)故天地之塞
(乾陽坤隂此天地之氣充塞于兩間)吾其體(吾資之以為體)天地之帥(乾健坤順此天地之)
(志為氣之統帥)吾其性(吾得之以為性)民吾同胞(人皆資此氣得此理以生為吾同類故視)
(之如同胞兄弟然)物吾與也(物之生亦本于天故視之亦如己之黨與然)大君者(人君)
(也)吾父母宗子(即乾父坤母之長子)其大臣(宰相也)宗子之家相也
(即長子家之輔)尊高年(尊敬老人)所以長其長(所以長我之兄弟)慈孤弱(慈愛)
(孤藐微弱)所以幼吾幼(所以幼吾之卑幼)聖其合德(聖人與天地合德是兄弟之合)
(德于父母者)賢其秀也(賢者才德過人是兄弟秀出乎等夷者)凡天下疲癃殘
疾(凡天下疲懦癃痛宿疾之人)惸獨鰥寡(與惸憂獨無子鰥無妻寡無夫者)皆吾兄
弟之顛連而無告者也(無非吾兄弟之顛倒流連無告訢者也)于時保之
(于是時畏天以自保者)子之翼也(猶子之翼敬乎親也)樂且不憂(樂天而不憂懼)純
乎孝者也(猶子之篤孝扵親而無愧也)違曰悖德(違背乎親是為悖亂之德)害仁
曰賊(戕滅天理賊殺其親故謂之賊)濟惡者不才(長惡不悛世濟其凶故謂之不才)其
踐形(若能盡得人道而充其形)惟肖者也(是與天地相肖似而不違者也)知化(是聖人知)
(變化之道)則善述其事(則其所行皆天地之事即人子善能纉述父母之事)窮神(是聖人通)
(神明之德)則善繼其志(則其所存皆天地之心即人子善能繼承父母之志二者皆樂天踐形者)
不愧屋漏(不自欺于室隅人所不見之地)為無忝(不忝辱于天地即人子無忝爾所生也)
存心養性(存其心而不失養其性而不害)為匪懈(不懈怠于事天即人子事親而夙夜匪懈)
(也此二者畏天而求踐夫形者)惡旨酒(惡美酒而不飲惡去聲)崇伯子之顧養(鯀封)
(崇國伯爵禹其子也禹惡旨酒所以顧父母之養養去聲)育英才(篤于教育英俊之材)潁封人
之錫類(潁谷掌封疆之人名考叔鄭大夫也能感動莊公思念其母是錫與儔類使之皆孝也)不
弛勞而底豫(不敢懈弛其事親之勞而能感其父瞽瞍之底致悦豫)舜其功也(舜帝)
(之功致也)無所逃而待烹(晉獻公太子申生為驪姬所譛或曰不如逃之太子不從姬卒譛之)
(太子自縊新城而死此所謂無所逃而待烹也詳見左僖四年)申生其恭也(申生之敬恭父命也)
體其受而歸全者(人之一身受于父母當體其所受全而歸之)參乎(曾参其人乎將)
(死而啟手足是其事也)勇于從而順令者(子于父母東西南北唯令之從不敢後也)伯
竒也(伯竒之履霜中野是也伯竒周厲王子)富貴福澤(富足貴顯福禄利澤)將以厚
吾之生(所以大奉于我使吾之為善也輕)貧賤憂戚(貧薄卑賤憂苦戚嗟)庸玉汝
于成也(所以拂亂于我使吾之為志也篤庸玉汝用以琢磨汝使成人也)存吾順事(孝子)
(身存則其事親也不違其志而已)沒吾寧也(沒則安而無所愧于親也文公曰西銘理一分殊)
(知其理一所以為仁知其分殊所以為義盖仁是泛然兼愛處義是截然分别處故天地化生萬物則為理一)
(然乾稱父坤稱母其分未嘗不殊民物並生天地之間其理未嘗不一然民稱同胞物稱吾與則其分未嘗不)
(殊與夫合天下之人皆吾兄弟之親其理未嘗不一然至于大君家相長幼聖賢殘疾皆自有等差又其後因)
(事親之誠以明事天之道盖無適而非所謂分立而惟理一者理一處便有兼愛之仁分殊處便有截然之義)
(不然愛無差等墨氏之仁耳豈足以論張子西銘之大旨學者其更紬繹之)
東銘(此篇論戲言戱動與過言過動不同)
戲言(戲謔之言)出于思也(由思而出)戲動(戲謔之動)作于謀也(自謀而作)發
于聲(戲言發于聲音)見乎四支(戲動見乎支體)謂非己心(自云不是本于吾心)不
明也(是惑也)欲人無已疑(本于吾心欲人不疑)不能也(弗能得也)過言(誤于)
(言)非心也(非其心之本然也)過動(誤于動)非誠也(非其心之寔然也)失于
聲(失于聲音而為言之過)繆迷其四體(繆迷其四體而為動之過)謂己當然(吝于)
(改過遂以為己之當然)自誣也(自誣㒺其心也)欲他人已從(既惮改而自誣又欲它人)
(之順從乎已)誣人也(是誣㒺它人也)或者謂(或說是)出扵心者(出于心思而戲)
(謔者)歸咎于己戲(可歸咎責以為己之戲)失于思者(失于心思而過誤者)自誣
為己誠(可自誣㒺以為己之實然)不知戒其出汝者(不知警戒其出汝心而故為者)
反歸咎其不出汝者(乃歸咎責其不出汝心而偶失者)長敖(咎己戲則增長敖誕)
(而慢愈滋矣長上聲敖去聲)且遂非(誣己誠則遂從非失而過不改矣)不知孰甚焉
(不知而愚莫此為甚)
顔樂亭銘(為孔周翰作授此篇論聖賢相𫝊之妙)明道先生
天之生民(上天之生斯民)是為物則(物者身也則者理也有是物必有是則)非學
非師(非篤于學非親于師)孰覺孰識(誰明其天誰識其理)聖賢之分(生知為聖學知)
(賢分量之分)古難其明(自古難曉)有孔之遇(聖有孔子得于親遇)有顔之生
(賢有顔子生于此時)聖以道化(聖則覺之以道而使之化)賢以學行(賢則勉于為學而篤)
(于行)萬世心目(使萬世之人心開目明)破昏為醒(破其昏蒙為此覺悟實孔顔有以示)
(訓也)周爰闕里(夫子所居之地為闕里周爰即周廻也)惟顔舊止(乃顔子舊時所居)
巷汙以榛(其巷既汙穢而荆棘)井堙而圮(其井復堙沒而圮壊圮音否)鄉閭蚩
蚩(鄉閭之間愚暗之民蚩音癡)弗視弗履(不能遐想聖賢之遺迹廢其地而不視履)有卓
其誰(有卓然任其責者誰哉)師門之嗣(是夫子之後嗣孔周翰也)追古念今(追古)
(人之遺迹念今日之荒凉)有惻其心(惻然有憂于心)良價善諭(以良價而得復善開諭)
發帑出金(發帑藏出金谷帑音儻)巷治以闢(巷之廢者治而闢之)井渫而深
(井之圮者䟽而深之渫音泄)清泉澤物(于是有泉之清可以潤物)佳木成隂(有木之佳)
(自然成隂)載基載落(載治其基載成其宇)亭曰顔樂(斬然有亭扁以顔樂樂音洛)昔
人有心(思昔顔子融此樂心)予忖予度(維今之人于此求度度入聲)千載之上
(由今觀昔千載而上)顔惟孔學(有此顔子惟孔是學)百世之下(由今以後百世而下)顔
居孔作(顔樂有亭孔氏所建)盛德彌光(顔子盛德後世愈光)風流日長(遺風之善)
(流𫝊日遠)道之無疆(是道無窮)古今所常(古今常行)水不忍廢(此井不廢水不)
(忍也)地不忍荒(此地不廢地不忍也)嗚呼正學(嗟彼顔氏之正學)其何可忘
(其何時可忘之哉)
克己銘(克己是克去己私也此論仁者私視天地萬物為一體不可懷己)藍田先生
凡厥有生(舉凡有生天地間者)均氣同體(皆禀此氣與吾同體)胡為不仁(何為)
(而不公溥此心)我則有己(惟知有我一身)立己與物(己與物對)私為町畦(利自)
(分别彼町此畦)勝心横生(争勝之心横恣而發横去聲)擾擾不齊(紛擾多事不能齊一)
(仁者以天地萬物為一體此不仁者也)大人存誠(大德之人有此寔理)心見帝則(心常)
(静定洞明天理)初無驕吝(了無咎于人驕于己之意無我也)作我蟊賊(為吾仁之蟊賊)
(蟊賊害稼蟲喻害仁也)志以為帥(志以為之主帥)氣為卒徒(氣自聽命如卒徒然)奉
辭于天(奉行命令于天)誰敢侮子(外邪客氣誰敢侵侮)且戰且徠(且戰退之且招)
(徠之)勝私窒慾(勝去其私窒塞其慾窒音的)昔焉寇讎(昔為寇讎與我相敵)今則
臣僕(今為臣僕歸我宰制)方其未克(方是私之未勝)窘我室廬(常窘迫我室廬言心)
(也窘音謹)婦姑勃豀(勃争也豀空也言婦姑反戾而闘争也出莊外物篇豀音兮)安取其
餘(安能取其它哉)亦既克之(亦既去其私意)皇皇四逹(此心之公旁通廣逹)洞然
八荒(洞然八方之遠)皆在我闥(皆在吾闥中)孰曰天下(誰言天下)不歸吾
仁(不在我仁中乎)痒痾疾痛(人之痒痾疾痛)舉切吾身(皆切于吾之肌膚以天地萬物)
(為一體者也)一日至之(一日克去己私至此地位)莫非吾事(皆我己分内事)顔何
人哉(顔子何如人能克復如此)晞之則是(晞而慕之是亦顔子)
書字銘(此篇論寫字亦當持敬)文公先生
握管濡毫(把筆之管漬筆之毫)伸紙行墨(伸開其紙以墨行寫)一在其中(中者)
(敬也敬存于心)點點畫畫(一點一畫各得其正)放意則荒(縱意則荒疎)取妍則
惑(求其妍麗祇以迷惑)必有事焉(必有所事于此)神明厥德(惟神明其德而已盖指敬)
(也)
藏書閣書厨銘(此篇論書皆元聖所作子孫百世當永保之)
於穆元聖(嗟嘆夫子之道深遠)繼天測靈(上繼天道窺測其妙)出此謨訓(示此)
(典籍諸書)惠我光明(惠我使我光明覺悟)永言保之(願言久長珍而藏之)匪金匪
籝(非黃金滿籝)含英咀華(採摘書中之英咀嚼書中之華)百世其承(相傳百代可常)
至樂齋銘(此篇論讀書有味甚于嗜肉有味)
呻吟北忩(疾中呻吟于此忩之下)氣鬱不舒(氣欝抑而不伸)我讀我書(吾誦)
(吾書)如病得甦(恍然覺悟如病之得甦醒)客問此書(客問我所讀之書)中作何
味(其中滋味若何)君乃嗜之(汝乃嗜其滋味)如此其至(如此極至)趣為子語
(促為子言趣音促)無味乃然(書中自有不滋味之滋味所以為可樂之至者)是有味者
(凡是有滋味者)乃㾞乃羶(㾞乃牛之臭羶乃羊之臭如必拘拘求其滋味是乃㾞羶而已)天下
之樂(天下至樂之事)我不敢知(非我所敢知)至歐陽子(至歐陽修)乃敶斯
詩(詩中有至樂字敶音陳)我思古人(古人歐陽修也)實感我心(寔能使我心懷感)
惟曰愔愔(不過安和愔音因)式鈎且深(自有以鈎取書中之深旨奥義)
敬恕齋銘(此篇論為仁之功在乎敬恕)
出門如賓(出門如見大賓客)承事如祭(奉事如臨大祭祀)以是存之(即此)
(存之于心)敢有失墜(無敢有所墜失此四句言主敬)己所不欲(吾身所不欲者)勿施
于人(亦不以此施之他人)以是行之(即此行之于身)與物皆春(渾然與萬物同一春)
(意此上四句言行恕)胡世之人(如何一世之人)恣己窮物(恣己則非敬窮物則非恕)惟
我所便(惟求己之便則不敬)謂彼奚䘏(言于人何䘏則非恕)孰能反是(誰能)
(反此)歛然厥躬(收歛其身)于墻于羔(坐則見之于墻食則見之于羹指下句仲尼子弓)
仲尼子弓(仲尼孔子字也子弓仲弓字也)内順于家(在内以此道順其家)外同于
鄰(在外推此道同于人)無小無大(無小者與大者)㒺時怨恫(無是怨痛恫音通)為
仁之功(敬恕兩盡即是為仁)曰此其極(功至此則極矣)敬哉恕哉(此敬此恕)永
永無斁(常常無厭斁音亦)
學古齋銘(此篇論古之學者為己之是今之學者為人之非)
相古先民(觀古聖人)學以為己(所學以求盡其己)今也不然(今之人不如此)
為人而己(所學但求知于人)為己之學(所學之為己者)先誠其身(先于踐履)
(之間務其誠寔)君臣之義(處君臣則當盡君臣之義)父子之仁(處父子則當盡父子之仁)
聚辨居行(學以聚之問以辨之寬以居之仁以行之)無怠無忽(無有怠惰無有慢忽)至
足之餘(天理充足于身已極其至)澤及萬物(而後推其餘澤以及萬物)為人之學
(學為人者)燦然春華(燦然光彩如陽春一布百物華麗)誦數是力(勤於誦書復逐句而)
(數以求其義)纂組是誇(求工文章猶織衽鮮美誇耀于人)結駟懷金(子貢結駟過原)
(憲之家顔子不以紆朱懷金為樂結駟懷金矜富貴也)煌煌煒煒(彰灼光輝)世俗之榮
(俗人以是為榮貴)君子之鄙(君子則鄙薄之)維是二者(惟此為己為人二者)其端
則微(其肇端則甚微)眇綿不察(于幾微間不之致察)胡越其歸(末流如此胡與南越)
(相遠)卓哉周侯(高哉周君此齋之主人也)克承先志(繼承其先人之志)日新此
齋(重新是齋)以迪來裔(以啟廸其方來之子孫)此齋何有(此齋中何所有)有圖
有書(有圖軸又有書籍)厥裔伊何(其周侯之子孫又如何)衣冠進趨(皆明著衣)
(冠儼然進趨)夜思晝行(夜以思之日以行之)諮詢謀度(咨問揆度不恃己能也度音鐸)
絶今不為(遏絶今人為人之學而不為)惟古是學(惟以古人為己之學)先難後
獲(先用工于難而以有得為後)匪亟匪徐(不敢欲速亦不敢緩)我則銘之(吾今為銘)
(其齋)以警厥初(以警戒其為學之初)
求放心齋銘(此篇論操執此心之道)
天地變化(天地變化無窮)其心孔仁(以生物為心故天地之心為甚仁)成之在
我(人得天地生物之心為心)則主于身(則為一身之主宰)其主伊何(其所主宰如何)
神明不測(神妙明通不可測度)發揮萬變(發施萬事之變)立此人極(以立人道)
晷刻放之(頃刻放蕩)千里其奔(則奔逸千里之外)非誠曷有(不有寔理以總)
(攝之何以有此心)非敬曷存(不有此敬以檢束之何以存此心)孰放孰求(或放或求)
(在我而已更由誰哉)孰亡孰有(或亡或有在我而已更由誰哉)屈伸在臂(譬之一屈伸惟)
(臂之所為)反覆惟手(譬之一反覆惟手之所使)防微謹獨(苟能即此敬以防其微持此誠)
(以謹其獨)兹守之常(守此務以為常)切問近思(又切于問而近以思之)曰惟以
相(謂惟以此二者交相用)
尊德性齋銘(此篇論人當尊敬上天所賦之性不可為物慾所汨)
維皇上帝(於皇上天)降此下民(降此生于下民)何以予之(將何物賦予之)曰
義曰仁(言有仁與義而已)雖義與仁(敬此而又順彼)猶懼弗克(尚恐不能)孰
昏且狂(誰人昏塞狂妄)苟賤汚卑(苟賤而不自貴重汚卑而不及高明)滛視傾聽
(視不正為滛聽不正為傾)惰其四肢(隳惰四體)䙝天之明(䙝狎上帝之明命䙝音屑)慢
人之紀(慢侮在人之倫紀)甘此下流(甘心居于下流)衆惡之委(衆流穢惡皆歸)
(于此)我其監此(吾當察此)祗栗厥心(祗敬莊栗以持此心)有幽其室(雖處幽暗)
(之室)有赫其臨(亦如上帝赫然在前)執玉奉盈(譬之執玉惟恐其墜奉盈惟恐其溢)須
臾顛沛(須臾不可離顛沛必於是)任重道悠(負荷者重而道又遠)其敢或怠(安敢)
(或生怠惰之念)
詩(詩者志之所之在心為志發言為詩)
五言短句
月到梧桐上吟(此篇借物形容聖人清温之德)康節先生
月到梧桐上(月影方照梧桐樹上)風來楊柳邊(温風方來楊柳梢邊)院深人
復静(庭院之際人聲之寂)此景共誰言(這般時景果與誰言盖月到梧桐天光瑩也風來楊)
(柳天氣温也必聖人德性昭融方足語此故末復云此景共誰言厥有旨哉)
清夜吟(此篇借物形容聖人本體清明人欲淨盡)
月到天心處(月照天之中)風來水面時(風來水之上)一般清意味
(這般意味極清)料得少人知(竊想少得人知此盖月到天心則雲翳盡掃風來水面則波濤不興)
(此正人欲淨盡天理流行時也)
安分吟(此篇論安分知幾乃是出人之事)
安分身無辱(能安本分則身自無辱)知幾心自閒(幾者動之微能識先覺則心自)
(能閒)雖居人世上(我雖居人世之上)却是出人間(却是能自拔于衆人之中尭夫)
(自詠也)
天聽吟(此篇論上天之道只是人心之理)
天聽寂無音(天聽之高寂然無音)蒼蒼何處尋(蒼蒼高遠何處可尋)非高亦
非遠(然亦非高非遠)都只在人心(近而求之只在此心盖心函太極所以參贊造化者也何)
(待求之高遠乎)
感事吟(此篇論善根難培思習難克)
芝蘭種不榮(芝蘭雖好種之不茂)荆棘剪不去(荆棘雖惡剪之不去)二者無
奈何(種剪皆無奈何)徘徊歲將暮(遷延歲月之將盡此言善根難培惡習難克因循荏苒老將)
(至矣尭夫詠此以警後學也)
五言長句
復卦詩(此論隂剥于坤陽萌于復坤復中間為無極天之心尚未變動)
冬至子之半(十一月為建子月冬至節正得子之中氣故曰子之半一陽生于此是即復之初爻)
(也)天心無改移(于此見天地生物之心生生不息未嘗有所改變而移易)一陽方動
處(是時一陽方始萌動)萬物未生時(而萬物猶未便生)玄酒味方淡(正猶明水)
(之酒其味甚薄言陽穉也)大音聲正希(咸英之樂其聲甚希)此言如不信(此語如不)
(信)更請問庖犠(更請問庖犠氏先天學也因河圖而畫八卦重之為六十四闢為方員圖以員)
(函方員于外者乾盡午中坤盡子中離盡夘中坎盡酉中陽生于子中極于午中隂生于午中極于子中其陽)
(在南其隂在北方于中者乾始于西北坤盡于東南其陽在北其隂在南詳見先天圖說)
訪高僉判所居(此篇論隐居之地景物瀟洒之状)勉齋先生
遠樹分高下(遠地之木或高或下)平洲半有無(平洲之間半有半無)短亭低
密竹(短亭比于密竹則尤低)小艇隐寒蘆(小艇撑入寒蘆而深隐)轉浪漁深
入(急浪翻中漁更深入)斜陽鵶亂呼(日斜墜之時鵶集争噪)自慚貴公子(我自)
(愧貴公子如高僉判者)未老賦歸歟(年未老而已上掛冠之請)
林居(此篇論隐居之地意態清高之状)西山先生
富貴良非願(富與貴皆非我願)林泉畢此身(于林泉之下以終此身)酒因
隨量飲(酒隨量而飲不至勉強)詩或偶然成(詩偶然而就不費思索)秋水和
煙釣(秋水則和煙而釣)春田帶雨耕(春田則带雨而耕)頽然無縫塔(林中)
(所居之屋頽然如禪塔而無縫)且不費經營(自然而然非有所經營)
宿方廣寺(此篇状禅林清幽之態)南軒先生
俗塵元迥隔(俗間埃塵本與相隔)景物自天成(眼前景物渾然天成)山近四
圍碧(山近四圍而色青)泉鳴永夜清(泉流撤夜而聲清)月華侵戸冷(月光)
(侵門而冷)秋氣與雲横(秋氣凌雲而横)曉起尋歸路(曉來每尋歸路)題詩寄
此情(題此詩以述其情)
觀物詩(此篇論隂陽動静之理)康節先生
地以静而方(地主静而體方)天以動而圓(天主動而體員)既正方圓體
(一方一員其體各正)還明動静權(員者動而方者静而明其動静之變權變也)静久必
成潤(地隂而静久必成潤)動極遂成然(天陽而動極必成然)潤則水體具(潤則)
(為水而水之體以見)然則火用全(然則為火而火之用以全)水體以器受(水體必湏)
(以器而受)火用以薪𫝊(火用必湏以薪而𫝊)體在天地後(體質雖見于天地之後)
用起天地先(用則起于天地之先此用字妙用之用如所謂冲漠無眹萬象森然已具也)
感興一首(此篇論天地隂陽寒暑運行之氣有理融貫其間以為之主)文公先生
昆崙大無外(昆崙天形員也大而無所外)旁礴下深廣(旁礴地勢方也下而深且)
(闊礴音薄)隂陽無停機(隂陽二氣流行于天地之間其機軸不暫停止)寒暑互來往
(故寒而暑暑而寒更迭往來)皇羲古聖神(古者伏羲神聖異禀)妙契一俯仰(仰觀)
(天文俯察地理有以見天地對待之體隂陽交錯之象無物不然默契其妙)不待窺馬圖(雖不)
(待窺見神馬所負之圖)人文已宣朗(而剛柔之畫竒耦之數尊卑之等貴賤之位所謂人文者)
(已燦然昭布于天下矣)渾然一理貫(然非天自天地自地隂陽自隂陽寒暑自寒暑必有一理)
(融貫其間所謂太極也)昭晰非象罔(故冲漠無眹之中而天地隂陽寒暑之理已具此理燦然)
(昭晰初非蒙昧無可見之寔象㒺蒙昧也晰音析)珍重無極翁(我朝周子推而廣之又有無極)
(之說盖易所謂易有太極是言隂陽變易之中而有至定極之理周子所謂無極而太極是言無定極之中而)
(有至定極之理無極二字周子發之故以無極翁言珍重貴重也)為我重指掌(于羲皇畫卦之)
(後又得周子作太極圖以闢其義如重指諸掌而甚明)
感興二首(此篇論隂陽一太極)
吾觀隂陽化(吾觀陰陽二氣變化)升降八紘中(上騰下降八極之中紘音宏)前
瞻既無始(謂其有所始則由前而觀太極動而生陽若以陽動為始則陽之動寔根于陰動之前未)
(始無静未見其有所始)後際那有終(謂其有所終則由後而觀動極而静静而生隂若以陰静)
(為終則静極復動一動一静互為其根未見其有所終)至理諒斯存(無始無終運行不息所以)
(然者信有太極之理默存其間)萬世與今同(雖歴萬世之久與今一同)誰言混沌死
(彼莊周且言太極獨立于天地之先及天地既判而混沌死不知氣依理而行天下安有理已死而氣獨行哉)
幻語驚盲聾(此特荒誕之語但可驚世之無耳目者少有聰明豈惑于彼之說哉)
感興三首(此篇論人心出入之機)
人心妙不測(人心之靈神妙不可測度)出入乘氣機(機動處也或出或入隨氣而動)
凝冰亦焦火(心有所懼則寒于凝冰心有所愧則熱于焦火)淵淪復天飛(思而深奥)
(或淵而淪思而外馳或天而飛凝冰淵淪以入言也焦火天飛以出言也)至人秉元化(至德之人)
(秉執造化之理而為吾身之主)動静體無違(一動一静之間皆體此理而無違戾焉)珠藏
澤自媚(方此心之静也寂然不動如珠藏在淵而澤自生媚)玉韞山含輝(如玉韞在石而)
(山自含輝)神光燭九垓(及此心之動也感而遂通神光散照乎九天之上)玄思徹萬
微(幽思妙通乎萬理之微)塵編今寥落(自聖人不作心學無𫝊著在舊編散亂寥落亦鮮有)
(能知之者)嘆息將安歸(徒有咨嗟嘆息而已其將歸之誰乎)
感興四首(此篇論人心陷溺之禍)
静觀靈臺妙(靈臺心也静而觀之一心之靈神妙不測)萬化從此出(經綸萬事皆從)
(此出)云胡自蕪穢(如何不自把捉而為物欲汚穢)反受衆形役(一心莫識為主而役)
(役于耳目口鼻之私欲)厚味分朵頥(厚味方嗜甘于朵順而不恥朵垂皃頥口旁也言欲食)
妍姿坐傾國(妍姿可好坐覆其國而不悔妍姿美色也)崩奔不自悟(崩摧奔放于人)
(欲横流之中而不悟其非)馳騖靡終畢(終身顛倒馳騖而無終畢之時也)君看穆天
子(汝看周之穆王)萬里窮轍迹(造八駿之乘車轍馬迹殆遍天下失為主之道)不有祈
招詩(不有祭公謀父作祈招之詩以諫止之招音韶)徐方御宸極(則諸侯離心徐偃伯于徐)
(土玉帛而朝者不但三十六國殆將出御君位而文武之業隳矣豈不甚可畏哉按所舉穆天子之事特借此)
(以喻人心之馳騖流蕩若不知止則心失主宰而物欲反據而為之主矣此六義之比也)
感興五首(此篇論周室君臣之失)
涇舟膠楚澤(此言周室哀替之由盖自昭王無道南游于楚濟漢船人惡之即涇水之舟膠合以)
(進至中流而膠液遂沉没于楚江焉)周綱已陵夷(周室紀綱廢墜不振)况復王風降
(况又幽王為犬戎所弑王風大壊不同列國)故宫黍離離(平王東遷西周故宫鞠為禾黍離離)
(之憂)玄聖作春秋(孔子作為春秋一經)哀傷實在兹(始于魯隐而當平王東周之始)
(王哀傷之意寔在于此)祥麟一以踣(麟出必有聖人在位今明王不興麟出非時其困踣一至)
(于此踣音匐)反袂空漣洏(夫子觀之反袂拭涕重嗟吾道之窮春秋遂作于此而亦絶筆于此)
漂淪又百年(自是汨沒又餘百年)僣侯荷爵珪(魏斯趙籍韓虔三家分晉僣竊侯位)
(周衰不能正其辜反錫命之彼遂得以荷諸侯之珪爵)王章久已喪(章猶法也王者之法久已)
(喪失)何復嗟嘆為(亂名分乖典常何用嗟嘆)馬公述孔業(司馬温公作通鑑欲繼述)
(夫子春秋之業)託始有餘悲(乃託始于初命晉大夫韓趙魏為諸侯而致其有餘不盡之悲然此)
(豈周室陵夷之始耶)拳拳信忠厚(寓意拳拳切至信為忠厚不薄)無乃迷先幾(當是)
(是諸侯盛大夫強視王室如贅疣耳雖無王命其能使之不自立乎司馬公乃欲托始于此可謂迷惑不知事)
(幾之所先矣)
感興六首(此篇論漢室君臣之失秉史筆者不能黜魏而尊蜀)
東京失其御(漢自桓帝靈帝浸失御下之道)刑臣弄天綱(宦官專恣竊弄威福天綱)
(即威福)西園植姦穢(開西園賣爵置八校尉蹇碩袁紹鮑鴻曹操趙融馮芳夏辛淳于瓊以崇)
(植姦惡)五族沉忠良(用單超具瑗左琯徐擴唐衡五族沉滅陳蕃李膺忠良之士黨錮禍也)
青青千里草(千里草董卓䜟語也)乘時起陸梁(乘時而起陸梁之甚卓初為中郎將)
(其後廢立焼宫室發諸陵自為相國強梁于一時)當塗轉兇悖(魏闕當塗高曹魏䜟語也操挾)
(天子以令諸侯卒成簒奪之計其兇悖尤甚于董卓)炎精遂無光(漢之炎運銷滅于此)桓桓
左將軍(于此之時有武威左將軍劉備亦漢子孫也獻帝建安三年為左將軍桓桓威武皃)仗鉞
西南疆(仗義起兵于西南之疆以誅操復漢為名鉞斧鉞也)伏龍一奮躍(伏龍諸葛亮也)
(一奮躍而起)鳳雛亦飛翔(鳳雛龐士元也亦飛翔而來伏龍鳳雛即司馬徽謂此中有伏龍鳳)
(雛也)祀漢配彼天(羽翼劉備迓續漢祀以配彼天)出師驚四方(出師北伐曹操天下)
(震動)天意竟莫回(然天意不可得而挽回先主既殞孔明亦殂)王圖不偏昌(卒使)
(王業不偏盛于西蜀此漢祚所以不能復振)晉史自帝魏(夫陳夀作三國志自尊大曹魏為正)
(統固無責爾)後賢盍更張(司馬温公一代之大儒通鑑之作盍改而正之乃復因襲其繆)世
無魯連子(求如魯連子之不肯帝秦者世亦不復有斯人矣)千載徒悲傷(千載之下)
(豈不徒悲傷也)
感興七首(此篇論唐室君臣之失秉史筆者不能黜武后而尊唐)
晉陽啟唐祚(唐高祖為隋晉陽宫監太宗與裴寂隂謀以晉陽宫人侍高祖因脅以起兵是曰晉)
(陽啟唐家運祚)王明紹巢封(王明王子明也太宗子也巢封元吉封為巢刺王太宗弟也太宗手)
(刃元吉而奪其妻生子明立為齊王紹巢之後)垂統已如此(垂統之主其瀆亂天倫如此)繼
體宜昏風(繼體之君耳濡目染昏亂之風宜有甚焉)麀聚瀆天倫(武后本是太宗宫人)
(後出為尼高宗見而說之使潜入宫立以為后父子聚麀其亂倫也如此麀牝鹿音憂)牝晨司禍凶
(然且使之參預國政擅權自恣猶人家之牝雞司晨顛倒錯落其凶禍可知)乾綱一以墜(既廢)
(其子中宗于房陵唐之紀綱已自堕也)天樞復崇崇(復立周之宗廟鑄銅為柱名曰天樞高極)
(于天紀周功德改唐為周禍莫慘焉)淫毒穢宸極(淫毒秦詐宦者以比張易之張昌宗二人易之)
(昌宗恣效淫毒狎比武后穢惡帝居毒音藹)虐焰燔蒼穹(來俊臣周興扇為酷虐焰焰如火燔)
(炙蒼天)向非狄張徒(向非狄仁傑張東之輩)誰辦取日功(忠憤激切挽回天日)
(則中宗終廢于房陵誰人能辦此大功取日謂挽回天日)云何歐陽子(如何歐陽修撰唐史)乘
筆迷至公(秉史直筆乃迷至公之道徇己私之意)唐經亂周紀(武氏以母后簒竊神)
(器中宗尚在房陵無恙正如季氏強逼公室而昭公出居乾侯春秋每歲必書公之所在魯未嘗無君也豈以)
(季氏專魯而遂與之歐陽子反紀周之年號以亂唐之歷統可勝嘆哉)凡例孰此容(夫以歐公)
(之作唐史一凡一例皆擬春秋誰謂凡例而可容此乎)侃侃范太史(惟有侃侃范太史侃侃温)
(和淳厚貌范太史范祖禹)受說伊川翁(受學于程伊川遂以伊川之說改而正之)春秋二
三策(范撰唐鑑黜武后之僣每歲必書曰帝在房陵如春秋書公在乾侯之例二三策即二三言也)萬
古開羣蒙(使天下後世知有君臣之大義真足以開萬古之蒙蔽也)
感興八首(此篇論姤乃隂之始復乃陽之始)
朱光遍炎宇(赫赫日光遍滿炎宇陽之盛也炎宇夏天也)微隂眇重淵(然外雖盛)
(而重淵之底其冷如冰是一隂之細已驀然生于下以卦言之姤是也重平聲)寒威閉九野(凛凛)
(寒威閉藏九野隂之極也九野八方與中央)陽德昭窮泉(然外雖盛寒而窮泉之底其温如春)
(是一陽之德已顯然萌動于下以卦言之復是也)文明昧謹獨(其在人也陽明勝而德性用苟)
(有文明之德而昧謹獨之戒)昏迷有開先(隂獨勝而物欲行雖曰昏暗之極而有開先之理)
幾微諒難忽(惟其昧謹獨故幾微之際惡所萌也信有所不容忽)善端本綿綿(惟其)
(有開先故善端之充綿綿無窮本有所不可禦)掩身事齋戒(君子于夏至之時必掩身正色屏絶)
(嗜欲)及此防未然(及此而防其隂之未然求以固夫陽也)閉關息商旅(先王于冬)
(至之時閉關息旅安静休養)絶彼柔道牽(去彼柔道之牽繫求以絶夫隂也)
感興九首(此篇論天之北極則人心之太極)
微月墜西嶺(新月既墜于西嶺)爛然衆星光(衆星爛然而光明)明河斜
未落(河漢斜界而未落)斗柄低復昂(斗柄低指而復昂)感此南北極(於斯)
(之時仰觀天象獨見此南北極固有所感)樞軸遥相當(二極相去雖遠而樞軸之運正直相當)
太一有常居(南極在下規之中入地三十六度常隐不見北極在上規之中出地三十六度常見)
(不隐故星日河漢運轉不常惟有北極太一辰星常居其所而不動)仰瞻獨煌煌(視之獨煌煌然)
(有光)中天照萬國(在天之中臨照萬國)三辰環侍旁(日月星三辰皆環其旁而拱之)
人心要如此(正如人心居身之中)寂感無邊方(寂然不動無所偏倚随感随應無邊)
(無方而耳目口鼻之形無不聽命于我正猶太一居天之中而日月星皆環列其旁然則心為吾身之北極歟)
感興十首(此篇言堯舜禹湯文武周公傳心之法在乎敬)
放勲始欽明(放勲大功也或以為堯號自帝堯始盡此欽敬光明之德)南面亦恭已
(至舜繼堯端拱南面亦惟知恭敬于已)大哉精一傳(乃舜命禹曰人心惟危道心惟微惟精惟)
(一允執厥中盖人心危殆而難安道心微妙而難見必精以察于二者之間一以守其本心之正信可操執此)
(中精一非敬不可大哉斯言真聖人傳授之心法也)萬世立人紀(萬世綱常可以藉此有立)猗
歟嘆日躋(成湯聖敬日躋詩既嘆而美之猗美貌日躋如日之升也)穆穆歌敬止(文王)
(緝熙敬止詩復歌而詠之穆穆深遠貌止語助辭也)戒獒光武烈(與夫武王戒謹于旅獒之訓而)
(武烈有光)待旦起周禮(周公思得于待旦之頃而制作周禮皆所以持此敬也)恭惟千
載心(恭惟堯舜禹湯文武周公之六七君子相去雖有千餘載而𫝊心之法不外乎敬)秋月照
寒水(吾想其心淵乎其清湛乎其明有如秋月下照寒水)魯叟何常師(是數聖人傳心之法)
(不播于書則詠于詩又不則布于周禮仲尼無所不學初無常師祖述尭舜憲章文武無間夏禹夢寐周公亦)
(何常之有哉)删述存聖軌(晚年惟删定詩書修制禮樂是數聖人心法之敬盡見于詩書禮樂)
(之間庶幾帝王軌範猶存而來者有考耳)
感興十一首(此篇論易首乾坤伏羲畫此以示後世君子當體乾坤以進德)
吾聞庖羲氏(我聞在昔伏羲)爰初闢乾坤(于此始分闢乾坤布之内外畫為方員圖)
(以員函方員者象天方者法地故下句以行布渾方為言)乾行配天德(易曰乾天下之至健又曰)
(天行健盖天者乾之形體乾者天之性情故畫乾以配合天德)坤布協地文(說卦曰坤為布主敷)
(布施生萬物散殊小大呈露粲然有文故畫坤以協合于地文)仰觀玄渾周(仰而觀之天員而動)
(玄渾幽而員也周運動也)一息萬里奔(一息之間奔行萬里)俯察方儀静(俯而察之)
(地方而静易曰坤至静而德方儀象也)頽然千古存(頽然其順千古常存)悟彼立象
意(君子悟伏羲畫卦所以立乾坤二象之意)契此入德門(默有以契合在我入德之門戸)勤
行當不息(乾道奮發有為法乾之健勤而不息則德日新而可久)敬守思彌敦(坤道)
(静重有守法坤之順敬守愈篤則業不失而可大)
性理羣書句解卷三
