性理羣書句解卷四
宋熊節撰
熊剛大註
詩
感興十二首(此論六經散失已久千載之下惟有程伊川能繼孔子六經之絶學)
文公先生
大易圖象隠(河圖卦象易之本也淫於術數之末學則易之圖象隠晦不明)詩書簡編訛(風賦)
(比興詩之義也牽於小序之臆說則詩之章旨訛謬而無當書者政事之紀僅存於口授壁藏之餘而虞夏商周之)
(文訓誥誓命之作錯亂無考)禮樂矧交喪(禮樂中和之教僅得於二戴氏之所記而三千三百之儀)
(六律八音之節喪失無傳喪去聲)春秋魚魯多(與夫春秋辨名分之書不惟文字錯漏以魚為魯以)
(巳亥為三豕如郭亡則書郭公夏五不書其月之類更多)瑶琴空寶匣(猶瑶琴空蔵於寶匣)絃絶
將如何(而其絃斷絶不復堪彈)興言理餘韻(千載之下慨言有能振此絶響)龍門有
遺歌(惟有伊川先生得聖賢微意於殘編斷簡中而遺聲地所播正如琴絃既斷今復接續也龍門伊川所居之)
感興十三首(此篇論顔曾思孟𫝊孔子之道亦惟能潛其心又重嘆後人之不能)
顔生躬四勿(顔淵問仁夫子告之以非禮勿視聽言動顔淵躬行此四者)曾子日三
省(曾子一日常以此三者省察其身為人謀不忠與朋友交不信𫝊不習)中庸首謹獨(子思)
(作中庸首明謹獨之戒謹獨者成謹於暗室屋漏獨處之時)衣錦思尚絅(如衣錦衣而思以緇)
(衣加其上謹之至也絅緇衣也絅火迥切)偉哉鄒孟氏(大哉鄒國孟軻氏)雄辯極馳
騁(肆口大辯極其馳騁於文字間)操存一言要(其論心學引夫子操則存一語至簡且要操平)
(聲)為爾挈裘領(為爾後學挈持綱領言得其要如挈裘領也)丹青著明訓(夫四)
(子之言炳如丹青著在聖經可為明法)今古垂煥炳(遠垂今古昭然可見)何事千載
餘(胡為千載之下)無人踐斯境(無人踐履到此地)
感興十四首(此篇論是道之本原)
元亨播羣品(元亨利貞乾坤之四德元者生理之始屬於春物於此而萌蘖亨者生理之通屬於)
(夏物於此而敷榮故曰播羣品)利貞固靈根(利者生理之遂屬於秋物於此而成實貞者生理之)
(成屬於冬物於此而歸根故曰固靈根)非誠諒無有(誠實理也故元亨為誠之通利貞為誠之)
(復苟非此誠則四者皆無有矣)五性實斯存(在人則五常之性實於此而存盖人得天之元則為)
(吾性之仁得天之亨則為吾性之禮得天之利則為吾性之義得天之貞則為吾性之智五常不言信正以貫)
(乎四端是實有此理猶誠之貫乎元亨利貞也)世人逞私見(世人不知本然實有之理順而存之)
(顧乃逞其私見)鑿智道彌昏(矜其小智恣為穿鑿自以為有見於道不知智愈鑿而道愈昏)未
若林居子(豈若隠居山林之士)幽探萬化原(探索幽隠而有以見萬化之原哉萬化原)
(即上文所謂誠也此章言異端詞章之學害道妨教故先發此以明吾道之本原也)
感興十五首(此篇論仙學之失)
飄飄學仙侣(飄飄然學仙之流)遺世在雲間(遺棄人世居雲山之間)盜啓
玄命秘(既盜造化生生之權於秘密中)竊當生死關(氣合則生氣散則死復竊隂陽合散)
(之機以為長生不死之計關機也)金鼎蟠龍虎(用水火二鼎烹煉神州龍虎之氣交相蟠結龍)
(虎鉛汞也煉丹藥物也)三年養神丹(然煉丹之法非一日可成初年聚集材料次年燒煉而温)
(養至三年而後可服)刀圭一入口(刀圭之藥纔入於口刀圭小刀頭尖處)白日生羽
翰(則白日飛昇如生羽翼翰平聲)我欲往從之(朱子自言我欲往從學仙之侣於雲山間)脱
屣諒非難(脱屣塵世想非難事屣履也屣音徙)但恐逆天理(但恐違逆天理)偷生
詎能安(縦得長生心亦不安盖有生有死天理之常吾儒之道生順死安夭夀不貳修身以俟何必苦)
(欲偷生於天地間耶)
感興十六首(此篇論佛學之非)
西方論緣業(佛在西方其始也論人之受業皆有因緣)卑卑喻羣愚(言極卑下化誘)
(衆生愚民)流傳世代久(流傳既遠世代既久)梯接凌空虚(漸入玄妙如梯之接陵駕)
(於空虚高遠中)顧瞻指心性(一瞻顧之間謂即心是佛見性成佛妄指其心性之妙)名言
超有無(一言語之際謂不淪於無不著於有不住中間與内外欲超於有無之外)捷徑一以
開(便捷之徑一開徑曲路也)靡然世争趨(舉世靡然争趨慕之靡猶風靡草也)號空不
踐實(相與談論於空虚寂滅之境不復脚踏實地以由夫日用當然之實理)躓彼荆榛塗
(宜其應接酬酢觸事面牆正猶顛躓困踣於荆棘叢中而不知所往也)誰哉繼三聖(誰能為孟)
(子正人心息邪說上繼禹周公孔子之三聖)為我焚其書(為我燒其書以絶佛氏夷狄之教乎)
感興十七首(此篇論大學之教)
聖人司教化(聖人任君師之道司教化之責)黌序育羣材(開闡學舍養育人才黌音)
(横)因心有眀訓(因人心之自然而為之節文以修道立教於天下)善端得深培
(使人自以涵養其德性而培養其善端善端仁義禮智也)天序既昭陳(天序天叙之典既以昭陳)
(其五倫之典天叙以其出於天而有定叙也)人文亦褰開(人文人事之當然者亦秩其五禮之)
(文人文以其行於人而有節文也褰開褰舉而開示之也褰音牽)云何百代下(如何百世之下)
學絶教養乖(學既絶而教養之道又乖戾)羣居競葩藻(羣聚學舍不過争為竒葩)
(麗藻之文追逐時好)争先冠倫魁(攙先争奪躐取高弟倫魁狀元也)淳風久淪喪
(教日失俗日薄淳厚之風喪失無有)擾擾胡為哉(吾不知如是擾擾果何為哉盖道者文之本文)
(者道之末古人當於本者加意故設學教育惟以天理人倫為重文藝之間特餘力游意云耳後世於末者用)
(工故設學教育惟以文詞葩藻為尚天理人倫曾不講明此朱子所以深嘆也)
感興十八首(此篇論小學之教)
童蒙貴養正(童穉之初貴養正性)遜弟乃其方(養正方法在於遜弟遜是順父母弟)
(是事兄長)雞鳴咸盥櫛(雞初鳴時咸起而盥手櫛髮盥音管櫛側匿反)問訊謹暄涼
(適父母所敬謹問訊寒煖)奉水勤播灑(出而奉水勤於灑地)擁篲周室堂(擁抱篲箒)
(環掃室堂篲音遂)進趨極虔恭(進而趨父母之前極其恭謹)退息常端莊(退而)
(有休息之時常加嚴肅)劬書劇嗜炙(讀書必勤劬甚於嗜炙之有味炙肉也炙音這)見惡
逾探湯(見惡必遠避甚於探湯之可畏探平聲)庸言戒麄誕(庸常言語既以麄暴虛誕)
(為戒)時行必安詳(平時舉動必以安穏詳謹為上)聖途雖云遠(聖人途轍雖是更遠)
發軔且勿忙(發軔之初且勿忙迫言不可躐等軔車輪木發軔猶言行之始也軔音刃)十五
志于學(及其十有五歲志于大學之道念念在此為之不厭)及時起高翔(涵養既久則及)
(是時也奮迅而起又孰能禦之哉盖自十五志學至七十不踰矩有許多等級豈容躐等驟造耶)
感興十九首(此篇借牛山之木形容仁義之心所當保養)
哀哉牛山木(可傷牛山之木非不美也牛山齊東南山)斧斤日相尋(而斧斤日尋繹)
(於上戕伐之)豈無萌蘖生(亦非無萌芽之生)牛羊復来侵(牛羊復從而踐踏豈)
(得以遂其性哉)恭惟皇上帝(惟此皇天)降此仁義心(降衷於民莫不有此仁義之良)
(心)物慾互攻奪(物慾之私交互攻奪)孤根孰能任(仁義之心僅存孤根孰能保養)
(以全其生乎盖仁義之在人猶木之在山也善端之間發猶萌蘖之復生也私慾外邪斧斤牛羊也任保也)
反躬艮其背(是必反躬自省而艮其背馬盖人之一身四肢百體莫不與物相感惟背非聲色臭)
(味之所能動搖反躬艮背所以止於内艮止也)肅容正冠襟(肅其容貌正其衣冠所以防於外内)
(外交養)保養方自此(但保養之功方自此始)何年秀穹林(不知孤根生長何時)
(擢秀高出於林端乎)
感興二十首(此篇論天道不言聖人無言後世多言之弊)
玄天幽且嘿(天道不言幽深而默)仲尼欲無言(聖人亦欲無言)動植各生
遂(然天不言而萬物動植之微各遂其性)德容自清温(聖人無言而容貌舉履之間盛德著)
(形清和可即無非至教)彼哉夸毗子(彼有為大言以夸誕於世設言以阿附於人者彼外之辭)
(也)呫囁徒啾喧(禦人以口給如百鳥之聲徒爾喧啾呫囁多言貌囁日涉反)但騁言
詞好(但騁其外面言辭之美好)豈知神鑒昏(要其胸中實無真見其於義理至道之歸全不)
(知也神鑒昏昧莫甚於此神鑒心也)曰予昩前訓(朱子自謂予亦昧前者幽嘿無言之訓)坐
此枝葉繁(而坐此言語枝葉之繁多)發憤永刊落(自今發憤永永刊落刊落剗除也)
竒功收一原(無事多言而收本原一貫之功不墮夸毗子呫囁啾喧之失也)
酬南軒(此篇論太極之理萬化自出)文公先生
昔我抱冰炭(我文公自謂也昔我懷抱猶冰與炭冰白炭黑言其雜也)從君識乾坤
(君指南軒從南軒講論乾坤之理)始知太極藴(初知太極之藴奥)要眇難名論
(要妙難於名狀)謂有寧有跡(謂其有又無迹可指)謂無復何存(謂其無又不知何所)
(存在)惟應酬酢處(惟於應酬萬事之間應平聲)特達見本根(無非是理之寓乃同)
(見其本根也)萬化自此流(故天地萬化自此流出)千聖同兹源(千聖授受同此)
(淵源茲此皆指太極)曠然遠莫禦(雖其散處曠然遠大不可禦遏)惕若初不煩(然其)
(斂處則惕然整肅亦不煩雜曠以散於事而言惕以斂扵心而言惕音勅)云何學力微(如何學力)
(之弱)未勝物慾昏(不能勝物慾之昏蔽)涓涓始欲達(猶一線之水方欲流達言善端)
(之發也)已被黃流吞(已為濁浪所吞併言人慾之勝也)豈知一寸膠(豈知於此)
(有一寸之膠)救此千丈渾(能止此千丈之渾水喻敬之一字能去人慾而存天理吳興沈氏曰)
(河東郡絳縣濟水伏流地中經過東阿取其井水煑膠謂之阿膠用以攪渾濁之水則清)勉哉共無
斁(勉力共學不可厭斁)此語期相敦(此言更期相與崇篤也)
送元晦(此篇述朋友相得之情元晦朱文公字也南軒與文公相友時文公過訪南軒)
(宿留兩月於其歸也送之以詩如此)南軒先生
君侯起南服(君侯指文公公以南康守被召南康軍乃南方藩服)豪氣盖九州(豪邁)
(之氣充塞九州)頃登文石陛(近者登文石之陛文石陛即御墀之石飾以采色)忠言動
宸旒(忠直之言上動旒冕)坐令聲利場(坐使馳逐聲名利慾之場者)縮頸仍包
羞(莫不縮頸包蔵愧心)却來卧衡門(既又不合而歸却来隠臥衡門)無愧自日休
(俯仰無愧心休休然)盡收湖海氣(盡收江湖豪邁之氣)仰希洙泗游(仰慕洙泗游泳)
(之樂)不遠關山阻(不以關山阻隔為遠來過訪也)為我再月留(且為我兩月之留)
遺經得紬繹(聖賢遺經既得相與敷繹)心事兩綢繆(二人心事乎合無間)超然
會太極(太極之理超然默會)眼底無全牛(眼底義理剖判如全牛無不解剝)惟茲
斷金友(言其同心堅如金可斷)出處寧殊謀(或出或處寧有異謀)南山對牀
語(南山之下對牀同語)匪為林壑幽(非為貪林壑幽静之趣)白雲政在望(望白)
(雲飛遥想親念動歸興也)歸袂風颼颼(風吹歸袖颼颼然)朝來出别語(朝來方出)
(語相别)已抱離索憂(已使我抱離羣索居之憂)妙質貴強矯(氣質雖美用強勉矯)
(揉)精微更窮搜(理之精妙更貴極心力而搜求)毫釐有弗察(毫毛之間不能致察)
體用豈周流(求體或遺其用言用不及其體二者豈周徧流行乎)驅車萬里道(譬如)
(出車萬里之程)中途可停輈(既適中道豈可停其車而不往輈張流切)勉哉共無斁
(相勉用功共宜無所厭斁)邈矣追前修(則可往追前古之聖賢)
此日不再得示學者(此篇論為學當在少年能擇向方)龜山楊先生
此日不再得(此日不可復得)頽波注扶桑(觀之海水倒流注入扶桑勢不容禦言光)
(隂之易過也扶桑日出之地)蹮蹮黃小羣(唐食貨志云人始生為黃四歲為小方為黃小之羣)
(戲舞蹮蹮)毛髮忽已蒼(今頭髮忽已蒼矣)願言媚學子(願言耽於學之人)共
惜此日光(同惜此日景之光)術業貴及時(習學術勵德業貴及其時)勉之在
青陽(勉力須在青春之年)行矣慎所之(發軔之初當謹所往)戒哉畏迷方(戒哉)
(畏慎不可昧其方所)舜跖善利間(為善則帝舜為利則盜跖介於善利之間)所差亦毫
芒(所差只毫毛耳)富貴如浮雲(不義而富且貴吾觀之如浮雲之輕)苟得非所臧
(苟而取之不足為臧善)貧賤豈吾羞(貧賤不足為吾之恥)逐物乃自戕(而奔逐物)
(慾且自戕賊天理)腁胝奏艱食(昔伯禹勞苦手足播奏粒食腁胝皮堅厚也腁音駢胝音提)
一瓢甘糟糠(顔回一瓢自樂甘味糟糠瓢勺類)所逢義適然(所逢之時義適然爾)
未殊行與蔵(道行則為禹不行則為顔所異者時不異者理)斯人已云没(二人今已)
(逝矣)簡編有遺芳(簡籍具載猶有餘芳)晞顔亦顔徒(晞慕顔子即顔子之徒)要
在用心剛(大要只在用心剛決耳)譬猶千里馬(譬如駿馬能行千里)駕言勿
彷徨(整駕云往豈能便至但勿彷徨急迫)驅馬日云遠(驅馳鞭策則馬行日遠一日)誰
謂阻且長(誰說道路阻隔修長不可至乎)末流學多岐(末流之學多分岐路言多端也)
倚門誦韓莊(倚門誦習惟韓愈莊周之文)出入方寸間(入耳出口出入於方寸中)
雕鑴事辭章(雕琢文章以為事)學成欲何用(縦使其學有成何所用)奔趨
利名場(不過奔逐利名之場)挾策博簺遊(故挾簡策以讀書志在圖名之人與博弈為事)
(以圖利之人簺音賽博也)異趣均亡羊(其志趣雖不同均為失其所守言臧穀二人牧羊臧貪書)
(穀貪博俱亡其羊莊子)我懶心意衰(我懶而心意已衰)撫事多遺忘(臨事多忘)
念子方妙齡(念爾方是少年)壯圖宜自強(欲圖大事盍盡自強之志)至寶在
高深(至貴之寳在山之高水之深處)不憚勤梯航(高處則不憚其高而勤於用梯深處則不)
(憚其深而勤於用航喻天理高深須強力以求之也)茫茫定何求(否則茫然其遠又何所求)所
得安能常(縱或有得亦不可常)萬物備吾身(天賦萬善備在吾身)求得舍即
亡(求則得舍則亡舍上聲)雞犬猶知尋(雞犬放而人尚知求之)自棄良可傷
(此心之放乃甘自棄而不復求誠可傷悲)欲為君子儒(欲為君子之儒)勿謂予言狂
(勿謂吾前所言之狂)
七言短句
題大顛堂壁(此篇責韓愈闢佛又與大顛交結之深)濓溪先生
退之自謂如夫子(韓文公自言其如孔夫子)原道深排釋老非(原道一篇)
(深斥老佛之失)不識大顛何似者(不知大顛和尚何所肖似)數書珍重更留
衣(數書往復珍重其言及袁州更留衣服以為别)
偶成(此篇借物形容陽勝隂消生意春融)明道先生
雲淡風輕近午天(雲淡風輕日影近晝此正陽眀勝隂濁消之時也)傍花隨柳
過前川(依花隨柳閒過前溪取其生意春融與已一也傍去聲)旁人不識予心樂
(邊旁之人又不知吾心之樂處)將謂偷閒學少年(未必不言偷片時閒學後生為花柳游也)
謝王佺寄丹(此篇言丹藥之丹不如吾道之丹能夀一世)伊川先生
至誠通聖藥通靈(至誠一念可通乎聖故丹藥亦能通靈)遠寄衰翁濟病
身(遠遠寄與年衰之老以濟其病身)我亦有丹君信否(吾亦有丹汝能信否盖指儒道)
(言也)用時還解夀斯民(如有用我者則推吾之道濟斯民仁夀可也解去聲)
莫春吟(此篇形狀隠居清閒之氣象)康節先生
林下居常睡起遲(山林下閒居睡起常遲)那堪車馬近来稀(况日来車)
(馬相過者甚少)春深晝永簾垂地(春老畫長簾垂於地此可見其静定氣象)庭院無
風花自飛(庭院無風花自飛舞此可見其天理流行從容灑落氣象)
芭蕉(此篇借物形容人心生生之理無窮)横渠先生
芭蕉心盡展新枝(芭蕉之心已展開新枝猶人之為學已有新益矣)新卷新心
暗已隨(裏面又新卷蔵方新之心已隨其後猶人心之義理無窮方其得新益之時又有新益存於其)
(間也)願學新心養新德(願學芭蕉所卷之新心以養我德性所存之新益)旋隨新
葉起新知(又随其所生之新葉于以起學問之新知細玩此四句上兩句是狀物下兩句是體物新)
(心養新德尊德性工夫也新葉起新知道問學工夫也横渠先生觀物性之生生不窮以明義理之源源無盡)
(學者當深味之毋徒以詩句觀也旋去聲)
土牀(此篇形狀隠居不求温飽清閒瀟散之狀)横渠先生
土牀烟足紬衾暖(累土為牀地炊中烟火常足又有紬為被可以暖體紬音疇)瓦釜
泉甘豆粥新(瓦器為鼎及香甘之泉和豆煑粥可以充腹)萬事不求温飽外
(萬事不須求過分紬衾可自温豆粥可自飽既温且飽外此何求)漫然清世一閒人(横渠)
(自言我於清明之世不過一幽閒無事人耳)
四子言志(此篇形容孔門諸子皆為功名所累惟曾點所樂者天理)藍田吕先生
函丈從容問且酬(孔門函丈雍容且問且答函丈席間可闊一丈地容學者立足也)展
才無不志諸侯(各欲展布才能以伸其事諸侯之志)可憐曾點惟鳴瑟(可惜)
(曾點取瑟而鳴)獨對春風笑未休(獨向春風歌詠不已可見此心上達天德不為富貴利達)
(所動也)
送劉戶曹(此篇言學者為文為學所累却不如顔子心齋無事)藍田吕先生
學如元凱方成癖(學如杜預元凱之註左傳方成癖好言嗜學之深也)文似相如
殆類俳(文似司馬相如殆類俳優言為文之麗也)獨立孔門無一事(獨立孔門之中)
(了無一事)只輸顔子得心齋(都輸却顔子此心齋莊忘情於世)
禮儀(此篇論禮無先無後只當行者便行)藍田吕先生
禮儀三百復三千(記曰禮儀三百威儀三千言經禮曲禮之多也)酬酢天機理
必然(應酬萬事無非天機之動理之必然而不可闕者)寒即加衣饑即食(如寒之即)
(當加衣饑之即當進食)孰為末節孰為先(皆事也皆理也孰為末節孰為先務言精粗本)
(末莫非至理不可先𫝊而後倦也)
勉謝自眀(此篇論人之為學當在少年光隂能得幾度)龜山楊先生
少年力學志須強(少年勉力為學其立志須當自強)得失由來一夢長
(其間或得或失都来如一夢長耳)試問邯鄲欹枕客(試問邯鄲側枕而睡之人邯鄲地名)
(邯音韓鄲音單)人間幾度熟黃粱(不知人生世間禁得幾度熟黃粱之久乎此事乃鍾離)
(化吕洞賓為仙洞賓睡去夢中遍歴清要把麾持節及覺鍾離炊飯方熟故龜山援此以勉謝使之志於道義)
(毋徒志於功名也)
顔樂齋(此篇言隠居清閒雖無賓客然顔瓢滋味甚長)豫章羅先生
山染嵐光帶日黃(山染青藍之色又帶日光)蕭然茅屋枕池塘(蕭條茅舍)
(枕住池塘枕去聲)自知寡與真堪笑(自知與人寡合真自可笑)頼有顔瓢一
味長(恃有顔氏瓢飲味長)
月臺(此篇形容隠居之狀)
矮作牆垣小作臺(矮築牆堵小立一臺矮隘上聲)時邀明月寫襟懷(時約)
(明月吟詠胸懷)夜深獨有長庚伴(及夜深獨有長庚星與月相伴長庚西方星也)不許
庸人取次來(不許庸凡之徒容易到此盖清幽之興須有好胸懷者方識得也)
觀書(此篇形容本體清明之象)文公先生
半畆方塘一鏡開(半畆方塘如一鏡之開所以狀吾心之體也)天光雲影共
徘徊(天光雲影皆徘徊其間所以言萬理之涵具也)問渠那得清如許(問他安得清明)
(如此所以喻吾心之静定昭明也)為有源頭活水來(盖由源頭常有活水來耳程子有云)
(涵養須用敬人之一心能敬以養之則天理流行亦猶是也為去聲)
觀書(此篇形容讀書窮理始疑終悟之意)
昨夜江邊春水生(昨宵江之邊春水新長喻其讀書窮理忽有所得)蒙衝巨艦
一毛輕(蒙衝大船也如一毫毛輕喻其積年所闕之疑一旦釋然而悟艦音闞)向來枉費
推移力(向日枉費推挽撑移之力喻其向時未悟此理枉費心力推䆒推通回切)今日中流
自在行(今日中流帖然而行不勞餘力謂此理既悟徹上徹下略無窒礙亦猶舟行中流而自在也)
論啓蒙(此篇言復陽方動萬物皆春參此詩當與邵堯夫復卦五言詩相看)
忽然半夜一聲雷(忽然於冬至夜交子之中氣一陽來復如一聲雷震於地下復卦坤上震)
(下象曰雷在地中復雷陽也言一陽生於下耳非真謂冬至夜有雷鳴也)萬戶千門次第開
(陽主闢一陽萌動則八卦三十六宫次第而開渾然春意萬戶千門言三十六宫詳見前堯夫觀物詩注)若
識無中含有象(當此時一陽雖動萬物未生沖漠無眹之中而萬象森然已具此所謂無中含)
(有象也若能識得此意)許君親見伏羲來(便許汝親見伏羲氏來盖伏羲先天之圖載乾)
(坤姤復處極妙已解見前)
寄籍溪(此篇言出仕者固尊顯隠處者亦清高)
先生去上芸香閣(秘書省謂之芸閣者盖植芸草其中香可辟蠧籍溪當有此召而上芸香)
(閣)閣老新峩豸角冠(臺官冠豸角冠以其能觸撞邪物猶其彈劾羣官劉恭父以閣職而)
(戴豸角之冠)留取幽人卧空谷(只留得我清幽之人高卧空山)一川風月要
人看(一川風月清白正要人看這些子也)
寄籍溪(此篇謂富貴如浮雲吾終不為之動亦猶雲自舒卷而山色長青也)
甕牖前頭翠作屛(甕牖言窗之小其開明處只如甕大前面青山擁翠如屛)晚來相
對静儀刑(然山之體静吾之性亦静晚來相對肅然儀刑)浮雲一任閒舒卷(雲氣)
(生於山一任自舒自卷卷上聲)萬古青山只麽青(青山萬古只恁地青豈以浮雲而增損哉)
(此詩寄籍溪胡先生盖是時秦檜當國籍溪為正字籍溪趨朝文公以其出非所當出故作詩譏之意謂富貴)
(如浮雲吾終不為之動亦猶雲自舒卷而山色長青也)
水口行舟(此篇形容人慾之波自在泛溢天理常常昭著)
昨夜扁舟雨一蓑(昨夜扁舟遇兩沾浥蓑衣)滿江風浪夜如何(滿溪之中)
(無非風浪此夜將謂何如)今朝試揭孤篷看(今朝早頭試揭開孤篷看)依舊青山
綠樹多(青山綠樹不改舊觀盖一夜之雨滿江風浪正猶人慾之波漲溢而青山綠樹不改舊觀明人)
(慾淨盡而天理著明學者詳味自有深長之意)
詠開窗(此篇詠塞者既去明者自来)
昨日土牆當面立(昨日土牆當面而立)今朝竹牖向陽開(今朝竹窗向日)
(而開謂向南而開亦得)此心若道無通塞(此心若云無通無塞)明暗如何有
去來(如何昨日牆立則塞而暗今朝牖開則通而明乎暗之去明之來是即明暗有去來也)
七言長句
秋日(此篇形容心體高明超乎天地萬物之上外物不足為累)明道先生
閒來無事不從容(此心清閒則事事惟見其優游不迫)睡覺東窗日已紅
(睡醒則東窗日色已紅覺音教)萬物静觀皆自得(萬物散在天地間静而觀之無非自得)
四時佳興與人同(四時佳興春暖秋涼與自家意思一般)道通天地有形
外(道通天地有形之外致廣大也)思入風雲變態中(思入風雲變態之中盡精微也思去)
(聲)富貴不淫貧賤樂(處富貴不淫處貧賤而能樂)男兒到此是豪雄
(男兒到此地位豈不真豪傑也哉)
和堯夫打乖吟(此篇形容堯夫居貧樂道雖混處塵俗而至德之容自使人畏)
打乖非是要安身(打乖非是要安其身打乖堯夫自號)道大方能混世塵
(道極其大方能混世塵而不汚)陋巷一生顔氏樂(顔居陋巷一生自樂)清風千古
伯夷貧(伯夷清風千古一貧)客求墨妙多攜卷(客來求字多攜卷紙)天為詩
豪剰借春(天見詩興豪邁剩借春光即所謂壺中日月長多少剩占風光十二年之意)儘把
笑談親俗子(或笑或言儘將此親近世俗之人即上文所謂混世塵也)德言猶足畏
鄉人(至德之容自能使鄉里之人皆知敬畏)
龍門道中(此篇言觀物達理泰然自處是非榮辱不足為吾累)康節先生
物理人情自可明(物理人情顯然可見)何嘗慼慼向平生(一生之間未嘗)
(憂戚)卷舒在我有成算(卷舒以道在我先有定畫卷上聲)用捨隨時無定
名(用舍在人隨時而應初無定名)滿目雲山俱是樂(雲山蒼翠滿目無非可樂)一毫
榮辱不須驚(虚花榮辱雖毫毛不足驚異)侯門見說深如海(諸侯之門深雖)
(似海)三十年前掉臂行(向來已曾揚臂而行不屑見之此所謂榮辱不須驚也掉徒弔反)
名利(此篇言求名求利皆非樂事不如循理清樂自是無憂)
名利到頭非樂事(虛名虛利到底皆非可樂之事)風波終久少安流(如在)
(風濤中終久不能安穏)稍鄰美譽無多取(人當省悟稍近美名處便勿貪取)纔近
清歡與賸求(纔有清樂處分外求之膡音甚)美譽既多須有患(美名之多必有)
(禍患即上文非樂事也)清歡雖賸且無憂(清樂之多且是無憂)滔滔天下曾
知否(天下滔滔於名利波濤中還知之否)覆轍相尋未肯休(前車覆后車又不復戒其)
(相繼尋未肯休止此所謂風波少安流也)
閒行(此篇言悟易道消息之數則能安分自處一點閒氣不入胸中)
長憶當年掃弊廬(長記當年掃開弊廬)未嘗三逕草荒蕪(三徑之中未嘗)
(有草荒穢其中)欲為天下屠龍手(欲為天下施屠龍之手屠宰也言其任大也)肯讀
人間非聖書(肯誦讀世間非聖人所作之書)否泰悟来知進退(故以易卦觀否)
(則悟君子道消之機而知退觀泰則悟君子道長之機而知進)乾坤悟了識親疎(此以先天)
(圖言也乾居南在上較疎坤居北在下較親)自從會得環中意(環中即先天圓圖也自從)
(會得此環中之意)閒氣胸中一點無(消息進退皆有一定之理不由人造作亦惟順而安)
(之而已此所以胸中無一點閒氣也)
天意(此篇言天道自然人當絶利慾之心以求造聖人之極致)
天意無他只自然(天意無他只一自然之理)自然之外更無天(自然之外)
(更無所謂天意)不欺誰怕居暗室(此心苟能誠實不欺何患居暗室中而不能謹獨)絶
利須求在一源(絶其功利之心專一從義理上尋求路徑)未喫力時猶有說
(未曾著力時尚有假於論說之詳此乃博學詳說底意)到收功處更何言(及其功深力到)
(初何俟乎言語之及此乃無聲無臭底意)聖人能事人難繼(天何言哉四時行百物生莫非)
(自然聖人能事亦猶是也雖常人難為繼及)無價明珠止在淵(然又未有不可及者猶無)
(價之至寶止在深淵之間惟盡心力以求之而已)
極論(此篇言人生天地間只有百年必須反己以求至貴而為出人之事)
下有黃泉上有天(下有地上有天)人人許住百來年(天高地下人居其間)
(皆許住百年言百年舉成數也)還知虚過死萬遍(不能學聖人學為君子儒過一生則雖死)
(萬遍)却似不曾生一般(却似不曾生此身則一般)要識明珠須巨海(故要)
(見光明之珠須於大海之中)如求良玉必名山(如尋至良之玉必須有名之山言欲求衆)
(理當求之此心)先能了盡世間事(先能全盡世間日用常行之道即三綱五常四端萬善也)
然後方言出世間(然後方可言超出一世之表而有高見也)
觀易(此篇言天以一為太極人以心為太極大人之理則一當充而廣之)
一物原來有一身(人物生来各有一身)一身還有一乾坤(禀氣於天賦形)
(於地一身之中各具一乾坤之理)能知萬物備於我(苟知萬物之理皆會於我)肯把
三才别立根(肯將天地人之三者别立根本)天向一中分造化(故天於太極中)
(以分造化一即太極)人於心上起經綸(人具太極之理於心萬事由此經綸一與心即上文)
(所謂立根也)天人焉有兩般義(曰天曰人皆不外乎太極又烏有兩樣義理)道不
虛行只在人(是道不能自行要在人充廣之耳)
觀物(此篇言姤復隂陽及八卦之數)
耳目聰眀男子身(此詩言陽貴隂賤人受形天地得為男子又耳聰目眀)洪鈞賦
予不為貧(且其禀賦良厚萬物皆備於我可見天造之賦予不為貧薄矣苟不識造化之理寧不枉)
(做男人乎予上聲)須探月窟方知物(此又以先天圖言姤卦一隂生於下月隂也窟指一)
(隂生處言也姤卦處圖之上故言探非真以手探也須探姤之月窟方知隂而賤者為物)未躡天根
豈識人(復卦一陽生於下天陽也根指一陽生處言也復卦處圖之下故言躡非真以足躡也未履復)
(之天根豈識陽而貴者為人)乾遇巽時為月窟(乾與巽遇其卦為姤此時是為月窟)地
逢雷處見天根(坤與震逢其卦為復此處可以見天根)天根月窟閒來往
(陽来隂往如循環然故堯夫又曰弄環餘暇時往時来即此意也)三十六宫都是春(一陽)
(之來則融貫於三十六宫無非春意三十六宫乾一兑二則三宫也離三震四合三與四則為七則以三乘七)
(十宫也巽五坎六合五與六為十一以十乘十一則二十一宫也艮七坤八合七與八則十五以二十一乘十)
(五則三十六宫也三十六宫此就先天八卦圖看以八卦圓圖言之乾三畫坤六畫則數九也震坎艮各五)
(畫則數十五也㢲離兑各四畫此數十二也合之為三十六)
首尾吟(此篇借物形容本體清明纖毫人慾不能感)
堯夫非是愛吟詩(堯夫不是好吟詠詩句)詩是堯夫可愛時(詩是堯夫)
(自述其有可貴重之理)寶鑑造形難隠髮(如寶鑑之照則形之造馬雖毫髮不能隠喻其)
(見善明也造去聲)鸞刀迎刃豈容絲(如鸞刀之利則刃而迎焉雖絲不容留喻其用心剛)
(也)風埃若不來侵路(譬之風埃若不來侵近道路)塵土何由上得衣
(則塵土無因上身喻人若不為知誘物化則私欲亦不得以蔽其本心)欲論誠明是難事
(欲言與理無不盡而本心無不照如聖人者真是難事誠實明照)堯夫非是愛吟詩(重言)
(堯夫不是好呤詠詩句只是欲詠其可愛之理耳)
首尾吟(此篇言天理生生於中雖貧亦樂屈己下人雖貴何用)
堯夫非是愛吟詩(堯夫不是好吟詠詩句)詩是堯夫先見時(詩是堯夫)
(自述其先見之明耳)直在胸中貧亦樂(直道在胸中雖處貧亦樂)屈於人下貴
奚為(若屈於人下則雖貴亦何用為)誰何藥可醫無病(誰人有藥可醫無疾盖言有先)
(見之明則不待病而後求醫藥也)多少金能買不疑(有多少金錢不買不疑言有先見之)
(明則物來能名事至能應自無所惑)遲老更逢春未老(今衰遲晩暮又逢春事未老則新功)
(猶未已)堯夫非是愛吟詩(重言堯夫不是好吟詠詩句只是欲詠其先見之明耳)
首尾吟(此篇言一心寬平皆好田地可以自適不必貪慕世間官爵)
堯夫非是愛吟詩(堯夫不是好吟詠詩句)詩是堯夫恣縱時(詩是堯夫)
(自述其放曠樂天之意)在世上官雖不做(世上好官雖是不做)出人間事却
能知(出人間事却能先知)待天春暖秋涼日(直待天時春暖秋涼之日)正我東
遊西泛時(正我東邊遊翫西邊泛舟時節東遊以東方屬春也西泛以西方屬秋也)多少寬
平好田地(無限寬闊平坦好田地可以自樂世間人自擾擾不能識得)堯夫非是愛
吟詩(重言堯夫不是愛吟詠詩句只是欲詠其樂天之意耳)
首尾吟(此篇言世人用詐則天下盡生疑心堯舜傳祚湯武革命皆非用詐天下信之)
(而不疑)
堯夫非是愛吟詩(堯夫不是愛吟詠詩句)詩是堯夫愛物時(詩是堯夫)
(自述其與物無競之意)只被人間多用詐(只為世人多用詐譎)遂令天下盡
生疑(遂使天下之人莫不生疑心)唐虞揖遜三杯酒(胡不觀唐堯虞舜遜譲天下猶)
(飲三杯酒)湯武交争一局棋(商湯周武争取天下如看一局棋是二者初無事乎詐而天下)
(亦無疑之者)小大不同而已矣(雖世人處事與此有小大不同而其不當用詐以召疑則)
(一也)堯夫非是愛吟詩(重言詩句是嗟歎之深也)
首尾吟(此篇言凡事不可強為當知所止况吾身自有寬平田地天下亦有平坦路岐)
(正不消如此)
堯夫非是愛吟詩(堯夫不是愛吟詠詩句)詩是堯夫不強時(詩自堯夫)
(自述其不牽強作為之意)事到強為須涉迹(事到勉強作為終涉形迹)人能知止
是先機(人能知所止是為識照於幾先)面前自有好田地(眼面前自有寬平好田地)
(心下無事是也)天下豈無平路岐(天下亦豈無平坦道路樂循理是也)省力事多
人不做(不費力之事極多人却不為是可惜也)堯夫非是愛吟詩(重言堯夫不是)
(愛吟詠詩句只是詠其不牽強之意耳)
首尾吟(此篇言其平生修身窮理所見高所處泰不為物慾昏撓)
堯夫非是愛吟詩(堯夫非是愛吟詠詩句)詩是堯夫喜老時(詩是堯夫)
(自述其喜處老景之明)明著衣冠為士子(分明著衣冠而為士子謂之明者服無竒衰無)
(嶢﨑也著與着同)高談仁義作男兒(縱談論仁義而謂之男兒大丈夫謂之高者口無繹)
(言無卑論也)敢於世上眀開眼(敢在世上洞開兩目辨是與非此言所見之高也)肯
向人間浪皺眉(肯向人間妄皺雙眉戚憂顰蹙乎此言所處之泰也)六十七年無
事客(六十七年之内此身客處天地間了無一事堯夫夀止於此)堯夫非是愛吟詩
(重言堯夫不是好吟詠詩句所以詠其平生心體昭明不為物慾昏撓讀此數詩使人諷誦不已又有見康節)
(是甚麽樣人後學當知之)
西齋(此篇狀其隠居安貧不為利名所撓)西山蔡先生
數間茒屋環流水(茅屋數間流水環遶茒與茅同)布被藜羹飽煖餘(布素)
(之被以煖體藜藿之羹以飽腹)不向利中生計較(不向財利中妄生計較)肯於名
上著工夫(又不於名聲上過妄用工夫)窗前野馬閒來往(野馬塵埃也窗前任)
(其閒來閒往)天際浮雲自卷舒(天際浮雲聽其自卷自舒借此以喻本心既定事物不能)
(為之累)窮達始知皆有命(或窮或達我知皆有一定之命)不妨隨分老樵
漁(不妨隨吾之分樵於山漁於水以終我老)
性理羣書句解卷四
