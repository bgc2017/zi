性理羣書句解卷十三
宋熊節撰
熊剛大註
書
正蒙横渠先生
中正篇第八(此篇論人當植立大中至正之道)
可欲之謂善(天下之理善者必可欲惡者必可惡其為人也可欲而不可惡則可謂善人矣)志
仁則無惡也(仁該萬善志在於仁則必無為惡之事矣)誠善於心之謂信(誠實)
(也實有此善於心謂之信)充内形外之謂美(充滿於中著形於外謂之美)塞乎天
地之謂大(塞乎上天下地之間方見其大)大能成性之謂聖(苟大矣則全其性之)
(本然聖之事也)天地同流(苟聖人則與天地流通而無間隔)隂陽不測之謂神
(隂陽不可測度其神之所謂乎)
無所雜者清之極(無所混雜是為清之極者也)無所異者和之極(無所)
(乖異者和之極者也)勉而清(有所勉而後能清)非聖人之清(非伯夷聖之清者比也)
勉而和(有所勉而後能和)非聖人之和(非柳下惠聖之和者比也)所謂聖者
(所以為聖人者)不勉不思而至焉者也(不待勉強不待思索而求至也)
仲尼絶四(意必固我蓋私意見於應事接物之間此四者皆夫子之所禁止也)自始學至
成德(自初學以至成德皆不外此)竭兩端之教也(所謂我竭盡兩端而教者也兩端猶)
(言兩頭也)
意有思也(意者萌心之始故曰有思)必有待也(必者期望於終故云有待)固不化
也(固者滯於己往故云不化)我有方也(我者成於己私故曰有方)四者有一焉(此四)
(者或有一焉)則與天地不相似矣(不能至於大而化與天地全不相似)
惡不仁(人能惡其不仁則察己也精惡去聲)故不善未嘗不知(有不善知之矣)徒
好仁(苟徒知仁之可好好去聲)而不惡不仁(而不知不仁之可惡)則習不察(則所)
(習者或未之察)行不著(所行者或未之明雖有好仁之心而卒陷於不仁而莫之覺矣)是故(轉語)
徒善未必盡義(徒好仁而不惡不仁則雖有向善之意而無斷制之明故曰未必盡義)徒
是未必盡仁(徒惡不仁而不好仁則雖有去非之意而無樂善之誠故曰未必盡仁)
責已者(處世有乖違豈在人者皆非在我者皆是責已反躬者)知天下國家(當知天下)
(之廣國家之大)無皆非之理(無人人皆非之理)故學至於不尤人(為學至於)
(但務盡己未嘗咎人)學之至也(此問學之極功也)
以責人之心責己則盡道(知責人之不善又推此心而責乎己則能盡其道)所
謂君子之道四(如中庸所言君子之道有四所求乎子以事父至先施之類)丘未能
一焉者也(夫子以自為不能知責己者也)以愛己之心愛人則盡仁(知自)
(愛乎已又以此心而愛乎人則能盡其仁)所謂施諸己而不願(又有如中庸所言施之於)
(我而不欲者)亦勿施於人(亦勿以此施於他人是愛人者也)以衆人望人則
易從(故以衆人所當能之事而望乎人則人人說而從)所謂以人治人(中庸所言以人)
(之道還治乎人之身)改而止者也(能改焉則止矣不厚望之也)此君子所以責
己責人愛人之三術也(此責己責人愛人之三術惟君子為能盡之)
有受教之心(人君有心於受教)雖蠻貊可教(雖是夷狄頑冥不靈未有不可訓誘)
(者)為道既異(若其道不相同)雖黨類難為相謀(雖是黨與儔類亦不相謀)大
人所存(此大德之人胸中所存)蓋必以天下為度(常以天下為度量人之可教未)
(嘗絶之以為不可教也此即有教無類之意)
至當篇第九(此篇言天理求至當之歸當去聲)
至當之謂德(凡皆當理是所謂德)百順之謂福(百無乖逆是所謂福)德者福
之基(德乃福之所本)福者德之致(福乃德之所能致)無入而非百順(無所)
(獲而非此福)故君子樂得其道(君子之所樂者亦在得獲福之道指德而言也)
浩然無害(胸中浩然之氣充塞乎天地能養之無所損害)則天地合德(則能與天地合)
(其德)照無偏倚(明照洞融無偏私無倚著)則日月合明(則能與日月合其明)天地
同流(所存者神所過者化與天地同運而不息)則四時合序(則能與四時合其序)酬酢
不倚(泛應酬酢不倚不偏)則鬼神合吉凶(則能與鬼神妙用合其吉凶)
禮器則藏諸其身(禮之成藴諸吾身)用無不利(用之於外無不順)禮運
云者(禮以運言)語其達也(運則有通達之意)禮器云者(禮以器言)語其成
也(器則其已成之體)逹與成(曰達曰成)體與用之道(達者其用成者其體)合體
與用(能合體用而為一)大人之事備矣(大人之人能事備矣)
未能如玉(玉者至純至粹之物人之修行未能如玉之純粹)不足以成德(不足以言)
(成己之德)未能成德(既未能成己之德)不足以孚天下(不能感孚於天下之人)
修己以安人(能修己則能成德推以安人則亦能感孚於天下)修己而不安人
(己修已而人未安則是修己之道未盡德有所未成故人有所未孚)不行於妻子(則是修己之德)
(且不行於閨門之内)况可愾於天下(愾怒也况可怒天下之不感孚乎愾音戲)
仁道有仁(為仁之道亦有其本)近譬諸身(近反諸己)推以及人(推此以及乎人)
乃其方也(是乃求仁之方恕之謂也)必欲博施濟衆(如欲廣其所施以濟衆施去聲)
擴之天下(充而廣之以達天下擴音廓)施之無窮(利澤愈施而愈宏源源無盡)必
有聖人之才(必須有聖人之大力量)能弘其道(方能弘大此道)
義仁之動也(仁包四德義形於外乃是仁之流動)流於義者(過於義則斷制太甚)於
仁或傷(而惻怛之道不足故傷仁)仁體之常也(仁有常生生而不息故其體為有常)過
於仁者(過於仁則惻怛太甚)於義或害(而斷制之道不足故傷義)
君子於仁聖(君子之人於仁聖之道)為不厭(為之在己未始有厭)誨不倦(誨之)
(於人未嘗或倦)然且自謂不能(如此用功方且自謂不能)能不過人(苟其能不過夫)
(人)故與人争能(必至與人争其能)以能病人(是以己之能病夫人之不能)大
則天地合其德(豈如大公無我與天地合其德)自不見其能也(忘其能者之為至)
恭敬撙節退讓以明禮(撙猶趍也謂趍就乎節約也文恭敬者禮之本退讓者禮之)
(君子從事乎此以明此理)仁之至也(則視聽言動之間天理流行人欲消盡而心德至矣是仁之至)
(也)愛道之極也(恭敬則無忽慢撙節則無驕溢退讓則無怨争是皆所以盡仁愛之道者也)
已不勉明(明謂明禮也已不知勉力以明此禮)則人無從倡(人以禮而倡率不明禮則)
(人無從而倡率)道無從弘(道以禮而弘大不明禮則道無由而弘大)教無從成矣(教以)
(禮而成就不明禮則教又無因而成就矣)
知崇天也(知之崇所以效天也知去聲)形而上也(乃形而上之道理也)通晝夜
而知(然所以能崇此知由通晝夜隂陽之變)其知崇矣(其知始崇矣)
知及之(苟有此知以及之)而不以禮(不能守品節事物之理卑以法夫地)性之非
己有也(所性皆非我有)故知禮成性而道義出(知禮相資而成其性道義之所從出)
作者第十(此篇論聖人有為之迹)
作者七人(古之制作之君凡七人)伏羲神農黃帝堯舜禹湯(三皇則有)
(伏羲神農黃帝二帝則有堯舜王則有夏禹商湯)制法興王之道(三皇五帝之制法禹湯之)
(興王)非有述於人者也(皆以身為天下先非有所繼述於他人也)
好問(大舜樂詢問乎人好去聲下同)好察邇言(喜察淺近之言論)隠惡揚善(見人)
(有惡則隠之見人有善則揚之)與人為善(使天下之人勤於為善猶己助之使為也)象憂亦
憂(象舜弟名也傲慢不恭舜能諧和之象之憂舜亦與之同憂)象喜亦喜(象之喜舜亦與之同)
(喜)皆行其所無事也(不以象德累其心惟行其所無事)過化也(所以然者過而)
(能化無留跡也)不蔵怒也(惟見弟之可愛未嘗蔵匿其怒於心)不宿怨也(惟知弟之可念)
(未嘗留宿其怨於内此仁之至也)
三十篇第十一(此篇論為學之序)
三十器於禮(夫子年三十成於禮而有所立)非強立之謂也(乃自然而然非勉強)
(而有立也)四十精義致用(四十則研精義理妙於致用)時措而不疑(時而出之)
(自無所惑)五十窮理盡性至天之命(五十則窮究事物之理不異己之理而能盡己)
(之性盡得己之性又不外上天之命於我者故可至於天之命三事一時並了非有次序)然不可自
謂之至故曰知(但夫子不自言其至故但曰知天命)六十盡人物之性(六十)
(則人之性物之性無不全盡)聲入心通(聲入於耳心通其理故曰耳順)七十與天同
德(七十則德與天同運)不思不勉(不待思索不待勉強從心所欲皆不踰正)從容中道
(優游順適身與理俱故曰從心不踰矩從平聲)
困之進人也為德辨(辨明也人處患難之時則操心危懼而無馳縱之能故其見理也明)
為感速(置身窮危而有反本之思故其從善也敏)孟子謂人有德慧術知者
(德慧謂德之慧術知謂術之知人有此則於事理無不達矣)常存乎疢疾以此(然常在於)
(疢疾災患之時蓋有疢疾則動心忍性增益其所不能也疢音趁)自古困於内無如舜
(古昔之人如舜之父頑母嚚象傲是困於内者也)困於外無如孔子(如孔子之絶糧於陳)
(畏於匡是困於外者也)以孔子之聖(以夫子之大聖)而下學於困(但知下學於處)
(困之時)則其蒙難正志(雖蒙患難益正其心之所向難去聲)聖德日躋(既聖而愈)
(極其聖日進其德)必有人所不及知(蓋有人不能知)而天獨知之者(而天)
(實知之)故曰(故言)莫我知也夫(人皆莫己之知夫音扶)知我者其天乎
(知我者惟天而已蓋下學工夫自然上達天德此豈人所能知耶)
仲尼生於周(仲尼夫子字也生於周之未也)從周禮(禮則從周之禮)故公旦法
壊(周公名旦制禮作樂𫝊及數代其法寖壊)夢寐不忘為東周之意(夫子形諸夢想)
(不忘為東周之意東周謂興周道於東方也)使其繼周而王(若使夫子得時行道繼周室而)
(王)則其損益可知矣(則損其太過益其不及必可得而知也)
不待備而勉於禮樂(不必候禮樂之文既備而先能勉於禮樂)是先進於禮
樂者也(是所謂先進於禮樂者)備而後至於禮樂(必俟禮樂之文既偹而後勉於)
(禮樂)後進於禮樂者也(是所謂後進於禮樂者)仲尼以貧賤者必待
文備而後進(夫子無其時無其位乃一貧一賤之人如必待禮樂之文偹而後進)則於禮
樂(則其於禮與樂)終不可得而行矣(終無可行之日矣)故自謂野人而
必為(故夫子自言如用之則吾從先進自處於野人之列而必為之)所謂不願乎其外
也(若此者皆是不願乎外蓋必待禮樂之文備而後進則必須富貴而後能是願乎其外也)
聖人於物無畔援(聖人於人無有界限無有拒絶)雖佛肸南子(佛肸魯之邑大)
(夫南子衛靈公妻雖一為叛臣一為淫婦佛音弼肸音翕)苟以是心至(然苟有召見於我是以慕)
(道之心来也)教之在我爾(在我亦因所問而誨之耳)不為已甚也如是(不為)
(拒絶之過甚蓋如此也即孟子所謂仲尼不為已甚之意)
愛人以德(夫子愛人以大德不為姑息之愛)喻於義者常多(故曉之以義理者常)
(加多)故罕及利(少有一言及於利)盡性者方能至命(能盡人物之性理可知天)
(所賦予之命)未達之人(昏蔽而未能有覺者)告之無益(雖與之言無益於事)故不
以亟言(故未嘗亟以此告人待其有意則言也)仁大難名(仁道至大不可名狀)人未
易及(人未易知)故言之亦鮮(故形諸言亦少待其可以進於是則與之言也鮮上聲)
法立而能守(正法既立又能固守不變)則德可久業可大(則德性可久而存事)
(可弘而大)鄭聲佞人(鄭聲者鄭國淫邪之聲佞人者口給面䛕之人二者皆蕩心之原敗法亂紀之)
(具)能使為邦者(能俾為邦之人)喪所以守(喪失其中心之所守喪去聲)故放
遠之(故當放斥鄭聲遠棄佞人此是顔淵問為邦夫子所告之二事乃大節也)
仲由樂善(子路樂與善人交)故車馬衣衾(車馬衣服衾被等物衾音輕)喜與
賢者共敝(喜與賢者共之雖被敝而無憾敝音弊)顔子樂進(顔淵樂於進道)故願
無伐善無施勞(故願無矜誇其能於己無施其勞苦於人矜善憚勞則不能進也)聖人
樂天(聖人與天為一所樂者天理)故合内外而誠其仁(故自内及外一仁道之流)
(行蓋仁者生生不息之理誠其仁則仁道流行無非實也)
有德篇第十二(此篇論人有德之實)
有德者必有言(藴諸中為德發於外為言)能為有也(有諸中必形諸外是能為有者)
(也)志於仁而無惡(仁者善心之全德心之所向在乎仁則為善而不為惡)能為無
也(善必欲有惡必欲無是能為無也)
言有教(非先王之法言不敢言是也)動有法(非先王之德行不敢行是也)晝有為
(終日乾乾是也)宵有得(夜氣所息是也)息有養(氣之出入為息一息而必有所養也)瞬有
存(目之開闔為瞬一瞬而必有所存也此言君子無往無時而無學也)
天下有道(當大道為公之世)道隨身出(則推此道以制天下故身行而道亦行)天
下無道(當大道湮汨之世)身隨道屈(遯世不見知而不悔故道與身而俱屈)
困辱非憂(君子偶居於困辱之中非所憂也)取困辱惟憂(非其道而得困辱此可憂)
(也已)榮利非樂(君子利禄之極非所樂也)忘榮利為樂(忘情於利禄此為樂也已)
有司篇第十三(此篇論有司為政之道)
子之不欲(子指有司而言謂子若無貪欲之心)雖賞之不竊(則雖明示以賞使民為盜)
(民亦知恥而不為)欲生於不足則民盜(凡人有貪欲皆生於不足因不足而求足此民)
(所以為盜)能使無欲(能使夫人無不足之欲)則民不為盜(則民自不為盜矣)假
設以子不欲之物(假使以子所不喜之物)賞子使竊(賞子使竊此)其所
不欲(既非所好)子必不竊(子必不竊矣此二節上言已無貪欲雖賞民使竊而不竊下言已)
(所不欲雖賞己使竊而不竊此君子為政必以無欲為本)故為政者(故為政之人)在乎足
民(其要只在使民至足)使無所不足(使民菽粟如水火至足矣)不見可欲而盜
必息矣(則不見有可欲之物而竊盜之風自息)
道千乘之國(道治也千乘諸侯之國其賦可出兵車千乘者乘去聲)不及禮樂刑
政(夫子言治諸侯之國而不及禮樂刑政四者)而云節用愛人(而言節已裕民)使民
以時(役民必以其時如不妨農作之事)言能如是則法行(謂能如此則其法可行)
不能如是則法不徒行(不能如此則徒法不能自行法指禮樂刑政言也)禮樂
刑政(若夫禮樂以導民刑政以齊民)亦制數而已耳(亦不過法制度數而止耳蓋禮樂刑)
(政乃治之具節用愛人使民以時乃治之本此夫子言治所以未暇及也)
大易篇第十四(此篇論大易精微之藴)
大易不言有無(易曰一隂一陽之謂道蓋隂陽之運其所以然者即道也體用相因精粗罔間)
(不可以有無分)言有無(後世異端見道不明始以道為無以器為有有者為幻妄為土苴無者為玄妙)
(為真空析有無而二之)諸子之陋也(皆諸子淺陋之見也)
易一物而三才(易只一理而天地人三才之道具)隂陽氣也而謂天(氣運)
(於天者有隂有陽故曰天道)剛柔質也而謂之地(質具於地者有剛有柔故曰地道)
仁義德也而謂之人(德具於人心愛之理為仁宜之理為義故曰人道)
乾至健而無體(乾天下之至健不居其體)為感速(其感通之速有不可禦)故易
知(故其道易知)坤至順而不煩(坤至柔順簡而不煩)其施普(其所施甚廣施去聲)
故簡能(故其道簡能)
物因雷動(萬物之衆必因雷以鼓動如驚蟄藏振萌芽之類)雷動不妄(雷之動也未嘗)
(差妄)則物亦不妄(則物之發生亦未嘗差妄)故曰物與无妄(故云物與无妄與之)
(一字指雷而言也)
樂器篇第十五(此章論樂章之大意)
象武(象武樂名)武王初有天下(是武王得天下之始)象文王武功之舞
(象法文王之武功以見於舞)歌維清以奏之(歌維清之詩以奏樂成童舞焉)大武(大武)
(樂名)武王没(是武王已死)嗣王象武之功之舞(成王象法武王之功以寓於舞)
歌武以奏之(歌武詩以奏樂冠者舞焉勺酌之四篇)周公沒(是周公已死)嗣王
以武功之成由周公(成王以武功之有成本於周公)告其成於宗廟之
歌也(乃歌此詩以告成功於宗廟也十三歲者舞焉)
蓼蕭裳華(二詩篇名蓼音六)有譽處兮(詩中言也譽名也)皆謂君接己
温厚(此是言人君接待臣下禮意温和而寬厚)則下情得伸(則在下之情可以上達)讒
毁不入(而讒謗者無自而入)而美名可保也(善名可保此所以有譽處也)
唐棣枝類棘枝(唐棣花名其枝與棘枝相似)隨節屈曲(隨其枝節屈屈曲曲)則
其華一偏一反(是以其花有偏者有反者)左右相矯(必左右兩畔相矯而夾正之)
因得全體均正(方得其體均一端正)偏喻管蔡失道(偏喻管叔蔡叔流言失其)
(中正之道)反喻周公誅殛(反喻周公誅其不正之辠撥亂反正之功)
九疇次序(洪範九疇之次序)民資以生(百姓賴之以相生)莫先天材(莫始)
(於天生之五材)故首曰五行(故初一為五行金木水火土也)君天下者(為天下之君)
必先正已(必須先正其身)故次五事(故次二為五事視聽言貌思也)已正然後
邦得而治(身既正則天下可得而治)故次八政(故次三曰八政食貨祀司空司徒司寇賓)
(師也)政不時舉必昏(政不能以時而舉則必昏昧)故次五紀(故次四曰五紀歲月)
(日星辰歷數也)五紀明然後時措得中(五紀既明則時而措之無不得中)故次
建皇極(故次五曰建用皇極)大中不可不知權(既已得時措之中又不可不知權)
故次三德(故次六曰三德正直剛柔也因時世之異而以三德治之也)權必有疑(聖人)
(因天下而用權必有所疑)故次稽疑(故次六曰明用稽疑顯而參之人謀隠而參之鬼謀皆所以决)
(疑而使明也)可證然後疑决(有所証而後疑可决)故次庶證(故次八曰庶證雨𤾉)
(燠寒風時也)福極證然後可不勞而治(證之以嚮用五福威用六極則可不勞餘)
(力而治)故九以嚮勸終焉(故以嚮勸人用五福終焉夀富康寧攸好德考終命也)
王禘篇第十六(此篇論禮遜之實)
庶子不祭祖(衆子不祭其祖非不祭也言不主祭也)明其宗也(宗長子也明宗子當)
(祭也)不祭禰(禰父也非不祭也言不主祭也)明其宗也(亦明長子當祭也)
庶子不祭殤與無後者(衆子不祭未成人而死者及其死而無子者)注不祭
殤者(此禮之言也注云不祭殤)父之庶(乃父之庶子)蓋以殤未足語世數
(蓋以殤死者未足與語傳世之數)特以己不祭禰(己非宗子尚不得祭禰)故不祭
之(故不應祭之)不祭無後者(不祭死而無子者)祖之庶也(以其為祖之庶子)
雖無後(雖是無子)以其成人備世數(以其既冠成人已備𫝊世之數)當祔祖
以祭(當祔之祖以致其祭)不得而祭之也(亦不得舉其祭也)
小事則專達(事之小者得以自達)蓋得自達於其君(蓋得自達其事於君之前)
不俟聞於長者(不待禀聞於其長者長上聲下同)禮所以達官也(此禮之謂)
(達官)所謂達官之長者(又有謂達官之長者)得自達之長也(得自達其事於)
(長官也)所謂官師者(又所言官師云者)次其長者也(其位又下於長者也)然
則(轉語)達官之長(謂之達官之長者)必三命以上(命有八命至八命則是公侯以)
(上達官之長是三命以上官上士為之)官師則中士而再命(官師則是再命以上官中)
(士為之)庶士則一命為可知(庶士則是一命者也)
下而飲者(此言射也射之為法揖讓而升堂射畢則揖而下舉行飲酒之禮者)不勝者自
下堂而受飲也(乃是揖不勝者使之升堂取觶自下堂而立飲也)其争也(其所謂争)
(非以力而争也)争為謙讓而已(不過争習謙恭退讓之實而已)
乾稱篇第十七(此篇論佛法之虚寂不如吾道之不滯於一偏)
浮圖明鬼(浮圖佛氏也其推明鬼之一字)謂有識之死(言人之死也神識不散)受
生循環(復寓形而受生如環之轉)遂厭苦求免(遂厭人世之苦恐其有識復生以術求免)
(於死豈知精氣聚則為人散則澌滅就盡而為鬼是未知鬼之理也)以人生為妄見(人生日用)
(無非天理之當然佛氏指為浮生幻設)可謂知人乎(是不知有人之理也)天人一物
(天與人同一理)輙生取舍(今乃棄人事以求天性是不知有天之理舍上聲)孔孟所謂
天(孔子孟子所言天者)彼所謂道(佛氏以為此即是道淪於空寂)惑者指遊魂為
變為輪迴(昧者又指人之已死精魄遊散是之謂變以為如輪迴轉尚可復生)未之思也
(是殆不思也已)大學當先知天德(吾儒大學當先明天德)知天德則知聖
人(明得天德則知聖人之道)知鬼神(知鬼神之事)今浮圖劇論要歸(今佛氏極)
(談是道體要歸宿之地)必謂死生流轉(斷斷然以為死者可以復生迴轉無窮)非得
道者不免(必須識心見性得道而後免於死)謂之悟道可乎(指此為覺悟乎道悟)
(道者果若是乎蓋當生而生當死而死是則有義有命生死均安何所厭苦天人一致何所取舍知晝夜通隂)
(陽則知死生之說何所謂輪迴)自其說熾𫝊中國(自佛氏此言盛播中土)儒者未
容窺聖學門牆(吾儒未能淺遊聖人之閫閾藩籬)已為引取淪胥其間
(已為之引去陷溺其說)指為大道(以為真是大道之所在)乃其俗達之天下
(皆其俗習𫝊播於天下)致善惡愚智(以致善者悪者愚者智者)男女臧獲(臧僕人也)
(獲婢妾也)人人著信(人人皆為可信)使英才間氣(遂使英偉間生之才間去聲)生
則溺耳目恬習之事(自有生以来則淪溺於耳目習熟之言)長則師世儒
崇尚之言(既長則得於世之儒者尊信之語長上聲)遂冥然被驅(遂冥然無覺被其驅率)
因謂聖人可不修而至(以為聖人可無所修為而自能至)大道可不學
而知(大道可無所學習而自能知)故未識聖人心(未曾知得聖人之精藴)已謂
不必求其迹(已言不必求其既往之迹)未見君子志(未曾看得君子之志向)已
謂不必事其文(已言不必從事於文字之間)此人倫所以不察(人之倫序)
(所以不能究察)庶物所以不明(事物之理所以不明辨)治所以忽(治以故隳廢)
德所以亂(德以故敗亂)異言滿耳(異端之說盈耳)上無禮以防其偽
(詭服異行上之人不能修先王之禮以防其偽)下無學以稽其弊(邪說異教下之人又不能)
(通先王之學以考其弊)自古詖淫邪遁之辭(自古及今凡是偏詖淫放邪僻逃遁之言)
翕然並興(羣然而起)一出於佛氏之門者(同出於浮圖之門)千五百
年(已千有五百年矣)向非獨立不懼(苟非獨立於頽波風靡之餘而無所恐懼)精一
自信(精以别其學之非一以守乎理之正而毅然自信)有大過人之才(而有出人之才)
(力)何以正立其間(又何以正立於異學之中)與之較是非計得失哉
(與之辨論其是非計度其得失邪)
體不偏滯(其體周流不息而不偏滯於一方)乃可言無方無體(乃可謂之無方)
(所無體質)偏滯於晝夜隂陽者物也(偏滯於晝夜隂陽特物而已)若道則
兼體而不累也(如道則兼其體而不累於偏滯也)以其兼體(惟其道能兼體乎是)
故曰一隂一陽(故云一隂一陽隂消則陽長體無窮也)又曰隂陽不測(又云)
(隂陽不可測度)又曰一闔一闢(又云一闔一闢闔者静之極闢者動之始不拘於動静也)又
曰通乎晝夜(又云通乎晝夜謂之通則不偏於晝夜也)語其推行故曰道(論其)
(推行於外則總名之曰道)語其不測則謂之神(論其不可測度則謂之神)語其生
生故曰易(易者變易無窮論其生生則謂之易)其實一物(實則同一理而已)指事
而異名爾(特指其事則有異名此乃見其體不偏滯所以無方無體也)
性理羣書句解卷十三
