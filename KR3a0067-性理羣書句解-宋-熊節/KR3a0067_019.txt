性理羣書句解十九
宋熊節撰
熊剛大註
文(文者達其辭以告於神明者也)
邵州遷學釋菜祝文(此篇述孔子道高如天德厚如地教化無窮如四時)
(卲學非其地所宜議遷)濓溪先生
惟夫子(惟孔夫子)道德高厚(道高如天德厚如地)教化無窮(著書立言萬世所法)
(其教化不窮正如四時)實與天地參而四時同(故能參天地而配四時)上自
國都(上而帝都)下及州縣(下至郡邑)通立廟貌(皆立廟於學宫而樹立貌像)州
守縣令(郡守縣令)春秋釋奠(春秋各用上丁日行奠祭之禮)雖天子之尊(雖以)
(萬乘之貴)入廟肅躬行禮(亦入廟庭致恭行禮)其重誠與天地參焉(且敬)
(重之禮與天地同)儒衣冠(儒其衣冠)學道業者(學道學之學)列室於廟中
(列其齋舍環集廟中)朝夕目瞻睟容(自朝至夕仰瞻夫子温粹之容)心慕至德(景慕)
(夫子至聖之德)幾於顔氏之子者有之(幾於顔回者雖冇其人)得其位(有其)
(禄位)施其道(推行其道)澤及生民者代有之(其德澤施於百姓者代不乏人)然
夫子之宫可忽歟(但夫子之廟置非其地其可忽而不治耶)而邵置於惡地
(邵州之學置非其地)掩於牙門(閉於牙門)左獄右庾(左為獄囚右盡倉庾)穢喧歴
年(穢汚喧雜幾年於兹)惇頥(周子名也)攝守州符(權守是州)嘗拜堂下(曾拜謁於)
(堂下)惕汗流背(觀其非所惕然恐懼汗流浹背)起而議遷(爰謀遷徙)得地東南
(得其基於東南陽明之方)高明協卜(其地高明卜云其吉)用舊增新(用其舊制增而新之)
不日成就(歲月未久旋已落成)彩章冕服(彩色章施旒冕衮服)儼坐有序(儼然)
(巍坐秩秩有序)諸生既集(生徒皆聚)率僚皆成(帥僚属之官告廟貌之成)謹以禮
幣藻齋(敬以奠幣之禮蘋藻之薦)式陳明薦(用具以祭)以兖國公顔子等
配(以顔子及曾子于思孟子侑食)尚饗
祭朱光庭(二程門人)文(此篇言及門之士固多惟光庭信道篤而力於行)
伊川先生
嗚呼(嗟嘆)道既不明(此道既不明於天下)世罕信者(一世之人少有信者)不信
則不求(惟其不信此道所以不求)不求則何得(既不知求則何所得)斯道之所
以久不明也(此道之所以久不明於天下)自予兄弟倡學之初(自我兄弟)
(二人倡嗚學道之始)衆方驚異(衆人方且驚怪以為異)君時甚少(光庭於此時年又最)
(少)獨信不疑(獨能信此道而無所疑)非夫豪傑特立之士(若非英豪卓立)
(之人)能如是乎(其能若是哉)篤學力行(銳意於學勉力而行)至於没齒(以至)
(於老)志不渝於金石(立志堅决雖金石之堅不是過)行可質於神明(履行嚴謹)
(雖天地神明可以質之)在家在邦(或在於家或在乎國)臨民臨事(親民涖事)造次
動静(頃刻之間動静之際)一由至誠(一本真誠)上論古人(上而求之古人之中)豈
易其比(又誰可以比之)蹇蹇王臣之節(入為給事鯁鯁節概)凛凛循吏之
風(出為太守凜凜循良)著見事為(散見事業之間)皆可紀述(無非可紀可述之事)謂
當施於時(謂宜施於當時)必得其壽(必將得其壽考)天胡難忱(上天胡不可信)
遽止於此(而君之夀乃止於此)嗚呼哀哉(嗟哉可哀也已)不幸七八年間
(不幸七八載之中)同志共學之人(同志於道相與共學者)相繼而逝(如劉質夫)
(李端伯吕與叔范巽之楊應之皆相繼淪沒)今君復往(今汝又逝)使予踽踽於世
(使吾有威儀無所施於時踽驅雨切)憂道學之寡助(慮道學之無其助)則予之哭
君(則我之哭子)豈特交朋而已(不特是交友之情悼講道之無人也)邙山之陽
(光庭所葬之地邙音芒)歸祔先宅(歸祔葬於祖先之所居)思半生之深契(思維)
(半生之深相契)痛音容之遠隔(痛念音容之不可復見)陳薄奠以將忱(陳薄)
(祭以將此誠意)庶英靈兮來格(庶幾可以冀英魂之來至)
祭劉質夫(二程門人)文(此篇述其兄弟繼孟氏之絶學及門如劉質夫信道之篤為難)
(得而數止於此)伊川先生
嗚呼(嘆辭)聖學不𫝊久矣(聖人之學不得其𫝊已久)吾生百世之後(我生)
(於百世之下)志將明斯道(其志將欲闡明是道)興斯學於既絶(興起此學於道)
(統已絶之餘)力小任重(力量之小所任之重)而不懼其難者(而不憂其難)亦
有冀矣(亦有所冀望也)以謂苟能使知之者廣(以言誠能使人知此道者博)
則用力者衆(則用功於此道者亦多)何難之不易也(若是則雖難而實易)遊
吾門者衆矣(及我之門者亦多)而信之篤(而信此道之篤)得之多(得此道之)
(深)行之果(行此道之確)守之固(守此道之堅)若子者幾希(如質夫者甚少)
方頼子致力以相輔(方資汝盡力以輔道)而不幸遽亡(而不幸即死)使
吾悲𫝊學之難(使我哀道學之傳為難)則所以惜子者(則所以悼惜子者)
豈止遊從之情哉(何特相從朋友之情而已)兹焉歸葬(今焉返葬)不克臨
穴(不能親臨墓所)姑因薄奠(且因薄祭)以叙其哀(以述其哀情)
祭延平李先生(文公之師)文(此篇言二程之道傳之龜山龜山傳之豫章豫章傳)
(之先生而文公實受先生之傳)文公先生
道喪千載(自孟子沒是道無人繼其𫝊已千餘年)两程勃興(明道伊川上繼孟子不傳)
(之道統)有的其緒(的𫝊之緒)龜山是承(龜山楊中立號也實𫝊其道)龜山之
南(楊龜山南劒人也既歸南劒)道則與俱(程先生有吾道南矣之嘆所以道與俱往也)有
覺其徒(龜山以所傳之道開悟其徒弟)望門以趨(人皆望其門而趨之)惟時豫章
(當是之時有豫章先生羅仲素者)傳得其宗(傳授是道之案沠)一簞一瓢(一簞食一)
(瓢飲)凛然高風(雖貧自守凛凛清高)猗歟先生(美哉延平)早自得師(早年得親)
(豫章而師焉)身世兩忘(身與世俱忘)唯道是資(唯以道自任)精義造約
(精於義理所造者約)窮深極微(窮其深奥極其微妙)凍解冰釋(脱然穎悟猶凍之解猶冰)
(之釋)發於天機(發於天性)乾端坤倪(天地之本初)鬼秘神彰(鬼神之幽顯)
風霆之變(風雷之變化)日月之光(日月之光明)爰暨山川(及於山川)草
木昆蟲(動植微物)人倫之正(五倫各得其正)王道之中(王道之適乎中)一以
貫之(一理貫通其間)其外無餘(此外更無餘者)縷析毫差(絲縷之析毫釐之差)其
分則殊(其分各異)體用混員(體用兼該)隠顯昭融(顯幽明照)萬變並酬
(應酬萬事之變)浮雲太空(所過者化猶浮靈之於太空)仁孝友弟(仁愛孝順友弟敬長)
灑落誠明(襟懷灑落由誠而明)清通和樂(清明通徹和順樂易)展也大成(誠然)
(集是道之大成)婆娑丘林(幽棲山林)世莫我知(世人無有知我者)優哉游哉
(優游自得)卒歲以嬉(終歲以遊)迨其季年(及其季年)德盛道尊(盛德之至有道)
(之尊)有來摳衣(或有來者摳趨其旁)發其蔽昏(啓發其蒙昧昏闇之性)侯伯聞
風(守帥聞其高風)擁篲以迎(掃門争迎篲音遂)大本大經(是道大本大經之所在)
是度是程(以此為程度則法)税駕云初(卜車之始)講議有端(講明議論皆有)
(端緒)疾病乘之(疾病相乘)醫窮技殫(醫不能治術止於此)嗚呼先生(嗟哉延平)
而止於斯(數止如此)命之不融(降年不永)誰實尸之(誰其主之)合散屈
伸(氣合而伸則生氣散而屈則死)消息滿虚(既消必息既盈則虚)廓然大公(洞然大公)
(之道)與化為徒(大與造化為徒)古今一息(古今雖異一瞬息爾)曷計短長(短之)
(與長初不必計)物我一身(物我雖殊皆具一身)孰為窮通(窮通又何必論)嗟惟聖
學(獨有聖人之學)不絶如綫(其不絶者僅一線耳)先生得之(延平得此)既厚以
全(既深厚而全備)進未獲施(進未及施之於時)退未及傳(退又未及傳之於人)殉
身以歿(以道殉身而殁殉從也殉音徇)孰云非天(豈非天耶)熹也小生(某乃一小)
(學生)丱角趨拜(總角時即進拜先生之門)共惟先君(惟我父韋齋)實共源𣲖
(實與先生共其宗𣲖)誾誾侃侃(誾誾和悦貌侃侃温和淳厚貌)歛袵推先(歛襟推敬先生)
(為先覺)冰壺秋月(冰壺之清秋月之明)謂公則然(常言先生如此)施及後人
(施我後嗣施音易)敢渝斯志(敢違越先生之志)從遊十年(從先生遊凡十年)誘
掖諄至(訓誘諄篤極至)春山朝榮(春朝山之榮美)秋堂夜空(秋夜一堂之空)
(寂)即事即理(即其事即其理)無幽不窮(無幽微而不窮)相期日深(相期望日)
(益深)見勵彌切(見於勉勵者尤深且切)蹇步方休(蹇難之足方得休息)鞭䋲已
掣(鞭韁已掣而他之)安車暑行(先生安車於暑而行)過我衡門(過我衡茅之下)返
旆相遭(歸途相遇)凉秋已分(已中秋矣)熹於此時(某於是時)適有命召
(適有君命之召)問所宜言(問先生以當今所宜言者)反覆教詔(先生反覆其語不憚其煩)
最後有言(最末有言)吾子勉之(汝其勉力)凡兹衆理(凡理義之衆)子所
自知(皆我所自知)奉以周旋(奉此道以周旋)幸不失墜(幸無廢失傾墜)歸裝
朝嚴(歸&KR1019;晨發而整嚴)訃音夕至(訃音夕馳而忽至)失聲長號(失聲長哭)淚
落懸泉(涕淚之落如泉之垂)何意斯言(豈知相見之一言)而訣終天(而為終生)
(之永别)病不舉扶(先生病時不能舉手扶持)沒不飯含(先生既沒徒至於口不含飯)
奔赴後人(奔走赴喪又落人後)死有餘憾(先生之死則有餘愧)儀刑永隔(典刑)
(隔遠而不可親炙)卒業無期(願終受業今無其時)墜緒茫茫(已墜之緒茫茫何求)孰
知我悲(誰知我之悲哀)伏哭柩前(伏地號哭於柩之前)奉奠以贄(奉薄祭以為禮)
不亡者存(先生雖亡有不亡之理存)鍳此誠意(其將歆我實意)
謁道州三先生祠文(此篇言道體之傳本於羲農至孔孟而大明而周程)
(又續孔孟不傳之學)文公先生
於皇道體(大哉是道之本體)沕穆無窮(深遠無有紀極沕音勿)羲農既遠
(伏羲神農相去已遠)孔孟為宗(孔子孟子實為可法)秦漢以還(秦漢以來)名崇實
否(雖有尊道之名而無尊道之實)文字所傳(見之文字之間)糟粕而已(亦只糟粕之粗)
(而已)大賢起之(有大賢興起於道統不傳之餘)千載一逢(千年一遇)二程之緒
(明道伊川二程子之統緒)自我周公(實自濓溪啓其傳)清瀟之源(清瀟道州之地名也)
有嚴貌象(儼然三賢廟貌神象)欲覿無因(欲瞻仰而無由)徒有悵望(徒自悵然)
(懷望)吏以毁告(官吏以祠宇之毁壞來告)閔然於衷(惻然於懷)出金少府(出金)
(於府)往佐其功(往助其功役)爰俾諸生(於是遣諸生徒)敬陳一酹(敬奠一觴)
(酹音耒)先生臨之(先生其臨此祀)有赫無昧(赫然來歆無昧於此)
滄洲精舍告先聖文(此篇述夫子集是道之大成顔曾思孟得其傳而本朝六)
(君子又能繼絶學所宜配食)文公先生
恭惟道統(敬此道統之傳)遠自羲軒(其來遠自羲黃軒轅氏黃帝姓也)集厥大
成(集是道之大成)允属元聖(信属我夫子之大聖)述古垂訓(述往古垂明教)萬世
作程(可為萬世之法程)三千其徒(一時徒弟凡三千人)化若時雨(沐夫子之教如)
(時雨之著物)維顔曾氏(惟有顔子曾子)傳得其宗(所𫝊得其宗沠)逮思及輿
(思子思輿孟子字也及子思孟子)益以光大(是道愈極光大)自時厥後(自是而後)口
耳失真(俗儒泥於口耳之學而是道寖失其真)千有餘年(自孟子而下千餘年間)乃
曰有繼(道統湮墜日久於此而有人繼其傳)周程授受(乃生周濂溪發明道學授之二程二)
(程受其傳)萬理一原(親傳太極會萬理於一原)曰邵曰張(繼有邵康節張横渠)爰及
司温(於是又有司馬温公)學雖殊轍(所學雖異其塗轍)道則同歸(於道則同歸)
俾我後人(使我後學之人)如夜復旦(明是理於久晦猶既夜而旦氣發)熹以凡
陋(某以凡平庸陋之質)少蒙義方(少得韋齋義方之訓)中靡常師(中間亦靡有定師)
晩逢有道(最後方逢有道之君子)載鑚載仰(鑚之益堅仰之益高)雖未有聞
(雖若未有所聞)頼天之靈(頼上天之靈)幸無失墜(幸然無有失墜)逮兹退老
(及今退而歸老田里)同好鼎來(同志於學之人于然而至)落此一丘(落成此一區)羣
居伊始(羣來居之實自兹始)探原推本(尋其原究其本)敢昧厥初(其敢昧其初乎)
奠以告虔(薄脩奠禮以致虔恭)尚其昭格(尚冀其顯臨)陟降庭止(一升一降)
(正直無私)惠我光明(錫我以光明之道)傳之方來(以傳來世)永永無斁(永久)
(而無厭斁)
性理羣書句解卷十九
