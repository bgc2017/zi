性理羣書句解卷九
宋熊節撰
熊剛大註
圖(圖者圖寫其像)
天一地二(天數一地數二)天三地四(天數三地數四)天五地六(天數)
(五地數六)天七地八(天數七地數八)天九地十(天數九地數十)天數五
(謂一三五七九也)地數五(謂二四六八十也)五位相得(天地之數各有五位)
(皆自相得)而各有合(又各有相合處)天數二十有五(以一三五七九合而)
(算之則二十五數也)地數三十(以二四六八十合而筭之則三十數也)凡天地
之數(合天數地數)五十有五(以二十五合三十則五十有五)此所以成
變化而行鬼神也(是能成天地之變化而行其妙用也此以上係夫子繫易之辭)
(文公引之自此以下乃文公解說)此一節(此一段)夫子所以發明河
圖之數也(孔子發河圖之秘而言之)天地之間(天高地下之中)一氣而
已(只是一流行之氣)分而為二(散而二)則為隂陽(則為一隂一陽)而
五行造化(金木水火土之造作變化)萬物終始(萬物之有終有始)無不
管於是焉(莫不皆管攝於是)故河圖之位(河圖數法之位序)一與
六共宗而居乎北(一數與六數共類位乎北)二與七同朋而居
乎南(二數與七數同侣位乎南)三與八同道而居乎東(三數與八數同)
(其道位乎東)四與九為友而居乎西(四數與九數為儔位乎西)五與
十相守而居乎中(五數與十數虚而不用相守位乎中)盖其所以為
數者(盖合計其所謂數者)不過一隂一陽(不越乎各一隂陽)一竒一
耦(一竒數一耦數)以兩其五行而已(有在天五行之象有在地五行之形則是)
(兩其五行也)所謂天者(所言天者)陽之輕清而居乎上者也
(以陽氣輕清而位乎上)所謂地者(所言地者)陰之重濁而位乎下
者也(以陰氣重濁而居乎下)陽數竒(凡陽之數皆單竒)一三五七九
(天一天三天五天七天九)皆屬乎天(莫不屬乎天之陽)所謂天數五也
(是謂天數五也)陰數耦(凡陰之數皆雙耦)故二四六八十(地二地四地六)
(地八地十)皆屬乎地(莫不屬乎地之陰)所謂地數五也(是謂地數五也)
天數地數(天之數地之數)各以其類而相求(各各以類相求)所謂
五位之相得者然也(是言天數五地數五各自相得者如此)天以一
生水(天之數以一生水)而地以六成之(地以六數與天一之數合而成之)地
以二生火(地之數以二生火)而天以七成之(天以七數與地二之數合)
(而成之)天以三生木(天之數以三生木)而地以八成之(地之數八)
(與三並居於左以成之)地以四生金(地之數以四生金)而天以九成
之(天之數九與四並居于右以成之)天以五生土(天之數以五生土)而地
以十成之(地之數十與五並居於中以成之)此又所謂各有合焉
者也(此又是天地之數各自相合者如此)積五竒之數(積一三五十九之數)而
為二十五(合之則二十五)積五耦而為三十(積二四六八十之數合之)
(則三十)合是二者(又合二十五及三十數)而為五十有五(共成五十)
(五數)此河圖之全數(此河圖所謂全數如此)皆夫子之意(莫非孔子)
(之意)而諸儒之說也(亦諸儒之議論也以上係專說河圖自此以下互說圖書)至
於洛書(及至洛書之文)則雖夫子所未言(雖是孔子未說)劉歆所
謂相經緯表裏者可知矣(漢劉歆云河圖洛書相之經緯相表裏以此說觀)
(亦可知矣)或曰(或人謂)河圖洛書之位與數不同何也(河圖)
(之位與數與洛書之位與數不同如何)曰(朱子曰)河圖以五生數(河圖以一)
(生水二生火三生木四生金五生土五者皆生數也)統五成數(統六七八九十之成數)
而同處一方(生數成數共在一方)盖揭其全以示人(揭是數之大全)
(以示乎人)而道其常數之體也(而言常數之本體)洛書以五竒
數(以中央四方之五竒數)統四耦數(統四隅之四耦數)而各居其所
(各居一位)盖主於陽以統陰(盖主於竒數之陽以統夫耦數之陰)而肇其
變數之用也(而開其變數之大用)曰(或人謂)其皆以五居中者
何也(問圖書並以五居中如何)曰(朱子言)凡數之始(凡數之初)一隂一
陽而已矣(皆本於一陰一陽)陽之象圓(陽主於動則其象圓)圓者徑
一而圍三(圓物徑量一度環而圍之則有三度)陰之象方(陰主於静則其象方)
方者徑一而圍四(方物徑量一度圍而量之則有四度)圍三者以一
為一(圍三者陽也以一畫為一)故參其一陽而為三(三其一畫而為三)
圍四者以二為一(圍四者陰也以二畫為一)故兩其一陰而為
二(兩其一畫而為二)是所謂參天兩地者也(三其陽之一畫故曰參天)
(兩其陰之一畫故曰兩地)三二之合(三天數與地二數相合)則為五矣(則共)
(成五數)此河圖洛書之數(此圖書之數)所以皆以五居中
也(並以五位乎中)然河圖以生數為主(河圖以一生水二生火三生木四生)
(金五生土五者皆生數也河圖以此為主)故其中之所以為五者(中央虚五)
(之數不用者)亦具五生數之象(不特合中央四方而論見其生數只論中央亦)
(自有五生數)其下一點(下面一點)天一之象也(即天一生水之象)其
上一點(上面一點)地二之象也(即地二生火之象)其左一點(左邊)
(一點)天三之象也(即天三生木之象)其右一點(右邊一點)地四之
象也(即地四生金之象)其中一點(中央一點)天五之象也(即天五生)
(土之象)洛書以竒數為主(洛書中央四方之五竒數為主)故其中之
所以五者(故其中虚五之數不用者亦自具五竒數詳味下面亦字可見)其下一
點(下面一點)亦天一之象也(即天一之象盖洛書之一數居下)其左一
點(左邊一點)亦天三之象(即天三之象盖書之三數居左)其中一點(中央)
(一點)亦天五之象也(即天五之象盖書之五數居中)其右一點(右邊一點)
則天七之象也(即天七之象盖書之七數居右)其上一點(上面一點)則
天九之象也(即天九之象盖書之九數在上)其數與位(河圖洛書之數與其)
(位序)皆三同而二異(天一天三天五三位與數皆同只有上一點圖為地二書則天)
(九右一點圖為地四書則天七此二位與數俱異)盖陽不可易(一三五乃陽數也圖)
(書俱不易其序位)而陰可易(二四乃陰也河圖位序如此而洛書易之)成數雖
陽(生數本為陽成數本為陰以成數對生數而論成數雖有屬陽者)固亦生之陰
也(亦不過為生數中之陰而已)曰(或人謂)中央之五(中央五數)既為五
數之象矣(既自有五數之象)然則(轉語辭)其為數也奈何(其所)
(以為數是如何)曰(朱子言)以數言之(即其數言)則通乎一圖(則通一圖)
(之内外)由内及外(自内而外)固各有積實可紀之數矣(各各)
(有所積之實數可計算也)然河圖之一二三四(河圖一數二數三數四數)各
居其五象本方之外(五居於中一二三四環列各居一方在五數之外)而
六七八九十者(而六數七數八數九數十數者)又各因五以得數
(無非因此五而得數故一得五則為六而居于下二得五則為七而居于上三得五則為八居于左四得)
(五則為九居于右十得五則為十五居于中)以附于其生數之外(處于一生水二)
(生火三生木四生金五生土生數之外而為六七八九十之成數)洛書之一三七九
(洛書之一數三數七數九數)亦各居其五象本方之外(五居中一三七九環)
(列各居一方在五數之外)而二四六八者(而二數四數六數八數)又各因其
類(各各因其類)以附于竒數之側(以處于一三七九竒數之側)盖中者
為主(虚中五數為主)而外者為客(外列五數之旁則為客)正者為君
(居中得正有君之象)而側者為臣(側處四旁有臣之象)亦各有條而不紊也
(各有條理不容紊亂)曰(或人言)其多寡之不同何也(河圖五十五數洛書四十五數)
(多少不一何如)曰(朱子云)河圖主全(河圖之數主於全)故極于十(十為數之全故)
(河圖之數極于十而止)而竒耦之位均(自中而及四旁每位各各一竒一耦而均一矣)論
其積實(論其所積之實)則耦贏而竒乏也(偶數滿而竒數不足蓋陽數二十五隂數)
(三十也贏音盈)洛書主變(洛書之數主乎變)故極于九(九為陽究陽究者必變故洛書)
(之數終于九)而其位與實(而其位序與其積實)皆竒贏而耦乏也(竒數滿而)
(耦數不足蓋陽數二十五隂數三十也)必皆虛其中也(必各各虚其中河圖虛五洛書虛五)
然後隂陽之數(而後隂與陽數)均於二十而無偏爾(則隂數二十陽數亦)
(二十均平而無所偏)曰(或人曰)其序之不同何也(其位序之不同是如何)曰(朱子)
(云)河圖以生出之次言之(河圖即生出次第而言)則始下(初則生下)次
上(第二則生上)次左(第三生左)次右(第四生右)以復于中(再歸于中)而又始
于下也(又自下始)以運行之次言之(即運行次第而言)則始東(初自東属)
(木)次南(第二則至南木生火也)次中(第三則至中火生土也)次西(第四則至西土生金)
(也)次北(第五則至北金生水也)左旋一周(左運一轉)而又始於東也(又自)
(東始是水生木也)其生數之在内者(其相生之數在中者)則陽居下左(一居)
(下三居左皆陽數也)而隂居上右也(一居上四居右皆隂數也)其成數之在外
者(其相成之數在外者)則隂居下左(六居下八居左皆隂數也)而陽居上右也
(七居上九居右皆陽數也)洛書之次(洛書之次第)其陽數則首北(一陽數之始居)
(北)次東(三陽次居東)次中(五陽數居中)次西(七陽數居西)次南(九陽數居南)
其隂數則首西南(二隂數之始居西南)次東南(四隂數居東南)次西北(六隂)
(數居西北)次東北也(八隂數居東北)合而言之(又合而言)則首北(一居北故始北)
次西南(二居西南故次西南)次東(三居東故次東)次東南(四居東南故次東南)次中
(五居中故次中)次西北(六居西北故次西北)次東北(七居東北故次東北)而究於南
(九居南故終於南)其運行(其運行之序)則水克火(由北而南北属水南属火是水克火)
火克金(由南而西西屬金是火克金)金克木(由西而東東屬木是金克木)木克土
(由東而中中属土是木克土)右旋一周(右運一轉)而土復克水也(則由中而北又)
(是土克水)是亦各有說矣(各各皆有意義)曰(或人言)其七八九六之數
不同何也(河圖洛書七八九六之數不同如何)曰(朱子云)河圖六七八九(河圖)
(六七八九之數)既附于生數之外矣(既處於在内一二三四五生數之外)此隂陽
老少進退饒乏之正也(八少隂六老隂七少陽九老陽自一而五為進自六而八為退)
(陽數五為饒隂數四為乏)其九者(九數河圖生數)一三五之積也(合生數一三五積而)
(計之其數居九)故自北而東(自北之一數至東之五數)自東而西(又得中之五而位於)
(西而為九)以成於四之外(在右邊四數數之外而為成)其六者(河圖六數)生數二
四之積也(合生數二四積而計之其數凡六)故自南而西(自南之二數至西之四數)
自西而北(合為六數而位乎北)以成於一之外(處於下方一數之外而為成數)而
七則九之自西而南者也(七為少陽位於南自西而南乃老陽之變而少者)八
則六之自北而東者也(八為少隂位於東自北而東乃老隂之變而少者)此又
隂陽老少(此又老隂少隂老陽少陽)互藏其宅之變也(交互藏其所居之變)洛
書之縱横十五(洛書直數横數各十有五)而七八九六(七八九六之數)迭為
消長(互消互長)虛五分十(虛中間五數下用縱横各分為十數)一含九(下一上九)二
含八(西南一東北八)三含七(左三右七)四含六(東南四西北六)參伍錯綜(縱相)
(參伍横相錯綜)無適而不遇其合焉(無所往不合十數)此變化無窮之
所以為妙也(此變化無窮盡所以至妙)曰(或人言)聖人之則之也奈何
(伏羲則河圖畫易禹則洛書以著範是如何)曰(朱子言)則河圖者虚其中(法河圖則)
(當明其虚數)則洛書者揔其實也(法洛書則皆揔其實用)河圖之虚五
與十者(河圖虚其中五與十之數)太極也(是為太極)竒數二十(除虚五之外合一三)
(七九而計之數之竒者二十)耦數二十者(除虛十之外合二四六八而計之數之耦者二十)
兩儀也(竒為陽耦為隂是即太極生兩儀也)以一二三四(以在内一二三四之生數)為
六七八九者(合在外六七八九之成數)四象也(即兩儀生四象)析四方之合
(分四方之相合)以為乾坤離坎(乾居南坤居北離居東坎居西)補四隅之空(補四)
(方之角隅空處)以為兊震巽艮者(兊居東南震居東北巽居西南艮居西北)八卦也
(即四象生八卦)洛書之實(洛書實用)其一為五行(一數則為次一五行)其二為
五事(二數則為次二五事)其三為八政(三數則為次三八政)其四為五紀(四數)
(則為次四五紀)其五為皇極(五數則為次五皇極)其六為三德(六數則為次六三德)
其七為稽疑(七數則為次七稽疑)其八為庶徵(八數則為念用庶徵)其九為
福極(九數則為五福六極)其位與數(其位次與數)尤曉然也(愈見分曉)曰(或人)
(言)洛書而虛其中五(洛書虛其中與五數)則亦太極也(亦是太極)竒耦
各居二十(竒數凡四耦數凡四除虚中數外竒則一三七九其數二十耦則二四六八其數二十)
則亦兩儀也(亦是兩儀)一二三四(一二三四之數)含九八七六(含九八七)
(六之數)縱横十五(直數横數皆十五數)而互為七八九六(七則少陽八則少隂)
(九則老陽六則老隂)亦四象也(亦是兩儀生四象)四方之正(四方相對之正)以為
乾坤坎離(乾南坤北離東坎西)四隅之偏(四方之角空處)以為兊震巽艮
(兊東南震東北巽西南艮西北)則亦八卦也(亦是四象生八卦)河圖之一六為
水(天一生水地六成之也故曰一六為水)二七為火(地二生火天七成之故言二七為火)三
八為木(天三生木地八成之故言三八為木)四九為金(地四生金天九成之故言四九為金)
五十為土(天五生土地十成之故言五十為土)則因洪範之五行(河圖水火木金)
(土生成之數是即洪範之五行)而五十五者(河圖五十五之數)又九疇之子目
也(即九疇初一次二次三次四次五次六次七次八次九之目)是則洛書固可以為
易(則洛書亦可為易)而河圖亦可以為範矣(而河圖亦可為範)又安知
圖之不為書(又何以知圖不為書)書之不為圖也耶(書不為圖耶)曰(朱子)
(言)是其時雖有後先(河圖出於羲洛書出於禹其時有后先不同)數雖有多
寡(河圖五十五數洛書四十五數雖若多少不一)然其為理(但於道理)則一而已(亦只)
(一般)但易乃伏羲之所先得乎圖(然易之書是伏羲先得此圖而成)而初
無待乎書(初不必待夫洛書)範則大禹之所獨得乎書(洪範之篇是大)
(禹獨得洛書而著此疇)而未必追考乎圖耳(又未必追攷河圖)且以河圖
而虚十(若即河圖五十五數而虛其十)則洛書四十五之數也(便是洛書四十)
(五數)虚五(若只就河圖五十五數而虚其五)則大衍五十之數也(則又是大衍五)
(十之數)積五與十(積五數與十數)則洛書縱橫十五之數也(又是洛書)
(直數横數十五之數)以五乘十(以五數乘十數)以十乘五(以十數乘五數)則又皆
大衍之數也(又是大衍五十之數)洛書之五(洛書五數)又自含五(又自含得)
(天一地二天三地四天五之數)則得十(合之為十)而通為大衍之數矣(又可通作)
(大衍五十之數)積五與十(即五與十)則得十五(合為十五數)而通為河圖
之數矣(又可通作河圖五十有五之數)苟明乎此(苟能察是)則横斜曲直(或横)
(或斜或曲或直)無所不通(彼此無所不通)河圖洛書(圖之與書)又豈有先後
彼此之間哉(何嘗有先后之殊彼此之異哉)
性理羣書句解卷九
