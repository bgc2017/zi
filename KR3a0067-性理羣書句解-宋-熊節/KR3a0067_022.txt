性理羣書句解卷二十二
宋熊節撰
熊剛大註
行實
康節先生墓誌銘(此篇言先生安貧樂道悟隂陽消長之理不以富貴動其心)
明道先生
熙寧丁巳孟秋(熙寧年間丁巳歲七月)堯夫先生(堯夫邵子字也)疾終於
家(以疾歿於家)洛之人弔哭者相屬於塗(洛之人士弔哭其家者相聯屬於道)
其尤親且舊者(其至親且舊之甚者)又聚謀其所以葬(又相與同謀其葬之)
(事)先生之子(先生子名伯温)泣以告曰(垂涕以相告云)昔先人有言(昔吾)
(父有云)誌吾墓者(記吾之墓)必以屬吾伯淳(必當屬於明道伯淳其字也)噫
(嘆辭)先生知我者(邵子其知予者)以是命我(以此而屬於我)我何敢辭(我亦)
(不得而辭焉)謹按邵氏姬姓(謹考邵氏出於姬姓)系出召公(世出召奭)故世
為燕人(故世為燕國人)父諱古(父名古)隠德不仕(隠其德不耀)先生之
幼(先生少時)從父徙共城(随其父移居共城)晩遷河南(晚年方始遷居河南)葬
其父於伊川(葬其父於伊川之地)遂為河南人(為河南人)先生生於祥
符辛亥(先生生於祥符年間辛亥歲)至是蓋六十七年矣(至此已是六十七年)
雍先生之名(先生諱雍)而堯夫其字也(堯夫先生之字也)娶王氏(妻姓)
(王)伯温仲良其二子也(二子長伯温次仲良)先生之官(先生得官)初舉
遺逸(仁宗嘉祐中舉遺逸)試將作監簿(王公拱辰以先生應授將作監簿)後以為
潁州團練推官(後又以為潁州推官)辭疾不赴(以疾病辭不赴)先生始學
於百源(百源明數學之人先生初就之學)堅苦刻勵(堅心若節刻志自勵)冬不爐
(冬不向火)夏不扇(夏不揮扇)夜不就席者數年(夜不就榻如此數年)衛人賢
之(衛之人皆賢之)先生嘆曰(先生方且興嘆云)昔之人尚友於古(昔之人尚)
(友於古人)而吾未嘗及四方(而我尚未及四方之中)遽可已乎(而可自正耶)
於是走吳適楚(乃走吳郡適楚邦)過魯客梁晉(過魯國客梁晉之地)久之
而歸曰(既久則盡得所學浩然而歸云)道其在是矣(吾道其在於是)蓋始有定
居之意(方始有定厥居之意)先生少時(先生年少時)自雄其才(雄騁其才)慷
慨有大志(奮然有大志尚)既學(既奔走四方而學)力慕高遠(所慕者非淺近)謂
先王之事(謂三代之治)為可必致(必然可致)及其學益老(及為學日益老)
德益邵(而德日益高)玩心高明(心超於造化之表)觀天地之運化(密察)
(天地運化之妙)隂陽之消長(隂陽消息之理)以達乎萬物之變(以逹之萬物之)
(變)然後頽然其順(而後怡然而順其理)浩然而歸(浩乎而歸)在洛幾三
十年(居於洛者凡三十年)始也蓬蓽環堵(初則蓬室蓽門環壁不全)不蔽風雨
(不足以蔽蓋風雨)躬㸑以養其父母(躬親炊㸑以致養其親養去聲)居之裕如
(居處泰然而自安)講學於家(講論正學於其家)未嘗強以語人(未嘗強以語諸)
(人)而就問者日衆(而來問之人日益衆)鄉里化之(鄉里之人皆化其習)遠近
尊之(遠近之人皆尊其學)士人之道洛者(士大夫之趨洛)有不之公府(非是)
(往見州郡)而必之先生之家(則是往訪先生之廬)先生德器粹然(先生道德)
(氣質純粹)望之可知其賢(望而見者即知其為賢)然不事表暴(不欲表暴於世)
不設防畛(不立限界)正而不諒(正直而不求信於人)通而不汚(明通而無所汚)
(濁)清明坦夷(清潔自將平易可近)洞徹中外(洞照内外)接人無貴賤親
䟽之間(其接於人無貴無賤無親無疎之間隔)羣居燕飲笑語(羣聚飲燕笑言)終
日不取甚異於人(盡日不與人異)顧吾所樂如何耳(亦觀我所自樂如何)
病畏寒暑(以疾病畏盛寒盛暑之時)常以春秋(常以春煖秋凉之時)行遊城中
(行遊於城市之中)士大夫家(士大夫之家)聽其車音(聽先生之車音)倒屣迎
致(倒屣爭出迎致)雖兒童奴隸(雖童稚傭奴之人)皆知歡喜尊奉(無不喜於)
(尊親)其與人言(與人言語)必依於孝悌(必以孝親遜長為先)樂道人之善
(喜言人善)而未嘗及其惡(未嘗及人之惡)故賢者悦其德(賢者之人則愛其德)
不賢者服其化(不賢之人咸服其教)所以厚風俗(能使風俗之歸厚)成人
材(成人之才美也)先生之功多矣(先生之功可謂大矣)昔七十子學於仲
尼(昔仲尼闡教道通者七十人)其𫝊可見者(得其親傳而可見於經者)曾子子思
(惟曾子子思為有宗)而子思之所以授孟子(子思𫝊之於孟子)其餘門人
(其他門弟子)各以材之所宜為學(各以其才之宜學者以為學)雖同尊聖
人(雖是同尊聖人之道)所因而入者(因此而入道者)門戶亦衆矣(其門戶亦多矣)
况後乎千歲(自孟子沒又千餘年)師道不立(師道不能有立)學者莫知其
從來(學者不知其所自來)獨先生之學為有傳也(獨有先生之學為得其𫝊)先
生得之於李挺之(先生得其𫝊於李之才)挺之得於穆伯長(之才得於)
(穆脩)推其源流(推本其論)遠有端緒(其來之遠亦有其源)今穆李之言(今穆)
(脩李之才之言)及其行事槩可見(及行事之迹大㮣可見)而先生醇一不
雜(先生則真醇純一不流於雜)汪洋高大(浩博高遠)乃其所自得者多矣
(又其所自得者)先生有書十二卷(著書凡十有二卷)曰皇極經世(名之曰皇)
(極經世)古詩二千篇(為古製凡二千餘篇)題曰擊壌集(名之曰擊壌集)先生
之葬(及葬)祔於先塋(祔於其先之丘壠)實其終之年孟冬丁酉也
(乃其死年冬月也)銘曰(復為之銘云)嗚呼先生(嗟哉先生)志豪力雄(志氣之逸)
(力量之大)闊步長趨(步地之高趨向之廣)凌高厲空(心通天地歴覧無際)探幽索
隠(窺造化之幽微究天理之隠奥)曲暢旁通(由一偏而推闡復即其近以求通)在古或
難(在古人或所難)先生從容(獨先生之不迫)有問有觀(于問于觀)以厭以豐
(厭足而該通)天不憗遺(天不以此遺我後人憗魚覲切)哲人之凶(乃使賢者大數如此)
鳴臯在南(葬所地名)伊流在東(亦地名)有寧一宫(沒寧之宫)先生所
終(先生終於此矣)
涑水司馬先生行狀(此篇述先生立朝處己之節歴官行事之美)
蘇軾
公姓司馬(姓司馬)名光(光其名)字君實(君實其字)峽州夏縣人(世居)
(峽州夏縣)初以父任(以父蔭)為將作監簿(為監簿)舉進士(擢進士)甲
科(登甲科)簽書武成軍判官事(受簽判)入為國子監直講(入為)
(學官)召試(試館職)除館閣校勘(除校勘)同知太常禮院(兼知禮院)公
自成童(公自幼時)凛然如成人(凛乎如既冠者)七歲聞講左氏春秋
(及七歲聞講論左傳)大愛之(深喜之)退為家人講(退而與家人講說)即了其
大義(即通曉其義)自是手不釋卷(自此手不停披)至不知飢渴寒暑
(渴飲飢食與天時寒暑並不知)年十五(十五歲)書無不通(於書無不通曉)文辭醇
深(文學醇正而深切)有西漢風(類西漢風)至和中(至和年中)仁宗始不豫
(仁宗不豫悦)國嗣未立(國本未立)天下寒心(天下之人莫不凛凛)惟諫官范
鎮(惟范鎮為諫官)首發其議(首言其事)公時從龐莊敏公辟(公以其奏辟)
通判并州(為并州通判)聞而繼之(聞范公之請而繼其後)上䟽言(上章奏)
願擇宗室(願選宗室之賢者)使擁儲貳(使暫居儲位)以待皇嗣之生
(以俟誕生聖嗣)退居藩服(退守藩府)亦足係天下之望(可以係属天下之心)及
為諫官(後為諫官)復上䟽(再上章)且面言臣為并州通判(面陳為并)
(倅時)所上三章(凡三章言儲貳事)願陛下果斷力行之(願得斷决而行其言)
時仁宗簡默不言(上天性謹默)雖執政奏事(雖大論奏)臣首肯而
已(頷之而已)聞公言(聞先生之語)沉思久之(默思甚久)曰得非欲選宗
室為繼嗣者乎(豈非欲使我選宗英以為嗣續計)此忠臣之言也(此盡忠之)
(論)英宗即位(英宗登極)公論入内任守忠大姦(公言内侍任守忠者大奸)
(猾)沮壞大策(搖撼立嗣之大計)離間百端(百計離間)交構兩宫(構怨兩宫)
國之大賊(為國之巨賊)乞斬於市(請戮諸市曹)以謝天下(以謝天下之人)
詔守忠蘄州安置(安置守忠於蘄)神宗即位(神宗即位)公上疏論脩
心之要三(先生上章言正心之道有三)仁明武(仁主於愛明主於察武主於斷)治國
之要三(治國之要三)官人信賞必罰(任官惟人有功必賞有過必罰)其說甚
備(其言極詳)臣昔為諫官(臣向居諫位)即以此六言獻仁宗(嘗以此六)
(者獻之仁考)其後以獻英宗(及其後復獻於英考)今以獻陛下(今又獻之神宗)
平生學(力平生為學之力)盡在是矣(並在於此)執政以河北灾傷(大臣)
(以河北之地時有灾傷)國用不足(國用匱乏)乞今歲郊賚(乞今年郊祀賜賚羣臣)
兩府不賜金帛(政府不必賜金與帛)送學士院取旨(令學士院降詔)與王
安石王珪同對(與二人同對上前)公言救災節用(先生言救灾傷節財用)
宜自近始(當自近而朝廷始)可聽辭賜(可聽其辭免賜賚)安石曰(王安石云)
常衮辭賜饌(昔常衮辭賜御饌)時議以衮自知不能當(時人議之謂衮)
(自知其不足當此)辭位不當辭禄(則當去位不當辭其賜饌)且國用不足(且國)
(之用度不足)非當今之急務也(非是今日急切之事)公曰(先生云)衮辭禄
(常衮辭其賜)猶賢於持禄保位者(猶勝於貪其禄固其位也)國用不足(國家)
(財用之乏)真急務(真是急切之務)安石言非是(王安石之言不當)安石曰(安石)
(又云)不足者(臣之所謂不足者)以未得善理財者故也(以未得其能理財之)
(人)公曰(先生又云)善理財者(所謂以理財為能者)不過會歛以盡民財
(不過聚歛以竭天下之財)民窮為盗(百姓窮斯濫則為寇盗)非國之福(非是吾國家之)
(福人)安石曰不然(安石言非)善理財者(善於謀利者)不加賦而上足
用(不必增税而國用自足)公曰(先生云)天下安有此理(天下如何有此道理)天
地所生(天所生地所産)止有此數(其數有限)不在民則在官(不在於百姓則)
(在於公帑)不加富而上用足(不增税而國用足)不過設法隂奪民利
(不過别立一法如青苗之類隂實攘奪百姓之利)其害甚於加賦(而流害過於增賦)此
乃桑弘羊欺武帝之言(不過弘羊之徒立法取財以欺其君)至其末年(至於)
(晩年)盗賊蠭起(盗賊羣起)幾至於亂(幾於大亂)若武帝不悔禍(如漢武帝)
(不悔其非)昭帝未變法(孝昭不能變其所為)則漢幾亡(則漢將亡矣)及王安
石執政(及安石秉政)始創條例司(别置官謂之條例司)建青苖助役水
利均輸之政(立此四者之法)謂之新法(名曰新法)公上䟽逆陳其害
(先生上章力說其弊)行之十年(新法之行凡十年)皆如公草(其言皆如先生奏藁)邇
英進讀蕭何曹參事(邇英殿侍講一日謀蕭規曹随事)公曰(先生云)參不
變何法(曹參不改蕭何之法)得守成之道(得守己成之理)故孝惠高后時
(故惠帝與吕后之時)天下晏然(天下無事)衣食滋殖(民之衣食豐足)上曰(神宗云)
漢常守蕭何之法(漢家永守蕭何之規)不變可乎(常不必變可耶)公曰(先生)
(言)何獨漢也(何必漢之君)使三代之君(雖使夏商周之主)常守禹湯
文武之法(常遵其祖宗之典)雖至今存可也(其國祚雖至今尚存亦可)漢武
帝用張湯言(漢武信張湯酷吏之言)取高帝約束紛更之(取祖宗制度盡)
(改更之)盗賊半天下(以至盗賊並起)元帝改宣帝之政(元帝不守孝宣之政)
而漢始衰(而漢祚自此衰)由此言之(以此而言)祖宗法不可變也(祖宗)
(之法不可改易)後數日(又其後幾日)吕惠卿進講(惠卿安石黨也當其講說)因言
先王之法(因論三代之法)有一年一變者(有一歲一改作者)正月始和
(月吉之初)布法象魏是也(象魏雉門兩觀也懸其法於上此是也)有五年一變
者(有五年一改變者)巡狩考制度是也(巡視諸侯而省察制度是也)有三十
年一變者(有三十年而一變易者)刑罰世輕世重是也(三十年為一世世輕)
(世重是三十年一變也)有百年不變者(有歴百年不可改者)父慈子孝是也
(人倫而已)前日光言非是(前日光言未當)其意以諷朝廷(其意譏諷朝政)且
譏臣為條例司官耳(且議臣不當為此職)上問惠卿言何如(神宗問惠)
(卿所言如何)公曰(答云)布法象魏(示法於象魏間)布舊法也(只舊典也)何名
為變(非變也)若四孟月朔(若四時孟月之朔也)属民讀法(會民聽法)為時
變月變耶(此可為時一變月一變耶)諸侯有變禮易樂者(諸侯凡有變其禮易)
(其樂者)王巡狩則誅之(天子巡視則戮之)王不自變也(天子未嘗自變)刑
新國(刑新立之國)用輕典(則用薄刑)亂國用重典(於暴亂之國則用重刑)平
國用中典(凡國則用平典)是為世輕世重(此之謂世輕世重)非變也(不是)
(變法)先生博學無所不通(學問無不通)音歷天文書數(音樂律歷天文)
(書數之學)皆極其妙(皆造其藴)尤好禮(喜尚禮教)不喜佛老(不喜釋老之學)有
資治通鑑傳於世(奉詔撰述通鑑一書賜名資治)公嘗問康節曰(先生問堯)
(夫云)我何如人(某何等人)康節曰(堯夫云)君實脚踏實地人也(乃步)
(步着實之人)公深以為知言(先生以其能言己事)明道嘗言(明道先生嘗曰)君
實之語(先生之言)如人參甘草(如良藥也)又曰(又言)君實之忠孝誠
實(先生忠於君孝於親真誠靠實)只是天資(皆其天資純粹暗與道合)范太史亦以
為勤禮出於天性(而范公亦言天性自然)先生多歴清要(多歴清要之職)
自并州通判權起居注同知諫院除制誥(除是數職)辭至八
九(力辭)授天章閣待制兼侍講(繼又擢是數職)神宗初擢翰林學
士(又入翰學)力辭(又辭)不許(上不許)為御史中丞遷翰林學士(又除)
(臺官翰苑)拜樞密副使(除入政府)不拜(不受)以端明殿學士出知永
興軍(以執政恩例出判永興)移知許州不赴(辭)提舉崇福宫(復領宫祠)
累遷元祐元年拜左僕射兼門下侍郎(相職也)九月薨(是年)
(九月卒)年六十八(享年六十八)贈太師温國公(贈師垣封温國)哲宗親
篆碑額曰(哲宗親書其墓碑)清忠粹德之碑(褒之以清忠粹德四字)建炎
二年(高宗建炎年間)詔配饗哲廟云(侑食哲宗廟庭)
性理羣書句解卷二十二
