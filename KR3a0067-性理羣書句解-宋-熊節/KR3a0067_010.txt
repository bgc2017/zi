性理羣書句解卷十
宋熊節撰
熊剛大註
圖
先天圖(此圖明隂陽自然相生之象)
康節先生
邵子曰(邵堯夫言)大𫝊云(易係辭曰)天地定位(乾為天坤為地其位既定)山澤
通氣(艮為山兊為澤其氣交通)雷風相薄(震為雷巽為風二者相附)水火不相射
(坎為水離為火二者不相入射音亦)八卦相錯(合此八卦更相錯雜)數往者順(已往之卦)
(則以順數之即圓圖左旋自震而至乾也)知來者逆(方來之卦則以逆數之即圓圖右轉自巽至坤)
(也)是故(轉語)易逆數也(作易以逆推來事)此一節明伏羲八卦(此一)
(段言伏羲先天八卦)蓋乾南坤北(乾居南坤居北)離東坎西(離居東坎居西)震東
北(震居東北方)兊東南(兊居東南方)巽西南(巽居西南方)艮西北(艮居西北)
(方)八卦相錯者(八卦相交錯者)明交相錯而為六十四(明其交相錯雜)
(而成六十四卦)自震至乾為順(自震卦至乾卦為順數)自巽至坤為逆(自巽)
(卦至坤卦則為逆數)數往者順(推數已往者順)若順天而行(猶順天道而行)是左
旋也(是自左而旋)皆己生之卦也(皆是己生出之卦)故云數往(故曰數之)
(於往猶自今日而追往日也)知來者逆(知方來者逆)若逆天而行(猶逆天道而行)
是右行也(是自右而行)皆未生之卦也(皆是未生出之卦)故云知來
也(故曰知之於來猶自今日而逆數來日也)夫易之數(先天易數)由逆而成矣(自逆)
(數而六十四卦方備)此一節直解圖意(此一叚直解先天六十四卦圖大意)固嘗推
之(固嘗推而明之)太極既分(太極之理分剖太極即圖中樣白處是)兩儀立矣(圖中)
(生出生第一爻左一竒數為陽右一耦數為隂此即一分而二太極生兩儀也)陽上交於隂(又自)
(第一爻生第二爻左一竒數之陽進而上交右一耦數之隂)隂下交於陽(右一耦數之隂極而)
(下交左一竒數之陽)而四象生矣(左邊第二爻一耦為隂一竒為陽右邊第二爻一竒為剛一耦)
(為柔是即二分而四兩儀生四象也)陽交於隂(又自第二爻生第三爻左邊第二爻一竒之陽交一)
(耦之隂)隂交於陽(一耦之隂而交一竒之陽)而生天之四象(第三爻左邊之竒耦)
(者凡四乾一兊二離三震四是為太陽太隂少陽少隂天之四象也)剛交於柔(左邊第二爻之剛畫)
(交於柔畫)柔交於剛(又以柔畫交於剛畫)而生地之四象(第三爻右邊之一竒一耦)
(者凡四巽五坎六艮七坤八是為少剛少柔太剛太柔地之四象也)八卦相錯(乾兊離震巽坎艮坤)
(八者交相錯雜而為六十四卦)而後萬物生焉(而後萬物自此生焉)是即一分為
二(此便是太極分為兩儀)二分為四(兩儀分為四象)四分為八(四象分為八卦)八
分為十六(八卦之上各加一竒一耦而為十六)十六分為三十二(十六之上各分)
(一竒一耦而為三十二)三十二分為六十四(三十二之上各生一竒一耦而為六十四)
猶根之有幹(正如木根上有幹)幹之有枝(幹之上又有枝)愈大則愈小
(根本愈大枝幹愈小)愈細則愈繁(條幹愈細枝葉愈多此只是一生二二生四四生八八生十六)
(十六生三十二三十二生六十四也)是故(轉語辭)乾以分之(陽到乾六陽之極又將分為隂)
坤以翕之(隂到坤六隂已極翕合將闢為陽)震以長之(復為震宫初卦陽於此方長長)
(上聲)巽以消之(姤乃巽宫初卦陽於此始消)長則分(陽長方始有必分之理)消則
翕也(隂消方始有必翕之理)迨翕盡而為純坤(及到隂氣翕歛已盡而為六隂之坤)
又非静了便動(且不是翕盡而為坤静了又便動而為陽)此又有所謂太極
在一静一動之間(坤隂方静復陽未動中間乃本體之静為太極)一動一静(静而)
(為坤動而為復)天地人之至妙(在天地則為隂極陽生在人則為静極復動豈不妙哉)一
動一静之間(此正所謂非動非静在動静之間蓋於是時坤隂收歛已盡復陽包含未露坤復之)
(中乃是本然之静不與動對而為動静之根本邵子以為坤復間太極朱子以為无極是也)天地人
之至妙至妙者(上巳言天地人之至妙此又以至妙至妙言之所以見其妙之至極不可得而)
(形容也)故又云(所以又言)無極之前(太極未有形象之先)隂含陽也(此時純隂)
(隂静然已包得陽動在其中)有象之後(既有形象之後)陽分隂也(陽動而闢隂分兩矣)
隂為陽之母(此言復生於坤故坤隂為復陽之母)陽為隂之父(此言姤生於乾故乾)
(陽為姤生之父)故母孕長男而為復(坤復二卦相並於下坤六隂極而復一陽生故有母)
(孕長男之象)父生長女而為姤(乾姤二卦相並於上乾六陽極而姤一隂生故有父生長)
(女之象)是以陽始於復(陽生自復卦始)而隂起於姤也(隂生自姤卦始)蓋
嘗有詩曰(蓋嘗即此而詠之於詩云)耳目聰明男子身(耳總目明又為男子一身)
洪鈞賦予未為貧(天道賦予萬善具足不為全貧)須探月窟方知物(指姤)
(卦言月隂也窟指一隂生處姤卦居於先天圖之上故言手探人物生生於天地間人陽物隂方知物猶言始)
(知其為隂也)未躡天根豈識人(指復卦言天陽也根指一陽生處復居先天圖之下故言)
(足躡豈識人猶言不知其為陽也)乾遇巽時觀月窟(乾與巽相值於此可觀月窟之妙)
地逢雷處看天根(坤地也震雷也坤與震相值於此可見天根之妙)天根月窟
閒來往(姤復二卦循環無窮皆太極之妙)三十六宫都是春(三十六宫即八卦)
(之數言也乾一則二宫兊二則三宫離三則六宫震四則十宫巽五則十五宫坎六則二十二宫艮十則二十)
(八宫坤八則三十六宫一陽既復運行於三十六宫莫非春意)是以圓圖言也(此詩以先天圓)
(圖而言)若夫方圖(如彼中樣方圖)造化尤妙(造化之理愈妙)又嘗有詩曰
(曾有詩云)天地定位(乾居西北角對坤居東南角故云天地定位也)否泰反類(地天泰居)
(東北角對天地否居西南角其道相反故云反類)山澤通氣(艮為山次於坤兊為澤次於乾相對)
(而立故云通氣)損咸見義(山下有澤為損次於泰山上有澤為咸次於否又與艮兊相對並居四方)
(兩交股處其義昭然可見)雷風相薄(震為雷巽為風居中央正交股處近而相迫)恒益起
意(雷風為恒風雷為益對居震巽之旁以發其意)水火相射(坎為水次艮離為火次兊相射而立)
(射音亦)既濟未濟(水火則為既濟次於咸火水則為未濟次於損與離坎二卦相對)四象
相交(四卦象相交謂如正為乾坤變為否泰正為艮兊變為損咸正為震巽變為恒益正為坎離變為既)
(濟未濟各各四卦)成十六事(合而言之則成此十六卦)八卦相盪(八卦更相推盪)為
六十四(乃成六十四卦)又合圓圖方圖而並論(若又合方圓二圖並言)圓
圖其陽在南(圓象天即天而論則東南陽氣之所升故陽在南)其隂在北(北乃隂氣)
(嚴凝之地故隂在此)方圖其陽在北(方象地即地而論則東南雖陽氣之所升而輝光所照常)
(在乎北故陽在北)其隂在南(推其陽在北則東南陽升之方却背乎陽故隂在南)此尤造
化之妙處(此愈見造化之至妙至妙者也)圖雖無文(先天之圖雖無文字可見)吾終
日言(我盡日所言)未嘗離乎是(不曾舍此)蓋天地萬物之理(蓋天地萬)
(物消息盈虛之理)盡在其中矣(盡在此圖之中矣)
性理羣書句解卷十
