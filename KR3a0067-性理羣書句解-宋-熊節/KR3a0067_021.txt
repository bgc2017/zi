性理羣書句解卷二十一
宋熊節撰
熊剛大註
行實
伊川先生年譜(此篇記先生道德行業之實講導輔翼之功)文公先生
先生名頥(賾先生名也)字正叔(正叔其字)明道先生弟也(明道之弟明道)
(生於明道元年壬申伊川生於明道二年癸酉)幼有高識(幼年識見甚高)非禮不動(舉措)
(不合於禮不妄動)年十四五(十四五歲)與明道同受學於舂陵周茂
叔先生(與其兄同學於道州周濓溪)皇祐二年(國朝年號)年十八(十八歲)上
書闕下(詣闕上書)勸神宗以王道為心(勉人主以行王道)生靈為念
(恤百姓為心)乞召對陳所學(乞召對面陳其學)間遊太學(嘗遊國學)胡翼
之主教道(即安定先生也名瑗字翼之主教學事)嘗以顔子所好何學論
試諸生(曾以顔子論一篇試學徒)得先生所試大驚(得先生一篇大驚異)處以
學職(即以學職處之)吕希哲原明師焉(吕榮公師事之)舉進士(擢進士)嘉
祐四年(國朝年號)廷試報罷(罷殿試)遂不復試(更不應試)治平熙寧
間(皆國朝年號)近臣屢薦(吕申公等數薦之朝)自以為學不足(先生固辭學不)
(足)不願仕也(不欲出仕)元豐八年(亦年號)哲宗嗣位(哲宗踐阼)司馬
公吕公著韓綘(是時光門下侍郎公著尚書左丞綘西京留守)上其行義於朝
(並以先生行義薦之於朝按温公與吕申公同薦剳子竊見河南處士程頥力學好古安貧守節言必忠信動)
(遵禮義年踰五十不求仕進伏望特加召命諫官朱光庭又言頥道德純備學問淵博若用斯人俾當勸講必能)
(輔養聖德一正君心)授汝州團練推官(遂授推官)西京國子監教授(又除)
(學官)先生再辭(先生復辭不受)尋召詣闕(即詔詣闕)元祐元年三月(是年)
(春)至京師(至京當時王岩叟奏云伏見程頥早與兄顥俱以德名顯於時陛下復起頥而用之頥趨)
(召待詔闕下四方俊乂莫不翹首向風觀朝廷所以待之如何願陛下此舉係天下之心)除宣德郎
秘書省校書郎(遂除是官)先生辭曰(先生辭云)祖宗時(先朝盛時)布衣
被召(以韋布之士被召命)自有故事(自有舊典)今臣未得入見(今未得瞻拜天)
(顔)未敢祗命(未敢拜君之命王岩叟奏云伏聞除頥京官校書郎足見優禮高賢願一召見之頥)
(静而閱天下之義理者多必有嘉言以新聖德)於是召對(遂召入對)將以為崇政殿
說書(將以為講筵之官)先生辭不獲(困辭不獲)始受西監之命(於是受西)
(京國子監命)且上奏論經筵三事(上書言講筵三事)其一(第一)以上富
春秋(以人君年事已盛)輔養為急(急於得人輔導涵飬)宜選賢德備講官
(選賢德之士為講官)使陪侍宿直(使日夜親近人主)陳說道義(講論義理)所以
涵養氣質(務在葆毓氣質)薰陶德性(陶成善性)其二(第二)請内侍宫人
(宦官宫妾)俱選老成厚重之人(皆擇老成重厚者)不使侈靡之物(無俾)
(奢麗玩好之具)淺俗之言(鄙卑淺近之語)接於耳目(嘗交接於耳目之間)其三(第三)
請令講官坐講(請許講員賜坐講說)以養人主尊儒重道之心(以表)
(一人尊敬儒道之心)既而命下(未幾有旨)以通直郎充崇政殿說書(改直)
(充說書)五月(是年夏)差同看詳國子監條制(差同孫覺顧臨詳定學制)先
生所定(先生詳定者)大槩以為學校禮義相先之地(以為學舍乃崇)
(尚禮遜之所)而月使之爭(而月試使之爭得失)殊非教養之道(甚非教育人才)
(之道)請改試為課(請改月試為供課)更不定高下(不必立上下等)制尊賢
堂以延天下道德之士(别立堂名尊賢以待天下之有道德者)䥴解額以
去利誘(除去解額以絶利禄之心)如是者十數條(如此者十數事時尚書胡宗愈因是)
(深詆先生謂不宜使在朝廷)又上疏(又復上言)言輔養上德(謂輔養聖德)要使
跬步不離正人(半步之頃不可與正人相離離大吏切)乃可以成就聖德
(乃可陶成君德)講日宰臣史官皆入(當講書日宰相與史官並進)使上不得
舒泰(使人君不得自安)請自今一月(請每月)再講於崇政殿(两講於殿)
(内)然後宰臣史官入侍(而後宰相史官皆進)餘日講於延和殿(他日)
(講於延和)八月差兼判登聞鼓院(後除鼓院)先生言入談道德(謂入)
(說義理)出領訴訟(出則領受詞訟)非用人之體(非是用人之道)再辭不受
(復不受楊龜山曰事道與禄仕不同常夷甫以布衣入朝時神宗欲優其禄令兼數局如鼓院梁院之類夷甫)
(一切受之伊川為講官朝廷亦欲使兼他職先生固辭)先生在經筵(凡在講筵)每當進
講(每遇講說)必宿齋豫戒(先期齋莊戒飭)冀以感動上意(求以感動人主之心)
一日當講顔子不改其樂章(一日講論語顔子陋巷不改其樂一章)門人
或疑此章(門弟子疑講此章)非有人君事也(與人主無相關)何以為說
(將何以言)及講畢(講說已了)復言曰(再起言曰)陋巷之士(貧士居於陋巷之中)仁
義在躬(但知天理有諸身)忘其貧賤(不知貧且賤之為可憂)人主崇高(人君)
(自貴)奉養備極(玉食之奉極其富貴)苟不知學(苟不能為學)安能不為富
貴所移(又安不為富貴所動搖)且顔子王佐之才也(顔淵本有輔王者之才)
而簞食瓢飲(所有不過一竹噐之飯一勺之飲而已)季氏魯國之蠧也(季氏)
(聚歛乃魯國之巨蠧)而富於周公(而富盛過於周公)魯君用捨如此(魯國之君)
(其用人如此)非後世之監乎(非後世之君所當監乎)聞者嘆服(同朝之士皆嘆)
(而服)哲宗亦首肯之(哲宗亦從其言)嘗聞上在宫中(曾聞哲宗在禁中)潄
水必避螻蟻(灌潄擇地恐傷行蟻)先生曰(先生進言)願陛下推此心以
及四海(願得人君以此愛物之心而仁天下之民)一日講罷(一日講說已畢)上忽起
戲折柳枝(哲宗起而攀折柳條)先生進曰(又進言曰)方春發生(方春生物之時)
不可無故摧折(不應無事損折之)上不悦(哲宗不喜)所講書有容字
(書中有容字)中人以黃覆之(内侍以黃帛貼之)曰上藩邸嫌名也(言犯)
(上嫌名傭同音)講罷進言曰(講畢又言)人主之勢(人君之分)不患不尊(不憂)
(不尊大)患臣下尊之過甚(但恐為臣者尊大之太過)而驕心生爾(而驕矜之)
(心生)時神宗之喪未除(時神宗之服未除)而百官以冬至表賀(冬至)
(節百官皆進表賀)先生言節序變遷(又有時序改易)時思方切(思親之念方切)
請改賀為慰(請改賀禮為慰)及除喪(既除服)有司又將以開樂置
宴(有司又將舉樂置會)先生請罷(先生請罷此宴)曰除喪而用吉禮(除喪之始)
(即用吉禮)則因事用樂可矣(因事而用樂猶之可也)今特設宴(今特舉宴)是
喜之也(是喜喪服之除也)五年丁太中公憂(居父珦喪)去官七年(已七)
(年)服除(服制已除)除直秘閣判西京國子監(除閣職接判西監王公繫年)
(錄程頥服除欲與館職判檢院簾中以其不靖遂有今除蓋蘇軾與程頥不合當時分二黨洛黨蜀黨恰軾弟)
(轍執政纔進禀便云但恐不肯靖簾中入其說故不得復召)五月改授管勾崇福宫
(遂改宫祠)元祐九年哲宗初視政(哲宗初視朝)申秘閣西監之命
(依舊閣職判監)紹聖間以黨論放歸田里(紹聖年間以黨禍罷歸)四年(及四)
(年)送涪州編管(遂有此命)謝良佐曰(門人也有云)是行也(先生涪州之行)
乃邢恕等為之耳(邢恕從遊先生後畔去為韓愈之藉是故如此)元符二年正
月易傳成(是年易解成)三年(及三年)徽宗即位(徽廟登極)移峽州(量移)
(峽州居住)四月復宣德郎任便居住(復官放還)還洛(歸洛中)十月復
通直郎權判西京國子監(再復官與職)建中靖國二年五月
追所復官(是年又追己復官)依舊致仕(依前致政)崇寧二年言者論
其姦黨(是年又論先生為姦黨)先生於是遷居龍門之南(龍門先生晚年)
(所居之地也)止四方學者曰(止四方來學之士云)尊所聞行所知可矣
(尊其所聞行其所知足矣)不必及吾門也(不必來訪我)五年復宣義郎致
仕(是年又復官致仕)時易傳成書已久(時易𫝊久已成書)學者莫得𫝊
授(學者欲𫝊而不可得)或以為請(有請於先生者)先生曰(荅云)自量精力未
衰(自度氣力未减)尚覬有少進耳(尚期更有所益)其後寝疾(後疾病)始以
授尹焞張繹(皆門人也尹焞曰先生作𫝊只是因而寫成)大觀元年九月庚
午卒於家(是年終於其家)年七十五(凡七十五歲)疾革(疾甚)門人進曰
(門弟進言)先生平日所學(先生平時為學)正今日要用(今日正要用)先生
微視曰(微開眼云)道著用便不是(纔說用便不是)其人未出門而沒
(未及出門而先生已逝)初明道先生嘗謂先生曰(與先生云)異日能使
人尊嚴師道者吾弟也(盖以其嚴毅所以能使人尊敬之也)若接引後學
(如引誘後進)隨人材而成就之(隨其材而噐成之)則予不得譲焉(則我)
(所不能辭)先生既沒(先生既死)昔之門人高弟(向來從學之徒)多已先亡
(多先逝者)無有能形容其德美者(未有能述先生之盛德)然先生嘗謂
張繹曰(先生曾與門人張繹云)我昔狀明道先生之行(我向來狀述明道行)
(實)我之道盖與明道同(我之學道與吾兄則一)異時欲知我者(他日)
(欲知我之行事)求之於此文可也(而求之明道行實可也)
横渠先生行狀(此篇述先生精思力踐之功文學政事之美)
吕大臨
先生諱載(姓張名載)字子厚(子厚字也)父迪仕仁宗朝(父諱迪官於仁宗朝)
終於殿中丞(終臺官)知涪州事(為涪州守)卒諸孤幼(既死諸子尚年幼)
僑寓鳳翔邵縣横渠鎮之南(寓居鳳翔府邵縣横渠鎮)因徙而家焉
(後遷而家其地)先生嘉祐二年登進士第(先生以是年及第)始仕祁州
司法(初授祁州法曹)遷丹州雲巖縣令(再遷為邑宰)又遷著作佐郎
(除臺郎)簽書渭州軍事判官(又為渭州簽判)熙寧二年冬(是年冬)被
召入對(以君命入對)除崇文殿校書(尋擢校書)明年移疾(次年以疾歸)
十年春復召還館(及十年再召就職)同知太常禮院(兼知禮院)是年
冬謁告西歸(及冬又請歸田里)十有二月行次臨潼(臨潼地名行至其地)
卒於館舍(終於次舍)享年五十有八(壽止五十八歲)是月以其喪歸
(遂以喪歸家)元豐八年八月葬於涪州(後葬於涪)先生始就外傅
(先生少年初就師學)志氣不羣(志氣夐異凡人)知虔奉父命(知敬承父命)守不
可奪(力守不變)且無所不學(無有不學者)與邠人焦寅游(焦姓寅名邠人)
(也與之游)寅喜談兵(寅曉兵學)先生說其言(先生喜其談論)上書謁范文
正公(文正公姓范名仲淹上書謁之)一見知其遠噐(公一見知其遠大之噐)責之
曰(因戒之曰)儒者自有名教(儒家自有名教之樂)何事於兵(何必兵耶)因勸
讀中庸(勸之讀中庸之編)先生猶以為未足(先生猶未止)又訪諸釋
老之書(又博覧佛老之書)知無所得(知無可取)反而求之六經(於是求之)
(六經之書)嘉祐初(嘉祐初年)見洛陽程伯淳正叔昆弟於京師(見明)
(道兄弟於帝都)共語道學之要(相與講論道學)先生渙然(先生大悟)乃盡棄
異學(盡棄向來異學之非)淳如也(純然吾道)方未第時(先生未登第)文潞公
以舊相判長安(潞公姓文名彦博舊為相出判長安)聞先生名行之美(久聞)
(聲名德行之盛)聘以束帛(以禮幣聘之)延之學宫(以學職處之)其在雲巖
(及宰靈巖)政事大抵以敦本善俗為先(見諸設施以重本善厚風俗為第一事)
每以月吉(每月之朔)具酒食召鄉人高年(置酒餚召邑里人之老者)會於
縣庭(聚於公宇)親為勸酬(或勸或酬身親臨之)使人知養老事長之義
(俾人人知養其老而敬其長)因問民疾苦(歴詢百姓之病患)及告所以訓告
子弟之意(又教以告誡其子弟之方)京兆王公(京兆尹王氏)嘗延致郡學
(曾招致郡學中)先生多教人以德(先生訓人多以德)從容語學者(和緩與其)
(學徒言)孰能少置意科舉(誰能棄置舉子之業)相從於堯舜之域(相與)
(同入堯舜之聖域)學者聞法語(學徒聞其言語有法)多從之(皆聽其言)上嗣位
之二年(主上登極之二年)登用大臣(進用大臣)思有變更(欲行新政)御史
中丞吕晦叔(晦叔為中丞)薦先生於朝(首以先生為薦)曰張載學有
本原(先生為學有本)西方之學者(西蜀之學士)皆宗之(並皆尊其道德)可以
召對訪問(宜召至闕廷試加訪問)上即命召入見(於是召對)上問治道
(問之以為治之道)皆以漸復三代為對(欲漸復三代之風)上悦之曰(君喜)
(其言乃云)卿宜日見二府議事(汝亦宜日日見二相府講論當世事)朕且將大
用卿(吾欲大用汝)先生謝曰(先生起謝云)臣自外官赴召(臣以在外小官)
(上赴君命之召)未測朝廷新政所安(未知今日所行新政便宜)願徐觀旬月
(願得徐察旬月之間)繼有所獻(有所聞則當獻其忠)上然之(君許之)他日見執
政(一日見政府)執政與語曰(政府與言云)新政之更(新政之變更)懼不
能任事(慮無人以任此責)求助於子何如(欲求子為助)先生對曰(答云)
朝廷將大有為(朝廷之上將有施為)天下之士(四海之士大夫)願與下風
(皆欲趨走下風與去聲)若與人為善(如與天下人為善)則孰敢不盡(又誰敢不)
(盡其力)如教玉人追琢(正猶使玉人雕琢良玉)則人亦故有不能(則人)
(尚有未能者)執政默然(政府不應)不合(不相合)命校書崇文(遂擢校書崇文)
(殿)先生辭(先生固辭)復按獄浙東(領浙東刑獄事)或有言曰(或又有云)張
載以道德進(先生以道德擢用)不宜使之治獄(獄官非其所宜)執政曰
(政府言)淑問如臯陶(善聽獄之吏如臯陶)猶且獻囚(尚在頖宫獻囚)此庸何
傷(此又何害)獄成還朝(獄已成歸朝)會弟天祺以言得罪(適弟名天祺以)
(言事得罪)乃告歸居於横渠故居(於是請歸返舊廬)遂移疾不起(遂辭)
(以疾不復起)横渠至僻陋(所居之地最為隘地)有田數百畆(有百畆之田)以
供歲計(以供一歲之用)終日危坐一室(終日之間直躬而坐一室)左右簡編
(左右無北圖籍)俯而讀(俯首而誦)仰而思(起而思)有得則識之(有所得則記之)
或中夜起坐(或至半夜起而坐)取燭以書(明燭以記其所得文公贊之所謂妙契疾)
(書是也)其志道精思(有志於道精而思之)未始須臾息(未始頃刻不用力)亦
未始須臾忘也(亦未嘗頃刻忘也)學者有問(為學者有問於先生)多告以
知禮成性(多與之言求知天理習成天性之事)變化氣質之道(變化氣質之理)學
必如聖人而後已(為學必欲求至聖人地位)聞者莫不動心有進(聞之)
(者皆感動其心而進於善)雖貧不能自給(雖其居貧自養不足)苟門人之無貲
者(苟從學而無資財)雖糲蔬亦共之(雖藜藿必與之共糲音厲)其自得者(自得)
(之學)窮神化(窮精神知變化)一天人(合天人之理)立大本(立是道之大本)斥異
學(斥逐異端之學)自孟子以來(自孟軻而下)未之有也(無有其比)嘗謂門
人曰(嘗語其門弟)吾學既得於心(吾之為學既得於心)則脩其辭(則見於言)
(辭)命辭無差(辭無差舛)然後斷事無失(至於處事皆無所失)吾乃沛然
精義入神(我則沛然義理之精自入神妙之域)豫而已矣(此心自然悦豫)先生氣
質剛毅(其氣質剛正嚴毅)德盛貌嚴(其德極盛其貌端嚴)然與人居(但與人相)
(處)久而日親(至久而日益親)其治家接物(其治家之道與應接事物)大要正
己以感人(大率皆是正其己以感動乎人)其家童子(家有童稚)必使掃洒應
對(咸使擁箒洒掃言語應對)給侍長上(供給侍奉長上)女子之未嫁者(有女未嫁)
必使觀祭祀(咸使觀祭祀之禮)納酒漿(供酒醴)皆所以飬遜弟(所以)
(教其遜順之風)就成德(成就其盛德)嘗曰事親奉祭(每言事父母奉祭祀)豈可
使人為之(豈可令他人為之)聞人之善(聞他人之有善)喜見顔色(喜見顔色)
(之間)答問學者(應答問學之人)雖多不倦(不憚其煩)有不能者(有未能開悟者)
未嘗不開其端(未嘗不啓其端緒)其所至必訪人才(所至之地必訪問善)
(人)有可語者(有可相與言者)必丁寧以誨之(必再三誨誘之)惟恐其成
就之晩(惟懼其成德之遲也)歲適大歉(年飢)至人相食(甚至人自相食)家人
惡米不鑿(家人以米之粗)將舂之(欲杵之白)先生亟止之曰(先生急己之云)
饑殍滿野(餓死之人盈野)雖蔬食且自愧(雖蔬飯亦自生愧)又安忍擇
乎(尚何忍有所擇)熙寧九年秋(是年秋)先生感異夢(如夫子夢奠兩楹之類)
乃集所立言(集聚其著述者)謂之正蒙(名之曰正蒙)出示門人曰(出以)
(示其徒弟)此書予歴年致思所得(此書乃平生精思以得)其言殆合前
聖(其言語與前聖相合)大要發端示人(不過啓其端以示夫人)其觸類廣之
(觸其類而充廣之)則吾將有待於學者(則我將有待後人)正如老木一
株(恰如一株老樹)枝别固多(其枝之分固衆)所少者潤澤花葉爾(猶欠光華)
(花與葉爾)先生慨然有意三代之始(先生奮然欲興復三代之盛)嘗曰(嘗言)
仁政必自經界始(欲施仁政當自正井地之經界始)貧富不均(或富或貧不能)
(均平)教養無法(教之養之皆無其法)雖欲言治(而欲論治)皆苟而已(不過苟且)
(而已)世之病難行者(世人病其難行者)未始不以亟奪富人之田
為辭(未有不以奪富家之田非美政)然兹法之行(但此法既行)悦之者衆(人悦)
(之亦多)期以數年(以數載為期)不刑一人而可復(不必罪一人而井地復矣)
方有志未就(有此志未及行)會秦鳳帥吕公薦之曰(時吕公為秦鳳路帥)
(薦之云)張載之學(先生之學)善發聖人之遺意(能發明前聖之餘旨)其術
略可措之以復古(其策亦可用之以復三代之治)乞召還舊職(乞以舊職召)
先生曰(先生言)吾不敢以疾辭(吾不敢以疾病辭)庶幾有遇焉(或有)
(所遇合)及至都(及至京)公卿聞風慕之(士大夫聞其風而興慕)然未有
深知先生者(猶未有深知先生意者)以所欲言(以其所言)嘗試於人(曾試)
(詢於人)多未之信(多不以為然)會有疾告歸(適有疾急歸)不幸告終
(不幸即終)不卒其願(不能終其志)没之日(死之日)唯一甥在側(惟一外甥)
(在旁)遂奉柩歸殯以葬(及護喪歸葬)其治喪禮一用古(其喪禮一遵古)
(制)以終先生之志(以慰先生平生之志)某以先生行事之跡(即先生所)
(行之事)敢次以書(輒敢次序而書之)
性理羣書句解卷二十一
