隨𨼆漫錄卷二
宋陳世崇撰
晉侯受玉惰内史過知其不能長世趙同獻狄俘于周
不敬劉康公知其必有大咎晉侯見魯宣公不敬季
文子知其不免郤錡來乞師將事不敬孟獻子知其
不亡何為成子受賑于社不敬劉康公知其不反齊
高厚不敬士莊子知其不免齊侯衛侯不敬叔向知
二君之必不免蔡侯不敬子産知其將死伯有不敬
穆叔知其必有大咎不敬取禍如響斯荅嗚呼毋不
敬其堯舜禹湯文武周孔傳心之要法歟
王莽女為平帝后帝崩莽不能強之下嫁漢兵燒未央
宫后曰何面目見漢家赴火自死非特莽愧其女劉
歆孔光之徒亦愧矣羊琇女惠風為愍懷太子妃劉
曜陷洛陽以賜其將喬厲仗劍大罵而死王夷甫諸
人不愧乎劉禪降魏見蜀伎不悲有此間樂不思蜀
之語孔明之子瞻孫尚戰死張飛之孫遵趙雲次子
廣亦戰死北平王諶哭于昭烈廟先殺妻子乃自殺
魏以蜀宫人賜將士李昭儀不辱自殺禪不特愧于
將士亦且愧于婦人矣
晉靈公不君患宣子驟諫使鉏麑賊之麑曰賊民之主
不忠棄君之命不信觸槐而死宋高祖使張偉酖舊
君偉曰酖君以求生不如死乃于道自飲而卒子曰
有殺身以成仁無求生以害仁此之謂也
東山之詩雨雪寒燠僕馬衣裳室家婚姻出於聖人之
忠厚惻怛故能感人也楚子伐蕭師人多寒拊而勉
之皆如挾纊遂傅於蕭明日蕭潰亦窺見此意曹操
云行行日已遠人馬同時饑托其羣臣又愧其子愧
其妾異哉
衛青少為平陽公主馬前奴後貴顯公主擇配無踰青
者卒歸之北齊後宫一裙之費至直萬疋周滅其國
后妃以賣燭為業南唐劉承勲窮奢極侈蓄妓樂數
千一妓價數十萬教以藝又數十萬服飾稱之歸京
乞食凍餒死軍卒楊杲宗為丁晉公築第丁貶海上
朝廷以第賜杲宗劉美善鍜金後貴顯賜上方器視
刻工名多美所造嗚呼世事飜覆往往如此惟德行
文章照耀今古彼富貴者猶蝜蝂醯鷄豈止空言徒
苦民耳
閻樂引兵入望夷宫二世願得一郡為王弗許願得為
萬戶侯弗許願與妻子為黔首又弗許麾其兵進二
世自殺懷帝為劉聰青衣行酒愍帝執戟前導行酒
執蓋俱不免遇害煬帝先殺其子索鴆不許自解練
巾授令狐行逹縊殺之全忠殺昭宗方醉臥遽起单
衣遶柱走追而弑之晉王北遷自採木實草葉食之
馮后隂令左右求毒藥欲與晉王俱自殺不果嗚呼
君天下得其道則富有四海失其道求為匹夫而不
得况妻子乎哀哉
天子五學中辟雍南成均北上庠東東序西瞽宗學書
者就上庠學舞者就東序學樂者就成均天子承師問
道養三老五更則就辟雍帝入東學上親貴仁入南學
上齒貴信入西學上賢貴德入北學上貴尊爵皆太學也
書稱后稷播時百穀周禮農貢九穀晉志有八榖孟子
云樹藝五榖百榖繁莫克知九榖黍稷稻梁菰大小
豆麥麻八榖即詩之黍稷稻梁禾麻菽麥獨五榖鄭
註云黍稷菽麥麻趙岐云黍稷菽麥稻日用所急莫
如稻岐說為是黃帝用黍制律積六十四黍為圭凖
之黍𩔖苜蓿差小宜釀酒杜預謂菽為豆唐本草舊
註云稷即穄也
青溪汪先生初筮長沙出錫器歸舟有錫熟水器每對
之不樂妻楊氏曰吾償其直而得之者庸何傷曰居
官不欲為器皿奈何以是汚我楊命投之江中始無
愧色蔡京當國欲得知名士附己以宗子博士召力
辭不就或潜問其故曰吾異時不欲附姦臣傳耳吁
士大夫能勤小物故充此心也享萬鍾必以義不為
京屈特小小者爾學犬吠村莊者愧死無地
孽臣姦驕為劉豫等發也奉賊稱臣為陳希烈等發也
死生堪羞為新君營救均垍及六等定罪發也此元
子書萬世綱常之法陳所翁賦子道臣節云銀旗金
甲渡巴西靈武城樓已萬幾一札只聞元帥命五牋
合待使臣歸未聞請表更追表且看黃衣換紫衣天
性非由人偽滅何緣尚父結張妃六等勝如誅獨柳
二張縱活亦何顔太師死後猶書法水部刑章托頌
間最憶海青投樂器絶憐甄濟𨼆青山中興碑下姦
臣懼天道何嘗不好還溪深毛寒壁立鬼怖可不懼
哉
潘紫巗慨慕先𨼆集老子以下迄于宣靖可師者各為
小傳曰幽人景範周二十七附見者四老𥅆尹喜莊
周列禦寇榮啟期楚狂接輿及妻長沮桀溺荷蓧荷
蕢石門晨門顔回閔損曾參原憲公析哀漆雕開仲
子及妻老萊子及妻公儀休披裘閭丘顔躅叚干木
黔婁及妻鬼谷子兩漢二十七附見者六魯二徵士
龔勝彭城老父宋勝之莊遵李弘鄭璞戴良向長禽
慶王覇及妻逢萌嚴光范丹高鳳臺佟梁鴻孟光周
爕黃憲洪直韓康陳留老父魏栢徐穉姜肱及二弟
申屠蟠郭泰張奉魏晉十二附見者六管寧張臶胡
昭王烈焦先皇甫謐及子方回孫登董京郭文何琦
孟陋汜毓徐苗翟湯周卲湯子莊陶潜南朝至五代
十九附見者七戴逵劉凝之沈麟朱百年孔顗郢野
老潯陽漁父宗測及宗人尚之從弟彧之祖炳明僧
紹阮孝緒劉許及族兄歊仲長子光王通衛大經張
氲盧鴻一張志和鄭遨王居巗張令問及弟亢言及
子立宋十八附見者六戚同文宗翼陳摶𫝊霖楊朴
李瀆魏野及子閑邢郭林逋甄樓真劉海蟾張俞孔
旼高懌种放張蕘許勃潘興嗣孫侔邵雍成都𨼆者
張舉劉臯凢百三十二人
漢書載淮南王安以叛自刑神仙傳以為安丹成上昇
鷄犬䑛鼎亦得仙去唐書紀張果自云我生堯丙子
其貎實年六七十未幾亦卒神仙傳謂果生堯丙子
二萬八千歲矣堯即位三十四年丙子至唐開元初
才二千八百餘年魯魚亥豕之誤明矣不然孟子載
文王之地百里荅齊宣王則曰文王之囿方七十里
則民居者三十里耳
會寧郡夫人昭儀王秋兒順安俞修容新興胡美人永
陽朱梅兒資陽朱春兒高安朱夏兒南平朱端兒東
陽周冬兒順政石潤兒高平周賽兒通化聞潤兒潯
陽陳宜兒胡安化沈咸寧黃新平皆上所幸也初東
宫以春夏秋冬四夫人直書閤為最親王能屬文為
尤親雖鶴骨臞貎但自上即位後萬幾之暇批荅畫
聞式克欽承皆出其手然則王非以色事主度皇亦
悅德者也
庚申八月太子請兩殿幸本宫清霽亭賞芙蓉木犀韶
部頭陳盻兒捧牙板歌尋尋覓覓句上曰愁悶之詞
非所宜聽顧太子曰可令陳藏一撰一即景快活
聲聲慢先臣再拜承命五進酒而成二進酒數十人
已羣謳矣天顔大悦於本宫官屬支賜外特賜百疋
兩詞曰澄空初霽暑退銀塘冰壺鴈程寥漠天闕清
芬何事早飄巗壑花神更裁麗質漲紅波一奩梳掠
凉影裏筭素娥仙隊似曾相約閑把兩花商略開時
候羞趁觀桃階藥綠幕黃簾好頓膽瓶兒着年年粟
金萬斛拒嚴霜錦絲圍幄秋富貴又何妨與民同樂
明年四月九日儲皇生辰令述寳鼎現俾本宫内人
羣唱為夀上稱得體詞曰虞絃清暑佳氣葱鬱非烟
非霧人正在東闈堂上分瑞祥輝騰翠渚奉玉斝總
歡呼稱頌爭羡神光葆聚慶誕節彌生二佛接踵瑶
池仙母最好英慧由天賦有仁慈寬厚襟宇每留念
修身誠意博問謙勤親保傅染寳翰鎮規隨宸畫心
授家𫝊有素更吟詠形容雅頌𨼆𨼆賡歌風度恩重
漢殿傳觴宣付祝恭承天語對南薰初試宫院笙簫
競舉但長願際昇平世萬載皇基因覩問寢日竢鷄
鳴舞拜龍樓深處又明年賜永嘉郡夫人全氏為太
子妃錫宴畢子妃回宫令旨俾立成絳都春家宴進
酒詞曰晴春媚曉正禁苑乍煖鶯聲嬌小柳拂玉闌
花映朱簾韶光早熙朝多暇舒長晝慶聖主新頒飛
詔貽謀恩重齊家有訓萬邦儀表偏稱宫闈歡笑釀
和氣共結天香繚繞侍宴回車韶部將迎金蓮照鷄
鳴警戒丁寧了但管取咸恒同道東皇先報宜男已
生瑞草若此者餘百篇史臣章采稱陳藏一長短句
以清真之不可學老坡之可東宫應令含情托諷所
謂曲終奏雅者耶沉香亭清平之調尚托汗青以傳
藏一此詞合太史氏書法宜牽連得書
二十四班行門長入祗候殿前指揮左右班御龍直金
鎗班銀鎗班散員散指揮骨朵直散祗候散都頭東
一至五西一至二茶酒新舊四班招箭班殿直弓箭
直弩直散直禁衛内殿直散鈞容直隨龍忠佐習馭
直先是太祖自陳橋驛擁兵入覲長入祗候班喬陸
二卒長率衆拒于南門乃入自北解衣折箭誓不殺
咸義不臣自縊太祖親至直舍歎曰忠義孩兒賜廟
曰忠義易班曰孩兒至今孩兒班於帽子後垂頭&KR2254;
二條粉青者為世宗持服紅者賀太祖登極直舍正
門護以黃羅傍穿小門出入旌忠也先臣奉勑譔二
侯加封續紀云生而忠舍一身以立大節殁而神歴
百世以顯威靈國家頼若而人扶持風化頼若而人
激勵菑旱頼若而人捍禦朝廷寵之美號邦人倚之
徼福豈他祠例論哉長入祗候班喬陸二侯忠義見
於建隆之初福祉施於景定之後雨䁑菑患禱輙應
班首小臣陳桂等以狀聞於是忠義威烈之褒忠烈
德義之寵蓋所以廣解衣折箭之誓俾之與國同休
者也宜刻堅珉以勸萬古皇帝以命臣藏一臣藏一
再拜稽首而獻文曰太祖肇造歴數攸歸爾喬爾陸
忠節不移誓永宥爾折箭解衣舍生取義廟食于兹
後三百載愈顯靈威捍菑禦患福被髦倪爰錫徽號
勸忠匪私服我休命永佑昌時
偶敗篋中得上每日賜太子玉食批數紙司膳内人所
書也如酒醋白腰子三鮮筍炒鵪子烙潤鳩子㸇石
首魚土步辣羹海鹽蛇鮓煎三色鮓煎臥烏熓湖魚
糊炒田鷄鷄人字焙腰子糊燠鮎魚蝤蛑簽麂膊及
浮助酒蠏江䖴青蝦辣羹燕魚亁㸇鯔魚酒醋蹄酥
片生豆腐百宜羹燥子煠白腰子酒煎羊二牲醋腦
子清汁雜熰胡魚肚兒辣羹酒炊淮白魚之𩔖嗚呼
受天下之奉必先天下之憂不然素餐有愧不特是
貴家之暴殄略舉一二如羊頭簽止取兩翼土步魚
止取兩腮以蝤蛑為簽為餛飩為棖瓮止取兩螯餘
悉棄之地謂非貴人食有取之則曰若軰真狗子也
噫其可一日不知菜味哉
先君號藏一蓋取坡詩惟有王城最堪𨼆萬人如海一
身藏之句夢牎吳先生文英為度夷則商犯無射宫
製玉京謠云蝶夢迷清曉萬里無家歲晩貂裘敝載
取琴書長安閑看桃李爛繡錦人海花場任客燕飄
零誰計春風裏香泥九陌文梁孤壘微吟怕有詩聲
翳鏡慵看但小樓獨倚金屋千嬌從他鵷煖秋被蕙
帳移煙雨孤山待對影落梅清泚終不似江上翠微
流水
襄樊之圍食子㸑骸權奸方怙權妬賢沉溺酒色論功
周召粉飾太平楊僉判有一剪梅詞云襄樊四載弄
干戈不見漁歌不見樵歌試問如今事若何金也消
磨穀也消磨柘枝不用舞婆娑醜也能多惡也能多
朱門日日買朱娥軍事如何民事如何
雲間酒淡有作竹香子云浙右華亭物價廉平一道會
買箇三升打開缾後滑辣光馨教君霎時飲霎時醉
霎時醒聽得淵明說與劉伶這一缾約迭三斤君還
不信把秤來秤有一斤水一斤缾嗚呼豈知太羹玄
酒之真味哉
隨𨼆漫錄卷二
