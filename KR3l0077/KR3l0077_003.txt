隨𨼆漫錄卷三
宋陳世崇撰
孟享駕出則軍器庫御酒庫御厨祗候庫儀鸞司御藥
院從物前導騏驥院馬引從舍人内外諸司庫務官
繼之前驅親從左右各二十一人控攏親從三百十
四㳂路喝贊舍人二文武左右各八都下親從如其
數閤門宣贊捧駕頭於馬上乃太祖即位所坐香木
為之金飾四足隨其角前小偃織藤冐之至則迎駕
者起居引駕主首左右各五人閤門提點御史臺諸
房副承直御椅子簿書官閣門祗候金鎗銀鎗招箭
東一至五西一至二茶酒等班環衛御帶内等子道
遥子御輦院官御燎子翰林司官閤門覺察宣贊二
人殿侍五十二快行如上數而殺其二御馬數十院
官隨之警蹕八人殿侍執從物者十人行門往來禁
衛内編排三十人知閤步帥行於中御龍直執從物
者八十人引駕長八人祗候左右班各二十人殿前
指揮使如上數各殺其六親方圍子二百四十人内
殿直御龍直各二百崇政殿親從内外等子各如上
數内等子十七人作内圍子主管殿司公事主管禁
衛官押之燭籠兩行各六十人快行如初數行門二
十四人擎輦六十人中仰天顔蓋二扇二挾輦殿前
指揮使左右各二十四人内殿直如之挾輦御藥左
右各二人插帶内外御帶倍上數帶御器械閤下官
又倍之文武親從又各如前數筤一扇二左賢右戚
乘馬從駕彈壓宫殿之行門以下舒腳幞頭大團花
羅袍擊鞭編排小團花羅袍御龍直茶酒等班紅地
方勝練鵲纈羅衫各塗金束帶控攏御馬左右直執
七寳素紅瑪瑙鞭各二擎硃紅水地戱珠龍杌子各
一皂紗帽青地荷蓮纈羅衫塗金束帶文武親從貼
錦帽紫寳相花大神衫銅革帶内外圍子皂紗帽紅
地黃白獅子纈羅衫緋線羅背子塗金戱獅束帶前
引從並姜牙帽三色纈衫銅帶親事官曲脚幞頭簇
四金鵰袍塗金帶百官諸司並朝服阮秀實仰瞻聖
駕詩云紫烟歛翠碧天長柳蔭旌旗午尚霜一朵彩
雲擎瑞日光華盡在舜衣裳僧必萬云輕塵不動馬
蹄催警蹕聲中聖輦來漢代威儀周禮樂太平天子
拜香回若恭謝駕於内圍子内作樂添教坊東西班
各三十六人丞相以下皆簮花姜䕫云六軍文武浩
如雲花簇頭冠樣樣新惟有至尊渾不帶盡分春色
賜羣臣萬數簮花滿御街聖人先自景靈回不知後
面花多少但見紅雲冉冉來潘牥云輦路安排看駕
迴千官花壓帽簷垂君王不輟憂勤念玉貎還如未
插時鄧克中云輦路春風錦繡張裁紅剪綠鬭芬芳
黃羅傘底瞻天表萬疊明霞捧太陽阮秀實云宫花
密映帽簷新誤蝶疑蜂逐去塵自是近臣偏得賜繡
鞍扶上不勝春先臣云幸驂恭謝覩繁華馬上歸來
戴御花老婦稚兒相顧問也頒春色到詩家
真德秀草招安湖南草寇詔云自有天子至于今日未
聞盜賊得以全軀弄潢池之兵諒非爾志烈崑崗之
火亦豈余心上稱其得體姚勉述勑祭閻妃文曰五
雲縹緲誰扣玉扄上怒曰朕雖不善未如明皇之甚
也姑蘇守臣進蠏應制程奎草批荅云新酒菊天惟
其時矣上曰茅店酒旗語豈王言耶令陳藏一擬聞
先臣援筆立成略曰内則黃中通理外則戈甲森然
此卿出將入相文在中而横行匈奴之象也上乃悅
又承旨令述太乙宫明禋祈晴設醮青詞云我將我
享爰有事于明堂載禱載祈肅致忱于楚帝上自改
為上帝楚邦昌逆號也凡代王言不可不謹
秦始皇諱政改正月為端月漢宣帝諱荀改荀卿為孫
卿明帝諱莊改莊光為嚴光司馬氏諱昭改昭君為
明妃晉簡文母鄭太后諱阿春改春秋為陽秋仍之
非也
禮曰刑不上大夫以其近君也故不廉曰簠簋不飭汙
穢曰帷薄不修罷軟曰下官不職尚遷就為之辭有
大罪者聞命則北面自裁曰子大夫有過吾不忍加
刑焉故淫者更絶纓盜者更賜酒而甚於恥戮唐家
待士不用廉恥姜皎官三品且有功猶杖辱之况簿
尉乎故神器屢搖蓋不養士氣於渾淪之中服其形
而不服其心孟子曰君之視臣如犬馬則臣視君如
寇讐此之謂也
先君會天下詩盟于通都隨𨼆纔十二三諸先生以孺
子學詩可教而教以詩吳一齋石翁云大𨼆君家小
𨼆君得名太早忌人聞秋窗吟共緱山月曉榻眠分
華嶽雲鶯欲引雛先出谷馬纔生驥便離羣新詩却
要多拈出突過即能張我軍杜北山汝能云父子名
相繼如君又出竒乾坤鍾秀氣湖海誦新詩放鶴春
風遠横琴夜月遲未應隨大𨼆閒過聖明時劉雷厓
彦朝云坎止流行只任天吟廬新傍紫薇邊夜窗低
過宫花月曉巷深横御柳烟五字肯同餘子說一燈
親自乃翁𫝊雖然不作功名念却恐功名逼少年景
定癸亥特旨以布衣除東宫掌書吟社賀詩數十僅
記五首錢春塘舜選云吟筆何須管用銀日供譔述
聖恩新只今已脫凡塵去便作金丹換骨人夜泛孤
舟載月船靜搜吟料六橋邊詩成上達宸聦了流落
人間到處𫝊吕雪屋三餘云青宫樓觀近堯階班列
屏風間坐開人羨杜閒生杜甫天教蘇頲繼蘇瓌馬
歸禁苑行邊柳鶴伴平山𨼆處梅我恨長鑱斸黃獨
兀年無計策衰頽柳月磵桂孫云鏤玉裁冰字字竒
少年親結九重知君臣際遇榮千載父子推敲冠一
時罍進楚蘭春奏雅缾分陶菊夜聯詩五雲樓近開
黃道金紫連班進赤墀菊牎俞氏云萬人海裏闢幽
扉欲學深居只布衣不道内前車馬閙又催父子入
宫闈丙寅來歸江西名勝又贈詩詞黃梅塘力敘云
詩在天地間風清月明處若為深閉門而可覓佳句
夫君小元龍豪氣隘區宇青春發詩材秀茁長膏雨
流水與行雲吾不見滯住乘月滌吟毫玉椀三危露
超詣自透脫悟在觀劒舞入宫畫蛾眉胡為衆女妬
君詩亦何憾千載一時遇向也詩道昌吟聲喧禁籞
應制沉香亭龍巾曾拭吐今焉詩道厄短笻策江路
悲嘯梁甫吟侘傺離騷賦浮雲時卷舒睨此知出處
此其隨之義大𨼆會境趣天地梅又春風緊雪飛絮
一笠㶚橋驢吟鞍且臨汝得句從人傳傳今亦傳古
要知是家傳審言以傳甫𫝊之而又傳衣鉢傳宗武
張溪居彛云醖藉中涵廊廟姿詩文都好見宸批只
蒙四字君王寵蟣虱微臣不用題周埜舟濟川八聲
甘州云有乾坤清氣入詩脾隨龍散神仙蘸西湖和
墨長空為紙幾度詩圓消得宫妃捧硯夜燭照金蓮
試問隔屏坐誰後誰先長是花香柳色更風清月白
吟入牋天自霞觴誤覆謫下玉皇邊笑隨歸山中隨
𨼆且醉拚斗酒寫新篇天應近呼來時後記上襟船
壬申秋留西湖半載吳松壑大有餞行云我昔見君
方成童長吉才華驚鉅公人間科第不屑就直使聲
名聞九重乃翁引上凝華殿子虚不待他人薦入直
承明凡幾年天上竒書盡曾見翩然歸去大江西二
䟽父子還相隨故鄉分得雲水地卻喜不爽漁樵期
春雨騎牛對烟草何如振衣隨龍五雲表秋霜黃獨
煨地爐何如駞峰犀筯食天厨林間食葉抄詩句何
如宫妃捧硯揮毫處溪邊照影着荷衣何如龍門應
制奪錦時鈞天夢斷難回顧浩然合在山中住金石
臺前伴白雲六年不踏西湖路今日重來發長吁忍
看清平破草廬盡拈書籍向人賣歸買田園供荷鉏
乃翁八十齒髮落倚門待兒斜日薄孤山梅花帶不
歸却喚扁舟載童鶴俛仰之間倏三十稔吾翁諸老
皆賦玉樓西湖吟社各天一涯窮達一場春夢故記
之
帶格三十二(三品以上玉四品以上金餘並金塗銀錯班金塗銅)笏頭一字(王外執政)
(兩府)笏頭毬絞(宰執)排方御仙花(正侍郎知閤節使)螺犀(權侍郎)絲
頭荔枝(正任副使横行)毬路(内侍)海揵(幕土輦宫)剔梗荔枝(訓武郎下)柘
枝(快行親從)太平花(隨龍忠佐)碎草(茶酒班)師蠻人仙犀牛寳瓶
行虎戲童寳相胡荽鳳子野馬雙鹿方勝雲鶴坐神
(並班直)天王(親事官)行獅(行門)行鹿(御厨教馶)盤鳳(翰林司)凹面(教坊)
醉仙(御龍直)獐鹿(軍頭司儀鸞司)
韋忠不就張華之辟張彖不為國忠之謁何其少也以
柳子厚之才而附叔文以蕭至忠之美而事韋后何
其多也此張無垢所謂貪冐之士如落穢溷汙渠中
如何使人敢近廉正之士如竹間清風露氣灑灑襲
人觀者已覺心目頓快况處其間哉
左傳之山鞠芎庚癸呼列女傳之食獵犬組羊裘荀卿
之六賦東方朔之&KR1340;蜴皆𨼆記也今何謂之始於楊
修杜何獨以曹娥名耶
信菴先生開閫維揚時偶入教場取芟草二卒所帶便
袋題姓名懸梁間越兩月忽俾緝捕呼至亟命釋縛
飲以大白時回易庫納息錢二百袋一袋萬瓶楮也
俾各負一袋環行三匝曰能益乎曰能曰汝等健兒
當力戰取富貴用义袋中錢小篋僅藏三十二楮豈
不辱國呼盧百萬大丈夫事也且各將兩袋去用用
盡再來取高沙凱還人困馬疲悅道旁假山令諸軍
隨意負歸衆怒多棄於半途餘至畢秤石輕重償以
銀而棄石于野其鼔舞駕御有賞徙木傲黥布罵趙
將之風
手執黃庭上石臺竹隂掃月遍蒼苔欲從此處即仙去
玉立清風待鶴來趙十洲希彭詩趙君入仕四十年
虚靜恬淡寂寞無為除南雄守不赴丙寅九日别親
友理家事端坐而逝遺偈曰六十二年皮袋放下了
無罣礙青天明月一輪萬古逍遥自在與前詩𩔖達
矣
壬戌秋儲君賜先臣記顔贊云文窺先漢詩到盛唐侍
余左右知汝忠良王城雖大如海政恐一藏而不得
藏也甲戍秋自贊云年方九秩開丹臉映碧眼習靜
寸心安味窮百事懶由中以致和聞道亦非晩噫十
年譔述幸隨龍二聖在天應默眷
紹定庚寅春汀寇入譙趙守竄殿司禆將胡斌領弱卒
二百巷戰矢盡刀折易雙鐡鞭所殺尤衆死焉坐執
雙鞭屢日不僵民賴其力多獲竄免守臣王埜聞于
朝贈武節大夫賜廟額忠勇劉後村詩云士各全軀
命惟侯視死輕張廵鬚盡怒先軫面如生短刃猶梟
寇空拳尚背城新祠簫鼓盛人敬此神明
四明倪君奭臨終賦夜行船詞云年少疎狂今已老筵
席散雜劇打了生向空來死從空去有何喜有何煩
惱說與無常二鬼道福亦不作禍亦不造地獄閻王
天堂玉帝看你去那裏押到
葉靖逸紹翁贊洞賓像云撚吟髭劒在前心中月天上
圓猫圖云醉薄荷撲蟬蛾主人家奈鼠何
林可山稱和靖七世孫不知和靖不娶已見梅聖俞序
中矣姜石帚嘲之曰和靖當年不娶妻因何七世有
孫兒若非鶴種并龍種定是瓜皮搭李皮石帚之詩
特甚於郭崇韜李環之撾戒之
杭城外北新橋某翁枕流居焉門有蒲萄七架時旱翁
勤灌溉獨盛宿架下以防盜忽二三鬼出水面賀得
替曰明午方巾白衫自北而至者是也及期翁株坐
以俟果有方巾白衫者大笑入水急救之是夕鬼詬
曰吾經數十年剛得替而汝奪之吾將殺汝取淤泥
瓦礫亂擲翁悵懼而入又擊戸黎明蒲萄無孑遺矣
蓋盜詐鬼艤舟以載也噫移此智以遷善誰能禦之
史相生朝寺觀皆有厚饋獨無凖獻偈云日月兩條燭
須彌一炷香祝公千歲夀地久與天長史大喜隨𨼆
拈云滿口道着
雲峰德師住撫之廣夀途遇時貴避不及有違言即上
堂别衆云澹然無累水雲僧去住分明葉樣輕十字
街頭休作夢五湖依舊一枝藤隨𨼆拈云劄得眼來
白雲萬里
隨𨼆漫錄卷三
