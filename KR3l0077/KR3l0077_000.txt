隨𨼆漫錄小說家𩔖一(雜事之屬)
提要
(臣)等謹案隨𨼆漫錄五卷舊本題宋臨川陳
隨𨼆撰蓋後人以書中自稱隨𨼆而稱陳郁
為先君知為臨川陳姓故題此名寔則隨𨼆
非名也據所載錢舜選詩其人嘗於理宗景
定四年以布衣官東宫掌書又載辛巳八月
己丑為元世祖至元十八年則其人蓋已入
元案劉壎𨼆居通議載宋度宗御批一道云
令旨付藏一所有陳世崇詩文稿都好可再
揀幾篇来在来日定要千萬千萬四月五日
辰初付陳藏一壎跋其後以為在春宫時盛
年潛躍汲汲斯文惜不遇園綺羽翼乃下訪
藏一父子之卑陋藏一為郁字則其子當即
世崇證以書中所記與此批皆脗合知隨𨼆
即世崇號也其書多記同時人詩詞而於南
宋故事言之尤詳如紫宸殿上夀儀賜太子
玉食批直書閣夫人名數孩兒班服飾孟享
駕出儀太子問安展書儀帶格三十二種諸
條頗有史𫝊所未及者他所記詩話雜事亦
多可采其第二卷内論漢平帝后晉愍懷太
子妃以下五條皆借古事以寓宋亡後臣降
君辱之慘與所以致敗之由而終無一言之
顯斥猶有黍離詩人悱惻忠厚之遺焉尤非
他說部所及也乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
