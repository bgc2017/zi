大學衍義補卷九十九
明丘濬撰
治國平天下之要
備規制
郵傳之置
周禮鄉大夫之職國有大故則令民各守其閭以待政
令以旌節輔令則達之
賈公彦曰國有大事故恐有姦寇故使民徵令出入
往來皆須得旌節輔此徵令文書乃得通達無節則
不得通
臣按旌以彰之節以騐之有旌節文書乃得通達
後世給符驗以傳文書始此
遺人掌郊里之委積以待賓客野鄙之委積以待羇旅
凡賓客會同師役掌其道路之委積凡國野之道十里
有廬廬有飲食三十里有宿宿有路室路室有委五十
里有市市有候館候館有積
鄭玄曰委積者廪人倉人計九榖之數足國用以其
餘共之少曰委多曰積廬若今野候徙有庌也宿可
止宿若今亭有室也候館樓可以觀望者也一市之間
有三廬一宿
賈公彦曰郊野之委積以待賓客者其賓客至郊與
主國使者交接因即與之廪餼也野鄙之委積以待
羇旅者旅客也謂客有羇縶在此未得去者則於此
惠之鄭注謂廬今野候徙有庌者此舉漢法以况義
漢時野路候迎賓客之處皆有庌舍與廬相似注謂
宿可止宿若今有亭有室者漢法十里有亭亭有三
老人皆有宮室故引以為况也
臣按委積以待賓客即後世驛傳給廪之意候館
樓即所謂驛舍之郵亭也
委人掌斂野之賦斂薪芻凡疏材木材凡畜聚之物以
稍聚待賓客以甸聚待羇旅
鄭玄曰野謂遠郊以外也所斂野之賦謂野之園圃
山澤之賦也凡疏材草木有實者也凡畜聚之物瓜
瓠葵芋禦冬之具也
賈公彦曰以三百里稍地之聚二百里甸之聚以待
羈旅過客之等
臣按遺人所掌者餼廪之資而委人所斂者凡薪
芻果菜之屬
野廬氏掌達國道路至於四畿比(校也)國郊及野之道路宿
(賓客所宿之廬)息(所止之舍)井樹(井以供飲食樹以為蕃蔽)
王昭禹曰掌達道路至於四畿則遂人所謂千夫有
澮澮上有道萬夫有川川上有路以達於畿是也謂
之四畿則自王城五百里四面皆達之也
臣按周定王使單襄公聘於宋遂假道於陳以聘
楚道茀不可行司里不授館國無寄寓而知陳之
不能守其國盖是時周禮盡廢而野廬氏之職不
脩而所謂達國之道路至於四畿而比其宿息井
樹者不復有矣
行夫掌邦國傳遽之小事&KR0839;惡而無禮者凡其使也必
以旌節
鄭玄曰行夫邦國使之小禮者也傳遽若今時乘傳
騎驛而使者也
臣按後世乘傳騎驛其原盖出於此
環人(取周圍保護之義)掌送逆邦國之通賓客以路節達諸四
方舍則授館令聚柝(與拆同)有任噐則令環之凡門關無
幾送逆及疆
王昭禹曰國野之道五十里有候館則環人授之於
賓客者也令聚柝令野廬氏也賓客有任用之噐則
亦令環衛之也凡門關無幾者謂賓客出入環人以
路節達之故門關無幾也疆謂王畿四方之界也賓
客來而逆之去而送之皆及疆
臣按環之為言圍也主賓客往來為之守衛賓客
有隨行之任噐則周圍保護若環之無隙焉可見
先王之於賓旅非徒餼廪以給之而又有兵仗以
衛之此所以來通四方之情而懷柔之者至矣
左傳襄公三十一年子産曰僑聞文公之為盟主也宮
室卑庳無觀臺(上高曰臺)榭(有木曰榭)以崇大諸侯之館館如公
寢庫廐繕脩司空以時平易道路圬人以時塓(塗也)館宫
室諸侯賓至甸設庭燎僕人巡宫車馬有所賓從有代
(代客役)巾車(主車之官)脂轄隸人牧圉各瞻(視也)其事百官之屬
各展(陳也)其物公不留賓而亦無廢事憂樂同之事則巡
之教其不知而恤其不足賓至如歸無寧(寧也)菑患不畏
寇盜而亦不患燥溼
臣按子産之言可見古人所以設館以舍賓客者
其備預之完具情文之兼至有如此者是雖列國
相待之禮而大之所以字小小之所以奉大皆不
可不加之意可見矣
國語單子曰周之秩官(周常官篇名)有之曰敵國賓至關尹
以告行理(吏也)以節(瑞節)逆(迎也)之候人為導卿出郊勞門尹
除(掃也)門宗祝執祀司里授館司徒具徒(役也)司空視塗(視險)
(易也)司寇詰姦虞人入材甸人積薪火師監燎(庭燎)水師監
濯膳夫致餐(熟食)廪人獻餼(生曰餼)司馬陳芻(䬴馬)工人展車
(展省客車補其傷敗)百官官以物至賓入如歸
臣按古人所以待賓之禮如此其至所以賓至如
歸也國語所述者雖敵國之禮而大之於小亦可
以類推矣
孔子曰德之流行速於置郵而傳命
朱熹曰置驛也郵馹也所以傳命也孟子引孔子之
言如此
許謙曰字書馬遞曰置步遞曰郵漢西域傳因騎置
以聞師古曰即今驛馬也黃霸傳郵亭師古曰書舍
謂傳送文書所止處如今驛館
臣按置即漢時之騎置令之驛傳也郵即漢時之
郵亭今之鋪舍也騎置以飛報機務郵亭以遞送
文書
漢高祖五年田横乘傳詣雒陽
如淳曰律四馬高足為置傳四馬中足為馳傳四馬
下足為乘傳一馬二馬為軺傳急者乘一乘
顔師古曰傳者若今之驛古者以車謂之傳車其後
又單置馬謂之驛騎
臣按今制驛設三等馬匹有上中下之别即漢所
謂高足中足下足也
文帝十二年除關無用傳
景帝四年復置關用傳出入(傳信也若今過所也)
如淳曰兩行書繒帛分持其一出入關合之乃得過
謂之傳今除去關出入無禁不用傳也
臣按漢人所謂傳即今符驗文引之類
平帝時徵天下通知逸經古記者所在為駕一封軺傳
如淳曰律諸當乘傳及發駕置傳者皆持尺五寸木
傳信封以御史大夫印章
顔師古曰以一馬駕軺車而乘傳
平帝時選有德義者以為宗師考察不從教令有冤失
職者宗師得因郵亭書言宗伯請以聞
顔師古曰郵亭書舍也言為書以付郵亭令送至宗
伯也
臣按郵亭即今之鋪舍因郵亭書言宗伯即今官
文書入遞也
漢舊儀曰璽書使者其驛騎也三騎行晝夜千里為程
臣按此即後日詔書一日行三百里之制
唐制傳信符者以給郵驛通制令
唐有銀牌發驛遣使則門下省給之其制闊二尺半長
五寸面隸五字曰敇走馬銀牌宋初令樞密院給券謂
之頭子太平興國中因有詐乘驛者詔罷樞密院券乘
驛者復置銀牌端拱中又罷之復給券
臣按此唐宋牌券之制
宋仁宗嘉祐中三司使張方平編驛券則例凡七十四
條賜嘉祐驛令
臣按此宋朝驛劵之制竊惟今制凡天下水馬驛
逓運所逓送使客飛報軍情轉運軍需之類沿途
設馬驢船車人夫必因地里要衝偏僻量宜設置
其衝要處或設馬八十疋六十疋三十疋其次或
二十疋十疋五疋大率上馬一疋該糧一百石中
馬八十下馬六十其僉點人夫先儘驛所近民如
不及數取於鄰郡民戶糧不及數者衆戶輳數當
之民於常役之外而又加此役承平日久事務日
多而民力亦或因之以罷弊乞如宋仁宗命張方
平總驛券俾所司將事務之當給驛者定有等第
編次為一書頒行天下藩方非此例也不許擅起
發下天下驛逓非此例也不許應付
以上郵傳之置
治國平天下之要
備規制
道塗之備
易刳木為舟剡木為楫舟楫之利以濟不通致遠以利
天下盖取諸渙
張栻曰川塗之險則有所不通惟夫舟楫之利既興
則日月所照霜露所墜莫不拭目觀化天下如一家
中國如一人矣是以刳其木而中虛剡其楫而末銳
舟所以載物而楫所以進舟致遠以利天下而取諸
渙者盖渙之成卦上巽下坎彖曰利涉大川乘木有
功也
臣按渙之卦有乘木濟川之象水在天地間為利
最大為性最險故聖人於易屢以利涉與不為言
而又制器以為利涉之具既有其具則地之勢盡
矣而人行也不止地之形斷矣而人行也不絶由
是極天所覆地所載處无不可至焉所以來遠人
於無外廣王化於無窮也
詩大明篇曰親迎於渭造舟為梁
張載曰造舟為梁文王所制而周世遂以為天子之
禮
臣按造舟謂聯比其船而加板於其上以為橋杜
預所謂河橋是也
周禮司險掌九州之圖以周知其山林川澤之阻而達
其道路設國之五溝五涂而樹之林以為阻固皆有守
禁而達其道路國有故則藩塞阻路而止行者以其屬
守之唯有節者達之
鄭玄曰達道路者山川之阻則開鑿之川澤之阻則
橋梁之也樹之林作藩落也國有故喪災及兵也閉
絶要害之道備姦寇也
王昭禹曰所謂九州之圖山林川澤之阻若職方氏
所謂東南曰揚州其山鎮曰會稽其澤薮曰具區其
川三江其浸五湖之類是也所謂國之五溝五涂則
是遂人所謂遂溝洫澮川之謂五溝也行畛涂道路
之謂五涂也
合方氏掌達天下之道路
鄭玄曰達天下之道路津橋相輳不得陷絶也
臣按官而謂之合方者合同四方之事也
野廬(客行道所舍)氏掌達國道路至於四畿比國郊及野之道
路凡道路之舟車轚互者叙而行之
鄭玄曰達謂巡行通之使不陷絶也
賈公彦曰舟車轚互謂於迫隘處也水陸之道舟車
往來狹隘之所使以次叙過之
臣按成周之世其為治不但詳於朝廷之上國都
之中則雖天下之道路舟車所至之處無一之或
遺焉者可見聖人為治無間於大小邇遐也
匠人營國經涂九軌環涂七軌野涂五軌
王昭禹曰國中曰經涂繞城曰環涂郊外曰野涂軌
廣八尺經涂所由者衆故九軌環涂所由者少故七
軌野涂所由者又少故五軌此内外廣狹之制異也
臣按太平之治非止政教流行於王朝國都之内
則雖道涂往來之所無一而不合於轍迹之度然
後為天下一統焉苟有一之或窒閡閉隔焉則有
所不行者矣豈所謂車同軌哉
史記禹開九州通九道陂九澤度九山
孔穎達曰通九州之道路
臣按左傳禹經啟九道即此
春秋昭公元年秦公子鍼奔晉造舟于河
臣按初學記公子鍼造舟處在蒲坂夏陽津今蒲
津浮橋是也
禮記季春之月命司空曰時雨將降下水上騰循行國
邑周視原野脩利隄防道達溝瀆開通道路母有障塞
鄭玄曰溝瀆與道路皆不得不通所以除水潦便民
事也古者溝上有路
方慤曰脩利則脩而利之使無害道逹則道而達之
使無壅開通則開而通之使無窮皆欲其無有障塞
而已障言蔽顯以為隱塞言窒虛以為實凡此皆豫
備水災之術也
臣按先王當季春之月恐自時厥後大雨時行水
潦將至或至于淹没道路而成淖濘有妨車馬行
旅之往來故先時而為之備水患也如此
爾雅路旅途也路場猷行道也(博說道之異名)一達謂之道路
(長道)二達謂之岐旁(岐道旁出也)三達謂之劇旁(數道交錯謂之劇)四
達謂之衢(交道四出)五達謂之康(康莊之衢)六達謂之莊七達謂
之劇驂(一道交復有一岐出者)八達謂之崇期(四道交出)九達謂之逵
(四道交出復有旁通)
臣按此則術道之異名也
天子造舟諸侯維舟大夫方舟士特舟庶人乘泭
郭璞曰造舟比船為橋維者維連四船方者併兩船
特單船也泭併木以渡
臣按造舟維舟方舟即今所謂浮橋特舟即今渡
船泭即今&KR1097;筏
國語周定王使單襄公聘於宋遂假道于陳以聘于楚
火(心星也)朝覿(謂展見也)矣道(路也)茀(□塞也)不可行也候不在疆
司空不視塗澤不陂川不梁單子曰夫辰角(大辰蒼龍之角星名)
(也)見而雨畢天根(亢氐之間)見而水涸故先王之教曰雨畢
而除道水涸而成梁故夏令曰九月除道十月成梁
臣按夏令夏后氏之令周所因也除道所以便行
旅成梁所以便民使不病涉也
孟子曰歲十一月徒杠(方橋可通徒行者)成十二月輿梁(橋可通車)
(輿者)成民未病涉也
朱熹曰周十一月夏九月也周十二月夏十月也夏
令曰十月成梁盖農工已畢可用民力又時將寒沍
水有橋梁則民不患于徒涉亦王政之一事也又曰
先王之政細大具舉而無事不合人心順天理故其
公平正大之體紀綱法度之施雖纖悉之間亦無遺
恨如此
臣按先王之治非獨其大綱大法無有偏而不舉
之處則雖一道徑之微一津河之小民之所以經
行之處亦必委曲而為之處置焉惟恐其行步之
齟齬足徑之瘒瘃也聖人仁民之政無往而不存
其小者尚如此况其關係之大者哉
漢薛宣子惠為彭城令宣至其縣橋梁郵亭不脩宣心
知惠不能
臣按鄭子産以乘輿濟人於溱洧孟軻氏譏其不
知為政陳國道茀不可行而川不梁單襄公知其
必亡盖道路橋梁雖于政治無大干繫然王道至
大而全備一有所闕雖若無甚害者然而一人不
遂其欲一事不當其理一物不得其濟亦足以為
大段之累全體之虧也故大人行政雖受一命居
一邑亦無不盡其心焉者薛宣于見其子之為邑
橋梁不脩而知其無所能由是推而大之知夫覘
人之國者因其涂不治川不梁則知其國之不振
也豈不然哉是以君子欲成其大必盡力于其小
欲成其全惟恐其一之或有虧也良以此夫
晉杜預以孟津渡險有覆没之患請建河橋于富平津
議者謂殷周所都歴聖賢而不作者必不可立故也預
曰造舟為梁則河橋之謂也及橋成武帝從百寮臨會
舉觴屬預曰非君此橋不立也對曰非陛下之明臣亦
不敢施其微巧
臣按元和志云河陽浮橋架黃河為之以船為脚
竹&KR2460;互之初預造橋時議者多謂殷周無有作橋
于河者預引詩大明造舟為梁為証然詩不言其
所造之處史記秦昭襄王五十年十二月初作河
橋盖橋作于河也然是時秦未有孟津之地而所
作之橋不在此爾唐開元九年復作于蒲津
唐開元九年新作蒲津橋鎔鐵為牛
張說曰河有三橋蒲津居其一舊制横絚百丈連船
千艘辮脩笮以維之繫圍木以距之開元十二載俾
鐵代竹取堅易脆結為連鏁鎔以為伏牛偶立于兩岸
禁連于河中潬鏁以特航牛以繫䌫亦將厭水物奠
浮梁
臣按凡于水必用鐵非徒以其堅亦以其能厭水
物也
以上道涂之備
大學衍義補卷九十九
