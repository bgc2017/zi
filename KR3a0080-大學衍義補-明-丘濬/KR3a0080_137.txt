大學衍義補卷一百三十七
明丘濬撰
治國平天下之要
嚴武備
遏盜之機(中)
靈帝時鉅鹿張角事黃老以妖術教授號太平道自稱
大賢良師呪符水以療病令病者跪拜首過遣弟子遊
四方轉相誑誘十餘年間徒衆數十萬自青徐幽冀荆
揚兖豫莫不畢應填塞道路郡縣反言角以善道教化
為民所歸楊賜上言宜敕州縣簡别流民護歸本郡以
孤弱其黨然後誅其渠帥可不勞而定事留中司徒掾
劉陶復上疏申賜前議帝殊不為意角遂置三十六方
方猶將軍也大方萬餘人小方六七千各立渠帥訛言
歲在甲子天下大吉以白土書京城寺(官署)門及州郡官
府皆作甲子字大方馬元義等先收荆揚數萬人以中
常侍(内官也)封諝徐奉等為内應約以三月五日内外俱
起至是角弟子唐周告之於是先收元義車裂詔三公
司隸案驗宫省直衛及百姓事角道者誅殺千餘人角
等知事已露馳敕四方一時俱起皆著黃巾為幟所在
燔劫長吏逃亡旬月之間天下響應
臣按黃巾之起始于張角以符水治病遂至轉相
誑誘遠至十餘年多至數十萬天下九州從之者
八州内而宫省之宦官近而京城之直衛莫不事
其道而同其謀其原皆起于符水呪病而已今天
下往往有以此治病以求衣食者而京師尤多不
徒不禁絶之而又為之建祠宇用其人以清要之
職則又不獨下之人為所惑而已也嗚呼先王之
世左道惑衆者必誅政恐其惑世而馴致于大亂
也有志于防亂者可不戒之于微哉
靈帝以黃巾日盛召羣臣會議北地太守皇甫嵩以為
宜解黨禁益出中藏錢西園廐馬以班軍士中常侍吕
彊曰黨錮久積人情怨憤若不赦宥與角合謀為變滋
大請先誅左右貪濁大赦黨人料簡牧守能否則盜無
不平矣帝懼而從之時宦官趙忠張讓等貴寵第宅擬
宫室及封諝徐奉等事發上詰責諸常侍曰汝曹常言
黨人欲為不軌皆令禁錮今黨人更為國用汝曹反與
角通
臣按張角之亂積十餘年而人從之者幾徧天下
則雖内官在天子左右亦與之通謀無一人敢言
者何也蓋一時賢人君子中常侍皆以謀為不軌
而禁錮之是以舉世之人莫不緘口結舌也吕彊
謂不赦黨人將與角合謀此蓋以危言激帝爾黨
人豈為亂者哉是知為治之急務莫急于通人言
人言不通雖以天下之大皆從一賊而無一人之
敢言黃巾之亂若非其黨之自言則靈帝終不知
也嗚呼後世人主宜以為鑒
黃巾餘黨賊帥韓忠復據宛拒朱儁儁鳴鼓攻其西南
賊悉衆赴之儁自將精卒掩其東北乘城而入忠乃退
保小城乞降諸將欲聽之儁曰兵固有形同而埶異者
昔秦項之際民無定主故賞附以勸來耳今海内一統
惟黃巾造逆納降無以勸善而更開逆意使賊利則進戰
鈍則乞降縱敵長寇非良計也
臣按處事者當知天下之大義朱儁謂秦項之際
民無定主故賞附以勸來耳今海内一統惟黃巾
造逆故不納其降以縱敵長寇以為形同而勢異
嗚呼此豈但形勢哉大義亦不過如此也
交阯多珍貨前後刺史多無清行故吏民怨叛執刺史
選賈琮為交阯刺史琮到部訊其反狀咸言賦斂過重
百姓莫不空單京師遙遠告冤無所民不聊生故聚為
盜賊琮即移書告示各使安其資業招撫荒散蠲復徭
役誅斬渠帥為大害者簡選良吏試守諸縣歲間蕩定
百姓以安巷路為之歌曰賈父來晩使我先反今見清
平吏不敢飯
蘇洵曰天下之勢遠近如一以吾言之近之可憂未
若遠之可憂之深也今廣南川峽例以為遠而朝廷
稍有所優異者不復官之於此矧其地控制南夷氐
蠻最為要害土之所産又極富夥明珠大貝紈錦布
帛皆極精好水載出境而其利百倍故吏不能皆廉
方今賦取日重科斂日煩罷弊之民不任官吏復有
規求于其間淳化中李順竊發于蜀州郡數十望風
奔潰近者儂智高亂廣南乘勝取九城如反掌國家
設城池養士卒蓄器械儲米粟以為戰守備而凶䜿
一起若涉無人之境者吏不肖也
臣按天下之地勢雖有内外遠近而聖人一視以
同仁初無内外遠近之異焉觀賈琮之治狀蘇洵
之議論曉然知遠方之民所以易動者非民之性
習然也治之者不得其人也蓋遠方州縣得一良
令如得勝兵三千人得一良守如得勝兵三萬人
得一良部使者如得勝兵三十萬人方其相安無
事之時一方數千里之地若藩若郡若縣得二三
十輩之賢守長則足以安之矣不幸而民窮起而
為盜為亂非得數十萬人馬錢糧未易以平之也
嗚呼當道之大臣掌銓選者何苦不為國計不為
地方計而專為仕者之計不權其輕重緩急而拘
拘于遠近内外之較哉非獨不智蓋不忠也
元魏孝文以李崇為兖州刺史兖土舊多劫盜崇命村
置一樓樓皆懸鼓盜發之處亂擊之旁村始聞者以一
擊為節次二次三俄頃之間聲布百里皆發人守險要
由是盜發無不禽獲其後諸州皆效之自崇始也
臣按李崇建樓置鼓防盜之法今亦可行然可于
盜發之時行之平時不用亦可
孝明時盜賊日滋征討不息國用耗竭豫徵六年租調
猶不足乃罷百官所給酒肉又税入市者人一錢及邸
店皆有税百姓嗟怨郎中辛雄上疏以為夷夏之民相
聚為亂豈有餘憾哉正以守令不得其人百姓不堪其
命故也宜及此時早加慰撫宜分郡縣為三等清官吏
選補之法不拘以停年三載黜陟有稱職者補在京名
官如不歴守令不得為内職則人思自勉枉屈可伸彊
暴自息矣
臣按北魏之時以盜賊滋發之故征討不息遂至
國用耗竭而行一切聚斂之法議者歸其罪于守
令不得其人誠是也今宜為之法曰州縣境中有
盜羣聚至五十人以上者半年不獲親民官革去
冠帶捕賊一年不獲者除名府官及分廵官遞減
其罪獲盜之數十獲其三即與准免
隋煬帝謀討高麗詔山東置府令養馬以供軍役又發
民夫運米塞下車牛往者皆不返士卒死亡過半耕稼
失時榖價踴貴東北邊尤甚斗米值數百錢所運米或
粗惡令民糴以償之又發鹿車夫六十二萬二人共推
米三石道途險遠不足充餱糧至鎮無可輸皆懼罪亡
命重以官吏侵漁百姓窮困于是始相聚為羣盜鄒平
民王薄擁衆據長白山剽掠齊濟之郊自稱知世郎言
事可知矣又作無向遼東浪死歌以相感勸避征役者
多往歸之於是平原劉霸道漳南竇建德鄃人張金稱
蓨人高士達皆聚衆為亂自是所在羣盜蜂起不可勝
數徒衆多者至萬餘人攻陷城邑
臣按周書有之撫我則后虐我則讎所謂虐之之
甚者有三焉征戍之無已勞役之無已科斂之無
已有一于此皆足以致亂為人上者盍亦反思乎
吾之祖若宗皆起自匹夫吾幸承祖宗之祚蔭而
有今日貴賤不同而好生惡死則同好逸惡勞則
同好取惡予則同設使吾身處民之地上之人如
此虐我必欲盡取吾之財使吾父母凍餒必欲竭
盡吾之力使我親属離亡吾堪此否乎一旦叛我
起而為亂而吾之位得安乎身得樂乎不安不樂
則吾不能以不操心縱假勢力以平之則所損亦
多矣况未必能平乎古語有言水所以載舟亦以
覆舟得乎民心則為天子失乎民心則為獨夫得
民心之道無他惜民財愛民力而已民之財恒自
足民之力恒有餘則得其心矣此保天下夀國脉
之第一事也
唐懿宗咸通九年初南詔陷安南敕徐泗募兵二千赴
援分八百人别戍桂州初約三年一代至是戍桂者已
六年屢求代還徐泗觀察使崔彦曾性嚴刻押牙尹戡
等用事以軍帑空虚不能發兵請令更留戍一年戍卒
聞之怒都虞候許佶等作亂推糧料判官龐勛為主劫
庫兵北還所過剽掠州縣莫能禦詔遣中使赦其罪部
送歸徐各以私財造甲兵旗幟招集亡命衆至千人陷
宿州城悉聚城中貨財募兵得數千人自稱兵馬留後
尋陷徐州城城中願從者萬餘人勛又募人為兵人利
於剽掠皆斷鉏首而銳之執以應募由是賊衆日滋官
軍數不利遂破魚臺等縣又陷都梁城據淮口漕驛路
絶勛又分遣其將南寇舒廬北侵沂海破沭陽下蔡烏
江巢縣攻陷滁州大掠泗州勛自謂無敵於天下作露
布散示諸寨乘勝圍夀州掠諸道貢獻商貨既而諸道
兵大集於宋州勛始懼應募者益少勛乃驅人為兵斂
富室及商旅財十取七八殺崔彦曾自稱天冊將軍勛
自九年七月作亂至明年八月始為官軍所平
胡寅曰何以聚人曰財故省費節用恐窮竭而召禍
也民無信不立故明約慎令恐欺詐而人攜也徐卒
所以叛者為崔彦曾失信而已彦曾所以失信者為
軍帑空虚而已自宣宗末年諸鎮相繼逐帥而叛言
事者以謂藩鎮減削衣糧以充貢獻之所致况懿宗
窮奢極侈所費不貲則斂財之方必又多岐州府調
度僅足自給一有變故無以應之如徐州是也然則
儉與信豈非為國之急務乎
臣按唐末之亂始此宋祁曰易云喪牛于易有國
者知戒西北之虜而不知患生於無備唐亡於黃
巢而禍基於桂林易之意深矣後世人主宜鑒前
代之所以亡而兢兢於今日省費節用以足國之
用明約慎令以孚人之心而毋馴致於唐人桂林
之亂也哉
僖宗時政在臣下南衙(宰相)北司(宦官)互相矛盾自懿宗以
來奢侈日甚用兵不息賦斂愈急關東連年水旱州縣
不以實聞上下相蒙百姓流殍無所控訴相聚為盜所
在蜂起州縣兵少加以承平日久人不習戰每與盜遇
官軍多敗乾符元年濮州人王仙芝始聚衆數千起於
長垣明年宛朐人黃巢亦聚衆數千應仙芝巢少與仙
芝俱以販私鹽為事巢善騎射喜任俠粗涉書傳屢舉
進士不第遂為盜與仙芝攻剽州縣横行山東民之困
於重斂者爭歸之數月之間衆至數萬
范祖禹曰自古賊盜之起國家之敗未有不由暴賦
重斂而民之失職者衆也唐之季世政出閹尹不惟
賦斂割剥復販鬻百物盡奪民利故有私鹽之盜使
民無衣食之資欲不亡其可得乎
臣按天地生人其蚩而蠢者為民其秀而黠者為
士所業不同而各求以資所生者則同也是以國
家盛時仕路通而聚斂之政不行士有士之業民
有民之産有以自生故視死為重不敢輕其生恐
或致於死地也故盜賊不興禍亂不作當唐之世使
黃巢一舉而第進士或於進士科外别有進身之
途則巢不販私鹽矣使鹽而無禁則巢必終身業
之鹽雖有禁而無大罪巢必不改業而為盜矣使
當時民生有恒業官司無厚斂而民皆有仰事俯
育之資巢雖為盜不過為推埋劫掠之雄爾豈能
旬月之間衆至數萬而横行於天下逐天子而犯
宫闕乎是故明聖之主必多方以取士不盡利以
遺民
廣明元年黃巢陷東都留守劉允章帥百官迎謁巢入
城勞問閭里晏然張承範等將神策弩手發京師神策
軍士皆長安富家子賂宦官竄名軍籍厚得廪賜但華
衣怒(鞭之以發其怒而疾馳也)馬憑勢使氣未嘗更戰陳聞當出征
父子聚泣多以金帛雇病坊貧人代行往往不能操兵
承範等至潼關搜菁中得村民百許使運石汲水為守
禦之備與齊克讓軍皆絶糧士莫有鬪志巢至舉聲大
呼聲振河華士卒飢甚遂燒營而潰賊自潼關入長安
稱齊帝改元金統
臣按黃巢入潼關時唐之兵糧皆無有也嗚呼尚
何以為國哉夫巢以一介小民攘臂一呼衆至數
十萬而堂堂朝廷乃至寇臨國門曾無數百可以
禦敵之兵曾無數月可以給軍之餉不知平日舉
朝之間官僚所以坐曹分局者所幹何事舟車所
以日輦月運者其物安在雖曰承平日久儲備廢
弛然自仙芝亂起至是亦七朞矣帝雖不之悟而
文武羣臣乃無一人言及之一時南衙大臣皆出
北司之門縱不為國計獨不為身家計乎盍思曰
賊若入關我用何人禦之今日禁卒皆街市小人
安能禦寇縱使有人又於何處得軍餉乎賊至潼
關無備必長驅入京師天子必出走我一人隨行
而家属將置於何所乎嗚呼後世人主觀史至此
必反思於心而思所以謹身節用信任君子而疎
斥嬖近毋使國家一旦馴致於此無可奈何之地
則永無禍患而常享安樂矣
中和三年西川節度使陳敬瑄多遣人歴縣鎮詗事所
至多所求取有二人過資陽鎮獨無所求鎮將謝宏讓
邀之不至自疑有罪亡入羣盜中捕盜使楊遷誘宏讓
出首而執以送使云討擊禽獲以求功敬瑄不之問殺
之備極慘酷見者冤之又有卭州牙官阡能因公事違
期避杖亡命楊遷復誘之能方出聞宏讓之冤遂大罵
楊遷去而發憤為盜驅良民不從者舉家殺之踰月衆
至萬人立部伍署職役横行卭雅二州間攻陷城邑所
過塗地先是蜀中少盜賊自是紛紛競起
臣按盜寇之生發固有民窮而為之者亦有官吏
將激發而致之者焉此又不可不知
周世宗時竇儼上疏請令盜賊自相糾告以其所告資
産之半賞之或親戚為之首則論其徒侣而赦其所首
者如此則盜不能聚矣又新鄭鄉村團為義營各立將
佐一戶為盜累其一村一戶被盜累其一將每有盜發
則鳴鼓舉火丁壯雲集盜少民多無能脱者由是鄰縣
充斥而一境獨清請令他縣皆效之亦止盜之一術也
臣按竇儼所言新鄭義營之法可與北魏時李崇
村置鼔樓合而為一誠然則鄉村之盜無所容矣
及其所謂盜賊自相糾告給賞之法誠行則賊黨
互相疑貳不能久聚昔崔安潛出庫錢千五百緡
分置三市榜其上曰有能告捕一盜賞錢五百緡
盜不能獨為必有侣同侣者告捕釋其罪賞同平
人未幾有捕盜而至者盜不服曰汝與我同為盜
十七年贓皆平分汝安能捕我我與汝同死耳安
潛曰汝既知吾有榜何不捕彼以來則彼應死汝
受賞矣汝既為所先復何所辭立命給捕者錢使
盜視之然後咼盜于市并滅其家于是諸盜與其
侣互相疑無地容足散逃出境此其法雖善然用
官錢可以暫而不可以久不若儼就以所告資産
之半給之為可常也今後若有盜為同侣所執而
不服者亦可以安潛此語折之
以上論遏盜之機(中)
大學衍義補卷一百三十七
