大學衍義補卷六十八
明丘濬撰
治國平天下之要
崇教化
設學校以立教(上)
易頤之彖曰天地養萬物聖人養賢以及萬民
程頤曰聖人極言頤之道天地之道則養育萬物養
育萬物之道正而已矣聖人則養賢才與之共天位
使之食天祿俾施澤于天下養賢以及萬民也
臣按頤之義養也天地養萬物而人乃萬物中之
一物聖人則萬人中之一人也天地養萬物而人
與聖人皆在天地所養之中聖人于人之中乃其
首出者也體天地養物之仁以養乎人然天下之
大億兆之衆必欲人人養育之非獨力之不能給
而亦勢之所不能及也是以于衆人之中擇其賢
者而養之使其推吾所以體天地養物之心以養
乎人人釐之以其職散之以其民裂之以其地付
之以吾一視之仁注之于其心而寄之于其目而
使之代吾之視一以仁之也然非養之以廩食則
彼不暇而為非養之以義理則彼不知所為故必
豫有養之而後用之也然養之之義以貞正為道
苟養之不以正如戰國之田文養士至三千餘人
東都之延熹大學諸生至三萬餘人適足以起亂
果何益哉蓋頤之道養正則吉養而不正其凶必
矣
舜典帝曰夔命汝典樂教胄子直而温寬而栗(莊敬也)剛
而無(與毋同)虐簡而無(與毋同)傲詩言志歌永言聲依永律
和聲八音克諧無相奪倫神人以和
朱熹曰胄長也自天子至卿大夫之適子也凡人直
者必不足于温故欲其温寬者必不足于栗故欲其
栗所以慮其偏而輔翼之也剛者必至于虐故欲其
無虐簡者必至于傲故欲其無傲所以防其過而戒
禁之也教胄子者欲其如此而其所以教之之具則
又專在于樂如周禮大司樂掌成均之法以教國子
弟而孔子亦曰興于詩成于樂蓋所以蕩滌邪穢斟
酌飽滿動盪血脉流通精神養其中和之德而救其
氣質之偏者也
臣按舜既命契為司徒敷五教而又于命伯夷典
禮之後命夔典樂教胄子蓋司徒之所敷者布其
教于天下典樂之所教者專其教于國學也胄子
者天子之元子衆子與公卿大夫元士之適子皆
將有天下國家之責者不可無豫教之法然所以
教之者在因其資質而輔翼防範之使皆適其中
而無或偏焉然化之以其形不若化之以其聲于
是專命典樂之官以司教導之任蓋興起之于比
興賦詠之間調和之于聲音節奏之外血脉于是
乎動盪精神于是乎流通邪穢于是乎滌蕩查滓
于是乎消融真積力久自然和順于道德有莫知
其所以然者矣向也氣質之美者于是而益美偏
者于是而不偏他日承天而踐祚君國而子民脩
政而立事皆得成德全才之人而用之矣帝世以
樂教人之意如此後世不復知此意學校之設其
知以禮為教也固鮮矣况樂乎方其受教之初也
不知禮樂為何物及其臨用之際一視禮樂為虚
文而欲人才之復古治道之隆盛難矣
大雅棫樸詩曰倬(大也)彼雲漢(天河)為章(文章)于天周王壽考
遐(與何同)不作人
朱熹曰雲漢天河也在箕斗二星之間其長竟天文
王九十七乃終故言壽考作人謂變化鼓舞之也
曹居貞曰作者鼓舞振動之意商之末世士氣卑弱
甚矣非鼓舞奮動之烏能自奮而有成哉
旱麓詩曰鳶飛戾天魚躍于淵豈弟君子遐不作人
朱熹曰鳶之飛則戾于天矣魚之躍則出于淵矣豈
弟君子而何不作人乎言其必作人也
思齊詩曰肆成人(冠以上為成人)有德小子(童子)有造(為也)古之人
無斁譽(名也)髦(俊也)斯士
朱熹曰古之人指文王也言文王之德見于事者如
此故一時人材皆得其所成就蓋由其德純而不已
故令此士皆有譽于天下而成其俊乂之美也
吕祖謙曰聖人流澤萬世者無有大于作人所以續
天地生生之大德也故此詩以是終焉文王之無斁
夫子之誨人不倦其心一也
臣按學校之設所以明倫兼育養也蓋倫理之在
人人人有之而不能人人盡其道聖人于是選其
少俊者聚之學宫而教之俾講明其道而真知其
所以然與其所當然而決然不疑焉則異日用之
以理天下之務治天下之人為臣則忠為子則孝
臨事則不苟避見義則必勇為平居則犯顔敢諫
臨難則仗義死節而思以其身當天下之重任世
道之責其基本于是乎積累其機括由是乎轉移
也理固貴乎講明而氣尤在乎振作要必上之人
久于其道凱以強教之而張之當其機弟以說安
之而弛之適其會鼔而舞之振而作之使之有感
發興起之心歡欣交通之志則其得之于天浩然
剛大者塞乎天地之間而不餒矣然非有以作其
氣于平日安能得其用于異日哉詩稱文王之世
濟濟多士而國家以寧者蓋有以獲乎作人之效
也
靈臺詩曰於論(倫也)鼓鍾於樂辟(璧通)廱(澤也)
朱熹曰辟廱天子之學大射行禮之處也水旋丘如
璧以節觀者故曰辟廱
臣按先儒謂靈臺一詩辟廱之教寓焉臺池鳥獸
鍾鼓之樂樂之形也其樂也外辟廱教化道義之
樂樂之本也其樂也内可見先王盛時本樂以為
教所以鼓舞作興乎賢才者隨所在而有也
文王有聲曰鎬京辟廱自西自東自南自北無思不服
皇王烝(烝君也)哉
張載曰靈臺辟廱文王之學也鎬京辟廱武王之學
也至此始為天子之學矣
朱熹曰鎬京武王所營也此言武王徙居鎬京講學
行禮而天下自服也
臣按辟廱之學自文王已有之至武王有天下始
專以為天子之學焉
詩序子矜刺學校廢也亂世則學校不脩焉
臣按治世未有不脩學校者學校之廢必見于末
季之世
小雅菁菁者莪樂育材也君子能長育人材則天下喜
樂之矣
臣按此二詩朱熹集傳皆以其序說為非及觀所
作白鹿洞賦有曰廣青矜之疑問又曰樂菁莪之
長育則又用序說蓋以此二詩為學校而作自漢
以來則然矣雖其詩中所言與序說若不類者然
序謂亂世則學校廢治世則樂育賢才可見世道
之治亂係乎人材之有無人材之有無由乎學校
之興廢也然則脩學宫育賢才使青青子衿有喜
樂之心無佻達之失豈非王政之大務歟
魯頌泮水頌僖公能脩泮宫也頌凡八章首章曰思(發語)
(辭)樂泮水(泮宫之水)薄采其芹(水菜)魯侯戾(至也)止言觀其旂其
旂笩笩(飛揚也)鸞聲噦噦(和也)無小無大從公于邁
朱熹曰諸侯之學鄉射之宫謂之泮宫其東西南方
有水形如半璧以其半于辟廱故曰泮水而宫亦以
名也此飲泮宫而頌禱之詞
項安世曰古之為泮宫者其條理不見于經而有詩
在焉首三章則言其君相之相與樂此而已自四章
以下乃其學法自敬其德而至于明其德明其德而
至于廣其心廣其心而至于固其謀終焉此則學之
本也自威儀孝弟之自脩而達于師旅獄訟之講習
自師旅獄訟之講習而極于車馬器械之精能此則
學之事也自烈祖之鑒其誠而至于多士之化其德
自多士之化其德而至于遠夷之服其道此則學之
功也
臣按泮宫之作不書于春秋說者多以為疑而朱
熹以為頌禱之辭蓋春秋常事不書學校之脩乃
有國之常事故也然因此詩以考見古人學校之
條理雖曰頌禱之辭然亦可見三代盛時學校之
事其關係有如項氏所推究者後世設學乃顓顓
以為教讀學生之所其于讀書作課之外一無所
事雖謂之名存實亡不為過矣
周禮大宰以九兩繫邦國之民三曰師以賢得民四曰
儒以道得民八曰友以任(相任以事)得民
大司徒以本俗六安萬民四曰聯師儒五曰聯朋友
葉時曰以大宰繫邦國之九兩參之以司徒安萬民
之六俗而皆以師儒行乎其中誠以九兩無師儒之
繫則無以淑人心六俗無師儒之聯則無以厚民俗
師者所以宗主名教者也儒者所以扶持名教者也
師道不立則天下無善人儒道不立則天下無正學
雖有土地富貴治利族任何所恃以相繫雖有宫室
墳墓兄弟朋友何所恃以相聯甚矣天下一日不可
無師儒之功也
臣按天下不可一日無師儒之功國家不可一日
弛學校之教本儒以設教立師以明道會友以講
學所以繫邦國者在是所以安萬民者在是母徒
視以為虚文苟應故事以為不急之務
師氏以三德教國子一曰至德以為道本二曰敏德以
為行本三曰孝德以知逆惡教三行一曰孝行以親父
母二曰友行以尊賢良三曰順行以事師長居虎門之
左以教國子弟凡國之貴遊子弟學焉(貴謂有職守在學者遊謂無職)
(守不在學者)
朱熹曰三德以教國子一曰至德二曰敏德三曰孝
德至德云者誠意正心端本清源之事而道則天人
性命之理事物當然之則脩身齊家治國平天下之
術也敏德云者彊志力行畜德廣業之事而行則理
之所當為日可見之迹也孝德云者尊祖愛親不忘
其所由生之事而知逆惡則以得於己者篤實深固
有以真知彼之逆惡而自不忍為者也凡此三者雖
曰各以其材器之高下資質之所宜而教之然亦未
有專務其一而可以為成人者也是以列而言之以
見其相須為用而不可偏廢之意先王之教所以本
末相資精粗兩盡而不可倚于一偏也既曰三德矣
而又教以三行者一曰孝行二曰友行三曰順行蓋
德也者得于心而無所勉者也行則其所行之法而
已不本之以其德則無所自得而行不能以自脩不
實之以其行則無所持循而德不能以自進是以既
教之以三德而必以三行繼之則雖其至末至粗亦
無不盡而德之脩也不自覺矣
臣按成周盛時設為師氏以教國子所以教之之
法曰德曰行而已非但以教公卿大夫元士之適
子凡國之貴遊子弟無不與焉德者行之本原行
者德之實跡有德以為之本隨事而著其行在父
母則親之在賢良則尊之在師長則事之凡若此
者無非以充其孝德而已既有孝德則知順善之
可為而逆惡之不可為彊志力行以求至乎至極
之地也教國子而使之竭力親親以盡其孝而又
尊賢良事師長以友以順焉則德之得于心者極
其至而道之原于天者于是乎生矣此成周學校
所養之譽髦所以成人有德而得全才之用也歟
保氏養國子以道乃教之六藝一曰五禮二曰六樂三
曰五射四曰五馭(御同)五曰六書六曰九數乃教之六儀
一曰祭祀之容二曰賓客之容三曰朝廷之容四曰喪
紀之容五曰軍旅之容六曰車馬之容
朱申曰古之為教德行道藝而已師氏教國子以德
行故保氏養以道而教以六藝焉五禮吉凶軍賓嘉
也六樂雲門大韶大咸大夏大濩大武也五射白矢
參連剡注襄尺井儀也五馭鳴和鸞逐水曲過君表
舞交衢逐禽左也六書象形會意轉注處事假借諧
聲也九數方田粟米差分少廣商功均輸嬴朒方程
勾股
吳澂曰師道之教訓保保其身體養國子以道者以
師氏之德行審喻之而後教之以六藝六儀也祭祀
之容穆穆皇皇賓客之容嚴恪矜莊朝廷之容濟濟
翔翔喪紀之容纍纍顛顛軍旅之容暨暨詻詻車馬
之容匪匪翼翼德行裏也藝儀表也養之以道而表
裏俱善而保氏之教成矣
臣按保氏以六藝教國子而朱熹大學序謂人生
八歲則教之以禮樂射御書數之文何也蓋六藝
之事非八歲之童所能者特使之知其名物耳故
謂之文必至十有五歲入大學然後教之以其事
焉
大司樂掌成均之法以治建國之學政而合國之子弟
焉以樂德教國子中和祗庸孝友以樂語教國子興道
諷誦言語以樂舞教國子舞雲門大卷大咸大㲈大夏
大濩大武
鄭玄曰成均五帝學也周人立此學之宫
賈公彦曰建立也周人以成均之法式以立國之學
政而合聚國之子弟將以此教之
吕祖謙曰成均五帝之學以五帝之學政建國之學
政合國之子弟而教之自舜命夔典樂教胄子以此
知五帝之教政無不自樂始所以舜命以典樂必兼
教胄子之事成周之樂皆以掌樂之官司之古人惟
陶冶之功最深動盪鼓舞優游浹洽使自得之自舜
與周皆以典樂之官兼教導之事五帝成均之法雖
不可見觀舜命夔典樂教胄子一章大略可見漢太
常典樂而兼教育之任亦此意
吳澂曰教之切要者樂也而德者樂之本語者樂之
則舞者樂之效樂德而曰中和祗庸孝友者中者德
之理和者德之容祗為德之敬庸為德之常孝與友
者德之施樂語而曰興道諷誦言語者興者因物而
發也道者道達人情也諷謂諷諫微言以寓意也誦
謂誦書舉古訓以告之也言者自言心之所藴也語
者因問而答之也樂舞而備六代者樂莫盛于六代
言其舞之善則其聲音之善可知也蓋樂所以節夫
舞也雲門大卷黃帝樂也言其德如雲之出又能聚
也大咸堯樂咸言其德之徧及池言其潤澤也大㲈
舜樂也言其德能紹堯也大夏禹樂也言其德能大
中國也大濩湯樂也言其能以寬治民而救護之也
武武王樂也言其能成武功也
臣按成均者五帝之樂周人備前代之樂而大司
樂所掌之法即五帝之法也五帝者顓頊高辛帝
嚳堯舜也彼三帝者其教法無可考舜紹堯治而
命后夔典樂以教胄子所謂直而温以至八音克
諧者即其法也二帝之法如此安知其非承三帝
之餘烈哉先儒謂古人教人惟陶冶之功最深是
以五帝三王之世學校之中士之所得于心者無
非樂之德出于口者無非樂之語動其容者無非
樂之舞自幼以至于長由中以達于外皆此物也
非僻之心無自而入中和之德所以易成自成周
之學政不傳後世所以教人者不過章句訓詁而
已作無益之文習非禮之禮人才日卑風俗日下
其以此歟
大胥掌學士之版(籍也)以待致諸子春入學舍采(菜同)合舞
秋頒學合聲
吳澂曰胥有才智之稱學士謂卿大夫學舞者致謂
按此版籍以致其來也古者士見于師以菜為贄菜
蘋蘩之屬也合舞謂等其進退使應節奏也頒學者
頒其才藝之所稱合聲亦謂等其曲折使應節奏也
小胥掌學士之徵令而比之觵(罰爵)其不敬者巡舞列而
撻(扑罰)其怠慢者
吳澂曰學士即大胥在版之國子也蓋學士之未至
者徵之使來學至者令之使有為比則較其能否觵
者罰爵也撻者扑罰也
臣按學校之政有不帥教者輕則觵之罰之以酒
也重則撻之罰之以扑也蓋人之資稟不同性情
亦異中人以上固有不待教而自循于理者若夫
中人以下之資化之而不從示之而不聽故先王
制為教刑以愧恥之雖帝世以德化民有不免焉
虞書所謂扑作教刑是已而學記亦曰夏楚二物
收其威也是則教之有刑其來尚矣
上論設學校以立教(上)
大學衍義補卷六十八
