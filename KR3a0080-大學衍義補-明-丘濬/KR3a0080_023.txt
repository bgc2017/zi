大學衍義補卷二十三
明丘濬撰
治國平天下之要
制國用
經制之義(上)
周禮太宰以九賦(上取於下曰賦)斂(聚也)財賄(帛布也)一曰邦中之
賦(在城郭者)二曰四郊之賦(去國百里)三曰邦甸之賦(去國二百里)四
曰家削之賦(去國三百里大夫家也)五曰邦縣之賦(去國四百里)六曰
邦都之賦(去國五百里)七曰關市之賦(關征貨出入市征貨所在)八曰山
澤之賦(虞衡所掌)九曰幣餘之賦(職幣所掌餘財)
葉時曰邦中之賦如載師所任田里場圃之地四郊
之賦如載師任遠郊近郊之地亦使閭師征之所謂
國中四郊以時征其賦是也邦甸家削之賦如載師
所任公邑家邑之地邦縣邦都之賦如載師所任小
都大都之地乃使縣師征之所謂邦鄙稍甸以時征
野之賦貢是也關市之賦如司市關之地使㕓人斂
市布㕓布皮角筋骨與夫司關所掌征㕓關門之征
是也山澤之賦如山虞澤虞之地使角人斂齒角骨
物羽翮於山澤之農以當邦賦是也幣餘之賦如職
幣斂官府都鄙與夫凡用邦財者之幣振掌事者之
餘財是也蓋穀粟之賦出於井田特以禄諸臣兵車
之賦出於丘乘特以供軍賦雖有邦國之貢只以待
弔用九職之貢只以充府庫至於國之大事有祭祀
賓客有喪荒羞服有工事幣帛有芻秣匪頒好用不
調之民而責之誰乎是以九賦之目常與九貢九職
並行而其貨賄之入則太府受而頒之内府藏而待
之司會則令而會之其賦斂之目則掌於道揆之大
臣名色寧至於巧立輕重寧至於過差出入寧至於
相悖費用寧至於無藝乎
臣按古者賦於民有穀粟之賦有兵車之賦而又
以九賦斂財賄者穀粟兵車之賦其常也此九者
不在常賦之數焉自一至六平地之賦自七至九
興作之賦盖古者賦取於民皆十分而取一凡上
供與受采者各就所得一分之中分而為十自用
其八而以其二賦於國與夫關市之所收虞衡之
所獲及官府用度之所贏餘凡諸所有貨賄幣帛
皆以歸之太宰而畀以斂頒之權遇國家有事當
用財賄則以給焉
以九式(用財節度)均節財用一曰祭祀之式(其祀有大小其禮有豐殺)二
曰賓客之式(諸侯之君為賓其臣為客)三曰喪荒之式(喪禮賵賻荒年散利之屬)
四曰羞服之式(飲食衣服)五曰工事之式(百工之事)六曰幣帛之
式(所以贈勞者)七曰芻秣之式(養牛馬者)八曰匪頒之式(匪分也頒賜也)
九曰好用之式(燕好所用)
楊時曰先王所以禮財者非盡籠天下之利而有之
其取之有道其用之有節而各當於義之謂也取之
不以其道用之不以其節而不當於義則非理矣故
周官以九職任民而後以九賦斂之九賦之入各有
所待不相侵紊而太宰又以九式節之下至芻秣工
事匪頒好用之微咸有式焉雖人主不得而踰也歲
終制國用則量入以為出此之謂制度有不如式則
太宰得以均節之所謂王及后世子不會者特有司
之事耳世儒(此指王安石)以謂至尊不可以法數制之非
正論也
葉時曰太宰以九賦斂財賄之後而繼之以九式均
節財用未見其理財先見其節用則是周公之節財
乃所以理財也何者財非天雨鬼輸必取之民民之
所供有限國之所用無窮苟不於其經費之際而品
節之必至於汎用無度苛取無厭而非正辭禁非以
為理也九式均節之法其周公理財之道歟
臣按太宰以九式均節財用式者用財之節度也
均節之使多不至於有餘寡不至於不足立為中
制以為用財之法度也夫財用供於有司所以為
天子用也而其式法則掌於太宰焉何也盖有司
職卑不能抗尊而制衆大宰以道佐君為天子之
大臣下得以制有司使之不敢逆式法而擅供上
有以約王后世子俾其不敢違式法而過用凡所
以用度取予一付於九式之成法故雖一尺之帛
一束之芻一飲食之微一燕好之私而皆不得以
過差焉是以上之人侈心有所憚而不生欲心有
所節而不縱非徒以惜民財裕國用政所以養人
主恭儉之德而致之於無過之地焉昔人謂以九
式均節財用正太宰格心之業大臣之事也吁此
三代盛時所以君無失德國有餘財而世底隆平
也歟
大府(治藏之長)掌九貢九賦九功(即九職)之貳(貢賦皆大宰所掌此其副貳)
以受其貨賄之入(金玉曰貨布帛曰賄)頒其貨於受藏之府(内府)頒
其賄於受用之府(外府)凡官府都鄙之吏及執事者受財
用焉(凡合用財物皆受之大府)凡頒財(如下文所云)以式法授之(式謂用財之式)
(法謂治財之法)關市之賦以待王之膳服(膳即羞)邦中之賦以待
賓客四郊之賦以待稍秣(即芻秣)家削之賦以待匪頒邦
甸之賦以待工事邦縣之賦以待幣帛邦都之賦以待
祭祀山澤之賦以待喪紀幣餘之賦以待賜予凡邦國
之貢以待弔用(以九貢之財給凶喪之禮)凡萬民之貢以充府庫(以九)
(職之財充實府庫)凡式(九式)貢(九貢)之餘財以供玩好之用凡邦之
賦用取具焉(賦謂當入之數用謂當出之數)歲終則以貨賄之入出會
之(入謂所收出謂所用歲終總計其大數也)
李覯曰太宰以九賦之財給九式王日一舉其膳六
牲祀兵朝甸其服有九故關市之賦以待王之膳服
諸侯來朝卿大夫來聘致之則有積饔接之則有饗
食燕故邦中之賦以待賓客牛馬之食其用芻禾車
乘之數皆眡牢禮故四郊之賦以待稍秣功懋懋賞
以馭其幸所受之物邦之大用故家削之賦以待匪
頒冬官百工取財非一五庫之量毋或不良故邦甸
之賦以待工事問勞贈賄酬爵侑食皆為篚實將其
厚意故邦縣之賦以待幣帛大祀小祀事神之禮牲
帛器玉不奢不儉故邦都之賦以待祭祀股肱或虧
君之所痛賵襚含賻闕一不可故山澤之賦以待喪
紀王及冢宰時有所善燕好之用亦以頒恩故幣餘
之賦以待賜予王於諸侯分烖救患凶禮五事其費
則多故邦國之賦以待弔用國家閒暇要在多積積
貯之道天下大命故萬民之貢以充府庫難得之貨
饑不可食燕游所用非國之急故式貢之餘財以共
玩好之用凡其一賦之出則給一事之費費之多少
一以式法如是而國安財阜非偶然也
吕祖謙曰關市之賦待王之膳服則膳服雖不會要
不出關市之賦而已
臣按太府之職兼總内外二府凡貨賄入太府而
其物則仍分置於内外焉遇有用度則有司於此
請受而太府頒之其頒之也以九賦之材給九式
之用稽其事合其式然後隨其所賦以待之隨其
所用以給之至歲之終則計其一歲之中凡取於
九賦而收之於官合於九式而用之於人者而總
會之焉誠以國家貨賄出於民而藏於官固非一
人之所能致亦非一日之所能積也是以賦之於
民也必有定制而用之於官也必有定式有此式
則用此賦則事無廢而用不闕矣苟非先有以待
之則臨時何所取具哉
玉府(主藏金玉器用)掌王之金玉玩好兵器凡良(善也)貨賄之藏
凡王之獻(謂有獻於賓客)金玉兵器文織良貨賄之物受而藏
之凡王之好賜共其貨賄
内府(主藏在内者)掌受九貢九賦九功之貨賄良兵良器以
待邦之大用凡四方之幣獻之金玉齒革兵器凡良貨
賄入焉
外府(主藏在外者)掌邦布之入出(布泉也)以共百物而待邦之
用凡有法者(無法不可用)共王及后世子之衣服之用
李覯曰玉府内府之職掌天子器用財賄燕私之物
及受貢獻以備賞賜此帑藏之在宫中官職之最私
䙝者然而為冢宰之屬列大府之下與凡治藏之官
不異者何也盖王者無外以天下為家尺地莫非其
土一民莫非其子財物之在海内如在槖中况於貢
賦之入何彼我之云哉漢湯沐邑為私奉養不領於
經費靈帝西園萬金聚為私藏皆衰亂之俗非先王
之法也惟周公皆入於太府則司書之要貳司會之
鉤考而廢置誅賞之政行焉如此則用安得不節財
安得不聚若以御府禁錢捐之親倖之手省闥之中
外人弗睹法制所不行校比所不及則傷財害民非
細事也
臣按成周之制内府在内所供者乃邦之用外府
在外所供者乃王及后世子衣服之用内外交相
稽考用之於外者取之於内用之於内者取之於
外此宫中府中共為一體而内外之情通而不至
於相隔絶外有所費内無不知内有所費外無不
知或者深宫之中燕好之私欲有所妄費恐外人
知而或至於中止也亦有之矣此古人之深意後
世所以不及歟
司會(會大計也)掌邦之六典(即大宰所掌治典以下六者)八法(即官屬以下八者)
八則(即祭祀以下八者)之貳(副也)以逆邦國都鄙官府之治以九
貢之法致邦國之財用以九賦之法令田野之財用以
九功之法令民職之財用以九式之法均節邦之財用
掌國之官府郊野縣都之百物財用凡在書(紀載為書)契(合驗)
(為契)版(具人民之數)圖(畫土地之形)者之貳(副也)以逆羣吏之治而聽
其會計以參互考日成以月要考月成以歲會考歲成
以周知四國之治以詔王及冢宰廢置
劉彛曰司會職財計者也而必先掌六典八法八則
之貳以逆邦國都鄙官府之治者聖人以為職會計
以進身者不顧國政之是非不度民情之弊疚惟利
是積則或傷於仁惟節是求則或害於義故禮樂衰
微黎民困弱則非所以存國之體也於是擇中大夫
之賢取其道德猷為亞於冢宰而才於列卿者以司
計會是故必知六典八法八則之本然後施九貢九
賦九功九式之法知其治之本而不失之則財用可
致而不害乎王之所以皇建其極於天下者矣故冢
宰施其法於上者也司會察其法於下者也則有傷
於國有蠧於民盖得以卷舒裁成王道焉然後參互
以考日成以月要考月成以歲會考歲成防吏之姦
欺非以戕吾民也不明乎是者則務刻削於民國利
雖贏而下增弊疚蠧於王體非所以建大中也以周
知四國之治者謂八州諸侯之國禮樂刑政能致中
和於其民者必周知之則歲會雖不足而其法有可
旌者焉歲會雖贏而其治有可廢者焉故以詔王及
冢宰廢置者以治為本也其財用之姦弊則其下吏
當之嗚呼盛哉其制治之方也財足以周天下之用
而治不失其本焉
臣按成周設司會之官以職財計而必先之掌六
典八法八則者何盖六典八法八則皆大宰佐王
之職六典治邦國者也八法治官府者也八則治
都鄙者也必先知六典八法八則之本然後可以
施九貢九賦九功九式之法苟不知其本而徒施
其法則取之不應其式供之不以其正用之不合
其禮何所折衷哉是故大宰總其法於上司會察
其法於下有所施用於邦國有所施用於官府有
所施用於都鄙皆必合於六典八法八則之典禮
然後致之令之均節之使財足以周天下之用而
用之各得其宜焉
司書(會計簿書)掌邦之六典八法八則九職九正(即九職九賦)九
事(即九式)邦中之版土地之圖以周知入出百物(或入而藏或出)
(而用)以叙其財受其幣使入於職幣
林之竒曰司書目九貢九賦為九正而書稱文王以
庶邦惟正之供盖古之王者必正經賦以足經用而
未見其有無名横斂焉
臣按司會掌鉤考司書掌書記二者之職交相參
互以此所掌稽彼所錄多寡虛實昭然矣所以然
者蓋以國家之大用度之夥其出入之數必為籍
以紀之設官以稽之所以防有司之奸欺也
職内掌邦之賦(賦是九賦九貢等總名)入辨(别也)其財用之物而執
其總(總要簿書)以貳(副也)官府都鄙之財入之數以逆邦國之
賦用
職歲掌邦之賦出以貳官府都鄙之財出賜之數以待
會計而攷之(或出以給用或用以賜予)
職幣掌式法以斂官府都鄙與凡用邦財者之幣振掌
事者之餘財皆辨其物(知其色類善惡)而奠(定也)其錄(籍也)以書揭
之以詔上之小用賜予(上有小可用度及賜予)歲終則會其出
黃庶曰周公設官理財者居其半財用之數驗之以
書契督之以要成證之以貳令考之以參互制之以
式法辨之有類執之有總小數之則乘大數之則會
職歲所叙職幣所振雖餘財而加肅焉
臣按職内以掌邦之賦入職歲以掌邦之賦出而
職幣又以振掌事者之餘財也夫財之入而藏也
既有官以主其數及其出而用也亦有官以主其
數至於既用之餘又有官以振舉之謂之振者興
起之謂也盖掌事者所用有餘財既不復用則乾
沒矣故振興之以為他用則財無沈滯者焉吁先
王之世吝惜民財以為國計無或棄之物此所以
無不足之用也
廪人(主藏米之官)掌九穀之數(九榖黍稷稻梁秫苽麻麥豆也)以待國之匪
(分也)頒(賜也)賙賜(賙給賜予)稍食(禄廪)以歲之上下(上謂豐年下謂歉歲)數邦
用以知足否(足與不足)以詔穀用以治年之凶豐凡萬民之
食(以民數計度所食之數)食者人四鬴上也(六斗四升曰鬴每人一日食穀四鬴則年)
(之上也)人三鬴中也(年之中)人二鬴下也(年之下)若食不能人
二鬴則令邦移民就穀(移民之不足以就榖之有餘)詔王殺(減省)邦用
(凶年邦用宜從減省)凡邦有會同師役之事則治其糧與其食(行道)
(曰糧止居曰食)
臣按成周設廪人之職以歲之豐歉計國之用度
知其足與不足之數以告之於上年適豐雖粒米
狼戾不使侈於有餘年適凶雖饑饉薦臻不使苦
於不足所以然者以有治之之法豫為之防也然
其所以專為之計豫為之治者必以民食為本盖
君以養民為職人君所以儲財積榖凡以為民而
已所謂匪頒賙賜稍食豈直為己哉故必於一歲
之中逐郡之内因其年歲之上下計其民數之多
寡每口月食其穀幾何每年口食其數幾何若其
數不足夫下年之食則令移民之不足以就粟之
有餘具其數原其故以詔告於王曰凶年邦用不
足凡事皆宜從減省然臣於是知三代盛王設官
分職積財備用無非以為民也後世之所儲峙者
專以為宫禁之用官府之用兵衛之用邊鄙之用
而所以為民者特於此數用之外而别有所謂常
平義社之倉僅千百之一二耳吁先王之所重後
世之所輕先王之所後後世之所先民何幸而生
三代之時哉
倉人掌粟入之藏辨九穀之物以待邦用若穀不足則
止餘法用(止殺也止餘法用者謂法式所當用者有不足則殺之待有餘財而後用之)有餘
則藏之以待凶而頒之
鄭玄曰九穀盡藏焉以粟為主
吳澂曰廪主藏倉主散也
臣按成周之時設為倉廪之官廪人掌九穀之數
倉人辨九穀之物所謂穀者凡有九焉入則掌其
數出則辨其物數之入也不一物之出也不同後
世所謂穀者不過三四品而已江南止於一稻江
以北有粟有麥有豆三者然豆麥止於京儲外郡
亦少焉夫古之所儲非止一穀蓋古人因其土宜
雜種百穀以備旱潦穀有多種隨其所成熟而取
舍多寡焉非若後世各以一穀為賦他穀雖狼戾
不取也是以取之於民者專而聚之於官者恒不
足臣愚以為今日之取於民者除江南歲運實京
倉者外凡北方之賦無問粟麥黍豆之類隨年所
有皆用為糧一以時價為準原額輸粟者估以時
直如粟直六百文豆直三百則以二石準一石焉
他皆放此每年支散先其易腐者亦準粟價而給
之以或多或寡諸穀之中惟粟為耐久地窖藏之
可踰十年(隋人於洛口穿窖三千三百窖容八千此古人窖粟之驗)宜别設倉
儲之必待雜穀盡絶然後發之若其廪人之職擇
武臣中之家計優足者授之蓋久其任武臣不計
資考故也萬一臣言有可采者乞下有司參酌行
之是亦便民足國之一得也臣嘗因是而通考周
禮一書誠周公致太平之典也其間理財之法居
多而其制用之柄則付之大臣有太宰以制其出
有司徒以制其入而其官屬之置於太宰者尤為
詳焉有職内以會其入有職歲以會其出有職幣
以會其餘而其大要則總之以司會則掌之以司
書其所以參校鉤稽之者日有日要月有月成歲
有歲會若夫司徒之屬則又有所謂泉府廪人舍
人倉人者焉或以分其財守或以取其財用豈古
昔聖君賢輔固屑屑然為是不憚煩哉蓋以財之
有無國之貧富民之休戚兵之彊弱世之治亂繫
焉是固人君治世之大用而大臣經國之要務也
原其所以經治之大要有三焉生財有道取財有
義用財有禮而已先儒謂自其繫之九兩(一曰牧二曰長)
(三日師四曰儒五曰宗六曰主七曰吏八曰友九曰藪)以定其業任之九職
(一曰三農二曰園圃三曰虞衡四曰藪牧五曰百工六曰商賈七曰嬪婦八曰臣妾九曰閒民轉移)
(執事)以厚其生雖無常職者猶使之轉移執事以食
其力凡此皆生其財者也財足矣然後制九賦之
法以取之輕重多寡内外遠近皆酌以為中制而
無一毫之過焉而又制為九式之法以用之自祭
祀賓客以至好用又從而均節之焉夫有道以生
財有義以取財有禮以用財然後有以服天下則
諸侯莫敢不來享而邦國之用可得而制矣故九
貢又次之由是觀之則知周禮經制之法非義不
取而所取者皆合乎天理之正非禮不用而所用
者不為乎一己之私以義為利以禮制欲萬世安
民生裕國用之常經大道誠不出乎是書若王莽
假之以禍天下王安石竊之以促國脉皆周禮之
罪人也孔子曰若欲行而法則周公之典在王通
亦曰如有用我執此以往後世君子有志於為國
為民者宜究心焉
詩曰(小雅甫田之篇)倬(明貌)彼甫(大也)田歲取十千(萬畆之入也)我取其
陳(舊粟也)食我農人自古有年(豐年也)
朱熹曰詩言於此大田歲取萬畆之入以為禄食及
其積之久而有餘則又存其新而散其舊以食農人
補不足助不給也盖以自古有年是以陳陳相因所
積如此然其用之之節又合宜而有序如此所以粟
雖甚多而無紅腐不可食之患也
謝枋得曰民生於三代之前其命制乎君民生於三
代之後其命制乎天吾求其所以制命之道矣取民
常少與民常多斂散得宜豐凶有備新者方收入廪
陳者即取以食農人補不足助不給皆取其陳者也
從古以來豈無水旱霜蝗吾民常如有年者上之人
斂散得其道也
臣按甫田之詩雖是述公卿有田禄者力於農事
以奉祭祀之意章首五句實有以見夫成周盛時
取民之義而用民之仁用之既合其宜散之又有
其序上有以致天之常稔下不至棄物於無用謝
枋得所謂三代以上制民之命在君三代以下制
民之命在天尤為切至人君受天命以為生民主
烏可付民命於天而不思所以制之於己哉制之
以己者奈何盖民以食為命資貨以生足其食用
則是延其生命也
白圭曰吾欲二十而取一何如孟子曰子之道貉道也
(貉北方夷狄之國名)欲輕之於堯舜之道者大貉小貉也欲重之
於堯舜之道者大桀小桀也
朱熹曰什一而税堯舜之道也多則桀寡則貉今欲
重輕之則是小貉小桀而已
胡宏曰易曰節以制度必先言中正以通盖堯舜之
道中正而已重之輕之皆非中也可行於夷狄不可
通於天下可行於一時不可通行於萬世
臣按上之取於下固不可太過亦不可不及觀孟
子此言則知人君過取於民固非中正之道而寡
取之亦不得為中正也雖然與其過也寧不及苟
國家無事倉廪充牣或時下詔減除若漢文帝之
三十税一盡除田租君子亦不以為非也
孟子曰有布縷之征粟米之征力役之征君子用其一
緩其二用其二(一時併用二端也)而民有殍用其三(一時併用三端也)
而父子離
尹焞曰民為邦本取之無度則其國危矣
朱熹曰征賦之法歲有常數然布縷取之於夏粟米
取之於秋力役取之於冬當各以其時若并取之則民
力有所不堪矣今兩税三限之法亦此意也
臣按自古征取於民者其目有二其限有三唐有
兩税宋有三限亦此意但其名雖同於古而其實
則異爾我朝夏税以五月望開倉而七月終齊足
秋糧以十月朔開倉而十二月終齊足盖得古人
期限之意惟所謂力役之征則無定制亦無定限
焉夫漢承秦制有丁口之賦唐有家調民不役者
計日出絹宋有身丁絹及丁鹽等錢我朝皆無之
惟所謂戸口食鹽鈔盖計日出錢而償之以鹽非
空取也但有司失於奉行近日徵鈔如舊而民得
鹽食者盖鮮矣陸贄所謂此時弊非法弊也振舉
之則民受實惠矣
以上經制之義(上)
大學衍義補卷二十三
