大學衍義補卷八十一
明丘濬撰
治國平天下之要
崇教化
謹好尚以率民
尚書君陳篇王若曰爾惟風下民惟草
蔡沈曰君子之德風也小人之德草也草上之風必
偃君陳克由周公之訓則商民亦由君陳之訓矣
臣按此成王命君陳代周公尹東郊策命之辭孔
子答季康子之問其言本諸此風譬則君也草譬
則民也風之為氣勁而力草之為物柔而弱以勁
而有力之風而加諸柔弱之草其偃仆之易且速
可知矣人君之居上也其轉移之勢豈止於風而
民之處下也其隨順之形則甚於草矣人君神而
化之使民宜之則其感孚之妙轉移之易順從之
速其猶風之於草有莫知其然而然矣
惟民生厚因物有遷違上所命從厥攸好爾克敬典在
德時乃罔不變允升于大猷
蔡沈曰言斯民之生其性本厚而所以澆薄者以誘
於習俗而為物所遷耳然厚者既可遷而薄則薄者
豈不可反而厚乎反薄歸厚特非聲音笑貌之所能
為爾民之於上固不從其令而從其好大學言其所
令反其所好而民不從亦此意也敬典者敬其君臣
父子兄弟夫婦朋友之常道也在德者得其典常之
道而著之於身也蓋知敬典而不知在德則典與我
猶二也惟敬典而在德焉則所敬之典無非實有諸
己實之感人捷於桴鼔所以時乃罔不變而信升于
大猷也
臣按人之生也其性本有善而無惡有善故其有
生之初無不厚也逮夫有生之後蔽於外物誘於
習俗於是乎其厚者始變而薄矣然向者其所得
於天之本然者則固淳如也在上者誠能敬典而
在德於凡所謂人倫之常道兢兢焉敬恭之而不
忽皆必實而有諸己凡吾所令於民以為政教者
即吾所好以為典常者也則吾之一身周旋動履
於大道之中由是得於聽聞觀感之下者莫不遷
善而改過變惡以為美化頑為仁反薄歸厚蕩蕩
平平皆升進于大道之中無反無側矣
君牙篇王若曰爾身克正罔敢弗正民心罔中惟爾之
中
蔡沈曰教之本在君牙之身正也中也民則之體而
人之所同然也正以身言欲其所處無邪行也中以
心言欲其所存無邪思也孔子曰子率以正孰敢不
正周公曰率自中
臣按此穆王命君牙為大司徒之誥命
詩序曰羔羊鵲巢之功致也召南之國化文王之政在
位皆節儉正直德如羔(小曰羔)羊(大曰羊)也羔羊之皮(所以為裘)
素(白也)絲五紽(以絲飾裘之名)退食(退朝而食於家)自公(從公門而出)委蛇委
蛇(自得之貌)
朱熹曰南國化文王之政在位皆節儉正直故詩人
美其衣服有常而從容自得如此也
臣按先儒謂此詩為文王作人之效如春風和氣
所在生輝故人才之所成就驗諸在野則﨣﨣之
武夫公侯腹心觀諸在朝則委蛇之大夫節儉正
直此文王之化不可以淺深遠近論者也然則人
君一身為風化之本烏可不愼其所自出哉
又曰騶虞鵲巢之應也鵲巢之化行人倫既正朝廷既
治天下純被文王之化則庶類蕃植蒐田以時仁如騶
虞則王道成也
朱熹曰文王之化始於關雎而至於麟趾則其化之
入人者深矣形於鵲巢而及於騶虞則其澤之及物
者廣矣蓋意誠心正之功不息而久則其薰蒸透徹
融液周徧自有不能己者非智力之私所能及也故
序以騶虞為鵲巢之應而見王道之成其必有所傳
矣
陳鵬飛曰始於鵲巢之夫婦而人倫正中於羔羊之
君臣而朝廷治人倫既正朝廷既治使天下皆被文
王之化而有騶虞之仁心則王道成矣
禮記坊記子云善則稱親過則稱已則民作孝
吳澂曰言人子善稱親過稱已則民化之皆興起而
孝於親
子曰長民者朝廷敬老則民作孝
鄭玄曰長民謂天子諸侯也
葉夢得曰老近於親也近者猶敬於上則親者民必
知孝於下
緇衣子言之曰為上易事也為下易知也則刑不煩矣
吕大臨曰上好信則民莫敢不用情易事者以好信
故也易知者以用情故也若上以機心待民則民亦
以機心待其上姦生詐起欲刑之不煩不可得矣
劉彛曰上難事則下難知上易事則下易知好惡悖
於上喜怒失其常於是有匿其誠信以為容悦者屈
其忠直以為阿諛者包其禍心以為詐僞者苟可以
罔上而免其咎罰者奚所弗至哉為下如是可謂難
知也
臣按上下之分雖殊而人心之理則一上之人有
偏心難事也有褊心難事也有私心難事也有忌
心難事也有疑心難事也有慾心難事也下之人
深情者難知也厚貌者難知也巧言者難知也令
色者難知也隂私者難知也隠忍者難知也藏機
者難知也蓄奸者難知也為人上者知吾之位尊
而權重人敬憚畏避之不暇必和顔悦色以待人
開心見誠以示人傾心輸意以用人平心易氣以
與人寬仁大度以容人至誠惻怛以恕人則在我
者易於事矣知人之難知也推誠以待之因事以
試之如孔子所謂視其所以觀其所由察其所安
又如所謂不逆詐不億不信抑亦先覺者是賢則
人之難知者亦易於知矣大抵知人則哲雖堯猶
以為難下之人誠不易知也上之人苟能一待之
以誠而不藏機蓄智以為牢籠駕馭之術則在我
者易事而在彼者不難於知矣孟子曰至誠而不
動者未之有也
子曰好賢如緇衣惡惡如巷伯則爵不瀆而民作愿刑
不試而民咸服大雅曰儀刑文王萬國(詩作邦)作孚
陳澔曰緇衣鄭國風美鄭武公之詩小雅巷伯寺人
刺幽王之詩大雅文王之篇
吕大臨曰好賢必如緇衣之篤則人知上之誠好賢
矣不必爵命之數勸而民自起愿心以敬上惡惡必
如巷伯之深則人知上之誠惡惡矣不必刑罰之施
而民自畏服文王好惡得其正而一出乎誠心故為
天下之所儀刑德之所以孚乎下也
子曰下之事上也不從其所令從其所行上好是物下
必有甚者矣故上之所好惡不可不慎也是民之表也
陳祥道曰言之化人也淺故不從其所令行之感人
也深故從其所行好惡出於正則彼皆從而正好惡
出於非則彼皆從而非猶表端而影端表枉而影枉
也故謂民之表
馬睎孟曰令者令之於民行者行之於己其所行者
若此其所令者若彼民不從其若彼之令而從若此
之行則是上之好惡下之所取以為正而不可以不
慎也
臣按上好是物下必有甚焉者矣甚者甚於君也
林林之衆蠢蠢之民無所知識見上之所好者在
此則從而趨赴之倣傚之始雖一二而終至於千
萬始雖涓滴而終至於滔天所謂甚焉者如是噫
人君之好尚起於一念之偏私頃刻之順適而不
知天下之人從風而靡遂因之而成風俗或以之
而致亂亡然則君人者其好尚可不謹哉
子曰上好仁則下之為仁爭先人故長民者章志貞教
尊仁以子愛百姓民致行己以說其上矣
陳澔曰章志者明吾好惡之所在也貞教者身率以
正也所志所教莫非尊仁之事以此為愛民之道是
以民皆感其子愛之心致力於行己之善而悦其上
如子從父母之命也
子曰民以君為心君以民為體心莊則體舒心肅則容
敬心好之身必安之君好之民必欲之心以體全亦以
體傷君以民存亦以民亡
方慤曰民以君為心者言好惡從於君也君以民為
體者言休戚同於民也體雖致用於外然由於心之
所使故曰心好之身必安之心雖為主於内然資乎
體之所保故曰心以體全亦以體傷
陳祥道曰體從心者也民從君者也故上臨之以莊
則下亦舒矣上臨之以肅則下亦敬矣心以體率心
不在焉則視而弗見聽而弗聞豈非心好之身必安
之之謂乎君所以率民者也君好仁則下莫不仁君
好義則下莫不義苟君不為之則民無從焉體衛心
者也體全則心與之全體傷則心與之傷故曰心以
體全亦以體傷民衛君者也民歸之然後可以君天
下民去之則亦不能以獨君矣故曰君以民存亦以
民亡
臣按緇衣此篇即心體相須以喻君民相資之意
以見肢體之運動皆由心神之主使亦猶庶民之
休戚皆由君上之好惡也然肢體之運動心神固
資之以為榮衛然而運動之極至於疲廢而痿痺
焉則人心之神亦因之而傷損矣人民之供役人
君固資之以為奉養然而役使之過至於貧苦而
怨叛焉則人君之國亦因之而喪亡矣所謂君以
民存亦以民亡此二言者為人上者宜常書于座
右以為朝夕之儆以比丹書之戒焉
春秋左氏傳穆子曰吾聞諸叔向曰好惡不愆民知所
適事無不濟
孔穎逹曰所好必善所惡必惡在上者所好所惡不
有過愆則下民知所適歸言皆知歸於善也
臧武仲曰夫上之所為民之歸也上所不為而民或為
之是以加刑罰焉而莫敢不懲若上之所為而民亦為
之乃其所也又何禁乎
陸贄曰凡上之所為以導下也上所不為以檢下也
上所不為而下或為之然後可以設峻防寘明辟若
上為之而下亦為之固其理也又何禁乎
臣按武仲此言雖為季武子而發然萬世之下居
人上者立法制明禁令必先有諸己然後為之夫
然則所令無不行所禁無不止矣苟徒知責人而
不知責己是豈大學絜矩之道哉
論語季康子問使民敬忠以勸如之何子曰臨之以莊
則敬孝慈則忠舉善而教不能則勸
朱熹曰莊謂容貌端嚴也臨民以莊則民敬於己孝
於親慈於衆則民忠於己善者舉之而不能者教之
則民有所勸而樂於為善
張栻曰此皆在我所當為非為欲使民敬忠以勸而
為之也然能如是則其應蓋有不期然而然者矣
臣按季康子問使民敬忠以勸謂之使者是有意
於敺使其民也聖人答之以莊孝慈及舉善教不
能而加之以則之一辭蓋謂在上者能如此臨之
以莊而孝而慈而舉善教不能則民自有如此感
應初非有所使亦不待於使而然也
季康子問政於孔子孔子對曰政者正也子率以正孰
敢不正
范祖禹曰未有己不正而能正人者
臣按書曰表正萬邦上者表也下者影也表正則
影正矣先儒謂政之所以得名以其能以正己者
正人也己不能正焉能正人哉居人上者誠能以
正存心以身率先天下則近而羣臣遠而萬民孰
敢以不正哉
季康子患盗問於孔子孔子對曰苟子之不欲雖賞之
不竊
朱熹曰言子不貪欲則雖賞民使之為盗民亦知耻
而不竊
臣按非其有而取之盗也非獨謂貨財凡吾之所
不當有者而有之皆是盗之事康子患人盗他人
所有之貨物而欲弭之聖人告之以不欲所謂不
欲者凡吾所嗜好用度苟理之不可為義之不當
為分之不得為而恃吾之勢以多取之乘吾之力
以強劫之恣吾之材以妄為之皆是盗也吾為大
盗而禁小民之不為小盗豈理也哉所謂雖賞之
不竊乃假設之言
季康子問政於孔子曰如殺無道以就有道何如孔子
對曰子為政焉用殺子欲善而民善矣君子之德風小
人之德草草上之風必偃
朱熹曰為政者民所視傚何以殺為欲善則民善矣
尹焞曰殺之為言豈為人上之語哉以身教者從以
言教者訟而况於殺乎
張栻曰在上者志存於殺則固已失長人之本矣烏
能禁止其惡乎欲善之心純篤發見於政教之間則
民將率從丕變如風之所動其孰有不從者然則民
之所以未之從者則吾欲善之誠不篤而已
臣按人君之於民如天地之於物父母之於子也
天地生物父母生子惟恐不得其所而夭閼其生
生之理而或至於傷其生君之於民當體天地父
母之心庶幾盡君之道也是故人君之於民賢者
則保恤之不肖者則哀憐之養之教之懲之戒之
至於再至於三不得已而後加之刑焉而刑亦有
等第非至於逆天理敗人倫不加之以極刑也康
子乃欲殺無道以就有道夫道有諸己然後可以
責人吾居人之上所謂道者或出或入焉乃欲責
下之人無道而殺之又何以知其為無道也聖人
告之以子欲善而民善欲其反諸身而自盡其道
也所謂善者天理之公人道之正純粹而無惡者
也我有是善人亦有是善上以善而自為則下之
人同有是善者亦感發而興起矣
子曰上好禮則民莫敢不敬上好義則民莫敢不服上
好信則民莫敢不用情夫如是則四方之民襁(織縷為之以約)
(小兒於背者)負其子而至矣
朱熹曰好義則事合宜情誠實也敬服用情蓋各以
其類而應也
臣按在己者皆盡其道則在下者各以類而應之
所謂正己而物正者也
子曰上好禮則民易使也
謝良佐曰禮達而分定故民易使
輔廣曰上好禮則品節分明而誠意退遜故觀感於
下者亦皆安己之分聽上之命而易使
大學詩云樂只君子民之父母民之所好好之民之所
惡惡之此之謂民之父母
朱熹曰能絜矩而以民心為己心則是愛民如子而
民愛之如父母矣又曰君子有絜矩之道故能以己
之好惡知民之好惡又能以民之好惡為己之好惡
也夫好其所好而與之聚之惡其所惡而不以施焉
則上之愛下眞猶父母之愛其子矣彼民之親其上
豈不亦猶子之愛其父母哉
臣按先儒謂愛民之道不過順其好惡之心而己
大約民所好者飽煖安樂所惡者飢寒勞苦使民
常得其所好而不以所惡之事加之則愛民之道
也雖然上下之分雖殊好惡之情則一民之所好
惡者即吾之所好惡者也因己之所好惡而知人
之所好惡又以民之所好惡而為己之所好惡焉
非眞心於愛民而以父母斯民為心者能若是乎
苟為不然好人之所惡惡人之所好是謂拂人之
性菑必逮夫身不獨用人為然
詩云節(截然高大貌)彼南山維石巖巖赫赫師尹民具(俱也)爾
瞻有國者不可以不愼辟(偏也)則為天下僇矣
朱熹曰詩小雅節南山之篇師尹周太師尹氏也言
在上者人所瞻仰不可不謹若不能絜矩而好惡徇
於一己之偏則身弑國亡為天下之大僇矣
臣按先儒謂傳引二詩以明為人上者民所共仰
則其好惡當與民同之苟徇一己之偏私焉則逆
人心之所同而為天下之所戮矣蓋上人者下人
之所瞻仰者也民有不平賴以平之民有不公賴
以公之而上之人先以不平不公自居而好惡徇
於一己之偏是謂拂人之性逆人之情雖其位高
勢重一時無如之何雖未必至於戮而有可戮之
理噫為人父母者而不能盡父母之道而為天下
之大戮亦惟於好惡之公與偏而己可不謹哉
孟子曰君仁莫不仁君義莫不義
朱熹曰張氏謂此章重出然上篇主言人臣當以正
君為急此章直戒人君義亦小異耳
臣按此章即君道以明感化之機蓋有堯舜之君
則有堯舜之民有桀紂之君則有桀紂之民苟所
行者桀紂之事而求堯舜之治無此理也人君行
仁義而下之人逆天悖理以不仁不義應之天理
昭昭亦不之容也不久旋即淪敗自古及今無不
然者是以人君為治必存仁義之心以行仁義之
政
漢章帝時馬廖上疏曰昔元帝罷服官成帝御浣衣哀
帝去樂府然而侈費不息至於衰亂者百姓從行不從
言也夫改政移風必有其本傳曰吳王好劍客百姓多
創瘢楚王好細腰宫中多餓死長安語曰城中好高結
(與髻同)四方高一尺城中好廣眉四方且半額城中好大
袖四方全匹帛斯言如戲有切事實前下制度未幾後
稍不行雖或吏不奉法良由慢起京師今陛下素簡所
安發自聖性誠令斯事一竟則四海誦德聲薰天地神
明可通况行令乎
臣按廖所謂百姓從行不從言是誠識治化之體
風化之原者也是言也始於成王命君陳曰違上
所命從厥攸好大學所謂所令反其所好而民不
從禮記謂不從其所令從其所行皆此意也蓋人
君一身風化之本原而京師者又風化始出之地
君人上者誠能正身齊家而不為非禮非義之事
而於京師首善之地於凡事之營為物之創造有
不合於禮不當於義者一切禁革而惟古初之是
式禮義之是程苟有違焉必加以罪并坐其監領
之官製造之工不但已也後世世主其所頒之律
令格式非不嚴而謹也然而能行之於暫而不能
久者何也上之人既不能率先以身以故貴近者
倣傚而先犯之然後天下從風而靡焉所謂百姓
從行不從言豈不信哉
第五倫又言于章帝曰諸王主貴戚驕奢踰制京師尚
然何以示遠故曰其身不正雖令不行以身教者從以
言教者訟夫隂陽和歲乃豐君臣同心化乃成也
臣按第五倫言以身教者從以言教者訟是即大
學所謂其所令反其所好而民不從者也是故人
君既正身修德躬行節儉以身示教為天下先復
立為制度嚴為禁令以戒飭夫妃嬪宗戚之屬左
右侍御之臣内而朝著近而京邑使各安其分守
不得越禮踰制則天下靡然從其化而不敢犯矣
苟徒責人而不責己限疎而不限親禁遠而不禁
近耳目所及者則若罔聞知而於郡縣之遠閭里
之間乃詳為之制嚴為之法則亦虚費文移徒掛
牆壁而己安能戢其泛泛之心杜其呶呶之議而
革其靡靡之俗哉
以上謹好尚以率民
大學衍義補卷八十一
