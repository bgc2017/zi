大學衍義補卷五十六
明丘濬撰
治國平天下之要
秩祭祀
郊祀天地之禮(上)
虞書肆類于上帝
朱熹曰類是祭天之名與旅上帝同其義不可曉
胡宏曰夫聖人名必當物祀上帝而謂之類者本乎
天者咸在其中也
臣按祀典之載於禮者莫先於舜典也上帝之祭
前此未有其名雖易有殷薦上帝之象然象乃孔
子所筆也書之所謂類者蓋虞廷史臣之辭在周
前千有餘年臣竊意其所謂類者史臣紀舜受命
之初其祭告於神也皆類合於上帝不言后土者
言天則地在其中猶中庸所謂郊社之禮所以祀
上帝而不及后土註謂其省文耳分祀天地之說
始見於周禮雖曰必順隂陽因高下而各從其類
以求之庶得其神之来享然天與地對皇天與后
土對六經言天必與地俱孔子言郊多與社並天
與地並祭猶父與母同牢也豈得為瀆乎况一年
之間夏在冬前並祭天地則以為瀆亂龐雜地先
天祭豈非越次先食乎虞夏祀帝之禮與其時俱
不經見惟周禮祭天則用冬之日至蓋成周以建
子之月為正歲也歲正之首未遑他事首舉上天
之祭至於建午之月乃祀地耳是蓋一代之制後
世因之可也别以義起亦可也夫類于上帝經有
明言舍周而從虞又何不可哉烏可以合祭之禮
起於王莽而以為不經夫事苟合義固不當以人
廢矧在周之前明有虞書之文所謂類者安知其
非當時所稱之祭名哉漢儒解周禮類造之言非
解書也夫周有冬至之祭故凡非時之祭謂之依
類常祭可也有虞之世所謂常祭者何名其行禮
者何時此所謂類者何所謂乎我聖祖初得天下
即築壇為南北郊冬至祀天於圜丘夏至祀地於
方丘一如周禮之制行之數年風雨不時天多變
異乃斷自宸衷復為合祭之禮而以正月行禮凡
所謂六宗山川羣神皆各為壇以從祀蓋復有虞
之典於四千餘載之後每正歲之吉天子躬祀天
地而以祖宗配享分命羣臣各獻二十四壇行之
百年神祗饗答休徵屢應其克享天地之心而徧
致明靈之格者非一日矣萬世所當遵守
詩序昊天有成命郊祀天地也
朱熹曰小序以此詩篇首有昊天二字遂定以為郊
祀天地之詩諸儒往往亦襲其誤
臣按自古論合祀天地者率以是序為據朱熹深
辨其非夫用此一言以解此詩似乎固矣若夫所
謂郊祀天地之語則在漢以前已有此說非但始
於元始亦可見也
周禮大宗伯以禋祀祀昊天上帝
鄭玄曰國語云精意以享之謂禋
程頥曰天與帝一也天言其體帝言其主
胡宏曰禮之所貴貴其義也是故主者祭天以柴燎
牲使氣上達語其精神則謂之禋語其感格則謂之
類指其方兆則謂之郊指事異名其實一也
臣按大宗伯掌建邦之天神人鬼地祗三禮吉禮
之别十有二所謂禋祀實柴槱燎三者祭天神也
血祭貍沈疈辜三者祭地祗也肆獻祼饋食祠禴
嘗烝六者祭人鬼也然天神之祀有昊天上帝而
地祗之祭無有后土是亦猶虞書之類上帝而無
后土也歟
大司樂凡樂圜鍾為宫黃鍾為角太簇為徵姑洗為羽
靁鼔靁鼗孤竹之管雲和之琴瑟雲門之舞冬日至於
地上之圜丘奏之若樂六變則天神皆降可得而禮矣
凡樂函鍾為宫太簇為角姑洗為徵南吕為羽靈鼓靈
鼗孫竹之管空桑之琴瑟咸池之舞夏日至於澤中之
方丘奏之若樂八變則地示(祗同)皆出可得而禮矣
胡宏曰樂六變而天神降樂八變而地示出此豈君
子知禮之言類如巫祝造怪之辭也則又以為神降
示出然後可得而禮曾不知樂所以導和禮所以為
節作樂乃所以行禮禮神也豈待神降示出然後行
禮哉
吴澂曰此文不惟不經仍自相背戾既曰以六律六
同五聲八音六舞大合樂以致鬼神示是祭祀合樂
之際六律六同五聲八音六舞並用矣而其下則止
用黃鍾大吕雲門祀天止用太簇應鍾咸池祭地如
是則六律六同五聲八音六舞各自為用不得謂之
大合樂矣凡作樂必律吕聲音一時並舉克諧而不
相奪倫然後成樂今既各自為用何自而成樂乎况
周家祭祀已行之迹莫詳於詩之頌今攷昊天有成
命之詩郊祀天地是天地無分祭之文攷般之詩望
祀四嶽河海是四望與山川無異祭之文攷之詩禘
祖而其末則曰既右烈考亦右文母是妣與祖亦無
各祭之文攷周頌之詩盡是祭祀之詞其言作樂未
聞有分樂而序之之說亦未聞用歴代之樂以分祀
之禮此甚不足信又曰既言六樂者文之以五聲播
之以六音是六樂之作五聲八音並用之矣而其下
則禮天神地示人鬼於五聲皆止用其四於八音止
用其三使其果如此則聲音不備樂何自而作况攷
之於詩有瞽作樂而合乎祖其間用鞉磬柷敔簫管
等樂於祭宗廟之際固亦兼用竹革木石之音矣孰
謂去此而不用乎既曰凡六樂者一變至六變合六
樂而言之至於七變八變九變則餘三變又不與焉
况樂所以象德而六樂之致鬼神示不知何分而象
德耶攷舜之作樂感格之效自近以及遠今乃自遠
以及近夫舜樂所以感物者未嘗以某樂感某物以
某樂感某神帝王作樂之意大概相似何獨成周之
樂而不然哉故曰此文不惟不經仍自相背戾不足
信也
臣按分祭天地之說始見於周禮大司樂他經典
所不載也非獨他經典所不載雖周禮亦無之惟
大宗伯以玉作六器以蒼璧禮天黃琮禮地及典
瑞四圭有邸以祀天旅上帝兩圭有邸以祀地旅
四望兩處分言天地然不言其地與時其言冬至
祀天夏至祀地祀天於圜丘祀地於方丘惟於大
司樂見之夫大宗伯之職在掌邦禮禮之大者吉
禮也禮莫重於祭祀莫大於天地然於大宗伯所
掌之三大禮吉禮十有二之中止言昊天上帝而
不及后土地祗乃至於作器之時始言之可見其
所行之禮則一而所用以禮神者其器則有兩也
况於司服掌王之吉服止有祀昊天上帝則服大
裘而冕之文無有所謂后土地祗之服由是觀之
合祭天地其神有兩而主祭惟以一人可見矣惟
其神之兩故兩其器或以蒼璧或以黃琮或四圭
有邸或兩圭有邸惟其祭之一故主祭之人所服
之服則一而已然則大司樂之言非歟曰先儒固
謂周禮非盡出周公况其所論樂律自相背戾吴
澂謂其不經不足信非無徵之言也夫其所論之
樂既不足信則所論之禮又烏可深信哉
禮記郊特牲郊之祭也迎長日之至也大報天而主日
也兆於南郊就陽位也掃地而祭於其質也於郊故謂
之郊牲用騂尚赤也用犢貴誠也
陳澔曰冬至日短極而漸舒故云迎長日之至郊祭
者報天之大事天之尊無為可祀之以其道不可主
之以其事故以日為之主焉天秉陽日者衆陽之宗
故就陽位而立郊兆
臣按祭義大報天而主日配以月蓋天之為德至
廣至大不可得而見也其所可見者日與月焉故
以日為主而又以月配之尊之以次於天以為三
辰之主而設王宫夜明二壇於郊壇之側猶王燕
飲而主之以大夫王嫁女而主之以諸侯祭社而
配以句龍祭稷而配以棄也
卜郊受命于祖廟作龜于禰宫尊祖親考之義也卜之
日王立于澤親聽誓命受教諫之義也獻命庫門之内
戒百官也大廟之命戒百姓也祭之日王皮弁以聽祭
報示民嚴上也
陳澔曰告於祖廟而行事則如受命于祖此尊祖之
義用龜以卜而于禰宫此親考之義其日卜竟有司
即以祭事誓戒命令衆執事者而君亦聽受之是受
教諫之義也有司獻王所以命百官之事王乃於庫
門之内集百官而戒之又於太廟之内戒其族姓之
臣也祭報報白日時蚤晩及牲事之備具也
臣按曲禮云大饗不問卜周人郊用冬至則有定
日矣而此又云卜郊何歟考古註疏引易說云三
王之郊一用夏正夏正建寅之月也鄭氏又謂迎
長日之至為迎春分之日漢人去古未遠其言亦
或有所據不然則此所謂卜郊者果何卜歟或者
以下文有帝牛不吉之言而以為卜牲然此明言
卜郊不言牲也况冬日至祭天是日日既至矣無
所俟於迎迎者未至而逆之之謂也鄭氏所引易
說謂為迎春分之日豈其然哉本朝之制於未祀
之前一月欽天監先擇日以聞蓋古卜法不存而
擇干支之吉以代卜也既擇有定日歲前十二月
朔上躬詣犧牲所視牲此後每日遣大臣一員往
視次日早朝復命將祭之前先告太廟遣禮部官
檄京都城隍神徧請天下當祀神祗致齊之日上
皮弁服登正殿誓戒百官齋之日遣御史點視各
官於齋次仍行南京一體齋戒蓋與古人卜郊獻
命之禮若合符節
祭之日喪者不哭不敢凶服汜(泛)埽反道鄉為田燭弗
命而民聽上
陳澔曰汜埽洒水而後埽也反道剗道路上之土反
之令新者在上也鄉民各於田首設燭照路恐王行
事之早也喪者不哭以下諸事皆不待上令而民自
聽從蓋歲以為常也
臣按今行大禮有司修理道路沿途明燎火是即
古人之制但所謂喪者不哭不敢凶服尚未舉行
請如古制
祭之日王被袞以象天戴冕璪十有二旒則天數也乘
素車貴其質也旂十有二旒龍章而設日月以象天也
天垂象聖人則之郊所以明天道也
陳祥道曰合周官禮記而考之王之祀天内服大裘
外服龍袞龍袞所以襲大裘也
又曰夫先王祀天有文以示外心之勤有質以示内
心之敬故因丘埽地陶匏槀秸疏布素車之類此因
其自然以示内心之敬者也執鎮圭繅藉五采五就
旂龍章而設日月四圭有邸八變之音黃鍾大吕之
鈞此致其文飾以示外心之勤者也然則内服大裘
以因其自然外被龍袞戴冕璪以致其文飾不以内
心廢外心不以自然廢文飾然後事天之禮盡矣
臣按郊以祀天祀天而必法則其所垂之象使凡
吾身之所被服吾身之所乘駕吾禮之所施設文
飾莫非天之象焉
萬物本乎天人本乎祖此所以配上帝也郊之祭也
大報本反始也
周諝曰孝經郊祀后稷以配天宗祀文王於明堂以
配上帝是祖之所配於圜丘者昊天而考之所配於
明堂者上帝此言萬物本乎天人本乎祖而反言配
上帝何也天言其體帝言其用故對而言則天與帝
異合而言之則帝即天也天即帝也易之象曰先王
以作樂崇德殷薦之上帝以配祖考其言上帝與此
同意
臣按祭祀之禮皆所以報本反始而郊祀上帝而
以祖配此又報本反始之大者
祭義郊之祭大報天而主日配以月
鄭玄曰主日者以其光明天之神可見者莫著焉
孔穎達曰自日以下皆祭特言月者以對日耳蓋天
獨為一壇天神等共為一壇
楊復曰垂象著明莫大乎日月日月之明即天之明
也故祭天而主日配以月非必百神悉從祀也月令
仲夏大雩帝大雩之後乃命百縣雩祀百辟卿士季
秋大饗之後乃使有司嘗羣神告備於天子先後輕
重固有節文矣以此類推之祀天之後乃祭百神蓋
可知也
臣按周禮春官註以禋祀實柴槱燎為祀天神之
三禮郊之祭大報天即是以禋祀祀昊天上帝而
主日配以月則星辰司中司命風伯雨師皆從祀
可知矣但其行禮之際則天子躬獻於上帝而所
謂日月星辰之類則分官以行獻耳說者謂莫尊
於天莫重於郊祀精一以饗猶恐誠意之不至豈
容混以百神祀之乎夫混以祀之不可也初獻之
後遣官而各祀於其壇則非混矣禮行於郊而天
神皆降譬則天子行幸而百官扈從所至之國諸
侯躬享天子而命其大夫士以分享其扈從之臣
因其爵位之高下循其序而秩其禮如日則主之
而月則以配準此以為則而下之未必非禮意也
月令孟春之月天子乃以元日祈穀于上帝
春秋左𫝊孟獻子曰夫郊祀后稷以祈農事也是故啓
蟄而郊郊而後耕
公羊𫝊曰郊則曷為必祭稷王者以其祖配
楊復曰考之月令之書周頌之詩孟獻子之言則曰
祈榖于上帝夫上帝即昊天上帝未聞有感生之說
也自鄭註有感生帝之說更漢魏歴晉宋至於齊梁
陳數百年之久其說未行至北齊始取其說而行之
於是昊天上帝分為兩祀隋唐承用其說至於今而
不廢推原所自是誰之過歟然正理在人心萬世不
磨邪說終不能熾也
臣按古者郊祀凡再行正月之郊為祈榖月令及
孟獻子所言是也十一月之郊為報本郊特牲所
言是也我朝合為一祀而併於歲首行之禮不煩
而可以常行(以上通論郊祀之禮)
周禮以蒼璧禮天以黃琮禮地牲幣放其器之色
吴澂曰禮神者始告神時薦於神坐也蒼璧禮天蒼
象天之色圜象天之形黃琮禮地黃象地之色其牲
幣各倣象其玉之色(此言郊祀玉幣)
牧人凡陽祀用騂牲毛之
鄭玄曰騂牲赤色毛之取純毛也陽祀謂祭天於南
郊及宗廟
禮器祭天特牲
鄭玄曰郊所以用特牲者天神至尊無物可稱故用
特牲郊
王制祭天地之牛角繭栗(如繭如栗犢也)
陳祥道曰大禮必簡簡則内心而貴誠故祭天地之
牛角繭栗
郊特牲帝牛不吉以為(猶用也)稷牛帝牛必在滌三月稷
牛惟具
陳澔曰郊祀社稷以配天故祭上帝者謂之帝牛祭
后稷者謂之稷牛滌者牢中清除之所也二牛皆在
滌中若至期卜牲不吉或有死傷即用稷牛為帝牛
而别選稷牛也非在滌三月者不可為帝牛稷乃人
鬼其牛但得具用足矣(以上祀天之牲)
周禮鬯人掌共秬鬯而飾(謂設巾)之
吴澂曰鬯者釀秬為酒而芬芳條暢也秬如黑黍一
桴二米乃天地至和之氣故名之曰鬯而因以名官
共秬鬯者直共秬鬯之酒無爵也飾之以布為巾幂
而畫黼文也
臣按大宗伯云涖玉鬯表記曰秬鬯以事上帝則
是祀天地亦有秬鬯特不用鬱
酒正凡祭祀以法共五齊三酒以實八尊(五齊三酒共八尊也)大
祭三貳(用酒一尊又副以兩尊)
陳祥道曰凡祭祀天地諸神皆有五齊三酒
臣按五齊一曰泛齊(成而滓浮泛泛然也)二曰醴齊(醴體也成而上)
(下一體滓汁相將也)三曰盎齊(盎翁也成而翁翁然葱白色也)四曰醍齊(成而)
(紅赤也)五曰沈齊(成而滓沈也)是五齊用之祭祀不致其
味致其祭而已三酒一曰事酒酌有事之酒也二
曰昔酒久釀而熟也三曰清酒酒之生者也三酒
以飲非若齊之致其義也
禮記大羹不和犧尊疏布鼏樿杓
陳澔曰大羹者太古之羹也肉汁無鹽梅之和後王
存古禮故設之亦尚玄酒之意犧尊刻為犧牛之形
此尊以麤疎之布為覆鼏樿白木之有文理者杓沃
盥之具也
表記天子親耕粢盛秬鬯以事上帝
馬睎孟曰天子之尊非不足於耕也蓋身致其誠信
而示其嚴上之禮也(以上祀天醴齊粢盛)
易曰鼎象也以木巽火亨飪也聖人亨以享上帝
程頥曰鼎之為器生人所賴至切者也極其用之大
聖人亨以享上帝
詩大雅曰卬(我也)盛于豆(木器以薦菹醢)于豆于豋(瓦器以薦大羹)其香
始升上帝居歆
朱熹曰此章言其尊祖配天之祭其香始升而上帝
已安而饗之言應之疾也
臣按謝枋得謂天地間惟理與氣有此理則有此
氣有此氣則有此理鬼神無形與聲惟有理與氣
在溟漠之間耳凡祭皆以心感神以氣合神者也
黍稷必馨香酒殽必芬芳用椒用桂用蕭用鬱金
草皆以香氣求神神以歆饗此氣耳由此言之後
世爇嶺海之香木以代鬱鬯亦此意其氣之芬馥
清遠有非蕭桂鬱金所及者用之以祀神禮所謂
以義起此亦其類歟
郊特牲器用陶匏(瓦器)以象天地之性也
陳澔曰陶匏物之質者質乃物性之本然也
筦簟之安而蒲越(音活)藁鞂之尚明之也
鄭玄曰凡常居下筦上簟祭天席蒲越藁鞂之尚也
二者皆藉神席也明之者神明之也(以上祀天之器)
以上郊祀天地之禮(上)
大學衍義補卷五十六
