大學衍義補卷一百十五
明丘濬撰
治國平天下之要
嚴武備
總論威武之道(中)
曲禮曰班朝治軍涖官行法非禮威嚴不行
吳澂曰班次朝儀各有位次整治軍伍各有部分臨
涖官府各有職掌三者皆有法惟其有禮是以有威
嚴而其法行
臣按先儒謂威則人不敢犯嚴則人不敢違所以
致其威嚴者禮而已矣是以朝廷之儀官府之治
雖皆不可以無禮而于軍伍之法尤當以威嚴為
尚然徒尚威嚴而不本于禮則所謂威者矯亢之
容嚴者暴戾之氣也
春狄隱公二年十有二月鄭人伐衛
胡安國曰鄭人伐衛討滑之亂也凡兵聲罪致討曰
伐潜師掠境曰侵兩兵相接曰戰繯其城邑曰圍造
其國都曰入徙其朝市曰遷毁其宗廟社稷曰滅詭
道而勝之曰敗悉虜而俘之曰取輕行而掩之曰襲
已去而躡之曰追聚兵而守之曰戍以弱假強而能
左右之曰以皆誌其事實以明輕重征伐天子之大
權今鄭無王命雖有言可執亦王法所禁况于修怨
乎
臣按征伐天子之大權非王命而自行是亂也春
狄書鄭人伐衛入春秋以來列國興兵此其始也
胡氏因其書伐推而詳之其用兵之名凡十有三
曰伐曰侵曰戰曰圍曰入曰遷曰滅曰敗曰取曰
襲曰追曰戍曰以以見用兵之事其事類名稱有
不一如此者興師以討人之罪者必先審其大小
遠近彊弱虚實以定其名然後随其勢因其機而
决其謀則收其萬全之效矣
襄公十有一年春王正月作三軍
胡安國曰三軍魯之舊也古者大國三軍次國二軍
小國一軍魯矦封于曲阜地方數百里天下莫彊焉
及僖公時能復周公之宇而史克作頌其詩曰公車
千乘又曰公徒三萬故知三軍魯國之舊爾然車而
謂之公車則臣下無私乘也徒而謂之公徒則臣下
無私民也若有侵伐諸卿更帥以出事畢則將歸于
朝車復于甸甲散于丘卒還于邑將皆公家之臣兵
皆公家之衆不相繋也文宣以來政在私門廢公室
之三軍而三家各有其一季氏盡征焉而舊法亡矣
是以謂之作春秋書之以見昭公失國定公無正而
兵權不可去公室有天下國家者之所宜鑒也
臣按胡氏謂兵權不可去公室有天下國家宜以
魯為鑒魯一國也尚不可失兵權而况天下之大
者乎
昭公十有一年夏四月楚子虔誘蔡矦般殺之於申楚
公子棄疾帥師圍蔡
胡安國曰楚子在申召蔡侯伏甲執而殺之楚子貶
而稱名何也世子般殺其君諸侯與通會盟十有三
年矣是中國變為夷狄而莫之覺也楚子若以大義
倡天下奉詞致討執般于蔡討其弑父與君之罪而
在宫在官者咸無赦焉殘其身瀦其宫室謀于蔡衆
置君而去雖古之征暴亂者不越此矣又何惡乎今
虔本心欲圖其國不為討賊舉也而又挾欺毁信重
幣甘言詐誘其君執而殺之肆行無道貪得一時流
毒于後棄疾以是殺戎蠻商鞅以是紿魏將秦人以
是劫懷王傾危成俗天下大亂劉項之際死者十九
聖人深惡楚虔而名之也其慮遠矣後世誅討亂臣
者或畏其彊或幸其弱不以大義興師至用詭謀詐
力儌倖勝之若事之捷反側皆懼苟其不捷適足長
亂如代宗之圖思明憲宗之紿王弁昧于春秋垂戒
之旨矣
臣按春秋書此以見人君欲興師以除姦亂必審
機宜時勢以伺間待時仗大義正言以聲罪致討
而不用詭謀詐力以儌幸取勝胡氏所謂後世誅
討亂臣者不以大義興師至用詭謀詐力儌倖勝
之若事之捷反側皆懼苟其不捷適足長亂此數
語者可以為世之人君誅亂臣安仄側者之鑑戒
榖梁傳曰善為國者不師善師者不陳(與陣同)善陳者不
戰善戰者不死善死者不亡
范寗曰導之以德齊之以禮鄰國望我歡若親戚何
師之為師衆素嚴不須耀軍列陳上兵伐謀何廼至
陳軍陳嚴整敵望而畏之莫敢戰投兵勝地避實攻
虚故無死者民盡其命無奔背散亡見危授命義存
君親雖没猶存也
臣按古之聖王制治于未亂保邦于未危為國一
以德禮而不專恃于兵未嘗無兵也而不用之於
師旅雖用師旅之衆而不布於行陳雖有行陳之
法而不施于戰鬭戰鬭有其備遇敵可以不死然
卒不戰也死亡以其道雖死可以不亡然卒不死
也說者以一言為一事而各援古人之事以實之
臣不取焉
左氏傳隱公十一年公會齊侯鄭伯伐許君子謂鄭莊
公於是乎有禮禮經國家定社稷序人民利後嗣者也
許無刑(法也)而伐之服而舍之度德而處之量力而行之
相時而動無累後人可謂知禮矣
臣按鄭莊公會齊魯伐許既入許莊公命許大夫
奉許叔君子謂其得伐叛討二存亡繼絶之禮所謂
無刑而伐之服而舍之度德而處之量力而行之
之三數言者誠得聖人制事待人之要而所謂相
時而動無累後人者其為慮周而謀遠尤可為世
法者也
息侯伐鄭鄭伯與戰于竟息師大敗而還君子是以知
息之將亡也不度德不量力不親親(鄭息同姓之國)不徵辭不
察有罪犯五不韙(是也)而以伐人其喪師也不亦宜乎(隱公)
(十一年)
杜預曰不徵辭謂言語相恨當明徵其辭以審曲直
不宜輕鬭
臣按韙之為言是也人之興師以伐人者皆見他
人有不是之處耳反求諸已吾所行者亦有不是
否乎苟有犯于不是者則亟止焉所謂是者理而
已矣順理為是逆理為非如此是惟不動衆動則
合天道是惟不伐人伐乃奉天討
桓公十一年鬭廉曰師克在和不在衆
臣按所謂和者即孟子地利不如人和之和
莊公十年齊師伐我公將戰曹劌請見其鄉人曰肉食
者(謂在位者)謀之又何間(猶與也)焉劌曰肉食者鄙未能遠謀
乃入見問何以戰公曰衣食所安弗敢專也必以分人
對曰小惠未徧民弗從也公曰犧牲玉帛弗敢加也必
以信對曰小信未孚神弗福也公曰小大之獄雖不能
察必以情對曰忠之属也可以一戰戰則請從公與之
乘戰于長勺公將鼓之劌曰未可齊人三鼓劌曰可矣
齊師敗績公將馳之劌曰未可下視其轍登軾而望之
曰可矣遂逐齊師既克公問其故對曰夫戰勇氣也一
鼓作氣再而衰三而竭彼竭我盈故克之夫大國難測
也懼有伏焉吾視其轍亂望其旗靡故逐之
臣按曹劌對魯莊公之言既得用兵之本復得用
兵之法所謂小惠之未偏小信之未孚皆不可以
戰惟察獄以其情是為盡心之忠如是而後可戰
可謂得戰之本矣若夫三鼓則氣竭懼其有伏必
其轍亂旗靡然後逐之可謂得戰之法矣其答鄉
人之問而謂肉食者鄙不能遠謀是誠天下後世
之通患也噫食人之禄而不能謀人之事其人固
可鄙矣所以用其人而不知其人之可鄙者不亦
可鄙之甚哉
二十七年晉侯將伐虢士蒍曰不可虢公驕若驟得勝
於我必棄其民無衆而後伐之欲禦我誰與夫禮樂慈
愛戰所畜也夫民讓事樂和愛親哀喪而後可用也虢
弗畜也亟戰將飢
孔穎達曰禮樂慈愛謂國君教民民間有此四者畜
聚此事然後可與人戰故云戰所畜也士蒍既言其
目更以其義覆之禮尚謙讓讓事謂禮也樂以和親
樂和謂樂也慈謂愛之深也愛親謂慈也愛極然後
哀喪謂愛也民間有此四事然後可用以戰
臣按春秋去古未遠故其論戰恒以民心為本後
世則論敵情而已矣
僖公十有九年宋人圍曹子魚言於宋公曰文王聞崇
德亂而伐之軍三旬而不降退修教而復伐之因壘而
降詩曰刑于寡妻至于兄弟以御于家邦今君德無乃
猶有所闕而以伐人若之何盍姑内省德乎無闕而後
動
林堯叟曰因壘而降壘石壘也言不增兵但因舊壘
而崇自服
臣按必德無闕而後可以伐人世主有欲興師以
伐人者盍姑内自省曰吾之德有闕否乎若猶有
闕方當修省之不暇幸人之不我伐也何可以伐
人乎哉
二十有二年宋公及楚人戰于泓宋人既成列楚人未
既濟司馬請擊之公曰不可既濟而未成列又以告公
曰未可既陳而後擊之宋師敗績公傷股門官殱焉國
人皆咎公公曰君子不重傷不禽二毛古之為軍也不
以阻隘也寡人雖亡國之餘不鼔不成列
蘇軾曰古人有言圖王不成其弊猶足以霸襄公行
王者之師猶足以當桓文之師一戰之餘救死扶傷
不暇此獨妄庸耳齊桓晉文得管仲子犯以興襄公
有一子魚不能用豈可同日而語哉自古失道之君
如是者多矣死而論定未有如襄公之欺於後世者
也
吕祖謙曰說者以宋襄之敗為古道之累是猶瞶者
之誤評宫角遂欲并廢大樂豈不過甚矣哉或者又
謂宋襄無帝王之德而欲效帝王之兵所以致敗亦
非也使帝王之世人皆服其德則固不待於用兵矣
德不能服是以有兵則兵者生于人之所不服也彼
既不服矣豨縱豕突亦何所不至我廼欲從容揖遜
以待之適遺之禽耳吾恐帝王之師不如是之拙也
古之誓師曰殄殱廼讎曰取彼凶殘凛然未嘗有毫
髮貸其所寬者惟弗迓克奔而已奔而歸我是以弗
擊苟推鋒而與之爭一旦之命胡為而縱之哉是縱
降者帝王之兵縱敵者宋襄之兵也烏可置之一域
耶
臣按宋襄公之敗公羊謂君子大其不鼓不成列
臨大事而不忘大禮有君而無臣以為雖文王之
戰亦不過此其言雖過然襄公之戰未必全非也
但泥古而不通變是以取敗耳是故善學聖人者
當師其心其心謂何仁義而已矣若其已然之迹
不必拘拘然以步驟之也
宣公四年公及齊侯平莒及郯莒人不肯公伐莒取向
非禮也平國以禮不以亂伐而不治亂也以亂平亂何
治之有無治何以行禮
杜預曰責公不以禮治之而用伐
臣按左氏論征伐率以禮為言可見惟禮可以已
亂苟伐人之國而不以禮則是以亂平亂也
十有二年晉師救鄭荀林父將中軍聞鄭既及楚平桓
子(即荀林父)欲還曰無及于鄭而勦(勞也)民焉用之楚歸而動
(謂動兵伐鄭)不後(未為後時)随武子曰善會聞用師觀釁(罪也)而動
德刑政事典禮不易不可敵也不為是征楚軍討鄭怒
其貳而哀其卑叛而伐之服而舍之德刑成矣伐叛刑
也柔服德也二者立矣又曰德立刑行政成事時典從
禮順若之何敵之見可而進知難而退軍之善政也兼
弱攻昧武之善經也
孔穎達曰既言觀釁而動更說無釁之事德刑政事
典禮此六事行之不變易者不可與之敵也聖王制
征伐者為有罪者耳不為是六事不易行征伐也
臣按此舉六事之目下文歴說楚不易六事以充
之然是六者德刑其大者也德立刑行政成事時
典從禮順六者為治之要也為國而有六者不可
變易則在我者有不可敵之具而在人者無以敵
我矣
晉荀林父帥師及楚子戰于邲晉師敗績潘黨曰君(指楚)
(莊王)盍築武軍(築軍營以章武功)而收晉尸以為京觀(積尸封土其上)臣
聞克敵必示子孫以無忘武功楚子曰非爾所知也夫
文止戈為武夫武禁暴(武之一德)戢兵(二)保大(三)定功(四)安
民(五)和衆(六)豐財(七)者也故使子孫無忘其章(著之篇章使子)
(孫不忘)今我使二國暴骨暴矣觀兵以威諸侯兵不戢矣
暴而不戢安能保大猶有晉在焉得定功所違民欲猶
多民何安焉無德而強爭諸侯何以和衆利人之幾(危也)
而安人之亂以為已榮何以豐財武有七德我無一焉
何以示子孫(十二年)
臣按武有七德楚子之言必有所本盖古語也使
凡天下之興兵動衆者皆必本于禁暴戢兵保大
定功安民和衆豐財焉非此七者不舉則天下之
人惟恐上之不用武師旅所至民望之真如大旱
之得雲霓矣
成公十三年劉子曰國之大事在祀與戎祀有執膰戎
有受脹
臣按祀所以交神明戎所以衛國家此二者國之
大事也
十有六年楚子救鄭子反入見申叔時曰師其何如對
曰德刑詳(與祥同)義禮信戰之器也德以施惠刑以正邪
詳以事神義以建利禮以順時信以守物民生厚而德
正用利而事節時順而物成上下和睦周旋不逆求無
不具各知其極故詩曰立我烝民莫匪爾極是以神降
之福時無災害民生敦(厚也)龐(大也)和同以聽莫不盡力以
從上命致死以補其闕此戰之所由克也今楚内棄其
民(謂不施惠)而外絶其好(謂不建利)瀆齊盟(謂不祀神)而食話言(謂不守物)
姦時以動(謂不順時)而疲民以逞民不知信進退罪也人恤
所底(至也)其誰致死
孔穎達曰叔時此對首尾相成先舉六名云戰之器
也言有此六事乃可戰若器用然也
臣按春秋之時先王禮義之澤猶存故論兵者猶
知以德義為言後世則舍德義而惟論兵甲士馬
之多寡強弱其戰則同而所以為戰則不同也此
無他其器異也其器既異故其用亦各不同
范文子曰唯聖人能外内無患自非聖人外寧必有内
憂盍釋楚以為外懼乎(十六年)
臣按范文子此言即孟子出則無敵國外患者國
恒亡之意也盖中人之性有所警斯有所懼有所
懼斯能自省知所以省則不敢縱肆而國可保矣
襄公二十七年宋左師請賞公與之邑子罕曰凡諸侯
小國晉楚所以兵威之畏而後上下慈和慈和而後能
安靖其國家以事大國所以存也無威則驕驕則亂生
亂生則滅所以亡也天生五材(謂金木水火土)民並用之廢一
不可誰能去兵兵之設久矣所以威不軌而昭文德也
聖人以興亂人以廢廢興存亡昏明之術皆兵之由也
而子求去之不亦誣乎
林堯叟曰宋向戌以弭兵之功欲宋君加以厚賞宋
君欲賞之邑以示子罕子罕謂凡諸侯之與小國晉
楚所以用兵而威服之有所畏懼而後大小上下慈
愛而和順慈愛和順而後國家賴以安靖以聽大國
之政令此其所以常安存也無威則驕縱易生驕縱
則禍亂必至禍亂則滅亡随之此小大所以至滅亡
也天生金木水火土之五材天下之民並舉而用之
五者不可闕一兵是五材之金豈可去哉古人設兵
其來已久所以威服不遵軌法之徒而昭明國家文
德之盛湯武弔民伐罪以兵威而興桀紂身弑國亡
以兵威而廢盖明君善于用兵則以之而興以之而
存術之善也昏主不善用兵則以之而廢以之而亡
術之不善也所以然者皆由用兵而致而向戌求去
兵以安諸候不亦誣罔之甚乎
臣按國有六典而不可無兵猶天有五材而不可
以無金也盖立國有文必有武施治有賞必有罰
徒有文而無武則威不立而國勢弱有賞而無罰
則法不行而人心縱
昭公十一年楚子城陳蔡不羹(地名)使棄疾為蔡公王問
于申無宇對曰擇子莫如父擇臣莫如君鄭莊公城櫟
而置子元焉使昭公不立齊桓公城榖而寘管仲焉至
于今賴之臣聞五大不在邊五細不在庭親不在外羈
不在内今棄疾在外鄭丹在内君其少戒王曰國有大
臣何如對曰鄭京櫟實殺曼伯宋蕭亳實殺子游(在莊十二)
(年)齊渠丘實殺無知(在莊九年)衛蒲戚實出獻公(在襄四年)若由
是觀之則害於國末大必折尾大不掉君所知也
杜預曰五大言五官之長專盛過節則不可居邊細
弱不勝任亦不可居朝廷
孔穎達曰宋殺子游齊殺無知乃是賴大邑以討篡
賊而謂之害于國者以其能專廢置則是國害天子
之建諸侯欲令蕃屏王室諸侯之有城邑欲令指揮
從已不得使下邑制國都故大城為國害也末大必
折以樹木喻也尾大不掉以畜獸喻也
臣按末大必折尾大不掉此二喻寔為切要人君
之治國必居重馭輕必以大制小則上下之勢順
小大之分定如心之使臂臂之使指非獨上安其
位而下之人亦不敢萌非望拒成命矣考之楚語
有曰公制城邑若體牲焉有首領股肱以至于拇
指毛脉大能掉小故變而不勤夫邊境者國之尾
也譬之于牛馬處暑之既至䖟䗸之既多而不掉
其尾臣懼之此譬尤為詳盡謀人國而慮及遠者
尚其圖之
哀公元年吳師在陳楚大夫皆懼曰闔廬惟能用其民
以敗我于栢舉今聞其嗣又甚焉將若之何子西曰二
三子恤不相睦無患吳矣昔闔廬食不二味居不重席
室不崇壇器不彤鏤宫室不觀(臺榭也)舟車不飾衣服財
用擇不取費(不尚細靡)在國天有菑厲親廵其孤寡而共其
乏困在軍熟食者分而後敢食其所嘗者卒乘與焉勤
恤其民而與之勞逸是以民不罷勞死知不曠(棄也)吾先
大夫子常易之所以敗我也今聞夫差次有臺榭陂池
焉宿有妃嬙嬪御焉一日之行所欲必成玩好必從珍
異是聚觀樂是務視民如讎而用之日新夫先自敗也
已安能敗我
臣按楚子西之料吳也不料其地土之廣狹車徒
之多寡士卒之強弱甲兵之利鈍惟以君之所修
所為者以占其勝負焉然則有國家者所以彊兵
之要孰有先于修為者哉治兵者次之
七年季康子欲伐邾乃饗大夫以謀之子服景伯曰小
所以事大信也大所以保小仁也背大國不信伐小國
不仁民保于城城保于德失二德者危將焉保
臣按景伯言民保于城城保于德所謂德者信與
仁而已國有大小皆能絜矩而以忠恕為心所惡
於下毋以事上所惡于上毋以使下又安有爭鬭
侵奪之患哉
國語穆王將征犬戎祭公謀父諫曰不可先王耀(明也)德
不觀(示也)兵夫兵戢(聚也)而時動動則威觀則玩(黷也)玩則無
震(懼也)先王之于民也茂(勉也)正其德而厚其性阜(大也)其財
求(不鄣擁也)而利其器(兵甲也)用(耒耜之属)明利害之鄉(方也)以文修
之使務利而避害懷德而畏威故能保世以滋大武王
昭前之光明而加之以慈和事神保民莫不欣喜商王
帝辛大惡于民庶民弗忍欣戴武王以致戎(兵也)于商牧
(牧野)是先王非務武也勤恤民隱(痛也)而除其害也先王之
訓也有不祭則修意(修志意以自責)有不祀則修言(號令)有不享
則修文(典法)有不貢則修名(尊卑職貢之名號)有不王則修德(文德)
序成(謂上五者次序也)而有不至則修刑於是乎有刑罰之辟
有攻伐之兵有征討之備有威讓之令有文告之辭布
令陳辭而又不至則又增修於德無勤民于遠是以近
無不聽遠無不服犬戎氏以其職來王天子曰予必以
不享征之且觀之兵其乃無廢先王之訓乎
王(襄王)至自鄭以陽樊賜晉文公陽人不服晉侯圍之倉
葛曰武不可覿(見也)文不可匿(隱也)覿武無烈匿文不昭
胡安國曰古者覿文匿武修其訓典序成而不至于
是乎有攻伐之兵
臣按此先王惟耀德而不觀兵有不服者必先布
威讓之令陳文告之辭而又不至焉亦惟增修其
德而已不勤兵于遠也所以然者豈非文不可覿
武不可匿不當尚武隱文乎
衛靈公問陳(軍師行伍之列)於孔子孔子對曰爼豆(禮器)之事則
嘗聞之矣軍旅之事未之學也
尹焞曰衛靈公無道之君也復有志于戰伐之事故
答以未學而去之
張栻曰春秋之時諸國以強弱為勝負軍旅之事宜
在所先而爼豆之事宜若不急者矣曾不知國之所
以為國者以夫天叙天秩者實維持之也為國者志
存乎典禮則孝順和睦之風興叶力一心尊君親上
其彊孰禦焉不然三綱淪廢人有離心國誰與立軍
旅雖精果何所用哉爼豆之于禮教猶陳之于軍旅
實理之所寓而教之所由興也使靈公而有志乎爼
豆之間則推而達之必有不可已也
黃幹曰夫子對靈公以軍旅之事未之學答孔文子
以甲兵之事未之聞及觀夾谷之會則以兵加萊人
而齊侯懼費人之亂則命將士以伐之而費人北又
嘗曰我戰則克夫子豈有未學未聞者哉特以軍旅
之事非所以為訓耳
臣按文武非二道益之贊堯曰乃武乃文孔子道
全德備固無所不能亦豈有不知也哉而曰未學
盖以戰國之世相尚以武而不尚文列國君臣知
有軍旅而不知有爼豆况其所謂武者以權謀譎
詐相尚窮兵耗財而毒及于生民輕敵寡謀而禍
延其宗社故因衛君之問陳而答之以未學盖不
待學亦不屑學也
孔子曰天下有道則禮樂征伐自天子出天下無道則
禮樂征伐自諸侯出
朱熹曰先王之制諸侯不得變禮樂專征伐
張栻曰禮樂征伐天子之事也天下有道則禮樂征
伐自天子出矣盖天子得其道則權綱在已而在下
莫敢干之也所謂自天子出者天子亦豈敢以已意
可專而以私意加于其間哉亦曰奉天理而已矣此
之謂得其道若上失其道則綱維觧紐而諸侯得以
竊乘之禮樂征伐將專行而莫顧矣
臣按先儒謂先王之時五禮六樂掌之宗伯九伐
之法掌之司馬禮樂征伐之權在上而下莫敢干
也周室之衰夷王下堂而見諸侯而魯之三家以
雍徹而八佾舞于季氏之庭其禮樂之權已失是
以列國紛爭干戈日以相尋訖無寧歲天下無道
至是極矣聖人言此以示訓于萬世使居人上者
恒以道自居謹身正法必使權綱在已而威福不
至于下移則禮樂征伐咸自已出而為有道之世
矣
以上總論威武之道(中)
大學衍義補卷一百十五
