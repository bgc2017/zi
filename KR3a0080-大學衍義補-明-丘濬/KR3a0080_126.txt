大學衍義補卷一百二十六
明丘濬撰
治國平天下之要
嚴武備
簡閱之教(上)
周禮大宗伯以軍禮同邦國大田之禮簡衆也
鄭玄曰軍禮之别有五同謂威其不服僭差者
王昭禹曰坐作進退不講則不知刺伐擒縱不習則
不能春以教振旅夏以教茇舍秋以教治兵冬以教
大閱此所以簡其能也
臣按禮有六禮軍其一也軍禮有五王安石謂以
用其命為主以合其志為終臣竊以為有大師之
禮以用其衆有大均之禮以恤其終然無大田之
禮以簡擇之則亦無以别其材力之強弱技藝之
能否心志之離合而致之用焉故必有大田之禮
以簡其能然後知其力而任之而以興大役合其
志而一之而以建大封是知五禮皆不可無而大
田之禮尤為其切要者也
大司馬中(音仲)春教振旅(謂振整其衆)司馬以旗致民平列陳
(平其列以為陳)如戰之陳(音陣)辨鼔鐸鐲鐃之用以教坐作進退
疾徐疏數之節遂以蒐田
吳澂曰凡師出曰治兵入曰振旅先王因四時之田
以教民戰而春曰振旅者取兵入之義以收其衆而
使之就農也以旗致民謂植旗而期民於其下也鐸
鐲鐃皆似磬而大小異鐸其至大者鐸以通鼔鐲以
節鼔鐃以止鼔
臣按兵者守國之備苟非素教之一旦驅之以臨
敵是棄之而已然兵凶戰危以殺戮為事不可以人
試於是因蒐狩而習之因祭以行獵用獸以試術
使其目熟於旌旗耳熟於號令或坐以待或作以
起進而之前退而之後疾而趨走徐而緩行分疏
而散開急數而屢進皆於是時聞鼓而興聽金而
止一旦用其所以田獵者而施之行陳用其所以
殺獸者而施之敵人不至倉皇失措紛亂無統也
中夏教茇舍(草止之也)如振旅之陳羣吏撰(數擇之也)車(兵車)徒(步卒)
讀書(述事為書)契(合驗為契)辨號名之用帥(謂軍將以下)以門名縣鄙
各以其名家以號名鄉以州名野以邑名百官各象其
事以辨軍之夜事其他皆如振旅遂以苗田如蒐之灋
吳澂曰茇舍草止之也軍有草止之灋防寇敵也讀
書契以簿書校錄軍實也
丘葵曰帥六軍之帥也門所居之門公邑閒田謂之
縣小都謂之鄙大夫謂之家鄉謂六鄉野謂六遂茇
舍之教乃寨法專以辨軍之夜事蓋休兵偃師之時
宿火而寢目固無見銜枚而處耳固無聞也將以鼔
鐸而聲之則所聞必亂將以旗物而揮之則所見必
昧於是專以號名為尚而號名又必外假者所以防
姦細及間諜等事
臣按所謂撰車徒讀書契如今人按簿籍以點名
也觀其所謂辨軍之夜事可見古人教戰不徒教
其晝且教其夜不徒教其行兵而又教其止息此
所以舉無廢事而兵無敗陳也歟
中秋教治兵如振旅之陳辨旗物之用王載大常(日月為常)
諸侯載旂(交龍為旂)軍吏載旗(熊虎為旗)師都(謂孤卿之位)載&KR0950;(通帛為&KR0950;)
鄉遂載物(雜帛為物)郊野載旐(龜蛇為旐)百官載旟(烏隼為旟)各書其
事與其號焉其他皆如振旅遂以獮田如蒐田之灋
吳澂曰於中秋言治兵者禮春夏不興師秋乃出兵
之時也陳旗物所以作戰也辨其用者有所將者有
所畫無所將者無所畫
臣按夏秋之教皆曰如振旅之陳又曰其他皆如
振旅遂以田如蒐之法可見四時教閱之法皆同
各隨時舉其重者而言互文以見義也後世有欲
用古法以教閱者宜詳考而兼用之
中冬教大閱(大閱兵而習戰)前期(先大閱之期)羣吏(謂鄉師以下)戒衆庶
修戰灋虞人(山澤之虞)萊所田之野為表(除去田草立表)田之日司
馬建旗于後表(第一表也)之中羣吏以旗物鼔鐸鐲鐃各帥
其民而致(致之大司馬)質明(天正明)弊(仆也)旗誅後至者(仆旗而後至者)
(誅之)乃陳(陳列)車(兵車)徒(步卒)如戰之陳皆坐(使坐聽誓)羣吏聽誓于
陳前斬牲以左右徇陳曰不用命者斬之中軍以鼙令
鼔鼓人皆三鼔司馬振鐸羣吏作旗(植所仆者)車徒皆作(起也)
鼔行鳴鐲車徒皆行及表(第二表)乃止三鼓摝(掩其口而振之)鐸
羣吏弊旗(又仆其旗)車徒皆坐又三鼔振鐸作旗車徒皆作
鼓進鳴鐲車驟(聚足而進)徒趨及表(第三表)乃止坐作如初乃
鼓車馳(決圍而去)徒走(速也)及表(第四表)乃止鼔戒三闋(鼔以三為節)
車三發徒三刺乃鼔退鳴鐃且卻及表(退至第一表)乃止坐
作如初遂以狩田
吳澂曰仲冬農暇故教大閱以簡車馬習戰陳尤詳
於三時萊所田之野謂芟除田野以便馳驅也表所
以正行列者於百步而立一表三表則三百步又五
十步為一表則四表總三百五十步左右之廣當容
三軍其步數隨軍多少可矣建旗後表之中謂第四
表之中央也質明弊旗謂期衆之至須早故明以仆
旗後至者誅皆坐以當聽誓也陳前謂南面鄉表也
中軍謂中軍將也令鼔者鼔以作士氣也鼓人師帥
旅帥也司馬謂兩司馬振鐸以作衆也及表乃止謂
自後表前至第二表也三鼓摝鐸摝者掩鐸之口而
振之所以止行息氣也又二鼔而車驟徒趨及表乃
止謂自第二表前至第三表也又三鼔而車馳徒走
及表乃止謂自第三表前至四表也鼓戒謂戒攻敵
也每鼔一闋則車一轉徒一刺至三而止象敵服矣
鳴鐃且卻謂軍退則卒長鳴鐃以和衆鼔及表乃止
謂自前表至後表而止也
臣按周禮四時皆教閱而名各不同春曰振旅振
之為言收也以冬方大閱春則農務方殷故收其
衆也夏氣炎燠萬物告成故以茇止為名而教之
以夜戰之事秋氣肅殺故以治兵為教而教之以
晝戰之法冬則農事已隙則通以三時之教而竝
舉焉故謂之大閱也國家大事在戎而國之安危
下之生死所係當承平之時而習戰陳之法異時
有事驅之以臨戰陳冒鋒鏑將可以全勝卒可以
全生而國亦由之以全安焉然所以教之者欲其
有所辨也辨之於豫則兵知將意欲有所謀為不
待言語告詔曉然自喻於耳目之間耳目有所見
聞則心運於中而手足應於外凡士卒坐作進退
遲速開合之數皆將意之所欲為者也如此是惟
不戰戰無不勝矣周禮振旅所辨者在鼔鐸鐲鐃
茇舍所辨者在號名治兵所辨者在旗物至於大
閱則兼辨夫是三者焉三者行師布陳缺一不可
三時則各專習其一冬閱則兼用其三專之欲其
精熟合之欲其貫通是知先王教戰之法雖多端
而其要不外乎辨而已矣夫戰非一人可為亦非
一日可了人多則難齊必欲齊之不能人人以戒
之不可事事以教之故有金鼔之聲聲有不同則
事亦隨異有旗物之節節有異形則事亦隨别苟
非早有以辨之乃至臨期而示之必不能盡記也
日多則難防必欲防之晝有晝之事夜有夜之事
晝則為旗物之號使之視龍虎鳥龜之像而知所
向夜則為名號之别使之聞門名縣鄙之名而契
於心苟非早有以辨之乃至臨期而示之必不能
遽曉也夫三時各辨一物則習之熟而諭之深矣
苟非合三者而竝閱焉又安能通融而盡其用哉
此歲終所以必有大閱之教也惟今朝廷教戰之
法月凡三次操練非嚴寒盛暑不息比周人之教
閱止於四時尤為數矣但所以立為之法者未必
詳盡而所以奉行之者多不盡心臣願特敕有司
集會文武大臣典司政本及知兵法者斟酌古今
事宜立為定制頒之將領俾其按此教習每歲仲
冬車駕親臨大閱之而施賞罰之典焉如此則列
屯坐食者皆精兵而用之天下無敵矣
詩序車攻宣王復古也宣王能内修政事外攘夷狄復
文武之境土修車馬備器械復會諸侯於東都因田獵
而選車徒焉
朱熹曰先王之田因此見車馬之盛紀律之嚴所以
為中興之勢者在此其所謂田者異乎尋常之田矣
臣按古人多因田獵以講武事其所以為田者非
荒於禽也是時周室中微玁狁内侵逼近京邑宣
王即位北伐南征以成中興之功詩序所謂復文
武之境土者此也東都之會久缺田獵之禮不講
於是修車馬備器械復會諸侯因田獵以選車徒
蓋借蒐狩以講武事以益嚴其内修外攘之治焉
耳非專為禽也
吉日美宣王田也
朱熹曰此亦宣王之詩
吕祖謙曰車攻吉日所以為復古者何也蓋蒐狩之
禮可以見王賦之復焉可以見軍實之盛焉可以見
師律之嚴焉可以見上下之情焉可以見綜理之周
焉欲明文武之功業者此亦足以觀矣
臣按先儒謂宣王所以復文武功業者固不止於
二詩所言蒐狩之事然即二詩而觀之則其車馬
徒御之所出可見王賦之復也旌旄車旆之備決
拾弓矢之精可見軍實之盛也選徒則囂囂徒御
則不驚行者有聞而無聲又可見師律之嚴也會
同有繹而助我舉㧘(積禽也)悉率左右而以燕天子
又可見上下之情也將用馬力而既伯既禱頒禽
之均而大庖不盈又見其綜細之周密蓋一事之
間而五美具焉即此推之則其餘可知矣
春秋桓公四年春正月狩于郎
胡安國曰戎祀國之大事狩所以講大事也用兵以
訓軍旅所以示之武而威天下取物以祭宗廟所以
示之孝而順天下故中春教振旅遂以蒐中夏教茇
舍遂以苗中秋教治兵遂以獮中冬教大閱遂以狩
然不時則傷農不地則害物田狩之地如鄭有原圃
秦有具囿皆常所也違其常所犯害民物而百姓苦
之則將聞車馬之音見羽旄之美舉疾首蹙頞而相
告可不謹乎
臣按先王之田因獵以講武事所謂安不忘危治
不忘亂也必有一定之所必有一定之時不傷乎
農不害乎物所以習馳驅之節試擊射之藝蓋非
所謂外作禽荒從獸無厭者也我朝都城西南有
海子即古原圃具囿之類每歲仲冬以後車駕親
臨校獵即古人遺制也
桓公六年秋八月大閱
何休曰以不教民戰是謂棄之故比年簡徒謂之蒐
三年簡車謂之大閱五年大簡車徒謂之大蒐存不
忘亡安不忘危
程頤曰為國之道武備不可廢必於農隙講肄保民
守國之道也無事而為之妄動也有警而為之則教
之不素豈所以保其國乎
臣按大閱之禮天子之禮也而魯以諸侯行之故
春秋書以見其僭禮行之諸侯則為僭行之天子
則保民守國之道也後世雖有教閱之事而其禮
不備在漢唐亦間有行者乞敕禮官會本兵柄者
考究周官及漢唐以來典故著為大閱之禮除逐
月將帥自行教戰外每歲仲冬請車駕幸教場行
大閱禮以考校將領及軍士技能以賞罰升黜之
使天下四夷聞之知聖人安不忘危治不忘亂如
此不敢萌非分作亂之心
穀梁傳曰因蒐狩以習用武事禮之大者也艾蘭(香草)以
為防(田之大限)置旃(旌旗之名)以為轅門(卬車以其轅表門也)以葛(或作褐)覆
質(質椹也以褐覆其椹)以為𣙗(門中闑也)流房握(謂兩車轊頭各去門邊空握四寸)御
轚(挂也)者不得入車軌塵(謂車不得入門車軌之塵不出轍)馬候蹄(發足相應)
揜禽旅(揜取衆禽)御者不失其馳然後射者能中過防弗逐
不從奔之道也面傷不獻不成禽不獻禽雖多天子取
三十焉其餘與士衆以習射於射宫射而中田不得禽
則得禽田得禽而射不中則不得禽是亦知古之貴仁
義而賤勇力也
臣按古者因蒐狩以習用武事非徒以習戰以行
禮也非徒以尚勇力以表仁義也假艾蘭之草以
為防置通帛之旃以為門以毛布覆門闑恐傷其
馬足也車之入門則礙之以車軸以驗其能御也
車轍之塵則欲其不遠馬行之蹄則欲其相應禽
之羣隊則欲其不遺若是者非御者不失其馳不
能也御者不失其馳則射者關弓命中矣獸之過
防者不許逐是則戰之不逐奔走也獸之面傷者
不許獻是則戰之不殺迎降也獸之不成者不許
獻是則戰之不戮幼稚也田雖以得禽為上而戰
則以能射為先故於頒禽之際又以射為去取焉
古昔盛時因蒐狩以習用武事是以三軍之衆耳
目之所濡染手足之所運動見聞貫熟心意流通
一旦臨於戰陳之間進退取舍咸中其節是以軍
旅所至無不成功由教閱之有素也
左傳隠公五年臧僖伯曰春蒐夏苗秋獮冬狩皆於農
隙以講事也三年而治兵入而振旅歸而飲至以數軍
實昭文章明貴賤辨等列順少長習威儀也
杜預曰蒐索擇取不孕者苖為苗除害也獮殺也以
殺為名順秋氣也狩圍守也冬物畢成獲則取之無
所擇也四時講武三年而大習出曰治兵謂始治其
事入曰振旅謂禮畢整容而還也歸而飲於廟以數
車徒器械及所獲也
林堯叟曰昭文章昭著也君大夫士車服旌旗各有
文章明貴賤謂田獵之制貴者先殺所以明君大夫
士庶人之貴賤辨等列謂辨上下之等第行列坐作
進退皆是也順少長出則少者在前趨敵之義還則
少者在後殿師之義皆所謂順也
臣按成周之世田獵之禮每年而四舉三年而大
舉出而謂之治兵入而謂之振旅歸而飲至於廟
以數軍實然不謂之治田而謂之治兵不謂之田
實而謂之軍實以見蒐苗獮狩之行雖曰以田實
以習戰也若其所謂昭文章明貴賤辨等列順少
長而總結之曰習威儀則又以見凡其所昭所明
所辨所順無非以肄習武事之威儀使其有威而
可畏有儀而可象焉後世田獵之禮惟以從禽縱
欲為樂而已無復古人講武之制所謂教閱者徒
應故事而射之所施戈之所擊刃之所刺皆無所
受之地所演者皆虛文而無實用也
僖公二十七年晉侯始入而教其民二年欲用之子犯
曰民未知義未安其居於是乎出定襄王(周王也)入務利
民民懷生矣將用之子犯曰民未知信未宣(明也)其用(未明)
(見用之信)於是乎伐原以示之信民易資(以貨物易資財)者不求豐
焉明徵其辭(明定其辭不貳價也)公曰可已乎子犯曰民未知禮
未生其共(恭敬之心)於是乎大蒐以示之禮作執秩(主爵秩之官)
以正其官民聽不惑而後用之出穀戍(明年楚子使申叔去穀)釋
宋圍(明年楚子使子玉去宋)一戰而霸(明年戰于城濮)文之教也(由晉侯以文德)
(教民)
臣按晉文公欲用其民以戰而子犯以民未知義
與信與禮故未可用也文公於是示之義示之信
示之禮然後用之故一戰而能成伯功蓋有合乎
孔子荅樊遲之問所謂上之所好禮義信之三事
也然聖人所謂好者中心好之自然有以致民之
敬服用情而文公則欲民之用而故為是以示之
此王伯所以分也雖然文公伯者爾其用民也尚
必有以服其心而後用之焉後世則驅之而已矣
苟遂吾之所欲遑恤民之從違
昭公十四年楚子使然丹簡上國之兵於宗丘(地名)且撫
其民分貧(貧乏者分與之)振窮(窮困者救振之)長孤幼(孤而幼者長育之)養老
疾(老而貧者贍養之)收介特(單身者收錄之)救(恤也)災(天災)患(人患)宥(寬也)孤寡
赦罪(重罪)戾(輕戾)詰姦慝舉淹滯(有才德而淹滯)禮新(羈旅方新者)敘舊
(勲故)禄勲(有功)合親(九族之親)任良物(事也)官(量能授官)使屈罷簡東國
之兵於召陵亦如之(如然丹)好(結好)於邊疆息民五年而後
用師禮也
孔穎達曰兵者戰器之名戰必令人執兵即名人以
為兵也簡兵謂料簡其強弱集而簡之且慰撫其人
民也分貧振窮以下皆撫民之事也
臣按簡兵而且撫其民蓋民者兵之所自出也為
民而設兵兵備而民失其所孰與養其兵哉本朝
於邊地命大臣守備而兼巡撫之任即此意也
王制有發則命大司徒教士以車甲
鄭玄曰有發謂有軍師發卒
孔穎達曰國有軍旅以發士卒是司馬之事王則命
大司徒教以乘兵車及衣甲之儀容必司徒者以司
徒主衆又主教故與司馬相參也
臣按先儒謂司徒教士則使司馬論其材故出任
之為比長鄉大夫伍長軍將其材無不宜司馬治
軍則使司徒教其事故入以之為比閭族黨州鄉
伍兩卒旅軍帥其事無不治
月令季秋之月天子乃教於田獵以習五戎
鄭玄曰教於田獵因田獵之禮教民以戰法也五戎
謂五兵弓矢殳矛戈戟也
臣按先儒謂教田獵繼以習五戎與車攻因田獵
而選車徒同意上言教下言習者我教之故彼習
之也戎器必以五以兵法五人為伍故也田獵所
以得利軍旅所以效死人之所欲莫甚於利所惡
莫甚於死以所惡寓所欲而習焉先王之深意也
大司馬秋獮教治兵其以是歟
以上論簡閱之教(上)
大學衍義補卷一百二十六
