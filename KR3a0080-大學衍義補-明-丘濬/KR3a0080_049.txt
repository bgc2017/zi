大學衍義補卷四十九
明丘濬撰
治國平天下之要
明禮樂
家鄉之禮(上之上)
禮記王制六禮冠昏喪祭鄉相見
吳澂曰冠昏喪祭四者家之禮也鄉相見二者鄉之
禮也儀禮有士冠禮士昏禮士喪禮士之祭有特牲
饋食禮鄉有鄉飲酒禮相見有士相見禮
論語子曰慎終追遠民德歸厚矣
朱熹曰慎終者喪盡其禮追遠者祭盡其誠民德歸
厚謂下民化之其德亦歸於厚盖終者人之所易忽
也而能謹之遠者人之所易忘也而能追之厚之道
也故以此自為則己之德厚下民化之則其德亦歸
於厚也
蘇說曰忽略於喪祭則背死忘生者衆而俗薄矣
子曰生事之以禮死葬之以禮祭之以禮
朱熹曰生事葬祭事親之始終具矣禮即理之節文
也人之事親自始至終一於禮而不苟其尊親也至
矣
胡寅曰人之欲孝其親心雖無窮而分則有限得為
而不為與不得為而為之均於不孝所謂以禮者為
其所得為者而已矣
文中子曰冠禮廢天下無成人矣昏禮廢天下無家道
矣喪禮廢天下遺其親矣祭禮廢天下忘其祖矣
朱熹曰禮有本有文自其施於家者言之則名分之守
愛敬之實其本也冠昏喪祭儀章度數者其文也其本
者有家日用之常體固不可以一日而不脩其文又皆
所以紀綱人道之始終雖其行之有時施之有所然非
講之素明習之素熟則其臨事之際亦無以合宜而應
節是亦不可一日而不講且習焉者也
臣按禮曰人有禮則安無禮則危是則禮之在天
下非徒有是儀章度數以為觀美而已也風俗之
隆汙世道之理亂人家之成敗皆繫於是禮焉禮
無乎而不在要必人人行是禮家家行是禮積家
以為郡國積郡國以為天下無一處而無是禮無
一事而不由是禮是則所謂三代比屋可封之俗
矣
又曰三代之際禮經備矣然其存於今者宫廬器服之
制出入起居之節皆已不宜於世世之君子雖或酌以
古今之變更為一時之法然亦或詳或略無所折衷至
或遺其本而務其末緩於實而急於用自有志好禮之
士猶或不能舉其要而困於貧窶者尤患其終不能有
以及於禮也是以嘗獨究觀古今之籍因其大體之不
可變者而少加損益於其間以為一家之書大抵謹名
分崇愛敬以為之本至其施行之際則又略浮文趨本
實以竊自附於孔子從先進之遺意庶幾古人所以脩
身齊家之道慎終追遠之心猶可以復見而於國家所
以崇化道民之意亦或有小補云
臣按宋儒朱熹本儀禮及程張司馬氏諸家禮書
作為家禮一書酌古準今實為簡易可行太宗皇
帝命儒臣脩性理大全書已&KR0640;載其書今士大夫
家亦往往有舉行者乞敕禮部詳定頒行天下俾
諸道督學憲臣兼提其要行下府州縣教官每旬
一次帥師生演習其儀并令鄉村社學教讀者專
習其事遇民間有吉凶等事按儀而行如此則天
下之人家有其書人習其禮朱熹謂脩身齊家之
道慎終追遠之心可以復見然不見於熹之時而
見於今世又謂國家崇化道民之意亦有所補然
不補於宋朝而補於今朝矣臣嘗將家禮櫽括以
為儀節頗簡易可行今士夫亦有依而行者儻有
可采乞發下天下郡縣不為無補以上總論人家
當行之禮
内則曰后王命冢宰降德於衆兆民
吕祖謙曰内則一篇首言后王命冢宰降德於衆兆
民蓋三代所以教天下者皆以是自秦漢以来外風
俗而論政事不復以人家事為問矣
吴澂曰天子為天下之君師治而教之而冢宰六卿
之長佐天子者也降下也德得也謂以人所同得於
天之理立為教法命冢宰降下其德教於衆兆民俾
效而法之也所謂德教如下文所載是也
臣按三代帝王本乎德以為教非但行之於宫闈
朝廷官府而又制為禮法命大臣以降下於天下
使凡億兆之衆莫不知所以法則而遵行焉蓋天
下者家之積也積億萬人家以成天下必家家齊
然後天下之治成蓋人君之平治天下譬如搆萬
間之廣厦焉苟其間闕其一榱一桷則其規制亦
非全者矣
子事父母雞初鳴咸盥(洗頮)潄(潄口)櫛(梳也)縱(結髮)筓(簪也)總(裂繒以束)
(髮)婦事舅姑如事父母以適父母舅姑之所及所下氣
怡聲問衣燠寒疾痛苛(疥也)癢而敬抑(按也)搔(摩也)之出入則
或先或後而敬扶持之進盥少者奉槃長者奉水請沃
盥盥卒授巾問所欲而敬進之柔色以温之饘(厚粥)&KR0755;(薄粥)
酒醴芼羹(以米雜肉)菽麥蕡(大麻)稻黍梁秫唯所欲棗栗飴蜜
以甘之堇荁枌榆免(音問新鮮者)薧滫(久泔)瀡(滑也)以滑之脂膏
以膏之父母舅姑必嘗之而後退
司馬光曰父母舅姑起子供藥物具晨羞尊長舉箸
子婦乃各退就食
臣按人子事親固當盡其孝尤當致其敬不徒以
下氣怡色柔聲為孝也而凡其抑搔也扶持也問
所欲也皆必以敬焉孝而不敬非孝矣
在父母舅姑之所有命之應唯敬對進退周旋慎齊升
降出入揖遊不敢噦(嘔逆出聲)噫(氣塞出聲)嚏咳(嗽聲)欠(氣乏則欠)伸(體疲)
(則伸)跛(偏任為跛)倚(依物為倚)睇視(順視也)不敢唾(口津也)洟(鼻液也)寒不
敢襲(重衣)癢不敢搔不有敬事不敢袒裼不涉(謂涉水)不撅
(揭裳)䙝衣衾不見裏
方慤曰噦噫嚏咳則聲為不恭欠伸跛倚則形為不
恭寒不敢襲癢不敢搔不敢適己之便也
子婦孝者敬者父母舅姑之命勿逆勿怠
陳澔曰子而孝父母必愛之婦而敬舅姑必愛之然
猶恐其恃愛而於命或有所違也故以勿逆勿怠為
戒
子(謂為人子者)婦(子之妻)無私貨無私畜無私器不敢私假不
敢私與
鄭玄曰家事統於尊也
吴澂曰貨謂所儲資財之物畜謂所養畜牲之物器
謂飲食等所用之物假謂以物借人與謂以物遺人
也(以上兼言子婦事父母舅姑之禮)
曲禮曰凡為人子之禮冬温而夏凊昏定而晨省
司馬光曰父母舅姑將寢則安置而退
吕祖謙曰一歲冬夏有寒暑之變一日晨昏有晦明
之變冬温如古人置密室之類夏凊如古人扇枕之
類
夫為人子者出必告反必面所遊必有常所習必有業
恒言不稱老
陳澔曰出則告違反則告歸遊有常身不他往也習
有業心不他用也平常言語之間自以老稱則尊同
於父母而父母為過於老矣
食饗不為槩
陳澔曰食饗如奉親延客及祭祀之類皆是不為槩
量順親之心而不敢自為限節也
聽於無聲視於無形
鄭玄曰雖聽不聞父母之聲雖視不見父母之形然
心常想像似見形聞聲謂將有教使已然
父母存不有私財
戴溪曰粒粟縷絲以上皆親之物豈敢私有
為人子者父母存冠衣不純素
鄭玄曰純緣素為有喪象也
父子不同席
吳澂曰古者一席坐四人言父子偶共一處而坐雖
止一人必各坐一席蓋以父昭子穆父穆子昭尊卑
不同故也
父母有疾冠者不櫛行不翔言不惰琴瑟不御食肉不
至變味飲酒不至變貌笑不至矧(齒本也)怒不至詈疾止
復故
司馬光曰凡父母舅姑有疾子婦無故不離側親調嘗
藥餌以供之父母有疾子色不滿容不戲笑不宴遊
捨置餘事專以迎醫檢方以求藥為務
子於父母則自名也
吕大臨曰子之名父母所命敬親之命不敢有他稱也
親有疾飲藥子先嘗之
顔之推曰父母有疾子拜醫以求藥蓋以醫者親之
存亡所繫豈可傲忽哉
子之事親也諫而不聽則號泣而隨之
孔穎達曰父子天性理不可逃雖不從當號泣而隨
之冀有悟而改
内則曰父母有過下氣怡色柔聲以諫諫若不入起敬
起孝說則復諫不說與其得罪於鄉黨州閭寧熟諫父
母怒不說而撻之流血不敢疾怨起敬起孝
孔穎達曰諫而使父母不悅其罪輕畏懼不諫使父
母得罪於鄉黨州閭其罪重二者之間寧用熟諫謂
純熟殷勤若物之成熟然
吴澂曰復諫再諫也熟諫者至三至四而猶未己如
火之熟物必期變化生物之堅硬者至於輭熟也
臣按内則此章之旨朱子引之以解論語事父母
幾諫章謂二章之言相表裏解幾為微微諫謂下
氣怡色柔聲以諫漸漸細密不須峻暴強加闌截
也臣竊以謂朱子之意固是但於幾字之訓似不
甚親切若以為幾微之幾則孝子之於親視於無
形聽於無聲方其幾微萌露之初即探其情志意
向之所在隨事而致其察先事而為之防消之於
未然遏之於將然則用力比於熟諫為省矣噫孝
子之於親過未形則幾諫過己形則熟諫致其親
於無過之地則非徒養其志而又有以成其德矣
由是言之二章之意非但相表裏蓋相始終焉
凡父母在子雖老不坐
吳澂曰家人有嚴君焉父母之謂也有尊者在上故
子之年雖老亦不敢坐
玉藻曰親在行禮於人稱父人或賜之則稱父拜之
方慤曰不敢私交不敢私受故也
父命呼唯而不諾手執業則投之食在口則吐之走而
不趨
方慤曰既曰命又曰呼者命之以事呼之以来也唯
諾皆應也而唯之應速於諾走趨皆步也而走之步
速於趨
親老出不易方復不過時親癠(病也)色容不盛此孝子之
疏節(謂常行疏略之禮非大節也)也
方慤曰孝子之事親豈必老而後如是耶蓋以親老
者尤不可不知此故也
陳澔曰易方恐召已而莫知所在過時則恐失期而
貽親之憂
臣按為人子者當父母生存之日兢兢愛日而盡
其當然之理是則所謂孝也易曰有父子而後有
君臣傳曰事親孝故忠可移於君人人盡為子之
道則治平之基在此矣
論語曰父母在不遠遊遊必有方
朱熹曰遠遊則去親遠而為日久定省曠而音問疎
不惟己之思親不置亦恐親之念我不忘也遊必有
方如已告云之東即不敢更適西欲親必知己之所
在而無憂召己則必至而無失也
范祖禹曰子能以父母之心為心則孝矣
臣按先儒謂朱子十四歲喪父事母盡孝所以發
明此章曲盡孝子之心蓋非身歴心驗之不能精
微曲折如此人子之事親者宜身體之(以上人子生事父母)
(之禮)
内則曰凡婦不命適私室不敢退
鄭玄曰婦侍舅姑者也
方慤曰私室婦室也其視舅姑之室若公所
婦將有事大小必請於舅姑
鄭玄曰家事統於尊也
婦或賜之飲食衣服布帛則受而獻諸舅姑舅姑受之
則喜若反賜之則辭不得命藏以待乏
吳澂曰為人婦者或有私親兄弟賜之飲食衣服布
帛等物既受之後持以獻之舅姑舅姑肯受所獻則
喜若舅姑不受而以所獻還賜其婦則必辭而不敢
受若不許辭亦不敢用藏之以待舅姑乏用之時與
之用也
舅姑使冢婦毋怠不友(當作敢)無禮於介婦
劉彛曰舅姑以事命冢婦則冢婦當自任其勞不可
憚其勞而怨介婦不助己遂不愛敬之也
舅姑若使介婦毋敢敵耦於冢婦不敢竝行不敢竝命
不敢竝坐
方慤曰兩相抗為敵兩相合為耦言使之勞逸不敢
與冢婦均也不敢竝行竝坐亦毋敢敵耦之事
冢婦所祭祀賓客每事必請於姑介婦請於冢婦
輔廣曰婦𫝊家事矣禮之大者亦必請於姑
臣按子於父母天性也而婦於舅姑雖非天性之
親然緣夫而以父母之道事之所以助成其孝亦
天性之自然也故内則后王降教於民往往以子
婦竝言子於父母婦於舅姑其稱謂雖有異名而
其所以事之之道則一而已故臣於家鄉之禮既
兼載子婦事父母舅姑之禮又分載子事父母婦
事舅姑而於婦禮牽連及其所以處娣姒者(以上言婦)
(事舅姑及處姒娣之禮)
曲禮曰見父之執(父之友也)不謂之進不敢進不謂之退不
敢退不問不敢對此孝子之行也
方慤曰愛親者不敢惡於人敬親者不敢慢於人見
父之執於進退之節有所不敢則一舉足不敢忘親
可知於對問之際有所不敢則一出言不敢忘親可
知
年長以倍則父事之十年以長則兄事之五年以長則
肩隨(並行而差退)之羣居五人則長者必異席
陳澔曰此泛言長幼之序非謂親者
邵淵曰年倍於我事以父禮長我十年事以兄禮長
我五年差肩隨之至於羣居五人則又異長者之席
其於人也庸敢慢乎以此事親愛敬之道盡矣
長者賜少者賤者不敢辭
陳澔曰辭而後受賓主平交之禮非少賤事尊貴之
道
少儀曰尊長於己踰等不敢問其年燕見不將命遇於
道見則面不請所之不畫地手無容不翣(扇也)也寢則坐
(跪也)而將命
陳澔曰踰等祖與父之行也不敢問年嫌若序齒也
燕見不將命謂燕私来見不使擯者𫝊命非賓主之
禮也遇尊長於道見己則面見之不見則隠避不欲
煩動之也不請所之不問其所往也無故而畫地亦
為不敬手容恭若舉手以為容亦為不恭時雖暑熱
不得揮扇當尊者寢卧之時而𫝊命必跪而言之不
可直立以臨之也
王制曰父之齒(年與父等)隨行(從其後)兄之齒(年與兄等)鴈行(並行差退)
朋友不相踰(並行而齊)輕任幷(己獨任之)重任分(析而二之)班白者不
提挈君子耆老不徒行(無乘而行)庶人耆老不徒食(無羞而食)
劉彝曰帝王之為治也不出人倫天下之人入於五
品爾故其天下外薄四海行路之人皆服教化父之
齒隨行父子之教著於道路矣兄之齒鴈行兄弟之
教著於道路矣朋友不相踰禮義之教著於道路矣
輕任并重任分任恤之行著於道路矣班白不提挈
孝友之行著於道路矣故君子耆老不徒行庶人耆
老不徒食君子小人之為子弟者莫不知尊德而養
老
孟子曰徐行後長者謂之弟疾行先長者謂之不弟
臣按此古者少事長之禮所謂長者非但吾之同
氣凡年齒加於己者皆長也孟子有言人人親其
親長其長而天下平為治者誠能立為教條布之
民間使其必遵之而行否則治其罪積之以歲月
而治平之緒可成矣(以上少事長之禮)
易家人初九閑有家悔亡象曰閑有家志未變也
程頤曰初家道之始也閑謂防閑法度也治其有家
之始能以法度為之防閑則不至於悔矣苟不閑之
以法度則人情流放必至於有悔失長幼之序亂男
女之别傷恩義害倫理无所不至能以法度閑之於
始則无是矣
臣按程氏所謂閑之之法度是即禮也先儒謂禮
始於謹夫婦為宫室辨内外男位乎外女位乎内
男不入女不出所以閑有家也所以謹始也吁謹
其始於男女心志未變動之初則豈復有傷恩
敗倫之事哉
曲禮曰男女不雜坐不同椸(音移)枷(置衣服之具)不同巾(涗潔者)
櫛(理髮者)不親受
鄭玄曰皆為重别防淫
陳澔曰此四者所以遠私䙝之嫌
外言不入於梱(門限也)内言不出於梱
孔穎達曰男職在官政女職在織紝各有限域不得
濫預
女子許嫁纓非有大故不入其門姑姊妺女子子已嫁
而反兄弟弗與同席而坐弗與同器而食
陳澔曰許嫁則繫以纓示有所繫屬也此與幼所佩
香纓不同
劉彝曰家人内政不嚴以防之於細微之初不剛以
正之於未然之始則其悔咎不可逭矣易曰閑有家
志未變也男女之志既為情邪之所變閑禁雖嚴求
其無咎而咎可無哉故夫婦未七十雖同藏未有可
嫌也聖人制禮必爾者以無嫌正有嫌也用有情之
難正無情之易也而况於男女未有室家哉女子許
嫁纓所以繫屬其心以著誠於夫氏起其孝義也既
許嫁則有姆教之處於梱門之别室男子非有疾憂
之故不入其門也
男女異長
鄭玄曰男女各自為伯季也
内則曰男不言内女不言外非祭非喪不相授器其相
授則女受以篚其無篚則皆坐(跪也)奠之而後取之
陳澔曰男正位乎外不當於外而言内庭之事女正
位乎内不當於内而言梱外之事惟喪祭二事乃得
以器相授受者以祭為嚴肅之地喪當急遽之時乃
無他嫌也非此二者則女必執篚使授者置之篚中
也授者跪而置諸地則受者亦就地而跪以取之也
外内不共井不共湢(浴室)浴不通寢席不通乞假男女不
通衣裳内言不出外言不入男子入内不嘯不指夜行
以燭無燭則止女子出門必擁(猶障也)蔽其面夜行以燭
無燭則止道路男子由右女子由左
劉彝曰外内不共井嫌同汲也不共湢浴嫌相䙝也
不通寢席嫌相親也不通乞假嫌往来也不通衣裳
嫌淆雜也内言不出惡交於外也外言不入惡交於
内也禮當入内嘯則涉乎異也指則涉乎覘也有燭
則行夜有不可得而已也無燭則止行則涉於不明
也道路之法其右以行男子其左以行女子古之道
也
禮始於謹夫婦為宫室辨外内男子居外女子居内深
宫固門男不入女不出
陳澔曰夫婦為人倫之始不謹則亂其倫類
方慤曰天下之本在國國之本在家故禮始於謹夫
婦謹夫婦故為宫室以居之辨外内以防之男子居
外女子居内隂陽之分也深宫則外人不得而入固
門則強者不得而啟
春秋左傳君子曰婦人送迎不出門見兄弟不踰閾
臣按易曰有天地然後有萬物有萬物然後有男
女有男女然後有夫婦蓋太極動而生陽靜而生
隂隂陽之氣凝而成人乾道成男坤道成女男陽
而女隂男陽而配合女之隂則為夫婦由是而生
父子由是而成君臣由是而叙為尊卑上下親疏
之分此禮義所由以錯也是以人君為治必以正
家為本而家之所以正者統系明内外辨秩然有
其禮也禮始於謹夫婦夫婦之謹在於正男女之
位而分别之人君既正身修德以閑其有家又必
命官惇典庸禮以敷德教於天下使天下之人曉
然知大防之所在男盡男之禮女盡女之禮各
夫其夫各婦其婦以是成孝敬厚人倫美教化
移風俗則治平之基於是乎立矣三代之盛率
循是道漢唐以来治雜於霸陋習相承而不知
其非宋世雖稱尚文然藩服郡邑皆置營妓而
名為士大夫者亦蓄歌姬時或出以娛賓而人
家所謂養娘者又皆立契典雇逮于我朝痛革
前弊立為官吏宿娼之律士夫一有犯焉終身
不齒宋朝視我有愧多矣昔漢承秦人苛刻之後
一切反其所為然路温舒猶謂秦有十失其一尚
存今元之弊政汙習固己汎掃無餘矣然猶不免
有一之尚存者男女之無别也今燕趙齊晉之域
古所謂中州也自古聖帝明王大賢君子過化存
神之地禮義廉耻所自出也而今閭閻之下貧
下之家内外尚無限隔乃至男女同炕而寢夫
婦以名相呼翁婦嫂叔之不相廻避繼父繼
母之子女相為昏配諸如此類者尚或有之乞
勅令有司痛加禁約一洗前朝之陋習以昭盛
代之文明毋使片翳寸纇以為大朝之玷(以上人家)
(男女有别之禮)
斯干之詩曰乃生男子載寢之牀載衣之裳載弄之璋
(半圭也)其泣喤喤(大聲也)
朱熹曰寢之於牀尊之也衣之以裳服之盛也弄之
以璋尚其德也
又曰乃生女子載寢之地載衣之裼(褓也)載弄之瓦(紡塼)無
非無儀(善也)唯酒食是議無父母詒罹(憂也)
朱熹曰寢之於地卑之也衣之以褓即其用而無加
也弄之以瓦習其所有事也有非非婦人也有善非
婦人也蓋女子以順為正無非足矣有善則亦非其
吉祥可願之事也唯酒食是議而無遺父母之憂則
可矣
内則曰子生男子設弧(弓也)於門左女子設帨(佩巾也)於門
右三日始負(抱也)子男射女否
方慤曰設弧於門左左者天道所尊設帨於門右右
者地道所尊必曰設者方男女之生其於弧帨有可
用之道而未能有用之實也古之人重男女之生又
重男女之别非特見於弧帨而已男則寢於牀之尊
女則寢於地之卑其衣之也男以晝服之裳女以夜
服之裼其弄之也男以所有事之璋女以所有事之
瓦
凡接子擇日庶人特豚士特豕大夫少牢其非冢子則
皆降一等
鄭玄曰凡接子雖三日之内尊卑必皆選其吉焉
輔廣曰父子之氣未嘗不相接也生三日而又以禮
接之於是為至
吴澂曰庶人長子止用特豚禮窮於此無復可降故
庶子亦用特
臣按今世人家生子三日而會親姻亦古人接子
之意
異為孺子室於宫中擇於諸母與可者必求其寬裕慈
惠温良恭敬慎而寡言者使為子師其次為慈母其次
為保母皆居子室他人無事不往
大夫之子有食母(乳母也)士之妻自養其子
鄭玄曰異為孺子室者特埽一處以處之諸母衆妾
也子師教以善道者慈母知其嗜欲者保母安其居
處者士妻自乳之而已他人無事不往為兒精意微
弱將驚動也
孔穎達曰此文雖據諸侯其實亦兼大夫士但士不
具三母耳
司馬光曰凡子始生必為之求乳母必擇良家婦人
稍温謹者
方慤曰雖非諸母而其德如下所言可以為師者亦
擇之故曰與可者
三月之末擇日剪髮為鬌(音朵)男角(夾囱留兩髻)女羈(頂上留三髻)
否則男左女右是日也妻以子見於父父執子之右手
咳(父作咳聲)而名之(咳小兒笑聲謂父作咳聲而名之)
輔廣曰男女初生羈角左右其辨也如此則知男女
之别無非自然之理豈特以末流之害然後制禮以
别之耶
凡名子不以日月不以國(國號)不以隱疾大夫士之子不
敢與世子同名
鄭玄曰此在常語之中為後難諱也
王子墨曰名子父之責也命之名所以示之教也
陳澔曰常語易及則避諱為難故名子者不之用
臣按禮謂大夫士之子不敢與世子同名則祖宗
之廟諱尤當謹避可知矣為臣子者不可諉以二
名不偏諱而故犯之也
左𫝊桓公六年申繻曰名有五有信有義有象有假有
類以名生為信(若唐叔虞魯公子友)以德命為義(若文王名昌武王名發)以
類命為象(若孔子首象尼丘)取於物為假(若伯魚生有饋之魚名曰鯉)取於
父為類(若子同生有與父同者)不以國不以官不以山川不以隠
疾不以畜牲不以器幣
臣按禮所禁名字者止於不以國不以𨼆疾而申
繻則於國隠疾之外則又加以不以官不以山川
不以畜牲不以器幣而終之曰周人以諱事神名
終將諱之蓋尤嚴於祭享之時恐名有犯於官則
官職為之廢有犯於山川則主祀為之廢與夫犯
於畜牲器幣則行禮讀祝之時難於避諱也
家禮曰主人生嫡長子則滿月而見主人立於香卓之
前告曰某之婦某氏以某月某日生子名某敢見告畢
立於香卓東南西向主婦抱子進立於兩階之間再拜
主人乃降復位
臣按此古者人家生子之禮臣嘗櫽括文公家禮
以為儀注前一日齋宿其日夙興陳設如常儀主
人以下各具盛服詣祠堂前男列於左女列於右
世為一列各盥洗啟櫝訖主人詣香案前焚香酹
酒再拜以降神衆參神行四拜禮主人斟酒主婦
點茶訖主人跪告辭云云俯伏興主婦抱子立兩
階間四拜然後衆辭神行四拜禮禮畢奉主入櫝
生長子則用此儀次子則稍殺之(以上人家生子之禮)
以上家鄉之禮(上之上)
大學衍義補卷四十九
