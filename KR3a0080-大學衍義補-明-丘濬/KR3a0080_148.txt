大學衍義補卷一百四十八
明丘濬撰
治國平天下之要
馭外蕃
脩攘制御之策(上)
詩序曰文武以天保以上治内采薇以下治外始於憂
勤終於逸樂
臣按或處乎内或居乎外天造地設而以山川為
之疆域所以别生分類而使之毋相混淆毋相侵
越也是以自古聖帝明王必嚴内外之辨所以治
内者必詳必慎而無一事之不備所以治外者必
嚴必密而無一隙之可乘此其所以憂勤於其始
而逸樂於其終也歟
又曰小雅盡廢則四夷交侵中國微矣
孫覺曰小雅王道之序凡其所言皆紀綱人倫惠養
萬物君臣相遇以誠而知羣下之樂苦遣使勞還恩
意愈篤反覆以自治為先故能周道中興夷狄遠迹
夫以夷狄之患雖盛王所不能免惟知自治者為能
勝之
臣按孟子謂王者之迹熄而詩亡推而言之可見
王道盛時治迹昌熾而詩之為詩所以宣暢歌詠
於朝廷燕饗之際歡欣和悅以通羣下之情恭敬
齋莊以發先王之德者無非和平正大之音内治
既修而外治無不舉自小雅之詩廢則内治不修
矣内治不脩則紀綱廢弛政教乖亂又何以治外
哉
又曰宣王能内脩政事外攘夷狄復文武之竟土修車
馬備器械復會諸候於東都
臣按成康既没周室漸微八世而厲王胡暴虐周
人逐之出居於彘儼狁内侵逼近京邑宣王即位
内修政事外攘夷狄遂使文武成康之盛復其舊
焉夫以帝王為治先内而後外必内之政事既無
不脩然後外之夷狄攘斥焉是知内脩者外攘之
本也
漢文帝時太子家令鼂錯言臣聞用兵臨戰合刃之急
者三一曰得地形二曰卒服習三曰器用利兵法曰丈
五之溝漸車之水山林積石經川(常流之水)丘阜草木所在
此步兵之地也車騎二不當一土山丘陵曼衍相屬平
原廣野此車騎之地也步兵十不當一平陵相遠川谷
居間仰高臨下此弓努之地也短兵百不當一兩陳相
近平地淺草可前可後此長戟之地也劍楯三不當一
萑(音完)葦竹蕭(蒿也)草木蒙籠枝葉茂接此矛鋋(鐵把)之地也
長戟二不當一曲道相伏險阸相薄此劍楯之地也弓
弩三不當一士不選練卒不服習起居不精動静不集
趨利弗及避難不畢前擊後解與金鼓之音相失此不
習勒卒之過也百不當十兵不完利與空手同甲不堅
密與袒禓同努不可以及遠與短兵同射不能中與亡
矢同中不能入與亡鏃同此將不省兵之禍也五不當
一
臣按錯此言地形各有所宜與夫兵卒相當之數
而卒歸其過於不習勒卒將不省兵夫將能省兵
則器械無不利矣卒能習勒則兵無不可用矣
錯又言曰臣聞小大異形彊弱異勢險易異備夫卑身
以事彊小國之形也合小以攻大敵國之形也以蠻夷
攻蠻夷中國之形也令匈奴地形技藝與中國異上下
山阪出入溪澗險道傾仄(古側字)且馳且射風雨罷勞飢
渴不困此匈奴之長技也若夫平原易地輕車突騎勁
弩長戟射疏及遠堅甲利刃長短相雜遊弩往来什伍
俱前材官騶(矢之善者)發矢道同的(同一中的)下馬地鬭劍戟相
接去就相薄(迫也)此中國之長技也然兵凶器戰危事以
大為小以疆為弱在俛仰之間耳夫以人之死争勝跌
而不振則悔之無及也帝王之道出於萬全令降胡義
渠来歸誼者飲食長技與匈奴同可賜之堅甲絮衣勁
弓利矢益以邊帥之良騎令明將能知其習俗和輯其
心者以陛下之明約將之即有險阻以此當之平地通
道則以輕車材官制之兩軍相為表裏而各用其長技
衡(横也)加之以衆此萬全之術也
臣按錯謂兵凶戰危以大為小以彊為弱在俯仰
之間臣愚以為用兵之變豈但大小彊弱之間可
易置而已哉生死興亡在呼吸頃耳其蹉跌也不
但不振而已其為悔也何可及哉是以帝王之道
必出於萬全必先事而深思不臨事而後悔也
宣帝元康三年先零羌與諸羌解仇交質上以問充國
對曰羌人所以易制者以其種自有豪數相攻擊勢不
一也
哀帝建平中匈奴單于上書願朝哀帝以問公卿亦以
為虚費府帑可且勿許揚雄上書諫曰六經之治貴於
未亂兵家之勝貴於未戰二者不可不察也匈奴本五
帝所不能臣三王所不能制以秦始皇之彊蒙恬之威
帶甲四十餘萬然不敢窺西河乃築長城以界之會漢
初興以高祖之威靈三十萬衆困於平城士或七日不
食時竒譎之士石(大也又堅固也)畫(計策)之臣甚衆卒其所以脫
者世莫得而言也高后時匈奴悖慢大臣權書遺之然
後得解及孝文時匈奴侵暴北邊候騎至雍甘泉京師
大駭發三將軍屯細柳棘門霸上以備之數月迺罷孝
武即位設馬邑之權欲誘匈奴徒費財勞師一虜不可
得見况單于之面乎其後迺大興師數十萬使衛青霍
去病操兵前後十餘年於是浮西河絶大幕破寘顔襲
王庭窮極其地追奔逐北封狼居胥山禪於姑衍以臨
瀚海匈奴震怖益求和親然而未肯稱臣也且夫前世
豈樂傾無量之費役無罪之人快心於狼望(匈奴地名)之北
哉以為不一勞者不久佚不暫費者不永寧是以忍百
萬之師以摧餓虎之喙運府庫之財填盧山(匈奴中山)之壑
而不悔也至太始之初匈奴有桀心欲掠烏孫侵公主
迺發五將之師十五萬騎以擊之時鮮有所獲徒奮揚
威武明漢兵若風雷耳雖空行空反尚誅兩將軍故北
狄不服中國不得高枕安寢也至元康神爵之間匈奴
内亂五單于爭立日逐呼韓邪攜國歸死扶伏(匍匐)稱臣
然尚羈縻之計不顓制自此之後欲朝者不拒不欲者
不彊何者外國天性忿鷙形容魁健負力怙氣難化以
善易肄以惡其彊難詘其和難得故未服之時勞師遠
攻傾國殫貨伏尸流血破堅拔敵如彼之難也既服之
後慰薦撫循交接賂遺威儀俯仰如此之備也匈奴真
中國之堅敵前世重之滋甚未易可輕也今單于歸義
懷款誠之心欲離其庭陳見於前此迺上世之遺策神
靈之所想望國家雖費不得已者也奈何距以来厭之
辭疎以無日之期消往昔之恩開將来之隙百年勞之
一日失之費十而愛一臣竊為國不安也惟陛下少留
意於未亂未戰以遏邊萌之禍
臣按揚雄此書前漢所以處匈奴者備於此矣但
其所謂單于歸義陳見于前以為迺上世之遺策
神靈之所想望則過矣夫荒服之外禮教所不及
者聖王所不臣必欲使冠帶以列位稽顙而来朝
以此為遺後之策以此為足以慰神靈之想望是
乃秦皇漢武夸大喜功之私心非帝王大中至正
之道也
王莽時匈奴入雲中塞諸將在邊未敢出擊嚴尤諫曰
匈奴為害所從来久矣未聞上世有必征之者也後世
三家周秦漢征之然皆未有得上策者也周得中策漢
得下策秦無策焉當周宣王時玁狁内侵至於涇陽命
將征之盡境而還其視匈奴之侵譬猶蟁蝱之螫驅之
而已故天下稱明是為中策漢武選將練兵約齎輕糧
深入遠戌雖有克獲之功胡輙報之兵連禍結三十餘
年中國罷耗匈奴亦創艾而天下稱武是為下策秦始
皇不忍小恥而輕民力築長城之固延袤萬里轉輸之
行起扵負海彊境既完中國内竭以喪社稷是為無策
劉貺曰嚴尤辨而未詳班固詳而未盡推其至當周
得上策秦得其中漢無策何以言之荒服之外聲教
所不逮其叛不為之勞師其降不為之釋備嚴守禦
險走集使其欲為寇而不能欲為臣而不得也惠此
中夏以綏四方周之道也故曰周得上策易稱王侯
設險以守其國築長城守障塞所以設險也趙簡子
起長城燕秦亦築長城以限中外秦兼天下益理城
塹城全國滅人歸咎焉後魏築長城議者以為人治
一步方三千里役三十萬人不旬朔而獲久逸故曰
秦得中策漢以宗女嫁匈奴而高祖亦審魯元不能
止趙王之逆謀謂能息匈奴之叛非也且冐頓手殺
其親而冀其不與外祖爭彊豈不惑哉然則知和親
非久安計而為之者以天下初定紓歲月之禍耳武
帝時中國乂安北寇益希疏而絶之此其時也方更
縻耗華夏連兵積年故嚴尤以為下策
臣按嚴尤謂後世征戎有三策謂周得中策漢得
下策秦無策焉不知其所謂上策者果何代有之
乎意者必如虞之無怠無荒而四夷來王周之明
王慎德而四夷咸賓然後為上策乎夫虞周之事
化之也非征之也若夫命將征之之策臣竊以為
儼狁來侵從而禦之驅之出境不復窮追周得上
策矣秦之築長城急於成功輕用民力内竭中國
以喪社稷固為無策然使其能因近邊之人當農
隙之時以漸而修築邊牆以禦戎馬之衝突劉貺
謂之得中策亦非也漢武之窮兵黷武兵連禍結
三十餘年謂之下策也宜哉雖然漢人出塞之兵
猶因其犯邊而征之也後世乃有彼本不犯邊而
出其不意以掩襲之者豈非無策之甚哉又出漢
人之下矣
順帝永和五年南匈奴吾斯車紐等反寇西河詔度遼
將軍馬續招降之大將軍梁商移書續等曰中國安寧
忘戰日久良騎野合交鋒接矢决勝當時戎狄之所長
而中國之所短也彊弩乘城堅營守固以待其衰中國
之所長而戎狄之所短也宜務先所長以觀其變設購
開賞宣示反悔勿貪小功以亂大謀
臣按中國與外國各有所長吾惟用吾之長而於
彼之所長也恒思有以避之設法用計隨時趨勢
使彼違所長而以吾所長乘而陵之鮮不勝矣
唐太宗貞觀二年北頡利政亂薛延陀回紇等叛之頡
利不能制會大雪羊馬多死民大飢鄭元璹使還言於
上曰戎狄興衰皆以羊馬為候今突厥民飢畜瘦將亡
之兆也羣臣多勸上乘間擊之上曰背盟不信利災不
仁乘危不武縱其種落盡叛六畜無餘朕終不擊必待
有罪然後討之
臣按太宗此言得帝王之道大哉王言天地之心
也
貞觀四年西突厥種落散在伊吾詔以李大亮為安撫
大使貯糧磧口以賑之大亮言欲懷遠者必先安近中
國如本根四夷如枝葉疲中國以奉四夷猶拔本根以
益枝葉也今招至西突厥但見勞費未見有益况西河
州縣蕭條不堪供億不如罷之其或自立君長求内屬
者羈縻受之使居塞外為中國藩蔽此乃施虚惠而收
實利也上從之
臣按大亮此言既知所輕重又知所内外朝廷用
若人以安撫外夷豈徒外夷得其安哉而中國亦
將賴之也
貞觀十八年突厥候利苾可汗北渡河薛延陀惡之數
相攻候利苾有衆十萬不能撫禦其衆悉南渡河請處
於勝夏之間上許之羣臣皆曰陛下方遠征遼左而置
突厥於河南距京師不遠豈得不為後慮願留鎮洛陽
遣諸將東征上曰彼亦人耳其情與中夏不殊人主患
德澤不加不必猜忌異類蓋德澤洽則四夷可使如一
家且彼不北走薛延陀而南歸我其情可見矣候利苾
既失衆輕騎入朝上以為右武衛將軍
胡寅曰子貢問博施濟衆堯舜其猶病諸四海至廣
矣施必極其博濟必周於衆聖人心所欲也而勢有
所弗及爾是故先王畿次中夏外四夷雖一視同仁
然必篤近而舉遠也於是畫為五服要荒在外為之
限禁自堯舜三代皆不敢廢夫聖人之心與天地同
試必不為猜忌也而太宗所見特異乎此是以二帝
三王有所未盡耶夫厚遇降人則於中國將薄矣推
誠異類則於可信者將疑矣是以有征遼造舟之擾
絶昏仆碑之失蓋必然之理也
臣按胡氏所言非但為唐太宗也萬世人君皆當
留念焉
貞觀二十一年回紇諸部皆来朝請吏詔以為六府七
州各以其酋長為都督刺史各賜金繒遣之諸酋長奏
請以回紇以南突厥以北開一道謂之參天可汗道置
六十八驛上許之於是北荒悉平
范祖禹曰舜曰而難任人蠻夷率服又曰無怠無荒
四夷来王盖柔遠能邇治内安外而殊俗之民嚮風
慕義不以利誘不以威脅而自至矣故不勞民不費
財至於後世之君或雔疾而欲殄滅之或愛悅而欲
招來之是二者皆非也何則彼亦人類也王者於天
地間無所不養况人類而欲殘之乎殘之固不可况
不能勝而自殘其民乎仁人之所不為也為之者秦
始皇是也山川之所限風氣之所移得其地不可居
得其民不可使列為州縣是崇虚名而受實弊也且
得之既以為功則失之必以為恥不在於己則在子
孫故有征伐之勞餽餉之煩民不堪命而繼之以亡
隋煬帝是也且國家地非不廣也民非不衆也曷若
修德行政以惠養之使男有餘粟女有餘布兵甲不
試以致太平不亦帝王之盛美乎夫有求於外如彼
其難也無求於外如此其易也然而人君常捨所易
而行所難何哉忽近而喜遠厭故而謀新雖或未至
於亡而常與之同事其累德豈細哉太宗好大無窮
兼蓄夷夏非所以遺後嗣安中國之道此當以為戒
而不可慕也
臣按范氏此論人主宜留心玩味則知内外之所
關係孰輕孰重孰緩孰急孰是孰非瞭然於心目
之間而為之去取從違則内安而外靖本固而末
順矣
德宗時陸贄上言曰陛下忿蕃醜之暴掠懲邊鎮之空
虚繕甲益兵庇人保境此誠雄武之英志覆育之仁心
刷憤恥而揚威聲海内咸望有必攻之期矣既而統師
無律制事失權戍卒不隸於守臣守臣不總於元帥至
有一城之將一旅之兵各降中使監臨皆承别詔委任
分鎮亘千里之地莫相率從沿邊列十萬之師不設謀
主每至敵人犯境方馳書奏取裁行李往來動輸旬日
比蒙徵發救援寇已獲勝罷歸小則蹂藉麥禾大則驅
掠人畜是乃益甲兵而費財用竟何補侵軼之患哉夫
將貴專謀軍尚氣勢訓齊由乎紀律制勝在於機權是
以兵法有分閫之辭有合拳之喻有進退如一之令有
便宜從事之規故能動作恊變通制備垂永久出則同
力居則同心患難相交急疾相赴兵之奉將若四支之
衛頭目將之守境若一家之保室廬然後可以扞寇讎
護甿庶蕃畜牧闢田疇天子惟務擇人而任之則高枕
無虞矣吐蕃之比於中國衆寡不敵工拙不侔然而彼
攻有餘我守不足蓋彼之號令在將而我之節制在朝
彼之兵衆合并而我之部分離析則紀律不一而氣勢
不全節制在朝則謀議多端而機權多失臣故曰錯置
乖當此之謂乎
臣按贄謂吐蕃之比於中國多寡不敵工拙不侔
然而彼攻有餘我守不足蓋彼之號令在將我之
號令在朝彼之兵衆合并而我之部分離析此非
特當時蕃漢用兵之弊而今世沿邊將領所以守
邊而禦敵其實與之無異焉善為國者尚思其所
以然而豫為之圖豈非邊鄙生靈之幸哉
贄又言曰戎狄為患自古有之其於制禦之方得失之
論備存史籍可得而言大抵尊即叙者曰非德無以化
要荒曾莫知威莫立則德不能馴也樂武威者曰非兵
無以服凶獷曾莫知德不脩則兵不可恃也務和親者
曰要結可以睦鄰好曾莫知我結之而彼復解之也美
長城者曰設險可以固邦國而扞寇讎曾莫知力不足
而人不堪則險之不能恃城之不能有也尚薄伐者曰
驅遏可以禁侵暴而省征徭曾莫知兵不銳壘不完則
遏之不能勝驅之不能去也議邊之要略盡於斯雖互
相譏評然各有偏駁夫時勢有盛衰事機有利害措置
有安危故無必定之規亦無長勝之法知其事而不度
其時則敗附其時而不失其稱則成形變不同胡可專
一夫以中國彊盛而彼屈膝稱臣歸心受制拒之則阻
其嚮化滅之則類於殺降安得不存而撫之即而叙之
也又如中國彊盛而彼棄信忤盟蔑恩肆毒諭之不變
責之不懲安得不取亂推亡息人固境也其有遇中國
喪亂之時圖之則彼釁未萌禦之則我立不足安得不
卑辭降禮約好通和啗之以利以引其懽心結之以親
以紓其交禍縱不必信且無大侵蓋時事亦有不得已
而然也儻或彊弱適同撫之不寧威之不靖力足以自
保勢不足以出攻安得不設險以固軍訓師以待寇來
則薄伐以遏其深入去則攘斥而戒於遠追雖非安邊
之令圖蓋勢力亦不得已而然也
臣按古今制禦之方不出贄所陳四者之策但其
所謂設險以固軍訓師以待寇來則薄伐以遏其
深入去則攘斥而戒於遠追以為非安邊之令圖
臣竊以為中國帝王所以攘外安内之上策無出
於此而贄以為非令圖然則圖之令者豈有過於
此哉
贄又曰夫制敵行師必量事勢勢有難易事有先後力
大而敵脆則先其所難是謂奪人之心暫勞而永逸者
也力寡而敵堅則先其所易是謂固國之本觀釁而後
動者也頃屬多故民勞未瘳而欲廣發師徒深踐寇境
復其侵地攻其堅城前有勝負未必之虞後有餽運不
繼之患儻或撓敗適所以啓戒心而挫國威以此為安
邊之謀可謂不量事勢而務於所難矣天之授者有分
事無全功地之産者有物宜無兼利是以五方之俗長
短各殊長者不可踰短者不可企勉所短而校其所長
必殆用所長而乘其所短必安彊者乃以水草為邑居
以射獵供飲茹多馬而尤便馳突輕生而不恥敗亡此
彼之所長也而中國乃欲益兵蒐乘角力爭驅交鋒原
野之間决命尋常之内以此為禦寇之術可謂勉所短
而較其所長矣務所難勉所短勞費百倍終於無成雖
果成之不挫則廢豈不以越天授而違地産虧時勢以
反物宜者哉將欲去危就安息費從省在其慎守所易
精用所長而已若乃擇將吏以撫寧衆庶脩紀律以訓
齊師徒耀德以佐威能邇以柔遠禁侵鈔之暴以彰吾
信抑攻取之議以安戎心彼求和則善待而勿與結盟
彼為寇則嚴偹而不務報復此當今之所易也賤力而
貴智惡殺而好生輕利而重人忍小以全大安其居而
後動俟其時而後行是以脩封彊守要害塹蹊隧壘軍
營謹禁防明斥堠務農以足食練卒以蓄威非萬全不
謀非百克不鬭寇小至則張聲勢以遏其入寇大至則
謀其大以邀其歸據險以乘之多方以誤之使其勇無
所加衆無所用掠則靡獲攻則不能進有腹背受敵之
虞退有首尾難救之患所謂乘其弊不戰而屈人之兵
此中國之所長也以長制短則用力寡而見功多以易
敵難則財不匱而事速就捨此不務而反為所乘斯謂
倒持戈矛以鐏授寇者也
贄又曰守封未固寇戎未懲者其病在於謀無定用衆
無適從所任不必才才者不必任所聞不必實實者不
必聞所信不必誠誠者不必信所行不必當當者不必
行故令措置乖方課責虧度財匱於衆愛力分於將多
怨生於不均機失於遙制又曰理兵而措置乖方馭將
而賞罰虧度制用而財匱建軍而力分養士而怨生用
師而機失此六者彊埸之蟊賊軍旅之膏肓也蟊賊不
除而但滋之以糞溉膏肓不療而苟啗之以滑甘適足
以養其害速其災欲求稼穡豐登膚革充美固不可得
也
臣按贄此言雖為一時人君告然而自古及今守
封所以未固寇戎所以未懲正坐此六者之失若
夫所謂所任不必才才者不必任所聞不必實實
者不必聞所信不必誠誠者不必信所行不必當
當者不必行又不止於用兵禦寇而已也後世人
主所以應用不得其人而紀綱廢弛處制不得其
宜而政治乖張皆以此也然則人君為治必欲任
得其才聞者必實信者必誠行事必當其道何繇
曰君子大居敬而貴窮理
贄又曰今四夷之最彊盛為中國甚患者莫大於吐蕃
舉國勝兵之徒纔當中國十數大都而已其於内虞外
備亦與中國不殊所能寇邊數則蓋寡且又器非犀利
甲不堅完識迷韜鈴藝乏趫敏動則中國懼其衆而不
敢抗靜則中國憚其彊而不敢侵厥理何哉良以中國
之節制多門蕃醜之統帥專一故也夫統帥專一則人
心不分人心不分則號令不貳號令不貳則進退可齊
進退可齊則疾徐如意疾徐如意則機會靡愆機會縻
愆則氣勢自壮斯乃以少為衆以弱為彊變化翕闢在
於反掌之内是猶臂之使指心之制形若所任得人則
何敵之有夫節制多門則人心不一人心不一則號令
不行號令不行則進退難必進退難必則疾徐失宜疾
徐失宜則機會不及機會不及則氣勢自衰斯乃勇廢
為尫衆散為弱逗撓離析兆乎戰陳之前是猶一國三
公十羊九牧欲令齊肅其可得乎開元天寳之間控禦
西北兩蕃惟朔方河西隴右三節度而已猶慮權分勢
散或使兼而領之自頃割裂誅鋤所餘無幾而又分朔
方之地凡三使焉其餘鎮軍數且四十皆承特詔委寄
各降中貴監臨人得抗衡莫相禀屬每候邊書告急方
令計會用兵既無軍法下臨惟以客禮相待是乃從容
拯溺揖遜救焚冀無佔危固亦難矣夫兵以氣勢為用
者也氣聚則盛散則消勢合則威析則弱今之邊備勢
弱氣消建軍若斯可謂力分於將多矣
臣按三軍以氣勢為用氣勢以人心為主人心不
分則氣勢自壮氣勢既壮則事權歸一可以折衝
於内而制勝於外矣陸贄論將權之專分而以氣
勢壮衰為言盖真有見也
大學衍義補卷一百四十八
