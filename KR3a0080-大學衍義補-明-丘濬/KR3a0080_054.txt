大學衍義補卷五十四
明丘濬撰
治國平天下之要
秩祭祀
總論祭祀之禮(上)
易萃王假有廟
程頥曰王者萃聚天下之道至於有廟極也羣生至
衆也而可一其歸仰人心莫知其鄉也而能致其誠
敬鬼神之不可度也而能致其来格天下萃合人心
總攝衆志之道非一其至大莫過於宗廟故王者萃
天下之道至於有廟則萃道之至也祭祀之報本於
人心聖人制禮以成其德耳故豺獺能祭其性然也
渙之象曰風行水上渙先王以享于帝立廟
程頥曰風行水上渙有渙散之象先王觀是象救下
之渙散至于享帝立廟也收合人心无如宗廟祭祀
之報出於其心故享帝立廟人心之所歸也繫人心
合離散之道莫大於此
胡炳文曰享帝而與天神接立廟而與祖禰交皆聚
已之精神以合其渙者也
臣按萬物本乎天人本乎祖天之生物散其氣於
萬類祖之生孫散其氣於衆支人乃物之一而人
君於衆人之中而為天之宗子萃上天生物之全
氣者也吾所以得天之全者承吾祖吾考之所得
於天者而有之以為吾家之宗子人物莫不得天
之氣而吾獨受其全子孫莫不受祖之氣而吾獨
受其正必欲合萬類之散而咸歸於天是以享帝
於郊合衆支之散而咸依乎祖是以享祖於廟是
則郊天享帝非獨以之報本而反始蓋郊祀以奉
上帝所以收天下渙散之心而萃於一使其知萬
物之生一天也廟享以祀祖宗所以收一家渙散
之心而萃於一使其知百世之𫝊一祖也内而一
家之心不散則彝倫攸叙九族既睦倫理以明恩
義以篤聯絡而親比確為&KR0034;石之宗天下之人孰
敢侮予哉由中而達外地非一方人非一姓莫不
興其水木本源之念江漢朝宗之心勢雖分散而
心則同歸地雖隔越而心則嚮往不出壇墠之間
堂陛之近而天下之大億兆之衆其心畢萃於此
矣先儒謂繫人心合離散之道莫大於此豈不信
哉
虞書肆(遂也)類于上帝禋(精意以享之)于六宗望(望而祭之)于山川
(名山大川)徧(周也)于羣神(丘陵墳衍古昔聖賢之類)
孔穎達曰此經惟有祭天不言祭地及社稷必皆祭
之史略文耳
蘇軾曰古者郊天必及天地間尊神此之禋六宗望
山川徧羣神蓋與類上帝為一體爾
朱熹曰類禋望皆祭名類謂非常祀而祭告於天其
禮依郊祀為之上帝天也宗尊也所尊祭者其祀有
六時也寒暑也日也月也星也水旱也
胡宏曰國有大事告于天地以及羣神禮之常也祀
上帝謂之類者本乎天者咸在其中也
臣按帝舜攝位之初既已受終於文祖而又類于
上帝以及於上下神祗獨於后土之祭闕焉何也
意者類之為言方以類聚之類也所謂依郊祀而
為之祭乃易漢儒以解周禮者未必虞時以類名
祭之意也竊恐天地常祀或分祭而於非常之禮
則類合天地而祭之所祭者以上帝為主而類聚
羣祀以為一禮如蘇胡二氏所云者夫論禮者當
原其本初而漢儒議禮率多以成周為主而強牽
在前者以合於後虞書此數言者萬世經典言祭
祀之始先於成周千餘年要當以之為正其禮雖
為攝位而祭告實則當時常行之禮亦萬世當行
之禮也
益曰至誠感神
朱熹曰誠感物曰諴益推極至誠之道以為神明亦
且感格
商書伊尹申誥于王曰鬼神無常享享于克誠
蔡沈曰謂之誠者不誠無物誠立於此而後神格於
彼
臣按誠之一言感神之本自古帝王𫝊授心法之
要不過此誠而已是誠也首見於虞書然言其義
而已未始指言也指言以示萬世實始於伊尹之
此言夫帝王之道無一而不本乎誠而於感格神
天之際尤其精禋者焉承天命以居帝位而主百
神之祀者要當以是誠為本
傅說進于王曰黷于祭祀時謂弗欽禮煩則亂祀神則
難
蔡沈曰祭不欲黷黷則不敬禮不欲煩煩則擾亂皆
非所以交鬼神之道也
祖巳曰嗚呼王司(主也)敬民㒺非天胤(嗣也)典祀無豐于昵
(近也)
蔡沈曰王之職主於敬民而已儌福於神非王之事
也况祖宗莫非天之嗣主祀其可獨豐於昵廟乎
吕祖謙曰高宗恭默夢帝精神素與天通又聰明憲
天脩德又與天合故於祀事略過豐飛雉隨即應之
此雖過於厚亦過也精誠積久天既賚之過失微形
天遽儆之固見天之儆君無私亦見天之愛君甚速
也黷于祭祀禮煩則亂說已知高宗之偏在此旨哉
惟艱領略警省深矣而此心終難除氣質偏厚者尚
難變乃知行之果為艱也
臣按蔡氏謂商俗尚鬼高宗或未能脫於流俗事
神之禮必有過焉祖己戒其祀無豐昵而黷于祭
祀傅說亦嘗以進戒蓋因其失而正之也有商盛
時大臣事君以道其君於祀神之道少有過豐即
相與諫言不肯放過過於厚者猶如此况其過於
刻薄放肆者哉後世人君往往昵嬖倖奉邪術備
所不當備之物祭所不當祭之鬼䙝天而瀆神費
財而害民遂因而致災異之變起禍亂之端者亦
有之矣非獨為君者之失而一時所謂大臣諫輔
者默默而㒺聞知不敢一言以形於奏牘甚者又
從而開導從臾之而為之營規制作讃頌噫斯人
也其傅說祖己之罪人歟
周書周公曰王肇稱殷(盛也)禮祀于新邑咸秩(序也)無文(祀典)
(不載)
蔡沈曰言王始舉盛禮祀于洛邑皆序其所當祭者
雖祀典不載而義當祀者亦序而祭之也
臣按祀典固有常禮然於祀典之外而義所當祀
者亦先王之所不廢也然謂之義者必合於人心
之宜當於天理之正者也否則非義而不可祭矣
非惟吾不可祭而神亦不吾享矣
多士王若曰自成湯至于帝乙罔不明德恤祀
蔡沈曰明德者所以修其身恤祀者所以敬乎神
臣按此言乃周公託為成王之言以告多士也所
謂自成湯至于帝乙莫不恤祀則是自古帝王為
治莫不以祀事為先可知矣然祀而謂之恤者蓋
祀所以交神明非獨以致人之敬亦所以妥神之
靈而廢祀則神無所嚮矣殷之民士不明厥德多
廢其歲祀蓋於神有所不暇恤者矣此成王所以
舉其先世明德恤祀之故以為之告歟
吕刑王曰乃命重(即羲也)黎(即和也)絶地天通㒺有降格羣
后之逮在下明明(顯明之理)棐常(彛常之性)鰥寡無蓋(無有蔽蓋)
吕祖謙曰治世公道昭明為善得福為惡得禍民曉
然知其所由則不求之渺茫冥昩之間當三苗昏虐
民之得罪者莫知其端無所控訴相與聽於神祭非
其鬼天地人神之典雜揉瀆亂此妖誕之所以興人
心之所以不正也在舜當務之急莫先於正人心首
命重黎脩明祀典天子然後祭天地諸侯然後祭山
川高卑上下各有分限絶地天之通嚴幽明之分焄
蒿妖誕之說舉皆屏息羣后及在下之羣臣皆精白
一心輔助常道民卒善而得福惡而得禍雖鰥寡之
微亦無有蓋蔽而不得自伸者也
蔡沈曰按國語少皥氏之衰九黎亂德民神雜揉家
有史巫民瀆齊盟禍災薦臻顓頊受之乃命南正重
司天以屬神北正黎司地以屬民使無相侵瀆其後
三苗復九黎之德堯復育重黎之後不忘舊者使復
典之
臣按國將興聽於民國將亡聽於神是以神怪之
興皆於衰亂之世然必在上之人有以惑亂其心
而興非鬼之祭以求無望之福然後下之人從而
應之謂福可以禱而得禍可以祈而免不信人道
而信鬼道不行正術而行邪術棄經典之所載而
徇異端之所為由是天地之氣亂幽明之理微蚩
蚩蠢蠢之民心無所主而邪偽之徒乘其所蔽而
惑亂之脇之以禍害誘之以福利如漢末之五斗
米賊宋之吃菜事魔元之彌勒佛出世皆是假神
以作亂也明主知其然制為祭祀之禮秩乎其有
序非此族也不在祀典絶在地之民使人不得以
妖術以格夫在天之神絶在天之神使人不得假
其名字以降於在地之民是則所謂絶地天通罔
有降格者也臣請於凡天下神祀非夫經典所載
及祖宗以来著在祀典者一切革除凡夫世之所
謂扶鸞降聖追䰟攝魄等術不許士民習學崇奉
違者治以重罪是亦正人心息邪術弭禍亂之一
端也
周禮太宰以八則治都鄙一曰祭祀以馭其神
葉時曰官吏民士可馭也神者幽而無迹又安得而
馭之蓋古者雖敬於神而未嘗聽於神三時不害則奉
樂以告之牲牷肥腯則奉牲以告之有功者無不報
也犧牲既成粢盛既備然而旱乾水溢則變置社稷
無功者無不奪也是以都宗人家宗人掌祭祀之禮
凡祭祀必致福於國國有大故令禱祠必反命於國
蓋其神歸王所馭也先王設廢置刑賞之法雖至幽
而鬼神亦在吾操縦闔闢之内是其為則未嘗略也
又况祭祀不離於九式初非有所輕重於其間也
臣按人君為神人之主有民人社稷之寄凡其所
以為法則以治都鄙者不惟馭乎民而必先有以
馭乎神焉夫謂之則者一定之制可以為人之法
者也凡夫天下大邦小國一都一鄙其所當祀之
神當秩之典其法則皆統馭之於上焉不可得而
僭也不可得而廢也未有者不敢創其始已有者
不敢廢其成必承命而後敢行既畢事而必反命
先王所以馭世立法其嚴如此此法誠行安得有
陪臣而旅泰山諸侯而行郊祀者哉
大宗伯之職掌建邦之天神人鬼地示之禮以佐王建
保邦國以吉禮事邦國之鬼神(示與祗同)
鄭玄曰建立也立天神人鬼地示之禮者謂祀之祭
之享之
臣按禮有五吉禮為之首禮而謂之吉者以祭祀
有受福之理也吉禮之别十有二大宗伯掌之大
宗伯之職掌邦禮而禮之大者在祀故首以為言
上言建邦據王言也下言佐王建保邦國則統侯
國言之矣謂之建者謂封國則頒祀也謂之保者
謂祭祀則受福也所謂祀之享之祭之凡十有二
分見各條
小宗伯之職掌建國之神位右社稷左宗廟兆五帝於
四郊四望四類亦如之兆山川丘陵墳衍各因其方
王安石曰右隂也地道之所尊故右社稷左陽也人
道之所鄉故左宗廟位宗廟於人道之所鄉則不死
其親之意
吴澂曰右社稷右隂也地道尊右左宗廟左陽也人
道尚左此云左右在庫門之内雉門之外兆為壇之
營域也五帝五方之帝也五帝而兆止於四者土與
火相生以相繼蓋同兆於南郊也四望謂五嶽四鎮
四瀆蓋望山川而祭也四類者兆日於東郊兆月與
風師於西郊兆司中司命於南郊兆雨師於北郊蓋
以氣類為之位也山川丘陵墳衍於四望名山大川
之外又有當祭者各因其方而祭之
臣按宗廟社稷内祭也故其神位在廟内五帝四
望以下外祭也故其神位在郊外若夫山川丘陵
墳衍則又各順其所在而為之位焉國之大事在
禮禮官之大者大小宗伯大宗伯掌祀神之禮小
宗伯掌禮神之位位者棲神之所禮者事神之儀
也神必有所棲然後禮可行禮必有其儀然後神
可接此成周設官之大意也
肆師(陳列祭祀之官)之職掌立國祀之禮以佐大宗伯立大祀
用玉帛牲牷立次祀用牲幣立小祀用牲以歲時序其
祭祀
鄭玄曰大祀天地宗廟次祀日月星辰社稷五祀五
嶽小祀司中司命風伯雨師山川百物也
臣按天神地示人鬼皆國祀也即其祀中皆有三
等之差而以玉帛牲牷明其大小焉然是三祀也
各當其時以祭之以時序為先後之序不必先大
後小也
大祝掌六祝之辭以事鬼神示祈福祥求永(長也)貞(正也)一
曰順祝二曰年祝三曰吉祝四曰化祝五曰瑞祝六曰
筴祝
賈公彥曰此六辭皆是祈禱之事皆有辭說以告神
故曰六祝之辭
吴澂曰順祝者謂天人和同納於大順也年祝者謂
五氣時若常大有年也吉祝者謂斂時五福吉無不
利也化祝者謂化被六極以為和氣也瑞祝者謂天
不愛寳形為上瑞也筴祝者謂龜筴不違於人是謂
大同也
臣按大祝者祈祝大事也郊天地祀社稷享宗廟
先王既盡内心之誠於備物之祭然無辭說以通
達焉則無以致吾感格之誠故設大祝之官掌六
祝之辭所以薦吾之誠而祈神之嘏也
掌六祈以同鬼神示一曰類二曰造三曰禬四曰禜五
曰攻六曰說
王昭禹曰夫鬼神示(與祗同)之於人幽明異勢疑若不
可同也然鬼神依人而行先王與鬼神合其吉凶則
同鬼神示固有其道矣所祈如此亦以與民同吉凶
而已
臣按大祝所掌之祝辭六皆所以祈福祥也又所
祈之事又有六焉類則聚於一若類于上帝也造
則詣其所若造于祖也禬若禬國之凶荒民之札
喪之屬禜若春秋祭禜之屬攻若翦氏以攻禜攻
之之屬說謂辭以責之若庶氏以攻說禬之之屬
凡此皆所以祈福祥也夫福祥之所以為福祥無
災禍之謂也去其災禍則福祥在是矣祝者其辭
祈者其事大祝以祝辭事鬼神而祝之中又各因
其事而祈之以同乎鬼神易所謂與鬼神同其吉
凶其斯之謂歟
辨六號一曰神號二曰鬼號三曰示號四曰牲號五曰
齍號六曰幣號
吳澂曰號者謂尊其名更為美稱神號者尊天曰皇
天上帝鬼號者尊祖曰皇祖伯某示號者尊地曰后
土地祗牲號者牛曰一元大武之類齍號者黍曰薌
合之類幣號者幣曰量幣之類致美於牲幣所以致
敬於鬼神也
臣按所謂號者易其常名以為美稱用申其所以
尊而敬之之心焉
禮記曲禮曰踐(履也)阼(主階也)臨祭祀内事曰孝王某外事
曰嗣王某
陳澔曰祝辭稱孝王某者事親之辭嗣王某者事神
之辭也
吴澂曰宗廟所祭者一家之親内神也故曰内事郊
社及山川之屬所祭者天下一國之神皆外神也故
曰外事
臣按某者天子之名也孝王某嗣王某皆祝辭也
天子祭天地祭四方祭山川祭五祀歲徧諸侯方祀祭
山川祭五祀歲徧大夫祭五祀歲徧士祭其先
吕大臨曰此章泛論祭祀之法天子繼天而王君天
下而有之冬日至祀天夏日至祭地四時各祭其方
以迎氣又各望祭其方之山川五祀則春祭戶夏祭
竈季夏祭中霤秋祭門冬祭行此所謂歲徧諸侯有
國國必有方祭其所居之方而已非所居之方及山
川不在境内者皆不得祭故曰方祀大夫有家不與
山川之祀所得祭者五祀而已天子至大夫言祭百
神而不及其先惟於士言者舉輕以明重且言士有
不得祭者也
臣按先儒言天子祭天地則天下之事諸侯方祀
則一國之事大夫祭五祀則一家之事士祭先則
一身之事蓋德有隆殺故所祭之神有大小業有
廣狹故所祭之神有遠近
凡祭有其廢之莫敢舉也有其舉之莫敢廢也非其所
祭而祭之名曰淫祀淫祀無福
吕大臨曰廢之莫敢舉如已毁之宗廟變置之社稷
不可復祀也舉之莫敢廢如已修之壇墠而輒毁已
正之昭穆而輒變也非所祭而祭之如法不得祭與
不當祭而祭之者也淫過也以過事神弗享也故無
福
陳淳曰天子祭天地諸侯祭山川大夫祭五祀士祭
其先古人祀典品節一定不容紊亂在諸侯不敢僭
天子而祭天地在大夫不敢僭諸侯而祭山川如季
氏旅泰山便不是禮故曰非所當祭而祭之名曰淫
祀淫祀無福淫祀皆是不正之鬼假如正當正神自
家不應祀而祀便是淫祀
臣按魯立武宫立煬宫舉其廢也躋僖公廢其舉
也魯之郊禘與祀文王祀爰居祭所不當祭也若
楚昭王之不祀河甯武子之不祀相皆變易舊俗
而趨之正則於禮為得矣
王制天子祭天地諸侯祭社稷大夫祭五祀天子祭天
下名山大川五嶽視三公四瀆視諸侯諸侯祭名山大
川之在其地者天子諸侯祭因國之在其地而無主後
者
陳澔曰視三公視諸侯諸視其饔餼牢禮之多寡以
為牲器之數也因國謂所建國之地因先代所都之
故墟也今無主祭之子孫則在王畿者天子祭之在
侯邦者諸侯祭之以其昔嘗有功德於民不宜絶其
祀也
朱熹曰一家之主則一家鬼神屬焉諸侯守一國則
一國鬼神屬焉天子有天下則天下鬼神屬焉看来
為天下者這一箇神明是甚麽大如何有些子差忒
得若縦欲無度天上許多星辰地下許多山川如何
不變怪
臣按祭祀之禮在上者可以兼下在下者不可以
僭上荀卿曰郊止乎天子社止乎諸侯道及乎大
夫是也蓋天子繼天以出治凡其治之所及其人
民土地皆為所有是凡在天成象若日月星辰之
類在地成形若山川丘陵之類人生其間若先代
聖君賢相名臣烈士之類其精神氣魄皆與之相
為流通貫徹雖其物之殊形其人之已往然吾一
念之誠既立於此則彼雖高高於九霄之上纍纍
於萬里之遠寥寥於千百世之久莫不翕聚於肸
蠁之間感孚之際洋洋乎如在其上如在其左右
也苟縱欲敗度弗事上帝神祗遺厥先宗廟弗祀
攘竊神祗之牲犧牷則吾之精神既不孚於冥冥
之間而神之氣類亦不形於昭昭之際朱子所謂
天上許多星辰地下許多山川如何不變怪有必
然者矣噫彼昏狂之君至謂祀無益謂神無能為
而荒誕者又馳心冥漠之域而蠧財勞民以從事
乎鬼教二者之失均焉惟禮所得為者為之斯為
中道矣
喪三年不祭唯祭天地社稷為越(猶躐也)紼(輶車索也)而行事
鄭玄曰不敢以卑廢尊也
孔穎達曰私喪卑天地社稷尊雖遭私喪既殯已後
若有天地社稷之祭即行之未葬之前屬紼於輴祭
天地社稷須越躐此紼而往祭所故云越紼六宗山
川之神則否
陸佃曰不祭謂宗廟爾即天地社稷雖未葬猶祭之
是之謂越紼
臣按宋英宗初即位有人以此問程頥頥謂古人
居喪百事皆如禮雖廢祭祀可也今人百事皆如
常特於祭祀廢之則不若無廢為愈也張載正之
曰父在子為母喪則不敢見其父不敢以非禮
見也今天子為父之喪以此見上帝是以非禮見
也故不如無祭臣竊以為後世人君往往於柩前
即位而喪服用以月易日之制事事皆從吉矣而
獨於祭祀之禮必拘古制可乎設遭大喪果終三
年之制則郊社宗廟之禮特遣禮官攝行如周禮
大宗伯所謂有故則攝行祭事之文不然則用程
頥之說可也
以上總論祭祀之禮
大學衍義補卷五十四
