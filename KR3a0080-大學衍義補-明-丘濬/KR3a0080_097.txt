大學衍義補卷九十七
明丘濬撰
治國平天下之要
備規制
工作之用
易曰備物致用立成噐以為天下利莫大乎聖人
徐幾曰智者創物巧者述之皆足以為利而物无不
備用无不致立成噐以為天下利者惟聖人為大
臣按天下之物無一不起於聖人是雖一耒耜之
末一門戶之微凡所以為利於天下者皆有所取
象而非无所本也
作結繩而為網罟以佃以漁盖取諸離斲木為耜揉木
為耒耒耨之利以教天下盖取諸益斷木為杵掘地為
臼臼杵之利萬民以濟盖取諸小過
朱熹曰此聖人制噐尚象之事
胡炳文曰聖人之制此噐也此卦之中自有此理而
已盖之一字疑取諸此而非必取之此也
臣按聖人制噐尚象凡十三卦此特錄其三卦者
工作之噐爾
書帝曰疇(誰也)若予工僉曰垂哉帝曰俞咨垂汝共工
朱熹曰若順其理而治之也帝問誰能順治予百工
之事者垂臣名有巧思
臣按工而謂之若若者順其理而治之也先儒謂
守法信度因聖人創作之制而持循之此之謂若
所謂因萬物自然之理而為之行其所無事之智
焉耳後世之工作為滛巧以蕩上心豈所謂若哉
周禮太宰以九職任萬民五曰百工飭化八材
鄭玄曰八材珠曰切象曰磋玉曰琢石曰磨木曰刻
金曰鏤革曰剥羽曰析
臣按周太宰以九職任萬民而必謹於百工飭化
八材者以民生日用衣服噐械之所由出也工而
謂之百不止一工也飭者修治以為噐化者變轉
以為用
考工記國有六職百工與居一焉或坐而論道或作而
行之或審曲面埶以飭五材以辨民噐或通四方之珍
異以資之或飭力以長地財或治絲麻以成之坐而論
道謂之王公作而行之謂之士大夫審曲面埶以飭五
材以辨民噐謂之百工通四方之珍異以資之謂之商
旅飭力以長地材謂之農夫治絲麻以成之謂之婦功
鄭玄曰審曲面埶謂審察五材曲直方面形埶之宜
以治之及隂陽之向背是也五材金木皮玉土
王昭禹曰飭五材若飭木而為舟車弓廬之屬飭金
而為鼎量劍削之屬飭土而為甗甑簋豆之屬飭水
火而運用之以成乎衆材之屬
臣按國有六職者即所謂王公士大夫百工商旅
農夫婦功也所謂職者通上下言猶所謂職業云
非專言官職之職也作記者述百工之事因舉其
通功易事者凡有六焉盖無是五者則百工所飭
之五材所辨之民噐亦無所用之也
智者創物巧者述之守之世謂之工百工之事皆聖人
之作也爍金以為刃凝土以為噐作車以行陸作舟以
行水此皆聖人之所作也天有時地有氣材有美工有
巧合此四者然後可以為良材美工巧然而不良則不
時不得地氣也
吳澂曰五行者天地生成自然之理考工述之刃之
以金為體者以火為用故於金言爍噐之以土為體
者以水為用故於土言凝水行乘舟以濟不通陸行
乘車以任重致遠則木之為用無往不利時寒温也
氣剛柔也考工者舉此以推五行造化之理以明聖
人噐用之制使天下因物以窮夫理也
王昭禹曰形而上者謂之道形而下者為之噐道本
於性命而噐之理藏乎其中噐成於度數而道之迹
顯於其外君子上達則其智足以窮理而能創小人
下達則其巧足以循迹而能述故曰智者創物巧者
述之大司徒曰以世事教能則民不失職古者四民
莫不皆然而百工之於官府也其父兄之教不肅而
成其子弟之學不勞而能少而習焉其心安焉不見
異物而遷焉故攻木之工不使之攻金攻皮之工不
使之攻玉㮚氏之子常為量鳬氏之子常為鍾桃氏
之子常為劒函人之子常為甲而各使之精其事焉
故曰守之世謂之工雖然此特循法度之迹而守之
也若夫得之於手應之於心則輪扁之斲輪也不能
授之子况可得而世耶
臣按易曰備物致用立成噐以為天下利莫大於
聖人是則天下之噐用無一而非聖人之所造始
也智者於其間特因其類而創為之而巧者又從
而述之耳夫天生五材民竝用之有一噐之作則
有一噐之用有一噐之用則有一噐之利不徒作
也苟有噐而無用有用而無利耗材物於無用費
民力於無益聖人所不作者則智者必不創巧者
必不述也苟肆其私意而作滛巧於用噐常度之
外此聖王之法所必誅而無赦者
凡攻木之工七攻金之工六攻皮之工五設色之工五
刮摩之工五搏埴之工二攻木之工輪(為輪為盖)輿(為車輿)弓
(為弓)廬(為廬噐戈柲之類)匠(營宫室為溝洫)車(為車為耒)梓(為筍簴為飲噐)攻金之工
築(為削)冶(為戈戟)鳬(為鍾)㮚(為量)段(為鎛)桃(為劒)攻皮之工函(為甲)鮑(治韋)
(革)韗(為鼔)韋(熟皮)裘(為裘)設色之工畫繢(維五色)鍾(染羽)筐(闕)㡛(練絲)
刮摩之工玉(治為圭璧)楖雕(闕)矢(為矢)磬(為磬)摶埴之工陶(為瓦)旊
(為簋)
鄭玄曰事官之屬六十此三十工略記其事爾其曰
某人者以其事名官也其曰某氏者官有世功族有
世業以氏名官者也
賈公彦曰此言工之多少總數
臣按先儒謂天生五材水火金木土也加之以皮
玉設色則為八材九職所謂百工飭化八材是也
水火之材則運用此六者而成之
有虞氏上陶夏后氏上匠殷人上梓周人上輿故一器
而工聚焉者車為多
鄭玄曰官各有所尊王者相變也舜至質貴陶噐甒
大瓦棺是也
王昭禹曰聖人立成噐為天下利者亦審所尚而已
四代所尚亦因時而已夏后氏繼舜猶以質為尚卑
宫室而盡力溝洫而尚匠人之職焉商王興禮樂而
尚文以梓人為侯為筍簴為飲噐故尚梓至周而文
大備矣以輿人為車其材至備其工至多故尚輿
臣按疏謂此一段論四代所尚不同之事遂專據
周所尚言之直至篇終一車之作有輪人有輿人
有車人又有輈人是車之工最多以周所尚在此
也夫歴代各有所尚夏尚忠商尚質周尚文後之
所尚者乃所以矯前代之失也然矯其失而或過
於專一而其流之弊又不能無偏焉此聖人為制
所以必因時制宜損過以就中非但施於禮樂政
事者為然則雖一噐之末亦莫不寓意於其中也
此先王之世所以事皆得中而無過舉歟
禮記天子之六工曰土工金工石工木工獸工草工典
制六材
鄭玄曰六工於周皆屬司空土工陶旊也金工築冶
鳬㮚段桃也石工玉人磬人也木工輪輿弓廬匠車
梓也獸工函鮑韗韋裘也惟草工職亡盖謂作萑葦
之噐
臣按曲禮所記六工與考工記大同小異先儒謂
此為殷制然所稱之名雖異而所治之事則同土
工即摶埴之工金工即攻金之工石工刮摩之工
也木工攻木之工也獸工攻皮之工也草工盖設
色之工歟
月令孟春之月其噐疏以達孟夏之月其噐高以粗中
央土其噐圜以閎孟秋之月其噐廉以深孟冬之月其
噐閎以奄
方慤曰春主發散故其噐疏以達疏則散達則發故
也夏主長大故其噐高以粗高則長粗則大故也秋
主刻深故其噐廉以深廉則制深則刻故也冬主收
藏故其噐閎以奄閎則收奄則藏故也中央土其噐
圜以閎者圜若物由是以周旋閎若物由是以出入
萬物周旋於土者也故中央之噐所象如此
臣按月令於四時所用之噐各有不同盖王者承
天以出治凡其身體之所居處被服食用一一皆
順天時以奉天不敢苟也是以非四時之正味不
敢食非五方之正色不敢服凡一噐用之微亦必
隨時而為之制所以範一身於禮法之中身所被
服口所飲啖目所盼視手所執持無一事而非順
天時合天理也彼雖欲作滛巧以蕩上心烏可得
哉
季春之月命工師令百工審五庫之量金鐡皮革筋角
齒羽箭幹脂膠丹漆母或不良百工咸理監工日號毋
悖于時毋或作為滛巧以蕩上心
陳澔曰工師百工之長也五庫者金鐵為一庫皮革
筋為一庫角齒為一庫羽箭幹為一庫脂膠丹漆為
一庫視諸物之善惡皆有舊法謂之量一說多寡之
數也審而察之故云審五庫之量也此時百工各理
治其造作之事工師監臨之每日號令必以二事為
戒一是造作噐物不得悖逆時序如為弓必春液角
夏治筋秋合三材寒定體之類是也二是不得為滛
過竒巧之噐以搖動君心使生奢侈也
孟冬之月命工師效功陳祭噐按度程毋或作為滛巧
以蕩上心必功致(緻同)為上物勒工名以考其誠功有不
當必行其罪以窮其情
孔穎達曰於是之時命此工官之長效實百工所造
之物陳列祭噐善惡按此噐舊制度大小及容受程
限多少勿得有作過制之巧以搖動在上之心而生
奢侈作噐不須靡麗華侈必功力密緻為上每物之
上刻所造工匠之名於後以考其誠信與否若其用
材精美而噐不堅固則功有不當必行其罪罰以窮
其詐偽之情也
方慤曰工固有巧也然過乎巧則為滛矣以其滛故
足以蕩上心焉此仲春孟冬皆言毋或作為滛巧以
蕩上心前則因其作而戒之後則因其成而又戒之
臣按虞廷九官共工居其一是則工師之官所掌
之事雖若輕而小而其所以關係者君心之收斂
放蕩存焉嗚呼國家之患孰有大於君心之蕩者
哉人君一心萬化之本天下安危生靈休戚皆由
乎此耿耿方寸間耳使其常囿於禮法之中則必
不肯輕費民財輕勞民力財不費則斂於民也薄
力不勞則役於民也輕而天下安矣苟其心蕩焉
出於禮法之外宫室之奉必欲其壯麗服飾之奉
必欲其華美噐用之奉必欲其精緻則必費財而
勞民而人有不堪者矣然是心也斂之則難蕩之
則易其始也未嘗不起於細微其終也乃至於滔
天而不可救止焉此箕子所以於紂之用象箸知
其必為玉杯噫玉杯尚可其後乃至於瓊宫瑶臺
而無己焉由是以觀古人防未然之欲而必謹於
其微其意深矣其慮遠矣
漢表少府有考工室令丞太初元年更名考工室為考
工
臣瓉曰冬官為考工主作噐械
續志少府有尚方令六百石掌工作御刀劒諸好噐物
顔師古曰主作禁噐物
臣按後漢典工作之官
宣帝時王褒上言周之所以能致刑措而不用者以其
禁邪於冥冥絕惡於未萌也宜減樂府省尚方明示天
下以儉古者工不造琱瑑商不通侈靡非工商之獨賢
政教使之然也民見儉則歸本本立而末成和帝時樊
準上言調和隂陽實在儉節朝廷雖勞心元元事從省
約而在職之史尚未奉承夫建化致理由近及遠故詩
曰京師翼翼四方是則今可先令大官尚方考工上林
池禦諸官實減無事之物五府調省中都官吏京師作
者如此則化四方人勞省息
臣按書云不作無益害有益盖古昔先王尚象以
制噐以為民生日用之具竝有五材以脩六府有
不備者又因其材而飭化之使之利其用而不至
於闕乏無非有益於人生日用者也是故分為六
官而專以一官司百工之事後世乃於官常之外
别以禁禦之内立為尚方之官聚竒巧之工製珍
異之噐嗚呼噐之為噐取適用而已苟製一噐而
費百噐之材當用一工而費百工之力耗貨財於
無用用工力於無益何為也哉夫人之所以為竒
巧精緻之物者欲以誇耀於人也貴為天子富有
四海之内其尊無對其富無倫欲誰誇哉况宫闈
䆳密門禁深嚴外人無由而至朝夕左右得於觀
視之間者宦官官妾爾彼生深宫之中執使令之
役固無外交亦無遠識亦何用誇彼為哉為人上
者何苦竭生民之膏血奪生民之衣食勞生民之
筋力以為此無益之事哉張藴古云瓊其宫而瑤
其臺所居不過容膝糟其丘而酒其池所食不過
適口臣愚謂於噐用亦然
南宋明帝時淮泗用兵府藏空竭内外百官竝斷俸禄
而明帝奢費過度每所造噐用必為正御副御次副各
三十枚嬖倖用事貨賂公行
臣按人君之於噐用取其足用而已明帝之造噐
用必為正御副御次副各三十事人生幾何一生
能著幾輛屐邪天下無事府庫盈溢且不可暴殄
天物而過於自奉况兵外用而財内竭百官月俸
皆不繼而吾乃多為噐用而寘之於無用之地何
為也哉
唐置少府監掌百工技巧之政中尚署令掌供郊祀圭
璧天子噐玩后妃服飾雕文錯綵之制
臣按此唐掌工作之官夫中尚令掌供郊祀圭璧
以祀天享帝者也而又兼掌天子翫噐后妃服飾
雕文錯綵之制豈其倫哉毋乃近於䙝乎
宋太祖收偽蜀圖書法物皆不中度悉命焚毁孟昶服
用奢僭至於溺噐亦&KR0724;以七寶遽命碎之曰自奉如此
欲無亡得乎上躬履儉約乘輿服用皆尚質素
臣按亡國之君與興王之主自然奢儉不同
太宗淳化二年令左藏庫籍所掌金銀噐皿之屬悉毁
之有司言中有制作精巧者欲留以備進御上曰將焉
用此汝以竒巧為貴我以慈儉為寶卒皆毁之
臣按金銀噐皿之屬雖極精巧然其質猶不費損
也一旦毁之本質固在上下通得用之惟所謂珍
異寶石之類裒工於無益毁壊則無用上好之則
貴一旦廢之與瓦礫等耳太宗於金銀噐之精巧
者且毁之况肯聚工以為寶石竒玩也哉所謂汝
以竒巧為貴我以慈儉為寶大哉王言可為百世
師法
淳化四年有司言油衣㡩幕損者數萬段欲毁棄之上
令煮浣染以雜色刺為旗幟數千以示宰相宰相李昉
等奏曰陛下萬幾之外聖智高遠事無大小皆出意表
天生五材兼而出之物有萬殊博而通之雖有細微無
所遺棄固非臣等智慮所及
臣按太宗於油衣㡩幕之損者尚不忍棄遺則其
於物之成用者其肯棄遺之乎仁明之君其愛惜
微物如此其視裂帛以為樂翦綵綺以為花而鋪
於水者其夀命短長國祚久近皆分於此也
上工作之用
大學衍義補卷九十七
