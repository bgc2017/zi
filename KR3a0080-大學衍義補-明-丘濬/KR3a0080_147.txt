大學衍義補卷一百四十七
明丘濬撰
治國平天下之要
馭外蕃
征討綏和之義(下)
左傳襄公四年晉悼公曰然則莫如和戎乎魏絳曰和
戎有五利焉戎狄荐(草也)居(狄人逐水草而居)貴貨易(輕也)土土可
賈焉一也邊鄙不聳民狎(習也)其野穡人成功二也戎狄
事晉四鄰振動諸侯威懷三也以德綏戎師徒不勤甲
兵不頓(壞也)四也鑒于后羿而用德度遠至邇安五也君
其圖之公說使魏絳盟諸戎
臣按此後世和戎之始
襄公十一年鄭人賂晉侯以歌鐘二肆(列也)及其鏄磬女
樂二八晉侯以樂之半賜魏絳曰子教寡人和諸戎狄
以正諸華八年之中九合諸侯如樂之和無所不諧請
與子樂之辭曰夫和戎狄國之福也八年之中九合諸
侯諸侯無慝君之靈也二三子之勞也臣何力之有焉
抑臣願君安其樂而思其終也
臣按魏絳所和之戎戎而入居中國者也而後世
所和之戎則是化外之人處荒漠不毛之地者也
漢高祖八年匈奴數苦北邊帝患之劉敬曰天下初定
士卒罷(與疲同)於兵未可以武服也冐頓弑父代立妻羣
母以力為威未可以仁義說也獨可以計久遠子孫為
臣耳陛下誠以適長公主妻之彼必慕以為閼氏生子
必為太子歲時問遺諭以禮節冐頓在固為子壻死則
外孫為單于可無戰以漸臣也帝曰善欲遣長公主吕
后不可乃取家人子名為長公主以妻單于使劉敬往
結和親約
司馬光曰劉敬謂冐頓殘賊不可以仁義說而欲與
為婚姻何前後之相違也帝王之御外國服則懷之
以德叛則震之以威未聞與為昏姻也
臣按齊景公一列國之諸侯也畏吳之強不得已
而以女女(去)吳吳泰伯之後周之同姓固在九州
之域中也景公猶且為之涕泣焉堂堂中朝奄有
四海之大土宇之廣甲兵之強人士之衆乃至無
策以禦外侮而與之通昏姻嗚呼景公不得已而
為之高帝則可以已而不已焉夫以創業之君任
百戰之將馭戎豈無他策而必割所愛以遺所惡
哉盖高帝因劉敬之言劉敬本魏絳之說後遂祖
之以為馭戎上策夫以閨門窈窕之姿為殊族異
鄉之配田舍翁溺所愛者尚不忍也孰謂英雄之
主如漢高祖唐太宗者乃忍為之哉盖其慕割愛
為民之名而不明内外之分人倫之理故也
文帝遣陸賈使南越賜其王佗書曰朕高皇帝側室之
子也棄外奉北藩于代道里遙遠壅蔽樸愚未嘗致書
高皇帝棄羣臣孝惠皇帝即世高后自臨事不幸有疾
諸吕為變頼功臣之力誅之已畢朕以王侯吏不釋之
故不得不立乃者聞王遺將軍隆慮侯書求親昆弟請
罷長沙兩將軍朕以王書罷將軍博陽侯親昆弟在真
定者已遣人存問修治先人冢前日聞王發兵於邊為
寇不止當其時長沙苦之南郡尤甚雖王之國庸獨利
乎必多殺士卒傷良將吏寡人之妻孤人之子獨人父
母得一亡十朕不忍為也得王之地不足以為大得王
之財不足以為富服領以南王自治之雖然王之號為
帝兩帝並立亡(與無同)一乘之使以通其道是爭也爭而
不讓仁者不為也願與王分棄前惡終今以來通使如
故賈至南越佗恐頓首謝罪願明詔長為藩臣奉貢職
胡寅曰賢哉文帝之不欺也實言之於德無損而聽
者心說而誠服矣或者夸大其辭侈耀其事假於符
䜟託於怪神欲以讋厭肅衆而不知虚誕之可愧也
易曰謙尊而光卑不可踰文帝有焉
臣按天下道理最大且真者誠而已是誠也可以
感天地格鬼神洞金石孚禽魚南越亦人也孰謂
不可以誠感乎誠之謂言真實無妄之謂也真則
無偽實則無虚無妄則誠矣觀漢文帝賜尉佗書
自言其為側室子而又言高后自臨事諸吕為變
非但言其身之所自出而國家不幸之變故亦併
及之千載之下讀之猶使人心悦而誠服況同時
之人素不知其故者一旦得而聞之寧能不感動
其心乎後世帝王惟我聖祖開國之初所降詔書
與文帝不約而同一則曰朕本淮右小民二則曰
朕本淮右布衣其言不一而足中庸謂惟天下至
誠可以參天地贊化育區區小醜固在其化育之
中矣
文帝時賈誼上疏曰匈奴侮嫚侵掠而漢歲致金絮采
繒以奉之翫細娛而不圖大患非所以為安也欲試屬
國施五餌三表以係單于
顔師古曰愛人之壯好人之技仁道也信為大操常
義也愛好有實已諾可期十死一生彼將必至此三
表也賜之盛服車乘以壞其目賜之盛食珍味以壞
其口賜之音樂婦人以壞其耳賜之高堂䆳宇倉庫
奴婢以壞其腹於來降者上召幸之相娱樂親酌手
食之以壞其心此五餌也
臣按或問朱子曰五餌之說何如曰伊川言宋朝
正用此術契丹分明是被金帛買住了彼分明是
遭餌但恐金帛盡則復來觀此說則昔人謂誼為
迂誼豈迂者哉盖用兵則利在臣下不用兵而和
則利歸其主此所以樂從也宋富弼說契丹以歲
幣亦是此意雖然金帛出於民國家既竭民力以
養兵而又使出財以為賂金帛有時而竭而彼之
貪饕無已一旦無以應其求則兵端起矣宋人之
於契丹女真可見也已此君子作事所以貴乎謀
始而必思為可繼也邪
武帝建元六年匈奴來請和親天子下其議王恢燕人
習胡事曰匈奴和親不過數歲即復倍約不如勿許興
兵擊之韓安國曰匈奴遷徙鳥舉難得而制今行數千
里與之爭利則人馬疲乏虜以全制其敝此危道也不
如和親羣臣議者多附安國於是許之
臣按匈奴求和親割所愛而與之固不可而又假
以家人子與之則是待之不以誠也尤不可若夫
彼不曾侵我也而興兵擊之則曲在我直在彼可
不可乎方其彼之有求也則正辭以拒之曰中國
女子不習外國水土而又多病況人生修短不常
而女子性質不定或反因之以成釁隙不若各守
疆界敦禮義之為久長也如此復之非獨善為之
辭理亦當如是也
宣帝時議者多曰匈奴為害日久可因其壞亂舉兵滅
之詔問御史大夫蕭望之對曰春秋晉士匄帥師侵齊
聞齊侯卒引師而還君子大其不伐喪以為恩足以服
孝子誼足以動諸侯前單于慕化鄉善遣使請求和親
海内欣然夷狄莫不聞不幸為賊臣所殺今而伐之是
乘亂而幸災也彼必犇走遠遁不以義動兵恐勞而無
功宜遣使者弔問輔其微弱救其災患四夷聞之咸貴
中國之仁義如遂蒙恩得復其位必稱臣服從此德之
盛也上從其議
成帝河平二年匈奴遣右臯林王伊邪莫演奉獻罷歸
自言欲降即不受我我自殺終不敢還使者以聞下公
卿議議者或言宜如故事受其降谷永杜欽以為漢興
匈奴數為邊害故設金爵之賞以待降者今單于稱臣
朝賀無有二心接之宜異於往時今既享其聘貢之質
更受其逋逃之臣是貪一夫之得而失一國之心擁有
罪之臣而絶慕義之君也假令單于初立欲委身中國
未知利害使之詐降以卜吉凶受之虧德沮善令單于
自疏不親邊吏或者設為反間欲因而生隙受之適合
其策使得歸曲而責直此誠邊境安危之原師旅動静
之首不可不詳也不如不受以明日月之信抑詐諼之
謀懷附親之心便
臣按谷永杜欽此議得帝王誠信之道後世邊夷
來貢而降有與此事相同者宜準此以為法
光武建武二十八年北匈奴遣使貢馬及裘更乞和親
并請音樂又求率西域諸國胡客俱獻見帝下三府議
酬答之宜司徒掾班彪曰臣聞孝宣帝敕邊守尉曰匈
奴大國多變詐交接得其情則卻敵折衝應對失其數
則反為輕欺今北匈奴見南單于來附懼謀其國故數
乞和親又遠驅牛馬與漢合市重遣名王多所貢獻斯
皆外示富彊以相欺誕也臣見其獻益重知其國益虚
歸親愈數為懼愈多然今既未能助南則亦未宜絶北
羈縻之義禮無不答謂可頗加賞賜略與所獻相當報
答之辭令必有所適
臣按孔子言不逆詐不億不信抑亦先覺之為賢
班彪之處北匈奴盖有得於先覺之道者矣其所
立藁草委曲明盡可為後世代言者法
班固曰和親之論發於劉敬是時天下初定新遭平城
之難故從其言約結和親賂遺單于以救安邊境孝惠
高后時遵而不違匈奴寇盜不為衰止而單于反以加
驕倨逮至孝文與通關市妻以漢女增厚其賂歲以千
金而匈奴數背約束邊境屢被其害是以文帝中年赫
然發憤遂躬戎服親御鞍馬從六郡良家材力之士馳
射上林講習戰陳聚天下精兵軍於廣武顧問馮唐與
論將帥喟然嘆息思古名臣此則和親無益已然之明
效也仲舒親見四世之事猶欲復守舊文頗增其約以
為義動君子利動貪人如匈奴者非可以仁義說也獨
可以厚利結之於天耳故與之厚利以没其意與盟於
天以堅其約質其愛子以累其心匈奴雖欲輾轉奈失
重利何奈欺上天何奈殺愛子何夫賦歛行賂不足以
當三軍之費城郭之固無以異於貞士之約而使邊城
守境之民父母緩帶稚子咽哺胡馬不窺於長城而羽
檄不行於中國不亦便於天下乎察仲舒之論考諸行
事廼知其未合於當時而有闕於後世也當孝武時雖
征伐克復而士馬物故亦略相當雖開河南之野建朔
方之郡亦棄造陽之北九百餘里匈奴人民每來降漢
單于亦輒拘留漢使以相報復其桀驁尚如斯安肯以
愛子而為質哉此不合當時之言也若不置質空約和
親是襲孝文既往之悔而長匈奴無已之詐也夫邊境
不選守境武略之臣修障隧備禦之具厲長戟勁弩之
械恃吾所以待邊寇而務賦歛於民遠行貨賂割剝百
姓以奉寇讐信甘言守空約而幾胡馬之不窺不已過
乎夫規事建議不圖萬世之利而媮恃一時之事者未
可以經遠也
臣按班固引董仲舒之言和親謂其不圖萬世之
利而媮恃一時之事斷之曰仲舒之言漏信乎其
漏也仲舒此言盖與賈生五餌之說略同其言與
之厚利和親後世亦有用之以餌禍息爭者矣然
而無益焉唐人之遣公主宋人之納歲幣徒費民
財損國威其後效果何如也後之人尚鑒之哉
魏毌丘儉為安定太守將之官魏公操戒之曰羌胡欲
與中國通自當遣人來慎勿遣人往善人難得必將教
羌胡妄有所請求因欲以自利不從便為失異俗意從
之則無益事興至遣校尉范陵至羌中陵果教羌使自
請為屬國都尉公曰吾預知當爾盖經事多耳
臣按曹操謂羌欲與中國通自當遣人來慎勿遣
人往此誠練逹事體之語也盖中國之與外域疆
域殊隔無事時正不必屑屑相與通往來也非甚
不得已決不可以通使必不得已須擇其人不得
其人寧受其責而不輕啓其途是何也善人之難
得也彼不善之小人昧於大體惟顧目前理之可
行與否事之可繼與否皆不暇計往往順適敵情
以為身利假上旨以許予教敵人以請求啓其所
未知逄其所欲為允其所不可必得既而不副其
意因而啓釁端開邊隙者皆此輩為之也然其中
固有怵於利害苟逭一時者而亦有反假敵勢以
為身榮利如范陵者曹公為此言自謂其經事多
豈不信哉萬一國家不得已與外國通使須審擇
其人必知禮義有氣節通古今識事體者然後遣
之不可專用武弁而必兼之文士不可專任邊吏
而必主之廷臣
唐文宗太和五年吐蕃維州副使悉怛謀請降盡帥其
衆奔成都李德裕遣兵據其城具奏其状事下尚書省
集百官議皆請如德裕策牛僧孺曰吐蕃之境四面各
萬里失一維州未能損其勢比來修好約罷戍兵中國
禦戎守信為上彼若來責曰何事失信養馬蔚茹川上
平涼坂萬騎綴回中怒氣直辭不三日至咸陽橋此時
西南數千里外得百維州何所用之徒棄誠信有害無
利此匹夫所不為況天子乎上以為然詔德裕以其城
及悉怛謀等悉歸之吐蕃吐蕃誅之於境上極其慘酷
至武宗朝德裕為相言維州據高山絶頂三面臨江在
戎人平川之衝是漢地入兵之路初河隴盡沒惟此獨
存吐蕃以計䧟之號曰無憂城從此得以併力西邊憑
陵近甸韋臯欲經略河湟須此城為始急攻數年卒不
可克臣到西蜀空壁來歸南變震懾山西八國皆願内
屬可減八處鎮兵坐收千餘里舊地且維州未降前一
年吐蕃猶圍魯州豈顧盟約當時不與臣者望風疾臣
詔臣執送悉怛謀等令彼自戮臣累表陳論乞垂矜捨
答詔嚴切竟令執還將吏對臣無不隕涕蕃帥即以此
人戮於境上絶忠欵之路快兇虐之情乞追奬忠魂各
加褒贈悉怛謀右衛將軍
司馬光曰論者多疑維州之取舍不能決牛李之是
非臣以為唐新與吐蕃修好而納其維州以利言之
則維州小而信大以害言之則維州緩而關中急然
則為唐計者宜何先乎悉怛謀在唐則為向化在吐
蕃不免為叛臣其受誅也又何矜焉且德裕所言者
利也僧孺所言者義也匹夫徇利而忘義人猶恥之
况天子乎譬如鄰人有牛逸而入於家或勸其兄歸
之或勸其弟攘之勸歸者曰攘之不義也且致訟勸
攘者曰彼嘗攘吾羊矣何義之拘牛大畜也鬻之可
以富家以是觀之牛李之是非可見矣
胡寅曰司馬公之言過矣使維州本非唐地既與之
和棄而不取姑守信約可耳本唐之地為吐蕃所侵
乃欲守區區之信舉險要而棄之可乎僧孺所謂三
日至咸陽特以大言怖文宗非事實也夫奪吾之地
而約以盟此正蒲人所以要孔子者不可謂之信也
取我故地乃義所當為司馬公不以義斷之而以利
害為言又斥德裕為利僧孺為義是皆無所據矣故
以維州歸吐蕃棄祖宗土宇縛送悉怛謀沮歸附之
心僧孺以小信妨大計也下維州遣兵據之洗數十
年之耻追奬悉怛謀贈以官秩德裕以大義謀國事
也此二人是非之辨也
臣按維州悉怛謀之事司馬氏是僧孺胡氏是德
裕其所論者牛李二人已然之是非也臣請就其
未然者而為之處置焉夫德裕初得悉怛謀之通
款即密以其事聞之朝廷且致書宰執俟報下而
行焉報可則行不可則姑已之以待機會之來如
此則不失歸附之心而貽之禍患且亦不起邊釁
矣不然若其人既歸其地已為吾所據業已如此
不待其請即明言告諭之歸其地而不予其人則
彼感吾恩信而歸附之人亦不遭慘毒矣由是觀
之二人者皆有失也德裕之失在於急功名僧孺
之失在於報私怨就二人之中而言則急功名者
猶為彼善於此也嗚呼假國家之事以行其私其
於私計得矣如公義何
范仲淹議和守攻備四策其和策曰元昊未嘗挫衂而
輒求通順實圖休息所獲者大利所屈者虚稱然干請
多端姦謀未測國家以生靈為念不可不納如唐高祖
太宗應天順人百戰百勝猶屈於突厥當彼主始亡為
之舉哀廢朝三日遣百僚詣館弔其來使其屈禮之之
甚也又太宗驅六騎於渭上見頡利與語復親與之盟
頡利既退左右勸擊之太宗不從此盛王之謀也陛下
如唐高祖太宗隆禮謹信以盟好為權宜選將厲兵以
攻守為實事彼不背盟我則撫納無倦彼將負德我則
攻守皆宜如此結好之策未有失也
臣按仲淹所謂隆禮謹信以盟好為權宜選將厲
兵以攻守為實事後世不得已而與和親者當以
此言為權度
以上征討綏和之義臣按昔人謂戰守和皆應
敵之具而非制敵之本制敵之本乃在夫可以
戰可以守可以和何者此實其腹心而運夫四
肢之道也盖盡吾所以治中國者則戰之中有
守有和守之中有和有戰和之中亦有戰有守
如環無端迭相為用其變不同則其所以應之
者亦不一要令制敵在我而其力常有餘欲戰
則為唐太宗欲守則為漢光武欲和則為漢文
帝如斯而已苟惟先外而後内執一而廢二以
鏖兵為戰以畫地為守以解弛為和則以戰乃
秦氏隋氏之戰守乃朱梁之守而其和乃石晉
之和矣由是觀之則知戰守和之三言者古今
制馭外國之道不出乎此矣漢人所謂治戎三
策者皆在焉然就其三者而言之上策莫如守
守而彼侵軼要求不已然後量彼己審時勢或
與之戰或與之和所以戰者以固吾守非利其
有而侵之所以和者以安吾守非畏其彊而屈
之是故戰而彼吾服吾亦不忘戰而一於守和
而彼吾孚吾亦不忘戰而一於守戰也守也和
也皆應敵之具而所以用之以制敵者在因其
勢隨其機應其變可以戰可以無戰可以和可
以無和其運用在吾之一心然要其歸止於守吾
之封疆而已是則三者之中則又以守為本焉
大學衍義補卷一百四十七
