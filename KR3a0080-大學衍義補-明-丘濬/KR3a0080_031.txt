大學衍義補卷三十一
明丘濬撰
治國平天下之要
制國用
傅算之籍
孟子曰有力役之征
朱熹曰征賦之法歲有常數力役取之于冬
臣按孟子此章舉布縷粟米與力役並言而皆謂
之征征也者上取于下之名也布縷粟米專取其
物而力役之征蓋兼乎人力也
小司徒之職稽國中及四郊都鄙之夫家九比之數(冢宰)
(職出九賦者之人數)以辨(别也)其貴賤老幼廢疾凡征役之施(讀為弛)
舍
賈公彦曰司徒是主土地之官故亦兼主采地之法
辨其貴賤老幼廢疾者謂别其貴賤老幼廢疾合科
役者科役之征謂税之役謂繇役施舍者貴與老幼
廢疾者不科役故言弛也
吳澂曰夫謂上地中地下地皆一㕓舉其凡也家謂
上地七人中地六人下地五人别其目也
乃均土地以稽其人民而周知其數上地家七人可任
也者家三人中地家六人可任也者二家五人下地家
五人可任也者家二人凡起徒役毋過家一人以其餘
為羨(饒也)
吳澂曰一家男女七人以上授之以上地所養者衆
也五人以下授之以下地所養者寡也止以七人六
人五人為率者有夫有婦然後為家也可任謂丁彊
任力役之事者餘則為老弱也
鄉大夫以歲時登其夫家之衆寡辨其可任者國中自
七尺以及六十野自六尺以及六十有五皆征之(給公上也)
其舍者國中貴者賢者能者服公事者老者疾者皆舍
以歲時入其書(作文書入于司徒)
吳澂曰國中城郭中也晚賦税而早免之以其所居
復多役少也野則早賦税而晚免之以其復少役多
也征之者給公上之事也舍者謂有復除而不收役
事也
遂大夫以歲時稽其夫家之衆寡六畜田野辨其可任
者與其可施舍者
章氏(失其名)曰三代役法莫詳于周周禮伍兩軍師之
法此兵役也師田追胥之法此徒役也府史胥徒之
有其人此胥役也比閭族黨之相保此鄉役也有司
徒焉則因地之美惡而均役有族師焉則校民之衆
寡以起役有鄉大夫焉則辨民之老少以從役有均
人焉則論歲之豐凶以行復役之法
臣按凡有天下國家者不能不役乎民然役有輕
重繁簡遠邇久速之殊民有老少強弱富貧貴賤
之異不可以一槩論也是以成周之世欲役乎民
必先均其土地以别其寬狹磽腴必稽其人民以
知其多寡虚實必量其人身以知其強弱老少必
驗其畜産以知其貧富有無必有夫有婦然後謂
之一家必年富力強然後謂之可任彼夫貴而有
爵者賢而有德者能而有才者服事于公與衰耄
之老篤廢之疾皆不可任以繇役之事所以任夫
繇役者皆必少壯之夫平日習勞丁多而家給者
也夫民食三土而頼官府之庇以有其室家田産
則服力役以為國衛足國用成國事亦其職分之
所當為者也用所當用之人為所當為之事雖曰
為國亦所以為民而又明以察之公以處之仁以
憫之是以國家有所經營則咸如子趨父事有所
征伐則莫不敵王所愾而上無不成之事下有衛
上之忠而天位永安國祚延長矣
載師凡民無職事者出夫家之征
張載曰夫家之征疑無過家一人者謂之夫餘夫竭
作或三人或二人或二家五人謂之家
吳澂曰民無職事謂游惰者也游惰則罰之使出一
家力役之征力役之征謂出士徒車輦以給繇役者
也
閭師凡無職者出夫布
馬端臨曰古人于游惰不耕及商賈末作之人皆于
常法之外别立法以抑之間民或出夫布或并出夫
家之征夫布其常也并出夫家所以抑之也夫家解
當如横渠之說鄭註謂令出一夫百畝之税則無田
而所征與受田者等不幾於太酷乎
臣按民之無職者既不受田乃使之出一家一夫
之征彼將何從而得乎聖人為此制所以抑游惰
而使之趨南畝也當是之時民之無田者蓋鮮矣間
有無田者而亦不免供有田之賦但比之有田者為輕爾
後世口賦之算不問有田無田皆出賦與古異矣
均人掌均人民牛馬車輦之力政(讀為征)凡均力政以歲
上下豐年則公旬(均也)用三日焉中年則公旬用二日焉
無年則公旬用一日焉
鄭玄曰人民則治城郭涂巷溝渠牛馬車輦則轉運
委積之屬
臣按力征即孟子所謂力役之征也力役之征有
專用人力為者造作脩治之屬也有兼資物力成
者輦運輓輸之類也均人掌均力征必先審民家
之丁中或寡或多其家之牛馬車輦或有或無因
其材而任以事隨所宜而加之役用其所有而不
強其所無此民之役所以易供而國之事所以易
成也然用民之力豐年不過三日歉年僅用一日
而已而不豐不歉之年則又惟用二日焉一歲之
間三百有六旬上之人僅用其民三日之力其三
百五十有七日皆民之所自有也民安得不安富
國安得不清泰哉
司民掌登萬民之數自生齒以上皆書於版辨其國中
與其都鄙及其郊野異其男女歲登(上也)下(落也)其死生及
三年大比以萬民之數詔司寇司寇及孟冬祀司民之
日獻其數於王
徐幹曰民數為國之本也先王周知其萬民衆寡之
數乃分九職焉九職既分則劬勞者可見勤惰者可
聞而事役不均者未之有也事役既均故上盡其心
而人竭其力而庶功不興者未之有也庶功既興故
國家殷富大小不匱百姓休和下無怨疾而治不平
者未之有也周禮獻民數於王王拜受之登于天府
其重之也如此今之為政者未之知恤也是以先王
致六鄉六遂之法所以維持其民而為之綱目也使
其鄰此相保愛賞罰相延及故出入存亡臧否逆順
可得而知也及亂君之為政也戶口漏于國版夫家
脱於聫伍避役逋逃者有之于是姦心競生偽端竝
作小則竊濫大則攻劫嚴刑峻令不能捄也民數者
庶事之所自出也莫不取正焉以分田里以令貢賦
以造器用以制祿食以起田役以作軍旅國以建典
家以立度五禮用脩五刑用措其惟審民數乎
臣按所謂版者即前代之黃籍今世之黃册也周
時惟書男女之姓名年齒後世則凡民家之所有
丁口事産皆書焉非但民之數而已也我朝每十
年一大造其册首著戶籍(若軍民匠竈之屬)次書其丁口
(成丁不成丁)次田地(分官民等則例)房屋牛隻凡例有四曰舊
管曰開除曰新收曰實在今日之舊管即前造之
實在也每里一百一十戶十戶一甲十甲一里里
有長轄民戶十輪年應役十年而周周則更大造
民以此定其籍貫官按此以為科差誠有如徐氏
所謂庶事之所從出而取正焉者也版籍既定戶
口之或多或寡物力之或有或無披閱之頃一目
可盡官府遇有科差按籍而註之無不當而均矣
然民偽日滋吏弊多端苟非攅造之初立法詳盡
委任得人則不能禁革其脱漏詭寄飛走那移之
弊請當大造之年戶部定為則例頒行天下凡所
造之册必須縣册詳于府府册詳于布政司司册
詳于進呈者其縣册當如諸司職掌所載凡各州
縣田土必須開具各戶若干及條段四至(于實在下則書)
(曰坐落某里于新收下則書曰某年買某里某人戶下田明開畆段價值界至其開除者則止書曰)
(某年賣與某里某人)府册止書地名司冊及進呈者則否如
此則官府科差有所稽考得以驗其貧富民間爭
訟有所質證得以知其虚實遇有旱潦有所優免
不至于混而無别矣
秦用商鞅之法月為更卒已復為正一歲屯戍一歲力
役三十倍于古漢興循而未改
臣按更卒謂給郡縣一月而更者正卒謂給中都
官者也
漢高祖四年初為算賦(賦錢人百二十為一算)
馬端臨曰古之治民者有田則税之有身則役之未
有税其身者也漢法民年十五而算出口賦至五十
六歲而除二十而傅給繇役亦五十六而除是税之
且役之也
臣按後世戶口之賦始此蓋古者有田則有税有
身則有役税出財役出力惟游惰無職事者則抑
之俾視夫家出征税焉非有所利之也自漢計口
出算之後則凡為民者有身則有庸力役之外計
口出財遂為後世定制
景帝二年男子年二十始傅
臣按傅著也言著名籍以給公家繇役也漢制民
年二十二始傅五十六乃免至是景帝更為異制
令男二十始傅則是民之一生供繇役出口賦凡
三十有六年也
齊高祖詔朝臣曰黃籍人之大紀國之理端自頃民偽
已久乃至竊注爵位盜易年月或戶存而文書已絶或
人在而反記死叛停私而去隸役身強而稱有疾皆政
之巨蠧教之深疵比年雖却改籍書終無得實若約之
以刑則人偽已遠若綏之以德又未易可懲諸賢並深
明理體各獻嘉謀以何科筭能革斯弊
臣按册籍之弊古今一律國初洪武五年戶部發
下戶由以定民籍十四年始大造自是以來每十
年一攅造民年十五為成丁未及十五為未成丁
官府按册以定科差脱漏戶口者有禁變亂版籍
者有刑凡有科徵差役率驗其戶口田産立為等
第敷役者不得差貧賣富受役者不得避重就輕
其制度可謂詳盡矣然歲久弊生非止一端固非
一二日禁革所能盡亦非一二人智慮所能周也
請自今遇大造之年先期敇戶部移文天下司府
州縣俾其詳詢博采積年病弊何在各處事宜何
如一一條上戶部戶部臣僚將所條具者講究處
置以聞定為則例頒行天下如齊高祖詔所謂各
獻嘉謀以何算而革弊焉者如此則宿弊既革版
籍頓清非獨官府之科差適均而民間之詞訟亦
息矣
唐令以百戶為里五里為鄉每里設正一人掌案此戶
口課植農桑撿察非違催驅賦役在邑居者為坊别置
坊正在田野居者為村别置村正
臣按周禮六鄉有比長閭胥之屬六遂有里宰酇
長之名唐人里正坊正村正之設蓋本諸此今制
每一里百戶立十長長轄十戶輪年應役十年而
周當年者謂之見役輪當者謂之排年凡其一里
之中一年之内所有追徵錢糧句攝公事與夫祭
祀鬼神接應賓旅官府有所徵求民間有所爭鬭
皆在見役者所司惟清理軍匠質證爭訟根捕逃
亡挨究事由則通用排年里長焉此外又分為區
以督賦税謂之糧長蓋簽民之丁力相應者充之
非輪年也惟糧多之處有之必須精擇其人不然
非惟有虧于國課而又有擾于生民也
唐制凡民始生為黃四歲為小十六為中二十一為丁
六十為老
凡里有手實法歲終具民之年與地之闊陿為鄉帳鄉
成于縣縣成于州州成于戶部又有計帳具來歲課役
以報度支
凡天下戶口其資産升降定為九等三年一造戶籍凡
三本一留縣一留州一送戶部
代宗廣德二年敇天下戶口委刺史縣令據見在實戶
量貧富等第科差不得依舊帳
宣宗時詔州縣每縣據人貧富及役輕重作科差簿送
刺史撿署訖鏁于令廳每有役事委令據簿科差
臣按天道十年一變十年之間人有死生家有興
衰事力有消長物直有低昂蓋不能以一一齊也
唐人戶籍三年一造廣德之詔且欲守令據見在
實戶量貧富等第不得依舊帳籍况今十年一造
十年之中貧者富富者貧地或易其主人或更其
業豈能以一律齊哉今宜每年九月人民收穫之
後里甲入役之先布政司委官一員督府州縣官
造明年當應賦役之册先期行縣俾令各里開具
本里人民軍民匠竈其籍各若干仕宦役占其戶
各若干其餘民戶當應役者總有若干量其人丁
事産分為九等一以黃册為主册中原報人丁有
逃亡事故田地有沉斥買賣(必須買者賣者兩戶相照典當者不具)
審實造册州縣上之府府上之司委官親臨其地
據其見在實有以田丁相配參錯斟酌定為九等
則例隨據州縣一年該應之役幾何當費之財幾
何某戶當某役各填注其下輕而易者則一力獨
當重而難者則合衆併力貧者任其力富者資其
財必盡一年之用而無欠無餘造成三册一留司
二發府州縣俾其前期開示以曉民使知備豫至
期據册以召集使供繇役有不均者許其指告若
夫非常有之事不時需之物則責之見役里甲云
然州縣所在或在衝要或在迂僻衝要之所官物
之運載使客之供應蓋無虚日而迂僻之鄉固有
經年累月而無一人過往者也民之勞逸不均莫
此為甚請立為均一之法亦據此册通以一布政
司之民丁計算不分有無役占但見一丁出錢一
文或二三文多不過五文通收在官隨其縣分劇
易道路遠近定為雇錢則例衝要縣分所收之錢
留縣應用有所不足申文關領其迂僻去處量留
足用之外具數報官年終類送上司以憑均敷其
兩京之間運河之側州縣人民尤為勞苦若本司
不足或通行他司有所餘者用以補之雖然人烟
輳集去處固易于傭雇矣若夫偏鄉下邑無人可
雇何如曰召農而役之與之傭直可也或曰近世
均徭之法十年而一役民頗便之若用此法則均
徭不可行歟曰均徭之法可行于江南不可行于
江北可行于大縣不可行于小縣可行于大戶不
可行于貧民何也江北州縣民少而役多大縣民
多可待十年而一役小縣民少役之三四年已有
周之者矣大戶産廣丁多産廣則出財易丁多則
出力省若夫貧下之戶以十年之役併用于一時
豈易當哉竊嘗以九等之法與均徭之法計之譬
如官有粟十石焉九等之法官使民日負一石十
日而盡其十石也均徭之法官使民一日而負十
石之粟日負一石者雖有往返之勞然輕而易舉
也一日而負十石往返雖不煩然以一人一日而
為十日十人之事雖強有力者固有所不堪矣况
單弱者哉(均徭之法十年而一役其間有九年之歇且足以革里長吏胥放富差貧之弊)
(固為一時良法行之江南大縣固為民便但民多役少之處往往多有餘剰戶編次者每用中下戶)
(而留上戶俾出錢以為公用因而入已若夫小縣地闊民稀多設驛鋪去處不待十年已有徧二三)
(次者矣必欲行之惟可以七八十里以上縣分及里分雖不多而差役頗少之處行之其餘三四十)
(里者俟其行周而罷大抵均徭之法役民一年而罷若皂隸膳夫之類可也如倉斗必須支盡所收)
(庫子數易則有抵換官物之弊鋪兵不居鋪舍則易于損壊此類可令當役之民出錢貼雇為宜)
唐租庸調法丁隨鄉所出歲輸絹二疋綾絁二丈布加
五之一綿三兩麻三斤非蠶鄉則輸銀十四兩謂之調
用人之力歲二十日閏加二日不役者日為絹三尺謂
之庸有事而加役二十五日者免調三十日者租調皆
免通正役不過五十日
臣按唐人租庸調法皆論丁一年之間納租之外
一丁出銀十四兩出力二十日
今制賦税一出于田役民之力一以黃冊為定分
其人戶為上中下三等各具軍民竈匠等籍排年
里甲依次輪當之外其大小雜泛差徭各照所分
之等不拘拘于一定之制遇事而用事已即休非
若唐人民有常調役有定日也
宋以衙前主官物以里正戶長鄉書手課督賦税以耆
長弓手壯丁逐捕盜賊以承符人力手力散從官給使
令縣曹司至押錄州曹司至孔目官下至雜職虞候揀
掐等人各以鄉戶等第定差
臣按宋初以來差役法也
凡當役人戶以等第出錢名免役錢其坊郭等第戶及
未成丁單丁女戶寺觀品官之家舊無色役而出錢者
名助役錢凡敷錢先視州若縣應用雇直多少隨戶等
均取雇直既已用足又率其數增取二分以備水旱欠
闕雖增毋得過二分謂之免役寬剰錢
臣按此宋熙寧免役法也其議始于韓絳成于王
安石
元祐初元司馬光言免役之法其害有五為今之計莫
若降勑應免役錢並罷其諸色役人並依熙寧元年以
前舊法章惇駁司馬光所更役法其略曰役法熙寧之
初遽改免役後遂有弊今復為差役當議論盡善然後
行之不宜遽改以貽後悔
邵伯温曰吳蜀之民以雇役為便秦晉之民以差役
為便
吕中曰司馬光主差役王安石主雇役二役輕重相
等利害相半蓋嘗推原二法之故差役之法行民雖
有供役之勞亦以為有田則有租有租則有役皆吾
職分當為之事無所憾也其所可革者衙前之重役
耳官物陷失勒之出官綱費用責之供農民之所不
堪苟以衙前之役募而不差農民免任則民樂于差
之法矣至雇役之法行民雖出役之直而闔門安坐
可以為生生之計亦無怨也其可去者寬剩之過敷
耳實費之用固所當出額外之需非所當誅苟以寬
剩之數散而不斂則樂于雇之說矣因其利而去其
害二役皆可行也
臣按吕中謂二法利害相半因其利而去其害二
役皆可行也臣竊以謂古今役民之法必兼用是
二者然後行之不偏非特利害相半而已蓋實相
資以為用也夫自古力役之征貧者出力富者出
財各因其有餘而用之不足者不強也各隨其所
能而任之不能者不強也彼有力者而無財吾則
俾之出力財有不足者人助之彼有財者而無力
吾則俾之出財力有不能者人代之若夫事鉅而
物重費多而道遠則必集衆力裒衆財使之運用
而不至于頓躓資給而不至于困乏則民無或病
事無不舉矣惟今差役之法有所謂里長甲首老
人者即宋里正戶長耆長也有所謂弓兵民壯者
即宋弓手壯丁也有所謂皂隸禁子者即宋承符
人力手力也有所謂稱子鋪戶者即宋人揀掐也
有所謂庫子斗級納戶解戶者即宋人衙前也宋
之諸役衙前最重今之雜役亦惟納戶解戶斗級
為難此二役者必湏家道殷實丁口衆多平日有
行檢者充之然後上不虧于官下不破其家也若
夫皂隸之設除監獄守庫外凡直廳守門跟隨者
皆可用雇役之法而在兩京尤為切要今後各府
州縣簽皂隸解京者于民間應役人戶選其馴謹
強健耐勞者以身供監獄守庫之役其餘跟隨導
從者每戶俾其日出銀三分以雇人代當歲該銀
十兩八錢閏加其數歲前類解兵部分送各司俾
其自雇凡予其雇工之直須于按日當滿之後(如當)
(過正月則二月初一與之直)則彼不至逃負如此則農夫遂耕
穫之願官府得使令之給而亦可以收市井游手
之徒一舉而三得也
以上論傅算之籍臣按制國用者取民財以
用之公也而此以役民之力附于國用之後
者孟子論有布縷之征粟米之征而即繼之
以力役之征者此也然舍孟子力役之征之
言而取漢人傅民丁算口賦之籍就後世以
為言以見計口用丁而因之以取貲是亦制
國用之一法也
大學衍義補卷三十一
