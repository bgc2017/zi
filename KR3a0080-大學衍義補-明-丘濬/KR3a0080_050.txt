大學衍義補卷五十
明丘濬撰
治國平天下之要
明禮樂
家鄉之禮(上之中)
内則曰子能食食(飯也)教以右手能言男唯女俞(然也)六年
(六歲也)教之數(一十百千萬之數)與方名(東西南北四方)七年(七歲)男女不
同席不共食八年(八歲)出入門戶及即席飲食必後長者
(行坐皆居長者之後)始教之讓(後長者便是讓)九年(九歲)教之數日(朔望與十干十)
(二支也)十年(十歲)出就外傅居(謂晝所處)宿(謂夜所息)於外學書(謂六書)
計(謂九數)禮帥初(凡禮皆循其初不許更變)朝夕學幼儀(學為人少者之儀)請
肄簡(謂書篇數)諒(謂言語信實請肄者請於長者而習學之)
顔之推曰教子嬰孩在謹其始子之初生也不可不
使之知尊卑長幼之禮若侮詈父母敺擊兄姊父母
不加訶禁反笑而奬之彼既不辨好惡遂謂當然及
其既長習已成性乃怒而禁之不可復制殘忍悖逆
無所不至此蓋父母無深識遠慮不能防微杜漸溺
於小慈養成其惡故也
方慤曰出入門戶欲其行之讓即席欲其坐之讓飲
食則欲其食之讓也
臣按内則所言教子之法自能食能言始其叙年
自六年以至於七十而後止而此所采止於十歲
者陸氏曰十年以後有學無教蓋就外傅以後則
其所學者屬於師友而不繫於父兄之家教矣
女子十年(十歲也)不出(不出外門)姆(女師也)教婉(謂言語柔順)娩(謂容貌柔)
(順)聽從(以順為正)執麻枲(謂績紡)治絲繭(謂蠶事)織(紡織)紝(繒帛)組紃
(皆是縧薄闊者為組似繩者為紃)學女事以共衣服觀於祭祀納酒漿
籩(竹器)豆(木器)菹(菜茹)醢(肉醬)禮相助奠(以禮相長者而助其饋奠)
輔廣曰婉有委曲之意娩有遲緩之意聽從所謂以
順為正也婦人之德莫此為盛始於容德中於女工
之事終於祭祀之禮婦人之事盡是矣
方慤曰不出謂常居閨閤之内也聽則有所受從則
無所違皆女德也執麻枲則績事也治絲繭則蠶事
也觀於祭祀則欲其習熟是事故也非特觀之而已
又且納酒漿籩豆菹醢等物以致其禮相助長者奠
之於神焉
吴澂曰籩豆菹醢者籩豆其菹醢謂以菹醢實於籩
豆也納其酒漿於尊罍實其菹醢於籩豆各有司之
者使女子觀之至行禮之時則相長者而助其奠於
神位之前也
臣按此内則言教女之法
曲禮曰幼子常視無誑(欺誑)童子不衣裘裳立必正方(不可)
(斜向)不傾聽(不得傾頭側聽)長者與之提攜則兩手奉長者之手
負劍(童子在長者旁若負劒然)辟(偏也)咡(口旁)詔之(謂傾頭與語)則掩口而對
劉彝曰幼子之性純明自天未有外物生其好惡者
無所學而不可成也如金之在鎔惟人所範如泥之
在鈞惟人所模故視之以誠信則誠信篤於其心矣
視之以詐偽則詐偽篤於其心矣模範之初貴得其
正則五事之用無不出於誠而適於道也故曰幼子
常視毋誑
戴溪曰常視毋誑所以養其心也不衣裘裳所以養
其體也蓋不開其情偽之端以育其正性不傷其隂
陽之和以長其夀命此古之成人所以多有德也夫
内外交相養也防其外所以養其中立必正方不傾
聽則敬以直内而無傾邪之態矣
馬睎孟曰就而攜之則捧其手近而詔之則掩其口
而對者皆事長之禮也古之成人有德小子有造者
豈一朝一夕之習哉自幼稺而已知夫禮讓矣少而
習之壯而行之老而安之古人年彌高而德彌邵者
蓋出於此也
玉藻曰童子不裘不帛不屨絇
鄭玄曰裘帛温傷壯氣也絇屨頭飾也
臣按此古人人家教童子之禮夫古人有胎教方
其妊子之時必謹所感心感於物則其子形音肖
之故有胎教之禮傳所謂胎教者寢不側坐不邊
立不蹕(即跛也)不食邪味割不正不食席不正不坐
目不視邪色耳不聽淫聲夜則令瞽誦詩道正事
如此則生子形容端正才過人矣古人為教方其
子在胞胎之中已謹其所感及其子在孩提之日
尤謹其所示禀之於初者純全而無偽養之於
幼者端正而無邪所見必正事所聞必正聲所視
必正色所言必正理非但男有教而女亦有教非
但養其心而又養其身古之人家其豫於教者如
此是以他日出而就教於學校服役於官府執事
於朝廷無所往而不可古之時人無不成之才官
無或廢之職事無不就之功者由此道也非獨男
子為然而凡人家之女子在家者無不孝持己者
無不貞為人妻則順為人母則慈上至宫闈下至
閭巷若貴若賤曰男曰女人人皆有教家家皆有
法而天下之平由此其基也
春秋榖梁𫝊曰子既生不免乎水火母之罪也羈貫成
童不就師傅父之罪也
范甯曰羈貫謂交午剪髮為飾成童謂八歲以上
張載曰教小兒先要安詳恭敬今世學不講男女從幼
便驕惰壊了到長益凶狠只為未嘗為子弟之事則於
其親已有物我不肯屈下病根常在又隨所居而長至
死只依舊為人子則不能安洒掃應對接朋友則不能
下朋友有官長則不能下官長為宰相則不能下天下
之賢甚則至於徇私意義理都喪也只為病根不除隨
所居所接而長
臣按書曰若生子罔不在厥初生禮曰禁於未發
之謂豫朱熹亦謂子之初生不可不慎其初所教
所謂慎初所教即是豫教於未發之初也蓋以人
之初生童孺之時元氣未漓天真未散善性未斵
情竇未開當此時而開導之則順而易過此時而
防閑之則逆而難張載所謂今世學不講男女從
幼便驕惰壊了驕惰二字其病根也臣故輯古人
教童子之言以示天下後世使有家者知至要莫
如教子必豫教於童稚之初有國者知大本在於
齊家必致謹於家鄉之禮如此非獨可以除去士
庶之病根而人君治平之善根亦於是乎萌蘖矣
(以上人家教童子之禮)
曲禮曰男子二十冠而字
内則曰男子二十冠始學禮
士冠禮曰筮於廟門(禰廟也)主人戒賓乃宿賓(宿以進之)厥明
(謂宿賓之明日)夕為期(為加冠之期)於廟門之外夙興(早起)設洗(承棄水之)
(器)直於東榮(屋翼也)陳服於房中西墉(墻也)下東領北上主
人玄端(士入廟之服)爵韠(蔽膝也)立於阼階(東階)下擯者玄端負
(負之北面)東塾將冠者采衣(童子之服)紒(結髮)在房中南面賓如主
人服贊者玄端從之立於外門之外主人迎出門左西
面再拜賓答拜主人揖贊者與賓揖先入每曲揖至於
廟門揖入三揖至於階三讓主人升立於序端西面賓
西序東面贊者盥於洗西升立於房中西面南上將冠
者出房南面賓揖將冠者將冠者即筵坐贊者坐(跪也)櫛
(梳也)設纚(韜髮之具)賓降盥卒升賓筵前坐(跪也)正纚興降階一
等執冠者(緇布冠)升一等東面授賓賓右手執項(冠之後)左
手執前(冠之前)進容(行而為容儀)乃祝(祝始加之辭)坐(跪)如初乃冠
(乃加冠於首)興復位冠者興賓揖之適房
始加祝曰令月吉日始加元服棄爾幼志順爾成德
夀考維祺介爾景福
冠者服玄端爵韠出房南面賓揖之即筵坐(跪)賓盥正
纚如初降二等受皮弁右執項左執前進祝加之如初
興賓揖之適房
再加祝曰吉日令辰乃申爾服敬爾威儀淑慎爾德
眉夀萬年永受胡(遐也)福
冠者服素積素韠容(儀也)出房南面賓降三等受爵弁加
之服纁裳韎韐其他如皮弁之儀
三加祝曰以歲之正以月之令咸加爾服兄弟具在
以成厥德黃耉無疆受天之慶
筵於戶西南面賓揖冠者就筵賓受醴於戶東加柶(匕之)
(屬)面枋(柄)筵前北面冠者筵西拜受觶賓東面答拜薦
脯醢冠者即筵坐(跪)左執觶右祭脯醢以柶祭醢三興
筵末坐啐醴興降筵坐奠觶拜執觶興賓荅拜
醴辭曰甘醴惟厚嘉薦令芳拜受祭之以定爾祥承
天之休夀考不忘
賓降直西序東面主人降復初位冠者立於西階東南
面賓字之冠者對(應也)
字辭曰禮儀既備令月吉日昭告爾字爰字孔嘉髦
士攸宜宜之於假(嘏也)永受保之曰伯某甫(伯叔季惟其所當)
臣按此古儀禮士冠禮也宋儒朱熹嘗即此儀以
為家禮臣已櫽括以為儀節具見本書茲不詳載
郊特牲曰適子冠於阼以著代也醮於客位加有成也
三加彌尊喻其志也冠而字之敬其名也(冠義曰己冠而字之成人)
(之道也)
陳澔曰著代顯其為主人之次也酌而無酬酢曰醮
客位在戶牖之間加禮於有成之人也三加始加緇
布冠次加皮弁又次加爵弁也喻其志者使其知廣
充志意以稱尊服也此適子之禮若庶子則冠於房
戶外南面醮亦戶外也
臣按古禮三加始加緇布緇布之粗不若皮弁之
精再加皮弁皮弁之質不若爵弁之文愈加而愈
尊後世拘於時服非若古人可以上下通用行禮
者因時制宜不必盡拘可也
冠義曰古者冠禮筮日筮賓所以敬冠事敬冠事所以
重禮重禮所以為國本也
葉夢得曰所以為國本者何也蓋冠而成之則責其
為子將至於為父子則有臣道也父則有君道也為
國之本莫大於是
臣按後世筮法不全而為賓之人難得惟擇而用
之可也
見於母母拜之見於兄弟兄弟拜之成人而與為禮也
臣按司馬氏謂此禮今難行但於拜時母起立可
也
成人之者將責成人禮焉也責成人禮焉者將責為人
子為人弟為人臣為人少者之禮行焉將責四者之行
於人其禮可不重與
吕大臨曰所謂成人者非謂四體膚革異於童稚也
必知人倫之備焉親親貴貴長長不失其序之謂備
此所以為人子為人弟為人臣為人少之禮行孝弟
忠順之行立也
冠者禮之始也嘉事之重者也是故古者重冠重冠故
行之於廟
臣按司馬氏謂今人少家廟但冠於外廳筓於中
堂可也
家語孟懿子曰始冠必加緇布之冠何也孔子曰示不
忘古也
臣按程氏言今行冠禮若制古服而冠冠了又不
常服却是偽也必須用今時之服夫古禮始加緇
布冠冠畢而敝之亦是常時不用之服豈是偽哉
今家禮始加深衣幅巾亦是不忘古之意
司馬光曰古者二十而冠所以責成人之禮蓋將責為
人子為人弟為人臣為人少者之行於其人故其禮不
可以不重也近世以来人情輕薄過十歲而總角者少
矣彼責以四者之行豈知之哉往往自幼至長愚騃若
一由不知成人之道故也今自十五以上俟其能通孝
經論語粗知禮義然後冠之其亦可也
臣按此人家男子加冠之禮
曲禮曰女子許嫁筓而字
内則曰十有五年而筓
雜記曰女雖未許嫁年二十而筓禮也媍人執其禮燕
則鬈首
孔穎達曰燕則鬈首者謂既筓之後尋常在家燕居
則復去筓而分髮為鬌紒也此為未許嫁故雖已筓
猶為少者處之
賀瑒曰十五許嫁而筓則主婦及女賓為筓禮主婦
為之著筓而女賓以醴禮之也未許而筓則婦人禮
之無女賓不備禮也
臣按此人家女子加筓之禮詳見朱氏家禮有女
筓者按而行之(以上人家冠筓之禮)
詩序曰摽有梅男女及時也召南之國被文王之化男
女得以及時也
陳傅良曰男女及時之說聖人之慮天下也血氣既
壯難盡自檢情竇既開奚顧禮義故昏欲及時者所
以全節行於未破之日學欲及時者所以全智慮於
未分之時
曲禮曰男女非有行媒(謂媒氏往来)不相知名(謂男女之名)非受
幣不交(交接)不親(親近)故日月以告君齊戒以告鬼神為酒
食以召鄉黨僚友以厚其别也取妻不取同姓故買妾
不知其姓則卜之
鄭玄曰見媒往来𫝊昏姻之言乃相知姓名重别有
禮乃相纏固
戴溪曰上以告之人君幽以告諸鬼神明以質諸鄉
黨親戚上下幽明咸與聞之禮莫重於有别知之者
衆則其别厚矣
内則曰男子三十而有室女子二十而嫁有故二十三
年而嫁聘則為妻奔則為妾
方慤曰嫁止於二十娶必止於三十者隂以少為美
陽以壯為強故也聘言由此而問彼奔言自此而趨
彼
昏義曰昏禮者將合二姓之好上以事宗廟而下以繼
後世也是以昏禮納采(納鴈以為采擇之禮)問名(問女之生母名氏)納吉
(得吉卜而納之)納徵(又謂之納幣者納幣以為昏姻之證也)請期(昏姻日期)皆主人筵
几於廟而拜迎於門外入揖讓而升聽命於廟所以敬
慎重正昏禮也
吴澂曰昏禮先有行言之媒女家許乃納采謂男家
納禮聽女家采擇擇而可乃問女名將以女之名歸
而卜其吉與否卜而吉乃報女家曰納吉納吉後納
幣而女家受之自此乃請期親迎而成昏也
臣按古語云六禮不備貞女不行古人所以敬慎
重正於昏禮如此敬則不敢慎則不忽重則必致
其隆正則不流於僻所以然者蓋欲以之上奉宗
廟下繼後世然亦使其知夫婦之倫乃綱常之大
道男不敢忽其婦女不敢狎其夫必相與偕老而
不輕相背棄也
周禮大司徒以十有二荒政聚萬民十曰多昏
劉彝曰夫婦之禮雖不可不謹於始然民有細微貧
弱者或困於凶荒必待禮而後昏則男女之失時者
多無室家之養聖人傷之寧邦典之或違而不忍失
其昏嫁之時也故有荒政多昏之禮所以使之相依
以為生而又有以育人民也詩不云乎豈弟君子民
之父母苟無子育兆庶之心其能若此哉此則周禮
之意也
媒氏掌萬民之判(因其别而合之)凡男女自成名以上皆書年
月日名焉令男三十而娶女二十而嫁凡嫁子娶妻入
幣純帛無過五兩
丘葵曰昏姻欲致一故用純色之帛五兩十端也富
者無過貧者亦可以及禮之中制也
臣按成周之世嫁子娶妻純帛無過五兩謂之無
過者禁止之辭也蓋慮世之人有以奢侈而踰度
者故為之中制如此近世民情浮薄昏娶之際往
往論財羔酒之外索取銀錢謂之財禮乃至民間
聘定動踰數年而不能備數以至昏姻失時者往
往有之朝廷明有定制有司不能舉行宜時申明
之使男女之昏嫁各得其時是亦蕃民生厚風俗
之一端也
榖梁傳曰禮送女父不下堂母不出祭門(廟門)兄弟不出
闕門(兩觀)父戒之曰謹慎從爾舅之言母戒之曰謹慎從
爾姑之言諸母般(嚢也盛物以備舅姑之用)申之曰謹慎從爾父母
之言
臣按女婦以順從為德故女子之嫁人父母醮之
必欲其從舅姑之言至其諸母不復有戒言惟丁
寧致祝欲其從父母之言而已夫古昔盛時女子
在家父母既隨時因事而教戒之矣及其適人也
則又申戒之焉是以閨門雍穆而家道以成教之
有素然也
漢王吉上疏曰夫婦人倫大綱夭夀之萌也世俗昏娶
太蚤未知為人父母之道而有子是以教化不明而民
多夭
司馬光曰世俗好於襁褓童幼之時輕許為昏亦有
指腹為昏者及其既長或不肖無賴或身有惡疾或
家貧凍餒或喪服相仍或從宦遠方遂至棄信負約
速獄致訟者多矣
臣按司馬光此言非但昏娶不可太蚤而聘定亦
不可太蚤朝廷宜定為中制以為禁令是亦可以
厚風俗息争訟
匡衡曰妃匹之際生民之始萬福之原昏姻之禮正然
後品物遂而天命全
司馬光曰古者男子三十而娶女子二十而嫁今令
文(謂宋朝禁令)男子年十三以上並聽昏嫁今為此說所
以參古今之道酌禮令之中順天地之理合人情之
宜
臣按醫經女子二七而天癸至任脈通男子二八
而天癸至精氣溢宋朝令文男子十三以上並聽
昏嫁臣竊以為十三亦為太早宜定制男女十歲
以上方許聘定男必十六女必十四方許嫁娶而
男女之年齒亦必略相當男可長於女女不可過
長於男自昔浙東有溺女之風男子往往三四十
歲而無妻甚有終身不識女色者遇有嫠居聚徒
爭奪告訐成風多致破家川蜀民風男僅數齡即
娶倍長之女此皆風俗之不雅者諸如此類皆宜
行禁革非獨可止争訟是乃厚人倫美風化而亦
可以蕃生育之性絶淫泆之端(以上人家昏娶之禮)
左𫝊桓公十八年公與姜氏如齊申繻曰女有家男有
室無相瀆也謂之有禮易此必敗
吕大圭曰古人制禮尺寸不敢踰毫釐不敢越者夫
豈強拂人之性情而以繁文末節為尚哉經國家定
禍亂而杜未然也泉水載衛女思歸而不可得載馳
許穆夫人欲歸唁其兄而義不可夫人之適其國父
母在則有歸寧既終則大夫行聘問而已古人制禮
也嚴矣違此未有不敗
莊公二十七年冬杞伯姬来歸寧也凡諸侯之女歸寧
曰来出(為夫所出)曰来歸
孔穎達曰歸寧者女子既嫁有時来歸問父母之寧
否父母没則使卿歸問兄弟也嫁謂之歸而寧謂之
来見絶而出則以来歸為辭来而不反也
榖梁禮婦人謂嫁曰歸反曰来歸(明從外至反謂夫家所遣)
臣按女子於父母家乃其生身之地根本所自出
固不可不歸寧但父母已没則不可爾然於其兄
弟嫂姪之間烏可恝然無情哉室邇則朝去夕歸
道遠則遣人問遺是亦禮之近人情者也
詩序泉水衛女思歸也嫁於諸侯父母終思歸寧而不
得故作是詩以自見也曰毖彼泉水亦流於淇有懷于
衛靡日不思孌彼諸姬聊與之謀
朱熹曰衛女嫁于諸侯父母終思歸寧而不得故作
此詩言毖然之泉水亦流于淇矣我之有懷于衛則
亦無日而不思矣是以即諸姬而謀為歸衛之計也
朱善曰禮緣人情而為之也夫既曰緣人情而為之
則父母其本根也兄弟其同氣也皆人情之不可忘
者而何為不可以寧兄弟也曰人情有出於天理之
公者有出於人欲之私者聖人制禮將以全夫天理
之正而節其人欲之流也據禮女子已嫁而反兄弟
不與同席而坐不與同器而食所以厚别也則閨門
之内所可與同坐而共食者惟母姑姊妹耳使父母
沒而歸寧則誰與同坐誰與共食而孰為之主乎聖
人於此寧以義斷恩不以恩揜義故制為父母終不
得歸寧之禮所以存天理而遏人欲也以此為防猶
有禽獸其行如齊襄魯桓夫人之所為者然後知聖
人制禮真可謂萬世無弊者矣
臣按女子嫁而歸寧古有是禮然父母終而無姑
姊妹在室者不可也若有寡嫂及其人之年五十
以上者揆之於人情似亦無害(以上女子歸寧之禮)
以上家鄉之禮(上之中)
大學衍義補卷五十
