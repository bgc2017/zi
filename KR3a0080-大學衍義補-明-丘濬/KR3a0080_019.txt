大學衍義補卷十九
明丘濬撰
治國平天下之要
固邦本
分民之牧
舜典肇(始也)十有二州
朱熹曰中古之地但為九州曰冀兖青徐荆揚豫梁
雍禹治水作貢亦因其舊及舜即位以冀青地廣始
分冀東恒山之地為并州其東北醫無閭之地為幽
州又分青之東北遼東等處為營州而冀州止有河
内之地今河東一路是也
咨十有二牧曰食哉惟時柔遠能邇惇(厚也)德(有德之人)允(信也)
元(仁厚之人)而難(拒絶也)任人(包藏凶惡之人)蠻夷率服
朱熹曰牧養民之官十二牧十二州之牧也舜言足
食之道惟在於不違農時也柔者寬而撫之也能者
擾而習之也遠近之埶如此先其略而後其詳也又
言當厚有德信仁人而拒姦惡凡此五者處之各得
其宜則不特中國順治雖蠻夷之國亦相率而服從
矣
臣按有虞之世分天下為十二州每州設一牧以
分治之在内則統之以四岳亦猶百揆統在廷之
庶官也蓋帝王之治内外相維大小相承分而理
之使其有條序而不亂合而一之使其有統攝而
歸一所以為此者不過安養斯民而已故舜咨十
二牧首以民食為言蓋以國之所以為國者民也
民之所以有生者食也然欲民之得食在乎不違
農時農不失時則得以盡力田畆而仰事俯育之
有餘而公私咸給矣不然則非但民不得以為民
而國亦不得以為國矣然欲吾民之得其所又在
乎所用之得其人苟非受民牧之寄者所厚者皆
有德之人所信者皆仁厚之士而包藏凶惡之人
皆知所以拒而絶之不使之得以預吾政臨吾民
焉雖有仁心仁聞而民不被其澤矣是以人君為
治必擇牧民之長而又使其長擇其所用以分牧
之人一處不得其人則一處之民受其害必無一
處之不得其人使家家皆有衣食之資歲歲不違
耕作之候則家給人足而禮義興行協氣嘉生薰
為太和而唐虞雍熙泰和之治不外是矣
禹貢禹敷(分也)土(分别土地以為九州)隨山刊木奠(定也)高山大川冀
州濟河惟兖州海岱惟青州海岱及淮惟徐州淮海惟
揚州荆及衡陽惟荆州荆河惟豫州華陽黑水惟梁州
黑水西河惟雍州
鄭樵曰州縣之設有時而更山川之形千古不易所
以禹貢分州必以山川定疆界使兖州可移而濟河
之兖州不能移使梁州可遷而華陽黑水之梁州不
能遷是故禹貢為萬世不易之書後世之為史者主
於州縣故州縣移易而其書遂廢矣
臣按舜以前皆為九州至舜乃肇為十二州盖禹
治水敷土在肇十二州之前時猶九州也其後禹
復并為九州商因之觀左傳所謂昔夏之方有德
也九牧貢金及商頌所謂帝命式於九圍可見矣
周官内有百揆四岳外有州牧侯伯
蔡沈曰百揆無所不總者四岳總其方岳者州牧各
總其州者侯伯次州牧而總諸侯者也
臣按唐虞之世設百揆以統内之庶官設四岳以
統外之州牧州牧之分任者既各以其事功而上
於四岳四岳又總以各牧之所上者以歸於百揆
此體統所以歸於一而不紊也
爾雅兩河間曰冀州河南曰豫州河西曰雝州漢南曰
荆州江南曰揚州濟河間曰兖州濟東曰徐州燕曰幽
州齊曰營州
孫炎曰爾雅與禹貢職方皆不同疑殷制
大雅崧高詩篇序曰尹吉甫美宣王也天下復平能建
國親諸侯褒賞申伯焉其首章曰崧高維嶽駿(大也)極于
天維嶽降神生甫(甫侯也)及申(申伯也)維申及甫維周之翰
(幹也)四國于蕃(蔽也)四方于宣
朱熹曰宣王之舅申伯出封于謝而尹吉甫作詩以
送之言嶽山高大而降其神靈和氣以生甫侯申伯
實能為周之楨幹屏蔽而宣其德澤於天下也
臣按人君建國以為國之楨幹實欲資之以為京
師之屏蔽而宣布王者之德澤也三代以前則列
爵分土以為國家蕃翰自秦罷侯置守所以為國
蕃翰者藩服州郡而已
春秋公羊傳自陜而東者周公主之自陜而西者召公
主之(隠公五年)
朱熹曰文王辟國寖廣於是徙都於豐而分岐周故
地以為周公旦召公奭之采邑且使周公為政於國
中而召公宣布於諸侯
臣按陜古弘農地盖在今河南陜州也
周禮職方氏掌天下之圖乃辨九州之國使同貫利東
南曰揚州正南曰荆州河南曰豫州正東曰青州河東
曰兖州正西曰雍州東北曰幽州河内曰冀州正北曰
并州
劉彜曰乃辨九州之國使同貫利者四方之人民好
惡之不同財用有無之不等必周知其利害貫而通
之使有無之相易也善惡之相濟也一天下之財用
養天下之人民謂同享其利焉
臣按古者言九州者有三禹貢之冀兖青徐揚荆
豫梁雍夏制也爾雅之冀幽營兖徐揚荆豫雍商
制也職方之揚荆豫青兖雍幽冀并周制也商有
幽營而無禹貢之青梁周有幽并而無禹貢之徐
梁此三代九州之不同也然此皆三代以前封建
之制也後世郡縣亦不異焉夫以人君中天下而
立定四海之民萬方如此其大也四海如此其遠
也億兆如此其衆也人君以一人之身必欲周知
而徧以及焉非細析而總會之分其肢而解其節
提其綱而挈其領使如身之使臂臂之使指安能
一一中其理處處得其所哉此古今為治者既分
以州縣必統以藩服使其上下相承彼此相維以
為久安長治之基也
王制千里之外設方伯五國以為屬屬有長十國以為
連連有帥三十國以為卒卒有正二百一十國以為州
州有伯八州八伯五十六正百六十八帥三百三十六
長八伯各以其屬屬于天子之老二人分天下以為左
右曰二伯
陳澔曰自陜以東周公主之自陜以西召公主之此
即天子之上公分主天下之侯國也八伯為八州之
伯二伯則天下之伯也
徐自明曰先王衆建諸侯而設方伯連帥之職或以
子男附庸之屬不能專達於天子故貢賦朝聘之數
悉使之聽命於牧伯此特其一節耳夫先王舉天下
以封建諸侯而缺然無所紀綱於其間則強弱有以
相吞而大小無以相維甚非經久長治之策也蓋方
伯連帥之設所謂褒表功德關諸盛衰深根固本為
不可拔者也其所係大矣哉
臣按先王之世封建之制行故其中又設為方伯
連帥以監臨而總督之後世立為郡縣於其間又
分屬於各道制雖不盡同而亦其遺意歟
漢地理志武帝開地斥境南置交趾北置朔方之州兼
徐梁幽并夏周之制改雍曰涼改梁曰益凡十三部曰
豫州(部潁川汝南沛凢三郡梁魯二國)曰冀州(部魏鉅鹿常山清河四郡趙廣平真定中山信)
(都河間凡六國)曰兖州(部陳留山陽濟隂泰山東郡凡五郡城陽淮陽東平凡三國)曰徐州
(部瑯邪東海臨淮凡三郡泗水廣陵楚凡三國)曰青州(部平原千乘濟南北海東萊齊凡六郡菑川膠)
(東高密凡三國)曰荆州(部南陽江夏桂陽武陵零陵南郡凡六郡長沙一國)曰揚州(部廬江九)
(江會稽丹陽豫章凡六郡六安一國)曰益州(部漢中廣漢武都犍為越嶲益州牂牁蜀凡六郡)曰
涼州(部隴西金城天水武威張掖酒泉敦煌五原雲中定襄雁門上郡凡九郡)曰幽州(部勃海上)
(谷漁陽右北平遼西遼東玄莵樂浪涿代凡十郡廣陽一國)曰交州(部南陽鬱林蒼梧交合浦九真)
(日南七郡)曰并州(部太原上黨西河朔方凡四郡)
臣按自漢以來分部牧民之始漢十三部部各有
郡國郡天子親理命守治之國分封諸侯王置相
以為之治也漢分天下為十三部而在關中者則
屬司隸挍尉部京兆扶風馮翊弘農河内河南河
東凡七郡在征和以前司隸所統亦有刺史察之
後乃除焉今制分天下為十三布政司而兩京畿
則直隸府部亦此意也
唐太宗貞觀元年帝以民少吏多悉併省之因山川形
便分為十道曰關内(古雍州之地漢京兆馮翊扶風北地安定上郡及弘農隴西五原西)
(河雲中之境)曰河南(古豫兖青徐之域漢河南弘農熲川汝南陳留沛泰山濟隂濟南東萊齊國山)
(陽東海瑯邪北海千乘東郡及梁楚魯國東平城陽淮陽菑川高密泗水平原勃海之境)曰河東(古冀)
(州之域漢河東太原上黨西河雁門代郡及鉅鹿趙國常山廣平國之地)曰河北(古幽冀二州之域漢)
(河内魏勃海清河平原常山上谷涿漁陽右北平遼西真定中山信都河間廣陽等郡國又參有東郡河東上)
(黨鉅鹿之地)曰山南(古荆梁二州之域漢南郡武陵巴郡漢中南陽及江夏等郡之地)曰隴
右(古雍梁二州之域漢天水武都隴西金城武威張掖酒泉燉煌等郡)曰淮南(古揚州之域漢九江)
(廬江江夏等郡廣陵六安國及南陽汝南臨淮之境)曰江南(古揚州南境漢丹陽會稽豫章廬江零陵)
(桂陽等郡長沙國及牂牁江夏南郡福建汀漳)曰劒南(古梁州之域漢蜀都廣漢犍為越嶲牂牁巴郡)
(之地)曰嶺南(古揚州之南境漢南海鬱林蒼梧珠崖儋耳交趾合浦九真日南等郡)
臣按此後世因山川形便分道始此
宋太宗分天下為十五路仁宗析為十八路神宗又析
為二十三路曰京東東西(東路今山東之濟南青登萊四府南直隸之邳州西路今)
(河南之歸德睢二州及太康縣山東之兖州府南直隸之徐州)曰京西南北(南路今湖廣之襄陽)
(府隨安陸二州河南之南陽府北路今河南之河南汝寧二府許鄭陳汝四州及孟氾水河隂三縣南直隸之)
(潁州北直隸之滑胙城二縣)曰河北東西(東路今北直隸之大名河間二府冀霸二州及成安)
(清河保定容城雄五縣山東之東昌府武定德濱三州西路今北直隸之真定順德廣平保定四府及濬縣河)
(南之彰德懷慶衛輝三府)曰河東(今山西之太原平陽二府澤潞汾遼沁五州陜西之葭州及吳堡神)
(木府谷三縣)曰陜西二路(永興軍路今陜西之西安延安慶陽三府河南之陜州山西之蒲解)
(二州及平陸縣湖廣之上津縣秦鳳路今陜西之鳳翔臨洮鞏昌平涼四府河岷洮三州)曰兩浙二
路(西路今南直隸鎮江常蘇松江四府浙江之杭嚴嘉興湖四府東路今浙江之紹興寧波台温金華衢處)
(七府)曰淮南東西(東路今南直隸之揚淮安二府滁宿泗三州及五河亳二縣河南之永城鹿邑)
(二縣西路今南直隸之鳳陽廬安慶三府河南之光州湖廣之黃州)曰江南東西(東路今應天府)
(及直隸之太平池徽寧國五府廣德州江西之饒廣信撫建昌四府西路今江西之南昌瑞袁吉安臨江九江)
(南康贑南安九府湖廣之興國州)曰荆湖南北(北路今湖廣之武昌漢陽岳常德德安荆辰七)
(府沔陽靖二州南路今湖廣之長沙衡永寳慶四府郴州廣西之全州)曰成都等四路(成都)
(府路今四川之成都府眉嘉定雅三州及黎州安撫司潼川府路今四川之叙順慶二府潼川瀘合三州及資)
(金堂榮三縣利州路今四川之保寧府蓬州及龍州宣撫司陜西之漢中府階州及西河成文三縣䕫州府路)
(今四川之重慶䕫二府及播州宣慰司湖廣之施州衛貴州之思州府)曰福建(今福建之福泉興化)
(漳建延平邵武汀八府)曰廣南東西(東路今廣東之廣肇慶韶南雄惠潮六府廣西之富川賀)
(縣西路今廣西之桂林平樂柳慶遠潯梧南寧太平八府廣東高雷廉瓊四府)曰燕山府(今順天府)
(及北直隸之永平府易隆慶保安三州山西之大同府此地宋時屬遼金)
臣按自漢分天下為十三部設部刺史後改為州
牧唐分天下為十五道宋始分為十五路繼為十
八路後又析為二十三路皆因山川形便設為藩
服以分統天下郡縣吏民本朝内有兩京畿外有
十三布政司畿内郡縣親領於六部故曰直隸而
有南北之分惟兩京府南曰應天北曰順天在天
子輦轂下與内諸司相頡頏不以直隸稱其十三
布政司曰浙江曰江西曰湖廣曰福建曰廣東曰
廣西曰四川曰雲南曰河南曰陜西曰山東曰山
西曰貴州(國初止十二布政司後革思州宣慰司以其地併貴州陞為布政司永樂初平)
(安南又立交趾布政司未幾罷之)其因山川分疆域比前代尤為
得中焉臣嘗因是而通論之天地之間而人生焉
天雖無所不包而地則必有遠近人君中天地而
立為生民之主民生近地者舉目而可見聞聲而
即至百步之外則視有所不及矣一里之外則呼
有所不聞矣是以人君必隨地埶之所至民生之
所在立為君長以臨涖保養之由近而及遠用大
而統小自中而制乎外合外以奉乎中譬則人之
一身焉上必有首以為衆體之尊自是而下分為
肢體肢體之下又有臂有指焉上焉以衛乎首次
焉以為耳目口鼻之用外焉以修飾乎髮膚内焉
以承附乎臟腑夫然則彼此應援血氣周流而一
身得其安矣人君於民何以異此夫人君以一人
之身雖曰居尊以臨卑然實以寡而御衆以理言
固可以一人統以埶言則不能以一人周也是以
為治者既建國立都以宅中圖治又必隨地形因
民俗衆為郡國邑里以分理之然散必有所以聯
之之方分必有所以合之之處於是乎又因山川
之形便據地理之總會建為州牧方伯之職以提
綱而挈領承流而宣化使上之政教有所承傳以
代之下宣下之心志有所敷奏而代之上達此唐
虞三代之制皆有九州十二州之設而漢唐宋之
世因之而分部設道也歟
以上論分民之牧
固邦本
詢民之瘼
詩皇皇者華其首章曰皇皇(猶煌煌也)者華(草木之華)于彼原隰
(高平曰原下溼曰隰)駪駪(衆多疾行之貌)征夫(使臣與其屬也)每懷(思也)靡及其二
章曰我馬維駒六轡如濡(鮮澤也)載馳載驅周(褊也)爰(于也)咨
諏(訪問)
程頤曰遣使四方以觀省風俗采察善惡訪問疾苦
宣道化於天下故為使者惟慮不能宣道也
朱熹曰此遣使臣之詩也君之使臣固欲其宣上德
而達下情而臣之受命亦惟恐其無以副君之意也
使臣自以每懷靡及故廣詢博訪以補其不及而盡
其職也程子曰咨訪使臣之大務
歐陽修曰周詳訪問以博采廣聞不徒將一事而出
也
輔廣曰每懷靡及者心也諏謀度詢者事也有是心
則有是事矣程子之意蓋謂人君正以耳目不得與
遠民相接故遣使以宣己意而通下情為之使者豈
可不咨訪以副君意哉
臣按三代盛時既列爵分土以分牧於天下而又
特遣使臣循行四方諏謀詢度以求民隠察民瘼
此下民所以無隠情而王政罔有闕遺也歟
周禮撢人(主撢序王意以語天下)掌誦王志道國之政事以巡天
下之邦國而語(諭說也)之使萬民和悦而正王面(猶向也使民心)
(曉而正向王)
鄭玄曰道猶言也以王之志與政事諭說諸侯使不
迷惑
臣按王者處九重之上其去民也有千萬里之遠
焉王之心志所在下人何從而知之哉故設為撢
人之官巡邦國之内使之探王志之所在為之誦
說以曉諭夫天下之人俾其在閭閻之下者如在
殿陛之間處萬里之遠者如在跬步之近親聞玉
音之謦欬親面天威之嚴穆上無隔絶之埶下無
阻閼之情故凡一號令之頒一政事之舉莫不曉
然於心欣然於色而知上之人志向在此也是以
詔之無不信行之無不從
禮記天子使其大夫為三監監於方伯之國國三人
方慤曰方伯專征於一方其權實重焉天子不可不
大為之防每國三人故謂之三監不使卿為之止使
大夫為之以見天子之尊雖使其大夫固足以制於
方伯故也
臣按先儒謂方伯者天子所任以總乎外者也又
有監以臨之蓋方伯權重則易專大夫位卑則不
敢肆此小大相維内外相統之微意今制分天下
為十三布政司每歲遣監察御史往巡其地盖得
古人此意
秦以御史監理諸郡謂之監察御史漢惠帝三年遣御
史監三輔郡察詞訟所察之事凡九條監者二歲更之
常以十月奏事十二月還監其後諸州復置監察御史
文帝十三年以御史不奉法下失其職乃遣丞相史出
刺并督察監察御史武帝元封元年御史止不復監
臣按御史之設於周而加以監察之名則始於秦
而漢因之蓋設此官以監郡邑及察其官吏也自
武帝置郡刺史不復用監直至我朝乃復遣監察
御史巡按天下藩服
武帝元狩元年遣謁者巡行天下詔曰朕嘉孝弟力田
哀夫老眊孤寡鰥獨或匱於衣食甚憐閔焉其遣謁者
巡行天下存問致賜曰皇帝使謁者賜縣三老孝者帛
人五匹鄉三老弟者力田帛人三匹九十以上及鰥寡
孤獨帛人二匹絮三斤八十以上米人三石有冤失職
使者以聞縣鄉即賜無贅聚
臣按漢去古未遠所以惠賜元元者猶存古意往
往留意於孝弟力田存恤其鰥寡孤獨失職者得
以叙復冤枉者得以伸訴至其末章所謂縣鄉即
賜無贅聚尤切中後世有司之弊當是之時詔令
之頒無有虛文恩典之施皆有實惠使者銜命所
至有如旱暵而得時雨也
元狩六年遣博士大等六人分循行天下存問鰥寡廢
疾無以自振業者貨與之諭三老孝弟以為民師舉獨
行之君子徵詣行在所詳問隠處亡(無同)位及冤失職姦
猾為害野荒治苛者舉奏郡國有所以為便者上丞相
御史以聞
臣按漢世既有郡國守相以牧民而又州設部刺
史以監之然猶恐其守相之不得其人而部使者
之不舉其職也時遣在廷之臣分循天下存問無
告振貸貧困伸理冤抑舉用人才黜陟官吏考察
吏治觀覽風俗今制既歲遣御史出巡天下藩服
而又時遣大臣巡撫即漢人此意
元鼎二年又遣博士中等循行詔曰仁不異遠義不辭
難今京師雖未為豐年山林池澤之饒與民共之今水
潦移於江南迫隆冬至朕懼其飢寒不活江南之地火
耕水耨方下巴蜀之粟致之江陵遣博士中等分循行
諭告所抵無令重困吏民有振救飢民免其戹者具舉
以聞
臣按博士之官通經學古者也漢朝遣使分循天
下豈無理政事司憲法之臣而必用儒生哉蓋漢
人本經術以為治其政法雖不能純如三代然猶
有古人尚德不尚刑之遺意故其詔書所下顓顓
然多以教化仁政為言略不及於法令征賦此三
代以後之治所以漢世為獨優歟
元封五年置刺史掌詔六條察州凡十三部焉漢制刺
史以六條問事非條所問即不省一條強宗豪右田宅
踰制以強陵弱以衆暴寡二條二千石不奉詔書遵承
典制倍公向私旁諂牟利侵漁百姓聚斂為姦三條二
千石不䘏疑獄風厲殺人怒則任刑喜則任賞煩擾刻
暴剝戮黎元為百姓所疾山崩石裂妖祥訛言四條二
千石選署不平苟阿所愛蔽賢寵頑五條二千石子弟
怙恃榮埶請託所監六條二千石違公下比阿附豪強
通行貨賂割損政令
臣按漢每郡置刺史以六條察州蓋漢郡最大其
一郡可以當今之布政司一其刺史以六條問事
所監臨之州其官吏人民有犯在六條者即舉問
之亦猶今以御史監察天下藩臬也然今制御史
出巡一方凡事無不在所省察非若漢人非條所
問不省也一歲一易非若漢人居部九歲也盖天
下之事幾無窮人情之變詐不一限條而問則所
遺多矣况人之相與久則玩玩則狎狎則法有不
能盡行者矣此我朝遣御史監察天下藩服每歲
一易焉而無事不在所問蓋得中制而萬世所當
法者也
宣帝詔曰朕惟耆老之人髮齒墮落血氣衰微亦亡(無同)
暴虐之心今或罹文法拘執囹圄不終天命朕甚憐之
自今以來諸年八十以上非誣告殺傷人佗皆勿坐遣
太中大夫疆等十二人循行天下存問鰥寡覽觀風俗
察吏治得失舉茂材異倫之士
臣按宣帝遣使齎此詔循行天下專以耆老犯法
為言至末乃及存問鰥寡覽觀風俗察吏治得失
舉茂材異倫之士盖宣帝雖以勵精嚴察為治然
所舉行者皆仁厚之政此則漢人之家法也
元帝初元元年詔曰間者地數動而未静懼於天地之
戒不知所繇方田作時朕憂蒸庶之失業臨遣光禄大
夫褒等十二人循行天下存問耆老鰥寡孤獨困乏失
職之民延登賢俊招顯側陋因覽風俗之化相守二千
石誠能正躬勞力宣民教化以親萬姓則六合之内和
親庶幾乎無憂矣
又建昭四年詔曰朕承先帝之休烈夙夜栗栗懼不克
任間者隂陽不調五行失序百姓飢饉惟蒸庶之失業
臨遣諫大夫博士賞等二十一人循行天下存問耆老
鰥寡孤獨乏困失職之人舉茂材特立之士相將九卿
其帥意毋怠
臣按元帝此二詔皆是因災異遣使循行天下也
其後成帝建始三年遣諫大夫林鴻嘉元年遣諫
大夫理永始二年遣太中大夫嘉綏和二年遣光
禄大夫亦皆是因災異而遣使問孤老錄冤獄蠲
逋貸閔疾苦舉幽隠除貪暴免被災者租賦給疫
死者棺錢凡此皆仁者之政人君居富貴安樂之
地而知畏天災悲人窮則必兢兢戒謹不敢少有
恣肆是以天雖災而不災人雖苦而不苦含齒戴
髮之民窮山絶塞之外茅簷草屋之下咸知有生
之樂惟恐死亡及之雖驅之為亂有不屑者矣是
何也下之人咸知上之人不我忘也知上之人不
我忘咸思所以尊其君親其上矣
成帝綏和元年何武奏曰春秋之義用貴理賤不以卑
臨尊刺史位下大夫而臨二千石輕重不相準請罷刺
史更置州牧以應古之制奏可乃更刺史為州牧秩真
二千石位次九卿
哀帝建平二年朱博又奏曰漢家立置郡縣部刺史奉
使典州督察郡國吏民安寧故事居部九歲舉為守相
其有異材功效者者輙登擢秩卑而賞厚咸勸功樂進
今增秩為牧以高第補九卿其中材則苟自守而已恐
功效陵夷姦軌不禁臣請罷州牧置刺史如故乃復以
為刺史
臣按漢部刺史十三人秩六百石專以六條察二
千石其職卑故已不敢自恣其權重故人不敢慢
忽上之人以此使人使之激昂而自奮也何武之
奏但知以貴理賤不以卑臨尊為春秋之義而不
知義有常經而權則無常埶也人君操天下之大
權以鼔一世之士民而振舉萬事之機要使利不
顓於一人害不及於衆庶埶不偏於一隅非有微
權不可也漢人立部刺史以六百石吏察郡國二
千石守相蓋得此意朱博之論盖近之而何武輩
不足以知此也今制布政使從二品都指揮使正
二品按察使正三品知府正四品知州從五品而
監察御史之品僅與知縣同繡衣一出山岳動摇
輶車一臨郡縣奔走而藩服大臣亦莫不趨承禀
令盖得漢人立部刺史之微意也
順帝漢安元年遣杜喬周舉周栩馮羡欒巴張綱郭遵
劉班分行州郡表賢良顯忠勤其貪汚有罪者刺史二
千石驛馬上之黑綬以下便輙收舉
臣按漢順帝遣此八使者分行天下顓以考察守
長為事而不及於民然去貪汚之吏即所以安窮
困之民也
唐太宗遣杜淹巡關内諸州出御府金贖貧民男女自
賣者還其父母其後又遣褚遂良等二十二人以六條
巡察四方黜陟官吏
臣按唐太宗遣使關内又分遣使巡四方所遣者
乃杜淹褚遂良輩皆極一時之選者也此貞觀之
治所以為有唐一代之盛也歟
德宗時遣黜陟使庾何等十一人行天下陸贄說使者
請以五術省風俗八計聽吏治三科登儁乂四賦經財
實六德保罷瘵五要簡官事五術曰聽諍誦審其哀樂
納市價觀其好惡訊簿書考其爭訟覽車服等其儉奢
省作業察其趣舍八計曰計戸口豐耗以稽撫字視墾
田贏縮以稽本末視賦役薄厚以稽廉冒視案籍煩簡
以稽聽斷視囚繫盈虛以稽決滯視姦盜有無以稽禁
禦視選舉衆寡以稽風化視學校興廢以稽教導三科
曰茂異賢良幹蠱四賦曰閱稼以奠税度產以衰(與差同)
征料丁壯以計庸占商賈以均利六德曰敬老慈幼救
疾恤孤賑貧窮任失業五要曰廢兵之冗食蠲法之撓
人省官之不急去物之無用罷事之非要
臣按陸贄以五術八計三科四賦六德五要說當
時黜陟使自古遣使巡撫之條目盖莫詳焉然此
等事固非一人所敢專亦非一時所能成盍聞諸
朝俾述於詔條錄為事比頒之天下使世世遵守
而臨當遣使按文考驗以為刺舉勸懲之實夫然
吏治庶其修舉民生得以安富乎
宋仁宗時蔡襄言人主宅中國居法宫而使幽遐異域
風謠習尚冤隠沈抑無一不陳於前者託聰明於臣下
故也人主知其所託之難明賞罰以馭之賞罰既明則
臣下不敢蔽欺而聰明無所壅也今天下之俗至有鉅
室富家兼并貨財作為奢靡超踰法制交通大吏欺轢
愚弱而貧者父子轉流闕養生送死之具不幸孤獨廢
疾不得終其天年州縣吏視而不能掩遏豪猛矜哀窮
厄而又侵牟漁奪不識休己或愚繆昏耄無所是非或
依倚權埶壊裂公法其焯然有狀可指數也監刺之官
大率以寬紓含隠為良既發一姦贓衆輙指目以是須
其自敗乃始糾擿或有所私慮垂敗之人亦加意覆藏
使得脱去其蔽蒙如此監司之設僅與無同吏之苟偷
姑息寖以成俗頃年遣使安撫諸郡比其還奏薦舉雖
多而蠧暴不察惡吏不除窮民不恤有使之出不如無
出之愈伏惟陛下垂意生民方使者之行幸嚴賜告諭
令其畢力推揚德音以致於下究悉利害庶有補於政
治勿徒使郡縣供具吏民遮列道途迎候往來重為此
紛擾也
臣按襄繼言古之遣使皆務恤窮民除惡吏舉材
能收滯逸而已請令使者所至之郡存問鄉里其
孝行著聞及年八十九十以上鰥寡篤疾依漢故
事量予布帛即貧無所養而有男女僦傭於人償
其餘直而追還之若為僧尼僧年四十尼年三十
以下並除其籍而歸養更無此等子孫官給餱糧
責任親黨鄰里養之以没其齒孤獨者戒敕所養
之家務全其生冤結無告使者擇吏而治其曲直
力行篤學衰老淪滯表之以勸風俗郡縣吏治績
可稱條列其狀顯褒其尤者貪墨腥聞即令責詢
材不任職於其職之相倫者易之或雖潔廉而違
法惨刻及年七十已上昏老而不知退者咸以名
聞願一切罷之其官吏貪墨因使摘發監司之官
素所不紏隨而坐之即使者不紏異日傾敗事在
使者循行已前并使者坐之襄之言如此類者非
但在宋時可行而已也
慶歷中歐陽修言天下之事積弊已多如治亂絲未知
頭緒欲事事更改則力未能周而煩擾難行欲漸漸整
緝則困弊已極而未能速效如欲用功少為利博及民
速於事切莫若精選強幹朝臣十許人分行天下盡籍
官吏能否而升黜之
臣按修奏乞特立按察之法於内外朝官自三丞
以上至郎官中選強幹廉明者為諸路按察使請
令進奏院各錄一州官吏姓名為空行簿以授之
使至州縣徧見官吏其公廉勤幹明著實狀及老
病不才顯有不治之迹皆以朱書之又有中材之
人别無奇效亦不至於曠敗者以墨書之又有雖
是常材能專長於一事亦以朱書别之使還具奏
則朝廷可以坐見官吏賢愚善惡不遺一人修上
此議朝廷重於特遣使惟詔諸路轉運使兼按察
修又言臣之議本欲使者四出使天下悚然知朝
廷賞善罰惡之意按文責實以救民急病如漢之
刺舉唐之黜陟使之類盖人君之治天下如農夫
治田不可一槩也久荒之地必先芟闢然後以時
耘耨特遣之使如久荒而芟闢也轉運兼按察乃
以時而耘耨者爾臣竊惟今日之制天下分為十
三布政司皆設按察司而又歲遣御史一人巡按
或三年五年又遣廷臣一員巡撫誠能舉蔡襄歐
陽修所言於宋者以行於今其清吏治除民害恤
民窮是亦固邦本之大助也
以上論詢民之瘼
大學衍義補卷十九
