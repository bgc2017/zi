大學衍義補卷八十三
明丘濬撰
治國平天下之要
崇教化
嚴旌别以示勸
周書畢命曰旌别淑(善也)慝(惡也)表厥宅里彰善癉(病也)惡樹
之風聲弗率訓典殊厥井疆俾克畏慕
蔡沈曰旌善别惡成周今日由俗革之政也表異善
人之居里如後世旌表門閭之類顯其為善者而病
其為不善者以樹立為善者風聲使顯於當時而傳
於後世所謂旌淑也其不率訓典者則殊異其井里
疆界使不得與善者雜處禮記曰不變移之郊不變
移之遂即其法也使能畏為惡之禍而慕為善之福
所謂别慝也
吕祖謙曰榮辱不止於一時而流芳遺臭將傳百世
而未冺所謂樹之風聲也人存政舉人亡政息惟風
聲所傳則可以鼓動千百年之遠雖事往迹陳而興
起如新弗率者殊其井疆豈眞欲絶之而置之人類
之外哉欲其畏慕而卒歸於善而已此旌别之本心
也
陳櫟曰旌别淑慝一句綱也表厥至風聲三句旌淑
也弗率至畏慕三句别慝也東郊之政以保為釐旌
别淑慝者釐也義之盡也本心欲其畏慕而同歸于
善者以保為釐也仁之至也又樹立為善者之風聲
見其善善之長俾為惡者畏慕見其惡惡之短有以
人治人改而止之意愛之深待之厚如此卒化浮薄
為忠厚宜哉
臣按人君為治在乎明好惡之所在使民知所以
嚮方趨於善而不流於惡則俗尚正而治化可成
也苟混混然而無所旌别則為善者不知其可為
而自怠為惡者不知其不可為而日肆矣此康王
命畢公以保釐東郊而必告之以旌别淑慝也然
其旌之也則表厥宅里使過其居者曰此善人之
居君上所以彰而表之也如此吾何可不為善乎
其别之也則殊其井疆使經其所者曰此惡人之
居君上所以癉而異之也如此吾何可為不善乎
遠近之人聞其風而興起目其事而警戒不徒行
於一時而其風聲流傳且至千百世焉大抵人君
治民之道非一端而其大要歸於使民為善而不
為惡著之訓典者感之以言樹之風聲者示之以
形感之以言言則有時而己示之以形形則終古
常存欲其每視于目常儆于心無時而或已也感
化轉移之機括此其一乎
禮記王制曰上賢以崇德簡不肖以絀惡命鄉簡不帥
教者以告耆老皆朝于庠元日習射上功習鄉上齒大
司徒帥國之俊士與執事焉不變命國之右鄉簡不帥
教者移之左命國之左鄉簡不帥教者移之右如初禮
不變移之郊如初禮不變移之遂如初禮不變屏之遠
方終身不齒
孔穎逹曰尊上賢人所以崇奬有德簡去不肖所以
黜退惡人
陳澔曰命鄉簡不帥教以下言簡不肖以絀惡之事
鄉畿内六鄉也庠則鄉之學也耆老鄉中致仕之卿
大夫元日所擇之善日期日定則耆老皆來會聚於
是行射禮與鄉飲之禮射以中為上故曰上功鄉飲
則序年之高下故曰上齒大司徒教官之長也率其
俊秀者與執禮事蓋欲使不帥教之人得於觀感而
改過以從善也而又左右對移以易其藏修游息之
所新其師友講切之方庶幾其變也四郊在鄉界之
外遂又在遠郊之外蓋示之以漸遠之意也四次示
之以禮教而猶不悛焉則其人終不可以入德矣於
是乃屏棄之
臣按古者先王所以鼔舞天下之人才而使之咸
趨於善而不為惡則必有崇尚簡别之法焉蓋天
生人不人人善亦不人人惡上之人有以表别之
則善者益進於善而惡者皆舍其惡而歸於善普
天之下人皆善而無惡則人無不成之才世無不
美之俗而天下平矣此王制司徒之官所以上賢
而簡不肖也然其所謂賢不肖者乃學校所養之
士蓋以輿地之大生齒之衆無由人人以表别之
也於是擇其年少而質美者以漸而進之於學及
其壯而成矣則於其中賢而有德者上而崇之以
為秀士俊士焉由是而進之天子之廷不肖而惡
者簡而絀之以移之左移之右焉由是而屏之郊
遂之外則吾之所用者既得以為致治之具而吾
之所棄者又因之以為董戒之方如此則既在於
學者知所戒懼而未入於學者知所感發而國家
得人之用無窮矣我朝於凡學校生員登第者即
進之於上而有司為表其門其屡試無成者即黜
退為民或充吏是亦治古之遺意
緇衣子曰有國家者章(明也)善癉(病也)惡以示民厚則民情
不貳
陳祥道曰惟民生厚則性之本未嘗不善也因物有
遷而習于惡則惡者其偽也有國家者知民性之有
善而移于所習然後為惡故為善則章之使民知善
之可為為惡則癉之使民知惡之可避以示民有生
厚之善則民致一于善而歸厚矣
臣按章善癉惡之言出於畢命善善而章之則表
厥宅里惡惡而病之則殊厥井疆先儒謂善居其
厚惡居其薄所以示民厚也好善惡惡則民一歸
于義理民情所以不貳也
又曰故君民者章好以示民俗愼惡以御民之滛則民
不惑矣
馬睎孟曰君民者章好以示民俗使天下之人曉然
知吾之所好在善而遷善以成俗愼惡以御民之淫
使天下之人曉然於吾之所惡在惡而滛僻之行有
所不敢為故民不惑矣
臣按後世凡有孝子烈婦則旌表其門而為盗竊
屢犯不悛者則異其門而以為警是亦得古人章
好愼惡之意也
漢明帝永平三年荆州刺史郭賀有殊政明帝賜以三
公之服黼黻冕旒敕行部去幨惟使百姓見其容服以
章有德
臣按明帝之於郭賀賜之所不當得之章服所以
表其有殊政也一時官聯見而聞之寧不惕然而
悚忻然而慕乎
沛劉長卿妻桓氏夫卒防遠嫌疑子又夭殁桓氏慮不
免乃豫割其耳以自誓沛相王吉上奏高行顯其門閭
號曰行義桓嫠
臣按前代旌表節婦不止一桓嫠見於史傳者此
其始也載之以見帝王旌表節婦之實蓋婦人之
德雖在于柔順然立節行義必在於貞烈焉柔順
仁也貞烈義也于夫衆人委順之中而有特然卓
立之行旌而表之使天下之為人女為人婦為人
母者咸知違理之可羞而一惟禮義之是慕二南
之化可復也
隋文帝以田德𢡟有孝行降璽書褒之曰皇帝謝田德
𢡟知在窮疾哀毁過禮倚廬墓所負土成墳朕以孝治
天下思弘名教復與汝通家情義素重有聞孝感嘉嘆
兼深春日暄和氣力何似宜自抑割以禮自存也并賜
縑二百匹米百石詔表其門閭
臣按前代表孝子門閭非一而特紀德𢡟者以隋
文帝有璽書褒之也傳有之曰夫孝三皇五帝之
本務萬事之綱紀也行之一身則一身正行之一
家則一家正行之一郡則一郡理行之四海則四
海翕然歸化是豈無故而然哉蓋父子既定則長
幼有序族屬以和家齊而國治自然之理也先王
有見於此雖匹夫匹婦以孝名通朝廷者皆旌表
門閭復賦税俾州縣以時存問蓋欲砥礪斯世斯
民使之厚人倫移風俗以成治化之美也
唐張公藝九世同居北齊隋唐皆旌表其門高宗封泰
山車駕幸其家
宋萊州民徐承珪幼失父母與兄弟三人及其族三十
口同甘藜藿衣服相讓歴四十年不改其操所居鄉木
連理瓜異蔓同實有司以聞太祖詔改鄉名義感里名
和順
江州民陳兢其先世仕唐有為江州長史者益置田園
為家法戒子孫擇羣從掌其事建書堂教誨之僖宗嘗
詔旌其門南唐為立義門宋初免其徭役太宗時以其
家食不足每歲貸與之粟眞宗時官其主家者為州助
教
臣按天下之大起于一家之積無一家之不理然
後天下之平由此其基焉易不云乎方以類聚物
以羣分鳥獸必相與羣于林藪魚鼈必相與羣於
川澤惟能羣然後可以生育物且然而况于人乎
人之生也有父子有兄弟有親屬有姻㜕必有恩
以相親有禮以相接有誠以相孚然後可以久處
而至于遠且大也苟連肢體而分爾汝同井宅而
割門戸相争相奪甚而相鬭訟相戕賊不思吾有
身體即吾祖考之遺體吾之兄弟即吾父之子也
吾之伯叔即吾父之兄弟也吾之子亦且相與為
兄弟吾之兄弟即吾子之伯叔分而異之推而遠
之雖若疎異然原其始初皆出於一人之所生其
氣脉本相同也先王有見于斯于凡民之有孝義
累世不分居者必旌表焉雖曰為厚人倫移風俗
之計而實以隆吾致太平之基也我聖祖承元人
禮廢法弛之餘尤嫉兼并之俗豪家鉅族往往以
失道踰制獲戾獨于浦江鄭氏加以恩數或有誣
衊之者輙赦不問既旌其門又屡擢其子弟為顯
官每指以風切當世登極之初即制令云凡孝子
順孫義夫節婦志行卓異者有司正官舉明監察
御史按察司體覆轉逹上司旌表門閭列聖相承
率循舊章凡下詔天下輒載其事以申飭有司又
于律文凡盗賊刺字者收充警迹是亦先王旌淑
别慝之良法深意也
以上嚴旌别以示勸
大學衍義補卷八十三
