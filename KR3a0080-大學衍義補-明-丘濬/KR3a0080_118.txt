大學衍義補卷一百十八
明丘濬撰
治國平天下之要
嚴武備
宫禁之衛
周書立政周公戒于王曰王左右常伯(牧民之長)常任(任事公卿)
凖人(守法有司)綴衣虎賁周公曰嗚呼休兹知恤鮮哉
蔡沈曰掌服器者曰綴衣執射御者曰虎賁皆任用之所當謹
者周公於是歎息言曰美矣此官然知憂恤者鮮矣言五等官
職之美而知憂其得人者少也
臣按蔡氏謂掌服器者曰綴衣執射御者曰虎賁蓋侍御僕
從中近臣之長也周公戒成王乃以之與王左右常伯常任
準人並稱為官職之美而嘆失知憂其得人為鮮何也先儒
謂職重者有安危之寄職親者有習染之移其係天下之本
一也由是觀之人君之左右非但輔弼侍從之臣不可不
得其人則雖扈從侍衛之人亦皆不可不得其人
也一不得人則知治體贊王化者必深以為憂焉
周禮天官宫正掌王宫之戒令紏禁以時(四時也)比(校也)宫
中之官府(謂官府之在宫者)次(次所以待直宿)舍(舍所以待休沐)之衆寡為之
版以待夕擊柝(以兩木為機以警夜)而比之國有故則令宿其比
亦如之辨外内而時禁稽其功緒紏其德行幾(察也)其出
入均其稍食去其淫怠與其竒衺之民會其什伍而教
之道藝春秋以木鐸修火禁凡邦之事(祭祀之事)蹕宫中廟
中則執燭
吳澂曰宫正宫中長也戒令紏禁者戒其怠忽紏其
緩散令之使有為禁之使勿為也宫正時比之法者
為之版以待則籍其名之多少夕擊柝而比則計其
人之在否國有祭祀兵戎喪紀之故則其比亦然王
宫有内外内外嚴密不可不辨啟閉之際以時而禁
然後為之稽其功之見於緒者紏其德之見於行者
幾其人之出入均其人之稍食或有竒衺淫怠之人
則斥而去之然後會其人使之什伍相聯則勉於道
藝而教成矣又曰季春季秋火星出入之時以木鐸
警衆使脩夫火政蹕止人清道之具出稱警入言蹕
蹕止行者宫正則執燭以為明
又曰宫庭内事固非執政大臣所當與而屬之天官
何耶自古國家危亡之患多生於房闥否則生於閹
寺夏商之亡漢唐之衰其禍以此夫婦人女子與夫
刑餘之人敢肆其姦以敗人之國者以其無所制而
得以逞其不軌之心一旦禍變孰得而翦除之哉如
漢之竇武何進唐之李訓鄭注元載之徒是也果麗
於冢宰則小大受制於執政大臣常有所忌憚而不
敢肆其惡誠可以銷患於未萌也
臣按澂又言周自文王以來王政先内治當時侍
衛僕從罔匪正人雖綴衣虎賁趣馬之微亦惟吉
士之求惟大宰以大臣臨之宫壼朝廷均為一體
非若後世之疎外廷而親内豎也夫宫正則屬於
冢宰所以兼制内廷之私人而又以小宰宰夫之
戒令紏禁行乎其間養成君德如此王業豈有不
盛也哉
宫伯(亦長也)掌王宫之士(衛士也)庶子(國子之倅)凡在版(名籍)者掌
其政令行其秩(廩禄)敘(才等)作其徒役之事授八次八舍之
職事若邦有大事作宫衆則令之
鄭玄曰王宫之士卿大夫之適子庶子其支庶也八
次八舍衛王宫者必居四角四中於徼候便也
王安石曰士庶子非王族則功臣之世則賢者之類
王以自近而衛焉故君臣國家安危一體休戚一心
上下親而内外察也
吕祖謙曰古者執戈戟以宿衛王宫皆士大夫之職
無事而奉燕私則從容養德有膏澤之潤有事而司
禦侮則堅明守義無腹心之虞下至秦漢陛楯執戟
尚餘一二此制既廢人主接士大夫者僅有視朝數
刻而周廬陛枑或環以椎埋嚚悍之徒有志於復古
者當深繹也
臣按周制宫伯掌王宫之士庶子凡在版者則是
王朝宿衛之人皆公卿大夫士之子弟也祖宗以
來用功臣子弟以為勲衛蓋亦此意臣竊以為今
日宜廣此意凡公侯駙馬伯及凡有功德於國家
者之子若孫皆授此職使之番上宿衛如此則不
徒宿直宫禁得肺腑之臣而勲戚子孫亦得俸禄
之養蓋一舉而兩得焉
閽人(主晨昏之啟閉者)掌守王宫之中門(雉門)之禁喪服凶器不
入宫潜服賊器不入宫竒服怪民不入宫凡内人(王内之臣)
公器(公家之器)賓客(諸侯之臣為賓客者)無帥(導其出入者)則幾(察也)其出入
以時啟閉凡外内命夫命婦出入則為之闢(闢開左右行者)掌
埽門庭大祭祀喪紀之事設門燎蹕宫門廟門凡賓客
亦如之
賈公彦曰内命夫卿大夫士之在宫中者外命夫卿
士大夫在朝者外命婦總卿大夫之妻也内命婦三
夫人以下也
王安石曰潛服則衷甲之類賊器器之可以賊人者
竒服非法服也怪民怪行者也
臣按成周以宦者掌門禁其嚴也如此我朝禁僧
道非朝見由前門不許入皇城門及無牌面并凶
服異服有持寸鐡者皆不許入禁門亦周人意也
夏官虎賁氏下大夫二人中士十有二人府二人史八
人胥八十人虎士八百人掌先後王而趨以卒伍軍旅
會同亦如之舍(王出所止宿處)則守王閑(陛楯也)王在國則守王
宫(為周衛也)國有大故則守王門大喪亦如之及葬從遣車
(喪車)而哭適四方使則從士大夫若道路不通有徵事(徵役)
(之事)則奉書以使於四方
鄭玄曰不言徒而曰虎士者徒之選勇力者王出將
虎賁士居前後
臣按此虎賁之名見於周書立政蓋天子之親兵
也今制錦衣以下十二衛親軍指揮使司不屬五
軍都督府所隸專以扈從宿衛為職即此也
旅賁氏掌執戈盾夾王車而趨左八人右八人車止則
持輪凡祭祀會同賓客則服而趨喪紀則衰葛執戈盾
軍旅則介(甲胄之屬)而趨
王安石曰王吉服則亦吉服王凶服則亦凶服王戎
服則亦戎服
吳澂曰旅者主膂力而衛王者夾王車者下士十六
人分居左右而中士為之帥服而趨亦謂夾王車也
臣按勇而疾走曰虎賁又憤怒也周官既有虎賁
又有旅賁旅賁者主膂力而言亦猶今制錦衣之
卒既有校尉又有將軍力士也
春秋左傳僖公二十八年襄王賜晉文公虎賁三百人
臣按先儒謂虎賁八百人乃天子親兵也六軍之
外禁衛惟此而已王不出則虎賁不出及其弊也
以之從軍旅賜諸侯非舊法也由是觀之則虎賁
士非天子不得用受者固非賜之者尤非也
漢京師有南北軍南軍衛尉主之
易祓曰郎衛兵衛均為宿衛之職而郎中令衛尉所
掌皆宫門内外之事武帝更秦郎中令為光禄勲前
表光禄勲掌宫門戶衛尉掌宫殿門又殿外門舍屬
衛尉殿内門舍屬光禄勲其職實有相關者特有内
外之别耳此正周官所謂宫正宫伯之職當時以二
千石以上子弟及明經孝廉射策甲科博士弟子高
第及尚書奏賦軍功良家子充之其後又以期門羽
林皆屬焉是皆親近天子之宫
臣按古者環衛有二等漢有衛郎衛兵是郎周官
宫正宫伯之職宫伯則領貴游子弟而宫正則領
宫徒役事者也
武帝時置期門羽林
臣按史言武帝微行與侍中等期諸殿門故有期
門之號先儒謂漢期門千人秩比郎亦周人虎賁
之遺意蓋王出與王出也
後漢光禄勲掌宿衛宫殿門戶典謁署郎更直執戟宿
衛門戶五官中郎將五官中郎五官侍郎五官郎中凡
郎官皆主更直執戟宿衛諸殿門戶出充車騎左右僕
射主虎賁郎習射左右陛長主直虎賁朝會在殿中虎
賁中郎侍郎郎中節從皆羽林中郎將羽林郎皆掌宿
衛侍從常選漢陽隴西安定北地上郡西河凡六郡良
家子弟補
林駉曰東漢以來舉五官郎將羽林虎賁以職屬大
夫議郎謁者僕射以文屬分屬之後政令不行於其
間而又光禄大夫不在宿直議郎不與執戟惟不在
宿直執戟之列則凡為禁衛者皆非士人之流而郎
官三省盡為諸黃門之廬耳故宦官内典門戶外與
政事及何進誅宦者太后不聽曰中官統領禁省自
古及今漢家故事我奈何禁之與士人共對事乎則
知士人不為郎中久矣後盡除宦者選三署郎入守
宦官之廬即此可見推原其故皆光武不任三公多
置黃門其禍流至是也
臣按漢初宿直皆以士人為之其後不用士人而
所用皆宦官遂至内外大權悉歸之以為一代之
禍說者歸咎於光武之不任三公誠是也夫自古
國家危亡之禍皆出於房闥宦寺之中何也婦人
女子與夫刑餘之人所以敢肆其姦者以其處夫
人君肘腋之間幽隠深邃而人不得以制之也誠
能如周人以内宰小臣閽人寺人女御女史之職
皆屬之大宰以受其節制焉則彼雖欲逞其不軌
之心亦且有所忌憚而不敢為矣矧夫後世宿直
執戟之臣實有兵權以寓其間苟無有以制之者
而使之得以自肆豈不貽國家之禍哉
唐有南北衙兵南衙諸衛兵是也北衙禁軍是也高祖
初起兵有元從禁軍太宗時置百騎武后時改為千騎
睿宗時增至萬騎肅宗時有供奉射生官代宗以後有
左右神策軍
十六衛曰左右衛曰左右驍衛曰左右武衛曰左右威
衛曰左右金吾曰左右領軍曰左右監門曰左右千牛
每衛有上將軍有大將軍有將軍自左右至領軍並掌
宫禁宿衛金吾掌宫中京城廵警監門掌諸門禁衛千
牛掌侍衛
林駉曰唐之十六衛已備漢人南北軍之制漢以衛
尉護南軍以金吾廵北軍今十六衛已有金吾將軍
掌京城廵警是北軍已寓其間觀白樂天羽林將軍
之制所謂國家設十六衛猶漢之有南北軍其知之
矣又曰自六軍禁衛皆用市人其選始輕禄山吐蕃
之變神策禁軍外入赴難國家遂以倚重悉命中人
主之其勢益横北衙既横之後外庭諸臣莫之誰何
蕭復言之而不見聽高元裕諫之而不及用推原其
故皆外臣不預禁軍專歸宦者為患至是也
臣按本朝十二衛即唐人十六衛之遺制凡諸衛
之親軍皆以番直宿衛執戈戟嚴廵儆監門禁而
錦衣所掌者乃鹵簿儀仗之事旗手所司者乃旗
纛金鼓之物諸衛皆統軍卒而錦衣獨領校尉力
士即周之虎賁旅賁也諸軍皆世卒而府軍獨簽
幼軍即漢之六郡良家子也始之設親軍也僅十
有二後又稍有加焉諸衛正倅一惟其世獨錦衣
之任則不以世而以能蓋天子御座則夾陛而立
天子御輦則扶轅以行出警而入蹕承旨而傳宣
皆在所司也矧又詔獄所寄人之死生係焉是尤
不可不慎擇其人也
太宗時詔右衛大將軍李大亮兼右衛率又兼工部尚
書身兩職宿衛兩宫每番直常假寐帝勞曰公直宿我
得酣卧
臣按本朝宿衛雖有武臣然皆爪牙之任耳而無
有所謂腹心股肱之臣請如唐人以大臣番直如
太宗之用李大亮者如此則既有虎賁銳士宿衛
王宫又有勲德世臣總司禁旅九重之上六宫之
中得以安寢無虞矣
肅宗乾元元年李輔國用事請選羽林騎士五百人徼
廵李揆曰漢以南北軍相制故周勃以北軍安劉氏朝
廷置南北衙文武區别以相察伺今用羽林代金吾警
忽有非常何以制之
臣按設護衛之兵本以制外兵也非但不用其他
將帥以廵徼凡其人之子弟亦不可用也
德宗時段秀實見禁兵寡弱不足備非常上疏曰天子
萬乘諸侯千大夫百蓋以大制小古制也尊君卑臣強
幹弱枝之道今外有不庭之虜内有梗命之臣而禁兵
不精其數削少後有猝故何以待之猛虎所以百獸畏
之者以其有爪牙也爪牙廢則孤豚特犬悉能為敵願
少留意
臣按秀實此疏百獸畏虎之譬最切人主所當玩
繹焉
宋志禁兵者天子之衛兵也殿前侍衛二司總之其最
親近扈從者號諸班直其次總於御前忠佐軍頭司皇
城司騏驥院皆以守京師備征伐其在外者非屯駐屯
泊則就糧也太祖鑒前代之失萃精銳於京師雖曰增
損舊制其規模宏遠矣
太祖乾德三年令天下長吏擇本道驍勇者籍其名送
都下以補禁旅之闕
林駉曰宋朝有皇城司殿前司皇城始於梁之乾化
宋因其名置親從官數千人入内内侍省都知與副
同主判之殿前始於周之顯德宋循其舊有馬軍步
軍獨殿前得綂之是故皇城一司於内庭宿衛無不
預者而獨宿直諸班禁衛無所綂攝至親從之官復
命武臣同主其事又非專出於宦者之手殿前一司
雖綂攝諸班禁衛而皇城一司亦判然不相關亦漢
南北軍相綂之意也
臣按宋人禁軍不獨内衛京師而往往使之屯泊
於外失其所以命名之義矣蓋太祖懲唐末以來
援鎮兵彊之患故聚精銳於京師時出之以守國
蓋欲以内而制外也其謀雖深而其埶則不順史
臣謂其規模宏遠臣不敢以為然也夫立國規模
在篤近而舉遠居重以馭輕使天下之大四面環
繞以為吾屏蔽也既為禁兵豈可遠出而衛郡縣
使之就糧于外禁士獨往乎抑亦挈家以行也嗚
呼宋人制軍如此宜其武事之不振也說者謂其
聲容盛而武備弱也觀於此尤信
仁宗嘉祐五年公主以夜入宫左正言王陶言周禮閽
人掌宫門之禁時其啟閉寺人掌女宫之令紏其出入
以謹嚴周衛杜絶非常故漢光武出獵夜還上東門候
郅惲拒關不納光武從中東門入明日賞郅惲而貶中
東門候魏武之子臨淄侯植開司馬門晝出魏武怒公
車令坐死然則公主夜歸未辨真偽輒便通奏開門納
之直徹禁中略無譏防其所歴皇城宫殿内外監門使
臣請並送勘劾詔公主宅都監入内供奉官等九人並
遠小處監當
六年同知諫院司馬光言式律夜開宫殿門及城門者
皆須有墨勑魚符其受勅人具錄所開門并出入人帳
于中書門下自監門衛大將軍以下俱詣閤覆奏御注
聽郎請合符門鑰監門官司先嚴門仗所開之門内外
竝立隊燃炬火對勘符合然後開之符雖合不勘而開
若勘符不合而為開及不承勅而擅開閉出入者其刑
名輕者徒流重者處絞伏望陛下深慮安危防微杜漸
自今宫殿門城門並須依時開閉非急切大事勿復夜
開必不得已須至夜開者即必親降手勅加以御寳受
勅之人仍寫出入人帳委宿衛當上之官衆共驗勅文
真的然後覆奏候再見御批方請門鑰與監門官親自
監開依帳點閱人數放令出入即時下鎻進納門鑰
臣按宋王陶司馬光所言二事可見古人嚴謹宫
門之禁我聖祖于此一事尤加嚴切所以防微社
漸之意無所不至每夜將軍上宿遇有一瓦石之
隊一蟲鳥之落詰旦早朝即令給事中引赴御前
奏知矧可夜開城門以出入哉伏望申明祖宗之
法嚴謹門禁一切外人不許闌入以敦聖朝之家
教以立禮義之大防非但以備姦宄杜禍亂而已
也
至和元年有襆被入直内藏劍者御史馬遵言律干御
用舟船飲食之類有不如法皆不稱誤所以許世子止
躬不嘗藥春秋加以大惡之名唐長孫無忌入朝不解
刀挍尉被誅死之議所責者重所慮者深法令于皇城
門禁尤為謹嚴今麥昭吉襆被入直中有劍器歴諸門
抵便殿會無撿察略不覺悟若奸盜包藏而為之何由
而露哉今昭吉雖已具獄而諸門監官守卒乞于常法
之外重行用謹大防庶弭來患
徽宗時左正言任伯雨言風聞内苑作工匠盜所結真
珠事敗有旨更不得治監官醫官院人力懷刃為盜捕
獲有旨不復推經由門戶中外聞之莫不撫髀而嘆頓
足寒心皆謂陛下誤以此為小事竊以監官之設本為
監臨主守司門之設本為譏察出入今珠璣至貴之物
失之數萬匹夫挾刃入數重門如涉無人之境皆非小
事乃一切赦之後來更有犯者不赦之則罪同罰異人
人皆怨又赦之則事事廢法紀網遂壊雖有監官司閽
將何用也且宫禁之門法最嚴密蓋聖人防慮幾微謹
備不測以嚴衛一人若左右恃恩廢弛積日累月事體
陵遲忽有不測之虞誰復知所職守陛下豈不為宗廟
社稷自重乎
臣按祖宗於門禁出入其法最嚴每四孟享太廟
夜間出鑰於門隙早朝亦于御前奏知各門監守
門官及各衛官軍遇有出入者必須有牌面方許
其入迨其出也必搜檢之其入也不許擕寸鐡其
出也不許帶一物也况敢有襆被藏劍盜出真珠
之事哉祖宗所以防微杜漸為聖子神孫計者其
嚴其密如此繼體守成者勿徇一時之欲勿聽小
人之言奬將卒之守法受臺諫之進言如此則永
無意外之變而宗社奠安矣臣不勝惓惓
胡安國言于高宗曰自古盛王雖用文德必有親兵專
掌宿衛成王即政周公指虎賁與常伯同戒于王欲知
其恤虎賁者猶今侍衛諸軍也康王新立太保俾齊侯
吕伋以虎賁百人逆于南門吕伋者太公望之子自諸
侯入典親兵猶今殿前馬步軍都帥也勲德世臣總司
禁旅虎賁銳士宿衛王宫其為國家慮深遠矣今謀國
者不思復古親兵寡弱宿衛卑少豈尊君強本消患豫
防之計也
臣按禁旅之帥必用勲舊之胄三代之制也
以上宫禁之衛
大學衍義補卷一百十八
