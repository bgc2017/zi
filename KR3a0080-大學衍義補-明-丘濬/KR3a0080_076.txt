大學衍義補卷七十六
明丘濬撰
治國平天下之要
崇教化
本經術以為教(中)
程頥曰禮記雜出於漢儒然其間𫝊聖門緒餘及格言
甚多如樂記學記之類無可議者檀弓表記坊記之類
亦甚有至理惟知言者擇之如王制禮運禮器其書亦
多𫝊古意又曰禮記除中庸大學惟樂記為最近道學
者深思而自得之表記其亦近道矣乎其言正
朱熹曰禮記要兼儀禮讀如冠禮喪禮鄉飲酒禮之類
皆載其事禮記只發明其理讀禮記而不讀儀禮則許
多理俱無安著處
又曰或謂禮記乃漢儒說恐不然漢儒最純者莫如董仲舒
仲舒之文最純者莫如三策何曾有禮記中說話來如樂記
所謂天高地下萬物散殊而禮制行矣流而不息合同而化
而樂興焉仲舒安能到此必是古來流𫝊得此文字如此
臣按禮記一書雜出於漢儒然非漢儒所能作乃
其所傳記者也大學曾子作中庸子思作緇衣公
孫尼子作月令呂不韋作王制文帝時慱士刺經
作臣竊以為易書詩春秋四經之外帝王之良法
聖賢之格言雜出於四十九篇之中詳矣是誠學
者致知之要人君為治之法也易言隂陽書言政
事詩言性情春秋言名分然皆主於一事惟禮之為
書無所不載大而三才五典細而庶類萬事與夫
治道之常禮節之變無不曲備而旁通焉臣於治
國平天下之要採輯諸書而於是書所取為多
又曰若欲觀禮須將禮記節出切於日用常行者看
臣按禮記一書雖專以禮名而禮之為禮不止於
一讀者當以禮為主而分四科以類考之先儒謂
四科禮也儀也樂也制度也以吉凶軍賓嘉節目
之大者歸之禮以應對進退坐立趣行節目之大
者歸之儀聲律歌舞音容節奏歸之樂封井宗學
宮室器服歸之制度以此四科讀此四十七篇思過
半矣
周行已曰聖人制為冠昏喪祭朝聘鄉射之禮以行君
臣父子兄弟夫婦朋友之義其形而下者見於飲食器
服之用其形而上者極於無聲無臭之微衆人勉之賢
人行之聖人由之故所以行其身與其家與其國與其
天下者禮治則治禮亂則亂禮存則存禮亡則亡又曰
秦氏焚滅典籍三代禮文大壊漢興購書禮記四十九
篇雜出諸儒傳記不能悉得聖人之旨考其文義時有
牴牾然而其文繁其義博學者博而約之亦可以弗畔
盖其說也粗在應對進退之間而精在道德性命之要
始於童幼之習而卒於聖人之歸
臣按禮記之書天下之事無所不載而專以禮名
者其大要在禮也雖然天下之事何者而非禮哉
盖儒者之事無一而非禮學而非禮則為異端治
而非禮則為伯道人有禮則安無禮則危國有禮
則治無禮則亂事有禮則事為有紀否則散物有
禮則物為成器否則廢人無一而可無禮無禮則
非仁矣仁也者人也人而無仁則非人矣孔子曰
克己復禮為仁張子曰禮儀三百威儀三千無一
而非仁也由是觀之則知人之所以為人者以其
有仁也為仁由禮為禮由敬則此聖人傳心之要
治國平天下之基所由建立者也
吳澂曰漢興得先儒所記禮書二百餘篇大戴氏刪為
八十五小戴氏又損益為四十三曲禮檀弓雜記分為
上下馬氏增以月令明堂位樂記鄭氏從而為註總四
十九篇精粗雜記靡所不有秦火之餘區區掇拾所謂
存十一於千百雖不能以皆醇然先王之遺制聖賢之
格言往往頼之而存
臣按禮記四十九篇宋儒表章大學中庸與論語
孟子並為四書今其所存者四十七篇吳氏以其
類相從以為纂言然非古經之舊也夫經文繁雜
雖若不一而吾之心則一焉以吾純一之心而精擇
夫不一之言一權衡之以吾聖人之道所謂大中
至正焉者本之以正心脩身據之以循常應變用
之以齊家治國平天下六經之道同歸矣(以上禮記)
子所雅(常也)言詩書執(守也)禮皆雅言也
朱熹曰詩以理性情書以道政事禮以謹節文皆切
於日用之實故常言之禮獨言執者以人所執守而
言非徒誦說而已也
臣按先儒謂此章即聖人言語之節而見其立教
之法詩書執禮是夫子所常言曰利曰命曰仁是
夫子所罕言怪力亂神是夫子所不言夫子雅素
之言止於如此若性與天道則有不可得而聞者
要在默而識之也噫生人之德莫大乎仁天賦之
理莫先乎性仁乃聖人所罕言性則大賢所不得
聞者也今世三尺童子讀書未識偏旁開口便談
性命聖門之教豈若是哉
子曰興於詩立於禮成於樂
朱熹曰興起也詩本性情有邪有正其為言既易知
而吟咏之間抑揚反覆其感人又易入故學者之初
所以興起其好善惡惡之心而不能自己者必於此
而得之禮以恭敬辭遜為本而有節文度數之詳可
以固人肌膚之會筋骸之束故學者之中所以能卓
然自立而不為事物之所搖奪者必於此而得之樂
有五聲十二律更唱迭和以為歌舞八音之節可以
養人之性情而蕩滌其邪穢消融其查滓故學者之
終所以至於義精仁熟而自和順於道德者必於此
而得之是學之成也又曰按内則十歲學幼儀十三學
樂誦詩二十而後學禮則此三者非小學傳授之次
乃大學終身所得之難易先後淺深也
程頥曰天下之英才不為少矣特以道學不明故不
得有所成就夫古人之詩如今之歌曲雖閭里童稚
皆習聞之而知其說故能興起今雖老師宿儒尚不
能曉其義况學者乎是不得興於詩也古人自灑掃
應對以至冠昏喪祭莫不有禮今皆廢壊是以人倫
不明治家無法是不得立於禮也古人之樂聲音所
以養其耳采色所以養其目歌詠所以養其性情舞
蹈所以養其血脉今皆無之是不得成於樂也是以
古之成材也易今之成材也難
真德秀曰自周衰禮樂崩壊然禮書猶有存者制度
文為尚可考尋樂書則盡缺不存後之為禮者既不
合先王之制而樂尤甚今世所用大抵鄭衞之音雜
以夷狄之聲而已適足以蕩人心壊風俗何能有補
乎然禮樂之制雖亡而禮樂之理則在故禮記謂致
禮以治身致樂以治心外貎斯須不莊不敬而慢易
之心入之矣中心斯須不和不樂而鄙詐之心入之矣
莊敬者禮之本也和樂者樂之本也學者誠能以莊
敬治其身和樂養其心則於禮樂之本得矣亦足以
立身而成德也三百篇之詩雖云難曉今諸儒發明
其義了然可知如能反覆涵泳其可以感發興起所
謂興於詩者亦未嘗不存也
臣按先儒謂無程氏之說後世不知所以成材之難
無真氏之說後世遂果以成材為難矣然則人材
之成果難乎易乎曰上之人立教以成之則易下
之人奮志以為之則易上無其教下無其志而欲
人材之成難矣如此則世乏良材國無善治後世
所以不如古其在此歟
陳亢問於伯魚曰子亦有異聞乎對曰未也嘗獨立鯉
趨而過庭曰學詩乎對曰未也不學詩無以言鯉退而
學詩他日又獨立鯉趨而過庭曰學禮乎對曰未也不
學禮無以立鯉退而學禮
朱熹曰事理通逹而心氣和平故能言品節詳明而
德性堅定故能立
臣按聖門之教以詩禮為先盖口之所諷詠者温
柔敦厚之言身之所檢束者恭儉莊敬之體如此
則可以造於成德逹材之地矣聖人所以教其子
與其門人皆不外乎此也
經解孔子曰入其國其教可知也其為人也温柔敦厚
詩教也疏通知遠書教也廣博易良樂教也潔靜精微
易教也恭儉莊敬禮教也屬辭比事春秋教也故詩之
失愚書之失誣樂之失奢易之失賊禮之失煩春秋之
失亂
真德秀曰古者君臣上下共由六經之道上之所以
為教者此也下之所以為學者此也上因性以為教
下亦因學以為俗故觀其國之俗即知其君之教學
詩則能感發其性情之正故其為人温和而柔順敦
篤而厚重學書則通知古今治亂之理故其為人疏
明不滯而所見者遠樂以道和故學之者開廣而博
大平易而溫良易道簡潔精深禮主於恭儉莊敬故
學之者各得之而成其德春秋連屬其辭比次其義
以寓是非褒貶之旨故凡能如是者必有得於春秋
者也古之學者學一經必得一經之用曰其為人則
氣質俱化習與性成其視後世通經之士徒習章句
訓義而無益於性情心術者何如哉然人各有所偏
醇厚者於智或不足故其失愚疏逹者於言或易發
故其失誣博大者易以奢廣峻潔者易以深刻恭敬
者或煩勞而不安樂屬辭比事而不至者善惡或至
繆亂故必矯其失而後有以全其得亦如古者教胄
子之意也曰詩之失書之失云者盖言學經者之失
非謂經之有失也
臣按真氏又言學此經者當思有以得於經者何
如學詩矣吾之德果溫柔敦厚矣乎學書矣吾之
德果疏通知遠矣乎必如是而深思焉如是而自
勉焉庶乎為善於經者不然則章句而已耳訓義
而已耳其何益哉其言警切讀經者當以自察教
經者當以示訓觀人者當以為徵
荀子曰書者政事之紀也詩者中聲之所止也禮者法
之大分類之綱紀也故學至乎禮而止矣夫是之謂道
德之極禮之敬文也樂之中和也詩書之博也春秋之
微也在天地之間者畢矣又曰禮樂法而不說詩書故
而不切春秋約而不速
楊倞曰此說六經之意書所以紀政事詩謂樂章所
以節音主乎中而止不使流滛禮所以為典法之大
分綂類之綱紀類謂禮法所觸類而長者
真德秀曰法而不說謂陳列其法使人自悟而無待
於論說故而不切謂但述己然之得失使人知以為
監而不待於迫切
莊子曰詩以道志書以道事樂以道和易以道隂陽春
秋以道名分
朱熹曰莊子此語後來人如何可及
臣按荀况學聖人之道未至者其言五經似矣莊
周則非聖人之道而自為一家言者而亦尊崇聖
人之經如此且其言簡而理盡後之總論經者皆
莫及焉然言六經而不及禮則彼學老耼者則固
以禮為忠信之薄而放蕩於禮法之外者乎荀之
言則重乎禮莊之言則遺乎禮可見儒學所以異
於老莊者其辨在乎禮而已矣
揚子曰說天者莫辨乎易說事者莫辨乎書說體者莫
辨乎禮說志者莫辨乎詩說禮者莫辨乎春秋
真德秀曰戰國以來辯士之說勝而不根諸理流俗
惑之至漢猶然故揚子發此論然於五經之旨未能
有大發明也
班固曰六藝之文樂以和神仁之表也詩以正言義之
用也禮以明體明者著見故無訓也書以廣聽知之術
也春秋以斷事信之符也五者盡五常之道相須而備
故易為之原
真德秀曰六經於五常之道無不包者今以五常分
屬於六藝是樂有仁而無義詩有義而無仁也可乎
哉大率漢儒論經鮮有得其指要者反不若莊生之
當於理也
程頥曰凡看書各有門庭詩易春秋不可逐句看尚書
論語可以逐句看聖人用意深處全在繫辭詩書乃格
言
朱熹曰上古之書莫尊乎易中古後書莫大於春秋然
此兩書皆未易看又曰子所雅言詩書執禮未始及易
夫子嘗以教人只是如此今人便先為玄妙之說
臣按古有六經易詩書春秋禮樂也易詩書春秋
四者親經孔子所刪定者也而禮與樂無全書後
世所謂禮經者儀禮周禮禮記也三書者皆出於
漢世儀禮周禮有成書而禮記則雜出於漢儒之
所記樂書無傳而樂記一篇雜於禮記中其文雅
馴又多格言非漢儒所及盖亦古經之遺也自宋
王安石棄儀禮不以取士世遂因之今所謂五經
者易書詩春秋禮記也學者各專一經能於本經
之外旁及他經方見天地之純全古人之大體然
後得為全體大用之學苟拘拘於章句訓義之末
以取一第以為進身之階即束之高閣而所用者
非所學是固非聖賢教學之道亦豈祖宗所以造
士之意哉(以上六經)
何晏曰魯論語二十篇齊論語則有問王知道凡二十
二篇其二十篇中章句頗多於魯論古論出孔氏壁中
分堯曰下章子張問以為一篇有兩子張凡二十一篇
篇次不與齊魯論同
朱熹曰以何晏所叙篇數考之則今之論語信為魯
論矣
金履祥曰此段何晏進論語集解之疏文也朱子節
入然魯論齊論至張禹始合至鄭康成則以魯論考
之齊論古論為之註三論始合為今定本
柳宗元曰諸儒皆以論語孔子弟子所記不然也孔子
弟子曾參最少又老乃死而是書記其將死之言則其
去孔子之時甚遠而當時弟子略無存者矣吾意孔子
弟子嘗雜記其言而卒成其書者曾子弟子樂正子春
子思之徒也故是書之記諸弟子必以字而曾子不然
盖其弟子號之云耳而有子亦稱子者孔子之殁諸弟
子嘗以似夫子而師之乃叱避而退則固嘗有師之號
矣
朱熹曰柳氏之言其論曾子者得之而有子叱避之
說則史氏之鄙陋無稽而柳氏惑焉以孟子攷之當
以曾子不可而寢其議有子易嘗據孔子之位而有
其號哉
程頥曰論語之書成於有子曾子之門人故其書獨二
子以子稱
朱熹曰程子因柳氏之說斷而裁之以為此說楊氏
又謂此書首記孔子之言而以二子之言次之盖其
尊之亞於夫子尤為明驗至於閔損冉求亦或稱子
則因其門人所記而失之不革也歟
又曰論語為書𫝊道立言深得聖人之學或問論語以
何為要曰要在知仁孔子說仁處最宜玩味曰孔子說
仁處甚多尤的當是何語曰皆的當但其門人所至有
不同故其答之亦異
臣按仁之一字先儒以心之德愛之理為訓臣竊
以為仁之為仁乃人心之全德道理之總名仁義
禮智之仁如元亨利貞之元也專以元言則元屬
乎春綂以元言則亨利貞何者而非一元之氣乎
仁之於義禮智亦猶是也是故顔子問仁子曰克
己復禮為仁仲弓問仁子曰主敬行恕為仁樊遲
問仁子曰居處恭執事敬與人忠為仁子張問仁
子曰恭寬信敏惠為仁司馬牛問仁子曰仁者其
言也訒凡若此者皆因一人之問而告之以一理也
若夫樊遲一人則凡三問焉首告之以恭敬忠次
告之以先難後獲終告之以愛人是仁之為仁無
往而不在凡夫天下之理人心之德無一事之非
仁也夫其所謂出門如賓承事如祭己所不欲勿
施於人與夫其言也訒先難後獲及愛人者皆就
事而言也若夫所謂禮所謂忠所謂敬所謂恭所
謂寬所謂信所謂敏與惠皆以為仁可見仁之為
仁不止於一德盖衆理之總名諸德之要道若專
以為一德指為一事則仁之道小矣故曰仁也者
人也以見人之所以為人以其全盡此人之理也
但其發之最先者則以惻隱為之端耳先儒解之
曰仁者天理之至公人心之全德當以此言為中的
又曰論語之書其辭近其指遠辭有盡指無窮有盡者
索之訓詁無窮者要當會之以神
李侗曰人之持身當以孔子為法孔子相去千餘載既
不可得而親之所可見者獨論語耳論語盖當時門人
所記孔子言行也每讀而味之玩而繹之推而行之雖
未升堂入室亦不失為士君子也
朱熹曰孔門答問曾子聞的話顔子未必與聞顔子聞
的話子貢未必與聞今却合在論語一書後世學者豈
不是幸事但患自家不去用心
又曰夫子教人零零星星說來說去合來合去合成一
箇大事物
臣按朱熹嘗言初入學即讀論語其後讀盡天下
書不見有一書勝如論語者盖諸聖人一人是一
聖人孔子則合衆聖人以為大聖人諸書一書是
一書論語是合衆書以為一書孔子之言明白正
大皆就人倫日用上說所謂大中至正之理中庸
之道也孔子之說譬如人在平地上行從容自在
後人之說如人厭行平地却上高山泛大海雖是
高深然多﨑嶇險阻不若平地之可以常行無礙
也所謂高山大海謂之非地不可然非其平坦者
致遠恐泥為學之道所當讀之書誠無有要於論
語者讀書者以論語為主以權衡天下之書以折
衷諸儒之說隨其資質之近似而因其一言之明
處以逹聖人之全體然後推之以用於天下大學
經之一章儒者全體大用之學也雖不記之論語
書中然真孔子之言也學者所當世守之以為家
傳之心法(以上論語)
以上本經術以為教(中)
大學衍義補卷七十六
