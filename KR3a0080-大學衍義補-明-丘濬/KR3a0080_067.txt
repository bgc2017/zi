大學衍義補卷六十七
明丘濬撰
治國平天下之要
崇教化
總論教化之道
易臨之大象曰澤上有地臨君子以教思無窮容保民
无疆(廣大無疆限也)
程頤曰物之相臨與含容无若水之在地故澤上有
地為臨也君子觀親臨之象則教思無窮親臨於民
則有教導之意思也无窮至誠无斁也
臣按臨之為卦有上臨下之象上之臨下果何所
事哉曰保之將欲保之以何為先曰教之教之之
道驅迫之不可也操切之不可也徒事乎法不可
也必刻以期不可也必也匡之直之輔之翼之優
而游之使自休之厭而飫之使自趨之如江河之
潤如湖海之浸是之謂教思焉舉一世而甄陶之
合萬邦而協和之由无息而至於悠遠由動變而
至于能化无一人而不化无一地而不到无一日
而或間豈有窮盡也哉如是則凡形氣有生之類
皆在吾度量包容之中有相生相長之樂无此疆
彼界之殊矣彼徒臨之以威齊之以政者其意思
淺且促矣既淺且促則寔不能容之矣豈能保民
而至於無疆哉
觀之象曰觀盥而不薦有孚顒若下觀而化也觀天之
神道而四時不忒聖人以神道設教而天下服矣
程頤曰為觀之道嚴敬如始盥之時則下民至誠瞻
仰而從化也不薦謂不使誠意少散也天道至神故
曰神道觀天之運行四時無有差忒則見其神妙聖
人見天道之神體神道以設教故天下莫不服也夫
天道至神故運行四時化育萬物無有差忒至神之
道莫可名言惟聖人默契體其妙用設為政教故天
下之人涵泳其德而不知其功鼓舞其化而莫測其
用自然仰觀而戴服故曰以神道設教而天下服矣
朱熹曰觀天之神道只是自然運行道理四時自然
不忒聖人神道亦是說有教人自然觀感處
臣按聖人觀天之神道以設教謂如天之春而夏
而秋而冬當煖而煖當寒而寒無一時之差忒不
見其有所作為自然而然所謂神也聖人體之以
設為政教故下人觀之如見春而知其必煖見冬
而知其必寒其煖其寒皆其所自然下民觀視而
感之於心不待有所設施措注自然化服所謂以
神道設教也如此非謂别有一種玄妙幻化之術
也後世俗儒不知此義乃以河圖洛書為神道設
教謂聖人畫卦演疇皆以人力為之而假託神明
以為幻化之術遂啓時君矯誣妄誕之端吁經旨
一言之差流禍至於如此可不戒哉可不戒哉
象曰風行地上觀先王以省方觀民設教
程頤曰風行地上周及萬物為由歴周覽之象故先
王體之為省方之禮以觀民俗而設政教也天子巡
省四方觀視民俗設為政教如奢則約之以儉儉則
示之以禮是也
朱熹曰省方以觀民設教以為觀
臣按劉彝謂觀民設教如齊之末業而教以農桑
衛之淫風而教以禮别奢如曹則示之以儉儉如
魏則示之以禮之類是也蓋四方之俗不同而各
有所偏尚因其所偏約而歸之于正則四方之俗
皆得其中而無過不及矣此三代盛王所以必省
方而觀民觀民而設教也歟後世巡守之禮不行
采詩之官不設朝廷施之以一切之政不復因其
民而觀之吁物之不齊物之情也俗之不一俗之
習也約其所太過勉其所不及使之一歸於禮而
不偏聖人所以觀民之俗而設教也如此後世則
一聽民俗之所為而不復觀之矣
賁之彖曰觀乎天文以察時變觀乎人文以化成天下
程頤曰天文天之理也人文人之道也天文謂日月
星辰之錯列寒暑隂陽之代變觀其運行以察四時
之遷改也人文人理之倫序觀人文以教化天下天
下成其禮俗乃聖人用賁之道也
吳澂曰文明者文采著明在人五典之叙五禮之秩
粲然有文而各安其所止故曰人文也時變謂四時
寒暑代謝之變化謂舊者化新成謂久而成俗
臣按天有天之文人有人之文人君上察天文以
審察天時之變下觀人文以化成天下之俗是故
天有日月也有星辰也有四時也有六氣也其形
象之昭然其氣運之錯然皆有文而可觀也日月
有朔朢星辰有次舍四時有運行六氣有流布吾
於是乎審察之體其不息者以自彊因其失次者
以自儆隨其時而授之以耕作之候順其氣而教
之以豫備之方此無他察於天而省於己也人有
三綱也有六紀也有禮節也有法度也其彝倫之
秩然其典則之粲然皆有文而可觀也三綱在所
當正六紀在所當脩禮節不可失法度不可斁吾
於是乎化導之因其自然者加之品節順其當然
者為之導達引其性而納之道義之中矯其偏而
歸之中正之域此無他化其人而成其俗也噫大
易人文化成天下一語誠自古帝王繼天立極之
大綱大本也化之以人文而使天下成其俗唐虞
雍熙泰和之治不外是矣
離之彖曰重明以麗乎正乃化成天下
程頤曰上下皆離重明也五二皆處中正麗乎正也
君臣上下皆有明德而處中正可以化天下成文明
之俗也
丘富國曰上下皆離故曰重明君臣上下重明而其
麗乎正則可以成天下文明之化矣
臣按賁之觀乎人文以化成天下人君觀之以一
己之獨也離之重明麗正以化成天下人君資之
以臣下之同也是故人君欲以人文而成天下之
化又在乎君臣相得皆存虚靈不昧之天而處乎
中正不偏之地同心同德相附離以相成也吁有
是君而無是臣有是臣而君不能用用之而其臣
不足以負荷而欲成天下文明之化難矣哉
書舜典帝曰契百姓不親(相親睦也)五品不遜(順也)汝作司徒
(掌教之官)敬敷(布也)五教在寬
朱熹曰五品父子君臣夫婦長幼朋友五者之名位
等級也五教父子有親君臣有義夫婦有别長幼有
序朋友有信以五者當然之理而為教令也敬敬其
事也聖賢之於事雖無所不敬而此又事之大者故
特以敬言之寬裕以待之也蓋五者之理出于人心
之本然非有強而後能者自其拘于氣質之偏溺于
物欲之蔽始有昩于其理而不相親愛不相遜順者
於是申命契仍為司徒使之敬以敷教而又寬裕以
待之使之優游浸漬以漸而入則其天性之真自然
呈露不能自已而無無恥之患矣
臣按此萬世帝王為教之始然所以為教者不過
人倫而已人倫之道人莫不有而不能皆有以盡
之所以立其教者君也敷其教者臣也是五倫之
道非獨民有之而君與臣亦皆有焉必在上者無
一之不備然後敷而教之使天下之人無一之不
全然其所以立教之本則在乎敬以寬焉敬以持
乎巳則整齊嚴肅而不失於怠忽寬以施於人則
從容漸次而不失於迫切先儒謂此二字千萬世
掌教者不能易也後世人君惟急于財賦兵刑之
事其于教也特慕其名而應故事耳所謂寬者往
往流於縱弛求其能留心於此事者固已鮮矣况
敬乎敬者聖學所以成始而成終者也未有不能
敬以處已而能敬以教人者是則立教之君敷教
之臣皆當以敬為主
武成曰重民五教惟食喪祭
蔡沈曰五教君臣父子夫婦兄弟朋友五典之教也
食以養生喪以送死祭以追遠五教三事所以立人
紀而厚風俗聖人之所以甚重焉者
陳櫟曰所重教食喪祭四者證以堯曰可見重五教
而次以食則斯民日用飲食徧為爾德否則君不君
臣不臣雖有粟吾得而食諸食足矣即繼以慎終之
喪報本之祭皆所以感發斯民之良心而維持天下
之教化也
臣按舜命契之教其民曰敬敷五教武王之功成
治定亦惟重民之五教焉可見聖帝明王之治必
本于教而教之所以為教皆不外乎五倫而已
洛誥曰聽朕教汝于棐民彝汝乃是不蘉乃時惟不永
哉篤叙乃正父罔不若予不敢廢乃命汝往敬哉
朱熹曰周公戒成王使聽我教汝以輔民常性之道
若汝不勉則不能永保天命也然則所以輔民常性
者惟在乎勉而已篤叙汝武王之所行無不如予之
所以厚叙者
蔡沈曰此教養萬民之道也聽我教汝所以輔民常
性之道汝於是而不勉焉則民彝泯亂非所以長久
之道矣正父武王也猶今稱先正云者篤者篤厚而
不忘叙者先後之不紊言篤叙武王之道無不如我
則人不敢廢命矣
臣按武成曰重民五教則武王輔民常性之道在
此也武王得天下既以是為自勉使彝倫攸叙而
益厚所以為子孫祈天永命之本成王誠能聽周
公之教勉乎乃考重民五教之道以輔翼乎民篤
之而不忘叙之而不紊亦如我之所以篤叙武王
者然則人不敢廢乃命矣大抵人君為治教道之
廢興係天命之去留教道興則天理明而民彝叙
民知尊君親上而不生背畔之心不然則智者欲
欺愚強者欲陵弱令之而不從治之而不服而至
于用刑罰動干戈而國祚不能以久長矣創業之
君惟知其然故拳拳以教化為先而繼體者誠能
勉焉以篤叙前人之道而敬行之非獨以厚民彝
蓋將以永天命也是則敬之之言在昔帝舜以是
而勉契是君勉臣也今周公以是而勉成王是臣
勉君也大哉敬乎其萬世君臣立教之本乎
周官曰司徒掌邦教敷五典擾兆民
蔡沈曰地官卿主國教化敷君臣父子夫婦長幼朋
友五者之教以馴擾兆民之不順者而使之順也唐
虞司徒之官固已職掌如此
吕祖謙曰擾者馴習而熟之拊摩而入之畜養而寬
之之謂
臣按五典乃人人所有家家所備者人君因而申
明其義也虞周命掌教之官皆以敷五典為言敷
之為言布也要必因其本然之理而著為當然之
則敷而布之天下使之是效是行以調攝其不平
之氣馴伏其不順之心不責效于旦暮之間不從
事乎督責之令成周之擾即有虞之寬可見教道
之施千古如一日百聖同一心也
君牙曰弘敷五典式和民則爾身克正罔敢弗正民心
罔中惟爾之中
蔡沈曰弘敷者大而布之也式和者敬而和之也則
有物有則之則君臣之義父子之仁夫婦之别長幼
之序朋友之信是也典以設教言故曰弘敷則以民
彝言故曰式和此司徒之教也然教之本則在君牙
之身正也中也民則之體而人之所同然也正以身
言欲其所處無邪行也中以心言欲其所存無邪思
也
臣按為教之道不過即人身心之所有者而訓誨
引導之云耳然是道也非獨人有之而我亦有之
有之未必皆中正也然必在我者無不正無不中
然後推吾所以中所以正者以倡率乎人人使人
人皆中皆正焉不然源濁而欲流之清形枉而欲
影之直豈有是理哉
周禮乃立地官司徒使帥其屬而掌邦教以佐王安擾
邦國
吳澂曰舜命契以五品不遜汝作司徒敬敷五教在
寬敬敷以寬則優游巽順而其教易成也夫是之謂
民極六官皆言為民極而司徒之教實主安擾萬國
無非和順於道德則五品遜者宜哉
臣按周官立天官掌邦治地官掌邦教蓋以上天
下地而人處乎中人之所以為人者理與氣而已
氣以成形無以治之則不能安其生理以成性無
以教之則不能明其道是以設官分職以為民極
而以治民之職歸之天教民之職歸之地以見人
君治教皆出于天地所以設為之官者雖曰為民
立極而實所以代天化地施也
大司徒因此五物者民之常而施十有二教焉一曰以
祀禮教敬則民不苟二曰以陽禮教讓則民不争三曰
以隂禮教親則民不怨四曰以樂禮教和則民不乖五
曰以儀辨等則民不越六曰以俗教安則民不偷七曰
以刑教中則民不虣(暴)八曰以誓教恤則民不怠九曰
以度教節則民知足十曰以世事教能則民不失職十
有一曰以賢制爵則民慎德十有二曰以庸制祿則民
興功
吳澂曰唐虞司徒所敷者五教而周司徒施十二教
五教舉其綱十二教則詳其目五教在於端其本十
二教則兼舉其末其教敬讓親和辨等是德禮之屬
也教安中恤節能與制爵制祿是政刑之屬也祀禮
者祭祀之禮追養致孝示民以敬所以不苟且陽禮
者飲射之禮敬老齒讓導民以順所以不鬭争隂禮
者婚姻之禮男女合好至親所在所以不怨曠樂禮
者燕饗作樂之禮尊卑齒位至和所在所以不乖離
以儀辨等者有君臣上下之儀有父子長幼之儀隆
殺有等而民志自定所以不踰越以俗教安者有宫
室墳墓衣服之俗有兄弟師儒朋友之俗安於本俗
人倫自厚所以不偷薄以刑教中者如鄉之八刑以
弼教而歸於中所以不暴亂以誓教恤者如軍旅之
誓使之憂患相救而恤其事所以不怠惰以度教節
者冠婚喪祭之度各有等殺以節其欲所以自知止
足以世事教能者士農工賈世傳厥習以精其能所
以不失職十者皆謂之教教之常也而聖人不徒教
也以賢制爵則不賢者莫不謹於德以庸制祿則無
功者莫不興於功是二者聖人奔走天下之權而人
心之激勸所係故不言教而列於後
臣按聖人之所謂教者不但敷五典而已而凡禮
樂刑政之施儀則等威之制爵祿誓戒之事世業
士俗之常莫不有教存焉一事之行而有一教之
寓此三代盛時邦國都鄙比閭族黨之間禁令之
所施行耳目之所漸染日用之所見聞何者而非
軌民之法則囿民之教條哉後世之所謂教者止
有教之名無復教之實况又有非所教而教者哉
以五禮(吉凶軍賓嘉)防萬民之偽而教之中以六樂(雲門咸池大韶)
(犬夏大濩大武)防萬民之情而教之和
臣按天子建中和之極以為禮樂所以防民之情
偽而教之中和使行皆中正而心無乖戾也
正月之吉始和布教于邦國都鄙乃縣(平聲)教象之法于
象魏(雉門兩觀)使萬民觀教象浹日(一旬為浹)而斂之乃施教法
于邦國都鄙使之各以教其所治民
朱申曰建子之月朔日始調和十二教以下之事而
頒布此教職文書于邦國都鄙以地官之教法畫之
為象而懸于兩觀使萬民觀教法而儀則之浹一旬
乃收斂使遠近皆知之乃施教民之法于外之邦國
内之都鄙使邦國諸侯教邦國之民都鄙大夫教都
鄙之民
歲終則令教官正治而致事正歲令于教官曰各共爾
職修乃事以聽王命其有不正則國有常刑
賈公彦曰周禮凡言正歲者夏建寅之月也直言正
月者周建子之月也
吳澂曰正治脩其文書致事上其計簿
小司徒之職掌建邦之教法凡用衆庶則掌其政教與
其戒禁
朱申曰政以正之教以導之戒以飭其怠忽禁以使
之勿為
臣按先王布教于民非一日也然猶必每歲之首
調和之恐其所行者或有所乖戾也頒布之恐其
所施者或有所沮格也既頒之以文書復懸之於
象魏則凡有目者所共覩有耳者所共聞不至於
消沮閉藏矣至於歲終又俾脩其文書上其計簿
使有所稽考焉噫聖人之治以教為先而所以頒
布其教者一歲之間凡三致意委曲詳細丁寧諄
切如此此其教化所以大行日新而無窮也歟
禮記王制曰司徒脩六禮以節民性明七教以興民德
齊八政以防淫一道德以同俗養耆老以致孝恤孤獨
以逮(及也)不足上賢以崇德簡(差擇)不肖以絀惡
吳澂曰此言司徒之所以教即舜之命契者也人之
性稟或殊使民由於禮則過者不得過不及者不得
不及所謂節之也人倫之德民所同得使之能知其
教則莫不感發奮起而興於善所謂興之也為人欲
所溺之謂淫八政有所禁戒如防之隄水所謂防之
也道德一則俗之習尚不各道其所道以為道不各
德其所德以為德所謂同之也耆老所當孝養上之
人養其老則民皆知致其孝矣孤獨有所不足者上
之人恤孤獨則民皆知逮其不足矣
六禮冠婚喪祭鄉相見七教父子兄弟夫婦君臣長幼
朋友賓客八政飲食衣服事為異别度量數制
方慤曰冠婚嘉禮也喪凶禮也祭吉禮也鄉飲酒士
相見賓禮也
陳澔曰六禮七教八政皆司徒所掌禮節民性教興
民德脩則不壊明則不渝然非齊八政以防淫則亦
禮教之害也事為者百工之技藝有正有邪異别者
五方之器械有同有異度量則不使有長短小大之
殊數制則不使有多寡廣狹之異若夫飲食衣服尤
民生日用之不可闕者所以居八政之首齊之則不
使有僭儗詭異之端矣
臣按舜典與周官皆云五教而此又云七教其教
之目比書所載加二焉所謂五教者父子君臣夫
婦長幼朋友而此加之以兄弟賓客為七所謂長
幼者即兄弟之謂也今分而為二則是兄弟者天
合而有先後者也長幼者人合而有先後者也朋
友親相與者也賓客泛相遇者也然五教之在書
則謂之敷敷布之也七教之在禮則謂之明明昭
之也而皆在司徒之所掌敷者頒之於天下明者
講之於學校也
廣谷大川異制民生其間者異俗剛柔輕重遲速異齊
(去聲)五味異和器械異制衣服異宜脩其教不易其俗齊
其政不易其宜
吳澂曰教即七教是也脩謂其教皆明無所廢闕政
即八政是也齊謂其政並舉無所參差以廣谷大川
而言則地産有異而其習尚之所安各異其俗故雖
導之以教然亦不改易其所安之俗使之各得以安
其所安也以剛柔輕重遲速而言則天稟有異而其
身口之所便各異其宜故雖正之以政然亦不改易
其所便之宜使之各得以宜其所宜也
臣按民稟天地之性以生無不同也然其所居之
地水陸川谷之土俗各異所稟之氣剛柔遲速之
劑量各殊先王脩其教齊其政固欲復其天地本
然之性而歸之同也然土俗處處别氣稟人人殊
則有未易變易然者苟不至於反常而逆理則亦
不強之使同焉
大學曰所謂治國必先齊其家者其家不可教而能教
人者無之故君子不出家而成教於國孝者所以事君
也弟者所以事長也慈者所以使衆也康誥曰如保赤
子心誠求之雖不中不遠矣未有學養子而后嫁者也
一家仁一國興仁一家讓一國興讓一人貪戾一國作
亂其機如此此謂一言僨(覆敗也)事一人定國堯舜帥天
下以仁而民從之桀紂帥天下以暴而民從之其所令
反其所好而民不從是故君子有諸己而后求諸人無
諸己而后非諸人所藏乎身不恕而能喻(曉也)諸人者未
之有也
朱熹曰身脩則家可教矣孝弟慈所以脩身而教於
家者也然而國之所以事君事長使衆之道不外乎
此此所以家齊於上而教成於下也康誥周書引書
而釋之又明立教之本不假強為在識其端而推廣
之耳一人謂君也機發動所由也此言教成於國之
效又承上文一人定國而言有善於己然後可以責
人之善無惡於己然後可以正人之惡皆推己以及
人所謂恕也不如是則所令反其所好而民不從矣
臣按大學脩身以上皆是學之事齊家治國方是
教之事一家之中有父母有兄長有子孫僕隸我
於其間為子則孝為弟則弟為家長則慈曰孝曰
弟曰慈既有諸己則是能脩身而教於家矣由是
一家之中人人皆孝皆弟皆慈而無一人不可教
者由是即所以立於身行於家者而教於人孝以
為忠弟以為順慈以為愛人之仁夫如是則仁讓
之善積於一家而仁讓之化形於一國所謂不出
家而教成於國也苟或貪而不讓戾而不仁惡念
生於一人則一國便有作亂之事所謂其家不可
教而能教人者無之也雖然為善則難為惡則易
而其善惡難易之機由於君之一身而機者何弩
之牙也矢之發動由乎弩機一發動焉則勢有不
可遏者以身示教者可不謹其機乎所謂機者在
於君身則其心之意也心之發動是之為意人君
欲廣其教於天下不假強為在識其善念端倪之
初處動其機以發之從此推廣去耳嗟乎一念之
善與惡乃堯舜桀紂之所以分堯舜之君而有唐
虞治世之民其身既脩其家可教有諸己而求諸
人其所令之善即其所好者也桀紂之君而有夏
商末世之民其身不脩其家不可教而無諸己而
求諸人其所令非不善而非所好者也
子曰庶矣哉冉有曰既庶矣又何加焉曰富之曰既富
矣又何加焉曰教之
朱熹曰庶而不富則民生不遂故制田里薄賦斂以
富之富而不教則近於禽獸故必立學校明禮義以
教之
胡寅曰天生斯民立之司牧而寄以三事然自三代
之後能舉此職者百無一二漢之文明唐之太宗亦
云庶且富矣西京之教無聞焉明帝尊師重傅臨雍
拜老宗戚子弟莫不受學唐太宗大召名儒增廣生
員教亦至矣然而未知所以教也三代之教天子公
卿躬行於上言行政事皆可師法彼二君者其能然
乎
臣按曰庶曰富曰教三者自堯舜以來為治之大
節目大綱領也蓋天生斯民而立一人以為之司
牧付之以庶富教之三事人君承上天之付托為
萬民之父母必當盡治教養之三事養之以至於
繁庶治之以至於富足教之以至於仁厚則盡乎
父母斯民之責而無負乎上天付托之重矣苟為
不然而惟知以天下而奉巳適乎己而不恤乎人
生齒日至於衰耗田里日至於貧窘民俗日至於
靡蕩如是非但民不安其生而君亦不能安其位
矣就三者之中論之庶富者君之事也教者師之
事也三代以來盡君道者間或有之兼盡師之道
者蓋亦鮮矣
孟子曰人之有道也飽食煖衣逸居而無教則近於禽
獸聖人有憂之使契為司徒教以人倫父子有親君臣
有義夫婦有别長幼有序朋友有信放勲曰勞之來之
匡之直之輔之翼之使自得之又從而振德之
朱熹曰人之有道言其皆有秉彝之性也然無教則
亦放逸怠惰而失之故聖人設官而教以人倫亦因
其固有者而道之耳書曰天叙五典勅我五典五惇
哉此之謂也放勲本史臣贊堯之辭孟子因以為堯
號也德猶惠也堯言勞者勞之來者來之邪者正之
枉者直之輔以立之翼以行之使自得其性矣又從
而提撕警覺以加惠焉不使其放逸怠惰而或失之
蓋命契之辭也
臣按人之所以異於禽獸者以其有秉彝之性也
有其性而或以氣稟之偏或為物欲之蔽遂去禽
獸也幾希聖人先得秉彝之全者也視吾人有秉
彝之性而不能全乃至去禽獸也不遠誰之責歟
吾為人之君而不能盡君人之責使人不遠於禽
獸則凡吾所治者皆獝狘之物也吾何以為治哉
非徒負斯人之仰戴而實負上天之付托也寧能
不憂於心乎憂之而脩為之教命臣以掌其事立
法以為之制必使蚩蚩蠢蠢之民皆率其秉彝之
性然後吾之責塞而吾之憂釋矣後世人主知憂
此者蓋鮮矣憂之一言唐虞聖帝所以戰兢惕厲
而致雍熙泰和之治其本在此歟
漢書食貨志曰五家為隣五隣為里四里為族五族為
黨五黨為州五州為鄉鄉萬二千五百戶也隣長位下
士自此以上稍登一級至鄉而為卿也於里有序而鄉
有庠序以明教庠則行禮而視(讀為示)化焉春令民畢出
在壄冬則畢入於邑所以順隂陽備寇賊習禮文也春
將出民里胥平旦坐於右塾隣長坐於左塾畢出然後
歸夕亦如之入者必持薪樵輕重相分斑白不提挈冬
民既入婦人同巷相從夜績女工一月得四十五日必
相從者所以省費燎火同巧拙而合習俗也男女有不
得其所者因相與歌詠各言其傷(怨刺之詩)是月餘者亦在
于序室八歲入小學十五入大學此先王制土處民富
而教之之大略也
臣按成周盛時其富而教之其規條之詳如此當
是之時男有教女有業而無外慕出位之思非禮
犯分之為此乖争陵犯之風所以不作也
漢賈誼言于文帝曰凡人之智能見已然不能見將然
夫禮者禁於將然之前而法者禁於己然之後是敌法
之所用易見而禮之所為至難知也禮云禮云者貴絶
惡於未萌而起教於微𦕈使民日遷善遠辠而不自知
也
臣按為治大要二禮與法也禮也者教化之所從
出者也誼所謂絶惡於未萌起教於微𦕈使民日
遷善遠罪而不自知者是則禮之所以禁於將然
者也法之為法禁於已然者則反是禁於將然則
不肅而成不嚴而治而天下咸囿於孝弟忠信禮
義廉恥之中矣
董仲舒曰夫萬民之從利也如水之走下不以教化隄
防之不能止也是故教化立而姦邪皆止者其隄防完
也教化廢而姦邪並出刑罰不能勝者其隄防壊也古
之王者明於此是故南面而治天下莫不以教化為大
務立大學以教於國設庠序以化於邑漸民以仁摩民
以誼節民以禮故其刑罰甚輕而禁不犯者教化行而
習俗美也聖王之繼亂世也掃除其迹而悉去之復脩
教化而崇起之教化已明習俗已成子孫循之行五六
百歲尚未敗也
臣按董子所謂漸民以仁摩民以誼節民以禮是
三言者是誠自古帝王脩教立化之本也所謂治
天下之大務生民習之以為風俗子孫循之以為
治道雖百世可也豈但行之五六百歲而不敗哉
以上總論教化之道
大學衍義補卷六十七
