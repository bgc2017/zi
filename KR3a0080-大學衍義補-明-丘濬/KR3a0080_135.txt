大學衍義補卷一百三十五
明丘濬撰
治國平天下之要
嚴武備
察軍之情
詩邶風擊鼓之首章曰擊鼓其鏜(擊鼓聲)踊躍(坐作擊刺之狀)用
兵(戈戟之属)土(土功)國(國中)城漕(衛邑名)我獨南行
朱熹曰春秋隠公四年宋衛陳蔡伐鄭正州吁自立
之時衛人從軍者自言其所為因言衛國之民或役
土功於國或築城於漕而我獨南行有鋒(兵端)鏑(矢鋒)死
亡之憂危苦尤甚也
臣按本朝學士朱善曰役土功於國者此民也築
城於漕者亦此民也南行而平陳與宋者又此民
也先王之於民也不得已而用之則必先其所急
後其所緩未聞衆役並興罷民之力以逞己之志
若斯之甚者也是亦可謂忍矣其卒至於敗亡也
宜哉吁國風之詩皆出於閭巷之言先王命官采
民詩以觀民風民之言見於詩為治者誠能因民
之言而察民之心所欲與聚所惡勿施王天下之
大本在此矣况征伐大事又烏可咈民之情而必
從己之志哉
王風君子于役首章曰君子(婦人目其夫之辭)于役不知其期
曷至哉雞棲于塒(鑿墻而棲曰塒)日之夕矣牛羊下來君子于
役如之何勿思
朱熹曰大夫久役于外其室家思而賦之曰君子行
役不知其反還之期且今亦何所至哉雞則棲于塒
矣日則夕矣牛羊則下來矣是則畜産出入尚有旦
暮之節而行役君子乃無休息之時使我如何而不
思也哉
臣按謝枋得曰雨雪霏霏遣戍役而預言歸期也
卉木萋萋勞還率而詳言歸期也四牡之使寧幾
何時勞之曰我心傷悲吉甫在鎬不過千里勞之
曰我行永久吾觀先王之心惟恐一人之勞苦惟
恐一人之怨咨何也不如是非所以體羣臣也本
于推已及物之恕發而為序情閔勞之仁豈有無
期度者哉今君子于役至于不知其期仁恕之意
泯然矣由是推之暫時之役近地之行猶不可以
無期矧以中土之人而為邊鄙之戍沙漠沍寒之
塞炎蒸瘴厲之鄉一籍邊關永無可歸之期則人
之愁怨無聊也可知矣居人上者恒念及此其去
也有常時其歸也有定限知其苦而閔其情加以
恩而厚其賞則彼雖艱苦萬狀亦所甘心矣唐末
之禍起于龐勛桂林之戍不更後世人主尚鑒之
哉
小雅采薇首章曰采薇(菜名)采薇薇亦作(生出地也)止曰歸曰
歸歲亦莫(晩也)止靡(無也)室靡家玁狁(北狄)之故不遑(暇也)啓(跪也)
居玁狁之故其卒章曰昔我往矣楊柳(蒲柳)依依今我來
思雨雪霏霏(雪甚貎)行道遲遲(長遠也)載渴載飢我心傷悲
莫知我哀(詳見真氏前書)
朱熹曰此遣戍役之詩以其出戍之時采薇以食而
念歸期之遠也故為其自言而以采薇起興曰采薇
采薇則薇亦作止矣曰歸曰歸則歲亦莫止矣然凡
此所以使我舍其室家而不暇啓居者非上之人故
為是以苦我也直以玁狁侵陵之故有所不得已而
然耳蓋叙其勤苦悲傷之情而又風以義也程子曰
毒民不由其上則人懷敵愾之心矣
又曰卒章又設為役人預自道其歸時之事以見其
勤勞之甚也程子曰此皆極道其勞苦憂傷之情也
上能察其情則雖勞而不怨雖憂而能勵矣范氏曰
予于采薇見先王以人道使人後世則牛羊而已
臣按采薇之詩真氏已載其全篇於格物致知之
要下察民情條其言謂此戍者之情鬱結於中不
能以自愬者文王乃先其未發歌詠以勞之如其
身之疾疚焉者而臣於此不復詳載惟摘取其首末
二章而備詳程朱之言程氏所謂毒民不由其上
則人懷敵愾之心上察民情則雖勞而不怨雖憂
而能勵斯二言也真得斯民之情在上者誠知軍
旅為毒民之具凡有興舉皆為乎民非不得已而
不為及其役之也又能深察其情知其勞苦之狀
䘏其飢寒之苦憐其室家之離曠念其生業之廢
墜有所用心則為上所知有所效力則不為人所
掩如此則彼雖勞也而忘其為勞雖憂也而忘其
為憂而一於敵君王之愾而功無不成矣
詩序苕之華大夫閔時也幽王之時西戎東夷交侵中
國師旅並起因之以飢饉君子閔周室之將亡傷已逢
之故作是詩也其首章曰苕(陵苕)之華芸其黃矣心之憂
矣維其傷矣
朱熹曰詩人自以身逢周室之衰如苕附物而生
雖榮不久故以為比而自言其心之憂傷也
何草不黃下國刺幽王也四夷交侵中國背叛兵革不
息視民如禽獸君子憂之故作是詩也其首章曰何草
不黃何日不行何人不將經營四方二章曰何草不玄
何人不矜(無妻曰矜)哀我征夫獨為匪民
朱熹曰周室將亡征役不息行者苦之故作此詩言
何草而不黃何日而不行何人而不將(亦行也)以經營
於四方也哉
李樗曰文王之民無不得其所矣而猶視之如傷此
周之所以興也幽王之民愁苦甚矣而幽王曾不之
恤視民如禽獸此周之所以亡也興亡之鑒豈遠乎
哉
謝枋得曰東山采薇出車杕杜諸詩序情閔勞皆以
室家之望者為說同為天民血氣嗜欲豈有異哉先
王以民待民幽王之待民如犬馬耳故曰哀我征夫
獨為匪民
臣按先儒謂苕之華言國家之衰微時物之凋耗
人民不聊其生天運窮矣何草不黃言士民役使
之煩數征行之勞苦上之人視之與禽獸無異人
事極矣周室至是無可為矣此黍離所以降為國
風也噫人君當四方無虞之時九重清燕之時試
以二詩與先儒所論者而諷味焉其尚日思所以
愛惜民力而培養元氣凡有興師動衆揆之於天
道人情物理事勢苟可以已者無不已之非甚至
於不得已無不已焉者以民待民而不至以犬馬
待其民必毋使天運至此而窮人事至此而極如
二詩所云者天下豈有亂亡之禍哉
桑柔芮伯刺厲王也其二章曰四牡騤騤旟旐有翩亂
生不夷(平也)靡國不泯(滅也)民靡有黎(黑也)具(俱也)禍以燼(灰燼)於
乎有哀國步(運也)斯頻(急蹙也)
朱熹曰厲王之亂天下征役不息故其民見其車馬
旌旗而厭苦之自此至第四章皆征役者之怨辭也
輔廣曰王者豈能無所征役但出於不得已則民將
悦而從之以忘其勞今也使人見其車馬旌旗而厭
苦若是則民不可得而用矣亂生不夷亂日生而無
平定之期也無國不滅無民不燼則甚言之耳君子
之哀則哀其國家運祚之急蹙也
其三章曰國步蔑(滅也)資(咨也)天不我將(養也)靡所止疑(定也)云
徂何往君子實維秉心無競(爭也)誰生厲(怨也)階至今為梗
(病也)
朱熹曰言國將危亡天不我養居無所定徂無所往
然非君子之有爭心也誰實為此禍階使至今為病
乎蓋曰禍有根原其所從來也遠矣
輔廣曰居無所定則無以自安也徂無所往則無以
避患也凡為君子則其心無所爭耳然不知誰為此
厲階而使至今為病乎
其四章曰憂心慇慇念我土(鄉也)宇(居也)我生不辰(時也)逢天
僤(厚也)怒自西徂東靡所定處多我覯(見也)痻(病也)孔棘(急也)我
圉(邊也)
輔廣曰土宇謂鄉里與室家也周在西故曰自西徂
東前三章雖皆是征役者怨辭然二章則言亂生不
已而要其禍亂之終三章則言行止無定而原其禍
亂之始四章則言多矣我之見病也急矣我之在邊
也情益切而辭益哀矣
臣按桑柔之詩凡十六章此四章皆士卒遭亂離
而厭苦自傷之辭人君當承平無事之時而諷之
於口察之於心必先有以調息而消弭之使其厲
階不生國步不頻民之居者皆有定所民之出也
皆有定向不至於多矣其見病也急矣其在邊也
則夫横目而黎首者見其車馬之盛旌旗之美則
欣欣然有喜色而不疾首蹙頞以相哀相怨矣
漢高祖四年下令軍士不幸死者吏為衣衾棺斂轉送
其家
六年令吏卒從軍至平城及守城邑者皆復終身勿事
八年又令士卒從軍死者為槥歸其縣縣給衣衾棺葬
具祠以少牢長吏視葬
臣按復謂除其賦役也
光武建武元年從薊還范陽命收葬吏士
臣按高光皆起自兵間目見軍士之勞苦故其於
死者眷眷如此也死者感恩於地下則未死者安
得不大有所感乎古人於犬馬之死猶必葬之以
帷蓋況兵士有功於我乎
唐陸贄言於德宗曰曠歲持久師老費財加筭不止於
舟車徵卒殆窮於閩濮笞肉捶骨呻吟里閭送父别夫
號呼道路杼軸已甚興發已殫而將帥猶曰財不足兵
不多又曰興師四方無遠不暨父子訣别夫婦分離一
人征行十室資奉居者有餽送之苦行者有鋒刃之憂
去留騷然而閭里不寧矣
䞇又言曰古之善選置者必量其性習辨其土宜察其
技能知其欲惡用其力而不違其性齊其俗而不易其
宜引其善而不責其所不能禁其非而不處其所不欲
而又類其部伍安其室家然後使之樂其居定其志奮
其氣勢結其恩情撫之以惠則感而不驕臨之以威則
肅而不怨靡督課而人自為用弛禁防而衆自不攜故
出則足兵居則足食守則固戰則強其術無他便於人
情而已矣今則散徵士卒分戍邊陲更代往來以為守
備是則不量性習不辨土宜邀其所不能強其所不欲
求廣其數而不考其用將致其力而不察其情斯可以
為羽衛之儀而無益備禦之實也何者窮邊之地千里
蕭條寒風裂膚驚沙慘目與豺狼為鄰伍以戰鬪為嬉
遊晝則荷戈而耕夜則倚烽而覘日有剽害之慮永無
休暇之娛地惡人勤於斯為甚自非生於其域習於其
風幼而覩焉長而安焉不見樂土而不遷焉則罕能寧
其居而狎其敵也
又曰今者窮邊之地長鎮之兵皆百戰傷夷之餘終年
勤苦之劇角其所能則練習度其所處則孤危考其服
役則勞察其臨敵則勇然衣糧所給惟止當身例為妻
子所分常有凍餒之色而關東戍卒歲月踐更不安危
城不習戎備怯於應敵懈於服勞然衣糧所頒厚踰數
等豐約相形隔絶斯甚
臣按陸䞇之言灼見人情事弊而於征行之勞擾
邊塞之苦楚人情之哀怨軍伍之事宜忽忽如昨
日事如身親履其地而目親見其人辛苦勞頓悲
啼怨恨阽於死亡欲求須臾之生而不可得也其
所以為之處置者則又如親見其人親理其事必
如此而後可不如此則決然有不可者非泛泛然
而虚為之言也後世聖君賢輔凡䞇所言皆當恒
寫一通置之座隅使邊塞寒苦之狀士卒哀怨之
情恒接乎目每動於心
宋太祖建隆元年給攻城役夫死者人絹三匹復三年
三年又詔瘞征蜀戰死士卒被傷者給繒帛
臣按創業之君一戎衣而有天下雖曰天命然非
人力亦不能以成也同時將士與我百戰以爭天
下致我貴為天子富有四海之大而又傳於子孫
世世享其富貴而無窮其一時攀鱗附翼之人幸
而生者固與我共享之矣而其子孫亦與有焉若
夫不幸而死者則是徒以一命而膏草野何為也
哉此古之帝王所以既用人之力必䘏人之身非
徒䘏其生而必䘏其死也繼世之君坐享富貴者
尚體祖考之心而毋忘其富貴之所自哉
張方平言於仁宗曰戰勝之後陛下可得而知者凱旋
捷奏拜表稱賀赫然耳目之觀至於遠方之民肝腦屠
於白刃筋骨絶於餽餉流離破産鬻賣男女薰眼折臂
自經之狀陛下必不得而見也慈父孝子孤臣寡婦之
哭聲陛下必不得而聞也譬猶屠殺牛羊刳臠魚鼈以為
膳羞食者甚美死者甚苦使陛下見其號呼於梃刃之
下宛轉於刀几之間雖八珍之美必將投箸而不忍食
而況用人之命以為耳目之觀乎
臣按此蘇軾代方平所草之奏也人君有欲用兵
以廣地而雪憤者觀此亦可以惕然於心矣
或言古人之兵當如子弟之衛父兄而孫吳之徒必曰
與士卒同甘苦而後可是子弟必待父兄施恩而後報
也朱熹曰廵三軍拊(撫也)而勉(慰也)之三軍之士皆如挾纊
(纊綿也言悦以忘寒此語出左傳)此意也少不得
臣按孔子曰體羣臣則士之報禮重解者曰體者
設以身處其地而察其心也此言最善形容夫人
君之於士卒雖曰勢分懸絶然其好惡則初無以
異人君誠能設以其九重之身而處夫四塞之地
而察其好惡之情切切然形之於言孜孜然念之
於心恒使萬里之外如在咫尺之間邊塞之境恒
在殿陛之下有情而無不達有功而無不知有屈
而無不伸則凡為吾禦邊而敵愾者豈有不盡其
心也哉或者之言所謂古人之兵當如子弟之衛
父兄此就下人而言大義固當如是也若夫居人
上者不能體情以盡下而惟責下之盡義非所謂
以人望人也朱子所謂廵而拊之三軍之士皆如
挾纊此意也少不得非但為將者少不得也而為
君者亦豈可少哉
以上論察軍之情
大學衍義補卷一百三十五
