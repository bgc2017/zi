韓非子卷二元何犿註
有度第六二柄第七
揚權第八八姦第九
有度第六
國無常強無常弱奉法者強則國強(強為不曲法從私)奉法者
弱則國弱荆莊王并國二十六開地三千里莊王之氓
社稷也而荆以亡(荆全之時與荆亡之時民及社稷未改易而全亡遂殊者則由奉法有強)
(弱故也)齊桓公并國三十啓地三千里桓公之氓社稷也
而齊以亡燕襄王以河為境以薊為國襲涿方城(方城涿之)
(邑也)殘齊平中山(中山國名)有燕者重無燕者輕(謂鄰國得燕為黨者則重)
(反是者則輕也)襄王之氓社稷也而燕以亡魏安釐王攻趙救
燕取地河東(河東故南燕國所在時魏救燕燕人得之故以河東故國與魏也)攻盡陶
魏之地(陶定陶也)加兵於齊私平陸之都(言魏加兵於齊平陸以為私都也)
攻韓拔管(管故管叔所都)勝於淇下睢陽之事荆軍老而走(魏與)
(楚相持於睢陽而楚師遁師久而老)蔡召陵之事荆軍破兵四布於天下
(兵魏之兵也)威行於冠帶之國安釐死而魏以亡故有荆莊
齊桓公則荆齊可以霸有燕襄魏安釐則燕魏可以強
今皆亡國者其羣臣官吏皆務所以亂而不務所以治
也其國亂弱矣又皆釋國法而私其外(外謂臣之事也)則是負
薪而救火也亂弱甚矣故當今之時能去私曲就公法
者民安而國治能去私行行公法者則兵強而敵弱故
審得失有法度之制者加以羣臣之上則主不可欺以
詐偽(謂得守法度之臣受之以政位加羣臣之上故不可欺以詐偽)審得失有權衡之
稱者以聽遠事則主不可欺以天下之輕重(權衡所以稱輕重也)
(臣既妙於輕重使之聽遠故不可欺以輕重也)今若以譽進能則臣離上而下
比周(能由譽進所以比周於下求其虚譽)若以黨舉官則民務交而不求
用於法(官由黨舉所以務交求其親援)故官之失能者其國亂以譽為
賞以毁為罰也則好賞惡罰之人釋公行行私術比周
以相為也忘主外交以進其與(與謂黨與也)則其下所以為
上者薄矣交衆與多外内朋黨雖有大過其蔽多矣(朋黨)
(既多遞相隠蔽雖有大過無從而知也)故忠臣危死於非罪姦邪之臣安
利於無功(邪臣朋黨則忠臣横以非罪而見䧟邪臣輒以無功而獲利也)忠臣之所以
危死而不以其罪則良臣伏矣(臣傷其類故良臣伏也)姦邪之臣
安利不以功則姦臣進矣(同氣相求故姦臣進也)此亡之本也若
是則羣臣廢法而行私重輕公法矣(私重謂朋黨私相重也)數至
能人之門(此其所以私重也)不一至主之廷百慮私家之便不
一圖主之國屬數雖多非所以尊君也(君之徒屬之數雖多皆行私重)
(故非尊君)百官雖具非所以任國也(百官雖備皆慮私家之便故非任國任謂當其)
(事也)然則主有人主之名而實託於羣臣之家也(威權下移故也)
故臣曰亡國之廷無人焉(無憂國之人也臣韓非自謂也)廷無人者非
朝廷之衰也家務相益不務厚國大臣務相尊而不務
尊君小臣奉禄養交不以官為事此其所以然者由主
之不上斷於法而信下為之也故明主使法擇人不自
舉也使法量功不自度也(擇人量功之法布在方冊謂成國之舊制)能者不
可敝敗者不可飾譽者不能進非者弗能退(以法量功故能不可)
(敝敗不可飾也以法飾人故譽不能進非不能退也)則君臣之間明辯而易治(明辯)
(謂善惡不相掩)故主讎法則可也(讎謂校定可否)賢者之為人臣北面
委質無有二心朝廷不敢辭賤軍旅不敢辭難(朝廷辭賤則下)
(有觖上之心軍旅辭難則士有偷存之志)順上之為從主之法虛心以待令
而無是非也故有口不以私言(為君言也)有目不以私視(為君)
(視也)而上盡制之為人臣者譬之若手上以修頭下以修
足清暖寒熱不得不救入(寒則救之以暖熱則救之以清凡此皆用手入故曰不得)
(不救入也)鏌鋣傅體不敢弗搏(利刃近體手必搏之)無私賢哲之臣無
私事能之士(賢哲之臣事能之士皆以公用之)故民不越鄉而交無百
里之慼(既任臣以公則政平國理人無異望無外心故不越鄉而交所以無百里之慼)貴賤不
相踰愚智提衡而立(愚智各得其所故提衡而立)治之至也今夫輕
爵禄易去亡以擇其主臣不謂廉(易亡擇主心貪者耳如此之臣不可謂廉)
(也)詐說逆法倍主強諫臣不謂忠(逆法強諫凌主者耳如此之臣不可謂忠)
行惠施利收下為名臣不謂仁(行惠收下作福者耳如此之臣不可謂仁)離
俗隱居而以非上臣不謂義(隱居非上揚主之惡如此之臣不可謂義)外使
諸侯内耗其國伺其危險之陂以恐其主曰交非我不
親怨非我不解而主乃信之以國聽之卑主之名以顯
其身毁國之厚以利其家臣不謂智(伺危以恐主毁國以利家姦雄者耳)
(如此之臣不可謂智也)此數物者險世之說也而先王之法所簡
也(險世所說邀取一時之利先王所簡必令百代常行)先王之法曰臣毋或作威
毋或作利從王之指毋或作惡從王之路古者世治之
民奉公法廢私術專意一行具以待任(治世之人所具意行不用之於)
(私唯以待君之任耳)夫為之人主而身察百官則日不足力不給
(言當用法而察之)且上用目則下飾觀(飾觀則目視不得其真也)上用耳則
下飾聲(飾聲則耳聽不知其偽也)上用慮則下繁辭(繁辭則慮惑於說也)先王
以三者為不足故舍己能而因法數審賞罰先王之所
守要(因法數審賞罰用此察之則百官不得混其真偽斯術也先王所守之要)故法省而不
侵獨制四海之内聰智不得用其詐隂躁不得關其佞
姦邪無所依遠在千里外不敢易其辭勢在郎中不敢
蔽善飾非(郎近侍之官也)朝廷羣下直湊單微不敢相踰越(雖單)
(微直湊亦令得其職分而豪強不敢踰)故治不足而日有餘上之任勢使
然也(立治之功日尚有餘而功教既已平羣臣既已穆則上之任用之勢不違法教使之然也)夫人
臣之侵其主也如地形焉即漸以往(如地形之見耕漸就削滅也)使
人主失端東西易面而不自知(既以漸來故雖至於失端易面而主尚不能自)
(知)故先王立司南以端朝夕(司南即指南車也以喻國之正法)故明主
使其羣臣不遊意於法之外不為惠於法之内(不令遊意法外)
(為惠法内皆所以防其侵也)動無非法法所以凌過遊外私也(既使羣臣)
(動皆以法其或凌過遊外即皆私也)嚴刑所以遂令懲下也(所以嚴刑者欲以遂令且)
(懲下也遂通也)威不貸錯制不共門(威當主錯故不貸臣令錯制當主裁故不共臣同門)
(錯置也)威制共則衆邪彰矣(威制共臣則制邪顯用矣)法不信則君行
危矣(法不信則後不可行故君危也)刑不斷則邪不勝矣故曰巧匠目
意中繩然必先以規矩為度(匠之目意雖復中繩而不可用當以規矩為其度)
上智捷舉中事必以先王之法為比(君知雖敏而中事不可用當以先王)
(之法為其比例也)故繩直而枉木斵凖夷而高科削(科等也削高等令就)
(下也)權衡縣而重益輕(减重益輕權衡乃平)斗石設而多益少(減多益少)
(斗石乃滿)故以法治國舉措而已矣(舉法而措之治自平)法不阿貴繩
不撓曲法之所加智者弗能辭勇者弗敢爭刑過不避
大臣賞善不遺匹夫故矯上之失詰下之邪治亂決繆
絀羡齊非(絀其健羡齊其為非絀音黜)一民之軌莫如法屬官威民
(屬官欲令官之屬已)退淫殆止詐偽莫如刑刑重則不敢以貴易
賤(不敢以貴勢慢易於賤也)法審則上尊而不侵上尊而不侵則主
強而守要故先王貴之而傳之(傳之於後)人主釋法用私則
上下不别矣
二柄第七
明主之所導制其臣者二柄而已矣(導引也言道所以引喻其臣而制斷)
(之也)二柄者刑德也何謂刑德曰殺戮之謂刑慶賞之謂
德為人臣者畏誅罰而利慶賞故人主自用其刑德則
羣臣畏其威而歸其利矣故世之姦臣則不然所惡則
能得之其主而罪之(姦臣所惡則巧詐媚惑其主得其威而罪也)所愛則能
得之其主而賞之(姦臣所愛亦以巧詐媚惑其主得之恩而賞之)今人主非使
賞罰之威利出於已也聽其臣而行其賞罰則一國之
人皆畏其臣而易其君(臣用罰則民畏臣而輕君)歸其臣而去其君
矣(臣用賞則民歸臣而去其君)此人主失刑德之患也夫虎之所以
能服狗者爪牙也使虎釋其爪牙而使狗用之則虎反
服狗矣人主者以刑德制臣者也今君人者釋其刑德
而使臣用之則君反制於臣矣(反為臣所制也)故田常上請爵
禄而行之羣臣(請君爵禄而與羣臣所以樹私德於衆官)下大斗斛而施於
百姓(於下而用大斗斛以施百姓所以樹私恩於衆庶也)此簡公失德而田常用
之也故簡公見弑子罕謂宋君曰夫慶賞賜予者民之
所喜也君自行之殺戮刑罰者民之所惡也臣請當之
於是宋君失刑而子罕用之故宋君見劫田常徒用德
(謂不兼刑也)而簡公弑子罕徒用刑(謂不兼德也)而宋君劫故今
世為人臣者兼刑德而用之則是世主之危甚於簡公
宋君也故劫殺擁蔽之主非失刑德而使臣用之而不
危亡者則未嘗有也
人主將欲禁姦則審合刑名者言不異事也(言名也事刑也言事)
(以相考則合不可知也)為人臣者陳事而言君以其言授之事專
以其事責其功功當其事事當其言則賞功不當其事
事不當其言則罰故羣臣其言大而功小者則罰非罰
小功也罰功不當名也羣臣其言小而功大者亦罰非
不說於大功也以為不當名也害甚於有大功故罰(不當)
(名之害甚於大功功大震主亦所以為罰)昔者韓昭侯醉而寢典冠者見君
之寒也故加衣於君之上覺寢而說(寢寤而覺)問左右曰誰
加衣者左右對曰典冠君因兼罪典衣與典冠其罪典
衣以為失其事也其罪典冠以為越其職也非不惡寒
也以為侵官之害甚於寒故明主之畜臣臣不得越官
而有功不得陳言而不當越官則死不當則罪守業其
官所言者貞也(守業以當官守官以當言如此者貞也)則羣臣不得朋黨
相為矣
人主有二患任賢則臣將乘於賢以劫其君(賢者必多才術故能)
(乘賢以劫君也)妄舉則事沮不勝(妄舉謂不擇賢則其事必沮而不勝沮毁敗也)故人
主好賢則羣臣飾行以要君欲則是羣臣之情不效(飾行)
(則偽外故其内情不效效顯也)羣臣之情不效則人主無以異其臣矣
(莫不飾行故真偽不分也)故越王好勇而民多輕死楚靈王好細腰
而國中多餓人齊桓公妬外而好内故豎刁自宫以治
内桓公好味易牙蒸其首子而進之燕子噲好賢故子
之明不受國(子之燕之臣也以噲好賢故陳禪讓之事令噲不受國以譲已因以簒之)故君
見惡則羣臣匿端(匿其端避所惡也)君見好則羣臣誣能(誣其能欲)
(見用)人主欲見則羣臣之情態得其資矣(羣臣之情態皆欲求利君見其)
(好惡則知利其所存故得以為資)故子之託於賢以奪其君者也竪刁
易牙因君之欲以侵其君者也其卒子噲以亂死(子噲燕王)
(名也)桓公蟲流出尸而不葬此其故何也人君以情借臣
之患也(謂見好惡之情則臣得以為利此以情借臣求利者也患所以生)人臣之情非
必能愛其君也為重利之故也今人主不掩其情不匿
其端而使人臣有緣以侵其主(緣其好惡之情得以侵主)則羣臣為
子之田常不難矣故曰去好去惡羣臣見素(君無好惡則臣無因)
(為偽其誠素自見)羣臣見素則大君不蔽矣
揚權第八(揚謂舉之使明也權謂量事設謀也)
天有大命人有大命(晝夜四時之候天之大命君臣上下之節人之大命也)夫香
美脆味厚酒肥肉甘口而疾形曼理皓齒說情而專精
(香肥所以甘口也用之失中則病形皓曼所以悅情也耽之過度則損精賢才所以助理也用之失宜則危君)
(也)故去甚去泰身乃無害權不欲見素無為也事在四
方要在中央(四方謂臣民中央謂主君)聖人執要四方來效虚而待
之彼自以之(以用也君但虚心以待之彼則各自用其能也)四海既蔵道隂見
陽(四海則四方也蔵謂不見也其能如此則君當導臣之隂以見君之陽陰陽接則君臣通也)左右
既立開門而當(左右謂左輔右弼也君臣既通輔弼之臣斯立如此則同類相從同聲相應四)
(方賢才畢來矣君但開門而當之無所遮擁也當受也)勿變勿易與二俱行(賢才既來)
(莫敢變易但令輔弼二臣俱行職事)行之不已(既行職事有功而可此俱皆賢臣之助不須有所除)
(去無不隨化而成)是謂履理也(君能履理故有成功)夫物者有所宜材者
有所施各處其宜故上下無為使雞司夜令狸執鼠皆
用其能上乃無事上有所長事乃不方(所長謂任材用物皆得其宜故)
(事不一方而成)矜而好能下之所欺(居上者矜好其能則下各飾其能以欺之)辯惠
好生下因其材(居上好生辯惠則下因其材以入其諛佞材則辯惠也)上下易用
國故不治(上代下任下操上權則國不治)用一之道以名為首(一謂道可以常)
(行古今莫二者唯其正名乎故曰以名為首)名正物定名倚物徙故聖人執
一以静使名自命令事自定(既使名命事故事自定也)不見其采下
故素正(采故皆事也上不見事則下事既素且正)因而任之使自事之(因其事而)
(任之彼則自舉其事)因而予之彼將自舉之(因其事以與之彼則自舉之)正與
處之使皆自定之上以名舉之(凡事皆使彼自定在上者從而以名舉之則刑)
(名審矣)不知其名復修其形(形事也循事以求名則其名可知也)形名參同
用其所生(所生為形名所從而出者形名既以參同故有此人而用之)二者誠信下
乃貢情(二者謂形名也參同則用其人是謂誠信也貢謂陳見也)謹修所事待命於
天(君人者能謹修其事大必有符應之命以命之)毋失其要乃為聖人聖人之
道去智與巧智巧不去難以為常(夫智巧在必背道而行詐故須去之)民
人用之其身多殃主上用之其國危亡因天之道反形
之理督參鞠之終則有始(既去智巧上因天之道下則反形之理二者督考參驗鞠)
(盡之其事既終還從其始也)虚以靜後未嘗用已(常當虚靜以後人未嘗用已而先唱)
凡人之患必同其端(端謂所陳事之首也臣之陳事不擇可否每皆同之則是偏聽而致)
(患也)信而勿同萬民一從(其陳事者且當信之無遂與同然後擇其善者以之施教則萬)
(民齊一而隨從)夫道者弘大而無形德者覈理而普至至於羣
生斟酌用之萬物皆盛而不與其寧(道德不與物寧而物自寧)道者
下周於事因稽而命與時生死(言當因道以考汝報命而汝也死生猶廢興也)
(謂其教命時可廢則廢時可興則興也)參名異事通一同情(參考異事之名必令通一)
(而又同情)故曰道不同於萬物(故能生於萬物)德不同於隂陽(故能成於)
(隂陽)衡不同於輕重(故能知其輕重)繩不同於出入(故能正於出入)和不
同於燥濕(故能均於燥濕)君不同於羣臣(故能制於羣臣)凡此六者道
之出也(此六者皆自道生故曰道之出也)道無雙故曰一是故明君貴
獨道之容(道以獨為容)君臣不同道下以名禱(下當陳其名言以禱於君)
君操其名臣效其形形名參同上下和調也
凡聽之道以其所出反以為之入(凡聽言之道或有未審必出言以難之彼)
(必反求其理以入於此也)故審名以定位明分以辯類(審察其名則事位自定明)
(識其分則物類自辯)聽言之道溶若甚醉(溶閒漫之貌凡聽言者欲闇以招明愚以求智)
(故闇然若甚醉者則言者自盡而敷奏也)唇乎齒乎吾不為始乎齒乎唇乎
愈惽惽乎(唇齒可以發言語也吾不為始則彼自為始吾愈惽惽彼愈昭昭)彼自離之
吾因以知之是非輻湊上不與構(離謂分析其所言彼既分析吾遂知之所)
(陳之言或是或非如輻之湊皆發自下情上不與之為構也構結也)虛靜無為道之情也
參伍比物事之形也參之以比物伍之以合虛根幹不
革則動泄不失矣(參三也伍五也謂所陳之事或三之以比物之情或五之以合虛之數常)
(令根幹堅植不有移革如此則動之散皆無所失泄也)動之溶之無為而改之(凡所)
(舉動溶然閒暇雖有所改無為而為也)喜之則多事惡之則生怨(謂臣所陳言君)
(若喜之彼必自媚益為其事若乃惡之彼必生怨而遂止)故去喜去惡虚心以為道
舍(去喜惡以虚其心則道來止故為道舍)上不與共之民乃寵之(謂下之為事上)
(不與共得則臣得自專其事必成故得受其榮寵也)上不與義之使獨為之上固
閉内扄從室視庭參咫尺已具皆之其處以賞者賞以
刑者刑(閉内扄閉心以察臣也由内以觀外若從室而視庭也八尺曰咫尺寸者所以度長短既閉心)
(以參驗之咫尺以度量之二者以具則大小長短皆之其所不相犯錯如此則可賞則賞可刑則刑無乖謬矣)
因其所為各以自成善惡必及孰敢不信(所為善惡既各自成善必)
(及賞惡必及刑刑賞不差誰敢不信)規矩既設三隅乃列(賞罰規矩既已說於一事二事)
(則人知他事皆然故曰三隅乃列也)主上不神下將有因(神者隱而莫測其所由者也既)
(不神故可測則可因故曰下將有因也)其事不當下考其常(主事不當則下以常理考)
(之所以較其非)若天若地是謂累解(天地高厚不可測者也君用意如天地則上因下考)
(之累可解也)若地若天孰疎孰親(天無私覆地無私載故無疎無親也)能象天
地是謂聖人(象天地之高厚而無私也)欲治其内置而勿親(内謂君之機密)
(也欲令機事不失所置之臣勿私親之)欲治其外官置一人不使自恣安
得移并(外謂百官之政也欲令官政不失則每官置一人焉夫兩雄必爭官有二人適足以增其猜競)
(故一人則專而不恣豈有移易并兼之事)大臣之門唯恐多人(臣門多人威權在之故也)
凡治之極下不能得(神隱不測故下不能得之治道無踰此者故曰治之極也)周合
刑名民乃守職去此更求是謂大惑(刑名不差則民守職此治之至要者)
(也去至要而不用非惑而何也)猾民愈衆姦邪滿側(亦既大惑故姦衆而邪滿)故曰
毋富人而貸焉毋貴人而逼焉(君之富臣更從臣貸君之貴臣更令臣逼此倒)
(置之徒不識理道者也)毋專信一人而失其都國焉(專信一人則勢聚焉故失)
(其都)腓大於股難以趣走(臣重於君難以為理)主失其神虎隨其後
(失神謂君可測知如臣能為虎隨後以伺其隙)主上不知虎將為狗(主既不知臣之為虎)
(則臣匿威藏用外若狗然所以隂謀其事)主不蚤止狗益無己(臣既以虎為狗君不知而)
(止之如此則同事相求皆為狗益其朋黨無有已時也)虎成其羣以弑其母(母則君也)
(既朋黨相益即是虎成羣也虎既成羣母必見弑)為主而無臣奚國之有(臣皆為虎)
(故曰無臣也)主施其法大虎將怯主施其刑大虎自寧(主既施刑)
(虎則懼而履道故得安寧也)法刑狗信虎化為人復反其真(謂君君臣臣也)
欲為其國必伐其聚(聚為朋黨交結伐之者所以離散其朋黨也)不伐其聚
彼將聚衆欲為其地必適其賜(地亦國也欲治其國必令賜與適宜)不適
其賜亂人求益彼求我予假仇人斧(亂人求益而與之則是以斧假仇人)
(也)假之不可彼將用之以伐我(以斧與仇則是假與不可仇既得斧我之見伐)
(不亦宜哉)黃帝有言曰上下一日百戰(夫上位可寳上利可貪居下者常有羡欲)
(之心欲静則不能欲取則不得二者交戰一日有百也)下匿其私用試其上上操
度量以割其下(下既有羡之心常匿私以試上故上必當操度量以割斷其下也)故度
量之立主之寳也(度量可以割斷下故為主之寳也)黨與之具臣之寳
也(黨與具可以奪君位故為臣寳)臣之所不弑其君者黨與不具也故
上失&KR0008;寸下得尋常(四指為&KR0008;上於度量少有所失下之得利已數倍多矣)有國
之君不大其都(大其都臣將據以叛國)有道之臣不貴其家(大夫稱家)
(貴其家臣將凌己)有道之君不貴其臣(貴其臣臣將貴勢過已)貴之富之
僃將代之(臣既貴富僃必將代君也)僃危恐殆急置太子禍乃無從
起(太子者君之副貳國之重鎮今欲僃其危殆必速置之則禍端自息矣)内索出圉必身
自執其度量(臣人四面謀君常在圉今在内欲求出圉但身執度量則可矣)厚者虧之
薄者靡之(厚謂臣黨與衆勢位高也位如此必虧之使薄也)虧靡有量毋使民
比周同欺其上虧之若月(若明之漸虧也亦取其既盛必衰天之道也)靡之
若熱(若鑚火之取熱不得中息)簡令謹誅必盡其罰(盡刑罰之理也)毋㢮而
弓一棲兩雄(弓以射不當棲之雄喻刑法罰不當位之官也)一棲兩雄其鬭㘖
㘖(爭鬭貌)豺狼在牢其羊不繁(豺狼喻吏之貪殘者)一家二貴事乃
無功(二貴争出命服役者不知誰從故事無功也)夫妻持政子無適從(夫唱婦隨)
(者禮之正也今夫妻爭持其政故子不知所從也)為人君者數披其木毋使木
枝扶疎(木喻臣也披為落其枝也數落木枝者喻數削黜臣之威勢也)木枝扶疎將塞
公閭(謂臣威權覆主充塞公閭)私門將實公庭將虚主將壅圍(圍圉也)
數披其木無使木枝外拒(拒謂枝之㫄生者也)木枝外拒將逼主
處數披其木毋使枝大本小枝大本小將不勝春風不
勝春風枝將害心(春風所以發生萬物者也喻君恩賞所以榮益於下者也枝本大矣春風)
(又發其榮以增其重則披枝而害心喻臣本實矣君又加之恩賞以增其威則臣將二而危君矣)公子
既衆宗室憂唫(宗室謂大宗適子家也庶子既衆勢凌適子故憂唫也)止之之道
數披其木毋使枝茂木枝數披黨與乃離掘其根本木
乃不神填其洶淵毋使水清(淵者水之停積水清鑒之者必衆喻雖族和附之者)
(必多也)探其懷奪之威(探其懷謂淵其心知其所欲為)主上用之若電若
雷(威不下分則君命神而可畏故若雷電也)
八姦第九
凡人臣之所道成姦者有八術(道引也言姦臣或誘引君之左右或誘引君之)
(百姓以成其姦邪其術有八也)一曰在同牀何謂同牀曰貴夫人愛孺
子便僻好色(便僻得嬖美好之色)此人主之所惑也託於燕處之
虞乘醉飽之時而求其所欲此必聽之術也(乘因也夫人孺子等)
(因君醉飽之時進以燕娛之具以求其所欲事無不聽)為人臣者内事之以金玉
使惑其主此之謂同牀(以金玉之寳内事貴夫人愛孺子等使之惑主主惑則姦謀可)
(成也)二曰在㫄何謂在㫄曰優笑侏儒左右近習(優笑者謂俳優)
(能啁笑者侏儒短人也)此人主未命而唯唯未使而諾諾先意承
旨觀貌察色以先主心者也此皆俱進俱退皆應皆對
(謂君所欲進則左右近習俱共進之所欲退則俱共退之命之則皆應問之則皆對)一辭同軌以
移主心者也為人臣者内事之以金玉玩好外為之行
不法使之化其主此之謂在㫄(姦臣既以金玉内事近習之臣外又為行非法)
(漸化其主主既習非則其位可得而奪也)三曰父兄何謂父兄曰側室公子
人主之所親愛也大臣廷吏人主之所與度計也此皆
盡力畢議人主之所必聽也為人臣者事公子側室以
音聲子女收大臣廷吏以辭言處約言事事成則進爵
益禄以勸其心使犯其主此之謂父兄(收謂收攝其心也謂臣欲收大)
(臣之心辭言為作聲譽又更處置邀共言事於君其事既成大臣必益爵禄用此以勸其心使之犯忤其主主)
(犯則君臣有隙姦臣可以施謀也)四曰養殃何謂養殃曰人主樂美宮
室臺池好飾子女狗馬以娛其心此人主之殃也為人
臣者盡民力以美宫室臺池重賦歛以飾子女狗馬以
娛其主而亂其心從其所欲而樹私利其間此謂養殃
五曰民萌何謂民萌曰為人臣者散公財以說民人行
小惠以取百姓使朝廷市井皆勸譽已以塞其主(臣行其惠)
(則主澤不下流故曰塞其主)而成其所欲此之謂民萌六曰流行何
謂流行曰人主者固壅其言談希於聽論議易移以辯
說(君門隔於九重賢俊希得與攝故言談論議希也)為人臣者求諸侯之辯士
養國中之能說者使之以語其私為巧文之言流行之
辭(謂其言巧便聽者似若流通而可行)示之以利勢懼之以患害施屬虚
辭以壞其主(設施綴屬浮虚之辭)此之謂流行七曰威強何謂威
強曰君人者以羣臣百姓為威強者也羣臣百姓之所
善則君善之非羣臣百姓之所善則君不善之為人臣
者聚帶劒之客養必死之士以彰其威明為己者必利
不為己者必死以恐其羣臣百姓而行其私此之謂威
強八曰四方何謂四方曰君人者國小則事大國兵弱
則畏強兵大國之所索小國必聽強兵之所加弱兵必
服為人臣者重賦歛盡府庫虚其國以事大國而用其
威求誘其君甚者舉兵以聚邊境而制歛於内薄者數
内大使以震其君使之恐懼此之謂四方凡此八者人
臣之所以道成姦世主所以壅劫失其所有也不可不
察焉明君之於内也娛其色而不行其謁不使私請(所以)
(防初姦之同牀也)其於左右也使其身必責其言不使益辭(所以)
(防二姦之在㫄也)其於父兄大臣也聽其言也必使以罰任於
後(當則任之不當則罰之)不令妄舉(防三姦之父兄)其於觀樂玩好也必
令之有所出(謂知其所從來)不使擅進不使擅退羣臣虞其意
(防四姦之飬殃也虞度也必不令度君意擅有所進退也)其於德施也縱禁財發墳
倉(積栗於倉若墳然)利於民者必出於君不使人臣私其德(防五)
(姦之民萌也)其於說議也稱譽者所善毁疵者所惡必實其
能察其過(考實其能察詳其過)不使羣臣相為語(防六姦之流行)其於勇
力之士也軍旅之功無踰賞邑鬭之勇無赦罪(邑鬭勇者謂恃)
(力與邑人私鬭)不使羣臣行私財(防七姦之威強也不使行私財於勇士)其於諸
侯之求索也法則聽之不法則距之(防八姦之四方)
所謂亡君者非莫有其國也而有之者皆非已有也(亡君)
(雖有國非已有之令臣執制而有之)令臣以外為制於内則是君人者亡
也(臣自外制内而君不擅舉手如此者君必亡也)聽大國為救亡也而亡亟於
不聽(聽大國則誅求無厭每事皆聽傾國猶不足有所不從則有辭而見伐故聽從之亡急於不聽也)
故不聽羣臣羣臣知不聽則不外諸侯(臣之外交以君之聽已欲有所)
(搆結今君既不聽則外交之心息矣)諸侯之不聽則不受臣之誣其君矣
(諸侯知我不聽用其臣不受彼臣之浮言以罔誣其君也)
明主之為官職爵禄也所以進賢材勸有功也故曰賢
材者處厚禄任大官功大者有尊爵受重賞官賢者量
其能賦禄者稱其功是以賢者不誣能以事其主有功
者樂進其業故事成功立今則不然不課賢不肖論有
功勞用諸侯之重(諸侯以勢位之重也有所委屬而君用之)聽左右之謁父
兄大臣上請爵禄於上而下賣之以收財利及以樹私
黨故財利多者買官以為貴有左右之交者請謁以成
重功勞之臣不論官職之遷失謬是以吏偷官而外交
弃事而財親是以賢者懈怠而不勸有功者隳而簡其
業此亡國之風也(隳毁也或本為堕)
韓非子卷二
