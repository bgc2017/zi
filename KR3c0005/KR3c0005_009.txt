韓非子卷九元何犿註
内儲說上七術第三十(儲聚也謂聚其所說皆君之内謀故曰内儲說)
主之所用也七術所察也六微七術一曰衆端參觀(端直)
(也欲求衆直必參驗而聽觀也)二曰必罰明威三曰信賞盡能四曰一
聽責下(專聽一理必有失責下不一能則不明)五曰疑詔詭使(疑危而制之譎詭而)
(使之則下不敢隠情)六曰挾知而問七曰倒言反事(或倒其言或反其事則姦)
(情可得而盡)此七者主之所用也觀聽不參則誠不聞(不參謂偏)
(聽一人則誠者莫告)聽有門戶則臣壅塞(各聽其所從若門戶然則為臣所塞)其說
在侏儒之夢見竈(侏儒夢竈言竈有一人煬則後人不見此譏靈公偏聽子瑕)哀公
之稱莫衆而迷(公言謀事無衆故迷孔子對舉國盡黨季孫與之同亂是一國為一人公之迷)
(宜矣)故齊人見河伯(齊王專信一人故被誑以大魚為河伯)與惠子之言亡
其半也(惠子言君之謀事有半疑有半今皆稱不疑則雷同朋黨故曰亡其半此上五說皆不參門戶)
(之聽)其患在竪牛之餓叔孫(叔孫專聽竪牛故身餓死而二子戮亡也)而江乞
之說荆俗也(荆俗不言人惡故白公得以為亂)嗣公欲治不知(謂不知治之術)
(也)故使有敵(恐其所貴臣妾擁已故更貴臣妾以敵之彼得敵適足以成其朋黨為擁更甚也)
是以明主推積鐡之類(積鐡為室盡以僃矢則體不傷積疑為心盡以僃臣則姦不生)
而察一市之患(雖一市之人言市有虎猶未可信况三人乎)
參觀一
愛多者則法不立威寡者則下侵上是以刑罰不必則
禁令不行其說在董子之行石邑(董子至石邑象深澗以立法故趙國治也)
與子産之教游吉也(子産教游吉令法吏以嚴斷)故仲尼說隕霜(仲尼)
(對哀公言隕霜不榖草則以宜殺而不殺故也)而殷法刑棄灰將行去樂池(將行)
(以樂池不專任以刑賞之柄故去之)而公孫鞅重輕罪(公孫鞅以謂輕罪尚不能犯則無由)
(犯重罪故先重輕罪)是以麗水之金不守(竊麗水之金其罪辜磔猶竊而不止則有竊而)
(獲免者故雖重罪不止也)而積澤之火不救(魯之積澤火焚而人不救則以不行法故也)
成歡以太仁弱齊國(成歡以齊王太仁知其必弱齊國)卜皮以慈惠亡
魏王(卜皮以魏王慈惠知其必亡其身也)管仲知之故斷死人(知冶國常嚴禁人之)
(厚葬不用命者戮其尸)嗣公知之故買胥靡(嗣公亦知國當必罰有胥靡逃之以一都)
(買而誅之)
必罰二
賞譽薄而謾者下不用(謾欺也)賞譽厚而信者下輕死其
說在文子稱若獸鹿(獸鹿唯就薦草猶人臣之歸恩厚也)故越王焚宫室
(焚其室者欲行賞罰於救火以驗人之用命)而吳起倚車轅(賞移轅者欲示其信而不欺也)
李悝斷訟以射(欲人之善射故其斷訟與善射者理也)宋崇門以毁死(崇門)
(之人居喪而瘠君與之官故多毁死者也)勾踐知之故式怒鼃(勾踐知勸賞可以招人故)
(式怒鼃以求勇)昭侯知之故藏敝袴厚賞之使人為賁諸也婦
人之拾蠶漁者之握鱣是以效之(拾蠶握鱣而不懼利在故也此得利忘難)
(之效也)
賞譽三
一聽則愚智不分(直聽一理不反覆參之則愚智不分)責下則人臣不參
(下之材能一一責之則人臣不得參襍)其說在索鄭(魏王以鄭本梁地故索鄭而合之不思梁)
(本鄭地鄭人亦索梁而合之此一聽之過也)與吹竽(混商吹竽是不責下也故令得參襍)其患
在申子之以趙紹韓沓為嘗試(申子為請兵先令趙紹韓沓嘗韓君知其意然)
(後說終成其私也)故公子汜議割河東(韓王欲河東以搆三國此非計也公子汜激君)
(行令)而應侯謀㢮上黨(應侯謀上黨亦非計也秦王從之此上二事皆一聽之患也)
一聽四
數見久待而不任姦則鹿散(謂人數見於君或復久待雖不任用外人則謂此得)
(主之意終不敢為姦如鹿之散)使人問他則不鬻私(謂使此雖知其所為陽若不知更試)
(以他事或問之他人不敢鬻其私矣鬻猶售)是以龐敬還公大夫(龐敬使市者不為姦)
(故還大夫而警之)而戴讙詔視輼車(戴讙欲知奉笥者更使視輼車)周主亡玉
簮(周主故亡玉簮以求神明之譽也)商太宰論牛矢(太宰詭論牛矢以求聽察之名也)
詭使五
挾知而問則不智者至(挾己所智而有所問則雖不知者莫不皆知也)深知一
物衆隠皆變(於一物知之能深則衆隠伏之物莫不變而露見)其說在昭侯之
握一爪也(握爪佯亡以驗左右之誠)故必審南門而三鄉得(必審南門之牛)
(犯苖而二鄉之犯者皆得其情實)周主索曲杖而羣臣懼(私得曲杖羣臣聳懼)卜
皮事庶子(使庶子愛御吏便得彼隂懼也)西門豹詳遺轄(謀遺其轄欲取清明之稱)
(也)
挾智六
倒言反事以嘗所疑則姦情得(倒錯其言反為其事以試其所疑也)故陽
山謾樛竪(偽謾樛竪知君疑也)淖齒為秦使(詐為秦使知君惡己)齊人欲為
亂(佯逐所愛令君知而不疑)子之以白馬(謬言白馬以驗左右之誠)子産離訟者
(分離訟者便得兩訟之情)嗣公過關市(知過者之輸金便得聽察之稱)
倒言七右經
一衛靈公之時彌子瑕有寵專於衛國侏儒有見公者
曰臣之夢賤矣公曰何夢對曰夢見竈為見公也公怒
曰吾聞見人主者夢見日奚為見寡人而夢見竈對曰
夫日兼燭天下一物不能當也(言一物不能蔽日之光也)人君兼燭
一國人一人不能擁也(一人不能擁君之明)故將見人主者夢見
日夫竈一人煬焉則後人無從見矣(一人煬則蔽竈之光故後人不見之)
(煬然也)今或者一人有煬君者乎(此譏彌子瑕專擁蔽君之明乎)則臣雖
夢見竈不亦可乎
魯哀公問於孔子曰鄙諺曰莫衆而迷(舉事不與衆謀者必迷惑)今
寡人舉事與羣臣慮之而國愈亂其故何也孔子對曰
明主之問臣一人知之一人不知也(一人知之一人不知則得再三詳議)
如是者明主在上羣臣直議於下今羣臣無不一辭同
軌乎季孫者舉魯國盡化為一(舉國既化為一則安得論其是非也)君雖
問境内之人猶不免於亂也(境内之人亦與季孫為一故問之無益)一曰
晏嬰子聘魯哀公問曰語曰莫三人而迷(舉事不與三人謀必知迷)
(惑也)今寡人與一國慮之魯不免於亂何也晏子曰古之
所謂莫三人而迷者一人失之二人得之三人足以為
衆矣故曰莫三人而迷今魯國之羣臣以千百數一言
於季氏之私人數非不衆所言者一人也安得三哉
齊人有謂齊王曰河伯大神也王何不試與之遇乎臣
請使王遇之為壇場大水之上而與王立之焉有間大
魚動因曰此河伯(直信一人言故有斯弊)
張儀欲以秦韓與魏之勢伐齊荆而惠施欲以齊荆偃
兵(以齊荆為援則秦韓不敢加兵故兵可偃也)二人爭之羣臣左右皆為張
子言而以攻齊荆為利而莫爲惠子言王果聽張子而
以惠子言爲不可攻齊荆事已定惠子入見王言曰先
生毋言矣攻齊荆之事果利矣一國盡以爲然惠子因
說不可不察也夫齊荆之事也誠利一國盡以爲利是
何智者之衆也攻齊荆之事誠不利一國盡以爲利何
愚者之衆也凡謀者疑也(有疑然後謀)疑也者誠疑以爲可
者半以爲不可者半(若誠有疑則半可半不可)今一國盡以爲可是
王亡半也(無致疑之人故亡其半)劫主者固亡其半者也(無人致疑則大)
(盗得恣其謀田成趙高成其簒殺者無人疑故也)
叔孫相魯貴而主斷其所愛者曰竪牛亦擅用叔孫之
令叔孫有子曰壬竪牛妬而欲殺之因與壬游於魯君
所魯君賜之玉環壬拜受之而不敢佩使竪牛請之叔
孫竪牛欺之曰吾已為爾請之矣使爾佩之壬因佩之
竪牛因謂叔孫何不見壬於君乎叔孫曰孺子何足見
也竪牛曰壬固已數見於君矣君賜之玉環壬巳佩之
矣叔孫召壬見之而果佩之叔孫怒而殺壬壬兄曰丙
竪牛又妬而欲殺之叔孫為丙鑄鐘鐘成丙不敢擊使
竪牛請之叔孫竪牛不為請又欺之曰吾已為爾請之
矣使爾擊之丙因擊之叔孫聞之曰丙不請而擅擊鐘
怒而逐之丙出走齊居一年竪牛為謝叔孫叔孫使竪
牛召之又不召而報之曰吾已召之矣丙怒甚不肯来
叔孫大怒使人殺之二子已死叔孫有病竪牛因獨養
之而去左右不内人曰叔孫不欲聞人聲因不食而餓
殺叔孫已死竪牛因不發喪也徙其府庫重寳空之而
奔齊夫聽所信之言而子父為人僇此不參之患也
江乞為魏王使荆謂荆王曰臣入王之境内聞王之國
俗曰君子不蔽人之美不言人之惡誠有之乎王曰有
之然則若白公之亂得無危乎(不言人惡則白公得成其姦謀故危也)誠
得如此臣免死罪矣(有惡不言何罪之有)
衛嗣君重如耳愛世姬而恐其皆因其愛重以壅己也
乃貴薄疑以敵之如耳尊魏姬以耦世姬曰以是相參
也嗣君知欲無壅而未得其術也夫不使賤議貴(賤不得與)
(貴議也)下必坐上(下得罪必坐於與上議也)而必待勢重之鈞也而後
敢相議(今兩受勢重旣鈞正可相與議)則是益樹壅塞之臣也(兩受其謀為壅)
(更甚此嗣君不得術)嗣君之壅乃始
夫矢來有鄉(鄉方也有來從之方)則積鐡以備一鄉(謂聚鐡於身以備一處即)
(甲之不全者也)矢來無鄉則爲鐡室以盡僃之(謂甲之全者自首至足無不有)
(鐡故曰鐡室)僃之則體不傷故彼以盡僃之不傷此以盡敵
之無姦也(言君亦當盡敵於臣皆所以防疑則姦絶也)
龐恭與太子質於邯鄲謂魏王曰今一人言市有虎王
信之乎曰不信二人言市有虎王信之乎曰不信三人
言市有虎王信之乎王曰寡人信之龐恭曰夫市之無
虎也明矣然而三人言而成虎今邯鄲之去魏也遠於
市議臣者過於三人願王察之龐恭從邯鄲反竟不得
見
二董閼于為趙上地守行石邑山中澗深峭如牆深百
仞因問其㫄鄉左右曰人嘗有入此者乎對曰無有曰
嬰兒癡聾狂悖之人嘗有入此者乎對曰無有牛馬犬
彘嘗有入此者乎對曰無有董閼于喟然太息曰吾能
治矣使吾治之無赦猶入澗之必死也則人莫之敢犯
也何為不治之
子産相鄭病將死謂游吉曰我死後子必用鄭必以嚴
莅人夫火形嚴故人鮮灼水形懦人多溺子必嚴子之
刑無令溺子之懦故子産死游吉不肯嚴刑鄭少年相
率為盗處於萑澤將遂以爲鄭禍游吉率車騎與戰一
日一夜僅能尅之游吉喟然歎曰吾蚤行夫子之教必
不悔至於此矣
魯哀公問於仲尼曰春秋之記曰冬十二月霣霜不殺
菽何為記此仲尼對曰此言可以殺而不殺也夫宜殺
而不殺桃李冬實天失道草木猶犯干之而况於人君
乎(人君失道人臣凌之者宜)
殷之法刑弃灰於街者子貢以為重問之仲尼仲尼曰
知治之道也夫弃灰於街必掩人(灰塵播揚善掩翳人也)掩人人
必怒怒則鬭鬭必三族相殘也(因鬭相殘傷)此殘三族之道
也雖刑之可也且夫重罰者人之所惡也而無弃灰人
之所易也使人行之所易而無離所惡此治之道一曰
殷之法弃灰于公道者斷其手子貢曰弃灰之罪輕斷
手之罰重古人何太毅也(毅酷也)曰無弃灰所易也斷手
所惡也行所易不關所惡古人以為易故行之
中山之相樂池以車百乘使趙選其客之有智能者以
為將行(將主行道之人以為行位)中道而亂樂池曰吾以公為有智
而使公為將行今中道而亂何也客因辭而去曰公不
知治有威足以服人而利足以勸人故能治之今臣君
之少客也(言在客之少也)夫從少正長從賤治貴而不得操其
利害之柄以制之此所以亂也嘗試使臣彼之善者我
能以為卿相彼不善者我能以斬其首何故而不治
公孫鞅之法也重輕罪重罪者人之所難犯也而小過
者人之所易去也使人去其所易無離其所難此治之
道夫小過不生大罪不至是人無罪而亂不生也(今重罪輕)
(輕罪避故能無罪而不生亂也)一曰公孫鞅曰行刑重其輕者輕者不
至重者不来(不犯輕自然無重罪也)是謂以刑去刑也(以輕刑去重刑)
荆南之地麗水之中生金人多竊采金采金之禁得而
輒辜磔於市甚衆壅離其水也(又設防禁遮擁令又離其水也)而人竊
金不止夫罪莫重辜磔於市猶不止者不必得也(言犯罪者)
(不必一一皆得而有免脫者則人幸其免脫而輕犯重罪)故今有於此曰予汝天下
而殺汝身庸人不為也夫有天下大利也猶不為者知
必死故不必得也則雖辜磔竊金不止知必死則天下
不為也
魯人燒積澤天北風火南倚(火勢南靡故曰倚也)恐燒國哀公懼
自將衆趣救火者左右無人盡逐獸而火不救乃召問
仲尼仲尼曰夫逐獸者樂而無罰救火者苦而無賞此
火之所以無救也哀公曰善仲尼曰事急不及以賞救
火者盡賞之則國不足以賞於人請徒行罰哀公曰善
於是仲尼乃下令曰不救火者此降北之罪逐獸者比
入禁之罪令未下遍而火已救矣
成驩謂齊王曰王太仁太不忍人王曰太仁太不忍人
非善名邪對曰此人臣之善也非人主之所行也夫人
臣必仁而後可與謀不忍人而後可近也不仁則不可
與謀忍人則不可近也王曰然則寡人安所太仁安不
忍人對曰王太仁於薛公而太不忍於諸田太仁薛公
則大臣無重(太仁則縱之驕奢不修德義衆必輕之故威不得重也)太不忍諸田
則父兄犯法大臣無重則兵弱於外父兄犯法則政亂
於内兵弱於外政亂於内此亡國之本也
魏惠王謂卜皮曰子聞寡人之聲聞亦何如焉對曰臣
聞王之慈惠也王欣然喜曰然則功且安至對曰王之
功至於亡王曰慈惠行善也行之而亡何也卜皮對曰
夫慈者不忍而惠者好與也不忍則不誅有過好予則
不待有功而賞有過不罪無功受賞雖亡不亦可乎
齊國好厚葬布帛盡於衣衾材木盡於棺椁桓公患之
以告管仲曰布帛盡則無以為蔽材木盡則無以為守
備而人厚葬之不休禁之奈何管仲對曰凡人之有為
也非名之則利之也於是乃下令曰棺椁過度者戮其
尸罪夫當喪者夫戮死無名罪當喪者無利人何故為
之也
衛嗣君之時有胥靡逃之魏因為襄王之后治病(魏襄王之)
(后也)衛嗣君聞之使人請以五十金買之五反而魏王不
予乃以左氏易之(左氏都邑名也)羣臣左右諫曰夫以一都買
胥靡可乎王曰非子之所知也夫治無小而亂無大(若不)
(治小者則大亂起也)法不立而誅不必(當誅而不誅故曰不必也)雖有十左氏
無益也法立而誅必雖失十左氏無害也魏王聞之曰
主欲治而不聽之不祥因載而往徒獻之(徒獻胥靡不取都金)
三齊王問於文子曰治國何如對曰夫賞罰之為道利
器也君固握之不可以示人若如臣者猶獸鹿也唯薦
草而就(獸鹿就薦草人臣歸厚賞故賞罰之利器不可示於人也)
越王問於大夫文種曰吾欲伐吳可乎對曰可矣吾賞
厚而信罰嚴而必君欲知之何不試焚宫室於是遂焚
宫室人莫救之乃下令曰人之救火者死比死敵之賞
救火而不死者比勝敵之賞不救火者比北降之罪人
塗其體被濡衣而走火者左三千人右三千人此知必
勝之勢也
吳起為魏武侯西河之守秦有小亭臨境吳起欲攻之
不去則甚害田者(言小亭能為田者害政當去之)去之則不足以徵甲
兵(亭小故也)於是乃倚一車轅於北門之外而令之曰有能
徙此南門之外者賜之上田上宅人莫之徙也及有徙
之者還賜之如令俄又置一石赤菽東門之外而令之
曰有能徙此於西門之外者賜之如初人爭徙之乃下
令大夫曰明日且攻亭有能先登者仕之國大夫賜之
上田宅人爭趨之於是攻亭一朝而拔之
李悝為魏文侯上地之守而欲人之善射也乃下令曰
人之有狐疑之訟者令之射的(的所射質)中之者勝不中者
負令下而人皆疾習射日夜不休及與秦人戰大敗之
以人之善戰射也
宋崇門之巷人服喪而毁甚瘠上以為慈愛於親舉以
為官師明年人之所以毁死者歲十餘人子之服親喪
者為愛之也而尚可以賞勸也况君上之於民乎(君而無賞)
(則功不立)
越王慮伐吳(慮謀也)欲人之輕死也出見怒鼃乃為之式
從者曰奚敬於此王曰為其有氣故也明年請以頭獻
王者歲十餘人由此觀之譽之足以殺人矣(譽於勇則人以頭獻)
一曰越王勾踐見怒鼃而式之御者曰何為式王曰鼃
有氣如此可無為式乎士人聞之曰鼃有氣王猶為式
况士人有勇者乎是歲人有自剄死以其頭獻者(剄割也)
故越王將復吳而試其教燔臺而鼔之使民赴火者賞
在火也(火雖殺人赴之必得賞故赴之不惧也)臨江而鼓之使人赴水者
賞在水也臨戰而使人絶頭刳腹而無顧心者賞在兵
也又况據法而進賢其助甚此矣(進賢可以得賞又無水火之難則人豈不)
(為哉其所以不進賢者但不賞故也)
韓昭侯使人蔵敝袴侍者曰君亦不仁矣敝袴不以賜
左右而蔵之昭侯曰非子之所知也吾聞明主之愛一
嚬一笑(必憂其不善勸其能善不妄為也)嚬有為嚬而笑有為笑今夫
袴豈特嚬笑哉(嚬笑尚不妄為况敝袴豈可以無功而與也)袴之與嚬笑遠
矣吾必待有功者故收蔵之未有予也
鱣似蛇蠶似蠋人見蛇則驚駭見蠋則毛起然而婦人
拾蠶漁者握鱣利之所在則忘其所惡皆為孟賁(鱣蠶有利)
(故人握拾皆有孟賁之勇)
四魏王謂鄭王曰始鄭梁一國也已而别今願復得鄭
而合之梁鄭君患之召羣臣而與之謀所以對魏鄭公
子謂鄭君曰此甚易應也君對魏曰以鄭為故魏而可
合也則敝邑亦願得梁而合之鄭魏王乃止
齊宣王使人吹竽必三百人南郭處士請為王吹竽宣
王說之廪食以數百人(廪給)宣王死湣王立好一一聽之
處士逃一曰韓昭侯曰吹竽者衆吾無以知其善者田
嚴對曰一一而聽之
趙令人因申子於韓請兵將以攻魏申子欲言之君而
恐君之欲疑己外市也(為外請兵取其貨利故曰市)不則恐惡於趙
乃令趙紹韓沓嘗試君之動貌而後言之(許不之貌必有變動可得)
(而知故曰動貌)内則知昭侯之意外則有得趙之功(既為之請若許其恩)
(固以成不許終以為之請矣亦不敢許其恩固趙之功也)三國兵至韓王謂樓緩曰
三國之兵深矣寡人欲割河東而講何如(講謂有急且與之後寕將)
(復取事疑存終反復若講論故曰講)對曰夫割河東大費也免國於患大
功也此父兄之任也王何不召公子汜而問焉王召公
子汜而告之對曰講亦悔不講亦悔王今割河東而講
三國歸王必曰三國固且去矣吾特以三城送之(三國自去)
(又與之城是徒以三城為送此悔之辭)不講三國也入韓則國必大舉矣
王必大悔王曰不獻三城也(若不講之三國而韓必大舉王必悔曰不獻三城之)
(故也)臣故曰王講亦悔不講亦悔王曰為我悔也寧亡三
城而悔無危乃悔寡人斷講矣(言講事斷定)
應侯謂秦王曰王得宛葉藍田陽夏斷河内困梁鄭所
以未王者趙未服也㢮上黨在一而已(廢上黨弃一郡而已)以臨
東陽則邯鄲口中虱也(以守上黨之兵臨東陽則邯鄲危如口中虱也)王拱而
朝天下後者以兵中之(中傷也)然上黨之安樂其處甚劇
臣恐㢮之而不聽奈何(今上黨既安樂而其處又煩劇雖欲弛之恐王不聽)王曰
必弛易之矣(謂移易其兵以臨東陽吾斷定矣)
五龐敬縣令也遣市者行而召公大夫而還之(公大夫亦遣為)
(市)立有間無以詔之卒遣行(不命卒遣去俱不測其由也)市者以為
令與公大夫有言不相信以至無姦(大夫雖告以不命復亦不信故不敢)
(為姦)
戴驩宋太宰夜使人曰吾聞數夜有乘輼車至李史門
者謹為我伺之使人報曰不見輼車見有奉笥而與李
史語者有間李史受笥(遣伺輼車故實奉笥本令伺奉笥彼當易其辭)
周主亡玉簮令吏求之三日不能得也周主令人求而
得之家人之屋間周主曰吾知吏之不事事也(不事於臣之事)
(也)求簮三日不得之吾令人求之不移日而得之於是
吏皆聳懼以為君神明也
商太宰使少庶子之市顧反而問之曰何見於市對曰
無見也太宰曰雖然何見也對曰市南門之外甚衆牛
車僅可以行耳太宰因誡使者無敢告人吾所問於女
因召市吏而誚之曰市門之外何多牛屎市吏甚怪太
宰知之疾也乃悚懼其所也
六韓昭侯握爪而佯亡一爪求之甚急左右因割其爪
而效之昭侯以察左右之臣不誠(割爪不誠)
韓昭侯使騎於縣使者報昭侯問曰何見也對曰無所
見也昭侯曰雖然何見曰南門之外有黃犢食苖道左
者昭侯謂使者毋敢洩吾所問於女乃下令曰當苖時
禁牛馬入人田中國有令而吏不以為事牛馬甚多入
人田中亟舉其數上之不得將重其罪於是三鄉舉而
上之昭侯曰未盡也復往審之乃得南門之外黃犢吏
以昭侯為明察皆悚懼其所而不敢為非
周主下令索曲杖吏求之數日不能得周主私使人求
之不移日而得之乃謂吏曰吾知吏不事事也曲杖甚
易也而吏不能得我令人求之不移日而得之豈可謂
忠哉吏乃皆悚懼其所以君為神明
卜皮為縣令其御吏汚穢而有愛妾卜皮乃使少庶子
佯愛之(佯愛御吏)以知御吏隂情
西門豹為鄴令佯亡其車轄令吏求之不能得使人求
之而得之家人屋間
七陽山君相衛聞王之疑己也乃偽謗樛豎以知之(樛豎)
(王之所愛令偽謗之必憤而言王之疑己也)
淖齒聞齊王之惡己也乃矯為秦使以知之(王既不疑秦使必以)
(情告)
齊人有欲為亂者恐王知之因詐逐所愛者令走王知
之(王知逐所愛則不疑其為亂也)
子之相燕坐而佯言曰走出門者何白馬也左右皆言
不見有一人走追之報曰有子之以此知左右之不誠
信(偽報有白馬者是不誠信)
有相與訟者子産離之而無使得通辭倒其言以告而
知之(謂得此言以告彼彼言以告此則知訟者之情實)
衛嗣公使人為客過關市關市苛難之因事關市以金
與關吏乃舍之嗣公為關吏曰某時有客過而所與汝
金而汝因遣之關吏乃大恐而以嗣公為明察
右傳
韓非子卷九
