稽神錄卷三
宋徐鉉撰
徐彦成
軍吏徐彦成恒主市木丁亥歲往信州汭口場無木可
市泊舟久之一日晩有少年從二僕往来岸側狀若訪
人而不遇者彦成因延入舟中為設酒席賓禮之少年
甚媿焉將去謝曰吾家近此數里别業中君今肯枉顧
乎彦成許諾眀日乃往行里餘有僕馬来迎奄至一大
宅門舘甚盛少年出延客酒膳豐備從容久之彦成因
言住此久無木可市少年云吾有木在山中眀當令出
也居一二日果有杉木大至良而價廉市易既畢往辭
少年復出大杉板四枚曰向之木吾所賣今以此贈君
至吳當獲善價彦成回始至秦淮會吳帥殂納杉板為
棺以求材之尤異者獲錢數十萬彦成廣市珍玩復往
汭口以酬少年更與交易於市三往返獲其厚利間一
歲復往但見村落如故了無所見詢其里中竟無能知
之者
周潔
霍丘令周潔甲辰歲罷任客遊淮上時民大飢逆旅殆
絶投宿無所升高而望遙見村落烟火趨而詣之得一
村舍扣門久之一女子出應門告以求宿女子曰家中
飢餓老幼皆病愧無以延客止中堂一榻可矣遂入之
女子侍立於前少頃其妹復出映婦而立不見其面潔
自具食耴餅二枚以與二女持之入室閉門而聽悄然
無聲潔方悚然而懼向曉將去使呼二女告别了無聲
應者因壊戶而入乃見積屍滿屋皆將枯朽惟女子死
未旬日其妹面色已枯矣二餅猶置胸上潔後皆為瘞
之云
楊副使
壬午歲廣陵瓜州市中有人市果實甚亟咸問所用云
吾長官眀日上事又問長官為誰云楊副使也又問官
署何在又云金山之東遂去不可復問時浙西有楊副
使被召之揚都船至金山無故而沒
僧珉楚
廣陵法雲寺僧珉楚嘗與中山賈人章某者親&KR0836;章死
珉楚為設齋誦經數月忽遇章於市中楚未食章即延
入食店為置胡餅既食楚問君已死那得在此章曰然
吾以小罪未得辭脫今死為揚州掠剩兒復問何謂掠
剩曰凡市人賣販利息皆有常數過數得之為掠剩吾
得而掠有之今人世如吾軰甚多因指路人男女曰某
人某人皆是也頃之有一僧過於前又曰此僧亦是也因
召至與語良久僧亦不見楚也頃之相與南行遇一婦
人賣花章曰此婦人之花亦鬼所買花亦鬼用之人間
無所用也章即出數錢買之以贈楚曰凡見花而笑者
皆鬼也即告辭而去其花紅色可愛而甚重楚亦昏然
而歸路人見花頗有笑者至是北門忽自念我與鬼同
遊復持鬼物不可即將花擲淺水中既歸有同院人覺
其面色甚異以為中惡競持湯藥以救之良久乃復且
言其故因相與覆視其花乃一死人手也楚亦無恙
陳守規
軍將陳守規者嘗坐法流信州寓止公館館素凶守規
始至即鬼物晝見竒形怪狀變化倏忽守規素剛猛親
持弓矢刀仗與之鬪久之乃空中語曰吾鬼神不欲與
人雜處君既堅貞願以兄事可乎守規許之自是嘗與
交言有吉凶輒先報或求飲食與之輒得錢物既久頗
為厭倦因求方士手書章疏奏之上帝翌日鬼大罵曰
吾與君為兄弟奈何上章疏我大丈夫結交當如是耶
守規曰安得此事即於空中擲下章疏紙墨宛然鬼又
曰君圖我居謂我無所止也吾今往蜀川亦不下於此
矣由是遂絶
廣陵賈人
廣陵有賈人以栢木造牀凡什物百餘事製作甚精其
費已二十萬載之建康賣以求利晩至瓜步微有風起因
泊山下頃之有巨舟其中空惟篙師三人乘之亦泊於
其側賈人疑之相與議此必羣盜也將伺夜而刧我前
浦既遠風又益急逃避無地夜即相與登岸深避之俄
而風雨雷電蒙覆舟所岸上則星月皎然食頃雨止雲
散見巨艘稍稍前去乃敢歸舟中所載栢牀什物都不
復見餘物皆在巨舟猶在東岸有人呼曰爾無恨當還
爾價直賈人既失所載復歸廣陵至家已有人送錢三
十萬置之而去問其故即泊瓜步之明日也
浦城人
浦城人少死於路家有金一斤其妻匿之不聞於其姑
逾年忽夜扣門號哭而歸其母驚駭相與哀慟曰汝真
死耶曰兒實已死有不平事是以暫歸因坐母膝言語
如生但手足冷如冰耳因起握刀責其妻曰我死有金
爾何以不供母乃自藏耶即往殺之其母曰汝已死矣
倘殺爾妻必謂我所殺也於是哭辭母而去復自提刀
送其妻歸母家迨曉行數十步忽然不見
劉道士
廬山道士劉某將遊南嶽路出宜春宿一村家其主至
貧復喪一子未有以殮旣夕忽有一男子行哭而來但
撫膺而號曰可惜可惜劉出視之見面白如雪梳兩髽
髻者徑入其家負尸而去莫知所之
清源都將
清源人楊某為本部防遏營副將有空地在西郭侵晨
趨府未歸家人方食忽有一鵝負紙錢自門而入徑詣
西郭房中家人云此鵝自神祠中來耶令其奴逐之奴
入房但見一雙髻白髯老翁家人莫不驚去某歸聞之
怒持杖擊之鬼出没四隅變化倏忽杖莫能中某益怒
曰食訖當復來擊殺之鬼乃折腰而前曰諾楊有女二
長女入厨切肉具食肉落碪輒失去女執刀白父忽碪
下露一大黑毛手曰請斫女走氣殆絶因而成疾次女
於大甕中取鹽有一猴突出上女之背女走至堂前復
失之亦成疾乃召巫立壇治之鬼亦立壇作法愈盛餘
巫皆不能制亦懼而去頃之二女及妻皆卒後有善魔
法者名曰明教請為持經一宿鬼乃唾罵某而去因而
遂絶某其年亦卒
王誗妻
王誗者南安縣大盆村人也妻林氏忽病有鬼憑之言
我陳九娘也以香花祠我當有益於主人誗許之乃呼
林為阿姐為人言禍福多中半歲餘乃見形自腰已下
見為人未嘗來者亦不見也但以言語相接鄉人有召
者不擇遠近與林偕往人有祭祀但具酒食陳氏自召
神名祝詞明惠聽者忘倦林拱坐而已二年間獲利甚
溥一旦忽悲泣謂林曰我累生為人女年未及笄而夭
問於地府乃前生隱瞞阿姐錢一十萬故主者令我為
神以償此錢訖即生為男子而獲夀今酬已足請置酒
别乃盡見形容質端媚言詞婉轉殷勤致謝嗚咽云珍
重珍重遂不復見
林昌業
林昌業者漳浦人也博覽典籍精究術數性高雅人不
可干嘗為泉州軍事衙推年七十餘退居本郡龍溪縣
羊額山之陽鄉里宗敬之有良田數頃嘗欲舂榖為米
載詣州貨之工力未集忽有一男子年可三十髭髯甚
長來詣林林問何人但微笑唯唯不對林知其鬼物令
家人食之致飽而去翌日忽聞倉下有礱榖聲視之乃
昨日男子取榖礱之林問無故辛苦而鬼亦笑不言復
置豐饌飯蔬而已凡月餘礱榖不輟鬼復自斗量得米
五十餘石拜辭而去卒無一言不復再來矣
潘襲
潘襲為建安令遣一手力齎牒下鄉有所追攝手力新
受事未嘗行此路至夕道左有草舍扣門求宿其家惟
一婦人應門云主人不在又將移居無暇延客也手力
以道遠多虎苦求之婦人即召入門側席地而寢婦人
結束箱篋什器之𩔖達旦不寐手力向曉辭去行數里
乃覺失所齎牒復返求之宿處乃一墳方見其家人改
葬及開棺席下得一書即所失公牒也
胡澄
池陽人胡澄傭耕以自給妻卒官給棺以葬其平生服
飾悉附棺中後數年澄偶至市見列肆賣首飾者熟視
之乃妻送葬物也問其人云一婦人寄於此約某日來
取澄如期復往果見其妻取直而去澄因躡其後至郊
外及之妻曰我昔葬時官給棺具雖免暴骨然至今為
所司督責其直計無所出賣此以償之耳言訖不見澄
遂為僧焉
王攀
高郵縣醫士王攀鄉里推以長者恒往來廣陵城東每
數月輒一直縣自念明日當赴縣今夕即欲出東水門
夜泛小舟及明可至旣而乃與親友飲於酒家不覺大
醉誤出參佐門投一村舍宿向曉稍醒東壁有燈而不
甚明仰視屋室知非常宿處因獨嘆曰吾明日須至縣
今在何處也久之乃聞其内躡履聲有婦人隔别問曰
客將何之因起辭謝曰欲之高郵醉中偶至於是婦曰
此非高郵道也吾使人奉送至城東無憂也乃有一村
豎至隨之而行每歴艱險豎輒以手捧其足而過既曙
至城東常宿之店告辭而去攀解其襦以贈之豎不受
固與之乃持去既而入店易衣又見其襦放在腰下即
復詣宿處尋之但一古塜並無人家
鄭守澄
廣陵禆將鄭守澄新買一小婢旬日有夜扣門者曰君
家納婢其名籍在此婢忽病遂卒既而守澄亦病卒
而弔客數人轉相染著皆卒甲寅歲春也
劉隲
洪州高安人劉隲少遇亂有姊曰糞掃為軍將孫金所
虜有妹曰烏頭生十七年而卒卒後三歲孫金為常州
團練副使糞掃從其女君會葬於大將陳氏乃見烏頭
在焉問其所從來云頃為人所虜至岳州與劉翁媪為
女嫁得北來軍士任某任即陳所將卒也從陳至此耳
因通信至其家隲時為縣手力後數年因事至都遂往
毗陵省之晩止逆旅翌日先謁孫金即詣任營中先遣
小僕覘之方見洒掃庭内曰吾阿兄將至矣僕良久扣
門問為誰曰高安劉家使來乃曰非兄名隲多髯者乎
昨日晚當至何為遲也即出營門迎之容貌如故相見
甚悲泣了無小異頃之孫金遣其諸甥持酒食至任之
居撫叙良久烏頭曰今日乃得二兄來證我為人向來
恒為諸兄輩呼我為鬼也任亦言其舉止輕健女工敏
速恒夜作至旦若有人為同作者飲食必待冷而後食
隲因密問汝昔已死那得至是對曰兄無為如此問我
將不得相見矣隲乃不敢言久之任卒再適軍士羅氏
時江州陳承昭為高安制置使召隲問其事令發墓視
之墓在米嶺無人省視數十年矣伐木開路而至見墓
上有穴大如碗測其甚深衆懼不敢發相與退坐大樹
下筆疏其事以白承昭是歲烏頭病隲往省之乃曰頃
為鄉人百十餘輩持刀仗劒幾中我面故我大責罵力
拒之乃退坐大樹下作文書而去今至舉身猶痛隲乃
知恒出入墓中也因是亦懼而疏之羅後移隸晉王城
戍顯德五年周有淮南之地羅陷没不知所在時年六
十二歲矣
舒州軍吏
王琪為舒州刺史有軍吏方某者其家忽有鬼降自言
姓杜年二十廣陵富家子居通津橋之西前生因欠君
錢十萬今地府使我為人償君此債爾因為人占候禍
福其言多中方以家貧告琪為一鎮將因問鬼吾所求
可得否鬼曰諾吾將問之良久乃至曰必得之其鎮名
一字正方他不能識矣既而得雙港鎮將以為其言無
驗未及之任琪忽謂方曰適得軍牒軍中令一人來為
雙港鎮將吾今以爾為睆口鎮竟如其言比歲餘鬼忽
言曰吾還君債足告别而去遂寂然方後至廣陵訪得
杜氏問其子弟云吾第二子頃忽病如癡人歲餘今愈
矣
田頵
宣州節度田頵將作亂一日向暮有鳥出色如雉而大
尾有火光如散星之狀自外飛入止戟門而不見翌日
府中大火曹局皆盡惟甲兵存焉頵資以起事
鍾傳
尚平王鍾傳在江西有衙門吏孔知讓新治第晝有一
星隕於庭中知讓方甚惡之求典外戎以空其第歲餘
御史中丞薛昭緯貶官至豫章傳取此第以居之後遂
卒於是
頓金
袁州刺史頓金罷郡還都有人以紫襆包一物詣門遺
之開視則白襕衫也遽追其人則亡矣其年金卒
宋氏
江西軍吏宋氏嘗市木至星子江見水濱人物諠聚乃
漁人得大黿黿見宋屢顧宋即以錢一千贖之放於江
中後數年泊舟龍沙忽有一僕夫至云某長史奉召宋
怳然不知何長史也旣往歘至一府官出迎與坐曰君
尚相識邪宋思之實未嘗識又曰君亦記星子江中放
黿邪曰然我即黿也頃嘗有罪帝命謫為水族見困於
漁人微君之惠已骨朽矣今已得為九江長予將有以
奉報君之兒某者命當溺死名籍在是後數日烏山神
將朝廬山使者行必以疾風雨君兒當以此時死今有
一人名姓正同亦當溺死但先期歲月間耳吾取以代
之君兒宜速登岸避匿不然不免宋陳謝而出不覺已
在舟次矣數日果有風濤之害死者甚衆宋氏之子竟
免
史氏女
溧水五壇村人史氏女因蒔花困倦偃息樹下見一物鱗
角爪距可畏來據其上已而有娠生一鯉魚養於盆中
數日益長乃置投瀨中頃之有人刈草誤斷其尾魚即奮
躍而去風雨隨之入太湖而止家亦漸富其後女卒每
寒食其魚輒從羣一至墓前至今每閏年一至爾有漁
人李黑獺恒張網於江忽獲一嬰兒長可三尺為網亂
綖所縈浹旬不解有道士見之曰可取鐵汁灌之如其
言遂解視嬰兒口鼻眉髮如畫而無肩口猶有酒氣衆
懼復投於江而去矣
漁人
近有漁人泊舟馬當山下月明風細見一大黿出水直
上山頂引首四望頃之江水中湧出一綵舟有十餘人
會飲酒妓樂陳設甚盛獻夀久之上流有巨艦來下㯭
聲振於坐中綵舟乃没前之黿亦下未幾死於岸側意
者鬼神使此黿為候望而不知巨艦之來故殛之
閻居敬
新安人閻居敬所居為山水所侵恐後壞榻移於戶外
而寢夢一烏衣人曰君避水在此我亦避水至此於君
何害而迫逐我如是不快甚矣居敬寤不測其故爾夕
三夢居敬曰豈吾不當止此邪因命移牀脚壓一龜於
戶限外放之而去
池州民
池州民楊氏以賣鮓為業嘗烹鯉魚十枚令兒守之將
熟忽聞釜中乞命者數四兒驚懼走告其親往視之釜
中無復一魚求之不得朞年所蓄犬恒窺戶限下而吠
數日其家人曰去年鯉魚得非在此邪即撤視之得龜
十頭送之水中家亦無恙
李宗
李宗為楚州刺史郡中有尼方行於市忽踞地而坐不
可推動不食不語者累日有司以告宗命武士扶起
掘其地得大龜長數尺送之江中其尼乃愈
漁人
瓜村有漁人妻得勞瘦疾轉相傳染死者數人或云取
病者生釘棺中棄之其病可絶頃之其女病即生釘棺
中流之於江至金山有漁人見而異之引之至岸開視
之見女子猶活因取置漁舍中多得鰻鯬魚以食之久
之病愈遂為漁人之妻至今尚無恙
陳寨
陳寨者泉州晉江巫也善禁呪之術為人活疾多效者
澶州逆旅蘇猛其子病狂人莫能療乃往請陳陳至蘇
氏子見之戟手大罵寨審視曰此疾入心乃於堂中戒
人無得竊視至夜乃取蘇氏子劈為兩片懸堂之東壁
其心懸北簷下寨方在堂中作法所懸之心宛轉於地
遂為犬食寨求之不得驚懼乃持刀出門而去主人弗
知謂其作法耳食頃乃持心而入内於病者之腹被髮
連叱其腹遂合蘇氏子既寤但連呼逓舖逓舖家人莫
之測乃其日去十里有驛吏手持官文書死於道傍初
南中驛路二十里立一逓舖吏持符牒以次傳授欲近
前舖輒連呼以警之乃寨取驛吏之心而活蘇氏蘇遂
愈如故
稽神錄卷三
