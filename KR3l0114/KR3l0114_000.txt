稽神錄小說家𩔖二(異聞之屬)
提要
(臣)等謹案稽神錄六卷宋徐鉉撰鉉字
鼎臣廣陵人仕南唐為翰林學士隨李
煜歸宋官至直學士院給事中散騎常侍淳
化初坐累謫静難軍司馬卒於官事迹具宋
史本傳是編皆記神怪之事晁公武讀書志
載其自序稱自乙未歲至乙夘凡二十年則
始於後唐廢帝清泰二年迄於周世宗顯德
二年猶未入宋時所作書中惟乾寧天復天
祜開成同光書其年號自後唐明宗以後則
但書甲子考馬永卿懶真子稱南唐自顯德
五年用中原正朔士大夫以為恥碑文但書
甲子此書猶在李璟去帝號前三年殆必原
用南唐年號入宋以後追改之其稱楊行密
曰偽吳稱南唐曰江南其官亦稱偽某官亦
入宋以後所追改歟讀書志云所載一百五
十事陳振孫書錄解題云元本十卷此無卷
第當是他書中錄出者案今本止六卷而反
有一百七十四事未又有拾遺十三事與晁
氏所云卷數條數俱不合案楓窗小牘云太
宗命儒臣修太平廣記時徐鉉實與編纂稽
神錄鉉所著也每欲采擷不敢自專輒示宋
白使問李昉昉曰詎有徐率更言無稽者于
是此錄遂得見收疑是錄全載太平廣記中
後人錄出成帙而三大書徵引浩博門目叢
雜所列諸書凡一名叠見者太平御覽皆作
又字文苑英華皆作前名字廣記皆作同上
字其間前後相連以甲蒙乙者往往而是或
緣此多錄數十條亦未可知也讀書志又云
楊太年云江東布衣蒯亮好大言夸誕鉉喜
之館于門下稽神錄中事多亮所言考鉉騎
省集中有送蒯參軍亮詩前四句云昔年聞
有蒯先生二十年來道不行抵掌曾談天經
事折腰猶忤俗人情則鉉客實有蒯亮然不
言及說鬼事又書中載破瘤得碁子得鍼二
章云聞之於亮則不題亮名者似非亮語趙
與峕賓退錄備載洪邁夷堅志諸序稱其三
志庚集序考徐鉉稽神錄楊文公談苑所載
蒯亮之事非是其說必有所考今不得而見
之矣乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
