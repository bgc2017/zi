稽神錄卷六
宋徐鉉撰
李攻
天祐初舒州有倉官李攻自言少時因病遂見鬼為人
言禍福多中淮南大將張顥專廢立之權威震中外攻
時宿於鬵山司命真君廟翌日與道士崔綽然數人將
入城去廟數里忽止同行於道側自映大𣗳以窺之良
久乃行綽然曰復見鬼耶曰向見一人桎梏甚嚴吏卒
數十人衛之向廟而去是必為真君考召也雖意氣尚
在已不自免矣或問為誰久之乃肯言曰張顥也聞者
皆懼共秘之不旬月而聞顥誅李宗造開元寺成大會
文武僧道於寺中既罷攻復謂綽然曰向坐中有客為
二吏伺緝之而去是不久矣言其衣服容貎則團練巡
官陳絳也不數月絳暴疾卒道士邵修默崔之弟親見
之
趙瑜
明經趙瑜魯人累舉不第困危甚矣因游太山祈死於
嶽廟將出門忽有小吏自後至曰判官召隨之而去奄
至一廳事簾中有人云所重者生君何為求死對曰瑜
應鄕薦累舉不第退無歸耕之處埋死貧病無復生意
故祈死耳良久聞簾中檢閱簿書既而言曰君命生至
薄名與禄仕皆無分今此見告當有以奉濟今以一藥
方授君君以此給足衣食然不可置家置家則貧矣瑜
拜謝而出至門外空中飄大桐葉至瑜乃書巴豆丸方
於其上與人間之方正同瑜遂稱前長水令賣藥於夷
門市餌其藥者病無不愈獲利甚多道士李德陽親見
其桐葉已十餘年矣尚如新折者
袁州老父
袁州村中有老父性謹厚為鄕里所推家亦甚冨一日
有紫衣少年車僕甚盛詣其家求食老父即延入設食
甚豐徧及從者老父侍食於前因思長吏朝使行縣當
有頓地此何人哉意色甚疑少年覺之謂曰君疑我我
不能復為君𨼆我仰山神也父悚然再拜曰仰山日獻於
祭祀奈何求食乎神曰凡人之祀我皆從我求福我有
力不能致者若非其人不當受福者我皆不敢享之以
君長者故從君求食爾食訖辭讓而去遂不見
朱廷禹
江南内臣朱廷禹言其所親泛海遇風舟將覆者數矣
海師云此海神有所求可即取舟中所載棄之水中物將
盡有一黃衣婦人容色絶世乘舟而来四青衣卒刺船
皆朱髮豕牙貎甚可畏婦人徑上船問有好髮髢可以
見與其人忙怖不復記但云物已盡矣婦人云在船後
掛壁箧中如言而得之船屋上有脯腊婦人取以食四
卒視其手鳥爪也持髢而去舟乃達口廷禹又言其所
親自江西如廣陵擕一十歲兒行至馬當泊舟登岸晚
望及還船失其兒徧尋之得於茂林中已如癡矣翌日
乃能言云為人召去有所教我乃吹指長嘯有山禽數
十百隻應聲而至彩毛怪異人莫能識自爾東下時時
吹嘯衆禽必至至白沙不敢復入博訪醫巫治之積久
乃愈
僧德林
浙西僧德林少時游舒州路左見一夫荷鋤治方丈之
地左右數十里不見居人問之對云頃時自舒之桐城
至此暴得痁疾不能去因卧草中及稍醒已昏矣四望
無人烟惟虎豹吼呌自分必死俄有一人部從如大將
至此下馬據胡牀坐久乃召二卒曰善守此人明日送
至桐城縣下遂上馬去倏忽不見惟二卒在焉某即強
起問之答此茅將軍也常夜出獵虎憂汝被傷故使護
汝欲更問之因而復卧及覺已日出不復見二卒即起
而行意甚輕健若無疾者至桐城頃之疾愈故以所見
之處立祠祀之德林上舒州十年及回則村落皆立茅
將軍祠矣
司馬正彛
司馬正彛者始為小吏行溧水道中去前店尚遠而飢
渴甚意頗憂之俄而遇一新草店數間獨一婦人迎客
為設飲食甚豐潔正彛謝之婦人云至都有好粉燕支
宜以為惠正彛許諾至建業遇其所知往溧水因以粉
燕支託遺其婦具告其處既至不復見店有一神女廟
因置所遺而去正彛後為溧水令傳云往往有遇者不
知其詳
劉宣
戊寅歲吳帥征越敗於臨安裨將劉宣傷重卧於死人
中至夜有官吏數人持簿書至徧閱死者至宣乃扶起
視之曰此漢非是引出十餘步置路左而去明日賊退
宣乃得歸宣肥白如瓠初伏於地越人割其凥肉宣不
敢動後瘡愈肉不復生作事少偏十餘年而卒
黃魯
徐三誨為撫州錄事參軍其下幹力黃魯者郡之俚人
年少頗晢有父母在鄊中數月一告歸歸旬日復來一
旦歸月餘不去三誨遣吏至其家召之家人云久不歸
矣於是散尋之又月餘乃見在深山中黃衣屣履挟弹
而游與他少年數人皆衣服相同捕之不獲魯家冨乃
召募伏於草間以伺三數日果擒之而諸少年皆走歸
問其故曰山中有石氏者其家如王公納我為婿他無
所言留數日復去又於山中求得之如是者三後一日
竟去遂不復見尋石之居亦不能得此山乃臨川人採
石之所蓋石之神也
張鋋
張鋋者累任邑宰以廉直稱後為彭澤令使至縣宅堂
後有神祠祠前巨木成林鳥鳶野禽羣巢其上糞穢積
於堂中人畏其神故莫敢犯鋋大惡乃使巫祝於神曰
所為土地之神當潔清縣署以奉居人奈何使腥穢如
是耶爾二日中當盡逐衆禽不然吾將焚廟而伐𣗳矣
居二日有數大鴞奮擊而至盡壊羣巢又一日大雨糞
穢皆净自此宅居清潔矣
潯陽縣吏
庚寅歲江西節度使徐知諫以錢百萬修廬山使者廟
潯陽令遣一吏典其事此吏嘗入城召一畫工俱往畫
工負荷丹彩雜物從之始出城吏昏然若醉自解衣帶
投地畫工以吏為醉而隨之須臾復脱衣去帽比至山
中殆至裸身近廟澗水中有一卒青衣白韋蔽膝吏至
乃執之畫工救之曰此醉人也卒怒曰交交加加誰能
得會竟擒之坐於水中工知其非人也走往廟中告人
競往視之卒已不見其吏猶坐水中已死矣乃閱其出
納之籍則已乾沒過半進士謝岳見之
朱元吉
烏江縣令朱元吉言其所知泛舟至采石遇風同行者
數舟皆沒某既溺不復見水道路如人間其人驅之東
行可在東岸山下有大府署門外堆壊船版木如丘陵
復有諸人運溺者財物入庫中甚多入門堂上有官人
徧召溺者閱籍審之至某獨曰此人不合來可令送出
吏即引去復至舟所舟中財物亦皆還之怳然不自知
出水已在西岸沙上矣舉船儼然亦無霑溼
酤酒王氏
建康江寕縣廨之後有酤酒王氏以平直稱癸夘歲二
月既望夜店人將閉外戸忽有朱衣數人僕甚盛奄至
戶將叱曰開門吾將暫憩於此店人奔告其主其主將
出迎則已入坐矣主人因設酒食甚備又犒諸從者客
甚謝焉頃之有僕夫執細繩百千丈又一人執橛&KR0891;數
百枚前請布圍紫衣可之即出以&KR0891;釘地繫繩其上圍
方曲人家使徧良久曰事訖紫衣起至戶外從者白此
店亦在圍中矣紫衣相謂曰主人相待甚厚空此一店
可乎皆曰一家耳何為不可即命移&KR0891;出店於圍外顧
主人曰以此相報遂去倏忽不見顧視繩&KR0891;已亡矣俄
而巡使歐陽進邏夜至店前使問何故深夜開門又不
滅燈燭何也主人具告所見進不信執之下獄將以妖
言罪之居二日江寧大火朱雀橋西至鳳臺山居人焚
之殆盡此店四隣皆為煨燼而王氏獨免
鮑回
鮑回者嘗深山捕獵見一少年裸卧大𣗳下毛髮委地
回欲射之少年曰我山神也避君不及勿殺我富貴可
致回以刃刺其口血皆逆流遂殺之無何回卒
棃山廟
建州棃山廟土人云故相李迴之廟迴貶為建州刺史
後卒於臨川卒之夕建安人咸夢迴乘白馬入梨山及
凶問至因立祠焉世傳靈應王延政在建安興福州(缺)
隙使其將吳某帥兵向晉安吳新鑄一劍甚利將行
擕劍禱於梨山廟且曰某願以此劍手殺千人其夕夢
神謂已曰人不當發惡願祐汝使汝不死於人之手既
戰敗績左右皆潰散追兵將及某自度不免即以此劍
自刎而死
吳延瑫
廣陵有倉官吳延瑫者其弟既冠將為求婦隣有媒嫗
素受吳氏之命一日有人詣門云張司空家使召隨之
而去在正勝寺之東南宅甚雄壯嫗云初不聞有張公
在是其人云公沒於臨安之戰故少人知者久之其家
陳設炳煥如王公家見一老姥云是縣君及坐頃之其
女亦出姥謂嫗曰聞君為吳家求婚吾欲以此女事之
嫗曰吳氏小吏貧家豈當與貴人為婚耶女因自言曰
兒以母老無兄弟家業既大事托善人聞吳氏子孝謹
可事豈求高門耶嫗曰諾將聞之歸以告延瑫異之未
敢言數日忽有車輿數乘詣隣嫗之室乃張氏女與二
老婢俱至使召延瑫之妻即席具酒食甚豐皆張氏所
偹也其女自議婚事瑫妻内思之此女雖端麗然可年
三十餘其小即年却少未必歡也其女即言曰夫妻皆
係前定義合豈當嫌老少耶瑫妻聳然不敢復言女即
出紅白羅二疋曰以此為禮其他贈遗甚多至暮邀隣
嫗俱歸其家畱數宿謂嫗曰吾家至富人不知爾他日
皆吳郎所有也室中三大廚其厨高至屋因開示之一
厨實以銀又指地曰此中皆錢也即命掘之深尺餘即
見錢充積又至外廳庭中繫朱鬛白馬旁有一豕曰此
皆禮物也廳之西復有廣厦百工製作畢偹曰此亦送
禮物也至夜就寢聞豕有被驚聲呼諸婢曰此豕不宜
在外是必為蛇所嚙也嫗曰蛇豈食猪者耶女曰此中
常有之即相與秉燭視之果見大赤蛇自地出縈繞其
豕復入地去救之得兔明日方與嫗坐忽召二青衣夾
侍左右謂嫗曰吾有故近出少選當還即與青衣凌虚
而去嫗大驚其母曰吾女暫之天上會計且坐無苦也
少頃乃見自外而入微有酒氣曰諸仙畱飲吾以媒嫗
在此固辭得還嫗回益駭異而不敢言又月餘復召嫗
云縣君疾亟及往其母已卒同嫗至葬所葬於陽子縣北
徐氏村中盡室往會徐氏有女可十餘歲張氏撫之曰
此女相當為淮北一武將之妻善視之既葬復厚贈嫗
舉家南去莫知所之婚事亦竟不成嫗歸訪其故居但
里舍數間問其里中云住此已久相傳云張司空之居
竟不得其處後十年廣陵亂妖吳氏之弟歸於建業亦
竟無恙
貝禧
義興人貝禧為邑之鄉胥乾寧甲寅歲十月宿於茭凟
别業夜分忽聞扣門者人馬之聲甚衆出視之見一人
綠衣秉簡西面而立從者百餘禧攝衣出迎自通曰某
姓周殷名即延入坐問以來意曰余身為地府南曹判
官奉王命君為北曹判官爾禧初甚驚殷徐謂曰此乃
隂府要職何易及君何辭也俄有從者持牀褥食案帷幕
陳設畢置酒食對飲良久一吏趨入白判官至復有一
綠衣秉簡二從者捧箱隨之箱中亦綠衣殷揖禧曰命
賜君兼同奉召即以禄裳為禧衣之就坐共飲將至五
更曰王命不可留矣即與偕行禧曰此去家不遠暫歸
告别可乎皆曰君今已死縱復歸安得與家人相接耶
乃出門與周殷各乘一馬其疾如風行水上至暮宿一
村居店中具酒食而無居人雖設燈燭如隔帷幔云已
行二十餘里矣向曉復行久之至一城門衛嚴峻周殷
先入復出召禧凡經三門左右吏卒皆趨拜復入一門
正北大殿垂簾禧趨走參謁一同人間既出周殷謂禧
曰此曹闕官多年第宅曹署皆須整緝君可止吾家也
即自殿門東行可一里有大宅止禧於東廳頃之有同
官可三十餘人皆來造請慶賀遂置讌讌罷醉卧至晚
徧詣諸官曹報謝復有朱衣吏以王命致泉帛車馬廩
餼甚豐備翌日周謂禧曰可視事矣又相與向王殿之
東北有大宅陳設甚嚴止禧於中有典吏可八十餘人
參請給使廳之南空屋殿十間即曹局簿書充積其内
廳之北别室兩間有几案及有書厨皆寳玉餙之周以
金鑰授禧曰此厨簿書最為秘書管鑰恒當自掌勿輕
委人也周既去禧開視之書册積疊皆方尺餘首取一
册金題其上作陕州字其中字甚細密諦視之乃可見
皆世人之名簿也禧欲知其家事復開一厨乃得常州
簿閱其家籍見身及家人世代名字甚悉其已死者以
墨鈎之至晚周殷判官復至曰王以君世夀未盡遣暫
還夀盡當復居此職禧即以金鑰還授於周禧始閱簿
時盡記其家人及已禍福夀夭之事將歸昏然盡忘矣
頃之官吏俱至告别周殷二人送之歸翌日夜乃至茭
凟村中入室見已卧於牀上周殷與禧各視寢俄而驚
寤日正午時問其左右云死殆半日而地府已四日矣
禧即愈一如常人亦無小異又四十餘年乃卒
支戬
江左有支戩者餘干人世為小吏至戩獨好學為文竊
自稱秀才會正月望夜時俗取飯箕衣之衣服插箸為
觜使畫盤粉以卜戩家為之其時戱祝曰請卜支秀才
他日至何官箕乃畫年五十餘他人籍不記惟記其友
人鄭元樞貧賤無官亡年四十八元樞後居浙西廉使
徐知諫賓禮之將薦於執政行有日矣暴疾而卒實年
四十八戩後為金陵觀察判官撿校司空但以此事話
於親友竟卒於任年五十一
食黃精婢
臨川有士人唐遇虐其所使婢婢不堪其毒乃逃入山
中久之糧盡飢甚坐水邊見野草枝葉可愛即拔取濯
水中連根食之甚美自是恒食久之遂不飢而更輕健
夜息大𣗳下聞草中獸走以為虎而懼因得念上𣗳杪
乃生也正爾念之而身已在𣗳杪矣及曉又念當下平
地又歘然而下自是意有所之身輒飄然而去或自一
峰之一峰頂若飛鳥焉數歲其家人伐薪見之以告其
主使捕之不得一日遇其在絶壁下即以網三面圍之
俄而騰上山頂其主亦駭異必欲致之或曰此婢也安
有仙骨不過得靈草餌之爾試以盛饌多其味令甚香
美致其往來之路觀其食否果如其言常來就食食訖
不復能遠去遂為所擒且述其故問其所食草之形狀
即黃精也復使尋之遂不能得其婢數年亦卒
豫章人
豫章人好食蕈有黃如蕈者尤為美味有民家治食烹
此蕈以食工人工人有登厨屋施瓦者下視無人惟釡
中煮物以盆覆之俄有一小鬼倮身繞釡而走倏忽投
於釡中頃之主人設蕈工人獨不食亦不言其故既暮
其食蕈者皆卒
稽神錄卷六
