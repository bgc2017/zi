稽神錄卷二
宋徐鉉撰
紫石
晉安有東山樵人陳某常見山中有紫光燭天伺之久
乃見一大鹿光自口中設罝捕而獲之刳其腹得一紫
石圓瑩如珠因寳藏之家自是富至其孫奢縱好酒醉
而翫其珠以為石何能神因擊碎之家自是貧矣
楊邁
司農卿楊邁少好畋獵自云在長安時放鷹於野遙見
草際一兔跳躍鷹亦自見即奮往搏之既至無有收鷹
上鞲行數十步㢠廻顧其處復見其兔又搏之亦不獲如
是者三即命大芟草以求之得兔骨一具蓋兔之鬼也
舒州人
舒州有人入灊山見大蛇擊殺之視之有足甚以為異
因負而出將以示人遇縣吏數人於路因告之曰我殺
此蛇而有四足吏皆不見曰蛇何在曰在爾前何故不
見即棄蛇於地乃見之於是負此蛇者皆不見人以為
怪乃棄之按此蛇生不能自𨼆其形死乃能𨼆人之形
此理有不可窮者
賈潭
偽吳兵部尚書賈潭言其所知為嶺南節度獲一橘其
大如升將表獻之監軍中使以為非常物不可輕進因
耴鍼微刺其蔕下乃有蠕蠕而動者因破之中有一小
赤蛇長數寸
姚景
偽吳夀州節度使姚景為兒時事濠州節度使劉金給
使廏中金嘗猝行至内見景方寢有二小赤蛇戱於景
面出入兩鼻中良久景寤蛇乃不見金由是驟加寵擢
妻之以女卒至大官
王稔
偽吳夀州節度使王稔罷歸揚都為統軍坐廳事與客
語忽有小赤蛇自屋墜地向稔而蟠稔令以器覆之良
久發視惟一蝙蝠飛去其年稔陞平章事
安陸人
安陸人姓毛善食毒蛇以酒吞之嘗遊齊魯遂至豫章
恒弄蛇於市以乞丐為生積年十餘有賣薪者自鄱陽
来宿黃培山下夢老父云為我寄一蛇與江西弄蛇毛
生也乃至豫章觀步問賣薪將盡有一蛇蒼白色蟠於
船舷觸之不動賣薪者方省向暮即擕蛇至市訪得毛生
因以與之毛始欲展撥應手嚙其指毛失聲顛仆遂卒良
久即腐壊蛇亦不知所在
食虎
建安山中人種粟者皆搆棚於高𣗳以防虎嘗有一人
方升棚見一虎垂頭塌尾過去甚速俄有一獸如
虎而稍小躡前虎而去遂聞竹林哮吼震地久之乃寂
明日往視其虎被食略盡但存少骨
鞭牛
京中居人晚出見江上石公山下有二青牛腹青背赤
戱於水濱一白衣老翁長可三丈執鞭於其傍久之翁
回顧見人即鞭二牛入水翁即跳躍而上倏然漸長一
舉足徑上石公山頂遂不復見
王姥
廣陵有王姥病數日忽謂其子曰我死必生某西溪浩
氏為牛子當贖之而我腹有王字是也頃之遂卒其西
溪者海陵之西地名也其民浩氏生牛腹有白毛成王
字其子尋而得之以束帛贖之以歸
陳璋
淮南統軍陳璋加平章事拜命於朝李昇時執政謂璋
曰吾將詣公賀且求一女婿於公家公其先歸吾將至
璋馳一赤驥而去中路馬蹶而墜頃之昇至璋扶疾而
出昇坐少選即去璋召馬數之曰吾以今日拜官又議
親事爾乃以是而墜我畜生不忍殺汝使牽去勿與芻
秣餓死之是夜圉人竊秣之馬視之而已達旦不食芻
如是累日圉人以告璋復召數之曰爾既知罪吾赦爾
馬跳躍而去是夕乃飲食如故璋後出鎮宣城罷歸而
卒旬日之中馬亦悲鳴而死
吳宗嗣
軍使吳宗嗣者嘗有某府吏從之貸錢二十萬月計利
息一年後不復肯還求索不可得宗嗣怒召而責之曰
我前世負爾錢我今還矣爾負我當作驢馬還我因焚
劵而遣之逾年宗嗣獨坐廳事忽見吏白衣而入曰某
来還債宗嗣曰已焚劵何用復償吏不答徑入廏中俄
而廐人報馬生白駒使詣吏舍詰之死已翌日矣駒長賣
之正得所負錢數
孫漢威
江南神武軍使孫漢威廏中有馬遇夜輒尾上放光狀
若散火羣馬嘶驚漢威以為妖拔劍斬之數月除盧州
刺史
唐道襲
王建稱尊於蜀其嬖臣唐道襲為樞密使夏日在家會
大雨其所蓄猫戱水於簷溜下道襲視之稍稍而長俄
而前足及簷忽雷雹大至化為龍而去
鬻醯者
建康有鬻醯者某蓄一猫甚俊健愛之甚辛亥歲六月
猫死某不忍棄猶置坐側數日腐且臭不得已擕棄秦
淮中既入水猫乃活某下救之遂溺死而猫登岸走金
烏舗吏獲之綆而鐍之舗中鏁其戶出白官司將以其
猫為証既還則已斷索嚙壁而去竟不復見
建康人
建康人方食魚棄魚頭於地俄而壁下地穴中有人乘
馬鎧甲分明人不盈尺手執長槊徑刺魚頭馳入穴去
如是數四即掘地求之見數大鼠魚頭在焉惟有筯一
隻了不見甲馬之狀無何其人卒
盧嵩
太廟齋郎盧嵩所居釜鳴竈下有鼠如人哭聲因祀竈
竈下有五大鼠各如方色盡食所祀之物復入竈中其
年嵩選𥙷興化尉竟無怪
柴再用
龍武統軍柴再用嘗在廳事凭几獨坐忽有鼠走至庭
下向再用拱立如欲拜揖狀再用怒呼左右左右皆不
至即自起逐之鼠乃去而廳屋梁折所坐牀几盡壓糜
碎再用後為盧鄂宣三鎮節度使卒
蘇長史
蘇長史者將卜居京口此宅素凶妻子諫止之蘇曰爾
惡此宅吾必獨住始宿一夕有三十餘人皆長尺餘道
士冠衣褐衣来謁蘇曰此吾等所居也君必速去不然
禍及蘇怒持杖逐之皆走入宅後竹林中而沒即掘其
處獲白鼠三十餘頭皆殺之宅不復凶矣
盧樞
侍御史盧樞言其昔為建州刺史嘗暑夜獨居寢室望
月於中庭既出戶忽聞堂西階下若有人語笑聲躡足
窺之見七八白衣人長不盈尺男女雜坐飲酒几席什
器皆具而微獻酬久之席中一人曰今夕甚樂但白老
將至奈何因嘆叱須臾坐中皆突入隂溝中遂不見後
數日罷郡新政家有猫名白老既至白老自堂西階地
獲鼠七八皆殺之
豫章中官
天福甲子歲豫章居人近市者夜恒聞街中若數十人
語聲向市而去就則無人如是累夜人皆惴恐夜不能
寐頃之詔盡誅閹官豫章所殺凡五十餘驅之向市聚
語諠豗如前所聞
青州客
朱梁時青州有賈客泛海遇風漂至一處遠望有山川
城郭海師曰自頃遭風者未嘗至此吾聞鬼國在是得
非此耶頃之舟至岸因登之向城而去其廬舍田畆皆
如中國見人皆揖之而人皆不應已而至城有守門者揖之
亦不應入城宫室人物皆殷富遂至其王宫正值大宴羣臣
侍宴者數十人其衣冠器用絲竹陳設之𩔖多如中國客
因升殿俯偪王座以窺之俄而王疾左右扶還亟召巫
者視之巫云有陽地使人至此陽氣逼人故王病其人
偶来爾無心為祟以飲食車馬謝遣之可也即具酒食
設座於别室王及其羣臣來祀祝客據其案而食俄有
僕馭馬而至客亦乘馬而歸至岸登舟國人竟不見復
遇便風得歸時賀德儉為青州節度使與魏博節度使
楊思厚有親因遣此客使魏具為思厚言之魏人范宣
古親聞其事至為余言
周元樞
周元樞者睢陽人為平盧掌書記居臨淄官舍一夕將
寢忽有車馬輜重甚衆扣門吏報曰李司空候謁元樞
念親知軰皆無此人因自思必鄕曲之舊吾不及知矣
即出見之延坐請問其所從來曰吾新移居於此未有
所止求君此宅可矣元樞驚曰何至是對曰此吾之舊
宅也元樞曰吾從官至此相傳云書記之公署也君何
時居此曰隋開皇中嘗居之元樞曰若爾君定是鬼耶曰
然地府許我立廟於此故請君移去爾元樞不可曰人
不當與鬼相接豈吾將死故君得臨吾耶雖然理不當
以此宅授君吾雖死必與君訟因召妻子曰我死必多
置紙筆於棺中將與李君對訟即具酒與之飲相酬數
百言詞色愈厲客將去復留之良久一蒼頭来云司空
周書記本正直人也安可與之論難自取困殆客於是
辭謝而去送之出門倏忽不見元樞竟無恙
朱延夀
夀州刺史朱延夀末年浴於室中窺見窗外有二人皆
青面朱髮青衣手執文書一人曰我受命来取一人曰
我亦受命来取一人又曰我受命在先延夀因呼侍者
二人即滅侍者至問外有何人皆云無人俄而被殺
秦進忠
天祐丙子歲浙西軍士周交作亂殺大將秦進忠張胤
凡十餘人進忠少時嘗怒一小奴刃貫心殺而并埋之
末年恒見此奴捧心而立始見百步之外稍稍而近其
日將出乃在馬前左右皆見之入府遇亂兵傷胸而卒
張胤前月餘每聞呼其姓名者聲甚清越亦稍稍而近
其日若在對面入府而斃
望江李令
望江李令者罷秩居舒州有三子能聰慧令嘗飲酒暮
歸去家數百步見二子来迎即共擒而毆之令驚怒大
呼而遠方人竟絶無知者且行且毆將至家二子皆却
走而去及入門二子復迎於堂下問之皆云未嘗出門
後月餘令復飲酒於所親家因具白其事請留宿不敢
歸而其子恐父暮歸復為所毆即俱往迎之及至中途
見其父怒曰何故暮出即使從人擊之因而獲免明日
令歸益駭其事不數月父子皆卒郡人云吾舒有山鬼
善為此厲蓋黎丘之徒也
建康樂人
建康有樂人日晩如市見二僕夫云陸判官召隨之而
去至一大宅陳設甚嚴賓客十餘人皆善酒諱飲酒而
說食酒亦不及二人向曙而散樂人困甚因卧門外牀
上及寤乃在草間旁有大塜問其里人云相傳陸判官
之塜不知何時人也
黃廷讓
建康吏黃廷讓嘗飲酒於親家迨夜而散不甚醉而恍
然身浮飄飄而行不能自制可十數里至一大宅寂然
無人堂前有小房房中有牀廷讓困甚因寢牀上及寤
乃在蔣山前草間踰重城複塹矣因恍忽得疾歲餘乃
愈
張瑗
江南内臣張瑗日暮過建康新橋忽見一美婦人袒衣
猖獗而走瑗甚訝諦視之婦人忽爾回顧化為旋風撲
瑗瑗馬倒傷面月餘乃復初馬既起乃提一足跛行而
歸自是每過此橋輙提一足而行竟亦無他怪禍
婺源軍人妻
丁酉歲婺源建威軍人妻死更娶其後妻虐遇前妻之
子夫不能制一日忽見亡妻自門而入大怒後妻曰人
誰無死孰無母子之情乃虐我兒女如是耶吾比訴於
地下所司今與我假十日使我誨汝汝遂不改必能殺
君矣夫妻皆恐懼再拜即為具酒食遍召親黨隣里問訊
叙語如常他人但聞其聲惟夫妻見之及夜為設榻别
室夫欲從之宿不可滿十日將去復責詈其後妻言甚
切至舉家親族共送至墓百餘步曰諸人可止矣復慇
懃辭别而去將及栢林中遂入人皆見之衣服容色如
平生及墓而沒建威軍使汪延昌言如是
陳德遇
辛亥歲江南偽右藏庫官陳居讓字德遇直宿庫中其
妻在家五更初忽夢二吏手把文書自門而入問此陳
德遇家耶曰然德遇何在曰在庫中吏將去妻追呼之
曰家夫字德遇耳有主衣庫官陳德遇者家近在東西
曲二吏相視而嘻曰幾誤遂去彌日德遇晨起如厠乃
自云有疾還卧良久遂卒二人並居冶城之西
廣陵吏人
廣陵吏姓趙當暑獨寢一室中夜忽見大黃衣人自門
而入從小黃衣七八謂已曰處處尋不得乃在此耶叱
起之曰可以行矣一黃衣前白曰天年未盡未可遽行
宜有以記之可也大人即探懷出印印其左臂而去及
眀視之印文著肉字若古篆識其下右若先字左若記
字其上不可識趙不知所終
田達誠
廬陵有賈人田達誠富於財業頗以周給為務治第新
成有夜叩門者就視無人如是再三因呵問之為人耶
鬼耶良久答曰實非人也比居龍泉舍為暴水所漂求
寄君家治舍畢乃去耳達誠不許曰人豈可與鬼同居
耶對曰暫寄居耳無害於君且以君義氣聞於鄕里故
告耳達誠許之因曰當止我何所達誠曰惟有廳事耳
即辭謝去數日復来曰吾家已至廳中亦無妨君賓客
然亦嚴整家人謹慎火燭萬一不虞或當云吾等所為
也達誠亦虛其廳以付之達誠嘗為詩鬼忽空中言曰
君乃能詩耶吾亦嘗好之可唱和耳達誠即具酒置紙
筆於前談論無所不至衆目視之酒與紙筆儼然動試
暫㢠廻顧則酒已盡字已著紙矣前後數十篇皆有意趣
筆迹勁健作柳體或問其姓字曰吾倘言之將不益於
主人可詩以寄言也乃賦詩云天然與我亦靈通還與
人間事不同要識吾家真姓字大字南頭一段紅衆不
喻也一日復告曰吾有少子婚樟𣗳神女以某日成禮
復欲借君後堂三日以終君大惠可乎達誠亦虛其堂
以幕帷之三日復謝曰吾事訖矣還君此堂主人之恩
可謂至矣然君家老婢某可笞一百也達誠辭謝即召
婢笞數下鬼曰使之知過可止矣達誠徐問其婢云曾
穴幕竊視見賓客男女厨膳花燭與人間不殊後歲餘
乃辭謝去達誠以事至廣陵久之不歸其家憂之鬼復
至曰君家憂主人耶吾將省之翌日乃還曰主政在揚
州甚無恙行當歸矣新納一妾與之同寢吾燒其帳後
幅以戱之耳大笑而去達誠歸問其事皆同後至龍泉
訪其居亦竟不獲
稽神錄卷二
