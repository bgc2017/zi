南部新書卷八宋錢易撰
三銓之士具慶之下多避憂闕除則皆不受對易於他
人
大歷来自丞相以下出使作牧無錢起郎士元詩祖送
者時論鄙之
海内温湯甚衆有新豐驪山湯藍田石門湯岐州鳳泉
湯同州北山湯河南陸渾湯汝州廣成湯兖州乾封
湯邢州沙河湯此等諸湯皆知名之湯也並能愈疾
驪山湯甫邇京邑帝王時所遊幸玄皇於驪山置華
清宫每年十月車駕自京而出至春乃還百官羽衞
并諸方朝集商賈繁會里閭闐咽焉山上起朝元閣
上常登眺命羣臣賦詩正字劉飛詩最清拔蒙賞之
右相李林甫怒飛不先呈已出爲一尉竟不入而卒
士子冤之喪亂以来湯所館殿鞠爲茂草博物志云
水源有石硫黃其泉則温天下山泉由土石滋潤蓄
而成泉耳如硫黃煎鑠久久理當焦竭有湯之處皆
不出硫黃有硫黃之所不聞有湯事可明矣
盧常侍鉟牧廬江日相座囑一曹生令署郡職不免奉
之曹悅營妓名丹霞盧阻而不許會餞朝客於短亭
曹獻詩云拜玉亭閒送客忙此時孤恨感離鄉尋思
往歲絶纓事肯向朱門泣夜長盧演爲長句和而勗
之曰桑扈交飛百舌忙祖亭聞樂倍思鄉樽前有恨
慙卑宦席上無聊愛靚粧莫爲狂花迷眼界須求真
理定心王遊蜂採掇何時已却恐多言議短長令丹
霞改令罰曹霞乃遂别為一調以嘲曹因舉座歡笑
而散
有范師姨者知人休咎爲顔魯公妻黨顔嘗問之官階
盡得五品否范笑曰鄰於一品顔郎所望何其卑也
顔曰官階盡得五品身著緋衣帶銀魚兒子補齋郎
余之滿望也范指座上紫絲食單曰顔郎衫色如是
吳行魯尚書彭城人少年事内官西門思恭小心畏慎
每夜常爲温溺器以奉之深得中尉之意一日嘗爲
中尉洗足中尉以足下文理示之曰如此文理争教
不作軍容使行魯拜曰此亦無憑西門曰何也行魯
曰若其然者某亦有之何爲常執僕厮之役乃脫履
呈之西門嗟歎謂曰汝但忠孝我當爲汝成之後爲
川帥
元萬頃爲遼東道管記作檄文譏議高麗曰不知守鴨
綠之險莫離支報云謹聞命矣遂移兵守之萬頃坐
是流於嶺南
駙馬韋保衡之爲相以厚承恩澤大張權勢及敗長安
市兒忽競彩戲謂之打圍不旬餘韋禍及
吕衡州温祖延父渭俱有盛名重任而吕氏家風先世
碑誌不假於人皆子孫自撰云欲傳慶善於信詞儆
文學之荒墜也
柳芳上元中爲史臣得罪竄逐黔中時高力士亦徙巫
州因相遇爲芳言禁中事芳因論次其事號曰問高
力士後著唐歷此書不復出
開元皇帝初即位曾醉中殺一人自此覆杯四十年不
嘗酒味
真定帥王公一日攜諸子入趙州院師坐而問曰大王
會麽王曰不會師云自小持齋身已老見人無力下
禪牀王公尤加禮重翌日令客將傳語師下禪牀受
之侍者問和尚見大王来不下禪牀今日軍將来爲
甚麽却下禪牀師云非汝所知第一等人来禪牀上
接中等人来下禪牀接末等人来三門外接
端州以南三日一市謂之趁虚
南中解毒藥謂之吉財俗云昔人遇毒其奴吉財得是
藥與其主服遂解因名之又諺曰秋收稻夏收頭即
婦人歲以截髮而貨以爲常也
長沙岑和尚因問話蹋倒仰山仰山曰直下似箇大蟲
自此諸方號爲岑大蟲長沙嗣南泉法名景岑也
安邑縣北門縣人云有一蝎如琵琶大每出来不毒人
人由是無恐其靈積年也
吕太一爲戸部員外郎戸部與吏部鄰司時吏部移牒
令戸部於牆宇自豎棘以備銓院之交通太一答曰
眷彼吏部銓總之司當須簡要清通何必樹籬種棘
省中賞其清俊
開元二十七年明州人陳藏器撰本草拾遺云人肉治
羸疾自是閭閻相效割股於今尚之
開元二十八年天下無事海内雄富行者雖適萬里不
持寸刃不齎一錢
開元二年以江寧縣置金陵郡
天寶四載改尚書無頗字爲陂
太平公主之出降薛紹也燎炬列焰槐樹多死永隆二
年七月也
上元二年制敕始用黃紙
李客師爲大將軍即靖之弟也好從禽人謂之鳥賊
貞觀末吐蕃獻金鵝可盛酒三斗
景雲二年除賀拔嗣河西節度使節度使自此始
楊妃本夀王妃開元十八年度爲道士入内
裴子羽爲下邳令張晴爲縣丞二人俱有聲氣而善言
語論事移時人吏竊相謂曰縣官甚不和長官稱雨
贊府道晴終日如此非不和乎
玄皇嘗召王元寶問其家財多少對曰臣請以絹一疋
繫陛下南山樹樹盡臣絹未窮又玄皇御含元殿望
南山見一白龍横亘山間問左右皆言不見令急召
元寶問之元寶曰見一白物横在山頂不辨其狀左
右貴臣啓曰何以臣等不見玄皇曰我聞至富可敵
貴朕天下之貴元寶天下之富元寶又年老好戲謔
出入市里人以爲錢文有元寶字因呼錢爲王老盛
流於時矣
河滿子者蜀中樂工將就刑獻此曲而不免當時云一
聲去也又北史隋樂人王令言嘗臥於室内其子以
琵琶於戸外彈作翻調安公子令言驚起問曰此曲
有来遠近子曰頃来有之令言流涕曰帝往江東當
不返矣子問之答曰此曲宫聲往而不反宫君也吾
所以知之尋有江都之變
江南無野狐江北無鷓鴣舊說也晉天福甲辰歲公安
縣滄渚民家犬逐一婦人登木而墜爲犬嚙死乃老
狐也尾長七八尺則丘首之妖江南不謂無也但稀
有耳蜀中彭漢卭蜀絶無惟山郡往往而有里人號
爲野犬更有黑腰尾長頭黑腰間燋黃或於村落鳴
則有不祥事
鶴瘡人血能療又說一世人則可惟洛中胡盧生爾
鄭珏第十九應進士十九年及第十九人及第十九年
後入相子遘太平興國中任正郎
冀王朱友謙鎮河中常以一鐵毬杖晝夜爲從遇怒者
擊而斃之有愛姬極專房因其夫人之誕日作珠翠
衣以獻夫人拒而不納姬乃發怒悉焚之友謙忽聞
其臭詢之得實至暮遂命其姬三杯後責之喝起而
毬杖已破腦矣
洛陽鄭生丞相揚武之後也家藏法書數十軸賈君常
得遍閱其尤異者晉衞瓘上晉武帝啓事紙尾有批
答處又有太宗在遼東與宫人手勅言軍國事一取
皇太子處置其翰真草相半字有不用者皆濃墨塗
殺圓如棋子不可尋認復有歐陽率更爲皇太子起
草表本不書太子諱稱臣某叩頭頓首書甚端謹然
多塗改於紙末别標臣詢呈本四字
華嶽金天王廟明皇御製碑廣明中其石忽鳴隱隱然
聲聞數里浹旬而後定明年巢寇犯闕其廟亦爲賊
火焚爇仍隳其門觀
鄭縚先中者大中之外孫萬夀公主之子自襁褓至懸
車事十一君凡七十載所任無官謗無私過三持使
節不辱君命士無賢不肖皆恭己接納晚年傴時人
咸曰鄭傴不名平生交友之中無怨隙親族之間無
愛憎及致政歸洛燕居寢疾卒年八十位至戸部尚
書
江淮間多九郎廟與茅將軍廟九郎者俗云即苻堅之
第九子曾有隂兵之感事極多說茅將軍者廟中多
畫縛虎之像蓋唐末浙西僧德林少時遊舒州路左
見一夫荷鋤治方丈之地左右數十里不見居人問
之對曰頃時自舒之桐城至此暴得痁疾不能去因
臥草中及稍醒已昏矣四望無人烟唯虎豹吼呌自
分必死俄有一人部從如大將至此下馬據胡牀坐
良久召二卒曰善守此人明日送至桐城縣下遂上
馬忽不見唯二卒在焉某即強起問之答此茅將軍
常夜出獵虎憂汝被傷故使護汝欲更問之則困臥
及覺已日出不見二卒即起行意甚輕健至桐城頃
之疾愈故以所見之地立祠祀之德林止舒州十年
及回則村落皆立茅將軍祠矣
胡桐淚出樓蘭國其樹爲蟲所蝕沫下流出者名爲胡
桐淚言似眼淚也以汁塗眼今俗呼爲胡桐律訛也
無名異自南海来或云燒炭竈下炭精謂百木脂歸下
成堅物也一云藥木膠所成然其功補損立驗胡人
多將雞鴨打脛折將此藥摩酒沃之逡巡能行爲驗
形如玉柳石而黑輕爲真或有橄㰖作嘗之黏齒者
僞也驗之真者取新生鹿子安此藥一粒於腹臍中
其鹿立有肉角生是真也一云生東海者樹名多茄
是樹之節膠採得胡人鍊作煎乾緣生異故有多說
開元中重沙門一行幼時鄰母常濟行貧常思報之後
王姥男殺人詣求救行曰要金帛可十倍酬國法難
請姥戟手罵曰何用此爲一行心計渾天日役數百
工命空其室移一大甕於中又密遣奴二人持布囊
曰汝可往某方某角有廢園汝潛伺之自午至昏當
有異物至其數七可盡掩之失一則罪汝至彼酉時
果有羣豕至奴獲七豕囊負歸令寘甕中覆以木蓋
封以六一泥朱書梵字數十其徒罔測詰旦中使詔
對便殿玄皇曰太史奏昨夜北斗不見何祥也師禳
之乎一行曰後魏時失熒惑至今帝車不見此天警
陛下耳臣所見莫若大赦天下從之一行歸放一豕
出其夕奏一星見至七夕皆見矣
張志安居鄉閭稱孝差爲里尹在縣忽稱母疾急白縣
令令問之志安曰母有疾志安亦病志安適患心痛
是以知母有疾令拘之差人覆之果如此說尋奏高
祖表門閭尋拜散騎常侍又裴敬彛父爲陳王典所
殺敬彛時在城忽自覺流涕不食謂人曰我大夫凡
有痛劇吾即不安今日心痛手足皆廢事在不測遂
歸覲父果已死
懿宗賜公主出降幕三丈長一百尺輕亮向空張之紋
如碧絲之貫赤珠雖暴雨不濡濕云以鮫人瑞香膏
傅之故爾云得自鬼國
狼之狀若蒼狗赤色者最猛每作聲竅皆沸腿中有筋
大如雞子又筋滿身猶織絡之狀人或有犯盜諱不
首者但燒此筋以烟薰之能使盜者手攣縮可怪凡
邊疆放火號常用狼糞燒之以爲烟烟氣直上雖烈
風吹之不斜烽火常用此故謂候曰狼烟也
龍之性麤猛而畏蠟愛玉及空青而嗜燒鷰肉故食鷰
肉人不可渡海
大中時女王國貢龍油絹形特異與常繒不𩔖云以龍
油浸絲織出雨不能濡又寶庫中有澄水帛亦外國
貢以水蘸則寒氣蕭瑟暑月辟熱則一堂之寒思挾
纊細布明薄可鑒云上傅龍涎故消暑毒也
元和初隂陽家言五福太一在蜀故劉闢造五福樓符
載爲文記
李鉉著李子正辨言至精之夢則夢中之身可見如劉
幽求見妻夢中身也則知夢不可以一事推矣愚者
少夢不獨至人聞之騶皂百夕無一夢也
蜀東西川之人常互相輕薄西川人言梓州者乃我東
門之草市也豈得與我耦哉節度使柳仲郢聞之謂
幕賓曰吾立朝三十年清華備歴今日始得爲西川
作市令聞者皆笑之故世言東西兩川人多輕薄
畿尉有六道入御史爲天道入評事爲仙道入京尉爲
人道入畿丞爲苦海道入縣令爲畜生道入判司馬
爲餓鬼道
大中中丞郎宴席蔣伸在座忽酌一杯言曰座上有孝
於家忠於國及名重於時者飲此爵衆皆肅然無敢
舉者獨李孝公景讓起引此爵蔣曰此宜然
劉禹錫言司徒杜公佑視穆贊也故人子弟佑見贊爲
臺丞數彈劾因事戒之曰僕有一言爲大郎久計他
日少樹敵爲佳穆深納之由是稍霽其威
太和中光祿厨欲宰牝牛牛有胎即日合生或曰既如
此可換却屠者操刀直前略不介意牛乃屈膝拜之
亦不肯退此牛并子遂殞於刃下而屠者忽狂惑失
常每日作牛喘食草少許身入泥水以頭觸物良久
方定
杜荀鶴第十五字彦之池州人大順二年正月十日裴
贄下第八人其年放牓日即荀鶴生日故王希羽贈
詩云金牓曉懸生世日玉書潛紀上昇時九華山色
高千尺未必高於第八枝後入梁爲主客員外郎翰
林學士懷恩思報未幾暴卒
李英公爲宰相時有鄉人嘗過宅爲設食客裂却餅緣
英公曰君太少年此餅犁地兩遍熟槩下種鋤持收
刈打颺訖磑羅作麵然後爲餅少年裂却緣是何道
理此處猶可若對至尊前公作如此事參差斫却你
頭客大慙悚
李齊物天寶初爲陜州刺史開砥柱之險於石中得古
鐵犁鏵有平陸字因改河北縣爲平陸縣
晉公在中書左右忽白以印失所在聞之者莫不失色
度即命張筵舉樂人不曉其故竊怪之夜半宴酣左
右復白以印存焉度不答極歡而罷或問度以其故
度曰此出於胥徒盜印書券耳緩之則存急之則投
水火不復更得之矣時人服其宏量
胡楚賓屬文敏速每飲酒半酣而後操筆高宗每令作
文必以金杯盛酒令飲便以杯賜之
李素替杜兼時韓吏部愈自河南令除職方員外郎歸
朝問前後之政如何對曰將縑来比素
李相國程執政時嚴謩嚴休皆在南省有萬年令闕人
多屬之李云二嚴休不如謩
元和十五年辛邱度邱紓杜元穎同時爲遺補令史分
直故事但舉其姓曰辛邱杜當入
獨孤常州及末年尤嗜鼓琴得眼疾不理意欲專聽
杜兼常聚書至萬卷卷後必自題云清俸寫来手自校
汝曹讀之知聖道墜之鬻之爲不孝
大中三年東都進一僧年一百二十歲宣皇問服何藥
而至此僧對曰臣少也賤素不知藥性本好茶至處
唯茶是求或出亦日遇百餘椀如常日亦不下四五
十椀因賜茶五十斤令居保壽寺
開元以後鄙常侍拜此官者朝中謂之貂脚也
杜邠公悰位極人臣富貴無比嘗與同列言平生不稱
意有三其一爲澧州刺史其二貶司農卿其三自西
川移鎮廣陵舟次瞿唐爲駭浪所驚左右呼喚不至
渴甚自潑湯茶喫也
天寶十三載始改金風調蘇莫遮爲感皇恩
中書門下戸部各有甲歷名爲三庫以防渝濫戸部式
云安曲西偏桃仁一石杭州糟藏越瓜二百挺瓜豆
䜴五斗戎州茘枝煎五斗兼皮蜜浸四斗甘州冬柰
五百顆房州竹䶉五枚蘭州魁&KR0146;(未詳)兒六枚此每年
進數余久主判戸部逐年所上貢此物咸絶但杭州
進糟瓜爾
姚峴爲于頔陜州掾不勝其虐與其弟汎舟於河遂自
投水而死
光化四年正月宴於保寧殿上自製曲名曰讚成功時
鹽州雄毅軍使孫德昭等殺劉季述帝反正乃製曲
以褒之仍作樊噲排君難戲以樂焉
孟雲之詩祖述沈千運
景雲三年八月十七日東方有流星出五車至上台又
歲星犯左執法時侍中竇懷貞請罷所職爲安國寺
奴罷職從之爲寺奴不許
章八元嘗於郵亭偶題數言蓋激楚之謂也會嚴維至
驛問元曰汝能從我學詩乎曰能少頃遂發元已辭
家維大異之乃親指喻數年間元擢第
巨勝者玄秋之沈雲也茯苓者絳晨之伏胎也
蘇渙本不平者善放白弩巴中號爲弩跖賨人患之比
壯年後自知非變節從學鄉舉擢第累遷至侍御史
佐湖南幕崔中丞遇害渙遂踰嶺扇動
司空圖侍郎舊𨼆三峯天祐中移居中條山王官谷周
迴十餘里泉石之美冠於一山北巖之上有瀑泉流
注谷中溉良田數十頃至今子孫猶存爲司空之莊
耳
建中年中大林國貢火精劍其國有山方數百里上出
神鐵以其有瘴毒不可輕採取若中國有聖君此鐵
自流出鍊之爲劍有光如電切金玉如泥以朽木磨
之則生烟焰以金石擊之則火光迸溢德宗之將幸
奉天自攜火精劍出於殿内遂以劍斫檻上鐵狻猊
應手而碎及乘輿遇夜侍從皆見上仗之有數尺光
明
羅浮甘子其味逾常品開元中始有僧種之於南樓寺
其後常資進獻幸蜀奉天之歲皆不結實
婆娑石一名婆薩石靈臺記云星多者味甜無毒性温
療一切蟲毒及諸丹石毒腫毒䟜折此石出西蕃山
澗中有盤形狀礧磈大小不常色如瓜皮青綠黑斑
有星者爲上似嵩山礬石斑不至煥爛者爲中色如
滑石微黃輕者爲下但以人血拭之羊雞血磨一如
乳似覺羶爲妙西蕃以爲防身之寶辟諸毒也
封抱一任櫟陽尉有客過之既短又患眼及鼻塞抱一
用千字文作語嘲之詩曰面作天地玄鼻有鴈門紫
既無左達承何勞罔談彼
崔郢爲京尹日三司使在永達亭子宴丞郎崔乘酒突
飲衆人皆延之時譙公夏侯孜爲戶部使問曰尹曾
任給舍不崔曰無譙公曰若不曾任給舍京兆尹不
合衝丞郎宴席命酒糾来罰下籌且喫罰爵取三大
器引滿飲之良久方起決引馬軍將至斃崔出爲賓
客分司
陸相扆出典夷陵時有士子修謁相國與之從容因酒
酌勸此子辭曰天性不飲相國曰誠如所言已減過
五分矣蓋平生悔吝各有十分不爲酒困自然減半
矣
盧詹尚書任吏部押官告楷署其名字體遒麗時謂之
真書盧家
袁象先之子䉝初自大理評事除戶部郎中未幾遷宣
徽使不周載拜宣武軍節度使
南部新書卷八
