南部新書卷一宋錢易撰
自武德至長安四年以前尚書左右僕射並是正宰相
初豆盧欽望拜左僕射不言同中書門下三品不敢
參議朝政數日後始有詔加知軍國重事至景雲二
年韋安石除僕射不帶同三品自後空除僕射不是
宰相遂爲故事至德二年宰相直主政事筆每人知
十日至貞元十年又分每人輪一日執筆
尚書諸廳歴者有壁記入相則以朱點之元和後唯膳
部廳持國柄者最多時省中謂之朱點廳
韋夏卿與弟正卿大歷中同日登制科皆曰今日盛事
全歸二難之手
韓昆大歷中爲制科第三等勅頭代皇異之詔下日坐
以采輿翠籠命近臣持采杖鞭之厚錫繒帛以示殊
澤
常衮自禮部侍郎入相時潘炎爲舍人引麻因戲之曰
留取破麻鞋著及衮視事不浹旬果除
凌烟閣在西内三清殿側畫像皆北面閣中有中隔隔
内面北寫功高宰輔南面寫功高侯王隔外面次第
功臣
證聖元年正月明堂灾重造天册萬歲殿二年三月成
號爲通天宫
項斯始未爲聞人因以卷謁江西楊敬之楊甚愛之贈
詩云幾度見君詩盡好及觀標格過於詩平生不解
藏人善到處逢人說項斯未幾詩達長安斯明年上
第
上元中長安東内始置延英殿每侍臣賜對則左右悉
去故直言讜議盡得上達
李聽爲羽林將軍有名馬穆皇在東宫諷聽獻之聽以
總兵不從及即位太原擬帥皆不允謂宰臣曰李聽
爲羽林將軍不與朕馬是必可任遂降制
開元御札云朕之兄弟唯有五人比爲方伯歲一朝見
雖載崇藩屏而有睽談笑是以輟牧人而各守京職
每聽政之後延入宫中申友于之志詠棠棣之詩邕
邕怡怡展天倫之愛也
祠部省中謂之冰(去聲)廳言其清且冷也
尚書省東南向陽通衢有小橋相承曰拗項橋言御史
及殿中久次者至此必拗項而望南宫也
都堂南門道東有古槐垂隂至廣或夜聞絲竹之音則
省中有入相者俗謂之音聲樹
二十四司印故事悉納直廳每郎官交印時吏人懸之
於臂以相授頗覺為繁楊虔州虞卿任吏部員外郎
始置匱加鐍以貯之人以爲便至今不改
笏始無囊皆摽笏於馬上張曲江清瘦不任乃置笏囊
祕書省内落星石薛稷畫鶴賀知章草書郎令餘畫鳳
相傳號爲四絶元和中韓公武爲校書郎挟彈中鶴
一眼時人乃謂之五絶又省之東即右威衞荒穢摧
毁其大廳逼校正院南對御史臺有人嘲之曰門緣
御史塞廳被校書摧
曹確楊收徐商路巖同秉政外有嘲之曰確確無餘事
錢財總被收商人都不管貨賂幾時休
李林甫寡學中表有誕子者以書賀之云知有弄麞之
慶
鄭注鎮鳳翔皆擇貞正之士以爲幕席亦欲遏其邪行
及注敗皆爲監軍所誅
温大雅武德中爲黃門侍郎弟彦博爲中書侍郎高祖
曰我起義晉陽爲卿一門爾後弟大有又除中書侍
郎(大有一作彦將)
中書省有磐石初薛道衡爲内史侍郎常踞其石草詔
後孫元超每見此石未嘗不泫然
施肩吾與趙嘏仝年不睦嘏舊失一目以假珠代其睛
故施嘲之曰二十九人同及第五十七隻眼看花元
和十五年也
女道士魚玄機住咸宜觀工篇什殺婢綠翹甚切害事
敗棄市
崔四八即慎由之子小名緇郎天下呼油爲麻膏故謂
之麻膏相公
開元中岐薛以下輪日載筆於乘輿前作内起居注四
季朱印聯名牒送史館至天寶十載季冬已成三百
卷率以五十幅黃麻爲一軸雕檀軸紫鳳綾表遂别
起大閣貯之禄山陷西京先以火千炬焚是閣移時
灰滅故實錄百不叙及一二
小許公從工部侍郎除中書侍郎便共政事食明日加
知制誥制誥舍人有政事食自此爲始
太和中上自延英退獨召柳公權對上不悅曰今日一
場大竒楊嗣復李珏道張諷是竒才請與近密官鄭
覃陳夷行即云是姦邪須斥之於嶺外教我如何即
是公權奏曰允執厥中上曰如何即是允執厥中又
奏嗣復李珏既言是竒才即不合斥於嶺外鄭覃夷
行既云是姦邪亦不合職於近密若且授荆襄間一
郡守此近於允執厥中旬日又召對上曰允執厥中
向道也張遂爲郡守
賈曾除中書舍人以父名忠固辭之言者以中書是曹
司名父之名又音同字别於禮無嫌曾乃就職
開元七年賜百僚射金部員外盧廙職方郎中李畬俱
非善射箭不及垜而互言工拙畬戲曰與盧箭俱三
十步左右不曉畬曰畬箭去垜三十步盧箭去畬三
十步
李白山東人父任城尉因家焉少與魯郡諸生隱徂徕
山號竹溪六逸天寶中遊會稽與吳筠隱剡中筠徵
赴闕薦之於朝與筠俱待詔翰林俗稱蜀人非也今
任城令廳石記白之詞也尚存焉
江西私釀酒法尤嚴王仲舒廉察日奏罷之
宰相門下省議事謂之政事堂永淳中裴炎爲中書令
始移就中書省政事印亦改中書門下之印
開元中花萼樓大酺人衆莫遏遂命嚴安之定場以笏
畫地無一輩敢犯
盧㩦常題司空圖壁云姓氏司空貴官班御史卑老夫
如且在不用歎屯竒
龍朔中楊思玄恃外戚典選多排斥選士爲選人夏彪
訟之御史中丞郎餘慶彈奏免官許南陽曰固知楊
吏部之敗或問之許曰一彪一狼共看一羊不敗何
待
開元皇帝爲潞州别駕乞假歸京值暮春戎服臂鷹於
野次時有豪氏子十餘輩供帳於昆明上時突會座
中有持酒船唱令曰今日宜以門族官品坐上笑曰
曾祖天子祖天子父相王臨淄郡王李某諸輩驚散
上聯舉三船盡一巨觥而去
襄王僭位朱玟秉政百揆失序逼李拯爲内署拯嘗吟
曰紫宸朝罷綴鵷鸞丹鳳樓前駐馬看惟有終南山
色在晴明依舊滿長安拯終爲亂兵所殺
武德七年遣刑部尚書沈叔安攜天尊像賜高麗仍令
道士往彼講道德經
自先天初至開元十五年儀同者四人姚崇宋璟王同
皎王毛仲
唐法親王食封八百戸有至一千戸公主三百戸長公
主五百戸有至六百戸惟太平相王踰此制
黃巢入青門坊市聚觀尚讓慰曉市人曰黃王爲生靈
不似李家其悖也如此
長安令李濟得罪因奴萬年令霍晏得罪因婢故趙縱
之奴當千訐縱陰事張鎰疏而杖殺之縱即郭令之
聓
建中末姚况有功於國爲太子中舍人旱蝗之歲以俸
薄不自給而以餒終哀哉
田神功大歷八年卒於京師許百官弔喪上賜屏風茵
褥於靈座并賜千僧齋以追福至德以来將帥不兼
三事者哀榮無比
柳渾舊名載爲朱泚所逼及克復上言曰頃爲狂賊點
穢臣實恥稱舊名矧字畫帶戈時當偃武請改名渾
渾後入相封宜城公謂之柳宜城
韋顗著易藴甚有奥旨顗見素孫
郭令終始之道無缺惟以譖怒判官張譚誣奏杖殺之
物議爲薄
張巡每戰大呼牙齒皆碎及敗尹子竒視之其齒存者
不過三四初守寧陵也使南霽雲詣賀蘭進明乞救
兵進明大宴霽雲不下咽自嚙一指示信進明終不
應以至於破
貞觀中擇官戸蕃口之少年驍勇者數百人每出遊獵
持弓矢於御馬前射生令騎豹文韉著獸文彩衫謂
之百騎至則天漸加其人謂之千騎孝和又增之爲
萬騎皆置使以領之
彭偃與朱泚下偽詔曰幽囚之中神器自至豈朕薄德
所能經營泚敗偃誅其妖亂也如此
太和九年冬甘露事敗將相棄市王璠謂王涯曰當初
勸君斬却鄭注斬之豈有此事也此雖臨刑之言然
固當矣
梁祖嘗言於昭皇趙崇是輕薄團頭於鄂州座上佯不
識駱乳呼爲山驢王遂阻三事之拜此亦挫韓偓也
王皇后開元中恩寵日衰而不自安一日訴之曰三郎
獨不記阿忠脫新紫半臂更得一斗麵爲三郎生日
作湯餅耶上戚然憫之而餘恩獲延三載
武德初史館尚隸祕書省著作局貞觀三年移於門下
省令宰相監修自是著作局始罷史職
公孫羅爲沛王府參軍撰文選音義十卷羅唐初人
開元中裴光庭爲侍中門下過官委主事閻麟之裁定
隨口下筆時人語曰麟之口光庭手物議醜之
張延賞怙權矜已嫉柳渾之守正使人謂之曰相公舊
德但節言於廟堂則名位可久渾曰爲吾謝張相公
柳渾頭可斷而舌不可禁
王縉在太原舊將王無縱等恃功且以縉儒者易之每
事多違約束一朝悉召斬之將校股慄
大歷中隴州猫鼠同乳率百僚賀崔祐甫獨奏曰仁則
仁矣無乃失於性乎
李邕自滑州上計也京洛阡陌聚觀以爲古人蓋邕負
美名頻被貶斥剥落在外也
元德秀字紫芝為魯山令有清德天寶十三年卒門人
相與諡爲文行先生士大夫高其行不名謂之元魯
山
駙馬都尉鄭潛曜睿皇之外孫尚明皇第十二女臨晉
長公主母即代國長公主也開元中母寢疾曜刺血
濡奏章請以身代及焚章獨神通許三字不化翼日
主疾間至哉孝子也
殿中監少監尚衣尚舍尚輦大朝會皆分左右隨繖扇
立入閣亦同之
牛僧儒三貶至循州本傳不言漏略也
李景讓典貢年有李復言者納省卷有纂異一部十卷
牓出曰事非經濟動涉虚妄其所納仰貢院驅使官
却還復言因此罷舉
古押牙者富平人有游侠之才多竒計往往通於宫禁
五月一日御宣政殿百僚相見之儀貞元以來常行之
自後多闕
崆峒山在松州屬龍州西北接蕃界蜀破後路不通非
即崆峒也
長安中秋望夜有人聞鬼吟曰六街鼓歇行人絶九衢
茫茫空有月又聞有和者曰九衢日出何勞勞長安
土盡槐根高俗云務本西門是鬼市或風雨晦冥皆
聞其諠聚之聲怪哉
天寶中程修己以書進見嘗舉孝廉故明皇待之彌厚
會春暮内殿賞牡丹花上頗好詩因問修己曰今京
邑人傳牡丹詩誰爲首出對曰中書舍人李正封詩
天香夜染衣國色朝酣酒時楊妃侍上曰粧臺前宜
飲以一紫金盞酒則正封之詩見矣
高宗欲廢王皇后立武昭儀猶豫未定許南陽宣言於
朝曰田舍翁多收得十斛麥尚須換却舊婦况天子
富有四海立一皇后有何不可上意乃定吁牝雞之
孽洎移土德過始於南陽
白樂天之母因看花墜井後有排擯者以賞花新井之
作左遷穆皇嘗題柱曰此人一生争得水喫
張介然天寶中爲衞尉卿因入奏曰臣今三品合列棨
戟若列於帝城鄉里不知臣河東人也請列戟於故
鄉上曰所給可列故鄉京城朕當别賜本鄉列戟介
然始也
京兆尹黎幹戎州人也嘗白事於王縉縉曰尹南方之
子也安知朝禮其慢而侮人率如此
總章中天子服婆羅門藥郝處俊諫曰脩短有天命未
聞萬乘之主輕服蕃夷之藥
貞元中邕州經略使陳曇怒判官劉緩杖之二十五而
卒卒之日曇得疾見緩爲祟而卒
韋氏稱制明皇憂甚獨密言於王琚琚曰亂則殺之又
何疑
開元中諸王友愛特甚嘗謂近侍曰思作長枕大被與
諸王同臥
鄱陽人張朝爲猛獸所搏噬其家犬名小狸救之獲免
中書省柳樹久枯死興元二年車駕還而柳活明年吕
渭以爲禮部賦題上甚惡之
盧羣昔寓居鄭滑典貼得良田及爲鄭滑節度悉召其
主還之時以爲美談
自貞元来多令中官強買市人物謂之宫市
日本國大臣曰真人猶中朝戸部尚書
郭代公元振爲西凉州牧時西蕃主帥烏質勒強盛元
振與之立語俄頃雪下盈尺質勒既老久立歸而遂
死人謂詭殺烏質勒
路隨孝行清儉常閉門不見賓客狀貌酷似其先人以
此未嘗視鏡又感其父没蕃終身不背西坐其寢以
西首
南部新書卷一
