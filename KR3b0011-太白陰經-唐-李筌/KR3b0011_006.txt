太白隂經卷六
唐李筌撰
陣圖總序第六十三
經曰黃帝設八陣之形車箱洞當金也車工中黃土也
鳥雲鳥翔火也折衝木也龍騰却月水也鴈行鵝鶴天
也車輪地也飛翼浮沮巽也風后為演握竒圖云以正
合以竒勝或合而為一或離而為八聚散之勢節制之
度復置虚實二壘力牧以創營圖其後秦由余蜀將諸
葛亮並有戰圖以教人戰夫營壘教戰有圖士卒知進
止識金鼓其應敵戰陣不可預形故其戰勝不復而應
形無窮兵形象水水因地而制形兵因敵而戰勝能與
敵變化而取勝者謂之神則其戰陣無圖明矣而庸將
以教習之陣為戰敵之陣不亦謬乎
風后握竒壘圖篇第六十四
經曰自風后至於太公俱用此法古之握竒文不滿尺
理隱難明其范蠡樂毅張良項籍韓信黥布皆用此法
得其糟粕而霍光公孫弘崔浩亦採其華未盡其實今
以八陣握其人數為壘班布守地闊狹頃畆列之如後
圖原闕
握竒外壘
一軍一萬二千五百人以十人為一火一千二百五十
火幕亦如之幕長一丈六尺舍十人人守地一尺六寸
十以三為竒以三千七百五十人為竒兵餘八千七百
五十人分為八陣陣有一千九十三人七分五銖守地
一千七百五十尺八陣積率為地一萬四千尺率成三
百三十步餘二尺積率成六里餘一百七十三步二尺
以壘四面乘之一面得地一里餘二百二十二步二尺
壘内得地一十四頃一十七畞餘一百九十七步四尺
六寸六分以為外壘
天陣居乾為天門地陣居坤為地戶
風陣居巽為風門雲陣居坎為雲門
飛龍居震為飛龍門虎翼居兑為虎翼門
鳥翔居離為鳥翔門蛇盤居艮為蛇盤門
天地風雲為四正龍虎鳥蛇為四竒乾坤艮巽為闔門
震離兑坎為開門有牙旗遊隊列其左右偏將軍居壘
門内禁出入察奸詐壘外有遊軍定有端前有衝後有
軸四隅有輔以備非常中壘以三千七百五十人為中
壘守地六千尺積尺得二里餘二百八十步以中壘四
面乘之一面得地二百五十步壘内有地兩頃餘一百
步正門為握竒大將軍居之六纛五麾金庫鼓藏輜重
居中壘
太白營圖篇第六十五
經曰參七星伐三星連肩足十星為十將軍西方白虎
宿也主殺伐此星出而天下秋草木搖落有若軍威故
兵出而法焉
圖原闕
一將一千人十將一萬人幕千人守地一萬六千尺積
尺得二千六百六十六步餘四尺積步得七里餘一百
四十六步四尺以營四面乘之一面得地一里餘三百
六十步四尺營内有地一十八頃七十畞餘一百四十
三步五尺三寸三分地主居坎為地主門和德居艮為
和德門高叢居震為高叢門大炅居巽為大炅門大
威居離為大威門大武居坤為大武門大蔟居兑為大
蔟門陰德居乾為陰德門四仲為開門四維為闔門外
置牙旗遊隊四維門置鋪偏將居壘門内以禁出入察
奸邪十將幡旗圖會五色五行列右一將行得水黑幡
幟旗圖熊額白脚青右二將行得火赤幡幟旗圖鶚額
白脚黃右三將行得木青幡幟圖熊額白脚青右四將
行得金白幡幟旗圖狼額白脚黑右五將行得土黃幡
幟旗圖虎額青脚白左一將行得水黑幡幟旗圖熊額
青脚赤左二將行得火赤旙幟旗圖鶚額青脚黃左三
將行得木青幡幟圖熊額青脚赤左四將行得金白幡
幟旗圖狼額青脚黑左五將行得土黃旙幟旗圖虎額
青脚白中營二千人為左右決勝軍大衛五百為二百
五十人守地四千尺積尺得六百六十六步餘四尺積
步得一里餘三百二十步四尺以營四面乘之一面得
地一百六十八步餘四尺其中營小每面加四十三步
一尺三寸三分通成二百二十二步一尺三寸三分每
幕相去一尺五寸四分營内有地二頃四畞餘一百五
十七步一尺五寸九分
休門主一居子生門主二居艮傷門主三居
卯杜門主四居巽景門主九居午死門主
二居坤驚門主七居酉開門主六居乾
右八門四維四仲唯開景門致大將將軍旗纛金
鼓如握竒法
偃月營圖篇第六十六
經曰偃月營形象偃月皆背山崗面波澤輪逐山勢隨
面直形地窄小狹之所下營
圖原闕
偃月外營常以四六分幕一萬人以六千人守地九千
六百尺積尺得一千六百步積步得四里餘一百六步為
營輪四千人守地六千四百尺積尺得一千六十步餘四
尺積步得二里餘三百四十六步四尺為弦弦致三門每
門相去三百五十五步一尺五寸五分營内有地一十八
頃八十畞餘五十八步四尺右置上弦門中置偃月門左
置下弦門偃月中營以二千五百人守地四千尺積尺得
六百六十步餘四尺積步得一里三百步餘四尺五寸四
分每幕中兩廂置土馬一十二匹大小如常馬備真鞍令
士卒擐甲槖弓矢佩刀劒持矛盾左右上下以習騎射
隂陽隊圖篇第六十七
經曰陽遁起一至九隂遁起九至一隊有五十人一人
為長一隊九人不失四十五人之數卒間容卒相去二
步隊間容隊相去一十八步前後一十步其隊相連前
後亦如之黃帝曰陣間容陣隊間容隊曲間容曲也
圖原闕
一隊布地三十六步一陣二十二隊布地七百九十三
步方圓斜曲長短皆如之大長不預教習而支器仗亦
料其分數之内甲三十領六分戰袍二十領四分槍五
十桿十分牌十面二分弩十張二分陌刀十張二分箭
四十副八分佩刀四十口八分棓十具六分右守用隂
隊左攻用陽隊矛盾弓布置各有行列前後隂陽不同
教旗圖篇第六十八
經曰春秋末並為戰國增講武之禮以為戲樂用相誇
競而秦更名為角抵故國雖大好戰必亡天下雖安妄
戰必危故春蒐秋獮夏苖冬狩振旅理兵所以不忘戰
也宣尼曰不教民戰是謂棄之今邊軍更名曰教旗使
士卒識金鼓列旗幟知行列諳部分乃一軍之節制也
圖原闕
凡教旗於平原高山大將軍居其上南向左右各置鼓
一十二面角一十二具各樹五色旗六纛居前旌旗次
之監軍御史禆副左右衙官騎隊如偃月形為候騎下
臨平野使士卒目見旌旗耳聞鼓角心存號令乃命十
將左右決勝將總十二將一萬二千人兵刃精新甲馬
旗幟分為左右廂各以兵馬使為長班布其次陣間容
陣隊間容隊曲間容曲以長參短以短參長回車轉陣
以前為後以後為前進無奔迸退無趨走紛紛紜紜鬭
亂而不可亂渾渾沌沌形圓而不可敗者竒正是也進
止有度疾徐有節以正合以竒勝聽音望麾乍合乍離
於是三令五申白旗點鼓音動則左右相齊合朱
旗點角音動則左右相齊合坎離子午之地左廂陽
向而旋右廂隂向而旋左右各復本位白旗掉鼓音動
左右雲蒸鳥散彌川絡野然而不失部隊之疎密朱旗
掉角音動左右各復本位前後左右無差尺寸經曰散
則法天聚則法地如此三合而離離三聚而三散不如
法者吏士之罪可從軍令於是大將軍出五彩旗一十
二面各樹於左右陣前每旗選壯勇士五十人守旗選
壯勇士五十人奪旗右廂奪左廂左廂奪右廂鼓音動
而奪角音動而止得旗者勝失旗者負勝賞負罰離合
之勢聚散之形勝負之理賞罰之信因是而教之
草教圖篇第六十九
經曰古之諸侯畋獵者為田除害上以供祭祀下以習
武事太古之時人食鳥獸之肉衣鳥獸之皮後代人民
侵多禽獸寡少衣食不足於是神農教其播植導其紡
績以代鳥獸之命自是以後禽獸盈山林害禾稼人民
苦之於是王公秋冬無事教習畋獵簡練兵革奮揚威
武以戒非常季冬之月獵日太隂用事萬物畢成蟄蟲以
伏乃具卒乘從禽於山澤以教兵令知部分進退之儀矣
圖原闕
一人守圍地三尺一十二將守地三萬六千尺得步六
千積步得一十五里餘六千步圍中徑闊得地五里餘
二十步以左右決勝將為校頭其次左右將各主士伍
為行列皆以金鼓旌旗為節制其初起圍張翼隨山林
地勢無遠近部分其合圍地虞候先擇定訖以善弧矢
者為圍中騎其步卒槍幡守圍有漏禽獸者坐守圍吏
人獸公之獸私之以觀進止
教弩篇圖第七十
經曰弩者怒也言其聲勢威嚮如怒故以名其力也穿
剛洞堅自近及遠古有黃連百竹八擔雙弩之名今有
絞車弩射七百步攻城拔壘之擘弩射三百步步戰用
之馬弩射二百步馬戰用之弩張遲臨敵不過一二𤼵
所以戰陣不便於弩非弩不利於戰而將不明於弩也
夫弩不離於短兵當别為隊攢箭注射則前無立兵對
無横陣復以陣中張陣外射番次轉回張而復出射而
復入則弩不施聲敵無薄我置弩必處其高争山奪水
守隘塞口破驍䧟陣果非弩不利也
圖原闕
張弩後左廂丁字立當弩八字立高揎手垂衫襟左手
承撞右手迎上當心看張張有闊狹左䏶右轉還復當
心安箭高舉箭賊若遠高擡弩頭賊若近平身放左右
有賊迴身放賊在高處挈脚放箭訖唱殺却掣物蝎
尾覆弩還著也
合而為一陣篇第七十一
經曰從一陣之中離為八陣聽音望麾以出四竒飛龍
虎翼鳥翔蛇盤為四竒陣天地風雲為四正陣夫善戰
者以竒勝以正合相生如循環之無端孰能窮之竒為
陽正為隂隂陽相薄而四時行焉竒為剛正為柔剛柔
相得而萬物成焉竒正之用萬物無所不勝焉
圖原闕
離而為八陣圖篇第七十二
經曰風后演握竒圖自一陣之中分為八陣天有衝或
圓而布色帝曰小則圓利為主色尚玄為乾
圖原闕
地陣方布利為客色黃為坤
圖原闕
風附於天風象其形銳首利為客色尚赤為巽
圖原闕
雲附於地上太公曰左右相向是也其形銳首利為客
色尙白為地
圖原闕
飛龍形屈曲似龍利為主色上玄下赤為震
圖原闕
虎翼居中法翼而進其形猛利為主色上黃下赤為兑
圖原闕
鳥翔太公曰突擊之義是也其形迅急利為客色上玄
下白為離
圖原闕
蛇盤太公曰圍之義也其形宛轉利為主色上黃下赤
為艮
圖原闕
太白隂經卷六
