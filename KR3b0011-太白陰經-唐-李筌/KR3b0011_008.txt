太白隂經卷八
唐李筌撰
雜占總叙第八十一
經曰天文者懸六合之休咎兵書者著六軍之成敗今
約一戰之事編為篇目其餘災變昧而不書夫天道遠
而人道邇人道謀而隂故曰神成於陽故曰明人有神
明謂之聖人夫聖人者與天地合其德日月合其明與
四時合其序與鬼神合其吉凶故曰先天而天弗違後
天而奉天時天且弗違而況於人乎况於鬼神乎人若
謀成策勝則天地日月鬼神皆合之人若謀缺策敗則
雖使大撓步歷黃帝拔元甘德占星巫咸望氣務成災
變風后孤虚欲幸之勝未之有也蓋天道助順所以存
而不亡若將賢士銳誅暴救弱以義征不義以有道伐
無道以直取曲以智攻愚何患乎天文哉可博而解不
可執而拘也
占日篇第八十二
經曰日者實也光明盛實布照四方神靈御之葵霍向
之太陽之精積而成象光明内發休魄内含故人君法
之吉凶禍變必照臨下土日珥者拜大將軍有軍在野
珥南則南勝珥北則北勝東西准此兩軍相對將欲解
和日暈而珥外軍凶日抱暈隨抱軍勝日有白
足破軍殺將日有背氣色青赤曲向外為背叛之象
其外有臣叛將軍守邊有二心日有玦氣似背有枝
直向外如山字兩軍相當所臨者敗日有暈氣傍日
周圍中赤内青營軍之象對敵之上色濃厚者隨方軍
勝日月皆暈兵陣不合七日暈不解不可起兵暈而
珥外兵凶日抱暈而珥者易上將日暈而玦者兩
軍相當隨玦兵敗日暈而直氣在傍所臨軍勝日
暈而背虹珥反直而貫之者順虹擊之大勝兩軍相
當日有冠纓者和解抱戴者大喜日暈而有兩珥在
内外者并有雲聚不出三日下有圍城
占月氣色篇第八十三
經曰月者缺也盈極必缺太隂之精積而成象光以照
夜女生之義此德刑罰吉凶休咎以警戒于下土月
有暈先起兵者勝月暈抱戴有赤色在外外人勝在
内内人勝月暈抱戴赤色明客勝月暈歲星赤色
客勝火入月中色惡客敗色明客勝月暈鎮星色
不明主勝色明客勝月暈太白色不明主勝色明客
勝月昏星辰不明主勝色明客勝月暈亢先起兵
有喜且勝軍出月蝕凶月昏房糠大風起月暈參
伐兵起有軍不勝
有占五星篇第八十四
經曰五星者昊天上帝之使也稟受帝命各司其職雖
幽潛深遠罔不悉及之故福德祐助禍淫威刑或順軌
而守常或錯亂而表異光芒角變色動衰盛居留干犯
勾衝掩密所以告示下土凡五星各有常色本體吉歲
星青熒惑赤(如參左角狀)鎮星黃太白白(如五車大星)辰星黑凡
五星青為飢憂赤圜為旱交争黃熟女主吉白兵喪黑
水疾五星黃角有兵交争赤角犯我城白角有邊兵青
角憂愁生黑角死喪行五星色變常者青憂白兵赤旱
黑喪黃熟
歲星木星占
木乘金偏將軍死木金合鬭將死木守七星天下起兵
木乘昴國有憂番主死木入畢中邊起兵木犯畢附耳
起兵木守參代有兵木犯井兵起木經柳有兵木守軫
罷兵木入天將軍興軍吉木入五車兵起木守羽林兵
起木星犯參旗大將軍出征凶
熒惑火星占
火用宜背火在鶉火之次宜背午地他皆倣此火犯木
土主大戰不勝亡偏將軍熒惑環太白偏將軍死火與
太白相連而鬭破軍殺將火入太白中上出破軍殺將
客勝火所不利先火起犯左右角有兵火守亢有兵火
入亢有兵水災火入房馬貴出房馬賤火入糠兵起火
犯南斗破軍殺將吳主死中國飢火入牛破軍殺將
越主死火入須女入危兵起火犯東壁伏兵起火守
昴邊人不安入昴匈奴破期三年火犯畢左角大戰右
角小戰五星犯畢邊兵起火犯附耳兵起火犯觜趙地
兵起火犯參有兵火入東井一星將軍野戰死火犯輿
鬼兵起火守七星外有兵起火乘張有兵火與張合兵
起有殃火守張大將軍驚火犯翼邊兵起火入軫有兵
火行南河界有邊兵火犯太微上將上將亡次相次相
亡火犯角大臣亂而有憂入亢有白衣會主將死人多
疾疫入氐主兵起失國赦天下惡吉火犯心戰不勝大
將死絶嗣大臣亂主出營有哭泣入尾臣下妖淫年多
妖祥大亂入箕榖大貴妃后惡之燕王死入虚齊王死
相走出兵罷犯畢人疫臣反主崩大水兵起入壁魏王
死天下兵留壁二十日土工米貴女主惡之犯奎魯王
凶大水大疫大臣謀主犯婁有暴兵有死主大飢盜賊
起犯胃趙大有兵主大勝犯鬼執法有誅天下大疫有
女喪大赦吉犯柳有木工犯星大臣亂易服色
鎮星土星占
土犯星左角大將戰死水災土守右角兵路不通土守
亢有兵臣下反土守糠大兵起土入天廟有兵起土守
虚出入有客兵至不過五日自去入奎兵起土入婁邊
兵起天下凶土入胃客軍敗主軍用土入昴番王死番
人為亂土入觜兵起土逆行守參有番兵土守牛越兵
起土出入胃舍七星兵起於大海濱土守張多盜賊兵起
興土工土入軫兵𤼵而自敗入天庫有兵土守南河蠻
夷起兵邊界有憂土出東掖門為將守事東出德事出
西掖門為將守事西出刑事犯氐星皇后憂宮人死天
下大疫犯房天下相代皇妃亡邊兵反犯心天子絶嗣
將相死放大赦修德吉犯尾天下不安后妃惡之犯箕
大亂女主憂民流亡大兵起犯斗其國失地先後旱大
臣逆亂犯牛有奸賊牛馬棄于道天下急宜赦犯女更
往令天子喜有女喪犯虚有刑令大憂有客兵鈇鉞用
入危天下亂國亡將死人哭泣入室關梁不通貴人死
女子恣横犯壁遠方入貢國大水天下立王犯畢令不
行將相亡入觜相死兵大起侵死有反者犯參多水旱
邊兵起入井水旱大臣死犯鬼多戮死秦地有反
太白金星占
太白一名長庚西方金德白虎之精招搖之使其性義
斷其事言詞其時秋其日庚辛其辰申酉其帝少皡其
神主蓐收太白主兵馬為大將軍為威勢為斷割為殺
伐故用占之是以重述其德異於常星也金體大而色
白光明而澤潤所在之地兵強國昌兵出則出兵入則
入順之吉逆之凶出高深入吉淺入凶先起勝出下淺
入吉深入凶後起勝金晝見有軍軍罷無軍軍起金出
東方始出為德月未盡三日在月南德行在月北失行
是謂反生不有破軍必有屠城北國當之金出東方月
未盡三日月在北圓海之國不勝在月南中邦不勝在
月北敗謂失行金入火必敗兵金西方為德月三日金
在月北員海之國戰勝在月南員海之國敗金與月相
夾有兵拔城偏將大戰金與月共出守者屠城金與列
宿相犯小戰金與五星相犯大戰金在南南軍勝在北
北軍勝金出東方舉事用兵順之吉逆之凶西南北皆
倣此金守南斗三十日夷狄來侵金入羽林兵起金蝕
畢昴番王死金光暗戰不勝將軍死金變色戰勝隨方
色青東方他皆倣此金入月客軍大敗野有死將金白
而角文可戰色赤而角武不可與戰金與木合無怒必
戰金應出而不出應入而不入此謂失舍不有破軍必
有死將所受之邦不可與戰未當出而出未當入而入
必有破軍于野金受十日後將軍死金初大後小兵弱
初小後大兵強金有角有兵敢戰吉不戰凶順角指處
擊之吉逆凶金行遲兵遲行金行疾兵疾行金大行用
兵疾吉遲凶金入則兵入出則兵出兵行法此金木一
東一西害侯王一南一北兵乃伏金犯畢左角左將死
金入月客將死金出而水没金水俱出東方東軍勝西方
西軍勝水居金前軍罷水居金北小戰金南大戰金進
則兵進金退則兵退金出未高而敵深者勿與戰去而
勿追金赤角兵戰白角則軍起黑角軍罷青角軍憂白
角又主國喪軍亡隨角所指處應金晝見是謂經天金
犯五星大有兵起犯火大戰在南南勝他皆倣此金犯
角大戰不勝將軍死金陵房赤色有兵戰金干亢大將
不勝將軍鬭死金入留守尾兵起於野將士滿道金入
南斗將軍死金犯南斗破軍殺將金犯牽牛將軍失其
衆守牛兵起金入危犯守有兵起金入營室暴兵滿野
將軍死金守犯東壁大兵起金入奎兵起外兵來入國
金犯守婁將軍功金守胃兵起金守昴番王死四夷憂
金犯畢邊兵起金犯左角邊兵大戰金入畢馬貴兵有
傷金犯觜兵起宜用斧鉞金犯守參主邊兵起左右肩
大將憂金犯參伐兵起金守犯東井將軍惡之金入東
井大兵起金入柳大兵起益地金犯輿鬼大兵起金入
翼大將死天下兵起金犯七星將軍出塞金犯軫其國
出軍得地
辰星水星占
水土合為覆軍水出東方大而白有兵在外解金水俱
出東方員海國勝水入月主人敗兵亡地水金合旗出
破軍殺將客勝視其所指以命破軍水環遶太白興兵
大戰客勝主人敗水遇金其間可容劍小戰則客勝水
出太白左小戰磨太白又去三尺軍戰水在金北利主
人在金南利客水房守北軍敗水守婁北兵起水干昴
夷狄兵起水守心大臣相殺大水異姓立王犯尾大水
犯箕有赦若守左角動色貴臣戮死犯斗大臣誅一曰
兵守赤色天下敗兵犯斗五榖不成守水湧犯女有婚
娶事萬物不成犯虚天下亂多水犯危大水有後喪臣
謀君主犯室有兵大水犯壁刑法苛朝廷憂犯奎有火
為害水乘昴出其北番王死中國大水水入畢有兵出
北北主憂出南南憂犯觜𤼵兵水守參伐星移南南蠻
下移北北番侵水入東井星進兵進星退兵退水干犯
輿鬼兵起水入庫兵起水入柳牛馬貴犯星臣亂水守
張兵起大水水入翼中刑及賢相大凶犯軫大兵起喪
物不成犯角大水舟船相望犯亢大水干犯五車兵起
水留心南河兵起西方
占流星篇第八十五
經曰夫流星者天之使也自上而降下曰流自下而升
上曰飛大者曰奔小者曰流星大則使大星小則使小
星者謂紫微宫太微宫出入而徐行漸經次於列宿之
次也或於列星之坐為使也聲大怒之象行疾則其疾
行遲則其遲非二宫出者並為妖星流星赤色有角者
四夷前赤後黑兵敗將亡流星入參不出先起者勝後
起者敗流星干七星者兵起流星入建星者色青兵起
流星入河鼓者大將軍亡出河鼓兵出入河鼓兵入流
星入王良馬盡驚流星入天將軍軍驚流星入將入星
出將出流星入紫微宫匈奴兵起流星入三台大將出
流星入騎官騎官死流星入羽林兵大起流星抵北落
兵大起流星出天宮匈奴兵起流星抵天市垣大將出
流星抵天狗犯弧矢將有千里之行使星出天廄兵馬
出
占客星篇第八十六
經曰客星者非本位之星故曰客星也色白如氣勃勃
然似粉絮故所過之宿分野必有災害客星出營室無
兵則兵起有兵則兵敗客星入奎破軍殺將客星犯婁
邊人亂客星入昴邊人犯塞客星入畢邊有急兵客星
干觜城堡虚兵儲少軍民餓死客星守張將軍有隂謀
兵起客星入招搖邊軍大起客星入天槍中兵起客星
入天棓兵起客星犯文昌將星色蒼將有憂色多赤將
驚色黃將有喜色黑將死客星守傳舍邊人入中國客
星守天難天下兵馬盡驚客星守天街番王死客星入
庫婁與守南門與守軍士守老人皆主兵起客星守騎
官將憂士卒散客星守北落師門虜人入塞兵起客星
入天倉粟大貴天客入天廄兵起馬死客星入天弓天
下弓弩皆張客星出天弓匃奴兵起客星守狼夷狄來
降客星守弧南夷降客星守車騎西羌來降客星守九
州珠口員海國不安客星入天節番王死
占妖星篇第八十七
經曰妖星者五星之餘氣結而為妖殊形異狀凶多吉
少所見之分必有災害奔星所墜之下有大兵起流星
前赤後黑客軍敗散流星從敵營上來我軍上銳者有
間諜來說吾兵流星尾長三四尺輝輝然軍使也色赤
者將軍使也流星色青赤有光尾長三四尺者名曰天
鴈將軍之精華也兵從星所擊者勝流星色蒼白為使
赤有兵黑將死飛星如大甕後大暁然白前卑後高所
謂頓頑大將死邑削飛星後化雲者名曰大滑流血積
骨之象枉矢類流星色青蛇形如矢而枉道所指將軍
死天狗如奔星有聲墜如火光炎炎燭天其下有積屍
流血狗來食之
占雲氣篇第八十八
猛將氣勝軍氣敗軍氣城壘氣伏兵氣
暴兵氣戰陣氣隂謀氣四夷氣遠近氣
經曰天地相感隂陽相薄謂之氣久積而成雲皆物形
於下而氣應於上是以荆軻入秦白虹貫日高祖在沛
彤雲自覆積蜃之氣而成宮闕精之積必形雲之氣故
曰占氣而知事望雲而知其人也
占猛將氣
猛將之氣如龍如虎在殺氣中猛將欲行先𤼵此氣如
無將行當有暴兵起吉凶以日神占之猛將之氣如煙
如粉沸如光火夜照人猛將之處有赤白氣相遶猛將
之氣如山林如竹木色如紫蓋如門樓上黑下赤如旌
旗如張弩如塵埃頭尖本大而高兩軍相當敵軍器上
氣如囷倉正白見日愈明此皆猛將之氣不可擊也敵
人營上氣黃白潤澤將有威德不可擊也氣青白如膏
將勇大戰前白如卑後青如高將怯士勇前大後尖小
將怯不明敵上氣黑中赤氣在前者將精悍不可當敵
上青氣而疎散者將怯然軍上氣發漸漸如雲裏山形
將有隂謀不可擊若在吾軍之上速戰大勝敵上氣如
蛟蛇向人此猛將之氣不可當若在吾軍之上速戰大
勝
占勝軍氣
氣如火光如山隄如塵埃粉沸如黃白旌旗無風而飄
揮揮指敵此勝軍之氣所在勝軍不可擊雲氣如三疋
帛前横後大氣如樓緣似赤氣者所在兵銳不可擊軍
上有氣如人持斧如蛇舉首而向敵者皆勝氣如疋帛
者此助勝之氣所在不可擊軍上氣如覆舟如牽牛如
鬭雞所在不可擊軍人有五色氣連天不可擊軍上有
雲氣如華蓋如飛鳥如伏虎所在不可擊攻軍上氣如
五馬頭低尾仰如杵如赤馬在黑氣中如黑人在赤氣
中如杵在黑雲中如人十十五五旌旗在黑氣中有赤
色在前者皆精悍亦不可擊
占敗軍氣
敗軍之氣如馬肝如死灰如偃蓋如臥魚乍見乍隐如
霧之朦朧衰氣也若居敵上宜急擊之雲氣如壊山從
軍營而墜軍必敗氣昏發連夜照人則軍士散亂軍
上有氣一斷一續軍必敗軍上黑氣雲如牛狀如猪
脂如羣羊名曰瓦解之氣軍必敗軍上有雲氣如雙
蛇擊之勿疑軍上氣如塵灰如粉煙雲霧勃勃撩亂
者軍敗軍上有五色雜氣東西南北不定或如羣鳥
亂飛如紛紛如轉蓬或如敗船或如臥人無手足或如
覆車散亂不起者皆敗軍之氣擊之必克軍上氣上
大下小者士卒日减軍上氣十日無氣發者其軍必
敗十日無氣忽有赤白氣乍出即滅者外聲欲戰實欲
退散軍上氣出而半絶者欲敗漸盡者走一絶一敗
再絶再敗三絶三敗在東𤼵白氣災深赤氣如火光從
天而下入軍軍亂將死軍上氣蒼蒼須臾散或前高
後卑或黑氣如牛馬形從氣霧中漸漸入軍名曰天狗
食血其軍散敗兩軍相當十里之内三里之外望彼
軍上氣高而後前白青散者敗氣也雲氣如人頭雞
兔臨軍上雲蓋道蔽濛晝晦者宜急走不然必敗軍
上氣先青而變黑者其將必死散軍之氣如燔生草
之烟前雖銳而後必退軍上氣如丹蛇者如尾在氣
霧中臨軍上者中人與外人通軍行有白氣如猪來
臨者大驚宜備日暈有氣如死蛇屬暈者不利先舉
日暈旁有赤雲如懸鐘其下死將日月暈有背所
臨者敗白虹及蜺入營者敗日暈有四玦在外軍
悉敗散日暈薄及後至先去其下敗軍降氣如人
十十五五皆低頭义手相向或氣如黑山以黃為緣者
白氣如鳥趣入屯營連絡不絶須臾下者當有來降
城壘氣
正白如旌旗或白氣如旗而赤界其邊或氣出於外如
火煙或有雲分為兩截狀如城壘皆堅而不可攻白
氣如城中南北出者城上黑雲如星名曰軍精宜急解
去赤雲或黃雲臨城城中喜青雲從軍城南北出者
不可攻城上有雲青色如牛頭觸人外向者城中有
氣出東其光黃大一城也白氣中出青氣入北反覆
回還不可攻凡攻城圍邑過旬不雷不雨者為城輔
勿攻城壘氣出于外如烟火者或如雙蛇舉首向敵或
赤氣如杵形從城中出向外内兵突出客敗凡攻城
有諸氣從城中出兵不得入濛氣繞城而不入城外兵
不得入日暈有青氣從中起四出者圍中勝凡攻城
有黑氣臨城者積土固險之象黑者水之氣城池之象
也我據城敵不可攻敵據城我不可攻凡圍城平旦視
圍上氣欝欝如火光芒勢翕翕然者其方救至無者救
不至受圍者望外救亦以是占
伏兵氣
氣如赤杵幢節在烏雲中或如烏人在赤氣中或黑氣
渾渾圓而赤氣在其中或白氣粉沸起如樓狀其下皆
有伏兵若軍行近山谷之間林坑甚防之雲紛紛
綿綿相絞及似蒿草長數尺者以車騎為伏兵如布蓆
似蒿草長尺者者步卒為伏兵黑雲出營南賊逃我
後有伏兵謹候察之兩軍相當赤氣伏兵氣若前有
赤氣則前有伏兵後有赤氣後有伏兵左右亦如之
黑雲變赤反白形如山者有伏兵雲如山林或前有黑
氣後有白氣者有伏兵
暴兵氣
氣白如瓜蔓連結部隊相逐須臾罷而復起或如八九
而來不斷者有急賊至白氣如仙人衣千萬連結部
隊相逐罷而復興當有千里兵來黑氣從彼來我軍
者欲襲我也敵人急宜備不宜戰敵還從而擊之必得
小勝天色蒼茫而有此氣依支干數内無風雨所𤼵之
方當有暴兵日克時則凶時克日則自消散此氣所發
之方當有事告急一人來則氣一條依數計之若散漫
一方則有衆來依日支干數内有風雨則伏兵氣如人
持刀盾或有雲如坐人赤色所臨城邑有猝兵至赤氣
如人持節雲如方虹或如赤虹其下暴兵或如旌旗如
虎躍如人行或白氣如道帶竟天或白虹所出或赤雲
如火或雲如疋布著天經丑未者天下多兵赤者尤甚
有雲如番人列陣或白氣廣五六丈東西竟天有雲如
豹五六枚相聚或如狗四五枚聚四方清明獨有赤雲
赫然者所見之地兵起四望無雲獨有黑雲極天名
曰天溝兵起壬子日俟四方無雲獨有雲如旌旗其
下兵起徧四方天下兵起雲氣一道上白下黃白色
如布疋長數丈或上黃下白如旗狀長三二丈或長氣
純赤而委曲一道如帛布皆謂之蚩尤旗見兵大起
戰陣氣
氣如人無頭如死人如丹蛇赤氣隨之必有大戰殺將
四里無雲獨有赤雲如狗入營所下有流血或獨見
赤雲如立蛇或赤雲覆船其下大戰白虹或赤虹屈
見城營上其下大戰流血白氣如車入北斗中轉移
者大戰雲如耕隴大戰日旁白氣如虹或白氣如虹
交見兩軍相當必交戰無軍兵起四五六虹見大戰
日月有赤雲截之如大杵軍在外萬人戰死兩軍相
當其下不利先舉日暈有一缺萬人死其下兩軍不
利先舉月初滿而蝕有軍必戰蒼白雲氣經天其
下有拔城大戰赤氣漫漫如血色有大戰流血
隂謀氣
氣白而羣行徘徊結陳來者他國人來相圖謀也不可
應視其所往隨而伐之可得黑氣如幢出于營中上黑
下黃敵欲來求戰而無誠實言信相反九日内必覺備
之吉黑氣臨我軍如車輪行敵人謀亂國有小臣勾
引宜察之黑氣如引索來如陣前銳者有隂謀天
沉隂不雨晝不見日夜不見星月三日已上者隂謀也
將軍宜慎防左右連隂十日亂風四起欲雨不雨其
曰濛為臣謀君天隂沉日月無光有雲障之不雨為
此君臣俱有隂謀兩敵相當則隂謀起若晝隂夜晴君
謀臣夜隂晝晴臣謀君日月濛濛無光士卒謀亂内
將軍宜循法度察有功以自明止嚴刑而伺奸人謀議
也
四夷氣
海旁蜃氣象樓臺廣野氣成宮闕自華以南風上
黑下赤嵩高山河氣正赤恒山之北氣清渤海
之間氣正黑江淮之氣皆白東海氣如篔簦河
水氣如引布江漢氣勁如杼濟水氣如黑㹠渭
水氣如狼白尾淮南氣如白羊少室氣如白兔青
尾恒山氣如黑牛青尾東夷氣如樹西夷氣如
室屋南夷氣如闍臺或如舟船幡旗北夷氣如羣
羊如穹廬韓雲如布周雲如車輪秦人如行人
衛雲如犬齊雲如絳衣越雲如龍蜀雲如囷
宋雲如車魏雲如鼠吳雲如日當其地而見者
不占
遠近氣
凡候氣之法氣初出時若雲非雲若霧非霧彷彿若可
見初出森森然若在桑榆之上高五六尺者是千五百
里外氣也平視則千里舉目望則五百里仰望中天即百
里内平望桑榆間二千里登高下屬地者三千里
凡候敵上氣敵在東日出候之在南日中候之在西日
入候之在北夜半候之欲知我軍常以甲巳日及庚
子戊午日未日亥日及八月十八日去軍十里登高望
之但百人以上則皆有氣凡氣欲似甑出炊氣勃勃而
上升外積結成形而後可占氣不積結散漫不定不能
為災祥必須和雜殺氣森森然乃可論也凡軍城上氣
安則人安氣不安則人不安氣盛則衆盛氣衰則衆衰
氣散則衆散
凡氣得旺相色吉休囚死色凶
軍上氣高勝下厚勝薄實勝虚長勝短澤勝枯
凡占災祥先推九宫分野六壬月日不應隂霧風雨其
下乃凖
凡氣候氣常以平旦下晡日出没之時蓋氣多假月光
耀照之而形故暈珥抱背皆出日月之旁虹蜺相象莫
不因實而見是故晝候日旁夜候月旁輝光所燭無得
而隱矣凡氣見近三日遠七日内有大風雨則災不成
故曰風以散之雨以解之
凡軍行先觀其氣兵有勝負氣有盛衰氣銳兵強氣伏
兵弱兵行氣行兵往氣往兵急氣急兵散氣沒故曰氣
是兵主風是兵苗為將者不可不知也
太白隂經卷八
