太白隂經卷四
唐李筌撰
戰具類
攻城具篇第三十五
經曰善守者藏於九地之下善攻者動於九天之上人
所不見謂之九地見所不及謂之九天是故墨榮帶為
桓公輸造飛雲之梯無所施其巧所謂善守者敵不知
所守守而必固者守其所不攻攻而必取者攻其所不
守孫武子曰具器械三月而後成拒城闉三月而後已
其攻守器械古今不同今約便事而用之轒轀車四
輪車上以繩為脊犀皮蒙之下可十人填隄推之直扺
下可以攻掘金木火石所不能及飛雲梯以大木為床
床下置六輪上立雙牙有括梯長一丈二尺有四梲相
去三尺勢微曲逓互相括飛於雲間以窺城中其上城
梯首冠雙轆轤枕城上砲車以大木為床床下安四輪
上建雙䏶䏶間横括中獨立竿首如桔橰狀其竿高下
長短大小以城為準竿首以窠盛石大小多少随竿力
所制人挽其端而投之其車推轉逐便而用之亦可埋
脚著地而用其旋風四脚亦随事用之車弩為軸轉
車車上定十二碩弩弓以鐡鈎連軸車行軸轉引弩持
滿弦掛牙上弩為四衢七衢大箭一鏃長七寸廣五寸
箭笴長三尺圍五寸以鐡葉為羽左右各三箭次小於
中箭其牙一發諸箭齊起及七百步所中城壘無不崩
殞樓櫓亦顛墜尖頭轤以木為脊長一丈徑一尺五寸
下安六脚下闊而上尖高七尺可容六人以濕牛皮蒙之
蔽人其下畀直扺城下木石金火不能及用攻其城
土山城外起土乘城而上鑿通為道行於城下因攻其
城每一丈建柱以防崩陷復積薪掛於柱間而燒之柱
折城崩板屋以八輪車車上豎高竿竿上安轆轤以
繩挽扳屋高五尺方四尺有十二孔四面列布車可進
退圜城而於城中遠望謂之窠車狀如鳥窠木幔以
板為幔立桔橰於四輪上懸逼城壘間使趫卒蔽之蟻
附而上矢石所不能及火箭以小瓢盛油冠矢端射
城樓櫓板屋上瓢敗油散後以燒箭射油散處火立焚
復以油瓢續之則樓櫓盡焚雀杏磨杏核中空以艾内
火實之繫雀之足薄暮羣雀飛入城壘中棲宿其積聚
廬舍須臾火發蜀钁鐡鏨蜀钁短柄也鐡鏨井鏨也
守城具篇第三十六
經曰善守者藏於九地之下善攻者動於九天之上人
所不見謂之九地見所不及謂之九天禽滑釐問墨翟
守城之具墨翟答以五十六事皆繁冗不便於用其後
韋孝寬守晉州王偘守臺城皆約封胡子伎巧之術古
法非不妙然非今之用也今術便於事者如左方浚隍
深開濠整也增城增修樓櫓懸門懸木板以為重門
突門於城中對敵營自鑿城内為暗門多少臨時令厚
五六寸勿穿或於中夜或於敵初來營列未定精騎從
突門躍出擊其無備襲其不意塗門扇厚五寸偹火又
云塗棧以泥門上木棧棚也積石積砲石大小随事
轉關橋梁為橋梁端著横括橋以關轉人馬不得渡
皆傾水中秦用此橋以殺燕丹積石備石於城上不
限多少為妙滚抛石射之長矛刺之樓櫓却敵上建
堠樓以板為之跳出樓櫓笓籬戰格於女墻上跳出去
墻三尺内著横括前端安轄以荆柳編之長一丈闊五
尺懸安椽端用遮矢石布幔以複布為幔以弱竿横
掛於女墻外去墻七八尺折抛石之勢則矢不復及墻
木弩以黃楊柘桑為弩可長一丈二尺徑七尺兩梢
三寸以絞車張之發如雷吼以敗隊卒燕尾炬縳葦
草為炬尾分兩岐如燕尾狀加油蠟灌之燃火從城上
墜下使騎轤木而燒之松明炬以松眀燒之鐡索墜
下巡城點照恐敵人乘城而上脂油燭燃秉燭於城
中四衢要路門戸晨夜不得絕明以備非常行轤常鎔
鐡汁舁於城以洒敵人土罐盛汁抛之敵攻城不覺
遊火鐡筐盛火以脂蠟鐡索懸墜城下燒孔穴掘城之
人灰襍糠粃因風於城上擲之以眯敵人之目因以鐡
汁洒之又云眯目因風以糠粃灰擲之使不得施為連
梃如打禾枷狀打女墻上敵人义竿如鎗刃有兩岐
用义飛雲梯上人鈎竿有鎗兩邊有曲鈎可以鈎物
天井敵攻城為地道來反自於地道上直下穿井以邀
防之積薪井中加火薰之敵人自然焦灼油囊盛火
城上直出火車中囊敗火發地聽於城八方穿井各
深二丈令人頭覆戴新瓮於井中坐聽則城外五百步
之内有孔城道者並聞於瓮中辨方所遠近鐡菱狀
如蒺藜要路水中著以刺之中人馬之足陷馬坑坑
長五尺闊一尺深三尺坑中埋鹿角竹籖其坑十字相
連狀如鈎鎖覆以芻草葦加以土種草實令生苗蒙覆
其上軍城營要路設之拒馬槍以木徑二尺長短随
事十字作孔縱横安括長一丈銳其端可塞城門要道人馬
不得奔前木柵為敵所逼不及築城壘或山河險勢
多石少土不任板築且建木為柵方圓高下随事淺深
埋木根重複彌縫其闕内量長短為閣道外柱外重
長出四出為女墻皆泥塗之内七寸又立閣道内柱上
布板木為棧立竿為柵上懸門擁墻濠塹拒馬一如城
壘法
水攻具篇第三十七
經曰以水攻者強水因而成勢為源高於城本大於末
可以遏而止可以決而流故晉水可以灌安邑汾水可
以浸平陽先設水平測其高下可以漂城灌軍浸城敗
將也水平槽長二尺四寸兩頭中間鑿馬三池池横
闊一寸八分縱闊一寸深一寸三分池間相去一尺五
寸間有通水衢闊三分深一寸三分池各致浮木水闊
狹微小於池匡三分上建立齒高八分厚一分槽下為
轉關脚高下與眼等以水注之三池浮木齊起眇目視
之齊平以為天下凖或十步或一里及至十數里目力
所及置照板度竿亦以白繩計其尺則高下丈尺分
寸可知也照板形如方扇長四尺二寸黑上二尺白闊
三尺柄長一尺方可握度竿長二丈刻作二百寸二千
分每寸刻小分其分随向遠近高下立竿以照板映之
𦕈目視之三桴木齒及照板黑映齊平則召主板人以
度竿之尺寸為高下逓相往來尺寸相乘則水源高下
可以忖度也
火攻具篇第三十八
經曰以火佐政者明因天時燥旱營舍茅竹積芻穗軍
糧於桔草霜之中月在東壁南翼之夕設五火之具因
難風而焚之推月宿法周天三百六十五度四分度之一
二十八宿四方分之月二十八日夜一周天行二十八
宿一日一夜行一十三度少強者皆以月中氣日月合
首為首角十二度亢九度氐十五度房五度心五度尾
十八度箕十一度東方七宿共七十五度斗二十六度
牛八度女十二度虚十度危十七度營室十六度東壁
九度北方七宿共九十八度奎十六度婁十二度胃十
四度昴十一度畢十七度觜十一度參十度西方七宿
共八十度東井三十三度鬼二度柳十三度星七度張
十八度翼十八度軫十七度南方七宿共一百一十度
雨水正月中日月合宿營室八度於辰在亥為陬訾
於野衞分并州為野於將登明春分二月中日月合宿
奎婁十三度於辰在戌為降婁於野魯分徐州於將河
魁穀雨三月中日月合宿昴三度於辰在酉為大梁於
野趙分冀州於將為從魁小滿四月中日月合宿參四
度於辰在申為實沈於野魏分益州於將為傳送夏至
五月中日月合宿東井二十五度於辰在巳為鶉尾於
野楚分為荆州於將太乙秋分八月中日月合宿亢八度
於辰在辰為壽星於野鄭分兖州於將天罡霜降九月
中日月合宿氐十四度於辰在卯為大火於野宋分豫
州於將大衝小雪十月中日月合宿箕十二度於辰在
寅為析木於野燕分幽州於將為功曹冬至十一月中
日月合宿斗二十一度於辰在丑為星紀於野吳越分
揚州於將大吉大寒十二月中日月合宿虛五度於辰在
子為玄枵於野齊分青州於將為神后假如正月雨
水一日夜半行營室八度至後二日夜半行十三度少
強即至東壁五度至後三日夜半行十三度少強即至
奎九度順行二十八宿每日夜行十三度少強玉門京
曰陪月加日從營室順數即位月宿所在假令正月
五日位月加二加五成七從營室數至七宿至畢他皆
倣此然東井三十三度觜之一時恐將不定故為通算
以决之而用五火之具兵以驍騎夜銜枚縳馬口身負
束薪藁草藏火抵賊營一時舉火營中驚亂急而乘之
彼靜不亂棄而勿攻火獸以艾蘊火置瓢中瓢開四
孔繫野鹿角麞項下舉其尾端望敵營而縱之奔彼草
中器敗火發火禽以胡桃剖令空開兩空實艾以繫
雞足舉其尾而縱之奔入草中器敗火發火盗選一
人勇捷語言服飾與敵同者竊號逐便懷火偷入營中
焚其積聚火發乘亂而出火矢以臂長弩射及三百
步者以瓢盛火冠矢以數百端候中夜齊射敵營中
焚其積聚火發軍亂乘便急攻
濟水篇第三十九
經曰軍行以大水河溝渠澗無津梁舟楫難以濟渡太
公以天艎大船皆樸而不便於事今隨事應變以濟百
川浮甖以木縳甕為筏甕受二石力勝一人甕闊五
尺以繩鈎聯編槍於其上令形長方前置枝頭後置
稍左右置棹槍筏槍十根為一束力勝一人四千一
百六十六根四分為一筏皆去鑚刃束為魚鱗以横而
縳可渡四百一十六人半為三筏計用槍一萬二千五
百根率渡一千二百五十人十渡則全軍畢濟蒲筏
以蒲九尺圍顛倒為束以十道縳之以束槍為筏量
長短多小隨蒲之豐儉載人無蒲用蘆葦法亦如蒲
筏挾絙以木縳小繩先挾渡水次引大絙於兩岸立
大橛急張定絙使人挾絙浮渡大軍畢可為數十道豫
多備浮囊以羊渾脫皮吹氣令滿緊縳其孔縳於
脇下可以渡也
水戰具篇第四十
經曰水戰之具始自伍員以舟為車以楫為馬漢武帝
平百粤鑿昆明之池置樓船將軍其後馬援王濬各
造戰船以習江海之利其船闊狹長短隨用大小皆
以米為率一人重米二石則人數可知其楫棹篙櫓
絙索沈石調度與長船不殊樓船上建樓三重
列女牆戰格旗幟開弩忩矛穴置抛車壘石鐡汁
狀如城壘晉龍驤將軍王濬伐吳造大船長二百步
上置飛檐閣道可奔車驅馬忽遇暴風人力不能制不
便於事然為水軍不可以不設形設勢蒙衝以犀皮
革蒙覆其背兩相開掣掉孔前後左右以弩忩矛穴
敵不得近矢石不能敗此不用大船務於速進乘人之
不備非戰船也鬭艦船舷上設中牆半身牆下開
掣掉孔舷五尺又建棚與女牆齊棚上又建女牆重列
戰敵人無覆背前後左右樹牙旗幟幡金鼓戰船也
走舸亦如戰船也舷上安重牆掉夫多戰卒少皆選
勇士精銳者充往返如飛乘人之不及兼備非常救急
之用遊艇小艇以備探候無女牆舷上槳床左右隨
艇大小長短四尺床會計進回車轉陣其疾如飛虞候
居之非戰舫也海鶻頭低尾高前大後小如鶻之狀
舷下左右置浮板形如鶻翅其船如風浪漲天免其傾
側背上左右張生牛皮為城牙旗金鼓如戰船之制
器械篇第四十一
經曰工欲善其事必先利其器器之於事如影之隨形
響之應聲其相須如左右手故曰器械不精不可言兵
五兵不利不可舉事上古包犧氏之時剡木為兵神農
氏之時以石為兵尚書砮石中矢鏃黃帝之時以玉為
兵蚩尤之時鑠金為兵割革為甲始制五兵建旗幟樹
夔鼓以佐軍纛六面大將軍中營建出引六軍古者天
子六軍諸侯三軍今天子一十二衛諸侯六軍故有六
纛以主之門旗二面色紅八幅大將軍牙門之旗出引
將軍前列門槍二根以豹尾為刃榼出居紅旗之後止
居帳前左右建立五方旗五面各具方色大將營中建
出隨六纛後在營亦於六纛後建嚴警鼓一十二面大將
營前左右行列各六面在六纛角一十二枝以代金隊旗
二百五十面尚色圖繪於本陣同五副認旗二百五十
面尚色圖繪與諸隊不同各自為識認出居隊後恐士
卒交雜陣將門旗各任所色不得紅恐紛亂大將軍陣
將鼓一百二十面臨時警敵所用甲六分七千五百領
戰袍四分五十領槍十分一萬二千五百條兵縛㭖
牛皮牌二千五面二分馬軍以團牌代四分支弩四分
弦三分副箭一百分弦三付箭三十六枝弓一萬二千
五百張弦七千五百條箭二十五萬條弓十分弦三副
箭三十六枝弓一萬二千五百張弦三萬七千五百條
箭三十七萬五千枝射甲者五萬枝射生&KR0008;箭二萬五
千枝長垜箭弓袋胡鹿張弓袋並十分一萬二千五百
副佩刀八分一萬口陌刀二分二千五百口棓二分二
千五百張馬軍及陌刀並以啄鎚斧鉞齊四分支撘索
二分二千五百條馬軍用
軍装篇第四十二
經曰軍無輜重則舉動皆闕士卒以軍中為家至以錐
刀不可缺驢六分七千五百頭鞍絡自副幕一萬二千
五百口竿梁釘橛鎚自副鍋一分一千二百五十乾糧
十分一人一斗二升一軍一千五百石麩袋十分一萬
二千五百口韋皮縫可繞腰受一斗五升馬盂十分一
萬二千五百口皆堅木為之或熟之三斗冬月可以煖
食刀子剉子鉗子鑽子藥袋火石袋鹽袋解結錐礪石各
十分一十一萬一千五百事麻鞋五十分三萬七千五
百領緉攤子&KR0008;&KR0008;&KR2531;子各十分三萬七千五百事袴帑
抹額六帶帽子氊帽子各十分六萬二千五百事氊床
十分一萬二千五百領皮裘皮袴各三分七千五百領
或作或蕃兵用柳鑵栲栳各三分五千口皮囊袋亦得
鍬鐝鎚斧鋸鑿各二分一萬二千五百事䥥四分五千張切
草二分二千五百張布行槽一千二百五十具大小胡
瓢二分二千五百枚牧馬軍鞍轡革帶十分三萬七千
五百具人藥一分三黃丸水解散瘧痢藥金瘡刀箭藥
等五十貼披氊披馬氊引馬索各十分計三萬七千五
百事軍馬無幕故以披氊代插捷十分一萬二千五百
具絆二十分二萬五千條皮毛連枝中半皮條三十分
三萬七千五百條備收賊襍使右各隊隊備辦公廨軍
装並須賫行貯備使令勿臨時有闕
太白隂經卷四
