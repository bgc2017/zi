欽定四庫全書
巢氏諸病源候總論卷二十七
隋巢元方撰
血病諸候(凡九論)
吐血候
夫吐血者皆由大虚損及飲酒勞損所致也但肺者五
藏上蓋也心肝又俱主於血上焦有邪則傷諸藏藏傷
血下入於胃胃得血則悶滿氣逆氣逆故吐血也但吐
血有三種一曰内衂二曰肺疽三曰傷胃内衂者出血
如鼻衂但不從鼻孔出是近心肺間津出還流入胃内
或如豆汁或如衂血凝停胃裏因即滿悶便吐或去數
升乃至一斛是也肺疽者言飲酒之後毒滿便吐吐已
後有一合二合或半升一升是也傷胃者是飲食大飽
之後胃内冷不能消化則便煩悶強嘔吐之所食之物
與氣共上衝踧因傷損胃口便吐血色鮮正赤是也凡
吐血之後體恒㤿㤿然心裏煩躁悶亂紛紛顛倒不安
寸口脉微而弱血氣俱虚則吐血關上脉微而芤亦吐
血脉細沉者生喘欬上氣脉數浮大者死久不瘥面色
黃黑無復血氣時寒時熱
養生方云思慮傷心心傷則吐衂發則髮焦也
吐血後虚熱胷中否口燥候
吐血之後藏府虚竭榮衞不理隂陽隔絶陽虚於上故
身體虚熱胷中否則口燥
嘔血候
夫心者主血肝者藏血愁憂思慮則傷心恚怒氣逆上
而不下則傷肝肝心二藏傷故血流散不止氣逆則嘔
而出血
唾血候
唾血者由傷損肺肺者為五藏上蓋易為傷損若為熱
氣所加則唾血唾上如紅縷者此傷肺也脇下痛唾鮮
血者此傷肝關上脉微芤則唾血脉沉弱者生牢實者
死其湯熨針石别有正方補養宣導今附於後
養生方導引法云伸兩脚兩手指着足五指上愈腰折
不能低若唾血久疼為之愈長伸兩脚以兩手捉五指
七遍愈腰折不能低仰若唾血久疼血病久行身則可
卷轉也
舌上出血候
心主血脉而候於舌若心藏有熱則舌上出血如湧泉
大便下血候
此由五藏傷損所為藏氣既傷則風邪易入熱氣在内
亦大便下血鮮而腹痛冷氣在内亦大便血下其色如
小豆汁出時疼而不甚痛前便後下血者血來遠前下
血後便者血來近遠近者言病在上焦下焦也令人面
無血色時寒時熱脉浮弱按之絶者下血
小便血候
心主於血與小腸合若心家有熱結於小腸故小便血
也下部脉急而弦者風邪入於少隂則尿血尺脉微而
芤亦尿血
養生方云人食甜酪勿食大酢必變為尿血
九竅四支出血候
凡榮衞大虚府藏傷損血脉空竭因而恚怒失節驚忿
過度暴氣逆溢致令腠理開張血脉流散也言九竅出
血喘欬而上氣逆其脉數有熱不得卧者死
汗血候
肝藏血心之液為汗言肝心俱傷於邪故血從膚腠而
出也
髮毛病諸候(凡十三論)
鬚髮秃落候
足少陽膽之經也其榮在鬚足少隂腎之經也其華在
髮衝任之脉為十二經之海謂之血海其别絡上唇口
若血盛則榮於頭髮故鬚髮美若血氣衰弱經脉虚竭
不能榮潤故鬚髮秃落
養生方云熱食汗出勿湯風令髮墮落其湯熨針石别
有正方補養宣導今附於後
養生方云欲理髮向王地既櫛髮之始而微呪曰泥丸
玄華保精長存左為隱月右為日根六合清煉百神受
恩呪畢嚥唾三過能常行之髮不落而生
又云當數易櫛櫛之取多不得使痛亦可令侍者櫛取
多血液不滯髮根常牢
令生髭候
手陽明為大腸之經其支絡缺盆上頸貫頰入下齒間
髭者是血氣之所生也若手陽明之經血盛則髭美而
長血氣衰少則不生
白髮候
足少隂腎之經也腎主骨髓其華在髮若血氣盛則腎
氣強腎氣強則骨髓充滿故髮潤而黑若血氣虚則腎
氣弱腎氣弱則骨髓枯竭故髮變白也其湯熨針石别
有正方補養宣導今附於後
養生方導引法云解髮東向坐握固不息一通舉左右
手導引手掩兩耳治頭風令髮不白以手復持頭五通
脉也
又云清旦初起左右手交互從頭上挽兩耳舉又引鬚
髮即流通又云坐地直兩脚以兩手指脚脛以頭至
地調脊諸椎利髮根令長美坐舒兩脚相去一尺以扼
脚兩脛以頂至地十二通調身脊無患害致精氣潤澤
髮根長美者令青黑柔濡滑澤髮恒不白又云伏解
髮東向握固不息一通舉手左右導引掩兩耳令髮黑
不白伏者雙膝著地額直至地解髮破髻舒頭長敷在
地向東者向長生之術握固兩手如嬰兒握不令氣出
不息不使息出極悶已三嘘而長細引一通者一為之
令此身囊之中滿其氣引之者引此舊身内惡邪伏氣
隨引而出故名導引舉左右手各一通掩兩耳塞鼻孔
三通除白髮患也又云蹲踞以兩手舉足五趾低頭
自極則五藏氣徧至治耳不聞目不明久為之則令髮
白復黑又云正月十日沐髮髮白更黑又云千過
梳頭頭不白又云正月一日取五香煮作湯沐頭不
白又云十日沭浴頭不白又云十四日沐浴令齒
牢髮黑又云常向本命櫛髮之始叩齒九通隂呪曰
太常散靈五老反真泥丸玄華保精長存左迴拘月右
引日根六合清煉百疾愈因咽唾三過常數行之使人
齒不痛髮牢不白一云頭腦不痛又云思心氣上下
四布正赤通天地自於大且長令人氣力增益髮白更
黑齒落再生
令長髮候
髮是足少隂之經血所榮也血氣盛則髮長美若血虚
少則髮不長須以藥治之令長
令髮潤澤候
足少隂之經血外養於髮血氣盛髮則光潤若虚則血
不能養髮故髮無潤澤也則須以藥令其潤澤
髮黃候
足少隂之經血外養於髮血氣盛髮則潤黑虚竭者
不能榮髮故令髮變黃
鬚黃候
足少隂之經血外榮於鬚血氣盛鬚則美而長若虚少
不足不能榮潤於外故令鬚黃
令生眉毛候
足太隂之經其脉起於目内眥上額交巔血氣盛則眉
美有毫血少則眉惡又眉為風邪所傷則眉脫皆是血
氣傷損不能榮養故須以藥生之
火燒處髮不生候
夫髮之生血氣所潤養也火燒之處瘡痕緻密則氣血
下沉不能榮宣腠理故髮不生
令毛髮不生候
足少隂之血氣其華在髮足太陽之血氣盛則眉美足
少陽之血氣盛則鬚美足陽明之血氣盛則髮美手陽
明之血氣盛則髭美諸經血氣盛則眉髭鬚髮美澤若
虚少枯竭則變黃白悴秃若風邪乘其經絡血氣改變
則異毛惡髮妄生也則須以藥傅令不生也
白秃候
凡人皆有九蟲在腹内値血氣虚則能侵食而蟯蟲發
動最能生瘡乃成疽癬瘑疥之屬無所不為言白禿者
皆由此蟲所作謂在頭生瘡有蟲白痂甚痒其上髮並
秃落不生故謂之白禿
赤秃候
此由頭瘡蟲食髮秃落無白痂有汁皮赤而痒故謂之
赤秃
鬼䑛頭候
人有風邪在於頭有偏虚處則髮秃落肌肉枯死或如
錢大或如指大髮不生亦不痒故謂之鬼䑛頭
面體病諸候(凡五論)
蛇身候
蛇身者謂人皮膚上如蛇皮而有鱗甲世謂之蛇身也
此由血氣否澀不通潤於皮膚故也
面皰候
面皰者謂面上有風熱氣生皰頭如米大亦如穀大白
色者是
養生方云醉不可露卧令人面發瘡皰
又云飲酒熱未解以冷水洗面令人面發瘡輕者&KR0008;皰
面皯䵴候
人面皮上或有如烏麻或如雀卵上之色是也此由風
邪客於皮膚痰飲漬於府藏故生皯䵴
養生方云飽食而坐不行步有所作務不但無益乃使
人得積聚不消之病及手足痺面目棃皯
酒皶候
此由飲酒熱勢衝面而遇風冷之氣相摶所生故令鼻
面生皶赤皰帀帀然也
嗣面候
嗣面者云面皮上有滓如米粒者也此由膚腠受於風
邪搏於津液津液之氣因虚作之也亦言因傅胡粉面
皮膚虚者粉氣入腠理化生之也
巢氏諸病源候總論卷二十七
