欽定四庫全書
巢氏諸病源候總論卷十四
隋巢元方撰
欬嗽病諸候(凡十五論)
欬嗽候
欬嗽者肺感於寒微者則成欬嗽也肺主氣合於皮毛
邪之初傷先客皮毛故肺先受之五藏與六府為表裏
皆禀氣於肺以四時更王五藏六府皆有咳嗽各以其
時感於寒而受病故以咳嗽形證不同五藏之咳者乘
秋則肺先受之肺咳之狀咳而喘息有音聲甚則唾血
乘夏則心受之心咳之狀咳則心痛喉中喝喝如梗甚
則咽腫喉痺乘春則肝受之肝咳之狀咳則兩脇下痛
甚則不可以轉轉則兩脇下滿乘季夏則脾受之脾咳
之狀咳則右脇下痛隱隱引於髆背甚則不可動動則
咳劇乘冬則腎受之腎咳之狀咳則腰背相引而痛甚
則咳逆此五藏之咳也五藏咳久不已傳於六府脾咳
不已則胃受之胃咳之狀咳而嘔嘔甚則長蟲出肝咳
不已則膽受之膽咳之狀咳嘔膽汁肺咳不已大腸受
之大腸咳之狀咳而遺屎心咳不已則小腸受之小腸
咳之狀咳而失氣氣與咳俱失腎咳不已膀胱受之膀
胱咳之狀咳而遺尿久咳不已三焦受之三焦咳之狀
咳而腹滿不欲食飲此皆聚於胃關於肺使人多涕唾
而面浮腫逆氣也又有十種欬一曰風欬語因欬言不
得竞是也二曰寒欬飲冷食寒入注胃從肺脉上氣内
外合因之而欬是也三曰支欬心下&KR1836;滿欬則引痛其
脉反遲是也四曰肝欬欬而引脇下痛是也五曰心欬
欬而唾血引手少隂是也六曰脾欬欬而涎出續續不
止引小腹是也七曰肺欬欬引頸項而唾涎沫是也八
曰腎欬欬則耳聾無所聞引腰臍中是也九曰膽欬欬
而引頭痛口苦是也十曰厥隂欬欬而引舌本是也診
其右手寸口名氣口以前脉手陽明經也其脉浮則為
陽陽實者病腹滿善氣喘欬微大為肝痺欬引小腹也
欬嗽脉浮喘者生小沈伏匿者死
又云脉浮直者生沈&KR1836;者死欬且嘔腹脹且泄其脉弦
弦欲絶者死欬脫形發熱脉小&KR1836;急者死欬且羸瘦絡
脉&KR1836;大者死欬而尿血羸瘦脉大者死
久欬嗽候
肺感於寒微者即成欬嗽久欬嗽是連滯歲月經久不
瘥者是也凡五藏俱有欬嗽不已則各傳其府諸久嗽
不已三焦受之其狀欬而腹滿不欲食飲寒氣聚於胃
而關於肺使人多涕唾而變面浮腫氣逆故也
欬嗽短氣候
肺主氣候皮毛氣虚為微寒客皮毛入傷於肺則不足
成欬嗽夫氣得温則宣和得寒則否澀虚則氣不足而
為寒所廹併聚上肺間不得宣發故令欬而短氣也
欬嗽上氣候
夫欬嗽上氣者肺氣有餘也肺感於寒微者則成欬嗽
肺主氣氣有餘則喘欬上氣此為邪搏於氣氣壅不得
宣發是為有餘故欬嗽而上氣也其狀喘欬上氣多涕
唾而面目胕腫氣逆也
久欬嗽上氣候
久欬嗽上氣者是肺氣虚極風邪停滯故其病積月累
年久不瘥則胸背痛面腫甚則唾膿血
欬嗽膿血候
欬嗽膿血者損肺損心故也肺主氣心主血肺感於寒
微者則成欬嗽嗽傷於陽脉則有血血與氣相隨而行
欬嗽極甚傷血動氣俱乘於肺肺與津液相搏藴結成
膿故欬嗽而膿血也
久欬嗽膿血候
肺感於寒微者則成欬嗽欬嗽極甚傷於經絡血液藴
結故有膿血氣血俱傷故連滯積久其血黯瘀與膿相
雜而出
呷嗽候
呷嗽者猶是欬嗽也其胸鬲痰飲多者嗽則氣動於痰
上摶咽喉之間痰氣相擊隨嗽動息呼呷有聲謂之呷
嗽其與欬嗽大體雖同至於投藥則應加消痰破飲之
物以此為異耳
暴氣欬嗽候
肺主於氣候皮毛人有運動勞役其氣外泄腠理則開
因乘風取涼冷氣卒傷於肺即發成嗽故為暴氣嗽其
狀嗽甚而少涎沫
欬逆候
欬逆者是欬嗽而氣逆上也氣為陽流行府蔵宣發腠
理而氣肺之所主也欬病因肺虚感微寒所成寒搏於
氣氣不得宣胃逆聚還肺肺則脹滿氣遂不下故為欬
逆其狀欬而胸滿而氣逆髆背痛汗出尻隂股肺踹䯒
(戸庚切)足皆痛其湯熨針石别有正方補養宣導今附於
後
養生方導引法云先以鼻内氣乃閉口欬還復以鼻内
氣欬則愈向晨去枕正偃卧伸臂脛瞑目閉口無息極
脹腹兩足再頃間吸腹仰兩足倍拳欲自微息定復為
之春三夏五秋七冬九蕩滌五蔵津潤六府又云還向
反望倒望不息七通治欬逆胸中病寒熱也
久欬逆候
肺感於寒微者則成欬嗽久欬嗽者是肺極虚故也肺
既極虚氣還乘之故連年積月久不瘥夫氣久逆不下
則變身面皆腫滿表裏虚氣往來乘之故也
欬嗽上氣候
肺虚感微寒而成欬欬而氣還聚於肺肺則脹是為欬
逆也邪氣與正氣相摶正氣不得宣通但逆上喉咽之
間邪伏則氣静邪動則氣奔上煩悶欲絶故謂之欬逆
上氣也
久欬逆上氣候
肺感於寒微者則成欬嗽久欬逆氣虚則邪乘於氣逆
奔上也肺氣虚極邪則停心時動時作故發則氣奔逆
乘心煩悶欲絶少時乃定定後復發連滯經久也
欬逆上氣嘔吐候
五蔵皆禀氣於肺肺感微寒則欬嗽也寒摶於氣氣聚
還肺而邪有動息邪動則氣奔逆上氣上則五蔵傷動
動於胃氣者則胃氣逆而嘔吐也此是肺欬連滯氣動
於胃而嘔吐者也又有季夏脾王之時而脾氣虚不能
王有寒氣傷之而欬嗽謂之脾咳其狀欬則右脇下痛
瘖瘖引髆背甚則不可動動欬發脾與胃合脾欬不已
則胃受之其狀欬嗽而嘔嘔甚則長蟲出是也凡諸欬
嗽甚則嘔吐各隨證候知其府蔵也
欬逆短氣候
肺虚為微寒所傷則欬嗽嗽則氣還於肺間則肺脹肺
脹則氣逆而肺本虚氣為不足復為邪所乘壅否不能
宣暢故欬逆短乏氣也
淋病諸候(凡八論)
諸淋候
諸淋者由腎虚而膀胱熱故也膀胱與腎為表裏俱主
水水入小腸下於胞行於隂為溲便也腎氣通於隂隂
津液下流之道也若飲食不節喜怒不時虚實不調則
府蔵不和致腎虚而膀胱熱也膀胱津液之府熱則津
液内溢而流於睪水道不通水不上不下停積於胞腎
虚則小便數膀胱熱則水下澀數而且澀則淋瀝不宣
故謂之為淋其狀小便出少起數小腹弦急痛引於臍
又有石淋勞淋血淋氣淋膏淋諸淋形證各隨名具說
於後章而以一方治之者故謂之諸淋也其湯熨針石
别有正方補養宣導今附於後
養生方導引法云偃卧令兩足布膝頭斜踵置鳩口内
氣振腹鼻出氣去淋數小便
又云蹲踞高一尺許以兩手從外屈膝内入至足趺上
急手握足五指極力一通令内曲八利腰髖治淋
石淋候
石淋者淋而出石也腎主水水結則化為石故腎容沙
石腎虚為熱所乘熱則成淋其病之狀小便則莖裏痛
尿不能卒出痛引小腹膀胱裏急沙石從小便道出甚
者塞痛令悶絶其湯熨針石别有正方補養宣導今附
於後
養生方導引法云偃卧令兩足膝頭斜踵置鳩口内氣
振腹鼻出氣去石淋莖中痛
氣淋候
氣淋者腎虚膀胱熱氣脹所為也膀胱合與腎為表裏
膀胱熱熱氣流入於胞熱則生實令胞内氣脹則小腹
滿腎虚不能制其小便故成淋其狀膀胱小便皆滿尿
澀常有餘瀝是也亦曰氣&KR1825;診其少隂脉數者男子則
氣淋其湯熨針石别有正方補養宣導今附於後
養生方導引法云以兩足踵布膝除&KR1825;
又云偃卧令兩足布膝頭取踵置尻下以口内氣腹脹
自極以鼻出氣七息除氣&KR1825;數小便莖中痛隂以下濕
小腹痛膝不隨也
膏淋候
膏淋者淋而有肥狀似膏故謂之膏淋亦曰内淋此腎
虚不能制於肥液故與小便俱出也
勞淋候
勞淋者謂勞傷腎氣而生熱成淋也腎氣通於隂其狀
尿留莖内數起不出引小腹痛小便不利勞倦即發也
熱淋候
熱淋者三焦有熱氣摶於腎流入於胞而成淋也其狀
小便赤澀亦有宿病淋今得熱而發者其熱甚則變尿
血亦有小便後如似小豆羹汁狀者畜作有時也
血淋候
血淋者是熱淋之甚者則尿血謂之血淋心主血血之
行身通遍經絡循環府蔵勞甚者則散失其常經溢滲
入胞而成血淋也
寒淋候
寒淋者其病狀先寒戰然後尿是也由腎氣虚弱下焦
受於冷氣入胞與正氣交爭寒氣勝則戰寒而成淋正
氣勝戰寒解故得小便也
小便病諸候(凡八論)
小便利多候
小便利多者由膀胱虚寒胞滑故也腎為蔵膀胱腎之
府也其為表裏俱主水腎氣下通於隂府既虚寒不能
温其蔵故小便白而多其至夜尿偏甚者則内隂氣生
是也
小便數候
小便數者膀胱與腎俱虚而有客熱乘之故也腎與膀
胱為表裏俱主水腎氣下通於隂此二經既虚致受於
客熱虚則不能制水故令數小便熱則水行澀澀則小
便不快故令數起也診其跗陽脉數胃中熱即消穀引
食大便必&KR1836;小便即數其湯熨針石别有正方補養宣
導今附於後
養生方導引法云以兩踵布膝除數尿
又云偃卧令兩足布膝頭斜踵置鳩口内氣振腹鼻出
氣去小便數
小便不禁候
小便不禁者腎氣虚下焦受冷也腎主水其氣下通於
隂腎虚下焦冷不能温制其水液故小便不禁也
小便不通候
小便不通由膀胱與腎俱有熱故也腎主水膀胱為津
液之府此二經為表裏而水行於小腸入胞者為小便
腎與膀胱既熱熱入於胞熱氣大盛故結澀令小便不
通小腹脹滿氣急甚者水氣上逆令心急腹滿乃至於
死診其脉緊而滑直者不得小便也
小便難候
小便難者此是腎與膀胱熱故也此二經為表裏俱主
水水行於小腸入胞為小便熱氣在於蔵府水氣則澀
其熱勢極微故但小便難也診其尺脉浮小便難尺脉
濡小便難尺脉緩小便難有餘瀝也
遺尿候
遺尿者此由膀胱虚冷不能約於水故也膀胱為足太
陽腎為足少隂二經為表裏腎主水腎氣下通於隂小
便者水液之餘也膀胱為津液之府府既虚冷陽氣衰
弱不能約於水故令遺尿也診其脉來過寸口入魚際
遺尿肝脉微滑遺尿左手關上脉沈為隂隂絶者無肝
脉也若遺尿尺脉實小腹牢痛小便不禁尺中虚小便
不禁腎病小便不禁脉當沈滑而反浮大其色當黑反
黃此土之剋水為逆不治其湯熨針石别有正方補養
宣導今附於後
養生方導引法云蹲踞高一尺許以兩手從外屈膝至
足趺上急手握足五指極力一通令内曲八利腰臗治
遺尿
尿牀候
夫人有於眠睡不覺尿出者是其禀質隂氣偏盛陽氣
偏虚者則膀胱腎氣俱冷不能温制於水則小便多或
不禁而遺尿膀胱足太陽也為腎之府腎為足少隂為
蔵與膀胱合俱主水凡人之隂陽日入而陽氣盡則隂
受氣至夜半隂陽大會氣交則卧睡小便者水液之餘
也從膀胱入於胞為小便夜卧則陽氣衰伏不能制於
隂所以隂氣獨發水下不禁故於眠睡而不覺尿出也
胞轉候
胞轉者由是胞屈辟小便不通名為胞轉其病狀臍下
急痛小便不通是也此病或由小便應下便強忍之或
為寒熱所廹此二者俱合水氣還上氣廹於胞使胞屈
辟不得充張外水應入不得入内溲應出不得出外内
相壅塞故令不通此病至四五日乃有致死者飽食食
訖應小便而忍之或飽食訖而走馬或小便急因疾走
或忍尿入房亦皆令胞轉或胞落並致死
大便病諸候(凡五論)
大便難候
大便難者由五蔵不調隂陽偏有虚實謂三焦不和則
冷熱并結故也胃為水穀之海水穀之精化為榮衛其
糟粕行之於大腸以出也五蔵三焦既不調和冷熱壅
澀結在腸胃之間其腸胃本實而又為冷熱之氣所結
聚不宣故令大便難也
又云邪在腎亦令大便難所以爾者腎蔵受邪虚而不
能制小便則小便利津液枯燥腸胃乾澀故大便難又
渴利之家大便亦難所以爾者為津液枯竭致令腸胃
乾燥診其左手寸口人迎以前脉手少隂經也脉沈為
隂隂實者病苦閉大便不利腹滿四支重身熱若胃脹
右手關上脉隂實者脾實也若腸中伏伏如牢狀大便
難脉緊而滑直大便亦難跗陽脉微弦法當腹滿不滿
者必大便難而脚痛此虚寒從上向下也其湯熨針石
别有正方補養宣導今附於後
養生方導引法云偃卧直兩手捻左右脇除大便難腹
痛腹中寒口内氣鼻出氣温氣咽之數十病愈
大便不通候
大便不通者由三焦五蔵不和冷熱之氣不調熱氣偏
入腸胃津液竭燥故令糟粕否結壅塞不通也其湯熨
針石别有正方補養宣導今附於後
養生方導引法云龜行氣伏衣被中覆口鼻頭面正卧
不息九通微鼻出氣治閉塞不通
大便失禁候
大便失禁者由大腸與肛門虚冷滑故也肛門大腸之
候也俱主糟粕既虚弱冷滑氣不能温制故使失禁
關格大小便不通候
關格者大小便不通也大便不通謂之内關小便不通
謂之外格二便俱不通為關格也由隂陽氣不和榮衞
不通故也隂氣大盛陽氣不得榮之曰内關陽氣大盛
隂氣不得榮之曰外格隂陽俱盛不得相榮曰關格關
格則隂陽氣否結於腹内脹滿氣不行於大小腸故關
格而大小便不通也又風邪在三焦三焦約者則小腸
痛内閉大小便不通日不得前後而手足寒者為三隂
俱逆三日死也診其脉來浮牢且滑直者不得大小便
也
大小便難候
大小便難者由冷熱不調大小腸有遊氣遊氣在於腸
間摶於糟粕溲便不通流故大小便難也診其尺脉滑
而浮大此為陽干於隂其人苦小腹痛滿不能尿尿即
隂中痛大便亦然其湯熨針石别有正方補養宣導今
附於後
養生方導引法云正坐以兩手交背後名日帶便愈不
能大便利腹愈虚羸反久兩手着背上推上使當心許
箕坐反到九通愈不能大小便利愈腹虚羸也
巢氏諸病源候總論卷十四
