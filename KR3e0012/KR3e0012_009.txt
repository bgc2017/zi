欽定四庫全書
巢氏諸病源候總論卷九
隋巢元方撰
時氣病諸候(凡四十三論)
時氣候
時行病者是春時應暖而反寒夏時應熱而反冷秋時
應凉而反熱冬時應寒而反温非其時而有其氣是以
一歲之中病無長少率相似者此則時行之氣也從春
分後其中無暴大寒不冰雪而人有壯熱為病者此則
屬春時陽氣發於冬時伏寒變為温病也從春分以後
至秋分節前天有暴寒者皆為時行寒疫也一名時行
傷寒此是節候有寒傷於人非觸冐之過也若三月四
月有暴寒其時陽氣尚弱為寒所折病熱猶小輕也五
月六月陽氣已盛為寒所折病熱則重也七月八月陽
氣已衰為寒所折病熱亦小微也其病與温及暑病相
似但治有殊耳然得時病一日在皮毛當摩膏火灸愈
不解者二日法針服行解散汗出愈不解三日復發汗
若大汗即愈不解止勿復發汗也四日服藜蘆丸微吐
愈若病固藜蘆丸不吐者服赤豆瓜蒂散吐已解視病
者尚未了了者復一法針之當解不愈者六日熱已入
胃乃與鷄子湯下之愈百無不如意但當諦視節度與
病耳食不消病亦如時行俱發熱頭痛食病當速下之
時病當待六七日下之時病始得一日在皮二日在膚
三日在肌四日在胸五日入胃入胃乃可下也熱在胃
外而下之熱乘虛便入胃然病要當復下之不得下胃
中餘熱置此為病二死一生此輩不愈胃虚熱入胃爛
微者赤斑出五死一生劇者黑斑出十死一生病人有
強弱相倍也若得病無熱但狂言煩躁不安精神語言
與人不相主當者勿以火迫但以猪苓散一方寸匕已
上飲之以一升若升半水可至二升益佳當以新汲井
水強令飲之以指刺喉中吐之随手愈不時吐者此病
皆多不瘥勿以餘藥治也不相主當必危若此病不時
以猪苓散吐解之者其殆速死亦可先以法針之尤佳
以病者過日不以時得下之熱不得泄亦胃爛矣其湯
熨針石别有正方補養宣導今附於後
餋生方導引法云清旦初起以左右手交互從頭上挽
兩耳舉又引鬢髮即流通令頭不白耳不聾又摩手掌
令熱以摩面從上下二七正去肝氣令面有光又摩手
令熱從體上下名曰乾浴令人勝風寒時氣寒熱
頭痛百病皆愈
時氣一日候
時氣病一日太陽受病太陽為三陽之首主於頭項故
得病一日頭項腰脊痛
時氣二日候
時氣病二日陽明受病陽明主於肌肉其脈絡鼻入目
故病二日内熱鼻乾不得眠夫諸陽在表始受病故可
摩膏火灸發汗而愈
時氣三日候
時氣病三日少陽受病少陽脈循於脇上於頸耳故得
病三日胸脅熱而耳聾也三陽經絡始相傳病未入於
藏故可汗而愈
時氣四日候
時氣病四日太隂受病太隂為三隂之首三日已後諸
陽受病訖即摶之於隂太隂之脈主於喉嗌故得病四
日腹滿而嗌乾其病在胸鬲故可吐而愈也
時氣五日候
時氣病五日少隂受病少隂脈貫腎絡肺系於舌故得
病五日口熱舌乾而引飲其病在腹故可下而愈
時氣六日候
時氣病六日厥隂受病厥隂脈循隂器絡於肝故得病
六日煩滿而隂縮此為三隂三陽俱受病毒氣入於腸
胃故可下而愈
時氣七日候
時氣病七日法當小愈所以然者隂陽諸經傳病竟故
也今病不除者欲為再經病也再經病者謂經絡重受
病也
時氣八九日已上候
時氣病八九日已上不解者或是諸經絡重受於病或
已發汗吐下之後毒氣未盡所以病不能除或一經受
病未即相傳致使停滯累日病證不改者故皆當察其
證候而治之
時氣取吐候
夫得病四日毒在胸鬲故宜取吐有得病二三日便心
胸煩滿此為毒氣已入或有五六日已上毒氣猶在上
焦者其人有痰實故也所以復宜取吐也
時氣煩候
夫時氣病隂氣少陽氣多故身熱而煩其毒氣在於心
而煩者則令人悶而欲嘔若其人胃内有燥糞而煩者
則謬語時繞臍痛腹為之滿皆當察其証候也
時氣狂言候
夫病甚則棄衣而走登高而歌或至不食數日踰垣上
屋所上非其素時所能也病反能者皆隂陽爭而外幷
於陽四肢者諸陽之本也邪盛則四支實實則能登高
而歌熱盛於身故棄衣而走陽盛故妄言罵詈不避親
戚大熱遍身狂言而妄見妄聞之
時氣嘔候
胃家有熱榖氣入胃與熱相幷氣逆則嘔或吐下後飲
食多胃虛冷亦為嘔也
時氣乾嘔候
熱氣在於脾胃或發汗解後或大下之後胃内不和尚
有蓄熱熱氣上薰故心煩而嘔也
時氣噦候
伏熱在胃令人胸滿則氣逆氣逆則噦若大下後胃氣
虚冷亦令致噦也
時氣嗽候
熱邪客於肺上焦有熱其人必飲水水停心下則上乘
於肺故上氣而嗽也
時氣渴候
熱氣入於胃藏腎惡燥熱氣盛則腎燥腎燥故渴而引
飲也
時氣衂血候
時氣衂血者五臟熱結所為心主於血邪熱中於手少
隂之經客於足陽明之絡故衂血也衂血者血從鼻出
也
時氣吐血候
諸陽受病不發其汗熱毒入深結在五臟内有瘀血積
故令吐血也
時氣口瘡候
發汗下後表裏俱虛而毒氣未盡熏於上焦故喉口生
瘡也
時氣喉咽痛候
隂陽隔絶邪客於足少隂之絡毒氣上熏攻於咽喉故
痛或生瘡也
時氣發斑候
夫熱病在表已發汗未解或吐下後熱毒氣不散煩躁
謬言語此為表虚裏實熱氣躁於外故身體發斑如錦
文凡發斑不可用發表藥令瘡開泄更增斑爛表虛故
也
時氣毒攻眼候
肝開竅於目肝氣虚熱毒乘虚上衝於目故赤痛或生
瞖赤白膜息肉及瘡也
時氣毒攻手足候
熱毒氣從臟腑出攻於手足手足則焮熱赤腫疼痛
也人五臟六腑幷榮俞皆出於手足指故此毒從内而
出也
時氣皰瘡候
夫表虛裏實熱毒内盛則多發皰瘡重者周布遍身其
狀如火瘡若根赤頭白者則毒輕若色紫黑則毒重其
瘡形如登豆亦名登豆瘡
時氣瘙瘡候
夫病新瘥血氣未復皮膚尚虚疎而觸冒風日則偏體
起細瘡瘙痒如癬疥狀名為逸風
時氣&KR0630;候
毒氣結在腹内榖氣衰毒氣盛三蟲動作食人五臟多
令洩利下部瘡痒若脣内生瘡但欲寐者此蟲食下部
也重者肛爛見五臟也
時氣熱利候
此由熱氣在於腹胃挟毒則下黃赤汁也
時氣膿血利候
此由熱傷於腸胃故下膿血如魚腦或如爛肉汁壯熱
而腹㽲痛此濕毒氣所為也
時氣&KR0630;利候
夫熱蓄在臟多令人下利若毒氣盛則變膿血因而成
&KR0630;&KR0630;者蟲食人五臟及下部也若食下部則令穀道生
瘡而下利名為&KR0630;利若但生瘡而不利者為&KR0630;也
時氣大便不通候
此由脾胃有熱發汗太過則津液竭津液竭則胃乾結
熱在内大便不通也
時氣小便不通候
此由汗後津液虚少其人小腸有伏熱故小便不通也
時氣隂陽毒候
此謂隂陽二氣偏虚則受於毒若病身重腰脊痛煩悶
面赤斑出咽喉痛或下利狂走此為陽毒若身重背強
短氣嘔逆脣青面黑四支逆冷為隂毒或得病數日變
成毒者或初得病便有毒者皆宜依證急治失候則殺
人
時氣變成黃候
夫時氣病濕毒氣盛蓄於脾胃脾胃有熱則新穀鬱蒸
不能消化大小便結澀故令身面變黃或如橘柚或如
桃枝色
時氣變成瘧候
病後邪氣未散隂陽尚虚因為勞事致二氣交爭隂勝
則發寒陽勝則發熱故令寒熱往来有時休作而成瘧
時氣敗候
此謂病後餘毒未盡形証變轉久而不瘥隂陽無復綱
紀名為敗病
時氣勞復候
夫病新瘥者血氣尚虚津液未復因即勞動更成病焉
若言語思慮則勞於神梳頭澡洗則勞於力未堪勞而
強勞之則生熱熱氣還經絡復為病者名曰勞復
時氣食復候
夫病新瘥者脾胃尚虚穀氣未復若即食肥肉魚鱠餅
餌棗栗之屬則未能消化停積在於腸胃使脹滿結實
因更發熱復為病者名曰食復也
時氣病瘥後交接勞復候
夫病新瘥者隂陽二氣未和早合房室則令人隂腫於
腹腹内㽲痛名為交接勞復
時氣病後隂陽易候
隂陽易病者是男子婦人時氣病新瘥未平復而與之
交接得病者名隂陽易也其男子病新瘥未平復而婦
人與之交接得病者名曰陽易其婦人得病新瘥未平
復而男子與之交接者得病名曰隂易若二男二女並
不相易所以呼為易者隂陽相感動其毒度著於人如
換易也其病之狀身體熱衝胸頭重不能舉眼中生眯
四支拘急小腹㽲痛手足拳皆即死其亦有不即死者
病苦小腹裏急熱氣上衝胸頭重不欲舉百節解離經
脈緩弱氣血虚骨髄竭便怳怳吸吸氣力轉少著牀不
能摇動起居仰人或引歲月方死
時氣病後虚羸候
夫人榮衞先虚復為邪熱所中發汗吐下之後經絡損
傷隂陽竭絶虚邪始散真氣尚少五臟猶虚榖神未復
無津液以榮養故虚羸而生衆病焉
時氣隂莖腫候
此由腎藏虚所致腎氣通於隂今腎為熱邪所傷毒氣
下流故令隂腫
時氣令不相染易候
夫時氣病者此皆因歲時不和温凉失節人感乖戾之
氣而生病者多相染易故預服藥及為方法以防之
熱病諸候(凡二十八論)
熱病候
熱病者傷寒之類也冬傷於寒至春變為温病夏變為
暑病暑病者熱重於温也肝熱病者小便先黃腹痛多
卧身熱熱爭則狂言及驚脇滿痛手足躁不安卧庚辛
甚甲乙大汗氣逆則庚辛死心熱病者先不樂數日乃
熱熱爭則卒心痛煩冤善嘔頭痛面赤無汗至壬癸甚
丙丁大汗氣逆則壬癸死脾熱病者先頭重頰痛煩心
欲嘔身熱熱爭則腰痛腹滿泄兩頷痛甲乙甚戊巳大
汗氣逆則甲乙死肺熱病者先淅然起毛惡風舌上黃
身熱熱爭則喘欬痺走胸應背不得大息頭痛不甚汗
出而寒丙丁甚庚辛大汗氣逆則丙丁死腎熱病者先
腰痛脛酸苦渴數飲身熱熱爭則項痛而強脛寒骨且
酸足下熱不欲言其項痛淖澹戊巳甚壬癸大汗氣逆
則戊巳死肝熱病者左頰先赤心赤病者額先赤脾熱
病者鼻先赤肺熱病者右頰先赤腎熱病者頤先赤凡
病雖未發見其赤色者刺之名曰治未病一日汗不出
大灌發者死二日泄而腹滿甚者死三日目不明熱不
已者死四日老人嬰兒熱而腹滿者死五日汗不出嘔
血者死六日舌本爛熱不已者死七日欬血衂血汗不
出出不至足者死八日髓熱者死九日熱而痙者死凡
此者不可刺也熱病已得汗而脈尚躁盛此隂脈之極
也死其得汗而脈靜者生熱病者脈常躁盛而不得汗
者此陽脈之極也死脈盛躁得汗者生熱病七八日脈
微小病者溲血口中乾一日半死脈代一日死熱病已
得汗脈尚數躁而喘且復熱勿庸刺喘甚者死熱病七
八日脈不躁躁不數後三日中有汗三日不汗四日死
未嘗汗者勿庸刺也診人熱病七八日其脈微小口乾
脈代舌焦黑者死診人熱病七八日脈不數不喘者當
瘖之後三日温汗不出者死熱病已得汗當熱不去者
亦死不治也脈靜安者生脈躁者難治脈常躁靜此氣
之極亦死也腹&KR1836;常喘而熱不退者死多汗脈虚小者
生&KR1836;實者死養生方云三月勿食陳虀必遭熱病
熱病一日候
熱病一日病在太陽太陽主表表謂皮膚也病在皮膚
之間故頭項腰脊疼痛
熱病二日候
熱病二日陽明受病病在肌肉故肉熱鼻乾不得眠故
可摩膏火灸發汗而愈
熱病三日候
熱病三日諸陽相傳病訖病猶在表未入於臟故胸脇
熱而耳聾故可發汗而愈
熱病四日候
熱病四日太隂受病太隂者三隂之首也三陽受病訖
𫝊入於隂故毒氣已入胸鬲其病喉乾腹滿故可吐而
愈
熱病五日候
熱病五日少隂受病毒氣入腹内其病口舌乾而引飲
故下而愈
熱病六日候
熱病六日厥隂受病毒氣入腸胃其人煩滿而隂縮故
可下而愈
熱病七日候
熱病七日三隂三陽𫝊病訖病法當愈今病不除者欲
為再經病也再經者謂經絡重受病也
熱病八九日已上候
熱病八九日已上不解者皆由毒氣未盡所以病證不
除也
熱病解肌發汗候
此謂得病三日以還病法在表故宜發汗或病已經五
六日然其人喉口不焦乾心腹不滿又不引飲但頭痛
身體壯熱脈洪大者此為病證在表未入於藏故雖五
六日猶須解肌發汗不可苟依日數輒取吐下
熱病煩候
此由陽勝於隂熱氣獨盛否結於藏則三焦隔絶故身
熱而煩也
熱病皰瘡候
夫熱病皰瘡者此由表虚裏實熱氣盛則發瘡重者周
布徧身若瘡色赤頭白則毒輕色紫黑則毒重其形如
登豆故名登豆瘡
熱病斑瘡候
夫病在表或未發汗或已發汗吐下後表證未解毒氣
不散煩熱而渴渴而不能飲表虚裏實故身體發斑如
錦文
熱病熱瘡候
人藏府虚實不調則生於客熱表有風濕與熱氣相搏
則身體生瘡痒痛而膿汁出甚者一瘥一劇此風熱所
為也
熱病口瘡候
此由脾藏有熱衝於上焦故口生瘡也
熱病咽喉瘡候
上實下虛熱氣内盛熏於咽喉故生瘡也
熱病大便不通候
夫經發汗汗出多則津液少津液少則胃乾結熱在胃
所以大便不通又有府藏自生於熱者此由三焦否隔
脾胃不和蓄熱在内亦大便不通也
熱病小便不通候
熱在膀胱流於小腸熱盛則脾胃乾津液少故小便不
通也
熱病下利候
熱氣攻於腸胃胃虚則下赤黃汁挾毒則成膿血
熱病&KR0630;候
熱氣攻於腸胃則榖氣衰所以三蟲動作食人五臟及
下部重者肛爛見府藏
熱病毒攻眼候
肝臟開竅於目肝氣虚熱毒乘虚則上衝於目重者生
瘡瞖及赤白膜也
熱病毒攻手足候
夫熱病攻手足及人五藏六府幷榮俞皆出於手足指
今毒氣從府藏而出循於經絡攻於手足故手足指皆
腫亦焮痛也
熱病嘔候
胃内有熱則穀氣不和新穀入胃與熱氣相搏胃氣不
平故嘔或吐下已後臟虚亦令嘔也
熱病噦候
伏熱在胃則令人胸滿胸滿則氣逆氣逆則噦也若大
下已後飲水多胃内虛冷亦令噦也
熱病口乾候
此由五藏有虛熱脾胃不和津液竭少故口乾也
熱病衂候
心藏傷熱所為也心主血肺主氣開竅於鼻邪熱與血
氣幷故衂也衂者血從鼻出也
熱病勞復候
夫熱病新瘥津液未復血氣尚虚因勞動早勞則生熱
熱氣乘虛還入經絡故復病也
熱病後沉滯候
凡病新瘥後食猪肉及腸血肥魚脂膩必大下利醫所
不能復治也必至於死若食餅餌粢飴哺炙膾棗栗諸
菓物脯及牢實難消之物胃氣尚虚弱不能消化必結
熱復病還以藥下之
巢氏諸病源候總論卷九
