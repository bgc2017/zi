欽定四庫全書
巢氏諸病源候總論卷三十二
隋巢元方撰
癰疽病諸候上(凡一十六論)
癰候
癰者由六腑不和所生也六腑主表氣行經絡而浮若
喜怒不測飲食不節隂陽不調則六腑不和榮衞虚者
腠理則開寒客於經絡之間經絡為寒所折則榮衞稽
留於脉榮者血也衞者氣也榮血得寒則澀而不行衞
氣從之與寒相摶亦壅遏不通氣者陽也陽氣藴積則
生於熱寒熱不散故聚積成癰腑氣浮行主表故癰浮
淺皮薄以澤夕則熱勝於寒熱氣藴積傷肉而敗肌故
血肉腐壊化而為膿其患在表浮淺則骨髓不焦枯腑
臟不傷敗故可治而愈也又小苦消渴年四十已外多
發癰疽所以然者體虚熱而榮衞否澀故也有鬲痰而
渴者年盛必作黃疽此由脾胃虚熱故也年衰亦發癰
疼腑臟虚熱血氣否澀故也又腫一寸至二寸癤也二
寸至五寸癰也五寸至一尺癰疽也一尺至三尺者名
曰竟體癰癰成九竅皆出諸氣憤鬱不遂志欲者血氣
畜積多發此疾診其寸口脉外結者癰腫腎脉嗇甚為
大癰脉滑而數滑即為實數即為熱滑即為榮數即為
衞榮衞相逢則結為癰熱之所過即為膿也脉弱而數
者此為戰寒必發癰腫脉浮而數身體無熱其形默默
者胃中微躁不知痛所在此主當發癰腫脉來細而沉
時直者身有癰腫若腹中有伏梁脉肺肝俱到即發癰
疽四支沉重肺脉多即死凡癰疽脉洪麄難治脉微澀
者易愈諸浮數之脉應當發熱而反洗淅惡寒若痛處
當有癰也此或附骨有膿也脉弦洪相薄外内急熱故
欲發癰疽凡發癰腫高者疹源淺腫下者疹源深大熱
者易治小熱者難治初便大痛傷肌晚乃大痛傷骨諸
癰發於節者不可治也發於陽者百日死發於隂者四
十日死也尻太陽脉有腫癰在足心少陽脉八日死發
膿血八十日死頭陽明脉在腫癰在尻六日死發膿血
六十日死股太陽有腫癰在足太陽七十日死發膿血
百日死轉太陽太隂脉有腫癰在脛八日死發膿血四
百日死足少陽脉有腫癰在脇八日死發膿血六百日
死手陽明脉有腫癰在掖淵一歲死發膿血二歲死發
腫牢如石走皮中無根瘰癧也久久不消因得他熱乘
之時有發者亦為癰也又手心主之脉氣發有腫癰在
股脛六日死發膿血六十日死又有癰在腓腸中九日
死也
養生方云五月勿食不成核果及桃棗發癰癤不爾發
寒熱變為黃疽又為泄利
又云人汗入諸食中食之則作丁瘡癰癤等
癰有膿候
此由寒氣摶於肌肉折於血氣結聚乃成癰凡癰經久
不復可消者若按之都牢&KR1836;者未有膿也按之半&KR1836;半
軟者有膿也又以手掩腫上不熱者為無膿若熱甚者
為有膿凡覺有膿宜急破之不爾侵食筋骨也
癰潰後候
此由寒氣客於肌肉折於血氣結聚乃成癰凡破癰潰
之後有逆有順其眼白睛青黑而眼小者一逆也内藥
而嘔二逆也傷痛渴甚者三逆也髆項中不便者四逆
也音嘶色脫者五逆也除此者並為順也此五種皆死
候凡發癰疽則熱流入内五藏燋燥者渴而引飲兼多
取冷則腸胃受冷而變下利利則腸胃俱虚而冷摶於
胃氣逆則變嘔逆氣不通遇冷折之則變噦也
石癰候
石癰者亦是寒氣客於肌肉折於血氣結聚所成其腫
結確實至牢有根核皮相親不甚熱微痛熱時自歇此
寒多熱少&KR1836;如石故謂之石癰也久久熱氣乘之乃有
膿也
附骨癰腫候
附骨癰亦由體癰熱而當風取涼風冷入於肌肉與熱
氣相摶伏結近骨成癰其狀無頭但腫痛而闊其皮薄
澤謂之附骨癰也
癰虚熱候
此由寒客於經絡使血氣否澀乃結腫成癰熱氣壅結
則血化為膿膿潰癰瘥之後餘熱未盡而血氣已虚其
人噏噏卒熱惙惙虚乏故謂之虚熱
癰煩渴候
癰由寒摶於血血澀不通而熱歸之壅結所成熱氣不
得宣泄内熏五臟故煩燥而渴凡癰腫熱渴引飲冷氣
入腸胃即變下痢并變嘔噦所以然者本内虚熱氣逆
故嘔嘔而氣逆外冷乘之氣不通故噦也
發癰欬𠻳候
夫肺主氣候於皮毛氣虚腠理受寒寒客經絡則血否
澀熱氣乘之則結成癰也肺氣虚寒寒復乘肺成於寒
則成&KR2098;𠻳故發癰而𠻳也
癰下利候
此由寒氣客於經絡折於氣血壅結不通結成癰腫發
癰而利者由内熱而引飲取冷太過冷入腸胃故令下
利也下利不止則變嘔噦所以然者脾與胃合俱象土
脾候身之肌肉胃為水穀之海脾虚肌肉受邪胃虚則
變下利下利不止則變嘔噦也
發癰大小便不通候
此由寒客於經絡寒摶於血血澀不通壅結成癰臟氣
不泄熱入大小腸故大小便不通
發癰内虚心驚候
此由體虚受寒寒客於經絡血脉否澀熱氣藴積結聚
成癰結熱不散熱氣内迫於心故心虚熱則驚不定也
癰腫久愈汁不絶候
此由寒客於經絡則血澀不通與寒相摶則結成癰腫
熱氣乘之則血化為膿膿潰之後熱腫乃散餘寒不盡
肌肉未生故有惡液澳汁清而色黃不絶也
癰瘥後重發候
此由寒氣客於經絡血澀不通壅結成癰凡癰膿潰之
後須著排膿藥令熱毒膿血俱散盡若有惡肉亦傅藥
食之則好肉得生真氣得復若膿血未盡猶挾餘毒瘡
口便合當時雖瘥而後終更發
久癰候
此由寒氣客於經絡血澀不通壅結成癰發癰之後熱
毒未盡重有風冷乘之冷摶於腫藴結不消故經久一
瘥一發久則變成瘻也
疽候
疽者五臟不調所生也五臟主裏氣行經絡而沉若喜
怒不測飲食不節隂陽不和則五臟不調榮衞虚者腠
理則開寒客經絡之間經絡為寒所折則榮衞稽留於
脉榮者血也衞者氣也榮血得寒則澀而不行衞氣從
之與寒相摶亦壅遏不通氣者陽也陽氣藴積則生於
熱寒熱不散故積聚成疽臟氣沉行主裏故疽腫深厚
其上皮強如牛領之皮久則熱勝於寒熱氣淳盛藴結
傷肉也血肉腐壊化而為膿乃至傷骨爛筋不可治而
死也又少苦消渴年至四十已上多發癰疽所以然者
體虚弱而榮衞否澀故也又有鬲痰而渴者年盛必作黃
疽此由脾胃虚熱故也年衰亦發癰疽臟虚血氣否澀
故也又腫一寸至二寸癤也二寸至五寸癰也五寸至一
尺癰疽也一尺至三尺者名曰竟體癰癰成九竅皆血
諸氣憤鬱不遂志欲者血氣畜積多發此疾診其脉弦
洪相薄外急内熱欲發癰疽脉來細而沉時直者身有
癰腫若腹中有伏梁脉肺肝俱到即發癰疽四支沉重
肺脉多即死凡癰疽脉洪麄難治脉微澀者易愈諸浮
數之脉應當發熱而反洗淅惡寒若痛處當有癰也此
或附骨有膿也身有五部伏菟一腓二背三五臟之俞
四項五五部有疽者死又疽發於嗌中名曰猛疽猛疽
不治化為膿膿不瀉塞咽半日死其化作膿瀉之則已
發於頸名曰掖疽其腫大以赤黑不急治則熱氣下入
掖淵前傷任脉内熏肝肺熏肝肺十餘日而死傷陽氣
大發消澀留項名曰腦鑠其色不鑠項痛而刺以鍼煩
心者死不可治發於髆及臑名曰疪疽其狀赤黑急治
之此令人汗出至足不害五臟癰發四五日燉&KR0778;之也
發於掖下赤&KR1836;者名曰米疽也&KR1836;而不潰者為馬刀也
發於胸名曰井疽也其狀如大豆日三四起不早治下
入腹中不治十日死發於膺名曰甘疽其狀如穀實瓠
瓜常苦寒熱急治之去其寒熱不治十歲死死後出膿
發於股陽名曰兑疽其狀不甚變而膿附骨不急治四
十日死發於脇名曰改訾改訾者女子之病也又云癰
發女子隂傍名曰改訾疽久不治其中生息肉如赤小
豆&KR3754;黍也發於尻名曰兊疽其狀赤&KR1836;大急治之不治
四十日死若發尻尾名曰兊疽若不急治便通洞一身
十日死發於股隂名曰赤弛不急治之六日死在兩股
内者不治六十日當死發於膝名曰疵疽其狀大癰色
不變寒熱而穿物石石之則死須其色黑柔乃石之生
也發於脛名曰免齧疽其狀赤至骨急治之不治害人
也發於踝名曰走緩色不變數灸而止其寒熱不死發
於足上下名曰四淫不急治之百日死發於足傍名曰
癘疽其狀不大初小指發急治之其狀黑者不可消百
日死也發於足趾名曰兊疽其狀赤黑死不赤黑不死
治之不衰急斬去之活也不斬者死矣赤疽發額不
瀉十餘日死其五日可刺也其膿赤多血死未有膿可
治人年二十五三十一六十九十五百神皆在額不可
見血見血者死赤疽發身腫牢核而身熱不可以坐
不可以行不可以屈伸成膿刺之即已赤疽發胸可
治赤疽發髀樞六月内可治不治出歲死赤疽發隂股
牢者死濡者可治赤疽發掌中可治赤疽發脛死
不可治白疽發髆若肘後痒目痛傷精及身熱多汗
五六處死黑疽發腫居背大骨上八日可刺也過時
不刺為骨疽骨疽膿出不可止者出碎骨六十日死
黑疽發掖淵死黑疽發耳中如米此名文疽死黑疽
發髆死黑疽發缺盆中名曰伏癰死黑疽發肘上
下不死可治黑疽發腓腸死黑疽發膝臏牢者死
濡者可治黑疽發趺上牢者死倉疽發身痒後痛
此故傷寒氣入臟篤發為倉疽九日可治九十日死
釘疽發兩髆此起有所逐惡血結留内外榮衞不通發
為釘疽三日身腫痛甚口噤如痙狀十一日可刺不治
二十日死疽起於肉上如丁蓋下有脚至骨名釘疽也
鋒疽發背起心俞若髆髃二十日不瀉死其八日可
刺也其色赤黑膿見青者死不治人年六十八二十四
四十五十六六十七六十二九十八神皆在髆不可見
血見血必死隂疽發髀若隂股如發腰強内不能自
止數飲不能多五日牢痛如此不治三歲死刺疽發起
肺俞若肝俞不瀉一十日死其八日可刺也發而赤其
上肉如椒子者死不可治人年十九二十五三十三四
十九五十七六十七十三八十一九十七神皆在背不
可見血見血者死脉疽發環項始病身隨而熱不欲
動悁悁或不能食此有所大畏恐怖而不精上氣𠻳其
發引耳不可以腫二十日可刺如不刺八十日死龍
疽發背起胃俞若腎俞二十日不瀉死九日可刺其上
赤下黑若青黑者死發血膿者不死首疽發背發熱
八十日大熱汗頭引身盡如𠻳身熱同同如沸者皮澤
頗腫處淺刺之不刺入腹中二十日死俠榮疽發脇
起若兩肘頭二十五日不瀉死其九日可刺發赤白間
其膿多白而無赤可治也人年一十六二十六三十二
四十八五十八六十四八十九十六神皆在脇不可見
血見血者死勇疽發股起太隂若伏兔二十五日不
瀉死其十日可刺勇疽發治其嘔膿止自愈又寸口脉
微而數微則為風數則為熱微則汗出數則惡寒風中
於衛呼氣不入數過於榮吸而不出風傷皮毛熱傷血
脉風舍於肺其人則嘔口乾喘滿咽燥不渴唾而濁沫
時時戰寒熱之所過血為凝滯蓄結癰膿吐如米粥始
萌可救膿成則死又欲知有膿者其脉緊數膿為未成
其脉緊去但數膿為巳成又肺病身當有熱欬嗽短氣
唾出膿血其脉當短濇而反浮大其色當白而反赤者
此是火之剋金大逆不治也
䐔病候
䐔病者由勞役肢體熱盛自取風冷而為凉濕所折入
於肌肉筋脉結聚所成也其狀赤脉起如編繩急痛壯
熱其發於脚者患從鼠&KR0008;起至踝赤如編繩故謂䐔病
也發於臂者喜掖下起至手也可即治取消其潰洗勝
則筋攣也其著脚若置不治不消復不潰其熱歇氣不
散變作尰腫緩濇相摶腫䐔巳成膿也
痤癤候
痤癤者由風濕冷氣摶於血結聚所生也人運役勞動
則陽氣發泄因而汗出遇風冷濕氣摶於經
養生方云銅器蓋食汗入食食之令人發惡瘡内疽
又云鯽魚膾合猪肝肺食之發疽又云烏雞肉合食
發疽又云魚腹内有白如膏合烏雞肉食之亦發疽
也又云魚金鰓食發疽也又云已醉強飽食不幸
發疽其湯熨針石别有正方補養宣導今附於後
養生方導引法云正倚壁不息行氣從頭至足止愈疽
行氣者鼻内息五入方一吐為一通滿十二通愈
又云正坐倚壁不息行氣從口輒令氣至頭而止治疽
痺氣不足
疽潰後候
此由寒氣客於經絡折於血氣血澀不通乃成疽發疽
潰之後有順有逆其眼白睛青黑而眼小者一逆也内
藥而嘔者二逆也傷痛渴甚者三逆也髆項中不便者
四逆也音嘶色脫者五逆也除此者並為順矣此五種
皆死候凡發癰疽則熱流入五臟燋燥渴而引飲兼多
取冷則腸胃受冷而變下利利則腸胃俱虚而冷摶胃
氣氣逆則變嘔逆氣不通遇冷折之則噦也
巢氏諸病源候總論卷三十二
