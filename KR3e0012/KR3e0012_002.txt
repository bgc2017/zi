欽定四庫全書
巢氏諸病源候總論卷二
隋巢元方撰
風病諸候下(凡三十論)
歷節風候
歷節風之狀短氣自汗出歷節疼痛不可忍屈伸不得
是也由飲酒腠理開汗出當風所致也亦有血氣虚受
風邪而得之者風歷關節與血氣相搏交攻故疼痛血
氣虚則汗也風冷搏於筋則不可屈伸為歷節風也
風身體疼痛候
風身體疼痛者風濕搏於陽氣故也陽氣虚者腠理易
開而為風濕所折使陽氣不得發泄而與風濕相搏於
分肉之間相擊故疼痛也診其脈浮而緊者則身體疼
痛
風入腹拘急切痛候
風入腹拘急切痛者是體虚受風冷風冷客於三焦經
於臓腑寒熱交爭故心腹拘急切痛
風經五臟恍惚候
五臟處於内而氣行於外臓氣實者邪不能傷虚則外
氣不足風邪乘之然五臟心為神肝為魂肺為魄脾為
意腎為志若風氣經之是邪干於正故令恍惚
刺風候
刺風者由體虚膚腠開為風所侵也其狀風邪走徧於
身而皮膚淫躍邪氣與正氣交爭風邪擊搏如錐刀所
刺故名刺風也
養生方云觸寒來寒未解食熱物亦成
蠱風候
蠱風者由體虚受風其風在於皮膚淫淫躍躍若畫若
刺一身盡痛侵傷氣血其動作狀如蠱毒故名蠱風也
風冷候
風冷者由臟腑虚血氣不足受風冷之氣血氣得温則
宣流冷則凝澀然風之傷人有冷有熱若挾冷者冷折
於氣血使人面青心悶嘔逆吐沫四肢痛冷故謂之風
冷其湯熨針石别有正方補養宣導今附於後
養生方導引法云一足蹹地足不動一足向側如丁字
樣轉身欹勢幷手盡急回左右迭互去脊風冷偏枯不
通潤
又云蹲坐身正頭平叉手安頦下頭不動兩肘向上振
摇上下来去七七亦持手三七放縱身心去乳房風冷
腫悶魚寸不調日日損
又云坐兩足長舒自縱身内氣向下使心内柔和適散
然始屈一足安膝下長舒一足仰足趾向上使急仰眠
頭不至席兩手急努向前頭向上努挽一時各各取勢
来去二七迭互亦然去腳疼腰髆冷血冷風日日漸損
又云長舒足肚腹著席安徐看氣向下知有去處然始
著兩手掌拓席努使臂直散脊背氣向下漸漸盡勢来
去二七除臟腑内宿冷脈急腰髆風冷
又云欲以氣出汗拳手屈膝側卧閉氣自極欲息氣定
復閉氣如此汗出乃止復轉卧以下居上復閉氣如前
汗大出乃止此主治身中有風寒欲治股脛手臂痛法
屈一脛一臂伸所病者正偃卧以鼻引氣令腹滿以意
推之想氣行至上温熱即愈
又云肚腹著席長舒一足向後急努足指一手舒向前
盡勢將一手向背上挽足倒極勢頭仰蹙背使急先用
手足斜長舒者兩向自相挽急始屈手足共頭一時取
勢常記動手足先後交番上下来去二七左右亦然去
背項腰膝髆井風冷疼悶脊裏倔強又云坐正兩手向
後捉腕反向拓席盡勢使腹眩眩上下七左右換手亦
然損腹肚冷風宿氣積胃口冷食飲進退吐逆不下
又云凡學將息人先須正坐幷膝頭足初坐先足趾相
對足跟外扒坐上欲安穩須兩足跟向内相對坐上足
趾外扒覺悶痛漸漸舉身似疑便坐上待共内坐相似
不痛如雙竪足跟向上坐上足趾幷反向外每坐常去
膀肫内氣膝冷兩足冷痛上氣腰痛盡自消適
又云長舒一足一腳屈兩手挽膝三里努膝向前身却
挽一時取勢氣内散消如似骨解迭互換足各别三七
漸漸去髆脊冷風冷血筋急
又云兩手向後倒挽兩足極勢頭仰足指向外努之緩
急来去七始手向前直舒足自摇膝不動手足各二七
去脊腰悶風冷
又云身平正舒兩手向後極勢屈肘向後空捺四七轉
腰垂手向下手掌四面轉之去臂内筋急
又云兩手長舒合掌向下手高舉與髆齊極勢使髆悶
痛然始上下摇之二七手下至髀還上下緩急輕手前
後散振七去髆内風冷疼日消散雙手前拓努手合掌
向下
又云手掌倒拓兩髆井前極勢上下旁兩腋急努振摇
来去三七竟手不移處努兩肘上急勢上下振摇二七
欲得拳兩手七因相將三七去項髆筋脈急努一手屈
拳向左一手努肘頭向内挽之上下一時盡勢屈手散
放舒指三方轉手皆極勢四七調肘髆骨筋急強兩手
拓向上極勢上下来去
又云手不動時兩肘向上極勢七不動手肘臂側身極
勢左右廻三七去頸骨冷氣風急前一十二件有此法
能使氣人行之須在疾中可量
風熱候
風熱病者風熱之氣先從皮毛入於肺也肺為五臟上
蓋候身之皮毛若膚腠虚則風熱之氣先傷皮毛乃入
肺也其狀使人惡風寒戰目欲脫涕唾出候之三日内
及五日内不精明者是也七八日微有青黃膿涕如彈
丸大從口鼻内出為善也若不出則傷肺變咳嗽吐膿
血也
風氣候
風氣者由氣虚受風故也肺主氣氣之所行循經絡榮
臟腑而氣虚則受風風之傷氣有冷有熱冷則厥逆熱
則煩惋其因風所為故名風氣其湯熨針石别有正方
補養宣導今附於後
養生方導引法云一手前拓使急一手發乳房向後急
挽之不得努用力氣心開下散迭互相換手三七始將
兩手攀膝頭急捉身向後極勢三七去腕悶疼風府雲
門
風冷失聲候
風冷失聲者由風冷之氣客於會厭傷於懸癰之所為
也聲氣通發事因關戶會厭是音聲之戶懸癰是音聲
之關風冷客於關戶之間所以失聲也
中冷聲嘶候
中冷聲嘶者風冷傷於肺之所為也肺主氣五臟同受
氣於肺而五臟有五聲皆稟氣而通之氣為陽若温暖
則陽氣和宣其聲通暢風冷為隂隂邪搏於陽氣使氣
道不調流所以聲嘶也
頭面風候
頭面風者是體虚諸陽經脈為風所乘也諸陽經脈上
走於頭面運動勞役陽氣發泄腠理開而受風謂之首
風病狀頭面多汗惡風病甚則頭痛又新沐中風則為
首風又新沐頭未乾不可以卧使頭重身熱反得風則
煩悶診其脈寸口隂陽表裏互相乘如風在首久不瘥
則風入腦變為頭眩
養生方云飽食仰卧久成氣病頭風
又云飽食沐髮作頭風
又云夏不用露面卧露下墮面上令面皮厚喜成癬一
云作面風其湯熨針石别有正方補養宣導今附於後
養生方導引法云一手托頤向上極勢一手向後長舒
急努四方顯手掌一時俱極勢四七左右換手皆然拓
頤手兩向共頭欹側轉身二七去臂髆頭風眠睡
又云解髮東向坐握固不息一通舉手左右導引手掩兩耳
治頭風令髮不白以手復捋頭五通脈也
又云人常須日已没食訖食訖即更不須飲酒終天不
乾嘔諸熱食膩物不飲冷醋漿喜失聲失咽熱食枕手
卧久成頭風目澀
人云端坐生腰左右傾頭閉目以鼻内氣除頭風自極
七息止
又云頭痛以鼻内徐吐出氣三十過休
又云抱兩膝自棄於地不息八通治胸中上至頭諸病
取目鼻喉痛
又云欲治頭痛閉氣令鼻極偃卧乃息汗出乃止
又云义兩手頭後極勢振摇二七手掌翻覆安之二七
頭欲得向後仰之一時一勢欲得欹斜四角急挽之三
七去頭腋髆肘風
風頭眩候
風頭眩者由血氣虚風邪入腦而引目系故也五臟六
腑之精氣皆上注於目血氣與脈幷於上系上屬於腦
後出於項中逢身之虚則為風邪所傷入腦則腦轉而
目系急目系急故成眩也診其脈洪大而長者風眩又
得陽經浮者暫起目眩也風眩久不瘥則變為癲疾其
湯熨針石别有正方補養宣導今附於後
養生方導引法云以兩手抱右膝著膺除風眩
又云以兩手承轆轤倒懸令腳反在其上元愈頭眩風
癲坐地舒兩腳以繩靽之大繩靽訖拖轆轤上來下去
以兩手挽繩使腳上頭下使離地自極十二通愈頭眩
風癲久行身卧空中而不墮落
又云一手長舒合掌仰一手捉頤挽之向外一時極勢
二七左右亦然手不動兩向側極勢急挽之二七去頸
骨急強頭風腦旋喉痺髆内冷注偏風
又云凡人常覺脊背倔強不問時節縮咽髆内仰面努
髆井向上頭左右兩向挼之左右三七一住待血行氣
動住然始更用初緩後急不得先急後緩若無病人常
欲得旦起午時日没三辰辰别二七除寒熱病脊腰頸
項痛風痺口内生瘡牙齒風頸頭眩衆病盡除
又云坐地交叉兩腳以兩手從曲腳中入低頭义項上
治久寒不然能自濕耳不聞聲
又云腳著項上不息十二通愈
又云大寒不覺暖熱久頑冷患耳聾目眩病久行即成
法法身五六不能變也
又云低頭不息六通治耳聾目癲眩咽喉不利
又云大前側牢不息六通愈耳聾目眩随左右聾伏幷
兩膝耳著地牢強意多用力至大極愈耳聾目眩病久
行不已耳聞十方亦能倒頭則不眩也八件有此術亦
在病疾難為
風癲候
風癲者由血氣虚邪入於隂經故也人有血氣少則心
虚而精神離散魂魄妄行因為風邪所傷故邪入於隂
則為癲疾又人在胎其母卒太驚精氣幷居令子發癲
其發則仆地吐涎沫無所覺是也原其癲病皆由風邪
故也
養生方云夫人見十步直牆勿順牆而卧風利吹人必
發癲癎及體重人卧春夏向東秋冬向西此是常法其
湯熨針石别有正方補養宣導今附於後
養生方導引法云還向反望不息七通治欬逆胸中病
寒熱癲疾喉不利咽乾咽塞
又云以兩手承轆轤倒懸令腳反在上元愈頭眩風癲
坐地舒兩腳以繩靽之以大繩靽訖拖轆轤上來下去
以兩手挽繩使腳上頭下不使離地自極十三通愈頭眩
風癲久行身卧空中而不墜落
五癲病候
五癲者一曰陽癲發如死人遺尿食頃乃解二曰隂癲
初生小時臍瘡未愈數洗浴因此得之三曰風癲發時
眼目相引牽縱反強羊鳴食頃方解由熱作汗出當風
因房室過度醉飲令心意逼迫短氣脈悸得之四曰濕
癲眉頭痛身重坐熱沐頭濕結腦沸未止得之五曰馬
癲發作時時反目口噤手足相引身體皆然診其脈心
脈微澀幷脾脈緊而疾者為癲脈也急甚為骨癲疾脈
洪大而長者癲疾脈浮大附隂者癲疾脈來牢者癲疾
三部脈緊急者可治發則仆地吐沫無知若彊倞起如
狂及遺糞者難治脈虚則可治實則死脈緊弦實牢者
生脈沈細小者死脈搏大滑久久自已其脈沈小而疾
不治小牢急亦不可治
風狂病候
狂病者由風邪入幷於陽所為也風邪入血使人隂陽
二氣虚實不調若一實一虛則令血氣相幷氣幷於陽
則為狂發或欲走或自高賢稱神聖是也又肝藏魂悲
哀動中則傷魂魂傷則狂忘不精明不敢正當人而攣
筋两脅骨不舉毛瘁色夭死於秋皆由血氣虚受風邪
致令隂陽氣相幷所致故名風狂
風邪候
風邪者謂風氣傷於人也人以身内血氣為正外風氣
為邪若其居處失宜飲食不節致腑臟内損血氣外虚
則為風邪所傷故病有五邪一曰中風二曰傷暑三曰
飲食勞倦四曰中寒五曰中濕其為病不同風邪者發
則不自覺知狂惑妄言悲喜無度是也其湯熨針石别
有正方補養宣導今附於後
養生方導引法云脾主土土暖如人肉始得發汗去風
冷邪氣若腹内有氣脹先須暖足摩臍上下幷氣海不
限遍數多為佳如得左廻右轉三七和氣如用要用身
内一百一十三法廻轉三百六十骨節動脈摇筋氣血
布澤二十四氣和潤臟腑均調和氣在用頭動轉摇振
手氣向上心氣則下分明知去知來莫問平手欹腰轉
身摩氣屈蹙廻動盡心氣放散送至涌泉一一不失氣
之行度用之導益不解用者疑如氣亂
鬼邪候
凡邪氣鬼物所為病也其狀不同或言語錯謬或啼哭
驚走或癲狂惛亂或喜怒悲笑或大怖懼如人來逐或
歌謠詠嘯或不肯語持針置髮中入病者門取㘱(他藍切)
岸水以三尺新白布覆之横刀膝上呼病者前矜莊觀
視病者語言顔色應對不精明乃以含水噀之勿令病
者起復低頭視滿三噀後熟抵之若病困劣惛冥無令
強起就視之惛冥遂不知人不肯語以指彈其額近髮
際曰欲愈乎猶不肯語便彈之二七曰愈愈即就鬼受
以情實若脈來遲伏或如鷄啄或去此邪物也若脈來
弱緜緜遲伏或緜緜不知度數而顔色不變此邪病也
脈來乍大乍小乍短乍長為禍脈兩手脈浮之細微緜
緜不可知俱有隂脈亦細緜緜此為隂蹻陽蹻之脈也
此家曾有病痱風死苦恍惚亡人為禍也脈來洪大弱
者社祟脈来沈沈濇濇四脈重土祟脈来如飄風從隂
趨陽風邪也一来調一来速鬼邪也脈有表無裏邪之
祟上得鬼病也何謂表裏寸尺為表關為裏兩頭有脈
關中絶不至也尺脈上不至關為隂絶寸脈下不至關
為陽絶隂絶而陽微死不治也其湯熨針石别有正方
補養宣導今附於後
養生方云上清真人訣云夜行常琢齒殺鬼邪
又云仙經治百病之道叩齒二七過輒咽氣二七過如
三百通乃止為之二十日邪氣悉去六十日小病愈百
日大病除三蠱伏尸皆去面體光澤又無生經曰治百
病邪鬼蠱毒當正偃卧閉目閉氣内視丹田以鼻徐徐
内氣令腹極滿徐徐以口吐之勿令有聲令入多出少
以微為之故存視五臟各如其形色又存胃中令鮮明
潔白如素為之倦極汗出乃止以粉粉身摩捋形體汗
不出而倦者亦可止明日復為之又當存作大雷電
隆隆鬼鬼走入腹中為之不止病自除矣
又云封君達常乘青牛魯女生常乘駁牛孟子綽常乘
駁馬尹公度常乘青騾時人莫知其名字為誰故曰欲
得不死當問青牛道士欲得此色駁牛為上青牛次之
駁馬又次之二已者順生之氣也故云青牛者乃柏木
之精駁牛者古之神示之先駁馬者乃神龍之祖也云
道士乘此以行於路百物之惡精疫氣之癘鬼長攝之
焉
鬼魅候
凡人有為鬼物所魅則好悲而心自動或心亂如醉狂
言驚怖向壁悲啼夢寤喜魘或與鬼神交通病苦乍寒
乍熱心腹滿短氣不能飲食此魅之所持也
惡風鬚眉墮落候
大風病鬚眉墮落者皆從風濕冷得之或因汗出入水
得之或冷水入肌體得之或飲酒卧濕地得之或當風
衝坐卧樹下及濕草上得之或體痒搔之漸漸生瘡經
年不瘥即成風疾八方之風皆能為邪邪客於經絡久
而不去與血氣相干則使榮衞不和淫邪散溢故面色
敗皮膚傷鼻柱壞鬚眉落西北方乾為老公名曰金風
一曰黑風二曰旋風三曰愒風此風其状似疾奄奄忽
忽不覺得時以經七年眉睫墮落
東方震為長男名曰青風一曰終風二曰衝風三曰行
龍風其狀似疾此風手腳生瘡来去有時朝發夕發以
經五年眉睫墮落
東北方艮為少男名曰石風一曰春風二曰游風三曰
亂風其狀似疾此風體肉頑班白如癩以經十年眉睫墮落
北方坎為中男名曰水風一曰麵風二曰瓦(字元作瓦)風三曰敖
風其狀似疾春秋生瘡淫淫習習類如蟲行走作無常
以經十年眉睫墮落
西南方坤為老母名曰穴風一曰吟風二曰臚風三曰腦風其
狀似疾不覺痛痒體不生瘡真似白癩以經十年眉睫墮落
東南方巽為長女名曰角風一曰因風二曰歷節風三曰
膀胱風其狀似疾以此風有蟲三色頭赤腹白尾黑以
經三年眉睫墮落蟲出可治
南方離為中女名曰赤風一曰水風二曰摇風三曰奸
風其狀似疾此風身體游游奕奕心不肯定肉色變異
以經十年眉睫堕落
西方兊為少女名曰淫風一曰缺風二曰明風三曰青風其狀
似疾此風已經百日體内蒸熱眉髮堕落
惡風候
凡風病有四百四種總而言之不出五種即是五風所
攝一曰黃風二曰青風三曰赤風四曰白風五曰黑風凡
人身中有八萬尸蟲共成人身若無八萬尸蟲人身不成
不立復有諸惡横病諸風生害於人身所謂五種風生五
種蟲能害於人黑風生黑蟲黃風生黃蟲青風生青蟲
赤風生赤蟲白風生白蟲此種五風皆是惡風能壞人身
名曰疾風入五臟即與臟食人蟲生其蟲無量在人身
中乃入骨髓来去無礙若食人肝眉睫墮落食人肺鼻柱
崩倒食人脾語聲變散食人腎耳鳴啾啾或如雷聲食人
心心不受觸而死脈來徐去疾上虚下實此為惡風
風瘙隠軫生瘡候
人皮膚虚為風邪所折則生隠軫寒多則色赤風多則
色白甚者痒痛搔之則成瘡
風瘙身體隠軫候
邪氣客於皮膚復逢風寒相折則起風瘙隠軫若赤軫
者由凉濕折於肌中之極熱熱結成赤軫也得天熱則
劇取冷則滅也白軫者由風氣折於肌中熱熱與風相
搏所為白軫得天隂雨冷則劇出風中亦劇得晴暖則
滅著衣身暖亦瘥也脈浮而洪浮即為風洪則為氣強
風氣相搏隱軫身體為痒
養生方云汗出不可露卧及浴使人身振寒熱風軫
風瘙痒候
此由遊風在於皮膚逢寒則身體疼痛遇熱則瘙痒
風身體如蟲行候
夫人虚風邪中於榮衞溢於皮膚之間與虚熱并故遊
奕遍體狀若蟲行也
風痒候
邪氣客於肌則令肌肉虚真氣散去又被寒搏皮膚皮
外發腠理閉毫毛淫邪與衞氣相搏陽勝則熱隂勝則
寒寒則表虚虚則邪氣往来故肉痒也凡痺之類逢熱
則痒逢寒則痛
風㾦㿔候
夫人陽氣外虚則多汗汗出當風風氣搏於肌肉與熱
氣幷則生㾦㿔狀如麻豆甚者漸大搔之成瘡
諸癩候
凡癩病皆是惡風及犯觸忌害得之初覺皮膚不仁或
淫淫苦痒如蟲行或眼前見物如垂絲或隱軫輒赤黑
此皆為疾始起便急治之斷米穀肴鮭專食胡麻松术
輩最善也夫病之生多從風起當時微發不將為害初
入皮膚裏不能自覺或流通四肢潛於經脈或在五臟
乍寒乍熱縱横脾腎蔽諸毛腠理壅塞難通因兹氣血
精髓乖離久而不治令人頑痺或汗不流泄手足痠疼
針灸不痛或在面目習習奕奕或在胸頸狀如蟲行身
體遍痒搔之生瘡或身面腫痛徹骨髓或頑如錢大狀
如蚝毒或如梳或如手錐刺不通或青赤黃黑猶如腐
木之形或痛無常處流移非一或如酸棗或如懸鈴或
似繩縛拘急難以俯仰手足不能摇動眼目流腫内外
生瘡小便赤黃尿有餘瀝面無顔色恍惚多忘其間變
狀多端毒蟲若食人肝者眉睫墮落食人肺鼻柱崩倒
或鼻生息肉孔氣不通若食人脾語聲變散若食人腎
耳鳴啾啾或如雷鼔之音若食人筋脈肢節墮落若食
人皮肉頑痺不覺痛痒或如針錐所刺名曰刺風若蟲
乘風走於皮肉猶若外有蟲行復有食人皮肉徹外從
頭面即起為皰肉如桃核小棗從頭面起者名曰順風
病從兩腳起者名曰逆風令人多瘡猶如癬疥或如魚
鱗或痒或痛黃水流出初起之時或如榆莢或如錢孔
或青或白或黑或黃變異無定或起或滅此等皆病之
兆狀又云風起之由皆是冷熱交通流於五臟徹入骨
中虚風因濕和合蟲生便即作患論其所犯多因用力
過度飲食相違行房太過毛孔旣開冷熱風入五臟積
於寒熱寒熱之風交過通徹流行諸脈急者即患緩者
稍遠所食穢雜肉蟲生日久冷熱至甚暴蟲遂多食人
五臟骨髓及於皮肉筋節久久皆令壞散名曰癩風若
其欲治先與雷丸等散服之出蟲見其蟲形青赤黑黃
白等諸色之蟲與藥治者無有不瘥然癩名不一木癩
者初得先當落眉睫面目痒如復生瘡三年成大患急
治之愈不治患成火癩者如火燒瘡或斷人肢節七年
落眉睫急治可愈八年成疾難治金癩者是天所為也
負功德崇初得眉落三年食鼻柱崩倒叵治良醫能愈
土癩者身體塊磊如鷄子彈丸許此病宜急治之六年
便成大患十五年不可治水癩者先得水病因即留停
風觸發動落人眉鬚不急治之經年病成蟋蟀癩者蟲
如蟋蟀在人身體内百節頭皆欲血出三年叵治麵癩
者蟲如麵舉體艾白難治熏藥可愈多年叵治雨癩者
班駁或白或赤眉鬚墮落亦可治多年難治麻癩者狀
似癬瘙身體狂痒十年成大患可急治之愈風從體入
或手足刺瘡風冷痺癡不治二十年後便成大患宜急
治之䖲癩者得之身體沉重狀似風癩積久成大患速
治之愈酒癩者酒醉卧黍穣上因汗體虚風從外入落
人眉鬚令人惶懼小治大愈
養生禁忌云醉酒露卧不幸生癩
又云魚無鰓不可食食之令人五月發癩
烏癩候
凡癩病皆是惡風及犯觸忌害所得初覺皮毛變異或
淫淫苦痒如蟲行或眼前見物如垂絲言語無定心常
驚恐皮肉中或如桃李子隱軫赤黑手足頑痺針刺不
痛腳下不得蹋地凡食之時開口而鳴語亦如是身體
瘡痛兩肘如繩縛此名黑癩
白癩候
凡癩病語聲嘶破目視不明四肢頑痺支節火燃心裏
懊熱手腳俱緩背膂至急肉如遭劈身體手足隱軫起
往往正白在肉裏鼻有息肉目生白珠當瞳子視無所
見此名白癩
巢氏諸病源候總論卷二
