欽定四庫全書
巢氏諸病源候總論卷四十
隋巢元方撰
婦人雜病諸候四(凡五十論)
霍亂候
陰陽清濁相干謂之氣亂氣亂在腸胃為霍亂也多因
飲食過度胃觸風冷冷氣入於腹内脾氣得冷則不消
水榖胃氣得冷則吐逆腸氣得冷則下利其心痛者先
吐腹痛者先利心腹俱痛吐利並發其有頭痛壯熱而
吐利者由體盛而挾風之氣摶之外與血氣交爭故頭
痛發熱也内乘腸胃故霍亂吐利也
嘔吐候
胃氣逆則嘔吐胃為水榖之海其氣不調而有風冷乘
之冷摶於胃氣胃氣逆則嘔吐也
嬖子小兒注車船候
無問男子女人乘車船則心悶亂頭痛吐逆謂之注車
注船特由質性自然非關宿挾病也
與鬼交通候
人禀五行秀氣而生承五臟神氣而飬若陰陽調和則
臟腑強盛風邪鬼魅不能傷之若攝衞失節而血氣虚
衰則風邪乘其虚鬼干其正然婦人與鬼交通者臟腑
虚神守弱故鬼氣得病之也其狀不欲見人如有對忤
獨言笑或時悲泣是脈來遲伏或如鳥啄皆邪物病也
又脈來綿綿不知度數而顔色不變此亦病也
夢與鬼交通候
夫臟虚者喜夢婦人夢與鬼交亦由腑臟氣弱神守虚
衰故乘虚因夢與鬼交通也
脚氣痛弱候
脚氣之病由人體虚温濕風毒之氣先客於脚從下而
上動於氣故名脚氣也江東嶺南土地卑下風濕之氣
傷於人初得此病多不即覺或先無他疾而忽得之或
因衆病後得之此病初甚微飲食嬉戲氣力如故當熟
察之其狀從膝至脚有不仁或若痺或淫淫如蟲行或
微腫或酷冷或疼痛或緩縱不隨或有攣急或有至困
能飲食或有不能食者或有見飲食而嘔吐者惡聞食
臭者或有物如脂發於踹腸逆上衝心氣上者或有舉
體轉筋者或壯熱頭痛者或心胷衝悸寢處不欲見明
或腹内苦痛而兼下者或言語錯亂喜忘誤者或眼濁
精神昏憒者此皆其證候也治之緩者便上入腹腹或
腫胷脇滿上氣賁便死急者不全日緩者二三日也其
病既入臓證皆相似但脈有三品若脈浮大而緩宜服
續命湯兩劑若風盛者宜作越婢湯加术四兩若脈轉
駃而緊宜服竹瀝湯若脈微宜服風引湯二三劑其緊
駃之脈是三品之最惡脈也脈浮大者病在外沉細者
病在内皆當急治之治之緩慢則上氣便死也
脚氣腫滿候
温濕風毒從脚而上故令四肢懈惰緩弱疼痺甚則上
攻名脚氣而津液為風濕所折則津液否澀而蓄積成
水内則浸漬臟腑外則流溢皮膚故令腠理脹密水氣
積不散故腫也
淋候
淋腎虚而膀胱熱也膀胱與腎為表裏俱主水行於胞
者為小便也腑臓不調為邪所乘腎虚則小便數膀胱
熱則小便澀其狀小便痛疼澀數淋瀝不宣故謂之淋
也
石淋候
淋而出石謂之石淋腎主水水結則化為石故腎客沙
石腎為熱所乘則成淋腎虚則不能制石故淋而出石
細者如麻如豆大者亦有結如皂莢核狀者發則燥痛
悶絶石出乃歇
胞轉候
胞轉之病由胞為熱所廹或忍小便俱令水氣還廹於
胞屈辟不得充張外水應入不得入内溲應出不得出
内外壅脹不通故為胞轉其狀小腹急痛不得小便甚
者至死張仲景云婦人本肥盛豆舉自滿全羸瘦豆舉
空減胞系了戾亦致胞轉
小便不利候
腎與膀胱為表裏俱主水水行小腸入胞為小便熱摶
其藏熱氣藴積水行則澀故小便不利也
小便不通候
水行於小腸入胞為小便腎與膀胱俱主水此二經為
臟腑若内生大熱熱氣入小腸及胞胞内熱故小便不
通令小腹脹滿氣喘息也
大便不通候
三焦五臟不調和冷熱之氣結於腸胃津液竭燥大腸
壅澀故大便不通張仲景云婦人經水過多亡津液者
亦大便難也
大小便不利候
冷熱不調大小腸有遊氣壅在大小腸不得宣散蓄積
結生熱故大小便澀不流利也
大小便不通候
腑臟不和榮衞不調陰陽不相通大小腸否結名曰關
格關格故大小便不通自有熱結於大腸則大便不通
熱結於小腸則小便不通今大小便不通者是大小二
腸受客熱結聚則大小便不通此止客熱暴結非隂陽不
通流故不瘅關格而直云大小便不通
遺尿候
腎與膀胱為表裏而俱主水腎氣通於陰而小便水液
之下行者也腎虚冷冷氣入胞胞虚冷不能制小便故
遺尿
小便數候
腎與膀胱為表裏俱主於水腎氣通於陰此二經虚而
有熱乘之熱則小便澀虚則小便數熱澀數也
下利候
腸胃虚弱為風邪冷熱之氣所乘腸虚則泄故變為利
也此下利是水榖利也熱色黃冷色白
帶利候
帶利由冷熱不調大腸虚冷熱氣客於腸間熱氣乘之
則變赤冷氣乘之則變白冷熱相交則赤白相雜而連
帶不止名為帶利也其狀白膿如涕而有血雜亦有少
血者如白膿涕而有赤脈如魚腦又名魚腦利
血利候
熱乘血入於大腸為血利也血之隨氣外行經絡内通
臟腑皆無滯積若冐觸勞動生於熱熱乘血散滲入大
腸腸虚相化故血利也
陰痒候
婦人陰痒是蟲食所為三蟲九蟲在腸胃之間因臓虚
蟲動作食於陰其蟲作勢微則痒重者乃痛
脫肛候
肛門大腸候也大腸虚冷其氣下衝者肛門反出亦有
因産用力努偃氣衝其肛亦令反出也
陰腫候
陰腫者是虚損受風邪所為胞經虚而有風邪客之風
氣乘於陰與血氣相摶令氣血否澀腠理壅閉不得泄
越故令陰腫也
陰痛候
陰痛之病由胞絡傷損致臟虚受風邪而三蟲九蟲因
虚氣作食陰則痛者其狀成瘡其風邪乘風氣衝擊而
痛者無瘡但疼痛而已
陰瘡候
陰瘡者由三蟲九蟲動作侵食所為也諸蟲在人腸胃
之間若腑臟調和血氣充實不能為害若勞傷經絡腸
胃虚損則動作侵食於陰輕者或痒或痛重者生瘡也
診其少陰之脈滑而數者陰中生瘡也
陰挺出下脫候
胞絡傷損子臟虚冷氣下衝則令陰挺出謂之下脫亦
有因産而用力偃氣而陰下脫者診其少陰脈浮動浮
則為虚動則為悸故令下脫也
陰冷候
胞絡勞傷子臟虚損風冷客之冷乘於陰故令冷也
陰中生息肉候
此由胞絡虚損冷熱不調風邪客之邪氣乘於陰摶於
血氣變而生息肉也其狀如鼠乳
㿉候
此或因帶下或舉重或因産時用力損於胞門損於子
臟腸下乘而成㿉
痔病候
痔病由勞傷經絡而血流滲之所成也而有五種肛邊
生瘡如鼠乳出在外時出濃血者牡痔也肛邊腫生瘡
而出血者牝痔也肛邊生瘡痒而復痛者為血脈痔也
肛邊腫核痛發寒熱而出血者腸痔也因便而清血出
者血痔也
寸白候
寸白是九蟲内之一蟲也凡九蟲在人腹内居腸胃之
間腑臟氣實則蟲不動不為人害虚者蟲便發動滋長
乃至斃人又云飲白酒以桑枝貫牛肉食生栗生魚仍
飲乳酪能變生寸白者也
陰臭候
陰臭由子臟有寒寒摶於津液藴積氣衝於陰故變臭
也
尿血候
血性得寒則凝得熱則流散若勞傷經絡其血虚熱滲
入胞故尿血也
大便血候
勞傷經脈則生熱熱乘於血血得熱則流散滲入於大
腸故大便血也
失精候
腎與膀胱合而腎藏精若勞動膀胱傷損腎氣則表裏
俱虚不收制於精故失精也
乳腫候
足陽明之經胃之脈也其直者從缺盆下於乳因勞動
則足腠理虚受風邪入於榮衞榮衞否澀血氣不流熱
結於乳故令乳腫其結腫不散則成癰
姤乳候
此由新産後兒未能飲之及飲不泄或斷兒乳捻其乳
汁不盡皆令乳汁蓄結與血氣相摶即壯熱大渴引飲
牢強掣痛手不得近是也初覺便以手助捻去其汁并
令傍人助嗍引之不爾成瘡有濃其熱勢盛則成癰
乳癰候
腫結皮薄以澤是癰也足陽明之經脈有從缺盆下於
乳者勞傷血氣其脈虚腠理虚寒客於經絡寒摶於血
則血澀不通其血又歸之氣積不散故結聚成癰者癰
氣不宣與血相摶則生熱熱盛乘於血血化成濃亦有
因乳汁蓄結與血相摶藴積生熱結聚而成乳癰年四
十已還治之多愈年五十已上慎不當治之多死不治
自當終年又懷娠發乳癰腫及體結癰此無害也兼懷
胎之癰病起陽明陽明胃之脈也主肌肉不傷臟故無
害診其右手關上脈沈則為陰虚者則病乳癰乳癰久
不瘥因變為瘻
飬生方云熱食汗出露乳傷風喜發乳腫名吹乳因喜
作癰
發乳潰後候
此謂癰疽發於乳膿潰之後或虚惙或疼痛或渴也凡
發乳潰後出膿血多則腑臟虚燥則渴而引飲飲入腸
胃腸胃虚則變下利也
乳瘡候
此謂膚腠理虚有風濕之氣乘虚客之與血氣相摶而
熱加之則生瘡也
疽發乳候
腫而皮強上如牛領之皮謂之疽也足陽明之脈有從
缺盆下於乳者其脈虚則腠理開寒氣客之寒摶於血
則血澀不通故結腫而氣又歸之熱氣淳盛故成疽也
熱久不散則内敗為膿也
乳結核候
足陽明之經脈有從缺盆下於乳者其經虚風冷乘之
令折於血則結腫夫腫熱則變敗血為膿冷則核不消又
重疲勞動氣而生熱亦焮烊其湯熨針石别有正方補
飬宣導今附於後
飬生方云踑踞以兩手從曲脚内入據地曲脚加其上
舉尻其可用行氣愈瘰癧乳痛交兩脚以兩手從曲脚
極捖舉十二通愈瘰癧乳痛也
石癰候
石癰之狀微強不甚大不赤微痛熱熱自歇是足陽明
之脈有下於乳者其經虚為風寒氣客之則血澀結成
癰腫而寒多熱少者則無大熱但結核如石謂之石癰
發背候
五臟不調則致疽疽者腫結皮強如牛領之皮六腑不
和則致癰癰者腫結薄以澤是也腑與臟為表裏其經
脈循行於身俞皆在背腑臟不調和而腠理開受於風
寒折於血則結聚成腫深則為疽淺乃為癰隨寒所客
之處血則否澀不通熱又加之故成癰疽發背也
改訾候
此為内癰發於脅名為改訾由邪氣聚在下管與經絡
血氣相摶所生也至其變敗狀如癰疽
發乳後渴候
此謂發乳膿潰之後血氣虚竭腑臟焦燥故令渴也渴
引飲不止飲入腸胃則變為下利也
發乳下利候
此謂發乳而腸胃虚受冷則下利也大腸為金水榖之
道胃為土水榖之海也金土子母而足陽明為胃之經
其脈有從缺盆下於乳者因勞傷其脈虚而受風寒風
寒摶血氣血否澀不通故結癰腫腫結皮薄以澤者為
癰而風氣乘虚入胃則水榖糟粕變敗不結聚腸虚則
泄為利金土子母俱虚故發乳而復利也又發乳渴引
飲多亦變利也
發乳久不瘥候
此謂發乳癰而有冷氣乘之故癰疽結經久不消不潰
而為冷所客則濃汁出不盡而久不瘥
發乳餘核不消候
此謂發乳之後餘熱未盡而有冷氣乘之故餘核不消
復遇熱藴積為濃亦有淋瀝不瘥而變為瘻也
發乳瘻候
此謂因發癰瘡而濃汁未盡其瘡暴瘥則惡汁内食
後更發則成瘻者也
巢氏諸病源候總論卷四十
