欽定四庫全書
巢氏諸病源候總論卷三十八
隋巢元方撰
婦人雜病諸候二(凡一十九論)
漏下候
漏下者由勞傷血氣衝任之脈虛損故也衝脈任脈為
十二經脈之海皆起於胞内而手太陽小腸之經也手
少隂心之經也此二經主上為乳汁下為月水婦人經
脈調適則月水以時若勞復者以衝任之氣虛損不能
制其經脉故血非時而下淋瀝不斷謂之漏下也診其
寸口脈弦而大弦則為減大則為芤減即為寒芤即為
虛寒芤相摶其脈為牢婦人即半産而下漏又尺寸脈
虛者漏血漏血脈浮不可治也
飬生方云懷娠未滿三月服藥自傷下血下血未止而
合隂陽邪氣結因漏治不止狀如腐肉在於子臟令内
虛
漏五色俱下候
漏下之病由勞傷血氣衝任之脈虛損故也衝脈任脈
為經脈之海起於胞内手太陽小腸之經也手少隂心
之經也此二經之血主上為乳汁下為月水衝任之脈
虛損不能約制其經血故血非時而下淋瀝成漏也五
臟皆禀血氣虛則淋瀝漏致五臟傷損五臟之色隨臟
不同若五臟皆虛損者則漏五色隨血而下診其尺脈
急而弦大者風邪入少隂女子漏白下赤又漏下赤白
不止脈小虛滑者生脈大緊實數者死也又漏血下赤
白日下血數斗脈急疾者死遲者生
飬生方云夫婦自共諍訟訟意未和平強從子臟閉塞
留結為病遂成漏下黃白如膏
漏下青候
勞傷血氣衝脈任脈虛損衝任之脈皆起於胞内為經
脈之海手太陽小腸之經也手少隂心之經也此二經
主下為月水傷損經血衝任之氣虛故血非時而下淋
瀝不斷而成漏下五臟皆禀血氣肝臟之色青漏下青
者是肝臟之虛損故漏下而挾青色也
漏下黃候
勞傷血氣衝任之脈皆起於胞内為經脈之海手太陽
小腸之經也手少隂心之經也此二經主下為月水傷
損經血衝任之氣虛故血非時而下淋瀝不斷而成漏
下五臟皆禀血氣脾臟之色黃漏下黃者是脾臟之虛
損故漏下而挾黃色也
漏下赤候
勞傷血氣衝脈任脈皆起於胞内為經脈之海手太陽
小腸之經也手少隂心之經也此二經者主下為月水
傷損經血衝任之氣虛故血非時而下淋瀝不止而成
漏下五臟皆禀血氣心臟之色赤漏下赤者是心臟之
虛損故漏下而挾赤色也
漏下白候
勞傷血氣衝任之脈皆起於胞内為經脈之海手太陽
小腸之經主下為月水傷損經血衝任之氣虛故血非
時而下淋瀝不斷而成漏下五臟皆禀血氣肺臟之色
白漏下白者是肺臟之虛損故漏下而挾白色也
漏下黑候
勞傷血氣衝任之脈皆起於胞内為經脈之海手太陽
小腸之經也手少隂心之經也此二經主下為月水傷
損經血衝任之氣虛故血非時而下淋瀝不斷而成漏
下五臟皆禀血氣腎臟之色黑漏下黑者是腎臟之虛
損故漏下而挾黑色也
崩中候
崩中者腑臟傷損衝脈任脈血氣俱虛故也衝任之脈
為經脈之海血氣之行外循經絡内榮腑臟若無傷則
腑臟平和而氣調適經下以時若勞動過度致腑臟俱
傷而衝任之氣虛不能約制其經血故忽然㬥下謂之
崩中診其寸口脈微遲尺脈微於寸寸遲為寒在上焦
但吐耳今尺脈遲而弦如此小腸痛腰脊痛者必下血
也
白崩候
白崩者是勞傷胞絡而氣極所為肺主氣氣極則肺虚
冷也肺臟之色白虚冷勞極其色與胞絡之間穢液相
挾崩傷而下為白崩也
崩中五色俱下候
崩中之病是傷損衝任之脈衝任之脈皆起於胞内為
經脈之海勞傷過度衝任氣虚不能統制經血故忽然
崩下謂之崩中五臓皆禀血氣五臓之色隨臟不同傷
損之人五臟皆虛者故五色隨崩俱下其狀白崩形如
涕赤崩形如紅汁黃崩形如爛瓜汁青崩形如藍色黑
崩形如乾血色
崩中漏下候
崩中之狀是傷損衝任之脈衝任之脈皆起於胞内為
經脈之海勞傷過度衝任氣虚不能約制經血故忽然
崩下謂之崩中崩而内有瘀血故時崩時止淋瀝不斷
名曰崩中漏下
崩中漏下五色候
崩中之病是勞傷衝任之脈衝任之脈起於胞内為經
脈之海勞傷過度衝任氣虚不能統制經血故忽然崩
下謂之崩中而有瘀血在内遂淋瀝不斷謂之漏下漏
下不止致損於五臟五臟之色隨臟不同因虚而五色
與血俱下其狀白者如涕赤者如紅汁黃者如爛瓜汁
青者如藍色黑者如乾血色相雜雜而下也
積聚候
積者五臟所積聚者六腑所成五臟之氣積名曰積六
腑之氣聚名曰聚也積痛不離其部聚者其痛無有常
處皆由陰陽不和風冷摶於臟腑而生積聚也婦人病
積經久則令無子亦令月水不通所以然者積聚起於
冷結入子臟故令無子若冷氣入於胞絡冷摶於血血
冷則澁結故令月水不通
癖病候
癖病者由冷氣結聚飲食不消停積於脅下則成癖病
其狀弦急刺痛得冷則發作也
疝瘕候
疝瘕之病由飲食不節寒温不調氣血勞傷臟腑虚弱
受於風冷令人腹内與血氣相結所生疝者痛也瘕者
假也其結聚浮假而痛推移而動婦人病之有異於丈
夫者或因産後臟虚受寒或因經水往來取冷過度非
獨關飲食失節多挾有血氣所成也診婦人疝瘕其脈
弦急者生虚弱小者死又尺脈濇而浮牢為血實氣虚
也其發腹痛逆滿氣上行此為婦人胞中絶傷有惡血
久成結瘕得病以冬時來其鼻則赤
癥痞候
癥痞者由冷熱不調飲食不節積在腹内或腸胃之間
與臟相結摶其牢強推之不移名曰癥言其病形徵可
驗也氣壅塞為痞言其氣痞澁不宣暢也皆得冷則發動
刺痛癥痞之病其形冷結若冷氣入於子臟則使無子
若冷氣入於胞絡摶於血氣血得冷則澁令月水不通
也
八瘕候
八瘕者皆胞胎生産月水往來血脈精氣不調之所生
也腎為隂主開閉左為胞門右為子戶主定月水生子
之道胞門子戶主子精神氣所出入合於中黃門玉門
四邊主持關元禁閉子精臍下三寸名曰關元主臟魂
魄婦人之胞三焦之府常所從止然婦人經脈俞絡合
調則月水以時來至故能生子而無病婦人榮衞經絡
斷絶不通邪氣便得往入合於臓若生血未盡而合陰
陽即令婦人血脈攣急小腹重急支滿胷脅腰背相引
四支酸痛飲食不調結牢惡血不除月水不時或月前
月後因生積聚如懷胎狀邪氣甚盛者令人恍惚多夢
寒熱四肢不欲動陰中生氣腫内生風甚者害小便濇
濇而痛淋瀝面黃黑成病則不復生子其八瘕者黃瘕
青瘕燥瘕血瘕脂瘕狐瘕蛇瘕鼈瘕也黃瘕者婦人
月水始下若新傷墮血氣未止臥寤未定五臟六腑虚
羸精神不治因以當向大風便利陰陽開闔節四邊中
於濕風氣從下上入陰裏稽留不去名為陰陽虚則生
黃瘕瘕之聚令人苦四肢寒熱身重淋露不欲食左脅
下有血氣結牢不可得而抑苦腰背相引痛月水不利
令人不産小腹下陰中如刀刺不得小便時苦寒熱下
赤黃病令人無子青瘕者婦人新産未滿十日起行
以浣洗太早陰陽虚玉門四邊皆觧散子戶未安骨肉
皆痛手臂不舉飲食未復内臟吸吸又當風臥不自隱
蔽若居濕席令人苦寒洒洒入腹煩悶沈淖惡血不除
結熱不得前後便化生青瘕瘕聚在右脅藏於背膂上
與髆髀腰下攣两足腫面目黃大小便難其後月水為
之不通利或不復禁狀如崩中此自其過所致令人少
子燥瘕者婦人月水下惡血未盡其人虚憊而已夏
月熱行疾走若舉重移輕汗出交流氣力未平而率以
急悉以喜致猥咽不洩經脈攣急内結不舒煩滿少氣
上逹胷鬲背膂小腹為急月水與氣俱不通而反以飲
清水快心月水横流衍入他臟不去有熱因生燥瘕之
聚大如半杯上下腹中苦痛還两脅下上引心而煩害
飲食欲吐胷及腹中不得大息腰背重喜臥血汗足酸
疼痛久立而痛小便失時居然自出若失精月水閉塞
大便難病如此者其人少子血瘕病婦人月水新下
未滿日數而中止飲食過度五榖氣盛溢入他臟若大
飢寒汲汲不足呼吸未調而自勞血下未定左右走腸
胃之間留絡不去内有寒熱與月水合會為血瘕之聚
令人腰痛不可以俛仰横骨下有積氣牢如石小腹裏
急苦痛背膂疼深逹腰腹下攣陰裏若生風冷子門擗
月水不時乍來乍不來此病令人無子脂瘕者婦人
月水新來若生未滿三十日以合陰陽絡脈分胞門傷
子戶失禁開即散五臟六腑津液流行陰道瞤動百脈
關樞四解外不見其形子積與血氣相遇犯禁子精化
不足成子則為脂瘕之聚令人支滿裏急痛疾痺引小
腹重腰背如刺狀四肢不舉飲食不甘臥不安席左右
走腹中切痛時瘥時甚作者少氣頭眩身體解以苦寒
惡風膀胱脹月水乍來乍去不如常大小便血不止如
此者令人無子狐瘕者婦人月水當日數來而反悲
哀憂恐以遠行逄暴風疾雨雷電驚恐衣被沈濕疲倦
少氣心中怳怳未定四肢懈惰振寒脈氣絶精神遊亡
胞氣入於陰裏不去生狐瘕之聚食人臟令人月水閉
不通小腹瘀與胷脅腰背痛陰中腫小便難胞門子戶
不受男精五臟氣盛令嗜食欲嘔若睡多所思如有娠
狀四肢不舉有此病者終身無子其瘕有手足成形者
殺人也未成者可治蛇瘕者婦人月水已下新止適
閉未復胞門子戶勞傷陰陽未平復榮衞分行若其中
風暴病羸劣飲食未調若已起當風行厥度泥塗用清
寒太早若坐濕地名陰陽亂腹中虚且未飲食若遠道
之餘汚井之水不潔之食吞蛇鼠之精留絡不去因生
蛇瘕之聚上食心肝長大其形若漆在臍上下還㽲左
右脅不得氣兩股脛間若漆疾小腹疾小便赤黃膀胱
引陰中攣腰目痛難以動作苦寒熱之後月水有多有
少有此病者不復生子其手足成形者殺人未成者可
治鼈瘕者婦人月水新至其人劇吐疲勞衣服沈濕
不以時去若當風睡兩足踐濕地恍惚覺悟蹠立未安
顔色未平復見所好心為開魂魄感動五内脫消若以
入水浣洗沭浴不以時出神不守水精與邪氣俱入至
上三焦之中募玉門先閉津液妄行留絡不去因生鼈
瘕之聚大如小盤令人小腹切痛痛惡氣走上下腹中
苦痛若存若亡持之躍手不利陰裏腰背亦痛不可以
息月水喜敗不通面目黃黑脫聲少氣有此病者令人
絶子其瘕有手足成形者殺人未成者可治
帶下三十六疾候
諸方說三十六疾者是十二癥九痛七害五傷三固謂
之三十六疾也十二癥者是所下之物一者如膏二者
如青血三者如紫汁四者如赤皮五者如濃痂六者如
豆汁七者如葵羹八者如凝血九者如青血血似水十
者如米汁十一者如月浣十二者經度不應期也九
痛者一者陰中痛傷二者陰中淋痛三者小便即痛四
者寒冷痛五者月水來腹痛六者氣滿並痛七者汁出
陰中如蟲齧痛八者脅下皮痛九者腰痛七害者一
者害食二者害氣三者害冷四者害勞五者害房六者
害姙七者害睡五傷者一者窮孔痛二者中寒熱痛
三者小腹急牢痛四者藏不仁五者子門不正引背痛
三固者一者月水閉塞不通其餘二固者文闕不載
而張仲景所說三十六種疾皆由子臓冷熱勞損而挾
帶下起於陰内條目混漫與諸方不同但仲景義最玄
深非愚淺能解恐其文雖異其義理實同也
無子候
婦人無子者其事有三也一者墳墓不祀二者夫婦年
命相剋三者夫病婦疹皆使無子其若是墳墓不祀年
命相剋此二者非藥能益若夫病婦疹須將餌故得有
效也然婦人挾疾無子皆由勞傷血氣冷熱不調而受
風寒客於子宮致使胞内生病或月經澁閉或崩血帶
下致陰陽之氣不和經血之行乖候故無子也診其右
手關後尺脈浮則為陽陽脈絶無子也又脈微澁中年
得此為絶産也少陰脈如浮緊則絶産惡寒脈尺寸俱
微弱則絶嗣不産也其湯熨針石别有正方補益吐納
今附於後
飬生方云月初出時日入時向月正立不息八通仰頭
吸月光精八咽之令人陰氣長婦人吸之陰氣益盛子
道通陰氣長益精髓腦少小者婦人至四十九已上還
生子斷緒者即有子久行不已即成仙矣
巢氏諸病源候總論卷三十八
