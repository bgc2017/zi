欽定四庫全書
巢氏諸病源候總論卷三十七
隋巢元方撰
婦人雜病諸候一(凡三十二論)
風虛勞冷候
風虛勞冷者是人體虛勞而受於冷也夫人將攝順理
則血氣調和風寒暑溼不能為害若勞傷血氣便致虛
損則風冷乘虛而干之或客於經絡或入於腹内其經
絡得風冷則氣血冷澀不能自温於肌膚也腹内得風
冷則脾胃弱不消飲食也隨其所傷而變成病若大腸
虛者則變下利若風冷入於子臟則令臟冷致使無兒
若搏於血則血澀壅亦令經水不利斷絶不通
風邪驚悸候
風邪驚悸者是為乘於心故也心藏神為諸藏之主若
血氣調和則心神安定若虛損則心神虛弱致風邪乘
虛干之故驚而悸動不定也其驚悸不止則變恍惚而
憂懼
虛汗候
人以水榖之精化為血氣津液津液行於腠理若勞傷
損動陽氣外虛腠理開血氣衰弱故津液洩越冷多汗
也其虛汗不止則變短氣柴瘦而羸瘠也亦令血脈減
損經水否塞甚者閉斷不通也
中風候
中風者虛風中於人也風是四時八方之氣常以冬至
之日候其八方之風從其鄉來者生長養萬物若不從
其鄉來名為虛風則害萬物人體虛者則中之當時雖
不即發停在肌膚後或重傷於風前後重沓因體虛則
發人腑臟俞皆在背中風多從俞入隨所中之俞而發
病若心中風但得偃卧不得傾側汗出若脣赤汗流者
可治急灸心俞百壯若脣或青或白或黃或黑此是心
壞為水面目亭而時悚動皆不可復治五六日而死若
肝中風踞坐不得低頭若遶兩目連額上色微有青者
脣青而面黃可治急灸肝俞百壯若大青黑面一黃一
白者是肝已傷不可復治數日而死若脾中風踞而腹
滿身通黃吐鹹水汗出者可治急灸脾俞百壯若手足
青者不可復治腎中風踞而腰痛視脇左右未有黃色
如餅&KR0008;大者可治急灸腎俞百壯若齒黃赤髩髮直面
土色不可復治肺中風側卧而胷滿短氣冒悶汗出視
目下鼻上下兩邊下行至口色白可治急灸肺俞百壯
若色黃為肺已傷化為血而不可復治其人當妄掇空
自拈衣此亦數日而死
中風口噤候
中風口噤是體虛受風風入頷頰夾口之筋也手三陽
之筋結入於頷頰足陽明之筋上夾於口而風挾冷乘
虛而入其筋則筋攣故引牙關急而口噤
角弓反張候
角弓反張是體虛受風風入諸陽之經也人隂陽經絡
周環於身風邪乘虛入諸陽之經則腰背反折攣急如
角弓之狀
偏風口喎候
偏風口喎是體虛受風風入於夾口之筋也足陽明之
筋上夾於口其筋偏虛而風因乘之使其經筋偏急不
調故令口喎僻也
賊風偏枯候
賊風偏枯是體偏受風風客於半身也人有勞傷血氣
半身偏虛者風乘虛入客為偏風也其風邪入深真氣
去邪氣生則為偏枯此由血氣衰損為風所客令血氣
不相周榮於肌肉故令偏枯也
風眩候
風眩是體虛受風風入於腦也諸腑臟之精皆上注於
目其血氣與脈并上屬於腦循脈引於目系目系急故
令眩也其眩不止風邪甚者變癲倒為癲疾
癲狂候
癲者卒發仆地吐涎沫口喎目急手足繚戾無所覺知
良久乃甦狂者或言語倒錯或自高賢或罵詈不避親
疎亦有自定之時皆由血氣虛受風邪所為人稟隂陽
之氣而生風邪入并於隂則為癲入并於陽則為狂隂
之與陽更有虛有實隨其虛時為邪所并則發故發癲
又發狂又在胎之時其母卒大驚動精氣并居亦令子
發癲此則小兒而發癲者是非關長因血氣虛損受風
邪所為又有五癲一曰陽癲二曰隂癲三曰風癲四曰
濕癲五曰勞癲此盖隨其感處之由立名又有牛馬猪
雞狗之癲皆死其癲發之時聲形狀似於牛馬等故以
為名也俗云病癲人忌食六畜之肉食者癲發之狀皆
悉象之
風瘙癢候
風瘙癢者是體虛受風風入腠理與血氣相搏而俱往
來在於皮膚之間邪氣微不能衝擊為痛故但瘙癢也
風蠱候
風蠱者由體虛受風風在皮膚之間其狀淫淫躍躍若
蠱物刺一身盡痛侵傷血氣動作如蠱毒之狀謂之風
蠱
癩候
癩病是賊風入百脈傷五臟連注骨髓俱傷而發於外
使眉睫墮落皮肉生瘡筋爛節斷語聲嘶破而毒風之
變冷熱不同故腠理發癩形狀亦異
氣候
氣病是肺虛所為肺主氣五臟六腑皆禀氣於肺憂思
恐怒居處飲食不節傷動肺氣者並成病其氣之病有
虛有實其肺氣實謂之有餘則喘逆上氣其肺氣虛謂
之不足則短乏少氣而有冷有熱熱則四肢煩熱也冷
則手足逆冷
心痛候
心痛是臟虛受風風冷邪氣乘於心也其痛發有死者
有不死成疹者心為諸臟主而藏神其正經不可傷傷
之而痛者名為真心痛朝發夕死心之肢别絡為風冷
所乘而痛者故痛發乍間乍甚而成疹也
心腹痛候
心腹痛者腑臟虛弱風邪客於其間與真氣相擊故痛
其痛隨氣下上或上衝於心或下攻於腹故心腹痛
腹中痛候
腹痛者由臟腑虛弱風冷邪氣乘之邪氣與正氣相擊
則腹痛也
小腹痛候
小腹痛者此由胞絡之間宿有風冷搏於血氣停結小
腹因風虛發動與血相擊故痛
月水不調候
婦人月水不調由勞傷氣血致體虛受風冷風冷之氣
客於胞内傷衝脈任脈損手太陽少隂之經也衝任之
脈皆起於胞内為經絡之海手太陽小腸之經手少隂
心之經此二經為表裏主上為乳汁下為月水然則月
水是經絡之餘若冷熱調和則衝脉任脈氣盛太陽少
隂所主之血宣流以時而下若寒温乖適經脈則虛有
風冷乘之邪摶於血或寒或温寒則血結温則血消故
月水乍多乍少為不調也診其脾脉沈沈而喘浮之而
虛若腸脹煩滿胃中有熱不嗜食食不化大便難四肢
苦痺時不仁得之房内月事不來來而併又少隂脉澀
則血不來此為居經三月一來又脉微血氣俱虛年少
者亡血之脉也乳子下利為可不調者此為居經亦三
月一來又經水一月再來者經來時其脉欲自如常而
反微者不利不汗出者其經二月必來
飬生方云病憂恚泣哭以令隂陽結氣不和故令月水
時少時多内熱苦渴色惡體肌枯身重
月水不利候
婦人月水不利者由勞傷血氣致令體虛而受風冷風
冷客於胞内損傷衝任之脉手太陽少隂之經故也衝
脈任脈之海皆起於胞内手太陽小腸之經也手少隂
心之經也此二經為表裏主下為月水風冷客於經絡
搏於血氣血得冷則壅滯故令月水來不宣利也診其
脉從寸口邪入上者名曰解脈來至狀如琴絃苦小腹
痛經月不利孔竅生瘡又左手關上脈足厥隂經也沈
為隂隂虛者主月經不利腰腹痛尺脈滑血氣實經絶
不利又脉左手尺來而斷絶者月水不利也又脈寸關
調如故而尺脈絶而不至者月經不利當患小腹引腰
絞痛氣積聚上义胷脅
月水來腹痛候
婦人月水來腹痛者由勞傷血氣以致體虛受風冷之
氣客於胞絡損衝任之脈手太陽少隂之經衝脈任脈
皆起於胞内為經脈之海也手太陽小腸之經手少隂
心之經也此二經共為表裏主下為月水其經血虛受
風冷故月水將下之際血氣動於風冷風冷與血氣相
擊故令痛也
月水不斷候
婦人月水不斷者由損傷經血衝脈任脈虛損故也衝
任之脈為經脈之海手太陽小腸之經也手少隂心之
經也此二經為表裏主下為月水勞傷經脈衝任之氣
虛損故不能制其經血故令月水不斷也凡月水不止
而合隂陽冷氣上入藏令人身體面目痿黃亦令絶子
不産也
月水不通候
婦人月水不通者由勞損血氣致令體虛受風冷風冷
邪氣客於胞内傷損衝任之脈并手太陽少隂之經致
胞絡内絶血氣不通故也衝任之脈起於胞内為經脉
之海手太陽小腸之經也手少隂心之經也此二經為
表裏主下為月水風冷傷其經血血性得温則宣流得
寒則澀閉既為冷所結搏血結在内故令月水不通
又云腸中鳴則月事不來病本於胃所以然者風冷干
於胃氣胃氣虛不能分别水穀使津液不生血氣不成
故也又云醉以入房則内氣竭絶傷肝使月事衰少
不來也所以爾者肝藏於血勞傷過度血氣枯竭於内
也又先經唾血及吐血下血謂之脱血使血枯亦月事
不來也又利血經水亦斷所以爾者津液減耗故也利
止津液生其經自下診其腎脈微澀為不利者是月水
不來也又左手關後尺内浮為陽絶者無膀胱脈也月
事則閉又肝脈沈之而急浮之亦然時小便難苦頭眩
痛腰背痛足為寒時疼月事不來時恐得之少之時有
所墮墜也月水不通久則血結於内生塊變為血瘕亦
作血癥血水相併壅塞不宣通脾胃虛弱變為水腫也
所以然者脾候身之肌肉象於土土主能尅消於水水
血既併脾氣衰弱不能尅消故水氣流溢浸漬肌肉故
腫滿也
帶下候
帶下者由勞傷過度損動經血致令體虛受風冷風冷
入於胞絡搏其血之所成也衝脈任脈為經絡之海任
之為病女子則帶下而手太陽為小腸之經也手少隂
心之經也心為藏主於裏小腸為府主於表此二經之
血在於婦人上為乳汁下為月水衝任之所統也衝任
之脈既起於胞内隂陽過度則傷胞絡故風邪乘虛而
入於胞損衝任之經傷太陽少隂之血致令胞絡之間
穢液與血相兼帶帶而下冷則多白熱則多赤故名帶
下又帶有三門一曰胞門二曰龍門三曰玉門已産屬
胞門末産屬龍門未嫁屬玉門又未嫁女亦有三病一
者經水初下隂内熱或當風或因扇得冷二者或因以
寒水洗之得又三者或見月水初下驚恐得病皆屬帶
下也又婦人年五十所病下利數十日不止暮發熱小
腹裏急痛腹滿手掌熱煩脣口亁燥此因曾經半産瘀
血在小腹不去此疾必帶下所以知瘀血者脣口燥即
是其證又婦人年五十所病但若背痛時時腹中痛少
食多厭診其脈陽微關尺小緊形脈不相應病如此在
下焦此必帶下又婦人帶下六極之病脈浮即腸鳴腹
滿脈緊即腸中痛脈數則隂中癢痛生瘡脈弦則隂疼
掣痛
帶五色俱下候
帶下病者由勞傷血氣損動衝脉任脈致令其血與穢
液兼帶而下也衝任之脈為經脈之海經血之行内榮
五臟五臟之色隨臟不同傷損經血或冷或熱而五臟
俱虛損者故其色隨穢液而下為帶五色俱下
帶下青候
此由勞傷血氣損動衝脈任脈衝任之脈皆起於胞内
為經脈之海手太陽小腸之經也手少隂心之經也此
二經主下為月水若經脉傷損衝任氣血不能約制經
血則與穢液相兼而成帶下然五臟皆稟血氣其色則
隨臟而不同肝藏之色青帶下青者是肝藏虛損故帶
下而挾青色
帶下黃候
勞傷血氣損動衝脈任脈衝任之脈皆起於胞内為經
脈之海手太陽小腸之經也手少隂心之經也此二經
主下為月水若經脈傷損衝任氣虛不能約制經血則
血與穢液相兼而成帶下然五臟皆稟血氣其色則隨
臟不同脾藏之色黃帶下黃者是脾藏虛損故帶下而
挾黃色
帶下赤候
勞傷血氣損動衝脈任脈衝任之脈皆起胞内為經脈
之海手太陽小腸之經也手少隂心之經也此二經主
下為月水若經脈傷損衝任氣虛不能約制經血則與
穢液相兼而成帶下然五臟皆稟血氣其色則隨臟不
同心臟之色赤帶下赤者是心藏虛損故帶下而挾赤
色
帶下白候
勞傷血氣損動衝脈任脈衝任之脈皆起於胞内為經
脈之海手太陽小腸之經也手少隂心之經也此二經
主下為月水若經脈傷損衝任氣虛不能約制經血則
血與穢液相兼而成帶下然五臟皆禀血氣其色則隨
臟不同肺臟之色白帶下白者肺臟虛損故帶下而挾
白色也
帶下黑候
勞傷血氣損動衝脈任脈衝任之脈皆起於胞内為經
脈之海手太陽小腸之經也手少隂心之經也此二經
主下為月水若經脈傷損衝任氣虛不能約制經血則
血與穢液相兼而成帶下然五臟皆稟血氣其色則隨
臟不同腎臟之色黑帶下黑者是腎臟虛損故帶下而
挾黑色也
帶下月水不利候
帶下之病由勞傷血氣損動衝脈任脈衝任之脈起於
胞内為經脈之海經血傷損故血與穢液相兼而成帶
下帶下輸瀉則臟虛而重被風冷乘之入傷手太陽少
隂之經則使月水不利所以爾者手太陽小腸之經也
為腑主表手少隂心之經也為臟主裏此二經共合其
經血上為乳汁下為月水血性得寒則澀既為風冷所
乘故帶下而血澀所以月水不利也
帶下月水不通候
帶下之病由勞傷血氣損動衝脈任脈衝脈任脈起於
胞内為經脈之海經血傷損故血與穢液相兼而成帶
下帶下輸瀉則臟虛而重被風冷乘之入傷手太陽少
隂之經則使月水不通所以爾者手太陽小腸之經也
為腑主表手少隂心之經也為臟主裏此二經共合其
經血上為乳汁下為月水血性得寒則澀既為風冷所
乘冷氣沉積故血結壅所以帶下月水不通凡月水不
通血結積聚變成血瘕血瘕亦變面目浮腫也
巢氏諸病源候總論卷三十七
