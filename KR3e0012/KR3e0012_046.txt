欽定四庫全書
巢氏諸病源候總論卷四十六
隋巢元方撰
小兒雜病諸候(凡三十四論)
時氣病候
時氣病者是四時之間忽有非節之氣如春時應暖而
寒夏時應熱而冷秋時應涼而熱冬時應寒而温其氣
傷人為病亦頭痛壯熱大體與傷寒相似無問長幼其
病形證略同言此時通行此氣故名時氣世亦呼為天
行
天行病發黃候
四時之間忽有非節之氣傷人謂之天行大體似傷寒
亦頭痛壯熱其熱入於脾胃停滯則發黃也脾與胃合
俱象土其色黃而候於肌肉熱氣藴積其色蒸發於外
故發黃也
時氣腹滿候
時氣之病是四時之間忽有非節之氣傷人其病狀似
傷寒亦頭痛壯熱也而腹滿者是熱入腹與臓氣相摶
氣否澀在内故令腹滿若毒而滿者毒氣乘心煩懊
者死
時氣結熱候
時氣之病是四時之間忽有非節之氣傷人其病狀似
傷寒亦頭痛壯熱熱入腹内與腑臓之氣相結謂之結
熱熱則大小腸否澀大小便難而苦煩熱是也
敗時氣病候
時氣之病是四時之間忽有非節之氣傷人其病狀似
傷寒亦頭痛壯熱若施治早晩失時投藥不與病相會
致令病連滯不已乍瘥乍劇或寒或熱敗壊之證無常
是也
時氣病兼瘧候
時氣之病是四時之間忽有非節之氣傷人其病狀
似傷寒亦頭痛壯熱而又兼瘧者是日數未滿本常
壯熱而邪不退或乘於陰或乘於陽其乘於陽陽争則
熱其乘於陰陰争則寒陰陽之氣為邪所并互相乘加
故發寒熱成瘧也
時氣病得吐下後猶熱候
時氣之病是四時之間忽有非節之氣傷人其病似傷
寒亦頭痛壯熱而得吐下之後壯熱猶不歇者是腸胃
宿虚而又吐利則為重虚其熱乘虚而入裏則表裏俱
熱停滯不歇故&KR2198;吐下而猶熱也
時氣病後不嗜食面青候
時氣之病是四時之間忽有非節之氣傷人客於肌膚
與血氣相摶故頭痛壯熱熱歇之後不嗜食而面青者是
胃内餘熱未盡氣滿故不嗜食也諸陽之氣俱上榮於
面陽虚未復本帶風邪風邪挾冷冷摶於血氣故令面
青也
時氣病發復候
時氣之病發復者是四時之間忽有非節之氣傷人客
於肌膚摶於血氣藴積則變壯熱頭痛熱退之後氣血
未和腑臓熱勢未盡或起早勞動或飲食不節故其病
重發謂之復也然發復多重於初病者血氣已虚重傷
故也
温病候
温病者是冬時嚴寒人有觸冐之寒氣入肌肉當時不
即發至春得暖氣而發則頭痛壯熱謂之温病又冬時
應寒而反暖其氣傷人即發亦使人頭痛壯熱謂之冬
温病凡邪之傷人皆由觸冐所以感之小兒雖不能觸
冐其乳母抱持解脫不避風邪冷熱之氣所以感病也
温病下利候
温病是冬時嚴寒人有觸冐之寒氣入肌肉當時不即
發至春成病得暖氣而發則頭痛壯熱謂之温病又冬
時應寒而反温其氣傷人即發成病使人頭痛壯熱謂
之冬温病也其下利者是腸胃宿虚而感於温熱之病
熱氣入於腸胃與水榖相摶腸虚則泄故下利也
温病鼻衂候
温病者是冬時嚴寒人有觸冐之寒氣入肌肉當時不
即發至春得暖氣而發則頭痛壯熱謂之温病又冬時
應寒而反温其氣傷人即發成病謂之冬温病並皆頭
痛壯熱其鼻衂者熱乘於氣而入血也肺候身之皮毛
主於氣開竅於鼻温病則邪先客皮膚而摶於氣結聚
成熱熱乘於血血得熱則流散發從鼻出者為衂也凡
候熱病鼻欲衂其數發汗汗不出或初染病已來都不
汗而鼻燥喘息鼻氣有聲如此者必衂也小兒衂止至
一升數合熱因得歇若至一斗數升則死矣
温病胷結候
温病是冬時嚴寒人有觸冐之寒氣入肌肉當時不即
發至春得暖氣而發則頭痛壯熱謂之温病又冬時應
寒而反温其氣傷人即發成病謂之冬温病並皆頭痛
壯熱凡温熱之病四五日之後熱入裏内熱腹滿者宜下
之若熱未入裏而下之早者裏虚氣逆熱結胷上則胷
否滿短氣謂之胷結也
患斑毒病候
斑毒之病是熱氣入胃而胃主肌肉其熱挾毒藴積於
胃毒氣熏發於肌肉狀如蚊蚤所囓赤斑起周匝徧體
此病或是傷寒或時氣或温病皆由熱不時歇故熱入
胃變成毒乃發斑也凡發赤斑者十生一死黑者十死
一生
黃病候
黃病者是熱入脾胃熱氣藴積與榖氣相摶蒸發於外
故皮膚悉黃眼亦黃脾與胃合俱象土候肌肉其色黃
故脾胃内熱積蒸發令肌膚黃此或是傷寒或時行或
温病皆由熱不時解所以入胃也凡發黃而下利心腹
滿者死診其脈沈細者死又有百日半歲小兒非關傷
寒温病而身微黃者亦是胃熱愼不可灸也炙之則熱
甚此是將息過度所為微薄其衣數與除熱粉散散
之自歇不得妄與湯藥及炙也
黃疸病候
黃疸之病由脾胃氣實而外有温氣乘之變生熱脾與
胃合候肌肉俱象土其色黃胃為水榖之海熱摶水榖
氣藴積成黃蒸發於外身疼髆背強大小便澁皮膚面
目齒爪皆黃小便如屋塵色著物皆黃是也小便宣利
者易治若心腹滿小便澁者多難治也不渴者易治渴
者難治脈沈細而腹滿者死也
胎疸候
小兒在胎其母臟氣有熱熏蒸於胎至生下小兒體皆
黃謂之胎疸也
瘧病候
瘧病者由夏傷於暑客於皮膚至秋因勞動血氣腠理
虚而邪乘之動前暑熱正邪相擊陰陽交争陽盛則熱
陰盛則寒陰陽更盛更虚故發寒熱陰陽相離則寒熱
俱歇若邪動氣至交争復發故瘧休作有時其發時節
漸晏者此由邪客於風府邪循膂而下衞氣一日一夜
常大會於風府其明日日下一節故其作日晏其發早
者衞氣之行風府日下一節二十一日下至尾骶二十
二日入脊内上注於伏衝之脈其行九日出於缺盆之
内其氣之上故其病發更早其間日發者由邪氣内薄
五臟横連募原其道遠其氣深其行遲不能日作故間
日蓄積乃發也小兒未能觸冐於暑而亦病瘧者是乳
母抱持解脫不避風者也
瘧後餘熱候
夫風邪所傷是客於皮膚而痰飲漬於臟腑致令血氣
不和陰陽交争若真氣勝則邪氣退邪氣未盡故發瘧
也邪氣雖退氣血尚虚邪氣干於真氣臓腑壅否熱氣
未散故餘熱往來也
瘧後脅内結硬候
瘧是夏傷於暑熱客於皮膚至秋復為風邪所折陰陽
交爭故發寒熱其病正發寒熱交爭之時熱氣乘藏藏
則燥而渴渴而引飲飲停成癖結於脅下故瘥後脅内
結硬也
瘧後内熱渴引飲候
瘧病者是夏傷於暑熱客於皮膚至秋復為風邪所折
陰陽交争故發寒熱成瘧凡瘧發欲解則汗汗則津液
減耗又熱乘於臟藏虚燥其瘧瘥之後腑臟未和津液
未復故内猶熱渴而引飲也若引飲不止小便澁者則
變成癖也
寒熱往來候
風邪外客於皮膚内而痰飲漬於腑臟致令血氣不和
陰陽更相乘剋陽勝則熱陰勝則寒陰陽之氣為邪所
乘邪與正相干陰陽交争時發時止則寒熱往來也
寒熱往來五臟煩滿候
風邪外客於皮膚内而痰飲漬於腑臟致令血氣不和
陰陽交争故寒熱往來而熱乘五臓氣積不泄故寒熱
往來而五臟煩滿
寒熱往來腹痛候
風邪外客於皮膚内而痰飲漬於腑臓血氣不和則陰
陽交争故寒熱往來而臓虛本挾宿寒邪入於臟與寒
相摶而擊於臟氣故寒熱往來而腹痛也
寒熱結實候
外為風邪客於皮膚内而痰飲漬於腑臟使血氣不和
陰陽交争則發寒熱而臟氣本實復為寒熱所乘則積
氣在内使人胷脅心腹煩熱而滿大便苦難小便亦澁
是為寒熱結實
寒熱往來食不消候
風邪外客於皮膚内而痰飲漬於腑臟使血氣不和陰
陽交争則寒熱往來其脾胃之氣宿挾虚冷表雖寒
熱而内冷發動故食不消也
寒熱往來能食不生肌肉候
風邪外客於皮膚内而痰飲漬於腑臟使血氣不和陰
陽交争故發寒熱往來胃氣挾熱熱則消榖榖消則引
食陰陽交争為血氣不和血氣不和則不能充飬身體
故寒熱往來雖能食而不生肌肉也
胃中有熱候
小兒血氣俱盛者則腑臟皆實故胃中生熱其狀大便
則黃四肢温壯翕然體熱
熱煩候
小兒臟腑實血氣盛者表裏俱熱則苦煩燥不安皮膚
壯熱也
熱渴候
小兒血氣盛者則腑臟生熱熱則臟燥故令渴
中客忤候
小兒中客忤者是小兒神氣軟弱忽有非常之物或未
經識見之人觸之與鬼神氣相忤而發病謂之客忤也
亦名中客又名中人其狀吐下青黃白色水榖解離腹
痛反倒夭矯面變易五色其狀似癎但眼不上摇耳其
脈弦急數者是也若失時不治久則難治若乳母飲酒
過度醉及房勞喘後乳者最劇能殺兒也
為鬼所持候
小兒神氣軟弱精爽微羸而神魂被鬼所持錄其狀不
覺有餘疾直爾痿黃多大啼喚口氣常臭是也
卒死候
小兒卒死者是三虚而遇賊風故無病倉卒而死也三
虚者乘年之衰一也逄月之空二也失時之和三也有
人因此三虚復為賊風所傷使陰氣偏竭於内陽氣阻
隔於外而氣壅閉陰陽不通故暴絶而死也若腑臟未
竭良久乃蘇亦有兼挾鬼神氣者皆有頃邪退乃生也
凡中客忤及中惡卒死而邪氣不盡停滯心腹久乃發
動多變成注也
中惡候
小兒中惡者是鬼邪之氣卒中於人也無問大小若陰
陽順理榮衞平和神守則強邪不干正若精氣衰弱則
鬼毒惡氣中之其狀先無他病卒然心腹刺痛悶亂欲
死是也凡中惡腹大而滿脈緊大而浮者死緊細而微
者生餘勢不盡停滯臟腑之間更發後變為注也
巢氏諸病源候總論卷四十六
