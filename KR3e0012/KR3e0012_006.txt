欽定四庫全書
巢氏諸病源候總論卷六
隋巢元方撰
解散病諸候(凡二十六論)
寒食散發候
夫散脉或洪實或斷絶不足欲似死脉或細數或弦駃
坐所犯非一故也脉無常投醫不能識熱多則弦駃有
癖則洪實急痛則斷絶凡寒食藥率如是無苦非死候
也勤從節度不從節度則死矣欲服散宜診脉候審正
其候爾乃畢愈脉沈數者難發難發當數下之脉浮大
者易發也人有服散兩三劑不發者此人脉沈難發發
不令人覺藥勢行已藥但於内發不出形於外欲候知
其得力人進食多是一候氣下顔色和悦是二候頭面
身癢瘙是三候策策惡風是四候厭厭欲寐是五候也
諸有此證候者皆藥内發五臟不形出於外但如方法
服散勿疑但數下之則内虚自當發也諸方互有不同
皇甫唯欲將冷廩丘公欲得暖將之意其多有情致也
世人未能得其深趣故鮮能用之然其方法猶多不盡
但論服藥之始將息之度不言發動之後治解之宜多
有闕略江左有道弘道人深識法體凡所救療妙驗若
神製解散對治方云鍾乳對术又對栝蔞其治主胏上
通頭胷术動鍾乳胷塞短氣鍾乳動术頭痛目疼又鍾
乳雖不對海蛤海蛤動則目痛短氣有時术動鍾乳直
頭痛胷塞然鍾乳與术所可為患不過此也雖所患
不同其治亦一矣發動之始要其有始由覺體中有異與
上患相應便速服葱白豉湯又云硫黃對防風又對細
辛其治主脾腎通腰脚防風動硫黃煩疼腰痛或瞋忿
無常或下利不禁防風細辛能動硫黃硫黃不能動彼
始覺發便服杜仲湯白石英對附子其治主胃通至脾
腎附子動白石英煩滿腹脹白石英動附子則嘔逆不
得食或口噤不開或言語難手脚疼痛覺發服生麥門
冬湯紫石英對人參其治主心肝通至腎脚人參動紫
石英心急而痛或驚悸不得眠卧或恍惚忘誤失性狂
發或黯黯欲眠或憒憒喜瞋或瘥或劇乍寒乍熱或耳
聾目暗又防風雖不對紫石而能動紫石紫石由防風
而動人參人參動亦心痛煩熱頭項強始覺便宜服麻
黃湯赤石脂對桔梗其治主心通至胷背桔梗動赤石
心痛口噤手足逆冷心中煩悶赤石動桔梗頭痛目赤
身體壯熱始覺發即温酒飲之隨能數杯酒勢行則解
亦可服大麥麨良復若不解復服术對鍾乳术發則頭
痛目赤或舉身壯熱解與鍾乳同附子對白石英亦對
赤石脂附子發則嘔逆手脚疼體強骨節痛或項強面
目滿腫飲酒食麨自愈若不愈與白石英同解人參對
紫石英人參發則煩熱頭項強解與紫石英同桔梗對
赤石脂又對茯苓又對牡蠣桔梗發則頭痛目赤身體
壯熱解與赤石同乾薑無所偏對
有說者云藥性草木則速發而易歇土石則遲發而難
歇也夫服藥草石俱下於喉其勢厲盛衰皆有先後其
始得效皆是草木先盛耳土石方引日月也草木少時
便歇石勢猶自未成其病者不解消息便謂頓休續後
更服或謂病痼藥微倍更增石或更雜服衆石非一也
石之為性其精華之氣則合五行乃益五臟其滓穢便
同灰土也夫病家氣血虚少不能宣通雜石之性卒相
和合更相塵瘀便成牢積其病身不知是石也如精華
不發不能致熱消疾便謂是冷盛牢劇服之無巳不知
石之為體體冷性熱其精華氣性不發其冷如冰而疾
者其石入腹即熱既不即熱服之彌多是以患冷癖之
人不敢寒食而大服石石數彌多其冷癖尤劇皆石性
不發而積也亦有雜餌諸石丸酒單服異石初不息唯
以大散為數而已有此諸害其證甚多小品方云道弘
道人製解散對治方說草石相對之和有的能發動為
證世人逐易不逆思尋古今方說至於動散臨急便就
服之既不救疾便成委禍大散由來是難將之藥夫以
大散難將而未經服者乃前有慎耳既心期得益苟就
服之巳服之人便應研習救解之宜異日動之便得自
救也夫身有五石之藥而門内無解救之人輕信對治
新方逐易服之從非棄是不當枉命誤藥邪檢神農本
草經說草石性味無對治之和無指的發動之說按其
對治之和亦依本草之說耳且大散方說主患注藥物
不說其所主治亦不說對和指的發動之性也覽皇甫
士安撰解散說及將服消息節度亦無對和的發之說
也復有廩丘家將温法以救變敗之色亦無對和的動
之說若以藥性相對為神者栝蔞惡乾薑此是對之大
害者道弘說對治而不辨此道弘之方焉可從乎今不
從也當從皇甫節度自更改栝蔞便為良矣患熱則不
服其藥惟患冷者服之耳自可以除栝蔞若虚勞脚弱
者以石斛十分代栝蔞若風冷上氣欬者當以紫苑十
分代栝蔞二法極良若雜患常疾者止除栝蔞而巳慎
勿加餘物皇甫云然寒食藥者世莫知焉或言華佗或
曰仲景考之於實佗之精微方類單省而仲景經有候
氏黑散紫石英方皆數種相出入節度略同然則寒食
草石二方出自仲景非佗也且佗之為治或刳斷腸胃
滌洗五臟不純任方也仲景雖精不及於佗至於審方
物之候論草石之宜亦妙絶衆醫及寒食之療者御之
至難將之甚苦近世尚書何晏耽聲好色始服此藥心
加開朗體力轉強京師翕然傳以相授歴歲之困皆不
終朝而愈衆人喜於近利未覩後患晏死之後服者彌
繁于時不輟余亦豫焉或暴發不常夭害年命是以族
弟長互舌縮入喉東海王良夫癰瘡䧟背隴西辛長緒
皮肉爛潰蜀郡趙公烈中表六喪悉寒食散之(缺)
遠者數十歲近者五六歲余雖視息猶溺人之笑耳而
世人之患病者由不能以斯為戒失節之人多來問余
乃喟然歎曰今之醫官精力不及華佗審治莫如仲景
而競服至難之藥以招甚苦之患其夭死者焉可勝計
哉咸寧四年平陽太守劉泰亦沈斯病使使問余救解
之宜先時有姜子者以藥困絶余實生之是以聞焉然
身自荷毒雖才士不能書辨者不能說也苟思所不逮
暴至不旋踵敢以教人乎辭不獲巳乃退而惟之求諸
本草考以素問尋故事之所更參氣物之相使并列四
方之本注釋其下集而與之匪曰我能也蓋三折臂者
為醫非生而知之試驗亦其次也服寒食散二兩為劑
分作三貼清旦温醇酒服一貼移日一丈復服一貼移
日二丈復服一貼如此三貼盡須臾以寒水洗手足藥
氣兩行者當小痺便因脫衣以冷水極浴藥勢益行周
體涼了心意開朗所患即瘥雖羸困著床皆不終日而
愈人有強弱有耐藥若人羸弱者可先小食乃服若人
強者不須食也有至三劑藥不行者病人有宿癖者不
可便服也當先服消石大丸下去乃可服之服藥之後
宜煩勞若羸著床不能行者扶起行之常當寒衣寒飲
寒食寒卧極寒益善若藥未散者不可浴浴之則矜寒
使藥噤不發令人戰掉當更温酒飲食起跳踴舂磨出
力令温乃浴解則止勿過多也又當數冷食無晝夜也
一日可六七食若失食飢亦令人寒但食則温矣若老
小不耐藥者可減二兩強者過二兩少小氣盛及産婦
卧不起頭不去巾帽厚衣對大者服散之後更去衣巾
將冷如法勿疑也虚人亦治又與此藥相宜實人勿服
也藥雖良令人氣力兼倍然甚難將息適大要在能善
消息節度專心候察不可失意當絶人事唯病著牀虚
所不能言厭病者精意能盡藥意者乃可服耳小病不
能自勞者必廢失節度愼勿服也若大傷寒者下後乃
服之便極飲冷水若産婦中風寒身體強痛不得動搖
者便温服一劑因以寒水浴即瘥以浴後身有痺處者
便以寒水洗使周徧初得小冷當數食飲酒於意後憒
憒不了快者當復冷水浴甚者水略不去體也若藥偏
在一處偏痛偏冷偏熱痺及眩煩腹滿者便以水逐洗
於水下即了了矣如此晝夜洗藥力盡乃止凡服此藥
不令人吐下也病皆愈若膈上大滿欲吐者便餔食即
安矣服藥之後大便當變於常故小青黑色是藥染耳
勿怪之也若亦温温欲吐當遂吐之不令極也明旦當
更服若浴晩者藥勢必不行則不堪冷浴不可強也當
如法更服之凡洗太早則藥禁寒太晚則吐亂不可失
過也寒則出力洗吐則速冷食若不飢為寒者食自温
常當將冷不可熱灸之也若温衣温食温卧則吐逆顛
覆矣但冷飲食冷浴則瘥矣凡服藥者服食皆冷唯酒
冷熱自從或一日而解或二十餘日解常飲酒令體中
醺醺不絶當飲醇酒勿飲薄白酒也體内重令人變亂
若不發者要當先下乃服之也寒食藥得節度者一月
轉解或二十日解堪温不堪寒即以解之候也其失節
度者頭痛欲裂坐服藥食温作癖急宜下之或兩目欲
脫坐犯熱在肝速下之將冷自止或腰痛欲弊坐衣厚
體温以冷洗浴冷石熨也或眩冐欲蹶坐衣裳犯熱宜
科頭冷洗之或腰疼欲折坐久坐下温宜常令牀上冷
水洗也或腹脹欲決甚者斷衣帶坐寢處久下熱又得
温失食失洗不起行但冷食冷洗當風立或心痛如刺
坐當食而不食當洗而不洗寒熱相結氣不通結在心
中口不得息當校口但與熱酒任本性多少其令酒氣
兩得行氣自通得噫因以冷水澆淹手巾著所苦處温
復易之自解解便速冷食能多益善於諸痛之内心痛
最急救之若赴湯火乃可濟耳或有氣斷絶不知人時
蹶口不得開病者不自知當須傍人救之要以熱酒為
性命之本不得下者當斵齒以酒灌咽中咽中穴逆酒
入腹還出者但與勿止也出復内之如此或半日酒下
氣蘇酒不下者便殺人也或下利如寒中坐行止食飲
飲犯熱所致人多疑冷病人又滯癖皆犯熱所為慎勿
疑也速脫衣冷食飲冷洗也或百節痠疼坐卧太厚又
入温被中衣温不脱衣故也卧下當極薄單布不著緜
也當薄且垢故勿著新衣多著故也雖冬寒常當被頭
受風以冷石熨衣帶不得繫也若犯此痠悶者但入冷
水浴勿忍病而畏浴也或矜戰患寒如傷寒或發熱如
瘧坐食忍飢洗冷不行便坐食臭故也急冷洗起行或
惡食如臭物坐温衣作癖也當急下之若不下萬救終
不瘥也或咽中痛鼻塞清涕出坐温衣近火故也但脱
衣冷水洗當風以冷石熨咽顙五六徧自瘥或胷脇氣
逆乾嘔坐飢而不食藥氣熏膈故也但冷食冷飲冷洗
即瘥或食下便出不得安坐有癖但下之或淋不得小
便久坐温及騎馬鞍熱入膀胱也冷食以冷水洗小腹
以冷石熨一日即止或大行難腹中牢固如蛇盤坐犯
温久積腹中乾糞不去故也消酥若膏便寒服一二升
浸潤則下不下更服即瘥或寒慄頭掉不自支任坐食
少藥氣行於肌膚五臟失守百脉搖動與氣争競故也
努力強飲熱酒以和其脉強冷令冷飲以定其臟強起
行以調其關節酒行食充關機以調則洗了矣云了者
是瑟然病除神明了然之狀也或關節強直不可屈伸
坐久停息不息煩勞藥氣停止絡結不敢越沈滯於血
中故也住力自温便冷洗即瘥云在力自温者令行動
出力從勞則發温也非厚衣近火之温也或小便稠數
坐熱食及噉諸含熱物餅黍之屬故也以冷水洗少腹
服梔子湯即瘥或失氣不可禁坐犯温不時洗故也冷
洗自寒即止或遺糞不自覺坐久坐下温熱氣上入胃
少腹不禁故也冷洗即瘥或目痛如刺坐熱熱氣衝肝
上奔兩眼故也勤冷食清旦温小便洗不過三即瘥或
耳鳴如風聲汁出坐自勞出力過度房室不節氣迸奔
耳故也勤好飲食稍稍行步數食節情即止或口傷舌
強爛燥不得食少穀氣不足藥在胃脘中故也急作梔
子豉湯或手足偏痛諸節解身體發癰瘡&KR1836;結坐寢處
久不自移從暴熱偏併聚在一處或&KR1836;結核痛甚者發
如癰覺便以冷水洗冷石熨微者食頃散也劇者數日
水不絶乃差洗之無限要瘥為期若大不瘥即取磨刀
石水燒令熱赤以石投苦酒中石入苦酒皆破裂因擣
以汁和塗癰上三即瘥取糞中大蠐螬擣令熟以塗癰
上亦不過三再即瘥尤良或飲酒不解食不復下乍寒
乍熱不洗便熱洗復寒甚者數十日輕者數日晝夜不
得寐愁憂恚怒自驚跳悸恐恍惚忘誤者坐犯温積久
寢處失節食熱作癖内實使熱與藥并行寒熱交争雖
以法救之終不可解也吾嘗如此對食垂涕援刀欲自
刺未及得施賴家親見廹奪故事不行退而自佳乃強
食冷飲水遂止禍不成若絲髮矣凡有寒食散藥者雖
素聰明發皆頑嚚告捨難愈也以此死者不可勝計急
飲三黃湯下之當吾之困也舉家知親皆以見分刺賴
亡兄士元披方得三黃湯方合使吾服大下即瘥自此
常以救急也或脫衣便寒著衣便熱坐脫著之間無適
故小寒自可著小温便脫即洗之即慧矣慎勿忍使病
發也洗可得了然瘥忍之則病成矣或齒腫脣爛齒牙
摇痛頰車噤坐犯熱不時救故也當風張口使冷氣入
咽潄寒水即瘥或周體患腫不能自轉徙坐久停息久
不飲酒藥氣沈在皮膚之内血脉不通故也飲酒冷洗
自勞行即瘥極不能行使人扶或車行之事寧違意勿
聽從之使支節柔調乃止勿令過差過則使極更為失
度熱者復洗也或患冷食不可下坐久冷食食口中不
知味故也可作白酒麋益著酥熱食一兩頓悶者冷飲
還冷食或隂囊臭爛坐席厚下熱故也坐冷水中即瘥
或脚趾間生瘡坐著履温故也脫履著屐以冷水洗足
即愈或兩腋下爛作瘡坐臂脇相親也以物懸手離脇
冷熨之即瘥或嗜寐不能自覺久坐熱悶故也急起洗
浴飲冷自精了或有癖也當候所宜下之或夜不得眠
坐食少熱在内故也當服梔子湯數進冷食或咳逆咽
中傷清血出坐卧温故也或食温故也飲冷水冷熨咽
外也或得傷寒或得温瘧坐犯熱所為也凡常服寒食
散雖以久解而更病者要先以寒食救之終不中冷也
若得傷寒及温瘧者卒可以常藥治之無咎也但不當
飲熱藥耳傷寒藥皆除熱瘧藥皆除癖不與寒食相妨
故可服也或藥發輒并卧不以語人坐熱氣盛食少穀
不充邪干正性故也飲熱酒冷食自勞便佳或寒熱累
月張口大呼眼視高精候不與人相當日用水百餘石
澆不解者坐不能自勞又飲冷酒復食温食譬如暍人
心下更寒以冷救之愈劇者氣結成冰得熱熨飲則冰
銷氣通暍人乃解令藥熱聚心乃更寒戰亦如暍人之
類也速與熱酒寒解氣通酒兩行於四肢周體悉温然
後以冷水三斗洗之&KR1427;然了了矣河東裴季彦服藥失
度而處三公之尊人不敢強所欲已錯之後其不能自
知左右人不解救之之法但飲冷水以水洗之用水
數百石寒遂甚命絶於水中良可痛也夫以十石焦炭
二百石水沃之則炭滅矣藥熱雖甚未如十石之火也
沃之不巳寒足殺人何怨於藥乎不可不曉此意世人
失救者例多如此欲服此藥者不唯已自知也家人皆
宜習之使熟解其法乃可用相救也吾每一發氣絶不
知人雖復自知有方力不復施也如此之弊歲有八九
幸家人大小以法救之猶時有小違錯況都不知者哉
或大便稠數坐久失節度將死候也如此難治矣為可
與湯下之儻十得一生耳不與湯必死莫畏不與也下
已致死令不恨也或人困已而脉不絶坐藥氣盛行於
百脉人之真氣已盡唯有藥氣尚自獨行故不絶非生
氣也或死之後體故温如人肌腹中雷鳴顔色不變一
兩日乃似死人耳或灸之尋死或不死坐藥氣有輕重
故有死生雖灸得生生非已疾之法終當作禍宜慎之
大有此故也或服藥心中亂坐服温藥與疾争結故也
法當大吐下若不吐下當死若不吐死者冷飲自了然
瘥或偏臂脚急痛生久藉持卧温不自轉移熱氣入肌
附骨故也勤以布冷水淹㩉之温復易之或肌皮&KR1836;如
木石枯不可得屈伸坐食熱卧温作癖久不下五臟膈
閉血脉不周通故也但下之冷食飲酒自勞行即瘥或
四肢面目皆浮腫坐食飲温又不自勞藥與正氣停并
故也飲熱酒冷食自勞冷洗之則瘥或瞑無所見坐飲食
居處温故也脫衣自洗但冷飲食須臾自明了或鼻中
作&KR0008;雞子臭坐著衣温故也脫衣冷洗即瘥或身皮
楚痛轉移不在一處如風坐犯熱所為非得風也冷洗
熨之即瘥或脚疼欲折由久坐下温宜坐單牀上以冷
水洗即愈或苦頭眩目疼不用食由食及犯熱心膈有
澼故也可下之或臂脚偏急苦痛者由久坐卧席温下
熱不自轉移氣入胏胃脾骨故也勤以手巾淹冷水迫
之温則易之如此不過兩日即瘥凡治寒食藥者雖治
得瘥師終不可以治為恩非得治人後忘得效也昔如
文摯治齊王病先使王怒而後病巳文摯以是雖愈王
病而終為王所殺今救寒食者要當逆常理反正性成
犯怒之自非達者得瘥之後心念犯怒之怨不必得治
之恩猶齊王殺文摯也后與太子不能救況於凡人哉
然死生大事也如知可生而不救之非仁者也唯仁者
心不已必冐犯怒而治之為親戚之故不但其人而已
凡此諸救皆吾所親更也試之不借問於他人也要當
違人理反常性重衣更寒一反也飢則生臭二反也極
則自勞三反也温則滯利四反也飲食欲寒五反也癰
瘡水洗六反也當洗勿失時一急也當食勿忍飢二急
也酒必淳清令温三急也衣温便脫四急也食必極冷
五急也卧必衣薄六急也食不厭多七急也冬寒欲火
一不可也飲食欲熱二不可也當疹自疑三不可也畏
避風凉四不可也極不能行五不可也飲食畏多六不
可也居貧厚席七不可也所欲從意八不可也務違常
理一無疑也委心棄本二無疑也寢處必寒三無疑也
解散痰癖候
服散而飲過度將適失宜衣厚食温則飲結成痰癖其
狀痰多則胷膈否滿頭眩痛癖結則心脇結急是也
解散除熱候
夫服散之人覺熱則洗覺飢則食若洗食不時失其節
度令石勢壅結否塞不解而生熱故須以藥除之
解散浮腫候
服散而浮腫者由食飲温而久不自勞藥勢與血氣相
并使氣壅在肌膚不得宣散故令浮腫或外有風濕内
有停水皆與散勢相搏致令煩熱而氣壅滯亦令浮腫
若食飲温不自勞而腫者但煩熱虚腫而已其風濕停
水而已者則心腫而煩熱或小便澁而腫
解散渴候
夫服石之人石勢歸於腎而勢衝腑臟腑臟既熱津液
渴燥腎惡燥故渴而引飲也
解散上氣候
服散將適失所取温太過熱搏榮衞而氣逆上其狀胷
滿短氣是也
解散心腹痛心噤候
膈間有寒胃脘有熱寒熱相摶氣逆攻腹乘心故心腹
痛其寒氣盛勝於熱氣榮衛祕澀不通寒氣内結於心
故心腹痛而心噤寒也其狀心腹痛而戰禁不能言語
是也
解散大便祕難候
將適失宜犯温過度散勢不宣熱氣積在陽胃故大便
祕難也
解散虚冷小便多候
將適失度熱在上焦下焦虚冷冷氣乘於胞故胞冷不
能制於小便則小便多
解散大便血脉
將適失度或取熱或傷冷觸動於石冷熱交擊俱乘於
血致動血氣血滲入於大腸腸虚則泄故大便血
解散卒下利候
行止違節飲食失度犯觸解散而腸胃虚弱故卒然下
利也
解散下利後諸病候
服散而飲食失度居處違節或霍亂或傷寒或服藥而
下利利雖斷而血氣不調石勢因動致生諸病其狀或
手足煩熱或口噤或嘔逆之類是也隨其病證而解之
解散大小便難候
積服散散勢盛在内熱氣乘於大小腸大小腸否澀故
大小便難也
解散小便不通候
夫服散石者石勢歸於腎而内生熱熱結小腸胞内否
澀故小便不通
解散熱淋候
夫服散石石勢歸於腎若腎氣宿虛者今因石熱而又
將適失度虚熱相搏熱乘於腎腎主水水行小腸入胞
為小便腎虚則小便數熱結則小便澀澀則莖内痛故
淋瀝不快也
解散發黃候
飲酒内熱因服石石勢又熱熱搏脾胃脾胃主土其色
黃而候於肌肉積熱藴結蒸發於肌膚故成黃也
解散脚熱腰痛候
腎主腰脚服石熱歸於腎若將適失度發動石熱氣乘
腰脚石與血氣相擊故脚熱腰痛也其狀脚熱煩而腰
攣痛
解散鼻塞候
石發則將冷其熱盡之候冷氣不退者冷乘於胏胏主
氣開竅於鼻其冷滯結不宣通故鼻塞
解散發瘡候
將適失宜外有風邪内有積熱熱乘於血血氣壅滯故
使生瘡
解散癰腫候
六腑不和而成癰夫服散之人若將適失宜散動熱氣
内乘六腑六腑血氣行於經脉經脉為熱所摶而外有
風邪乘之則石熱癰結血氣否澀而成癰腫
解散煩悶候
將適失宜冷熱相搏石勢不宣化熱氣乘於臟故令煩
悶也
解散嘔逆候
將適失宜脾胃虚弱者石勢結滯乘於脾胃致令脾胃
氣不和不勝於穀故氣逆而嘔調之即愈
解散目無所見目疼候
將適失宜飲食乖度膈内生痰熱痰熱之氣熏肝肝候
目故目無所見而疼痛
解散心腹脹滿候
居處犯温致令石勢不宣内壅腑臟與氣相搏故心腹
脹滿
解散挾風勞候
本患風勞而服散石風勞未盡石勢固發解石之後體
尚虚羸故猶挾風勞也
解散飲酒發熱候
服散而積飲酒石因酒勢而盛敷散經絡故煩而發熱
也
巢氏諸病源候總論卷六
