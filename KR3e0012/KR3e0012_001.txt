欽定四庫全書
巢氏諸病源候總論卷一
隋巢元方撰
風病諸候上(凡二十九論)
中風候
中風者風氣中於人也風是四時之氣分布八方主長
養萬物從其鄕来者人中少死病不從鄕来者人中多
死病其為病者藏於皮膚之間内不得通外不得泄其
入經脈行於五臟者各隨臟腑而生病焉心中風但得
偃卧不得傾側汗出若脣赤汗流者可治急灸心俞百
壯若脣或青或黑或白或黃此是心壞為水面目亭亭
時悚動者皆不可復治五六日而死
肝中風但踞坐不得低頭若繞兩目連額色微有青脣
青面黃者可治急灸肝俞百壯若大青黑面一黃一白
者是肝已傷不可復治數日而死
脾中風踞而腹滿身通黃吐鹹汁出者可治急灸脾俞
百壯若手足青者不可復治
腎中風踞而腰痛視脅左右未有黃色如餅粢大者可
治急灸腎俞百壯若齒黃赤鬢髮直頭面土(缺)
喉嚨者氣之所以上下也會厭者音聲之戶舌者聲之
機唇者聲之扇風寒客於會厭之間故卒然無音皆由
風邪所傷故謂風失音不語
養生方云醉卧當風使人發瘖
賊風候
賊風者謂冬至之日有疾風從南方来名曰虚風此風
至能傷害於人故言賊風也其傷人也但痛不可得按
抑不可得轉動痛處體卒無熱傷風冷則骨解深痛按
之乃應骨痛也但覺身内索索冷欲得熱物熨痛處即
小寬時有汗久不去重遇冷氣相搏乃結成瘰&KR1031;及偏
枯遇風熱氣相搏乃變附骨疽也
風痙候
風痙者口噤不開背強而直如發癎之狀其重者耳中
策策痛卒然身體痙直者死也由風邪傷於太陽經復
遇寒濕則發痙也診其脈策策如弦直上下者風痙脈
也
風角弓反張候
風邪傷人令腰背反折不能俛仰似角弓者由邪入諸
陽經故也
風口喎候
風邪入於足陽明手太陽之經遇寒則筋急引頰故使
口喎僻言語不正而目不能平視診其脈浮而遲者可
治
養生方云夜卧當耳勿得有孔風入耳中喜令口喎
柔風候
血氣俱虚風邪并入在於陽則皮膚緩在於隂則腹裏
急柔風之狀四肢不能收裏急不能仰
風痱候
風痱之狀身體無痛四肢不收神智不亂一臂不随者
風痱也時能言者可治不能言者不可治
風腲退候
風腲退者四肢不收身體疼痛肌肉虚滿骨節懈怠腰
腳緩弱不自覺知是也由皮肉虚弱不勝四時之虚風
故令風邪侵於分肉之間流於血脈之内使之然也經
久不瘥即變成水病
風偏枯候
風偏枯者由血氣偏虚則腠理開受於風濕風濕客於
半身在分腠之間使血氣凝滯不能潤養久不瘥真氣
去邪氣獨留則成偏枯其狀半身不随肌肉偏枯小而
痛言不變智不亂是也邪初在分腠之間宜温卧取汗
益其不足損其有餘乃可復也診其胃脈沉大心脈小
牢急皆為偏枯男子則發左女子則發右若不瘖舌轉
者可治三十日起其年未滿二十者三歲死又左手尺
中神門以後脈足太陽經虚者則病惡風偏枯此由愁
思所致憂慮所為其湯熨針石别有正方補養宣導今
附於後
養生方導引法云正倚壁不息行氣從頭至足止愈疽
疝大風偏枯諸風痺
又云仰两足指五息止引腰背痺偏枯令人耳聞聲常
行眼耳諸根無有罣礙
又云以背正倚展两足及指瞑心從頭上引氣想以逹
足之十趾及足掌心可三七引候掌心似受氣止蓋謂
上引泥丸下逹湧泉是也
又云正住倚壁不息行氣從口趣令氣至頭始止治疽
痺大風偏枯
又云一足蹹地足不動一足向側相轉身欹勢并手盡
急廻左右迭二七去脊風冷偏枯不通潤
風四肢拘攣不得屈伸候
此由體虚腠理開風邪在於筋故也春遇痺為筋痺則
筋屈邪客關機則使筋攣邪客於足太陽之絡令人肩
背拘急也足厥隂肝之經也肝通主諸筋王在春其經
絡虛遇風邪則傷於筋使四肢拘攣不得屈伸診其脈
急細如弦者筋急足攣也若筋屈不已又遇於邪則移
變入肝其病狀夜卧驚小便數其湯熨針石别有正方
補養宣導仐附於後
養生方導引法云手前後遞互拓極勢三七手掌向下
頭低面心氣向下至湧泉倉門却努一時取勢散氣放
縱身氣平頭動髆前後欹側柔轉二七去髆井冷血筋
急漸漸如消
又云兩手抱左膝生腰鼻内氣七息展右足除難屈伸
拜起脛中痛痿
又云兩手抱右膝著膺除下重難屈伸
又云踞坐伸右腳兩手抱左膝頭生腰以鼻内氣自極
七息展左足著外除難屈伸拜起脛中疼痺
又云立身上下正直一手上拓仰手如似推物勢一手
向下如捺物極勢上下来去換易四七去髆内風兩髆
井内冷血兩掖筋脈攣急
又云踞伸左腳兩手抱右膝生腰以鼻内氣自極七息
展左足著外除難屈伸拜起脛中疼
風身體手足不随候
手足不随者由體虚腠理開風氣傷於脾胃之經絡也
足太隂為脾之經脾與胃合足陽明為胃之經胃為水
穀之海也脾候身之肌肉主胃消行水穀之氣以養身
體四肢脾氣弱即肌肉虚受風邪所侵故不能為胃通
行水穀之氣致四肢肌肉無所稟受而風邪在經絡搏
於陽經氣行則遲關以縱故令身體手足不随也診脾
脈緩者為風痿四肢不用又心脈腎脈俱至則難以言
九竅不通四肢不舉腎脉来多即死也其湯熨針石别
有正方補養宣導今附於後
養生方導引法云極力右腋振兩臀不息九通愈臀痛
勞倦風氣不随振兩臀者更互踶䠓猶言厥九通中間
偃伏皆為之名蝦蟇行氣不已愈臀痛勞倦風氣不随
久行不覺痛癢作種種形狀
又云偃卧合兩膝布兩足生腰口内氣振腹七息除壯
熱疼痛兩脛不随
又云治四肢疼悶及不随腹内積氣牀席必須平穩正
身仰卧緩解衣帶枕高三寸握固者以兩手各自以四
指把手拇指舒臂令去身各五寸兩腳竪指相去五寸
安心定意調和氣息莫思餘事專意念氣徐徐漱醴泉
者以舌䑛略脣口牙齒然後咽唾徐徐以口吐氣鼻引
氣入喉須微微緩作不可卒急強作待好調和引氣勿
令自聞出入之聲每引氣心心念送之從腳趾頭使氣
出引氣五息六息一出之為一息一息數至十息漸漸
增益得至百息二百息病即除愈不用食生菜及魚肥
肉大飽食後喜怒憂恚悉不得輒行氣惟須向曉清靜
時行氣大佳能愈萬病
風濕痺身體手足不随候
風寒濕三氣合而為痺其三氣時来亦有偏多偏少而
風濕之氣偏多者名風濕痺也人腠理虚者則由風濕
氣傷之搏於血氣血氣不行則不宣真邪相擊在於肌
肉之間故其肌膚盡痛然諸陽之經宣行陽氣通於身
體風濕之氣客在肌膚初始為痺若傷諸陽之經陽氣
行則遲緩而機關弛縦筋脈不收攝故風濕痺而復身體
手足不随也
風痺手足不随候
風寒濕三氣合而為痺風多者為風痺風痺之狀肌膚
盡痛諸陽之經盡起於手足而循行於身體風寒之客
肌膚初始為痺後傷陽經随其虚處而停滯與血氣相
搏血氣行則遲緩使機關弛縦故風痺而復手足不随
也其湯熨針石别有正方補養宣導今附於後
養生方導引法云左右拱手兩臂不息九通治臂足痛
勞倦風痺不随
風半身不随候
半身不随者脾胃氣弱血氣偏虚為風邪所乘故也脾
胃為水穀之海水穀之精化為血氣潤養身體脾胃旣
弱水穀之精潤養不周致血氣偏虚而為風邪所侵故
半身不随也診其寸口沉細名曰陽内之隂病苦悲傷
不樂惡聞人聲少氣時汗出臂偏不舉又寸口偏絶者
則偏不随其兩手盡絶者不可治也
偏風候
偏風者風邪偏客於身一邊也人體有偏虛者風邪乘
虛而傷之故為偏風也其狀或不知痛癢或緩縱或痺
痛是也其湯熨針石别有正方補養宣導今附於後
養生方導引法云一手長舒仰掌合掌一手捉頦挽之
向外一時極勢二七左右亦然手不動兩向側勢急挽
之二七去頭骨急強頭風腦旋喉痺髆内冷注偏風
又云一足蹹地一手向後長舒努之一手捉湧泉急挽
足努手挽一時極勢左右易俱二七治上下偏風隂氣
不和
風嚲曳候
嚲曳者肢體弛緩不收攝也人以胃氣養於肌肉經絡
也胃若衰損其氣不實經脈虚則筋肉懈惰故風邪搏
於筋而使嚲曳也
風不仁候
風不仁者由榮氣虛衞氣實風寒入於肌肉使血氣行
不宣流其狀搔之皮膚如隔衣是也診其寸口脈緩則
皮膚不仁不仁脈虛數者生牢急疾者死其湯熨針石
别有正方補養宣導今附於後
養生方導引法云赤松子曰偃卧展兩脛兩手足外踵
指相向以鼻内氣自極七息除死肌不仁足寒
又云展兩足上除不仁脛寒之疾也
風濕痺候
風濕痺病之狀或皮膚頑厚或肌肉酸痛風寒濕三氣
雜至合而成痺其風濕氣多而寒氣少者為風濕痺也
由血氣虛則受風濕而成此病久不瘥入於經絡搏於
陽經亦變令身體手足不随其湯熨針石别有正方補
養宣導今附於後
養生方導引法云任臂不息十二通愈足濕痺不任行
腰脊痺痛又正卧疊兩手著背下伸兩腳不息十二通
愈足濕痺不任行腰脊痛痺有偏患者患左壓右足患
右壓左足久行手亦如足用行滿十方止
又云以手摩腹從足至頭正卧踡臂導引以手持引足
住任臂閉氣不息十二通以治痺濕不可任腰脊痛
風濕候
風濕者是風氣與濕氣共傷於人也風者八方之虚風
濕者水濕之蒸氣也若地下濕復少霜雪其山水氣蒸
兼值暖腲退人腠理開便受風濕其狀令人懈惰精神
昏憒若經久亦令人四肢緩縱不随入藏則瘖瘂口舌
不收或腳痺弱變成腳氣其湯熨針石别有正方補養
宣導今附於後
養生方真誥云櫛頭理髮欲得多過通流血脈散風
濕數易櫛更番用之
風痺候
痺者風寒濕三氣雜至合而成痺其狀肌肉頑厚或疼
痛由人體虚腠理開故受風邪也病在陽曰風在隂曰
痺隂陽俱病曰風痺其以春遇痺者為筋痺則筋屈筋
痺不已又遇邪者則移入肝其狀夜卧則驚飲多小便
數夏遇痺者為脈痺則血涘不流令人痿黃脈痺不已
又遇邪者則移入心其狀心下鼓氣暴上逆喘不通嗌
乾喜噫仲夏遇痺為肌痺肌痺不已後遇邪者則移入
脾其狀四肢懈惰發欬嘔汁秋遇&KR0763;者為皮痺則皮膚
無所知皮痺不已又遇邪則移入於肺其狀氣奔痛冬
遇痺者為骨痺則骨重不可舉不随而痛骨痺不已又
遇邪則移入於腎其狀喜脹診其脈大而澀者為痺脈
來急者為痺其湯熨針石别有正方補養宣導今附於
後
養生方云一曰以右踵拘左足拇趾除風痺二曰以左
踵枸右足拇趾除厥痺三曰兩手更引足趺置膝上除
體痺
又云因汗入水則成骨痺
又云偃卧合兩膝頭翻兩足生腰坐口内氣脹腹自極
七息除痺痛熱痛兩脛不随
又云踞坐生腰以兩手引兩踵以鼻内氣自極七息布
兩膝頭除痺嘔引兩手
又云忍尿不便膝冷成痺
又云偃卧端展兩手足臂以鼻内氣自極七息摇足三
十而止除手足寒周身痺厥逆
又云正倚壁不息行氣從頭至足止愈大風偏枯諸痺
又云左右手夾據地以仰引腰五息止去痿痺利九竅
又云仰兩足指引五息止腰背痺枯令人耳聞聲久行
眼耳諸根無有罣碍
又云踞伸右腳兩手抱左膝頭生腰以鼻内氣自極七
息除難屈伸拜起手足痛疼痺
又云左右拱兩臂不息九通治臂足痛勞倦風痺不随
又云凡人常覺脊崛強而悶仰面努髆井向上頭左右
兩向挼之左右三七一住待血行氣動定然始更用初
緩後急不得先急後緩若無病人常欲得旦起午時日
没三辰如用辰别二七除寒熱病脊腰頸項痛風痺兩
膝頸頭以鼻内氣自極七息除腰痺背痛口内生瘡牙
齒風頭眩盡除
又云大汗勿偏脫衣喜偏風半身不随
養生經要集云大汗急傅粉著汗濕衣令人得瘡大小
便不利
血痺候
血痺者由體虚邪入於隂經故也血為隂邪入於血而
痺故為血痺也其狀形體如被微風所吹此由憂樂之
人骨弱肌膚盛因疲勞汗出卧不時動摇膚腠開為風
邪所侵也診其脈自微澀在寸口而關上小緊血痺也
宜可針引陽氣令脈和緊去則愈
風驚邪候
風驚邪者由體虚風邪傷於心之經也心為手少隂之
經心氣虚則風邪乘虚傷其經入舍於心故為風驚邪
也其狀乍驚乍喜恍惚失常是也
風驚悸候
風驚悸者由體虚心氣不足心之府為風邪所乘或恐
懼憂迫令心氣虚亦受於風邪風邪搏於心則驚不自
安驚不已則悸動不定其狀目精不轉而不能呼診其
脈動而弱者驚悸也動則為驚弱則為悸
風驚恐候
風驚恐者由體虛受風入乘臟腑其狀如人將捕之心
虚則驚肝虚則恐足厥隂為肝之經與膽合足少陽為
膽之經主決斷衆事心肝虚而受風邪膽氣又弱而為
風所乘恐如人捕之
風驚候
風驚者由體虚心氣不足為風邪所乘也心藏神而主
血脈心氣不足則虚虛則血亂血亂則氣并於血氣血
相并又被風邪所乘故驚不安定名為風驚診其脈至
如數使人暴驚三四日自已
養生方云精藏於玉房交接太數則失精失精者令人
悵悵心常驚悸
巢氏諸病源候總論卷一
