欽定四庫全書
巢氏諸病源候總論卷三十
隋巢元方撰
脣口病諸候(几十七論)
口舌瘡候
手少隂心之經也心氣通於舌足太隂脾之經也脾氣
通於口腑臓熱盛熱乘心脾氣衝於口與舌故令口舌
生瘡也診其脉浮則為陽陽數者口生瘡其湯熨針石
别有正方補養宣導今附於後
養生方導引法云凡人覺脊背崛強不問時節縮咽髆
内仰面努髆并向上頭左右兩向按之左右三七一住
待血氣行動定然始更用初緩後急不得先急後緩若
無病人常欲得旦起午時日没三辰如用辰别二七除
寒熱病脊腰頸項痛風痺口内生瘡牙齒風頭眩終盡
除也
緊脣候
脾與胃合胃為足陽明其經脉起鼻環於脣其支脉入
絡於脾胃脾胃有熱氣發於脣則脣生瘡而重被風邪
寒濕之氣摶於瘡則微腫濕爛或冷或熱乍瘥乍發積
月累年謂之緊脣亦名瀋脣
脣瘡候
脾與胃合足陽明之經胃之脉也其經起於鼻環於脣
其支脉入絡於脾脾胃有熱氣發於脣則脣生瘡
脣生核候
足陽明為胃之經其支脉環於脣入絡於脾然脾胃為
表裏有風熱邪氣乘之而衝發於脣與血氣相摶則腫
結外為風冷乘其結腫不消則成核
口吻瘡候
足太隂為脾之經其氣通於口足陽明為胃之經手陽
明為大腸之經此二經脉並夾於口其腑臟虚為風邪
濕熱所乘氣發於脉與津液相摶則生瘡恒濕爛有汁
世謂之肥瘡亦名鷰口
脣口面皴候
脣口面皴者寒時觸冐風冷冷折腠理傷其皮膚故令
皴劈經絡之氣諸陽之會皆在於面其脉有環脣夾於
口者若血氣實者雖勁風嚴寒不能傷之虚則腠理開
而受邪故得風冷而皴劈也又冬時以暖湯洗面及向
火外假熱氣動於腠理而觸風冷亦令病皴
免缺候
人有生而脣缺似兔脣故謂之兔缺世云由婦人妊娠
時見兔及食兔肉使然
口臭候
口臭由五臟六腑不調氣上胷鬲然腑臟氣臊腐不同
藴積胷鬲之間而生於熱衝發於口故令臭也
養生方云空腹不用見臭尸氣入脾舌上白黃起口常
臭也
口舌乾焦候
手少隂心之經也其氣通於舌足太隂脾之經也其氣
通於口腑臓虚熱氣乘心脾津液竭燥故令口舌乾焦
也診其右手寸口名曰氣口以前脉沉為隂手太隂肺
之經也其脉虚者病苦少氣不足以息嗌乾無津液故
也又右手關上脉浮為陽足陽明胃之經也其脉虚者
病苦脣口乾又左手關上脉浮為陽足少隂膽之經也
其脉實者病苦腹中滿飲食不下咽乾
舌腫強候
手少隂為心之經其氣通於舌足太隂脾之經其氣通
於口太隂之脉起於足大指入連舌本心脾虚為風熱
所乘邪隨脉至舌熱氣留心血氣壅澀故舌腫舌腫脉
脹急則舌腫強
謇吃候
人之五臓六腑稟四時五行之氣隂陽相扶剛柔相生
若隂陽和平血氣調適則言語無滯吐納應機若隂陽
之氣不和腑臓之氣不足而生謇吃此則稟性有闕非
針藥所療治也若腑臓虚損經絡受邪亦令語言謇吃
所以然者心氣通於舌脾氣通於口脾脉連舌本邪乘
其臓而摶於氣發言氣動邪隨氣而干之邪氣與正氣
相交摶於口舌之間脉則否澀氣則壅滯亦令言謇吃
此則可治
養生方云憤滿傷神神通於舌損心則謇吃
重舌候
舌心之候也脾之脉起於足大指入連於舌本心脾有
熱熱氣隨脉衝於舌本血脉脹起變生如舌之狀在於
舌本之下謂之重舌
懸癰候
懸癰為音聲之關也喉嚨氣之所上下五臓六腑有伏
熱上衝於喉咽熱氣乘於懸癰或長或腫
咽喉垂倒候
喉嚨者氣之所上下也五臓六腑呼吸之道路府臓有
風邪熱氣上衝咽喉則腫垂故謂之垂倒
失欠頷車蹉候
腎主欠隂陽之氣相引則欠諸陽之筋脉有循頷車者
欠則動於筋脉筋脉挾有風邪邪因欠發其急疾故令
失欠頷車蹉也
數欠候
腎主欠而腎為隂也陽氣主上隂氣主下其隂積於下
者而陽未盡陽引而上隂引而下隂陽相引二氣交争
而挾有風者欠則風動風動與氣相擊故欠數
失枕候
失枕頭項有風在於筋脉間因卧而氣血虚者値風發
動故失枕
咽喉心胷病諸候(凡十一論)
喉痺候
喉痺者喉裏腫塞痺痛水漿不得入也人隂陽之氣出
於肺循喉嚨而上下也風毒客於喉間氣結藴積而之
熱吹喉腫塞而痺痛脉沉者為隂浮者為陽若右手關
上脉隂陽俱實者是喉痺之候也亦令人壯熱而惡寒
七八日不治則死其湯熨針石别有正方補養宣導今
附于後
養生方導引法云兩手拓兩頰手不動摟肘使急腰内
亦然住定放兩肋頭向外肘髆腰氣散盡勢大悶始起
來去七通去喉痺
又云一手長舒合掌仰一手捉頦挽之向外一時極勢
二七左右亦然手不動兩向側勢急挽之二七去頸骨
急強頭風腦旋喉痺髆内冷注偏風
馬喉痺候
馬喉痺者謂熱毒之氣結於喉間腫連頰而微壯熱煩
滿而數吐氣呼之為馬喉痺
喉中生穀賊不通候
穀賊者禾裏有短穗而強澀者是也誤作米而人食之
則令喉裏腫結不通令風熱氣在於喉間與血氣相摶
則生腫結如食穀賊者也故謂之喉中生穀賊不急治
亦能殺人
狗咽候
喉内忽有氣結塞不通世謂之狗咽此由風熱所作與
喉痺之狀相似但俗云誤吞狗毛所作
又云治此病者以一摶飯共狗分食便瘥所以謂之狗
咽
咽喉瘡候
咽喉者脾胃之候也由脾胃熱其氣上衝喉咽所以生
瘡其瘡或白頭或赤根皆由挾熱所致
尸咽候
尸咽者謂腹内尸蟲上食人喉咽生瘡其狀或痒或痛
如甘䘌之候
喉咽腫痛候
喉咽者脾胃之候氣所上下脾胃有熱熱氣上衝則喉
咽腫痛夫生腫痛者皆挾熱則為之若風毒結於喉間
其熱盛則腫塞不通而水漿不入便能殺人臓氣微熱
其氣衝喉亦能腫痛但不過重也
喉癰候
六腑不和血氣不調風邪客於喉間為寒所折氣壅而
不散故結而成癰凡結腫一寸為癤二寸至五寸為癰
咽喉不利侯
腑臓冷熱不調氣上下哽澀結摶於喉間吞吐不利或
塞或痛故言喉咽不利
心痺候
思慮煩多則損心心虚故邪乘之邪積而不去則時害
飲食心裏愊愊如滿藴藴而痛是謂之心痺診其脉沉
而弦者心痺之侯也
胷痺候
寒氣客於五臓六腑因虚而發上衝胷間則胷痺胷痺
之候胸中愊愊如滿噎塞不利習習如痒喉裏澀唾燥
甚者心裏強否急痛肌肉苦痺絞急如刺不得俯仰胷
前皮皆痛手不能犯胷滿短氣欬唾引痛煩悶自汗出
或徹背膂其脉浮而微者是也不治數日殺人其湯熨
針石别有正方補養宣導今附于後
養生方云以右足踐左足上除胷痺食熱嘔
四肢病諸候(凡十四論)
代指候
代指者其指先腫焮焮熱痛其色不黯然後方緣爪甲
邊結膿極者爪甲脫也亦名代甲亦名糟指亦名土□
(一作竈)夫爪甲筋之餘也由筋骨熱盛氣澀不通故腫結
生膿而爪甲脫
手足發胝候
人手足忽然皮厚澀而圓短如繭者謂之腁胝此由血
氣沉行不榮其表故皮澀厚而成胝
手足逆臚候
手足爪甲際皮剥起謂之逆臚風邪入於腠理血氣不
和故也
肉刺候
脚趾間生肉如刺謂之肉刺肉刺者由著靴急小趾相
揩而生也
肉裂候
肉裂者皮急肉坼破也由腠理虚風邪乘之與血相衝
擊隨所擊處而肉坼裂也
手足皹裂候(皹音軍)
皹裂者肌肉破也言冬時觸冐風寒手足破故謂之皹
裂
尸脚候
尸脚者脚跟坼破之名也亦是冬時觸犯寒氣所以然
又言脚蹹死屍所卧地亦令脚坼破
足尰候
尰病者自膝已下至踝及趾俱腫直是也皆由血氣虚
弱風邪傷之經絡否澀而成也亦言江東諸山縣人多
病尰云彼土有草名其草人行誤踐觸之則令病尰
五指筋攣不得屈伸候
筋攣不得屈伸者是筋急攣縮不得伸也筋得風熱則
弛縱得風冷則攣急
四支痛無常處候
四支痛無常處者手足支節皆卒然而痛不在一處其
痛處不腫色亦不異但肉裏掣痛如錐刀所刺由體虚
受於風邪風邪隨氣而行氣虚之時邪氣則勝與正氣
交争相擊痛隨虚而生故無常處也
脚跟頽候
脚跟頽者脚跟忽痛不得著地世呼為脚跟頽
脚中忽有物牢如石如刀錐所刺候
言脚下有結物牢&KR1836;如石痛如錐刀所刺此由腎經虚
風毒之氣傷之與血氣相擊故痛而結&KR1836;不散
土落脚趾内候
此由脚趾先有瘡而土落瘡裏更令瘡腫痛亦令人增
寒壯熱
脚破候
脚破者脚心坼開也世謂之脚破脚心腎脉所出由腎
氣虚風邪客於腠理致使津液不榮故坼破也
巢氏諸病源候總論卷三十
