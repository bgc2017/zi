欽定四庫全書
巢氏諸病源候總論卷十九
隋巢元方撰
積聚病諸候(凡六論)
積聚候
積聚者由隂陽不和府蔵虚弱受於風邪搏於府蔵之
氣所為也府者陽也蔵者隂也陽浮而動隂沈而伏積
者隂氣五蔵所生始發不離其部故上下有所窮已聚
者陽氣六府所成故無根本上下無所留止其痛無有
常處諸蔵受邪初未能為積聚留滯不去乃成積聚
肝之積名曰肥氣在左脇下如覆杯有頭足久不愈令人
發㾬瘧連歲月不已以夏戊巳得之何以言之肺病傳
肝肝當傳脾脾夏適王王者不受邪肝復欲還肺肺不
肯受故留結為積故知肥氣仲夏得之也
心之積名曰伏梁起臍上如臂上至心下以秋庚辛得之何
以言之腎病當傳心心當傳肺肺秋適王王者不受邪心欲復
還腎腎不肯受故留結為積故知伏梁以秋得之也
脾之積名曰否氣在胃脘覆大如盤久不愈令人四肢
不收發黃疸飲食不為肌膚以冬壬癸得之何以言之
肝病當傳脾脾當傳腎腎冬適王王者不受邪脾欲復
還肝肝不肯受故留結為積故知否氣以冬得之也
肺之積名曰息賁在右脇下覆大如杯久不愈令人洒
淅寒熱喘嗽發肺癰以春甲乙得之何以言之心病傳
肺肺當傳肝肝以春適王王者不受邪肺欲復還心心
不肯受故留結為積故知息賁以春得之也
腎之積名曰賁㹠發於小腹上至心下若㹠賁走之狀
上下無時久不愈令人喘逆骨萎少氣以夏丙丁得之
何以言之脾病當傳腎腎當傳心心夏適王王者不受
邪腎欲復還脾脾不肯受故留結為積故知賁㹠以夏
得之此為五積也
診其脉駃而緊積聚脉浮而牢積聚脉横者脇下有積
聚脉來小沉實者胃中有積聚不下食食即吐出脉來
細沉附骨者積也脉出在左積在左脉出在右積在右
脉兩出積在中央以部處之
診得肺積脉浮而毛按之辟易時下氣逆背相引痛少
氣善忘目瞑皮膚寒秋愈夏劇主皮中時痛如蝨緣狀
其甚如針刺之狀時痒色白也
診得心積脉沉而芤時上下無常處病悸腹中熱面赤
咽乾煩掌中熱甚即唾血主身瘈瘲主血厥夏瘥冬劇
色赤也
診得脾積脉浮大而長飢則減飽則見瞋起與穀爭累
累如桃李起見於外腹滿嘔泄腸鳴四肢重足脛腫厥
不能卧是主肌肉損色黃也
診得肝積脉弦而細兩脇下痛邪走心下足脛寒脇痛
引小腹男子積疝也女子病淋也身無膏澤喜轉筋爪
甲枯黑春瘥秋劇色青也
診得腎積脉沉而急若脊與腰相引飢則見飽則減病
腰痛小腹裏急口乾咽腫傷爛目茫茫骨中寒主髓厥
喜忘色黑也
診得心腹積聚其脉牢強急者生脉虚弱急者死又積
聚之脉實強者生沉者死其湯熨針石别有正方補養
宣導今附於後
養生方導引法云以左足踐右足上除心下積
又云病心下積聚端坐生腰向日仰頭徐以口内氣因
而咽之三十過而止開目
又云左脇側卧伸臂直脚以口内氣鼻吐之週而復始
除積聚心下不便
又云以左手按右脇舉右手極形除積及老血
又云閉口微息正坐向王氣張鼻取氣逼置臍下小口
微出十二通氣以除結聚低頭不息十二通以消飲食
令身輕強行之冬月令人不寒
又云端坐生腰直上展兩臂仰兩手掌以鼻内氣閉之
自極七息名曰蜀王喬除脇下積聚
又云向晨去枕正偃卧伸臂脛瞑目閉口不息極張腹
兩足再息頃間吸腹仰兩足倍拳欲自微息定復為春
三夏五秋七冬九蕩滌五蔵津潤六府所病皆愈腹有
疾積聚者張吸其腹熱乃止癥瘕散破即愈矣
積聚痼結候
積聚痼結者是五蔵六府之氣已積聚於内重因飲食
不節寒温不調邪氣重沓牢痼盤結者也若久即成癥
積聚心腹痛候
積者隂氣五蔵所生其痛不離其部故上下有所窮已
聚者陽氣六府所成故無根本上下無所留止其痛無
有常處此皆由寒氣摶於蔵府與隂陽氣相擊下上故
心腹痛也診其寸口之脉沈而横脇下有積腹中有横
積聚痛又寸口脉細沉滑者有積聚在脇下左右皆滿
與背相引痛
又云寸口脉緊而牢者脇下腹中有横積結痛而泄利
脉微細者生浮者死
積聚心腹脹滿候
積者五蔵隂氣所生其痛不離其部故上下有所窮已
聚者陽氣六府所成故無根本上下無所留止其痛無
有常處也積聚成病藴結在内則氣行不宣通氣搏於
府蔵故心腹脹滿心腹脹滿則煩而悶尤短氣也
積聚宿食候
積者隂氣五蔵所生其痛不離其部故上下有所窮已
聚者陽氣六府所成故無根本下上無所留止其痛無
有常處也積聚而宿食不消者由蔵府為寒氣所乘脾
胃虚冷故不消化留為宿食也診其脉來實心腹積聚
飲食不消胃中冷也
伏梁候
伏梁者此由五蔵之積一名也心之積名為伏梁起於
臍上大如臂診得心積脉沈而芤時上下無常處病腹
中熱而咽乾心煩掌中熱甚即唾血身瘈瘲夏瘥冬劇
唾膿血者死又其脉卒強急者生虚弱急者死
癥瘕病諸候(凡十八論)
癥候
癥者由寒温失節致府蔵之氣虚弱而食飲不消聚結
在内染漸生長塊段盤牢不移動者是癥也言其形狀
可徵驗也若積引歲月人即柴瘦腹轉大遂致死診其
脉弦而伏其癥不轉動者必死
癥瘕候
癥瘕者皆由寒温不調飲食不化與蔵氣相搏結所生
也其病不動者直名為癥若病雖有結瘕而可推移者
名為癥瘕瘕者假也謂虚假可動也候其人發語聲嘶
中聲濁而後語之氣拖舌語而不出此人食結在腹病
寒口裏常水出四體灑灑常如發謔飲食不能常自悶
悶而痛此食癥病也診其脉沉而中散者寒食癥也脉
弦緊而細癥也若在心下則寸口脉弦緊在胃脘則關
上脉緊在臍則尺中弦緊脉癥法左手脉横癥在左右
手脉横癥在右脉頭大在上頭小在下脉來逆而牢者
為病癥也腎脉小急肝脉小急心脉若鼔皆為瘕寸口
脉結者癥瘕脉而伏腹中有癥不可轉動必死不治故
也
養生方云飲食大走腸胃傷久成癥瘕時時結痛其湯
熨針石别有正方補養宣導今附於後
養生方導引法云向晨去枕正偃卧伸臂脛瞑目閉口
無息極張腹兩足再息頃間吸腹仰兩足倍拳欲自微
息定復為之春三夏五秋七冬九蕩滌五蔵津潤六府
所病皆愈積聚者張吸其腹熱乃止癥瘕散破即愈矣
暴癥候
暴癥者由府蔵虚弱食生冷之物蔵既虚弱不能消之
結聚成塊卒然而起其生無漸名曰暴癥也本由蔵弱
其癥暴生至於成病死人則速
鼈癥候
鼈癥者謂腹内癥結如鼈之形狀有食鼈觸冷不消生
癥者有食諸雜物得冷不消變化而作者此皆脾胃氣
弱而遇冷不能剋消故也癥瘕結成推之不動移是也
蝨癥候
人有多蝨而性好齧之所齧既多府蔵虛弱不能消之
不幸變化生癥而患者亦少俗云蝨癥人見蝨必嚙之
不能禁止蝨生長在腹内時有從下部出亦能斃人
米癥候
人有好啞米轉久彌嗜啞之若不得米則胸中清水出
得米水便止米不消化遂生癥結其人常思米不能飲
食久則斃
食癥候
有人卒大能食乖其常分因飢值生葱便大食之乃生
一肉塊繞畔有口其病則難愈故謂食癥特由不幸致
此妖異成癥非飲食生冷過度之病也
腹内有人聲候
夫有人腹内忽有人聲或學人語而相答此乃不幸致
生災變非關經絡府蔵冷熱虚實所為也
髮癥候
有人因食飲内誤有頭髮隨食而入成癥胸喉間如有
蟲上下來去者是也
蛟龍病候
蛟龍病者云三月八月蛟龍子生在芹菜上人食芹菜
不幸隨食入人腹變成蛟龍其病之狀發則如癲
瘕病候
瘕病者由寒温不適飲食不消與蔵氣相搏積在腹内
結塊瘕痛隨氣移動是也言其虚假不牢故謂之為瘕
也
鼈瘕候
鼈瘕者謂腹中瘕結如鼈狀是也有食鼈觸冷不消而
生者亦有食諸雜肉得冷變化而作者皆由脾胃氣虚
弱而遇冷則不能剋消所致瘕言假也謂其有形假而
推移也昔曾有人共奴俱患鼈瘕奴在前死遂破其腹
得一白鼈仍故活有人乘白馬來看此鼈白馬遂尿隨
落鼈上即縮頭及脚尋以馬尿灌之即化為水其主曰
吾將瘥矣即服之果如其言得瘥
養生方云六月勿食澤中水令人成鼈瘕也
魚瘕候
有人胃氣虚弱者食生魚因為冷氣所摶不能消之結
成魚瘕揣之有形狀如魚是也亦有飲陂湖之水誤有
小魚入人腹不幸便即生長亦有形狀如魚也
養生方云魚赤目作膾食之生瘕
蛇瘕候
人有食蛇不消因腹内生蛇瘕也亦有蛇之精液誤入
飲食内亦令病之其狀常若飢而食則不下喉噎塞食
至胸内即吐出其病在腹摸揣亦有蛇狀為蛇瘕也
肉瘕候
人有病常思肉得肉食訖又思之名為肉瘕也
酒瘕候
人有性嗜酒飲酒既多而食榖常少積久漸瘦其病遂
常思酒不得酒即吐多睡不復能食云是胃中有蟲使
之然名為酒瘕也
穀瘕候
人有能食而不大便初亦不覺為患久乃腹内成塊結
推之可動故名為榖瘕也
腹内有毛候
人有因飲食内誤有毛隨食入腹則令漸漸羸瘦但此
病不說别有證狀當以舉因食毛以知之
巢氏諸病源候總論卷十九
