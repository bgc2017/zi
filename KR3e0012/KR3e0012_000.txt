欽定四庫全書子部五
巢氏諸病源候論醫家類
提要
(臣)等謹案巢氏諸病源候論五十卷隋大業
中太醫博士巢元方等奉詔撰考隋書經籍
志有諸病源候論五卷目一卷吳景賢撰舊
唐書經籍志有諸病源候論五十卷吳景撰
皆不言巢氏書宋史藝文志有巢元方巢氏
諸病源候論五十卷又無吳氏書惟新唐書
藝文志二書並載書名卷數並同不應如是
之相複疑當時本屬官書元方與景一為監
修一為編撰故或題景名或題元方名實止
一書新唐書偶然重出觀晁公武讀書志稱
隋巢元方等撰足證舊本所列不止一名然
則隋志吳景作吳景賢賢或監字之誤其作
五卷亦當脱一十字如止五卷不應目錄有
一卷矣此本為明汪濟川方鑛所校前有宋
綬奉勅撰序考玉海載天聖四年十月十二
日乙酉命集賢校理晁宗慤王舉正校定黃
帝内經素問難經巢氏病源候論五年四月
乙未令國子監摹印頒行詔學士宋綬撰病
源序是其事也書凡六十七門一千七百二
十論陳振孫書錄觧題稱王燾外臺秘要諸
論多本此書今勘之信然又第六卷觧散病
諸候為服寒食散者而作惟六朝人有此證
第二十六卷猫鬼病候見於北史及太平廣
記者亦惟周齊時有之皆非唐以後語其為
舊本無疑其書但論病源不載方藥蓋猶素
問難經之例惟諸證之末多附導引法亦不
言法出誰氏考隋志有導引圖三卷註曰立
一坐一卧一或即以其說編入歟讀書志稱
宋朝舊制用此書課試醫士而太平興國中
集聖惠方每門之首亦必冠以此書蓋其時
去古未遠漢以来經方&KR0899;論存者尚多又裒
集衆長共相討論故其言深密精邃非後人
之所能及内經以下自張機王叔和葛洪數
家書外此為最古究其指要亦可云證治之
津梁矣王褘青巖叢錄嘗議其惟知風寒二
濕而不著濕之之說以為疎漏然病機萬變
前人所未及言經後人闡明者甚多未可以
一節病是書也乾隆四十四年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
臣聞人之生也陶六氣之和而過則為沴醫之作也求
百病之本而善則能全若乃分三部九候之殊别五聲
五色之變揆盈虚於表裏審躁静於性韻達其消息謹
其攻療茲所以輔含靈之命禆有邦之治也國家丕冒
萬宇交修庶職執技服於官守寬疾存乎政典皇上秉
靈圖而廸成憲奉母儀而隆至化明燭幽隱惠綏動植
憫斯民之疚苦□嘉醫之拯濟且念幅員之遼邈閭巷
之窮阨肄業之士罕盡精良傳方之家頗承疑舛四種
之書或闕七年之習未周以彼粗工肆其億度夭害生
理可不哀哉是形憯怛或懷重慎以為昔之上手效應
參神前五日而逆知經二折而取信得非究源之微妙
用意之詳密乎蓋診候之教肇自軒祖中古已降論著
彌繁思索其精博利于衆廼下明詔疇咨舊聞上稽聖
經旁摭奇道發延閣之秘藴勑中尚而讎對諸病源候
論者隋大業中太醫巢元方等奉詔所作也會稡羣說
沈研精理形脈之證㒺不該集明居處愛欲風濕之所
感示針鑱橋引湯熨之所宜誠術藝之楷模而診察之
津涉監署課試固常用此乃命與難經素問圖鏤方版
𫝊布海内洪惟祖宗之訓務惟存育之惠補農經之闕
漏班禁方於遐邇逮今搜採益窮元本方論之要殫矣
師藥之功備矣將使後學優而柔之視色毫而靡愆應
心手而胥驗大哉味百草而救枉者古皇之盛德憂一
夫之失所者二帝之用心弭茲札瘥躋之仁夀上聖愛
人之旨不其篤歟翰林醫官副使趙拱等參校既終繕錄
以獻爰俾近著為之題辭顧惟空疎莫探祕賾徒以述
善誘之深意用勸方來揚勤䘏之至仁式昭大庇云爾
謹序
