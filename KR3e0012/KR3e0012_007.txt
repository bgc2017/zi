欽定四庫全書
巢氏諸病源候總論卷七
隋巢元方撰
傷寒病諸候(凡三十三論)
傷寒候
經言春氣温和夏氣暑熱秋氣清凉冬氣冰寒此則四
時正氣之序也冬時嚴寒萬類深藏君子固密則不傷
於寒夫觸冐之者乃為傷耳其傷於四時之氣皆能為
病而以傷寒為毒者以其最為殺厲之氣也即病者為
傷寒不即病者其寒毒藏於肌骨中至春變為温病夏
變為暑病暑病者熱重於温也是以辛苦之人春夏必
有温病者皆由其冬時觸冐之所致非時行之氣也其
時行者是春時應暖而反寒夏時應熱而反冷秋時應
凉而反熱冬時應寒而反温非其時而有其氣是以一
歲之中病無少長多相似者此則時行之氣也夫傷寒
病者起自風寒入於腠理與精氣交争榮衛否隔周行
不通病一日至二日氣在孔竅皮膚之間故病者頭痛
惡寒腰背強重此邪氣在表洗浴發汗即愈病三日以
上氣浮在上部胸心填塞故頭痛胸中滿悶當吐之則
愈病五日以上氣深結在臟故腹脹身重骨節煩疼當
下之則愈夫熱病者皆傷寒之類也或愈或死皆以六
七日間其愈皆以十日以上何也巨陽者諸陽之屬也
其脉連於風府故為諸陽主氣人之傷於寒也故其為
病熱雖甚不死其兩感於寒而病者必死兩感於寒者
其脉應與其病形何如兩傷於寒者病一日則巨陽與
少隂俱病則頭痛口乾煩滿二日則陽明與太隂俱病
則腹滿身熱不食譫言三日則少陽與厥隂俱病則耳
聾囊縮厥逆水漿不入則不知人六日而死夫五臟已
傷六腑不通榮衞不行如是之後三日乃死何也陽明
者十二經脉之長也其氣血盛故不知人三日其氣乃
盡故死其不兩傷於寒者一日巨陽受之故頭項痛腰
脊強二日陽明受之陽明主肉其脉夾鼻絡於目故身
熱而鼻乾不得卧也三日少陽受之少陽主骨其脉循
脇絡於耳故胸脇痛耳聾三陽經絡皆受病而未入通
於臟也故可汗而已四日太隂受之太隂脉布於胃絡
於嗌故腹滿而嗌乾五日少隂受之少隂脉貫腎絡肺
繫舌本故口熱舌乾而渴六日厥隂受之厥隂脉循隂
器而絡於肝故煩滿而囊縮此三隂三陽五臟六腑皆
病榮衛不行五臟不通則死矣其不兩感於寒者七日
巨陽病衰頭痛少愈八日陽明病衰身熱少愈九日少
陽病衰耳聾微聞十日太隂病衰腹不滿如故則思飲
食十一日少隂病衰渴止舌乾已十二日厥隂病衰囊
從少腹微下邪氣皆去病日已矣治之如何治之各通
其臟脉病日衰其病未滿三日者可汗而已其病三日
過者可泄之而已太陽病頭痛至七日已上並自當愈
其經竟故也若欲作再經者當針補陽明使經不傳則
愈矣相病之法視色聽聲觀病之所候脉要決豈不微
乎脉洪大者有熱此傷寒病也夫傷寒脉洪浮秋佳春
成病寸口脉緊者傷寒頭痛脈來洪大傷寒病少隂病
惡寒拳而利手足四逆者不治其人吐利躁逆者死利
止而眩時時自冐者死四逆惡寒而拳其脉不至其人
不煩而躁者死病六日其息高者死傷寒熱盛脉浮大
者生沈小者死頭痛脉短濇者死浮滑者生未得汗脉
盛大者生細小者死診人瀼瀼大熱其脉細小者死不
治傷寒熱病脉盛躁不得汗者此陽之極十死不治未
得汗脉躁疾得汗生不得汗雖瘥頭痛脉反濇此為逆
不治脉浮而大易治細微為難治發汗若吐下者若亡
血無津液者而隂陽自和必愈夫下後發汗其大小便
不利此亡津液勿治其小便必自愈陽已虚尺中弱者
不可發其汗也咽乾者不可發其汗也傷寒病脉弦細
頭痛而發熱此為屬少陽少陽不可發汗發汗則讝語
為屬胃胃和則愈不和則煩而悸少隂病脉細沈而微
病在裏不可發其汗少隂病脉微亦不可發汗無陽故
也陽已虚尺中弱澀者復不可下太陽病發熱而惡寒
熱多而寒少脉微弱則無陽不可發其汗脉浮可發其
汗發熱自汗出而不惡寒關上脉細數不可吐若諸四
逆病厥者不可吐虚家亦然寒多熱少可吐者此謂痰
多也治瘧亦如之頭項不強痛其脉微胸中愊牢衝喉
咽不得息可吐之治傷寒欲下之切其脉牢牢實之脉
或不能悉解宜摸視手掌濈濈汗濕者便可下矣若掌
不下病雖宜下且當消息温暖身體都皆津液通掌亦
自汗下之即了矣太隂之為病腹滿吐食不可下下之
益甚時腹自痛下之胸下結牢脉浮可發其汗陽明病
心下牢滿不可下下之遂利殺人不可不審不可脫爾
禍福正在於此太陽與少陽合病心下牢頭項強眩不
可下三陽并病腹滿身重大小便調其脉浮牢而數渴
欲飲水此不可下其湯熨針石別有正方補養宣導今
附於後
養生方導引法云端坐生腰徐以鼻内氣以右手持鼻
閉目吐氣治傷寒頭痛洗洗皆當以汗出為度
又云舉左手頓左足仰掌鼻内氣四十息之除身熱背
痛
傷寒發汗不解候
傷寒初一日至二日病在皮膚名為在表表者陽也法
宜發汗今發汗而不解者此是陽不受病陽受病者其
人身體疼痛發熱而惡寒勑嗇拘急脉洪大有此證候
則為病在表發汗則愈若但煩熱不惡寒身不疼痛此
為表不受病故雖強發其汗而不能解也
傷寒取吐候
傷寒大法四日病在胸膈當吐之愈有得病二三日便
心胸煩悶此為毒氣已入有痰實者便宜取吐
中風傷寒候
中風傷寒之狀陽浮熱自發隂弱汗自出嗇嗇惡寒淅
淅惡風噏噏發熱鼻鳴乾嘔此其候也太陽病中風以
火劫發其汗邪風被火熱血氣流溢失常兩陽相熏灼
其身發黃陽盛即欲衂虚則小便難隂陽俱虚竭身體
則枯燥但頭汗出齊頸而還腹滿微喘口乾咽爛或不
大便久則譫言甚者至噦手足躁擾尋衣摸牀小便利
者其人可治陽明中風口苦而咽乾腹滿微熱惡寒脉
浮若緊下之則腹滿小便難陽明病能食為中風不能
食為中寒少陽中風兩耳無聞目赤胸中滿而煩不可
吐之吐之則悸而驚太隂中風四肢煩疼其脉陽微隂
澀而長為欲愈少隂中風其脉陽微隂浮為欲愈厥隂
中風其脉微浮為欲愈不浮為未愈
傷寒一日候
傷寒一日太陽受病太陽者膀胱之經也為三陽之首
故先受病其脉絡於腰脊主於頭項故得病一日而頭
項背膊腰脊痛也
傷寒二日候
傷寒二日陽明受病陽明胃之經也主於肌肉其脉絡
鼻入目故得病二日肉熱鼻乾不得眠也諸陽在表表
始受病在皮膚之間可摩膏火灸發汗而愈
傷寒三日候
傷寒三日少陽受病少陽者膽之經也其脉循於脇上
於頸耳故得病三日胸脇熱而耳聾也三陽經絡始相
傳病未入於臟故皆可汗而解
傷寒四日候
傷寒四日太隂受病太隂者脾之經也為三隂之首是
故三日已前陽受病訖傳之於隂而太隂受病焉其脉
絡於脾主於喉嗌故得病四日腹滿而嗌乾也其病在
胸膈故可吐而愈
傷寒五日候
傷寒五日少隂受病少隂者腎之經也其脉貫腎絡肺
繫於舌故得病五日口熱舌乾渴而引飲也其病在腹
故可下而愈
傷寒六日候
傷寒六日厥隂受病厥隂者肝之經也其脉循隂器絡
於肝故得病六日煩滿而囊縮也此則隂陽俱受病毒
氣在胃故可下而愈
傷寒七日候
傷寒七日病法當小愈隂陽諸經傳病竟故也今七日
已後病又甚者欲為再經病也再經病者是隂陽諸經
絡重受病故也
傷寒八日候
傷寒八日病不解者或是諸隂陽經絡重受於病或因
發汗吐下之後毒氣未盡所以病證猶有也
傷寒九日已上候
傷寒九日已上病不除者或初一經受病即不能相傳
或已傳三陽訖而不能傳於隂致停滯累日病證不罷
者或三陽三隂傳病已竟又重感於寒名為兩感傷寒
則腑臟俱病故日數多而病候改變
傷寒咽喉痛候
傷寒病過經而不愈脉反沈遲手足厥逆者此為下部
脉不至隂陽隔絶邪客於足少隂之絡毒氣上熏故咽
喉不利或痛而生瘡
傷寒班瘡候
傷寒病證在表或未發汗或經發汗未解或吐下後而
熱不除此毒氣盛故也毒既未散而表已虚熱毒乘虚
出於皮膚所以發班瘡隱軫如錦文重者喉口身體皆
成瘡也
傷寒口瘡候
夫傷寒冬時發其汗必吐利口中爛生瘡以其表裏俱
虚熱熱不已毒氣熏上焦故也
傷寒登豆瘡候
傷寒熱毒氣盛多發皰瘡其瘡色白或赤發於皮膚頭
作瘭漿戴白膿者其毒則輕有紫黑色作根隱隱在肌
肉裏其毒重甚者五内七竅皆有瘡其瘡形如登豆故
以名焉
傷寒登豆瘡後滅瘢候
傷寒病發瘡者皆是熱毒所為其病折則瘡愈而毒氣
尚未全散故瘡痂雖落其瘢猶黶或凹凸肉起所以宜
用消毒滅瘢之藥以傅之
傷寒謬語候
傷寒四五日脉沈而喘滿者沈為在裏而發汗其津液
越出大便為難表虚裏實久久則讝語發汗後重發其
汗亡陽讝語其脉反和者不死陽明病下血而讝語者
此為熱入血室但頭汗出當刺期門穴隨其實者而瀉
之濈然汗出者則愈病若讝言妄語身當有熱脉當洪
大而反手足四厥脉反沈細而微者死病也讝言妄語
身熱脉洪大者生沈細微手足四逆者死
傷寒煩候
此由隂氣少陽氣勝故熱而煩滿也少隂病惡寒而拳
時自煩欲去其衣被者可治也病脉已解而反發煩者
病新瘥又強與穀脾胃氣尚弱不能消穀故令微煩損
穀即愈少隂病脉微細而沈但欲卧汗出不煩欲自吐
五六日自利後煩躁不得卧寐者死發汗後下之脉平
而小煩此新虚不勝穀氣故也
傷寒虚煩候
傷寒發汗吐下已後腑臟俱虚而熱氣不散故虚煩也
傷寒煩悶候
傷寒毒氣攻胃故煩悶或服藥已後表不解心下有水
氣其人微嘔熱滿而煩悶也
傷寒渴候
傷寒渴者由熱氣入於臟流於少隂之經少隂主腎腎
惡燥故渴而引飲
傷寒嘔候
傷寒陽明病熱入胃與穀氣并故令嘔或已經吐下虚
熱在臟必飲水水入則胃家虚冷亦嘔也傷寒發熱無
汗嘔不能食而反汗出濈然是為轉在陽明傷寒嘔多
雖有陽明證不可攻也少隂病下利脉微澀者即嘔汗
者必數更衣反少當温其上灸其厥隂渴欲飲水者與
之愈
傷寒乾嘔候
此謂熱氣在於脾胃也或發汗解後胃中不和尚有蓄
熱熱氣上熏則心下否結故乾嘔
傷寒吐逆候
傷寒少隂病其人飲食入則吐或心中温温欲吐不能
當遂吐之若始得之手足寒脉弦遲此中有寒飲不可
吐也當温之病人脉數數為有熱當消穀引食反吐者
師發其汗陽微鬲氣虚脉則為數數為客陽不能消穀
胃中虚冷故也
傷寒噦候
傷寒大吐下之後極虚復虚極其水鬱以發其汗者因
得噦所以然者背寒中冷故也傷寒噦而滿者視其前
後知何部不利利之即愈陽明病能食下之不解其人
不能食攻其熱必噦所以噦者胃中虚冷故也又病人
本虚伏熱在胃則胸滿胸滿則氣逆氣逆不可攻其熱
攻其熱必噦
傷寒喘候
傷寒太陽病下之微喘者外未解故也夫發汗後飲水
者必喘以水停心下腎氣乘心故喘也以水灌之亦令
喘也
傷寒厥候
厥者逆也逆者謂手足逆冷也此由陽氣暴衰隂氣獨
盛隂勝於陽故陽脉為之逆不通於手足所以逆冷也
傷寒一日至四五日厥者必發熱前發熱者後必厥厥
深熱亦深厥微熱亦微厥下之發其汗者口傷爛赤傷
寒先厥發熱下利必自止而反汗出必咽喉中強痛甚
為喉痺發熱無汗而利必自止不止便膿血便膿血者
其喉不痺傷寒先厥者不可下之發熱而利者必止見
厥復利傷寒病厥五日熱亦五日設六日當復厥不厥
之者自愈厥不過熱五日故知愈也發熱而厥七日而
下利者為難治其脉從手足厥逆者可灸之下利手足
厥無脉灸之不温反微喘者死下利厥煩躁不能卧者
死病六七日其脉數手足厥煩躁隂厥不還者死發熱
下利至厥不止者死下利後其脉絶手足厥卒時脉還
手足温者為生不還者死
傷寒悸候
悸者動也謂心下悸動也此由傷寒病發汗已後因又
下之内有虚熱則渴渴則飲水水氣乘心必振寒而心
下悸也太陽病小便不利者為多飲水心下必悸小便
少者必苦裏急失脉浮數法當汗出而愈而下之身體
重心悸不可發汗當自汗出而解所以然者尺中微裏
虚表實津液自和便自汗出愈也
傷寒痓候
痓之為狀身熱足寒項頸強惡寒時頭熱面目熱摇頭
卒口噤背直身體反張是也此由胏移熱於腎傅而為
痓痓有剛柔太陽病發熱無汗而反惡寒為剛痓發熱
汗出而惡寒為柔痓診其脉沈細此為痓也
傷寒心否候
太陽少隂并病脉數緊而下之緊反入裏則作否否者
心下滿也病發於隂者不可下下之則心下否按之自
耎但氣否耳不可復下也若熱毒氣乘心心下否滿面
赤目黃狂言恍惚者此為有實宜速吐下之
傷寒結胸候
結胸者謂熱毒結聚於心胸也此由病發於陽而早下
之熱氣乘虚而否結不散也按之痛其脉寸口浮關上
反自沈是也脉大不可下下之即死脉浮而大下之為
逆若陽脉浮關上細沈緊而飲食如故時小便利者名
為臟結臟結病舌上白胎滑為難治不往來寒熱其人
反静舌上不胎者不可攻之
巢氏諸病源候總論卷七
