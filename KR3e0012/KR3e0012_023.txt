欽定四庫全書
巢氏諸病源候總論卷二十三
隋巢元方撰
中惡病諸候(凡十四論)
中惡候
中惡者是人精神衰弱為鬼神之氣卒中之也夫人隂
陽順理榮衞調平神守則強邪不干正若將攝失宜精
神哀弱便中鬼毒之氣其狀卒然心腹刺痛悶亂欲死
凡卒中惡腹大而滿者診其脉緊大而浮者死緊細而
微者生又中惡吐血數升脉沈數細者死浮焱加疾者
生中惡者瘥後餘勢停滯發作則變成注
中惡死候
中鬼邪之氣卒然心腹絞痛悶絶此是客邪暴盛隂陽
為之離絶上下不通故氣暴厥絶如死良久真氣復生
而有乘年之衰逢月之空失時之和謂之三虛三虛而
府蔵衰弱精神微羸中之則真氣竭絶則死其得瘥者
若餘勢停滯發作則變成注
尸厥候
尸厥者隂氣逆也此由陽脉卒下墜隂脉卒上升隂陽
離居榮衞不通真氣厥亂客邪乘之其狀如死猶微有
息而不恒脉尚動而形無知也聽其耳内循循有如嘯
之聲而股間煖是也耳内雖無嘯聲而脉動者故當以
尸厥治之診其寸口脉沈大而滑沈即為實滑即為氣
實氣相搏身温而汗此為入府雖卒厥不知人氣復則
自愈也若唇正青身冷此為入蔵亦卒厥不知人即死
候其左手關上脉隂陽俱虚者足厥隂足少隂俱虚也
病苦恍惚尸厥不知人妄有所見
卒死候
卒死者由三虚而遇賊風所為也三虛謂乘年之哀一
也逢月之空二也失時之和三也人有此三虚而為賊
風所傷使隂氣偏竭於内陽氣阻隔於外二氣壅閉故
暴絶如死若府蔵氣未竭者良久乃蘇然亦有挾鬼神
之氣而卒死者皆有頃邪退乃活也凡中惡及卒忤卒
然氣絶其後得蘇若其邪氣不盡者停滯心腹或心腹
痛或身體沉重不能飲食而成宿疹皆變成注
卒忤候
卒忤者亦名客忤謂邪客之氣卒犯忤人精神也此是
鬼厲之毒氣中惡之類人有魂魄衰弱者則為鬼氣所
犯忤喜於道間門外得之其狀心腹絞痛脹滿氣衝心
胸或即悶絶不復識人肉色變異府蔵虚竭者不即治
乃至於死然其毒氣有輕重輕者微治而瘥重者侵剋
府蔵雖當時救療餘氣停滯久後猶發乃變成注
卒忤死候
犯卒忤客邪鬼氣卒急傷人入於府蔵使隂陽離絶氣
血暴不通流奄然厥絶如死狀也良久隂陽之氣和乃
蘇若府蔵虛弱者即死亦有雖瘥而毒氣未盡時發則
心腹刺痛連滯變成注
鬼擊候
鬼擊者謂鬼厲之氣擊著於人也得之無漸卒著如人
以刀矛刺狀胸脇腹内絞急切痛不可抑按或吐血或
鼻中出血或下血一名為鬼排言鬼排觸於人也人有
氣血虚弱精魂哀微忽與鬼神遇相觸突致為其所排
擊輕者困而獲免重者多死
卒魘候
卒魘者屈也謂夢裏為鬼邪之所魘屈人卧不悟皆是
魂魄外遊為他邪所執錄欲還未得致成魘也忌火照
火照則神魂遂不復入乃至於死而人有於燈光前魘
者是本由明出是以不忌火也其湯熨針石别有正方
補養宣導今附於後
養生方導引法云拘魂門制魄戶名曰握固法屈大拇
指著四小指内抱之積習不止眠時亦不復開令人不
魘魅
又云人魘勿然明喚之魘死不疑闇喚之唯好得遠喚
亦下得近而急喚亦喜失魂魄也
魘不寤候
人眠睡則魂魄外遊為鬼邪所魘屈其精神弱者魘則
久不得寤乃至氣暴絶所以須傍人助喚并以方術治
之乃蘇
自縊死候
人有不得意志者多生忿恨往往自縊以繩物係頸自
懸挂致死呼為自縊若覺早雖已死徐徐捧下其隂陽
經絡雖暴壅閉而蔵府真氣故有未盡所以猶可救療
故有得活者若見其懸挂便匆遽截斷其繩舊云則不
可救此言氣已壅閉繩忽暴斷其氣雖通而奔迸運悶
故真氣不能還即不得復生又云自縊死旦至暮雖已
冷必可治暮至旦則難治此謂其晝則陽盛其氣易通
夜則隂盛其氣難通
又云夏則夜短又熱則易活又云氣雖已斷而心微温
者一日已上猶可活也
溺死候
人為水所沒溺水從孔竅入灌注府蔵其氣壅閉故死
若早拯救得出即泄瀝其水令氣血得通便得活又云
經半日及一日猶可活氣若已絶心上煖亦可活
中熱暍候
夏月炎熱人冒涉途路熱毒入内與五蔵相并客邪熾
盛或欝瘀不宣致隂氣卒絶陽氣暴壅經絡不通故奄
然悶絶謂之暍然此乃外邪所擊真蔵未壞若便遇治
救氣宣則蘇夫熱暍不可得冷得冷便死此謂外卒以
冷觸其熱藴積於内不得宣發故也
冒熱困乏候
人當盛暑之時觸冒大熱熱毒氣入蔵府則令人煩悶
欝抑至於困乏也
凍死候
人有在於途路逢凄風苦雨繁霜大雪衣服霑濡冷氣
入蔵致令隂氣閉於内陽氣絶於外榮衞結澀不復流
通故致噤絶而死若早得救療血温氣通則生又云凍
死一日猶可治過此則不可治
尸病諸候(凡十二論)
諸尸候
人身内自有三尸諸蟲與人俱生而此蟲忌血惡能與
鬼靈相通常接引外邪為人患害其發作之狀或沈沈
默默不的知所苦而無處不惡或腹痛脹急或磥塊踊
起或攣引腰脊或精神雜錯變狀多端其病大體略同
而有小異但以一方治之者故名諸尸也
飛尸候
飛尸者發無由漸忽然而至若飛走之急疾故謂之飛
尸其狀心腹刺痛氣息喘急脹滿上衝心胸者是也
遁尸候
遁尸者言其停遁在人肌肉血脉之間若卒有犯觸即
發動亦令人心腹脹滿刺痛氣息喘急傍攻兩脇上衝
心胸瘥後復發停遁不消故謂之遁尸也
沉尸候
沉尸者發時亦心腹絞痛脹滿喘急衝刺心胸攻擊脇
肋雖歇之後猶沉痼在人府蔵令人四體無處不惡故
謂之沉尸
風尸候
風尸者在人四肢循環經絡其狀冷躍去來沉沉默默
不知痛處若衝風則發是也
尸注候
尸注病者則是五尸内之尸注而挾外鬼邪之氣流注
身體令人寒熱淋瀝沉沉默默不的知所苦而無處不
惡或腹痛脹滿喘急不得氣息上衝心胸傍攻兩脇或
磥塊踊起或攣引腰脊或舉身沉重精神錯雜恒覺惛
謬每節氣改變輒致大惡積月累年漸就頓滯以至於
死死後復易傍人乃至滅門以其尸病注易傍人故為
尸注
伏尸候
伏尸者謂其病隠伏人五蔵内積年不除未發之時身
體平調都如無患若發動則心腹刺痛脹滿喘急其湯
熨針石别有正方補養宣導今附於後
養生方導引法云叩齒二七過輒咽氣二七過如此三
百通乃止為之二十日邪氣悉去六十日小病愈百
日大病除伏尸皆去面體光澤
隂尸候
隂尸者由體虛受於外邪搏於隂氣隂氣壅積初著之
狀起於皮膚内卒有物狀如蝦蟇經宿與身内尸蟲相
搏如杯大動搖掣痛不可堪忍此多因天雨得之過數
日不治即死
冷尸候
冷尸者由自身内尸蟲與外邪相接引為病發動亦心
腹脹滿刺痛氣急但因觸冷即發故謂之冷尸
寒尸候
寒尸者由身内尸蟲與外邪相引接所成發動亦令人
心腹脹滿刺痛但以其至冬月感於寒氣則發故謂之
寒尸
喪尸候
人有年命衰弱至於喪死之處而心意忽有所畏惡其
身内尸蟲性既忌惡便更接引外邪共為疹病其發亦
心腹刺痛脹滿氣急但逢喪處其病則發故謂之喪尸
尸氣候
人有觸值死尸或臨尸其尸氣入腹内與尸蟲相接成
病其發亦心腹刺痛脹滿氣急但聞尸氣則發故謂之
尸氣
巢氏諸病源候總論卷二十三
