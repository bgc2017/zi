欽定四庫全書
巢氏諸病源候總論卷十一
隋巢元方撰
瘧病諸候(凡十四論)
瘧病候
夏日傷暑秋必病瘧瘧之發以時者此是邪客於風府
循膂而下衞氣一日一夜常大會於風府其明日下一
節故其作則腠理開腠理開則邪氣入邪氣入則病作
此所以日作常晏也衞氣之行風府日下一節二十一
日下至尾骶二十二日入脊内注於伏衝伏衝脉其行
九日出於缺盆之中其氣既上故其病稍早發其間日
發者由邪氣内薄五藏横連募原其道遠其氣深其行
遲不能日作故間日蓄積乃作夫衞氣每至於風府腠
理而開開則邪入焉其衞氣日下一節則不當風府奈
何然風府無常衞氣之所應必開其腠理氣之所舍則
其病已風之與瘧也相與同類而風獨常在也而瘧特
以時休何也由風氣留其處瘧氣隨經絡沈以内薄故
衛氣應乃作陽當陷而不陷隂當升而不升為邪所中
陽遇邪則捲隂遇邪則緊捲則惡寒緊則為慄寒慄相
薄故名瘧弱乃發熱浮乃來出旦中旦發暮中暮發夫
瘧其人形瘦皮必慄問曰病瘧以月一日發當以十五
日愈設不愈月盡解
足太陽瘧令人腰痛頭重寒從背起先寒後熱渴渴然
後熱止汗而出難已刺郄中出血
足少陽瘧令人身體解倦寒不甚熱不甚惡見人見人
心惕惕然熱多汗出其刺足少陽
足陽明瘧令人先寒洒淅洒淅寒甚久乃熱熱去汗出
喜見日光火氣乃快然刺足陽明脚趺上
足太隂瘧令人不樂好太息不嗜食多寒熱汗出病至
則善嘔嘔已乃衰即取之
足少隂瘧令人吐嘔甚久寒熱熱多寒少欲閉戶而處
其病難止
足厥隂瘧令人腰痛小腹滿小便不利如癃非癃狀也
數小便意恐懼氣不足腸中悒悒刺足厥隂
肺瘧者令人心寒寒甚熱間善驚如是有見者刺手太隂陽明
心瘧者令人煩心甚欲得清水乃寒多寒不甚熱刺手
少隂
肝瘧令人色蒼蒼然太息甚狀若死者刺足厥隂見血
脾瘧者令人疾寒腹中痛熱則腸中鳴鳴已汗出刺足太
隂
腎瘧令人洒洒腰脊痛宛轉大便難目視眴眴然手足
寒刺足太陽少隂
胃瘧令人旦病也善飢而不能食食而支滿腹大刺足
陽明太隂横脉出血
肺病為瘧乍來乍去令人心寒寒甚則熱發善驚如有
所見此肺瘧證也若人本來語聲雄壯忽爾不亮拖氣
用力方得出言而反於常人呼共語直視不應雖曰未
病勢當不久此即肺病聲之候也察觀疾表裏相應依
源審治乃不失也
心病為瘧者令人心煩其病欲飲清水多寒少熱若人
本來心性和雅而急卒反於常倫或言未竟便住以手
剔脚爪此人必死禍雖未及呼曰行尸此心病聲之候
也虚則補之實則瀉之不可治者明而察之
肝病為瘧者令人色蒼蒼然氣息喘悶戰掉狀如死者若人
本來少於悲恚忽爾嗔怒出言反常乍寬乍急言未竟以手
向眼如有所思若不即病禍必至矣此肝病聲之證也
其人若虚則為寒風所傷若實則為熱氣所損陽則瀉
之隂則補之
脾病為瘧者令人寒腹中痛腸中鳴鳴已汗出若其人
本來少於喜怒而忽反常瞋喜無度正言鼻笑不答於
人此是脾病聲之候證不盈旬月禍必至也
腎病為瘧者令人悽悽然腰脊痛而宛轉大便澀自掉
不定手足而寒若人本來不喜不怒忽然謇而好瞋怒
反於常性此腎已傷雖未發覺是其候也見人未言而
前開口笑還閉口不聲舉手柵腹此是腎病聲之證虚
實表裏浮沉清濁宜以察之逐以治之夫瘧脉者自弦
弦數多熱弦遲多寒弦小緊者可下之弦遲者温藥已
脉數而緊者可發其汗宜針灸之脉浮大者不可針灸
可吐之凡瘧先發如食頃乃可以治之過之則失時
温瘧候
夫温瘧與寒瘧安舍温瘧者得之冬中於風寒寒氣藏
於骨髓之中至春則陽氣大發邪氣不能出因遇大暑
腦髓爍脉肉消釋腠理發泄因有所用力邪氣與汗偕
出此病藏於腎其氣先從内出之於外如此則隂虚而
陽盛則病衰則氣復反入入則陽虚陽虚則寒矣故先
熱而後寒名曰温瘧
瘧先寒而後熱此由夏傷於暑汗大出腠理開發因遇
夏氣淒滄之水寒藏於腠理皮膚之中秋傷於風則病
成矣夫寒者隂氣也風者陽氣也先傷於寒而後傷於
風故先寒而後熱先傷於風而後傷於寒故先熱而後
寒亦以時作名曰温瘧夫病瘧六七日但見熱者温瘧
矣
痎瘧候
夫痎瘧者夏傷於暑也其病秋則寒甚冬則寒輕春則
惡風夏則多汗者然其蓄作有時以瘧之始發先起於
毫毛伸欠乃作寒慄鼔頷腰脊痛寒去則外内皆熱頭
痛而渴欲飲何氣使然此隂陽上下交爭虚實更作隂
陽相移也陽并於隂則隂實陽虚陽明虚則寒慄鼔頷
巨陽虚則腰背頭項痛三陽俱虚隂氣盛勝則骨寒而
痛寒生於内故中外皆寒陽盛則外熱隂虚則内熱内
外皆熱則喘而渴欲飲此得之夏傷於暑熱氣盛蔵之
於皮膚之間腸胃之外此榮氣之所舍此令汗出空疎
腠理開因得秋氣汗出遇風乃得之及以浴水氣舍於
皮膚之内與衞氣并居衞氣者晝日行陽此氣得陽如
外出得隂如内薄是以日作其間日而作者謂其氣之
舍深内薄於隂陽氣獨發隂邪内著隂與陽爭不得出
是以問日而作
間日瘧候
此由邪氣與衛氣俱行於六府而有時相失不相得故
邪氣内薄五藏則道遠氣深故其行遲不能與衛氣偕
出是以間日而作也
風瘧候
夫瘧皆生於風風者陽氣也陽主熱故衛氣每至於風
府則腠理開開則邪入邪入則病作先傷於風故發熱
而後寒慄
癉瘧候
夫癉瘧者肺素有熱氣盛於身厥逆上衝中氣實而不
外泄因有所用力腠理開風寒舍於皮膚之内分肉之
間而發發則陽氣盛陽氣盛而不衰則病矣其氣不及
於隂故但熱而不寒寒氣内藏於心而外舍分肉之間
令人消爍肌肉故命曰癉瘧其狀但熱不寒隂氣先絶
陽氣獨發則少氣煩惋手足熱而嘔也
山瘴瘧候
此病生於嶺南帶山瘴之氣其狀發寒熱休作有時皆
由山溪源嶺嶂濕毒氣故也其病重於傷暑之瘧
痰實瘧候
痰實瘧者謂患人胸鬲先有停痰結實因成瘧病則令
人心下脹滿氣逆煩嘔也
寒熱瘧候
夫瘧者風寒之氣也邪并於隂則寒并於陽則熱故發
作皆寒熱也
往來寒熱瘧候
此由寒氣并於隂則發寒風氣并於陽則發熱隂陽二
氣更實更虚故寒熱更往來也
寒瘧候
此由隂陽相并陽虚則隂勝隂勝則寒寒發於内而并
於外所以内外俱寒故病發但戰慄而鼓頷頥也
勞瘧候
凡瘧積久不瘥者則表裏俱虚客邪未散真氣不復故
疾雖暫間小勞便發
發作無時瘧候
夫衛氣一日一夜大會於風府則腠理開開則邪入邪
入則病作當其時隂陽相并隨其所勝故生寒熱故動
作皆有早晏者若府藏受邪内外失守邪氣妄行所以
休作無時也
久瘧候
夫瘧皆由傷暑及傷風所為熱盛之時發汗吐下過度
府藏空虚榮衛傷損邪氣伏藏所以引日不瘥仍故休
作也夫瘧歲歲發至三歲發連月發不解脇下有否治
之不得攻其否但得虚其津液先其時發其汗服湯已
先小寒者引衣自温覆汗出小便自引利即愈也
巢氏諸病源候總論卷十一
