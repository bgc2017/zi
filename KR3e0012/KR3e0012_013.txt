欽定四庫全書
巢氏諸病源候總論卷十三
隋巢元方撰
氣病諸候(凡二十五論)
上氣候
夫百病皆生於氣故怒則氣上喜則氣緩悲則氣消恐
則氣下寒則氣收聚熱則腠理開而氣泄憂則氣亂勞
則氣耗思則氣結九氣不同怒則氣逆甚則嘔血及食
而氣逆上也喜則氣和榮衞行通利故氣緩焉悲則心
系急肺布葉舉使上焦不通榮衞不散熱氣在内故氣
消也恐則精却精却則上焦閉閉則氣還還則下焦脹
故氣不行寒則經絡涘澀故氣收聚也熱則腠理開竅
榮衞通故汗大泄也憂則心無所寄神無所歸慮無所
定故氣亂矣勞則喘且汗外内迅故氣耗矣思則身心
有所止氣留不行故氣結矣診寸口脉伏胸中逆氣是
諸氣上衝胸中故上氣面胕腫髆息其脉浮大不治上
氣脉躁而喘者屬肺肺脹欲作風水發汗愈脉洪則為
氣其脉虚寧伏匿者生牢強者死喘息低仰其脉滑手
足温者生也濇而四末寒者死也數者死也謂其形損
故
養生方云飲水勿急咽久成氣病其湯熨針石别有正
方補養宣導今附於後
養生方導引法云兩手向後合手拓腰向上急勢振搖
臂肘來去七始得手不移直向上向下盡勢來去二七
去脊心肺氣壅悶散消正坐並膝頭足初坐先足指相
對足跟外扒坐止少欲安穏須兩足跟向内相對坐足
指外扒覺悶痛漸漸舉身似欵便坐足上待共内坐相
似不痛始雙竪脚跟向上坐上足指並反向外每坐常
覺去膀胱内冷膝風冷足疼上氣腰痛盡自消適也
又云兩足兩指相向五息正引心肺去厥逆上氣極用
力令兩足相向意止引肺中氣出病人行肺内外展轉
屈伸隨無有違逆
卒上氣候
肺主於氣若肺氣虚實不調或暴為風邪所乘則府藏
不利經絡否澀氣不宣和則上氣也又因有所怒則氣
卒逆上甚則變嘔血氣血俱傷其湯熨針石别有正方
補養宣導今附於後
養生方導引法云兩手交义頥下自極致補氣治暴氣
咳以兩手交頥下各把兩頥脉以頥句交中急牽來著
喉骨自極三通致補氣充足治暴氣上氣寫喉等病令
氣調長音聲弘亮
上氣鳴息候
肺主於氣邪乘於肺則肺脹脹則肺管不利不利則氣
道澀故氣上喘逆鳴息不通診其肺脉滑甚為息奔上
氣脉出魚際者主喘息其脉滑者生駃者死也
上氣喉中如水雞鳴候
肺病令人上氣兼胸鬲痰滿氣行壅滯喘息不調致咽
喉有聲如水雞之鳴也
奔氣候
夫氣血循行於經絡周而復始皆有常度肺為五藏上
蓋主通行於府藏之氣若肺受邪則氣道不利氣道不
利則諸藏氣壅失度故氣奔急也
賁豚氣候
夫賁豚氣者腎之積氣起於驚恐憂思所生若驚恐則
傷神心藏神也憂思則傷志腎藏志也神志傷動氣積
於腎而氣下上遊走如豚之奔故曰賁豚其氣乘心若
心中踴踴如事所驚如人所恐五藏不定食飲輒嘔氣
滿胸中狂痴不定妄言妄見此驚恐奔豚之狀若氣滿
支心心下悶亂不欲聞人聲休作有時乍瘥乍極吸吸
短氣手足厥逆内煩結痛温温欲嘔此憂思賁豚之狀
診其脉來觸祝觸祝者病賁豚也腎脉微急沉厥賁豚
其足不收不得前後
上氣嘔吐候
肺主於氣肺為邪所乘則上氣此為鬲内有熱胃間有
寒寒從胃上乘於肺與鬲内熱相搏故乍寒乍熱而上
氣上氣動於胃胃氣逆故嘔吐也
上氣腫候
肺主於氣候身之皮毛而氣之行循環藏府流通經絡
若外為邪所乘則膚腠閉密使氣内壅與津液相并不
得泄越故上氣而身腫也
結氣候
結氣病者憂思所生也心有所存神有所止氣留而不
行故結於内
養生方云哭泣悲來新哭訖不用即食久成氣病其湯
熨針石别有正方補養宣導今附於後
養生方導引法云坐生腰舉左手仰其掌却右臂覆右
手以鼻内氣自極七息息間稍頓右手除兩臂背痛結
氣
又云端坐生腰舉左手仰掌以右手承右脇以鼻内氣
自極七息除結氣
又云兩手拓肘頭拄席努肚上極勢待大悶始下來去
上下五七去脊背體内疼骨節急強肚腸宿氣行忌太
飽不得用肚編也
冷氣候
夫藏氣虚則内生寒也氣常行府藏府藏受寒冷即氣
為寒冷所并故為冷氣其狀或腹脹或腹痛甚則氣逆
上而面青手足冷
七氣候
七氣者寒氣熱氣怒氣恚氣憂氣喜氣愁氣凡七氣積
聚牢大如杯若拌在心下腹中疾痛欲死飲食不能時
來時去每發欲死如有禍狀此皆七氣所生寒氣則嘔
吐惡心熱氣則說物不章言而遑怒氣則上氣不可忍
熱上搶心短氣欲死不得氣息也恚氣則積聚在心下
不可飲食憂氣則不可極作暮卧不安席喜氣即不可
疾行不能久立愁氣則喜忘不識人置物四方還取不
得去處若聞急即手足筋攣不舉
九氣候
九氣者謂怒喜悲恐寒熱憂勞思因此九事而傷動於
氣一曰怒則氣逆甚則嘔血及食而氣逆也二曰喜則
其氣緩榮衞通利故氣緩三曰悲則氣消悲則使心系
急肺布葉舉使上焦不通熱氣在内故氣消也四曰恐
則氣下恐則精却精却則上焦閉閉則氣還氣還則下
焦脹故氣不行五曰寒則氣收聚寒使經絡涘澀使氣
不宣散故也六曰熱則腠理開腠理開則榮衞通汗大
泄七曰憂則氣亂氣亂則心無所寄神無所歸慮無所
定故氣亂八曰勞則氣耗氣耗則喘且汗外内皆越故
氣耗也九曰思則氣結氣結則心有所止故氣留而不
行衆方說此九氣互有不同但氣上之由有九故名為
九氣類也
短氣候
平人無寒熱短氣不足以息者體實實則氣盛盛則氣
逆不通故短氣又肺虚則氣少不足亦令短氣則其人
氣微常如少氣不足以呼吸診其脉尺寸俱微血氣不
足其人短氣寸口脉沉胸中短氣脉前小後大則為胸
滿短氣脉洪大者亦短氣也
五鬲氣候
五鬲氣者謂憂鬲恚鬲氣鬲寒鬲熱鬲也憂鬲之病胸
中氣結煩悶津液不通飲食不下羸瘦不為氣力恚鬲
之為病心下苦實滿噫輒酢心食不消心下積結牢在
胃中大小便不利氣鬲之為病胸脇逆滿咽塞胸鬲不
通噫聞食臭寒鬲之為病心腹脹滿咳逆腹上苦冷雷
鳴繞臍痛食不消不能食肥熱鬲之為病藏有熱氣五
心中熱口中爛生瘡骨煩四支重脣口乾燥身體頭面
手足或熱腰背皆疼痛胸痺引背食不消不能多食羸
瘦少氣及癖也此是方家所說五鬲形證也經云陽脉
結謂之鬲言憂恚寒熱動氣傷神而氣之與神並為陽
也傷動陽氣致隂陽不和而府藏生病結於胸鬲之間
故稱為鬲氣衆方說五鬲互有不同但傷動之由冇五
故云五鬲氣
逆氣候
夫逆氣者因怒則氣逆甚則嘔血及食而氣逆上人有
逆氣不得卧而息有音者有起居如故而息有音者有
得卧行而喘者有不能卧不能行而喘者有不能卧卧
而喘者皆有所起其不得卧而息有音者是陽明之逆
足三陽者下行今逆而上行故息有音陽明者為胃脉
也胃者六府之海其氣亦下行陽明逆氣不得從故不
得卧夫胃不和則卧不安此之謂也夫起居有如故而
息有音者此肺之絡逆絡脉之氣不得隨經上下故留
經而不行此絡脉之疾人起居如故而息有音不得卧
卧則喘者是水氣之客夫水者循津液而流也腎者水
藏主津液津液主卧而喘診其脉趺陽脉太過則令人
逆氣背痛温温然寸口脉伏背中有逆氣關上脉細其
人逆氣腹痛脹滿其湯熨針石别有正方補養宣導今
附於後
養生方導引法云以左足踵拘右足拇指鼻内氣自極
七息除癖逆氣
厥逆氣候
厥者逆也謂隂氣乘於陽隂氣居於下陽氣處於上陽
虚則隂實實則隂盛隂盛則上乘於陽衞氣為之厥逆
失於常度故寒從背起手足冷逆隂盛故也
少氣候
此由藏氣不足故也肺主於氣而通呼吸藏氣不足則
呼吸微弱而少氣胸痛少氣者水在藏府水者隂氣隂
氣在内故少氣診右手寸口脉隂實者肺實也若少氣
胸内滿彭彭與髆相引脉來濡者虚少氣也左手關上
脉隂陽俱虚者足厥隂少陽俱虚也病苦少氣不能言
右手關上脉隂陽俱虚者足太隂陽明俱虚也病苦胃
中如空狀少氣不足以息四逆寒脉弱者少氣皮膚寒
脉小者少氣也
遊氣候
夫五藏不調則三焦氣滿滿則氣遊於内不能宣散故
其病但煩滿虚脹
胸脇支滿候
肺之積氣在於右脇肝之積氣在於左脇二藏虚實不
和氣蓄於内故胸脇支滿春脉不及令人胸痛引背夏
則兩脇脹滿寸口脉滑為陽實胸中逆滿也
上氣胸脇支滿候
寒冷在内與藏府相搏積於脇下冷乘於氣氣則逆上
衝於胸脇故上氣而胸脇支滿
久寒胸脇支滿候
隂氣積於内久而不已則生寒寒氣與藏氣相搏衝於
胸脇故支滿
乏氣候
夫虚極之人榮衞減耗府藏虚弱氣行不足所以呼吸
氣短也
走馬奔走及人走乏飲水得上氣候
夫走馬及人走則大動於氣氣逆於胸内未得宣散而
又飲水水搏於氣故有上氣
食熱餅觸熱飲水發氣候
夫食熱皆觸動肺氣則熱聚肺間熱氣未歇而飲冷水
水入於肺冷熱相搏氣聚不宣為冷所乘故令發氣
氣分候
夫氣分者由水飲搏於氣結聚所成氣之流行常無壅
滯若有停積水飲搏於氣則氣分結而住故云氣分
脚氣病諸候(凡八論)
脚氣緩弱候
凡脚氣病皆由感風毒所致得此病多不即覺或先無
他疾而忽得之或因衆病後得之初甚微飲食嬉戲氣
力如故當熟察之其狀自膝至脚有不仁或若痺或淫
淫如蟲所緣或脚指及膝脛洒洒爾或脚屈弱不能行
或微腫或酷冷或痛疼或緩縱不隨或攣急或至困能
飲食者或有不能者或見飲食而嘔吐惡聞食臭或有
物如指發於踹腸逕上衝心氣上者或舉體轉筋或壯
熱頭痛或胸心衝悸寢處不欲見明或腹内苦痛而兼
下者或言語錯亂有善忘誤者或眼濁精神昏憒者此
皆病之證也若治之緩便上入腹入腹或腫或不腫胸
脇滿氣上便殺人急者不全日緩者或一二三月初得
此病便宜速治之不同常病病既入藏其脉有三品内
外證候相似但脉異耳若病人脉得浮大及緩宜服續
命湯兩劑若風盛宜作越脾湯加术四兩若脉轉駃而
緊宜服竹瀝湯脉微而弱宜服風引湯二三劑此皆多
是因虚而得若大虚乏氣短可其間作補湯隨病體之
冷熱而用若未愈更作竹瀝湯若病人脉浮大而緊駃
此是三品之最惡脉脉或沉細而駃者此脉正與浮大
緊者同是惡脉浮大者病在外沉細者病在内治亦不
同當將息以意耳其形或尚可而手脚未及至弱數日
之内上氣便死如此之脉急服竹瀝湯日一劑湯勢恒
令相及勿令半日之内無湯也若服竹瀝湯得下者必
佳竹汁多服之皆須熱服不熱停在胸鬲更為大患若
已服數劑病及脉勢未折而若脹滿者可以大鱉甲湯
下之湯勢盡而不得佳下可以丸藥助令得下下後更
服竹瀝湯趣令脉勢折氣息料理乃佳江東嶺南土地
卑下風濕之地易傷於人初得此病多從下上所以脚
先屈弱然後毒氣循經絡漸入府藏府藏受邪氣便喘
滿以其病從脚起故名脚氣其湯熨針石别有正方補
養宣導今附於後
養生方導引法云坐兩足長舒自縱身内氣向下使心
内柔和適散然後屈一足安膝下努長舒一足仰取指
向上便急仰眠頭不至席兩手急努向前頭向上努挽
一時各各取勢來去二七遞互亦然去腰疼腰膊冷血
冷風痺日日漸損
又云覆卧旁視内踵生腰以鼻内氣自極七息除脚中
弦痛轉筋脚酸疼脚痺弱
又云舒兩足坐散氣向湧泉可三通氣徹倒始收右足
屈捲將兩手急捉脚湧泉挽足踏手挽一時取勢手足
用力逆氣向下三七不失氣數尋去腎内冷氣膝冷脚
疼也
又云一足屈之足指仰使急一足安膝頭心散心兩足
跟出氣向下一手拓膝頭向下急捺一手向後拓席一
時極勢左右亦然二七去膝痺疼急
又云一足踏地一足向後將足解谿安踹上急努兩手
偏相向後側身如轉極勢二七左右亦然去足疼痛痺
急腰痛也
脚氣上氣候
此由風濕毒氣初從脚上後轉入腹而乘於氣故上氣
也
脚氣痺弱候
此由血氣虚弱若受風寒濕毒與血并行膚腠邪氣盛
正氣少故血氣澀澀則痺虚故令痺弱也
脚氣疼不仁候
此由風濕毒氣與血氣相搏正氣與邪氣交擊而正氣
不宣散故疼痛邪在膚腠血氣則澀澀則皮膚厚搔之
如隔衣不覺知是名為不仁也
脚氣痺攣候
脚氣之病有挾風毒風毒則搏於筋筋為攣風濕乘於
血氣故令痺攣也
脚氣心腹脹急候
此由風濕毒氣從脚上入於内與藏氣相摶結聚不散
故心腹脹急也
脚氣腫滿候
此由風濕毒氣摶於腎經腎主於水今為邪所摶則腎
氣不能宣通水液水液不傳於小腸致壅溢府藏府藏
既浸漬於皮膚之間故腫滿也
脚氣風經五藏驚悸候
夫温濕成脚氣而挾風毒毒少風多則風證偏見風邪
之來初客膚腠後經府藏藏虚乘虚而入經遊五藏與
神氣相摶神氣為邪所乘則心驚悸也
巢氏諸病源候總論卷十三
