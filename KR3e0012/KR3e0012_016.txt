欽定四庫全書
巢氏諸病源候總論卷十六
隋巢元方撰
心痛病諸候(凡五論)
心痛候
心痛者風冷邪氣乘於心也其痛發有死者有不死者
有久成疹者心為諸蔵主而蔵神其正經不可傷傷之
而痛為真心痛朝發夕死夕發朝死心有支别之絡脉
其為風冷所乘不傷於正經者亦令心痛則乍間乍甚
故成疹不死人心為火與諸陽會合而手少隂心經也
若諸陽氣虚少隂之經氣逆謂之陽虚隂厥亦令心痛
其痛引喉是也又諸蔵虚受病氣乘於心者亦令心痛
則心下急痛謂之脾心痛也足太隂為脾之經與胃合
足陽明為胃之經氣虚逆乘心而痛其狀腹脹歸於心
而痛甚謂之胃心痛也腎之經足少隂是也與膀胱合
膀胱之經足太陽是也此二經俱虚而逆逆氣乘心而
痛者其狀下重不自伏時苦泄寒巾為腎心痛診其心
脉急者為心痛引背食不下寸口脉沈緊若心下有寒
時痛關上脉緊心下苦痛左手寸口脉沈則為隂隂絶
者無心脉也苦心下毒痛
久心痛候
心為諸蔵主其正經不可傷傷之而痛者則朝發夕死
夕發朝死不睱展治其久心痛者是心之支别絡為風
邪冷熱所乘痛也故成疹不死發作有時經久不瘥也
心懸急懊痛候
心與小腸合為表裏俱象於火而火為陽氣也心為諸
蔵主故正經不受邪若為邪所傷而痛即死若支别絡
為風邪所乘而痛則經久成疹其痛懸急懊者是邪廹
於陽氣不得宣暢壅瘀生熱故心如懸而急煩懊痛也
心痛多唾候
心痛而多唾者停飲乘心之絡故也停飲者水液之所
為也心氣通於舌心與小腸合俱象火小腸心之府也
其水氣下行於小腸為溲便則心絡無有停飲也膀胱
與腎俱象水膀胱為腎之府主蔵津液腎之液上為唾
腎氣下通於隂若府蔵和平則水液下流宣利若冷熱
相乘致府蔵不調津液水飲停積上廹於心令心氣不
宣暢故痛而多唾也
心痛不能飲食候
心痛而不能飲食者積冷在内客於脾而乘心絡故也
心陽氣也冷隂氣也冷乘於心隂陽相乘冷熱相擊故
令痛也脾主消水穀冷氣客之則脾氣冷弱不勝於水
穀也心為火脾為土是母子也俱為邪所乘故痛復不
能飲食也
腹痛病諸候(凡四論)
腹痛候
腹痛者由府蔵虚寒冷之氣客於腸胃募原之間結聚
不散正氣與邪氣交爭相擊故痛其有隂氣摶於隂經
者則腹痛而腸鳴謂之寒中是陽氣不足隂氣有餘者
也診其寸口脉沈而緊則腹痛尺脉緊臍下痛脉沈遲
腹痛脉來觸觸者小腹痛脉隂弦則腹痛凡腹急痛此
裏之有病其脉當沈若細而反浮大故當愈矣其人不
即愈必當死以其病與脉相反故也其湯熨針石别有
正方補養宣導今附於後
養生方導引法云治股脛手臂痛法屈一脛臂中所痛
者正偃卧口鼻閉氣腹痛以意推之想氣往至痛上俱
熱即愈
又云偃卧展兩脛兩手仰足指以鼻内氣自極七息除
腹中弦急切痛
又云偃卧口内氣鼻出之除裏急飽咽氣數十令温中
寒乾吐嘔腹痛口内氣七十所大振腹咽氣數十兩手
相摩令熱以摩腹令氣下
又云偃卧仰兩手兩足鼻内氣七息除腹中弦切痛
久腹痛候
久腹痛者蔵府虚而有寒客於腹内連滯不歇發作有
時發則腸嗚而腹絞痛謂之寒中是冷摶於隂經今陽
氣不足隂氣有餘也寒中久痛不瘥冷入於大腸則變
下痢所以然者腸鳴氣虚故也腸虚則泄故變下痢也
腹脹候
腹脹者由陽氣外虚隂氣内積故也陽氣外虚受風冷
邪氣風冷隂氣也冷積於府蔵之間不散與脾氣相壅
虚則脹故腹滿而氣微喘診其脉右手寸口氣口以前
手陽明經也脉浮為陽按之牢強謂之為實陽實者病
腹滿氣喘嗽左手關上脉足少陽經也隂實者病腹脹
滿煩擾不得卧也關脉實即腹滿響關上脉浮而大風
在胃内腹脹急心内澹澹食欲嘔逆關脉浮腹滿不欲
食脉浮為是虚滿左手尺中神門以後脉足少隂經沈
者為隂隂實者病苦小腹滿左手尺中隂實者腎實也
苦腹脹善鳴左手關後尺中脉浮為陽陽實者膀胱實
也苦小腹滿引腰痛脉來外澀者為奔腹脹滿也病苦
腹滿而喘脉反滑利而沈皆為逆死不治腹脹脉浮者
生虚小者死其湯熨針石别有正方補養宣導今附於
後
養生方導引法云蹲坐住心捲兩手發心向下左右手
搖臂遞互欹身盡髆勢捲頭築肚兩手衝脉至臍下來
去三七漸去腹脹肚急悶食不消化
又云腹中苦脹有寒以口呼出氣三十過止
又云若腹中滿食飲苦飽端坐生腰以口内氣數十滿
吐之以便為故不便復為之有寒氣腹中不安亦行之
又云端坐生腰口内氣數十除腹滿食飲過飽寒熱肚
中痛病
又云兩手向身側一向偏相極勢發頂足氣散下欲似
爛物解散手掌指直舒左右相皆然去來三七始正身
前後轉動膊腰七去腹肚脹膀胱腰脊臂冷血脉急強
悸也
又云苦腹内滿飲食善飽端坐生腰以口内氣數十以
便為故不便復為
又云脾主土暖如人肉如始得發汗去風冷邪氣若腹
内有氣脹先須暖足摩上下并氣海不限遍數多為佳
始得左迴右轉立七和氣如用腰身内一日一十三法
迴轉三百六十骨節動脉搖筋氣血布澤二十四氣和
潤蔵府均調和氣用頭動摇振手氣向上心氣向下分
明知去來莫閣平手欹腰轉身摩氣蹙迴動盡心氣放
散送至湧泉一一不失氣之行度用之有益不解用者
欵如氣亂
久腹脹候
久腹脹者此由風冷邪氣在腹内不散與蔵府相搏脾
虚故脹其脹不已連滯停積時瘥時發則成久脹也久
脹不已則食不消而變下痢所以然者脾胃為表裏脾
主消水榖胃為水穀之海脾虚寒氣積久脾氣衰弱故
食不消也而冷移入大腸大腸為水穀糟粕之道路虚
而受冷故變為痢也
心腹痛病諸候(凡七論)
心腹痛候
心腹痛者由府蔵虚弱風寒客於其間故也邪氣發作
與正氣相擊上衝於心則心痛下攻於腹則腹痛下上
相攻故心腹絞痛氣不得息診其脉左手寸口人迎以
前脉手少隂經也沈者為隂隂虚者病苦心腹痛難以
言心如寒狀心腹㽲痛不得息脉細小者生大&KR1836;疾者
死心腹痛脉沈細小者生脉浮大而疾者死其湯熨針
石别有正方補養宣導今附於後
養生方導引法云行大道常度日月星辰清净以雞鳴
安身卧漱口三咽之調五蔵殺蠱蟲令人長生治心腹
痛
久心腹痛候
久心腹痛者由寒客於府蔵之間與血氣相摶隨氣下
上攻擊心腹絞結而痛蔵氣虚邪氣盛停積成疹發作
有時為久心腹痛也然心腹久痛冷氣結聚連年積歲
日月過深變為寒疝
心腹相引痛候
心腹相引痛者足太隂之經與絡俱虚為寒冷邪氣所
乘故也足太隂是脾之脉起於足大指之端上循屬脾
絡胃其支脉復從胃别上注心經入於胃絡注於心此
二脉俱虚為邪所乘正氣與邪氣交爭在於經則胃脘
急痛在於絡則心下急痛經絡之氣往來邪正相擊在
於其間所以心腹相引痛也診其脉太陽脉厥逆䯒急
攣心痛引於腹也
心腹脹候
心腹脹者蔵虚而邪氣客之乘於心脾故也足太隂脾
之經也脾虚則脹足少隂腎之經也其脉起於足小指
之下循行上絡膀胱其直者從腎上入肺其支者從肺
出絡於心蔵虚邪氣客於二經與正氣相摶積聚在内
氣并於脾脾虚則脹故令心腹煩滿氣急而脹也診其
脉遲而滑者脹滿也其湯熨針石别有正方補養宣導
今附於後
養生方導引法云伸右脛屈左膝内壓之五息引脾去
心腹寒熱胸臆邪脹依經為之引脾中熱氣出去腹中
寒熱胸臆中邪氣脹滿久行無有寒熱時節之所中傷
名為真人之方
久心腹脹候
久心腹脹者由府蔵不調寒氣乘之入并於心脾脾虚
則脹停積成疹有時發動故為久也久脹不已脾虚寒
氣積胃氣亦冷脾與胃為表裏也此則府蔵俱冷令飲
食不消若寒移入大腸則變下痢
胸脇痛候
胸脇痛者由膽與肝及腎之支脉虚為寒氣所乘故也
足少陽膽之經也其支脉從目兊貫眥目下行至胸脇
裏足厥隂肝之經也其支脉起足大指叢毛上循入貫
膈布脇肋足少隂腎之經也其支脉從肺出絡心注胸
此三經之支脉並循行胸脇邪氣乘於胸脇故傷其經
脉邪氣之與正氣交擊故令胸脇相引而急痛也診其
寸口脉弦而滑弦即為痛滑即為實痛即為急實即為
躍弦滑相搏即胸脇搶急痛也
辛苦煩滿又胸脇痛欲死候
此由手少陽之絡脉虚為風邪所乘故也手少陽之脉
起小指次指之端上循入缺盆布亶中散絡心包風邪
在其經邪氣廹於心絡心氣不得宣暢故煩滿乍上攻
於胸或下引於脇故煩滿而义胸脇痛也若經久邪氣
留連摶於蔵則成積摶於府則成聚也
巢氏諸病源候總論卷十六
