欽定四庫全書
巢氏諸病源候總論卷四十二
隋巢元方撰
婦人任娠病諸候下(凡四十二論)
任娠傷寒候
冬時嚴寒人體虚而為寒所傷即成病為傷寒也輕者
嗇嗇惡寒噏噏發熱微欬鼻塞數日乃止重者頭痛體
疼增寒壯熱久不歇亦傷胎也
任娠傷寒後復候
冬時嚴寒人體虚觸冐之得病名傷寒其狀頭痛體疼
壯熱瘥後體虚尚未平復或起早或飲食過度病更如
初故謂之復也
任娠時氣候
四時之間忽有非節之氣如春時應暖而反寒夏時應
熱而反冷秋時應凉而反熱冬時應寒而反温非其節
而有其氣一氣之至無人不傷長少雖殊病皆相似者
多挾於毒言此時普行此氣故云時氣也任娠遇之重
者傷胎也
任娠温病候
冬時嚴寒人有觸冐之寒氣伏藏肌骨未即病至春而
發謂之温也亦壯熱大體與傷寒相似又冬時應寒而
反温温氣傷人即病亦令壯熱謂之温病任娠遇此病
熱摶於胎皆損胎也
任娠熱病候
冬時嚴寒觸冐傷之藏於肌骨夏至乃發壯熱又為暑
病暑病即熱病也此寒氣藴積發即有毒任娠遇之多
致墮胎也
任娠寒熱候
任娠寒熱病者猶是時氣之病也此病起於血氣虚損
風邪乘之致陰陽并隔陽勝則熱陰勝則寒陰陽相乘
二氣交争故寒熱其任娠而感此病者熱甚則傷胎也
任娠寒瘧候
夫瘧者由夏傷於暑客於皮膚至秋因勞動血氣腠理
虚而風邪乘之動前暑熱正邪相擊陰陽交争陽盛則
熱陰盛則寒陰陽更虚更盛故發寒熱陰陽相離寒熱
俱歇若邪動氣至交争則復發故瘧休作有時其發時
節漸晏者此由風邪客於風府循膂而下衛氣一日一
夜常大會於風府其明日日下一節故其作發日晏其
發日早者衞氣之行風府日下一節二十一日下至尾
骶二十二日入脊内上注於伏衝之脈其行九日出於
缺盆之内其氣既上故其病發更早其間日發者由風
邪内薄五臟横連募原其道遠其氣深其行遲不能日
作故間日蓄積乃發任娠而發者寒熱之氣廹傷於胎
多致損動也
任娠下利候
春傷於風邪氣留連遇腸胃虚弱風邪因而傷之腸虚
則洩故為下利然此水榖利也
任娠滯利候
冷熱不調腸虚者冷熱之氣客於其間熱氣乘之則赤
冷氣乘之則白冷熱相交連滯故赤白如魚腦鼻涕相
雜為滯利也
任娠胷脇支滿候
任娠經血不通上為乳汁兼以飬胎若宿有停飲者則
血飲相摶又因冷熱不調動於血飲血飲乘氣逆上搶
於胷脇胷脇脹滿而氣小喘謂之支滿
任娠痰候
水飲停積結聚為痰人皆有之少者不能為害若多則
成病妨害飲食乃至嘔吐任娠病之若嘔吐甚者傷胎
也
任娠子煩候
臟虚而熱氣乘於心則令心煩停痰積飲在於心胷其
衝冷心者亦令煩也若虚熱而煩者但煩熱而已若有
痰熱而煩者則嘔吐涎沫任娠之人既血飲停積或虚
熱相摶故亦煩以其任娠而煩故謂之子煩也
任娠霍亂候
陰陽清濁相干謂之氣亂氣亂於腸胃之間為霍亂也
但飲食過度冐觸風冷使陰陽不和致清濁相干腸胃
虚者受之故霍亂也先心痛則先吐先腹痛則先利心
腹俱痛吐利並發有頭痛體疼發熱而吐利者亦為霍
亂所以然者挾風而有實故也風折血氣皮膚閉密血
氣不得宣故令壯熱風邪乘其經脈氣上衝於頭則頭
痛風氣入於腸胃腸虚則洩利胃逆則嘔吐故吐利也
吐利甚則煩府藏虚故也又手足逆冷陽氣暴竭謂之
四逆也任娠而病之吐利甚者則傷損胎也
任娠中惡候
人有忽然心腹刺痛悶亂欲死謂之中惡言惡邪之氣
中傷於人也所以然者人之血氣自飬而精神為主若
血氣不和則精神衰弱故厲毒鬼氣得中之任娠病之
亦致損胎也
任娠腹滿候
任娠腹滿者由腹内宿有寒冷停飲挾以任娠重因觸
冷則冷飲發動燠氣相干故令腹滿也
任娠欬嗽候
肺感於微寒寒傷於肺則成欬嗽所以然者肺主氣候
皮毛寒之傷人先客皮毛故肺受之又五藏六府俱受
氣於肺以四時更王五藏六府亦皆有欬嗽各以其時
感於寒而為欬嗽也秋則肺受之冬則腎受之春則肝
受之夏則心受之其諸藏欬嗽不已各𫝊於府任娠而
病之者久不已傷於胎也
任娠胷痺候
胷痺者由寒氣客於藏府上衝胷心愊愊如滿噎塞習
習而痺痛胷中慄慄然飲食不下謂之胷痺也而脾胃
漸弱乃至斃人任娠而病之非直任婦為患亦傷損於
胎也
任娠咽喉身體著毒腫候
毒腫者是風邪厲毒之氣客人肌肉摶人血氣積聚所
成然邪毒傷人無有定處隨經絡虚處而留止之故或
著身體或著咽喉但毒之所停血則否澀血氣與邪相
摶故成腫也其毒發於身體猶為小緩若著咽喉最急
便腫塞痺痛乃至水漿不通毒入攻心心煩悶任娠者
尤宜急救不爾子母俱傷也
任娠中蠱毒候
蠱毒者人有以蛇蝘蜣蜋諸蠱合著一處令其自相殘
食餘一箇在者名之為蠱諸山縣人多作而敬事之因
飲食裏以毒斃人又或吐血利血是食人腑臟則死又
云有緩急緩者延引日月急者止在旦夕以法術知其
主呼之蠱去乃瘥平人遇之尚死况任娠者故子母俱
傷也
任娠飛尸入腹候
飛尸者是五尸中一尸也其遊走皮膚貫穿臟腑每發
刺痛變作無常為飛尸也任娠病之者亦損胎也
任娠患子淋候
淋者腎虚膀胱熱也腎虚不能制水則小便數也膀胱
熱則水行澀澀而且數淋瀝不宣任娠之人胞繫於腎
腎患虚熱成淋故謂子淋也
任娠大小便不通候
人有府藏氣實而生於熱者隨停積之處成病若熱
結大腸大便不通熱結小腸小便不通若大小腸俱為
熱所結故煩滿大小便不通也凡大小便不通則内熱
腸胃氣逆令變乾嘔也
任娠大便秘不通候
三焦五藏不調和冷熱否結津液竭燥腸胃否澀藴積
結於腸間則大便不通令腸否滿煩熱甚者變乾嘔所
以然者胃内熱氣逆也
任娠大小便不利候
冷熱之氣不調乘於大小腸則謂之為遊氣壅否而生
熱或熱病熱入大小腸並令大小便不利也凡大小便
不利則心脇滿食不下而煩燥不安也
任娠小便利候
小便利者腎虚胞冷不能温制於小便故小便利也
任娠小便數候
腎與膀胱合俱主水腎氣通於陰腎虚而生熱則小便
澀虚則小便數虛熱相摶雖數起而不宣快也
任娠小便不利候
腎與膀胱合俱主水水行入胞為小便臟腑有熱熱入
於胞故令小便不利也
任娠小便不通候
小腸有熱熱入於胞内熱結甚者故小便不通則心脇
小腸俱滿氣喘急也
任娠驚胎候
驚胎者見懷任月將滿或將産其胎神識已具外有勞
傷損動而胎在内驚動也
任娠中風候
四時八方之氣為風常以冬至之日候之風從其鄕來
者長飬萬物若不從鄕來者為虚風賊於人人體虚者
則中之五藏六府兪皆在背藏府虚風邪皆從其兪入
人中之隨府藏所感而發也心中風但偃臥不得傾側
汗出脣赤汗流者可治急炙心俞百壯若脣或青或白
或黃或黑此是心壊為水面目亭亭時悚動者皆不可
治五六日而死若肝中風但踞坐不得低頭若繞兩目
連額色微有青脣青面黃可治急炙肝俞百壯若大胷
黑面一黃一白者是肝已傷不可治數日而死若脾中
風踞而腹滿身通黃吐鹹汁出者可治急炙脾俞百壯
若手足青者不可治若腎中風踞而腰痛視脇左右未
有黃如餅&KR0008;大者可治急炙腎俞百壯若齒黃赤鬢髮
直面土色者不可治也若肺中風偃臥而胷滿短氣冐
悶汗出視目下鼻上下兩邊下行至口色白可治急炙
肺俞百壯若色黃為肺已傷化為血不可治其人當妄
掇空或自拈衣如此數日而死任娠而中風非止任娠
為病甚者損胎也
任娠痙候
體虚受風而傷太陽之經停滯經絡後復遇寒濕相摶
發則口噤背強名之為痙任娠而發者悶冒不識人湏
臾醒醒復發亦是風傷太陽之經作痙也亦名子癎亦
名子冒也
任娠鬼胎候
夫人腑臟調和則血氣充實風邪鬼魅不能干之若榮
衞虚損則精神衰弱妖魅鬼精得入於藏壯如懷娠故
曰鬼胎也
任娠兩胎一生一死候
陽施陰化精盛有餘者則成兩胎胎之在胞以血氣資
飬若寒温節適虚實調和氣血強盛則胎無傷夭若冷
熱失宜氣血損弱則胎翳燥不育其兩胎而一死者是
血遇於寒挾經飬不調故偏夭死也候其胎上冷是胎
已死也
任娠胎痿燥候
胎之在胞血氣資飬若血氣虚損胞藏冷者胎則翳燥
委伏不長其壯兒在胎都不轉動日月雖滿亦不能生
是其候也而胎在内痿燥其胎多死
任娠過年久不産候
過年不産由挾寒冷宿血在胞而有胎則冷血相摶令
胎不長産不以時若其胎在胞日月雖多其胎翳小轉
動勞羸是挾於病必過時乃産
任娠墮胎後血出不止候
墮胎損經脈損經脈故血不止也瀉血多者便致煩悶
乃至死也
任娠墮胎後血不出候
此由宿有風冷因墮胎血冷相摶氣虚逆上者則血結
不出也其血逆上搶心則亦煩悶甚者致死
任娠墮胎衣不出候
此由墮胎初下婦人力羸不能更用氣産胞便遇冷冷
則血澀故胞衣不出也若胞上掩心煩悶乃至於死也
任娠墮胎後腹痛虚之候
此由墮胎之時血下遇少後餘血不盡將攝未復而勞
傷氣力觸冒風冷風冷摶於血氣故令腹痛勞損血氣
不復則虚之而餘血不盡結摶於内多變成血瘕亦令
月水不通也
任娠墮胎後著風候
墮胎後榮衞損傷腠理虚疎未得平復若起早當風取
凉即著於風初止羸弱或飲食減少氣力不即平復若
風挾冷入腹内摶於血結成刺痛若入腸胃亦下利入
經絡或痺或疼痛若入太陽之經則腰背強直成痙或
角弓反張或口喎僻或緩弱不隨或一邊攣急各隨所
傷處而成病也
任娠欲去胎候
間有任娠之人羸瘦或挾疾病既不能飬胎兼害母故
欲去之
巢氏諸病源候總論卷四十二
