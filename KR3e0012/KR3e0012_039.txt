欽定四庫全書
巢氏諸病源候總論卷三十九
隋巢元方撰
婦人雜病諸候三(凡四十論)
月水不利無子候
月水不利而無子者由風寒邪氣客於經血則令月水
否澀血結子臟陰陽之氣不能施化所以無子也
月水不通無子候
月水不通而無子者由風寒邪氣客於經血夫血得温
則宣流得寒則凝結故月水不通冷熱血結摶子臟而
成病致陰陽之氣不調和月水不通而無子也月水久
不通非止令無子血結聚不消則變為血瘕經久盤結
成塊亦作血瘕血水相并津液壅澀脾胃衰弱者水氣
流溢變為水腫如此難可復治多致斃人
飬生方云少時若新産後急帶舉重子陰挺出或傾
邪月水不瀉陰中激痛下塞令人無子
子臟冷無子候
子臟冷無子者由將攝失宜飲食不節乘風取冷或勞
傷過度致風冷之氣乘其經血結於子臟子臟則冷故
無子
帶下無子候
帶下無子者由勞傷於經血經血受風邪則成帶下帶
下之病白沃與血相兼帶而下也病在子臟胞内受邪
故令無子也診其右手關後尺中脈浮為陽陽絶者無
子力脈也若足逆冷帶下故也
結積無子候
五臟之氣積名曰積藏積之生皆因飲食不節當風取
冷過度其子臟勞傷者積氣結摶於子臟致陰陽血氣
不調和故病結積而無子
飬生方云月水未絶以合陰陽精氣入内令月水不節
内生積聚令絶子不復産乳
數失子候
婦人數失子者或由乖陰陽之理或由觸犯禁忌既産
之後而數失兒乃非腑臟生病故可以方術防斷之也
腹滿少氣候
腹滿少氣者由臟虚而觸風冷風冷摶於血氣故腹滿
腹滿則氣壅在内而呼吸不足常如少氣之故故云少
氣腹滿也
胷脅脹滿候
胷脅脹滿者由勞傷體虚而風冷之氣乘之客於臟腑
腸胃之間摶於血氣血氣壅之不宣氣得冷則逆與血
飲相摶上搶胷脅所以令胷脅脹滿也
客熱候
人血氣有陰陽臟腑有虚實實則生熱虚則受寒互相
乘加此人身内陰陽冷熱自相乘也此云客熱者是體
虚而將温過度外熱加之非臟腑自生故云客熱也其
狀上焦胷膈之間虚熱口燥或手足煩熱腸胃之内無
實熱也
煩滿候
煩滿者由體虚受邪使氣血相摶而氣逆上乘於心胷
氣否不宣故令煩滿煩滿者心煩胷間氣滿急也
身體卒痛候
身體卒痛者由勞動血氣而體虚受於風冷客其經絡
邪氣與正氣交擊於肌肉之間故身體卒痛也
左脅痛如刀刺候
左脅偏痛者由經絡偏虚邪故也人之經絡循環於身
左右表裏皆周徧若氣血調和不生虛實邪不能傷偏
虚者偏受風邪今此云脅痛者左邊偏受病也但風邪
在於經絡與血氣相乘交爭衝擊故痛發如刀刺
痰候
痰者由水飲停積在於胷膈所成人皆有痰少者不能
為害多則成患但胷膈飲漬於五臟則變令目眩頭痛
也
嗽候
嗽者肺傷微寒故也寒之傷人先傷肺者肺主氣候皮
毛故寒客皮毛先傷肺也其或寒微者則欬嗽也
咽中如炙肉臠候
咽中如炙肉臠者此是胷膈痰結與氣相摶逆上咽喉
之間結聚狀如炙肉之臠也
喉痛候
喉痛者風熱毒客於其間故也十二經脈有循頰喉者
五臟在内而經脈循於外臓氣虚則經絡受邪邪氣摶
於臟氣則生熱熱乘其脈熱摶咽喉故令喉痛也
癭候
癭病者是氣結所成其狀頸下及皮寬膇膇然憂恚思
慮動於腎氣腎氣逆結宕所生又諸山州縣人飲水多
者沙摶於氣結頸下亦成癭也
吐血候
吐血者皆由傷損腑臟所為夫血外行經絡内榮腑臓
若傷損經絡臟腑則虚血行失其常理氣逆者吐血又
怒則氣逆甚則嘔血然憂思驚怒内傷腑臟氣逆上者
皆吐血也
口舌出血候
口舌出血者心脾傷損故也脾氣通於口心氣通於舌
而心主血脈血榮於臟腑通於經絡若勞損臟腑傷動
經脈隨其所傷之經虚者血則妄行然口舌出血心脾
二臟之經傷也
汗血候
汗血者肝心二臟虚故也肝藏血而心主血脈心之液
為汗肝是木心是火母子也血之行内在腑臟外通經
絡勞傷肝心其血脈虚者隨液發為汗而出也
金瘡敗壞候
婦人金瘡未瘥而交會動於血氣故令瘡敗壞
耳聾候
耳聾風冷傷於腎腎氣通於耳勞傷腎氣風冷客之邪
與正氣相摶使經氣不通故耳聾也
耳聾風腫候
耳聾風腫者風邪摶於腎氣故也腎氣通於耳邪摶其
經血氣壅澀不得宣發故結腫也
眼赤候
眼&KR1475;赤者風冷客於腎間與血氣相摶而淚液乘之挾
熱者則令&KR1475;赤
風眩鼻塞候
風眩而鼻塞者風邪乘腑臟入於腦也五臟六腑之精
氣皆上注於目血與氣并属於腦體虚為風邪入腦則
引目目系急故令頭眩而腑臟皆受氣於肺肺主氣外
候在鼻風邪入腦又摶肺氣故頭眩而鼻塞
鼻衂候
鼻衂者由傷動血氣所為五臟皆禀血氣血氣和調則
循環經絡不澀不散若勞傷損動因而生熱氣逆流溢
入鼻者則成鼻衂也
面黑皯候
面黑皯者或臟腑有痰飲或皮膚受風邪皆令血氣不
調致生黑皯五臟六腑十二經血皆上於面夫血之行
俱榮表裏人或痰飲漬藏或腠理受風致血氣不和或
澀或濁不能榮於皮膚故變生黑皯若皮膚受風水治
則瘥腑臟有飲内療方愈也
面黑子候
面黑子者風邪摶血氣變化所生夫人血氣充盛則皮
膚潤悅若虚損疪點變生黑子者是風邪變其血氣所
生若生而有之者非藥可治也
蛇皮候
蛇皮者由風邪客於腠理也人腠理受於風則閉密使
血氣澀濁不能榮潤皮膚斑剥其狀如蛇鱗世呼蛇體
也亦謂之蛇皮也
手逆臚候
手逆臚者經脈受風邪血氣否澀也十二經筋脈有起
手指者其經虚風邪客之使血氣否澀皮臚枯剥逆起
謂之逆臚
白秃候
頭瘡有蟲痂白而髮秃落謂之白秃云是人腹内九蟲
内蛙蟲值血氣虛發動所作也
耳後附骨癰候
附骨癰是風寒摶血脈入深近附於骨也十二經之筋
脈有絡耳後完骨者虛則風寒客之寒氣折血血否澀
不通深附於骨而成癰也其狀無頭但腫痛
腫滿水氣候
水病由體虚受風濕入皮膚摶津液津液否澀壅滯在
内不消而流溢皮膚所以然者腎主水與膀胱合膀胱
為津液之府津液不消則水停蓄其外候目下如臥蠶
頸邊人迎脈動甚也脾為土主剋水而脾候肌肉腎水
停積脾土衰微不能消令水氣流溢浸漬皮膚而腫滿
血分候
血分病者是經血先斷而後成水病以其月水壅澀不
通經血分而為水故曰血分婦人月經通流流則水血
消化若風寒摶於經脈血結不通血水而蓄積成水腫
病
卒腫候
夫腫或風冷或水氣或熱毒此卒腫由腠理虚而風冷
摶於血氣壅結不宣故卒然而腫其狀但結腫而不熱
是也
赤流腫候
赤流腫者由體虚腠理開而風熱之氣客之風熱與血
氣相摶挾熱毒其狀腫起色赤隨氣流行移易故云流
腫
瘀血候
此或月經否澀不通或産後餘穢未盡因而乘風取涼
為風冷所乘血得冷則結成瘀也血瘀在内則時時體
熱面黃瘀久不消則變成積聚癥瘕也
傷寒候
此謂人觸冐於寒氣而成病冬時嚴寒攝衞周密者則
寒不能傷人若辛苦勞役汗出觸冐寒氣即發成病謂
之傷寒也其輕者微欬嗽鼻塞嗇嗇小寒噏噏微熱數
日而歇重者頭痛體疼惡寒壯熱而膏腴之人肌膚脆
弱雖不大觸冐其居處小有失宜則易傷於寒也自有
四時節内忽有暴寒傷於人成病者亦名傷寒謂之時
行傷寒非觸冐所致言此時通行此氣故為時行也
時氣候
此謂四時之間忽有非節之氣傷人而成病也如春時
應暖而寒夏時應熱而冷秋時應涼而熱冬時應寒而
温言此四時通行此氣一氣之至無間少長病皆相似
故名為時氣也但言其病名風寒所傷則輕狀猶如傷
寒小頭痛壯熱也若挾毒厲之氣則重壯熱煩毒或心
腹脹滿多死也
瘧候
夫瘧病者由夏傷於暑客在皮膚至秋因勞動血氣腠
理虚而風邪乘之動前暑熱正邪相擊陰陽交爭陽盛
則熱陰盛則寒陰陽更虚更盛故發寒熱陰陽相離則
寒熱俱歇若邪動氣至交爭復發故瘧休作有時其發
時節漸晏者此由邪客於風府邪循膂而下衞氣一日
一夜常大會於風府其明日日下一節故其作日晏其
發日早者衞氣之行風府日下一節二十一日下至尾
骶二十二日入脊内上注於伏衝之脈其行九日出於
缺盆之内其氣既上故其病發更早其間日發者由邪
氣内薄五藏横連募原其道遠其氣深其行遲不能日
作故間日作蓄積乃發凡病瘧多渴引飲飲不消乃變
為癖大腸虚引飲水入腸胃則變為利也
巢氏諸病源候總論卷三十九
