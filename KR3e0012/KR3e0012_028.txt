欽定四庫全書
巢氏諸病源候總論卷二十八
隋巢元方撰
目疾諸候(凡三十八論)
目赤痛候
凡人肝氣通於目言肝氣有熱熱衝於目故令赤痛
目胎赤候
胎赤者是人初生洗目不淨令穢汁浸漬於眥使瞼赤
爛至大不瘥故云胎赤
目風赤候
目者肝之竅風熱在内乘肝其氣外衝於目故見風淚
出目瞼皆赤
目赤爛眥候
此由冐觸風日風熱之氣傷於目而眥僉皆赤爛見風
彌甚世亦云風眼
目數十年赤候
風熱傷於目眥則眥赤爛其風熱不去故眥常赤爛積
年不瘥
目風腫候
目為肝之外候肝虚不足為冷熱之氣所干故氣上衝
於目外復遇風冷所擊冷熱相搏而令瞼内結腫或如
杏核大或如酸棗之狀腫而因風所發故謂之風腫
目風淚出候
目為肝之外候若被風邪傷肝肝氣不足故令目淚出
其湯熨針石别有正方補養宣導今附於後
養生方導引法云踞伸右脚兩手抱左膝頭生腰以鼻
内氣自極七息除難屈伸拜起去脛中痛痺風目耳聾
又云踞伸左脚兩手抱右膝生腰以鼻内氣自極七息
展左足者外除難屈伸拜起去脛中疼一本云除風目
暗耳聾
又云以鼻内氣左手持鼻除目暗泣出鼻内氣口閉自
極七息除兩脇下積血氣
又云端坐生腰徐以鼻内氣以右手持鼻除目暗淚若
出閉目吐氣鼻中息肉耳聾亦然除傷寒頭痛洗洗皆
當以汗出為度
目淚出不止候
夫五臟六腑皆有津液通於目者為淚若臟氣不足則
不能收制其液故目自然淚出亦不因風而出不止本
無赤痛
目膚翳候
隂陽之氣皆上注於目若風邪痰氣乘於腑臟腑臟之
氣虚實不調故氣衝於目久不散變生膚翳膚翳者明
眼睛上有物如蠅翅者即是
目膚翳覆瞳子候
此言肝臟不足為風熱之氣所干故於目睛上生翳翳
久不散漸漸長侵覆瞳子
目息肉淫膚候
息肉淫膚者此由邪熱在臟氣衝於目熱氣攻於血脉
藴積不散結而生息肉在於白睛膚瞼之間即謂之息
肉淫膚也
目暗不明候
夫目者五臟六腑隂陽精氣皆上注於目若為血氣充
實則視瞻分明血氣虚竭則風邪所侵令目暗不明
養生方云恣樂傷魂魄通於目損於肝則目暗其湯熨
針石别有正方補養宣導今附於後
養生方導引法云蹲踞以兩手舉足五趾頭自極則五
臟氣徧主治耳不聞人語聲目不明久為之則令髮白
復黑
又云兩足指五息止引腰背痺偏枯令人耳聞聲久行
眼耳諸根無有罣礙又云伸左脛屈右膝内壓之五
息止引肺去風虚令人目明依經為之引肺中氣去風
虚病令人目明夜中見色與晝無異又云雞鳴以兩
手相摩令熱以熨目三行以指抑目左右無神光令目
明不病痛又云東向坐不息再通以兩手中指口唾
之二七相摩拭目令人目明以甘泉潄之洗目去其翳
垢令目清明上以内氣洗身中令内睛潔此以外洗去
其塵障又云卧引為三以手爪項邊脉五通令人目
明卧正偃頭下却亢引三通以兩手指爪項邊大脉為
五通除目暗患久行令人眼夜能見色為人不巳通見
十方無有劑限
目青盲候
青盲者謂眼本無異瞳子黑白分明直不見物耳但五
臟六腑之精氣皆上注於目若臟虚有風邪痰飲乘之
有熱則赤痛無熱但内生障是腑臟血氣不榮於睛故
外狀不異只不見物而已是之謂青盲
養生方云勿塞故井及水瀆令人耳聾目盲
又云正月八日沐浴除目盲
目青盲有翳候
白黑二睛無有損傷瞳子分明但不見物名為青盲更
加以風熱乘之氣不外泄藴積於睛間而生翳似蠅翅
者覆瞳子上故謂青盲翳也
目茫茫候
夫目是五臟六腑之精華宗脉之所聚肝之外候也腑
臟虚損為風邪痰熱所乘氣傳於肝上衝於目故令視
瞻不分明謂之茫茫也凡目病若肝氣不足兼胸鬲風
痰勞熱則目不能遠視視物則茫茫漠漠也若心氣虚
亦令目茫茫或惡見火光視見蜚蠅黃黑也診其左手
尺中脉沉為隂隂實者目視茫茫其脉浮大而緩者此
為逆必死其湯熨針石别有正方補養宣導今附於後
養生方導引法云雞鳴欲起先屈左手噉鹽指以指相
摩呪曰西王母女名曰益愈賜我目受之於口即精摩
形常雞鳴二七著唾除目茫茫致其精光徹視萬里徧
見四方咽二七唾之以熱指摩目二七令人目不瞑
雀目候
人有晝而睛明至瞑則不見物世謂之雀目言其如鳥
雀暝便無所見也
目珠管候
目是五臟六腑之精華宗脉之所聚肝之外候也肝藏
血若腑臟氣血調和則目精彩明淨若風熱痰飲漬於
臟腑使肝藏血氣藴積衝發於眼津液變生結聚狀如
珠管
目珠子脫出候
目是臟腑隂陽之精華宗脉之所聚上液之道肝之外
候凡人風熱痰飲漬於臟腑隂陽不和肝氣藴積生熱
熱衡於目使目睛疼痛熱氣衝擊其珠子故令脫出
目不能遠視候
夫目不能遠視者由目為肝之外候腑臟之精華若勞
傷腑臟肝氣不足兼受風邪使精華之氣衰弱故不能
遠視
目澀候
目肝之外侯也腑臟之精華宗脉之所聚上液之道若
悲哀内動腑臟則液道開而泣下其液竭者則目澀又
風邪内乘其腑臟外傳於液道亦令泣下而數欠泣竭
則目澀若腑臟勞熱熱氣乘於肝而衝發於目則目熱
而澀也甚則赤痛
目眩候
目者五臟六腑之精華宗脉之所聚也筋骨血氣之精
與脉并為目系系上屬於腦若腑臟虚風邪乘虚隨目
系入於腦則令腦轉而目系急則目眴而眩也
目視一物為兩候
目是五臟六腑之精華凡人腑臟不足精虚而邪氣乘
之則精散故視一物為兩也
目偏視候
目是五臟六腑之精華人腑臟虚而風邪入於目而瞳
子被風所射睛不正則偏視此患亦有從小而得之者
亦有長大方病之者皆由目之精氣虚而受風邪所射
故也
目飛血候
目肝之外候也肝蔵血足厥隂也其脉起足大趾之聚
毛入連於目系其經脉之血氣虚而為風熱所乘故血
脉生於白睛之上謂之飛血
目黑候
目黑者肝虚故也目是臟腑之精華肝之外候而肝藏
血腑臟虚損血氣不足故肝虚不能榮於目致精彩不
分明故目黑
目暈候
五臟六腑之精華皆上注於目目為肝之外候肝蔵血
血氣不足則肝虚致受風邪風邪摶於精氣故精氣聚
生於白睛之上繞於黑睛之際精彩昏濁黑白不明審
謂之目暈
睊目候(睊公縣切)
睊目者是風氣客於瞼眥之間與血氣津液相摶使目
眥痒而淚出目眥恒濕故謂之睊目
目眵䁾候
目是腑臟之精華肝之外候夫目上液之道腑臟有熱
氣薰於肝衝發於目眥瞼使液道熱澀滯結成眵䁾也
睢目候
目是腑臟血氣之精華肝之外候然則五腑六臟之血
氣皆上榮於目也若血氣虚則膚腠開而受風風客於
瞼膚之間所以其皮緩縱垂覆於目則不能開世呼為
睢目亦名侵風
目眇候
目者腑臟之精華宗脉之所聚肝之外候也風邪停飲
在於臟腑侵於肝氣上衝於眼則生障翳珠管息肉其
經絡有偏虚者翳障則偏覆一瞳子故偏不見物謂之
眇目
目蜡候
蜡目者是蠅蛆目眥成瘡故謂之蜡目
目肥候
肥目者白睛上生點注或如浮萍或如榆莢有如胡粉
色者有作青黑色者似羹上脂致令目暗世呼為肥目
五臟六腑之精華皆上注於目為肝之外候宗脉所聚
上液之道此由腑臟氣虚津液為邪所摶變化而生也
目皰瘡候
目肝之候也五臟六腑之精華上榮於目腑臟有熱氣
乘於肝衝發於目熱氣結聚故睛上生皰瘡也
目膿漏候
目是肝之外候上液之道風熱客於瞼眥之間熱摶於
血液令眥内結聚津液乘之不止故成膿汁不盡謂之
膿漏
目封塞候
目肝之外候也肝氣通於目風邪毒氣客於瞼膚之間
結聚成腫腫而瞼合不開故謂之封塞然外為風毒結
腫内則藴積生熱若腫不即消熱勢留滯則變生膚翳
息肉白障也
目内有丁候
目肝之外候也臟腑熱盛熱乘於腑氣衝於目熱氣結
聚而目内變生狀如丁也
針眼候
人有眼内眥頭忽結成皰三五日間便生膿汁世呼為
偷針此由熱氣客在眥間熱摶於津液所成但其熱勢
輕者故止小小結聚汁潰熱歇乃瘥
割目後除痛止血候
夫目生淫膚息肉其根皆從目眥染漸而起五臟六腑
之精華上注於目目宗脉之所聚肝之外候也肝蔵血
十二經脉有起内眥兌眥者風熱氣乘其臓腑臟腑生
熱熱氣薰肝衝發於目熱摶血結故生淫膚息肉割之
而傷經脉者則令痛不止血出不注即須方藥除療之
巢氏諸病源候總論卷二十八
