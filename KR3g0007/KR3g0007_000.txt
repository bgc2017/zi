提要
皇極經世觀物外篇衍義術數類一(數學之屬)
(臣)等謹案皇極經世觀物外篇衍義九卷宋
張行成撰是書專明皇極經世外篇之義亦
所進七易之一也皇極經世内篇前四卷推
元會運世之序後四卷辨聲音律吕之微外
篇則比物引類以發揮其藴奥行成以内篇
理深而數略外篇數詳而理顯學先天者當
自外篇始因補缺正誤使其文以類相從而
推繹其旨以成是篇上三篇皆言數中三篇
皆言象下三篇皆言理蓋行成以意更定非
復舊第然自明以來刻本率以外篇居前題
為内篇未免舛互失序賴行成此本尚可正
俗刻之訛且原書由雜纂而成本無義例行
成區分排比使端緒易尋亦頗有條理雖乾
坤闔闢變化無窮行成依據舊圖循文生義
于造化自然之妙未必能窺至于邵氏一家
之學則可謂心知其意矣魏了翁嘗稱其能
得易數之詳而書不盡傳則宋代已不免散
佚朱彝尊經義考但載皇極經世索隱而不
及此書則沈湮已久惟永樂大典所載尚為
完本今據原目仍釐為九卷著于錄乾隆四
十六年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
康節先生觀物有内外篇内篇先生所著也外篇門人
所記先生之言也内篇理深而數略外篇數詳而理顯
學先天者當自外篇始外篇行于世久矣闕數者三節
脫誤者百餘字今補其闕而正其脫誤分數象理類相
從為九卷輙衍其義以俟同志者擇焉蜀臨卭張行成
序
