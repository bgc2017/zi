儼山外集卷五
明陸深撰
春風堂隨筆
世傳花卉凡以海名者皆從海外來理或當然予家海
上園亭中喜種雜花最佳者為海棠每欲取名花填
小詞使童歌之有海紅花海榴花更欲采一種為四
闋累年而不得辛丑南歸訪舊至南浦見堂下盆中
有樹婆娑鬱茂問之曰此海桐花即山礬也因憶山
谷賦水仙花云山礬是弟梅是兄但白花耳却有歲
寒之意
本朝畫手當以錢唐戴文進為第一宣廟喜繪事御製
天縱一時待詔有謝廷循倪端石銳李在皆有名文
進入京衆工妬之一日在仁智殿呈畫文進以得意
之筆上進第一幅是秋江獨釣圖畫一紅袍人垂鈎
於水次畫家惟紅色最難者文進獨得古法入妙宣
廟閱之廷循從旁奏曰此畫甚好但恨鄙野爾宣廟
扣之乃曰大紅是朝廷品官服色却穿此去釣魚甚
失大體宣廟頷之遂揮去其餘幅不視故文進在京
師頗窘廹宋王士元畫武王誓師獨夫崇飲圖識者
以為精慮入神與六經合孫四皓進之天子下圖畫
院品第高文進妬之定為下品止賜三十縑古今忌
才雖曲藝亦然可資浩歎文進名亦偶同
今世所用摺疊扇亦名聚頭扇吾鄉張東海先生以為
貢於東洋永樂間始盛行於中國予見南宋以來詩
詞咏聚扇者頗多予收得楊妺子所寫絹扇面摺痕
尚存東坡謂高麗白松扇展之廣尺餘合之止两指
許正今摺扇蓋自北宋已有之倭人亦製為泥金面
烏竹骨充貢出自東洋果然
天地開闢日月重光遭遇際會畢力遐方將掃羣穢還
過故鄉肅清萬里總齊八荒告成歸老待罪舞陽此
司馬宣王過温歌宜入詩凖
北齊文宣天保七年築長城東至於海前後所築東西
凡三千餘里率十里一戍其要害置州鎮凡二十五
所是役頗大明年又於長城内築重城自厙洛拔而
東至於烏紇凡四萬餘里高洋備邊如此
長子羊頭山秬黍可以纍律河内葭莩灰可以布琯非
其地則無驗今長子與河内地相連屬豈天地之氣
鍾於此耶
邢子才有書甚多而不甚讎校見人校書常笑曰何愚
之甚天下書至死讀不可遍焉能始復校此且誤書
思之更是一適(北齊書)
元韶娶魏孝武帝后魏室竒寳多随后入韶家有二玉
鉢相盛可轉而不可出瑪瑙榼容三升玉縫之皆西
域鬼作也鬼作即世所謂鬼工
方言以十二生肖配十二辰為人命所属莫知所起周
宇文護母留齊貽書護曰昔在武川鎮生汝兄弟大
者属鼠次者属兔汝身属蛇當時已有此語
知止而后有定定而后能靜靜而后能安安而后能慮
慮而后能得此一條自具大學始終節目亦吾道異
端之所以分也如告子之學可謂定矣而未能靜禪
者之學可謂靜矣而未能安惟其未能安故資於神
通惟其未能慮故失之誕謾豈能有所得耶
製筆之法桀者居前毳者居後強者為刃要者為輔參
之以檾束之以管固以漆液澤以海藻濡墨而試直
中繩勾中鈎方圓中規矩終日握而不敗故曰筆妙
此數言簡約未知誰所為可題為筆經
唐代宗廣德二年七月以國用不及秋苖方青即征之
號為青苗荆公青苖之法雖不同其為虐政一也
王忠肅公翺字九臯鹽山人為太宰時每呼二侍郎為
崔家尹家至今相傳以公為樸直此字亦有所本盖
尊敬之詞漢稱天子曰官家石曼卿每呼韓魏公為
韓家若今人則為輕鮮之詞矣
仲尼之門五尺童子羞稱五霸古以二歲半為一尺言
五尺是十二歲以上十五歲則稱六尺若晏嬰身不
滿三尺是以律起尺矣周尺凖今八寸二尺四五寸
豈成形體當是極言其短耳曹交九尺四寸以長凖
今七尺五寸餘
栝松百年即有白衣如粉本草謂之艾衲香吾鄉錢鼒
先生號艾衲盖取諸此趙文敏公號松雪乃是一琴
名若艾衲香亦可稱曰松雪
宋至和三年正月六日仁宗不豫罷朝两月餘是時儲
嗣未立中外人情不安四月初仁宗瘳始御殿時王
堯臣文彦博劉沆富弼四人同在中書竊議曰方今
朝廷根本不可不早定以安人心時未敢顯言亦不
暇與密院同謀彦博謂堯臣曰必得賢嗣以厭人心
堯臣曰豈不知養育於宫中者耶彦博以指書案作
實字堯臣復以指抹下作貫字衆言無易此矣至上
前伏奏若得請不可如常例退殿廬令堂吏書聖旨
劉沆欲袖紙筆當於上前親書翌日於垂拱殿共奏
仍引西漢故事人主初即位建儲令曰臣等既叨輔
相之重當任社稷之大計也乞賜開納仁宗欣然加
奬曰知卿等盡忠然大事朕更熟思之堯臣等再三
論奏曰知臣莫若君知子莫若父料陛下必素垂意
嘗選賢者育於宫中計無易此仁宗雖默而首肯之
四人拜賀且謝乞聖旨明諭之堯臣尤激切仁宗曰
既是大事未可輕出翌日當盡議時五月天熱且旰
食不便衆退堯臣歸密草詔意懷之明日登對復申
前請彦博在御榻左弼次之沆在右堯臣次之堯臣
越次奏曰願陛下早定此議付外施行仁宗曰朕意
既已定矣卿等無憂時亦旰昃衆遂退是年八月召
韓琦充樞密使遂定策立之議當時事體可謂慎且
密矣
昔人云讀漢書要取堂扁合作者信難得宋吕文靖題
鏡湖天花寺一絶云賀家湖上天花寺一一軒窗向
水開不用閉門防俗客愛閒能有幾人來予欲取愛
閒二字署山居一軒
今世官司各有俚語以寓議評如在京兵部四司曰武
選武選多恩多怨職方職方最窮最忙車駕車駕不
上不下武庫武庫又閒又富聞他衙門中尚多惜不
得其詳此語蓋自宋以來即有之元豐時有曰吏勲
封考筆頭不倒戶度金倉日夜窮忙禮祠主膳不識
判硯兵職駕庫典了襏袴刑都比門總是冤魂工屯
虞水白日見鬼紹興後時事不同又為之語曰吏勲
封考三婆二嫂戶度金倉細酒肥羊禮祠主膳淡喫
齏麫兵職駕庫齩薑呷醋刑都比門人肉餛飩工屯
虞水生身餓鬼本朝國子監自祖宗以來例不刷卷
故諺曰金祭酒銀典簿正德戊寅予自編修轉司業
時適祭酒闕予得旨遂署印稽考錢糧其實空虚典
簿廳至起息揭債予問之前祭酒石熊峯邦彦先生
云自來如此余遂舉劾典簿王勤者黜之適送供堂
皂隸銀數两至色如黑銅予笑曰正好謂之銅司業
聞者絶倒
世目薄行人為没前程此語亦有所自柳子厚作非國
語人以為子厚平生作文得國語最深因知其短長
而持之故謂子厚為没前程然則以夫子之道反害
夫子從古已然可歎也
丘文莊公仲深濬近世最號博學強記洛陽劉少師希
賢健嘗戱之曰丘先生是有一屋散錢却少一條索
子文莊聞之曰劉先生有一屋索子却少散錢蓋報
之也吾聞崔同年子鐘銑云納齋嘉話云貫如散錢
一是索子
武康石色黑而潤文如波浪人家園池疊假山以此為
竒大至尋丈者絶少武康縣今屬湖州山溪間多産
此石予行江南山中亦見此類有甚大者或云出海
島中水洗而成文海舶取以壓風者往年入蜀自棧
道過鳳縣嶺純是此石人家用作短墻有甚佳者摺
皺成文而方整可坐其品格頗多惟疊雪者為甲横
文疊起如摺有黑白層疊相間者有白石作腰𢃄圍
者曰玉𢃄流水其文皆竪麻衣如人衣麻之状錦犀
紅黃色相間成文虎皮大文圓嵌作黃黑色麻皮如
畫家麻皮皴海石蒼黑色面作礬頭紋鬼面石紋突
出而獰狠有透漏如太湖石謂之湖石武康嘗欲聚
而作譜恐未能悉其品也粗記如此
歙石製硯識者以為在端溪之上予讀江賓暘送姪售
硯序因刪次其語為歙硯志
唐開元間獵人葉氏得石於長城里琢為硯遂聞天
下山在羊鬭嶺之巘两水夾之水盡處乃産硯石有
坑一曰緊足次曰羅紋今呼為舊坑又次曰莊基三
坑相去百餘步而石品夐異舊坑又自為三曰泥漿
曰棗心曰綠石去舊坑纔數尺而石品復異自莊基
北行二里泝溪而上曰眉子坑則東坡所歌者今在
水底不可斵矣
舊坑絲石為上生在石中斵者先去頑石次得硯材
然極麤工人名曰麤麻石石心最緊處為浪出至慢
處為絲愈慢處為羅紋故曰緊處為浪慢處為絲如
木理然
絲之品不一曰刷絲曰内裏絲曰叢絲曰馬尾絲獨
吐絲為竒正視之疎疎見黑點如洒墨側視之刷絲
粲然工人謂之硯寳蓋石之精云惟棗心坑或有之
他産則劣故三衢絲石黑而頑南路絲石暗而黝綿
潭絲石浮而滑夾路絲石紅而枯水池山絲石枯而
燥皆不甚宜筆墨云
宋謝塈知徽州時嘗於舊坑取石貢理宗初坑上嘗
有五色雲氣如錦衾郡檄隨雲所覆處斵之得(闕)
儼山外集卷五
