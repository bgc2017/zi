儼山外集卷一
明陸深撰
傳疑錄上
明夷箕子以之漢趙賓訓箕子者隂陽之氣萬物方荄
滋非商箕子也賓蜀人
包犧因燧皇之圖而制八卦神農演之為六十四此淳
于俊對高貴鄉公之言也漢魏間人士守經甚嚴斯
言必有所本
周詩有周不顯帝命不時毛氏訓曰不顯顯也不時時
也至集傳亦因之不字當是丕字清廟之不顯不承
即書之丕顯丕承
禹貢九州冀兗青徐揚荆豫梁雍周禮九州揚荆豫青
兗雍幽薊并爾雅九州冀豫雍荆揚兗徐幽營周禮
多幽薊并而少冀徐梁爾雅多營而少梁或謂并徐
於青分梁於雍豫舜肇十有二州分冀為幽并分青
為營禹貢之成固前舜典與
孟子所論明堂在泰山天子巡狩之地古明堂神農作
之名曰天府黃帝曰合宫虞曰總章商曰陽館周始
曰明堂明堂者明諸侯之尊卑也
明堂九室如井田制南向者曰明堂北向者曰玄堂
東青陽西總章中曰太廟太室四方之中室皆曰太
廟四方之旁室曰左个右个春居東夏居南隨時開
門太室則每季月末十八日居之
其位在國之陽三里外丙己之地
其制上圓下方重屋四周中起大室環以辟雍東西
廣九筵南北袤七筵三十六戶七十二牖諸侯述職
於是乎布政三公中階之前北面東上九夷之國東
門之外西面北上
禮今所傳者儀禮禮記大戴禮與周禮别有后蒼曲臺
記數萬言不傳又有别本周禮鄭康成常引以註周
禮古之經書皆有別本孟子亦有別本與今之刻本
一類者不同
戴記月令又見於吕氏春秋或云漢儒雜采吕書以記
禮或云本禮經之舊文也吕書勦取之據不韋之書
月令特優
子所雅言詩書執禮執字當是埶(即藝字)字之誤隸書埶
執字相類埶樂也是即春秋教以禮樂冬夏教以詩
書與四教亦是四事
為長者折枝枝肢古通用肢四支也腰亦曰肢折枝猶
折腰也古詩云折腰載拜跪陶淵明以五斗米折腰
盖言為長者揖拜耳
唐太宗即位從封德彝言於是疏屬王者降為公德彝
之言曰爵命崇則力役多以天下為私奉非至公之
法也
潁濱蘇氏曰宗室之盛未有過於此時者也禄廪之費
多於百官而子孫之衆宫室不能受自生齒以上皆
養於官長而爵之嫁娶喪葬無不仰給於上日引月
長恩之所必窮者也今聚而養之厚之以不訾之禄
尊之以莫貴之爵使其賢者老死鬱鬱而無所施不
賢者居處隘陋戚戚而無以為樂甚非人情也
三代公族有親未絶而列於庶人者
漢之封爵皇子則王王子則侯侯王世及無嫡則絶
兩漢之法帝之子為王王之庶子猶有為侯者自侯以
降則庶子無復爵土盖有去而為民者有自為民而
復仕於朝者至唐亦然
唐制諸侯王薨子嗣襲王嗣王薨有降爵為公侯者有
數年後嗣封王者
宋制親王之子不封郡王親王既没不立嗣王
唐宗正寺歲送進士二十人與國子監京兆府相比李
程李肱皆為舉首
宋制宗子特立學以教養之而取才焉其出身仕宦與
民庶略等嘉王取狀元汝愚為宰相其顯者
本朝親王之國無子則取回宫眷除其國近日壽秀涇
是也皆憲廟子至於國王絶則繼晉府新淟是也不
知絶於近支而繼乎遠派必有深意
王安石在熙寧間裁減宗室恩數三學宗子閧聚都下
俟安石入朝擁馬以訴安石徐下馬從容言曰譬如
祖宗功德服盡而祧何況賢輩於是宗子皆散雖荆
公一時應變之才然其言不可廢也
屯田之法屯於邊而田者也今腹裏皆有屯田
土圭之法六尺為步步百為畆秦廢井田漢興始以二
百四十步為畆唐開元二十五年令田廣一步長二
百四十步為畆畆百為頃至今版圖皆準之一云商
鞅佐秦以一夫力餘地利不盡於是改制二百四十
步為畆
立步制畝經土設井使八家同之自黃帝始世儒多謂
難行予行東西南北皆萬里自吳越外田多荒廢水
利不修故也井田亦徒擾昔在山西按察時嘗與于
布政湛議欲於京城外倣菜園之制每二三十畆鑿
井一區用以澆灌黍麥庶歲穫可期而亦不失井田
之名欲上其事於朝而不果漢時龍首渠田亦鑿井
有深四十餘丈者往往井下相通行水盖古法也
民出力以養兵兵出力以衛農此兩言似是而實害天
下之大端也其究至於兵農兩弊而後已何則農之
所養者兵或不得用而農之所頼者兵何嘗槩及耶
古者兵出於農而役出於民五口之家常有一人為
兵而二十歲之男子歲有三日之役今聞邊兵半皆
執役而京師之禁旅亦且占役矣馬端臨曰兵與農
共此民也故無事則驅之為農而力稼穡有事則調
之為兵而任争戰唐府兵之法猶存至兵農既判不
獨農疲於養兵而兵且耻於為農按貴與之論則屯
田之策不可不講也
古者求才甚實盖其粗始於力田而其精極於孝弟廉
耻之際此鄉舉里選之法也故周之人才為盛善乎
宋儒之論曰士大夫為聲病剽略之文而治苟且記
問之學曳裾束𢃄俯仰周旋而皆有意於天子之爵
祿夫天子之所求於天下者豈在是也宜復古孝弟
之科與今之進士同舉而皆進使天下眀知天子之
意以副上之所求庶乎風俗可漸復矣
自古取民之制計歲故謂之歲辦貢助徹皆什一漢法
最輕史稱三十而稅一文帝十三年六月詔除民田
租且古者十一而稅以為天下之中正今漢人田或
百一而稅可謂鮮矣當時民力可想也兩稅三限作
自楊炎始唐書食貨志兩稅具載並無三限條格蔡
介夫云夏稅盡六月秋稅盡十一月如此止是兩限
爾想兩稅俱限以三次征輸亦有緩征之意雖然炎
固萬世罪人也
世言三尺法者盖用三尺竹簡書律法詔書謂之尺一
亦以一尺版書詔嚢封加璽又謂之璽書
近有梓行史漢異同論隲文字頗工獨闕相如傳贊
而不論揚雄所謂曲終而奏雅豈子長所得採摭耶
楊德祖與曹孟德讀曹娥碑娥上虞人今曹娥江在寧
紹兩界中孫權據越當時孟德何緣得至江滸耶
洪武四年廢圖譜局得非以彌文太盛乎魏晉置中正
以門第官人李唐論相惟重八姓自秦不師古焚毁
典籍聖賢之世系湮没而姓氏遂不辨後世婦人一
例稱氏何所本與傳曰别生分類盖姓之為言生也
氏之為言類也此姓氏之說漢室去古未遠凌煙圖
畫題曰大將軍博陸侯霍氏以氏代名盖男子之美
稱爾豈有姓有氏男女通稱與左傳天子建德因生
以賜姓胙之土而命之氏義各有取難以混稱也若
堯舜姬姓稱陶唐氏有虞氏大禹姒姓稱有夏氏成
湯子姓稱有商氏吕東萊祖謙云三代之時曰姓者
統其祖考之所自出也百世而不變曰氏者則其子
孫之所自分也數世而一變竊恐氏亦難以自分而
隨變也按姜姓為吕氏至於今不變若國氏為子國
之後駟氏為子駟之後所謂以字為氏者也又有以
郡為氏者齊魯秦吳是已以諡為氏者文武成宣是
已以官為氏者司馬司徒是已以爵為氏者王孫公
孫是已以居為氏者東門北郭是已至於巫乙氏匠
陶氏又以所有事為氏皆不容變如吾陸姓宜稱吳
氏所謂朱張顧陸吳郡四大姓也漢制侯爵凡五等
國邑關内鄉亭陸以鄉侯為氏裴陸龐閻是也
復有以國以邑以鄉以亭以地以姓以名以次以族
以技以吉德以凶德以爵系國系族系邑系之類凡
二十餘有複姓三字姓四字姓之類具見鄭氏通志
故曰三代以前姓氏分而為二男子稱氏婦人稱姓
氏别貴賤姓别婚婣貴者有氏賤者有名三代以後
姓氏合而為一大抵姓可呼為氏氏不可呼為姓也
一說帝堯姓伊祁名放勲堯其諡爾夾漈鄭氏曰堯
舜禹湯皆名也
商周之先有無端典禮若玄鳥閟宫之詩是已按姜嫄
帝嚳元妃簡狄為次妃則稷契皆帝子也後人追隆
之祀乃有取於玄鳥巨人使稷契有母而無父謂之
何哉
古今說春秋者只於春王正月皆不得聖人之旨夫四
時定歲天道無忒時冬也而謂之春故書曰春實非
春也東遷陵遲政教不綱無王矣而謂之王故書曰
王實非王也本十一月也而謂之正故書曰正月實非
正也所謂據事直書而其義自見褒貶之說恐後来
穿鑿耳葵丘首止皆非美詞
内悅其君之心委曲聽順而無所違戾外竊其生殺予
奪之柄黜陟天下以見已之權而没其君之威惠内
能使其君歡愛悦懌無所不順而安為之上外能使
其公卿大夫百官庶吏無所不歸命而争為之腹心
上愛下順合而為一然後權臣之勢成此蘇潁濱論
權臣文極明快雖然不已誨盜乎
域中輿地東西九千三百二里南北萬三千三百六十
六里此漢之極盛也唐之極盛東西九千五百十里
南北萬六千九百十八里本朝疆界予所行者起自
東海西至成都又西望威茂松潘約有千里盖萬里
餘矣成都萬里橋盖自長安迂道言之指南北也非
實南自延建北至鴈門予行盖五千里餘云
南濠都太僕好古書籍在京嘗為言水經予因借出抄
行近刻之吳中予覽之有三疑桑欽著書能成一家
言後漢文苑何不為立傳欽之名姓又别無考見一
疑也水經所具至到源委徧及夷夏非一人一生所
可窮極一疑也所稱酈道元注道元後魏時人其書
該洽浩博後来引用者但稱出水經注而已不知經
注復何所出又一疑也偶覽通典亦載水經郭璞注
三卷酈道元注四十卷皆不詳撰者名氏亦不知何
代之書但謂是順帝以後纂序也且云所作詭誕全
無憑據擬於吳越春秋越絶之流亦不知有桑欽君
卿博洽之儒其論當可信與漢書孔安國傳載徐敖
以毛詩傳惲子真子真傳桑欽君長此當是西漢末
人與水經同乎否
山濤為晉吏部尚書最有名實世稱山公啓事偶錄其
一通曰侍中彭權遷當選代按雍州刺史高簡有雅
量在兵間少不盡下情處朝廷足以肅政左右衛將
軍王濟才高美茂後来之冠此二人誠顧問之秀聖
意儻惜濟貴之驍騎將軍荀愷智器明敏其典宿衛
終不減濟祭酒庾純強正有學亦堪取選國學初建
王荀已亡純能其事宜當少留粗立其制不審宜爾
有當聖旨者否其體例明確如此誠可為法
時日之忌固小道也世俗亦有所自来子卯謂之疾日
又有往亡日檀弓曰子卯不樂盖本於桀紂之事唐
朝新格又以正月五月九月為忌月至今仕宦上任
避之此本無謂房玄齡等損益隋律亦存之以不行
刑謂之斷屠月
儼山外集卷一
