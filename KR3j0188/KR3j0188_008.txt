儼山外集卷八
明陸深撰
金臺紀聞下
公榖文法悉著何字嘗與汪檢討器之論及必當時口
相講授作答問語而其徒錄之者也故其間文有極
拙者非必如左氏操觚為之近見元儒郝文忠經伯
常三傳折衷序亦云公穀二氏口授其義而為之傳
故其文約其辭切其辨精反復曲折使聖人微婉之
旨可推而見云乃知古人先有以此求之者文忠又
有與友人論文法書亦前人所未道者其書曰古之
為文法在文成之後辭由理出文自辭生法以文著
相因而成也非先求法而作之也後世之為文也則
不然先求法度然後措辭以求理若握杼軸求人之
絲枲而織之經營比次絡繹接續以求端緒未措一
辭鈐制夭閼惟恐其不工而無法故後之為文法在
文成之前以理從辭以辭從文以文從法資於人而
無我是以愈工而愈不工愈有法而愈無法秖為近
世之文弗逮乎古矣
友人王瑄字瑩中江浦人與定山莊孔昜同里嘗往來
定山之門為余談白沙陳公甫來訪定山定山挐舟
送之有維揚一士人同汎數十里士人素滑稽是日
極肆談鋒盡衽席䙝昵之事人不堪聞故以是為二
老困定山怒不能忍幾至厲聲色迨明日餘恨猶未
巳白沙則當其談時若不聞其聲及其既去若不識
其人定山大服之
孝廟人才之盛好事者取其父子同朝作對聯云一雙
探花父兩箇狀元兒時張宗伯昇己丑狀元子恩王
禮侍華辛丑狀元子守仁俱為兵部主事戶部郎中
劉鳳儀則己未探花龍之父兵部員外李瓉則壬戌
探花廷相之父也一時橋梓前此未之有也
金華戴元禮國初名醫嘗被召至南京見一醫家迎求
溢戶酧應不閒元禮意必深於術者注目焉按方發
劑皆無他異退而怪之日往觀焉偶一人求藥者既
去追而告之曰臨煎時下錫一塊麾之去元禮始大
異之念無以錫入煎劑法特叩之答曰是古方爾元
禮求得其書乃餳字耳元禮急為正之嗚呼不辨餳
錫而醫者世胡可以弗謹哉
楊文貞公云東坡之竹妙而不真息齋之竹真而不妙
嘗聞西域人算日月食者謂日月與地同大若地體正
掩日輪上則月為之食傳注家謂月蝕為暗虚所射
者余未敢信以為然
袁凱字景文别號海叟有海叟集行于世國初詩人之
冠冕吾鄉人仕為御史太祖高皇帝嘗欲戮一人皇
太子懇釋之召凱問曰朕欲刑之而東宮欲釋之孰
是凱對曰陛下刑之者法之正東宮釋之者心之慈
太祖怒以為凱持兩端下之獄凱下獄三日不食太
祖遣人勸之食已而宥之每臨朝見凱嘗曰是持兩
端者凱一日趨朝過金水橋詭得瘋疾仆不起太祖
曰瘋疾當不仁命以木鑚鑚之凱忍死不為動以為
闒茸不才放歸田里凱歸以鐵索鎖項自毁形骸太
祖每念之曰東海走却大鰻鱺何處尋得遣使即其
家起為本郡儒學教授鄉飲為大賓凱瞠目熟視使
者唱月兒高一曲使者復命以為凱誠瘋矣遂置之
聞之都主事玄敬穆余少聞故老談景文既以疾歸
使家人以炒麫攪沙糖從竹筒出之狀類豬犬下潛
布於籬根水涯景文匍匐往取食之太祖使人覘知
以為食不潔矣豈所謂自免於禍者耶
國初高啓季迪侍郎與袁海叟皆以詩名而雲間與姑
蘇近殊不聞其還往唱酬若不相識然何也玄敬嘗
道季迪有贈景文詩曰新清還似我雄健不如他今
其集不載是詩玄敬得之史鑑明古史得之朱應祥
岐鳳岐鳳吾松人以詩自豪於一時為序在野集者
其事雖無考然兩言者蓋實錄云
周元素太倉人善畫太祖一日命畫天下江山圖於便
殿壁元素頓首曰臣粗能繪事天下江山非臣所諳
陛下東征西伐熟知險易請陛下規模大勢臣從中
潤色之太祖即援毫左右揮灑畢顧元素成之元素
從殿下頓首賀曰陛下江山已定臣無所措手矣太
祖笑而頷之
後唐明宗長興三年令國子監校定九經雕印賣之其
議出於馮道此刻書之始也石林葉少蘊以為雕板
印書始馮道此不然但監本五經道為之爾柳玭訓
序言其在蜀時嘗閱書肆云字書小學率雕板印紙
則唐固有之矣石林時印書以杭州為上蜀本次之
福建最下京師比歲印板殆不減杭州但紙不佳蜀
與福建多以柔木刻之取其易成而速售故不能工
福建本幾遍天下然則建本之濫惡蓋自宋已然矣
今杭絶無刻國初蜀尚有板差勝建刻今建益下去
永樂宣德間又不逮矣唯近日蘇州工匠稍追古作
可觀
古書多重手抄東坡於李氏山房記之甚辨比見石林
一說云唐以前凡書籍皆寫本未有模印之法人不
多有而藏者精於讎對故往往有善本學者以傳錄
之艱故其誦讀亦精詳五代時馮道始奏請官鏤板
印行國朝淳化中復以史記前後漢付有司摹印自
是書籍刊鏤者益多士大夫不復以藏書為意學者
易於得書其誦讀亦因滅裂然板本初不是正不無
訛謬世既一以板本為正而藏本日亡其訛謬者遂
不可正甚可惜也其說殆可與坡並傳近時毘陵人
用銅鉛為活字視板印尤巧便而布置間訛謬尤易
夫印已不如錄猶有一定之義移易分合又何取焉
兹雖小故可以觀變矣
勝國時郡縣俱有學田其所入謂之學糧以供師生廩
餼餘則刻書以足一方之用工大者則糾數處為之
以互易成帙故讎校刻畫頗有精者初非圖鬻也國
朝下江南郡縣悉收上國學今南監十七史諸書地
里歲月勘校工役並存可識也今學既無田不復刻
書而有司間或刻之然以充餽贐之用其不工反出
坊本下工者不數見也善乎胡致堂之論明宗曰命
國子監以木本印書所以一文義去舛訛使人不迷
於所習善矣頒之可也鬻之不可也或曰天下學者
甚衆安得人人而頒之曰以監本為正俾郡邑皆得
為焉何患於不給國家浮費不可勝計而獨靳於此
哉此馮道趙鳳之失也
廷宴餘物懷歸起於唐宣宗時宴百官罷拜舞遺下果
物怪問咸曰歸獻父母及遺小兒上勑太官今後大
宴文武官給食兩分與父母别給果子與男女所食
餘者聽以帕子懷歸今此制尚存然有以懷歸不盡
而獲罪者
魯司業鐸振之欲乞終養還戊辰四月中即謀之夜夢
幞頭騎青羊乃去占者以為當乙未日得請是時六
月廿九日得乙未振之屈指以為是其期也時禁方
嚴因循遂過其期後乙未乃八月三十日以為不至
是八月六日已得旨矣俄為吏部覆寢衆以前夢不
驗振之遂再請旨從中許之明日謝恩適當八月之
乙未振之公服入直房待漏衆共異之
本朝輿地前古無比猗與盛哉然有可疑者二事堯舜
時以冀州為皇畿四方皆二千五百里今冀州之北
能幾何耶三吳在古不入職方其民皆斷髮文身以
與蛟龍雜處若空其地然為最下也今財賦日繁而
古之遺跡不異其水不為害者天幸爾萬一洚水不
知何以處之區區開築難以言善
儼山外集卷八
