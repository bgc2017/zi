儼山外集卷二十四
明陸深撰
史通會要上
建置第一
史者國家之典法也自君王善惡功過與其百事之廢
置可以垂勸戒示後世者皆得直書而不隠故自前世
有國者莫不以史職為重
史之建官其來尚矣昔黃帝之世倉頡沮誦實居其職
夏則終古商則高勢孔甲尹逸皆其選也周官大備則
有大史小史内史外史左史右史而記言記事之職殆
專官也成王之史佚楚之倚相晉之伯黶魯之丘明晉
之董狐齊之南史則其人也秦有太史令胡母敬漢興
武帝始置太史公位在丞相上以司馬談為之凡天下
計書先上太史副上丞相及談卒子遷嗣遷卒宣帝以
其官為令行太史公文書而已若禇先生劉向馮商揚
雄之徒並以别職來知史事於是太史之署非復記言
之司故張衡單颺王立高堂隆等雖當官見稱唯知占
候而已後漢明帝以班固為蘭臺令史又徵楊子山詣
蘭臺則蘭臺者當時著述之所也帝詔固與睢陽令陳
宗長陵令尹敏司隸從事孟冀又詔史官謁者僕射劉
珍諫議大夫李充復命侍中伏無忌諫議大夫黃景共
作漢紀和帝永元初復令太中大夫邊韶大軍營司馬
崔寔議郎朱穆延篤纉之章和已後則有東觀撰集其
中都謂之著作靈帝熹平中光祿大夫馬日磾議郎蔡
邕楊彪盧植續紀於此至晉太始中秘書司馬彪漢紀
始成而華嶠又删定為後漢書魏氏都鄴黃初好文尚
書衛紀繆襲侍中韋誕應璩秘書王沈中郎阮籍司徒
長史孫該司隸校尉傅玄並典撰述太和中始置著作
郎職隸中書晉元康初又隸秘書著作郎一人謂之大
著作專掌史任又置佐著作郎八人宋齊以來以佐名
施於作下故事佐郎職知博採正郎資以章傳若正佐
有失則秘監司之其有才堪述作者雖居他官兼領著
作亦有巳為秘書而仍領著作若晉之華嶠陳夀陸機
束晳南渡之王隠虞預干寳孫盛宋之徐爰蘇寳生梁
之沈約裴子野斯並著作之選也晉康帝嘗以武陵王
領秘書監以增重史事齊梁乃置修史學士陳氏因之
初有吳郡顧野王北地傅繹為撰史學士又有劉涉謝
吳許善心之類皆與焉北朝元魏初有崔浩高閭之徒
為史官洛京之末則綦雋山偉更掌文史齊周及隋以
大臣統領者謂之監修國史自餘史官則稱自領而已
若魏收柳虬王邵魏澹諸葛穎劉炫亦各一時也隋煬
帝置起居舍人二員隸中書省如庾自直崔濬祖虞世
南蔡允恭等時號得人唐初因之又加置起居郎二員
職視舍人每天子臨軒侍立玉階之下郎居其左舍人
居右人主有命退而錄之以為起居注起居注者編年
記事言最詳審後來作史者資焉于時工部尚書温大
雅首撰起居注司空房玄齡給事中許敬宗與著作郎
共編為實錄實錄者錄一帝之事蓋始於梁云若令狐
德棻吕才蕭鈞禇遂良上官儀李安期顧胤高智周張
大素凌季友斯並當朝所屬也武德時史官屬秘書省
著作局貞觀間移史館於門下省之北宰相監修而著
作局始罷龍朔中改名左右史云及大明宫初成則置
於門下省之南修撰史事或以他官兼領而品卑者亦
與焉自武德迄於長夀若李仁寳敬播之才美許敬宗
牛鳳及之繆妄妍媸判焉韋執誼又奏令史官撰日歷
日歷云者猶起草也宋制監修國史一人以宰相為之
修撰直館檢討無常員修撰以朝官充直館檢討以京
官以上充掌修日歷及圖籍之事國史别置院於宣徽
北院之東謂之編修院故事修撰官直館分季撰日歷
上判館撰次大中祥符九年以刑部郎中高紳為史館
修撰天聖元年石中立以戶部郎中充史館修撰並以
物議不與史事而罷仁宗重史事勑宰相為提舉參政
樞副為修史其同修史以殿閣學士以上為之編修官
以三館秘校及京官為之火畢乃罷元豐官制别置國
史實錄院以首相為提舉翰林學士以上為修國史侍
從官為同修國史庶官為編修實錄院提舉官如國史
從官為修撰餘官為檢討元祐初復置國史院隸門下
省明年置國史院修撰兼知院事紹聖間復以國史院
歸秘書省高宗南渡初即秘書省復建史館以省官兼
檢討校勘以從官充修撰紹興間移史館於省側後併
為實錄院宰相監修檢討校閱當是之時專史職者修
撰而已孝宗時召李燾洪邁修五朝史皆奉京朝不兼
他職紹熙末陳傅良直學士院請以右文殿秘閣二修
撰并舊史館校勘為史官又增檢討官三員以畢高錄
自後竟無專官而傅伯夀陸游皆自外召以為同修國
史兼實錄院同修撰官元世祖初以命王鶚至順帝修
宋史以托克托為都總裁特穆爾達實張起巖歐陽玄吕
思誠揭徯斯為總裁官偏任國族豈立賢之路未廣乎
暨皇朝之紹統也高皇神聖首以宋濂為起居注洪武
二年詔修元史以中書左丞相宣國公李善長為監修
宋濂王禕為總裁徵山林之士汪克寬胡翰宋禧陶凱
陳基趙壎曾魯高啓趙汸張文海徐尊生黃篪傅恕王
錡傅著謝徽十六人為修史官三年續修則趙塤朱右
貝瓊朱世廉王廉王彝張孟兼高遜志李懋張宣李汶
張簡杜寅俞寅殷弼凡十五人而宋濂王禕復為總裁
十四年定制以修撰編修檢討為史官又有秘書監弘
文館及起居注應奉等官後皆廢罷迄今修史以勲臣
官高者一人為監修内閣官充總裁學士等官充副總
裁詹坊經局皆豫纂修之事而惟修撰編修檢討稱史
官焉
自古列國偏朝各有史官若史克史蘇史趙史墨之類
皆世官也韓宣子聘魯見易象春秋曰周禮盡在是矣
晉之屠黍以圖法歸周澠池之會命書某年某月鼓瑟
鼓缶即其事也王莽代漢改置柱下五史秩如御史聽
事侍傍記跡言行蜀漢稱王崇許蓋又郄正為秘書郎
陳夀評諸葛不置史官誣矣吳大帝有太史令可孚郎
中湏峻歸命時有韋曜周昭薛榮梁廣華覈又有周處
自左國史遷東觀令焉偽漢嘉平公師彧以太中大夫
領左國史前趙之和苞後趙之徐光前燕之杜輔後燕
之董統前凉之劉慶南凉之郎韶李成之常璩略可考
見前秦初有趙淵車敬梁熙韋譚相繼著述苻堅取而
觀之焚滅其本後秦扶風馬僧虔河東衛隆景夏有天
水趙思羣北地張淵並著國書周建六官乃改著作正
郎為上士佐郎為下士蓋有意於倣古云唐之則天武
三思祝欽明並知史事劉知幾嘗為著作佐郎後唐之
張昭遠晉漢之賈偉柴周之王溥孟蜀之李昊與南唐
之高遠徐鉉各有所錄毛文錫之記蜀事范坰林禹之
記吳越聊備一隅若夫史愿之述遼亡劉祈之識金滅
亦首丘之義存焉
夫彤管風存厥稱女史古者人君外朝則有國史内朝
則有女史昔楚王燕遊蔡姬許從漢武帝時有禁中起
居注眀德馬皇后撰眀帝起居注斯女史之職乎隋之
王邵請置女史文帝不省事不施行若漢之班婕妤唐
之上官婉兒蜀之花蕊夫人並以嬪嬙典習文史豈其
流與宋制則以内夫人凡六人輪日修起居至暮封赴
史館正其軄也
亦有身非史軄而私撰國書若漢魏之陸賈魚豢晉宋
之張璠范煜時方頼之山林紀載者復有野史若太和
甘露之記有書無人其於正史或有裨焉
右歷代史官採其名姓尤章章者著于篇軄業有上下
學識有淺深與夫世道推移粗可覽觀矣
家法第二
自古史之為體其流有六一曰尚書家二曰春秋家三
曰左傳家四曰國語家五曰史記家六曰漢書家尚書
出於上古至孔子得虞夏商周之典删定為百篇孔安
國曰以其上古之書謂之尚書或曰尚上也上天垂文
以布節度如天行也王肅曰上所言下為史所書故曰
尚書也其義如此蓋書主號令故其所載皆典謨訓誥
誓命之文若禹貢洪範顧命所陳各止一事又一例云
至晉魯國孔衍乃删次漢魏諸史由是有漢尚書後漢
尚書漢魏尚書凡二十六卷别有汲冡周書者凡七十
二章言愧雅馴殆好事者所為也太原王邵隋書凡八
十卷亦准尚書云原夫尚書之所記也若君臣言有可
稱則一時咸載如事無足紀故寧略而不文自周之衰
此體廢矣君懋隋書可謂畫虎不成者也乃若帝王無
紀公卿闕傳則年月失序爵里難詳斯並典要之所急
焉
春秋始作出於三代故有夏殷春秋其所記太丁時事
也孔子曰屬辭比事春秋教也孟子曰晉之乘楚之檮
杌魯之春秋其義一也墨子所見蓋有百國春秋云至
孔子遵魯史以修春秋為一王之法故能千載不刊比
於六經按儒者之說春秋也以事繫日以日繫月言春
以包夏舉秋以兼冬蓋錯舉以為所記之名也國史所
宜宗法如晏子虞卿吕氏陸賈之書本無年月亦號春
秋何與至太史公之著史記也頗宗斯旨惜乎謹嚴衮
鉞之意微不過整齊故事耳又安得比於春秋哉
左傳出於丘明孔子既作春秋而左氏述傳斯則訓釋
之義乎觀左氏之釋春秋也文見於經而事詳於傳或
經闕而傳存信聖人之羽翼也至漢劉歆始傳其書史
漢行世有厭煩者獻帝始命荀悦依左傳著漢紀三十
篇晉著作郎樂資追采國策史記為春秋後傳凡三十
卷如張璠孫盛干寳徐爰裴子野吳均何元之王邵等
作名雖各異咸以左傳為凖的云
國語亦出於左氏丘眀既傳春秋又稽其逸文遺事分
周魯齊晉鄭楚吳越八國起自周穆終于魯悼列為國
語合二十一篇亦經傳之流亞與嗣有戰國策合二周
三晉秦齊燕楚晉宋衛中山十二國凡三十三卷夫謂
之策者蓋即簡以為名或曰游士之謀策也孔衍又删
為春秋後語蓋除去二周三晉及宋衛中山所留者七
國而已至司馬彪乃錄漢末之事為九州春秋州為一
篇凡九卷亦國語之體例也三國鼎峙地實諸侯所在
史官各記國事蓋將企踵班馬比跡荀袁而國語之風
替矣
史記出於司馬遷上起黃帝下窮漢武紀傳以統君臣
書表以譜年爵因魯史舊名目之曰史記創新義例解
散編年微而顯絶而續正而變文見於此而義起於彼
勒成一家可謂豪傑特起之士班書嗣興不幸失其會
通之旨而司馬氏之門戶衰矣後來所續若梁室之通
史元魏之科錄李延夀之南北史並史記之苖裔也
漢書出於班固固因父業乃斷自高祖終于莽誅為紀
志表傳目為漢書制作之工後莫能及尋其創造皆准
子長第改書為志而已自東漢已後遞相沿襲曰記曰
志體製皆同蓋史之流品亦窮之於此矣乃若包舉一
代撰成一書言皆精練事甚該密故學者探尋易為功
云
右六家俱存淳朴既散之餘所為祖述者惟左氏班氏
二家而已
品流第三
自正史外其别流復有十焉一曰偏記二曰小錄三曰
逸事四曰瑣言五曰郡書六曰家史七曰别傳八曰雜
記九曰地理十曰都邑簿
粤若陸賈之楚漢春秋樂資之山陽載記王韶之晉安
陸紀姚梁之後略是謂偏記戴逵之竹林名士王粲之
漢末英雄蕭世誠之懷舊志盧志行之知已傳是謂小
錄大抵偏記小錄之書皆記即日當時之事求諸國史
最為實錄但言多鄙朴事乏倫類徒為後來作者删削
之資矣
乃有好竒之士樂為補亡和嶠汲冡記年葛洪西京雜
記顧協璅語謝綽拾遺此之謂逸事夫逸事皆前史所
遺多益撰述及妄者為之則殽亂難據世有郭子横之
洞冥王子年之拾遺全搆虚詞徒驚愚俗甚哉其弊也
劉義慶有世說裴榮期有語林孔思尚有語錄陽松玠
有談藪此之謂瑣言夫瑣言者嘲謔調笑之餘用資談
柄可助筆端至於褻狎鄙穢出自床第編在紀錄之次
有傷名教者矣
若夫鄉人學士之所編記如周稱之陳留耆舊周裴之
汝南先賢陳夀之益部耆舊虞預之會稽典錄此謂郡
書郡書者一郡之書也流布他邦鮮知愛異若常璩之
詳審劉炳之該博能傳不朽者蓋無幾焉
揚雄家譜殷敬世傳孫氏譜記陸宗系歷此皆出其子
孫以顯先烈所謂家史者也家史者正可行于一家難
以播於鄉國若夫薪構已亡則斯文亦喪矣
劉向之錄列女梁鴻之錄逸民趙採之錄忠臣徐廣之
錄孝子謂之别傳此皆博採前史稍加新言寡聞末學
之流於是乎取材焉
志怪者則有祖台搜神者則有干寳劉義慶之幽明劉
敬叔之異苑皆謂之雜記其所論神仙之道幽冥之事
若失服食鍊氣或可以益夀延年福善禍淫聊取諸勸
善懲惡苟談怪異務述妖邪斯義何取焉
地理之書若盛弘記荆州常璩志華陽國辛氏三秦羅
含湘中是也厥若朱贑所採浹於九州闞駰所書殫於
四國言皆雅正事無偏黨者矣其有異於此者競美所
居談過其實又城郭山川徵諸委巷用為故實鄙哉
若夫潘岳關中陸機洛陽三輔黃圖建康宫殿是之謂
都邑簿者也夫宫闈陵廟之矩矱必眀門觀街㕓之制
度可則史之所不可闕者與及其論榱棟則尺寸皆書
記草木則根株必數兹又何益於學者焉
右十品具列史之流𣲖備矣至於吕氏淮南玄晏抱朴
皆以敘事為宗抑亦史之雜也既别出名目不復編於
此科
義例第四
觀夫春秋大義數十炳若日星史春秋之嗣書也詎可
闕與凡以師其意而不屑屑其跡故各類而論之
夫史之有紀也紀綱庶品網羅萬象篇目之大無過於此司
馬遷之著史記也始列天子行事以本紀名篇後世因
之守而弗失至紀項羽則名實乖矣蓋紀之為體猶春
秋之經繫日月以成歲時書君上以顯國號如陸機晉
書列紀三祖竟不編年何紀之有夫紀者義以編年為
主惟敘天子一人有大事則書之於年月其瑣屑委曲
付之列傳而已近代魏齊二史於諸帝篇或雜載臣下
或兼言他事巨細畢書全類傳體何哉迷而不悟也
夫史之有世家也豈不以開國承家世代相續如古諸
侯乎古之諸侯皆即位建元有世可傳有家可宅周之
東遷王制大壊五伯七雄至於楚漢其事異矣司馬遷
之記諸國也編次之體與本紀殊蓋欲抑彼諸侯異乎
天子故假以他名爾至如陳涉世家可謂自相矛盾者
矣
夫史之有傳傳者列事也列事者錄人臣之行狀猶春
秋之有傳也春秋則傳以解經史漢則傳以釋紀兹例
草創始自子長迨於孟堅益以精密夫傳之為體大抵
相同有時而異耳如二人行事首尾相随則同書一傳
合體成篇陳勝吳廣是也亦有事跡雖寡名行可崇雖
寄在他篇為其標冠商山四皓事列王陽之首廬江毛
義名在劉平之上是也自兹以後史氏相承或曰傳者
傳也古人以傳之不朽為難也
夫史之有表也所以標記時事春秋戰國之世天下無
主羣雄錯峙各統世年申之於表以統其時則諸國分
張一目盡見若兩漢御歷四海一家矣又安用表厥王
侯者哉班氏之表人物也則又異矣區别九品網羅千
年論世則間語姓不同亦何藉而為表乎且不關漢事
而編入漢書可謂贅疣之甚矣何法盛雖改為注蕪累
亦多晉氏播遷五胡鼎沸崔鴻著表頗有甄眀比於史
漢有切要矣
夫史之有志也其昉於太史公之八書乎班氏則曰志
東觀曰記華嶠曰典張勃曰錄何法盛曰說魚豢曰略
其名殊其實一也析而論之則有禮樂刑法律歷郊廟
食貨天文藝文五行百官輿服地理符瑞祥異釋老大
抵其流十有五六而已通其因革之宜彙以名物之數
信作者之淵海也至於名實之際有可議者矣天文志
體分濛澒色著青蒼月會星占渾天禆竈之說施於國
史何代不可藝文志篇目多同頻煩互出四部七錄中
經秘閣之流萃於一代頗乖節文畫蛇添足豈類是與
凡作史者宜除此篇必欲為志但書其時彗孛氛祲晦
明薄蝕如熒惑退舍月犯少微之類是已名賢撰述文
儒校讐萃在一時所宜收拾如宋孝王關東風俗記唯
志鄴中之類是已大抵史所可志其最有三一曰都邑
二曰氏族三曰方物何者宫闕制度朝廷軌範前王所
為後王取則是故宜撰都邑志列于輿服之上五材所
需百貨饒布任土作貢會計軄方是故宜撰方物志列
于食貨之首帝王苖裔公侯子孫餘慶所鍾百世未斬
是故宜撰氏族志列於百官之下諸如此類並從隲揚
故曰紀傳易而志難信哉
夫史之有例猶國之有法也昔夫子修經始發凡例左
氏立傳顯其科條若干令升之勒成晉紀可謂史例中
興矣雖然凡天子廟號書于卷末而晉孝武不曰烈宗
凡人以字行者並書其名而齊斛律不言明月豈踐言
之難乎
夫史之有别也蓋以軄分左右紀有事言古者言為尚
書事為春秋是故桓文盟會事之大者也而尚書闕紀
繆公誡誓言之大者也而春秋無錄其斷可識矣左氏
為書文兼乎事史漢則不能然如賈誼鼂錯董仲舒東
方朔等傳唯尚錄言而已後史相承不改其轍至干寳
議撰晉史以為宜凖左氏其臣下委曲仍為譜注頗為
時所宗焉
夫史之有斷限也蓋以正厥疆里别其源流爾昔尼父
之定書也以舜為始而云稽古帝堯左氏之傳經也以
隠為先而云惠公元妃此皆文理於義非濫軼也若漢
書之立表志其殆侵官離局者乎何者馬記以史制名
故載數千年之事無所不容班書特標漢目但紀十二
帝之時有限斯極過此以往不其駁與宋史則上括魏
朝隋書則仰包梁代豈非濫與亦有一代之史上下相
交若巳見他記則無宜重述故子嬰降沛其詳取驗於
秦紀伯符死漢其事斷入於吳書矣沈錄金行上羈劉
主魏刊水運下列高王惟蜀與齊各有國史越次而載
孰曰攸宜
夫史之有題目也婉而成章先出義例上古墳典其來
遠矣逮於史漢頗有條理姑舉列傳論之有文少者具
出姓名若司馬相如東方朔是已有字繁者惟書姓氏
若毋將蓋陳衛諸葛是已又有人多而姓同者則定數
以結之若二袁四張二公孫是已降及蔚宗始全錄姓
名歷短行於卷中叢細字於標内子孫代出附之祖先
魏收因之則又甚矣題司馬以僣晉目劉宋為島夷萬
世之公其究安在
夫序所以序作者之意也書列典謨詩含比興誠欲暢
達其旨必資先容今史漢表志雜傳時復立序夫史以
記事為宗自與詩書殊例至於文苑儒林序列首簡不
有類於疊牀乎自蔚宗而下彌文勝矣
夫史之有論也蓋從省文如太史公曰觀張良貎如美
婦人耳項羽重瞳豈舜苗裔耶班孟堅曰萬石君之為
父浣衣君子非之王楊孫裸葬賢於始皇遠矣皆以補
書本傳事無重出者也後来作者每卷立論篇終有贊
曰序曰銓曰評曰議曰述曰譔曰奏或自顯姓名或列
其所號或通稱史臣咸矜衒文采豈知載削之旨哉
夫史之有附出也攀附他傳以顯名稱若紀季入齊顓
臾事魯咸託附庸所謂青雲驥尾是也今夫邵平紀信
沮授陳容或運一異謀樹一竒節得以傳之不朽者豈
有假於編名作傳哉
夫史之有補注蓋古之傳也傳取其轉注取其流義則
一也觀夫掇衆史之異詞補前書之所闕若裴松之三
國志陸澄劉昭之兩漢書劉彤晉紀劉孝標之世說頗
有補裨焉至於拾厥棄捐務為容澤殆其失也
右義例十餘作史者參伍以變曲暢而通製作之道其
庶幾矣若夫神而明之固筌蹄云爾
儼山外集卷二十四
