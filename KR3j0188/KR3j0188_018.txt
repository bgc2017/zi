儼山外集卷十八
明陸深撰
豫章漫抄一
南昌武寧縣地名常州亥盖市井之區謂之亥者不知
何所取義豈方言耶嶺南謂之虚柳子厚詩綠荷包
飯趁虚人是已其義盖取市會不常多虚日也又古
語云市朝滿而夕虚也古詩云日中市朝滿其語多
有所本按虚墟古字通用丘墟或有壟斷之義惟西
蜀謂之疾解之者曰如瘧疾間而復作也甚無謂北
方謂之集聲轉謂之積積豈疾即集之謂耶南方謂
之行鎮店南中諸夷謂之場每以卯丑酉日為市故
曰兔場牛場雞場豈用亥日為市故謂之亥云
朱宗晦華亭人洪武間知靖安縣志稱其愛民禮士潔
已奉公修壇壝興學校治橋道勸農桑綽有政聲
洪武間松江太守黃輅字子威進賢人宣德間蘇州太
守况鍾字伯律靖安人皆起吏員皆生南昌皆有能
聲
江西通志載豐城朱善備萬洪武初赴廷試第一授翰
林院修撰則備萬當為本朝狀元第一而無錄傳焉
實錄所載善洪武初為郡學教授八年被薦除翰林
修撰後陞文淵閣大學士卒與通志微不同按本朝
科第鄉試則以子午卯酉年會試則以辰戌丑未年
因事則移易故進士科有兩甲申其一以太宗渡江
其一以文場火故也太祖以洪武三年庚戌鄉試明
年辛亥則吳伯宗為狀元後至十八年開科值乙丑
則程以善為狀元一云陳以善登科錄又載丁顯按
臨江練安子寧登洪武乙丑榜第二名則花綸為狀
元今金川玉屑中所載送花狀元應詔歸娶詩又按
水東日記載高皇帝夢雙絲墜地時張顯宗狀元及
第豈即丁顯或更姓耶二十一年戊辰則任亨泰為
狀元世傳太祖首開科得亨泰甚喜其名盖據所刻
登科錄而言其實不然自任以前已有人矣辛未則
許觀(備遺錄以為黃觀)今登科錄所載則韓克忠是歲六月
再廷試故也甲戌則張信丁丑則陳安庚辰則胡靖
建文之首科也更名廣一云本名廣靖則唱第時所
更也
浮梁程尚書瑀記漫吾亭曰夫遠名利之畏途而從事
於谿山之勝是舍世間之桎梏就物外之羈馽不近
以五十步笑百步也其言似有見者
商文毅公輅字弘載仕至尚書大學士自鄉試至廷試
皆第一世稱為三元本朝三元者唯文毅一人
泰和尹文和公正言瑣綴錄中所載佀鍾強珍二公以
名相謔事固有偶然者因憶余乙丑科内閣試庶吉
士以春隂為詩題下註不拘體同年王韋欽佩作歌
行為諸老所賞時柴墟儲静夫罐為太僕少卿過訪
欽佩予時在座因索其稿讀之至警句云朱闌十二
晝沈沈畫棟泥融燕初乳柴墟擊節歎賞曰絶似温
李予曰本是王韋盖指摩詰蘇州以戲之為之一笑
吉水徐舜和先生穆為翰林侍讀以生朝設席邀諸
吉士會飲凡同年會皆序齒若至座主家則門生遜
一席舜和嘗考易房時徐子容穆伯潛皆執門生禮
舜和以次行酒大聲曰徐穆二生坐於此而忘其名
之自呼也亦為之一笑
誠意伯劉基嘗丞高安登至元間進士盖重紀至元云
黃恭正統間贑州知府通志備書其律己謙卑莅事勤
慎興學校勸農桑以憂去郡人至今思之吾松江人
由舉人
世間翫戲之具惟奕盛傳其次則象戲又次則抹牌近
刻打馬圖人少習之又别有七國象棋以為出於温
公或未必然亦猶俗云堯以奕誨丹朱也至南史諸
紀傳中却載圍棋在第幾品此尤為可笑古之摴蒱
陸博今皆不傳漢魏所尚彈棋亦不復見矣想諸伎
倆亦自隨時興廢而俚俗者尤為不常元滕玉宵自
敘少時以累棋蠟鳳為戲不知所謂蠟鳳者又何事
耶黃山谷小詞又有打揭之戱至謂小五出來跋翻
和九若要十一花下死管十三不如十二似有譜者
此雖無益之事覽之茫然殊以博洽為愧
景時字秀發華亭人宋慶元三年知吉安府龍泉縣水
沴之餘一意拊摩催科不迫修學校建譙樓縣倉嘗曰
吾於龍泉政事無以踰人惟不擾二字始終守之
宋孝宗升祔將復祧廟孫逢吉言太祖造邦與漢高帝
同而未正東向之位當此時宜更定晦庵時為侍講
不以為然以為殷周之祖是謂稷契典禮不遠稽於
三代乃近法於漢唐逢吉曰我宋之興與商周異安
得以稷契為比不酌人情而必曰三代人將得而議
矣此當以逢吉之言為正逢吉字說之龍泉人
江西大家頼糧經催之人往往設法取價於小戶有糧
不滿升者索銀至五六錢其名曰小包大吾邑三鄉
歲難並稔大家有立戶在此一鄉而田畝在彼一鄉
者此鄉遭荒而彼鄉成熟則據戶蠲免謂之熟作荒
事相偶類皆弊政也
紅巾賊李明號饒大膽據福安凡十年甲辰鄧國公愈
擒其父子始平之元末兵起皆以紅抹額稱紅巾者
不獨一李明也按元至正十二年壬辰正月紅巾破
九江閏三月蘄黃沔陽紅巾破江州江州即九江我
太祖高皇帝以是年六月與中山王等二十四人始
起義略定定遠後戊戌紅巾徐真一下陳友諒始據
江西時改元天啓明年己亥為天啓二年四月又改
天定五月陳友諒自稱大義元年庚子辛丑年十一
月矮陳參政據太和改稱龍鳳七年明年壬寅二月
又作大義三年癸卯大義四年八月友諒敗亡改德
夀元年明年甲辰德夀二年仍改稱龍鳳十年明年
乙巳又明年丙午至丁未為吳元年戊申正月初四
日我太祖高皇帝改元洪武按癸卯即至正二十三
年時明玉珍僭號于蜀自將紅巾三萬攻雲南亦稱
紅巾云
江西府州縣皆被帶山谿有田有險其阻深者尤勝大
抵賦税難清盜賊易起則府州官之入銜如前代勸
農監押之類皆不可廢而縣令尤急按唐縣七等一
曰赤京都所治二曰畿京之旁邑三曰望滿四千戶
四曰緊三千戶以上五曰上千戶以上六曰中不滿
千戶七曰下五百戶以下凡注為令總治民政勸課
農桑與戶口賦役錢榖賑濟給納之事皆掌之有孝
弟行義聞于鄉閭者申州激勸以勵風俗有戍兵則
兼兵馬都監或監押其職守若是宋政和二年詔
縣令以十二事遵行一曰敦本業二曰興地利三曰
戒游手四曰謹時候五曰戒苟簡六曰厚積蓄七曰
備水旱八曰戒宰牛九曰置農器十曰廣栽植十一
曰恤田戶十二曰無妄訟而以勸課農桑總之因考
前代官制漫錄於此
宋府設官
知軍事通判軍事(各一員並兼管内勸農營田事)
軍判官(一員)
錄事司理司戶司法參軍(各一員)
軍學教授(一員)兵馬都監本軍駐劄(一員)
監押(四員添差者不與)巡檢(一員)
巡轄馬遞鋪(一員)監在城酒税(一員)
監戶部贍軍酒庫(一員)
元府設官
總管府達嚕噶齊總管(各一員皆兼管内勸農事)
同知治中府判(各一員)
推官(二員)
經歴知事照磨兼架閣(各一員)
司獄(一員)
中萬戶達嚕噶齊正萬戶副萬戶(各一員)
鎮撫經歴知事照磨(各一員)
千戶所一十一奕每奕千戶(三員)
百戶(三十員)彈壓(三十員)
每奕又各有首領官(一員)
宋州設官
知軍州事通判軍州事(各一員並兼管内勸農營田事)
軍事推官軍州判官(各一員)
錄事司理司戸司法參軍(各一員)
軍學教授(一員)兵馬都監本軍駐劄(一員)
監押(四員添差者不與)廵檢(一員)
巡轄馬逓鋪(一員)監在城酒税(一員)
監戶部贍軍酒庫(一員)
元州設官
達嚕噶齊知州(各一員並兼管内勸農事)
同知州判(各二員)提控案牘都目(各一員)
儒學教授學正學錄直學(各一員)
六齋訓導(各一員)官州峽江提領(各一員)
税務提領大使副使(各一員)
酒務提領大使副使(各一員)
宋縣設官
知縣(一員兼管内勸農營田事)縣丞主簿縣尉(各一員)
元縣設官
達嚕噶齊縣尹(各一員並兼管内勸農營田事)
縣丞(二員)主簿縣尉典史(各一員)
教諭(一員)訓導(四員)
蒙古學教授學正(各一員)
醫學教授學正學錄(各一員)
惠民局官醫提領(一員)
隂陽學教授(一員)
税課提領大使及副使(各一員)
酒務提領大使及副使(各二員)
驛提領(一員)鎮市廵檢(各一員)
儼山外集卷十八
