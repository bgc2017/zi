儼山外集卷九
明陸深撰
願豐堂漫書
南畿辛酉鄉試少傅劉野亭先生忠以翰林侍講為考
試官策問中有及宗室日繁而禄入不繼者余當時
才以恩義立說謂恩之所不能周者則當裁之以義
與其過於恩而非福不若裁以義而無患此特場屋
體耳漫無籌策遂占首選程文所刻乃欲折鈔以當
俸入亦非通論此事嘗往来於懷常與朋僚講之今
制雖將軍殿下亦歲給禄米二百石金枝玉葉日以
廣衍傳之千萬年之後雖竭天下之力不足以供之
蓋坐困之道也宋神宗時王荆公安石作相裁減宗
室恩數宗子相率訴馬前荆公徐諭之曰祖宗親盡
亦須祧遷何况賢輩宗子遂散去其後宋宗室無論
戚疎少長皆仰食縣官西南兩宗無頼者至縱其婢
與閭巷通生子則冒為己子以利其請給其醜若是
今太宰䆳菴楊先生一清謂宜自國王而下以次制
其妃嬪之數蓋有見也
凡圖畫雷形作人間小鼓環而聯之或畫其神狀如飛
鳥而銳喙肉翄赤色而人足按宋大觀間大滌山人
胡真隠居山間一日忽聞有聲若鼉鼓數百黑雲靉
靆間火毬相逐已而迅雷烈風移時乃止夫隂陽相
搏擊則為雷非若七政可以形象求也雷若有象則
火毬近是霹靂斧先儒所謂星隕而石之類火能生
土故也脢菴劉少師健為庶僚時奉命往祀華山正
及夏日脢菴與客登高顧見山下白霧彌漫若大海
然而山頂赤日了無纖翳俯視突煙暴起或丈餘遞
至尺許亦無所聞頗異之從者以為雨作也及下山
村麓人云適有驟雨挾震雷數百已過矣向所見煙
中突起者悉雷也凡聲自下聞之則震自上聞之則
否所謂山頭只作小兒啼者是已
周文襄公忱巡撫江南日巨璫王振當國慮其異巳也
時振新作居第今之京衞武學是己公預令人度其
齋閤使松江作剪絨毯遺之覆地不失尺寸振極喜
以為有才公在江南凡上利便事振悉從中贊之宋
秦檜格天閣成鄭仲為蜀宣撫遺錦地衣一鋪檜命
鋪閣上廣袤無尺寸差檜默然不樂鄭竟得罪二事
極相類一以見疑一以見厚豈其心術之微有不同
耶
楊髠發宋諸陵有裒其骨葬之者陶九成輟耕錄所載
以為唐義士珏瞿宗吉歸田詩話所載以為林義士
塾周公謹癸辛雜志則以為宋陵使羅銑者蓋中宦
云
張莊懿公鎣仲子早卒聘都城趙氏女女聞夫卒即輿
至夫家守制奉翁姑如婦禮年五十餘矣弘治間宜
春劉侯德資琬守松上其事旌之題曰趙女張節婦
顧侍讀士廉以為言婦則無所附麗言女則已去其
母家若不當旌者錢修撰與謙奮臂起辨之引張良
陶潛為事類至千餘言不罷郡中一閧予時遊南雍
還心是士廉言而與謙已病革矣元余忠宣公闕為
中書吏部員外郎時安西郭氏女受聘未行會夫卒
自縊死有司請旌其門闕以為過於中庸不可以訓
格不下惜當時禮官無引此以駁之者
婦人首飾以髲為之者曰假頭亦曰假髻作俑於晉太
元中弘治末京師婦女悉反戴之今漸傳四方矣殆
非佳兆
正德壬申秋自饒還過蘭谿拜楓山章先生懋於所居
白露山下因留一日語間及吳徵士與弼康齋先生
云昔見白沙陳公甫獻章言公甫就學康齋時忽一
日晨光初動窗外見康齋手自颺穀其子從作厲聲
曰秀才恁地懶惰只此如何到伊川門下又如何到
孟子門下又一日出穫手為鎌傷流血不止舉視傷
處曰若血不即止而吾收之即是為爾所勝言已而
穫如故又往遊武夷過逆旅索宿錢至多三文堅不
與或勸之曰即此便是暴殄天物乃負擔而夜往焉
儼山外集卷九
