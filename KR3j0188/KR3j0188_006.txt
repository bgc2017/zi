儼山外集卷六
明陸深撰
知命錄
嘉靖十四年二月廿一日入關曉出揚州西門過胡安
定祠入謁乃舊司徒廟改作其東別作司徒廟未成
觀所謂蜀岡者盖地脉自西北来一起一伏皆成岡
陵志謂之廣陵天長亦名廣陵以與蜀通故云
廿二日宿張公鋪是夜風雨大作抵曉未息起坐支折足鐺煨
生柴當土牖晨光燁然甚有野意因念得居田間挟一二村
童當此境界讀書以自適願亦足矣而奔波就老為之慨然
盱眙縣今在山椒背淮面野不甚險塞臧質守盱眙抗
魏太武古今之竒功也其戰爭處不復可見或謂臧
質傳宋文帝所為殆非實錄
蜈蚣畏雞雞死而蜈蚣穴之此有情無情報應之必然
者予觀五行生尅之數亦有然者今夫天一生水水
生木木生火火生土土生金金復生水其次火生土
土生金金生水水生木木復生火推之皆然水克火
火生土土復克水火克金金生水水復克火餘亦復
然但生數疎而克數密豈猶報恩者常難而報怨者
常易耶人烏可以報恩之難而忽生生之德可不以
報怨之易而勇於釋怨耶
未至洛陽東十五里小村店道傍椿樹成列内兩株相
去一丈五尺餘土剥露其下西根一條大可拱把纖
直如椽長過東根連綴如一甚竒木固有連理今復
見連根云
張文潛舉板蕩詩篇名其義不同非也板蕩之詩同一
亂世也若單舉一字爲義如堯稱蕩蕩云則板豈可
訓亂也
都太僕玄敬嘗爲予言姚少師廣孝還吳中數事内一
事云少師嘗與嘉定王太史彛同學太史有姊每晨
爲少師總髻撫之有恩故少師事之如母少師既貴
還欲拜之姊不肯出甚堅家人慫恿之曰少師貴人
也且執禮恭豈宜終拒姊不得已出立堂中少師望
見之即下拜至第三拜姊遂抽身入戶云我不要爾
拜許多那見做和尚不了底是甚麽好人少師恬然
受之狄梁公有盧姨在午橋南别墅梁公事之甚謹
偶雪中往候之適姨子擕雉兔自外入意甚輕簡梁
公啓姨曰某今爲相表弟何樂願悉力成之姨曰止
一子爾不欲令事女主公大慙此二媪頗相類可謂
英烈矣
予登華山蓋至青柯坪焉自此以上則攀緣鐡索矣小
憩希夷峽供菜飯啓觀希夷蛻骨作黯淡黃色入手
堅實而骨節頗長大惟顱骨頂有二竅爲異世云作
粉紅色與異香咸無之時敘州守趙儒字廷文在傍
拈胷骨一板云亦漸輕矣蓋亦經歴五百餘年信異
人也崔銑子鍾嘗謂余云劉脢菴少師爲庶子時奉
命祭告以六月登絶頂顧其下白霧漲如大海時見
霧中作烟突狀高低不一而仰視赤日當天同行亦
有兩司官下山始知大雷霹靂驟雨如注向所見煙
突即雷也而不聞聲古云山頭只作小兒啼豈謂此
耶凡聲自上下者也
初夏望後行役既倦趁夕陽登驪山之麓北望灞滻合
流如練東望則秦始皇之葬在焉隠隠若山當時可
想矣道傍海榴作花繁英簇絳擁輿東下浴溫泉甚
適起觀古石刻而還
少師脢菴劉公健字希賢洛陽人也今贈太師諡文靖
葬北邙之麓予往拜焉觀賈南塢閣老所撰墓碑頗
不稱公相業還過其家問其孫承學中書遺事說公
甚詳年九十四歲終時亦無疾西過武功會康修撰
德涵道此共惋惜之相約各書所聞見以裨家傳之
闕德涵云往歲奔喪西歸見公於洛陽里第留入臥
内微揭幃帳示之雙瞳炯然童顔黑髮自幃中語云
往歲陳瀾編修借來俞琰參同是汝批抹的却是我
幾被此書誤了既而相對則一老翁也大聲云我眼
目已昏悶悶見人休胡說丁寧再三德涵以爲仙去
入斂時甚輕惟夫人知之故速舉入柩人不甚傳云
咸陽西三十里馬嵬鎮在焉又西四五里即馬嵬坡楊
妃葬處夷然一壠當路傍問之土人云楊妃粉穵土
四尺餘可得如礓砂石研之可傅想亦一時傅會之
談直南百步有敗屋一區即劉瑾所生之宅劉本姓
笪云
漢中形勢絶佳渭南諸山深厚七百餘里擁蔽其後西
南巴蜀東接荆襄不惟輓輸之易而饒沃亦甲天下
曹洪謂三嶽三塗皆不及非虛談也異時亦一都會
之地
益門鎮在渭南二十里而風景氣候與關陜迥别秦漢
界限天地自然之理也自此入連雲棧七百餘里惟
鳳縣嶺雞頭關二處最險鳳嶺則迤邐而高雞關則
陡峻而裊自入武關而南棧閣始相連屬有甚孤危
處眞天下之險道也武關以北棧道才十一爾按宋
大安軍圖經云橋閣共一萬九千二百一十八間護
險偏欄共四萬七千一百三十四間本朝洪武間
普定侯所修連雲棧橋凡四十五處共九百六十七
間方正學發褒城過七盤嶺宿獨架橋閣詩一橋至
一百四十二間今橋無數處有一橋才十餘間而行
旅無阻想漸次開闢矣
武夷山形勝佳絶品題者形容不能盡獨所謂釣臺者
遠不及嚴灘之竒褒城雞頭關北五六里有山臨黑
龍江雙峯孤峭大類子陵但自高下跌而嚴陵則對
列若柱云
山隂也水陽也隂氣凝結於西北至東南而漸微陽氣
極盛於東南而融液浩蕩故崑崙在西北瀛海在東
南文王後天之作用也高行人澄京師人與陳給事
侃俱使琉球高還會於廣陵與余言海中風甚大與
中國風不同湧浪有如山故後天巽位亦置東南巽
風也
王摩詰詩云褒斜不容幰褒斜二谷名即今棧道是也
寳雞以南曰斜谷褒城出口曰褒谷漢鄭子眞耕於
褒中曰谷口
洋縣在漢中府東一百二十里居萬山中宋文與可守
洋州即此地篔簹谷與園池舊跡東坡所爲題咏者
尚可考尋按洋字書从水从羊本盛大之義故曰汪
洋莊子曰望洋吾上海東臨巨海之上故亦曰上洋
不知山中何取以名閩中凡山之險峻者亦曰某洋
某洋云
洋縣之俗每歲遇春第四日居人遊江上遇葛藤纏繞
處即解之謂之解繳豈古袚禊之遺耶禪家謂人不
能解脫者亦謂之葛藤云
金牛事載蜀記胡曾詠之前人多有辨其非者今沔縣
西百里金牛驛在焉西十里餘入所謂五丁峽峽本
天成斷非人力所能與實漢水之源至若險陡&KR0008;隘
處似有斧鑿如棧道者或五丁所爲傳疑可也入峽
二十里東西相對兩巖上有石鐘石鼓形像宛然民
間有謠如地鈐者曰石鐘對石鼓金銀有萬五若人
識得破買了興元府賈胡過其下疑有寳鑿之石鐘
形有殘闕焉
寳雞南二十里爲大散關和尚原在焉山自西來即秦
嶺一支不獨爲秦蜀之界亦中國南北之界也凡水
在嶺南者南行通名曰江水在嶺北者北行通名曰
河朱子釋河亦曰北方流水之通名字書江河本諧
聲今屬之南北方言似兼會意矣
儼山外集卷六
