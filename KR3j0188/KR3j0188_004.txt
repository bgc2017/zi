儼山外集卷四
明陸深撰
河汾燕閒錄下
晉水澗行類閩越而悍濁怒號特甚雖步可越處輒起
濤頭作漰湃源至高故也夏秋間為害不細以無堰
堨之具爾予行三晉諸山間嘗欲命緣水之地聚諸
亂石倣閩越間作灘自源而下審地高低以為疎密
則晉水皆利也有司既不暇及此而晉人簡惰亦復
不知所事甚為可恨閩諺云水無一點不為利誠然
亦由其先有豪傑之士作興後來因而修舉之遂成
永世之業故予謂閩水之為利者盈科後進晉水之
不為利者建瓴而下爾
石炭即煤也東北人謂之楂(上聲)南人謂之煤山西人謂
之石炭平定所産尤勝堅黑而光極有火力史稱女
媧氏煉五色石以補天今其遺竈在定平之東浮山
予謂此即後世燒煤之始所謂天柱折地維闕者乃
荒唐之說不足深辯天一氣爾豈有損壊可補謂之
補天猶曰代明云予别自有記
石守道作怪說以議楊大年之文體吾鄉國初有王彛
先生字宗常作文妖以疵楊廉夫之制作文章體裁
固當有辨妖怪之目誠過矣
將相之材尤貴度量足以鎮物若謝安石度量已先勝
矣而將材尤難宋稱狄青偉甚只如却從行者一節
亦眞不可及嘗觀曾南豐所記云有因貴望求從青
行者青延見謂之曰君欲從青行此青之所求也何
必因人言乎然智高小寇至遣青行可以知事急矣
從青之士能擊賊有功朝廷有厚賞青不敢不為之
請也若往而不能擊賊軍中法重青不敢私也君其
思之願行則奏取君矣非獨君也君之親戚交遊之
士幸皆以青之此言告之苟欲行者皆青之所求也
於是聞者大駭無復敢言求從青行者今每命將託
勢請行者無限有將帥之任者宜以此為法可也
劉恕字道原温公門人宋儒中有史學者嘗著自訟文
以為平生有二十失十八蔽其悔過之勇自知之明
實前賢之高尚顧其所謂失與蔽者予皆有焉又若
為予而發者因錄之以自警平生有二十失佻易卞
急遇事輒發狷介剛直忿不思難泥古非今不逹時
變疑滯少斷勞而無功高自標置擬倫勝已疾惡太
甚不䘏怨怒事上方簡御下苛察直語自信不遠嫌
疑執守小節堅確不移求備於人不䘏咎怨多言不
中節高談無畔岸臧否品藻不掩人過惡立事違衆
好更革應事不揣已度德過望無紀交淺而言深戱
謔不知止任性不避禍議論多譏刺臨事無機械行
已無規矩人不忤已而隨衆毁譽事非禍患而憂虞
太過以君子行義責望小人非惟二十失又有十八
蔽言大而智小好謀而闊論劇談而不辨慎密而漏
言尚風義而齷齪樂善而不能行與人和而好異議
不畏強禦而無勇不貪權利而好躁儉嗇而徒費欲
速而遲鈍闇識而強料事非法家而深刻樂放縱而
拘小禮易樂而多憂畏動而惡靜多思而處事乖忤
多疑而數為人所欺事往未嘗不悔他日復然自咎
自笑亦不自知其所以然也其中惟苛察深刻予似
可免然賦性弛緩而每欲示人以肺肝亦不得不謂
之失與蔽也若夫事往未嘗不悔他日復然者則又
中予之沈痼循省之餘輙復自笑詩曰我思古人實
獲我心
左傳國語並出丘明之手如叙用田賦一事左傳則曰
季孫欲以田賦使冉有訪諸仲尼仲尼不對而私於
冉有曰君子之行也度於禮施取於厚事舉其中斂
從其薄如是則以丘亦足矣若不度於禮而貪冒無
厭則雖以田賦將又不足且子季孫若欲行而法則
周公之典在若欲苟而行又何訪焉不聽國語則曰
仲尼不對而私於冉有曰先王制土籍田以力而砥
其遠近賦里以入而量其有無任力以夫而議其老
幼於是乎有鰥寡孤疾有軍旅之出則徵之無則已
其歲收田一井出稯禾秉芻缶米不是過也先王以
為足若子季孫欲其法也則有周公之籍若欲犯法
則苟而賦又何訪焉不惟詞異而事實亦不同何也
若以文論國不如左
樂府中有蘇幕遮乃高昌婦人所戴油帽高昌西域國
西州也
頃見盤瓠蠻誓状云某等既充山職今當鈐束男姪男
行持棒女行把麻任從出入不得生事者上有太隂
下有地宿其翻背者生兒成驢生女成猪舉家滅絶
不得翻面說好背面說惡不得偷寒送暖上山同路
下水同船男兒帶刀同一邊一點一齊同殺盗賊不
用此欵者並依山例山例者蠻言誅殺也其言質野
切直粲然成文有僮約之體裁具載范文穆公桂海
虞衡志又有南詔乞書藥文其後曰古人有云察實
者不留聲觀行者不識詞知已之人幸逄相謁言音
未同情慮相契吾聞夫子云君子和而不同小人同
而不和今两國之人不期而會豈不習夫子之言哉
便有華風復附詩曰言音未會意相和遠隔江山萬
里多亦是唐律夫天之生才未嘗限量而人能力學
何所不至况區區藝文之末乎
馬端臨論圩田曰今之田昔之湖徒知湖中之水可涸
以墾田而不知湖外之田將胥而為水也此數言極
盡吾鄉泖湖之利害當大書深刻以示愚民之嗜利
者
吾鄉姚氏所藏錢譜盡褒歷代之錢宂紙譜之竒形異
状無所不有而各疏時代由來前輩楊鐡崖維禎錢
艾衲鼒俱有論撰予嘗閱之亦博古之清玩也或謂
錢之通塞頗繫人倫予少時見民間所用皆宋錢雜
以金元錢謂之好錢唐錢間有開元通寳偶忽不用
新鑄者謂之低錢每以二文當好錢一文人亦两用
之弘治末京師好錢復不行而惟行新錢謂之倒好
正德中則有倒三倒四而盗鑄者蜂起矣嘉靖以來
有五六至九十者而裁&KR1459;剪紙之濫極矣夫錢之用
本以權輕重而世終難廢若開元實為輕重之中鼓
鑄者宜以為凖然自賈誼通逹大體而錢議為得要
領至南齊孔顗則曰鑄錢不可以惜銅愛工若不惜
銅則鑄錢無利若不得利則私鑄不敢起私鑄不敢
起則斂散歸公上鼓鑄權不下分此其利之大者斯
乃不易之論而伊川程子亦有權歸公上而民不犯
罪之說其變通之道亦略可覩矣
世恒言韓范富歐固自有次第哉歐不脱文人宜列諸
公之下韓公嘗云用兵先置勝負於度外好水川之
敗為范公所笑范公亦有為之自我者當如是其成
與敗不計之說但韓公論兵却是主張太早在兵家
所謂置勝負於度外者先勝故也若伊尹相湯以伐
桀太公周公佐武王以伐紂是已所謂聖人無死地
者韓公料勝未定故范公得以因事笑之范公英發
勘磨城郢乃是閱歴少而議論多故為吕許公所困
後來解讎一事未必然忠宣父子之間當有真見歐
公大體之言恐非實錄晦菴固是懸斷耳富文忠公
嚴重以英宗册立之事頗憾魏公後來致仕鄭公居
洛魏公在相位每歲魏公必遣人為鄭公生朝慶壽
鄭公竟不報謝但答曰老病無書而已如是者十餘
年鄭公微傷於隘歐陽公不信易繫不喜文中子魏
公同在政府見歐公未嘗道二書其識量宏密真天
人也王荆公與之並政至詆之為俗吏又曰相公但
相貌好耳若魏公者非徒才業過人亦有福有德之
士後生何由一望其風範哉觀其調和两宫一事真
能包荒藏納信非長厚者不能若於義理亦恐未合
頼英宗遷善改過方成就此一段好事魏公真有福
哉
沈存中筆談載兵部員外郎范祥為鈔法令商人就邊
郡入錢四貫八百售一鈔至解池請鹽二百斤任其
私賣得錢以實塞下省數十郡搬運之勞此即今日
開中給引之始
北魏延興三年秀容郡婦人一産四男四産十六男秀
容今太原之忻州
歷家大抵以漏刻極長於六十極短於四十嘗聞前輩
言惟正綂己巳官歷晝刻三十九夜刻六十一以為
隂過故有土木之變元授時歷則長極於六十二刻
短極於三十八刻以為驗於燕地稍偏北故然外國
有蒸羊脾未熟而天明者則短又不止於三十八刻
而已豈漏刻隨日因地有不同者如此初不全繫於
隂陽之消長也
世間糜費惟黃金最多自釋老之教日盛而寺觀装飾
之侈靡已數倍於上下之制用凡金作簿皆一往不
可復者天地所産有限甚可慮也東坡號知事者見
後世金少以為寳貨神變不可知復歸山澤此何言
與按王莽敗時省中黃金尚有六十萬斤莽藉漢基
富有天下固應有之梁孝王死亦有金四十萬斤彼
藩封亦乃爾至燕王劉澤諸侯也一賜田生金亦二
百斤何漢世之多金耶二百斤當今之三千二百两
使在今日雖人主一時亦有難者
四明謝員字友規國初人為吏謫臨洮卒年三十六為
詩文有規矩水東日記嘗載其事錄其與蘇嚕克瑪勒序
别口神答二文其謫臨洮自泗州一時交游有詩文
贈行俱佳作内華亭黃仲琪一首云九霄風翮舉清
秋萬里飄然汗漫遊莫謂流離舍初志即看登用納
嘉猷黃河太華供詞筆紫鳳天吳在客裘及早歸來
拜家慶故鄉終不似并州其詩亦壯浪可喜而吾郡
中遂不復知有此人也當是袁景文一輩人漫記于
此訪之
宋南渡諸將韓世忠封蘄王楊沂中封和王張俊封循
王異姓真王俱饗富貴之極而俊復善殖産其罷兵
而歸歲收租米六十萬斛今浙西豈能着此富家也
一隅偏安而有此宋安得復興耶
嘗見三教平心論一册當是近時人書稱靜齋學士劉
謐撰本朝學士無所謂劉謐者想亦一僧之辯而黠
者所為託名以傳其言捃摭甚淺頗類今世一種議
論甚可笑也其所譏誚者程張而下皆不免於排韓
尤力次及歐而甚右柳蓋其護法之論皆不足深辯
獨謂處州孔子廟碑不屋而壇以為退之不知經義
自是公論又謂上書媚于頔貶潮陽後勸憲宗封禪
作毛仙翁序禱黃陵廟數事雖出於仇讎忿怨之深
文然君子之處患難安可以一事不謹而為異端之
人所指目耶取以志戒
今歲庚寅官歷九十十一連三月皆大盡冬至節在二
十三日巳酉申正一刻明歲置閏乃在六月歷法莫
問來年閏便數冬至剰剰謂餘也今年十一月大盡
則冬至所餘正七日而閏在六月何與氣朔生閏豈
所謂差一日者耶
江南放債一事滋豪右兼併之權重貧民抑勒之氣頗
為弊孔然亦有不可廢者何則富者貧之母貧者一
旦有緩急必資於富而富者以歲月取贏要在有司
者處之得其道耳只依今律例子母之說而行各為
其主張不使有偏亦是救荒一策正如人有两手貧
富猶左右手也養右以助左足以便事一等好功名
官府往往嚴禁放債之家譬如戕右以均左則為廢
人矣宋高宗紹興二十三年温州布衣萬春上書言
乞將民間有私債欠還息與未還息及本與未及本
者並除放高宗謂輔臣曰若止償本則上戶不肯放
債反為細民害乃詔私債還利過本者並與依條除
放此最得公正之道
宋孝宗乾道元年十二月立皇太子赦内一欵應為人
曾孫祖孫四世見在特與免本身色役二税諸般科
敷一年前代恩典曠蕩若此
世恒言秦隋不道然不道莫甚於始煬後世有遵用其
法過於堯舜者稱皇帝築長城列郡縣是始皇所為
進士科是焬帝所設
天下之務日開而未巳如茶古所無今則不可闕茶之
用始於漢著茶經始於陸羽𣙜茶始於張滂爾雅檟
苦茶茶之名始見於此吳志孫皓密賜韋曜茶茗以
當酒飲茶始見於此(注以早採者為茶以晩採者為茗又名荈云)
儼山外集卷四
