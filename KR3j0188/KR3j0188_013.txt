儼山外集卷十三
明陸深撰
玉堂漫筆卷下
富韓公嚴重每言辭皆厲邵氏聞見錄記其一則曰弼
嘗病今之作文字無所發明但模稜依違而已人之
為善不易人之為惡必用奸謀以逃刑戮君子為小
人所勝不過禄位耳惟有三四寸竹管子向口角頭
褒善貶惡使善者貴惡者賤湏是由我始得不可更
有畏怯也
世言大藏經五千四十八卷此自唐開元間總結經律
論之目至貞元間又增新經二百餘卷宋至道以後
惟淨所譯新經又九千五百餘卷予見南宋藏經與
元藏亦不同而本朝藏經又添入元僧以後諸人文
字而卷數仍舊豈亦有添減歟
襄陽大堤曲有倒著接䍦花下迷蓋用白紗作巾南朝
雖帝王亦服白紗帽沈攸之所謂大事若克白紗帽
共著耳又别有白疊巾白綸巾後世惟凶服乃用白
王文端公抑菴知制誥幾廿年其出也楊文貞公為之
也初文端與文貞同閈里且聫姻文貞雅重其人欲
留以代巳文貞之子稷惡狀已盈中朝士大夫皆知
而不敢言於是慫惥文端言文端直諒人也遂言於
文貞文貞甚德之歎謝以為非君不能聞文貞不久
遂有省墓之行實欲制其子也稷之狡猾已隂得文
端之言而為之備驛遞中皆先置所親譽稷之賢復
颺言曰人皆忌其功名之盛故謗稷耳反以是中文
端文貞歴數處皆然稷復逆於數百里外氊帽蠟油
靴舊青衫朴訥循理儼然謹愿人也家中惟圖書蕭
然為惡之具悉屏去而親戚皆畏稷交譽之文貞遂
不信文端之言并以疑其妬已及還朝遂出之於吏
部初仁廟時官爵最不輕授陳德遵循以狀元滿三
考仁廟最愛之欲陞侍講學士文貞以為太驟止與
侍講仁廟面諭德遵以故猶以許之德遵遂銜文貞
未幾仁廟賓天德遵已失遭逢之會遂鬱鬱移疾還
日夜嗾其鄉人告稷惡狀鄉人皆畏其宰相之子不
敢發會建安楊文敏公既卒鄉人訴其子於朝中官
王振持其奏言於閣下曰楊先生肉未寒而遂受誣
若此何以處之初文敏與文貞同事頗不相能及是
遂曰既然須與别其是非中官曰當下撫按耳文貞
以為不可使宰相之子而辱於撫按之手須錦衣官
校提來實欲辱之也既來白其辜坐告人以罪朝廷
與其子為尚寳官而去德遵聞之遂言於鄉人曰汝
以為宰相之子朝廷務姑息之文敏公獨非宰相乎
具藁速其來上王振得之遂不告於文貞而以文敏
故事處之逮來獄成議置重典初仁廟與三楊君臣
俱泣曰汝必輔朕子孫朕亦貸汝子孫死故三楊子
孫皆有勑稷之敢於為惡亦有所恃也稷既繫獄文
貞得疾猶欲援勑以贖稷死命次子䆃檢勑䆃密秘
之託以稷先持去遂弗及救余聞之丹徒靳宮諭云
予遊金陵觀大功坊回龍巷想見當時君臣之際焉大
將軍為人謙謙不伐又從父老問大將軍時事其蹙
元帝於開平也闕其圍一角使逸去常開平怒亡大
功大將軍言是雖昏主然嘗久帝天下吾主上又何
加焉將裂地而封之乎抑遂甘心也既皆不可則縱
之固便開平且未然嗚呼深遠矣
文章貴簡明王伯厚甫嘗稱歐陽公劉柳無稱於事業
姚宋不見於文章過於唐人所云周勃霍光雖有勲
伐而不知儒術枚臯嚴忌善為文章而不知巖廊終
不若漢人所謂絳灌無文隨陸無武尤為痛快也
宋徽宗宣和六年禮部試進士至萬五千人是年賜第
八百餘人宋朝故事每廷試前十名御藥院先以文
卷奏御定高下高宗建炎間始罷之
晉悼公入告羣臣之詞左氏國語並載而不若左氏之
簡嚴也左氏曰孤始願不及此雖及此豈非天乎國
語作孤之及此天也惟此語勝左氏
古之言天者三家曰宣夜曰蓋天曰渾天宣夜無傳周
髀蓋天考驗多失獨渾天近理其言曰天如雞卵地
如卵黃天大地小天表裏有水天地各乘氣而立載
水而浮天轉如車轂之運
周天三百六十五度四分度之一天本無度因日一
晝夜所躔闊狹而名蓋日之行也三百六十五日之
外又行四分日之一一年而一周天以一日所行為
一度故分為三百六十五度四分度之一星辰之相
去月五星之行躔皆以其度度焉蓋天之有度猶地
之有里也一度略廣三千里周天大略一百一十萬
里上下四方徑各三十六萬里後漢地里志度各二
千九百三十二里周天積一百七萬九百一十三里
徑三十五萬六千九百七十一里又按學林云地與
星辰四游升降於三萬里之中則地至天萬五千里
爾按唐書一行梁令瓉候之度廣四百餘里上下四
方徑各五萬餘里周天實一十六萬里地上地下各
八萬里天道幽遠術家各持一說宜並存之
天圓如倚蓋半覆地上半隱地下北極出地三十六
度繞極七十二度常見者謂之上規南極入地三十
六度繞極亦七十二度常隱者謂之下規
文曜麗乎天其動者有七日月五星是也其不動者
二十八宿是也日為陽精月為隂精五行之精為五
星布於四方二十八舍為宿咸列布於天運行躔次
用示吉凶焉
天道左旋七政右轉(一云日月本東行天西旋入於海牽之以西如蟻行磨上磨左)
(蟻右磨疾蟻遲)天一晝一夜而一周又過一度日一晝一夜
而行一度月行十三度十九分度之七(一云月行速日一度月十)
(三度有竒積二十七日強而周天又二日半強而後與日會)
二十八宿之度本因日行所躔而名本無度也度之
最多者莫如東井至有三十四度其最少者莫如觜
觿才一度何則井斗不與日躔相當其度不得不闊
觜鬼與日躔纔相及其度不得不狹也
日所行謂之黃道本無道况色乎歴家入筭姑以色
標識之黃色之中日道居中故也月行青朱白黑者
春木夏火秋金冬水四方色也傳曰朱道一出黃道
南蓋指南陸而名之不曰赤而曰朱何也赤道分南
北之中古今不易南陸稱朱所以避之也黃道出入
於赤道之内外赤道横而黃道斜斜長於横故黃道
為之增若赤道居中黃道旁出旁狹於中故黃道為
之減此自然之數也
日行黃道七政循黃道左右而行冬至日去北極最
遠者百一十五度半弱夏至日去北極最近者六十
七度半弱二分去北極九十一度半弱
日行黃道月行九道日月行相去最遠者二十四度
最近者六度青道二出黃道東朱道二出黃道南白
道二出黃道西黑道二出黃道北此其交也必由於
黃道而出入故兼而言之曰九道也
月行黃道内謂之隂歷行黃道外謂之陽歷東方青
龍七宿謂之東陸西方白虎七宿謂之西陸南方朱
雀七宿謂之南陸北方玄武七宿謂之北陸總之二
十八宿而天體周矣
日行舒月行速當其同度謂之合朔舒先速後近一
遠三謂之弦相與為衡分天之中謂之朢以速及舒
光盡體伏謂之晦
凡日月無光曰薄虧毁曰蝕虹蜺曰暈氣在日上曰
戴旁對曰珥半環在旁向曰抱背曰背
凡五星所行同舍曰合變祅曰散五寸之内光芒相
及曰犯相冒而過曰陵掩之曰食自下往觸曰犯居
其宿曰守經之曰歴相擊曰鬭環之曰勾繞之曰已
早出曰贏晩出曰縮
凡星常明者百有二十四可名者三百二十為星二
千五百微星之數蓋萬一千五百二十太史總甘石
巫咸之星凡二百八十三官一千四百六十四星
儼山外集卷十三
