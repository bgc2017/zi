儼山外集卷十九
明陸深撰
豫章漫抄二
袁州萬載縣西北行百里有慈化寺為普庵道場周里
餘甚為宏闊四圍皆山面浸池水如半月有二十四
寮僧衆至二三千正殿深十八丈餘後園中有側栢
甚竒以三人圍之少弱二尺高二三丈已上分為兩
岐至頂則禿而枝鬚如根相傳以為普庵手植乃倒
栽之此難盡信但木末枯枝堅如鐡石風霜所不能
摧折為少異爾然數百年物也又西過青谿喻氏有
一栢栢植谿上絶似慈化但殊小而頂尤尖秃此樹
與江南垂絲檜是一類但栢身栢葉耳
國朝儒臣出翰林者類諡為文惟劉忠愍從其所重陳
莊靖則避其名此李文正公序董文僖集語也按曾
棨諡榮襄金忠諡文忠是翰林亦有不諡文而諡亦
未嘗避名者恨無從質證也
先聖之祥有麟書定世符流傳怪異初不藉是以為輕
重其實䜟緯之始也若甕書云後世修吾書董仲舒
護吾車拭吾履發吾笥會稽鍾離意璧有七張伯懷
其一秘書云後有一男子自稱秦始皇上我堂踞我
床顛倒我衣裳至沙丘而亡端門書云趣作法孔氏
沒周姬立彗東出秦人滅胡亥術書既散孔子不滅
皆叶韻可讀特其文明白無隱語廋詞如䜟緯之艱
澁者疑皆事後好竒者為之爾
嘉靖十二年予以八月廿六日江藩履任九月六日過
各道相訪入湖東道未時未盡於東方見月時鄭大
參時夫朱少參子純共觀而異之十一月二日予出
巡湖西是日天氣朗霽晚將至市汊於西方見新月
前月乃小盡是月冬至在二十七日大盡所餘三日
明年乃閏二月以月驗之則是月該小盡若非推步
之誤則躔度之差必居一於此矣予庚寅歲在山西
别記冬至與歲閏亦差一日云推閏歌括云欲知來
歲閏先算至之餘更看大小盡決定不差殊謂二十
日冬至則所餘十日來歲則閏十月小盡則九月如
冬至在上旬則數足十二日除之更從一起數焉
廬山天池寺以周顛仙興建我太祖高皇帝御製周顛
仙傳甚竒古中載顛仙以手畫地成圈指謂太祖曰
打破箇桶做箇桶盖隱語代革之事桶統也今人所
戴小帽以六瓣合縫下綴以簷如桶閻憲副尚友閎
謂予言亦太祖所製若曰六合一統云楊維禎廉夫
以方巾見太祖問其製廉夫對以四方平定巾太祖
喜令庶人皆得戴之重佳名也商文毅公輅召用自
編民亦以此巾見
洪武二年二月壬辰以翰林直學士詹同侍讀學士秦
裕伯為待制袁涣雎稼為翰林應奉裕伯大名人從
父仕元都就學胄監登第累官至福建行省郎中會
世亂棄官寓揚州復避地松江之上海以養母時張
士誠據姑蘇遣人招之拒不納吳元年上命中書檄
下松江起之裕伯對使者曰裕伯受元爵祿二十餘
年背之是不忠也母喪未終忘哀而出是不孝也不
孝不忠之人何益於人國乃上書于中書固辭洪武
元年省臣復檄起之裕伯稱疾不起上乃手書諭之
曰海濱之民好鬭裕伯智謀之士而居此地苟堅守
不起恐有後悔裕伯拜書遂入朝裕伯博辯善為辭
說上欲命以官屢以故辭至是以為待制
洪武二年三月上與翰林待制秦裕伯等論學術上曰
為學之道志不可滿量不可陿意不可矜志滿則盈
量陿則驕意矜則小盈則損驕則惰小則陋故聖人
之學以天為準賢人之學以聖為則苟局扵狹小拘扵
凡近則豈能克廣其學哉裕伯對曰誠如聖諭
洪武四年七月上因與侍臣論用將曰秦裕伯常言古
者帝王之用武臣或使愚使貪其說本於孫武然其
言非也夫武臣量敵制勝智勇兼盡豈可謂愚攻城
戰野捐軀殉國豈可謂貪若果貪愚之人不可使也
右三則皆於國史錄出又按洪武三年庚戌應天首
科鄉試召前御史中丞劉基今治書侍御史秦裕伯
為考試官見宋景濂小錄序吾鄉新舊郡縣志載裕
伯事甚略止具錄手勑故人得傳之今海濱有二秦
氏皆云裕伯後亡友秦文解先自䢴溝來而裕伯嘗
寓揚州或當近之秦監生鈿家收有裕伯上中書書
草云其閘港住宅即裕伯故居初有勑書樓被燬叩
其始末兩家子弟多不能詳鈿云裕伯竟不出而不
知其嘗為翰林侍讀學士又為待制備顧問又為治
書侍御史豈皆非世嫡耶無亦淪落於齊民而忘其
先耶按裕伯在元時已有盛名北方文章多出其手
今間見于元文類中當時必有成集以傳俟訪之若吾
邑志宜題曰流寓今閘港有裕伯題橋訛而呼為俞
伯竒橋云
甲午二月三日宿痾初起春隂欲開擁肩輿度石梁掩
映重湖之間徐孺子蘇雲卿之遺跡歴歴在目波光
雲影與胷次相推盪灑然自得
趙善鳴字元默與同年湛元明俱出陳白沙之門三十
年前因元明識其人甲午春以南京戶部員外公差
過豫章出許司徒函谷所刻論辯為惠始得盡見一
時賢俊論學之說予向嘗疑氣以成形而理亦賦焉
為有語病今諸公併與性即理也一言為不通之論
大抵義理之學要在悦心處如登山然高一步則所
見自别若未至其地而議之何益之有函谷至以太
極圖為周子之真贓實犯此何言與
河源出吐蕃朵甘思之西鄙有泉百餘泓水沮洳渙散
方可七八十里淖弱不勝物從高視之燦若列星是
之謂星宿海云夷言鄂敦諾爾鄂敦星諾爾海也羣
流奔湊近五七里匯二巨澤夷言阿喇勒諾爾也自西
來連屬吞噬迤邐而東行一日程始成川名齊璸河
又二三日程有水西南來名伊哷珠與齊璸合又三
四日程有水南來名呼蘭又有水東南來名伊哷珠
合流會于齊璸其流寖大始曰黃河云然水清人尚
可涉又一二日程乃為九度河九度者水八九股可
度也廣六七里乂四五日程始連濁土人抱革嚢或乘
馬過之亦有象舟傅革以濟僅容二人繼是束以兩
山廣可一里二里或半里深叵測矣
朵甘思之東北鄙有大雪山自腹至頂積雪常不消
山最高即所謂崑崙也自八九股水至崑崙約計二
十日程河行崑崙南半日程又四五日程至闊即及
闊提二地相屬又三日程始至四達之衢是謂哈喇
伯勒齊爾崑崙之西人跡簡少多處山南其東山益
高地益下岸亦益狹有狐可一躍過也又行五六日
程有水西南來名細黃河又兩日程有水南來名竒
爾滿出二水合流入河河北行轉西至崑崙北二日
程水過之北流少東又北流約行半月程至貴德州
州隸河州元所置吐蕃宣慰司也又四五日程始至
積石禹貢所謂導河自積石其地也又五日程至河
州安鄉關又一日程至打羅坑東北行又一日程洮
河水南來入河又一日程至蘭州過北卜渡至鳴河
州過應吉里州正東行至寧夏南又東行即東勝州
也世言黃河九折彼地有二折盖竒爾滿出及貴德
州巴濟拉也
言河源者惟此二說為近因刪次元臣潘昂霄所志
如此而併記異同之說于左
按史稱河有兩源一出于闐一出葱嶺于闐水北
行出蔥嶺河注蒲類海不流洑至臨洮出焉今洮水
自南來非蒲類明矣詢之土人言于闐蔥嶺水下流
散之沙磧云
唐吐蕃傳河上流由河洪濟梁南二千里水益狹春
可涉秋夏乃勝舟
山經敦薨之水西流注於泑澤出于崑崙之東北陬
實維河源
又曰陽圩之山河出其中
又曰淩門之山河出其中
水經河出崑崙經十餘國乃至泑澤
穆天子傳陽紆之山河曰馮夷所居是惟河宗
漢張騫使西域以為能窮河源盖出於傳聞所云織
女支機石者妄也
其言崑崙最妄者云去嵩高五萬里閬風玄圃瑤池
華蓋為仙人所居云
西域記稱阿耨達大山即崑崙山
地理志稱崑崙山在臨羌西
吐蕃傳亦稱三山中高而四下曰紫山古所謂崑崙
者其言頗是宋人比之饅頭撚尖者或合元柯九思
以為崑崙行一月始窮河源所謂星宿海者更在崑
崙之西數千里之外唐史所載河源在紫山之間者
亦未盡事實也
凡言程以日記者廣邈之野難以步測訃一日之力
約可百里而潘志準以廣輪馬行廣輪之義未詳諺
云推車步豈是與馬之蹄跨開闊停勻馳穩而步疾
者猶車行然又謂之答罕步若此馬所行恐不止日
百里也潘志又云行四閱月約四五千里則日又不
能百里矣蓋地有險易行有緩急百里者大較也宋
景濓治河議亦以日準百里云蓋自星宿海至積石
總計六千七百餘里自九渡河抵崑崙南可三千里
而柯九思記云崑崙行一月始窮河源似亦以百里
程日也
余既刪次河源為圖記復倣經修詞曰河源于星宿
海滙為二澤流合三水岐為九度行二千餘里經崑
崙山由山南又合二水北流折而西復過崑崙之北
又轉而東又北行二千餘里至于積石
儼山外集卷十九
