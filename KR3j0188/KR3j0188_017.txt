儼山外集卷十七
明陸深撰
續停驂錄下
史記列傳詳於戰國而略於春秋或以為左氏後出子
長所未見故爾然諸儒明言采世本左氏國語戰國
策諸書豈子長自有深意耶宋眉山王當嘗為列國
諸臣傳效遷史凡一百三十有四人十萬餘言亦有
贊論人稱其議論純正文辭簡古則子産叔向諸公
當無憾矣特今世少傳其書爾
春秋比諸經尤難讀簡嚴而宏大惟其簡嚴故立論易
刻惟其宏大故諸說皆通聖人筆削之旨隱矣事按
左氏之的義取公穀之精此兩言乃讀春秋之要法
司馬子長有言左丘失明厥有國語似是未嘗見左傳
者
葉石林有春秋傳其序謂左氏不知經公穀不知史其
論過矣大抵左氏以事傳經故詳於史而義略公穀
以義釋經故深於義而事略各名一家之書也故三
傳難於獨行而可以兼考丹陽洪興祖有言學者獨
求於義則其失迂而鑿獨求於例則其失拘而淺斯
言得之矣
孟子為長者折枝枝當解作肢體之肢猶云折腰也枝
肢字古或通用
類書起於六朝而盛於唐宋本以簡約便於文字之營
搆今其書頗多煩碎不該反覺費力齊梁間士夫之
俗喜徵事以為其學淺深之候若梁武帝與沈休文
徵栗事之類唐宋之間則以資科舉應試尤便於詩
賦韻脚與剪裁餖飣之用故先輩嗤之以為韻府羣
玉秀才是也
朱子注楚詞在今餘干之東山其意盖為趙汝愚作也
復為後語以選古人之辭世有議其去取之未當者
盖楚詞之文至東漢而病矣况後世乎文公之旨則
以無心而冥會賢於不病而呻吟者爾此為第一義
也
中山劉禹錫敘韋處厚文集曰公未為近臣以前所著
詞賦贊論記述銘志皆文士之詞也以才麗為主自
入為學士至宰相以往所執筆皆經綸制置財成潤
色之詞也以識度為宗觀其發德音福生人沛然如
時雨褒元老論功臣穆然如景風命相之册和而莊
命將之誥昭而毅薦賢能其氣似孔文舉論經學其
博似劉子駿發十難以摧言利其辯似管夷吾其推
賞甚盛矣今處厚之集人間少見信如所序當居陸
宣公韓文公之右矣然跡其所論次者亦可為摛文
之典要也
高似孫子略摘取文子精語云神者智之淵神清則知
明智者心之府智公則心平似有見者但論知却是
倒說當曰心者智之府心平則智公
馬記班書並為史家冠冕後有作者不能是過然毁譽
之言殆非一家聊記人倫之鑑其稱馬者則曰太史
公書指意之深遠寄興之悠長微而顯絶而續正而
變文見於此而義起於彼有若魚龍之變化不可得
蹤跡者矣非之者曰以三千年之史籍而跼蹐於七
八種之書所可為遷恨者博不足也全用舊文間以
俚俗所可為遷恨者雅不足也譽班者則曰西漢著
書制作之工如英莖咸韶音節超詣後之作者莫能
及其彷彿罵之者曰六帝之前盡竊遷書既不以為
慙六世之後資於賈逵劉歆復不以為恥不但互相
短長而已學者將孰據耶
自三代以來廟制各不同按喪服小記王者立四廟禮
緯又謂夏無太祖宗禹而已則五廟殷人祖契而宗
湯則六廟周祖后稷而宗文武則七廟故天子七廟
有其人則七無其人則五若諸侯廟制雖有其人不
得過五王肅謂君臣同制者非也夫禹之父鯀嘗郊
矣而不廟文王猶事殷也而百世不遷然則親親尊
尊何說耶
文公論昭穆亦具二說按昭之為言朝也取其向明也
穆之為言北也取其深遠也古者宫室皆東向故昭
穆之義起於南北而無取於東西也文公謂羣廟之
列則左為昭右為穆祫祭之位則北為昭而南為穆
故中庸章句亦謂之左昭右穆云其論太祖特廟則
云生居九重窮極壯麗没祭一室不過尋丈之間以
為孝子順孫之心有所不安若然則秦皇漢武之所
為厚葬猶為合理與恐於幽明人鬼之義皆為未精
豈一時有為之言耶
曾子問尸神象也此言極有意義古人用尸以象神正
是欲收斂生者之精神以奉祭與思成羹墻之義合
文公謂古人用尸本與死者是一氣又以生人精神
去交感他那精神是會附着他歆享此近於巫覡之
說
班固贊漢帝系曰涉魏而東遂為豐公豐公即太上皇
自豐公已上無聞焉其後申屠嘉等議以高帝為太
祖之廟文帝為太宗之廟漢之廟制如此未嘗上推
最近朴實
婁敬說高祖都關中其論美矣雖子房亦亟是之所謂
阻三面而守一隅以制東諸侯此亦乘秦之弊而言
爾其詳於内而略於外甚矣山東諸侯皆吾中原故
土施德行仁文經武緯何所不可自今觀之關中形
勝乃當西北二邊故漢唐都長安數有兵患皆慘於
東諸侯正難以執一論也
唐張齊賢曰始封之君謂之太祖太祖之廟百世不遷
漢高起布衣無始封祖即高祖為太祖魏晉亦然想
當時無禘祭有祫祭而已商周之稷契正如人家門
第偶自有人苟無其人何必模倣以自誣其上世也
姚崇宋璟並號名相當玄宗將幸東都適太廟四室壊
宋璟則曰陛下三年之制未終遽爾行幸恐未契天
心災異為戒願且停車駕姚崇則曰太廟屋材皆苻
堅時物歲久朽腐而壊適與行期相會何足異也且
王者以四海為家陛下以關中不稔幸東都百官供
擬已備不可失信但應遷神主於太極殿更修太廟
如期自行耳玄宗大喜從之禇無亮以為隋文富有
天下遷都之日豈取苻氏舊材以立太廟乎此諂諛
之言耳玄宗亦弗聽自古帝王樂於適巳况玄宗乎
但姚崇豈應如此舉措姚宋之優劣於此見矣
漢宣詔尊孝武為世宗夏侯勝議獨曰武帝雖有攘四
夷廣土斥境之功然多殺士衆竭民財力奢泰無度
天下虚耗百姓流離物故者半蝗蟲大起赤地數千
里或人民相食畜積至今未復無德澤於民不宜公
卿共難勝曰此詔書也勝曰詔書不可用也人臣之
誼宜直言正論非苟阿意順旨議已出口雖死不悔
於是得罪下獄而世宗竟立廟按勝不諱本朝而執
議甚堅此可見漢世士大夫質直如此獨存古意不
行可也
漢調兵之制民年二十三為正一歲為衛士二歲為材
官騎士習射御騎馳戰陳年六十五衰老乃得免為
庶民就田里唐太宗府兵亦有凡民年二十為兵六
十而免之制按此法甚善今宜用之於三邊始於軍
餘及於土著厚其資糧給之器械則勝兵可得比於
鎮兵京卒調遣過之遠甚
南宋名將稱張韓劉岳葉水心論之曰究其勲庸多是
削平内寇撫定東南縱有小勝不能補過卒用屈巳
講和之策以成晏安江沱之計予以為此責備之詞
爾又指其實而議之曰自靖康破壊維揚倉卒海道
艱難杭越草創而諸將自誇雄豪劉光世張俊吳玠
兄弟韓世忠岳飛各以成軍雄視海内玩敵養兵無
若劉光世任數避事無若張俊當是時也隨意誅剥
無復顧惜志意咸滿仇疾互生非特北方不可取而
南方亦未易定也此其論宜公矣豈二吳韓岳尚未
免此耶及觀汪彦章之奏劾有曰劉光世韓世忠張
俊王&KR0645;之徒身為大將飛揚跋扈不循法度所至驅
掠甚於敵人又曰張俊明州僅能少抗奈何敵未退
數里間而引兵先遁是殺明州一城生靈而高宗再
有館頭之行者張俊使之也杜充守建康韓世忠守
京口劉光世守九江其措置要害非不善也而世忠
八九月間已掃鎮江所儲之資盡裝海船焚其城郭
為逃遁之計杜充力戰于前世忠王&KR0645;卒不為用光
世亦偃然坐視不出一兵方與韓某朝夕飲宴敵至
數十里間而不知則失建康犯兩浙乘輿震驚者世
忠王&KR0645;使之也失豫章而太母播越六宫流離者光
世使之也俊自明引兵至温道路一空民皆逃奔山
谷世忠逗留秀州放軍四掠執縛縣宰以取錢糧雖
宸翰召之三四而不來元夕取民間子女張燈高會
&KR0645;自信入閩所過邀索千計公然移文曰無使枉害
生靈其意果安在哉當時事勢若此高宗周旋其間
亦難矣彦章欲先斬王&KR0667;以次論法又欲於偏禆中
擇人隂為諸將之代當時偏禆中不知果有出於諸
將之右者乎
鼂錯言于文帝曰遠方之卒守塞一歲而更不如選常居者
家室田作且以備之以便為之高城深塹具藺石布
渠答復為一城其内城間百五十步要害之處通川
之道設立城邑毋下千家為中周虎落
本朝丘文莊公濬有言長生邊陲者慣戰而耐苦不徒
為國而亦各自為其家皆通論也
後魏經略江淮於水運之次隨便置倉水次倉自此始
唐御史大夫李承嘉嘗召諸御史責曰近日御史言事
不咨大夫禮乎御史蕭至忠曰御史人君耳目比肩
事主得自彈事不相關白若先白大夫而許彈事如
彈大夫不知白誰也至忠之言侃侃綽有風裁惜乎
承嘉出於私意一時語塞若有至公之心盍應之曰
如彈大夫即白大夫有何不可今制御史有劾坐堂
都御史者亦即具呈此尤可見公道
宋制御史入臺滿十旬無章疏者有辱臺之罰此意雖
善而不圓使十旬之内無事可言須強聒耶夫御史
之言當考其當否與大小不當拘其疏數與近遠
梁阮孝緒著高隱傳分為三品言行超逸名氏弗傳為
上篇始終不變姓名可錄為中篇挂冠人世栖心塵
表為下篇劉敞兄弟讀其中篇凡一百三十七人予
頗愛其有義例不必風猷具姓名亦可也
蘆織席在處有之吾海濱人謂蘆䕠自六朝已有此語
從草從廢名見劉敞傳鄉人謂織席時蘆每飛起故
飛聲轉而為䕠亦方言也
河入中國古今異宜後世講河事者非一家總之文多
實少故罕成跡惟有費才力費日月以俟其自定而
已禹貢曰浚川孟子曰水由地中行此二言者古今
不可易之定理也後世之明於河事者亦有賈讓之
三策亦有賈魯之三法若余闕所謂中原之地平曠
夷衍無洞庭彭蠡以為之匯故河嘗横潰為患斯言
也尤為要切似非諸家所及大抵河患有二曰决曰
溢决生於不能達溢生於無所容徙潰者决之小也
汎濫者溢之小也雖然决之害間見而溢之害頻歲
有之被害尤大者則當其衝也是與河爭也其原盖
由於戰國非一日矣使賈魯之三法遂而有成亦小
補耳且當歲歲為之其勞其費可勝言哉今欲治之
非大棄數百里之地不可先作湖陂以瀦漫波其次
則濱河之處倣江南圩田之法多為溝渠足以容水
然後濬其淤沙由之地中而後潤下之性必東之勢
得矣
三年耕必有一年之蓄以三十年之通制國用自商周
謂之王制法莫善於此者矣自今更有可論者盖古
者建都皆在西北其地高炕可以盖藏又即其地之
所出者亦少轉輸之費今京師北奠經費咸仰給於
東南東南卑濕再歲無糧漕輓以來每石必倍雖使
力耕常稔浥爛之餘與船運之費亦已再倍矣求一
年之餘於三年之内比古尤難愚謂冗食不可以不
汰而廢田不可以不開區區徒事於東南其未形之
變可勝道哉
一騎紅塵妃子笑無人知是荔枝來此唐玄宗時事說
者以為濾州充貢耳荔枝鮮味不堪遠寄漢和帝時
明言南海獻荔枝龍眼則來長安遠矣
宋神宗初宗室袒免之外不復推恩袒免之内以試出
仕(蘇穎濱文)
本朝初總計天下税糧共二千九百四十三萬餘浙江
一布政司二百七十五萬二千餘蘇州一府二百八
十萬九千餘松江一百二十萬九千餘浙當天下九
分之一蘇嬴於浙以一府視一省天下之最重也松
半於蘇蘇一州七縣松才兩縣較蘇之田四分處一
則天下之尤重者惟吾松也
黃河水異凡立春後凍解候水初至凡一寸則夏秋當
至一尺謂之水信二月三月曰桃花水春末曰菜花
水四月末曰麥黃水五月曰瓜蔓水六月中旬後曰
樊山水七月曰豆花水八月曰荻苗水九月曰登高
水十月曰復漕水十一月十二月曰蹙凌水非時汎
漲曰客水其勢移谼横注岸如刺毁曰劄岸漲溢踰
防曰抹岸掃岸故朽潛流刺其下曰搨岸浪勢旋激
岸土上隤曰淪捲逆漲曰上展順漲曰下展直流中
屈曲横射曰陘&KR0772;水猛驟移其將澄處望之明白曰
拽白又曰明灘其汩起處輒能溺舟者曰蔫浪水水
退淤澱夏則膠土肥腴初秋則黃滅土頗為壤深秋
則白滅土霜降後皆沙也
茶之名見於王褒僮約
黃小唐制凡民始生為黃四歲為小
輿地以河南為中而汝寧又居河南之中故汝陽縣北
三里有山名天中云測影植圭莫凖於此
予為國子司業時彭幸菴澤以太子太保為都察院左
都御史欲舉曹端從祀夫子廟庭以為本朝理學之
冠予時不敢主張予亦不甚知其為人及來提學山
西始訪求之端字正夫别號月川澠池人永樂戊子
鄉舉己丑中副榜仕為霍州蒲州學正後卒葬霍州
高氏原正綂間蒲州謝御史琚記其祠堂有曰聖朝
道學大明崤澠之間有月川曹先生出焉自幼以聖
賢為己任其言曰佛氏以空為性非天命之性人受
之中老氏以虚為道非率性之道人由之路嘗著家
規輯略釋太極西銘通書又作存疑錄夜行燭編儒
家宗綂譜撰月川詩圖孝經有述解性理有文編孝
親弟長崇正厚倫其稱述如此又按幸菴西歸時曾
柬河南巡撫都憲李梧山先生充嗣曰我朝一代文
明之盛經濟之學莫盛於誠意伯劉公潛溪宋先生
至於道學之傳則斷自澠池月川曹先生始也先生
少負奇質知讀書即慕聖賢之學修己教人治家事
親奉先化俗率自躬行心得以推行之為霍蒲二庠
學正三典陜西文衡四方學者從之甚衆虚往實歸
各有成就河東薛文清公最推尊之先生再典霍庠
教也霍人事先生如父母既而卒於霍遂留葬於彼
吾蘭翰林編修卓菴黃先生過澠池拜其祠而詢其
墓所僉曰在霍卓菴嘆曰狐死正丘首老先生一代名
儒魂魄獨不思故鄉乎遂捐貲屬縣尹並乃郎琇等
移葬澠池今其子孫有為省祭官監生者而其所著
書不下千種藏於家亦有刊行傳布者又曰曹先生
子孫門祚衰薄遺書亦恐久而散亡矣據所稱許盖
好學篤信之人其於斯文道綂之所繫者竟何如也
予少嘗得其所著四書詳說者要皆羽翼朱傳似亦
舉業之書也當訪其遺書并考論之彭柬所指卓菴
即黃諫廷臣先生也
異端文字不能不作要有體裁揭文安公徯斯嘗為元
宗室作長明燈記有曰夫燈者所以繼日月之明也
日雖至明而不能恒乎夜月雖至明而不能燭乎晝
故必假膏火以濟其明日月之明不可已而膏火之
明亦不可已譬猶人君之治天下雖極明盛不能徧
觀必假乎臣以達乎明而被乎物故天下不可一日
無明君亦不可一日無賢臣其文暢達可以為法
東漢淮瀆廟記
延熹六年正月八日乙酉南陽太守中山盧奴君處
正好禮尊神敬祀以淮水出平氏始於太復潛行地
中見于陽口立廟桐栢春秋崇奉災異告愬水旱請
求位比諸侯聖漢所尊受珪上帝太常定甲郡守奉
祀齊潔沉祭從郭君以來二十餘年不復身至遣行
承事簡略不敬明神弗歆災害以生五嶽四瀆與天
合德仲尼慎祭常敬神在若淮則大聖親之桐柏奉
建廟祀崎嶇逼狭開拓神門立闕四達增廣壇場飾
治華盖高大殿宇整齊傳館石獸表道靈龜十四衢
廷弘敞宫廟高峻祇慎慶祀一年再至躬進三牲執
玉以沉為民祈福靈其報祐天地清和嘉祥昭格禽
獸碩茂草木紛紛黎庶賴祉民用作頌其詞曰泫泫
淮水聖禹所導湯湯其逝惟海是造疏穢濟遠柔順
其道弱而能強仁而能武晝夜不舍明哲所取實為
四瀆與河合矩烈烈明府如古之則虔恭禮祀不愆
其德惟前廢弛匪功匪力災異以興隂陽以忒陟彼
高岡臻兹廟側肅肅其敬靈其降福雍雍其和民用
悦服穰穰其慶年穀登殖望君輿馬扶老抑息慕君
塵軌奔走忘食懷君惠賜思君罔極于胥樂兮傳千
萬億按漢碑之傳世完好能讀如此者鮮矣或云浚
儀吳炳嘗重定其文而書之
論語詩書執禮傳者云禮獨言執者以人所執守而言
似費分疏愚恐執字有誤疑即埶字耳埶藝古通用
所謂游於藝也不知是否執禮之文再無經見况子
不語怪力亂神與此章互相發各是四者按古稱六
經亦謂之六藝此之雅言或是詩書禮樂耳盖易具
性命子所罕言樂一埶也故又曰成於樂
吳幼清曰兵農既分制雖非古然兵受廩給不耕而食
雖勞而不怨民出賦税免於征行雖貧而不勞若夫
募兵之法懸以重賞使自應募而又使之二十備戎
行五十免軍役此可謂通論於今可行
盤盂黃帝史孔甲所作也凡二十六篇(名見漢書田蚡傳)
中庸雜出戴記至二程始尊信而表章之今獨行與六
經並晉戴顒嘗傳中庸梁武帝為中庸講疏然已有
知中庸者矣非但始於宋也
俞永華亭人洪武中知汝州魯山縣首革吏弊决積訟
修學校親為諸生講說經史正句讀校文理士風翕
然以盛陞禮部主客司主事(見河南通志)
儼山外集卷十七
