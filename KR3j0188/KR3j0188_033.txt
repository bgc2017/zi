儼山外集卷三十三
明陸深撰
書輯中
體位篇
永字八法
禁經云八法起於隸字之始自崔張鍾王傳
授所用該於萬字墨道之最不可不明也
側不愧卧(愧疑作貴)勒常患平
努過直而力敗趯宜存而埶生
策仰收而暗揭掠左出而鋒輕
啄倉皇而疾掩磔䟐趞以開撑
又
側蹲鴟而墜石勒緩縱以藏機
努彎環而埶曲趯峻快以如錐(錐一作飛)
策依稀而似勒掠彷彿以宜肥
啄騰凌而速進磔抑昔以遲移
丶側不得平其筆當側筆就右為之
訣云先右揭其腕次輕蹲其鋒取埶緊則乘機頓
挫借埶出之疾則失中過又成俗又云側者側下
其筆使墨精暗墜徐乃反揭則稜利矣
問曰側不言點而言側何也
論曰謂筆鋒顧右審其埶險而側之故名側也止
言點則不明顧右無存鋒向背墜墨之埶若左顧
右側則横敵無力故側不險則失於鈍鈍則芒角
隠而書之神格喪矣
一勒不得卧其筆須筆鋒先行中高兩頭下以筆心壓
之
訣云頭旁鋒仰策次迅收若一出揭筆不趯而暗
收則薄圓而疏筆無力矣夫勒筆鋒似及於紙須
微進仰策峻趯
又云策筆須勤仰筆覆收准此則形埶自章矣
問曰勒不言畫而言勒何也
論曰勒者趯筆而行承其虛畫取其勁澁則功成
矣今止言畫者慮在不趯一出便畫則鋒拳而怯
薄也夫勒者藉於豎䟐䟐則筆勁澁亡其流滑微
可稱工矣
丨努不宜直其筆筆直則無力立筆左偃而下最須有
力
訣云凡旁卷微曲蹙筆累走而進之直則衆埶失
力滯則神氣怯散
又云須發埶而卷筆若折骨而爭力
又云努須側鋒顧右潛䟐輕挫其揭
問曰畫者中心豎畫也今謂之努何也
論曰努者埶微努曰努在乎䟐筆下行若直置其
畫則形圓埶直書之病也筆訣云努筆之法豎筆
徐行近左引埶埶不欲直直無力矣
亅趯須蹲鋒得埶而出出則暗收又云前畫卷則别斂
心而出之
訣云旁鋒輕揭借埶埶不勁筆不挫則意不深趯
與挑一也(直曰趯横曰挑)鋒貴於澁出適期於倒收所
謂欲挑還置也夫趯自努出潛鋒輕挫借執而趯
之
問曰凡字之出鋒謂之挑今謂之趯何也
論曰挑者語之小異而其體一也夫趯者筆鋒去
而言之趯自努畫收鋒豎筆潛勁借埶而趯之筆
訣云即是努筆下殺筆趯起是也法須挫衂轉筆
出鋒佇思消息則神蹤不墜矣
一策須斫筆背發而仰收則背斫仰策也兩頭高中以
筆心舉之
訣云仰筆潛鋒以鱗勒之法揭腕趯埶於右潛鋒
之要在畫埶暗捷歸于右也夫策筆仰鋒豎趯微
勁借埶峻顧於掠也
問曰策名折異畫今謂之策何也論曰策之異畫
理亦故殊仰筆趯鋒輕擡而進故曰策也若及紙
便畫不務遲澁向背偃仰者此備畫耳
筆訣云始築筆而仰策徐轉筆而成形是也
丿掠者拂掠須迅其鋒左出而欲利又云微曲而下筆
心至卷處
訣云撇過謂之掠借於策埶以輕注鋒右揭其腕
加以迅出埶旋於左法在澁而勁意欲暢而婉遲
留則傷於緩滯矣側鋒左出謂之掠
問曰掠本分發今稱為掠何也
論曰掠乃疾徐有準手隨筆遣鋒自左出取勁險
盡而為節發則一出運用無的故掠之精旨可守
矣
又云遣不常速從策筆下左出而鋒利不墜則佳
矣
丿啄者如禽之啄物也立筆下罨以疾為勝又云形似
鳥獸卧斫斜發亦云卧筆疾罨右出
訣云右向左之埶為卷啄按筆蹲鋒潛蹙於右借
埶收鋒迅擲旋右須精險衂去之不可緩滯
又云筆鋒及紙為啄在潛勒而啄之
問曰撇之謂啄何也論曰夫撇者蒙俗之言啄者
因埶而立啄用輕勁為勝去浮怯重體為工
又云啄筆速進勁若鐵石則埶成也
乀磔者不徐不疾戰行欲卷復駐而去之又云䟐筆戰
行翻筆轉下而出筆磔之
訣云右送之波皆名磔右揭其腕逐埶緊䟐旁筆
迅磔盡埶輕揭而潛收在勁迅得之夫磔法筆鋒
須䟐埶欲險而澁得埶而輕揭暗收存埶候其埶
盡而磔之又云磔須外發得意徐乃出之
問曰發波之筆今謂之磔何也論曰發波之筆循
古無蹤原其用筆磔法為徑磔豪聳過法存乎神
凡磔若左顧右則埶鈍矣䟐重鋒緩則埶肥矣須
遒勁而遲澁之又謂之波法(微直曰磔横過曰波)作一波當
三過折筆筆訣云始入筆緊築而微仰便下徐行
埶足而後磔之
運使之法
丶謂之點法云作點向左以中指斜頓向右以大指齊
頓作報答便以中指挫鋒須收鋒在内按筆收之
又衂側下其筆含濡其鋒摩輪簇心然後收筆慎
在圓平禁經云點如利鑽鏤金是也又半蟻法宜
字上用之為避其旁
右軍云作點皆須磊磊如大石之當衢又點不變
為布棋貴通變也更有打單以紙送筆似打物之
埶甚難用也
唐太宗云為點必收貴緊而重
衛夫人云若高峰墜石
一謂之畫法云作横畫皆用大指遣之若作策法即指
擡筆上若作勒法即用中指鉤筆澁進覆畫以中
指頓筆然後以大指遣至盡處此三埶相近而用
法異也鱗勒法須仰收禁經云畫如長錐界石是
也又緊走仰收似長舟之截小渚兩頭埶起使芒
角不失遒潤借埶不策不鱗勒稍徐收之取古勁
枯澁無求活利凡在字上宜用之
&KR1899;筆法初緊策中擡鋒輕勁微勒向右按衂古今
法云鍾書宣示字長畫用之又畫不變為布算行
草法云埶須險策露鋒飛動為勝
唐太宗云為畫必勒貴澁而遲
衛夫人云如千里陣雲
三謂之三畫法云上潛鋒平勒中背鋒仰策下緊趯覆
收名遞相解摘古經云黃庭經三關字用草法上
衂側中策下奮筆横飛遞相聳峙以險利為勝凡
横畫多者用此法
丨謂之懸針法云正鋒直下末處如針頭之懸鋒須先
發管逐埶行䟐筆緊馭澁進如錐畫石禁經云懸
針如長錐綴地是也又契字下雙筆須一努一垂
變換用之三埶不同或垂或趯或外掠而中努右
軍云懸針垂露難為體制衛夫人云如萬歲枯藤
臨池訣云懸針法蘭亭年字盡其埶也張敬玄云
申字中畫宜卓筆直審疾抽事字中畫宜直下筆
便挑不宜停筆
丨謂之垂露法云鋒管齊下埶盡殺筆縮鋒又始築筆
而極力終注鋒而作埶又無垂不縮此言頓筆以
摧挫為功右軍云豎如春筍之抽寒谷是也
臨池訣云垂露本篆脚名玉筯如古釵倚物也
&KR2151;謂之背抛又謂之踠脚法云蹲鋒緊掠徐擲之速則
失埶遲則緩怯臨池訣云此鍾法稍涉八分尾法
引過其曲轉蹲其鋒又徐收而蹲趯之不欲出須
闇收使其如負芒刺則善右軍云援毫蹲節輕重
有准庾肩吾云欲抛還置駐鋒而後趯之也
乀謂之抽筆法云左罨掠須峻利右潛趯而戰行待埶
卷而機駐揭摘出而暗收若便抛必流滑凡淺又
側起平發緊殺按波為抽筆從腹内起庾肩吾云
將放更留又人字第二筆云攙引抑拽是也夫木
等字亦同用
王濛論章草作人字法謂趯之欲利按之欲輕
乚謂之背趯法云悉以中指遣至盡處以名指拒而趯
之又云潛鋒闇勒埶盡然後趯之右軍背趯戈法
上則俯而過下則曲而就蓋所以失之於前正之
於後也古經云鍾書哉字用又永禪師澁出戈法
下以名指築上借埶以中指遣之按筆至下以名
指衂鋒潛趯此名秃出法
張旭折芒法潛鋒緊走意盡乃收而趯之鍾書常
用也
右軍云落筆峩峩如長松之倚谿谷
唐太宗云為戈必潤貴遲疑而右顧
章草法潛按微進輕揭闇趯揭欲利按欲輕輕則
骨勁神清肥乃質滯鈍俗張敬玄云戈脚宜斜筆
直抽直者緣上實下自茂也
氵謂之散水法云上衂側中偃下潛挫趯鋒古經云黃
庭樂毅同用臨池訣云或藏或露狀類不同要遞
相顯異若頻有則兩點相近而下點當高此名潛
相矚視外雖解摘内相附屬為上中潛鋒暗衂下
峻趯潛遣蓋鍾法也行書埶微按而鉤揭以輕利
為美
冫謂之冰法云上側覆殺下築而趯之須相承揖若並
連衂側輕揭則率字左右用之草法須借埶疾遣
若緩滯則為病也
灬謂之烈火法云衂鋒暗按臨池訣云須各立埶抵背
潛衂所謂視之不見考之彌彰古經云鍾書然字
用之
灬謂之聯飛法云暗衂微注輕揭潛趯筆鋒聯綿相顧
不絶禁經云聯飛如鴈陣當秋樂毅論燕然字用
之虞永興兼字用其半埶蓋中斷也
宀謂之顯異法云上點駐鋒左右挫鋒横書按筆埶須
相順又上點側横畫勒左&KR1899;筆擺鋒(&KR1899;筆豎策謂之&KR1899;)右
峻啄輕揭出法以圓峻飛動為度章草法擬於圓
峻飛動其餘險側務在露鋒鉤裹忌緩滯也
乀謂之平磔法云不遲不疾戰筆側去埶卷不可便出
須駐鋒而後放禁經云如生蛇度水鍾元常每作
磔筆須三過折筆故唐太宗云為波必磔貴三折
而遣毫
&KR1525;謂之勾裹法云圓角趯鋒作努法埶未盡而趯之顔
魯公云用筆如紙下行書埶論云急牽急引如雲
中之掣電日月目因等是也
翰林隠術云勾裹埶須圓角蹲鋒用中指勾成之
張敬玄云固字轉角之埶初不宜稜角努張即字
體俗也非特固字但有轉筆一切貴其圓潤也右
軍云作右邊折角疾牽下微開左畔斡轉令取登
對勿使腰下傷慢視筆取埶直截而下(瘞鶴銘蘭亭序固字)
(雖不同亦絶妙)
勹謂之勾努法云圓角激鋒待筋骨而成要如武人屈
臂右軍云廻角不用峻及有稜骨也
衛夫人云如勁努筋節
小謂之奮筆法云左側而獨立中衂揭而右鉤古經云
鍾書宣示字用若中豎則左右暗衂而潛趯又簇
鋒捷進為系字下三點也
彡謂之杉法云上平點中啄下衂側唐太宗云形影字
右邊不可一向為之須背下撆之
乙謂之外擘法云左峻掠中潛鋒衂挫右蹲鋒外擲右
軍云踠脚剕斡上捺下撚終始折轉
丨謂之豎&KR1899;法云擡筆豎策挫鋒上下緊直嘗尚等字
中豎畫用之又云&KR1899;筆埶須擡筆豎策之
□謂之暗築法云馭鋒直衝有點連物則名暗築月其
字内兩點是也
仌謂之曾頭其脚法云左潛揭而右啄曾頭用左啄右
側其脚智果云長舒左足
&KR2470;謂之衮筆法云須按鋒上下蹙衂之令今等字是也
謂下點
戔謂之縮出又為重複法云上磔衂鋒下磔出之如呂
昌爻棗之類是也
唐太宗云戔字上縮鋒作努下出鋒作趯
乚謂之挑心法云如長空之初月
&KR1525;謂之收脚法云為馬烏焉之字脚宜緊收打寺之字
亦然
□謂之緩急法云字有緩急如烏字下手一點須急横
直須遲烏之脚急亦象形也
轉筆宜左右迴顧無使節目孤露
藏鋒點畫出入之跡欲左先右至回左亦然
藏頭圓筆屬紙令筆心常在點畫中行
護尾畫點埶盡力收之
疾埶出於啄磔之中又在豎筆緊趯之内
掠筆在於趲鋒峻趯用之
澀埶在於緊駛戰行之
垂縮直下一筆宜復上至中間則垂頭圓所謂無
垂不縮
往來波跋處既往當復收回所謂無往不來
夫所謂折釵股者曲折圓而有力也如屋漏痕横直勻
而藏鋒也如錐畫沙無起止之跡也如壁拆無布置
之巧也大抵筆正則鋒藏而數美具矣
結構之法
凡字之體率皆有法各具義理非苟然者昔顔魯公得
法於張長史長史問曰
平謂横子知之乎真卿曰長史每令為一畫皆縱横
有象其此之謂乎長史曰然
直謂縱子知之乎曰豈非直者必縱之而毋邪曲乎
曰然
均謂間子知之乎曰嘗示以間不容光其此之謂乎
曰然
密謂際子知之乎曰豈非築鋒下筆皆令完成不使
其疏乎曰然
鋒謂末子知之乎曰豈非末以成畫使鋒健乎曰然
力謂骨體子知之乎曰豈非趯筆則點畫皆有筋骨
字體雄媚乎曰然
輕謂曲折子知之乎曰豈非鉤筆轉角折鋒輕過亦
謂轉角為暗過之謂乎曰然
決謂牽掣子知之乎曰豈非牽掣為撆決意挫鋒使不
怯滯令險峻而成乎曰然
補謂不足子知之乎曰豈非結構點畫有失趣者則
以别點畫旁救之乎曰然
損謂有餘子知之乎曰豈非趣長筆短形雖不足而
意常有餘乎曰然
巧謂布置子知之乎曰豈非預想字形布置平穏或
意外生體令有異埶乎曰然
稱謂大小子知之乎曰豈非大字促之令小小字展
之令大茂密以為稱乎曰然
排疊謂疎密停均如壽藁畫竇筆麗嬴爨之字絲旁
言旁之類八訣所謂分間布白調勻點畫是也高
宗書法謂之堆垜
避就謂避密就疎避險就易避遠就近欲其彼此映
帶得宜如廬字上一撆既尖下一撆不當相同府
字一筆向下一筆向左逢字下辵拔出則上必作
點亦避重疊而就簡徑也
頂戴謂字之承上者多惟上重下輕者欲其得埶如
疊壘藥鸞驚鷺鬐醫之類八訣所謂正如人上稱
下戴不可頭輕尾重是也
穿插謂字畫交錯者欲其疎密長短大小勻停如中
弗井曲册兼禹禺爽爾襄甬婁垂車無之類八訣
所謂四面停勻八邊具備是也
向背謂字之向背各有體埶相向如非夘知和之類
是也相背如北兆肥根之類是也
偏側謂字之偏側欹斜須當隨埶結體偏向右者如
心戈衣幾之類向左者如夕朋乃勿少厷之類正
而偏者如亥女丈乂互不之類字法所謂偏者正
之正者偏之八訣謂勿令偏側是也
挑&KR2488;謂字之形埶有須挑&KR2488;者如戈弋武丸氣之類
又如獻勵散斷之字左邊既多須得右邊&KR2488;之如
省炙字上偏者須得下&KR2488;之相稱乃善
相讓謂字之左右或多或少須彼此相讓為善如馬
旁鳥旁諸字須左邊平直然後右便作字如䜌字
以中央言字上畫短讓兩糸出如辦字其中近下
讓兩辛出如鷗鶠馳字兩旁俱上狹下闊各當少
讓如嗚呼字口在左者宜近上和扣字口在右者
宜近下使不妨礙然後為佳此類是也
補空謂如我哉之字作點須對左邊實處不可與成
戟戈諸字同如襲辟餐贛之類欲其四滿方正也
醴泉銘建字是也
覆蓋謂如寳容之類點須正畫須圓明不宜相着上
長下短
貼零謂如令今冬寒之類是也
粘合謂字之本相離開者即欲粘合使相着顧揖乃
佳如諸偏旁字卧鑒非門之類是也
捷速謂如風鳳之類兩邊速宜圓緊用筆時左邊勢
宜疾背筆時意中如電是也
滿虛謂如園圃圖國回包南目之類是也
意連謂字有形斷而意連者如之以必小川州水求
之類是也
覆冒謂字之上大者必覆冒其下如雲頭宂宀&KR3209;頭
奢金食夅巷泰之類是也
垂曳謂垂如都鄉卿卯之類曳如水支欠皮更走民
也之類是也
借換謂如醴泉銘祕字就示字右點作必字左點此
借換也黃庭經庭字&KR0034;字亦借換也又如靈字法
帖中或作&KR0034;或作小亦借換也又如蘇之為蘇秋
之為秌鵝之為鵝之類蓋字難結體故須互換所
謂東映西帶是也
增減謂字有難結體者或因筆畫少而增添如新之
為新建之為建是也或因筆畫多而減省如曹之
為曺美之為美但欲體埶茂美不論古字當如何
書也
應副謂字之點畫疎者彼此映帶故必得應副相稱
而後可如龍詩讎轉之類必一畫對一畫相應亦
相副也
撑拄謂字之獨立者必得撑拄然後勁健可觀如可
下永亨亭寧丁手司卉草矛巾千予于弓之類是
也
朝揖謂字之有偏傍者凡欲相顧兩文成字若鄒謝
之類三文成字若讎斑之類尤欲意度承順八訣
所謂迎相顧揖是也
救應謂凡作字一筆纔落便當思第二三筆如何救
應方可結裹書法所謂意在筆先文居思後是也
附麗謂字之形體有宜相附近者不可相離如形影
飛赴起枝飲勉之類凡有文欠之旁者以小附大
以少附多是也
回抱謂如向左者曷丏易匊之類向右者艮鬼包旭
之類是也
包裹謂如園囿之類四圍包裹尚向之類上包下也
幽凶之類下包上也匡匱之類左包句匈之類右
包是也
相成謂以大成小如冂辶之類後大者是也以小成
大者若孤之一乀寧之一亅欠之一拔戈之一點
後小者是也
形埶謂字之小大也大字難於結密而無間小字難
於寬綽而有餘各攻其難善矣
變互謂如日字之小難與國之同大如一二之疎難
與密畫相間當思所以位置之故曰大字促令小
小字展令大互其埶也一說上小下大上大下小
取其稱也若夫左小而右大左高而右低則為病
矣
分合謂以重文成體者合而為一亦好分而異體亦
好
管領謂上之覆下下之承上左右之顧盼不失位置
應接謂點畫互相應接也兩點者如小八小之類自
為應接三點者如系之類則左朝右中朝上右朝
左四點者如然無之類則兩旁相應中間相接又
作□亦然至於丿乀水木州無之類皆須以意消
詳也
展右謂頭項長者向右展寧宣臺尚之類是也
舒左謂有脚者向左舒寶其之類是也
拔角謂字方者擡右角國用周之類是也
虛腹謂用見岡月等字放令右虚
開合謂如無字四點四畫為縱上心開則下合也
仰覆謂如並字隔二畺字隔三皆斟酌二三字仰覆
用之士字則當上仰下覆
解磔謂三畫之法上平中仰下覆如春主之類是也
互放謂字有磔掠重者若爻字上住下放茶字上放
下住若多字一住二少住三亦住四放凡忌并放
變換謂兩豎一垂一縮如并字右縮左垂斤字右垂
左縮上下亦然
肩吻謂左邊起筆不使有嘴右邊轉角不要露肩
除續謂繁則減疎則補也若王書懸字虞書毚字皆
去下一點張書盛字改血從皿是之謂除王書神
處字皆加一點却字从阝是之謂續
分合謂分如卅卌之類皆須自立其抵背合如八州
之類皆須潛相矚視
重促謂昌吕爻棗之類上小林棘絲羽之類左促是
也
映附謂側映斜交欠以入之類是也斜附曲女安必
互之類是也
側立謂立人之傍如烏之在柱是也
偏傍謂偏傍在左者宜狹長則右有餘地矣在右者
亦然
按點者字之眉目全在顧盼精神有向有背隨字
異形畫者字之骨體欲其堅正勻淨有起有止
所貴長短合宜結束堅實丿乀者字之手足伸
縮異度變化多端要如鳥翼魚鬛有翩翩自得
之態乙剔者字之步履欲其沈實晉人挑剔或
帶斜拂或横引向外至顔柳始正鋒為之轉折
者方圓之法真多用折草多用轉折欲少駐駐
則有力轉不欲滯滯則不遒然真以轉而後通
草以折而後勁不可不知也
儼山外集卷三十三
