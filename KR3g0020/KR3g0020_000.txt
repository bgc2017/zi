葬書術數類三(相宅相墓之屬)
提要
(臣)等謹案葬書一卷舊本題晉郭璞撰璞有
爾雅註已著錄葬地之說莫知其所自來周
官冡人墓大夫之職稱皆以族葬是三代以
上葬不擇地之明證漢書藝文志形法家以
宮宅地形與相人相物之書並列則其數自
漢始明然尚未專言葬法也後漢書袁安傳
載安父沒訪求葬地道逢三書生指一處當
世為上公安從之故累世貴盛是其術盛傳
於東漢以後其特以是擅名者則璞為最著
考璞本傳載璞從河東郭公受青囊中書九
卷遂洞天文五行卜筮之術璞門人趙載嘗
竊青囊書為火所焚不言其嘗著葬書唐末
有葬書地脈經一卷葬書五隂一卷又不言
為璞所作惟宋志載有璞葬書一卷是其書
自宋始出其後方技之家競相粉飾遂有二
十篇之多蔡元定病其蕪雜為刪去十二篇
存其八篇吳澄又病蔡氏未盡藴奥擇至純
者為内篇精麤純駁相半者為外篇麤駁當
去而姑存者為雜篇新喻劉則章親受之吳
氏為之註釋今此本所分内篇外篇雜篇盖
猶吳氏之舊本至注之出於劉氏與否則不
可考矣宋志本名葬書後來術家尊其說者
改名葬經毛晉汲古閣刻本亦承其譌殊為
失考今仍題舊名以從其朔焉乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
