姓氏急就篇類書類
提要
(臣)等謹案姓氏急就篇二卷宋王應麟撰其
書仿史游急就篇體以姓氏諸字排纂成章
以便記誦文詞古雅不減游書又雖以記錄
姓氏為主而臚列名物組織典故意義融貫
亦可為小學之資篇中凡單姓皆無重字篇
末列二字三字諸姓則不免複出盖義取兼
載故勢難相避其中稀僻之字如梁四公記
之類雖託言沈約所撰實詭立稱號本無其
人未免失之稍雜然載籍既有此姓刪之反
有挂漏之譏過而存之亦不足為累每句之
下各注其受氏之源與歷代知名之士必一
一標所據之書尤為詳密篇末有自跋一章
以歐陽修州名急就篇自比修書今載居士
集中字數無多亦無注釋實不及此書之善
其跋亦作韻語舊本遂誤合于正文考應麟
所作爾雅翼序即用此體盖馬融廣成頌序
之支流與本書實不相屬今離析書之庶不
失應麟之意焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
