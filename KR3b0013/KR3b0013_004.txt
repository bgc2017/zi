虎鈐經卷四宋許洞撰
十可擊第二十四五不可擊第二十五
五異第二十六五機第二十七
被圍第二十八圍寇第二十九
防敵第三十候敵第三十一
追敵第三十二詭敵第三十三
困敵第三十四周備第三十五
遠近第三十六
十可擊第二十四
敵人信鬼多祈禱者必懷疑懼不能任人故也一可擊
也敵惟務天時擇其方位觀其雲氣不顧地形之險易
不詳人心之逆順二可擊也敵止以地利為擇不能整
肅號令嚴戒行伍三可擊也結營分陣時多動移者此
多疑恐四可擊也軍發言無誠實事多利己吏士怨怒
五可擊也將吏淫怠六可擊也結營之地四要無防(四要)
(者四面間道也)七可擊也將馭人無禮八可擊也賞罰顛倒九
可擊也將士多輕十可擊也苟欲擊之先令細人密搆
其實而我乘之然後行擊必中矣我師亦宜以此自為
戒焉
五不可擊第二十五
兩師相去數里見敵兵疲弱懈怠號令不肅僉謂敵人
可擊也而我未備知敵地之形勢或注汚拗沮或曲道
相伏高下相承叢林茂草當應敵示弱而匿其彊示不
整肅而藏其整示無謀而匿其智示遠而弊在近如是
而敵久不退者必有竒謀一不可擊也合戰未久敵師
未甚傷殘即棄其鼓旗疾奔者勿逐之必有伏兵二不
可擊也我之生口為敵所獲一旦遁歸以敵事語我或
敵生口亦以敵事語我皆敵謀也勿信之三不可擊也
敵師乘勢鼓行進攻於我則勒兵堅陣待之(候其氣衰)此乘
勢之兵氣威鋒銳與戰必不利四不可擊也敵結陣不
顧死絶之地而鼓旗整肅者五不可擊也
五異第二十六
太公曰智與衆同非人師也伎與衆同非國工也動莫
神於不意勝莫大於不識孫子曰善戰者其勢險其節
短率謂異諸常也是以善用兵者其異有五一曰險二曰
輕三曰危四曰愚五曰畏窮途䆳谷死絶之地敗壘夷
整馳突之所衆以險也去焉我當内固軍陣外若不整
以誘敵内嚴部伍外若有畏以驕敵彼既不識隠之以
變衝之以卒此用險之道也彼衆我寡力殫糧絶勝勢
在彼敗勢在我當㰱血誓士嚴令厚賞進退以必死提
寡少之兵突彊禦之衆以我為輕也當有輕之用由窮
地而闢生門反輕而决焉此用輕之道也敵強攻急師
人大震衆以為危我不以忿遽自亂當有危之用嚴號
謹備以天命慰撫吏士外閒其貌内潜速其機以竒出
兵此用危之道也敵人以間來間我佯不知而受之敵
人以探來探我佯無備而設伏待之敵以我愚也當有
愚之用反而智焉此用愚之道也望敵之兵來退縮守
壁見敵之使來卑辭下氣如欲和解衆以我為畏也當
有畏之用退縮則設伏而攻之出竒衝之欲和解則以
利動之以卑驕之此用畏之道也是五者反衆之法也
衆以我為險者我用其利也衆以我為輕者我用其决
也衆以我為危者我用其安也衆以我為愚者我用其
智也衆以我為畏者我用其勇也故太公曰不能推移
不可語竒此之謂也
五機第二十七
兵有五機一曰地機二曰事機三曰勢機四曰利機五
曰神機列營布陣先據要害敵取逆我取順動息是謂
地機審探敵事因而為之以中敵情使敵不知為我所
覺得以欺敵是謂事機鼓十人之氣為百人之用鼓百
人之氣為千人之用威名氣焰動如雷電所當者破是
謂勢機糧芻儲積士馬習閑凡敵境糧道通利是謂利
機敵人料我於前失之於後料我於遠失之於近動静
出入敵不能察是謂神機用兵以五機應敵未有不能
攻城掠地者也
被圍第二十八
我師為敵所圍可以力守者三外有援兵一可守也人
士勁勇芻粟豐備二可守也城池完固民人富庶三可
守也可以决戰者三外無援兵一可戰也人勁馬壯甲
兵堅利儲畜不備二可戰也城池不完士民窮匱三可
戰也守可以必守戰可以即戰何謂必守許洞曰盡我
力焉援之不到俟敵困懈出竒以戰(如光武昆陽水上鼔譟而出如田單)
(即墨火牛之類是也)何謂即戰許洞曰既圍即戰謀未備也圍久
則困(一作用)焉被圍之師不可出者二敵無故開圍一角
者有伏也退圍數里者謀也示以老弱者誘也可以急
備者二敵攻其西謹備其東(一面皆如之)敵示以閒暇者此
必緩我而欲求懈隂將衝突也夫被圍者當先安其内
而後反其外可也
圍寇第二十九
逐寇於城隍壘堡逼而圍之者踰數旬不變非克敵之
術如圍中士馬精壯兵器堅利芻糧豐溢外有援可俟
者宜樹土山濬渠池去圍百里廣途間道築壁備之人
數不可多隨地大小用之盛其游兵分部往來提舉遇
急則救應之圍中寇敵窮匱慮以可守復生他計則伏
精兵於敵路以待(敵路者謂敵人要路及歸路也)本圍實三面兵士嚴
為備禦開圍一角令得生路敵不奔則戰(在圍一心死守出圍則心)
(散各求生路)奔則伏兵發戰則志散此可以必克矣是故圍
寇之道不可以堅守為事易曰窮則變變則通此之謂
也
防敵第三十
深入敵境寂然不逢一人不可輕動防有伏焉宜詳審
四衝之雲氣秣馬厲士坐卑以之結營之地俟夜於營
數里四圍各以勁勇之士伏彊弩利楯多列鼓&KR0911;有賊
遽發擊鼓為號賊擊衛兵則中營出輕兵援之賊擊中
營則四面夾攻之中營堅陣坐以俟變而已賊退則隨
之勿逼之中營亦隨而進焉夫頓兵敵境暇則秣食不
常其時備不測之寇所行之地遇平川大澤分五方之
師左右前後人等差隨時去中軍不可過遠大將軍處
於中軍隨軍芻粟處於中軍賞賜資貨處於中軍若山
川險狹則斂左右二軍前後如故焉與賊相遇不可怱遽
周章當寅畏戒嚴俾吏士若臨大祭鼓則進金則止不
金不鼓湛如停淵雖使之奔衝馳突不可妄動何也曰
凡深入敵境與常戰不同地形我不細究其逆順叢林
我不深曉其厚薄但堅其大陣於陣中數出竒兵左右
掩逐利則進不利則止貨則掠人則殺而已此皆深入
之道也苟不先備而俟之必有驚撓却奪之困可不慎
哉
候敵第三十一
兩師未合先候敵人之情故其遇之偏才皆可見之也
其有猛而輕死者可伏而挑之智而遲者可逼也機事
速疾而不精者可誘也機緩而精者可抗也自伐者可
間也信人者可詐也不信人者可離也剛愎自用者可
擊也親愛人者可侮也(侮一作悔)貪者可賂也鄙者可奪也
廉者可汚也清者可辱也畏鬼神可驚也懦而善用人
者可欺也將有是十五者擊之無疑也卒使用無時者
可擊也士馬秣食無時者可擊也結營之地無出入之
便者可擊也臨陣諠譁約之不止者可擊也營柵無泉
源溪澗者可擊也動而不能避日耗月刑者可擊也諸
將争功者可擊也謀臣放逐者可擊也吏士怨怒者可
擊也𫝊呼不應節者可擊也是十者能候而擊之無疑
焉孫子曰候之而知動静之理者此之謂也苟不能候
敵之情而浪與戰者是謂舉衆與敵也
追敵第三十二
敵戰既北可以追之者五不可以追之者六何謂也曰
彼勝氣可追者一也步騎散亂奔多顛躓不成部伍二
也奔其鄉里赴其城壁三也(前有生路可往士卒無鬭志矣)輜重甲兵
散而不收四也主將已死五也又若敵人雖敗惓氣不
减一不可也舊溪澗水流忽(一作急)絶者盜已過二也(慮其)
(絶水之計耳)敗軍遁走行伍不甚亂旌旗不甚錯三也(慮其詐敗)
(欲我逐之然後發其伏兵者也)吏士奔走不甚蹶躓步騎不相參錯四
也(慮其亦詐也詐則心安故走不躓也)敵敗失道左右山谷前亦如之五
也(無路可走必還而致死)途窮食盡吏士未甚散六也是以可追
者急追不可追者堅壁而觀必有利害之變矣俟舉兵
我則利進而害退也
詭敵第三十三
兵者詭道也卷舒萬變雖天地鬼神不可使測之(不可使測)
(之一作莫能知之)是故詭敵之道其術有二敵使到以權臣私
之豐寳貨賂誠疑為結使者之術使其信我不疑然後
以憤(一作忿)惑之復以國家事泄(皆以國家虚實似是而非者)既密乃
反搆敵意料不以我為疑即以通情於敵君示舉兵期
與他以内應之號待期(一作竒)則以精兵出不意𢷬其虚
我外通之其術一也(内應號皆虚號也亦為我臨兵之害)募勇敢者以為
侍一旦徉為怒笞之見血即潜使竄敵復囚其妻子俾
知之而為怨(一作怒)我以密事告(亦虚事也)使傳聞於敵詐言
以某時當加兵於某處我潜應其言及期果與言合乃
隂出銳兵攻其不意其術二也此皆以竒為勝者兵之
要道不可以不詳於此也
困敵第三十四
敵有謀臣以間疏之敵有積聚細人焚之敵有種植欺
而刈之敵有民人彊而(一作以)擄之隂賂敵之密人使進
敵美女以惑其意獻良犬駿馬以蕩其心多方以設之
迨其外困而内惑則國事懈矣然後舉兵伐之可不勞
而功立矣善用兵者常謀困敵敵困則我逸矣以逸擊
困尚何敵之不克哉
周備第三十五
一方之地一界之内一城之間分兵守之要地則盛兵
防禦量人數多少分為步騎中營大將所居外皆環列
營陣所備之地不空虚焉敵來襲擊四面皆救援急則
引中營之兵以赴焉表裏互相救也慮敵人擊其一處
則立左右營陣以護防之
遠近第三十六
兵者詭道也詭可使虚為實遠示之近近示之遠故遠
近之用其術有六善攻敵者警前掩後聲東擊西出敵
所不備趨敵所不意利而誘之安而動之逸而勞之飽
而饑之覘其無備卒然乘之其術一也所臨之境界於
洪淵大壑不可卒濟即駐兵築壘鑿林刳木廣為舟航
示以必濟也(如不可卒辦之則令彼備此行我則不然也)中夜隂令精兵銜
枚於他處舉筏而渡擊㳂流屯守俟彼衆亂大兵筏而
随之其術二也加兵之地斷敵之路大軍隂謀以詭敵
敵聞焉如以為然所備必緩即隂令輕捷者從間道以
懸梯行索接續以亟渡出其不意我即令大軍以應之其
術三也兩陣相向敵人鼓噪挑戰勿即應久之則徐徐
引退敵來薄陣即亟出驍勇衝其心後軍張翼而從之
其術四也交戰既酣隂以竒兵分左右翼自陣後兩出
擊之使外潰而内駭焉其術五也敵戰時於大軍後以
精兵伏之不施旗鼓惟以彊弩劍楯戈鋌藏隠於身埋
伏山林深草之處伺前兵大戰令後伏兵先出強弩射
之後麾前戰兵四向徐逼敵佯敗誘追伏動則撲之其
術六也此六者皆示以近而取勝在遠也如是者竒正
之謀也孫子曰兵以正合(一作才)以竒勝此之謂也
虎鈐經卷四
