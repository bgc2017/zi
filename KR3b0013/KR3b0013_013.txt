虎鈐經卷十三宋許洞撰
占相兵臨利害第一百三十三
占兵已交勝負第一百三十四
占伏兵第一百三十五
占疑左右伏兵第一百三十六
占偷城及擄掠第一百三十七
占疑有人謀己第一百三十八
占灾危第一百三十九
占野地立營正宿第一百四十
占度關梁探賊第一百四十一
占相兵臨利害第一百三十三
金匱經曰戰不戰視勾陳勾陳克日則戰與刑克必戰
甲子日刑在東方𫝊送與從魁為勾陳臨甲又相克必
戰鬭勾陳上下相克亦鬭又曰軍出時大吉小吉臨日
辰兩解不戰他神臨日辰皆合戰又說曰斗加孟神在
内宜止加仲神在門兩相傷加季神在外宜出戰必大
勝
占兵已交勝負第一百三十四
金匱經曰敗不敗視六害說者曰酉戌相害子未相害
午丑相害巳寅相害辰卯相害申亥相害假令本命在
子而小吉為白虎加之此為見六害以此將兵今日敗
將能此者可校之戰矣龍首經曰先起為客後起為主
先起不可下克上後起不可上克下謂初陣(一作𫝊)也辰
勝神將主人勝神將勝辰客勝說曰(一作假令)三𫝊終始見
前三五後二四(一作之)有氣天一之神臨主帥行年本命
或用起天一而治(一作值)有氣之鄉玄武(一作都)立四死之
地則戰勝矣若玄武臨日辰而遙克時勿戰必不利矣
用戰起雄吉春寅夏巳秋申冬亥用戰起雌凶春申夏
亥秋寅冬巳一云都將旺相而臨囚死賊勝都將囚死
而臨旺相討賊者勝審察之說曰決勝敗者勾陳克都
將官軍勝都將克勾陳賊軍勝都將三相加臨囚死亦
賊勝說曰將軍年克勾陳白虎大勝不然者勾陳克玄
武以攻之必勝說曰將勾陳所軍神往攻所制之神勝
所攻之勝神與勾陳并氣自下制其所臨之辰是為敵
降必有大攻說曰初起者欲勾陳下克上後起者欲勾
陳上克下辰勝將將勝神主人勝神克將將克辰客人
勝干克支客勝支克干主人勝
占伏兵第一百三十五
卯子甲巳臨日辰必有伏兵此神旺相與殺并大凶必
血戰伏兵必發不與殺并伏兵不敢發也說曰以聞事
時斗加季有伏兵說曰干傷者有伏兵支傷者無伏兵
支干俱傷必有伏兵戰必不勝大凶
占疑左右近地伏兵第一百三十六
若疑賊有伏兵在左右近處欲知所在者於斗下求之
說曰大吉過日辰賊已出界不過未出界
占偷城及擄掠第一百三十七
說曰以月將加時勝光玄武不可行襲人城壘擄掠之
事以玄武所畏為厄會木神為玄武則庚申辛酉勿須
行
占疑有人謀己第一百三十八
正時說曰日上神為己身辰上神為他人日上克辰上
神有怨恨又言辰上克日上神將見騰蛇白虎魁罡或
在辰上見者事成非辰上見者不成但有意說曰欲知
他人有所謀假令七月時加寅七月甲死於申今復遇
庚二生(一作壬)金逢一死木是二人欲殺一人他皆倣此
占灾危第一百三十九
吉辰與良將并臨日辰及行年勾陳制所欲出之辰之
用起陰𫝊出陽者可出必克免難金匱經曰傷不傷觀
陰陽說曰今日是乙丑加一為不傷將得天后為重不
傷吉神后加丑從(一作可)魁加一為傷人為前二重傷皆凶
也
占野地立營正宿第一百四十
金匱經曰怖不怖視五墓怖懼墓加日辰亦不寧說曰
聞有敵兵士卒行疲日晩欲停此宿運式占之遇三刑
加日辰必不可停敵欲来攻三刑者卯辰巳也說曰絳
宫時宜正明勿留也已止宿未定而心動眼瞤若吏士
虚驚者以月建此三字住一云將加時魁罡加日辰急
去之夜必有賊来攻一云大吉日急去不可止一云辰
上見大衝有風雨見神后太乙有盜賊說曰絳宫時宿
利在中明堂時利在前玉堂時利在後也一云大吉干
日急去不可宿說曰辰巳見卯夜有風雨子巳加卯有
盜賊帶旺相氣即来帶死囚氣即不来說曰安營止宿
以月將加時魁罡加日軍夜驚騰蛇白虎臨日辰軍載
驚一云魁罡加日大將死
占度關梁探賊第一百四十一
金匱經曰凶不凶視破衝說曰行年在歲月日時破衝
下皆凶也日辰上神見旺相宜進反此宜止說曰命在
一處日辰上罡光明急去勿住也說曰聞此賊干傷或
支傷勿度或占度支干俱吉說曰欲入賊營視二門天
罡六合大常大衝勝光臨之可行若出入見勾陳朱雀
騰蛇白虎勿行必為賊所擒
虎鈐經卷十三
