虎鈐經卷一宋許洞撰
天功第一地利第二
人用第三三才應變第四
三才隨用第五
天功第一
天道變化消長萬彙契地之力乃有成爾天貴而地賤
天動而地静貴者運機而賤者效力上有其動而下行
其化矣是以知天之施地匪專也知地之應天有常也
生機動則應之以生氣機動則應之以氣機正則泰機
亂則否萬物列形而否泰交著見之於地焉豈止地之
為乎盖天道内而地道外者也王者天也將地也將者
天也士卒地也我天也敵地也由此觀其所動故勝負
可知矣王之於將也閫外之寄擇賢授柄舉無所疑將
必内應其正外務其順應以正則師律嚴務以順則臣
節貞舉而禦敵詎有輿尸之患乎君恃智以自用倨禮
而傲下授柄匪人任人不信將不正應内包猶豫之惑
外喪馭衆之威矣舉而禦敵寧免失律之凶乎師之成
敗見之於將焉豈將之為乎將之為任也智敵萬人苟
無萬人之用與愚者同矣勇冠三軍苟無三軍之用與
懦者同矣善為將者正而能變剛而能恤仁而能斷勇
而能謀以策馭吏士未有不振拔勲業以戡禍亂者也
反是則吏士外無攻取之心内多離散之勢勇怯見之
豈吏士之為乎夫我之於敵也攻拔戰勝使敵不敢抗
衡者豈敵怯乎由我威令整進退肅賞罰明也覆兵殺
將弱國削地者豈敵彊乎由我不嚴師律故也夫如是
則自上而及下自内而達外其猶天地之用乎故天必
藉地力然後運四氣正生殺也貴必藉賤力然後能立
元功而建王業也
地利第二
地之形險易殊也地之氣寒熱異也用形與氣在知逆
順焉昧此道者不能得地利必矣善用地者則不然險
而易之易而險之也夫居險用險必内潰居易用易必
内蹶當有形之用逆之者善矣何謂險而易之曰簡以
夷其政要以節其動寬以緩其約不以疎慢為失也何
謂易而險之曰進止戒嚴内外無怠用其謹懼不以暴
急為務也如是者乃險易之用也以方位觀之則寒熱
之氣異也當有氣之用順之者善矣南方之氣熱北方
之氣寒也其氣異則水土之性必相戾逆諸人而使之
飲其地脉食其土毛蒙其風氣瘴癘之疾凍澁之戾加
焉以我之不便犯順方之人不有患乎天不能以氣順
人君能以人順氣可也是故利不可以專一北人之馬
越人之航也各有便焉反是不可措手足矣行師者不
能擇而用之斯亦更南北之所便也冀其成功遠矣是
知地之所利者可兼而有乎善用兵者擇利而從之善矣
人用第三
今之世取人也每務其多學而捨其偏技非良術也兵
家所利隨其長短而用之也是以善撫恤者勿使頻鬭
慮其勞疲而無勇也善保守者勿使進攻慮其遲緩而
不猛也多方者勿使與於決事慮其猶豫也多勇者勿
與謀敵慮其過輕也精悍者使鬭果敢者使攻也沉毅
而性執者使據險阻見小而貪財者不可使守儲蓄智
而善斷者可擇其言輕健者使誘敵剛愎者使當鋒利
口喋喋者使行間善鼠竊狗偷者使盜號探敵惡言多
罵者使之揚毁訾詈奇材異識者使預談論深識大度
者使安衆崛彊多力者使斬闢榛莽善隨地形結構者
使度樹營柵怯懦者使輦運器用老弱者使備炊汲諳
山川擇高下水泉之利者使相地形妖言詐辭善張皇
鬼神之說推引天命者使揚聲惑衆以動敵心善擇地
勢平易險阻知往來細大之蹊路者使通糧儲竒辭偉
辨能架虛矜大者使奮振威德耳目聰明探察敵人情
者使伺候奸偽敏才健筆者使主牋檄明七曜休咎者
為歷數之士善占風雲吉凶者為候氣之士曉六壬遁
甲者為選日時之士諳蓍龜者為卜筮之士是四人者
雖推騐體測隂陽各不可使相亂貴其專一也醫藥之
人二十人已上以兵數增之獸醫亦如醫人之數大將
軍擇通材者與之參議可否故我大衆之内有善有惡
無棄人焉人無所棄斯不怨則動有功矣
三才應變第四
易曰見機而作不俟終日故用兵之術知變為大軍雖
氣銳時勝(一作遇天時)而行列散潰旌旗紊亂金鼓不節擊
之可也或曰彼得天時詎可破乎許洞曰天之所祐正
也怙天時而戾軍政與天違也天人相違不凶何俟故
兵利以順應順也順而逆應之必凶之兆也或曰軍乘
天時誇有地利將吏驕怠謀畫不精軍陣散亂如之何
洞曰可擊也曰彼獲天地之利如何擊之曰人者天地
之心也苟心不正雖有其表將焉用乎或曰軍違天時
逆地利大將深謀沉毅部伍清肅進退有節如之何許
洞曰未可擊也曰不獲天地之利奚謂未可乎曰正則
可以率天地之用草寇可為王矣或曰彼如是也我之
動將如之何許洞曰先以人次以地次以天然後攻之
必克敵也曰先後如之何曰利為主何謂主曰動為客
静為主觀敵之動何如乃應之(夫書言動者不必戰陣時敵人先動為客也但)
(密構敵人所為之事謂之動則我以機應之為勝焉)先勝而後舉神明之道也
三才隨用第五
天著吉凶以隂陽辨也地布險易以山川章也人包勇
怯以戰陣見也苟(一作有)欲隂陽之順險易之利勇怯之
用在於閒暇可得而擇也當彼我相逢各出不意忽然
交合曷能擇所利而用哉或曰兩師不期逼於險地天
地震晦雨雪交積山川不辨當此之際何以禦之許洞
曰大將止衆堅陣嚴肅號令雖敵來攻勿與交戰俟天
變少罷觀弱彊之勢而後進退之曰我既安矣彼自驚
撓則如之何曰以精兵乘之又曰倉卒之際大將以何
術即能堅行陣嚴號令使士卒不自驚亂許洞曰善用
兵者有動必備預擇輕勇者二十四人八方各三騎相
去一里晝以旗夜以鼓(過山川委曲叢林茂密晝亦鳴鼔恐不見旗)第一騎見
賊晝舉旗第二騎亦如之第三騎馳告夜用鼔如晝法
(恐敵聞鼔聲急馳告)烟霧蓊塞風雷震驚旗之不見鼓之不聞亟
馳告斯謂八卦探騎者也是以偵賊而能備焉苟天地
有變則引輕兵突之大陣不可妄動(凡大兵之常以輕騎數千人别分部)
(隊為游兵其將擇驍勇)觀彼動静而後舉焉故我常用其整也此
皆隨天之變也或曰與敵卒然相遇或平原廣澤或山
谷深峭或坡嶝穹隆或拗汚沮洳或草木蒙密俱是危
地當其用之如何許洞曰迴渠迃(一作汚)澗可以衝車突
馳也深峽隘口可以少擊衆也長林豐草可以為伏也
原野漫衍可以騎兵相屬也草木隠障可以步士戰也
平郊往來可進可退可以長戟當敵踰水跨遠高下相
乘不可得親近可以弓弩當敵崖壁相隠狹徑斗迴可
以刀楯當敵葦蕭蘆荻枝葉蔚茂可以戈鋌(一作挺)當敵
此皆隨地之性也或曰寨柵之間三軍已憩寇敵乘間
衝突攻擊當此之時如之何許洞曰使勇者據其前怯
者匿其後忿遽之時怯者彊驅而前進焉必挫鋒折銳
不若隠之也曰當此之時何暇别勇怯之用乎曰不然
善用兵者防亂於未亂備急於未急結營既定預擇彊
勇者衛外怯弱者附之所以慮晦夜之急也此皆隨人
之性也如是順天地人預備之道者也故易之卦以豫
者預也取預備之象為難之用也故曰重門擊柝以待
暴客盖取諸豫用兵者可不審於此乎
虎鈐經卷一
