虎鈐經卷五宋許洞撰
料地第三十七生地第三十八
死地第三十九料山第四十
料水第四十一料塵第四十二
料敵陣第四十三料敵營第四十四
料用天氣第四十五料用地形第四十六
逆用古法第四十七
料地第三十七
用地之法考地之形勢有六焉一曰通二曰挂三曰支
四曰隘五曰險六曰遠我可以往彼可以來曰通居通
地利乘高待敵後通糧運障其間道絶敵之潜來用戰
則利也我可以往彼難以反曰挂居挂地先詳敵無備
伏兵絶其歸路則利焉敵有備而出則自躓焉我出而
不利彼出而不利曰支居支地若敵引兵而去是誘我
也勿擊之待其自出薄我則擊之利焉守山谷之口界
乎兩向峭絶曰隘我先居隘地整其營陣待敵絶衝突
之患若敵先居之盈陣待之(言盈陣者實降絶隘口)如攻不盈則
從其它攻之利焉處高待下處安待危曰險居險地我
先居之利以戰若敵先居之勒兵退乃見其利焉與敵
相去營壘之遙曰遠地敵不先進但挑戰戰則不可進
必有伏焉敵不戰而引退亦不可逐逐則不利故古人
云用兵之道地利為寳此之謂也
生地第三十八
生地者謂左右前後非死絶之地通糧道進退皆利也
生地雖曰兵家之利可以用者六焉若夫懸軍深入一
可用也士馬精壯陣勢習熟二可用也將明令嚴三可
用也我強敵弱四可用也大將夙著恩信吏士服從五
可用也吏士樂戰六可用也其不可以用者有三焉士
卒顧家者一不可用也前無利誘士卒退心二不可用
也進則害退則利三不可用也兹生地之利害可不審
乎
死地第三十九
死地者謂背山負水糧道生路皆絶也死地雖曰兵家
之害可以用戰者四焉將之恩威未著吏士未服一也
我兵與敵等我力戰則利畏戰則害欲令吏卒死戰者
二也為敵所逼糧芻將竭三也前軍既破後軍尚固四
也其不可以用者三焉彼衆我寡一也利害未審矯衆
強為二也將心猶豫三也
料山第四十
山勢迫而障於近者勿營慮伏在側也山亞而遶林奮
者勿營慮四週有伏也山迴於路者不可妄行慮伏在
前也山伏於後者速過急以兵守其後慮為敵所絶也
左右前後皆山我頓軍於中者細究其往來之蹊路堙
諸間道以兵守之凡諸山坂及野地有林麓近我我利
而得之戰則為伏急則為藏守則為薪也苟能知山林之
利害者鮮不勝也
料水第四十一
頓軍之地水流而清澈者食之上也水流而黃濁有沙
者食之次也流之黑者食之下也(水黃黑以膠徐投之可以清)設或
水停而不流者勿食水流而上源在敵者勿食水流而
中有黑脈不定毒流者勿食食者死水多糞草者勿食
食者病水上有人狗彘之尸者勿食如無水可食當於
其側穿井以汲吏士營必以水暫憩必以水若將有所
涉也水流而或盈或減者勿涉必有壅囊之機水止而
為陂為沮洳限於路者勿涉必有澤淖之陷水在敵要
地而無甲兵防之者未可即涉先令輕兵搜檢山谷﨑
岸慮有伏焉欲奪敵之力者先奪其水得之上流者美
莫大焉
料塵第四十二
敵之始來塵有條而散漫者曳薪也穗起而驚亂者塵
車來也塵高濃厚渾渾而起者騎兵來也卑而廣奮奮
而起者步兵也兵少而塵散亂者部伍不肅也兵多而
塵静者部伍按行將之令整也塵埃左右前後起者使
人無常法也軍動而塵埃不散漫條逹而起者軍止而
塵亦止者此皆大將威德行部伍整肅故也列營結陣
之時有塵飛起者隨所起處防之必有賊兵潜到臨賊
以塵為候亦料敵取勝之術也
料敵陣第四十三
敵陣稍長心薄者我軍當自堅其稍先以勁兵力衝敵
陣之心力困則益兵進之俟敵陣稍動而來救於心則
退衝心之兵復堅我陣俟敵陣稍動則麾我兩稍之兵
乘之若敵陣心實而稍圓不可輕擊俟變而後動焉若
敵陣於死地部伍齊肅如一者此將賢而兵精也不可
輕擊焉陣於死地部伍不肅多動多譁旗幟撩亂此皆
將軍愚昧不能擇地利使士伍心動故也可迫而擊之
必勝也若陣於生地人馬利於出入行列嚴整旌旗如
畫金鼓應節人無喧囂此將有謀而善於得地利者也
不可輕擊敵陣於生地令不嚴肅行列不整進退不節
此盖將内不能曉軍政外不能擇地利故也吏士之心
必不固可放兵擊之必勝也若敵陣左右山峽而不能
盈者可擊也列陣而不能順其地勢者可擊也是知善
戰者莫不能此而能料其勝負也
料敵營第四十四
敵營糧道不通利者可守之敵營得高燥之地而不顧
泉水之利者可俟之俟之久則人馬多渴也敵營得泉
水之利而地勢下濕者可逼之敵營地勢不順出入者
可攻之敵營寬大而兵少者可薄之敵營圍密而兵寬
者不可輕之敵營四周守備不均者隨其虚處以攻之
敵營前後左右有出入之便水草之利者不可輕之此
皆料陣法也
料用天氣第四十五
望氣者以氣勝敗告於大將觀敵之氣衰則進攻氣旺
則止兵勿與戰此之謂順天時者彼之氣旺他人皆懼
怯不敢進兵我獨勇而進焉反能必勝者何也在乎以
智逆於氣而巳順任乎時者也夫五行之旺以日時為
用静為主動為客敵之勝氣有如門上樓如杵如枝或
白赤為木我則俟金時自西擊之可克矣水日水時不
可也水能生木故也敵上勝氣或赤如火光火烟之狀
暈暈而起者木日木時不可也為木能生火也日為火
亦俟水時自北擊之可克矣敵上勝氣如白粉者白為
金水日金時皆不可也苟金日火時利自南方攻之可
克矣敵上勝氣黃如土臺者土日金時不可也金日土
時不可也金日金時土日土時皆不可也土日木時利
自東擊之黃者土也臺者亦土也不言雲氣如水狀而
及色黑者緣黑氣多為敗氣此不復用或敵人先據吉
地我之頓軍稅駕逼近於凶神死氣之上不得利門而
出者但觀我軍上雲氣及敵上雲氣形與色以五行相
生相克用之敵氣能生我我則出師進戰我軍上氣能
克敵亦利出師進戰不然則勒兵撫士戒嚴警備俟時
而動焉不可妄也夫天下轉勝敗之氣由人用之而巳
兵家萬變此其一也
料用地形第四十六
兵法曰散地無戰散地者境内地土也士卒顧家其意
未專不可戰也輕地則無止入敵地尚淺士卒意未堅
不可以進敵當自堅其心也争地則無攻山谷隘險之
口以弱勝強以少擊衆之地也交地則無絶俱可進退
之地不可以兵絶之衢地則合交有路往來我可結交
於諸侯也重地則掠深入敵境士卒意已堅固可以掠
取財物圍地則謀士卒困於險隘鬭則兵弱持久則糧
食乏絶則當用謀以免難死地則戰前有高山後有大
水糧食乏絶進退守備皆無所利當則曰死戰也許洞
曰此八者古人用戰地之法若地協於用則用之不協
於用則反之反之之謂何也曰若敵衆深入吾境營壁
不完芻糧寡少守且不利詎可以散地而不戰乎在我
當以必戰為約怯退示以必死擒獲示以必賞令立告
諸吏士將軍之際後顧斬之臨敵而目不定足數移者
斬之有憂色者斬之偃蹇者斬之相視而動目者斬之
遺弓刀器械者斬之金鼓不應節者斬之獲一首級者
亦厚賞之如是則有散地之用矣入敵地尚淺險則據
而挑夷則守而應慮士卒心不固當擇左右前後背險
絶面夷生路肅部伍嚴節制使人人有自戰是則有輕
地之用矣山谷險隘敵人先得以控隘我勢我當屯師
為大營廣陣務攻其懈其機狀如不密俾敵見之則泄
謀矣欲敵人備在前隂出精銳敢死者循間道或扼其
糧運或𢷬絶其後凡間道必多險阻或有嵓崖峭壁之
地則為懸梯竹索以陟登之或有深淵澗則為&KR0902;缶渡
之覺敵内撓則自營陣中出精兵為應内外夾攻有争
地之用矣道路相錯我可以往彼可以來利設伏進戰
戰佯北俟逐兵過半則舉號發伏衝擊之反徉北之師
以應有交地之用矣頓泊之地逕逹四面當選腹心勁
勇者各將步騎以扼四衝人數隨多少使之雖無交應
有衝地之用矣致兵敵境凡屬守備者順時安之否則
夷之資食所獲必賞吏士内以悅師人外絶敵所恃豈
直深入然後用掠乎如是則有掠非止重地之用矣大
兵將動先料其強弱觀其雲勢察地勢逆順審人心向
背而後舉焉兵法曰策之而知得失之計候之而知動
静之理故得失之道利在先知謀勝於未勝慎失於未
失者善有死地之危始謀於軍者必有後機之困矣設
能反後機而逹先知必無圍地之患矣高山大澤險阻
峭壁沮洳谿逕斷絶無以生遁此乃智士用謀之地路
也當宜用兵時出不意以衝寇敵而後擊之出竒奔衝
或利用燧馬燧牛如田單楊璇之類是也或候夜昏詐
為號直奔衝敵師混服飾軍伍辨認之類是也如止以
死戰為期苟敵兵益壯我後不到則李陵有弓折矢盡
之困矣戰極力斃當自隕陷能竭智用謀萬變不極則
無死地之憂矣孫子曰戰貴地利然則地利者不可一
用也但臨時觀其用何如爾兵貴以變設不能以變用
兵雖得地利無益也
逆用古法第四十七
學兵用武率以古法為勢焉與膠柱鼓瑟無異爾未見
決中者也兵家之利利在變通之機觀其逆順夫興師
之際當先探敵將才不才設若敵將不能以兵法使衆
惟以勇敢為己任我則順古法待之也或敵將善用古
法我則逆用古法待之也夫用兵之竒莫竒於設伏設
伏之竒莫竒於新智新智者非不師古也古而反之爾
古人料敵以其始來戰陣未合先以賤而勇者挑之觀
其號令旗鼓之整與亂士馬之強弱營陣之偏正行伍
之齊肅散亂言語之諠譁緘默以定勝負焉是以古法
曰若其衆喧旗亂其卒自行自止其兵或縱或横其追
北恐不及見利恐不得如此者將必無謀雖衆可獲矣
許洞曰如古人以此取功苟人能料我當順其所料伏
兵待之以詐示之俟彼出師則發伏攻之古法曰杖而
立者饑也汲而先飲者渴也見利不進者勞也軍擾者
將不重也旌旗動者亂也吏怒者倦也懸瓶不返其舍
者窮寇也諄諄翕翕徐與人言者失其衆也數顧者失
其羣也來委謝者欲休息也許洞曰觀古人以此料敵
今則不然當令精銳吏士分而伏於要衝使其勞倦傷
殘者如饑渴失羣之状或數搖動其旗或數驚擾其衆
使吏士喧嘩應敵人所料苟出師襲我則潜發所伏出
其不意擊之古法曰敵始來到行陣未定可擊也跋涉
長道後行未息可擊也行坂涉險半隠半出可擊也涉
水半渡可擊也險道狹路可擊也旌旗亂動可擊也陣
數動移可擊也許洞曰在我則不然如以行陣未定四
面可設伏也長道移行未息中可設伏也山坂半隠半
出長林土谷可設伏也涉水半渡則崖岓坡坂可設伏
也狹路險道則前後可設伏也旗數亂動陣數動移前
後可設伏也如或敵人敗走我師未敢逐之者防有伏
也古法曰鳥起者伏也衆樹動者來也不如此未必伏
與來也欲為疑兵也我已奔遁多令老弱者動其衆樹
及驚鳥起之類也又曰無約而請和者謀也半進半退
者誘也此亦大兵已潜遁恐後人逐者設此為疑也許
洞曰料敵以事者多慮為勝反古之法也多中為竒用
之於人也是以兵法如車之載其物則車之轉者由輪
也及有車之用則東西南北者由人也故兵法不可執
而用之也明矣
虎鈐經卷五
