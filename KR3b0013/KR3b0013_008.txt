虎鈐經卷八宋許洞撰
結營統論第七十八六甲第七十九
地勢第八十山勢第八十一
四獸第八十二握竒營第八十三
偃月營第八十四教弩第八十五
教弓第八十六教旗第八十七
校獵第八十八軍樂第八十九
軍賜第九十大將軍員第九十一
陣將軍員第九十二隊將軍員第九十三
征馬第九十四牧放第九十五
結營統論第七十八
立營之法按八宫隂陽數置(一作至)之營居陽卦之上以
九為法(九十步九百步九里九十里量人數加之)隂卦之上以六為法(如九之法)
營門向陽以受生氣不飲死水不處死地(天地丘墓間也)不居
地柱(地柱者四下中之高也)不居地獄(地獄者四高中之下也)不居天竈(天竈)
(者谷口也)不居龍首(龍首者山之端也)大將軍居九天之上頓泊玉
帳(九天青龍也玉帳者建前之三辰也假令正月當居巳地是也)已下類此推之如隨
六甲所居則將軍居青龍旗鼓居蓬星士卒居明堂伏
兵居大隂軍門居天門小將居地戸斬殺居天獄軍糧
居天牢治罪居天庭軍器居華盖此所謂立營居天道
也
六甲第七十九
甲為青龍大將住出呼門戸解領行門神名號徐儀直
戸神孫齊甲子神乙下蓬星古角過丙下明堂士卒亨
丁下大隂伏兵利戊下天門師入行己下神戸小將位
齊衆軒斷天獄庚治罪判斷天庭辛囚繫糧儲天牢壬
癸下天倉安庫藏又為華盖避敵兵
地勢第八十
凡立營之地非生氣不王非山不固營壘之法欲北據
連山南憑高崗左右襟帶地水東流故自乾山伏下旁
通子丑寅卯之地入於巽宫未申酉戌地欲高前欲有
迎生平穏地勢欲支條脈散氣象欲鬱茂林叢聳四維
阜隴欲如鷄籠映起巽上欲水順流地欲順東南凡造
壘之時先從戊己上起板築若或其地草木不生則去
之鳥獸不集則去之古城古社則去之窑竈古墓則去
之燋石砂礫則去之河水逆流則去之此六者營壘之
大忌也
山勢第八十一
山如蟠龍旺案數重宛轉斜曲首尾相從山如鳳凰趐
翼開張羣隊十萬帶挾隴崗前御印綬後有回翔山如
飛龍攴翼遠通或驚或躍乍横乍從臺嶺池間舞鶴連
鴻山如母狗頭拳尾就腹内乳見項上連首山如生蛇
或曲或斜後崗前谷隠馬藏車山如麒麟乍立乍蹲羣
從數萬朝者數人山如卧牛屈膝拳頭三光照覆兩水
分流屬帶林隴依附土丘山如伏龜四方無缺清泉東
流亢陽下歇三門起高一戸雙闕山如游龍倚伏數重
華盖隠隠美草茸茸前如雀躍後如鷄籠剛柔順俯八
卦皆通山如舞鶴趐翼開拓胷臆嵂崒首尾盤礴如此
者皆可以居之也
四獸第八十二
南有汙池為朱雀北有堆阜為玄武東有叢林為青龍
西有大道為白虎四獸既具八卦既列乃立表測影以
定子午之位(立表法在前)若夫朱雀無頂不可居也玄武折
足不可居也白虎銜刀不可居也青龍悲哭不可居也
強居之者軍覆將死
握竒營第八十三
外壘一軍一萬二千五百人以十人為火一千二百五
十火幕數一如是幕長一丈六尺舍十人守地一尺六
寸以三為竒以三千七百五十人為竒數餘八千七百
五十人分為八陣陣有一千九百九十七分五銖
守地一千七百五十尺八陣積卒守地一萬四千
尺卒城二千三百一十二步餘二尺積步卒六里
餘一百七十三步二尺以壘四面乘之一面得地
一里餘二百二十步内壘得地一十四頃十七畆
餘一百九十步四尺六寸六分以為外壘天陣居
乾為天門地陣居坤為地門風陣居巽為風門雲
陣居坎為雲門飛龍陣居震為飛龍門虎翼陳(即陣)
居兊為虎翼門鳥翔陣居離為鳥翔門蛇盤陣
居艮為蛇盤門天地風雲為四正龍虎鳥蛇為
四竒乾坤艮巽為闊門離坎兊震為開門有牙
旗遊隊列左右偏將軍居壘門禁出入外有遊
軍兩端前有衝後有隊四隅有鋪中壘一竒兵
三千七百五十人為中壘守地六十尺積步得
二里餘二百八十步以壘四面乘之得二百五十
步壘内地二頃餘一百步六纛旗鼓五麾金鼓府
藏皆在中壘
偃月營第八十四
背山岡面陂澤前後險阻其地狹窄之營也凡偃月外
營以四分幕一萬人以六千人守地九千六百尺積得
前一千六百步積得四里餘一百六十步為營轉以六
千四百尺得步一千六十六步四尺為弦弦置三門相
去三里五十步一尺五寸營内有地一十五頃八十五
畆五十八步四尺右置上弦門中偃月門左下弦門偃
月中營營以二千五百尺守地四千尺得前六百六十
步餘四尺積步得一里餘三百步四尺每幕加地四尺
五寸四分每幕營中兩廂置土馬一十二疋大小如常
馬被其鞍令士卒披甲胄槖弓矢佩刀劍持矛盾左右
上下以便習事
教弩第八十五
凡弩古有黃連百竹八擔雙弓之號今有絞車弩中七
百步攻城拔壘用之擘張弩中三百步騎用之凡臨敵
用不過一二發故戰陣不便於用弩也弩不可離於短
兵當别為隊攅箭注射則前無立兵對無横陣復以陣
中張陣外射番次輪迴張而復出射而復入如是則弩
無絶聲敵無薄我矣夫置弩必處其高争奪山川守隘
塞之口者非弩不克焉欲教之時乃下令曰張弩後丁
字立當弩八字立高揎手屈衫襟左手承撞右手迎上
當心看張張有闊狹左䏶右膞還復當心安箭高舉射
敵遠擡弩頭敵在左右回身放敵在高絜脚放敵在近
平身放射訖却唱殺掣拗蝎尾覆弩在地焉此教弩之
法也
教弓第八十六
凡射必中席而坐一膝正當垜一膝前竪按席稍吐下
弰向前微令上傾向右然後取箭覆其手微拳令指第
二節齊平以三指捻箭三分之一加於弓亦三分之一
以左手頭指受之則轉弓令弦稍離身就箭即以右手
尋箭羽下至闊以頭指第二指節當闊約弦徐徐送之
令衆差池如鳳翮使當於心又令當闊羽向上弓弦既
離身即易見箭之高下取其平直然後擡弓離席目睨
其的按手頥下引之令滿其持弓手與控指及右膊肘
平如水准令其肘可措杯水故曰端身如幹直臂如枝
直臂者非初直也架弦畢使引之比及滿使臂直是也
引弓不得急急則失威儀而不主皮不得緩緩則力難
為而箭去遲惟善者能之箭與弓弛齊為滿地平之中
為盈貫信美而術難成要令大指知鏃至然後發箭故
曰鏃無(一作不)上指必無中矢指不知鏃同於無目試之
至也或以目視鏃馬上與暗中則乖此為無術矣故矢
在弓右視在弓左箭發則靡其弰厭其肘仰其腕目以
注之手以駐之心以趣之其不中何為也夫矢量其弓
弓量其力無動容無作色和其肢體調其氣息一其心
志謂之楷式知此五者為上德故曰莫患弓軟服當自
遠莫患力羸恒當引之但力勝其弓則容貌和發無不
中故始學者先學持滿須能制其弓定其體後乃射之
初去地一丈百發百中寸以加之漸到於百步亦百發
百中乃為之術成或升其的於高或致其的於下或以
禽獸為的也凡弓惡左(一作右)傾箭惡直𥜗(音溥)頥惡傍引
頭惡脚垂(一作既)胸惡前亞背惡後偃皆射之骨髓病也
故身前竦為猛虎方騰額前臨為封兕欲鬭出弓弰為
懷中吐月平箭闊為弦上懸衡此皆有容儀之善也控
弦有二法無名指壓小指中指壓大指頭指當弦直竪
中國法也屈大指以頭指壓勾指外國法也其法力少
利馬上漢法力多利步用然其持妙在頭指間世人皆
以其指末齪弦致箭曲又傷羽但令指面隨弦直竪即
脆而易中其致遠乃過常數十步古人以為神而秘之
外國法不使大指過頭指亦為妙爾其執弓欲使把箭入
阨後當四節指本節平其大指成(即承)鏃却其頭指使不
礙則和美有聲而俊快也射之道備矣
教旗第八十七
凡教旗幟平原曠野登高遠視處大將居其上南向左
右各置鼓一十二面角十二具各樹五色旗六纛居前
列旗次之而監軍使御史禆副次左右牙官隊如偃月
形為後騎下臨平野使士卒目見旌旗耳聞鼓角心存
號令乃命十將左右决勝將總一十二將一萬二千人
要兵刅精新甲馬幡幟分為左右廂各以兵馬使為長
班布其節次陣間容陣隊間容隊曲間容曲以長參短
以短參長回軍轉陳以後為前以前為後進無奔迸退
無遽走(孫子所謂紛紛紜紜鬭亂而不可亂渾渾沌沌形圓而不可敗者竒此之謂也)以正合
以竒勝聽音視麾乍合而乍離之便也每一陣分校(四陣)
(皆有五校)五校各立將軍校尉以凖於古每校亦各有陣數
其分布隊伍皆准圖之逐部兵器率以槍戰戈鉦居首
隊而包於弓弩焉(包於弓弩一作包弓弩於下)左校以青龍旗表之右
校以白虎旗表之中校軒轅大將所處左鼓右旗四陣
皆同謂之一隊者二十五人一部者二十隊也每一校不
常其部各列陣數應敵之勢貴戰鬭之際前後不相交
亂也飛鶚陣前校出首騎者所以為重也前出一部為
觜次四部為面餘五部包之於首左右校出騎兵者内
以副身外以副項及首也夫鶚以搏擊為俊故陣欲觜
爪之利焉重霞陣衝其不動即分兩穗從旁擊焉敵若
驚亂前校騎兵兩穗進擊步士則不可輕進但在本處
受戰若前衝騎退即前校騎兵進前校騎兵退即前衝
騎兵進夫雲霞以開闔進退不常其法故前校其兵往
來氤氲以象之也長虹陣及八卦陣皆有衝突外以出
敵之不意内以衛大陣也夫長虹以為名者取陣形彎
前扼敵之勢八卦以名之者取八面受敵之象也凡四
陣逐部結陣之法横七隊為首横七隊為身横六隊為
尾步兵每一隊横七十步首横七十步厚十步身亦如
之尾横六十步厚十步身去首二步前後並同騎兵每
一隊横一百四十步厚六十八步首横一百二十步
厚二步身亦如之尾横一百二十步身去首四步亦如
之受戰之時大陣不可輒動敵衆未薄則大敵離於是
三令五申白旗點鼓音動則左右廂齊合朱旗點角聲
動則左右廂齊離合與離皆不離中央之地左廂陽回
而旋右廂隂回而旋左右各復本位白旗掉鼓音動左
右各雲蒸鳥散彌川絡野然而不失部伍之疎密朱旗
掉角音動左右各復本位前後左右無差尺寸散則法
天聚則法地如此則三合三離三聚三散不如法者使
士罪之從軍令於是大將出五彩旗十二口各樹於左
右陣前每旗用壯勇士五十人奪旗者勝賞而負罰離
合之勢聚散之形勝負之理賞罰之信因是而教之
校獵第八十八
校獵一人守圍地三尺量其人多少以左右兩將為交
頭其次左右將各主士伍為行列皆以金鼔旗為節制
其初起圍張翼隨山林地勢無遠近部分其合圍地虞
候先擇定訖以善弧矢者為圍中騎其步卒槍幡守圍
有漏獸者坐守圍吏大獸公之小獸私之以觀進止之
節亦教戰一端也
軍樂第八十九
夫軍中作樂所以激揚壯氣和其心滔其憂而已故其
樂但清厲峭拔雄壯之音至於彈弦鼓簧柔媚之音使
人悲感怨懟者皆不可取焉其戲亦取壯猛而可觀者
樂鼓杖笛觱篥鉦拍多少隨部伍用戲板橛角鴟馬騎
飛石劒門斫刀搶牌獅子
軍賜第九十
錦袍金帶銀帶金壺瓶銀壺瓶金錢銀錢每一文重一
兩所得敵人財帛所得敵人婦女酒食鞍馬弓箭玩好
等皆充軍賜之物
大將軍員第九十一
大將軍一人智信義勇賢明公正者任副將軍二人(一主)
(軍糧一主馬糧)智信仁勇忠義平直者任總管四入嚴勇諳識
軍容者任二主虞侯二主押衙子將八人明行陣金鼓
曉部署者任大將别奏八人傔十六人副大將總管别
奏並同大將忠勇有才者任判官二人沉厚密謀者任
兵會騎曹四人偏僻腐儒令掌禮儀賓客祭祀
陣將軍員第九十二
偏將一人勇猛果敢揮戈掉劒力敵百夫好勇者任副
偏將二人子將四人明旌旗金鼓節令者任一侯二人
多機謀能擒奸摘伏者任成房二人點平更漏無失紀
舉偏將别奏六人傔一十二人副將奏同傔判官一人
虞侯傔充子虞侯八人典二人
隊將軍員第九十三
押官一人經軍陣習戰對隊頭二人副隊二人主文書
名目點簿酬功行賞知勞苦明部隊行列秉旗一人副
旗二人勇者用枹鼓一人主昏明警進止吹角一人主
收軍司兵一人主五兵利鈍提轄承拘一人主㩁崖科
惡口舌無情者任火長五人主樵採等
征馬第九十四
征馬副一人副大將擇能飬者(已下並同)總管二人副將子
將八人軍隊子將押官五十人羣頭五百人善騎馬奔
走者任馬子一千人軍外差能者御之
牧放第九十五
諸營各作異旗一放馬每隊作記旗放驢於外其馬中
央令四面援馬放驢馬子並宜於驢羣四面圍遶驢羣
知更牧狂賊偷馬例須(一作倒傾)奔走驢羣在外驅趁稍難
以此防閑亦甚允便營别即令别放諸軍不得相交非直
發引之時不難忽有不虞追喚亦易諸行軍立營驢馬
各於所管地界放牧如營側草惡便擇好處放仍與虞
侯計會不許交雜各執本營認旗如須追喚見旗即知
驢馬處所諭諸軍驢馬牧放不得連繫每軍營令定一
官專撿校逐水草合羣牧放仍定一虞侯果毅專巡諸
營水草令各分界牧放不得參雜
虎鈐經卷八
