虎鈐經卷十四宋許洞撰
占星統論第一百四十二日第一百四十三
月第一百四十四雜星第一百四十五
客星第一百四十六妖星第一百四十七
流星第一百四十八彗星第一百四十九
占星統論第一百四十二
臣謹按星經及諸𫝊記凡諸星宿中外羅列周天盖隠
見變化下應人事七曜往来以為經緯災變之作實在
於兹凡為大將不可不詳察星位以括休咎焉或興受
命之符或起敗亡之兆鮮不由此矣中宫天極其一明
者太乙常居也旁三星曰三公或曰子屬後四星末(一作)
(未)大星曰正妃餘三星後宫之屬也環之十二星藩臣
也皆曰紫宫前列直斗口三星隋此(一作北)端銳微曰陰
德或曰天一紫宫左三星天槍右三星天棓後列六星
絶漢抵營室曰闖(一作閣)道北斗七星所謂璇璣玉衡以
齊七政杓攜龍角(杓斗柄也龍角東方宿也攜連也)衡中南斗魁枕參
首用昏建者杓杓自華山以西南(斗第七星法大白主杓者斗之尾為陰又)
(其用昏昏陰位在西方故主西南也)夜半建者衡衡正中州河濟之間(假令)
(杓昏建寅衡夜半亦建寅也)平旦建者魁魁海岱以東北也(斗魁第一星法)
(為一作於日主齊魁斗之首首陽也其用在明陽為明德在東方故主東北方也)斗為帝車運
於中央臨利(一作制)四海(一作極)分陰分陽建四時均五行
移(一作利)節度定諸紀(一作記)皆繫於斗斗魁戴匡六星曰
文昌一曰上將二曰次將三曰貴相四曰司命五曰司
中六曰司禄在魁中貴人之牢(魁中四理曰天理四星在斗魁中貴人牢曰天)
(理)魁下六星兩兩相比者曰三台三台色齊君臣和不
齊為乖戾輔星明近主輔臣親強暗小主疏弱杓端有
兩星一内為矛招搖(近北斗者天矛星也招搖近河三星天矛天鋒天盾招搖一星也)
一外為盾天鋒(遠北斗也在招搖第一星也名曰天鋒)有勾圜(一作啚)十五
星曰賤人之牢牢中星實則囚多虚則開出也若夫天
一天槍天予天盾動搖其芒角則天下之兵戈大起也
東宫蒼龍房心(謂房心載角曳尾若龍也)心為明堂大星天王前後
星子屬不欲直直王失計房為天府曰天駟其陰右驂
旁二星(旁一作房)曰鈐北一星曰牽牛東北曲十二星曰旗
旗中四星曰天市天市中星衆者曰實虚則耗房南衆
星曰綺官左角理(一作李)右角將大角者天王帝廷其兩
旁各有三星鼎足勾之曰攝提者直斗杓以指以建時
節故曰攝提格亢者為首宗廟主疾其南北兩大星曰
南門氐為天根主疫厄(一作尾)為九子曰君臣斥絶不知
箕為敖客后妃之府曰口舌火犯守角則有陣戰犯房
心王者惡之南宫朱雀權衡軒轅為權大微為衡衡大
微三光之庭衛大二星藩臣西將東相南四星曰執法
中端門門左右掖門内六星諸侯其内五星五帝座後
聚一十五星曰哀烏郎位旁一大星將位也五星順入
軌道司其出所守天子所誅也其逆入若不順軌道以
所犯命之中座成形中座者犯帝者也成形者成禍福
之形也羣下不從謀也金火尤甚廷藩西有隋星五曰
少微士大夫權軒轅黃龍體如騰龍也前大星女主象
旁小星御者後宫屬月五星守犯者如衡占東井為水
事其西曲星曰鉞鉞北北河南南河兩河天闕間為關
梁輿鬼鬼祠事中白者為質火守南北河者兵起之象
也穀不登故德成衡觀成潢日月五星不軌道也衡大
微廷也觀占也潢五潢五帝車舍也傷成鉞賊傷之占
先成形於鉞也誅成質熒惑入輿鬼天質占曰大臣有
誅也禍成井東井主水事火入之一星居其旁天子且
以火敗故曰禍柳為鳥咮主草木七星頸為員官主急
事張嗉為厨主觴客翼為羽翮主遠客軫為車主風其
旁有一小星曰長沙星不欲明明與四星等若五星入
軫兵大起也軫南衆星曰天庫樓庫有五車車星角若
益衆及不具亡處車馬西宫咸池曰天五潢五帝車舍
火入旱金入兵起水潦水中有二柱柱不具者兵起奎
曰封豕為溝瀆婁為聚衆胃為天倉其南衆星曰廥積
昴曰髦頭外星也為白衣會畢曰罕車為邊兵主弋獵
其大星旁小星為附耳搖動有䜛亂之臣在側畢昴為
天街其陰陰國其陽陽國陰外也陽中也參為白虎三
星直者是為衡石參三星白虎宿中東西直有似稱衡
也下有三星銳曰罰在參間之星也上小下大(故曰銳銳曰罰)
(三小星斜列無銳形)為斬艾事其外四星左右肩股(一作暇)也小三
星隅置曰觜觽為虎有首主保旅事(保守也旅軍衆言佐參伐艾除凶慝)
(也)其南有四星曰天厠厠下一星曰天矢矢黃則吉白
及青黑凶其西有勾曲九星三處羅列一曰天旗二曰
天苑三曰九斿其東一大星曰狼狼角變色則多盜賊
下有四星曰弧直狼比地有大星曰南極老人星見則
有天下治平不見兵起常以秋分候之南郊附耳星入
壁中天下兵起北宫玄武虚危為盖屋(危上一星高旁二下似盖屋也)
虚為哭泣之事東(一作其)南有衆星曰羽林天軍(虚危一作營室)
(陰陽始終如為之處際會之間常多奸邪故設羽林為兵衛)天軍之西曰壘或曰鉞
旁一大星曰北落若微天(一作亡)軍星動角益希及五星
犯北落入天庫(一作軍)兵大起火金水犯之尤甚火犯多
憂兵事水犯憂水患木土入之則吉危東六星兩兩相
比曰司寇(一作空)營室為宗(一作清)廟四(一作曰)離宫闖(一作閣)
道漢中四星曰天駟旁一星曰王良策馬車騎滿野旁
有八星絶漢曰天潢星旁江星動人涉水杵臼四星在
危南若匏瓜有青黑星守之魚鹽貴南斗為廟其北建
星建星者旗也牽牛為犧牲其北河鼔河鼓大星為上
將左右者為左右將婺女其北為織女織女者天孫也
是以聖人於春秋二百四十二年之間日食三十六彗
星三見夜明常星不見夜中星殞如雨變異皆書之當
時禍亂輒應上下交怨諸侯犇走戰伐並興(一作與)不保
其社稷者不可勝數是知玄象示變吉凶之微也凡為
將者不可不詳之也
日第一百四十三
無雲而日色昏晦者主將不明也或日月陰沉無光不
雨或十晝夜不見日月者曰蒙此時不可妄委兵於人
大將不忠之象也日色青軍令削弱吏士多凌正也或
日邊雲氣文成五色者破軍殺將之象也其大禍在二
年之内或赤雲截日如杵形者兵將大戰血氣先動者
敗或日月旁有物如枯樹起兵者勝或雲氣如青衣人
無手在日西立者所見之軍當有帝王此勝侯也兩軍
相當日暈等者力均若曰殺將抱日而負且戴者有喜
圜在於中者内兵勝圜在於外者外兵勝日弭(一作珥)拜
大將有兵在野日有白足者所臨破軍殺將有背氣青
赤色曲而向外者為背叛之象也其將有二心日背有
缺氣被直向外如山字者兩軍相當所臨者敗兩軍相
當日有冠纓者和解抱截(一作戴)大喜日外青内赤則兩
軍以和相去日外赤内青則兩軍以惡相去日之氣暈
先至而後去居軍勝若先至先去前有利後有病後至
後去前病後利先去前後皆病居軍不勝見而去其發
疾雖勝必亡功見半日上功大暈(一作而)缺兩軍相當從
缺方擊之勝抱暈者隨抱暈克日背暈而弭外軍凶暈
有直氣在外者所臨克日有背暈兵陣不合七日日暈
不解者不可起軍暈而背抱弭及值而實之者順從擊
之克暈而兩珥一在外一在内并有聚雲不出三日兩
軍和解之又有他軍圍城凡日暈制勝近期三十日遠
期六十日日下有雲氣如龍形蜿蜒者凶日鬭將大血
戰天下亂日失行凶日有揚光重輪日五色當之大吉
利日無光而赤暈主將憂黑暈敗白暈驚子日日食兵
起魏分丑日日食兵起趙分忌六月十二月兵動寅日
日食兵起燕分忌正月七月卯日日食兵起魯分忌二
月八月辰日日食兵起楚分忌三月九月巳日日食兵
起宋分忌四月十月午日日食兵起韓分忌正月七月
未日日食兵起齊分忌六月十二月申日日食兵起魏
分其禍最深忌五月十一月酉日日食兵起鄭分忌二
月八月戊日日食兵起宋分忌正月七月亥日日食兵
起秦分忌四月十月夫日食從上食者不出九十日國
有征伐日從下食者百姓更有侵奪日從旁食者兵動
鄰國
月第一百四十四
黃虹貫月者兵起月旁氣漸漸大者不可攻城叩陣宜
屯兵以自守敵来勿與戰月旁氣細細從外侵輪但攻
城小戰勝月旁氣遠之不得攻城切宜堅自守備或氣
繞月而光明者主人吉但守勿憂外賊或星在月背城
中兵欲敗走星在月角軍中有智謀之士勿輕敵月之
下角有星敵人潛入我軍宜精守四門詳别詐偽或三
星上下在月之上下角及在月背用兵不利攻城不拔
或三星俱在月背攻戰(一作城)皆不利軍中亦有失叛之
事宜精慎明察恤撫三軍或三星俱在月上者攻戰不
利或三星俱在月形中敵中兵亂三日内降(月形中者謂彎月之)
(虚氣也)三星俱在月下敵中當有詐降大造戰具欲乘間
大戰月入太微出北座若犯北座則下謀上月出房戶
北為兵亂出房戶南為兵敗喪月暈七重在參畢之間
兵大起辰星在翼月犯之大將死太白入月敵兵退月
暈光起兵者勝抱載(一作負載)赤色在外外克在内内克月
暈之時歲星鎮星色暗客勝若明主勝月暈太白色暗
主勝色明客勝月起房箕大風起暈於參畢大兵起軍
出之時卯蝕即凶大星入月色暗惡客敗色明客勝月
暈赤色客勝月垂四珥敵来攻月帶四彗而出密備奸
人謀主將不忠兵大起月在天獄中吏士多犯禁星貫
月中主將多淫亂之事亦防姦人亂軍兩月相重吏士
爭亂(爭亦作大)日月並見將弱士彊月食謀者不明入井中
者兵起月逼近太微者大臣謀亂月臨天獄者從四邊
周回食向心者大亂食於八月九月者敵兵盛(一作勝)苟
欲詳日月星辰之變當以二十八宿之分野驗之則知
在於彼我矣
雜星第一百四十五
福慶之星其化者何積天地淳(一作純)粹之精氣也精氣
動而化之也飛流之星其化者何五星之精氣也五星
有變則精氣散而為妖星是故漢書曰天暒而景見(暒者赤赤)
(方與青方相連赤方氣中有兩星明也青方氣中有一黃星明凡三星相合而明則為景星者也)景星
者也黃而潤澤其狀無常常出有道之國苟或見於軍
上此乃應天之兵大慶之兆也若在當速自退軍不可
與抗也或流星長四五丈如龍蛇動搖者大將凶或白
雲如車輪下有流星旋入北斗者主人當走星有勃於
招搖者外國為患或流交於天心者敵盛或流衡太白
而過者大將凶或流星貫日而滅敵凶或流星貫於紫
宫備奸賊下謀上流星前赤後青黑者客軍敗流星從
敵上来至吾營上者當有奸謀来說吾軍流星尾長三
尺暉然者氣使也赤色者將軍使也凡用兵攻其星見
之所則克也流星色蒼白者為使赤則有兵黑則喪星
有曳光如疋練墜軍中者星有色如血及星有光奕奕
細碎墜軍中者敵兵陰到多殺傷或星無尾形色如橘
或有拖光如劍形墜軍中者敵兵剛猛我必敗或大星
無尾狀如斗及火星狀如橘大而色黑晝墜軍中者主
大殺害星有五色曳尾或有圓光大如斗内赤黃而外
青及有頭如血而尾白墜軍中者敗兆也
客星第一百四十六
客星者非主座之星也故曰客星色白如氣勃勃似絮
所過之宿必有災害出營室無兵亦不罷入奎破兵殺
將犯婁外亂入昴外入犯塞入畢邊有急兵(一作水)犯觜
堡虚軍儲少飢犯柳兵起守張將有陰計兵起入招搖
敵兵起入天槍兵起入天棓兵起犯文昌星色蒼將有
憂色多赤將驚色黃將喜色黑將死守𫝊曰敵入中國
守天雞天下兵馬驚守天街敵人死入庫樓兵起守南
河兵起守騎官將憂士卒疫守北落師門虜入塞兵起
守天倉粟貴入天苑兵作馬死入天宫天下弓弩皆張
出天宫匃奴兵起守庫騎西羌来降守九州殊口負海
丕安
妖星第一百四十七
天鴈星軍中之精華也色青赤有光尾長三四丈天猾
星者飛星忽作為雲者也所以兆地有流血積骨之象
也頓頑星如大瓮前卑後高見則大將死燭星者狀如
太白其出也不行纔見而滅所燭之地城邑拔兵破亂
也天狗星者狀如大流星有聲星其下也止地其形類
狗遠望之如火光炎炎中天而下圓如數頃田而上銳
黃色見則千里破軍將死也(一曰有尾如狗形也)蚩尤旗類彗而
尾曲象旗見則王者征伐四方天蓬絮者類十小星綿
聯如絮所見之野當有兵起虎頭星者其落如大月著
地(一作城)則光星類里大聲如雷所墜之地兵火起旬始
星出於北斗旁狀如雄雞怒則青黑象伏鱉見則兵亂
格澤星者如炎火之狀黃白色起地上銳(一作鈍)而下大
也其見也不種而獲不有土功必有大害枉天星者類
大流星蛇行而蒼黑如有毛日長如一疋布著天此星
見則天下兵起昭明星者白而無角乍上乍下所見之
地兵多變動也五殘星者出正東方東方之星也其狀
如辰星去地可六丈大而黃六賊星者出正南方南方
之星也去地(一作行)六丈大而數動有光焰司詭星者出
正西方西方之星也去地六丈其狀如太白大而白咸
漢星者出正北方北方之星也去地可六丈而赤數動
察之則中青此四星所出非其方其下當起兵為亂衝
擊者不利焉四鎮星者出四隅之地去地可四丈地維
咸光星者亦出四隅去地可三丈若月之初出所見則
下有亂兵興動有德者昌或二赤星在月背者利宫姓
為將或三赤星從西北向東南者利徵姓為將或一赤
星從西向東者利角姓為將或二赤星共尾一處從東
向西者利商姓為將或三赤星引尾直上者利羽姓為
將夫星象所見兵家禍福之本不可不詳之
流星第一百四十八
流星者天使也上者曰飛下者曰流也飛大曰奔星小
曰流星大使大星小使小星謂紫微太微宫也徐行漸
進經於列宿之次或於大星之座為使也聲大者怒象
也疾出遲出者並為妖星八角四方兵起前黑後赤兵
敗將亡入參不出先起者敗犯七星兵起色青兵起入
河鼔大將亡一云河鼓兵起出王良兵起入將軍及羽
林兵大起抵北落兵起使星出入天庫匈奴兵起抵天
市垣大將亡抵天狗犯弧矢將有千里之行使星出廏
兵馬起
彗星第一百四十九
彗星長而亘天兵大起也引尾入城城將拔近則八日
遠則十二日有應彗直垂入軍營者凶宜(一作遠)拔之否
則士卒俱死若在敵宜急擊之彗出於月之左右者不
出三十日有兵起抵觸月者暴兵起若色白者有大喪
也蒼黃者臣下謀叛黑者兵大起也從中天出曳尾向
西者奸人謀主將從南曳尾向北者妄殺害從天中出
身尾向東者士民多飢曳尾向東者民凶從北出曳尾
向南者士人凶彗形如寳寇来疾速形如幢節者寇強
不可妄動色如血者敵兵陰到光焰爛燦而尾長闊者
敵盛凡彗所指處皆凶地也
虎鈐經卷十四
