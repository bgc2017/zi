虎鈐經卷十宋許洞撰
相人第一百二金瘡統論第一百三
治金瘡方第一百四疫氣統論第一百五
治疫氣第一百六治皸瘃第一百七
禳厭第一百八相馬統論第一百九
馬忌第一百十馬毛利害第一百十一
治馬金瘡第一百十二治馬雜病第一百十三
相人第一百二
凡欲擢用先須辨人形神肌骨之貴賤且人神隠於中
形藏於身氣發於外先觀其形夫山有美玉草木滋茂
人有貴相氣色豐潤人雖處下品顔色形神器度動止
與衆殊也相有七等也一曰看骨二曰看神氣三曰看
肉四曰看色五曰看文理黑子赤子六曰看毛髮七曰
看星文人相有十成一曰神氣清二曰五岳齊三曰笑
語美媚四曰聲色深沉五曰鬚髮無間六曰詞語穏重
七曰接對無偽八曰不欺信行九曰為事正直十曰風
骨合度此謂十成之相也十成之人其可信乎經曰七
成八成臣中(一作子)尊貴位極人臣也凡欲相人先視其
頭頭者五臟之主四體之父百骸之母頭面之間有五
嶽有四瀆有四骨四瀆鼻江口河目淮耳濟四骨龍骨
神龜驛馬伏犀平滿為頰高成為岳入耳曰顴骨入鬢
曰驛馬耳際為將軍左目後骨為日角右目後骨為月
角圓為龍宫鼻上天中曰伏犀次兩邊溝外神龜額間
後為中子中子下高為龍角骨主三公台輔之骨腦後
為玉枕此骨一十六般並應頭面之主且玉枕之相自
兩耳上中平為百歲前頭後腦前為星堂後為玉枕也
其一車軸枕其二□六字枕其三□連珠枕其四□
仰月枕其五□覆日枕其六八兩背日枕其七□上下
相背月枕其八□如環日枕其九□十字枕其十□一
字枕其十一□左稍枕其十二□右稍枕其十三垂
露枕其十四雞子枕其十五□犀口枕其十六□懸
枕如此者皆公侯之相也又若人之形也魂居肝魄居
肺志居脾精居命神居心故心有五輪則目亦有五輪
五行各以居其位且(一作祗)觀其目則知其心矣是以心
圓者上也鈴次之破梯者主奸詐如月形者為盜如弓
形者主非命夫心圓者主事無虚妄之情其目多正視
主忠孝慈惠心鈴形者屬火能辯明昏禮義目視重大
回顧有常聰明智慧心破梯者目視瞬息高下主多作
盜言詞虚妄無信心月形者目視百迴高下屬水水流
急而還少信行不忠孝殆貶流在外而死心如弓形者
目視左右高下方回兼露白精必死遠方為子殺父為
臣殺君至若解尻如鬼神有形而無骨莽蒼無色黃髮
亂竪口葉舌尖胸淺語薄似嘆不嘆似顛不顛面毛半
茸若有塵灰腦髮倒垂鶴頭露結忽行後視神采昏蔑
骨法不正如是者皆極賤人也
金瘡統論第一百三
人為兵器所傷出血者甚渴者不可即與飲食恐簇毛
在吻須乾食食肥膩之物無所妨害貴解渴而已不可
多食粥則血沸出人心死矣所忌者有八焉一曰嗔怒
二曰喜笑三曰大言四曰勞力五曰妄想六曰熱羹粥
七曰飲酒八曰醎酸此八者犯之未有不死者矣夫金
瘡不可治之者有九焉一曰傷腦戶二曰傷天倉三曰
傷臂中跳脉四曰傷脾中陰股五曰傷心六曰傷乳七
曰傷鳩尾八曰傷小腸九曰傷五臟此九者皆死處也
又曰金瘡不可治之者有四焉一曰腦膸出二曰腦破
而咽喉中沸聲啞目直視三曰痛不在瘡處者此謂傷
經絡也四曰出血不止前赤後黑或自肌肉腐臭寒冷
堅忍其瘡難愈此四者皆不可療矣除此之外復胗其
脉脉虚細者生數實者死沉小者生浮大者死其所在
傷處出血過度而脉微緩者生急疾者死矣
治金瘡第一百四
金瘡方右五月五日平旦使四人出四方於五里採一
方草木莖葉每種各半把勿令脱漏一事日午時切碎
𢷬令極爛仍先揀好石灰一斗同杵之復選大實樹三
兩株鑿作十竅令可受藥内藥於竅中緊裹之畢即以
麻皮係之用麻𢷬石灰密泥不令洩氣更以皮纏定令
牢到九月九日午時取出陰乾百日藥成𢷬之曝令極
乾更𢷬用絹羅之凡有金瘡傷所出血用藥封裹勿令
轉動十日即瘥矣不膿不腫不畏風若傷後數日始得
藥須先用温水洗令血出即傅之此藥大驗如神須多
合之金瘡之要無出此者治金瘡中風痓口不語方赤
箭一兩桂心三分防風三分去蘆頭巴豆二分去皮及
心然後研之極爛用紙裹壓又法用吳茱萸半兩湯浸
七遍焙乾微炒天南星三分泡令烈白附子半兩泡烈
硃砂一兩水飛過乾姜一分泡烈附子三分去尖皮臍
泡烈乾蝎半兩生用右件搗羅為末用釅醋三升熬成
膏丸如桐子大每服三丸不計時候熬蔥酒下服後汗
出為效金瘡辟風止痛方當歸半兩剉微炒川椒半兩
去目及閉口者微炒出汗澤瀉半兩芎藭一兩附子一
兩去皮臍右件搗藥羅為末若金瘡有出淤血以温酒
調下一錢日三服止金瘡出血不止方龍骨一兩剉微
炒芎藭一兩熟乾地黃一兩鹿茸半兩塗蘇炙令微黃
色先須去毛鳥樟根三兩突厥白一兩右件搗羅為末
傅在瘡上血即止如服以温酒調下二錢日三服金瘡
内漏方金瘡通内血者為内漏而脇脹者不能食死瘀
血摶在於腹内腹牢大脉沉者死耳以方䖟虫三十枚
去翅及足微炒桃仁一兩湯浸去皮尖雙心麩炒微黃
桂心一兩半川大黃三兩剉碎微炒水蛭三十枚微炒
黃右件為末每服二錢用童子小便一鍾煎至五分温
和滓服日五服夜三服如卒無小便用水并酒代之服
訖然後以胡粉散傅上瘡胡粉方粉二兩乾姜二兩生
栗子二分陰乾去皮為末傅瘡上即痊矣出箭頭方蜣
蜋自死者一枚狗子三枚婦人髮灰少許右先將蜣蜋
去壳取其白肉與二味同研如泥用生油塗中箭處則
如膏藥俟肉作痒即以兩手蹙之其箭自出出骨中箭
頭方雄黃一分蜣蜋一分研石灰末一分牛糞火燒之
令赤色葳靈仙一分朝桂鼠一枚去頭取血右為末入
鼠血并煉蜜和丸如黃米大内瘡口中其箭鏃不拘遠
年自出出肉中箭頭方巴豆一枚去皮膩粉一分砒霜
少許磁石半兩細研蜣蜋一枚右為末以雞清和丸如
菉豆大先以針撥開瘡㿍用生男子乳汁化一丸撥在
破處上用醋麵紙封貼常痒痒極不可忍其鏃自出也
多年者兩上當年者一上即出箭鏃出後服食方牡丹
半兩鹽半兩白芨半兩右為末每於食前以温酒調下
二分中途箭方蘆根一兩藍葉一兩紫檀半兩石灰末
二兩以牛糞火燒令赤右為末不拘時候以藍葉汁調
下一錢粥飲下亦得中毒箭後皮肉瘀腫方梨母子一
斤爛研去核鹽麩子五兩𢷬之爆乾更𢷬用絹羅之凡
去粗漬菉豆三兩炒熟石灰末三兩牛糞火燒令赤藍
子五兩黃連三兩去鬚獨顆栗子三兩生用黑豆三兩
炒熟大黃五兩赤芍藥三兩右為末煉蜜調為膏每服
以温酒下一茶匙日三四服刀槍破腹腸胃突出方磁
石三兩燒紅醋淬七次搗碎研如粉滑石三兩鐵&KR0008;三
兩右為末傅槍腸胃上後將磁石末用粥飲調下一錢
一日三四服腹又縫補方又若皮肉斷裂剥取新桑白
皮作線縫之以新桑白皮褁之又以桑白皮汁塗之極
妙小療但以桑白皮褁之如筋斷後亦封於上可以續
之付毒箭及馬汁方䖟虫取大首者去翼於端午日收
之陰乾為末每服一錢撥破瘡口以藥傅之然後醋麵
糊紙靨子貼之即出毒也又方石灰末二兩以牛糞火
燒令赤色蜜陀僧一兩黃栢半兩剉膩粉一分右為末
每用先以鹽水洗瘡後用藥傅之日一換之
疫氣統論第一百五
結營須相山川卑濕之地其濕燉毒氣腫襲人口鼻者
則山瘴之瘧癘生焉又若寒暑之氣不節夏寒冬燠或
夏傷於大暑熱氣盛藏於皮腹之間加以士卒之衆衆
之氣相蒸為温臭則時疫生焉抑又所蒸之地士卒不
便水土之性温涼之氣致陰陽二氣紊亂於腸胃間則
霍亂吐瀉生焉斯之三者衆處生疾之地十有五六焉
故臨戎之先得不預備之乎
治疫氣第一百六
時氣方疫用茵陳二兩大麻仁五兩研如膏豉五合炒
乾常山三兩梔子二兩芒硝三兩細研鼈甲二兩塗醋
汁令去裙襕杏仁二兩湯浸去皮尖雙仁麩炒微黃色
巴豆一兩去皮心炒令黃紙裹壓去油細研右為末合
勻煉蜜和搗五六百杵丸如桐子大每服粥飲下三丸
或吐或痢或汗或不吐痢或不汗再餌之若更不吐痢
以熱粥飲投之觀其症候加減霍亂吐瀉方桑葉一握
楄(一作篇)竹一握右細剉末用水一大盞服山瘴瘧方常
山三兩烏梅二十七枚甑帶三寸獨顆蒜一枚以酒二
大盞作二服初一服先未發時喫次一服臨欲發時服
如不發即止温瘧方麻黃一兩去根節牡蠣粉一合(一作)
(分)蜀漆甘草犀角屑知母各半兩右為末用水二大盞
慢火煎一盞半去柤分為三服早起午初夜服之
治皸瘃第一百七
士卒涉水蹈冰蒙犯霜雪寒風一切凌凍所苦或失於
飲食肌體虚勞故頭目手足皸瘃也治手足皸瘃血出
方猪胰洗之立止手足皸瘃方右取川椒四合以水煑
之去滓漬頃出令燥須臾後浸乾即塗羊猪腦膸尤妙
涉水冒霜手足凍裂方又取菱葉濃煎汁熱洗之即愈
手足凍裂成瘡方右以羊膸熬成膏油入炒黃丹攪勻
令搽塗之三五次即愈手足指節皸裂欲隨落方莱州
青石作器物者以刀子細刮取末欲落指節相柱文縷
微連便以石灰末厚覆其上以帛子繫纏之其痛即止
其指十日即復安矣
禳厭第一百八
厭敵兵法中夜設於北斗下致酒脯焚香為祭藉用白
茅用五色綵為幣大將北面再拜禱祝以所祈之事三
奠而止伐陰木之枝為六甲符符中書六甲名祭罷以
為六囊各盛一符即以本旬符囊繫於旗纛内勿令人
覺之遂舉而出敵人當自駭走矣厭疫法大疫當取虜
獲首級不計多少於上風焚之人疫大盛則有用此法
疫少亦假用之令其烟氣衝襲(一作疫)者經時撒去可以
辟厲氣矣厭王氣法敵之王氣久而不衰者觀其氣王
於何方當六甲旬首正子時於營中月空上環三九步
以朱畫八卦壇位成三界其内畫十二辰及月將之名
東西南北相去數步取蒼狗白雞各一隻大將披素服
右手仗劍左手按二畜北面立默誦敵將名氏即斬之
埋於氣旺之方深三尺氣衰則去之厭敵將法敵將之
命厭於我(命者謂五行細人密搆其敵將之命也當令生年日月時也)我即以所旺
相之色可以克彼者隨所旺月日及時密制克之(所旺日時)
(假令敵將火命王我則擇火日水時為黑道休省之勿令他人見)戰陣當以皂旗為衝
(它者倣此)伏鳥厭兵法夜伏兵於林薄慮禽鳥驚啼者當以
方書十干之號十有二辰之號十有二月之號十有二歲之
號二十有八宿之號懸於林上則禽自不驚啼而兵可
伏矣(干謂從甲到癸辰謂從子到亥歲月從攝提格到赤奮若星從角到軫也)
相馬統論第一百九
夫馬之所生無毛者能行千里先舉一足者行五百里
但數其筋得十即凡馬也十一十二者五百十三者千
里過十三者天馬也(一作枝)毛起腕上者六百里腹脊上
下平者百里五項圓者五百里眼中如童兒並坐者二
百里腹下有横筋者五百里耳根下生角長一寸者三
百里二寸者五百里三寸者一千里尿射過前脚者五
百里頭如渴鳥者一千里如初生面七日不能行才行
便能飲水者千里之駒也放尿舉足者亦然(一作前)腹下
毛逆生者同芝蘭孔中有毛長一寸此駑馬也鼻中金
字者(金一作人)十八歲四字者八歲八字者四歲鼻上赤者
二十歲鼻上青者三十歲鼻上如有公王字者二十五
歲眼圓有旋毛者三十歲目下不滿而白睛多者此多
驚也目白不深唇不覆面口小又淺不健食齒參差不
相當雖遇齒欲得上鈎者好也凡馬頭欲如側搏耳欲
得厚小左耳却害主右耳却不入陣眼圓欲得滿睛努
(一作弩)肉滿身額前錐毛欲得濃盛鼻欲得大上唇欲得
緩下唇欲得急口中欲得赤舌欲方大齒欲如鈎鋸面
欲藏骨脽欲寬胸欲廣雙筋欲得分明蹄欲得圓膝欲
得開腹欲得垂陰欲得小肚欲得方䏶肉垂足足後欲
得無毛尾欲得毛散尾核欲得長齊於梁骨尾林欲得
麄汗溝欲得深膊際横文欲得分明脊欲得平身欲得
短毛欲得細而突(一作笑)如是者馬之要相也
馬忌第一百一十
石灰泥槽損馬不得繫馬於門上令落駒養獼猴於坊
内辟患并去疥癬戊寅日及庚寅日不得作廏作之者
不及一年凶丙寅日不可出入馬三年人馬俱死申日
不宜取馬必死戊午庚子之日不取并忌入廏大敗凡
養馬作廏之法當擇時日之良而知所忌之凶矣
馬毛利害第一百一十一
若馬或白點入口者名的盧目下有横毛者名死泣旋
毛在吻後者名御褐白馬黑騌鞍下有回毛者名負屍
腋下有回毛者名挾屍左脇下有白毛直上者名白帶
劒汗溝過尾根者踏殺人腮上有旋毛者名目圍或後
足左右白者或馬渾白而四蹄黑者或從前膊外從項
去到脥腮應有毛旋者或毛旋在項者或爪黑面白者
已上馬毛病者不利主也或馬前兩甲膊後近低處毛
旋者能行五百里後眼近前低處毛旋者行八百里後
(一作從)前膊到喉中間有旋毛者名印綬能行千里兼益
主也
治馬金瘡藥第一百一十二
馬中金瘡腸胃突出方芍藥黃耆當歸芎藭白芷續斷
鹿茸黃芩細辛乾姜附子已上各三兩右為末先飲酒
令醉服五分七日三服稍加到方寸立愈
治馬雜病第一百一十三
灌馬方春夏用白礬秋冬用鬱金芎藭當歸大黃升麻
黃連細辛乾姜已上各一兩右為末入湯中以酒調灌
之㗖馬方鬱金大黃甘草山梔子貝母白芍藥黃藥秦
膠(一作花)黃栢黃連欵冬花知母桔梗&KR0034;本等分為末右
用油并蜜和㗖之每服二兩治馬温方右以獺肝肚肉
去糞煮汁灌之治馬肚熱結寒顫不食方黃連末二兩
白蘚皮末一兩油五合以臘猪脂四兩白水一升半調
下牽行抛糞立效治馬卒熱肚脹欲死方以藍汁二升
并水二升同灌之立效治馬怠起方又取壁上多年石
灰細研羅出用油調二兩灌之立效治馬黑方忽卧不
起汗流如珠肉顫氣喘者嘗汗淡即死汗醎不死以人
脚下汗襪以水二升洗取汁灌之立瘥治馬不進水草
方芒硝一兩&KR0008;駱半升已上和鬱金散灌之并刺帶血
出一升治馬傷水方又以蔥鹽油相和搓成團子内鼻
中以捉馬鼻令不通氣又待眼中淚出即止治馬傷食
方右以生蘿蔔三五箇切作片子啗之立效治馬喉中
腫方軟物褁刀子露一刺咽喉令便瘥又方以乾馬糞
置瓶中將頭髮盖之以火燒烟出薰馬鼻中立瘥又方
以猪脊邊脂伴髮燒薰鼻中立效治馬草結方以白礬
末分為二兩服每服和水飲後即啗之神效又方以手
捻令銷如不銷火燒掃箒柄築之效點馬眼方青鹽黃
蕤仁馬牙硝已上各等分細研用蜜煎以磁瓶盛水漫
點之治馬疥瘡黃臭方臘月猪脂煎髮令銷及熟塗之
立效治馬瘡方以齒莧石灰同搗令勻𢷬作餅子候晒
乾復搗為末先水以口含洗淨用藥貼之治駒兒肚瀉
方以藁本為末將大麻子研汁調三錢灌下便效次將
黃連末麻子解之腸藥方莨菪子烏頭芫花茱萸扣眷
蒼术木鼈子葶藶子右等分為末每柤用半兩以醋麵
椒蒜煎為膏治之
虎鈐經卷十
