醫壘元戎卷十一
元王好古撰
厥隂證先足經從湯液後手經從雜例
王朝奉厥隂例(此二條議論本出仲景傷寒論并金匱要略故錄於此湯液後)未厥者
手足厥逆也有隂厥有陽厥誤投藥則死可不審乎
脈滑而厥者表有寒裏有熱白虎湯常器之云
應下者宜用柴胡加芒硝湯此陽厥也張翼云冷
厥者四肢逆冷脈沈微而不數足多攣卧惡寒或引
衣自覆也其伏熱在内而厥者脈雖沈伏按之至骨
而來數也其人或引飲或揚手擲足煩躁不得眠或
發狂或大小便不利所見皆熱證也宜隨證下之
假令大便難讝語發狂宜承氣湯下之小便不利發
黃宜茵蔯蒿湯下之若善忘大便下黑物是兼有瘀
血以桃仁承氣湯下若發斑宜白虎湯紫雪之類若
兩脈俱不見者亦止以外證辨冷熱也後須參以脈
為凖常器之云凡厥當求得病之因若初得病便
四肢逆冷脈沈細而不數或身上粟起下利清穀或
清便自調謂大小便如常者為寒厥也若初得病便
身熱頭痛外别有陽證至二三日乃至四五日方發
厥故須至三二日後也更以餘證參之孫兆云陽
病深熱而厥畢竟脈緊外證須狂語揭衣被也陰厥
按之脈沈遲而形静也若證不明未辨陰陽者且與
四順丸試之是陽厥便見熱證若陰厥便見寒證可
漸進理中四逆也四順丸即理中丸加甘草一倍
是也高保義云寒厥則證多静而了了脈雖伏若
實按之遲而弱也熱厥則證多昏寒脈雖伏若實按
之須挾數而有力也
仲景吳茱萸湯當歸四逆湯當歸四逆加吳茱萸
湯已上三藥並見陰證論
活人論厥陰藥並見陰證論
正陽散(有皂莢)霹靂散火焰散(有臘茶)
肉桂散(有柴胡吳茱萸)四陽丹(有茱萸蝎稍)
已上四藥皆有厥陰之劑隨經所宜則可
厥陰身青黑花厥一條(並見隂證略倒)
古方治頭痛欲裂者(憑此藥有高下之分)
右用當歸一兩酒一升煮取六合如心痛細末調服
方寸七小便出血細末酒煮服治頭痛不言末
只言一兩酒煮意在取清也治心痛言末酒謂意在
取濁也乃清則行而上濁則沈而下小便出血酒煎
細末比之心疼又熱故入下極之分故治頭治心治
小便自有高低之分古人已分治之不得不辨耳
四物蒼术各半湯(與活血丹相表裏治四肢疼痛不能舉動)
仲景治嘔而腦滿者茱萸湯主之
吳茱萸(一斗)棗(二十枚)生薑(一兩)人參(一兩)
右水五升煎取三升每服七合日三如乾嘔吐涎沫
而頭痛者亦主之又南行竹枝主大小便卒關格
不通取之度如手第二指中節含之立下出
活血丹(與四物蒼术各半湯相表裏治遍身骨節疼痛有神)
熟地黃(三兩)當歸白术白芍藥續斷
人參(各一兩)
右細末酒糊丸桐子大
益血丹(治大便燥久虚亡血)
當歸(酒浸焙)熟地黃(各等分)
右細末煉蜜為丸彈子大細嚼酒下
四物湯例
四物湯(主治並見局方)
熟地黃當歸芍藥川芎
右依古法多不效易老四時運氣加減例與諸六合
等湯十餘條並見二十五論婦人有身傷寒畜血不
宜用墮胎藥下之宜四物加酒浸大黃湯及生地黃
下之子母兩全經云有益無損也四物與紫蘇飲相
合名補心湯治虚熱四物與調胃承氣各半為玉燭
散四物與理中湯各半流濕潤燥四物與縮砂四君
子湯各半名八珍湯保胎氣令人孕
四物膠艾湯治胎漏血崩不止
四物湯加阿膠甘草艾
右通七味治諸漏不止小産胎傷産後餘血仍作堅
硬子宫不閉淋血不止數月不定宜斷血湯牡丹皮
散主之
活人四物加減例
姙婦下血者加膠艾熱與血相搏口舌乾渴飲水
加括蔞麥門冬腹中刺痛惡血不下加當歸芍藥
血崩者加地黃蒲黃黃芩頭昏項強者加柴胡
黃芩因熱生風者加川芎柴胡防風臟秘澁者
加大黃杏仁滑泄者加官桂附子嘔者加白术
人參生薑大渴者加知母石膏發寒熱加薑牡
丹皮芍藥柴胡水停心下微吐逆者加猪苓茯苓
防己虚寒似傷寒者加人參柴胡防己
潔古老人加減法數條並見二十五論雲岐子加減法
并治傷寒例并見金匱玉函經
四君子湯合四物湯為八珍湯
治女子不孕癃閉遺溺嗌乾女子因服熱藥嗌乾者
亦亡血損氣之所致也宜八珍湯
人參縮砂白茯苓甘草
麄末水煎服清
芎歸湯(易簡十全大補湯與校正同並見局方)
治産後去血多崩中不止去血多金瘡破傷去血多
牙齒去血一切傷心懸眩暈目暗耳聾舉頭欲倒
當歸川芎(各三兩)
右水四升煮取二升去查分作二盞血定後次第湯
藥治之
保安湯
縮砂甘草與四物湯各半是也
四君子湯
人參白术茯苓甘草
右四君子湯當在太陰證後條下四君子湯加半
夏附子桂為大半夏湯四物加桂湯與海藏黃耆
湯各半同十全散加桂附子芍藥為附子湯百合
四君子湯治老弱虚人不能眠易老八物湯並見
證二十五條黃芩芍藥湯治血不止四物膠艾湯
藥内有甘草易簡芎歸湯産婦諸證各隨六經
以四物湯與仲景藥各半服之其效如神四物湯與
桂枝麻黃白虎柴胡理中四逆茱萸承氣凉膈等皆
可作各半湯此易老用藥大略
當歸地黃丸(安胎補虚)
當歸(酒浸)地黃(酒煮)
蜜丸桐子大酒下食前
四物二連湯
治男子婦人五心煩熱或因傷酒或因産亡血或勞
虚發熱之症並治之
四物湯加黃連胡黃連(各等分)
右㕮咀每服三錢水二盞煎至八分溫飲清或為細
末蜜丸桐子大每服二十丸臨卧溫水下地黃須用
生者
四神散(治婦人血氣心腹痛不可忍者)
當歸芍藥川芎(各一兩)乾薑(炮半兩)
右細末熱酒調服三錢
二補丹(治婦人男子便耎久虚氣血俱亡)
蒼术熟地黃(等分)
右細末蜜丸桐子大空心酒下
地黃膏子煎
十月採地黃二十五斤取自然汁以木炭火一十八
斤熬成膏點服與蒼术煎合點服尤佳
真降心丹(並見局方)
易簡增損四物湯
治婦人血氣不足四肢怠惰乏力少氣兼治産後下
血過多榮衛虚損隂陽不和乍寒乍熱並宜治之
當歸川芎芍藥人參乾薑
甘草(各等分)
右㕮咀每服四錢水一盞煎至六分去查溫服若産
後寒熱腹中刺痛則有敗血當服五積散醋煎及大
聖散之類若所下過多猶有刺痛亦宜服上二藥
一方治經血凝滯腹中血氣作疼用四物湯加白术
官桂等分名六合湯一方治下血不止及姙婦胎
動加熟艾乾薑甘草阿膠黃茋等分名膠艾湯一
方治血痢加膠艾治産後血煿口乾煩渴加括蔞
麥門冬煩熱小便澁大便秘加大黃桃仁兩脅脹
加厚朴枳實虚煩不得睡加竹葉人參大渴煩躁加
知母石膏一方治婦人血虚心腹㽲痛不可忍者
去地黃加乾薑名曰四神湯大率産後不問下血
多少須日進黑神散三服下血少者以大聖散間之
至二服以後腹内若急疼痛方服四物湯建中湯之
類若早服之則補住敗血為後患不淺黑神大聖非
逐血藥但能推陳致新多服不妨今人往往疑其逐
血性寒則不省其用藥可見矣若惡血去多徐徐補
之亦不為晩不可姑息以貽後患且如古方用四順
理中凡為産後進食之劑既用蜜丸又倍甘草甘甜
特甚豈能快脾不若只用理中湯少損甘草素有痰
飲者二陳湯之類服之為佳且如姙婦惡阻古方有
茯苓丸内有地黃竹茹川芎輩能定嘔服之則愈見
增劇大抵惡阻皆由素有痰飲以致之可用二陳湯
改名小茯苓湯用之極效不可不知也
易簡芎歸湯
治一切去血過多眩運悶絶不省人事傷胎去血産
後去血崩中去血拔牙去血金瘡去血不止者心煩
眩暈頭重目暗耳聾舉頭欲倒悉能治之
川芎當歸(各等分)
右㕮咀每服四錢水一盞半煎至七分去查熱服無
時若産後眩暈宜加芍藥服之不因去血過多
則是痰飲眩暈宜用二陳湯四七湯之類各見本方
芎歸湯其名甚多一名桂香散治産後腹痛不可
忍者加官桂等分酒與小便合煎服之立效一名
當歸湯治姙婦或子死或不死胎動每服用水酒合
煎連進數服胎若已死服之即下若未死者其胎即
安此藥累用之萬無一失一方佛手散治産後胎
前腹痛體熱兼治産後諸疾逐敗血生新血一方
羊肉湯治虚損羸乏腹中疼痛往來寒熱吸吸少氣
不能支持頭眩自汗腹内摶急每服加精羊肉一兩
生薑十片水二盞煎至六分一名琥珀散臨月服
之則縮胎易産萬口君臣散治室女婦人心腹疼
痛經脈不調用水煎服姙婦胎氣不安産後諸疾
加酒煎服難産倒横子死腹中先用黑豆一大合
炒熟水與小便同煎連進數服即效産後多用百
草霜香白芷等分為末每服二錢童子小便好醋各
一合沸湯浸服一服見效甚者兩服以分免矣一
法五積散加醋煎服亦能催生産後惡血注心迷亂
喘急心脇作痛亦用黑豆加生薑自然汁半合煎服
此兼治腸風臟毒每服加槐花末半錢服之三日取
下血塊即愈吐血亦宜服産後頭痛加荆芥煎若
崩中漏下失血過多少不能止服煎藥不效者用香
附子炒去皮毛每服一兩入甘草一錢沸湯點服仍
用震靈丹閒之有白帶者加芍藥半兩則以白丹
閒之一法治赤白帶下用芍藥乾薑等分為末米
飲調下久久服之皆能作效或謂香附子耗氣則
不然此藥資血養氣婦人之仙藥雖羸劣之人猶宜
服之
易簡熟地黃丸(與校正同主治修製並見局方)
白芍藥散(治婦人赤白帶下臍腹疼痛有神)
白芍藥(二兩)乾薑(半兩)
右為細末每服三錢空心溫米湯調下晚又進一服
十日作效
温六湯
四物湯加羌活等分一本加白术茯苓海藏改
正上五味只兼蒼术相拌治諸痛有神
又方與白术相拌和
天麻茯苓穿山甲
右别為細末酒煮或調服亦可
羌活龍膽湯(治目赤暴發雲翳疼痛不可忍)
右四物各半兩加羌活防風(各三錢)草龍膽
防己(各二錢)
不犯鐵器杵為細末水煎服
地黃膏子丸
治男子婦人臍下奔豚氣塊小腹疼痛卵痛即控睪
相似或微腫陰上腫心腹不可忍者宜煎後藥
血竭沈香木香廣茂(故)玄胡蛤蚧
人參當歸川楝(麩炒)芍藥川芎續斷
白术全蝎(炒)柴胡茴香(炒)没藥(已上分兩不定隨人加減)
(用之)
多氣者加青皮陳皮多血者加肉桂吳茱萸
右同為細末地黃膏子丸桐子大空心温酒下二十
丸每日加一丸加至三十丸
神方驗胎散
婦人三二箇月經血不行疑似雙身却疑血滯心煩
寒熱恍惚此藥可驗取之内也外以身病急邪脈素
問脈推之十得八九矣
真雀腦芎(一兩)當歸(全用重兩者只用七錢)
右二味為細末合作一服濃煎好艾湯一盞調下或
好酒調服亦得可待三兩箇時辰間覺臍腹微動仍
頻即有胎也動罷即愈安穩而無虞如不是胎即血
滯惡物行過母亦安也如服藥後不覺效再煎紅花
湯下必有神效
靈苑丹(治婦人血脈經住三月驗胎法)
真川芎(不以多少)
右為細末濃煎艾湯下一七腹内微動是有胎也
治崩不定或淋漓年久者
白礬(溶開成汁一兩)没藥(一錢)硇砂(半錢)黃丹(半錢)
右件將白礬溶開成汁下餘藥細末一處攪勻就成
丸子如彈子大每服一丸新綿裹定内隂中立效
婦人月事不至是為胎閉為血不足宜服四物湯婦人
崩者是為血有餘也亦服四物湯者何也答曰婦人
月事不至者内損其源不能生故胞閉不通是血不
足宜服四物湯是益原和血之藥也婦人崩中者是
血多也暴損其原是火逼妄行涸竭為枯亦宜四物
湯是潤燥益原之藥也
素問曰諸水病者故不得卧卧則驚驚則欬甚也腹中
鳴者病本於胃也薄脾不煩則能飲食不下者胃脘
膈也身重難久行者胃募在足也月事不來者胞絡
閉也胞絡雖屬心而格於胞中令氣上逼肺心氣不
得下通故月事不來也
易簡惺惺散(並見前太陰證)
即四君子湯加木香藿香乾葛
治小兒泄瀉胃熱煩渴不問陰陽此一法與錢氏意同
實則泄其子上逆行而南故白术茯苓之類
保安湯(治藥其揭刺胎動不安)
黃芩縮砂酒水煎服
海藏當歸丸(治三陰受邪心臍小腹疼痛黃腫等)
右四物湯各半兩加防風半兩獨活(半兩)
續斷(一兩)全蝎(半兩)苦棟(七錢)玄胡(七錢)
木香(一錢半)丁香(二錢半)茴香(一兩炒)
同為細末酒糊丸空心温酒下三五十丸大效
易簡酒煮當歸丸(主治並見活法機要)
千金白堊丸
治經水適來適斷多少不勻淋漓不斷臍腹腰痛虚
弱不食經水或青黃黑色臨經肢體沈重
白堊白石脂牡蠣禹餘粮烏魚骨
龍骨細辛(各二錢)當歸茯苓乾薑
黃連桂心人參瞿麥石葦
白芷白歛附子甘草(炙各四錢)芍藥(四錢)
細末蜜丸桐子大空心酒下十丸日進三服至候來
時日四五服
加減白堊丸(前藥内加)
藁本甘草大黃(各二兩)
若十二癥倍
牡蠣禹餘粮烏魚骨白石脂龍骨
若九痛倍
白歛甘草當歸黃連
若七害倍
細辛藁本甘草花椒茱萸
若五傷邪者倍
大黃石葦瞿麥
若三痼倍
人參白礬巴戟赤石脂(各二分)
右各隨證加減主治並見金匱
十全溥救方(治横生産難)
蛇皮一條瓶子内鹽泥固濟燒黑存性每服二錢榆
白皮湯調服立效
産書云治産不順手足先見者蛇皮燒灰研面東酒服
一錢半更以藥末傅手足即順生也
王紹顔信效方云頃年得腰膝痛不可忍醫以腎風攻
刺諸藥不效見傳信方有此驗立製一劑神效故錄
之
海桐皮(二兩)牛膝(一兩)川芎(一兩)羌活(一兩)
地骨皮(一兩)甘草(半兩)五加皮(一兩)薏苡仁(一兩)
生地黃(十兩)
右九物淨洗焙乾細剉生地黃以蘆刀子切用綿一
兩都包裹入無灰酒二斗浸冬二七日夏七日候熟
空心飲一杯或控乾焙末蜜丸亦得
苦楝丸(治奪脈小腹痛神效)
川楝子茴香(各二兩)附子(一兩焙去皮)
右三味酒二升煮盡為度焙乾細末之每秤藥味一
兩入玄胡索半兩全蝎一十八箇炒丁香一十八箇
别為末二味勻酒糊丸桐子大温酒下五十丸空心
服痛甚加當歸煎酒下
茴香湯
茴香(九錢二分)苦楝(三錢二分)甘草(一兩一錢)鹽(一兩七錢一分)
(已上四味炒熟)陳皮(二錢二分去白秤)
右細末空心點服
四聖散
茴香(炒)苦楝(麩炒)全蝎(炒)胡椒(量情加減)
右細末鹽湯點服一法加玄胡木香寒者加桂附
又方破聖散
破故紙(二兩)蘿蔔子(一兩)
右細末皂角水丸桐子大鹽湯下三五十丸
茴香散
茴香(一兩)巴豆(七箇去皮油)
右二味同炒茴香黃色去豆不用好紙上鋪藥以盆
合之一宿去火毒為末每服三錢酒調下酒糊丸亦
得
錢氏捻頭散
又茴香丸茴香良薑肉桂蒼术酒糊丸
仲景療狐疝氣偏有大小時時上下者蜘蛛散主之
蜘蛛(十四枚焦炒)桂(半兩要入厥陰取其肉厚者)
右為散每服一錢七蜜丸亦可雷公云凡使勿用
五色者兼身上有刺毛生者并薄小者已上並不堪
用凡須屋西南有䋄身小尻大腹内有蒼黃膿者真
也凡用去頭足了碾如膏投藥中用此除毒之法若
仲景炒焦用全無礙陶居士云取其網着衣領中
辟忘詩蠨蛸在戶正謂此也千金治人心孔昏塞
多忘善懼七月七日取蜘蛛著衣領中勿使人知則
永不忘也狐之名夜伏而晝見以其疝氣處厥陰
中分即人之陰募隱奥之所故以狐疝名焉睪即病
之名卵即其名也經亦以控卯稱之又作凡腫呼之
太陽受寒血凝為瘕太陰受寒氣聚為疝小兒疝
氣偏大如石厥陰之分亦太陰主之故帶之為病太
陰主之以炙章門三穴麥粒大各三壯效
集驗方(治男子陰腫如斗大并核腫痛人所不能治)
右蔓青根搗傅於腫處
八風五痺
黃帝問曰風之傷于人也或為寒熱或為寒中或為熱
中或為厲風或為偏枯均為風也其病各異其名不
同或内至五臟六腑不知其解願聞其故岐伯對曰
風氣藏于皮膚之間内不得通外不得泄風者善行
而數變腠理開則灑然寒閉則絶熱而悶其寒也則
褰衣食飲其熱也則消肌肉故使人怯慄而不能食
名曰寒熱風氣與陽明入胃循脈而上至目内皆其
人肥則風氣不得外泄為熱而自黃人瘦則外泄而
為寒中而泣出風隨四時各入五臟為名各入其
門戸所中為偏風風氣循風腑而上為腦風風入
系頭為目風眼寒入房汗出中風為内風飲酒
中風為漏風新浴中風為首風在外腠理為泄
風久風入中為腸風飱泄肺風多汗惡風時欬
短氣暴甚晝差診在眉色白心風焦絶善怒言不
可快診在口色赤肝風善悲色蒼嗌乾憎女子診
在目下色青脾風怠惰四肢不欲動不嗜飲食診
在鼻色黃腎風面龐然浮腫脊痛不可正立隱曲
不利診在肌色黑胃風頭汗多惡風飲食不下膈塞
不通腹滿失衣食寒則泄診在形衰而腹大首風
頭面多汗惡風先一日病甚頭痛至其風日却少瘥
漏風多汗不可單衣食則汗出身體自汗惡風衣
濡渴不奈勞也泄風多汗惡風汗出泄衣口乾上
漬風不能勞事身盡疼痛則寒古中風之病至而
治之湯泄十日以去八風五痺之病八風謂八方
之風五痺謂皮肉筋骨衇之痺也靈樞經曰風從
東方來名曰嬰兒風其傷人也内舍於肝外在於筋
風從東南來名曰弱風其傷人也内舍於胃外在
於肌風從南來名曰大弱風其傷人也内舍於心
外在於脈風從西南來名曰謀風其傷人也内舍
於脾外在於肉風從西方來名曰剛風其傷人也
内舍於肺外在於皮風從西北方來名曰折風其
傷人也外在於手太陽之脈内舍於小腸風從北
方來名曰大剛風其傷人也内舍於腎外在於骨
風從東北方來名曰凶風其傷人也内舍於大腸外
在於腋脅又脾論曰以春甲乙日傷於風者為筋痺
以夏丙丁日傷於風者為脈痺以秋庚辛日傷於風
者為皮痺以冬壬癸日傷於風者為骨痺以至陰遇
此者為肉痺此所謂八風五痺之病也
按新拔正云按此註引痺論今經中痺論不如此當
云風論曰以春甲乙日傷於風者為肝風以夏丙丁
日傷於風者為心風以季夏戊巳日傷於風者為脾
風以秋庚辛日傷於風者為肺風以冬壬癸日傷於
風者為腎風痺論曰風寒濕三氣雜至合而成脾
以冬遇此者為骨痺以春遇此者為筋痺以夏遇此
者為脈痺以至陰遇此者為肉痺以秋遇此者為皮
痺氣血云帝曰餘已知風穴之處游針之居願聞
孫絡谿谷亦有所應乎岐伯曰孫絡三百六十五穴
會亦有應一歲有溢竒邪以通榮衛稽畱衛散榮溢
氣竭無著外為發熱内為少氣疾瀉急怠以通榮衛
見而瀉之其間所會帝曰願聞谿谷之會岐伯曰
肉之大會為谷小會為谿肉分之間谿谷之會以行
榮衛以會大風邪溢氣壅脈熱内敗榮衛不行必將
為膿肉消骨髓外破大膕流於節腠必將為敗積寒
畱舍榮衛不居卷内縮筋肋肘不得伸内為骨痺外
為不仁命曰不足大寒畱於谿谷也谿谷三百六十
五穴會亦應一歲其小痺淫溢循脈往來微針所及
與法同源痺在皮寒在脈血凝在筋屈不伸在骨重
在肉不仁在皮膚易已在筋骨疼入腸則死陽多陰
少為熱痺陰多陽少為寒痺陽少陰盛汗出為濡肌
痺至陰遇此也五痺不已重感於邪内舍於臟各有
所歸淫溢之氣妄行隨臟所主而入為痺也行痺風
勝周痺熱勝著痺濕勝痛痺寒勝諸痺不已亦益内也
下有胞痺等當在此下
八風五痺
筋痺春遇脈痺夏遇皮痺秋遇骨痺冬遇
頭風腦風迎風發大寒腦痛漏風酒消瘟風
成癩伏梁為風根寖汗憎風胞痺腸痺
熱痺當在五痺下
四時之正氣八節之風來朝天乙風氣安静乃可利
經脈調血氣故歴志忌之八節前後各五日不可灸
刺風朝太乙具見天元玉册八正者所以候八風之
虚邪以時至者也四時者所以分春夏秋冬之氣
所以在時調之八正之虚邪而避之物犯也以身之
虚逢天之虚兩虚相感其氣至骨入則傷五臟故曰
天怠君子不可不知也海藏云豈特八風而已凡
遇七十二候中諸節候之氣寒暑温凉應爾其變異
常者可避忌之酒濕之為病亦能作痺證口眼喎
斜體曳半身不遂渾似中風舌語不正當泄濕毒不
可作風病治之而苦汗也衍義所論甚當易簡所言
與此相同見參蘇飲條下
八風散
治八風十二痺腰腿病半身不遂節痛皮瞤筋緩急
痛不在一處目眩失神恍惚妄言身上㾦瘰面上疱
起黃汗染燥濕不等顔色乍赤乍白乍青乍黑乍寒
乍熱身反張一切等證
麻黃白术(各一斤)括蔞根甘草蔓荆
天雄白芷防風芍藥石膏
天門冬(各十兩)羌活(二斤)黃芩(一斤三兩)
山茱萸食茱萸(二斤)躑躅花(二斤)
茵陳(十四兩)大黃(半斤)細辛乾薑桂心(各二兩)
丹參雄黃硃砂(各一兩另碾)
右二十五味為散酒服方寸匕日一服一月後再五
十日知一日日差一歲可常服先食
患熱風者先治熱毒治四肢不收不能用力失神不知
人合三汁法
竹瀝汁生葛汁(各一升)生薑汁(三合)
右三味相合温煖分三服平旦日晡各一服訖覺四
肢有異風疾人多慾者加薏苡仁人參不能屈伸者
加牛膝文潞公藥凖所載外臺荆瀝竹瀝法并大續
命後竹瀝法並見前
四季之風其傷人也各舍本藏先外後内難經云妄不
受邪者乃是也
金匱要略中風歷節病脈證治(後代明醫諸書所說皆取此為法)
夫風之為病半身不遂或但臂不遂者此為痺脈微數
中風使然寸口脈浮而緊緊則為寒浮則為虚寒則
搏邪在皮膚浮者血虚脈絡空虚邪賊不瀉或左右
邪氣反緩正氣即急正氣引邪喎僻不遂邪在於絡
肌膚不仁邪在於經即重不勝邪入於腑則不識人
邪入於臟則舌強難言口吐涎沫
侯氏黑散(外臺治風痼治大風四肢煩重心中惡寒不足者)
菊花(四分)白术(十八兩)細辛(五分)牡蠣(燒三分)
桔梗(八分)防風(十八兩)人參(三分)白礬(枯三分)
黃芩(五兩)當歸(十八兩)乾薑(三分)川芎(三分)
桂枝(去皮三分)茯苓(去皮三分)
右十四味為散酒服方寸七日一服初服二十日温
酒下之禁一切魚肉大蒜當宜冷食六十日止即藥
查在腹中不下也熱食即下矣冷食自能助藥(外臺有鐘)
(乳二分無桔梗)
主癲癎方
大黃乾薑龍骨(各四兩)桂枝(去皮一兩)
甘草(炙二兩)牡蠣(燒二兩)滑石石膏
凝水石赤石脂紫石英白石脂(各四兩)
右十二味杵麄篩以韋囊盛之取三指撮井花水三
升煮三沸去柤温服一升深師云大人風強少水驚
癎瘈瘲日數十發醫所不治除熱方效宜風引也
防己地黃湯
治病如強狀妄行獨語不休無寒熱其脈浮者
防己(一分)桂枝(去皮三分)防風(三分)甘草(炙二分)
右四味㕮咀以酒一杯漬之一宿絞取汁取生地黃
二斤㕮咀蒸之如粟米爛飯以銅器盛其汁更絞地
黃等汁和分再服
頭風摩散方
大附子(炮去皮臍)鹽(各等分)
右二味為散沐了以方寸七摩臍上令藥行
寸口脈浮而弱沈即主筋浮即主腎弱即主肺出入水
中如水瀉心歴節黃汗出故曰歴節
少陽脈浮而滑滑則穀氣實浮則汗自出少陰脈浮而
弱則血不足浮則為風血風相搏即疼如掣盛人脈
濇小短氣自汗出歴節疼不可屈伸此皆飲酒汗出
當風所致節即疼身體塊瘰脚腫如脱頭眩短氣温
温欲吐者以
桂枝芍藥知母湯主之
桂枝(四兩去皮)芍藥(三兩)甘草(炙二兩)麻黃(一兩去節)
白术(五兩)防風(四兩)生薑(五兩切)川子(三兩炮去皮臍)
知母(四兩)
右㕮咀以水七升煮取三升去柤温服七合日三服
烏頭湯治歴節疼痛不可屈伸
烏頭(㕮咀以蜜三升煎至一升即取烏頭)甘草(炙一兩)麻黃(去節)
芍藥黃茋(各二兩)
右四味㕮咀以水三升煮取一升去查内蜜煎熟温
服七合不知再服之
治脚氣衝心方
右以礬石二兩將水一升五合煎數沸浸脚良
附方續命湯
治中風排身不能自收口不能言冒昧不知痛處或
拘急不得轉側
麻黃(三兩去節)桂枝(去皮)當歸人參乾薑
石膏(碎綿裹)甘草(炙各三兩)川芎(一兩)杏仁(十四枚去皮尖)
右九味㕮咀水一斗煮取四升去查温服一升當小
汗薄覆被憑几坐汗出即愈不汗更服無所禁勿當
風姚云與大續命湯同兼治婦人産後去血者及
老人小兒尤宜服并治但伏不得卧欬逆上氣面
目浮腫古今錄驗方范汪云是仲景方欠兩味
三黃湯
治中風手足拘急百節疼痛煩熱心亂惡寒不下食
麻黃(去節五分)獨活(四分)細辛(二分)黃茋(二分)
黃芩(三分)
右五味㕮咀以水七升煮取二升去查分温三服一
服小汗兩服大汗心熱加大黃二分腹痛加枳實一
枚氣逆加人參三分悸加牡蠣三分渴加括蔞根三
分先有寒加附子一枚(見千金方)
八味丸
治風虚頭眩苦極口不知味腹饑温中益精氣附子
湯方見風濕中見近效治脚氣上入小腹不仁
熟地黃(八兩)薯蕷(四兩)澤瀉(二兩)山茱萸(四兩)
牡丹皮(二兩)桂枝(去皮三兩)茯苓(三兩)附子(去皮臍三兩)
細末煉蜜丸桐子大酒下十五丸日再服加至二十
五丸(易催氏)
越婢加术湯
治内極熱則身體津脱腠理開汗大濡厲風下焦脚
氣並治之
麻黃(去節六兩)石膏(半斤)生薑(三兩切)甘草(炙二兩)
大棗(十枚擘)白术(四兩)
右六味以水六升先煮麻黃再沸去上沫内諸藥煮
取三升去查分温三服惡風加附子一枚炮(見千金方)
風癎例
經云因母腹中感驚風氣而得後成人至欲壯纔發
是其源也
五癎五獸
犬癎反折上竄犬叫肝也鷄癎驚跳反折鷄叫肺
也羊癎目瞪吐舌羊叫心也蛇癎弄舌搖頭心
也牛癎目直視腹滿牛叫脾也猪癎如尸吐沫
猪叫腎也已上五癎重者死病侈甚者亦死錢
氏云大喜後食乳食多成驚癎大哭後食乳食多
成吐瀉服冷乳則青食熱乳則瀉黃男發搐
目左視無聲右視有聲女發搐目右視無聲左視
有聲相勝故也别有發時證
炒香丸(並見局方)
後有蝎稍丸一名靈砂歸命丹
治小兒每一粒分作一十五丸每服二丸蜜水下
此治脈有力内熱無力外寒五生丸治之
鶴頂丹硃砂丸錢氏抱龍丸錢氏安神丸(主治並見)
(本方)山藥牙硝龍腦麥門冬
凝水石
東垣先生驪珠丹(治老人虚熱皮燥不食安神)
人參沈香
局方甘露丸(主治並見本條)
至寶丹治命金丹不換金丹蝎稍丸軟金丸
(並見王厲大通痺本方後)
易簡三生飲
治卒中昏不知人事口眼歪斜半身不遂咽喉作聲
痰氣上壅無問外感寒内傷喜怒或六脈沈伏或指
下浮盛幷宜服之兼治痰厥飲厥及氣虚眩暈悉有
神效但口開手散眼合遺尿聲如鼾鼻者並難治療
南星(一兩)川烏(半兩)生附(半兩)木香(一分)
右㕮咀每服半兩水二盞薑十片煎至六分去查温
服或口禁不省人事者用細辛皂角各少許為細末
以蘆管吹入鼻中候噴嚏其人少蘇然後進藥痰涎
壅盛者每服加全蝎四枚仍用養正丹鎮墜之一法
氣盛人止用南星半兩木香一錢加生薑七片煎名
星香散一法氣虚人用生附子并木香如前數煎名
附香飲亦有天雄代附子者並治卒中始作無不尅
效因氣中以淨湯化蘇合香丸乘熱灌服仍用前
藥汁濃磨沈香一呷許再煎一沸服之候服前藥已
定審其的然是風方用醒風湯小續命湯之類中
寒只用附子理中湯薑附湯中濕則白术酒术附
湯之類皆可用中暑不錄於此痰飲厥逆氣虚眩
暈止守本方
五生丸(李仲南傳治痛有神)
南星半夏川烏白附子(各一兩)
大豆(去皮秤一錢半)
右細末滴水為丸桐子大每服三丸至五丸不得過
七丸薑湯下
局方生白丸(治風大痛筋脈攣急)
白附子(三兩)南星(三兩)半夏(七兩)川芎(半兩已上㕮咀銀器)
(磁器内將水煮五沸取出焙乾用)
右細末糯米麵糊為丸如桐子大生薑湯下二十丸
不拘時
局方青州白丸子
治男子婦人半身不遂手足頑麻口眼喎斜痰涎壅
塞一切風病他藥所不能療者小兒驚風大人頭風
洗頭風婦人血氣並宜治之
南星(三兩生用)半夏(水泡七兩生用)白附子(二兩生用)
川烏(生去皮臍半兩)
右搗羅極細末以生絹囊盛用井花水未去者更以
手揉令出如有查更研收入絹袋擺盡為度於磁盆
中日曬夜露至晚棄水别用井花水攪又擺至來日
早再換新水攪如此春五日夏三秋七冬十日去水
曬乾後如玉片碎碾以糯米粉煎粥清為丸如菉豆
大初服五丸加三服至三日後浴當有汗便能舒展
服經三五日呵欠是應常服十粒以來亦無痰膈塞
之患小兒驚風薄荷湯下三兩丸
易簡青州白丸子(主治脩製並見本方)
南星白附子半夏川烏
右每服五十丸生薑湯下此藥本方所服丸數極少
恐難愈病今加數服之咳嗽痰實咽喉作聲老人小
兒宜加服之一切痰涎為患及中風偏廢之疾常
服悉有神效若小兒瀉後發熱多作慢驚常雜以
金液丹用之甚騐男子婦人小兒小便白濁及思
念過多致陰陽不分清濁相干此藥極能分利若
心多驚悸夜卧不寧或復健忘甚者狀如癲癎皆由
心氣鬱結或思慮傷脾致痰飲為患迷亂心經之所
致也不宜遽用凉心之劑當服此用温膽湯佐之
若心中怔忡嘈雜暈眩頭目昏沈肌肉瞤動頸項強
痛四肢痠痛手足戰曳甚者半身不遂多因痰飲使
然若例作心病風病并寒濕治之恐非其宜亦當用
之仍以利痰飲之劑服無不應手而愈一方用南星
白附子等分半夏倍之滴水為丸服之亦效
白茯苓丸(此皆治癎症)
南星半夏白术白附子茯苓白礬
右細末生薑汁滴丸菉豆大生薑湯下二三十丸無
時
二白丸(此二味互分温凉不可不察)
白礬(一塊約一兩許)
右用生蒸餅裹蒸熟去皮臨丸入輕粉一字或半錢
量虚實加減丸桐子大每服二三十丸薑湯下小兒
丸小
小靈寶丹
附子(炮二兩)天麻全蝎白殭蠶(炒)
藿香葉南星(炮)白附子(炮各半兩)
右細末酒糊丸桐子大温酒下十五丸
靈寶丹又有草烏黑豆製謂之窮靈寶丹
枸杞丸
枸杞(真者一兩)薑屑(一兩)半夏天麻
白礬(各一兩)
右為細末好酒和作團以生蒸餅劑裹藥蒸熟去上
薄皮搗和勻如硬洒酒些小可丸
治癎方治太陽陽明二經為病
荆芥穗(四兩)白礬(三兩為細末)
右棗肉丸桐子大每服二十丸荆芥湯下次服三十
丸次服四十丸次服五十丸食前
食療云蛇脱皮主去風邪明目治小兒一百二十種驚
癎寒熱腸痔蠱毒惡瘡安胎熬用治蛇癎弄舌搖頭
者宜用全脱也
狂邪顛癎常欲卧眠自賢自智驕居妄行一體方(此能安臟)
(下氣)
右用白雄雞一隻煮熟五味調和作羹粥食之
古鏡味辛無毒主驚癎邪氣小兒諸惡疾煮取汁和諸
藥煮服之文字彌古者尤佳
南星半夏例
加黃芩為小黃丸加人參苦葶藶為定喘丸
又一法加硃砂煮半夏白附子糊丸桐子大每服十五
丸生薑湯下薄荷湯亦可
易簡紅丸子(脩合治療之法並見局方)
蓬术三稜橘皮青皮胡椒乾薑
阿魏礬紅
右每服六十丸薑湯嚥下大治大人小兒脾胃之證
極有神效但三稜蓬术本能破癥消癖其性猛烈人
不以此為常服之劑然今所用者以生産之處隔札
二藥不得其真乃以紅蒲根之類代之性雖相近而
功力不同應老弱虚人小兒姙婦以其治病不能傷
耗真氣但服之兼疑此藥須是合令臻至用好米醋
煮陳米粉為丸若脩合之時當去阿魏礬紅小橘皮
煎治尋常飲食所傷中脘痞滿服之應手而愈大
病之後穀食難化及治中脘停醋並生薑湯下脾
寒瘧疾生薑橘皮湯下心腹脹痛紫蘇橘皮湯下
脾寒作楚菖蒲湯下酒疸穀疸遍身昏黃大麥湯
下兩脅引乳痛沈香湯下酒積食積面黃腹脹時
或乾嘔煨薑湯下婦人脾血作楚及血癥氣塊經血
不調或過時不來並用醋湯嚥下寒熱往來者尤宜
服之産後狀如顛癎者此乃敗血上攻迷亂心神
所致當以此藥熱醋湯下其效尤速男子婦人有
癲之患者未必皆因心經蓄熱亦有因胆氣不舒遂
致痰飲上迷心竅故成斯疾若服凉劑過多則愈見
昏亂當以此藥衣以辰砂用橘葉煎湯嚥下名小鎮
心丸姙婦惡阻嘔吐全不納食百藥不治惟此最
妙乃佐二陳湯服之但人疑其墮胎必不信服每易
名用之時有神效但恐姙婦服之此後偶爾損動必
歸於此藥故不敢極言其效
局方紅丸子
治丈夫脾積滯氣胸膈滿悶面黃腹大四肢無力酒
積不食乾嘔不止皆脾連心胞及兩乳痛婦人脾血
積氣諸般血癥氣塊及小兒食積骨瘦面黃腹脹氣
息不嗜飲食漸成脾勞不拘老幼並宜服之
廣茂(五斤)青皮(五斤)胡椒(三斤)乾薑(三斤)
陳皮(四斤去白㨂淨)京三稜(三斤水浸令軟切作片子)
右件六味並為細末醋糊丸桐子大礬紅為衣每服
三十丸食後薑湯下小兒臨時加減與之
局方蘇合香丸
療傳屍骨蒸殗殢肺痿痓忤鬼氣卒心痛霍亂吐利
時氣鬼魅瘴瘧赤白暴利厥血目閉痃癖疔腫驚癎
鬼忤中人小兒吐乳大人狐惑等病
蘇合香油(一兩入安息膏内)白术(二兩)青木香(二兩)
硃砂(二兩碾水飛)白檀(剉三兩)薰陸香(另研一兩)
沈香(二兩)烏犀(錫屑二兩)安息香(二兩)
無灰酒(一斤熬膏)香附子(二兩去皮)訶棃勒(三兩煨去皮)
龍腦(一兩研)麝香(一兩)蓽撥(三兩)
右細末入硏藥勻用安息香膏并煉白蜜和劑每服
施元桐子大早取井花水温冷任意化服四丸老人
小兒可服一丸温酒化服空心服之用蠟紙裹一丸
如彈子大緋絹袋當心帶之一切邪神不敢近
易簡蘇合香丸(主治脩製並見前局方)
每服一二丸沸湯少許化服治卒中昏不知人事及
霍亂不止及心腹撮痛鬼疰客忤癲癎驚怖或攧撲
傷損氣暈欲倒凡是倉卒之患悉能治療隨身不
可暫闕辟諸惡氣并禦山嵐瘴氣無以踰此若吊喪
問疾之處尤不可無但市肆所賣多用腦子當以火
上焙去烈氣以酒調服若用心過度夜卧不安尤宜
服功效不可具述
返魂丹
治小兒諸風癲癎潮發瘈瘲口眼相引項背強直身
關緊急目睛上視及諸病久虚變生虚風多睡皆因
荏苒不解宜服之
烏犀(錫屑二兩)水銀(半兩)天麻(酒洗切焙)梹榔(各半兩)
殭蠶(去絲嘴微炒)硫黃(半兩為末明磁盞慢火養却入水銀急炒去青成砂要知緊慢)
獨活(去蘆)川烏(燒通赤焰烟少許合舊絹上卷之冷傾出)乾蝎(炙)
蓽撥(各一兩)肉桂(去麄皮)防風(去蘆)沈香
槐膠當歸(去蘆酒浸切焙炒黃)細辛(根)天南星(湯洗)
(薑自然汁煮軟細切焙乾炒黃)阿膠(杵碎蛤粉炒如珠子)藿香葉(去梗土)
烏蛇(酒浸一宿炙令熱去皮骨用肉)白花蛇(酒浸一宿炙令熱去皮骨用肉)
羌活(去蘆)白附子(炮一兩)麻黃(去根節)半夏(湯泡薑汁浸三宿炒黃)
羚羊角(鎊)陳皮(去白已上各一兩)天竺黃(研)
木香人參(去蘆)乾薑(炮)茯苓(去皮)蔓荆子(去白)
(皮)晚蠶紙(微炒)&KR2208;本(去土)敗龜板(醋酒塗炙黃)
桑螵硝(炒)白芷何首烏(米湯浸煮炮乾)虎骨(醋酒塗炙黃)
縮砂仁丁香白术(泔浸一宿切焙乾)枳殼(去白麩炒)
厚朴(去麄皮薑汁塗炙令熟已上各三分)蟬殼(去土炒)川芎
附子(水浸泡去皮尖)石斛(去根剉)肉豆䓻(去殼炒)龍腦(另研)
牛黃(研)硃砂(研水飛)雄黃(研水飛各一兩)麝香(另研一錢)
烏鷄(一隻去嘴翅足)狐肝(三具已上二味臘月内瓦甌盆盖固濟木炭燒赤取出研極細)
金箔(二十箇為衣)
右藥五十八味並須如法製造杵令細煉蜜和合入
酥即搗二三千杵丸如桐子大金箔為衣每一歲兒
温薄荷自然汁化下無時
八風例
海藏云撓萬物者莫疾乎風風者百病之長善行而數
變衝蕩吹擊而無窮從前來者為虚邪從後來者為
實邪自病者為正邪假令春得金風是為賊邪非窗
牖之風為賊風也故古人云虚邪賊風避之有則
局方入風丹
半夏(白礬製一兩)白殭蠶(炒)白附子(炮各五錢)
天麻(酒浸)麝香(研各二錢半)寒水石(燒赤水飛半斤)
右細末入碾藥再碾勻煉蜜丸櫻桃大細嚼一丸荆
芥湯茶湯任下食後服
辰砂天麻丸
天麻(二兩)南星(二兩薑汁浸切片)川芎(二錢半)
白附子(炮五錢)白芷(一錢八分半)麝香(三錢二分半)
辰砂(五錢一分半入藥一半為衣)
右細末水糊丸桐子大荆芥湯下二十丸無時
辰砂丸(治心熱驚風痰涎壅塞)
辰砂(半兩)半夏(湯洗一兩)蝎稍(焙一錢)白附子(焙二錢半)
白殭蠶(炒二錢)牛黃(一錢)硼砂(一錢研)
右細末糊丸桐子大生薑荆芥湯下二十丸無時
麝香全蝎散(治小兒驚癎)
麝香硃砂(各半錢七)全蝎(一箇大者)
右三味碾爛熱酒調下空心
立應散(治急慢驚風)
麝香(少許)蝎稍(二錢)金頭蜈蚣(分開曝乾)
右為細末鼻内㗜隨左右用之
徐老丸(權藥皆生用常服皆製)
南星半夏蛤粉白礬乾薑大黃
黃連黃蘗牽牛
解語丸(治中風言語造次不正)
白附子石菖蒲遠志全蝎羌活
天麻南星白殭蠶
右為細末蜜丸豆大服之
玉液丸(主治製並見局方)
半夏(洗)白礬寒水石(燒)
玉芝丸(主治並見本方)
人參白礬茯苓南星半夏
薄荷
人參半夏丸(玉芝加蛤粉)
藿香黃連黃蘗乾薑寒水石
右末之上主藥並用糊為丸
與藏用丸相和為搜風丸與金花丸相合為軟金花丸
局方通聖白花蛇散(主治並見本條)
天麻赤箭防風厚朴藁本海桐皮
蓽撥木香(不見火)肉桂杜仲山藥
當歸甘草菊花羌活虎骨(醋炙)白芷
乾蝎牛膝(酒浸)白花蛇威靈仙(去土)蔓荆子(去皮)
郁李仁白附子(以上各等分)
右細末每服一錢或二錢温酒調下荆芥湯亦得空
心服久病之人尤宜服之
木香保命丹
通聖白花蛇細散星螵蠶獨麝均攤
蜜丸如彈朱衣色便是木香保命丹
仲景皂角丸例
皂莢丸(治欬逆上氣淋濁立坐不卧)
皂角一物杵末蜜丸桐子大大棗膏汁下
又一法加半夏一法加大黃一法加牽牛利膈一法
加槐莢子青皮半夏黑牽牛右用生薑糊丸桐子
大生薑湯下一十五丸孫真人治大小便不通關
膈不利燒皂莢粥飲下三錢立通
崔元亮治咳嗽腹脹
炙皂角去弦
右細末蜜丸桐子大肉汁下十丸利後忌肉一月
皂角為君一法加神麯麥蘖半夏
白礬南星青皮陳皮白芷
右細末薑糊丸桐子大每服三十丸薑湯下硃砂為
衣
皂莢半夏湯(治痰胸中不散)
皂莢五大錠打碎半夏五兩二味同煮一日去皂
莢取半夏晒乾為散每服一錢水一鍾生薑十片
䓤白三莖煎六分去查温服無時
衍義云(治風涎潮熱寒氣不通)
皂莢(炙一兩)白礬(生半兩)輕粉(半錢)
右末之水調一二錢灌之須臾吐涎用丸者分膈下
涎也
皂莢治喉閉逡巡不救方
皂莢(去皮子生半兩為細末筯頭點少許在痛處更以醋糊藥末厚塗頂上須臾便破血出立)
(效)
皂莢丸(治咳嗽久不差)
皂莢(不以多少去皮弦酥炙黃焦去子)
右為細末蜜丸桐子大每服十丸臨卧桑白皮煎湯
下
治暑中久病濕熱
皂莢與蒼术燒之以辟濕熱疫氣温邪
治遠年近日休息利皂莢不蛀者不以多少土磚燒
有焰盆子合定以土圍之存性搗為末每服二錢
茶末一錢相和白湯點服病雖大不過三五日愈
日可二服
枳殼丸
皂角(二兩酥炙去皮子)枳殼(二兩麩炒)木香梹榔
半夏(各半兩)
右為細末薑糊丸桐子大薑湯下三十丸食後臨卧
服
祛風丸
皂莢(君)車前子赤茯苓木香梹榔
枳實大黃牽牛青皮陳皮
半夏
右為細末米飲丸桐子大三十丸薑湯下
備急五嗽丸
皂莢乾薑桂(各等分)
右為細末蜜丸桐子大酒米飲下五丸
小枳殼丸
枳殼茯苓白术乾薑半夏(各等分)
梹榔木香例
𨗳飲丸
枳殼木香梹榔青皮白术陳皮
半夏茯苓三稜廣茂(各等分)
一法加牽牛用生薑自然汁糊為丸
三倍丸
木香(一兩)青皮(二兩)半夏(三兩)
右細末薑糊丸薑湯下
小梹榔丸
木香(一兩二錢半)梹榔枳實(三兩五錢半)大黃(五兩)
牽牛頭末(二兩)
右細末水丸加青皮為氣針丸一法去大黃加乾薑
以其所傷有寒熱之異也去枳殼大黃加陳皮乾薑
為梹榔丸
大梹榔丸
木香(三錢)梹榔(三錢)枳殼(半兩)大黃(一兩)
青皮(半兩)陳皮(半兩)黃連黃栢
廣茂(各三錢)當歸香附子(炒)牽牛末(以上各一兩)
右二藥生薑糊丸菉豆大薑湯下二十丸並實熱人
可以服一法枳實木香梹榔青皮陳皮三稜廣茂
枳殼大黃牽牛為細末糊丸桐子大一法去大黃
牽牛加神麯麥蘖
三稜丸
治男子婦人癥瘕痃癖積聚成塊不散堅滿胸膈痞
悶飲食不下兩脅時痛一切腹脹積聚等證並皆治
之
人參(三錢)木香(三錢半)梹榔(三錢半)白术
三稜(一兩半)廣茂(六錢半)
右細末生薑汁糊丸桐子大臨卧生薑湯下三四十
丸一法為散每日空心沸湯調服三錢早晚各一
服
木香三稜丸
木香(半兩)三稜(一兩半)廣茂(一兩)香附子(四兩)
右加甘遂為泄水丸加甘遂牽牛茴香為泄水散
薑汁調下子和泄水丸藏用丸一料加甘遂一兩
泄水散
牽牛頭末(一兩)木香(二兩)茴香(一兩炒)甘遂(三錢半)
右調細末薑汁調一二錢
錢氏宣風散
牽牛末(一兩)梹榔(二斤)陳皮甘草(各半兩)
右細末食前蜜水調半錢或一錢
錢氏利驚丸
輕粉(一錢)天竺黃(二錢)青黛(一錢)牽牛末(半兩)
右細末蜜丸豌豆大薄荷湯下加半夏為軟金丸
守真藏用丸遍身疼痛者加白芥子為應痛丸大
熱瘡痒者加芒硝為解毒丸腸胃燥澁者加郁李
仁為潤腸丸日久成積者加蜜陀僧為消積丸
加桃仁為桃仁丸加桂陳橘皮茴香為和中丸
加木香梹榔為彌善丸加薄荷川黃連川芎為神
芎丸
通聖散加地骨皮甘菊花生地黃
蜜丸通聖菊花丸加天麻甘菊熟地黃蜜丸為通
聖天麻丸右藥丸如彈子大每服一丸
大抵通聖散解利治實人外傷傳染有形大便結者效
非仲景本藥也與易老羌活散加大黃同意若内傷
冷物寸口小者變證必矣戒之戒之
泄水丸散治脚瘡中痛法在十棗湯後盖厥隂分也
木香定痛丸
治遠年近日患腰脚疼痛不能起坐氣血凝滯走注
疼痛一切腰痛
木香(半兩)青皮(二錢)陳皮(二錢半)大黃(一兩)
黑牽牛(二兩一本七錢)甘遂(二錢)茴香(二錢半)
川芎(二錢半)白芥子(炒一錢半)當歸(三錢半)
没藥(二錢)
右細末酒糊丸桐子大每服一十五丸二十丸食前
臨卧温湯下
仲景附子湯(此下五方當在少陽條下)
附子人參白术茯苓芍藥
四物附子湯
治風濕相搏骨節煩痛四肢拘急不可屈伸近日則
自汗出而氣短小便不利惡風不欲去衣或頭面手
足時時浮腫
附子(炮一錢)桂心(八錢)白术(六錢)甘草(炙四錢)
生薑(六錢)
右㕮咀水一升半煑取八合分三服微汗愈對病加
減大汗煩者三服三合體重者加防己八錢
悸氣小便不利者加茯苓六錢
仲景甘草附子湯此四物附子湯無乾薑
附子湯(此湯在四君子湯條下)
治濕痺緩風身體疼痛如拆肉弩割錐刺
四君子湯加桂附芍藥白术附子為君而多
右七味水一升煮六合分三服對證增損
易簡附子湯與附子同在少陰薑附湯下
萬病無憂散
木香胡椒(各半錢)黃茋木通陳皮
桑白皮白术(各一錢)黑牽牛末(六錢)
右七味細末二錢七牽牛末二錢空心薑湯調服
枳實丸
枳實(三錢)大黃(半兩)牽牛(半兩)
右三味為末與子和細水丸為小兒通膈丸加皂角
為祛風丸
搜風利膈丸
大黃(煨二兩)牽牛(炒二兩)芒硝(半兩)
右細末糊丸菉豆大量虚實加減
玄胡丸
古方玄胡丸(此藥當在氣條論内外感也)
玄胡(一兩)青皮(五錢)陳皮(五錢)乾薑(三錢)木香
三稜廣茂(各四錢)當歸雄黃(另碾各三錢)
右細末酒糊丸桐子大
詵詵麯糵丸
青皮(去白)陳皮(去白)三稜廣茂木香梹榔
半夏(製)白术麥蘖薑屑神麯(各等分)
右為細末糊丸温水下二三十丸無時已上凡泄後
服白粥一二日忌油膩肉食恐成疳也
醫壘元戎卷十一
