醫壘元戎卷二
元王好古撰
太陽證(太陽流入陽明故葛根次服)
仲景葛根湯(主治脩製並見活人二方同)葛根加半夏湯
葛根黃芩黃連湯葛根升麻湯(錢氏用治小兒㿀疹傷寒)
葛根升麻芍藥甘草
海藏云活人言頭疼如破者連鬚葱白湯次又不已
者葛根升麻湯恐太陽流入陽明斷其路故以此湯
主之地黃湯内加犀角以升麻代之是知陽明藥非
太陽藥也人或初病太陽證便與葛根升麻湯是遺
太陽不惟遺經及引太陽邪氣入於陽明不能解也
其變可勝言哉
活人葱白例(此例當在前麻黃葛根葱䜴湯四味條下)
連鬚葱白湯(治傷寒發汗已未頭疼欲破者)
葱白(連鬚半斤)生薑(二兩)
右以水二升煮取一升去滓分二三服此藥不差者
服葛根葱白湯
葛根葱白湯
葛根葱白生薑芍藥
川芎知母
右剉水三升煎一升去滓分二服
七味葱白湯
許仁云傷寒或因氣勞或因食勞其病如強力持虛
行步而發者力勞也
葱白(連鬚)葛根鹽䜴生薑
麥門冬亁地黃澇水(一勺揚之無數)
右七味澇水煎三分去二去滓分作二服覆首出汗
王朝奉方活人葱白例並出金匱祖方
葱薑湯(治姙娠傷寒)
葱白(十莖)生薑(三片切)
右二味以水三升煮取一升分作三服取汗為度
又葱䜴湯
葱白(二兩半)䜴(半斤)
右以水三升煮取一升分作二服取汗為度
又葱白一物湯
葱白(二把)
又葛根一物飲子
右以水一升煮熟服取汗食盡亦主安胎若胎死須
臾即出
葛根汁每服一小盞如人行五里地道一服若無生
葛亁葛㕮咀煮濃汁服至于升麻梔子前胡知母黃
芩杏仁六味共七物内加葱白三兩莖煎去滓服
普救散(治小兒傷寒)
亁葛(炒半斤)甘草(炒赤四兩)蒼术(一升泔浸煌)
右麤末每服二大錢水一鍾煎至七分去滓熱服
百解散
升麻湯(六兩)蒼术(四兩)菖蒲(一兩)
右同為末水煎服
又百解散(治太陽陽明合病)
麻黃荆芥石膏川芎
蒼术甘草
又百解散(治證同前)
麻黃菖蒲蒼术甘草
不卧散
蒼术(半兩)甘草(一兩)菖蒲(三錢)
右以水同生薑棗煎服
蕩邪散
藁本蒼术甘草(各等分)
右以水一盞煎服之
和解散
蒼术(半斤製)藁本桔梗(微炒)厚朴(製各二兩)
陳皮(去白)甘草(煮各四兩)
右為麤末每服三錢水一大盞生薑三片棗一枚去
滓服
易簡王氏生料五積散
治感冐風寒肩背拘急發熱頭疼或為寒所搏一身
凜然急用此藥如服養胃湯法以被覆汗出即愈
蒼术桔梗枳殼麻黃
陳皮(各六錢)白芷川芎當歸
甘草官桂半夏白芍
茯苓(各二錢)亁薑厚朴(各四錢)
右㕮咀每服四錢水一盞半生薑三片葱白一根煎
至六分去滓食前熱服尋常被風寒濕氣交互為病
頸項強直或半身偏疼或麻痺但服此藥加麝香末
少許煎服自能平治婦人經候不調心腹撮痛或閉
塞不通加醋一合煎服產後催生及胎死腹中亦
如前法能飲者更加酒半盞產後發熱及往來寒
熱不問感冐風寒及惡露為患均可治療腹中血塊
尤宜熱醋調服傷寒手足逆冷面青嘔吐宜加附
子或痃癖癥瘕膀胱小腸氣痛加炒茱萸半錢鹽
少許脚氣加茱萸木瓜大便祕者加大黃脚氣
下注焮然赤腫者以大便流利為度脚氣初發增
寒壯熱者亦宜此藥利之又一方治渾身瘡疥膿
血水淋&KR0377;經時不愈加升麻大黃名升麻和氣飲
蓋瘡癬為患多因内有所蘊發在皮膚若只傅以藥
何由得愈不若以此藥滌之若寒濕之氣注下作瘡
瘡愈則毒氣入腹為害不淺此藥尤妙若有熱證則
以敗毒飲亦加大黃煎服
海藏五積論
麻黃桂芍藥甘草即麻黃桂枝各半湯也蒼术甘草陳
皮厚朴即平胃枳殼桔梗陳皮茯苓半夏即枳梗
半夏等湯也又川芎當歸湯治血又加亁薑為
厚朴散右此數藥相合為解表溫中泄熱之劑去
疾消痞調經之方雖為内寒外感表裏之分所制實
非仲景表裏麻黃桂枝薑附之的方也至於冷積嘔
吐泄痢癥瘕時疾疫氣項背拘急加葱白豆䜴厥逆
加吳茱萸寒熱咳逆加棗婦人難產加醋始知用之
非一途也惟知活法者擇之
仲景五苓散
治太陽病後汗後大汗出胃中亁煩燥不得眠欲得
飲水者少少與之令胃氣和則愈若脉浮小便不利
微熱消渴者與五苓生之
猪苓(十八銖去皮)澤瀉(一兩一銖)茯苓(十八銖)桂(半兩去浮皮)
白术(十八銖)
右五味為末以白米飲調服方寸匕日三服多飲暖
水汗出即愈胃弱小便少亦宜少減二苓澤瀉加
白木桂便以生薑之類若水停心下煎生薑三錢
或半夏入煎濃調服五苓散秤三錢或半兩亦可
太陽標病𫝊入標之本發渴溺不利以此散導之邪
自膀胱而出也若未渴妄用五苓散反引邪氣入裏
而不能解也故易老云即太陽經之一藥也若傷寒
太陽脉緊而渴者不宜用此陽明證後有仲景五
苓散一條甘露飲枳术湯梅師方一以其消痞去水
故入陽明例飲酒而泄瀉者脾胃受濕也何以知
之仲景厥而心下悸者宜先治水當服茯苓甘草湯
却治其厥不爾水漬入胃必作利也故飲而瀉者五
苓散甘露飲子神效飲酒若過度必作利者裏急後
重者溫熱之毒浸漬腸胃也當作别治甘露飲即
五苓散去猪苓(闕)
附子散
治傷寒手足逆冷筋脉拘急汗出不止頭強搖頭口噤
桂心(二錢)附子(一兩炮)白术(一兩)川芎(三錢)
獨活(半兩)
右各㕮咀每服三錢水一鍾棗一枚同煎至五分去
滓溫服
桂心白术湯
治傷寒陰痓手足厥冷筋脉拘急汗出不止
白术防風甘草桂心
附子川芎(各等分)
右剉如麻豆大水五盞薑五片棗一枚同煎七分去
滓溫服
附子防風散
治傷寒陰痓閉目合面手足厥逆筋脉拘急汗出不
止
白术防風甘草桂心
附子亁薑柴胡茯苓
五味子
右㕮咀每服三錢水一盞生薑四片煎至七分去滓
溫服無時
八物白术散
治傷寒陰痙三日不差手足厥冷筋脉緊急汗不出
陰氣内傷
白术茯苓桂心麻黃
羌活良薑附子五味子
右㕮咀每服四錢水一大鍾薑五片同煎至五分去
滓溫服無時無論有汗無汗藥并下藥中總加羌活
王朝奉剛柔二痓三藥
金匱括蔞桂枝湯(有汗者弱也屬陰)
太陽證其證備身體強兀兀然脉沈遲為痓
括蔞根(三兩)桔梗(去浮皮三兩)芍藥(三兩)甘草(炙二兩)
每服五錢水二小盞薑七片棗二枚煎至一盞去滓
服汗不出食頃啜熱粥以發之
桂枝加葛根括蔞湯(治症如前)
桂枝芍藥(各一兩)甘草葛根
括蔞根(各二錢半)
右㕮咀每服五錢水二盞薑五片棗二枚煎至一盞
去滓服
金匱葛根湯(無汗者剛也屬陽)
太陽病無汗而小便少反氣上衝胞口噤不得語欲
作剛痓
葛根(四兩)麻黃(三兩去節)桂枝(二兩去浮皮)甘草(煮二兩)
生薑(三兩切)芍藥(三兩)大棗(二十枚)
右㕮咀水一斗先煮麻黃葛根一二沸去上沫内諸
藥煮取三升去滓溫服取微汗王朝奉云芍藥二兩
活人舉敗散(治新產血虛痓者)
右以荆芥穗不以多少微炒為細末好酒調五錢服
之
或云仲景痙病無藥今王朝奉治痙葛根湯即桂枝湯
内加葛根麻黃是也治後有金匱芍藥三兩一句即
是仲景有本方也叔和編次仲景言證而無藥金匱
以有也活人百合證數藥以為活人藥而不知本草
所載皆金匱方當知仲景有本方矣金匱玉函即仲
景之昔稱也金匱要略亦出玉函故朝奉但言金匱
處便為仲景方也故文潞公輩皆稱仲景為羣方之
祖蓋本此也
海藏痓濕暍别法
神术湯(治風濕惡寒脉緊)
蒼术防風甘草
右㕮咀葱白煎去滓服解利無汗治剛痓加
羌活獨活麻黃
白术湯(治風濕惡寒脉緩)
白术防風甘草
右㕮咀生薑煎去滓服解利有汗治柔痓加
桂心黃耆白术
太陽陽明加川芎荆芥穗正陽陽明加羌活酒大黃
少陽陽明加防風柴胡熱而在表者加黃芩
寒而在表者加桂枝黃茋附子熱而在裏者加大黃
寒而在裏者加亁薑良薑附子以上數經寒熱當
以脉别之
汗少者加蒼术陽濡而弱濕溫也
先傷濕後傷暑脉虛名曰重暍
汗多者加白虎桂枝陰小而急
先傷寒後傷熱
身熱脉虛自汗惡寒中暑也
白虎加桂湯
身熱脉浮自汗欲睡風濕也
白术防已湯
先傷風後傷熱
先飲冷後傷暑五苓散主之此必心下痞也濃煎生薑
湯調服或四君子湯調中湯亦可若中和後或小便
不利或莖中痛以蒲黃三錢滑石五錢甘草一錢為
細末熱水調送金華丸三五十丸太陽中熱者暍
病也中暑亦暍病也太熱中熱發熱惡寒身重反
痛脉弦細芤遲小便洒洒然毛聳少有勞忽然身熱
口開齒燥此有三忌忌發汗(一)忌溫針(二)忌大下
(三)若犯此三忌則有三甚發汗惡寒愈甚(一)濕針
發熱愈甚(二)大下小便淋甚(三)
問弦細芤遲當用何藥答曰海藏黃茋湯主之
海藏黃耆湯
人參黃耆白术茯苓
芍藥甘草(各等分)
右㕮咀每服三錢水一大盞生薑三片煎至六分去
滓溫服
東垣李明之先生云如治風先浸防風二兩次煎餘藥
與同例
蒼术不以多少泔浸透刮去皮切作片子晒亁每服
四兩水三大碗煎至二大盞去滓煎用下項藥
白术白茯黃耆白芍
右四味各等分細剉每服一兩以蒼术水煎至一盞
去滓溫服食遠可用若三焦氣弱中土不能營飲食
心下痞内外三焦之氣絶也當先浸黃耆二兩水
二碗煎至一碗再煎正藥黃耆湯一大服用接内外
三焦元氣同東垣先生法
上浸蒼术煎藥燥濕也下浸黃耆煎藥接氣也
易簡白术湯
治小兒洩泄胃熱煩渴不問陰陽並宜服之
人參白术术香茯苓
甘草黃耆(各兩)亁葛(二兩)
右㕮咀每服二錢水一盞煎至半盞量大小與服仍
用香連丸間之渴欲飲水者時時煎服任意飲之彌
多彌佳白术湯一方治嘔吐白术人參各一兩半
夏一兩半茯苓甘草亁薑各半兩薑煎服錢氏謂小
兒吐瀉當溫補之每用理中丸以溫其中五苓散以
導其逆連進數服兼用四君子湯加陳皮調之若已
虛損用金液丹雜以青州白丸子為末米飲調服多
服乃效若吐瀉之後發熱必作驚風二藥服之累有
神效若胃氣已生則旋減金液丹却以異功散等
藥徐徐調之若食不消脾胃虛寒嘔吐惡心者當
服益黃散用陳皮半夏青皮訶子肉甘草各一分丁
香一錢量大小煎服小兒暑月吐瀉其證不一宜詳
審用之不可差謬有伏暑者小便必不利宜五苓散
香茹散有傷食者其吐并糞必酸臭氣宜服感應
丸有虛冷者泄瀉必多宜以六神湯加附子服之
用人參茯苓山藥白术扁豆甘草等分薑棗煎服風
證加天麻痢加罌粟殼吐瀉初定當以天南星為
末每服加冬瓜子仁七粒煎服以防變癎若瀉色
青當用驚藥小兒之病與大人無異用藥亦同量力
用之惟風氣臍風夜啼重舌變蒸客忤驚癎解顱
魃病疳氣不行數證錢氏方甚詳
消暑丹
半夏(一斤)茯苓(半斤)甘草(生半斤)
右以醋五升煮半夏蓋醋煞亁薑汁作糊無見生水
為丸每服五十丸熱水嚥下精意脩治用之極效
中暑為患藥下即甦傷寒發熱頭疼服尤妙夏
月常服止渴利小便雖飲水多亦不為害應是暑藥
皆不及此若痰飲停節並用生薑湯下入夏之後
不可缺此
霍亂證夫嘔吐而利者霍亂也三焦者水穀之道路邪
在上焦者則吐而不利邪在下焦者則利而不吐邪
在中焦既吐則利以飲食不節冷熱不調清濁相干
陰陽乖隔遂成霍亂揮霍撩亂重也吐利而已輕也
霍亂吐瀉者風濕暍外至生冷硬内生内外合而為
病謂如風寒濕暑熱暍所傷各有先後食飲菜果各
有多少内外𫝊變各有輕重以六經脉併何經何藏
以隨所應見活之或表或下或和或收燥潤分利溫
之屬浮弦實細遲緩宜求此之謂也外邪入裏傷於
脾胃上吐下利名為霍亂吐利止後見外證者只作
外傷治之外證不已復𫝊於裏嘔利再作上下邪甚
先吐利裏氣已虛傷寒再𫝊而又吐利是謂重虛故
不可治而死也先傷寒而為吐利既吐利而再𫝊傷
寒今傷寒卻𫝊吐利雖曰重虛前後亂經渾濁不已
外則難解内則難溫藥餌難為功矣若飲冷過多
或有所傷心下痞腹痛不能食或泄瀉不止若不嘔
者化水丹嘔吐者半硫丸右二藥效後服五苓梅瓜
等藥不復再飲也
化水丹
川芎蛤粉牡蠣粉
右為細末醋糊為丸
半硫丸(此丸古時用今時氣薄不用)
硫黃半夏並依局方脩製服餌
三寶丹(治積冷暴瀉不止不嗜飲食)
硫黃半夏牡蠣(各等分)
右為細末薑糊丸桐子大朱砂為衣生薑湯下二十
丸空心服此上三藥並有消暑之意
活人發斑諸藥
葛根橘皮湯(癍在肌)
治冬溫未即病至春被積寒所折不得發至夏得熱
其寒解冬溫始發肌中癍爛穏疹如錦文而欬心悶
但嘔吐清汁服此藥即靜
葛根橘皮杏仁知母
黃芩麻黃甘草(各等分)
右剉如麻豆大每服五錢匕水一盞半煎去查溫服
陽毒升麻湯(癍在面)
治傷寒一二日變成陽毒或服藥吐下之後變成陽
毒腰背痛煩悶不安面赤狂言或見鬼或下利脉浮
大數面赤癍癍如錦文咽喉痛下膿血五日可治七
日不可治
升麻(二分)犀角射干黃芩
人參甘草(各一兩)
右剉如麻豆大水三升煎取一升半去滓飲一盞頃
刻再服以衾覆手足出汗則愈不愈再服
陽毒玄參升麻湯(癍抂身)
治發汗吐下後毒不散表虛裏實熱發於外故身癍
癍如錦紋甚則煩燥譫語兼治咽閉腫痛
玄參升麻甘草(各等分)
右剉每服五錢以水煎去滓溫服
陽毒梔子仁湯
治少陽陽明合病陽毒傷寒壯熱百節疼痛並宜服
之
升麻黃芩芍藥石膏知母
甘草杏仁柴胡梔子仁(各等分)
右麤末五錢水一盞生薑五片䜴百粒煎至六分去
柤溫服無時
四物解肌湯
芍藥黃芩升麻葛根(各等分)
右㕮咀每服三錢水一盞煎至七分去滓服内傷腹
中有宿食不得大便而發熱當以食藥去其物則可
便後仍發暑者在表也亦宜解表此皆錢氏朱氏升
麻湯去甘草加黃芩尤妙
潔古老人涼膈散去大黃硝解六經中熱亦治小兒癍
欲發之則加防風荆芥二物尤妙守真說涼膈散
亦妙大便結小便赤者宜用大小便已通者不宜也
朱氏錢氏王氏所論皆平易老亦平守真微涼南
北之地法方宜不同也折中湯液萬世不易之法
當以仲景為祖
金匱要略方(陽毒之為病面赤癍癍如綿紋咽喉痛唾膿血五日可治七日不可治陰毒之為病)
(也面目青身痛如被杖咽喉痛死生與陽毒同升麻鼈甲湯並主之此王朝奉治陰陽毒升麻鼈甲湯俱)
(出仲景祖法)
癍瘡豌豆瘡
千金方熱病後豌豆瘡黃連一物煮濃汁服又好青
黛大如棗水服之差又法木香一物煮濃汁服
五物木香湯(治瘡煩疼)
青木香(二兩)丁香(一兩)薰陸香白礬(各一兩)
麝香
右㕮咀每服四錢水一盞半煎至一盞去滓溫服熱
盛者加犀角一兩無則以升麻代之輕者去礬大效
犀角大青湯
大青(三兩)梔子(四十枚)犀角
右㕮咀每服五錢入䜴半合水一小盞半煎至一盞
去滓服初虞世云小兒瘡疹之候與傷寒溫疫相
似疑似之間可先與解肌湯大人傷寒中風溫疫瘡
于已發熱未退並可用鮮肌湯小兒瘡疹出不快
濃煎紫草汁服又牛旁子炒熟為末同荆芥煎服
消毒犀角飲子(治癍)
牛旁子荆芥甘草
右麤末水煎服
錢氏消毒散
牛旁子荆芥甘草
右麤末水煎服
王朝奉癍論
發癍者下之太早熱氣乘虛入胃故也下之太遲熱留
胃中亦發癍或服熱藥過多亦發癍微者赤癍出五
死一生劇者黑癍出十死一生也皆當用白虎人參
湯一名化癍湯及阿膠大青湯孫兆云兼與紫雪大
妙可下者用調胃承氣湯暑月病陽重常宜體後見
微癍當急治之
阿膠大青湯
大青(四兩)甘草(二兩)
右為麤末每服四錢水一盞半入䜴半合煎至一盞
去柤入煮過阿膠二片再至膠消服華陁方又主
熱病不解下利篤困者又主傷寒熱病十餘日以上
發汗吐下後熱不除利不止癍出黃疸皆可療之神
效
王朝奉議論并方
陰陽毒不可以常法治之金匱云陽毒之為病面赤癍
癍如綿紋咽喉痛唾膿血五日可治七日不可治陰
毒之為病面目青身疼如被杖咽喉痛死生與陽毒
同升麻鼈甲湯並主之千金陽毒湯治傷寒一二
日變成陽毒或服藥吐下後變成陽毒身重腰脊背
痛煩悶不安狂言或走或見鬼或吐血下利其脉浮
大面赤癍癍如錦紋咽喉痛吐膿血者五日可治七
日不可治宜升麻湯陰毒湯治傷寒初病一二日
變成陰毒或服藥六七日已上至十日變成陰毒身
重背強腹中紋痛咽喉不利毒氣攻心心下堅強短
氣不得息嘔逆唇青面黑四肢厥冷其脉沈細緊數
仲景云此陰毒之候身如被杖五六日可治七日不
可治也方一百七甘草湯
又陰疸湯治傷寒肢節疼痛内寒外熱虛煩者
陰陽毒升麻鼈甲湯
升麻當歸甘草(各三兩)蜀椒(去汗一兩)
鼈甲(煮)雄黃(半兩研)
右㕮咀每服五錢水二盞煎至一盞去滓溫服
肘後千金陽疸用升麻無鼈甲有桂陰毒用甘草無
雄黃
陽毒升麻湯此二藥與活人特異當有别議
升麻(半兩)當歸蜀椒雄黃
桂(各一兩)
右每服五錢水一盞半煎至一盞去滓溫服覆手足
取汗得吐亦佳
陰毒甘草湯
甘草升麻(各半兩)當歸蜀椒
鼈甲(一兩)
右每服五錢水一盞半煎至一盞去滓服不一丹作
(王朝奉陰陽二毒升麻等湯俱出金匱議論與活人同活陽毒升麻等湯特異用者當擇)
陽疸湯(二疸方皆出活人大同小異)
桂枝湯加黃芩二兩餘同本方加減法自汗者去
桂加附子一枚暍者去桂加括蔞根三兩利者
去芍藥加亁薑三兩附子一枚炮心下悸者去芍
藥加茯苓四兩虛勞裏急正陽疸湯主之若脉
浮緊者不可與之
陰疸湯
芍藥甘草(各二兩)亁薑黃芩(各三兩)
桂(四兩)
右每服五錢水二盞半煎至一盞去滓服
治傷寒肢節疼内寒外熱虛煩者
甘草湯治咽喉痛陰陽毒未較甘草一味五錢水一盞
煎去滓服
沈香連翹散(治一切腫毒疼痛欲死者立止)
青木香沈香升麻麝香
乳香丁香獨活桑寄生
連翹木通(各一兩)川大黃(煨五兩)
右為麤末每服三錢水二盞煎至一盞空心熱服半
日以上未利再服本方有竹瀝芒硝斟酌虛實用之
内化丹
治腦背瘡疽初覺腫硬未有頭腦并諸腫不消始覺
便服此藥微利數行其腫免致出膿
南乳香(半兩)没藥(半兩另研)澤烏(大者水浸一夕炮去皮臍半兩)
海浮石(醋淬七次半兩)巴豆(四十九粒去皮不出油)
右為細末將烏頭末餘藥和研勻以浮石醋打麵糊
丸如桐子大量虛實加減空心五七丸溫酒下忌熱
物
奪命丹(治惡瘡腦疽發背)
大黃(切作塊大砂器内盛之攪九九八十一徧如此飛過一兩)牡蠣(一兩)
生薑(一兩)没藥乳香(各一錢)
右為麤末轉作丸子用好酒一升木炭火熬一沸耗
三分用碗盛之夜露一宿早晨去滓空心服之不可
亂𫝊
治發背瘡方
蒼耳子炒黃擦去其刺再炒深黃不見風碾細末每
服五錢好熱酒調服食前臨卧
一則用大黃牡蠣二則用蒼耳則知有内外之不同
也前有奪命丹二藥表裏不同何以然乃膏粱之
變脉沈而滑地之濕氣害人皮肉筋脉脉浮而滑所
以有泄之發之之異也煮法一同與前内托散論議
相通
大補十全散
參茋木茯草芍地桂歸川三五錢秤用
生薑棗水煎婦人虛弱用名美號十全
治婦人諸虛不足五勞七傷不進飲食久病虛損時
發潮熱氣攻骨脊拘急疼痛夜夢遺精面色痿黃脚
膝無力一切病後氣不和失精憂愁思慮傷動血氣
喘嗽中滿脾胃氣弱五心煩悶並皆治之此藥性溫
不熱平補有效養氣育神醒志止渴順正辟邪溫暖
川芎官桂芍藥甘草
黃耆當歸人參白术
茯苓熟地(各等分)
右麤末每服二大盞水一盞生薑三片棗二枚同煎
至七分無時溫服參术茯苓甘草四君子湯也川芎
芍藥當歸地黃四物湯也以其血氣俱衰陰陽並弱
天得地之成數故名曰十全散保命救生丹出十
全例
内托散(此方在補虛門)
當官人芷桔芎耆草厚風可治膏粱變
補托有神功
本方註云未發者消散已發者早膿兼治時氣服者
當求脉之源若其人本虛脉虛宜用此若脉不虛不
宜用此反此則害人多矣經云地之濕氣感則害人
皮肉筋脉而生疽者宜此藥托之右膏粱之變饒生
大疔者不宜用之宜以羌活連翹大黃生地黃湯下
之榮氣不從逆於腠理乃生癰腫榮逆血鬱鬱則熱
聚為腫正理論曰熱之為過則為癰腫榮氣不從亦
有不熱者乎答曰膏粱之變芳草之美金石之過氣
血太盛榮衛之氣充滿而抑遏不能行故閉塞血氣
腐而為癰也當泄之以奪盛熱之氣若其人飲食疎
精神衰氣血弱肌肉消薄榮衛之氣促短而濇滯故
寒薄腠理閉鬱而為癰腫也當補之以接虛怯之氣
亦當以脉之浮沈别之既得盛衰之異泄之則連翹
大黃補之則内托散之類是也故經云膏粱之變饒
生大疔陷脉為瘻留連肉腠此之謂歟瘡痬自外
而入者不宜灸自内而出者宜灸外入者托之而不
内内出者接之而令外故經云陷者灸之灸而不
痛痛而後止其灸灸而不痛者先及其潰所以不痛
而後及良肉所以痛也灸而痛不痛而後止其灸
灸而痛者先及其未潰所以痛而次及其將潰所以
不痛也聖惠治腦疽發背用陽明藥如犀角麻黃
石膏之類以其變在手太陰發渴或相火在中故不
用太陽藥只用陽明也海藏黃耆湯與四物湯相
合亦名托裏湯也内加桂沙參尤佳以其氣血齊補
也
易簡胃風湯
治大人小兒風冷乘虛入客腸胃水穀不化泄瀉注
下及腸胃濕毒下如豆汁或下瘀血日夜無度
人參茯苓川芎桂
當歸芍藥白术(各等分)
右㕮咀每服二錢水一大盞粟百餘粒同煎七分去
滓消熱服空心食前小兒量力減之此方加熟地黃
耆甘草等分足為十味名十補湯大治虛勞
嗽加五味子有痰者加半夏發熱加柴胡
有汗加牡蠣虛寒加附子寒甚加亁薑
皆依本方等分此須脾胃壯者可服稍不喜食則不
可用往往今人只依脾虛停積痰飲發為勞治之服
此等藥愈傷胃氣至於不效者比比皆是不可不知
也若骨蒸發熱飲食自若者用大補湯柴胡各二
兩分作十服之人參治氣短茯苓小便不利川芎
脉濇弦官桂惡寒當歸脉濇白芍藥腹痛白术胃熱
濕盛先便後血者血在上也便血相雜者血在中也
先血後便者血在下也
潔古云防風為上使黃連為中使地榆為下使血瘀色
紫者陳血也熱地黃血鮮色紅者新血也生地黃
寒熱者加柴胡肌熱者加地骨皮此證乃甲
欺戊也風在胃口中上濕泄不止濕既去盡而反生
燥庚欺甲也本無金氣以其甲勝戊虧庚為母復讐
也故經曰亢則害承乃制是反制勝已之化也若脉
洪實病勝者加酒浸大黃人參芍藥桂川芎當歸
白术茯苓七味為麤末薑煎服之主胃風
人參黃耆甘草三物湯(治瘡瘍發渴)
黃耆甘草二物湯治膚痛内加防已為防己黃耆湯十
全散減黃耆甘草熟地黃即胃風湯也内經有結陰
便血一條初結一升再結二升三結三升
芍藥甘草例
仲景芍藥甘草湯
白芍藥(四兩)甘草
芍藥白補而赤瀉白收而赤散也酸以收之甘以緩
之酸甘相合同補陰血右二味㕮咀水三升煮取一
升半去滓溫服
甘草亁薑湯(内經曰辛甘發散為陽甘草亁薑以復陽氣)
甘草(灸四兩)亁薑(炮二兩)
右㕮咀如前煎服之
四逆湯
甘草亁薑附子
右三味依法煎服
芍藥甘草附子湯芍藥甘草黃芩湯
甘草一物湯傷寒類要又甘草一物湯
治傷寒脉代見心悸動危困者
甘草二兩水三升煮取一升半服七合日二亦治肺
癰
仲景煮甘草湯
治傷寒脉結代心悸動此湯主之屬太陽證也
甘草生薑人參桂枝
大棗麻仁生地麥門
阿膠(麩炒熟各等分)
右㕮咀每服用五錢水一盞半酒一盞煎至八分去
滓入膠盡服
東垣先生芍藥甘草例
芍藥二甘草一湯脉弦加防風川芎脉洪加黃芩脉
緩加桂枝脉濇加當歸脉遲加亁薑大便軟加白术
小便濇加茯苓雜病痛服諸藥不效神應丸
桂苓例
桂苓丸
烏梅肉(一兩)桂(半兩)茯苓(二兩)
右焙梅亁桂苓皆忌見火三味同為極細末煉蜜丸
如雞頭子大每服十丸細嚼白湯送下津嚥亦可
茘枝煎
烏梅肉(焙亁一兩)亁木瓜(半兩)神麯(七錢微炒)
白茯苓(七錢)豆粉(一兩生用)桂(去浮皮淨秤半兩)
右麯粉别為細末餘四味碾極細後入麯粉和勻煉
蜜作挺每挺一兩可作十丸津化下草豆䓻御方思
食丸同
千里漿一名水葫蘆(並見集古)
木瓜(半兩)紫蘇葉桂(去皮各半兩)烏梅肉
赤苓(各一兩)
右為細末煉蜜丸彈子大每服一丸細嚼津化新汲
水亦得
烏梅散(治下痢津液少大渴引飲不休)
烏梅(焙半兩)茯苓(去皮一兩)木瓜(一兩)一法加桂三錢
右㕮咀每服五錢七升一盞生薑三片煎至七分去
滓服
紫蘇湯(治煩悶口亁多渴咽膈不利手足煩熱)
紫蘇葉(三兩)甘草(五兩)烏梅肉(四兩)杏仁(一兩去皮尖)
鹽(五兩)
右為細末每服三錢湯點服
大順散(此法出桂枝亁薑甘草例)
桂亁薑(炮各入分)甘草(煮六兩)杏仁(八兩)
桂苓白术丸
五苓散内去猪苓加薑硝半夏陳皮糊丸又加黃連
黃蘗為堅中丸
又千里漿
麥門冬紫蘇葉木瓜甘草(煮)
白茯苓烏梅肉杏仁(去皮尖各半兩)
川百藥煎(一兩)
右為細末酒糊為丸如櫻桃大噙化一法去牽牛蜜
丸蠟固劑一丸噙之亦名水葫蘆
又方
百藥煎烏梅紫蘇人參
甘草麥門冬
右各等分為末熱湯點服
茘枝湯
烏梅甘草(各三兩)白芷(半兩)百藥煎(二兩)
白檀(二錢半)
右為末點服
梅葛散
百藥煎烏梅肉甘草(各一錢)丁香
右細末煎服
桂漿出一斗料例
桂(三兩去浮皮)白茯苓(去皮三兩)麥門冬(半兩)神麯(半兩)
右四味為細末蜜三斤熟水一斗一法加烏梅
蜜酒
好蜜(二斤)水(一碗)細麯(二升)好亁酵(二兩)
右先熬蜜水去華沫令絶冷下酵每日三攪三日熟
神术湯拾遺
神术加藁本湯神术木香湯(通治霧露之氣)
菩薩散(治眼)
是神术湯内加荆芥白蒺藜細末鹽湯點眼酒亦可
仲景烏梅丸(治傷寒嘔吐後又用治下利)
烏梅(三百二十箇)細辛(一兩半)亁薑(二兩半)黃連(四兩)
當歸(一兩)附子(二兩)桂枝(一兩)人參(二兩)
黃蘗(二兩)
右將烏梅好醋浸一宿去核蒸之五斗米下飯熱忤
成泥和藥令相得臼中與蜜杵二千下丸如桐子大
食前飲下十丸日二服加二十丸分兩隨證主治加
減(此方當在厥陰條)
錢氏芍藥蘖皮丸
芍藥黃蘖
守真蘗皮丸
芍藥黃蘗黃連當歸
四信散
黃連黃蘗芍藥亁薑
孫用和治血痢以膩粉五錢定粉三錢同研勻水浸蒸
餅為丸菉豆大每服七丸或十丸艾十枝水一大盞
煎湯下湯多尤佳
古方駐車丸
黃連(六兩)亁薑當歸阿膠(各三兩)
右以上三味搗篩以三年米醋煮阿膠令消和藥衆
手撚丸梧子大每服三十丸飲下日三如無三年醋
只用釅醋
蘗皮湯(治久血甚驗)
蘗皮黃芩(各二兩)
右㕮咀每服四錢水二盞煎至一盞去滓入阿膠三
片再煎膠散服腹痛甚者加梔子一兩小便不利者
加茯苓六錢
活人黃連阿膠湯(治熱毒入胃下痢膿血)
梔子黃連黃蘗
右㕮咀依法煎服
活人三黃熟艾湯
治傷寒三四日大熱下利熱藥不能止
黃芩黃連黃蘗熟艾
海藏云以上苦寒之藥元病不經内傷冷物者宜服亦
當察人之虛實及以脉别之
經曰脾脉外鼓沈為腸澼久不已外鼓謂動於臂外也
肝脉小緩為腸澼易治肝脉小緩為乘肝故易治
腎脉小摶沈為腸澼下血小為陰氣不足搏為陽
氣乘之熱在下故下血也血溫身熱者死然血溫
身熱陰氣喪亂故死心肝澼亦下血肝臟血心養
血故澼皆下血也右二臟同病者可治心火小木
火相生故可治其脉小沈濇為腸澼心肝脉小而
沈濇者澼其身熱者是火氣内絶去心而歸於外也
故死火成數七故七日死
仲景治痢紫參湯
紫參(半斤)甘草(二兩)
右以水五升煮紫參取汁二升入甘草再煎去一升
分作三服放溫服之
扁鵲云若衂血吐血脉當沈細若反浮大而牢者死
叔和云衂血吐血沈細宜忽然浮大命傾危經云泄脱
血而脉實若遇於此皆曰難治又云血溫身熱者
死
單黃連加減例(當在手少陰條下以其利在腸胃故列於此)
加豆䓻木香為豆蔲香連丸加陳皮為栢連丸
加訶子木香為小香連丸
黃連
加黃蘗為二聖丸加木香白附子為白附香連丸
加榆仁為榆仁丸加阿膠茯苓為阿膠丸加
阿膠亁薑當歸為駐車丸
牛蒡子根散(國醫孫用和𫝊)
治汗不流古方罕言之此是汗出時蓋覆不週汗出
不勻以致腰背手足攣搐
牛蒡根(二十條)麻黃(二兩)牛膝(二兩)天南星(二兩)
地龍(二兩)
右牛蒡根去皮切并諸藥入砂盆内研細好酒一升
同硏爛新布取汁後用炭火燒一地坑子内通紅去
炭掃盡藥汁内坑中再以火燒黑色將出於乳鉢内
細研每服半錢溫酒調下日三服用和親患三年服
之效
玄胡丸(海藏評解利傷寒丸藥雜例並本方注後)
玄胡當歸青皮陳皮
三稜廣茂木香亁薑(另研為細末各半兩)
雄黃(二錢研粉入薑末同研)
右醋糊丸桐子大每服三二十丸白湯下解利内外
傷詩曰
玄歸三廣木青陳薑與黃醋糊丸桐大
偏宜内外傷
紫霜丸
治傷寒溫壯内夾冷實或已得汗身熱不除及變蒸
發熱日久不解因食成癎俗呼為食迷風
代赭石(火燒醋淬)赤石(右未各一兩)巴豆(三十箇去皮臍炒研)
杏仁(五十箇去皮尖麵炒另研)
右用研勻湯浸蒸餅為丸黃米大小兒初生三十日
以外可服一丸半歲一年二年可用三丸乳下米湯
亦得
無名丸(解内外與四生例相似在半夏例條下)
貫衆茯苓代赭石(各一兩醋淬)
自然銅(三兩三錢醋淬丸遍)寒水石(燒成粉四兩)
黑豆(去皮研細四兩)
右件為細末小麥麵為丸菉豆大生薑湯送下三五
十丸
此藥不知來例别無解例味數止是貫衆治頭風有
毒解毒大抵解疫癘毒氣則效非若古法之分經也
本草云代赭石苦甘寒主鬼疰賊風自然銅辛
平無毒療折傷散血主痛貫衆治頭風半夏治
傷寒寒熱巴豆辛溫主傷寒溫瘧寒熱䜴煎亦解利
此三藥雖云治傷寒止治因内感而發出之外多
效若外感一日太陽受之不宜用此不知藥性者不
可執此解利外感此藥大抵止治内不能行經若欲
行經非湯液不能也代赭石自然銅二味兼以醋
淬煅以苦酒與火力同能上行故解利也若以代
赭自然二石以性論下行之體無疑更當詳紫霜丸
主治傷寒溫壯内夾冷實一句只知無名體也
天麻朱砂丸(治内外傷)
天麻(一兩)雄黃(半兩)硃砂(二錢)巴豆(去皮膜油半兩約二百粒)
右為細末蠟和作鋌子旋丸如黍米大每服三五丸
溫酒白湯送下俱得食後玄胡丸内有雄黃亁薑
苦酒與此一體本草云雄黃味甘治百節中大風
所以解利
安先生𫝊易老解利二藥
狼毒大戟草烏頭(生用各等分)
右為細末醋糊丸桐子大每服五七丸或十丸溫水
下
解利傷寒㗜藥
亁山藥藜蘆(連鬚一錢)
右為細末紙撚㗜之
楊氏内解丸
芫華紅藥(各等分)
右為細末生用醋糊丸如菉豆大溫水下一丸少頃
以葱醋米湯投之無時
四生丸
天南星半夏芫華自然銅(各等分)
右為細末醋打蕎麥麵為丸菉豆大酒積痰飲胞
脹腹滿食飲不消五丸臨卧溫水下忌熱物傷寒
時疾豆豉湯下十五丸三服解心氣大痛溫醋湯下
醫壘元戎卷二
