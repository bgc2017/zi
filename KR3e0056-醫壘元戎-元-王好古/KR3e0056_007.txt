醫壘元戎卷七
明王好古撰
太隂證先足經從湯液後手經從襍例
仲景理中例
仲景理中湯(主治修製並見金匱并傷寒論及諸方雜例)
人參白术乾薑甘草
後本經加減八法錢氏減乾薑為温中丸仲景
甘草乾薑湯仲景治霍亂改理中丸活人枳實理
中丸局方消飲丸理中湯去人參加茯苓為調
中丸亦為調中湯(並見隂陽論)桂枝湯觧表四逆湯
温裏仲景加桂為人參桂枝湯活人加靑陳皮
治胞膈病名和中湯許學士蜜和此六味為補脾
丸虚則補其母未有子富而母貧者也
脾者太隂濕土脾不足隂濕之劑以補之如何用乾
薑白术以燥之是反泄濕也如何是補脾海藏云
黃茋湯加減隂證論與四物各半湯補氣血本方言
丸不及湯海藏云大便耎者宜湯大便結者宜九以
其腸胃燥濕不同也如何仲景用丸以治霍亂泄
瀉理中去參加朴為和中湯
衍義云今人使理中湯倉卒之間多不效者何也是
不知仲景之意為必效之藥盖用藥之人自有差殊
耳如治胸痺心下痞堅氣結胸滿脅下逆氣搶心理
中湯主之人參白术乾薑甘草四物等共十二兩水
八升煑取三升每服一升三服以和為度或作丸須
雞子黃大皆可竒效今人使一丸如楊梅許服之病
既不去乃曰藥不神非藥之罪用藥之罪也今引以
為例他可效此然年高及素虚人當逐宜加減甘草
飲冷傷胃吐血以理中湯理治中脘分利隂陽安
定血脉只用本方並無血藥在王氏易簡條下楊氏
飲冷瀉血服對金散止亦理中脘分利隂陽安定血
脉之意也飲冷酒過多啖炙煿熱食發衂者理中湯
一料加川芎一兩服之平昔素不飲冷者梔子黃芩
湯之類海藏云楊師三朝三大醉至醒發大渴飲
冷水三巨杯次又飲冰茶三碗後病便鮮血四次約
一盆先以吳茱萸丸翌日又與平胃五苓各半散三
大服血止復白痢又與神應丸四服白痢乃止其安
如故或問曰何為不用黃連之類以解毒所用者濕
熱之劑予曰若用寒藥其疾大變難療寒毒内傷復
用寒藥非其治也况血為寒所凝浸入大腸間而便
下得温乃行所以用濕熱其血自止經云治本病必
求其本此之謂也胃既温其血不凝而自行各守其
鄉也
衍義云有一男子暑月患血痢醫妄用以凉藥逆治專
用黃連阿膠木香治之此藥始感便治則可今病久
腸虚理不可服踰旬不幾至委頓故曰理當别藥知
是論之誠在醫之通變矣循經則萬無一失引此為
例餘皆倣此海藏云暑月久血痢不用黃連隂在
内也
王氏易簡理中湯
治脾胃不和飲食減少短氣虛羸而復嘔逆或大病
之後胸中有寒時喜咳唾霍亂之後氣虚未禁熱藥
並宜服之
人參(一兩)乾薑(一兩)白术(一兩)甘草(一兩)
右㕮咀每服四錢水一盞煎至六分服為寒氣濕氣
所中者加附子一兩名附子理中湯霍亂吐瀉者加
橘紅青橘各一兩名治中湯乾霍亂心腹作痛先以
鹽湯少許頓服候吐出令透即進此藥
嘔吐者於治中湯内加丁香半夏一兩每服生薑十
片煎泄瀉者加橘紅茯苓各一兩名補中湯
溏泄不已者於補中湯内更加附子二兩不喜飲水
榖不化者再加&KR1190;砂仁一兩共成八味若霍亂吐
下心腹作痛手足逆冷於本方中去白术加熟附子
名四順湯若傷寒結胸先以桔梗枳殼等分煎服不
愈者及諸吐利後胸痞欲絶心膈高起急痛手不可
近者加枳實茯苓各一兩名枳實理中湯若渴者
再於枳實理中湯内加括蔞根一兩一法霍亂後
轉筋者理中湯加火煆石膏一兩一臍上築者腎
氣動也去术加官桂一兩半醫恐燥故去术恐作奔
豚故加官桂悸多者加茯苓一兩渴欲飲水者
添加术半兩若寒者添加乾薑半兩腹滿去术
加附子一兩一法治飲酒過多及啖炙&KR1020;熱食發
為鼻衂加川芎一兩一法專治傷胃吐血以此藥
能理中脘分利隂陽安定血脉只用本方中附子
毒者亦用本方或止用甘草乾薑等分煎服仍以
烏荳煎湯解之
韓氏温中篇
夫傷寒病之說始自皇帝以開其端由至於仲景方
陳其條目自後膚淺之學莫知其數立言者云病在
表可發汗病在裏可下之或云不可汗不可下即未
嘗有温中之說仲景傷寒論傷寒例云尺寸俱沉細
太隂受病也尺寸俱沉少隂受病也尺寸俱微緩厥
隂受病也又辨太隂證云太隂病脉浮可發汗宜桂
枝湯又自利不渴宜四逆湯又腹滿時痛桂枝芍藥
湯辨少隂證云始得之發熱脉沉麻黃細莘附子湯
又少隂病二三日麻黃附子甘草湯又少隂病身體
痛手足寒骨節痛脉沉附子湯又少隂病吐利手足
厥逆冷煩燥欲死吳茱萸湯又少隂病脉沉急温之
宜四逆湯今舉仲景論中數條最是治三隂之良法
於今世用之尚有未盡證者愚嘗校量自至和初歲
迄於今三十餘年不以歲之太過不及每夏至以前
有病傷寒人十中七八兩手脉俱沉細數多是胸隔
滿悶或嘔逆或氣寒或腹鳴或腹痛與仲景三隂病
之說脉理同而證不同因兹豈敢妄投仲景治三隂
病藥醫者方見脉沉及胸滿便投藥下之往往不救
嘗酙酌仲景理中丸與服之其病勢輕者即胸中便
快病勢重者半日許滿悶依然或有病人脉沉細遲
投仲景四逆湯温之多藥力大熱後必發煩躁因校
量此形證今别立方以治之多得病不可不傳焉
病人但兩手脉沉細數或有力或無力或關脉短及
力小胸膈塞閉氣短不能相接者便可隨脉證投温
中藥以治之
病人兩手脉沉遲或緊或緩皆為胸中寒也若寸脉
短及力小於關尺者此是隂盛陽虚也或胸膈滿悶
腹中脹痛身體拘急手足逆冷宜急温之若立春以
後至清明以前宜温中湯主之清明以後至芒種以
前宜橘皮湯主之芒種以後立秋以前宜七物理中
丸主之
温中湯方
舶上丁香皮(一兩)乾薑(炮二分)白术(二分)
陳橘皮(二分)丁香(二分)厚朴(薑炙去柤皮一兩)
右㕮咀每服二錢水一盞入葱白三寸荆芥五穗煎
至七分去滓熱服如三兩服未快尚手足逆冷嚥吐
更加舶上丁香皮二分乾薑二分炮
橘皮湯七物理中湯厚朴丸白术湯
橘葉湯以上五方並見韓氏微旨及隂證論
仲景七物厚朴湯
厚朴(半斤)甘草(二兩)大黃(二兩)大枳實(五枚)
生薑(二兩)大棗(十枚)桂(二兩)
右水一斗煎取四升去滓温服八合日三嘔者加半
夏五兩下痢者去大黃寒多者加生薑至半斤
三物厚朴湯(治腹脹脉數)
厚朴(半斤)枳實(五枚)大黃(四兩)
右水一斗二升煎二物取五升内大黃四兩再煎取
三升温服一升腹中轉動更服不動勿服
平胃散(此當在陽明例以其與太隂相為表裏故列太隂條下)
蒼术(八兩)甘草(三兩)陳皮(五兩)厚朴(五兩)
加茯苓丁香白术為調胃散此藥亦瀉脾濕一法加
霍香半夏加減數例並見活法正氣飲續局方
局方平胃散加乾薑為厚朴湯平胃散此方大
抵治脉緩濕勝中寒者效温疫時氣温毒傷寒頭
痛壯熱加連鬚葱白五寸豆豉三十粒煎三二服微
汗出愈如未得汗以稀粥投之取汗為度若中風自
汗者不宜出汗五勞七傷脚手心熱煩燥不安肢
節酸痛加柴胡痰𠻳瘧疾加乾薑製半夏本藏
氣痛加茴香水氣腫滿加桑白皮婦人赤白帶
下加黃耆酒傷加丁香飲冷傷食加高良薑
滑脱泄瀉加肉豆䓻風痰四肢沉困加荆芥腿
膝冷痛加牛膝渾身拘急及虚壅加地骨皮腿膝
濕痺加兔絲子白痢加吳茱萸赤痢加黃連頭
風加藁本轉筋霍亂加楠木皮已上佐使止加
一銖此藥不問老幼胎前産後五勞七傷六極八邪
耳鳴眼昏夢泄盗汗四肢浮腫腿膝酸痿婦人宮臓
久冷月脉不調者加官桂若能每空心一服注顔容
容豐肌體調三焦壯筋骨祛冷氣快心胸常助元陽
益真氣徤脾飲進食和氣祛痰自然榮衛暢寒暑不
侵此藥去厚朴加防風療四時傷寒極有神效已上
法並用水煎
陶隠居厚朴湯(治心下至小腹痞滿)
厚朴甘艸枳實桂
右為細末生薑水煎
易簡平胃散
治脾胃不和不思飲食心腹脅肋膨脹刺痛口苦無
味胸滿短氣嘔穢惡心噫氣吞酸面色痿黃肌體瘦
弱怠惰嗜卧體重腹痛常多自利或發霍亂及五噎
八痞膈氣反胃並宜治之
蒼术(八)甘草(三)厚朴(五)陳皮(五)
右㕮咀每服四錢水一盞半薑五片棗一枚煎至六
分去滓食前服惟大便秘小便多中不寒者别加
潤劑常服調元陽暖胃氣化食消痰飲辟風寒冷
濕四時不正之氣一法加茯苓丁香各三兩共成
六味治胃寒嘔吐多加生薑煎服一法若其人
氣不舒快中腕痞塞加&KR1190;砂香附子各三兩共八味
生薑煎服其效尤速一法去蒼术餘各等分白水
煎服治酒食所傷眼睛頭面遍身黃色服之神效
一法加草果烏頭各一枚治脾寒痞瘧平胃散與
五苓散相合名對金散與六一散相合名黃白散與
錢氏異攻散相合名調胃散欲進飲食加神麯麥
蘖吳茱萸蜀椒乾薑桂為吳茱萸湯
胃散加減大略加藁本桔梗為和觧散加藿香
半夏為不換金正氣散已上二藥通治傷寒吐利
腸滑者加肉豆䓻瘧疾寒熱者加柴胡小腸
氣痛者加苦棟茴香
調胃散
藿香葉陳皮甘草(炙)厚朴(製)半夏(製各等分)
右為細末每服三錢生薑水煎
調胃丸已上調胃散細末薑糊丸梧桐子大生薑湯
下三十丸
肉應散(治胸膈不伏腹痛下痢不嗜飲食)
青皮(去白二錢)生薑(一錢)乾薑(炮二錢)陳皮(去白一錢)甘草(炙二錢)
右作一服入棗二枚水煎服之
易簡養胃湯
治外感風寒内傷生冷增寒壯熱頭疼目昏肢體拘
急不問風寒二證並宜服之先用厚被盖睡連進此
藥數服加以薄粥熱湯之類佐之令四肢微汗濈濈
然候乾則徐徐去被謹避外風自然解散若先自有
汗亦須温潤以和觧之或有餘熱則以參蘇飲欵欵
調之或尚頭痛則以濃煎生薑湯加葱白下聖餅子
二證既除則不必服藥但節其飲食適其寒温自然
平復大扺感胃古人不敢輕易用發汗者止緣麻黃
能開腠理用或不得其宜則導泄真氣因而致虛變
生他證此藥乃和平之劑止能温中解表而已初不
致於妄擾也兼能辟山嵐瘴氣四時温疫或飲食傷
脾發於咳瘧或中脘虚寒嘔逆惡心悉能治療
厚朴蒼木半夏(各半兩)甘草(一分)茯苓人參
藿香(各半兩)橘皮(去白五分)草果子(半兩)
右㕮咀每服四錢水一盞半生薑七片烏梅一個煎
至六分去滓熱服或發寒瘧或感寒疫及惡寒者並
加附子足為十味不換金散藿香止氣散皆此藥也
然不若此方大備
易簡滲濕湯
治寒濕所傷身重腰冷如坐水中小便或澀或利大
便溏泄皆因坐濕處或因雨露所襲或因汗出衣裏
冷濕久久得之腰下重疼兩脚酸痛腿膝或腫小便
利及不渴悉能治之
蒼术(一兩)甘草(一兩)乾薑(一兩)白术(一兩)茯苓(一兩)
橘紅(一分)丁香(一分)
右㕮咀每服四錢水一盞半生薑三片棗一枚煎至
六分去滓温服此藥兼治脾胃不和嘔逆惡心大
便時時溏泄尤得其宜一方加橘紅丁香名腎着
湯腰重而疼者大宜服此或不因濕氣所傷止是
風寒相摶以致腰疼宜服生料五積散加桃仁數箇
煎服若腎虛致疼當服補藥
活人厚朴黃連香薷湯
治隂陽不順清濁相干氣射中焦名為霍亂或飽食
豚膾復飲酩漿海陸諸品無不食之或多飲冷或卧
當風痛傷脾胃食結不消陽不能降隂不能升二氣
相反交錯不通所以變成吐利也百脉昏亂榮衛俱
虚冷摶於筋轉筋注下
厚朴(製二兩)黃連(二兩)香茹穗(一兩五錢)
右厚朴黃連二味入生薑四兩同炒紫色杵為細末
與香茹同煎每服三大錢水一盞酒半盞同煎至七
分去滓用新汲水浸換極冷頓服之冷則效速煎時
不犯銅鐵器慢火熬非時病者亦治井中沉冷者尤
妙
局方香薷丸香薷散(二藥主療修製並見本方)
錢氏異功散
人參陳皮甘草茯苓白术
四君子湯
錢氏異功散内減陳皮餘四味是也
四君子湯
人參甘草白茯砂仁
右方在四物八珍湯後
易簡四君子湯
治大人小兒脾胃不和中脘停飲大病之後宜服此
藥但味甘恐非快脾之劑增損之法見於方後
人參(一兩)茯苓(一兩)白木(一兩)甘草(五錢)
右㕮咀水一盞薑七片棗一枚煎至六分去滓服
一方加橘紅等分名異功散尤宜病後調理
一方去人參加官桂等分甘草等减半名甘草湯治
停飲目眩一方去甘草加枳殼橘紅半夏等分名
六君子湯專治素有痰飲胸膈痞滿脾胃虛寒不嗜
飲食服燥藥不得者大宜服之一方去甘草加木
香熟附名加味四柱飲治丈夫元藏氣虛真陽耗散
兩耳常鳴臍腹冷痛頭眩目暈四肢倦急小便數滑
泄瀉不止加薑棗煎服大痛之後尤宜用此調理
一方加黃芪白匾豆等分大治腸風並五痔下血面
色痿黃耳鳴脚軟力乏口淡無味薑棗煎服碾
為細末尤佳此方人未之信服者頗效李次仲云
看不在面自有竒功
易簡惺惺散
治小兒風寒瘡疹傷風時氣頭痛壯熱目澀多睡咳
嗽氣麄臭寒清涕
白术桔梗細辛瓜蔞仁甘草
茯苓人參
右㕮咀每服二錢水一盞生薑三片入薄荷三葉煎
至半盞時時與服錢氏方小兒壯熱昏睡傷風風熱
瘡疹傷食皆相似未能辨認間服惺惺散小柴胡湯
升麻湯用乾葛升麻芍藥甘草等分白术煎服此數
藥均能治療用之甚驗惟傷食則大便酸臭水榖不
化畏食吐食宜以藥下之加巴豆感應丸并參蘇飲
治諸般發熱尤為切當并耳冷骫冷手足乍冷乍熱
面赤噴嚏驚跳不安皆瘡疹之候也已發未發升麻
湯消毒飲皆得其宜若三日未見形跡當以生酒塗
其身上時時看之狀如蚤㾗者是也或發不透或倒
壓黑䧟極為利害紫草木通甘草桔梗等分白水煎
服之名曰如聖散更有小兒頭昏頰赤口内熱氣小
便赤澁大便秘結此為裏熱當用大黃當歸芍藥甘
草等分白水煎服名四順飲若審是瘡疹之證不宜
用此
易簡白术散
治小兒泄瀉胃熱煩渴不問隂陽並宜服之
人參藿香甘草乾葛木香茯苓
白术(各一兩)
右㕮咀每服二錢水一盞煎至半盞量大小與服仍
用香連丸間之渴欲飲水者時時煎服任意飲之彌
多彌佳
白术散(一方治嘔)
白术(一兩)人參(一兩)半夏(一兩)乾薑(半兩)
甘草(半兩)茯苓(半兩)薑棗煎服
錢氏方謂小兒吐瀉當温補之每用理中丸以温其中
五苓散以導其遂連進數服兼用四君子加陳皮調
之若以虛損用金液丹雜以青州白丸子為末米飲
調服多服乃有效吐瀉之後發熱必作驚風二藥服
之累有神效若胃氣已生則旋減金液丹却以異功
散等藥徐徐調之若食不消脾胃虛寒嘔吐惡心者
當服益黃散用陳皮半夏青皮訶子肉甘草各一分
丁香一錢量大小煎服小兒暑月吐瀉其證不一詳
審用藥不可差謬有伏暑者小便必不利宜五苓
散香茹散有傷食其吐并糞必酸臭氣宜服感應
丸若虛冷者泄瀉必多宜服六神散加附子服之
用人參茯苓山藥白术白扁豆甘草等分薑棗煎服
風證加天麻痢者加罌粟殼吐瀉初定當以
天南星為細末每服和冬瓜子七粒煎服以防變癎
若瀉色青當用驚藥小兒之病與大人無異用藥一
同當量力用之惟中惡臍風夜啼重舌變蒸客忤驚
癎觧顱魃病疳氣不行數證大人無之並見錢氏方
半夏湯後有小七氣湯
人參白术甘草桂半夏茯苓附子
易簡四獸飲
治五臓氣虛喜怒不節勞役兼致隂陽相勝結聚涎
飲與胃氣相搏發於瘡疾悉能主之兼治瘴瘧最有
神效
人參白术甘草草果半夏茯苓
橘紅(各等分)
右同棗子烏梅生薑煎等分㕮咀以塩少許淹食頃
厚皮紙裹用水濕之慢火炮令香熟焙乾每服半兩
水二盞煎至六分去滓未發前連進數服一方治
脾寒名快脾飲用草果人參白术橘紅半夏厚朴&KR1190;
砂仁附子等分甘草減半每服四錢薑十片烏梅一
箇棗子一枚煎至六分去滓不以時候服用此藥下
紅丸子尤妙兼治脾胃虛弱中脘停塞不進飲食
四肢無力並熱多痰飲風飲用前胡柴胡各一兩官
桂桔梗厚朴各三分黃耆甘草乾薑各半兩右㕮咀
每服四錢水一盞半生薑五片棗二箇煎至六分去
滓熱服一方名七寳散用常山陳皮青皮梹榔草
果仁甘草各等分每服半兩酒水各一盞煎至八分
於當發日侵晨服之此藥既有常山必須吐人而後
愈當日大作世謂劫藥是也虛怯人不宜服此脾胃
素虛寒者用小附子一隻炮以塩浸再炮再浸如此
七次去皮切作片用水二盞薑七片棗七箇煎至七
分當發日空心温服名七棗湯痞疾多因中脘有
飲用常山作效者以其能吐之不若用辰砂黃丹軰
墜之為佳其方用黃丹一兩大蒜去皮碾膏丸作
三丸當發日臨晨嚼一丸用井花水或熱水嚥下一
法用生硫黃辰砂各為細末寒多倍硫黃熱多倍辰
砂寒熱等者勻用每服三錢臘茶清調服臨發日早
晨進之當日或作或不作皆是其效須早用之為佳
易簡斷下湯(治下痢赤白無問新久長幼)
白术(半錢)茯苓(半錢)甘草(半錢)草果(連皮一兩)
右㕮咀用罌粟殼十四枚去筋膜并萼蒂剪碎用醋
淹為麄末同煎作一劑水一大碗薑七片棗子烏梅
各七箇煎至一大盞分二服服之赤痢者加烏豆二
粒白痢者加乾薑半錢用罌粟殼治痢服之如神但
性緊澁服之令人嘔逆既用酸製加烏梅不致為害
然嘔逆吐人則不可服大率痢疾古方謂之滯下多
因腸胃素有積滯而成此疾始得之時不可遽止先
以巴豆感應丸十餘粒用白梅茶下令大便微利仍
以前藥服之無不應手而效若脾胃素弱用肉豆䓻
橘紅罌粟殼各等分為末醋煮米糊為丸桐子大每
服五十丸烏梅湯下兼治泄瀉暴下不止一服即愈
更令藥力相倍為佳如覺惡心却以理中湯四君子
湯加豆䓻木香軰調其胃氣仍以二陳湯水煮木香
丸定其嘔逆大凡痢疾乃腹心之患尊年人尤非
所宜若果首尾用平和之劑決難作效必致危篤雖
已欲服此則已晚矣其如地榆秦皮黃蘖若木桐之
類其性苦寒却難輕服血痢當服胃風湯并膠艾
湯之類血者宜服附子理中湯震靈丹之屬更宜
審而用之若五色雜下泄瀉無時當用熟烏頭一
兩厚朴甘草乾薑各一分生薑煎服今人治痢多
用駐車丸黃連阿膠丸之類其中止有黃連阿膠其
性本冷若所感稍輕及餘痢休息不已則服之彌效
若病稍重非此可療若謂其穏當則悠悠服之乃自
取困頓也
海藏黃耆湯(主治並見隂證略例)
本方無藿香治三焦氣虛自汗
人參白术黃耆白芍茯苓甘草
陳皮藿香乾生薑
黃耆湯與四物湯各半名托裏湯加桂名十全散
本方去茯苓加川芎當歸名黃耆解肌湯去芍
藥加白扁豆為君子湯加藿香葉以理氣此即補脾
湯也
錢氏白术散和中散
養脾丸
人參(一兩)白术(半兩)乾薑(炮二兩)&KR1190;砂仁(二兩)
甘草(一兩半)茯苓(一兩)麥蘖麫(二兩)
右為細末煉蜜丸弹子大細嚼生薑湯下
調中人參湯
人參(半兩)木香(二錢二分)茯苓(半錢)葛根麵(一兩)
甘草(二錢二分)藿香(一錢三分煉淨)兼治酒毒加白术一味
右為麄末生薑水煎如細末坐薑點服
解酒毒例
葛華湯(治酒之仙藥)
葛根麫小豆花藿香葉白豆䓻
益智子&KR1190;砂仁香附子車前子
葛花葛葉白檀木香
丁香沉香橙皮陳皮
薑屑官桂白术澤瀉
茯苓甘草人參(各等分)
右為細末湯點服酒調亦得薑糊丸桐子大酒下之
亦得
橙香丸一名萬杯丸
木香(二錢)白檀白豆䓻(三十枚)益智子(三十枚)
橙皮(一兩)葛麵(一兩)&KR1190;砂仁(三十枚)橘紅(一兩半)
甘草(半兩)沉香(二錢)生薑(四兩切破塩淹一宿晒乾或焙乾秤五錢)
右為細末水浸蒸餅為丸桐子大細嚼一二十丸白
湯下或減甘草用甘草膏子丸
不醉丹
白葛花天門冬白茯苓牡丹蕊小豆花
&KR1190;砂仁葛根官桂甘草海塩
木香澤瀉人參陳皮枸杞
右為細末煉蜜丸弹子大每服一丸細嚼熱酒下一
丸可飲十盞十丸可飲百盞
百杯丸
&KR1190;砂仁(一兩)高茶(一兩)訶子(一箇)麝香(一錢)
腦子(少許)
右為細末煉蜜丸每一兩作一十丸未飲酒先細嚼
一丸酒下
局方勻氣散
丁香藿香甘草白豆䓻木香檀香
&KR1190;砂(等分為末白湯調服)
集香丸(海藏云損其氣者以此藥接之)
白豆䓻砂仁藿香葉白茯苓丁香
白檀沉香益智烏藥陳皮
甘草人參
一法噎食加柿霜一法加廣荗一法加香附子一法
加乾薑隨證定奪分兩為末點服
局方七香丸(主治修製並見本方)
丁香廣荗益智砂仁木香甘松
甘草香附子
五膈寬中散(主治修製並見本方)
白豆䓻砂仁香附子陳皮丁香青皮
甘草木香丁香(分兩依上文)
烏沉湯(主治修製並見局方)
沉香烏藥甘草人參
小烏沉湯(主治修製並見局方)
調中快氣治心腹刺痛
香附子(二兩)烏藥(一兩)甘草(一分)
右為細末薑湯點服
益脾丸一名三花丸(飲酒不醉當在不醉丸下)
小豆花(一兩)菉豆花(半兩)葛花(二兩)木香(二錢半)
一法加紅花二錢半右為細末蜜丸桐子大每服十
丸煎紅花湯下夜飲津液下三五七丸不醉
東垣先生治飲酒心下痞三製三黃丸
黃芩(去桔心酒浸一半火炒一半生用一半)
右三停分兩細末糊為丸桐子大每服三十丸温水
下量輕重加減治熱酒所傷若傷冷酒則下神應丸
主之
七香丸(治脉伏不見心腹痛欲死者)
木香(半兩)丁香(半兩)乳香(半兩)藿香(半兩)沉香
檀香(各半兩)人參(二錢半)梹榔(二錢半)零陵香(半兩)
右為細末蜜丸桐子大量數目細嚼米飲下
大七香丸
砂仁(二兩半)香附(一兩八錢二分)甘草麥蘖(炒一兩)
橘紅(二兩半)藿香(二兩半)肉桂(二兩半)丁香(二兩二錢)
甘松
右同為細末煉蜜丸如桐子大每服三十丸每一兩
分作八丸亦可每服一丸細嚼湯酒任下
集香丸
&KR1190;砂仁(半兩)丁香(二錢半)木香(三錢半)甘松(二兩五錢)
香附子(一兩半)白檀(二錢半)蓬术(三錢半)甘草(七錢半)
白豆䓻(三錢半)丁香(半兩)廣荗(三錢半)沉香(三錢半)
麥蘖(七錢)益智(二錢半)一方加神麯
右為末薑汁浸蒸餅丸如鷄頭大細嚼下
水香餅子
與前集香丸俱能寬中理氣消酒逐痰飲進美飲食
香附子(炒)川芎(一兩)术香吳白芷甘松
甘草(一兩半)砂仁(一兩)薑黃(洗焙)桂(去皮一兩)
右為細末水浸蒸餅為丸生薑白湯任下十餅至十
五餅
易簡蘇合香丸(主治修製之法並見局方)
白术丁香硃砂白檀沉香
烏犀蓽撥龍腦麝香蘇合油
青木香安息香薰陸香香附子
訶黎勤子
右每服一大丸沸湯少許化服治卒中昏不知人及
霍亂吐瀉心腹撮痛鬼疰客忤癲癎驚怖或顛撲傷
損氣暈欲絶凡是倉卒之患悉皆療之此藥隨身不
可暫闕辟諸惡氣併禦山嵐瘴氣無以踰此若弔喪
問疾尤不可無但市肆所賣多用腦子當用火上辟
去能飲者以酒調服當用心過度夜睡不安尤宜服
之功效最捷筆舌難窮
木香餅子
丁香(二錢半)木香(四兩半)&KR1190;砂仁(十二兩)廣荗(十兩)
檀香(四兩)甘松(五兩水洗)
右為細末甘草膏丸每兩作二百五十丸捏作餅子
丁沉煎丸
丁香(一兩一錢)丁皮(一錢)白豆䓻(九錢半)木香(一錢半)
沉香(二錢)
為末薑糊丸桐子大酒下二十丸
沉香降氣湯(治脅下支結脾泄溏泄脚氣)
沉香(一兩八錢半)砂仁(四兩八錢)甘草(十二兩)香附(四十兩)
右為細末每服一錢入塩少許沸湯點服已上三味
通治凌晨霧露之氣去惡邪諸瘴治酒尤佳
調中沉香湯
沉香(一兩)木香(一兩)麝香(五分)甘草(二錢半)
龍腦(二錢研)白豆䓻(一兩)
右為細末龍腦和勻沸湯點服半錢入生薑一片鹽
少許
金匱下痢病脉證并治
後代名醫諸書所說者皆以此為法夫六腑氣絶
於外者手足寒上氣脚縮五臟氣絶於内者痢不禁
不甚者手足不仁下痢脉沉弦者下重脉大者為
末止脉微弱數為欲自止雖然發熱不死下痢手足
厥冷無脉者灸之不温若脉不還反微而喘者死少
隂跌陽調者為順也下痢有微熱而渴脉弱者當
自愈下痢脉數有微汗出今當自愈設脉緊為未
解下痢脉數而渴者當自愈設不解者必清膿血
以有熱也下痢脉反弦發熱自汗者自愈下痢
氣者當利小便下痢脉反浮數尺中自濇者必清膿
血下痢清榖不可攻其表汗出必脹滿下痢脉
沉而遲其人面少赤身微熱下痢清榖者必鬱冐
汗出而解病人必微厥所以然者其面帶陽下虛
故也下痢後脉絶手足厥冷時時脉還手足温者
生脉不還者死下痢腹脹滿身體疼痛者必温其
裏後攻其表温裏宜四逆湯攻表宜桂枝湯(四逆湯見上)
桂枝湯方
桂枝(去皮三兩)芍藥(三兩)大棗(十二枚劈)生薑(三兩切)
甘草(二兩炙)
右㕮咀以水七升煑取三升去滓温服一升須臾飲
熱稀粥一升餘以助藥力取微汗
下痢三部皆平按之心下堅者急下之宜大承氣(方見陽明)
(病中)
下痢脉遲而滑者實也利未止急下之宜大承氣湯
下痢脉反滑當有所去下乃愈宜大承氣湯
下痢瘥至半月日時復發者以病不盡故也當下之大
承氣湯以上數承氣湯本虛者當以别議
下痢讝語者有燥屎故也小承氣湯主之方
大黃(四兩)枳實(三枚炙)厚朴(三兩炙)
右㕮咀以水四升煑成一升二合去柤分温再服一
服讝語止若更衣者停後服
下痢便膿血者桃花湯主之方
赤石脂(一升半完用末半用)乾薑(二兩切)粳米(一升)
右三味以水七升煑米熟去滓温取七合内赤石脂
末一方寸七日再服若一服愈餘勿服
熱痢下重者白頭翁湯主之方
白頭翁(二兩)黃連黃蘗秦皮(各二兩)
右四味以水七升煑取一升去滓每服一升不愈更
服
下痢後更頓按之心下濡者為虛煩也梔子豉湯主之
方
肥梔子(一十四枚劈)杏䜴(四兩裹)
右二味以水四升煑梔子取二升半内豉煑取一升
去滓分再服温進一服得快吐止後服
下痢淸榖裏寒外熱汗出而厥者通脉四逆湯主之方
甘草(二兩炙)乾薑(三兩強人可四兩)附子(大小一枚)
右三味㕮咀以水三升煑取一升二合去滓分温再
服其脉即出者愈
下痢腹痛紫參湯主之方
紫參(半兩)甘草(二兩炙)
右二味㕮咀水五升先煑紫參取二升内甘草煑一
升半去滓分温三服(疑非仲景方)
主氣痢訶黎勒散方
右一味細末粥飲和頓服(疑非仲景方)
大便不通噦數讝語小承氣湯主之(方見千金翼)
乾嘔下痢黃芩湯主之方(玉函經云人參黃芩湯)
人參(三兩)黃芩(三兩)大棗(十二枚劈)乾薑(三兩)
桂枝(去皮二兩)
右六味㕮咀以水七升煑取三升去滓温分三服見
外㙜
右此下痢一章内有治傷寒數方仲景用治雜病今
全錄之使後人知云治傷寒有法治雜病有方者非
也傷寒雜病同一治法矣(當在太隂下卷後今錄於此)
王朝奉治喘例
夫喘者麻黃湯表證也小青龍湯挾水證也然麻黃湯
主喘也太陽證下之喘者表證未解桂枝加厚朴杏
仁湯喘家用桂枝湯加厚朴杏仁亦佳發汗下後
不可更行桂枝若汗出而喘無大熱者可用麻黃杏
仁甘草石膏湯太隂桂枝證醫反下之麻不止脉促
者表未解喘而出汗者葛根黃芩黃連湯
活人舉華佗喘說
活人舉華佗云喘者肺氣有餘也梔子黃芩湯主之
經云帝曰人有逆氣不得卧而息有音者有不得卧而
息無音者有起居如故而息有音者又有得卧而行
喘者有不得卧不能行而喘者有不得卧而喘者皆
何臟使然願聞其故岐伯曰不得卧而息有音者是
陽明之逆也足三陽者不行今逆而上行故息有音
也陽明者胃脉也胃者五臟之海也其氣亦不行陽
明逆而不得從其道故不得卧也胃不和則卧不安
此之謂也夫起居如故而息有音者此肺氣之脉絡
逆也脉絡不得隨經上下故畱經而不行脉絡之病
人也微起居如故而息有音也夫不得卧卧則喘者
是承氣之客也夫水者循津液而衍流也腎者水臓
主津液主卧與喘也帝曰善
前太陽門麻黃升麻湯壞證藥後有王朝奉傷寒喘例
諸喘皆屬於上當在手太陽例然内經云五臟皆有
喘故例在此後
經曰驚恐喜怒勞動静皆為之變喘是以夜行則喘出
於腎滛氣於肺故有墮恐喘出於肺滛氣傷脾有所
驚恐喘於肺滛氣傷心度水跌仆喘出於腎與骨當
是之時勇者氣行則以怯者着而病也故動静勇怯
皆能成疾形志苦樂各有受病不可不知
聖惠方治十種水氣喘滿不得卧
右螻蛄五個曝乾為末米飲調下半錢至一錢小便
通快為便
潔古老人方
右用螻蛄去頭尾與蒲萄心同搗露七日曝乾為末
澹酒調下暑月温用尤佳
喘饑脾胃虛調飲食持重少血飽氣滯久勞飲食勞傷
則主脾主氣不及接行動而火上行卧氣上衝不下
水飲也
諸病喘嘔皆屬於上諸病吐啘皆屬於中諸病下痢皆
屬於脾諸病腫滿皆屬於濕故手足太隂病手足陽
明病嘔吐喘促傷胃虛實寒熱傷寒雜病俱混說於
太隂條下
醫壘元戎卷七
