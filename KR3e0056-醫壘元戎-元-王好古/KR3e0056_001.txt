醫壘元戎卷一
元王好古撰
傷寒之源
帝曰人傷于寒而𫝊為熱何也歧伯曰夫寒盛則生熱
也寒氣外凝内鬱之理腠理堅緻玄府閉緻則氣不宣
通濕氣内結中外相薄寒盛熱生故人傷于寒轉而為
熱汗之而愈則外凝内鬱之理可知斯乃新病數日者
也今風寒客于人使人毫毛畢直皮膚閉而為熱當是
之時可汗而發也海藏云傷寒冬傷于寒也邪氣内
藏至春夏而發為熱病元受邪氣伏藏遇春夏風寒所
傷外邪喚出内邪也有有汗者有無汗者所以有傷風
傷寒之異也亦有先傷寒而後傷風者亦有先傷風而
後傷寒者亦有先傷寒而重感寒者亦有先傷風而重
感風者此四者汗有多寡亦有止作亦有常汗而不止
者有全無汗者先證重後傷輕則顯重者先證輕後傷
重則亦顯重者當以脉謹察之不可忽也利害天壤死
生係焉有傷于陽者風雨寒暑是也有傷于陰者飲食
居處陰陽喜怒是也其變又有不可深數者元感風寒
與新傷各合而變有有形無形内外之異所以治之當
從其變而藥不一也輕重寒暑在其中矣歧伯曰平旦
人氣生日中而陽氣降日西而陽氣已虛氣門乃閉是
故暮而收拒無擾筋骨無見霧露反此三時形乃困薄
扁鵲脉一呼一吸皆四至而濇者邪中霧露之氣也仲
景曰清邪中於上焦又曰霜降已後春分已前中霧露
者皆為傷寒也又曰清邪中於上焦濁邪中於下焦與
飲冷同傷也(此一條議論在陰證論神术湯後霧露條下)且傷風者惡風傷
雨者惡濕傷寒者發熱惡寒傷暑者心熱畏日此皆傷
于陽者也飲食不節者或饑或飽或冷或硬居處不時
或塞或通或勞或逸陰陽太過者隠相易之形狀或一
或二喜怒不常者須心腹之逆滿或隔或痞此皆傷于
陰者也舊有冬伏之寒邪在經春夏之復傷而作傷于
陽者則邪氣外併傷于陰者則邪氣内併新傷引出舊
傷也或四季之中有一日兩傷有一時并傷則内外相
合其變至多矣或陽證或陰證或陰毒或襍證俱在其
中先外傷後内傷外就内而合病若頭痛身疼輕而内
傷重者當先治内之重者後治外之輕者先内傷後外
傷内就外而合病若心腹痞悶輕而外傷重者當先治
外之重者後治内之輕者然亦有内外俱輕亦有内外
俱重當各從其所可先者而先治從其所并治者而并
治次弟不失萬舉萬全矣治内兼外者不可寒下若下
則陷經邪于内治外兼内者不可熱發若發則益中熱
于外二者皆逆豈不危乎藥之寒熱可輕用哉
内傷論
内傷先傷胃或曰上熱下冷傷食病也手足四支微冷
或四順兩脇熱甚此少陽也中州先傷少陽反病者何
也答曰内傷者先傷胃足陽明也經云脾胃相通五穀
消是脾與胃陽戊陰己共為腐熱今既胃傷連及脾也
兩脇雖為少陽之地章門二穴所處即脾之膜也脇安
得不熱況從内而至外者先少陽内傷中州而少陽亦
病也假令内傷有巴豆及諸濕熱之屬又有備急丸寒
熱各半之例又有枳實大黃牽牛之屬亦有神麯麥蘖
縮砂仁及三稜廣茂之例其藥不一又有玄明丸煮黃
丸種種不一内傷之疾豈一藥所能畢哉今人無論證
之寒熱人之虛實便之要結只一藥而主之寒熱安得
不差所以人病者虛勞殘疾無所不有也然内傷脾胃
與少陽俱病此陽病也若内傷陰病當以理中而復脉
虛而細少陰病也脉虛而弦厥陰病也脉弱而虛太陰
本病也(三陰之藥具見陰證論潔古老詳說可下之藥於前今又詳說可用之藥於後并見陰證論)
有無病能食而傷者有有病不能食而傷者不可不知
也内傷心腹痛大小便不通服食藥心腹微快大小便
通餘邪傳入干標頭痛發熱後治其標標藥合隨三陽
經用輕治之即愈此由内而外先治其内後調其外此
其法也以其飲食過多傷之太過故邪熱之氣傳入于
標内既以定外又安得為之全愈若冬伏寒之氣在經
内傷喚出冬伏之邪先内傷次標病亦如前法先治内
後治外此内重而外輕故如是也若外重而内輕先治
其外後治其内可也以上止是内傷太過非積寒傷冷
也若積寒傷冷脉已從陰雖有標病不須治標獨治内
也内三陰之經所用皆溫劑内既得溫標病不發而自
愈何以然發表之藥不遠熱也三陰溫雖非發表之藥
亦不遠熱也内既以溫標病從内而變亦從此而解矣
若錯汗之三焦之氣絶而成太陰也此溫中之劑雖獨
治内亦兼治外也不可不知陰證治本不治標標本
俱得治標不治本標本俱失已有冬伏寒邪若内傷
喚出舊邪使見太陽證也若無冬伏寒邪者止是内傷
發出不和邪氣多顯少陽證也兩脇熱甚頭額痛手足
冷如厥逆狀熱甚然後手足溫或熱雖手指末亦有微
冷者(王朝奉集仲景活人例)
不可汗不可吐不可下
大法春宜吐春夏宜發汗秋宜下凡用發汗及吐下湯
皆中病便止不必盡劑也少陰病脉微不可發汗亡陽
故也宜附子湯陽已虛盡自弱濇者復不可下之宜
小柴胡湯動氣在左在右在上在下并不可發汗宜
柴胡桂枝湯少陰病脉細沈數病在裏不可發汗宜
當歸四逆湯少陽不可發汗宜小柴胡湯咽中閉
塞咽喉亁燥亡血衂家淋家瘡家不可發汗已上六證
并小柴胡湯下利清殼不可發汗宜理中湯四逆之
類若四逆厥及虛家皆不可吐厥宜當歸四逆湯虛宜
附子湯有熱人可黃耆人參建中湯少陰病隔上
寒亁嘔不可吐宜小半夏加橘皮湯溫中丸咽中有
動氣不可下咽中閉塞不可下宜烏扇湯諸外實者
不可下諸四逆厥者不可下虛家亦然厥宜當歸四逆
湯虛宜附子湯有熱入黃耆人參建中湯本虛攻其
熱必噦小柴胡湯脉浮而緊法當身痛宜以汗解假
令尺中遲者不可發汗榮氣不足血少故也宜小柴胡
湯脉濡而緊濡則衛氣微緊則榮中寒陽微衛中風
發熱而惡寒榮緊衛氣冷微嘔心内煩此不可汗宜小
柴胡湯脉濡而弱不可發汗宜小柴胡湯脉浮而
大浮為氣實大為血虛小便當赤而難胞中當虛今反
小便利而大汗出法應衛家微可與小建中湯今反更
實津液四射榮竭血盡亁煩而不得眠此不可下宜與
小柴胡湯脉浮大應發汗宜柴胡桂枝湯而反下之
為大逆脉浮而緊者不可下宜桂枝麻黃各半湯數不
可下宜柴胡桂枝湯下之必煩利不止宜葛根黃芩
黃連湯脉濡弱浮數不可下宜小柴胡湯脉濡弱
微濇微則陽氣不足中風汗出而反躁煩濇則無血厥
而且寒不可下宜桂枝甘草龍骨牡蠣湯結胸脉浮
大不可下下之即死宜小陷胸湯夫陽病多者熱下
之則鞕宜小柴胡湯太陽發汗不徹轉屬陽明微汗
出不惡寒若太陽證不罷下之為逆宜桂枝麻黃湯
太陽病饑外證未解不可下下之為逆宜桂枝麻黃湯
病致于陽而反下之熱入因作結胸病發于陰而反
下之因作痞病脉浮而緊而復下之緊反入裏則作
痞太陽與陽明合病喘而胸滿不可下宜麻黃杏子
甘草石膏湯太陽與少陽合病心下鞕頸項強而眩
者不可下宜小柴胡湯四逆厥及虛家皆不可下厥
宜當歸四逆湯虛家宜附子湯病欲吐者不可下宜
小半夏加橘皮湯太陰腹痛吐食白利腹痛下之必
胸下結鞕厥陰病渴氣上衝心心中熱既不欲食食
則吐蚘下之利不止少陰病飲食入口則吐心中溫
溫欲吐復不能吐始得之平星寒脉弘遲者此胸中寒
實不可下也宜溫中湯生薑汁半夏湯無陽證強大
便鞕者下之必清穀腹滿宜用蜜煎導等法傷寒五六
日不結胸腹濡脉虛復厥者不可下此亡血也宜當歸
四逆湯下之即死宜四逆加人參湯藏結無陽證不
往來寒熱其人反靜舌上胎滑者不可攻也(攻謂下也)宜用
小柴胡湯針關元穴傷寒嘔多雖有陽明證不可攻
之宜小柴胡湯陽明病身面色赤攻之必發熱宜調
胃承氣湯色黃者小便不利也宜五苓散陽明病
心下鞕滿者不可攻之宜生薑瀉心湯半夏瀉心湯
攻之利不止者死宜四逆湯不可汗吐一條三法利
害非輕前人多列經後大扺醫之失只在先藥藥之錯
則變生若汗下不差則永無亡陽生黃畜血結胸痞氣
及下利洞泄協熱利痙急虛勞等證生矣以其如此故
錄大禁忌于前使醫者當疾之初不犯也
又三忌
時忌春夏不宜桂枝秋冬不宜麻黃
藥忌已汗者不得再發已利者不得再泄
病忌虛人不宜用涼實人不宜用熱其所犯之
劑當從緩而輕
海藏云前人說不可汗下吐三法多在經後讀者往往
遺之此用藥之大禁必不可犯今列之篇首使人易見
爾
六陽證先足經從湯液後手經從雜例
仲景桂枝湯
治太陽證傷風自汗脉浮而緩
桂枝芍藥生薑(各一錢半)甘草
紅棗(去核夏加黃芩知母石膏升麻)
右為麤末水一盞煎至八分溫服自汗小便不數者
宜用無汗小便數手足分不惡寒或膏粱好飲者不
宜用
小建中湯
治陽脉濇陰脉弦
桂(三字)芍藥(一錢半)甘草(半錢)生薑(三片)
紅棗(擘去核後放此)
右為麤末每服五錢生薑三片棗一枚水一盞半煎
至八分去滓下膠飴兩匙再煎溫化服日三夜二尺
脉尚遲再加黃耆末一錢後人用治雜病改桂枝
為桂取其厚薄不言枝
金匱小建中湯
治虛勞急悸衂腹中痛夢失精四肢酸疼手足煩熱
咽亁口燥宜此方主之
桂枝(三兩去皮)芍藥(六兩)甘草(三兩煮)生薑(三兩切)
右六味㕮咀以水七升先煮五味取三升去滓内膠
飴令消溫服一升曰三服嘔家不可用此湯以其有
甘草故也
千金療男女因積勞虛損或大病後小腹作疼四體沈
滯骨内疼酸吸吸少氣行動喘惙或小腹拘急腰背
強痛心中虛悸咽亁唇燥面目少色或飲食無味陰
陽癈弱悲憂慘戚多卧少起久者積年輕者有日漸
致瘦削五藏氣竭則難可復根又治肺與大腸俱不
足虛寒之氣小腹拘急腰痛羸瘠百病肘後黃耆建
中湯有人參二兩
金匱黃耆建中湯
虛勞裏急諸不足宜此方主之
黃耆桂枝(去皮)生薑(各一兩切)芍藥(六兩)
甘草(三兩煮)大棗膠飴(一升)
右七味㕮咀以水七升先煮六味取三升大滓内膠
飴令消溫服一升日三服集驗云嘔者加生薑腹
滿去棗加茯苓四兩一方療肺虛損不足痞氣加半
夏五兩
金匱黃耆桂枝五物湯
血痺病從何得之師曰夫尊樂人骨弱肌膚盛重因
疲勞血出卧不得時動搖加被微風遂得之但以脉
自濇在寸曰開上下緊宜針陽氣令脉和緊去則愈
血痺陰陽俱微寸口關上微尺中小緊外證身體
不足如風狀宜此方主之
黃耆(三兩)芍藥(三兩)桂枝(三兩去皮)生薑(六兩切)
大棗
右五味㕮咀以水六升煮取二升去滓溫服七合作
三服一方有人參
金匱桂枝加龍骨牡蠣湯天雄散亦主之
夫男子平人脉大為勞極虛亦為勞男子面色薄
者主濁及亡血卒喘悸浮者裏虛也男子脉虛沈
弦無寒熱短氣裏急小便不利面色白時日暝兼衂
少腹滿此為勞使之然勞之為病其脉浮大手足煩
春夏劇秋冬差陰寒精自出酸削不能行男子脉
微弱而濇為無子精清冷夫失精家小腹弦急陰頭
寒目眩(一作眼脹脹痛也)髮落脉極虛芤遲為清穀亡血失
精脉得之芤動微緊男子失精女子夢交並以此方
主之
桂枝(去皮)芍藥生薑(各二兩切)甘草(二兩煮)
大棗(十二枚)龍骨(煆)牡蠣(各三兩熬)
右七味㕮咀以水七升煮取三升去滓分溫三服少
諾云虛羸浮熱汗出者除桂加白薇附子各一分故
云加龍骨湯
天雄散
天雄(三兩去皮)白术(八兩)桂枝(六兩去皮)龍骨(一兩煅)
右四味搗為末酒服方寸匕日三服不如稍增之
易簡建中湯
治腹中切痛增損治療各各不同並見于後此藥飲
酒人不喜甘者不宜服此藥與桂枝湯用藥一同但
減芍藥加官桂枝數專治傷風發熱自汗用此藥表
之無汗者不宜服此
官桂(三分)白芍藥(一兩半)甘草(半兩)
右㕮咀每服四錢水一盞半生薑五片棗二枚煎至
六分去滓服
大治婦人血痛男子心腹疼痛并四肢拘急疼痛心
腹疼痛甚者加遠志半兩或吐或瀉狀如霍亂及冐
濕寒賊風入腹拘急切痛加附子三分痛氣發作
當歸附子建中湯煎時加蜜一匙頭許一方治男
子婦人諸虛不足小腹急痛脇肋膨脹臍下虛滿胞
中煩悸面色痿黃唇口亁燥少力身重胞滿短氣腰
背強痛骨肉酸疼行動喘乏不能飲食或因勞傷過
度或因病後不復加黃耆一兩半名黃耆建中湯
一方治婦人一切氣血虛損及產後勞傷虛羸不足
腹中疼痛呼吸少氣小腹拘急痛引腰背時自汗出
不思飲食加當歸一兩
柴胡桂枝湯桂枝人參湯
桂枝附子去桂加白术湯桂枝芍藥湯(若誤下傳裏𫝊表也)
桂枝加大黃湯(去枝加大黃與大柴胡法有表有裏同例已上諸湯並見活人舊小本中)
主朝奉桂枝白虎問答
云春初秋末冬月方用桂枝麻黃五六月壯熱不用
白虎若諾用桂枝麻黃則内熱發黃生班必死二月
三月四月溫病宜陽旦湯七月八月猶熱病壯熱尚
宜白虎自然汁解或問孫曰杜張皆言變苦果見桂
枝麻黃證亦豈得不用只用白虎也孫曰此說甚妙
但臨時看證用之老弱之人不宜白虎白虎治傷寒
亦治渴證
桂枝例
活人陽旦湯
治中風傷寒脉浮發熱往來汗出惡風項強鼻鳴亁
嘔
桂枝(三)芍藥(三)甘草(二)黃芩(二)
右剉如麻豆大每服五錢水一盞半棗一箇生薑三
片煎至一盞取八分清汁溫服
自汗者加附子渴者加桂加括蔞主利者去芍藥名
當歸建中湯若產後半月每日三服令人可壯
黃耆建中湯
桂芍藥甘草加黃耆
當歸建中湯
桂芍藥甘草加當歸
局方藥令黃耆湯范汪當歸湯皆出桂枝建中例
大建中湯(主治並見局方)
桂心(三錢)芍藥(二錢)甘草(八錢)棗(二枚擘破)
生薑(八錢)加黃耆(二錢)當歸(一錢)人參(一錢)
附子(半錢)半夏(三錢)
右㕮咀水五盞煎至三盞去滓分作三服
桂枝加葛根湯桂枝加厚朴杏仁湯
桂枝加附子湯桂枝去桂加白术茯苓湯
桂枝加芍藥湯桂枝去芍藥加附子湯
桂枝甘草湯桂枝白术甘草湯(四味)
茯苓桂枝甘草大棗湯(四味漫水)茯苓桂枝生薑甘草湯(四味)
桂枝加桂湯
桂枝去芍藥加蜀葵牡蠣龍骨救逆湯
桂枝甘草龍骨牡蠣湯柴胡桂枝甘草湯
桂加亁薑三心下悸者去芍藥加茯苓三虛勞裏急
者正陽旦湯主之煎時入膠飴住若脉浮緊無汗
發熱者不可與服也
活人陰旦湯(王朝奉陰旦陽旦湯與活人同)
治傷寒股節疼痛内寒外熱虛煩
桂心(三)芍藥(三)甘草(一)大棗(十五枚)
亁薑(一)黃芩(二此一味酌量加減)
右剉如麻豆大每服五錢水一盞半煎至八分去滓
溫服日三夜二
活人解肌湯(治溫病頭疼壯熱)
桂心(一分)芍藥(半兩)甘草(一分)麻黃(三分)
葛根(一兩)黃芩(半兩)
右剉如麻豆大每服五錢水一盞半棗一枚煎至八
分日三服三日後不解者再服脉浮者宜再服脉沈
實者下
仲景麻黃湯(治傷寒無汗脉浮而緊)
麻黃(去節一錢)官桂(去浮皮一錢)甘草(半錢煮)杏仁(三箇半)
右為麤末每服五錢水一盞半煎至八分去滓溫服
夏加知母黃芩石膏恐有斑黃之變惟冬與春病人
素虛寒者不宜加此
仲景桂枝各半湯
桂枝(一錢半)芍藥(一錢)生薑(一錢)甘草(一錢)
麻黃(一錢)杏仁(二枚半)棗(半枚)
右為麤末每服五錢水一盞半煎至八分去滓溫服
奉議先生云治傷風得傷寒脉傷風脉證脉不同故宜
各半湯
桂枝二麻黃一湯桂枝二越婢一湯
大青龍湯(麻黃杏仁甘草石膏湯大青龍湯去桂是也)
麻黃(三錢)桂(一錢)杏仁(二枚)生薑(五錢)
棗(一枚)甘草(一錢)石膏(一錢半)
右為麤末每服五錢水一盞半煎至八分去滓溫服
汗周止後服
小青龍湯
麻黃細辛亁薑甘草
桂枝芍藥(各三字)五味子(各半錢)半夏(一錢一字)
生薑(三片)棗(一枚)
右為麤末水一盞半煎至八分去滓溫服日三夜二
後人增損為華蓋散大青龍去桂石膏倍杏仁治𠻳
仲景雜方治客忤
麻黃(四兩)杏仁(七十枚)甘草(三兩)
右以水八升煮取三升服之
又方
桂(一兩)生薑(三兩)梔子(十四枚)䜴(五合)
右以酒三升攪煮之去滓頓服取差一法用桂枝一
法用麻黃以其有汗無汗也
仲景麻黃升麻湯
治壞證傷寒六七日大下後寸脉沈而遲手足厥下
部脉不至咽喉不利唾膿血泄利不止者為難治
升麻(一兩一錢)麻黃(去節二兩)知母黃芩
葳蕤(各十八銖)石膏白术亁薑
芍藥天門冬桂枝茯苓
當藥(一兩一錢)甘草(六銖)
右十四味以水一斗先煮麻黃一兩沸去上沫内諸
藥煮取三升去滓分溫三服相去如炊三斗米頃令
盡汗出愈寸脉沈遲下部又不至泄利久不止不可
輕用此藥
海藏云仲景麻黃升麻湯條下為下之而寸脉沈遲或
厥或咽喉不利咳𠻳下膿血或下利不止斷作難治
此藥有桂枝有麻黃湯有亁薑芍藥甘草湯有白虎
湯内更有少陽藥黃芩是也此是三陽合而標病不
應不應下而下之壞而成肺痿也若脉不遲者去亁
薑官桂不下利者亦去之寸口脉小者去黃芩此隨
證而加減之也前人全用藥以某前證悉備故用三
陽標藥以治之經曰治病必求其本是也
肺痿之源
衍義云有一溫病已十二日診之其脉六七至而濇寸
稍大尺稍小發寒熱頰赤口亁目不了了耳聾問之
病後數日經水乃行此屬少陽熱入血室也若治不
對病則必死乃按其證與小柴胡服之二日又與小
柴胡湯加桂亁薑也一日寒熱遂止又云我臍下急
痛又與抵當丸微利臍下痛痊身漸涼脉漸勻尚不
了了乃復與小柴胡湯次日云我但胞中熱燥口鼻
亁又少與調胃承氣湯不得利次日又云心下痛又
與陷胞丸半服利三行之日虛煩不寧時妄有所見
時復狂言雖知其中有燥屎以其極虛不敢攻之遂
與竹葉湯去其煩熱其夜大便自通至曉兩次有燥
屎數枚而狂言虛煩盡解但咳𠻳唾此肺虛也若不
治恐乘虛而成肺痿遂與小柴胡去人參大棗生薑
加亁薑五味子湯一日咳𠻳減二日而病悉愈以上
皆用張仲景方
王朝奉陽毒條下有金匱千金唾膿血二條内有吐血
肺痿失治久不愈變肺癰為難治孫真人詳說并藥
證具見甘桔例少陰條下並出仲景金匱祖方
仲景麻黃杏仁甘草石膏湯
麻黃附子細辛湯麻黃連翹赤小豆湯
麻黃附子甘草湯(主治修製並見活人)
易簡杏子湯
治一切咳𠻳不問外感風寒内傷生冷及虚勞咯血
痰飲停積悉皆治療
人參半夏茯苓乾薑甘草
官桂芍藥五味子細辛
右㕮咀每服四錢水一盞半杏仁去皮尖剉五枚薑
五片煎至六分去滓食前服
若感冐得之加麻黃等如脾胃素實者用罌粟殼去
筋膜碎剉以醋淹炒等分加之每服添烏梅一枚煎
服其效尤驗若嘔逆惡心者不可用此法又云杏仁
人參倍加麻黃添芍藥加麻黃之數亁薑五味子各
增一半名小青龍湯大治久年咳𠻳氣虛喘急皆得
其宜二方中有麻黃有汗人不宜服此劑
仲景麻黃湯例
仲景麻黃杏仁薏苡仁湯(治風濕身煩疼曰脯劇者)
麻黃(三兩)杏仁(三枚)甘草薏苡仁(各一兩)
右四味以水四升煮取二升分溫服
仲景薏苡仁附子湯(治胸痺偏緩急者)
薏苡仁(一十五兩)附子(十枚炮)
右二味杵末每服方寸七日三
活人麻黃葛根葱䜴湯
治傷寒三二日頭項腰脊痛惡寒脉浮而緊四味隨
定奪分兩
右剉如麻豆大水煮麻黃去沫次下葛根二十沸次
下豉次下葱白煎成去滓溫飲少時以葱醋粥投之
覆衣取汗後有活人葱白例并王朝奉葱白等方
活人知母麻黃湯易老解利法
亁山藥(一兩)藜蘆(一錢)
右為細末紙燃蘸少許鼻内㗜之
麻黃醇酒湯(治黃疸病)
凡用麻黃去節去沫曝亁再用麻黃一把去節綿裹
美酒五升煮取半升去滓頓服
一法治風此箇風字非傷風自汗即中風痺而無升故
用麻黃後越婢中有風痺字
麻黃(一兩)穿山甲(二錢)人參(二錢)甘草
水酒各一碗同煎服
越婢湯(治風濕痺脚氣弱)
麻黃(去節去沫焙二兩)石膏(四兩)白术(一兩)
附子(一兩炮)甘草(煮半兩)
右剉如麻豆大每服四錢水一盞半生薑三片棗一
枚煎至八分去滓溫服
通頂散(解利傷寒)
藜蘆(半兩)躑躅華(一錢)藿香葉(二錢)
右為細末紙燃蘸少許鼻内㗜之
活人獨活散(治傷寒溫濕)
羌活獨活防風細辛
黃芩川芎甘草人參
茯苓枳殼甘菊華石膏
麻黃蔓荆子薄荷生薑
右十三味為麄末坐薑薄荷水煎去滓溫服年高者
以川芎代黃芩自汗者減麻黃風濕證多自汗故減
麻黃
活人敗毒散
治傷風溫疫風濕風眩風痰卑濕
羌活獨活前胡柴胡
枳殼人參茯苓桔梗
甘草川芎
為細末生薑水煎或沸湯點亦可大人小兒皆宜瘴
烟之地溫疫時行或人多風痰或處卑濕脚氣此藥
不可闕也
海藏云傷寒得傷風脉傷風得傷寒脉故仲景有大青
龍之劑及汗出過多戒不可服有筋惕肉瞤之證許
公學士諄諄以此則知麻黃桂枝不可輕用也及洪
川韓氏又有桂枝之戒以其亂治貴賤之不同芳草
韲鹽之不等故耳至於楊氏明理特有互見脉體非
精於持診者則未易能也後之學者安所適從哉
先師潔古老人博採衆方别立一法作十味大羌活湯
無問有汗無汗中風中寒悉皆治之使喜溫者去五
積之變熱好涼者除雙解之變寒雖市夫農子用而
無失自非聖賢之前身豈能筆下有此胸次耶
易老大羌活湯
治傷寒脉浮而緊傷風脉浮而緩并解兩感惡候
羌活防風白芷川芎
細辛甘草蒼术(製)生地黃
黃芩
右麤末每服五錢生薑五七片水一盞半煎至七分
去滓稍熱服無時大羌活湯全生地黃木許臼中
别為麤末各等分稱之名曰羌活地黃各半湯解利
兩感傷寒有神詳說見難知易老大羌活湯劑料大
小服餌温熱加減並從緩急法
法加大黃治風熱淫于内同瀉青丸主治並見錢氏
一法治破傷風用豆淋酒煎素有寒者加草烏頭
白末一字服之
芎辛例
芎辛湯(治頭風鼻塞身重肩背拘急)
川芎(半兩)細辛根(二錢)甘草(一錢半)
右為麤末量多少水煎去滓分二服臨卧一法加
吳白芷辛夷甘菊華治鼻出黃水濁涕不絶腦痛目
昏
易簡芎辛湯
治一切頭痛發熱者不當服其餘痰厥飲厥腎飲等
證偏正頭痛不可忍者只以此藥并聖餅子不拘病
退但多服此自能作效仍服養正丹黑錫丹并用此
藥調鍾乳粉間服諸證頭痛緊揵之法法以踰此但
頭疼多用石膏蓋取其能墜痰飲然恐性寒故以鍾
乳代之腎厥頭疼尤得其宜或以石膏煆過為末用
亦得
生附子川烏頭(生)南星(炮)亁薑
細辛川芎(各一兩)
㕮咀每服四錢水二盞薑五片茶芽少許煎至六分
去滓食前服若氣壅塞盛只用川芎一兩細辛半
兩甘草三錢煎至如前服又一方治頭疼以細辛
二錢川芎白芷減半為細末搐入鼻中一方治氣
虛人頭疼以附子一隻生去皮切作四片用生薑自
然汁一大盞浸一宿慢火煮亁再煮再蘸再煮後以
㵕盡薑汁為度高良薑等分為細末臘茶調服之
又治著濕頭重眩暈用川芎白术生附子等分官桂
甘草減半每服四錢薑十片煎服
白龍丸
治男子婦人一切風徧身瘡癬手足頑麻偏正頭疼
鼻塞腦悶大解傷寒頭風又治霧露之氣或發熱
川芎細辛甘草藁本
白芷(各等分)
右為細末藥四兩入石膏半斤細末係煆了者水搜
丸每兩分入丸薄荷茶清嚼下一丸食後服風蛀牙
疼用一丸分作三亁擦後用湯潄之便用葱茶嚼下
一二丸或作湯服之亦可
撥雲散(治眼)
羌活防風甘草柴胡
右等分水煎服之
海藏法白术湯
白术(三)防風(二)甘草(一)
同仲景桂枝湯黃耆湯止汗者以生薑煎服
神术湯
蒼术(三)防風(二)甘草(一)
同仲景麻黃湯發汗者以葱白生薑煎服
若以此二藥若傷寒得傷風脉傷風得傷寒脉亦同
各半例加減治法並見陰證論六氣加減
黃耆湯(主治並見陰證論)
人參黃耆白术白茯苓
芍藥甘草一法加霍香
陳皮生薑
黃耆甘草湯
治風寒入腠理令人膚痛行走無定(膚痛者摩之即痛按之即肉不)
(痛也)
黃耆(三)甘草(一)生薑煎服
活人防風牡蠣白术湯
治發汗多頭眩汗出筋惕肉瞤此壞證也
防風牡蠣粉白术(各等分)
右為細末每服二錢酒調下米飲湯亦得日二三服
汗止便服小建中湯
風論
上古聖人之教下也謂虛邪風避之有時註云乘虛而
入非也俗云賊風者窗牖之風亦非也虛邪者從前來
者為虛邪不勝己者亦為虛邪也經云從風入腠理注
云辟被虛邪亦天之虛邪也移精變氣云賊風數至虛
邪朝夕内至五臟骨髓外傷空竅肌肉無問邪之虛實
皆乘虛而入非乘虛而入便為虛邪也乃從前來與不
勝己皆為虛邪也春甲乙則金風秋庚辛則炎風便是
賊風也故勝己者為實邪從後來者是為實邪賊風也
故風為百病之始善行數變衝盪吹擊而無窮有太過
不及勝復之各異故撓萬物者莫疾乎風也四時八節
之所傷初焉外舍久見内藏始自皮毛次入經絡次入
大絡次入大經深入骨髓而不可治
仲景小續命湯
治脉緊緩或浮緩主治證並見局方
麻黃桂心芍藥(各五兩)甘草
生薑(各五兩)人參川芎黃芩
杏仁防風(各半兩)防己附子
崔氏外臺不用防己
右十二味㕮咀水一斗二升先煮麻黃三沸去沬内
諸藥取之二升分為三服不差再三兩劑隨經輕重
發之腳氣服之亦差天陰節變服之以防瘄瘂
恍惚者加茯神遠志骨節煩疼有熱者去附加
白芍藥千金翼深師古今錄驗有白术不用杏仁
救急方無芎杏仁三味延壽方無防風
易老法六經加減例四時增損同
麻黃續命湯桂枝續命湯白虎續命湯
葛根續命湯附子續命湯羌活連翹續命湯
獨活續命湯
治卒暴中風不省人事漸覺半身不遂
麻黃人參黃芩芍藥
芎窮甘草杏仁(各一兩)防風(半兩)
桂(一兩)防己(一兩半)附子(半兩)白華蛇肉
獨活亁蝎(各三錢)
右為麤末每服三錢水一盞半生薑五片煎取一盞
去滓熱服食前
白華續命湯
治卒中急風牙關緊急精神昏憒
白華蛇全蝎獨活天麻
附子人參防風白殭蠶
肉桂白术藁本赤箭
川芎細辛白附子甘草
半夏麻黃白茯苓(各一兩)
右為麤末每服五錢水一盞生薑五片煎至七分去
滓稍熱服
大續命湯
脉緊滑者主之治肝癘二風卒然瘄瘂若依古法用
大小二湯通治五藏偏枯賊風
麻黃(八兩)石膏(四兩)桂心川芎
亁薑(各二兩)當歸黃芩(各一兩)杏仁(二十枚)
竹瀝(一升)甘草(千金翼有)
右九味㕮咀水一斗先煮麻黃二沸去沬下諸藥煮
四升去滓又下竹瀝煮數沸分作四服能言未差後
服小續命舊無竹瀝今增如神大八風散復有竹瀝
葛薑三汁法
小續命湯
脉微弱者主之治大風經藏奄忽不能言四肢垂曳
皮肉痛痒不自覺也
獨活麻黃(各三兩)川芎防風
當歸葛根生薑桂心(各二兩)
茯苓(一兩)附子細辛甘草(各兩)
右十二味㕮咀水一斗煮取四升五服老小各半之
初得病有汗去麻黃無汗復用之上氣者加吳茱
萸二兩厚朴一兩亁嘔者加附子一兩啘者加陳
皮二兩胞中吸吸少氣者加大棗十二枚心下
驚悸加茯苓二兩熱者去生薑加葛根初得風
未須加減且作三劑四五日後視虛實論之行湯針
灸法
醫壘元戎卷一
