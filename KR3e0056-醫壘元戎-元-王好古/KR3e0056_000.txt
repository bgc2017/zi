醫壘元戎醫家類
提要
(臣)等謹案醫壘元戎十二卷元王好古撰好
古字進之趙州人官本州教授據好古所作
此事難知序蓋其學出於李杲然此書海蔵
黃耆湯條下稱杲為東垣李明之先生而易
老大羌活湯條下稱先師潔古老人則好古
實受業張完素殆如趙匡陸淳同受春秋於
啖助而淳又從匡講問歟自䟦稱是書已成
於辛卯(金哀宗正大八年)至丁酉春(元滅金之第四年)為人
陰取之元藁已絶更無餘本予職州庠杜門
養拙虀鹽之暇無可用心想像始終十得七
八試書首尾僅得復完前有自序亦作於丁
酉歲蓋初成於金末而重緝於元初也其書
以十二經為綱皆首以傷寒附以雜證大旨
祖長沙緒論而參以東垣易水之法亦頗採
用和劑局方與丹溪門徑小異然如半硫丸
條下註云此丸古時用今時氣薄不用則斟
酌變通亦末始不詳且慎矣其曰醫壘元戎
者自序謂良醫之用藥若臨陣之用兵也此
本為嘉靖癸卯遼東巡撫右都御史餘姚顧
遂所刻萬歷癸巳兩淮鹽運同知鄞縣屠本
畯又重刻之體例頗為參差蓋書帕之本往
往移易其舊式今無原本可校亦姑仍屠本
錄之焉乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
醫壘元戎原序
革車千乘帶甲十萬籌策沈機神鬼猜泣奇正萬全歷
古如是況良醫之用藥獨不若臨陣之用兵乎柰何世
人以平昔鹵莽之浮學應倉卒無窮之疾變其不眩駭
顛仆者寡矣況患固多藏于細微而發于人之所忽由
輕蹈危療之求當苟無妙算深謀成法以統之則倒戈
敗績之不暇尚何勝之可圖哉則前日門類品目之定
盡計不及之也予自河南與諸友將弟兵日從事于患
難之場隨病察胗逐脈定方開之效之薄之發之以盡
其宜吐之神之汗之下之以極其當攻守不常出没無
定大網小紀經緯悉陳本數末度條理具設前乎此古
人之所隠祕深藏或不盡意者不啻胸中自有十萬精
銳如太阿之在匣中其輝未嘗耀于外一旦撒而揮之
有以恐人之耳目特入陣之奇鋒七擒之利刃其敵可
却其勝可決而其安可圖如此而後已故曰醫壘元戎
云丁酉九月二十有九日王好古書
