張邱建算經卷上周甄鸞注經
唐李淳風注釋
劉孝孫撰細草
以九乘二十一五分之三問得幾何
答曰一百九十四五分之二
草曰置二十一以分母五乘之内子三得一百八
然以九乘之得九百七十二却以分母五而一得
合所問
以二十一七分之三乘三十七九分之五問得幾何
答曰八百四二十一分之十六
草曰置二十一以分母七乘之内子三得一百五
十又置三十七以分母九乘之内子五得三百三
十八二位相乘得五萬七百為實以二分母七九
相乘得六十三而一得八百四餘六十三分之四
十八各以三約之得二十一分之一十六合前問
以三十七三分之二乘四十九五分之三七分之四
問得幾何
答曰一千八百八十九一百五分之八十三
草曰置三十七以分母三乘之内子二得一百一
十三又置四十九於下别置五分於下右之三在
左又於五分之下别置七分三分之下置四維乘
之以右上五乘下左四得二十以右下七乘左上
三得二十一併之得四十一以分母相乘得三十
五以三十五除四十一得一餘六以一加上四十
九得五十又以分母三十五乘之内子六得一千
七百五十六以乘上位一百一十三得一十九萬
八千四百二十八為實又以分母三母相乘得一
百五為法除實得一千八百八十九餘一百五分
之八十三合所問
(臣淳風等謹按以前三條雖有設問而無成術可憑宜云分母乘全内子令相乘為實分母相乘為)
(法若兩有分母各乘其全内子令相乘為實分母為法實如法而得一)
以十二除二百五十六九分之八問得幾何
答曰二十一二十七分之十一
草曰置二百五十六以分母九乘之内子八得二
千三百一十二為實又置除數十二以九乘之得
一百八為法除實得二十一法與餘俱半之得二
十七分之十一合所問
以二十七五分之三除一千七百六十八七分之四
問得幾何
答曰六十四四百八十三分之三十八
草曰置一千七百六十八以分母七乘之内子四
得一萬二千三百八十又以除分母五乘之得六
萬一千九百為實又置除數二十七以分母五乘
之内子三得一百三十八又以分母七乘之得九
百六十六為法除之得六十四法與餘各折半得
四百八十三分之三十八得合所問
以五十八二分之一除六千五百八十七三分之二四
分之三問得幾何
答曰一百一十二七百二分之四百三十七
草曰置六千五百八十七於上又别置三分於下
右之二於左又置四分於三下之三於左維乘之
分母得十二子得一十七以分母除子得一餘五
加一上位得六千五百八十八以分母十二乘之
内子五得七萬九千六十一又以除數分母二因
之得一十五萬八千一百二十二又置除數五十
八於下以二因之内子一得一百一十七又以乘
數分母十二乘之得一千四百四為法以除實得
一百一十二法與餘俱半之得七百二分之四百
三十七
(臣淳風等謹按此術以前三條亦有問而無術宜云置所有之數通分内子為實置所除之數以三)
(分乘之為法實如法得一若法實俱有分及重有分者同而通之)
今有官獵得鹿賜圍兵初圍三人中賜鹿五頭次圍五
人中賜鹿七頭次圍七人中賜鹿九頭併三圍賜鹿一
十五萬二千三百三十三頭少半頭問圍兵幾何
答曰三萬五千人
術曰以三賜人數互乘三賜鹿數併以為法三賜
人數相乘併賜鹿數為實實如法而得一
草曰置三人於右上五鹿於左上五人於右中七
鹿於左中七人於右下九鹿於左下以右中乘左
上五得二十五又以右下七乘左上二十五得一
百七十五又以右上三乘左中七得二十一又以
右下七乘左中二十一得一百四十七又以右上
三乘左下九得二十七又以右中五乘左下二十
七得一百三十五將左三位併之得四百五十七
為法以右三位相乘得一百五别置一十五萬二
千三百三十三頭少半頭位於上先以三乘之内
子一得四十五萬七千以一百五乘之得四千七
百九十八萬五千置除法四百五十七以三因之
得一千三百七十一為法除之得三萬五千人合
問
今有獵圍周四百五十二里一百八十步布圍兵十步
一人今欲縮令通身得地四尺問圍内縮幾何
答曰三十里五十二步
術曰置圍里步數一退以四因之為尺以步法除
之即得縮數
草曰置四百五十二里以里法三百步乘之内子
一百八十得一十三萬五千七百八十步退一等
得一萬三千五百七十八尺四因之得五萬四千
三百一十二尺以六尺除之為步得九千五十二
步以里法三百除之得三十里五十二步合問
今有圍兵二萬三千四百人以布圍周各相去五步今
圍内縮除一十九里一百五十步而止問兵相去幾
何
答曰四步四分步之三
術曰置人數以五乘之又以十九里一百五十步
減之餘以人數除之不盡平約之
草曰置圍兵二萬三千四百人以五乘之得一十
一萬七千步置一十九里以三百通之内子一百
五十步得五千八百五十步以減上位得一十一
萬一千一百五十步以圍兵二萬三千四百除之
得四步餘以圍兵數再折除餘得三除法得四
今有封山周棧三百二十五里甲乙丙三人同遶周棧
行甲日行一百五十里乙日行一百二十里丙日行九
十里問周行幾何日會
答曰十日六分日之五
術曰置甲乙丙行里數求等數為法以周棧里數
為實實如法而得一
草曰置甲乙丙行里數甲行一百五十乙行一百
二十丙行九十各求等數得三十為法除周棧數
得十日法餘二十五各以五除之法得六餘得五
各以三十約之甲乙丙行數乃甲得五周乙得四
周丙得三周合前問
今有内營周七百二十步中營周九百六十步外營周
一千二百步甲乙丙三人值夜甲行内營乙行中營丙
行外營俱發南門甲行九乙行七丙行五問各行幾
何周俱到南門
答曰
甲行十二周
乙行七周
丙行四周
術曰以内中外周步數互乘甲乙丙行率求等數
約之各得行周
草曰置内營七百二十步於左上中營九百六十
步於中外營一千二百步於下又各以二百四十
約之内營得三中營得四外營得五别置甲行九
於右上乙行七於右中丙行五於右下以求整數
以右位再倍上得三十六中得二十八下得二十
以左上三除右上三十六得十二周以左中四除
右中二十八得七周以左下五除右下二十得四
周是甲乙丙行數合前問
案此下今有津今有葮今有木今有城四問俱
各有形式高下進退俯仰線法視法毫不可紊
非依問繪圖無以闡其立意之妙將轉疑其字
句舛訛謹凖測量法義為補四圖各冠原問之
右庶圖問參觀不至失其本義云
今有津不知其廣東岸高一丈坐岸東去岸五十步遥
望岸上及津西畔適與人目參合人目去地二尺四寸
問津廣幾何
答曰二百八步三分步之一
術曰以岸高乘人去岸為實以人目去地為法實
如法而一
草曰置岸高一丈又别置五十步於上以六乘之
得三百尺又以十尺乘之得三千尺為實以人眼
去地二尺四寸為法除三千尺得一千二百五十
尺又以六尺為步除之得二百八步法六餘二各
折半得三分之一合前問
今有葮生於池中出水三尺去岸一丈引葮趨岸不及
一尺問葮長及水深各幾何
答曰
葮長一丈五尺
水深一丈二尺
術曰置葮去岸尺數以不及尺數減之餘自相乘
以出水尺數而一所得加出水而半之得葮長減
出水尺數即得水深
草曰置去岸一丈減不及一尺餘有九尺自乘之
得八十一尺以出水三尺除之得二丈七尺加出
水三尺共得三丈半之得葮長一丈五尺減出水
三尺餘水深一丈二尺合問
今有木不知遠近高下立一表高七尺人去表九步立
望表頭適與木端邪平人目去地七尺二寸又去表三十
步薄地遥望表頭亦與木端邪平問木去表及高幾
何
答曰
去表三百一十五步
木高八丈五寸
術曰以表高乘人立去表為實以表高減人目去
地為法而一得木去表以表高乘木去表為實以
人目薄地去表為法實如法而一所得加表高即
木高
草曰置表高七尺以去表九步乘之得六十三為
實以表高七尺減人目去地七尺二寸餘有二寸
為法除實得去表三百一十五步又以表高七尺
乘去表三百一十五步得二千二百五以去表三
十步除之得七丈三尺五寸如入表高七尺得木
高八丈五寸合問
今有城不知大小去人遠近於城西北隅而立四表相
去各六丈令左兩表與城西北隅南北望參相直從右
後表望城西北隅入右前表一尺二寸又望西南隅亦
入右前表四寸又望東北隅亦入左後表二丈四尺
問城去左後表及大小各幾何
答曰城去左後表一里二百步
東西四里四十步
南北三里一百步
術曰置表相去自乘以望城西北隅入數而一得
城去表又以望城西南隅入數而一所得減城去
表餘為城之南北以望城東北隅入左後表數減
城去表餘以乘表相去又以入左後表數而一即
得城之東西
草曰置表相去六丈自乘之得三千六百尺以西
北隅入表一尺二寸除之得三千尺以六尺除之
得五百步又以里法三百步除之得一里餘二百
步為城去表步數又别置三千六百尺以望城西
南隅入表四寸除之得九千尺以減城去表三千
尺餘有六千尺以六除之得一千步里法而一得
三里餘有一百步為城南北步數又置望城東北
隅入左後表二丈四尺以減城去表三千尺餘有
二千九百七十六尺以表相去六丈乘之得一十
七萬八千五百六十尺以入左後表二丈四尺除
之得七千四百四十尺以六尺除之得一千二百
四十步里法而一得四里餘四十步為城東西步
合問
今有甲日行疾於乙日行二十五里而甲發洛陽七日
至鄴乙發鄴九日至洛陽問鄴洛陽相去幾何
答曰七百八十七里半
術曰以甲乙所至日數相乘又以甲日行疾里數
乘之為實以甲至日減乙至日數餘為法實如法
而一
草曰置甲乙所至七日九日相乘得六十三又以
甲疾行二十五里乘之得一千五百七十五為實
以甲至七日減乙至九日餘有二日為法除實得
七百八十七里半合問
今有官出庫金五十九斤一兩賜王九人公十二人侯
十五人子十八人男二十一人王得金各多公五兩公
得金各多侯四兩侯得金各多子三兩子得金各多男
二兩問王公侯子男各得金幾何
答曰
王一斤六兩
公一斤一兩
侯十三兩
子十兩
男八兩
術曰置王公侯子男數王位十四之公位九之侯
位五之子位二之併之以減出金兩數餘以凡人
數而一所得各以本差之數加之得王公侯子男
各所得金之數不加即男之得金
草曰置王九人公十二人侯十五人子十八人以
王位十四之得一百二十六公位九之得一百八
侯位五之得七十五子位二之併之得三百四十
五以減出金五十九斤一兩餘六百為實倂五等
人數得七十五為法除實得八兩乃加十四兩為
王加九得十七兩為公加五得十三兩為侯加二
得十兩為子男不加如數加滿斤法而一不滿者
命為兩合問
今有十等人大官甲等十人官賜金依等次差降之上
三人先入得金四斤持出下四人後入得金三斤持出
中央三人未到者亦依等次更給問各得金幾何及
未到三人復應得金幾何
答曰
甲一斤七十八分斤之三十三
乙一斤七十八分斤之二十六
丙一斤七十八分斤之十九
丁一斤七十八分斤之十二
戊一斤七十八分斤之五
己七十八分斤之七十六
庚七十八分斤之六十九
辛七十八分斤之六十二
壬七十八分斤之五十五
癸七十八分斤之四十八
未到三人共得三斤七十八分斤之十五
術曰以先入人數分所持金數為上率以後入人
數分所持金數為下率二率相減餘為差實併先
後入人數而半之以減凡人數餘為差法實如法
而一得差數倂一二三以差數乘之以減後入人
所持金數餘以後入人數而一又置十人減一餘
乘差數併之即第一人所得金數以次每減差數
各得之矣并中央未到三人得應持金數
草曰先置入人數於左上置得金數於右上又置
後入人數於左下置後得金數於右下以後入人
數乘先得金數得十六以先入人數乘後得金數
得九以九直減十六得七為差實又併先後入人
數七半之得三半以減十人數餘六半又以先後
人數率分母三與分母四相乘得十二以乘六半
得七十八為差法(七十八是一斤也)置後入所得金數三
以乘差法得二百三十四又置一二三得差以七
因之得四十二直減二百三十四餘有一百九十
二以後入四人數除之人得四十八乃是癸得之
數累加差七乃合前問
今有圓材徑頭二尺一寸欲以為方問各幾何
答曰一尺五寸(淳風等謹按開方除之為一尺四寸二十五分寸之二十一)
術曰置徑尺寸數以五乘之為實以七為法實如
法而一
草曰置二尺一寸以五乘之得一百五寸以七除
之得一尺五寸合前問
今有泥方一尺欲為彈丸令徑一寸問得幾何
答曰一千七百七十七枚九分枚之七
術曰置泥方寸數再自乘以十六乘之為實以九
為法實如法得一
草曰置一尺為十寸再自乘得一千以十六乘之
得一萬六千為實以九為法除實得一千七百七
十七枚九分之七合前問(臣淳風等謹按密率為丸一千九百九枚十一分枚)
(之一)依密率術曰令泥方寸再自乘以二十一乘之
為實以十一為法實如法而一即得又依密率草
曰置泥方十寸再自乘得一千寸以二十一乘之
得二十一萬為實以十一為法除之得一千九百
九枚十一分枚之一合問
今有客不知其數兩人共盤少兩盤三人共盤長三盤
問客及盤幾何
答曰
客三十人
十三盤
術曰以二乘少盤三乘長盤倂之為盤數倍之又
以二乘少盤數增之得人數
草曰置二人於右上少兩盤於右下置三人於左
上置剰三盤於左下各以人乘盤右下得四左下
得九併之得一十三盤數别置少盤二以剰盤三
乘之得六更併少剰盤乘之得三十人合前問
今有女善織日益功疾初日織五尺今一月日織九疋
三丈問日益幾何
答曰五寸二十九分寸之十五
術曰置今織尺數以一月日而一所得倍之又倍
初日尺數減之餘為實以一月日數初一日減之
餘為法實如法得一
草曰置九疋以疋法乘之内三丈得三百九十尺
以一月三十日除之每日得一丈三尺倍之得二
丈六尺又倍初日尺數得一丈減之餘一丈六尺
為實又置一月三十日減一日得二十九日為法
除之得五寸二十九分寸之十五合前問
今有女子不善織日減功遲初日織五尺末日織一尺
今三十日織訖問織幾何
答曰二疋一丈
術曰併初末日織尺數半之餘以乘織訖日數即
得
草曰置初日五尺訖日一尺併之得六半之得三
以三十日乘之得九十尺合前問
今有絹一疋買紫草三十斤染絹二丈五尺今有絹七
疋欲減買紫草還自染餘絹問減絹買紫草各幾何
答曰
減絹四疋一丈二尺十三分尺之四
買草一百二十九斤三兩一十三分兩之九
術曰置今有絹疋數以本絹一疋尺數乘之為減
絹實以紫草三十斤乘之為買紫草實以本絹尺
數併染尺為法實如法得一其一術盈不足術為
之亦得
草曰置絹七疋以疋法乘之得二百八十尺又以
買草絹一疋四十尺乘之得一萬一千二百尺為
減絹實以本絹尺數六十五尺為法除實得一百
七十二尺法與餘皆倍之得一十三分尺之四又
置二百八十尺以紫草三十斤乘之得八千四百
斤為買草實亦以六十五尺為法除之得一百二
十九斤餘不盡者十六乘之得二百四十又以法
除之得三兩餘與法皆倍之得一十三分兩之九
合前問
今有生絲一斤練之折五兩練絲一斤染之出三兩今
有生絲五十六斤八兩七分兩之四問染得幾何
答曰四十六斤二兩四百四十八分兩之二
百二十三
術曰置一斤兩數以折兩數減之餘乘今有絲斤
兩之數又以出兩數併一斤兩數乘之為實一斤
兩數自乘為法實如法得一兩數
草曰置五十六斤以兩法十六乘之内子八兩得
九百四兩又以分母七乘之内子四得六千三百
三十二兩為實又以練率十一染率十九相乘得
二百九以乘其實得一百三十二萬三千三百八
十八為積以十六相乘得二百五十六又以分母
七乘之得一千七百九十二為法除積得七百三
十八兩餘與法皆再折得四十八分兩之二百二
十三若求練絲折法置積兩以十六乘以十一除
得絲數
今有鐵十斤一經入爐得七斤今有鐵三經入爐得七
十九斤一十一兩問未入爐本鐵幾何
答曰二百三十二斤五兩四銖三百四十三
分銖之二百八十四
術曰置鐵三經入爐得斤兩數以十斤再自乘乃
乘上為實以七斤再自乘為法實如法而得一
草曰置三經入爐得七十九斤以十六乘之内一
十一兩得一千二百七十五兩以十斤再自乘得
一千以乘之得一百二十七萬五千為實以七斤
再自乘七兩得三百四十三為法以除實得三千
七百一十七兩餘六十九以二十四乘之得一千
六百五十六又以法除之得四銖三百四十三分
銖之二百八十四又以十六除所得兩數得二百
三十二斤五兩併前銖零合前問
今有絲一斤八兩直絹一疋今持絲一斤禆錢五十得
絹三丈今有錢一千問得絹幾何
答曰一疋二丈六尺六寸大半寸
術曰置絲一斤兩數以一疋尺數乘之以絲一斤
八兩數而一所得以減得絹尺數餘以一千錢乘
之為實以五千錢為法實如法得一
草曰置絲一十六兩以四十尺乘之得六百四十
以一斤八兩通為二十四兩為法除之得二丈六
尺六寸大半寸為絲所得之絹以減三丈餘三尺
三寸少半寸為錢之所直以三尺三寸三因之内
子一得十尺以乘一千錢得一萬尺又以禆錢五
十以三因之得一百五十為法除實得六丈六尺
六寸大半寸合前問
今有甲貸乙絹三疋約限至不還疋日息三尺今過限
七日取絹二疋償錢三百問一疋直錢幾何
答曰七百五錢十七分錢之十五
術曰以過限日息尺數減取絹疋尺數餘為法以
償錢乘一疋尺數為實實如法而一
草曰置七日三疋絹日息三尺共九尺以乘七日
得六十三尺以減八十尺餘一十七尺為法又置
償錢三百以四十尺乘之得一萬二千錢以一十
七為法除之得七百五文餘十七分錢之十五合
前問
今有金方七銀方九秤之適相當交易其一金輕七兩
問金銀各重幾何
答曰金方重十五兩十八銖
銀方重十二兩六銖
術曰金銀方數相乘各以半輕數乘之為實以超
方數乘金銀方數各自為法實如法而一
草曰置金方七銀方九相乘得六十三以半輕數
三兩半乘得二百二十兩半又以金銀超方數二
以乘金方數得一十四為法除實得一十五兩餘
不盡者以二十四乘之得二百五十二銖再以前
法除之得一十八銖若求銀方又置前二百二十
兩半以銀方九二因得一十八為法除之得一十
二兩餘二十四乘之得一百八以法除之得六銖
為銀方合前問
今有器容九㪷中有米不知其數滿中粟舂之得米五
㪷八升問滿粟幾何
答曰八㪷
術曰置器容九㪷以米數減之餘以五之二而一
得滿粟斗數
草曰置九㪷以米五㪷八升減之得三㪷二升以
粟數五因之得一石六㪷以糠率二㪷除之得八
㪷為粟合前問
今有七百人造浮橋九日成今增五百人問日幾何
答曰五日四分日之一
術曰置本人數以日數乘之為實以本人數今增
人數併之為法實如法而一
草曰置七百人以九百因之得六千三百又以增
五百人加七百人得一千二百人為法除之得五
日餘四分日之一合前問
今有與人錢初一人與三錢次一人與四錢次一人與
五錢以次與之轉多一錢與訖還歛聚與均分之人得
一百錢問人幾何
答曰一百九十五人
術曰置人得錢數以減初人錢數餘倍之以轉多
錢數加之得人數
草曰置人得錢一百減初人錢三文得九十七倍
之加初人得一百九十五合前問
張邱建算經卷上
