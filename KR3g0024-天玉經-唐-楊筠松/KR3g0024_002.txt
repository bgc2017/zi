欽定四庫全書
天玉經卷二唐楊筠松撰
内傳中
二十四山起八宫貪巨武輔雄四邊盡是逃亡穴下後
令人絶
此以小遊年引起挨星二十四龍各隨五行起貪巨
禄文廉武破輔之星惟貪巨武輔四星最吉外皆逃
亡敗絶之位亦如小遊年八宫惟貪巨武輔穴可下
其餘四邊俱皆逃亡敗絶不可下矣其法雖有顛倒
乾坤逆順隂陽之不同而總不若本卦官旺水朝臨
庫得傳生本卦父母為真龍之應
惟有挨星為最貴泄漏天機秘天機若然安在内家活常
富貴天機若然安在外家活漸退敗五星配出九星名
天下任横行
此明挨星雖貴亦以三合五行為本若天機在三合
之外亦不足貴
挨星之法即天卦也若安五行之機于卦内則立主
富貴若安五行之機于卦外則漸至退敗苟能明五
行生旺墓絶之理配合九星貪武破禄之位以别水
神休咎斯四海任遨遊矣
干維乾艮㢲坤壬陽順星辰輪支神坎震離兌癸隂卦逆
行取分定隂陽歸兩路順逆推排去知生知死亦知貧
留取教兒孫
乾坤艮㢲即寅申巳亥故用一壬字陽生處也坎離
震兌即子午卯酉故用一癸字隂生處也知死知生
則隂陽歸兩路矣挨星以乾坤艮㢲從陽幹順推五
行以震離坎兌從隂幹逆排九星故有隂陽順逆兩
路之分苟能明此訣則生死富貴貧賤皆可以預知
故云留取教兒孫
天地父母三般卦時師未曾話玄空大卦神仙說本是
此經訣不識宗枝俱亂傳開口莫胡言若還不信此經
文但復古人墳
天卦即挨星五行地卦即三合五行父母卦東西南
北分為三卦共二父母是也時師未知此訣而以一
行禪師所作天父地母二卦翻生氣天醫福德以定
吉凶而不知此門路溝渠之用耳玄空大卦者即以
地卦倒加天卦之玄空時師不探其本妄以小玄空
五行論水神生死而不知其收山出殺之運用致卦
亡源五行失旨使後人敗絶可勝惜哉殊不知天地
父母玄空大卦乃古人克騐之玄術故又以復墳言
之乃援古證今之意
分却東西兩個卦會者傳天下學取仙人經一宗切莫
亂談空五行山下問來由入首便知蹤
東西兩卦者即天地二卦也乃仙人秘授玄文後學
不可視為空談必察二卦五行之所由來方識九星
之蹤跡如用天卦當加向上定水神吉凶用地卦當
加龍家看砂水旺廢乃二卦作用之玄竅召富貴貧
賤易如反掌
分定子孫十二位災禍相連值千災萬禍少人知剋者
論宗支
此言五行各定隂陽一十二位分子孫枝𣲖之異吉
凶悔吝互相連值然災禍交臨犯之而罔覺者蓋因
不察五行本自何卦之蹤由不究子孫係何宗派之
剋害也
五行位中出一位仔細秘中記假若來龍骨不真從此
誤千人
五行金木水火土而玄空天卦地卦除土位曰四經
五行後學不可不知設若來龍察方位不真則五行
氣脈失主而吉凶禍福錯亂誤人不淺
一個排來千百個莫把星辰錯龍要合向向合水水合
四吉位合禄合馬合官星本卦官旺尋合凶合吉合祥
瑞何法能趨避但看太歲是何神立地見分明成敗定
斷何公位三合年中是
此言父母一卦排至子孫千百之多各有五行九星
主之不可錯認宗枝凡龍要合父母卦并收聮珠配
屬官旺立向向要本卦水路水要合貪巨武輔四吉
星或合正借禄馬薦元官星推本卦帝旺臨官之位
水朝峰峙主富貴光顯若斷吉凶遇太歲加臨即發
禍福逢三合之年立應以公位論之在申午戌坤辛
壬之位吉凶成敗見于二房
排星仔細看五行看自何卦生來山八卦不知蹤八卦
九星空順逆排來各不同天卦在玄空
此以挨星卦言挨星從向家推九星以定水神吉凶
必先看五行金木水火自何卦父母而來始吉凶響
應苟不究其本源則八卦九星皆虛而無騐矣天卦
在玄空者言挨星卦即天卦天卦即大玄空卦大玄
空金木水火各有所屬挨星隂陽順逆推排雖各不
同而以大玄空為主故曰在玄空
吳公曰大扺合天卦者水多歸庫其應極速合玄空
者水神多出巨門其應必緩必依天卦總制始可超
發否則公位有偏兼不利于初年向家隂陽若宗大
玄虚則與三合不相蒙矣此須口授不可臆度如子
山午向大玄空屬木屬隂從未上起破軍今註以天
卦玄空分言令人難解
逐男位上筭經遊富貴容易收胎沐養生貪長共冠臨
衰旺仲仲子排來病死位墓絶亦皆是向定隂陽順水
裝三子一齊昌
承上文言用天卦五行起九星分公位看得何吉水
先到則富貴先歸于其房若向依天卦排定隂陽順
逆令水路生旺來朝流衰病入墓則主公位凶發而
三子竝昌
子寅辰乾共丙乙長男排此位午申戌與坤壬辛二男
此位真卯巳丑及艮庚丁三男位相生酉亥未兼㢲甲
癸四男位北際
此論折水公位公位見上文而此以一二三四配孟
仲叔季蓋折水以子寅辰乾丙乙為一龍管長房午
申戌坤壬辛為二龍管二房卯巳丑艮庚丁為三龍
管三房酉亥未㢲癸甲為四龍管四房乃古四龍折
水之法凡折其龍干神水主其房吉福折其龍支神
水主其房災禍仍審天地二卦五行起九星以消息
之方騐一二三四龍名四經五行挨星三合皆以此
為主其用最大不止公位而此因公位及之詳見天
玉經下
千里來龍問祖宗支水來去凶惟有寅申巳亥水生旺
福無比
凡水不宜支神來去俱有凶殺惟寅申巳亥四生水
路合五行生官旺位源流長遠主富貴興隆
甲庚丙壬俱屬陽順推五行詳乙辛丁癸俱屬隂逆推
論五行隂陽逆順不同途須向此中求九星雙起雌雄
異玄關真妙處
此以三合地卦言甲庚丙壬屬陽俱順推五行乙辛
丁癸屬隂俱逆推五行故不同途而九星亦有順逆
雙起雌雄之異玄關者陽左旋隂右旋二關也如乙
丙交戌辛壬會辰則打破玄關盡善盡美矣
東西二卦真竒異須知本向水本向本水四神竒代代
著緋衣
此言天地東西二卦誠為竒妙更要合父母卦本向
官旺水朝流本庫御街四維而去則主代代不絶
水流出卦有何全一代作官員一折一代為官禄二折
二代福三折父母共長流馬上錦衣遊馬上斬頭水出
卦一代為官罷直山直水去無翻場務小官班
水流不宜出卦宜依四龍折水流本卦父母主代代
為官馬上斬頭水出卦者水自本卦官旺來朝即流
出卦外而去是也但主一代富貴若自向卦直流不
之玄流遶向卦父母而去則襍職卑官不足言矣
天玉經卷二
