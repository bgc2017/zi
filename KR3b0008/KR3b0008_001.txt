三略直解卷上
明劉寅撰
三者上中下三卷也略者謀略也世以為黃石公書
授張子房於圯橋者也按漢書藝文志云張良韓信
序次兵法凢百八十二家删取要用定著三十五家
並不言有三略者漢成帝時任宏論次兵書分權謀
形勢陰陽技巧四種共五十三家而三略亦不載焉
史稱張良少匿下邳與父老遇於圯橋出書一編曰
讀此則為王者師遂去旦日視之乃太公兵法也通
鑑綱目亦曰張良與沛公遇於留良數以太公兵法
說沛公沛公喜常用其策良為他人言輙不省良曰
沛公殆天授遂不去正義曰七錄云太公兵法一帙
三卷唐李靖亦云張良所學太公六韜三略是也然
則三略本太公書而黃石公或推演之以授子房所
以兵家者流至今因以為黃石公書也宋張商英又
云素書乃黃石公所授子房者也世人多以三略為
是盖傳之者誤耳素書者晉亂有盜發子房塜於枕
中獲之上有祕戒不許傳於不神不聖之人又摘取
書中數語以證子房之事且曰自漢以來章句文辭
之學熾而知道之士極少如諸葛亮王猛房喬裴度
等雖號為一時賢相至於先天大道曾未知其髣髴
此書所以不傳於不道不神不聖不賢之人也今觀
素書原始章首論道德仁義禮俱本三略下卷中文
因而推廣之耳下文賢人君子明於盛衰之道通乎
成敗之數審乎理亂之勢達乎去就之理故潜居抱
道以待其時若時至而行則能極人臣之位得機而
動則能成絶代之功是以其道足高而名揚於後世
及能有其有者安貪人之有者殘舍己以教人者逆
正己以化人者順皆三略全文而少變之耳其後五
章赤是雜取古書中語而更換字樣聯屬之非秦漢
以前古書況商英之言多涉虚無觀其曰離有離無
之謂道非有非無之謂神有而無之之謂聖無而有
之之謂賢又曰老子言其體故云禮者忠信之薄而
亂之首黃石公言其用故云道德仁義禮不可無一
焉此其深於斯道者之言也素書果出於子房塜中
而隋唐以來名儒碩士何故無一言及之恐是後人
依倣而為之者所以宋先正程朱輩俱不暇論也今
亦未敢必以為然姑明其大槩係於三略直解下以
俟知者焉
夫主將之法務攬英雄之心賞祿有功通志於衆故與
衆同好靡不成與衆同惡靡不傾治國安家得人也亡
國破家失人也含氣之類咸願得其志
夫為主將之法務延攬英雄之心厚賞祿其有功之
人通上下之志於衆故與衆人同為美事靡有不成
者與衆人同作惡事靡有不傾者治國安家得賢智
之人而用之也亡國破家失賢智之人而不用也故
含氣有生之類皆願得遂其所志或曰好惡皆去聲
未知是否
軍䜟曰柔能制剛弱能制強柔者德也剛者賊也弱者
人之所助強者人之所攻
䜟者騐也言將來之騐也其書有曰柔者能制其剛
弱者能制其強夫柔者非柔懦而不立也示之柔以
制其剛也弱者非怯弱而不振也示之弱以制其強
也如漢文帝以柔而制趙佗孫臏以弱而制龐㳙之
類是也柔者德也謂柔嘉維則為德若柔而過中又
非德也剛者賊也謂剛愎不仁為賊若剛而得中又
非賊也弱而有德者衆人之所助援故古人有濟弱
扶傾者所以弱者人多助也若弱而無德誰肯助之
強而不仁者衆人之所攻擊古人有禁暴救亂者所
以強者人多攻也若強而仁孰肯攻之今本柔能制
下皆欠剛弱能制四字悉依舊本增之
柔有所設剛有所施弱有所用強有所加兼此四者而
制其宜
柔有所設不妄設也剛有所施不妄施也弱有所用
不妄用也強有所加不妄加也兼此剛柔強弱四者
制其宜而行之上文言剛者賊也強者人之所攻戒
人之過於剛與強也此言剛有所施強有所加勉人
剛強而適其宜也始如處女柔有所設也後如脱兔
剛有所施也令軍減竈弱有所用也萬弩齊發強有所
加也但要制其宜而行之耳今本強有下無所字亦
依舊本正之
端末未見人莫能知天地神明與物推移變動無常因
敵轉化不為事先動而輙隨故能圖制無疆扶成天威
康正八極密定九夷知此謀者為帝王師
大凢天下之事端倪本末未曾顯見人莫得而知也
天地之神明即所謂二氣之良能也天之道春而夏
夏而秋秋而冬冬而復春矣地之道生而長長而收
收而藏藏而復生矣興亡盛衰榮枯代謝是與物推
移者也故為將者或奇或正變動無常因敵之強弱
虛實而轉化焉不為事先謂不先人而首事也人動
而我輙隨而應之故能謀制無疆而扶成天威康正
乎八極密定乎九夷知此謀者真可為帝王之師此
子房所以佐漢高滅秦項定四海為帝王者師也八
極者四方四維之盡處也九夷者畎夷于夷方夷黃
夷白夷赤夷元夷風夷陽夷是也
故曰莫不貪強鮮能守微若能守微乃保其生
故曰人人莫不貪求其強少有能持其機微者若能
持守幾微則知足知止乃能明哲而保其生也此子
房所以不擇齊三萬戶而願封於留全身遠害而托
以從赤松子遊而去也
聖人存之以應事機舒之彌四海卷之不盈杯居之不
以室宅守之不以城郭藏之胷臆而敵國服
聖人存之方寸以應酬事機舒而放之則彌滿乎四
海卷而收之則不盈乎一杯即中庸集註所謂放之
則彌六合卷之則退藏於密是也今本皆作坯字誤
也居之不用室宅守之不用城郭言道體在乎心是
以心居之以一守之所以不用屋宅與城郭也心在
胷臆而為身之主妙衆理而宰萬物故曰藏之胷臆
而天下服此子房所以運籌帷幄之中决勝千里之
外也
軍䜟曰能柔能剛其國彌光能弱能強其國彌彰純柔
純弱其國必削純剛純強其國必亡
軍䜟有曰為主將者能柔能剛則其國愈益光顯如
文王囚於羑里之庫其臣南宫适散宜生求美女善
馬獻紂而出之是能柔也伐崇伐密一怒而安天下
是能剛也如日月之照臨光於四方顯於西土其國
豈不光乎為主將者能弱能強則其國愈益彰明如
齊威王使孫臏田忌救趙臏使齊軍入魏地為十萬
竈明日為五萬竈又明日為三萬竈是能弱也候至
馬陵萬弩齊發是能強也進敗魏軍虜太子申威震
海内其國豈不彰乎若為主將者純用柔純用弱則
其國必然衰削如韓魏或獻地或請朝求媚於秦以
幸一日之安是純柔純弱也卒致宗社傾危其國豈
不削乎為主將者純用剛純用強則其國必然喪亡
如項羽破章邯殺子嬰圍漢王於滎陽敗漢兵於渭
水後至陰陵不肯渡江而東是純剛純強也八千兵
散至以自刎其國豈不亡乎今本純柔純弱下皆無
其國必削四字亦依舊本增之
夫為國之道恃賢與民信賢如腹心使民如四肢則策
無遺
夫治國之道倚恃賢士與衆民聽信賢人之言如自
己之腹心役使衆民如自己之四肢則其策無遺失
也
所適如肢體相隨骨節相救天道自然其巧無間
凢有所往如四肢與身體相隨從骨節相救護此天
道之自然其巧無間隙也
軍國之要察衆心施百務
軍國之要道審察衆心而施設百務百務者言事務
之多也今本作施肯務亦依舊本正之
危者安之懼者歡之叛者還之冤者原之
危殆者則扶而安之畏懼者則喻而歡之叛去者則
致而還之冤抑者則宥而原之
訴者察之卑者貴之強者抑之敵者殘之
來訴者則審而察之卑微者則尊而貴之強梁者則
禁而抑之敵我者則殘而滅之
貪者豐之欲者使之畏者隠之謀者近之
性貪者則豐而富之願欲者則順而使之有畏者隠
之使勿出有謀者近之使籌畫
讒者覆之毁者復之反者廢之横者挫之
讒佞者則傾而覆之敵毁辱我者則令人復之有不
當復者姑忍之以伺其便耳反滅者則廢滅其身與
家上言叛者還之是謀背本國而往他國者若能還
之古人猶赦之也此言反者廢之是反逆不道謀危
社稷者故當廢而滅之也暴横者則挫其威使不復
横也
滿者損之歸者招之服者活之降者脫之
志盈滿者則減損之欲歸順者則招來之已服從者
則全活之願降附者則解脫之
獲固守之獲阨塞之獲難屯之獲城割之獲地裂之獲
財散之
得堅固之處則守之得險阨之處則塞之得艱危之
處則屯之得城池則割以與人得土地則裂以封人
得財貨則散以濟人
敵動伺之敵近備之敵強下之敵佚去之敵陵待之敵
暴綏之敵悖義之敵睦攜之
敵人將動吾則伺其便敵人相持地近吾當修其備
敵人勢力盛強吾當以卑下驕之敵人之力閒佚吾
當遠而去之敵人之勢憑陵吾當待其衰敵人之氣
剛暴吾當安其衆或曰綏當作需亦待之也敵人狂
悖吾以義服之敵人親睦吾與攜待之
順舉挫之因勢破之放言過之四網羅之
吾順人心而舉事則能挫敵之威吾因敵虚實之勢
而出奇則能破其衆聞放浪之言則過謫之恐惑衆
也招延賢士當張四網而羅取之欲致其用也
得而勿有居而勿守拔而勿久立而勿取
得人財則當散勿以為已有取人之所居勿安於所
守拔人之城當以速勿用久敵已立君而主社稷勿
用攻而取如齊人已立法章為王而拒燕欲取之而
不能後至於敗是也
為者則已有者則士焉知利之所在彼為諸侯已為天
子使城自保令士自處
此節疑有闕文誤字或曰為國政者在自己有成
功者在衆士何以知利之所在彼為諸侯之職已為
天子之任使天下之城自保守令天下之士自處置
言在上不能任賢守城而權出於衆也未知是否
世能祖祖鮮能下下祖祖為親下下為君
世之人君能以尊祖之禮祀其祖少有能以撫下之
道字其下者以尊祖之禮祀其祖是為親也以撫下
之禮字其下是為君也
下下者務耕桑不奪其時薄稅斂不匱其財罕徭役不
使其勞則國富而家娛然後選士以司牧之
下下者務耕田蠶桑不侵奪其耕作之時月輕薄稅
斂不匱竭其日用之財貨罕少徭役不使令民力之
勞困如此則國富足而家娛樂然後選用賢士以司
牧之蕭何曰養民以致賢人胡氏曰天之立君以為
民也君之求臣以行保民之政也臣之事君以行養
民之術也故世主無養民之心則天下之賢人君子
不為之用而上之所得者莫非殘民害物之人是以
民心日離君勢日孤亡秦之轍可以鑒矣蕭何有見
乎此而高祖聞言即悟漢業之興不亦宜哉三略先
言養民之法而後云選士亦此義歟
夫所謂士者英雄也故曰羅其英雄則敵國窮
夫所謂士者英雄是也故曰網羅其英雄而用之則
敵國窮困言國無英雄為之謀畫經理則百職皆廢
而困窮矣猶孟子所謂不信仁賢則國空虚之義
英雄者國之幹庶民者國之本得其幹收其本則政行
而無怨
英雄者國家之幹蔽庶民者國家之根本得其幹蔽
收其根本則政化行而人無怨幹築墻兩旁木以制
板者左傳僖公十年有曰禮者國之幹也又木之正
出者為幹
夫用兵之要在崇禮而重禄禮崇則智士至禄重則義
士輕死故禄賢不愛財賞功不踰時則下力并敵國削
夫用兵之要道在崇其禮節而重其祿秩禮節崇則
有智之士至如昭王師事郭隗而致樂毅之至是也
祿秩重則有義之士輕視其死如公子光以專諸之
子為卿而得專設諸之死是也故以祿養賢者不愛
惜其財賞賚有功者不踰過其時則下之力并而所
敵之國削而敗
夫用人之道尊以爵贍以財則士自來接以禮勵以義
則士死之
夫任用人才之道尊之以爵贍之以財則賢士自來
接之以禮勵之以義則義士為我死之
夫將帥者必與士卒同滋味而共安危敵乃可加故兵
有全勝敵有全因
夫為將帥者必與士卒同食滋味而共處安危然後
士卒感激奮發而敵乃可加因字未詳或曰當作湮
言吾兵有全勝則敵有全湮者未知是否
昔者良將之用兵有饋簞醪者使投諸河與士卒同流
而飲夫一簞之醪不能味一河之水而三軍之士思為
致死者以滋味之及已也
昔者良將之用兵有人饋獻簞醪者簞竹器漆之可
盛酒河北方流水之通名是時三軍皆渴一簞之酒
不足飲之故使投之河與士卒同流而共飲三軍之
士思為致死者以滋味之能及已而將不獨飲也按
此是勾踐事豈黃石公引之而增廣其說歟或勾踐之
前别有以醪投諸河而飲三軍者歟
軍䜟曰軍井未達將不言渴軍幕未辦將不言倦軍竈
未炊將不言饑冬不服裘夏不操扇雨不張蓋是謂將
禮
軍䜟有曰軍井鑿而未通將不先言渴以求飲軍幕
施而未完將不先言倦以求息軍竈設而未炊將不
先言飢以求食冬雖寒而不敢服裘蓋欲與士卒同
其寒也夏雖熱而不敢操扇蓋欲與士卒共其熱也
雨雖濕而不敢張蓋蓋欲與士卒共其濕也是謂為
將之禮
與之安與之危故其衆可合而不可離可用而不可疲
以其恩素蓄謀素合也故曰蓄恩不倦以一取萬
與之同其安與之同其危故其衆人之心可合而不
可離衆人之力可用而不可疲蓋以其恩惠數蓄而謀
計素合也故古人有言蓄恩惠而不倦怠以吾一而
取人之萬也非謂一人而可取萬人盖此一人之恩
蓄之不倦而萬人自歸之也
軍䜟曰將之所以為威者號令也戰之所以全勝者軍
政也士之所以輕戰者用命也故將無還令賞罰必信
如天如地乃可使人士卒用命乃可越境
軍䜟有曰將帥之所以為威者號令之嚴也戰鬭之
所以全勝者軍政之明也士卒之所以輕戰者用將
之命也故將無還反之令罰欲必而賞欲信也如天
之春夏秋冬不失其期如地之生長收藏不失其時
乃可以使人士卒聽用將命乃可以越人之境
夫統軍持勢者將也制勝敗敵者衆也故亂將不可使
保軍乖衆不可使伐人攻城不可拔圖邑則不廢二者
無功則士力疲敝士力疲敝則將孤衆悖以守則不固
以戰則奔北是謂老兵
夫總統三軍握持兵勢者大將之權也制伐之勝以
敗敵者衆人之力也故自亂之將不可使保護三軍
乖錯之衆不可使攻伐敵人以亂將馭乖衆攻城則
不可拔圍邑則不可廢二者既無功則士卒之力皆
疲敝士民疲敝則將孤於上衆悖於下以之而守則
不固以之而戰則奔北此謂之老兵春秋傳以師曲
為老是也
兵老則將威不行將無威則士卒輕刑士卒輕刑則軍
失伍軍失伍則士卒逃亡士卒逃亡則敵乘利敵乘利
則軍必喪
兵老則將之威令不行於下將無威令則士卒輕上
之刑而不畏懼士卒既輕刑則軍必失行伍而不整
軍既失伍則士卒必逃亡者多士卒既逃亡則敵人
必乘利而動敵人既乘利則吾軍必至於喪敗
軍䜟曰良將之統軍也恕己而治人推惠施恩士力日
新戰如風發攻如河決故其衆可望而不可當可下而
不可勝以身先人故其兵為天下雄
軍䜟有曰良將之統御三軍也以恕己之心而治人
推己及物為恕是推愛己之心以愛人所以推惠施
恩而士力日新也戰鬭如風發之迅疾攻擊如河決
之猛烈故其衆但可望而不可當可下人而不可勝
我也將能以身先人故其兵為天下之雄焉
軍䜟曰軍以賞為表以罰為裏賞罰明則將威行官人
得則士卒服所任賢則敵國畏
軍䜟有曰行軍以賞為之表以罰為之裏賞罰嚴明
則將之威令行授官任人得其道則士卒服所任用
者皆賢而有德則敵畏
軍䜟曰賢者所適其前無敵故士可下而不可驕將可
樂而不可憂謀可深而不可疑
軍䜟有曰賢者所往其前無人可敵如樂毅之往齊
齊誰能與之敵哉故士可以禮下之而不可以驕將
可樂之而不可使憂如燕昭之於樂毅能下而樂之
此齊所以敗而燕所以勝也至燕惠王則驕而憂之
此毅所以去而燕所以敗也為謀可深而不可疑謀
疑則事不成矣
士驕則下不順將憂則内外不相信謀疑則敵國奮以
此攻伐則致亂
待士而驕則在下之人不順士民之望也故驕其士
則下之人亦不順矣將而使之憂則内外不相信君
治内將治外故將有憂心則内外不相信矣憂者憂
其讒佞之譖已也主將之謀疑而不定則敵國必奮
而勝我矣以此攻伐敵人則自致其亂
夫將者國之命也將能制勝則國家安定
夫將者國家之司命也將能制勝於敵則國家自然
定矣
軍䜟曰將能清能净能平能整能受諫能聽訟能納人
能採言能知國俗能圖山川能表險難能制軍權
軍䜟有曰將要能清清則不可干以私要能静静則
不可欺以詐要能平平則處心均而人自順要能整
整則能率下而士不亂要能受諫受諫則衆善進而
無遺謀要能納人納人則衆賢集而無遺才要能採
言人之言有是有非是者採而聽之無稽者則不聽
也要能知敵國之風俗敵國風俗各有所尚知其所
尚則隨其俗而為之備要能圖山川之形勢山川形
勢各有遠近險易之不同圖其形勢則知地利而易
為戰守之機要能表白其險難之處險難之處能表
白之則無應變之失要能制三軍之權三軍之權將
之所以御下威敵者也苟能制之則三軍服威士卒
用命戰無強敵攻無堅陣矣
故曰仁賢之智聖明之慮負薪之言廊廟之語興衰之事將
所宜聞將者能思士如渴則策從焉
故曰仁賢之智略聖明之謀慮及負薪之言廊廟之
語前代興衰之事將所宜聞也將能思士如渴之欲
飲則策無不從焉
夫將拒諫則英雄散策不從則謀士叛善惡同則功臣
倦專己則下歸咎自伐則下少功信讒則衆離心貪財
則奸不禁内顧則士卒淫
夫將者拒絶諫諍則英雄皆離散夫人之籌策不能
聽從則知謀之士皆叛去矣善者當賞惡者當罰善
惡不分而雷同視之則功臣皆倦怠而不為用矣專
任私智則下皆歸咎於上矣自伐其善則下之人少
有成功矣聽信讒言則士衆皆離心矣貪取財貨則
姦邪之人不可禁矣有内顧之心則士卒皆好淫矣
將有一則衆不服有二則軍無式有三則下奔北有四
則禍及國
已上八事之中將或有一事則衆心不服矣有二事
則軍無法式矣有三事則下奔北矣有四事則禍及
於國矣若八事俱全則身死家殘國亦破滅其任將
者可不慎歟
軍䜟曰將謀欲密士衆欲一攻敵欲疾將謀密則姦心
閉士衆一則軍心結攻敵疾則備不及設軍有此三者
則計不奪
軍䜟有曰將之謀計欲祕密而不泄士衆之心欲專
一而不散攻擊敵人欲疾速而不遲將之謀密則姦
宄之心閉而不得張矣閉音鼈閉也今本作閑非書
皆押韻故下云士衆專一則軍心固結攻敵疾速則
防備之具不及施設行軍而有此三者則計不為人
所奪矣
將謀泄則軍無勢外闚内則禍不制財入營則衆奸會
將有此三者軍必敗
將之計謀泄則軍無威勢矣外人得以闚視吾内則
禍患不可得而制矣財貨入營則衆奸皆會聚矣為
將而有此三者則軍必敗亡矣
將無慮則謀士去將無勇則士卒恐將妄動則軍不重
將遷怒則一軍懼
將無遠慮則智謀之士亦去矣將無才勇則士卒亦
有畏恐之心矣將妄亂而動則軍亦不持重矣將遷
移忿怒則一軍皆懼矣
軍䜟曰慮也勇也將之所重動也怒也將之所用此四
者將之明誡也
軍䜟有曰慮也勇也將之所宜重者動也怒也將之
所宜用者言慮與勇不可無而動不可妄怒不可遷
也此四者為將之明誡不可不察也
軍䜟曰軍無財士不來軍無賞士不往
軍䜟有曰軍中無財則士卒不來軍中無賞則士卒
不往上言財入營則衆姦會乃為將貪求私取之財
也此言軍無財士不來乃為國積聚公用之財也
軍䜟曰香餌之下必有死魚重賞之下必有勇夫
軍䜟有曰釣者香餌之下必有死魚國家重賞之下
必有勇夫
故禮者士之所歸賞者士之所死招其所歸示其所死
則所求者至
故禮者士之所願歸賞者士之所輕死招其士之所
歸示其士之所死則所求者皆至矣
故禮而後悔者士不止賞而後悔者士不使禮賞不倦
則士争死
故以禮待人而後有悔者士不肯止矣舊本作往止
用韻今從之以賞與人而後有悔者士不為之使矣
禮與賞用之不倦則士争為之死矣
軍䜟曰興師之國務先隆恩攻取之國務先養民以寡
勝衆者恩也以弱勝強者民也
軍䜟有曰欲將興師之國務先隆勝其恩謀欲攻取
之國務先撫養其民以寡少而勝衆者恩使之也以
怯弱而勝強者民助之也
故良將之養士不易於身故能使三軍如一心則其勝
可全
故良將之養士如養自己之身而不可少改易也能
養士如此故能使三軍如一人之心則其勝可全得
也
軍䜟曰用軍之要必先察敵情視其倉庫度其糧食卜
其強弱察其天地伺其空隙
軍䜟有曰用兵之要道必先審察敵人之情視其倉
庫之有無度其糧食之多少卜其勢力之強弱察其
天時地利之得失伺其敵人之空隙
故國有軍旅之難而運糧者虚也民菜色者窮也千里
饋糧士有飢色樵蘇後爨師不宿飽
故國家無軍旅之難而輸運糧食者知其内虚也民
有菜色者知其國之貧窮也千里饋送糧食者則士
有飢餒之色樵蘇後炊爨而食師無隔宿之飽采薪
曰樵刈草曰蘇
夫運糧千里無一年之食二百里無二年之食三百里
無三年之食是謂國虚國虚則民貧民貧則上下不親敵
攻其外民盜其内是謂必潰
夫運糧千里則國無一年之食運糧二百里則國無
二年之食運糧三百里則國無三年之食上既云千
里恐百字皆千字之誤也無糧食是國内空虚國内
空虚則民亦貧餒民既貧餒則上下不相親敵人或
攻之於外民貧而盜之於内是謂必潰之國也
軍䜟曰上行虐則下急刻賦重斂數刑罰無極民相殘
賊是謂亡國
軍䜟有曰上行暴虐則下之人皆急迫苛刻賦於民
者重斂於民者數刑罰之用無有窮極則民相殘相
賊是謂將亡之國此一節言煩刑重斂之禍
軍䜟曰内貪外廉詐譽取名竊公為恩令上下昏飾躬
正顔以獲高官是謂盜端
軍䜟有曰内務貪求外似廉潔詐為虚譽以取美名
盜竊公室以為私恩致令上下皆昏暗而耳目如無
所見聞務飾躬而正顔以獲取國之高官重爵是謂
起盜之端也此一節言詐欺私蔽之禍
軍䜟曰羣吏朋黨各進所親招舉姦枉抑挫仁賢背公
立私同位相訕是謂亂源
軍䜟有曰軍吏相為朋黨各進其所親愛之人招延
舉薦者皆姦邪矯枉之徒抑止挫辱者皆仁德賢能之
士背棄公道樹立私恩雖在同位亦相訕謗是謂生
亂之源也此一節言羣小朋黨之禍
軍䜟曰強宗聚姦無位而尊威無不震葛藟相連種德
立恩奪在位權侵侮下民國内譁諠臣蔽不言是謂亂
根
軍䜟有曰強大之宗相聚為奸無有爵位妄自尊大
擅立威勢而人無不震懼依恃朋姦如葛藟之相連
繫葛藟皆草名蔓生者也種植小惠樹立私恩攘奪
有位之權侵侮在下之民使國内之人譁諠不止為
大臣者蔽而不言是謂生亂之根也此一節言強宗
擅權之禍
軍䜟曰世世作姦侵盜縣官進退求便委曲弄文以危
其君是謂國姦
軍䜟有曰世世蹈襲作為姦惡侵欺盜竊於宰邑之
官或進或退求取便利於己委曲弄其文法以危殆
在上之君是謂一國之姦人也此一節言世族姦欺
之禍
軍䜟曰吏多民寡尊卑相若強弱相虞莫適禁禦延及
君子國受其害
軍䜟有曰為吏者多為民者少尊卑相若言人無尊
卑也強弱相虞言以強凌弱也在上者莫適禁止禦
防之患延及於君子而國家亦受其害矣此一節言
法令不行之禍
軍䜟曰善善不進惡惡不退賢者隠蔽不肖在位國受
其害
軍䜟有曰善其善不能進而用之惡其惡不能退而
遠之賢者隠蔽不用不肖者任之在位而國亦受其
害矣此一節言不能進善退惡之禍
軍䜟曰枝葉強大比周居勢卑賤凌貴久而益大上不
忍廢國受其敗
軍䜟有曰根本弱而枝葉強大黨比周徧居於勢要
之地卑賤之人得以欺陵尊貴之人久而益大為上
者不忍廢之而國亦受其敗矣此一節言本弱末強
之禍
軍䜟曰佞臣在上一軍皆訟引威自與動違於衆無進
無退苟然取容專任自己舉措伐功誹謗盛德誣述庸
庸無善無惡皆與己同稽留行事命令不通造作苛政
變古易常若用佞人必受禍殃
軍䜟有曰諛佞之臣在上一軍之人皆訟彼乃牽引
威勢自許其能動作則違於衆無進無退言不知進
退而苟合取容於上專任自己之智一舉一措夸伐
功能誹謗盛德之士誣述有功之人庸功也禮曰保
庸安有功也又曰勞也一說虚妄稱述庸下之人謂
盛德之士反誹謗之庸下之人反稱述之所謂無善
無惡皆欲與己合也稽留行事謂臨事不謹也命令
不通謂阻格君命也造作苛刻之政變亂古道改易
常法為君者好用諛佞之人必受禍害殃咎也此一
節言佞臣用事之禍
軍䜟曰奸雄相稱障蔽主明毁譽並興壅塞主聰各阿
所私令主失忠
軍䜟有曰奸雄之人互相稱譽障蔽人主之明毁譽
相並而興壅塞人主之聰毁者讒人之短譽者稱人
之美此奸雄之人善者反毁之不善者反譽之所以
壅塞人主之聰明使不能分别善惡而用舍之也人
主既不能分别善惡故奸雄各阿比其所私令人主
失其忠臣而不見用也此一節言奸雄蔽主之禍
故主察異言乃覩其萌主聘儒賢奸雄乃遯主任舊齒
萬事乃理主聘巖穴士乃得實謀及負薪功乃可述不
失人心德乃洋溢
故人主能審察異言乃能覩其事之將萌者矣人主
能聘用儒士賢才奸雄者皆遠遁而不敢出矣人主
能用故舊耆德之士則萬事皆得其理矣人主能聘
用巖穴隠逸則士乃得其實矣得其實言非徒取其
名也人主謀及負薪微賤之人則功業可述矣人主
下不失衆人之心則德洋溢於四海矣上文凢十引
軍䜟言不能用賢之禍故末以此六事結之盖欲人
主行此六事而免彼十禍也其丁寧之意深矣
三略直解卷上
