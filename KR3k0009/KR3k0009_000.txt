小名錄類書類
提要
(臣)等謹案小名錄二卷唐陸龜蒙撰龜蒙事
迹具唐書隠逸傳是書所載皆古人小名始
于秦終于南北朝趙希弁郡齋讀書後志作
三卷此本僅二卷希弁稱其神仙玉女之名
婦人臧獲之字亦無棄焉此本但有婦人臧
獲之字而無神仙玉女之名又稱其自秦至
隋而此本無隋人殆非完書矣所記頗為叢
襍如秦二世名胡亥漢光武帝名秀之類似
皆非小名王戎稱阿戎王僧謙稱阿謙似即
如吕蒙之稱阿蒙崔鴻之稱阿鴻王平子之
稱阿平似即如米元章之稱阿章皆即其名
字以示親暱亦不當在小名之列至於匡衡
小名為鼎出自西京襍記顔師古注漢書已
深駁之龜蒙仍祖其說殊為不考况此書本
旨為記小名而作因小名而引及事實已為
支蔓而謝朗王恭王修之類乃至於叠出不
已於體例亦頗有乖或原本散佚後人以意
補綴托之龜蒙歟然唐人著述傳世日稀龜
蒙此編雖未能必信其真亦無以必斷其偽
疑以傳疑備古書之一種可矣乾隆四十四
年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
