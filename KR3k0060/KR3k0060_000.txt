欽定四庫全書子部十一
御定韻府拾遺𩔖書𩔖
提要
(臣)等謹案
御定韻府拾遺一百十二卷康熙五十五年
聖祖仁皇帝御定以拾佩文韻府之遺也佩文韻府
凡一萬八千餘頁藝林傳布已浩若望洋而
睿慮周詳猶恐滄海之兼收或有涓流之未會故
特命搜竒抉秘續輯是書其分韻悉準前編其所𥙷
則為例有四凡前編所有之字則惟增韻書
之音切如一東之東字注唐韻正韻德紅切
集韻韻會都籠切是也凡前編未收之字從
他韻增入者則兼注音義如二冬之□字注
廣韻丑凶切集韻癡凶切並音蹱與傭同集
韻均也直也又注照廣韻增入是也其文句
典故為前編所未載者謂之𥙷藻東字下引
禹貢北東諸條是也前編已載而所注未備
者謂之𥙷注東字下引周易折中集說居東
諸條是也蒐羅賅備體例詳明大學士王掞
等恭製序文所謂舉大而及其細則拾遺為
韻府之支流附少以成其多則拾遺為韻府
之全璧也
聖人制事精益求精不留絲毫之欠闕此亦一端矣
舊本不標卷第與佩文韻府同今以一韻為
一卷其篇頁稍多者分六子卷為一百十有
二卷乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
御定韻府拾遺序
韻府拾遺者直
武英殿詞臣奉
敇所增輯也先是佩文韻府書成卷帙一百有六墨板
一萬八千有竒是編所增可得二十之一而卷以
韻釐仍如其數
上命(臣)等識於簡端竊惟韻府之書以韻括事經史百
氏旁收廣采選辭按部大小畢該若網在綱有條
不紊廼博文之淵海游藝之津梁也(臣)等聞諸臣
分纂之時每繕初藁先呈
御覽我
皇上十行並下點摘闕遺舉凡六經奥義箋詁之所難
通四部僻書棗梨之所未鋟莫不
親加批乙宣付諸臣再三稽考蓋雖諸臣衆手合作之
書實我
皇上一心裁定之書也其規模宏大典故詳整詞采華
縟結構繕完欲為詩古文辭者咸取材考實於是
不啻探珠於海採玉於山雖載籍極博無不於焉
包舉而後此之當增益者蓋亦寡矣然所編之字
既繁所引之書甚博則或遺十一於千百固理勢
之必然而
聖人之心必欲一無罣漏而始慊於是復
命詞臣專心纂輯其韻藻所未載而别增者謂之補藻
其韻藻所已載而增註者謂之補註單詞隻句之
取舍悉秉
睿裁始五十五年四月至五十九年正月編刻告竣直
武英殿諸詞臣謹具年月奏
聞而是書大備無遺憾矣
命名曰韻府拾遺拾佩文韻府之所遺也舉大而及其
細則拾遺為韻府之餘支附少以成其多則拾遺
又韻府之全璧(臣)等因是竊歎
聖學之高深非管蠡渺見所能窺尋萬一也
皇上天縱徇齊生安性學無一書之不讀每遇
清讌咨詢隨舉古籍中一言一事(臣)等茫昧罔知措
對輙蒙
聖明指示意義若何根據若何(臣)等乃得豁然有會聞
所未聞而又欲使海内學者皆得窺瑯嬛宛委之
秘金匱石室之藏是以先後編纂諸書沾溉天下
後世至醇且備今韻府一書讀前編者洋洋乎質
文並美鉅細兼該已歎觀海者之難為水讀後編
者復彬彬乎窮源泝流因端竟委不又如百川之
朝宗於海乎益見古今之義理無窮簡帙之取資
無盡也(臣)等幸遇
右文之朝親承
聖訓卿雲爛漫梧日雝喈文學侍從之彦孰不思編蒲
緝柳展效涓塵而庸碌如(臣)等猶得濡筆以紀
文治之光昭實有厚幸焉
康熙五十九年秋七月大學士(臣)王掞(臣)王頊齡
奉
旨謹序
