外臺袐要方卷十五
唐王燾撰
風狂方九首
病源風狂者由風邪入并於陽所為也風邪入血使人
隂陽二氣虚實不調若一實一虚則令血氣相并氣并
於陽則為狂發或欲走欲自高賢稱神聖是也又肝藏
魂悲哀動中則傷魂魂傷則狂妄不精明不敢正當人
而攣筋兩脇骨不舉毛瘁色天死於秋皆由血氣虚受
風邪致令隂陽氣相并所致故名風狂
千金方療狂邪發惡或披頭大呌欲殺人不避水火方
苦參為末以蜜丸如梧子大每服十丸薄荷湯下
又方療癲狂不識人
人屎燒灰酒調服之
又方療風狂百病
麻仁四升水八升猛火煮令牙生去滓煎取七升
旦空心服或發或不發或多言語勿怪之但令人
摩手足須定凡進三服
千金翼療癲狂不識人
伏龍肝為末水調方寸匕日進三服
肘後方療風狂喪心
取葶藶一升搗三千杵取白犬倒懸之以杖杖血
出盛取以和葶藶末丸如麻子大一丸三服取差
又方
莨菪子二升酒五升浸之出曝乾再漬盡酒止𢷬
服一錢匕日三勿多服益狂
又方
防葵為末酒服一刀圭至二三身潤又小不仁為
候
又方
自縊死者繩燒三指撮服之
又主狂言恍惚方
灸天樞百壯(並出第十四卷中銅人經天樞俠臍二寸)
風驚恐失志善忘及妄言方六首
深師人參湯療忽忽善忘小便赤黃喜夢見死人或夢
居水中驚恐惕惕如怖目視&KR1129;&KR1129;不欲聞人聲飲食不
得味神情恍惚不安定志養魂方
人參甘草(炙各二兩)半夏(一兩洗)龍骨(六兩)
遠志(八兩)麥門冬(一升洗去心)乾地黃(四兩)
大棗(五十枚擘)小麥(一升)阿膠(三兩炙)膠飴(八兩)
石膏(四兩碎綿裹)
右十二味切以水三斗煮小麥令熟去麥内藥煮取
七升去滓内膠飴令烊一服一升日三夜一安卧當
小汗彌佳忌海藻菘菜羊肉蕪荑
又龍骨湯療宿驚失志忽忽善忘悲傷不樂陽氣不起
方
龍骨茯苓桂心遠志(去心各一)
(兩)麥門冬(去心二兩)牡蠣(熬)甘草(炙各三兩)
生薑(四兩)
右八味㕮咀以水七升煮取二升分為二服忌海藻
菘菜酢生葱
又鐵精散療驚恐妄言或見邪魅恍惚不自覺發作有
時或如中風方
鐡精茯苓芎藭桂心
蝟皮(炙各三兩)
右五味𢷬下篩以酒服錢五匕日三不知稍增至一
錢以上知之為度忌酢物生葱等(並出第九卷中)
古今錄驗道士陳明進茯神丸一名定志小丸主心氣
不定五藏不足甚者憂愁悲傷不樂忽忽善忘朝差暮
劇暮差朝發發則狂眩加茯神為茯神丸不加茯神為
定志丸二分合少可兩度合方
菖蒲遠志(去心)茯苓(各二分)人參(三兩)
右四味𢷬下篩服方寸匕後食日三蜜和丸如梧桐
子服六七丸日五亦得一方加茯神一兩半牛黃五
銖為六味茯苓遠志菖蒲各一兩忌酢物羊肉餳(千金)
(同)
又定志紫葳丸療五驚喜怒不安方
紫葳(六分)遠志(十五分去心)白龍骨(七分)牛黃(一兩)
甘草(十分炙)虎頭皮(十二分炙令焦)人參
桂心白术(各八分)防風(七分)麥門冬(去心)
(熬)雷丸(各五分)柴胡(六分)
右十三味各别𢷬下篩蜜和丸如梧桐子大先食服
十丸日三甚良忌海藻菘菜桃李生葱(並出第五卷中)
千金療驚勞失志方
茯神(五兩)甘草(炙)桂心(各一兩)龍骨
麥門冬(去心)防風牡蠣(熬)遠志(去心各二)
(兩)棗(二十枚擘)
右九味切以水八升煮取二升分為二服日再服忌
海藻菘菜生葱酢物(出第十四卷中一云主驚悸心神錯亂或是或非言語無度茯)
(神湯)
風邪方八首
病源風邪者謂風氣傷於人也人以身内血氣為正外
風氣為邪若其居處失宜飲食不節致腑藏内損血氣
外虚則為風邪所傷故病有五邪一曰中風二曰傷暑
三曰飲食勞倦四曰中寒五曰中濕其為病不同風邪
者發則不自覺知狂惑妄言悲喜無度是也(出第二卷中)
廣濟療風邪狂亂失心安神定志方
金銀薄(各一百和合)石膏(研)龍齒(研)
鐵精(研)地骨白皮茯神黃芩
生乾地黃升麻茯苓玄參
人參(各八分)虎睛(一具微炙)牛黃生薑屑(各四)
(分)麥門冬(十分去心)枳實(炙)甘草(炙)
葳蕤芍藥(各六分)遠志(去心)栢子仁
白鮮皮(各五分)
右二十四味𢷬篩以蜜和為丸食訖少時煮生枸杞
根汁服如梧桐子二十丸日二服漸加至三十丸不
利忌熱麫海藻菘菜蕪荑炙肉醋蒜粘食陳臭油膩
(出第一卷中)
深師鎮心丸療老小心氣不足虚弱時苦小語勞則劇
風邪百病並主之方
銀屑(一分半研)牛黃(九銖)丹砂(研)甘草(炙)
麥門冬(去心)遠志(去心各五分)防葵人參
防風細辛茯神椒(汗)
附子(炮)紫石英(研各四分)桂心乾薑(各六分)
菖蒲紫菀(各三分)
右十八味𢷬下篩以白蜜和丸如梧子大先食服三
丸日三不知稍稍增之忌海藻菘菜生菜豬肉生葱
生血酢物餳等(丹砂一作丹參)
又五石鎮心丸療男女風虚心氣不足風邪入藏夢寤
驚恐心悸諸病悉主之方
紫石英(研)白术(各一兩)茯苓海蛤
菖蒲白石英杏仁(去皮尖兩仁熬)硫黃(研)
遠志(去心)細辛牛黃鐵精(研)
卷栢阿膠(炙各四分)麥門冬(去心)蓯蓉
鍾乳(研)銀屑(研)大豆卷當歸
乾薑(各五分)大棗(五十枚)人參防風
薯蕷甘草(炙各七分)澤瀉(六分)白斂
前胡(各二分)石膏(研)乾地黃芍藥
桔梗栢子仁桂心烏頭(炮各三分)
秦芁(六分)半夏(八分洗)大黃(五分三斗米下蒸)
黃芪(六分)
右四十味𢷬下篩棗膏蜜和為丸如梧子大一服十
丸不知增之忌海藻菘菜豬羊肉餳生葱桃李羊血
蕪荑酢物(並出第十卷中)
肘後麻子湯療風邪感結衆殃恍惚不安氣欲絶水漿
不入口方
麻子(五合熬)橘皮芍藥生薑
桂心甘草(炙各三兩)半夏(五兩洗)人參(一兩)
當歸(二兩)
右九味切以水九升煮取三升分為三服忌海藻菘
菜羊肉餳生葱等物(古今錄驗同出第三卷中)
千金翼續命湯療大風風邪入心心痛達背背痛達心
前後心痛去來上下或少腹脹滿微痛一寒一熱心中
煩悶進退無常面或青或黃皆是房内太過虚損勞傷
交通會後汗出汗出未除或因把扇或出當風因而成
勞五俞大傷風因外入下有水因變成邪雖病如此然
於飲食無退坐起無異至卒不知是五内受風故也名
曰行尸宜預備此方
麻黃(六分去節)大棗(十枚擘)桂心防風
細辛芎藭甘草(炙)芍藥
人參秦芁獨活黃芩
防己(各一兩)附子(炮)白术(各三分)乾薑(五分)
右十六味切以水一斗三升先煮麻黃令一沸下之
去沫内諸藥煮取五升去滓内棗煎取三升分為三
服老小人病服五合強人可取微汗忌生葱海藻菘
菜生菜豬肉冷水桃李雀肉等物
又鎮心丸療胃氣厥實風邪入藏喜怒愁憂心意不定
恍惚善忘夜不得寐諸邪氣病悉主之方
秦芁(一兩)栢實當歸乾漆(熬)
白斂杏仁(去皮尖熬)芎藭(各三分)澤瀉(一兩)
乾地黃(六兩)防風人參(各四兩)甘草(一兩)
白术薯蕷茯苓乾薑(各二分)
麥門冬(去心二兩)前胡(四分)
右十八味𢷬下篩以蜜和為丸如梧子大先食飲服
十丸日三不知稍增之忌桃李雀肉海藻菘菜蕪荑
酢物(並出第十六卷中)
崔氏療風邪虚悸恍惚悲傷或夢寐不安鎮心湯方
茯神半夏(洗)生薑(各四兩)羚羊角(屑)
當歸人參防風芎藭
杏仁(去皮尖)桔梗(各二兩)龍齒(碎綿裹)石膏(碎各三兩)
(綿裹)防己桂心(各一兩半)竹瀝(一升)
右十五味切以水一斗煮減半内竹瀝煎取二升八
合去滓分温三服相去如人行十里久忌酢物羊肉
豬肉餳生葱等物
又别離散療男子女人風邪男夢見女女夢見男交歡
日久成勞愁悲憂恚怒喜無常日漸羸瘦連年歲月深
久難療或半月或數月日復發者方
楊上寄生(三兩炙)菖蒲細辛
附子(炮)乾薑薊根(一云苧根)天雄(炮)
桂心(各一兩)白术(二兩)茵芋(二兩炙)
右十味合𢷬下篩以酒服半方寸匕日三不飲酒用
童子小便調服合藥勿令婦人雞犬見之勿令病人
見合藥見者令邪氣不去禁之為驗忌生葱生菜豬
羊肉桃李雀肉餳等物(小品同並出第七卷中)
五邪方五首
深師五邪丸療心驚恐夢寤愁憂煩躁不樂心神錯亂
邪氣經入五藏往來煩悶悲哀啼泣常如苦怖吸吸短
氣當發之時恍惚喜卧心中踊踊忽然欲怒癲倒手足
冷清氣乏鬼邪氣所中涉於藏腑食即嘔逆除氣定心
神方
芎藭龍角(無角用齒)茯苓紫石英(研)
防風厚朴(炙)鐵精(研)甘草(炙各四分)
遠志(六分去心)丹參大黃梔子仁
桂心細辛菖蒲椒(汗去目)
人參乾薑附子(炮)吳茱萸(各五)
(分)芥子(三分)禹餘粮(七分研)
右二十二味𢷬下篩和以蜜丸如梧子大未食服二
十丸夜服十丸棗湯下不知增之忌海藻菘菜生葱
生菜豬羊肉餳等物
又五邪湯療風邪恍惚悲涕泣狂走如有神之狀身體
強直或疼痛口噤候痺水漿不通面目變色甚者不識
人方
菖蒲秦芁桂心當歸
禹餘粮人參附子(炮)黃芩
甘草(炙)遠志(去心)防風(各一兩)龍骨
赤石脂茯苓芍藥芎藭
防己(各二兩)
右十七味𢷬下篩作麤散調和取水二升一方取東
流水煮小沸内散二兩煮取一升五合未食服五合
日再夜一分作十二裹重裹令密勿令泄氣忌羊肉
餳海藻菘菜酢物(並出第八卷中)
范汪五邪湯療五邪氣入人體中鬼語諸妄有所語悶
亂恍惚不足意志不定發作來往有時方
人參白术茯苓菖蒲
茯神(各三兩)
右五味切以水一斗煮取三升先食服八合日三忌
桃李雀肉羊肉餳酢物(並出第四十二卷中)
古今錄驗五邪湯主邪氣啼泣或歌或哭方
禹餘粮(研)防風桂心芍藥
遠志(去心)獨活甘草(炙)人參
石膏(碎綿裹)牡蠣(熬)秦芁(各一兩)白术
防己菖蒲雄黃(研)茯神
蛇蜕皮(炙各一兩)
右十七味𢷬麤篩以水一升半内三方寸匕煮二沸
去滓服之日四服忌生葱海藻菘菜桃李雀肉餳醋
等(深師用黃丹不用雄黃餘同)
又茯神湯主五邪氣入人體中見鬼妄語有所見聞心
悸動摇恍惚不定方
茯神(二兩)人參茯苓(各三兩)赤小豆(四十)
(枚)菖蒲(三兩)
右五味以水一斗煮取二升半分為三服忌酢羊肉
餳(深師千金翼同並出第四卷中)
風驚悸方九首
病源風驚悸者由體虚心氣不足心之經為風邪所乘
也或恐懼憂迫令心氣虚亦受風邪風邪搏於心則驚
不自安驚不已則悸動不定其狀目睛不轉而不能呼
診其脈動而弱者驚悸也動則為驚弱則為悸(出第一卷中)
廣濟療熱風驚悸安心久服長年鎮心丸方
茯神人參龍齒(研)升麻
石膏(研)黃芩茯苓麥門冬(八分)
(去心)銀薄(二百番研)虎睛(一具炙)枳實(炙)
白斂玄參芍藥葳蕤
甘草(炙各六分)生薑(二分)
右十七味𢷬篩蜜和丸每食訖少時以飲服如梧子
大十五丸日二服漸漸加至三十丸不利忌海藻菘
菜醋蒜麵粘食陳臭等物(出第卷中)
深師大定心丸療恍惚驚悸心神不安或風邪因虚入
藏語言喜忘胷脅滿不得飲食方
人參桂心(各三兩)白术防己
茯苓乾薑防風大黃
茯神桔梗白斂(各一兩)牛膝(十銖)
遠志(二兩去心)銀屑(六銖)
右十四味𢷬合下篩以蜜丸如梧子大先食服五丸
日三不知稍稍增之一方無牛膝而有茱萸一兩銀
屑十銖餘悉同忌生葱酢物豬肉桃李雀肉等
又補心湯療心氣不足其病苦滿汗出心風煩悶善恐
獨苦多夢不自覺者咽喉痛時時吐血舌本強水漿不
通手掌熱心驚悸吐下血方
麥門冬(三兩去心)紫石英(五分)紫菀(二兩)桂心(一尺一方)
(二兩)茯苓(四兩一方一兩)小豆(二十四枚一方六合)
人參(半兩)大棗(二十五枚擘)甘草(五寸炙一方一兩)
右九味切以水八升煮取二升四合羸人分作三服
強人再服心王之時有血證可服耳一方說用藥兩
數不盡同注之在下煮取多少服亦同忌海藻菘菜
生葱酢物(並出第十卷中)
千金療心虚寒隂陽寒損心驚掣悸語聲寬急混濯口
喎冒昧好自笑厲風傷心荆瀝湯方
荆瀝(三升)麻黃(去節)白术芎藭(各四兩)
防風桂心升麻茯苓
遠志(去心)人參羌活當歸(各三兩)
防己甘草(炙各二兩)母薑(切一升取汁)
右十五味切以水一斗先煮麻黃兩沸去沫次下諸
藥煮取三升絞去滓下荆瀝薑汁煎取四升分為四
服日三夜一忌海藻菘菜酢生葱桃李雀肉等物
又大鎮心丸療心虚驚悸夢寤恐畏方
紫石英茯苓防風人參
甘草(炙)澤瀉(各八分)秦芁黃芪
白术薯蕷白斂(各六分)麥門冬
當歸(各五分)桂心遠志(去心)栢子仁
石膏桔梗大黃大豆卷(各四)
(分熬)椒(汗去目)芍藥乾薑
細辛(各三分)
右二十四味酒服如梧子大十五丸日再一方用棗
膏丸忌海藻菘菜生葱豬肉生菜桃李雀肉等
又小鎮心散療心氣不足虚悸恐畏悲思恍惚心神不
定惕惕而驚方
人參遠志(去心)赤小豆附子(炮)
桂心細辛乾薑防風
龍齒(炙)菖蒲乾地黃(各二兩)茯苓
白术黃芪(各四兩)
右十四味𢷬篩為散以酒服兩方寸匕日三忌羊肉
餳桃李雀肉生葱生菜豬肉(並出第十四卷中)
崔氏療熱風驚掣心忪恐悸風邪狂呌妄走者服此湯
亦差朱四頻用之極效方
茯神(三兩)杏仁(三兩去皮尖兩仁切)升麻
白鮮皮沙參(各二兩)龍齒(六兩炙)寒水石(一斤)
(碎綿裹)石膏(二十兩碎綿裹)生麥門冬(去心四兩)
右九味切以水一斗二升煎取三升去滓分温為三
服相去十里若甚者減水三升内竹瀝三升先用水
煮九沸然後内竹瀝煮取三升服如上法忌酢物(出第)
(六卷中)
古今錄驗茯神湯療風經五藏虚驚悸安神定志方
龍骨(二兩)乾薑(一兩半)細辛(一兩半)白术(一兩)
茯神(三兩)人參遠志(去心)甘草(炙)
桂心獨活(各二兩)酸棗(一兩)防風(二兩)
右十二味切以水九升煮取三升分為三服忌海藻
菘菜桃李雀肉生葱生菜醋物
又大竹瀝湯療大虚風氣入腹拘急心痛煩冤恍惚迷
惑不知人或驚悸時怖吸吸口乾濇濇惡寒時失精明
歴節疼痛或緩或不攝産婦體虚受風惡寒慘慘憒憒
悶心欲絶者并療風痙口噤不開目視如故耳亦聞人
語心亦解人語但口不得開劇者背強反折百脈掣動
悉主之方
秦芁防風茯苓人參(各二兩)
茵芋烏頭(炮)黃芩乾薑
當歸細辛白术(各一兩)天雄(一枚炮)
甘草(三兩炙)防己(二兩)
右十四味切以竹瀝一斗水五升煮取四升分服一
升羸人服五合佳此湯令人痺寧少服也茵芋有毒
令人悶亂目花虚人可半兩良風輕者用竹瀝三升
水七升小重者竹瀝五升水五升風大劇停水用竹
瀝一斗忌酢生菜海藻菘菜桃李雀肉等(並出第一卷中)
風驚恐方三首
病源風驚恐者由體虚受風入乘腑藏其狀如人將捕
之心虚則驚肝虚則恐足厥隂為肝之經與膽合足少
陽為膽之經主決斷衆事心肝既虚而受風邪膽氣又
弱而為風所乘故驚恐如人將捕之(出第一卷中)
廣濟療心虚熱風上衝頭面心係急時時驚四肢煩腰
膝冷邪氣發神不定犀角丸方
犀角(屑)防風人參升麻
防葵㯽榔仁(各五分)青木香光明砂(研)
牛膝(各八分)龍齒(炙)鐡精(各六兩)露蜂房(炙)
銀箔(研各三分)
右十三味𢷬篩蜜和為丸如梧子酒下二十丸至二
十五丸日再服不利忌生血物熱麵蕎麥炙肉葵蒜
粘食等(出第一卷中)
深師續命湯療大風風邪入心或心痛徹背背痛徹心
去來上下驚恐小腹脹滿微痛乍寒乍熱心中悶狀如
微温進退無常面青或白或黃虚勞邪氣入百脈百病
皆療之方
人參甘草(炙)乾薑麻黃(去節)
獨活當歸芎藭石膏(碎綿裹各)
(二兩)附子(一枚炮)桂心白术
細辛(各三分)防風(五分)芍藥(二分)秦芁(一兩)
杏仁(四十枚去兩仁尖皮)黃芩(一兩)
右十七味以水一斗煮麻黃十餘沸内諸藥煮取四
升半去滓内棗十枚煎取三升分五服老小者五合
此以下以意消息調和六腑安五藏無不損除無芎
藭防己代之無獨活天雄代之無附子烏頭代之湯
成之後服湯以椒十枚置湯中温令煖服之此與十
二味西州續命湯療同俱療癲邪大風西中有十二
味者中有大棗三十枚忌海藻生葱豬肉桃李生菜
雀肉等
又療五藏六腑血氣少亡魂失魄五藏晝夜不安惚惚
善悲心中善恐怖如有鬼物此皆發於大驚及當風從
高堕落所致療之十黃散方
雄黃(五分熬)人參(五分)蜀椒(五分汗)大黃(四分)
朱砂(三分研)乾薑(四分)黃蘗(二分)山茱萸(二分)
細辛(二分)黃芪(三分)澤瀉(三分)黃連(一分)
蒲黃(一分)桂心(三分)麻黃(去節一分)黃孫(一分牡蒙)
(也一方云黃昏)黃環(三分)黃芩(三分)
右十八味𢷬篩為散未食温酒服一方寸匕日三稍
增至二匕服此散體中筋力強者不須增人參氣力
羸虚可增人參五分合十分忌豬肉冷水生菜生葱
生血物等(並出第八卷中崔氏同千金無椒朱砂乾薑)
風癲方七首
病源風癲者由血氣虚風邪入於隂經故也人有血氣
少則心虚而精神離散魂魄妄行因為風邪所傷故邪
入於隂則為癲疾又人在胎時其母卒大驚精氣并居
令子發癲其發則仆地吐涎沫無所覺是也原其癲病
皆由風邪故也養生方云夫人見十步直牆勿順牆而
卧風利吹人必發癲癎及體重人卧春夏向東秋冬向
西此是常法其湯熨鍼石别有正方補養宣導今附於
後養生方導引法云還向反望不見七通治欬逆胷中
病寒熱癲疾喉不利咽乾咽塞又云以兩手承轆轤倒
懸令脚反在其上元愈頭眩風癲坐地舒兩脚以繩絆
之以大繩絆訖拖轆轤上來下去以兩手挽繩使脚上
頭下不使離地自極十一通愈頭眩風癲久行身卧空
中而不墜落(出第二卷中)
集驗風癲論曰凡癲病發則仆地吐涎沫無知若強掠
如狂及遺糞者難療無方(出第三卷中千金同)
千金療風癲方
葶藶子(熬研)鉛丹栝樓虎掌(各三分)
烏頭(三分炮)白术(一分)鴟頭(一枚炙)鐵精
䕡茹(各一兩)椒(汗)大戟(炙)甘遂
天雄(各二分炮)
右十三味末之以蜜和如梧子大服二丸日二忌桃
李雀肉豬肉冷水(經心錄同名鴟頭丸)
又芎藭湯主風癲引脅牽痛發作則吐耳如蟬鳴方
芎藭藁本䕡茹(各五兩)
右三味切内酒一斗煮取三升頓服酒一升羸者二
服取大汗(深師同)
又方
生天門冬(十斤)生地黃(三十斤)
右二味取汁作煎服之忌鯉魚蕪荑
又天門冬酒通治五藏六腑大風洞虚五勞七傷癥結
滯氣冷熱諸風癲癎惡疾耳聾頭風四肢拘攣猥退歴
節風萬病皆主之久服延年輕身齒落更生髮白再黑
方
天門冬與百部相似天門冬味甘兩頭方百部細
長而味苦令人利門冬汁一斗漬麴二升令發以
米二斗準家法醖之春夏極冷下飯秋冬温如人
肌酒熟取清服一盞常令酒相接勿至醉吐慎生
冷酢滑雞豬魚蒜特忌鯉魚亦忌油脂此是一斗
汁法餘一石二石亦準此以為大率服藥十日覺
身體大痒二十日更大痒三十日乃漸止此是風
氣出去故也四十日即覺心豁然大快似有所得
五十日更覺大快當風坐卧覺風不著人身中諸
風悉盡用米法先淨淘米暴炕令乾臨欲用時更
别取天門冬汁漬米灑炊之餘汁拌飯取天門冬
汁法淨洗天門冬乾漉去水切之𢷬押取汁三四
遍令滓乾如草乃止此酒初熟味酸仍作臭泔腥
氣但依式服之久停即香美餘酒不及也封四七
日佳凡八月九月即少少合至十月合擬到來年
五月三十日以來相續服之春三月亦得合入四
月不得合服酒時若得散服更得力倍速散方如
左
天門冬去心皮暴乾𢷬篩以上件酒服方寸匕日
三加至三匕久服長生凡酒亦得服之
又療風癲方
茯神白龍骨(研)龍齒(研)龍角(研)
龍膽蔓菁子鐵精(研)乾薑(各十分)
人參遠志(去心)黃連大黃(各八分)
芎藭白芷黃芩當歸(各六分)
桂心(五分去皮)
右十七味末之蜜和丸湯服十五丸如梧子大日二
稍稍加之以知為度忌酢物豬肉冷水生葱(並出第十四卷)
(中)
古今錄驗療風癲六生散方
菖蒲蒴藋(一作雚蘆)防風茵芋
商陸根蜀附子(炮各二兩)
右六味𢷬下篩酒服錢五匕日再服不知稍增以知
為度忌豬肉冷水羊肉餳牛犬肉蒜等
又侯氏黑散療風癲方
菊花(四十分)防風白术(各十分)茯苓
細辛牡蠣(熬)鍾乳(研)礜石(泥裹燒半)
(日研)人參乾薑桂心
芎藭當歸礬石(如馬齒者燒令汁盡研各三分)
黃芩(五分)
右十五味𢷬合下篩以酒服方寸匕日三忌桃李雀
肉胡荽青魚鮓酢物生葱生菜(並出第十卷中張仲景此方更有桔梗八)
(分無鍾乳礜石以温酒下之禁一切魚肉大蒜常宜冷食六十日上即藥積在腹中不下也熱食即下矣)
(冷食自能助藥力)
五癲方三方
病源五癲者一曰陽癲發時如死人遺尿有頃乃解二
曰隂癲坐小時臍瘡未愈數洗浴因此得之三曰風癲
發則眼目相引牽縱反強羊鳴食頃方解由熱作汗出
當風因以房室過度醉飲飽滿行事令心意逼迫短氣
脈悸得之四曰濕癲眉頭痛身重坐熱沐頭濕䯻腦沸
未止得之五曰馬癲發作時反目口噤手足相引身熱
坐小時膏氣腦熱不和得之皆然診其脈心脈微澀為
癲疾并脾脈緊而疾者癲脈也腎脈急甚為骨癲疾脈
洪大而長者癲疾脈浮大附隂者癲疾脈來牢疾者癲
疾三部脈緊急者癲可療發則仆地吐涎沫無所知若
強掠起如狂及遺糞者難療脈虚則可療實則死脈緊
弦實牢者生脈沈細小者死脈搏大滑久久自巳其脈
沈小急疾不可療小牢急亦不可療(出第二卷中)
古今錄驗莨菪子散療五癲反側羊鳴目飜吐沫不知
痛處方
豬卵(一具隂乾百日)莨菪子(三升)牛黃(八分研)鯉魚膽(五分)
桂心(十分研)
右五味切以清酒一升漬莨菪子暴令乾盡酒止乃
𢷬合下篩酒服五分匕日再當如醉不知稍增以知
為度忌生葱等
又鐵精散療五癲方
鐵精(一合研)芎藭防風(各一兩)蛇牀子(五合)
右四味合𢷬篩酒服一錢匕日三有效(文仲范汪同)
又療五癲牛癲則牛鳴馬癲則馬鳴狗癲則狗吠羊癲
則羊鳴雞癲則雞鳴五癲病者腑藏相引盈氣起寒厥
不識人氣争□瘲吐沫久而得蘇雄黃丸方
鉛丹(二兩熬成屑)真珠雄黃(研)水銀(熬)
雌黃(一方無各一兩)丹砂(半兩研)
右六味𢷬和以蜜又𢷬三萬杵乃丸先食服胡豆大
三丸日再驚癎亦愈良忌生血物(千金范汪同云各五兩小兒三丸如)
(小豆卷並出第六中)
癎方三首
廣濟療癎疾積年不差得熱即發水銀丸方
水銀(紙裹鍊)麥門冬(去心)烏蛇脯(炙)鐵精(研)
乾地黃(各八分)龍角(研)人參防風
子芩升麻(各六分)熊膽(四分研)
右十一味𢷬篩蜜和丸如梧子食後以生驢乳汁下
二十丸漸漸加至三十丸日再不利忌蕪荑生菜熱
麵蕎麥炙肉蒜粘食(出第卷中)
千金大鎮心丸主諸癎醫所不救方
虎睛(一具酒漬一宿炙)防風秦芁
防葵龍齒(研)黃芩雄黃
防己山茱萸茯苓鐵精(研)
鬼臼人參大黃銀屑(研)
乾薑牛黃(研各四分)寒水石(六分研)羌活
升麻遠志白鮮皮細辛
白薇貫衆麝香鬼箭(各三分)
茯神石膏(研)天雄(炮各二分)蛇蜕皮(一尺)
(炙)蜂房(二分炙)
右三十二味𢷬篩蜜和酒服十五丸日二服加至三
十丸忌醋物生菜豬肉冷水(出第十四卷中崔氏云療風癎及風邪有鴟頭)
(三枚炙無茯苓餘並同)
救急療癎少老增減之方
竹筎(一握)衣中白魚(七頭)
右二味以酒一升煎取二合頓服之(出第八卷中)
風癎及驚癎方五首
廣濟療風癎卒倒嘔沫無省覺方
麻黃(去節)大黃牡蠣(熬)黃芩(各四兩)
寒水石白石脂石膏(研)赤石脂
紫石英滑石(研各八兩)人參桂心(各二兩)
蛇蜕皮(一兩炙)龍齒(六兩研)甘草(三兩炙)
右十五味𢷬篩為散八兩一薄以絹袋盛散藥用水
一升五合煮取一薄取七合絞去滓頓服之日一服
一方水二升煮散方寸匕取一升去滓服之少小百
日服一合熱多者日二服三五日一服亦得本方無
麻黃龍齒蛇蜕皮忌海藻菘菜生葱熱麵蕎麥豬肉
蒜膩粘食
又方
弔藤皮麻黃(去節各二分)龍齒(六分研綿裹)銀(一斤)
寒水石梔子(擘)知母石膏(碎綿裹)
杏仁(去兩仁皮尖研各十二分)升麻(十分)子芩(十分)
蛇蜕皮(七寸炙)蚱蟬(四枚去足趐炙)柴胡(十分)芍藥
沙參(各八分)生葛汁(五分)蜜(七合)牡牛黃(如大)
(豆粒十枚煎成研下之)
右十九味切以水六升淡竹瀝二升合煮取二升四
合絞去滓内杏仁脂葛汁蜜於微火煎攪不停手令
餘二升三合成三四歲一服二合五六歲一服二合
半日再服稍增兒若大便濇者加大黃十分慎熱麵
炙肉魚蒜粘食油膩冷水(並出第一卷中)
深師療大人風及少小驚癎痸瘲日數十發醫所不能
療除熱方
龍骨大黃乾薑(各四兩)牡蠣(三兩熬)
滑石赤石脂白石脂桂心
甘草(炙各三兩)
右九味𢷬下篩韋囊盛大人三指撮以井華水二升
煮三沸藥成適寒温大人服一升未滿百日服一合
未能飲者綿裹筯頭内湯中著小兒口中以當乳汁
熱多者日四服無毒以意消息之忌海藻菘菜生葱
(一方無大黃赤石脂桂心甘草出第九卷中)
崔氏療暴得驚癎立驗方(朱四云極效)
弔藤皮茯神黃芩升麻
白鮮皮沙參(各二兩)龍齒(三兩)石膏(八兩)
蚱蟬(七枚去翅炙研湯成内)寒水石(六兩碎研裹)
甘竹瀝(二升湯熟内之)
右十一味切以水九升煮取三升温分三服相去六
七里久若小孩子患藥各減量取多少細細飲之立
差忌醋物
又療大人風引少小驚癎痸瘲日數十發醫所不能療
除熱鎮心紫石湯方
紫石英滑石白石脂石膏
寒水石赤石脂(各八兩)大黃龍骨
乾薑(各四兩)甘草(炙)桂心牡蠣(熬各三兩)
右十二味𢷬篩盛以韋囊置於高涼處大人欲服乃
取水二升先煮兩沸便内藥方寸匕又煮取一升二
合濾去滓頓服之少小未滿百日服一合熱多者日
二三服每以意消息之紫石湯一本無紫石英紫石
英貴者可除之永嘉二年大人小兒頻行風癎之病
得發例不能言或發熱半身掣縮或五六日或七八
日死張思惟合此散所療皆愈忌海藻菘菜生葱(此本)
(仲景傷寒論方古今錄驗范汪同並出第六卷中)
風毒方五首
廣濟療風毒發即眼睛疼脚縱中指疼連肘邊牽心裹
悶兩肋脹少氣力喘氣急欲絶不能食黃芪丸方
黃芪黃連(各七分)防風甘草(炙五分)
五加皮白鮮皮枳實(炙各四分)升麻
車前子苦參(炙)麥門冬(去心)葶藶子(熬)
巨勝(各六分)
右十三味𢷬篩蜜和丸如梧子空腹以酒浸大豆下
二十丸漸加至三十丸日二服不知增之忌海藻菘
菜豬肉冷水熱麵炙肉蕎麥(並出第一卷中)
深師芍藥湯療中毒風腫心腹痛達背迫氣前後如疰
痛方
芍藥細辛桂心甘草(炙)
當歸吳茱萸獨活(各二兩)乾地黃(二兩)
生薑(五兩)桃仁(四十枚去皮兩仁尖碎)
右十味切以水九升煮取三升分為四服宜利者加
大黃二兩忌海藻菘菜生葱蕪荑生菜(並出第九卷中)
備急虎骨酒療男子女人骨體疼痛風毒流灌藏腑及
至骨肉方
虎骨一具炭火炙令黃色刮削去脂血搥碎取盡
𢷬篩得數升絹袋盛清酒六升浸五宿隨多少稍
稍飲之日二三杯酒盡更添(文仲同)
又續命湯療毒風其病喉咽塞氣噎或口不能言或身
體緩縱不能自勝不知痛處拘急腰背強引頭恍恍惚
惚不得卧轉側綿絶欲死此毒風所作方
麻黃(三兩去節)石膏(碎綿裹)乾薑(各二兩)防風(一兩)
當歸芎藭甘草(炙)黃芩
桂心(各二分)杏仁(二十枚去兩仁尖皮碎)
右十味切以水九升煮取三升分服小取汗若口噤
不能飲絞口與湯不過二三劑忌海藻菘菜生葱(並出)
(第九卷中)
千金逐風毒石膏湯方
石膏(如雞子大三枚碎綿裹)麻黃(三兩去節)杏仁(三十枚去)
(皮尖兩仁碎)雞子(二枚)甘草(一尺指許大炙)
右五味切以水三升破雞子内水中洋令相得内藥
煮取一升服之覆取汗汗不出燒石熨令汗出良忌
海藻菘菜等物(並出第八卷中)
風多汗及虚汗方五首
深師療風多汗惡風四味防風散方
防風(五分)澤瀉牡蠣(熬)桂心(各三分)
右藥𢷬下篩為散先食酒服方寸匕日再忌生葱
又療風汗出少氣方(趙子高法)
防風(十分)白术(九分)牡蠣(三分熬)
右三味𢷬篩為散以酒服方寸匕日三增至二三匕
惡風倍防風少氣倍术汗出面腫倍牡蠣忌桃李雀
肉胡荽火蒜青魚鮓等物(並出第九卷中)
延年療風虚止汗石膏散方
石膏(研)甘草(炙各四分)
右二味合𢷬下篩為散先食以漿水服方寸匕日三
夜再服忌海藻菘菜等
又療風虚汗出不止方
秦芁附子(炮)石斛菖蒲
白术桂心(各三分)麻黃根防風(各五分)
右八味𢷬為散以酒服方寸匕日三忌羊肉餳豬肉
冷水桃李雀肉生葱(並出第五卷中)
刪繁療大虚汗出欲死若白汗出不止方
麻黃(去節)附子(炮各一兩)牡蠣(二兩熬)
右三味𢷬下篩以一合藥白粉一升合和令調以粉
汗上一方粉二升忌豬肉冷水(出第九卷中)
風熱方六首
病源風熱者風熱之氣先從皮毛入於肺也肺為五藏
上蓋候身之皮毛若膚腠虚則風熱之氣先傷皮毛乃
入肺也其狀令人惡風寒戰目欲脱涕唾出候之三日
内及五日内目不精明者是也七八日微有青黃膿涕
如彈丸大從口鼻内出為善也若不出則傷肺變欬唾
膿血也(出第二卷中)
延年黃連丸主風熱氣發即頭面煩悶不能食兼欠呿
眠睡不安方
黃連(十二分)人參茯神(各六分)葳蕤(四分)
豉(一合熬)生薑(屑三分)
右六味𢷬篩蜜和為丸如梧子一服十丸食上飲汁
下日二服加至十五丸二十丸忌豬肉冷水酢物
又葳蕤飲主風熱項強急痛四肢骨肉煩熱方
葳蕤(三兩)羚羊角(屑)人參(各二兩)葱白(切一升)
豉(一升綿裹)
右五味切以水五升煮取二升去滓内豉煎取一升
五合去豉分温三服如人行八九里取微汗即差忌
蒜麵脂魚(文仲處)
又葳蕤丸主虚風熱發即頭熱悶不能食方
葳蕤(六分)人參白术(各五分)甘草(四分炙)
右四味𢷬篩蜜和為丸如梧子一服十丸食上飲汁
下日三服加至十五二十丸忌桃李海藻菘菜雀肉
等物(文仲處並出第十卷中)
千金翼防風丸主肺間風熱旦朝好噴嚏方
防風茯神(各三分)天門冬(四分去心)芎藭
白芷人參(各二分)
右六味𢷬篩蜜和丸如梧子酒服十丸日二服加至
十五丸忌鯉魚鮓物(蔣孝璋處)
又葳蕤丸主熱風衝頭面妨悶方
葳蕤黃連(各八分)防風人參(各六分)
茯神(五分)豆豉(三合熬)
右六味𢷬篩蜜和為丸如梧子一服十五丸飲汁下
日二服加至二十丸若冷用酒下之忌豬肉冷水酢
物蒜熱麵(出第十八卷中)
近效療熱風衝頂熱悶方
訶梨勒(一枚取大者)芒硝(三合)醋(一升)
右三味𢷬訶梨勒為細末并芒硝於醋中攪令消摩
塗熱處日一二度(張文仲處必效范汪同)
頭風及頭痛方一十首
病源頭面風者是體虚陽經脈為風所乘也諸陽經脈
上走於頭面運動勞役陽氣發泄腠理開而受風謂之
首風病狀頭面多汗惡風病甚則頭痛又新沐中風則
為首風又新沐未乾不可以卧使頭重身熱反得風則
煩悶診其脈寸口隂陽表裏互相乘如風在首久不差
則風入腦則變為頭眩養生云飽食仰卧久成氣病頭
風又云飽食沐髮作頭風又云夏不用露面卧露墮面
上令面皮厚喜成癬一云作面風其湯熨鍼石别有正
方補養宣導今附於後養生方導引法云一手拓頥向
上極勢一手向後長舒急弩四方顯手掌一時俱極勢
四七左右換手皆然拓頥手兩向共頭欹側轉身二七
去臂膊頭風眠睡又云解髮東向坐握固不息一通舉
手左右導引手掩兩耳治頭風令髮不白以手復捋五
通脈也又云熱食枕手卧久成頭風目澀又云端坐伸
腰左右傾頭閉目以鼻内氣除頭風自極七息止又云
頭痛以鼻内徐吐出氣三十過休又云欲治頭痛閉氣
令鼻極偃卧乃息汗出乃止又云义兩手頭後極勢振
摇一七手掌飜覆安之二七頭欲得向後仰之一時一
勢欲得欹斜四角急挽之三七去頭掖膊肘風(出第二卷中)
千金療頭風方
附子(一枚中形者炮裂)鹽(附子大)
右二味作散沐頭畢以方寸匕摩頂上日三忌猪肉
冷水等
又方
服荆瀝不限多少取差
又方
又𢷬蒴藋根二升酒二升漬服汁
又方
蔓荆子二升酒一斗絹袋盛浸七宿温服三合日
三
又方
臘月烏雞屎一升炒令黃末之絹袋盛酒三升浸
温服之多少任性常令醺酣
又方
七月七日麻勃三升麥子一碩末相和蒸之沸湯
一碩五斗三遍淋之煮取一石神麴二十斤漬之
令發以黍米兩石五斗釀之熟封三七日服清一
升百日中身澀皮八風五藏骨髓伏風百病悉去
又方
生油二升鹽一升末油煎一宿令消盡塗頭石鹽
尤良
又方
大豆三升炒令無聲先以一斗二升瓶盛九升清
酒乘豆熱即傾著酒中密泥頭七日温服之(並出第十)
(三卷中)
延年療風熱頭痛掣動方
防風黃芩升麻芍藥(各二兩)
龍骨石膏(碎各四兩)乾葛(三兩)竹瀝(二升)
右八味切以水六升和瀝煮取二升六合去滓分温
三服日晚再忌蒜麵猪肉油膩
又療風勞氣吐逆不能食四肢骨節酸疼頭痛頂重方
茯苓(三兩)枳實(炙)橘皮人參
芍藥(各二兩)生薑(四兩)
右六味切以水五升煮取三升去滓分温三服日晚
再忌麵蒜醋物(並出第十卷中)
風頭眩方九首
病源風頭眩者由血氣虚風邪入於腦而引目系故也
五藏六腑之精氣皆上注於目血氣與脈并上為系上
屬於腦後出於項中逢身之虚則為風邪所傷入腦則
腦轉而目系急目系急故成眩也診其脈洪大而長者
風眩又得陽維浮者暫起目眩也風眩久不差則變為
癲其湯熨鍼石别有正方補養宣導今附於後養生方
導引法云以兩手拘右膝著膺除風眩又云凡人常覺
脊背倔強不問時節縮咽髆内仰面努髆并向上頭左
右兩向挼之左右三七一住待血行氣動住然始更用
初緩後急不得先急後緩若無病人常欲得旦起午時
日没三辰别二七徐寒熱病脊腰頸項痛風痺口内生
瘡牙齒風頸頭眩衆病盡除又云大寒不覺暖熱久頑
冷患耳聾目眩病久行即成法法身五六不能變也又
云低頭不息六通治耳聾目癲眩咽喉不利又云大前
側牢不息六通愈耳聾目眩隨左右聾伏並兩膝耳著
地牢強意多用力至大極愈耳聾目眩病久行不已耳
聞十方亦能倒頭則不眩也(出第二卷中)
千金療風頭眩口喎目痛耳聾大三五七散方
天雄細辛(各三兩)山茱萸乾薑(各五兩)
薯蕷防風(各七兩)
右六味𢷬篩為散清酒服五分匕日再不知稍稍加
之忌猪肉生菜
又療頭風目眩耳聾小三五七散方
天雄(三兩炮)山茱萸(五兩)薯蕷(七兩)
右三味𢷬篩為散以清酒服五分匕日再不知稍增
以知為度忌猪肉冷水(並出第十三卷中)
崔氏療忽頭眩運經久不差四體漸羸食無味好食黃
土方
白术(三斤)麴(三斤)
右二味𢷬篩酒和併手捻丸如梧子暴乾飲服二十
枚日三忌桃李雀肉等
又療風眩飜倒無定方
獨活(六兩)枳實(炙三兩)石膏(碎綿裹)蒴藋(各四兩)
右四味切清酒八升煮取四升頓服之以藥滓熨覆
取汗覺冷又内鐺中温令熱熱又熨之即差(文仲肘後千金)
(同)
又療頭痛眼眩心悶隂雨彌甚方
當歸山茱萸(各一兩)防風柴胡
薯蕷(各二兩)雞子(二枚熟去皮打黃碎)
右六味𢷬下篩用前雞黃和散令調酒服方寸匕日
三(並出第六卷中)
延年薯蕷酒主頭風眩不能食補益氣力方
薯蕷白术五味子(碎)丹參(各八兩)
防風(十兩)山茱萸(二升碎)人參(二兩)生薑(屑六兩)
右八味切以絹袋盛酒二斗五升浸五日温服七合
日二稍加忌桃李雀肉等(出第十卷中)
古今錄驗九江太守獨活散療風眩厥逆身體疼痛百
節不隨目眩心亂反側若癲發作無常方
獨活(四分)白术(十二分)防風(八分)細辛
人參乾薑(各四分)蜀天雄(炮)桂心(各一分)
栝樓(六分)
右九味𢷬合細篩旦以清酒服半方寸匕日再忌桃
李雀肉猪肉冷水生菜生葱等物
又防風湯療風眩嘔逆水漿不下食輒嘔起即眩倒發
作有時手足厥方
防風白术防己乾薑
甘草(炙各一兩)附子(炮)桂心(各十兩)蜀椒(一百枚汗)
右八味切以水四升煮取一升半分為三服忌猪肉
冷水生葱海藻菘菜桃李雀肉等(出第四卷中)
近效白术附子湯療風虚頭重眩苦極不知食味暖肌
補中益精氣又治風濕相搏骨節疼痛不得屈伸近之
則痛劇汗出短氣小便不利惡風不欲去衣身體微腫
者方
白术(三兩)附子(二枚炮)甘草(二兩炙)桂心(四兩)
右四味切以水六升煮取三升分為三服日三初服
得微汗即解能食復煩者將服五合以上愈忌海藻
菘菜猪肉生葱桃李雀肉等(此本仲景傷寒論方)
頭風旋方七首
廣濟療熱風頭旋心悶衝風起即欲倒方
麥門冬(去心)山茱萸茯神苦參(各八分)
地骨皮薯蕷人參蔓荆子
沙參防風芍藥枳實
大黃(各六分)甘菊花龍膽(各四分)
右十五味𢷬篩蜜丸每食訖少時以蜜水服如梧子
大二十丸日二漸加至三十丸不利忌酢物熱麵炙
肉蒜猪肉魚粘食
又療頭面熱風頭旋眼濇項筋急強心悶腰脚疼痛上
熱下冷健忘方
肉豆蔲(十顆去皮)人參犀角(屑)枳實(炙各六分)
黃連白术大黃(各八分)甘草(炙)
苦參旋復花(各四分)㯽榔仁(十顆)
右十一味𢷬篩蜜和丸如梧子以酒飲服二十丸漸
加至三十丸日三服無問食前後服之不利忌生菜
熱麵蕎麥酒蒜猪肉海藻菘菜桃李雀肉等
又療心虚感風頭旋心忪痰飲築心悶惽惽惚惚不能
言語宜微吐痰此候極重秦芁飲子吐方
秦芁常山人參羚羊角(屑各)
(二兩)甘草(三兩生用)
右五味切以水六升煮取二升絞去滓分温二服日
再如人行四五里久進一服取快吐不利忌生菜生
葱熱麵蕎麥猪肉魚海藻菘菜(並出第一卷中)
貼頂膏療頭風悶亂鼻塞及頭旋眼闇皆主之方
萆麻(去皮)杏仁(去兩仁皮尖)石鹽芎藭
松脂防風
右六味等分先𢷬石鹽以下四種為末别𢷬萆麻杏
仁相次入訖即臘紙裹之有病者先灸百會三壯訖
刮去黑毛使淨作一帛貼子裁大於灸處塗膏以貼
上兩日三日一易之其瘡於後即爛破膿血出及帛
貼之似爛柿蒂出者良一方用膿兼前七物相和(出第)
(三卷中)
延年療頭風旋不食食即吐方
前胡(三兩)白术防風枳實(炙)
茯神(各三兩)生薑(四兩)
右六味切以水六升煮取二升去滓分温三服忌桃
李雀肉酢
又療風邪氣未除發即心腹滿急頭旋眼運欲倒方
芎藭獨活防風白术
杏仁(去尖皮)枳實(炙各二兩)茯神(三兩)生薑(四兩)
羚羊角(屑)黃芩(各一兩)
右十味切以水九升煮取三升分為三服日三忌桃
李雀肉大酢蒜麵等
又療風痰氣發即頭旋嘔吐不食防風飲方
防風人參橘皮(各二兩)白术
茯神(各三兩)生薑(四兩)
右六味切以水六升煮取三升去滓分温四服中間
任食一日令盡忌大醋桃李雀肉蒜麵等物(並出第十卷中)
癮疹風疹一十三首(俗呼為風矢者是也)
黃帝素問曰風邪客於肌中肌虚真氣致散又被寒搏
皮膚外發腠理淫氣行之則痒也所以癮疹瘙疾皆由
於此有赤疹忽起如蚊蚋啄煩痒重沓壟起搔之逐手
起也(刪繁同)
深師療十種疹散方
鬼箭甘草(炙)白斂白术
礬石(熬各一兩)防風(二兩)
右六味𢷬篩以菜米粉五合極拭身以粉内藥中𢷬
合一服五分匕日三中間進食不知增之忌海藻菘
菜桃李雀肉等(出第十卷中)
千金癮疹百療不差方
景天(一斤一名護火草)
右一味𢷬絞取汁塗上熱炙摸之再三即差
又方
黃連芒硝(各五兩)
右二味以水六升煮取四升去滓洗之日四五度良
忌猪肉冷水(范汪同)
又療風痺癮疹方
以酒六升煮大豆三升四五沸服一杯日三
又方
蛇牀子(二升)防風(三兩)生蒺藜(二斤)
右三味切以水一斗煮取五升漬綿拭之日四五(范汪)
(同)
又方
白术(三兩)戎鹽(半兩)黃連黃芩
芎藭細辛莽草茵芋(各一兩)
礬石(半兩)
右九味切以水一斗煮取三升洗之日三
又方
馬藺子蒴藋茺蔚子礬石
蒺藜茵芋羊桃篇蓄(各二兩)
右八味切以酢漿水二斗煮取一斗二升内礬石洗
之日三(范汪無馬藺並出第二十三卷中)
崔氏療風疹遍身方
麻黃(去節)生薑(各三兩)防風(二兩)芎藭
芍藥當歸蒺藜子甘草(炙)
獨活烏喙人參(各一兩)
右十一味切以水九升煮取二升八合絞去滓分温
三服訖進粥食三日慎生冷酢滑猪肉冷水海藻菘
菜(出第四卷中)
延年塗風疹蒴藋湯方
蒴藋根(切)蒺藜子羊桃(切)楮枝(切)
茺蔚子石鹽(各半升)辛夷仁礬石(各三兩)
右八味切以水一斗煮取三升去滓内鹽攪令消用
塗風疹上下塗之(一方有菟藿)
又方
取枳實以醋漬令濕火炙令熱適寒温用熨上即
消(文仲處並出第十卷中)
古今錄驗療三十歲癮疹耳目皆合春秋輒發方
於南屋東頭第一梁壁外以細灰厚布地大小足
容兩脚躡灰上訖使病人徑去勿反顧灸脚十指
間灸灰上隨病人年為壯數車緩道方已試神良
(范汪同出第十卷中)
元侍郎希聲集療卒風疹祕驗方
石灰隨多少和醋漿水塗疹上隨手即滅(出第一卷中)
近效療風疹方
生葱一大束三尺以上圍者并根鬚鹽三大升以
香漿水三石煮取兩石並大斗於浴斛中適冷熱
浸雖積年患者不過三兩度浸必差
風搔身體癮疹方五首
病源邪氣客於皮膚復逢風寒相折則起風搔癮疹若
赤胗者由涼濕搏於肌中之熱熱結成赤疹也得天熱
則劇取冷則滅也白疹者由風氣搏於肌中之熱熱與
風相搏為白疹也得天隂雨冷則劇出風中亦劇得睛
暖則滅厚衣身暖亦差也脈浮而大浮為風虚大為氣
強風氣相搏即成癮疹身體為癢養生方云汗出不可
露卧及浴使人身振寒熱風疹也(出第二卷中)
深師療風搔癮疹如漆瘡連心中悶方
天雄(炮)蝭母(知母也)牛膝(各四分)防風(六分)
桂心乾薑細辛人參(各三分)
栝樓(五分)白术(八分)
右十味𢷬篩先食服半錢匕日再不知稍增之忌猪
肉生葱生菜桃李雀肉等
又療風搔身體癮疹粉散方
烏頭(炮)桔梗細辛白术(各一兩)
右四味𢷬篩以鉛朱為色粉四升和令調以粉身(范汪)
(同並出第十卷中)
千金療風搔癮疹方
牛膝末酒服方寸匕日三并主骨肉疽癩病及㾦
瘰(出第二十三卷中)
延年蒴藋膏主身癢風搔癮疹方
蒴藋根(切)蒺藜子(各一升)附子獨活
犀角(屑)薔薇根白芷防風
苦參及已升麻白斂
防己(各三兩)川椒莽草青木香
蛇牀子蛇銜草(各二兩)茺蔚子(切一升)枳實(五枚炙)
茵芋(二兩半切)
右二十一味切以苦酒漬令淹匝一宿明旦銅器中
炭火上用猪膏五升煎令三上三下以候白芷色黃
膏成絞去滓内不津器中用摩風疹(張文仲同)
又茺蔚浴湯主身痒風搔或生癮疹方
茺蔚蒺藜羊桃蒴藋根(苗亦)
(得)漏蘆蒿(各一斤)鹽(三斤)
右六味切以水三石煮取二石五斗去滓内鹽令消
適寒温先飽食即入浴能良久浸最好每至夜即浴
浴訖即卧慎風如法(並出第十三卷中)
風熱頭面疹痒方四首
千金療風搔腫痒在頭面大黃㧺洗方
大黃芒硝(各匹分)莾草(二分)黃連(六分)
黃芩(八分)蒺藜(五合)
右六味切以水七升煮取三升半去滓内芒硝訖帛
㧺上日一過勿令近眼(出第二十三卷中)
延年牡丹膏主項強痛頭風搔疹癢風腫方
牡丹皮當歸芎藭防風
升麻防己芒硝(各六分)芍藥
細辛乾藍犀角(屑)漏蘆
蒴藋零陵香(各四分)杏仁(去兩仁皮尖碎)梔子仁
黃芩大黃青木香(各三分)竹瀝(二升)
右二十味切以竹瀝漬一宿醍醐三升半煎於火上
三下三上候芍藥黃膏成絞去滓以摩病上
又犀角竹瀝膏主風熱發即頭項脈掣動急強及熱毒
疹癢方
犀角(十二分屑)升麻(八分)蒴藋根秦芁
獨活白芨菊花白术
防己白芷當歸防風
芎藭青木香寒水石(碎)苦參
漏蘆根(各四分)蒺藜子(二合)莽草(二分)枳實(二枚四破)
梔子仁(七枚)竹瀝(三升)吳藍(一兩)
右二十三味切以竹瀝漬一宿明旦於炭火上和猪
脂五升煎令九上九下以候白芷色黃膏成絞去滓
内於不津器中用摩風處日三(張文仲同並出第七卷中)
肘後枳實丸療熱風頭面痒風疹如癩方
枳實(六分炙)天門冬(去心)獨活蒺藜
防風桔梗(各五分)黃連薏苡仁(各四)
(分)菌桂(一分半)
右九味𢷬篩蜜和丸如梧子飲服十五丸日再如能
以酒和飲之益佳不限食之前後以意加減忌鯉魚
生葱猪肉冷水(出第四卷中一方有人參五分)
風搔癮疹生瘡方六首
病源人皮膚虚為風邪所折則起癮疹寒多則色赤風
多則色白甚者癢痛搔之成瘡(出第二卷中)
深師療風癮疹或發瘡甚則胷急滿短氣欲吐方
茵芋(七分泰山者炙)芎藭烏頭(炮)防風
白斂乾薑(各三分)桂心(二分)
右七味𢷬下篩為散服半錢匕日再忌猪肉生葱
又療癮疹煩滿及血不止方
取新濕馬矢絞取汁服二升微者一升立愈若乾
者水濕取汁(並出第十卷中)
延年療風疹癢悶搔之汁出生瘡洗湯方
苦參(一小斤)漏蘆根(一小斤)枳實(五小兩)蒺藜(一小斤)
楮莖葉(一小斤嫩者)
右五味切以清漿水二升煮取一大升以綿沾拭癢
處日八九度訖以粉粉拭處差
又枳實丸主風熱氣發衝頭面熱皮膚生風疹瘙痒盛
生瘡不能多食方
枳實(炙)蒺藜子苦參(各六分)人參(四分)
獨活天門冬(去心)菌桂(各三分)白术(四分)
右八味𢷬篩蜜和丸如梧子一服十丸用薄酒下日
二加至十五丸忌蒜熱麵鯉魚桃李雀肉生葱(並出第十)
(卷中)
又升麻犀角膏療諸熱風毒氣癢衝出皮膚搔即癮疹
赤起兼有黃水出後結為膿窠瘡悉主之方
升麻犀角(屑)白斂漏蘆
枳實(炙)連翹生蛇銜草乾薑
芒硝(研湯成下各二兩)黃芩(三兩)梔子(二十枚擘)
蒴藋根(四兩)玄參(三兩)
右十三味切以竹瀝二升漬一宿以成鍊猪脂五升
煎令竹瀝水氣盡絞去滓内芒硝攪令凝膏成用摩
患處日五六度益佳(文仲同)
近效療風熱結疹搔之汁出痒不可忍方
麻黃根(五兩)蛇牀子(四兩)蒺藜子礬石(各二兩熬)
白粉(二小升)
右五味𢷬篩生絹袋盛痒即粉之此方甚良
風身體如蟲行方四首
病源夫人虚風邪中於榮衛溢於皮膚之間與虚熱并
故遊奕遍體狀如蟲行(出第二卷中)
千金石南湯療六十四種風淫淫液液走人皮膚中如
蟲行腰脊強直五緩六急手足拘攣癮疹搔之作瘡風
尸身痒卒面目腫起手不上頭口
石南(炙)乾薑黃芩細辛
人參(各一兩)桂心麻黃(去節)當歸
芎藭(各六分)甘草(八分炙)乾地黃(三分)食茱萸(五分)
右十二味切以水六升酒三升煮取三升去滓分為
三服取大汗勿觸風但是癮疹服之皆差忌蕪荑生
葱生菜海藻菘菜等
又療舉體痛痒如蟲齧皮上痒時瘙則皮脱作瘡方
蒺藜子(三升碎)蛇牀子(二升)茺蔚子(一升)防風(五兩)
大戟(一斤)大黃(二兩)礬石(三兩熬)
右七味切以酒四升水七升煮取四升去滓内礬石
三上火燒用帛拭身上差止
又方
灸曲池隨年壯發即灸之神良(並出第二十三卷中)
延年蒺藜子丸療熱風衝頭面痒如蟲行身上時有風
疹出除風熱消疹兼補益堅筋骨倍氣力充實方
蒺藜子(六分)黃芪獨活白芷
防風薯蕷(各三分)枳實(炙)人參
黃連(各四分)葳蕤地骨白皮(各二分)
桂心(一分)
右十二味𢷬篩蜜和為丸如梧子一服十丸酒下日
二服加至十五丸中間欲服术煎及黃連丸並無妨
忌猪肉生葱(張文仲處出第三卷中)
癧瘍風方一十五首
廣濟療癧瘍風方
石硫黃(三兩研)雄黃(一兩研)硇砂附子(生用各二)
(兩)
右四味𢷬篩為散以苦酒和如泥塗瘍處乾即更塗
以差為度(出第五卷中)
集驗療癧瘍方
苦酒於瓦甌底磨硫黃令如泥又取附子截一頭
又磨硫黃上使熟將卧先以布拭瘍上數過乃以
藥傅之即愈(深師處文仲范汪延年同)
又方
硫黃(研)礬石(研)水銀(别研入)竈墨
右四味等分𢷬下篩内椀子中以葱葉中涕和研之
臨卧以傅病上(肘後同並出第九卷中)
刪繁療癧瘍方
取五月五日車轍中水并牛蹄中水浴甚良(出第九卷)
(中)
千金療癧瘍方
取三年酢磨烏賊魚骨先布磨肉赤即傅之良
又方
取塗中先死蜣蜋𢷬爛之當揩令熱封之一宿差
止
又方
酢磨硫黃塗之最上
又方
雌黃(研)蛇蜕(一具燒灰研)槲皮(燒灰研)硫黃(研)
右四味分等下篩以清漆和之塗白處欲塗時先以
巴豆半截拭白處皮微破然後傅之不過兩三度即
差(並出第二十四卷中)
崔氏療癧瘍方
取茵蔯蒿兩握以水一斗五升煮取七升以皂莢
湯先洗癧瘍令傷然後以湯洗之湯冷更温洗可
作三四度洗隔日作佳不然恐痛難忍(出第四卷中)
救急療癧瘍方
取青胡桃皮𢷬之并少許醬清和硇砂令相入如
煎餅麵先以泔清洗之然後傅藥
又方
以醬汁研石硫黃作泥以生布揩破以傅瘍上
又方
以石硫黃薰之令汗出佳(並出第五卷中)
古今錄驗療身體癧瘍班駮女葳膏方
女葳(一分)附子(一枚炮)雞舌香青木香(各二)
(分)麝香(方寸匕)白芷(一分)
右六味㕮咀以臘月猪膏七合煎内五物微火煎令
小沸急下去滓内麝香攪調復三上三下膏成以浮
石摩令小傷以傅之
又方
三淋蒴藋淋灰取汁熏之洗癧瘍訖醋研木防己
塗之即愈神驗達奚送
又蜀水花膏療癧瘍方
蜀水花白附子麝香白斂
商陸鷹屎白(各二兩)
右六味切以猪膏二升合煎之沸三上二下膏成以
傅上(並出第十卷中)
白癜風方九首
廣濟療白癜風方
苦參(三斤)露蜂房(炙)松脂附子(炮)
防風(各三兩)梔子仁(五兩)烏蛇脯(六兩炙)木蘭皮
右八味𢷬篩為散一服一匕以酒下宜常喫蘿蔔菜
勿食雞肉猪肉冷水熱麵生菜(文仲同)
又方
黑油麻(一大升)生地黃(五大兩)桃仁(去兩仁皮尖三十枚熬)
右三味先退去油麻皮蒸之日暴乾又蒸之如此九
度訖又暴取乾𢷬令極碎然後𢷬地黃桃仁羅之即
搃相和加少蜜令相著一服一匙日再服和酒喫空
喫亦得兼食諸肺尤妙忌蕪荑熱麵猪蒜油膩等
又方
礬石(研)硫黃(研)
右二味等分酢和傅之(並出第五卷中)
千金療白癜風方
酒服生胡麻油一合日三稍加至五合慎生冷猪
魚蒜百日服五升差
又方
揩上令破摘蘿摩白汁塗之日日為之取差為度
崔氏療白癜風神效方(劉袐監錄送)
雌黃(七分細研)木蘭皮白术(各八分)苦參
芎藭麻黃(去節)山茱萸甘草(炙)
狗脊枳實(炙各四分)秦芁沙參
細辛牛膝白斂人參
當歸薯蕷白芷(各五分)防風
附子(炮)枲耳子(各六分)
右二十二味𢷬篩為散酒服方寸匕日再漸漸加至
二匕忌生葱菜海藻菘菜猪肉桃李雀肉等(出第四卷中)
古今錄驗療疱白癜風商陸散方
生商陸根(切一升)白斂天雄(炮)
黃芩(各三兩)乾薑(四兩)附子(炮)躑躅花(一升)
右七味𢷬篩酒服五分匕日三忌猪肉冷水(千金同亦主癧)
(瘍)
又療白癜風附子膏方
附子(炮)天雄(炮)烏頭(炮各三兩)防風(二兩)
右四味切以猪膏三升合煎之先服散白癜上以膏
傅之(一方無防風)
又方
蘿摩草煮以拭之取差(並出第八卷中)
白駮方七首
集驗療頸項及頭面上白駮侵淫漸長有似癬但無瘡
可療之方
乾鰻鱺魚脂以塗之先洗拭駮上外把刮之使磣
痛拭燥然後以魚脂塗之一塗便愈難者不過三
塗之(深師千金同)
又方
取蛇蜕皮熟摩之數百過棄皮置草中(深師千金同)
又療身體白駮方
取木空中水洗之𢷬桂屑唾和傅駮上日三(千金文仲)
(同並出第七卷中)
古今錄驗療面白駮方(出徐王)
弊帛蟬頸箒甑帶
脯腊履底蛇皮
右七味等分以月蝕之夕盛蝕時合燒之𢷬篩以酒
服方寸匕日二二服止以淳苦酒和塗白上一抍除
之
又方
荷葉裹鮓合葉相和更裹令大臭爛先拭令熱傅
之即差二公主方
又療舉體苦白駮經年不差此風虚生菖蒲酒方
陸地菖蒲(細切一石别煮)天門冬(一斤去心)天雄(三兩去皮)
(生用)麻子仁(一升)茵芋乾漆
乾地黃遠志(去心各三兩)露蜂房(五兩)苦參(一斤)
黃芪(半斤)獨活石斛(各五兩)柏子仁(二升)
蛇皮(長三尺)大蓼子(一升)
右十六味㕮咀之以絹囊盛著先以水二斛五斗煮
菖蒲根取八斗以釀一斛五斗米許用七月七日造
冬月酒成漉糟停藥著器中下消減令人延年益夀
耳目聰明氣力兼倍一劑不覺更作尤妙當以差為
期更重煮菖蒲去滓取汁以漬洗悉益佳禁食羊肉
餳鯉魚猪肉蕪荑雞犬生冷十日酒定熟須去滓佳
(並出第八卷中)
外臺祕要方卷十五
