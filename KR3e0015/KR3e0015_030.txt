外臺秘要方卷二十六
唐王燾撰
五痔方一十二首
崔氏論曰凡痔病有五若肛邊生肉如鼠乳出孔外時
時膿血出者名牡痔也若肛邊腫痛生瘡者名酒痔也
若肛邊有核痛及寒熱者名腸痔也若大便輒清血出
者名血痔也若大便難肛良久肯入者名氣痔也此皆
坐中寒濕或房室失節或醉飽過度所得當時不為患
久久不差終能困人别有大方今單行亦要便宜依按
用之(肘後集驗同出第四卷中)
廣濟療五痔方
生槐煎(五分)皂角(二兩炙去皮子)麝香(研)鰻鱺魚(炙)
雄黃(研)莨菪(熬)丁香木香(各二分)
右八味擣篩以槐煎和丸分為五丸取一净瓶可一
升以耒掘地埋之著一疊子於瓶上鑚疊子作孔内
火瓶中灰盖之然後内藥一丸燒以下部著疊孔上
坐便通汗其盡一丸藥即止内痔以藥一丸内下部
立效仍不及薰忌魚熱麫等
又療五痔蝟皮散方
蝟皮(炙)龜甲(炙)當歸(各六分)黃茋
槐子大黃(各八分)蛇皮(炙五寸)露蜂房(炙五)
(分)藁本桂心(各五分)猪後懸蹄
甲(十四枚炙)
右十一味擣為散空腹以米飲服方寸匕日二漸加
一匕半不利忌如前方
又療五痔下血不止方
槐子五色龍骨槲葉(炙令紫色)乾薑
芎藭當歸茜根吳茱萸(各六)
(分)白歛附子(五分炮)黃茋(八分)
大黃(十分)猪懸蹄甲(十四枚炙)髮灰(四分)
右十四味擣篩蜜丸空腹以飲服如梧子二十丸日
二漸加至四十丸若利恐多以意减之忌如前方(出第)
(四卷中)
小品療五痔散主酒客勞及損傷療下部中傍孔起居
血縱横出方
赤小豆(四分熬)黃茋(三分)附子(炮)白歛
桂心(各一分)芍藥黃芩(各二分)
右七味擣為散以酒服方寸匕日三止血大驗(文仲同備)
(急集驗同)
又方
藜蘆大黃黃連(各半兩)練木子(十四)
(枚)桃仁(十四枚去皮)巴豆(四枚去皮心)萆麻(十四枚一)
(名狗蜱)
右七味㕮咀以猪肪一升煎三沸下去滓𫝊贅肉上
日三外著此膏内服紫參丸常併行(古今錄驗同)
又療五痔大便肛邊清血出紫參丸療不差服之無不
差方
紫參秦芁亂髮灰紫菀
厚樸(炙已上各一兩)藁本(二兩)雷丸(半升)白芷(一兩)
䗪蟲(半兩熬)貫衆(三兩去毛)猪後懸蹄甲(十四枚炙)
䖟蟲(半兩去翅足熬)石南(半兩炙)
右十三味擣篩以羊脊骨中髓合猪脂各半升煎和
丸如梧子未食酒服十五丸日再亦可飲下劇者夜
一服四日肛邊痒止八日膿血盡鼠乳悉愈滿六十
日終身不復發久服益善有痔病十八年肚出長三
寸服此方即愈亦療脫肛有人熱可除羊髓以赤蜜
代(集驗備急千金同)
集驗療五痔有氣痔温寒濕勞即發蛇蛻皮主之牡痔
生肉如鼠乳在孔中頗見外妨於更衣鼈甲主之牝痔
從孔中起外腫五六日自潰出膿血蝟皮主之腸痔更
衣挺出久乃縮牡猪左懸蹄甲主之脈痔更衣出清血
蜂房主之方
右所主藥皆下篩等分隨病倍其所主藥為三分旦
早以井花水服方寸七病甚者旦暮服之亦可至四
五服唯得食乾白肉病差之後百日乃近房室又用
藥内下部有瘡内中無瘡内孔中(千金删繁文仲同)
又方
野葛(末)
右一味以刀圭内藥中服五日知二十日差三十日
愈(徐安用之良千金同)
又方
煮槐根洗之又煮桃根洗之(千金備急同並出第九卷中)
刪繁療五痔桃葉蒸痔方
桃葉(一斛)細糠胡麻(各一斗熬)
右三味合為一家蒸之取細糠熟為度内小口甕中
將肛門坐桃葉氣熏入肛門蟲出當死(出第十七卷中)
千金療五痔方
蝟皮(三指大切)熏黃(如棗大)熟艾(一握)
右三味穿地作坑調和取便熏之取口中熏黃煙氣
出為佳火氣稍盡即停三日將息更熏之三度永差
勿犯風冷羹(闕)臛將補慎雞猪魚生冷
又方
桑耳
右一味作羹空腹下飰飽食之三日食之待孔卒痛
如鳥喙取大豆小豆各一升合擣作兩囊中蒸之及
熱更互坐之即差(並出第二十四卷中)
五痔數年不差方六首
深師療五痔數年不差槐子丸主燥濕痔痔有雌雄為
病苦暴有乾燥腫痛者有崩血無數者有鼠乳附核者
有腸中煩痒者三五年皆殺人忌飲酒及作勞色犯之
即發方
槐子乾漆(熬)榝木根皮(各四兩一名榝子即茱萸)
秦芁黃芩白歛青木香
牡蠣(熬)龍骨附子(炮八角者)雷丸
蒺莉子白芷桂心雞舌香(各二)
(兩)黃茋(二兩)
右十六味𢷬篩蜜和為丸一服二十丸日三服(千金翼同)
(千金翼有丁香茱萸根皮無雞舌香榝木根皮)
千金小槐實丸主五痔十年方
槐子(三斤)龍骨(十兩)礬石(燒)硫黃(各一斤)
白糖(二斤)大黃(十兩)乾漆(十兩熬)
右七味擣篩石二種及糖並細切内銅器中一石米
下蒸之以綿絞取汁以和藥合作丸併手捻之丸如
梧子大隂乾一服二十丸日三服(深師同)
又槐酒主五痔五十年不差方
槐東南枝(細剉一石)槐東南根(細剉二石)
槐白皮(剉一石)槐子(一石)
右四味大釡以水十六石煮取五石澄取漬更煎取
二石六斗炊兩石黍米上麫二斗釀之攪令調封泥
七日酒熟取清飲日三四適寒温量性常令小小醉
耳合時更煮滓取汁濤米洗器不得用生水此藥忌
生水故也(深師并翼同)
又方
塗熊膽取差乃止但發即塗一切方皆不及此(救急)
(并翼同並出第二十四卷中)
古今錄驗療三十年痔肛出下血如雞肝此腸痔肛邊
生痤横肛中此牡痔肛邊生乳此牝痔皆飽勞氣所生
方
大黃(如金色者十兩)滑石(七兩研碎)芒硝(三兩)桑白皮(二兩)
棗(三十枚)黃芩(五兩)杏仁(二兩研)
右七味切以酒一斗二升煮取二升盡服之當下
又療十年痔如鼠乳膿出便作血劇白歛散方
赤小豆(四分)黃茋(三分)芍藥(二分)白歛(二分)
黃芩(三分)桂心(三分)附子(炮)牡蠣(各二分熬)
右八味𢷬篩為散酒若泔汁服方寸七日三服(並出第三)
(十卷中)
五痔脱肛方二首
千金療五痔脱肛槐皮膏止痛痒血出方
槐白皮(二兩)薰草辛夷甘草
白芷(各半兩)野葛(六銖)巴豆(七枚去皮)漆子(六枚)
桃仁(十枚去皮)猪脂(半)
右十味切以猪脂煎三上三下去滓以綿沾膏塞孔
中日四五過蟲死差止痒痛大佳(出第二十四卷中)
必效五痔脱肛方
以死蛇一枚指大者濕用掘地作坑燒蛇取有孔
板覆坑坐上蟲盡出(張文仲處出第六卷中)
腸痔方一十五首
肘後療患腸痔每大便常有血方
以蒲黃水服方寸七日三差(備急文仲崔氏千金古今錄皆同)
又方
礬石(熬)附子(炮各一兩)
右二味𢷬篩蜜丸如梧子服二丸酒下日三稍增百
日永差不發(備急文仲崔氏千金同)
又方
以鯉魚作鱠薑虀食之任性多少良(崔氏用鱔魚)
又方
常食鯽魚羹及蒸隨意任之(備急文仲同並出第三卷中)
文仲療腸痔方
以槐木上耳擣末飲服方寸七日三(肘後古今錄千金同)
又方
白薔薇根枸把根(各二分暴乾)
右二味擣篩為末服方寸七日三五六日當更小腫
是中病(崔氏備急肘後同)
又方
生地黃(一斤切)酒(二斗)
右二味以酒漬地黃三日隨意飲多少即差(肘後備急同)
又方
取枳根皮末飲服方寸七日三亦可煮汁常飲(肘後)
(備急崔氏皆同)
備急療腸痔方
以穀子燒末𫝊之深者導之(文仲崔氏同)
又方
以槐白皮一擔剉水煮令濃脫衣入中坐當如欲
大便狀冷更易不過三蟲出
又方
𢷬槐白皮作屑粉以導之(崔氏文仲千金必效同)
又方
以蘩蔞燒灰礬石熬和為粉粉之(崔氏文仲范汪同出第六卷中)
刪繁療肺虚勞寒損至腸中生痔名曰腸痔肛門邊有
核痛寒熱得之好挺出良久乃縮而瘡生猪懸蹄青龍
五生膏方
猪懸蹄甲(三枚炙)生梧桐白皮(四兩)
生龍膽(五分)生桑白皮(五分)蛇蛻皮(五分)雄黃(五分)
生青竹皮(六分)生栢皮(七分炙)露蜂房(炙)蜀椒(汗各三分)
蝟皮附子(㚿各四分)杏仁(二十枚去皮)
右十三味細切綿褁以苦酒二升浸一宿於火上炙
燥𢷬篩以猪脂三升和微火煎之如薄糖𫝊并酒服
如棗核(出第七卷中)
崔氏療大便後出血此腸痔之疾宜服薤白湯方
薤白(切七合)羊腎脂(一升)
右二味緩火煎令薤白黃去滓頓盡未差更服即止
得膿血與糞相和即差
又方
白礬(燒汁盡)附子(炮去皮)乾姜(各一兩)
右三味𢷬篩蜜和飲服二丸至三丸日二服(並出第四卷中)
諸痔方二十八首
廣濟療痔下血方
以蛇不問多少煎煮肉消盡去滓用汁和婆羅粥
著少塩食之大效一無所忌
又黃茋丸方
黃茋枳實(炙各三兩)烏蛇(炙)當歸
赤石脂(各二兩)蝟皮(二兩炙)
右六味𢷬篩蜜丸空腹酒下如梧子二十丸二日服
更不加減(並出第四卷中)
范汪療痔下血黃連麯散方
黃連(二兩)麯(一兩)
右二味擣篩薄蜜溲先食以飲服五分七日三不知
增至方寸七
集驗療痔蝟皮丸方
槐子(三兩)附子(炮二兩)當歸(二兩)連翹(二兩)
乾地黃(五兩)乾薑(二兩)礬石(二兩燒令汁盡)續斷
黃茋(各一兩)蝟皮(一具細切熬令焦)
右十味𢷬篩蜜丸飲服十五丸如梧子日再加至三
十丸亦可主瘻常用大驗(肘後備急文仲删繁千金古今錄驗同)
又方
以生槐皮十兩削去黑皮熟擣丸如彈子綿褁内
下部中大效(備急千金同)
又方
以槐赤雞一斤為散飲服方寸七(千金云槐糯也)
千金療痔神方
以七月七日多採槐子熟擣涎取汁重綿絞内銅
器中盛庭中高門上暴之二十日以上煎成取如
鼠糞大納穀道中日三亦主瘻及百種瘡(救急崔氏古今)
(錄驗同)
又方
鯉魚腸(三具以火炙令香)
右一味以綿褁内下部中一食頃蟲當出魚腸數數
易之盡數枚當差一方云坐上蟲出(古今錄驗同)
又方
虎頭骨(炙)犀角
右二味各為末如雞子大以不中水猪脂和塗瘡上
即差(救急深師同並出第二十四卷中)
崔氏療痔方
雀林草(一大握粗切)
右一味以水二大升煮取一升頓服盡三日重作一
劑無不差者
又方
取駱駝頷下毛燒作灰可取半雞子大酒和頓服
之(並出第四卷中)
必效熨痔法痔頭出或疼痛不可堪忍方
取枳實煻灰中煨之及熱熨病上盡七枚立定發
即熨之永除也
又方
以麝香當門子印成鹽相和以手塗痔頭上若令
人著亦佳其痛不可忍者不過兩度永差
又方
以野猪肉炙食十頓即差三方云奇效
又方
取五月五日蒼耳子隂乾擣末水服三方寸七日
三差乃止
又方
以二十年久鍼線袋口燒作灰分和水服
又痔正發疼痛方
以葱和鬚濃煮湯置盆中坐浸之須臾即當痛止
又方
以狸肉作羹食之或作脯食之不過三頓無不差
又方
以肥大棗一顆剥去赤皮取水銀掌中以唾研令
極熟塗棗瓤上内下部中差
又方
以萹蓄根葉𢷬汁服一升一兩服差
又方
薑屑(二兩)
右一味以水三大合煮之取一合去滓煖空腹服隔
日再服忌猪肉蒜等
又方
倚死竹色黑者取之折斷燒為灰篩和薄飲服之
方寸七忌牛肉餘無所忌(出第三卷中)
古今錄驗療痔黃茋丸方(是直殿中省散騎常侍郎甄立言處)
黃茋青箱子漏蘆鼈甲(炙)
狼牙(各五分)黃蘗(四分)犀角屑(八分)班猫(去足翅熬)
蝟皮(四分炙)白礬(十分燒去汁)芫青(去足翅熬)地膽(去足翅熬)
蜈蚣(各十枚炙)猪懸蹄甲(七枚炙)
右十四味𢷬篩為散蜜和丸如梧子大空腹以飲服
二丸日二增之以知為度忌一切油膩莧菜
又方
掘地深一尺圓徑四寸炭火燒令赤去火以魚簿
著口上取莨菪子一合内坑中燒煙出痔人坐上
以被擁當汗出密室内作之以煙盡更著一合莨
菪子熏避風如發汗法則差
又療諸痔及下血不止轉虚羸者服之無不效方
黃茋枳實(各二大兩半細剉熬令黃)
黃礬石(一大兩炭火燒經一伏時仍數翻轉令勻著火冷訖細羅去沙淨)
右三味先擣黃茋枳實篩訖然後和礬石更擣勻蜜
和丸空腹以酒下二十丸加至三十丸日再服忌蕎
麫猪肉蒜魚勞事惟久服一年半年愈良驗
又療痔方
鯉魚腸(可半升)
右一味擇之令淨仍新鮮取一方板可闊二尺以來
厚二寸當中鑿孔深一寸半圓如醬盞口大布魚腸
於其内以好麝香碎末滲魚腸取厚毡二三重當心
開孔可板孔大小舖坐以被擁之數進食可至兩炊
久覺下部痛者即是䖝出也時且更坐良久取魚腸
細擇之恐䖝入於腸中䖝可長一二寸許細如網絲
班作五色每出不過十餘枚不問度數䖝盡則止
許仁則日此病有内痔有外痔内但便即有血外有異
外痔下部有孔每出血從孔中出内痔每便即有血下
血甚者下血擊地成孔出血過多身體無復血色有痛
者有不痛者有此候者宜依後藥方
生槐子(一斗候未堅硬時採)
右一味𢷬令碎絞取汁日暴取稠取地膽暴乾𢷬篩
為散和槐子煎作丸以飲服十丸日再加至三十丸
如桐子大兼以煎撚作丸如棗核大内下部中日夜
三四度亦可𢷬苦參末代地膽
依前生槐子煎不覺可宜合後黃茋十味散服之方
黃茋(五兩)苦參玄參(各六兩)附子(炮)
大黃(各三兩)乾薑(二兩)蝟皮(炙二兩)黃連(四兩)
槐子(六合)猪懸蹄甲(一具炙)
右藥擣篩為散空腹以飲服方寸七日再服之漸漸
加至二七忌猪肉冷水(出下卷中)
痔下部如蟲齧方九首
肘後療痔下部痒痛如蟲齧方
胡粉水銀
右二味以棗膏調勻綿褁夜卧内穀中導之效(崔氏同)
又方
以莵絲子熬令黃黑末以雞子黃和塗之(集驗文仲備急)
(范汪崔氏等同)
又方
以杏仁熬令黑𢷬取膏塗之(集驗備急文仲崔氏同)
又方
以蝟皮燒灰傅之又獺肝燒𢷬散服之(崔氏備急文仲同)
又方
以溺温令熱内少礬石以洗之良(崔氏同並出第二卷中)
文仲療痔下部如蟲齧方
𢷬桃葉一斛蒸之令熱内小口器中以布蓋上坐
之蟲死即差(肘後崔氏備急同一方有烏梅)
又方
掘地作小坑燒令赤以酒沃中𢷬吳茱萸三升内
中及熱以板覆上開一小孔以下部坐上冷乃下
不過三度即差(肘後崔氏備急同)
又方
以小豆一升好苦酒五升煮豆令熟出暴乾復内
令酒盡止𢷬末以酒服方寸七日三(崔氏備急同)
又方
以猪椒子一升酒一升漬經五日稍稍飲一日令
盡佳(崔氏同出第六卷中)
大便下血風冷積年變作痔方三首
崔氏療大便急去血或至一升數合而少血色此是内
傷風冷積年多變作痔方
大黃(五分)甘遂(三分)黃芩(二分)乾姜
附子(各四分炮)桃仁(三七枚去皮尖)葱白(七莖)
右七味以水六升煮取一升半先服半升藥稍安又
服半升須臾血發又服半升未斷候發日再作不過
三劑差忌猪肉等
又方
煮桃皮李皮篇蓄苦參取汁漬之大佳(出第四卷中)
備急療大便血風冷積年多變作痔方
燒稻藁灰淋汁煎熱漬之三五度佳(崔氏肘後文仲同)
灸痔法方二首
崔氏灸痔法
以繩圍病者項令兩頭相拄展繩從大椎正中量
之垂繩一頭當脊正下以墨點訖又量病者口兩
吻頭接繩頭正下復點之又量病者口吻如前便
中屈繩接前口吻繩頭正下復點之望使相當所
三處並下火重者各五百壯輕者三百壯即愈
又法
令疾者平坐解衣以繩當脊大椎骨中向下量至
尾株骨尖頭訖再折繩更從尾株尖頭向上量當
繩頭正下即點之高虢州初灸至一百壯得差後
三年復發又灸之便斷兼療腰脚(並出第四卷中)
雜療痔方五首
廣濟療痔瘻疽瘡方
光明砂(别研)麝香當門子(别研)蛇皮(五月五日者熬)
右三味等分研先以鹽湯洗拭乾於瘡上傅少蜜以
散傅上差止
小品療穀道中痒痛痔瘡槐皮膏方
槐皮(五兩)甘草當歸白芷(各二兩)
陳豉桃仁(各二十粒去皮)赤小豆(二合)
右七味剉以猪脂二升煎候白芷黃膏成去滓以塗
之日三度(集驗同)
刪繁療虚勞寒下痢不止肛邊轉生肉如鼠乳在大孔
傍時時膿出名牡痔鼈甲丸方
鼈甲(炙)乾地黃黃連連翹(各七分)
括樓黃茋乾姜(各六分)蠐螬(五枚炙)
猬皮(炙)續斷(各五分)附子(炮)槐子
礬石(燒汁盡各四分)
右十三味𢷬篩以蜜丸如梧桐大飲下二十丸漸加
至三十丸日再忌如常
又療腎勞虚或酒醉當風所損腎藏病所為酒痔肛門
腫生瘡因酒勞傷發瀉清血肛門疼痛蜂房膏方
蜂房(三兩炙)生槐白皮(十兩)練實桃仁(各五十枚)
(熬)白芷(二兩)赤小豆(一合碎)猪膏(一升半)
右七味㕮咀綿褁以苦酒一升漬一宿下膏煎取酒
盡膏成去滓取杏子大綿褁内肛門中又酒服一方
寸七(出第三卷中)
必效療痔及諸蟲方
石榴東引根(深者取一握)
右一味勿令見風拭去土挫又取鹿脯四指大一片
炙兩畔令熟搥碎擘以水三升煮取一升適寒温空
腹頓服之其患痔盛發者服即定諸蟲無問赤白並
出差(出第三卷中)
脫肛方三方
病源脫肛者肛門脱出也多因久痢後大腸虚冷所為
肛門為大腸之候大腸虚而傷於寒痢而用氣&KR0008;而氣
下衝則肛門脱出因謂脫肛也(出第十七卷中)
小品療脱肛熏方
以女萎一升以器中燒坐上熏肛門即愈(范汪集驗千金)
(同出第十卷中)
刪繁論曰肛者主大便道肺大腸合也號為通事令史
重十二兩長一尺二寸廣二寸二分應十二時若藏傷
熱即肛閉塞大便不通或腫縮入生瘡若腑傷寒則肛
寒大便洞瀉肛門凸出良久乃入熱則通之寒則補之
不虚不實依經調之
療肛門主肺熱應肛門閉塞大便不通腫縮白蜜兊通
之方
以白蜜三升煎令成乾燥投冷水中可得丸長六
七寸許兊肛門中到身中向上入頭向下停少時
兊烊斯須即通泄(千金同出第三卷中)
千金療肛出方
磁石(四兩研)桂心(一尺)蝟皮(一枚炙黃)
右三味篩為散服方寸七一日服十服即縮勿舉重
須斷房室周年乃佳(出第二十五卷中)
肛門凸出方三首
刪繁療肛門主大腸寒應肛門寒則洞瀉凸出猪肝散
方
猪肝(一片炙令黃燥)黃連阿膠(炙)芎藭(各二兩)
烏梅肉(五兩熬)艾葉(一兩熬)
右六味擣篩平旦空腹温服方寸七日再若不能酒
白飯服亦得(千金同出第三卷中)
千金肛門凸出壁土散方
故屋東壁土(一升碎研)皂莢三挺(長者)
右擣土為散褁敷肛門其頭出處取皂莢炙煖更遞
熨之取入則止
又麻履底按入方
麻履底鼈頭(一枚)
右二味燒鼈頭為散敷肛門凸出頭炙履底以按熨
令入永不出矣(並出第二十五卷中)
卒大便脫肛方六首
肘後療卒大便脱肛方
灸頂上迴髮中百壯
又方
以豆醬清合酒塗之(文仲備急同)
又方
燒虎骨末水服方寸七日三即差
范汪療卒大便脫肛方
以緣桑枝螺取燒末猪脂和敷之立縮亦可末以
粉之(備急張文仲同出第三卷中)
千金療卒大便脱肛方
以猪膏和蒲黃敷之指推内之但以粉粉之亦佳
(張文仲備急同)
又方
灸鳩尾骨上七壯(備急文仲集驗同出第二十五卷中)
腸肛俱出方二首
肘後療若腸隨肛出轉廣不可入一尺來者方
擣生括樓取汁温服之以猪肉汁洗手隨抑按自
得入效(范汪小品張文仲備急千金同)
備急若腸隨肛出方
熬石灰令熱布褁熨之隨按令入冷即易(小品文仲備急)
(同出第八卷中)
脫肛歴年不愈方三&KR1315;
集驗療脱肛歴年不愈方
以上鐡三斤以水一斗煮取五升以洗之日再(范汪)
(千金備急文仲同出第六卷中)
千金療脫肛歴年不愈方
以死鼈頭一枚燒令煙盡作屑以敷肛門上手按
之令入兼灸横(闕)骨百壯
又方
以鐡精粉上按令入即愈(並出第二十五卷中)
疝氣及㿗方六首
廣濟療疝氣核腫疼方
黃茋桃仁(去尖皮熬)山茱萸五加皮
檳榔仁(各八分)牛膝(六分)茯苓(六分)蓯蓉(八分)
五味子(十八分)人參續斷(各六分)桂心(八分)
遠志(去心)石南(各五分)海藻(洗八分)玄參(十分)
枳實(炙)龍骨(八分)蒺蔾子(二十分熬)
右十九味擣篩蜜丸如桐子大酒服三十丸日二漸
加至四十丸
又療腎虚疝氣腰膝冷疼隂囊腫痒狐隂丸方
狐隂(一枚炙)木香蒺蔾子腽肭臍
昆布(各六分)牛膝莵絲子(各八分酒漬)
桃仁(去尖皮熬)石斛(各十分)檳榔仁(十枚)
右十味擣篩蜜和丸如梧子大空腹以酒下二十丸
至三十丸日再服忌熱麫蕎麥猪魚粘食等物(並出第六)
(卷中)
集驗療㿗方
取楊柳如脚大指長三尺二十枚以水煮令極熟
以故布乾掩腫處取柳枝更互拄之如此取差止
(文仲備急千金同)
千金療㿗方
牡丹(二兩)海藻(二兩洗)狐隂(一具炙)地膚子(二兩)
茯苓(二兩)五味子(二兩)芍藥(二兩)橘皮(二兩)
蜘蛛(五十個熬)防葵(二兩)細辛(二兩)蒺䔧子(二兩)
桂心(二兩)澤瀉(二兩)桃仁(五十枚去皮尖熬)
右十五味下篩蜜和服十丸如梧子大稍加至二十
丸忌胡荽生葱生菜酢物(出第二十五卷中)
備急療㿗方
以桃擣敷之亦療婦人隂腫乾即易(集驗同出五卷中)
古今錄驗療㿗蒺蔾丸方
蒺䔧子乾地黃(各一分)鹿茸(炙十分)白歛(八分)
磁石(十分研)礜石(煉十分)鐡精桂心
續斷(各五分)巴戟天芍藥玄參
通草升麻牛膝寄生(各八分)
澤瀉(七分)射干(八分)蓯蓉(十分)海藻(八分如髮)
(者)
右二十味擣篩以蜜和為丸如梧子大飲下十丸日
二漸增至二三十丸(甄立言處出第四十一卷中)
卒病㿗方五首
肘後療超躍舉重卒得隂㿗方
白术(五分)地膚子(十分)桂心(一分)
右三味擣末以飲服一刀圭日三(古今錄驗同)
又方
狐隂(一具炙)海藻牡丹皮(各三分)桂心(二分)
右四味擣篩為散蜜和為丸如梧子大小兒服五丸
大人增之
集驗灸卒㿗法
以蒲横度口折之一倍增之以布著小腹大横理
令度中央上當臍勿使偏僻灸度頭及中央合二
處隨年壯好自養勿舉重大語怒言大笑呼喚(千金)
(范汪同)
又方
牽隂頭正上向灸莖頭所極又牽下向榖道又灸
所極又牽向左右髀直下行灸所極皆使正直勿
偏四處炷隨年壯佳(千金范汪同)
又法
灸足厥隂左右各三壯穴在足大指間是也(千金范汪)
(同並出第九卷中)
㿗卵偏大方三首
千金療㿗疝卵偏氣上方
牡丹防風(各一方)
右二味擣為散温酒服方寸七日二忌胡荽(出第二十五卷)
(中)
張文仲小品牡丹散療㿗偏大氣脹方
牡丹桂心防風鐡精
豉(熬等分)
右五味擣篩酒和方寸七服之小兒一刀圭二十日
愈嬰兒以乳汁和大豆與之大效忌如前(肘後同出第七卷中)
古今錄驗牡丹五等散療㿗疝隂卵偏大有氣上下脹
大行走腫大服此良驗方
牡丹皮防風黃蘗(炙)桂心(各一分)
桃仁(二分去皮尖研)
右五味擣為散以酒服一刀圭二十日愈少小㿗疝
最良小兒以乳汁和如一大豆與之忌如前(出第四十一卷)
(中)
灸諸㿗法一十四首
千金論曰男㿗有腸㿗卵㿗氣㿗水㿗四種腸㿗卵㿗
難差氣㿗水㿗鍼灸易差
又卵偏大上入腹方
灸三隂交在内踝上八寸隨年壯
又男隂卵偏大㿗法
灸肩井解臂接處隨年壯男㿗灸小指端七壯病
在左者可灸左在右者灸右良效
又法
灸關元百壯
又法
灸玉泉百壯報之穴在臍下四寸
又法
灸泉隂百壯三報之在横骨邊三寸
又㿗病隂卒腫者法
令並足合兩拇指爪相並以一艾丸灸兩爪端方
角處一丸令頓上兩爪角各令半丸上爪上七壯
又兩丸縮入腹法
灸三隂交隨年壯神效
又男隂卵大㿗病法
灸足太陽五十壯三報之
又法
灸足太隂五十壯又在内踝上一穴
又法
灸大拇指内側去端一寸白肉際隨年壯甚騐雙
灸之
又法
灸横骨兩邊二十壯夾莖是也
又法
灸足大指理中十壯隨邊腫灸之
灸小兒㿗法
先將兒至碓頭祝之曰坐汝令兒某甲隂囊㿗故
灸汝三七二十一灸訖便牽小兒令碓頭下向著
囊縫當隂頭灸縫上七壯即消巳驗艾炷帽簮頭
大耳
又法
凡男㿗當騎碓軸以莖伸置軸上齊隂莖頭前灸
軸木上隨年壯即愈(並出第二十五卷中)
隂腫方六首
病源此由風熱客於腎經腎經流於隂腎不能宣散故
致腫也(出第四卷中)
集驗療男子隂腫大如斗核痛人所不能療者方
以雄黃一兩研碎綿褁甘草一尺生用切水一斗
煮取二升以洗之忌海藻菘菜
又方
取莧菜根𢷬薄之(范汪千金同)
又方
取蔓菁根𢷬薄之(范汪同)
又方
𢷬馬鞭草薄之(范汪同並出第九卷中)
文仲療隂腫方
取桃仁去皮尖熬末酒服彈丸許不過三服即差
(千金備急同出第七卷中)
古今錄驗療腫大如斗方
取雞翅燒灰飲服其毛一孔生兩毛者佳腫在左
取左翅在右取右翅雙腫取兩邊翅(千金治小兒卵腫出第四)
(十一卷中)
隂疝腫縮方一首
病源疝者氣痛也衆筋會於隂器邪客於厥隂少陽之
經與冷氣相摶則隂痛而攣縮也(出第四卷中)
文仲療隂卒縮入腹急痛欲死名隂疝方
狼毒(四兩炙)防葵(一兩)附子(二兩炮)
右三味𢷬篩蜜和丸如梧子酒服三丸日三夜二(古今)
(錄驗范汪同出第七卷中)
隂卒腫痛方三首
文仲葛氏療男子隂卒腫痛方
灸足大指第二節下横理文正中央五壯姚云足
大指本三炷(亦治小兒隂疝發時腫痛隨痛左右灸之出第七卷中)
備急療男子隂卒腫痛方
雞翮(六枚燒)蛇床(等分)
右二味為末以飲服少許隨卵左右取雞羽(集騐同姚方無)
(蛇床)
又若有息肉突出方
以苦酒三升漬烏喙五枚三日以洗一日夜三四
度差(肘後同出第五卷中)
隂囊腫痛方五首
千金有人隂冷漸漸冷氣入隂囊腫滿恐死夜即痛悶
不得眠睡方
取生椒擇之令净以布綿褁著丸囊令厚半寸須
臾熱氣大通日再易之取消為效乃止
又方
煮大薊根汁服一升日三不過三劑愈
又方
醋和麵炙令熱熨之
又方
以醋和麫塗之
又方
釡月下土以雞子白和敷之效(肘後同並出第二十五卷中)
隂下痒濕方七首
病源大虚勞損腎氣不足故隂汗隂冷液自泄風邪乘
之則搔痒也其湯鍼灸石别有正方補養宣導今附於
後養生方導引法云卧令兩手布膝頭取踵置尻下以
口内氣腹脹自極以鼻出氣七息除隂下濕少腹裏痛
膝冷不隨(出第四卷中)
文仲療隂痒生瘡方
嚼胡麻塗之驗(肘後千金同)
葛氏療隂囊下濕痒皮剥方
烏梅(十四枚)錢(四十文)鹽(三指撮)
右三味以苦酒一升於銅器中浸九日洗之效(肘後同)
又方
煮槐皮苦參黃蘗及香薷汁洗之並良(肘後同出第七卷中)
救急療隂下濕痒成瘡方
猪蹄(兩脚)槐白皮(切一升)
右二味斟酌以水煮洗瘡一日五六遍永差
又方
煮桃皮和黍米汁洗之(並出第五卷中)
古今錄騐療隂下痒濕湯洗方
甘草一尺以水五升煮取三升漬洗之日三四度
便愈
又療隂下濕痒生瘡方
吳茱萸一升水三升煮取三五沸去滓以洗瘡諸
瘡亦治之(出第四十一卷中)
隂痛方三首
病源腎氣虚損為風邪所侵邪氣流入於腎經與隂氣
相擊真邪交争故令隂痛但冷者惟痛挾熱者則腫其
湯熨鍼石别有正方補養宣導今附於後養生方導引
法云兩足指向下拄席兩涌泉相拓坐兩足跟頭兩膝
頭外扠手互前向下盡勢七通去勞損隂膝冷(出第四卷中)
集驗療卒隂痛如刺汗如雨出方
小蒜(一斤)韭根(一斤一方無)楊柳根(一斤)
右三味合燒以酒灌之及熱氣熏之即愈(千金同出第九卷中)
千金療隂腫痛方
灸大敦三壯
又方
車前子末酒服之佳(出第二十五卷中)
隂瘡方七首
病源腎榮於隂腎氣虚不能制津液則汗濕虚則為風
邪所乘邪客凑理而正氣不泄邪正相干在於皮膚故
痒搔之則生瘡(出第四卷中)
千金療隂下生瘡洗湯方
地榆黃蘗(各八兩)
右二味切以水一斗煮取六升去滓適寒温洗瘡日
再只以黃蘗湯洗亦效
又凡妬精瘡者男子在隂頭節下婦人在玉門内並似
疳瘡作臼方
用銀釵以綿褁用臘月猪脂熏黃火上煖以釵烙
瘡上令熱取乾槐枝爇塗之以麝香黃礬青礬末
敷之小便後即敷之不過三兩度差但用疳瘡方
中藥敷之即差(出第二十五卷中)
葛氏療男子隂瘡方
爛煮黃蘗洗之又用白蜜塗之
又方
黃連黃蘗各等分末之先煮肥猪肉湯洗之然後
以藥粉之
又方
以蜜煎甘草末塗之大良比見有人患塗頭腫坎
下瘡欲斷者以猪肉湯漬洗之并用前粉粉之及
依陶方即差神驗(出第七卷中)
必效療隂生瘡膿出作臼方
高昌白礬(一兩)
右一味𢷬細研之鍊猪脂一合於磁器中和攪作膏
取槐白皮切作湯洗瘡上拭令乾即取膏敷上及以
楸葉貼上不過三兩度永差
古今錄驗療隂瘡方
黃蘗黃連(各三分)胡粉(一合)
右三味𢷬為末粉上日三婦人綿褁棗核大内之(出第)
(四十一卷中)
隂邊粟瘡方五首
必效療隂瘡隂邊如粟粒生瘡及濕痒方
以槐北面不見日處白皮一大握鹽三指一撮以
水二大升煮取一升洗之日三五遍適寒温用若
涉遠恐衝風即以米粉和塗之神效
又療隂瘡有二種一者作白膿出名曰隂蝕瘡二者但
赤作瘡名為熱瘡若是熱瘡用此方
取黃蘗黃芩各一兩切作湯洗之用黃蘗黃連末
粉之云神良
又方
以黃連和胡粉末敷之必效
又方
紫芽茶末(一分)荷葉(一片燒灰)
右二味為末以鹽漿水洗訖敷之三五度即愈
又方
取停水處乾卷地皮末敷之神效(是長安郭承恩用之得效出第)
(四卷中)
著硇砂方四首
救急邂逅著&KR1216;砂損隂方
猪蹄(一具擘破)浮萍草(三兩)
右二味以水三大升煮取半升去滓以瓶子盛汁内
隂瓶中漬之冷即出拭乾便敷後藥粉之
又粉法
薔薇根皮黃蘗(各三分)朴硝蛇床子(各一)
(分)甘草(二分炙)
右五味擣為散用前法浸洗後以粉瘡上亦不甚
痛慎風(出第八卷中)
必效主著硇砂方
取雞子一枚煮熟剥取肉更用生雞子二個傾取
白和熟研令細以綿褁之立定(李饒州云竒效)
又方
甘草黃蘗白礬(燒令汁盡)
右二味為末敷之(出第四卷中)
九蟲方一首
病源夫九蟲者一曰伏蟲長四寸二曰蛔蟲長一尺三
曰白蟲長一寸四曰肉蟲狀如爛杏五曰肺蟲狀如蠶
形六曰胃蟲狀如蝦蟇七曰弱蟲狀如瓜瓣八曰赤蟲
狀如生肉九曰蟯蟲至細微形如菜蟲伏蟲羣虫之主
也蛔虫貫心則殺人白蟲相生子孫轉大長至四五尺
亦能殺人肉蟲令人煩滿肺蟲令人欬嗽胃虫令人嘔
吐胃逆喜噦弱䖝又名隔䖝令人多唾赤蟲令人腸鳴
蟯蟲居胴腸多則為痔劇則為癩因人瘡處以生諸癕
疽癬瘻瘑疥齲蟲無所不為人亦不必盡有有亦不必
盡多或偏有或偏無者此諸蟲依腸胃之間若腑藏氣
實則不為害若虚則能侵蝕隨其蟲之動而變成諸患
也(集騐同出第十八卷中)
集驗貫衆丸主療九蟲動作諸病方
貫衆(熬)石蠶(熬五分)狼牙(四分)雚蘆(二分)
蜀漆(六分炙)殭蠶(三分熬)雷丸(六分)蕪荑(四分)
厚樸(三分)檳榔(六分)
右十味擣篩蜜丸空心煖漿水服三十丸日三不知
稍稍加之白蟲用榧子湯服(備急文仲古今錄驗范汪同出第九卷中)
五藏蟲方七首
刪繁療脾勞有白蟲長一寸在脾為病令人好嘔而胷
中駭駭(一作玄玄)嘔而不吐出前胡湯方
前胡(三兩)白术(三兩)赤茯苓(三兩)枳實(炙三兩)
細辛(三兩)旋復花(三兩)常山(三兩)松蘿(三兩)
龍膽(三兩)竹葉(切一升)杏仁(三兩去尖皮)
右十一味切以水一斗煮取三升去滓分三服若腹
中熱滿下茫硝三兩黃芩三兩苦參二兩加水二升
依方煎忌如常
又療脾勞熱有白蟲在脾中為病令人好嘔茱萸根下
蟲湯方
茱萸東引根(大者一尺切)大麻子(八升)橘皮(二兩切)
右三味切擣麻子爛並和煎服或下黃汁凡合藥禁
聲勿語道作藥蟲當聞便不下切須忌之甚驗以水
煎服臨時量之效
又療肺勞熱損生肺蟲形如蠶在肺為病令人欬逆氣
喘或謂憂恚氣隔寒熱皆從勞之所生名曰膏鍼灸不
著麥門冬五隔下氣丸方
麥門冬(十兩去心)蜀椒(四分汁)遠志附子(炮各六分)
乾薑(五分)甘草(十分炙)人參(七分)細心(六分)
桂心(五分)百部根白术黃茋(各五分)
杏仁(四十枚)檳榔(五分)
右十四味擣篩蜜丸如彈子許含一丸稍稍嚥汁忌
如常
千金療腎熱四肢腫急蟯蟲如菜中蟲生腎中為病方
貫衆(大者三枚熬)乾漆(二兩熬)茱萸(六分一云五十枚)
杏仁(四十枚)蕪荑胡粉槐白皮(各四)
(分)
右七味𢷬散平旦以井花水服方寸七增之以差止
又肺勞熱生蟲在肺為病方
東行桑根白皮(切一升)東行茱萸根(切五兩)
狼牙(三兩)
右三味切以酒七升煮取一升半平旦服盡
又療肝勞生長蟲在肝為病令人恐畏不安眼中赤方
雞子(五枚去黃)東行茱萸根(切三升)蠟(三兩)
乾漆(四兩熬)粳米粉(半升)
右五味𢷬茱萸根漆為末和藥銅器中打雞子調火
鍊可丸如小豆宿勿食旦以飲服一百二十丸小兒
五十丸蟲即爛出差
又療心勞熱傷心有長蟲名蛔蟲長一尺貫心為病方
雷丸(熬)橘皮桃仁(各五分)狼牙(六分)
貫衆(三枚)蕪荑青葙子乾漆(熬各四分)
亂髮(如雞子燒)殭蠶(二十枚熬)
右十味𢷬篩蜜丸以飲及酒空腹服二七丸日再服
之(並出第十八卷中)
長蟲方二首
集驗療長蟲雞子丸方
雞子白(三枚)乾漆(四兩熬一本無)蠟(三兩)粳米粉(半斤)
右四味内銅器中於微火上煎攪令調内粉令凝可
丸置土上温乃内雞子攪令相得又煎令可丸宿勿
食以飲下小豆許大一百二十丸小兒五十丸效驗
又方
取棟實以淳苦酒中漬再宿以綿褁内下部中令
入三寸許一日易之(千金范汪同並出第九卷中)
蛔蟲方九首
病源蛔蟲者是九蟲之一也長一尺亦有長五六寸或
因腑藏虚弱而動或因食甘肥而動其發動則腹中痛
發作種聚去來上下痛有休息亦攻心痛口中喜涎及
吐清水賁傷心者則死診其脈腹中痛其脈法當沉弱
弦今反洪而大則蛔䖝也(出第十八卷中)
廣濟療蛔䖝方
酸石榴根(東引入土五寸者切二升)檳榔(十枚碎)
右二味以水七升煮取二升半絞去滓著少米煮稀
粥平旦空肚食之少間䖝便死快利效無忌(出第四卷中)
肘後療蛔䖝或攻心痛如刺口中吐清水方
取龍膽根多少任用以水煮濃汁去滓宿不食平
旦服一二升不過再服下蛔䖝也
又方
取有子棟木根剉以水煮取濃赤黑汁用米煮作
麋宿勿食旦取肥香脯一片先喫令䖝聞香舉頭
稍從一口為度始少進漸加服一匕服至半升便
下蛔䖝(千金文仲同)
又方
以雞子一枚開頭去黃以好漆少許内中相和仰
頭吞之䖝悉出矣(文仲集驗備急千金同出第二卷中)
集驗蛔䖝攻心腹痛方
取薏苡根二斤剉以水七升煮取三升先食盡服
之䖝死盡出(千金范汪同出第九卷中)
千金療蚘䖝方
雚蘆下篩以餅臛和服方寸七䖝不覺出之亦主
蟯䖝出(肘後云雚蘆一兩末以羊肉作臛和服出第十八卷中)
崔氏療蚘䖝方
取繰蠶蛹汁空腹飲之良若非繰絲時即須收蛹
暴乾患者搗篩取意斟酌多少和粥飲服之
又方
鶴蝨(三兩)
右一味擣散以肥猪羊肉但得一色以葱豉為臛汁
每旦空腹服以臛汁和一方寸匕頓服稍多飲臛汁
佳若不能散服即以蜜和為丸如梧子一服十丸還
以此臛汁下之假令明旦服今日暮即勿食明旦服
藥訖還至巳時為佳要服此丸散使盡已後三十日
勿雜食永差(出第五卷中)
必效療蛔䖝方
菉豆三升煮取濃汁麻子一大升研取汁一升以
下然後取麻子汁半升和豆汁一升更煖令温温
正發即炙羊肉脯令熟先含嚥汁三五嚥即服之
須臾即吐出或利其䖝巳消如綿練帶三二百條
如未盡更服即永絶(郭參軍云頻試無不差者一方服麻子汁效出第六卷中)
寸白蟲方一十九首
病源寸白者九䖝之一也長一寸而色白形小褊因腑
藏虚弱而能發動或云飲白酒以桑枝貫牛肉炙食之
并食生魚所成又食生魚後即飲乳酪亦令生之其發
動則損人精氣腰脚疼弱又云此䖝生長一尺則殺人
(出第十八卷中)
廣濟療白䖝如馬藺葉大於下部出不盡以刀截斷者
令人漸漸羸瘦石榴湯方
醋石榴根(東引者一大握)牽牛子(半兩熬末)蕪荑(三兩)
右三味以水六升煮取二升去滓分三服别和牽牛
子末每服如人行五里更服盡快利䖝亦盡死出忌
生冷猪魚牛肉白酒葵笋等此方神驗
又方
狼牙白歛(各四分)蕪荑(六分)
右三味擣散空肚以大醋和如膏温頓服之無所忌
(千金同並出第四卷中)
肘後療白䖝方
淳漆(三合)猪血(三合)
右二味相和微火上煎之不著手成宿勿食空腹旦
先吃肥香脯一片服如大豆許一百丸日中䖝悉出
亦主蚘䖝(范汪同)
又方
濃煮猪肉汁煎檳榔三十枚取三升服之䖝盡出
(文仲備急同)
又方
熟煮猪脂血宿勿食明旦飽食之䖝當下(文仲備急同出)
(第二卷中)
范汪療白䖝橘皮丸方
橘皮(四分)牙子蕪荑(各六分)
右三味擣篩蜜丸如梧子以漿水下三十丸先食日
再服
又方
狼牙(五兩)
右一味擣篩蜜丸如麻子大宿不食明旦空腹以漿
水下一合服盡差
又方
棟實破其上取皮中子𢷬合蜜丸如梧子宿不食
旦以醋漿水若米汁下三百丸蟲並死或以麋爛
皮亦可丸服八十丸忌如常法(出第十九卷中)
備急療白䖝蕪荑散方
狼牙(三分炙)蕪荑(二分)
右二味擣為末酒和服之先食脯後頓服盡立差(張文)
(仲同出第六卷中)
救急療白䖝方
石榴枝(東引者一握去瘡皮)檳榔(七枚)
右二味以水二大升煮取強半頓服欲服時先嚼鹿
脯嚥汁即進之每月一二三日喫藥必差以䖝頭向
上月三以後服藥不效為其䖝頭向下也今日欲服
預前一日莫食其䖝吃藥之後或利出或内消皆差
忌食生繪白酒諸生肉冷物一月餘
又方
取榧子一百枚去皮火然啖之能食盡佳不能者
但啖五十枚亦得經宿䖝消自下無忌(崔氏同出第八卷中)
崔氏療白䖝諸方不差方
取石榴東引根令患人以手大指與第三指滿一
握兩頭出者摠留之又取乾脯肥者如手大一片
細剉以水四升漬之一宿明旦煮取一升去滓分
三服如人行十里久每欲服先嚼脯一片然後飲
藥并令人以手按所患人腹令藥易宣都服了有
頃當自便䖝出服藥以月一至五日以前是䖝頭
向上服之得力無問多少皆得出盡若疑䖝未盡
更合一劑永愈
又方
東引茱萸根(一大握切)麻子(半大升)
右二味先擣麻子極碎又盆中熟研以水一大升更
和研絞取濃汁以浸茱萸根一宿明旦煮兩三沸頓
服如不頓服分再服至明旦欲服藥今日午後便不
得食仍須先嚼一片肥乾脯嚥汁然後服藥服一劑去
䖝不盡停一日更作服一劑永差後一月日勿食脂
膩魚肉必效(出第五卷中)
千金療白䖝方
取榧子四十九枚去皮以月上旬旦空腹服七枚
七日服盡䖝消為水永差
又方
取茱萸北隂根洗去土切以酒一升漬一宿平旦
去滓分再服凡茱萸皆用細根東北隂者良若指
以上大者皆不佳用之無力(范汪同)
又方
熬錫令速燥末平旦作羊肉臛以藥方寸匕内汁
中服之一方熬胡粉
又方
桑白皮切三升以水七升煮取二升宿不食明旦
頓服之
又方
用石榴根如茱萸根法
又方
胡麻(一升)胡粉(一兩)
右二味搗末明旦空腹以猪肉臛汁服盡即差(並出第十)
(八卷中)
蟯蟲方六首
病源蟯蟲是九蟲之一也形甚小如今之蝸蟲狀亦因
腑藏虚弱而致發動甚者則能成痔瘻疥癬癩癕疽瘑
諸瘡蟯蟲此是人體虚弱極重者故蟯蟲因之動作無
所不為也(出十八卷中)
范汪療蟯蟲芫花散方
芫花狼牙雷丸桃仁(去皮尖)
右四味𢷬散宿勿食平旦以飲服方寸七當下蟲也
又巴豆白膏療蟯蟲方
巴豆(一枚燒令烟斷去心皮)桃仁(四枚熬令黑去皮)
右二味合𢷬作三丸大人清旦未食以漿服盡少小
服一丸若不下明旦更復作服(並出第十九卷中)
千金療蟯蟲在胃中漸漸羸人方
淳酒白蜜好漆(各一升)
右三味合銅器中微火上煎之令可丸丸如桃核大
一枚宿勿食空腹温酒下蟲不下再服之(肘後備急集驗范汪)
(同出第十八卷中)
備急葛氏療蟯蟲攻心如刺吐清汁方
𢷬生艾汁宿不食平旦嚼脯一片令蟲聞香後飲
汁一升當下蟯蟲(備急文仲並同肘後云療蚘䖝)
陶氏療蟲方
取七月七日蒺藜子隂乾燒作灰先食服方寸七
一服三日止(范汪千金同)
又方
以好鹽末二兩淳酒半升於銅器中煮令數沸宿
勿食清旦空肚頓服之(備急文仲千金范汪等同並出第七卷中)
三蟲方匕首
病源三蟲者長蟲赤蟲蟯蟲為三蟲也猶是九蟲之數
也長蟲者蚘蟲也長一尺動則吐清水出則心痛貫心
則死赤蟲狀如生肉動則腸鳴蟯蟲細微形如菜蟲也
居胴腸之間多則為痔劇則為癩因人瘡處即生諸癕
疽癬瘻瘑疥齲蟲無所不為此既是九蟲内之三者而
今别立名者當以其三種偏發動成病故為三蟲也其
湯熨鍼石别有正方補養宣導今附於後養生方導引
法云以兩手著頭相乂長引氣即吐之坐地緩舒兩脚
以兩手從外抱膝中疾低頭入兩膝間兩手交义頭上
十二通愈三蟲又云叩齒二七過輒咽氣二七如是三
百通乃止為之二十日邪氣悉去六十日小病愈百日
大病除三蟲伏尸皆去面體光澤(出第十八卷中)
肘後療三蟲方
茱萸根(取東引指大者長一尺)括樓(四兩切)
右二味細剉茱萸根以酒一升漬之一宿旦絞去滓
宿勿食旦空腹先喫脯然後頓服之小兒分三服亦
療寸白蟲
又方
擣桃葉絞取汁飲一升(千金集驗同一方云平旦飲三合)
又方
真珠(一兩研)亂髮(如雞子大燒末)
右二味内苦酒中旦空腹頓服之令盡(集驗范汪同千金治蟯䖝)
又三蟲者謂長蟲赤蟲蟯蟲也乃有九種而蟯蟲及寸
白人多病之寸白從食牛肉飲白酒所成相連一尺則
殺人服藥下之須結褁潰然出盡乃佳若斷者相生未
巳更宜速除之蟯蟲多是小兒患之大人亦有其病令
人心痛清朝口吐汁煩燥則是也其餘各種種不利人
人胃中無不有者宜服九蟲丸以除之
范汪療三蟲白歛丸方
白歛狼牙雚蘆桃花
貫衆(各三分)橘皮(二分)蕪荑(分)
右七味搗篩蜜丸如小豆大宿勿食旦以漿水服一
劑日中乃食立下男子病大腹面黃欲食肉服此藥
下赤蟲如笋莖者一尺所有頭目百餘枚病愈又九
江謝丘病脅下有積大如杯小腹亦堅伏痛上下移
嘔逆喜唾心下常痛欲食肉服此藥下蟲無頭足赤
身有口尾二百餘枚得愈又九江陳昉病大腹煩滿
常欲食生菜服此藥下白蟲大如臂小者百餘枚立
差姙身婦人不得服之
又療三蟲竹節丸方
燒竹節雷丸(各三分)錫屑(二分)橘皮(一分半)
右四味𢷬篩蜜丸如梧子大一服八丸日三服
又療三蟲芎藭散方
芎藭雷丸桔梗白芷(各四分)
右四味擣散以蜜飲苦酒或米汁服方寸七日三服
又可用蜜丸如梧子吞三十丸當稍稍下不盡更服
一劑(出第十九卷中)
備急療三蟲方
雚蘆(四兩炙)乾漆(二兩熬)吳茱萸(四兩)
右三味為末依前先嚼脯以粥清服方寸七日一服
(肘後范汪同)
雜療蟲方三首
廣濟療蛔蟲寸白蟲方
檳榔(十二分)當歸鶴蝨蕪荑(熬)
橘皮(各六分)貫衆雷丸(各四分)
右七味擣散空腹煮大棗湯服方寸七日二服漸加
至三匕微利無忌(出第四卷中)
千金療蟯蟲蛔蟲及痔䘌蟲食下部生瘡桃湯方
桃皮(一兩)槐子(三兩)艾葉(兩)大棗(三十枚)
右四味以水三升煮取半升空腹頓服之(出第十八卷中)
又療寸白蟲化為水泄出永除方
榧子檳榔蕪荑(等分)
右三味為散温酒服二錢七先燒牛肉脯喫後服藥
也
外臺秘要方卷二十六
