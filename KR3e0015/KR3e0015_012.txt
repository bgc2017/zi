外臺秘要方卷八
唐王燾撰
痰飲論二首
病源痰飲者由氣脉閉塞津液不通水飲氣停在胸腑
結而成痰又其人素盛今瘦水走腸間漉漉有聲謂之
痰飲其為病也胷脅脹滿水榖不消結在腹内兩肋水
入腸胃動作有聲身體重多唾短氣好眠胷背痛甚則
上氣欬逆倚息短氣不得卧其形如腫是也脉偏弦為
飲浮而滑為飲其湯熨針石别有正方補養宣導今附
於後養生方導引法云左右側卧不息十二通療痰飲
不消右有飲病右側卧左有飲病左側卧又有不消氣
排之左右各十二息療痰飲(出第二十卷中)
千金痰飲論問曰夫飲有四何謂師曰有痰飲(一云留飲)有
懸飲有溢飲有支飲問曰四飲之證何以為異師曰其
人素盛今瘦水走腸間瀝瀝有聲謂之痰飲飲後水留
在脅下欬唾引痛謂之懸飲飲水過多歸於四肢當汗
出而不汗出身體疼重謂之溢飲其人欬逆倚息短氣
不得卧其形如腫謂之支飲凡心下有水者築築而悸
短氣而恐其人眩而癲先寒即為虚先熱即為實故水
在於心其人心下堅築築短氣惡水而不欲飲水在於
肺其人吐涎沫欲飲水水在於脾其人少氣身體盡重
水在於肝脅下支滿嚏而痛水在於腎心下悸夫病人
卒飲水多必暴喘滿凡食少飲多水停心下甚者則悸
微者短氣脉雙弦者寒也皆大下後喜虚耳脉偏弦者
飲也肺飲不弦但喜喘短氣支飲亦喘而不能眠加短
氣其脉平也留飲形不發作無熱脉微煩滿不能飲食
脉沉滑者留飲病病有留飲者脅下痛引缺盤欬𠻳轉
甚(一云輒已)其人欬而不得卧引項上痛欬者如小兒掣瘲
狀夫胷中有留飲其人短氣而渴四肢歴節痛心下有
留飲其人背寒冷大如手病人胷息上引此皆有溢飲
在胷中久者缺盤滿馬刀腫有劇時此為氣飲所致也
膈上之病滿喘欬吐發則寒熱背痛惡寒目泣出其人
振振身瞤劇必有伏飲病人一臂不隨時復轉移在一
臂其脉沉細此非風也必有飲在上焦其脉虚者為微
勞榮衛氣不周故也(出第十八卷中通按形不發作謂表無病狀也)
痰飲食不消及嘔逆不下食方九首
病源夫痰水結聚在於胷腑膀胱之間久而不散流行
於脾胃脾胃惡濕得水則脹脹則不能消食也或令腹
裏虚滿或水榖不消化或時嘔逆皆其候也(出第二十卷中)
廣濟療心頭痰積宿水嘔逆不下食前胡丸方
前胡白术甘草(炙各五分)旋復花
豆蔲仁(各三分)人參麥門冬(去心各六分)枳實(炙)
大黃(各四分)
右九味擣篩蜜和為丸如梧子大空肚以酒下二十
丸漸加至三十丸日再服不利忌桃李雀肉海藻菘
菜熱麫炙肉魚蒜粘食生冷等物
又療心胷中痰積氣噎嘔逆食不下方
柴胡橘皮(各六分)茯苓(十分)人參
麥門冬(去心)雞蘇(各八分)㯽榔人(四分末湯成下)生薑(二十分)
右八味切以水八升煮取二升五合絞去滓分温三
服服别相去如人行七八里進一服未差三日更服
一劑以利為度忌酢物生冷油膩粘食(並出一卷中)
千金療痰飲飲食不消乾嘔湯方
澤瀉杏仁(去皮尖)枳實(炙)白术(各三兩)
茯苓柴胡生薑芍藥(各四兩)
旋復花人參橘皮細辛(各二兩)
半夏(四兩洗)
右十三味切以水九升煮取二升七合分為三服忌
桃李雀肉大酢生菜羊肉餳等物
又療胷中痰飲腹中水鳴食不消嘔吐水湯方
大腹㯽榔(四十枚)生薑(八兩)半夏(半升洗)
杏仁(四兩去皮尖)橘皮(三兩)茯苓(五兩)白术(四兩切)
右七味切以水一斗煮取三升去滓分三服忌羊肉
餳大酢桃李雀肉等(古今錄驗同並出第十八卷中)
范汪薑椒湯主胷中積聚痰飲飲食減少胃氣不足欬
逆吐哯方
半夏(三兩洗)生薑(汁七合)桂心附子(炮)
甘草(炙)茯苓桔梗(各一兩)蜀椒(二合汗)
橘皮(二兩切)
右九味切以水七升煮取二升半去滓内薑汁煎取
四升半分三服服三劑佳若欲服大散并諸五石丸
必先服此方及進黃芪丸輩必佳忌海藻菘菜羊肉
餳生葱猪肉冷水酢物(千金翼深師同)
又白术茯苓湯主胷中結痰飲澼結臍下弦滿嘔逆不
得食亦主風水方
白术(五兩)茯苓(三兩)橘皮當歸
附子(炮各二兩)生薑半夏(各四兩切)桂(四兩)
細辛(四兩一作人參)
右九味切以水一斗煮取三升分三服服三劑良忌
羊肉餳桃李雀肉猪肉冷水生葱生菜醋物等(千金翼同)
又旋復花湯主胷膈痰結唾如膠不下食者方
烏頭(五枚去皮熬)旋復花細辛前胡
甘草(炙)茯苓(各二兩)半夏(一兩洗)生薑(八兩)
桂心(四兩)
右九味切以水九升煮取三升分為三服忌羊肉餳
海藻菘菜生葱酢物豬肉冷水等(並出第十六卷中)
延年茯苓飲主心胷中有停痰宿水自吐水出後心胷
間虚氣滿不能食消痰氣令能食方
茯苓(三兩)人參(二兩)白术(三兩)生薑(四兩)
枳實(二兩炙)橘皮(一兩半切)
右六味切以水六升煮取一升八合去滓分温三服如
人行八九里進之忌酢物桃李雀肉等(仲景傷寒論同出第十七卷中)
古今錄驗療胷膈痰飲食噉經日則併吐出食皆不消
出如初空腹一兩日聚食還復吐之極不便此由痰飲
聚下絶不通服此丸宣通下氣方
吳茱萸澤瀉芍藥白术
漢防己赤茯苓(各二兩)蜀大黃(二兩)
右七味擣篩蜜和為丸如梧子大飲服二十五丸忌
桃李雀肉酢物(出第十九卷中)
懸飲方二首
病源懸飲謂飲水過多留在脅下令脅間懸痛欬唾引
脅痛故云懸飲(出第二十二卷中)
范汪大甘遂丸療久澼留水澼飲方
芫花(熬)甘遂葶藶子(熬)大黃
苦參大戟芒硝貝母
桂心(各一兩)杏仁(三十枚)巴豆(三十枚去心皮熬)
烏喙(三分炮令折)
右十二味擣篩其巴豆杏仁擣如膏合以蜜和丸如
大豆許服二丸日三服不知稍加以意將息之大佳
療大水飲病忌食蘆笋豬肉生葱等(出第十六卷中)
千金療懸飲十棗湯方
芫花甘遂大戟
右三味等分擣篩以水一升五合煮大棗十枚取八
合絞去滓内藥末強人取一錢匕羸人半錢匕頓服
之平旦不下者益藥半錢下後以糜粥自養(此本仲景傷寒)
(論方出第十八卷中)
溢飲方三首
病源溢飲謂因大渴而暴飲水水氣溢於腸胃之外在
於皮膚之間故言溢飲令人身體疼重而不汗是其候
也(出第二十卷中)
范汪溢飲者當發其汗大青龍湯主之方
麻黃(六兩去節)桂心(二兩)甘草(炙二兩)生薑(三兩)
石膏(如雞子一枚)杏仁(四十枚去尖皮)大棗(十枚)
右七味㕮咀以水九升先煮麻黃減二升乃内諸藥
煮取三升絞去滓適寒温服一升温覆令汗汗出多
者温粉粉之一服汗出者勿復服汗出多亡陽逆虛
惡風煩躁不得眠脉微弱汗出惡風不可服服之則
厥逆筋愓肉瞤此為逆也忌海藻菘菜生葱(此本仲景傷寒)
(論方出第十六卷中)
千金溢飲者當發其汗宜青龍湯方
麻黃(去節)芍藥細辛桂心
乾薑甘草(炙各三兩)五味子(半升)半夏(半升)
右八味切以水一斗先煮麻黃減二升乃内餘藥煮
三升去滓温服一升忌海藻菘菜羊肉餳生菜生葱
(此仲景傷寒論小青龍湯也出第十八卷中)
千金翼大五飲丸主五種飲一曰留飲停水在心下二
曰澼飲水澼在兩脅下三曰痰飲水在胃中四曰溢飲
水溢在膈上五藏間五曰流飲水在腸間動摇有聲夫
五飲者由飲後傷寒飲冷水過多所致方
遠志(去心)苦參烏賊魚骨藜蘆
白术甘遂五味子大黃
石膏桔梗半夏(洗)紫菀
前胡芒硝括蔞桂心
蓯蓉貝母芫花當歸
人參茯苓芍藥大戟
葶藶黃芩(各一兩)常山甘草(炙)
山藥厚朴細辛(各三分)附子(三分炮)
巴豆(三十枚去皮心)
右三十三味擣篩蜜和為丸如梧子大酒服三丸日
三稍加之忌狸肉桃李雀肉猪肉羊肉餳生葱酢物
生菜野猪肉蘆笋等(胡洽同出第十九卷中)
支飲方九首
病源支飲謂水飲停於胷膈之間支乘於心故云支飲
其病令人欬逆喘息身體如腫之狀謂之支飲(出第二十卷中)
深師療心下有支飲其人喜眩(一作苦冐)澤瀉湯方
白术(二兩)澤瀉(五兩)
右二味切以水二升煮取一升又以水一升煮取五
合合此二汁分為再服忌桃李雀肉等(此本仲景傷寒論方)
千金療支飲不得息葶藶大棗瀉肺湯方
葶藶子(熬令紫色擣為丸如彈丸大)大棗(十二枚)
右二味先以水三升煮大棗得汁二升内葶藶煎取
一升頓服三日一劑可服三四劑(此本仲景傷寒論方)
又嘔家不渴者為欲解本渴今反不渴心下有支飲故
也小半夏湯主之加茯苓者是也先渴却嘔此為水停
心下小半夏加茯苓湯主之卒嘔吐心下痞膈間有水
目眩悸小半夏加茯苓湯方
半夏(二斗)生薑(半斤)茯苓(四兩)
右三味切以水七升煮取一升五合分再服忌羊肉
餳大醋(仲景傷寒論茯苓三兩餘並同)
又假令瘦人臍下有悸者吐涎沫而癲眩水也五苓散
主之方
豬苓(去皮)白术茯苓(各三分)桂心(去皮二分)
澤瀉(五分)
右五味下篩水服方寸匕日三多飲水汗出愈忌桃
李雀肉生葱醋物等(此本仲景傷寒論方)
又心下有痰飲胷脅支滿目眩甘草湯主之方
甘草(二兩炙)桂心白术(各三兩)茯苓(四兩)
右四味細切以水六升煮取三升去滓服一升日三
小便當利忌海藻菘菜生葱桃李醋物等(此本仲景傷寒論方)
又夫酒客欬者必致吐血此坐以極飲過多所致也其
脉虚者必冐其人本有支飲在胷中也支飲胷滿厚朴
大黃湯主之方
厚朴(一兩炙)大黃(六兩)枳實(四兩炙)
右三味細切以水五升煮取二升去滓分温再服之
(此本仲景傷寒論方)
又夫上氣汗出而欬者此為飲也乾棗湯主之若下後
不可與也乾棗湯主腫及支滿澼飲方
大黃大戟(各一兩)芫花(炒)蕘花(各半兩)
甘草(炙)甘遂黃芩(各一兩)乾棗(十枚)
右八味切以水五升煮取一升六合分四服空心服
以快下為佳忌海藻菘菜
又膈閒支飲其人喘滿心下痞堅面黧黑其脉沉緊得
之數十日醫吐下之不愈木防己湯主之方
木防己(三兩)石膏(雞子大三枚)桂心(二兩)人參(四兩切)
右四味以水四升煮取二升去滓分再服虚者即愈
實者三日復發則復與不愈者宜去石膏加茯苓芒
硝湯方
木防己(三兩)桂心(二兩)人參茯苓(各四兩)
芒硝(三合)
右五味以水六升煮四味取二升去滓内芒硝分温
再服取微下利則愈忌生葱(此本仲景傷寒論方深師同並出第十八卷中)
留飲方二首
病源留飲者由飲酒後飲水多水氣停留於胷膈之間
而不宣散乃令人脅下痛短氣而渴皆其候也(出第二十卷中)
范汪海藻丸療腹中留飲方
海藻木防己甘遂蓯蓉
蜀椒(去汗)芫花(熬)葶藶子(熬各一兩)
右七味擣節蜜和為丸如梧子服十丸不差當增之
(出第十六卷中)
千金療病者脉伏其人欲自痢痢者反快雖利心下續
堅滿此為留飲欲去故也甘遂半夏湯主之方
甘遂(大者三枚)半夏(十二枚)芍藥(一兩)甘草(如指大一)
(枚炙)
右四味以蜜半升内藥汁及蜜合一升煎取八大合
頓服之忌海藻菘菜羊肉餳(此本仲景傷寒論方出第十八卷中)
酒澼飲方三首
病源夫酒澼者因大飲酒後渴而引飲無度酒與飲俱
不散停滯在於脅肋下結聚成澼時時而痛因却呼為
酒癖其狀脅下弦急而痛(出第二十七卷中)
深師消飲丸療酒澼飲酒停痰水不消滿逆嘔吐目視
昏>昏>耳聾腹中水聲方
乾薑茯苓(各三兩)白术(八兩)枳實(四枚炙)
右四味擣篩蜜和丸服如梧子五丸日三稍加之若
下去枳實加乾薑二兩名為五飲丸忌桃李雀肉大
醋生冷之類大神驗
又倍术丸療五飲酒澼方
白术(一斤)桂心乾薑(各半斤)
右三味擣篩蜜和丸如梧子飲服十丸稍加之取下
先食服之日再忌桃李雀肉生葱
又温脾丸療久寒宿食酒澼方
乾薑(三兩炒)芍藥(三兩)蜀椒(二兩汗)小草(一兩熬干)
芎藭茯苓桃仁(去皮尖)柴胡(熬干各三)
(兩)大黃(八兩切熬令黃黑)
右九味擣篩蜜和更擣萬杵服如大豆許十丸日三
忌大醋(並出第二十三卷中)
留飲宿食方七首
病源留飲宿食者由飲酒宿食後飲水多水氣停留於
脾胃之間脾得濕氣則不能消食令人噫氣酸臭腹脹
滿亦壯熱或吞酸所以謂之留飲宿食也(出第二十卷中)
深師通草丸療積聚留飲宿食寒熱煩結長肌膚補不
足方
椒目附子(炮)半夏(洗)厚朴(炙各一兩)
芒硝(五兩)大黃(九兩)葶藶(三兩熬)杏仁(三兩去皮)
(尖)
右八味擣篩為末别擣葶藶杏仁令如膏合諸末以
蜜和丸擣五千杵服如梧子二丸忌豬肉羊肉餳等
大效(方中無通草未詳其名出第二十三卷中)
范汪千金丸療心腹留飲宿食方
沙參丹參苦參桂心(各二分)
石膏(五分研)人參(一分)大黃(一分)半夏(五分洗)
乾薑(五分)戎鹽(一分)巴豆(六十枚去皮心)附子(一分炮)
右十二味皆擣合以白蜜和如小豆吞一丸日再令
人先食服一丸不知稍益以知為度忌豬肉冷水羊
肉餳蘆笋生葱
又療留飲宿食桑耳丸方
桑耳(二兩)巴豆(一兩去皮)
右二味擣和以棗膏丸如麻子先食服一丸不下服
二丸病下即止忌野豬肉蘆笋
又主留飲宿食芫花丸方
芫花(一兩熬)大黃甘遂黃連
麻黃(去節)杏仁(去皮尖)甘草(炙)附子(炮令各一)
(兩)巴豆(五十枚去皮心)
右九味擣篩杏仁巴豆别擣如膏合和以蜜丸如小
豆先食服一丸日再不知稍增以知為度忌海藻菘
菜豬肉冷水蘆笋等
又順流紫丸療百病留飲宿食心下伏痛四肢煩疼男
子五勞七傷婦人産有餘疾等方
當歸代赭(各一分)茯苓烏賊魚骨
桂心(各三分)肉蓯蓉(二分)藜蘆(五分小熬)巴豆(六十枚去)
(心皮)
右八味擣篩白蜜和丸先食服如小豆一丸日再不
知增之欲下倍服之别擣巴豆令如膏忌生葱&KR0008;肉
酢物野豬肉蘆笋(並出第十六卷巾)
千金療留飲宿食不消腹中積聚轉下當歸湯方
當歸人參桂心甘草(炙)
芒硝芍藥(各二兩)大黃(四兩)生薑
黃芩澤瀉(各三兩)
右十味切以水一斗煮取三升分三服空心食後服
忌生䓤海藻菘菜(出第十八卷中)
集驗痰飲積聚嘔逆兼風虚勞隂疝方
霜後蒺䔧苖子擣汁一石先以武火煎减半即以
文火煎攪勿停手候可丸止空腹酒下梧子大三
十丸煎服亦得(出第五卷中)
痰澼方二首
病源痰澼者由飲水未散在於胷府之間因遇寒熱之
氣相摶沉滯而成痰也痰之停聚流移於脅肋之間有
時而痛則謂之痰澼(出第二十卷中)
延年療左肋下停痰澼飲結在兩脅脹滿羸瘦不能食
食不消化喜唾乾嘔大便或澀或利或赤或黃腹中有
時水聲腹内熱口乾好飲水漿卒起頭眩欲倒脅下痛
旋復花丸方
旋復花(五分)大黃(七分蒸)茯苓(三分)澤瀉(四分)
人參桂心皂莢(去皮子炙)附子(炮去皮各)
(二分)芍藥(四兩)蜀椒(三分去目汗)乾地黃(四兩)
防葵(取水中浮者)乾薑枳實(炙)杏仁(去皮尖)
葶藶子(四分熬)
右十六味擣篩為末内杏仁葶藶脂中碎研調篩度
蜜和為丸每食後少時白飲服三丸如梧子日二服
稍增以微利為度禁食豬肉魚麫蒜生葱酢今既在
肋下有澼氣水飲結聚不散數發則悶刺心痛又未
曾服如此破澼飲藥雖服補藥澼氣不除終是不損
恐久積聚更急飲食减少此方正與澼氣相當更有
三兩種毒藥今商量除訖其方内有附子及别本續
命丸有烏頭此並破澼疾不得不用復聽臨時不如
服烏頭丸澼氣得减亦未必須服旋復花丸忌酢物
生葱豬肉蕪荑(出第十六卷中)
集驗療痰澼心腹痛兼冷方
鼈甲(炙)柴胡赤芍藥(各八分)甘草(炙)
枳實(炙)生薑白术(各六分)㯽榔(七箇)
右八味切以水六升煮七味取二升半去滓内㯽榔
末分服八合當利忌海藻菘菜莧菜桃李雀肉等(出第)
(五卷中)
飲澼方二首
病源飲澼者由飲水過多在於脅下不散又遇冷氣相
觸而痛呼為飲澼也其狀脅下弦急時有水聲(出第二十卷中)
深師附子湯療氣分心下堅如盤邊如旋柸水飲所作
此湯主之方
桂心(三兩)生薑(三兩)麻黃(去節三兩)甘草(炙二兩)
細辛(三兩)大附子(一枚炮)大棗(十二枚)
右七味切以水七升先煮麻黃再沸掠去沫乃下諸
藥煮取二升去滓分服七合當汗出如蟲行皮中即
愈神驗忌海藻菘菜生葱豬肉冷水生菜等(仲景傷寒論名)
(桂枝去芍藥加麻黃細辛附子湯並出第二十二卷中)
備急療心下堅大如盤邊如旋盤水飲所作枳實白术
湯方
枳實(七枚灸)白术(三兩)
右二味切以水一斗煮取三升分三服腹中輭即散
此出姚大夫方忌桃李雀肉等物(此本仲景傷寒論方出第三卷中)
癖飲方七首
病源此由飲水多水氣停聚兩脅之間遇寒氣相摶則
結聚而成塊謂之癖飲在於兩脅下弦旦起按之作水
聲也(出第二十卷中)
深師朱雀湯療久病癖飲停痰不消在胷膈上液液時
頭眩痛苦攣眼睛身體手足十指甲盡黃亦療脅下支
滿飲輒引脅下痛方
甘遂芫花(各一分)大戟(三分)
右三味為散以大棗十二枚擘破以水六升先煎棗
取二升内藥三方寸匕更煎取一升一合分再服以
吐下為知未知重服甚良無比(出第二十三卷中通按此即前十棗湯)
千金中候黑丸療癖飲停結悶滿目闇方
巴豆(八分去心皮熬)芫花(三兩熬)桂心(四分)桔梗(四分)
杏仁(五分去皮尖)
右五味擣篩蜜和丸飲服如胡豆三丸日一稍增得
快下為度忌豬肉蘆笋生葱等(肘後同)
千金半夏湯療痰冷癖飲胷膈中不理方
白术(三兩)半夏(一升洗)生薑(八兩)茯苓(二兩)
人參桂心甘草附子(炮各二兩)
右八味切以水八升煮取三升絞去滓分温三服忌
羊肉餳桃李雀肉大酢生葱海藻菘菜豬肉冷水
又旋復花丸療停痰癖飲結在兩脅腹脹滿羸瘦不能
食食不消化喜唾乾嘔大小便或澀或痢水在腸胃動
摇作水聲方
旋復花桂心枳實(炙)人參(各五分)
乾薑芍藥白术(各六分)茯苓
狼毒(炙)烏頭(炮)礜石(燒各八分)細辛
大黃黃芩葶藶子(熬)厚朴(炙)
芫花(熬)吳茱萸橘皮(各四分)甘遂(三分)
右二十味擣篩蜜和丸酒服如梧子五丸日再服加
之以知為度忌桃李雀肉大酢豬肉生菜生薑等大
驗(並出第十八卷中)
千金翼前胡湯主胷中久寒癖實宿痰膈塞胷痛不通
利三焦冷熱不調飲食損少無味或寒熱體重卧不欲
起方
前胡(三兩)生薑(四兩)黃芩(一兩)人參(二兩)
吳茱萸(一兩)大黃(二兩)防風(一兩)杏仁(三十枚去)
(皮尖)當歸甘草(各二兩炙)半夏(三兩洗)
麥門冬(一兩去心)
右十二味切以水一斗煮取三升去滓分温三服日
三服三劑良深師云若脅下滿加大棗二枚利水亦
佳忌海藻菘菜羊肉餳等
又半夏湯主痰飲癖氣吞酸方
半夏(三兩洗)生薑(六兩切)附子(一枚燒)吳茱萸(三百)
(粒炒)
右四味切以水五升煮取二升半去滓分温三服老
小服半合日三忌豬羊肉餳
又薑附湯主痰癖氣方
生薑(八兩切)附子(四枚)
右二味水五升煮取二升分再服亦主卒風大良忌
豬肉冷水(深師同出第十九卷中)
冷痰方四首
病源冷痰者言胃氣虚弱不能宣行水榖故使痰水結
聚停於胷膈之間遂令人吞酸氣逆四肢變青不能食
飲(出第二十卷中)
范汪病痰飲者當以温藥和之療心腹虚冷遊痰氣上
胷脅滿不下食嘔逆胷中冷半夏湯方
半夏(一升洗)生薑(一斤)橘皮(四兩)
右三味切以水一斗煮取三升分三服若心中急及
心痛内桂枝四兩若腹痛内當歸四兩羸瘦老小者
服之佳忌羊肉餳
又方
半夏(一升湯洗)生薑(一斤)桂心(三兩)甘草(三兩炙)
右四味切以水七升煮取二升半分三服忌海藻菘
菜羊肉餳生葱(並出第十六卷中)
千金茯苓湯主胷膈痰滿方
茯苓(四兩)半夏(一升洗)生薑(一斤)桂心(八兩)
右四味切以水八升煮取二升半分四服冷極者加
大附子四兩氣滿者加㯽榔三七枚忌酢物羊肉生
葱餳(出第十八卷中)
千金翼論曰凡痰飲盛吐水無時節其源為冷飲過度
遂令痼冷脾胃氣羸不能消於食飲食飲入胃皆變成
冷水反吐不停者赤石脂散主之方
赤石脂(三斤)
右一味擣下篩服方寸匕日三酒飲並可稍稍加至
三匕服盡三斤則終身不吐水又不下利補五藏令
肥健有人久患痰飲諸藥不差惟服此一斤則愈(出第)
(十九卷中)
痰結實及宿食方三首
病源此由痰水積聚在於胷腑遇冷熱之氣相摶結實
不消故令人心腹痞滿氣息不安頭眩目暗常欲嘔逆
故言痰結實(出第二十卷中)
集驗療宿食結實及痰澼癖實瓜蒂散方
瓜蒂(一兩)赤小豆(四兩)
右二味擣篩温湯三合以散一錢匕投湯中和服之
須臾當吐不吐更服半錢湯三合令吐如吐不止飲
冷水(備急救急同出第四卷中)
千金松蘿湯主胷中痰積熱皆除之方
松蘿(二兩)烏梅梔子(各二七枚)常山(三兩)
甘草(一兩炙)
右五味切以酒三升漬一宿平旦合水三升煮取二
升半去滓頓服之亦可再服得快吐止忌海藻菘菜
生葱菜
又撩膈散療心上結痰實寒冷心悶方
瓜丁(二十八枚)赤小豆(二十枚)人參甘草(炙各一分)
右四味擣為散酒服方寸匕日二亦療諸黃忌海藻
菘菜(並出第十八卷中)
胷中痰澼方三首
肘後療胷中多痰頭痛不欲食及飲酒則瘀阻痰方
&KR0552;石(一兩)
右一味以水二升煮取一升内蜜半合頓服之須臾
未吐飲少熱湯
又方
杜蘅(三兩)瓜蔕(三七枚)松蘿(三兩)
右三味切以水酒一升二合漬之再宿去滓温分再
服一服不吐晩更一服(千金同並出第三卷中)
千金治膈湯主胷中痰澼方
常山(三兩)甘草(一兩)松蘿(一兩)瓜蔕(二七枚)
右四味酒水各二升半煮取一升半初服七合取吐
吐不盡餘更分二服得快吐差後須服半夏湯在前
冷痰部中忌海藻菘菜生葱生菜(備急肘後同出第十八卷中)
痰厥頭痛方八首
病源謂痰水在於胷膈之上又犯大寒使陽氣不行令
痰水結聚不散而隂氣逆上上與風痰相結上衝於頭
即令頭痛或數歲不已久連腦痛故云膈痰風厥頭痛
若手足寒冷至節則死(出第二十卷中)
千金療卒頭痛如破非中冷又非中風其病是胷膈中
痰厥氣上衝所致名為厥頭痛吐之則差方
但單煮茗作飲二三升許適冷煖飲三升須臾適
吐適吐畢又飲能如此數過劇者須吐膽汁乃止
不損人渴而即差(集驗同出第十八卷中)
千金翼葱白湯主冷熱膈痰發時頭痛悶亂欲吐不得
方
葱白(二七莖)烏頭(二分炮)甘草(二分炙)真珠(二分研)
常山(二分)桃葉(一把)
右六味切以酒四升水四升合煮取三升去滓内真
珠服一升得吐止忌海藻菘菜豬肉冷水生葱生菜
生血等物(千金深師同)
又療痰飲頭痛往來寒熱方
常山(一兩)雲母粉(二兩)
右二味為散熟湯服方寸匕吐之止若吐不盡更服
忌生葱生菜(深師云用雲母半兩鍊之餘同並出第十九卷中)
備急葛氏主卒頭痛如破非中冷又非中風是胷膈中
痰厥氣上衝所致名厥頭痛吐即差療方
釜下墨(四分)附子(三分炮)
右二味擣散以冷水服方寸匕當吐愈一方有桂心
一分忌豬肉冷水(文仲肘後同)
又方
以鹽湯吐不吐撩出(張文仲同)
又方
苦參桂心半夏(洗)
右三味等分為末苦酒和以塗痛上則差忌生葱羊
肉餳(肘後同)
又方
常山(四分)甘草(半兩)
右二味切以水七升煮取三升服一升不吐更服亦
可内蜜半升忌生葱生菜海藻菘菜(千金肘後延年同)
又方
烏梅(三十枚)鹽(三指撮)
右二味以酒三升煮取一升一服當吐愈(肘後同)
風痰方五首
延年白术丸主除風痰積聚胃中冷氣每發動令人嘔
吐食或吐清水食飲减少不作肌膚方
白术(五分)白芷(三分)乾薑石斛(各六分)
五味子細辛橘皮厚朴(灸)
桂心防風茯苓甘草(各四分)
右十二味擣篩蜜和丸如梧桐子服十丸飲下日二
加至二十丸忌桃李雀肉生葱海藻菘菜生菜酢物
(一方有人參五分十三味蔣孝璋處)
又茯苓湯主風痰氣發即嘔吐欠呿煩悶不安或吐痰
水者方
茯苓(三兩)人參生薑橘皮
白术(各二兩)
右五味切以水五升煮取一升五合去滓温分三服
中間任食忌大醋桃李雀肉等(出第十七卷中)
又木蘭湯主熱痰飲氣兩肋滿痛不能食者方
木蘭枳實(灸)黃芩白术(各三兩)
漏蘆根白歛升麻芍藥
桔梗(各二兩)生薑大黃(各四兩)
右十一味以水八升煮取二升六合分為三服如人
行三四里進一服忌桃李猪肉雀肉(一方有玄參三兩)
又茯苓飲主風痰氣吐嘔水者方
枳實(炙一兩)茯苓白术人參(各二兩)
生薑(四兩)橘皮(一兩半)
右六味切以水五升煮取一升半分三服中間任食
忌桃李雀肉大醋(張文仲處並出第六卷中)
又療風痰飲氣逆滿惡心不能食方
人參(二兩)枳實(炙)白术(各三兩)生薑(四兩)
桂心(一兩半)
右五味切以水五升煮取一升五合分温三服忌桃
李雀肉生葱(張文仲處出第十七卷中)
療諸痰飲方四首
廣濟療飲氣痰膈食則嘔吐方
茯苓(八分)橘皮(六分)甘草(四分炙)生薑(八分)
雞蘇(六分)人參(四分)
右六味切以水五升煮取一升五合去滓分温二服
服别相去如人行六七里進一服不利忌海藻菘菜
酢物(出第一卷中)
千金順流紫丸療心腹積聚兩脅脹滿留飲痰澼大小
便不利小腹切痛膈上寒方
代赭(三分)烏賊魚骨(炙三分)半夏(三分)
巴豆(七分去心皮熬)桂心(四分)石膏(五分研)
右六味擣篩蜜和丸平旦服一丸如胡豆至二丸忌
羊肉餳猪肉蘆笋生葱(出第十八卷中通按此方比前紫丸少當歸茯苓蓯蓉黎)
(蘆多半夏石膏)
延年前胡湯主胷背氣滿膈上熱口乾痰飲氣頭風旋
方
前胡(三兩)枳實(炙)細辛杏仁(去尖皮碎)
芎藭防風澤瀉麻黃(去節)
乾薑芍藥(已上各三兩)茯苓(一作茯神)生薑(各四兩)
桂心甘草(炙各二兩)
右十四味切以水九升煮取二升六合分三服微汗
忌生冷油滑猪牛肉麫海藻菘菜生葱生菜酢物(出第)
(十七卷中)
古今錄驗薑附湯療冷胷滿短氣嘔沫頭痛飲食不消
化方
附子(六分)生薑(十二分)
右二味切以水八升煎取三升二合分為三服忌猪
肉冷水等(出第九卷中)
胃反方一十首
病源夫榮衛俱虚血氣不足停水積飲在於胃管則藏
冷藏冷而脾不磨脾不磨則宿榖不化其氣逆而成胃
反也則朝食暮吐暮食朝吐心下牢大如杯往來寒熱
甚者食已則吐其脉緊而弦緊則為寒弦則為虚虚寒
相摶故食已則吐名為反胃也(出第二十一卷中)
集驗療胃反不受食食已嘔吐大半夏湯方
人參(一兩)茯苓(四兩)青竹茹(五兩)大黃(六兩)
橘皮乾薑(各三兩)澤瀉甘草(炙)
桂心(各二兩)
右九味切以水八升煮取三升服七合日三夜一已
利去大黃用泉水東流水尤佳忌海藻菘菜生葱大
酢(千金備急張文仲同方中無半夏未詳其名)
又療胃反吐而渴者茯苓小澤瀉湯方
茯苓澤瀉半夏(各四兩)桂心
甘草(炙各二兩)
右五味以水一斗煮取二升半去滓服八合日三忌
海藻菘菜羊肉餳生葱酢物等(千金加生薑四兩)
又療胃反朝食暮吐食訖腹中刺痛此由久冷者方
橘皮(一兩)白术人參(各二兩)蜀椒(一百二十)
(粒汗)桂心(一兩)薤白(一握去青)
右六味切以水二升漬一宿内猪肚中縫合三升水
煮水盡出之決破去滓分三服忌桃李雀肉生葱(千金)
(用羊肚)
又療胃反大驗方
前胡生薑(各四兩)阿膠(一兩)大麻子仁
(熬)吳茱萸(各五合)桂心(三寸)甘草(五寸炙)
大棗(十枚)
右八物切以酒二升水三升煮取一升七合分再服
忌生葱海藻菘菜等物(一方有橘皮三兩)
又療胃反吐食者方
擣粟米作粉水和作丸如楮子大七枚爛煮内酢
中細細吞之得下便已麫亦得用之
又方
好麫十斤麤地黃二斤二味擣日乾酒服若飲三
方寸匕日三服(千金云治酢咽通按生地黃同麫食之殺虫虫去則胃安也)
又主胃反食則吐出上氣者方
灸兩乳下各一寸以差為度
又方
灸臍上一寸二十壯
又方
灸内踝下三指稍邪向前有穴三壯即差
又方
蘆根茅根各二兩
右二味切以水四升煮取二升頓服得下食(以上並與千金)
(同並第十六卷中)
崔氏療食則吐或朝食夜吐名曰胃反或氣噎不飲食
數年羸削唯飲水亦同此方(朱靈感錄送)
製半夏(六兩)人參(三兩)生薑(一兩)橘皮(二兩)
舂杵頭糠(一升綿褁)牛涎(一升)厚朴(二兩炙)
羚羊角(三兩削)
右八味切以水八升煮取三升分温三服相去十里
久欲頻服者可至三劑氣噎病者胃閉不受食唯飲
水水入吐出積年不差乃至於死人間多有此病此
方救療有效忌羊肉餳粘食
又華佗療胃反胃反為病朝食夜吐心下堅如杯往來
寒熱吐逆不下食此為寒癖所作療之神效方
真珠雄黃丹砂(以上研各一兩)朴硝(二兩)
乾薑(十累)
右五味擣篩蜜丸先食服如梧子二丸小煩者飲水
則解之忌生血物(一方有桂心一兩必效云治心下堅痛胃反寒病所作久變成肺痿)
(方備急集驗千金張文仲同並出第四卷中)
救急療胃反方
昔在幼年經患此疾每服食餅及羹粥等物須臾
吐出正觀中許奉御兄弟及柴蔣等家時稱名醫
奉勑令療罄竭心力所患終不能瘳漸羸憊候絶
朝夕忽有一衛士而云服驢小便極驗此日服食
二合然後食唯吐一半晡時又服二合人定時食
粥吐便即定迄至今日午時奏知之大内中有五
六人患胃反同服用一時俱差此藥稍有毒服時
不可過多承取尿及熱服二合病若深七日以來
服之良後來療人並差(必效同出第六卷中通按驢尿治虫隔)
必效人參湯主胃逆不消食吐不止方
人參澤瀉桂心(各二兩)橘皮
甘草(炙)黃芪(各三兩)茯苓(四兩)生薑(八兩)
麥門冬(二升去心)半夏(一升製)大黃(一兩半)
右十一味切以水一斗二升煮取三升二合服八合
日三夜一服若羸人服六合已下去大黃忌海藻菘
菜酢物生葱羊肉餳(千金同)
又療胃反朝食夜吐夜食朝吐諸藥療不差方
羊肉去脂膜作脯以好蒜虀空腹任意多少食之
立見效驗
又療胃反吐水及吐食方
大黃(四兩)甘草(二兩炙)
右二味切以水三升煮取一升去滓分温再服如得
可則隔兩日更服一劑神驗千金不傳忌海藻菘菜
(此本仲景傷寒論方並出第二卷中)
萬全方療脾飲食吐逆水榖不化此為胃反半夏飲子
方
製半夏(八分)厚朴(炙)人參白术
生薑(切)棗(各六分)粳米(兩合)橘皮(四分)
右八味細切以水二大升煎取一升去滓分温四服
空肚服二服忌羊肉餳(並出第一卷中)
脾胃弱不能食方三首
病源脾者藏也胃者腑也脾胃二氣相為表裏胃為水
榖之海主受盛飲食者也脾氣磨而消之則能食今脾
胃二氣俱虚弱故不能食也尺脉浮滑速疾者食不消
脾不磨也(出第二十一卷中)
廣濟療脾胃氣微不能下食五内中冷時微下痢方
白术(八兩)神麴(末五兩)甘草(二兩炙)乾薑(二兩)
枳實(二兩炙)
右五味擣篩蜜和丸空腹温酒服如梧子二十丸日
二服漸加至三十丸腹中有痛加當歸二兩忌熱麫
海藻菘菜桃李雀肉等(出第一卷中)
延年人參飲主虚客熱不能食惡心方
人參麥門冬(去心)橘皮白术
厚朴(各二兩炙)茯苓(四兩)生薑(三兩切)甘草(一兩炙)
右八味切以水八升煮取三升分為三服日三忌海
藻菘菜桃李雀肉等(蔣孝瑜處大效)
又厚朴湯療不能食腹内冷氣方
厚朴(三兩炙)白术人參(各一兩)茯苓(三兩)
生薑(五兩)橘皮(二兩)
右六味切以水四升煮取一升二合分為三服忌桃
李雀肉酢物(蔣孝瑜處出第六卷中)
脾胃病日漸瘦困不食方三首
廣濟主脾胃中熱消渴小便數骨肉日漸消瘦方
黃連麥門冬(各十二分去心)苦參
括蔞知母茯神土瓜根(各八)
(分)人參甘草(炙各六分)
右九味擣篩蜜和丸每食後少時煮蘆根大麥飲服
如梧子二十丸日二服漸加至四十丸不利忌海藻
菘菜猪肉冷水酢等物
又主胃氣冷弱食則吐逆從朝至夜不得食食入腹則
脹氣滿急大便出飯粒如故帶酸氣而羸計日漸困者
方
吳茱萸(二兩)白术(三兩)人參乾薑
甘草(炙)五味子(各二兩)麴末麥蘖(末各五合)
厚朴(一兩半)桂心(一兩)
右十味擣篩為散空腹煮生薑湯服方寸匕一日三
服漸加至二匕忌生葱桃李雀肉海藻菘菜(出第一卷中)
延年白术丸療惡心數吐水不多能食少心力者方
白术乾薑人參厚朴(炙)
桂心(各六分)細辛茯苓當歸
茯神枳實(炙)五味子附子(各六分炮)
吳茱萸(六分)遠志(五分去心)旋復花(四分)澤瀉(五分)
右十六味擣篩蜜和為丸如梧子酒服二十丸日再
服加至三十五丸忌桃李雀肉大酢生菜生葱猪肉
冷水(出第十七卷中)
胃實熱方二首
千金凡右手關上脉陽實者足陽明經也病苦頭痛(脉經)
(云陽中堅痛而熱)汗不出如温瘧脣口乾善噦乳癰缺盆腋下
腫名曰胃實熱也
療胃實瀉胃熱湯方
梔子仁(二兩)芍藥(四兩)白术(五兩)茯苓(三兩)
生地黃(汁一升)射干(三兩)赤蜜(一兩)升麻(三兩)
右八味切以水七升煮六味取一升五合去滓下地
黃汁兩沸次下蜜煎取二升分三服老小以意服之
忌桃李雀肉酢物蕪荑等
又方
灸膝下三寸兩脚三里穴各三十壯主胃中熱病
胃虚寒方七首
千金右手關上脉陽虚者足陽明經也病苦脛寒不得
卧惡風寒洒洒目急腹中痛耳虚鳴時寒時熱脣口乾
面浮腫名曰胃虚冷也又療胃虚冷少氣口苦身體無
澤補胃湯方
防風栢子仁細辛桂心
橘皮(各二兩)芎藭吳茱萸人參(各三兩)
甘草(一兩炙)
右九味切以水一斗煮取三升分温三服忌海藻菘
菜生葱生菜等物
又補胃虚寒身枯絶骨諸節皆痛人參散方
人參細辛甘草(炙各六分)桂心
當歸(各七分)麥門冬(七分去心)乾薑(八分)遠志肉(四分)
蜀椒(三分汗)吳茱萸(二分)
右十味為散食後服方寸匕温清酒進之忌海藻菘
菜生葱生菜(並出第十六卷中)
范汪療胃氣虚不欲食四肢重短氣調和五藏并療諸
病調中湯方
薤白(切一升)枳實(六枚炙)橘皮(三枚)大棗(十二枚)
粳米(三合)香豉(六合)
右六味切枳實橘皮棗以水六升先煮薤得四升内
諸藥煮取一升半適寒温服中分服之良(一方生薑四分出第)
(二十一卷中)
刪繁療胃虚苦饑寒痛人參補虚湯方
人參當歸茯苓桔梗
芎藭橘皮厚朴(炙各三兩)桂心
甘草(炙各二兩)白术(五兩)吳茱萸(二兩)大麥蘖(二升)
(炒)
右十二味切以水一斗二升煮取三升去滓分三服
忌海藻菘菜桃李雀肉生葱猪肉酢等物(出第十一卷中)
又白术八味等散方(與前療同)
白术厚朴(炙)人參吳茱萸
麥蘖(炒)茯苓芎藭橘皮(各三兩)
右藥擣篩為散食前服方寸匕煖酒進之隨性服忌
桃李雀肉大酢(出第四卷中)
延年補胃飲主胃氣虚熱不能食兼渴引飲方
茯苓(四兩)人參(三兩)橘皮(二兩)生薑(三兩)
薤白(切一升)豉(五合綿褁)糯米(二合)
右七味切以水七升煮取三升去滓分温六服中間
任食一日令盡忌酢物(張文仲處出第一卷中)
五膈方八首
病源五膈氣者謂憂膈恚膈氣膈寒膈熱膈也憂膈之
為病胷中氣結煩悶津液不通飲食不下羸瘦不為氣
力恚膈之為病心下苦實滿噫輒酢心食不消心下積
結牢在胃中大小便不利氣膈之為病胷脅逆滿噎塞
胷膈不通噫聞食臭寒膈之為病心腹脹滿欬逆腹上
苦冷雷鳴繞臍痛食不消不能食肥熱膈之為病藏有
熱氣五心中熱口中爛生瘡骨煩四肢重脣口乾燥身
體頭面手足或熱腰背疼痛胷痺引背食不消不能多
食羸瘦少氣及癖也此是方家所說五膈形證也經云
陽脉結謂之膈言憂恚寒熱動氣傷神而氣之與神並
為陽也傷動陽氣致隂陽不和而腑藏生病結於胷膈
之間故稱為膈氣衆方說五膈互有不同但傷動之由
有五故云五膈氣(出第十三卷中)
備急膈中之患名曰膏肓湯丸徑過針灸不及所以作
丸含之令氣勢得相熏染有五膈要丸方
麥門冬(十分去心)椒(六分汗)遠志附子(炮)
乾薑人參桂心細辛(各六分)
甘草(十分炙)
右九味擣篩以蜜和丸如彈子以一枚著牙齒間含
稍稍嚥汁日三主短氣胷滿心下堅冷氣此病有十
許方率皆相類此丸最效五膈者謂憂膈氣膈恚膈
熱膈寒膈也忌猪肉生菜海藻菘菜生葱(千金肘後文仲同出)
(第三卷中)
張文仲五膈丸方
吳茱萸麴杏仁(去皮尖)乾薑
蜀椒(汗)好豉(熬)
右六味等分擣篩蜜和丸如梧子飲服七丸日三忌
生冷(此方出隱居效驗備急肘後同出第三卷中)
延年秘錄凡憂膈氣膈食膈寒膈飲膈五病同藥常以
憂愁思慮食飲而得之若寒食食生菜便發其病苦心
滿不得氣息引脊痛如刺之狀食則心下堅大如粉絮
大痛欲吐吐則差飲食不得下甚者乃手足冷上氣欬
逆喘息氣短療以九物五膈丸方
麥門冬(去心)蜀椒(汗各三兩)遠志(三兩去心)甘草(五兩炙)
附子(一兩炮)乾薑(三兩)人參(四兩)桂心(三兩)
細辛(三兩)(通按此即前五膈要丸一味不差)
右藥擣篩蜜和微使淖置有蓋器中先食服大如彈
子丸一丸置喉中稍嚥之喉中胷中當熱藥力稍盡
復含一丸日三四夜一二服服藥七日愈二十日平
復若不能含者可一大丸作二小丸盡服之唯夏月
合乃益麥門冬甘草人參耳其餘不異神良椒當以
銅器熬於火上使極熱下置地内椒器中熟攪之須
臾汗出便擣合同處椒力有熱亦去其毒非令有熱
也忌海藻菘菜猪肉冷水生葱生菜(千金集驗同不能具於此方錄)
(用之耳)
古今錄驗大五膈丸療膈中遊氣上下無常處藏有虚
冷氣迫咽喉胷滿氣逆脅有邪氣食已氣滿羸瘦著牀
骨立往來寒熱腹中不調或下痢嘔逆欬𠻳骨肉銷盡
服之令人能食長肌肉強筋骨利五藏好顔色補不足
益氣力方
細辛桂心黃芩食茱萸
厚朴(炙各三分)杏仁(三十枚去尖)乾薑川椒(汗)
遠志(各三分去心)小草芍藥附子(炮)
當歸(各二分)黃連(二分)
右十四味擣篩蜜和服如梧子二丸日三不知加之
以知為度忌猪肉冷水生葱菜等
又五膈丸療憂膈氣膈食膈寒膈飲膈異病同藥神方
人參附子(炮)遠志(去心)桂心
細辛(各四分)乾薑蜀椒(各五分汗)
右七味擣篩以蜜和服如彈丸著牙下㕮咀嚥之若
病劇者日三夜再并療諸毒風注氣腹中百病皆應
當得真新好藥即可中病耳神祕妙方不傳忌生葱
生菜猪肉冷水等物(通按此方比前五膈丸同但少麥冬甘草二味)
又療邪氣嘔逆吸氣五膈為病五藏俱虚則受風冷五
藏有邪呼吸不足隂注於内陽結於外隂陽錯亂語言
無常膈中左右狀如結氣喉咽不利氣出不入此血氣
衰微藏凝冷氣成之服此丸安榖通氣温藏五膈丸出
僧深方
蜀椒(一升汗)乾薑(二兩)桂心(二兩)芍藥(一兩半)
半夏(洗)細辛茯苓(各一兩)前胡(一兩半)
右八物擣篩蜜和服如彈丸一枚喉中稍稍吞之可
增至三丸或冷則加遠志一兩佳日再忌羊肉餳生
葱生菜醋物
又療胷痛逹背膈中煩滿結氣憂愁飲食不下藥悉主
之宜丸方
製半夏(一分)甘草(炙)遠志(去心各四分)乾薑
桂心細辛椒(去目汗)附子(炮各二分)
右八味擣篩以蜜和為丸先飯酒若粳米飲服如梧
子五丸日三稍增至十丸忌海藻菘菜羊肉餳猪肉
冷水生葱生菜(並出第十八卷中)
經心錄五膈丸療寒冷則心痛咽中如有物吐之不出
咽之不入食飲少方
乾薑(三兩)麥門冬(二兩去心)附子(一兩炮)細辛(二兩)
蜀椒(一兩汗)遠志(一兩去心)甘草(一兩炙)人參(二兩)
食茱萸(二兩)桂心(三兩)(通按此方即前五膈丸多食茱萸一味)
右十味蜜和為丸如梧子服五丸日二忌猪肉冷水
海藻菘菜生葱生菜(千金同出第二卷中)
七氣方三首
病源七氣者寒氣熱氣怒氣恚氣喜氣憂氣愁氣凡七
種氣積聚堅大如柸若拌(一作盤蒲官切)在心下腹中疾痛欲
死飲食不能時來時去每發欲死如有禍祟此皆七氣
所生寒氣則嘔吐惡心熱氣則說物不竟言而迫(一云恍惚)
(不章)怒氣則上氣不可忍熱痛上搶心短氣欲死不得氣
息恚氣則積聚在心下心滿不得飲食喜氣則不可疾
行不能久立憂氣則不可劇作暮卧不安席愁氣則喜
忘不識人語置物四方還取不得去處若聞急則四肢
手足筋攣不能舉狀如得病此是七氣所生男子卒得
飲食不時所致婦人則産中風餘疾(千金同出第十三卷中)
千金七氣丸方
烏頭(七分炮)紫菀前胡半夏(洗)
細辛丹參茯苓芎藭
桃仁(去尖皮)吳茱萸桂心桔梗
石膏(各三分研)人參甘草防葵(各四分千)
(金作防風)大黃(七分)乾薑(二分)蜀椒(二分汗)
菖蒲(三分)
右二十味擣篩為末蜜和丸酒服如梧子三丸日三
加至十丸一方去半夏加甘遂三分忌海藻菘菜羊
肉餳猪肉冷水生葱大酢生菜(一方有芍藥無菖蒲)
又七氣丸主七氣七氣者寒氣熱氣怒氣恚氣喜氣憂
氣愁氣此七氣為病皆生積聚堅牢如柸心腹絞痛不
能飲食時去時來發則欲死凡寒氣狀吐逆心滿熱氣
狀恍惚眩冐失精怒氣狀上氣不可當熱痛上盪心短
氣欲絶不得喘息恚氣狀積聚心滿不得食飲喜氣狀
不可疾行久立憂氣狀不可苦作卧不安席愁氣狀平
故怒氣善忘四肢跗腫不得舉止亦療産後中風餘疾
方
大黃(十分)椒(二分)人參半夏(洗)
芎藭柴胡甘草(炙)桔梗
石膏菖蒲桃仁(去皮尖)吳茱萸
茯苓(各三分)乾薑(四分)細辛(三分)
右十五味擣篩蜜和丸如梧子酒服三丸日三加至
十丸忌羊肉餳生葱海藻菘菜猪肉生菜酢物
又七氣湯療虚冷上氣勞氣方
半夏(一升洗)生薑(十兩)人參桂心
甘草(炙各一兩)
右五味切以水一斗煮取三升分為三服日三忌羊
肉餳生葱海藻菘菜(並出第十七卷中)
氣噎方六首
病源此由隂陽不和藏氣不理寒氣填於胷膈故氣噎
塞不通而謂之氣噎令人喘悸胷背痛也(出第二十卷中)
廣濟療噎胷脅氣滿每食氣噎通氣湯方
半夏(洗)生薑(各六兩)橘皮桂心(各三兩切)
右四味切以水八升煮取二升五合絞去滓分温三
服服别相去如人行六七里服忌羊肉生葱餳等(出第)
(一卷中)
深師療胷滿氣噎通氣湯方
半夏(八兩洗)生薑(六兩)桂心(二兩)大棗(三十枚)
右四味切以水八升煮取三升分服五合日三夜一
忌羊肉餳生葱(千金同出第二十二卷中)
集驗療氣噎煎方
蜜酥薑汁各一升
右三味合和微火煎五六大沸取如大棗二枚内酒
中飲之直抄服之亦好(千金古今錄驗同)
又通氣噎湯方
半夏(三兩洗)桂心(三兩)生薑(八兩)羚羊角(三兩)
右四味切以水八升煮取三升分服半升日再服忌
羊肉生葱餳(古今錄驗同並出第四卷中)
救急療喉中氣噎方
半夏(洗)柴胡生薑(各三兩)羚羊角(屑一)
(法三兩)犀角(屑)桔梗昆布
通草甘草(炙各二兩)
右九味切以水八升煮取三升分三服忌羊肉餳猪
肉海藻菘菜等
古今錄驗羚羊角湯療噎氣不通不得下食方
羚羊角(屑二兩)厚朴(炙)吳茱萸乾薑(各三兩)
通草橘皮(各二兩)烏頭(十五枚炮)
右七味切以水九升煮取三升分三服日三忌猪肉
冷水(深師千金同出第二十七卷中)
諸噎方一十二首
病源夫隂陽不和則三焦膈絶三焦膈絶則津液不利
故令氣塞不調理也是以成噎此由憂恚所致憂恚則
氣結氣結則不宣流使噎噎者噎塞不通也(出第二十卷中)
深師療噎方
羚羊角(屑)前胡甘草(各一兩)人參
橘皮(各二兩)
右五味切以水六升煮取二升分四服忌海藻菘菜
又方
鸕鷀喙
右一物當噎時以銜之則下(肘後同)
又方
羚羊角
右一物多少自在末之飲服亦可以角摩噎上良(並出)
(第二十二卷中)
廣利方療因食即噎塞如炙肉&KR0008;在咽中不下方
吳射干(六分)升麻(四分)桔梗(四分)木通(十二分)
赤茯苓(八分)百合(八分)紫菀頭(二十一枚)
右七物切以水二大升煎取九合去滓分温三服食
後良久服忌猪肉酢物(出第四卷中)
千金理諸噎方
常食乾粳米飯即不噎
又方
炭末細羅蜜丸如彈子大含少細細嚥津即下(集驗)
(同並出第十六卷中)
集驗療噎方
取頭垢如棗大以粥若漿水和服之(肘後深師同出第十卷中)
必效主噎方
𨫼捺大椎盡力則下仍令坐之(通按𨫼捺未詳仍令坐之亦未詳)
又方
以酢煮麫糊噉之則差此只可一兩日差欲長久
絶者取溲為丸如彈子酢中煮熟於水中澤却及
熱則食二十丸神驗不過兩三度則差大效
又半夏湯主噎方
生薑(四兩)半夏(一升洗)石膏(四兩碎)小麥(一升完用)
吳茱萸(一升)赤小豆(二十顆)大棗(二十一顆)人參
甘草(炙)桔梗桂心(各二兩)
右十一味切以酒二升水八升煮取三升分三服忌
猪羊肉海藻菘菜餳生葱等(古今錄驗有括蔞無桔梗名乾薑湯不用生薑)
又方
杏仁(二兩去尖皮)桂心(二兩)
右二味末之蜜和丸含之如棗核許稍稍嚥之臨食
先含極效忌生葱(千金同並出第二卷中)
古今錄驗療噎方
蘆根(三斤)
右一味切以水一斗煮取四升分四服(出第二十七卷中)
卒食噎方九首
病源此由藏氣冷而不理津液澀少而不能傳行飲食
故食入則噎塞不通故謂之食噎胷内痛不得喘息食
不下是故噎也(出第二十卷中)
肘後療卒食噎方
橘皮(三兩)
右一味切以水三升煮取一升頓服之
又方
舂杵頭糠置手巾角以拭齒立下(集驗深師千金同並出第五卷)
(中)
深師療卒噎法
傍人可緩解衣帶勿令噎者知則愈
又療卒噎方
與共食人當以手捉噎人筯問曰此等何物噎人
當荅言筯共食人云噎下去則立愈
又療卒噎不下方
水一杯刀一口
右二物先以刀横畫水已後盡飲之則下(出第二十二卷中)
集驗療醋噎方
羌活(五兩)
擣用水一升浸三宿每日温服五合差
又療氣噎不下食兼嘔吐方
半夏(四兩洗)生薑(三兩各切)
右二味以東流水二大升煎取一升去滓温服三合
日三服忌羊肉餳(並出第五卷中)
備急療卒食噎不下方
取蜜含之則下(千金集驗肘後同)
又方
取老牛涎沫如棗核大置水中飲之終身不有噎
(必效肘後深師千金同並出第三卷中)
五噎方三首
病源夫五噎謂一曰氣噎二曰憂噎三曰食噎四曰勞
噎五曰思噎雖有五名皆由隂陽不和三焦隔絶津液
不行憂恚嗔怒所生謂之五噎噎者噎塞不通也(出第二十)
(卷中)
古今錄驗五噎丸療胷中久寒嘔逆逆氣隔飲食不下
結氣不消氣噎憂噎勞噎食噎思噎氣噎者心悸上下
不通噫噦不徹胷脅苦痛憂噎者天隂苦厥逆心下悸
動手足逆冷勞噎者苦氣隔脅下支滿胷中填塞令手
足逆冷不能自温食噎者食無多少唯胷中苦塞常痛
不得喘息思噎者心悸動喜忘目視&KR1129;&KR1129;此皆憂恚嗔
怒寒氣上逆胷脅所致療之方
乾薑蜀椒(汗)食茱萸人參
桂心(各五分)細辛白术茯苓
附子(炮各四分)橘皮(六分)
右十味擣篩以蜜和為丸如梧子酒服三丸日再不
知漸增忌桃李雀肉大酢猪肉冷水生葱生菜酢物
(出第二十七卷中)
經心錄五噎丸主五種之氣皆令人噎方
人參半夏桂心防葵(一方用防)
(風小草各二兩)附子(炮)細辛甘草(炙各二兩)
食茱萸(三合)紫菀乾薑芍藥
枳實(炙)烏頭(各六分炮)
右十三味擣篩以蜜和為丸如梧子大服五丸日三
不知加至十五丸忌羊肉餳海藻菘菜猪肉生葱生
菜(千金同出第二卷中)
集驗噎塞不通方
營實根(十二分)
右一味擣為散酒下方寸匕日三服(出第五卷中)
諸骨哽方三十五首
肘後療食諸魚骨哽百日哽者方
用綿二兩以火煎蜜内一叚綿使熱灼灼爾從外
縛哽所在處灼瓠以熨綿上若故未出復煮一叚
綿以代前并以皂莢屑少少吹鼻中使得嚏出矣
秘方不傳禮云魚去乙謂其頭間有骨如乙字形
者哽入不肯出故也
又方
取捕魚竹笱鬚燒末飲之魚網亦佳
又療食諸肉骨哽方
白雄雞左右翮大毛各一枚燒末水服一刀圭也
仍取所食餘者骨左右手反覆擲背後則下也(文仲)
(備急同)
又方
燒雞足末服方寸匕酒下立出(深師同)
又方
生艾蒿數升水酒共一斗煮取三四升稍稍飲之
(深師同)
凡療病皆各以其類豈宜以鸕鷀療肉骨狸虎療魚哽
耶至於竹篾薤白嚼筋綿蜜事乃可通為諸哽用耳又
有呪術小小皆須師解故不備載(出第五卷中)
深師療食魚骨哽方
捕魚網燒飲服刀圭匕良是魚哽燒魚網服之良
又療哽及刺不出方
服薔薇灰末方寸匕日三亦療折箭刺入膿囊不
出堅燥及鼠撲服之十日哽刺皆穿皮出效
又療鐡棘竹木諸刺在肉中折不出及哽不下方
半夏(二兩洗)白斂(二兩)
右二味擣篩酒服半錢匕日三寧從少少起者半夏
戟人喉中故也忌羊肉餳等加乾薑一兩尤佳
又方
鼠腦厚塗瘡上則出亦可用墳鼠大效
又療哽方
螻蛄腦
右一物吞即下亦療刺不出塗刺瘡上
又療咽哽方
取魚尾著衣領令下推立下
又方
白斂白芷等分擣散飲服刀圭
又療食哽方
鷹糞燒灰存性
右一物下篩服方寸匕虎狼鵰屎皆可服之佳
又療骨哽咽不得下飲食方
白雞翼翮大毛各一枚著銅器中燒之焦作灰飲
服一刀圭立下
又療哽方
半夏(五兩洗)白芷(五兩)
右二物擣篩服方寸匕則嘔出忌羊肉餳
又方
以東流水一柸東向坐以手指畫冰中作龍字訖
飲水不自曉書令他人持手書良
又方
凡書文曰天有門地有根諸家入口者皆當得吞
(集驗同並出第二十二卷中)
千金療哽方
取鹿筋漬之濡索之大如彈丸持筋端吞之候至
哽處徐徐引之哽著筋出(集驗同)
又方
極吹之食骨鯁燒虎狼屎服
又方
末虎骨若狸骨服方寸匕(集驗同)
又方
服瞿麥末方寸匕(集驗同古今錄驗兼主折刺不出)
又方
吞猪膏如雞子大不差更吞差止(古今錄驗同)
又療諸哽方
作竹篾刮令滑綿纏内咽中令至哽處可進退引
之哽即出(小品古今錄驗深師同)
又療諸哽方
鸕鷀屎末服方寸匕(集驗古今錄驗同)
又療魚骨哽方
口稱鸕鷀鸕鷀則下(並出第二十六卷中)
張文仲療食諸魚骨哽方
以魚骨插頭上則立下陶云因&KR0008;刻則出(肘後備急同)
又方
小嚼薤白令柔以繩繫中央持繩一端吞薤到哽
處引哽當隨出(集驗古今錄驗深師備急千金同)
又療魚骨哽在喉中衆法不能去者方
取飴糖丸如雞子黃大吞之不去又吞此用得效
也(肘後備急千金集驗小品同)
又療食中吞髮哽不去繞喉者方
取梳頭髮燒灰飲服一錢匕(肘後備急集驗千金同並出第三卷中)
救急療哽方
好蜜以一匙抄稍稍嚥之令下良(文仲同)
又療魚骨哽在喉中方
以少許碙砂口中咀嚼嚥之立下(出第七卷中)
必效療魚骨哽方
含水獺骨立出(小品同)
又方
魚網覆頭立下千金云燒灰服半七(小品同出第二卷中)
古今錄驗療魚哽骨横喉中六七日不出方
取鯉魚鱗皮合燒作屑以水服之則出也未出更
服之取出為度(出第二十九卷中)
雜誤吞物方一十七首
肘後燎誤吞鈎方
若繩猶在手中者莫引之但益以珠璫若薏子輩
就貫之著繩稍稍令推至鈎處小小引之則出
又方
以小羊喉以沓繩推至鈎處當退脫小引則出
又方
但大戾頭四向顧小引之則出
又方
常思草頭一把二升水淘灌之十餘過而飲之
又療譔吞諸木竹釵輩方
取布刀故鋸燒漬酒中以女人大指甲二枚燒末
内酒中飲之
又方
若是桃枝竹釵但數數多食白糖自消去
又療以銀釵簪筋擿吐因氣吸誤吞不出方
多食白糖漸漸至十斤當褁物自出此說與葛氏
小異(並出第五卷中)
深師療誤吞鈎方
虎珀珠
右一物貫著鈎繩推令前入至鈎所又復推以牽引
出矣若水精珠卒無珠堅物摩令滑用之也(出第二十二卷)
(中)
千金療誤吞環若指彄方
燒鴈毛二七枚末服之鵝羽亦佳(備急文仲同)
又誤吞珠銅鐡而哽者方
燒弩銅牙令赤内酒中飲之立愈(出第二十六卷中)
張文仲療吞諸珠璫鐡而哽方
燒弩銅牙令赤内水中飲其汁立愈(肘後備急同)
又療誤吞錢方
擣火炭末服方寸匕則出(肘後小品集驗千金備急深師同)
備急葛氏誤吞釵方
取薤暴令萎煮令熟勿切食一大束釵則便隨出
生麥葉若蘩縷皆可用良效(千金肘後同)
又誤吞釘及箭金鍼鐡等物方
多食肥羊肉脂及諸肥肉自褁出(肘後千金文仲同並出第五卷)
(中)
古今錄驗療誤吞銀鐶及釵者方
取飴糖一斤一頓漸漸食盡多食之鐶及釵便出
(小品集驗千金同千金作白糖)
又方
取水銀一兩分服之釵便下去也亦可以胡粉一
兩擣調之分再服食銀令如泥也若吞金銀物在
腹中皆服之令消烊出也
又療誤嚥鍼方
取真吸鍼礠石末酒白飲服一方寸匕解曰礠石
特能吸取鍼難云今吞鍼哽在喉中而服礠石未
入腹耶若含礠石口中者或吸鍼出耳二理詳取
其義焉(小品集驗千金同出第二十九卷中)
外臺秘要方卷八
