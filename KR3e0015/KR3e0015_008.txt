外臺秘要方卷四
唐王燾撰
温病論病源二首
病源經言春氣温和夏氣暑熱秋氣清涼冬氣冰寒此
則四時正氣之序也冬時嚴寒萬類深藏君子固密則
不傷於寒觸冒之者乃為傷寒耳其傷於四時之氣皆
能為病以傷寒為毒者以其最為殺厲之氣中而即病
者名為傷寒不即病者其寒毒藏於肌膚中至春變為
温病至夏變為暑病暑病者熱極又重於温也是以辛
苦之人春夏多温熱病者皆由冬時觸冒寒氣之所致
(以上與傷寒論同)
凡病傷寒而成温病者先夏至日者為病温後夏至日
者為病暑故曰冬三月早卧晚起必待日光使志若伏
若匿若有私意若已有得去寒就温無泄皮膚使氣亟
奪又因於寒欲如運樞故冬傷於寒春必病温也又有
冬時傷非節之暖名為冬温之毒與傷寒大異也有病
温者乃天行之病耳其冬月温暖之時人感乖候之氣
未遂發病至春或被積寒所折毒氣不得泄至天氣暄
熱温毒始發則肌肉斑爛也經曰虛邪賊風避之有時
恬淡虛無真氣從之精神内守病安從來故曰人清淨
則肉腠閉拒雖有大風苛毒弗之能害又云四時隂陽
者萬物之根本也是以聖人春夏養陽秋冬養隂以從
其根也從隂陽則生逆之則死故曰精者身之本藏於
精者春不病温也有病温汗出輒復熱而脉躁疾不為
汗衰狂言不能食病名為何曰病名隂陽交交者死人
所以汗出者皆生於榖榖生於精今邪氣交爭於骨肉
之間而得汗者是邪却而精勝也精勝則當能食而不
復熱熱者邪氣也汗者精氣也今汗出而輒復熱者是
邪勝也不能食者精無禆也病而留者其壽可立而傾
也汗出而脉尚躁盛者死今脉不與汗相應此不勝其
病也其死明矣狂言者是失志失志者死今見三死不
見一生雖愈必死凡膚熱其脉盛躁者病温也其脉盛
而滑者汗且出也凡温病人三二日身軀熱脉疾頭痛
食飲如故脉直疾八日死四五日頭痛脉疾喜吐脉來
細十二日死此病不療八九日脉不疾身不痛目不赤
色不變而反利脉來牒牒按不彈手指時大心下硬十
七日死病三四日以下不得汗脉大疾者生脉細小難
得者死不治也下利腹中痛者死不治
辟温方二十首
肘後屠蘇酒辟疫氣令人不染温病及傷寒歲旦飲之
方
大黃桂心(各五十銖)白术(十銖)桔梗(十銖)菝葜
蜀椒(十銖汗)防風烏頭(各陸銖)
右八味切綘袋盛以十二月晦日中懸沉井中令至
泥正月朔旦平曉出藥至酒中煎數沸於東向戶中
飲之屠蘇之飲先從小起多少自在一人飲一家無
疫一家飲一里無疫飲藥酒待三朝還滓置井中能
仍歲飲可世無病當家内外有井皆悉著藥辟温氣
也
又太乙流金散辟温氣
雄黃(三兩)雌黃(六兩)&KR0552;石(一兩半)鬼箭羽(一兩半)羚羊
角(燒二兩)
右五味治下篩三角綘袋盛一兩帶心前并掛門戶
上若逢大疫之年以月旦青布褁一刀圭中庭燒之
温病人亦燒熏之
又雄黃散辟温氣方
雄黃(五兩)朱砂(一作赤木)菖蒲鬼臼(各二兩)
右四味擣篩末以塗五心額上鼻人中及耳門
又斷温疫轉相染著至滅門延及外人無收視者方
赤小豆鬼箭羽鬼臼雄黃(各三兩)
右四味搗末以蜜和丸如小豆大服一丸可與病人
同床
又辟温粉
川芎蒼术白芷藁本零陵香(各等分)
右五味擣篩為散和米粉粉身若欲多時加藥增粉
用之(出第十卷中)
千金辟温虎頭殺鬼丸方
虎頭骨(五兩炙)朱砂(一兩半研)鬼臼(一兩)雄黃(一兩半研)皂莢
(一兩炙)雌黃(一兩半研)蕪荑(一兩)
右七味擣篩以臘蜜和如彈丸大綘嚢盛繫臂男左
女右家中置屋四角月朔望夜半中庭燒一丸忌生
血物(肘後同)
又治瘴氣竹茹湯方
青竹茹(二升)
右一味以水四升煮取三升分三服
又辟温病粉身散方
芎藭白芷藁本
右三味等分搗下篩内米粉中以粉塗身(延年同)
又斷温疫朱蜜丸方
白蜜和上等朱砂粉一兩常以太歲日平旦大小
勿食向東方立人吞三七丸如麻子大勿令齒近
之并吞赤小豆七枚投井泉水中終身勿忘此法
又治温病不相染方
正旦吞麻子赤小豆各二七枚又以二七枚投井
中(肘後延年同)
又方
新布盛大豆一升内井中一宿出服七枚(肘後用小豆)
又方
切松葉如粟米酒服方寸匕日三服辟五年温
又方
常以七月七日合家含赤小豆向日吞二七枚
又方
常以七月七日男吞大豆七枚女吞小豆七枚
又方
神仙教人立春後有庚子日温蕪菁葅汁合家大
小並服不限多少
又療温氣蒜豉湯方
蒜五十子并皮研之豉心一升
右二味以三歲小兒小便二升合煮五六沸頓服(並出)
(第九卷中)
千金翼老君神明白散方
白术(二兩)桔梗(一兩)細辛(一兩)附子(二兩炮)烏頭(四兩)
(去黑皮)
右五味擣篩綘嚢盛帶之所居閭里皆無病若有得
疫癘者温酒服一方寸匕覆取汗得吐則差若經三
四日者以三方寸匕内五升水中煮令大沸分三服
又度瘴散方
麻黃(去節)升麻附子(炮)白术(各一兩)細辛防已
乾薑桂心防風烏頭(炮)蜀椒(出汗去目)桔梗
(各二分)
右十二味擣篩為末蜜封貯之山中所在有瘴氣之
處旦空腹服一錢匕覆取汗病重稍加之(並出第十卷中)
古今錄騐許季山所撰干敷散主辟温疫疾惡令不相
染著氣方(肘後作敷干抱朴子作敷干)
附子(一枚炮)細辛(一分)乾薑(一分)麻子(一分研)栢實(一分)
右五味擣篩為散正旦舉家以井華水各服方寸匕
服藥一日十年不病二日二十年不病三日三十年
不病受師法但應三日服歲多病三日一服之(肘後胡洽)
(延年范汪刪繁同出第二卷中)
又殺鬼丸去惡毒方
雄黃(五兩研)朱砂(五兩研)鬼臼(五兩)鬼督郵(五兩)雌黃
(五兩研)馬兜鈴(五兩)皂莢(五兩炙)虎骨(五兩炙)阿魏(五兩)
甲香(一兩)羚羊角(一枚屑)桃白皮(五兩)白膠香(一兩)
菖蒲(五兩)羖羊角(一枚屑)臘蜜(八斤鍊)石硫黃(五兩研)
右十七味擣篩十六味臘蜜和之丸如杏子將往辟
温處燒之殺鬼去惡毒氣若大疫家可燒并帶行(與胡)
(洽方七味不同出第三卷中)
延年秘錄辟温方
正旦取東行桑根大如指長七寸以丹塗之懸著
門戸上又令人帶之(出第十卷中)
辟温不相染方二首
病源此病皆因歲時不和温涼失節人感乖候之氣而
生病則病氣轉相染易乃至滅門延及外人故須預服
藥及為法術以防之(出第十卷中)
千金斷温疫主温病轉相染著乃至滅門延及外人無
收視者赤小豆丸方
赤小豆(二兩)鬼臼(二兩)鬼箭(二兩)丹砂(二兩研)雄黃
(二兩研)
右五味末之以蜜和如小豆大服一丸可與病人同
床傳衣也(出第九卷中)
延年主辟温疫疾惡氣令不相染易䜴湯方
豆豉(一升)伏龍肝(三兩研)小兒小便(三升)
右三味用小便煎取一升五合去滓平旦服之令人
不著瘴疫天行有瘴之處宜朝朝服(出第十卷中)
温病噦方四首
病源伏熱在胃令人胸滿胸滿則氣逆氣逆則噦若大
下後胃中虛冷亦令致噦也(並出第十卷中)
小品茅根湯療温病有熱飲水暴冷噦者方
茅根葛根(各切半升)
右二味以水四升煮取二升稍温飲之啘止則停
又療温病熱未除重被暴寒寒毒入胃熱藴結不散變
啘者方
單煮梓皮稍稍飲之佳温病積飲冷冷結胃中熱
入腎中變壯熱大啘者服梓皮温啘得止也夫腎
中有熱者病差後足心皮喜剥脫去頭髮秃落是
其證也
又茅根橘皮湯療春夏天行傷寒温病干胃冷變啘方
白茅根(切一升)橘皮(三兩)桂心(二兩)葛根(二兩)
右四味切以水六升煮取三升分温服三合數連服
之盡復合啘止乃停耳微有熱减桂一兩(文仲古今錄騐同出)
(第六卷中)
古今錄騐療温病有熱飲水暴冷啘枇杷葉飲子方
枇杷葉(拭去毛)茅根(各半升)
右二味切以水四升煮取二升稍稍飲之啘止則停
(出第三卷中)
温病渴方二首
病源熱氣入腎藏腎藏惡燥熱氣盛則腎燥腎燥則渴
引飲也(出第十卷中)
深師療温毒病及吐下後有餘熱渴芍藥湯神方
芍藥(五分)黃連(四分)甘草(二分炙)黃芩(二兩)桂心(二)
(兩)栝樓(二分)
右六味切以水五升煮取三升分三服一日令盡(出第)
(十四卷中)
古今錄驗知母解肌湯療温熱病頭痛骨肉煩疼口燥
心悶者或是夏月天行毒外寒内熱者或已下之餘熱
未盡者或熱病自得痢有虛熱煩渴者方
麻黃(二兩去節)知母(三兩)葛根(三兩)石膏(三兩)甘草(二兩)
(炙)
右五味切以水七升煮取三升分為三服若巳下及
自得下虛熱未歇者除麻黃加知母葛根病熱未除
因夢泄者可除麻黃加白薇人參各二兩則止(小品同出)
(第二卷中)
温病發斑方七首
病源夫人冬月觸冒寒毒者至春始發病病初在表或
巳發汗吐下而表證未罷毒氣不散故發斑瘡又冬月
天時温暖人感乖候之氣未即發病至春又被積寒所
折毒氣不得泄至夏遇熱其春寒解冬温毒始發出於
肌膚斑爛隱疹如錦文也(出第十卷中)
肘後療温毒發斑大疫難救黑膏方
生地黃(半斤)好䜴(一升)
右二味以猪膏二斤合露之煎五六沸令三分減一
絞去滓末雄黃麝香如大豆者内中攪和盡服之毒
便從皮中出則愈忌蕪荑(出第二卷中)
小品葛根橘皮湯療冬温未即病至春被積寒所折不
得發至夏得熱其春寒解冬温毒始發出肌中斑爛隱
疹如錦文壯熱而欬心悶嘔但吐清汁宜服此湯則靜
方(大效)
葛根(二兩)橘皮(二兩)杏仁(二兩去尖皮)麻黃(二兩去節)知母
(二兩)黃芩(二兩)甘草(二兩炙)
右七味切以水七升煮取三升分温三服嘔悶吐當
先定便且消息(古今錄驗同出第六卷中)
删繁療肺腑藏熱暴氣斑點香豉湯方
香豉(一升綿褁)葱鬚(切四兩)石膏(八兩)梔子仁(三兩)生薑
(八兩)大青(二兩)升麻(三兩)芒硝(三兩)
右八味切以水六升煮七味取二升五合去滓然後
下芒硝分三服(出第十卷中)
備急療温毒發斑赤斑者五死一生黑斑者十死一生
大疫難救黑奴丸方
麻黃(三兩去節)大黃(二兩)芒硝(一兩)黃芩(一兩)釡底墨
(一兩研)竈尾墨(一兩研)屋梁上塵(二兩研)
右七味擣末用蜜和如彈子大新汲水五合研一丸
服之若渴但與水須臾當寒寒訖便汗則解日移五
丈不覺更服一丸此療六日胸中常大熱口噤名壞
病醫所不療服此丸多差(胡洽小品同一名水解丸又一方加小麥黑勃一兩)
(名為麥奴丸范汪方同)
古今錄驗黃連橘皮湯療冬温未即病至春被積寒所
折不得發至夏得熱其春寒解冬温毒始發出肌中斑
爛隱疹如錦文而欬心悶嘔吐清汁眼赤口瘡下部亦
生瘡己自得下痢宜服此方
黃連(四兩去毛)橘皮(二兩)杏仁(二兩去尖皮)枳實(一兩炙)麻黃
(二兩去節)葛根(二兩)厚朴(一兩炙)甘草(一兩炙)
右八味切以水八升煮取三升分三服令盡且消息
下當先止
又漏蘆橘皮湯療冬温未即病至春被積寒所折不得
發至夏熱其春寒解冬温毒始發出肌中斑爛隱疹如
錦文而欬心悶嘔吐清汁眼赤口瘡下部亦生瘡方
漏蘆橘皮甘遂麻黃(去節)杏仁(去皮尖)黃芩
(各二兩)
右六味切以水九升煮取三升分四服得下為佳下
後餘外證未除更服葛根橘皮湯方在前小品方(一方)
(有知母枳實白薇升麻大黃甘草為十二味出第三卷中)
又發斑瘡方
黃連(切三兩去毛)
右一味以水二升煮取八合頓服之忌猪肉冷水
温病勞復方四首
病源温病勞復謂病新差津液未復血氣尚虛因勞動
早更生於熱熱氣還入經絡復成病也
又凡得温毒病新差脾胃尚虛榖氣未復若食犬猪羊
肉并腸血及肥魚炙脂膩必大下痢下痢則不可復救
又食餅餌炙鱠棗栗諸生果難消物則不能消化停積
在於腸胃便脹滿結實大小便不通因更發熱復成病
也非但雜食梳頭洗浴諸勞事等皆須慎之(如桃李生葱生菜海)
(藻菘菜雀肉等俱在所忌並出第十卷中)
千金論曰凡熱病新差及大病之後食猪肉及腸血肥
魚炙膩必大下痢醫所不能療也必至於死若食餅餌
粢黍飴脯炙鱠棗栗諸果及堅實難消之物胃氣尚虛
弱不能消化必更結熱適以藥下之則胃虛冷大利難
禁不下之必死下之復危皆難救也熱病及大病之後
多坐此死不可不慎也病新差後但得食糜粥寧可少
食令饑慎勿飽不得他有所食雖思之勿與引日轉久
可漸食羊肉糜若羹汁雉兔鹿肉不可食猪狗肉也新
差後當靜卧慎勿早起勿令人梳頭澡洗非但體勞亦
不可多語言用心使意勞凡此皆令人勞復有人得病
已差而未徤詣華旉視脉曰雖差尚虛未復陽氣不足
勿為勞事餘勞尚可御内則死臨死當吐舌數寸其妻
聞其夫病除從百餘里來省之止宿交接中間三日發
病舌出數寸而死病新差未滿百日氣力未平復而以
房室者略無不死及熱病房室名隂陽易之病皆難療
多死(古今錄驗集驗同)
又療重病新差早起勞及飲食多致復欲死方
燒鼈甲末服方寸匕忌莧菜(肘後集驗文仲偹急同出第十卷中)
深師療温病差愈食復病麻黃散方
麻黃(十分去節)大黃(十五分炙)附子(一分炮)厚朴(二分炙)苦參(六)
(分)石膏(六分碎綿褁)烏頭(六分炮)
右七味擣篩以酒若米汁和服方寸匕日三夜二服
(出第十四卷中)
古今錄驗療熱病復麻子湯(吳正服效方)
麻子(一升)豉(一升)牡鼠屎(一十三枚)
右三味以水五升煮取二升半分温三服立愈試之
有神驗(肘後同)
又大黃丸方
大黃(一兩蒸之二斗米下)巴豆(五十枚去心皮熬)硝石(三分熬無者以芒硝代之)
桂心(二分)乾薑(二分炮)
右五味擣篩四味别擣巴豆令如泥合和以蜜更擣
二千杵丸如梧子一丸湯服之但熱在膈上當吐在
膈下當利豫作粥如服他吐下丸法服藥兩食頃不
吐下以熱飲動之若不得吐下可更服一丸半能藥
壯人可二丸此藥優於他下藥丸故宜大小下多冷
粥解之若有瘡綿挺如指蜜和一丸塗挺頭旦内瘡
中㬂出之不差更作温病不得大便服之得下佳宿
食不消亦服之飛尸遁尸漿服半丸日一應須臾止
心腹脹滿痛服一丸瘧者依發日先宿勿食清晨服
一丸丁壯人服二丸得吐下忍飢過發時乃食婦人
産後血結中奔走起上下或絶産無子或月經不調
面目青黃服半丸小兒淋瀝寒熱臚脹大腹不欲食
食不生肌三四歲者如麻子服一丸日一六七歲兒
服二丸比三十日心腹諸病差兒小半之愈大良忌
野猪肉蘆笋生葱(出第三卷中)
諸黃方一十三首
病源黃病者一身盡疼發熱面色洞黃七八日後結熱
在裏有血當下去之如㹠肝狀其人小腹滿急若其人
眼睛澀疼鼻骨疼兩膊及項強腰背急則是患黃大便
澀但令得小便快則不慮死不用大便多多則心腹脹
不好此由寒濕在表則熱畜於脾胃腠理不開瘀熱與
宿穀相摶鬱蒸不得消則大小便不通故身體面目皆
變黃色凡黃候其寸口近掌無脉口鼻氣冷並不可療
之必死(出第十二卷中)
仲景傷寒論諸黃猪膏髮煎主之方
猪膏(八兩)亂髮(大如雞子一枚)
右二味内髮膏中煎之髮消盡研絞去膏細滓分二
服病從小便去也(肘後備急文仲千金古今錄驗深師范汪同云太醫校尉史脫家婢)
(再病胃中乾糞下便差神驗出第十四卷中)
删繁療天行毒熱通貫藏腑沈鼓骨髓之間或為黃疸
黑疸赤疸白疸榖疸馬黃等疾喘息須臾而絶瓜蔕散
方
瓜蔕(二七枚)赤小豆(三七枚)秫米(二七粒)
右三味擣篩為散取如大豆粒吹於兩鼻之中甚良
不差間日復服之(千金范汪集驗同)
又方
瓜蔕(二七枚)
右一味以水一升煮取五合作一服
又方
鹽(一升)
右一味紙褁漬濕燒之取通赤内三升水中攪令調
手巾漉度為一服己前二方服訖並吐出黃汁
崔氏療黃貧家無藥者可依此方
取柳枝三大升以水一斗煮取濃汁搦半升一服
令盡
又療黃兼主心腹方
蔓菁子(一大合揀令淨)
右一味擣碎熟研以水一升更和研濾取汁可得一
大盞頓服之少頃自當轉利或亦自吐腹中便寬亦
或得汗便愈(備急文仲深師同並出第一卷中)
延年秘錄療黃瓜蔕湯方
瓜蔕(一兩)赤小豆(四十九枚)丁香(二七枚)
右三味擣末以水一升煮取四合澄清分為兩度滴
入兩鼻中(出第十卷中)
救急療三十六種黃方
取雞子一顆并殼燒作灰研酢一合又温之揔和
頓服身體眼暗極黃者不過三顆鼻中蟲出神效
又療諸黃闇黃眼闇及大角赤黑黃先擲手足内黃患
渴疸黃眼赤黃腎黃小便不通氣急心悶五色黃瓜蔕
散方
丁香瓜蔕赤小豆(各十枚)
右三味細擣篩取煖水一雞子許和服大神驗(並出第十)
(七卷中廣濟同)
必效療一切黃蔣九處得其父遠使得黃服此極效茵
陳湯及丸方
茵陳(四兩)大黃(三兩)黃芩(三兩)梔子(三兩擘)
右四味切以水五升煮取三升分為三服空肚服之
不然搗篩蜜和為丸飲服二十丸稍稍加至二十五
丸量病與之重者作湯勝服丸日一服忌羊肉酒麪
熱物等以差為限小便黃色及身黃者並主之
又療諸黃眼已黃亦差瓜蔕散方
丁香(一分)赤小豆(一分)瓜蔕(一分)一方加秫米(一)
(分)
右三味擣末温水食前頓服使盡則當利并吐黃水
不差更服(並出第一卷中)
千金療黃疸大黃丸方
大黃(二兩)葶藶(三兩)
右二味擣篩為末蜜和為丸如梧子大未食服十丸
日三服病差便止
又大黃丸方
大黃(二兩)黃連(三兩)黃芩黃蘗(各一兩)麴衣(五合)
右五味擣篩為末蜜和丸如梧子大食前服三丸日
三服不知可至五丸忌猪肉冷水(並出第十卷中)
急黃方六首
病源脾胃有熱榖氣鬱蒸因為熱毒所加故卒然發黃
心滿氣喘命在頃刻故云急黃也有得病即身體面目
發黃者有初不知是黃死後乃身面黃者其候得病但
發熱心戰者是急黃也(並出第十二卷中)
廣濟療急黃身如金色瓜蔕散方
赤小豆(二七枚)丁香(二七枚)黍米(二七枚)瓜蔕(二七枚)麝香
薰陸香(等分别研)青布(二方寸燒為灰)
右七味擣篩為散飲服一錢匕則下黃水其黃則定
忌生冷熱麫粘食陳臭等(一方止三味出第一卷中)
必效療急黃疸内等黃大黃湯方
大黃(三兩切)芒硝(二兩)
右二味以水二升生漬大黃一宿平旦絞汁一升半
内芒硝攪服須臾當快利差(出第一卷中)
延年秘錄療急黃心下堅硬渴欲得水喫氣息喘麄眼
黃但有一候相當即須宜服此瓜蔕散吐則差方
瓜蔕(二小合)赤小豆(二合)
右二味擣篩為散年大人煖漿水五小合和散一服
滿一方寸匕一炊久當吐不吐更服五分匕水亦減
之若輕病直吹鼻中兩黑豆粒大亦得當鼻中黃水
出即歇并宜灸心厭骨下一寸名巨闕灸五七炷以
來初小作炷在後漸大仍不得大如梧子
吐訖及灸了計即渴仍服麥門冬飲子方
麥門冬(四兩去心)括蔞(三兩)竹葉(一升)茯苓(四兩)升麻
(二兩)生蘆根(一升)甘草(一兩炙)
右七味切以水七升煎取二升五合絞去滓分温三
服服别相去如人行八九里久服此飲渴即止(出第十卷)
(中)
千金療急黃熱氣骨蒸兩目赤脉地黃汁湯方
生地黃汁(八合)大黃(六分末)芒硝(一兩)
右三味合和一服五合日二服以利為度
近效療急黃方
取蔓菁子油一盞頓服之臨時無油則以蔓菁子
擣取汁水和之喫亦得候顔色黃或精神怠則是
此病(韋給事試用之有效)
黃疸方十三首
病源黃疸之病此由酒食過度藏腑不和水榖相并積
於脾胃復為風濕所摶瘀結不散熱氣鬱蒸故食已如
饑令身體面目爪甲及小便盡黃而欲安卧若身脉多
赤多黑多青皆見者必寒熱身痛面色微黃齒垢黃爪
甲上黃此黃疸也疸而渴者其病難療疸而不渴者其
病可療發於隂部其人必嘔發於陽部其人振寒而發
熱(出第十二卷中)
仲景傷寒論黃癉麻黃醇酒湯主之方
麻黃一大把去節
右一味美清酒五升煮取二升半去滓頓服盡古今
方云傷寒熱出表發黃疸宜汗之則愈冬月用酒春
宜用水煮之良(小品古今錄驗張文仲經心錄同)
又黃疸茵蔯蒿五苓散主之方
茵蔯蒿末(十分)五苓散(五分)
右二味和先食白飲和方寸匕服之日三(深師范汪同)
又五苓散利小便治黃疸方
猪苓(三分去皮)白术(三分)茯苓(三分)澤瀉(五分)桂心(二)
(分)
右五味擣篩和合白飲和服一方寸匕日三多飲煖
水以助藥勢汗出便愈(千金深師范汪同並出第十四卷中)
肘後療黃疸方
燒亂髮服一方寸匕日三秘驗酒飲並得(備急文仲同出)
(第一卷中)
范汪療黃疸散方
取瓠子白瓤及子熬令黃擣為末服半錢匕日一
服十日愈用瓠子數數有吐者當先詳之(出第三十四卷中)
集驗療黃疸百藥不差者方
驢頭一枚煮熟以薑虀噉之并隨多少飲汁(備急崔氏)
(張文仲古今錄驗同出第二卷中)
千金療黃疸方
取生小麥苖擣絞取汁飲六七合晝夜三四飲三
四日便愈無小麥苗穬麥苖亦得范汪云用小麥
勝也(備急文仲集驗並同出第十卷中)
千金翼療黃疸目黃不除瓜丁散方
瓜丁細末如大豆許内鼻中令病人深吸取入鼻
中黃汁出
又黃蒸湯方
黃蒸(一升)麥麪(一升)猪屎(一升)
右三味以水五升漬一宿煮取三升絞去滓頓服一
升覆取汗必效(同出第十八卷中)
崔氏療黃疸年六十以上方
茅根(一把)猪肉(一斤)
右二味合作羹盡一服愈當灸臍上下兩邊各一寸
半一百壯手魚際白肉側各一灸隨年壯(備急范汪同)
又療黃疸方
苦胡蘆瓤如大棗許
右一物以童子小便二合浸之三兩食頃取兩酸棗
許汁分内兩鼻孔中餘節候與上方同比來常用乃
勝瓜蔕散
近效療黃疸瓜蔕散方
瓜蔕(二七枚)赤小豆(七枚)生秫米(二七枚)丁香(二七枚)
右四味擣篩重者取如大豆二枚各著一枚鼻孔中
痛縮鼻須臾鼻中瀝清黃水或從口中出升餘則愈
病輕者如一小豆則可一與不盡間日復頻用效李
暠用之立驗俗人或使人以竹筒極力吹鼻中無不
死者慎之
又療男子女人黃疸病醫療不愈身目悉黃食飲不消
胃中脹熱生黃衣在胃中有乾屎使病爾方
以成煎猪脂一小升温熱頓盡服之日三燥屎下
去乃愈(備急崔氏同)
黃疸遍身方一十一首
廣濟療黃疸遍身面悉黃小便如濃梔子汁茵陳丸方
茵陳(四兩)黃芩(三兩)枳實(二兩炙)大黃(三兩)
右四味擣篩蜜丸空腹以米飲服如梧子二十丸日
二服漸加至二十五丸微利為度忌熱麪蒜蕎麥粘
食陳臭物(一方有升麻三兩出第一卷中)
肘後療黃疸者一身面目悉黃如橘柚暴得熱外以冷
廹之熱因留胃中生黃衣熱熏上所致方
猪脂(一升)
右一味成煎者温令熱盡服之日三燥屎當下下則
稍愈便止(與前近效方同備急崔氏同出第三卷中)
小品療黃疸身目皆黃皮膚麴塵出三物茵陳蒿湯方
茵陳蒿(一把)梔子(二十四枚)石膏(一斤)千金方加大黃
(三兩)
右三味以水八升煮取二升半去滓以猛火燒石膏
令正赤投湯中沸定取清汁適寒温服一升自覆令
汗出周身遍以温粉粉之則愈若不汗更服一升汗
出乃愈也(深師古今錄驗千金翼同出第四卷中)
集驗療黃疸身體面目皆黃大黃散方
大黃(四兩)黃連(四兩)黃芩(四兩)
右三味擣篩為散先食服方寸匕日三服亦可為丸
服(備急文仲千金同出第二卷中)
删繁療黃疸者通身並黃茵陳湯方
茵陳(四兩)柴胡(四兩)升麻(三兩)龍膽草(二兩)黃芩
大黃(各三兩)
右六味切以水九升煮取三升分三服若身體羸去
大黃加梔子仁五六兩生地黃切一升(古今錄驗千金同出第十)
(卷中)
千金翼論曰凡遇天行熱病多必内瘀著黃但用瓜丁
散内鼻中令黃汁出乃愈即於後不復恐病黃矣常須
用心警候病人四肢身面微似有黃氣則須用瓜丁散
不得令散漫失候必大危矣特忌酒麪犯者死
又凡人無故忽然振寒便發黃皮膚黃麴塵出小便赤
少大便時閉氣力無異食飲不妨己服諸湯餘熱不除
久黃者苦參散方
苦參(一兩)黃連(一兩)葶藶子(熬)瓜蔕黃芩黃
蘗大黃(各一兩)
右七味擣為散飲服方寸匕當大吐者日一服不吐
日二亦得下服藥五日知可消息不知更服忌猪肉
冷水(古今錄驗千金小品同出第十八卷中)
崔氏療黃疸身體面目盡黃茵陳湯太醫校尉史脫方
茵陳蒿(三兩)黃連(二兩)黃芩(三兩)梔子(十四枚)大黃
(一兩)甘草(一兩炙)人參(一兩)
右七味切以水一斗煮取三升分三服(千金同出第一卷中)
延年秘錄梔子湯療遍身黃如橘心肋滿急方
梔子仁(四兩)黃芩(三兩)柴胡(四兩)升麻(三兩)龍膽
草(三兩)大黃(三兩)括蔞(三兩)芒硝(二兩)
右八味切以水九升煮取二升八合去滓分温三服
相去四五里進一服(出第十卷中)
必效黃疸身眼皆如金色但諸黃皆主之方
取東引桃根細切如筯若釵股以下者一握取時
勿令見風及婦人并雞犬等見之以水一大升煎
取搦一小升適寒温空腹頓服服後三五日其黃
離離如薄雲散唯眼最後差百日方平復身黃散
後可時時飲一盞清酒則眼中易散不則散遲忌
食麪猪魚等肉此方是徐之才家秘方其侄珍惠
說密用(出第一卷中)
近效療發黃身面眼悉黃如金色小便濃如煮黃蘗汁
者衆醫不能療良驗茵陳湯方
茵陳(四兩)黃芩(二兩)梔子(三兩)升麻(三兩)大黃(三)
(兩)龍膽草(二兩)枳實(二兩炙)柴胡(四兩)
右八味切以水八升煮取二升七合分温三服若身
絶羸加生地黃一升梔子加至七兩去大黃如氣力
不羸依前著大黃取驗忌如法不差更作以差為限
不過三四劑差隔三五日一劑(經心錄同李暠處得此方神良)
癊黃方三首
病源陽氣伏隂氣盛熱毒加之故但身面色黃頭痛而
不發熱名為癊黃也(出第十二卷中)
廣濟療癊黃身面眼俱黃小便如豉汁色茵陳散方
茵陳(四兩)白鮮皮(三分)括蔞(四分)黃芩(三分)梔子
(四分)芍藥(三分)青木香(三分)柴胡(三分)枳實(三分炙)
黃連(三分)紫雪(八分)土瓜根(三分)大青(三分)大黃
(十分)
右十四味擣篩為散煮茅根飲待冷平旦空腹以茅
根飲服五錢匕一服少間當一兩行微利利後煮稀
葱䜴粥食之利多以意漸減常取微洩利通一兩行
為度差止忌猪肉冷水魚蒜粘膩及諸熱食(出第一卷中)
必效療癊黃眼睛黃汗染衣涕唾黃方
好黃蒸(二大升)
右一味每夜以水二大升浸煆煖令熱勿令沸銅噐
中平旦絞取汁半升飲之餘汁須臾則飲冬日微煖
服夏冷飲每夜則浸依前服之亦得每夜小便中浸
白帛片取色退為驗兩方並極效忌麪羊肉猪魚
又療癊黃汗染衣涕唾黃者方
取蔓菁子擣細末平旦以井花水和一大匙服之
日再漸加至兩匙以知為度每夜小便裏浸少許
帛各書記日色漸退白則差不過服五升以來必
差李潤州傳極效(備急肘後張文仲深師同出第一卷中)
黃疸小便不利及腹滿喘方二首
仲景傷寒論黃家腹滿小便不利而赤身汗出者表和
裏實也宜下之大黃黃蘗皮梔子消石湯方
大黃(四分)黃蘗(四兩)梔子(十五枚)消石(四兩)
右四味切以水六升煮三物得二升半去滓内消石
更煎取一升先食頓服盡(小品千金翼深師范汪並同)
又黃疸小便色不變欲自利腹滿而喘者不可除其熱
熱除必噦噦者小半夏湯主之方
半夏(五兩炮)生薑(八兩)
右二味以水六升煮取一升半去滓分温三服忌羊
肉餳(范汪同並出第十四卷中)
黃汗方三首
病源黃汗之為病身體洪腫發熱汗出而渴狀如風水
汗染衣色正黃如蘗汁其脉自沉此由脾胃有熱汗出
而入水中若浴水入汗孔得之(出第十二卷中)
仲景傷寒論師曰黃汗為病身體腫發熱汗出而渴狀
如風水汗沾衣色正黃如蘗汁脉自沉也問曰從何得
之師曰以汗出水入汗孔水從外入而得之宜黃耆芍
藥桂心酒湯主之方
黃耆(五兩)芍藥(三兩)桂心(三兩)
右三味切以苦酒一升水七升和煮取三升去滓温
服一升正當心煩也至六七日稍稍自除其心煩不
止者以苦酒阻故也(阻一作沮)一方用美清醯代酒忌生
葱(備急張文仲千金古今錄驗深師范汪經心錄同)
又凡黃汗之病兩脛自冷假令發熱此屬歴節食己則
汗出又身常夜卧盗汗出者此勞氣也若汗出即發熱
者久久身必甲錯也發熱不止者必生惡瘡也若身重
汗出已輙輕者久久必身瞤瞤則胸中痛又從腰以上
必汗出下無汗腰髖弛痛如蟲在皮中狀劇者不能食
身疼重煩躁小便不利者名曰黃汗桂枝湯加黃耆五
兩主之方
桂心(三兩)芍藥(三兩)甘草(三兩炙)生薑(三兩)大棗(十二)
(枚)黃芪(五兩)
右六味切以水八升微火煎取三升去滓温服一升
覆取微汗須臾間不汗者食稀熱粥一升餘以助湯
力若不汗者更服湯也忌海藻菘菜生葱(古今錄驗范汪同出)
(第十四卷中)
療黃疸身腫發熱汗出而渴狀如風水汗出著衣皆黃
黃汗吳藍湯方
吳藍(六分)芍藥麥門冬(去心)桑白皮漢防己
白鮮皮山梔子(各六分)
右七味各細切以水二升煎取八合去滓空腹分二
服未效再合服(此方未詳所出)
女勞疸方四首
病源女勞疸之狀身目皆黃發熱惡寒少腹滿急小便
難因大勞大熱而房室房室畢入水所致也(出第十二卷中)
仲景傷寒論黃家日晡發熱而反惡寒此為女勞得之
膀胱急小腹滿身體盡黃額上反黑足下熱因作黑癉
大便必黑腹臚脹滿如水狀大便黑溏者此女勞之病
非水也腹滿者難療消石礬石散主之方
消石(熬黃)礬石(燒令汁盡)
右二味等分擣絹篩以大麥粥汁和服方寸匕日三
重衣覆取汗病隨大小便去小便正黃大便正黑也
大麥則須是無皮麥者千金方云消石二分熬令燥
礬石一分熬令燥故注之(肘後小品崔氏文仲千金范汪深師並同出第十四)
(卷中)
千金翼療黃疸之為病日晡所發熱惡寒小腹急體黃
額黑大便黑溏泄足下熱此為女勞也腹滿者難療方
滑石(五兩研)石膏(五兩研)
右二味為散以大麥粥汁服方寸匕日三小便極利
則差(小品千金備急文仲並同出第十八卷中)
近效女勞疸黃家日晡發熱而反惡寒此為女勞得之
膀胱急小腹滿身體盡黃額上反黑足下熱因作黑疸
其大便必黑腹臚脹滿如水狀大便黑溏此女勞之病
非水也療與黑疸同榖疸食則眩心忪怫鬱不安久久
發黃為榖疸並以前茵陳湯主之方在遍身黃部中
必效女勞之黃氣短聲沉者宜服此方
取婦女月經布和血衣燒作灰以酒空腹服方寸
匕日再服不過三日必差
黑疸方三首
病源黑疸之狀苦小腹滿身體盡黃額上反黑足下熱
大便黑是也夫黃疸酒疸女勞疸久久變成黑疸(出第十二)
(卷中)
肘後療黃疸變成黑疸者多死急治之方
取土瓜根汁服一小升平旦服至食時病從小便
去則愈不忌先須量病人氣力不得多服力衰則
起不得(千金并翼文仲集驗崔氏删繁范汪並同出第一卷中)
深師療黑疸身體及大便正黑赤小豆茯苓湯方
赤小豆(三十枚)茯苓(六銖)瓜蔕(四銖)雄黃(二銖)甘草
(半兩炙)女萎(四銖)
右六味切以水三升煮小豆茯苓取八合汁擣後四
藥為散取前汁調半錢匕適寒温服之須臾當吐吐
則愈一方云療久黃疸忌大醋海藻菘菜(千金方名赤苓散千)
(金翼同出第二十卷中)
千金翼茵陳丸主黑疸身體闇黑小便澀體重方
茯苓(四分)茵陳(一兩)枳實(五分炒黃)白术(五分土炒)半夏(三兩)
(洗)甘遂(一分)杏仁(三分去尖皮)蜀椒(二升汗)當歸(二分)葶
藶子(四分熬)大黃(三分熬勿令焦)乾薑(四分)
右十二味擣篩蜜和丸如梧子空肚飲服三丸日三
服忌羊肉餳酢桃李雀肉等(出第十八卷中)
酒疸方七首
病源夫虛勞之人若飲酒多進榖少者則胃内生熱因
大醉當風入水則身目發黃心中懊痛足脛滿小便黃
面發赤斑若下之久久變為黑疸目青面黑心中如噉
蒜虀狀大便正黑皮膚&KR0946;之不仁其脉浮弱故知之酒
疸心中熱欲嘔者當吐之即愈小便不利其候當心中
熱足下熱是其證眀也若腹滿欲吐鼻燥其脉浮者先
吐之沉弦者先下之(出第十二卷中)
仲景傷寒論酒癉者心中懊憹或熱痛梔子枳實豉大
黃湯主之方
梔子(七枚)枳實(五枚)香豉(一升)大黃(一兩)
右四味切以水六升煮取二升去滓温服七合日三
服(肘後千金同出第十四卷中)
肘後療酒疸者心中懊痛足脛滿小便黃飲酒面發赤
斑黃黑由大醉當風入水所致黃耆散方
黃茋(二兩)木蘭皮(一兩)
右二味為散酒服方寸匕日三(備急文仲同)
深師酒疸艾湯方
生艾葉(一把)麻黃(二兩去節)大黃(六分)大豆(一升)
右四味切清酒五升煮取二升分為三服(出第三十卷中)
千金茵陳湯主黃疸酒疸酒癖身體面目盡黃方太醫
校尉史脫處
茵陳(三兩)大黃(二兩一方用一兩)梔子(二七枚)黃芩(三兩一方用一)
(兩)人參(半兩一方用一兩)黃連(二兩一方用一兩)甘草(一兩炙)
右七味切以水一斗煮取三升分為三服忌猪肉冷
水海藻菘菜(文仲范汪同)
又夫人病疸者或無熱静言了了腹滿欲吐酒疸心中
熱欲嘔吐之即愈方
取千金翼苦參散吐良在上通身黃部中七味者
是也
又肉疸飲少小便多白如泔色得之從酒寒水石散方
寒水石(五分)白石脂(五分)括蔞(五分)莵絲子(三分酒漬)
知母(三分)桂心(三分)
右六味擣篩麥粥服五分匕日三服五日知忌生葱
(古今錄驗深師等並同)
古今錄驗療酒癖及飲黃疸散方
芫花椒目(各等分)
右二味擣下篩為散平旦服一錢匕老少半服之藥
攻兩脅則下便愈間一日復服使小減如前又與之
使盡根源(深師同出第二十七卷中)
榖疸方三首
病源榖疸之狀食畢頭眩心忪怫鬱不安而發黃由失
饑大食胃氣衝熏所致陽明病脉遲食難用飽飽則發
煩頭眩者必小便難此欲為榖疸雖下之其腹必滿以
其脉遲故也(出第十二卷中)
范汪療榖疸茵陳湯方
茵陳四兩切以水一斗煮取六升以汁煎大黃二
兩梔子七枚得二升分為三服黃從小便去病出
立愈(肘後同出第十四卷中)
集驗療勞疸榖疸丸方
苦參(三兩)龍膽草(一兩)
右二味下篩牛膽汁和丸先食以麥粥飲服如梧子
大五丸日三不知稍增(千金同出第二卷中)
刪繁療勞疸榖疸苦參丸方(勞疸者因勞為名也榖疸者因食而勞故曰榖疸)
苦參(三兩)龍膽草(二兩)梔子仁(三七枚)
右三味擣篩為散若病甚取猪膽和為丸如梧子大
一服五丸日三四服以飲汁下之
許仁則療諸黃方七首
許仁則療急黃病此病始得與前天行病不多異五六
日但加身體黃甚者洟(音夷鼻液也下同)淚汗唾小便如蘗色
眼白睛正黃其更重狀與天行病候最重者無别如至
此困自須依前救天行最重半夏等分十味湯救之若
未至是者宜依後法急黃狀始得大類天行病經三兩
日宜合麻黃等五味湯服之發汗以洩黃勢方
麻黃(三兩去節)乾葛(五兩)石膏(八兩)生薑(六兩)茵陳(二兩)
右藥切以水八升煮取二升七合去滓分温三服服
相去十里久服訖當欲汗則覆被微取汗以散之
又依前麻黃等五味湯服之取汗汗出後未歇經三五
日又合梔子等五味湯以取利方
梔子(二十枚)柴胡(三兩)黃芩(三兩)茵陳(三兩)芒硝(六兩)
右藥切以水八升煮四味取二升六合去滓内芒硝
攪令消分温三服如人行十里久更服之效
又依前梔子等五味湯服之取利利後病勢不歇經六
七日又合秦艽牛乳二味湯服之方
秦艽(六兩)牛乳(二升)
右藥切秦艽以牛乳煮之可三分減一去滓帶煖頓
服令盡極驗(文仲必效同西域法也)
又依前秦艽等二味湯藥服後不覺病退漸加困篤勢
如前天行最重狀則不可更服諸冷物冷物在心唯是
痞速宜同前天行用半夏等十味湯以救之亦可合瓜
蔕等三味散吹鼻孔中并與之服方
瓜蔕(七枚)丁香(七枚)赤小豆(七枚)
右藥擣篩末取如大豆分吹兩鼻孔中須臾當出黃
水正如煮蘗汁及出黃蟲亦可以新汲水和一方寸
匕與患人服或利或吐吐利所出亦如煮黃蘗汁天
行用此療亦與崔氏同
又論云此病俗間亦有單煮瓜蔕汁灌鼻孔中者亦有
單服生麻油者
又療黃疸病此病與前急黃不同自外狀與平常無别
但舉體正黃甚者眼色如蘗涕涎洟小便及汗悉如蘗
汁食消多於尋常稍覺瘦悴乏力此病不甚殺人亦有
經年累歲不療而差者此由飲酒多亦是積虛熱所致
黃疸初得稍覺心中煩熱滿身黃色眼白睛黃覺如此
者宜合白鮮皮等七味湯以洩之黃連十味丸以壓之
白鮮皮(三兩)乾葛(五兩)黃芩(三兩)鬱金(三兩)豉(五兩)
梔子(十枚)芒硝(六兩)
右藥切以水八升煮取二升半去滓内芒硝分温三
服服相去如人行二十里久更服此湯當得利利後
將息一二日則合後黃連等十味丸服之
又黃連丸方
黃連(五兩)黃芩(五兩)苦參(六兩)沙參(五兩)乾地黃
(六兩)乾葛(六兩)梔子仁(三兩)麥門冬(一升去心)地骨白
皮(五兩)茯苓(五兩)
右十味擣篩為末蜜和為丸以米飲下初服十丸日
三服稍稍加至三十丸如梧子大黃疸亦有單服猪
脂得差者忌猪肉冷水大酢蕪荑等物(吳昇同)
雜黃疸方三首
千金濕疸之為病始得之一身盡疼發熱面色黃黑七
八日後壯熱熱在裏有血當下去之如㹠肝狀其小腹
滿者急下之亦一身盡黃目黃腹滿小便不利礬石散
方
礬石(五兩)滑石(五兩)
右二味為散大麥粥汁服方寸匕日三服當先食服
便利如血者當汗出差(深師古今錄驗並同出第十卷中)
古今錄驗九疸秦王散方
胃癉食多喜飲(梔子仁主之)
心癉煩心心中熱(葛根主之)
腎癉其人唇乾(葶藶子主之)
脾癉溺赤出少心惕惕若恐(括蔞主之)
肺癉飲少小便多(秦椒汗瓜蔕主之一云膏疸)
舌癉渴而數便(石鍾乳主之)
肉癉其人小便白(凝水石主之)
髓癉目眶深多嗜卧(牡蠣澤瀉主之)
肝癉胃熱飲多水激肝(白术主之)
右十一味名秦王散各等分隨病所在加二分擣合
下篩飲服五分匕日三稍加至方寸匕忌桃李雀肉
等
膏癉飲少小便多秦椒散方
秦椒(一分汗)瓜蔕(二分)
右二味擣下篩水服方寸匕日三服(深師千金同出第二十七卷中)
外臺秘要方卷四
