外臺秘要方卷九
唐王燾撰
欬𠻳方三首
病源欬𠻳者由肺感於寒微者成欬𠻳也肺主氣合於
皮毛邪之初傷先客皮毛故肺先受之五藏與六腑為
表裏皆稟氣於肺以四時更王五藏六腑皆有欬𠻳各
以其時感於寒而受病故以欬𠻳形證不同五藏之欬
者乘秋則肺先受之肺欬之狀欬而喘息有音聲甚則
唾血乘夏則心先受之心欬之狀欬則心痛喉中介介
如哽甚則咽腫喉痺乘春則肝先受之肝欬之狀欬則
兩(一作左)脅下痛甚則不可轉側兩胠下滿乘季夏則脾
先受之脾欬之狀欬則右脅下痛隂引於肩背甚則不
可以動動則欬劇乘冬則腎先受之腎欬之狀欬則腰
背相引而痛甚則欬逆此五藏之欬也五藏欬久不已
傳與六腑脾欬不已則胃受之胃欬之狀欬而嘔嘔甚
則長蟲出肝欬不已則膽受之膽欬之狀欬而嘔膽汁
肺欬不已則大腸受之大腸欬之狀欬而遺糞心欬不
已則小腸受之小腸欬之狀欬而失氣氣與欬俱出腎
欬不已則膀胱受之膀胱欬之狀欬而遺溺久欬不已
則三焦受之三焦欬之狀欬而腹滿不欲食飲此皆聚
於胃關於肺使人多涕唾而面浮腫氣逆也又有十種
欬一曰風欬欲語因欬言不得終是也二曰寒欬飲冷
食寒注入於胃從肺脉上氣内外合因之而欬是也三
曰支欬心下硬滿欬則引四肢痛其脉反遲是也四曰
肝欬欬而引脅下痛是也五曰心欬欬而唾血引手少
隂是也六曰脾欬欬而涎出續續不止下引少腹是也
七曰肺欬欬引頸項而唾涎沫是也八曰腎欬欬則耳
聾無所聞引腰并臍中是也九曰膽欬欬而引頭痛口
苦是也十曰厥隂欬欬而引舌本是也診其右手寸口
氣口以前脉手陽明經也其脉浮則為陽實陽實者病
苦腹滿善喘欬脉微大為肝痺欬引少腹欬𠻳脉浮大
者生沈小伏匿者死又云脉浮直者生沈硬者死欬且
嘔腹脹且泄其脉弦弦欲絶者死欬脫形發熱脉小硬
急者死欬且羸瘦絡脉大硬者死欬而尿血羸瘦脉大
者死(出第十四卷中)
小品療欬𠻳紫菀七味湯方
紫菀(半兩)五味子(一兩)桂心(二兩)麻黃(四兩去節)
杏仁(七十枚去皮尖兩仁碎)乾薑(四兩)甘草(二兩炙)
右藥切以水九升煎取二升半去滓温服七合日三
服忌海藻菘菜生葱䔉麫腥膩(經心錄古今錄驗同出第二卷中)
延年紫菀飲主欬𠻳方
紫菀貝母茯苓杏仁(去皮尖兩)
(仁者)生薑(各三兩)人參(二兩)橘皮(一兩去脉)
右七味切以水五升煮取一升五合去滓分温三服
如人行七里更進一服忌葱蒜麫酢(張文仲處古今錄驗同出第五)
(卷中)
古今錄驗天門冬煎療欬𠻳方
天門冬(六兩去心)杏仁(三升去雙仁皮尖碎)椒(三升熬令汗出)
桂心厚朴(炙)杜仲苦參(各三兩)
附子(六兩炮)乾薑(六兩)烏頭(二枚炮)人參(六兩)
蜈蚣(一枚去頭足炙)
右十二味别擣杏仁其餘者合擣下篩以五斤膠飴
和擣千杵服如大棗一枚日三忌冷水豬肉生葱鯉
魚(出第九卷中)
五𠻳方四首
深師療五𠻳一曰上氣𠻳二曰飲𠻳三曰燥𠻳四曰冷
𠻳五曰邪𠻳四滿丸方
乾薑桂心躑躅花芎藭
紫菀芫花根皮(各二分)人參
細辛甘草(炙)半夏(洗)鬼督郵(各一分)
蜈蚣(一枚去頭足炙)
右十二味擣篩蜜和服如大豆五丸米飲下日三不
知加之至七八丸服此丸無不差方秘不傳忌羊肉
餳生葱生菜海藻菘菜
又方
特生礜石(一兩泥包燒半日)欵冬花(一兩)䜴(三百枚擣千杵)
巴豆(十六枚去皮心熬别擣如脂)
右四味擣篩蜜和服如大豆米飲下二丸不知稍增
至四五丸忌野豬肉蘆笋(古今錄驗療三十年欬並出第十八卷中)
備急華佗五𠻳丸方
皂莢(炙)乾薑桂心
右三味等分擣篩蜜和丸如梧子服三丸酒飲俱得
日三忌葱(出第三卷中)
古今錄驗四滿丸療五𠻳一為氣𠻳二為痺𠻳三為燥
𠻳四為邪𠻳五為冷𠻳悉療之方
蜈蚣(二枚炙)芫花根(五分熬)躑躅花(四分)乾薑
芎藭桂心(各四分)人參細辛(各二分)
右八味擣篩蜜和為丸一服米飲下五丸如大豆許
日三稍加至十丸忌生葱生菜(出第十九卷中)
新久欬方三首
深師療新久欬𠻳唾膿血連年不差晝夜肩息麻黃湯
方
麻黃(去節四兩一方二兩)桂心(二兩)甘草(二兩)
大棗(十四枚擘)
右四味切以水九升煮取三升去滓分温三服日三
數用有效忌海藻菘菜生葱等物
又療新久欬𠻳前胡丸方
前胡(六分)烏頭(炮二枚)桔梗乾薑(各二分)
桂心(八分)蜀椒(八分汗)
右六味擣篩蜜和如櫻桃大一丸含化稍稍嚥之日
三又療久欬晝夜不得卧咽中水雞聲欲死者療之
良忌豬肉冷水生葱(並出第十八卷中)
千金療新久欬𠻳欵冬花煎方
欵冬花乾薑(為末)芫花根(熟熬為末各二兩)
五味子紫菀(各三兩)
右五味先以水一斗煮三味取三升半去滓内芫花
乾薑末加白蜜三升合投湯中令調於銅器中微火
煎令如飴可一升半服棗核大含之日三服曾數用
甚良忌蒜麫腥膩(深師同出第十八卷中)
卒欬𠻳方八首
肘後療卒欬𠻳方
釡月下土(一分)豉(七分熬)
右二味熬擣蜜丸如梧子大米飲服十四丸曾用有
驗
又方
飴糖(六分)乾薑(六分末)䜴(一兩)
右三味先以水二升煮䜴三兩沸去滓内飴糖消後
内乾薑末分為三服
又方
生薑汁百部根汁
右二味合煎服二合(並出第一卷中)
張文仲卒欬方
百部根(四兩)
右一味酒一斗煮之再宿火温服一升日再服之效
(肘後同)
又方
温清酒(一升)驢膏(一升)
右服之亦療上氣(並出第三卷中)
備急卒欬𠻳方
芫花(二兩熬)
右一味水二升煮四沸去滓内白糖一斤服如棗大
勿食鹹酸物亦療久欬(肘後同)
又方
爐中取鉛屑(一分)桂心(二兩)皂莢(二兩去皮)
(子炙)
右三味擣篩蜜和丸如梧子大人米飲下服十五丸
小兒五丸日二服忌生葱(肘後同出第三卷中)
深師療卒欬逆上氣肩息晝夜不止欲絶麻黃湯方
麻黃(去節)細辛(各二兩)甘草(半兩炙)桃仁(二十枚去)
(皮尖及兩仁者研一本作杏)
右四味切以水七升煮取三升去滓分三服秘方忌
海藻菘菜生菜(出第十八卷中)
暴熱嗽方二首
千金療暴熱嗽杏仁飲方
杏仁(四十枚去皮尖兩仁炒研)柴胡(四兩)紫蘇子(一升)
橘皮(一兩)
右四味切水一斗煮取三升分三服常服飲之不妨
(本方無紫蘇子有乾棗出第十八卷中)
延年貝母煎主暴熱欬方
貝母(三兩)紫菀五味子百部根
杏仁(去皮尖兩仁者研)甘草(炙各二兩)
右六味切以水五升煮取二升去滓和地黃汁三升
生麥門冬汁一升白蜜五合好酥二合生薑汁一合
又先取地黃麥門冬及湯汁和煎減半内酥薑汁攪
不得停手又減半内蜜煎如稠糖煎成取如棗大含
嚥之日三夜再服忌海藻菘菜鹹物(蔣孝璋處出第五卷中)
冷欬方三首
深師療冷欬逆氣乾薑湯方
乾薑(四兩)紫菀(一兩)杏仁(七十枚去皮尖雙仁切)
麻黃(去節四兩)桂心甘草(炙各二兩)五味子(一兩)
右七味切水八升煮取二升七合分三服平體人加
射干一兩代乾薑忌海藻菘菜生葱等
又療冷飲欬芫花煎方
芫花(二兩)乾薑(二兩)白蜜(二升)
右三味擣篩二味内蜜中攪令相和微火煎令如糜
服如棗核一枚日三夜一欲痢者多服(千金主新久欬並出第十)
(八卷中)
千金療冷𠻳方
乾薑(三兩末)膠飴(一斤)
右二味攪令和調蒸五升米下令熟以棗大含化稍
稍嚥之日五夜三(出第十八卷中)
欬失聲方四首
廣濟療咽喉乾燥欬𠻳語無聲音桂心散方
桂心(三兩)杏仁(三兩去皮尖雙仁熬擣)
右二味擣篩為散以蜜和綿褁如棗大含之嚥汁日
三夜二忌生葱油膩(出第二卷中)
古今錄驗療暴中冷傷寒鼻塞喘欬喉中瘂塞失音聲
者方
取芫花根(一虎口切恭)
右一味令病人以薦自縈就裏舂芫花根令飛揚入
其七孔中當眼淚出口鼻皆羅剌(郎逹切)畢畢耳勿住
令芫花根盡則止病必於此差
又療忽暴欬失聲語不出杏人煎方
杏仁(一升去皮尖兩仁者熬)通草(四兩)紫菀
五味子(各三兩)貝母(四兩)桑白皮(五兩)蜜(一升)
沙糖(一升)生薑(汁一升)
右九味切以水九升煮五味取三升去滓内杏仁脂
薑汁蜜糖和攪微火上煎取四升初服三合日再夜
一稍稍加之忌䔉麫炙肉等(千金同)
又通聲膏方
五味子欵冬花通草(各三兩)人參(二兩)
杏仁(一升去尖皮兩仁者熬)桂心細辛
青竹皮菖蒲酪酥(各二兩)棗膏(三升)
白蜜(一升)薑汁(一升)
右十三味細切以水五升微火煎三上三下去滓内
薑汁棗膏煎令調和酒服如棗二枚忌生菜生葱羊
肉餳(千金用蘇五升棗膏蜜各二升餘同並出第十九卷中)
氣𠻳方八首
病源夫肺主氣候皮毛人有運動勞役其氣外洩腠理
則開因乘風取凉冷氣卒傷於肺即發成𠻳故為暴氣
𠻳其狀𠻳甚而少涎沫(出第十四卷中)
古今錄驗療患氣𠻳并下焦冷結方(後四方同療姚大夫别錄要方)
紫菀貝母百部根欵冬花
五味子半夏(洗各五分)射干(十分)芫花根皮
(四分切熬令焦)乾薑橘皮(各四分)杏仁(八分去皮)
(尖雙仁者熬)蘇子(四分)白石英(八分研)鍾乳(十分研)
右十四味擣篩以蜜和為丸如梧桐子酒服十丸日
再稍加至三十丸忌羊肉餳諸生冷等物
又方
乾地黃桂心山茱萸五味子(各三)
(兩)茯苓(四兩)蓯蓉丹參
澤瀉甘草(炙)鍾乳(研各二兩)
右十味擣篩蜜和酒服十五丸如梧子大日增至三
十丸忌海藻生葱醋物菘菜蕪荑
又酒方
丹參乾地黃(各五兩)芎藭石斛
牛膝黃茋白术蓯蓉(各四兩)
防風獨活附子(炮)秦芁
桂心乾薑(各三兩)鍾乳(六分研)
右十五味切以酒三斗浸七日初服二合日再稍稍
加之忌食桃李雀肉生葱豬肉冷水蕪荑
又丸方
乾地黃(四兩)防風蓯蓉澤瀉(各三兩)
山茱萸丹參五味子茯神(各二兩一)
(方作茯苓)桂心(一兩半)
右九味擣篩蜜和丸如梧子酒服二十丸日再稍加
至三十丸忌醋物生葱蕪荑(並出第十九卷中)
延年杏仁煎主氣𠻳方
好杏仁(一升去皮尖兩仁者酥熬)糖(一合)蜜(五合)
酥(一合)生薑汁(一合)貝母(八合别篩末)蘇子汁(二升)
(以七小合蘇子研水和濾取汁)
右七味先擣杏仁如泥内後六味藥合煎如稠糖取
如棗大含嚥之日三但𠻳發細細含之忌豬肉(蔣孝璋處)
又療氣𠻳煎方
貝母紫菀百部根(炙)欵冬花
甘草(炙各三兩)桂心(二兩)
右六味切以水六升煮取一升五合去滓内後藥冄
煎
生地黃汁(三升)生麥門冬汁(五合)生薑汁(五合)
白蜜(五合)酥(五合)白糖(五合)杏仁(三合去皮)
(尖雙仁熬擣作膏)
煎如糖一服一匙日三稍加至三匙𠻳定則停忌海
藻生葱菘菜蕪荑䔉醋鹹食豬肉等
又療氣𠻳杏仁煎方
杏仁(五合去皮尖擣研)生薑汁(二合)酥(一合)
蜜(三合)
右四味以水三升研杏仁取汁内銅鐺中煎攪可減
半内薑汁煎如稀糖内酥蜜煎令如稠糖一服一匙
日三服夜一服稍加至兩匙忌豬肉
又杏仁煎主氣𠻳方
杏仁(一升去尖皮兩仁者研濾取汁)酥(三合)白蜜(三合)
右三味以水三升研濾杏仁令味盡内銅鐺中煎可
減半内酥蜜煎二十沸内貝母末四分紫菀末三分
甘草炙末一分更煎攪如稀糖一服一匙日三夜一
服以欬𠻳止為度大驗忌䔉豬内(並出第五卷中)
呷欬方二首
病源呷欬者猶是欬𠻳也其胷膈痰飲多者欬則氣動
於痰上摶咽喉之間痰氣相擊隨欬動息呀呷有聲謂
之呷欬其與欬𠻳大體雖同至於投藥則應加消痰破
飲之物以此為異耳(出第十四卷中)
崔氏三十年以來呷欬并療之方
莨菪子(新者)南青木香(真者)熏黃(無石臭者)
右三味等分擣篩為散以羊脂塗青紙一張以散藥
著紙上卷褁之平旦空腹燒褁頭令烟出吸取十嚥
日中時復吸十嚥日晩後吸十嚥七日内禁生冷醋
滑三日則差(出第六卷中)
古今錄驗療呷欬書墨丸方大神驗萬年縣令席君懿
送
書墨(二分)甘遂(二分)葶藶子(二分熬)前胡(五分)
大黃(五分)巴豆(二分去心皮熬)
右六味擣篩為散巴豆葶藶别細研蜜和丸如梧子
以白蜜粥清飲旦空腹服三丸人弱服二丸則利水
或吐三日以後更一服還如上法不過三服愈療三
十年欬如利不止者以冷白飲止之吐利止後食禁
生冷醋滑豬魚雞麫油酒冷水䔉蘆笋此藥宜春夏
服之有毒之藥寧從少起(廣濟療瘕𠻳上氣喉中作水雞鳴出第十九卷中)
熏欬法六首
千金療欬熏法
細熟艾薄薄布紙上廣四寸復以石硫黃末薄布
艾上務令調勻以荻一枝如紙長卷之作十枚先
以火燒纏下去荻其烟從荻孔中出口吸取煙嚥
之取吐止明旦復熏之昨日餘者後日復熏之三
日止自然差惟得食白糜餘皆禁之(古今錄驗同)
又法
熏黃(研令細一兩)
以蠟蠟紙并上熏黃令與蠟相入調勻卷之如前法
燒之亦如上法日一二止以吐為度七日將息後羊
肉羹補之
又法
爛青布廣四寸上布艾艾上又布青礬石末礬上
布少熏黃末又布少鹽又布少豉末急卷之燒令
著内燥罐中以紙蒙頭作小孔以口含取煙嚥之
以吐為度悶時復息煙盡止日一二用三卷用不
盡差三七日慎油膩(並出第十八卷中)
崔氏療久欬不差熏法
欵冬花
右一味每旦取如雞子許用少許蜜拌花使潤内一
升鐡鐺中又用一瓷椀合鐺椀底鑚一孔孔内插一
小竹筒無竹葦亦得其筒稍長作椀鐺相合及插筒
處皆麫埿之勿令漏煙氣鐺下著炭火少時欵冬煙
自從筒中出則口含筒吸取煙嚥之如覺心中少悶
須暫舉頭即將指頭捻筒頭勿使漏煙氣吸煙使盡
止凡如是三日一度為之待至六日則飽食羊肉餺
飥一頓則永差(出第六卷中)
古今錄驗療欬欱(呼合切下同)煙法
鍾乳(研)白石英(研)人參丹參(研)
雄黃(各七分研)水銀(二分研)烏羊腎脂(一具)淨紙(十張)
右八味各擣篩為末以水銀投藥褁細研使入諸藥
羊脂熬取置紙中令均平使厚一分散藥令周遍翦
紙一張作三分瘦弱婦人五日用半寸熏未服藥前
齋五日服藥後一百日忌五辛酒肉此一劑得療五
十人上氣悉皆愈忌生血物
又療欬腹脹氣上不得卧身體水腫長孫振熏法
蠟紙一張熟艾薄布遍紙上
熏黃(末三分)欵冬花(末二分)
右三味并遍布艾上著一葦筒卷之寸别以繩繫之
燒下頭欱煙嚥之亦可三十嚥欱訖則差欱盡三劑
一百日斷鹽醋日一每欱三寸三日盡一劑(出第十九卷中)
療欬方一十四首
深師療欬方
巴豆(炮去殼勿傷肉)
白飲吞下初日飲服二枚二日三枚良忌野豬肉蘆
笋(千金同)
又方
蜀椒(一合汗去目)杏仁(去皮尖半合熬)䜴(半合)欵冬花(半)
(合)
右四味擣蜜和為丸晩間不食含一丸如彈丸大含
一丸則知效驗十年者五六日知良(並出第十八卷中)
小品療欬生薑五味子湯方
五味子(五合)生薑(八兩)紫菀(一兩)半夏(二兩洗)
吳茱萸(一兩)欵冬花(半兩)細辛(一兩)附子(一枚炮)
茯苓(四兩)甘草(二兩炙)桂心(一兩)
右十一味切以水一斗煮取五升分温三服老人可
服五合忌海藻菘菜豬肉冷水羊肉餳生菜醋物生
葱(古今錄驗同出第一卷中)
備急療欬方
杏仁(半斤去尖皮兩仁者熬)紫菀(二兩)
右二味先研杏仁取汁使盡細切紫菀更煎少濃去
滓内蜜使稠細細飲之立定(出第三卷中)
崔氏療欬方
杏仁(一升去尖皮兩仁熬)蘇子(汁五合)生薑汁(五合)
(煎)蜜(五合煎令沫盡)
右四味先擣杏仁作脂訖内諸藥和煎攪調三四沸
藥成含嚥如棗大日三四忌䔉麫(出第六卷中)
延年紫菀飲主欬方
紫菀(一兩半)貝母(二兩)人參(一兩)橘皮(半兩)
生薑(一兩)杏仁(一兩半去皮尖兩仁者研)
右六味切以水二升五合煮取八合分三服欲再服
亦得慎鹹醋䔉麫(蔣孝璋處出第五卷中)
必效療欬方
棗(一百二十顆去核)豉(一百粒)桃仁(一百二十顆去皮尖兩仁者熬令色)
(黃)
右三味合擣為丸如棗大含之無不差
又方
雞子白皮(十四枚熬令黃)麻黃(三兩去節)
右二味擣成散每服方寸匕日二食後飲下之無所
忌
又方
麻黃(二兩去節)紫菀(二兩)貝母(三兩去心)
右三味擣篩蜜和丸如杏核綿褁含稍稍嚥汁盡更
作日四五度
又方
杏仁(一百二十枚去皮尖熬)䜴(一百枚熬令乾)乾棗(四十枚去)
(核)
右三味合擣如泥丸如杏核含嚥令盡日七八度盡
更作(出第一卷中)
古今錄驗百部湯療欬晝夜不得眠兩眼突出方
百部(半兩)生薑(半斤)細辛(三兩)貝母(三兩)
甘草(二兩炙)杏仁(四兩去皮尖兩仁者)紫菀(三兩)
桂心(二兩)白术(二兩)麻黃(六兩去節)五味子(二兩)
右十一味切以水一斗二升煮取三升分三服忌桃
李雀肉海藻菘菜生菜(千金無杏仁紫菀餘同)
又療欬噏散方
細辛紫菀天雄(炮)石膏
欵冬花鍾乳(各二分)
右六味擣篩作散如大豆七聚以小竹筒噏服日二
不得食生魚醬醋生菜但食糜七日欬愈乃止若大
豆聚不知亦小益勿大多甚良忌生菜冷水豬肉(千金)
(同)
又療欬麻黃五味子湯方
麻黃(四兩去節)五味子(五合)甘草(二兩炙)半夏(二兩洗)
乾薑(五合)細辛(二兩)桂心(六兩)杏仁(三兩去皮)
(尖兩仁者)
右八味切以水一斗煮取四升去滓分温五服日三
夜二忌海藻菘菜羊肉餳生菜生葱
又療欬羊肺湯太醫史脫方
欵冬花(一兩)紫菀乾薑細辛(各一兩)
桂心甘草(炙各半兩)五味子(半斤)白前
食茱萸(各半兩)羊肺(一枚細切)
右十味切以水八升合煮取三升去滓一服三合日
三禁食鹽䔉生菜海藻菘菜生葱(並出第十九卷中)
積年久欬方二十一首
病源肺感於寒微者則成欬𠻳久欬𠻳是連滯歲月經
久不差者也凡五藏皆有欬𠻳不已則各傳其腑諸久
欬不已三焦受之其狀欬而腹滿不欲食飲此皆寒氣
聚於胃而關於肺使人多涕唾而變面浮腫氣逆故也
(出第十四卷中)
深師療五藏欬積年劇則上氣不得卧喉中如有物醫
所不療五愈丸方
桂心細辛乾薑白前
甘草(炙各三分)蜀椒(汗)代赭通草
欵冬花芫花(熬各一分)伏龍肝紫菀
牡蠣(各二分熬)
右十三味擣篩以飴糖和之擣令調和如棗核一丸
含之稍稍嚥其汁盡復含令胷中熱為候不知以意
加之其久病重者晝夜二十餘丸若一歲欬者一月
愈十歲欬者百日愈忌海藻菘菜生葱生菜等
又療三十年欬芫花煎方
芫花(二兩)乾薑(三兩末之)
右二味以水五升煮芫花取三升去滓内薑末加蜜
一升合煎之如糜一服如半棗日三不知加之一方
不用乾薑取芫花汁蜜和煎令可丸服如梧子三丸
日三
又療三十年欬氣奔上欲死醫所不療海藻丸褚仲堪
方
海藻(三分)麥門冬(五分去心)昆布乾薑
細辛文蛤桂心蜀椒(汗各二分)
右八味擣篩蜜和服如杏仁許夜卧一丸著舌上稍
稍嚥汁盡更著一丸忌生葱生菜等
又療三十年欬𠻳上氣短氣久冷五藏客熱四肢煩疼
食飽則劇時有發甚不能行步夜不得卧多夢香豉丸
香豉(四分熬)杏仁(二分去尖皮兩仁熬)紫菀(三分)
桂心(三分)甘草(八分炙)乾薑(二分)細辛(三分)
吳茱萸(二分)
右八味擣篩蜜和服如梧子四丸日三不知增之能
含嚼嚥汁亦佳忌海藻菘菜生葱生菜
又療三十年上氣欬𠻳欵冬花丸方
欵冬花(六分)桂心(四分)紫菀(六分)杏仁(四分去尖)
(皮兩仁熬)附子(二兩炮)藜蘆(四分)乾薑(六分)
甘草(七分炙)細辛(六分)防風(八分)芫花(六分熬)
蜀椒(八分汗)野葛(四分去心)
右十三味擣篩蜜和丸如梧子服三丸稍加日三服
忌生葱辛鹹醋豬肉冷水海藻菘菜生菜狸肉等(一方)
(十四味此方忌酢恐有茯苓)
又療三十年欬逆上氣咽喉如水雞鳴或唾膿血師藥
不能療者方
香䜴(三升熬)蜀椒(一升汗)乾薑(一斤)豬肪(三斤)
右四味擣篩内肪中以水五升合䜴等物熟煎每以
二合服之大效
又療三十年欬𠻳七星散方
蜀椒(汗)桑根白皮芫花根皮欵冬花
紫菀代赭細辛伏龍肝(各一)
(兩)
右八味擣為散取作七星聚聚如藊豆大以竹筒口
當藥上一一噏嚥之令藥入腹中先食訖即服藥日
三服後三日不差復作七聚以一臠肉炙令熟以轉
展藥聚上令藥悉在炙肉中仰卧㕮咀炙肉汁令藥
力歆歆皆毒螫咽中藥力盡吞肉前後所療皆不至
食肉便愈若不愈復作如初法必愈乃止羊牛鹿肉
皆可用勿用豬肉忌生菜(千金延年不用椒與芫花根餘同並出第十八卷中)
千金療三十年欬𠻳方
蜜(一斤)生薑(二斤取汁)
右二味先秤銅銚知斤兩訖内蜜復秤知斤兩次内
薑汁以微火煎令薑汁盡惟有蜜斤兩在止旦服如
棗大含一丸日三禁一切雜食
又療三十年欬方
紫菀(二兩)欵冬花(三兩)
右二味為散先食飲服一錢匕日三七日愈(張文仲古今錄)
(驗深師同)
又療三十年欬方
百部根(三斤)
右一味擣取汁煎之如飴以温粥飲服方寸匕日三
服深師方白蜜二升更煎五六沸服三合有驗
又療久欬不差方
兔矢(四十九枚)胡桐律&KR1504;砂(三分)
右三味擣篩蜜和為丸服如梧子三丸令吐冷物盡
則差(並出第十八卷中)
延年療久欬不差方
豬腎(一具去脂膜)椒(二十八顆開口者)
右二味取腎一顆上作十四孔取椒内孔中兩腎揔
著二十八顆了以水緩煮令熟割破細切噉之令盡
有驗(張文仲處出第五卷中)
崔氏療積年欬喉中啞聲方
芫花根白皮(六分切熬令焦黑)貝母(十二分)欵冬花(六分)
百部根(八分切熬)杏仁(十分去尖皮熬)皂莢(四分去皮子炙)五味子(六分)
蜈蚣(半枚炙)桑白皮(六分)麻黃(八分去節)紫菀(八分)
右十一味擣篩蜜和為丸如梧子大一服五丸日再
服加至十五丸煮棗汁送之(出第六卷中)
必效療欬𠻳積年不差者胷膈乾痛不利方
紫菀(一大兩)杏仁(四十九枚去兩仁尖皮熬)酥(一大合)
蜜(一大合)
右四味紫菀及杏仁各别擣先煮酥蜜攪令和内紫
菀杏仁研破塊煎十餘沸藥成出瓷器中每日空腹
服一彈丸細細含嚥之忌酒麫及猪肉等凌空道士
得此方傳效不復可言
又方
莨菪(二分以水淘去浮者水煮令牙出焙乾炒令黃黑色)酥(一雞子許)
大棗(七枚)
右三味鐺中煎令酥盡取棗去皮食之日二
又方
生薑(五兩)餳(半大升)
右二味取薑刮去皮如筭子切之置餳中微火煎薑
使熟食使盡則差叚侍御用之極效
又方
欵冬花
右一味和蜜火燒含取煙嚥之三數度則差
又方
取莨菪子三指撮吞唾嚥之日五六度光禄李丞
自服之極神效(並出第一卷中)
古今錄驗療人三十年寒冷欬逆上氣麻黃湯方
麻黃(八分去節)蜀椒(四分汗)細辛(三分)藁本(二分)
杏仁(五十枚去皮尖兩仁者碎)
右五味切以水七升煮取三升分為三服日三忌生
菜
又許明療人久欬欲死方
取厚榆皮削如指大去黑尅令如鋸長尺餘内喉
中頻出入當吐膿血則愈
又香豉丸療上氣三十年欬氣久寒冷痺脾中客熱變
為冷方
食茱萸(一兩)甘草(一兩)香䜴(二十枚)細辛
杏仁(去尖皮兩仁者熬各一兩)紫菀(二兩)
右六味擣篩為末别擣杏仁如膏乃内末攪令勻蜜
和丸如梧子服三丸日三不知增之至五丸暮卧時
含十丸著咽喉中嚥之忌海藻菘菜生菜(出第十九卷中)
久欬坐卧不得方二首
集驗療久患氣𠻳發時奔喘坐卧不得并喉裏呀聲氣
欲絶方
麻黃(去節)杏仁(去尖皮兩仁者碎)紫菀(各三兩)
柴胡橘皮(各四兩)
右五味切以水六升煮取二升半去滓分三服一劑
不差頻兩三劑從來用甚驗(張文仲同出第四卷中)
備急療久欬奔喘坐卧不得并喉裏呀聲氣絶方
麻黃(去節)乾蘇葉橘皮(各三兩)柴胡(四兩)
杏仁(四兩去尖皮兩仁者碎)
右五味切以水六升煮取二升半分三服服兩劑必
差甚效(張文仲同出第三卷中)
欬𠻳短氣方七首
病源肺主於氣候於皮毛氣虚為微寒客於皮毛傷於
肺氣不足則成欬𠻳夫氣得温則宣和得寒則痞澀虚
則氣不足而為寒所迫併聚於肺間不得宣發故令欬
而短氣也(出第十四卷中)
深師療傷中欬𠻳短氣腸中痛流飲厥逆宿食不消化
寒熱邪癖五内不調肉蓯蓉湯方
肉蓯蓉(五兩)乾地黃(四兩)大棗(二十枚擘)烏頭(一兩炮)
甘草(炙)桂心紫菀五味子(各二)
(兩)生薑石膏(碎綿褁)麥門冬(去心)
(各三兩)
右十一味切以水一斗五升煮取七升去滓分為七
服日四夜三一方用大棗五十枚水一斗二升煮取
九升忌海藻生葱菘菜蕪荑豬肉冷水
又療上氣咽喉窒塞短氣不得卧倚壁而息腰背苦痛
支脅滿不能食面色痿黃貝毋飲方
貝母石膏(綿褁碎)桂心麻黃(去節)
甘草(炙各二兩)杏仁(三十枚去尖皮兩仁者)生薑(五兩)
半夏(五兩洗)
右八味切以水一斗煮取三升去滓分三服忌海藻
菘菜羊肉生葱餳等
又療欬而不利胷中痞而短氣心中時悸四肢不欲動
手足煩不欲食肩背痛時惡寒海藻湯方
海藻(四兩)茯苓(六兩)半夏(五合洗)五味子(五合)
細辛(二兩)杏仁(五十枚去尖皮兩仁者)
右六味切以水一斗煮取三升分三服忌羊肉餳生
葱醋物(一方有生薑一兩千金同出第十八卷中)
古今錄驗五味子湯療逆氣欬𠻳胷膈中寒熱短氣不
足方
五味子(一兩)前胡(三兩)紫菀甘草(炙)
桂心生薑(各二兩)棗(三十枚擘)山茱萸(三兩)
右八味切以水一斗煮取七升絞去滓服一升日三
夜三忌生葱海藻菘菜(廣濟方用橘皮不用茱萸)
又胡椒理中丸療欬𠻳逆氣不能飲食短氣方
胡椒蓽撥乾薑欵冬花
甘草(炙)橘皮高良薑細辛(各四兩)
白术(五兩)
右九味擣篩蜜和丸如梧子一服五丸日再忌桃李
雀肉生菜海藻菘菜
又瀉肺湯療欬逆短氣方
人參(三分)生薑(四分)半夏(五分洗)甘草(四分炙)
橘皮(十二分)竹葉(二兩)
右六味切以水六升煮取二升分三服此方亦療霍
亂忌羊肉餳海藻菘菜
又療欬𠻳及短氣脅痛薑椒湯方
生薑椒(去目汗各一兩)
右二味切以水五升煮取三升每服一合(並出第十九卷中)
九種欬𠻳方一首
千金九種氣欬𠻳欲死百病方
乾薑(二分)半夏(洗)細辛紫菀
吳茱萸芫花茯苓甘遂
防葵甘草(炙)人參烏頭(炮)
大黃葶藶子(熬)巴豆(去皮心熬)厚朴(炙)
杏仁(去皮尖兩仁者熬各一分)五味子遠志(去心)
枳實(炙)皂角(去皮子炙)當歸桂心
前胡菖蒲大戟蜀椒(各半分)
白薇(三分)
右二十八味擣合蜜丸先食服如梧子二丸日三以
知為度不知增之忌海藻菘菜羊肉餳生葱酢物野
豬肉蘆笋(一方無巴豆有䗪蟲半分恐非出第十八卷中)
欬逆及厥逆飲欬方七首
病源欬逆者是欬𠻳而氣逆上也氣為陽流行腑藏宣
發腠理而氣肺之所主也欬病由肺虚感微寒所成寒
搏於氣氣不得宣胃逆聚還肺肺則脹滿氣逆不下故
為欬逆其狀欬而胷滿氣逆髆背痛汗出尻隂股膝踹
䯒足皆痛也其湯熨鍼石别有正方補養宣導今附於
後養生方導引法云先以鼻内氣乃閉口欬還復以鼻
内氣欬則愈向晨去枕正偃卧伸臂脛瞑目閉口無息
極脹腹兩足再息頃間吸腹仰兩足倍拳欲自微息定
復為之春三夏五秋七冬九蕩滌五藏津潤六腑又云
還向反望側望不息七通療欬逆胷中病寒熱(出第十四卷中)
深師療欬𠻳短氣不得息發熱胷苦滿不得飲食五味
子湯方
五味子(二兩)桂心甘草(炙)細辛(各一兩)
乾薑(三兩)紫菀(二兩一方一兩)大棗(二十枚擘)麻黃(二兩去節)
右八味切以水八升煮取三升分三服無乾薑生薑
亦得忌海藻菘菜生菜生葱(出第十八卷中)
千金竹皮湯主欬逆下血不息方
生竹皮(三兩)紫菀(二兩)飴糖(一斤)生地黃(汁一)
(升)
右四味切以水六升煮取三升分三服忌蕪荑(深師同)
又療大逆上氣喉咽不利止逆下氣麥門冬湯主之方
麥門冬(二升去心)半夏(一升洗)人參甘草(各二兩炙)
粳米(二合)大棗(十四枚)
右六味切以水一斗二升煮取六升服半升日三夜
一忌羊肉餳海藻菘菜(此本仲景傷寒論方並出第十八卷中)
古今錄驗療厥逆藏氣有餘寒氣虚勞憂氣驚氣其人
善悸胷中或寒上下無常多悲傷流四肢臍四邊常有
核遊腫大便不利遊氣湯方
厚朴(四兩炙)人參甘草(炙)牡蠣(各二兩熬)
茯苓(四兩)桂心半夏(各一兩洗)梔子(四枚)
生薑(八兩)黃芩(三兩)
右十味切以水九升煮取三升半去滓分服七合日
三夜再服若腹痛去黃芩加芍藥(三兩)良驗忌海藻菘
菜生葱羊肉餳醋物等
又療欬逆上氣丸方
乾薑(四兩)桂心欵冬花(各一兩)附子(四枚炮)
五味子(二兩)巴豆(六十枚老者三十枚去心皮熬)
右六味先擣上五味下篩别擣巴豆如膏内藥末以
蜜和丸如麻子以一丸著牙上㕮咀常暮卧時服亦
可日三服忌生葱豬肉蘆笋
又小胡椒丸療寒冷欬逆胷中有冷咽中如有物狀吐
之不出方
胡椒(五分)乾薑(六分)欵冬花(三分)
右三味擣篩蜜和丸如梧子大米飲服三丸日再服
以知為度禁如前法(並出第十九卷中)
十欬方六首
千金問曰欬病有十何謂也師曰有風欬有寒欬有支
欬有肝欬有心欬有脾欬有肺欬有腎欬有膽欬有厥
隂欬問曰十欬之證何以為異師曰欲語因欬言不得
終謂之風欬飲冷食寒因之而欬謂之寒欬心下堅滿
欬則支痛其脉反遲謂之支欬欬引脅下痛謂之肝欬
欬而唾血引手少隂謂之心欬欬而涎出續續不止下
引少腹謂之脾欬欬引頸項而唾涎沫謂之肺欬欬則
耳無所聞引腰并臍中謂之腎欬欬而引頭痛口苦謂
之膽欬欬而引舌本謂之厥隂欬夫風欬者下之寒欬
支欬肝欬灸足太衝心欬灸刺手神門脾欬灸足太白
肺欬灸手太泉腎欬灸足太谿膽欬灸足陽陵泉厥隂
欬灸手太陵留飲欬者其人欬不得卧引項上痛欬者
時如小兒瘈瘲狀夫久欬為水欬而時發熱脉在九菽
(一云卒弦)者非虚也此為胷中寒實所致也當吐之欬家其
脉弦欲行吐藥當相人疆弱無熱乃可吐耳(通按太泉疑太淵)
又欬家其人脉弦為有水可與十棗湯下之不能卧坐
者隂不受邪故也
又夫有支飲家欬煩胷中痛者不卒死至一百日一歲
與十棗湯方
芫花甘遂大戟(並熬等分)
右三味擣下篩以水一升五合煮大棗十枚取八合
絞去滓内藥末彊人取重一錢羸人半錢匕頓服之
平旦服而不下者明旦更益藥半錢下後自補養(古今)
(錄驗同此方仲景傷寒論方)
又欬而引脅下痛者亦十棗湯主之(用前方)
又夫酒客欬者必致吐血此坐久極飲過度所致也其
脉沈者不可發汗久欬數歲其脉弱者可療實大數者
死其脉虚者必苦冐也其人本有支飲在胷中故也治
屬飲家上氣汗出而欬屬飲家欬而小便利若失溺不
可發汗發汗出則厥逆冷
又欬逆倚息不得卧小青龍湯主之
麻黃(去節)芍藥細辛桂心
乾薑甘草(炙各三兩)五味子(半升)半夏(半升洗)
右八味切以水一斗先煮麻黃減二升去沫乃内諸
藥煮得三升去滓服一升若渴者去半夏加栝樓根
三兩微利者去麻黃加蕘花如雞子大熬黃若食飲
噎者去麻黃加附子一枚炮去皮六片破小便不利
少腹滿者去麻黃加茯苓四兩若喘去麻黃加杏仁
半升去尖皮兩仁者熬芫花不主利麻黃止喘今語
反之疑非仲景意加減忌海藻菘菜生葱生菜羊肉
餳(此本仲景傷寒論方)
青龍下已多唾口燥寸脉沈而尺脉微手足厥逆氣從
少腹上衝胷咽手足痺其面翕熱如醉狀因復下流隂
股小便難時復冐者可與茯苓桂心甘草五味子等湯
主之治其氣衝方
茯苓(四兩)桂心(一兩)甘草(三兩炙)五味子(半升)
右四味切以水八升煮取三升去滓温分三服忌海
藻菘菜生葱(以千金校之亦脫此方今於仲景方錄附之)
衝氣則抵而反更欬胷滿者與茯苓甘草五味子去桂
心加乾薑細辛以治其欬滿方
茯苓(四兩)甘草(炙)乾薑細辛(各三兩)
五味子(半升)
右五味切以水八升煮取三升去滓温服一升日三
忌海藻菘菜生菜醋等物
欬滿即止而復更渴衝氣復發者以細辛乾薑為熱藥
也服之當遂渴而渴反止者為支飲也支飲法當冐冐
者必嘔嘔者復内半夏以去其水方
茯苓(四兩)甘草(炙)乾薑細辛(各三兩)
五味子(半升)半夏(半升洗)
右六味切以水八升煮取三升去滓温服一升日三
忌海藻菘菜生菜羊肉餳酢等
水去嘔則止其人形腫可内麻黃以其人遂痺故不内
麻黃乃内杏仁也若逆而内麻黃者其人必厥所以然
者以其人血虚麻黃發其陽故也方
茯苓(四兩)乾薑(三兩)細辛(三兩)五味子(半升)
半夏(半升洗)杏仁(半升去尖皮兩仁者)甘草(三兩炙)
右七味切以水一斗煮取三升去滓温服一升日三
忌海藻菘菜生菜羊肉餳酢等
若面熱如醉狀者此為胃中熱上衝熏其面令熱加大
黃利之方
細辛甘草(炙)乾薑(各三兩)茯苓(四兩)
五味子半夏(洗)杏仁(去尖皮各半升)大黃(三兩蒸)
右八味切以水一斗煮取三升去滓温服一升日三
服忌海藻菘菜生菜餳醋羊肉(並出第十八卷中)
久欬𠻳上氣唾膿血及濁涎方五首
病源久欬𠻳上氣者是肺氣虚極風邪停滯故其病積
月累年久不差則胷背疙面腫甚則唾膿血也(出第十四卷中)
深師療肺氣不足欬逆唾膿血咽喉悶塞胷滿上氣不
能飲食卧則短氣補肺湯方
欵冬花(三兩)桂心(二兩)鍾乳(二兩)乾薑(二兩)
白石英(二兩)麥門冬(去心四兩)五味子(三兩)粳米(五合)
桑白皮根(一斤)大棗(一百枚擘)
右十味切以水一斗二升先煮桑白皮棗令熟去滓
内藥煮取二升二合分三服忌生葱等(千金同)
又療欬逆上氣時時唾濁但坐不得卧皂莢丸方
長大皂莢(一挺去皮子炙)
右一味擣篩蜜和服如梧子一丸日三夜一以大棗
膏和湯下之(千金經心錄延年同此本仲景傷寒論方一名棗膏丸)
又療欬逆上氣吐膿或吐血胷滿痛不能食補肺湯方
黃茋(一法五兩)桂心乾地黃茯苓
厚朴乾薑紫菀橘皮
當歸五味子遠志(去心)麥門冬(去心)
(各三兩)甘草(炙)鍾乳白石英(各二)
(兩)桑白皮根人參(各二兩)大棗(二十枚擘)
右十八味切以水一斗四升煮取四升分温四服日
三夜一忌海藻菘菜生葱醋物(千金同並出第十八卷中)
古今錄驗療寒冷欬𠻳上氣胷滿唾腥膿血四味石鍾
乳散方
鍾乳(碎研)白礜石(鍊)欵冬花桂心(各一分)
右四味擣合下篩以筒吸之如大豆許一匕聚先食
日二不知稍增之數試有驗當作七聚遂吸之忌生
葱(千金集驗同出第十九卷中)
必效療上氣唾膿血方
灸兩乳下黑白際各一百壯良(千金同)
欬𠻳膿血方一十一首
病源欬𠻳膿血者損肺傷心故也肺主氣心主血肺感
於寒微者則成欬𠻳傷於隂脉則有血血與氣相隨而
行欬𠻳極甚傷血動氣俱乘於肺以津液相摶藴結成
膿故欬𠻳而有膿血也(出第十四卷中)
廣濟療瘕瘷吐膿損肺方
人參(二分)瓜蔕(三分)杜蘅(五分)
右三味擣篩為散平旦空腹以熱湯服方寸匕當吐
痰水惡汁一二升吐己復煮白粥食淡水未盡停三
日更進一服忌生冷油膩猪魚(肘後古今錄驗用杜蘅三分人參一分服)
(一錢匕出第二卷中)
深師療欬逆唾膿血雞子湯方
雞子(一枚)甘草(二分灸)甘遂(一分)大黃(二分)
黃芩(二分)
右五味切以水六升煮取二升去滓内雞子攪令調
盡飲之良忌海藻菘菜
又療傷肺唾血方
茅根
右一味擣篩為散服方寸匕日三亦可絞去汁飲之
主熱渴(出第四卷中)
刪繁療肺偏損胷中應肺偏痛唾血氣欬欵冬花散方
欵冬花當歸(各六分)桂心芎藭
五味子附子(炮各七分)細辛貝母(各四分)
乾薑乾地黃(各八分)白术甘草(炙)
杏仁(去尖皮各五分)紫菀(三分)
右十四味擣篩為散清酒服方寸匕日二服忌生葱
生菜桃李雀肉海藻菘菜猪肉蕪荑(出第五卷中)
千金百部丸主諸欬不得氣息唾膿血方
百部根(二兩)升麻(半兩)桂心五味子
甘草(炙)紫菀乾薑(各一兩)
右七味擣篩蜜和丸如梧子服三丸日三以知為度
忌生葱海藻菘菜等物
又療肺傷欬唾膿血腸澀背氣不欲食惡風目闇昏>昏>
足膝脛寒湯方
乾地黃(切半升)桑白皮(切二升)芎藭(切一升)白膠(五兩)
桂心(二尺)人參紫菀(各二兩)大棗(二十枚擘)
生薑(五兩)飴糖(一升)大麻仁(一升)大麥(三升)
右十二味切以水一斗五升煮麥濾取一斗去滓内
藥煎取三升分三服忌生葱
又療肺病欬𠻳膿血及唾涕血出不止方
好酥(五十斤)
右三遍鍊停凝當出醍醐服一合日三以差止
又方
三遍鍊酥如雞子黃適寒温灌鼻中日二夜一
又療欬𠻳喘息喉中如有物唾血方
杏仁(二升去尖皮兩仁者)猪脂(二合)糖(一升)
生薑汁(二升)蜜(一升)
右五味先以猪膏煎杏仁黃黑出以紙拭令淨擣如
膏合煎五物令可丸服如杏核日夜六七漸加之(並出)
(第十八卷中)
古今錄驗瀉肺湯療肺中膿欬唾血氣急不安卧方
芎藭麻黃(去節)細辛椒(去目閉口汗)
當歸(各一兩)
右五味切以水七升煮取三升分為三服日三微汗
或吐膿血忌生菜(一方有生薑一兩)
又羊肺湯療欬晝夜無閑息氣欲絶肺傷唾血方
鍾乳(五兩)牡蠣(熬)桂心(六兩)射干
桃仁(去尖皮)貝母橘皮百部根
五味子(各三兩)生薑(六兩)白石英半夏(洗各五兩)
欵冬花甘草(炙)厚朴(炙各二兩)羊肺(一具)
右十六味切先以水二斗三升煮羊肺取一斗去肺
内諸藥煮取三升分四服日三夜一忌海藻菘菜羊
肉餳生葱(出第十九卷中)
久欬𠻳膿血方四首
病源久欬𠻳膿血者肺感於寒微則成欬𠻳欬𠻳極甚
傷於經絡血液藴結故有膿血氣血俱傷故連滯積久
其血黯瘀與膿相雜而出也(出第十四卷中)
廣濟療積年欬𠻳膿血方
莨菪(二升)大棗(一百顆青州者)
右二味以水三大升取馬糞燒火煎熟之候令汁盡
取棗早晨服一枚日中一枚日暮一枚不覺漸加口
乾胷熱則以為度不吐不利忌並如前法
又療欬經年不差氣喘欲絶傷肺見血方
桑白皮(切五合)白羊肺(一具切)芍藥(十分)欵冬花(六分)
茯苓(十一分)貝母(十二分)麥門冬(六分)杏仁(六分去尖)
(皮熬為脂)升麻(十二分)生地黃汁(一斤)黃芩(十二分)
蜜(一升)
右十二味切以水一斗煮取三升去滓内杏仁脂地
黃汁蜜等微火上煎如魚眼沸攪勿停手取二升二
合煎成淨綿夾布濾每食後含一合日夜三四度老
小以意減之微煖含之佳忌生冷油醋麫魚䔉蕪荑
(並出第二卷中)
深師療欬逆氣喘不息不得眠唾血嘔血短氣連年欵
冬花丸方
欵冬花(十八分)紫菀(十二分)杏仁(八分去尖皮兩仁者熬)
香䜴(十分熬)人參(二分)甘草(三分炙)蜀椒(三分汗)
天門冬(六分去心)乾薑桂心乾地黃(各三)
(分)
右十一味擣篩蜜和如彈丸含稍稍嚥汁日四夜再
神良忌海藻菘菜生葱蕪荑鯉魚(出第十八卷中)
近效療久欬兼唾血方
白前(三兩)桑白皮桔梗(各二兩)甘草(一兩炙)
右四味切以水二大升煮取半大升空腹頓服若重
者十數劑忌猪肉海藻菘菜(李子釗方)
欬𠻳唾粘方二首
廣濟療肺熱欬𠻳涕唾多粘甘草飲子方
甘草(六分炙)欵冬花(七分)䜴心(一合)生麥門冬
(八分去心)葱白(一握)㯽榔(十顆合子碎)桔梗(六分)
地黃汁(半升)
右八味切以水六升煮取二升絞去滓下地黃汁分
温三服如人行四五里進一服不利忌生菜熱麫炙
肉海藻菘菜魚䔉粘食猪肉蕪荑(出第二卷中)
延年紫蘇飲療欬𠻳短氣唾涕稠喘乏風虚損煩發無
時者宜服此方
紫蘇貝母(各二兩)紫菀(一兩)麥門冬(一兩)
(去心)棗(五枚擘)葶藶子(一兩熬令黃别擣)
甘草(一兩炙)
右七味切以水六升煮取二升分為四服每服如人
行七里禁猪魚肉䔉海藻菘菜(出第五卷中)
許仁則療欬𠻳方一十二首
許仁則論欬𠻳病有數種有熱𠻳有冷𠻳有肺氣𠻳有
飲氣𠻳熱𠻳者年少力壯體氣充滿將息傷熱積熱所
成故致熱𠻳此但食飲取冷兼以藥壓之自歇冷𠻳者
年衰力弱體氣虚微如復寢食傷冷故成冷𠻳此亦但
將息以温兼進温藥則當平復肺氣𠻳者不限老少宿
多上熱後因飲食將息傷熱則常𠻳不斷積年累歲肺
氣衰便成氣𠻳此𠻳不早療遂成肺痿若此將成多不
救矣飲氣𠻳者由所飲之物停澄在胷水氣上衝衝入
於肺肺得此氣便成𠻳久而不除漸成水氣若作此病
亦難療之熱𠻳之狀更無其餘但遇於熱便發此者宜
合生地黃等七味湯服之方
生地黃(一升切)生薑(二合切)桑白皮根(切一升)
射干(切二升)乾葛(切六合)紫蘇(三合)竹瀝(一升)
右藥細切七味以水一斗煮取三升去滓内竹瀝攪
調每食後良久則服之分一劑作四服若覺可則重
合服之病輕者三數劑則差忌蕪荑
又依前生地黃等七味飲雖得暫差於後還發宜合紫
菀等十味丸方
紫菀(五分)桑白皮(六合)射干(四兩)百部根(五兩)
麻黃(二兩去節)乾葛(五兩)地骨皮升麻(各四兩)
乾地黃(六兩)芒硝(六兩)
右藥擣篩蜜和丸如梧子以竹瀝下之初服十五丸
日再服稍稍加至三十丸忌蕪荑
又冷𠻳之狀但遇諸冷此疾便發有如此者宜合大棗
等七味湯主之方
大乾棗(三十枚擘)桂心(四兩)杏仁(一百枚去尖皮兩仁研)
細辛(五兩)吳茱萸當歸(各三兩)
右藥切以水八升煮取二升六合去滓温分三服每
服如人行十里久服一劑覺得力至三四劑亦佳隔
三四日服一劑此湯元欠一味忌生葱生菜
又依前大乾棗湯服之雖可未能斷其根遇冷便發宜
合當歸等十味丸服之方
當歸(切)細辛甘草(炙各五兩)桂心
吳茱萸人參(各三兩)蜀椒(三合汗)橘皮
乾薑(各四兩)桑白皮(八兩)
右藥擣篩蜜和丸煮乾棗飲下之初服十丸日再服
稍加至三十丸如梧子服此丸經三五日覺熱每服
藥後良久喫三數口粥食壓之忌海藻菘菜生葱生
菜
又肺氣𠻳經久將成肺痿其狀不限四時冷熱晝夜𠻳
常不斷唾白如雪細沫稠粘喘息氣上乍寒乍熱發作
有時脣口喉舌乾焦亦有時唾血者漸覺瘦悴小便赤
顔色青白毛聳此亦成蒸有此狀者宜合白前等七味
湯服之兼有麻黃等十味丸桑白皮等十味煎
又肺氣𠻳經久有成肺癰者其狀與前肺痿不多異但
唾悉成膿出無多少有此病者於白前湯中加半夏五
兩黃茋三兩以水一斗煮取二升八合於麻黃丸中加
黃茋五兩苦參六兩芍藥三兩於桑白皮煎中加黃茋
切三升共桑白皮地骨皮同煎又加水三升同煎忌羊
肉餳
白前湯方
白前(三兩)桑白皮(三兩)生地黃(一升)茯苓(五兩)
地骨皮(四兩)麻黃(二兩去節)生薑(六兩)
右藥切以水八升煮取二升六合去滓加竹瀝五合
分温四服食後服之晝三夜一覺得力重合服五六
劑佳隔三日服一劑忌醋蕪荑
又依前白前等七味湯雖服覺可根本未除宜合麻黃
等十味丸服之方
麻黃(二兩去節)白前(二兩)桑白皮(六兩)射干(四兩)
白薇(三兩)百部根(五兩)乾地黃(六兩)地骨皮(五兩)
橘皮(三兩)
右藥擣篩蜜和丸煮桑白皮飲下之初服十丸日再
服稍稍加至十五丸丸如梧子大本欠一味忌蕪荑
又凡病在胷膈上者宜飽滿而在夜肺既居上此是病
在上已晝服丸夜無憑準宜合桑白皮汁等十味煎每
夜含咽之方
桑白皮(切一升)地骨皮(切三升)
二味用水七升熟煎取三升汁去滓澄清
生地黃汁(五升)生麥門冬(汁二升)生薑(汁一升)
竹瀝(三升)生葛根汁(三升)白蜜(一升)牛酥(三合)
大棗膏(一升)
右八味先於微火上取生地黃汁以下生葛汁以上
和煎減半則内桑白皮等二物汁和煎之三分減一
則内酥蜜棗膏攪之勿停手得如稠飴狀煎成訖置
别器中服之每夜欲卧時取一胡桃大含之細細嚥
汁稍加至雞子大欲晝日間丸服亦得忌蕪荑
又飲氣𠻳經久不已漸成水病其狀亦不限四時晝夜
𠻳不斷遇諸動𠻳物便致因劇甚者乃至雙眼突出氣
即欲斷汗出大小便不利吐痰飲涎洟沫無復窮限氣
上喘急肩息每旦眼腫不得平眠有如此者宜合細辛
等八味湯葶藶子十五味丸服之方
細辛半夏(洗)桂心桑白皮(各五)
(兩)乾薑當歸(各四兩)芒硝(六兩)
杏仁(六合去尖兩仁者研)
右藥切以水九升煮取三升去滓内芒硝分温三服
每服如人行十里久當得快利後好將息經三四日
合丸服之忌生葱生菜羊肉餳
丸方
葶藶子(六合熬)細辛五味子(各五兩)乾薑
當歸(各四兩)桂心人參丁香
大黃商陸根(各三兩)橘皮(四兩)桑白皮(六兩)
皂莢肉(二兩炙)大腹㯽榔(二十枚)麻黃(二兩去節)
右藥擣篩蜜和丸煮桑白皮飲下初服十丸日再服
稍加至十五丸如梧子大若利則減秘則加以大便
通滑為度時時得鴨溏亦佳忌生葱生菜
又依前細辛等八味湯葶藶子等十五味丸不覺可漸
成水病餘一如前况更加大小便秘澀頭面身體浮腫
宜合大乾棗三味丸服之方
大棗(六十枚擘去核)葶藶子(一升熬)杏仁(一升去尖皮兩仁者熬)
右藥合擣令如膏可作丸如硬燥不相著細細下蜜
作丸依前以桑白皮飲下之初服七八丸日再服稍
稍加之以大便通為度病重者時令鴨溏佳亦有以
前三味煮湯服之
又依前大棗等三味丸服雖覺氣暫歇然病根深固藥
力微弱且停服大棗丸合巴豆丸五味細細服之蕩滌
宿病方
巴豆仁(二十枚熬去心皮)杏仁(一百顆去尖皮兩仁者熬)
牽牛子(五合熬)葶藶子(六合熬)大棗(六十枚擘去核)
右藥合擣一如前大棗丸法還以桑白皮飲下之服
三四丸日再服如利即減秘即加常以大便調為候
病甚時時取鴨溏亦佳忌蘆笋野豬肉(吳昇同出下卷中)
雜療欬𠻳方三首
古今錄驗五藏六腑皆令人欬肺居外而近上合於皮
毛皮毛喜受邪故肺獨易為𠻳也邪客於肺則寒熱上
氣喘汗出欬動肩背喉鳴甚者唾血肺欬經久不已傳
入大腸其狀欬則遺糞腎欬者其狀引腰背痛甚則欬
涎腎欬經久不已傳入膀胱其狀欬則遺尿肝欬者其
狀左脅痛甚者不得轉側肝欬經久不已傳入膽其狀
欬則清苦汁出心欬者其狀引心痛喉中介介如鯁狀
甚者喉痺咽腫心欬經久不已傳入小腸其狀欬則失
氣脾欬者其狀右脅痛隂隂則引肩背甚者不得動動
便欬劇脾欬經久不已則傳入胃其狀欬即嘔甚則長
蟲出久欬不已則三焦受之三焦欬之狀欬而腹滿不
能食飲此皆聚於胃關於肺使人多涕唾而面浮腫氣
逆也又非時有風寒冷人觸冐解脫傷皮毛間入腑藏
為欬上氣如此也又非時忽然暴寒傷皮膚中與肺合
則欬𠻳上氣或胷脅义痛欬唾有血者是其熱得非時
之寒暴薄之不得漸散伏結深喜肺癕也因欬服温藥
欬尤劇及壯熱吐膿血汗出惡寒是也天有非時寒者
急看四時方也
又療欬𠻳上氣時時嘔白唾沫數十歲者方
吳茱萸五味子大黃桂心
甘草(炙)細辛人參紫菀
欵冬花(各一兩)大戟竹筎(各三分)
右十一味切以水一斗煮取三升分為三服亦療隂
冷欬至良忌海藻菘菜生菜生葱(深師同並出第十九卷中)
深師療諸欬心中逆氣氣欲絶杏仁煎方
杏仁(四兩去尖皮末)豬膏(二斤)白蜜(二升)生薑汁(三升)
右四味著銅器中於微火上先煎薑汁次内蜜膏令
如餳置器著地乃内杏仁末復令得一沸煎成服如
棗大一丸含之日三不知稍稍增之
又療氣上迫滿或氣不通煩悶喘嘔蘇子湯方
蘇子(一升)乾薑(三兩)半夏(四兩洗)桂心
人參(各一兩)橘皮茯苓(各三兩)甘草(一兩炙)
右八味切以水八升煮取二升半分為三服若虚熱
去乾薑用生薑六兩加黃芩二兩忌海藻菘菜羊肉
餳生葱酢等物(並出第十八卷中)
外臺秘要方卷九
