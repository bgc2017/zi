外臺秘要方卷二十二
唐王燾撰
耳聾方二十二首
病源腎為足少隂之經而藏精氣通於耳耳宗脈之所
聚也若精氣調和則腎氣強盛耳聞五音若勞傷血氣
兼受風邪損於腎藏而精脱精脱者則耳聾然五藏六
腑十二經脈有絡於耳者其隂陽經氣有相并時并則
有藏氣逆名之為厥厥氣相搏入於耳之脈則令聾其
腎病精脱耳聾者其候頰顴色黑手少陽之脈動而氣
厥逆而耳聾者其候耳内煇煇焞焞也手太陽厥而耳
聾者其候聾而耳内氣滿養生方云勿塞故井及水瀆
令人耳聾目盲其湯熨針石别有正方補養宣導今附
扵後
養生方導引法云坐地交义兩脚以兩手從曲脚中入
低頭义項上治久寒不自温耳不聞聲又云脚著項上
不息十二通必愈大寒不覺暖熱久頑冷患耳聾目眩
久行即成法法身五六不能變(出第二十九卷中)
廣濟療耳聾方
生地黃(長一寸半肥者)杏仁(七枚去皮熬令黃色)巴豆(七枚去皮熬令黃)
印成鹽(二顆)髮灰(半錢匕)
右五味𢷬碎研堪丸如蕤核仁大用髮薄裹内耳中
日一易耳内當痛有水出即去當直以髮塞耳耳内
黃水出痛甚不得更著若未差還依前著藥取差(千金)
(翼同)
又療耳聾不聞人語聲方
松脂(四分)巴豆(二分去皮心熬)麻子仁(二分)蠟(二分)
薰陸香(一分)石鹽(二分)
右六味𢷬如膏丸棗核大内耳中三日一易取差
集驗療耳聾方
杏仁(去皮尖熬)葶&KR1047;子(熬)鹽末(各等分)
右三味𢷬研以少許豬脂和合煎以綿裹塞耳
又方
附子(炮)瓜子杏仁(去皮熬各等分)
右三味𢷬以綿裹塞耳中
千金療耳聾方
淳醋微火煎附子五六宿削令可入耳以綿裹塞
耳中取差
又方
巴豆(十四枚去皮心熬)鍊成松脂(二分)
右二味合𢷬丸如黍米簮頭著耳中以差為度
又方
以竹筒盛鯉魚腦蒸之令烊以灌耳中
又方
雄黃硫黃各等分綿裹塞耳中數月聞
又方
取鐡燒令赤投酒中飲之仍以磁石塞耳中差
又方
萆麻子(一百粒去皮)大棗(十九枚去皮核)
右二味𢷬丸如杏仁内於耳中二十日差
又方
芥子𢷬碎以男乳和綿裹塞耳取差
又方
作泥餅子厚薄如&KR0008;飽覆耳上四邊勿令洩氣當
耳孔上以刺泥餅穿作一小孔於上以艾灸之百
壯候耳中痛不可忍則止頃側耳瀉却黃水出盡
即差灸時泥乾即數易之
又方
截箭竿竹二寸内耳中以麪擁四畔勿令洩氣灸
箭上七壯取差(竝出第六卷中)
崔氏療耳聾方(鄭少卿云頻用)
波律膏(一蜆殼無以大麻脂一合小器中煎取一蜆殼替之)
楓木脂(半兩無以薰陸香替以乳頭香更佳)松脂(半兩研)
巴豆(三七枚去皮熬研)蠟(如彈通按波律膏丸大疑即胡桐淚)
右五味先𢷬松脂巴豆一千杵次下大麻油令熟丸
如棗核大一頭尖通中作孔以綿裹塞耳數日一易
更互塞之取差不得併塞(出第四卷中)
備急療耳聾菖蒲根丸方
菖蒲(一寸)巴豆(一枚去皮心)
右二味合𢷬可丸分作七丸以綿裹塞耳中日别一
丸取差(肘後同)
又菖蒲散方
菖蒲(二兩)附子(二兩炮)
右二味𢷬篩以苦酒和丸如棗核許綿裹卧即塞耳
中夜一易之十日有黃水出便差(肘後千金崔氏)
又方
磁石菖蒲通草薰陸香
杏仁(去皮熬)萆麻子(去皮)松脂(等分)
右七味𢷬篩以蠟及鵝脂和丸稍長作以釵脚子穿
中心為孔先去耳中垢然後内藥日再初著痒及作
聲月餘即差(殿中候監云非常良驗肘後同)
救急療耳聾方
真崑崙青木香一兩碎以苦酒浸一宿胡麻油一
合微火上緩煎之三上三下以綿濾去滓以點耳
孔中以差為度
必效療耳聾方
以好神明膏好棗核許内耳中日一度頻著以差
三五日以篦子挑耳中塞或痒取差亦治蟲入耳
中
又方
取杏仁(七枚去皮搥碎)為三分以綿裹各於中著一裹鹽
如小豆許以器承於飯甑中蒸之候飯熟出一裹
令患耳者側卧和綿捻以油汁入耳中久又以一
裹進前捻之差為度
又方
雞矢白(半升熬令黃色)烏豆(一升熬令爆聲絶)
右二味先取無灰酒二升及熱以沃之良久濾去滓
分温服厚取汗其耳如鼓鞞勿訝
又療耳聾神驗方
取純烏羊新濕糞和杏子脂石鹽末
右三味研滿耳孔中塞勿令風入乾即易之乃至七
日二七日耳内有聲漸大即以&KR1239;筒長二寸内耳孔
裏四畔以麪塞勿令氣出以麪薄餅子裹筒頭以艾
灸上從第一度灸三壯為始耳内即有烏塞乾膿出
未間内裹滿疼痛即出之即差但有塞即須挑却還
依前法乃至一日兩日差即停以後常用亂髮塞之
甚驗
風聾方三首
病源足少隂之經宗脈之所聚其氣通於耳其經脈虚
風邪乘之風入於耳之脈使經氣否塞不宣故為風聾
風隨氣脈行於頭腦則聾而時頭痛故謂之風聾(出第二十)
(九卷中)
崔氏療耳風聾牙關急不得開方
取八角附子(二枚)釅酢漬之二宿令潤徹削一頭内
耳中灸上十四壯令氣通耳中即差(出第四卷中)
古今錄驗療風聾年久耳中鳴魚腦膏方
生雄鯉魚腦(八分)當歸(六銖)菖蒲(六銖)
細辛(六銖)白芷(六銖)附子(六銖)
右六味㕮咀以魚腦合煎三沸三下之膏香為成濾
去滓冷以一棗核大内耳中以綿塞之取差
又方
附子菖蒲(各等分)
右二味𢷬以綿裹塞兩耳中取差
耳聾有膿方三首
千金療耳聾有膿方
烏賊魚骨(去甲炙)釡底墨(各二分)附子(四分炮)
禹餘糧(一分)龍骨(二分)伏龍肝(二分)
右六味𢷬末取皂莢子許大綿裹内耳中日一易取
差有蟲者加麝香一豆大
又方
𢷬桂末以魚膏和塞耳中不過三四度(並出第六卷中)
必效耳聾有膿方
鯉魚腸(一具切)酢三合
右二味合𢷬以布裹塞耳兩食頃當悶痛白蟲出更
著新者蟲盡乃止取差無新者擇去蟲還可用良(千金)
(同)
久聾方五首
病源足少隂腎之經宗脈之所聚其氣通於耳勞傷於
腎宗脈虚損血氣不足為風邪所乘故成耳聾勞傷甚
者血氣虚極風邪停滯故為久聾(出第二十九卷中)
廣濟療風聾三十年無所聞方
萆麻子(五分)杏仁(四分熬)桃仁(四分去皮熬)巴豆(一枚去皮)
(熬)石鹽(三分)附子(一分炮)薰陸香(一分)
磁石(四分研)菖蒲(四分)蠟(八分)通草(二分)
松脂(二兩半)
右十二味先𢷬菖蒲石鹽磁石通草附子薰陸香成
末别𢷬萆麻子等四味乃内松脂蠟𢷬一千杵可捻
作丸如棗核大綿裹塞耳中日四五度抽出别捻之
三日一易以差為度(千金翼云日一易之)
肘後療二三十年聾方
取故鐡三十斤以水七斗漬之三宿取其水以釀
七斗米用麴如常法酒熟出酒一斗取引針磁石
一斤研末置酒中三宿乃可飲之取醉以綿裹磁
石塞兩耳中好覆衣衾卧酒醒良久去磁石即聞
人語聲也飲盡更為以差為度甚良(千金同)
又方
茱萸巴豆(去皮熬)乾薑(各等分)
右三味𢷬末以葱涕和以綿裹塞耳食頃乾去之更
和塞之如此五日當覺病去無苦八九日便聞人語
取差止常以髮塞耳慎避風
又方
柘根三十斤剉之以水煮用釀酒如常法久而服
之甚良
古今錄驗療三十年聾方
天雄(一分)雞子(一枚)附子(一枚)
右三味𢷬末取雞子開一孔取黃和藥却内雞子中
封合其頭還令雞覆之藥成以綿裹塞所聾耳中取
差為度
耳鳴方六首
病源腎氣通於耳足少隂腎之經宗脈之所聚勞動經
血而血氣不足宗脈則虚風邪乘虚隨脈入耳與氣相
擊故為耳鳴診其右手脈寸口名曰氣口以前脈浮則
為陽手陽明大腸脈也沉則為隂手太隂肺脈也隂陽
俱虚者此為血氣虚損宗脈不足病苦耳鳴嘈嘈眼時
妄見花此是肺與大腸俱虚也左手尺中名曰神門其
脈浮為陽足太陽膀胱脈也虚者膀胱虚也腎與膀胱
合病苦耳鳴忽然不聞時惡風膀胱虚則三焦實也膀
胱為津液之府若三焦實則剋消津液剋消津液故膀
胱虚也耳鳴不止則變成聾(出第二十九卷中)
廣濟療耳鳴塞耳丸方
巴豆(二枚去皮熬)桃仁(去皮熬二枚)松脂(大豆許)
右三味𢷬作二丸綿裹塞耳中
又療耳鳴沸閙方
吳茱萸巴豆(去皮熬)乾薑石菖蒲
磁石細辛(各一分)
右六味𢷬末以鵝膏和少許以綿裹塞耳中以鹽五
升布裹蒸之以熨耳門令其煖氣通入耳内冷復易
之如此數用差後常以亂髮卷以塞耳中慎風
肘後療耳中常鳴方
生地黃截斷塞耳日十易之以差一云紙裹微火
中煨之用良(出第四卷中)
千金療耳鳴聾方
當歸細辛防風附子
芎藭白芷(各六銖)
右六味末之以雄鯉魚腦和煎三上三下膏香去滓
以棗核許塞耳中以綿裹之魚腦用六合微火鍊之
又方
通草細辛桂心(各三分)菖蒲(四分)
附子(一分)礬石(一分)當歸甘草(各二分)
獨活(六分)葱涕(半合)
右十味𢷬末以白鵝膏半合旋旋和以綿裹棗核大
塞耳中日三取差忌如常
又療耳聾鳴如流水聲久不治成聾方
生烏頭淨洗削如棗核大以塞耳中日一易之三
日愈亦療痒及卒風聾(並出第六卷中)
聤耳方一十首
病源耳者宗脈之所聚腎氣之所通足少隂腎之經也
勞傷血氣熱乘虚而入於其經邪隨血氣至耳熱氣聚
則生膿汁故謂之聤耳(出第二十九卷中)
廣濟療聤耳痒有膿不止菖蒲膏方
菖蒲(一兩)狼毒附子(炮)磁石(燒)
礬石(熬汁盡各一兩)
右五味𢷬篩以羊髓和如膏取棗核大塞耳中以差
為度
又療聤耳膿血出方
取車轄脂綿裹塞耳中差(肘後同千金治蟲入耳)
又療聤耳方
黃連龍骨白歛赤石脂
烏賊魚骨(各等分)
右五味𢷬末以綿裹塞耳中每著以綿纏拭之著藥
肘後療聤耳耳中痛膿血出方
取釡月下灰吹滿耳令深日三易之每換即以篦
子去之然後著藥取差為度(千金云竈下灰薄耳中)
又方
附子末以葱涕和灌耳中取差單葱涕亦佳側卧
令入耳中(出中卷)
又方
桃仁熟𢷬以故緋絹裹塞耳中日三易以差為度
(千金同)
又方
黃連附子(炮各等分)
右二味𢷬末以少許微微吹入耳中每著藥先拭惡
物然後吹之
又方
釡月下墨末以豬膏和綿裹内耳中日再
集驗療聤耳出膿水散方
礬石烏賊魚骨黃連龍骨
右四味𢷬末以棗核許綿裹塞耳中日再
千金療聤耳出膿方
黃礬石烏賊魚骨黃連赤石脂(各一)
(兩)
右四味𢷬末以綿裹棗核大内耳中取差止日二(翼方)
(用龍骨無赤石脂出第六卷)
耳卒疼痛方三首
病源凡患耳中策策痛者皆是風入於腎之經也不治
流入腎則卒然變脊強背直成痙也若因痛而腫生癰
癤膿潰邪氣歇則不成痙所以然者足少隂為腎之經
宗脈之所聚其氣通於耳上焦有風邪入於頭腦流至
耳内與氣相擊故耳中痛耳為腎候其氣相通腎候腰
脊主骨髓故邪流入腎脊強背直(出第二十九卷中)
肘後療耳卒疼痛方
蒸鹽以軟布裹熨之取差良
備急療耳疼痛有汁出方
熬杏仁令焦黑𢷬如泥作丸以綿裹内耳中頻易
之差
廣濟療耳卒疼痛求死者方
菖蒲附子(各一分)
右二味末以麻油和以點耳中立止(肘後崔氏同)
耳卒腫方二首
肘後療耳卒腫出腫方
礬石燒末以葦管吹耳中日三四過或以綿裹塞
耳孔内取差
備急療耳卒腫方
栝樓根削可入耳以臘月豬脂煎之三沸冷以塞
耳中取差日三作七日愈(肘後治卒得風覺耳中怳怳者)
通耳中膿方二首
廣濟療耳膿水通耳礬石散方
吳白礬(八分燒汁盡)麻勃(一分)青木香(二分)松脂(四分)
右四味𢷬末先消松脂後入藥末可丸如棗核淨拭
以塞耳中取差
又療通耳膿水出方
吳白礬(八分燒令汁盡末)紅藍花臙脂(四十枚)
右二味和粉淨拭耳中以粉粉之每拭然後著藥
蟲入耳方九首
廣濟療蟲入耳腫不聞人語聲有膿血出方
黃茋(四分)乾薑(一分)蜀椒(一分)
右三味𢷬末以生地黃𢷬取汁和用綿裹棗核大塞
耳中日三夜一以差止
肘後療百蟲入耳方
苦酒漬椒灌之即出
又方
温湯灌耳中
又方
𢷬藍青汁以灌之
千金療蟲入耳方
取桃葉火熨以塞耳卷之入中(肘後同)
又方
以葱涕灌耳中即出(並出第六卷中)
崔氏療蟲入耳方
若甲蟲入耳者以火照之手打木入勿令損之即
向明出之或蚰蜒諸蟲入耳以酢灌之或麻油或
人尿亦佳或酢酪更妙
備急療蟲入耳方
以銅錢二七枚以豬膏煎之用將灌耳
又方
以兩刀於耳前相敵作聲蟲即出走
蜈蚣入耳方三首
肘後療蜈蚣入耳方
以木葉裹鹽炙令熱以掩耳上即出冷復易之騐
又方
閉氣滿即吐之復閉準前以出為度或死耳中徐
徐以鈎針出之若積久不出者取新㹠肉炙向耳
中搨之以出為度
千金療蜈蚣入耳方
炙豬肉掩耳即出(集驗小品同出六卷中)
蚰蜒入耳方三首
肘後療蚰蜒入耳方
熬胡麻𢷬以葛囊盛枕之蟲聞香則自出
又方
以水銀大豆許瀉耳中欹卧空耳向下擊銅器叩
齒十下即出蚰蜒呼為土蛄似蜈蚣黃色細長是
也
備急療蚰蜒入耳神效方
以牛酪滿耳灌之即出當半消若入腹空腹食好
酪一二升即化為黃水不盡更服神效(肘後同)
飛蛾入耳方二首
肘後療飛蛾入耳方
先大噏氣仍閉口掩鼻呼氣其蟲隨氣一口出
又方
閉氣以&KR1239;管極吹之即出
蟻入耳方二首
肘後療蟻入耳方
燒陵鯉甲末以水和灌之即出
備急療蟻入耳方
炙豬脂安耳孔上即出或兩邊
耳雜療方八首
廣濟療耳鳴或聾漬酒方
菖蒲(一斤)通草(一斤)磁石(一升碎綿裹)
右三物切以絹袋盛清酒二斗浸之春夏三日秋冬
五日温服三合漸加之至五合以下丸藥亦甚良
又療兩耳腫膿水出不聞人語聲方
黃茋升麻犀角(屑)梔子(各六分)
玄參(八分)乾藍芍藥人參(各四分)
大黃(八分)青木香黃芩芒硝(各六分)
右十二味𢷬篩蜜和丸食後少時以枸杞根湯下二
十丸漸增之忌如常
又療兩耳腫方
青木香防己芍藥玄參
白歛大黃芒硝黃芩(各八分)
赤小豆(十分)紫葛(八分)
右十味𢷬散以榆木白皮𢷬汁和之塗布帛上貼腫
取消
千金療卒聾方
細辛(一分)菖蒲(一分)杏仁(三分)麴末(三分)
右四味𢷬篩研杏仁合之如脂棗核大以綿裹塞耳
中日一易小差二日一易夜去之旦即著
又底耳方
燒黃礬𢷬末綿裹塞耳中二三日即差
又療耳乾耵聹不可出方
爛𢷬自死蚯蚓取汁灌耳不過數灌即挑出之(並出)
(第六卷中)
千金翼赤膏主耳聾齒痛方
丹參(五兩)蜀椒(一升)大黃白术
細辛芎藭(各一兩)大附子(十枚)乾薑(二兩)
巴豆(十枚去心)桂心(四寸)
右十味剉以苦酒漬一宿以豬膏三斤煎三上三下
藥成去滓可服可摩耳聾者綿裹膏内耳中齒冷痛
著齒間諸痛皆摩腹内有痛以酒服一棗許大咽喉
痛吞一棗核大一枚(出第十一卷中)
崔氏療風氣及腰脚并耳聾方
磁石(十二兩碎)石菖蒲(四兩)通草(三兩)瞿麥(二兩)
山茱萸(三兩)白术(三兩)獨活(四兩)芎藭(二兩)
薯蕷(三兩)甘草(二兩炙)附子(二兩炮)桂心(三兩)
生薑(五兩)杏仁(二兩去皮尖熬碎)茯神(二兩)
人參前胡(各三兩)葱白(切一升)竹葉(一握)
石膏(二兩碎)
右二十味切以水一斗四升煮取二升半去滓分三
服宜向暮服之令盡慎如常法五日禁食羊肉
鼻中息肉方一十一首
病源肺氣通於鼻肺藏為風冷所乘則鼻氣不和津液
壅塞而為鼻齆冷摶於血氣停結鼻内故變生息肉其
湯熨針石别有正方補養宣導今附於後養生方導引
法云端坐伸腰徐徐以鼻内氣以右手捻鼻除目暗淚
苦出徐徐閉目吐氣鼻中息肉耳聾亦能除又云東向
坐不息三通以手捻鼻兩孔治鼻中息肉(出第二十九卷中)
肘後療鼻中塞肉不通利方
礬石(一兩燒)通草(半兩)真珠(一兩)
右三味末以綿裹如棗核内鼻中日三易之有加桂
心細辛各一兩同前𢷬末和使用之
又方
陳瓜蔕𢷬末以傅塞肉上取差
又方
礬石(燒)胡粉(熬各等分)
右二味末之以青羊脂和塗塞肉上以差
又方
細辛瓜蔕各等分末以吹鼻中須臾涕出
頻吹之即差(千金方以絮裹如棗大塞鼻中須臾通張文仲亦治鼻齆不聞香臭)
小品療鼻中塞肉通草散方
通草(半兩)真珠(六銖碎)礬石(一兩燒)細辛(一兩)
右四物𢷬末以綿裹如棗核沾散如小豆并綿頭内
鼻中日三取差(千金同)
千金療鼻中息肉方
灸上星二百壯入髮際一寸又夾上星兩傍相去
三寸各百壯灸之取差(出第六卷中)
千金翼&KR0864;鼻鼻中息肉不得息方
礬石(三分燒)藜蘆(二分)瓜蔕(二七枚)附子(二分炮)
右四物𢷬末蘆管吹小豆許於鼻孔中或以綿裹塞
鼻中日再以差為度一方加葶&KR1047;半兩(出第十一卷中)
崔氏療鼻中息肉不聞香臭方
燒礬石末以面脂和著鼻中數日息肉隨藥出(千金)
(同)
必效療鼻中清涕生塞肉方
細辛(六分)附子(五分炮)甘遂(六分)通草(五分)
乾薑(四分)吳茱萸(三合)桂心(四分)
右七味𢷬篩末蜜丸如杏仁綿裹塞鼻卧時著即涕
出日三避風以差為度或以帛裹頭甚良妙
古今錄驗療鼻中息肉通草散方
通草細辛蕤仁雄黃(研)
皂莢(去皮子各一分)白礬(二分燒)礜石(三分泥裹燒半日研)
藜蘆(三分炙)地膽(三分熬)瓜蔕(三分)巴豆(十枚去皮)
䕡茹(三分)地榆(三分)
右十三味𢷬篩末以細辛白芷煎湯和散傅息肉上
又以膠清和塗之取差
又療鼻中息肉方
生地膽(一枚)細辛白芷末
右三味以地膽押取汁和藥以塗貼息肉上取消亦
只以地膽汁於竹筒中盛當上灌之即消無生者乾
即酒煮汁用之
鼻齆方五首
病源肺主氣其經手太隂之脈也其氣通於鼻若脈藏
調和則鼻氣通利而知香臭若風冷傷扵藏腑而邪氣
乘於太隂之經其氣藴積於鼻者則津液壅塞鼻氣不
宣調故不知香臭而為鼻齆也(出第二十九卷中)
千金療鼻齆方
甘遂通草細辛附子(炮各一分)
右四味𢷬末以白雄犬膽丸少許内鼻中差(崔氏同云卒熱)
(涕出四五升愈)
又方
皂莢炙末如小豆以葦管吹鼻中
又方
以乾薑末吹之又蜜和塞之
又方
以鐡&KR0008;(一云鏁)磨石取末以豬脂和綿裹塞鼻中取
差止
又方
伏面臨牀前以新汲水淋玉枕上取差(並出第六卷中通按)
(玉枕腦後也)
肺寒鼻齆方二首
刪繁療肺寒損傷氣欬及多唾呼聲鼻塞乾棗補肺煎
方
棗肉(二升取膏)杏仁(一升去尖皮研)酥(一升)薑汁(一升)
蜜(一升)餳糖(一升)
右六味依常微火煎每服一匙差止
又療鼻塞有清涕出方
細辛蜀椒(汗)桂心芎藭
吳茱萸(各三分)皂莢炙(屑二分)附子(八分炮)
右七味切以苦酒漬一宿以豬脂一斤煎以附子色
黃膏成以綿裹内鼻中兼以摩頂
鼻窒塞不通利方七首
小品療鼻中窒塞香膏方
白芷當歸芎藭細辛
辛夷通草桂心薰草(各三分)
右八味㕮咀以苦酒漬一宿以猪膏一升煎以白芷
色黃成膏濾去滓取少許點鼻中或綿裹内鼻中以
差止(千金無桂心不用薰草用莽草)
千金鼻塞多年不聞香臭清水出不止方
取當道車輾過蒺藜一把𢷬以水三升煎令熟先
仰卧使人口含一合灌鼻中不過再大嚏出一兩
箇息肉似爛蟲即差(一方用黃連各二兩)
又療鼻窒氣息不通方
小薊(一把)
右一味以水三升煮取一升去滓分服
又方
綿裹瓜帶末少許塞鼻中(並出第六卷中)
古今錄驗療鼻中不通利窒塞者香膏方
當歸芎藭青木香細辛
通草蕤核白芷(各二分)
右七味切以羊髓微火煎白芷色黃膏成去滓以小
豆許内鼻中日再以差為度(千金有莽草無青木香云大熱鼻中赤爛者以)
(黃芩梔子代當歸細辛)
又療人鼻塞不通皂莢散方
皂莢(一分炙去皮子)細辛辛夷蜀椒
附子(炮各等分)
右五味𢷬末以少許吹鼻中或以綿裹塞之即通
又療鼻窒塞不得喘息皂莢散方
皂莢(去皮子炙)菖蒲(各等分)
右二味以末綿裹塞鼻中暮卧之時乃著甚良
鼻塞常清涕方二首
病源夫津液涕唾得熱即乾燥得冷流溢不能自收肺
氣通於鼻其藏有冷冷隨氣入乘於鼻故使津涕不能
自收(出第二十九卷中)
肘後療老少鼻塞常有清涕出方
杏仁(二分)附子(二分)細辛(一分)
右三味切以苦酒拌用猪脂五兩煎成膏去滓以點
鼻中即通又以摩𩕄上佳
必效療鼻塞多清涕方
細辛蜀椒乾薑芎藭
吳茱萸皂莢(去皮尖)附子(各三兩)猪膏(一升三合)
右八味切㕮咀以苦酒浸一宿以猪脂煎候附子色
黃去滓膏成凝以綿裹少許導鼻中并摩頂
鼻生瘡及疳蟲蝕方九首
病源鼻是肺之侯肺氣通於鼻其藏有熱氣衝於鼻故
生瘡也養生方導引法云踞坐合兩膝張兩足不息五
通治鼻瘡(出第二十九卷中)
千金療疳蟲蝕鼻生瘡方
燒銅筯投酢中以塗之
又方
綿裹人屎灰夜卧著之
又方
燒祀竈飯末以𫝊之
又方
燒牛狗骨灰末以臘月猪脂和傅之差
又方
燒杏仁壓取油傅之又乳和傅
又方
取烏牛耳垢傅之良
又方
燒故馬絆末傅之
又方
取牛鼻頭津傅之良(並出第六卷中)
必效療鼻内熱氣生瘡有膿臭并有蟲方
礬石(一兩燒)生地黃(三兩)苦參(一兩)
右三味切以水八合煮取三合以綿濾之微微點鼻
中日三五度差止
牙疼方八首
廣濟療牙疼巴豆丸方
巴豆(十枚去皮心熬研如膏)大棗(三十枚取肉)細辛(一兩末)
右三味相和研為丸以綿裹著所疼處咬之如有涕
唾吐却勿咽入喉中日三差
崔氏療牙疼方
烏頭獨活郁李根白皮(各一兩)
右三味切綿裹以好酒一大升半漬一宿緩火煎取
一升去滓看冷熱漸含良久即吐却含取差齒痛不
問風蟲無不差必須含吐之不可咽却也有毒恐傷
人單用烏頭獨活亦差
又方
令患人所患牙齒齧宅東南桑枝一條教三姓人
於桑枝灸三炷一炷咒之曰東方有蟲子不食五
榖專食牙齒三姓灸齒痛蠍蟲自然死一咒一再
拜即合灸人患人等還不得迴頭更看之
張文仲療牙疼驗方
獨活(五分)莽草(二分)細辛(二分)附子(一枚)
右四味切以苦酒五合浸以銅器中温之稍熱含良
久吐却汁未差更含之勿咽汁欲食以煖水潄口甚
良
救急療牙疼方
莽草細辛枳根皮(各三兩)椒(一合汗)
右四味切以水一升煮取半升細細含之十度永不
發藥有毒不得嚥之含了以煖水三五度潄口訖以
胡桐律一豆著痛齒上風痛蟲食並差
必效療牙疼方
取皂莢子擣末以綿裹如彈子大兩顆於釅醋中
煮熱徹於牙疼處齧之冷即易日三五度以差為
度
又方
取桃李槐並白皮各等分以酒煮含之取定
姜君療牙疼方
白楊皮(一握)地骨皮(一兩)椒(二七枚)杏仁(二七枚去)
(皮)細辛(一兩)生地黃(二兩碎)好鹽(一合)
蒼耳子(二兩碎)
右八味切以酒二升煎六七沸去滓含之冷即吐却
别含以差為度
齒痛方一十一首
病源手陽明之支脈入於齒齒是骨之所終髓之所養
若風冷客於經絡傷於骨髓冷氣入齒根則齒痛若蟲
食齒而痛者齒根有孔蟲在其間此則針灸不差傅藥
蟲死痛乃止其湯熨針石别有正方補養宣導今附於
後養生方導引法云常向本命日擳髮之始叩齒九通
隂咒曰大帝散靈五老反真泥丸玄華保精長存左迴
拘月右引日根六合清鍊百疾愈因咽唾三過常數行
之使齒不痛髮牢不白頭腦不痛又云東向坐不息四
通琢齒二七治齒痛病大張口琢齒二七一通二七又
解四通中間其二七大勢以意消息差病而已不復疼
痛解病鮮白不黧亦不疏離久行不已能破金剛又云
東向坐不息四通上下琢齒三十六下治齒痛(出第二十九卷)
(中)
廣濟療齒痛及落盡石膽傅方
取石膽研以人乳汁和以傅齒痛上或孔中日三
兩度止痛後生齒百日復故齒生止每以新汲水
潄令淨
集驗療齒痛方
雞屎白燒灰末以綿裹置齒痛上咬咋之差
又方
芎藭細辛防風礬石(燒令汁盡)
附子(炮)藜蘆莽草
右七味各等分𢷬篩為末以綿裹彈丸大酒漬熨所
患處含之勿嚥汁(千金同)
又方
獨活(三分)黃芩芎藭當歸
蓽撥(各二兩)丁香(一兩)
右六味切以水五升煮取三升去滓微微含潄良久
吐却更含
又方
含白馬尿隨左右含之不三五口差(張文仲備急同並出第六)
(卷中)
張文仲療齒疼痛方
燒牛膝根末以綿裹著齒痛處含之
又方
蜀椒礬石(各一兩)
右二味以水一升煎取六合去滓含之𠻳口吐却勿
咽之
備急療齒痛方
胡葈子五升應是胡荽子也以水五升煮取一升
含吐之(謹按本草葈耳一名胡荽殺疳濕&KR0630;封丁腫此治齒痛相近即非是胡葈子也)
又方
馬夜眼如米許以綿裹著痛孔中斷根源也(通按馬夜)
(眼未詳何物)
古今錄驗療齒痛方
取楊柳細白皮卷如指大含嚼之以汁漬痛齒根
數過即差
又方
獨活(三兩)芎藭(二兩)當歸(二兩)蓽撥(二兩)
黃芩(二兩)甘草(二兩)細辛(二兩)雞舌香(一兩)
右八味切以水五升煮取三升去滓含之取差(千金無甘)
(草)
齒疼方六首
千金療齒疼方
灸外踝下高骨前交脈三壯
又方
以繩量手中指至掌後一横文又折為四分量文
後當臂中灸一壯隨左右取之
又方
雞屎白以醋漬煮稍稍含之差
又方
生地黃一節蒜一瓣
右二味𢷬以綿裹著痛處咬之勿嚥汁汁盡吐出日
日為之差止
又方
含驢尿須臾止(並出第六卷中)
姜生療齒疼方
附子(一分)胡椒蓽撥(各二分)
右三味𢷬末著齒痛上又以散用蠟和為丸置齒痛
孔上取差止
牙齒疼痛方八首
病源牙齒痛者是牙齒相引痛牙齒是骨之所終髓之
所養手陽明之支脈入於齒若髓氣不足陽明脈虚不
能榮於牙齒為風冷所傷故疼痛也又有蟲食於牙齒
則齒根有孔蟲居其間又傳變餘齒亦皆疼痛此則針
灸不差傅藥蟲死痛乃止(出第二十九卷中)
廣濟療牙齒疼痛牙齗腫痒齒根宣露方
肥松節(四分)細辛(一分)蜀椒(二分)胡桐律(四分)
右四味切以清酒四升煮十沸承熱含之冷即吐却
更含差止
又療牙疼齒痛方
取槐白皮(一握切)
右一味以酢一升煮去滓著鹽少許適寒温含日三
易之
備急姚氏療牙齒疼痛方
取枯竹燒竹一頭以注錢上得汁多著齒上即差
必效療牙齒疼痛方
防風附子蜀椒(各二兩)莽草(一兩炙)
右四味𢷬篩為散温清酒一盞和少許含勿嚥汁以
酒潄口十年患亦差止
又方
獨頭蒜煨之乘熱截一頭以熨痛上轉易之亦主
蟲痛
又礬石散療牙齒疼痛風齲蟲食挺根出齒已落者方
礬石(燒令汁盡)藜蘆(炙)防風細辛
乾薑白术椒(汗)甘草(炙)
蛇牀子附子(炮各八分)
右十味𢷬篩為散温酒半升内散方寸匕攪調含之
潄吐勿嚥之日三度差百日齒已落者還生每食時
更以空酒潄去藥氣然後喫食
又療牙齒疼肉宣露風疼效方
莨菪子𢷬末綿裹著痛上吐却汁勿嚥之良
又方
獨活(十兩)生地骨白皮(切三升)細辛(一兩)
楓柳皮(一兩)甘草(二兩炙)
右五味切以水五升煮取一升細細含勿咽冷即吐
之
&KR0630;齒方五首
病源齒&KR0630;者是蟲蝕齒至齗膿爛汁臭如蝕之状故謂
之&KR0630;齒(出第二十九卷中)
廣濟療&KR0630;齒石黛散方
五月五日乾蝦蟇燒灰石黛甘皮各等分𢷬末以
傅齒上取差
又療&KR0630;齒及口疳蟲食紫藍灰方
取紫藍燒作灰以塗傅之日三五度取差為度
又療&KR0630;齒并蟲積年不差從少至老方
雀麥一名牡姓草似牛尾草一味苦瓠葉三十枚
淨洗露一宿平旦取草屈長二寸廣一寸厚五分
以瓠葉裹縳作五六十裹子以三年酢漬之至日
中以兩裹火中炮令極熱内口中齒外邊熨之冷
更易取銅器以水内中解裹於水中洗之即有蟲
長三分老者黃色少者白色多即三二十枚少即
一二十枚此方甚妙(千金同)
必效近貴勝共傅&KR0630;齒方
細辛當歸甘草(炙)蛇床子(各一)
(兩)青葙子(二兩)
右五味𢷬以綿裹如大豆著齒上日三勿嚥汁差止
(肘後同)
又&KR0630;齒方(韋給事處得之)
每見月拜咒云月阿姑&KR0630;齒蟲枯月阿姨&KR0630;齒蟲
死以差即止
齒風疼痛方三首
張文仲療頭面風口齒痛不可忍方
椒(一合)莽草(十葉熬)白术崔李根(郁李根也)
獨活芎藭(各二兩)細辛防風(各一兩)
右八味切以酒三升煮三五沸去滓含之以差為度
勿嚥汁(千金無白术)
救急療齒風動痛方
蒼耳一握以漿煮著鹽含之
古今錄驗療齒中風疼痛齲腫芎藭湯方
細辛(一兩)芎藭(二兩)附子(一兩炮)
右三味切以水六升煮取二升去滓含之少許冷即
吐却日三四度勿嚥汁
齲齒方七首
病源手陽明之支脈入於齒足太陽脈有入於頰遍於
齒者其經虚風氣客之絡摶齒間與血氣相乘則齗腫
熱氣加之膿汁出而臭侵食齒齗謂之齲齒亦曰風齲
養生方云朝夕琢齒齒不齲又云食畢當漱口數過不
爾使人病齲齒(出第二十九卷中)
廣濟療齒齲痛方
五月五日蝦蟇(燒作灰)石黛甘皮
細辛白雞屎麝香乾薑
熏黃
右八味各等分以薄綿褁少許内蟲齒孔中日三易
之差
集驗療齲齒方
取松脂銳如錐注齲孔内須臾齲蟲緣松脂出
又方
煮雞舌香汁含之差
千金療齲齒及蟲齒方
白附子(一分)知母(一分)細辛(五分)芎藭(三分)
高良薑(二分)
右五味末以綿裹少許著齲上勿嚥汁日二三亦治
口氣
又方
取白馬懸蹄少許塞孔中日三度即差止(翼同並出第六)
(卷中)
張文仲療齲齒方
以郁李根白皮切水煮濃汁含之冷易之當吐蟲
出
備急齲齒方
皂莢炙去皮子末少許著齒痛上差
齒蟲方五首
病源齒蟲是蟲食於齒齒根有孔蟲在其間亦令齒疼
痛食一齒盡又度食餘齒養生方云雞鳴時常叩齒三
十六下長行之齒不蠧蟲令人齒牢又云朝未起早潄
口中唾滿口乃吞之輒啄齒二七過使人丁壯有顔色
去蟲而牢齒又云人能常服玉泉必可丁壯妍悦去蟲
牢齒謂口中唾也(出第二十九卷中)
小品療齒蟲腐棘刺潄湯方
腐爛棘鍼二百枚即是棗木刺朽落地者用一物
以水二升煎取一升含之即差日四五度以差為
度
删繁療齲齒蟲方
莨菪子三合青錢七文燒令赤取小口瓶子可令
口含得者將錢内瓶子中取莨菪子一撮安錢上
令爆烢聲仍以水少許淋錢上即氣出用熏齒冷
止三合藥盡為劑蟲食齲齒風痛並用(千金同)
又療蟲齒痛椒湯方
蜀椒(一兩)礬石(半兩)桂心(一兩)
右三味以水三升煮取一升去滓含之潄齒勿嚥汁
甚良
又附子塞蟲孔丸方
附子一枚炮末以蠟和之為丸準齒蟲孔大小内
之取差止
必效殺齒蟲方
雄黃末以棗膏和為丸塞牙孔中以膏少許置齒
燒鐡篦烙之令徹熱以差止(一方有附子一枚)
風齒方四首
病源手陽明之支脈入於齒頭面有風陽明之脈虚風
乘虚隨風流入於齒者則令齒有風微腫而根浮也(出第)
(二十九卷中)
集驗療風齒疼腫悶方
莽草(二兩)
右一味以水五升煎取三升含潄之勿嚥汁
又方
椒(二十粒)枳根皮莽草細辛
菖蒲牛膝(各二兩切)
右六味切以水四升煮取二升去滓細細含之以差
為度未差更作取差
備急療風齒疼刺腫方
煮獨活含之良
又療風齒腫杉葉湯方
杉葉(三兩)芎藭細辛(各二兩)
右三味切以酒四升煮取二升半稍稍含之取差勿
嚥之
風齒根出方二首
廣濟療熱風齒齗肉欲盡根出恐是疳蟲食齗及耳鼻
疼痛方
石黛(五分)細辛棘刺菖蒲
香附子當歸青木香胡桐律
乾薑(各四分)青葙子(六分)
右十味𢷬為散以半錢匕綿裹就齒痛處含之勿停
差止服後丸方(一方無細辛有雞舌香)
丸方
苦參(八分)大黃黃芩枳實(各六分)
地骨皮(六分)玄參(八分)黃連(八分)
右七味𢷬篩蜜為丸食後少時以漿水服一十五丸
日再服至二十丸增減自量之忌蒜麪豬肉
風齒口臭方二首
廣濟療風齒口氣臭芎藭湯方
芎藭(三兩)當歸(三兩)獨活(四兩)細辛
白芷(各四兩)
右五味切以水五升煮取二升去滓含潄日三五度
取差
齒敗口臭方
取芎藭煮一味含之
牙齒風齲方三首
延年療牙齒風齲方
鼠粘子
右一味𢷬以水四升煮取二升半濾去滓適寒温含
之冷吐别含取差
又方
薏苡根(四兩切)
右一味以水四升煮取二升含冷易之
又方
郁李根白皮(切四兩)細辛(一兩)鹽(一合)
右三味切以水四升煮取二升半去滓内鹽含之取
差
牙齒疼風蟲俱療方五首
廣濟療牙齒疼痛風蟲俱差方
獨活防風(各四兩)芎藭細辛
當歸(各五兩)沉香(八分)雞舌香零陵香(各五)
(兩)黃芩(十分)升麻(八分)甘草(六分炙)
右十一味𢷬篩烊蠟少許丸如小豆以薄綿裹當痛
上含有汁嚥亦無妨口臭氣尤妙
又療齒痛不問蟲風者方
熏黃(一兩)莽草(一兩)臘月羊脂蜀葵莖(兩枚)
右四味𢷬熏黃等為末消羊脂以葵莖蘸脂點藥末
注齒痛處孔中日三五度每令葵莖熱用之良
又療牙齒疼蟲痛含湯方
肥松脂(三兩)皂莢(一枚去皮子炙令黃)石鹽(七枚)
右三味切以水二升煮取八合去滓温含冷吐之即
差止
崔氏療牙齒隱隱痛無問風蟲摇動齒齗脚宣露含此
藥效其齗便生方
取細柳枝捋去皮剉一升炒之内大豆一升和柳
枝更炒以豆炮聲盡於垍器盛之以清酒三升漬
之經三日含之頻吐即無妨兩劑無不愈其齗亦
生(出第四卷中)
必效療風蟲疼痛方
取屋間蜂窠(一枚炙)椒(七粒)
右二味以水一升煎取半升含之或齗腫勿怪之
風衝牙齒摇動方二首
延年療風衝牙齒摇動方
車下李根白皮(郁李根也三兩切)蒼耳子(三合碎)
右二味以水三升煮取二升含之良
又方
芎藭(三兩)細辛(一兩)防風(二兩)薏苡根(三兩)
右四味切以水六升煮取三升去滓含潄齒日三五
度差止
疳蟲食齒方一十首
千金凡齒齗宣露多是疳&KR0630;及月蝕方
以角蒿燒灰夜塗齒齗間使滿不過兩三度即差
慎油膩沙糖乾棗及桂切忌之
又方
每旦以鹽一捻内口中以煖水含和鹽揩齒百遍
可長為之口齒牢密
又凡人好患齒病多由月蝕夜食飲所致識者特宜慎
之所以日月蝕未平復時特忌飲食小兒亦然方
蚯蚓糞水和作稠泥團以火燒之令極赤末之如
粉以臘月豬脂和傅齒齗上日三即差止
又疳蟲食齒根方
伏龍肝置石上著一撮鹽須臾化為水以麪展取
待凝厚取以内病上
又方
以皂莢去皮炙末塗上蟲即出
又方
純麻子燭燼研以井花水和傅之
又方
黑羖羊脂莨菪子(各等分)
右二味和先燒鋤銎使赤内其中煙出以布單覆頭
令煙入口熏之(並第六卷中)
張文仲疳蟲方
大酢一升煮枸杞白皮一升取半升含之蟲即出
姜生論云齒齗虚軟而無膿血又口&KR0630;其齒齗觸著即
膿血出又口疳其齒齗不觸自然膿血出又口瘻其齒
(斤)上有小孔如蜂窠形又齒疳其骨脆爛其齒齗蜃口
吻變作白色或作青紫黑色者是急疳之狀死不過旬
日宜急療之先看脣頰邊有赤白黑脈處即須以針針
去惡血便燒鐡篦烙之如此變即定或附齒有黃色物
如爛骨狀名為食牀凡療齒看有此物先以鉗刀略去
之然後依方用藥其齒齗内附著齒根者形如雞子膜
有如蟬翼纏著齒者亦須細看之不爾其齒齗永不附
著齒根也病狀如前後方自有委曲也又雄黃膏療齒
中疳瘡&KR0630;瘻蟲蝕牙齒口裏之疾皆療之其膏以十二
月合即得一年用不爾難久停方
好牛酥(五大兩)蜜蠟(半兩)雄黃(一小兩研)朱砂(二分研)
藁本(半大兩)藜蘆(二分)杏仁(四分去皮尖)芎藭
白芷鰻&KR0008;魚升麻(各三分)
右十一味以酥中煎諸藥魚令黃色去魚煎三上三
下入蠟煎沫盡膏成收器中攪勿住手凝定以本方
即諸藥並為末不去滓甚良
又升麻揩齒方
升麻(半兩)白芷藁本細辛
沉香(各三分)寒水石(六分研)
右六味𢷬篩為散每朝楊柳枝咬頭軟點取藥揩齒
香而光潔一方云用石膏貝齒各三分麝香一分尤
妙
齒痛有孔方四首
備急療牙齒有孔方
莨菪子數粒内齒孔中以蠟封之即差
古今錄驗療齒痛有孔不可食飲面腫莽草湯方
莽草(七葉)蜀椒(九箇)
右二味以漿水二升煮取一升適寒温含滿口冷即
吐之日二三含之(千金同)
又療齒齲痛有孔方
取雄雀屎以綿裹内齒孔中日二易之
姜生療齒有孔方
附子(二分炮去皮)蜜蠟(五分)
右二味相和為丸塞齒孔中即差忌冷水油膩
齒挺出及脱落方五首
廣濟療齒牙風挺出疼痛郁李根湯方
郁李根(五兩)芎藭(二兩)細辛(二兩)生地黃(四兩)
右四味以水六升煮取二升半去滓先以鹽湯潄口
然後温含之冷即吐更含取差
崔氏療牙齒挺出疼痛不可忍方
羊腎脂(二合)泔淀(二合)牛糞(絞取汁一合)甘草(半兩生用)
(末之)青黛熏黃(半兩末)
右六味相和銅器中微火煎五六沸取東引桃枝如
筯大六枝以綿纏頭點取藥更互熱烙齒齗際隔日
又烙之不兩三度看好肉生以差乃止欲烙時淨刮
齒牙根上然後為之不爾肉不生十餘日忌生冷酢
酒肉陳臭一年禁油
又療疳濕牙齒脫落刺脣穿破及下部侵蝕并痔&KR0630;齒
悉療之方(顧恭軍授甘家祕之)
青黛(二兩)雄黃(研)朱砂(研)莨菪子(熬)
青礬石黃礬石白礬石(並燒令汁盡)
附子(炮)苦參甘草(炙)藜蘆(炙)
細辛麝香(研各一兩)
右十三味𢷬篩為散有前齒疾稍稍著病上日二三
濕&KR0630;者以井花水平旦杪取半錢匕水中服之兼以
薄綿裹如棗核許著蝕蟲&KR0630;處日三差止下部中濕
&KR0630;蝕之以苦參甘草作湯和半錢匕灌之良(並出第四卷中)
張文仲療齒根欲脫落方
取生地黃𢷬以綿裹貼齒根常含之甚妙
備急比見患齒風傷齒挺出一分者方
長咋地黃尤妙更不復發
齒間血出方三首
病源手陽明之支脈入於齒頭面有風而陽明脈虚風
挾熱乘虚入齒齗摶於血故血出也(出第二十九卷中)
千金齒間血出者方
竹葉濃煮著鹽含之冷吐
又方
童子小便温含之冷吐血即止(並出第六卷中)
備急療齒疼痛齗間血出神驗方
好鹽熬每夜封齒根上&KR0377;水盡乃扣齒一二百遍
即差忌棗沙糖等
齒血不止方四首
千金療齒血不止方
刮生竹皮以苦酒漬之令其人解衣坐使人含噀
其背三遍仍取茗草濃煮汁含之潄嚥終日為之
又療齒齗間津液血出不止方
生竹茹四兩醋浸一宿含之
又方
細辛(二兩)甘草(二兩炙)
右二味醋一升煮夜含之及熱尤良
又方
礬石一兩燒末以水二升煮先拭血乃含之(並出第六)
(卷中)
齒腫方二首
千金療齒根腫方
松葉(一把)鹽(一合)
右二味以好酒三升煮取一升含之冷吐差即止
又療齒腫痛及蟲方
黃芩甘草桂心當歸
細草蛇牀子(各一兩)
右六味切以漿水七升煮取三升去滓含之日三夜
一良(並出第六卷中)
牙疼痛及蟲方三首
必效療牙風疼方
取東牆下朽骨削之如疼牙齒許大於煻灰中煨
燒令熱於所痛處齧之冷即易之
又牙蟲痛并蟲蝕方
以水煮露蜂房細辛各等分含之即差止
又療牙疼及頭牙齗風腫口急不開面目虚腫皆頧起
者方
蒴藋(五兩以水五升煮取四升去滓)蜀椒(一兩)吳茱萸
獨活烏賊魚骨桃膠(各一兩)桂心(半兩)
酒(一合)
右八味切以水二升煮取八合投蒴藋汁及酒更煎
取一小升去滓含之就病處日三以差止為度
牙齒雜療方七首
集驗療齒楚痛方
生地黃桂心
右二味合以含嚼咽汁無妨(千金同)
删繁療心虚寒口氣臭衝人又蟲齒痛芎藭散方
芎藭(八分)白芷(七分)甘草(五分炙)桂心(四分)
杜蘅(四分)當歸(五分)
右六味𢷬篩為末以酒和方寸匕服之日二服
千金療酒醉牙齒涌血出方
燒釘赤炷血孔中即止
又療齒痛方
當歸桂心甘草(炙各二兩)礬石(六分燒)
右四味切以漿水二升煮取一升含之日五六差止
張文仲療齒痛風引腫摇動發作不療蟲蝕盡方
礬石(燒)乾薑藜蘆蛇牀子
甘草(炙)細辛蜀椒防風(各一兩)
右八味𢷬散以一錢匕和温酒二合含之勿嚥汁冷
即吐出日三度差止齒落自復生甚效
又療歷齒稍碎壊欲盡方
礬石如棗大以綿裹含之取差
古今錄驗療牙齒根摇擬欲墮者齲齒方
取生地黃綿裹含之微嚼候汁味盡棄之乃更含
之
緊脣方一十三首
病源脾與胃合胃為足陽明其經脈起鼻環於脣其支
脈入絡於脾胃脾胃有熱氣發於脣則脣生瘡而重被
風邪寒濕之氣摶於瘡則微腫濕爛或冷或熱乍差乍
發積月累年謂之緊脣亦名瀋脣(出第三十卷中)
廣濟療緊脣水銀膏方
水銀熏黃(研)青礬(研)苦參(各二兩末)
絳緋(一方)亂髮(一雞子大)細辛(二兩末)
右七物以緋裹髮用麻油一斤蠟二兩先煎苦參細
辛以緋髮消盡入水銀石藥及蠟候膏成收凝定以
傅病上取差為度水銀和石藥兩味研令盡入煎之
又療緊脣瘡久不差石硫黃膏方
石硫黃(研)白礬(燒)朱砂(研)水銀
麝香黃蘖(末各一分)
右六味和水銀研於瓷鉢中以水銀盡用臘月豬脂
和如泥先拭淨塗之日三五以差為度甚良
小品療緊脣方
以白布纏作燭著空斧中燒布斧刃有汗出以指
歷取塗病上取差(千金同)
千金療緊脣方
灸虎口男左女右七壯
又方
灸承漿三壯良
又方
青布燒灰酒服之又以脂和塗
又方
以蠟片炙貼之一宿差
又方
炙松脂貼上
又方
先灸瘡燒蛇皮灰以傅之(並出第六卷中)
崔氏療緊脣方
取膝頭垢綿裹燒傅之
又方
取屠兒肉几上垢燒塗之
又方
燒人屎灰傅之
又方
馬芥亦名刺芥𢷬取汁日暴令濃先揩脣使血出
以藥匕塗之亦療刺風(並出第四卷中)
瀋脣瘡爛方五首
肘後療瀋脣常瘡爛方
以五月五日鯉魚血墨和塗
集驗療瀋脣緊脣方
以青布卷燒炷著斧上取汁塗之良(千金同)
又方
取亂髮蜂房六畜毛燒作灰以豬脂和如膏傅(千金)
(同)
又方
鼈甲及頭垢燒灰傅之(千金同)
又方
礬石燒末和胡粉傅之差
脣瘡方三首
肘後療脣瘡方
以頭垢傅之日三(千金同)
又方
以東壁土傅之
千金療脣瘡方
胡粉傅之
口瘡方一十一首
廣濟療口瘡煎方
龍膽黃連升麻槐白皮
大青(各二兩)苦竹葉(一升)白蜜(半升)
右七味切以水五升煮取一升去滓下蜜煎之塗口
瘡差
又療口舌生瘡含煎方
升麻大青射干(各三兩)梔子
黃蘗(各一升)蜜(八合)薔薇白皮(五兩)苦竹葉(一升)
(切)生地黃(汁五合)生玄參(汁五合無用乾者二兩)
右十味切以水六升煎取二升去滓入生地黃汁蜜
煎成一升如餳細細含之取差即止
又心脾中熱常患口瘡乍發乍差積年不差方
升麻(八分)大青枳實(炙)甘草(炙各六分)
苦參(七分)黃連(八分)生乾地黃(八分)
右七味𢷬羅蜜丸以水服二十丸日再忌如常法
集驗療口瘡方
升麻黃蘗大青
右三味切以水煮含之冷吐差止
又方
蘆根(四兩)黃蘗升麻(各三兩)生地黃(五兩)
右四味切以水四升煮取二升去滓含取差含極冷
吐却更含之
千金療口瘡不歇生牛膝潄口煎方
生牛膝生蘘荷根(各三兩)刺蘗葉(一兩)
右三味剉綿裹以酒三升漬一宿微煎一兩沸含之
必效口瘡方
黃芩芍藥羚羊角(屑)黃蘗
大青苦竹葉(各二兩)升麻(三兩)
右七味切以水七升煎取二升去滓内蜜二合攪含
冷吐以差止(肘後同)
古今錄驗療口瘡湯方
細辛甘草桂心(各三兩)
右三味切以酒一升煮取六合含之
又黃芩湯療口瘡喉咽中塞痛食不得入方
黃芩黃連甘草(炙)黃蘖(各一兩)
右四味切以水三升煎取一升含之冷吐取差
又方
大青(四分)山梔子黃蘗(各一兩)白蜜(半升)
右四味切以水三升煮取一升去滓下蜜更煎一兩
沸含之取差止
又升麻散主口瘡方
升麻(六分)黃蘗
右二味𢷬末以綿裹含之
口瘡久不差方二首
千金療口瘡不差入胷中生瘡三年以上不差方
薔薇根濃煮汁含之又稍稍嚥之三日三夜差冬
取根夏取莖葉
又方
以角蒿灰塗之一宿知二宿差勿嚥汁取差為度
又論云凡患口瘡及齒切禁油麪酒醬醋膩乾棗差後
七日斷之彌佳若不久慎尋手即發發而更療其差稍
遲慎之慎之薔薇根角蒿為口瘡之神藥人皆不知之
口吻瘡方四首
病源足太隂為脾之經其氣通於口足陽明為胃之經
手陽明為大腸之經此二經並夾於口其腑藏虚為風
邪濕熱所乘氣發於脈與津液相摶則生瘡常濕爛有
汁世謂之肥瘡亦名鷰口瘡(出第三十卷中)
千金療口吻瘡方
楸白皮及濕貼之數易取差
又方
掘經年葵根欲腐者彌佳燒灰以傅之
又方
白楊枯枝鐡上燒一頭取熱塗之(本方云療鷰吻)
又方
以新炊飯了甑脣及熱熨之三十下三兩度差止
口乾燥方五首
删繁療口熱乾燥甘草丸方
甘草(六分炙)人參(六分)半夏(六分洗)烏梅肉(六分)
棗膏(十分)
右五味𢷬篩四味棗膏相和入蜜丸如彈子含之差
(千金同分兩小異)
千金療口乾除熱下氣方
石膏(五合碎)
右一味以水三升煎取二升入蜜二升煮取二升去
滓稍稍含咽之差止
又口乾方
豬肪脂雞子大擘内醋半升漬一宿絞汁服之取
差為度
又方
酸棗一升(去核)酸石榴子(五合)乾葛(三兩)烏梅(五合去核)
麥門冬(四兩去心)覆盆子(三合)甘草(灸)栝樓(三兩)
右八味𢷬以蜜丸含如棗核大潤為度
張文仲主口乾方
乾棗肉(三兩)甘草(炙)杏仁烏梅(二兩)
右四味𢷬以蜜和丸如棗核含以潤差止
口臭方九首
千金療口中臭方
桂心甘草細辛橘皮(各等分)
右四味𢷬篩以酒服一錢匕差止為度
又方
甘草(五兩)芎藭(四兩)白芷(三兩)
右三味𢷬篩以酒服方寸匕日三三十日口香
又方
濃煮細辛含之久却吐甚良
又方
橘皮(五分)桂心(三分)木蘭皮(四分)芎藭(六分一云)
(棗四十箇)
右四味𢷬篩以酒服方寸匕日再服(一方無芎藭亦可以棗丸含化)
又方
大豆熬令焦以醋沃取汁含之
又方
細辛豆蔲
右二味等分𢷬末煮含之甚良
又方
梔子甘草(炙各三分)細辛(五分)桂心(二分)
芎藭(四分)
右五味𢷬篩蜜丸食後服七丸日再差止
又方
芎藭白芷橘皮桂心(各四分)
棗肉(八分)
右五味𢷬篩四物以蜜和棗肉為丸食後服十丸又
含之以差為度此方甚驗
古今錄驗療口臭方
甘草(二兩炙)細辛(二兩末)
右二味臨卧三指撮以酒服之甚良(千金同)
舌論一首
删繁舌者主心小腸之候也舌重十兩長七寸廣二寸
半善用機衡能知五味凡有所噉若多食鹹則舌脈凝
而變色多食苦則皮藁而外毛拔多食辛則舌筋急而
枯乾多食酸則舌肉腆而脣揭多食甘則舌根痛而外
髮落又曰心欲苦肺欲辛肝欲酸脾欲甘腎欲鹹此五
味内合五藏之氣也若藏熱則生瘡脣揭赤色若腑寒
則舌本縮而口噤脣青寒宜補之熱宜瀉之不寒不熱
依腑藏調之
舌夲縮口噤方二首
刪繁療舌小腸腑寒應舌夲縮口噤脣青獨活解噤膏
方
獨活芎藭(各三兩)天雄(一兩炮)防風(一兩)
蜀椒(二合)莽草(十葉)細辛桂心(各一兩)
苦李根皮(三兩)豬肪(二升)
右十味㕮咀綿裹以苦酒一升淹漬一宿以豬肪微
火煎之去滓膏成凝以綿裹少許口含於舌下壓之
取差日三度易之此方甚良
又生艾葉薄法
無生艾葉者取乾者𢷬之以水淹一升已來熟𢷬
以帛塗之於寒處上封裹之以差為度
舌上瘡方二首
千金云舌上瘡不得食舌本強頸兩邊痛此因心虚熱
所致療之方
柴胡升麻梔子仁芍藥
通草(各四兩)黃芩大青杏仁(去尖皮)
生薑(各三兩)石膏(八兩)
右十味切以水一斗煎取三升半分四服日三夜一
又療舌上瘡方
豬膏(一斤)蜜(二升)甘草(如指節三寸)
右三味相和煎相得即含棗許嚥之日三差止
咽喉舌諸疾方七首
千金喉舌諸疾方
松子苦芥子
𢷬以苦酒和貼上
又方
麥麪以苦酒和塗之痛止
小品療喉諸病方
雞子一枚破以黃白攪呑之差
文仲療咽喉舌諸方
爪耳下張口解間突處痛爪勿止兩三食久即得
咽喉開
又方
隨所近左右刺手中指爪甲下令血出當先縳中
指令血聚刺之
備急療急喉咽舌病者方
隨病所近左右以刀鋒裁刺手大指甲後爪中令
出血即愈
又方
病人卧急爪其蹠心隨所近左右以差為良
通按一本咽喉舌諸疾方七首與前不同今附
錄之
千金烏翣膏喉嚨者脾胃之候若藏熱喉則腫塞神氣
不通方
生烏翣(十兩)升麻(三兩)通草羚羊角
芍藥(各二兩)薔薇根(切一升)生地黃(切五合)豬脂(二斤)
艾葉(六銖生者猶佳)
右九味㕮咀綿裹苦酒一升淹浸一宿内豬脂中微
火煎取苦酒盡膏不鳴為度去滓薄綿裹膏似杏仁
大内喉中細細吞之
又方療喉痺
以牛角燒研末酒服方寸匕
又方療喉痺痺卒不語
煮大豆汁吞之
又方療喉痺燥腫連頰吐氣數者名馬喉痺
馬鞭草一握勿見風截去兩頭𢷬汁服之差
又方療舌腫
以醋和釜底墨厚傅舌上下脱皮更傳消息取差
又方療舌脹
用雄雞冠血盞盛浸舌嚥下即縮
肘後療舌上出血如鑽孔者
煎香薷汁服一升日三服盡
口脣舌鼻雜療方一十四首
廣濟療疳蟲蝕脣鼻齒口及餘處皆效方
石硫黃(研)乾漆(熬)文蛤(燒作灰)
右三味各等分絹篩之每用減取胡桃大麝香棗核
大研和先拭上惡物血等然後傅之日三
肘後療脣裏忽生丸核稍大方
以刀鋒決之令血出差
删繁療舌主心藏熱即應舌生瘡裂破脣揭赤升麻泄
熱煎方
升麻(三兩)射干(三兩)黃蘖(切一升)若竹葉(切五)
(合)大青(三兩)生蘆根薔薇根白
皮(各切一升)生玄參(汁五合)生地黃(汁五合)赤蜜(八合)
右十味切以水四升煮七味取一升絞去滓下諸汁
蜜等候成煎放冷以綿取之封貼舌上含之細細嚥
之以差為度良(千金同)
千金療舌上有瘡四五孔大如簮者出血如涌泉此心
藏病治方
戎鹽(五分)黃蘖黃芩(各五分)人參(一分)
甘草(二分炙)大黃(三分)桂心(二分)
右七味𢷬末蜜和丸以飲服十丸漸增之或燒鐡篦
烙孔上
又療膀胱熱不已口舌瘡咽腫升麻煎方
升麻大青黃蘖(各二兩)薔薇根
射干玄參(各四兩)蜜(五合)
右七味切以水七升煮六味取一升去滓下蜜煎成
含之以差即止
又療口傍瘡方
亂髮灰故絮灰黃連末各等分以傅瘡取差(翼中有乾)
(薑)
又療脣邊生瘡連年不差方
以八月藍葉十斤𢷬汁澄取淀以傅之
又療脣舌忽生瘡方
燒雞舌香末綿裹傅之取差
又療脣黑腫痛痒不可忍方
取大錢四文於石上磨似泥或乾用臘月豬脂和
塗之差
又方
以竹彈弓彈之要惡血出差
又療遠行脣口面&KR0008;破方(通按音無&KR0008;字一本作&KR0008;均折裂也)
煎臘月豬脂傅之差
又療冬月脣乾圻血出方
𢷬桃仁以豬脂和塗
張文仲療舌強不能言方
礬石桂心(各一兩)
右二味𢷬末傅舌上差
必效療舌忽然麤滿口方
以釡下煤和鹽等分以塗舌腫令遍&KR0377;清水塗之
取差止
通按一本有後六方今附錄之
千金療口瘡白漫漫方
取桑樹汁先以髮拭口次以汁塗之
又療口中及舌上生瘡
爛搗黃栢含之
又療重舌舌上生瘡涎出
以蒲黃末傅之不過三度差
又療舌無故出血不止
用槐花炒為末摻上立止
又療鼻中外查瘤膿血出者
正月取鼠頭燒灰和臘豬膏傅之
又療咽喉閉塞口噤方
用雄雀糞研末每服温水調灌半錢匕立差
外臺祕要方卷二十二
