外臺秘要方卷十六
唐王燾撰
五藏勞論一首
刪繁論曰夫五藏勞者其源從藏腑起也鼓生死之浮
沉動百病之虚實厥陰陽逆腠理皆因勞瘠而生故曰
五藏勞也(出第七卷中)
肝勞論一首
刪繁論曰凡肝勞病者補心氣以益之心王則感於肝
矣人逆春氣則足少陽不生而肝氣内變順之則生逆
之則死順之則治逆之則亂反順為逆是謂關格病則
生矣所以肝恐不止則傷精精傷則面離色目青盲而
無所見毛悴色夭死於秋(出第七卷中)
肝實熱方二首
刪繁療肝勞實熱悶怒精神不守恐畏不能獨卧目視
無明氣逆上不下胷中滿塞半夏下氣消悶明目吐熱
湯方
半夏(洗破)生薑(各八兩)麻黃(去節)芍藥
杜蘅枳實(炙)細辛杏仁(去皮尖碎)
烏梅(擘各三兩)松蘿(二兩)淡竹葉(切一升)
右十一味切以水一斗先煮麻黃去沫下諸藥煮取
三升分為三服忌羊肉餳生菜(出第七卷中)
深師療肝氣實目赤若黃脅下急小便難瀉肝湯方
人參甘草(各三兩炙)生薑(五兩)黃芩(二兩)
半夏(一升洗)大棗(十四枚擘)
右六味切以水五升煮半夏三四沸内藥最後内薑
煎取二升去滓分為二服羸人三服忌海藻菘菜羊
肉餳(出第十三卷中)
肝勞虛熱方四首
刪繁療肝勞虛熱兩目為赤閉塞不開煩悶宛轉熱氣
胷裏炎炎前胡瀉肝除熱湯方
前胡乾薑大青細辛
秦皮决明子梔子仁子芩(各一兩)
淡竹葉(切一升)車前子(切一升)石膏(八兩碎綿褁)
右十一味切以水一斗煮取三升去滓平旦分為三
服須利加芒硝三兩忌生菜
又療肝勞熱悶關格不通精神不守氣逆上胷熱炎炎
不止柴胡下熱湯方
柴胡黃芩澤瀉升麻
芒硝(各三兩)玄參(六兩)淡竹葉(切)生地黃(切各一升)
乾薑(二兩)
右九味切以水九升煮取三升去滓下芒硝平旦分
三服忌蕪荑
又療肝勞熱恐畏不安精神不守悶怒不能獨卧感激
惆悵志氣錯越不得安守茯苓安肝定精神丸方
茯苓遠志(去心)防風人參
柏子仁(熬各五分)龍骨(七分)牡蠣(熬)大棗肉(各八分)
甘草(四分炙)
右九味𢷬篩白蜜和為丸如梧子初服二十丸加至
三十丸為度煖清白飲進之日再服忌海藻菘菜大
酢
又扁鵲療勞邪氣熱眼赤方
灸當容百壯兩邊各爾當容在眼小眥近後在耳
之前客主人三陽三陰之會處以手按之有上下
行脉則是與耳相對(並出第七卷中)
肝勞虛寒方五首
刪繁療肝勞寒眩忘欬唾憂恚内傷面離色目青盲硫
黃丸方
硫黃乾薑吳茱萸人參
當歸防風(各七分)礜石(泥褁燒半日)烏頭(各八分炮)
桂心天雄(炮)甘草(炙各六分)蜀椒(汗)
皂莢(炙去皮子)枳實(炙各五分)細辛(四分)甘菊花(四分)
右十六味𢷬篩白蜜和為丸如梧子初服二十丸加
至三十丸日再温清酒進之忌猪肉冷水生葱生菜
海藻菘菜
又肝勞虛寒關格勞濇閉塞不通毛悴色夭猪膏酒方
猪膏(七升)生薑汁(二升)
右二味微火煎取三升下酒五升和分為三服(千金同)
又療肝氣虛寒眼青盲&KR1129;&KR1129;不見物真珠煎方
真珠(四分研)白蜜(二合)鯉魚膽(一枚)
右三味和合微火上煎兩沸綿褁内眼中眼汁當自
出藥歇更為之(本方又有鯉魚腦一枚)
又療肝虛寒勞損口苦骨節疼痛筋攣縮煩悶虎骨酒
補勞損骨節疼痛方
虎骨(一升炙取令焦黃碎如雀頭)乾薑芎藭
地骨皮(各四兩)白术猪椒根五加皮
枳實(熬各五兩)丹參(八兩)乾地黃(七兩)
右十味㕮咀以絹囊貯清酒四升漬四宿初服六七
合加至一升日再服忌蕪荑桃李雀肉等(竝出第七卷中)
千金療肝勞虛寒脅下痛脹滿氣急眼昏濁視不明㯽
榔湯方
生薑附子(炮各七兩)㯽榔(七枚合皮碎)茯苓(三兩)
桔梗(四兩)橘皮桂心(各三兩)白术(四兩)
吳茱萸(五兩)
右九味切以水九升煮取三升去滓分為三服若氣
喘加芎藭三兩半夏四兩洗甘草二兩炙忌酢物生
葱猪肉冷水海藻菘菜桃李雀肉等(出第十一卷中)
膽實熱方二首
刪繁療膽腑實熱精神不守瀉熱梔子煎方
梔子(二十一枚)甘竹筎(一兩熬)香䜴(六合熬綿褁)大青
橘皮(去脉各二兩)赤蜜(三合)
右六味細切以水六升煮取一升七合去滓下蜜更
微火上煎兩三沸分再服(出第四卷中)
千金療膽腑實熱精神不守瀉熱半夏千里水湯方
半夏(洗)宿薑(各三兩)酸棗(五合)黃芩(一兩)
遠志(去心)茯苓(各二兩)生地黃(五兩)秫米(一斗)
右八味細切取流水五斗煮秫米令蟹目沸揚之
三千下澄清取五升煮藥取二升半分為三服忌
羊肉餳酢物蕪荑(出第十二卷中)
髓虛實方二首
删繁論曰髓虚者腦痛不安髓實者勇悍凡髓虚實之
應主於肝膽若其腑藏有病從髓生熱則應藏寒則應
腑(千金同出第三卷中)
千金療髓虚腦痛不安膽腑中寒羌活補髓丸方
羌活芎藭當歸(各三兩)桂心(二兩)
人參(四兩)酥(一升)棗肉(一斤研為脂)牛髓(一升)
羊髓(一升)大麻仁(二升熬研為脂)
右十味先𢷬五種乾藥為散下棗膏麻仁又𢷬相濡
為一家下二髓并酥内銅鉢中重湯煎之取好為丸
如梧子酒服三十丸日再加至四十丸忌生葱
又療髓實勇悍驚熱主肝熱柴胡發泄湯方
柴胡升麻黃芩細辛
枳實(炙)梔子仁芒硝(各二兩)澤瀉(四兩)
淡竹葉(切一升)生地黃(切一升)
右十味切以水九升煮取三升去滓下芒硝分為三
服忌生菜蕪荑(並出第十二卷中)
咽門論并傷破聲嘶方二首
千金論曰夫咽門者應五藏六腑往還神氣陰陽通塞
之道也喉嚨胞囊舌者竝津液調五味之氣本也不可
不研乎咽門者肝膽之候也其重十兩廣二寸五分至
胃管長一尺六寸主通五臟六腑津液神氣應十二時
若藏熱咽門則閉而氣塞若腑寒咽門則破而聲嘶母
薑酒主之熱則通之寒則補之若寒熱調和病不生矣
(刪繁同出第十二卷中)
又療咽閉主膽腑咽門傷破聲嘶母薑酒方
母薑汁(二升)牛髓酥油(各一升别煎取熱)
桂心秦椒(各四分)芎藭獨活(各五分)
防風(六分)
右九味將五物合𢷬下篩為散内薑汁中煎取相淹
濡下髓酥油等攪令調微火上三上三下平旦温清
酒一升下二合膏細細吞之日三服忌生葱(刪繁同此方今)
(錄附此論後出第六卷中)
六極論一首
刪繁論曰夫六極者天氣通於肺地氣通於嗌風氣應
於肝雷氣動於心穀(素問作谷)氣感於脾雨氣潤於腎六經
為川腸胃為海九竅為水注之於氣所以竅應於五臟
五藏邪傷則六腑生極故曰五藏六極也(出第八卷中)
筋極論一首
刪繁論曰凡筋極者主肝也肝應筋筋與肝合肝有病
從筋生又曰以春遇病為筋痺筋痺不已復感於邪内
舍於肝陽氣入於内陰氣出於外凡陰氣外出出則虛
虛則筋虚筋虚則善悲色青蒼白見於眼下而傷寒則
筋不能動十指爪皆痛數好轉筋其源以春甲乙日得
之於傷風風在筋為肝虚風也若陽氣内發發則實實
則筋實筋實則善怒嗌乾傷熱則欬欬則脅下痛不能
轉側又脚下滿痛故曰肝實風也然則因其輕而揚之
因其重而減之因其衰而彰之審其陰陽以别柔剛陽
病療隂隂病療陽善療病者病在皮毛肌膚筋脉而療
之次療六腑若至五藏則半死半生矣鶣鵲曰筋絶不
治九日死何以知之手足爪甲青黑呼罵口不息筋應
足厥陰足厥陰氣絶於筋則筋縮引卵與舌足厥陰者
肝脉也肝者筋之合也筋者聚於陰器而脉絡於舌本
故脉不營則筋急筋急則引卵與舌故脣青舌卷卵縮
則筋先死庚篤辛死金勝木醫之拱手也(千金同出第八卷中)
筋實極方四首
刪繁療筋實極則好怒口乾燥好嗔身躁不定調筋止
怒定氣黃芪湯方
黃芪芎藭白柘皮(無刺者各三兩)白术
通草芍藥(各四兩)甘草(炙二兩)桂心(二兩)
大棗(四十枚擘去核)石膏(八兩碎綿褁)竹葉(切一升)
右十一味切以水九升煮取三升去滓分為三服忌海
藻菘菜生葱桃李雀肉等
又療筋實極則欬欬則兩脅下縮痛痛甚則不可動轉
橘皮通氣湯方
橘皮(四兩)白术石膏(碎綿褁各五兩)桂心
細辛當歸茯苓(各三兩)香豉(一升熬别褁)
右八味切以水九升煮取三升去滓分為三服忌桃
李雀肉生葱生菜酢物(千金同並出第八卷中)
千金療筋實極則兩脚下滿而痛不得遠行脚心如割
筋斷折痛不可忍丹參煮散方
丹參(十二分)芎藭杜仲續斷
地骨皮(各八分)通草當歸乾地黃
麥門冬(去心)禹餘糧(鍊)麻黃(去節七分)甘草(炙)
桂心(各五分)牛膝(九分)生薑(薄切炒取焦燥)牡蠣(各十分熬)
升麻(六分)
右十七味𢷬下篩為散以絹袋子盛散二方寸匕以
井華水二升煮數動絹囊子煮取一升為一服日再
煮忌海藻菘菜生葱蕪荑(刪繁同)
又療筋實極則手足爪甲或青或黃或黑烏黯四肢筋
急煩滿地黃煎方
生地黃汁(三升)生葛汁(一升澄清)生玄參汁(一升)大黃(二兩)
梔子仁升麻麻黃(去節)犀角(屑各三兩)
石膏(五兩碎)芍藥(四兩)
右十一味切以水七升煮取二升去滓下地黃汁一
兩沸次下葛汁等煎取三升分為三服日再忌蕪荑
(刪繁肘後同並出第十一卷中)
筋虛極方二首
刪繁療筋虛極則筋痺好悲思顔色蒼白四肢噓噏脚
手拘攣伸動縮急腹中轉痛五加皮酒方
五加皮(一斤)枳刺(二升㕮咀炙)猪椒根皮丹參(各八兩)
桂心當歸甘草(炙各三兩)天雄(炮)
秦椒(汗)白鮮皮通草(各四兩)芎藭
乾薑(各五兩)薏苡仁(半升)大麻仁(三升研為末)
右十五味㕮咀以絹袋貯酒四斗漬春夏四宿秋冬
六七宿初服六七合稍稍加之以知為度忌生葱猪
肉冷水海藻菘菜
又療筋虛極傷風為風所傷入筋縮攣腰背不伸強直
苦痛或為脚氣牛膝湯方
牛膝防風甘李根皮丹參
前胡(各四兩)石斛(五兩)杜仲秦芁
續斷鼈甲(炙各三兩)大麻仁(二升熬研)陳橘皮(二兩)
右十二味切以水一斗四升煮取五升去滓下麻仁
更煎取二升分三服忌莧菜(並出第八卷中)
筋虛胞轉方二首
刪繁療筋虛實暴損絶極或因霍亂轉筋腹滿痛或因
服藥吐利過度脚手虛轉腸胞轉痛人參湯方
人參厚朴(炙各二兩)葱白(一虎口)白术(四兩)
蓼(一把長三升)
右五味切以水五升煮取二升去滓分再服忌桃李
雀肉等
又療胞轉筋急方
白术通草(各四兩)梔子仁子芩
茯苓(各三兩)榆白皮(三兩)香䜴(一升熬綿褁)
右七味切以水七升煮取三升去滓分三服忌酢物
桃李雀肉等(竝出第八卷中一方無香豉)
轉筋方七首
范江療轉筋方
以鹽一升水一升半作湯洗漬良
又療轉筋在兩臂若胷脅者方
灸手掌白肉際七壯(並出第八卷中)
刪繁療轉筋十指筋攣急不得屈伸灸法
灸手踝骨上七壯良
又鶣鵲療轉筋脛骨痛不可忍方
灸屈膝下廉筋上三壯
又治轉筋方
灸涌泉涌泉在脚心下當大拇指大筋灸七壯亦
可灸大都在足大拇指本節内側白肉際灸七壯
又腹腸轉筋方
灸臍上一寸十四壯(並出第八卷中)
近效療脚轉筋及渾身轉筋方
煖水稍熱於浴斛中坐浸須臾便差如湯沃雪
心勞論一首
刪繁論曰凡心勞病者補脾氣以益之脾王則感於心
矣人逆夏氣則手太陽不長心氣内消順之則生逆之
則死順之則治逆之則亂反順為逆是謂關格病則生
矣心主竅竅主耳耳枯燥而鳴不能聽遠毛悴色天死
於冬(出第七卷中)
心勞實熱方五首
刪繁療心勞實熱好笑無度自喜四肢煩熱麻黃止煩
下氣湯方
麻黃(去節)梔子仁茯苓子芩
白术(各三兩)石膏(八兩碎綿褁)桂心(二兩)芒硝(三兩)
地黃(生切一升)大棗(三十枚)雞子(二枚)甘草(一兩炙)
赤小豆(二合)
右十三味切以水一斗煎和下雞子白攪調去沫下
諸藥煮取二升五合去滓下竹瀝芒硝煎一沸分為
三服忌生葱酢物桃李雀肉海藻菘菜等(前無竹瀝復下竹瀝)
(恐有失)
又療心勞熱口為生瘡大便難閉塞不通心滿痛小腹
熱大黃泄熱湯方
大黃澤瀉黃芩梔子仁
芒硝(各二兩)桂心(二兩)大棗(三十枚)甘草(一兩炙)
石膏(八兩碎綿褁)
右九味切以水九升先取一升水别漬大黃一宿以
餘八升煮諸藥取二升五合去滓下大黃更煮兩沸
去大黃滓下芒硝分為三服忌海藻生葱菘菜
又療心勞熱傷心有長蟲名蠱蟲長一尺周心為病雷
丸丸方
雷丸(熬)橘皮石蠶(炙)桃皮(炙各五分)
狼牙(六分)貫衆(二枚)蕪荑(熬)青葙子
蜀漆(各四分)殭蠶(三七枚熬)茱萸根皮(七分)亂髮(如雞子火燒末)
右十二味蒸切𢷬篩白蜜和為丸如梧子清白飲一
服七丸不覺更加至二七丸為度日再
又療心勞熱心主竅竅主耳耳枯焦而鳴不能聽遠磁
石湯方
磁石(五兩碎綿褁)茯苓大青人參
白术菖蒲芍藥(各三兩)竹葉(切一升)
赤石脂(二兩綿褁)
右九味切以水九升煮取二升五合去滓分為三服
忌羊肉餳酢物桃李雀肉等(本方無芍藥)
又療心勞熱不止肉毛焦色無潤口赤乾燥心悶麥門
冬飲方
生麥門冬(一升去心)陳粟米(一升)雞子(二七枚取白)淡竹葉(切三升)
右四味先以水一斗八升煮粟米竹葉取九升去滓
澄清接取七升冷下雞子白攪五百轉去上白沫下
麥門冬煮取三升去滓分三服(並出第七卷中)
心實熱方三首
千金瀉心湯療心實熱或欲吐吐而不出悶喘急頭痛
方
小麥(三升)香豉(一升綿褁)石膏(一斤碎綿褁)地骨皮(五兩)
梔子仁(二十一枚)茯苓(二兩)淡竹葉(切一升)
右七味切以水一斗五升煮小麥竹葉取八升澄清
下諸藥煮取三升去滓分温三服忌酢物(本名石膏湯)
又療心實熱驚夢喜恐畏悸懼不安竹瀝湯方
淡竹瀝(一升)石膏(八兩碎綿褁)人參知母(去毛)
赤石脂梔子仁芍藥白术(各三兩)
茯神紫菀(各二兩)生地黃汁(二升)
右十一味切以水九升煮十味取二升七合去滓下
竹瀝更煎取三升若須利下芒硝二兩去芍藥分為
三服忌桃李雀肉酢物蕪荑
又茯神煮散主心實熱口乾煩渴眠卧不安方
茯神(六分)麥門冬(去心六分)通草(六分)升麻(五分)
淡竹筎(一丸如雞子大熬)知母(四分去毛)赤石脂(七分)
紫苑桂心(各三分)大棗(二十枚擘)
右十味𢷬麤篩為散取方寸匕帛褁之以井華水二
升半煮取九合時動藥褁子平旦為一服日再服忌
生葱酢物(並出第十三卷中)
脉極論一首
刪繁論曰凡脉極者主心也心應脉脉與心合心有病
從脉起又曰以夏遇病為脉痺脉痺不已復感於邪内
舍於心則食飲不為肌膚顔脱面色白不澤其脉空虛
口唇見赤色凡脉氣衰血焦髮墮以夏丙丁日得之於
傷風風損脉為心風心風狀汗多若脉氣實則熱熱則
傷心使人好怒口為色赤甚則言語不快血脱色乾燥
不澤食飲不為肌膚若脉氣虛則寒寒則欬欬則心痛
喉中介介如哽甚則咽腫喉痺故曰心風虚實候也若
陽經脉病療陰絡陰絡脉病療陽經定其血氣各守其
鄉脉實宜瀉氣虚宜補善療病者病在皮毛肌膚筋脉
則全療之至六腑五藏則半死半生鶣鵲曰脉絶不療
三日死何以知之脉氣空虛則衰顔焦髮落脉應手少
陰手少陰氣絶則脉不通手少陰者心脉也心者脉之
合也脉不通則血不流血不流則髮色不澤故面黑如
漆柴則血脉先死壬篤癸死水勝火故非治藥所效也
(出第八卷中千金同)
脉熱極方三首
刪繁療脉實熱極血氣傷心使心好生赫怒口為色變
赤言語不快消熱止血氣調脉理中茯苓湯方
茯苓黃芩梔子仁芒硝(各五兩)
生麥門冬(五兩去心)赤石脂升麻紫菀(各二兩)
竹葉(切一升)香豉(一升熬)石膏(八兩碎綿褁)生地黃(切一升)
右十二味切以水九升煮取二升去滓下芒硝分為
三服忌酢物蕪荑
又療脉極熱傷風損脉為心風心風狀多汗無滋潤消
虛熱極止汗麻黃湯方
麻黃(去節)杏仁(各四兩去皮尖兩仁碎)梔子仁
黃芩防風紫菀(各三兩)升麻
桂心茯神人參(各三兩)大棗(二十枚擘)
石膏(六兩碎綿褁)桑根白皮(一升)
右十三味切以水一斗先煮麻黃三沸去沫下諸藥
煮取三升去滓分為三服忌生葱酢物
又療脉熱極遇風為痺痺感心顔脱面色白不澤脉空
虚口唇色赤乾燥升麻潤色消痺止熱極湯方
升麻射千芎藭人參(各三兩)
赤小豆(五合)生薑(四合)麥門冬(去心四兩)葳蕤(四兩)
生地黃(切一升)甘草(二兩炙)竹葉(切一升)
右十一味切以水一斗煮取二升去滓分為三服忌
海藻菘菜蕪荑(並出第八卷中)
脉寒極方四首
刪繁療脉極虛寒則欬欬則心痛喉中介介如哽甚則
咽腫喉痺半夏消痛止極益氣湯方
半夏(一升洗四破)宿薑(八兩)芎藭細辛
附子(炮)玄參當歸(各三兩)桂心
甘草(炙)茯苓(各二兩)杏仁(六十枚去兩仁皮尖碎)
右十一味切以水一斗煮取三升去滓分温三服忌
羊肉餳生葱菜猪肉冷水菘菜海藻酢物等
又療脉極虛寒鬢髮墮落安髮潤生桑白皮沐頭方
桑白皮(二升細切)
右一味以水淹漬煮五六沸去滓洗沐鬢髮數數為
之自不復落
又方
麻子(三升研)白桐葉(切一把)
右二味以淘米甘汁二斗煮取五六沸去滓以洗沐
頭則鬢髮不落而長
又療髮墮落方
生柏葉(一升)附子(四枚炮)猪膏(三斤)
右三味末以膏三斤和為三十丸用布褁一丸内煎
沐頭汁中令髮長不復落也(並出第八卷中)
脾勞論一首
删繁論曰凡脾勞病者補肺氣以益之肺王則感脾是
以聖人春夏養陽秋冬養陰以順其根矣肝心為陽脾
肺腎為陰(一云太陰陽明為根)逆其根則伐其本陰陽四時者萬
物之始終也(千金同出第七卷中)
脾勞實熱方四首
刪繁療脾勞熱身體眼目口唇悉痿黃舌本強直不能
得咽唾生地黃煎方
生地黃汁(三升)赤蜜石膏(各一升碎綿褁)升麻
射干子芩(各三兩)生玄參(八兩)梔子仁
葳蕤(各四兩)甘草(二兩炙)
右十味切以水七升先煮石膏等取二升去滓下生
地黃汁更煎取四升綿捩分為四服若須利泄加芒
硝三兩分為三服餘一服停下芒硝留晩若熱不止
更進服之得利泄止後一服也忌海藻菘菜蕪荑
又療脾勞熱有白蟲長一寸在脾為病令人好嘔胷中
塞嘔而不出前胡吐熱湯方
前胡白术赤茯苓枳實(炙)
細辛旋復花杏仁(去尖皮雙仁)龍膽
常山松蘿(各三兩)竹葉(切一升)
右十一味切以水一斗煮取三升去滓分為三服若
腹中熱滿加芒硝山梔子仁黃芩各三兩苦參二兩
加水二升忌酢物桃李雀肉生葱生菜
又療脾勞熱有白蟲在脾中為病令人好嘔茱萸根下
蟲酒方
東行茱萸根(大者一尺)大麻子(八升)橘皮(二兩切)
右三味剉茱萸根𢷬麻子並和以酒一斗漬一宿微
火上薄煖之三上三下絞去滓平旦空腹為一服取
盡蟲便下出或死或半爛或下黃汁凡作藥法禁聲
勿語道作藥蟲便下驗(並出第七卷中)
千金療脾勞實熱四肢不用五藏乖皮脹滿肩息氣急
不安承氣泄實熱半夏湯方
半夏(洗)宿薑(各八兩)橘皮芍藥(各八兩)
茯苓白术杏仁(各三兩去皮尖兩仁研)
大棗(二十枚擘)竹葉(切一升)
右九味切以水一斗煮取三升去滓分為三服忌羊
肉餳大酢桃李雀肉等(刪繁同出第十五卷中)
脾勞虛寒方三首
刪繁療脾勞虛損消瘦四肢不舉毛悴色天牛髓補虛
寒丸方
牛髓鹿髓羊髓白蜜
酥棗肉(研為脂各一升)人參(四分)桂心
茯苓(各四分)生地黃(十斤切酒二升漬三宿出暴還内酒中取盡暴乾)
乾薑白术芎藭(各五分)甘草(六分)
右十四味𢷬篩内五髓中微火煎攪可為丸如梧子
初服三十丸加至四十丸為劑日再服温清酒進之
忌海藻菘菜生葱蕪荑桃李雀肉酢(髓字恐誤并酥蜜為五物爾)
又療脾虛勞寒飲食不消勞倦氣脹噫滿憂恚不解人
參消食八味等散方
人參茯苓陳麥麴(熬)麥蘖(熬)
白术吳茱萸厚朴(炙)㯽榔仁(炙各)
(八分合子用)
右藥𢷬篩為散食後服方寸匕日再服清酒進之忌
酢物桃李雀肉等(千金同並出第七卷中)
千金療脾虛寒勞損氣脹噫滿食不下通噫消食膏酒
方
猪膏(二升)宿薑汁(五升)吳茱萸(一升)白术(一斤)
右四味𢷬篩茱萸术等二物為細散内薑汁膏中煎
取六升温清酒一升進方寸匕日再忌桃李雀肉等
(刪繁同出第十五卷中)
脾實熱方六首
千金療脾實熱舌本強直或夢歌樂而體重不能行瀉
熱湯方
前胡茯苓(各三兩)龍膽細辛(各三兩)
芒硝(三兩)玄參大青(各二兩)苦竹葉(切一升)
杏仁(四兩去尖皮兩仁者)
右九味切以水九升煮取三升分三服忌酢物生菜
又射干湯主療與前方同
射干(八兩)大青(三兩)石膏(十兩碎綿褁)赤蜜(一升)
右四味切以水五升煮取一升五合去滓下蜜煎取
二升分三服
又療脾熱脅痛熱滿歇目赤不止口脣乾裂方
石膏(一斤碎綿褁)生地黃汁(一升)赤蜜(一升)淡竹葉(切五升)
右四味以水一斗二升煮竹葉取七升去滓澄清煮
石膏取一升五合去滓下地黃汁兩沸下蜜煎取三
升細細服之忌蕪荑
又療脾熱偏一邊痛胷滿脅偏脹方
茯苓橘皮澤瀉(各三兩)石膏(八兩碎綿褁)
桑白皮根(一升)芍藥白术(各四兩)桂心
人參(各二兩)生薑(切一升)半夏(六兩洗)
右十一味切以水一斗二升煮取三升分為三服若
須利加芒硝二兩忌羊肉餳桃李雀肉生葱酢物(並出)
(第十五卷中)
千金翼瀉脾湯主脾藏病氣實胷中滿不能食方
茯苓厚朴(炙各四兩)甘草(炙)人參
黃芩(各二兩)桂心(五兩)生薑(八兩)半夏(一升洗)
右八味切以水七升煮取三升分為三服此方又主
冷氣在脾藏走出四肢手足流腫亦逐水氣忌海藻
菘菜羊肉餳生葱酢物等
又主脾氣實其人口中淡甘卧憒憒痛無常處嘔吐反
胃方
大黃(六兩)
右一味以水六升煮取一升分再服又主食即吐并
大便不通者加甘草二兩煮取二升半分為三服忌
海藻菘菜(並出第十七卷中)
瀉脾丸主脾氣不調及腹滿方三首
深師調中利飲食除胃中積聚寒熱老人將服長肌肉
令人光澤瀉脾丸方
黃芩杏仁(去尖皮兩仁熬)澤瀉通草
芎藭桂心白术乾薑(各五分)
茯苓黃芪乾地黃(各六分)附子(二分炮)
麥門冬(四分去心)
右十三味𢷬篩蜜和服如梧子二丸日三服忌猪肉
冷水桃李雀肉生葱酢蕪荑等物(出第十三卷中)
千金翼瀉脾丸主脾氣不調有寒熱或下閉塞調五藏
不利嘔逆飲食者方
大黃(六分)杏仁(去尖皮兩仁熬)附子(炮)當歸
乾薑桂心(各四分)人參細辛
芍藥茯苓半夏(洗)黃芩
蜀椒(各三分汗)玄參(三分)
右十四味𢷬篩蜜和丸如梧子飲服六丸日三增至
十丸忌猪羊肉冷水餳生葱生菜酢等物(深師無半夏附子)
又瀉脾丸主毒風在脾中流腫腹滿短氣食輒嚮嚮不
消時時微下方
當歸(三分)吳茱萸(二分)乾薑(二分)大黃(二分)
狼毒(炙一分)桂心(三分)芎藭(二分)蜀椒(汗二分)
白薇(一分)甘遂(熬一分)附子(炮二分)葶藶(熬令紫色三分)
右十二味𢷬篩蜜和丸如梧子飲服三丸日三忌猪
肉冷水生葱(並出第十七卷中)
温脾湯主脾氣不足及不調下痢方六首
深師厚朴湯療冷實服温脾湯不差乃服此湯方
厚朴(四兩炙)桂心(二兩)枳實(三兩炙)生薑(五兩)
右四味切以水五升煮取二升分為三服相去五里
久不過五劑忌生葱
又温脾湯療脾胃中冷結實頭痛壯熱但苦下痢或冷
滯赤白如魚腦方
人參(一兩半)乾薑附子(炮各二兩)大黃(三兩)
右四味切以水六升煮取一升半分為三服忌猪肉
冷水
又大温脾湯療脾胃中冷不得食又榖不消嚮嚮脹滿
時苦下痢方
黃芩人參芍藥附子(炮各一兩)
甘草(炙)乾薑大黃厚朴(炙各二兩)
右八味切以水八升煮取二升八合分為三服亦可
四服得下佳不下須臾復服甚良忌猪肉海藻菘菜
(並出第二十一卷中)
千金翼温脾湯主脾氣不足虛弱下痢上入下出方
乾薑大黃(各三兩)人參附子(炮)
甘草(炙各二兩)
右五味切以水八升煮取二升半去滓分為三服忌
海藻菘菜猪肉冷水(深師文仲同)
又温脾湯主脾氣不足水穀下痢腹痛食不消方
半夏(四兩洗)乾薑赤石脂白石脂
厚朴(炙)桂心(各三兩)當歸芎藭
附子(炮)甘草(炙)人參(各二兩)
右十一味切以水九升煮取三升分為三服忌海藻
菘菜猪肉冷水羊肉餳生葱
又健脾湯主脾氣不調使人身重如石飲食即嘔四肢
酸削不收方
芍藥甘草(炙)黃芪(各一兩)生薑(二兩)
生地黃(一兩)白蜜(一升)
右六味切以水九升煮取三升去滓内蜜攪令調煎
令微沸服八合日三夜一忌海藻菘菜蕪荑(深師同出第十)
(七卷中)
温脾丸主脾胃中冷及不足方四首
深師療宿寒脾胃中冷心腹脹滿食不消化温脾丸方
大黃(二兩)麥麯(熬)乾薑(各三兩)厚朴(炙)
附子(炮)當歸甘草(炙)桂心
人參枳實(炙各一兩)
右十味𢷬篩下蜜和服如梧子十五丸日三增至二
十丸亦得食已服之無當歸者用芎藭一兩代之忌
猪肉冷水海藻菘菜生葱等
又療藏氣不足温養五藏消水榖下氣令人能食温脾
丸方
法麴(五兩熬)乾薑(炮)枳實(炙各五兩)附子(三兩炮)
人參甘草(炙各二兩)蜀椒(一兩汗)
右七味𢷬篩蜜和服如梧子十五丸酒飲皆得不知
增之忌猪肉冷水海藻菘菜(並出第十三卷中)
千金翼大温脾丸主脾胃中冷水榖不化脹滿或時寒
極方
法麴(五合熬)甘草(炙)桔梗人參
乾薑(各三兩)桂心(五兩)附子(炮)細辛(各二兩)
枳實(三枚炙)吳茱萸大麥蘖(熬各五兩)
右十一味𢷬篩蜜和丸如梧子酒服七丸日三加至
十五丸忌海藻菜猪肉生菜
又温脾丸主脾胃氣弱大腹冷則下利少腹熱則小便
難氣嚮腹滿喘氣虚乏乾嘔不得食温中消榖療脾益
氣方
法麴(熬)吳茱萸小麥蘖(各五合熬)枳實(三枚炙)
甘草(炙)桂心厚朴(炙)當歸
茯苓(各三兩)細辛乾薑麥門冬(去心)
人參桔梗附子(各一兩炮)
右十五味𢷬篩蜜和丸如桐子空腹飲服七丸日三
亦可加大黃二兩忌海藻菘菜猪肉冷水生葱生菜
酢物(文仲肘後同並出第十七卷中)
肉極論一首
刪繁論曰凡肉極者主脾也脾應肉肉與脾合若脾病
則肉變色又曰太陰遇病為肌痺肌痺不已復感於邪
内舍於脾體淫淫如鼠走其身上津液脫腠理開汗大
泄鼻上色黃是其相也凡風氣藏於皮膚肉色則敗以
季夏戊巳日得之於傷風為脾風脾風之狀多汗隂動
傷寒寒則虚虚則體重怠墮四肢不欲舉不嗜飲食食
則欬欬則右脅下痛陰陰引肩背不可以動轉名曰厲
風裏虛外實若陽動傷熱熱則實實則身上如鼠走唇
口壊皮膚色變身體津液脫腠理開汗大泄名曰惡風
而須決其剛紀知其終始陰陽動静肉之虚實實則瀉
之虛則補之善療病者風始入肉皮毛肌膚筋脉之間
即須決之若入六腑五藏則半生半死鶣鵲曰肉絶不
療五日死何以知之皮膚不通外不得泄肉應足太陰
足太陰氣絶則脉不營其口唇口唇者肌肉之本也脉
不營則肌肉濡肌肉濡則人中滿人中滿則脣反脣反
則肉先死甲篤乙死木勝土若使良醫妙藥終不可療
(千金同出第八卷中)
肉極熱方四首
刪繁療肉極熱肌痺淫淫如鼠走身上津液脫腠理開
汗大泄為脾風風氣藏於皮膚肉色則敗鼻見黃色麻
黃止汗通肉解風痺湯方
麻黃(去節)枳實(炙)防風白术
細辛(各三兩)石膏(八兩碎綿褁)生薑附子(炮各四兩)
甘草(炙)桂心(各二兩)
右十味切以水九升先煮麻黃去沫下諸藥煮取三
升分三服忌猪肉海藻菘菜生葱生菜桃李雀肉等
(千金同)
又療肉極熱則體上如鼠走或風痺脣口壊皮膚色變
石南散方
石南(炙五分)薯蕷天雄(炮)桃花
菊花甘草(炙各四分)黃芪(三分)山茱萸(七分)
真珠(二分)石膏(八分碎)升麻葳蕤(各六分)
右十二味𢷬篩為散服方寸匕食後服日再温清酒
進之忌猪肉海藻菘菜(千金同並出第八卷中)
千金療肉極熱則身體津液脫腠理開汗大泄厲風氣
下焦脚弱越婢湯方
麻黃(六兩去節)石膏(八兩碎綿褁)生薑(二兩)甘草(炙二兩)
附子(炮一枚)大棗(十五枚擘)
右六味切以水七升煮取二升五合去滓分為三服
一名起脾湯忌猪肉海藻菘菜(本方無附子刪繁同出第七卷中)
又療肉極虛熱肌膚淫淫如鼠走津液脱腠理開汗大
泄或痺不仁四肢急痛西州續命湯方
麻黃(去節)生薑(各三兩)當歸石膏(碎綿褁各二兩)
芎藭桂心甘草(炙)黃芩
防風芍藥(各一兩)杏仁(四十枚熬去尖皮兩仁)
右十一味切以水九升先煮麻黃去上沫下諸藥煮
取二升去滓分為四服日再忌海藻菘菜生葱(刪繁同出)
(第八卷中)
肉極寒方五首
千金療肉極虛為脾風陰動傷寒體重怠墮四肢不欲
舉關節疼痛不嗜飲食虛極所致大黃芪酒方
黃芪巴戟天(去心)桂心石斛
蜀椒(汗)澤瀉茯苓柏子仁
乾薑(各三兩)防風人參獨活(各一兩)
芍藥山茱萸天雄(炮)附子(炮)
烏頭(炮)茵芋栝樓半夏(洗)
細辛白术黃芩(各一兩)
右二十三味㕮咀絹澄貯以清酒三斗漬之秋冬七
日春夏三日初服三合漸漸加微痺為度日再忌猪
羊肉桃李雀肉生菜生葱酢物(刪繁同出第十五卷中)
删繁療肉極虚寒則脾欬其狀右脅下痛陰陰引肩背
痛不可以動動則欬腹脹滿留飲痰癖大小便不利少
腹切痛膈上寒大半夏湯方
半夏(一升洗)白术茯苓人參
甘草(炙)附子(炮)橘皮(各二兩)生薑(八兩)
桂心(三兩)
右九味切以水一斗煮取三升去滓分為四服忌羊
肉餳桃李雀肉生葱海藻菘菜猪肉冷水
又療肉極虛寒則皮膚不通外不得泄名曰厲風内虚
外實腰脚疼弱大風引湯方
獨活(四兩)當歸茯苓(各二兩)乾薑
甘草(炙)人參黃芪防風(各二兩)
桂心附子(炮各一兩)大豆(二升熬去皮)
右十一味切以水一斗酒三升煮取四升去滓分為
四服晝三夜一忌海藻菘菜猪肉生葱酢等物
又療肉極寒肌肉變舌痿名曰惡風腰脚疼弱小風引
湯方
獨活防風茯苓甘草(炙)
人參(各三兩)當歸乾薑(各二兩)附子(一枚炮)
大豆(二升熬去皮)
右九味切以水一斗酒三升煮取二升去滓分為四
服日三夜一忌猪肉冷水海藻菘菜酢等物
又療肉極虛寒四肢怠墮或欬脅下堅滿痛飲食不嗜
欲舉不能手足厥冷憂恚思慮五膈丸方
人參(十分)附子(炮)乾薑(各三分)遠志(二分去心)
桂心椒(汗)麥門冬(去心)甘草(炙各五分)
細辛(四分)
右九味𢷬篩蜜和丸如彈子大取一丸著喉中稍稍
咽之覺胷中熱藥勢盡又服日三夜一亦可丸如梧
子十丸酒服忌猪肉冷水海藻菘菜生葱生菜(並出第八)
(卷中)
肺勞論一首
删繁論曰凡肺勞病者補腎氣以益之腎王則感於肺
矣人逆秋氣則手太陰不收肺氣焦滿順之則生逆之
則死順之則治逆之則亂反順為逆是謂關格病則生
矣(千金同出第七卷中)
肺勞實熱方五首
删繁療肺勞實熱氣喘息鼻張面目苦腫麻黃引氣湯
方
麻黃(去節)杏仁(去皮尖兩仁)生薑半夏(洗各五兩)
石膏(八兩碎綿褁)白前細辛桂心(各一兩)
竹葉(切一升)橘皮(一升)乾紫蘇
右十一味切以水一斗煮取三升去滓分為三服忌
羊肉餳生葱生菜
又療肺勞熱損肺生蟲形如蠶在肺為病令人欬逆氣
喘或為憂膈氣膈恚膈寒膈熱膈皆從勞氣所生名曰
膏肓鍼灸不著麥門冬五膈下氣丸
麥門冬(十分去心)甘草(十分炙)遠志皮附子(炮)
細辛(各六分)椒(四分汗)乾薑桂心
人參百部白术黃芪(各五分)
杏仁(四十枚熬去尖皮兩仁者)
右十三味𢷬篩以白蜜和為丸如彈子大將一丸内
牙齒間含稍稍咽其汁忌猪肉海藻菘菜生葱桃李
雀肉等
又療肺勞熱生肺蟲在肺為病桑白皮根煎方
桑根東引白皮(切一升)狼牙(三兩)東行茱萸根皮(五兩)
右三味切以酒三升煮取一升平旦服之良
又療肺熱不問冬夏老少頭生白屑搔之痒起者然肺
為五藏之蓋其勞損傷肺氣衝頭頂致使頭皮白屑搔
之而起人多患此皆從肺來世呼為頭風也沐頭湯方
大麻仁(三升)秦椒(二兩)皂莢(屑五兩)
右三味熟研内米泔汁中一宿漬去滓米泔攪之三
五百遍取勞乃用沐髮燥訖别用皂莢湯洗之通理
然後傅膏
又療頭風頭中痒搔之白屑起五香膏方
藿香甘松香甲香(炙)雞舌香
附子(炮)續斷烏喙(炮各五分)澤蘭
防風細辛白术(各四分)白芷
松葉莽草(各七分)柏葉(八分炙)大皂莢(二寸炙)
甘草(三分炙)猪膏(四升)
右十八味㕮咀綿褁以苦酒二升漬一宿用膏煎之
取附子黃為度去滓準前沐頭了將膏傅用手揩頭
皮令膏翕翕著皮非唯白屑差亦能長髮光黑滋潤
(並出第七卷中)
肺勞虚寒方二首
删繁療肺虛勞寒腹脹彭彭氣急小便數少厚朴湯方
厚朴(四兩炙)枳實(炙)桂心橘皮
大黃(各三兩)甘草(二兩炙)五加皮生薑(各五兩)
大棗(二十枚擘)
右九味切以水一斗二升煮取三升去滓分温三服
忌海藻菘菜生菜
又療肺虚勞寒損則腰背苦痛難以俛仰短氣唾如膿
生薑温中下氣湯方
生薑(一斤)大棗(三十枚)杜仲皮(五兩)萆薢
桂心(各四兩)白术(五兩)甘草(炙)附子(炮三兩)
右八味切以水九升煮取三升去滓分温三服忌猪
肉海藻菘菜生葱桃李雀肉等(並出第七卷中)
肺虛勞損方三首
刪繁療肺虛勞損腹中寒鳴切痛胷脅逆滿氣喘附子
湯方
附子(炮)甘草(炙各二兩)宿薑半夏(洗破各四兩)
大棗(二十枚擘去皮核)白术(三兩)倉米(半升)
右七味切以水一斗煮取三升去滓分為三服忌猪
羊肉餳海藻菘菜桃李雀肉等
又建中湯療肺虛損不足補氣方
黃芪芍藥(各三兩)甘草(炙二兩)桂心(三兩)
生薑(六兩)半夏(五兩洗)大棗(十二枚擘)飴糖(十兩)
右八味切以水八升煮取三升分為三服忌羊肉餳
海藻菘菜生葱
又療肺虛勞損致腸中生痔名曰腸痔肛門邊有核痛
寒熱得之好挺出良久乃縮而生瘡猪懸蹄青龍五生
膏方
猪後懸蹄(三枚炙黃)生梧桐白皮(四兩)
生桑根白皮龍膽雄黃(研各五分)蛇蛻皮(五十炙)
生青竹皮(六分)露蜂房(炙)蜀椒(各三分汗)猬皮(燒)
附子(炮各四分)生柏皮(七分炙)杏仁(三十枚去皮尖)
右十三味細切綿褁以苦酒二升半淹漬一宿於火
上炙燥𢷬篩以猪膏三升和微火上煎如薄糖傅瘡
并酒服如棗大(並出第七卷中)
氣極論一首
千金論曰凡氣極者主肺也肺應氣氣與肺合又曰以
秋遇病為皮痺皮痺不已復感於邪内舍於肺則寒濕
之氣客於六腑也凡肺有病先發氣氣上衝胷常欲自
恚以秋庚辛日傷風邪之氣為肺風肺風之狀多汗若
陰傷則寒寒則虛虛則氣逆欬欬則短氣暮則甚陰氣
至濕氣生故甚陰畏陽氣晝日則差者陽傷則熱熱則
實實則氣喘息上胷臆甚則唾血也然陽病療陰陰是
其裏陰病療陽陽是其表是以陰陽表裏衰王之源故
知以陽調陰以陰調陽陽氣實則决陰氣虚則引善療
病者病初入皮毛肌膚筋脉則治之若至六腑五藏則
半死半生矣鶣鵲曰氣絶不療喘而冷汗出二日死氣
應手太陰手太陰氣絶則皮毛焦太陰者行氣温皮毛
者也氣不營則皮毛焦皮毛焦則津液去津液去則皮
節傷皮節傷則爪枯毛折毛折則氣先死丙篤丁死火
勝金非療所及也(刪繁同出第寸七卷中)
氣極熱方三首
删繁療氣極傷熱氣喘息衝胷常欲自恚心腹滿痛内
外有熱煩嘔不安大前胡湯方
前胡(八兩)半夏(洗)麻黃(去節)芍藥(各四兩)
枳實(四枚炙)生薑(五兩)黃芩(三兩)乾棗(十二枚擘)
右八味切以水九升煮取三升去滓温分三服如人
行四五里進一服忌羊肉餳
又療氣極傷熱氣喘甚則唾血氣短乏不欲食口燥咽
乾竹葉湯方
竹葉(切一升)麥門冬(去心)小麥生地黃(切各一升)
生薑(六兩)乾棗(十枚擘去核)麻黃(三兩去節)甘草(一兩炙)
石膏(六兩碎綿褁)
右九味切以水一斗煮取三升去滓分為三服忌海
藻菘菜蕪荑
又療氣極傷熱肺虛多汗欬唾上氣喘急麻黃湯方
麻黃(四兩去節)甘草(二兩炙)杏仁(四十枚去皮尖兩仁)
桂心(二兩)生薑(二兩)半夏(五十枚洗四破)石膏(六兩碎)
紫菀(一兩)
右八味切以水九升煮麻黃兩沸去上沫下藥煮取
三升去滓分為三服忌海藻生葱菘菜羊肉餳(並出第八)
(卷中)
氣極寒方二首
删繁療氣極寒傷風肺虛欬氣短不得息胷中迫急五
味子湯方
五味子甘草(炙)紫菀桂心
附子(炮)麻黃(去節)乾薑芎藭(各二兩)
細辛(一兩)乾棗(二十枚擘)
右十味切以水九升煮取三升去滓分為三服忌海
藻菘菜猪肉生葱生菜(出第八卷中)
千金療氣極虛寒皮毛焦津液不通虛勞百病氣力損
乏黃芪湯方
黃芪(四兩)人參白术桂心(各二兩)
生薑(八兩)乾棗(十枚擘去核)附子(五分炮)
右七味切以水八升煮取二升去滓分為四服忌桃
李雀肉生葱(本方無附子刪繁同出第十七卷中)
腎勞論一首
删繁論曰凡腎勞病者補肝氣以益之肝王則感於腎
矣人逆冬氣則足少陰不藏腎氣沈濁順之則生逆之
則死順之則治逆之則亂反順為逆是謂關格病則生
矣(千金同出第七卷中)
腎勞實熱方二首
刪繁療腎勞實熱少腹脹滿小便黃赤末有餘瀝數而
少莖中痛陰囊生瘡梔子湯方
梔子(三兩)子芩(四兩)石膏(五兩碎綿褁)淡竹葉(切)
生地黃(切)榆白皮(各一升)芍藥通草
石韋(去毛各三兩)滑石(八兩碎綿褁)
右十味切以水一斗煮取三升絞去滓分為三服忌
蕪荑(千金同出第七卷中)
千金療腎實熱少腹脹滿四肢正黑耳聾夢腰脊離解
及伏水等氣急瀉腎湯方
黃芩(三兩)磁石(八兩碎如雀頭綿褁)大黃(三兩切以水一升密器中漬一宿)
甘草(炙二兩)茯苓(三兩)芒硝(三兩)生地黃(取汁)
菖蒲(各五兩)玄參(四兩)細辛(二兩)
右十味切以水九升煮七物取二升五合去滓内大
黃更煮取二升三合去大黃滓下地黃汁微火上煎
一兩沸下芒硝分為三服忌海藻菘菜羊肉餳生菜
酢物蕪荑(出第十九卷中)
腎勞虛寒方二首
删繁療腎勞虛寒關格塞腰背強直飲食減少日日氣
力羸人參補腎湯方
人參甘草(炙)桂心橘皮
茯苓(各三兩)杜仲白术(各四兩)生薑(五兩)
羊腎(一具去膏四破)猪腎(一具去膏四破)薤白(切一升)
右十一味切以水三斗煮取六升去滓分為六服晝
四夜二服覆頭眠忌海藻菘菜生葱酢物桃李雀肉
等
又療腎虛寒損耳鳴好唾欠呿委頓羊腎補腎湯方
羊腎(一具細切)磁石(碎綿褁)白术(各八兩)黃芪
茯苓乾薑(各四兩)桂心(三兩)
右七味切以水三斗煮取七升絞去滓分服一升晝
四服夜三服燥器貯之六月減水忌生葱桃李雀肉
酢等物(並出第八卷中)
腎勞熱方二首
千金療腎勞熱陰囊生瘡麻黃根粉方
麻黃根(三兩)石硫黃(三兩研)米粉(五合)
右三味𢷬下篩合研安絮如常用粉法搨瘡上粉濕
更搨之(刪繁肘後同出第十九卷中)
删繁療勞熱四肢腫急少腹滿痛顔色黑黃關格不通
鼈甲湯
鼈甲(炙)麻黃(去節)升麻前胡
羚羊角(屑各三兩)桑根白皮(五兩)薤白(切一升)黃芩(三兩)
香䜴(一升熬綿别褁)
右九味切以水一斗煮取三升去滓分為三服忌莧
菜(出第八卷中)
腎熱方三首
删繁療腎熱四肢腫急有蟯蟲如果中蟲生在腎為
病貫衆散方
貫衆(大者三枚切熬)乾漆(三兩熬)吳茱萸(五十粒)蕪荑(熬)
胡粉(熬)槐皮(燒各四兩)杏仁(四十枚去尖皮熬研)
右七味𢷬篩和胡粉研平旦以井花水調服方寸匕
(並出第八卷中)
千金療腎熱好忘耳聽無聞四肢滿急腰背動轉強直
方
柴胡茯苓(本方云茯神)澤瀉黃芩
磁石(碎綿褁)升麻杏仁(去尖皮兩仁者)大青
芒硝(各三兩)生地黃(切一升)羚羊角(四兩屑)淡竹葉(切一升)
右十二味切以水一斗煮取三升去滓下芒硝分為
三服日再忌酢物
又療腎熱小便黃赤不出出如梔子汁輒如黃蘗汁每
欲小便即莖頭痛方
榆白皮(切三升)滑石(八兩碎)子芩瞿麥
通草(各三兩)石韋(四兩拭去毛)冬葵子(一升)車前草(切二升)
右八味切以水二斗煮車前草取一斗去滓澄清取
九升下諸藥煮取三升五合去滓温分四服(並出第十九卷中)
骨極論一首
删繁論曰凡骨極者主腎也腎應骨骨與腎合又曰以
冬遇病為骨痺骨痺不已復感於邪内舍於腎耳鳴見
黑色是其候也凡腎病則骨極牙齒苦痛手足㾓疼不
能久立屈伸不利身痺腦髓痠以冬壬癸日中邪傷風
為腎風風歷骨故曰骨極若氣陰陰則虛虛則寒寒則
面腫垢黑腰脊痛不能久立屈伸不利其氣衰則髮墮
齒槁腰背相引而痛痛甚則欬唾若氣陽陽則實實則
熱熱則面色炲隠曲膀胱不通牙齒腦髓苦痛手足痠
㾓耳鳴色黑是骨極之至也須精别陰陽審其清濁知
其分部視其喘息善療病者病始於皮毛肌膚筋脉即
須療之若入六腑五藏則半生半死矣鶣鵲曰骨絶不
治㾓而切痛伸縮不得十日死骨應足少陰足少陰氣
絶則骨枯足少陰者冬脉也伏行而濡滑骨髓者也故
骨不濡則肉不能著骨也骨肉不相親則肉濡而却肉
濡而却故齒長而垢髮無澤髮無澤則骨先死戊篤己
死土勝水醫所不能療(千金同並出第八卷中)
骨極實方四首
删繁療骨極主腎實熱病則色炲隠曲膀胱不通大便
壅塞四肢滿急乾棗湯方
乾棗(十枚擘去核)大黃大戟(切炒令黃)甘草(炙)
甘遂黃芩(各一兩)芫花(半兩炒)芒硝(二兩)
蕘花(半兩炒)
右九味切以水五升煮取一升六合後下芒硝分為
四服忌海藻菘菜(出第八卷中)
千金療骨極主腎熱病則膀胱不通大小便閉塞面顔
枯黑耳鳴虚熱三黃湯方
大黃(切别漬水一斗)黃芩芒硝(各三兩)梔子(十四枚)
甘草(一兩炙)
右五味切以水四升先煮三物取一升五合去滓下
大黃更煎兩沸下芒硝分為三服忌海藻菘菜(刪繁同出)
(第十九卷中)
又療骨實酸疼苦煩熱煎方
葛根汁(一升)生地黃汁(一升)生麥門冬汁(一升)赤蜜
右四味汁相攪調微火上煎之三沸分三服忌蕪荑
又療骨髓中疼方
芍藥(一斤)生地黃(五斤)虎骨(四兩炙)
右三味切以酒一斗漬三宿暴乾復入酒如此取酒
盡為度𢷬篩酒服方寸匕日三忌蕪荑(出第十九卷中)
骨極虛方七首
删繁骨極虚寒主腎病則面腫垢黑腰脊痛不能久立
屈伸不利夢寤驚悸上氣少腹裏急痛引腰腰脊四肢
常苦寒冷大小便或白腎瀝湯方
羊腎(一具猪腎亦得)芍藥麥門冬(去心)乾地黃
當歸(各三兩)乾薑(四兩)五味子(二合)人參
茯苓甘草(炙)芎藭遠志(去心各二兩)
黃芩(一兩)桂心(六兩)大棗(二十枚擘)
右十五味切以水一斗五升煮腎取一斗除腎内藥
煮取四升去滓分為四服晝三夜一若遺小便加桑
螵蛸二十枚炙忌海藻菘菜生葱酢物蕪荑
又灸法
鶣鵲曰第十八椎名曰小腸俞主小便不利少腹
脹滿虛乏兩邊各一寸五分隨年壯灸之主骨極
(並出第八卷中)
千金療骨虛酸疼不安好倦主膀胱寒虎骨酒方
虎骨一具並通炙取黃焦汁盡碎之如雀頭大釀
米三石麴四斗水三石如常釀酒法所以加水麴
者其骨消麴而飲水也酒熟封頭五十日開飲
又療虛勞冷骨節痛無力方
豉(二斗)地黃(八斤切)
右二味再通蒸暴乾𢷬篩食後以酒一升服二方寸
匕再服亦療虚熱等疾忌蕪荑
又虛勞體疼方
天門冬為散酒服方寸匕日三二百日差忌鯉魚
又方
地黃一石取汁酒二斗相攪重煎温服日三補髓
忌蕪荑
又療骨髓冷疼痛灸法
灸上廉七十壯三里下三寸是(並出第十九卷中)
精極論并方三首
删繁論曰凡精極者通主五藏六腑之病候也若五藏
六腑衰則形體皆極目視無明齒焦而髮落身重則腎
水生耳聾行步不正邪風逆於六腑淫虛厥於五藏故
曰精極也凡陽邪害五藏陰邪損六腑陽實則從陰引
陽陰虛則從陽引陰若陽病者主高高則實實則熱眼
視無明齒焦髮脫腹中滿滿則歷節痛痛則宜瀉於内
若陰病者主下下則虛虛則寒體重則腎水生耳聾行
步不正邪氣入内行於五藏則欬欬則多涕唾面腫氣
逆所以形不足者温之以氣精不足者補之以味善療
精者先療肌膚筋脉次療六腑五藏若邪至五藏則半
死半生矣鶣鵲曰五陰氣俱絶不可療絶則目系轉轉
則目精奪為志先死遠至一日半日矣非醫所及也宜
須精研以表療裏以左療右以右療左以我知彼疾皆
差也(千金同並出第八卷中)
千金療精極實熱眼視無明齒焦髮落形衰體痛通身
虛熱竹葉黃芩湯方
竹葉(切三升)黃芩茯苓(各三兩)生薑(六兩)
麥門冬(去心)甘草(炙)大黃(各二兩)芍藥(四兩)
生地黃(切一升)
右九味切以水九升煮取三升去滓分為三服忌酢
物海藻菘菜蕪荑(删繁同)
又療精極五藏六腑俱損傷虛熱遍身煩疼骨中㾓痛
煩悶方
生地黃(汁二升)生麥門冬(汁)赤蜜竹瀝(各一升)
石膏(八兩碎)人參(三兩)芎藭(三兩)甘草(一兩炙)
黃芩(三兩)當歸(四兩)桂心(四兩)麻黃(二兩去節)
右十二味切以水七升先煮八物取二升去滓下地
黃汁等煮取四升分四服日三夜一忌海藻菘菜生
葱蕪荑(删繁桂三兩删繁同並出第十九卷中)
虛勞失精方五首
病源腎氣虛損不能藏精故精漏失其病少腹弦急陰
頭寒目眶痛髮落診其脉數而散者失精脉也凡脉芤
動微緊男子失精(出第四卷中)
深師人參丸療虛勞失精方
人參(二兩)桂心牡蠣(熬)薯蕷
黃蘗細辛附子(炮)苦參(各三分)
澤瀉(五分)麥門冬(去心)乾薑乾地黃(各四分)
莵絲子(二分)
右十三味𢷬合下篩和以白蜜為丸酒服如梧子大
三丸痺加附子一分炮婦人血崩加乾地黃好者二
分一本云黃蘗四分忌猪肉冷水生葱生菜蕪荑(出第)
(三卷中)
范汪療男子虛失精三物天雄散方
天雄(三兩炮)白术(八分)桂心(六分)
右藥𢷬下篩服半錢匕日三稍稍增之忌猪肉冷水
桃李雀肉生葱(張仲景方有龍骨文仲同出第六十八卷中)
千金療男子虛勞失精陰縮灸法
灸中封五十壯
又男子虛勞失精陰上縮莖中痛方
灸大赫三十壯穴在夾屈骨端三寸(並出第十九卷中)
(以上灸穴尺寸遠近具在第三十九卷中)
古今錄驗療虛損失精黃芪湯方
黃芪當歸甘草(炙各二兩)桂心(六兩)
蓯蓉石斛(各三兩)乾棗(百三十枚)白蜜(二升)
右八味切以水一斗煮取四升内蜜煎取三升分為
四服日三夜一以食相間忌海藻菘菜生葱(范汪同出第三)
(卷中)
虚勞尿精方八首
病源虛勞尿精者腎氣衰弱故也腎藏精其氣通於陰
勞傷腎虛不能藏其精故因小便而精液出也(出第四卷中)
深師療男子尿精方
栝樓根澤瀉土瓜根(各二兩)
右三味𢷬合下篩以牛膝和為丸如梧子先食服三
丸良(范汪云用四分餘並同)
又尿精小便白濁夢泄韭子散方
韭子莵絲子車前子(各一升)附子(三枚炮)
當歸芎藭礬石(燒各三兩)桂心(一兩)
右八味𢷬合下篩温酒服方寸匕日三亦可蜜和為
丸酒服如梧子大五丸忌猪肉冷水生葱(千金同出第三卷中)
千金療虛勞尿精方
韭子(二升)糯米(一斗)
右二味以水一斗七升煮如粥取汁六升分為三服
精溢同此
又方
柘白皮(五合)桑白皮(五合切)
右二味切以酒五升煮取三升分為三服(一方柘白皮作石榴皮)
又方
乾膠(二兩炙)
右一味𢷬末酒二升和温分三服差(一方用鹿角膠)
又方
新韭子(二升十月霜後採)
右一味好酒八合漬一宿明旦日色好童子向南𢷬
一萬杵平旦温酒五合服方寸匕日再服
又小便失精及夢泄精方
韭子(一升熬)麥門冬(一升去心)莵絲子(二合)車前子(二合)
芎藭(二兩)白龍骨(三兩)
右六味𢷬篩以酒服方寸匕日三不知稍稍增之甚
者夜一服(肘後用澤瀉一兩半並出第十九卷中)
古今錄驗棘刺丸療男子百病小便過多失精方
棘刺(二兩)麥門冬(去心)萆薢厚朴(炙)
莵絲子柏子仁蓯蓉桂心
石斛小草細辛杜仲
牛膝防葵乾地黃(各一兩)石龍芮(三兩)
巴戟天(二兩)烏頭(半兩炮削去皮)
右十八味𢷬下篩以蜜雜雞子黃各半和之𢷬五六
千杵以飲服如梧子十丸日三稍稍增至三十丸以
知為度忌猪肉冷水生葱生菜(千金有萎蕤深師同並出第十卷中)
虛勞夢泄精方一十首
病源腎虚為邪所乘邪客於陰則夢交接腎藏精今腎
虛弱不能制於精故因夢感動而泄也(出第四卷中)
深師韭子丸療虛勞夢泄精方
韭子(五合熬)大棗(五枚)黃芪人參
甘草(炙)乾薑當歸龍骨
半夏(洗)芍藥(各三兩)
右十味𢷬合下篩和以白蜜棗膏丸如梧子服十丸
日三四忌海藻菘菜羊肉餳(千金同)
又棘刺丸療虛勞諸氣不足數夢或精自泄方
棘刺天門冬(去心各二兩)乾薑
莵絲子烏頭(炮)小草防葵
薯蕷石龍芮枸杞子巴戟天
萆薢細辛萎蕤石斛
厚朴(炙)牛膝桂心(各二兩)
右十八味𢷬合下篩和以蜜雞子白各半相和丸如
梧子先食服五丸日三若患風痿痺氣體不便熱煩
滿少氣消渴枯悴加萎蕤天門冬莵絲子身黃汗小
便赤黃不利加石龍芮枸把子關節腰背痛加萆薢
牛膝寒中氣脹時泄數唾嘔吐加厚朴乾薑桂心陰
囊下濕精少小便餘瀝加石斛以意增之莵絲子酒
漬之經一宿後有一方十四物長陰加肉蓯蓉磁石
其說小異故兩存焉忌猪肉冷水生葱菘菜鯉魚等
又鹿角湯療勞夢泄精方
鹿角(一具屑)韭白(半斤)生薑(一斤)芎藭
茯苓(各二兩)當歸鹿茸(炙各二兩)白米(五合)
右八味切先以水五斗煮鹿角取一斗二升去滓内
諸藥煮取四升分服一升日三夜一鹿角唯取肥而
解者打令碎也忌酢物
又桂心湯療虛喜夢與女邪交接精為自出方(一名喜湯)
桂心牡蠣(熬)芍藥龍骨
甘草(各二兩炙)大棗(三七枚一方十枚)生薑(五兩)
右七味㕮咀以水八升煮取三升去滓温分三服忌
海藻菘菜生葱(范汪同並出第三卷中)
千金療夢泄失精尿後餘瀝尿精方
人參麥門冬(去心)赤石脂遠志(去心)
續斷鹿茸(炙各六分)茯神(一云茯苓)龍齒(炙)
磁石(研)蓯蓉(各八分)乾地黃(十二分)丹參
韭子(熬)柏子仁(各五分)
右十四味𢷬篩蜜和丸如梧子以酒服二十丸日再
服漸加至三十丸忌酢物蕪荑
又療夢失精方
韭子(一升熬)
右一味𢷬篩以酒服方寸匕日再神效(並出第十九卷中)
古今錄驗石斛散療男子夢泄精方
石斛(七分)桑螵蛸紫菀(各二分)乾漆(熬)
五味子乾地黃鍾乳(研)遠志皮
附子(各二分炮)
右九味𢷬合下篩以酒服方寸匕漸漸增至二匕日
三服忌猪肉冷水蕪荑(出第十卷中)
小品龍骨湯療夢失精諸脉浮動心悸少急隠處寒目
眶疼頭髮脱者常七日許一劑至良方
龍骨甘草(炙各二分)牡蠣(三分熬)桂心
芍藥(各四分)大棗(四枚擘)生薑(五分)
右七味切以水四升煮取一升半分再服虛羸浮熱
汗出者除桂加白薇三分附子三分炮故曰二加龍
骨湯忌海藻菘菜生葱猪肉冷水
又薰草湯療夢失精方
薰草人參乾地黃白术
芍藥(各三兩)茯神桂心甘草(炙各二兩)
大棗(十二枚擘)
右九味切以水八升煮取三升分為二服每服如人
行四五里一方又有茯苓三兩忌桃李雀肉大酢海
藻菘菜生葱(一本無薰草人參又有薰草人參龍骨别是一方范汪同並出第三卷中)
集驗灸丈夫夢泄法
灸足内踝上一寸一名三陰交二七壯兩脚皆灸
内踝踝大脉並四指是(范汪文仲同出第五卷中)
外臺秘要方卷十六
