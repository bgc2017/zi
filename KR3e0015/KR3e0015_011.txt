外臺秘要方卷七
唐王燾撰
心痛方八首
病源心痛者由風冷邪氣乘於心也其痛發有死者有
不死者有久成疹者心為諸藏主而藏神其正經不可
傷傷之而痛為真心痛朝發夕死夕發朝死心有支别
之絡脉其為風冷所乘不傷於正經者亦令心痛則乍
間乍甚故成疹不死
又心為火與諸陽會合而手少陰心之經也若諸陽氣
虛少陰之經氣逆謂之陽虛陰厥亦令心痛其痛引喉
是也又諸藏虛受病氣乘於心者亦令心痛則心下急
痛謂之脾心痛也足太陰為脾之經與胃合足陽明為
胃之經氣虛逆乘心而痛其状腹脹歸於心而痛甚謂
之胃心痛也腎之經足少陰是也與膀胱合膀胱之經
足太陽是也此二經俱虛而逆逆氣乘心而痛者其状
下重不自收持苦泄寒中為腎心痛也
診其心脉急者為心痛引背食不下
寸口脉沉緊苦心下有寒時痛
關上脉緊心下苦痛
左手寸口脉沉則為陰隂絶者無心脉也苦心下毒痛
(出第十六卷中)
備急療心痛方
桂心末温酒服方寸匕須臾六七服乾薑依上法
服之亦佳忌生葱(文仲集驗肘後同出第一卷中)
延年療心痛茱萸丸方
吳茱萸(一兩半)乾薑(一兩半)桂心(一兩)白术(二兩)
人參(一兩)橘皮(一兩)附子(一兩半炮)蜀椒(一兩出汗)
甘草(一兩炙)黃苓(一兩)當歸(一兩)
右十一味擣篩為散蜜丸一服五丸如梧子大日三
服稍加至十五丸忌猪肉生葱海藻菘菜桃李雀肉
等藥盡更合酒飲無拘食前後任意(肘後有桔梗一兩出第十五卷)
(中)
救急療心痛方
取驢糞絞取汁五六合及熱頓服立差(肘後同)
又方
東引桃枝一握切以酒一升煎取半升頓服大效
(肘後同出第八卷中)
必效療心痛方
當歸末酒服方寸匕頻服(備急文仲同)
又方
生油半合温服差(肘後備急張文仲同並出第五卷中)
古今錄驗療心痛黃連湯方
黃連(八兩)
右一物㕮咀以水七升煮取一升五合絞去滓適寒
温飲五合日三忌猪肉冷水(肘後范汪同出第八卷中)
九種心痛方三首
廣濟療九種心痛蛔蟲冷氣先從兩肋胷背撮痛欲變
吐當歸鶴蝨散方
當歸(八分)鶴蝨(八分)橘皮(六分)人參(六分)
㯽榔(十二分)枳實(六分炙)芍藥(六分)桂心(五分)
右八味擣篩為散空腹煮薑棗飲服方寸匕日二服
漸漸加至一匕半不利忌生葱生冷物油膩粘食(出第)
(四卷中)
千金療九種心痛一蟲心痛二注心痛三氣心痛四悸
心痛五食心痛六飲心痛七冷心痛八熱心痛九去來
心痛悉主之并療冷衝上氣落馬墮車附子丸方
附子(一兩炮)巴豆仁(一兩去心皮熬)人參(一兩)
生狼毒(一兩炙令極香)食茱萸(一两)乾薑(一兩)
右六味擣末蜜和空腹服如梧子三丸一日一服弱
者二丸卒中惡心痛口不能言連年積冷流注心胷
痛者亦服之好好將息神效忌野猪肉蘆笋(必效經心錄同)
又療九種心痛方
取當太歲上新生槐枝一握去兩頭水三升煮一
升頓服之(並出第十三卷中)
諸蟲心痛方一十八首
廣濟療諸蟲心痛無問冷熱蛔蟲心痛㯽榔鶴蝨散方
當歸桔梗芍藥橘皮
鶴蝨(各八分)人參(六分)桂心(六分)㯽榔(十分)
右八味擣篩為散空腹煮薑棗湯服方寸匕漸漸加
至二匕不利忌猪肉生葱油膩小豆粘食等
又療蛔蟲心痛積年久不差方
取苦酒五合燒青錢二文令赤安酒中則取雞子
白一顆去却錢瀉著酒中頓服之差無所忌
又主心腹攪結痛不止仍似有蛔蟲者當歸湯方
當歸橘皮細辛甘草(炙)
生薑(各四分)大黃(八分别漬)鶴蝨(二分)
右七味切以水六升煮取二升分温三服如人行四
五里進一服不利未差三日更作服之忌海藻菘菜
生菜(救急同出第四卷中)
小品温中當歸湯療暴冷心腹刺痛面目青肉冷汗出
欲霍亂吐下脉沉細者及傷寒毒冷下清水變作青白
滯下及白滯後還復下清水者悉主之此方可以調諸
冷痛也
當歸人參乾薑茯苓
厚朴(炙)青木香桂心桔梗
芍藥甘草(炙各二兩)
右十味切以水八升煮取三升分温三服日三服不
耐青木香者以犀角一兩代之忌海藻菘菜猪肉醋
物生葱等
又凡厥心痛與背相引喜瘈瘲如物從後觸其心身傴
僂者腎心痛也
厥心痛腹脹滿不欲食食則不消心痛尤甚者胃心痛
也
厥心痛痛如錐鍼刺其心心痛甚者脾心痛也
厥心痛色蒼如死灰状不得太息者肝心痛也(千金同)
厥心痛卧若徒居痛間動作痛益甚色不變肺心痛也
真心痛手足清至節心痛甚旦發夕死夕發旦死
心腹中痛發作腫聚往來上下痛有休止腹中熱喜涎
出是蚘蟲咬也(出甲乙經第一卷中)
千金療心腹中痛發作腫聚往來上下痛有休止多熱
喜涎出是蚘蟲咬也並宜温中當歸湯服兩三劑後若
不效有異宜改方增損湯其温中當歸湯在前小品方
中此是增損湯方
芍藥(六兩)黃芩(四兩)厚朴(四兩)桔梗(四兩)
柴胡(四兩)當歸(三兩)升麻(三兩)
右七味切以水八升煮取二升半分三服忌猪肉(出第)
(十三卷中)
張文仲療蛔蟲心痛鶴蝨散方
鶴蝨二分末温酢一盞和服之蟲當出(備急千金同)
又乾漆丸方
乾漆熬擣蜜和丸服十五丸日再(備急同)
又方
取槐上木耳燒灰末如棗大正發和水服若不止
飲熱水一升蛔蟲立出必效方云酒下(備急同)
又方
發時取鹽一匙内口中水下立定蟲即出(備急同出第一)
(卷中)
延年療蛔蟲惡吐水心痛鶴蝨丸方
鶴蝨三兩擣篩蜜和為丸用蜜漿水平旦服二十
丸日只一服(古今錄驗用十兩云韋雲患心痛十年不差令服此便愈)
又鶴蝨丸療蛔蟲心痛方
鶴蝨(六兩)吳茱萸(五兩)橘皮(四兩)桂心(三兩)
㯽榔(四兩)
右五味擣篩蜜和為丸如梧子大一服二十丸蜜湯
下日二服加至三十丸以蟲出為度忌生葱(出第十五卷中)
救急療心痛不可忍似蛔者胡粉丸方
生真胡麻(一合)胡粉(半合熬擣)
右二味先以猪肉脯一片空腹啖嚥汁勿嚥肉後取
胡粉和胡麻搜作丸以少清酒使成頓服盡十歲以
上斟酌增減忌生冷猪肉魚雞蒜酢滑等七日若是
蛔吐水者是也(出第八卷中)
必效療蜎心痛方(士弱氏曰蜎井中小虫蓋痛一處若小虫咬也)
取鰻鱺魚淡炙令熟與患人喫一二枚永差飽食
彌佳
又方
熊膽如大豆和水服大效
又茱萸丸方
吳茱萸(一升)桂心(二兩)當歸(二兩)
右三味擣篩蜜和丸如梧子酒服三十丸日再服漸
加至四十丸以知為度忌生葱
又丁香散方
丁香(七枚)頭髮灰(一棗許)
右二味並末和酒服之
又鶴蝨㯽榔湯方
鶴蝨(二兩小兒用一兩)㯽榔(二七枚)
右二味以猪肉汁六升煮㯽榔取三升去滓内鶴蝨
末先夜不食明旦空腹頓服之須臾病下及吐水永
差神效七日禁生冷酢(並出第五卷中)
冷氣心痛方五首
廣濟主冷氣心痛肋下鳴轉喉中妨食不消常生食氣
每食心頭住不下桔梗散方
桔梗當歸芍藥茯苓
橘皮厚朴(炙)白术(各八分)蓽撥(四分)
荳䓻子(四分)㯽榔(六分)訶梨勒皮(六分炙)桂心(六分)
右十二味擣篩為散空腹煮薑棗飲服方寸匕日二
服加至一匕半不利忌生葱猪肉酢物桃李雀肉等
(一方有枳實不用桔梗出第四卷中)
深師療胷滿短氣心痛吐涎虚冷防風茯苓湯方
防風(二兩)茯苓(二兩)桂心(六兩)甘草(二兩炙)
半夏(四兩洗)乾薑(四兩炮)人參(三兩)
右七味切以水一斗煮取三升絞去滓分三服良忌
酢物生葱海藻菘菜羊肉餳(出第十六卷中)
崔氏療心痛與冷氣痛者特相宜烏頭丸方
烏頭(三兩炮)附子(三兩炮)赤石脂(三兩)蜀椒(二兩出汗)
桂心(二兩)乾薑(二兩)
右六物擣篩蜜和為丸痛發時温清酒服三丸如梧
子覺至痛處痛則止若不止加至五六丸以知為度
若早朝服無所覺至午時又服三丸此方丹陽有隱
士出山云得華佗法其療略同若久心痛每旦服三
丸稍加至十丸盡一劑遂終身不發忌生葱豬肉(張文)
(仲備急同出第四卷中)
延年療冷氣久刺心痛不能食方
當歸桂心桔梗吳茱萸
人參白术高良薑(已上各六分)橘皮(三分)
右八味擣篩為散蜜和為丸如梧子大一服十丸酒
下日二服加至十五二十丸為度忌生葱桃李猪肉
雀肉等
又療心痛冷痛腹滿如錐針刺及蟲囓心痛當歸湯方
當歸(三兩)桔梗(二兩)吳茱萸(三兩)桂心(三兩)
芍藥(二兩)大黃(二兩)
右六味切以水六升煮取三升三合去滓内鶴蝨一
兩攪温一沸分三服空腹服之微利為度忌猪肉生
葱(出第十五卷中)
惡疰心痛方三首
廣濟療惡疰撮肋連心痛當歸湯方
當歸(八分)青木香(六分)㯽榔(十顆碎)麝香(一銖研)
右四味切以小便一大升半煮取六大合絞去滓下
麝香末分温三服服别如人行四五里進一服微微
利忌生菜熱麫猪犬肉粘食蒜陳臭物(出第四卷中)
崔氏療疰在心腹痛不可忍方
取東引桃枝削去蒼皮取白皮一握以水二大升
煮取半升一服令盡則差如不定更依前服之無
忌
又療心腹痛不可忍似疰病者或暴得惡疰攪刺欲死
桃仁大黃湯方
鬼箭羽(二兩)桃仁(六十枚去皮尖)芍藥(四兩)鬼臼(二兩削去皮)
橘皮(一兩)當歸(二兩)生薑(五兩)桂心(二兩)
柴胡(一兩)朱砂(二兩研湯成下)麝香(一分研湯成下)朴硝(二兩研湯)
(成下)大黃(三兩别浸)
右十三味切以水九升急火煮取三升温分三服如
人行相去六七里服但得快利三四行必差忌生葱
生血物(並出第四卷中)
心痛癥塊方二首
廣濟療心痛癥塊硬築心氣欲絶當歸湯方
當歸桔梗芍藥(各八分)厚朴(十分炙)
橘皮(八分)人參(六分)高良薑(十分)桃仁(五十枚去)
(皮尖)生薑(八分)
右九味切以水八升煮取二升五合去滓分温三服
服别相去如人行六七里進一服不利忌猪肉生冷
油膩雞魚粘食小豆大蒜(出第四卷中)
張文仲療心下堅痛大如椀邊如旋柈(音盤)名為氣分水
飲所結方
枳實(七枚炙)白术(三兩)
右二味切以水一斗煮取三升分三服腹中軟即當
散也忌桃李雀肉等(此張仲景傷寒論方備急肘後同出第一卷中)
心背徹痛方四首
仲景傷寒論心痛徹背背痛徹心烏頭赤石脂丸主之
方
烏頭(二分炮去皮)附子(一分炮去皮)赤石脂(二分)乾薑(二分)
蜀椒(一分出汗)
右五味擣篩蜜和丸先食服如麻子大一服三丸少
少加之忌猪肉冷水(千金必效文仲范汪經心錄等同出第十五卷中千金分兩小)
(别)
張文仲蜀椒丸療胷中氣滿心痛引背方
蜀椒(一升出汗)半夏(一升洗)附子(一兩炮)
右三味擣篩蜜和為丸如梧子大一服五丸日三忌
猪羊肉餳等(出第三卷中)
范汪療心下切痛引背胷下蓄氣胃中有宿食茱萸煎
方
吳茱萸(一升)蜀椒(五升)甘草(二兩炙)乾地黃(一斤)
右四味以清酒三升漬三宿絞去汁銅器中煎令沸
麥門冬五升去心乾漆一斤内煎中色黃絞去之内
石斛五兩阿膠一斤白蜜六升凡九味以湯煎令可
丸取如棗大含稍稍咽之日三甚者日五六服膝脛
重痛者加石斛少氣加麥門冬服藥五日愈當下癥
忌海藻菘菜蕪荑等(奉車都尉陳蓋試有驗)
又芫花湯主卒心痛連背背痛徹心心腹並懊痛如鬼
所刺絞急欲死者方
芫花(十分)大黃(十分)
右二味擣下篩取四方寸匕著二升半苦酒中合煎
得一升二合頓服盡須臾當吐吐便愈老小從少起
此療強實人良若虚冷心痛恐未必可服(並出第十八卷中)
卒心痛方一十四首
肘後療卒心痛方
先煮三沸湯一升以鹽一升合攪飲之若無火以
作湯仍可用水鹽或半升服之(古今錄驗同)
又方
吳茱萸(二升)生薑(四兩切)豉(一升)酒(六升)
右四味煮取二升半分三服
又方
白艾成熟者三升以水三升煮取一升去滓頓服
之若為客氣所中者當吐蟲物出(范汪同)
又方
取竈下熱灰篩去炭分以布囊盛令灼灼爾更番
以熨痛上冷者更熬令熱
又桂心散方
桂心當歸(各一兩)梔子(十四枚)
右三味擣為散酒服方寸匕日三五服亦主久心痛
發作有時節者忌生葱
又桂心丸方
桂心(一兩)烏頭(一兩炮)
右二味擣篩蜜和為丸如梧子服三丸稍增之忌生
葱猪肉
又療暴得心痛如刺苦參湯方
苦參(二兩)龍膽(二兩)升麻(二兩)梔子仁(三兩)
右四味切苦酒五升煮取一升分二服當大吐乃差
(並出第一卷中)
集驗卒心痛桂心湯方
桂心(八兩)
右一味以水四升煮取一升半分二服忌生葱(肘後范汪)
(千金同出第一卷中)
張文仲療卒心痛方
取敗布褁鹽如彈子燒令赤末以酒一杯和服之
(肘後備急同出第五卷中)
又方
閉氣忍之數十過并以手大指按心下宛宛中取
差(肘後備急同)
又方
苦酒一升破雞子一枚著中合攪飲之好酒亦佳
(肘後備急范汪同)
又方
蒸大豆若煮之以囊盛更番熨心上冷復易之(肘後)
(同並出第十卷中)
救急療卒心痛不能起止方
井華水一大升蜜半合
右二味相和婦人患令男子度與飲男子患令婦人
度與飲必愈(出第八卷中)
必效療卒心痛人參湯方
人參桂心梔子黃芩
甘草(各一兩炙)
右五味切以水六升煮取二升分三服則愈竒效忌
海藻菘菜生葱(肘後同出第五卷中)
中惡心痛方五首
廣濟療卒中惡心腹絞刺痛氣急脹奄奄欲絶瓜蔕散
方
雄黃(四兩研)赤小豆(四分熬)瓜蔕(三分)
右三味擣篩為散空肚温漿水服一錢匕半當吐止
不吐加至兩錢匕忌生冷油膩粘食陳臭等
又療卒中惡心腹刺痛去惡氣麝香散方
麝香(一分研)生犀角(二分屑)青木香(二分)
右三味擣篩為散空肚以熟水服方寸匕立愈未止
更服之不利忌五辛(並出第四卷中)
集驗療卒暴心痛或中惡氣毒痛不可忍方
大黃(四兩)芍藥(四兩)升麻(三兩)黃芩(三兩)
鬼箭(三兩)鬼臼(二兩)桂心(二兩)桔梗(三兩)
柴胡(四兩)朱砂(二兩别研)朴硝(二兩)
右十一味切以水九升煮取二升七合分三服先分
朱砂作三分一服内一分攪朱砂調服之此湯快利
若痛不止宜服後方忌猪肉生葱生血物(千金云寒氣卒客於)
(五藏六腑中則發心痛方千金同)
又方
赤芍藥(六兩)桔梗(五兩)杏仁(五兩去尖皮)
右三味切以水六升煮取二升半分三服日三忌猪
肉(千金同出第一卷中)
千金療卒中惡心痛方
苦參(三兩切)好醋(一升半)
右二味以醋煮苦參取八合強人頓服老小二服(出第)
(十三卷中)
多唾停飲心痛方二首
病源心痛而多唾者停飲乘心之絡故也停飲者水液
之所為也心氣通於口心與小腸合俱象火小腸心之
腑也其水氣下行於小腸為溲便則心絡無有停飲也
膀胱與腎俱象水膀胱為腎之腑主藏津液腎之液上
為唾腎氣下通於隂若腑藏和平則水液下流宣利若
冷熱相乘致腑藏不調津液水飲停積上廹於心令心
氣不宣暢故痛而多唾也(出第十六卷中)
范汪療胷中寒熱心痛清唾滿口數數欲吐食不化乾
薑丸方
乾薑(一分)桂心(一分)礬石(一分熬令汁盡)半夏(一分)
蜀椒(一分)
右五味擣篩蜜和丸如大豆許服二丸日三不知稍
加以知為度忌生葱羊肉餳(出第十八卷中)
集驗療心痛唾多似蟲者方
取六畜心隨得生切作四臠刀縱横各一割破之
内少真朱砂著中平旦吞之蟲死愈矣無真朱砂
可用雄黃麝香也(肘後云切作十四臠刀縱横各割之以真丹一兩粉内割中旦)
(悉吞之入雄黃麝香佳肘後經心錄同出第一卷中通按生食果安否)
心下懸急懊痛方四首
病源心與小腸合為表裏俱象於火而火為陽氣也心
為諸藏主故正經不受邪若為邪所傷而痛則死若支
别絡為風邪所乘而痛則經久成疹其痛懸急懊者是
邪廹於陽氣不得宣暢擁瘀生熱故心如懸而急煩懊
痛也(出第十六卷中)
仲景傷寒論心下懸痛諸逆大虚者桂心生薑枳實湯
主之方
桂心(三兩)生薑(三兩)枳實(五枚炙)
右三味切以水六升煮取三升去滓温分三服忌生
葱(范汪同出十五卷中)
肘後薑附丸方
附子(二兩炮)乾薑(一兩)
右二味擣篩蜜和丸如梧子服四丸酒飲並得日三
忌猪肉冷水(本方云治心肺傷動冷痛出第一卷中)
古今錄驗療人心痛懊憹悁悶築築引兩乳又或如刺
困極桂心湯方(按悁音絹躁急也)
桂心(半兩)茱萸(二兩)芍藥(三兩)當歸(二兩)
生薑(半斤無生薑以乾薑五兩代之)
右五味切以水一斗二升煮取四升服一升晝三夜
一良有驗忌生葱(出第八卷中)
千金心下痞諸逆懸痛桂心三物湯主之方
桂心(二兩)膠飴(半斤)生薑(二兩)
右藥切以水四升煮二味取三升去滓内飴分三服
忌生葱(出第十三卷中)
心痛不能飲食方二首
病源心痛而不能飲食者積冷在内客於脾而乘心絡
故也心陽氣也冷隂氣也冷乘於心隂陽相乘冷熱相
擊故令痛也脾主消水榖冷氣客之則脾氣冷弱不勝
於水榖也心為火脾為土是母子也俱為邪所乘故痛
復不能飲食也(出第十九卷中)
廣濟療久心刺肋冷氣結痛不能食高良薑湯方
高良薑(十分)當歸(十分)橘皮(八分)厚朴(十分炙)
桔梗(八分)桃仁(五十枚去尖皮)吳茱萸(八分)生薑(八分)
訶梨勒(五分)
右九味切以水八升煮取二升八合絞去滓分温三
服服别相去如人行六七里再服忌猪肉生冷油膩
粘食小豆等(出第四卷中)
肘後療常患心痛不能飲食頭中疼重烏頭丸方
烏頭(六分炮)椒(六分汗)乾薑(四分)桂心(四分)
右四味擣末蜜丸酒服如大豆四丸稍稍增之忌生
葱(出第一卷中)
久心痛方六首
病源心為諸藏主其正經不可傷傷之而痛者則朝發
夕死夕發朝死不暇展療其人心痛者是心之支别絡
為風邪冷氣所乘痛也故成疹不死發作有時經久不
差也(出第十六卷中)
廣濟療心痛三十年不差月上旬殺蟲雷丸鶴蝨散方
雷丸(八分)鶴蝨(八分)貫衆(八分)狼牙(八分)
桂心(八分)當歸(八分)㯽榔(八分)
右七味擣篩為散空腹煮蜜水半雞子許服方寸匕
日二服若重不過三服則差不利忌生葱生冷油膩
猪魚小豆大蒜等(出第四卷中)
范汪療久心痛烏頭赤石脂丸方
赤石脂乾薑桂心椒(汗)
烏頭(炮)
右五味等分末之蜜和丸如梧子服三丸日三以知
為度赤石脂當取斑斑赤中者忌猪肉冷水生葱(出第)
(十八卷中)
必效療三十年心痛方
桃人(七枚去皮尖)
右一味研湯水合頓服酒服亦良(肘後經心錄同出第五卷中)
古今錄驗療久心痛腹痛積年定不過一時間還發發
甚則數日不能食又便出乾血窮天下方不差甄立言
為處犀角丸服之數日則差方
犀角(二分屑)麝香(二分碎)朱砂(四分光明者研)桔梗(二分)
莽草(二分炙)鬼臼(二分)附子(二分炮)桂心(二分)
貝齒(五枚)甘草(六分)芫花(二分熬)巴豆(二十枚去)
(心皮)赤足蜈蚣(二枚去足炙)
右十三味擣篩蜜和丸如梧子飲服一丸日一漸加
至三丸以利為度忌生葱猪肉野猪肉蘆笋生血物
(一方無附子千金有雄黃二分出第八卷中)
療心痛如蟲嚙痛宛轉欲死不救方
又濃擣地黃汁和麫作冷淘不用鹽服一頓蟲即
出不出再服必出便差正元十年通事舍人崔抗
女患心痛垂氣欲絶忽記此方服便吐出一物可
方一寸以來狀如蝦蟇無目足微似有口蓋被此
物所蝕抗云往年見親表患心痛因偶食地黃䬪
飥遂吐一蟲猶動其時亦不謂地黃冷淘能害此
蟲因盛於小竹筒以數莖地黃冷淘投於竹筒中
須臾視之已化為水然覺此冷淘殺蟲心痛無不
永絶抗自得此方救三四人皆如神效出手抄方
經心錄療四十年心痛不差方
黍米瀋汁温服隨多少(出第一卷中)
雜療心痛方三首
廣濟療心痛又心撮肋心悶則吐血手足煩疼飲食不
入桃仁丸方
桃仁(八分去皮尖)當歸(六分)芍藥(八分)訶梨勒(六分)
甘草(六分炙)延胡索(四分)人參(六分)㯽榔(十四枚)
右八味擣篩蜜丸如梧子以酒空腹下二十丸漸加
至三十丸日再服取快利忌海藻菘菜生菜熱麫蕎
麥猪犬肉粘食(出第四卷中)
古今錄驗真心痛証手足青至節心痛甚者旦發夕死
夕發旦死療心痛痛及已死方
高其枕柱其膝欲令腹皮蹙柔瓜其臍上三寸胃
管有頃其人患痛短氣欲令人舉手者小舉手問
痛差緩者止(出第八卷中)
救急療心痛冷熱方
取伏龍肝末煮水服方寸匕若冷以酒和服差(范汪)
(經心錄同出第八卷中)
腹痛方四首
病源腹痛者由腑藏虚寒冷之氣客於腸胃募原之間
結聚不散正氣與邪氣交争相擊故痛其有冷氣摶於
隂經者則腹痛而腸鳴謂之寒中是陽氣不足隂氣有
餘者也診其寸口脉沉而緊則腹痛尺脉緊臍下痛脉
沉遲腹痛脉來觸觸者少腹痛脉隂弦則腹痛凡腹急
痛此裏之有病其脉當沉若細而反浮大故當愈矣其
人不即愈者必當死以其病與脉相反故也其湯熨針
石别有正方補養宣導今附於後養生方導引法云股
脛手臂痛法屈一脛臂中所痛者正偃卧口鼻閉氣腹
痛以意推之想氣往至痛上俱熱即愈又云偃卧展兩
脛兩手仰足指以鼻内氣自極七息除腹中弦急切痛
又云偃卧口内氣鼻出之除裏急飽咽氣數十令温中
寒乾吐嘔腹痛口内氣七卜所大振腹咽氣數十兩手
相摩令熱以摩腹令氣下(出第十六卷中)
張文仲當歸大黃療冷氣牽引腰背肋下腹内痛方
當歸(三兩)芍藥(八分)桂心(三分)乾薑(六分)
茱萸(五分)人參(一兩)大黃(一兩)甘草(二兩灸)
右八味切以水六升煮取三升去滓温服一升日三
忌海藻菘菜生葱(出第三卷中)
范汪四味當歸湯主寒腹痛方
當歸桂心乾薑(各三兩)甘草(二兩炙)
右切以水八升煮取三升一服一升日三服虚冷激
痛甚者加黃耆芍藥各二兩忌海藻菘菜生葱(千金無甘)
(草有附子一兩出第十五卷中)
小品療寒冷腹痛茱萸湯方
吳茱萸(二兩)甘草(炙)人參桂心(各一兩)
生薑(五兩)半夏(一升)小麥(一升)當歸(二兩)
右八味切以水一斗五升煮取三升分温服一升日
三服忌海藻菘菜羊肉餳生葱(千金桂二兩生薑切一升出第一卷中)
古今錄驗芎藭湯療卒寒腹中拘急痛方
芎藭當歸桂心芍藥
甘草(炙各一兩)黃芩(半兩)乾薑(半兩)杏仁(三十枚去)
(皮尖)
右八味切以水五升煮取二升分再服忌海藻菘菜
生葱(出第八卷中)
卒腹痛方七首
肘後療卒腹痛方
粳米(二升)
右一味以水六升煮取六七沸飲之
又方
掘土作小坎以水滿坎中熟攪取汁飲之差(並出第一卷中)
張文仲療卒腹痛方
令病人卧高枕一尺許柱膝使腹皮踧氣入胷令
人瓜其臍上三寸便愈能乾咽吞氣數十過者彌
佳亦療心痛(肘後備急同)
又方
灸兩足指頭各十四壯使火俱下良(備急肘後同並出第一卷)
(中)
千金療胷腹中卒痛生薑湯方
生薑(一斤擣取汁)食蜜(八兩)醍醐(四兩)
右三味微火上熬令相得適寒温服三合日三(出第十六)
(卷中)
集驗療卒腹痛葛氏方
桂末三匕酒服人參上好乾薑亦佳忌生葱(肘後文仲)
(同)
又方
食鹽一大把多飲水送取吐(肘後張文仲同並出第一卷中)
心腹痛及脹滿痛一十首
病源心腹痛者由腑藏虚弱風寒客於其間故也邪氣
發作與正氣相擊上衝於心則心痛下攻於腹則腹痛
上下相攻故心腹絞痛氣不得息診其脉左手寸口人
迎以前脉手少隂經也沉者為隂隂虚者病苦心腹痛
難以言心如寒狀心腹痛痛不得息脉細小者生大堅
疾者死心腹痛脉沉細小者生浮大而疾者死其湯熨
針石别有正方補養宣導今附於後養生方導引法云行
大道常度日月星辰清靜以雞鳴安身卧𠻳口三咽之
調五藏殺蠱蟲令人長生療心腹痛(出第十六卷中)
廣濟療心腹中氣時時痛食冷物則不安穩及惡水桔
梗散方
桔梗茯苓(各八分)枳實(炙)人參
厚朴(炙)芍藥橘皮(各六分)桂心(五分)
㯽榔(八分)麥門冬(去心八分)
右十味擣篩為散空肚煮薑棗飲服方寸匕日三服
漸加至一匕半熱以茶飲下不利忌猪肉酢物生葱
生冷油膩小豆粘食熱麫炙肉等物
又療卒心腹痛氣脹滿不下食欲得瀉三兩行佳當歸
湯方
當歸茯苓桔梗橘皮
高良薑㯽榔(各八分)生薑(八分)
右七味細切以水七升煮取二升三合絞去滓分温
三服服别相去如人行六七里服訖利三兩行宜停
後服忌猪肉酢物生冷油膩魚蒜粘食小豆(並出第十五卷)
(中)
肘後療心腹俱脹痛煩滿短氣欲死或已絶方
梔子(十四枚)䜴(七合)
右二味以水二升先煮䜴取一升二合去滓内梔子
更煎取八合絞去滓服半升不愈者盡服之(備急文仲同)
又方
烏梅二七枚水五升煮一沸内青大錢二七文煮
取一升半強人可頓服羸人分再服當下愈(文仲同)
又方
茱萸(二兩)生薑(四兩切)豉(三合)
右三味酒四升煮取二升分三服即差
又療心腹相連常脹痛狼毒丸方
狼毒(二兩炙)附子(半兩炮)
右二味擣篩蜜和丸服如梧子一日服一丸二日二
丸三日三丸自一至三以為常服即差忌猪肉冷水
又方
吳茱萸(一分)乾薑(四分)附子(二分炮)細辛(二分)
人參(二分)
右五味擣末蜜和丸如梧子服五丸酒飲並得日三
忌猪肉生菜等(並出第一卷中)
深師療久寒冷胷膈滿心腹絞痛不能食忽氣吸吸不
足前胡湯方
前胡(一兩)羊脂(二兩)大棗(二十枚)當歸(一兩)
茯苓(一兩)白术(一兩)芍藥(六分)桂心(一兩)
半夏(二兩)乾薑(一兩)麥門冬(六分去心)吳茱萸(三百)
(粒)
右十二味切以水八升煮取三升分三服相去如人行
十里進一服忌酢物生葱羊肉餳桃李雀肉等(出第十六卷中)
小品當歸湯療心腹絞痛諸虚冷氣滿方
當歸(三兩)乾薑(四兩)甘草(三兩炙)芍藥(二兩)
厚朴(三兩炙)黃茋(二兩)蜀椒(一兩汗)半夏(三兩洗)
肉桂(三兩)人參(三兩)
右十味切以水一斗煮取三升二合強人可一升羸
人服八合大冷者加附子一枚炮忌海藻菘菜羊肉
餳生葱(古今錄驗千金同)
古今錄驗通命丸療心腹積聚寒中絞痛乂心迫滿脅
下脹痛方
大黃遠志(去心)黃芩麻黃(去節)
甘草(炙以上各四兩)芒硝(三兩)杏仁(六十枚去皮尖)䜴(二合)
巴豆(五十枚去心皮熬别為脂)
右九味擣合下篩蜜和丸如梧子大先食飲服三丸
日三忌野猪肉蘆笋海藻菘菜(出第八卷中)
心腹脹滿及鼔脹方一十四首
病源心腹脹者藏虚而邪氣客之乘於心脾故也足太
隂脾之經也脾虚則脹足少隂腎之經也其脉起於足
小指之下循行上絡膀胱其直者從腎上入肺其支者
從肺出絡於心藏虚邪氣客於二經與正氣相摶積聚
在内氣并於脾脾虛則脹故令心腹煩滿氣急而脹
也診其脉遲而滑者脹滿也其湯熨針石别有正方
補養宣導今附於後養生方導引法云伸右脛屈左
膝内壓之五息引脾去心腹寒熱胷臆邪脹依經為
之引脾中熱氣出去心腹中寒熱胷臆中邪氣脹滿
久行之無有寒熱時節之所中傷名為真人之方(出第)
(十六卷中)
廣濟療心腹脹滿臍下塊硬如石疼痛不止芍藥丸方
芍藥當歸白术鼈甲(炙各八分)
訶梨勒(十顆去核)乾薑人參(各六分)豆蔲
雄雀屎(各四分)郁李仁(十分去皮)
右十味擣篩蜜和為丸如梧子大空肚以酒下二十
丸漸加至三十丸日再服不吐不利忌生菜熱麫葱
莧桃李雀肉蒜粘食等物
又療鼓脹氣急衝心硬痛鼈甲丸方
鼈甲(炙)芍藥枳實(炙)人參
㯽榔(各八分)訶梨勒大黃(各六分)桂心(四分)
橘皮(四分)
右九味擣篩為末蜜和為丸空肚以酒服如梧子大
二十丸漸加至三十丸日二服微利為度忌生葱莧
菜炙肉蒜麫等
又療鼓脹氣急通草湯方
通草茯苓玄參桑白皮
白薇澤瀉(各三兩)人參(二兩)郁李仁(五兩)
澤漆葉(切一升)
右九味切以水一斗煮取三升去滓分温四服服别
相去如人行六七里進一服不利忌熱麫油膩酢粘
食等
又療鼓脹上下腫心腹堅強喘息氣急連隂腫坐不得
仍下赤黑血汁日夜不停者茯苓湯方
茯苓(二兩)防已(一兩半)橘皮(一兩)玄參(一兩)
黃芩(一兩半)澤瀉(一兩半)杏仁(二兩半去尖皮)白术(一兩半)
大豆(一升半)郁李仁(二兩半)桑白皮(二兩半)澤漆葉(切一)
(升)猪苓(一兩半)
右十三味切以水一斗先煮桑白皮大豆澤漆葉取
五升去滓澄去下淀内諸藥煎取二升絞去滓分三
服欬者加五味子二兩停二日服一劑忌酢物桃李
雀肉熱麫蒜炙肉粘食油膩等(茯苓一云茯神防己一云防風)
又療患久心痛腹滿并痰飲不下食人參丸方
人參白术枳實(各六分)茯苓(八分)
厚朴(六分炙)青木香(六分)橘皮(五分)大黃(六分)
㯽榔(六分)
右九味擣篩蜜和丸空腹煮生薑棗湯下如梧子二
十丸日二服漸加至三十丸不利忌酢物桃李雀肉等
又療心腹脹滿柴胡厚朴湯方
柴胡厚朴(炙各十分)茯苓橘皮
紫蘇(各八分)生薑(十二分)㯽榔(五分末)
右七味切以水七升煮取二升五合絞去滓分温三
服服别相去如人行六七里進一服微利忌酢物生
冷油膩粘食
又療心腹脹滿腹中有宿水連兩肋滿悶氣急衝心坐
不得郁李仁丸方
郁李仁(八分)牽牛子(六分熬)甘遂(熬四分)防葵(三分)
菴䕡子桑白皮㯽榔(各四分)橘皮
澤瀉(各二分)茯苓澤漆葉(炙)杏仁(去皮尖各)
(三分)
右十二味擣篩蜜和丸空肚飲服如梧子五丸日二
服服到十丸微利為度忌酢物生冷油膩熱麫炙肉
蒜等
又療患氣發心腹脹滿兩肋氣急紫蘇湯方
紫蘇(一握)訶梨勒皮當歸生薑(各八分)
人參(六分)㯽榔(十顆)生地黃汁(半斤)
右七味切以水六升煮六味取二升絞去滓下地黃
汁分温三服服别如人行四五里温進一服利三兩
行忌蕪荑生菜熱麫炙肉魚蒜粘食陳臭等(並出第二卷中)
深師療腹脹滿彭彭逆害飲食熱不得卧流汗厚朴湯
方
厚朴(炙)桂心芍藥半夏(洗各三兩)
枳實(三枚炙)甘草(二兩炙)麥門冬(四兩去心)黃芩(一兩)
乾薑(二兩)
右九味切以水一斗煮取二升半絞去滓服八合日
三小便難加术三兩人參四兩忌生葱海藻菘菜羊
肉餳(出第十六卷中)
千金厚朴七味湯主腹滿氣脹方
厚朴(半斤炙)甘草(炙)大黃(各三兩)大棗(十枚)
枳實(五枚)桂心(二兩)乾薑(五兩)
右切以水一斗煮取五升去滓内大黃取四升服八
合日三嘔者加半夏五合利者去大黃寒加生薑至
半斤忌海藻菘菜生葱羊肉餳(此本仲景傷寒論方並第十六卷中)
集驗療胷滿有氣心腹脹中冷半夏湯方
半夏(一升)桂心(四兩)生薑(八兩切)
右三味切以水七升煮取二升絞去滓適寒温飲七
合忌羊肉餳生葱等(出第六卷中)
古今錄驗消化丸療人腹脹心滿腸胃結食不消化嘔
逆頭痛手足煩疼此方出太醫院藥常用芫花丸方
芫花(一兩熬)大黃葶藶子(熬)甘遂
黃芩(各二兩)巴豆(四十枚去心皮熬别研)硝石(一兩)
右七味擣合蜜和丸如梧子先食服三丸日再服一
方無硝石忌野猪肉蘆笋等(出第十卷中)
必效青木香丸主氣滿腹脹不調不消食兼冷方
青木香(六分)㯽榔(六分)大黃(十二分)芍藥(五分)
訶梨勒(五分)枳實(五分炙)桂心(四分)
右七味擣篩蜜和丸如梧子飲服十五丸漸漸常加
以利為度不限丸多少不利者乃至五十六十丸亦
得忌生葱(韓同識頻服大效古今常用)
又療腹脹滿堅如石積年不損者方
取白楊東南枝去蒼皮護風細剉五升熬令黃酒
五升淋訖則以絹袋盛滓還内酒中蜜封再宿每
服一合日三(並出第二卷中)
卒心腹脹滿方六首
肘後療卒心腹煩滿方
剉薏苡根濃煮取汁服三升
又方
黃芩(一兩)杏仁(二十枚去皮尖)牡蠣(一兩熬)
右三味切以水三升煮取一升頓服之
又方
灸兩手大拇指内邊爪後第一文頭各一壯又灸
兩手中央長指爪下一壯愈(肘後此方本治卒吐逆)
此本在雜療中其病亦是痰飲霍亂之例兼宜依霍亂
條中法療之人平居有患者亦少皆因他病兼為之耳
或從傷寒後未復或從霍亂吐下後虚躁或是勞損服
諸補藥痞滿或觸寒熱邪氣或食飲協毒或服藥失度
並宜各循其本源為療不得專用此法也(並出第一卷中)
備急療卒心腹脹滿又胷脅痛欲死方
熱煮湯令灼灼爾以漬手足冷則易秘之(肘後張文仲同)
又桂心散方
枳實(炙)桂心
右二味等分下篩以米汁服一匕忌生葱(肘後張文仲同並出)
(第一卷中)
救急療卒患心腹脹滿刺痛方
生薑大有功能遠行宜將自隨煮汁服良患久痢
虚損嘔逆不下食見食則吐取三兩細切擣絞取
汁微煖點少多蜜頓一服則下食大效(出第七卷中)
腹脹雷鳴方三首
范汪療腹中寒氣脹雷鳴切痛胷脅逆滿附子粳米湯
方
附子(一枚炮)半夏(半升洗)甘草(一兩灸)大棗(十枚)
粳米(半升)
右五味切以水八升煮米取熟去米内藥煮取三升
絞去滓適寒温飲一升日三忌海藻菘菜猪羊肉餳
(仲景傷寒論同集驗加乾薑二兩出第十五卷中)
延年療患腹内氣脹雷鳴胷背痛方
丹參(三兩)枳實(炙各三兩)桔梗白术
芍藥(各二兩)生薑(四兩)㯽榔(七枚)
右七味細切以水九升煮取二升七合去滓分温三
服忌猪肉桃李雀肉生冷油膩魚蒜等(出第十五卷中)
又丹參湯療腸鳴發則覺作聲方
丹參茯苓(各三兩)桔梗(二兩)生薑(四兩)
細辛厚朴(炙)食茱萸(各二兩)
右七味切以水八升煮取二升五合去滓分温三服
每服如人行七八里忌生菜猪肉酢物(出第四卷中)
腹内諸氣及脹不下食方一十一首
廣濟療腹内諸氣脹滿昆布散方
昆布海藻人參玄參
橘皮升麻(各三兩)芎藭桂心
乾薑(各二兩)小麥(一升半醋一升半漬之一宿出暴醋盡止)
右十味擣篩為散别擣小麥作散合藥散一處更擣
千杵酒服方寸匕日三服漸加至二匕不利忌熱麫
炙肉生葱蒜粘食等物
又療冷氣薏苡仁飯粥方
細伐薏苡仁炊為飯氣味欲勻如麥飯煮粥亦好
豉漿粥並任意無所忌
又療氣蘇子粥方
蘇子不限多少研如麻子作粥依食法著葱豉薑
並得無所忌
又療氣膀胱急妨宜下氣方
蕪荑擣和食鹽末令調以綿褁如棗大内下部久
時或下惡汁并下氣佳無所忌(通按膀胱急妨謂小便急不得出而)
(妨悶也)
又療氣昆布臛法
高麗昆布一斤白米泔汁浸一宿洗去鹹味以水
一斗煮令向熟擘長三寸闊四五分仍取葱白一
握二寸切斷擘之更合熟煮令昆布極爛仍下鹽
酢豉糝調和一依臛法不得令鹹酸以生薑橘皮
椒末等調和宜食粳米飯粳米粥海藻亦依此法
極下氣大效無所忌
又療心頭冷硬結痛下氣㯽榔湯方
㯽榔(十顆)生薑青木香(各三兩)橘皮
枳實(炙)甘草(炙)大黃(各二兩)
右七味切以水六升煮取二升半絞去滓分温三服
服别如人行四五里進一服取微利忌生菜熱麫炙
肉海藻菘菜等
又療一切氣妨悶不能食㯽榔丸方
㯽榔(七箇)芍藥(五分)枳實(七枚炙)人參(五分)
大黃(十六分)青木香(六分)桂心(四分)
右七味擣篩蜜和丸空腹服如梧子二十丸日再服
漸加至二十五丸微洩為度忌生菜熱麫炙肉蒜粘
食生葱等物
又療氣小芥子酒方
小芥子一升擣碎以絹袋盛好酒二升浸之七日
空腹温服三合日二服漸漸加之以知為度酒盡
旋旋添之無所忌
又療久患氣脹烏牛尿方
取烏牛尿空心温服一小升日一服氣散則止無
所忌(並出第二卷中)
近效燒鹽通一切氣尤療風方
取鹽花以生麻油和之以濕布一片急褁以繩子
繫如打牆鎚許大置瓦子上以炭火四面燒望之
如火氣訖更勿加炭待火盡冷訖吹扇去灰收取
鹽擣破如患心腹脹滿氣隔不通取碁子大含嚥
之立差如煮訶梨勒㯽榔及茶湯用此鹽療一切
病(韋特進用之極效驗)
又訶梨勒丸療氣脹不下食尤除惡氣方
訶梨勒青木香
右二味等分擣篩融沙糖和衆手一時捻為丸隨意
服之氣甚者每服八十丸日再稍輕者每服四五十
丸則得性熱者以生牛乳下性冷者以酒下不問食
之前後(禮部蕭郎中處得云自服大效)
灸諸脹滿及結氣法二十二首
千金療臚脹脅腹滿法
灸膈俞百壯三報穴在第七椎下兩傍各一寸半
(翼同)
又療脹滿水腫法
灸脾俞隨年壯穴在第十一椎下兩傍各一寸半
(翼同)
又療脹滿雷鳴酒沸法
灸大腸俞百壯三報穴在第十六椎下兩傍各一
寸半(翼同)
又療脹滿氣聚寒冷法
灸胃管穴在心鳩尾下三寸灸百壯三報之(翼同)
又療脹滿繞臍結痛堅不能食法
灸中管百壯穴在臍上一寸一名水分(翼同)
又療脹滿瘕聚帶下疼痛法
灸氣海百壯穴在臍下一寸半忌不可針(翼同)
又療脹滿結氣如水腫狀小腹堅如石法
灸膀胱募百壯穴在中極臍下四寸(翼同)
又療脹滿腎冷瘕聚泄痢法
灸天樞百壯(通按銅人經天樞二穴俠臍二寸翼同)
又療冷脹胷滿心腹積聚痞疼痛法
灸肝俞百壯穴在第九椎下兩傍各一寸半(翼同)
又療五藏六腑積聚脹滿羸瘦不能飲食法
灸三焦俞隨年壯穴在第十三椎下兩傍各一寸
半(翼同並出第十六卷中)
又療結氣法
扁鵲曰第四椎下兩傍各一寸半名闕俞主胷中
膈氣灸隨年壯(通按闕當作厥四椎兩旁一寸半乃厥隂俞也)
又主心腹諸病堅滿煩痛憂思結氣寒冷霍亂心痛吐
下食不消腸鳴泄痢法
灸太倉穴一名胃募在心下四寸胃管下一寸灸
百壯
又主結氣囊褁針藥所不及法
灸盲募二穴在從乳頭邪度至臍中屈去半從乳
下行度頭是灸隨年壯(通按銅人腧穴依法量度乃得日月膽募之穴然主)
(療别肝募期門穴在此穴上五分然主療與此頗同)
又凡臍下絞痛流入隂中發作無時此冷氣療之法
灸臍下三寸名關元百壯
又療短氣不語法
灸肘後兩筋間名天井百壯
又方
灸大椎隨年壯
又方
灸肺俞穴在第三椎兩傍各一寸半百壯
又方
灸肝俞第九椎百壯
又方
灸尺澤百壯
又方
灸手十指頭各十壯
又方
灸小指第四指間交脉上七壯
又少年房室多短氣者法
灸鳩尾頭五十壯(並出第十七卷中)
胷脅痛及妨悶方四首
病源胷脅痛者由膽與肝及腎之支脉虚為寒氣所乘
故也足少陽膽之經也其支脉從目銳眥貫目下行至
胷循脅裏足厥隂肝之經也其支脉起足大指聚毛上
循入腹貫膈布脅肋足少隂腎之經也其支脉起肺出
絡心注胷中此三經之支脉並循行胷脅邪氣乘於胷
脅故傷其經脉邪氣之與正氣交擊故令胷脅相引而
急痛也診其寸口脉弦而滑弦則為痛滑則為實痛則
為急實則為躍弦滑相摶則胷脅搶息痛也
又卒苦煩滿又胷脅痛欲死候此由手少陽之絡脉虚
為風邪所乘故也手少陽之脉起小指次指之端上循
入缺盆布膻中散絡心包風邪在其經邪氣廹於心絡
心氣不得宣暢故煩滿乍上攻於胷或下引於脅故煩
滿而又胷脅痛也若經久邪氣留連摶於藏則成積摶
於腑則成聚也(並出第十六卷中)
廣濟療氣結築心胷脅悶痛不能喫食訶梨勒散方
訶梨勒(四顆炮去核)人參(二分)
右二味擣篩為散以牛乳二升煮三四沸頓服之分
為二服亦得如人行三二里進一服無所忌
又療胷脅不利腹中脹氣急妨悶半夏湯方
半夏(一升洗)生薑(一斤)桂心(六兩)㯽榔(二兩末)
右四味細切以水八升煮取二升四合絞去滓分温
五服服别相去如人行六七里進一服快利為度忌
羊肉餳生葱油膩小品有吳茱萸三十顆無㯽榔餘
並同
又療胷脅妨悶胃中客氣大便苦難大黃丸方
大黃(十二分)厚朴(四分炙)枳實(四分炙)芒硝(八分)
杏仁(六分去皮尖)葶藶子(四分熬)
右六味擣篩蜜和丸空腹以飲服如梧子十丸日二
服稍稍加以大便微調為度忌生冷油膩粘食(出第二卷)
(中)
千金療冷氣脅下往來胷膈痛引脅背悶當歸湯方
當歸芍藥吳茱萸桂心
人參大黃甘草(各二兩)茯苓
枳實(各一兩)乾薑(三兩)
右十味細切以水八升煮取二升半一服八合日三
服治尸注亦佳忌海藻菘菜生葱酢物等(出第十六卷中)
脅肋痛方二首
小品療脅下偏痛發熱其脉緊弦此寒也當以温藥下
之大黃附子湯方
大黃(三兩)附子(三枚炮)細辛(二兩)
右三味切以水五升煮取二升分三服若強盛人煮
取三升半分為三服服别如人行四五里進一服忌
猪肉冷水生菜等(仲景同)
又半夏茯苓湯療胷膈心腹中痰水冷氣心下汪洋嘈
煩或水鳴多唾口清水自出脅肋急脹痛不欲食此皆
胃氣弱受冷故也其脉喜沉弦細遲悉主之方
半夏(五兩洗)生薑(五兩)茯苓(三兩)旋復花(一兩)
陳橘皮人參桔梗芍藥
甘草(炙各二兩)桂心(一兩)
右十味切以水九升煮取三升分三服欲得利者加
大黃須微調者用乾地黃病有先時喜水下者加白
术三兩除旋復花若大便不調宜加大黃及乾地黃
並用三兩忌羊肉餳酢物生葱猪肉海藻菘菜(集驗同出)
(第一卷中)
胷膈氣方三首
廣濟療胷膈氣脹滿喫食心下妨虛熱脚手煩疼漸羸
瘦不能食四肢無力枳實丸方
枳實(六分)犀角(四分)前胡(四分)青木香(八分)
麥門冬(去心八分)赤茯苓(八分)苦參(六分)芍藥(六分)
右八味擣篩為末蜜和丸如梧子以飲空腹下二十
丸漸加至三十丸日二服不利忌生菜熱麫油膩炙
肉酢蒜
又療胷膈滿塞心背撮痛走注氣悶宜服此柴胡湯方
柴胡(六分)當歸(六分)青木香(六分)犀角(屑六分)
㯽榔(十箇)甘草(二分炙)
右六味切以水七升煮取二升半絞去滓内麝香末
分温三服如人行四五里微利為度忌海藻菘菜生
菜熱麫蕎麥猪魚蒜
又療胷膈間伏氣不下食臍下滿柴胡湯方
柴胡(三兩)枳實(三兩)生薑(三兩)白术(三兩)
甘草(炙一兩)㯽榔(七箇)
右六味切以水六升煮取二升絞去滓分温二服服
别如人行六七里進一服小弱人微利禁生冷蒜腥
海藻菘菜桃李雀肉等(並出第一卷中)
寒疝腹痛方一十三首
病源疝者痛也此由隂氣積於内寒氣結摶而不散腑
藏虚弱風冷邪氣相擊則腹痛裏急故云寒疝腹痛也
(出第二十卷中)
廣濟療丈夫虚勞寒疝腹痛并主産後方
生乾地黃(三兩)甘草(炙二兩)茯苓(二兩)人參(二兩)
當歸(二兩)大棗(十四枚)白羊肉(去脂三斤)
右七味切以水三斗先煮羊肉取一斗去羊肉内諸
藥煮取五升内葱白一把煮取四升絞去滓分温五
服服别相去如人行十二三里後藥消進少食食消
服藥忌蕪荑海藻菘菜酢物餘無忌(出第四卷中)
仲景傷寒論寒疝遶臍苦痛若發則白汗出手足厥寒
若脉沉弦者二物大烏頭煎主之方
大烏頭(十五枚)白蜜(二斤)
右藥以水三升煮烏頭取二升去烏頭内蜜煎令水
氣盡得二升強人服七合弱人五合一服不差明日
更服日止一服不可再也忌猪肉冷水(千金同)
又寒疝腹滿逆冷手足不仁若一身盡痛灸刺諸藥所
不能治者抵當烏頭桂枝湯主之方
秋烏頭(實中大者十枚)白蜜(二斤一方一斤)桂心(四兩)
右三味先以蜜微火煎烏頭減半去烏頭别一處以
水二升半煮桂取一升去滓以桂汁和前蜜合煎之
得一升許初服二合不知更服至三合又不復知更
加至五合其知如醉狀得吐者為中病也忌猪肉冷
水生葱等(范汪方同)
桂心(三兩)芍藥(三兩)甘草(二炙)生薑(三兩切)
大棗(十二枚)
右五味切以水七升煮取三升去滓取五合和前烏
頭蜜令得一升餘並同前法服(仲景傷寒論千金同)
又療寒疝腹中痛引脅痛及腹裏急者當歸生薑羊肉
湯主之方
當歸(三兩)生薑(五兩)肥羊肉(一斤去脂)
右三味切以水一斗合煮取三升去滓温服七合日
三痛即當止若寒多者加生薑足前成一斤若痛多
而嘔者加橘皮二兩术一兩合前物煮取三升加生
薑者亦加水五升煮取三升二合服之依前(經心錄范汪同)
(無忌)
又療寒疝腹中痛者柴胡桂枝湯方
柴胡(四兩)大棗(六枚)黃芩(一兩半)人參(一兩半)
甘草(一兩炙)半夏(二合半)桂心生薑(各一兩半)
芍藥(一兩半)
右九味以水八升煮取三升去滓温服一升日三服
又云人參湯作如桂枝法加半夏茈胡黃芩復如茈
胡湯法今著人參作半劑忌海藻菘菜羊肉餳生葱
(並出第十五卷中)
小品寒疝氣腹中虚痛及諸脅痛裏急當歸生薑等四
味主之方
當歸生薑芍藥(各三兩)羊肉(三斤)
右藥切以水一斗二升煮肉爛熟出肉内諸藥煎取
三升分温服七合日三數有效(古今錄驗經心錄范汪同出第一卷中)
集驗療寒疝氣往來衝心腹痛桂心湯方
桂心(四兩)生薑(三兩)吳茱萸(二兩)
右三味切以酒一大升煎至三合去滓分温三服如
人行六七里一服忌生葱
又療寒疝下牽少腹痛附子丸方
附子(二兩炮)桃仁(三兩去皮尖)蒺䔧子(一升去角尖熬)
右三味擣篩末蜜和丸梧子大空腹酒下十丸漸加
至十五丸及二十丸日再服忌生菜熱麫炙肉笋蒜
猪魚(出第六卷中)
又療積年腹内宿結疝冷氣及諸癖癥等香䜴丸方
香美爛䜴暴乾微熬令香即止
小芥子去土石微熬令赤即止(各一升)
右二味擣篩蜜和丸梧子大空腹酒服二十丸漸加
至三十丸日二服初服半劑以來腹中微絞痛勿怪
之是此藥攻病之候
又療疝瘕冷氣方
採鼠李子日乾九蒸九暴酒浸服三合日兩服漸
加至三服能下血及碎肉積滯物
古今錄驗楚王瓜子丸療心腹寒疝胷脅支滿食飲不
化寒中腹痛及嘔痢風痙頸項強急不得俛仰方
桂心(五分)茱萸(三兩)白薇(一分)乾薑(四分)
烏頭(二分炮)蜀椒(五分汗)芎藭(四分)防葵(二分)
白芷(三分)
右九味末之合蜜和為丸如梧子先食服一丸日三
不知稍稍增之以腹中温身中憹憹為度忌生葱猪
肉冷水(方中無瓜子未詳方名范汪等同出第八卷中)
寒疝心痛方三首
病源夫疝者痛也隂氣積結所生也隂氣不散則寒氣
盛寒氣盛則痛上下無常處冷氣上衝於心故令心痛
也(出第二十卷中)
范汪大茱萸丸療心腹寒疝胷中有逆氣時上搶心痛
煩滿不得卧面目惡風悸掉惕惕時驚不欲飲食而嘔
變發寒熱方
吳茱萸(半斤)細辛芍藥柴胡(一方用前胡)
旋復花黃芩紫菀人參
白术茯苓乾薑桂心
附子(炮)甘草(炙)半夏(洗)當歸(各半兩)
右十六味擣篩以蜜和為丸如梧子先食服三丸日
三不知稍加忌生葱羊肉餳酢物桃李雀肉猪肉生
菜海藻菘菜除此更無所忌(一方有蜀椒無桂心又一方有乾地黃無黃芩)
(深師同出第十四卷中)
小品解急蜀椒湯主寒疝氣心痛如刺繞臍腹中盡痛
白汗出欲絶方
蜀椒(二百枚汗)附子(一枚炮)粳米(半升)乾薑(半兩)
半夏(十二枚洗)大棗(二十枚)甘草(一兩炙)
右七味切以水七升煮取三升澄清熱服一升不差
更服一升數用療心腹痛困急欲死解結逐寒上下
痛良忌猪羊肉餳海藻菘菜(肘後古今錄驗范汪方無甘草餘同經心錄同)
(出第一卷中)
古今錄驗療心痛寒疝牡丹丸方
牡丹(去心)桂心(各二兩)烏頭(炮二枚)
右三味末之合蜜和為丸如大豆旦起未食服三丸
日二不知稍增之藥少急寧少服并治遁尸發動無
烏頭附子亦可用炮之忌胡荽猪肉冷水生葱等(出第)
(八卷中)
卒疝方三首
集驗療卒疝暴痛方
灸大敦男左女右三壯立巳穴在灸經圖上(出第六卷)
(中)
文仲療卒得諸疝少腹及隂中相引絞痛白汗出欲死
方
擣沙參下篩酒服方寸匕立愈(肘後備急同)
又若不差服諸利丸下之走馬湯亦佳此名寒疝亦名
隂疝張仲景飛尸走馬湯方
巴豆(二枚去心皮熬)杏仁(一枚去尖皮)
右二味取綿纏搥令極碎投熱湯二合捻取白汁服
之須臾差未差更一服老小量之通療鬼擊有尸疹
者常蓄此藥用驗忌野猪肉蘆笋(備急同出第十卷中)
七疝方三首
病源七疝候七疝者厥疝癥疝寒疝氣疝盤疝胕疝狼
疝也厥逆心痛足寒諸飲食吐不下名曰厥疝也腹中
氣乍滿心下盡痛氣積如臂名曰癥疝也寒飲食則脅
下腹中盡痛名曰寒疝也腹中乍滿乍減而痛名曰氣
疝也腹中痛在臍傍名曰盤疝也腹中臍下有積聚名
曰胕疝也少腹與隂相引而痛大便難名曰狼疝也凡
七疝皆由血氣虚弱飲食寒温不調之所生也(出第二十卷中)
文仲小器七疝丸主暴心腹厥逆不得氣息痛逹背膂
名曰尸疝心下堅痛不可手迫名曰石疝臍下堅痛得
寒冷食輒劇名曰寒疝脅下堅痛大如手痛時出見若
不痛不見名曰盤疝臍下結痛女人月事不時名曰血疝
少腹脹滿引膀胱急痛名曰脉疝悉主之方(臣等看詳七疝已載前序)
椒(四分汗)桔梗芍藥乾薑
厚朴(炙)細辛附子(炮各二分)烏頭(一分炮)
右八味末之蜜和丸服如大豆三丸加至七八丸日
三服忌猪肉冷水生菜(出第一卷中)
古今錄驗七疝丸療疝諸寒臍傍痛上支胷中滿少氣
太醫丞樊之方
蜀椒(五分汗)乾薑厚朴(炙)黃芩
細辛芍藥桂心(各四分)桔梗(二分)
烏喙(一分炮)柴胡(一分)茯苓(一分)牡丹皮(一分)
右十二味擣篩蜜和丸梧子大先餔以酒服七丸日
三不知漸加以知為度忌猪肉冷水生葱生菜酢物
胡荽(范汪同出第十卷中)
集驗疝氣桃仁湯方
桃仁(去皮尖)吳茱萸橘皮海藻(各三兩)
生薑茯苓羌活蒺䔧子(去角)
(各三兩)
右八味切以水三大升煮取九合分為三服空心服
忌酢物
寒疝不能食方四首
深師療虚冷心腹寒疝胷脅支滿飲食不消腹中痛久
痢頸強芎藭丸方
芎藭(七分)烏頭(四分炮)防葵(三分)蜀椒(九分汗)
白薇(二分)桂心(十分)白芷(五分)茱萸(六分)
乾薑(八分)
右九味擣篩蜜和丸如梧子飲服二丸日三稍加至
五六丸以知為度忌猪肉冷水生葱(范汪同)
又主虚冷痰癖疝食不消心腹痛氣弱不欲食虚惙羸
瘦吳茱萸丸方
吳茱萸(十分)紫菀(三分)白薇(三分)烏頭(十分炮)
桂心(六分)前胡芍藥細辛
芎藭黃芩(各五分)
右十味下篩蜜和酒服如梧子五丸日三稍加之忌
猪肉冷水桃李生葱生菜等(謹按别本有此方元欠五味按忌法有桃李即)
(當用白术恐後古今錄驗治寒疝積聚是全方出第十六卷中)
范汪療手足熱腹中寒疝不能食飲數心腹痛十一物
七熬飯後丸方
茯苓(五兩)乾薑(六兩今倍併十二兩)大黃(二斤)
柴胡(十兩)芎藭(七兩)蜀椒(一兩汗)芒硝(一升重十)
(兩今减五合)杏仁(一升去皮尖)葶藶子(一升)加桂心(五兩)
附子(三兩炮)
右藥乾薑茯苓不熬餘皆熬擣篩以蜜和丸如梧子
飲服七丸日三龍朔元年三月十七日詔書十一物
七熬方忌猪肉冷水醋物生葱等(出第十四卷中通按除乾薑茯苓當)
(九熬今云七者以桂心附子蓋加之)
集驗療寒疝不能食方
取馬藺子一升每日取胡桃許以麫拌熟煮吞之
然後依常飯日再服服盡必愈亦除腹内一切諸
疾消食肥肌仍時燒塼熱以羖羊毛作氊褁却氊
上熨之日一度尤佳
寒疝積聚方四首
病源夫積聚者由寒氣在内所生也血氣虚弱風邪摶於
腑藏寒多則氣澁氣澁則生積聚也積者隂氣五藏所生
始發不離其部故上下有所窮已聚者陽氣六腑所成也
故無根本上下無所留止但諸藏腑受邪初未能為積聚
邪氣留滯不去乃成積聚其為病也或左右脅下如覆杯
或臍上下如臂或胃管間覆大如盤羸瘦少氣或洒浙
寒熱四肢不收飲食不為肌膚或累累如桃李或腹滿嘔
泄寒則痛故云寒疝積聚也其脉駃(所吏反)而緊積聚浮而
牢積聚牢強急者生虚弱急者死(出第二十卷中通按脉數為駃脉遲為駛)
深師破積丸療寒疝久積聚周走動摇大者如鼈小者
如柸乍來乍去在於胃管大腸脹滿不通風寒則腸鳴
心下寒氣上搶胷脅支滿芫花丸方
芫花(一分)蜀椒(一分汗)大黃(六分)細辛(六分)
桔梗(五分)烏頭(四分炮)茱萸芍藥
茯苓(各三分)龍膽(二分)半夏(一分洗)
右十一味擣篩蜜和丸如梧子大飲服五丸日三當
下如泥病愈忌猪羊肉餳酢物生菜等
又當歸丸療心腹勞強寒疝邪氣往來堅固結聚苦寒
煩悁(於緣切下同)不得卧夜苦汗出大便堅小便不利流飲
在腹中食不生肌方
桔梗(二分)葶藶子(熬五分)藜蘆(炙二分)厚朴(炙五分)
杏仁(五十枚去皮尖)附子(炮五分)桂心人參(各三分)
沙參(三分)特生礜石(一兩燒半日)
右十味擣篩蜜和丸如梧子飲服三丸日三稍加之
忌猪肉生葱冷水(出第二十二卷中)
古今錄驗療久寒三十歲心腹疝癥瘕積聚邪氣往來
厥逆搶心痛久痺羸瘦少氣婦人産乳餘疾胷脅支滿
不嗜食手足悁煩月水不通時時便血名曰破積聚烏
頭續命丸方
食茱萸(十分)芍藥(五分)細辛(五分)前胡(五分一云)
(柴胡)乾薑(十分)烏頭(十分炮)紫菀
黃芩白术白薇(各三分)芎藭
人參乾地黃(各五分)蜀椒(十分汗)桂心(十分)
右十五味擣篩蜜和為丸如梧子大先食服三丸日
三不知稍加至七丸忌生菜生葱猪肉冷水桃李雀
肉蕪荑等(范汪同出第十卷中)
集驗療腎冷及疼疝氣滯後灌方
鹽花(一大合)漿水(半大升)
右二味和煖灌下部少間即下膿日一度再灌之即
止
心疝方四首
病源心疝者由隂氣積於内寒氣不散上衝於心故使
心痛謂之心疝也其痛也或如錐刀所刺或四肢逆冷
或脣口變青皆其候也(出第二十卷中)
范汪療心疝復繞臍痛上支脅心下痛方
芍藥桔梗細辛蜀椒(汗)
桂心乾薑(各三分)附子(一分炮)
右七味末之合蜜和為丸如梧子服七丸以酒下日
二服忌猪肉冷水生葱生菜等
又療三十年心疝神方
真射□(釅好者)新好茱萸(一名殺子)
右二味等分擣篩蜜和丸服如麻子二丸日三藥勢
盡乃熱食良已用得差(劉國英所秘)
又一心疝方
炙兩足大指甲寅之際甲寅各半炷隨年壯良(通按)
(寅當作肉)
又心疝發時心腹痛欲死方
炙足心及足大指甲後横理節上及大指岐間白
黑肉際百壯則止足心者在足下偏近大指本節
際不當足心中央也(並出第十八卷中通按足心在足下近大指本節即湧泉)
(穴也)
外臺秘要方卷七
