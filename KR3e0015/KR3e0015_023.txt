外臺秘要方卷十九
唐王燾撰
脚氣腫滿方二十九首
病源此繇風濕毒氣摶於腎經腎主水今為邪所摶則
腎氣不能宣通水液水液不傳於小腸致水氣擁溢腑
藏浸漬皮膚故腫滿也(出第十三卷中)
茯苓乾薑澤瀉(各二兩)桂心(二兩)
右四味切以水六升煮取二升分為三服忌酢物生
葱
又療脚氣初發從足起至膝脛腫骨疼者方
烏牛尿一服一升日二服腫消止羸瘦者二分尿
一分牛乳合煮乳結乃服之
又方
生猪肝一具細切以淡䔉虀食之令盡若不盡者
分再食之(並出第十六卷中)
崔氏療脚氣遍身腫方
大豆(二大升以水一斗煮取五升去豆)桑根白皮(一握切)
㯽榔(二七枚碎)茯苓(二兩切)
右四味將三物以前豆汁浸經宿煮取二升絞去滓
添酒二合内藥中隨多少服之忌酢物(救急同)
又療遍身腫小便澀者用麻豆方主之療脚腫氣
烏豆(一斗水四斗煮取一斗半去豆)桑根白皮(切五升)大麻子(二升熬研)
(碎)
右三味以豆汁内藥煎取六升一服一升日二服三
日令盡
又方
烏豆(五升)桑根白皮(切四升二物以水二斗煮取一斗半去滓)
大麻子仁(一升熬)橘皮(二兩)升麻(二兩)
杏仁(二兩)猪苓(二兩)丹參(三兩)生薑(二兩切)
右九味切將七物内前桑皮豆汁中煮取四升朝二
服相去如三食久藥消進食食消又更進二服(此二方並)
(唐尚書送)
又療脚氣及腰腎膀胱宿水及痰飲桃花散方
收桃花隂乾量取一大升但隨虛滿不須按捺𢷬
為散紗羅下之温清酒和一服令盡通利為度空
腹服之須臾當轉可六七行但宿食不消化等物
摠瀉盡若中間覺饑虚進少許軟飯及麋粥極安
穏不似轉藥虚人廢朝謁但覺腰脚輕快使人踴
躍食味倍佳脚先腫者一宿頓消如囊中貯物傾
却相似又無毒易將息唯忌胡蒜猪肉三月内腹
虚大都消息慎生冷酸滑五辛酒麫及粘食肥膩
四五日外諸食復常
又余見古方論云脚氣但腫不悶經服利藥法令人渴
但腫縱不服利藥亦遣人渴宜利方
取大麻子熬令香和水研取一大升别以三大升
水煮一大升赤小豆取一升汁即内麻汁更煎三
五沸渴即飲之冷熱任取安穏饑時噉豆亦佳而
利小便止渴消腫大良榖葉及桑白皮熬炙為飲
飲之亦良腫盛力弱不堪大藥者取牛乳一小升
烏牛尿一小升無烏牛尿用黃者亦得和調分三
服相去十里久小便大利脚腫即頓消若一劑不
除隔一二日更服氣力好者依前服羸弱者每日
平旦唯一服六七合以差乃止忌雜肉(並出第六卷中)
文仲大麻子酒方療脚氣上脚腫小腹痺
大麻子一升碎研清酒三升漬三宿温服隨性兼
療頭風補益此一方傳用大良(備急同)
又療脚氣滿小便少者方
㯽榔(四十枚切)大豆(三升)桑根白皮(切二升)
右三味以水二斗煮取六升分六服間粥亦得若冷
脹加吴茱萸二升生薑一兩用亦良(備急同)
又療脚氣非冷非熱老人弱人脹滿者方
㯽榔殼汁中或茶飲中豉汁中服㯽榔仁散方寸
匕利甚快穏良(備急同)
又脚氣滿方
大豆一升以水四升煮之令熱去滓取桑根白皮
切一大升和豆汁重煎之厚薄如酪布絞去滓空
腹日再(備急同)
又徐王枳實散宜春秋服消腫利小便兼補療風虚冷
脹不能食方
枳實(半斤炙)桂心(一斤)茯苓白术(各五兩)
右四味為散酒服方寸匕日三服加至二七忌生葱
酢物桃李雀肉等(備急同)
又手脚酸痛兼微腫方
烏麻(五升微熬碎之)
右一味以酒一升漬一宿隨多少飲之盡更作大佳
(備急同)
又若身腫氣攻心者方
生猪肉去脂以漿水洗於兩板中壓去汁細切作
膾蒜虀啖之日二頓下氣除風此方外國法(備急同)
又捋脚方
𢷬烏麻碎水煮漬捋大驗
又方
水煮杉木浸捋脚去腫滿大驗(備急同)
又脚洪腫方
取小豆一升和榖楮心一握熟煮喫三二升即差
如湯沃雪良此二方經用效(備急同並出第九卷中)
救急療風水毒氣遍身腫方
榖楮白皮(三兩)橘皮(一兩)桑根白皮(五兩東引者)紫蘇
生薑(各四兩)大豆(二小升)
右六味切以水九升煮取一大升絞去滓分為四服
其藥並須煖不過三劑必當差百日来唯禁大酢(出第)
(七卷中)
必效主脚氣數發通身滿妨氣急者方
取大麻子一升碎以小便二升煮取一升去滓頓
服之(蘇唐徐同出第三卷中)
蘇恭療下焦冷腫滿胷塞吐不下食者兼去温毒方
防己芍藥(各二兩)枳實(炙)獨活
防風桂心(各三兩)生薑(八兩)葛根(三兩)
半夏(一升洗)
右九味切以水九升煮取三升分作四服相去八九
里久中閒食少粥一方無防己枳實加附子二兩炮
餘依本方忌羊肉餳生葱(出上卷中)
唐侍中療苦脚氣攻心此方甚散腫氣極驗
大㯽榔(七枚合子碎)生薑(各二兩)橘皮吴茱萸
紫蘇木瓜(各一兩)
右六味切以水三升煮取一升三合分再服忌如藥
法
又葶藶丸療水氣及脚并虚腫方
葶藶子(七分生用)牽牛子澤漆葉海藻(洗去鹹炙)
昆布(如上炙)桑根白皮(炙)甘遂(熬)椒目
郁李仁(各三分去皮)桂心(一分)
右十味𢷬篩蜜和為丸如梧子一服十五丸日再
服加至二十丸其藥用桑白皮切五合赤小豆一合
通草一兩切水二升煮取一升下藥忌生葱(出下卷中)
蕭亮療脚氣腫盛因生瘡積年不差膿血長流依狀是
風毒氣為冬間服藥酒擁滯散在腠理宜服此方療風
痒及舊癬疥百病輕腰脚兼通大腸療肺中熱毒氣方
漏蘆萎蕤烏蛇脯(炙各二十四分)
枳實(十二分炙)秦芁(九分)苦參(一斤𢷬去筋脉取粉)
漢防己(八分)玄參(二十二分)乾麥門冬(十二分去心)
白术黃蓍(各十二分)大黃(二十四分)黃芩(八分)
右十三味𢷬篩蜜和丸如梧子一服四十丸日再漸
加至五十丸無問食前食後服酒浸藥下之
又方
牛蒡根(切二大升)枳實(八兩炙)磁石(一斤)薏苡仁(一升)
玄參(六兩)烏蛇脯(六兩炙)生地黃(切二大升)烏豆(小粒者一)
(大升)
右八味細切絹袋盛以好無灰酒一大斗浸經三日
任性多少將以下前藥
又洗方
漏蘆(一大升)白歛(五兩)甘草(三兩炙)蒺䔧子
槐白皮五加根皮(各一大升)
右六味切以水二大斗煮取六升内芒硝半大升痒
即洗其湯微温如人體如瘡熱濕布&KR0008;上忌海藻菘
菜
又解風毒入腰脚暴悶痛飲子方
生犀角(屑)蜀升麻黃芩乾藍
漢防己枳實(炙各二兩)漏蘆(三兩炙)白歛(一兩)
梔子仁(十箇)甘草(元闕分兩)
右十味切以水八升煮取二升三合絞去滓分温三
服不問食前後忌海藻菘菜酢(此方忌酢恐更有茯苓)
又&KR0008;方
取前方加大黃三兩梔子四十顆取軟白布剪作
三二十筒孔内藥汁中浸濕傅瘡上乾即換
近效療脚氣兩脚腫滿暴破衝心衆醫不差方
小便(三升)黍(三斤)
右二味相和煮三五沸將浸脚日三四度極神效其
藥於水盆中盛下著火煖之如池瓮法周迴泥塞然
後浸脚捋使汗出立效
脚氣腫滿小便澀方三首
蘇恭防己湯主通身體滿小便澀上氣上下痰水不能
食食則脹者方
桑白皮(五兩)大豆(五升以水二斗并桑白皮煮取一斗去滓)防己
橘皮赤茯苓麻黃(去節各三兩)生薑(五兩)
旋復花(一兩)杏仁(八十枚)紫蘇莖葉(二兩切)
右十味切以前件藥汁煮取三升去滓分為三服力
弱者分為五服相去六七里久微覆當大汗小便利
腫氣消下冷多加茱萸四兩熱多加玄參四兩忌酢
物
又腫滿小便少者湯方
㯽榔(三十枚合子碎)大豆(三升)桑根白皮(二升)生薑(一斤合皮)
右四味切以水二斗煮取五升半去滓分為六七服
各相去十里久再服小便當利腫即消瘦弱不能忍
者時復以少粥止之
又紫蘇湯方
紫蘇莖(一兩)甘草(炙)橘皮(各一兩半)生薑(三兩)
㯽榔(五枚)
右五味切以水五升煮取二升分三服相去十里久
若能長服之永令氣消下忌海藻菘菜(並出上卷中)
脚氣上氣方五首
病源此繇風濕毒氣初從脚上後轉入腹而乘於氣故
上氣也(出第十三卷中)
張文仲硇砂牛膝三物散療脚氣上氣方
硇砂牛膝細辛(各三兩)
右藥為散酒和服方寸匕日再經四五服即效此方
𠡠賜慕容寳節將軍服者云神效蘇恭脚氣方云是
婆羅門法(備急必效同)
又脚氣上氣入腹腫方
野椒根(除上皮細剉一升)
右一味以酒二升投安瓶中泥頭煻火燒得一沸然
後温服一盞甚效唯忌冷肥物其餘不禁(並出第九卷中)
蘇恭脚氣散主脚弱上氣痺滿不能食常服方
牛膝硇砂細辛丹參
白术郁李仁(各三兩去皮)
右六味𢷬篩為散酒服方寸匕日二服主脹腫下氣
春秋冬三月時得服夏熱不可服春秋冬消腫利小
便兼補療風虚冷脹不能食忌桃李雀肉生菜(出上卷中)
唐療上氣㯽榔湯方
㯽榔(二七枚)杏仁(四七枚去皮尖𢷬)
右二味以小便一大升煮取半升分為二服相去五
六里許此方甚下氣一日一服之佳如腹中欲利須
㯽榔并子搥碎如前煮取汁服之即快利也
又風引湯療痺滿上氣遍身脹膝疼并去風濕痛方
大豆(三升)附子(三兩炮)枳實(炙)澤瀉
橘皮(各四兩)甘草(炙)茯苓防風(各二兩)
右八味切以水二斗酒二升煮大豆取一斗去滓内
藥煮取三升分三服三劑腫消去大豆澤瀉更服三
劑差忌猪肉冷水海藻菘菜酢物(並出上卷中)
脚氣心腹脹急方四首
病源此繇風濕毒氣從脚上入於内與藏氣相搏結聚
不散故心腹脹急也(出第十三卷中)
蘇恭諸脚氣定時候間滿腹脹不能食者四時俱得服
下氣消脹方
昆布(八兩)射干(四兩)茯苓乾薑(各一兩)
羚羊角(屑)橘皮(各三分)杏仁(五分去皮尖)蓽撥
吴茱萸大黃(各六分大小便澀者著大黃無不須用)
右十味𢷬篩蜜和為丸如梧子大飲服十五丸利多
服七丸以意消息不能食者加白术六分麴末十分
氣發服巳前丸得定如不定作㯽榔皮湯壓之忌酢
物桃李雀肉等
又方
㯽榔(七枚碎)生薑(三兩切)橘皮(二兩)杏仁(三十枚)
右四味切以水四升煮取一升五合分二服相去七
八里久或作半劑一服亦得氣脹發則服之差止
又若覺冷氣攻喉方
當含吴茱萸三五粒即氣散
又脚氣夏盛秋歇毒氣既謝風緩猶在若諸病皆退但
苦食腹脹不安為氣在咽喉吐不出嚥不入心悶痰滿
食已吐酢水者宜此昆布丸若先服諸藥及湯酒等兼
服之不相違忤昆布丸方(一云吴茱萸丸)
吴茱萸蓽撥茯苓白术
麴葶藶(熬)昆布(各四兩洗)杏仁(去皮尖熬)
枳實(炙)大黃乾薑(各三兩)旋覆花(二兩)
(半)橘皮(三兩半)
右十三味𢷬篩蜜和為丸如梧子飲服十丸一本云
二十丸日二服利多減之不利加之常令微利覺病
退則止發便服之不可常服令人瘦六七日半合之
或三分減一分不爾酸敗一本有半夏六兩以湯洗
熬之射干三兩又一本無旋覆花乾薑大黃杏仁橘
皮忌羊肉餳桃李雀肉酢物(並出上卷中)
脚氣寒熱湯酒方一十首
千金甘草湯療脚弱舉身洪腫胃反食榖吐逆胷中氣
結不安而寒熱下痢不止小便難服此湯即益亦服女
麴散利小便腫消服大散摩膏有驗方
甘草(一兩炙)人參(一兩)半夏(一升洗)桂心(三兩)
小麥(八合完用)大棗(二十枚擘)生薑(八兩)吴茱萸(二升)
蜀椒(三兩出汗)
右九味切以水一斗三升煮麥取一斗去麥内諸藥
煮取四升一服六合作六服忌海藻菘菜羊肉餳生
葱
又若寒熱日再三發可服此常山甘草湯方
常山(三兩)甘草(一兩半)
右二味切以水四升煮取一升半分三服相去五里
久進一服忌海藻菘菜生葱生菜
又白术膏酒療脚弱風虚五勞七傷萬病皆主之方
生白术(淨洗一石五斗仍須㨂擇𢷬取汁三斗煎取半)
濕荆(二十五束束别三尺圍各長二尺五寸徑頭二寸火燒取瀝三斗煎取半)
青竹(三十束束别三尺圍各長二尺五寸徑頭一寸燒取瀝三斗煎取半)
生地黃(五大斤粗大者𢷬取汁三斗煎取半)
生五加根(三十斤淨洗訖剉於大釡内以水四石煎之去滓清澄取汁七斗以銅器中盛)
(大釡内水上煎之取汁三斗五升其煎諸藥法一凖五加法)
右件白术等五種藥摠計並訖得汁九斗五升上糯
米一石五斗上小麥麴八斤暴乾末之以藥汁六斗
浸麴五日待麴起第一淨淘米七斗令得三十遍以
上下米置淨席上以生布拭之然後炊之下饋以餘
藥汁澆饙調強弱更蒸之待饙上痂生然後下於席上
調強弱冷熱如常釀法醖之蜜蓋頭三日後第二酘
更淘米四升一如前法酘之三日後即加藥如左
桂心(六兩)甘草(六兩炙)白芷(六兩)當歸(六兩)
芎藭(六兩)麻黃(六兩去節)乾薑(一斤)五加皮(一斤)
細辛(六兩)防風(六兩)附子(五兩炮)牛膝(九兩)
右十二味㕮咀訖第三酘以米四斗淨淘如前法還
以餘汁澆饙重蒸待上痂生下置席上調冷熱如常
釀法和上件藥酘之三日外後嘗甘苦得中訖蜜封
頭二七日後押取清酒一服四合日再細細加以知
為度温酒不得過熱慎生冷酢滑猪鯉牛肉葱菜等
物
又松葉酒療脚弱十二風痺不能行服更生散數劑及
衆療不得力服此一劑便能遠行不過一兩劑方
松葉(六十斤)
右一味㕮咀以水四石煮取四斗九升以釀五斗米
如常法别煮松葉汁以漬米并饙飯釀泥封頭七日
發澄飲之取醉得此酒力者甚衆神妙(並出第七卷中)
崔氏療脚弱獨活湯方
獨活(三兩)生石斛(三兩)白术(一兩)防風(一兩半)
茯苓(四兩)白前(一兩)羚羊角(二兩屑)芎藭(二兩)
桑根白皮(二兩)黃芩(三兩)附子(一兩炮)生薑(三兩)
桂心(一兩)防己(一兩)
右十四味切以水九升煮取二升五合去滓分三服
相去十里久服隔四日一劑宜服兩劑佳慎生冷酢
滑猪魚䔉桃李雀肉生葱(蘇恭同出第六卷中)
備急療脚氣屈弱若田舍貧家無藥者可釀菝葜及松
節酒皆善方
菝葜一斛淨洗剉之以水三斛煮取九斗以漬麴
又以水二斛煮滓取一斛以漬飯釀之如酒法熟
押取飲隨多少若用松節及葉亦準此法其汁不
壓也患脚氣屈弱積年不能行腰脊攣痺及腹内
堅結者服之不過三五劑皆平復如常神驗(肘後文仲同)
又金牙酒最為療脚氣屈弱之要今載之方如左
金牙細辛茵芋(肘後作莽草)乾薑
乾地黃防風附子(去皮)地膚子
蒴藋升麻(各四兩)人參(二兩)獨活(一斤)
牛膝(五兩)石斛(五兩)
右十四味切之以酒四斗漬之六七日服二三合稍
加之亦療口不能語脚屈至良又側子酒亦驗(肘後同千)
(金無升麻人參石斛牛膝茵芋乾薑有蜀椒莽草止十味云冷加乾薑)
又陶效驗方云金牙酒療脚弱風冷痺曳又令人肥健
勝舊百倍起三十年嚲曳不能行口不能語者昔趙寅
陽嚲曳二十六年肉冷如鐡唯餘骨爾服此三十日便
起郄太山家代傳秘之云一方用茵芋四兩初服無數
任性令足使有酒色便止不得食肥肉生菜其方無牛
膝石斛二物餘同(文仲同並出第二卷中)
蘇恭獨活酒十月以後腰脚屈弱兼頭眩氣滿服此方
獨活生薑石斛(各六兩)牛膝
丹參萆薢側子(炮)茯苓(各四兩)
防風薏苡仁山茱萸桂心
白术天雄(炮)芎藭秦芁
當歸人參(各三兩)甘菊花(二兩)生地黃(八兩)
右二十味切絹袋貯以酒二斗五升漬四日温服三
四合日二服頭風患冷者加椒二兩汗(出第一卷中)
脚氣痺弱方七首
病源此繇血氣虚弱受風寒濕毒氣與血并行於膚腠
邪氣盛正氣少故血氣澀澀則痺虚則弱故令痺弱也
(出第十三卷中)
肘後療脚氣之病先起嶺南稍来江東得之無漸或微
覺疼痺或兩脛小滿或行起忽屈弱或少腹不仁或時
冷時熱皆其候也不即療轉上入腹便發氣上則殺人
療之多用湯酒摩膏藥種數既多不但五三劑今止取
單行效用方
急先取好豆豉一斗三蒸三暴乾以好酒三斗漬
三宿便可飲隨人多少欲盡預作若不及待漬便
以酒煮䜴飲之以滓薄脚其勢得小退乃更營諸
酒及膏湯炙之(文仲備急同)
又獨活酒方
獨活(五兩切)附子(五兩生用去皮破)
右二味以酒一斗漬三宿服從一合始以微痺為度
忌猪肉冷水(文仲備急同)
又方
好硫黃(二兩末之)牛乳(五升)
右二味以水五升先煮乳水至五升乃内硫黃煎取
三升一服三合亦可直以乳煎硫黃不用水也卒無
牛乳羊乳亦善(千金翼云一服一合不知至三合)
又方
先煎牛乳三升令減半以五合服硫黃末一兩服
畢厚覆取汗勿令得風中間更一服至暮又一服
若已得汗不更服但好消息將護之若未差愈後
數日中亦可更作若長將亦可煎為丸北人服此
療脚多效但須極好硫黃取預備之(並出第一卷中)
千金松脂散主一切風及大風脚弱風痺方薰陸法亦同
取松脂三十斤以椶皮袋盛繫頭鐡鐺底布竹木
置袋於上石押之下水於鐺中令滿煮之膏浮出
得盡以後量更二十沸接取置於冷水中易袋洗
鐺更煮如此九遍藥成𢷬篩為散以粗羅下之用
酒服一方寸匕日二初和藥以冷酒藥入腹後飲
熱酒行藥以知為度如覺熱即減不減令人大小
便秘澀宜食葱羹仍自不通宜服生地黃汁微取
泄利也除忌大麻子以外無所禁若欲斷米加茯
苓與松脂等分蜜和為丸但食淡麪餺飥日兩度
一食一小椀勿多食也作餺飥法稉米和麫熟挼煮
五十沸漉出冷水淘更置湯中煮十餘沸然後漉
出食之服松脂三十日後自覺有驗兩脚如似水
流下是效如恐秘澀和一斤松脂茯苓與棗粟許
大蘇即不澀服經一百日後脚氣當愈仙經曰服
松脂一年增夀一年服之二年增夀二年服之乃
至十年增夀十年(出第七卷中)
蘇恭煮散療脚氣經春夏及秋脚弱或腫氣時上衝心
身體痺悶者方
獨活茯苓牛膝漢防己
白术黃芪麻黃(去節)柴胡(各六兩)
當歸防風橘皮桂心
人參(各四兩)附子(三兩生用)磁石(十六兩碎如豆)羚羊角(三兩)
(屑)生薑杏仁半夏(洗)
吴茱萸㯽榔(碎)丹參(八兩)
右二十二味不著分兩自隨時加減餘二十物切如
豆分作三十貼貼著生薑一兩合皮碎切杏仁十四
枚去皮尖碎以水二升煮取七合去滓頓服之日一
服或二日一服冷多加吴茱萸半兩熱多加麥門冬
半兩大熱以竹瀝一升代水嘔逆食不下加半夏一
兩毒悶加青木香二分以意消息之患人大便難加
大黃半兩腹滿食不消加㯽榔三二枚所加藥病差
即止不常服忌猪肉冷水羊肉餳生葱桃李雀肉酢
物(出第一卷中)
又療諸脚氣弱未至大發尋常煮散方
獨活漢防己麻黃(去節)茯苓
丹參牛膝(各六兩)磁石(十六兩碎)黃芪
防風人參犀角(各六兩)升麻
青木香桂心(各四兩)石膏(十四兩碎)吴茱萸(八兩)
生薑半夏(洗)㯽榔(大者)杏仁
大黃(切)
右二十一味將十六物𢷬切如豆分作三十分分和
為一服服以㯽榔三枚生薑一兩各合皮切杏仁十
四枚去皮尖以水二升三合煮取七合去滓日晩或
夜中服之日一服若氣盛時日二服可一服或二日
一服或三日一服若心下滿嘔逆者加半夏一兩嘔
定止若大便澀者可去磁石加大黃一兩大便利即
停忌生葱醋物羊肉餳
脚氣痺攣方二首
病源脚氣之病有挟風毒者則風毒搏於筋筋為攣風
濕乘於血則痺故令痺攣也(出第十三卷中)
千金石斛酒療風虚氣滿脚疼冷痺攣弱不能行方
石斛(五兩)丹參(五兩)防風(二兩)側子(四兩)
桂心(三兩)乾薑(三兩)羌活(三兩)秦芁(四兩)
芎藭(三兩)杜仲(四兩)薏苡仁(一升碎)五加根皮
(五兩)山茱萸(四兩)橘皮(三兩)椒(三兩)
黃芪(三兩)白前(三兩)茵芋(三兩)當歸(三兩)
牛膝(四兩)鍾乳(八兩)
右二十一味切將鍾乳𢷬碎别絹袋盛繫於大藥袋
内以清酒四斗漬三日初服三合日再稍稍加之以
知為度忌猪肉冷水生葱(出第七卷中)
千金翼防己湯主風濕四肢疼痺攣急浮腫方
木防己(三兩)茯苓(四兩)芎藭(三兩)芍藥(二兩)
桂心(三兩)甘草(六分炙)大棗(十二枚擘)麻黃(三兩去節)
桑根白皮(切二升)
右九味以水一斗二升煮麻黃減一升内藥煮取三
升分三服服漸汗出令遍身以粉粉之慎風冷(出第十六)
(卷中)
風偏枯方二首(此風偏枯以下五門並兼療脚氣風毒等病相類)
病源風偏枯者由血氣偏虛則腠理開受於風濕風濕
客於半身在分腠之間使血氣凝濇不能潤養久不差
生氣去邪獨留則成偏枯其狀半身不隨肌肉偏枯小
而痛言不變智不亂是也邪初在分腠之間宜温卧取
汗益其不足損其有餘乃可復也診其胃脈沈大心脈
小牢急皆為偏枯男子則廢左女子則廢右若不瘖舌
轉者可療三十日起其年未滿二十者三歲死又左手
尺中神門以後脈足太陽經也虚者則病惡風偏枯此
繇愁思所致憂思所為其湯熨鍼石别有正方補養宣
導今附於後養生方導引法云正倚壁不息行氣從頭
至足止愈疽疝大風偏枯諸風痺
又云仰兩足指五息止引腰背痺偏枯令人耳聞聲常
行眼耳諸根無有障礙
又云正倚壁不息行氣從口趣令氣至頭始止療疽痺
大風偏枯
又云一足蹹地足不動一足向側相轉身欹勢并手盡
急迴左右迭二七去脊風冷偏枯不通潤(出第一卷中)
深師大八風湯療毒風濕痺嚲曳或手脚不隨身體偏
枯或毒弱不任或風經五藏恍恍惚惚或多語喜忘有
時恐怖或肢節㾓疼頭眩煩悶或腰脊強直不得俛仰
又加腹滿食少時氣欬或始遇病時卒倒悶絶即不能
語便失音半身或舉體不隨不仁沈重皆由體虚恃少
不避風冷所致二十三種大八風湯方
當歸(二兩半)升麻(一兩半)烏頭(二兩炮)黃芩(二兩)
芍藥(二兩)遠志(二兩去心)獨活(二兩)五味子(一兩半)
防風(二兩)芎藭(二兩)麻黃(二兩去節)乾薑(二兩半)
秦芁(二兩)桂心(二兩)大豆(二升)石斛(二兩)
甘草(二兩半炙)杏仁(四十枚)人參(二兩)茯苓(二兩)
黃芪(二兩)紫菀(二兩)石膏(二兩碎)
右藥㕮咀以水一斗三升酒二升合煮取四升強人
分四服羸人分五六服(千金翼同出第九卷中)
古今錄驗療三十年風躃偏枯不能行香豉散方
生地黃(三十斤)香豉(三升綿褁)
右二味洗地黃㕮咀先蒸半日暴燥更合豉蒸半日
暴令燥𢷬下篩以酒服三方寸匕日三亦可水服益
精爽氣服數月有神效(出第十四卷中)
風四肢拘攣不得屈伸方五首
病源此由體虚腠理開風邪在於筋故也春遇痺為筋
痺則筋屈邪客關機則使筋攣邪客於足太陽之絡令
人肩背拘急也足厥隂肝之經也肝通主諸筋主在春
其經絡虚春遇風邪則傷於筋使四肢拘攣不得屈伸
診其脈急細如弦者筋急足攣也若筋屈不已又遇於
邪則移變入肝其狀夜卧則驚小便數也其湯熨鍼石
别有正方補養宣導今附於後養生方導引法云手前
後逓互交拓極勢三七手掌向下低頭面心氣向下至
涌泉倉門却努一時取勢散氣放縱身體平頭動膊前
後欹側柔轉二七去膊并冷血筋急漸漸如消又云兩
手抱左膝伸腰鼻内氣七息展右足除難屈伸拜起脛
中痛萎
又云以兩手抱左膝著膺除下重難屈伸
又云踞坐伸右脚兩手抱左膝頭伸腰以鼻内氣自極
七息展右足著外除難屈伸拜起脛中疼痺
又云立身上下正直一手上拓㧕手如似推物勢一手
向下如捺物極勢上下来去換易四七去膊内風兩膊
并内冷血兩腋筋脈攣急
又云踞伸左脚兩手抱右膝伸腰以鼻内氣自極七息
展左足著外除難屈伸拜起脛中疼痺(出第一卷中)
千金療口風手足拘攣百節疼痛煩熱心亂惡寒經日
不欲飲食張仲景三黃湯方
麻黃(五分去節)獨活(四分)細辛(二分)黃芪(二分)
黃芩(三分)
右五味切以水五升煮取二升分二服一服小汗兩
服大汗心中熱加大黃二分腹滿加枳實一分炙氣
逆加人參三分悸加牡蠣三分熬渴加栝樓根三分
先有寒加八角附子一枚炮此方神秘不傳(張文仲備急深)
(師及翼古今錄驗同)
又麻子湯療大風周身四肢攣急風行在皮膚身勞強
服之不虚人又主精神蒙昩方
秋麻子(三升淨擇水漬一宿)防風(二兩)麻黃(二兩去節)
生薑(二兩)橘皮桂心(二兩)竹葉(一握洗)
石膏(二兩碎)細辛(二兩)葱白(一握)香豉(一合)
右十一味切先以水二斗半煮麻子令極熟漉却滓
取九升别煮麻黃數沸掠去沬内諸藥汁中煮取三
升去滓空腹分三服服訖當微汗汗出以粉塗身然
極重風者不過三劑乃至五劑以来無不差輕者不
過兩劑差有人患大風賊風刺風加獨活三兩比小
續命湯準當六七劑忌生葱生菜(一方無細辛)
又白歛薏苡湯療風拘攣不可屈伸方
白歛(一升)薏苡仁(一升)芍藥(一升)酸棗仁(一升)
乾薑(一升)附子(三枚炮破)甘草(炙一升)桂心(一升)
牛膝(一升)
右九味淳酒二斗漬一宿微火煎三沸服一升日三
扶杖起行不耐酒服五合忌生葱猪肉海藻(古今錄驗同翼)
(方有車前子並出第八卷中)
崔氏療暴得風四肢攣縮枯細不能行動用大豆蒸貧
人不能辦藥者可依此方
取大豆三升淨㨂擇淘之漉出蒸之待氣溜下甑
傾二大升醶醋甑中和攪令遍於密屋内地上設
鋪席一帛帕傾豆著帕上仍以五六重綿衣覆豆
令病人於豆上卧以被覆之若豆冷漸漸却綿衣
令一人於被内引挽攣急處却綿衣盡豆冷收取
更著甑中依前法蒸熱下甑復著升半酢和豆一
準前法用鋪設每一收豆作二升荆瀝湯與病人
飲饑即任食日再度夜一度如此經三日三夜即
休忌風(出第三卷中)
古今錄驗西州續命湯療中風入藏及四肢拘急不隨
緩急風方
麻黃(三兩去節)石膏(二兩)芎藭(一兩)生薑(三兩)
黃芩(一兩)甘草(一兩炙)芍藥(一兩)桂心(一兩)
郁李仁(三兩去皮)防風(一兩)杏仁(四十枚)當歸(一兩)
右十二味切以水九升煮麻黃去上沫内諸藥煮取
三升分四服初服取汗米粉於衣裏粉之忌海藻菘
菜生葱(出第四卷中)
風不仁方三首
病源風不仁者繇榮氣虚衛氣實風寒入於肌肉使血
氣行不宣流其狀搔之皮膚如隔衣也是診其寸口脈
緩則皮膚不仁不仁脈虚數者生牢急疾者死其湯熨
鍼石别有正方補養宣導今附於後養生方導引法云
赤松子曰偃卧展兩脛兩手足外踵指相向以鼻内氣
自極七息除死肌不仁足寒
又云展左足右足上除不仁脛寒(出第一卷中)
深師茵芋酒療新久風體不仁屈曳或拘急腫或枯焦
皆主之施連所增損方甚良
茵芋(二兩)狗脊(二兩)躑躅花(二兩生用)烏頭(二兩生用)
附子(二兩生用)天雄(一兩生用)
右六味切以酒一斗絹囊盛藥漬之冬八九日夏五
六日初服半合不知增之以知為度忌猪肉冷水(千金)
(翼同)
又八風湯療五緩六急不隨身體不仁下重腹中雷鳴
失小便方
防風(二兩)芍藥(二兩)茯苓(二兩)黃芪(三兩)
獨活(四兩)當歸(三兩)人參(三兩)乾薑(三兩)
甘草(一兩炙)大豆(二升)附子(大者一枚炮)
右十一味切以水一斗清酒二升合煮取三升分三
服忌海藻菘菜猪肉冷水酢物
又犀角丸療百病鬼注惡風入皮膚淫淫液液流移無
有常處四肢不仁牽引腰背腹脹滿心痛逆胷滿不得
飲食吸吸短氣寒熱羸瘦夜喜惡夢與鬼神交通欬𠻳
膿血皆療之方
犀角(二分屑)獺肝(三分炙)雄黃(四分研)桂心(二分)
丹砂(四分研)貝齒(十分炙研)巴豆(三十枚熬去心)蜈蚣(一枚去頭)
(足炙)真珠(四分研)射罔(一分)麝香(一分研)
羚羊角(二分屑)牛黃(二分研)附子(一分炮)鬼臼(二分)
右十五味𢷬下篩蜜和更𢷬五千杵平旦服如胡豆
二丸酒飲並得日三忌猪肉冷水生葱生血物蘆笋
(並出第九卷中)
風濕痺方四首
病源風濕痺病之狀或皮膚頑厚或肌肉酸疼風寒濕
三氣雜至合而成痺其風濕氣多而寒氣少者為風濕
痺也由血氣虚則受風濕而成此病久不差入於經絡
摶於陽經亦變令身體手足不隨其湯熨鍼石别有正
方補養宣導今附於後養生方導引法云任縱臂不息
十二通愈足濕痺不任行腰脊痛又正卧疊兩手著背
下伸兩脚不息十二通愈足濕痺不任行腰脊痛痺有
偏患者患左壓右足患右壓左足久行手亦如足周行
滿十方止
又云以手摩腹從足至頭正卧伸臂導引以手持引足
住任臂閉氣不息十二通以療痺濕不可任腰脊痛(出第)
(一卷中)
千金諸風痺方
桂心(一兩)當歸(一兩)茯苓(一兩)防風(一兩)
甘草(一兩炙)黃芩(一兩)生薑(五兩)秦芁(二分)
葛根(二分)乾棗(三十枚擘)杏仁(五十枚去皮尖)
右十一味切水酒各四升煮取三升分三服取汗
又療風痺遊走無定處名曰血痺大(闕)主之方
萆薢(四分)薯蕷(四分)牛膝(四分)澤瀉(四分)
蠐螬(三分熬)天雄(三分炮)車前子(三分)乾漆(熬三分)
白术(三分)地膚子(三分)山茱萸(五分)狗脊(三分)
茵芋(一分)乾地黃(十分)
右十四味𢷬篩蜜和丸酒服如梧子十丸日三服稍
稍加之忌桃李雀肉猪肉冷水蕪荑等物
又白歛散療風痺腫筋急展轉易無常處方
白歛(二分)附子(一分炮)
右二味𢷬下篩酒服半刀圭日三不知增至一刀圭
身中熱行為候十日便覺忌猪肉冷水(並出第八卷中)
古今錄驗六生散療急風痺身軀拘痛方
生菖蒲(一斤切)生地黃(一斤)拘把根(一斤)生商陸根
(一斤)生烏頭(半斤)生薑(二斤)
右六味以淳酒漬之一宿出暴乾復内酒中令酒盡
暴令燥𢷬下篩以清酒一升服一錢七日再服之忌
猪羊肉冷水蕪荑餳(出第十四卷中)
風濕方九首
病源風濕者是風氣與濕氣共傷於人也風者八方之
虚風濕者水濕之蒸氣若地下濕復少霜雪其山水氣
蒸兼值暖猥退人腠理開便受風濕其狀令人懈惰精
神昏憒若經久亦令四肢緩縱不隨入藏則瘖瘂口舌
不收或脚痺弱變為脚氣其湯熨鍼石别有正方補養
宣導今附於後養生方真誥云櫛頭理髮欲得多過通
流血脈散風濕數易更櫛番用之(出第十一卷中)
深師療風濕脈浮身重汗出惡風方
漢防己(四兩)白术(三兩)蜀黃芪(五分)甘草(二兩炙)
大棗(十二枚擘)生薑(三兩)
右六味㕮咀以水六升煮取二升分為三服服湯當
坐被中欲解汗出如蟲行皮中忌桃李雀肉海藻菘
菜(千金同此本仲景傷寒論方)
又四物附子湯療風濕相摶骨節疼煩掣痛不得屈伸
近之則痛白汗出短氣小便不利惡風不欲去衣或一
身悉腫方
附子(二枚炮八破)桂心(四兩)白术(三兩)甘草(二兩炙)
右藥㕮咀以水六升煮取三升去滓服一升日三當
微汗若汗出煩者一服五合蔡公數用驗忌猪肉冷
水生葱餘忌同前方(此本仲景傷寒論方)
又療風濕百節疼痛不可屈伸痛時汗出方
芍藥(四兩)甘草(三兩炙)芎藭(四兩)附子(三兩炮四)
(破)
右四味㕮咀以水五升煮取二升分再服相去十里
頃忌同
又療風濕身體疼痛惡風微腫湯方
桂心(四兩)麻黃(二兩去節)芍藥(二兩)天門冬(二兩)
(去心)生薑(三兩)杏仁(五十枚)
右六味㕮咀以水一斗煮取三升一服一升日三忌
鯉魚忌同(並出第九卷中)
古今錄驗附子湯療風濕相摶骨節煩疼不得屈伸近
之則痛白汗出短氣小便不得利惡風不欲去衣或一
身流腫方
桂心(三兩)白术(三兩)附子(二枚炮八破)甘草(三兩)
右四味㕮咀以水六升煮取三升分三服微汗即止
若汗出煩者稍服五合驃騎使吴諧以建元元年八
月二十六日始覺如風至七日卒起便頓倒髀及手
皆不隨通引腰背疼痛通身腫心多滿至九月四日
服此湯一劑通身流汗即從来所患悉愈本方不用
生薑既有附子今加生薑三兩忌同
又療風濕體疼惡風微腫天門冬湯方
天門冬(三兩去心)葛根(四兩)生薑(三兩)桂心(四兩)
麻黃(三兩去節)芍藥(二兩)杏仁(五十枚)甘草(二兩炙)
右八味切以水一斗煮取三升分三服取汗忌鯉魚
餘同前(深師無芍藥名天門冬湯並出第十四卷中)
又療頭風濕面如鍼刺之状身體有腫惡風汗出短氣
不能飲食麻黃湯方
麻黃(四兩)芎藭(一兩)莽草(一兩)當歸(一兩)
杏仁(三十枚)
右五味切以水五升煮取二升去滓分三服日三糜
粥將息佳
又辨中風偏枯風痱風懿風痺偏枯者半身偏不隨肌
肉偏不用而痛言不變智不亂病在分腠之間温卧取
汗益其不足損其有餘乃可復也風痱者身無痛四肢
不收智亂不甚言微知可療甚則不能言不可治也風
懿者奄忽不知人咽中塞窒窒然舌強不能言病在藏
腑先入隂後入陽治之先補於隂後寫於陽發其汗身
轉軟者生汗不出身直者七日死風痺病不可己者足
如履冰時如入湯腹中股脛淫濼煩心頭痛嘔眩時時
汗出目眩悲恐短氣不樂不出三年死騎士息王恕母
年五十紗扇自扇汗出中風口不得語身緩不收積一
月困篤張苗為作七物獨活湯服五劑得愈又士度良
母年七十餘中風但苦口不得語積百餘日往来飲食
如故苗又與合獨活湯四劑得愈七物獨活湯療脚弱
及中風濕緩縱不随方(出胡洽)
獨活(五兩)葛根(四兩)乾薑(二兩)桂心(四兩)
半夏(四兩洗)甘草(二兩炙)防風(三兩)
右七味㕮咀以水一斗煮取三升每服一升日三得
少微汗出好忌羊肉餳海藻菘菜生葱
又療濕家始得病時可與薏苡麻黃湯方
薏苡(半升)麻黃(四兩去節)甘草(二兩炙)杏仁(二兩)
右四味㕮咀以水五升煮取二升分再服汗出即愈
濕家煩疼可以甘草麻黃湯發汗不差更合飲家加
白术四兩名白术麻黃湯忌海藻菘菜桃李雀肉等
(此本仲景方分兩小異並出第十五卷中)
許仁則療脚氣方三首
許仁則曰此病有數種有飲氣下流以成脚氣飲氣
即水氣之漸亦有腎氣先虚暑月承熱以冷水洗脚濕
氣不散亦成脚氣亦有腎氣既虚諸事不節因居卑濕
濕氣上衝亦成脚氣此諸脚氣皆令人脚脛大脚趺腫
重悶甚上衝心腹滿悶短氣中間有乾濕二脚氣濕者
脚腫乾者脚不腫漸覺枯燥皮膚甲錯須細察之若先
覺心腹脅肋刺痛胷背滿悶喫食之後此狀彌加時時
氣短手脚沈重骨髓疼多喝氣每食諸黏膩陳敗臭物
即諸狀轉劇此即飲氣下流而成脚氣有此候者自宜
依前療飲氣將成水氣細辛等八味湯葶藶子等十五
味丸療之若先無前狀但覺脚腫疼悶沈重有時緩弱
乍衝心腹滿悶小腹下不仁有時急痛宜依後吴茱萸
等五味湯桑根白皮等十味丸側子等十味酒細細服
之吴茱萸湯方
吴茱萸(二兩)生薑(五兩)橘皮(三兩)桂心(二兩)
大㯽榔(十枚)
右藥切以水七升煮取二升半去滓分温三服服相
去如人行七八里久一服覺諸狀可欲重合服亦佳
服湯後將息經三四日即服後桑根白皮等十味丸
忌生葱
又方
桑根白皮(五兩)生薑(屑六兩)蜀椒(汗)桂心
升麻(四兩)五味子(四兩)
右藥𢷬篩蜜和為丸以飲下之初服十五丸日再服
稍稍加至三十丸如梧子大覺熱食前服覺冷食後
服之忌同(蜀椒桂心元未見分兩)
又至九月以後宜合側子等十味酒服之兼將下丸方
側子(五兩)生薑(八兩)桑根白皮(八兩)桂心(四兩)
白术(八兩)五加白皮(六兩)丹參(六兩)續斷(五兩)
牛膝(五兩)細辛(四兩)
右藥切絹袋盛用無灰酒五升浸五六日初服一雞
子黃許日再服稍稍加之以知為度必用前數法不
覺可宜依舊脚氣方用之忌猪肉冷水桃李雀肉生
葱生菜(吴并同並出一卷中)
論隂陽表裏灸法三十七首
蘇恭云凡脚氣發有隂陽表裏當隨狀療之不可妄依
古方也患隂療陽病表救裏皆為重虚實危殆之甚也
若病從隂發起兩足大指内側上循脛内及膝裏頑痺
不仁或腫先發於此者皆須隨病灸復留中都隂陵泉
等諸穴灸者先從上始向下引其氣便各灸二十壯向
後隔七日灸七壯取差止餘穴皆依此若病從陽發起
兩小指外側向上循脛外從絶骨至風市頑痺不仁或
腫起於此者須灸陽輔絶骨陽陵泉風市等諸穴灸數
及上向下皆依前法若氣毒兼行表裏者乃可量其輕
重隨灸膏摩之若上下遍發表裏各灸一二處以此通
洩之其用藥内攻各量病投藥也逐偏若處常使灸瘡
不差為佳風氣都除乃隨瘡差差後瘢色赤者風毒盡
青黑者猶有毒氣仍灸勿止待身體輕利然後可休矣
又一本云常須灸三里絶骨勿令瘡差佳
灸脚氣穴名
陽陵泉(二穴在膝外側骨下宛宛陷中是也)絶骨(二穴在足外踝上骨絶頭陷中又云一尺是也)
風市(二穴平立垂手當中指頭髀兩筋間是也黃帝三部鍼灸經無風市二穴此處恐是環銚風市疑其)
(别名未詳所出)崑崙(二穴在足外踝後跟骨上陷中是也)陽輔(二穴在絶骨前半寸少下是也徐云)
(明堂無絶骨名有陽輔二穴在膝蓋下外側三寸傍廉骨當小指兩筋間是也黃帝三部鍼灸經丙卷陽輔二)
(穴在足外踝上四寸輔骨前絶骨端前三分與此不同)上廉(二穴在三里下三寸是也)條口(二穴)
(在上廉下二寸是也)下廉(二穴在條口下一寸是也)太衝(二穴在足大指本節後二寸是或云一寸)
(半)犢鼻(二穴在膝盖上外角宛宛中是也一云膝下黃帝三部鍼灸經丙卷犢鼻二穴在膝臏下骭上)
(俠解大筋中)膝目(二穴在膝蓋下兩邊宛宛中是也黃帝三部鍼灸經無膝目二穴)曲泉(二穴)
(在膝内屈文頭是又云從三里上度一寸五分又横向脛二寸當脈中是也黃帝三部鍼灸經丙卷曲泉二穴)
(在膝内輔骨下大筋上小筋下陷者中屈膝而得之)隂陵泉(二穴在膝下内側輔骨下宛宛中是蘇徐)
(同)中都(二穴在隂陵泉三隂交中間是蘇一名太隂穴黃帝三部鍼灸經中郄一名中都在内踝上七)
(寸䯒骨中央)三隂交(二穴在内踝上三寸是蘇徐云名太隂也)復溜(二穴在内踝上二寸是蘇)
(徐云名曰外命黃帝三部鍼灸經復溜無外命之别名)少陽維(二穴在内踝後一寸動筋中是徐同)
太隂(二穴在内踝上八寸骨下陷中是徐同)太隂蹻(二穴在内踝下向宛宛中是黃帝三部鍼)
(灸經并同人腧穴經並無少陽維太隂太隂蹻三穴名)委中(二穴在膝後屈中央是徐蘇同)承筋
(二穴在腨當中陷中是徐蘇同)承山(二穴在足腨腸下分肉間陷中是徐蘇同)涌泉(二穴在脚心中)
(是蘇徐同)
右件穴並要不可揔能灸其穴最要者有三里絶骨
承筋大衝崑崙涌泉有患者可灸又謹按明堂制當
以立為正取穴必須直立膝臏骨坐立便即移動不
定故宜立取之其寸取病人中指上節為一寸若取
尺寸有長短取穴必不著又按秦承祖華佗等取穴
並云三指四指為準取三里穴四指指闊六分四六
二十四只闊二寸四分取穴如何得著黃帝為本諸
說並不可信(徐同)
徐論患脚氣體皆春發夏甚秋輕冬歇大法春秋宜灸
冬差可行夏都不可灸既瘡敗又不得覆風冷因入反
更增痾冬時血凝又逆天理急不得已無藥物處可灸
一二要穴不可遍身多灸脚氣病大論毒從下上亦有
從上向下者或云灸上毒氣便上謬矣比見毒氣攻處
疼痛如刺隨病即灸火徹便瘳不拘上下凡毒氣所衝
如賊欲出得穴即出豈在大門也風毒所攻亦復如是
此皆經試萬不失一必不為悮耳(蘇同)
蘇恭云脚氣初發轉筋者灸承山承筋二穴噦逆者灸
涌泉若從頭至連背痛寒熱如瘧及腰痛者灸委中頭
項背痛隨身痛即灸不在正穴也
又云若脚氣盛發時自腰以上並不得鍼灸當引風氣
上則殺人氣歇以後有餘病者灸無妨唯冬月得灸春
夏不可灸自風市以下固宜佳耳
又云若氣上擊心不退急灸手心三七炷氣即便退若
未退即悶兼煮䜴酒熱飲逐之即差不去即取烏特牛
尿一大升煖服以利為止縱至三服五服彌佳
又若已灸脚而胷中氣猶不下滿悶者宜灸間使五十
炷兩手掌横文後一云三寸兩筋間是也
又若胷中氣散而心下有脈洪大跳其數向下分入兩
髀股内令人心急忪悸者宜以手按捻少腹下兩傍接
髀大斜文中有脈跳動便當文上灸跳三七炷即定灸
畢皆須灸三里二十炷以引其氣下也
又若心腹氣定而兩髀外連膝悶者宜灸膝眼七炷在
膝頭骨下相接處在筋之外陷中是若後更發復灸三
炷
又凡人雖不患脚氣但苦髀膝疼悶灸此無不應手即
愈極為要穴然不可鍼亦不可多灸唯只灸七炷以下
又若脚十指酸疼悶漸入趺上者宜灸指頭正中甲肉
際三疰即愈
又若大指或小指傍側疼悶覺内有脈如流水上入髀
腹者宜隨指傍處灸三炷即愈(並出上卷中)
唐論若手指本節間疼稍入臂者宜灸指間疼處七炷
即定
又若心胷氣滿已灸身脛諸穴及服湯藥而氣猶不下
煩急欲死者宜灸兩足心下當中陷處各七炷氣即下
此穴尤為極要而不可數灸但極急乃灸七炷耳以前
諸灸法並經用所試皆驗灸畢應時即愈故具錄記之
凡灸不廢湯藥藥攻其内灸洩其外譬如開門驅賊賊
則易出若閉戶逐之賊無出路當反害人耳
灸用火善惡補寫法一首
張仲景云四肢者身之支幹也其氣係於五藏六腑其
分度淺薄灸之不欲過多須依經數也過謂餘病則宜
依之若脚氣不得拘此例風毒灸之務欲多也依此經
數則卒難愈疾小品論灸有八木火明堂論灸有補寫
之法若能依之應有道理八木之火凡灸用松木火則
難愈柏木火則瘡多汁橘木火則傷皮桑木火則肉枯
棗木火則髓消竹木火則傷筋多壯則筋縱枳木火則
陷脉漬榆木火則傷骨多壯則骨枯凡八木之火皆不
可用也火用陽燧之火其次用䃈石之火天隂則用槐
木之火陽燧是以火珠向日下以艾於下承之便得火
也䃈石似玉堅以此石擊賓鐵即火出仍以極爛榆木
承之即得亦用艾取之此是匃奴取火法今胡人猶爾
灸有補寫者甲乙經云用灸補者無吹其火須自滅也
以灸寫者疾吹其火拊其艾須其火滅也此言以口炊
艾炷令疾滅即是寫也不吹聽自滅者即補也小品又
云黃帝曰灸不過三分是謂從穴此言作艾炷欲令根
下闊三分也若減此則不覆孔穴不中經脉火氣不行
不能除病也若江南嶺南寒氣既少當二分為準燧小
不得減一分半也嬰兒以意減之凡灸瘡得膿增壊其
病乃出瘡不壊則病不除矣甲乙經云灸不發者灸故
履底熨之三日即發也甚宜解此又近有蘇恭善醫此
疾馳名於上京顯譽於下邑撰脚氣方卷論方則信為
指南叙灸亦未成膠柱乃云毒氣如賊出何必要在大
門腹背手足皆須灸也愚謂灸痛風毒所攻腹則引賊
入室如何令賊出門特宜知之不可輕脫若手指疾悶
灸無妨也(出第一卷中)
雜療脚氣方一十五首
千金防風湯療肢體虚風微經内發熱肢節不隨恍惚
狂言来去無時不自覺悟南方支法存所用多得力温
和不損人為勝於續命越婢風引等湯羅廣州一門南
州人士常用亦療脚弱甚良方
防風(三兩)麻黃(三兩去節)秦芁(三兩)獨活(三兩)
當歸(三兩)遠志(三兩去心)木防己(二兩)甘草(二兩炙)
人參(二兩)黃芩(二兩)升麻(二兩)芍藥(二兩)
石膏(一兩碎)麝香(二分)生薑(二兩)半夏(二兩洗)
右十六味切以水一斗三升煮取四升一服一升初
服厚覆取微汗亦當三兩行下其間相去如人行十
里久更服有熱加大黃二兩先有冷心痛疾者倍當
歸加桂心三兩去大黃忌海藻菘菜羊肉餳(一方冇白术出)
(第七卷中)
千金翼青丸主脚氣皮肉身體諸風方
烏頭(一兩)附子(三兩炮)麻黃(四兩去節)加枳實(四兩)
(炙)
右四味𢷬篩蜜和丸梧子酒服五丸日三忌猪肉冷
水如生用烏頭附子服如麻子五丸(出第十六卷中)
必效白楊皮酒主脚氣偏廢及主一切風緩風手足拘
攣並效方
取白楊東南面皮去地三尺以上去蒼皮勿令見
風細切熬令黃赤色即止内不津器中以酒浸隨
皮多少每令酒浸皮二三寸乃以泥封冬月二七
日春夏一七日開飲晝二夜一隨性多少有酒氣
為度得脊口為佳病可者飲至一石若重者乃至
兩石以差為度酒唯須不灰其白楊不得取丘塜
者服每日一兩行鴨溏利(蘇恭文仲備急同出第三卷中)
蘇恭療諸氣方
杏仁(一百二十枚)大棗(六十枚去皮核)香豉(三百粒熬令乾)
右三味先𢷬豉次𢷬杏仁次𢷬棗令極熟取如彈丸
大含之細細咽之忌如藥法此方雖少深有效驗
又凡脚氣内須服藥攻擊外須膏摩火灸發洩等並是
脚氣之要若有攣急及有不仁之處不問冬夏常用膏
摩之冶葛膏療江南風毒先從手脚上腫痺及上頸痺
及面却入腹即殺人宜用此膏摩之方
冶葛(二兩)蛇銜(二兩)犀角(二兩屑)烏頭(二兩)
桔梗(二兩)茵芋(二兩)防風(三兩)蜀椒(二兩)
乾薑(二兩)巴豆(三十枚又方云二兩去心皮)升麻(二兩)
細辛(二兩)雄黃(半兩)鼈甲(一兩炙)
右十四味細切以酒四升漬藥一宿以不中水猪膏
五斤以煎藥於微火上三上三下令藥色變黃勿令
焦黑膏成絞去滓乃下之攪令調和以摩病上忌猪
肉冷水生菜莧菜蘆笋等(一方有石南白芷為十六味千金無茵芋細辛有莽)
(草丹參躑躅花)
又療風痺手足疼弱鼠漏惡瘡毒所有腹内絞痛百病
摩之皆愈方
莽草(三分)牡丹皮(二兩)蜀椒(四分)藜蘆(三分)
芫花(二兩)大黃(四分)皂莢(二分)附子(三兩)
右八味𢷬篩以苦酒三升漬一宿以不中水猪脂三
斤微火上煎之三上三下令藥色黃膏成去滓以摩
腫傅瘡有毒不可服及近孔要處合藥勿令婦人孝
子雞犬見之其二膏療風毒最善然冶葛膏救急勝
於曲魚膏久摩不已令人肉漸枯細曲魚膏雖稍緩
常用為佳常以臘月合一劑用之極效忌猪肉冷水
胡荽
又冶葛膏有巴豆摩多損皮肉用莽草膏方
莽草(五兩)附子(八兩生用去皮)丹參(四兩)漢防己(三兩)
芎藭(四兩)椒(三兩)吴茱萸(四兩)白芷(三兩)
沈香(半兩)零陵香(半兩)雞舌香(半兩)犀角(二兩屑)
當歸(三兩)商陸根(四兩)青木香(半兩)
右十五味切以酢漬一宿以好酥三大斤煎九上九
下布絞去滓用摩頑痺并腫處好膏入肉亦無損傷
服諸藥不相妨神效忌猪肉冷水
又冶葛膏方
冶葛(二兩)犀角(二兩屑)漢防己(二兩)莽草(二兩)
烏頭(五兩生用)吴茱萸(五兩)椒(三兩生用)丹參(三兩)
躑躅花(一升)升麻(三兩)乾薑(二兩)附子(五兩)
白芷(一升)當歸(三兩)桔梗(三兩)
右十五味切酢漬以成煎猪肪七升煎五上五下去
滓用之以酥代肪善忌猪肉冷水舊方無白芷防己
茱萸附子當歸有巴豆雄黃蛇銜防風鼈甲
又神明膏方
附子(十四枚小者三十枚炮)吴茱萸(一升生用)蜀椒(一升半)
白芷(一升)前胡(切一升)芎藭(切一升)白术(切一升)
桂心(三兩)當歸(三兩)漢防己(切一升風多去之腫者去細辛)
細辛(二兩)
右十一味切酢淹漬一宿以成煎猪肪五升煎五上
五下去滓摩腫及不仁大試有驗有牛酥代猪脂大
佳忌猪肉冷水生葱生菜桃李等
又脚氣風毒發不與人期攻心即死若居僻遠無藥物
處致斃為横死其要藥常宜備隨身
半夏(洗)青木香吴茱萸木瓜
犀角(屑)大黃生薑橘皮(常須備之)
㯽榔茯苓昆布蓽撥
紫蘇杏仁前胡細辛
桂心旋復花(亦其次也)
並須備急救命若卒患無藥處隨病所在三五味濃
煮服之後依方合藥服之
又凡人入八月氣自漸定非意氣大發者作半夏獨活
湯多唾或睡覺心忪心悶風熱故也竹葉湯食後服之
為佳如不已作後湯服
麥門冬(三兩去心)茯苓(二兩)石膏(四兩碎)小麥(五合)
竹葉(切一升)生薑(二兩)
右六味切以水五升煮取一升二合食後分再服相
去七八里久忌酢物
又尋常氣滿三日兩日服一劑湯方
㯽榔(七枚碎)橘皮(一兩)厚朴(二兩炙)生薑(四兩)
吴茱萸(二兩)
右五味切以水二升煮取一升二合分三服相去五
六里久復服之此藥性温去冷氣
又蒼耳酒去皮節頭足諸熱風藥性冷不便熱方
六月以後收取日乾至九月剉一大斛水三斛煮
取四斗漬二大斗麴三度摠以米一大斛漬三日
如凡釀法將息酘之酒熟日二三服五合身諸風
骨髓中風若差或發瘡瘡差後皮痛膚堅實光悅
腰脚甚便若虚熱羸瘦弱人無問男女加生地黃
五升牛膝根剉三升丹參二升天門冬二升松葉
五升枸把根五升杏仁一升去皮尖荆根若子二
升水三石别煮牛膝丹參松葉等取六斗并蒼耳
汁摠一石漬五斗麴用米二石五斗分四度酘杏
仁末著第一酘飯中下生地黃𢷬如泥著第二酘
飯中下天門冬蒸熟剥去皮𢷬如泥著第三酘飯
中下又大麻子一大斗𢷬碎著第四酘中下大去
皮膚風補虚大良效多頭風者得甘菊花一升漬
第五酘糟中下攪之調酒熟大小同服並得餘無
禁忌毒魚肉並勿食有藥處可辨無藥處可以蒼
耳為本如或少三兩物亦得不必俱備年常釀至
三月服極攘衆疾復延齡輕身將漬石斛等藥酒
彌佳忌鯉魚蕪荑
又單釀鼠黏根酒和蒼耳單酒法大去風疼癢止欬嗽
消淡癖差疽瘻亦是良藥脚氣人作漬側子等酒彌佳
一名牛蒡根草名䙴責根又患昏昏頭旋彌甚氣滿背
痛取前蒼耳酒漬此後藥方
獨活山茱萸天門冬(去心)黃芪
甘菊花防風天雄(炮)側子(炮)
防己白术茯苓牛膝(各四兩)
枸把(三兩)丹參(四兩)生薑(六兩)磁石(十兩)
貫衆(三兩)生地黃(八兩切)
右十八味切以絹袋盛酒二大斗漬七日温服一盞
日二三服忌豬魚陳臭物餘無禁主腰脚兼去酒風
忌豬肉冷水桃李雀肉鯉魚蕪荑酢物(並出第一卷中)
外臺秘要方卷十九
