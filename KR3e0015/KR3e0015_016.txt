外臺秘要方卷十二
唐王燾撰
療癖方五首
病源夫五蔵調和則榮衛氣理榮衛氣理則津液通流
雖復多飲水漿亦不能為病若攝養乖方則三焦痞隔
三焦痞隔則腸胃不能宣行因飲水漿便令停滯不散
更遇寒氣積聚而成癖癖者謂僻側在於兩脅之間有
時而痛是也其湯熨鍼石别有正方補養宣導今附於
後養生云卧覺勿飲水更眠令人作水澼又云飲水勿
急咽久成水澼又云舉兩膝夾兩頰邊兩手據地蹲坐
故久行之愈伏梁伏梁者宿食不消成癖腹中如杯如
盤宿癰者宿水宿氣癖數生癰久則腸化為筋骨變為
實(出第二十卷中)
廣濟療腹中癖氣方
牛膝(八分)桔梗(六分)芍藥(六分)枳實(八分炙)
白术(六分)鼈甲(八分炙)茯苓(八分)人參(六分)
厚朴(六分炙)大黃(六分)桂心(六分)檳榔(六分)
右十二味擣篩蜜和丸空肚温酒服如梧子二十丸
日二服漸加至三十丸老小微利忌生冷油膩小豆
粘食莧菜醋生葱猪肉(出第二卷中)
千金翼江寧衍法師破癖方
白术(三兩)枳實(三兩炙)柴胡(三兩)
右三味切以水五升煮取二升分温三服服三十劑
永差忌桃李雀肉(出第十九卷中)
必效療癖方
取車下李仁微湯退去皮及並仁與乾麫相半擣
之為餅如猶乾和淡水如常溲麫大小一如病人
手掌為二餅微炙使黃勿令至熟空肚食一枚當
快利如不利更食一枚或飲熱粥汁即利以快利
為度至午後利不止即以醋飯止之利後當虛病
未盡者量力一二日更進一服以病盡為限小兒
亦以意量之不得食酪及牛馬肉無不效但病重
者李仁與麫相半輕者以意減病減之後服者亦
任量力頻試差神效
又方
大黃(十兩)
右一味擣篩醋三升和煎調内白蜜兩匙煎堪丸如
梧子一服三十丸以利為度小者減之
又方
牛黃(三大豆許)麝香(一當門子大)朱砂(準麝香)生犀角(小棗)
(許别擣末)
以上四味並研令極細湯成後内之
大黃(一兩)弔藤(一兩)升麻(一兩)甘草(半兩炙)
鼈甲(半兩炙)丁香(五十枚)
右十味切以水三升先煑大黃等六味取強半升絞
去滓内牛黃等四味和絞分為三服每服如人行十
里久忌如藥法若利出如桃膠肉醬等物是病出之
候特忌牛馬肉其藥及水並是大兩大升此藥分兩
是十五以上人服若十歲以下斟量病減之忌莧菜
海藻菘菜生血物等(並出第三卷中)
癖結方三首
病源此由飲水聚停不散復因飲食相摶致使結積在
於脅下有時弦旦起或脹痛或喘息短氣故云癖結脈
緊實者癖結也(出第二十卷中)
廣濟療癖結心下硬痛巴豆丸方
巴豆(三枚去心皮熬)杏仁(七枚去尖)大黃(如雞子大)
右三味擣篩大黃取巴豆杏仁别擣如膏和大黃入
蜜和丸空肚以飲服如梧子七丸日一服漸加以微
利下病為度忌生冷油膩(出第二卷中)
千金狼毒丸主堅癖方
狼毒(五兩塗薑汁炙)半夏(三兩洗)杏仁(三兩)桂心(四兩)
附子(二兩炮)細辛(二兩)椒(三兩汗)
右七味擣篩别擣杏仁蜜和飲服如大豆二丸(出第十一)
(卷中)
救急中候黑丸療諸癖結痰飲等大良方
桔梗(四分)桂心(四分)巴豆(八分)芫花(十二分熬)
杏仁(五分)
右五味先擣三藥成末别擣巴豆杏仁如膏合和又
擣一千杵下蜜又擣二千杵丸如胡豆漿服一丸取
利可至二三丸兒生十日欲癎發可與一二丸如黍
米諸腹不快體中覺患便服之得一兩行利即好(肘後)
(千金同服四神丸下之亦得出第三卷中)
寒癖方五首
病源寒癖之為病是飲水停積脅下痃強是也因遇寒
即痛所以謂之寒癖脈弦而大者寒癖也(出第二十卷中)
肘後療腹中冷癖水穀癊結心下停痰兩脅痞滿按之
鳴轉逆害飲食方
大蟾蜍(一頭去皮及腹中物支解之)芒硝(大人用一升中人七合羸小五合)
右二味以水七升煮取四升温服一升一時頓服一
升若未下更服一升中人七合羸小五合得下者止
後九日十日一遍作之
又方
大黃(三兩)甘草(二兩炙)蜜(一升二合)棗(二十七枚)
右四味切以水四升先煮三物取二升一合去滓内
蜜再上火煎令烊分再服忌海藻松菜
又方
巴豆(三十枚煎)杏仁(二十枚)桔梗(六分)藜蘆(四分炙)
皂莢(三分去皮)
右五味擣蜜和丸如胡豆未食服一丸日三欲下病
者服二丸長將服百日都好差忌猪肉蘆笋狸肉(古今)
(錄驗同並出第三卷中)
深師主久寒癖胷滿短氣心腹堅嘔吐手足逆冷時來
時去痛不欲食食即為患心冷引腰背強急吳茱萸丸
方
吳茱萸(八分)附子(三分炮)厚朴(五分炙)半夏(五分洗)
桂心(五分)人參(五分)礬石(五分熬)枳實(五分炙)
乾薑(五分)
右五味下篩蜜和酒服如梧子二十丸日三不知增
之(出第十六卷中)
延年白术丸主宿冷癖氣因服熱藥發熱心驚虚悸下
冷上熱不能食飲頻頭風旋喜嘔吐方
白术(六分)厚朴(二分炙)人參(五分)白芷(三分)
橘皮(四分)防風(五分)吳茱萸(四分)芎藭(四分)
薯蕷(四分)茯神(五分)桂心(四分)乾薑(四分)
大麥蘖(四分熬)防葵(四分炙)甘草(五分炙)
右十五味擣篩蜜和丸如梧桐子酒服十五丸日再
加至二十丸(出第十六卷中)
久癖方二首
病源久癖謂因飲水過多水氣擁滯遇寒熱氣相摶便
成癖在於兩脅下經久不差乃結聚成形段而起按之
乃水鳴積有歲年故云久癖(出第二十卷中)
集驗療冷熱久癖食不能下虚滿如水狀方
前胡(四兩)生薑(四兩)枳實(三兩炙)半夏(四兩洗)
白术(三兩)茯苓(四兩)甘草(二兩炙)桂心(二兩)
右八味切以水八升煮取三升分三服(千金同出第六卷中)
古今錄驗曾青丸療久寒積聚留飲宿食天行傷寒
者服之二十日愈久服令人延年益壽殷仲堪曰扁
鵲曾青丸療久癖積聚留飲宿食天行傷寒欬逆消
渴隨病所在久病羸瘦老小宜服藥或吐或下或汗
出方
曾青(二分)寒水石(三分)朴硝(二分)茯苓(三分)
大黃(三分)附子(三分炮)巴豆(二分)
右七味各異擣下篩巴豆硝相合擣六千杵次内附
子擣相得次内茯苓擣相得次内大黃擣相得次内
曾青擣相得次内寒水石擣相得次内蜜和擣千杵
大人服大豆二丸小兒五歲以下如麻子一丸二三
歲兒如黍米一丸如服藥以薄粉粥清下當覆臥令
汗出吐下氣發作服二丸霍亂服三丸泄痢不止服
一丸可至二丸一方用曾青三分忌猪肉冷水蘆笋
大酢(崔氏同出第十卷中)
癖羸瘠方二首
刪繁療癖羸瘠膏髓酒方
猪肪膏(三升)牛髓(二升)油(五升)薑汁(三升)
生地黃汁(三升)當歸(四升)蜀椒(四分汗)吳茱萸(五合)
桂心(五分)人參(五分)五味子(七分)芎藭(五分)
乾地黃(七分)遠志皮(五分)
右十四味切擣九味下篩為散取膏髓等五種汁加
水一斗同汁煎取水并藥汁俱盡但餘膏在停小冷
下散攪令調火上煎三上三下燥器貯凝冷為餅方
寸以清酒一升煖下膏取服之晝兩服夜一服非但
療癖亦主百病忌生葱蕪荑
又枸杞子散方
枸杞子(五升)乾薑(五兩)白术(五兩)吳茱萸(一升)
蜀椒(三合汗)橘皮(五兩)
右六味切擣五味三篩下為散取枸杞子燥瓷器貯
研暴如作米粉法七日暴之一暴一研取前藥散和
之又研隨飲酒食等即便服一方寸匕和酒食進之
如此能三年服非但療百病亦長陽氣(並出第五卷中)
痃癖方四首
廣濟療痃癖氣兩脅妨滿方
牛膝(十分)桔梗(八分)芍藥(八分)枳實(八分)
人參(六分)白术(八分)鼈甲(八分)茯苓(八分)
訶梨勒皮(八分)柴胡(六分)大黃(十分)桂心(六分)
右十二味擣篩蜜和丸如梧子空肚酒飲及薑湯任
服二十丸日二服漸加至三十丸利多即以意減之
常取微通洩為度忌生硬難消油腻等物及莧菜(一方)
(用五加皮無人參出第二卷中)
千金翼療十年痃癖方
桃仁(六升)豆豉(六升)蜀椒(三兩)乾薑(三兩)
右四味先擣桃仁如脂令擣千杵如乾可下少許蜜
和擣令可丸空肚酒服三丸如酸棗大日三(本方下有熨法)
(此不載出第十九卷中)
崔氏療痃癖積冷發如錐刀所刺鬼疰往來者方
烏頭(八分炮)人參(八分)桂心(八分)附子(八分炮)
乾薑(八分)赤石脂(八分)朱砂(三分研)
右七味擣篩蜜和丸如梧子大以煖酒服七丸稍稍
加之至十丸
又療痃癖方
鼠屎(一合炒令黃)
右一味以水二升煑五六沸及熱濾取汁置椀中急
内硇砂一小兩乃蓋頭經宿明日平旦温為兩服稍
晩食無所忌(一方硇砂作朱砂並出第七卷中)
痃氣方三首
廣濟療痃氣方
牛膝(六分)芍藥(六分)桔梗(八分)枳實(三分炙)
厚朴(六分炙)橘皮(四分)茯苓(六分)人參(五分)
蒺䔧子(五分熬)訶梨勒(六分熬)柴胡(八分)檳榔(四分)
大黃(六分)
右十三味擣篩蜜和丸空肚煮大棗飲服如梧子二
十丸日再漸漸加至三十丸如利多以意減之忌生
硬難消物及油膩猪肉醋物(出第二卷中)
延年療兩肋脹急痃滿不能食兼頭痛壯熱身體痛方
枳實(三兩炙)桔梗(二兩)鼈甲(二兩炙)人參(二兩)
前胡(二兩)生薑(四兩)檳榔(七枚)桂心(二兩)
右八味切以水九升煮取二升五合去滓分温三服
如人行七八里久禁生葱莧菜(出第十六卷中)
救急療腹中痃氣連心以來相引痛緊急方
白术(三兩)枳實(三兩炙)柴胡(四兩)鼈甲(二兩炙)
右四味切以水七升煮取二升五合去滓空肚分三
服相去七八里久能連服三四劑始知驗禁生冷猪
肉并毒魚大須慎之頻服有效忌莧菜生葱(出第七卷中)
癖及痃癖不能食方一十四首
廣濟療癥癖痃氣不能食兼虛羸瘦四時常服方
牛膝(六兩)生地黃(九兩)當歸(三兩)桂心(四兩)
肉蓯蓉(六兩)遠志(三兩去心)五味子(五兩)白术(三兩)
麴末(五合熬炒令黃)人參(三兩)大麥蘖末(一升五合熬黃)
茯苓(六兩一方三兩)
右十二味擣篩為散空腹温酒服方寸匕日二服漸
加至一匕半夏中煮生薑及檳榔飲下加麥門冬六
兩此方甚宜久服令人輕健忌牛肉生葱蘿葡等(出第)
(二卷中)
崔氏療宿癖時腹微滿不能食調中五參丸方
人參沙參玄參丹參
苦參(各一兩)大黃(四兩)附子(一兩炮)巴豆(四十枚)
蜀椒(一合汗)乾薑(半兩)防風(一兩)䗪蟲(十五枚熬)
葶藶(一合熬)
右十三味擣下篩蜜和為丸如梧子先食服一丸日
三忌猪肉蘆笋生血等物
又療癖飲并醋咽吐水及沬食飲不消氣逆脹滿方
檳榔(十兩)高良薑(三兩)桃仁(一升)
右三味和擣絹篩以白蜜和丸酒服如彈丸二枚日
再服漸加至四五丸加減任意自量(並出第七卷中)
延年人參丸主痃癖氣不能食方
人參(八分)白术(六分)枳實(六分炙)橘皮(四分)
桂心(七分)甘草(五分炙)桔梗(五分)
右七味擣篩蜜和為丸如梧子大一服十五丸酒下
日二服加至二三十丸
又療冷氣兩肋脹滿痃氣不能食方
白术(三兩)人參(二兩)茯苓(三兩)枳實(三兩炙)
生薑(三兩)桔梗(二兩)桂心(一兩半)
右七味切以水八升煮取二升五合去滓分温三服
如人行七八里久
又桃仁丸主痃癖氣漫心脹滿不下食發即更脹連乳
滿頭面閉悶欬氣急者方
桃仁(八分)鼈甲(六分炙)枳實(六分炙)白术(六分)
桔梗(五分)吳茱萸(五分)烏頭(七分炮)檳榔(五分)
防葵(五分)芍藥(四分)乾薑(五分)紫菀(四分)
細辛(四分)皂莢(二分去皮子)人參(四分)橘皮(四分)
甘草(四分炙)
右十七味擣篩蜜和丸如梧子服十丸日再服加至
二十丸忌猪肉莧菜等
又浸藥酒用下前藥方
紫蘇(三兩)牛膝(三兩)丹參(三兩)生薑(六兩)
生地黃(三升)香䜴(三升)紫菀(三兩)防風(四兩)
橘皮(三兩)大麻仁(一升五合)
右十味細切絹袋盛以清酒二斗五升浸三宿後温
一盞用下桃仁丸酒盡更添忌蕪荑
又檳榔子丸主腹内痃癖氣滿胷背痛不能食日漸羸
瘦四肢無力時時心驚方
檳榔子(六分)桔梗(四分)當歸(四分)人參(五分)
桂心(四分)前胡(四分)橘皮(三分)厚朴(三分炙)
白术(四分)甘草(五分炙)烏頭(四分炮)乾薑(四分)
茯神(四分)鼈甲(五分炙)大黃(四分)龍齒(六分炙)
右十六味擣篩蜜和為丸如梧子大服十丸飲汁下
日二服加至二十丸酒下亦得忌醋莧菜生葱等
又療痃癖胷背痛時時欬嗽不能食方
桂心(四分)細辛(四分)白术(六分)厚朴(三分炙)
附子(五分炮)乾薑(五分)橘皮(三分)鼈甲(四分炙)
防葵(三分炙)吳茱萸(三分)
右十味𢷬篩蜜和為丸如梧子大服十五丸酒下日
二服加至二三十丸忌莧菜醋物生葱等
又療痃癖發即兩肋弦急滿不能食方
檳榔子(六分)枳實(六分炙)桔梗(四分)鼈甲(五分炙)
人參(六分)白术(六分)桂心(三分)前胡(四分)
龍胆草(五分)萎蕤(五分)大黃(五分)甘草(六分炙)
右十二味擣篩蜜和為丸如梧子大服十丸酒下日
二服加至二十丸忌莧菜生葱猪肉等
又半夏湯主腹内左肋痃癖硬急氣滿不能食胷背痛
者方
半夏(三兩洗)生薑(四兩)桔梗(二兩)人參(一兩)
吳茱萸(二兩)前胡(三兩)鼈甲(三兩炙)枳實(二兩炙)
檳榔子(十四枚)
右九味切以水九升煮取二升七合去滓分温三服
如人行八九里久忌猪羊肉餳莧菜等
又療冷痃癖氣發即痃氣急引膀胱痛氣滿不消食桔
梗丸方
桔梗(四分)枳實(四分炙)鼈甲(四分炙)人參(四分)
當歸(四分)桂心(三分)白术(四分)吳茱萸(三分)
大麥蘖(六分)乾薑(四分)甘草(五分炙)
右十一味擣篩蜜和為丸如梧子大一服十丸酒下
日再服稍加至二十丸禁生葱猪肉莧菜等
又黃芪丸療風虚盜汗不能食腹内有痃癖氣滿者方
黃芪(五分)白术(六分)鼈甲(五分炙)白薇(三分)
牡蠣(四分熬)茯苓(六分)桂心(三分)乾薑(四分)
枳實(四分炙)橘皮(三分)當歸(四分)人參(六分)
檳榔子(六分)前胡(四分)附子(四分炮)
右十五味擣篩蜜和為丸如梧子大一服十五丸酒
下日再服加至二十丸忌醋物猪肉冷水莧菜生葱
(並出第十六卷中)
必效練中丸主癖虚熱兩脅下癖痛惡不能食四肢酸
弱口乾唾涕稠粘眼澀頭時時痛并氣衝背膊虚腫大
小便澀小腹痛熱衝頭髮落耳鳴彌至徤忘服十日許
記事如少時無禁忌方
大黃(一觔)朴硝(十兩練)芍藥(八兩)桂心(四兩)
右四味擣篩蜜和為丸如梧子平旦酒服二十丸日
再稍加至三十丸以利為度能積服彌佳縱利不虛
人神良忌生葱
又鼈甲丸主癖氣發動不能食心腹脹滿或時發熱方
鼈甲(八分炙)白术(十分)枳實(八分炙)芍藥(六分)
麥門冬(八分去心)人參(八分)前胡(六分)厚朴(六分)
右八味擣篩蜜和為丸如梧子飲服二十丸漸漸加
至三十丸冷即酒服極效禁莧菜(並出第二卷中)
癥癖等一切病方四首
千金翼療癥癖乃至鼓脹滿方
烏牛尿(一升)
右一味微火煎如稠糖空肚服大棗許一枚當鳴轉
病出隔日更服慎口味等
又三稜草煎主癥癖方
三稜草(切一石)
右一味水五石煮取一石去滓更煎取三斗汁銅器
中重釜煎如稠糖出内密器中旦以酒一盞服一匕
日二服每服常令酒氣相續(並出第十九卷中)
崔氏療腹中癥癖兼虚熱者不可用純冷專瀉藥宜羈
縻攻之方
鼈甲(八分炙)龜甲(八分炙)桑耳(八分金色者炙)大黃(八分)
吳茱萸(八分)防葵(八分)附子(四分炮)
右七味下篩蜜和為丸如梧子飲苦酒服十丸日再
服漸漸加一丸以微洩為度無所忌日晩服馬莧汁
三四合以差為期亦是單煮煖此汁服前藥更佳馬
齒菜即馬莧也忌猪肉冷水(今詳前方用鼈甲不宜服莧菜云日晩服馬莧)
(汁并服藥此必悮也出第七卷中)
又温白丸療癥癖塊等一切病方
紫菀(三分)吳茱萸(三分)菖蒲(二分)柴胡(二分)
厚朴(二分炙)桔梗(二分)皂莢(三分去皮子炙)烏頭(十分熬)
茯苓(二分)桂心(二分)甘薑(二分)黃連(二分)
蜀椒(二分汗)巴豆(一分熬)人參(二分)
右十五味合擣下篩和以白蜜更擣二千杵丸如梧
子一服二丸不知稍增至五丸以知為度心腹積聚
久癥癖塊大如杯椀黃疸宿食朝起嘔變支滿上氣
時時腹脹心下堅結上來搶心傍攻兩脅徹背連胷
痛無常處繞臍絞痛狀如蟲咬又療十種水病八種
痞塞反胃吐逆飯食噎塞或五淋五痔或九種心痛
積年食不消化或婦人不產或斷緒多年帶下淋瀝
或痎瘧連年不差又療一切諸風身體頑痺不知痛
痒或半身疼痛或眉髮墮落又療七十二種風亦療
三十六種遁注或癲或癎或婦人五邪夢與鬼交通
四肢沉重不能飲食昏昏默默只欲取死終日憂愁
情中不樂或恐或懼或悲或啼飲食無味月水不調
真似懷孕連年累月羸瘦困&KR0034;遂至於死或歌或哭
為鬼所亂莫之知也但服此藥者莫不除愈臣知方
驗便合藥與婦人服之十日下出癥癖蟲長二尺五
寸三十餘枚下膿三升黑血一斗青黃汁五升所苦
悉除當月有子臣兄墮馬被傷腹中有積血天陰即
發羸瘦異常久著在牀命在旦夕臣與藥服之下如
雞肝黑血手大一百片白膿二升赤黃水一升許其
病即差臣知方驗謹上禁生冷餳醋猪羊魚鷄犬牛
馬鵝肉五辛葱麫油膩豆及糯米粘滑鬱臭之屬(出第)
(二卷中)
癖硬如石腹滿方二首
廣濟療腹中痃氣癖硬兩脅臍下硬如石按之痛腹滿
不下食心悶欬逆積年不差鼈甲丸方
鼈甲(八分炙)牛膝(五分)芎藭(四分)防葵(四分)
大黃(六分)當歸(四分)乾薑(四分)桂心(四分)
細辛(四分)附子(四分炮)甘草(四分炙)巴豆(二七枚)
右十二味擣篩蜜和丸平旦空腹温酒下如梧子四
丸日三服漸加以微利一兩行為度忌生葱莧菜(出第)
(二卷中)
必效療腹滿癖堅如石積年不損方
取白楊木東南枝去蒼皮細剉五升熬令黃酒五
升淋訖即以絹袋盛滓還内酒中密封再宿每服
一合日二(出第三卷中)
食不消成癥積方四首
集驗療凡所食不消方
取其餘頻燒作末酒服方寸匕便吐去宿食即差
(張文仲備急同陸光祿說有人食桃不消化作病時無桃就林間得槁桃子燒服之登時吐病即差)
(千金同出第六卷中)
備急食魚鱠及生肉住胷隔中不消化吐之不出多成
癥病方
大黃(二兩)朴硝(如半雞子一枚)
右二味以酒二升煮取一升去滓盡服之立消無朴
硝用芒硝硝石亦佳(肘後同)
又宿食不消大便難練中丸方
大黃(八兩)葶藶杏仁(去皮尖)芒硝(各四兩)
右四味擣篩蜜和丸如梧子服七丸日三不知稍加
至十丸(姚方並出第三卷中)
古今錄驗療卒食不消欲成癥積艾煎丸方
白艾(一束)薏苡根(一把)
右二味合煮汁成如飴取半升一服之使刺吐去宿
食神驗(出第十卷中)
心下大如柸結癥方二首
病源積聚痼結者是五臓六腑之氣已積聚於内重因
飲食不節寒温不調邪氣重沓牢痼盤結者也久即成
癥(出第十九卷中)
肘後療心下有物大如杯不得食者方
葶藶(二兩)大黃(二兩)澤漆(四兩洗)
右三味擣篩蜜和擣千杵服如梧子二丸日三不知
稍加(千金文仲集驗古今錄驗同云療癥堅心下大如柸食則腹滿心腹絞痛)
又熨癥方
生葫(一升)竈中黃土(一升)
右二味先擣葫熟内土復擣以好苦酒澆令浥浥先
以塗布一面仍㩉病上又塗布上乾復易之取令消
止(並出第一卷中)
癥癖痃氣灸法四首
崔氏療癥癖閃癖方
令患人平坐取麻線一條繞項向前垂線頭至鳩
尾横截斷即迴線向後當脊取線窮頭即點記乃
别横度口吻吻外截却即取度吻線中摺於脊骨
點處中心上下分之各點小兩頭通前合灸三處
其所灸處日别灸七壯以上十壯以下滿十日即
停看患人食稍得味即取線還度口吻於脊中點
處横分灸之其數一準前法仍看脊節穴去線一
二分亦可就節穴下火如相去遠者不須就節穴
若患人未捐可停二十日外還依前灸之仍灸季
肋頭二百壯其灸季肋早晩與灸脊上同時下火
也
又灸閃癖法
其癖有根其根有著背者有著膊上者遣所患人
平坐熟看癖頭仍將手從癖頭向上尋之當有脈
築築然向上細細尋至膊上至築築頭當膞即下
火還與前壯數無别王丞云背上恐不得過多下
火只可細細日别七炷以來
又療癖左右相隨病灸法
第一屈肋頭近第二肋下即是灸處第二肋頭近
第三肋下亦是灸處左右各灸五十壯一時使了
(千金云灸癥癖方患左灸左患右灸右脊屈肋數第二肋上第三肋下向肉翅前初日灸三次日五)
(周而復始至五十止忌大蒜餘不忌)
又灸痃氣法
從乳下即數至第三肋下共乳上下相當稍似近
肉接腰骨外取穴孔即是灸處兩相俱灸初下火
各灸三壯明日四壯每日加一壯至七壯還從三
壯起至三十日即罷
右前兩種灸法若點時拳脚點即拳脚灸若舒脚點
時還舒脚灸(並出第七卷中)
積聚方五首
病源積聚者由陰陽不和腑蔵虚弱受於風邪搏於腑
藏之氣所為也腑者陽也臟者陰也陽浮而動陰沈而
伏積者陰氣五臓所生始發不離其部故上下有所窮
已聚者陽氣六腑所成故無根本上下無所留止其痛
無有常處諸蔵受邪初未能為積聚留滯不去乃成積
聚
肝之積名曰肥氣在左脅下如覆杯有頭足久不愈令
人發㾬瘧連歲月不已以季夏戊巳日得之何以言之
肺病當傳肝肝傳脾脾季夏適王王者不受邪肝欲復
還肺肺不肯受故留結為積故知肝之積以季夏戊巳
日得之也
心之積名曰伏梁起臍上大如臂上至心下以秋庚辛
日得之何以言之腎病當傳心心當傳肺肺以秋適王
王者不受邪心欲復還腎腎不肯受故留結為積故知
伏梁以秋庚辛日得之也
脾之積名曰痞氣在胃管覆大如盤久不愈令人四肢
不收發黃疸飲食不為肌膚以冬壬癸日得之何以言
之肝病當傳脾脾當傳腎腎以冬適王王者不受邪脾
欲復還肝肝不肯受故留結為積故知痞氣以冬壬癸
日得之也
肺之積名曰息賁在右脅下覆大如杯久不愈令人灑
浙寒熱喘欬發肺癰以春甲乙日得之何以言之心病
當傳肺肺當傳肝肝以春適王王者不受邪肺欲復還
心心不肯受故留結為積故知息賁以春甲乙日得之
也
腎之積名曰賁㹠發於少腹上至心下若賁㹠走之狀
上下無時久不愈令人喘逆骨痿少氣以夏丙丁日得
之何以言之脾病當傳腎腎當傳心心以夏適王王者
不受邪腎欲復還脾脾不肯受故留結為積故知賁㹠
以夏丙丁日得之也此為五積診其脈駃而緊積聚脈
浮而牢積聚脈横者脅下有積聚脈來小沈實者胃中
有積聚不下食食即吐出脈來細䎡附骨者積也脈出
在左積在左脈出在右積在右脈兩出積在中央以部
處之診得肺積脈浮而毛按之辟易脇下氣逆背相引
痛少氣善忘目瞑皮膚寒秋愈夏劇主皮中時痛如蝨
緣狀其甚如鍼刺之狀時痒白色也診得心積脈沉而
芤時上下無常處病悸腹中熱面赤咽乾煩掌中熱甚
即唾血主身瘈瘲主血厥夏差冬劇色赤也診得脾積
脈浮大而長饑則減飽則見瞋起與穀爭累累如桃李
起見於外腹滿嘔瀉腸鳴四肢重手足脛腫厥不能卧
是主肌肉損色黃也診得肝積脈弦而細兩脅下痛邪
走心下足脛寒脅痛引少腹男子積疝也女子病淋也
身無膏澤喜轉筋瓜甲枯黑春差秋劇色青也診得腎
積脈沈而急苦脊與腰相引饑則見飽則減病腰痛少
腹裏急口乾咽腫傷爛目昏>昏>骨中寒主髓厥喜忘色
黑也診得心腹積聚其脈牢強急者生脈虚弱急者死
又積聚之脈實強者生沈者死其湯熨鍼石别有正方
補養宣導今附於後養生方導引法云以左足踐右足
上除心下積又云病心下積聚端坐柱腰向日仰頭徐
以口内氣因而咽之三十過而止開目又云左脅側卧
伸臂直脚以口内氣鼻吐之通而復始除積聚心下不
便又云以左手按右脅舉右手極形除積及老血又云
閉口微息正坐向王氣張鼻取氣逼置臍下小口微出
十二通氣以除結聚低頭不息十二通以消飲食令人
輕強行之冬月令人不寒又云端坐拄腰直上展兩臂
仰兩手掌以鼻内氣閉之自極七息名曰蜀王橋除脅
下積聚又云向晨去枕正偃卧伸臂脛瞑目閉口不息
極張腹兩足再息頃間吸腹仰兩足倍拳欲息微定復
為春三夏五秋七冬九蕩滌五臓津潤六腑所病皆愈
復有病積聚者張吸其腹熱乃止癥瘕散破即愈矣(出第)
(十九卷中)
范汪破積丸療積聚堅癥方
大黃(一觔)牡蠣(三兩)凝水石(一兩)石膏(一兩)
石鍾乳(一兩)理石(一兩)
右六味擣合下篩和以蜜丸如梧子先食服酒飲任
下三丸日三不知稍增以知為度
又順逆丸主久寒積聚氣逆不能食方
大黃(十分)黃芩(四分)厚朴(四分炙)乾地黃(四分)
桂心(四分)滑石(四分)杏子(二分)黃連(四分)
麥門冬(四分去心)
右九味擣合下篩和以蜜丸如梧子服十九日再服
後食不知稍增以知為度忌蕪荑生葱猪肉
又捶鑿丸療腹中積聚邪氣寒熱消穀方
甘遂(一分)蕘花(一分)桔梗(一分)桂心(一分)
巴豆(一分)杏仁(一分)芫花(一分)
右七味蕘花芫花熬冷香巴豆杏仁去皮熬令變色
已各異擣下細篩擣合丸以白蜜擣萬杵服如小豆
一丸日三行長將服之傷寒增服膈上吐膈下利小
兒亦服婦人兼身亦服名曰捶鑿以消息之忌猪肉
蘆笋生葱(並出第十三卷中)
延年療腹内積聚癖氣衝心肋急滿時吐水不能食兼
惡寒方
鼈甲(六分炙)防葵(四分)人參(四分)前胡(四分)
桔梗(四分)檳榔(八分)白术(八分)大黃(八分)
枳實(四分炙)厚朴(三分炙)當歸(四分)附子(四分炮)
乾薑(四分)甘草(五分炙)吳茱萸(三分)
右十五味擣篩蜜和為丸梧子大一服十五丸酒下
日再服加至三十丸忌莧菜猪肉生冷魚蒜
又白术丸主積聚癖氣不能食心肋下滿四肢骨節酸
疼盜汗不絶方
白术(六分)黃芪(六分)牡蠣(四分熬)人參(六分)
茯芩(六分)烏頭(六分炮)乾薑(六分)芍藥(四分)
當歸(六分)細辛(四分)麥門冬(四分去心)桂心(五分)
前胡(四分)甘草(六分炙)防葵(三分)鼈甲(四分炙)
紫菀(三分炙)檳榔(六分)桔梗(三分)
右十九味擣篩蜜和為丸空肚酒下二十丸日再加
至三十丸忌莧菜桃李大醋猪肉生葱(並出第十六卷中)
積聚心腹痛方三首
病源積者陰氣五蔵所生其痛不離其部故上下有所
窮已聚者陽氣六腑所成故無根本上下無所留止其
痛無有常處此皆由寒氣搏於蔵腑與陰陽氣相擊下
上故心腹痛也診其寸口之脈沉而横脅下有積腹中
有横積聚痛又寸口脈細沉滑者有積聚在脅下左右
皆滿與背相引痛又云寸口脈緊而牢者脅下腹中有
横積結痛而泄痢脈微細者生浮者死(出第十九卷中)
范汪通命丸療心腹積聚寒中㽲痛又心胷滿脅下急
繞臍痛方
大黃(四分)遠志(四分去心)黃芪(四分)麻黃(四分去節)
甘遂(四分)鹿茸(四分灸)杏仁(六十枚)䜴(一合)
巴豆(五十枚)芒硝(三分)
右十味擣合下篩和以蜜丸如小豆先食服三丸日
再忌蘆笋野猪肉(一方無鹿茸黃芪用黃芩出第十四卷中)
又療心腹積聚食苦不消胷脋滿除去五臓邪氣四物
丸方
大戟(五分㕮咀熬令色變)芫花(四分熬)杏仁(一分)巴豆(一百枚去皮心熬)
右藥擣合下細篩以雞子中黃亦可以蜜和丸如小
豆日三日增一丸覺勿復益欲下頓服七丸下如清
漆陳宿水婦人乳有餘疾留飲者下水之後養之勿
飲冷水長壯者服五丸先食忌野猪肉蘆笋(出第十三卷中)
古今錄驗匈奴露宿丸療心腹積聚膈上下有宿食留
飲神方(出僧深)
甘草(三分炙)大黃(二分)甘遂(二分)芫花(二分熬)
大戟(二分炙)葶藶子(二分熬)苦參(一分)硝石(一分)
巴豆(半分去心皮熬)
右九味細擣合蜜和丸如小豆服三丸當吐下不吐
下稍益至五六丸以知為度先少起忌海藻蘆笋菘
菜野猪肉(范汪同出第十卷中)
積聚心腹脹滿方一首
病源積聚成病藴結在内則氣行不宣通還搏於腑蔵
故心腹脹滿則煩悶而短氣也(出第十九卷中)
深師烏頭丸療心腹積聚脹滿少食多厭繞臍痛按之
排手寒中有水上氣女人產後餘疾大人風癲少小風
驚癎百病者元嘉中用療數人皆良有一人服五服藥
即出蟲長一尺餘三枚復出如牛膽黑堅四枚中皆有
飯食病即愈方
烏頭(七枚炮)乾薑(五分)菖蒲(三分)人參(三分)
桂心(四分)柴胡(三分)附子(三分炮)厚朴(三分炙)
黃連(三分)茯苓(三分)蜀椒(五分汗)桔梗(三分)
吳茱萸(四分)皂莢(五分炙兼皮子)
右十四味擣節蜜和為丸服如梧子二丸日三稍加
至十五丸忌猪肉冷水醋物生葱羊肉餳(出第二十三卷中)
積聚宿食寒熱方四首
病源積聚而宿食不消者由腑蔵為寒氣所乘脾胃虚
冷故不能消化留為宿食也診其脈來實心腹積聚飲
食不消胃中冷故也(出第十九卷中)
千金翼三台丸療五蔵寒熱積聚臚脹腸鳴而噎食不
作肌膚甚者嘔逆若傷寒寒瘧已愈令不復發食後服
五丸飲多者吞十丸長服令人大小便調和長肌肉方
大黃(二兩熬)熟硝石(一升)葶藶(一升熬)前胡(二兩)
厚朴(一兩炙)附子(一兩炮)茯苓(半兩)半夏(一兩洗)
細辛(一兩)杏仁(一升去尖皮熬)
右十味擣篩蜜和擣五千杵酒服如梧子五丸稍加
以知為度忌猪羊肉餳生菜酢物(深師同出第二十卷中)
古今錄驗氣痞丸療寒氣痞積聚結不通繞臍切痛腹
中脹滿胷逼滿風入蔵憂恚所積用力不節筋脈傷羸
瘦不能食飲此藥令人強嗜食益氣力方
烏頭(二分炮)甘草(二分炙)葶藶子(二分熬)大黃(二分)
芎藭(二分)芍藥(二分)甘皮(二分炙)
右七味下篩蜜和丸如梧子一服三丸日再不知漸
至五丸七丸一方桂心二分去甘皮忌海藻菘菜猪
肉冷水等(一方有通草無甘皮)
又小烏頭丸療久寒積聚心腹繞臍切痛食飲不下方
烏頭(三兩炮)甘草(三兩炙)茱萸(半兩)細辛(二兩)
半夏(二兩)附子(二兩炮)藁本(二兩)
右七味下篩蜜和丸如梧子大先食服五丸日再不
知稍增之忌羊猪肉冷水
又五通丸主積聚留飲宿食寒熱煩結長肌膚補不足
方
椒目(一兩)附子(一兩炮)厚朴(一兩炙)杏仁(三兩)
半夏(一兩)葶藶(三兩熬)芒硝(五兩)大黃(九兩)
右八味擣葶藶子杏仁使熟和諸藥末和以蜜擣五
千杵吞如梧子二丸忌諸羊肉餳冷水(出第十卷中)
療癥方三首
病源癥者由寒温失節致腑蔵之氣虛弱而食飲不消
聚結在内漸染生長塊段盤牢不移動者是癥也言其
形狀可徵驗也若積引歲月人則柴瘦腹轉大遂至於
死診其脈弦而伏其癥不轉動者必死(出第十九卷中)
范汪療癥病丸方
射罔(二兩熬)蜀椒(三百粒汗)
右二味擣末下細篩以雞子白和丸半如麻子半如
赤小豆先服如麻子漸服如赤小豆二丸不知稍增
之以知為度(出第十三卷中)
集驗療心腹宿癥及卒得癥方
取雄雞一頭飼之令肥肥後餓二日以好赤朱溲
飯極令朱多以飼雞安雞著板上取糞暴燥末温
清酒服五分匕可至方寸匕日三若病困急者晝
夜可五六服一雞少更飼餘雞取足(出第六卷中)
備急熨癥方
吳茱萸(三升)
右一味以酒和煮熱布褁以熨癥上冷更炒更番用
之癥移走逐熨都消乃止也肘後方云亦可用射罔
五兩茱萸末以雞子白和塗癥上(出第三卷中)
暴癥方六首
病源暴癥者由蔵氣虚弱食生冷之物蔵旣本弱不能
消之結聚成塊卒然而起其生無漸名之暴癥也本由
蔵弱其癥暴至至於成病斃人則速(出第十九卷中)
肘後療卒暴癥腹中有物堅如石痛如刺晝夜啼呼不
療之百日死方
取牛膝根(二斤㕮咀暴令極乾)
右一味酒一斗浸之密器中封口舉著熱灰中温之
令味出先食服五六合至一升以意量多少又用蒴
藋根亦準此大良(千金集驗經心錄張文仲同)
又凡癥堅之起多以漸生而有覺便牢大者自難療也
腹中微有結積便害飲食轉羸瘦療多用陷冰玉壺八
毒諸大藥今上取小小易得者方
取虎杖根勿令影臨水上者可得石餘淨洗乾之
擣作末以秫米五斗炊飯内攪之好酒五斗漬封
藥消飯浮可飲一升半勿食鮭鹽癥當出亦可但
取其根一升乾擣千杵酒漬飲之從少起日三亦
佳此酒療癥乃勝諸大藥(張文仲同)
又方
大黃(半斤)朴硝(三兩)蜜(一觔)
右三味合於湯上煎可丸如梧子服十丸日三(備急文仲)
(崔氏同惟崔氏用朴硝半斤蜜一升半服二十丸日再服餘依肘後並出第一卷中)
千金翼療卒暴癥方
蒜(十片去皮五月五日戶上者)伏龍肝(鴨卵大一枚)桂心(一尺二寸)
右三味合擣以淳苦酒和之如泥塗著布上掩病處
三日消(肘後千金同凡蒜或無桂心亦得用也)
又方
商陸根擣蒸之以新布籍腹上以藥鋪布上以衣
覆冷即易取差止數日之中晨夕勿息(千金集驗肘後同並)
(出第十九卷中)
古今錄驗療暴得癥方
取蒴藋根一小束淨洗瀝去水細切以醇酒浸之
取淹根三宿服五合至一升日三若欲速得可於
熱灰中温令藥味出服之此方無毒已愈十六人
神驗藥盡復作將服之(出第十卷中)
鼈癥方四首
病源鼈癥者謂腹内癥結如鼈之形狀也有食鼈觸冷
不消而生癥者有食雜冷物不消變化而作者此皆脾
胃氣弱而遇冷不能剋消故也癥者其病結成推之不
動移是也(出第十九卷中)
廣濟療鼈癥服白馬尿方
白馬尿一升五合温服之令盡差
又方
白馬尿(一升)雞子(三枚破取白)
右二味於鐺中煎取三合空腹服之不移時當吐出
病無所忌(千金同)
又療鼈癥蟹爪丸方
蟹爪(三分)附子(六分炮)麝香(三分研)半夏(六分)
生薑(四分屑)鼈甲(六分炙)防葵(六分)郁李仁(八合)
右八味擣篩蜜和為丸如梧子空肚以酒下二十丸
日再服以知為度忌生冷猪肉莧菜(並出第二卷中)
集驗療鼈癥伏在心下手揣見頭足時時轉者并心腹
宿癥及卒得癥方
白雌雞一雙絶食一宿明旦以膏熬飯飼之取其
屎無問多少以小便和之於銅器中火上熬令燥
擣篩服方寸匕日四五服消盡乃止常飼雞取屎
差畢殺雞單食之(肘後同出第六卷中)
米癥方二首
病源人有好啞米(啞謹按說文於革切笑也集韻無此字但有飢乙革切飢也今詳啞者飢)
(而喜食之義也下同)轉久彌嗜啞之若不得米則胷中清水出得
米便止米不消化遂生癥結其人常思米而不能飲食
久則斃人(出第十九卷中)
廣濟療米癥其疾常欲食米若不得米則胷中清水出
方
雞屎(一升)白米(五合)
右二味合炒取米焦擣篩為散用水一升頓服取盡
少時即吐吐出癥如研米汁碎若無癥即吐白沫痰
水乃憎米不復食之無所忌(千金同)
又療米癥久不療羸瘦以至死方
葱白(兩虎口切)烏梅(三十枚碎)
右二味以水三升宿漬烏梅使得極濃清晨噉葱白
隨飲烏梅汁令盡頃之心腹煩欲吐即令出之三晨
療之當吐去米癥差無所忌(並出第三卷中)
食癥及食魚肉成癥方二首
病源有人卒大能食乖其常分因饑値生葱便大食之
乃吐一肉塊繞畔有口其病則愈故謂食癥特由不幸
致此妖異成癥非飲食生冷過度之病也(出第十九卷中)
廣濟療食癥病食葱差方
有一人食飯七升并羊脂餅番不論數因於道中
過饑則食生葱須臾吐出一實簿而圓繞畔有口
無數即以食投之立消盡飯七升乃止吐此物後
其人食病便愈此名食癥無忌(出第二卷中)
千金療食魚肉等成癥結在腹内并諸毒氣方
狗糞(五升)
右一味燒灰末之綿褁以酒一斗漬再宿濾取清分
十服日三服三日令盡隨所食癥結即便出矣(出第十一)
(卷中)
髮癥方二首
病源有人因食飲内誤有頭髮隨食而入胃成癥胷喉
間如有蟲下上來去者是也(出第十九卷中)
廣濟療髮癥乃由人因食而入久即胷間如有蟲上下
去來唯欲得飲油方
油(一升)
右一味以香澤煮之大&KR0008;鐒貯之安病人頭邊以口
鼻臨油上勿令得飲及傳之鼻面並令有香氣當呌
喚取飲不得與之必疲極眠睡其髮癥當從口出飲
油人專守視之并石灰一褁見癥出以灰粉手捉癥
抽出須臾抽盡即是髮也初從腹出形如不流水中
濃菜隨髮長短形亦如之無忌(千金同)
又療胷喉間覺有癥蟲上下偏聞葱䜴食香此是髮蟲
故也方
油煎葱䜴令香二日不食張口而卧將油葱䜴置
口邊蟲當漸出徐徐以物引去之無所忌(出第二卷中)
蝨癥方一首
病源人有多蝨性好齧之所齧既多而腑臓虛弱不能
消之不幸變化生癥而患之者亦少俗云患蝨癥人見
蝨必齧之不能禁止蝨生長在腹内時有從下部出亦
斃人(出第十九卷中)
千金療蝨癥由齧蝨在腹生長為蝨癥方
故篦子(一枚)故梳子(一枚)
右二味各破為兩分各取一分燒作灰末之又取一
分以水五升煮取一升用頓服前末盡少時當病出
無所忌(廣濟同出第二卷中)
鼈瘕方一首
病源鼈瘕者謂腹内瘕結如鼈狀是也有食鼈觸冷不
消而生者亦有食諸雜冷物變化而作者皆由脾胃氣
弱而遇冷即不能剋消所致瘕言假也謂其形假而推
移也昔曾有人共奴俱患鼈瘕奴在前死遂破其腹得
一白鼈仍故活有人乘白馬來看此鼈白馬忽尿墮落
鼈上即縮頭及脚尋以馬尿灌之即化為水其主曰吾
將愈矣即服之果如其言得差故養生云六月勿食澤
中水令人成鼈瘕(出第十九卷中)
崔氏療鼈瘕方
大黃(六銖)乾薑(半兩)附子(九銖炮)人參(九銖)
側子(半兩炮)桂心(六銖)貝母(半兩)白术(一兩)
細辛(十八銖)䗪蟲(大一尺者七枚熬)
右十味擣下篩以酒服半方寸匕日三忌猪肉冷水
(出第九卷中)
蛇瘕方一首
病源人有食蛇不消因腹内生蛇瘕也亦有蛇之津液
誤入飲食内亦令人病瘕其状常苦饑而食則不下喉
噎塞食至胷内即吐出其病在腹摸揣亦有蛇狀謂蛇
瘕也(出第十九卷中)
崔氏療蛇瘕大黃湯方
大黃(半兩)芒硝(如雞子一枚)烏鰂魚骨(三枚)黃芩(半兩)
甘草(如人指一尺炙)皂莢(六枚如猪牙者炙去皮子)
右六味㕮咀以水六升煮之三沸下絞去滓内芒硝
適寒温盡服之十日一劑煮作如上法欲服之宿無
食平旦服當下病也(千金同出第九卷中)
蛟龍病方一首
病源蛟龍病者云三月八月蛟龍子生芹菜上人食芹
菜不幸隨入人腹變成蛟龍其病之狀發則如癲(出第十九)
(卷中)
廣濟療蛟龍病三月八月近海及水邊因食生芹菜為
蛟龍子生在芹菜上食入人腹變成龍子須慎之其病
發似癲面色青黃少腹脹狀如懷姙宜食寒食餳方
寒食粥餳三升日三服之吐出蛟龍有兩頭及尾
開皇六年又賈橋有人喫餳吐出蛟龍大驗無所
忌(千金方同出第二卷中)
胷痺方二首
病源寒氣客於五蔵六腑因虚而發上衝胷間則胷痺
胷痺之候胷中愊愊如滿噎塞不利習習如痒喉裏澁
唾燥甚者心裏強痞急痛肌肉苦痺絞急如刺不得俛
仰胷前皮皆痛手不能犯胷滿短氣欬唾引痛煩悶汗
出或徹背膂其脈浮而微者是也不治數日殺人其湯
熨鍼石别有正方補養宣導今附於後養生方云以右
足踐地左足上除胷痺食熱嘔(出第三十卷中)
仲景傷寒論療胷痺理中湯方
人參(三兩)甘草(三兩炙)白术(三兩)乾薑(三兩)
右四味切以水八升煮取三升去滓温服一升日三
夜一頻服三劑愈(張仲景云胷痺心中痞堅留氣結於胷胷滿脅下逆氣搶心理中湯)
(亦主之千金同出第十六卷中)
深師療胷痺麝香散方
麝香(四分)牛黃(二分)生犀角(一分屑末)
右三味研服五分匕日三忌生冷物葱蒜(出第十六卷中)
胷痺短氣方三首
千金論曰夫脈當取太過與不及陽微陰弦即胷痺而
痛所以然者責其極虚故也今陽虚知在上焦所以胷
痺心痛者以其脈陰弦故也平人無寒熱短氣不足以
息者實也仲景傷寒論同胷痺之病喘息欬唾胷背痛
短氣其脈沉而遲關上小緊數者栝樓湯主之方
栝蔞(一枚)薤白(一斤)半夏(半升洗)生薑(四兩洗)
枳實(二兩炙)
右五味切以白酨漿一斗煮取四升服一升日三肘
後仲景傷寒論無生薑枳實半夏等三味同小品云
用水一斗忌羊肉餳
又胷中氣塞短氣茯苓湯主之方
茯苓(三兩)甘草(一兩炙)杏仁(五十枚)
右三味㕮咀以水一斗煮取五升温服一升日三服
不差更合仲景傷寒論同(並出第十三卷中)
深師療胷痺連背痛短氣細辛散方
細辛乾地黃甘草(各二兩炙)桂心
茯苓(各五兩)枳實(炙)白术生薑
栝蔞實(各三兩)
右九味擣篩酒服方寸匕日三(古今錄驗千金同出第十三卷中)
胷痺心下堅痞緩急方四首
千金論胷痺之病令人心中堅痞急痛肌中苦痺絞急
如刺不得俛仰其胷前皮皆痛手不得犯胷中愊愊如
滿咽塞習習痒喉中乾燥時欲嘔吐胷滿短氣欬唾引
痛煩悶自汗出或徹引背腹痛不即療之數日殺人(出第)
(十三卷中)
范汪療胷痺心中痞堅留氣結於胷中胷滿脅下逆氣
搶心枳實湯方
陳枳實(四枚炙)厚朴(四兩炙)薤白(八兩)桂心(一兩)
栝蔞實(一枚)
右五味先以水五升煮枳實厚朴取二升半去滓内
餘藥又煎三兩沸去滓分温三服除心氣良(古今錄驗千金)
(同此本仲景傷寒論方)
古今錄驗療胷中隠然而痛脊膂肩痛方
桂心(一分)乾薑(一分)貝母(三分)細辛(三分)
烏頭(一分炮)山茱萸(三分)人參(三分)
右七味擣下篩和以蜜丸如小豆大酒若粥汁呑二
丸稍稍益以胷中痛止温温為度忌生葱生菜猪肉
冷水
又療胷痺偏緩急薏苡仁散方
薏苡仁(五百枚)附子(十枚大者炮)甘草(三兩炙)
右三味擣下篩服方寸匕日三忌海藻菘菜猪肉冷
水
又療胷痺偏緩急薏苡仁散方
附子(大者十枚炮)薏苡仁(一千五百枚)
右二味擣下篩服方寸匕日三不知稍增之忌猪肉
冷水(此方出僧深范汪同仲景方用薏苡仁十五兩並出第八卷中)
胷痺噎塞方二首
仲景傷寒論胷痺之病胷中愊愊如滿噎塞習習如癢
喉中澀唾燥沫是也橘皮枳實湯主之方
橘皮(半斤)枳實(四枚炙)生薑(半斤)
右三味切以水五升煮取二升分再服(肘後小品文仲深師范汪)
(古今錄驗經心錄千金同出第十五卷中)
千金通氣湯療胷滿短氣噎塞方
半夏(八兩洗)生薑(六兩)吳茱萸(四十枚)桂心(三兩)
右四味切以水八升煮取三升去滓分温三服忌羊
肉餳生葱(一方無桂心用橘皮出第十三卷中)
胷痺欬唾短氣方四首
仲景傷寒論胷痺之病喘息欬唾胷背痛短氣寸脈沉
而遲關脈小緊數者栝蔞薤白白酒湯主之方
栝蔞實(一枚)薤白(切半升)
右二味以白酨酒七升煮取二升去滓温分再服(深師)
(范汪同出第十五卷中)
肘後論胷痺之病令人心中堅痞急痛肌中苦痺絞急
如刺不得俛仰其胷前及背皆痛手不得犯胷滿短氣
欬唾引痛煩悶白汗出或徹引背膂不即療數日殺人
療卒患胷痺方
雄黃巴豆(去皮心熬)
右二味先擣雄黃細篩内巴豆務熟擣之相和丸如
小豆服一丸不覺稍益忌野猪肉蘆笋
又方
枳實(炙)
右一味擣篩以米汁先食服方寸匕日三夜一
又或已差復更發方
取薤根(五斤)
右一味擣絞取汁飲之立愈(並出第一卷中)
胷痺心痛方四首
仲景傷寒論胷痺不得臥心痛徹背者栝蔞薤白半夏
白酨漿湯主之方
大栝蔞(一枚)薤白(切三兩)半夏(半升洗)
右三味以白酨漿一斗煮取四升去滓温服一升日
三忌羊肉餳(古今錄驗同范汪同出第十五卷中)
千金療胷痺心痛方
灸膻中百壯穴在鳩尾上一寸(一云膺腧中行直兩乳内間是忌鍼)
又療胷脅滿心痛方
灸期門隨年壯穴在第二肋端乳直下不容旁一
寸半是(並出第十三卷中)
古今錄驗小草丸療胷痺心痛逆氣膈中飲不下方
小草(三分)桂心(三分)蜀椒(三分汗)乾薑(二分)
細辛(三分)附子(二分炮)
右六味擣合下篩和以蜜丸如梧子大先食米汁服
三丸日三不知稍增以知為度忌猪肉冷水生葱生
菜(范汪同出第八卷中)
胷痛方二首
范汪療胷痛枳實散方
枳實(八分炙)桂心(五分)
右二味擣下篩酒服方寸匕日三忌生葱(深師同)
深師療胷痛枳實散方
枳實(四枚炙)神麴(一兩熬)白术(一兩)
右三味擣節酒服方寸匕日三忌桃李雀肉等(出第十六)
(卷中)
賁㹠氣方四首
病源夫賁㹠者腎之積氣也起於驚恐憂思所生也若
驚恐則傷神心蔵神也憂思則傷志腎蔵志也神志傷
動氣積於腎而氣下上遊走如㹠之賁故曰賁㹠其氣
乘心若心中踊踊如車所驚如人所恐五蔵不定食飲
輒嘔氣滿胷中狂癡不定妄言妄見此驚恐賁㹠之狀
也若氣滿支心心下煩亂不欲聞人聲休作有時乍差
乍劇吸吸短氣手足厥逆内煩結痛温温欲嘔此憂思
賁㹠之狀也診其脈來祝祝(一云觸祝)者病賁㹠也腎脈微
急沉厥賁㹠也其足不收不得前後(出第十三卷中)
小品黃帝問金冶子曰驚為病如奔㹠其病奈何金冶
子對曰驚為奔㹠心中踊踊如事所驚如人所恐五蔵
不定食飲輙嘔氣滿胷中狂癡欲走閉眼謬言開眼妄
語或張面目不相取與衆師不知呼有所負賁㹠湯主
之黃帝曰善黃帝問金冶子曰憂思賁㹠何以别之金
冶子對曰憂思賁㹠者氣滿支心心下煩亂不欲聞人
之聲發作有時乍差乍劇吸吸短氣手足厥逆内煩結
痛温温欲嘔衆師不知呼有觸忤奔㹠湯主之黃帝曰
善
師曰病如奔㹠者氣從少腹起上衝喉咽發作欲死復
還生皆從驚恐得之腎間有膿故也(范汪同)
師曰病有奔㹠有吐膿有驚怖有火邪此四部病者皆
從驚發得之火邪者桂枝加龍骨牡蠣湯主之若新亡
財為縣官所捕迫從驚恐者療用䲭頭鉛□(千金翼有飛鴻鉛丹)
(丸主癲癎□瘲此意相近鉛&KR0008;一云角為馬桃末即羚羊角)復餘物未定(未定者上作方未成)
所言奔㹠者病人氣息逆喘迫上如㹠奔走之狀奔㹠
湯主之
又療卒傷損食下則覺胷中偏痛慄慄然水漿下亦爾
問病與相應急作此方
麥門冬(一升去心)人參(二兩)桂心(二兩)甘草(一兩炙)
生李根(一斤細剉之)
右五味㕮咀以水一斗煮取三升分三服(范汪同)
又奔㹠湯療虛勞五蔵氣乏損遊氣歸上上走時若羣
㹠相逐憧憧時氣來便自如坐驚夢精光竭不澤陰痿
上引少腹急痛面乍熱赤色喜怒無常耳聾目視無精
光方
葛根(八兩乾者)生李根(切一升)人參(三兩)半夏(一升洗)
芍藥(三兩)當歸(二兩)桂心(五兩)生薑(二斤)
甘草(二兩炙)
右九味切以水二斗煮得五升温服八合日三不知
稍增至一升日三忌羊肉餳生葱海藻菘菜等(出第十一)
(卷中)
肘後療卒厥逆上氣氣支兩脅心下痛滿淹淹欲絶此
謂奔豚病從卒驚怖憂迫得之氣從下上上衝心胷臍
間築築發動有時不療殺人方
甘草(二兩炙)人參(二兩)吳茱萸(一升)生薑(一斤)
半夏(一升)桂心(三兩)
右六味切以水一斗煮取三升分三服此藥須預畜
得病便急合服之(千金方桂五兩甘草三兩張文仲同)
賁㹠氣衝心胷方四首
廣濟賁㹠氣在心吸吸短氣不欲聞人語聲心下煩亂
不安發作有時四肢煩疼手足逆冷方
李根白皮(八兩)半夏(七兩洗)乾薑(四兩)茯苓(三兩)
人參(二兩)甘草(二兩炙)附子(一兩炮)桂心(四兩)
右八味切以水一斗煮取三升絞去滓分三服别相
去如人行六七里忌生冷羊肉餳海藻菘菜油膩醋
物生葱粘食(范汪同)
又療賁豚氣在胷心迫滿支脇方
生薑(一斤)半夏(四兩)桂心(三兩)人參(二兩)
甘草(二兩炙)吳茱萸(一兩)
右六味切以水一斗煮取三升絞去滓分温三服服
别相去如人行六七里忌生葱熱麫羊肉餳粘食海
藻菘菜(范汪同並出第四卷中)
集驗賁㹠茯苓湯療短氣五蔵不足寒氣厥逆腹脹滿
氣賁走衝胷膈發作氣欲絶不識人氣力羸瘦少腹起
騰踊如㹠子走上走下馳往馳來寒熱拘引陰器手足
逆冷或煩熱者方
茯苓(四兩)生葛(八兩)甘草(二兩炙)生薑(五兩)
半夏(一升湯洗)人參(三兩)當歸(二兩)芎藭(二兩)
李根白皮(切片)
右九味切以水一斗二升煮取五升服一升日三夜
二服忌羊肉餳海藻菘菜酢物等
又療賁㹠氣上衝胷腹痛往來寒食賁㹠湯方
甘草(二兩炙)芎藭(二兩)當歸(二兩)半夏(四兩湯洗)
黃芩(三兩)生葛(五兩)芍藥(三兩)生薑(四兩)
甘李根(白皮切一升)
右九味切以水二斗煮取五升去滓温服一升日三
夜二服忌海藻菘菜羊肉餳等(並出第四卷中)
雜療奔㹠氣及結氣方六首
深師療憂勞寒熱愁思及飲食隔塞虛勞内傷五蔵絶
傷奔氣不能還下心中悸動不安七氣湯方
桔梗(二兩)人參(三兩一方二兩)芍藥(三兩)茱萸(七合)
黃芩(二兩一方三兩)桂心(二兩一方三兩)枳實(五枚炙)橘皮(三兩)
乾薑(三兩一方一兩)乾地黃(三兩一方二兩)半夏(三兩洗一)
(方一升)甘草(三兩一方二兩炙)
右十二味切以水一斗煮取三升去滓分三服忌海
藻菘菜羊肉餳生葱猪肉蕪荑等(千金無桂心橘皮桔梗有厚朴栝蔞)
(蜀椒)
集驗療賁㹠氣從下上者湯方
生葛(五兩)半夏(五兩洗)黃芩(二兩)桂心(二兩)
芍藥(三兩)人參(二兩)生薑(五兩)
甘李根白皮(五兩切)
右八味切以水一斗五升煮取五升去滓温分為五
服日三夜二服忌羊肉餳生葱(出第四卷中)
小品牡蠣賁㹠湯療賁豚氣從少腹起憧胷手足逆冷
方
牡蠣(三兩熬)桂心(八兩)甘草(三兩炙)李根白皮
(一斤切)
右四味切以水一斗七升煮取李根皮得七升去滓
内餘藥再煮取三升分服五合日三夜再忌生葱海
藻菘菜(范汪同)
又療手足逆冷胷滿氣促從臍左右起鬱冐者奔㹠湯
方
甘草(四兩炙)葛根(一斤)黃芩(三兩)栝蔞(二兩)
桂心(二兩)人參(二兩)芎藭(一兩)李根白皮
(一斤切)
右八味切以水一斗五升煮取五升去滓温服一升
日三夜再忌海藻菘菜生葱(范汪同)
又方桐君說
伏出雞卵殼中白皮梨木灰麻黃(去節)
紫菀(各等分)
右四味擣下篩作丸散隨宜酒服十丸如梧子散者
方寸匕療三十年喉中結氣欬逆立差也亦可水煮
為湯以意分之(經心錄同並出第一卷中)
千金奔氣湯主火氣上奔胷膈中諸病每發時迫滿短
氣不得卧劇者便悁欲死腹中冷濕氣腸鳴相逐成結
氣方
桂心(五兩)生薑(一斤)人參(三兩)半夏(一升洗)
吳茱萸(一升)甘草(三兩炙)
右六味切以水一升煮取三升去滓分為四服忌羊
肉餳生葱海藻菘菜(出第十七卷中)
灸奔㹠法
千金療奔㹠腹腫法
灸章門一名長平二穴在大横外直臍季肋端百
壯
又主奔㹠衝心不得息
灸中極一名王泉在臍下四寸五十壯
又主奔㹠上下腹中與腰相引痛者法
灸中府二穴在雲門下一寸乳上三肋間動脈是
百壯一云百五十壯
又主奔㹠上下者法
灸四滿夾丹田旁相去三寸七壯
又主奔㹠法
灸氣海在臍下一寸半百壯
又法
灸關元在臍下三寸五十壯亦可百壯(並出第十七卷中)
外臺秘要方卷十二
