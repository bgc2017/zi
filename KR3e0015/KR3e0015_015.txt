外臺秘要方卷十一
唐王燾撰
消渴方一十七首
病源夫消渴者渴而不小便是也由少服五石諸丸散
積久經年石勢結於腎中使人下焦虚熱及至年衰血
氣減少不能制于石石勢獨盛則腎為之燥故引水而
不小便也其病變者多發癰疽此坐熱氣留於經絡經
絡不利血氣壅澀故成癰膿也診其脉數大者生細小
浮者死又沉小者生實牢大者死有病口甘者名為何
何以得之此五氣之溢也名曰脾癉夫五味入於口藏
於胃脾為之行其精氣溢在於脾令人口甘此肥美之
所發也此人必數食甘美而多肥肥令人内熱甘者令
人中滿故其氣上溢為消渴也厥隂之為病消渴氣上
衝心中疼熱飢不欲食甚者則欲吐下之不肯止養生
法云人睡卧勿張口久成消渴及失血也赤松子云卧
閉目不息十二通治飲食不消其湯熨鍼石别有正方
補養宣導今附於後法云解衣倓卧伸腰腹少腹五息
止引腎去消渴利隂陽解衣者使無罜礙倓卧者無外
想使氣易行伸腰者使腎無逼蹙䐜者大努使氣滿少
腹者攝腹牽氣使五息即止之引腎者引水來咽喉潤
上部去消渴枯槁病利隂陽者饒氣力也(出第五卷通按後條古人)
(喜石宜消渴今服石者少何有此症緣酒多令中頗三焦熱藏腑燥亦致消渴不必皆由服石也但治法同)
千金論曰夫消渴者凡積久飲酒無有不成消渴病者
然則大寒凝海而酒不凍明其酒性酷熱物無以加脯
炙鹽鹹此味酒客多嗜不離其口三觴之後制不由已
飲噉無度咀嚼鮓醬不擇酸鹹積年長夜酣興不懈遂
使三焦猛熱五藏乾燥木石猶且焦枯在人何能不渴
療之愈否屬在病者若能如方節愼旬月而瘳不自愛
惜死不旋踵方書醫藥寔多有效其如不愼者何其所
愼者有三一飲酒二房室三鹹食及麪能愼此者雖不
服藥而自可無他不知此者縱有金丹亦不可救深思
慎之深思慎之凡消渴之人愈與未愈常須慮患大癰
何者消渴之人必於大骨節間忽發癰疽而卒所以戒
在大癰也當預備癰藥以防之宜服麥門冬丸除腸胃
熱實兼消渴方
麥門冬(八分去心)茯苓(八分堅白者)黃連(八分)石膏(八分碎)
萎蕤(八分)人參(六分)龍膽(六分)黃芩(六分)
升麻(四分)栝樓(十分)枳實(五分炙)生薑屑(十分)
地骨皮(六分)茅根(切一升)粟米(三合)
右十五味以水六升煮茅根及粟米令爛餘十三味
搗末蜜和丸如梧子以前茅根粟米汁作飲服十丸
日二若渴則與此飲至足大麻亦得忌豬肉酢物
又栝樓湯方
栝樓(五兩切)麥門冬(汁三升)生薑(五兩切)茅根(切三升)
蘆根(切二升)
右五味以水一斗煮取三升分為三服忌如藥法
又胃腑實熱引飲常渴茯苓湯洩熱止渴方
茯苓(五兩一作茯神)栝樓(五兩)知母(四兩)小麥(二升)
麥門冬(五兩去心)大棗(二十枚去核)生地黃(六兩)萎蕤(四兩)
淡竹葉(三升)
右九味切以水三斗先煮小麥竹葉取九升去滓内
諸藥煮取四升分四服不問早晩隨渴即進非但正
治胃渴通治渴病熱即服之忌蕪荑酢物
又豬肚丸療消渴方
豬肚(一枚治如食法)黃連(五兩去毛)栝樓(四兩)麥門冬(四兩)
(去心)知母(四兩)茯神(四兩)梁米(五兩)
右七味𢷬為散内肚中線縫安置甑中蒸之極爛熟
接熱及藥木臼中𢷬可堪丸若硬乾少蜜和丸如梧
子飲汁下三十丸日再服漸加至四五十丸渴即服
之(翼同)
又栝樓散方
栝樓(八分)麥門冬(六分去心)甘草(六分炙)鉛丹(八分)
右四味𢷬為散以漿水服方寸匕日三服忌海藻菘
菜(一方有茯苓六分)
又黃茋湯方
黃茋(三兩)茯神(三兩)栝樓(三兩)甘草(三兩炙)
麥門冬(三兩去心)乾地黃(五兩)
右六味切以水八升煮取二升半分三服忌蕪荑酢
物海藻菘菜日進一劑服十劑訖服丸藥後腎消門
中宣補丸是
又方
取七家井索近桶口結處燒作灰
右一味以井華水服之不過三服
又方
飲䜴汁任性多少差止
又方
濃煮竹根汁飲之取差止(肘後同)
又方
煮青梁米汁飲之差止(肘後同)
又消渴隂脉絶胃反吐食方
茯苓(八兩)澤瀉(四兩)白术(三兩)生薑(三兩)
桂心(三兩)甘草(一兩炙)
右六味切以水一斗煮小麥三升取五升去滓内茯
苓等煮取二升半一服八合日再(翼同)
又方
取屋上瓦三十年者破如雀頭三大升以東流水
兩石煮取二斗
乾地黃(八兩)生薑(八兩)橘皮(三兩)甘草(三兩炙)
人參(三兩)黃芪(三兩)桂心(二兩)遠志(三兩去心)
當歸(二兩)芍藥(二兩)大棗(二十枚擘)白术(八兩)
右十二味切内瓦汁中煮取三升分温四服單瓦汁
亦佳(一方無甘草)
又療熱病後虚熱渴四肢煩疼方
葛根(一斤)人參(一兩)甘草(一兩炙)竹葉(一把)
右四味切以水一斗五升煮取五升渴則飲一升日
三夜二忌海藻菘菜
又虚熱渴無不效填骨煎方
茯苓(三兩)兔絲子(三兩)山茱萸(三兩)當歸(三兩)
大豆黃卷(一升)石葦(二兩去毛)牛膝(三兩)巴戟天(三兩)
麥門冬(三兩去心)天門冬(五兩去心)五味子(三兩)人參(二兩)
遠志(三兩去心)桂心(二兩)附子(二兩炮)石斛(三兩)
右十六味先𢷬篩别取生地黃十斤生栝樓十斤舂
絞取汁於火上煎之減半便作數分内藥并下白蜜
二升牛髓一升微火煎之令如糜食如雞子黃大日
三亦可飲服之佳忌酢物鯉魚生葱豬肉冷水(一方有肉)
(蓯蓉四兩)
又方
桃膠如彈丸含之咽津甚佳(本方療渴小便利復非淋)
又方
蠟如雞子大酢一升煮兩沸適寒温頓服之(本方療渴)
(小便利復非淋通按小便利而且長不比淋症之滴瀝也故曰復非淋)
又方
水和栝樓散服方寸匕亦可蜜丸如梧子服三十
丸日再服無所忌(並出第二十一卷中)
近效極要消渴方二首
近效極要論消渴舊來以為難療古方有黃連湯牛膽
丸為勝亦不能好差自作此方以來服者皆差服多者
即吐水豈有更渴之理
又療消渴麥門冬丸方
麥門冬(五兩去心)乾地黃(三兩)蜀升麻(五兩)黃芩(五兩)
栝樓(七兩)苦參(八兩)人參(三兩)黃連(五兩)
黃蘗(五兩)
右九味末之以牛乳和衆手捻作丸子曝乾以飲服
二十丸日二加至五六十丸忌蕪荑豬肉冷水
又方
黃連(五兩)苦參(一斤)知母(五兩)栝樓(二兩)
麥門冬(五兩去心)牡蠣粉(五兩熬)人參(五兩)黃茋(五兩)
乾地黃(五兩)
右九味末之以牛乳丸清漿服二十丸日二服加至
五十丸忌豬肉冷水蕪荑
近效極要熱中小便多漸瘦方四首
近效極要論熱中雖能食多小便多漸消瘦方
地骨皮(切一升)麥門冬(三兩去心)黃連(二兩)小麥(八合)
人參(一兩)
右五味切以水九升煮取三升八合去滓分為三服
間食服之如不能多服分作四五服亦得忌豬肉
又方
人參(五兩)麥門冬(八分去心)牡蠣粉(八分)乾地黃(十分)
知母(八分)苦參(二十分)黃連(八分)栝樓(八分)
右八味末之以生牛乳為丸如梧子清漿服十五丸
日再加至四十丸食後服忌蕪荑豬肉冷水
又療小便多或不禁方
兔絲子(二兩)蒲黃(三兩)黃連(三兩)硝石(三兩)
肉蓯蓉(二兩)
右五味兼雞䏶胵中黃皮三兩為散服服方寸匕日
三服如行五里久又一服未有不差者忌豬肉(千金名九)
(房散)
又療小便數多不足日便一二斗或如血色方
麥門冬(八兩去心)蒺藜子(三兩)甘草(一兩炙)乾薑(四兩炮)
桂心(二兩)乾地黃(八兩)續斷(二兩)
右七味切以水一斗煮取二升五合分為三服忌海
藻菘菜生葱蕪荑(古今錄驗療腎消脚瘦細小便數赤色似血虚冷者)
渴利虚經脉澀成癰膿方一十一首
病源夫渴利者隨飲小便是也由少服乳石石熱盛時
房室過度致令腎氣虚耗下焦生熱熱則腎燥腎燥則
渴然腎虚又不能傳制水液故隨飲小便也其病變多
發癰疽以其内熱而小便利故也小便利則津液竭津
液竭則經絡澀經絡澀則榮衛不行榮衛不行則熱氣
留滯故成癰膿也(出第五卷中)
千金療下焦虚熱注脾胃從脾注肺好渴利方
小麥(一升)竹葉(三升)麥門冬(四兩去心)茯苓(四兩)
甘草(三兩炙)大棗(三十枚去核)生薑(五兩)栝樓(五兩)
地骨皮(一升)
右九味切先以水三斗煮小麥取一斗去滓澄清取
八升去上沫取七升煮藥取三升分三服忌海藻菘
菜酢物
又療渴利虚熱引飲不止消熱止渴茯神湯方
茯神(四兩)石膏(八兩碎)地骨皮(一升)竹葉(三升)
栝樓(五兩)萎蕤(四兩)麥門冬(二升去心)知母(四兩)
生地黃(一升)宿薑(四兩)
右十味切以水一斗二升下大棗三十枚擘并藥煮
取四升分為四服忌蕪荑
又消渴利方
生栝樓根(三十斤)
右一味切以水一石煮取一斗半去滓以牛脂五合
煎取水盡以煖酒先食後服如雞子大日三服
又方
葵根五升盤大兩束切
右一味以水五升煮取三升宿不食平旦一服三升
又療渴小便利復非淋方
榆白皮二斤(去黑皮切)
右一味以水一斗煮取五升一服三合日三服
又方
小豆藿一把𢷬取汁頓服日三(肘後文仲同)
又渴利方
栝樓粉和雞子日曝乾更𢷬水服方寸匕日三丸
服亦得
又療虚熱四體羸瘦渴熱不止茯神消渴補虚煮散方
茯神(四兩)石斛(八兩)栝樓(五兩)甘草(三兩炙)
五味子(三兩)蓯蓉(四兩)知母(三兩)黃連(八兩)
丹參(五兩)人參(三兩)當歸(三兩)小麥(三升)
萎蕤(四兩)
右十三味擣篩為散取三寸匕以水三升煮取一升
絹袋貯煮之日再一煮為一服忌豬肉醋物海藻菘
菜(出第二十一卷中)
崔氏療消渴瘦中焦熱渴方
苦參(一大斤)黃連(六分)栝樓(五兩)知母(五兩)
牡蠣粉(五兩)麥門冬(五兩去心)
右六味各𢷬篩為散以牛乳和併手捻為丸如梧子
大曝乾日再服飽食訖以漿水下之服二十丸如微
利減十丸如食熱麫酒等即加服五丸忌豬肉(出第三卷)
(中)
廣濟療脾胃中虚熱消渴小便數骨肉日漸消瘦方
麥門冬(十二分去心)苦參(八分)栝樓(八分)
知母(八分)茯神(八分)土瓜根(八分)甘草(六分炙)
人參(六分)
右八味𢷬篩蜜和丸每食少時煮蘆根大麥飲服如
梧子二十丸日再漸加至三十丸忌海藻菘菜豬肉
大酢(一方有黃連十二分出第一卷中)
肘後療消渴肌膚羸瘦或虚熱轉筋不能自止小便數
方
栝樓(六分)黃連(六分)漢防已(六分)鉛丹(六分研)
右四味𢷬篩為散每食後取酢一合水二合和服方
寸匕日三服當強飲水須臾惡水不復飲矣(陶氏廣濟文仲)
(同千金翼同分兩小别出第十卷中)
消渴口乾燥方三首
廣濟療口乾數飲水腰脚弱膝冷小便數用心力即煩
悶徤忘方
麥門冬(十二分去心)牛膝(六分)龍骨(八分)
土瓜根(八分)狗脊(六分)茯神(六分)人參(六分)
黃連(十分)牡蠣(六分熬碎)山茱萸(八分)兔絲子(十二)
(分酒漬一宿)鹿茸(八分炙)
右十二味𢷬篩為末蜜和丸每服食後煮麥飲服如
梧子二十丸日二服漸加至三十丸忌生菜熱麫豬
牛肉蒜粘食陳臭酢物等
又療消渴口苦舌乾方
麥門冬(五兩去心)茅根(一升)栝樓(三兩切)烏梅(十顆去核)
小麥(三合)竹茹(一升)
右六味以水九升煮取三升去滓細細含咽分為四
五服忌熱麫炙肉(並出第一卷中)
千金口含酸棗丸療口乾方
酸棗(一升五合去核)石榴子(五合乾之)葛根(三兩)烏梅(五十顆去)
(核)麥門冬(四兩去心)茯苓(三兩半)覆盤子(三兩)
桂心(三兩六銖)石蜜(四兩半)栝樓(三兩半)
右十味𢷬篩蜜和為丸含如酸棗許大不限晝夜常
令口中有津液出為佳忌大酢生葱(翼同出第二十一卷中)
消中消渴腎消方八首
病源内消病者不渴而小便多是也由少服五石熱結
於腎内熱之所作也所以服石之人小便利者石性歸
腎腎得石則實實則消水漿故利利多則不得潤養五
藏藏衰則生諸病焉由腎盛之時不惜真氣恣意快情
數使虚耗石熱孤盛則作消中故不渴而小便多也(出第)
(五卷中)
千金論曰夫内消之為病當由熱中所作也小便多於
所飲令人虚極短氣又内消者食物皆消作小便而又
不渴正觀十年梓州刺史李文博先服白石英久忽然
房道強盛經月餘漸患渴經數日小便大利日夜百行
以來百方療之漸以增劇四體羸惙不能起止精神惚
恍口舌乾焦而卒此病雖稀甚可畏也利時脉沉細微
弱服枸把湯即效若恐不能長愈服鉛丹散立效其間
將服除熱宣補丸枸杞湯方
枸把枝葉(一斤)栝樓根(三兩)石膏(三兩)黃連(三兩)
甘草(二兩炙)
右五味切以水一斗煮取三升去滓分温五服日三
夜二服困重者多合渴即飲之忌海藻菘菜猪肉
又鉛丹散主消渴止小便數兼消中悉主之方
鉛丹(二分熬别研入)栝樓根(十分)甘草(十分炙)澤瀉(五分)
胡粉(二分熬研入)石膏(五分研)白石脂(五分研入)赤石脂(五分)
右八味𢷬研為散水服方寸匕日三服少壮人一匕
半患一年者服之一日差二年者二日差渴甚者夜
二服若腹中痛者減之丸服亦佳一服十丸以差為
度不要傷多令人腹痛此方用之如神已用經今三
十餘載矣忌海藻菘菜文仲云腹中痛者宜漿水飲
汁下之亦得又備急云不宜酒下用麥汁下之亦得
丸服者服十丸日再服合一劑救數人得愈古今錄
驗云服此藥了經三兩日宜爛煮羊肝肚空腹喫之
或作羹亦得宜湯飲食之候小便得鹹苦即宜服後
花蓯蓉丸兼煮散將息
又療腎消渴小便數宣補丸方
黃茋(三兩)栝樓(三兩)麥門冬(三兩去心)茯神(三兩)
人參(三兩)甘草(三兩炙)黃連(三兩)知母(三兩)
乾地黃(六兩)石膏(六兩研)兔絲(三兩)肉蓯蓉(四兩)
右十二味末之以牛膽汁三合共蜜和丸梧子大以
茅根汁服三十丸日漸加至五十丸一名茯神丸(集驗)
(同)
又療腎氣不足虚損消渴小便數腰痛宜服腎瀝湯方
羊腎一具(去脂膜切)遠志(二兩去心)人參(二兩)
澤瀉(二兩)乾地黃(二兩)桂心(二兩)當歸(二兩)
龍骨(二兩)甘草(二兩炙)麥門冬(一升去心)五味子(五合)
茯苓(一兩)芎藭(二兩)黃芩(一兩)生薑(六兩)
大棗(二十枚)
右十六味切以水一斗五升煮羊腎取一斗二升内
藥取三升分三服忌海藻菘菜生葱酢物蕪荑(集驗同)
又阿膠湯療久虚熱小便利而多或服石散人虚熱多
由汗出當風取冷患脚氣喜發動兼消渴腎消脉細弱
服此即立減方
阿膠(三兩)乾薑(二兩)麻子(一升)遠志(四兩去心)
附子(一兩炮)人參(一兩)甘草(三兩炙)
右七味切以水七升煮取二升半去滓内膠令烊分
三服說云小便利多白日夜數十行至一石令五日
服之甚良忌海藻菘菜豬肉冷水
又腎消夜尿七八升方
鹿角(一具炙令焦)
右一味𢷬篩酒服方寸匕漸漸加至一匕半
又黃茋湯主消中虚勞少氣小便數方
黃茋(二兩)芍藥(二兩)生薑(二兩)當歸(二兩)
桂心(二兩)甘草(二兩)大棗(三十枚)麥門冬(一兩)
(去心)乾地黃(一兩)黃芩(一兩)
右十味切以水一斗煮取三升去滓空腹溫分三服
忌海藻菘菜生葱蕪荑
古今錄驗論消渴病有三一渴而飲水多小便數有脂
似麩片甜者皆是消渴病也二喫食多不甚渴小便少
似有油而數者此是消中病也三渴飲水不能多但腿
腫脚先瘦小隂痿弱數小便者此是腎消病也特忌房
勞若消渴者倍黃連消中者倍栝樓腎消者加芒硝六
分服前件鉛丹丸得小便鹹苦如常後恐虚憊者並宜
服此花蓯蓉丸方
花蓯蓉(八分)澤瀉(四分)五味子(四分)紫巴戟天
(四分去心)地骨皮(四分)磁石(六分研水淘去赤汁乾之研入)
人參(六分)赤石脂(六分研入)韭子(五分熬)龍骨(五分研入)
甘草(五分炙)牡丹皮(五分)乾地黃(十分)禹餘粮(三分)
(研入)桑螵蛸(三十枚炙)栝樓(四分)
右十六味𢷬篩蜜和丸如梧子以牛乳空腹下二十
丸日再服忌海藻菘菜胡荽蕪荑等物
又服前丸渴多者不問食前後服煮散方
桑根白皮(六分)薏苡仁(六分)通草(四分)紫蘇莖葉
(四分)五味子(六分)覆盤子(八分)枸把子(八分)
乾地黃(九分)茯苓(十二分)菝葜(十二分)黃茋(二分)
右十一味𢷬以馬尾羅篩之分為五貼每貼用水一
升八合煎取七合去滓温服忌酢物蕪荑(出第二十六卷中)
睡中尿牀不自覺方六首
病源夫人有於眠睡中不覺尿出者是其禀質隂氣偏
盛陽氣偏虚則膀胱腎氣俱冷不能温制於水則小便
多或不禁而遺尿膀胱足太陽也為腎之腑腎者足少
隂也為藏與膀胱合俱主水凡人之隂陽日入陽氣盡
則隂受氣至夜半隂陽大會氣交則卧睡小便者水液
之餘也從膀胱入於胞為小便夜卧則陽氣衰伏不能
制於隂所以隂氣獨發水下不禁故於睡眠而不覺尿
牀也(出第十四卷中)
肘後療少小睡中遺尿不自覺方
取鵲巢中蓐燒水服一錢匕即差(文仲方千金同)
又方
雄雞肝桂心
右二味等分𢷬丸服如小豆一枚日三服
又方
雄雞屎白(熬)桂心
右二味等分末酒服方寸匕日二亦可除桂心
又方
礬石(燒令汁盡)牡蠣(熬)
右二味等分末之以粟米粥飲服方寸匕日三
又方
雄雞喉嚨及矢白䏶胵裹黃皮燒末麥粥清盡服
之亦可以赤雞翅燒末酒服三指撮日三
又方
薔薇根隨多少剉𢷬以酒飲之(並出第二卷中)
渴後小便多恐生諸瘡方二首
病源渴利之病隨飲小便也此謂服石之人房室過度
腎氣虚耗故也下焦生熱熱則腎燥腎燥則渴然腎虚
又不能制水故小便利也其渴利雖差熱猶未盡發於
皮膚皮膚先有風濕濕熱相摶所以生瘡也(出第五卷中)
近效恐腎虚熱渴小便多除風濕理石毒止小便去皮
膚瘡調中方
升麻(四分)玄參(五分)甘草(四分炙)知母(五分)
茯苓(三分)牡蠣(六分)漏蘆(五分)枳實(六分炙)
菝葜(四分)黃連(六分)
右十味𢷬篩飲汁服方寸匕日再服以差為度忌豬
肉海藻菘菜酢物
又方
栝樓(八分)茯苓(八分)玄參(四分)枳實(六分炙)
苦參(三分)甘草(三分炙)橘皮(三分)
右七味𢷬篩每空腹以漿水服方寸匕日再服忌海
藻大酢菘菜
渴後恐成水病方三首
病源五藏六腑皆有津液若腑藏因虚實而生熱者熱
氣在内則津液竭少故渴也夫渴數飲其人必眩背寒
而嘔者因利虚故也診其脉心脉滑甚為善渴其久病
變或發癰疽或為水病(出第五卷中)
近效渴後數飲嘔逆虚羸恐成癰疽水病方
茯苓(五分)栝樓(六分)升麻(四分)麥門冬(六分)
(去心)桑根白皮(八分)橘皮(三分)
右六味𢷬為散清水服一方寸匕日再服忌酢物
又方
人參(三分)豬苓(三分)通草(五分)黃連(六分)
麥門冬(八分去心)栝樓(八分)
右六味𢷬為散漿水送方寸匕日再服以差為度忌
豬肉冷水生冷等物
又若已覺津液竭身浮氣如水病者方
漢防已(六分)豬苓(六分)栝樓(八分)茯苓(四分)
桑根白皮(十二分)白术(三分)杏仁(六分去皮)
(尖熬)郁李仁(六分)葶藶子(十二分熬紫色)
右九味𢷬篩蜜和丸如梧子空腹漿水服三十丸日
一服腫消小便快下為度忌酢物桃李雀肉等
又葶藶丸療消渴成水病浮腫方
甜葶藶(隔紙炒)栝樓仁杏仁(去皮尖雙仁麩炒黃)
漢防已(各一兩)
右四味為末蜜丸𢷬二三百杵如梧子大服三十丸
食前茯苓煎湯送下日三四服
又瞿麥湯療消渴欲成水氣面目并足脛浮腫小便不
利方
瞿麥穗澤瀉滑石(各兩半)防已(三分)
黃芩大黃(各一分)桑螵蛸(炒十四枚)
右七味切每服三錢匕水三升煮一升去滓空心温
服良久再服
虚勞小便白濁如脂方四首
病源此由勞傷於腎腎氣虚冷故也腎主水而關竅在
隂隂為尿便之道胞冷腎損故小便白而如脂或如麩
片也(出第四卷中)
崔氏飲水不知休小便中如脂舌乾渴方
黃連(五兩)栝樓(五兩)
右二味𢷬末以生地黃汁和丸併手丸每食後牛乳
下五十丸日再服之忌猪肉
近效消渴肝肺熱焦枯消瘦或寒熱口乾日夜飲水小
便如脂不止欲死方
水飛鐵粉(三兩絶燥者别研入)雞膍胵(五枚隂乾末入)
牡蠣(二兩熬别研如粉入)黃連(三兩)
右四味𢷬篩三五度鍊蜜和丸飲汁下如梧子大五
十丸重者不過食時輕者手下差勿傳忌猪肉
又主消渴口乾方
黃連䜴(曝令乾)
右二味一處𢷬令成丸食後飲服四十丸日再丸稍
大如常藥丸常服有效忌猪肉
又消渴能飲水小便甜有如脂麩片日夜六七十起方
冬瓜(一枚)黃連(十兩)
右截瓜頭去穰入黃連末火中煨之候黃連熟布絞
取汁一服一大盞日再服但服兩三枚瓜以差為度
一方云以瓜汁和黃連末和如梧子大以瓜汁空肚
下三十丸日再服不差增丸數忌猪肉冷水
經驗用大牡蠣不計多少以臘日端午日將黃泥褁煆
通赤放冷取出為末用活鯽魚煎湯調下一錢
強中生諸病方六首
病源夫強中病者莖長興盛不痿精液自出是也由少
服五石石熱住於腎中下焦虚熱少壮之時血氣尚豐
能制於石及至年衰血氣減少腎虚不能制精液也若
精液竭則諸病生矣(出第五卷中)
千金論曰夫人生放恣者衆盛壮之時不自慎惜快情
縱慾極意房中稍至年長腎氣虚竭百病滋生又年少
慮不能房多服石散真氣既盡石氣孤立唯有虚耗脣
口乾焦精液自洩或小便赤黃大便乾實或渴而且利
日夜一石以來或渴而不利或不渴而利所食之物皆
作小便此皆由房室不節之所致也又強中之病者莖
長興盛不痿精液自出也消渴之後即作癰疽皆由石
熱凡如此等宜服猪腎薺苨湯制腎中石熱又將服白
鴨通丸便差
猪腎薺苨湯方
猪腎一具(去脂膜)大豆(一升)薺苨(三兩)
人參(二兩)茯神(二兩)磁石(二兩碎)知母(二兩)
葛根(二兩)黃芩(二兩)栝樓(二兩)甘草(二兩炙)
石膏(三兩)
右十二味切以水一斗五升先煮猪腎大豆取一斗
以下去滓内諸藥煎取三升去滓分温三服渴乃飲
之下焦熱者輙合一劑病勢漸歇即停忌海藻菘菜
酢物
又平人夏月喜渴者由心王也心王便汗出汗出則腎
中虚燥故令渴而小便少也冬月不汗出故小便多而
數也此皆是平人之候名曰腎渴但小便利而不飲水
者名腎實也經曰腎實則消消者不渴而利是也所以
服石之人其於小便利者石性歸腎腎得石則實實則
能消水漿故利利多則不能潤養五藏藏衰則生諸病
也張仲景曰若熱結中焦則為堅熱也熱結下焦則為
溺血亦令人淋閑不通明知不必悉患小便利信矣内
有熱氣者則喜渴也除其熱則止渴兼虚者須除熱而
兼宜補虚則病愈
又療嶺南山瘴氣兼風熱毒氣入腎中變成寒熱脚弱
虚滿而渴方
黃連(不限多少)生栝樓(汁)生地黃(汁)羊乳(無即用牛)
(乳及人乳亦得)
右四味取三般汁乳和黃連末任多少衆手捻為丸
如梧子大麥飲服三十丸漸加至四十丸五十丸日
三服輕者三日愈重者五日愈若藥苦難服即煮麥
飲汁下亦得文仲云黃連丸一名羊乳丸肘後同忌
猪肉蕪荑
又療消渴浮萍丸方
浮萍栝樓根(等分)
右二味𢷬篩以人乳汁和為丸如梧子麥飲服二十
丸日三服三年病三日差(肘後文仲同主虚熱甚佳)
又療面黃咽中乾燥手足俱黃短氣脉如連珠除熱止
渴利補養地黃丸方
生地黃汁(二升)生栝樓汁(二升)生羊脂(三升牛脂亦得)
好蜜(四升)黃連末(一斤)
右五味𢷬合銀鍋中熬成煎可丸如梧子飲汁送五
丸日三服加至十丸若苦冷而渴差即令别服温藥
忌猪肉蕪荑(肘後同)
又療渴小便數散方
知母(六分)栝樓(一斤)茯苓(四分)鉛丹(一分)
雞䏶胵中黃皮(十四枚)
右五味為散飲服方寸匕日三禁酒生菜肉差後去
鉛丹以蜜和之以麥飲長服勿絶良忌酢物(肘後同)
消渴不宜鍼灸方一十首
千金論曰凡消渴病經百日以上者不得灸刺灸刺則
於瘡上漏膿水不歇遂成癰疽羸瘦而死亦忌有所誤
傷皮肉若作鍼孔許大瘡者所飲之水皆於瘡中變成
膿水而出若水出不止者必死慎之慎之初得消渴者
可依後方灸刺之為佳孫氏云消渴病百日外既不許
鍼刺所飲之水皆化為膿水不止者皆死特須慎之又
云仍不得誤傷皮肉若有小瘡亦云致死既今亦得消
渴且未免飲水水入瘡即損人今初得日豈得令其灸
刺致此誤傷之禍輙將未順其理且取百日以上為能
未悟初灸之說故不錄灸刺凡灸刺則外脱其氣消渴
皆是宣疾灸刺特不相宜唯脚氣宜即灸之是以不取
炙宂者耳又有人患消渴小便多而數發在於春經一
夏專服栝樓及䜴汁得其力渴漸差然小便猶數甚晝
夜二十餘行常至三四升極差不減二升也轉久便止
漸食肥膩日就羸瘦脣口乾燥吸吸少氣不得多語心
煩熱兩脚酸食乃兼倍於常而不為氣力者然此病皆
由虚熱所為耳療法栝樓汁可長服以除熱牛乳杏酪
善於補此法最有益(出第二十一卷中)
文仲療消渴熱中加減六物丸方
栝樓根(八分)麥門冬(六分去心)知母(五分)人參(四分)
苦參(四分)土瓜根(四分)
右藥𢷬篩以牛膽和為丸如小豆服二十丸日三服
麥粥汁下未知稍加至三十丸咽乾者加麥門冬舌
乾加知母脅下滿加人參小便難加苦參小便數加
土瓜根隨患加之一分(肘後同)
又黃連丸主消渴方
黃連(一斤去毛)生地黃(十斤)
右二味𢷬絞地黃取汁漬黃連出曝之燥復内之令
汁盡乾𢷬之下篩蜜和丸如梧子服二十丸日三服
亦可散以酒服方寸匕日三服盡更令作即差止忌
猪肉蕪荑(肘後集驗千金廣濟同並出第八卷中)
千金栝樓粉散療消渴秘方
深掘大栝樓根厚削皮至白處
右一味寸切以水浸一日一易經五日出取爛𢷬破
之以絹袋盛擺之一如出粉法水服方寸匕日三四
亦可作粉粥乳酪中食之不限多少取差止(出第二十一卷)
(中)
肘後主消渴方
秋麻子一升以水三升煮三四沸取汁飲之無限
不過五升差(文仲同出第二卷中)
廣濟療消渴兼氣散方
栝樓(三兩)石膏(三兩研)甘草(三兩)甘皮(二兩)
右四味𢷬篩為散食後煮大麥飲服方寸匕日二夜
一服漸加至二匕忌熱麪海藻菘菜
又療消渴麥門冬湯方
蘆根(切二升)苧根(切二升)石膏(六分碎)生薑(五兩)
栝樓(五兩)小麥(二升)生麥門冬(二升去心)
右七味切以水二斗煮取六升去滓一服一升渴即
任意飲未差更作(並出第一卷中)
崔氏療患熱消渴常服有驗方
䜴心(三兩以酸醋拌蒸乾如此者三熬令微黃)黃連(三兩)
右二味𢷬篩訖以蜜和為丸日再空腹服二十五丸
食後又服二十丸又取烏梅十顆以水二小升煎之
數沸取湯下前件丸藥如無烏梅以小麥子二升煮
取汁亦得
又方
黃連(一升去毛)麥門冬(五兩去心)
右二味𢷬篩以生地黃汁栝樓根汁牛乳各三合和
頓為丸如梧子一服二十五丸飲下日再服漸漸加
至三十丸若不頓為丸經宿即不相著也消渴及小
便多並是虚熱但冷將息即差前件三方(崔氏本方中此處更)
(有一方用栝樓黃連者故云前件三方)並是冷補空腹服恐少腹下冷
常喫少許食服之大好忌猪肉蕪荑
又療消渴無比方
土瓜根(八兩)苦參粉(三兩)黃連(五兩去毛)鹿茸(三兩炙)
栝樓(三兩)雄雞腸(三具)牡蠣(五兩熬)白石脂(三兩)
(研)甘草(三兩炙)黃茋(三兩)桑螵蛸(三十)
(枚炙)白龍骨(五兩研)雞䏶胵黃皮(三十具熬)
右一十三味𢷬篩為散一服六方寸匕日再服夜一
服以後藥下之
竹根(十兩)麥門冬(四兩去心)石膏(四兩)甘李根白
皮(三兩)
右四味以水一斗二升煮取三升五合以下前件散
藥如難服可取此藥汁和丸一服六十丸仍還用此
藥汁下之忌猪肉海藻菘菜(並出第四卷中)
千金加減巴郡太守奏三黃丸療男子五勞七傷酒渴
不生肌肉婦人帶下手足寒熱者方
春三月黃芩(四兩)大黃(三兩炒)黃連(四兩)
夏三月黃芩(六兩)大黃(一兩炒)黃連(七兩炒)
秋三月黃芩(六兩)大黃(二兩)黃連(三兩)
冬三月黃芩(三兩)大黃(五兩)黃連(二兩炒)
右三味隨時合𢷬下篩以蜜和為丸如大豆服五丸
日三不知稍增七丸服一月病愈久服走及奔馬近
常試驗忌猪肉(出第二十一卷中)
卒消渴小便多太數方八首
肘後卒消渴小便多方
多作竹瀝飲之恣口數日差忌麪炙肉(通按恣口者謂多飲)
(竹瀝非恣食也)
又方
酒煎黃蘗汁取性飲之(通按性飲者若人性畏冷即少飲也)
又方
熬胡麻令變色研淘取汁飲半合日可三四服不
過五升即差
又療日飲水一斛者方
桑根白皮新掘入地三尺者佳炙令黃黑色切以
水煮之無多少但令濃隨意飲之無多少亦可内
少粟米勿與鹽(集驗云宜熱飲之)
又小便卒太數復非淋一日數十過令人瘦方
未中水猪脂如雞子一枚炙承取肥汁盡服之不
過三劑差
又方
羊肺一具作羹内少肉和鹽䜴如食法任意進之
不過三具差(千金同)
又方
䜴一升内於鹽中綿褁之以白礬好者半斤置綿
上令蒸之三斗米許時即下白礬得消入䜴中出
暴乾𢷬末服方寸匕
又小便數猪肚黃連丸方
猪肚(一枚洗去脂膜)黃連末(三斤)内猪肚中蒸之一石米熟
即出之曝乾𢷬丸如梧子服三十丸日再服漸漸
加之以差為度忌猪肉(出第二卷中)
近效祠部李郎中消渴方一首
論曰消渴者原其發動此則腎虚所致每發即小便至
甜醫者多不知其疾所以古方論亦闕而不言今略陳
其要按洪範稼穡作甘以物理推之淋餳醋酒作脯法
須臾即皆能甜也足明人食之後滋味皆甜流在膀胱
若腰腎氣盛則上蒸精氣氣則下入骨髓其次以為脂
膏其次為血肉也其餘别為小便故小便色黃血之餘
也騷氣者五藏之氣鹹潤者則下味也腰腎既虚冷則
不能蒸於上榖氣則盡下為小便者也故甘味不變其
色清冷則肌膚枯槁也猶如乳母榖氣上洩皆為乳汁
消渴疾者下洩為小便此皆精氣不實於内則便羸瘦
也又肺為五藏之華蓋若下有暖氣蒸即肺潤若下冷
極即陽氣不能昇故肺乾則熱故周易有否卦乾上坤
下陽阻隂而不降隂無陽而不昇上下不交故成否也
譬如釡中有水以火煖之其釡若以板蓋之則煖氣上
騰故板能潤也若無火力水氣則不上此板終不可得
潤也火力者則為腰腎強盛也常須暖將息其水氣即
為食氣食氣若得煖氣即潤上而易消下亦免乾渴也
是故張仲景云宜服此八味腎氣丸並不食冷物及飲冷
水今亦不復論此頻得效故錄正方於後耳凡此疾與脚
氣雖同為腎虚所致其脚氣始發於二三月盛於五六月
衰於七八月凡消渴始發於七八月盛於十一月十二月
衰於二月三月其故何也夫脚氣者擁疾也消渴者宣疾
也春夏陽氣上故擁疾發即宣疾愈也秋冬陽氣下故宣
疾發即擁疾愈也審此二者疾可理也又宜食者每間五
六日空腹一食餅以精羊肉及黃雌雞為臛此可温也若
取下氣不食肉菜食者宜煮牛膝韭蔓菁又宜食雞子馬
肉此物微擁亦可療宣疾也擁之過度便發脚氣猶如善
為政者寬以濟猛猛以濟寬隨事制度使寬猛得所定之
於心口不能言也又庸醫或令喫栝樓粉往往經服之都
無一效又每至椹熟之時取爛美者水淘去浮者飡之下
候心胷間氣為度此亦甚佳生牛乳煖如人體渴即細細
呷之亦佳張仲景云足太陽者是膀胱之經也膀胱者是
腎之腑也而小便數此為氣盛氣盛則消榖大便硬衰則
為消渴也男子消渴飲一斗水小便亦得一斗宜八味
腎氣丸主之
神方消渴人宜常服之
乾地黃(八兩)薯蕷(四兩)茯苓(三兩)山茱萸(五兩)
澤瀉(四兩)牡丹皮(三兩)附子(三兩炮)桂心(三兩)
右藥𢷬篩蜜和丸如梧子大酒下十丸少少加以知
為度忌猪肉冷水蕪荑胡荽酢物生葱(范汪小品深師古今錄驗)
(必效文仲方等並同)
先服八味腎氣丸訖後服此藥壓之方
黃連(二十分)苦參粉(十分)乾地黃(十分)知母(七分)
牡蠣(八分)麥門冬(十二分去心)栝樓(七分一方無餘並同)
右七味𢷬篩牛乳和為丸如梧子大併手作丸曝乾
油袋盛用漿水或牛乳下日再服二十丸一方服十
五丸患重者渴差後更服一年以來此病特慎麞鹿
肉須慎酒炙肉鹹物喫索餅五日一頓細切精羊肉
勿著脂飽食喫羊肉須著桑根白皮食一方云差後
須服此丸一載以上即永絶根源此病特忌房室熱
麪并乾脯一切熱肉粳米飯李子等若覺熱渴加至
二十五丸亦得定後還依前減其方神效無比餘並
準前方忌猪肉蕪荑
將息禁忌論一首
夫人雖嘗服餌而不知養性之術亦難以長生養性之
道不欲飽食便卧亦不宜終日久坐皆損壽也人欲小
勞但莫久勞疲極也亦不可強所不能堪耳人不得每
夜食食畢即須行步令稍暢而坐卧若食氣未消而傷
風或醉卧當成積聚百疾或多霍亂令人暴吐又食欲
得少而數不欲頓而多多即難消也能善養性者皆先
候腹空積饑乃食先渴後飲不欲觸熱而飲飲酒傷多
即速吐之為佳亦不可當風卧及得扇之皆令人病也
才不逮而思之傷也悲哀憔悴傷也力所不勝而舉之
傷也凡人冬不欲極温夏不欲窮凉亦不欲霧露星月
下卧大寒大熱大風皆不用觸冐之五味入口不欲偏多
偏多則損人腑藏故曰酸多即傷脾苦多即傷肺辛多
即傷肝鹹多即傷心甘多即傷腎此是五行自然之理
又傷初即不覺久乃損夀耳夫喫生肉鱠必須日午前
即良二味之中其鱠尤腥而冷也午後隂陽交錯人腹
中亦順天時不成癥積亦能霍亂矣夫人至酉戍時後
不要喫飯若冬月夜長性熱者須少食仍須温軟喫訖
須摇動令食消散即不能成脚氣凡衝熱有汗不用洗
手面及漱口令人五藏乾枯少津液又冬夏月不用枕
冷物石鐵尤損人木枕亦損人縱不損人及少年之時
即眼暗也(通按此條雖附消渴後不单言消渴也凡病與不病人俱宜遵之後魚肉菜米豆等倣此)
叙魚肉等一十五件
羊肉甚補虚患風及脚氣不用喫偶食即生薑和煮又
猪肉兔肉鶉肉牛肉驢馬肉大鯉鮎魚河肫等並禁不
可食之鹿肉微冷少喫麞肉温不可炙喫令人消渴久
喫炙肉令人血不行野雞春月以後不堪喫鯽魚長六
七寸以上並益人仍不要生喫生乾脯不可喫不消化
為蟲
叙菜等二十二件
凡冬瓜食之下氣惟脚氣相宜令人寒中不可多喫能
下積年藥力甚損人久服令人虚壊筋骨萵苣令人寒
中久食節骨頭生冷水令人髮鬢白蘭香胡荽芸臺三
物不益人也甘菊枸把菜發丹石少喫即温多即冷紫
蘇薄荷荏葉水蘇温中益人苜蓿白蒿牛蒡地黃苖甚
益人長喫苜蓿雖微冷益人堪久服凡菜皆取熟喫不
可生喫損人薤雖葷不同五辛温中補筋骨可食葱調
諸候但少喫無妨多食令人虚冷韭從二月以後青稍
長煮喫甚補至四月上旬止不可食從七月二十日後
即漸堪喫至九月後冷兼有土氣蘿葡消食下痰澼甚
宜人生熟喫俱善斜蒿不甚益人亦無損蔓菁作虀令
黃堪喫芥發熱動風傷筋骨蒜傷血損藥不可食葵性
滑夏不堪食冬曝乾熟時煮用蘿葡作虀下之利大小
腸醋鹹並傷筋骨尤須節之不可縱性
叙米豆等九件(茶酒附之)(通按少喫任意猶云小任意喫也)
白米甚益人小豆菉豆白豆並動氣仍下津液少喫任
意大豆甚下氣益人久服令人身重蕎麥不可食小麥
麪喫之令人動熱不可頻飡之大麥麫甚益人性小冷
發癖氣粳米性寒南中温温茶不可多喫熱温煮桑代之
酒有熱毒漬地黃丹參大豆即得飲之(以上遂是祠部方法亦一家秘)
(寳也)
外臺秘要卷十一
