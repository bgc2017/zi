外臺秘要方卷十七
唐王燾撰
素女經四季補益方七首
素女經黃帝問素女曰男子受氣陰陽俱等男子行陽
常先病耳目本其所好陰痿不起氣力衰弱不能強健
敢問療之道素女曰帝之所問衆人同有陰陽為身各
皆由婦人夭年損夀男性節操故不能專心貪女色犯
之竭力七傷之情不可不思常能審慎長生之道也其
為疾病宜以藥療之今所說犯者七第一之忌日月晦
朔上下弦望六丁之日以合陰陽傷子之精令人臨敵
不戰時時獨起小便赤黃精空自出夭夀喪身第二之
忌雷電風雨陰陽晦瞑振動天地日月無精光以合陰
陽生子令狂癲或有聾盲瘖瘂失神或多忘誤心意不
安忽常喜驚恐悲憂不樂第三之忌新飽食飲榖力未
行太倉内實五藏防響以合陰陽六腑損傷小便當赤
或白或黃腰脊疼痛頭項寄彊或身體浮腫心腹脹滿
毁形夭夀天道之常第四之忌新小便精氣微弱榮氣
不固衛氣未散以合陰陽令人虛乏陰陽氣閉絶食無
味腹脹滿結怫鬱不安忘誤或喜怒無常狀如癲發第
五之忌作事步行身體勞榮氣不定衛氣未散以合陰
陽藏氣相干令人氣乏喘息為難脣口乾燥身體流汗
榖不消化心腹脹滿百處酸疼起卧不安第六之忌新
息沐浴頭身髮濕舉重作事流汗如雨以合陰陽風冷
必傷少腹急痛腰脊疼彊四肢酸疼五藏防響上攻頭
面或生漏瀝第七之忌共女語話玉莖盛彊以合陰陽
不將禮防氣腠理開莖中痛傷外動肌體内損腑藏結
髮塞耳目視&KR1129;&KR1129;心中怵惕恍惚喜忘如杵舂膈欬逆
上氣内絶傷中女絶痿弱身可不防犯此七篇形證已
彰天生神藥療之有方
黃帝問高陽負曰吾知素女明知經脉藏腑虛盈男子
五勞七傷婦人陰陽隔閉漏下赤白或絶産無子男子
受氣陰陽同等其病緣由因何而起故欲問之請為具
說對曰深哉問也男子五勞六極七傷病皆有元本由
狀帝曰善哉七傷之病幸願悉說對曰一曰陰汗二曰
陰衰三曰精清四曰精少五曰陰下濕癢六曰小便數
少七曰陰痿行事不遂病形如是此謂七傷黃帝曰七
傷如是療之柰何對曰有四時神藥名曰茯苓春秋冬
夏療隨病形冷加熱藥温以冷漿風加風藥色脉診評
隨病加藥悉如本經春三月宜以更生丸(更生者茯苓也)療男
子五勞七傷陰衰消小嚢下生瘡腰背疼痛不得俛仰
兩膝臏冷時時熱癢或時浮腫難以行步目風淚出遠
視&KR1129;&KR1129;欬逆上氣身體痿黃遶臍弦急痛及膀胱小便
尿血莖痛損傷時有遺瀝汗衣赤黃或夢驚恐口乾舌
彊渴欲飲水得食不常或氣力不足時時氣逆坐犯七
忌以成勞傷此藥主之甚驗方
茯苓四分(若不消食三分加一)菖蒲四分(若耳聾三分加一)
山茱萸四分(若身癢三分加一)括樓根四分(若熱渴三分加一)
莵絲子四分(若痿洩二分加一)牛膝四分(若機關不利加一倍)
赤石脂四分(若内傷三分加一)乾地黃七分(若煩熱三分加一)
細辛四分(若目&KR1129;&KR1129;三分加一)防風四分(若風邪三分加一)
薯蕷四分(若陰濕癢三分加一)續斷四分(若有痔加一倍)
蛇牀子四分(若少氣三分加一)柏實四分(若少力加一倍)
巴戟天四分(若痿弱三分加一)天雄四分(炮若有風三分加一)
遠志皮四分(驚恐不安三分加一)石斛四分(若體疼加一倍)
杜仲四分(若絶陽腰痛三分加一)蓯蓉四分(若冷痿加一倍)
右二十味𢷬篩蜜和丸如梧桐子先食服三丸日三
不知漸增以知為度亦可散服以清粥飲服方寸匕
七日知十日愈三十日餘氣平長服老而更少忌豬
羊肉餳冷水生菜蕪荑等物
又黃帝問曰夏三月以何方藥幸得具聞對曰宜以補
腎茯苓丸療男子内虛不能食飲忽忽喜忘悲憂不樂
恚怒無常或身體浮腫小便赤黃精泄淋瀝痛絞膀胱
脛疼冷痺伸不得行渴欲飲水心腹脹滿皆犯七忌上
已具記當療之法隨病度量方用如左
茯苓(二兩食不消加一倍)附子(二兩炮有風三分加一)
山茱萸(三兩身癢三分加一)杜仲(二兩腰痛三分加一)
牡丹(二兩腹中遊氣三分加一)澤瀉(三兩有水氣三分加一)
薯蕷(三兩頭風加一倍)桂心(六兩顔色不足三分加一)
細辛(三兩目視&KR1129;&KR1129;三分加一)石斛(二兩陰濕癢三分加一)
蓯蓉(三兩身痿三分加一)黃芪(四兩體疼三分加一)
右十二味𢷬篩蜜和丸如梧桐子先食服七丸日二
服忌生葱生菜豬肉冷水大酢胡荽等物
又黃帝問曰春夏之療已聞良驗秋三月以何方藥對
曰宜以補腎茯苓丸療男子腎虛冷五藏内傷風冷所
苦令人身體濕痒足行失顧不自覺省或食飲失味目
視&KR1129;&KR1129;身偏拘急腰脊痛彊不能食飲日漸羸瘦胸心
懊悶欬逆上氣轉側須人起則扶舁鍼灸服藥療之小
折或乘馬觸風或因房室不自將護飲食不量用力過
度或口乾舌燥或流涎出口或夢窹精便自出或尿血
尿有瀝淋陰下痒濕心驚動悸少腹偏急四肢酸疼氣
息噓吸身體浮腫氣逆胷脅醫不能識妄加餘療方用
如左
茯苓(三兩)防風(二兩)桂心(二兩)白术(二兩)
細辛(二兩)山茱萸(二兩)薯蕷(二兩)澤瀉(二兩)
附子(二兩炮)乾地黃(二兩)紫菀(二兩)牛膝(三兩)
芍藥(二兩)丹參(二兩)黃芪(二兩)沙參(二兩)
蓯蓉(二兩)乾薑(二兩)玄參(二兩)人參(二兩)
苦參(二兩)獨活(二兩)
右二十二味𢷬篩蜜和丸如梧桐子食前服五丸臨
時以酒飲下之忌酢物生葱桃李雀肉生菜豬肉蕪
荑等
又黃帝問曰春夏秋皆有良方冬三月復以何方治之
對曰宜以垂命茯苓丸療男子五勞七傷兩目&KR1129;&KR1129;得
風淚出頭項寄彊不得迴展心腹脹滿上支胷脅下引
腰脊表裏疼痛不得喘息飲食欬逆面目痿黃小便淋
瀝清精自出陰痿不起臨事不對足脛酸疼或五心煩
熱身體浮腫盜汗流離四肢拘攣或緩或急夢窹驚恐
呼吸短氣口乾舌燥狀如消渴忽忽喜忘或悲憂嗚咽
此藥主之補諸絶令人肥壯彊健氣力倍常飲食百病
除愈方
茯苓(二兩)白术(二兩)澤瀉(二兩)牡蒙(二兩)
桂心(二兩)牡蠣(二兩熬)牡荆子(二兩)著蕷(二兩)
杜仲(二兩)天雄(二兩炮)人參(二兩)石長生(二兩)
附子(二兩)乾薑(二兩)莵絲子(二兩)巴戟天(二兩)
蓯蓉(二兩)山茱萸(二兩)甘草(二兩炙)天門冬(二兩去心)
右二十味𢷬篩以蜜和丸如梧桐子先食服五丸酒
飲皆得忌海藻菘菜鯉魚生葱豬肉酢等物
又黃帝問曰四時之藥具已聞之此藥四時通服得不
對曰有四時之散名茯苓散不避寒暑但能久服長生
延年老而更壯方用如左
茯苓鍾乳(研)雲母粉石斛
菖蒲柏子仁莵絲子續斷
杜仲天門冬(去心)牛膝五味子
澤瀉遠志(去心)甘菊花蛇床子
薯蕷山茱萸天雄(炮)石韋(去毛)
乾地黃蓯蓉(並等分)
右二十二味𢷬篩為散以酒服方寸匕日再二十日
知三十日病悉愈百日以上體氣康彊長服八十九
十老公還如童子忌酢物羊肉餳鯉魚豬肉蕪荑等
高陽負曰凡經方神仙所造服之療病具已論訖如是
所擬說從開闢以來無病不治無生不救也(並出古今錄驗二十)
(五卷中)
五勞六極七傷方一十首
病源夫虛勞者五勞六極七傷是也五勞者一曰志勞
二曰思勞三曰心勞四曰憂勞五曰瘦勞又有五勞肺
勞者短氣而面腫鼻不聞香臭肝勞者面目乾黑口苦
精神不守恐畏不能獨卧目視不明心勞者忽忽喜忘
大便苦難或時鴨溏口内生瘡脾勞者舌本苦直不得
咽唾腎勞者背難以俛仰小便不利色赤黃而有餘瀝
莖内痛陰濕嚢生瘡少腹急滿也六極者一曰氣極令
人内虛五藏不足邪氣多正氣少不欲言二曰血極令
人無顔色眉髮墮落忽忽喜忘三曰筋極令人數轉筋
十指爪甲皆痛苦倦不能久立四曰骨極令人痠削齒
苦痛手足煩疼不可以立不欲行動五曰肌極令人羸
瘦無潤澤飲食不生肌膚六曰精極令人少氣噏噏然
内虛五藏氣不足髮毛落悲傷喜忘七傷者一曰陰寒
二曰陰痿三曰裏急四曰精連連五曰精少陰下濕六
曰精液清七曰小便苦數臨事不舉又一曰大飽傷脾
脾傷善噫欲卧面黃二曰大怒氣逆傷肝肝傷少血目
暗三曰彊力舉重久坐濕地傷腎腎傷少精腰背痛厥
逆下冷四曰形寒寒飲傷肺肺傷少氣欬嗽鼻鳴五曰
憂愁思慮傷心心傷苦驚喜忘善怒六曰風雨寒暑傷
形形傷髮落肌膚枯天七曰大恐懼不節傷志志傷恍
惚不樂男子平人脉大為勞極虛亦為勞男子勞之為
病其脉浮大手足煩春夏劇秋冬差陰寒精自出痠削
診寸口脉浮而遲浮即為虛遲即為勞遲即衛氣不足
浮即榮氣竭脉直上者逆虛也脉澀無陽是腎氣少寸
關澀無血氣逆冷是大虛脉浮微緩皆為虛緩而大者
勞也脉微濡相薄為五勞微弱相薄虛損為七傷其湯
熨鍼石别有正方補養宣導今附於後養生方導引法
云唯欲嘿氣養神閉氣使極吐氣使微又不得多言語
大喚呼令神勞損亦云不可泣淚及多唾洟此皆為損
液漏津使喉澀大渴又云雞鳴時扣齒三十六下訖䑛
口脣漱舌聊上齒表咽之三過殺蟲補虛勞令人彊壯
又云兩手拓兩頰手不動摟肚肘使急腰内亦然住定
放兩肘頭向外肘髆腰氣散盡勢大悶始起來去七通
去肘臂之勞又云兩足跟相對坐上兩足指相向外扒
兩膝頭柱席兩向外扒使急始長舒兩手兩向取勢一
一皆急三七去五勞腰脊膝疼傷冷脾痺又云跪一足
坐上兩手䏶内捲足努踹向下身外扒一時取勢向心
來去二七左右亦然去五勞足臂疼悶膝冷陰冷又云
坐抱兩膝下去三里二寸急抱向身極勢足兩向身起
欲似胡牀住勢還坐上下來去二七去腰足臂内虛勞
膀胱冷又云外轉兩脚平蹹向陰端急蹙將兩手捧膝
頭兩向極勢捺之二七畢身側兩向取勢二七前後努
腰去心勞痔病膝頭冷調和未損盡時須言語不瞋喜
偏跏兩手抱膝頭努膝向外身手膝各兩極勢挽之三
七左右亦然頭須左右仰扒去背急臂勞又云兩足相
蹹令足掌合也蹙足極勢兩手長舒掌相向腦項之後
兼至髆相挽向頭髆手向席來去七仰手七合手七始
兩手角上極勢腰正足不動去五勞七傷臍下冷煖不
和數用之常和調適又云一足蹹地一足屈膝兩手抱
犢鼻下急挽向身極勢左右換易四七去五勞三里氣
不下又蛇行氣曲卧以正身復起踞閉目隨氣所在不
息少食裁通腸服氣為食以䑛為漿春出冬藏不財不
養以治五勞七傷又云蝦蟆行氣正動摇兩臂不息十
二通以治五勞七傷水腫之病又云外轉兩足十徧引
去心腹諸勞内轉兩足十徧引去心五息止去身一切
諸勞疾疹(出第三卷中)
廣濟療五勞七傷六極八風十二痺消渴心下積聚使
人身體潤服之多情性補益養精方
生乾地黃(十二分)天門冬(十分去心)乾薑(六分)莵絲(十分酒漬)
(二宿焙乾别𢷬)石斛(八分)當歸(六分)白术(六分)
甘草(八分炙)肉蓯蓉(七分)芍藥(六分)人參(八分)
玄參(六分)麥門冬(十分去心)大黃(八分)防風(六分)
杏仁(八分去皮尖熬)麻子仁(八分)地骨皮(六分)椒(三分去目汗)
牛膝(六分)紫菀(六分)茯苓(八分)
右二十二味𢷬篩蜜和丸如梧子空腹酒下二十丸
日再服漸加至三十丸忌鯉魚海藻菘菜桃李雀肉
大酢蕪荑等
崔氏腎瀝湯療五勞六極八風十二痺補諸不足方
豬腎(一具去脂膜)附子(四分炮)芎藭(四分)牡丹(四分)
桂心(四分)茯苓(八分)乾地黃(六分)人參(四分)
桑螵蛸(八分炙)磁石(八分研如粉)牡荆子(八分)當歸(四分)
黃芪(八分)菖蒲(八分)
右十四味切以水一斗七升煮腎取一斗一升去腎
内藥煎取四升分四服忌羊肉餳冷水酢生葱蕪荑
胡荽(古今錄驗同)
又治丈夫五勞七傷百病無不補之乾漆散方
乾漆(八兩熬令斷烟)蓯蓉(八兩)石斛(八分)枸把子(一升)
乾地黃(十兩)遠志皮(五兩)續斷(五兩)莵絲子(五兩)
天雄(三兩炮)桂心(三兩)
右十味𢷬篩為散每旦服一匕暮一匕酒飲皆得忌
豬肉生葱蕪荑冷水
又七味乾漆散方(韋都水服不踰月光悅倍常療虛羸無比)
乾漆(三兩熬煙斷)乾地黃(八兩)芍藥(一兩)蓯蓉(二兩)
五味子(二兩)食茱萸(四兩)枸杞子(四兩)
右藥𢷬篩為散酒服方寸匕漸加至二匕日二服以
知為度忌蕪荑
又五落散主五勞六極七傷八不足裏急胷脅脹滿背
痛頭眩四肢重腰膂彊環臍腹痛小便或難或數劇者
大便去血歙歙少氣手足煩熱卧不能舉起起行不能
久立有病若此名曰内極或生愁憂恐怖生熱或飽食
飲酒房室自極陽氣虛竭耳鳴消渴甚則手足浮腫逆
害飲食名曰内消五勞七傷視病所苦加其藥方
大黃(六分)麥門冬(七分去心)栝樓(五分)白薇(七分)
甘草(五分炙)當歸(十分)乾地黃(七分)山茱萸(七分)
桑螵蛸(七分炙)石斛(九分六安者)茯苓(五分)桂心(三分)
鐡屑(三分研)厚朴(三分炙)吳茱萸(二分)
右十五味合𢷬篩以白蜜一斤棗膏一斤當蒸之以
温湯浸之和&KR1566;(疎有切)前藥令如乾飲狀藥悉成又别
取牛膝五兩肉蓯蓉六兩附子三兩炮三物合𢷬下
篩内諸藥和令相得以酒服之方寸匕日三不知稍
增之長肌肉補不足久服益氣力若少氣力加石斛
消渴加括樓止痛結煩裏急加芍藥腹中痛下濃血
加厚朴四兩炙四肢酸疼加當歸歙歙少氣加天門
冬白薇一名五若散忌海藻菘菜生葱蕪荑酢物鯉
魚等(通按音搜沃也又淘米聲)
又落腎散一名腎著散療腰背痛少腹攣急尿難自汗
出耳聾陰痿脚冷皆其病候方
羊腎(一雙作脯炙燥)磁石(六分研)天門冬(五分去心)人參(二分)
防風(三分)天雄(三分炮)龍骨(五分)茯苓(一分)
續斷(七分)肉蓯蓉(五分)玄參(三分)乾地黃(四分)
桑白皮(三分)白膠(五分炙)乾漆(五分熬)
右十五味下篩空腹以大麥飲下二方寸匕日五六
服忌鯉魚豬肉冷水蕪荑酢等物
又枸把酒療五内邪氣消渴風濕下胷脅間氣頭痛堅
筋骨彊陰利大小腸填骨髓長肌肉破除結氣五勞七
傷去胃中宿食利耳目鼻衂吐血内濕風疰補中逐水
破積瘀膿惡血石淋長髮傷寒瘴氣煩躁滿悶虛勞喘
吸逐熱破血及脚氣腫痺方
用米(一石為一劑黍糯竝得計常釀酒米一石用麯一斗此加五升彌佳其麯唯須上好者末之)
枸把(三十斤去赤皮半寸剉之以水一石浸之三日煮取五升汁)
生地黃(二十斤洗去土細切共米同炊之)
秋麻子(三斗微熬細粉蒸氣出以枸把湯淋取汁)豆豉(二斗以枸杞湯煮取汁)
右四味地黃一味共米同蒸之三物藥汁總合得五
斗分半漬米饙半及麴和釀飯如人肌温總和一酘
盖甕口經二七日壓取封泥復經七日初一度釀用
麻子二斗多即恐令人頭痛服酒慎蕪荑生冷陳宿
猪犬鷄魚麫䔉油膩白酒房室等服經一二七日將
息病退(並出第八卷中)
千金五勞六極七傷虛損何謂五勞五藏病六極六腑
病七傷表裏受病凡遠思彊慮傷人憂恚悲哀傷人喜
樂過差傷人忿怒不解傷人汲汲所願傷人慼慼所患
傷人寒温失節傷人故曰五勞六極七傷也論傷甚衆
且言其七悉主一方
蓯蓉(七分)五味子(八分)地膚子(五合)續斷(五分)
蛇床子(五分)車前子(五合)莵絲子(七合)乾地黃(八分)
牡蠣(六分左顧者熬)天雄(七分炮)桑寄生(七分)韭子(五合)
天門冬(八分去心)地骨皮(八分)白石英(八分)陽起石(七分)
白龍骨(七分)
右十七味合𢷬篩以酒服方寸匕日三忌猪肉冷水
鯉魚蕪荑等(出第十九卷中)
古今錄驗淮南八公石斛萬病散療五勞七傷大風緩
急濕痺不仁甚則偏枯筋縮拘攣胷脅支滿引身彊直
或頸項腰背疼痛四肢酸煩陰痿臨事不起痒濕卧便
盜汗心腹滿急小便莖中疼痛或時便血咽乾口燥飲
食不消往來寒熱羸瘦短氣肌肉損減或無子若生男
女纔欲及人便死此皆極勞傷血氣心神不足所致藥
悉主之令人康健多子方
牛膝(二分)遠志(二分去心)續斷(二分)蛇牀子(三分)
莵絲子(三兩酒漬)蓯蓉(二分)茯苓(二分)杜仲(二分)
桂心(二分)乾薑(一分)蜀椒(一分汗)細辛(二分)
附子(二分炮)天雄(二分炮)防風(二分)乾地黃(二分)
白术(二分)萆薢(二分)石斛(二分)雲母粉(二分)
菊花(二分)菖蒲(二分)
右二十二味隨病倍其分𢷬篩為散先食以酒服方
寸匕日三以知為度神良忌猪羊肉冷水桃李雀肉
生葱生菜大酢錫等(千金有人參山芋巴戟天五味子山茱萸為二十七味)
又淮南王枕中丸療五勞六極七傷胃氣不和發於五
藏虛勞小便或難或數令人多思脾氣不和宿食熱所
為流入百脉食飲不進沉滯著中隔并來著一邊或食
不消夜服三丸方
芎藭(二兩)附子(二兩炮)桂心(二兩)甘草(二兩炙)
黃芩(二兩)芍藥(二兩)乾薑(二兩)蜀椒(二兩汗)
杏仁(四兩去皮尖熬)白术(五兩)當歸(二兩)大黃(一兩)
右十二味𢷬篩蜜和丸如梧子以酒服五丸日三忌
海藻菘菜生葱猪肉冷水桃李雀肉等(並出第二十五卷中)
雜療五勞七傷方三首
古今錄驗薯蕷丸療丈夫五勞七傷頭痛目眩手足逆
冷或煩熱有時或冷痺骨疼要髖不随食雖多不生肌
肉或少食而脹滿體澀無光澤陽氣衰絶陰氣不行此
藥能補十二經脉起發陰陽通内制外安魄定魂開三
焦破積聚厚腸胃消五藏邪氣除心内伏熱彊筋練骨
輕身明目除風去冷無所不療補益處廣常須服餌為
佳七十老人服之尚有非常力況少者乎謹具方如左
乾薯蕷(二兩)蓯蓉(四兩)牛膝(二兩)莵絲子(二兩酒漬)
杜仲(二兩)赤石脂(二兩)澤瀉(二兩)巴戟天(二兩去心)
山茱萸(二兩)茯苓(二兩)乾地黃(二兩)五味子(一兩半)
石膏(二兩研)遠志(一兩去心)柏子仁(一兩)白馬莖筋(乾之二兩炙)
右十六味𢷬篩蜜和丸如梧子以酒空腹服二十丸
至三十丸日再忌大酢蕪荑䔉陳臭物
又療五勞七傷諸虛補益及下元後用甚驗五石黃芪
丸方
黃芪(二兩)紫石英(二兩研)赤石脂(二兩)石硫黃(二兩研)
石斛(二兩)白石脂(二兩)白礬石(二兩鍊研)桂心(四兩)
烏頭(二兩炮去皮)鍊鍾乳(二兩研)芎藭(二兩)防風(二兩)
茯苓(三兩)乾薑(四兩)棗(一百枚)當歸(二兩)
細辛(三兩)人參(二兩)肉蓯蓉(二兩)附子(二兩炮)
乾地黃(二兩)芍藥(三兩)甘草(三兩炙)白术(二兩)
右二十四味草石各别𢷬篩棗蜜和丸如梧子空腹
酒下十丸日三漸加至三十丸忌海藻菘菜猪肉冷
水桃李雀肉生葱酢物蕪荑生菜(千金有羊腎羌活無白术鍾乳紫石)
(英石硫黃赤石脂白石脂礬石止十九味)
又大薯蕷丸療男子五勞七傷晨夜氣喘急内冷身重
骨節煩疼腰背彊痛引腹内羸瘦不得飲食婦人絶孕
疝瘕諸病服此藥令人肥白補虛益氣方
薯蕷(五分)大黃(六分)前胡(三分)茯苓(二分)
人參(二分)杏仁(三分熬去皮尖)當歸(十分)桔梗(二分)
防風(二分)黃芩(八分)麥門冬(八分)甘草(五分炙加二分)
五味子(四分)乾地黃(十分)棗(一百顆)芍藥(四分)
石膏(四分研)澤瀉(八分)阿膠(四分炙)白术(二分)
乾薑(四分)桂心(四分)乾漆(三分)黃芪(五分)
右二十四味𢷬篩蜜和丸如梧桐子空腹以酒下三
十丸日再忌猪肉冷水桃李雀肉海藻菘菜生葱蕪
荑(千金無防風麥門冬茯苓黃耆有天門冬大豆黃卷白歛附子張仲景方有大豆黃卷麴柴胡白歛)
(芎藭無附子黃芩石膏黃耆前胡為二十一味)
腰痛方六首
病源腎主腰脚腎經虛損風冷乘之故腰痛也又邪客
於足少陰之絡令人腰痛引少腹不可以仰息診其尺
脉沈主腰背痛寸口脉弱腰背痛尺寸俱浮直下此為
督脉腰彊痛凡腰痛有五一曰少陰少陰腎也十月萬
物陽氣皆衰是以腰痛二曰風痺風寒著腰是以腰痛
三曰腎虛役用傷腎是以腰痛四曰䐴腰墜墮傷損腰
是以腰痛五曰寢卧濕地是以腰痛其湯熨鍼石别有
正方補養宣導今附於後養生方云飲食了勿即卧久
作氣病令人腰疼痛又曰大便勿彊努令人腰疼目澀
又笑過多即腎轉動令人腰痛又云人汗出次勿企牀
懸脚久成血痺兩足重腰痛導引法云凡學將息人先
須正坐並膝頭足初坐先足指相對足跟外扒坐上少
欲安穏須兩足跟向内相對坐上足指外扒覺悶痛漸
漸舉身似欵便坐足上待共内坐相似不痛始雙豎足
跟向上坐上足指並反向外每坐常學去膀胱内冷風
膝冷足疼上氣腰疼盡自消適(出第五卷中集驗千金同)
范汪腰疼方
用鼈甲(一枚炙令黃刮削令淨潔)
右一味𢷬篩空腹以湯飲酒服方寸匕日三忌莧菜
(小品亦主䐴腰痛)
備急療腰痛方
用蒴藋葉火燎厚鋪牀上及熱卧眠上冷復易之
冬月採取根舂碎熬及熱凖上用兼療風濕冷痺
及産婦人患傷冷腰痛不得動亦用彌良
又療腰膝髀連腿脚疼酸者方
杜仲(八兩)獨活(四兩)乾地黃(四兩)當歸(四兩)
芎藭(四兩)丹參(四兩)
右六味切以絹袋盛以清酒二斗漬五宿初服二合
日再服以知為度忌蕪荑
古今錄驗寄生湯療腰痛方
桑寄生(四兩)附子(三兩炮)獨活(四兩)狗脊(五兩黑者)
桂心(四兩)杜仲(五兩)芎藭(一兩)甘草(二兩炙)
芍藥(三兩)石斛(三兩)牛膝(三兩)白术(三兩)
人參(二兩)
右十三味切以水一斗煮取三升分三服忌海藻菘
菜生葱豬肉冷水桃李雀肉等
又玄參湯療腰痛方
玄參(三兩)人參(三兩)杜仲(四兩)芍藥(四兩)
桂心(一兩)生薑(二兩)乾地黃(三兩)白术(三兩)
通草(三兩)當歸(三兩)寄生(四兩)芎藭(四兩)
防風(二兩)丹皮(二兩)獨活(二兩)
右十五味㕮咀以水一斗二升煮取三升日三夜一
服忌生葱桃李雀肉胡荽蕪荑等
又杜仲獨活湯療腰痛方
獨活(四兩)生薑(六分)麻黃(二兩)桂心(三兩)
芍藥(三兩)甘草(三兩炙)葛根(三兩)括樓子(二兩)
防風(二兩)杜仲(四兩)附子(一兩炮)杏仁(二兩去尖皮碎)
乾地黃(二兩)
右十三味切以水八升清酒二升煮取三升分三服
忌生葱菘菜海藻豬肉冷水(並出第十七卷中)
風濕腰痛方四首
病源勞傷腎氣經絡既虚或因卧濕當風而風濕乘虛
摶於腎腎經與血氣相擊而腰痛故云風濕腰痛(出第五卷)
(中)
集驗療風濕客於腰令人腰痛獨活湯方
獨活(三兩)生薑(六兩)乾地黃(五兩)芍藥(四兩)
防風(三兩)桂心(三兩)括樓(三兩)甘草(二兩炙)
麻黃(二兩去節)乾葛(三兩)
右十味切以水八升酒二升煎取三升分三服不差
重作忌海藻生葱菘菜蕪荑(此第五卷中此方比前方但無杜仲附子杏仁耳)
延年療腰痛熨法
菊花(二升)芫花(二升)羊躑躅(二升)
右三味以醋拌令濕潤分為兩劑内二布嚢中蒸之
如炊一斗米許頃適寒温隔衣熨之冷即易熨痛處
定即差(集驗范汪同一云酒拌)
又療腰痛大豆熨法
大豆六升水拌令濕炒令熱以布裹隔一重衣熨
痛處令煖氣徹冷即易之(張文仲處)
又方
取黃狗皮褁腰痛處取煖徹即定(並出第十五卷中)
腎著腰痛方二首
病源腎主腰脚腎經虛則受風冷内有積水風水相摶
浸漬於腎腎氣内著不能宣通故令腰痛其病之狀身
重腰冷腹重如帶五千錢狀如坐水中形狀如水不渴
小便自利飲食如故久久變為水病腎濕故也(出第五卷中)
古今錄驗腎著之為病其人身體重從腰以下冷如坐
水中形狀如水不渴小便自利食飲如故是其證也從
作勞汗出衣裏冷濕久之故得也腰以下冷痛腹重如
帶五千錢甘草湯方
甘草(二兩炙)乾薑(三兩炮)白术(四兩)茯苓(四兩)
右四味切以水五升煮取三升分服一升日三腰中
即温忌海藻菘菜桃李雀肉酢物(經心錄方)甘草一兩乾
薑二兩餘同(出第二十七卷中千金名腎著湯)
經心錄腎著散方
桂心(三兩)白术(四兩)茯苓(四兩)甘草(二兩炙)
澤瀉(二兩)牛膝(二兩)乾薑(二兩)杜仲(三兩)
右八味𢷬篩為散每服三方寸匕酒一升煮五六沸
去滓頓服之日三忌生葱桃李雀肉海藻菘菜酢物
(千金同出第四卷中)
腎虛腰痛方七首
小品腎虚腰痛治之方
丹皮(二分去心)萆薢(三分)白术(三分)桂心(三分)
右四味𢷬篩以酒服方寸匕日三亦可作湯服之忌
生葱胡荽桃李雀肉等(必效備急范汪同)
又療腰痛少氣陰弱寒冷小便清冷瀝滴陰下濕癢少
腹急無子息方
甘草(十四分炙)續斷(三分)麥門冬(三分)薯蕷(三分)
附子(三分炮)乾薑(二分)棘刺(四分)
右七味𢷬篩酒服方寸匕日三忌猪肉冷水海藻菘
菜(必效同竝出第五卷中一方無乾薑)
備急陶氏腎氣丸主短氣腰痛身重調中補筋脉不足
方
乾地黃(五分)續斷(五分)人參(五分)萆薢(三分)
阿膠(三分炙)
右五味𢷬篩蜜和丸如梧子大以酒下十丸加至二
十丸日再服忌蕪荑生冷(出第四卷中)
必效寄生散療腎虛腰痛方
桑寄生鹿茸(炙)杜仲
右三味各一分作散酒服方寸匕日三服
又方
鹿茸(炙)作散酒服方寸匕一味任多少為之(並出第三)
(卷中范汪亦主䐴腰痛)
古今錄驗療腰痛皆由腎氣虛弱卧冷濕地當風所得
不時差久久流入脚膝冷痺疼弱重滯或偏枯腰脚疼
攣脚重急痛獨活續斷湯方
獨活(二兩)續斷(二兩)杜仲(二兩)桂心(二兩)
防風(二兩)芎藭(三兩)牛膝(二兩)細辛(二兩)
秦芁(三兩)茯苓(三兩)人參(二兩)當歸(二兩)
芍藥(二兩白者)乾地黃(三兩)甘草(三兩炙)
右十五味切以水一斗煮取三升分三服温將息勿
取冷宜用蒴藋葉火燎厚安牀上及熱卧上冷即易
之冬月取根𢷬用事須熬之忌蕪荑生葱生菜海藻
菘菜酢物(肘後有附子無續斷甘草牛膝人參當歸止十二味)
又療男子患腰腎疼痛髀膝有風冷耳鳴食飲無味並
有冷氣方
乾地黃(四兩)茯苓(三兩)白术(二兩)澤瀉(三兩)
山茱萸(三兩)蓯蓉(二兩)五味子(三兩)桂心(二兩)
石斛(二兩)巴戟天(二兩)防風(二兩)人參(二兩)
磁石(二兩研)
右十三味𢷬篩蜜丸如梧子酒下二十丸至三十丸
日再忌桃李雀肉生葱酢物蕪荑
䐴腰痛方三首
病源䐴腰者謂卒然損傷於腰而致痛也此由損血搏
於背脊所為久不已令人氣息乏少面無顔色損腎故
也(出第五卷中)
范汪療䐴腰有血痛不可忍者方
桂心
右一味𢷬末以苦酒和塗痛處此令人喜卧可勤用
之再為必差
又療䐴腰方
生地黃
右一味𢷬絞取汁三升煎得二升内蜜一升和煎之
三五沸日服一升亦可一日盡三升以差止甚效
經心錄療䐴腰痛方
桑寄生(二兩)丹皮(二兩去心)鹿茸(二兩炙)桂心(二兩)
右四味𢷬散以酒服方寸匕日三忌生葱胡荽(范汪千金)
(同出第五卷中)
卒腰痛方七首
病源夫勞傷之人腎氣虛損而腎主腰脚其經貫腎絡
脊風邪乘虛卒入腎經故卒然而腰痛也(出第五卷中)
集驗療腰卒然痛杜仲酒方
杜仲(半斤)丹參(半斤)芎窮(五兩)桂心(四兩)
細辛(二兩)
右五味切以酒一斗浸五宿隨多少飲之延年忌生
葱生菜(經心錄同無桂心出第五卷中)
延年療腰卒痛拘急不得喘息若醉飽得之欲死者大
豆紫湯方
大豆(一升熬令焦)
右一味以好酒二升煮豆令熟隨多少飲勿至醉亦
云用酒一升(出第十五卷中)
文仲葛氏療卒腰痛不得俛仰方
正立以小竹柱地度至臍斷竹乃以度度後當背
脊灸竹上頭處随年壯灸畢藏竹勿令人知之(千金同)
又方
鹿角(長六寸燒)
右一味𢷬篩為末以酒服方寸匕陶云鹿茸尤良(小品)
(范汪同)
又方
桂心(八分)丹皮(四分去心)附子(二分炮)
右三味𢷬篩為末以酒服一刀圭日再服此主脅肋
氣痛如打者忌生葱胡荽猪肉冷水(千金同)
又方
灸脊窮骨上一寸七壯左右各一寸灸七壯差(備急同)
經心錄杜仲酒療卒腰痛方
杜仲(半斤)丹參(半斤)芎藭(五兩)
右三味切以酒一斗漬五宿隨性少少飲之即差(出第)
(四卷中)
久腰痛方二首
病源夫腰痛皆由傷腎氣所為腎虛而受於風邪風邪
停滯於腎經與血氣相擊久而不散故為久腰痛也(出第)
(五卷中)
小品療腰痛及積年痛者方
乾地黃(十分)白术(五分)乾漆(五分)桂心(八分)
甘草(五分炙)
右五味𢷬末以酒服方寸匕日三忌桃李雀肉生葱
海藻菘菜蕪荑等(范汪同)
必效療積年腰痛方
取一杖令病人端腰立杖以杖頭當臍中分以墨
點訖迴杖於背取墨點處當脊量兩口吻折中分
灸兩頭隨年壯妙
腰胯痛方二首
廣濟療臍下冷連腰胯痛食冷物即劇方
牛膝(八分)當歸(八分)黃芪(八分)芍藥(八分)
厚朴(六分炙)白术(八分)茯苓(六分)人參(六分)
橘皮(八分)訶梨勒皮(八分熬)桂心(六分)
右十一味𢷬篩蜜和丸如梧子空腹酒服二十丸加
至四十丸日再忌桃李雀肉生葱酢物
又療腹中冷氣食不消腰胯冷痛者方
㯽榔人(八分)當歸(六分)牛膝(八分)芍藥(六分)
枳實(八分炙)人參(六分)白术(八分)桂心(六分)
芎藭(六分)吳茱萸(六分)橘皮(六分)
右十一味𢷬篩蜜和丸如梧子酒下二十丸至三十
丸若飲酒衝上頭面宜煮薑棗湯下飲服亦得忌桃
李雀肉生葱(並出第四卷中)
腰脚疼痛方三首
病源腎氣不足受風邪之所為也勞傷則腎虛虛則受
於風冷風冷與真氣交爭故腰脚疼痛也(出第五卷中)
廣濟療患腰腎虛冷脚膝疼痛胸膈中風氣重聽丸方
石斛(五分)五味子(六分)牡丹皮(八分)桂心(四分)
白术(六分)丹參(六分)磁毛石(十分研)芍藥(四分)
㯽榔仁(十分)枳實(六分炙)通草(六分)細辛(四分)
右十二味𢷬篩蜜和丸如梧子空腹以酒服二十丸
漸加至三十丸日再忌生葱雀肉桃李生菜胡荽(出第)
(四卷中)
集驗秦芁散療風冷虛勞腰脚疼痛諸病悉主之方
秦芁(四分)白术(十四分)桔梗(四分)乾薑(五分)
附子(三分炮)牡蠣(熬)防風(六分)人參(四分)
茯苓(四分)椒子(二分汗)黃芩(三分)桂心(五分)
細辛(三分)甘草(三分炙)杜仲(三分)
右十五味𢷬篩為散以酒服方寸匕日再服一方加
鍾乳粉一兩亦好忌桃李雀肉生葱生菜豬肉冷水
文仲療腰髀連脚疼方
杜仲(八兩)獨活當歸芎藭
乾地黃(各四兩)丹參(五兩)
右六味切以絹袋盛上清酒二斗漬之五宿服二合
日再忌蕪荑(備急同)
腰胯疼冷方二首
廣濟療下冷腰胯肋下結氣刺痛方
當歸(六分)鼈甲(八分炙)桑耳(八分炙)禹餘糧(八分研)
白石脂(八分)芍藥(八分炙)厚朴(六分炙)吳茱萸(六分)
茯苓(六分)橘皮(六分)㯽榔仁(六分)人參(六分)
右十二味𢷬篩蜜和丸如梧子空腹以飲服二十丸
日再加至三十丸忌莧菜酢物
延年生石斛酒主風痺脚弱腰胯疼冷利關節堅筋骨
令彊健悅澤方
生石斛(三斤搥碎)牛膝(一斤)杜仲(八兩)
丹參(八兩)生地黃(切一升暴令乾)
右五味切以絹袋盛以上清酒二斗入器中漬七日
每食前温服三合日三夜一服加至六七合至一升
忌蕪荑(出第一卷中)
腰腎膿水方二首
必效療腰腎病膿水方
牛膝(六分)㯽榔仁(七枚)防己(六分)牽牛子(八分熬)
右四味𢷬篩為散空腹以酒下三錢匕以宣瀉即差
如利三五行即以醋飲止之慎生冷油膩䔉等物後
以補腎氣湯丸也
深師療腰疼下膿水方
石鹽乾薑杏仁(去尖)醬瓣(各等分)
右四味𢷬以絹褁導之六七過下膿水兼下氣妙差
止
虛勞補益方九首
深師黃芪湯療丈夫虛勞風冷少損或大病後未平復
而早縈勞腰背彊直脚中疼弱利諸不足方
黃芪(二兩)遠志(二兩去心)麥門冬(二兩去心)茯苓(二兩)
生薑(三兩)人參(三兩)甘草(三兩炙)半夏(二兩洗)
當歸(二兩)前胡(二兩)橘皮(二兩)蜀椒(一兩汗)
芍藥(二兩)烏頭(三枚炮)大棗(二十枚)桂心(二兩)
右十六味切以水一斗二升煮取三升分三服增減
量性服之忌羊肉餳海藻菘菜生葱生菜猪肉冷水
酢物等(出第三卷中千金無遠志橘皮蜀椒烏頭有細辛五味子止十四味)
千金療虚勞補養方
猪肚(一具淨洗切)白术(切一升)
右二味以水一斗煮取六升分服一升日三忌桃李
雀肉等
又方
䜴(二升蒸三斗米下)薤白(一斤切)
右二味以水七升煮取三升分三服取汗(出第十九卷中)
崔氏腎瀝湯療腎藏虚勞所傷補益方(李子豫增損)
羊腎(一具切)黃芪(二兩)乾薑(四分)當歸(二兩)
甘草(二兩炙)黃芩(二兩)遠志(二兩去心)五味子(三合)
芍藥(三兩)澤瀉(二兩)人參(二兩)茯苓(二兩)
大棗(二十枚擘)桂心(二兩)防風(二兩)麥門冬(四兩去心)
乾地黃(三兩)
右十七味切以水一斗九升先煮腎減四升即去腎
入諸藥煮取三升二合絞去滓空腹分服八合日三
忌生葱醋物海藻菘菜蕪荑等(出第八卷中)
文仲益州長史蔡淳妻禇氏所上補益方
蓯蓉桂心莵絲子(酒漬)乾漆(熬)
蛇牀子(各三兩並𢷬為末)生地黃(一斤切以上好酒一斗漬之晝)
(暴夜漬酒盡則止暴乾𢷬篩以和前藥)
右六味蜜和丸如彈丸酒飲任下二丸嚼破日三褚
云奴年七十六患腰脚服之即差顔色如三十時常
服者髓滿骨中忌生葱蕪荑(出第二十九卷中)
延年鍾乳散主補虛勞益氣力消食彊腰脚無比方
鍾乳粉(二分)防風(一分)人參(一分)細辛(半分)
桂心(二銖)乾薑(一銖)
右六味為散分作三貼每日温酒服一貼食時服進
食不用過飽亦不得饑日一服常飲酒令體中醺醺
若熱煩以冷水洗手面即定不用熱食亦不得大冷忌
生葱生菜(出第一卷中)
又單服鹿角膠主補虛勞益髓長肌悅顔色令人肥健
方
鹿角膠
右一味𢷬末以酒服方寸匕日三增至二三匕效
又枸把根釀酒療風冷虛勞方
枸杞根(切一石五斗)鹿骨(一具炙碎)
右二味以水四石煎取六斗去滓澄清麴一斗須乾
好糯米一石炊如常法造酒酒熟蜜封頭然後壓取
清酒服之除風補益悅澤人無比
古今錄驗調中湯療虛勞補益氣力方
麥門冬(半兩)乾棗(一兩)茯苓(半兩)甘草(半兩炙)
桂心(半兩)當歸(半兩)芍藥(半兩)
右七味切以水八升煮取三升去滓分服一升日三
忌生葱海藻菘菜醋物
補益虛損方七首
延年常服枸把補益延年方
春夏採苗葉如常食法秋冬採子根以九月日採
子暴乾十月採根取皮作散任服至於造酒服餌
各有常宜及羹粥為妙
又生枸杞子酒主補虚長肌肉益顔色肥健人方
枸把子(二升)
右一味以上清酒二升搦碎更添酒浸七日漉去滓
任情飲之
又生地黃煎主補虛損填骨髓長肌肉去客熱方
生地黃汁(五升)棗膏(六合)白蜜(七合)酒(一升)
犛牛酥(四合)生薑汁(三合)紫蘇子(一升研以酒一升絞取汁)
鹿角膠(四兩炙末)
右八味先煎地黃等三分減一内蜜酥以蜜調入膠
末候煎成以器盛之酒和服
又方
黃芪(三分)人參(三分)防風(二分)茯神(二分)
甘草(八分)
右五味𢷬篩為散内前煎中更鍊為丸服之大效忌
海藻菘菜酢物(張文仲同)
又生地黃煎主補虛損填骨髓長肌肉去客熱方
生地黃汁(五升)棗膏(六合)白蜜(一升)好酒(七合)
犛牛酥(三合)
右五味先煎生地黃汁如稠糖攪不停手次内棗膏
蜜鍊如糖煎成可丸如彈丸日以酒服一枚日服漸
至二枚食訖以酒送含咽並得無所忌唯禁蕪荑(蔣孝)
(璋處)
又地黃煎中加補益鎮心強志力方
鹿茸(八分炙)人參(六分)枸杞子(十二分)茯神(六分)
乾薑(三分)桂心(三分)遠志(二分去心)
右七味𢷬篩細末取前地黃煎一升内藥臼中和𢷬
令勻丸如梧子大每食前酒下三十丸日再服忌生
葱大酢(張文仲處)
又枸杞子煎方是西河女子神秘有驗千金不傳又名
神丹煎服者去萬病通知神理安五藏延年長生並主
婦人久無子冷病有能常服大益人好顔色年如十五
時方
枸杞子(三升)杏仁(一升去皮尖研)生地黃(研取汁三升)
人參(十分)茯苓(十分)天門冬(半斤𢷬汁乾者末亦得)
白蜜(五升)牛髓(一具無亦得)酥(五升)
右九味各别依法料理先煎汁等如稀餳内諸藥煎
候如神膏入水不散即成一服兩匙酒和服之忌鯉
魚酢物當合之時淨潔向善即得延年彊記益心力
用王相日合雖此日復須天晴明無風雨成滿日大
良文仲云此藥性非冷非熱除風理氣鎮心填骨髓
更於方内加白术令人能食時節既熱又非好日且
可五分中合二分多合恐酢壊服覺安穏續合不遲
忌桃李雀肉等(張文仲處出第二卷中)
虛勞羸瘦方五首
病源夫血氣者所以榮養其身也虛勞之人精髓萎竭
血氣虛弱不能充盛肌膚故羸瘦也其湯熨鍼石别有
正方補養宣導令附於後養生方云朝朝服玉泉使人
丁壯有顔色去蟲而牢齒也(玉泉者口中唾也)朝未起早漱令
滿口乃吞之輒琢齒二七遍如此者三乃止名曰練精
又云咽之三過乃止補養虛勞令人強壯(出第三卷中)
崔氏地黃酒療虛羸令人充悅益氣力輕身明目方(雍州)
(高長史得效)
生地黃(肥大者一石二斗𢷬以生布絞取汁四斗四升)杏仁(一斗去尖皮雙仁熬𢷬末)
大麻子(一斗熬𢷬末)糯米(一石暴乾)上麴(一斗五升暴乾細剉)
右五味先以地黃汁四斗四升浸麴候發炊米二斗
作飯冷暖如人肌酘麴汁中和之候飯消更炊米一
斗作飯酘如前法又取杏仁麻子末各一升二合半
和飯攪之酘麴汁中待飯消依前炊米飯一斗以杏
仁麻子末各一升二合半一如前法酘之凡如此可
八酘訖待酒發定封泥之二七日壓取清每温飲一
升漸加至二升日再服令人能食久飲之去萬病婦
人服之更佳無子者令人有子忌蕪荑
又療虛羸無比薯蕷丸方
薯蕷(二兩)蓯蓉(四兩)牛膝(二兩)莵絲子(二兩酒漬)
杜仲(二兩)五味子(十分)澤瀉(二兩)乾地黃(三兩)
巴戟天(二兩)茯神(三兩本方作茯苓)山茱萸(二兩)赤石脂(二兩)
右十二味𢷬篩以蜜和丸如梧子食前以酒下二十
丸至三十丸日再夜一服無所忌唯禁大醋蕪荑䔉
陳臭物服至七日令人健四體潤澤唇口赤手足暖
面有光澤消食身體安和音聲清明是其驗十日後
日長肌肉其藥通中入腦鼻必酸疼不可怪若欲求
大肥加燉煌石膏二兩若失性健忘加遠志一兩少
津液加柏子仁一兩一月許即充足
古今錄驗通命丸療虛勞百病七傷六極少氣羸弱不
能飲食方
茯苓(六分)甘草(六分炙)杏仁(六分去皮尖熬)牛膝(七分)
黃芩(五分)阿膠(三分炙)乾天門冬(六分去心)防風(四分)
芍藥(六分)大黃(六分)當歸(六分)乾薑(六分)
乾地黃(七分)人參(六分)桂心(三分)乾漆(四分熬)
紫菀(五分)白术(四分)蓯蓉(五分)吳茱萸(三分)
蜀椒(三分汗)石斛(三分)
右二十二味𢷬篩以棗膏蜜相拌和作丸食前服七
丸日三不知漸增以知為度病劇者夜更一服忌蕪
荑鯉魚生葱海藻菘菜桃李雀肉酢等(出第二十五卷中)
又療體虛少氣羸瘦不堪榮衛不足善驚胸膈痰冷而
客熱欲冷水飲食則心腹弦滿脾胃氣少不能消食或
時衂血方
黃芪(二兩)附子(一兩炮)大棗(十四枚)甘草(二兩炙)
蜀椒(一兩汗)生薑(六兩)芍藥(二兩)茯苓(二兩)
當歸(二兩)人參(三兩)黃芩(二兩)桂心(二兩)
右十二味切以水一斗煮取三升半去滓分五服日
三夜一適寒温忌海藻生葱菘菜猪肉冷水大酢
又療男子虛羸七傷八公散方
麥門冬(去心)石韋(去毛)五味子茯苓
莵絲子(酒漬)乾地黃桂心
右七味等分𢷬篩為散以飲服方寸匕日三後食二
十日知三十日自任意欲行百里並得益顔色久服
令人耐老輕身七十有子忌大酢生葱蕪荑(出第二十卷中)
虛勞食不生肌膚方三首
范汪療男子七傷面目黃黑飲食不生肌肉手足悁疼
少腹重急小便利方
石斛(六分)山茱萸(六分)肉蓯蓉(六分)牛膝(六分)
五味子(六分)附子(四分炮)遠志(六分去心)桂心(四分)
人參(六分)茯苓(六分)莵絲子(八分酒漬)秦芁(四分)
右十二味𢷬篩為散以酒服方寸匕日三食前服之
忌猪肉冷水生葱酢物(出第七卷中薢一方無牛膝用萆)
小品黃芪湯療虛勞胸中客熱冷癖痞滿宿食不消吐
噫脅間水氣或流飲腸鳴不生肌肉頭痛上重下輕目
視&KR1129;&KR1129;惚惚志損常躁熱卧不得安少腹急小便赤餘
瀝臨事不起陰下濕或小便白濁傷多方
黃芪(三兩)人參(一兩)芍藥(二兩)生薑(半斤)
桂肉(三兩)大棗(十四枚)當歸(一兩)甘草(一兩炙)
右八味切以水一斗煮取四升分四服有寒加厚朴
二兩忌生葱海藻菘菜(經心錄同出第三卷中)
集驗淮南五柔丸療虛勞不足飲食不生肌膚三焦不
調大便秘澀此藥和腸藏並療癖飲百病方
大黃(一斤)前胡(二兩)茯苓(一兩)細辛(一兩)
蓯蓉(一兩)半夏(一兩湯洗)當歸(一兩)葶藶子(一兩熬)
芍藥(一兩)
右九味𢷬篩蜜和𢷬萬杵丸如梧子食前以湯飲下
五丸日再服加至十丸忌生菜酢物羊肉餳等(延年崔氏)
(同出第五卷中)
長肌膚方三首
范汪大行諧散主強中益氣補力不足長養肌肉通和
百脉調利機關輕身潤澤安定五藏強識不忘方
白防己(二兩)菴䕡子(五兩)猪苓(七兩)六安石斛(二兩)
占斯(四兩一名良無極)鍾乳(五兩研)蓯蓉(七兩)麥門冬(二兩去心)
茯苓(五兩)牡丹皮(七兩)地膚子(五兩)澤瀉(二兩)
桂心(五兩)甘草(五兩炙)白术(七兩)胡麻(三升熬令香)
當歸(五兩)覆盆子(五兩)薔薇(五兩)牛膝(三兩)
八角附子(三兩炮)
右二十一味𢷬篩蜜一升生地黃汁三斤取汁合令
相和微煎以和前藥丸如梧子大暴乾以酒湯飲下
三十丸又和暴乾以作散服方匕方云作散即恐不
得丸忌猪肉冷水海藻菘菜生葱酢物胡荽桃李雀
肉等(出第七卷中鬼一方無薔薇用盖)
延年服大豆法令人長肌膚益顔色填骨髓加氣力補
虛又能嗜食瘦人服兩劑即令肥充不可識肥人不得
服之方
大豆(五升取肥好者一依作醬法料理取黃)
右一味𢷬末以絹篩之以猪肪脂好銷鍊如法去滓
以膏和豆末作團訖以油帛褁之著於磁器中收之
一服如梧子五十丸細細加至一百丸日再以酒飲
任用下之一無所禁瘦人不過兩劑即大肥服十日
已去食不知飽也秘驗神方
又甘草丸主安養五藏長肌肉調經脉下氣補脾胃益
精神令人能食彊健倍力方
甘草(四兩炙)人參(二兩)白术(二兩)芍藥(二兩)
黃芪(二兩)遠志(二兩去心)大麥蘖(二兩熬令黃)
右七味𢷬篩為散以棗膏和蜜攪調和藥令成丸食
後少時以酒或飲任下五丸如梧子漸加至七丸日
再服長服勿絶盡即更合非止一劑即停多分兩恐
難盡又壊分兩少服盡更常得新藥服忌海藻菘菜
桃李雀肉(並出第一卷中)
腎氣不足方六首
深師療腎氣不足心中悒悒而亂目視&KR1129;&KR1129;心懸少氣
陽氣不足耳聾目前如星火消疸痔一身悉痒骨中痛
少腹拘急乏氣咽乾唾如膠顔色黑補腎方
磁石(二兩研綿褁)生薑(二兩)防風(二兩)桂心(二兩)
甘草(一兩炙)五味子(二兩)附子(一兩炮)玄參(二兩)
牡丹皮(三兩)大豆(二十四枚)
右十味切以水一斗二升先於銅器中揚三百遍煮
藥取六升去滓更煎取二升八合分為三服忌海藻
菘菜猪肉冷水生葱胡荽等(出第十三卷中石一方無生薑磁石有膏揚)
(水二千遍)
小品增損腎瀝湯療腎氣不足消渴引飲小便過多腰
背疼痛方
腎(一具猪羊並得)遠志(二兩)麥門冬(一升去心)人參(二兩)
五味子(二合)澤瀉(二兩)乾地黃(二兩)茯苓(一兩)
桂心(二兩)當歸(二兩)芎藭(二兩)黃芩(一兩)
芍藥(一兩)生薑(五兩)棗(二十枚)螵蛸(二十枚炙)
雞䏶胵裏黃皮(一兩)
右十七味以水一斗五升煮腎取一斗三升去腎煎
藥取三升去滓分三服忌生葱蕪荑酢物
又加減腎瀝湯療大虛内不足小便數噓噏焦熇引水
漿膀胱引急方
腎(一具猪羊並可用)遠志(二兩去心)麥門冬(一升去心)人參(一兩)
大棗(四十枚)芎藭(二兩)五味子(二兩)當歸(二兩)
澤瀉(二兩)桂心(四兩)乾薑(二兩)乾地黃(三兩)
黃連(二兩)桑螵蛸(三十枚)龍骨(二兩)甘草(三兩炙)
右十六味切以水一斗五升如常法煎取三升去滓
分三服忌海藻菘菜生葱猪肉蕪荑等
古今錄驗瀉腎湯療腎氣不足方
芒硝(二兩)礬石(二兩熬汁盡)大豆(一升)
右三味以水三升煮取一升二合去滓分再服當快
下(出第二十七卷中)
又療丈夫腰脚疼腎氣不足陽氣衰風痺虛損惙惙諸
不足腰背痛耳鳴小便餘瀝風虛勞冷腎氣丸方
羊腎(二具炙)細辛(二兩)石斛(四兩)蓯蓉(四兩)
乾地黃(四兩)狗脊(一兩黑者)桂心(二兩)茯苓(五兩)
牡丹皮(二兩)麥門冬(三兩去心)黃茋(四兩)人參(二兩)
澤瀉(二兩)乾薑(二兩)山茱萸(二兩)附子(二兩炮)
薯蕷(二兩)大棗(一百枚取膏和丸)
右十八味𢷬篩以棗膏少著蜜合丸如梧子大以酒
服二十丸漸加至三十丸日再服忌猪肉冷水生葱
生菜胡荽蕪荑酢物(出第二十五卷中)
經心錄羊腎湯療腎氣不足耳無所聞方
羊腎(一具)芎藭(一兩)茯苓(二兩)人參(三兩)
附子(一兩炮)桂心(二兩)牡丹皮(一兩)磁石(二兩)
當歸(二兩)乾地黃(三兩)大棗(五枚擘)牡荆子(一兩碎)
右十二味切以水一斗七升煮藥腎取一斗去腎煮
取四升分四服晝三夜一忌猪肉冷水生葱胡荽蕪
荑酢物(出第四卷中)
虛勞裏急方六首
病源虛勞則腎氣不足傷於衝脉衝脉為陰脉之海起
於關元(穴在臍下)隨腹直上至咽喉勞傷内損故腹裏拘急
也上部之脉微細而卧引裏急心膈上有熱者口乾渴
寸口脉陽弦下急陰弦裏急故為胃氣虛食難用飽飽
則急痛不得息寸微關實尺弦緊者少腹腰背下苦拘
急痛外如不喜寒身憒憒也其湯熨鍼石别有正方補
養宣導今附於後養生方云正偃卧以口徐徐内氣以
鼻出之除裏急飽食後小嚥氣數十令温寒者乾嘔腹
痛從口内氣七十所大䐜腹小嚥氣數十兩手相摩令
極熱以摩腹令氣下也(出第三卷中)
深師黃芪湯療大虛不足少腹裏急勞寒拘引臍氣上
衝胸短氣言語謬誤不能食吸吸氣乏悶亂者方
黃芪(三兩)半夏(一升洗)大棗(二十枚擘)生薑(四兩)
桂心(四兩)芍藥(四兩)人參(二兩)甘草(二兩炙)
右八味切以水一斗二升煮取四升分四服日夜再
若手足冷加附子一兩忌生葱海藻菘菜羊肉餳
又大建中湯療内虛絶裏急少氣手足厥逆少腹攣急
或腹滿絃急不能食起即微汗出陰縮或腹中寒痛不
堪勞苦脣口舌乾精自出或手足乍寒乍熱而煩苦酸
疼不能久立多夢寤補中益氣方
黃芪(四兩)人參(二兩)大棗(二十枚擘)當歸(二兩)
桂心(六兩)生薑(一斤)半夏(一升洗)芍藥(四兩)
附子(一兩炮)甘草(二兩炙)
右十味切以水一斗二升煮取四升分四服先服後
食忌海藻菘菜生葱猪羊肉餳冷水等
又樂令黃芪湯療虛勞少氣胷心痰冷時驚惕心中悸
動手足逆冷體常自汗補諸不足五藏六腑虛損腸鳴
風濕榮衛不調百病又治風裏急方
黃芪(二兩)當歸(三兩)烏頭(三兩炮去皮尖四片入蜜炙之令黃色)
桂心(三兩)生薑(四兩)蜀椒(二兩汗)人參(二兩)
芍藥(二兩)大棗(二十枚擘)茯苓(二兩)遠志(二兩去心)
半夏(四兩洗)
右十二味切以水一斗五升煮取四升分服八合日
三夜再忌生葱羊肉餳猪肉冷水大酢(千金有橘皮細辛前胡甘)
(草麥門冬無烏頭蜀椒遠志為十四味)
集驗療虚勞裏急諸不足黃芪建中湯方
黃芪(三兩)桂心(三兩)甘草(三兩炙)芍藥(二兩)
生薑(四兩)大棗(十二枚擘)飴糖(一斤)
右七味切以水一斗二升煮取六升去滓内飴糖令
消適寒温服一升間日可作嘔者倍生薑腹滿者去
棗加茯苓四兩忌生葱海藻菘菜(古今錄驗同是此本仲景方恐甘)
(草二兩芍藥六兩生薑三兩也通按當以此為準與金匱方同)
古今錄驗黃芪湯主虛勞裏急引少腹絞痛極攣卵
腫縮疼痛方
黃芪(三兩)甘草(三兩炙)桂心(二兩)芍藥(六兩)
生薑(一斤)大棗(十二枚擘)飴糖(半斤)
右七味切以水一斗二升煮取三升去滓内糖令消
分服一升嘔即除飴糖忌海藻菘菜生葱
又黃芪湯療虛勞裏急少腹痛氣引胷脅痛或心痛短
氣方
芍藥(六兩)黃芪(四兩)甘草(二兩炙)桂心(二兩)
乾薑(四兩)當歸(四兩)大棗(十二枚)飴糖(六兩)
右八味切以水一斗煮取三升去滓下飴糖令消分
三服忌海藻生葱菘菜(並出第二十三卷中)
虛勞心腹痛方二首
病源虛勞者臓氣不足復為風邪所乘邪正相干冷熱
擊摶故令心腹俱痛(出第三卷中)
古今錄驗療虚勞腹中痛夢失精四肢痠疼手足煩熱
咽乾口燥并婦人少腹痛芍藥湯方
芍藥(六兩)桂心(三兩)甘草(三兩炙)生薑(四兩)
大棗(十二枚擘)飴糖(一斤)
右六味切以水九升煮取三升去滓下糖分服七合
日三夜一忌海藻菘菜生葱(此仲景小建中湯方本云甘草二兩生薑三兩)
又建中黃芪湯療虛勞短氣少腹急痛五藏不足方
黃芪(三兩)甘草(三兩炙)桂心(三兩)生薑(一斤薄切)
飴糖(半斤)大棗(十二枚擘)
右六味切以水一斗煮取三升去滓下糖温服一升
日三忌海藻菘菜生葱(並出第三卷中)
虛勞偏枯方一首
病源夫勞損之人體虛易傷風邪風邪乘虛客於半身
留在肌膚未即發作因飲水水未消散即勞於腎風水
相摶乘虛偏發風邪留止血氣不行故半身手足枯細
為偏枯也(出第四卷中)
古今錄驗主新飲水未散而交接令人偏枯身偏不足
乾地黃丸方
乾地黃(五分)乾漆(四分熬)萆薢(三分)防風(二分)
椒(一分汗)附子(二分炮)烏頭(一分炮)
右七味𢷬篩以蜜和丸如梧子每服三丸漸加至五
丸酒下日三以知為度忌蕪荑猪肉冷水(出第二十四卷中)
虛勞骨熱方二首
集驗枸杞湯療虛勞口中苦渴骨節煩熱或寒方
枸杞根白皮(切五升)麥門冬(一升去心)小麥(二升洗)
右三味以水二斗煮麥熟藥成去滓分服一升差止
(出第五卷中)
古今錄驗療虛勞少氣骨節中微熱諸疼痛枸把湯方
枸把葉(十斤)乾薑(二兩)桂心(一兩)甘草(五兩炙)
大麻子仁(二升)
右五味切碎以河水三斗煮取九升去滓每服一升
日三忌海藻菘菜生葱(出第二十三卷中)
虛勞虛煩不得眠方八首
病源夫邪氣之客於人也或令人目不得眠者何也曰
五穀入於胃也其糟粕津液宗氣分為三隧故宗氣積
於胷中出於喉嚨以貫心肺而行呼吸焉榮氣者泌其
津液注之於脉化而為血以營四末内注五臟六腑以
應刻數焉衞氣者其出悍慓疾利而先行於四末分肉
皮膚之間而不休息也晝行於陽夜行於陰其入於陰
也常從足少陰之分行於五藏六腑今邪氣客於五藏
六腑則衞氣獨營於外行於陽不得入於陰行於陽則
陽氣盛陽氣盛則陽蹻滿不得入於陰陰氣虛故目不
得眠也(出第三卷中)
深師小酸棗湯療虛勞不得眠煩不可寧者方
酸棗仁(二升)知母(二兩)生薑(二兩)甘草(一兩炙)
茯苓(二兩)芎藭(二兩)
右六味切以水一斗煮酸棗仁減三升内藥煮取三
升分三服一方加桂二兩忌海藻菘菜酢物(出第三卷中)
小品流水湯主虛煩不得眠方
半夏(二兩洗十遍)粳米一(升)茯苓(四兩)
右三味切以東流水二斗揚之三千遍令勞煮藥取
五升分服一升日三夜再忌羊肉餳醋物有半夏必
須著生薑四兩不爾戟人咽不審古方何以如此今
改正之
集驗療虛煩悶不得眠千里流水湯方
半夏(三兩洗)生薑(四兩)麥門冬(三兩去心)酸棗仁(二兩)
甘草(二兩炙)桂心(三兩)黃芩(二兩)萆薢(二兩)
人參(二兩)茯苓(四兩)秫米(一升)
右十一味切以千里流水一斛煮米令蟹目沸揚之
萬遍澄清一斗煮諸藥取三升分三服忌海藻菘菜
羊肉餳酢物生葱
又煩悶不得眠方
生地黃(五兩)香豉(五合綿褁)人參(二兩)粟米(三合)
茯苓(四兩)知母(四兩)麥門冬(三兩去心)前胡(三兩)
甘草(二兩炙)枸把根皮(五兩)
右十味切以水八升煮取二升七合去滓分四服忌
海藻菘菜蕪荑酢物
延年酸棗飲主虛煩不得眠并下氣方
酸棗(二升)茯苓(三兩)人參(三兩)生薑(一兩半)
麥門冬(一兩去心)橘皮(二兩陳者)杏仁(二兩去皮尖碎)紫蘇(二兩)
右八味切以水七升煮取一升半分再服忌大酢
又酸棗飲療虛煩不得眠肋下氣衝心方
酸棗仁(一升)人參(二兩)白术(二兩)橘皮(二兩)
五味子(二兩半)桂心(一兩)茯苓(二兩)生薑(四兩)
右八味切以水六升煮取二升半去滓分三服忌桃
李雀肉生葱酢物(蔣孝璋方)
又酸棗飲主虛煩不得眠方
酸棗仁(一升)茯神(二兩)人參(二兩)生薑(三兩)
右四味切以水五升煮取一升二合去滓分再服忌
酢物(蔣孝璋處)
又茯神飲療心虛不得睡多不食用此方
茯神(四兩)人參(三兩)橘皮(二兩)甘草(一兩半炙)
生薑(二兩)酸棗仁(一升)
右六味切以水一斗煮取二升去滓分三服忌海藻
菘菜酢物(蔣孝璋處並出第十一卷中)
病後不得眠方二首
病源大病之後腑藏尚虛榮衞未和故生冷熱陰氣虛
衞氣獨行於陽不入於陰故不得眠若心煩而不得睡
者心熱也若但虛煩而不得卧者膽冷也(出第三卷中)
集驗温膽湯療大病後虛煩不得眠此膽寒故也宜服
此湯方
生薑(四兩)半夏(二兩洗)橘皮(三兩)竹筎(二兩)
枳實(二枚炙)甘草(一兩炙)
右六味切以水八升煮取二升去滓分三服忌羊肉
海藻菘菜餳(出第五卷中)
古今錄驗療虛勞客熱百病之後虛勞煩擾不得眠卧
骨間勞熱面目青黃口乾煩躁偃慬(渠斤切煩也)不自安短
氣乏少食不得味縱食不生肌膚胷中痰熱煩滿憒悶
大竹葉湯方
甘草(二兩炙)小麥(五合完用)黃芪(二兩)人參(二兩)
知母(二兩)大棗(二十枚擘)半夏(三兩洗)括樓(一兩)
粳米(一升)黃芩(一兩)當歸(二兩)生薑(四兩)
前胡(二兩)芍藥(二兩)麥門冬(六合去心)龍骨(三兩)
桂心(三兩)竹葉(切一兩)
右十八味切用東流水二升煮取五升去滓分服一
升日三夜二不過兩劑如湯沃雪效忌海藻菘菜羊
肉餳生葱
虛勞百病方五首
廣濟療虛勞百病腎瀝湯方
羊腎(一具去脂切八片)茯苓(三兩)五味子(二兩)桂心(二兩)
肉蓯蓉(三兩)牛膝(二兩)防風(二兩)黃芪(二兩)
澤瀉(二兩)五加皮(二兩)地骨皮(二兩)磁石(六兩)
右十二味切以水一斗五升先煮腎取一斗去腎入
諸藥煎取三升去滓分温服服别相去如七八里久
不利春夏秋三時並可服之忌生葱酢物油膩陳臭
(出第四卷中)
古今錄驗彭祖丸無所不療延年益夀通腑藏安神魂
寧心意固榮衛開益智慧寒暑風濕氣不能傷又療勞
虛風冷百病方
柏子仁(五合)石斛(三兩)天雄(一兩炮)巴戟天(三兩去心)
續斷(三兩)天門冬(三兩去心)澤瀉(二兩)莵絲子(五兩)
人參(二兩)乾地黃(四兩)薯蕷(二兩)遠志(二兩去心)
蛇牀子(五合取人)鍾乳(三兩鍊研成粉)覆盆子(五合)蓯蓉(六兩)
山茱萸(二兩)杜仲(三兩)菖蒲(二兩)五味子(五兩)
桂心(四兩)茯苓(二兩)
右二十二味𢷬篩蜜和丸如梧子服八丸日再漸加
至十丸本方與天門冬散方同但以覆盆子代菊花
先服藥齋五日不食脂肉菜五辛藥宜以酒服勿令
醉服二十日斷白瀝三十日漸脫六十日眼童子白
黑分明不復淚出溺血餘瀝斷八十日白髮變黑腰
背不復痛行步脚輕百五十日都差意氣如年少時
諸病皆除長服如神忌鯉魚生葱猪羊肉冷水酢物
蕪荑餳
經心錄鍾乳散療傷損虛乏少氣虛勞百病令人丁壯
能食去風冷方
鍾乳粉(用五分)附子(五分炮)白术(十四分)防風(十分)
牡礪(十分熬)括樓(十分)乾薑(五分)桔梗(五分)
茯苓(五分)細辛(五分)桂心(五分)人參(五分)
右十二味𢷬篩為散以酒服方寸匕日二漸加至二
匕忌食生菜生葱猪肉冷水桃李雀肉大酢
又更生散療虛勞百病方
防風(十分)括樓(十分)鍾乳(十分粉)赤石脂(十分)
海蛤(十分)乾薑(六分)白术(六分)桔梗(五分)
白石脂(十分)細辛(六分)人參(五分)附子(三分炮)
桂心(三分)
右十三味𢷬篩為散以酒服方寸匕日再服忌猪肉
冷水生菜生葱桃李雀肉等(出第四卷中一方以簿一分半為一簿以温酒一日再)
又陸抗膏療百病勞損傷風濕補益神效男女通服之
方
豬脂(三升)羊脂(二升)牛髓(二升並鍊成)白蜜(二升)
生薑汁(三升)
右五味先煎豬脂等次下薑汁又煎次下蜜復煎候
膏成收之取兩匙温酒服又一方加生地黃三升忌
蕪荑(出第六卷中)
虛勞陰痿方七首
病源腎開竅於陰若勞傷於腎腎虛不能榮於陰氣故
痿弱也診其脉瞥瞥如羹上肥者陽氣微連連如蜘蛛
絲者陰氣衰陰陽衰微而風邪入於腎經故陰不起或
引少腹痛也養生云水銀不得令近陰令消縮(出第四卷中)
廣濟療陰痿不起滴瀝精清鍾乳酒方
鍾乳(三兩研絹袋盛)附子(二兩研)甘草(二兩炙)當歸(二兩)
石斛(二兩)前胡(二兩)薯蕷(二兩)五味子(三兩)
人參(二兩)生薑屑(二兩)牡礪(二兩熬)桂心(一兩)
莵絲子(五合)枳實(二兩)乾地黃(五兩)
右十五味切以絹袋盛清酒二斗漬之春夏三日秋
冬七日量性飲之效忌海藻菘菜猪肉冷水生葱蕪
荑生冷粘食等(出第四卷中)
范汪療男子虛勞陰痿不起無子方
杜仲(十分)蛇牀子(八分)莵絲子(五分酒漬)遠志(五分去心)
茯苓(四分)天雄(五分炮)澤瀉(五分)石斛(五分)
蓯蓉(四分)五味子(四分)
右十味𢷬篩為散酒服方寸匕日再效忌猪肉冷水
酢物(出第七卷中)
備急蓯蓉丸療痿弱益精氣男子服之外充婦人服之
内補百病差方
鍾乳粉(三分)萆薢(三分)蓯蓉(三分)乾地黃(六分)
薏苡仁(三分)莵絲子(四分)
右六味𢷬篩以雞子黃棗膏和丸如梧子酒服十丸
漸至二十丸日再服忌蕪荑
又遠志丸療男子痿弱方
續斷(二兩)薯蕷(二兩)遠志(二兩去心)蛇牀子(二兩)
肉蓯蓉(二兩)
右五味𢷬篩以雀卵和丸如小豆以酒下七丸至十
丸百日知之神良
文仲療陰下濕痒又痿弱粉散方
白粉乾薑牡礪(各三分熬)
右三味𢷬篩為散欲卧時粉陰下至起亦粉粉盛疏
布袋中撲之佳此大驗又方加麻黃根三兩
又方
礬石(熬令汁盡)蛇牀子黃連(各三分)
右三味為散粉之同前
經心錄雄鵝散療五勞七傷陰痿十年陽不起皆由少
小房多損陽神女養母得道方
雄鵝(十分熬)石斛(三分)巴戟天(二分)天雄(二分炮)
五味子(二分)蛇牀子(二分)薯蕷(二分)莵絲子(二分)
牛膝(二分)遠志(二分去心)蓯蓉(五分)
右十一味𢷬篩為散以酒服方寸匕亦可丸服日三
忌猪肉冷水(出第四卷中)
虛勞小便利方五首
病源此繇下焦虛冷故也腎主水與膀胱為表裏膀胱
主藏津液腎氣衰弱不能制於津液胞内虛冷水下不
禁故小便利也(出第四卷中)
深師黃茋湯療虛乏四肢沈重或口乾吸吸少氣小便
利諸不足方
黃芪(三兩)茯苓(二兩)桂心(二兩)芍藥(二兩)
甘草(一兩)半夏(三兩洗)生薑(五兩)當歸(一兩)
大棗(三十枚)人參(二兩)桑螵蛸(二十枚熬兩片破)
右十一味切以水一斗煮取四升分服一升忌海藻
菘菜羊肉餳生葱大酢(出第四卷中)
又療虛勞腹滿食少小便多黃芪建中湯方
黃芪(三兩)甘草(三兩炙)大棗(三十枚)桂心(二兩)
芍藥(四兩)生薑(四兩)人參(二兩)半夏(一升洗)
右八味切以水一斗煮取三升去滓分三服忌海藻
菘菜羊肉餳生葱(古今錄驗同出第十九卷中)
又阿膠湯療虛勞小便利而多有人虛勞服散又虛熱
盛當風取冷患脚氣喜發動兼小便利脉細弱服此方
利即減
阿膠(二兩)乾薑(二兩)麻子(一升𢷬碎)遠志(四兩去心)
附子(一枚炮)人參(一兩)甘草(一兩炙)
右七味切以水七升煮六味取三升去滓内膠烊銷
分三服一方云小便利多日夜數十行一石五斗者
良忌猪肉冷水海藻菘菜
小品黃芪湯療虛少氣小便過多方
黃芪(二兩)麥門冬(二兩去心)大棗(三十枚擘)芍藥(二兩)
乾地黃(二兩)黃芩(一兩)桂心(二兩)生薑(二兩)
當歸(二兩)甘草(二兩炙)
右十味切以水九升煮取三升去滓分三服忌海藻
菘菜生葱蕪荑猪肉冷水(出第十三卷中一方有黃連一兩)
必效療虛勞下焦虛冷不甚渴小便數黃芪建中湯方
黃芪(三兩)桂心(二兩)人參(二兩)當歸(二兩)
芍藥(三兩)生薑(八兩)膠飴(八兩)大棗(三十枚)
右八味切以水一斗煮七味取三升去滓下飴烊銷
分三服若失精加龍骨一兩白斂一兩忌生葱
外臺秘要方卷十七
