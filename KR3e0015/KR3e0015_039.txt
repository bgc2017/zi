外臺秘要方卷三十五
唐王燾撰
小兒方序例論一首
千金論曰夫生民之道莫不以養小為大若無小卒不
成大故易稱積小以成高大詩有厥初生民𫝊云聲子
生隠公此之一義即是從微至著自少及長人情共見
不待經史故今斯方先婦人小兒後丈夫耆老者則是
崇本之義也小兒氣勢微弱醫人欲留心救療立功差
難今之學者多不存意良由嬰兒在於襁褓之内乳
氣腥臊醫者操行英雄詎肯瞻視静而言之可為太息
者矣小品方云凡人年六歲以上為小十六以上為少
三十以上為壯五十以上為老其六歲以下經所不載
所以乳下嬰兒有病難療者皆為無所承據也中古有
巫妨者立小兒顱𩕄經以占夭夀判疾病死生世相𫝊
授始有小兒方焉逮于晉宋江左推諸蘇家𫝊習有驗
流於人間齊有徐王者亦有小兒方三卷故今之學者
頗得𫝊授然徐氏位望隆重何暇留心於少小詳其方
意不甚深細小有可採未為至秘今博撰諸家及自經
用有效者為上下兩卷可披而尋之凡百居家皆宜達
茲養小之術則無夭横之禍也(出第五卷中)
小兒初生將護法一十七首
崔氏療小兒初生便以綿褁指拭口中及舌上青泥惡
血此為之玉銜(一作衡)若不急拭啼聲一發即入腹成百
病矣
又療兒生落地不作聲方
取煖水一器灌之須臾自當啼
又兒生不作聲者此由難産少氣故也可取兒臍帶向
身却捋之令氣入腹仍呵之至百度啼聲自發
又方
以葱白徐徐鞭之即啼
又方
小兒初生即當舉之舉之遲晩則令中寒腹内雷
鳴乃先浴之然後速斷臍不得以刀子割之須令
人隔單衣物咬斷兼將暖氣呵七遍然後纏結所
留臍帶當令長至兒足趺上短即中寒令兒腹中
不調常下痢若先斷臍然後浴者則臍中水中水
則發腹痛其臍斷訖連臍帶中若有蟲宜急剔撥
去之不爾當入兒腹成疾矣
又兒中水及中冷則令兒腹中絞痛夭糺啼呼面青黑
此是中水之過兒尿清(一云糞清)者冷也與兒臍中水即同
方
當炙粉絮熨之不時治護臍至腫者當臍中隨輕
重重者便灸之乃可至八九十壯若輕者臍不大
腫但出汁時時啼呼者但𢷬當歸末和胡粉敷之
仍炙絮日日熨之至百日乃愈以啼呼止為候
又兒初生法
宜用父故衣褁之若生女宜以母故衣勿用新帛
切須依之令兒長夀
又一晬之内兒衣皆須用故綿帛為之善兒衣綿帛特
忌厚熱慎之慎之
又兒洗浴斷臍訖䙀抱畢未可與朱蜜宜與甘草湯取
甘草可中指一節搥碎以水二合煮取一合以綿
纏沾取與兒吮之可得一蜆殼入腹止兒當快吐
吐去心胷中惡汁也如得吐餘藥更不須與若不
得吐可消息計如饑渴須臾復與之若前所服及
更與並不得吐者但稍稍與之令盡此一合止得
吐去惡汁令兒心神智慧無病也吮一合盡都不
吐者是兒不含惡血耳勿復與之乃可與朱蜜以
鎮心神安䰟魄也
又小兒初生三日中須與朱蜜只不宜多多則令兒脾
胃冷腹脹喜陰癎氣急變噤痓而死也與朱蜜法
以真經飛鍊朱如大豆以赤蜜一蜆殼和之以綿
纏沾取與兒吮之得三沾止一日令盡此一豆許
可三日與之則用三豆許也亦勿過過此則傷兒
與朱蜜訖可與牛黃如朱蜜多少也牛黃益肝膽
除熱定精神止驚辟惡氣除小兒百病三日後應
開腸胃助榖神可研米作厚飲如乳酪厚薄以大
豆粒多與嗍之嗍三豆許止日三與之滿七日乃
可與哺也
又兒生十日始哺如棗核二十日倍之五十日如彈丸
百日如棗若乳汁少不得依此法當用意少少增
之若至二十日而哺者令兒無病兒若早哺之及
多者令兒頭面身體喜生瘡愈而復發令兒尫弱
難長乳兒不用太飽飽則令吐候兒吐者乳大飽
也當以空乳乳之即消夏不去熱乳令兒嘔逆冬
不去寒乳令兒欬痢乳母妳兒當先以手按散其
熱氣勿令乳汁奔出以令兒噎如噎即便奪其乳
令得氣息定復乳之如是十反五反視兒饑飽以
節度之一日之中幾乳而足以為常準又常捉去
宿乳也乳母與兒卧當以臂與兒枕之使乳與兒
頭平乃可乳之令兒不噎母欲睡即奪去其乳勿
令填兒鼻口乳不知饑飽忌之
又兒初生著口噤不開不收乳方
赤足蜈蚣半枚去足炙令焦末研之絹篩以猪乳
二合和之分三四服與之差
又兒著口噤體熱者方
煖竹瀝二合分四五服之
又兒新生慎不可逆灸灸之忍痛動其五脉因喜成癎
是以田舍小兒任其自然皆無此夭也
又兒初生有鵝口者其舌上有白屑如米劇者鼻外亦
有療之法
以髮纏筋頭沾井花水撩拭之三旦如此便去不
者可煑栗荴汁令濃以綿纏筋頭沾拭之無栗荴
煑栗木皮如井花水法(千金同並出第十上卷中)
文仲療兒生有連舌舌下有膜如石榴子中隔連其舌
下漸漸喜令兒聲不發不轉法
以瓜摘斷之微有血出無害若血出不止可燒髮
作末以敷之即止(千金同)
又兒初生六七日後血氣收斂成肉則口舌喉頰裏清
淨也若喉裏舌上有物如蘆蘀盛水狀者若懸癕有脹
起者以綿纏長針留刃處如粟米許大以刺決之令氣
洩去青黃赤血汁也一刺之止消息一日若不消又刺
之不過三刺自消或餘小小未消三刺之亦止自然消
也有著舌下如此者名重舌有著頰裏及上腭如此者
名重腭有著齒齗上者名重齗皆刺之去血汁差止
(千金同)
又療兒初生出腹骨肉未斂肌肉猶是血也血凝乃堅
成肌肉耳其血阻(一作沮)敗不成肌肉則使面目繞鼻口
左右悉黃而啼(一作不啼)閉目聚口撮面口中乾燥四肢不
能伸縮者皆是血脉不斂也喜不育如此者宜與龍
膽湯方在客忤部中十味者是也(千金同)
兒初生將息法二首
千金兒初生不可令衣過厚熱令兒傷皮膚害血脉發
雜瘡而黃又小兒始生肌膚未成不可暖衣暖衣則令
筋骨緩弱宜時見風日若都不見風日則令肌膚脆軟
便易中傷皆當以故絮衣之勿用新綿也天和暖無風
之時令母將於日中嬉戲數見風日則血凝氣剛肌肉
牢密堪耐風寒不致疾病若常藏於幃帳之中重衣温
暖譬猶陰地之草木不見風日軟脆不堪風寒也(出第五卷)
(中)
小兒初受氣論一首
崔氏論曰凡小兒初受氣在娠一月結胚二月作胎三
月有血脉四月形體成五月能動六月筋骨立七月毛
髮生八月藏腑具九月穀氣入胃十月百神能備而生
矣生後六十日目瞳子成始笑應知人百五十日百脉
生能反覆百八十日尻骨成能獨坐二百一十日掌骨
成能匍匐三百日髕骨成能獨倚三百六十日為一朞
膝骨成乃能行此其定法若有不依期者必有不平之
處
小兒變蒸論二首
崔氏小兒生三十二日一變六十四日再變兼蒸九十六
日三變百二十八日四變又蒸百六十日五變百九十二
日六變又蒸二百二十四日七變二百五十六日八變又
蒸二百八十八日九變三百二十日十變又蒸此小變
蒸畢也後六十四日又蒸蒸後六十四日又一大蒸蒸
後百二十八日又一大蒸此大小蒸都畢也凡五百七
十六日乃成人所以變蒸者皆是榮其血脉改其五藏
故一變畢輒覺情態忽有異也其變蒸之候令身熱脉
亂汗出目睛不明微似欲驚不乳哺上脣頭小白泡起
如珠子耳冷尻亦冷此其診也單變小微兼蒸小劇先
期四五日便發發後亦四五日歇凡蒸平者五日而衰
遠至七日九日而衰當變蒸之時慎不可療及灸刺但
和視之若良久熱不已可微與紫丸熱歇便止若於變
蒸中加以天行温病或非變蒸而得天行者其診皆相
似唯耳及尻通熱口上無白泡耳當先服黑散以發其
汗汗出温粉粉之熱當歇便就差若猶不都除乃與紫
丸下之其間節度甚多恐悠悠不能備行今略䟽其經
要者如此
又黑散方
麻黃(一分去節)大黃(一分)杏仁(二分去皮尖熬令變色)
右三味先𢷬麻黃大黃為散杏仁别𢷬如脂乃細細
内散又𢷬令調和訖内密器中一月兒服如小豆大
一枚以乳汁和服之抱令得汗汗出温粉粉之勿使
見風百日兒服如棗核以兒大小量之為度
又紫丸方
代赭赤石脂(各一兩)巴豆(三十枚去心皮熬)
杏仁(五十枚去尖皮熬)
右四味𢷬代赭等二味為末巴豆杏仁别𢷬如膏又
内二味合𢷬三千杵自相和若硬入少蜜更𢷬密器
中盛封之三十日兒服如麻子一丸與少乳汁令下
喉食頃後與少乳勿令多至日中當小下熱除若未
全除明旦更與一丸百日兒服如小豆一丸以此準
量增減也小兒夏月多熱喜令發疹二三十日輒
一服甚佳此丸無所不治代赭須真者若不真以
左顧牡蠣代之忌豬肉蘆笋(並出第十上卷中)
相兒命長短法並論二十九首
千金翼兒生枕骨不成者能言而死膝骨不成者能
倨而死掌骨不成者能匍匐而死踵骨不成者能
行而死臏骨不成者能立而死身肉不收者死
魚口者死股間無生肉者死頥下破者死陰不
起者死囊下白者死赤者死
相法甚博略述十數條而已
兒初生陰大而與身色同者成人兒初生額上有旋
毛早貴妨父母兒初生呌聲連延相屬者夀聲絶而
復揚急者不夀兒初生汗血者多厄不夀兒初生
目視不正數動者大非佳人兒初生自開目者不成
人兒初生通身軟弱如無骨者不成人兒初生髮
稀少者不聽人兒初生臍小者不夀兒初生早坐
早行早語早齒生惡性者非佳人兒初生頭四破者
不成人兒初生頭毛不周匝者不成人啼聲散不
成人啼聲深不成人汗不流不成人小便凝如
脂膏不成人常摇手足者不成人(無此狀候者皆成人)
兒初生臍中無血者好卵下縫通達黑者夀鮮白長大
者夀論曰兒三歲以上十歲以下觀其性氣高下即可
知其夭夀兒小時識悟通敏過人者多夭則項橐顔子
之流是也小兒骨法成就威儀迴轉遲舒稍費人精神
彫琢者夀其預知人意迴旋敏速者亦夭則楊脩孔融
之徒是也由此觀之夭夀大略可知也亦由梅花早發
不覩歲寒甘菊晩榮終於年事是晩成就者夀之兆也
(並出第十一卷中)
小兒藏衣法五首
崔氏凡藏兒衣法
兒衣先以清水洗之勿令沙土草汚又以清酒洗
之仍内錢一文在衣中盛於新瓶内以青綿褁之
其瓶口上仍密盖頭且置便宜處待滿三日然後
依月吉地向陽高燥之處入地三尺埋之瓶上土
厚一尺七寸惟須牢築令兒長夀有智慧若藏衣
不謹為豬狗所食者令兒癲狂蟲蟻食者令兒病
惡瘡犬鳥食之令兒兵死近社廟傍者令兒見鬼
近深水洿池令兒溺死近故竈傍令兒驚惕近井
傍者令兒病聾盲棄道路街巷者令兒絶嗣無子
當門戶者令兒聲不出耳聾著水流下者令兒青
盲棄於火裏者令兒生癘瘡著林木頭者令兒自
絞死如此之忌皆須慎之
又安産婦及藏衣天德月空法
正月(天德在丁壬月空在丙)二月(天德在坤庚月空在甲)三月(天德在壬壬月空在丙)
四月(天德在辛庚月空在甲)五月(天德在乾壬月空在丙)六月(天德在甲庚月空在甲)
七月(天德在癸壬月空在丙)八月(天德在艮庚月空在甲)九月(天德在丙壬月空在丙)
十月(天德在乙庚月空在甲)十一月(天德在㢲壬月空在丙)十二月(天德在庚庚月空在甲)
凡藏兒衣皆依此法天德月空處埋之若有遇反支者
宜以衣内新瓶盛密封塞口掛於宅外福德之上向陽
高燥之處待過月然後依法埋藏之大吉
又法
甲寅旬日十日不得藏埋兒衣以瓶盛密封安置
空處度十日即藏埋之
又法
甲辰乙巳丙午丁未戊申此五日亦不藏兒衣還
盛瓶中密塞勿令氣通掛著兒生處過此五日即
埋之亦不得更過此日
又法
甲乙日生兒丙丁日藏衣吉丙丁日生兒戊巳日
藏衣吉戊巳日生兒庚辛日藏衣吉庚辛日生兒
壬癸日藏衣吉(並出第十上卷中)
浴兒法一十一首
崔氏初生浴兒良日此謂初生浴兒以後重浴亦吉寅
夘酉日大吉壬午丁未癸巳日凶
又浴兒虎頭骨湯主辟除惡氣兼令兒不驚不患諸瘡
疥方
虎頭骨(五兩)苦參(四兩)白芷(三兩)
右三味切以水一斗煑為湯内猪膽汁少許適寒温
以浴兒良
又療兒若卒客忤中人吐下不乳哺面青黃色變弦急
者以浴之方
取錢七十文以水三斗煑令有味適寒温浴兒良
又療兒生三日浴除瘡方
桃根李根梅根(各八兩)
右三味切以意著水多少煮令三四沸以浴兒
又療少小卒寒熱不佳不能服藥六物莽草湯浴兒方
莽草丹參蛇床子桂心(各三兩)
菖蒲(半斤)雷丸(一斤)
右六味㕮咀以水三斗煑三五沸適寒温浴兒避日
向陰處
又療少小身熱一物李葉湯方
李葉無多少以水煑去滓以浴兒良(忌準前)
又方
白芷煎湯浴兒佳根苗皆得
又方
苦參湯浴兒良
又凡尋常浴兒不緣别療諸病只就浴者方
湯熟添少許清漿水一捻鹽浴兒浴訖以粉摩兒
既不畏風又引散諸氣
又兒不用數浴數浴多背冷令兒發癎其湯必適寒温
得所
又療少小壯熱不能服藥宜此十二物寒水石粉散方
寒水石芒硝滑石石膏
赤石脂青木香甘草(炙)大黃
黃芩芎藭麻黃(去節)牡蠣(熬)
右藥各等分𢷬篩以粉一升和藥屑三合復下篩以
粉粉兒日三熱退即止(本方有防風無牡蠣)
又少小盜汗三物黃連粉方
黃連牡蠣(熬)貝母
右藥各等分𢷬篩以粉粉兒良(出第十上卷中)
剃兒頭法一首
崔氏初剃兒頭良日寅丑日吉丁未日凶
哺兒法三首
崔氏初哺兒良日以平定成日大吉其哺不得令鹹
又方
寅丑辰巳酉日良
又方
男戊己日不得女丙丁日不得
攘謝法一十二首
崔氏軒轅者(乾神天丞相使者風伯犯之令兒驚吐可取梨枝六寸埋生處大吉)
雷公者(震神太陰使者天馬犯之令兒煩悶腹滿解之以三屠家肉為餅於産處謝之大吉)
咸池者(坎神天之雨師使者犯之令兒啼不止用羊脯酒於生處謝之吉)
豐隆者(艮神天之東明使者天僕也害氣犯之令兒乍寒乍熱大腹以白魚二枚於生處謝之又大豆)
(一升投井中亦大吉)
招摇者(坤神天上使者犯之令兒驚空嚼不止以酒餅生處謝之即愈)
天候者(㢲神天一執法使者犯之令兒腹脹張眼以白魚二枚於生處謝之吉)
吳時者(離神天一將軍遊擊使者犯之令兒驚腹痛用馬脯五寸於生處謝之吉又以白魚五枚并棗餅埋)
(其生處吉)
大時者(兌神小時北斗使者犯之令兒腹脹下痢解之以酒脯於生處謝之又以大豆一升投井中吉)
犯月殺者(小兒驚啼用丹雄雞血於生處謝之吉)
犯白虎者(用稻米一升雞子三枚於生處謝之吉黍米亦得)
犯大夫者(用羊肝三枚及稻米一升於生處謝之吉又用雞羝羊皮黍米亦得)
犯日遊者(令兒口噤色變欲死者用三屠家肉麥飰於生處謝之吉)
揀乳母法一首
崔氏乳母者其血氣為乳汁也五情善惡悉血氣所生
其乳兒者皆須性情和善形色不惡相貎稍通者若求
全備不可得也但取不狐臭癭瘻氣嗽瘑疥癡瘙白秃
癧痬瀋脣耳聾齆鼻癲癎無此等疾者便可飲兒師
見其身上舊灸瘢即知其先有所疾切須慎耳
小兒驚癎啼壯熱不喫妳吐不已不小便方五首
劉氏療小兒眠睡不安驚啼不喫妳虎睛丸方(小兒熱甚神效)
犀角(十二分屑)子芩(五分)梔子仁大黃(各十分)
虎睛(一枚研)
右五味𢷬篩蜜和如梧子大每服七丸大小量之妳
母忌熱麵小兒熱風癎以乳汁或竹瀝研三丸服之
漸增以差為度小兒百日以下蓐内壯熱以妳汁研
四丸與服即差
又療小兒初生不喫妳方
以乳兩合葱白一寸和煎一兩沸去葱與喫即能
喫乳立效以蛤蜅灌之
又療小兒喫妳不穏三日至七日以來覺壯熱顔色赤
及鼻孔黃即恐作撮口及孩子牙關裏有蟲似蝸牛亦
似黃頭白蜯螺者方
燒竹取瀝半合和少許牛黃與喫即差又以豬肉
拭口即引蟲出或自消便差
又療小兒初生吐不止方
人乳(二合)蘧蒢茂(少許)鹽(兩粟米大)
右三味煎三兩沸牛黃兩米許研和與服即差止
又小兒初生不小便方
人乳(四合)葱白(一寸)
右二味相和煎分為四服即小便利神效
小兒將息衣裳厚薄致生諸癎及諸疾方並灸法
二十八首
廣濟療小兒驚癎體羸不堪療子母五癎煎方
鈎藤(二分)知母子芩(各四分)甘草(炙)
升麻沙參(各三分)寒水石蚱蟬(一枚去翅炙)
蜣蜋(三枚炙)
右九味𢷬篩以好蜜和薄泔著銅鉢於沸湯上調之
攪不停手如飴糖煎成稍稍别出少許一日兒噉之
一枚棗核大日夜五六過服不妨五六日兒噉之三
枚一百日兒噉四枚二百日兒至三百日兒噉五枚
三歲兒噉七枚以意量之
小品云玄中記曰天下有女鳥一名姑獲又名鈎星鬼
也喜以陰雨夜過飛鳴徘徊人村里喚得來也是鳥純
雌無雄不産喜落毛羽於中庭置入兒衣中便使兒
作癎必死即化為其兒也是以小兒生至十歲衣裳不
可露七八月猶忌之
千金夫癎病小兒之惡病也或有不及求醫而致困者
然氣發於内必先有候常宜審察其精神而採其候也
手白肉魚際脉黑者是癎候魚際脉赤者熱脉青大者
寒青細者為平也
又(鼻口乾燥大小便不利是癎候)又(眼不明上視喜陽是癎候)又(耳後完骨上有青絡盛卧不静是癎)
(候脉青大刺之令血出)又(小兒髮逆上啼哭面暗色不變是癎候)又(鼻口青時小驚是癎候)又
(意氣下而妄怒是癎候)又(身熱小便難是癎候)又(吐痢不止厥痛時起是癎候)又(身熱目時直視)
(是癎候)又(目閉青時小驚是癎候)又(咽乳不利是癎候)又(身熱頭常汗出是癎候)又(目瞳)
(子卒大黑於常時是癎候)又(身熱吐哯而喘是癎候)又(喜欠目上視是癎候)又(卧惕惕而驚手足振)
(摇是癎候)又(身熱目視不精是癎候)又(卧夢笑手足動摇是癎候)又(弄舌摇頭是癎候)
以上諸候二十條皆癎之初也見其候便當瓜其陽
脉所應灸瓜之皆重手令兒驟啼及足脉絶亦依方
與湯
又直視瞳子動腹滿轉鳴下血身熱口噤不得
乳反張脊強汗出發熱為卧不寤手足瘈瘲
喜驚
凢八候癎之劇也如此非復湯瓜所能救便當時灸之
妙
又小兒驚啼眠中四肢掣動變蒸未解慎不可針灸爪
之動其百脉仍因驚成癎也惟陰癎噤痓可針灸爪之
凡灸癎當先下兒使虚乃承虚灸之未下有實而灸者
氣逼前後不通殺人也
又癎平旦發者在足少陽黃昏發者在足太陰日
中發者在足太陽夜半發者在足少陰人定發者
在足陽明晨朝發者在足厥陰
右癎發時節病所在視其發早晩灸其所也
又五藏之癎六畜之癎或在四肢或在腹内審察其候
隨病所在灸之雖少必差若失其要則為害也
肝癎之為病面青目反視手足摇(灸陽明太陰各三炷)
心癎之為病面赤心下有熱短氣息微數(灸心下第二肋端宛宛中)
(此為巨闕也又灸手心主及少陰各三炷)
脾癎之為病面黃腹大泄痢(灸胃管三壯俠胃管傍各二壯足陽明太陰各二炷)
肺癎之為病面目白口沫出(灸肝俞二壯又灸太陰二炷)
腎癎之為病面黑目正直視不摇如尸狀(灸心下二寸二分三壯又)
(灸肘下動脉各二壯)
膈癎之為病目反四肢不舉(灸風府又灸頂上鼻人中下脣承漿皆隨年壯)
腸癎之為病不動摇(灸兩承山又灸足心兩手勞宫又灸兩耳後完骨各隨年壯又灸臍)
(中可五十壯)
右五藏癎證候
又馬癎之為病張口摇頭馬鳴欲反折(灸項風府臍中三壯病在腹中)
(燒馬蹄末服)
牛癎之為病目正直視腹脹(灸鳩尾上及大椎各三壯燒牛蹄灰末服)
雞癎之為病延頸反折喜驚自摇(灸足諸陽各三壯)
羊癎之為病喜揚目吐舌(灸大椎上三壯)
豬癎之為病喜吐沫(灸完骨兩傍各一寸七壯)
大癎之為病手屈拳攣(灸兩手心一壯灸足太陽各一壯灸肋戸兩聊頭兩穴各)
(一壯良)
右六畜癎證候
凡(諸反張大人脊下容側手小兒容三指者不可療也)又(若目反上視瞳子動當灸𩕄中取之法橫度口)
(盡兩吻際又橫度鼻下亦盡兩邊折去鼻度半都合口為度從額上髮際上行度之灸度頭一處正在𩕄上未)
(合骨中隨手動者是此最要處也)次(灸當額上入髮際二分許直望鼻為正也)次(灸其兩邊當目瞳子)
(直上入髮際二分許)次(灸頂上廻毛中)次(灸客主人穴在眉後際動脉是也)次(灸兩耳門當耳開口)
(則骨解開動張陷中是也)次(灸兩耳上捲耳取之一法當捲耳上頭是也大人當耳上橫三指小小兒各自)
(取其指也)次(灸兩耳後完骨上青脉亦可以針刺令血出)次(灸玉枕項後高骨是也)次(灸兩風池)
(穴在項後兩轅筋外髮際陷中是也)次(灸風府當項中髮際亦可與風池三處高下相等)次(灸頭兩角)
(兩角當廻毛兩邊起骨是也)
右頭部凡二十九處兒生十日可灸三壯三十日灸
五壯五十日灸七壯病重者具灸之輕者唯灸𩕄中
風池玉枕也艾使熟炷令平正著肉火勢乃至病所
也艾若生炷不平正不著肉徒灸多炷無益也
又若腹滿短氣轉鳴(灸肺募穴在兩乳上第二肋間宛宛中垂繩取之當瞳子是也)次
(灸膻中)次(灸胸堂)次(灸臍中)次(灸薜息穴薜息在兩乳下第一肋間宛宛中是也)次(灸巨)
(闕穴巨闕大人鳩尾下一寸小兒去臍作六分分之去心鳩尾下一寸是也并灸兩邊)次(灸胃管)次
(灸金門穴金門在穀道前囊之後當中央是也從陰囊下度至大孔前中分之)
右腹部一十二處胷堂巨闕胃管十日兒三炷一月
以上可五炷陰下縫三炷或云隨年壯以灸之
又若脊強反張(灸大椎并灸諸藏俞及督脊上當中央從大椎度至窮骨中屈更從大椎度之)
(灸度下頭是督脊也)
右背部一十二處十日兒灸三壯一月以上灸五壯
又若手足掣瘲驚者(灸尺澤)次(灸陽明)次(灸少商)次(灸勞宫)次(灸心)
(主)次(灸合谷)次(灸三間穴)次(灸少陽)
右手部一十六處其要者陽明少陽心主尺澤合谷
少商也壯數如上
又(灸伏免)次(灸三里)次(灸腓腸)次(灸鹿溪)次(灸陽明)次(灸少陽)次(灸然谷)
右足部一十四處皆要可灸如上壯數手足陽明謂
人四指凡小兒驚癎皆灸之若風病大動手足掣瘲
者盡灸手足十指端又灸本節後
又論曰若病家始發便來告師師可診候所解為法作
次序療之以其節度首尾取差也病家已經雜療無次
序不得制病病則變異其本候後師便不知其前證虚
實直依其後證作療亦不得差也要應精問察之為前
師貫者所配依取其前蹤續以為療乃無逆耳前師處
湯本應數劑乃差而病家服一兩劑求效便謂不驗已
後更問他師師不尋前人為療寒温次序而更為療而
不依次前師療則斃也或前已下之後須平和療以接
之而得差也或前人未下之或不去者或前療寒温失
度後人應調理之是為療敗病皆須邀射之然後免耳
不依次第及不審察必反重斃也又茵芋丸療少小有
風癎疹至長不除或遇天陰節變便發動食飲堅強亦
發百脉攣縮行步不正言語不便者服之不發方
茵芋(炙)鉛丹(熬)鈎藤(炙)杜蘅
防葵石膏(研)秦芁(各四分)菖蒲
黃芩(各六分)松蘿(二分)蜣蜋(十枚炙)甘草(十四分炙)
右十二味𢷬篩丸如小豆三歲以下服五丸三歲以
上服七丸五歲以上服十丸十歲可至十五丸大小
量之
又神農本草經說小兒驚癎有一百二十種其證候微
異於常便是癎候也初出胎血脉不斂五藏未成稍將
養失宜即為病也時不成人其經變蒸之後有病餘證
並寬唯中風最暴卒也
又小兒四肢不好驚掣氣息小異欲作癎
又凡小兒不能乳哺當與紫丸下之小兒始生生氣尚
盛但有微惡則須下之必無所損及其愈病則致深益
及變蒸日滿不解者並宜龍膽湯也(方在客忤中)若不時下
則成大病病成則難療矣凡下四味紫丸最善雖下不
損人足以去疾若四味紫丸不得下者以赤丸下之赤
丸不下當倍之若已下而有餘熱不盡當按方作龍膽
湯稍稍服之并摩赤膏風癎亦當下之後以豬心湯下
之驚癎但按圖炙之及摩膏不可大下也何者驚癎心
氣不定下之内虚益令甚耳驚癎甚者特為難治如養
小兒嘗慎驚勿令兒聞大聲抱持之間當安徐勿令怖
也又天雷時便掩塞兒耳并作餘細聲以亂之
凡養小兒皆微驚以長血脉但不欲大驚大驚乃灸驚
脉若五六十日灸者驚復重甚生百日後灸驚脉乃善
治少小心腹熱除熱丹參赤膏方
丹參雷丸芒硝戎鹽
大黃(各三兩)
右五味切以苦酒半升浸四種一宿以成鍊豬脂一
斤煎三上三下去滓内芒硝膏成以摩心下冬夏可
用一方但丹參雷丸亦佳(並出第五卷中)
千金翼凡小兒之癎有三種有風癎有驚癎有食癎然
風癎驚癎時時有耳十人之中未有一二是食癎者凡
是先寒後熱發癎者皆是食癎也驚癎當按圖灸之風
癎當與豚心湯下之食癎當下乃愈紫丸佳凡小兒所
以得風者緣衣暖汗出風因而入也風癎者初得之時
先屈指如數乃發作此風癎也驚癎者起於驚怖先啼
乃發作此驚癎也驚癎微者急療勿復驚之或自止也
其先不哺乳吐變熱後發癎此食癎也早治則差四味
紫丸逐澼飲最良去病速而不虚人赤丸差駛病重者
當用之
小兒衣甚寒薄則腹中乳食不消其大便皆酢臭此欲
為癖之漸也便將紫丸以微消之服法先從小起常令
大便稀勿使大下也稀後便漸減之屎不酢臭乃止藥
又凡小兒冬月下無所畏夏月下難差然有病者不可
不下後腹中當小脹滿故當節哺乳將紫丸數日又乳
哺小兒常令多少有常劑兒漸大當稍稍增之若減少
者此腹中已有小不調也便微服藥停哺但與乳甚者
十許日微者五六日止哺自當如常若不肯哺而欲乳
者此是癖為重要當下之無不差者不下則致寒熱或
反吐而發癎或更致下痢此皆病重不早下之所為也
此為難療
又凡小兒有熱不欲哺乳卧不安又數驚此癎之初也
服紫丸便愈不差更服之兒立夏後有病療之慎勿妄
灸不欲吐下但以除熱湯浴之除熱散粉之除熱赤膏
摩之又臍中以膏塗之令兒在涼處勿禁水漿常以新
水飲之
又凡小兒屎黃而臭者此腹中有熱宜微將服龍膽湯
若白而酢者此寒不消也當服紫丸微者少與藥令内
消甚者小增令小下皆須節乳哺數日令胃氣平和若
不節乳哺則病易復復下之則傷其胃氣令腹脹滿再
三下之尚可過此傷矣(並出第十一卷中)
備急療少小百二十種癎病胷中病蛇蛻皮湯方
蛇蛻皮(三寸炙)細辛甘草(炙)鈎藤
黃芪(各二分)大黃(四分)蚱蟬(四枚炙)牛黃(五大豆許)
右八味切以水二升半煑取一升一合百日兒一服
二合甚良窮地無藥物可一二味亦合不可備用然
大黃一味不得常用效
又療少小二十五癎大黃湯方
甘草(炙)大黃甘皮當歸(各一兩)
細辛(半兩)
右五味𢷬篩以指撮著水一升煮取二合一歲兒服
一合日二
古今錄騐赤湯療二十五種癎吐痢寒熱百病不乳哺
方
大黃(五兩)當歸芍藥黃芩
括樓甘草(炙)桂心人參
赤石脂牡蠣(熬)紫石英麻黃(去節各二)
(兩)
右十二味𢷬篩令調盛以韋囊八歲兒以乾棗五枚
用水八合煮棗取五合兩指撮藥入湯中煮取三沸
去滓與兒服之取利微汗自除十歲用棗十枚三指
撮藥水一升煮三沸服之此湯療小兒百病及癎神
驗
又療未滿月及出月兒壯熱發癎鈎藤湯方
鈎藤(一分)蚱蟬(一枚去翅)柴胡升麻
黃芩(各二分)蛇脫皮(二寸炙)甘草(炙)大黃(各二分)
竹瀝(三合)石膏(三分碎)
右十味切以水一升煮取三合半和竹瀝服一合得
利見湯色出停後服至五十六十日兒一服一合乳
母忌海藻菘菜等(崔氏云若連發不醒加麻黃一分去節)
又療百日及過百日兒發癎連發不醒及胎中帶風體
冷面青反張宜服麻黃五癎湯方
麻黃(去節)羌活乾葛甘草(炙)
枳實(各二分炙)杏仁(二十枚)升麻黃芩
大黃(各四分)柴胡芍藥(各三分)鈎藤皮(一分)
蛇蛻(三寸炙)蚱蟬(二枚炙去羽)石膏(六分碎)
右十五味切以水二升并竹瀝五合煎取六合每服
一合佳
小兒驚悸方二首
必效鈎藤湯療小兒壯熱時氣驚悸并熱瘡出方
鈎藤人參蚱蟬(炙)子芩(各一分)
蛇蛻皮(三寸炙)龍齒(四分)防風澤瀉(各二分)
石膏(一兩碎)竹瀝(三合)
右十味切以水二升并竹瀝煎取七合細細服之以
差為度
又方
牛黃(兩大豆許研)蚱蟬(炙各二分)龍齒麥門冬(去心)
(各四分)人參(三分)鈎藤(一分)茯神
杏仁(十二枚)蛇蛻皮(三寸炙末入)
右九味切以水二升煎取六合去滓下牛黃末分六
服消息服之令盡差
小兒夜啼方一十首
小品療小兒夜啼一物前胡丸方
前胡(隨多少)
右一味𢷬篩蜜丸如大豆服一丸日三加至五六丸
以差為度(千金同)
又方
以姙娠時食飲偏有所思者以哺兒則愈(千金同)
千金療小兒夜啼不已醫所不治者方
取狼糞中骨燒作灰水服如黍米粒一枚即定
又療小兒夜啼至明不安寐芎藭散方
芎藭防已白术(各二分)
右三味𢷬篩以乳和之與兒服之量多少又以兒母
手掩臍中亦以摩兒頭及脊驗二十日兒未能服散
者以乳汁和之服如麻子一丸
又方
交道中土伏龍肝(各一把)
右二味以絹篩水和少許服之差
又方
取馬骨燒灰敷乳上飲兒啼即止(並出第五卷中)
備急或常好啼方
取犬頭下毛以絳囊盛擊兒兩手立效
必效小兒夜啼方
以日未出時及日午時仰卧著於臍上橫文屏氣
以朱書作血字其夜即斷聲效
古今錄驗小兒夜啼如腹痛方
䗪蟲(熬令煙盡)芍藥(炙)芎藭(熬各等分)
右三味𢷬末服如刀圭日三以乳服之
又療小兒夜啼不止腹中痛宜以乳頭散方
黃芪甘草(炙)當歸芍藥
附子(炮)乾薑(各等分)
右六味為散以乳頭飲兒丸可胡豆三丸大小量之
小兒驚夜啼方七首
廣濟療小兒五驚夜啼龍角丸方
龍角黃芩大黃(各二分)牡丹皮(一分)
蚱蟬(一枚炙)牛黃(小豆大五枚)
右六味𢷬篩蜜和丸如麻子少小以意增減之甚良
(千金牡丹作牡礪崔氏名五驚丸)
千金療小兒驚啼方
以雞屎白熬末以乳服少許
又方
以臘月縛猪繩燒灰服之
又方
燒猬皮三寸灰著乳頭飲兒
又方
車轄脂如小豆許内口中及臍中差
又小兒因宿乳不消腹痛驚啼牛黃丸方
大附子(三枚炮去皮)牛黃(三銖)巴豆(去心皮熬)杏仁(去尖皮)
真珠(各一兩研)
右五味𢷬附子真珠下篩别𢷬巴豆杏仁合如膏内
附子及牛黃𢷬一千二百杵若乾入少蜜足之百日
兒服如粟米一丸三歲兒服如麻子一丸五六歲兒
服如胡豆一丸日二先乳哺了服之隔上下悉當微
轉藥完出者病愈散出者更服(並出第五卷中)
文仲隠居效方小兒夜啼不安此腹痛故至夜輙劇狀
似鬼禍五味子湯方
五味子當歸芍藥白术(各四分)
甘草(炙)桂心(各二分)
右六味切以水一升煎取五合分服之增減量之
小兒客忤一十首
千金論曰少小所以有客忤病者是外人來氣息忤之
一名中人為客忤也雖是家人或别房異戸或乳母父
母從外還衣服或經履鬼神麤惡暴氣或牛馬之氣皆
為忤也發作喘息乳氣未定者皆為客忤其乳母遇醉
及房勞後乳兒最劇能殺兒也不可不慎
又論曰凡中客之為病皆頻吐下青黃白色水穀解離
腹痛夭糾面色變易其候似癎但眼不上插耳其脉急
數者是也宜與龍膽湯下之
又龍膽湯療嬰兒出腹血脉盛實熱温壯四肢驚掣發
熱大吐哯者若已能進哺中食不消壯熱及變蒸不解
中客人魃氣并諸驚癎方悉主之小兒皆服之小兒龍
膽湯第一此是新出腹嬰兒方若日月長大者以次依
此為例若必知客忤及有魅氣者可加人參當歸各如
龍膽秤分多少也一百日兒加半分二百日兒加一分
一歲兒加半兩餘藥皆準爾
龍膽鈎藤皮柴胡黃芩
桔梗芍藥茯神甘草(炙各一分)
蜣蜋(二分炙)大黃
右十味切以水一升煎取五合為劑也服之如後節
度藥有虚實虚藥宜足數合水也兒生一日至七日
分取一合為三服生八日至十五日分取一合半為
三服生十六日至二十餘日至四十日者盡以五合
為三服十歲亦準此得下即止勿復服也
又少小卒客忤不知人者方
取新熱馬屎一枚絞取汁飲兒下便愈亦治中客
忤而&KR0008;啼面青腹強者
又少小見人來卒不佳腹中作聲者二物燒髮散方
用向來者人頭生髮十莖斷兒衣帶少許合燒灰
細末和乳飲兒即差
又少小中忤人一物馬通浴湯方
用馬通三升火燒令煙盡以酒一斗煮三沸去滓
以浴兒即差
又凡乘馬行還得汗氣臭又未盥洗易衣裝而便向兒
邊令兒中馬客忤兒忽卒見馬來及聞馬鳴驚及馬上
衣物馬氣皆令兒中馬汗氣及客忤慎護之特重一歲
兒也
又凡非常人及諸物從外來亦驚小兒致病欲防之法
諸有從外來人及有異物入戸當將兒迴避之勿令見
也若不避者即燒牛糞令有煙氣置戸前則善
又方
吞麝香如大豆許立愈
又療少小客忤二物黃土塗頭方
以竈中黃土熟者曲蟮糞等分合𢷬如雞子黃大
塗兒頭上及五心良(一方雞子清和如泥)
又療小兒犯客忤發作有時方
取母月衣覆兒上大良
又療卒客忤方
剪取驢前膊胛上旋毛大如彈丸以乳汁煎之令
毛消藥成著乳頭飲之下喉即愈
又療小兒卒客忤方
銅鑑鼻燒令赤投少許酒中大兒飲之小兒不能
飲者含與之即愈(並出第五卷中)
小兒癥瘕癖方六首
廣濟療少小及大人腹中宿食積成癥癖兩脅妨滿氣
息喘急不能食面黃日漸瘦腹大脹硬除百病紫雙丸
方
代赭(研)丹砂(研)大黃(各八分)青木香
當歸(各五分)桂心(四分)犀角(三分屑)巴豆(六分)
右八味𢷬篩蜜和丸如梧子大人小兒量之十歲兒
服大豆二丸六歲者小豆許二丸以下臨時斟酌要
瀉病出為度久疾日一丸以溏洩而已不在猛瀉忌
如常法
又療小兒痃癖發腹痛不食黃瘦鼈甲丸方
鼈甲(炙)郁李仁(各八分)防葵人參(各五分)
訶黎勒皮(七顆)大黃(四分)桑菌(三分)
右七味𢷬篩蜜丸大小量之以酒飲乳服五丸至十
丸
千金牛黃鼈甲丸療小兒癖實癰腫壯熱食不消化中
惡忤氣方
牛黃(二分)鼈甲(炙)麥麴(熬)柴胡
大黃枳實(炙)芎藭(各二兩)厚朴(炙)
茯苓桂心芍藥乾薑(各半兩)
右十二味𢷬篩蜜丸如小豆日三服以意量之
又療小兒心下生痞痰澼結聚腹大脹滿身體壯熱不
欲哺乳芫花丸方
芫花黃芩(各四分)大黃雄黃(細研各十)
(銖)
右四味𢷬篩為末蜜和更𢷬一千杵三歲兒至一歲
以下服如粟米一丸欲服丸内兒喉中令母與乳若
長服消病者當以意消息與服之與乳哺相避良
又療小兒痰實結聚宿癖羸露瘦不能飲真珠丸方
真珠(半兩研)麥門冬(一兩去心)蕤仁(五十枚一云二百箇)
巴豆(七枚去心皮熬一云四十枚)
右四味𢷬篩蜜和丸朞歲兒服二丸小豆大二百日
兒服如麻子二丸漸增以知為度當下病赤黃白黑
葵汁勿絶藥病盡下自止久服令小兒肥白無病已
試驗(並出第五卷中)
劉氏療小兒冷癖痃癖氣不下食瘦時時肋下痛方
防葵當歸枳實(炙)厚朴(炙)
楮實人參黃芪茯神
白术訶黎勒皮(各八分)郁李仁(去皮)
柴胡大麻仁芍藥橘皮
防風紫菀(洗去土)薏似仁(各六分)鼈甲(炙)
三稜根(各十二分)桂心(七分)仙鼠(二枚如無以糞二合代)
大附子(二枚炮)乾薑(末二分)甘草(炙)乾地黃(各十)
(分)大黃(十分)五味子(四分)㯽榔(四顆)
牛膝(二分)
右三十味𢷬篩蜜丸如梧子大小增減以意量之須
飲服之良
小兒痰結方二首
千金療少小宿食癖氣痰飲往來寒熱不欲食消瘦芒
硝紫丸方
芒硝(四分熬)大黃(四分)半夏(二兩洗)代赭(一兩)
甘遂(二兩熬)巴豆(三百枚去心皮熬)杏仁(一百二十)
(枚)
右七味𢷬篩别治巴豆杏仁令如膏𢷬數千杵令相
和如強内少蜜百日兒服如胡豆十丸過百日至一
歲服二十丸隨兒大小以意節度之當候兒大便中
藥出為愈若不出復與加初(出第五卷中)
古今錄驗療八歲以上兒熱結痰實不能下食方
大黃(十二分)柴胡(九分)黃芩知母(各十二分)
升麻(十分)枳實(炙)杏仁(各六分)芍藥
梔子(各八分)細辛(二分半)竹葉(切一升)
右十一味切以水六升煮取一升八合分四服十歲
兒分三服以下以意消息多少量之(千金有桔梗黃連無枳實杏仁)
小兒因食痞滿羸瘦不下食肚脹方四首
小品療四五歲兒因食及在胎中宿熱乳母飲食麤惡
辛苦乳汁不起兒哺不為肌膚心腹痞滿痿黃瘦瘠四
肢痿&KR0034;繚戾服之令充悦方
芍藥(十分炙令黃)黃芪鼈甲(炙)人參(各四分)
柴胡(八分)茯苓(六分)甘草(炙)乾薑(各二分如)
(熱以枳實代)
右八味𢷬篩蜜和為丸如大豆服五丸日二服忌如
常法(千金有大黃無黃芪云服一丸一歲以上乳服三丸七歲兒服十丸日二)
千金療少小傷寒久病不除差復劇羸瘦骨立五味子
湯方
五味子(十銖)大黃(六銖)芒硝(五分)麥門冬(六分)
(去心)石膏(一兩)甘草(炙)當歸
黃芩黃連前胡(各一分)
右十味切以水三升煮取一升半服二合下利即止
效
又療小兒羸瘦惙惙常服不妨乳方
甘草(五兩炙)
右一味𢷬篩蜜丸如小豆一歲兒服十丸日三盡即
更合(並出第五卷中)
劉氏療小兒肚脹漸瘦不食四肢熱不調方
甘草(炙)鼈甲(炙)柴胡茯神
子芩(各六分)訶黎勒皮(十分)㯽榔(兼皮三顆研)芍藥
橘皮(各三分)生薑當歸(各四分)知母(五分)
大黃(八分)
右十三味切以水一升半煎取匕合分為數服得瀉
病差
小兒食不下及不消不嗜食方四首
廣濟療小兒心腹滿喫食不下地黃飲子方
生地黃汁(三合)生薑汁(三合)訶黎勒(四分末)白蜜(一匙)
右四味相和調勻分温服之微利尤良
小品療小兒宿食不消發熱九味當歸湯方
當歸甘草(炙)芍藥人參
桂心黃芩乾薑(各一分)大棗(五枚)
大黃(二分)
右藥切以水一升半煎取六合去滓分服
千金療少小五六日不食氣逆桂心橘皮湯方
桂心(半兩)橘皮(三兩)薤白(切五合)黍米(五合)
人參(半兩)
右五味切以水七升先煮藥取二升次下薤米米熟
湯成稍稍服之
又療少小胃氣不調不嗜食生肌肉地黃丸方
乾地黃大黃(各五分)茯芩(三分)當歸
柴胡杏仁(各二分)
右六味末之以蜜丸如麻子大服五丸日三服(並出第五)
(卷中)
小兒霍亂方一十二首
廣濟療小兒霍亂心腹刺痛吐痢方
茯苓桔梗人參(各六分)白术(五分)
甘草(炙)厚朴(各四分炙)
右六味切以水二升煮取六合去滓温服之
又療小兒霍亂嘔吐不止方
人參(六分)厚朴(三分炙)陳倉米(三合)
右三味切以水三升煮取七合去滓分服之
千金療小兒吐痢霍亂方
人參(四分)厚朴(炙)甘草(各二分炙)白术(三分)
右四味切以水一升二合煑取五合六十日兒服一
合百日兒分三服朞歲兒分再服乳母忌油膩等
備急療小兒霍亂吐痢方
人參(四分)厚朴(炙)甘草(各二分炙)乾薑(一分)
白术(三分)
右五味切以水一升煮取四合分服之
又療孩子霍亂已用有效方
人參蘆籜(各二分)扁豆藤(二兩)倉米(一撮)
右四味切以水一一升煮取八合分服
又方
人參(四分)生薑(三分)厚朴(炙)白术
甘草(炙各二分)
右五味切以水一升煮取四合分服
又方
人參(四分)木瓜(一枚)倉米(一撮)
右三味切以水煮分服以意量之立效
必效主小兒霍亂方
取厠屋戸簾燒灰研以飲服一錢匕
又方
訶黎勒(一枚)
右一味先煎沸湯研一半許與兒服立止再服神妙
古今錄驗療小兒霍亂吐痢人參白术湯方
人參(六分)白术茯芩(各四分)厚朴(炙)
甘草(炙各三分)
右五味切以水一升半煮取六合分温服立效
劉氏療百日以來及蓐内兒霍亂方
以人乳半合及生薑汁少許相和煎服入口定
又療小兒霍亂方
生薑(四分)香薷(一兩)薄荷(一兩)
右三味以水煎分温兒與母俱服之甚良
小兒霍亂雜病方六首
劉氏療小兒霍亂空吐不痢方
人參(六分)生薑(四分)厚朴(二分炙)橘皮(一分)
兔骨(一兩炙碎)
右五味切以水一升二合煎取四合服之即利下部
又以杏仁鹽少許皂莢末少許麫和硬溲如棗核大
以綿褁内之便通妳母忌熱麫大效
又療小兒霍亂空利不吐方
烏牛葹草(一團)生薑人參(各三兩)
右三味切以甜不醋漿水一升半煎取五合分服之
如孩子渴取曲蟮糞爛龍骨一兩以漿水煎澄清與
兒喫即差
又療小兒霍亂不吐不痢肚脹妨滿上下不通方
甘草(四分炙)當歸(二分)石鹽(三分)
右三味切以漿水一升半煎取六合去滓牛黃麝香
各半錢匕研蜜半匙相和以下灌之即通妳母與漿
水粥喫勿喫麵肉等
又小兒乾霍渴熱及壯熱眼色慢四大困悶方
以烏豆一升淨乾擇生薑一兩切以水三升煎烏
豆皮欲爛即濾取汁二合和少許蜜喫即變吐如
人行六七里又與喫無問大人小兒並與服之效
又療小兒熱霍諸藥不差方
以蘆葉二大兩糯米三大合水三升先煑葉入米
煑取一升入蜜少許和服即差不足即取桑葉二
升生薑半兩切以水三升煑取一升著一匙白米
為飲服
又療小兒霍亂吐痢不止方
以人乳汁二合生薑汁粟米許荳蔲取仁碎似蕎
麥大二七枚&KR1355;蒢一小把龍骨六分以乳煎取一
合著少許牛黃麝香兔毛灰等和分為三服如渴
以糯米汁著蜜與喫即差
小兒吐痢方四首
千金療小兒吐痢方
以亂髮灰二分鹿角一分作末以米飲服一刀圭
日三
又方
以熱牛矢汁灌之
又方
燒特猪矢水解取汁少少飲兒
劉氏療百日以下蓐内兒吐痢方
麵(一錢炒)乳汁(兩合)龍骨(六分)
右三味煎龍骨和炒麵服之即差
小兒噦方二首
備急療小兒噦方
以生薑汁(五合)牛乳(五合)
右二味合煎取五合分二服
又方
以羊乳一升煎減半分五服無用牛乳代之
小兒口噤方四首
千金療小兒口噤方
以鹿角粉之大豆末之等分和乳塗乳飲兒
又方
以驢乳二升猪乳一升合煎得一升半服如杏仁
三四服差
備急療小兒鵝口并噤方
礬石(燒末)朱砂(各半分末)
右二味和研令極細敷兒舌上日三以亂髮洗舌上
垢頻頻令淨即差
古今錄驗療小兒噤其病在咽中如麻豆許令兒沫不
能乳哺方
取水銀如黍米與服覺病無早晩水銀下咽便愈
以意量之不過小麻子許與可也
小兒重舌方一十三首
千金療小兒重舌方
灸行間隨年壯穴在足大指岐中是
又方
取田中蜂房燒灰酒和薄喉下愈
又方
以竈中黃土末苦酒和塗舌上
又方
以赤小豆末和醋塗舌上
又方
取簸箕舌燒灰敷舌上
又方
黃蘗竹瀝漬取細細點舌上良
又方
兒重舌舌強不能收唾燒蛇脫末以雞毛蘸醋展
藥掠舌下愈
千金翼療小兒重舌方
取三屠家肉各如指大以摩舌上兒立能乳便啼
又方
以衣魚燒作灰以敷舌上(千金云衣魚塗舌上)
又方
兒重舌舌強不收唾者鹿角末如小豆許著舌下
數數與之
又療小兒重舌口中瘡涎出至多方
以蒲黃敷舌上不過三度愈
古今錄驗療兒重舌欲死方
灸右足踝三壯立愈又炙左右並良(千金云炙兩足外踝)
又方
取亂髮燒灰末敷舌上甚佳
小兒鵝口䴏口方六首
千金療小兒心藏熱口為生瘡重舌鵝口方
取柘根剉五升無根只以弓材佳
右一味以水一斗煮取二升以汁更煎取五合細細
拭齒數次良
又方
口生瘡白漫漫取桑木汁先以父髮拭口次以桑
汁塗之
又療小兒鵝口不能飲乳方
取白鵝屎汁瀝口中良
又方
取黍米汁塗之
又方
取父母亂髮淨洗纏桃枝沾取井華水東向日以
髮拭口中得口中白乳以置水中七過瀝洗三朝
作之
救急療小兒䴏口兩吻生瘡方
取髮灰以猪脂和塗之(千金同)
小兒口瘡方五首
小品療小兒口爛瘡方
取羊乳細細瀝口中不過三度差
千金療小兒口瘡方
大青(三分)黃連(二分)
右二味切以水三升煮取一升二合一服一合日再
夜一
文仲支太醫療小兒口瘡方
桑木白汁生地黃汁(各一合)赤蜜(半合)
右三味和煖敷兒口中瘡便差
救急療小兒口瘡方
以蛇脫皮水漬令濕軟拭口内瘡一兩遍即差
劉氏療小兒口瘡方
黃蘗皮(一兩切)烏豆(一升)
右二味以水二升煑取兩合去滓重煎如餳入少許
龍腦香研和敷之甚良
小兒口中涎出方三首
千金療小兒口涎出方
以白羊屎内口中差
又方
以東行牛口中沫塗兒口中及頥上
又方
桑白汁塗之差
小兒舌上瘡脣腫方五首
小品療小兒脣腫及口赤生白瘡爛方
清旦研桑木白皮取汁以塗兒脣口即差
又小兒舌上瘡方
烏賊魚骨燒末以雞子黃和塗之至喉咽舌下遍
敷即差止
千金療小兒舌瘡方
蜂房燒灰屋間塵各等分和先洗瘡使乾敷之效
又方
羊蹄骨中生髓和胡粉敷上日三取差
又舌腫強滿口方
滿口含糖醋少時熱氣通愈
小兒咽喉生瘡方二首
千金療熱病口爛咽喉生瘡水漿不得入者膏方
當歸射干升麻(各一兩)附子(半兩)
白蜜(四合)
右五味切以猪膏四兩先煎之令成膏下著地勿令
大熱内諸藥微火煎令附子色黃藥成去滓投蜜更
上火一兩沸以器盛之取杏仁許含之日四五咽之
無妨大人小兒並用妙
又療口中瘡咽喉塞不利口燥膏方
猪脂(一斤)黃連(一兩)白蜜(一升)
右三味合煎令成膏去滓合半棗大日四五夜亦含
之
小兒喉痺方四首
千金升麻湯主小兒喉痺痛若毒氣盛便咽塞並大
人喉咽不利方
生薑升麻射干(各三兩)橘皮(一兩)
右四味切以水六升煎取二升分温三服
又療小兒卒毒腫著喉頸壯熱妨乳方
升麻射干大黃(各一兩)
右三味切以水二升半煮取八合一歲兒分三服餘
滓敷腫處冷更煖而薄大兒以意加之
又方
煮桃皮汁三升服之又燒荆瀝汁服
劉氏療小兒喉痺熱塞方
升麻(五兩切)馬藺子(一合)
右二味以水一升煎取二合入少白蜜與兒服之甚
良
小兒䁎耳方四首
千金療小兒䁎耳方
末石硫黃以粉耳中日一夜一差
又療少小䁎耳方
桃仁熟末以䜴許褁塞耳中
古今錄驗小兒聤耳方
青羊屎暴乾以綿褁塞中即差
又小兒聤耳有瘡及惡肉敷耳雄黃散方
白麻措取皮(一合)花燕脂(十願)
右二味𢷬篩細研敷耳中令滿一兩度差(方無雄黃未詳其名)
小兒鼻塞方四首
千金療小兒鼻塞不通濁涕出方
杏仁(二分)椒(出汗)附子(去皮)細辛(各一分)
右四味切以醋五合漬藥一宿明早以猪脂五合煎
令附子色黃膏成去滓待冷塗絮導鼻孔中日再
兼摩頂上
又療小兒鼻塞生息肉方
通草細辛(各一兩)
右二味𢷬篩以綿纏如棗核大藥如豆著綿頭著鼻
孔中日二
古今錄驗療小兒鼻塞不通細辛膏方
細辛通草(各一分)辛夷仁(一分半)杏仁(二分去皮)
右四味切以羊髓三合猪脂三合緩火煎之膏成絞
去滓取一米粒許大以内鼻孔中頻易差
劉氏療小兒鼻塞不通喫乳不得方
醍醐(三合)青木香零陵香(各四分)
右三味切和前成膏取少許以膏和撚為丸或以膏
塗兒頭上及塞鼻中以通佳
外臺秘要方卷三十五
