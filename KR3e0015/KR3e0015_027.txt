外臺秘要方卷二十三
唐王燾撰
癭病方一十八首
病源癭者由憂恚氣結所生亦由飲沙水沙隨氣入於
脈搏頸下而成之初作與癭核相似而當頸下也皮寬
不急垂搥搥然是也恚氣結成癭者但垂核搥搥然無
脈也飲沙水成癭者有核㿔㿔然無根浮動在皮中又
云有三種癭有血癭可破之息肉癭可割之有氣癭可
具針之養生方云諸山水黑土中出泉流者不可久居
常食令人作癭病動氣增患(出第三十一卷中)
肘後療頸下卒結囊漸大欲成癭海藻酒方
海藻(一斤去鹹)清酒(二升)
右二味以絹袋盛海藻酒漬春夏二日一服二合稍
稍含咽之日三酒盡更以酒二升漬飲之如前滓暴
乾末服方寸匕日三盡更作三劑佳(崔氏文仲同)
又方
昆布海藻等分末之蜜丸含如杏核大含稍稍咽
汁日四五(並出中卷)
深師療癭方
桂心昆布(洗)海藻(冼)甘草(炙)
白麪(熬錢三分)龍膽草海蛤(研)土瓜根
半夏(洗)吳茱萸牡蠣(熬各一兩)
右十一味為散酢漿水服五分匕先食日三十日知
盡藥愈節食鹽羊肉餳生葱菘菜
又方
海藻(二分洗)龍膽草(二分)昆布(二分洗)土瓜根(二分)
半夏(二分洗)小麥麪(二分炒)
右六味為散先食酒服方寸匕日三二十日知三十
日愈忌羊肉餳(並出第二十九卷中)
小品癭病者始作與癭核相似其癭病喜當頸下當中
央不偏兩邊也乃不急膇然則是癭也中國人息氣結
癭者但垂膇膇無核也長安及襄陽蠻人其飲沙水喜
癭有核瘰瘰耳無根浮動在皮中其地婦人患之腎氣
實沙石性合於腎則令腎實故病癭也北方婦人飲沙
水者産乳其於難非針不出是以比家有不救者良由
此也
療癭方
小麥(一升)
醇苦酒一升漬小麥令釋漉出暴燥復漬使苦酒盡
暴麥燥𢷬篩以海藻三兩别𢷬以和麥末令調酒服
方寸匕日三禁鹽生魚生菜豬肉(肘後崔氏備急云療三十年癭疾集)
(騐文仲范汪等同出第十卷中肘後用海藻五兩)
集驗療癭酒方
是水雨經露出柳根(三十斤)
右以水一斛煮得五斗同米三斗釀之酒成先食服
一升日三(范汪同出第四卷中)
崔氏海藻散療癭方
海藻(八兩洗去鹹汁)貝母(二兩)土瓜根(二分)小麥麴(二分)
(炒)
右四味作散酒服方寸匕日三
又方
秫米(三升依酒法炊)
右一味取圓葉白楊皮十兩去上蒼者慎勿令見風
細切以水五升煮取二升濃汁漬麴末五兩用前件
秫米依酒法酘之熟訖封塞一七日然後空腹服一
大盞日再服三日内即效神驗無比(並出第四卷中)
張文仲隱居效驗療癭方
昆布(洗)松蘿(各三分)海藻(五分)
右三味𢷬蜜丸如杏核大含咽津日三夜二大佳(備急)
(肘後同)
又療癭司農揚丞服效第一方
昆布(六分洗)海藻(七分)松蘿乾薑
桂心(各四分)通草(五分)
右六味𢷬篩蜜丸如梧子一服吞七丸即住在頸下
癭處欲至食時即先飲少酒下却丸子後進食禁酢
䔉鹽酪臭肉倉米等若癭大者加藥令多取差
又第二方
昆布(洗)海藻(洗各一斤)
右二味細切好酒五升浸七日量力取數服酒盡以
酒更浸兩遍藥力盡當以此酒下前丸藥益善(備急肘後)
(同)
又方
小麥(三升)
右以三年米酢三升漬麥暴乾乾更浸使酢盡又暴
乾𢷬篩為散别𢷬昆布為散每服取麥散二匕昆布
散一匕旦飽食訖清酒和服之若不能飲酒者以水
和服亦得服盡即差多服彌善無所禁但不用舉重
及悲啼煩惱等事(肘後備急集驗同)
又含丸方
檳榔(三兩)馬尾海藻(三兩洗)昆布(三兩洗)
右三味末之蜜丸如雞子黃大每日空腹含一丸徐
徐令津液取汁咽之忌鹽並楊丞方服驗(肘後備急同並出第)
(六卷中)
救急療癭要切方
鼠粘草根(一升湯洗)
右細切除皮者一升一物以水三升煮取一升半分
温三服服相去如人行四五里一服宜頓服六劑病
即差一方削除皮細切取三大升𢷬篩為散蜜和丸
如梧子一服二十丸日再服之稍稍加至三十丸以
無灰酒進之(出第五卷中)
古今錄驗療氣癭方(晉州熙公奏徐公方)
問荆(一兩出海島)羯羊靨(五具去脂炙)白歛椒目
甘草(炙各一分)小麥麴末(二兩熬)
右六味𢷬篩為散羊靨一種别𢷬為末相和好漿浸
更𢷬作丸如小棗大一服五丸無禁
又方
羊靨一百枚煖湯浸去脂炙大棗二十枚去皮作
丸服忌慎如常藥法
又方
取羊靨一具去脂含汁汁盡去皮日一具七日含
便差
又療癭海藻散方
海藻(十分洗)昆布(一兩洗)海蛤(一兩研)通草(一兩)
菘蘿(洗)乾薑桂心(各二兩)
右七味下篩酒服一錢匕日三(出第四十一卷中肘後無乾薑有白歛)
氣癭方一十首
廣濟療氣癭氣胷膈滿塞咽喉項頸漸麤昆布丸方
昆布(二兩洗去鹹汁)通草(一兩)羊靨(二具炙)海蛤(一兩研)
馬尾海藻(一兩洗去鹹汁)
右五味蜜丸如彈子細細含咽汁忌生菜熱麪炙肉
蒜笋
又療冷氣築咽喉噎塞兼癭氣昆布丸方
昆布(八分洗)乾薑(六分)犀角(六分屑)吳茱萸(四分)
人參(八分)馬尾海藻(四分洗)葶&KR1047;子(六分熬)杏仁(八分)
(去皮尖熬)
右八味𢷬篩蜜丸如梧子空腹以飲服忌生冷粘食
陳臭等餘忌同前
又療氣妨塞方
昆布(三兩洗)菘蘿通草柳根鬚(各三)
(兩近水生者)
右四味𢷬篩蜜丸如彈丸大以海藻湯浸細細含之
咽盡勿停忌舉重生嗔憂悲等
又療癭細氣方
昆布(十二分洗)馬尾海藻(十分洗)杏仁(八分)通草
麥門冬(去心)連翹(各六分)乾薑橘皮(各六分)
茯苓(八分)松蘿(三兩)
右十味𢷬末以袋盛含之乃以齒微微嚼藥袋子汁
出入咽中日夜勿停有問荆加四分佳忌嗔及勞油
膩粘食(並出第二卷中)
深師蘇子膏療氣癭方
臘月豬脂(一升)蘇子桂心大黃
當歸乾薑橘皮蜀椒(汗各三分)
右八味切以水六升煮取二升去滓内豬脂消盡服
差忌生葱(出第二十九卷中)
崔氏云凡水癭氣癭可差石癭不可治療氣癭方
平旦手挽癭令離項掐其下根脈斷愈一日一度
掐易愈者七日如難差者三七日愈
又方
昆布(二兩洗)海藻(二兩洗)龍膽草(一兩)馬刀(半兩炙)
海蛤(半兩研)大黃(一分)熏黃(半兩)
右七味𢷬蜜丸如梧子大破除日以綿裹一丸含咽
津朝暮空腹服忌五辛豬肉
又方
海藻(二兩洗)
右一味以淳酒四升漬二宿漉去滓細細煖含咽之
盡即更造取差為度(范汪同並出第四卷中)
必效主氣癭方
白頭翁(半兩)昆布(十分洗)海藻(七分洗)通草(七分)
玄參連翹(各八分)桂心(三分)白歛(六分)
右八味𢷬篩蜜丸如梧子五丸若冷用酒服禁䔉麪
豬魚生葱(出第五卷中)
古今錄驗療癭有在咽喉初起游氣去來隂陽氣相搏
遂停住喉中前不去腫起如斛羅諸療不差小麥湯方
小麥(三升)昆布(二兩洗去鹹)厚朴(炙一兩)橘皮
附子(炮)海藻(洗各二兩)生薑(五兩)半夏(洗五兩)
白前(三兩)杏仁(一百枚去尖皮)
右十味切以水一斗煮取三升半分五服相去一炊
頃忌豬肉餳羊肉冷水(出第四十一卷中)
五癭方八首
深師五癭丸方
取塵靨以酒漬炙乾再内酒中更浸炙令香咽汁
味盡更易十具愈(千金翼同出第二十九卷中)
范汪療五癭方
昆布(三兩洗)海蛤(二兩研)松蘿(二兩)海藻(三兩洗)
通草白歛桂心(各二兩)
右七味作散酒服方寸匕日三(千金翼同出第四十二卷中)
千金療石癭勞癭泥癭憂癭氣癭方
海藻(洗)龍膽草海蛤(研)通草
昆布(洗)礜石(燒)松蘿(各三分)小麥麴(四分)
(熬)半夏(洗二分)
右九味作散酒服方寸匕日三禁食魚豬肉五辛生
菜羊肉餳十日知二十日愈
又方
菖蒲(二兩)海蛤(研一兩)白歛(一兩)海藻(洗一兩)
松蘿(一兩)桂心(一兩)椒(汗兩)羊靨(百枚)
半夏(一兩洗)續斷(一兩)神麴(三兩)到桂草(一兩)
右十二味𢷬作散以羊牛髓和為丸如梧子日服三
丸忌羊肉生葱等(翼同)
又方
小麥麪(一升)特生礜石(一斤燒)海藻(一斤洗)
右三味以陳酢一升漬小麥麪暴乾更漬令酢盡乾
各𢷬下篩每服兩方寸匕日四五服含乃咽之忌同
前及大誦大語吹火用氣(翼深師用小麥麪一斗餘同並出第二十五卷中)
千金翼五癭方
海藻(一兩洗)昆布(洗)半夏(洗)細辛
土瓜根松蘿(各一兩)白歛龍膽草(各二)
(兩)海蛤(二兩)通草(二兩)
右十味作散酒服方寸匕日再忌羊肉餘忌同前
又方
昆布(二兩洗)
右一味切如大指酢漬含咽汁盡愈
又方
海藻(一斤)小麥麪(一斤)
右二味以陳酢一升溲麪暴令乾復漬令酢盡作散
酒服方寸匕日三忌怒(出第十一卷中)
灸癭法一十三首
千金灸諸癭法
灸肩髃左右相宛宛中男左十八壯右十七壯女
右十八壯左十七壯再三以差止
又法
灸風池百壯風池夾項兩邊兩穴兩耳上髮際中
(通按此條千金聖濟作灸風池百壯又灸兩耳後髮際百壯乃是兩條然明堂無髮際穴)
又法
灸大椎百壯兩邊相去各一寸半小下垂各三十
壯
又法
灸頸衝頸衝在伸兩手直向前令臂著頭對鼻所
住處灸之各隨年壯凡灸五處九穴(翼深師並同通按頸)
(衝即臂臑穴在肘上七寸其灸五處九穴即風池髮際大椎大杼頸衝五處共九穴也)
又癭上氣并短氣方
灸肺俞一百壯
又癭上氣胷滿法
灸雲門五十壯
又癭惡氣方
灸胷堂百壯
又癭惡氣法
灸天府十五壯
又癭勞氣法
灸衝陽隨年壯在肘外屈横文頭是(據此是曲池穴衝陽在足)
(跌上五寸)
又療癭法
灸天瞿三百壯横三間寸灸之
又癭氣面腫法
灸通天五十壯在耳上二寸
又灸癭法
灸中封隨年壯在兩足趺上曲尺宛宛中(並出第二十五)
(卷中)
又灸癭法
灸耳後髮際有一隂骨骨間有一小穴亦有動脈
準前灸大效已上穴所在具三十九卷明堂中
(出第六卷中)
瘤方三首
肘後云皮肉中忽腫起初如梅李漸長大不痒不痛又
不堅強按之柔軟此血瘤也不療乃至如&KR0777;大則不可
復消而非殺人病爾亦慎不可破方乃有大療今如覺
但依癭家療療若不消更引别大方(出中卷)
深師療瘤脂細瘤方
吳茱萸(一分)&KR0552;石(燒)芎藭當歸
大黃黃連芍藥白歛
黃芩(各二分)
右九味合𢷬下篩和雞子塗著細故熟布上隨瘤大
小薄厚貼之燥輒易之著藥當熟作膿脂細細從孔
中出探知膿血盡著生膏若膿不盡復起故也生肉
膏方如左
又生肉膏療癰瘤潰漏及金瘡百瘡悉療之方
真當歸附子(炮)甘草白芷
芎藭(各一兩)薤白(一兩)生地黃(三兩)
右七味㕮咀以豬膏三升半合微火煎白芷地黃去
滓稍以傅瘡上日三良(千金並同出第二十九卷中)
千金云凡肉瘤勿療療則殺人慎之慎之(出第二十五卷中)
千金翼療瘤病方
麞鹿二種肉割如厚脯火炙令熱搨掩可四炙四
易痛膿便愈不除更炙新肉用之良(出第二十四卷中)
白瘤及二三十年瘤方三首
千金翼白瘤方
先極搔刮以繩縳之即愈又取東向木空中水熱
刮瘤上洗之日三即愈
又方
白礬硫黃(等分)
右二味末以酢和封上(並出第二十四卷中)
千金陷腫散主二三十年瘤癭及骨瘤石瘤肉瘤膿瘤
血瘤或大如柸盂升斗十年不差致有漏潰令人骨消
肉盡或堅或䎡或漬令人驚惕寐寤不安體中掣縮愈
而復發療之方(千金翼云陷麥散)
烏賊魚骨(一分)白石英(二分)石硫黃(一分)紫石英(二分)
鍾乳(三分研)乾薑(一兩)丹參(三分)琥珀(一兩研)
大黃(一兩)附子(一兩炮)胡鷰屎(一兩)
右十一味為散貯以韋囊勿令泄氣若瘡濕即傅之
若瘡乾無汁者以豬膏和傅日三四以乾為度若汁
不盡者至五劑十劑止勿措意不作也著藥令人不
疼痛若不消加芒硝二兩益佳忌豬肉(出第二十五卷中翼無鷰)
(屎)
喉痺方二十一首
病源喉痺者喉裏腫塞痺痛水漿不得入也人隂陽之
氣出於肺循喉嚨而上下也風毒客於喉間氣結藴積
而生熱故喉腫塞而痺痛脈沉者為隂浮者為陽若右
手關上脈隂陽俱實者是喉痺之候也亦令人壯熱而
惡寒七八日不治則死其湯熨針石别有正方補養宣
導今附於後養生方導引法云兩手拓兩頰手不動樓
肘使急腰内亦然住定放兩肋頭向外附膊腰氣散盡
勢大悶始起來去七通去喉痺(出第三十卷中)
廣濟療喉痺急疼悶妨不通方
馬蘭根(切一升)升麻(三兩)瞿麥(二兩)射干(十兩)
犀角(二兩屑)通草(二兩)玄參(三兩)
右七味切以水八升煮取二升去滓細細含咽一日
令盡得破膿慎熱麪炙肉䔉
又療喉痺方
馬藺子(八分)牛蒡子(六分)
右二味𢷬為散每空腹以煖水服方寸匕漸加至一
匕半日再(並出第二卷中)
肘後療喉痺者喉裏腫塞痺痛水漿不下入七八日即
殺人療之方
巴豆(一枚開其口)
右一味以綿裹極堅令有繩出外以巴豆内鼻中隨
腫左右時時吸氣半日許即差無巴豆用杏仁以塞
耳如之(文仲范汪同)
又方
熬杏仁熟𢷬蜜丸如彈子含咽其汁亦可𢷬杏
末帛裹含之(小品文仲備急范汪同)
又方
礬石一兩水三升漬洗手足
又方
生地黃汁二升蜜二升合微火煎之取二升稍稍
含之
又方
射干當歸(各三兩)
右二味切以水三升煮取一升稍稍含之吐去更含
又方
剥葫塞耳鼻孔日再易之有效
又方
菖蒲根嚼燒秤鎚令赤内一柸酒中沸止飲之(文仲)
(備急同)
又療喉痺方
射干一片含咽汁
又方
升麻斷含之喉塞亦然
又方
桔梗(三兩)
右一味切以水三升煮取一升頓服之忌豬肉
又方
取芥子𢷬碎以水及蜜和滓傅喉下燥輒易
又𫝊用神效方
桔梗甘草(炙各一兩)
右二味切以水一升煮取服即消有膿即出忌豬肉
海藻菘菜(備急同)
又療垂死者方
𢷬馬藺根一握少以水絞取汁稍稍咽之口噤以
物拗灌之神良
古今錄驗雞子湯療喉痺方
半夏末(方寸匕)
右一味開雞子頭去中黃白盛淳苦酒令小滿内半
夏末著中攪令和雞子著刀子鐶令穏炭上令沸藥
成置杯中及煖稍咽之但腫即減忌羊肉餳(肘後文仲同此)
(與仲景苦酒湯同半夏不可作末剖之可也)
又療喉痺塞射干丸方
射干(二兩)豉(三合)芎藭杏仁(去尖皮各)
(一兩)犀角(一兩屑)升麻(二兩)甘草(一兩炙)
右七味𢷬下篩蜜和丸含之稍稍咽津日五六忌海
藻菘菜
又射干湯療喉痺閉不通利而痛不得飲食者若閉喉
并諸疾方
當歸(二兩)升麻(一兩)白芷(三兩)射干
甘草(炙)犀角(屑)杏仁(去尖皮各一兩)
右七味切以水八升煮取一升半分服神良忌海藻
菘菜(出第二十九卷中)
近效療喉痺方
大附子(一個刮去皮作四片)
右一味以蜜塗火上炙稍熱即含咽汁甜盡又取一
片準前含如已作頭即膿出如未作頭立消神驗忌
豬肉冷水
又方
朴硝一兩細細含咽汁一食頃差
又若腫全盛語聲不出者方
大附子(一枚炮裂削去皮切如豆)
右一味含一塊咽汁半食間即差烏頭亦得忌豬肉
冷水
咽喉中閉塞方三首
廣濟療咽喉中塞鼻中瘡出及乾嘔頭痛食不下方
升麻通草黃蘗玄參(各八分)
麥門冬(十分去心)竹茹前胡(各六分)芒硝(十分)
右八味切以水八升煮取二升五合去滓内硝温分
三服服别如人食頃自利去硝
又方
生雞子一顆開頭取白去黃著米酢拌煻火燠沸
起擎下沸定更三度成就熱飲酢盡不過一二即
差(並出第二卷中)
近效療喉痺喉咽塞喘息不通須臾欲絶神驗方
馬藺根葉(二兩)
右一味切以水一大升半煮取一大盞去滓細細喫
須臾即通絡石草亦療煎法分兩亦同
喉舌生瘡爛方八首
肘後療喉口中及舌生瘡爛方
含好淳苦酒即愈(文仲備急同)
又方
一酒漬蘘荷根半日含潄其汁
又方
杏仁(二十枚)甘草(一寸)黃連(一分)
右三味末綿裹含之(千金同)
又方
礬石(二兩燒去汗)黃連(一分末)
右二味同研内口中令布瘡上
又方
黃連(一兩)
右一味切以水三升煮取一升稍稍含冷吐忌豬肉
冷水
張文仲療口中及舌生瘡爛方
取牛膝根酒漬含潄之無酒者但亦取含之(肘後同)
又方
剉黃蘗含之(肘後同並出第七卷中)
備急療喉中及舌生瘡爛方
剉薔薇根濃煮汁含潄之冬用根夏用枝葉(文仲肘後)
(同出第四卷中)
咽喉生瘡方四首
廣濟療咽中生瘡吐血不下食方(方怡雲曰此方余用巳驗但不大便者先)
(看輕重消息下之後用此方)
生地黃(五兩)青竹茹玄參雞蘇(各二兩)
茯苓升麻麥門冬(去心各三兩)
右七味切以水八升煮取二升五合去滓分温三服
服相去如人行七八里不能多服含細細咽亦得忌
生冷熱麪炙肉油酢(出第五卷中)
千金療口中塞及咽喉不利生瘡口燥膏方
豬膏(一斤)白蜜(一斤)黃連(一兩)
右三味合煎去滓攪令相得含如半棗日四五度
又療熱病口爛咽喉生瘡水漿不得入膏方
當歸射干升麻(各一兩)附子(半兩炮二)
白蜜(四兩)
右五味切以豬膏四兩先煎之成膏下著地勿令大
熱内諸藥微火煎附子色黃藥成絞去滓内蜜復上
微火煎令相得盛器中令凝取如杏子大含之日四
五度稍稍咽之(並出第六卷中)
古今錄驗升麻湯療咽喉生瘡方
甘草(一兩炙)升麻石膏(碎)牡丹皮(各一兩)
右四味切以水七升煮取三升一服七合日三忌海
藻菘菜(出第二十九卷中)
咽喉腫方五首
肘後咽喉卒癰腫食飲不過方
用薤一把𢷬傅腫上冷復易之用苦酒和亦佳(范汪)
(同)
又方
吞薏苡仁子二枚
延年療喉中熱腫方
鼠粘根(切一升)
右一味以水五升煮取三升去滓分温三四服忌䔉
麪(出第十九卷中)
古今錄驗羚羊角豉湯療喉痛腫結毒氣衝心胷方
豉(一升半)犀角(一兩屑)羚羊角(屑一兩)芍藥(三兩)
升麻(四兩)杏仁(一兩去尖皮)梔子(七枚)甘草(炙一兩)
右八味切以水七升煮取一升半去滓分三服忌海
藻菘菜
又五香湯療諸惡氣喉腫結核方
沉香(二兩)薰陸香(一兩)麝香(二分研湯成下)青木香(二兩)
雞舌香(二兩)
右五味以水五升煮取一升半去滓分三服(並出第二十九)
(卷中)
喉卒塞痛及卒毒攻痛方三首
范汪療卒喉中塞痛不得飲食方
取敗筆一枝燒屑以漿飲服一方寸匕良驗(出第十五)
(卷中)
文仲療喉中卒毒攻痛方
章陸根切炙令熱隔布熨之冷轉易立愈姚云苦
酒熱熬傅喉亦療喉痺(肘後小品同)
又方
𢷬艾傅之(並出第七卷中)
懸癰腫方三首
肘後療懸癰腫卒長數寸如指隨喉出入不得食方
開口捧頭以筋抑舌及燒小鐡於管中灼之令破
灼火畢以鹽隨烙處塗之
又方
𢷬鹽綿纏筋頭點鹽傅以揩之日六七度(文仲備急同)
千金療懸癰垂暴腫長方
乾薑半夏(等分洗)
右二味末之以少少著舌本(翼同出第六卷中)
咽喉雜療方四首
范汪療咽喉不利下氣丸方
射干附子(炮)人參杏仁(各一分)
右四味合𢷬下篩蜜丸如梧子含一丸咽汁日三夜
一忌豬肉冷水(千金同)
又療口中咽喉不利當歸含丸方
當歸末(二兩)杏仁(一兩)
右二味𢷬合下篩以蜜和為丸如梧子二丸含漸漸
咽汁日三夜再
又療咽喉中痛不利丸方
升麻甘草(炙)鬼臼射干
丹砂(各一兩)雄黃(一兩)杏仁(一十枚)麝香(半兩)
右八味𢷬下篩和以蜜丸如梧子飲服一丸日三漸
加之酒下亦得咽痛失聲不利用良忌海藻菘菜(千金)
(同出第五十卷中)
崔氏療口咽咽内瘡痛欲失聲方
桂心(二兩)杏仁(熬二兩)黃荑(一兩)
右三味𢷬末合和綿裹含如杏仁許咽汁消盡更含
日三夜二忌膩食(出第四卷中)
寒熱瘰&KR0659;方一十一首
病源此由風邪毒氣客於肌肉隨虛處而停結為瘰&KR0659;
或如梅李等大小兩三相連在皮間而時發寒熱是也
久則變膿潰成瘻也其湯熨針石别有正方補養宣導
今附於後養生方導引法云踑踞以兩手從脚入據地
曲脚加其上舉&KR2385;其可用行氣愈瘰&KR0659;乳癰(出第三十四卷中)
甲乙鍼經寒熱瘰&KR0659;論黃帝問曰寒熱瘰&KR0659;在於頸腋
者皆何氣所生岐伯對曰此皆鼠瘻寒熱之氣也稽留
於脈而不去者鼠瘻之本皆在於藏其末上出於頸腋
之間其浮於脈中未著於肌肉而外為膿血者去易問
曰去之柰何對曰請從其末引其本可使衰去而絶其
寒熱審安其道以予之徐往徐來以去之其小如麥者
一刺知三刺而已決其生死法反其人目視之其中有
赤脈從上下貫瞳子見一脈一歲死見一脈半一歲半
死見二脈二歲死見二脈半二歲半死見三脈三歲死
此赤脈不下貫瞳子者可療(千金同出第八卷中)
廣濟療瘰&KR0659;丸方
鸛骨貍骨(並炙)射干玄參
升麻(炙)青木香沉香犀角(屑)
丁香羚羊角(屑)丹參甘草(炙各四分)
人參沙參(各三兩)獺肝(六分)連翹(六分)
光明沙(二分研)
右十七味𢷬篩蜜丸以飲服十五丸日二服漸加至
三十丸空腹服之忌生冷油膩血食竝酢熱肉海藻
菘菜粘食陳臭生血物等
又療瘰&KR0659;方
連翹射干玄參芍藥
青木香芒硝升麻梔子仁(劈)
前胡當歸甘草(炙)大黃(各二兩)
右十二味切以水一斗煮取三升分三服服别相去
如人行六七里快利忌同前方(並出第五卷中)
劉㳙子療寒熱瘰&KR0659;散方
貍骨(五兩炙)烏頭(七分炮)黃連(六分)
右三味𢷬下篩先食以酒服一錢匕日三良忌豬肉
冷水(范汪同出第十卷中)
千金療瘰&KR0659;方
白殭蠶為散以水服五分匕日三十日差(深師救急同)
又方
於患人背兩邊腋下後文上隨年壯灸之
又方
灸耳後髮際七壯
又方
槲白皮(二斤)
右一味細切以水七升煮取三升去滓真硃砂方寸
匕和汁一升旦向日服之強行須臾吐鼠出三朝服
良
又方
貍頭一枚炙𢷬下篩旦白飲服方寸匕日再服之
又方
狼糞灰封上良
又療寒熱瘰&KR0659;散方
連翹土瓜根龍膽草苦參
黃連括樓芍藥常山皮(各兩)
貍頭骨(一枚炙)
右九味𢷬下篩酒服五分匕日三忌豬肉冷水(翼集驗古)
(今錄驗同一方云無貍頭骨加之名貍頭散餘同並出第二十四卷中)
救急療瘰&KR0659;方
馬齒莧隂乾燒灰臘月豬膏和之以煖泔清洗瘡
拭乾傅之日三(出第三卷中)
瘰&KR0659;結核方四首
廣濟療瘰&KR0659;息肉結硬薄方
白歛甘草(炙)青木香芍藥
大黃(各三兩)玄參(三兩)
右六味𢷬為散少減以少酢和如稀糊塗故布貼上
乾易之勿停忌豬肉五辛熱肉飲酒熱麫等
又瘰&KR0659;結核令消散方
黃茋(七分)玄參(八分)連翹人參
升麻青木香伏苓蒼耳子
甘草(炙)朴硝桂心(各四分)枳實(炙去瓤)
大黃羚羊角(屑)麥門冬(去心各五分)
鼠粘子苦參(各九分)
右十七味𢷬蜜丸如梧子以酒下十丸日三夜四漸
加至二三十丸以知為度忌同前方(竝出第五卷中)
肘後療頸下生瘡&KR0659;瘰如梅李宜使消之方
海藻(一斤洗)
右一味以酒三升漬數日稍稍飲之(文仲備急等同)
又方
人參甘草(炙)乾薑白歛(各四分)
右四味𢷬篩酒服方寸匕日三忌同(劉涓子文仲備急同出第六卷)
(中)
惡核瘰&KR0659;方四首
文仲五香連翹湯療惡肉惡脈惡核瘰&KR0659;風結腫氣痛
方
青木香沉香雞舌香(各二兩)麝香(半兩)
薰陸香(一兩)射干紫葛升麻
桑寄生獨活通草連翹(各二兩)
大黃(三兩)淡竹&KR0377;(二升)
右十四味切以水九升煮取減半内竹&KR0377;更煮取三
升分三服忌五辛(千金方無紫葛雞舌香有丁香古今錄驗同出第五卷中)
延年丹參湯療惡肉核瘰&KR0659;諸風氣結聚腫氣諸病並
主之方
蒴藋丹參(各二兩)甘草(炙)蓁芁
獨活烏頭(炮)牛膝(各一兩)躑躅花
蜀椒(各半兩汗)
右九味切以水八升煮取三升温服一升忌海藻菘
菜豬肉冷水(古今錄驗有白及餘並同)
又玄參湯主惡核瘰&KR0659;風結方
玄參升麻獨活連翹(各二兩)
木防己菊花(各一兩)
右六味切以水八升煮取三升分服一升日三(文仲同)
又丹參膏主惡肉結核瘰&KR0659;脈腫氣痛方
丹參(八分)白歛獨活連翹
白及(各四分)升麻蒴藋(各六分)防己
玄參杏仁(各五分去皮尖)
右十味細切以生地黃汁淹漬一宿以鍊成豬膏四
升微火煎五上五下藥成絞去滓以摩病處日三四
癰腫瘰&KR0659;核不消方五首
經效犀角丸療瘰&KR0659;方
犀角(四分)升麻(三分)大黃(六分)牛蒡子(八分)
烏蛇(十分炙去頭尾)玄參(八分)
右六味末之蜜和丸如梧子大每日至午後煎牛蒡
湯下三十五丸
又方
龍骨(八分)牡蠣(八分熬)
右二味末之酒下三錢匕日三度良
又大黃膏方
大黃(六分)附子(四分炮)細辛(三分)連翹(四分)
巴豆(一分)
右五味以苦酒浸一宿以臘月豬膏煎三上三下去
滓以綿濾之用傅之日三五度塗之良
集驗療寒熱瘰&KR0659;散方
連翹(六分)土瓜根(四分)龍膽草(五分)黃連(四分)
苦參(六分)栝樓(四分)芍藥(五分)
右七味為散食後温酒下五分匕日三
又方
陵鯉甲二十一枚燒𢷬末傅瘡上效(千金同)
鼠瘻及瘰&KR0659;方一十一首
文仲療瘰&KR0659;方
苦參四大兩𢷬末生牛膝和丸如梧子食後煖水
下十丸日三服
又方
昆布(四分)海藻(四分)
右二味各洗去鹹𢷬末蜜和丸如杏核許大含之日
三度良差
救急療鼠瘻久不差方
取狼鼠不限多少常作羹粥任喫之必驗(千金經效同)
范汪療鼠瘻瘰&KR0659;方
取臘月豬膏正月鼠頭燒令作灰以膏和傅之愈
若不差者瘰&KR0659;右灸右肩頭三指度以下指灸炷
皆如雞子大良若不能堪者可如中黃亦可已試
有良驗
又療頸鼠瘻累累者方
貝母乾薑藁本桂心
蜀椒(各一分汗)
右五味𢷬下篩先食吳茱萸一分以酒服一撮忌生
葱
又療鼠瘻瘰&KR0659;身熱方
豬椒(二十斤)
右一味以水淹足煎熟去滓置瓶中覆瓶口以瘡當
上熏候熱極乃止痛膿血鼠當從瘡出便愈
又寒熱鼠瘻瘰&KR0659;散方
狸骨(炙)龍骨(各五分)躑躅(熬半兩)鼠粘子
當歸王不留行土瓜根(各一兩)
右七味𢷬合篩先食酒服方寸匕日再夜一(並出第四十二)
(卷中)
集驗療鼠瘻及瘰&KR0659;膏方
白馬牛羊豬雞等矢屑(各一斤)
漏蘆藁本(各一斤)
右七味並於石上燒作灰研絹篩之以豬脂一升三
合煎亂髮一兩半令沸髮盡乃内諸藥屑微火上煎
五六沸藥成先去瘡上痂以鹽湯洗新綿拭瘡令燥
然後傅膏若無痂猶須湯洗日再若著膏當以帛覆
無令風冷神驗瘰&KR0659;以膏傅上亦日再(古今錄驗范汪同)
又療寒熱瘰&KR0659;散方
白曾青(半兩)當歸防風括蔞根
芎藭黃茋狸骨(炙)甘草(炙各二兩)
細辛乾薑露蜂房(各一兩炙)礜石(燒半日)
大附子(炮)荏子(各半兩)斑猫(去首足羽熬)芫青(去首足羽)
(各五枚熬)
右十六味𢷬下篩為散以酒服一錢匕日再忌豬肉
冷水海藻菘菜(古今錄驗范汪同並出第八卷中)
又療鼠瘻方
蛇腹中鼠蝦蟇燒末酒服方寸匕甚效
又方
以槲葉𢷬末傅腫上熱炒鹽慰之即消良效(並出第五)
(卷中)
毒腫瘰&KR0659;方四首
崔氏大五香湯療毒氣苦肌肉中腫痛結脈寒熱如瘰
&KR0659;痛不可近急者數日殺人苦心煩悶便當急速與湯
并以滓薄腫脈上方
青木香雞舌香沉香升麻(各五分)
霍香犀角(屑)吳茱萸桂心
麻黃甘草(炙各三分)薰陸香(四分)細辛(二分)
右十二味㕮咀以水七升煮取二升分三服不差復
合若嗇嗇惡寒加附子中形者一枚炮令坼八破用
忌生冷菘菜海藻豬肉冷水生菜五辛(古今錄驗同)
又五香湯療毒腫瘰&KR0659;方
麝香(研)青木香雞舌香藿香
薰陸香當歸黃芩升麻
芒硝(各三分)大黃(五分)
右十味㕮咀以水六升煮取二升去滓内硝分二服
相去如人行七八里再服諸卒尸注惡氣亦療(出第五卷)
(中)
經心錄射干湯療惡毒身強痛瘰&KR0659;方
射干桂心(各二兩)麻黃(去節)生薑
甘草(炙各四兩)杏仁(四十箇去皮尖)
右六味切以水四升煮取三升去滓分三服忌同前
(出第五卷中)
又升麻湯療風毒咽水不下及療&KR0659;腫方
升麻芍藥(各四兩)射干(三兩)杏仁(去尖皮三兩)
麻黃(去節二兩)甘草(炙二兩)楓香葛根(各三兩)
右八味切以水八升煎取半分三服忌同前(出第三卷中)
灸瘰&KR0659;法六首
千金灸瘰&KR0659;法
兩腋中患&KR0659;處宛宛中百壯上
又法
𢷬生章陸根捻作餅子置漏上以艾炷灸餅子上
乾熟易之灸三四炷
又法
灸五里大迎各三十壯
又法
葶&KR1047;(三合)豉(一升)
右二味合𢷬令極熟作餅如大錢厚二分許取一枚
當瘡孔上作艾炷如小指大灸餅上三壯一日易三
餅九炷隔三日一灸(翼同古今錄驗兼主瘻不可灸頭瘡葶&KR1047;氣入腦殺人劉涓子)
(同)
又法
一切瘰&KR0659;在項上及觸處但有肉結凝以作瘻瘡
及癰節者以獨頭蒜截兩頭留心作孔大艾炷稱
蒜大小貼&KR0659;子上灸之勿令上破肉但取熱而已
七炷一易蒜日三易日日灸之取消止(翼同)
又方
七月七日日未出時取麻花五月五日取艾等分
合𢷬作炷灸&KR0659;子一百壯(並出第二十四卷中)
九瘻方三十一首
廣濟療瘻有九種不過此方
芫青(四足)海藻(八分洗一)昆布(八分洗)雄黃(研八分)
狸骨(炙三分)牡蠣(四分熬)地膽(二十枚熬)青木香(三分)
右八味𢷬篩為散酒服一錢匕日二服病從小便出
如爛筋忌生冷粘食豬魚肉陳臭物(出第五卷中)
劉涓子療鼠瘻方
死蜣蜋(燒作灰)
右一味苦酒和塗之數過即愈先以鹽湯洗(古今錄驗千金)
(同)
又方
五月五日樓桃𢷬末先鹽湯洗拭之令乾以末傅
瘡上(樓桃未詳)
又方
烏頭(炮)附子(炮各二兩)
右二味㕮咀著五升淳苦酒中漬之待乾復内苦酒
中燥復内以苦酒盡暴令乾𢷬末酒服方寸匕日三
忌豬肉冷水等
又張子仁療鼠瘻要方
柞木皮(五升)
右一味以水一斗煮熟去皮煎令汁得二升稍稍服
盡當有宿肉出即愈(備急文仲古今錄同並出第六卷中)
肘後療苦鼻内肉外查瘤膿並出者是蜂瘻方
取蜂房火炙焦末酒服方寸匕日一
深師療鼠瘻方
鰻鱺魚(四兩)野豬皮瞿麥(一兩)巴豆(十五枚)
斑猫(二十枚去頭足羽熬)五月五日蟾蜍(一枚炙)
臘月豬脂(五分)
右七味𢷬野豬皮下篩合諸藥更𢷬下篩内鰻鱺魚
以膏和𢷬千杵平旦未食服如梧桐子二枚覺者寒
熱不覺暮復投明日旦起更服三丸稍稍增之慎勿
食熱食煩悶殺人蟲當從小便出以堪盛之尿便視
乃有百數耳不可以見亦大便出此方驗忌豬肉蘆
笋等
又方
馬齒礬石(燒)真珠粉
右二味𢷬下篩為散厚塗瘡上不過三愈
又方
松脂硫黃狼毒(各二兩)豬腦(一具)
白歛(二兩)
右五味熬豬腦取汁狼毒白歛㕮咀以水三升煮取
一升内腦汁中煎令得五合細末硫黃松脂下篩内
中攪令相得綿裹内瘡中七日知二七日病除神良
集驗凡有九種瘻
一曰狼瘻始發於頸頭腫有根起於缺盆上轉連耳根
腫大此得之因憂恚氣上不得下其根在肺空青主之
商陸為佐
二曰鼠瘻始發於頸無頭尾如鼷鼠瘻核時上時下使
人寒熱脱肉此得之由食大鼠餘毒不去其根在胃狸
骨主之知母為佐
三曰螻蛄瘻始發於頸項狀如螻蛄腫潰連生瘡其汁
赤黃得之食瓜螻蛄餘毒及果實不去核其根在大腸
荏子主之桔梗為佐
四曰蜂瘻始發於頸瘰&KR0659;三四處俱腫起相連潰潰移
此得之多飲流水水有蜂餘毒不去其根在脾雄黃主
之黃芩為佐
五曰蚍蜉瘻始發於頸初得之如傷寒此得之因飲食
中有蚍蜉毒不去其根在腎礜石主之防風為佐
六日蠐螬瘻始發於頸上下無頭尾如棗核塊塊多在
皮中使人寒熱心痛滿此因喜怒哭泣得之其根在心
礬石主之白术為佐
七曰浮疽瘻始發於頸如兩指使人寒熱欲卧此得之
因思慮憂憶其根在膽地膽主之甘草為佐
八曰瘰&KR0659;瘻始發於頸有根初苦痛瘰&KR0659;覺之使人寒
熱得之新沐頭濕結髮汗流入於頸所致其根在腎雌
黃主之芍藥為佐
九曰轉脈瘻始發於頸如大豆浮在脈中濯濯脈轉苦
驚惕身如振寒熱始得之時驚卧失枕其根在小腸斑
猫主之白芷為佐
療瘻九種方
空青(研鍊之)商陸根狸骨(炙)知母
荏子桔梗雄黃黃芩
礜石(燒)防風礬石(燒汁盡)地膽(熬)
白术甘草(炙)雌黃芍藥
斑猫(去足羽熬)白芷(各二分)
右十八味𢷬其論病者特加其分餘種令分等細篩
末空青最在後内之苦酒服一刀圭日三服三十日
知五一日愈七十日平復病者百日禁食魚肉忌生
菜桃李雀肉海藻菘菜犬肉生血物餘二大豆為一
刀圭小兒服之半大人全服八歲以下寧從少起過
度令人淋淋即減之(出第九卷中)
千金問曰何謂九瘻答曰一曰狼瘻二曰鼠瘻三曰螻
蛄瘻四曰蜂瘻五曰蚍蜉瘻六曰蠐螬瘻七曰浮疽瘻
八曰瘰&KR0659;瘻九曰轉脈瘻謂之九瘻
又療狼瘻發於頸頭腫有根起於缺盆上轉連延耳根
腫大此得之因憂恚氣上不得下其根在肺空青主之
商陸為佐方
空青(研二分)蝟腦(二分炕之)獨活(一分)蝟肝(一具乾之)
芎藭(半兩)女婦草(一分)黃芩鼈甲(炙)
斑猫(去趐足)乾薑當歸茴香
礬石(燒)地膽(各一分)蜀椒(三十去汗)
右十五味作散下篩酒服方寸匕日三十五日即止
忌生血物莧菜(劉涓子古今錄驗同)
又療鼠瘻發於頸無頭尾如鼷鼠使人寒熱此得之因
食大鼠餘毒不去其根在胃狸骨主之知母為佐方
陵鯉甲(炙)山龜殼(炙)甘草(炙)桂心
雄黃乾薑(等分)
右六味作散下篩服方寸匕日三蜜和内瘡中無不
愈先灸作瘡後與藥良忌海藻生葱(劉涓子備急古今錄驗文仲同)
又療鼠瘻瘡差復發及不愈出膿血不止方
以不中水豬脂㕮咀生地黃内脂中令其脂與地
黃足相淹和煎六七沸去滓桑灰汁淨洗瘡去惡
汁以地黃膏塗上日一易(范汪同)
又療鼠瘻方
得蛇虺所吞口中鼠燒末服方寸匕日再不過三
服此大驗但難遇耳并傅瘡中(范汪同)
又療鼠瘻方
死鼠一枚(中形者)亂髮(如雞子一枚)
右二物以臘月豬膏令淹鼠髮煎之令其鼠髮都盡
消膏成分作二分一分稍稍塗瘡一分以酒服之即
愈矣鼠子當從瘡出神良秘不𫝊(翼備急文仲集驗范汪同)
又療螻蛄瘻發於頸項狀如螻蛄腫潰連生瘡其汁赤
黃此得之食瓜螻蛄餘毒及果實不去核其根在大腸
荏子主之桔梗為佐方
桂心乾薑桔梗礬石(燒)
獨活(各一分)附子(一分炮)椒(一百粒汗)芎藭(半分)
龍骨(半分)荏子(一分)
右十味𢷬下篩棗二十枚合𢷬以酢漿丸如大豆温
漿下五丸(古今錄驗劉涓子同)
又方
槲葉灰先以泔清煮槲葉取汁洗拭乾内灰瘡中
又療蜂瘻發於頸瘰&KR0659;三四處俱腫起相連潰潰移此
得之飲流水有蜂毒不去其根在脾雄黃主之黃芩為
佐方
蜂房(一具炙)鼈甲(一分炙)茴香(一分)吳茱萸(二分)
椒(一百粒汗)乾薑(一分)
右六味𢷬下篩作散傅瘡孔中日十度十日止忌莧
菜
又療蜂瘻初生時狀如桃而痒搔之則引大如雞子如
覆手者方
熬鹽熨之三宿四日不差至百日成瘻其狀大如
四五寸又廣三寸中生蜂作孔乃有數百治法以
石硫黃隨多少然燭燒令汁出著瘡孔中須臾皮
中見蜂數十唯蜂盡即差
又療蚍蜉瘻發於頸初得如傷寒此因食中有蚍蜉毒
不去其根在腎礜石主之防風為佐方
白术(四分)知母雌黃乾地黃
獨活青黛斑猫(去首羽足熬)白芷
栢脂芍藥海藻(一云海苔)當歸(各一分)
蝟皮(四分炙)椒(一百粒去汗)桃白皮(一分正旦取)
右十五味𢷬下篩作散服一錢匕日三(劉涓子古今錄驗同)
又療蠐螬瘻發於頸無頭尾如棗核塊塊多在皮中使
人寒熱心痛滿此因喜怒哭泣其根在心礬石主之白
术為佐方
白术(一分)礬石(一分)空青(兩三分)當歸(二分)
細辛(一分)蝟肉(炙)枸把根斑猫(去翅足熬)
地膽(各一分熬)乾烏腦(三大豆)
右十味𢷬下篩散服方寸匕日三酢漿服之病在上
側卧在下高枕卧使藥流下(劉涓子古今錄驗同)
七曰浮疽瘻發於頸如兩指使人寒熱欲卧得之因思
慮憂憶其根在膽地膽主之甘草為佐方
雄黃(一分)乾薑(一分)龍膽(二分一作龍骨)石決明
續斷菴䕡根(各分)細辛(二分)大黃(半分)
地膽(一分熬)
右九味𢷬下篩為散傅瘡日四五忌生菜(劉涓子同古今錄驗)
(無雄黃有硫黃餘同)
又療瘰&KR0659;瘻發於頸有根初苦痛歷歷覺之使人寒熱
此得之新沐頭濕髻髮汗流入於頸其根在腎雌黃主
之芍藥為佐方
茯苓續斷礬石(燒令汁盡)乾薑
雌黃芍藥桔梗椒(汗)
乾地黃常山空青狸肉
烏腦(并腎肝)斑猫(去翅足熬各一分)附子(一兩炮)
礜石(二分燒半日)虎指(各一分一云虎腎)
右十七味𢷬篩為散蜜丸如大豆夜酒服十丸日三
(古今錄驗同)
又療轉脈瘻發於頸如大豆浮在脈中濯濯脈轉苦驚
惕身如振寒熱得之於驚卧失枕其根在小腸斑猫主
之白芷為佐方
綠青(二分)礬石(半分燒半日)防風(一分)甘草(半分炙)
大黃(二分)桂心(二分)人參(二分)當歸(二分)
升麻(一分)地膽(一分熬)白术(一分)鍾乳(一分研)
斑猫(一分去翅足熬)白芷(一分)續斷(一分)麝香(一分)
麥門冬(一分去心)
右十七味𢷬下篩蜜丸酒服如大豆十丸日三勿食
倉米慎房百日(劉涓子古今錄驗同並出第二十四卷中)
崔氏療九種瘻方
芫青(二十枚去足翅熬)地膽(十枚去足羽熬)斑猫(三十枚準上)
生犀(如棗核大屑)豉(四十九粒)大豆黃(一百枚生用)
牛黃(棗核大)蜈蚣(一枚肥大者折取一寸半微火熬)
右八味𢷬篩蜜丸如梧子初欲服藥少夜食明旦飲
服二丸須臾可煮酢漿薄粥稍稍冷飲之其瘻蟲有
形狀皆從小便出至日西甚虚悶可煮湯飡蔓菁菜
羹醬食之其餘脂膩醋脯一切口味五辛果子之類
並不得食人強隔日一服人弱兩三日一服服藥以
瘡差蟲盡為度若差仍作二十日許將息藥欲盡豫
合勿使斷絶藥氣不能將息便不須服(救急千金同出第五卷中)
張文仲療鼠瘻方
石南生地黃雌黃茯苓
黃連(各二兩)
右五味作散傅瘡日再(備急同)
又療鼠瘻諸惡瘡方
苦參(三斤)露蜂(五兩)麴(二升)
右三味以水三斗漬藥三宿去滓黍米二升釀熟飲
日三一方得蝟皮一具(劉涓子同並出第五卷中)
備急劉涓子鼠瘻方
山龜殼(炙)桂心雄黃乾薑
狸骨(炙)甘草(炙)
右六味等分𢷬篩為散飲服方寸匕日三蜜和内瘡
中無不愈先灸作瘡後與藥良
又方
礬石(三分燒)斑猫(一分去首足羽熬)
右二味𢷬下篩用酢漿服半匕須臾瘻蟲從小便出
(刪繁文仲同出第五卷中)
古今錄驗療鼠瘻麝香塗方
麝香(研)雌黃(研)
右二味等分並為散取蝦蟇背白汁和塗瘡孔中日
一度
又療鼠瘻著頭生小者如杏大者如杯方
斑猫(一分去首足羽熬)牡蠣(二分熬)海藻(四分先去醎味)
右三味𢷬下篩酒服五分匕日三病當從小便出如
魚胞忌蒜(並出第四十一卷中)
諸瘻方一十五首
劉涓子瘻腫病方
斑猫(四十枚去足翅熬)桂心(四分)芫青(十枚去足)
(翅熬)葛上亭長(三十枚熬)
右四味𢷬下篩酒服半錢匕日一忌生葱
又療瘻方
斑猫(四十枚去足羽熬)地膽(三十枚去首足翅熬)
蜥蝪(三枚炙)
右三味𢷬之千杵蜜和如大豆服二丸
又療瘻衆方不差效驗方
牡蒙(數兩)
右一味𢷬之湯和適寒温取一升許薄瘡上冷易經
宿佳
又療瘻生肉膏方
桑薪灰三升水四升淋之復重淋之取三升石灰
熬令黃内灰汁中以兩重帛裹絞去滓更魚目煎
取二升勿用急火煎隨瘻孔深淺初時作服散而
差孔若深四寸新藥與孔裏薤白使濡安藥薤白
入藥孔裏若深四寸隨瘻根而灸兩處每處與四
十壯唯勿灸瘻孔隨深淺去膿散與膏安著瘡孔
裏十五過少遷延日月取差肉滿膿亦斷神良無
比(出第六卷中)
肘後論此本在諸方瘡條中病類既多今狀出為别一
篇凡瘻病有鼠蛇蜂蛙蚓類似而小異皆從飲食中得
其精氣入人肌體變化成形瘡既穿潰浸諸經脈則亦
殺人而鼠蟻最多以其間近人故也
通治諸瘻方
以八月中多取斑猫蟲即内苦酒中半日許出暴
乾使十取六七枚著銅器中微火上遥熬令熟𢷬
作屑巴豆一粒去皮熬之又拔取黃犬背上毛二
七枚亦熬作屑好朱以錢五分匕都合和以苦酒
頓服之蟲當盡出若一服未效先時可預作三兩
劑後日服遠不過三兩劑(通按朱一作末)
又方
虎薊根杜蘅枳根酸棗根(各一)
(把)斑猫(一枚一方云三分去頭足翅熬)猫薊根(各一)
(把)
右六味𢷬蜜丸日一服如棗一枚以小丸著瘡中
又方
若先著下部邊或上出耳後頸項諸處者苦參切
五升以苦酒一斗漬三四日宜服一升亦加之但
多作以知為度不過三四度必差
又療瘻方
槲木皮長一尺闊六寸去黑皮細切以水一斗煮
取五升去滓内白糖十挺煎取一升分三服以銅
器接吐出看視之
又方
新生兒矢一百日以來皆收置蜜器中五十六十
日取塗瘡孔中
又方
鯉魚腸切作五叚火上脱之洗瘡拭乾以腸封之
冷即易自暮至旦乾止覺痒開看蟲出差
崔氏療瘻方
槲白皮(切取五升)
右一味以水八升煮令泣泣絞去滓重煎令成膏日
服半棗漸加至一棗許亦著瘡上無忌患瘡唯宜煮
飯苜蓿鹽醬又不得多食之(出第五卷中)
備急療瘻生肉膏方
楝白皮(二兩)鼠肉(二兩)薤白(三兩)當歸(四兩)
生地黃(五兩)
右五味以臘月豬膏三升煎薤白黃色膏成傅瘡孔
上令生肉(肘後文仲同)
又葛氏云苦著口裏方
楝木東引根切
右一味水煮取濃汁含之數吐勿咽(肘後同並出第五卷中)
備急療諸瘻方
取葶&KR1047;子𢷬細羅取好白蜜和丸每欲著藥先温
泔洗著瘡孔中以丸内之若塞以物道開日三度
瘡痛是差候勿停藥大效(出第五卷中)
必效療諸瘻方
先以泔清温洗以綿拭之取葵葉微火煖貼之引
膿不過三二百葉膿盡出即肉生王丞頻用大奇
效
腋臭方三十七首
病源人腋下臭如葱豉之氣者亦言如狐狸之氣者故
謂之狐臭此皆血氣不和藴積故氣臭(出第三十一卷中)
肘後療人體及腋下狀如狐&KR0008;氣世謂之胡臭方
炊甑飯及熱丸以拭腋下臭仍與犬食之七日一
如此即差(文仲備急同)
又方
煮雞子兩枚熟去殼及熱各内腋下冷弃之三路
口勿反顧三為之(文仲備急並同)
又方
燒好礬石末絹囊盛之常以粉腋下不過十度(小品)
(集驗文仲備急同)
又方
青木香(二兩)附子(一兩)礬石(半兩燒)白灰(一兩半)
右四味細末著粉腋下汗出因以粉之亦差
又方
青木香(一斤)石灰(半斤熬)
右二味常以粉身亦差並𢷬末傅之
又方
乾薑胡粉白灰(等分)
右三味合作末粉之(范汪同並出第五卷中)
千金療胡臭漏腋有天生胡臭有為人所染臭者天生
者難療為人所染者易差然須三年傅白礬散勿止并
服五香丸乃可得差勿言一度傅藥即差止可傅藥時
暫得一度差耳凡胡臭人通忌食芸薹五辛療之終身
不差胡臭方
辛夷芎藭細辛杜蘅
藁本(各三分)
右五味㕮咀以苦酒漬之一宿煎三日取汁傅之以
差為度(小品集驗必效范汪同)
五香丸主口臭及身臭止腫痛散血氣方
豆蔲子丁香藿香白芷
青木香當歸桂心(各一兩)零陵香(一兩)
甘菘香(二分)香附子(二兩)檳榔(二枚)
右十一味𢷬下篩蜜丸如大豆日三夜一時含之咽
津五日内口香十日身香二七日衣被香三七日下
風人聞香四七日靜洗手水落地香五七日把他人
手亦香禁五辛下氣去臭第一(出第六卷中)
又石灰散主胡臭方
青木香楓香丁香薰陸香(各二)
(兩)陽起石橘皮(各三兩)礬石(四兩燒)
石灰(一升熬)
右八味𢷬下篩以綿作篆子麤如四指長四寸展取
藥著上即以絹囊盛之繫著臂先以布拭揩令痛然
後夾之
又方
水銀胡粉面脂研和傅之大驗(救急同)
又方
辛夷細辛芎藭青木香
右四味等分𢷬下篩作散熏畢粉之
又方
伏龍肝作泥傅之良
又方
牛脂和胡粉三合煎令可丸塗腋下一宿即愈(集驗)
(同)
又方
三年苦酒和石灰傅之
又方
赤銅屑以酢和銀器中炒極熱以布裹熨腋下冷
復易差止
又方
附子(炮)石灰(熬)青木香(三兩)礬石(三分燒)
米粉(一升)
右五味𢷬篩常粉之
又方
馬齒草一束
右一味𢷬碎以蜜和作團以紙裹之以泥糊紙厚半
寸暴乾以火燒熟破取更以少許蜜和使熱勿令冷
先以生布揩之夾藥腋下痛久忍不能得然後以手
中勒兩臂差(出第二十五卷中)
崔氏療胡臭有效方
先用泔清淨洗又用清酢漿水淨洗訖微揩使破
取銅屑和醶酢熱揩之不過三四度差
又方
胡粉銅青
右二味等分研以人乳和塗腋下若成瘡且停瘡差
又塗以差為度(出第四卷中)
張文仲療胡臭若股内隂下常汗濕且臭或作瘡者方
但以胡粉一物粉之即差常用大驗(備急同)
又隠居效驗胡臭方
雞舌香藿香青木香胡粉(各二兩)
右四味𢷬散作粉綿褁内腋下常傅即差(備急同出第七卷中)
救急療腋臭方
銅屑(一升)石灰(三升熬)
右二味合和囊盛粉之有汗便粉之
又方
甘草(炙)松根白皮甘瓜子大棗(各四分)
右四味為散食後服方寸匕日三(出第三卷中)
又方
雞矢白礬石(熬令汁盡)黃礬(熬)附子(炮)
木蘭皮青木香(各一大兩)
右六味𢷬為散粉之又石龍衣一大兩蛇蛻皮是也
以子日夜半燒為灰服之
又方
常以鹽綠和醶酢塗之一遍一年再塗永除以胡
粉和水銀和令相入塗腋下十日以來無氣(出第八卷)
(中)
又方
黃礬細辛芎藭(各二兩)雄黃(一兩)
右四味𢷬下篩為散先以泔清洗腋拔去毛令血出
以粉腋下(出第九卷中)
必效療腋臭方
好&KR1288;砂(二兩)好白礬(熬)蜜陀僧(各三兩)酢酪(二兩)
胡粉(二分)金屑(八分)鉛錫生銅屑(各二)
(分)
右八味並研令細酢一升新銅器中盛藥密封其口
二七日看上青綠色鬱鬱然其藥即成還須研令極
細至用時若乾更以好酢和藥以塗病處若有毛先
拔去以石灰水淨洗拭使乾以生布揩令微赤可作
瘡一日一塗洗遠不過十日即待腋瘡差訖更取銅
屑細研成粉粉病處日五六即止病差終身不得帶
麝香食胡荽
又方
取五月五日承露百草隂乾火燒為灰用井華水
和灰為團重火鍊如燂灰色鍊訖即以醶酢和為
餅厚如掌大小徑二寸以來即於兩腋下挾即易
夾時一身連頭並悶二日後若病不差復著藥微
發亦不甚臭還依法療之永斷
又金錯屑塗法
金錯屑(一銖)銀錯屑(一兩)赤銅屑香附子
胡粉錢錯屑(各一兩)三年醋(三升)
右七味以羊酪一升於銅器中煮得二沸以用塗之
又方
三年醶酢(二升)碎銅(一斤)鹽(半合)灰(二合)
右四味浸藥攪藥色青即塗腋下日三四塗三日小
愈一月全差
又方
大銅錢(二七文)白梅(二七箇)鹽(一升)
右三味以五月五日水一升共置瓶子裹掛戶上百
日畢可取用塗不得婦人為塗藥食粘食蒜發
又方
以酢五合内銅器中以錢十四文胡粉五銖置中
泥頭七日後以粉十銖和之訖去腋下毛日再傅
之合藥勿令人見秘之
又方
以首子男兒乳汁浸鹽研銅青拔去毛使血出塗
差
又方
醶醋浸青木香置腋下夾之即愈
又方
錢(三七文)胡粉(三兩)馬齒草(粗莖三兩)青木香(二兩)
大酢(半升)
右五味切先以醋漬錢五六日然後總漬諸藥一物
煮五六沸置垍器中先以石灰汁洗病處拭乾訖塗
之以差為度(並出第三卷中)
古今錄驗療胡臭青羊脂粉方
胡粉銅青(等分)
右二味先以鹽湯洗兩腋下及著藥且淋洗又以青
羊脂和傅數日差
又錢汁𫝊方
錢(二七文)
右以礦石磨令平以夾腋下神良(范汪同並出第三十卷中)
漏腋方三首
病源腋下常濕仍臭生瘡謂之漏腋此亦是氣血不和
為風邪所搏津液藴瘀故令濕臭(出第三十一卷中)
集驗療漏腋腋下及足心手掌隂下股裏常如汗濕致
臭六物胡粉傅方
乾枸杞根(半兩)胡粉(一兩)乾商陸根(一兩)滑石(一兩)
乾薔薇根(半兩)甘草(半兩炙)
右藥𢷬下篩以苦酒和塗腋下當微汗出易衣復塗
著藥不過三傅便愈或更發復塗之不可多傅傷人
腋餘處亦塗之(小品文仲備急范汪同出第九卷中)
經心錄漏腋方
正朝旦以小便洗(文仲備急集驗小品范汪千金同)
又方
𢷬馬齒草腋下夾之令燥後復易之先用雌黃石
灰等分合水煎一兩沸如泥泥之毛落然後塗諸
藥良(並出第五卷中)
七孔臭氣方三首
千金療面目口齒七孔臭方
沉香(五兩)甘草(二兩炙)白瓜瓣(半升)芎藭(二兩)
丁香(五兩)藁本(二兩)麝香(二兩)當歸(二兩)
右八味𢷬下篩蜜丸食後含如小豆五粒日三秘不
𫝊久服令人舉體皆香(救急同出第六卷中)
救急療人七孔臭氣方
甘草(五分炙)芎藭(四分)白芷(三分)
右三味作散下篩食後飲服方寸匕日三
又方
瓜子仁(一分)芎藭藁本當歸
杜蘅(各一兩)細辛(二分)防風(一分)
右七味𢷬下篩食後温水服方寸匕日三
令人體香方四首
肘後令人體香方
白芷薰草杜若杜蘅
藁本(等分)
右五味末之蜜和旦服如梧子三丸暮服四丸三十
日足下悉香(文仲備急范汪同)
又方
甘草(炙)瓜子大棗松根皮(等分)
右四味𢷬下篩食後服方寸匕日三二十日覺效五
十日身體並香百日衣服床幃悉香(文仲備急范汪千金同)
又方
瓜子仁芎藭藁本當歸
杜蘅細辛(各二分)白芷桂心(各五分)
甘草(二分炙)
右九味𢷬下篩食後服方寸匕日三五日口香二十
日肉香(文仲備急同出第五卷中)
千金療諸身體臭方
竹葉(十兩)桃白皮(四兩)
右二味以水一石二斗煮取五斗浴即香(出第六卷中)
雜療汗出不止方一十首
集驗療止汗粉藥方
牡蠣(二兩熬)附子(半兩炮)麻黃根(二兩)
右三味𢷬篩以白粉一升和合粉汗汗止忌豬肉
又汗後遂漏不止其人惡風小便難四肢微急難以屈
伸桂枝加附子湯方
大棗(十三枚擘)附子(一枚炮)桂心(三兩)芍藥(三兩)
生薑(三兩)甘草(二兩炙)
右六味切以水七升煮取三升温服一升(延年同此夲張仲景)
(傷寒論方)
千金止汗方
青松葉(一斤)
右一味𢷬令汁出清酒一升漬二宿近火一宿初服
半升漸至一升頭面汗即止(出第八卷中)
延年澤瀉湯療大虚煩躁止汗治氣方
澤瀉茯苓(各二兩)牡蠣(熬)白术(各兩)
生薑(半升)
右五味切以水八升煮取二升分服一升日再服
又都梁散療汗出如水及汗出衂血吐血小便血殆死
方
都梁香(二兩)紫菀人參青竹茹
蓯蓉(各一兩)乾地黃(二兩熬令燥)
右六味𢷬下篩水服方寸匕不效須臾再服忌蕪荑
又療大病之後虚汗不可止方
杜仲牡蠣(等分熬)
右二味𢷬下篩向暮卧以水服一錢匕午前汗止者
不再服服之令人乾燥若汗不止者復服一錢不過
再必愈有驗天行及百病後虚吸漏汗遂服之無不
止者
又療大病後虚汗出不禁者方
粢粉豉(等分焦炒)故竹扇(如手掌大燒取灰)
右三味合𢷬以絹囊盛粉體立止最驗當先熬末粉
之(千金並同)
又粉散療大病後身體虚腫汗出止汗方
麻黃根(三兩)防風乾薑細辛(各二兩)
白歛(一兩)
右五味合下篩以粢粉五升熬令黃合和以粉身(出第)
(十一卷中)
古今錄驗療汗出不止术桂散方
麻黃桂心(各五分)白术附子(炮)
菖蒲(各三分)
右五味𢷬末酒服方寸匕日三未食服
又止汗熱雷丸散方
雷丸桂心牡蠣(各五分熬)
右三味𢷬下篩粉身日三(出第二十六卷中)
外臺祕要方卷二十三
