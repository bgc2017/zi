外臺秘要方卷二十
唐王燾撰
水腫方一十三首
病源腎者主水脾胃俱主土土性尅水脾與胃合相為
表裏胃為水榖之海今胃虚不能傳化水氣使水氣滲
溢經絡浸漬腑藏脾得水濕之氣加之則病脾病則不
能制水故水氣獨歸於腎三焦不瀉經脉閉塞故水氣
溢於皮膚而令腫也其狀目窠上微腫如卧起之状頸
脉動時欬股間冷以手按腫處隨手而起如物裏水之
狀口苦舌乾不得正偃偃則欬清水不得卧卧則驚驚
則欬甚小便黃澀是也水病有五不可療第一脣黑傷
肝第二缺盆平傷心第三臍凸傷脾第四足下平滿傷
腎第五背平傷肺凡此五傷必不可療脉沈者水也脉
洪大者可療微細者不療也養生方云十一月勿食經
夏自死肉脯内動於腎喜成水病其湯熨鍼石别有正
方補養宣導今附於後養生方導引法云蝦蟇行氣正
坐動摇兩臂不息十二通以治五勞水腫之病也又云
人卧勿以脚懸蹋高處不久必成腎水(出第二十一卷中)
黃帝問曰水與膚脹鼓脹腸覃石瘕何以别之岐伯對
曰水始起也目窠上微腫如新卧起之状頸脉動時欬
隂股間寒足脛腫腹乃大其水已成也以手按其腹隨
手而起如褁水之狀此其候也膚脹者寒氣客於皮膚
之間殼殼然不堅腹大身盡腫皮厚按其腹陷而不起
腹色不變此其候也鼓脹者腹脹身腫大與膚脹等色
倉黃腹脉起此其候也腸覃者寒氣客於腸外與衛氣
相薄正氣不得營因有所繫癖而内著惡氣乃起瘜肉
乃生其始生也大如雞卵稍以益大至其成也若懷子
之狀久者離歲月按之則堅推之則移月事不以時下
此其候也石瘕者生於胞中寒氣客於子門子門閉塞
氣不得通惡血當寫不寫衃以留止日以益大狀如懷
子月事不以時下皆生於女子可導而下曰膚脹鼓脹
可刺耶對曰先寫其腹之血絡後調其經亦刺去其血
脉師曰病有風水有皮水有正水有石水有黃汗風水
其脉自浮外證骨節疼痛其人惡風皮水其脉亦浮外
證胕腫按之没指不惡風其腹如鼓不滿不渴當發其
汗正水其脉沈遲外證自喘石水其脉自沈外證腹滿
不喘黃汗其脉沈遲身體發熱胷滿四肢頭面腫久未
愈必致癰膿(千金范汪同並出甲乙經第八辛卷)
范汪療水腫方
葶藶子(一兩熬黑)甘遂(一兩熬)吴茱萸(四兩)
右三味别𢷬異下篩和以蜜丸如梧子服可至五丸
經心錄云服三丸日三服餘同
又葶藶丸療水腫方
葶藶(一升熬)吴茱萸(一升)
右二味各别𢷬篩合以蜜和更𢷬二萬杵藥成飲服
二丸如梧實不知增之當以小便利及下為候若下
者但可清旦一服若不下但小便利者日可再三服
常將服腫消耳一名二利丸
又利小便消水腫郁李核丸方
郁李核仁(三分)松蘿(三分)海藻(二分)桂心(二分)
大黃(五分)葶藶(五分熬)黃連(二分)通草(一分)
石韋(一分去毛)
右九味𢷬合下篩和以蜜丸如梧子先食飲服七丸
日二稍增以知為度(並出第二十八卷中)
又療水腫大㯽榔丸方
㯽榔(三兩)桂心(三兩)附子(二兩炮)栝樓(三兩)
杏仁(三兩熬一方無)乾薑(二兩)甘草(二兩炙)麻黃(三兩去節)
黃芪(三兩)茯苓(三兩)厚朴(二兩炙)葶藶(三兩熬)
椒目(三兩)吴茱萸(五合)白术(三兩)防己(二兩)
右十六味下篩蜜和服如梧子大二丸日三不知稍
增至四丸不知又加二丸不下還服四丸得小下為
驗此療老小水腫虚腫大病後客腫作喘病療之佳
忌海藻菘菜猪肉冷水生葱桃李雀肉大酢(千金翼冇海藻)
(二兩出第四十五卷中)
小品療水腫方
大豆(三升)
右一味以水六升煮令熟出豆澄汁更内美酒五升
微火煎如餳服一升漸增之令小下
又桃皮酒療水腫方
桃皮(三斤削去黑取黃皮)女麴(一升)秫米(一升)
右三味以水三斗煮桃皮令得一斗以五升汁漬女
麴五升汁饙飯釀如酒法熟漉去滓可服一合日三
耐酒者增之以體中有熱為候小便多者即是病去
便愈忌生冷酒麪一切毒物
又麝香散療水腫方(千金云治婦人短氣虚羸遍身浮腫皮虚急)
麝香(三銖)芫花(三分熬)甘遂(三分)
右三味合下篩酒服錢半邊匕老小錢邊三分匕亦
可丸服之強人如小豆十丸老人五丸(千金有雄黃一味并麝香)
(各用六銖肘後又有人參二分)
又療水腫商陸膏方
商陸根(一斤生者)猪膏(一斤先煎可有二升)
右二味合煎令黃去滓以摩腫亦可服少許忌大肉
經心錄同(千金云塗以紙覆之燥即塗不過三日愈並出第一卷中)
集驗療水腫方
黃犍牛尿一飲三升若不覺更加服之以得下為
度療老小者寧從少起飲半亦可用後方
又療水腫方
猪腎一枚分為七臠甘遂一分末篩為散以粉腎
微火炙令熟食之至三四臠乃可止當覺腹中鳴
轉攻兩脅下小便利去水即愈若三四臠不覺可
食七臠令盡(肘後經心錄文仲同並第六卷中)
千金翼療水腫方
葶藶子(六兩生用)桂心(二兩)
右二味𢷬蜜和丸飲服十丸如梧子日二慎蒜麫猪
雞油膩(出第二十卷中)
必效療水腫方
皂莢(一挺去皮子炙)烏餳(五兩)
右二味以酒二升煮取六沸絞去滓頓服之須臾即
小便二三升腫消忌一切肉及麫生冷鹹酢食一周年
又方
取苦瓠(一枚)
右一味以水一石煮一炊久去滓煎汁令堪丸如胡
豆一服二丸當小便下後作小豆羹飯慎勿飲水效
(並出第二卷中)
水病方七首
千金論曰大凡水病難療差後特須慎於口味又病水
人多嗜食不廉所以此病難愈世有醫者隨逐時情意
在財物不本性命病人欲食肉於貴勝之處勸令食羊
頭蹄肉如此者未見一愈者耳又此病百脉之中氣水
俱實療之皆令瀉之使虚羊頭蹄極補那得瘳愈所以
治水藥多用葶藶等諸藥本草云葶藶久服令人虚故
水病非久虚不得絶其根本又有蠱脹但腹滿不腫水
脹脹而四肢面目俱腫醫者不善診候療蠱以水藥療
水以蠱藥或但見脹滿皆以水藥如此者仲景所云醫
殺之今錄慎忌如左其療蠱方具在備急中
喪孝産乳音樂房室諠戲一切魚一切肉生冷酢
滑蒜粘米豆油膩並不得食之亦不得用心
右以前禁者並具本方之下其房室等猶三年慎之
不復重發不爾差而更發重發不可更療古方有十
水丸歴驗多利大便不利小便所以不能述錄也
諸從腰以下腫當利小便腰以上腫當發汗即愈(出第二十)
(一卷中)
范汪療水病方
黃連末
右一味以蜜和𢷬萬杵丸如梧子飲服二丸可至三
四丸禁飲水并冷物
又方
以苦酒一升飲之一方取鹽豉各一撮以飲飲之
一方取角木葉滿虎口𢷬取汁飲之(並出第二十八卷中)
崔氏療水病方
烏豆(一大升粒小者)桑根白皮(五升細切)
右二味以水五斗和煮可一斗汁濾去滓於銅器中
重湯煎如餳可作丸即成所患人每服取利小便為
度其小便復舊色身上腫除候體中熱煩即服之禁
房及死牛馬肉油&KR1401;麫酒等經數日得食羊頭肉兔
肉(水病忌食羊頭蹄此云得食恐悮也)
又療水病洪腫氣脹不消食方
乾香薷(五十斤)
右一味細剉内釡中以水淹之出香薷上數寸煮使
氣兩盡去滓清澄之漸火煎令可丸服五丸如梧子
日三稍加之以小便利為度也無所忌(經心錄同)
又療水病身腫方
鯉魚一頭(極大者去頭尾及骨唯取肉)
右一味以水二斗赤小豆一升和魚肉煮可取二升
以上汁生布絞去滓頓服盡如不能盡分為二服後
服温令煖服訖下利利盡即差慎牛肉白酒生冷麫
猪魚油酪藥滓埋之勿令人食(並出第六卷中)
古今錄驗療水病方
木防己(八分)蜀大黃(八分錦文者别𢷬)人參(八分)
杏仁(八分熬紫色别𢷬)葶藶子(十分熬)
右五味摠和𢷬篩蜜和為丸先食後初服七丸如梧
子日再日加一丸至十二丸還日減一丸至七丸復
漸加至十二丸循環服之以白飲服若病人熱多加
黃芩茯苓各八分如病人冷多加厚朴八分如病久
心驚加弔藤八分忌酒麫羊肉其牛肉一色永斷不
得食外禁酢物得食鵝鴨麞兔鯉魚鱧魚等肉
又療水病牛黃桂枝丸方
牛黃(六銖研)桂枝(十二銖又一方云桂六銖)牡蠣(十二銖熬研)
椒目(十二銖一方云海藻二十四銖不須椒目)葶藶子(半升熬一方云用一升)
右五味𢷬篩蜜和丸如梧子飲服七丸日再小便利為
度忌生葱(並出第十一卷中)
十水方三首
病源十水者青水赤水黃水白水黑水懸水風水石水
裏水氣水也青水者先從面目腫遍一身其根在肝赤
水者先從心腫其根在心黃水者先從腹腫其根在脾
白水者先從脚腫上氣而欬其根在肺黑水者先從脚
足趺踵其根在腎懸水者先從面腫至足其根在膽風
水者先從四肢起腹滿大目盡腫其根在胃石水者先
從四肢小腹腫獨大其根在膀胱裏水者先從腹滿其
根在小腸氣水者乍盛乍虚乍来乍去其根在大腸皆
由榮衛痞澀三焦不調腑藏虚弱所生雖名證不同並
令身體虚腫喘息上氣小便黃澀也(出第二十一卷中)
古今錄驗十水丸療十種水腫方
腫從頭(諸書云脚)起名為白水其根在肺(椒目主之)腫從面
起名為青水其根在肝(大戟主之)腫從胷起名為黃水
其根在脾(甘遂主之)腫從腹起名為氣水乍實乍虚其
根在大腸(芫花主之)腫從股起名為黑水其根在腎(玄參)
(主之)腫從頭面起至足名為懸水其根在膽(赤小豆主之)
腫從内起堅塊四肢腫名為石水其根在膀胱(桑根)
(白皮主之)腫從四肢起腹大名為風水其根在胃(澤漆主之)
腫從腹起名為裏水其根在小腸(巴豆主之)腫從胷中
氣起名為赤水其根在心(葶藶子主之)
右十味分等隨其病始所在增其所主藥皆一分巴
豆四分去心皮𢷬末合下篩蜜和丸服如梧子三丸
得下為度不下日三亦可散未食服半錢匕便利明
朝復服如法再服病愈禁飲但得食乾物耳
又方
第一之水先從面目腫遍一身名曰青水其根在
肝(大戟主之)
第二之水先從心腫名曰赤水其根在心(葶藶主之)
第三之水先從腹腫名曰黃水其根在脾(甘遂主之)
第四之水先從脚腫上氣而欬名曰白水其根在
肺氣(藁本主之)
第五之水先從足趺腫名曰黑水其根在腎(連翹主之)
第六之水先從面腫至足名曰玄水其根在膽(芫花)
(主之)
第七之水先從四肢起腹滿大身盡腫名曰風水
其根在胃(澤漆主之)
第八之水四肢小其腹腫獨大名曰石水其根在
膀胱(桑根白皮主之)
第九之水先從小腹滿名曰裏水其根在小腸(巴豆)
(主之)
第十之水乍盛乍虚乍来乍去名曰氣水其根在
大腸(赤小豆主之)
右十病藥皆分等所病形同則倍之𢷬合白蜜丸如
小豆先食飲服一丸日三欲下病服三丸人弱者以
意節之療宿食飲寒熱温病禁辛菜猪肉生魚不禁
熟也(范汪千金翼同)
又療十水大黃丸方
大黃(一分)硝石(一分)大戟(一分熬)甘遂(一分熬)
芫花(一分熬)椒目(一分)葶藶(一分)
右七味𢷬合下篩以蜜和丸如小豆先食飲服一丸
日再漸增以知為度(范汪同並出第十一卷中)
大腹水腫方五首
病源夫水病皆繇榮衛痞澀腎脾虚弱所為而大腹水
腫者或因大病之後或積虚勞損或新熱食訖入水自
漬及浴令水氣不散流溢腹外三焦閉塞小便不通水
氣結聚於内乃腹大而腫故四肢小隂下濕手足逆
冷腰痛上氣欬𠻳煩疼故云大腹水腫也(出第二十一卷中)
肘後療卒大腹㽷病諸方此病本繇水来應水字而經
方皆水為病故施疾牀水病之初先兩目上腫起如老
蠶色侠頸脉動股裏泠脛中滿按之没指腹内轉側有
聲此其候也不即療須臾身體稍腫腹盡脹按之隨手
起則病已成猶可療此皆從虚損大病或下痢後婦人
産後飲水不即消三焦決漏小便不利乃相結漸漸生
聚遂流諸經絡故也療之方
防己甘草(炙)葶藶子(熬各二兩)
右三味𢷬篩苦酒和丸飲服如梧子三丸日三常將
之取消平乃止忌海藻菘菜
又方
將服牛溺商陸羊肉&KR0751;及香薷煎等在腫滿條中
其十水丸諸大方在别卷若止皮膚水腹内未有
者服諸發汗藥得汗藥得汗便差然慎護風寒為
急
又方
牽牛子(三分熬)厚朴(一分炙)
右二味𢷬篩強人服三䔖角殼弱人二殼酒飲隨意
樞筋有水氣病水腫諸藥不能瘳者此方效驗(出第一卷)
(中)
千金療大腹水腫氣息不通命在旦夕者方
牛黃(二分研)昆布(十分洗)海藻(十分洗)牽牛子(八分)
(熬)桂心(八分)椒目(三分)葶藶(六分熬)
右七味别𢷬葶藶如膏合丸如梧子飲服十丸日
再稍加小便利為度正觀九年漢陽王患水醫所不療
余處此古方日夜尿一二斗五六日差差後有他犯
因爾殂矣計此即是神方忌生葱(出第二十一卷中)
崔氏療大腹水病身體腫上氣小便澀赤臍深頸上有
兩大脉動唾稠不得眠睡每腫先隨脚腫亦有在前頭
面腫或大便澀者服此藥大佳若先患大便利臍凸腹
大脹手掌平滿即不可服此藥方
大棗(四十枚飯蒸剥去皮核)葶藶子(五兩取苦者熬令紫色)杏仁(三兩熬令)
(黃色)
右三味先𢷬葶藶子一萬杵寫出之乃𢷬杏仁三百
杵訖摠和合棗膏𢷬一萬杵藥成平旦空腹服八丸
日晚食消更服五丸以飯汁下之三日後每旦服五
丸日晚服三丸丸如棗核如大便利未得服此藥若
正服藥次忽患痢即先食二三口飯然後喫藥若利
過多停藥即可爛煮小豆勿以鹽食之忌鹹粘脂膩
及大冷熱物等唯得食秔粟米飯及淡醋不得喫稀
粥唯只得喫飯佳如欲食粥即稠煮不得遣大便利
(一方加螢火蟲糞並出第六卷中)
風水方八首
病源風水者由腎脾氣虚弱所為也腎勞則虚虚則汗
出汗出逢風風氣内入還客於腎脾虚又不能制於水
故水散溢皮膚又與風濕相摶故云風水也令人身浮
腫如裏水之狀頸脉動時欬按腫上凹而不起也骨節
疼痛而惡風是也脉浮大者名風水也(出第二十一卷中)
深師療大風水脉浮浮為在表其人或頭汗出表無他
病但下重故知從腰以上為和腰以下當腫及隂難以
屈伸木防己湯方
生薑(三兩)大棗(十二枚擘)白术(四兩)木防己(四兩)
甘草(二兩炙)黃芪(五兩)
右六味切以水六升煮取二升分三服喘者加麻黃
身重胃中不和者加芍藥氣上衝者加桂心下久寒
者加細辛防己黃芪為本服藥欲解當如蟲行皮中
狀從腰以下冷如冰服湯後坐被上又以一被繞腰
温下令得汗汗出則愈也忌海藻菘菜桃李雀肉等
(此本仲景傷寒論方)
又療風水氣舉身腫滿短氣欲絶大豆湯方
大豆(一升)杏仁(一升去尖皮熬)黃芪(二兩)防風(三兩)
白术(五兩)木防己(四兩)茯苓(四兩)麻黃(四兩去節)
甘草(四兩炙)生薑(六兩)清酒(一升)
右十一味切以水三斗先煮豆取一斗去滓内酒及
藥煮取七升分七服一日一夜令盡當下小便極利
神驗忌大醋餘忌同前
又療暴水風水氣水腫或瘡中水通身皆腫香薷术丸
方
乾香薷(一斤)白术(七兩)
右二味𢷬术下篩濃煮香薷取汁和术為丸飲服如
梧子十丸日夜四五服利小便極良夏取花葉合用
亦佳忌青魚餘忌同前
崔氏療風水腫毒氣遍身方
楮白皮(三兩)桑根白皮(五兩)橘皮(一兩)紫蘇(四兩)
生薑(四兩)大豆(三升)
右六味切以水九升煮取一升絞去滓分温為四服
與三劑佳百日内忌鹹酢(出第六卷中)
古今錄驗療風水惡風舉身悉腫脉浮不渴欲自有汗
而無大熱越婢湯方
麻黃(六兩去節)生薑(三兩)甘草(二兩炙)石膏(半斤碎)
大棗(十五枚擘)
右五味切以水六升先煮麻黃再沸去上沫内諸藥
煮取三升分三服惡風加附子一枚炮風水加术四
兩服如上法欬肺脹加半夏五合洗一服五合稍稍
增之忌猪羊肉餘忌同前(此本仲景傷寒論方云裏水越婢加术湯主之)
又療風水腫癥癖酒癖方
商陸根(一斤薄切)
右一味以淳酒二斗漬三宿服一升當下下者減從
半升起日三服盡更合不堪酒者以意減之忌犬肉
又甘遂丸療人風水黃疸體大如囊面目皆合隂腫如
斗正如霜瓜方
甘遂(二兩熬)葶藶子(二兩熬)杏仁(五十枚熬)巴豆(四十枚去)
(心皮熬)
右四味下篩蜜和丸如大豆一服三丸飲下當吐不
知可至五丸禁野猪肉蘆笋
又麻黃湯療風水身體面目盡浮腫腰背牽引髀股不
能食方
麻黃(五兩去節)桂心(四兩)生薑(三兩)甘草(二兩炙)
附子(二枚炮)
右五味切以水一斗先煮麻黃減二升内藥煎取三
升一服一升日三忌同前
水蠱方四首
病源此由水毒氣結聚於内令腹漸大動摇有聲常欲
飲水皮膚粗黑如似腫狀名為水蠱也(出第二十一卷中)
肘後療唯腹大動摇水聲皮膚黑名曰水蠱方
白茅根(一大把切)小豆(三升)
右二味以水二升煮取乾去茅根食豆水隨小便下
又方
鼠尾草馬鞭草(各十斤)
右二味切以水一石煮取五斗去滓更煎餘五升以
粉和丸飲服如大豆二丸至四五丸禁肥肉生冷勿
食(並出第一卷中)
文仲療苦唯腹大動摇水聲皮膚黑名曰水蠱方
鬼扇𢷬絞取汁服如雞子即下水更服取水盡若
渴研麻子汁飲之良(肘後同)
又方
巴豆(九十枚去心皮熬令黃)杏仁(六十枚去皮尖熬令黃)
右二味𢷬相和服如小豆一枚以水下為度勿飲酒
佳忌猪肉蘆笋(肘後同並出於第五卷中)
卒腫滿方六首
肘後療卒腫滿身面皆洪大方
灸足内踝下白肉際三壯差(備急同)
又方
香薷剉煮令濃及熱以漬亦可服之
又方
商陸根一斤刮去皮薄切之煮令爛去滓内羊肉
一斤下葱鹽豉亦如常作臛法隨意食之腫差後
亦可宜作此可常𢷬商陸與米中拌蒸作餅子食
之忌犬肉(范汪方云數用愈經心錄千金同並出第一卷中)
范汪療卒腫滿身面皆洪大方
用大鯉魚一頭以淳苦酒三升煮之令苦酒盡訖
乃食魚勿用酢及鹽豉他物雜也不過再作愈(備急)
(同肘後用淳酒)
又方
車下李核中仁十枚研令熟粳米三合研令破以
四升水中煮作粥令得一二升服之日三作未消
更增核(肘後古今錄驗同並出第二十八卷中)
備急療卒患腫滿效方曾有人忽脚趺腫漸上至膝足
不得踐地諸療不差方
以蒴藋莖菜埋熱灰中令極熱以薄腫上冷又易
一日夜消盡(出第三卷中)
腫入腹苦滿方三首
肘後論凡此滿或是虚氣或是風冷氣或是飲氣此方
皆療之腫入腹苦滿急害飲食方
大戟烏翅白术(各二兩)
右三味𢷬篩蜜和丸如梧子旦服二丸當下漸退更
服取令消乃止
又方
葶藶(七兩)椒目(三兩)茯苓(三兩)吴茱萸(二兩)
右四味𢷬篩蜜和丸如梧子飲服十丸日三忌酢物
又方
鯉魚(一頭重五斤者以水二斗煮取汁去魚)澤漆(五兩)茯苓(三兩)
桑白皮(切三升)澤瀉(五兩)
右五味取四物内魚汁中煮取四升去滓分四服小
便當利漸消也忌酢物(並出第一卷中)
水通身腫方一十一首
病源水病者繇腎脾俱虚故也腎虚不能宣通水氣脾
虚又不能制水故水氣盈溢滲入皮膚流遍四肢所以
通身腫也令人上氣體重小便黃澀腫處按之隨手而
起是也(出第二十一卷中)
千金麻子湯主遍身流腫方
麻子(五升)商陸(一斤切)防風(三兩切)附子(一兩炮破)
赤小豆(三升)
右五味先𢷬麻子令熟以水三斗煮麻子取一斗三
升去滓内藥及豆合煮取四升去滓食豆飲汁日再
忌猪肉及冷水犬肉
又療水氣遍身洪腫百藥不愈待死者方
大麻子(一石未入窖不鬱悒者為佳)赤小豆(一石不得一粒雜)
右二味取新精者仍淨揀擇以水淘汰暴令乾蒸麻
子使熟更暴令乾貯於淨器中欲服取五升麻子熬
令黃香唯須緩火勿令焦𢷬極細作末以水五升搦
取汁令盡淨器蜜貯之明旦欲服今夜以小豆一升
淨淘漬之至旦乾漉去水以新水煮未及好熟即漉
出令乾内麻子汁中煮令爛熟為佳空腹恣意飽食
日三服當小心悶少時止五日後小便數或赤唾粘
口乾不足怪之服訖常須微行不得即卧十日後灸
三里絶骨下氣不爾氣不洩盡服藥後五日逆不可
下者取大鯉魚一頭先死者去鱗尾翅以湯脱去滑
淨洗開肚去藏以上件麻汁中和小豆煮令極熟作
羹下葱豉橘皮生薑紫蘇調和下藥食之始終一切
斷鹽渴飲麻汁秋冬煖飲春夏冷飲常食不得至飽
止得免饑而已慎房室瞋恚大語高聲酒麫油酢生
冷菜茹一切魚肉鹽醬五辛療十十差神驗并療一
切氣病服者皆差凡作一月日服之大良麻子熟時
多收新瓮貯之施人也
又方
吴茱萸蓽撥昆布杏仁(去尖皮兩仁熬)
葶藶子(熬)
右五味等分𢷬丸如梧子氣急飲服五丸勿令至利
食訖飽悶氣急服之即散
又苦瓠丸主大水頭面遍身大腫脹滿方
苦瓠白穰(實捻如大豆粒)
右一味以麫褁煮一沸空腹吞七枚至午當出水一
升三四日水自出不止大瘦乃差三年内慎口味也
苦瓠須好無靨翳細理妍淨者不爾有毒不堪用
又方
苦瓠膜(二分)葶藶子(五分熬)
右二味𢷬丸服之日五丸如梧子
又方
葶藶子(熬)桃仁(去皮尖熬)
右二味等分𢷬丸服之利小便一方用杏仁
又方
大棗(去皮核七枚)苦瓠膜(如棗核大)
右二味𢷬丸一服三丸日三
又方
燒薑石令赤内黑牛尿中令熱服一升日一(並出第二)
(十一卷中)
千金翼澤漆根湯主水通身洪腫四肢無堪或從消渴
或從黃疸支飲内虚不足榮衛不通血氣不化氣實皮
膚中喘息不安腹中嚮嚮脹滿眼不得視方
澤漆根(十兩)赤小豆(二升)甘草(二兩炙)鯉魚(一枚重五)
(斤淨去腸)麥門冬(二兩去心)茯苓(三兩)人參(二兩)
生薑(八兩)
右八味切以水一斗七升先煮鯉魚豆减七升去之
内藥煮取四升半去滓一服三合日三弱人二合日
再服氣下喘止可至四合晬時小便利腫氣减或小
溏下若小便大利還從一合始大利止若無鯉魚鮦
(音同)魚亦可用若水甚不得卧卧不得轉側加澤漆一
片渴加括樓二兩欬加紫菀二兩細辛一兩欵冬花
一兩桂心三兩增魚汁二升忌海藻菘菜酢物(深師同出)
(第二十卷中)
古今錄驗療祖承郎水腫通身衆醫不能療得此湯一
劑一夜小便五六升即差療水欬逆氣通身流腫短氣
腹滿晝夜倚壁不得卧喉中水雞鳴白前湯方
白前(六分)紫菀(二兩)半夏(五合又方四兩洗之三十遍)
生澤漆根(七合切量一方三兩)
右四味切以水一斗内藥刻誌水度復加水七升微火
煎令至刻去滓次内藥七種白术二兩吴茱萸五合
桂心三兩人參一兩乾薑一兩或生薑五兩栝樓五
合或六合六物微火煮取三升半分三服小便當利
或當溏下勿怪氣即低腫減吕計方經傳楊氏有驗
忌羊肉餳桃李雀肉生葱(范汪同一方有棗二十枚擘)
又小消化水丸療水病令通身微腫腹大食飲不消方
芫花(一兩熬)甘遂(一兩熬)大黃(一兩)葶藶(一兩熬)
巴豆(四十枚去心皮熬研)
右五味合𢷬下篩蜜為丸如梧子一服一丸不知稍
增以知為度忌蘆笋野猪肉(並出第十一卷中)
水氣腫鼓脹方四首(數是四首)
千金翼療水氣腫鼓脹小便不利山璉治韋司業得差
司業姪雲表所送云數用神驗莨菪丸方
莨菪子(一升)羚羊肺(一具青羊亦佳湯微煠即薄切之暴乾𢷬作末)
右二味以三年大酢漬莨菪一伏時出之熬令變色
熟𢷬如泥和肺末蜜和𢷬作丸食後一食久服如梧
子大四丸麥門冬飲服之喉中乾口粘妄語為候數
日小便大利即差
麥門冬飲法
麥門冬(二十五枚去心)米(二十五粒)
右二味以三合半水煮之米大熟去滓以下丸每服常
作(千金同出第二十卷中)
救急療水氣腹鼓脹硬頻試要效方
葶藶子(七兩熬)茯苓(三兩)吴茱萸(二兩)椒目(三兩沈水)
(者)甘遂(五兩)
右五味𢷬篩蜜和為丸如梧子大以飲服五丸日三
服不知稍加丸以利為度禁食如藥法并酢物(出第九卷)
(中)
古今錄驗療大水腫腹如鼓堅如石方(出胡洽)
葶藶(一升熬)椒目(一升)芒硝(六兩)水銀(十二兩)
右四味以水煮鍊水銀三日三夜數益水要當令黃
白以合𢷬藥六萬杵自令相和如梧子先食服一丸
日三日增一丸至十丸不知更從一丸始病當從小
便利當飲好牛羊肉羹晝夜五飲當令補養禁猪肉
生魚菜勿忘飲漿水渴飲羹汁(釋僧深所撰方云鍊水銀一日一夜亦是)
(也水銀用十兩芒硝用七兩如小豆先食服二丸文仲陶氏集騐范汪同出第十一卷中)
小腫欬逆上氣方三首
病源腎主水肺主氣腎虚不能制水故水妄行浸溢皮
膚而身體腫滿流散不已上乘於肺肺得水而浮浮則
上氣欬嗽也(出第二十一卷中)
深師療水欬逆上氣通身洪腫短氣脹滿晝夜倚壁不
得卧喉中水雞鳴大小便不通不下食而不甚渴白前
湯方
白前(三兩)紫菀(四兩)半夏(一升洗)生澤漆根
(一升切)
凡四味水一斗七升煮取一斗汁又内後藥
桂心(三兩)人參(六分)大棗(二十枚擘)白术(五兩)
生薑(八兩一方乾者二兩)茯苓(四兩)吴茱萸(五兩)
杏仁(三兩去兩仁皮尖碎)葶藶(二兩)栝樓(五合一方)
(十合)
右十味内前汁中煮取三升分四服當得微下利小
便氣即下腫减深云增損用之若神忌羊肉餳生葱
桃李雀肉酢物(出第十九卷中)
古今錄驗夫水在五藏令人欬逆喘上氣腹大嚮嚮兩
脚腫目下有卧蠶微渴不得安卧氣奔短氣有頃乃復
小便難少而數肺病胷滿隠痛宜利小便水氣迫肺吸
吸寒熱澤漆根湯方
生鯉魚(一頭重五斤粗剉)麥門冬(二兩去心)甘草(二兩炙)
人參(二兩)茯苓(二兩)澤漆根(八兩生者)
右六味切以水一斗七升煮魚取一斗去魚以煮藥
取四升分服日三小便利為度不利增服之大便如
利而小便未利者增至四合服一日氣即下得安卧
有寒可内生薑八兩(深師同)
又防己煮散療水腫上氣方(出許諫議)
漢防己(三兩)澤漆葉(三兩)石韋(三兩去毛)澤瀉(三兩)
郁李仁(五兩)白术(三兩)丹參(三兩)赤茯苓(三兩)
桑白皮(三兩)橘皮(二兩)生薑(十兩)通草(二兩)
右十二味粗篩為散以水一斗七合内四方寸匕散煮
取八合去滓一服令盡日三大便利者一服取小便
利為度許澄秘方忌同前(千金同出第十一卷中)
氣兼水身面腫方四首
張文仲周大候正大將軍平公于禮患氣兼水身面腫
垂死長夀公姚僧垣處二方應手即差先服湯方
桑根白皮(四兩)橘皮(二兩)海藻(三兩洗去鹹)茯苓
郁李仁(碎各四兩)赤小豆(一升)
右六味切以水八升煮取二升半分三服甚效古今
錄驗療氣水身腫脹滿姚大夫治燕公雍州錄事于
志光送云從来知不能服湯事較急勿不努力服之
服此湯若微覺為益頻服三兩劑勿不服此藥甚易
必無逆忤如不能服可服後丸丸遲不應急耳
又方
橘皮(五分)郁李仁(十分)茯苓(八分)葶藶(六分熬)
防己桑根白皮(各五分)甘遂(四分熬)
蘇子(四合)
右八味𢷬下篩蜜和丸取榖白皮火炙焦黃煮飲服
十丸如梧子日再服若不得宣通稍稍加常以宣為
度渴者飲此方老蔣公處與張大夫家效忌酢物
又方
灸丹田宂在臍下二寸灸三壮療水腫女子禁灸
(并出第五卷中)
古今錄驗療氣水身腫脹滿方
杏仁(十分去皮尖熬)蘇子(五分)白前(六分)昆布(八分洗去)
(鹹)李根白皮(五分)橘皮(六分)五味子(六分)
大麻仁(五分熬)茯苓(八分)生薑(八分切暴燥)
右十味𢷬篩蜜和丸粥清服二十丸如梧子日再稍
稍加至三十丸忌酢物(出第十一卷中)
水氣方六首
范汪療風虚水氣腫豆酒方
大豆(一升)
右一味以水四升煮取二升汁去豆内美酒一升合
煎取一升能隨意飲之日三常令有酒氣當清酒作
之
又療通身腫皆是風虚水氣亦療暴腫蒲黃酒方
蒲黃(一升)小豆(一升)大豆(一升)
右三味以清酒一斗煮取三升去豆分三服
又療腫患下水氣四肢腫聶聶動木防己湯方
木防己(三兩)甘草(二兩炙)桂心(二兩)茯苓(六兩)
黃芪(三兩)生薑(二兩)白术(三兩)芍藥(二兩)
右八味切以水八升煮取三升二合分為四服有人
患下是胃寒加當歸三兩人參二兩半龍骨二兩水
一斗煮取三升二合分四服相去二十里頓服不下
即不須内此三物也忌海藻菘菜桃李雀肉生葱大
酢(並出第四十五卷中)
崔氏療水氣方
葶藶子(三兩)
右一味以物盛於甑上蒸令濕徹上即𢷬萬杵自堪
為丸不須蜜和如不得以少蜜和之一服五丸漸加
之七丸以微利為度得利即停不可多服令人不甚
能食若氣發又服之得利氣下定即停此方療水氣
無以加蕭駙馬時任太常卿患水腫見在名醫悉療
不差唯服此丸得平復故記
又葶藶子療水氣極效方
取葶藶子一合熬令色黃𢷬碎别研如麪取大棗
二十顆去核以水一大升煮棗取半升汁去棗滓
内前件葶藶子并棗汁於銅器中緩火煎令堪成
丸平旦空腹頓服盡必不能頓者分為兩服得利
兩行差至日午宜食乾飯慎如藥法(並出第六卷中)
近效療水氣方
商陸根(去皮取白者不用赤色切如小豆一大盞)
右一味以水三升煮取一升以上爛即取粟米一大
盞煮成粥仍空腹服若一日兩度服即恐利多每日
服一頓即微利不得喫生冷等
皮水方三首
病源肺主於皮毛腎主於水腎虚則水妄行流溢於皮
膚故令身體面目悉腫按之没指而無汗也腹如故不
滿亦不渴四肢重而不惡風是也脉浮者名皮水也(出第)
(二十一卷中)
深師療皮水如腫水氣在皮膚中四肢集集動木防己
湯方
木防己(三兩)黃芪(三兩)桂心(三兩)茯苓(六兩)
甘草(二兩炙)
右五味切以水六升煮取二升分再服忌海藻菘菜
生葱酢物(出第十九卷中)
范汪皮水一身面目悉腫甘草麻黃湯主之方
甘草(二兩炙)麻黃(四兩去節)
右二味以五升水先煮麻黃再沸去上沫乃内甘草
煮得一升絞去滓適寒温先服一升重覆之日移二
丈所當汗出汗出勿復服不汗乃復服當慎護風寒
數日乃出入忌海藻菘菜(出第二十八卷中)
古今錄驗皮水越婢湯加术主之方
麻黃(六兩去節)大棗(十二枚擘)白术(四兩)生薑(三兩切)
甘草(二兩炙)石膏(半斤)
右六味㕮咀以水七升煮麻黃一二沸去上沫乃内
餘藥煮取二升絞去滓適寒温服七合日三忌同前
(范汪同已上三方並本出仲景傷寒論)
水腫從脚起方四首
病源腎者隂氣也主於水而又主腰脚腎虚則腰脚血
氣不足水之流溢先從虚而入故脚先腫也(出第二十一卷中)
肘後若腫從脚稍上進者入腹則殺人療之方
小豆一斛煮令極爛得四五斗汁温以漬膝以下
日日為之數日消盡若已入腹者不復漬但煮小
豆食之莫雜喫飯及鮭(音圭)魚鹽又專飲小豆汁無
小豆大豆亦可用如此之病十死一生急救之
又方
削楠及桐木煮取汁以漬之并飲少許如小豆法
(並出第一卷中)
范汪療水腫從足始轉上入腹則殺人豚肝方
生猪肝一具煮如食法細切頓食令盡不得用鹽
可用苦酒猪重五六十斤以上肝者一頓啖盡百
斤以上猪者分兩服(肘後同)
又若但兩足腫者方
剉葱葉煮令爛以漬之日三四度良也(集騐同並出第二十)
(八卷中)
水癥方二首
病源水癥者繇經絡痞澀水氣停聚在於腹内大小腸
不利所為也其病腹内有結塊堅強在兩脅間膨膨脹
滿遍身腫所以謂之水癥(出第二十一卷中)
深師療水癥腹内胷脅牢強通身腫不能食海藻丸方
海藻(一兩洗)水銀(一兩)椒目(一兩)芒硝(一兩)
葶藶(一兩熬)大黃(一兩)甘遂(一兩熬)杏仁(三十枚去)
(尖皮熬)桂心(一兩)附子(一兩炮)茯苓(一兩)
大戟(一兩)松羅(一兩)乾薑(一兩)巴豆(三十枚去)
(心皮熬)
右十五味下篩蜜和服如小豆二丸日三不知稍稍
加之忌猪肉大酢生葱蘆笋(范汪同出第十九卷中)
范汪療水腫大腹水癥丸方
礬石(十分熬)躑躅花(十分)細辛(十分)半夏(十分洗)
藜蘆(十分)丹參(十分)承露(十分承露是落葵)
巴豆(十枚去心皮熬)苦參(十分)雄黃(十分)大黃(十分)
芒硝(十分)大戟(十分)烏頭(二十分炮)狼毒(十分)
野葛(二分)
右十六味𢷬下篩蜜和藥成以置腫上并服如黍米
三丸日三欲取下者服五丸禁食生魚生菜肥肉千
金不傳謂之千金丸(並出第三十五卷中)
水瘕方一首
病源水瘕者繇經絡痞澀水氣停聚在於心下腎經又
虚不能宣利溲便致令水氣結聚而成形瘕在於心腹
之間抑按作水聲但欲飲而不用食遍身虚腫是也(出第)
(二十一卷中)
古今錄驗水瘕病心下如數升油囊澩澩作聲日飲三
斗不用食但欲飲久病則為瘕堅有蝦䗫鼈療之方
取萆蔴成熟好者二十枚去皮杯中研令熟不用
𢷬水解得三合宿不食清旦一頓服盡日中許當
吐下青黃如葵汁當囊結裏其病不盡即三日更
增服三十枚萆蔴如上法若病如故復不盡復增
十枚服如上法其以盡病根為限藥但去病不令
人悶亂下病之後慎不可飲當五日斷飲止進白
糜關高方已試神良(范汪同出第十一卷中)
石水方四首
病源腎主水腎虚即水氣妄行不依經絡停聚結在臍
間少腹腫大鞕如石故云石水其候引脅下脹痛而不
喘是也脉沈者名曰石水脉微大亦曰石水腫起臍下
至少腹垂垂然上至胃管則死不療(出第二十一卷中)
集驗膀胱石水四肢瘦腹腫方
大豆(五升)防己(四兩)桑根白皮(切三升)
白术(四兩)澤漆葉(切三升)射干(四兩)榖白皮(四兩)
(一云切三升)
右七味切以水一斗半煮取六升去滓内好酒三
升更煎取五升分五服日再夜一餘煎明日服之(千金)
(同出第六卷中)
千金療膀胱石水四肢瘦腹腫方
桑根白皮(六兩)射干(四兩)澤瀉(五兩)澤漆(切一升)
茯苓(四兩)防己(一兩)黃芩(四兩)白术(四兩)
大豆(三升)
右九味切以水五斗煮大豆取三斗去滓澄清取汁
一斗下藥煮取三升空腹温分三服(出第二十一卷中)
集驗療石水痛引脅下脹頭眩痛身盡熱灸法
灸關元
又灸石水法
灸章門然谷
暴腫滿方四首
集驗療暴患遍身腫滿方
大豆
右一味𢷬篩為散粥清服三方寸匕日再甚良驗
又療身體暴腫如吹方
巴豆(三十枚合皮㕮咀)
右一味以水五升煮取三升綿内汁中以拭腫上隨
手減矣日五六拭勿近日及隂(范汪同並出第六卷中)
備急療身體暴腫滿方
榆白皮𢷬屑隨多少雜米作粥食小便利即消陶
效方(出第三卷中)
古今錄驗澤漆湯療寒熱當風飲多暴腫身如吹脉浮
數者方
澤漆(二兩炙)知母(二兩)海藻(二兩)茯苓(二兩)
丹參(三兩)秦芁(二兩)木防己(二兩)猪苓(二兩去皮)
大黃(三兩)通草(二兩)青木香(二兩)
右十一味切以水九升煮取三升分三服忌酢物(出第)
(十一卷中)
氣滿胷急方八首
古今錄驗療氣忽發滿胷急者方
茯苓(四兩)杏仁(四兩)橘皮(二兩)
右三味切以水六升煮取二升分作三服日三隨小
便下愈飲盡更作忌酢物
又茯苓杏仁煎方
茯苓(四兩)杏仁(四兩)橘皮(三兩)蘇子(一升碎)
甘草(三兩炙)芍藥(四兩)白前(三兩)五味子(三兩)
生薑汁(五合)蜜(六兩)竹瀝(二升)
右十一味切以水九升先煮諸藥取三升去滓内竹
瀝生薑汁蜜等和攪微火煎取四升一服四合日再
夜一忌海藻菘菜酢物
又方
甘遂(三兩熬)茯苓(四兩)杏仁(四兩)澤漆葉(三兩)
(炙)黃芩(四兩)澤瀉(三兩)郁李仁(五兩)
(碎)橘皮(三兩)朴硝(四兩)
右九味切以水九升煮取二升七合分三服忌酢物
又方
桑根白皮(切二升)郁李仁(一升碎)赤小豆(二升)
橘皮(三兩)蘇葉(三兩)茅根(切二升)
右六味切以水一斗煮取三升適冷煖稍稍飲之
又方
桑白皮(四兩)橘皮(三兩)茯苓(四兩)甘遂(三兩熬)
杏仁(三兩)澤瀉(三兩)黃芩(四兩)赤小豆(一升)
右八味切以水九升煮取二升半分三服忌酢物(一方)
(甘草三兩)
又方
羊腎(一具去脂破)桑根白皮(四兩)茯苓(四兩)橘皮(三兩)
李根白皮(四兩)黃耆(三兩)玄參(三兩)生薑(四兩)
右八味切以水九升煮取二升七合分三服忌酢物
又方
猪腎(一具去脂破)桑根白皮(五兩)茯苓(四兩)澤漆葉(三兩)
(炙)防己(三兩)澤瀉(三兩)橘皮(三兩)
大豆(三升)甘遂(三兩熬)郁李仁(一升碎)
右十味切以水一斗三升先煮腎桑根皮澤漆葉大
豆取八升去滓内餘藥煎取一升七合分為三服忌
酢物
又方
大棗(三十枚擘破)烏梅(三十枚打破)
右二味以水四升煮取二升内蜜和調不得過甜不
得過酢稍稍含咽之(並出第十一卷中)
虚熱及先服石風水腫方三首
集騐葱豆洗湯療虚熱及服石熱當風露卧冷濕傷肌
熱阻在裏變成熱風水病心腹腫滿氣急不得下行小
便不利大便難四肢腫如皮囊盛水晃晃如老蠶色隂
卵堅腫如升莖腫生瘡臭如死鼠此皆虚損腎中有熱
強取風冷濕痺故也内宜依方服諸利水藥外宜以此
湯洗四肢訖以葱豆膏傳之别以猪蹄湯洗瘡爛處及
卵腫也方
赤小豆(一升)葱(合青切一升)蒺䔧子(一升碎)菘菜子(一升)
(舂碎)蒴藋(切五升)巴豆(一百枚合心皮打破)
右六味以水一石二斗煮取四斗以淋洗身腫處(古今)
(錄騐同)
又猪蹄洗湯療丈夫服石有虚因勞損熱盛常風卧傷
於風濕身變成熱風水腫病腹滿氣急四肢欲腫小便
不利隂卵堅腫莖腫生瘡赤爛臭如死鼠名水疸以湯
洗之方
猪蹄(一雙)黃蘗(五兩剉)蒴藋根(切三升)葶藶子(五合)
蒺䔧子(一升)
右五味以水三斗煮取二斗冷以洗之日三(古今錄驗同並)
(出第六卷中)
古今錄騐葱白膏方療與前葱豆湯同
葱青白(切半升)菘菜子(半升)葶藶子(半升破)蒴藋(切半升)
青木香(二兩切)莽草(一兩切)丹參(切半升)生蛇銜(半升)
蒺䔧子(一升破)
右九味以猪肪五升煎之三沸令水氣竭去滓傅痛
處(集驗同出第十一卷中)
三焦決漏水病方二首
深師療三焦決漏水在脅外名曰水病腹獨腫大在腹
表用大麝香丸華佗方
麝香(三銖研)雄黃(六銖研)甘遂(十二銖熬)芫花(十二銖熬)
右四味𢷬合下篩和以白蜜丸如大豆二丸酒下日
三服可至四丸節飲食禁肥肉生菜之輩有效(千金同)
古今錄驗療通身手足面目腫食飲減少此是三焦決
漏精液不通水氣不行者鯉魚湯方
鯉魚(重五斤者)茯苓(六兩)澤漆(五兩炙)人參(二兩)
杏仁(一兩)澤瀉(五兩)甘草(二兩炙)
右七味切以水二斗五升煮魚取一斗半汁内藥煮
取四升未食服一升日三以小便利為度年八十病
大困服此差忌海藻菘菜酢物(並出第十一卷中)
男女新久腫方三首
范汪療久腫新腫方
黑大豆一斗清水一斗煮之令得八升去豆以八
升薄酒投中更微火上煎令得八升一服之為佳
不能者亦可分再三服腫當隨小便去腫除後渴
難忍要不可飲慎之(出第二十八卷中)
千金療男女新久腫得惡暴風入腹婦女新産上圊風
入藏中如馬鞭者嘘吸短氣欬嗽大豆煎方
大豆一斗擇令淨以水五斗煮取一斗三升澄清
内釡中以一斗半美酒内汁中更煎取九升宿勿
食且服三升温覆取汗兩食頃當下去風氣腫減
慎風冷十日平復也除日合服之若急不可待逐
急合服無令六畜婦人見之腫差勿服之神驗也
亦可任性飲之常使酒氣相接(范汪并翼同)
又方
楮枝皮一大束切煮取汁隨多少釀酒旦服醉為
佳不過三日腫減差後可常服之(並出第二十一卷中)
水腫小便澀方三首
廣濟主下水氣若小便澀水腫氣妨悶不能食海蛤丸
方
昆布(洗)橘皮赤茯苓漢防己
海蛤(研)郁李仁桑根白皮澤漆(炙)
檳榔杏仁(去皮尖各四分)大黃(六分)葶藶子(二十)
(分微火熬令黃)
右十二味𢷬篩蜜和丸飲服如梧子十五丸日二服
加至二十五丸以小便利為度忌熱麪冷滑大酢(出第)
(五卷中)
崔氏療水腫盛滿氣急喘欬小便澀如血者方
桑根白皮(六兩)澤漆葉(切二升炙)白术(二兩)生薑(四兩)
郁李仁(六兩)杏仁(二兩)橘皮(二兩)玄參(三兩)
右八味切以水九升急著火煮取四升温分四服相
去六七里久或利黃水三五升及小便利為候即差
者可頻服三四劑佳忌桃李雀肉青魚酢等(出第六卷中)
古今錄驗療男女心上脹滿胷背痛食進少面微似腫
小便如澀方(出姚大夫)
杏仁(八分熬)橘皮(五分)蘇子(三合)防己(五分)
葶藶(六分熬)茯苓(八分)
右六味𢷬篩蜜和為丸如小豆細切桑根白皮煮為
飲用服此丸初服十丸日再漸加至三十丸(千金同出第十)
(一卷中)
上氣大便澀方二首
崔氏療上氣大便澀方
葶藶子(四兩熬)牽牛子(一兩熬)杏仁(二百顆)大棗(四十枚去)
(皮)芒硝(一兩)牛酥(一合)
右六味𢷬一萬杵更别著牛酥乃更𢷬一萬杵空腹
服八丸用粥飲下藥先禁鹹醬等物
又療上氣大便秘澀方
杏仁(五兩熬)印城鹽(三兩)乾薑(三兩)
右三味𢷬篩以醬汁和之令得相著作瓮可長一寸
餘如指大兩頭尖仍以薄綿褁之於風日中暴令少
乾内下部中時易之不過一兩易即有惡物下氣上
(闕)即定亦下食内藥痛時少須忍如深内少頃亦不
大痛急出時物即出痛忍之不得後可便轉時出膿
及惡物多大便不澀停之(並出第六卷中)
水病雜療方一十二首
集驗療水腹大臍平者法
灸臍中腹無文理者不可療
又水腹脹皮腫法
灸三里風水灸解谿(並出第六卷中)
千金翼鯉魚炙主腫滿方
鯉魚長一尺五寸以尿漬令没一宿平旦以水從
口中灌至尾微火炙令微熟去皮宿勿食鹽頓服
之不能者再服令盡神方(肘後備急張文仲千金同)
又有人虚肥積年氣上似水病眼似腫而脚不腫方
榖楮葉(八兩)
右一味以水一斗煮取六升去滓内米煮粥亦當以
水煮羹菜等皆用之秋中多收以擬經冬用其水多
少濃淡任人勿拘此方慎蒜麪猪雞魚油&KR1401;重者三
年服之永差輕者一年(並出第二十卷中)
崔氏療一切腫方
取紅藍花熟揉𢷬取汁服之不過再三服便愈服
之多少量腫大小而進花汁也
又療水腫已上少腹連臍硬氣上悶方
苦瓠子(一兩)
右一味以麪如作餛飩法其麪勿著鹽作二七枚湯
中煮待浮漉出及煖吞之如不下以湯汁下之能禁
生冷酢滑及肉油膩佳若恐虚煮牛乳服之如此隔
日作漸加至三七枚以小便利為候小便若太多即
歇一二日以腹腫消即止
又療水病差後口中習習熱瘡出方
先以鐵鐺中著水一小斗煮金器不問多少煎取
二小升出金取金水著病人口中含良久應欲言
語有要事方可吐出勿嚥之殺藥氣(並出第六卷中)
張文仲羊胃湯久病羸瘦不生肌肉水氣在脅下不能
食四肢煩熱方
羊胃(一枚切)白术(一升切)
右二味以水一斗煮取九升服一升日三三日盡更
作兩劑乃差忌桃李雀肉等
備急小品小女麴散療利後虚腫水腫者服此藥小便
利得止腫亦消方
女麴(一升生用)乾薑細辛椒目
附子(炮)桂心(各一兩)
右六味為散酒服方寸匕不知服二三七日三産後
虚滿者大良忌猪肉生葱生菜(出第三卷中)
古今錄驗療水或下不下則滿溢下之則虚竭還復十
無一活桑酒方
桑枝并心皮細挫以水八升煮取四升汁以四升
米釀酒一服一升
又療脾胃水面目手足胕腫胃管堅大滿短氣不能動
摇方
桑根白皮(切三升)桂心(一尺)生薑(三兩)人參(一兩)
右四味切以水三升煮桑白皮得一升絞去滓内桂
心等并飴十一兩煮之竭得七合消息更服須史當
下不盡復一升忌生葱
傳效鯉魚湯療水腫腹大面目身體手足盡腫喘欬短
氣又脅滿不得卧方
鯉魚(一枚重三斤)桂心(三兩)紫菀(一兩)木防己(二兩)
黃芩(一兩)硝石(二兩)乾薑(二兩)人參(二兩)
右八味切以水一斗五升煮魚如食法取汁一斗二
升出魚内藥煮取三升去滓先食温服一升日三忌
生葱(並出第十一卷中)
外臺秘要方卷二十
