外臺秘要方卷六
唐王燾撰
霍亂病源論三首
病源霍亂者由人温涼不調陰陽清濁二氣有相干亂
之時其亂在於腸胃之間者因遇飲食而變發則心腹
絞痛其有先心痛者則先吐先腹痛者則先痢心腹並
痛者則吐痢俱發挾風而實者身發熱頭痛體疼而復
吐痢虚者但吐痢心腹刺痛而已亦有飲酒食肉好飡
腥膾生冷過度或居處不節或露卧濕地或當風取涼
而風冷之氣歸於三焦傳於脾胃脾胃得冷則不磨不
磨則水穀不消化亦令清濁二氣相干脾胃虚弱便生
吐痢水穀不消則令心腹脹滿皆成霍亂霍亂有三名
一名胃反言其胃氣虚逆反吐飲食也二名霍亂言其
病揮霍之間便致撩亂也三名走哺言其哺食變逆者
也診其脈來代者霍亂又脈代而絶者亦霍亂霍亂脈
大可療微細不可療霍亂吐下脈微遲氣息劣口不欲
言者不可療也養生方云七月食蜜令人暴下發霍亂
(出第二十二卷中)
千金論曰原夫霍亂之為病也皆因食飲非關鬼神飽
食肫膾復飡乳酪海陸百品無所不啖眠卧冷席多飲
寒漿胃中諸食結而不消陰陽二氣擁而反戾陽氣欲
降陰氣欲升陰陽乖隔變成吐痢頭痛如破百節如解
遍體諸筋皆為迴轉論證雖小卒病之中最為可畏雖
臨深履危不足以喻之也養生者宜達其旨趣庶可免
於天横者矣
又凡霍亂務在温和將息若冷則遍體轉筋凡此病定
已後一日不食為佳仍須三日少少喫粥三日以後乃
可恣意食息也七日勿雜食為佳所以養脾氣也(出第二十)
(卷中)
霍亂吐痢方一十二首
廣濟療霍亂吐痢扁豆湯方
扁豆葉(一升)香薷葉(一升)木瓜(一枚)乾薑(一兩)
右四味以水六升煮取二升五合絞去滓分温三服
服别相去如人行六七里並無所忌
又療冷熱不調霍亂吐痢宿食不消理中丸方
人參(八分)白术(八分)甘草(八分炙)
乾薑(六分)高良薑(八分)桂心(六分)
右六味擣篩蜜丸空腹以飲下梧子大三十丸日二
服漸加至四十丸老小以意減之忌生冷油膩生葱
海藻菘菜桃李雀肉等物
又療霍亂冷熱不調吐痢高良薑湯方
高良薑(五兩)木瓜(一枚)杜梨枝葉(三兩)
右三味切以水六升煮取二升絞去滓空腹温三服
服别如人行六七里無所忌(並出第四卷中)
小品霍亂吐痢心煩亂髮湯主之
亂髮(一握燒焦)人參(一兩)吳茱萸(一升)甘草(一兩炙)
右四味切以水三升酒二升煮取二升絞去滓温服
五合忌海藻菘菜
又療霍亂吐痢已服理中及四順湯不解者以竹葉湯方
竹葉(一虎口)小麥(一升)生薑(十兩)甘草(一兩炙)
人參(一兩)附子(一兩炮)肉桂(二兩)當歸(二兩)
芍藥(一兩)白术(三兩)橘皮(二兩)
右十一味以水一斗半先煮小麥竹葉取八升汁去
滓内諸藥煮取二升半分三服吐痢後腹滿加厚朴
二兩炙上氣加吳茱萸半升差理中四順則大熱熱
毒霍亂宜竹葉湯忌生葱海藻菘菜猪肉桃李雀肉
等(千金古今錄驗並同)
又霍亂吐痢而汗出小便復利或下利清穀裏外無熱
脈微欲絶或惡寒四肢拘急手足厥逆四逆加猪膽湯
主之方
甘草(二兩炙)乾薑(半兩炮)附子(一枚生)猪膽汁(半合)
右四味切以水二升煮取一升四合温分再服無猪
膽以羊膽代之強人可與大附子一枚乾薑加至三
兩若吐之後吸吸少氣者及下而腹滿者加人參一
兩諸藥皆減為一兩如證者亦宜與理厥人參湯佳
忌海藻菘菜猪肉(删繁千金經心錄同)
又四順湯與前療同常用此方
人參(三兩)乾薑(三兩)甘草(三兩)附子(二兩)
右四味切以水六升煮取二升絞去滓温分三服轉
筋肉冷汗出嘔噦者良忌海藻菘菜猪肉(千金同刪繁范汪方)
(云利甚者加龍骨二兩炒)
又白丸療霍亂嘔吐及暴痢良方
半夏(三兩洗)附子(四兩炮)乾薑(四兩炮)
人參(三兩)桔梗(二兩)
右五味作散臨病和之若吐痢不止者以苦酒和之
飲服二丸如梧子不差復服耐藥者加之以意下者
用蜜和丸亦得忌猪羊肉餳(范汪同並出第四卷中)
崔氏理中丸療三焦不通嘔吐不食并霍亂吐逆下痢
及不得痢悉主之方
人參(三兩)乾薑(二兩炮)白术(三兩)甘草(三兩炙)
右四味擣篩蜜和丸如梧子平旦取粥清服五丸日
再服一方乾薑三兩忌海藻菘菜桃李雀肉等(出第二卷)
(中)
延年理中丸療霍亂吐痢宿食不消方
白术(二兩)乾薑(二兩炮)人參(二兩)
甘草(二兩炙)大麥蘖(二兩炒黃)
右五味擣篩蜜和為丸以飲服十五丸如梧子大日
再服稍加至二十丸忌海藻菘菜桃李雀肉等(出第六卷)
(中)
必效理中散主霍亂及轉筋吐痢不止方
青木香(六分)桂心(八分炙)厚朴(八分炙)
甘草(八分炙)白术(八分)乾薑(十分炮)
附子(六分炮)
右七味擣篩為散飲服兩錢匕如人行五六里不定
更服一錢匕差止忌海藻菘菜生葱猪肉桃李雀肉
等
又方
若熱霍亂則渴心煩欲得冷水喫則宜恣意飲冷
水及土漿取足定止
霍亂臍上築方三首
病源霍亂而氣築悸者由吐下之後三焦五藏不和而
水氣上乘於心故也腎主水其氣通於陰若吐下則三
焦五藏不和故脾氣亦虚不能制水水不下宣與氣俱
上乘心其狀起臍下上從腹至心氣築築然而悸動不
定也(出第二十二卷中)
仲景論霍亂臍上築者腎氣動也先療氣理中湯去术
加桂凡方加术者以内虚也加桂者恐作奔豚也理中
湯方
人參(二兩)甘草(三兩炙)白术(三兩)乾薑(三兩炮)
右四味切以水八升煮取三升去滓温服一升日三
夜一若臍上築者腎氣動也去术加桂心四兩吐多
者去术加生薑三兩若下多者復用术悸者加茯苓
二兩若先時渴喜得水者加术合前成四兩半若腹
中痛者加人參合前成四兩半若惡寒者加乾薑合
前成四兩半若腹滿者去术加附子一枚炮去皮破
六片服湯後一食頃飲熱粥一升許汗微出自温勿
發揭衣被也忌海藻菘菜桃李雀肉等(千金備急文仲崔氏集驗)
(必效小品古今錄驗並同)
又霍亂臍上築者以吐多故也若吐多者理中湯主之
方如前法加減霍亂四逆吐少嘔多者附子粳米湯主
之方
附子(一枚炮)半夏(半升洗)甘草(一兩炙)
大棗(十枚)粳米(半升)
右五味切以水八升煮米熟去滓温服一升日三忌
羊肉猪肉海藻菘菜餳(一方有乾薑一兩小品千金同出第十七卷中)
范汪療霍亂臍上築而悸茯苓理中湯方
茯苓(二兩)甘草(三兩炙)乾薑(一兩炮)
人參(三兩)木瓜(三兩)
右五味㕮咀以水六升煮取三升去滓適寒温分為
四服忌海藻菜酢物(出第四卷中)
霍亂腹痛吐痢方七首
廣濟療霍亂腹痛吐痢方
取桃葉切三升以水五升煮取一升三合分温二
服(出第四卷中)
范汪理中加二味湯療霍亂胷滿腹痛吐下方
人參(三兩)乾薑(三兩炮)甘草(三兩炙)
白术(三兩)當歸(二兩)芍藥(二兩)
右六味㕮咀以水七升煮取三升絞去滓温服一升
日三甚良忌海藻菘菜桃李雀肉等
又主霍亂腹痛吐下方
取桃葉冬取皮煎汁服一酒柸有效(千金云擣絞取汁一升服)
(立止出第四卷中)
千金理中湯療霍亂吐下脹滿食不消心腹痛方
人參(三兩)白术(三兩)甘草(三兩炙)乾薑(三兩)
右四味以水六升煮取三升絞去滓温分三服不差
頻進兩三劑遠行防霍亂作丸如梧子服二十丸散
服方寸匕酒亦得若轉筋者加石膏三兩忌海藻菘
菜桃李雀肉等(與前仲景方同加減别備急集驗小品文仲古今錄驗同出第二十卷中)
備急療霍亂吐痢高良薑酒方
高良薑火炙令焦香每用五兩打破以酒一升煮
取三四沸頓服亦療霍亂腹痛氣惡(崔氏延年同出第一卷中)
救急療霍亂初覺不好則用此方主腹痛吐痢香薷湯
方
生香薷(切一升)小䔉(一升碎)厚朴(六兩炙)生薑(十兩)
右四味切以水一斗煮取三升分三服得吐痢止每
服皆須温如吐痢不止用後方
又蘆根湯方
生蘆根(切一升)生薑(一斤)橘皮(五兩)
右三味切以水八升煮取二升分二服服别相去以
意消息之(并出第一卷中)
霍亂不止及洞下洩痢方八首
病源霍亂而下痢者是冷氣先入於腸胃腸胃之氣得
冷則交擊而痛故霍亂若先腹痛者則先下痢也(出第二十)
(二卷中)
廣濟療霍亂不止方
取酢漿水三升煮取一升五合内米粉一抄攪調
分二服服别相去如人行三四里(出第四卷中)
小品霍亂卒吐下不禁脈暴數者人參湯主之方
人參(二兩)茯苓(二兩)葛根(二兩)橘皮(二兩)
麥門冬(去心二兩)甘草(二兩炙)
右六味切以水五升煮取二升絞去滓温分三服忌
海藻菘菜酢物(出第四卷中)
刪繁療霍亂洞泄不止臍上築築腎氣虚人參理中湯
方
人參乾薑甘草(炙各三兩)茯苓(四兩)
橘皮(四兩)桂心(三兩)黃耆(二兩)
右七味切以水九升煮取三升去滓分温三服忌海
藻菘菜生葱醋物(肘後云洞者宣瀉也出第四卷中)
又療中焦虚寒洞泄人參湯補虚泄方
人參(三兩)甘草(二兩炙)黃芩(二兩)當歸(三兩)
茯苓(四兩)乾薑(四兩)厚朴(四兩炙)芎藭(三兩)
粟米(二升)
右九味切以水一斗五升煮米取熟去米澄取七升
下諸藥煎取三升分三服忌海藻菘菜大酢等物
又療中焦洞泄下痢或因霍亂後瀉黃白無度腹中虚
痛黃連湯方
黃連(四兩)黃蘗(三兩)當歸(三兩)厚朴(二兩)
石榴皮(四兩)乾薑(三兩)地榆(四兩)阿膠(四兩)
右八味切以水九升煮取三升去滓下阿膠更煎取
烊分三服忌猪肉冷水(並出第四卷中)
千金療霍亂洞下不止方
取艾一把水三升煮取一升頓服之(備急同出第二十卷中)
延年增損理中丸主霍亂下氣能食止洩痢方
人參(六分)白术(六分)厚朴(六分炙)
茯苓(六分)甘草(六分炙)薑屑(二分)
右六味擣篩蜜和為丸如梧子大一服十丸飲下酒
下亦得加至十五二十丸忌生冷海藻菘菜桃李雀
肉大醋(出第六卷中)
必效療霍亂水痢腹中雷鳴無不差烏梅黃連散方
烏梅肉(三兩)黃連(三兩)熟艾葉(三兩)赤石脂(二兩)
當歸(三兩)甘草(三兩炙)附子(二兩炮)阿膠(三兩炒)
右八味擣篩為散有患者每服二方寸匕疑熱則飲
下疑冷則酒下忌海藻菘菜猪肉冷水(出第二卷中)
霍亂後脈絶手足冷方四首
病源霍亂而大吐下後其腸胃俱虚乃至汗出其脈欲
絶手足皆冷名為四逆四逆者謂陰陽卒厥絶也(出第二十)
(二卷中)
仲景傷寒論既吐且痢而大汗出小便復利或下利清
穀裏寒外熱脈微欲絶或發熱惡寒四肢拘急手足厥
逆者四逆湯主之方
甘草(二兩炙)附子(一枚生)乾薑(一兩半)
右三味切以水三升煮取一升二合去滓温分二服
加減依後法忌海藻菘菜猪肉(千金同)
又吐已下斷汗出厥冷四肢拘急不解脈微欲絶者通
脈四逆湯主之方
甘草(二兩炙)大附子(一枚)乾薑(三兩炮)
右三味以水三升煮取一升二合去滓温分二服其
脈即出愈若而色赤者加葱九莖若腹中痛者去葱
加芍藥二兩若嘔者加生薑二兩若咽痛者去芍藥
加桔梗一兩若利止脈不出者去桔梗加人參二兩
病皆與方相應乃合服之若吐利止身疼痛不休者
消息和其外傷寒論中又有療諸發熱霍亂者審取
之忌海藻菘菜猪肉(仲景傷寒論上證合用通脈四逆加猪膽湯又吐利止身痛不)
(休者消息和解其外宜桂枝湯小和之並出第十七卷中)
小品扶老理中散并作丸長服亦得療羸老冷氣惡心
食飲不化腹虚滿拘急短氣及霍亂嘔逆四肢厥冷心
煩氣悶流汗悉主之方
人參(五兩)乾薑(六兩)白术(五兩)麥門冬(三兩去心)
附子(三兩炮)茯苓(三兩)甘草(五兩炙)
右七味作散臨病煮取三合白湯飲和方寸匕一服
不效又服常將蜜丸酒服如梧子二十丸忌海藻菘
菜猪肉桃李雀肉大醋(千金同出第四卷中)
千金四逆湯主多寒手足厥冷脈絶方
吳茱萸(二升)當歸(三兩)桂心(三兩)
芍藥(三兩)細辛(二兩)通草(二兩)
生薑(八兩)甘草(二兩炙)大棗(十二枚)
右九味切水六升清酒六升合煮取三升分温四服
舊方棗二十五枚今以霍亂法多痞故除之若除棗
入葛根二兩佳忌生葱生菜海藻菘菜(小品同仲景傷寒論此方)
(名當歸四逆加吳茱萸生薑湯)
霍亂煩躁方八首
病源霍亂之後煩躁卧不安者由吐下之後腑藏虚極
隂陽未理血虛氣亂故血氣之行未復常度内乘於腑
藏故煩躁而不得安卧也(出第二十二卷中)
肘後霍亂後煩躁卧不安葱白大棗湯方
葱白(二十莖)大棗(二十枚)
右二味以水二升半煮取一升去滓頓服之(文仲同)
又療霍亂心腹脹痛煩滿短氣未得吐下方
生薑或乾薑一小升
右一味㕮咀以水五升煮三沸頓服若不即愈可更
作
又方
桂心屑半升以煖飲二升和之盡服忌生葱(備急同出)
(第二卷中)
文仲療霍亂煩躁方
濃煮竹葉飲五升令灼灼爾以淋轉筋處(肘後備急同)
又方
服乾薑屑三兩方寸匕(肘後備急同)
又方
小䔉一升㕮咀水三升煮取一升頓服之(肘後同並出第)
(二卷中)
備急療霍亂煩躁方
黃梁米粉半升水一升半和攪如白飲頓服糯米
亦得
又方
燒亂髮如雞子大以鹽湯三升和服之不吐復服
(出第一卷中)
霍亂衆藥療不效方二首
小品療霍亂諸藥不能療亂髮湯方
亂髮(一握燒灰)小䔉(十四枚)附子(一兩炮)甘草(二兩炙)
右四味切以水六升煮取三升去滓温分三服忌猪
肉海藻菘菜(出第四卷中)
千金人參湯療毒冷霍亂吐痢煩嘔轉筋虚冷汗出手
足指浮腫氣息垂死絶語音聲不出百方不效脈不通
者服此湯取差乃止隨吐者續更服勿住方
人參附子(炮)厚朴(炙)茯苓
甘草(炙)橘皮當歸葛根(各二兩)
桂心乾薑(炮各三兩)
右十味以水七升煮取二升半分温三服忌海藻菘
菜生葱大酢(出第二十卷中)
乾濕霍亂及痰飲方五首
病源霍亂者多吐痢也乾霍亂者冷氣摶於胃飲食不
消但腹滿煩亂絞痛短氣其腸胃先挾實故不吐痢名
為乾霍亂也(出第二十二卷中)
救急療霍亂無問乾濕冷熱等木香湯方
青木香(長三寸)高良薑(二兩)豆蔲子(二枚)
右三味㕮咀以水一大升煮取半升頓服之則定
又方
取烏牛屎二兩以水二升煮沸絞濾頓服之大良
又生薑湯方
以東壁土一把生薑一大兩碎之
右二味用水一大升煮取半升澄清熱飲之如渴依
前進(並出第一卷中)
必效療上吐下痢者名為濕霍亂方
黃牛屎半大升許取水一大升煮三兩沸和牛屎
濾取汁服半升即止犂牛子屎亦佳無牛處常將
乾者相隨亦好用(備急崔氏范汪同出第三卷中)
又四神丸主霍亂冷實不除及痰飲百病無所不主方
乾薑(一兩)桂心(一兩)附子(一兩炮)巴豆(六十枚製)
右四味末之蜜和為丸如小豆大飲服二丸取快下
不下又服一丸忌生葱野猪肉蘆笋(胡洽同出第四卷中)
霍亂心腹痛方三首
病源霍亂而心腹痛者是風邪之氣客於藏腑之間冷
氣與真氣相擊或上攻心或下攻腹故心腹痛也(出第二十)
(二卷中)
厚朴(四兩炙)橘皮(二兩)人參(二兩)
高良薑(一兩)當歸(一兩)藿香(一兩)
右六味以水七升煮取二升五合絞去滓分温三服
服别相去如人行六七里忌生冷粘膩(出第四卷中)
肘後療霍亂苦絞痛不止方
薑(二累)豉(二升)合擣中分為兩分手捻令如粉熬
令灼灼爾更番以熨臍中取愈(並第一卷中)
千金霍亂蠱毒宿食心腹痛冷氣鬼氣方
極鹹鹽湯三升一味霍亂心腹暴痛宿食不消積
冷煩滿者熱飲一升以指刺口令吐宿食使盡不
盡更刺吐訖復飲三吐佳静止此法大勝諸藥俗
人以為田舍淺近法鄙而不用守死而已凡有此
疾即須先用之(備急崔氏集驗文仲並同出第二十卷中)
霍亂煩渴方四首
病源霍亂而煩渴者由大吐逆上焦虚氣不調氣乘於
心則煩悶也大利則津液竭津液竭則藏燥藏燥則渴
也煩渴不止則引飲引飲則利亦不止(出第二十二卷中)
肘後療霍亂吐下後大渴多飲則殺人方
黃梁米五升水一斗煮之令得三升汁澄清稍稍
飲之勿飲餘飲(備急同糯米亦得出第二卷中)
備急近效療霍亂不吐不下食氣急而渴方
木瓜一枚切以水四升煮取二升細細飲盡更作
吐不止者亦差若止唯飲此湯佳根莖亦可用此
湯令人吐(崔氏張文仲同出第一卷中)
必效霍亂渴方
糯米二升濤取泔飲訖則定若不渴不須一方渴
者服之并當飽又云研糯米取白汁恣意飲之以
差為度(涇陽崔尉云竒效偏主乾霍亂出第三卷中)
又療霍亂後渴口乾腹痛不止者厚朴桂心湯方
厚朴(四兩炙)桂心(二兩)
右二味切以水四升煮取一升二合絞去滓内分六
合細細飲之服了如其渴欲得冷水盡意飲之(長安傳少)
(府常服忌生葱出第二卷中)
霍亂乾嘔方五首
病源霍亂而乾嘔者由吐下之後脾胃虚極上焦不理氣
痞結於心下氣時逆上故乾嘔乾嘔者謂欲嘔而無所出
也若更遇冷冷折胃氣胃氣不通則變噦也(出第二十二卷中)
肘後療苦嘔不息方
取薤白一虎口切以水三升煮令得一升半服之不
過三度(備急同)
又乾薑茱萸湯方
乾薑(切)茱萸(各二兩熬)
右二味以水二升煮取一升頓服之下不止手足逆
冷者加椒百粒附子一枚炮水三升煮取一升頓服
(出第二卷中)
刪繁療霍亂後不欲食胃弱嘔吐不止厚朴湯方
厚朴(四兩炙)乾扁豆葉(二兩)茯苓(三兩)
白术(五兩)人參(三兩)
右五味切以水七升煮取二升分三服忌桃李大醋
雀肉等(出第二卷中)
千金療霍亂引飲後輒乾嘔方
生薑五兩水五升煮取二升半分二服又煮高良
薑飲之大佳(延年祕錄備急小品崔氏張文仲同出第二十卷中)
經心錄療霍亂後煩嘔厚朴湯方
厚朴(二兩炙)生薑(三兩)枳實(三兩炙)
右三味切以水六升煮取二升分三服(出第二卷中)
霍亂轉筋方一十四首
病源霍亂而轉筋者由冷氣入於筋故也足之三隂三
陽之筋起於足指手之三陰三陽之筋起於手指並循
絡於身夫霍亂大吐下之後陰陽俱虚血氣虚極則手
足逆冷而榮衛不理冷摶於筋則筋為之轉冷入於足
之三陰三陽則脚筋轉入於手之三陰三陽則手筋轉
隨冷所入之筋筋則轉轉者由邪冷之氣擊動其筋而
移轉也又轉筋者由榮衛氣虚風冷摶於筋故也手足
之三陰三陽之筋皆起於手足指而並絡於身若血氣
不足陰陽虚者風冷邪氣中其筋隨邪所中之筋筋則
轉轉者謂其轉動也經云足太陽下血氣皆少則喜轉
筋若腫下痛者是血氣少則陽虚虚而風冷乘之故也
診其左手關上肝脈也沈為隂隂實者肝實也苦肉動
轉筋左手尺中名神門以後脈足少陰經也浮為陽陽
虚者病苦轉筋其湯熨針石别有正方補養宣導今附於
後養生方導引法云偃卧展兩脛兩手外踵者相向令鼻
内氣自極七息除兩膝寒脛骨疼轉筋又云覆卧傍視立
兩踵伸腰鼻内氣去轉筋又云張脛兩足指號五息止令
人不轉筋極自用力張脚痛挽兩足指號言寬大去筋節
急攣躄痛久行身開張又云覆卧傍視立兩踵伸腰以鼻
内氣自極七息除脚中弦痛轉筋酸疼一本云療脚弱(出第)
(二十二卷中)
廣濟療霍亂吐痢轉筋欲入腹高良薑湯方
高良薑(四兩)桂心(四兩)
右二味切以水七升煮取二升去滓分三服如人行
四五里一服忌生冷生葱
又療霍亂轉筋不止茱萸湯方
吳茱萸(一升)甘草(二兩炙)乾薑(二兩炮)
蓼子(一把)亂髮(一兩燒)桂心(二兩)
右六味切以水七升煮取二升三合絞去滓分温三
服服别相去如人行六七里忌生葱海藻菘菜生冷
粘膩等
又療轉筋方
取故綿多取釅醋甑中蒸及熱用褁病人脚冷更
易勿停差止(千金同並出第四卷中)
肘後療兩臂脚及胷脅轉筋者方
取鹽一升半水一斗煮令熱灼灼爾漬手足在胸脅
者湯洗之轉筋入腹中到擔病人令頭在下腹中平
乃止若劇者引隂陰縮必死猶在到擔之可冀活耳
又方
煮苦酒三沸浸氈褁轉筋上合少粉尤佳又以綿
纏膝下至足(崔氏集驗備急同)
又若轉筋入腹中轉者方
取雞屎白一方寸匕水六合煮三沸温頓服勿令
病者知(仲景經心錄備急集驗必效同)
又若霍亂注痢不止而轉筋入腹欲死者方
生薑三兩擣破以酒一升煮三四沸頓服之(肘後小品)
(備急同出第二卷中)
刪繁療舌強筋縮牽陰股引胷腹脹痛霍亂黃龍藤湯方
黃龍藤切一升(此樟木上藤也斷以吹氣從中貫度者好也)
右一物以水四升煮取八合為一服一劑不止更至
一劑良驗或宿食不消霍亂或乾霍亂或吐痢不止
或不吐痢並悉療之(出第三卷中)
千金霍亂轉筋入腹不可奈何方
極鹹作鹽湯於糟中煖漬之則差(小品集驗同)
又方
以醋煮青布㩉脚膝冷復易之(備急文仲崔氏小品集驗救急同)
又方
蓼一把去兩頭以水二升煮取一升頓服(一方云梨葉文)
(仲小品備急同出第二十卷中)
救急霍亂脚轉筋絶四肢已冷強氣絶心上微暖者猶
可救之方
取朱砂二兩熟研䗶三兩和之為丸待冷著火籠
中如熏衣被厚覆勿令煙洩兼牀下著火令腹微
暖徹良久當汗則漸氣通便活忌生血物(出第一卷中)
必效主霍亂脚轉筋及入腹方
以手拗所患脚大母指灸當脚心下急筋上七壯
又方
木瓜子根皮合煮湯服之(並出第三卷中)
霍亂雜灸法二十六首
肘後療霍亂先腹痛者法
灸臍上十四壯名太倉在心厭下四寸更度之(千金)
(備急崔氏古今錄驗並同通按銅人經中管一名太倉在臍上四寸胃募也)
又療先洞下者法
灸臍邊二寸男左女右十四壯甚者至三十四十
壯名大腸募也(千金備急崔氏古今錄驗同)
又療轉筋者法
灸脚心下名湧泉
又灸當足大母指聚筋上六七壯神騐
又灸足大指下約中一壯(千金及翼同)
又療轉筋入腹痛者法
令四人捉手足灸臍左二寸十四壯
又灸股中大筋上去陰一寸
又療苦啘方法
灸手腕第一約理中七壯名心主當中指
又療下痢不止者法
灸足大指本節内側一寸白肉際左右七壯名大
都(千金同通按銅人經大都二穴在足大指本節後陷中)
又療吐且下痢者法
灸兩乳邊連黑外近腋白肉際各七壯可至二七壯
又療苦煩悶急滿法
灸心厭下三寸七壯名胃管(文仲同)
又法
以鹽内臍中灸上二七壯(文仲千金翼同)
又療苦繞臍痛急者法
灸臍下三寸三七壯名關元良(文仲同)
又療先吐者方
灸心下一寸十四壯又并療下痢不止上氣灸五
十壯名巨闕正心厭尖頭下一寸是也(千金翼文仲崔氏備)
(急同通按銅人經巨闕在鳩尾下一寸心之募也)
又療霍亂神秘起死灸法
以物横度病人口中屈之從心鳩尾度以下灸度下
頭五壯横度左右復灸五壯此三處併當先灸中央
畢更横度左右也又灸脊上以物圍令正當心厭又
夾脊左右一寸各七壯是腹背各灸三處(崔氏文仲同)
又華佗療霍亂已死上屋喚魂者又以諸療皆至而猶
不差者法
捧病人覆卧之伸臂對以繩度兩肘尖頭依繩下
夾背脊大骨空中去脊各一寸灸之百壯無不活
者所謂灸肘椎空囊歸已試數百人皆灸畢即起
坐佗以此術傳其子孫世世皆秘之不傳(千金崔氏備急)
(同並出第一卷中)
千金凡得霍亂灸之或時雖未立差終無死憂不可逆
灸或但先腹痛或先下後吐當隨病灸之
又療霍亂灸法
灸穀門穴在臍傍二寸男左女右一名大腸募灸
二七壯不止又灸如前數(通按甲乙鍼經天樞一名長谿一名榖門夾臍)
(兩傍各二寸陷者中)
又療吐下不禁兩手三陰三陽脈俱疾數者法
灸心厭骨下三寸又灸臍下三寸各六七十壯
又療乾嘔者法
灸間使穴在手掌後三寸兩筋間左右各灸七壯
不差更灸如前數(翼文仲肘後同)
又療手足逆冷者法
灸三陰交穴在足内踝直上三寸廉骨際陷中左
右七壯不差更灸如前數(肘後古今錄騐同)
又療轉筋不止者法
灸足踵聚筋上白肉際七壯立愈
又療走哺轉筋者法
灸踝白肉際左右各二十一壯
又灸小腹下横骨中央隨年壯
又療轉筋四厥者法
灸兩乳根黑際各一壯
又療轉筋在兩脅及胷中法
灸手掌白肉際七壯又灸膻中中府巨關胃管尺
澤以上并療筋拘頭足攣急皆愈
又療轉筋不止者法
若是男子手挽其陰牽之女子挽其乳逐左右邊
又療轉筋欲死者方
令四人手持足灸臍上一寸十四壯自不動勿復
持之
又療霍亂泄痢所傷煩欲死者方
灸慈宫各二十壯慈宫在横骨兩邊各二寸半横
骨在臍下横門骨是也(並出第二十卷中通按甲乙鍼經衡門一名慈宫上)
(去大横五寸在横骨兩端約中動脈是)
救急療霍亂心腹痛脹吐痢煩悶不止則宜灸之方
令病人覆卧伸兩臂膊著身則以小繩正當兩肘
骨尖頭從背上量度當脊骨中央繩下點之去度
又取繩量病人口至兩吻截斷便中折之則以度
向所點背下兩邊各依度長短點之三處一時下
火灸絶便定神驗艾炷大稍加也
又療霍亂轉筋不止漸欲入腹凡轉筋能殺人起死之
法無過於灸灸法唯三處要穴第一承筋穴在腨股下
際取穴法
以繩從脚心下度至脚踵便截斷度則迴此度從
脚踵縱量向上盡度頭當腨下際宛宛中是穴灸
三七壯則定
又不止則灸涌泉在足心下當足大指中節後一
寸半正當大筋上是穴又灸足跟後黑白肉交際
當中央此三處要穴灸之不過二三七壯必定(並出)
(第一卷中)
三焦脈病論二首
刪繁論曰夫三焦者一名三關也上焦名三管反射中
焦名霍亂下焦名走哺合而為一有名無形主五藏六
腑往還神道周身貫體可聞不可見和利精氣決通水
道息氣脾胃之問不可不知也凡上焦三管反射者通
三焦名中清之腑也别號玉海水道出屬膀胱合者雖
合而不同上中下三焦同號為孤之腑也而榮出中焦
衛出上焦(榮者是絡脈之氣道衛者是經脈之氣道也)上焦如霧(霧者霏霏起上也)
起於胃上管並咽以上貫膈布胷中走腋循足太陰之
分而行還注手陽明上至舌下注足陽明常以榮衛俱
行於陽二十五度行陰亦二十五度為一周日夜五十
周身周而復始大會於手太陰手少陽也主心肺之病
内而不出人有熱則飲食下胃其氣未定汗則出或出
於面或出於背或出於身手皆不循衛氣之道而出蓋
外傷於風内開腠理毛蒸理泄衛氣走之故不得循其
道此氣慓悍滑疾見開而出故不得其道名曰漏泄其
病則肘掌痛食先吐而後下氣不續胸膈間厭悶所以
飲食先吐而後下也寒則精神不守泄下便利語聲不
出若實則上絶於心若虚則引氣於肺(出第四卷中千金同)
千金論曰三焦病者腹脹氣滿少腹尤堅不得小便窘
急溢則為水留則為脹候在足太陽之外大絡在太陽
少陽之間亦見于脈取委陽少腹病腫痛不得小便邪
在三焦約取太陽大絡視其結脈與厥陰小絡結而血
者三焦脹者氣滿在皮膚殼殼然而不堅手少陽之脈
是動則病耳聾煇煇焞焞嗌腫喉痺是主氣所生病者
汗出目銳眥痛頰痛耳後肩臑肘臂外皆痛小指次指
不用為此諸病寒則留之熱則疾之陷下則灸之不盛
不虚以經取之盛者人迎一倍於寸口虚者人迎反小
於寸口(出第二十卷中)
上焦熱及寒吐痢腸鳴短氣方九首
刪繁療上焦實熱飲食下胃其氣未定汗出面背身中
皆熱名曰漏氣通脈瀉熱澤瀉湯方
澤瀉(二兩)生地骨皮(五兩)甘草(一兩炙)半夏(二兩洗)
石膏(八兩)柴胡(三兩)茯苓(三兩)生薑(三兩)
竹葉(切五合)人參(二兩)桂心(一兩)蓴心(一升)
右十二味切以水一斗煮取三升分三服忌海藻菘
菜羊肉餳醋生葱(千金同)
又療上焦熱腹滿而不欲食或食先吐而後下肘脅攣
痛麥門冬理中湯方
生麥門冬(一升)生薑(四兩)白术(五兩)甘草(二兩炙)
人參(三兩)茯苓(二兩)橘皮(三兩)竹茹(一升)
生薑根(一升)蓴心(五合)萎蕤(三兩)廩粟(一升)
右十二味切以水一斗五升煮取三升分三服忌海
藻菘菜大醋桃李雀肉等(千金同)
又療上焦氣不續胸膈間厭悶所以飲食先吐而後下
半夏理中續膈破寒湯方
半夏(半升製)生薑(四兩)麻黃(三兩去節)
前胡(三兩)澤瀉(三兩)竹葉(一升)
細辛(三兩)枳實(三兩炙)杏仁(三兩去皮尖)
右九味切以水九升煮取三升去滓分三服忌羊肉
餳生菜等物
又療上焦熱牽肘攣心痛喘欬短氣動而好唾潤肺止
心痛大枣湯方
大棗(三十枚)杏仁(三兩去皮尖)人參(三兩)紫菀(二兩)
萎蕤(三兩)麥門冬(三兩去心)百部(三兩)通草(三兩)
石膏(八兩)五味子(一兩)羊腎(三枚去膏)麻黃(三兩去節)
右十二味切以水一斗煮取二升五合去滓下蜜三
合生薑汁三合淡竹瀝三合更上火煎取三升分三
服
又療上焦虛寒精神不守泄下便利語聲不出茯苓安
心湯方
茯苓(三兩)人參(三兩)乾薑(三兩)
桂心(一兩)遠志皮(三兩)甘草(二兩炙)
右六味切以水九升煮取三升去滓分三服忌生葱
醋物海藻菘菜等物
又療上焦虛寒腸鳴下利心下痞堅半夏瀉心湯方
半夏(五兩洗)黃芩(三兩)甘草(三兩炙)人參(三兩)
乾薑(三兩)黃連(一兩)桂心(三兩)
右七味以水九升煮取三升去滓分三服忌海藻菘
菜餳羊肉生葱猪肉冷水(此仲景半夏瀉心湯方本無桂心有大棗十二枚出)
(第四卷中)
千金療上焦虚寒短氣語聲不出黃耆理中湯方
黃耆(二兩)桂心(二兩)丹參(四兩一作人參)桔梗(三兩)
乾薑(三兩)五味子(三兩)茯苓(三兩)甘草(三兩炙)
杏仁(四兩去皮尖)芎藭(二兩)
右十味切以水九升煮取三升絞去滓温分三服忌
海藻菘菜猪肉生葱大醋(刪繁同)
又療上焦冷下痢腹内不安食好注下黃連丸方
黃連(八兩)乾薑(四兩)橘皮(三兩)烏梅肉(八兩)
附子(四兩炮)桂心(一兩)芎藭(三兩)黃蘗(三兩)
阿膠(四兩炙)
右九味末之白蜜和為丸如梧子大飲下二十丸加
至三十丸忌猪肉冷水生葱等(刪繁同)
又療上焦閉塞乾嘔嘔而不出熱少冷多好吐白沫清
涎吞酸厚朴湯方
厚朴(四兩炙)吳茱萸(五合)人參(三兩)茯苓(四兩)
桔梗(三兩)生薑(八兩)玄參(三兩)芎藭(四兩)
白术(四兩)附子(三兩)橘皮(三兩去赤脈)
右十一味切以水九升煮取三升絞去滓分三服忌
猪肉桃李雀肉大醋(刪繁同出第二十卷中)
中焦熱及寒洩痢方三首
刪繁論曰中焦如漚(漚者在胃中如漚也)起於胃中管在上焦之
後此受氣泌糟粕蒸津液化其精微上注於肺脈乃化
而為血奉以生身莫貴於此故獨得行於經隧名曰榮
氣主足陽明陽明别號曰豐隆在外踝上去踝八寸别
走太陰絡諸經之脈上下絡太倉主熟五穀不吐不下
實則生熱熱則閉塞不通上下隔絶虚則生寒寒則洞
泄便痢霍亂主脾胃之病夫血與氣異形而同類衛是
精氣榮是神氣故血與氣異形而同類焉奪血無汗(此是)
(神氣)奪汗無血(此是精氣)故人有一死而無再生也猶精神之
氣隔絶也若虛則補於胃實則瀉於脾調其中和其源
萬不遺一也(千金同)
又療中焦實熱閉塞上下不通隔絶關格不吐不下腹
滿彭彭喘急大黃瀉熱開關格通隔絶湯方
大黃(三兩切别漬)黃芩(三兩)澤瀉(三兩)
升麻(三兩)羚羊角(四兩)梔子仁(四兩)
生地黃汁(一升)玄參(八兩)芒硝(三兩)
右九味切以水七升先煮七味取二升三合下大黃
更煎沸絞去滓下硝分三服忌蕪荑(千金同)
千金療中焦熱水穀下痢藍青丸方
藍青汁(三升)黃連(八兩)黃蘗(四兩)白术(三兩)
地榆(二兩)地膚子(二兩)阿膠(五分炙)烏梅肉(三兩)
右八味下篩用藍汁和微火上煎為丸如杏仁大飲
服三丸日再七月七日合之良當併手丸之忌猪肉
冷水桃李雀肉等
又療中焦虚寒四肢不可舉動多汗洞痢方
灸大横隨年壯大横俠臍傍行相去兩邊各兩寸
五分(刪繁同出第二十七卷中)
下焦熱方六首
刪繁論曰下焦如瀆(瀆者如溝水決洩也)起胃下管别迴腸注於
膀胱而滲入焉故水穀常并居於胃中成糟粕而俱下
於大腸主足陽明灌滲津液合膀胱主出不主入别於
清濁主肝腎之病也若實則大小便不通利氣逆不續
吐嘔不禁故曰走哺若虚則大小便不止津液氣絶人
飲酒亦入胃穀未熟而小便獨先下者何也蓋酒者熟
穀之液也其氣悍以滑故後穀入而先穀出也所以熱
則瀉於肝寒則補於腎(千金同)
又療下焦熱大小便俱不通柴胡通塞湯方
柴胡(三兩)黃芩(三兩)橘皮(三兩)澤瀉(三兩)
梔子仁(四兩)石膏(六兩)羚羊角(三兩炙)生地黃(一升)
芒硝(三兩)香豉(一升)
右十味切以水一斗煮九味取三升去滓下芒硝分
三服忌蕪荑(千金同)
又療下焦熱氣逆不續吐嘔不禁名曰走哺止嘔人參
湯方
人參生蘆根梔子仁萎蕤
黃芩知母茯苓(各三兩)白术(四兩)
石膏(八兩)橘皮(四兩)
右十味切以水九升煮取三升去滓分三服忌桃李
雀肉醋等(千金同)
又療走哺不止或嘔噎熱氣衝心滿悶香䜴湯方
香豉(一升)生地黃(一升)白术(三兩)甘草(二兩炙)
竹葉(一升)石膏(八兩)茯苓(三兩)葱白(一升)
右八味切以水七升煮取二升五合去滓分三服須
利下加芒硝三兩忌蕪荑海藻菘菜桃李雀肉酢物
等
又療下焦熱毒痢血如鵝鴨肝不止升麻湯方
升麻(三兩)犀角(三兩屑)地榆(四兩炙)
絳草(三兩)蓑荷根(四兩)黃芩(三兩)
巴焦根(切一升)桔梗(三兩)梔子仁(三七枚)
右九物切以水九升煮取三升去滓分三服忌猪肉
(出第四卷中)
千金療下焦熱或痢下膿血煩悶恍惚赤石脂湯方
赤石脂(八兩)烏梅肉(二十枚)梔子仁(十四枚)白术(三兩)
乾薑(二兩)廩米(一升)升麻(三兩)
右七味切以水一斗煮米取熟去米取七升下諸藥
煮取二升五合去滓分三服忌桃李雀肉等(刪繁同)
又療下焦熱毒痢魚腦雜痢鮮血臍下少腹絞痛不可
忍欲痢不出香豉湯方
香豉(一升)梔子(四兩)薤白(一升)
黃連(三兩)黃蘗(三兩)黃芩(四兩)
地榆(四兩炙)白术(三兩)茜根(三兩)
右九味切以水一斗煮取三升分三服忌猪肉冷水
桃李雀肉等(刪繁同出第二十卷中)
下焦虚寒方六首
刪繁療下焦虛寒大便洞泄不止蘗皮湯止痢方
黃蘗(三兩)黃連(五兩)人參(三兩)茯苓(四兩)
厚朴(四兩炙)艾葉(一升)地榆(三兩炙)橘皮(四兩炙)
阿膠(三兩)
右九味切以水一斗煮取三升去滓下膠煎取二升
分三服忌猪肉冷水醋等(千金同)
又療下焦虛寒津液不止氣欲絶人參續氣湯方
人參橘皮(去赤脈)茯苓烏梅皮
麥門冬(去心)黃芪芎藭乾薑(各三兩)
白术(四兩)厚朴(四兩炙)桂心(二兩)吳茱萸(三合)
右十二味切以水一斗二升煮取三升去滓分三服
忌桃李雀肉生葱醋物(千金同)
又療下焦虛寒損腹中瘀血令人喜忘不欲聞人聲胷
中氣塞而短氣茯苓丸方
茯苓(八分)甘草(七分炙)杏仁(五十枚)人參(七分)
厚朴(五分炙)乾薑(七分)黃芪(六分)桂心(四分)
當歸(八分)芎藭(五分)乾地黃(八分)
右十一味𢷬篩下蜜和為丸如梧子初服二十丸加
至三十丸日再服清白飲進之忌海藻菘菜生葱酢
物蕪荑等
又療下焦虛寒損或先見血後便轉此為近血或利不
利伏龍肝湯方
伏龍肝(五合)甘草(二兩炙)乾薑(二兩)黃蘗(五兩)
黃芩(二兩)牛膝根(二兩)檞(二兩灸)燒頭髮屑(二合)
阿膠(二兩)
右九味切以水七升煮取三升去滓下阿膠更煎取
膠烊下髮屑分三服忌海藻菘菜(千金并翼有乾地黃五兩無黃蘗千)
(金并翼同出第四卷中)
千金療下焦虚寒損或先便轉後見血此為遠血或利
下或不利好因勞冷而發續斷止利湯方
續斷(三兩)當歸(三兩)乾薑(四兩)蒲黃(三分)
桂心(二兩)甘草(二兩炙)乾地黃(四兩)阿膠(二兩)
右八味以水九升煮六味取三升五合去滓下阿膠
更煎取膠烊盡下蒲黃分三服忌海藻菘菜生葱蕪
荑
又療三焦虚損或上下發泄吐唾血皆從三焦因起或
熱損發或虚寒損發或因勞發或因酒發當歸湯方
當歸(三兩)白芍藥(四兩)羚羊角(三兩炙)伏龍肝(一丸)
黃芩(二兩)乾地黃(二兩)白术(四兩)青竹皮(一升)
栢枝(三兩炙)小薊(三兩)阿膠(三兩炙)乾薑(二兩)
甘草(二兩)蒲黃(五合)亂髮(一丸燒灰)
右十五味切以水一斗二升煮十二味取三升五合
去滓下阿膠煎取膠烊下髮灰蒲黃分三服忌海藻
菘菜蕪荑桃李雀肉等(刪繁同並出第二十卷中)
許仁則療霍亂方三首
許仁則云此病有兩種一名乾霍一名濕霍乾霍死者
多濕霍死者少俱繇飲食不節將息失宜乾霍之狀心
腹脹滿攪刺疼痛煩悶不可忍手足逆冷甚者流汗如
水大小便不通求吐不出求痢不下須臾不救便有性
命之慮濕霍之狀心腹亦攪痛諸候有與乾同但吐痢
無限此病始得有與天行相似者亦令頭痛骨肉酸楚
手足逆冷四體發熱乾霍大小便不通煩冤欲死宜急
與巴豆等三味丸服之服取快利方
巴豆(一百枚熬去心皮)乾薑(三兩崔氏以芒硝五兩代與千金同)大黃
(五兩)
右藥先擣乾薑大黃為散後别擣巴豆如膏和前二
味同擣令調細細下蜜丸以飲下初服三丸如梧子
大服訖數挼肚令轉動速下利良久不覺則以熱飲
投之又良久不利更服一丸須臾當利利後好將息
食飲寒温以意取適如渴者煮漿水粥少少啜之忌
野猪肉蘆笋等物(張文仲處)
又療濕霍亂吐痢無限宜合高良薑等三味飲子服之
方
高良薑(二兩)豆蔲子(十二枚)桂心(二兩)
右藥切以水四升煮取一升去滓細細啜之亦有於
此方加乾薑人參二物忌生葱
又木瓜桂心二物飲之方
木瓜(一枚濕乾並得)桂心(二兩)
右藥以水二升煮取七合去滓細細飲之亦有豆蔲
子代桂心者亦有單煮木瓜汁飲之忌生葱(吳昇同出第一)
(卷中)
雜療霍亂方四首
小品療霍亂嘔啘氣厥不得喘息豉湯方
豉(一升)半夏(一兩洗)生薑(二兩)人參(一兩)
柴胡(一兩)甘草(一兩炙)
右六味切以水五升煮取二升半温服七合忌羊肉
餳海藻菘菜等(千金有桂心一兩)
又療卒道中得霍亂無有方藥氣息危急醫視捨去皆
云必死療之方
蘆蓬蕽一大把煮令味濃頓服二升則差已用有
效食中魚蟹毒者服之尤良(蘆蓬蕽蘆花是也備急集驗文仲范汪同並出)
(第四卷中)
刪繁療霍亂食不消腸鳴腹痛熱不止桔梗湯方
桔梗(四兩)白术(五兩)乾薑(三兩)
茯苓(三兩)倉米(一升)
右五物切以水八升煮倉米熟去米將汁煮藥取二
升絞去滓分服忌桃李雀肉大酢
近效訶梨勒散療一切風氣痰冷霍亂食不消大便澁
方
取訶梨勒三顆擣取皮和酒頓服三五度則差
乾嘔方六首
病源乾嘔者胃氣逆故也但嘔而欲吐吐而無所出故
謂之乾嘔也(出第二十一卷中)
廣濟療卒乾嘔不息方
破雞子去白吞中黃數枚則愈(肘後備急張文仲同)
又方
生葛根絞取汁服一升
又方
甘蔗汁温令熱服一升日三服(一云甘草汁張文仲同並出第三卷)
(中)
集驗療病人乾嘔方
取羊乳汁飲一杯(千金同)
又療吐逆乾嘔生薑湯方
生薑(四兩)澤瀉(三兩)桂心(二兩)橘皮(三兩)
甘草(二兩)茯苓(四兩)人參(一兩)大黃(四兩)
右八味切以水七升煮取三升服五合日三忌海藻
菘菜醋物生葱(並出第四卷中)
崔氏療患嘔人參湯方
人參(一兩)胡麻仁(八合灼令香)橘皮(二兩)枇杷葉(半斤拭毛蜜炙)
右四味切以水一斗煮枇杷葉取五升汁内人參等
三種煎取三升稍稍飲之(徐王張文仲千金同出第三卷中)
嘔噦方四首
病源嘔噦之病者由脾胃有邪穀氣不消所為也胃受
邪氣逆則嘔脾受邪脾脹氣逆遇冷折之氣逆不通則
噦也(出第二十一卷中)
廣濟療嘔噦不止橘皮湯方
橘皮(一升)生薑(八兩)甘草(二兩炙)枇杷葉(四兩)
(拭毛蜜炙)
右四味切以水五升煮取二升五合絞去滓分温三
服每服相去如人行六七里忌海藻菘菜(出第一卷中)
肘後療嘔噦方
生蘡薁籐斷之當汁出器承取飲一升生葛籐尤
佳
又方
枇杷葉一觔拭毛蜜炙水一斗煮取三升分再服
(備急同出第一卷中)
必效療嘔噦方
取蘆根五兩切以水五升煮取三升頓服兼以童
子小便一兩合不過三服則差(出第二卷中)
噦方七首
病源脾胃俱虚受於風邪故令新穀入胃不能傳化故
穀之氣與新穀相干胃氣則逆胃逆則脾脹脾脹則氣
逆因遇冷折之則噦也右手關上脈沉而虚者病善噦
也(出第二十一卷中)
肘後療卒啘不止方
痛抓眉中央閉氣也
又方
以物刺鼻中若以少許皂莢屑内鼻中令嚏則差
又方
但閉氣抑引之
又方
好豉二升煮取汁服之(千金同)
又方
粢米粉二升井華水服之(並出第三卷中)
集驗療卒噦方
枳實三枚炙去核㕮咀之以三家乳一升以羊脂
五兩煎枳實令沸復内乳令沸去滓含咽之(范汪同出)
(第六卷中)
張文仲陶氏啘方
飲新汲井水數升佳(肘後備急千金同出第六卷中)
嘔逆吐方八首
病源嘔吐者皆由脾胃虚弱受於風邪所為也若風邪
在胃則嘔膈間有停飲胃内有久寒則嘔而吐其狀長
大息心裏澹澹然或煩滿而大便難或溏泄並其候養
生方云八月勿食薑一云被霜瓜向冬發寒熱及温病
食欲吐或心中停飲不消或為反胃其湯熨針石别有
正方補養宣導今附於後養生方導引法云正坐兩手
向後捉腕反向拓席盡勢使腹弦弦上下七左右換手
亦然除腹肚冷風宿氣或胃口冷食飲進退吐逆不下
又云偃卧展兩脛兩手左右蹻兩足腫以鼻内氣自極
七息除腹中病食苦嘔又云坐直舒兩足以兩手挽兩
足自極十二通愈腸胃不能受食吐逆以兩手直义兩
脚底兩脚痛舒以頭抵膝上自極十二通愈腸胃不能
受食吐逆(出第二十一卷中)
仲景傷寒論嘔吐病在隔上後必思水者急與之思水
與猪苓散方
猪苓(去皮)茯苓白术
右三味各等分擣篩飲汁和服方寸匕日三服欲飲
水者極與之本虚與水則噦攻其噦亦噦忌桃李雀
肉醋物(千金同出第)
必效小麥湯主嘔吐不止方
小麥(一升洗)人參(四兩)青竹茹(二兩半)茯苓(三兩)
厚朴(四兩炙)甘草(一兩炙)生薑(汁三合)
右七味以水八升煮取三升分三服忌海藻菘菜酢
(千金同)
又凡服湯嘔逆不入腹者方
先單煮炙甘草三小兩以水三升煮取二升服之
得吐但更服不吐益好消息定然後服餘湯則流
利更不吐也忌海藻菘菜(千金同並出第二卷中)
延年人參飲主吐方
人參(一兩)橘皮(三兩)生薑(一兩)
右三味切以水四升煮取一升五合分温三服(出第六卷)
(中)
又麥門冬飲主風邪熱氣衝心心悶短氣吐不下食方
麥門冬(二兩去心)人參(一兩)橘皮(一兩)
生薑(三兩)羚羊角(一兩屑)
右五味切以水五升煮取一升五合去滓分温三服
又甘草飲主脾腎冷氣乘心痛悶吐利四肢逆冷或煩
疼方
甘草(二兩炙)人參(二兩)乾薑(四兩)
厚朴(二兩炙)白术(二兩)
右五味切以水五升煮取一升五合去滓分温三四
服如人行八九里忌海藻菘菜桃李雀肉等(出第六卷中)
新附近效療嘔逆方
白油麻一大合以清酒半升煎取三合看冷熱得
所去油麻以酒頓服之立驗無忌
又方
麻仁三合熬擣以水研取汁著少鹽喫立效(李諫議用)
(有效)
嘔逆不下食方八首
廣濟療嘔逆不能多食方
訶梨勒(三兩去核煨)
右一味擣為散蜜和丸空腹服二十丸日二服以知
為度利多減服無所忌
又療嘔逆不下食腹中氣逆豆蔲子湯方
豆蔲子(七枚碎)生薑(五兩)人參(一兩)甘草(一兩炙)
右四味切以水四升煮取一升五合去滓分温二服
相去如人行五六里忌海藻菘菜
又療兩脅下妨嘔逆不下食柴胡湯方
柴胡(八分)茯苓(八分)橘皮(六分)人參(六分)
厚朴(八分炙)桔梗(六分)紫蘇(五分)生薑(十六分)
訶梨勒(七枚去核煨)甘草(五分炙)
右十味切以水八升煮取二升五合絞去滓分温三
服服别相去如人行六七里進一服不吐利忌海藻
菘菜醋物猪肉等
又療患身體煩疼頭痛喫食嘔逆不得食柴胡湯方
柴胡(十分)茯苓(八分)枳實(八分炙)白术(八分)
生薑(八分合皮切)麥門冬(八分去心)甘草(六分炙)
右七味切以水六升煮取二升三合絞去滓分温三
服每服相去如人行六七里忌海藻菘菜酢物桃李
雀肉熱麪炙肉油膩
又療虚熱嘔逆不下食食則煩悶地黃飲子方
生地黃汁(六合)蘆根(一握)生麥門冬(一升去心)人參(八分)
白蜜(三合)橘皮(六分)生薑(八分一方云生薑汁一合)
右七味切以水六升煮取二升去滓下地黃汁分温
三服如人行四五里進一服不利忌蕪荑生冷麫炙
肉蕎麪猪肉蒜粘食
又療煩熱嘔逆不下食食則吐出麥門冬湯方
生麥門冬(三兩去心)青竹茹(三兩)茅根(五兩)
甘草(一兩炙)生薑(五兩)人參(一兩)
右六味切以水七升煮取二升五合去滓分温三服
如人行六七里進一服不吐利忌海藻菘菜(並出第一卷中)
備急療吐逆水米不下乾薑甘草湯方
乾薑(二分炮)甘草(一分炙)
右二味切以水二合煎取一合去滓頓服則定少間
與粥則不嘔神驗忌海藻菘菜(張文仲同出第三卷中)
延年人參飲主嘔不能食方
人參(八分)厚朴(六分炙)橘皮(六分)
白术(八分)生薑(八分)
右五味切以水四大升煮取一升五合分温三服忌
桃李雀肉等(蔣孝璋處出第六卷中)
許仁則療嘔吐方四首
許仁則療嘔吐病有兩種一者積熱在胃嘔逆不下食
一者積冷在胃亦嘔逆不下食二事正反須細察之必
其食飲寢處將息傷熱又素無冷病年壯力強膚肉充
滿此則是積熱在胃致此嘔逆如將息食飲寢處不熱
又素有冷病年衰力弱膚肉瘦悴此則積冷在胃生此
嘔逆若是積冷嘔逆經久急須救之不爾甚成反胃病
積熱在胃嘔逆不下食宜合生蘆根五味飲服方
生蘆根(切一升)生麥門冬(一升去心)青竹茹(一升)
生薑汁(五合)茯苓(五兩)
右藥切以水八升煮取二升半去滓加竹瀝六大合
攪調分三服相去如人行十里久始服一劑忌醋物
又依前生蘆根等五味飲服之雖可然未能全除者宜
合茯苓等五味丸服之方
茯苓(五兩)人參(三兩)麥門冬(一升去心)
生薑(屑六兩)青竹茹(一升)
右藥擣篩蜜和為丸煎蘆根飲下之初服十五丸日
二服稍加至三十丸丸如梧子大忌醋物
又積冷在胃嘔逆不下食宜合半夏等二味丸服之方
半夏(一升製)小麥麪(一升)
右擣半夏為散以水溲麪丸如彈子大以水煮令麪
熟則是藥成初吞四五丸日二服稍稍加至十四五
丸旋煮旋服服此覺病減欲更重合服亦佳忌羊肉
餳(救急同)
又依前半夏等二味丸雖覺漸損然病根不除欲多合
前丸又慮毒藥不可久服欲不服藥又恐病滋蔓宜合
人參等七味丸服之方
人參(五兩)白术(五兩)生薑屑(八兩)厚朴(四兩炙)
細辛(四兩)橘皮(三兩)桂心(二兩)
右藥擣篩為末蜜和為丸如梧子飲下之初服十丸
日二服稍稍加至二十丸欲與前半夏丸間服亦得
忌桃李雀肉生葱生菜(吳昇同並出第一卷中)
雜療嘔吐噦方三首
仲景傷寒論夫嘔家有癰膿者不可療也其嘔膿盡自
愈若先嘔後渴者為欲解也先渴後嘔者為水停在心
下此屬飲家
嘔家本渴今反不渴者以心下有支飲故也此屬支飲
(張仲景雜方此證當用小半夏加茯苓湯方在支飲門中)
嘔脈弱小便復利身有微熱見厥者難療四逆湯主之
方
甘草(二兩炙)附子(一枚)乾薑(一兩半)
右三物㕮咀以水三升煮取一升二合去滓温分再
服強人用大附子一枚乾薑三兩忌海藻菘菜猪肉
又嘔心下痞堅者大半夏湯主之方
半夏(三升洗)人參(三兩切)白蜜(一升)
右三味以泉水一斗二升并蜜和揚之二百四十遍
煮藥取二升半温服一升日再服忌羊肉餳(本論治反胃支)
(飲)
又乾嘔下利黃芩湯主之方
黃芩(三兩)人參(三兩)桂心(二兩)
大棗(十二枚)半夏(半升洗)乾薑(三兩)
右六味切以水七升煮取三升温分三服忌羊肉餳
生葱(出第十六卷中)
噫醋方七首
病源噫醋者由上焦有停痰脾胃有宿冷故不能消穀
穀不消脹滿而氣逆所以好噫而吞酸氣息酸臭也(出第)
(三十一卷中)
廣濟療吐酸水每食則變作醋水吐出㯽榔散方
㯽榔(十六分)人參(六分)茯苓(八分)
橘皮(六分)蓽撥(六分)
右五味擣篩為散平晨空腹取生薑五大兩合皮擣
絞取汁温内散方寸匕攪調頓服之日一服漸加至
一匕半若利多減以微通洩為度忌酢物生冷油膩
猪魚等
又療常吐酸水脾胃中冷茯苓湯方
茯苓(十二分)橘皮(十二分)白术(八分)
人參(六分)桂心(六分)甘草(八分炙)
紫蘇(十分)生薑(十二分)㯽榔(七枚)
右九味切以水九升煮取二升半絞去滓分温三服
每服如人行七八里未好差三兩日更服一劑老小
取微利忌生葱酢物桃李雀肉海藻菘菜
又療嘔吐酸水結氣築心白术散方
白术(八分)茯苓(八分)吳茱萸(四分)
橘皮(六分)蓽撥(四分)厚朴(八分炙)
㯽榔(十分)人參(六分)大黃(十分)
右九味擣篩為散空腹煮薑棗湯服方寸匕日二服
漸加至二匕半覺熱服少飲食三兩口壓之忌酢物
桃李雀肉等
又療心頭結氣連胷背痛及吐酸水日夜不止茯苓湯
方
茯苓(四兩)厚朴(四兩炙)橘皮(二兩)
白术(二兩)生薑(十兩)
右五味切以水九升煮取二升七合絞去滓分温三
服每服相去如人行七八里須利加㯽榔末一兩半
湯欲熟時内之甚安穩三日服一劑頻服五六劑可
則停忌酢物桃李雀肉等(一方有吳茱萸人參各二兩並出第十卷中)
延年療食訖醋咽多噫吳茱萸湯方
吳茱萸(五合)生薑(三兩)人參(二兩)大棗(十二枚)
右四味切以水六升煮取二升絞去滓分為三服每
服相去十里久(肘後集驗文仲備急千金並同肘後分兩小别)
又增損承氣丸療胷脅支滿背上時有一荅熱則痛腹
脹多噫醋咽氣逆兩脅滿並主之方
前胡(七分)枳實(七分炙)桂心(五分)乾薑(五分)
吳茱萸(五分)茯苓(四分)芍藥(六分)厚朴(十分炙)
橘皮(十分)大黃(七分)杏仁(七十枚去皮尖)
右十一味擣篩為末内杏仁脂中研調篩度蜜和丸
每服食後少時酒飲任性初服七丸如梧子以氣宣
下洩為度忌生葱大醋(並出第十七卷中)
必效理中散主食後吐酸水食羹粥酪劇方
乾薑(二兩)食茱萸(二兩)
右二味作散酒服方寸匕日三温服勿冷服之常醋
水差(千金同出第二卷中)
外臺秘要方卷六
