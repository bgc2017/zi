外臺秘要方卷二十九
唐王燾撰
從高墮下方三首
千金療丈夫從高墮下傷五藏微者唾血甚者吐血及
金瘡傷絶崩中皆主之方
阿膠(炙)乾薑(各二兩)艾葉芍藥(各三兩)
右四味切以水八升煮取三升去滓入膠令消分二
服羸人三服女人産後崩中傷下血過多虚喘腹中
絞痛下血不止服之悉愈
又療從高墮下瀉血及女人崩中方
當歸(二分)大黃(一分)
右二味擣為散酒服方寸匕日三(范汪同並出第二十六卷中)
千金翼膠艾湯主男子傷絶或從高墮下傷五藏微者
唾血甚者吐血及金瘡經内絶者方
阿膠(炙)艾葉芍藥亁地黃(各三兩)
亁薑當歸甘草(炙)芎藭(各二兩)
右八味切以水八升煮取三升去滓内膠令烊分再
服羸人三服此湯正主婦人産後崩中傷下血多虚
喘欲死腹痛血不止者服之良(出第十九卷中)
從高墮下瘀血及折傷内損方一十八首
廣濟療從高墮下内損瘀血消血散方
蒲黃(十分)當歸亁薑桂心(各八分)
大黃(十二分)䖟蟲(四分去足翅熬)
右六味𢷬為散空腹以酒服方寸七日再漸漸加至
一七半忌生葱猪犬肉(出第四卷中)
肘後療卒從高墮下瘀血脹心面青短氣欲死方
取胡粉一錢七以水服之(備急文仲同)
又方
煮大豆或小豆令熟飲汁數升和酒服之彌佳(千金)
(備急文仲同一云大豆二升煮令熟取汁二升去豆以醇酒六七升和飲之一日飲盡小豆亦佳)
又方
生乾地黃二兩熬末以酒服之
又方
生地黃𢷬取汁服一升或二升尤佳
又方
烏鵶趐羽二七枚燒末酒和服之即當吐血也如
得左羽尤佳
又療從高墮下若為重物所頓笮得瘀血方
豆豉三升沸湯二升漬之食頃絞去滓内蒲黃三
合攪調頓服之不過三四服神良(刪繁小品文仲同備急集驗千金)
又方
烏梅五升去核以飴糖五升煮稍稍食之自消(文仲)
(備急千金同)
又方
取茅連根葉𢷬絞取汁一二升服之不過三四服
愈冬用根
又方
刮琥珀屑酒服方寸七取蒲黃二三七日四五服
良
又方
末鹿角酒服三方寸匕日三(千金同)
又方
取敗蒲薦燒灰以酒服方寸匕(並出第三卷中)
深師療從高墮下傷内血在腹聚不出療下血方
取好大黃(二兩)桃仁(三十枚)
右二味𢷬以水五升煮取三升分為三服去血後作
地黃酒服隨能服多少益血過百日成微堅者不可
復下之虚極殺人也
又療墮落瘀血桃枝湯方
桃枝(一□中指長剉)芒硝(五分)大黃(四兩)當歸
甘草(炙)桂心(各二兩)䖟蟲(二十枚去趐足熬)水蛭(二十枚熬)
桃仁(五十枚去尖皮熬)
右九味㕮咀以水八升煮取三升去滓温分三服内消
又療墮落積瘀血消血理中膏方
大黃(二兩)猪脂(二斤)桂心(一兩)乾薑(一兩)
當歸(二兩)通草亂髮(各一兩)
右七味切以膏煎髮令消盡𢷬藥下篩須令絶細下
膏置地内諸藥攪勻微火煎之三上三下即藥成去
滓以好酒服一兩日二服一方不去滓(並出第二十六卷中)
千金療從高墮下及被木石所迮或因落馬凡是傷損
血瘀凝積氣急欲絶無不療方
净土五升蒸之令極熱分半以故布數重褁之熨
病上勿令大熱恐破肉候冷即易之以痛止即已
但有損傷並以此法療之神效已死不能言者亦
活三十年亦差
又療從高墮下損有瘀血方
蒲黃(八兩)附子(一兩炮去皮末)
右二味為散以酒服五六錢匕日三不知增之(並出)
(第二十六卷中)
近效土質汗療折傷内損有瘀血每天隂則疼痛兼療
産婦産後諸疾神效方(開寳本草云質汗主金瘡傷折瘀血内損補筋消惡血下血婦)
(人産後諸血並酒消服之亦敷病處出西蕃如凝血蕃人煎甘草松淚檉乳地黃並熱血成之今以益母成煎)
(故謂之土質汗也)
三月採益母草一重擔(一名夏枯草)
右一味揀擇去諸雜草及乾葉以新水淨洗於箔上
攤曬令水盡則用手捩斷可長五寸勿用刀切即置
鑊中量水兩石令水高草三二寸則縱火煎候益母
草糜爛水三分减二漉去草取五六斗汁瀉入盆中
澄之半日以綿濾取清汁盆中滓澱並盡棄之其清
汁於小釜中慢火煎取一斗如稀餳每取梨許大煖
酒和服之日再服和羹粥喫並得如遠行不能將稀
煎去即更鍊令稠硬停作小丸服之七日内則疼痛
漸瘳二七日平復或有産婦惡露不盡及血運一兩
服即差其藥兼療風益心力無所忌(鄭長史處吏部)
(李郎中服之得力)
墜損方三首
廣濟療墜損骨肉苦疼痛不可忍方
故馬氊兩段其氊欲得故膩者於鐺中以酒五六
升著一抄鹽煮令熱即内氊於鐺中看氊熱便用
褁所損處冷即易之勿令久熱傷肉如是三五遍
痛定即止仍服止痛藥散即漸差
又療男子虚勞墜傷内損吐血不止欲死面目黑如漆
者悉主之方
黃芪芎藭當歸芍藥(各三兩)
甘草(三兩灸)生薑(八兩)
右六味切以水九升煮取二升五合去滓分温三服
服别相去六七里(並出第四卷中)
近效療墜損方
生地黃一斤分為三分
右每服取一分熬令焦黃以酒半升煎一兩沸絞去
滓令温煖得所食前日三無所忌馬墜亦療之
墜落車馬方六首
肘後療忽落馬墮車及墜屋坑崖腕傷身體頭面四肢
内外切痛煩躁呌喚不得卧方
急覓鼠矢無問多少燒𢷬末以猪膏和塗封痛處
急褁之仍取好大黃如雞子大以亂髮褁上如鴨
子大以人所裁白越布衫領巾間餘布以褁髮外
乃令火燒煙斷𢷬末屑薄以酒服日再三無越布
餘布可強用常當預備此物為要(備急集驗古今錄驗同出第三卷中)
千金療凡人墜落車馬心腹積血唾吐血無數方
亁藕根末酒服方寸匕日三如無取新者𢷬取汁
服之尤妙
又療墮馬及樹崩瘀血腹滿短氣方
大豆五升水一斗煮得二升半去豆頓服劇者不
過三服(並出第二十六卷中)
千金翼療落馬墮車及諸傷腕折臂脚疼痛不止方
黃茋芍藥(各三兩)乾地黃當歸
附子(炮)通草續斷桂心
乾薑(各二兩)蜀椒(一合汗)烏頭(半兩炮)
右十一味𢷬為散先食酒服五分匕日三忌如常法
(本方有大黃一兩又云服方寸匕出第十九卷中)
救急療墜馬落車被打傷腕折臂呼喚痛聲不絶服此
散呼噏之間不復大痛三日筋骨相連當歸散方
當歸(熬令香)桂心甘草(炙)蜀椒(汗各二分)
芎藭(六分熬)附子(炮)澤蘭(熬各一分)
右七味𢷬為散酒服方寸匕日三小兒被奔車馬所
損裂其膝皮肉決見骨即絶死小蘇啼不可聽聞服
之便眠十數日便行走其神驗如此忌同前方(千金)
(翼深師同出第六卷中)
近效療墮馬内損方
取㕎藥一小兩𢷬為末牛乳一盞煎五六沸和服
李諫議云㕎藥以羊肉汁和服一日内不用喫菜
極效(出第一卷中)
折骨方三首
肘後療凡脫折折骨諸瘡腫者慎不可當風卧濕及多
自扇若中風則發痓口噤殺人若已中此覺頸項強身
中急束者急服此方
竹瀝飲三二升若口已噤者可以物拗開内之令
下禁冷飲食及飲酒竹瀝卒燒難得多可合束十
許枚併燒中央兩頭承其汁投之可活(小品備急)
(文仲古今錄驗同出第三卷中)
千金療腕折骨痛不可忍方
取大麻根葉無問多少擣取汁飲一小升無生青
者以乾者煮取汁服亦主墮墜打搥瘀血心腹脹
滿短氣良(出第二十六卷中)
救急療骨折接令如故不限人畜也方
取鈷䥈銅錯取末仍擣以絹篩和少酒服之亦可
食物和服之不過兩方寸匕以来任意斟酌之(出第)
(九卷中)
傷筋方三首
千金療被傷筋絶方
取蟹頭中腦及足中髓熬之内瘡中筋即續生
又方
𢷬葛根汁飲之葛白屑熬令黃敷瘡止血(並出第二十六卷中)
救急續斷筋方
取旋覆草根淨洗去上擣量瘡大小取多少敷之
日一易之以差為度(必效同出第九卷中)
筋骨俱傷方七首
肘後療腕折四肢骨破碎及筋傷蹉跌方
爛𢷬生地黃熬之以褁折傷處以竹片夾褁之令
遍病上急縳勿令轉動一日可十易三日即差(千金)
(刪繁備急文仲古今錄驗同)
又方
取生栝樓根𢷬之以塗損上以重布褁之熱除痛
止(備急同)
又方
𢷬大豆末合猪膏和塗之乾即易之(並出第三卷中)
深師療折腕傷筋骨槐子膏方
槐子中仁秦芁白术續斷(各一兩)
桂心(六分)巴豆(十枚去皮心熬)大附子(一枚炮)
右七味㕮咀以醇苦酒漬槐子等一宿以成鍊猪脂
二斤於微火上煎三上三下候膏成絞去滓温酒服
棗子許一枚日三并塗敷忌生葱猪肉冷水蘆笋桃
李雀肉等(出第二十卷中)
千金療四肢骨碎及傷筋蹉跌方
生地黃多少熟𢷬熬以裹傷骨處頻易(古今錄驗同)
又方
豉三升以水七升漬之絞去滓取汁飲止煩悶(古今)
(錄驗同)
又方
乾地黃當歸獨活苦參(各二兩)
右四味𢷬末以酒服方寸匕日三服(並出第二十六卷中)
折腕方一首
深師卓氏膏
大附子(四枚生用去皮)
右一味切苦酒漬三宿以脂膏一斤煎之三上三下
膏成敷之亦療卒中風口噤頸項強(出第二十六卷中)
折腕瘀血方四首
千金療折腕瘀血方
䖟蟲(去足趐熬)牡丹(等分)
右二味為散以酒服方寸匕血化成水
又方
大黃(六兩)桂心(二兩)桃仁(六十枚去皮)
右三味切以酒六升煮取三升分三服當下血差(並出)
(第二十六卷中)
千金翼療折腕瘀血方
菴䕡草汁飲之亦可作散服(出第十九卷中)
古今錄驗療折腕瘀血方
蒲黃(一升)當歸(二兩)
右二味𢷬散酒服方寸匕日三先食服之(千金同出第三十四卷中)
蹉跌方三首
深師療蹉跌補絶復傷地黃散方
亁地黃(十分)桂心亁薑芎藭
甘草(灸)當歸(各二分)芍藥(五分)
右七味𢷬為散先食以酒服方寸匕日三服
又方
大豆(熬令黑)大黃(各二兩)桂心(一兩)
右三味𢷬為散分為三劑酒和服忌生葱又大黃一
兩生地黃三兩切熬以水酒二升煮取一升頓服之
差(出第二十六卷中)
范汪蹉跌膏兼療金瘡方
當歸續斷附子(去皮)細辛
甘草(灸)通草芎藭白芷
牛膝(各二兩)蜀椒(二合)
右十味㕮咀以猪膏二斤煎以白芷色黃膏成絞去
滓日再以摩損處(出第十卷中)
被打有瘀血方一十三首
肘後療若為人所打舉身盡有瘀血方
刮青竹皮(二升)亂髮(如鷄子大四枚燒灰)延胡索(二兩)
右三味𢷬散以一合酒一升煎三沸頓服日三四(備急)
(范汪同)
又療被打擊有瘀血在腹内久不消時時發動方
大黃(二兩)乾地黃(四兩)
右二味𢷬散為丸以酒服三十丸日再為散服亦妙
(備急文仲小品范汪等同並出第三卷中)
范汪療被打有瘀血方
大黃(二兩)桃仁(去尖皮熬)䖟蟲(各二十一枚去足趐熬)
右三味𢷬蜜丸四丸即内酒一升煎取七合服之(備急)
(肘後同)
又方
薑葉(切一升)當歸(三兩)
右二味為末以酒服方寸匕日三(並出第十卷中)
備急若久血不除變成膿者宜此方
大黃(三兩)桃仁(三十枚去皮尖)
右二味切以水五升煮取三升分三服當下膿血不
盡更作(文仲肘後同)
又若久宿血在諸骨節及脅肋外不去者方
牡丹䖟蟲(去足熬等分)
右二味𢷬末以酒服方寸匕血化成水(小品文仲千金並翼古今錄驗同)
又方
大黃(如雞子一枚)蚯蚓矢(一合)
右二味酒半升煮取三沸服之
又方
鐵一斤酒三升煮取一升服之又燒令赤投酒服
之(小品文仲肘後同出第八卷中)
千金療被打傷破腹中有瘀血方
蒲黃(一升)當歸桂心(各二兩)
右三味𢷬散以酒服方寸匕日三夜一不能酒飲服
之(劉消子方)
又方
𢷬莨菪子末以敷瘡上
又凡有瘀血者其人喜㤀不欲聞人聲胷中氣塞短氣
方
甘草(一兩灸)茯苓(二兩)杏仁(五合)
右三味切以水一斗煮取三升分為三服(范汪同)
又被歐擊損傷聚血腹滿方
豉一升以水二升煮三沸去滓再服不瘥重服之
(范汪同並出第二十六卷中)
張文仲劉涓子療被打腹中瘀血白馬蹄散方
白馬蹄燒令烟斷𢷬末以酒服方寸匕日三夜一
亦療婦人瘀血消化為水(肘後備急千金同)
被打損青腫方七首
千金療被打頭眼青腫方
用新熱羊肉敷之
又方
大豆黃末和敷之
又方
牆上朽骨唾於石上研摩塗之乾即易
又方
釜月下土細末塗之
又方
羊皮上卧之
又方
炙肥猪肉令熱搨上又炙猪肝貼之亦佳(出第二十六卷中)
文仲療被打青腫方
以水磨桂塗之赤則以牆中朽骨磨塗之則平復
也(梁都督侍中傳效也出第八卷中)
許仁則療吐血及墮損方三首
許仁則論曰此病有兩種一者緣墮打損内傷而致此
病一者緣積熱兼勞而有此病若内傷自須依前墮墜
内損大便血等諸方救之若積熱累勞吐血狀更無餘
候但覺心中悁悁似欲取吐背上煩熱便致此病宜依
後雞蘇七味湯桑白皮八味散療之方
鷄蘇(五兩)生地黃(切)青竹筎(各一升)生薑
桑白皮(各六兩)小薊根(切六合)生葛根(切六合)
右藥切以水九升煮取三升去滓分温三服服别相
去如人行十里久若一劑得力欲重合服至四五劑
尤佳隔三四日服一劑如未定則宜合後桑白皮八
味散服之
桑白皮散方
桑根白皮(六兩)生薑屑(六兩)柏葉鷄蘇(各四兩)
小薊根(五兩)乾地黃(七兩)青竹筎(一升新者)地菘(三兩)
右藥𢷬散煮桑白皮飲和一方寸匕日再服漸漸加
至二三匕以竹瀝下亦得
又此病有兩種一者外損一者内傷外損因墜打壓損
或手足肢節肱頭項傷折骨節痛不可忍覺内損者須
依前内損法服湯藥如不内損只傷肢節宜依後生地
黃一味薄之法及芥子蘇等摩之方
生地黃無問多少淨洗𢷬碎令爛熬之候水氣盡
及熱以薄折處冷即易之如骨蹉跌即依療折傷
法縹縳兼薄羊腦生龜生鼠等法為有所損此不
復載如傷損處輕𢷬芥子和蘇以摩傷處若被打
墜壓傷損急卒雖不至昏悶腹内無覺觸然身之
中相去非遠外雖無狀内宜通利或慮損傷氣不
散外雖備用諸方腹内亦須資藥但不勞大湯如
前内損欲死者服湯取利欲用時間小小諸物服
之理應無嫌其法略出如後小便酒煮生地黃每
始王木綟木梓葉㕎藥梒藥猪脂及石蜜白石地
菘延胡索赤泥藥(以上十一物並出下卷吴昇同)
金瘡禁忌序一首
肘後凡金瘡去血其人若渴當忍之常用乾食並肥脂
之物以止渴慎勿鹹食若多飲粥輩則血溢出殺人不
可救也又忌嗔怒大言笑思想隂陽行動作勞勿多食
酸鹹飲酒熱羹臛輩皆使瘡痛腫發甚者即死瘡瘥後
猶爾出百日半年乃稍復常耳凡金瘡傷天䆫眉角腦
戶臂裏跳脉髀内隂股兩乳上下心鳩尾小腸及五臟
六腑輸此皆是死處不可療也又破腦出血而不能言
語戴眼直視咽中沸聲口急唾出兩手妄舉亦皆死候
不可療若腦出而無諸候者可療又療卒無汗者中風
也瘡邊自出黃汁者中水也並欲作痓候可急療之又
痛不在瘡處者傷經也亦死之兆又血出不可止前赤
後黑或白肌肉腐臭寒冷堅急者其瘡難愈亦死也(並出)
(第三卷中)
金瘡預備膏散方三首
肘後療金瘡膏散三種宜預備合以防急疾之要續斷
膏方
蜀續斷蛇銜防風(各三兩)
右三味切以猪脂三斤於東向露竈煎之三下三上
膏成去滓若深大瘡者但敷四邊未可使合若淺小
瘡者但通敷便相連令止血住痛亦可以酒服如杏
子大
又冶葛蛇銜膏方
蛇銜薔薇根續斷冶葛(各二兩)
當歸附子(各一兩半去皮)防風黃芩
澤蘭(各一兩)松脂柏脂(各三兩)
右十一味㕮咀以猪脂二斤煎之别以白芷一枚内
中候色黃即膏成去滓濾以密器收貯之以塗瘡無
問大小皆差不生膿汁也(出第七卷中)
深師預備金瘡散方
亁薑甘草(灸)桂心(各一兩)當歸(三兩)
芎藭(四兩)蜀椒(三兩汗)
右六味𢷬散以酒服方寸匕日三(肘後同出第二十九卷中)
金瘡方一十一首
肘後療金瘡方
割氊方一寸燒灰研以敷之瘥
又方
杏仁去皮尖𢷬如泥石灰分等以猪脂和之淹足
合煎令杏仁黃絞去滓以塗瘡上日五六遍愈
又方
燒故青布作灰敷瘡上裹縳之數日瘥可解去
又方
以蛇銜草𢷬敷之差
又方
狼牙草莖葉熟𢷬敷貼之兼止血(一方燼草挼敷之)
又方
五月五日掘葛根暴亁𢷬末敷瘡上止血止痛
又方
釣樟根出江南刮取屑敷瘡上有神驗
又方
紫檀末以敷金瘡止痛止血生肌
又方
燒牡蠣末敷之佳凡裹縳瘡用故布帛不寬不急
如繋衣帶即好(並出第七卷中)
近效金瘡或壓損斷裂方
剥取新桑皮作線縫之又以新桑皮裹之以桑白
汁塗之極驗小瘡但以桑皮裹即差
又金瘡炙瘡火燒瘡等方
蠟(如胡桃)杏子(一抄爛𢷬)檳榔仁(一枚)薰陸香(半合)
右四味和𢷬以猪脂煎即以此藥塗帛上貼瘡此方甚
效
金瘡續筋骨方三首
千金療金瘡粉散辟風水續筋骨止血方
石灰地菘苗細辛旋復根
葛葉猪膏青蒿麥門冬苗
益母苗(不限多少切)
右九味𢷬取汁和石灰作餅子暴乾末如粉以敷傷
瘡上止血止痛生肌五月五日合之神效(出第二十六卷中)
必效療被斫筋斷者續筋方
旋覆根𢷬汁瀝瘡中仍用滓封瘡上即封裹之十
五日即斷筋便續矣更不須開易(此方出蘇景仲家獠奴用效出第四卷中)
古今錄驗療金療中筋骨續斷散方
續斷(五兩)乾地黃蛇銜地榆
杜蘅(各四兩)乾薑蜀椒(汗)細辛
桂心(各一兩)當歸芎藭蓯蓉
芍藥(各三兩)人參甘草(炙)附子(炮去皮各二兩)
右十六味𢷬為散以酒飲和服方寸匕日三服忌海
藻菘菜生菜生葱猪肉冷水(一方無杜蘅有杜礪出第三十四卷中)
金瘡止痛方五首
范汪療金瘡内塞止痛地榆散方
地榆根白歛(各二分)附子(一分炮)當歸(四分)
芎藭白芷芍藥(各三分)
右七味𢷬散以酒飲服方寸匕日三服忌同前方
又金瘡内塞逐痛方
黃芩當歸(各三兩)甘草(灸二兩)細辛
烏頭(炮各二兩)乾薑(一兩)白芷(四兩)
右七味𢷬篩以酒飲服一錢匕日三可至二錢匕忌
同前方
又金瘡止痛方
馬蹄燒灰三指撮以酒和服之(並出第十九卷中)
千金凡金瘡若刺瘡痛不可忍者方
葱白一把水三升煮數沸漬洗瘡上痛即止(亦治)
(因水入疼痛翼深師同出第二十六卷中)
古今錄驗療金瘡止痛牡蠣散方
牡蠣(二分熬)石膏(一分)
右二味下篩以粉瘡痛即止(出第三十四卷中)
金瘡生肌方四首
廣濟療金瘡生肌破血補勞消瘡輕身紫葛湯方
紫葛三握細剉之以順流河水三大升煎取一升
二合去滓空腹分三服若冷以酒一大升水二升
和煮取一大升(無忌出第六卷中)
范汪療金瘡内塞止痛生肌肉散方
當歸甘草(炙)肉蓯蓉芎藭
芍藥蜀椒(汗)吴茱萸乾薑
桂心白及黃芪厚朴
人參
右十三味等分𢷬為散以酒飲服一方寸匕日三服
忌如前方
又療金瘡生肌白膏方
白芷(一兩六銖)乾地黃(一兩半)芎藭(一兩六銖)甘草(半兩炙)
當歸白歛附子(各十八銖去皮)蜀椒(二合半汗)
右八味㕮咀以猪脂五斤合煎三上三下藥成去滓
塗瘡上日再忌同前方(並出第九十五卷中)
古今錄驗療金瘡生肌散方
甘草(一斤炙)黃蘗(八兩)當歸(四兩)
右三味𢷬末以封瘡上日再(出第三十四卷中)
金瘡去血多虚竭内補方二首
千金療金瘡去血多虚竭内補方
當歸(三兩)芍藥細辛(各五分)乾薑(三分)
甘草(二分炙)
右五味為散以酒服方寸匕日三夜一忌同前方(出第)
(二十六卷中)
古今錄驗療金瘡去血多虚竭内補方
蜀椒(三分)乾薑(二分)蓯蓉甘草(炙)
芍藥當歸芎藭桂心
黃芩人參黃芪厚朴(炙)
吴茱萸桑白皮(各一兩)
右十四味𢷬散以酒服方寸匕日三(一方有白及無桑白皮千金翼)
(同出第三十四卷中)
金瘡中風方八首
肘後療金瘡中風方
蜀椒量瘡大小用麫作餛飩煻灰中炮令熟及熱
開一小口當瘡上掩之即引風出可多作取差(備急)
(小品同出第三卷中)
必效療金瘡中風角弓反張者方
取杏仁碎之蒸令餾𢷬絞取脂服一小升許兼以
摩瘡上即差
又方
取蒜一大升破去心以無灰酒四升煮蒜令極爛
並滓服一大升以来須臾汗如雨出則差
又療口噤不能語方
蔓菁子淨洗一升𢷬令細粘手撮為炷以灸瘡上
一兩度熱徹即差兼服後方
又療因瘡著風方
雞糞一合烏豆二升簸令淨二味相和於鐺中熬
令焦黑及熱瀉出以酒二大升淋之與服隨多少
令盡取汗差如無汗更作服
又療因瘡著風角弓反張方
取莨菪根可瘡大小截令平如無大者並縳數根
稱瘡以為限猪脂一大合鹽末一雞子黃大和膏
於火上温之令膏鹽相得不用過熱熱即傷肉以
煖得炷瘡上冷即易之為兩炷於垍器中燒之更
相用以差止驗
又方
生雞子烏麻沙二味合煎稍稠待冷以封瘡上
古今錄驗療金瘡得風身體痓強口噤不能語或因破
打而得及斧刀所傷得風臨死總用此方無有不差瓠
&KR1383;燒麻燭熏之方
取未開瓠&KR1383;一枚長柄者開其口隨瘡大小開之
令瘡相當可繞四邊閉塞勿使通氣上復開一孔
如盌口取浮麻子燭兩條並然瓠&KR1383;向上燭盡更
續之不過半日即差若不止亦可經一兩日熏之
以差為度若燭長不得内入瓠&KR1383;可中折用之(出第)
(三十四卷中)
諸瘡中風寒水露方五首
文仲云凡以八九月刺手足金瘡及諸瘡中寒露水冷
毒皆殺人不可輕也療之方
生竹若桑枝兩條著煻火中令極熱斫斷炷瘡口
中熱氣盡更易一枚盡二枚則瘡當爛乃取薤白
𢷬以綿裹著熱灰中使極熱去綿以薤白薄瘡上
布帛急裹之(肘後千金同)
又療若已中水及惡露風寒腫痛方
以鹽數合著瘡上以火炙之令熱達瘡中畢以蠟
内竹管插熱灰中令烊以滴入瘡中即便愈若無
鹽用薤白但單用蠟亦良(肘後同出第五卷中)
備急療諸瘡中風寒水露腫痛云因瘡而腫者皆中水
及中風寒所作也其腫氣入腹則殺人也方
燒黍穰或牛馬乾糞桑條輩多烟之物掘地作坎
於中燒之以版掩坎上穿版作小孔以瘡口當孔
上熏之令瘡汁出盡乃止又滴熱蠟瘡中佳(集驗)
(肘後文仲同)
又方
以桑灰汁温之以漬瘡大良姚云神驗(肘後千金同中出第十八卷)
近效療瘡因水入疼痛方
取生葱一束𢷬以脚踏上須臾更著之差(李諫議)
(房給事錄試效)
被刀箭傷方一十一首
劉涓子療金瘡箭在肉中不出方
半夏(三兩洗)白歛(三兩)
右二味下篩以酒服方寸匕日三淺者十日出深者
二十日出終不住肉中(肘後千金文仲小品同出第三卷中)
肘後療卒被毒箭方
𢷬藍青絞取汁飲之並薄瘡上若無藍取青布漬
之絞取汁飲之亦以汁淋灌瘡中(肘後范汪文仲備急千金同)
又方
煮藕取汁飲之多多益善(肘後文仲備急同)
又方
但多食生葛根自愈或𢷬生葛絞取汁飲之乾者
煮飲之(小品千金集驗備急文仲同)
又方
乾薑鹽等分𢷬末敷瘡上毒皆自出(范汪肘後備急同一作乾葛)
又凡毒箭有三種交廣夷俚用焦銅作鏃次嶺北用諸
蛇蟲毒螫物汁著管中漬箭鏃此二種纔傷皮便洪腫
沸爛而死唯射猪犬雖困猶得活以其噉人糞故也人
若有中之便即飡糞或絞濾取汁飲之並以塗瘡上須
臾即定不爾不可救也又一種是今之獵師射麞鹿用
射罔以塗箭鏃人中之當時亦困頓著寬處者不死若
近胷腹亦宜急療之今葛氏方是射罔者耳
又療箭鏑及諸刃刀在咽喉胷膈諸隐處不出者方
牡丹(一分)白歛(二分)
右二味𢷬末以温酒服方寸匕日三服刃自出(肘後)
(備急千金同出第九卷中)
小品療被毒箭傷方
雄黃末敷之愈(肘後千金集驗同此方亦療蛇毒)
又方
食麻子數升愈𢷬飲其汁亦佳(肘後范汪千金同出第十卷中)
集驗療毒箭方
以鹽滿瘡中灸鹽上三十壯(肘後同)
又方
煮蘆根汁飲一二升(范汪小品同一云煮薑汁飲二三升)
又療刀箭瘡有血不止方
以小兒矢塗封之三日即差並不傷人(出第九卷中)
竹木刺不出方一十六首
劉涓子竹木刺不出方
鹿角燒灰末以水和塗之立出久者不過一夕(集驗)
(文仲備急肘後范汪古今錄驗深師同出第三卷中)
肘後療竹木刺不出方
取羊糞燥者燒灰和脂塗之刺若未出重敷之(刪繁)
(集驗千金備急深師同一云用亁羊糞末)
又方
嚼白梅塗之(集驗千金同)
又方
王不畱行末服之並敷上即出(集驗文仲深師千金同)
又方
𢷬烏梅水和塗之刺上立出(千金用白梅並出第三卷中)
深師療刺不出方
以鹿腦厚敷上燥復易之半日即出(出第二十九卷中)
集驗療刺藏在肉中不出方
用牛膝根莖合𢷬以敷之即出縱瘡合其刺猶自
出(肘後備急文仲范汪深師千金同出第九卷中)
千金療刺在人肉中不出方
煮瞿麥汁飲之日三立出
又方
温小便漬之
又方
白茅根燒末以膏和塗之亦主諸瘡因風致腫(肘後同)
又方
薔微燒灰以水服方寸匕日二度十日刺出
又方
燒鑿柄為灰酒服二方寸匕
又方
酸棗核燒末服之差
又方
頭垢塗之(並出第二十六卷中)
文仲療竹木刺不出方
刮象牙屑水和塗刺上立出(肘後范汪備急深師同出第八卷中)
救急療竹木刺傷方
嚼豉封之立差(千金肘後同出第九卷中)
狐尿刺方二首
千金翼論凡諸螳蜋之類盛暑之時多有孕育遊諸物
上必有精汁其汁乾久則有毒人手觸之不疑之間則
成其疾故曰狐尿刺日夜慘痛不識眠睡百方療不能
差方
但取蒲公英莖葉根斷之取白汁塗令厚一分即
差神驗(出第二十四卷中)
肘後療狐尿棘刺人腫痛欲死方
以熱桑柴灰汁漬之冷復易永差(備急崔氏同出第八卷中)
狐刺方五首
崔氏療狐刺方
取好豉心以足為限但覺被刺即熟嚼豉以薄之
少頃看豉中當見毛不見又速嚼豉數薄之以晝
夜勿絶但以毛盡便愈
又方
熱𢷬杏仁細研煮一兩沸承熱以浸刺處數數易
之大良(古今錄驗同)
集驗療狐刺方
熱魚汁灌瘡中
備急療狐刺方
以熱蠟灌瘡中又烟熏之令汁出愈此狐所溺之
木猶如蛇螫也(肘後小品文仲同出第八卷中)
必效主狐刺痛如烏啄者方
生括樓香豉二味等分𢷬之為餅敷患處乾即易
之效(叚家方出第六卷中)
惡刺方三首
千金翼療惡刺方
五月蔓菁子𢷬末和烏牛乳封之無烏牛但是牛
乳亦得(本方云人乳亦得出第二十四卷中)
古今錄驗療惡刺方
取未煮餅油脂以麫和油調須臾著瘡上即愈(一云)
(蔓菁根和粉以麫和油)
又方
取麴末和獨頭蒜𢷬之内瘡孔中蟲出即差(出第)
(三十五卷中)
灸瘡方四首
肘後論曰凡灸不依明堂脉穴或是惡日神惡時殺病
人年神人神所犯天地昏暗日月無光久積隂沉及灸
日食毒物方畢或灸觸犯房室等其灸瘡洪腫發作疼
痛病人加甚灸者疾本不痊增其火毒日夜楚痛遇其
凡愚取次亂灸此皆因火毒傷藏即死矣今用方療之
柏白皮(三兩)當歸(一兩)薤白(一握)
右三味切以猪脂一升煎三上三下以薤白黃絞去
滓以塗瘡上亦療風水中瘡火瘡(出第三卷中)
集驗療灸瘡痛腫急方
𢷬竈中黃土末之以水和煮令熱以漬之(深師千金肘後同)
又療灸瘡薤白膏生肌肉止痛方
薤白當歸(各二兩)白芷(一兩)羊髓(一斤)
右四味㕮咀以羊髓煎白芷色黃藥成去滓以敷瘡
上日二(肘後千金文仲同出第八卷中)
千金療灸瘡方
甘草(炙)當歸(各一兩)胡粉(六分一作胡麻)羊脂(六分)
右四味切以猪脂五合煎之去滓以敷瘡上忌海藻
菘菜(出第二十六卷中)
灸瘡膿不差方三首
肘後療灸瘡膿不差方
白蜜(一兩)烏賊骨(一兩末)
右二味相和以塗之(千金同)
千金療灸瘡膿壊不差方
臘月猪脂(一斤)薤白(切一升)胡粉(一兩)
右三味先煎薤白令黃去之綿裹石灰一兩更煎去
之入胡粉令調敷之日三
又方
石灰一兩末細絹篩以猪脂和相得微火上煎數
沸先以煖湯洗瘡訖以布裹灰熨瘡上三過便以
藥貼瘡上灸之又擣薤敷之(肘後同出第二十六卷中)
火燒瘡及火油天火瘡方三首
集驗凡被火燒者初慎勿以冷水冷物並井下泥火瘡
得冷即熱氣更深轉入至骨爛壊人筋攣縮者良由此
也
又療卒被火燒苦劇悶絶不識人方
取新熱小便飲一升及冷水和蜜飲之口噤不開
者可拗開灌之其悶差然後療外乃善(千金古今錄驗崔氏)
(小品同出第八卷中)
千金療火瘡方
未熬麻油和梔子仁末塗之唯厚為佳已成瘡者
篩白煻灰粉之即差(出第二十六卷中)
近效療火油及天火瘡初出似沸子漸漸大如水泡似
火燒瘡赤色熱翕翕須臾浸淫漸多急速者是也方
芸薹菜不限多少𢷬絞取汁芒硝大黃生鐵衣各
等分𢷬大黃末相和芒硝等以芸薹汁調如稀糊
以秃筆點藥敷瘡上亁即再點頻用極有效閻師
云芸薹冬月煮取汁洗亦可
火灼爛壊方五首
劉涓子療火燒人肉爛壊麻子膏方
麻子(一合)柏白皮山梔子(碎)白芷
甘草(各一兩)柳白皮(一兩)
右六味㕮咀以猪脂一升煎三上三下去滓以塗瘡
上日三(出第五卷中)
集驗療火爛瘡膏方
柏白皮生地黃(研各四兩)苦竹葉甘草(各四兩)
右四味切以猪脂一斤煎三上三下藥成濾去滓以
摩瘡上日再摩(千金無地黃深師千金劉涓子范汪同出第八卷中)
千金墮火灼爛瘡方
榆白皮熟嚼封之差
又火瘡敗壊方
柏白皮切臘月猪膏合淹相和煮四五沸色變去
滓塗瘡(范汪同出第二十六卷中)
又方
柏白皮生地黃黃芩蛇銜
梔子苦竹葉(各一兩)
右六味切以羊髓半升煎之三上三下去滓塗瘡上
差
湯火所灼未成瘡及已成瘡方一十一首
肘後療湯火所灼未成瘡者方
取煖灰以水和習習爾以敷之亦以灰汁洗之
又方
黍米女麴(分等)
右二味各異熬令黑如炭擣下以雞子白和塗之良
又方
取菰蔣根洗去土燒灰雞子黃和塗之
又方
取柳白皮細切以猪膏煎以塗之以柏白皮彌佳
凡此以上三方皆能止痛疾仍不成瘡也
又方
以小便漬洗之
又方
以苦酒和雄黃塗之
又若已成瘡者方
以白蜜塗瘡上取竹幕貼之日三(出第七卷中)
范汪療湯火灼瘡方
破雞子取白塗之(肘後同)
又方
以豆醬汁塗之(肘後文仲同並出第九十一卷中)
備急療湯火灼瘡方
柳皮燒灰如粉敷之(肘後同)
又方
猪膏和米粉塗之日五六過良此二方既令不痛
又使速愈又無瘢㾗已試有效(肘後同出第八卷中)
湯火瘡無問大小方四首
崔氏療湯火瘡無問大小秘要方
取狗毛碎剪烊膠和之以遍封瘡上一封之後比
至痂落亦不痛(救急同出第五卷中)
文仲療湯火瘡無問大小秘要方
新熱牛糞塗之良(崔氏同出第十七卷中)
救急療湯火瘡無問大小秘要方
取粟熬令焦黑投水中攪之良久濾取汁重煎如
糖以敷瘡上並滅瘢(崔氏同)
又方
取黍米煮粥和鷄子白敷瘡良(並出第五卷中)
湯火爛瘡方五首
肘後療湯火爛瘡方
取石膏𢷬末以敷之立愈(古今錄驗同出第三卷中)
備急湯火灼爛方
白歛末塗之立有效
又方
以竹中蠹蟲末塗之良
又方
石灰末以水和塗之亁即易之(並出第八卷中)
古今錄驗療湯火爛方
取商陸根𢷬末以粉瘡上(出第四十卷中)
湯煎膏火所燒方四首
肘後療為沸湯煎膏所燒火爛瘡方
丹參細切以羊脂煎成膏敷瘡上(千金備急文仲集驗同)
又方
熟𢷬生胡麻如泥以厚塗瘡上(並出第七卷中)
集驗被湯火熱膏所燒不問大小梔子膏方
梔子(三十枚)白歛黃芩(各五兩)
右三味切以水五升麻油一升煎令水氣竭去滓冷
之以淋瘡令溜去火熱毒肌乃得完也作二日任用
膏塗湯散治之(千金並翼古今錄驗小品同出第八卷中)
文仲滚湯煎膏所灼火焰所燒方
牛糞新者和以鷄子白塗之比常用之亦不作瘡
不痛神效(出第七卷中)
漆瘡方二十七首
廣濟療漆瘡方
煮椒湯洗頻三五度又嚼糯米敷上乾即易之頻
四五度即差忌熱麫肉飲酒(出第五卷中)
肘後療卒得漆瘡方
以雞子黃塗之乾即易之不過三五度(文仲同)
又方
煮柳葉湯適寒温洗之柳皮尤妙(集驗必效文仲千金同)
又方
取生蠏黃塗之
又方
煮香薷以漬洗之(深師古今錄驗同)
又方
濃煮鼠查莖葉洗之亦可𢷬取汁以塗之(集驗千金同赤)
(瓜木也)
又方
嚼秫米以塗之
又方
以造酒小麴擣末以粉之亁即以鷄子白和塗之
良
又方
挼慎火草若鷄腸草以塗之漆姑草亦佳(深師千金翼同)
又方
以羊乳汁塗之(千金翼深師同)
又呪漆法畏漆人見漆便漆著之
唾之曰漆奕丹陽漆無弟無兄漆自死丹亡二七
須鼠傷三唾之又呪三過止則不復生瘡也(出第四卷)
(中)
刪繁療漆瘡方
取蓮葉亁者一斤以水一斗煮取五升洗瘡上日
再(肘後崔氏文仲千金同)
又方
芒硝五兩湯浸洗之(肘後千金翼深師同出第九卷中)
千金療著漆洗湯方
取磨石下滓泥塗之取差止大驗(翼同)
又方
礬石著湯中令消以洗之(翼肘後同出第二十六卷中)
千金翼療漆瘡方
貫衆擣末以塗之良亁以油和塗之(集驗文仲肘後同)
又方
取猪膏塗之(文仲刪繁千金同)
又方
宜噉肥肉(集驗深師千金同)
又方
嚼穄榖塗之(出第十九卷中)
崔氏療漆瘡方
頻以鹽湯洗之大良
又方
以馬尿洗之差止
備急療漆瘡方
擣韭根如泥塗之煮薤葉洗之佳(肘後深師崔氏同)
又方
取蟹擣以塗之最妙或以水浸之取水數數洗之
亦效
救急療漆瘡方
以鐵漿洗之隨手差頻為之妙(出第八卷中)
必效療漆瘡方
取漆姑草擣汁二分和芒硝一分塗之若無芒硝
即朴硝最妙炙韭熨之效
又方
濃煮杉木汁洗之數數用即除小兒尤佳(出第四卷中)
古今錄驗療漆瘡方
黃櫨木一斤剉鹽一合二味以水一斗煮取五升
去滓候冷以洗之即差(王長華家神方出第四十三卷中)
論曰此疾雖小有著者遍身頭面似疹癩浮腫生瘡痛
痒毛髮脫落心煩恍惚不得眠睡因療之遲遂為他疾
或便成風癩亦可畏也
侵淫瘡方七首
肘後療卒得侵淫瘡轉廣有汁多起於心不早療之繞
身周匝則能殺人方
以雞冠血塗之良
又方
取牛糞新者絞取汁以塗之亦燒煙熏之
又方
胡鷰窠末以水和塗之(文仲備急同)
又方
取鯽魚長三寸者以少豉合擣塗之亦療馬鞍瘡
若先起四肢漸向頭面者難療也又取鯽魚油煎
去魚塗之(文仲備急同出第四卷中)
集驗療卒毒氣攻身或腫或赤痛或痒并分散上下周
匝煩毒欲死方
取生鯽魚切之如鱠以鹽和擣遍塗瘡上亁復易
之此為侵淫瘡也(備急同出第八卷中)
古今錄驗療侵淫瘡苦瓠散方
苦瓠(一兩)蛇皮(半兩燒)露蜂房(半兩熬)大豆(半升)
梁上塵(一合)
右五味為散以粉粥和塗紙貼赤處日三甚良
又療侵淫瘡戎鹽散方
戎鹽(二分)大黃(四分)䕡茹(一分)
右三味擣散以酒和敷瘡上日三良
月蝕瘡方一十二首
廣濟療月蝕瘡方
自死青蛙(一枚燒灰)母猪蹄(一枚燒灰)甘草(末)
救月杖(燒灰)
右四味等分蜜和塗瘡上日二差止
又方
五月五日乾蝦蟇(一枚燒灰)石硫黃(一兩研)礬石(一兩熬令汁盡)
右三味爲散以敷瘡上日二差止(小兒耳後瘡同用並出第五卷中)
肘後療大人小兒卒得月蝕瘡方
五月五日蝦蟇灰以猪膏和塗之差止(文仲備急集驗同)
又方
於月望夕取兔矢仍内蝦蟇腹中合燒為灰末以
敷瘡上差止(集驗崔氏同崔氏云兔矢七枚)
又方
取蘿摩草擣末塗之差
又方
燒蚯蚓矢令赤末以猪膏和敷之(文仲備急千金古今錄驗同)
又云此瘡多在兩耳上及七孔邊隨月死生故名月蝕
瘡也世言小兒夜指月所為實多著小兒也(文仲備急同)
又方
水銀黃連(末各二兩)胡粉(熬)松脂(各一兩研)
右四味相和合研水銀硝以塗瘡瘡如乾以臘月猪
脂和先以鹽湯洗拭然後敷之(出第十六卷中)
集驗療月蝕瘡方
救月蝕鼓皮如手許大一片以苦酒三升漬一宿
以塗瘡上或云燒作灰脂和敷之(崔氏同)
又方
虎頭骨(二兩碎)浮萍(屑一兩)
右二味以猪脂一斤煎取骨黃成膏以塗瘡上(崔氏同)
又方
茱萸根地榆根薔薇根
右三味各等分為散作湯洗瘡取藥塗瘡上日三(崔氏)
(同)
又方
然燭照瘡使燭熱氣相及瘡即愈(崔氏古今錄驗同並出第九卷)
(中)
千金翼療月蝕瘡惡肉方
班猫(去足趐熬)石硫黃䕡茹(各一兩末)
右三味擣篩以塗瘡上如瘡乾以猪脂和塗之日三
(出第二十四卷中)
代指方一十一首
小品代指者其狀先腫焮焮熱痛色不黯黑然後緣爪
甲邊結膿劇者爪皆脱落亦謂之代指病也
又代指無毒正繇人筋骨中熱盛撮結故耳吳人名遭
指野夫名為土盧即皆是代指疾也療方
單煮甘草汁漬之或用芒硝湯漬之擣青菜汁搨
之但得一種浸搨之即差(千金同)
肘後療代指方
以猪膏和白善敷之數易差止(深師千金翼同白善一作曲蟮土)
又方
以指刺炊上熱飯中七遍(文仲集驗深師千金范汪同)
又方
取梅核中仁熟擣以淳苦酒和敷之須臾差止(文仲)
(同)
又指忽掣痛不可忍方
灸指頭痛處七壯愈(千金同)
又指端忽發瘡方
燒鐵令熱勿令赤以灼之上二方俱主代指(並出第五)
(卷中)
千金翼療代指方
先刺去膿炙鮓皮令熱以褁縳指令周匝痛即止
便愈(千金同出第二十三卷中)
崔氏論代指者是五藏之氣使然流注於十二源經脉
熱衝手指不還即代指也
當取熱湯急漬之即出使滿七度便以冷水中浸
之訖又復浸之如此三度即塗羊膽愈未成膿此
方甚效或以猪膽盛代指纏之差(本方云訖乾封桂末便愈出第)
(四卷中)
備急療手指忽腫痛不已者名為代指方
和泥泥指令遍周匝厚一寸許以熱灰中炮之令
燥視皮皺即愈不皺者更為之良(文仲深師范汪同)
又方
取梁米粉鐵鐺中熬令赤以衆人唾和之塗上令
厚一寸即消
又方
小便和鹽作泥厚裹之數易差鑱針刺血出最妙
(出第五卷中)
甲疽方五首
崔氏夫甲疽之為病或因割甲傷肌或因甲長侵肉成
瘡腫痛復緣靴窄研損四邊腫焮黃水出侵淫相染五
指俱爛漸漸引上脚跌泡漿四邊起如火燒瘡日夜倍
增萬醫所不能療之方
綠礬石五兩形色似朴硝而綠色
右一味置於鐵版上聚炭封之以囊袋吹令火熾即
沸流出色赤如融金看沸定汁盡去火待冷收取挼
爲末色似黃丹先以鹽湯洗瘡拭乾用散敷瘡上唯
多爲佳著藥訖以軟綿纏裹當日即汁斷瘡乾若患
急痛即塗少酥令潤每日一遍鹽湯洗濯有膿處則
洗使淨其痂乾處不須近每洗訖敷藥如初似急痛
即塗酥五六日即覺瘡上痂漸剥起但依前洗敷藥
十日即瘡漸漸摠剥痂落軟處或更生白膿泡即捺
破敷藥自然摠差神驗無比刑部張侍郎親嬰此病
卧經六十餘日困頓不復可言在京衆醫並經造問
皆隨意處方了無效驗唯此法得效如神今故錄之
以貽好事者(出第五卷中)
救急療甲疽方
屋上馬齒菜崑崙青木香印成鹽
右三味各燒成灰並等分又取光明砂少許於諸藥
中拌摠和下篩為細散以敷瘡上亁即易之以差止
當瘡未差以前不宜食鷄猪魚肉腥穢酒蒜等差後
仍三十日忌酒良(出第九卷中)
必效療甲疽赤肉生甲邊上裹甲者方
取瓜州礬石燒令沸定末敷之濕即刮却更著日
數易即消散竇宣城綽云效亦主雜瘡有蟲有黃
水若得吳白礬石亦佳若無雞矢礬亦好
又療甲疽瘡腫爛生脚指甲邊赤肉出時差時發者方
黃芪(二兩)䕡茹(三兩)
右二味切以苦酒浸一宿以猪脂五合微火上煎取
三合絞去滓以塗瘡上日三兩度其息肉即消散(出第)
(四卷中)
近效療甲疽瘡神妙方
熏黃(慳好者)蛇皮
右二味等分更和研之又先以温泔清浸洗瘡令軟
以尖刀子割去甲角入内處裛乾取藥棗栗許大以
敷瘡上用軟綿裹之半日許藥濕即易之一日許即
永除其先痛者敷藥訖一飯頃即宜痛定差訖一二
日勿著窄靴鞋若能斷酒及猪雞魚蒜麫等其效愈
遠其藥不過三四度永差(簫十四郎中有效)
肉刺方二首
古今錄驗療肉刺方
好薄刮之以新酒醋和羊腦敷之一宿洗去常以
綿裹之良(出第四十一卷中)
近效療肉刺方
以黑木耳取貼之自消爛又不痛宜以湯浸木耳
軟乃用之
手足皸裂方五首
深師療手足皸裂方
蜀椒四大合汗以水一升煮之七沸去滓漬之半
食頃出令燥須臾復浸塗羊猪髓腦尤妙(范汪同出第二)
(十九卷中)
集驗療手足皸裂血出痛方
若涉冰霜凍面及手足皸裂瘃壊取麥窠濃煮汁
及熱以浸洗之即差
又方
取葱葉萎黃及籜煮以漬洗之(范汪同)
又療人脚無冬夏常坼裂名曰尸脚此因履踏洗尸水
及惡物故也方
取雞屎一升以水二升煮數沸待小冷以漬脚半
日不過三四度差(深師千金范汪同出第九卷中)
千金療手足皴裂血出疼痛方
猪□著熱酒中以洗之即差(深師集驗同云無酒用湯亦佳出第二十)
(四卷中)
手足逆臚及瘃壊方二首
范汪療手足指逆臚方
真珠(一分)乾薑(二分)
右二味擣末以塗瘡指上日三(千金深師同)
深師療冬月冒涉凍凌面目手足瘃壊及始熱痛欲瘃
者方
蜀椒(二分)芎藭(二分)白芷防風(各一分)
薑(一分一作鹽)
右五味以水四升煎令濃以洗之(出第二十九卷中)
疣目方一十九首
肘後療疣目方
月晦日夜於厠前取故草二七莖莖研二七過粉
疣目上訖呪曰今日月晦疣驚或明日朝乃棄勿
反顧之
又方
取亡人枕若席物以二七拭之亡人近彌易去也
(並出第五卷中)
集驗療去疣目方
七月七日以大豆一合拭疣目上三過訖使病疣
目人種豆著南向屋東頭第二&KR0764;中豆生四葉以
熱湯沃殺疣目便去矣(千金肘後范汪同)
又方
取松柏脂合和塗其上一宿即不知處(千金同)
又方
作艾炷著疣目上灸之三炷即除(范汪千金同)
又方
以石硫黃突疣目上六七過除(千金同)
千金去疣目方
取月十五日月正中時望月以秃苕帚掃疣目上
三七遍差止
又方
以猪脂痒處揩之令少血出即差神驗不可加也
又方
以苦酒漬石灰六七日取汁點疣上小作瘡即落
又方
杏仁燒令黑研如膏塗之令差止
又方
以牛涎數塗之自落(並出第二十四卷中)
崔氏疣目方
取月盡日平旦井花水月生一日煮作湯竈突北
面南自洗呪曰日盡水月初湯竈突北千疣死百
疣亡凡七度洗及呪甚良
又方
先布紙一張於牀上即以筆點疣一下還點紙一
下無問多少皆一一點每點即呪曰紙亦爛疣亦
散點一遍訖乃深埋點紙於屋澑下久當疣散
又方
以蜘蛛網絲繞纏之自落良
又方
盗取一酘酒醋以摩疣上呪曰疣疣不知羞一酘
酒醋洗你頭急急如律令呪滿七遍久即自愈(並出)
(第四卷中)
張文仲療手足忽生疣目方
蒴藋赤子挼使壊疣目上塗之即去(范汪同)
又方
以鹽塗疣上令牛舐之不過三度(出第五卷中)
近效療疣子法
以墨塗之不過五度即差
又方
以屋澑下水塗疣上(韋給事方)
去黑子方二首
集驗去黑子及贅方
生藜蘆灰(五升)生薑灰(五升)石灰(二升半)
右三味合和令調蒸令氣澑取甑下湯一斗從上淋
之盡湯取汁於鐵器中煎減半更閙火煎以雞羽摇
中即然斷藥成欲去黑子疣贅先小傷其上皮令裁
破以藥點之此名三灰煎祕方(古今錄驗范汪同出第九卷中)
救急去黑子方
夜以煖漿水洗面以布揩黑子令赤痛挑動黑子
水研白栴檀取濃汁以塗黑子上旦又復以煖漿
水洗面仍以鷹屎粉其上(出第三卷中)
疣贅疵黑子雜療方六首
深師灰煎療癅贅瘢痕疵痣及癰疽惡肉等方
石灰(一斗五升)濕桑灰(四斗)柞櫟灰(四斗)
右三味合九斗五升以沸湯令浥浥調濕内甑中蒸
之從平旦至日中還取釡中沸湯七斗合甑三淋之
澄清内銅器中煎令至夜斟量餘五斗汁微火徐徐
煎取一斗洗亂髮乾之如雞子大内藥中即消盡又
取五色綵剪如韭葉大量五寸著藥中亦消盡又令
不強藥成以白甖子中貯之作藥時不得令婦人小
兒雞犬臨見之灰煎亦療瘤驗其肉癅石癅藥敷之
皆愈其血瘤癅附左右胡脉及上下懸癰舌本諸險
處皆不可令消消即血出不止殺人不可不詳之
又療疣贅方
取速讀子熟時壊破之以塗其上便落(並出第二十九卷中)
千金療皮中紫赤疵痣靨穢方
乾漆(熬)雌黃礬石(各三兩熬)巴豆(五十枚)
炭皮(一斤)雄黃(五兩)
右六味為散以雞子白和塗故綿貼病上日二易之
即除(深師加莽草三兩餘同出第二十四卷中)
又療疣贅疵痣方
雄黃硫黃真珠礬石(熬)
䕡茹巴豆(去皮心)藜蘆(各一兩)
右七味為散以漆和令如泥以塗貼病上頃成瘡及
去面上黑子點之即去(深師同出第二十四卷中)
古今錄驗療黑子去疣等五灰煎方
石灰蒴藋灰桑灰炭灰
蕈灰(各一升)
右五味以水溲蒸令氣匝仍取釜中湯淋取清汁五
升許於銅器中東向竈煎之不得令雞犬小兒女人
穢者見之膏成好凝強如細沙糖即堪用量以點封
之(出第五卷中)
廣濟療疣贅赤黑疵痣靨穢瘡疽息肉強結癅等神效
灰煎方
炭灰三升湯拌令濕徹以熱湯漬令半日後還以
湯淋之稍稍點湯不得太速下即灰汁不驗候汁
下得三二升即内一小鐺中煎令一兩沸即别取
一兩石灰風化者為佳恐中濕者須熬令極熱内
灰汁中和煎以杖箄攪之勿住手候如煎餅麪少
許細細取成膏急瀉著一瓷器中攪令冷不然須
臾乾燥不堪用常候此煎十分有一分堪久停但
有傷損肉色須臾變赤黑色痛如火燒狀若灸瘢
發焮經二十餘日病自然脱落無瘢痕欲衝風冷
遠行貼烏膏亦神效痂亦易落瘡未差間忌小豆
薑外縱有瘢亦不凸出烏膏(在二十四卷中)
滅瘢痕方一十七首
廣濟療人面瘢痕滅之方
取白雞以油脂和水煮小麥令熟純以飼雞三兩
日大肥安雞著版上作籠籠之七日莫與雞食空
飼清水七日取猪脂去脉膜切噉飼如食糞皆凝
白開收煖水取塗瘢上十度平復舊欲用塗以麤
葛布揩微赤離離訖然後塗之男女俱用效也
又療人面及身瘡瘢不滅方
鷹白糞爛腐骨尿白鹹(各四分)麝香(二分)
右四味研令如粉以葛布揩令赤微離離以脂和敷
之日二度差止(並出第五卷中)
劉㳙子六物滅瘢膏方
衣中白魚雞屎白鷹糞白芍藥
白歛白蜂(等分)
右藥研如粉以乳汁和塗瘢上日三良(出第五卷中)
小品滅瘢方
雞矢白(一兩)辛夷(四分)白附子(二分)細辛(二分)
右四味酒浸一宿以羊脂六合微火煎三上三下去
滓傷瘢以甘草洗訖塗之(一方有桂心二分)
又方
鷹屎白一兩研白蜜和塗瘢上日三(並出第十卷中)
千金翼凡面靤瘡瘢三十年以上并冷瘡薑瘢金瘡等
方
斑猫(三枚去足翅熬)巴豆(三枚去心皮)蜜陀僧胡粉(二兩)
鵝脂(三兩)煎金&KR1133;洮沙(三兩)高良薑(三兩去皮)
海蛤(三兩取中者)
右八味為粉用鵝脂和夜半塗之旦以甘草湯洗之
差止(出第五卷中)
救急滅瘢方
猪脂三斤飼烏雞令三日使盡收取白矢内白芷
當歸各一兩煎白芷令黃去滓内鷹矢白二分攪
令調塗之旦洗之(千金同)
又方
蒺蔾子山梔子仁(各一合)
右二味為散醋漿和如泥臨卧時以塗之旦洗之(千金)
(同)
又方
痕凸出秋冬小麥麫春夏大麥麫下篩令細以酥
和封之良(千金同)
又方
夏以熱瓦熨冬以凍凌熨之(千金同)
又方
鷹矢白(一兩)白魚(二七枚)
右二味為散蜜和塗之日三即差(千金同)
又方
鷹矢白(十分)白殭蠶(八分)
右二味研如粉白蜜和敷之日三差慎五辛肥膩生
冷物(千金同)
又方
臘月猪脂四升煎大鼠一枚令消盡以生布摩傷
以塗之日四五過(千金同並出第三卷中)
必效滅瘢方
禹餘糧半夏
右二味等分末以雞子黃和之先以新布拭瘢上令
赤以塗之勿令見風二十日滅矣十年瘢無不愈平
復如故(救急范千金同)
又療灸瘡及金瘡凡百瘡瘢能令高者平下者起方
雞屎白鷹屎白(各二合)辛夷仁(四分)白附子
杜若(各三分)細辛(二分)
右六味下篩以赤蜜少少和先以布揩瘢微破塗之
日二差後忌五辛小豆油膩及酢飲酒等若慎口味
如大小淺深無不差(一本無杜若有桂心並出第四卷中)
古今錄驗療面上瘢滅之方
白殭蠶(一兩)珊瑚(一兩)白芷(一兩)雞矢白(一兩)
朱砂(一兩研)
右五味擣蜜和敷之尤良
又方
木蘭香一斤以三歲米醋浸令没百日出暴乾擣
末以塗之一方用醋漿水浸百日出暴乾末服方
寸匕日再(出第三卷中)
外臺秘要方卷二十九
