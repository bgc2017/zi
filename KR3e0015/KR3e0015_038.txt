外臺秘要方卷三十四
唐王燾撰
産婦忌慎法六首
千金論曰産婦雖是穢惡然將痛之時及未産已産並
不得令死喪汚穢家人來視之則生難若已産者則傷
兒也
又凡婦人産乳忌反支月若值此月當在牛皮上若灰
上勿令水血惡物著地則殺人及浣濯衣水皆以器盛
過此忌月乃止
又凡産不依産圖脱有犯觸於後母子皆死若不至死
即母子俱病庶事皆不稱心能依圖無犯觸母子即得
無疾子即易養
又凡欲産時特忌多人瞻視唯得三二人在傍待摠産
訖即告語衆人也若人衆令人難産
又凡産婦第一不得怱怱忙怕傍人極須少静皆不得
預緩預急憂悒憂悒則難産若腹痛眼中火生此兒迴
轉未即生也兒生訖一切人及母皆忌問是男是女兒
胎落地即急取口中惡物與新汲井水五合嚥忌與煖
湯物亦勿令母看視穢汚
又産婦慎熱食熱藥熱麵食常識此飲食當如人肌温
温也(並出第二卷中)
令易産方六首
千金令易産方
凡欲臨産時先脱尋常所著衣以籠竈頭及竈口
令至密即易生神驗
又方
生地黃汁半升生薑汁半合煎熱頓服
又方
燒藥杵令赤内酒中飲之(小品同並出第二卷中)
小品預服散令易生母無疾病未生一月日前預服過
三十日行步動作如故兒生墮地皆不自覺甘草散方
甘草(八分炙)黃芩大豆黃卷粳米
麻子仁乾薑桂心(各二分)吳茱萸(二分)
右八味𢷬散酒服方寸匕日三(千金同)
又療婦人易生産飛生丸方
飛生(一枚)槐子故弩箭羽(各十四枚)
右三味𢷬末蜜丸桐子大以酒服二丸即易産
又方
取蛇脱皮著衣帶中鑑鼻擊衣帶臨欲産時左手
持馬銜右手持飛生毛令易産(並出第七卷中)
下乳汁方一十五首
廣濟療婦人乳無汁方
以母猪蹄四枚治如食法以水二斗煮取一斗去
蹄土瓜根通草漏蘆各三兩以汁煮取六升去滓
内葱白豉如常法著少米煮作稀葱豉粥食之食
了或身體微微熱有少許汗佳乳未下更三兩劑
甚驗(崔氏同出第三卷中)
千金療乳無汁漏蘆湯方
漏蘆通草(各八分)鍾乳(四分)黍米(一升)
右四味切將米宿漬研取汁三升煮藥三四沸去滓
作飲服(經心錄同)
又方
土瓜根末酒服半錢匕乳日下如流水(崔氏同)
又療乳無汁單行石膏湯方
石膏四兩研以水二升煮三沸稍稍服一日盡良
又療乳無汁單行鬼箭湯方
鬼箭五兩水六升煮取四升去滓一服八合日三
服亦可燒灰作末水服方寸匕日三
又下乳汁通草散方
通草鍾乳(研)
右二味等分為散麺粥服方寸匕日三百日後可兼
養兩兒
又麥門冬散方
麥門冬(去心)鍾乳(研)通草理石(各等分研)
右四味𢷬散食前後酒服方寸匕日三
又下乳漏蘆散方
漏蘆(二分)鍾乳(五分研)栝樓(五分)蠐螬(三分熬)
右四味𢷬散食後粆糖水下方寸匕日三
又方
母猪蹄一具麤切以水二斗煮令熟餘五六升汁
飲之甚良(崔氏同)
又方
猪蹄(二枚炙搥碎)通草(八兩切)
右二味以清酒一斗浸之稍漸飲盡不出更作(崔氏同)
又方
栝樓根切一升酒四升煮三沸去滓服半升日三
良(崔氏同)
又方
栝樓青色大者一枚熟𢷬以白酒一升煮取四升
去滓温飲一升日三若無大者用小者兩枚無青
色者黃色者亦好(崔氏同)
又方
燒鯉魚頭末酒服三指撮
又方
燒死鼠酒服灰方寸匕日三立下(並出第三卷中)
崔氏療乳汁不下方
鼠肉(五兩)羊肉(六兩)麞肉(八兩)
右三味合作臛噉之勿令食者知(出第十卷中)
妬乳瘡痛方一十四首
集驗論療婦人妬乳乳癰諸産生後宜勤擠乳不宜令
汁畜積不去便不復出惡汁於内引熱温壯結堅掣痛
大渴引飲乳急痛手不得近成妬乳非癰也方
始妬乳急灸兩手魚際各二七壯斷癰脈也便可
令小兒手助捋之則乳汁大出皆如膿狀内服連
翹湯汁自下外以小豆散薄塗之癰處當差(千金同)
又産後不自飲兒及失兒無兒飲乳乳畜喜結癰不飲
兒令乳上腫者方
以雞子白和小豆散塗之乳房令消結也若飲兒
不泄者數捻去之亦可令大者子含水使潄口中
冷為嗍取乳汁吐去之不含水潄令乳頭作瘡乳
孔寒也(千金同)
又療妬乳乳癰連翹湯方
連翹升麻杏仁(去皮尖)射干
防已黃芩大黃芒硝
柴胡(各三兩)芍藥甘草(炙各四兩)
右十一味切以水九升煮取三升分服忌海藻菘菜
(千金同)
又方
取葵莖燒灰𢷬散服方寸匕日三即愈(千金同)
又療妬乳生瘡方
蜂房猪甲中土車轍中土各等分末苦酒和塗之
良(千金同一方又有車轂上脂一味)
又療婦人女子乳頭生小淺熱瘡搔之黃汁出侵淫為
長百療不差者動經年月名為妬乳病婦人飲兒者乳
皆欲斷世論苟抄乳是也宜以赤龍皮湯及天麻湯洗
之傅二物飛鳥膏及飛烏散佳始作者可傅以黃芩漏
蘆散及黃連胡粉散並佳方如左赤龍皮湯方
槲皮切三升以水一斗煮取五升夏冷用之秋冬
温之分以洗乳亦洗諸深敗爛久瘡洗畢傅膏散
(千金同)
又天麻草湯方
天麻草切五升以水一斗半煎取一斗隨寒温分
洗乳以殺痒也此草葉如麻葉冬生夏著花赤如
鼠尾花亦以洗侵淫黃爛熱瘡痒疸濕隂蝕瘡小
兒頭瘡洗畢傅膏散(千金同)
又飛烏膏散方
用燒朱砂作水銀上黑煙(一名細粉者三兩)礬石(三兩燒粉)
右二味以絹篩了以甲煎和之令如脂以傅乳瘡日
三作散者不須和有汁自著可用散亦傅諸熱瘡黃
爛侵淫汁瘡蜜瘡丈夫隂蝕痒濕諸小兒頭瘡疳蝕
口邊肥瘡蝸瘡等並以此傅之(千金同)
又黃連胡粉膏散方
黃連(二兩)胡粉(十分)水銀(一兩同研令消散)
右三味𢷬黃連為末三物相和合皮裹熟挼之自和
合也縱不成一家且得水銀細散入粉中也以傅乳
瘡諸濕痒黃爛肥瘡若著甲煎為膏(千金同)
備急小品妬乳方
黃芩白斂芍藥(各等分)
右三味下篩漿水服一錢五匕日三若右乳結將去
左乳汁左乳結即將去右乳汁服即消(千金同)
又方
柳白皮酒煮令熱以熨上即消
又方
苦酒磨升麻若青木香或紫檀香以摩上並良一
味即得佳
又方
已入腹者麝香薰陸香青木香雞舌香各一兩以
水四升煮取二升分再服忌蒜麵酒牛馬猪肉
必效療婦人妬乳癰瘡遲愈五物雄黃䕡茹膏方
雄黃白斂雌黃䕡茹(各一分並)
(切)亂髮(如雞子一枚)
右以猪脂半斤合煎三沸去滓乃内亂髮髮盡藥成
以塗瘡不過十日差
乳癰腫方一十八首
廣濟療乳癰大堅硬赤紫色衣不得近痛不可忍方
大黃芍藥楝實馬蹄(炙令黃等)
(分)
右四味𢷬散酒服方寸匕覆取汗當睡著覺後腫處
散不痛經宿乃消百無失一明晨更服一匕忌衝風
熱食
深師療乳癰腫消核芍藥散方
芍藥通草桂心昆布
白斂附子(炮)黃芪人參
海藻木占斯(各一兩)
右十味𢷬散以清酒服一錢匕日三當先食并療頥
下氣結瘰&KR0659;
又乳癰衆醫不能療柏皮膏方
猪膏年多者佳柏皮三斤去黑皮以猪膏煎之當
稍稍煎柏皮熟黑便漉出更煎餘柏皮如初盡以
塗瘡甚驗
集驗療乳癰方
大黃(二兩)莽草(二分)伏龍肝(十二分)乾薑(二分)
右四味𢷬末以酢和塗乳上即效止一方生薑極驗
可用也(千金同)
又方
取鹿角下篩散以猪頷下清汁服方寸匕不過再
服亦以醋漿服之良(千金云猪脂銷上清汁)
又療乳癰四物膠薄貼方
膠(炙)大黃莽草細辛
右各等分𢷬末以雞子白和塗紙上貼腫頻易晝夜
貼之割紙穿如錢大出腫頭
又療乳癰三物桂心貼方
桂心(三分)烏頭(二分)甘草(二分)
右𢷬散以苦酒和塗腫上以小紙覆濡其上將乳居
其中以乾布置乳下須臾布當濡有膿水也佳(范汪同)
千金翼排膿散主乳癰方
鐡粉蓯蓉桂心細辛
芎藭人參防風乾薑
黃芩芍藥(各四兩)當歸甘草(炙各五分)
右十二味𢷬散酒服方寸匕日三夜一加至一匕半
服藥十日血出多勿怪是惡物除甚良(出第五卷中)
備急葛氏療婦人乳癰妬腫者或經久衆療不差方
堅硬紫色削柳根皮𢷬熟熬令温帛囊盛熨乳上
冷更易甚良一宿即愈(千金同)
又方
研米槌二枚煮令熱以絮及巾覆乳上用二槌更
互熨腫數十過差上已用大驗(千金云炙熬)
又乳癰方
大黃竈下黃土(各一分末)生薑(二分)
右三味𢷬末醋和塗乳痛即止極驗劉涓子不用生
薑用生魚三味等分余比用鯽魚妙
又療乳癰方
大黃鼠屎黃連(各一分)
右三味𢷬末合鼠屎更𢷬以黍米粥清和傅乳四邊
痛止即愈無黍米粟米粳米並可用(千金同)
救急療乳癰腫痛如升椀大痛不可忍方
取白薑石𢷬末一二升用雞子白和如稀泥傅腫
乾更易之此方頻試驗如雞子慮罪取榆白皮和
𢷬傅即差
又療乳癰堅硬痛不可忍方
莨菪子半大匙當年新者服時不得嚼破以清水
一大盞和頓服痛即止
又療乳癰腫方
以驗醋研地黃塗上乾即易不過三五遍服以酒
研之
必效療婦人乳癰方
覺痛色未變時以飼猪米研汁飲之即差仍取猪
槽木厚如匙面火炙數數熨上
又療婦人乳癰丹參膏方
丹參白芷芍藥(各二兩)
右三味㕮咀以苦酒淹經宿又取猪脂半斤微火上
煎之白芷黃膏成去滓以膏塗上甚良
又療瘡上須貼膏方
黃芪(八分)白芷大黃(各五分)當歸
續斷(各四分)薤白(二合切)松脂(十二分)薰陸香
蠟(各十分)猪脂(一升)生地黃汁(七合)
右十一味切内地黃汁中漬半日内猪脂中微火上
煎三上三下白芷色黃膏成布絞去滓剪帛如瘡大
小塗帛貼瘡上日四五度易之終身無苦極效
産後血暈心悶方一十首
廣濟療産後血暈心悶不識人或神言鬼語氣欲絶方
荷葉(二枚炙)蒲黃(一兩)甘草(二兩炙)白蜜(一匙)
地黃汁(半升)
右五味切以水三升煮取一升絞去滓下蒲黃蜜地
黃汁煖服立差止
又療産後心悶血氣衝上血暈羚羊角散方
取羚羊角一枚燒成灰末以東流水服方寸匕若
未差更服差
救急産暈心悶大困方
鯽魚剥皮作鱠以虀食三兩口止
文仲暈絶方
蘇方木三兩碎以水五升煎取二升分再服或無
蘇木煮緋色衣取汁服甚驗
又方
取牆上青衣一抄以水四小升煮取二升分服又
生薑汁一小升地黃汁一小升酒一大升相和煎
五六沸分再服每劑和大黃末一匙此方甚良
崔氏凡暈者皆是虛熱血氣奔迸腹中空所致欲分娩
者第一須先取驗醋以塗口鼻仍置醋於傍使聞其氣
兼細細飲之此為上法如覺暈即以醋噴面蘇來即飲
醋仍少與解之(一云仍少與水解之)
又凡産後忽悶冒汗出不識人者是暴虚故也方
取破雞子吞之便醒若未醒可與童子小便一升
甚驗丈夫小便亦得切不得用病人者
又若久不識人或時復發者此為有風因産血氣暴虚
風行脉中故也若産後去血多者尤增此疾與雞子不
醒者可急與竹瀝汁一服五合須臾不定復與五合頻
得三五服立差(並出第十上卷中)
近效療血暈絶不識人煩悶方
紅藍花三兩新者佳以無灰清酒半升童子小便
半大升煮取一大盞去滓候稍冷服之新汲水一
大升煮之良久
又方
赤父馬糞絞取汁一大盞濕者良若乾者取新汲
水半大盞和研絞取汁頓服亦主人血不止神驗
(夏侯拯錄)
産乳暈絶方五首
崔氏療産乳暈絶方
以惡血服少許良
又方
以服洗兒水三合良
又方
覺暈即用三股麻繩長五六尺繫産婦右脚膝上
令人捉兩頭急挽得醒徐徐解之(並出第十上卷中)
文仲療産乳暈絶方
半夏一兩洗𢷬篩丸如大豆内鼻中即愈(崔氏同)
救急療産乳暈絶方
生赤小豆𢷬為散取東流水和方寸匕服之不差
再服(崔氏同)
産後餘血不盡腰脚疼及惡露不下方七首
廣濟療産後三日患腰疼腹中餘血未盡并手脚疼不
下食生地黃湯方
生地黃汁(一升)芍藥甘草(各二兩炙)丹參(四兩)
蜜(一合)生薑汁(半合)
右六味切以水三升煮取一升去滓内地黃汁蜜薑
汁微火煎一兩沸一服三合日二夜三利一兩行中
間進食與藥更進服
又療産後惡露不多下方
牛膝大黃(各八分)牡丹皮當歸(各六分)
芍藥蒲黃桂心(各四分)
右七味𢷬散以生地黃酒服方寸匕日二血下止
救急療婦人産後餘血不盡血流入腰脚疼痛胷急氣
滿兩脅痛方
生薑(一斤)淡竹葉(一升並切)
右二味以水二升煮取一升去滓分再服
又療産後血不盡血痛悶方
取荷葉燒作灰煖水和服煮取汁亦良
又惡露不盡腹脹痛方
取亂髮如雞子大灰汁洗淨燒末酒服
又方
取百斤秤錘一枚燒赤投酒五升中用此秤錘酒
煮當歸三兩取二升去滓分再服(千金同)
又療一切宿血及損傷瘀血在腹内不問新久并婦人
月經不通産後惡血不下皆良方
大黃芒硝(各三兩)桃仁(四十枚去尖皮)
右三味芒硝桃仁合𢷬四五百杵以酢漿二升半漬
一宿空腹攬調頓服之不能頓服者分作兩服良久
先下糞次下如豆泥汁或黑血為驗強人日别服一
劑弱人兩日服之下血盡便止不過三兩劑忌生冷
茶葵(並出第四卷中)
産後惡露不絶方四首
廣濟療婦人産後血露不絶崩血不可禁止腹中絞痛
氣息急療蓐病三十六疾方
亂髮(燒灰)阿膠(各二兩炙)代赭乾薑(各三兩)
馬蹄(一枚燒)乾地黃(四兩)牛角鰓(五兩炙)
右七味𢷬篩蜜和為丸如梧桐子空腹以飲下二十
五丸日二至四十丸良
深師療産後虚冷下血及水榖下痢晝夜無數兼療惡
露不絶龍骨丸方
乾薑甘草(炙)桂心(各二兩)龍骨(四兩)
右四味𢷬篩蜜丸如梧桐子以酒下二十丸日三忌
如常法此方甚良
文仲葛氏療血露不絶方
以鋸截桑木取屑五指撮酒服日三差
又隠居效方澤蘭湯療産後惡露不盡腹痛往來兼滿
少氣
澤蘭(八分)當歸(三分)生地黃(三分)芍藥(十分)
甘草(六分炙)生薑(十分)大棗(十四枚)
右七味切以水九升煮取三升分為三服欲死塗身
得差
産後血氣煩悶方四首
廣劑療産後心胷中煩悶血氣澀肋下妨不能食方
生地黃汁(一升)當歸(一兩末)生薑汁(三合)酒(五合)
童子小便(二升)
右五味和煎三四沸去滓分服一日令盡間食服
又血氣煩悶方
取生藕𢷬絞取汁飲一升未定更飲差止竹瀝亦
得(千金同)
集驗療産後血氣煩悶方
取生地黃汁一升酒三合相和微温頓服之(千金同)
千金療婦人産後氣欲絶心中煩悶不解必效方
竹葉(切)麥門冬(去心)小麥(各一升)甘草(一兩炙)
生薑(二兩)大棗(十四枚)
右六味切以水一斗煮竹葉小麥取八升去滓内餘
藥煮取三升去滓分服心虚悸加人參二兩少氣力
加粳米五合一方用竹皮若胷中氣逆加半夏二兩
忌如常法(出第三卷中)
産後心痛方三首
集驗大巖蜜湯療産後心痛方
乾地黃當歸獨活甘草(炙)
芍藥桂心小草細辛(各一兩)
吳茱萸(一升)乾薑(三兩)
右十味切以水九升煮取三升分三服良(千金同)
經心錄蜀椒湯療産後心痛此大寒冷所為方
蜀椒(二合汗)芍藥(三兩)半夏(洗)當歸
桂心人參甘草(炙各二兩)生薑汁(五合)
蜜(一升)茯苓(二兩)
右十味切以水九升煮椒令沸下諸藥煮取二升半
去滓下薑汁蜜等更煎取三升一服五合漸至六合
盡勿冷飡(千金同)
千金羊肉湯療産後腹中心下切痛不能食往來寒熱
若中風乏氣力方
羊肉(三斤)當歸黃芩甘草(炙)
芎藭防風(各二兩)芍藥(三兩)生薑(四分)
右八味切以水一斗二升煮羊肉減半煮藥取三升
分温三服忌如常法(崔氏同出第三卷中)
産後腹中絞刺痛方九首
廣濟療産後腹中絞刺痛不可忍方
當歸芍藥乾薑芎藭(各六分)
右四味𢷬散以酒服方匕日二服
又療産後内虛寒入腹腹中絞痛下赤煩毒讝語見鬼
羊肉湯方
肥羊肉(一斤)當歸甘草(炙)芍藥(各一分)
右四味切以水一斗煮羊肉取七升煮藥取二升分
服
又療新産後腹中加弦常堅絞痛無聊方
蜜(一升)當歸(一兩)
右一味末入蜜中煎融融耳適寒温頓服
千金當歸湯療婦人寒疝虛勞不足若産後腹中絞痛
方
當歸(三兩)生薑(五兩)芍藥(二兩)羊肉(一斤)
右四味切以水八升煮取三升適寒温頓服七合日
三
又療産後疾痛桃仁芍藥湯方
桃仁(半升去皮尖)芍藥芎藭當歸
乾漆(熬)桂心甘草(炙各二兩)
右七味切以水八升煮取二升半分三服
又單行茱萸酒療産後腹内外疾痛方
吳茱萸一升酒三升漬一宿煎取半升頓服亦可
再服差止(並出第三卷中)
必效療産後腹痛方
羌活四兩切酒二升煮取一升分服
又方
兔頭炙令熱以熨産婦腹如刀絞痛者熨之立定
又療痛不可忍方
取一苦瓠蘆未經開者開之去子訖以沸醶酢投
中蒸熱隨痛熨冷即換極甚效
産後虛熱方二首
千金蜀漆湯療産後虛熱往來心胷中煩悶滿骨節疼
及頭痛壯熱晡時輒甚又似微瘧方
蝭母芍藥(各二兩)蜀漆葉甘草(炙)
桂心黃芩(各一兩)生地黃(一斤)黃芪(五兩)
右八味切以水一斗先煮地黃取七升去滓下諸藥
煮取二升半分三服此湯療寒熱不損人忌如常法
(出第三卷中)
千金翼療産後虛熱頭痛方
白芍藥乾地黃牡蠣(各五兩熬)桂心(三兩)
右四味切以水五升煮取二升半分三服日三此湯
不損人無毒亦療腹中拘急痛若通身發熱加黃芩
二兩甚驗大熱即除(出第六卷中)
産後虛勞方四首
千金增損澤蘭丸療産後百病理血氣補虛勞方
澤蘭甘草(炙)當歸芎藭(各七分)
附子(炮)乾薑白术白芷
桂心細辛(各四分)防風人參
牛膝(各五分)柏子仁乾地黃石斛(各六分)
厚朴(炙)藁本蕪荑(各二分)麥門冬(八分)
(去心)
右二十味𢷬末蜜丸以酒下十五丸至二十丸良忌
如常法(出第四卷中)
延年增損澤蘭丸主産後風虛勞損黃瘦方
澤蘭(七分)防風乾地黃當歸
細辛桂心茯苓芍藥
人參甘草(炙)藁本烏頭(炮)
麥門冬(去心)石斛紫菀芎藭(各五分)
乾薑栢子仁蕪荑厚朴(炙)
蜀椒(汗各四分)白术黃芪(各六分)紫石英(研)
石膏(研各八分)
右二十五味𢷬篩蜜和丸如梧桐子以酒下二十至
三十丸忌如常法
刪繁療産婦勞虛或本來虛寒或産後血脈虛竭四肢
羸弱飲食減少經水斷絶血脈不通虚實交錯澤蘭補
虚丸方
澤蘭葉(九分)石膏(八分研)芎藭甘草(炙)
當歸(各七分)白芷防風白术
藁本蜀椒厚朴(炙)乾薑
桂心細辛(各五分)
右十四味𢷬篩蜜丸如梧桐子酒下二十丸至三十
丸日再忌如常法
古今錄驗澤蘭丸療産後風虚勞羸百病必效方
澤蘭葉(六分)白芷椒(汗)蕪荑
藁本細辛(各四分)白术栢子仁
人參桂心防風厚朴(炙)
丹參(各五分)芎藭甘草(炙)當歸(各七分)
乾地黃(十分)
右十七味𢷬篩蜜和丸如梧桐子服二十丸至三十
丸日再服(忌如常法)
産後風虚瘦損方四首
廣濟療産後患風虚冷氣腹内不調補益肥白悅澤方
澤蘭(七分)厚朴(炙)人參石斛
蕪荑續斷防風桂心(各三兩)
芎藭白术栢子仁五味子
黃芪遠志皮(各四分)赤石脂(六分)乾地黃(六分)
甘草(六分炙)
右十七味𢷬末蜜丸如桐子以酒下二十丸至三十
丸日再(忌如常法)
小品療産後中風虚人不可服他藥者一物獨活湯主
之及一物白鮮湯主之亦可與獨活合煮之方
獨活三兩以水三升煮取一升分服奈酒者亦可
酒水等煮之用白鮮皮亦依此法
千金云凡産後滿百日乃可合會不爾至死虚羸百病
滋長慎之凡婦人皆患風氣臍下虚冷莫不由此早行
房故也又産後七日内惡血不盡不可服湯候臍下塊
散乃進羊肉湯痛甚切者不在此例後兩三日消息可
服澤蘭丸比至滿月丸藥盡為佳不爾虚損不可平復
也全極消瘦不可救者服五石澤蘭丸又凡在蓐必須
服澤蘭丸補服法必七日外不得早服也婦人因産取
凉太多得風冷腹中積聚百病競起迄至於老百方療
不能差桃仁煎主之出蓐後服之婦人縱令無病每至
秋冬須服一兩劑以至年終常將服之
又桃仁煎療萬病婦人産後百病諸氣方
桃仁一千二百枚去雙仁尖皮熬令香
右一味𢷬務令極細熟以上上酒一斗五升研三四
遍如作麥粥法以極細為佳内小長項瓷瓶中令滿
以麵遍封之務取密内湯中煮一伏時不停火使瓶
口常出湯勿令没藥成温酒和服一匙日再丈夫服
亦極妙
延年澤蘭丸主産後風虚損瘦不能食令肥悅方
澤蘭(七分)當歸(十分)甘草(七分炙)藁本(三分)
厚朴(三分炙)食茱萸(三分)蕪荑(三分)白芷(三分)
乾薑(三分)芍藥(三分)石膏(八分)人參(四分)
栢子仁(四分)桂心(四分)白术(五分)
右十五味𢷬篩蜜和丸如梧桐子大酒服十五丸日
二加至二十五丸忌如常法
産後虚羸方三首
廣濟療産後虚羸喘乏或乍寒乍熱狀如瘧名為勞損
猪腎湯方
猪腎(一具去脂四破)香豉(一升)白粳米(一升)葱白(切一升)
人參當歸(各二兩)
右六味切以水一斗煮取三升去滓分服七合以意
消息忌大肉熱麵蒜(出第三卷中崔氏云以水三斗煮取五升適寒温隨便飲之)
救急療産後羸瘦不復令肥白方
烏豆肥大者淨拭熬熟如造豆黃法去皮𢷬為屑
下篩以臘月猪脂成鍊者和丸如梧桐子以酒下
五十丸日再服一月内肥白也無所禁
古今錄驗療産後諸病羸瘦欲令肥白飲食和調地黃
羊脂煎方
生地黃汁(一升)生薑汁(五升)羊脂(二斤)白蜜(五升)
右四味先煎地黃汁令餘五升下羊脂煎減半次下
薑次下蜜便以銅器盛著湯中煎令如飴狀空肚酒
一升取煎如雞子大投酒中飲日三良
産後中風方三首
深師療産後中風口噤不知人小獨活湯方
獨活(八兩)葛根(六兩)生薑(五兩)甘草(二兩炙)
右四味切以水九升煮取三升分三服微汗佳忌如
常(出第六卷中)
小品大豆紫湯主婦人産後中風困篤或背強口噤或
但煩熱苦渴或頭身皆重或身痒劇者嘔逆直視此皆
因風冷濕所為方
大豆三升炒預取器盛清酒五升沃熱豆中訖漉
去豆得餘汁盡服之温覆取微汗出身體纔潤則
愈一以去風二則消血結云周德成妻姙胎因觸
傷胎死在腹中三日困篤服此酒即差後療無不
佳(千金用大豆五升酒八升又云更合獨活湯所以爾者産後多虚著風以獨活消風去血也重)
(者十劑崔氏云如中風口噤加雞屎白二升和豆熬更佳)
又療産後中寒風痓通身冷直口噤不知人方
白术四兩酒二升煮取一升去滓頓服忌如常法
産後下痢方四首
廣濟療産後腹痛氣脹肋下妨滿不能食兼之微痢方
茯苓人參厚朴(炙各八分)甘草(炙)
橘皮當歸黃芩(各六分)
右七味𢷬散以飲下方寸匕日三度漸加至一匕半
又療産後下痢赤石脂丸方
赤石脂(三兩)甘草(炙)當歸白术
黃連乾薑秦皮(各二兩)蜀椒(汗)
附子(炮各一兩)
右九味𢷬篩密和為丸如桐子酒服二十丸日三良
忌如常法
深師療産後下痢膠蠟湯方
粳米(一合)蠟(如雞子一枚)阿膠當歸(各六分)
黃連(十分)
右五味切以水六升半先煮米令蟹目沸去米内藥
煮取二升入阿膠蠟消洋温分三兩服
千金療産後下痢腹痛當歸湯方
當歸龍骨(各三兩)乾薑(一兩)白术(二兩)
甘草(炙一兩)附子(炮兩)熟艾(一兩)芎藭(二兩半)
右八味切以水六升煮取二升半去滓分為三服日
三一日令盡(出第三卷中)
産後赤白痢方五首
廣濟療産後赤白痢臍下絞痛方
當歸芍藥地榆龍骨
黃連(各八分)艾葉(八分)甘草(炙八分)厚朴(炙八分)
黃芩乾薑(各六分)
右十味切以水八升煮取二升半去滓分温三服即
差止忌如常法
又療産後赤白痢臍下氣痛方
當歸(八分)厚朴(炙)黃連(各十二分)豆蔲(五枚去皮)
甘草(六分炙)
右五味切以水五升煮取二升去滓分温三服差止
忌如常法
文仲效力療産後赤白下痢腹中絞痛不可忍者
黃連(四兩)黃蘗(三兩)阿膠(炙)梔子
蒲黃(各一兩)當歸(一兩半)黃芩(二兩)
右七味𢷬篩蜜和丸飲服六十丸日三夜一服立定
破血止痢忌如常法
救急療産後下痢赤白腹中絞痛方
芍藥乾地黃(各四兩)甘草(炙)阿膠
艾葉當歸(各二兩)
右六味切以水一升煮取一升半去滓温分三服忌
如常法
必效療婦人新産後赤白痢心腹刺痛方
薤白(切一升)當歸(二兩)酸石榴皮(三兩)地榆根(四兩)
粳米(五合)一本加厚朴(一兩)阿膠
人參甘草(炙)黃連(各一兩半)
右十味切以水六升煮取二升分三服忌如常法(千金)
(只用前五味)
産後冷熱痢方二首
深師療産後冷熱痢黃連丸方
黃連(三兩)烏梅肉(一升)乾薑(二兩)
右三味𢷬末蜜丸如桐子以飲下二十至三十丸日
再服忌猪肉
千金療産後怱著寒熱下痢生地黃湯方
甘草(炙)黃連桂心(各一兩)生地黃(五兩)
(切)大棗(二十枚)淡竹皮赤石脂(各一)
(兩)
右七味切以水一斗煮竹皮取七升去滓内藥煮取
二升半分為三服日三(翼同出第三卷中)
産後痢日夜數十行方二首
千金療産後餘寒下痢便膿血赤白日數十行腹痛時
時下血桂枝湯方
桂心乾薑甘草(炙各二兩)赤石脂(十兩)
當歸(三兩)附子(一兩炮)蜜(一升)
右七味切以水七升煮取三升入蜜一兩沸分服一
升日三
必效療産後痢日五十行者方
取木裏蠹蟲糞鐺中炒之令黃急以水沃之稀稠
得所服之差止(獨孤祭酒訥方)
産後卒患淋方五首
廣濟療産後卒患淋小便磣痛乃至尿血方
冬葵子(一升)石韋(去毛)通草(各三兩)滑石(四兩末湯)
(成下)茯苓子芩(各二兩)
右六味切以水九升煮取三升絞去滓一服七合差
止忌熱麵酢物
集驗療産後卒患淋石韋湯方
榆白皮(五兩)石韋(去毛)黃芩(各三兩)通草(三兩)
大棗(二十枚)葵子(一升)白术(一兩)
右七味切以水八升煮取二升半分為三四服(千金有甘)
(草生薑為九味)
千金療産後淋瀝葵根湯方
葵根(二兩乾者)車前(一升)亂髮(灰)大黃
桂心滑石(末後下各一兩)冬瓜汁(七合)通草(二兩)
生薑(六兩)
右九味切以水七升煮取二升半去滓分三服(出第三卷)
(中)
又産後淋滑石散方
滑石(五分研)通草車前子葵子(各四兩)
右四味以漿水服方寸匕至二匕為妙
千金翼療産後卒淋氣淋血淋石淋湯方
石韋(去毛)黃芩通草(各二兩)榆白皮(五兩)
大棗(三十枚)甘草(一兩炙)葵子(二升)生薑
白术(各三兩)
右九味切以水八升煮取二升半分三服(千金同)
産後小便不禁兼數方四首
廣濟療産後小便不禁方
取雞尾燒作灰酒服方寸匕日二服
小品療産後小便不禁方
取雞子燒作灰酒服日三
又療産後遺尿不知出方
白薇芍藥(各等分)
右二味𢷬散以酒服方寸匕日三(千金翼各十分)
千金翼諸産後小便數桑螵蛸湯方
桑螵蛸(三十枚)鹿茸(炙)黃芪(各三兩)人參
甘草(炙)牡蠣(各二兩熬)生薑(四兩)
右七味切以水六升煮取二升半分三服日再差止
産後小便數兼渴方一首
集驗産後小便數兼渴栝樓湯方
桑螵蛸(炙)甘草(炙)黃連生薑(各二兩)
栝樓人參(各三兩)乾棗(五十枚)
右七味切以水七升煮取二升半分三服
産後渴方二首
集驗療産後渴栝樓湯方
栝樓(四兩)麥門冬(去心)人參(各三兩)乾地黃(三兩)
甘草(二兩炙)乾棗(二十枚)土瓜根(五兩)
右七味切以水八升煮取二升半分三服良
千金療産後虚渴少氣力竹葉湯方
竹葉(切三升)甘草(炙)人參茯苓(各一兩)
小麥(五合)生薑半夏(洗各三兩)乾棗(十五枚)
麥門冬(五兩去心)
右九味切以水九升先煮竹葉小麥生薑棗取七升
去滓内藥再煎取二升半絞去滓一服五合日三夜
一(出第三卷中)
許仁則産後方一十六首
第一産後若覺血氣不散心腹刺痛脹滿喘急不能食
飲宜依此方
鬼箭羽(折之如金色佳)當歸白术
生薑(各三兩)細辛桂心(各二兩)生地黃(汁五)
(合)
右七味切以好無灰酒三升水四升和煎緩火煎取
二升三合去滓温分服三合忌如常法
第二産後若覺惡露下多心悶短氣貼然無力不能食
宜依此方
當歸艾葉生薑(各三兩)乾地黃(四兩)
人參(一兩)地榆(二兩)
右六味切以水七升半煎取二升四合去滓分温服
八合日三
第三産後惡露下多少得所冷熱得調更無餘狀但覺
腹内切痛可而復作宜依此方
當歸(五兩)生薑(六兩)桂心(三兩)芍藥(二兩)
右四味切以水酒各三升半煮取二升三合去滓分
温三服之忌生葱
第四産後諸狀無所異但不能食者宜依此方
白术(五兩)生薑(六兩)
右二味切以水酒各二升緩火煎取一升半分温二
服忌如常法
第五産後更無他狀但覺虚弱欲得補氣力兼腹痛宜
羊肉當歸湯方
肥羊肉(一斤去脂膜)當歸(五兩)生薑(六兩)
黃芪(四兩)
右四味切以水一斗緩火煮羊肉取八升澄清内藥
煮取二升半去滓温分服若覺惡露下不盡加桂心
三兩惡露下多覺有風加芎藭三兩覺有氣加細辛
二兩覺有冷加吳茱萸一兩覺有熱加生地黃汁二
合
第六産後惡露雖下不甚通利遂覺心腹滿悶脅肋脹
妨兼欬喘息急不能食飲大便不通眼澀坐起不穏心
腹時時痛宜服此方
白术當歸桑白皮大黃(各三兩)
生薑(四兩)細辛桂心(各二兩)
右七味切以水八升煮取二升六合去滓分温三服
此湯當得利利又不宜過多事不獲已所以取微利
緣初産舉體皆虚尚藉藥食補之豈宜取過利脫未
即止須斷之取三兩匙酢飲飲之即止適寒温將攝
佳忌如常法
如利後諸候不減宜依後方
當歸(十分)白术(八分)甘草(炙七分)生薑(六分)
桑根白皮(六分)桂心(三分)人參(三分)細辛(四分)
右八味𢷬篩蜜丸桐子大以酒下十五至二十丸忌
如常法
第七産後患水痢宜依此方
神麯(末五合六月六日者)人參(四兩)枳實(炙六分)
赤石脂(十分)白术(六分)
右五味𢷬散飲下方寸匕漸漸加之忌如常法
第八産後患血痢宜依此方
艾葉(虎掌者三月三日五月五日者)黃蘗芍藥
甘草(炙各六分)阿膠(十七分)黃連(七分)地榆(五分)
右七味𢷬散以飲下方寸匕甚妙忌如常法
第九産後患膿痢宜依此方
附子(炮)蜀椒(汗)乾薑(各五分)甘草(炙六分)
赤石脂黃芪(各十分)白术(七分)
右七味𢷬散飲服方寸匕加一匕半日再忌如常法
第十産後諸痢方
取薤白煮食之唯多益好肥羊肉去脂作炙食之
唯多益好以羊腎炒薤白食之良
第十一産後腹内安穏惡露流多少得所但緣産後日
淺久坐視聽言語多或運動勞力遂覺頭項及百肢節皮
肉疼痛乍寒乍熱此是蓐勞宜依此方
猪腎(一具去脂)當歸芍藥生薑(各三兩)
桂心(一兩)葱白(三合)
右六味切以水八升緩火煮腎取六升澄清内諸藥
煮取二升分温再服
第十二産後覺患風手足不多隨和言語不多流利恍
惚多忘精神不足宜依此方
獨活(三兩)當歸芍藥防風
芎藭玄參(各二兩)桂心(一兩半)
右七味切以水八升煮取二升半去滓分三服如一
劑覺安穏隔三日又服一劑若一兩劑後漸差但須
適寒温將息如未全差即以此方作丸有熱加乾葛
五兩有冷加白术五兩有氣加生薑六兩有痛加當
歸芍藥各二兩不能食加人參二兩玄參四兩覺手
足不穏加牛膝五加皮萆薢各三兩黃芪四兩丸服
忌如常法
第十三産後更無餘苦但覺體氣虚宜服此方
當歸乾地黃(各十分)澤蘭(八分)防風
黃芪續斷(各六分)桂心人參
地骨皮芍藥(各七分)乾薑(六分)
右十一味𢷬末蜜丸桐子大酒下二十丸忌如常法
第十四産後不論服藥宜爾不宜食諸生冷陳久滑物
若服藥彌須將息每方服藥後合疏忌食法為欲錄其
都要不能一一具言諸方有白术忌桃李細辛忌生葱
甘草忌松菜海藻枸杞忌狗肉附子黃連忌猪肉桂心
忌生葱
第十五産後血氣不多通散當時不甚覺之在蓐雖小
不和出則成痼結少腹疼硬乍寒乍熱食飲不為肌膚
心腹有時刺痛口乾唾粘手足沈重有此狀宜依此方
當歸芍藥人參甘草(炙)
鬼箭羽牛膝(各五分)牡丹皮(六分)白术(六分)
桂心白薇烏梅(熬各四分)大黃(八分)
䖟蟲(熬去翅足)水蛭(熬各三分)蒲黃(三分)朴硝
赤石脂(各十分)乾地黃(七分)虎杖(六分)
右十九味𢷬末蜜丸桐子大酒服二十丸日再加二
十五丸良忌如常法
第十六産後膿血痢相兼宜依此方
赤石脂五色龍骨黃連(各十分)阿膠(炙)
黃芪(各六分)黃蘖(四分)白术(五分)
右七味𢷬末蜜丸桐子大飲下三十丸散服亦妙如
前服忌如常法
産後遺糞方三首
廣濟療産後遺糞方
取故鷰巢中草燒末以酒下半錢亦治男子
集驗療産後遺糞方
取礬石燒牡蠣熬各等下篩酒服方寸日三亦治
男子
又療産後遺糞不知出時方
白歛芍藥(各二分)
右二味𢷬為散以酒服方寸匕
産後隂道開方二首
廣濟療産後隂道開不閉方
取石灰一升熬令能燒草以水二升投灰中適冷
煖入水中坐漬須臾復煖坐如常法用之
集驗療婦人産後冷玉門開不閉硫黃洗方
石硫黃(研)蛇牀子(各四分)菟絲子(五分)吳茱萸(六分)
右四味𢷬散以湯一升投方寸匕以洗玉門差止
産後隂下脫方六首
集驗療婦人産後隂下脫方
取蛇牀子一升布裹炙熨之亦療隂中痛
千金療産後隂下脫方
以鐡精粉上推内之
又方
燒人屎末酒服方寸匕日三度
又方
臍下横文灸二七壯
古今錄驗療産後隂下脱方
蜀椒(一升)吳茱萸(一升)戎鹽(半雞子大)
右三味𢷬以綿裹如半雞子大内隂中日一易二十
日愈
又方
鼈頭(隂乾二枚)葛根(一斤)
右二味𢷬散酒服方寸匕日三
八瘕方一十二首
素女經論婦人八瘕積聚無子斷絶不主令有子受胎
養法并曾傷落依月服藥法及隂閉生息肉隂痒生瘡
隂痒䘌瘡帶下隂子藏不正隂門挺出隂腫堅隠疾方
黃帝問於素女曰吾聞天下婦人産乳有子而病者未
曾生子而病者又産乳後而中絶不復産者何也諸病
作生而令婦人腹中有積聚胷脅腰背攣而痛久而生
八瘕之聚病深可畏不在腸胃療之或己復作其狀寧
可得聞之乎對曰婦人之病皆由於月病生産所致又
從胞胎所起其病不同鍼灸食藥不得其方也
黃帝曰安心其要易聞之為寶受之良久詳思念其事
曰善哉療將奈何素女曰誠為主說婦人胞胎之數皆
在隂裏萬物皆從生淵深血脈精氣所從行腎為隂隂
主開閉左為胞門右為子戸主定月水生子之道胞門
生於子精精神氣所出入合於中黃門玉門四邊主持
關元禁閉子精臍下三寸名曰關元主藏魂魄婦人之
胞三焦之府常所從上然婦人經脈俞絡合調則月水
如時來至故能生子而無病婦人榮衛經絡斷絶不通
其人思惟邪氣便得往來入合於子藏若生後惡露未
已合隂陽即令婦人經脈攣急令人少腹裏急支滿胷
脅腰背相引痛苦四肢酸削飲食不調結牢惡血不除
月水不如時或在前或在後乍久不止因生積聚如懷
胎狀邪氣盛甚令人恍惚多夢寒熱四肢不欲時動隂
中生氣腫肉生風甚者小便不利苦痛如淋狀面目黃
黑歲月病即不復生子黃帝曰吾深所憂也療之奈何
可得愈病令人有子願拜受非其人不敢妄傳何以神
良耳素女曰今詳面圖
一曰黃瘕黃瘕者婦人月水始下若新傷墜血氣未止
卧寢未定五藏六腑虚羸精神不定因向大風便利隂
陽開閉關節四遠中於風濕氣從下上入於隂中稽留
不去名為隂虚則生黃瘕之聚令人病苦四肢寒熱身
重淋露卧不欲食左脅下有氣結牢不可得抑苦病腰
背相引痛月水不利則善令人不産少腹急下引隂中
如刺不得小便或時寒熱下赤黃汁病苦如此令人無
子療當刺關元氣衝行以毒藥有法療治瘕當下即愈
矣
又療黃瘕皂莢散導之方
皂莢(一兩炙去皮子)蜀椒(一兩汗)細辛(六分)
右三味𢷬散以三角囊大如指長二寸貯之取内隂
中悶則出之已則復内之惡血畢出乃洗以温湯三
日勿近男子忌生菜等
二曰青瘕青瘕者婦人新生未滿十日起行以湯浣洗
太蚤隂陽虚玉門四邊皆解散子戸未安定骨肉皆痛
手臂不舉飲食未復内藏吸吸又當風卧不自隠障若
居濕地及濕席令人苦寒洒洒入腹中心腹煩悶沈淖
惡血不除結熱不得散則生青瘕之聚在左右脅下藏
於背膂上與肩甲腰下攣急兩足腹下有氣起喜唾不
可多食四肢不欲動摇恍惚善夢手足腫面目黃大小
便難其候月水不通利或不復禁狀如崩中此自過所
致令人少子療之當刺胃管行以毒藥有法瘕當下即
愈矣
又療青瘕導藥方
戎鹽(一升)皂莢(半兩去皮子炙)細辛(一兩六銖)
右三味𢷬散以三角囊大如指長三寸貯之内隂中
但卧瘕當下青如葵汁養之如産法
三曰燥瘕燥瘕者婦人月水下惡血未盡其人虚憊而
以夏月熱行疾步若舉重移輕汗出交流氣力未平而
卒以恚怒致腹中猥咽不泄經脈攣急内結不舒煩滿
少力氣上達隔中背膂少腹壅急月水與氣俱不通利
而反以飲清水快心月水横流溢入他藏不去有熱則
生燥瘕之聚大如半柸上下腹中苦痛在兩脅下上引
心而煩害飲食食欲嘔吐胷及腹中不得太息腰背重
喜卧盜汗足酸削久立而痛小便失時忽然自出若失
精月水閉塞大便澀難有此病者令人少子療之以長
鍼按而刺之法度行以毒藥瘕當下即愈矣
又療燥瘕方
大黃(如雞子許)乾薑(二兩)雞膍胵中黃膜(一枚炙)
黃連(二兩)桂心(一尺)䗪蟲(三枚熬)厚朴(十銖炙)
郁李仁(一兩去皮尖熬)
右八味𢷬散早朝空腹以温酒一盞和三錢匕頓服
瘕當下下畢養之如産婦法三月無子者當有子三
日勿合隂陽
四曰血瘕血瘕者婦人月水新下未滿日數而中止因
飲食過度五榖氣盛溢入他藏若大肌寒吸吸不足呼
吸未調而自勞動血下走腸胃之間流落不去内有寒
熱與月水合會則生血瘕之聚令人腰痛不可以俛仰
横脅下有積氣牢如石少腹裏急苦痛背膂疼腰股下
痛隂裏若生子風冷子門僻月水不時乍來乍去有此
病者令人無子療之瘕當下即愈矣(方闕)
崔氏療婦人血瘕痛方
乾薑烏賊魚骨(各一兩炙)桃仁(一兩去皮)
(尖熬)
右三味𢷬散酒服二方寸匕日二
又方
取古鐡秤鎚或大斧頭或鐡杵以炭火燒令赤投
好酒三升中稍稍飲之
又方
桂末温酒服方寸匕佳日二(並出第十下卷中)
古今錄驗療婦人血瘕攻刺腹脅時痛導藥方
大黃當歸(各半分)山茱萸(一兩)皂莢(一兩去皮)
(子炙)細辛戎鹽(二六銖)
右六味𢷬以香脂丸如指大每以綿裹内隂中正坐
良久瘕當下養如乳婦之法
五曰脂瘕脂瘕者婦人月水新下若生未滿三十日其
人未復以合隂陽絡脈分胞門傷子戸失禁關節散五
藏六腑津液流行隂道瞤動百脈關樞四解外不見其
形子精與血氣相遇犯禁子精化不足成子則生脂瘕
之聚令人支滿裹急痛痺引少腹重腰背如刺四肢不
舉飲食不甘卧不安席左右走腹中切痛時差時甚或
時少氣頭眩身體疼解苦寒惡風膀胱脹月水乍來乍
去不如常度大小便血不止有此病者令人無子療之
當刺以長鍼行以毒藥瘕當下即愈矣
又療脂瘕方
皂莢(十八銖去皮尖)礬石(六銖燒)五味子蜀椒(汗)
細辛乾薑(各半兩)
右六味𢷬散以香脂和如大豆著男子隂頭以合隂
陽不三行其瘕乃愈
又療婦人絶不復生及未曾生皆以脂瘕腹中有塊以
湯煎自下尚不受子導散方
皂莢(炙去子皮)吳茱萸當歸(各一兩)蜀椒(汗各二兩)
細辛(熬)礬石(燒)五味子(各三分)大黃
戎鹽(各二兩)乾薑(二兩)
右十味𢷬散以輕絹袋如指大長三寸盛藥令滿内
隂中坐卧隨意勿行走小便時去之别換新者
六曰狐瘕狐瘕者婦人月水當日數來而反悲哀自恐
若以遠行逢暴風疾雨電雷驚恐被濕罷(音疲)倦少氣心
中恍惚未定四肢懈墮振寒若寤寐脈氣絶精神游亡
邪氣入於隂裏不去則生狐瘕之聚食人子藏令人月
水閉不通少腹瘀滯胷脅腰背痛隂中腫小便難胞門
子戸不受男精五藏氣盛令人嗜食欲嘔喜睡多所思
如有身狀四肢不舉有此病者終身無子其瘕有手足
卒成形者殺人未者可療以長鍼急持刺之行以毒藥
有法瘕當下即愈矣
又療狐瘕方
取新死鼠一枚裹以新絮塗以黃土穿地坎足没
鼠形置其中桑薪灼其上一日一夜出分去絮内
桂心末六銖酒服二方寸匕病當下甚者不過再
服差止
七曰蛇瘕蛇瘕者婦人月水已下新止適閉未復胞門
子戶勞動隂陽未平榮衛分行若其中風暴病羸劣飲
食未調若起行當風及度泥涂因衝寒大早若坐濕地
名曰隂陽亂腹中虚若遠行道路伏飲汚井之水不潔
之食通吞蛇鼠之精流落不去則生蛇瘕之聚上食人
之肝心苦病長大條條在臍下上還絞左右脅不得吐
氣兩股脛間苦疼少腹多熱小便赤黃膀胱引隂中攣
急腰背俱痛難以動作喜發寒熱月水或多或少有此
病者不復生子其瘕手足成形者殺人未者可治之療
有法度行以毒藥瘕當下即愈矣
又療蛇瘕方
大黃黃芩芒硝(各半兩)甘草(大如指一)
(尺炙)烏賊魚骨(二枚)皂莢(六枚去皮子尖)
右六味𢷬以水六升煮之三沸下絞去滓下硝適寒
温服之十日一劑空腹服之當下
八曰鼈瘕鼈瘕者婦人月水新至其人劇作罷(音疲)勞汗
出衣服潤濕不以時去之若當風睡足踐濕地恍惚覺
悟蹠立未安顔色未平復見所好心為開蕩魂魄感動
五内脱消若入水浣洗沐浴不以時出而神不守水氣
與邪氣俱入至三焦之中又暮出入玉門先閉津液妄
行留落不去則生鼈瘕之聚大如小柸令人少腹内切
痛惡氣左右走上下腹中苦痛若存若亡持之躍手下
引隂裏腰背亦痛不可以息月水不通面目黃黑脱聲
少氣有此病者令人絶子其瘕有手足成形者殺人未
者可治之療有法度以長鍼按療之行以毒藥瘕當下
即愈矣
又療鼈瘕方
大黃(六分)乾薑側子(各半分)附子
人參(各九銖)廣蟲(一寸匕熬)桂心(一兩六銖)細辛
土䱉(各十八銖)白术(一兩)
右十味𢷬散以酒服方寸匕日三以上八般瘕疾(出古)
(今錄驗第三十卷中)
肉癥方二首
集驗療婦人臍下結堅大如柸升月經不通寒熱往來
下痢羸瘦此為癥氣不可療未生癥者可療方
生地黃(三十斤取汁)乾漆(一斤熬)
右二味𢷬漆為散内地黃汁中微火煎令可丸酒服
桐子大三丸至七八丸即止
刪繁療女人子門不開血聚腹中生肉癥築築如物此
呼為癥氣藏寒所致生地黃煎破血丸方
生地黃(汁一升)生牛膝(汁一升)乾漆(一斤半熬)
右三味𢷬漆為散内地黃等汁中攪微火煎取堪為
丸止停攪丸如梧子一服三丸以酒服日再若覺腹
内過痛食後乃服之
婦人崩中方一十一首
小品療婦人崩中晝夜十數行醫所不能療方
芎藭(八兩)
右一味切以酒五升煮取三升分三服不飲酒水煮
亦得
千金療崩中方
白茅根(二斤)小薊根(五斤)
右二味切以酒五升煮取四升分稍稍服
又療婦人白崩中方
芎藭阿膠(炙)桂心赤石脂
小薊根(各二兩)乾地黃(四兩)伏龍肝(雞子許七枚)
右七味切以酒六升水四升煮取三升去滓内膠令
烊分為三服日三(並出第四卷中)
千金翼療婦人白崩中馬通方
白馬通(汁二升)乾地黃(四兩)伏龍肝(如雞子大七枚)
桂心芎藭阿膠(炙)小薊根
白石脂(各二兩)
右八味切以酒七升合馬通汁煮取三升去滓内膠
令烊分服日三
又療婦人崩中及痢一日一夜數十起大便欲死多取
諸根煎丸得入腹即活若諸根難悉得者第一取薔薇
根令多多仍合之遇有酒以酒服無酒以飲服其種種
根當得二斛為佳薔薇根煎方
懸鈎根薔薇根柿根菝葜(各一斛)
右四味剉合釜中以水淹使上餘四五寸水煮使三
分減一去滓無大釜稍煮如初法都畢會汁煎取可
丸丸如梧桐子酒服十丸日三良(並出第八卷中)
文仲療婦人崩中漏下去青黃赤白使人無子方
禹餘粮(研)赤石脂(研)牡蠣(熬研)桂心
烏賊魚骨竈下黃土(各等分)
右六味為散以清酒服方寸匕日二服忌生葱
又方
鹿茸(炙)當歸(各二兩)蒲黃(半兩)
右三味𢷬散酒服五分七日三度
又方
取好書墨為末二七若燒露蜂房末三指撮酒服
之
又方
常炙猪腎食之(並出第九卷中)
必效療崩中方
丁香(一百顆)好酒(一大升)
右二味煮取三兩沸去滓頓服
又療婦人崩中無久近悉主之方
伏龍肝(一斤先於盆中以水二斗研令碎澄清取一斗二升用煮諸藥)小薊根
桑寄生續斷地榆艾葉(各三兩)
阿膠當歸赤石脂(研)厚朴(炙各二兩)
生薑(五兩)
右十味切以伏龍肝水煮取三升絞去滓分三服(忌如)
(常法)
崩中去血方一十三首
廣劑療崩中去血日數升方
龍骨(研)赤石脂(研各六分)烏賊魚骨牡蠣粉
肉蓯蓉(各五兩)龜甲(炙)芍藥續斷(各八分)
右八味𢷬散飲服方寸匕日三漸加之加乾地黃十
分佳
又療崩中下血不止并主男子卒痢血方
取東南引桃枝三握細剉以水四升煮取一升頓
服未差更服良
刪繁療婦人崩中泄血不斷淋瀝連年不絶黃瘕傷損
芍藥散方
芍藥(四分)牡蠣(熬)乾地黃白术
乾薑烏賊魚骨附子(炮)桂心
黃芪龍骨(各八分研)
右十味𢷬散酒服方寸匕良
小品療崩中去血方
春生薊根汁一升温服之亦可以酒煮隨意用之
又療婦人暴崩中去血不息方
牡蠣(熬令赤)兔骨(炙各十分)
右二味𢷬篩為散以酒服方寸匕妙
集驗療婦人女子忽暴崩中血不斷或如鵝鴨肝者方
小薊根(六兩)阿膠(炙)當歸芎藭
續斷青竹筎(各三兩)竈中黃土地榆根(各四)
(兩)生地黃(八兩)赤馬通(汁一升)
右十味切以水八升合馬通汁煮取二升半分為三
服未全止服三四劑後服此丸方
續斷甘草(炙)鹿茸(炙)小薊根
丹參(各五分)乾地黃(十分)芎藭阿膠(炙)
赤石脂當歸地榆(各六分)栢葉(四分熬)
秦牛角䚡(炙黃)龜甲(各十二分炙令黑)
右十四味𢷬篩蜜丸如桐子以酒服十丸日再加至
三十丸(忌如常法千金同)
千金療婦人崩中去血積時不止起死人方
肥羊肉(三斤去脂)乾薑當歸(各三兩)生地黃(汁二)
(斤)
右四味切以水二斗煮羊肉取一斗三升下地黃汁
合藥煮取三升分為四服尤宜羸瘦之人服妙
又療崩中去血産後餘疾丹參酒方
艾(五斤)生地黃地榆(各五斤)丹參(五斤)
忍冬(五斤)
右五味合𢷬之以水漬三宿去滓煮取汁以糯米一
石釀酒飲服之
又温經湯療崩中去血一斗服之即斷月水過期不來
者服之亦佳方
吳茱萸(三兩)麥門冬(一升去心)半夏(八兩)當歸
芎藭人參芍藥牡丹
桂心阿膠(炙)生薑甘草(各二兩炙)
右十二味切以水一斗煮取三升分服忌如常法(並出)
(第四卷中)
千金翼療婦人崩中去血不止薊根酒方
大小薊根各一斤酒一斗漬五宿任意多少服之
良
又療婦人崩中下血櫸柳葉湯方
櫸柳葉(三斤)麥門冬(去心)乾薑(各二兩)甘草(一兩炙)
乾棗(十枚)
右五味切以水一斗煮櫸柳葉取八升去滓内藥煮
取三升分三服日三(並出第八卷中)
救急療崩中下血數斗氣欲絶方
伏龍肝(五升)人參(一兩)麝香(二兩)生薑(四兩)
右四味切以水一大斗煮取二升下藥煎取一升半
更别研伏龍肝一雞子許并香内湯中攪令調分服
帶下方一十首
廣濟療帶下病方
芍藥七大兩熬令黃黑為散以酒服三錢匕
千金療帶下方
枸杞根(一斤)生地黃(五斤)
右二味切以酒一斗煮取五升分為三服
又方
燒牛角末酒服方寸匕日三
又方
桑耳燒令黑酒服方寸匕日三
又方
豉酒亦佳
又方
燒馬左蹄末酒服方寸匕日三
又方
燒狗頭骨灰亦佳
又方
以水煮甑帶汁服之亦佳(並出第四卷中)
救急療帶下方
以竈下黃土水和為泥作彈子丸百枚暴乾以火
燒熱徹以三年酢漬一丸綿裹内玉門中唯深待
冷即易之新患者三十丸差久者五十丸餘皆自
知即佳
必效療婦人帶下方
取兔皮燒令煙斷為末酒服方寸匕妙
婦人虚羸及月病不能食方三首
千金療婦人虚羸短氣胷脅逆滿風氣石斛生地黃煎
方
石斛甘草(炙)紫菀(各四兩)桂心(二兩)
生地黃(汁)淳酒(各八升)茯苓(一斤)大黃(八兩)
麥門冬(二升去心)桃仁(半升去皮尖熬)
右十味𢷬末合盛銅器中加炭火内鹿角膠一斤數
攪之得一升次内飴三斤白蜜三升合和調更於銅
器中釜湯上煎攪之以生竹抄無令著器攪令盡相
得藥成先食酒服如彈丸日一服
又鍾乳澤蘭丸主婦人久羸瘦四肢百體煩疼臍下結
冷不能食面目瘀黑憂恚百病悉主之方
澤蘭(九分)芎藭甘草(炙)山茱萸
白芷牛膝當歸薯蕷
藁本(各五分)栢子仁人參乾地黃
麥門冬(去心)石&KR2208;石斛(各六分)細辛
桂心(各四分)蕪荑(二分)艾葉(三分)
右十九味𢷬篩蜜和丸如桐子大服二十丸加四十
丸酒下忌如常法(並出第四卷中)
救急療婦人月病不調或一月不來或隔月不來或多
或少臍絞痛面色痿黃四體虚吸羸瘦不能食方
當歸牛膝桃仁(去皮尖)牡丹皮
大黃(别漬各三兩)芎藭土瓜根(各二兩)芍藥
朴硝桂心(各二兩)䖟蟲(去翅足熬)水蛭(熬各半兩)
右十二味切以水九升煮取三升分温服忌如常法
婦人隂蝕及疳方八首
千金療隂蝕瘡方
當歸(二兩)地榆(三兩)甘草(炙)芎藭
芍藥(各二兩)
右五味切以水五升煮取二升洗之日三夜一
又方
蒲黃(一升)水銀(一兩)
右二味研之以粉上
又方
肥猪肉三十斤以水三石煮取熟去肉入盆中浸
之令即易不過三二度(並出第三卷中)
崔氏療隂蝕洗搨湯方
甘草(炙)乾漆(各一兩熬)黃芩乾地黃
芍藥當歸(各二兩)龜甲(五兩炙)
右七味切以水七升煮取半去滓以綿帛内湯中以
搨瘡處良久即易日二度每搨湯可行十里許即裛
乾捻取甘濕散薄付瘡上使遍可經半日又以湯搨
搨訖如前傅藥其内甘濕散是蚺蛇膽等六味者是
在前療甘濕卷中余家婢遇此疾百方療不差蝕處
作兩瘡深半寸余於涓子方中檢得此甘草湯方仍
以自處蚺蛇胆散用不經七日瘡乃平復甚效凡救
十八人手下即活遇斯疾者請廣流布傳之(出第十卷中)
又療疳頻用大效方
蚺蛇膽(真者研)青木香石硫黃(研)鐡精
麝香(各四分)舊用五月五日蝦蟆(麝香臨時分之多少入用緣麝)
(香辟蛇毒若先以相和蛇膽即無力也)
右六味等分𢷬篩為散更細研有患取如三碁子和
并花水日再服服訖先令便利了即以後方桃枝熏
下部訖然後取散如二碁子内竹管裏深吹入下部
中亦日再老小量減其熏法每日一度不用再為之
甚良
又療疳蟲食下部及五藏方
取桃東南枝三七枚輕打頭使散以綿緩纏之又
𢷬石硫黃為末將此綿纏桃枝橪轉之令末少厚
又截一短竹筒先内下部中仍以所橪藥桃枝熟
然熏之(並出第三卷中)
文仲療隂蝕欲盡者方
蝦蟆兔屎等分末傅之良
古今錄驗療婦人隂蝕苦中爛傷狼牙湯方
狼牙三兩㕮咀以水四升煮取半升去滓内苦酒
如雞子中黃一柸煎沸適寒温以綿濡湯以瀝瘡
中日四五度即愈
隂中腫痛方四首
肘後療隂中腫痛方
炙枳實以熨之
經心錄療婦人隂中腫痛不可近者湯洗方
防風(三兩)大戟(二兩)艾(五兩)
右三味切以水一斗煮取五升温洗隂中日可三度
良
古今錄驗療婦人隂腫堅痛礬石散方
礬石(二分熬)甘草(半分炙)大黃(一分)
右三味𢷬篩取棗大綿纏導隂中二十日即愈
又療婦人隂腫苦瘡爛麻黃湯洗之
麻黃(去節)黃連蛇牀子(各一兩)酢梅(十枚)
右四味切以水一斗煎取五升洗之
隂中瘡方五首
集驗療婦人隂中痛生瘡方
羊脂(一斤)當歸杏仁(去皮尖)白芷
芎藭(各兩)
右五味細切羊脂和置甑中蒸之藥成取如大豆一
枚綿裹藥内隂中日一度
肘後療女子隂中瘡方
末硫黃傅瘡上
又療女子隂中瘡方
杏仁(燒末)雄黃礬石(燒各二分)麝香(半分)
右四味和傅之日三度
古今錄驗療婦人隂中生瘡黃芩湯洗方
當歸黃芩芎藭大黃
礬石(各二分)黃連(一分)雄黃(二分)
右七味切以水五升煮取四升洗瘡日三度
又療婦人隂中生瘡雄黃散方
芎藭藜蘆雄黃(研)丹砂(研)
蜀椒(汗)細辛當歸(各一分)
右七味𢷬篩散取方寸匕綿裹内隂中又傅外瘡方
(忌如常法)
隂痒方五首
廣濟療苦産門痒無計方
蚺蛇膽(研)雄黃(研)石硫黃(研)朱砂(研)
峭粉(未詳)藜蘆蕪荑(各二分)
右七味𢷬細篩重蘿令調以臘月猪脂和如泥取故
布作篆子如人指長一寸半以藥塗上内孔中日一
易易時且以猪椒根三兩煮湯洗乾拭内藥佳
崔氏療隂痒痛不可忍方
取蒜隨多少水煮作湯洗之日三
又方
取狼牙蛇牀子煮作湯洗日三
又方
取杏仁燒作灰乘熱綿裹内隂中良(並出第十卷中)
經心錄療隂痒方
枸杞根一斤水三升煮十沸適寒温洗之
隂中痒有蟲方六首
千金療人隂蟲瘡方
以肥猪肉一斤以水煮肉令爛去肉以湯令極熱
便灌瘡上冷易之
又方
取狼牙兩把以水五升煮取一升洗之日五六度
(並出第三卷中)
崔氏療隂痒似有蟲狀煩悶真丹散方
真丹(一分研)礬石(二分燒研)芎藭(四分)
右三味為散以縠囊盛著隂中蟲當死盡
又隂痒有蟲方
取雞肝去脂及熱内隂中蟲當盡死(並出第十卷中)
古今錄驗療隂痒有蟲方
取牛肝截五寸繩頭内隂中半日蟲入肝出之猪
肝亦得
又療隂中有蟲痒且痛目腫身黃欲得男子漏血下白
少氣思美食方
用生鯉魚長一尺去頭内取骨𢷬末熬黃黑以猪
脂和以絹袋盛如常法内隂中至痛處即止
隂下脱方四首
廣濟療隂下脱出方
皂筴(去皮子炙)半夏(洗)大黃細辛(各四分)
蛇牀子(六分)
右五味𢷬散薄絹袋盛如指大内隂中日二易又以
羊脂煎煮遍塗上以鐡精傅脂上多少令調以火炙
布令煖以熨之研礠石酒服方寸匕日三服
集驗療婦人隂下脱散方
當歸黃芩牡蠣(熬各二兩)芍藥(一兩半)
猬皮(一兩切熬)
右五味𢷬散酒服方寸匕日三服禁舉重良(千金同)
千金療隂下脫硫黃散方
硫黃(研)烏賊魚骨(各二分)五味子(三銖)
右三味𢷬散以粉上日三(出第三卷中)
千金翼療諸婦人隂下脫方
細研礬石酒服方寸匕日三服(出第六卷中)
隂挺出方三首
廣濟療婦人子藏挺出數痛洗方
蛇牀子(一斤)酢梅(十四枚)
右二味以水五升煮取二升半洗痛處日夜十過良
又方
烏頭(炮)白及(各四分)
右二味𢷬散取方寸匕以綿裹内隂中令入三寸腹
内熱即止日一度著明晨仍須更著以止為度
集驗療婦人隂下挺出方
蜀椒烏頭白及(各二分)
右三味𢷬篩以方寸匕綿裹内隂中入三寸腹中熱
明旦更著差止(千金同)
女人傷丈夫頭痛方二首
集驗療女人傷於丈夫四體沈重嘘吸頭痛方
生地黃(八兩)芍藥(五兩)香豉(一升)葱白(切一升)
生薑(四兩)甘草(二兩炙)
右六味切以水七升煮取二升半分三服不得重作
慎房事(千金同)
千金翼療諸婦人傷丈夫若頭痛欲嘔悶桑白皮湯方
桑根白皮(半兩)乾薑(半兩)桂心(五寸)大棗(二十枚)
右四味切以酒一斗煮三四沸去滓分温服之適衣
無令汗出(千金同出第八卷中)
交接輙血出痛方二首
千金療女人交接輒血出方
桂心(二分)伏龍肝(二分)
右二味𢷬末以酒服方寸匕差止(出第三卷中)
崔氏療合隂陽輒痛不可忍方
黃連(六分)牛膝甘草(炙各四分)
右三味切以水四升煮取二升洗之日三四度差止
(出第十卷中)
童女交接他物傷方三首
集驗療童女交接陽道違理及他物所傷犯血出流離
不止方
取釜底墨斷葫蘆以塗之
又療童女交接陽道違理血出不止方
燒髮并青布末為粉塗之
又方
割雞冠取血塗之
小戸嫁痛方四首
千金療小戸嫁痛連日方
甘草(三分炙)芍藥(二分)生薑(三分)桂心
右四味切以酒二升煮取三沸去滓分温服之神良
(出第三卷中)
千金翼療小戸嫁痛單行方
牛膝(五兩)
右一味切以酒三升煮再沸分三服
又療婦人嫁痛單行大黃湯方
大黃(三兩)
右一味以酒一升煮一沸頓服
又療婦人小戸嫁痛烏賊魚骨散方
烏賊魚骨二枚燒為屑酒服方寸匕日三(並出第八卷中)
坐藥方三首
通真論療婦人子門冷坐藥法
蛇牀子(四分)茱萸(六分)麝香(二銖)
右三味𢷬散蜜丸綿裹如酸棗内之下惡物為度
近效坐藥主下冷子門痒閉方
吳茱萸葶藶子(熬各二分)蛇牀子(三分)無食子(一枚)
右四味為散以綿裹如棗許内子宫中令熱為度
又方
遠志(二分)蛇牀子五味子(各四分)乾薑
蓮花葉(各三分)
右五味𢷬散以口中玉泉和兔矢大内隂門中去冷
内熱良(夏侯拯錄)
婦人欲斷産方四首
小品斷産方
故布方圓一尺燒屑以酒飲服之終身不産(千金云蠶)
(子故布)
又療姙娠欲去之并斷産方
栝樓桂心(各三兩)豉(一升)
右三味切以水四升煮取一升半分服之
又方
附子二枚𢷬為屑以淳苦酒和塗右足去之大良
千金斷産方
油煎水銀一日勿息空肚服棗大一丸永斷不損
人
外臺秘要方卷三十四
