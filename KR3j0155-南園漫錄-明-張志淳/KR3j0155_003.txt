南園漫錄卷三明張志淳撰
武帝意
田蚣竇嬰灌夫之事武帝令嬰於東朝廷辯之意已有
在使汲黯鄭當時就韓安國之論而執之曰夫當罪不
當誅當罪罪其暴横不當誅推其孝勇宥其酒失如
此執之以復武帝得人任其斷自可以復太后而免夫
之誅矣若疑如此恐太后怒怒亦武帝可據廷臣以為
辭而解之矣觀其怒一時之不敢言曰吾并斬若属是
一時之臣不能深探武帝微意而不肯任怨也卒之太
后不食而并嬰誅之是乃群臣成夫嬰之誅耳當時固
不足論也以汲之勁直而持亦不堅惜哉觀史當如是
則武帝奉母之私英明之見不俟欲族田蚡已可見矣
又安國之既廢以五百金餽蚡得之安國之說固有持
两端以隂右蚡之意矣太史公於此不及而於安國傳
始發其隐此其所以為良史與而觀者至今不解此意
亦猶汲鄭之不解武帝意也
樹松
大保山北多樹而高南無樹而低天順初武功伯徐公
有貞安置於此謂守臣曰若南樹以松使與北平當有
官於朝者守臣如其言至成化弘治間士果有官於朝
者
事異
郡東南七十里曰施甸長官司者舊廣夷州也地有名
織毛嘴者有眢井深窅莫測見者毛聳弘治戊午冬有
莊指揮逐捕縱一鶻摶雉雉入井鶻随雉入莊命左右
尾之至井鶻雉復騰起而聞井中嗚嗚有聲衆疑為鬼
也則隐隐如人以白莊莊命引䋲下曳之則一婦人遍
體衣觸風皆碎而氣息僅存徐飼以粥飲逾日始能言
曰奴姓張氏大理人也從夫楊拱貨易於施甸夫姦其
叔母情好甚篤因紿以歸寕至此則束縳手足共推入
井中尋下大石如雨頼蔽於崖得不死徐則所束縛䋲
索漸斷見井有掬水因取飲之今四十二日矣既出髮
盡脱不存時西安謝御史朝宣適按永昌莊以告謝謝
謂姦叔母事大不理命莊杖其夫而歸張氏於其父母世
謂婦人飲水可七日不死此婦飲水四十二日不死世
謂古井中氣多殺人此婦投之莫測之古井而不能殺
豈天固祜之與世嘗疑孟子象與瞽叟共下土實井而
不及舜之事觀此下石如雨而不能中一婦人况大聖
人乎然拱姦叔母而殺無罪之妻天之所以彰於報者
昭著如此而謝為廵按顧以事大不理何不畏天之甚
莊指揮言之甚悉故志之郡人亦有為傳者
著書
昔在京師得大學士璚山邱公濬所進大學衍義補觀
之適一客至曰觀此見其大病乎否予以未悉對則曰
此書於事理治具無所不該獨於宦官通不及一言盖
不逮源流至論遠矣豈止落第二義哉後悉觀之信然
則客猶未䆒其立意之失也盖真西山所衍者本也本
正則凡措諸天下國家之事凡常變遠邇大小精粗皆
不待言而其多亦非言之所能盡也乃欲列目開條以
盡之其事殆未可畢盡而已拘隘失前賢之本意矣復
首論聖神功化之極為補前書自以為備殊不思見道
造理之言雖異然見道者未必背於道也觀邱所著鍾
情䴡集雖以所私擬元稹而浮猥鄙䙝尤倍於稹所撰
五倫記雖法高明而謔浪戲笑尤甚高明乃以此論聖
神功化之極不幾於娼家讀禮乎合而論之不過欲人
知其學博而幸其名傳非真以道見於著作者也所以
其書必欲進必揣近侍喜斯朝廷刻之故不敢論及宦
官也
書法
史綱如曹操書死之類所以補綱目書法之未盡亦甚
有見獨綱目書劉備見諸葛亮於隆中史綱易見為訪
殊不知此見字不特尊亮能自重表昭烈下賢亦本於
將軍豈願見之此人可就見之義以紀實也可謂盡書
法之善矣史綱獨易見為訪欲輕其詞以崇貴勢其意
必以為本用王訪於箕子之訪顧不思武王時為天子
箕子時為亡國臣書訪足以盡其實孔明高臥其事豈
比箕子昭烈時為漢臣其尊豈比武王而以求異昧其
實可乎邱平生博學廉㓗好勝而躁崇勢而隐於此益
可見矣
功業
淳安商文毅公輅自鄉試至廷試皆第一百五十年再
無比但人不傳其功業然觀成化中太監錢能怙寵敷
虐滇人如在水火而無敢言者公獨奏請推舉剛正有
為智識超卓大臣一員廵撫雲南遂得三原王公以南
京戸侍改左副都御史以去能甦困此亦後來典機務
者所未見也及王公舉劾能罪而眉山萬公安大名王
公越乃受能賂沮之皆任事大臣也而賢不肖相遠如此
鄉音
北方士夫不能唇音如以武為五以尾為韋以望為旺
以襪為穵以茂為冐之類難以數舉吾鄉不能齒音如
以事為四以之為知以使為死以齒為耻以詩為尸之
類亦難以數舉若如江南江西閩廣之有鄉談者則又
不勝舉其失何音矣同年儲戸侍巏嘗言不必相訾唯
讀書審音而用心於言語者方正此言最是
三臣
眉州萬公安濟南尹公旻三原王公恕皆舉戊辰進士
成化弘治間俱官一品其存心律己為國憂民騐之於
弘治以來萬衰特甚尹次之王益盛天之報施隨人善
惡而應未嘗少爽為大臣者於此觀之亦可猛省矣
書誤
大學衍義補祭五祀條下引周禮大宗伯以血祭祭五
祀按古註䟽大宗伯以血祭祭五祀者乃勾芒蓐收玄
冥祝融后土五方帝之祀非人家井戸竈中霤之五祀
故序於五嶽之上其為五方帝明甚今乃引為門井戶
竈中霤之證誤矣
武侯論
嘗疑武侯昭烈欲復漢而不知桓靈寵任閹宦賊害忠
良盡失天人之心非成哀之比及讀吕温武侯廟記則
温固有此論矣但温欲武侯諭民曰我欲安時非為漢
也此則不可盖昭烈固漢之子孫不當叛漢自便以求
成功此武侯所以有先帝每與臣論此事未嘗不歎息
痛恨於桓靈之說盖其君臣之義亦庶幾明道不計功
之識矣若如温言明言桓靈不君我則為民義士先已
輕之也此其君臣所以痛恨之意正在於斯之難武侯
豈無温之見哉至司馬公論昭烈只以族属疎遠為言
而以南唐比之其乖誤已甚朱子固正之矣然論者只
辯其非䟽則亦非盡理之論盖人君之命由於得天本
於有德故天佑民歸皆以一德昭烈雖不能純一於德
然在當時比之操權可謂有德矣雖非漢之宗室其志
在匡時其才堪遏操固君子之所當從而後世之所當
與也豈可校其親䟽哉若以䟽而黜之則見存之劉嬰
其視光武孰親則當責光武以奉嬰而不當自立矣通
鑑既知不責光武奉嬰或立劉氏之親且賢者顧可以
昭烈於漢為疎遠而比之南唐哉在當時則漢不當復
勢不可復在昭烈孔明則當以復漢為義而不計其勢
之難温豈足以知此
刻報
袁盎晁錯皆天資刻薄私己自矜之人盎如毁絳侯卒
致絳大與結交說申屠嘉卒致申引為上客見竇嬰
言吳所以反皆由晁錯錯如因淮南王死即勸文帝斬
丞相御史以謝天下夫淮南王罪當死若之出文帝意
於丞相御史何干盖錯必有私怨於丞相御史故因文
帝之信已而䧟之史失載矣錯竟斬於盎之譛盎卒刺
於梁之賊而竇嬰右盎以殺錯亦以飛語為田蚡所戮
據其死皆不以罪而刻深私己争逐勢權傾奪智計而
天各類應之無少爽者皆天道孔赫之不可掩者遷史
不論及此而以變古亂常不知時變斷之末已
善富
善富二字班書言任氏折節為力田役人争取賤賈任
氏獨取貴此意最好盖富而不善必為姦利既為姦利
必致禍敗矣
靈哥
幼聞靈哥者居濟寕之魯橋能預言禍福本猴也因竊
陳希夷所鍊丹藥食之遂靈通至今今所居必擇人妻
少有色者以其夫為香通而居其家問事者踵至香通
家為設絳帳居之於絳帳前傳語時來两京京師則多
居鮮魚巷問事者瞻拜先自索錢曰不可輕易我香通
要交錢足數方告之正德間家因會女客失一銀物遣
老婢往問之既多與香錢只曰其物已為人竊毁用矣
問其人姓名只曰我說其名人來怪我香通因不說老
婢回言家人不平遣再問之索多如前始曰物是孫少
卿家劍童毁用了再不可得矣老婢恐再問而猶不得
則起立於旁伺之至久問事者盡去帳中問還有人否
其香通不知老婢之伺於後也答曰無有即揭帳老婢
見帳中一猴據床而坐随聞空中傳呼聲遂不見矣出
只見香通之妻豔粧盛餙年可二十餘自看裁青紗袍
里婦敬禮夫希夷今尚不存而猴竊其丹藥反靈通久
長如此此一不可曉仙家鍊神離形謂之脫胎今聚則
故形散則無見雖仙家莫兼此二不可曉仙之術曰出
神之後再無嗜欲今孜孜求錢盛為張設此三不可曉
仙家丹成升舉之後再無男女之慾今日依少婦擇色
宣滛此四不可曉仙家采鍊皆用童女今只用有夫之
婦人以長生此五不可曉仙家丹成則不食煙火之食
今日食炙鷄燒酒又能變化不測此六不可曉仙家絶
世今時與人為猜枚賭酒之戲為戲謔人世之談此七
不可曉既通靈變化矣不知老婢之在旁而誤見其故
形此八不可曉既能人言矣又不能為人形此九不可
曉夫有形體則不能不病有嗜欲則不能超世今於飲
食財色之好皆與人同而加甚於形體於嗜好仍與猴
同而通靈過之此十不可曉也且如張平叔以後謂為
天仙者凡幾人矣而音絶神冺再無徵矣而猴之長生
住世乃如此今自侯王以上士夫以下罔不尊崇奉之
曰上聖曰靈仙而不敢正其妖其凟亂男女已甚而不
敢禁其事更日崇之信之何也
着忙
宋參政應登嘗言康状元海謂東坡范增論後數句忙
殺東坡盖以峻快斬截為着忙也此亦有見矣然不免
溺於一偏緣康之文全學史記之紆徐委曲重複典厚
而不知峻快斬截亦史記所不廢如韓信傳中任天下
武勇以下載我以其車一節可見東坡於此等得之而
今日舉業宗之康見之熟而遂以為忙不知史記為文
如王右軍作字歐師其勁顔師其肥虞師其勻圓各成
一體皆可取法不可以已好典重紆徐而遂輕彼峻快
斬截也必欲備之斯可矣然康此言却是自己有見識
不隨衆歓喜所以能自立於古文也
女色
女色敗國固不俟論然觀自古以色著名者多不善終
如妹喜妲己褒姒戚夫人趙飛燕趙合德潘淑妃張䴡
華楊太真宋劉貴妃之類不可枚舉唯武瞾始以媚名
卒僣天子位以夀終盖古今天地之大變難以常理論
也然其色亦不聞如前之美
貝原
雲南用&KR1684;不用錢&KR1684;即古之貝也今士夫以為夷俗殊
不知自是前古之制至周始用錢故貨貝每見於古書
榖梁傳貝玉曰貪貨殖傳載之不一東方朔曰齒如編
貝文中子曰蘇威好鍾鼎珪璽錢貝皆謂此也又制字
者如財貨寳賂賄賈貢貴賢貲貺賚賓賦質賫賞贈
貽贊貸贍贐贄賻買賣之類不可盡舉無不用此則貝
為寳貨固始上古禮含用貝玉其重尤可見而顧以用
&KR1684;不用錢為譏誚不亦異乎
南園漫錄卷三
