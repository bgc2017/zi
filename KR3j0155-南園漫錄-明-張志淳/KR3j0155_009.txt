南園漫錄卷九明張志淳撰
花押
輟耕錄載元時蒙古色目人為官者多不能執筆花押
例以象牙或木刻而印之以為押字用印始於周廣順
二年因平章李榖以病臂辭位詔令刻名印用正德己
巳予在南京戸部見各監所出長單太監少監監丞一
監不下二十餘員皆是印押凡觧納錢粮必於原額三
五倍至十餘倍方獲長單不然不得完本部咨行都察
院各行廵按御史拘追曾見楊州解塩三萬觔於三監
上納解官忽然令隸背銀入部哭訴云两監已借補塩
值十分完矣今某監借此銀三百两尚打出不收告欲
自縊予諭以死亦徒死則請行於本府諭以不可見於
行則請代言因知某監掌印者頗純良乃遣人告之彼
隨令人回言曰先年止五員官今簽書二十餘員彼不
押其印字我雖掌印將如之何借使以我所有分以與
之亦何能得其押字怪我則誤矣聞其說遂慰諭其官
而遣之夫元用(闕)故使刻花押今内臣皆中國人能
識字矣何以亦刻押
事定
吏部楊主事子噐慈谿人也在部好言事而不及大者
堂上與諸僚皆少之弘治丙寅冬楊又上言初建立泰
陵中有水時督造太監李興自弘治初有殊寵勢燄薰
灼遂下楊錦衣獄尋遣司禮監押楊往衆謂楊必遭興
毒手及至興率奴客罵詈欲捶楊司禮太監蕭敬則曰
水之有無視之即見李哥何必粗躁取茶出曰楊先生
來換茶又顧李曰他士大夫可殺不可辱遂得免回奏
實無水楊榜甚重衆又謂楊必至降謫矣不二日即還
原職歸部詢所自内臣共欲重其罪太皇太后聞之曰
他秀才官說有水也是他的意如今沒水便罷如何只
要擺布他因此不俟運炭引工即釋當夫興怒之時皆
以為禍不可測蕭則為解之及無水之後皆以為謫降
必至重而又有望外之宥然則官之在人固有一定之
命雖謫降與捶擊之細亦非人所能為也
鄉俗
永昌五十年前時有為詩者多可觀幼誦一絶云杜宇
枝頭百舌吟何人不動惜芳心桃花織雨梨花雪鋪得
春愁一寸深又題菜燈云草堂照破虀鹽夢華屋燒殘
肉食心如此之類甚多先君五十以前好作詩故與之
交往為密因竊記前詩其人姓陶名寧字致遠亦明經
與今日為社學師者異矣
對父語
今閣老西涯李公子兆先穎敏有異才而不事舉業且
日唯狎遊於巷曲公知之書於書屋之壁曰今日東街
明日西街科場近了秀才秀才兆先見而别題於下曰
今日黑風明日黃風調和鼎鼐相公相公盖時適有多
風之異故也一時喧傳都下至内寺俗夫亦能道之兆
先不久遂卒公竟無子以姪嗣
無以解
幼讀孟子集註無以則王乎朱註曰以已通無己必欲
言之而不止也見下文共一千二百餘言所以謂之言
之而不止也及後滕文公問章則曰無以則有一焉朱
註無解下文僅五句共二十三字作必言之而不止則
於理不通後見管子言牧民不在多桓公曰善勿已如
是又何以行之又桓公曰勿已其免覇乎又桓公答管
仲曰無已則鮑叔牙可乎管仲云云桓公曰無已則賓
胥無可乎無已字凡數出義皆非是言之不止之義且
二字見於戰國之時文字甚多義皆更端之意或者彼
時方言如此須以意會之自得若以言之不止解已誤
作不得已解尤誤須於當時語言文字中求之方免誤
矣
子糾非弟
程子以桓公為兄子糾為弟已質諸春秋荀子而辨之
矣今以管子所載觀之尤為可見管子載齊僖公生公
子諸兒公子糾公子小白使鮑叔傅小白鮑叔辭稱疾
不出管仲與召忽見之曰何故不出鮑叔曰知子莫若
父知臣莫若君今君知臣之不肖也是以使賤臣侍小
白也賤臣知棄矣召忽曰子固辭無出吾權任子以死
亡必免子管仲曰不可召忽曰可吾觀小白必不為後
矣管仲曰不然夫國人憎怨糾之母以及糾之身而憐
小白之無母也諸兒長而賤事未可知也云云則子糾
為桓公之兄明矣諸兒立為襄公弑於公孫無知而無
知又弑於雍廪則子糾當立明甚桓公以弟弑兄不可
異論矣程子通置不考只取漢薄昭與淮南厲王書有
齊桓殺其弟以反國一語為證夫厲王張敖所進美人
之子嘗呼文帝為大兄而驕甚故昭一時為書因以子
糾為弟而見殺於兄桓公殆以糾比厲王以桓公比文
帝以警之也豈可以為信而盡廢漢前諸記乎程子之
誤明甚而朱子再不考究則是昭一時書札有為之言
顧可加諸春秋傳記管子之上哉斷不然矣
解禮誤
予為稽勲員外郎時江夏劉主事績以陳澔禮記集說
塗去什四因與之議其說真有考據而陳之說良非也
後孫九峰知之謂予曰陳氏說朝廷已頒降天下不可
以劉言改易語人也予遂棄之今追思之誠有補陳之
不足正陳之舛誤者只緣劉狂誕自高又制行不檢任
情放言不久遂出守鎮江府仍不率矩度遂去官而并
其說禮之善考索之慱不惟人不及知而予亦忘矣惜
哉
死義
成化乙巳江西郭御史紳為予言初選黃巖知縣文選
黃郎中孔昭謝翰林鐸俾之訪正學方公之後遂極意
尋訪終無所得盖方公當死難之時有誅十一族不恤
之對故親知罔不罹禍迨洪熙將改元始蒙仁廟以太
子令旨釋宥然已無存者矣自後每聞大夫士論公之
死以為只如張公紞周公是脩軰道自足矣而過以口
語犯文廟以自取誅夷慘毒如此謂為賢者之過中然
以公之造履精粹豈以過中自處者盖當時身受主知
任天下事非張周二公軰比故必欲如是斯足以盡此
心而無少歉冄不暇他計也殆若曰我任君之天下而
使至此我一死奚足以償之此其死義所以必至如斯
之烈非無見而偶過也果從張周而心可安責可盡公
豈好名與義而有所加尚者哉
刪述
史記孟嘗君傳刪去馮煖三窟之計最為有見矣至并
煖問債畢收以何市而反孟嘗君曰視吾家所寡有者
皆刪去却别以守而責之息俞多為說要之煖為人收
債非得其視吾所寡有之言其敢輙焚劵而返孟嘗君
抑何以謝之也此一段似戰國策所記近人情為實事
而史記更刪之雖文與理皆周備恐終不如策之情實
得真也細玩之自見
天路
楚辭山鬼曰余處幽篁兮終不見天路險難兮獨後來
朱子在天字作句而謂韓昌黎詩用天路幽險難追攀
亦誤近見古賦用天路者甚多如班固通幽賦曰仰天
路而同軌馮衍顯志賦曰唯天路之同軌且易亦有天
衢之亨安知屈子不用天路而必以路字屬下句乎殆
不可曉也己
都御史
今之左右都御史即秦漢之御史大夫也當時稱為亞
相今之左右副都御史即漢之御史中丞也又謂之宫
正今之左右僉都御史漢唐宋初無此官故亦通稱為
中丞若少别焉後魏嘗以中丞為中尉舉以為稱亦可
矣
言官選
弘治中一給事中上䟽為急救社稷事其言曰見今強
敵欵塞社稷甚危宜急招人納粟以救社稷後值考察
又一給事中上䟽言外官多賄賂大臣紿主顧以庇之
請朝覲官到令緝事衙門遣官校於門外秤盤其行李
孫九峰以䟽示予予以為是吏部之所考選者今復何
言孫後選科道稍不專於鬍胖長且訪其友行得人頗
精孫出則仍舊矣曰此有英廟旨疇敢易之由是以鬍
胖長為主以考論為名矣故有謠曰選科全不在文章
但要生的鬍胖長更有一般堪笑處衣裳穿得硬幫幫
然豈止衣裳哉穿厚底靴以示長干内外勢權以交薦
殆不可勝記矣予承乏文選適將考選科道因欲法孫
意又以舉業論不足見人識見文學乃以前代諫䟽命
題先考教官之備選者凡三十餘人無知諫䟽體者衆
為一閧以為異遂通仍舊而公論猶謂法孫之稍訪其
行為是今掌銓者不知文學而剛愎自用遂假不拘形
體而惟私惟利惟請託是主既不訪行又不主鬍胖長
又不看論優劣見閣下閣老焦公芳王公鏊皆大驚駭
夫以人物選固是矣一於人物而通不計其學與行已
非况通不計人物乎又以舉業論定之已失其所謂學
矣而幷此又不論一唯私意人情是從如是而望言官
通逹國體公於是非枉直足以發之筆端傳之後世以
感動朝廷其可得乎宜乎急救社稷則請招人納粟求
清黜陟則請秤官行李也志淳以為皆吏部之所考選
亦或近本之說而自愧斯言則多矣
定字
史記時用定字如陳王定死主父定死之類不一後此
不見用唯宋書内見之也然作實作信作真亦通但不
若定字樸而文也
雞㚇
雞㚇菌類也唯永昌所産為美且多雲南亦有頗粗永
昌以東至永平縣界尤多但鎮守索之動百觔夷人製
之鹵莽故通不可食此物惟六月大雷後斯出於山中
或在松下或在林間不定也出一日采者朵小而嫩五
六日即爛矣采得洗取土量以鹽煑烘乾少有烟即不
堪食采後過夜則香味俱盡所以為難雞以其形言㚇
飛而歛足貌雞作蟻全誤㚇作㙡以為菌亦通
斗母法
天順初武功伯徐公有貞謫予郡居法明寺之歸休庵
士欲見之者候至已刻因詢諸僧僧云公每夜禮斗至
三鼓後方寢好事者訪其繇曰公為廵撫時聞一老僧
善相且前知因訪之至則老僧不為禮公甚怒老僧曰
兹來吾能救公一死何怒欲返公驚其言強坐老僧曰
公此去官極品由文轉武但亦遭極刑公懼乃請於老
僧授以法令必急方行後天順改元公以功為武功伯
入閣尋為石亨所䧟置獄明日將行刑其夜大風吹折
大明門壞下馬牌亦吹去公遂得謫此語皆有據矣然
以一老僧而能以術救一大臣之死命於理亦碍予意
僧或有異術前知其事故假此以屈之而侈其術之神
也果曰命當極刑夫豈術之所能遁耶
南園漫錄卷九
