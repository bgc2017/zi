南園漫錄卷六明張志淳撰
文姜
幼時讀春秋至於夫人姜氏薨葬我小君文姜便不可
曉及長而問之治春秋者不過本胡氏說以先書夫人
孫於齊及哀姜薨於夷齊人以歸為謹之於始而已恐
是說終牽強不可通也夫以文姜之通兄弑夫其滛惡
與武瞾埒而聖人書法僅僅若此朱子謂平生不敢說
春秋又謂春秋自難理會其謂是夫
因革義
自三皇五帝三王皆建號唯秦政自以為德兼三皇功
過五帝遂稱皇帝自三代以上皆封建唯秦政遂罷侯
置守自漢高以上皆無年號唯漢武帝始立年號夫秦
皇漢武皆公論所不與其所建置則後世不可易者如
此豈非其人則非其計則是所以足為後世法耶又唐
虞夏商周秦漢晉隋唐宋皆以封國之名建有天下之
號元有天下其初仍舊號蒙古後其臣始倣拓拔改姓
之意而為有天下之號曰元且徵引唐虞之字以就其
以義立號之說至皇朝繼之因亦以義立號而萬世不
可昜易大隨時之義書垂善無常主之訓大學憎而知
其善其此之謂也不然春秋書天王而石勒之僣王為
是有虞以氏號而覇先之號陳為得矣此豈易言也哉
此豈易識也哉
微子
或問朱子以武王既誅紂矣時微子為紂兄又賢立以
為君夫豈不可朱子不答愚以為使武王如或人之見
則武王不足以為聖人矣盖聖人之心大公無我聖人
之道與時偕行天之生紂已絶商命矣武王奉天敢昧
此意以利其名哉又當時八百之諸侯同奉周矣武王
復立微子則八百之諸侯可能聽武王以立微子哉借
曰聽武王而立微子矣則四海之民讐紂者可能帖然
而安乎况已誅天子再復臣位雖以武王之聖能處之
無嫌而周之公劉后稷之業子孫百世之計九州四海
之亂有不自我而作乎或曰觀書經旅商士之文告則
民猶思商自蘇氏以為在周為頑在商為良遂沿習莫
考夫不靖者皆紂之黨也溺紂之荒淫逸樂以有位於
朝者何啻飛廉軰數人而已哉此其黨與實繁有徒所
以誘惑齊民又不可勝計也乃指為在商為良豈不誤
哉夫民則去惡歸善也士則假善恣惡也若以為真而
與之則亂從兹起不但公劉后稷不血食而貽禍罔極
武王殆亦宋襄之流矣天命人心之去留聖人精義入
神之大用於斯焉在此豈膠固淺見所能測乎或疑莾
操懿温之賊得斯說而肆是不然公私理欲誠偽之不
同而已嘗疑朱子之不答意盖在此
無間言
漢杜鄴傳謂孔子善閔子騫能守禮不苟從親之所
行無非理者故人無可間也顧又不及昆弟其亦以是
而無間與如此解則閔子之為孝尤大矣然終過於求
深但視今之為舉業學者口耳循習中無所知則優
矣
諸葛堰
城南八里有堰溉田甚廣舊名諸葛堰每歲脩堤竹木
為害特甚成化戊子高郵朱御史暟以&KR0034;易之迄今無
擾可謂才而惠矣今祠於名宦
剛明
華容王戶侍儼在部時值考察京官而吏部與都察院
皆慮致怨則决於其長時戸書正缺王慨然任之獨戸
部所黜属官最多竟亦無怨之者可謂剛明矣後王两
被劾於言官人疑其為此王曰不然兹有由吾廵撫河
南藩司以脩黃河歲用之夫銀請曰夫當分送某内臣
某閣老某尚書侍郎吾允之仍舊而已布政某初亦不
計靈寳許戸侍初罷官家居也其二子皆居言路所以
每劾由此詞氣和平殊可敬也
人事
予為驗封主事見司務廳遣吏送布按府書帕因謂二
僚曰此加諸文選考功猶有謂於吾軰何居一僚曰此
何足計二司正郎此時已有織金幣二矣予以嘗任文
選主事亦皆如此笑曰正郎行事主事豈容知耶再任
稽勲員外郎又值司務送書帕因又曰驗封猶有謂為
封贈也於斯何居一僚又所云如前後任考功文選郎
中懲斯言决無私受然果有書帕之外之幣但亦言之
過甚也然苦却之矣後皆以為薄彼如今陸兵書完為
江西憲長時别餽幣一端不受後在南京常與之會終
是介意也又南京金兵侍澤考滿鈞陽馬公間詢予曰
金亞卿於汝有人事否答以有扇四柄帕二方書二册
馬曰於吾之禮幾乎數十两汝豈無半乎一時憤辯傷
急公微哂曰吾子為陸安知州考滿買茶作吏部人事
吾所知也則又辨曰茶為禮時志淳為主事亦不多值
以老大人故亦各有香與帕答之公徐曰若如汝言則
今吏部司属争求入何意哉予乃為公反覆辨論且云
為求人事貨利而入者豈曰皆無但亦愚耳果曰求利
雖何官不可求利果志不在利如老大人不受金亞卿
之幣豈待強乎公稍觧出遇太僕少卿楊晉叔問所以
備述告之楊曰子言誠是但云何官不可求利亦過激
予請其故楊曰我陞出已三月矣比為考功時雖鄉里
寕有一帕相餽乎以此謂子言過也後予每與馬公争
用人不從則通不復言或即退公始曰吾今知汝矣假
使今日行事者於汝家得金千两吾亦知是人寄汝家
者非以他也但不可太直終為身名累耳當時感公之
知而不然其教後乃知公子為錦衣者每來嘱事不從
時謗於公公不信而隂訪之久乃有此說公可謂詳慎
無私於子矣然予竟以不然公教而致敗則公亦有見
於未來者與或謂公名迹多為於子溺愛而損何以云
無私於子哉予特以其知予一節言耳
與除
洪武之制外衛軍七分屯種三分操備盖以七人所種
之榖飬三人也但初則一軍授田二十畆種榖三石二
斗牛犂歲徵穀五十石入屯倉每月支榖二石歲支二
十四石為家小粮支三石二斗為種榖是徵五十石入
倉其實在官止二十二石八斗也後官吏為姦屯倉既
遠漸不可支七分軍歲納榖五十石益困每告訴皆云
莫可改後都指揮張麟精審其弊遂為奏改名曰與除
謂以家小食榖二十四石及種榖三石二斗皆與軍而
除其歲徵之榖也然榖之納亦多弊遂照例以米四斗
折榖一石使歲納米九石一斗二升於是軍不困而官
易徵迄今便之夫立法以榖在軍易費曾不知官吏之
姦為尤大也然在上者皆委之制而不恤麟以武弁能
念人困又能身任其事而垂便利於永久可謂賢矣麟
廉甚靖遠伯王公驥能知而重之今亦列於滇之人物
云
永昌
永昌攸始後漢書極詳自洪武二十三年武官欺誕以
為金齒後雖王靖遠軰立學校然竟不知在後漢已有
學校文章也然豈惟王公軰雖以邱文莊之博學多聞
其載諸史綱者猶夫前也以是知考古之不易
益州
益州今四川成都府也諸葛武侯所謂益州疲弊者是
也然漢武帝以滇王國置益州郡則今雲南至大理亦
益州也漢志所謂分益州置永昌郡者是也今人知四
川為益而不知滇為益者多矣
金齒
金齒非地名也事見於漢唐至元伐緬伐八百為金齒
夷所遮遂伐金齒諸國此正東漢所謂永昌徼外之夷
即今大伯夷種也後元立通西府於銀生甸即金齒夷
之地地有蒙樂山最後不能守移金齒衛於永昌府洪
武十六年永昌府為思倫所屠指揮李觀猶以通西府
印來署掌永昌府事又元初設大理金齒等處都元帥
府於永昌則内外之分猶嚴自指揮胡淵革永昌府為
金齒司彼武夫逞私固無所知然王靖遠驥楊刑侍專
能復立學校為碑記竟不知其原而以余齒夷名誤稱
至今祇可嘆也
老佛
朱子感興於老佛二氏意有輕重人嘗疑之累見雜說
中此無他佛之害大老之害小故也然亦朱子親見白
玉蟾軰而悦之所以其詞尤不覺右之也然終不往從
此朱子所以為正也但道雖正矣而亦未究其終刀圭
入口白日飛升如此何飛升者三五十年人或見之過
此則再不可見盖所鍊之神久亦散也若曰彼仙者固
長在曷於空中二三歲一遊則慕其道者自多又何必
如吾儒著書立教以導人也著書以導人學其道則彼
固自知不能以其所鍊之神長存天地間也既不能長
存則勤苦棄世若彼而終歸澌冺消散竟何益哉由是
又為蓬萊五城十二樓三清仙籍之說以救之正猶佛
本見其類之貪競滛汗一切絶之以為大快而死矣而
恐人不尚又為輪廻報應之說以救之也老有飛升長
生之事而人終不知其飛升之不可長故朱子亦信之
佛有輪廻報應之說而人終不知更生之事為間有是
故楊叔子探環之事咸書之殊不思仙佛殊術異技若
要之久揆之道則自可不辨而明矣以朱子尚以所見
信其事而不要其終則王縉柳子厚蘇黃以下至宋景
濓以儒附佛而終不悟者又足言哉宜乎自王公以上
齊民以下歴千餘載冥然曰輝曰道日新月盛而與聖
人之教相終始也噫
詠鸚鵡
郡有一士以所題鸚鵡詩告先人先人嘗誦之曰此可
以名湯鸚鵡以對鄭鷓鴣矣惜遠地無與張之也因志
之翠閣香閨帶綠隂忽聞靈舌囀嬌音捴將懷䄂温存
意不稱雲林自在心籠絡反因毛羽誤矜誇休羡賦辭
深隴山烟雨春雛小莫遣虞羅着意尋湯名淙字廷用
號礐菴
韓信
太史公論韓信以為學道謙譲不伐功矜能可比周召
太公後世血食矣不務出此天下已定乃謀叛逆夷滅
宗族不亦宜乎予嘗思之雖使信謙譲不矜伐終亦不
免盖信唯用兵取勝以圖富貴其身初不在於為民如
置軍死地以破趙自將三十萬先合餌項羽不利而却
其以無罪死於趙楚者盖不知幾萬矣欺其愚而愚不
悟凡信之用兵皆此類也信所殺無罪之人不减楚天
道固以夷滅宗族報之豈不矜不伐所能免乎前乎信
如白起後乎信如楊素不族誅於其身必於其子孫天
道昭昭不可掩也太史公只據事立論未嘗深求若曰
學道則固非信之所能矣
南園漫錄卷六
