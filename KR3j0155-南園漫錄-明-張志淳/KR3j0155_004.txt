南園漫錄卷四明張志淳撰
字誤
雚音桓荻也見前漢書貨殖傳今程文避諱於權字盡
去木是雚字矣其可乎要惟省木之點斯可矣
子西
朱子註問子西曰彼哉彼哉謂子西卒召白公以致禍
亂按史記白公勝太子建之子平王之嫡長孫也建為
費無忌誘平王奪其妻而欲殺之故出奔勝時又未有
罪校之昭王之生其出尤正子西既遜昭王而立以為
君則召白公亦天理之難冺又恐其在吴為楚患也此
不足為子西病乃以此為孔子所外恐未然若只以其
不能革楚之僣王又納鄭賂為之起兵以致白公仇之
而作亂事理豈不實子西豈可辭乎
繆謚
古君臣多有繆謚按謚法名與實爽曰繆然秦繆公稱
五伯何以謚繆史記蒙毅謂殺三良以從死退百里奚
非其罪故號曰繆公又宋改謚秦檜曰繆醜則繆為惡
謚明矣然漢昭烈謚張翼德曰桓謚關雲長曰壮繆則
固以繆為美矣若惡謚昭烈為之伐吴不可諫止關之
忠勇盖世昭烈肯以加之乎在宋之先晉秦秀欲以繆
醜謚何曾而武帝不從則以繆為惡又不止宋矣或古
者假借以繆為穆歟然謚法穆繆各具固不俟假借也
今人書或書秦穆或書秦繆竟不可辨
論賢
史綱論劉静脩不仕元與其退齋記之譏許衡仕元義
最明正至以静脩作渡江賦為幸元滅宋且謂劉生長
燕北為見聞習染所局如盧摯之徒謂宋為淮夷此殊
不知静脩矣觀静脩詩有云世人遥指降王道好似周
家七歲兒又云都無三百年間事寡婦孤兒又被欺則
其非宋取國之不義已有素矣此渡江賦之根抵也弘
治中刑部潘員外府作孔子通紀後紀而及於静脩亦
以過江賦為疑遂與内江劉檢討瑞計以為静脩必别
有所見而不能剖劉以問志淳曰此何難剖之有劉異
而求其說曰静脩之節决不肯苟於出處故退齋之記
作静脩之見尤不足篡周之宋故過江之賦成此其識
見精峻造詣純㓗可與夷齊伯仲邱窺見其一而妄擬
之固非矣潘不得其道而委於不可知不亦誤乎劉謂
有史筆而惜潘不及聞此云
桂辨
桂有桂樹之桂有桂花之桂桂樹則楚辭桂酒箘桂之
類即今醫家所用取其氣味辛甘乃用其皮也桂花之
桂則詩詞所言今人家所植取其香氣馥烈乃尚其花
也今類書載桂通不别白雖白孔六帖亦然
劉豫
劉豫遷汴與民約曰自今不用宦官則當徽宗任童貫
李彦楊戩之時所以取怨於民者深矣豫以進士叛逆
絶似劉闢闢即敗滅而豫卒僣天子善終保首領不惟
豫有金人之恃其才亦優於闢矣視其與民約者可見
肅政扁
水東日記載都察院堂中扁肅政二字謂前元有此號
建文中亦有此銜號當撤去夫仍前元之號者如恩榮
宴如各藩稱省之類不一矣又建文中亦有此號何其過
耶以葉文莊之賢去建文已久而言猶若是則又無怪
蹇忠定建言當時也同年楊主事循吉既致仕嘗遣子
奏復建文帝號當時孝廟亦不之罪則聖德明睿廣大
與葉之見天淵矣然觀葉載太監沭敬之事又與此異
無乃一時未之思耶
班史
班固漢書與史記不同已有史漢同異及容齋亦間言
之矣偶觀季布傳曹邱生云楚人諺曰得黃金百觔不
如得季布一諾此即當時語無容易者班書减觔一二
字遂使文義全萎豈直新唐書之病乎
穢言
張綵為即中時常言父子之性非正其原只為求女色
之樂每聞之殆欲掩耳近觀孔融傳載路粹誣奏孔融
與禰衡言父子無親只為情慾則悖理傷道之論前固
有之矣
巾幘
曹操欲殺孔融令路粹奏融禿巾微行註謂不加幘也
則巾幘之辨已可見矣又謝安傳桓温詣安值安理髮
久而方罷使取幘温見留之曰着帽進其重如此今制
皆用網巾則秃巾之推也吏隸生員齊民於上各加巾
私則加小帽又加大帽則幘之推也温使著帽進而免
其戴幘則幘固如今之烏紗帽而帽固如今之大帽小
帽盖欲便之不用禮服而以為重安也
珠履客
今人多言珠履客三千至白帖所載亦然按史平原君
客三千其上客皆躡珠履則珠履乃三千客中之上客
方躡非三千客盡躡也
詔語
今世承宋儒之說若謂宋以前無深知義理深知義理
皆自宋始者夫宋儒論義理誠精然以今日踵其說而
漫無真知者觀之却去前遠甚嘗見漢人詔中多精不
暇一一只如成帝制東平王傳相曰夫人之性皆有五
常及其少長耳目牽於嗜欲故五常錯而邪心作情亂
其性利勝其義此數語於性情義利處何其精深明白
也恐非後世詞臣所及
狐媚
狐之惑人載於雜說家明矣永昌有施姓子以丹青為
業年十七時以元宵看燈回遇一婦人極豔美施誘之
至家遂昏惑其父母遍延諸術家莫能治或教以群犬
逐之遂絶嘗面詢其人則曰彼婦雖黑夜視之而形容
光豔其見當時自不悟也然其人年七十餘矣至今無
他
惡符
金完顔亮之弑逆亂倫好殺嘉兵矯偽沉湎冐色與隋
楊廣同後舉中國而被害於揚州又同其享國與年夀
大約又同其得謚又同而遺臭後世又同天理昭然莫
此為甚可以為君人者之炯戒也
註書誤
論君子無所争必也射乎朱子以唯於射而後有争解
必也射乎盖以决辭為義而属上句矣及何事於仁必
也聖乎朱子又以疑而未定解必也聖乎而属下句矣
二句皆孔子之言文義氣脉皆同若通作疑而未定解
於理豈不尤順於孔子當時之辭氣豈不暢乎况此二
解又非引言而皆出朱子而前後頓異良不可曉或謂
朱子不可妄意則寕失孔子本意而徇朱子可乎夫孔
子聖也朱子賢也賢者不免有時而誤又何疑哉觀朱
子於程張亦辨其非主於理之是而已
僣稱公
春秋時晉鄭齊衛皆以侯僣稱公春秋則書其實魯
亦以侯僣稱公春秋則仍其舊胡氏以為臣子之詞是
已獨宋以公爵而未嘗少僣竟無人表其實何也至偃
方僣王不久即滅於齊矣
宦官名
周宦官閹人寺人其職也秦始有中車府令漢唐因之
而中謁者中常侍中尉類以中字名其官矣洪武初只
以監正監副監丞名門正門副名永樂初始改監正曰
太監夫天子之三公方曰太再上而天子之元子又上
而天子之親乃以太稱今中人之職亦曰太其視漢唐
宋止以中名者却盛矣然漢唐宋至有封王侯將相之
名者則視我朝存沒止於太監者又遠矣使再不以太
監家人弟姪為侯為伯為錦衣官則前代更不可及矣
洪武之制豈不冠今古哉
薦賢
華容劉東山公為兵書時極意薦才於是群趨競進時
張綵為稽勲員外郎欲求越次之舉又值北人火篩張
甚遂以談兵動劉劉極推許間以語志淳因素知綵之
大姦險無學術貪財好色好亂而談兵亦妄也頗謂不
然劉遽曰吾無才而居此故急於取才耳對以就才之
中湏少有行檢若通無行恐才不可獨任劉不懌後竟
以僉都御史薦時泌陽焦公芳為吏書而吴郡王公鏊
為吏侍靈寳許公進初為兵書焦亦才綵而王許固不
可乃止而綵怨予特甚及綵再附劉瑾起為文選即中
無何升僉都御史即轉吏侍予遂有南都之行後綵伏
誅語猶不置予君子之難於知人小人之深於報怨言
語之不可不密三事皆可為戒也
評畫
世多畫七賢過關圖不知七賢為誰各載其說按陶靖
節集聖賢群輔錄魏嘉平中阮籍嵇康山濤劉伶阮咸向
秀王戎並居河内共為竹林之遊世號七賢袁宏戴逵
為傳孫統為贊又七人仕晉皆有名則必是此七人矣
且圖一人騎牛則河内多有此而晉人多乘牛亦屢見
於别書也
密詞
桯史載宋徽宗玉虛密詞而引禹湯罪已以興終之又
按蔡絛國史後補具載徽宗教門尊號及唐武宗會昌
投龍文稱號此最善學遷史為武帝紀意為君至敗國
矣而信尚猶若此則終無時而改悟矣其必為囚擄何
疑
奏减隸
莆田彭公韶為吏侍時人不見其笑容殆可比宋包拯
及遷刑書遂奏减百官柴薪皂隸之半朝士為一諠以
為今俸不實支校前代已薄所仰給者在此而欲逓减
其何以養廉事下兵部兵書馬公奏不可减遂如舊僉
謂彭治書老不識既富方榖一句詢其由盖欲論内臣
一二事故言此以示無偏曾不知即此而并其素望亦
損不特掩其論内臣之美意也大臣行其所無事不當
容心如此
交阯
交阯唐堯宅之漢州之逮吴割據亦然宋不競始失迄
元之強大竟不能郡縣之如漢也雲南漢不能通至唐
妻以公主至三圍成都抗衡中國然今卒為郡縣說者
謂元兵由西域出大理後故地勢順下雲南而我朝開
拓以之是已然元剗厓山屠閩廣因稱兵交阯勢亦無
不順矣而竟不能有之何耶我朝永樂初破交阯立布
政司以復漢舊偉矣尋又棄為外國豈地合散自有數
耶抑人謀之不臧也郡中一指揮調自交阯歴三世而
家之明珠獨異等伍則凢所以失交阯之民心而再不
可取者其以是耶洪熙宣德間既棄交阯矣至弘治初
莆田彭公詔撰名臣錄亦述當時之說以贊大臣之功
此譬諸人家父祖遺有田土為強竊所占其家幹度一
時力難争因棄之以省訟妨業可矣頋張之以為功無
乃不可乎以交阯之勢校之雲南則沭昭靖王張吏書
之功深且廣矣
洒削
史記貨殖傳洒削薄技也而郅氏鼎食漢書音義以洒
削為治刀劍名索隐以洒削為磨刀以水洒之又方言
劍削關東謂之削音肖按周禮六齊五分其金而錫居
二謂之削殺矢之齊又曰魯之削又曰築氏為削長尺
博十合六而成規欲新而無窮敝盡而無惡鄭注曰削
今之書刀也又注曰古人未有紙筆以刀雕字謂之書
刀亦如筆也别注解削極明亦以雕字之說為不通而
引子張書諸紳為證則削為書刀為削竹簡之用無疑
矣但洒注為以水洒之雖近而事義終欠明周禮注者
以為加純鋼使鋒利若今之剃髮刀於事理是已然鋼
乃鍊鐡之精為之非錫也以為錫即今之鉛然鉛體柔
又非鋼之利也且五分其金而鍚居二為削與殺矢之
齊金錫半為鍳燧之齊則五分其鐡而鉛居二又何以
能鋒利乎鉛可名錫古字同也鉛為純鋼又非事理所
有此殊不可曉意洒字有淬厲之義而非只以水洒之
也則音義與索隐所解雖近是而皆未䆒極二字之義
史易字
舊唐書崔胤傳言胤制衣帶手書以通意於孫德昭其
詞緩新書作斬帶為誓其語急誠使有據則可矣不然
何從以制衣帶為斬以通意為誓哉語言輕重在詞臣
此劉静脩之所嘆也
光武
漢光武於兄縯恩禮極薄盖始謀者縯也結豪傑者縯
也創洪業者縯也其見殺於更始而不哭有以也及即
帝位謂宜首加縯封而褒示天下然後封其二子可也
顧遲廻至建武十五年始因對諸子而贈為公又至十
七年公皆進王而始贈為王觀寇恂勸耿况不奉王郎
亦曰昔王莽時所難獨有伯升焉今大司馬劉公伯升
之弟可扳附也况遂奉光武則縯之功澤亦自可見而
遲錄其功又絶無特異昭宣之典至於劉盆子之兄恭
殺於劉輔遂為之補王侯賓客坐死數千人朱鮪等殺
縯及降竟不行殺縯之罪夫恭之功之親視縯何啻百
十何於恭之仇報之如彼而於縯之仇忘之如此律以
兄弟之仇不反兵而闘之經則光武薄於兄之恩義甚
矣而後世通不論及
漆齒
新唐書南詔傳曰茫君號也永昌南有茫天連茫鮓茫
施皆樓居無城郭有漆齒金齒銀齒三種夷見人以漆
及鏤金銀餙齒寝食則去之今芒市長官司去郡四百
餘里皆大伯夷也多以酸石榴皮及藥染齒使黑初無金
銀鏤餙者又漆齒既黑亦無寝食脱去之理黑齒則信
然謂之漆謂之為餙見人寝食脱去皆妄傳也
中人敝
唐代宗時李寳臣攻田承嗣垂亡代宗遣中人馮希倩
勞寳臣寳臣歸絹百匹希倩抵之不為禮致寳臣貳與
承嗣和後承嗣復猖天子竟不知也終之唐室滅藩鎮
之手豈一朝一夕之敝乎
南園漫錄卷四
