南園漫錄雜家類三(雜說之屬)
提要
(臣)等謹按南園漫錄十卷明張志淳撰志淳
字進之本江寧人隸雲南金齒軍籍因為永
昌人成化甲辰進士官至戶部侍郎是書前
有正德十年自序稱因讀洪邁容齋随筆羅
大經鶴林玉露二書仿而為之卷首數條皆
舉容齋随筆之語而辨其是非盖其書之所
緣起也其餘則述所見聞各為考證大抵似
洪書者十之一似羅書者十之九所論如江
神一條譏洪邁舍人事而謟鬼神邱濬著書
一條譏其大學衍義補不敢論及宦官立意
皆極正大其避諱一條謂蜀本書多缺唐諱
乃相沿舊刻桂辨一條謂桂花桂樹為兩種
張籍詩意一條謂瞿宗吉歸田詩話不知其
作還珠吟時已先居人幕下駁正皆頗明晳
其辨永昌非金齒地諸條考證致誤之由亦
極詳核他如春草王孫一條王維詩語實本
楚詞而昧其所出横生訓詁之類或失之陋
元順帝一條誤據庚申外史符臺外集之說
以順帝為瀛國公子之類或失之無稽盖瑕
瑜不掩之書也中頗紀載時事臧否人物故
卷末又有嘉靖五年題後一篇辨何喬新撫
夷錄之失實而以書中所載自比于孫盛書
枋頭事其所紀錄亦可與明史相參考云乾
隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
南園漫錄序
予閒居四年惟鉛槧是事去年冬病久凢書之宏深旁
魄者皆不能事事則取雜說如容齋隨筆者數十家以
消日幼子合侍而問曰此何書曰此宋人洪景盧氏紀
事之書也曰大人日觀之有可言者乎曰容有之曰可
學乎曰此皆紀事之作事隨代有而義理無窮奚不可
學也曰然則何不效為一書乎曰洪在宋為法從家居
食禄終身當時人君所以禮之者甚至予何敢方之越
翌日取鶴林玉露觀之合復問曰此何書曰此宋人羅
大綸氏紀事之書也曰於洪書何如曰將無同曰羅何
人曰羅吾不暇考然觀其自序曰為臨川從事被劾而
歸是書適成則止於從事也已曰然則大人亦何以埒
洪書觀之而此書抑何以傳至今不廢乎將書惟其言
而不繫於遭際與否也予不覺逌然遂為書容齋所未
安者數十事而并予所聞知有似二書者廣之題之曰
南園漫錄要之文雖不工而揆事昭理亦或有可觀者
正德十年春正月永昌張志淳序
