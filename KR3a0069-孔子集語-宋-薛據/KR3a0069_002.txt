孔子集語卷下
宋薛據輯
子出衛第十一
子出衞東門逢姑布子卿子卿迎而謂子貢曰是為魯
孔丘與得堯之顙舜之目禹之頸臯陶之喙從前視之
盎盎乎似有土者從後視之高肩弱脊循循固得之轉
要下四寸此惟不及四聖者也子貢曰吁子卿曰子何
患焉汙面而不惡葭喙而不藉羸乎若喪家之狗子何
患焉子貢以告子無辭而獨辭喪家之狗曰丘何敢乎
賜汝不見喪家之狗與既歛而椁布噐而祭顧望無人
意欲施之今上無眀王下無賢方伯王道衰政教失強
凌弱衆暴寡百姓縱心莫之紀綱是故以丘為欲當之
者也丘何敢乎哉(韓詩外傳)
子貢曰葉公問政於夫子子曰政在於附近而來遠魯
哀公問政子曰政在於論臣齊景公問政子曰政在於
節用三君問政夫子應之不同然則政有異乎子曰荆
之地廣而都狹民有離志焉故曰在於附近而來遠哀
公有臣三人内比周以惑其君外障距諸侯賓客以蔽
其明故曰政在論臣齊景公奢於臺榭滛於苑囿五官
之樂不解一旦而賜人百乘之家者三故曰政在節用
東郭子思問於子貢曰夫子之門何其雜也子貢曰夫
&KR1357;栝之旁多枉木良醫之門多疾人砥礪之旁多頑鈍
夫子聞之曰脩道以俟天下來者不止是以雜也
子曰參女以為明主為勞乎昔者舜左禹而右皋陶不
下席而天下治
子曰古之刑者省之今之刑者繁之古者有禮然後有
刑是以刑省也今也反是無禮而齊之以刑是以繁也
子如衞人謂曰公甫不能聽獄子曰非公甫不能聽獄
也有罪者懼無罪者恥民近禮矣
子曰聽訟者雖得其情必哀矜之死者不可復生&KR1247;者
不可復續也
子曰吳越之俗男女同川而浴其刑重而不勝由無禮
也中國之教内外有别男女不同椸架不同巾櫛其刑
重而勝由有禮也語曰夏后不殺不刑罰有罪而民不
輕犯
子曰古之聽民者察貧窮哀孤獨矜寡宥老幼不肖無
告是故老而受刑謂之悖弱而受刑謂之暴不赦過謂
之逆率過以小謂之枳
子曰今之聽民者求所以殺之古之聽民者求所以生
之不得其所以生之之道乃刑殺君與臣會焉
子曰君子不可以不學見人不可以不飾不飾無貌無
貌不敬不敬無禮無禮不立夫遠而光者飾也近而逾
明者學也譬之汙邪水潦集焉菅蒲生焉從上觀之誰
知其非源水也
子曰文王得四臣丘得四友吾得回也門人加親是非
胥附邪吾得賜也遠方之士至是非奔走邪吾得師也
前有光後有輝是非先後邪吾得由也惡言不至於耳
是非禦侮邪故文王有四臣免於虎口丘有四友以禦
侮
子曰心之精神是謂聖(並見尚書大傳)
顔叔子第十二
顔叔子獨處於室鄰之嫠婦又獨處於室夜暴風雨至
而室壞婦人趨而至顔叔子納而使執燭放乎旦而蒸
盡縮屋而繼之自以為辟嫌之不審矣若其審者宜若
魯人然魯人有男子獨處室鄰之嫠婦獨處於室夜暴
風雨至而室壞婦人趨而就之男子閉戸而不納婦人
自牖與之言曰子何為不納我乎男子曰吾聞之也男
女不六十不同居吾子幼吾亦幼不可以納子婦人曰
子何不若柳下惠嫗不逮門之女國人不稱其亂男子
曰柳下惠固可吾固不可吾將以吾不可學柳下惠之
可孔子曰欲學柳下惠者未有似於是者也
孔子俟子貢久而不至謂弟子占之遇鼎皆曰折足賜
不來顔淵掩口而笑子曰回也哂謂賜來也無足乘舟
而至子貢朝至(呂氏春秋)
子曰少成若天性習慣如自然(見大戴禮)
子曰國有道雖加刑無刑也國無道雖殺之不可勝也
子曰君子不盡利以遺民故詩云彼有遺秉此有不歛
穧伊寡婦之利
子曰不患貧而患不均(並見春秋繁露)
子曰我欲載之空言不如見之行事之深切著明也(司馬)
(遷傳)
郈費之宰二大夫數叛患之以問孔子孔子曰陪臣執
國命采長數叛者邑有城池之固家有甲兵之藏故也
季氏說而墮郈墮費(公羊傳何休注)
子曰吾志在春秋行在孝經(何休公羊傳序)
孔子見羅者所得皆黃口也孔子曰黃口盡得大爵獨
不得何也羅者對曰黃口從大爵者不得大爵從黃口
者可得孔子顧弟子曰君子慎所從不得其人則有網
羅之患
子路問曰治國何如子曰在於尊賢而賤不肖子路曰范
中行氏尊賢而賤不肖何為其亡也子曰范中行氏尊賢
而不能用賤不肖而不能去也賢者知其不用己也怨之
不肖者知其賤己也讎之怨讎並興欲無亡得乎(並見說苑)
齊侯問第十三
齊侯問於晏子曰為政何患對曰患善惡之不分公曰
何以察之對曰審擇左右左右善則百僚各得其所宜
而善惡分孔子聞之曰善哉
子曰本不正者末必倚始不盛者終必衰春秋之義有
正春無亂秋有正君無危國易曰建其本而萬國理失
之毫釐差以千里故君子貴建本而重其始
子曰中人之情有餘則侈不足則儉無禁則淫無度則
失縱欲則敗故飲食有量衣服有節宫室有度蓄聚有
數車器有限以防亂之源也
子曰夏道不亡商德不作商德不亡周德不作周德不
亡春秋不作春秋作而後君子知周道亡也故上下相
虧也猶水火之相滅也人君不可不察而大盛其臣下
此私門盛而公室毁也
子路問於孔子曰請釋古之學而行由之意可乎孔子
曰不可昔者東夷慕諸夏之義有女其夫死為之納私
婿終身不嫁不嫁則不嫁矣然而非貞節之義也蒼梧
之弟娶妻而美好請與兄易忠則忠矣然非禮也今子
欲釋古之學而行子之意庸知子用非為是用是為非
子不慎其初雖欲悔難哉
孔子曰惡惡道不能甚者則其好善道亦不能甚好善
道不能甚則百姓之親之也亦不能甚
子曰吾於甘棠見宗廟之美也尊其人敬其位古聖之
道幾(音基)哉
仲尼見梁君梁君問曰吾欲長有國吾欲列都之得吾
欲民不惑吾欲士竭力吾欲使日月當時吾欲使聖人
自來吾欲使官府治為之奈何仲尼曰丘聞之兩君相
親則長有國君惠臣忠則列都之得毋殺不辜毋釋罪人
則民不惑益士禄賞則竭其力尊天敬鬼則日月當時
善為刑罰則聖人自來尚賢使能則官府治
魯有父子訟者康子曰殺之孔子曰未可殺也夫民不
知子父訟之不善者久矣是則上過也上有道是人亡
矣康子曰夫治民以孝為本今殺一人以戮不孝不亦
可乎孔子曰不孝者不教而誅之是殺不辜也三軍大
敗不可誅也訟獄不治不可刑也上陳之教而先服之
則百姓從風矣躬行不從而后俟之以刑則民知罪矣
夫一仞之牆民不能踰百仞之山童子升而遊焉陵遲
故也今仁義陵遲久矣能謂民不踰乎(並見說苑)
文王第十四
文王似元年武王似春周公似正月文王以王季為父
太任為母太姒為妃武王周公為子泰顛閎夭為臣其
本美矣武王正其身正其國以正天下伐無道刑有罪
一動天下正其事正矣春致其時萬物皆生君致其道
萬人皆治周公戴已而天下順其誠矣
孔子曰存亡禍福在己而己天災地妖不能殺也昔殷
王帝辛爵生烏於城之隅占者曰小而生巨國家必祉
帝辛喜不治國家亢暴無極外寇乃至遂亡殷國此逆
天之時詭福而反得禍也殷王武丁之時刑法弛廢桑
榖共生於朝七日而大拱占者曰桑榖野物也而生於
朝意朝亡乎武丁恐駭側身脩行興滅國繼絶世舉逸
民三年之後遠方之君重譯而朝者六國此迎天之時
詭禍而反得福也故妖孽者天之所以警天子諸侯也
惡夢者所以警士大夫也妖孽不勝善政惡夢不勝善行
孔子讀易至損益喟然而歎子夏避席曰夫子何歎孔
子曰自損者益自益者損吾是以歎也子夏曰然則學
不可益乎孔子曰否天之道成者未嘗得久也夫學者
以虚而受之故曰苟得持滿則天下之善言不得入其
耳矣昔堯履天子之位猶允恭以持之虚静以待下故
百載而逾盛迄今而猶章昆吾自臧而滿意窮高而不
衰故當時而虧迄今而愈惡是非益損之徵與
哀公問於孔子曰人若何而可取也孔子對曰毋取拑
(音釣)者毋取健者毋取口銳者拑者太利不可盡用健者
必欲兼人不可為法也口銳者多誕而寡信後恐無驗
也夫弓矢調而後求其中焉馬慤愿而後求其良焉人
不忠信重厚而多智能如此人者譬猶豺狼不可近也
是故先仁信之誠者然後親之於是人之有智能者然
後任之
魯人有贖臣妾於諸侯者取金於府子貢贖人於諸侯
而還其金孔子聞之曰賜失之矣聖人舉事可以移風
俗而教導可施於百姓非獨適其身之行也今魯國富
者寡貧者衆矣贖而受金則為不廉不受則後莫敢贖
自今以後魯人不復贖矣(並見說苑)
齊桓公第十五
齊桓公出獵逐鹿於谷中見老人而問之曰何谷對曰
愚公之谷桓公曰何故曰以臣故名之公曰視爾之狀非
庸人何以爾名對曰臣故畜牸牛生子而大賣之以買駒
少年曰牛不能生馬遂持駒去聞者以臣為愚故谷以
臣得名桓公歸以告管仲管仲曰此夷吾之愚也使堯
在上臯陶為理安有取人駒者乎愚公知治獄不正故
與之耳請退而脩政孔子曰弟子記之桓公霸君管仲
賢佐猶有以智為愚者况不及桓公管仲者乎
孔子與齊景公坐左右曰周使來言周廟焚齊景公問
孔子曰何廟也孔子對曰必釐王廟也詩云皇皇上帝
其命不忒天之報人必報其德禍亦如之釐王變文王
之制輿馬奢侈不可振也故天殃其廟以是知之景公
曰何不殃其身曰天以文王之故若殃其身文王之祀
無乃絶乎故殃其廟以彰其過也左右入報曰是釐王
之廟也景公驚曰聖人之智不亦大乎
孔子將行無蓋弟子曰子夏有之可以行孔子曰商之
為人短於財吾聞與人交者推其長違其短故能久長
矣
子讀詩至正月之六章戄然曰不逢時之君子豈不殆
哉從上依世則廢道違上離俗則危身世不與善而已
獨行之故曰非其時恐不得終焉
孔子曰不觀高岸何以知顛墜之患不臨深淵何以知
沒溺之患不觀海上何以知風波之患失之者其在此
乎士慎三者無累於人(並見說苑)
公索氏第十六
公索氏將祭亡其牲子曰公索氏比及三年必亡後一
年而亡弟子曰夫子何以知之孔子曰祭之為言索也
索也者自盡也乃孝子所以自盡於親也將祭而亡其牲
則餘所亡者多矣吾以此知其將亡也
魯哀公問孔子曰吾聞忘之甚者徙而忘其妻有諸乎
孔子對曰此非忘之甚也忘之甚者忘其身昔夏桀貴
為天子富有四海不脩禹之道毁壞辟法裂絶世祀荒
滛於樂沈酗於酒其臣左師觸龍諂䛕不止湯誅桀左
師觸龍身死四支異處此忘其身者也哀公變色曰善
顔回將西游問於孔子曰何以為身孔子曰恭敬忠信
可以為身恭則免於衆敬則人愛之忠則人與之信則
人恃之矣
子路行辭於仲尼曰敢問新交取親若何言寡而可行
若何長為善士而無犯若何仲尼曰新交取親其忠乎
言寡可行其信乎長為善士而無犯其禮乎
仲尼曰史鰌有君子之道三不仕而敬上不祀而敬鬼
直能曲於人
子路盛服入見孔子孔子曰是襜襜(音籖)者何也昔者江
水出於岷山其始也大足以濫觴及至江之津也不方
舟不避風不可渡也非唯下流衆川之多乎今若衣服
甚盛顔色充盈天下孰肯加若者哉子路趨出改服而
入孔子曰由汝記之吾語汝賁於言者華也奮於事者
伐也夫色智而有能者小人也故君子知之為知之不
知為不知言之要也能之為能不能為不能行之至也
言要則知行要則仁既知且仁夫有何加矣哉
趙襄子見圍於晉陽罷圍賞功臣高赫無功而受上賞
張孟談曰晉陽之中高赫無功與上賞何也襄子曰吾
在厄中唯赫不失臣主之禮子以功驕寡人也與赫上
賞不亦可乎孔子聞之曰趙襄子可謂善賞士矣賞一
人而天下之人臣莫敢失君臣之禮
孔子閒居喟然歎曰銅鞮伯華無死天下其有定矣子
路曰其為人也何若子曰其幼也敏而好學壮也勇而
不屈老也有道而能下人子路曰何謂也孔子曰由汝
不知吾聞以衆攻寡無不消也以貴下賤無不得也周
公制天下之政而下士七十人豈無道哉欲得士故也
有道而能下天下之士君子乎哉
子曰可也簡簡者易野也易野也者無禮文也孔子見
子桑伯子子桑伯子不衣冠而處弟子曰夫子何為見
此人乎子曰其質美而無文吾將說而文之孔子去子
桑伯子門人不說曰何為見孔子乎曰其質美而文繁
吾欲說而去其文故曰文質脩者謂之君子有質無文
謂之易野子桑伯子易野欲同人道於牛馬故仲弓曰
太簡
孔子至齊郭門外遇一嬰兒挈一壺相與俱行其視精
其心正其行端孔子謂御者曰趣驅之趣驅之韶樂將
作孔子至彼聞韶三月不知肉味(並見說苑)
子夏問第十七
子夏問仲尼曰顔淵為人何若曰回之信賢於丘也曰
子貢為人何若曰賜之敏賢於丘也曰子路為人何若
曰由之勇賢於丘也曰子張為人何若曰師之莊賢於
丘也子夏避席而問曰然則四者何為而事先生子曰
坐吾語汝回能信而不能反賜能敏而不能屈由能勇
而不能怯師能莊而不能同兼此四者丘不為也夫所
謂至聖之士必見進退之利屈伸之用者也
孔子觀於吕梁懸水四十仞環流九十里有丈夫將涉
之孔子使人止之丈夫不錯(音措)意遂渡而出孔子曰子
有巧乎有道術乎所以能入而能出者何也丈夫曰始
吾入先之以忠信吾之出又從以忠信忠信錯吾軀於
波流而吾不敢用吾私所以能入而復出也孔子謂弟
子曰水尚可以忠信義久而身親之况於人乎
子路持劒孔子問曰安用此乎子路曰古者以自衛孔
子曰君子以忠為質以仁為衞不出環堵之内而聞千
里之外不善以忠化寇暴以仁圍何必劔乎
孔子曰行身有六本本立焉然後可為君子體有義矣
而孝為本喪有禮矣而哀為本戰陣有隊矣而勇為本
治政有理矣而能為本居國有禮矣而嗣為本生財有
時矣而力為本寘本不固無務豐末親戚不說無務外
交事無終始無務多業聞記不言無務多談比近不說
無務脩遠是以反本脩邇君子之道也
孔子曰鯉君子不可以不學見人不可以不飾不飾則
無根無根則失理失理則不忠不忠則失禮失禮則不
立夫遠而有光者飾也近而愈眀者學也譬之汙池水
潦注焉菅蒲生之從上觀之誰知其非源也
孔子謂子路曰汝何好曰好劍孔子曰非此之問也請
以汝之所能加以好學豈不可哉子路曰學有益乎孔
子曰人君無諫臣則失政士無教友則失德狂馬不擇
其策操弓不反於檠(正弓之器)木受繩則直人受諫則聖受
學重問孰不順成毁仁惡士且近於刑君子不可不學
也子路曰南山有竹弗揉自直斬而射之通乎犀革又
何學焉孔子曰括而羽之鏃而砥礪之其入不益深乎
子路拜曰敬受教哉(並見說苑)
楚伐陳第十八
楚伐陳焚西門使降民脩之孔子過之不軾子路問曰
禮過三人則下車二人則軾陳脩門者衆矣夫子不軾
何也孔子曰丘聞之國亡而不知不智知而不爭不忠
忠而不死不廉今陳脩門者不行一於此丘故不為軾
也
顔淵問仲尼曰成人之行何若子曰成人之行逹乎情
性之理通乎物類之變知幽明之故睹遊氣之源若此
則可謂成人既知天道行身以仁義飭身以禮樂夫仁
義禮樂成人之行也窮神知化德之盛也
子貢問死人有知乎無知也孔子曰吾欲言死者有知
也恐孝子順孫妨生以送死也吾欲言死者無知也恐
不孝子孫棄而不葬也賜爾欲知死人有知將無知也
死徐自知之猶未晩也
孔子曰移風易俗莫善於樂安上治民莫善於禮是故
聖人修禮文設庠序陳鐘鼓天子辟雍諸侯泮宫所以
行德化也
孔子之楚有獻魚者孔子不受獻魚者曰天暑市遠賣之
不售思欲棄之不若獻之君子孔子再拜受命使弟子埽
除將祭之弟子曰人將棄之而夫子將祭之何也孔子曰吾
聞之務施而不腐餘財者聖人也受聖人之饋可無祭乎
孔子曰北方有獸其名曰蟨前足鼠而後足兔是獸也
甚愛蛩蛩巨虚也食得甘草必齧以遺蛩蛩巨虛蛩蛩
巨虛見人將來必負蟨以走蟨非性愛蛩蛩巨虛也為
其假足故也二獸者亦非性愛蟨也為其得甘草而遺
之也夫禽獸昆蟲猶知比假以相報也况於士君子之
欲興名利於天下者乎(並見說苑)
孔子席不正不坐割不正不食席不正不坐不飲盗泉
之水積正也(漢許慎說文)
士尹池為荆使於宋司城子罕止而觴之南家之牆擁
於前而不直西家之潦經其宫而不止士尹池問其故
子罕曰南家鞔工也吾徙之其父曰吾恃鞔而食者三
世今徙是國之求鞔者不知吾處也吾無以食願相國
之憂吾不食也為是吾不徙西家高吾室卑潦之經吾
宫也利為是故不禁也士尹池歸荆適興兵欲攻宋士
尹池諫於王曰宋不可伐也其君賢其相仁賢者得民
仁者能用人攻之無功乃為天下笑荆釋宋而攻鄭孔
子聞之曰夫脩之廟堂之上而折衝千里之外者司城
子罕之謂也(劉向新序)
楚共王出獵而遺其弓左右請求之共王曰止楚人遺
弓楚人得之又何求焉仲尼聞之曰惜乎其不大也亦
曰人遺弓人得之而已何必楚也
虞人芮人質成於文王入文王之境見其人民遜為士
大夫入其國見其士大夫遜為公卿二國者相謂曰其
人民遜為士大夫其士大夫遜為公卿其君亦遜以天
下而不居矣二國者未見文王歸而遜其所爭為閒田
孔子曰大哉文王之道乎其不可加矣不動而變無為
而成敬謹恭已而虞芮自平
曾子芸瓜誤斷其根曾晳怒投大杖擊之曾子仆地有
頃而蘇蹷然而起曰大人教參得無疾乎孔子聞之以
告門人曰參來勿内三日曾子因客而見孔子孔子曰
汝聞瞽瞍有子曰舜乎舜之事父也索而使之未嘗不
在側求而殺之未嘗可得小箠則待大箠則走以逃暴
怒也立體而不去殺身以陷父不義不孝孰是大乎
孔子既不得用於衛將西見趙簡子至河而聞竇鳴犢
舜華之死也曰竇鳴犢舜華晉國之賢大夫也趙簡子
未得志之時須此兩人而後從政及其已得志殺之丘
聞之刳胎殺夭則麒麟不至竭澤涸魚則蛟龍不游覆
巢毁卵則鳳凰不翔何則君子重傷其類也夫鳥獸之
於不義也尚知避之而况丘哉乃還(並見說苑)
孔子先第十九
孔子先世宋緡公之長子曰弗父何何世為宋大夫其
曾孫曰正考父考父之子曰孔嘉父嘉為華父督所殺
其子奔魯始為陬人孔子之曾大父曰孔防叔防叔生
伯夏伯夏生叔梁紇以勇力聞於諸侯禱於尼丘生孔
子故名之曰丘字仲尼孔子之生魯襄公之二十二年
也孔子為兒嬉戱常陳俎豆設禮容幼而喪父葬於防
山母不以告及母死不知其墓乃殯於五父之衢有過
而疑焉因問之得於聊曼父之母然後合葬於防孔子
長九尺六寸人皆謂之長人蓋未有知之者年三十有
四魯大夫孟僖子病且死屬說與何忌事之而學禮焉
以定其位(闕里世載)
齊景公致廪丘於孔子以為養子不受曰吾聞君子當
以功受禄今說景公未之行而賜廪丘其不知丘甚矣
遂辭而行
孔子遭難於陳蔡之境絶糧弟子皆有饑色孔子歌兩
柱之間子路入見曰夫子之歌禮乎孔子不應曲終而
曰君子好樂為無驕也小人好樂為無懾也其誰知之
子不我知而從我者乎子路不悦授干而舞三終而出
及至七日孔子脩樂不休子路愠見曰夫子脩樂時乎
孔子不應樂終而曰由昔齊桓公霸心生於莒勾踐霸
心生於會稽晉文霸心生於驪氏故居不幽者思不遠
身不約者智不廣庸知不遇於是興明日免於阸子貢
執轡曰二三子從夫子而遇此難也其不忘可也孔子
曰惡是何言也語不云乎三折肱而成良醫夫陳蔡之
間丘之幸也二三子從丘皆幸人也吾聞人君不困不
成王士不困不成行昔者湯困於莒文王困於羑里秦
穆公困於殽齊桓公困於長勺勾踐困於會稽晉文困
於驪姬夫困之道從寒之暖暖之及寒也唯賢者獨知
其難而言之也易曰困亨貞大人吉
孔子困於陳蔡之間七日不食藜羹不糝弟子皆有饑
色孔子讀詩書治禮樂不休子路進諫曰凡為善者天
報以福為不善者天報以禍今先生積德行為善久矣
意者尚有遺行乎奚居之隠也孔子曰由來汝不知吾
語汝子以智者為無知乎則王子比干何為剖心而死
子以諫者為必聽邪伍子胥何為抉目於吳東門子以
廉者為必用邪伯夷叔齊何為餓死首陽之下子以忠
為必用邪鮑莊何為而肉枯故荆公子高終身不顯鮑
焦抱木而立之推登山焚死古聖人君子博學深謀不
遇時者衆矣豈獨丘哉賢不肖者才也為不為者人也
遇不遇者時也死生者命也有其才不遇其時雖才不
用苟遇其時何難之有故舜耕歷山而陶於河畔立為
天子則其遇堯也傅說負壤土釋版築而立佐天子則
其遇武丁也伊尹有莘氏之媵臣也負鼎俎調五味而
佐天子則其遇成湯也吕望行年五十賣食於棘津行
年七十屠牛朝歌行年九十為天子師則其遇文王也
管夷吾束縛膠目居檻車中自車中起為仲父則其遇
桓公也百里奚自賣取五羊皮而為卿大夫則其遇秦
穆公也沈尹名聞天下為令尹而讓孫叔敖則其遇楚
莊王也伍子胥前多功後戮死非其智益衰也前遇闔
廬後遇夫差也夫驥阸鹽車非無驥狀也夫世莫知也使
驥得王良造父驥其無千里之足乎芝蘭生於深林非
為無人而不芳故學者非為通也為窮而不困(並見說苑)
孔子過宋與弟子習禮於大樹下宋司馬使人伐其樹
去適鄭(典略)
仲尼曰吾聞堯舜遊首山觀河渚乃有五老亦觀河渚
一老曰河圖將來告帝期二老曰河圖持龜告帝謀三
老曰河圖將來告帝書四老曰河圖將來告帝圖五老
曰河圖將浮龍銜玉苞金泥玉檢封盛書五老飛為流
星上入昴(論語䜟)
孔子阸於陳弦歌於館中夜有人長九尺餘皂衣高冠
大咤聲動左右子路引出與戰於庭仆於地乃大鯷魚
也(鯷大計切鮎也)子曰吾聞物老則羣精依之因衰而至此其
來也夫六畜之物及龜蛇魚鼈及草木久者皆神為妖
怪故謂之五酋五酋五行之方皆有其物酋者老也故
物老皆為怪殺之則已夫何患焉(搜神記)
曾子第二十
曾子從仲尼在楚心動問母母曰思之齧指孔子聞之
曰參之至誠精感萬里(搜神記)
子曰天子之德感天地動八方是以功合神者稱皇德
合天地者稱帝義名曰王(帝王世紀)
孔子與聞魯國之政齊人懼曰孔子為政必伯伯則吾
地近焉我為之先并矣盍致地焉犁鉏曰請先沮之沮
之不可致地庸遲乎於是選國中女子八十人皆衣文
衣舞康樂文馬三十駟以遺魯君魯君游觀終日卒受之
三日不朝孔子遂行師己送之曰夫子則非罪孔子曰
吾歌可夫歌曰彼婦之口可以出走彼婦之謁可以死
敗優哉游哉聊以卒歲師己反季桓子曰孔子何言師
己以實告桓子歎曰夫子罪我以羣婢故也孔子去魯
十三年適衛者五適陳蔡者再適曹適宋適鄭適葉適
楚各一諸侯皆莫能用卒自衛反魯盖定公十四年由
大司寇攝相事時也齊歸女樂孔子行(孔子世家)
魯沈猶氏旦飲其羊飽之以市欺人公慎氏有妻而惡
慎潰氏奢侈驕佚魯市鬻牛馬者善豫價孔子為魯司
寇沈猶氏不敢飲其羊公慎氏出其妻慎潰氏踰境而
走鬻牛馬者不豫價布正以持之也既為司寇季孟墮
郈費之城齊人歸所侵魯之地由積正之所致也故曰
其身正不令而行(劉向新序)
楚昭王召孔子欲使執政而封以書社七百里子西謂
楚王曰楚之祖封於周為子男五十里今孔子述三王
之法明周召之業王若用之則楚安得世世堂堂方數
千里乎文王在豐武王在鎬百里之君卒王天下今孔
丘得據土壤賢弟子為佐非楚之福也昭王乃止(史記)
衛孔文子將攻子太叔問策於仲尼仲尼辭不知退而
命載而行季康子以幣迎孔子孔子歸魯孔子去魯凡
十四年而反乎魯(孔子世家)
孔子曰孝弟之至通乎神明光於四海舜之謂也
孔子謂曾子曰君子不以利害義則恥辱安從生哉官
怠於宦成病加於少愈禍生於怠惰孝衰於妻子察此
四者慎終如始(並見新序)
子曰聽遠音者聞其疾而不聞其舒望遠者察其貎
而不察其形立乎定哀之間而指乎隠桓隠桓之日遠
矣(榖梁子)
定公會齊侯於夾谷孔子相兩君就壇兩相相揖齊人
鼓譟而起欲執魯君孔子歷階而止不盡一等命司馬
止之孔子視歸乎齊侯曰兩君之合而夷狄之人何為
來為齊侯謝曰寡人之過也退而屬二三大夫曰大夫
率君行古人之道二三子率我入夷狄之俗何為乃罷
會齊君使優施舞於魯君之幕下孔子曰笑君者罪當
死司馬行法首足異門出齊人懼來歸鄆讙龜隂之田
蓋為此也因是以見有文事必有武備孔子夾谷之會
見之(公羊傳)
孔子之宋匡簡子將殺陽虎孔子似之甲士圍孔子之
舍子路奮戟將下鬭孔子止之曰何仁義之不免俗也
夫詩書之不習禮樂之不脩也是丘之過也若似陽虎
非丘之罪也命也夫由歌吾和汝子路歌孔子和之三終而
甲罷(說苑)
孔子母顔氏徵在游大澤之陂夢黑帝使請己己往夢
交語曰汝乳必於空桑之中覺則若感生丘於空桑首
類尼丘山故以為名(孔演圖)
孔子生之夜有二蒼龍自天而下有二神女擎香霧於
空中以沐徵在先是有五老列於庭則五星之精有麟
吐玉書於闕里人家云水精之子繼商周而素王出故
蒼龍繞室五星降庭徵在知其為異乃以繡紱繫麟角
而去至敬王末魯定公二十四年魯人鉏商田於大澤
得麟以示夫子夫子知命之終乃抱麟解紱而涕泗焉
(伏侯古今注)
仲尼魯人生不知易本偶筮其命得旅請益於商瞿氏
曰子有聖智而無位孔子泣而曰天也命也鳳鳥不來
河無圖至嗚呼天命之也歎訖而息志(庖犧氏先文)
仲尼牛脣吐教陳機受度又仲尼虎掌是謂威射胸應
矩是謂儀古又仲尼龜脊又孔子海口言若含澤又夫
子輔喉(孝經鈎命决)
孔子之勁能拓國門之關勇復孟諸足蹀狄兔不以力
聞(呂氏春秋)
孔子去魯佩象環五寸象言其有文理也環可循而無
窮也(古禮記)
西狩獲麟有告者曰有麕而角者子曰孰為來哉反袂
拭面涕沾袍曰吾道窮矣(公羊傳)
孔子將死遺袐書曰不知何一男子自稱秦始皇上我
堂踞我牀顛倒我衣裳至沙丘而亡後始皇至魯觀孔
子宅至沙丘而亡(王充論衡)
鮑永為魯郡太守時彭豐等不降闕里無故荆棘自闢
從講堂埽除至孔子廟永異之謂府丞曰方今阸急而
闕里無故自滌豈夫子欲行大饗誅無狀也乃脩學行
鄉禮請豐會手格殺之(東觀漢記)
魯哀公十六年夏四月己丑孔子卒公誄之曰旻天不
弔不憖遺一老俾屏余一人以在位煢煢余在疚嗚呼
哀哉尼父無自律(國語)
孔子卒受魯君璜玉葬郭之北泗水為之却流(白虎通)
鍾離意為魯相出私錢付戶曹孔訢脩孔子車身入廟
拭几席劒履男子張伯除堂下草得璧七枚懷其一以
六枚白意孔子教授堂下牀頭懸一甕召訢問訢曰夫
子甕也背有丹書意發視之中有素書曰後世脩吾書
董仲舒護吾車拭吾履發吾笥鍾離意璧有七張伯懷
其一(鍾離意傳)
孔子集語卷下
