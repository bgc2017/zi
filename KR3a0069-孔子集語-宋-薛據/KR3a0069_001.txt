孔子集語卷上
宋薛據輯
易者第一
子曰易者易也變易也不易也管三成為道德包籥(見先)
(秦古書易乾鑿度)
子曰易有太易有太初有太始有太素太易者未見氣
太初者氣之始太始者形之始太素者質之始氣形質
具而未離故曰渾淪渾淪者言萬物渾淪而未相離視
之不見聽之不聞循之不得故曰易也易無形畔易變
而為一(太初也)一變而為七(太始也)七變而為九(太素也)九者
氣變之究也乃復變而為一一者形變之始清輕者上
為天濁重者下為地物有始有壯有究故三畫而成乾
乾坤相並俱生物有陰陽因而重之故六畫而成卦
子曰上古之時人民無别群物無殊未有衣食器用之
利於是伏羲乃仰觀象於天俯觀法於地中觀萬物之
宜始作八卦以通神明之德類萬物之情故易者所以
繼天地理人倫而明王道是故八卦以建五氣以立五
常以之行象法乾坤順陰陽以正君臣父子之義度時
制宜作網罟以畋以漁以贍人用於是人民乃治君親
以尊臣子以順群生和洽各安其性
子曰文王因陰陽消息立乾坤統天地夫有形者生於
無形則乾坤安從生
子曰八卦之序成立則五氣變形故人生而應八卦之
體得五氣以為五常仁義禮智信是也
子曰陽三陰四位之正也夫易卦六十四分而上下象
陰陽也陽道純而竒故上篇三十所以象陽也陰道不
純而偶故下篇三十四所以法陰也乾坤者陰陽之根
本萬物之祖宗故為上篇始而尊之也離為日坎為月
日月之道陰陽之經所以始終萬物故以坎離為上篇
終咸者男女之始夫婦之道也人道之興必由夫婦所
以奉承祖宗為天地生故為下篇始而貴之也既濟未
濟為最終者所以明戒謹而全王道也(以上並見易乾鑿度)
子曰昔紂有臣曰王子須務為諂使其君樂須臾之樂
而忘終身之憂
子曰商汝知君之為君乎子夏曰魚失水則死水失魚
猶為水也
子曰惡人者人惡之知得之己者亦知得之人所謂不
出環堵之室而知天下者知及之己者也(並見尸子)
子張見魯哀公七日不見禮託僕夫而去曰臣聞君好
士日舍重趼(魚見切足健也)來見君七日而不禮君之好士也
有似葉公子高之好龍也葉公子高好龍居室雕文以
象龍天龍聞而下之窺頭於牖拖尾於堂葉公見之棄
而還走失其魂魄是葉公非好龍也好夫似龍而非龍
者也今臣聞君好士不遠千里而見君七日不禮君非
好士也子張以告夫子子曰彼好夫士而非士者也
子曰某少而好學晩而聞道此以博矣(並申子)
子貢第二
子貢問曰昔黃帝四面信乎孔子曰黃帝取合己者四
人使治四方不計而耦不約而成此之謂四面也(尸子)
季子治單父三年巫馬期往觀化焉見夜漁所得小魚
釋之巫馬期以報孔子子曰季子之德至矣使人闇行
若有嚴刑在其側季子何以至此某嘗聞之誠於此者
形於彼季子必行此術也
哀公問於仲尼曰吾欲小則守大則攻其道若何仲尼
曰若朝廷上下皆君之親附也君誰與攻朝廷無禮上
下無親其衆皆君之讐也君誰與守哀公於是廢梁澤
之禁弛關市之征以惠民
子曰善為吏者立德不善為吏者立怨(並見韓非子)
孔子為魯相七日而誅少正夘門人進問曰夫少正夘
魯之聞人也夫子為政而始誅之得毋太甚乎子曰居
吾語汝人而惡者五而盜不與焉一曰心逆而險二曰
行僻而堅三曰言偽而辯四曰記醜而博五曰順非而
澤此五者有一於人則不免於君子之誅而少正夘兼
之不可不誅也(尹文子)
荆有佽非者得寶劔於干(音寒)隊反渡江中流兩蛟俠繞
其船佽非謂枻船者曰嘗有如此而得活者乎對曰未
嘗見也於是佽非攘臂拔劔曰武士可以仁義說也不
可刧而奪也此江之腐肉朽骨棄劔而已余奚有焉赴
江刺蛟遂斷其頭風波畢除荆爵為執圭孔子聞之曰
夫善除腐肉朽骨棄劔者佽非之謂乎
夫子見禾之三變滔滔然曰狐首丘而死鳥飛反鄉兔
走歸窟我其首禾乎穗垂而向根不忘本也
子曰小辯破言小利破義小義破道小見不達大禮必
簡河以委蛇故能遠山以陵遲故能高陰陽無為故能
和道以優游故能化(並見淮南子)
子讀易至損益未嘗不喟然歎曰或欲利之適足以害
之或欲害之適足以利之利害禍福之門不可以不察
子曰有虞氏不賞不罰夏后氏賞而已殷人罰而不賞
罰禁也賞使也(並見慎子)
子曰誦詩讀書與古人居讀書誦詩與古人期(金樓子)
孔子御第三
孔子御坐於魯哀公公賜之桃與黍子先飯黍而後食
桃左右掩口而笑公曰黍非飯也以雪桃也子曰丘知
之然黍者五穀之長先王以為上盛果蓏有六桃為下
宗廟不以祭丘聞之也以賤雪貴不聞貴雪賤今以五
穀之長雪果蓏之下是從上雪下也丘以為妨義故不
敢(韓非子)
哀公問於孔子曰吾聞䕫一足信乎對曰䕫人也何其
一足也䕫通於聲堯曰䕫一而已使為樂正故君子曰
䕫有一足非一足也
吳伐越墮(音揮)會稽獲骨焉節專車使客問之仲尼曰骨
何為大仲尼曰某聞之昔禹致羣臣於會稽防風後至
禹殺而戮之其骨節專車此為大矣客曰敢問誰守為
神仲尼曰山川之神足以紀綱天下者其守為神社稷
之守為公侯皆屬於王者客曰防風何守也仲尼曰汪
芒氏之君也守封嵎之山者也為漆姓在虞夏商為
汪芒氏於周為長翟今為大人客曰人長之極幾何仲
尼曰焦僥氏長三尺短之至也長者不過十之數之極也
仲尼在陳有隼集於陳庭而死楛矢貫之(楛侯古反楛矢木也可為)
(箭簳)石砮其長尺有咫陳惠公使人以隼如仲尼之館問
之仲尼曰隼之來也遠矣此肅慎氏之矢也昔者武王
克商通道於九夷百蠻使各以其方賄來貢於是肅慎
氏貢楛矢石砮其長尺有咫先王欲昭令德之致遠也
以示後人故名其楛曰肅慎氏之貢矢以分大姬配虞
胡公而封諸陳古者分同姓以珍玉展親也分異姓以
遠方之職貢使無忘服也故分陳以肅慎氏之貢君若
使有司求諸故府其可得也使求得之金櫝如之(並魯語)
孔子出遊於少原之野有婦人中澤而哭其音甚哀孔
子怪之使弟子問焉曰夫人何哭之哀婦人曰鄉者刈
蓍薪而亡吾蓍簪吾是以哀也孔子曰刈蓍薪而亡蓍
簪有何悲焉婦人曰非傷吾簪也而所以悲者蓋不忘
故也詩曰代馬依北風飛鳥揚故巢皆不忘故之謂也
子曰易先同人後大有承之以謙不亦可乎故德行寬
容而守之以恭者榮土地廣大而守之以儉者安位尊
禄重而守之以卑者貴人衆兵強而守之以畏者勝聰
明睿智而守之以愚者哲博聞強記而守之以淺者不
溢此六者謙德也易曰謙亨君子有終吉
魯哀公問於孔子曰有智者壽乎孔子對曰然人有三
死而非其命也人自取之寢處不時飲食不節勞佚過
度者疾共殺之居下位而好干上嗜欲無厭求索不止
者刑共殺之少以犯衆弱以侮強忿不量力兵共殺之
此三死者非其命也人自取之
子曰可以與言終日而不倦者其惟學乎其身體不足
觀也勇力不足憚也先祖不足稱也族姓不足道也然
而可以聞四方而昭於諸侯者其惟學乎(並韓詩外傳)
持盈第四
子曰持盈之道挹而損之順之者吉逆之者凶能此者
其惟周公乎周公以文王之子武王之弟成王之叔父
所執贄而師見者七人所還贄而友見者十三人窮巷
白屋之士所先見者四十九人時進善者百人官朝者千
人諫臣五人輔臣五人拂(音弼)臣六人載干戈以至封侯
異族九十七人而同姓之士百人猶以周公為天下黨
則以同族為衆異族為寡也
子曰不謹於前而悔於後嗟乎雖悔亦無及矣詩曰惙
其泣矣何嗟及矣此之謂也
孔子遭齊程本子於郊傾蓋而語終日有間顧子路曰
由束帛一以贈先生子路不對有間又顧曰由束帛一
以贈先生子路㞕然而對曰(㞕與屑同)昔者由也聞之夫子
士不中道而見女無媒而嫁君子不行也子曰由詩不
云乎野有蔓草零露漙兮有美一人清揚婉兮邂逅相
遇適我願兮今程本子賢士也於是不贈終身不之見
也
子曰大夫有爭臣三人雖無道不失其家季氏僭天子
舞八佾旅泰山以雍徹無道甚矣然而不亡者以冉有
季路為之宰也
劔雖利不厲不斷材雖美不學不高雖有旨酒嘉肴不
嘗不知其旨也雖有善道不學不達其功也故學然後
知不足教然後知不究不足故自慊而勉不究故盡思
而熟由此觀之則教學相長也
子曰堯舜清微其身以聽天下務來賢人夫舉賢百福
之宗也神明之主也
孔子適衛衛使見客客去顔淵問曰客仁也乎子曰恨
兮其心顙兮其口仁即吾不知也顔淵蹵然變色曰良
玉度尺雖有十仞之土不能掩其光良珠度寸雖有百
仞之水不能掩其氣夫形體之包心也閔閔乎其薄也
苟有温瑩良在其中則眉䀹見之矣疵瑕在其中亦不
能匿也詩曰鼓鐘于宫聲聞于外言有諸中者必形諸
外也
孔子行聞有哭聲甚哀子曰驅驅前有賢者至則臯魚
也被褐擁鎌哭於道傍子辟車與之言曰子非有喪何
哭之悲也臯魚曰吾失之三矣少而好學周流諸侯以
歿吾親失之一也高尚吾志簡於事君失之二也與交
友厚中而絶之失之三也木欲靜而風不止子欲養而
親不逮往而不可反者年也逝而不可追者親也吾請
從此辭矣立槁而死孔子曰弟子識之於是門人辭歸
而養親者十有三人
宋大水魯弔之曰天降淫雨害於粢盛延及君地以憂
執政使人敬弔宋人應之曰寡君不仁齋戒不脩使民
失時天加以災又遺君憂拜命之辱孔子聞之曰宋其
庶幾乎昔有桀紂不任其過其亡也忽焉文王知任其
過其興也勃焉知過而改之是不過矣宋人聞之乃夙
興夜寐弔死問疾戮力宇内三歲年豐政平(並韓詩外傳)
子觀第五
子觀於魯桓公之廟有欹器焉子曰此為何器曰此為
宥坐之器子曰吾聞宥坐之器者虛則欹中則正滿則
覆明君以為至誡顧謂弟子曰注水焉弟子挹水而注
之中則正滿則覆子喟然而歎曰吁惡有滿而不覆者
哉物盈則衰樂極則悲日中則移月盈則虧子路曰敢
問持滿有道乎子曰聰明睿智守之以愚功被天下守
之以遜勇力蓋世守之以怯富有四海守之以謙此所
謂挹而損之之道也
子曰終日言不遺己憂終日行不遺己患唯智者有之
故恐懼所以除患也恭敬所以越難也終日為之一言
敗之可以不謹乎
顔淵問曰回願貧而如富賤而如貴無勇而威與人交
通終身無患其可乎子曰善哉問也夫貧而如富知足
而無欲也賤而如貴能遜而有禮也無勇而威恭敬而
無失也終身無患擇言而後出也(並韓詩外傳)
孔子曰簫韶者舞之遺音也温潤以和似南風之至其
為音如寒暑風雨之動物如物之動人雷動獸禽風雨
動魚龍仁義動君子財色動小人是以聖人務其本樂
動聲儀
子曰蚩尤庶人之貧者非天子也(並孔子三朝記)
魯大夫季桓子穿井獲如土缶其中有羊焉使問之仲
尼曰吾穿井而獲狗何也對曰以某之所聞羊也某聞
之木石之怪曰䕫蝄蜽水之怪曰龍罔象土之怪曰羵
羊(魯語)
公父文伯第六
公父文伯朝其母其母方績文伯曰以歜之家而主猶
績懼干季孫之怒也其以歜為不能事主乎其母歎曰
魯其亡乎使童子備官而未之聞邪居吾語女昔聖王
之處民也擇瘠土而處之勞其民而用之故長王天下
夫民勞則思思則善心生逸則淫淫則忘善忘善則惡
心生沃土之民不材淫也瘠土之民莫不向義勞也是
故天子大采朝日與三公九卿祖識地德(祖習也識知也天子因朝)
(日以修陽政故謂之習地德也)日中考政與百官之政事師尹惟旅牧
相宣序民事少采夕月與太史司載糾虔天刑而後即
安諸侯朝修天子之業命晝考其國職夕省其典刑夜
儆百工使無慆淫而後即安卿大夫朝考其職晝講其
庶政夕序其業夜庀(音髀具也)其家事而後即安士朝而受
業書而講貫夕而習復夜而計過無憾而後即安自庶
人以下明而動晦而休無日以怠王后親織玄紞(丁敢切冠)
(垂也)公侯之夫人加之以紘綖卿之内子為大帶命婦成
祭服列士之妻加之以朝服自庶士以下皆衣其夫社
而賦事烝而獻功男女效績愆則有辟(音平入聲)古之制也
君子勞心小人勞力先王之訓也自上以下誰敢淫心
舍力今我寡也爾又在下位朝夕處事猶恐忘先人之
業况有怠惰其何以避辟吾冀而朝夕修我曰必無廢
先人爾今曰胡不自安以是承君之官余懼穆伯之
絶祀也仲尼聞之曰弟子志之季氏之婦不淫矣
季康子欲以田賦使冉有訪諸仲尼仲尼不對私於冉
有曰求來汝不聞乎先王制土籍田以力而砥(音止平也)其
遠近賦里以入而量其有無任力以夫而議其老幼於
是乎有鰥寡孤疾有軍旅之出則徵之無則已其歲收
田一井出稯禾(六百四十斛也)秉芻(百六十斛)缶米(缶庾也十六斛)不是過
也先王以為足若子季孫欲其法也則有周公之籍矣
若欲犯法則苟而賦又何訪焉(並魯語)
子曰黍可為酒禾入水也一貫三為王推一合十為士
(許氏說文)
孔子讀易韋編三絶鐵擿三折漆書三滅序彖繫象說
卦文言曰假我數年若是我於易則彬彬矣
夫子作春秋筆則筆削則削子夏之徒不能贊一辭弟
子受春秋子曰後世知丘者以春秋罪丘者亦以春秋
子曰自吾得由而惡言不入於耳
子曰神龜知吉凶而骨直空枯日陽德而君於天下而
辱於三足之烏月為刑而相佐見食於蝦蟆蝟辱於鵲
騰蛇之神而殆於即且竹外有節理中直空虛松栢為
百木長而守門閭日辰不全而有空虛黃金有疵白玉
有瑕事有所疾亦有所徐物有所拘亦有所據罔有所
數亦有所疎人有所貴亦有所不如何而可適乎物安
可全乎(並見史記)
六藝第七
子曰六藝於治一也禮以節人樂以發和書以道事詩
以達意易以神化春秋以道義
孔子遷於蔡三歲吳伐陳楚救陳軍於城父聞孔子在
陳蔡之間楚使人聘孔子孔子將往陳蔡之大夫謀曰
楚大國也孔子用於楚則陳蔡用事大夫危矣於是相
與發徒役圍孔子於野不得行絶糧從者皆莫能興孔
子講誦弦歌不衰子路慍見曰君子亦有窮乎子曰君
子固窮小人窮斯濫矣子貢作色子曰賜爾以予為多
學而識之者與曰非與子曰非也予一以貫之孔子知
弟子有慍心乃召子路而問曰詩云匪兕匪虎率彼曠
野吾道非邪吾何為於此子路曰意者吾未仁邪人之
不我信也意者吾未知邪人之不我行也子曰有是乎
由譬使仁者而必信安有伯夷叔齊使知者而必行安
有王子比干子路出子貢入見子曰詩云匪兕匪虎率
彼曠野吾道非邪吾何為於此子貢曰夫子之道至大
也故天下莫能容夫子夫子盍少貶焉子曰賜良農能
稼而不能為穡良工能巧而不能為順君子能修其道
綱而紀之統而理之而不能為容今爾不修爾道而求
為容賜而志不遠矣子貢出顔回入子曰回詩云匪兕
匪虎率彼曠野吾道非邪吾何為於此顔回曰夫子之
道至大故天下莫能容雖然夫子推而行之不容何病
不容然後見君子夫道之不修也是吾醜也道已大修
而不用是有國者之醜也不容何病不容然後見君子
子欣然而笑曰有是哉顔氏之子使爾多財吾為爾宰
(並史記)
子曰通國皆人也以道導之則吾民也不以道導之則
吾讎也
魯哀公問政於孔子孔子對曰政有使民富且壽哀公
曰何謂也子曰薄賦歛則民富無事則遠罪遠罪則民
壽公曰若是則國貧矣子曰詩云豈弟君子民之父母
未見子富而父母貧者也
子曰良藥苦口利於病忠言逆耳利於行故武王諤諤
而昌紂嘿嘿而亡
諫有五一曰正諫二曰降諫三曰忠諫四曰戇諫五曰
諷諫孔子曰吾其從諷諫矣乎夫不諫則危君固諫則
危身與其危君寧危身危身而終不用則諫亦無功矣
子曰非其地而樹之不生也非其人而語之弗聽也得
其人如聚沙而雨之非其人如聚聾而鼓之
孔子觀於周之太廟有金人焉三緘其口而銘其背曰
古之謹言人也戒之哉戒之哉無多言多言多敗無多
事多事多害安樂必戒無行所悔勿謂何傷其禍將長
勿謂何害其禍將大勿謂何殘其禍將然勿謂莫聞神
將伺人熒熒不滅炎炎奈何涓涓不壅將成江河綿綿
不絶將成網羅青青不伐將尋斧柯誠不能謹禍之根
也口是何傷禍之門也強梁者不得其死好勝者必遇
其敵君子知天下之不可蓋也故後之下之使人慕之
執雌持下莫能與爭人皆趨彼我獨守此衆人惑惑我
獨不從内藏我智不與人論技我雖尊高人莫害我夫
江河長百谷者以其卑下也天道無親常與善人戒之
哉戒之哉孔子顧謂弟子曰識之此言雖鄙而中事情
子曰不知其子視其所友不知其君視其所使與善人
居如入芝蘭之室久而不聞其香與之俱化矣與不善
人居如入鮑魚之肆久而不聞其臰(臭同)亦與之化矣故
君子謹所與(並見說苑)
依賢第八
子曰依賢固不困依富故不貧馬蚿斬而復行者輔足
衆也(說苑)
子曰夫富而能富人者欲貧不可得也貴而能貴人者
欲賤不可得也達而能達人者欲窮不可得也
子曰士有五有埶尊貴者有家富厚者有資勇悍者有
心智慧者有貌美好者埶尊貴者不以愛民行義理而
反以暴傲陵物家富厚者不以賑窮救不足而反以侈
靡無度資勇悍者不以衛上攻戰而反以侵陵私鬭心
智慧者不以端計數而反以事姦飾詐貌美好者不以
統朝涖官而反以蠱女從欲此五者所謂喪其美質者
也(並韓詩外傳)
孔子謂宓子賤曰子治單父而衆說語丘以其故曰不
齊父其父子其子恤諸孤而哀喪紀孔子曰善小節也
小民附矣猶未也曰不齊也所父事者三人所兄事者
五人所友者十一人孔子曰父事三人可以教孝矣兄
事五人可以教悌矣友十一人可以教學矣中節也中
民附矣猶未足也曰此地有賢於不齊者五人不齊事
之皆教不齊以治之之術孔子曰其大者乃於此在矣
子曰回若有君子之道四強於行己弱於受諫怵於待
禄慎於持身
子曰自季孫之賜我千鍾而友益親自南宫項叔之乘
我車也而道加行故道有時而後重有勢而後行微二
子丘之道幾於廢也
子路問曰君子亦有憂乎孔子曰無也君子修其身未
得則樂其意已得又樂其知是以有終身之樂無一日
之憂小人則不然未得之也則憂不得既得之又恐失
之是以有終身之憂無一日之樂
孔子曰丘死之後商也日益賜也日損商也好與賢己
者處賜也好說不如己者
孔子曰鞭朴之子不從父之教刑戮之民不從君之政
言疾之難行故君子不急斷不意使以為亂源
子曰以富貴為人下者何人不與以富貴敬愛人者何
人不親愛衆言不逆可謂知言矣衆嚮之可謂知時矣
孔子曰船非水不可行水入船中則沒矣故君子不可
不嚴也小人不可不閑也
孔子曰貞以幹之敬以輔之待人無倦見君子則舉之
見小人則退之去爾惡心而忠與之敏其行而修其禮
千里之外親若兄弟若行不敏禮不合則對門不通矣
(並說苑)
漆雕氏第九
孔子曰漆雕氏之子君子哉其善人之美也隱而顯言
人之惡也微而著故智不能及明不能見也得無數卜
乎
孔子卦得賁喟然而歎子張進而問曰師聞賁吉卦而
歎之乎孔子曰賁非正色也是以歎之吾思夫質素白
當正白黑當正黑夫質文何也吾聞丹漆不文白玉不
雕寶珠不飾何也質有餘者不受飾也
魯有儉者瓦鬲煮食食之而美盛以土缻(音缶)之器以進
孔子孔子受之懽然如受大牢之饋弟子曰瓦甂酒器
也煮食薄膳也而先生何喜如此乎孔子曰吾聞好諫
者思其君食美者思其親吾非以饋為厚也以其食美
而思我親也
孔子曰無體之禮敬也無服之喪憂也無聲之樂懽也
不言而信不怒而威不施而仁志也鐘鼓之聲怒而擊
之則武憂而擊之則悲喜而擊之則樂其志變其聲亦
變至誠通乎金石而况人乎
子路治蒲見孔子曰願受教子曰蒲多壯士難治也吾
語汝恭以敬可以懾勇寬以正可以容衆恭以潔可以
親上
子貢為信陽令辭孔子而行孔子曰力之順之因子之
時無奪無伐無暴無盜子貢曰君子固有盜乎孔子曰
夫以不賢伐賢是謂奪以賢伐不肖是謂伐緩其令急
其誅是謂暴取人之善為己之善是謂盜君子之盜豈
必財幣乎吾聞之知為吏者奉法利民不知為吏者枉
法害民皆怨之所由生也臨官莫如平臨財莫如廉廉
平之守不可攻也匿人之善是蔽賢也揚人之惡是小
人也不内相教而外相謗者是不足親也言人之善者
有所得無所傷言人之惡者無所得有所傷故君子慎
言語毋先己而後人擇言出之令口如耳
齊景公問孔子曰秦穆公國小處僻而霸何也對曰國
小而志大處僻而政中其舉果其謀和其令不媮親舉
五羖大夫於繫縲之中與之語三日而授之以政以此
取之雖王可也霸則小矣
子路為蒲令備水災與民春修溝瀆故予民一簞食壺
漿孔子聞之使子貢覆之子路不說往見夫子曰由也
以暴雨將至恐有水災故與民修溝瀆以避之而民多
匱於食故與人簞食壺漿而夫子使賜止之是夫子止
由之行化也子曰爾以民餓何不告君發廩以給之而
爾以私饋之是汝不明君之惠而見汝之德也速已可
矣否則爾之受罪不久矣子路心服而退(並見說苑)
楚昭王第十
楚昭王渡江有物大如斗直觸王舟中昭王怪之使聘
問孔子子曰此名萍實吉祥也惟霸者能獲之其後齊
有飛鳥一足來下止於殿前舒翼而跳齊侯怪之使聘
問孔子子曰此名商羊也急治溝渠天將大雨於是諸
國皆被水齊國獨以安孔子歸弟子問焉子曰異時兒
童之謠曰楚王渡江得萍實大如斗赤如日剖而食之
甜如蜜此楚之應也兒有兩兩相攜屈一足而跳者曰
天將大雨商羊起舞今齊見之亦其應也夫謠未嘗不
相應也在人非獨守道而已
子曰以容取人失之子羽以言取人失之宰予澹臺子
羽君子之容也與之久處而言不充其貌宰予之辭雅
而文也與之久處而智不充其辯
子貢問曰今之人臣孰賢子曰齊有鮑叔鄭有子皮賢
者也子貢曰然則齊無管仲鄭無子産乎子曰賜女知
其一而不知其二女聞進賢為賢邪用力為賢邪子貢
曰進賢為賢子曰然吾聞鮑叔之進管仲也聞子皮之
進子産也未聞管仲子産之有所進也
介子推年十五為荆相仲尼聞之使弟子往視焉還曰
庭下有二十五進士堂上有二十五老人仲尼曰合二
十五人之智智於湯武并二十五人之力力於彭祖以
治其國有不濟乎
子貢曰君子見大川必觀焉何也孔子曰夫水者君子
比德焉徧與之而無私似德所及者生所不及者死似
仁其流行卑下皆循其理似義淺者流行深者不測似
智其赴百仞之谷不疑似勇綿弱而微達似察受惡不
讓似包蒙不清以入鮮潔以出似善至量必平似正盈
不求概似度萬折必東似意是以君子見大水必觀焉
爾也(並說苑)
孔子集語卷上
