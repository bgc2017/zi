測圓海鏡分類釋術卷十
元李冶撰
明顧應祥釋術
和較參互帶分測望
圓城甲乙二人俱在城外西北乾隅甲東行丙南行各
不知步數而立相望與城相參直丙復斜行七百八
十步與甲會以甲東行步除丙南行得二步四分
釋曰此弦與勾除股數立法測望斜行七百八十步
弦也二步四分乃以勾除股所得之數
術曰斜步自之得六十萬八千四百為平實以
二步四分自之得五步七分六釐加一步得六步七
分六釐為隅算平方開之得三百為勾勾弦求股得
七百二十
甲乙二人俱在城外西北乾隅甲南行不知步數而立
乙東行隔城見之甲復斜行與乙相會告乙曰我直
行斜行共行了一千二百八十步汝東行步居我南
行步十五分之八
釋曰此通股弦和與通勾股相較分立法測望乙東
行為通勾甲南行為通股斜行為通弦共行通股弦
和也乙東行既居甲南行十五之八是股得十五勾
得八
術曰股弦和自之得一百六十三萬八千四百又以
十六因之得二千六百二十一萬四千四百為實
以二百五十七因和步得三十二萬八千九百六十
為益從以一十六為隅算作減從負隅開平方法
除之得股弦較八十加和半之為弦減和半之為股
負隅減從開平方法見二卷
又曰勾居股十五分之八宜以八為勾率十五為股
率各自乘併為實平方開之得一十七為弦率併股
弦率得三十二為法置和步一千二百八十為實
置二位一位以股率乘之以法除之得六百為股一
位以弦率乘之以法除之得六百八十為弦此差分
之法簡易明白
甲乙二人俱在城外西北乾隅乙直往南行不知步數
而立甲往東行見之甲復斜行與乙會甲云我直斜
共行了一千步東行得汝南行十五分之八
釋曰此通勾弦和與通勾股相較分立法測望甲東
行為勾斜行與乙會為弦乙南行為股
術曰和步自之得一百萬為和筭分母自之得二百
二十五以乘和筭得二億二千五百萬為實分母
併分子以分母乘之加入分子得三百五十三倍之
得七百六以乘共步得七十萬六千為益從
分母自之得二百二十五為隅法作負隅減從開
平方法除之得三百六十為勾弦較以較減和得勾
負隅減從開平方法見二卷
又曰勾居股十五之八就以八為勾率十五為股率
勾股求弦得一十七為弦率併勾弦二率共二十五
為法以和一千為實副置二位一位以勾率乘之
以法除之得勾一位以弦率乘之以法除之得弦
甲乙二人俱在城外西北乾隅甲南行不知步數而立
乙東行亦不知步數望見之又斜行與甲相會乙云
我東行不及城周九分之五甲云我南行多與汝東
行二百八十步問城徑
釋曰此通勾股較與通勾城周相較分數立法測望
乙東行通勾甲南行通股南行多與乙東行為勾股
較乙東行不及城周九分之五則城周得九通勾得
四
術曰東行步少城周九分之五則城徑得三東行得
四四勾股較得一千一百二十為實城徑得東
行四分之三以四為分母分母自之得一十六於上
分母減子餘一倍之得二以分母減子乘之仍得二
以減上倍餘一十四為法除實得八十為一分之
數二之為城徑四之為勾加較即股
甲出西門南行不知步數而立乙出北門東行見之乙
云我東行居城徑六分之五甲云我南行多於乙二
百八十步問城徑
釋曰此底勾邊股較與底勾城徑相較分數立法測
望乙出北門東行為底勾甲出西門南行為邊股多
於乙行步為勾股較乙東行居城徑六分之五為底勾
城徑相較步數
術曰四之較步得一千一百二十為實分母自之得
三十六於上半之分母減分子得二倍之得四又以
減子餘二乘之得八以減上位餘二十八為法除實
得四十為一分之數五之為東行六之為城徑
甲乙二人俱在城外西北乾隅乙南行不知步數而立
甲東行不知步數見之問其行步則甲乙共行了九
百二十步問城徑居乙南行四十分之一十六
釋曰此通勾股和與通股城徑較分數立法測望甲
東行為通勾乙南行為通股共行九百二十為勾股
和城徑得南行四十分之十六為通股城徑相較分
數
術曰以分子減母餘倍之得四十八以乘共行得四
萬四千一百六十為實分子減母倍之以乘母子
和得二千六百八十八子自之得二百五十六相併
得二千九百四十四以為法實如法而一得一十五
為一分之數
又曰列四十與一十六以約分法約之城徑得南行
五分之二分母減子餘三倍之得六以乘共行得五
千五百二十為實分母減子倍之以乘母子併得
四十二分子自之得四相併得四十六為法除
實得一百二十為一分之數五之為通股二之為城
徑
約分法曰副置分母子以少減多得八為等八除
分母得五除分子得二
甲乙二人俱在城中心甲穿城往南不知步數乙出東
門不知步數見之復斜行與甲會計其行乙東行較
甲南行得十五分之八乙斜行減甲南行餘三十四
減乙東行餘一百五十三步問城徑
釋曰此皇極勾弦較股弦較與皇極勾股較分數立
法測望甲南行為皇極股乙東行為皇極勾斜行為
皇極弦斜行減南行餘三十四股弦較也斜行減東
行餘一百五十三勾弦較也東行得南行十五分之
八勾股較分數也
術曰二餘數相乘得五千二百二倍之得一萬
四百四平方開之得一百二復加二餘得二百
八十九自之得八萬三千五百二十一於上又以
二餘數相減餘一百一十九自之得一萬四千一百
六十一以減上位餘六萬九千三百六十為實分
母子相乘得一百二十倍之得二百四十為隅算作
負隅開平方法除之得一十七為一分之數八之為
勾十五之為股各加餘步得弦
甲出西門南行乙出北門東行各不知步數相見復相
向斜行各三百四十步相會甲云城徑居我南行二
分之一乙云我東行居城徑六分之五問城徑
釋曰此通弦與底勾城徑較分數邊股城徑較分數
立法測望甲出西門南行為邊股乙出北門東行為
底勾斜行各三百四十步共為通弦城徑居南行二
分之一邊股城徑較分數也東行居城徑六分之五
底勾城徑較分數也
術曰併斜行自之得四十六萬二千四百為實即
弦筭東行居城徑六分之五城徑得南行二分之
一是城徑為六東行為五南行為十二半城徑加南
行為十五自之得二百二十五半城徑加東行為
八自之得六十四相併得二百八十九為隅算
作負隅平方開之得四十為一分之數十二之為邊
股五之為底勾六之為城徑
負隅開平方法見一卷
甲出西門南行不知步數而立乙出北門東行不知步
數見之又斜行與甲會二人共計行一千三百六十
步南行得斜行十七分之十二東行得斜行一十七
分之五問城徑
釋曰此邊股底勾通弦和與底勾通弦較分數邊股
通弦較分數立法測望甲出西門南行為邊股乙出
北門東行為底勾斜行與甲會為通弦共行一千三
百六十邊股底勾通弦和也東行得斜行十七分之
五底勾通弦較分數也南行得斜行十七分之十二
邊股與通弦較分數也
術曰此用差分法各列置衰弦十七股十二勾五副
併得三十四為法置共步一千三百六十為實
以十七因之以法除之得通弦以十二因之以法
除之得邊股以五因之以法除之得底勾求城
徑用底勾邊股求容圓法
甲出西門南行不知步數而立乙出北門東行見之既
而乙謂甲云我取汝六分之五得六百步甲謂乙云
我取汝五分之三亦六百步
釋曰此底勾邊股錯揉立法測望甲出西門南行為
邊股乙出北門東行為底勾
術曰此法用方程術以乙取甲分母六乘六百步得三
千六百甲取乙分母五乘六百步得三千乙取甲
六分之五是五箇甲行六箇乙行也甲取乙五分之三
是五箇甲行三箇乙行也置甲五乙六三千六百
步於右甲五乙三三千步於左以右甲五互乘
左乙三得一十五左甲五互乘右乙六得三十二正相
减餘一十五為法右甲五互乘左三千得一萬五
千左甲五互乘右三千六得一萬八千相减餘三千為
乙行之實右乙六互乘左三千得一萬八千左乙三
互乘右三千六百得一萬八百相减餘七千二百為
甲行之實法除乙實得乙行二百步法除甲實得
甲行四百八十步二行步相併自之得四十六萬二
千四百於上二行各自之甲得二十三萬四百
乙得四萬相併得二十七萬四百以减上位餘
一十九萬二千為實二行相併得六百八十為從方
半步為隅算作負隅帶從開平方法除之得全徑
負隅𢃄從開平方法見四卷底勾通弦條
又曰二行相乘得九萬六千為實相併得六百八
十為從作𢃄從開平方法除之得半徑
𢃄從開平方法見前卷
甲從城外西南坤隅往南不知步數而立乙從城外東
北艮隅往東望見之既而乙謂甲云我取汝所行三
分之一得二百步甲謂乙云我减汝所行四分之三
得三百步問城徑
釋曰此大差股小差勾錯揉立法測望甲從坤隅南
行為大差股乙從艮隅東行為小差勾
術曰此用方程術先以甲取乙分三乘二百步得
六百步乃三箇乙行一箇甲行也又以乙减甲分
母四乘三百步得一千二百乃四箇甲行内減三箇
乙行也置甲一乙三六百步於右甲四乙三
一千二百步於左以右甲一互乘左乙三仍得三
左甲四互乘右乙三得一十二一正一負相併得
一十五為法以右甲一互乘一千二百如舊左甲
四互乘六百得二千四百相減餘一千二百為乙
行之實右乙三互乘一千二百得三千六百左負
乙三互乘六百得一千八百正負相併得五千四
百為甲行之實法除乙實得乙行八十法除甲
實得甲行三百六十求城徑以二行相乘倍之得五
萬七千六百平方開之
甲乙二人俱在城外西北乾隅甲南行不知步數而立
乙東行不知步數見之問其行步則甲南行與城徑
相較其餘步居南行五分之三乙東行與城徑相較
其餘步居東行四分之一又云二餘步相減餘二百
八十步問城徑
釋曰此股圓差與股較分數勾圓差與勾較分數及
股圓差勾圓差較立法測望甲南行為通股城徑相
較餘步為股圓差股圓差居股五分之三乙東行為
通勾城徑相較餘步為勾圓差勾圓差居勾四分之
一二差相減餘二百八十步為股圓差與勾圓差相
較也
術曰倍二餘步相減數得五百六十步為實勾母
乘股子減股母得七為法除之得勾圓差八十三
之為城徑四之為勾
甲乙二人俱在城外西北乾隅甲南行乙東行各不知
步數相望問其行步但云甲南行與城徑相較餘步
居南行步五分之三乙東行與城徑相較餘步居東
行步四分之一又記得東行分母每分不及南行
每分四十步問城徑
釋曰此亦股圓差與股較分數勾圓差與勾較分數
及二差分母相較數立法測望甲南行為股城徑不
及股步為股圓差差得股五分之三乙東行為勾城
徑不及勾步為勾圓差差得勾四分之一勾分母與
股分母相較得四十也
術曰置少步倍之得八十為實以股母子相減得
二勾母子相減得三相減餘一為法除之仍得
八十為勾圓差三之為城徑四之為勾求股圓差
以勾圓差加少步四十得一百二十為一分二之
為城徑三之為股圓差五之為股
甲出南門直行不知步數而立乙出東門直行見之甲
云我行不及股圓差二十四分之一十五乙云我行
不及勾圓差五分之四又云甲直行多於乙直行一
百一十九步二差相較二百八十步問城徑
釋曰股圓差三百六十通股與圓徑較也甲出南門
直行為明股明股與股圓差相較不及二十四分之
一十五勾圓差八十通勾與圓徑相較也乙出東門
直行為□勾□勾與勾圓差相較不及五分之四
甲行多於乙行一百一十九步明股□勾較也二差
相較二百八十步勾圓差不及股圓差數也
測圓海鏡分類釋術卷十
