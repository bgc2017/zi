張子抄釋儒家類
提要
(臣)等謹案張子抄釋六卷明吕柟撰是編摘
錄張子之書以西銘東銘為冠次正蒙十九
篇次經學理窟十一篇次語錄次文集而終
以行狀亦每條各附以釋如周子抄釋之例
首有嘉靖辛丑柟自序稱張子書存者止二
銘正蒙理窟語錄文集而文集又未完止得
二卷於馬伯循氏諸書皆言簡意實出於精
思力行之後顧其書散見漫行渙無統紀而
一義重出亦容有之暇嘗稡抄成帙注釋數
言略發大旨以便初學觀省蓋其謫官解州
時作也案虞集作吳澄行状稱澄校正張子
之書挈東西銘於篇首而正蒙次之大意與
柟此本合澄本今未見柟此本簡汰不苟較
世所行張子全書亦為精要矣乾隆四十五
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
張子抄釋原序
横渠張子書甚多今其存者止二銘正蒙理窟語錄及
文集而文集又未完止得二卷於三原馬伯循氏然諸
書皆言簡意實出於精思力行之後至論仁孝神化政
教禮樂蓋自孔孟後未有能如是切者也顧其書散見
漫行涣無統紀而一義重出亦容有之暇嘗稡抄成帙
注釋數言略發大旨以便初學者之觀省謫解之第三
年廵按潛江初公恐四方無是本也命刻諸解梁書院
以廣布云嘉靖五年三月辛丑後學高陵吕柟序
