讀書紀數略卷五十四目錄
物部
草木𩔖
草命一歲
草貫四時
隂陽二草
蓍數
蓂十五莢
三代嘉禾
三神芝
三芝
五芝
三芝齊名
石𧰼五芝
肉芝五𩔖
牡丹十九品
二十四品
六十五品
牡丹五著名
芍藥三十一品
八品
芍藥四朵
花九錫
菊三十五品
劉蒙菊譜三十七品
菊兩種
采菊四時
菊五美
蘭蕙二種
春秋二蘭
王氏蘭譜四十品
四色花
芙蕖八名
蔓菁六利
蔗四色
茯苓四變
枸把四名
天門冬五名
附子五名
艮岳八芳草
草七占
三葉
草木十二衰
藥三品
五藥
本草三藥
藥八百五十種
木名三時
十二月樹
梧桐十二葉
建木八異
模木四時葉
南山二木
梅十一種
蠟梅三種
梅四德四貴
梅二詩
竹四名
七美
竹似賢四
桂三色
三種
荔枝三品
三十二品
十如三變
九勝
李九標
二柰
橘二十七種
櫻桃三種
三桃
檳榔四功
柿七絶
五地好種
果實諸名次
張景修十二客
曾端伯十友
雪中四友
二十四番花信
二至花異出
黃中李兩影
水陸二華
三天香
一木五香
一樹八香
五木
一根二樹
黃金山交讓木
四味木
寧浦荆三種
二室三花
崑崙四方樹
五方弧
三槐九棘
八枳
讀書紀數略卷五十四福建巡撫宮夢仁撰
物部
草木𩔖
草命一歲
芓從子蔩從寅茆從卯莀從辰苿從未
莤從酉荄從亥苪從丙艼從丁茂從戊
芑從巳菮從庚莘從辛葵從癸
草貫四時(謝惠連贊余之中園有仙人草焉可謂貫四時而不改者也)
春穎其苗夏秀其英秋有貞實冬無彫色
隂陽二草(博物志天老對黃帝)
太陽之草名黃精(餌之長生)太隂之草名鉤吻(食之傷人)
蓍數(說文生千歲三百莖易以為數洪範五行𫝊百年一本生百莖論衡七十歲生一莖七百歲生十莖)
天子九尺諸侯七尺大夫五尺士三尺
蓂十五莢(文𨕖注明堂篇朱草同)
一日生一莢月半生十五莢十六日落一莢
晦日而落盡小月則一莢厭不落
三代嘉禾(宋書)
周德三苗共穗商德同本異穟夏德異本同秀
三神芝(博物志)
上芝車馬形中芝人形下芝六畜形
三芝(抱朴子此三芝得服之白日昇天也)
參成芝(赤色有光扣則音如金石折而續之即復如故)木渠芝(寄生木上形如蓮花九莖)
(一叢味甘而辛)建木芝(生於廣都皮如纓蛇實如鸞鳥)又樊桃芝其木如
昇龍花葉如丹羅實如翠鳥高不過五尺生名山之
隂東流之上立夏之候伺得末服可五百歲也
五芝(馮衍𫝊生句曲山求者投金環二雙於石間勿頋念必得矣)
龍伯芝(似交龍相負食之為太極仙)參成芝(赤色有光食之為太極大夫)燕胎
芝(色紫食之為正一郎中)夜光芝(夜視如月光食之為太清左御史)料玉芝(如玉)
(食之為三官真御史)本草青芝(生泰山一名木芝)赤芝(生衡山一名丹芝)黃
芝(生嵩山一名金芝)白芝(生華山一名玉芝)黑芝(生常山一名玄芝)養生
經五石鍊形六芝延年青赤黃白黑紫也
三芝齊名(嵇含甘瓜賦世云三芝瓜處一焉)
植根玉巖潤葉飛泉攬之者夀食之者仙是謂雲芝
芙蕖振采擢莖玄瀨黃葩映日莫此為最是謂水
芝甘瓜普植用薦神祗其名龍膽其味亦竒是謂
土芝沈休文詩三芝謂石芝靈芝肉芝也
石𧰼五芝(抱朴子生島嶼之涯𧰼有頭尾四足附於大石晦夜三百步便見其光非久齊至精及佩)
(老子入山靈寳五符亦不得見也)
赤如珊瑚白如截肪黑如澤漆青如翠羽
黃如紫金
肉芝五𩔖(神仙傳蕭静之掘地得人手潤澤而白抱朴子山中見小人乘車馬長七八寸皆肉芝也)
萬歲蟾蜍千歲蝙蝠千歲靈龜風生獸千
歲燕
牡丹十九品(易州進奉)
醉妃紅先春紅天外黃赭紅淺紅肉紅
起州黃起臺紅袁家紫一拂黃冠子黃
延安紫軟條黃顫風嬌袁家紅飛來紅
雲紅桮紅赭木
二十四品(歐陽永叔花品錄)
姚黃(千葉黃花出姚家)魏花(千葉肉紅花出魏丞相家)細葉夀安鞓紅
(亦曰青出紅單葉深紅花)牛家黃(亦千葉)潜溪緋(千葉緋花出潜溪寺)左花(千葉)
(紫花一名平頭紫)獻來紅葉底紫鶴翎紅(花末白而本肉紅如鶴翎)
添色紅倒暈檀心(多葉紅花)朱砂紅九蘂真珠(千葉紅花)
延州紅多葉紫粗葉夀安(千葉肉紅花出夀安縣錦屏山中)丹
州紅蓮花萼(多葉紅花三臺)一百五(多葉紫花寒食前後開最先)鹿胎
花(多葉紫花有白點)甘草黃(色如甘草)一擫紅玉版白(白花單葉細長)
(如拍板)
六十五品(陸游天彭牡丹譜)
状元紅祥雲紹興春臙脂樓玉腰樓金
腰樓雙頭紅富貴紅一尺紅鹿胎紅文
公紅政和春醉西施迎日紅彩霞疉羅
勝疉羅瑞露蟬乾花大千葉小千葉(右二)
(十一品紅花)紫繡毬乾道紫潑墨紫葛巾紫福
嚴紫(右五品紫花)禁苑黃慶雲黃青心黃黃氣毬
(右四品黃花)玉樓子劉師哥玉覆盆(右三品白花)歐碧(右一)
(品碧花)轉枝紅朝霞紅灑金紅瑞雲紅燾陽
紅探春毬米囊紅福勝紅油紅青絲紅
紅鵝毛粉鵝毛蹙金毬間綠樓銀絲樓
六對蟬洛陽春海芙蓉膩玉紅内人嬌
朝天紫陳州紫袁家紫御衣紫靳黃
玉抱肚勝瓊白玉盤碧玉盤界金樓樓
子紅(右三十一品未詳)
牡丹五著名
姚黃左紫魏花以姓著青州丹州延州以州著
燾安潜溪以地著一擫紅鶴翎紅朱砂紅玉版白
多葉紫甘草黃以色著秋來紅添色紅九蘂真珠
鹿胎倒暈檀心蓮花萼一百五葉底紫皆著其異者
芍藥三十一品(劉貢甫芍藥花譜)
上之上冠羣芳(大旋心冠子深紅)賽羣芳(小旋心冠子)寳糚成(髻子)
(色微紫)盡天工(青心紅冠子)曉糚新(白襭子)點糚紅(紅襭子)上之
下疉香英(紫樓子)積嬌紅(紅樓子)中之上醉西施(大條冠子淡紅)
道糚成(黃樓子)掬香瓊(青心玉板冠子)素糚殘(初開粉紅漸白)試梅糚
(白樓子)淺糚勻(粉紅冠子)中之下醉嬌紅(深紅冠子)擬香英(紫寳相冠)
(子)妬嬌紅(紅寶相冠子)縷金囊(金線冠子)下之上怨春紅(硬條冠子)
妬鵝黃(黃絲頭)蘸金香(金蘂紫單葉)試濃糚(緋多葉)下之中宿
糚殷(紫高多葉)取次糚(淡紅多葉)聚香絲(紫絲頭)簇紅絲(紅絲頭)下
之下效殷糚(小樓多葉)會三英(三頭聚萼)合歡芳(雙頭並蒂)擬繡韀
(鞍於兩邊垂下)銀含棱(白緣)
八品(王觀芍藥後譜)
御衣黃(色淺而葉疎𩔖黃樓子)黃樓子(五七層間以金線)袁黃冠子(如髻)
(子)峽石黃冠子(如金線冠子)鮑黃冠子(色𩔖鵝黃)楊花冠子(心黃)
(葉紅間以金線)湖纈(紅色深淺相間)黽池紅(品萼式三𩔖)
芍藥四朵(后山談叢廣陵芍藥有紅瓣黃腰者號金帶圍出則城中當有宰相四公果應其兆)
韓魏公(守廣陵)王岐公王荆公陳秀公(同時會賞)
花九錫(羅虬)
重頂帷(障風)金剪刀(剪折)甘泉(浸)玉缸(貯)雕文臺座(安置)畫
圖翻曲美醑(賞)新詩詠
菊三十五品(范成大菊譜)
龍腦(一名小銀臺葉色𩔖染鬱金而外色純白出京師)新羅(一名玉梅一名倭菊千葉純白)
(長短相次出海外國)都勝(鵝黃千葉葉厚有雙紋出陳州)御愛(一名笑靨淡黃千葉葉有雙紋)
(或云出禁中故名)玉毬(白花蘂中小葉如茸出陳州)玉鈴(純白千葉中有細鈴)金萬
鈴(正黃色葉有鐸形)大金鈴(花五出如鏤鈴之形)銀臺(浮黃葉五出下有雙紋白葉承)
(之出洛陽水北小民家未多見也)棣棠(深黃雙紋多葉)蜂鈴(千葉深黃中有鈴葉)鵝毛
(淡黃纖細如毛生花萼上)毬子(深黃千葉最小)夏金鈴(深黃千葉六月開)秋金鈴
(深黃重葉萼如鈴狀出西京)金錢(深黃雙紋重葉𩔖滴漏花出西京)鄧州黃(單葉雙紋)
薔薇(深黃單葉)黃二色(鵝黃雙紋多葉)甘菊(深黃單葉出雍州)酴醿(純白千葉)
(出相州)玉盆(多葉黃心而下有闊白葉承之出滑州)鄧州白(單葉雙紋白花中出鈴萼)
白菊(單葉白花)銀盆(鈴葉之下别有雙紋白葉出西京地肥則花大若盆)順聖淺紫
(一花不過六七葉每葉盤疉凡三四重出陳州鄧州)夏萬鈴(開以五月紫色細鈴出鄜州)秋
萬鈴(千葉淺紫出鄜州)繡毬(千葉紫花花葉尖闊出西京)荔枝(千葉紫花葉卷為筒)
(出西京)垂絲粉紅(千葉葉細如茸出西京)楊妃(粉紅千葉)合蟬(粉紅桐葉)紅
二色(千葉深淺紅二色出西京)桃花(粉紅單葉中有黃蘂開於諸菊之先)
劉蒙菊譜三十七品(史正志二十八品略同)
勝金黃疉金黃棣棠菊疉羅黃麝香黃
千葉黃太真黃單花小金錢垂絲菊鴛
鴦菊金鈴菊毬子菊小金鈴藤菊花十
樣菊甘菊野菊(以上黃花)五月菊金杯玉盤喜
容御衣黃萬鈴菊蓮花菊芙蓉菊茉莉
菊木香菊酴醿菊艾葉菊白麝香銀杏
菊白荔枝波斯菊(以上白花)佛頂菊桃花菊臙
脂菊紫菊(以上雜色)
菊兩種(本草經其花相似惟以甘苦别之)
甘蘜花(花大氣香莖紫此日精也其葉可羹其花可釀其囊可枕其實可仙)野菊花(花小)
(氣烈莖青味苦名為苦薏非真菊也)
采菊四時(王子喬甘菊方服之者長夀食之者通神)
三月上寅採曰玉英六月上寅採曰容成九月
上寅採曰金精十二月上寅採曰長生
菊五美
圓花高懸準天極也純黃不雜后土色也早植
晩登君子德也冒霜吐穎𧰼勁直也杯中輕體
神仙食也
蘭蕙二種(山谷以蘭比君子蕙比士大夫)
一幹一花而香有餘者為蘭一幹數花而香不足
者為蕙又以花正月開者為蘭三四月開者為蕙
春秋二蘭(邵伯温曰今沅澧間所生在春則黃在秋則紫然春黃不若秋紫之芬郁也)
細葉者春花花少闊葉者秋花花多
王氏蘭譜四十品(龍江人名貴學字進叔宋淳祐間著)
陳夢良(有二種一紫幹一白幹陳承議字夢良得於官所)吳蘭趙十使
何蘭(或名潘蘭有紅酣香醉之状)大張青(有二種大張花多小張花少得之張姓讀書岩)
蒲統領(蒲統領逐寇見一所似非人世四周幽蘭欲摘一老叟曰此花有神不可多摘)陳八
斜淳監糧(出於長秦亦以邑名)許景初石門紅(亦云趙蘭)蕭仲
紅(時人呼為花梯)何首座(陳吳諸品出其名亞矣)林仲禮(亦云仲美)粉糚成
茅蘭金梭邊(夕陽返照恍然金色漳人寳之罕傳於外以上紫蘭)竈山(昔有)
(煉丹於山者丹未成種蘭竈傍因名東野朴守郡品為花魁)濟老(僧廣濟修養窮谷有神人授之)
(又名一線紅)惠知客施蘭(得之施尉)李通判鄭白善(曰大鄭)
鄭少舉(曰小鄭)仙霞九十蘂馬大同(一曰朱撫或曰翠微又曰五暈)
黃八兄朱蘭(得於朱僉判)周染夕陽紅(或謂生夕陽東山因名)
雲嶠(以地名海島精寺也)林郡馬青蒲獨頭蘭(建浙間謂之獻歲正)
觀堂主名第(出周先生匡物讀書林因此人愛而存之)魚魫蘭(此白蘭之竒品)
(更有高陽蘭四明蘭)碧蘭(出於龜山院陳沈二仙修行處莆中竒品)翁通判(泉州竒品)建
蘭(南建竒品)碧蘭(廣州竒品)
四色花(卭州弄色木芙蓉號為文官花唐學士院有之豈即今之三醉芙蓉耶)
先白次綠次緋次紫
芙蕖八名(爾雅荷也)
其莖茄其葉蕸其本蔤其華䓿萏其實蓮
其根藕其中菂(蓮中青白皮子也)菂中薏(中心苦者是也)
蔓菁六利(嘉話錄諸葛亮出師令所至種之宋時猶呼諸葛菜)
出甲可生啖舒葉可煮食居則隨滋棄不令
惜回即易尋冬劚根食
蔗四色(洪景盧五筆)
杜蔗(紫嫩味佳專用作霜)西蔗(可用作霜色淺不貴)艻蔗(本草謂荻蔗可作沙糖)紅
蔗(本草名崑崙蔗止可生啖)
茯苓四變(抱朴子按老子玉策)
松脂入地千年變為茯苓千年變為琥珀千年
變為石膽千年變為威喜玄覽人參千歲為小
兒枸把千歲為犬子楓脂千歲為琥珀
枸把四名(廣韻)
春名天精子夏名枸把秋名却老枝冬名地
骨皮
天門冬五名(爾雅所謂&KR1666;冬也亦作滿冬)
東嶽名淫羊霍中嶽名天門冬西嶽名管松
北嶽名無不愈南嶽名百部
附子五名(廣雅穫奚毒附子也)
一歲為前子二歲為烏喙三歲為附子四歲
為烏頭五歲為天雄
艮嶽八芳草
金蛾玉蟬虎耳鳳尾素馨渠那茉莉
含笑
草七占(齊民要術師曠以正月占之)
歲欲豐甘草先生(謂薺)歲欲苦苦草先生(謂葶&KR0995;)歲欲惡
惡草先生(謂水藻)歲欲旱旱草先生(謂蒺藜)歲欲雨雨草
先生(謂藕)歲欲疫病草先生(謂艾可治病也)歲欲流流草先生
(謂蓬𩔖飄薄也)
三葉(呂氏春秋孟夏之月殺三葉𫉬大麥)
薺葶&KR0995;菥蓂
草木十二衰(管子謂此土生某草則宜某穀衰草謂上下相重次也)
葉(草名)下於&KR2175;(鬱)&KR2175;下於莧莧下於蒲蒲下於葦
葦下於雚雚下於蔞蔞下於荓荓下於蕭
蕭下於薜薜下於雈雈下於茅(下謂短者生於高者之下)
藥三品(神農經)
上藥養命(謂五石鍊形五芝延年也)中藥養性(謂合歡蠲忿萱草忘憂也)下藥
治病(謂大黃除實當歸止痛也)
五藥(周禮疾醫注)
草木蟲石榖文𨕖詩注有金無蟲
本草三藥
上藥一百二十種為君(主養命以應天)中藥一百二十種為
臣(主養性以應地)下藥一百二十種為佐(主養病以應人)
藥八百五十種(六典注)
三百六十種(神農本經)一百八十二種(名醫别錄)一百一十四
種(新修本草)一百九十四種(有名無用)
木名三時
椿從春楸從秋榎從夏
十二月樹(淮南子)
正月楊二月杏三月李四月桃五月榆
六月梓七月楝八月柘九月槐十月檀
十一月棗十二月櫟
梧桐十二葉(遁甲經一邊六葉從下數)
一葉為一月閏月十三葉
建木八異(山海經在弱水上青葉紫莖玄華赤實)
日中無影百仞無枝上有九欘(枝回曲也)下有九枸
(根盤錯也)其實如麻(似麻子也)其葉如芒(芒木似棠梨)太皥爰過
黃帝所為
模木四時葉(淮南王木譜生周公冡上以色得其正也)
春青夏赤秋白冬黑
南山二木(劉子康叔與伯禽見周公三見而三笞商子令往觀二木明日入見公勞而食之)
其陽曰橋(疎而仰父道也)其隂曰梓(勃而俯子道也)
梅十一種(范成大梅譜)
江梅早梅官梅消梅古梅重葉梅綠
萼梅百葉緗梅紅梅鴛鴦梅杏梅
蠟梅三種(同上)
狗蠅梅(子種不接花小香淡其味最下一作九英)磬口梅(經接花疎雖盛開常半含)檀
香梅(最先開色深黃如紫檀花密香濃此品最佳)
梅四德四貴
初蘂為元開花為亨結子為利成熟為貞
貴稀不貴繁貴老不貴嫩貴瘦不貴肥貴含
不貴開
梅二詩(楊東山云)
疎影横斜水清淺暗香浮動月黃昏(此為梅寫真之句梅之形體也)
雪後園林纔半𣗳水邊籬落忽横枝(此為梅𫝊神之句梅之性情也)
竹四名(海錄碎事)
紫雲蓋(慈竹也)赤玉脂(桃竹也)青蛇枝(苦竹也)紅鵲尾(青竹也)
七美(劉寬夫&KR1833;竹記)
堅配松柏勁陵霜雪密泊晴烟疎漏宵月
嬋娟可翫勁挺不回檀欒風生韻合宮徵
竹似賢四(白居易養竹記君子多樹之為庭實焉)
竹本固固以樹德(君子見其本則思善建不拔者)竹性直直以立身
(君子見其性則思中立不倚者)竹心空空以體道(君子見其心則思應用虚受者)竹
節貞貞以立志(君子見其節則思砥礪名行夷險一致者)
桂三色
紅為状元黃為㮄眼白為探花郎
三種(南方草木状)
丹桂(葉如柏葉皮赤)菌桂(葉如柿葉)牡桂(葉如枇杷葉)閩中四季開
花有子此真桂也江南八九月開花無子此木樨也
草木花皆五出惟桂四出草木葉皆一脊惟桂三
脊
荔枝三品(圖經)
閩中第一蜀川次之嶺南為下果譜荔枝以
林檎為兄石榴為弟龍眼為奴
三十二品(蔡君謨荔枝譜)
陳紫江綠方家紅游家紫小陳紫宋公
荔藍家紅周家紅何家紅法石白綠核
圓丁香虎皮牛心硫黃玳瑁紅朱柿
蒲桃蚶殼龍牙水茘密茘丁香茘
大丁香雙髻真珠十八娘將軍茘釵頭
顆粉紅中元紅火山有名一品紅者言極
品也在福州州堂前状元紅者言第一也在福州報
國寺
十如三變(白樂天茘枝圖謂大略如彼其實過之)
形狀團團如帷蓋葉如桂冬青華如橘春榮
實如丹夏熟朵如蒲桃核如琴軫殼如紅繒
膜如紫綃瓤肉瑩白如冰雪漿液甘甜如醴
酪離本枝則一日色變二日香變三日味變
(四五日外色香味盡去矣)
九勝(蔡君謨云興化晚熟其實廣上圓下大可徑寸五分樂天髣髴顔色而甘滋九勝莫著)
香氣清遠色澤鮮紫殼薄而平瓤厚而瑩
膜如桃花紅核如丁香母剝之凝如水精食
之消如絳雪其味之至不可得而狀也
李九標(蕭瑀陳叔達論)
香雅淡細潔密宜月夜宜綠鬢
宜從酒
二柰(潘岳賦注)
張掖白柰酒泉丹柰
橘二十七種(韓彦直橘譜温郡最多種而乳柑推第一謂其味似乳酪也故為真柑)
柑自别為八種橘又自别為十四種橙子之屬
𩔖橘者又自别為五種
櫻桃三種(楊膳夫錄食之皆不如蠟珠)
吴櫻桃(大而殷)蠟珠(黃而白)水櫻桃(小而赤)
三桃(爾雅)
荆桃(今櫻桃)冬桃(子冬熟)榹桃(實似桃而小)
㯽榔四功(論其德則賦性疏通而不洩氣禀味嚴正而有餘甘有是德故有是功也)
醒能使醉(每食則熏然頰赤若飲酒)醉能使醒(酒後嚼之餘酲頓散)饑能使
飽(饑而食之則充然氣盛)飽能使饑(食後食之則不致停積)
柿七絶
夀多隂無鳥巢無蟲霜葉可愛嘉實
落葉肥大
五地好種(何晏九州論)
安平好棗中山好栗魏都好杏真定好梨
河内好稻
果實諸名次(國史補李直方第果實如貢士名范蔚宗諸香品時輩侯朱虚百官本草皆此𩔖也)
綠李為首楞梨為副櫻桃為三甘子為四
葡萄為五或薦茘枝曰寄舉之首
張景修十二客
梅花清客牡丹貴客芍藥近客荼䕷雅客
瑞香佳客薔薇野客桂花仙客荷花靜客
茉莉遠客蘭花幽客菊花夀客丁香素客
曾端伯十友
荼䕷韻友茉莉雅友瑞香殊友荷花淨友
岩桂仙友海棠名友芍藥豔友梅花清友
菊花佳友梔子禪友
雪中四友
玉梅臘梅水仙山茶
二十四番花信(梁元帝纂要小寒至榖雨凡四月八氣二十四候每候以花之風信應之)
小寒一候梅花二候山茶三候水仙大寒一
候瑞香二候蘭花三候山礬立春一候迎春
二候櫻桃三候望春雨水一候菜花二候
杏花三候李花驚蟄一候桃花二候棠棣
三候薔薇春分一候海棠二候梨花三候木
蘭清眀一候桐花二候麥花三候柳花榖
雨一候牡丹二候荼䕷三候楝花盡則立夏
二至花異出(山谷云郁山梔子八出一株可一圍)
冬至隂極陽生梅桃李杏花皆五出夏至陽極隂
生鹿葱射干梔子威靈仙淨缾蕉花皆六出
黃中李兩影(集真記西王母居龍月城城産黃中李其花實上皆有黃中二字惜之過於蟠桃)
花開則三影結實則九影
水陸二華(佛經優鉢羅華此云青蓮西域所生也)
陸地生華須曼華第一水中生華優鉢羅華第一
三天香(佛經)
天木香莫若牛頭旃檀天澤香莫若詹糖熏陸
天華香莫若優蒲伊蘭
一木五香(婆利國有婆律樹高八九丈瘦者出龍腦肥者出婆律香)
根旃檀節沈香花雞舌葉藿膠薰陸
一樹八香(唐本草交阯有蜜香樹其外皮幹皆朽其木心與枝節不爛者即香也)
細枝緊實為青桂堅黑沈水為沈香(有生結熟結二種)半
浮半沈與水面平為雞骨根節輕大為馬蹏幹
為棧香(有生結熟結二種)其花成實為雞舌香
五木(珠囊隐訣正月一日煎湯沐浴令人至老髮黑道家謂青木香為五香)
一株五根一莖五花一枝五葉一莖五節
五節相對
一根二樹(金樓子云有樹名獨根分為二枝)
東向一枝是木威樹南向一枝是橄欖樹
黃金山交讓木(潯陽記在南康都昌縣山上楠樹張華所謂交讓木也)
一年東榮西枯一年西榮東枯
四味木(酉陽雜俎祈連山仙樹其實若棗)
竹刀剖則苦木刀剖則酸蘆刀剖則辛金刀
剖則甘
寧浦荆三種(南中草木状與牡荆蔓荆異)
金荆可作枕紫荆堪作床白荆堪作履又杜
荆節不相當月暈時刻與病人身等置床下立愈
二室三花(李詩二室凌青天三花含紫烟)
嵩高西麓四貝多樹一年三花白色香美少林庭
前四柏合抱參天三為老藤所纏
崑崙四方樹(淮南子)
珠樹玉𣗳在西沙棠瑯玕在其東絳樹在其南
碧樹瑶樹在其北
五方弧(賈誼書太子生懸弧之禮)
東方弧以梧(牲以雞)南方弧以柳(牲以狗)中央弧以桑(牲以)
(牛)西方弧以棘(牲以羊)北方弧以棗(牲以彘)
三槐九棘
三公之位九卿之位
八枳(周書上下相維逓為藩蔽馮衍賦曰揵六枳而為籬)
德枳維大人大人枳維公公枳維卿卿枳維
大夫大夫枳維士國枳維都都枳維邑邑
枳維家
讀書紀數略卷五十四
