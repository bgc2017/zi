讀書紀數略卷二十四目錄
人部
法戒𩔖
易一謙四益
持滿四道
六謙德
五守
三去
易六辭
道難行有二
君子三不失
治身四者
三思
益三樂
君子四時
孟子三樂
君子四無愆
楊秉三不惑
封軌四戒
徐鉉保身八戒
皮日休六箴
韓文公五箴
薛儀五慎
倪思三戒
康節四不妄
四可
張思叔座右銘十四事
王伯大四留
立身四好
名子四字
張魏公戒子四德
四無益
胡文定公勉子四則
張横浦戒子五事
王凝御家四教
黃勉齋家訓五事
治家十事
居鄉四約
君子養世四者
行六路
曾子三善
三難
三言可佩
荀子六生
太叔九無
仇璋七無
用四正
君子能四
三勿惡
三行
君子進退二觀
貴位者三
臣三順
報國道四
三者相賴
三懼
三好
五至
官才三難
患三欺
六事臨民
余襄公從政六箴
當官三事
呂公著四字
争有五
諫五義
五諫
忠諫有二
諫三等
三難
進忠三術
臣三罪
四者備為難
人臣當自靖者二
三者足
守宰備三者
五善
居官三書
三事喻
四境
二者養之所致
淳于髠微言五
陽晝進子賤釣道二
三計
三計
五計
劉屏山三字符
三風十愆
六言六蔽
君子三戒
侍君子三愆
慎五者
士失五美
君子五恥
除七路
臣四責
三順
去四蔽
去六邪
君子三費
曾子四慎
莊子四患
舉事三患
匡衡六戒
萊公六悔
三者無怨人
劉孝標五交
三釁
康節三惑
五過
君子三惜
柳玭戒子五事
加三美
民三疾
三遊
八疾
四姦
四孽
四殺
八德
八極
八疵
六逆
六荒
九弊
三不孝
五不孝
三不祥
五不祥
三不幸
十盜
盜備五道
七戒
不肖子弟三變
二人亡羊
三蠱同物
五獸戒
伐荆三喻
蝸角二國
讀書紀數略卷二十四福建巡撫宫夢仁撰
人部
法戒𩔖
易一謙四益(謙卦)
天道虧盈而益謙地道變盈而流謙鬼神害盈
而福謙人道惡盈而好謙
持滿四道(孔子荅子路問欹器)
聰明睿知守之以愚功被天下守之以遜勇力
撫世守之以恪富有四海守之以謙說苑所引
高而能下滿而能虛富而能儉貴而能卑智而能愚
勇而能怯辯而能訥博而能淺明而能闇其言有九
六謙德(韓詩外𫝊)
德行寬容而守以恭者榮土地廣大而守以儉者
安位尊禄重而守以卑者貴人衆兵強而守以
畏者勝聰明睿知而守以愚者哲博聞強記而
守以淺者不溢
五守(文子五者先王所以守天下也)
聰明廣智守以愚多聞博辨守以儉武力強毅
守以畏富貴廣大守以狹德施天下守以讓
三去(老子自處中和無為則天下自化)
去甚(貪淫)去奢(服食)去泰(宮室)
易六辭(繫辭吉一而已)
將叛者其辭慙中心疑者其辭枝吉人之辭寡
躁人之辭多誣善之人其辭游失其守者其
辭屈
道難行有二(家語老子謂孔子)
說者流於辯聽者亂於辭
君子三不失(表記夫子云)
不失足於人(故貌足畏)不失色於人(故色足憚)不失口於人(故言)
(足信)
治身四者(家語夫子語顔子)
恭(遠於患)敬(人愛之)忠(和於衆)信(人任之)
三思(荀子引孔子言)
少思學老思教有思施
益三樂(論語)
節禮樂道人善多賢友損三樂謂驕樂佚遊
宴樂
君子四時(子産云君子有四時節宣其宜)
朝以聽政晝以訪問夕以修令夜以安身
孟子三樂
父母俱存兄弟無故一樂也仰不愧天俯不怍人
二樂也得天下英才教育之三樂也
君子四無愆(徐子言此四者聖賢之器成矣)
非仁不立非義不行非藝不治非容不莊
楊秉三不惑
酒不惑色不惑財不惑
封軌四戒
務德慎言遠佞防姦
徐鉉保身八戒
屈己任運觀行守一忘言省己存神
量味
皮日休六箴
心口耳目手足
韓文公五箴
游言行好惡知名
薛儀五慎
言動交進名
倪思三戒(倪文節)
不妄出入不妄語言不妄憂慮
康節四不妄(有四不妄吟即孔子四勿之意)
耳無妄聽目無妄視口無妄言心無妄慮
四可(同上有四可吟)
可勉者行可信者言可委者命可託者天
張思叔座右銘十四事
語必忠信行必篤敬飲食必慎節字畫必楷
正容貌必端莊衣冠必肅整步履必安祥
居處必正静作事必謀始出言必顧行常德
必固持然諾必重應見善如己出見惡如己
病
王伯大四畱(號畱耕先生)
畱有餘不盡之巧以還造化畱有餘不盡之禄以
還朝廷畱有餘不盡之利以還百姓畱有餘不
盡之福以還子孫
立身四好
讀好書近好人說好話行好事
名子四字(王㫤戒子曰吾以四者為名欲汝曹顧名思義)
默沈渾深
張魏公戒子四德(張浚)
忠則順天孝則生福勤則業進儉則心逸
四無益(同上)
無益之言勿聽無益之事勿為無益之文勿觀
無益之友勿親
胡文定公勉子四則
立志以明道希文自期立心以忠信不欺為主
行己以端方清静見操執臨事以明敏果斷辨是
非
張横浦戒子五事
謹禮法存忠厚親正直勤學問守家業
王凝御家四教(文中子弟)
勤(以治生)儉(以足用)恭(以持已)恕(以待人)
黃勉齋家訓五事
孝友讀書謹行勤儉
治家十事(少儀外𫝊)
持身清潔處心公平勿使婦人預政事擇師
教子學未成勿使應科舉處庠序衣服器用皆
出中制稱家有無濟恤孤貧謹慶弔禮無
蓄異物珍寶美妾少僕
居鄉四約(藍田吕氏鄕約)
德業相勸過失相規禮俗相交患難相恤
君子養世四者(家語孔子荅伯常騫)
從輕勿為先從重勿為後見像(法也)而勿強陳
道而勿怫(逄也)
行六路(大戴禮孔子云君子入官能此則身安譽至而政從之)
有善勿專教不能勿措已過勿𤼵失言勿踦
不善辭勿遂行事勿畱
曾子三善(說苑曾子云吾學夫子之三善而未能行)
見人一善忘其百非是易事也見人有善若己有
之是不争也聞善必躬行之然後道之是能勞也
三難(言行錄張詠言)
能見一見而能行二行必果決三
三言可佩(韓詩外𫝊曾子云)
無内疎而外親無不善而怨人無患至而呼天
荀子六生(此六生者君子慎之禹桀之所以分也)
公生明偏生暗端慤生通詐偽生塞誠信
生神夸誕生惑
太叔九無(鄭太叔告趙簡子)
無始亂無怙富無恃寵無違同無敖禮
無驕能無愎怒無謀非德無犯所義
仇璋七無(文中子仇璋云)
無諾責無財怨無耑利無苟說無伐善
無棄人無蓄惑
用四正(鹿門子)
道不正不言禮不正不行文不正不修人不
正不見
君子能四(同上)
愛雖至而不媟讎已危而不擠勢方盛而知足
利正中而識已
三勿惡(通鑑李克謂魏文侯)
貴下賤則衆勿惡富分貧則窮士弗惡知教愚
則童蒙勿惡
三行(荀子)
老老而壯者歸不窮窮而通者積行乎冥冥施
乎無報而賢不肖一
君子進退二觀(大戴禮曾子云)
進則達貴其有功也退則静貴其能守也
貴位者三(小荀子)
達道於天下達惠於民達德於身
臣三順(同上)
心順職順道順
報國道四(馬子)
貢賢(國之幹)獻猷(國之規)立功(國之將)興利(國之用)
三者相賴(羅豫章言立朝之士愛君則必愛國愛國則必愛民也)
愛君如愛父愛國如愛家愛民如愛子
三懼(韓詩外𫝊孔子云)
處尊位而不聞過得志而驕聞至道而不能行
三好(揚子)
衆人好己從賢人好己正聖人好己師
五至(鶡冠子)
北面事之則伯己者至先趨後息先問後墨則什
己者至人趨己趨則若己者至凴几據杖指麾
而使則厮役者至謳藉&KR0008;咄則徒隸者至
官才三難(劉毅論)
人物難知愛憎難防情偽難明
患三欺(程子言韓持國常患在下者多欺)
有為利而欺者固可罪有畏罪而欺者在所恕
事有𩔖欺者在所察
六事臨民(孝經)
言思可道行思可樂德義可尊作事可法
容止可觀進退可度
余襄公從政六箴(余靖)
清公勤明和慎
當官三事(呂氏童蒙訓)
清慎勤
呂公著四字(王介甫守常州公著告以四言)
莊守精密朱文公荅呂伯恭書曰弘大平
粹四字謹書坐隅
争有五(哀公以子從父命為孝臣從君命為忠孔子告之以此)
萬乘之國争臣七人則主無過舉千乘之國争臣
五人則社稷不危百乘之家争臣三人則祿位不
替父有争子不陷無禮士有争友不行不義
諫五義(家語)
譎諫戇諫降諫直諫諷諫說苑有正諫
忠諫無譎諫直諫
五諫(大戴禮)
諷諫順諫闚諫指諫陷諫公羊傳注三
直諫四争諫五戇諫
忠諫有二(馬子)
欲道行可使身安國理者其辭婉欲名高不顧身
危國傾者其辭訐
諫三等(忠經)
諫於未形者上已彰者次既行者下
諫三難
遠則勢不接疎則情不通驟則理不究
進忠三術(小荀子)
防救戒
臣三罪(同上)
導非阿失尸寵
四者備為難(陳黯荅問諫)
言之忠氣之雄名之彰事之立
人臣當自靖者二(明泰昌時御史史永安疏)
章奏之體(寧簡無煩寧顯勿隱)言官之設(期利宗社不矜名節期明國是不附名流)
三者足(董安于治晉陽問政於蹇老告以三言安于曰三者足矣)
忠於聖信於令敢於不善人
守宰備三者(忠經)
在官惟明(明能正俗)蒞事惟平(平則不曲)立身惟清(清則無欲)
五善(吳臨川言全五善之難)
縣之於民最近令之所及最速而世專務已肥遑恤
民瘠世固有廉者矣其見不明則為吏所蔽雖廉
何補亦有廉而且明矣其心不仁則湥刻嚴酷又
縱其下漁獵躪躒略無惻隱之意或其心雖仁而
才不能則短於裁劇而民不被其澤或其才雖能
而未公則意向有偏而不免於小疵
居官三書(元文宗時張養浩著書三卷曰忠告)
廟堂風憲牧民
三事喻(公孫弘舉賢艮故人鄒長倩贈以生芻素絲撲滿書云)
芻束則謹心縱則驕絲積微至著善雖小為大
撲滿土器所以蓄錢有入無出則有傾覆之敗
四鏡(齊丘子名嵩言小人常有四鏡觀彼之器察我之形)
名圭(視者大)名珠(視者小)名砥(視者正)名盂(視者倒)
二者養之所致(羅隱)
松栢有凌雲之操若壅以糞壤沃以醎流不崇朝已
見其憔悴矣冰雪無逾時之堅若藏之陰井庇之
幽峰即盛夏未聞其消解也
淳于髠微言五(史騶忌子為齊相髠說之)
狶膏棘軸所以為滑而不能運方穿(騶曰謹事左右)弓膠昔
幹所以為合而不能傅疏罅(附萬民)狐裘雖弊不可補
以黃狗之皮(擇君子無雜小人)大車不較不能載常任琴
瑟不調不能成五音(修法律而督姦吏)
陽晝進子賤釣道二(說苑)
扱綸錯餌迎而吸之者陽鱎也其魚薄而不美若
存若亡若食若不食者魴也其魚博而厚味
三計(管子言)
一年之計樹糓十年之計樹木百年之計樹德
三計(孔子言)
一日之計在晨一年之計在春一生之計在勤
五計(朱新仲云人生有五計語人以身計家計則喜以老計則不荅以後計則大笑其計拙矣)
生計(十歲父母保養以須成立)身計(二十問津名利)家計(二十至四十位欲高財欲厚門)
(欲大子孫欲盛)老計(五十之年善力而藏)後計(六十以上内觀一心要使絲毫無愧)
劉屏山三字符
不遠復
三風十愆(書伊訓)
恆舞于宫酣歌于室(時謂巫風)殉于貨色恆于遊畋
(時謂淫風)侮聖言逆忠直遠耆德比頑童(時謂亂風)
六言六蔽
好仁不好學其蔽也愚好知不好學其蔽也蕩
好信不好學其蔽也賊好直不好學其蔽也絞
好勇不好學其蔽也亂好剛不好學其蔽也狂
君子三戒
血氣未定戒之在色血氣方剛戒之在鬭血氣
既衰戒之在得
侍君子三愆(論語)
言未及之而言謂之躁言及之而不言謂之隱
未見顏色而言謂之瞽
慎五者(說苑夫子贈子路)
不強不達(達道也)不勞無功不忠無親不信無後
不恭無禮
士失五美(韓詩外傳孔子云)
勢尊貴者(不愛民而凌物)家富厚者(不賑窮而侈靡)資勇悍者(不衞上而)
(私鬭)心智慧者(不端計數而飾詐)貌美好者(不涖民而縱欲)
君子五恥(雜記)
居其位無其言有其言無其行既得之又失之
地有餘民不足衆寡均而倍焉國語秦伯五
恥為禮不終中不勝貌華而不實不度而施施而不
濟
除七路(大戴禮孔子云)
忿數者訟所由生也距諫者靈所以塞也慢易
者禮所以失也惰怠者時所以後也奢侈者財
所以不足也專者事所以不成也歴者(亂也)獄所
由生也
臣四責(鄧析子)
受賞無功大位不治理官不平軍陣奔北
三順(小荀子)
體苟順則逆節亂苟順則逆忠事苟順則逆道
去四蔽(鹿門子)
見賢不能賢聞義不能仗當亂不能正當利
不能節
去六邪(同上)
諫未湥而謗君交未至而責友居未安而罪國
家不儉而罪歲道不高而凌貴志不定而羡
富
君子三費(韓詩外𫝊君子有此三費而飲食不在其中)
少而學老而忘事君有功而輕負久交而終絶
曾子四慎(察此四者慎終如始)
官怠於宦成病加於小愈禍生於懈惰孝衰
於妻子
莊子四患
變改易常以挂功名謂之叨專知擅事侵人自用
謂之貪見過不更聞諫愈甚謂之狠人同已則
可不同已雖善不善謂之矜
舉事三患(史子貢說越句踐)
無報人之志而令人疑之拙也有報人之志而使
人知之殆也事未𤼵而先聞危也
匡衡六戒
聰明過察渺見壅蔽剛勇太㬥仁溫無斷
安静後時廣心浩大
萊公六悔
官行私曲(失時悔)富不儉用(貧時悔)藝不少學(過時悔)見事
不學(用時悔)醉發狂言(醒時悔)安不將息(病時悔)
三者無怨人(荀子曾子云)
同遊不見愛(不仁)交不見敬(不長厚)臨財不見信(不廉)
劉孝標五交(絶交論)
勢交賄交談交窮交量交
三釁(同上因此五交是生三釁)
敗德殄義禽獸相若難周易攜讐訟所聚名陷
饕餮貞介所羞
康節三惑
年老不歇安而不樂閒而不清
五過(吕氏鄕約不修之過)
交非其人遊戲怠惰動作無儀臨事不恪
用度不節
君子三惜(夏正夫嘗語坐客)
此生不學一可惜此日閒過二可惜此身一敗
三可惜
柳玭戒子五事(小學)
一自求安逸靡甘澹泊苟利於己不恤人言二不
知儒術不悦古道懵前經而不恥論當世而解頤身
既寡知惡人有學三勝己者厭之佞己者悦之唯
樂戲談莫思古道聞人之善嫉之聞人之惡揚之浸
漬頗僻銷刻德義簪裾徒在厮養何殊四崇好優
游耽嗜麯糵以銜杯為高致以勤事為俗流習之易
荒覺已難悔五急於名宦匿近權要一資半級雖
或得之衆怒羣猜鮮有存者
加三美(韓非子言不才之子三美加而不變惟法可以變之)
父母之愛鄉人之行師長之智
民三疾
古之狂也肆今之狂也蕩古之矜也廉今之矜也
忿戾古之愚也直今之愚也詐
三遊(荀悦云世有三遊德之賊也)
遊俠(立氣勢作威福結私交以立彊於世)遊說(飾辨亂設詐謀馳逐天下以要時勢)遊行
(色取仁以合時好連黨𩔖立虛譽以為權)
八疾(國語)
籧篨戚施僬僥侏儒矇瞍嚚瘖聾聵
僮昏
四姦(左傳)
聾(耳不聽五聲之和)昧(目不别五色之章)頑(心不則德義之經)嚚(口不道忠信之言)
四孽(四者身之妖孽也)
背恩恃已狎不肖妬賢人
四殺(四者殺身之道也)
貪殘姦酗狡佞訐愎
八德(莊子齊物論)
左右倫義分辯競争
八極(同上八者俱過人而窮者未免恃壯取敗也)
美髯長大壯麗勇敢
八疵(同上)
總佞諂諛讒賊慝險
六逆(左𫝊石碏)
賤妨貴少陵長遠間親新間舊小加大
淫破義
六荒(黃憲)
獸無度色無度味無度役無度音無度
棄賢而事鬼
九弊(陸䞇請數對羣臣)
好勝人恥聞過騁辨給眩聰明厲威嚴
恣彊愎(上有其六)諂諛顧望畏愞(下有其三)
三不孝(孟子注)
阿意曲從陷親不義家貧親老不為禄仕不娶
無子絶先祖祀
五不孝(曾子)
居處不莊事君不忠涖官不敬朋友不信
戰陳無勇孟子惰其四支不顧父母之養博奕好
飲酒不顧父母之養好貨財私妻子不顧父母之養
從耳目之欲以為父母戮好勇鬭狠以危父母為不
孝五
三不祥(荀子)
幼不肯事長賤不肯事貴不肖不肯事賢說
苑國有三不祥有賢而不知知而不用用而不任
五不祥(家語孔子告哀公益宅)
損人益己(身不祥)棄老取幼(家不祥)釋賢任不肖(國不祥)老
不敬少不學(俗不祥)聖人伏匿愚者擅權(天下不祥)
三不幸(程伊川語)
少年登高科席父兄勢為美官有高才能文章
十盜(六韜成王問太公貧富豈有命乎將理生不得其道太公曰盜在其室)
計之不熟一盜收種不得二盜娶婦無能三盜
養女太多四盜棄事就酒五盜衣服過度六
盜封藏不謹七盜井竈不便八盜舉息就利
九盜無事燒火十盜
盜備五道(莊子跖之徒問於跖曰盜亦有道乎跖曰何適而無有道耶)
妄意室中之藏聖也入先勇也出後義也知
可否知也分均仁也
七戒(宋濓號龍門子况文之著也)
象以牙而成擒蚌以珠而見剖翠以羽而招網
松以明而致爇犀以角而就烹麝以臍而就
𫉬雉以采而受羈
不肖子弟三變(唐咸通中有唐五經教授生徒言三食之輩無代無之)
初變為蝗虫(謂賣田而食也)二變為蠧魚(謂賣書而食也)三變為大
虫(謂賣奴婢而食也)
二人亡羊(莊子二人同牧羊其事業不同其為亡羊均也)
臧則挾筴讀書糓則博塞以遊
三蠱同物(左𫝊秦緩對趙孟言皆淫溺惑亂之所生)
于文皿蟲為蠱(皿器也器受虫害為蠱)糓之飛亦為蠱(穀久積變飛虫)
(名曰蠱)在周易女惑男風落山謂之蠱(㢲下艮上㢲長女艮少男蠱惑)
(之象㢲為風艮為山水為風所落蠱壊之象)
三獸戒(柳子厚三戒)
臨江之麋黔之驢永某氏之鼠
伐荆三喻(說苑吳王欲伐荆舍人少孺子諫曰此三者欲得其前而不顧其後患)
有蟬高居悲鳴飲露不知螳螂在其後螳螂委身
曲斧不知黃雀在其後黃雀延頸欲啄不知彈丸
在其下
蝸角二國(戴晉人曰有國於蝸之左右角者争地逐北旬有五日而後反)
一蠻氏一觸氏
讀書紀數略卷二十四
