欽定四庫全書
玉芝堂談薈卷八
明徐應秋撰
人品難預定
蔡中郎以極言宦官幾為曹節所魚肉髠鉗亡命而卒
附董卓以身殉之元微之為分司御史不讓仇士良被
擊敗面當時壯之而卒緣宦官以進有適從何來之譏
寇萊公年十九舉進士時太宗惡年少者人教公增年
公曰吾初進可欺君耶其後當拜相而患年少則服地
黃(缺二字)以變其鬚王濬冲少時父為凉州刺史卒官故
吏賻贈百萬皆辭而不受及至臺司好興利田園水碓
周遍天下積寳聚錢不知紀極李密為祖母陳情解官
而後以遷遲怨望獲罪方望諫隗囂稱王而繼立劉林
以死李迥秀為母出悍婦而晩為張阿藏私夫劉敫孝
子而以二女奉劉聰顔杲卿死禄山之難忠烈著聞而
在湖州觀察時為其妻索夫人脂粉錢李固忠直忤權
身死不惜而胡粉傅面搔頭弄姿宋璟鐵心石腸剛直
難犯而作梅花賦喜擊羯鼓朱浚守建寧為元兵所執
曰安有朱晦翁孫失節者遂自經以死而方其諂事賈
似道每劄子必曰某萬拜人謂之朱萬拜漢光武建武
中羣臣請封禪詔曰百姓怨氣滿腹吾誰欺欺天乎上
書虛美者必髠令屯田然甫隔兩年讀河圖會昌符䜟
文言九世當封禪遂為東封之舉苻堅禁圖䜟之學尚
書郎王珮以讀䜟被殺及季年為慕容氏所困讀䜟書
云帝出五將久長得遂出奔五將為姚萇所得一人行
事而初終本末迥相蒼素人固可以一節定耶
諂佞一轍
漢檀長卿身為九卿于衆會中為沐猴與狗鬭以媚帝
舅許伯唐閻朝隠為給事中為武后禱嵩山身為犠牲
伏于爼上求代后病令僧道迎至神所左司郎中張一
元畫代犧圖以進宋趙師睪為京兆尹潜伏叢林作雞鳴
狗吠以博賈似道一笑杜宣猷在閩每逢寒食遣將吏
挈酒食祭諸宦先塜謂之敕使看墓竇懷其為京兆尹
見無鬚者誤以為中官必曲加敬禮韓侂胄用事誕日
高似孫獻詩九章每章用一錫字以寓九錫宋彭孫為
李憲洗足曰中尉足何香也憲以足蹴其首曰奴不亦
諂乎郭忠恕舍内侍竇神興家忠恕有長髯一夕盡剃
之神興見而問故曰聊效顰耳趙元楷為交河道行軍
大總管時侯君集為元帥有馬病顙瘡元楷以指拈其
膿而嗅之張岌諂事薛懷義掌擎黃幞随薛師後于馬
旁伏地作師馬鐙張說授兵部尚書同中書門下三品
把王毛仲手起舞嗅其靴鼻高力士遭父喪左金吾程
伯獻少府監馮紹正直就喪前被髮而哭甚于已親國
朝倪進賢因大學士萬安老而隂痿以藥洗之得為庶
吉士授御史時人目為洗鳥御史分宜當國而家人永
年專為世蕃過錢號曰鶴坡無不稱鶴坡者一御史朱
與之稱義兄弟小九卿給事御史投刺十蓋一二至江
陵當國而家人子游七司其出入號曰楚濱無不稱楚
濱者二給事李姓與通婚媾翰林諸公贈詩文而給
事中九卿御史投刺十四五矣又正德中一大臣上書
劉瑾云門下小厮某上恩主老公公嘉靖中一儀部郎
謁翊國公勛則云眇眇小學生諂佞之臣千古真一轍
也
亂賊人所同惡
亂賊之行人所同惡當其良心發見雖婦人女子不可
欺也王莽女為漢平帝后莽篡位日手持玉璽極口肆
詈擲之于地後常稱疾不朝會莽欲嫁之大怒不從曹
撡女為漢獻帝后撡篡位時遣使求璽綬后泣不與如
此數回乃以璽抵軒涕泗横流楊堅女為周宣帝后偵
知堅有異志其意頗不平篡位之後憤惋尤甚堅欲奪
其志誓死不許徐知誥篡吳其女為太子璉妃聞呼公
主則涕泣而辭鳴呼四人皆篡逆之賊而其女志撡節
義乃如此千載下猶令人橅几而嘆不知當日在廷佐
命諸臣何以施顔面對衾影也
小弱不量力
楚莊王伐蕭蕭人囚熊相宜僚及公子丙王曰勿殺吾
退蕭人殺之王怒遂滅蕭楚伐莒莒人囚楚公子平楚
人曰勿殺吾歸而俘莒人殺之楚師圍莒莒潰遂入鄆
齊侯伐魯圍龍頃公之嬖人盧蒲就魁門焉龍人囚之
齊侯曰勿殺吾與而盟無入而封弗聽殺而膊諸城上
齊遂取龍夫以齊楚之大而莒一小國蕭一附庸龍一
邊邑方受攻之際幸能囚執其人強敵許以勿殺而退
師乃不度德量力致怨於彼至於亡滅可謂失計傳稱
子産善相小國使當此必有以處之矣
藝成有悔
羿善射而卒以射見殺彭祖善御女而卒以晩妻妖滛
敗道死蘇秦游說而卒以口見誅扁鵲善醫而卒以醫
亡郄雍善偵盜而身死盗手黃公赤刀制虎為虎所食
費長房以符治鬼卒見殺于鬼法師騎龍致雨而卒為
龍所掀身如裂帛水精善于探水卒以入汒洲井為大
金手所攫劉交女舞竿上竟遭撲殺擇術不慎終取滅
亡韋仲將書凌雲閣畢鬚髮白閻立本奉詔畫鸂鶒伏
地吮毫意甚媿之戴安道對使剖琴不為王門伶人陸
鴻漸為李季卿烹茶羞媿作毁茶論挾絶代之藝而亦
多尤悔道成則貴藝成則賤斯言信而有徵矣
兼總百家
魏興和二年遣崔敏陽休之來聘敏博學贍文當陽第
一加以天文律歷醫方藥品卜論既至帝選碩學沙門
十人并百寮與談多屈于敏䏿公進曰敏學問疎淺不
足上軫冲襟臣請敵之其日䏿公與敏論談至苦三光
四氣五行十二支十干七宿風雲氣候金丹玉液藥性
針道六性五蘊隂陽歷數韜略機權飛伏孤虚鬼神情
狀始自經史終于光釋六藝百氏互為主客觀者莫不
忘歸然敏詞氣沮於䏿不自得輿疾北歸未達而卒魏
略云潁川邯鄲淳博學有才萃太祖曾遣詣陳思王植
延入坐不先與談時天暑熱植取水自澡訖傅粉科頭
拍袒旋舞五椎鍜跳丸擊劍誦俳優小說數千言訖謂
淳曰邯鄲生何如耶乃更著衣幘整儀容與淳評說混
元造化之端品物區别之意然後論羲皇以來聖賢名
臣烈士優劣之差次頌古今文章詩賦及當官政事宜
所先後又論用師行兵倚伏之勢乃命廚宰酒炙交至
坐席默然無與伉者二君博給俊爽千古無倫若隋劉
炫自陳於内史為狀曰周禮禮記毛詩尚書公羊左傳
孝經論語孔鄭王何服杜等注凡十三家並堪講授周
禮儀禮榖梁用功差少史子文集嘉言善事咸誦于心
天文律數字覆微妙公私文翰未嘗停手劉焯博通五
經算術九章周髀七曜推步星辰度量山海靡所不精
漢劉寬學歐陽尚書京易韓詩星官風角算術皆究極
師法號為通儒樊英習京氏易兼明五經風角算術河
圖七緯亦所兼涉梁顧野王遍觀經史精記默識天文
地理蓍龜占候蟲篆竒字無不通曉魏崔浩博覧經史
隂陽百家之言精于天人之會自朝廷禮儀策詔軍國
書記無不閱而留心制度科律長于謀計亦其儔亞也
五事並舉
梁唐邕每有軍事手作文書口且處分耳又聽受三事
並舉宋劉穆之内總朝政外供軍旅决斷如流賓客輻
輳内外諮稟目覽詞訟手答牋牘耳行聽受口並酬應
不相恭涉悉皆贍舉隋劉炫左畫圓右畫方口誦目數
耳聽五事同舉並無遺失元嘉少聰俊左手畫圓右手
畫方口誦經史目數羣羊兼成四十字詩一時而就足
書五言絶六事齊舉號神仙童子南近事處士史虛白
北海唐人清泰中遊江表嘗對客奕棋旁令學徒四五
輩各秉紙筆先令題目或為書啓表章或詩賦碑頌随
口而書略不停綴數食之頃衆製皆就歸田錄楊大年
每欲作文則與門人賓客飲博投壺奕棋笑語喧譁而
不妨搆思以小方紙細書文不加點每一幅則命門人
傳錄門人疲于應命頃刻成數千言
日試萬言
唐語林天寳中漢州雒縣尉張陟自舉試萬言詔中書
省試陟令善書者二十人各操紙筆就席環坐袒占題
目身自廵歷依題口授言訖即過至午後詩成七千餘
字仍請滿萬宰相云七千可謂多矣何必須萬勅賜縑
帛拜太常丞直廣文館時號張萬言述又長河王璘詞
學富贍崔詹事廉問表薦于朝璘請十書吏皆給筆札
璘口授十吏筆不停綴首題黃河賦三千字復為鳥散
餘花落詩二十首援筆而就忽風雨暴至數幅為回飈
所飄但將紙來縱筆一揮須臾復十餘篇矣未停午巳
七千餘言時路巖當軸遣一介召之璘曰請俟見帝路
怒奏廢萬言科璘杖策歸放曠杯酒自稱日試萬言王
璘吳士孫發嘗舉百篇科皮日休贈以詩云百詠唯消
一日成又云百篇宫體喧金屋一日官銜下玉除太平
興國五年趙昌國願試百篇科帝御殿出四句詩為題
云風花雪月天松竹鶴雲煙詩酒春池雨山僧道柳泉
每題五篇篇四韻至晩僅成十首方欲激勸後學特賜
及第見中吳紀聞
連綿書
唐吕向能一筆環寫百字若縈髮然世號連綿書江南
徐鉉善小篆映日視之書中心有一縷濃墨正當其中
至曲折處亦無偏側北齊河陽陳元康善暗書嘗雪夜
作軍書數十紙筆不暇凍南唐李後主善書作顫筆樛
曲之狀遒勁如寒松霜竹謂之金錯刀宋時宗室趙不
微善以左手書又陸元長梁子輔皆壯年患風痺右臂
不舉乃以左手書筆法精勁勝於用右鄭元祐少脱骱
任左手號尚左生近莆田林山人蓑左手作書真草合
度酉陽雜爼大歷中天津橋有乞兒無兩手以右足夾
筆書先擲空中以足接筆未嘗失落書跡官楷書不如
辨竒字
古文竒字難辨有甚於事物者李斯識周冢玉文八字
叔孫通識周冢玉文二字嵇康識抱犢山中神書束晢
識汲冡周書江淹識玉鏡竹簡古文劉顯識魏人遺梁
古器隠起文王僧虔識科斗書周官闕文范雲識秦望
銘韓愈識泉州石銘里誅蛟雷文李協識漳泉界銘東
平李生識石壁遺記兗州魯生識古銅盎篆文張厰識
美陽鼎文高佑識玉印文至郭璞不識會稽鐘文王起
不識□角二字叚成式不識鹿鉟古文沈括不識漢東
雷文蓋博極之士尤難之矣元時有必嚕納實哩者貫
通三藏及諸國語凢外國朝貢表箋文字無能識者口
授如流略不停思更古所未有
古人博物
宛委餘編記古人博物者今再詳訂之吾夫子知商羊
知萍實知墳羊知肅慎楛矢知赤雀銜書管子知俞兒
(卑兒溪神)知委蛇師曠知諫珂(其鳥文身朱足憎鳥而愛狐)知駁知首陽
之神(狸身狐尾)東方朔知畢方(獨足鶴)知騶牙知巫雀知藻兼
(水木之精長八九寸)知鵬雛知畢鸞知怪哉知瞿所張寬知渭橋
長乳婦為女人星齋戒不潔則見(一作倪寬一作獨服)劉向知疏
屬山桎梏之屍為貳負蔡衡知五色青多之為鸞鳥賈
逵知鸞鷟作神雀頌胡綜知秦始皇厭王氣物諸葛恪
知傒囊(山精如小兒)知桑熟老龜陸敬叔知彭侯(狀如黑狗無尾從樹
中出乃木之精)竇攸知鼮鼠張華知龍鮓(以苦酒沃之五色光起)知海鳬
毛知干將知臨平石鼓(以蜀中桐材刻為魚形扣之則鳴)知銅藻盤(晨夕
鳴與洛中宫鐘相應)知九館龍洞知&KR0008;石(以水沃之便熱)知蛇化雉知武
庫火以積油知玉漿龍穴知石髓束晢知顯節陵科斗
策賈淵知荀晞兒冡王粲知服礬人冡不生草木知漢
時玉珮遺製裴子野知白題國何承天知亡新威斗陸
杳知紫荷槖又知千里酒又知古犧罇許敬宗知帝丘
知濟水知古長城知昆明池李珽知内黃𫝊弘業知蜼
(形如豕仰鼻長尾有歧)蘇綽知西漢故倉地杜鎬知秦哀公墓知
雀餳李章知鐵斧為禁物飲血三斗沈約知東藩罨蓋
(瓦具高九尺銳下平蓋中有劍一)陸澄知服匿(單于賜酒器)知崇禮門鼔𫝊
弈知金剛石孟銑知藥金燒之有五色煙起叚成式知
報時銕有金字報十二時董養知周會狄地(下有蒼白鵝飛去為
劉石變亂之兆)盧若虛知鼨鼠(狗首虎膉大如拳)僧贊寧知畫中隠見
劉䣊知龍雀刀(赫連勃勃鑄)知周惡夫印為亞夫印張策年
十二以黃初元年無正月知甘泉井鼎為偽物劉悦知
古銅盎非齊桓公物斛斯徵知錞于(以芒筒振之清響)祖瑩知
于闐故玉印徐鉉知海馬骨高裕知陵鯉元行冲知銅
器似琵琶而身正圓為阮咸所作楊收知岑陽古鐘為
姑洗之角劉敬對北使知松亭徑路又鄭公孫僑答叔
向實沈臺駘魯展禽知爰居(海鳥避風)漢傅毅知西域金人
番僧知昆池劫灰蔡邕知焦尾琹柯亭竹魏嵇康知石
髓晉荀勖知勞薪摰虞束晢論曲水知羽觴随波金人
捧劍郭璞知驢鼠(大如水牛灰色見景純𫝊)高允知秦時五星聚東
井金水二星無緣背日而行齊徐之才知瘤骨(見御覽)梁
武帝答月支王所見巨黿知為趙昭儀以數殺帝子見
罰所化劉杳知張仲師(長尺二寸)知騫毘王至今不死知掿
酒知姓譜血脉杰公知蛇鶴二珠知火浣布知高安國
鹽知天竺國鏡知八風谷酒知扶桑繭絲知六女國後
魏趙逸知晉時寺址知宋世浮圖(見廣記異人類)隋崔頥知藍
田玉人(漢文帝所造具冠幘見御覽)唐李百藥知琅邪稻(徐陵文語)郝處
俊知無脂羊張柬之知影蛾池(上官儀詩)唐玄宗知龍皮扇
王維知霓裳第四拍葉法善知白蝙蝠精(張果老)青城五
老知太元仙衣鄭欽悦知山石銘賈耽知虱癥惟黃龍
浴水及千年木梳可療知火尼知藏粟(見廣爼及廣記)江陵書
生知息壤建中時道者知脉望又春秋陳章知胡充折
齒(齊桓公得折齒方圓三尺陳章對曰此胡充折齒也)知鳴鵠嗉中人(齊桓公得鳴鵠殺之
中名李子敖見博物志)公孫僑知浮游(共公之卿化為朱熊)知黃熊晏嬰知
盤庚(長九尺餘上大下小)知伊尹(大上小下赤色而髯出汲冡語)内史過知莘縣
神(丹朱所化)觀射父知重黎郯子知鳥官蔡墨知豢龍氏介
葛盧知牛鳴師曠知絳縣老人又知太子晉年東方朔
知巨靈知東都短人(太平御覽)張厰知宣帝時美陽偽鼎魏
管輅知宋無忌妖知易中九事六朝雷煥知枯木照妖
知豐城劍氣劉顯知獅子何色樂藹知積油為灰王僧
儒知古人以石為針范雲知白烏所繇至裴子野知滑
國續咸知有莘氏衡石崔頥知羊腸坂魏收知人日徐
之才知蛤精張文收知潤州土中玉磬有十三枚褚遂
良知秦文公漢光武寳雞之祥周焦君知古岳瀆經(廣記)
又仲尼知玉羊(見高氏緯略)元方頃知離合詩朱子奢知燒
尾事張果知漢武時鹿張氲海知蝦蟇齒(方圓二尺見仙鑑)伊
祁玄解知龍虎玉尹拙知白馬祠舊典宋史劉恕知五
代别將行履王介甫知虹玉圍腰語尤延之知河魨原
起王仲行知天吳字音葉寘知玉柙(坦齋筆衡)許敬之知蛟
蜃之精(見事聞類聚)湯退之知生人婦出處六朝王筠知霓
字音徐鉉知順天得一錢元耶律楚材知角端(筆叢)郭璞
知延陵蝘鼠為妖人稱制番僧無畏知大蛇出芒山欲
決水潴洛城孫盛知會孝秀而麏見為吉祥何厰知漢
時鳳見為羽孽王高知雉集漢署為成聽之不聰佛圖
澄知馬入鄴宫而不見為石災之將及徐鉉知嵐州牡
獸之為麟劉厰知契丹異獸之為駁此皆博綜廣聞著
在載籍者余校士粤東以此發策而未暢欲言今再識
之
五行俱下
古強記之士如讀漢書五日略遍因飲謔倦廣尋經史
五行俱下一覽無遺者邢邵也天下之書無有不讀而
一經目則弗忘者唐之王起也讀書數行並下過目皆
憶者梁昭明太子蕭綂也讀書十行俱下九流百氏經
目必記者梁簡文也讀書五行俱下凢有經覽莫不暗
記錄囚徒數百千人其罪繫姓名坐狀輕重無所遺脱
者後漢應奉也閱書市肆一見能誦者王充也讀蔡邕
碑一覽能書所不能明止石缺二字者禰衡也暗寫漢
書五行志略無遺脱者梁之陸陲也該通羣籍問以秘
閣四部之書自甲至丁各說一事且叙述作者之體齊
之何憲也學多闇記四部書目自甲至丁各對一事且
及作者姓名者梁之嚴減也三史羣言經目則誦元魏
之闢駰也讀書三復終身不忘士卒居人一見問其姓
名後無不識唐之張廵也求見秘書未幾辭去試問奥
隠了辨如響唐之李嶠也若世語夏侯榮賓客百餘人
寓目奏刺書其鄉里名氏不謬一人南史傅昭魏晉以
來仕宦簿閥閱姻㜕悉誦之無所遺失楊愔傳愔半面
不忘每有召問或單稱姓或單稱名罔有誤者後有選
人魚漫漢自言猥賤獨不見識愔稱卿前在元子思坊
騎秃尾經見我不下以方麴障面何不識卿唐書顔
真卿調犀浦主簿常送徒益州忘其籍至廷口記物色
凢千人無所差舊唐書崔仁師為度支所郎中常奏度
支財物數千言手不執本太宗令杜正倫齎本對唱一
無差殊謝承後漢書高陽陸續仕郡戶曹史時饑荒太
守尹興使續於都亭賦民饘粥簡閱其人訊以名氏事
畢口說六百人皆分别姓氏無有差謬唐全要天官郎
中李至遠權知侍郎事時有選人姓刁又有王元忠被
放乃密與令史相知減其點畫刁改為丁王改為土擬
授官後即添成之至遠一覽即覺曰今年銓覈萬人總
識姓名安有丁土者或此刁某王某也省内以為神明
謝在杭五雜爼載閩林誌避雨寓染坊得其染帳漫閱
之匆匆而去越二日其家回禄索帳者紛然莫知為計
林復過之曰我能記之取筆疾錄不失一字此更難能
矣
讀碑暗誦
後漢禰衡讀蔡邕碑一覽能誦惟第四行石缺二字不
明因書出之魏王粲讀道邊碑人問卿能記乎誦之不
失一字楊修從曹公讀陳實碑既去恨不寫取修乃誦
之馳使往勘唯石缺二字不同耳梁陸陲少勤學所讀
一遍必誦于口嘗借人漢書失五行志四卷乃暗寫還
之邢邵與陽固裴伯茂等至北海王昕舍宿飲相與賦
詩數十首皆在主人奴處旦日奴行諸人求本不得邵
皆為誦之諸人有不認詩者奴還得本不誤一字諸人
方之王粲唐太宗令盧監寫列女傳未及求本乃暗書
之一字無失南齊范雲為竟陵王學士當時讀秦始皇
刻石文雲誦得之南唐近事鍾謨性聰敏多記問奏疏
理論穎脱時輩自禮部侍郎聘周忤旨左授耀州典史
盛夏之月自周徂秦每見道旁古碑為駐馬歷覽皆所
默識嘗見一圭首豐碑制度甚廣其詞不下數千字臥
諸荒塹之中半為水潦所淹謨欣然解衣以手捫揣默
記其文他日重經是路天久不雨無復沉碑之泉乃發
笥得舊錄本就轡較之無一字誤老學庵筆記肅王與
沈元用同使北館于燕山愍忠寺寺有唐人碑凢三千
言元用素強記即朗誦一再肅王不視且聽且行若不
經意元用歸欲矜其敏取紙追書之不能記者凢闕十
四字書畢肅王視之即取筆盡補其所缺又改元用謬
誤四五處置筆他語略無矜色元用駭服蕭穎士嘗與
李華陸據同遊洛南龍門共讀路旁古碑穎士一閱即
誦華再閱據三閱方能記之論者以三人才格亦復如
是唐盧莊道年十二過高士廉會有上書者莊道竊窺
覽謂士廉曰此文莊道所作士廉請誦之果通復諭倒
誦又通士廉稱嘆久之乃跪謝曰實非莊道所作向旁
窺而記耳士廉取他文及案牘命讀之一覽而倒誦尚
書故實李幼竒以藝干柳芳常對芳念百韻詩芳已暗
記便題之於壁不差一字謂幼竒曰此吾詩也幼竒大
驚異因請幼竒更誦所著文章皆一遍便能寫錄魏奉
古授雍丘尉常九日公宴有客草序五百言奉古言此
舊文援筆倒疏之草序者默然自失奉古徐笑曰適覽
記之非舊習也繇是知名古人穎敏往往類是
博洽相勝
陸澄與王儉等徵事候商略畢談所遺漏百十條皆儉
所未覩又與何憲等徵事悉并其舊物奪之何憲在王
儉宅徵事以最優得五色簟白羽扇王摛後至握筆便
成文詞華奥悉奪之沈約與梁武徵栗事約少其二元
吕徽之與陳剛中數驢事剛中少二十條梁武策錦被
事已盡劉孝標後出十餘條邵思野說江南二徐大儒
也後主岐王六歲時戲佛像前大瑠璃甁猫觸墮地因
驚得疾薨詔鍇為墓誌鍇謂鉉曰此文雖不引猫事此
故實兄頗憶否鉉為䟽二十餘事鍇曰適已記七十餘
事鉉曰楚金大能記明旦又云夜來復得數事兄撫掌
而已揮麈錄宣和中蔡居安提舉秘書省夏日會館職
于道山食瓜居安令坐客徵瓜事各疏所憶每一條食
一片坐客不敢盡言居安所徵為優欲畢校書郎董彦
遠連徵數事皆所未嘗聞坐客嘆服又宋子京與李邯
鄲飲酒肆隸事不勝者輙飲之坐客遂皆潦倒而出
劉孝標與梁武策錦被事多十餘事帝失色遂不復
引見沈約與帝徵栗事約少帝三條出語人曰此公
護短不讓即羞死後帝聞之亦怒唐孟詵以識藥金
左遷台州司馬宋徐擒經史百家應對如流卒為朱
异所忌出為郡守蔡居安當國會館職食瓜各徵瓜
亊坐客不敢盡校書郎董彦遠連徵僻事數條不過
數日即補外以此知文士當韜晦不可盡露胸臆以
取忌也至如文考靈光賦成中郎輟筆平叔一見輔
嗣改注為論夏侯太初見三國志遂毁已作袁淑見
謝靈運賦赤鸚鵡文遂隠其賦孟浩然微雲疎雨兩
語遂令一席罷唱楊汝士蘭亭金谷兩語元白不敢
復加元李氏有古紙長二丈許相傳四世請趙子昂
書子昂歎其雅絶不敢落筆但題其尾如此氣味又
今人所無劉孝綽既有重名無所與讓惟服謝朓常
以謝詩置几案間動静輙諷詠
文思之敏
文思之敏者玄針子得石斧銘曰天雷斧速文步敲石
柱子如其言詩如雲蒸千步千首王勃為文先磨墨數
升引被而臥忽起書之初不加點率圍碁下四子成一
首詩梁竟陵王嘗夜集學士刻燭為詩四韻則限一寸
蕭文琰曰刻一寸燭而成四韻詩何難之有乃與江洪
等共扣銅鉢響絶則成詩詩皆可觀謝靈運半日吟詩
百篇王劇五王出閣忘載冊文百官在列方知闕禮劇
召五吏執管口授分寫一時都畢符載陪韋西川飲摩
訶池請撰二十四化設醮青詞命小吏十二人分兩題
緩步口占左太冲為丞相府屬一日之間羽檄填委動
逾百函機速競發口授數人文意百端不加點治有人
謁李賀見其久而不言唾地者三俄而成文三篇
長卿作賦
司馬長卿作賦意思蕭散不復與外事相關揚子雲有
夢腸之談陳思王有反胃之說任末削荆為筆尅樹汁
為墨夜依林木望月映星左太冲門庭井溷並置筆研
周太朴作詩屬思不續墜落坑塹不覺朱詹吞紙實腹
抱犬而臥孫敬折柳寫經睡則懸頭于梁鄭灼患熱以
瓜鎮心便起誦讀崔融為文下直馬過其門而不覺孟
浩然苦吟眉毫盡落裴祐袖手衣袖就穿王維至走入
醋甕鍾繇問蔡伯喈筆法于韋誕誕惜而不與槌胸嘔
血至死後發其冢而得之精思臥畫被穿過表如厠終
日忘歸王右軍于嵩山石室得素書八角垂芒不食三
日乃大呌欣喜若對數十人張伯英學書家之衣帛皆
書而後練臨池學書池水盡黑鄭虔學書無紙知慈恩
寺有柿葉數大屋借居日取綠葉學書歲久殆遍智永
樓上學書業成方下所退筆頭置于大簏簏受一石而
五簏皆滿唐宣宗習羯鼓打却鼓杖三豎櫃天下事未
有不苦不習而能精者也
讀書不窺園者董仲舒三年法真趙里皆歷年柏榮
十五年何休十七年閉戸讀書者劉炫劉焯諸葛穎
各十年馮偉節三十年有讀書而然糠照字者顧歡
也鑿壁照讀者匡衡也囊螢代燭者車胤也然木葉
代燈者柳積也折蒲寫書者王育也拾葉寫書者董
藹也截蒲代簡者路溫舒也荷鋤而讀者孔安國常
林倪寬張紘崔逞也下帷而讀者崔祖虬鄭鮮之宋
世景李密司馬光也
孝碑離合義
世說蔡邕題曹娥碑曰黃絹幼婦外孫虀臼魏武觀碑
謂楊修曰解不修曰解魏武曰卿未可言待我思之行
三十里曰我已得之令修别記曰黃絹色絲也絶字幼
婦少女也妙字外孫女子也好字虀臼受辛也辭字謂
絶妙好辭也魏武亦記之乃與修同嘆曰我才不如卿
三十里劉須溪常疑曹娥江在浙之上虞當時孫權據
越不知孟德何緣至江滸讀其碑或是當時印傳邯鄲
淳碑而曹楊見之及讀殷芸小說異苑魏武過曹娥碑
不能曉有婦人浣於汾渚問之曰第四車解既而至乃
禰正平衡以離合義解之所謂離合義者即黃絹幼婦
外孫虀臼或謂此婦人即娥靈也與前所𫝊各異典略
楊修有才智魏文為世子歷陳大丘碑過見碑題曰黃
絹幼婦外孫虀臼魏文思之不解問德祖即曰陳實之
基蔡邕之辭鍾繇之書此絶妙好辭也魏文曰才不才
校四十里又復不同未知孰是南史宋孝武時青州人
發古冡銘云青州世子東海女郎帝問學士鮑照徐愛
等不能悉問平陽賈希鏡對曰此是司馬越女嫁荀希
兒檢訪果然事頗相類故周茂振謝入館啓云桃菜難
悟柳夘本同幼婦外孫之義女郎世子之名正用此二
事也又世說載人餉魏武一杯酪魏武噉少許盖頭題
合字以示衆莫能解次至楊修修便噉曰公教人噉一
口也夫復何疑又云楊德祖為魏武主簿時作相國門
始搆榱桷魏武自出看使人題活字便去楊見即令壊
之曰門中活闊字王正嫌門闊耳九州春秋夏侯淵為
黃忠所殺操臨漢中至陽平欲攻劉先主而不得進欲
守又難為公乃出令曰雞肋官屬不解所謂楊修便自
嚴裝人驚問修曰雞肋棄之可惜食之無所得以比漢
中知公欲還也俄操廻師洛陽伽藍記東魏孝文帝嘗
宴羣臣酒酣歡文帝因舉巵酒屬羣臣曰三三横兩兩
縱誰能辨之賜金鍾御史中丞李彪曰沽酒老姬甕注
瓿屠兒割肉與稱同尚書左丞甄琛曰吾人浮水自云
工妓兒擲䄂在虛空彭城王勰曰臣始解是習字高祖
即以金鍾賜彪南史梁時有沙門訟田武帝大署曰貞
有司未辨劉顯曰貞文字為與上人帝忌其能出之桂
苑叢談太保令狐相出鎮淮海日文使班蒙與從事俱
遊大明寺之西廊忽觀前壁題云一人堂堂二曜重光
泉深尺一點去冰旁二人相連不欠一邊三梁四柱烈
火能然添却雙鈎日月全諸幕賓顧之皆不解支使曰
一人大字二曜者日月明字尺一寸土寺字點去冰旁
水字二人相連天字不欠一邊下字三梁四柱烈火然
無字添却雙鈎日月全比字大明寺水天下無比衆皆
恍然曰黃絹之竒亦何異哉宣室志元和中有柳光者
遊行山寺石壁有彫刻文字曰武之在夘堯王八季我
棄其寢我去其扆深深然高高然人不吾謂繇今之後
二百餘祀燄燄其光和和其始東方有兔小首元尾經
過吾道來至吾里飲吾泉以醉登吾榻而寢刻乎其壁
粤乎其義人誰以辨其東平子光閱而異之行出徑數
十步回望其室盡無見矣光究之不得其義有昌王者
視而解之曰夫唐初建號武德二年其歲己卯則武之
在卯蓋武德二年也堯王者高祖號神堯也八季亦二
年也棄寢去扆言其去絶日乃武德二年也深深然人
不吾謂言其隠而人不知也二百餘祀相去二百年也
燄燄其光歲在丁未南方火也和和其始太和元年也東
方甲乙木兔者卯卯附木柳字小首元尾光字東平吾之
邑也即其信矣青箱雜記義興縣有後漢許馘廟碑歲
久漫滅元和中許氏諸孫重刻之碑隂題八字云談馬
礪畢王田數七邑宰徐延休一見解之曰談馬言午許
字礪畢石卑碑字王田千里重字數七六一立字言許
碑重立也異聞記天寳中商洛隠者任昇之自言五世
祖仕梁為太常大同四年于鍾山獲古銘云龜言土蓍
言水甸服黃鍾啓靈趾瘞在三上庚墮遇七中已六千
三百浹辰交二九重三四百圯無能知者因緘其銘誡
子孫以此訪于通人昇之聞鄭欽悦名錄以示之欽悦
復書曰屬在途路據鞍運思頗有所得卜宅者藏往知
來隗炤之預識龔使無以過也當梁大同四年歲次戊
午言甸服者五百也黃鍾者十一也五百一十一而圯
從大同四年上求五百一十一年得漢光帝建武四年
戊子三上庚三月上旬之庚其年三月十日得庚寅是
三月初葬於鍾山也七中已乃七月戊午朔十二日得
己巳是初圯墮之日為己巳浹辰十二日也從建武四年
三月至大同四年七月總六千三百一十二月每月一
交六千三百浹辰交也二九為十八重三為六末言四
百則六為千十八為萬自建武四年三月十五日至大
同四年七月十二初圯記一十八萬六千四百日故云
二九重三四百圯也其所言者年則五百一十一會於
甸服黃鍾月則六千三百一十二會於六千三百浹辰
交日則一十八萬六千四百會於二九重三四百圯從
三上庚至七中已據歷計之但差一數則不符矣然則
楊德祖之竒知不止黃絹一事而李彪劉顯班蒙徐延
休鄭欽悦諸人之捷悟亦不亞德祖也若元和時裴度
伐吳元濟得石碑于井云雞未肥酒未熟而部下卒解
為己酉當尅陶榖為官舍曰西川狗百姓眼而宋齊丘
解為獨眠孤館越絶之隠會稽袁康參同之隠魏伯陽
即今時謎語之濫觴耳
聽音知吉凶
師開鼓琴以東方西方之聲而知室之朝夕師曠吹律
以南風北風之聲而知軍之勝敗精之至也李龜年嘗
至岐王宅聞琴曰此秦聲良久又曰此楚聲主人入問
則前彈者隴西沈妍後彈者揚州薛滿唐書高宗時章
懷太子作寳慶曲閱于太清觀李嗣真謂人曰宫不召
商君臣乖也角與徵戾父子疑也死聲多且哀若國家
無事太子任其咎俄而太子廢開天𫝊信記明皇時涼
州獻新曲帝召諸王觀焉寧王進曰斯曲宫離而少徵
商亂而加暴宫不勝則君勢卑商有餘則臣事僣恐一
旦有播遷之禍果有安史之亂北史隋樂人王令言妙
達音律大業末煬帝將幸江都令言子于戸外彈琵琶
作翻調安公子曲令言聞之曰變變此曲興自早晩帝
幸無從行帝必不反此曲宫聲往而不反宫君也帝竟
被弑于江都萬寳常生而聰穎妙達八音嘗聽太常之
樂謂人曰滛厲而哀天下不久相殺盡時海内全盛
人以為不爾及大業之末卒騐其事裴知古奏樂謂元
行冲曰金石諧和當有吉慶之事其在唐室子孫乎是
月中宗即位五代史高祖初定雅樂宴羣臣于承福殿
奏黃鍾王仁裕聞之曰音不純肅而無和聲當有爭者起
于禁中已而兩軍校鬭昇龍門内武后朝裴知古以知
音值太常路逢乘馬者聞其聲云此人當墜馬行未至
半里馬驚墜地死又觀人迎婦聞婦珮聲曰此婦不利
姑是夕姑有疾亡宋沇有音律之學上作樂曲罷問其
得失曰曲雖妙其間有不可者指一琵琶者云此人大
逆殘忍不日抵法不宜在至尊前又指一笙者云此人神
魂已遊墟墓不可更令供奉既而琵琶者為同儕告訐
為其父自縊不得屍錄按鞠伏罪笙者乃憂懼不食旬
日而卒玉堂清話清泰中王仁裕從事梁苑正月郊野
尚寒引諸幕寮餞朝客于折柳亭樂作王獨訝之曰今
日必有譸張之事樂舉羽而有宫聲羽為水宫為土水
土相尅得無憂乎少時筵散范延光引賓客大獵為奔
馬所墜此亦可與師開師曠方美矣歸田錄太常所用
王朴樂編鐘形不圓而側垂其後胡瑗改鑄編鐘遂圓
其形而下垂叩之揜鬱而不揚其鑄鐘又長爾而震憚
其聲不和著作佐郎劉羲叟竊謂人曰此與周景王無
射鐘無異必有眩惑之疾未幾仁宗得疾人以羲叟之
言驗矣漢書蔡邕在陳留有隣人以酒食召邕客有彈
琴者邕至門潜聽之曰以樂召我而有殺心何也遂返
主人追而問故琴者曰我向鼔絲見螳螂向鳴蟬蟬將
去螳螂為一前一却吾心惟恐螳螂之失蟬也邕曰此
足當之矣孔叢子孔子晝息于室而鼔琴焉閔子自外
聞之告曾子曰向也夫子之音清徹以和淪入至道今
也更為幽沉之聲幽則利欲之所為發沉則貪得之所
欲施夫子何所感而若是曾子入問之夫子曰然向見
猫方捕鼠欲其得之故為之音也可與聽音矣
拆字言禍福
術士有能拆字言人禍福應若影響者春渚紀聞謝石
潤夫成都人宣和間至京師以拆字竒中名聞九重徽
宗因書一朝字令中貴人持試之石見字即端視中貴
人曰此非觀察所書也朝字離之為十月十日字非此
月此日所生之天人當誰書耶一座大驚中貴馳奏翊
日召至後苑官嬪左右各書字示之論說俱有精理緣
此其門如市有朝士其室懷孕過月書一也字持問是
日座客甚衆石詳視朝士曰此閣中所書否曰何以言
之曰謂語助者焉哉乎也固知公内助所書尊閣年三
十一否曰是也以也字上為卅下為一也然吾官當謀
遷動而不可得否曰正以此耳蓋也字著水則為池有
馬則為馳今池運則無水陸馳則無馬也又尊閣近身
親人當無一存者以也字著人則為他也又尊閣其家
物産亦當蕩盡否以也著土為地今不見土也曰誠如
所言但賤室以懷妊過月憂之所以問耳曰是必十三
箇月以也字中有十旁兩竪下一横為十三也石因
視朝士曰有一事涉怪可盡言否也字著虫則為蛇今
所孕殆蛇妖但不見䖝不能為害耳以藥投之果下數
百小蛇而體平周益公二老堂雜志有人遇石於塗以
婦不能産書日字問之曰明出地上得男矣有士人以
乃字為問謂其無可拆也石曰及字不成君終身不第
夷堅志石紹興八年來臨安有士人樊將仕婦失珠冠
書失字命其夫持詣肆石曰姻戚有朱氏乎樊曰吾妻
朱氏也有行二十八者乎曰妻兄也然則從此取之樊
曰此人素持行檢家豐富豈為此事曰不然因之交關
誤持去耳樊歸詢之則其舅曾借帽子不用就還未嘗
開匣而冠以先曬帽誤置其中久而忘之也一選人病
書一中字以問中帶燥筆曰丹田既燥其人必死不過
明日申時果然鐵山圍叢談云徽宗令中宫索東宫書
書一字來乃以太字進問石石曰此天子也上詢謂何曰
太字點微横此必太子他日移置諸上豈非天子耶徽
宗又書問字筆勢兩直飛開命一隸持往石密緘歸奏
曰左看是君右看是君聖人萬歲有道士亦以問字占
石曰門雖大只有一口道為竒復書器字倩俗人往占
曰人口空多皆在戸士愕然盖所住觀無他黃冠惟童
僕數軰猶皆出外於是大服之高宗未登極用杖就地
上書一字曰土上一王字也終王天下議都杭州書杭
字曰烏珠又來後果甫至高宗一日寫春字命相之其
上半墨體重石曰秦頭大重壓日無光秦檜怒求其罪
竄遠州石既以相字著名常遊丹陽見道姑行市中書
云拆字如神石笑曰此術豈有勝我者耶召嫗書已名
示之曰為名不成得召郤退逢皮則破遇卒則碎石視
之不樂翌日訪之無識其人者盖異人也後王進以謀
叛下獄曾就石卜官捕獲嘆曰悔不用謝石之言遂牽
累配蓬州石詢進鄉里則滄州南皮也且起於卒伍悉
如道姑言後赴配所道遇之道姑靠山而言石曰人倚
山非仙乎道姑披其頰黥迹遂滅說海建炎中有周生
者善相字車駕至杭時敵騎驚擾之後人心危疑執政
呼周生書杭字示之曰懼有警報乃拆其字以右邊一
點配木字上即為烏珠不旬日果𫝊烏珠南侵當秦趙
廟謨未協各欲引退各書退字示之周曰趙必去秦必
留日者君象趙書退字人去日遠秦書人字密附日下
字在左邊下連而人字右筆斜貫之蹤跡固矣秦欲退
得乎既而皆驗草木子賈似道有異志一術士能拆字
賈以策畫地作竒字術曰相公之志不諧矣道立又不
可道可又不立賈默然求其罪而遣之恐泄其事使人
害諸途泊宅編蔡京嘗遊吳興慈感院院有新堂未名
京為書榜曰超覽有坐客賀曰行即走召而人臣四見
矣明年京遂入相桯史淳熙乙酉哲文倦勤詔以北宫
為重華宫光宗既登極羣臣奉表請以誕聖日為重明
節琵琶亭有術者以拆字自名曰重華重明非佳兆也
其文皆二千日兆在是矣既而甲寅之事果如其言此
與太平興國一人六十之䜟無異暌車志皇甫坦為人
書字多驗者汪國正登第已踰壯室以未有子為憂求
字于坦書一湧字已而汪授吳簿生男乃悟湧字江下
男也有士人赴省試書落字與之士人不樂及揭榜乃
第二十三名視其字草頭即二十其傍從水水不為點
而作三畫右筆止作一點乃名字耳夷堅志新安朱安
國善相字紹興壬午當舉場士人從之問占段毅夫示
以飛字朱書其側曰二九而升及秋試以第十九名薦
朋友賀曰十九者第二九也公必正遇已而省試失利
乾道乙酉舉復中第十九名遂登第乃悟二九而升者
兩次九方成耳是時有老齋僕王明者少日亦讀書為
貧棄業書慶字示之曰此雖小人中心作文而不遂又
恨其必字勢偏左主左脚跛躄之疾旦夕却有婚姻之
喜其人果左脚不良後旬日為人作媒頗獲謝禮趙哲
彦通以周易應舉遭黜謀改習賦書易字求相曰得非
有更易之意乎此字从且从勿當且勿易遂仍舊果預
貢文惠官為恭知政亊丏去未諧洪指書中去字問之
朱捧玩曰此尊官是貴人今所占何事曰見任兩府求
去朱曰正鑚頭出天上將官首僚無庸休逸後兩月果
拜相又元相哥丞相元名桑哥拜相後延術者書桑字
令拆曰欲知相位久近曰木字十八也上有三箇十字
當有四十八箇月相哥不滿遂更名相復書相字令拆
曰目字横看又是四字横直只四十八箇月至元辛卯
正月其月正合霏雪錄洪武初參知政事劉公某王公
某蒞浙江日改拱北樓為來遠榜揭拆字者張乘槎往
視之曰三日内主哀喪之事如期王父母夫人病卒劉
占以歷日紙邊坐法王公延槎問故槎曰來者喪字形
遠者哀字形旁之一點相結者淚點也
酌取月光
鐵山圍叢談桂林韓生有道術止郊外僧寺一日自抱
一籃持匏杓出就庭下酌取月光作傾瀉入籃狀衆問
之曰今夕月色難得我懼他夕風雨夜黑耳衆聞之而
駭明日視之空籃弊杓如故至邵平坐江亭各市餚治
酒期醉而天大風日暮益亟燈燭不得張衆筯悶戲嬲
韓生曰子所貯月光安在韓撫掌曰不言幾忘之即走
舟中取籃杓一揮則白光瞭焉見梁棟間如是連數十
揮一坐遂如秋晴月色㶑灧秋毫皆覩痛飲達四鼔生
又酌取而收之籃夜乃黑如故始知韓生果異人也翟
天師名乾祐曾於江岸與弟子翫月或曰此中竟何有
翟笑曰可随吾指觀弟子中兩人見月規半天瓊樓金
閣滿焉數息間復不見周生者有道術中秋夜會月色
方瑩謂坐客曰我能挈月置之懷袂因取筯數百條䋲
而駕之曰我梯取此月俄以手舉月懷中出月寸許光
色照爛寒入肌骨唐長慶初有楊隠之在柳州嘗尋訪
道者有唐居士人謂百歲人楊訪之因留楊宿乃夜呼
其女將一上弦月子來其女遂帖月於壁唐起祝之曰
今夕有客願賜光言訖室朗若張燭
解鳥獸語
考古解鳥語者公冶長辨雀語白蓮水邊有車覆粟收
之不盡相呼共啄見衝波𫝊侯瑾解鳥語常出門見白
雀與黑雀同行慨然嘆曰君子與小人同羣天下其亂
乎遂披髮入山見燉煌實錄魏尚字仲文高皇帝時為
太史曉鳥語見後漢書孫守榮見鵲噪知有寳物至見
宋史梁秦仲知百鳥之音與之語皆應見史記成武丁
聞雀鳴知東市輦粟車覆見桂陽先賢𫝊張子信聞鵲
噪知向夕有口舌見北齊書楊宣知羣雀相呼食覆車
粟見益部耆舊𫝊管輅見鵲鳴知東北有婦殺夫又聞
鳴鳩知有老翁携酒豚來候主人見别𫝊安清鳥獸之
音無不綜達行見羣燕知有送食者見高僧𫝊解獸語
者介葛盧聞牛鳴知生三犧見左傳廣陵楊翁仲解馬
語見論衡李南亦解馬語見抱朴子詹何知牛鳴為黑
牛而白裹其角見韓非子沈僧照識南山虎嘯云國有
邊事當選人丁見梁典渤海僧隆多羅秋暑納涼逢牝
豕引諸豚而行知其遇官槐止而飼羣子見闕史白龜
年得李太白遺書曰讀之可辨九天禽語九地獸言後
聞二雀啾唧知呼食城西民家餘粟又聞馬嘶知槽中
料熱不可食見羊鞭之不動知羊言腹有羔將産然後
死見翰府名談又唐翰林學士元廷堅有人身鳥首人
來教以百鳥語和莬有鳥鳴書一卷王喬解鳥語一卷
又葆光錄台州民解蟻語遼史遼太祖從兄圖古濟以
本帳蛇鳴命知蛇語者珊蘇庫解之謂蛇言穴旁有金
圖古濟掘之乃得金以為帶名為龍錫金
馴虎制龍
自梁鴦養虎劉累豢龍而外仙人王暉種黃精虎為之
耕豹為之耘出入亦乘虎豹鞭策如馬衡山大明寺虎
豹成羣傷人懶殘以荆條授僧命躡而逐之虎豹絶迹
桐廬郭翁隠仙碁山每驅虎負箬葉市錢周貧山東通
志唐貞觀初明淨遊天台日至村中化食回羣虎張口
求食淨以匙抄飯納虎口中河南通志梁普通初僧稠
往懷州西王屋山聞兩虎交鬭以錫杖中解各散去郭
文晦跡潜修遇虎張口至前文手探虎喉中得骨去之
自是虎常馴擾于左右文出山虎必随焉以書策置其
背上虎負而行仙人鄭思遠每出行乘虎二虎雛負經
而從許隠具煖藥酒虎為拾柴燃火隠患齒痛求虎鬚
插齒間虎帖地不動劉牧居南河野中有一虎近其居
作穴劉牧曰汝來護我耶虎輙俛首牧卒虎乃去宋廣
寧烏石潭僧梁果入山採薪夜則騎虎而歸人號伏虎
禪師後尸解潭口虎啣其尸入庵合璧事類善覺禪師
居潭州華林觀察使裴休訪之門有侍者否師喚大空
少空二虎自庵後出師曰有客且去二虎咆哮而去獨
異志种僮為畿令常有虎害人僮令設檻得二虎僮曰
害人者低頭一虎低頭僮取一虎放之自是猛獸皆出
境廣輿記西克程太虚修道南岷有二虎侍左右宋賜
號道濟太師朝野僉載空如禪師居陸渾山蘭若見野
猪與虎鬭師藜杖揮之曰不須相争各弭耳去唐天成
初扣水澡光古佛居將軍岩常有二虎侍側河南通志
後梁乾化初釋法聰居襄陽白馬寺晉安王來部襄陽
乃詣禪室見二虎侍側王告境内虎災聰即入定須臾
十七大虎至聰命弟子以布䋲繫頸而去虎遂無害此
皆制虎者也釋鑑白馬泉有白龜常就法聰手取食聰
曰此是雄龍又靈泉有五色鯉亦就手食聰曰此雌龍
也抱朴子西域方士禹步能吹氣龍即浮出十餘丈更
吹之復長至數寸綴取入壺遇旱𤼵龍入潭禹步吹之
復長十餘丈須臾雨至潯陽記城東橋水出有蛟常為
百姓害董奉書符呪水即見蛟死浮出水面原化記種
園張老嗔荆湘龍挾雷雨損物密禁以法龍以寳珠就
僧求救乃放龍移出潭水裴硎傳竒西域異僧金剛仙
住峽山潭畔摇錫呪水有龍若三寸鰍躍入甁中龍化
白衣叟持百金就寺僧請舍之乃傾鰍於潭福建通志
長樂王氏子少時事龍泉禪師師命之浣布見青黃二
龍戲井中翫之歸遲師詰之遂以鉢探二龍獻師師以
為神薙髮住洪州百丈山稱百丈大智禪師此皆馴龍
者也
斬蛟刺虎
斬蛟者博物志澹臺子羽賫千金之璧渡河河伯欲之
陽侯波起兩蛟夾船子羽左操璧右操劍擊蛟皆死吕
覽荆有佽飛者得寳劍涉江至中流陽侯之波兩蛟夾
其船佽飛拔劍赴江刺蛟殺之韓詩外傳菑丘訢飲馬
於淵馬沉菑丘訢去朝服拔劍而入三日三夜殺三蛟
一龍而出志怪錄義興郡溪渚下有蒼龍呑噉人周處
自橋上投下刺蛟數創流血而死襄陽耆舊傳晉鄧遐
為襄陽太守城中汙水中有蛟為害遐拔劍入水蛟繞
其足遐揮劍截蛟江水為之俱赤方輿勝覽趙昱為嘉
縣太守時犍為潭中有老蛟為害昱率甲士千人夾江
鼓噪昱持刀入水持蛟首奮波而出又搜神記齊景公
渡於江沅之河鼋銜左驂沒之衆皆驚揚古冶子于是
拔劍從之斜行五里逆行五里至于砥柱之下殺之乃
鼋也左手持鼋頭右手拔左驂燕躍鵠踊而出仰天大
呼水為逆流三百步觀者皆以為河伯也刺虎者後周
楊忠從太祖狩于龍門獨當一虎左挾其腰右拔其舌
釋明恭住鄭州會善寺山行猪虎交鬭猪漸不如語虎
曰可放令去虎不肯恭便一手捉頭一手撮尾抛之深
谷任城王曳虎尾以繞背虎弭耳無聲桓石虔徑拔虎
鬚伏不敢動元石明三一日而殺五虎近太原程十四
嘗随人出獵入深林搏虎生挾之欲歸又一虎突至倉
卒以所挾虎擊之兩碎其首至唐裴旻一日斃虎三十
有一七修類纂丹徒民周錦生平曾殺大小三十餘虎
亦世所希聞也
音律之妙
開元中李謩善吹笛獨步當時常秋夜吹笛于瓜洲檝
載甚隘羣動皆息數奏微風竦然有頃舟人賈客有怨
歎悲泣之聲又越州刺史皇甫政月夜泛鑑湖命謩吹
笛為之盡妙有一老父泛舟聽之因奏一聲湖波搖動
笛遂中裂即探懷中一笛以畢其曲政視之有二龍翔
舟而聽老人曲終以笛授謩謩吹之不能成聲而老父
亦失所在又李舟好竒常得村舍煙竹截為笛堅如鐵
石以授李謩謩吹笛天下第一月夜泛江與同舟人吹
聲嘹亮有客登舟請笛而吹聲甚精妙山石可裂及入
破呼吸盤辟應指粉碎客散不知所之又博異志賈客
吕筠卿常於中春泊舟于君山側命酒吹笛數曲忽見
一老父拏舟而來遂于懷袖間出笛三管其一大如合
拱其次如常人之所蓄其一絶小如細筆管筠卿請老
父一吹老父曰其大者諸天之樂不可發其次者對洞
庭諸仙合樂而吹其三是老夫與朋儕可樂者為子吹
之不知可終一曲否言畢抽笛吹三聲湖上風動波濤
洸漾魚龍噴跳五聲六聲君山上鳥獸呌噪月色昏暗
舟人大恐老父遂止錄異記李子牟性閑音律尤善吹
笛江陵舊俗孟春望夕尚影燈其時士女緣江駢田縱
觀子牟因謂朋從曰吾吹笛一曲能令萬衆寂爾無譁
於是臨軒廻奏清聲一發百戲皆停行人駐愁坐者起
聽曲罷有白叟自樓下行吟而至謂牟曰向者吹笛豈
非王孫乎天格高絶惜樂器常常耳當為一試子牟授
之引氣發聲而笛裂乃自舟取一笛曰愍子志尚試為
一奏清音激越曲未終風濤噴騰雲雨昏晦少頃開霽
不知叟之所在矣逸史李謩吹笛近代無比嘗至越州
州客舉進士者十人醵二千文同會鏡湖欲邀李生湖
上吹之以費多人少各召一客會中有一人以隣居獨
孤生應命到會所澄波萬頃景物皆竒李生拂笛漸移
舟湖心時輕雲蒙籠微風拂浪李生捧笛𤼵聲昏曀齊
開水木森然髣髴如有鬼神之來獨孤生取而吹之聲
發入雲四座震慄至入破笛遂敗裂不復終曲衆皆帖
息而散明日訪之茒舍尚存獨孤生不見矣
火雞火猱
晉人燧象見于春秋田單用其法而變之以火牛勝燕
至殷浩北伐羌姚襄結營逼浩浩令長史江逌擊之逌
至襄營取數百雞以長䋲連之繋火于足羣雞駭散飛
入襄營火𤼵因其亂擊之襄遂敗宋晏州夷布哷反招
討使趙遹討之山高林密軍不能進遹遣土丁捕猱數
十頭束麻作炬灌以膏蠟縛于猱背夜復遣土丁負䋲
梯登崕顛縋梯引下人人䘖枚挈猱蟻附而上及賊柵
出火燃炬賊廬舍皆茅竹猱狂竄其上火輙𤼵賊號呼
奔撲猱益驚火益熾官軍鼓噪破栅賊擾亂不支遂擒
布哷所謂運用之妙存乎一心非耶
白燕詩
袁景文白燕詩故國飄零事已非舊時王謝見應稀月
明漢水初無影雪滿梁園尚未歸柳絮池塘香入夢梨
花庭院冷侵衣趙家姊妹多相妬莫向昭陽殿裏飛一
時呼為袁白燕徐天池詩閒庭盡日見還希院院梨開
去漸微别殿幾年埋玉匣舊人何處認烏衣春風水面
徒聞語夜月梁間好弄輝安得姚家紅線縷却看雪片
帶花飛差足伯仲謝在杭白燕詩一片霜毛白玉肌却
疑玄鳥姓名非夢随香絮迎風舞銜得梨花帶雪歸明
月空中看不定夕陽巷口見應稀池塘處處芹泥滿莫
遣淄塵點素衣脉脉瑶階白板扉曉霜殘月轉霏微慣
從珠樹藏身住不逐昏鵶接翅歸入署乍疑香粉落化
釵猶傍玉人飛水晶簾外雕梁冷學念心經伴雪衣王
弇州詩掠水穿花拂畫梁此星方合字瑶光珠簾不辨
差池影玉樹長銜旖旎香明月張樓衣是雪昭陽趙殿
粉為粧零陵一片無情石巫女風多也學狂陳眉公詩
游絲澹蕩若為容此日應憐粉黛工𫝊信不随青鳥去
忘機時狎白鷗中踏殘玉樹晴還雪飛傍珠簾色是空
别院春光更無限梨花夜月柳花風又紛紛白水滿春
塘淡雨微煙更渺茫新壘桃花紅粉薄隔樓芳草雪衣
涼舞翻掌上明珠色零落釵頭片玉香正是懷人太無
頼忽驚殘月照空梁
朱竹詩
朱竹古所無起于國初宋仲温在試院卷尾以朱筆掃
之故張伯雨有偶見一枝紅石竹之句管夫人嘗畫懸
崕朱竹一枝楊廉夫題其上云網得珊瑚枝擲向篔簹
谷明年錦弸兒春風生面目又高季廸題有朱竹水龍
吟云淇園丹鳳飛來幾時留得參差翼簫聲吹斷彩雲
忽墜碧雲猶隔想是湘靈淚彈多處血痕都積看蕭疎
瘦影隔簾欲動應是落花狼藉莫道清高也俗再相逢
子猷還惜此君未老歲寒猶有少年顔色誰把珊瑚和
煙換去琅玕千尺細看來不是天工却是那春風筆徐
惟和題云根如頳虬髯葉如丹鳳尾有時截作釣魚竿
珊瑚亂拂桃花水有時擲杖化為龍白日青天赤鱗起
能將紅霧變蒼煙産在朱明幾洞天須臾絳節生彤管
只向松間滴露研謝在杭詩秋老龍孫醉不醒却疑血
淚灑湘靈只緣悞染紅塵色無復琅玕舊日青
落花詩
落花詩始於二宋莒公賦云一夜東風拂苑墻歸來何
處剰凄凉漢臯珮冷臨江失金谷樓危到地香淚臉補
痕勞獺髄舞臺收影費鸞觴南朝樂府多賡曲桃葉桃
根盡可傷景文賦云墜素翻紅各自傷青樓煙雨忍相
忘欲飛更作回風舞已落猶成半面籹滄海客歸珠逬
淚章臺人去骨遺香可憐無意𫝊芳蝶盡委花心與蜜
房誠絶唱也沈啓南以七言詠落花至三十律虞長孺
僧儒遂至百律近時作者亦多佳句如唐伯虎之雙臉
臙脂開北地五更風雨葬西施紅顔仙脱三生骨紫
陌香銷一丈塵熒熒愛水衫前淚𦕈𦕈遊魂樹底春鏡
中紅粉春風面燭下銀屏夜雨軒奔月已將丹換骨堕
樓端把死酬恩燒燈坐盡千金夜對酒空思一點紅余
襄公之金谷已空新步障馬嵬徒見舊香囊文徵仲之
丹葩漂泊明妃淚綠葉参差杜牧情沈啓南錦里門前
溪好浣黃陵廟裏鳥還啼馬&KR0802;叔武陵路别回漁艇金
谷春深落妓釵影搖團扇愁班女艷逐微波度洛妃於
文若紅樓白日憐珠墜青塜黃昏痛玉埋董叔允拂地
霓裳㢠妙舞凌波羅襪冷香魂楚妃腰細難勝雨漢女
身輕合避風丘文舉撩亂隋宫抛剪彩漂流秦苑棄餘
脂魏君屏馬嵬妃死香猶在垓下人亡血未乾邵肇復
楚客有魂招九辨押衙何計贖無雙又金谷樓中魂已
斷玉人斜畔骨空埋又湘水帝妃啼夜雨巫山神女散
朝雲又倩女香魂虚入夢少翁幻術詎延年他生未卜
逢金鈿再世還期續玉簫強學廻風羞自舞欲教奔月
苦難升徐興公麗華魂散胭脂井關盼香銷燕子樓皆
摸擬二宋而俊麗可喜申文定公亦有落花三十首吳
門林若撫和之凡六十首新意綺調各不相下吳門范
長白允臨為其序曰今夫咏雜英於芳甸賦繁囿之藂
荑暖風初扇魂醒迷迭之香潤色輕籠頰暈燕支之石
枝堪戲蝶影足留鶯是以濡翰者競謝綉於柔跗含毫
者炫江花於麗萼盖藉韻韶容倚才穠質易為力耳若
乃因風委砌泫露辭條香雜燕泥而俱乾豔隨鶯翅
以偕落繽紛舞席零亂歌茵蕊氣全消蔫香半死綠珠
魂散空餘翡翠之樓碧玉聲沉惟剩鴛鴦之井香閨少
婦驚看墜靨遺鈿紫塞征人愁見零霜飄霰傷搖落於
遲暮感逝景之難停而若撫氏乃能弔粉泣香摹憔寫
悴卒使枯卉傍玉砌以揚輝落英藉彩毫而長價云云
兹不備載然總不如韓偓哭花一絶曾愁香結破顔遲
今見妖紅委地時若是有情争不哭夜來風雨葬西施
又馬浩瀾滿庭芳詞春老園林雨餘庭院偏惹蝶駭蜂
猜蔫紅縐白狼藉滿蒼苔正是愁腸欲斷珠箔外點點
飄來分明似身輕飛燕扶下碧雲臺當初珍重意金錢
競買玉砌新栽更翠屏遮藹羯鼓催開誰道天機錦綉
都化作紫陌塵埃紗窗裏有人憐惜無語托香腮纖麗
工緻真可以謝花神
蘆花被詩
詩以咏物為難工余獨喜貫酸齋蘆花被詩云採得蘆
花不浣塵翠蓑聊復藉為茵西風刮夢秋無際夜月生
香雪滿身毛骨已随天地老身名不讓古今貧青綾莫
為鴛鴦妬欸乃聲中别有春郭矮梅走馬燈詩颷輪擁
騎出炎精飛遶人間不夜城風鬛追星低有影霜蹄逐
電去無聲秦軍夜潰咸陽火吳炬宵馳赤壁兵恰憶雕
鞍年少日章臺踏碎月華明詠炭詩樵青黎面學崑崙
斫月撓雲樹欲髠萬灶黑煙灰出劫一星紅燄火還魂
汙身若有仙翁幻報國今無義士吞曾似茅齋風雪夜
地爐榾柮暖温温又張伯雨水燈詩共泛蘭舟燈火閙
不知風露濕青冥如今池底休鋪錦此夕槎頭直挂星
爛若金蓮分夜炬空于雲母隔秋屏却憐牛渚清狂甚
若欲燃犀走百靈黃敷梅花紙帳詩誰搗霜藤換絳紗
更將凍墨洒寒花剡溪人去芳魂斷庾嶺春歸别夢賖
欹枕醉疑雲蕩漾擁吟偏愛日横斜清風不逐豪華盡
流落山林處士家吉雅謨楮帳詩誰擣霜藤萬杵勻製
成鶴帳隔塵氛香生蘆絮秋將老夢熟梅花夜未分枕
上不迷巫峽雨床頭常對剡溪雲竹爐松火茶煙暖一
叚清貞屬使君馮海粟鶴骨笛詩胎仙脱骨字飛瓊換
羽移宫學鳳鳴噴月未醒千載夢徹雲猶帶九臯聲管
含芝露吹香遠調引松風入髄清莫向嶺頭吹暮雪籠
中媒鳥正關情僧一初石蠏泉詩神鰲驅石到仙家清
出龍泓味更佳晴帶浦雲穿曉籪暗随山雨走寒沙玉
臍圓映波心月瓊沬香浮水面花擬待春風招社客焚
香來試九溪茶王元美畫眉詩驕飛初傍上林春百舌
黃鸝闘巧頻白雪似侵風裏調青山仍隠畫中顰爭誇
京兆雙彎嫵别取成都十樣新豪興未除吾計得平陽
歌舞不須人紅梅花詩瓊姿原自傲冰霜不作東風桃
李腸舞罷轉憐如意點歌殘别擬夀陽籹瑶池月上仙
人醉洛浦霞生帝子狂為問胭脂山下雪可翻新譜到
西羌鴛鴦詩翠領文綃淺着緋軟波芳渚自依依生憐
簫史前身是長向韓朋故冡飛璧月聯窺秦殿瓦銀燈
雙上竇家機烟波最好翻新曲聽罷吳儂並手歸兔詩
自許干城動主知莫將三窟負心期梁園雪霽懸罝月
桂殿天空擣藥時好向中山𫝊鳥跡毋煩東郭代盧
悲金天尚許榮光借擬上君王萬夀巵海棠花詩簾幕
深沉白日長一枝嬌艷占流光輕盈著雨難禁態縹緲
縈煙欲斷腸全似太真初起睡微輸合德有生香吕州
應是施龍腦莫怪當年刺史狂夾竹桃為以幽姿凌雪
霰不將仙骨傍風塵輕廻粉面依簫史細裊瓊琚似洛
神棲鳳錯疑瑶海實化龍還憶武陵人肩輿徑造無煩
主怕有漁郎指避秦瞿宗吉紅指甲詩金盆玉露擣仙
葩解使纖纖玉有瑕一點愁凝鸚鵡喙十分春上牡丹
芽嬌彈粉淚抛紅豆戲搯花枝縷絳霞女伴相逢頻借
問幾回錯認守宫砂黃公禄雪毬詩六花平地捲成毬
不待雲斤月斧修萬古太隂深合處一團元氣未開頭
金盆忽送來瑶島銀索難將挂彩樓只恐明朝易消歇
長江滚滚逐東流沈愚綉鞋詩幾日深閨綉得成着來
便覺可人情一彎暖玉凌波小兩瓣秋蓮落地輕南陌
踏青春有跡西廂立月夜無聲看花又濕蒼苔露曬向
窗前趁晩晴謝宗可睡燕詩補巢&KR0742;罷落花泥困倚東
風倦翼低金屋畫閒随蝶化雕梁春盡怕鶯啼魂飛漢
殿人應老夢入烏衣路欲迷却怪捲簾人喚醒小橋深
巷夕陽西徐菊坡簫杖詩鑿竅霜筠入手輕知音未遇
伴閒行刻鳩賜老聲還噎随鳳升山力可憑弄月松根
因拄石倚風花底為和笙何當扶上雲霄路吹徹鈞天
合九成劉師邵失鸚鵡云來從西域養經年飛入青雲
最可憐銀甕空遺香露水雕籠閒鎖落花煙能言每憶
來書幌學舞長疑在綺筵此去想應尋舊伴隴山雲樹
尚依然錢鶴灘楊梅詩怪底吳兒不出鄉楊梅五月薦
新嘗西州一斗蒲萄酒南越千頭荔子漿略着些酸醒
酒困了無點滓浣詩腸渠家妃子如相見添得紅塵一
騎忙張亨父竹爐詩霜根不着冶煙侵小石屏前伴素
琴虚碧冷含沉水玉古班清傲博山金風微篆裊湘雲
細月冷煤添蠏雪深銀葉有香頻續火莫教灰却歲寒
心又如楊廉夫香奩八詠香頰啼痕云收乾通德言難
盡點濕明妃畫莫加聚得班班在何處軟綃題寄薄情
家黛眉顰色云索畫未成京兆譜將啼先學夀陽籹蕭
郎忽有歸期報喜色添長一點黃金盆浴髮云銅仙盤
滿添香露玉女盆傾拾翠鈿櫳得雲鬟高一尺紫冠新
上玉臺前月奩勻面云翠點柳尖春未透紅生櫻顆落
初乾好風與我開羅幕一朵芙蓉正面看瞿宗吉和之
其花塵春跡云燕尾點波微有暈鳳頭踏月悄無聲黛
眉顰色云恨從張敞毫邊起春向梁鴻案上生金錢卜
還云織錦軒窗聞笑語採蘋洲渚聽愁吁香頰啼痕云
斑斑湘竹非因雨點點楊花不是春楊契玄蓑衣云蒹
葭影裏和煙卧菡萏香中帶雨披狂脱酒家春醉後亂
堆村舍曉晴時晁無咎雙頭牡丹二喬新怯吳宫寵雙
隗初臨晉帳羞月底故應相伴語風前各是一般愁蘇
平豆腐一輪磨上流瓊液百沸湯中滚雪花瓦缶浸來
蟾有影金刀剖破玉無瑕楊文理咏櫓分開水面秋煙
冷剖破江心夜月明詠篷云數葉飽風淮浦晩一䋲拖
雨洞庭秋張文潜咏鶯籹殘玉枕朝酲後綉倦紗窗晝
夢時無名氏詠燕詩花間語澁春猶淺江上飛高雨乍
晴劉子儀詠柳詩平沙千里經春雪廣陌三條盡日風
徐天池月下梨花閃雪搖冰偏倍晝迷枝浸葉總生涼
萬點綃痕春帶雨一庭雪影夜生香嬌痕舊積啼春雨
鏡色初圓選夜光謝溪堂咏蝶身似何郎全傅粉心如
韓夀暗偷香飛随柳絮有時見舞入梨花無處尋俞紫
芝詠草金谷園中芳映月石頭城下碧連秋楊孟載春
草六朝舊恨斜陽外南浦新愁細雨中黃敷仲石塘春
水濕漲溶溶紅杏雨晴生澹澹綠蕪煙楊孟載春水紅
雨落花來滚滚綠煙芳草去迢迢沅湘已沒鷗邊渡湓
浦新添鶩外潮朱紫陽一滴泉一竅有靈通地脉半空
無雨滴天漿孔平仲詠雪斜拖闕角龍千丈澹抹墻腰
月半棱盛次仲詠雪看來天地不知夜飛入園林總是
春武伯英燭剪啼殘瘦玉蘭心吐蹴落春紅燕尾香李
時勉剪刀深院響𫝊春晝静小樓工罷夕陽斜王予可
西瓜云一片冷沉潭底月半彎斜卷隴頭雲鄭子𣆀酴
醿玉斧無人解修月珠裠有意欲留仙楊鵬翼鞦韆綵
䋲斜劈纖纖筍畫板輕承步步蓮湯誥雪梅路迷谷口
春無跡月到枝頭夜有光玉骨本清何足妬冰肌元白
更添籹方子適紅梅紫府與丹來換骨天風吹酒上凝
脂楊誠齋梅花寒入玉衣燈下薄春撩冰骨酒邊香楊
萬里梧桐夜雨云千里暮雲山已黑一燈孤館酒初醒
劉子翬荼䕷十丈青條寒挂雨三千粉面笑臨風楊黎
州題淚一斑早寄湘川竹萬點空餘峴首碑王元美詠
雉萬里越裳開瑞貢千秋陳寳有雄祠咏鴿怖後長依
阿育塔馴來還寄曲江書咏桂明月自吹靈隠粟白雲
誰誦小山謠咏繡毬悞馬軟塵香自滚窺枝圓月璧俱
浮吳正𫝊神州十詠北闕雲云縈風細作千行紫捧日
高騰一朵黃居庸翠云春雲映處屏如畫御輦來時色
欲流内苑花云萬年枝上紅雲擁五色屏前綉幕開皆
濃麗工緻誦之齒頰俱香矣
觀燈詩
劉邦彦有上元五夜觀燈詩十三夜云近喜元宵雪更
晴千門翠竹結高棚珠簾半捲將圓月玉指初調未合
笙新放華燈連九陌舊傳金鑰啓重城少年結伴嬉遊
去遮莫雞聲下五更十四夜云燈光漸比夜來饒人海
魚龍混暮朝月炤梅花青鎖闥煙籠楊柳赤欄橋鈿車
過去抛珠果寳騎重來聽玉簫共約更深歸及早大家
明日看通宵十五夜云一𣲖春聲送管絃九衢燈燭上
薰天風廻鰲背星毬亂雲散魚鱗碧月圓逐隊馬翻塵
似海踏歌人盻夜如年歸遲不屬金吾禁爭拾遺簪與
墜鈿十六夜云次第看燈俗舊傳寳筝齊按十三絃人
心未必今宵絶兔魄還如昨夜圓尚覺繁華誇樂土何
須廣樂聽鈞天追歡獨羡兒童健静對梅花憶往年十
七夜云繡簾窣地護輕寒明月來遲鳳蠟殘風掃煙花
春爛漫雲沉星斗夜闌珊醉敲馬鐙還家去誰抱龍香
隔院彈試看燒燈如白日鰲山無影海漫漫久膾炙人
口近見謝在杭徐興公皆有作謝詠十三夜燈云千枝
鳳蠟一時懸共道元宵勝去年人影漸随香霧合月輪
還讓彩燈圓虹橋乍起搖星斗錦帳初開試管絃更說
閩山香火勝魚龍百戲列齊筵十四夜云彩棚高結紫
霞標火樹銀花第二宵兔魄却疑今已滿燈花還比夜
琴饒翠翹浮月盤龍動玉勒嘶風寳馬驕士女喧闐春
似海更祈圓滿到明朝十五夜云舞鳳蟠龍百戲陳寒
空如水湧冰輪三千世界團圞夕十萬人家富貴春碧
海有天皆紫霧錦城無地不紅塵行游漫道今宵永漏
咽銅龍夜又晨十六夜云銀燭初開月漸遲看來已减
一痕絲莫言燈市將殘夜只當蟾光欲滿時驄馬璧車
尋舊路紅牙檀板變新詞春光一夕都衰讓浪蝶游蜂
尚未知十七夜云春色闌姍亊漸非賞心誰復惜芳菲
敲闌禁鼓月初上踏遍殘燈人已稀楊柳舞多彫綠綺
芙蓉結少落紅衣六街尚有餘香在拾得遺簮信馬歸
玉芝堂談薈卷八
