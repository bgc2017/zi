欽定四庫全書
玉芝堂談薈卷三
明徐應秋撰
賜龍鳳牌
巴延擅政(缺三字)邪小輩恐獻諛之不至典瑞院都事
某建言凡都官提調軍馬者必珮虎符今太師巴延難
與他人同宜錫龍鳳牌以寵之制可遂制龍鳳牌一面
其三面各函徑寸珠一枚而飾以紅刺鴉(缺)寳石牌身
鐫元德上輔功臣號字仍用白玉嵌造牌成直數萬錠
又京畿都運納蘇喇上言巴延功勲蓋世難與百官一
體合用泥金書詞以尊榮之者臺院官議不可行止金
書上天眷命皇帝聖旨字樣仍墨筆劉瑾擅權時每上
視朝羣臣向東北作一揖為瑾在上右也人謂瑾曰站
的皇帝謂上曰坐的皇帝諸外遠衙門封事投通政司
者曰白本以紅紙具揭投瑾曰紅本又國朝文武臣領
勅行事俱給銅關防獨正德間太監張永征安化王及
再督三關用金鑄成嘉靖間大學士顧公鼎臣居守用
牙刻關防賜之嘉靖庚申上勅南京織閃黃補麒麟仙
鶴紗衣各一副賜分宜閃黃色惟上得用之甲子賜華
亭教子升天蟒衣一襲上手擇有珠者
賜文臣第
文臣賜第京師昔高帝時有之以後蹇忠定夏忠靖楊
文貞楊文敏胡忠安吳榮襄至翰林臣曾棨王英在宣
廟俱有賜文貞力辭而止于肅愍陳芳洲高文義王毅
愍商文毅在景廟亦有之袁彬所請則文毅賜第也天
順李文達王忠肅馬恭襄俱有賜第又為忠肅造第原
籍鹽城嘉靖間張文忠治第京師上聞以銀幣羊酒落
之今人不考遂以為賜第非也其原籍始以書院請特
命有司給夫價資營造後夏文愍亦繼之然不名言賜
也萬歷元年張江陵築第故里上特輟御前白金千兩
遣官齎送嘉靖中既為真人尚書邵元節陶仲文治顯
靈宫于内開法局而宫外復起大第其盛尚書端明顧
尚書可學俱有賜第乃至通妙梁散人方士段□子亦
有之不足為異也
賜居第額對
高帝以魏國公達勛業非常于居第左右特各建一坊
榜曰大功又特署八字于德慶侯廖永忠門曰功超羣
將智邁雄師以旌異之後襄陽任亨泰為禮部尚書得
幸勅于原籍立狀元坊不為例又親書孝義門三字署
于浦江鄭氏之門皆非有司所請也世宗時因張文忠
請立書院仍親定名曰貞義堂曰抱忠樓曰寳綸京師
居第成賜以獻皇帝御書榮恩堂字識其端曰皇考手
澤賜銀印篆刻所賜孚敬字及白金四鎰彩帛四束羊
酒餚饌等物諭曰前聞卿自為堂曰榮恩所謂榮得君
恩也朕思皇考嘗手書三字朕恭裝軸兹併銀印一枚
及綵帛等物以為吾君臣相慶之意庶見朕意云耳後
楊文襄樓曰寳翰夏文愍書院曰忠禮堂曰瓊恩樓曰
寳澤李文康樓曰珍謨汪榮和樓曰昭恩甘少保樓曰
尊恩嚴分宜高新鄭亦各沾賜分宜堂額曰忠弼樓曰
瓊翰流輝供玄象閣曰勅賜延恩之閣京師堂曰忠正
南昌樓曰寳翰堂曰耆德新鄭樓曰寳謨堂曰鑒忠陶
秉一原籍書樓曰聖翰瓊光今上為張江陵賜堂額曰
純忠其左扁曰社稷之臣右扁曰股肱之佐堂對曰志
秉純忠正氣垂之萬世功昭捧日休光播于百年樓額
曰捧日皆御筆
賜印記
高皇帝賜懿文太子白玉印方一寸二分曰大本堂記
賜中宫皇后白玉印方亦如之曰厚載之記文皇帝賜
仁廟玉押曰人主中正仁廟即位時宣廟方為皇太孫
復舉以授之命印識章奏國朝惟仁宣二廟優禮大臣
賜銀圖書以示褒美後亦有嗣行之者按仁宗朝蹇義
夏原吉楊士竒黃淮楊榮金幼孜俱被賜其文曰繩愆
紏繆而義士竒又有蹇忠貞楊貞一之印宣宗賜義曰
忠厚寬弘原吉曰含弘貞静士竒曰清方貞一榮曰方
直剛正胡濙曰清和恭靖又文恭世家吳忠曰和敏詳
達景泰賜少傅胡濙曰忠貞惟篤少保王文曰忠誠匪
懈衍聖公孔弘緒曰謹禮崇德按是時王少傅直陳循
高榖于謙三少保當亦有之特以景廟賜不敢登之志
𫝊耳世宗朝與賜者楊一清張孚敬桂萼李時費宏夏
言顧鼎臣翟鑾方獻夫嚴嵩郭勛仇鸞楊曰耆德忠正
又䋲愆弼違又别記永嘉張茂恭桂曰忠誠静慎又繩
愆匡違李曰忠敏安慎方曰忠誠直諒費曰舊輔元臣
夏曰學博才優顧曰經緯首選翟曰清謹學士又繩愆
輔德嚴曰忠勤敏達勛未考仇曰翔卿又曰朕所重惟
卿一人今上以少師張居正乞歸葬範銀為圖書以賜
之俾得馳𫝊密封言事其文曰帝賚忠良憲廟特賜方
士李孜省銀圖書二曰妙悟通玄曰忠貞和直得密封
言事又鄧常恩圖書一曰槖籥隂陽蕭崇一圖書二曰
至貞玄妙曰丹霞歲月世廟賜真人邵元節白玉印文
曰闡教護國烏玉印文曰太和子真人陶仲文白玉印
文曰凌虚子烏玉印文曰林隠銀記曰乘一保國宣廟
賜太監金(缺)范弘銀記其文不𫝊又賜王御用瑾銀記
四曰忠肝義瞻曰金貂貴客曰忠誠自勵曰心跡雙清
憲廟賜覃司禮吉牙記二曰忠誠不怠曰謙亨忠敬銀
記一曰才華明敏石記一曰補衮宣化世廟賜張司禮
佐銀記四曰集謀補德曰端忠誠慎曰輔忠曰勵忠麥
司禮福銀記一曰恭勤端慎其他未能悉數盖中貴官
得之不難若大臣則為異典耳若賜詩文者高皇帝聖
質天縱有觸即發不以貴近宣宗賜少傅謹身殿學士
楊榮詩一章世宗賜輔臣費宏七言歌行一章又賜輔
臣楊一清石瑶賈詠詩皆五言永樂五年授交趾明經
甘闊祖十一人為諒江等府同知各賦詩一章送之宣
德五年命行在工部尚書許□廵撫河南仍賜之詩又
命揚武侯薛禄率師築赤城等處賜之詩肅廟以禮部
尚書席書病目賜詩問之以刑部尚書趙鑑致仕賜詩
送之皆龍箋御墨天書煥爛御製祭文者高皇帝諭祭
羣臣多出御筆嘉靖中上為少保禮部尚書席書太子
太保兵部尚書李承勲皆親御翰墨作祭文御製神道
碑者高皇帝為中山王徐達成祖為姚恭靖廣孝
考滿非常恩賜
永樂中尚書凡三年滿有賜羊一牽酒十瓶鈔千貫者
九年滿有賜勅奬諭賜宴内殿者如永樂中趙羾夏原
吉蹇義方賓左都御史李慶皆賜宴華蓋殿其後奬諭
賜宴内殿者惟内閣大臣一品九年滿有之而六年滿
于羊酒鈔錠之外又有加賜白金五十兩大紅麒麟緞
衣一襲及酒饌一卓者則自張永嘉始夏貴溪嚴分宜
徐華亭俱有之張江陵九年滿于羊酒鈔錠外及銀兩
表裡俱以為常賜復加賜白金二百兩坐蟒蟒衣各一
襲綵緞八表裡陞左柱國大傅予三代誥命蔭子尚寳
司丞錫宴禮部辭太傅而已最後十二年滿上為召吏
部𫝊諭元輔居正受先帝顧命夙夜在公任事任怨雖
稱十二年考滿實在閣辦事十五年忠勲與常不同應
得恩蔭等項著從厚會議來看尋遣司禮監太監張誠
賜銀三百兩蟒衣一襲紵絲四十表裡羊十隻酒六十
瓶鈔十萬貫酒飯五卓鷄十隻鵝五隻猪肉一百五十
斤湯五品白麵一百二十斤香油三百二十斤白糖一
百斤黑糖一百四十斤蜜二十五斤燭一百對柴三百
扛蓮肉二十斤荔枝十斤圓眼十斤膠棗紅棗各二十
斤栗子三十斤冬筍二十斤蘑茹香菌花椒胡椒各五
斤尋勅諭元輔卿親受先帝遺囑輔朕十年四海昇平
四方賓服實頼卿匡弼之功精忠大勲朕言不能述官
不能酬兹歷十五年考績特于常典之外賜銀二百兩
坐蟒蟒衣各一襲歲加禄米二百石薄示褒眷先生其
欽承之該吏禮二部疏上加上柱國太傅支伯爵俸蔭
子尚寳司丞給四代誥命仍賜勅奬諭錫宴禮部疏辭
上柱國伯爵俸而已萬歷五年張少師聞父喪上及兩
宫賜白金一千五百兩鈔三萬貫綵幣三十表裡白米
六十石麻布百五十疋餘物稱是大婚後許奔喪上及
慈聖各賜白金五百兩綵幣八表裡仁聖白金三百兩
綵幣六表裡瀕行賜白銀八寳六十兩服除賜白玉帶
一條大紅坐蟒蟒衣各一襲金執壺一把金臺盞二副
慈寧賜膳九品金執壺金臺盞金箱牙筯白金綵緞有
差
賜土官服色
正德中賜播州宣慰司楊斌麒麟衣一襲陞四川按察
使後以宣慰致仕復賜麒麟衣一襲最後賜蟒衣玉帶
以貢物厚故也賜永順宣慰使致仕彭世麒大紅蟒衣
三襲陞都指揮使其子宣慰明輔大紅飛魚服三襲給
正三品散官誥命以進大木故也嘉靖末復以進大木
賜致仕宣慰彭明輔蟒衣進湖廣都指揮使致仕子宣
慰翼南飛魚衣一襲進雲南右布政使正德賜日本使
臣宋素卿大紅飛魚服一襲中人瑾受其黃金故也素
卿閩人至嘉靖中始以爭貢事論死
宫室土木之侈
從古驕滛之主自聲色狗馬外大都以土木工作之盛
自鳴得意璇宫瑶室往轍方躓踵事增華其尤異者述
異記闔閭搆水晶宫尤極珍怪皆出自水府吳王築姑
蘇臺崇飾土木宫妓數千人上别立春霄宫青龍舟盛
陳伎樂日與西施為水嬉吳王于宫中作海靈館館娃
宫銅溝玉檻宫之楹檻珠玉飾之秦始皇作阿房宫舁
蜀荆地材至關中役起七十萬人自雍門以東至涇渭
交處殿屋複道周閣相屬象六國宫室雖一瓦一甓亦
如其式各書國號不相雷同皆布其所得諸侯美女居
之如在其國鐘鼓帷帳不移而具漢宫殿阿房宫前殿
東西三里南北五里前庭中可受十萬人車行酒騎行
炙千人唱萬人和一云上可以坐萬人下可以建五丈
旗關内離宫三百關外四百餘未央宫周迴二十八里
前殿東西五十丈深十五丈高三十五丈木蘭為棼橑
文杏為梁柱金舖玉戸華榱璧璫雕楹玉磶重軒鏤檻
青瑣丹墀黃金壁帶間以和氏珍玉其内殿閣如夀成
萬歲廣明椒房清凉永延玉堂曲臺白虎等三十二處
建章宫千門萬戸周廻二十里鳳凰闕七十五丈中殿
受萬人有馺娑枍詣天梁竒寳等二十六殿桂宫在未
央北中有明光殿皆金玉珠璣為簾箔處處明珠翠羽
金殿玉階晝夜光明又北宫明光宫周圍各十餘里發
燕趙美女二千人充之率皆十五以上二十以下萬有
八千人溫室殿以椒塗壁被之文綉香桂為柱設火齊
屏風鴻羽帳規地以罽賓氍毺武帝起神屋曰昭陽殿
以白珠為簾箔玳瑁壓之象牙為蔑風至自鳴若珩瑀
前庭植玉樹以珊瑚為枝碧玉為葉又起招仙閣于甘
泉閣西編翠羽麟毫為簾琉璃為扇懸黎火齊為床其
上懸浮金輕玉之磬成帝趙皇后居昭陽殿中庭彤朱
而殿上丹漆砌皆銅沓黃金塗白玉階壁帶往往為黃
金釭含藍田璧明珠翠羽飾之上設九金龍皆&KR0742;九子
金鈴五色流蘇帶以綠文紫綬金銀花鑷每好風日幡
毦光彩照曜一殿鈴鑷之聲驚動左右中設木畫屏風
製度精巧其縈文如蛛絲玉几玉床白象牙簟綠熊席
毛長二尺餘人眠而擁毛自蔽望之不見有四玉鎮達
照無瑕窗扉多是綠琉璃亦皆達照毛髮椽桶刻作龍
蛇鱗甲分明見者兢慄靈帝起裸遊舘宫人年二七以
上三六以下皆靚粧解其上衣惟著内服或共裸浴取
西域所獻茵墀香為湯餘汁入渠名曰流香渠陳后主
為潘貴妃作飛仙帳四面綺綉窗間盡畫神仙鑿金銀
為書字靈獸神禽風雲花炬為之玩飾榱桶之間悉垂
鈴珮塗壁皆以麝香錦幔珠簾窮極綺麗又于光昭殿
前起臨春結綺望仙三閣為張貴妃麗華所居高數十
丈並數十間窗牖壁帶懸楣楪檻悉以沉檀為之又飾
以金玉間以珠翠外施珠簾内有寳床瑶帳每微風暫
至香聞數里朝日初照光映後庭其下積石為山分水
為池植以竒樹雜以花藥並複道交相往來臨春自居
結綺張貴妃居之望仙孔貴嬪居之貴妃常于閣上靚
粧臨斜檻望之飄飄若神仙石虎于太極前殿起樓高
四十丈結珠為簾箔盛夏登高樓以望四極奏靡曼之
音又於樓下開馬埒射場周㢠廻四百步皆文石築成光
彩晃耀復畜聚錢貝珠玉之寳以賞百戲之人華林園
亭榭簾柱皆隠起為龍鳳百獸形雕繪竒麗彩色黏天
夜往往有光明樓上春雜寳屑和異香命百人於樓吹
散之名曰芳塵臺上有銅龍中盛百斛酒使人嗽酒風
至望之如霧名曰黏雨臺又為四時浴室用䃋石碔砆
為堤岸琥珀為鉼杓夏則引渠水為池池中紗縠為囊
盛百寳雜香漬于水中嚴冰之時作銅屈龍數千枚各
重數十斤燒如火色則水恒溫名曰燋龍溫池引鳳文
錦步障縈蔽浴所解媟服宴戲彌日夜名曰清嬉浴室
浴罷洩水于宫外水流之所名溫香渠隋煬帝營造宫
室近山無大木皆致之遠方二千人曳一柱以木為輪
則戞磨火出乃鑄鐵為轂行一二里轂輙破因使數百
人賫轂随之一柱之費輒數十萬造觀文殿前兩廂為
書堂各十(原缺九字)殿每一間十二寶厨
藏貯琅函秘笈前設五香重牀嵌以金玉春夏鋪九華
象簟秋設鳳綾花褥冬則加以綿若須彌氊帝幸書堂
或觀書其十二間内通為閃電窗玲瓏相望雕刻之工
窮竒極妙金鋪石題綺井華榱輝映溢目每三間開一
方戸戸垂錦幔上有二飛仙當戸地口施機輦駕將至
則有宫人擎香爐在輦前去戸一丈脚踐機發仙人乃
下閣捧幔而升閣扇即開書厨亦啓若自然皆一機之
力輦駕出垂閉復常又築西苑周三百里内為海周十
餘里為方丈蓬萊瀛洲諸山高出水百餘尺臺觀宫殿
羅絡山上向背如神北有龍鱗渠縈紆流注海内緣渠
十六院一景明二迎暉三棲鸞四晨光五明霞六翠華
七文安八積珍九影紋十儀鳳十一仁智十二清修十
三寳林十四和明十五綺隂十六降湯院有二十八人
皆擇佳麗美人實之院門皆臨渠每院以四品夫人主
之宫樹秋冬凋謝則剪綵為花葉綴于枝條色渝則易
以新者沼内亦剪綵為荷芰菱芡乘輿臨幸十六院競
以殽榼精耎相高求恩市寵上好以月夜從宫女數千
騎游西苑作清夜遊曲于馬上奏之苑中鑿五湖每湖
方四十里東曰翠光湖西曰金光湖北曰浡水湖南曰
迎湖中曰廣明湖上御龍舟蕭后鳳舸錦帆彩纜窮極
侈靡舟架舞臺臺上垂蔽日珠簾簾即蒲澤國所貢以
負山蚊睫紉蓮根絲貫小珠編成雖曉日激射而光不
能透每舟擇妙麗女子千人執彫板鏤金楫號殿脚女
又晩年得浙人項昇能搆宫室詔有司供具材木經歲
而成樓閣上下軒窗掩映幽房曲室玉檻珠櫍互相連
屬千門萬戸炫耀金碧璧砌生光瑣窗射日帑藏為之
一空帝大喜顧左右曰使真仙遊其中亦自迷也又目
之曰迷樓上建四寳帳一名散春愁二名醉忘歸三名
夜酣香四名延秋月裝奩寢衣帳皆具殿前香山數十
每一山焚沉香數車沃以甲煎香聞數十里計每夜用
沉香二百餘車甲煎百餘石房中不然燈燭懸寳珠一
百二十照之李倣妹冊為貴妃居東華宫皆以珊瑚為
梚桷琉璃為櫺瓦檀楠為梁棟真珠為簾幕範余為柱
礎宫中供匠作者萬人則天長夀三年徵天下銅五十
餘萬斤鐵一百三十餘萬斤錢二千七百貫于寳鼎門
鑄八稜銅柱高九十尺徑一丈三尺題曰大周萬國述
德天樞下置鐵山銅龍負載獅子麒麟圍繞上施雲蓋
蓋上施盤龍以抵火珠珠高一丈圍三丈金彩瑩煌光
侔日月唐天寳六載更溫泉曰華清宫新廣一池文瑶
密砌製度宏麗禄山于范陽以玉魚龍鳬鴈石梁石蓮
花以獻雕鐫尤妙上命陳于湯中石梁横水蓮花纔出
水上魚鳬鴈狀若飛動宫中有端正樓即妃梳粧之所
上與妃日施鈒鏤戲玩其間宫中退水于金溝其中珠
纓寳絡流出街渠貧民皆有所得自奉御湯外更有長
湯十六所嬪御之屬浴焉玄宗起凉殿召對陳知節時
暑毒方盛座後水激扇車風獵衣襟隂霤沉吟仰不見
日四除積冰成山簾水飛灑坐内含凍賜冰屑飲體生
寒粟默記載伐江南大將獲李後主寵姬夜見燈輒閉
目曰烟氣易以蠟燭亦閉目云烟氣愈甚曰然則宫中
未嘗點燭耶云宫中本閣每至夜則懸一大寳珠光照
一室如日中也廣府劉龔晩年亦事奢靡作南薰殿柱
皆透明鏤刻礎石各置爐然香故有氣無形上謂左右
煬帝論車燒沉水却成粗俗爭似二十四個藏用仙人
齊東昏侯置射雉場三百九十六處翳中帷帳及步障
皆袷以紅綠金銀鏤絮牙瑇瑁帖箭宋禁中避暑多御
復古選德等殿及翠寒堂納凉長松修竹濃隂蔽日層
巒竒岫静砌縈深寒瀑飛流下注大池可十餘畝池中
紅白菡萏萬柄又置茉莉素馨凃蘭麝香木槿玉桂紅
蕉闍婆薩等南花數百盆于廣庭鼓以風輪清風滿座
御舟兩旁各金盤數十積雪如山紗廚後先皆挂伽蘭
木樨蠟龍涎等香珠百餘蔗漿金盎珍果玉爼不知人
間有塵暑也宋自真宗以符瑞大興土木玉清昭應之
建丁謂為修宫使凡役工日至三四萬所有秦隴岐同
之松嵐流汾隂之栢潭衡道永鼎吉之梌柟檐溫吉衢
吉之檮永豐處之槻樟橝柳明越之杉節淄之青石衡
州之碧石萊州之白石絳州之斑石吳越之竒石洛水之
石卵宜聖庫之銀朱桂州之丹砂河南之赭土衢州之
朱土梓信之石青石綠磁相之黛秦階之雌黃廣州之
藤黃孟澤之槐華虢州之鉛丹信州之土黃河南之胡
粉衛州之堊鄆州之蚌粉充澤之墨歸歙之漆萊蕪興
國之鐵皆遣所在有司取以給用宫成總二千六百一
十區政和間蔡京作延福宫有穆清睿謨昆玉羣玉等
七殿東有蕙馥報瓊春錦翠葆等十五閣西有雪香瑶
碧鉛華綘雲等十五閣又叠石為山鑿池為海鶴莊鹿
砦孔翠諸柵蹄尾以數千計其後復營萬歲山艮嶽特
命宦者梁師成董其事有朱勔者取浙中珍異花木竹
石以進曰花石綱置應奉局于平江所費動以億萬計
舟楫相繼日夜不絶廣濟四指揮盡以充輓士猶不給
大率設洞庭湖口絲溪仇池之深淵與泗濱林慮靈璧
芙蓉之諸山最為竒特異瑶琨之石即姑蘇武林明越
之壤荆楚江湘南粤之野移枇杷橙柚橘柑榔栝荔支
之木金蛾玉羞虎耳鳳尾素馨渠那茉莉含笑之草生
長于雕欄曲檻岡連阜屬前后相續大石林立僅百餘
株獨神運一峯高九十尺廣百圍錫爵磐固侯其餘石
棋列星置其略有朝日昇龍望雲坐龍矯首玉龍萬夀
老松堆青凝碧金鼇玉龜風門雷穴諸名又有二大石
配神運峯寘于寰春堂者曰玉京獨秀太平岩寘于綠
萼華堂者曰卿雲萬態竒峯又有藏烟谷滴翠岩搏雲
屏積雪嶺其間飛樓傑觀雄偉瓌麗憑險則設磴道飛
空則架棧閣有承嵐昆雲之亭紫石岩祈真磴攬秀軒
龍吟堂綘霄樓藥寮西莊游龍淵濯龍峽倚翠樓海渚
亭雲浪沼排衙石景龍江躡雲臺消閒館飛岑亭萬松
嶺瀑布屏海棠川瓊津殿漾春陂桃花閘諸勝總名曰
華陽宫四面周匝若在重山大壑深谷幽巖之底不知
京邑空曠坦蕩又不知郛郭寰會紛萃而填委也山禽
水鳥凢十餘萬丘壑林塘儼若晝本元祖肇建内殿制
度精巧題頭刻螭形以檀香為之螭頭向外口中銜珠
下垂珠皆五色用綵金絲貫串負柱融滚霞砂為猊置
目張牙有欲動之狀瓦滑琉璃與天一色朱砂塗壁紅
重胭脂彤橑華梚金桶雕&KR0008;務窮一時之麗殿上設水
晶簾階琢龜文繞以曲檻檻與階皆白玉石為之太陽
東升殿中燦爛階更飛輝古謂天子有金殿玉墀名不
虚也又有紫檀殿以紫檀香出為之光天玉德七寳瑶
光通雲凝翠廣寒等殿不可一一數也大内又有德夀
興聖翠華擇勝等宫又連天樓紅鸞殿入霄殿五花殿
東設吐霓屏曰玉華西設七星雲板曰金華南設火齊
屏風曰珠華北設百蘂龍脉曰木華并中央木蓮花紫
香木座千鈞案九朵雲蓋為五華元順帝又乘龍舟泛
月池上池起浮橋三處每處分三洞洞上結彩為飛樓
樓上置女樂橋以木為質飾以錦綉九洞不相直達龍
泉井瑪瑙石為井牀雨花臺石為井湫香檀為蓋離朱
錦為索雲母石為汲瓶又九龍墀龍形九曲金髯玉鱗
繞羅亭紅梅百株延香亭春時宫人各折花𫝊杯于此
拱璧亭六璧旋拱中置夜光珠一顆每夜燦若白晝光
燭數十步集寳室凡遠方貢獻上古所遺器物一皆貯
之每遇上巳日令諸嬪妃袚于内園迎祥亭漾碧池池
用紋石為質以寳石鏤成竒花繁葉雜砌其間上置紫
雲九華龍蓋四面施幃幃皆蜀錦為之跨池三橋橋上
結錦為亭中扁集鸞左扁凝霞右扁承霄三亭雁行相
望又設一橋接乎三橋之上袚畢則宴飲其中謂之爽
心宴池旁有潭曰香水積香水以注池中又置溫玉狻
猊白晶鹿紅石馬等物嬪妃浴澡之餘則騎以為戲惟
戈小娥體白而紅着水如桃花含露愈爭妍美帝曰此
夭桃女也因呼為賽桃夫人
附錄自漢以來帝王妃妾之多惟漢靈帝吳歸命侯
晉武帝宋蒼梧王齊東昏陳後主晉武至于萬人唐
明皇三千人杜子美詩先帝用女八千人新唐書開
元天寳中宫女至四萬人
自奉之侈
史稱窮奢極欲者范蠡相越日致千金家僮閑算術者
萬人收四海難得之貨積如山阜或藏之井塹謂之寳
井竒容麗色溢于閨房謂之遊宫糜竺用陶朱之術貲
擬王侯有寳庫千間大珠如卵散滿于庭謂之寳庭霍
光園中鑿一大池植五色睡蓮養鴛鴦三十六對望之
若被錦梁孝王好宫室園囿之樂作曜華宫營兔園園
中有百靈山山上有膚寸石棲龍岫落猿岩又有雁沼
沼中有鷺洲鳬渚其諸宫觀相連亘數十里竒果異樹
珍禽怪獸畢有五侯羣弟爭為奢侈賂遺珍寳四面而
至羅鐘磬舞鄭女作倡優狗馬大治第舍起土山漸臺
洞門高廊閣道連屬相望郭况起高閣以量金玉錯雜
寳以飾臺榭懸明珠四垂晝望之如星夜望之如月累
金數億家僮四百人以金為器皿其内寵則玉盤盛食
東京謂為瓊廚金窟董偃卧延清之室以畫石為床上
設火齊屏風紫琉璃帳設靈麻之燭以紫玉為盤用雜
寳飾之侍者于戸外扇偃偃曰玉石豈須扇而後凉耶
又以玉精為盤貯冰膝前玉精于闐國所獻也梁冀大
起第舍妻孫夀亦對街為宅殫極土木互相誇競堂寢
皆有隂陽奥室連房洞戸柱壁雕鏤加以銅漆窗牖皆
有綺疏青鎖圖以雲氣仙靈臺閣周通更相臨望飛梁
石磴陵跨水道金玉珠璣異方珍怪充積私室遠致汗
血名馬又廣開園囿採土築山十里九坂以象二崤深
林絶澗有若自然竒禽馴獸飛走其間冀夀共乘輦青
蓋車張羽葆餙以金銀琥珀每游觀第内多從倡伎鳴
鐘吹管酣謳竟路或連繼日夜以為歡娛石崇貲重累
巨萬宫室輿馬僣擬王者砌上就苔蘚刻百花飾以金
玉後房美艷千餘人皆曳紈綉珥金翠絲竹極當時之
選庖膳窮水陸之珍于婢妾中常擇其姿容相類者十
餘人裝飾衣服大小一等調四方玉付工為倒龍之珮
縈金為鳳冠之釵結紳繞前而舞欲有召者不呼姓名
悉聽珮聲視釵色各含異香使行而笑語則口氣從風
而颺又屑沉水香末布象牀上使所愛踐之無跡者即
賜珍珠百琲又與貴戚羊琇之徒以奢靡相尚愷以&KR0961;
澳釡崇以蠟代薪愷作紫絲布障碧綾裏四十里崇作
錦步障五十里以敵之崇塗壁以椒愷塗壁用赤石脂
爭豪如此武帝助愷嘗以珊瑚樹賜之高二尺許枝柯
扶疎示崇崇以鐵如意擊之應手而碎乃命左右悉取
珊瑚樹有高三四尺者六七株條幹絶俗光耀如日外
國有進火浣布者武帝製為衫衣之幸崇第崇知之身
故常衣而令從奴五十人皆衣火浣衫以迎帝宋阮佃
夫宅舍園池諸王邸第莫及女伎數十藝貎冠絶當時
金玉錦綉之飾宫掖不逮常作數十饌以待賓客徐君
蒨幼聰朗好學尤長于部書書問無不對善絃歌為湘
東王諮議頗好聲色侍妾數十皆珮金翠曳羅綺服玩
悉以金銀有時載伎肆意遊行荆楚山川靡不畢踐梁
蕭宏後庭數十百人皆極天下之選所幸江無畏器服
珍異侔于東昏潘妃寳屧直千萬羊侃在衡州于兩艖
間起三□通梁水齋飾以珠玉加之錦繢盛設帷屏列
女樂乘潮解纜觀者填溢嘗宴北使楊斐賓客三百餘
人食器皆金玉雜寳奏三部女樂及夕侍婢百餘人俱
執金花燭晉武帝嘗降王武子婢百餘人皆綾羅袴裙
手擎飲食魚弘侍妾百餘不勝金翠服翫車馬冠絶一
時有眠床一張皆是蹙栢四面周匝無有一異用銀縷
金花夀福兩重為脚嘗語人曰我為郡有四盡水中魚
鼈盡山中麋鹿盡田中米穀盡村中人庶盡部曲數百
悉衣錦袍赫奕滿道梁清河王繹第宅之大踰于高陽
西北有樓樓下有儒林館退賓堂土山釣臺冠于當世
斜峰入牖曲沼環堂樹響飛嚶階&KR1244;花藥繹愛賓客重
文藻至于清晨明景騎望南台芳醴盈罍佳賓滿席使
梁王媿兔園之游陳思慚雀臺之讌高陽王元雍居第
匹于帝宫白壁丹楹窈窕連雲僮奴六千伎女五百隋
珠照日羅衣從風出則鳴騶御道文物成行鐃吹響發
笳聲宛轉入則歌姬舞女擊筑吹笙絲管迭奏連宵盡
日厚自奉養必以數萬錢為限時河間王琛欲敵之造
文栢堂徽音殿置玉井金礶以五色絲為繩造迎風館
于後園窗戸之上列仙青瑣玉鳳銜鈴金龍吐珮素柰
朱李枝條入雲伎女樓上坐而摘食伎女三百盡皆殊
色求西域千里馬其次七百里者十餘匹皆有名字以
銀為槽金為環鎖嘗會諸王陳諸寳器金缻銀甕百餘
口甌擎盤稱是餘器有水晶缽瑪瑙琉璃盌赤玉巵數
十枚工作竒妙乂陳女樂及諸名馬復引諸王案行府
庫錦罽珠璣冰紈霧縠充牣其内謂人曰不恨我不見
石崇恨石崇不見我河隂之役諸王殱盡王侯第宅多
題為寺夀丘里閭列刹相望祗垣鬱起寳塔高陵四月
初八日京師士女多至河間寺觀其廟廡綺麗無不歎
息以為蓬萊仙室亦不是過入其後園見溝瀆蹇産石
磴嶕嶢朱荷出池綠萍浮水飛梁跨閣竒樓出雲咸皆
唧唧雖梁王兔苑想亦不如也楊素後庭伎妾曳綺羅
者以千數第宅奢侈僣擬宫禁秦王楊俊為作七寳冪
䍦車不可載以馬負之而行又為冰殿香粉塗壁玉砌
金階梁柱欀棟之間周以明鏡間以寳珠極瑩飾之美
與賓客伎女絃歌其中張易之為母阿臧造七寳帳鋪
象牙床織犀角簟鼲貂褥蛩蟁氊汾晉龍犀臨河鳳翮
為席郭從義鎮河陽于洛中建大第以香栢為棟文梓
為梁文石甃池無不具偹費白金五千錠王元寳嘗以
金銀壘為屋壁以紅泥泥之别置禮賢堂以沉香為軒
檻鑌鍼甃地面錦文石為柱礎又以銅絲穿錢甃于後
圃花徑中泥雨不滑人呼為王氏富窟又起高閣以銀
鏤三棱屏風代籬落密置香槽自花鏤中出號含薰閣
又于寢帳中置二玉人捧七寳香爐自冥焚香達旦西
京懷寳坊富商鄒鳳熾園宅遍滿金寳不可勝計家男
女婢僕錦衣玉食一時驚異嘗因嫁女邀知朝士往臨
禮賢賓客數千供帳偹極華麗及女郎將出侍婢圍遶
綺羅珠翠金釵曳履尤艷麗者至數百人衆皆愕然不
知誰是新婦矣宗楚客造一宅皆是文栢純帖沉香和
紅粉泥壁文石為階砌許敬宗嘗造飛樓七十間令伎
女走馬其上以為戲樂安樂公主造定昆池四十九里
累石為山以象華岳引水為澗以象天津飛欄步檐斜
橋磴道衣以錦繡畫以丹青飾以金銀瑩以珠寳又為
九曲流杯池石作蓮花臺泉於臺前湧出窮天下之壯
麗楊國忠諸姨第宅五家聯亘治錦繡琢金玉者大抵
千人變化若仙為犢車飾以金翠間以珠玉一車之寳
不啻數十萬貫于是統購名馬以黃金為銜勒組繡為障
泥每帝幸華清宫五家隊合炯若萬花川谷成錦繡遺
鈿墜舄瑟瑟珠翠狼籍于道香聞數十里虢國每入禁
中常乘驄馬使小黃門控轡驄之俊健黃門之端秀皆
冠絶一時宅中沉香亭禁中遠不逮虹霓屏風彫刻前
代美人形服玩衣服皆衆寳雜砌水精為簾外以玳瑁
水犀為柙絡以珍珠瑟瑟似非人力所製又以沉香為
閣檀香為檻麝香乳香和泥為壁每于春時牡丹盛開
登閣以賞謂之四香亭日用炭屑捏成雙鳳熖于爐中
以白檀鋪底香藹一室韋陟性奢縱喜飾服馬侍兒閹
童列左右嘗數十逾于王宫主第窮治羞饌廚中所棄
不減萬錢宴公侯家雖水陸具陳曾不下筯嘗以五采
箋為書記侍婢主之其裁答授意而已同昌公主出降
罄内庫寳貨以實其宅房櫳戶牖無不以衆寳飾之夜
則以紅琉璃盤盛夜光珠立堂中光如白晝更以金銀
為井欄藥臼食櫃水槽之屬製水晶火齊琉璃玳瑁等
牀悉支以金龜銀塹更琢五色玉為器合百寳為几案
更賜金麥銀粟數斛堂中設連珠之帳續真珠以成却
寒簾類玳瑁斑紫色却寒烏骨所薦也更有鷓鴣枕翡
翠匣袖絲被綉三千鴛鴦間以竒異卉上綴靈粟之珠
珠如粟粒五色輝煥更有蠲忿犀如意玉瑟瑟幕紋布
巾火蠶綿九玉釵其幕色如瑟瑟闊三丈長一百尺輕
明虛薄無以為比雖大雨不濕云鮫冰瑞香膏所塗也
紋布巾潔白如玉拭水不濡火蠶綿絮衣一襲一出遊
所過芬馥文宗朝宰相王涯奢豪庭穿一井金玉為
欄天下寳玉真珠悉投于中汲其水以供飲元載肅宗
代宗兩朝宰相貴盛無比嘗因晴霄日景曝晒衣服以
青紫縧四十條三十丈皆施羅綺錦綉每條縧下金銀
爐二十枚異香薰之芸輝堂于闐香芸潔白如玉屑以
塗壁沉檀為梁棟金銀為戸牖中設虹霓屏風紫綃帳
輕疎而薄風不能透冬温夏凉其屏風本楊國忠寳刻
前代美人伎樂形以玳瑁水犀為押絡以真珠瑟瑟有
龍髯紫拂色如爛椹削水晶為柄刻紅玉為環紐所幸
薛瑶英肌體自香處金絲帳却塵褥褥出自句驪國其
色鮮妍無比衣龍綃之衣一衣無一兩摶之不盈一握
杜亞為淮南競渡採蓮舟錦纜綉帆之戲費金數十萬
李堯及第俯逼起居宴霖雨不止因遣賃油幕以張之
堯舊居昇平里凡用錢九百緍自所居連亘通衢參御
輩不啻千人韉馬乘輿填咽門巷往來無有霑濡者而
金璧照耀别有佳致于頔為襄州日點山燈一上油二
千石李昌䕫在荆州大獵大修裝具其夫人獨孤氏亦
出女騎一千皆着紅繡襖錦鞍韉鳳靴銀鐙魚朝恩有
洞房四壁夾安琉璃板中貯江水及萍藻諸色魚蝦號
魚藻洞張崇帥廣酷于聚斂從者數千人出遇雨雪皆
頂蓮花帽琥珀衫所費油絹不知紀極市人稱曰雨仙
王黼居相位當全盛時最極富貴于室置一榻以金玉
為屏翠綺為帳圍以小榻擇美姬處之名曰擁帳平原
郡王家翠堂七楹全以石青為飾為諸姬教習聲伎之
所一時伶官樂師皆梨園國工吹彈舞拍各有總之者
只笙一部已是二十餘人張鎡宴客牡丹會既集坐一
虛堂寂無所有俄問左右云香發未答云已發命卷簾
則異香自内出郁然滿坐羣伎以酒殽絲竹次第而至
别有名伎數十首戴牡丹衣領皆繡如其色歌昔人所
作牡丹詞進酌而退前後花與伎凡十易杯器皆如其
色酒竟歌者舞者數百人列行送客燭光香霧歌吹雜
作怳然若仙游元雅克特穆爾奢侈無度嘗屠百羊以
宴寮吏又于第中起水晶亭居之一雨過度則凛慄不可
近公主乘七寳步輦四面綴五色玉香囊囊中貯辟邪
香瑞鱗香金鳳香仍雜以龍腦香屑鏤水晶瑪瑙辟塵
犀為龍鳳花金絲為流蘇輕玉為浮動每亭四壁以水
晶鏤空貯水養五色魚剪彩為白萍紅蓼等花置水上
壁内外置琥珀欄杆鑲以八寳竒石洞房設樓床廣褥
擇美肌温軟少骨者枕藉而寢謂之香肌席脂紅粉白
羅列左右随其所取以為花嬉玉樂李時可通儻善致
客客白楊維禎挾四青衣浮江過其家時可延之舟中
舟中之器黃金犀玭相半也宴客櫻桃下瑪瑙作埒紅
氍毺覆之三數麗人行酒並絶代以赤玉柈盛脯白玉
斗盛漿皆盈尺維禎為色動後賞蓮花水晶為池砌空
其中置金鱗翠藻食器皆南越秘色磁其豪侈如此國
朝王文恪子大理寺副延喆性豪奢治大第多蓄伎妾
子女斥置珠玉寳玩石尊罍窑器㳒書名畫價值數萬
嘗以元夕宴客客席必懸珍珠燈飲皆古玉杯恒醉歸
肩輿至門門啓則徤婦舁之後堂坐定羣妾筓而盛服
者二十餘列坐其側各挾二侍女約髮以珠琲羣飲至
醉有所屬意則憑其肩聲樂前引入室復酣飲乃寢晩
年益豪奢自喜寵姬數十人人設一院左右鱗次而居
院設一竿夜則懸紗燈其上照耀如晝每夜設宴老夫
婦居中諸姬列坐女樂獻伎諸姬以次上夀爵三行樂
闋夫人避席去乃與諸姬縱飲為樂最后出白玉巵進
酒此巵瑩㓗無瑕製極精巧云是漢物寳惜不輕及人
惟是夜所屬意者則酌以賜焉婢視巵到處預報本院
院婢庀榼溫酒以待房老掌燈來迎諸姬擁入院始散
去餘紗燈皆熄惟本院存各院望見竿燈未熄知尚私
飲未寢嘖嘖相羡嘆錢塘女伎至多可數百人胡少保
開府日值守令迎春設宴江館選伎女二百侍飲每十
人則以一佳者領之使捧酒炙樂器之屬不設几案亦
無他執役者浮白歌呼日已暝張燈火數里鼓吹絲竹
振天女伎夾道跪迎以口承之方發聲婢口已巧就謂
之香唾盂張敉生于富家才高不售乃以聲伎自娛所
居文起堂軒厰麗壯每上元試燈大開重門自内及外
皆設彩燈圍屏門對皆以燈為之鼓吹不絶游人或携
酒殽挈美人而往輒擇便就坐歌笑各適不問主人如
曲江金明池公所往來無禁焉
附宛委餘編秦皇為巴寡婦築女懷清臺又令猗頓
得朝見比封君卓王孫有綠熊皮百雙漢武令進二
十雙至唐明皇見南山白龍問左右俱不見獨王元
寳見之以至富與至貴敵也又鄒駱駝謂明皇請以
南山一樹挂臣一縑山樹有盡臣縑無窮又黃巢亂
後修宫闕有商兒王酒胡助錢三十萬貫後修安國
寺上幸之為擊十杵施錢萬緡王酒胡乘醉入連撞
百杵徑輦十萬緡寘寺而去一布衣乃敢與人主酬
酢遂相雄長
以貴而富
以貴而富其最著者秦魏冉吕不韋楚黃歇漢霍光張
安世張禹王鳳等五侯董賢梁冀董卓曹騰等魏曹洪
晉石崇王愷王濟徐湛之阮佃夫梁蕭宏朱异羊侃北
魏元禧元雍元琛元融李崇隋楊素唐裴寂李林甫楊
國忠郭子儀韋宙裴冕元載李德裕王涯楊收吳越孫
承佑蜀李昊宋蔡京梁師成韓世忠張浚楊沂中史彌
遠韓侂胄賈似道元雅克特穆爾巴延朱清張瑄其無譏
者僅郭汾陽韓蘄王耳若能自力致富者陶朱公白圭
猗頓巴寡婦臨卭卓王孫程鄭宣曲任氏茂陵袁廣漢
平陵士孫億東海麋竺平邑王氏洛陽劉寳長安王元
寳王酒胡鄒鳳熾即鄒駱駝及勝國倪瓉顧瑛沈萬三
皆著在史傳甚詳
僮奴之多者卓王孫家僮千餘人程鄭折國石崇俱
八百人袁廣漢九百人王氏五侯刁逵楊素各數千
人高陽王六千人郭汾陽三千人吕不韋麋竺萬人
逵田萬頃素馬萬疋
權貴侯王富
梁冀父子擅權垂二十年貪聚無極而斥賣家財三十
餘萬萬董賢之幸不過三年耳而斥賣家財至四十三
萬萬賢不聞納賄盖傾府庫以益之也梁武帝幸臨川
王宏第錢千萬一庫懸一紫標凢三十間僅三萬萬而
梁武錢薄小不能三分之一其他布絹木綿漆蜜紵蠟
朱砂雜貨牣積亦梁董之亞矣梁孝王薨時餘黃金四
十萬斤吳王濞金錢布滿天下于時黃金多而王侯巨
富乃爾王弇州曰嚴世蕃每積貲滿百萬輙置酒一高
會凡四高會矣而乾沒不止常與所厚善屈指天下富
豪居首等者十七家已與蜀王黔公太監高忠黃錦及
成公魏公俧都督炳又京師有張二錦衣者太監永之
姪也山西三姓徽州二姓與土官貴州安宣慰積貲滿
五十萬以上方居首等雖溧陽史恭甫最有聲僅得二
等之首前是無錫有鄒望者將百萬安國者過五十萬
今吳興董尚書家過百萬嘉興項氏將百萬項之金銀
古玩實勝董田宅典庫貲産不如耳大璫馮保張宏家
貲皆直二百萬之上武清李侯當亦過百萬矣
恩賞之侈
漢世賞功如漢文帝即位賜太尉勃黃金五千斤丞相
平將軍嬰各二千金朱虚侯章襄平侯通典謁揭各千
斤宣帝即位大將軍光黃金七千斤錢六十萬雜繒三
萬疋奴婢百七十人馬二千匹甲第一區又董賢自得
幸旬日間拜侍中賞賜累鉅萬封侯遂進大司馬拜女
弟為昭儀位次皇后妻得通籍殿中止賢廬賞賜各千
萬數父恭自少府拜衛尉賜爵關内侯妻父為將作大
匠弟寬信為執金吾詔將作起第北闕下重殿洞門木
土之工窮極伎巧柱檻衣以綈錦武庫禁兵尚方珍寳
選物上品盡在董氏而乘輿所服乃其副也及至東園
秘器珠襦玉柙皆豫以賜賢無不備具又令將作為賢
起塋冢義陵旁内為便房剛栢題凑外為徼道周亘數
里門闕罘罳甚盛楊素初破齊賜奴婢粟帛雜畜拜信
州賜錢百萬錦千段馬二百匹破陳賜綵物萬段粟萬
石加以金寳又賜陳主妹及女妓十四人破吳寇賜綵
物三千段江南定賜黃金四十斤銀鉢一實以金錢縑
三千段馬二百匹羊二千口公田百頃宅一區仁夀宫
成賜錢百萬緡絹三千段討突厥賜綵物二千段黃金
百斤突厥破賜縑二萬疋萬釘寳帶遷左僕射賜良馬
百疋牝馬二百匹奴婢百口山陵成賜綵物萬段田三
十頃米萬石金鉢一實以金銀鉢一實以珠併綾錦五
百疋賜射手賜金精盤價值鉅萬破漢王諒賜綵物五
萬段綺羅千疋諒伎妾二十人從幸東京賜甲第一區
物二千段家世舊聞林靈素賜號蘂珠殿侍晨金門羽
客通真達靈先生上刻玉為降真召靈之寳自用之而
錫靈素塗金印文曰通真達靈之印班冠執政錫賚至
不可計嘉靖前後賜真人陶仲文銀十餘萬兩大紅金
綵綉織蟒龍斗牛雲鶴麒麟飛魚孔雀縀羅絹紗無慮
數百襲獅蠻玉帶白玉帶五圍金帶一圍玉印二已上
恩賞之侈他所罕儷其次則洪武中秦晉燕諸王北征
有功晉燕二府賜鈔各一百萬錠楚王征雲南阿嚕圖
等處賜馬三千匹黃牛二千頭氂牛一千頭羊九千隻
永樂賞谷王橞金川門功樂七奏衛士三百金銀大劍
金三百兩銀三千兩鈔三萬錠綵幣三百疋良馬二匹
金龍鞍轡二副又馬二十四匹金鞍二副銀五百兩鈔
四萬六千錠錦十疋紵絲綾羅各六十疋絹百九十疋
又銀千兩鈔三萬錠袍衣三襲絹五百疋白兜羅錦一
條西洋布三十疋檀香三十斤降真香五百斤楜椒蘇
木各千斤良馬十匹羊百羫酒五百瓶椰子三百火者
百人賞蜀王椿發谷府反謀功黃金二百兩銀千兩鈔
四萬錠玉帶一金織衮龍紵絲紗羅衣九襲紵絲紗羅
各五十疋絨錦十疋綵絹千疋兜羅錦十條高麗布一
百疋白米千石楜椒千斤良馬十匹金鞍二副又銀四
千五百兩鈔十萬錠米萬石紵絲五百疋紗羅各二百
五十疋絹壹千疋兜羅錦六十條蘇木五千斤楜椒三
千斤珍珠一百九十二兩馬一百五匹金鞍二副火者
百人雖取燕都定中原之賞不能望萬一也
賜黃金
漢賞賜多用黃金晉賞賜多用絹帛各因其時所有耳
漢初以黃金四萬斤與陳平間楚周勃賜五千金霍光
前後所賜七千斤廣陵王前後五千斤武帝時衛青北
擊胡斬捕首虜之士前後賜黃金二千餘萬斤丞相平
將軍嬰各二千斤朱虛侯章襄平侯通典謁揭各千金
昭帝賜蔡義元帝賜孔覇成帝賜許嘉各二百斤成帝
賜王根哀帝賜王莽各五百斤昌邑王賜侍中君卿千
斤他如黃覇尹翁歸等動與百斤梁孝王臨死府庫尚
有黃金四十餘萬斤吳國懸賞斬大將者黃金五十斤
高帝賜太子家令叔孫通各黃金五百斤王莽敗後省
中黃金萬斤為一櫃尚餘六十櫃積六十萬斤董卓積
金成塢又漢制天子聘后輒用黃金三萬斤王莽徵杜
陵史氏女為后聘以黃金三萬斤當是時黃金多也晉
時賞賜絹布如阮瞻二千疋溫嶠庾亮荀崧楊珧等皆
至五千疋周復唐琅邪王伸等皆六千疋王渾杜預等
皆八千疋賈充前後至九千疋王濬張華何舉等皆至
萬疋王導前后近二萬疋桓溫前后近三十萬疋蘇峻
之亂臺城煨燼時尚有布二十萬疋絹數萬疋國朝黃
金不以賞功而洪武中以獲寳功賞百戸池裕黃金一
百兩總旗施文等各黃金一百兩併銀幣以平九溪諸
洞賜靖康侯葉昇黃金二百兩銀三千兩正綂中三殿
工完賞太監阮安曾保各金五十兩景泰中參將楊俊
獲喜寧功并總兵朱謙各賞三十兩又加俊二十兩又
以立東宫賞大學士陳循高穀江淵蕭鎡商輅各黃金
五十兩賜黃金凡五見
王弇州曰按志黃金方寸為斤又云一斤即一金也
四兩為一斤又云一斤十六兩愚謂漢書明有賜千
金及賜金千斤之異則一金當為四兩而一斤為十
六兩也按漢食貨志武帝制白金三品其一曰重八
兩圜之其文龍名白撰直三千二曰以重差小方之
其文馬直五百三曰復小橢之其文龜直三百是其
時昂銀以為幣而八兩直三千八錢止直三百也王
莽時銀貨二品黃金一斤直錢萬銀重八兩為一流
朱提銀一流直錢一千五百八十他銀一流直錢一
千以他銀與黃金較計之金一斤當直他銀五斤金
一兩直他銀五兩也若金四兩為斤計之則金一兩
當直銀二十兩也漢黃金賤而白金貴必不懸絶乃
爾又王莽傳故事聘皇后黃金二萬斤為錢二萬萬
則一斤萬錢之說合矣漢賜霍光黃金七千斤當為
錢七千萬周勃五千斤錢五千萬也
進奉之侈
紹興二十一年十月高宗幸清河郡王第供進御筵外
寳器則御樂帶一條玉池面帶一條玉獅蠻樂仙帶一
條玉鶻兔帶一條玉璧環二玉素鍾子二玉花高足鍾
子二玉枝梗瓜杯一玉瓜杯一玉東西杯一玉香鼎二
蓋全玉椽頭楪兒一玉古劍&KR0008;等十七件玉圓臨安樣
楪兒一玉靶獨帶刀子二玉並三靶刀子四玉犀牛合
替兒一金器一千兩翠毛二百合珠子十二號共六萬
九千五百九顆珠子金珠一串一百九顆瑪瑙珠金鑲
束帶一條白玻璃圓盤子一玻璃花瓶七玻璃碗四瑪
瑙碗大小二十件古器則龍文鼎一商彛二高足商彛
一周盤一商父彛一周敦二周舉罍一有蓋獸耳周罍
一汝窑則酒瓶一對洗一香爐一香盒一香毬一盞四
隻盂子二出香一對大匼一小匳一又螺鈿盒十具織
金錦子金犀皮盒十具織金錦褥子全有御寳古畫十
軸曹覇五花驄馮瑾霽烟長景易元吉寫生花黃居寳
雀竹吳道子天王張送𫝊呼不絶嚴分宜之僕皆用
蜀錦織成腰裹其裏衣亦用蘇杭花綾珠玉玩好充牣房
闥大同僉事某餽以人雙陸飾女童三十人分紅白綉
衣二色織紫絨罽局每對為直當食子則應移女子抱
當食者出局其唾吐皆芳麻居禮竹叢邊鸞萱草山鷓
黃筌萱草山鴈宗婦曹氏蓼岸杜庭睦明皇斫膾無寳
有御書九軸趙昌躑躅鵪鶉梅竹思躑躅母鷄杜霄撲
蝶巨然嵐鎖翠峰董元夏山早行二軸偽主李煜林泉
渡水人物無寳御書荆浩山水吳元俞紫氣星攅金錦
五十疋素綠錦一百五十疋水錦二百疋生花番羅二
百疋暗花婺羅二百疋樗蒲綾二百疋國朝武宗臨祭
張英公懋每一奠酒其家進五百金凡九奠南廵幸致
仕楊相一清家飲宴三日賦詩酬和楊大出珍寳為獻
酉陽雜俎載安禄山恩寵莫比錫賚無數其所賜品目
有桑落酒尾闊羊窟利馬酪音聲人兩部野猪酢鯽魚
并鱠手刀子清酒大錦蘇造真符輦餘甘煎遼澤野鷄
五术湯金石凌湯及藥童昔賢子就宅煎蒸梨金平脱
犀頭匙箸金銀平脱隔餛飩盤金花獅子瓶帖白檀香
床綠白平細背席綉鵝毛氊兼令瑶令光就宅張設金
鸞紫羅緋羅立馬寳鷄袍八斗金鍍銀酒瓮銀瓶平脱
掏魁織錦筐銀笊籬八角花鳥屏風銀鑿鏤鐵鏁龍鬚
夾帖金大腦盤熟線綾接靿銀平脱破觚也
權貴籍没財賄
國家籍沒權貴貲産勲臣則涼國公藍玉曹國公李景
隆忠國公石亨咸寧侯仇鸞文臣則少師嚴嵩武臣則
錦衣都指揮紀綱都督錢寧太保陸炳平邊伯江炳中
貴則内官太監袁琦司禮太監王振曹吉祥劉瑾張雄
張銳畢真李彬之屬及今馮保而其富無過于振瑾彬
寧嵩保六家留青日札劉瑾家財平天冠一頂衮龍袍
四領蟒衣四百七十襲八爪金龍盔甲三十副金甲二
副金鈎三千金絲碧玉帶五條玉帶四千一百六十條
玉印一顆玉琴一張寳石二斗牙牌二櫃穿宫牌五百
面金銀湯鼓五百件金二十四萬錠碎金五萬七千八
百兩銀元寳五百萬錠約銀二十五千萬兩零銀一百
五十萬三千六百兩錢寧金七十扛共十萬五千兩銀
二千四百九十扛共四百九十八萬兩碎金銀并首飾
五百二十箱珍珠二櫃金銀臺盞四百二十副胡椒三
千五百石蘇木七十扛段疋三千六百扛江彬金七十
櫃共一十萬五千兩銀一千二百櫃共四百四十一萬
兩金銀首飾五百一十箱金銀湯鼓四百個嚴嵩江西
鈔沒者誥勅翰器等項共二百二十四件金共一萬三
千一百七十一兩零純金器皿三千一百八十五件重
一萬一千三十三兩零内有金海水龍壺五金龍耳圓
杯一金龍盤三金鑲珠寳器皿三百六十七件共重一
千八百二兩零内有龍盤鳳杯龍壺鑲金器二百五十
三件内有金牌十二面金人三個共四百三兩零金鑲
玉首飾二十三副内有猫睛六顆祖母綠二件金鑲寶
珠首飾一百五十九副内有猫睛二十顆金玉珠寳頭
篐圍髻二十一條金玉珠寳耳環耳墜耳塞二百六十
七雙内有猫睛二顆金鑲珠玉禁步事件六十二件金
鑲寳石簮三百九件金玉鑲嵌珠寳鐲釧一百五件雜
色金寳首飾七百七十六件金鑲珠玉寳石帽頂三十
五個金鑲玉寳縧環二百八件内猫睛廿顆黑猫睛一
顆圓月大珠不計金鑲嵌珠寳縧鈎六十八件内猫睛
二顆紀綱彈文内載綱前後使腹心幹為詔下諸司鹽
場勒鹽四百餘萬還復釋詔奪官船二十艘牛車四百
輛載入私第又喝持大賈黃金三百五十兩白金二千
兩鈔四十五萬貫帛千五百疋又挾詐交趾使黃金八
十兩金盆一異寳二十枚計奪民人倪貴茅舍飛宅十
七所計直三千餘兩匿縣官與民地八所直二千餘萬
從籍故晉王乾沒黃金五百兩金盆一寳釧二金鞍轡
二又從籍故吳王沒真珠龍袍紅鞓玉帶其所用金裝
八寳環八寳帽飾玉盞玉水池研珊瑚犀玭玉束帶紅
輔玉石馬几俱飾交龍日月星斗故大豪沈萬三子文
度因籍沒蒲伏進黃金百兩白金千兩龍文被一床龍
角一株竒寳十具異色綺四十疋
玉芝堂談薈卷三
