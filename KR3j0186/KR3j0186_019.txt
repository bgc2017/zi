欽定四庫全書
玉芝堂談薈卷十九
明徐應秋撰
經星名數
余讀星官家言稱太微宫垣五十星在翼軫之北一曰
天庭一曰保舍五帝之座十二諸侯之府其外藩九卿
也西藩四星南北列南端門第一星為上將北間為太
陽西門門北一星為次將北間中為西華門門北一星
為次相北間為太隂西門北端一星為上相東藩四星
亦南北列南端第一星為上相北間為太陽東門門北
一星為次相北間中為東華門門北一星為次將北間
為太隂東門北端一星為上將其南藩兩星東西列西
星為右執法御史大夫之象東星為左執法廷尉之象
兩執之間太微天庭端門也右執法西間為右掖門左
執法東間為左掖門紫微垣十五星東西列以衛北極
為藩屏之臣東藩八星西藩七星在北斗之北太乙之
常居土官也一曰長垣一曰天營一曰旗星其南西藩
兩星之間為閶闔門東藩近閶闔門第一星為左樞第
二星為上宰第三星為少宰第四星為上輔第五星為
少輔第六星為上衛第七星為少衛第八星為上丞西
藩近閶闔門第一星為右樞第二星為少尉第三星為
上輔第四星為少輔第五星為上衛第六星為少衛第
七星為少丞天市垣二十二星在房星東北一曰天府
一曰長城天子之市也石氏曰天市垣主四方邊國左
一星宋也次衛次燕次東海次徐次太山次齊次河中
次九河次趙次魏次中山次河間門右一星韓也次楚
次梁次巴次蜀次秦次周次晉次鄭北極五星在紫微
宫中一曰天極一曰北辰天之最尊星也其第一星主
月太子也第二星主日帝王也一曰太乙之座其最明
而赤者也第三星主五行庶子也第四星後宫也第五
星天極也四輔四星抱北極之樞所以輔佐北極而出
度授政天乙一星在紫微閶闔門中六星之南主天道
又主戰鬭鈎陳六星在紫微宫中華盖之下六星為六
軍一曰鈎陳為法官大帝之正妃故為萬物之母而象
六宫之位其端大星為元妃餘星承之為庶妾天皇大
帝一星在鈎陳口中其神曰曜魄寶主命德以後天子
隂德二星在紫微宫内尚書之西主圜給之䘏行德施
惠尚書五星在紫微垣門右東南維八座大臣之象女
史一星在柱史北婦官之微者主𫝊漏記御女四星在
紫微宫中内鈎陳之北八十一御女之氣也一曰御史
官主禮儀侍帝宴寢天柱五星在紫微宫中華盖北左
傍近東垣北隅主建政教懸法禁天理二星在紫微宫内
垣門之左近太隂平獄之官也六甲六星在紫微宫内
華盖杠傍主分隂陽紀節候所以布政授時華盖九星
杠七星共十六星在勾陳上所以覆蔽大帝之座傳舍
九星在紫微宫外華盖上近河賓客之館舍也内階六
星在紫微宫外文昌之北天帝之階也天厨六星在紫
微宫垣東北維天子大官之厨也天床六星在紫微閶
闔門外天子遊息燕休之所也内厨二星在紫微垣外
西(缺二字)後夫人太子飲食之厨也北斗七星在紫微垣
外太微垣外太微垣北七政之樞機隂陽之本原也輔
一星輔于開陽之傍所以佐斗成功也天理四星在北
斗魁中執法之官决獄之職貴人之牢也相十一星在
北斗南天子丞相也太陽守一星在天相西大將大臣
之象所以守衛天子之宫戒不虞勢四星在太陽守西
北刑餘之人也三公三星在北斗魁西杓東亦曰三師
天子之輔臣也文昌六星在紫微垣外北斗魁前如筐
形天之六府也第一星為上將主建威武二星曰次將
主正左右次三星曰貴相主理文緒次四星曰司命主
賞功進德次五星曰司中主司過詰咎次六星曰司祿
主佐理大寶尺牢六星在北斗魁下貴人之牢也三台
六星兩兩而居一曰三能一曰三衡一曰天柱一曰三
竒一曰天階一曰泰階三公之位也上階上星為天子
下星為女主中階上星為諸侯三公下星為卿大夫下
階上星為士下星為庶民天棓五星在紫微垣外女床
東北天子之先驅所以禦難避非常也天槍三星在北
斗搖光之傍一曰天鉞天之武備以守備紫宫金官也
玄戈一星在北斗杓端招搖之北一曰天戈主北方招
搖一星在梗河北次北斗杓端一曰常陽一曰天庫一
曰天茅主兵主四裔梗河三星在大角北主矛鋒以備
天子不虞一曰天盾一曰天鋒天之劍戟主誅罰七公
七星在招搖東横列貫索之口天之輔相主執法别善
惡之官貫索九星在天市垣外七公之前一曰連索一
曰連營一曰天闈亦謂之天牢賤人之牢也天紀九星
在貫索北東九卿也又為九河也一曰天緯主紀萬事
理冤訟女床三星在天紀北後宫女御也扶筐七星在
紫微宫主藏盖鈎星九星一曰天鈎在紫微垣東藩之
外𫝊舍之東造父之北主輿服帝座一星在天市垣中
候星之西天庭也帝座有六一在北極一在微宫一在
太微一在天市一在大角一在心中央皆王者之所居
候一星在天市中帝座東北土官也主候隂陽司遠國
四裔以知謀為宦者四星在帝座西南傍之奄人也宗
正二星在天市中帝座東南宗正大夫之象也宗人四
星在宗正東主恩享宗正小宗之象也宗星二星在宗
人東北候星之東主先人祠享主親疎宗族之象也帛
度二星在天市中宗星東北主度量平貨交易屠肆二
星在帛度東北主屠宰列肆二星在斛星西北主市貨
斗五星在天市中宦者西南主平量斛四星在市樓北
斗星南亦曰天斛主度量車肆二星在天市中南門内
主車駕市樓六星在天市門中臨箕星之上天子之市
府也五帝座五星在太微宫中其中星為黃帝座黃帝
含樞紐之神也東一星為青帝靈威仰南一星為赤帝
赤熛怒西一星為白帝白招拒北一星為黑帝叶光紀五
帝座者天子之位也謁者一星在太微宫中左執法之
東主贊賓客辨疑惑三公三星在太微宫中謁者東北
三公之内座朝會所居也九卿三星在太微宫中三公
之北九卿朝會之内座也諸侯五星在太微宫中九卿
之西天子畿内之諸侯也屏四星在太微宫中五帝座
南近右執法所以擁蔽帝庭也幸臣一星在帝座東北
太子之侍臣也太子一星在幸臣西帝座北天子之儲
貳也從官一星在太子西北傅從之臣也郎將一星在
郎位東北武衛之官也虎賁一星在太微西藩之外上
相之西下台之南旄頭之騎官也主宿衛侍從常陳七
星如畢狀在郎位北天子之宿衛也主備強禦郎位十
五星蔚然在太微帝座之北周官元士漢光禄中散
諫議郎三署郎中是其職也明堂三星在太微垣外西
南陬天子布政之官也靈臺三星在明堂西主觀雲物
察禨祥候災變少微四星在太微西北列士大夫之位
也第一星為處士第二星為議士第三星為博士第四
星為大夫長垣四星在少微南西北列主邊界城邑及
外裔疆域攝提六星在亢北直斗柄之南一曰環樞一
曰天樞一曰闕兵一曰執法一曰三老一曰天缺一曰
天鉞一曰天盾一曰天武一曰天兵主建時節伺禨祥
所以夾輔帝座大角一星在攝提間一曰天棟一曰天
旛為天子之座平道二星在左右角間天子中國八達
之衢也主道路進賢一星在平道西太微垣東主舉逸
搜賢天田二星在右角北天子畿内躬耕以供祭祀之
籍田也天門二星在左角西平星之北天子待朝會賓
客之所也平星二星在左角南庫樓北大理卿位主平
獄訟庫樓十星在角南其大六星為庫内四星為樓一
曰天庫是謂兵車之府庫中十五星二三而聚者扛也
中央四小星衡也南門二星在庫樓南天之外門也主
守兵周鼎三星在攝提西南國之神器也帝席三星在
大角北天子燕樂獻酬之所也亢池六星在亢北主沆
舟迎送度水之事折威七星在亢南天子執法之官頓
頑二星在折威東南獄官也陽門二星在庫樓東北主
邊塞險要天乳一星在氐北主雨露騎官二十七星在
氐南天子宿衛騎士陣車三星在氐南革車之象車騎
三星在騎官南為車馬之將騎陣一星在騎官東南端
騎將也天輻二星在房西騎陳之東主鑾駕積卒十二
星在房星西南一曰衛士所以守衛明堂掃除不祥鈎
鈴二星在房東近右股在驂兩星之間天子之腹心喉
舌也鍵閉一星在房東北主管籥開閉之官罰三星在
東咸正西南北列主誅罰東咸四星西咸四星皆在房
心之北日月五星之道為帝側之屏以表障後宫日一
星在房中道前太陽之精也從官二星在積卒西北房
宿西南主天子疾病巫醫天江四星在尾北主太隂傅
說一星在(闕)主祝章為後宫祈神明保子孫元命也魚
一星在尾後河中一曰據星一曰蒙星主知雲雨之期
龜五星在尾南漢中一曰連珠主贊神明定吉凶杵三
星在箕南木官也主舂杵之用糠一星在箕口前主簸
揚給犬豕建六星在南斗背下臨黃道一曰天旗一曰
天關為天之都官七政所起律歴之本原也天弁九星
在建星北入河中市官之長也鱉十四星在南斗南主
水族天鷄二星在狗國北主候時狗國四星在建星東
王三韓鮮卑烏桓獫狁之屬狗二星在南斗魁前主守
禦天淵十星在鱉東南一曰天海一曰太隂主灌溉天
籥八星在南斗杓西主鎻鑰關閉農丈人一星在南斗
西南箕星之東老農也主稼穡天田九星在牛宿東南
天子畿内田也其占與角北天田同九坎九星在天田
南水官也主水旱之事羅&KR2016;三星在牛宿東主堤塘以
畜水灌溉天桴四星在左旗南端南北列天之桴鼔也
主刻漏河鼓三星在牽牛北一曰天鼓一曰三武一曰
三將中星大將軍南星左將軍北星右將軍主軍鼓左
旗九星在河鼓左右旗九星在河鼓右河鼓之旗也主
設備知敵謀織女三星在天市垣東一曰東橋一曰天
女天地之女也主綉緯布帛絲線之事漸臺四星在織
女東足主晷漏律吕之事輦道五星在織女西足天子
嬉遊之道也天津九星在女虚之北横河中一曰天潢
一曰潢中一曰江星一曰水王桂一曰格星一曰横星
一曰天漢主河梁以度百神通四方十二國合十有六
星在牛女之南近居坎分土而居列國象也齊一星在
九坎東齊北二星趙趙北一星鄭鄭北一星越越東二
星周周東二星南北列為秦秦南二星代代西一星晉
晉北一星韓韓北一星魏魏西一星楚楚南一星燕敗
臼四星在北落師門之南主凶災璃珠五星在須女北
主后宫之藏后夫人環珮之飾匏瓜五星在璃珠北一
曰天鷄一曰天匏主后宫主司中以和五味敗瓜五星
在匏瓜南主瓜果奚仲四星在天津北天子之車正也
司命二星在虚北主舉過罰除不祥司祿二星在司命
北主爵祿增年延德司危二星在司祿北主矯失以正
下司非二星在司危北主伺察内外過失人五星在庫
府東主萬民杵三星在人東主舂糧車府七星在天津
東近河東抵司非尾指天鈎主官車賓客之館造父五
星在𫝊舍南一曰西橋一曰司馬一曰百藥河中御馬
之官也墳墓四星綴危下如墓形主山陵喪葬之事哭泣
二星在虚南主號哭天壘十有三星形如貫索在哭泣
直南主北方丁零匈奴鬼方之類虚梁四星在危南主
國陵寢廟鬼神之祠盖屋二星在危南天子治宫室之
官也天錢十星在北落門西主錢帛府庫雷電六星在
室宿南主興兵雷動蟄土公二星在虚宿南主營造起
土之官雲雨四星在霹靂東南主雨澤霹靂五星在土
公南主興雷奮擊上公吏二星在營室西南主設備司
過失壘壁陣十有二星在室壁南横列其中四星在兩
端各四星四方羽林軍壘也主天子軍營羽林天軍四
十五星三三而居散在壘壁之南一曰材官一曰天南
庫一曰單于軍主守衛天子之官鈇鉞三星亦曰鑚在
羽林西主斬殺鈇鑕五星在羽林東天倉西門刈具也
北落師門一星在羽林軍西南天軍之門也主候非常
八魁九星在北落東南主設機穽張禽獸之官天網一
星在北落西南天子弋獵之所騰蛇二十二星在室北
一曰天蛇主水族天廐十星在東壁北狀如大錢天馬
之廐也王良五星在奎北河中一曰天津一曰王濟漢
中四星謂之天驛旁一星曰王良天子奉車度水之官
也附路一星在閣道南旁别道也一曰伯樂太僕之象
閣道六星在王良前天子僕也主執御天大將軍十有
一星在婁北天之師帥中大星大將也其餘小星吏士
也軍南門一星在天大將軍西南主誰何出入外屏七
星在奎南以蔽天溷天溷七星在外屏南天厠也土司
空一星在奎南主水土之事左更五星在婁東山虞也
主知山澤林藪之事右更五星在婁西牧師也主管養
牧牛馬天倉六星在婁南主倉庫之藏大司農之事天
庾二星在天倉東南主路積為積粟之場天廩四星在
昴南主會計歲廩事天囷十有三星在胃南主衛護百
庫之藏太陵八星在胃北主死葬陵墓積尸一星在太
陵中陵墓之氣也天船九星在太陵北河中一曰舟星
一曰天更主水旱卷舌六星在昴北主樞機天䜛一星
在卷舌口中主巫天阿一星在胃東昴西主察山林妖
變月一星在昴東女主大臣之象天隂五星在畢柄西
主密謀芻藁六星在天苑西主積草供牛馬之食一曰
天積天子之藏府也天苑十六星在昴畢南如環狀天
子畜牧之苑礪金石四星在五車北主磨礪鋒刅五車
五星三柱共九星合十有四星在畢東北五神之外座
也一曰天庫一曰天倉其西北端一大星曰天庫為天
將軍主秦主太白其神名令尉次東北星曰天獄主燕趙
主辰星其神風伯次東南星曰天倉主魯衛主歲星其神
雨師次東南星曰司空主楚主填星其神雷公次西南
星曰卿星主韓魏主熒惑其神名豐隆天潢五星在五
車中天池一曰五潢主津梁咸池三星在五車中天潢
南一曰潢龍一曰潢池一曰天淵一曰天井主陂池天
街二星在昴畢間黃道所經隂陽之所分也街南為華
街北為四裔街北昴以西也街南畢以東也天關一星
在五車南畢西北天門也主關塞天節八星在畢附耳
之南使臣之所將也諸王六星在五車南漢中主屏藩
王室天高四星在諸王南參旗西北近畢地主齋戒一
曰為望氣之臺主視氛祲九州殊口九星在天節南主
九土重譯殊萬異俗一曰勾風主聚議參旗九星在參
南一曰天弓一曰天旗主弓弩之用以候變難九游九
星在玉井西南天子之旗也座旗九星在司怪西北主
别君臣尊卑之位司怪四星在井鉞前主候天地日月
星辰山川草木禽獸龍蛇之變玉井四星在參右主水
泉給庖厨天屏二星在玉井南為屏風以障厠主疾病
天厠四星在屏東溷池主天下疾病天矢一星在厠南
主候吉凶軍井四星在玉井南軍中之井也主給軍㸑
南河三星北河三星分夾東井一曰天高一曰天亭天
之關門主關梁南河曰南戍一曰南宫一曰南紀一曰
陽門一曰南闕又為越門北河曰北戍一曰北宫一曰
北張一曰隂門一曰北闕一曰邊門南河戍為爟主火
一曰南藏北河戍為衡主水一曰北藏兩戍間為天中
道天鐏三星在井北五諸侯南主盛饘粥以給貧病五
諸侯五星在東井北近北河一曰帝師二曰帝友三曰
三公四曰博士五曰太史主刺舉戒不虞積水一星在
北河一名聚水主聚美水以給天子酒官積薪一星在
積水東聚薪以給享祀供庖厨水府四星在東井主設
隄防以備水水位四星在東井北西南列主水衡以洩
淫溢四瀆四星在東井軒轅之東江河淮濟之精也軍
市十三星如錢狀在參東南天軍貨易之市野鷄一星
在軍市中主知變怪虞伏奸丈人二星在軍市南國之
老臣也子二星在丈人東孫二星在子星東皆所以傅
丈人而扶持之闕丘二星在南河東天子之闕主象魏
天狼一星在井東南主殺掠一曰夷將一曰天陵主西
南夷主盜賊弧矢九星在狼東南天矢也以備盜賊老
人一星在弧矢南曰南極老人主夀考天狗七星在狼
北鬼宿西南横河中以守財也天禮六星在東南社神
也積五星在七星南主百榖外尉六星在柳南祭祀燕
享之尉天紀一星在外厨南主知禽獸齒歲爟四星在
軒轅西亦曰烽爟主烽火備警急酒旗三星在軒轅右
角南酒官之旗也主燕享飲食軒轅十有七星在七星
北黃龍之體一曰煉陵一曰爟星一曰昏昌主雷雨之
神震為雷激為電和為雨怒為風亂為霧凝為霜散為
露聚為雲淫為虹蜺離為背為分為抱為玦皆軒轅主
之内平四星在中台之南軒轅之北執法平罪之官也
天相三星在酒旗南大臣之象主爵位天廟十四星在
翼南主東越及貫胸越裳諸國蠻夷軍門二星在青丘
南天子六軍之門主營候土司空四星在軍門南主土
工九域地界辨風土均職貢來遠人青秋七星在軫東
南主東方三韓之國南蠻夷貊之星器府三十二星在
軫南樂器之舍主音樂律吕已上凡星名二百四十有
一為星一千一百八十此皆在二十八宿之外者張衡
靈憲史記天官諸書不能悉舉其名因備錄之
陳眉公曰三垣二十八宿中外官計二百八十三座
一千五百六十五星張衡靈憲中外之官常明百二
十有四可名者三百二十為星二千五百微星之數
盖萬一千五百二十
五星順逆
古歷五星並順行秦歴始有金火之逆甘石同時自又
差異漢初測候乃知五星皆有逆行其後相承罕能察
識北魏末清河張子信避亂隱于海島積三十餘年專
以渾儀測候日月五星始悟日月交道有表裏疾徐五
星見伏有感召向背言日行在春分後則徐秋分後則
疾合朔月在日道裏則日食在日道外則雖交不食月
望值交則食不問表裏月行遇水火土金四星向之則
速背之則遲李淳風曰歲星熒惑填星晨見于日後行
遲于日當午平旦之時故之午上便留留而平旦過反
則逆行至于夕時又有當午上則更留留而過午則又
順行行極而伏與日合則當宿共度而受命于日更晨
見于東方此皆不敢以昏旦之時當午也至于金水二
星則又甚焉晨見東方平旦當丙巳之地便速行以追
日及之而伏伏與日合復出于西方速行昏昧至未丁
之地即速行待日而又伏焉則五星者不敢昏旦當午
而見也凡五星東行為順西行為逆趣舍而前為贏退
舍而後曰縮一曰失次而上二三宿曰贏躁急之象也
失次而下二三宿曰縮退怯之象也光色潤澤溫和曰
嘉順慶之象也光芒奮發威猛曰怒暴鬭之象也光體
電閃明滅曰動不安之象也同度曰合石氏曰光芒相
及曰合巫咸曰相沓曰合荆州占曰相去一尺内曰合
同宿曰聚亦謂之會一曰光相遠曰會郄萌曰留三日
曰會未當去而去之曰出未當來而來曰入行而造其
中曰入入宿度而居之曰舍石氏曰留二十日以上曰
宿處其所曰居甘氏曰行所當行過二十日不失次曰
居石氏曰依度至而不去曰居不西不東曰居郄萌曰
住而不移曰留來其旁而居曰守石氏曰居之不出曰
守郄萌曰居二十日以上曰守甘氏曰徘徊不去其度
曰守行而侵之曰犯石氏曰經過其星而光燿侵之曰
守古占七寸以内曰犯又相去雖五寸而光芒接為災
亦輕若相去雖一尺以外而光氣相射亦以犯而遂留
居之曰犯守未當入度而經入犯之曰侵東西正當曰
冲自上而下壓之曰乘自下而上直往冒之曰陵相冲
而上曰觸一曰兩動相凌曰鬭直前相抵曰觸一曰行
而直前冲之曰觸甘氏曰合復離離復合曰鬭行而掩
之曰襲行而隨后曰從從西入東出曰貫相攻曰磨周
之一匝曰理理而不周曰繞迫而侵之曰薄兩體相着
曰薄勾者左去右迴右去左迴如勾字之狀也巳者往
而復復而復往如巳字之形也甘氏曰去而復還曰勾
再勾為己石氏曰東西為勾南北為己郄萌曰形如勾
字曰勾己字曰己速者過其傍而光射之也掩者冒而
滅之也蝕者侵其邊而及其中如蠶食葉之狀也吞者
上直下掩之也戴者頂之于上也同光者二體相合不
辨其孰為彼孰為此也牡牝者以五星相克而論夫在
陽而妻在隂是謂牝牡相承也星食月者星見月中月
食星者月見而星没也經天者昏旦出于午地水火土
陽星不為忌金水隂星經天則為妖也月食五星其國
皆亡又曰大臣譛死五星入月其野有逐相又曰五星
食月天子殺同姓
五星列宿姓名
歲星姓碧空名澄瀾字青凝夫人姓涵常名寶容字飛
雲熒惑星姓渙空名維淳字散融夫人姓陽常名華瓶
字玄羅太白星姓寥靈名振尋夫人姓明常名飈英字
靈思辰星姓肇咺名精源夫人姓淵常名玄華字龍娥
鎮星姓藏睦名躭延夫人姓康常名空瑤字非賢雷公
江赫冲電母秀文英風伯方道彰雨師陳華夫俱見道
經酉陽雜爼云二十八宿昴為首姓鞞耶尼形如剃刀
屬火畢姓頗羅墮形如笠屬木觜姓毗梨佉耶尼形如
鹿頭屬日又月之子參姓天婆斯失絺形如婦人靨屬
日井姓參形如足跡屬日鬼姓炮波羅毗形如佛胸屬
木柳姓同參形如蛇亦屬日星姓賓伽耶尼形如河岸
屬火張姓瞿曇形同井屬福德天翼姓憍陳如形同井
屬梵天軫姓迦遮延形如人手屬毗娑梨帝角姓貨多
羅形同軫屬喜樂天亢姓迦旃延氐姓多羅尼(二星不載形屬)
房姓阿藍婆形如瓔珞屬慈氏天心姓迦羅延形如大
麥屬忉利天尾姓遮耶尼形如蝎尾屬臘師天箕姓持
父迦形如牛角屬清淨天斗姓莫迦還形如人拓石(屬不
載)牛姓梵嵐摩形如牛頭屬梵天女姓帝利迦遮耶泥
形同心屬毗紐天虚姓同翼形如鳥危姓單羅尼形同
參(屬俱不載)室姓閻浮都迦屬蛇頭天(蝎天之子形不載)壁姓陁難
闍奎姓阿瑟吒(形屬不載)胃姓䭾伽毗形如鼎足(屬不載)按此
稱貝編當是佛書耳而藏經不載又有祭昴用乳畢用
鹿肉觜用果參柳牛用醍醐井鬼張斗用粳米和蜜星
用烏麻翼用黑豆軫用莠稗角氐用花亢用菉豆房用
酒肉心危用粳米尾用果根女用鳥肉虚用烏豆汁室
用血奎用酪婁用大麥之說必非佛語也
北斗九星
玉樞經北斗為帝座上有三台形如雙目叠為三級以
覆斗魁是名天階斗中復有尊帝二星大如車輪若人
見之夀可千歲玄門寶海經北斗有九星七見二隱其
第八第九是帝王太尊精神也霍光有典衣奴名還車
忽見二星在斗中光明非常乃拜而還遂得增年六百
徐整長歴北斗七星相去九千里其二隂星不見者相
去八千里也北斗七星在太微北魁四星為璇璣杓三
星為玉衡又魁第一星曰天樞二曰璇三曰璣四曰權
五曰玉衡六曰開陽七曰瑶光酉陽雜爼第一名執隂
第二名叶詣第三名視金第四名拒理第五名防仵第
六名開寶七曰招搖樞為天璇為地璣為人權為時玉
衡為音開陽為律瑤光為星又玉衡第一星主徐州常
以五子日候之甲子日為東海丙子日為琅邪戊子日
為彭城庚子日為下邳壬子日為廣陵凡五郡第二星
主益州以五亥日候之乙亥為漢中丁亥為永昌己亥
為巴蜀牱䍧辛亥為廣漢癸亥日為犍為凡七郡第三
星主冀州以五戌日候之甲戌為魏郡南海丙戌為安
定戊戌為鉅鹿河間庚戌為清河趙國壬戌為常山凡
八郡第四星主荆州以五卯日候之乙卯為南陽丁卯為
武陵己卯為零陵辛卯為桂陽癸卯為長沙凡五郡第
五星主兗州以五辰日候之甲辰為東郡陳留丙辰為
濟北戊辰為山陽泰山庚辰為濟南壬辰為東平任城
凡八郡第六星主揚州以五巳日候之乙巳為豫章辛
巳為當陽己巳為廬江丁巳為吳郡會稽癸巳為九江
凡六郡第七星主豫州以五午日候之甲午為潁川丙
午為汝南戊午為沛國庚午為魯國壬午為梁國凡五
郡第八星主幽州常以五寅日候之甲寅為玄莬庚寅
為上谷代郡丙寅為遼東遼西瀋陽戊寅為涿郡壬寅
為漁陽凡八郡第九星主并州以五申日候之甲申為
五原鴈門丙申為朔方雲中戊申為西河庚申為太原
定襄壬申為上黨凡八郡石氏云一星為正星主陽德
天子之象二曰法星主隂刑女主之位三曰金星主禍
福四曰伐星主天理伐無道五曰殺星主中央盻四方
殺有罪六曰危星主天倉五糓七曰部星亦曰應星主
兵又曰一主天二主地三主火四主土五主水六主木七主
金又曰一秦也二楚也三梁也四吳也五趙也六燕也
七齊也又雲笈七籖第一天樞星則陽明星之魂神也
上總九天上真中監五岳飛仙下領後學真人天地神
靈功過輕重莫不隸焉圍九百二十里中有玉樹青實
金翅之鳥棲宿其上自生青精玉芝食之一口夀九萬
年皆水精琉璃星有九門有四光芒皆爛照九億萬里
上有青城玉樓據斗真人號曰太上宫第二天璇星則
隂精星之魂神也上總天宿下領萬靈及學仙之人諸
學道及兆民宿命祿位莫不隸焉圍五百五十里中有
玉樹黑實金翅所棲生玄芝玉飴食之夀五萬歲星有
五門有四光芒爛照九億萬里上有五色玉樓攀魁真
人號曰中元宫第三天璣星則真人星之魄精也上總
九天高真中監五岳靈仙下領學道之人真仙之流莫
不隸焉圍七百七十里中有玉樹黃實金翅所棲自生青
精玉芝食之壽七萬年星有十二門門有四光芒爛照九
億萬里上有黃臺玉樓真人號曰真元宫第四天權星則
玄寘星之魄神也上總九天鬼神中領北帝三官下監萬
兆伐逆不臣諸凶勃莫不隷焉圍八百里中有朱臺玉樹
朱實自生丹芝流瑛食之夀八萬年星有三門門有四光
芒照九億萬里上有朱臺玉樓出斗真人號曰細幽宫第
五玉衡星則丹元星之魂神也上總諸天譜籙中統鬼神部
目下領學真兆民命籍諸天諸地莫不總綂圍七百七
十里有黑樹白子自生玄芝水瑛食之夀五萬年上有
玄臺玉樓步罡真人曰紀明宫第六開陽星則北極星
之魄靈也上總九天太一中綂五岳飛仙下領學者之身
凡功勤得道輪轉階級皆總之焉圍七百二十里中有
赤樹白寔自生金精冶煉之膏食之一口得夀七萬年
星有八門上有紫臺金樓躡紀真人號曰綱神宫第七
瑤光星則天關星之䰟太明也主天地機運如四時長
養天地否泰劫運莫不隸焉圍九百里中有二華之樹
五色之實生自然九味芝膏食之身生九色光得夀九
萬年星有一門上有九層玉樓真龍真人號曰關會宫
第八洞明星則輔星之䰟精陽明也上總九天下領九
地五岳四瀆神仙之官星圍九百九十里中有青華之
精自有九音之字上有青鳥三足烏生自然琉璃芝瑛
食之一口得玉帝同真星有八門交通八氣上有紫氣
玉樓游行三命真人號曰帝席宫第九隱元星則弼星
之魄明空靈也主變化無方星圍九百九十里中有三
華之樹自生九天玉章上有金口之鳳口銜金鈴中生
自然七暉之曜得食暉一口與太帝同真星有九門交
關九天有四光芒炤八極之外無央之中中有玉臺紫
館徘徊三陽真人號曰上尊宫馬融曰七政者北斗七
星各有所主第一主日第二主月第三曰命火謂熒惑
也第四曰煞土謂填星也第五曰伐水謂辰星也第六
曰危木謂歲星也第七曰剽金謂太白也日月五星各
異故名曰七政此說以五經星為七星之數恐未是
潑火雨
唐彦謙上已詩微微潑火雨草草踏青人白香山洛橋
寒食詩蹴毬塵不起潑火雨新晴毛并滿江紅詞潑火
初收鞦韆外輕煙漠漠春漸遠綠楊芳草燕飛池閣遯
齋閑覽河朔謂清明桃花雨曰潑火雨又杏花開時正
值清明謂之杏花雨又荆楚歲時記春曰榆莢雨汜勝
之書三月榆莢雨高地強土可以種禾夏至曰梅雨五
月雨曰隔轍雨六月雨曰濯枝雨七月六日雨曰洗車
雨七日雨曰洒淚雨見歲時雜記八月雨曰豆花雨九
月雨曰黃雀雨見提要錄三月三日留客雨見陸機要
覽四月薇香雨見李賀集五月分龍雨見續博物志又
八月初三至二十三為詹天雨立冬日液雨見瑣碎錄
旦日雨為月額雨見金樓子又分别功德論雨有三種
天及龍皆能降雨天雨細霧下者是龍雨甚麤下者是
一阿修羅共天鬭時亦能降雨麤細不定法苑珠林兜
率天雨摩尼珠護世城雨美膳阿修羅雨兵仗羅浮提
世界雨清淨水尸子神農氏治天下欲雨則雨五日為
行雨旬為榖雨旬五日為時雨田家雜占二月八日張
大帝生日前後必有風雨極凖俗號云請客風送客雨
正日謂之洗街雨初十謂之洗厨雨
黑氣如牛彘者必有暴雨如水牛不三日大雨如羣
羊奔如飛鳥五日必雨黑雲氣如浮船者雨蒼雨氣
如柳絲蔽日月五日内雨四望見青白雲名曰天塞
之雲必雨日旁有赤雲如冠珥不有大風必有大雨
月始出而黑雲貫月名曰繳雲或一或二或三或四
不出三日必有大雨歲時紀事立冬後十日入液至
小雪出液此時得雨謂之液雨亦曰藥雨百蟲飲此
雨則蟄也楊用修以秋分後進霑曰進液非是杜詩
地近漏天終歲雨注梁益之間四時多雨俗稱漏天
三素雲
唐試進士嘗以立春日望三素雲為題陶弘景水仙賦
迎九玄于金闕望三素于太清李義山送宫人入道詩
九枝燈外朝金殿三素雲中侍玉皇蘇魏公帖子詞萬
年枝上看春色三素雲中望玉宸許冲元帖子詞三素
雲飛依北極九農星正見南方鮑溶溫泉詩山蒸隂火
雲三素日落溫泉鷄一鳴吳筠詩瓊臺劫萬仞孤映大
羅表嘗有三素雲凝光自飛繞三素雲道家語也按修
真八道秘言曰立春日清旦北望有紫綠白三雲為三
元君三素飛雲也春分夜半子時東北望有玄青黃雲
是太微天帝君三素雲也立夏清旦北望有紫青黃雲
是太極上真君三元内宫真人三素雲也夏至清旦南
望有赤白青雲者是扶桑大帝君三素雲也立秋清旦
正西北望有白赤紫者是太素真人天皇白帝君三素
雲也秋分清旦南望有素赤黃雲者是南極真人上皇
赤帝三素雲也立冬清旦西南望有綠紫青雲者是上
清真人帝君皇祖三素雲也冬至清旦正東望有朱碧
黃雲者是太霄玉妃太虚上真人三素雲也又易通卦
驗冬至初陽雲出箕如樹立春青陽一云少陽雲出房
如積水小寒蒼陽雲出氐大寒黑陽雲出心雨水黃陽
雲出亢驚蟄赤陽雲出翼春分正陽雲出軫如白鵠清
明白陽雲出奎榖雨太陽雲出張如車盖立夏初隂雲
出觜如赤珠一云如赤繒小滿上陽雲出心芒種長陽
雲出斗如雄鷄夏至少隂雲出參如水波寒露正隂雲
出井如冠纓霜降太隂雲出鬼上如羊下如蟠石又兵
書韓雲如布趙雲如牛秦雲如行人魏雲如鼠楚雲如
日宋雲如車魯雲如馬衛雲如犬周雲如輪齊雲如綘
衣越雲如龍蜀雲如菌吕氏春秋山雲草莽水雲魚鱗
旱雲烟火雨雲水氣孫氏瑞應圖梢雲瑞雲人君德至
則出若樹木梢梢然也宋史祥符元年封泰山十月壬
辰天文院言紫雲如盖黃雲如龍鳳青雲如草木名梢
雲又散鬊雲五行志有雲如焱風散鬊鬊如亂髮也象
教皮編佛家有九雲寶蓮花雲堅固香雲無邊色樓閣
雲種種色妙衣雲無邊清淨栴檀雲妙莊嚴寶盖雲燒
香雲妙鬘雲清淨雲莊嚴具雲虞道園詩平攬華鬘結
化為樓閣雲又粉雲蔣捷詞粉雲天未起覆車雲京房
易傳黃雲如覆車為大豐寶光雲元遺山五雲山寺詩
兜羅綿界寶光雲砲車雲國史補暴風之候有砲車雲
東坡詩終日江頭天色惡砲車雲起風欲作相雨書四
方北斗中無雲惟河中有雲三枚相連如浴狶三日大
雨四方有濯魚雲疾者立雨遲者雨少吳占候風氣秘
訣有青雲如雉兔臨城營軍敗走兵書曰有雲如丹蛇
隨星後大戰殺將吕氏春秋雲狀有若馬若白鵠若衆
車有其狀若人蒼衣赤首不動其名曰天衝有其狀若
懸釡而赤名(缺)雲占書月始出而黑雲貫月名曰繳雲
或一或二或三或四不出三日有暴雨八節占雲立春
其日晴明少雲歲熟隂則旱蟲傷禾豆春分東方有來
雲歲熟立秋有白雲及小雨則吉晴明物不成秋分白
雲則善晴明物不成立冬晴明小寒人君吉天下喜冬
至其日有雲雪寒大豐晴明物不成
九光霞
十洲記崑崙之山景雲燭日朱霞九光唐詩三素雲中
迎羽駕九光霞内宿仙壇黃履齋詞縹緲九霞光裏夢
香在衣裳賸馥張掄詞仙娥花月精神奏鳳管鸞絃鬭
新萬歲聲中九霞杯内長醉芳春霞一作赮天文志雷
電赮&KR1734;亦作蝦史記蝦虹又作瑕甘泉賦□清雲之流
瑕河圖曰赤水之氣上蒸為霞
花信風
古詩早禾映雨初晴後苦楝花風吹日長又楝花開後
風光好梅子黃時雨意濃按花信風凡二十四番隂陽
寒暖各隨其時但先期一日有風雨微寒者是吕氏春
秋稱春之德風風不信則花不成是也梁元帝纂要花
信曰鵝兒木蘭李花楊花榿花桐花金櫻黃芀楝花荷
花㯽榔蔓羅菱花木槿桂花蘆花蘭花蓼花桃花枇杷
梅花水仙山茶瑞香然難以配四時盖通一歲言也荆
楚歲時記小寒三信梅花山茶水仙大寒三信瑞香蘭
花山礬立春三信迎春櫻桃望春雨水三信菜花杏花
李花驚蟄三信桃花棠棣薔薇春分三信海棠梨花木
蘭清明三信桐花麥花柳花榖雨三信牡丹荼䕷楝花
此後立夏矣徐師川詩一百五日寒食雨二十四番花
信風崔德符詩清明烟火尚闌珊花信風來第幾番晏
元獻詩春寒欲盡復未盡二十四番花信風此用花信
風也尹遷詩曉雨催花信春衣汙酒痕張澤詩春容將
變臘暖信已驚花則但言花信而不言風蔣竹山詞春
晴也好春隂也好着些兒春雨越好春雨如絲綉出花
枝紅裊怎禁他孟婆合皂梅花風小杏花風小海棠風
驀的寒峭歲歲春光被二十四風吹老楝花風爾且慢
到又元人榆莢雨酣新水滑棟花風軟薄寒收正用荆
楚歲時記耳又三月有鳥信風五月有麥信風見國史
補河朔春時疾風數日一作三日乃止曰吹花擘柳風
見遯齋閑覽南中六月則有東南長風號黃雀風見風
土記梅雨初過清風至彌旬名舶趠風見嶺南錄東坡
詩三時已斷黃梅雨萬里初來舶趠風九月鯉魚風見
提要錄李賀詩門前流水江陵道鯉魚風起芙蓉老羅
鄂詞九日江南秋色黃雀雨鯉魚風李商隱燕臺詞後
溪暗起鯉魚風船旗閃斷芙蓉幹古詞瑞霞成綺映舶
趠鯉魚風起八月葡萄風見金樓子又起世經難陀苑
中有三種風輪曰開曰淨曰吹開者有風輪來開諸門
淨者有風輪來掃除其地令皆清淨吹者有風輪來吹
花樹令花布散番禺雜記颶風將發有微風細雨先緩
後急謂之鍊風前蜀王衍咸寧元年十月幸秦州大風
𤼵屋拔木太史曰此貪狼風也當有敗軍殺將者兵書
云風從震來名嬰兒風諺云春寒多雨水元宵前後必
有料峭之風謂之元宵風上行曰扶搖風曲上曰羊角
風見莊子凡風和暢清悅溫涼適時塵埃不起人情恬
澹是謂祥風天色皆冥雲氣昏濁風聲寒慘浚溢蓬勃
是謂怒風風勢錯雜交亂乍起乍止深藏難測其聲聒
耳是謂小人魅惑之風風勢暴起南北不定離合氛埃
是謂上下不寧之風風勢冥冥白日隂慘黃霧四合是
謂正化未明之風風勢悽悽南北離合上下蓬勃是謂
大兵將至之風風勢凜冽人懷戰慄是謂刑罰慘刻之
風風聲啾唧慘切令人悲憤為大喪之風風聲歘歘如
火奔馳乍起乍息為旱火之風連風晦暝至四五日人
皆悲傷為大水殺人之風又宫風聲如牛鳴窖中隆隆
如雷聲之響徵風聲如奔馬如炎火如縛彘駭走羽風
聲如擊濕鼓如麋鹿鳴子如激水揚波商風聲如離羣
羊如扣鐘磬如蜚羽之集如嗚咽流水鳴聲惑人角風
聲如千人語垠垠然令人悲哀啾啾如人呌笑如呼如
雉登木俱見占書
十二風
立春艮兌㢲春分震坤乾風去地尺餘擺樹枝小有聲
不動塵黃白雲滿天天氣晴明是謂景風應木之氣則
節令調和忠臣在位萬物多成熟歲美國安若夾小雨
則百果實立夏㢲兌艮夏至離兌乾風去地尺餘擺樹
枝小有聲不動塵天氣和暖紫赤雲在日上下或遍天
是謂祥風應火之氣則節令調和君明臣賢萬物阜成
民安國昌若風先慢後急揚沙吹塵黑氣漲天則萬物
不成人多病立秋坤兌震秋分兌㢲艮風去地尺餘擺
樹鳴條不動一塵蒼白雲滿天是謂和風應金之氣則
時令調和民物阜成人主夀康兵戎不興若走石吹沙
先慢後急晃瀁沉没天氣昏冥來年人不安立冬乾坤震
冬至坎坤㢲風去地尺餘颯颯不動塵遍天白黑薄雲
氣天下和平是謂德風應水之氣則隂陽調和萬物阜
成民安國昌四夷效順若走石揚沙先慢後急日色昏
冥明年麥損蟲生五榖不實又十有二風風之生于十
二辰者也考之𫝊曰陽生于五極于九五九四十五則
變矣八風各四十五日艮為條風震為明庶風㢲為清
明風離為景風坤為凉風兌為閶闔風乾為不周風坎
為廣莫風卦不過八則風亦八而已言十二風者乾之
風漸九月坤之風漸六月艮之風漸十二月㢲之風漸
三月而四維風皆主兩月艮為條風而立春亦曰條風
㢲為清明而立夏亦曰清明坤曰涼風而立秋亦曰涼
風乾為不周風而立冬亦曰不周風所以為十二風也
易緯立春條風春分明庶風立夏清明風夏至景風立
秋涼風秋分閶闔風立冬不周風冬至廣莫風淮南子
東北炎風東條風東南景風南薰風西南巨風西飂風
西北厲風北寒風占書乾為折風一曰衝風坎為大剛
風艮為凶風震為嬰兒風㢲為弱風離為大弱風坤為
隂謀風一曰諫風兌為小弱風凡八風折木𤼵屋飛石
走沙三日不雨則占
且未國在鄯善國西且未西北有流沙數百里夏日
有熱風為行旅之害人以氊掩鼻口不爾必危斃
樵風
漢鄭弘少採薪得一遺箭頃之有人覓箭問弘何所欲
弘識其神人也答曰常患若耶溪載薪為難願朝南風
暮北風後果然世號樵風水經註鄭弘少以清節自居
恒躬樵採每出入溪津嘗感神風送之村人貪藉風勢
常依隨往還有淹留者相謂曰汝不欲及鄭公風耶今
紹興府城東有樵風涇宋之問詩歸舟何路遠日暮便
樵風秦系詩湖裏尋君去樵風送往還孟浩然詩帆得
樵風送春逢榖雨晴皮日休詩海日為京信樵風送酒
船胡文恭詩雨别荆臺夢風迴越水樵錢公輔詩仙客
常因一箭贈樵風時到五雲間允初徵詩將尋煉藥井
更逐賣樵風楊億詩花雨六時飄講席樵風十里送浮
杯齊唐詩濯足樵風波振衣禹穴巔吳奎詩樵風漾歸
舟飄然一葉輕
石尤風
容齋五筆石尤風不見其義意其為打頭逆風也唐人
好用之如陳子昂入峽苦風云故鄉今日友歡會坐應
同寧知巴峽路辛苦石尤風戴叔倫送裴明府云滯水
連湘水千波萬浪中知君未得去慚愧石尤風司空文
明留盧泰卿云知有前期在難分此夜中無將故人酒
不及石尤風則以為打頭風亦無不可如正揚所引宋
武古樂府願作石尤風四面斷行旅則當是巨颺狂飈
之類若打頭風則固有可行者矣安得有四面斷行旅
之說哉石尤風一作石郵李義山來風貯石郵楊文公
石郵風緊客心愁尤俱作郵殊為勝也楊用修云石尤
江中水蟲名此蟲出必有惡風猶嶺南人云颶母黃河
人曰孟婆一曰石尤者石氏女嫁為尤郎婦尤出不歸
妻憶之至死曰吾當作大風為天下婦人阻商旅也故
名
屏翳
大象賦太白降神于屏翳注云其精降為雨師之神山
海經屏翳在東海中人謂之雨師虞喜志林雨師屏翳
廣雅風師謂之飛廉雨師謂之屏翳雲師謂之豐隆吕
氏春秋則以為雲師韋昭以為雷師曹植詰咎文又有
屏翳司風之語其說不一相如大人賦召屏翳誅風伯
刑雨師于屏翳之外復言雨師注屏翳天神使也非一
神明矣張平子思玄賦雲師&KR1949;以交集章懷註亦曰雲
師屏翳也又陸士衡詩屏翳吐重隂湛方生詩屏翳寢
神變語意皆同繹其字義則雲師為近之張景陽詩飛
廉應南箕豐隆迎師屏顔師古曰屏翳一曰蓱號天問
蓱號起雨何以興之搜神記雨師一曰屏翳一曰號屏
一曰玄冥
光明電王
玉樞經東方光明電王名阿揭多南方光明電王名阿
羝嚕西方光明電王名主多光北方光明電王名蘇多
未尼善男信女聞是名字及知方處者遠離一切雷電
怖畏災横之事又道經載雷公江赫冲電母秀文英風
伯方道彰雨師陳華夫起世經東方有電名曰無厚南
方有電名曰順流西方有電名墮光明北方有電名百
生樹無厚與墮光明相觸相對順流與百生相觸相對
故虚空雲聚之中出生大明名曰電光仙𫝊拾遺木公
與玉女投壺設不入者天為之&KR2445;嘘開口流光今電是
也
紫露
吕氏春秋揭雩之露其色紫洞冥記吉雲國有五色露
東方朔得玄黃青露盛之琉璃器以授帝又勒畢國人
長三寸常羣飛日下自暴身熱乃歸飲丹露為漿拾遺
記崑崙山有朱露望之色如丹著木石頳然如朱雪灑
焉又善語國人飲丹露蓬萊山東有欝彝國時有金霧
廣延國嘗雨青雪霜色紺碧元至元十八年丹陽雨紅
霧二十三年湖廣雨黑雪宋朝雜事太康七年河隂雨
赤雪唐五行志貞元二十一年正月丙戌京師雨赤雪
又炎帝時有香露常奉真湘潭記鵝管山霜可染紫白
鹿潭露能染紅為天下冠恨人無知者禮斗威儀曰君
治政則軒轅之精散為甘露列星圖天乳一星在氐北
主甘露明潤則甘露降瑞應圖王者敬及者老則竹葦
受甘露拾遺記穆王東至大㩬之谷西王母來進嵰州
甜雪嵰州去玉門三千里地寒多雪着草木皆融而甘
春秋緯文露沉武露布又南史梁簡文時襄陽雨黃雪
正德七年二月廬州雨紅雪
巫山香雨
宋之問寶夜交香雨金河吐細泉李賀依微香雨清氤
氲元微之雨香雲淡覺微和張仲山詞碧雲香雨小樓
空春光已到消䰟處羅隱巫山曲下厭重泉上千仞香
雲結夢西風緊或謂雨與雲何得云香愚謂蕭招遇洛
神後逢雨認得香氣曰此從巫山來楚僧不空祈雨焚
白檀香龍上令左右掬庭水嗅之果有檀香氣此亦香
雨也拾遺記方丈山有石色如肺燒之有烟香聞數百
里烟氣升天則為香雲香雲遍潤則成香雨又瀛州時
有香風泠然而起張袖受之則歴年不歇沾膚軟滑
青女霜
杜詩飛霜任青女按楞嚴經青女主霜雪之神故淮南
子曰秋三月青女乃出降霜雪高誘註曰青女天神青
腰玉女主天霜雪梁昭明博山香罏賦青女司寒紅花
翳景王荆公詩日高青女尚横陳胡文恭詩青女偷飛
一夜霜李商隱詩青女丁寧結夜霜楊文公詩九天青
女霜添味五夜方諸月溜津皆指此也地鏡曰視古屋
無人居者其上獨無霜則下有寶藏臣結私背公誅殺
無罪則霜不在土殺罰不繇其上則霜見風而飛隕霜
殺五榖刑罰慘酷也隕霜不殺草君威不行也霜未見
日而消人君以喜怒行刑罰也霜見日而不消人君執
法堅不可犯也天霜晝下刑罰妄行霜下有聲外兵來
伐霜芒向下人君專以法繩下霜芒旁指君以旁言刑
殺人也軍中霜芒遍刁斗旗槍之上師不可動
天河
河圖括地象河精上為天漢楊泉物理論星者元氣之
英也漢水之精也氣𤼵而著精華上浮宛轉隨流名曰
天河一曰雲漢爾雅析木謂之津箕斗之間漢津也郭
璞注箕龍尾斗南斗天漢之津梁劉炫云天河在箕斗
二星之間箕在東方木位斗在北方水位分析水木以
箕星為隔隔河須津梁以渡故謂此次為析木之津也
天河從北極分為兩頭至于南極其一經南斗過其一
經東井過唐志雲漢自坤抵艮為地紀北斗自乾擕㢲
為天綱其分野與帝車相直皆五帝墟也𤨏碎錄天河
中黑雲主雨謂之天河作壩緯書王者德至雲漢則天
河直如繩陸龜蒙有繩河扇月之語江淹文麗彩繩河映
萼璿圃
霧淞
春秋成公十六年正月雨木冰木冰亦曰樹介亦曰樹
稼寒盛而木冰如樹着介胄也劉歆以為上陽施不下
通下隂施不上達天雨而木為之冰雰氣寒木不曲直
也劉向以為冰者隂之盛而水滯者也木者少陽貴臣
卿大夫之象此人將有害則隂氣脅木木先寒故得雨
而冰也或曰木介介者甲甲兵象也晉書魏文帝黃初
六年正月雨木冰元帝大興三年二月辛未雨木冰穆
帝永和八年正月乙巳雨木冰孝武太元十四年十二
月乙巳雨木冰其占不一諺曰樹若稼達官怕唐書寧
王憲疾時京城寒甚凝霜封樹時學者以為春秋雨木
冰即此是亦名樹介憲見而嘆曰此俗所謂樹稼者也
吾其死矣此應在貴臣也輟耕錄至正乙巳汴城二月
中雨木冰狀如樓閣人物冠帶鳥獸卉木百態具備殆
非人工高林大樹珠葆羽幢彌望不絶凡五日始解自
汴中至洛皆然不一歲盗陷汴據之此應在甲兵也曾
南豐集齊地寒甚夜霧凝于木上日出飄滿庭階尤為
可愛遂作詩云園林初日淨無風霧淞花開樹樹同記
得集英深殿裏舞人齊插玉瓏鬆又香銷一榻氍毺暖
月映千門霧淞寒齊地以為豐年之兆諺云霜淞如霧
淞貧兒備飯瓮盖寒淺則為霧淞寒甚則為木冰樹介
霧淞兆豐而木冰兆凶也李獻吉詩大寒冰雨何紛紛
曉行日臨江吐雲盖詠木冰也今朝走白霧南枚參差
開紫宫散花女騎龍下瑶陔盖詠霧淞也
雲闘有聲
晉書咸和元年雲鬪如暴風雨元至正十八年三月大
同路有雲如火交射中天遍地俱見火光以物觸地輙
有火起至夜半空中如有兵戈相鬪之聲元和十二年
青州一夕暴風天地晦冥空中有如旌旗狀屋瓦上有
蹂踐聲占者曰不出五年兹地當大殺戮震澤長語正
德十三年江西有黑雲紅雲若相鬪者久之分為兩城
人馬洶洶若攻城城中人應之明年寧藩叛王守仁舉
兵攻之閩書嘉靖二十七年六月有黑雲降于漳郡西
郊溝水皆沸屋瓦亦飛萬歴二十五年三月同安有黑
雲一片如簸箕自縣口出城南所過屋瓦皆撾南村輟
耕錄至正乙未正月二十三日日入時平江郡城忽望
見東南方軍聲且漸近驚走覘視無他所有但見黑雲
一簇中彷彿皆類人馬而前後火光若燈燭者莫知其
算迤邐由西北方而沒葑門至齊門居民屋脊龍腰悉
揭去屋内床榻屏風俱仆醋坊橋董家失白米十餘石
醬一缸不知置之何地又天鳴晉元帝大興二年八月
戊戌天鳴東南有聲如風水相薄三年壬辰天又鳴安
帝隆安五年閏月癸丑天東南鳴六年九月天東南又
鳴義熙元年八月東南天鳴梁武帝大同元年六月辛
巳竟天有聲如風水相薄南陳宣帝大建十二年九月
癸未夜天東南有聲如風水相薄三夜乃止十四年八
月癸未天有聲如風水相激乙酉夜亦如之九月夜天東
北有聲如蟲飛漸移西北隋文帝開皇二十年四月乙
亥天有聲如瀉水自南而北後主至德元年九月丁巳
天東南有聲如蟲飛唐玄宗天寶十四載五月天鳴聲
若雷貞元二十一年天西北鳴中和三年三月浙西天
鳴若轉磨無雲而雨宋神宗熙寧元年七月戊子西南
雲間有聲鳴如風水相激寖周四方主民勞兵革歲動
六年七月丙寅丑四刻西北方雲間有聲如磨物主百
姓勞七月庚子丑三刻西北天鳴主驚憂之事寧宗開
禧元年六月壬寅天鳴有聲占曰人主憂驚百姓勞失
按京房易占曰天有聲人主憂又曰萬姓勞厥妖天鳴
至正二十七年正月乙未夜晉寧路天鼓鳴空中如聞
戰鬪之聲
見天門開
俗傳人有見天門開者中有樓臺人物衣冠往來拜之
大吉燕馮跋嘗夜見天開神光赫然燭于庭内北齊高
洋從世宗過遼陽山獨見天開自知必貴褒光錄狀元
羊襲吉少見天開其内雲霞澒洞樓閣參差光明下炤
西樵野記天順間陜西臨洮府蘭縣民陳鸞夜半獨起
仰見天門大開上帝衮冕衣袍端拱其中儀從鵠立者
甚衆宫殿欄楯炫彩奪目又馬浩瀾及四川制置使劉
雄飛俱見天開曲洧新聞龐藉帥延安日冬至中夜見
天開天象成文云龐藉十年為相以仁佐天下驗視久
之乃滅後十年果為相王文正公旦幼時見天門開中
有己姓名則其為瑞彰彰矣然占書天裂見人兵起國
亡又曰天裂下人言者善惡如其言又曰天裂見牛馬
象天子庶人皆憂又曰天裂見光流血滂滂漢書孝惠
帝二年天開東北廣十餘丈長二十餘丈占曰地動隂
有餘天裂陽不足皆下盛彊將害上之變也其時吕后
臨朝卒有兵變晉惠帝元康二年二月天西北大裂是
時人主昏蒙后妃專制太安二年八月天中裂為二有
聲如雷者三史臣曰此君道虧而臣下專僣之象也是
時晉國遂衰天下分裂穆帝升平五年八月夜天裂廣
三四丈有聲如雷夜雉皆雊是時桓溫專權陽微隂盛
南梁武帝太清二年六月天裂于西北長十丈闊二尺
光出如電其聲如雷十二月戊申天西北裂光如火猝
有侯景之亂南陳后主至德元年十二月戊午天開自
西北至東南其内有青黃雜色隆隆若電聲本朝弘治
戊申陜西天開人馬百萬自下而入宣德中一日未申
間天裂于西南視之若千餘丈時晴碧無翳内外際畔
了了可察其中芒藻不可窮極良久乃合正德元年正
月初一日福建正北天裂紅光闊二丈長數十丈有頃
光滅自下而上若捲席然隆慶三年五月平陽府絳州
奏西北天裂自丑至寅乃合元姚桐夀樂郊私語曰己
亥秋月晦余曉詣嘉禾時曉星猶在樹梢忽西北天裂
數十百丈光熖如猛火炤徹原野一時村犬皆吠宿鳥
飛鳴余諦視其裂處蝡蝡而動中復大明若金融于冶
者少頃方合操舟者謂余曰此天開眼也彼不知天者
至尊裂者至變關係豈小乎哉
真臘國抵占城旁有西棚國望見天有一竅空明稱
天門一曰天際國女媧氏之所不至也
人頂日輪
癸辛雜志揚州有趙都綂號趙馬兒嘗提兵船往援李
壇于山東于舟中見日出海門有一人通身皆赤眼色
純碧頂大日輪而上日漸高人漸小數月所見皆然其
說可謂誕妄按桯史宋吳曦未叛時較獵夜歸天宇澄
霽仰見月中一人焉騎而垂鞭與己惟肖問左右所見
皆符默自念曰我當大貴月中人其我也揚鞭而揖之
其人亦揚鞭乃大喜反謀繇此益决真誥尹思元康五
年正月十五夜坐屋中使兒視月中有異物否兒曰月
中一人披蓑帶鋤今年當大水思自視之曰不然月中
人帶劍仗矛當大亂三十年後小清耳雲麓漫鈔紹興
三十一年七月二十一日侵晨日出如在水面色淡而
白中有二人一南一北南者色白北者色黑相與上下
甚速至日中光彩射人以水炤之祗見南一人是年逆
亮遂死于淮南悟黑人為亮云鐵圍山叢談宣和歲己
亥夏都邑大水幾冒入城隅高至五七尺久之方得解
時有泗州僧伽大士忽見于大明堂頂雲龍之上凝立
空中風飄飄然吹衣為動傍侍惠岸木义皆在焉又有
白衣巾裏跪于僧伽前恭受戒諭莫識何人也萬衆咸
覩迨夕而没白衣者疑為龍神之徒為僧伽降伏之意
上意甚不樂春秋文曜鈎楚有蒼雲如霓圍軫七重中
有荷戈之人向軫而蹲已上五事此則沴氣之感容或
有之尚書故實表弟盧某一日碧空明徹見仙人乘鶴
而過别有數鶴在前後適覩自一鶴背遷一鶴背亦如
人換馬之狀宋史政和中徽宗有事南郊出南薰門見
雲間人物隊伍謂天真示現盖方士所為也後欽宗出
南門見金人實應其䜟宋楊繼翁大卿倅湖日七夕夜
其侍姬田氏及伎人露坐忽有一鶴西來繼而有鶴千
百從之皆有仙人坐其背如畫圖所繪者綵霞絢粲數
刻乃没馮開之快雪堂漫錄虞長孺祖母三四十時秋
夜露坐庭中見有三人挨月而過異之急呼長孺伯母
同觀伯母出遲僅見其二須臾俱入月中矣獪園隆萬
間虞山採石者見雲一片自西南隅至鼓樂駭空有畫
舫數隻蕩漾雲端仙姝數十列坐珠簾垂下兩傍持篙
者盡黃帽長鬛也江濤之聲渺在銀漢幻耶真耶
天命行雨
李靖微時獵山會暮宿一朱門夜半扣門甚急主婦謂
曰今天命行雨欲煩君命蒼頭鞁青驄馬取雨器乃一
小屏戒曰馬鳴即以瓶水滴馬鬃上此一滴乃地上三
尺慎勿多也唐年小錄唐泗州門監王忠政云開成中
曾死十日却活始見一人碧衣赤幘引臂登雲曰天召
汝行雨隸于左落隊各有五萬甲馬簇于雲頭俯視向
下重樓深室纖細悉見異者見米粒長數尺凡兩隊一
隊貯人間水一隊所貯如馬牙硝謂之乾雨雨皆在前風
車為殿
獨異志秦并六國太白星竊織女侍兒梁玉清衛承
莊逃入衛城少仙洞四十六日不出天帝怒命五岳
搜捕太白歸位衛承莊逃焉梁玉清有子名休玉清
謫于北斗下常舂其子乃配于河伯驂乘行雨休每
至少仙洞耻其母滛奔之所輒迴馭故此地少雨焉
玉芝堂談薈卷十九
