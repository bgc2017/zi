欽定四庫全書
玉芝堂談薈卷十四
明徐應秋撰
古今火災水災
古今火災之甚左昭公十八年五月壬午宋衛陳鄭四
國皆火為特異至漢安帝永初元年十二月河南郡縣
火燒殺百五人二年又失火燒殺五百八十四人四月
甲寅漢陽河陽城中失火燒殺三千五百七十人孫皓
建衡二年三月大火燒萬家死者七百人晉懷帝永嘉
四年十一月襄陽火燒死者三千餘人元帝永昌二年
三月饒安東光安陵三縣火燒七千餘家死者萬五千
人安帝隆安二年廣州大火死者萬餘人九年京師大
火燒數千家梁普通二年琬琰殿火延燒後宫三千餘
間東魏武定五年八月廣昌郡火燒數千家唐廣德元
年十二月辛夘鄂州大風火發江中焚舟三千艘延及
岸上民居二千餘家死者數千人貞元元年江陵度支
院火焚江東租賦百餘萬二年七月洪州火燒民舍萬
七千家開成四年揚州火燔數千家宋建隆三年二月
安州火燔民舍五百區乾德四年衡州火燔民舍千餘區
開寳七年九月亳州永城縣火燔民舍一千八百餘區
八年四月揚州火燔民舍州廨千七百區亳州永城火
燔軍營民舍千九百八十區死者九百人淳化三年蔡
州火燔民居官舍三千餘區天聖七年六月火燔玉清
昭應宫二千六百一十楹寳元二年六月丁丑益州火
焚廬舍三千餘區嘉祐三年正月温州火燔屋萬四千
間死者五千人治平四年十二月睦親宫火焚九百餘
間熙寧七年九月壬子三司火焚屋千八百楹元豐元
年八月邕州火焚官舍千三百四十六區軍衣萬餘襲
穀帛軍器百五十萬四年六月衡州火燒官舍民居七
千二百楹重和元年掖庭火焚五千餘間紹興二年臨
安火燔一萬數千家四年正月六年二月行都屢火俱
燔數千家十二月大火燔萬家十年十一月温州火燔
千餘家十一年九月建康火燔府治三十餘區民舍三
千餘家乾道九年九月台州火燔七千餘家淳熙四年十
一月鄂州南市火燔千家七年江陵沙市火燔數千家
十二年十月鄂州大火燔民居萬餘家十四年六月行
都火延七百餘家五月成都火燔民舍萬家紹興二年
四月徽州火燔州治官舍十九所五百二十餘區延民
居一千五百家三年十一月行都火燔五百餘家十二
月鄂州火燔民居八百家慶元三年閏月金州火焚一
千三百餘區六年八月徽州火燔民舍八百家嘉泰元
年三月戊寅行都火至於四月辛巳燔臺寺院局軍壘
民居五萬八千九十七家灼死者五十九人踐死者不
可勝計四年三月行都火燔二千七十餘家八月鄂州
外南市火燔民舍五百餘家嘉定二年九月吉州火燔
五百餘家瀘州火延及民廬一千餘家四年十月福州
火燔千餘家五月和州火燔二千家又古今水災之甚
者漢高后三年夏漢中南郡大水流四千餘家四年秋
河南大水伊洛流千六百家汝水流八百餘家八年夏
漢中南郡水復出流六千餘家南陽沔水流萬餘家漢
武建元三年藍田水出流九百餘家壊民室八千餘所
殺三百人武帝太始六年六月大雨河洛伊沁同溢流
四千九百家沒殺稼千三百六十餘頃晉武咸寧二年
荆州郡國五大水流四千餘家太康二年六月泰山大
水流三百餘家殺一千餘人唐開元八年夏契丹寇營
州關卒援之山水暴泛萬餘人咸溺死元文宗至順元
年閏七月平江嘉興湖州松江四路一州大水壊民田
三萬六千六百餘頃被災者四十萬五千五百戶國朝
隆慶三年台州颶母大作海潮汎漲溺死人民三萬餘
口衝决田地十五萬餘畝被災者四十萬五千五百餘
戶其餘不能縷悉也
漫衍角觝
西域傳上設酒池肉林以饗四夷之客作巴俞都盧海
中碭極漫衍魚龍角觝之戲以觀視之又張騫傳大宛
諸國𤼵使隨漢使來觀漢廣大以大鳥卵及犛靬眩人
獻於漢註眩幻也如今吞刀吐火植瓜種樹屠人截馬
之術安帝永寧中撣國遣使獻樂及幻人能變化吐火
自支解易牛馬頭又善跳丸鹽鐵論言漢代百戲之目
曰唐梯追人奇蟲胡姐唐梯今高竿追人今截割人易
牛馬首竒蟲即魚龍戲也後漢天子臨軒設樂舍利獸
從西方來獻於殿前激水化成比目魚跳躍潄水作霧
翳目而成化為黃龍長八丈遊戲輝耀日光以兩繩繫
兩柱相去數丈二倡女對舞行於繩上切肩而不傾如
是總名百戲江左有高絙紫鹿跋行鱉食齊王捲衣笑
鼠夏育扛鼎巨象行乳神龜抃戲背負靈嶽桂樹白雲
畫地成川之技後魏道武造五兵角觝麒麟鳳凰仙人
長蛇白象白虎及諸畏獸魚龍辟邪鹿馬仙人車高絙
百尺長趫幢跳丸以備百戲北齊神武平中山有魚龍
爛漫俳優侏儒山車巨象拔井種瓜殺馬剥驢等竒怪
異端百有餘物名為百戲後周宣帝廣召雜伎增修百
戲魚龍漫衍之技陳於殿前累日繼夜不知休息隋煬
帝大業二年欲夸四夷招迎四方散樂大集東都正月
萬國來朝於建國門内綿亘八里列為戲場百官赴棚
夾路縱觀伎人衣錦繡繒綺歌者為婦人服鳴環珮飾
以花髦殆三萬人六年於天津街盛陳百戲凡有伎藝
無不招萃珠翠錦罽費鉅億萬金石匏革聞數十里外
彈絲擫管萬八千人列炬光燭天地有舍利繩柱等如
漢故事又為登高扛鼎取車輪石臼大盆器各於掌上
而跳弄之二人戴竿其上舞忽騰透而換千變萬化曠
古莫儔唐高宗時天竺獻伎自斷手足刳剔腸胃至睿
宗時婆羅門獻樂舞人倒行而以足舞極銛刀鋒倒植
於地抵目就刅以歴臉中又於背上吹篳篥旋復伸其
手兩人躡之旋身繞手而轉無已又漢有橦末伎衡狹
戲透劔門戲卷篳席以矛插其中伎兒以身投從中過
之張衡所謂衡狹燕濯胸突鋒鋩也又有盤舞杯盤舞
梁有長橋伎跳鈴伎躑倒伎跳劔伎舞輪伎透三峽伎
高絙伎梁有獼猴幢鼓緣竿伎唐明皇時每賜宴設酺
教坊大陳山車旱船尋橦走索丸劔角觝戲馬鬭雞石
虎鄴中記虎正會殿前作樂高絙龍魚鳳凰安息五按
之屬莫不畢備又梁時三朝大會有刺長迎華橦伎青
綺橦伎一繖華橦伎雷橦伎金輪橦伎白虎橦伎獼猴
橦伎琢木橦伎案橦呪願伎則即漢所謂都盧尋橦今
之所謂上竿也宋有藏挾雜旋弄槍椀瓶疑劔透劔尋
橦諸戲又有九頭獅子意錢跳丸吞刀吐火之技繇此
觀之幻戲之來久矣拾遺記載身毒國人屍羅有道術
於指端出浮屠一層高三尺乃諸天神仙巧麗絶倫列
幢蓋鼓舞繞塔而行人皆長五六分歌唱之音如真人
矣又於指上吹浮屠漸入雲裏又於左耳出青龍右耳
出白虎始一二寸俄八九尺風至雲起以一手揮之龍
虎復入耳中又張口而向日則見人乘羽蓋駕鴻螭直
入口内更張口則羽蓋螭鴻相隨從口而出述異記南
陲之南有扶婁之國其人善能機巧變化易形改服大
則興雲起霧小則入於纖毫之裏綴金玉羽毛為衣裳
吐雲噴火鼓腹則如雷霆之聲或化為犀象獅子龍蛇
之狀或變為虎兕或口吐人於掌中備百戲之樂展轉
屈曲於指間見人形或長數分或長數寸俗謂之婆侯
伎則扶婁之派也太平廣記載陽羨許彦於綏安山行
遇一書生年十七八脚痛求寄鵝籠中便入籠籠亦不
更廣書生亦不更小彦負籠息樹下書生云欲為君薄
設乃於口中吐一銅盆奩子具諸珍饌氣味芳美酒數
行謂彦曰向將一婦自隨欲暫邀之又於口中吐一女
子衣服綺麗容貌絶倫共彦宴飲俄書生醉臥此女子
謂彦雖與書生結好竊將一男子同來書生既眠暫喚
之願君勿言又於口中吐一男子明穎可愛與彦叙寒
温書生臥欲覺女子吐一錦帳與書生共眠男子復謂
彦曰此女子雖有情心亦不盡向復竊將女子同行口
中又吐一女子讌酌調戲良久聞書生動聲取所吐女
子還納口中女子乃出謂彦曰書生欲起更吞向男子
書生起曰暫眠且久君獨坐當悒悒耶日已晩便與君
别復吞此女子諸銅器悉納口中而去玄怪錄隋開皇
中廣都侯遹至劔門見四廣石大如斗收藏書籠中皆
化為金因市美妾十餘大開第宅置良田别墅後乘春
出遊數伎隨行忽有老翁載負大笈坐於席末引滿嘻
笑曰君昔將我金去不記憶乎吾比來求償耳盡取遹
妾十餘人投之笈中亦不覺笈中之窄須臾失所在後
遹家日貧十餘年却歸蜀至劔門又見前老翁攜所將
之妾游行見遹皆大笑問之不言逼之又失所在竟不
能測說海唐貞元中揚州有丐者自稱媚兒懷中出琉
璃瓶可受半升表裏通明瓶項如葦管人與之百錢投
之琤然有聲見瓶間如粟好事者以驢馬與之入瓶如
蠅行動如故俄有度支綱至凡數十車綱主戲曰爾能
令車入瓶乎曰可乃微側瓶口令車悉入歴歴如行蟻
然有頃漸不見媚兒躍身入瓶綱主大驚破瓶一無所
有矣又張定有道術常提一水瓶至庭中禹步繞三匝
乃傾於庭内見人無數長六七寸官僚將吏士女喧闐
滿庭局筵隊仗音樂百戲樓閣車棚無不精審如此一
日至夕復側瓶於庭人物車馬千羣萬隊邐迤俱入瓶
中取視無一物每見圖畫屏風有人物音樂者以手指
之皆能飛走歌舞言笑趨動與真無異獪園山璩生名
自忍少販茶入天姥山遇神仙授變化隱形之術又曉
搬運法分杯結霧化竹釣鯔無所不工杖頭三葫蘆大
如杯一日醉後謂衆曰某有竒術請為諸君設之遂解
下三葫蘆用五彩繩三尺繫之綰於席端按亥夘未三
方指南邊者曰此天界指左者此地界右者此人界衆
聚觀之洞無一物口喃喃誦呪數十語第三葫蘆陡然
震動見人馬無數皆長二三寸官僚將吏老少士女隊
仗音樂提攜負戴從繩上行踵接肩摩毛髮分明細若
刻鏤趨赴於第二葫蘆生口中仍誦呪但聞鏘鏘銅鐵
聲鬼嘯非常須臾牛頭馬面獄卒夜义種種變相入第
一葫蘆中又復誦呪如初則忽湧出天人玉女珠旛寳
蓋玉皇香案在前其後擁出諸佛菩薩帝釋龍神莊嚴
具足却走進第三葫蘆中諸頂蓋一時俱下寂然無聲
視之都無所有矣嘉靖間妖僧李福達一日至蘇州欲
稅空宅徧閱數處輒嫌湫隘後看一大宅從容袖中出
小石函縱横不數寸凡衣服飲食牀褥臥具屏障几席
釡甑一切資生之物盡從中出又於函中挈出婦人男
子凡數輩皆其妾媵又有十餘小兒皆衣五彩將行還
挈諸人並器玩一一納石函中而去
夜义食人八十萬
齊諧志怪之書所載竒詭變幻可駭可詫事盖更僕未
易舉半皆荒謬誕妄不足深信摘其尤異者數條以供
談麈博異傳前進士薛淙元和中游河北衛州界村中
古精舍日暮欲宿與數人同訪主人僧會不在惟聞庫
西黑室中呻吟聲迫而視見一老僧病鬚髮不剪如雪
狀貌可恐淙乃呼其侣曰異哉病僧僧怒曰何異耶少
年子要聞異乎病僧略為言之淙等曰唯唯乃曰病僧
年二十時好遊絶國服藥休糧北至居延去海三五十
里是日平明病僧已行十數里日欲出忽見一枯立木
長三百餘丈數十圍而其中空心僧因退下窺之直上
其明通天可容人病僧又北行數里遥見一女人衣緋
裙跣足袒膊被髮而走其疾如風漸近女人謂僧曰救
命可乎對曰何也云後有人覓但言不見恩至極矣須
臾遂入枯木中僧更行三五里忽見一人乘甲馬衣黃
金衣備弓劔之器奔跳如電每步可二十餘丈或在空
或在地步驟如一至僧前曰見緋裙人否僧曰不見又
曰勿藏此非人乃飛天夜义也其黨數千相繼諸天傷
人已八十萬矣今已並擒戮惟此乃尤者也未獲昨夜
三奉天帝命自沙吒天逐來至此已八萬四千里矣如
某之使八千人散捉此乃獲罪於天師勿庇之僧乃具
言須臾便至枯木所僧返步以觀之天使下馬入木窺
之却上馬騰空繞木而上人馬可半木已來見木上一
緋點走出人馬逐之去七八丈許漸入霄漢没於空碧
中久之雨三數十點血意已為中矢矣此可以為異少
年以病僧為異無乃陋乎記聞咸陽縣尉李泮有甥勇
而頑常對客自言不懼神鬼言甚誇誕忽所居南牆有
面出焉赤色大尺餘缺鼻凹目鋒牙利口殊可憎惡甥
大怒拳毆之應手而滅俄又見於西壁其色白又見東
壁其色青狀皆如前拳擊亦滅後黑面見於北牆貌益
恐人其大則倍甥滋怒擊數拳不去拔刀刺之乃中面
而去牆來掩甥手推之不能去黑面遂合於甥面色如
漆甥仆地死及殯殮其色終不改靈鬼志河南姚元起
居近山林舉家恒入野耕種惟有七歲女守屋而漸消
瘦父母問女女云常有一人長丈餘而有四面面皆有
七孔自號高天大將軍來輒見吞逕出下部如此數過
云慎勿道我道我當長留腹中闔門駭惋遂移避祥異
記周濟川汝南人有别墅在揚州之西兄弟數人俱好
學嘗一夜講授罷可三更各就榻將寐忽聞忩外格格
聲久而不已濟川於忩間窺之乃一白骨小兒於庭中
四向趨走始則义手俄而擺臂格格者骨節相磨之聲
也濟川呼兄弟共覘之良久其弟巨川厲聲呵之一聲
小兒跳上階再聲入門三聲即欲上牀巨川呵罵轉急
小兒曰阿母與兒乳巨川以掌擊之隨掌墮地舉即在
牀矣騰趠之捷若猿玃家人聞之意有非常遂持刀棒
而至小兒又曰阿母與兒乳家人以棒擊中之小兒節
節解散如星而復聚者數四又曰阿母與兒乳家人以
布囊盛之提出遠猶求乳出郭四五里擲一枯井明夜
又至手擎布囊抛擲跳躍自得家人輩擁得又以布囊
如前法盛之以索括囊懸巨石而沈諸河餘日又來左
手攜囊右手執斷索趨馳戲弄如前家人先備大木鑿
空其中如鼓撲擁小兒於内以大鐵葉冒其兩端而釘
之然後鏁一鐵懸巨石沉之大江欲負趨出云謝以棺
槨相送自是更不復來時貞元十七年王氏見聞唐末
蜀人攻岐還至於白石鎮裨將王宗信止普安禪院僧
房時嚴冬房中有大禪爐熾炭甚盛信擁伎女十餘人
各據僧牀寢息信忽見一姬飛入爐中宛轉於熾炭之
上宗信忙遽救之及離火衣服並不燋灼又一姬飛入
如前又救之頃之諸妓或出或入各迷悶失音有親吏
隔驛牆告諸招討使王宗儔宗儔至則徐入一一提臂
而出視之衣裙纖毫不假相驚悸不寐訊之云被番僧
提入火中所見皆同會昌解頥錄開元中元自虛為汀
州刺史至郡部衆官皆見有一人年垂八十自稱蕭老
一家數口在使君宅中累世幸不占廳堂言訖而没自
後凡有吉凶蕭老必預報無不應者自虛剛正常不信
之而家人每夜見怪異或見有人坐於簷上脚垂於地
或見人兩兩三三空中而行或抱嬰兒問人乞食或有
美人濃粧美服在月下言笑多擲磚瓦家人乃白自虛
曰常聞厨後空舍是神堂前人皆以香火事之今不然
故妖怪如此自虛怒殊不信忽一日蕭老謁自虚云今
當遠訪親舊以數口為託言訖而去自虚以問老吏吏
云常聞使宅堂後枯樹中有山魈自虚令積薪與樹齊
縱火焚之聞樹中冤號之聲不可聽月餘蕭老歸縞素
哀哭曰無何遠出委妻子於賊手今四海之内孑然一
身當令公如之耳乃於衣帶解一小合大如彈丸擲之
於地云速去速去自虚俯拾開之見有一小兒纔大如
蠅自虚欲捉之遂跳於地已長數寸跳躍不已俄成大
虎走入中門一家大小百餘人盡為所斃虎亦不見自
虚亦一身而已集異記岐人于凝性嗜酒常往來邠涇
間一日從故人飲酒涉旬乃返宿酲未愈令童僕先路
以備休憩時孟夏麥野韶潤緩轡而行遥見道左嘉木
美蔭因就焉至則繫馬藉草坐之未定忽見馬首南顧
鼻息恐駭若有覩焉凝則隨向觀百步外有枯骨如雪
箕踞於荒塚之上五體百骸咸具備眼鼻皆通明背肋
玲瓏枝節可數凝即跨馬稍前枯骨乃開口吹嘘槁葉
輕塵紛然自出上有烏鳶紛飛嘲噪甚衆凝良久稍逼
枯骨乃竦然挺立骨節絶偉凝心悸馬亦驚走遂馳赴
旅舍而先路童僕出迎相顧駭曰郎君神思一何慘悴
凝即說之適有涇倅十餘巡行聞之皆曰豈有是哉洎
逆旅少年輩集聚極衆凝即為導仍與衆約曰倘尚在
當共碎之雖然恐不得見矣俄至其處而端坐如故或
則呌噪略不動搖彎弓發矢又無中者欲環之前進則
亦相顧莫能先焉久之枯骸歘然自起徐徐南去日勢
已晩衆各恐讋稍稍遂散凝亦鞭馬而迴遠望尚見烏
鵲翔集逐去不散自後凝屢經其地及詢左右居人乃
無復見者宣室志大歷中有吕生自上虞尉調集京師
僑居於永崇里一夕將就寢俄有一嫗容服潔白長二
尺許出於室之北隅緩步而來其狀極異漸迫其榻吕
生叱之遂退去至北隅乃亡所見次夜又見其嫗在北
隅下將前且退惶若有懼生又叱之遂没生默念曰是
必怪也不除必為吾患明日命一劔置其榻下是夕復
自北隅徐步而來顔色不懼至榻前生以劔揮之其嫗
忽上榻以臂揕生生遽覺通身凜然若霜被體又以劔
亂揮俄為數狀舉袂而舞生劔揮不已又為十餘嫗各
長寸許雖愈多而貌如一焉皆不可辨環走四垣生懼
甚計不能出中一嫗謂書生曰吾將合為一矣君且觀
之言已遂相望而來俱至榻前翕然而合又為一嫗與
始見者又異生懼益甚乃謂曰爾何怪而敢撓生人不
疾去吾求方士將以神術制汝嫗笑曰若有術士吾願
見之吾之來戲君耳非敢害也言畢遂退於北隅而没
有田氏子者善符術名聞長安中生告之田喜躍曰是
我事也至夜生與田俱坐於室未幾嫗果躍舞而來至
榻前田生叱曰魅疾去嫗不顧左右來去者久之忽揮
其手手墮於地又為一嫗甚小躍而升榻突入田生口
中田驚曰吾死乎嫗謂生曰吾比言不為君害君不聽
今田生之術果何如哉言已又去明日或謂吕生宜於
北隅發之生如其言不至丈得一瓶可受斛許貯水銀
甚多生方悟其嫗乃水銀精也田生竟以寒慄而卒
阿修羅
大阿修羅王住須彌山北大海水懸在宫上為四風所
持身長二萬六千里阿修羅九頭頭有千眼九百九十
九手八脚踞海食淤泥及藕生一女端正挺特帝釋娶
以為妻阿修羅帥諸鬼神與帝釋戰而奪其女為帝釋
所敗入藕孔中阿修羅前世居海之濱河水漂溺隨流
殆死因𤼵願我後世身形長大一切深水無過膝者以
是因緣得極大身立大海中身過須彌手據山頂下觀
忉利天宫阿修羅以指覆月天下晦冥或覆日以晝為
夜所謂日月食也山海經共工之臣曰相柳氏九首以
食於九山(頭各自食一山之物)人面蛇身自環而色青其所歍所
尼即為源澤不辛乃苦百獸莫能處(謂其氣酷烈百獸畏之也)歸藏
啓筮龍莫河圖謂蚩尤八股八趾銅頭鐵額兄弟八十
人帥魑魅與黃帝戰於涿鹿齊梁間掘得蚩尤齒長二
寸堅不可破神異經南方有人周行天下其長七丈腹
圍如其長朱衣縞帶以赤蛇繞其頂朝吞惡鬼三千暮
吞三百此人以鬼為食以霧為漿名曰尺郭一名食邪
一名黃文又鍾山之神名曰燭隂身長千里視為晝瞑
為夜吹為冬呼為夏不飲不食不息息為風西北海外
有人長三千里二脚相去二千里腹圍一千五百里日
飲天酒五斗名曰無路之人
三頭相囓
眉間尺仇楚逃之山道逢一客曰吾能為子報仇然須
子之頭與子之劔尺與之頭客之楚獻王王以鑊煮其
頭七日不爛自照視之客從後截王頭入鑊兩頭相囓
客恐尺頭不勝自刎其頭入鑊三頭相囓七日後一時
俱爛乃分其湯葬之名曰三頭冢拾遺記因墀國獻五
足獸問使者是何變化曰東方有解形之民使頭飛於
南海左手飛於東山右手飛於西澤自臍以下兩足孤
立至暮頭還肩上兩手遇大風飄於海外化為五足獸
則一指為一足也既失兩手使傍人割裏肉以為兩臂
宛然如舊山海經刑天與帝爭神帝斷其首葬之常羊
之山乃以乳為目以臍為口操干戚以舞是為無首之
民又曰王子夜之尸兩手兩股胸首齒皆斷異處又曰
有神十人名曰女媧之腸化為神處廣粟之野(女媧人面蛇身
一日中七十變其腸化為此神)横道而處
耳長過腰
聶耳國在無腹國東耳長過腰手捧耳而行大耳國其
人寢常以一耳為席一耳為衾珠崖儋耳其渠帥耳垂
肩三寸
鬚長四尺
晉書劉曜目有赤光鬚髯不過百餘根而皆長五尺陳
武帝陵為王頒所發見其鬚皆不落本俱出自骨中北
史崔琰鬚長四尺王育劉淵俱三尺淵子曜長至五尺
謝靈運鬚美至膝關夀亭胡天淵鬚皆數尺國朝石亨
張敬修髯皆過膝然相法曰鬚長過髮名為倒掛必主
兵厄驗之往往屢中
夢人易頭
幽明錄賈弼夜夢易其頭明日人見皆驚去遂能半面
笑半面啼兩手足及口中各捉一筆俱書辭意皆美朝
野僉載夀安男子不知姓名肘拍板鼻吸笛口唱歌能
半面笑半面啼岳生李生各祈夢於七曲山梓潼祠祈
功名事俱至王者前忽一人下殿𫝊曰汝二人皆可貴
但身與頭不相稱引至廊下用斧兩易其頭歸見妻子
皆駭然及問平日家事應時皆無舛乃稍安後二人俱
登科徐郎中筠少夢神人狀甚偉手攜竹籃其中皆人
鼻端視徐曰形相非薄但其鼻曲而小吾與若易之遂
於籃中擇一鼻與安之夢中亦覺楚痛神笑曰好一正
郎鼻也徐鼻素隆不正後自然端直卒駕部郎中括異
記䕫州道士王法朗舌長呼字不正乃自誦道德經後
夢老君剪舌
指上人面
夷堅志豫章寓士赴秋試中元後左手大指甲上忽見
一道人側面立眉目如畫越三日變作正面而形貌益
明正熒惑不定其叔訃音至不獲入試蓋非吉祥也酉
陽雜俎江淮有士人莊居其子年二十餘嘗病厭其父
一日飲茗甌中忽泡起如漚高出甌外瑩若琉璃中有
一人長一寸立於甌高出甌上細視之衣服狀貌乃其
子也食頃爆破一無所見茶甌如舊但有微璺耳數日
其子遂着神斷人休咎不謬
頭生肉角
隋大業元年鴈門人房回安母年百歲額上生肉角長
二寸洪範五行傳曰婦人隂象也角兵象也下反上之
應漢景帝二年膠東下密人年七十餘生角角有毛京
房易傳曰冢宰專政厥妖人生角漢書以為角兵象上
嚮者時七國舉兵有反謀年七十七國象也鍾離人顧
思遠年一百十二歲頭有肉角長寸許尹雄年九十左
鬢生角長寸半南梁孫謙末年頭生二肉角各長一寸
卒年九十二晉太始五年元城人年七十生角唐劉道
安頭生肉角隱見不常以惑衆伏誅宋紹興三年建康
桐林灣婦生子肉角有齒太宗淳化元年八月汾州悉
達院僧智岩頭生角二寸
乳長於臍
王筌傳始遇一婦人乳長於臍曰吾蕭三娘也按西京
雜記婦人乳長三尺者北斗中第七星東方朔知之又
漢武帝祀甘泉有女子浴於渭乳長七尺帝後第七車
張寬知之九真女子趙嫗乳長數尺馮寳妻洗氏亦乳
長二尺暑熱則擔於肩上又岳峯風俗記有婦乳長垂
至腹下時當刺繡兒輒從腋後索而食之女國女人胸
前無乳項後毛中有汁可以乳子五日能行三四歲則
成人矣
面長二寸
雲仙散錄郭汾陽每遷官則面長二寸額有光氣久之
乃復陳書陳武章皇后手爪長五寸色並紅白每遇期
功之喪則先折一爪齊書太原孫廣頭上不得有虱大
者便遭期喪大功小則小功緦麻梁隂子春脚數年一
洗言每洗則失財敗事在梁州以洗足致梁州敗侯景
左足上有肉瘤狀似龜戰應克捷瘤則隱起分明如其
不勝瘤則低下至石頭之敗瘤隱肉中
喉中如鼓簧
酉陽雜俎許州有一老僧自四十以後每寐熟即喉聲
如鼓簧若成韻節伶人伺其寢即譜其聲按之皆合鼓
奏朝野僉載景龍中瀛州進一婦人身上隱起浮屠墖
廟諸佛形像按察使進之廣五行記吴孫休時有人因
重疾愈而能響言音聞十數里外所聞之處即若座前
其隣家有子居外久不歸省其父假之使為責詞子聞
之以為鬼神顛沛而歸亦不知其所以然也
磁眼木睛
輟耕錄杭州張存幼患一目時稱張瞎子忽遇巧匠為
安一磁眼障蔽於上人皆不能辨其偽吴越備史唐立
武選以高上擊毬較其能否而黜陟之周寳常與此選
為鐵鈎所摘一目暗失寳取睛吞之復擊毬獲頭籌遂
授涇原勅賜木睛代之木睛不知何木置中無所礙如
真睛矣耳談江尉黃陂人解銀至京途遇盜截去一指
有仇總戎門下醫曰是可續也而斷指幸為人拾得即
取合之層層塗藥仍夾以薄板戒三七日勿近水及期
果合活軟如故但有紅線痕耳
七事受胎
法苑珠林有七事受胎一相觸受胎女人月水去時喜
樂男子若男子以身觸其身分即生會具著而便懷胎
二取衣受胎如優&KR0008;夷共婦出家愛欲不止各相發問
欲精汚衣尼取䑛之復取内根即便懷胎三下精受胎
如鹿母齅道士精欲心而飲隨遂便懷胎四手摩受胎
如睒菩薩父母俱育不合隂陽手摩臍下即便懷胎五
見色受胎如有一女人月華水成不得男子合欲情盛
惟視男子如宫女亦復如是即便懷胎六聞聲受胎如
白鷺鳥悉雌無雄春陽時節雷鳴初發一心聞聲即便
懷胎七齅香受胎如秦母牛但齅犢氣即便懷胎余讀
異苑晉潁川荀擇以太元中亡恒見形還與婦孔氏嬿
婉綢繆遂有姙焉十月而産悉是水又云元嘉中高平
丘孝婦懷姙生一團冰得日便消液成水搜神記漢陽
郡太守史滿有一女悅門下書佐乃密使侍婢取書佐
盥手殘水飲之遂有姙已而生子至能行直入書佐懷
中書佐推之仆地化為水列士傳楚王夫人嘗於夏納
凉而抱鐵柱心有所感遂懷孕産一鐵王命莫邪鑄為
兩劔成化初上元佃民女張妙情與張二及嫂陳氏連
居一日兄與嫂狎女窺見心動呼嫂問狀身效為之遂
孕及生子再審之仍是處女又鄞縣民某出賈妻與其
姒同處夫久不歸見夫兄私心慕之成疾家人憐之強
伯氏從帷外以手少拊其腹遂孕及産惟一掌焉乃知
釋氏之書固不妄也
産十八兒
獪園蘇州城東陸太學邦杰司勲公之長子萬歴己酉
間其家人婦産一肉胞而無血破之中裹百餘小兒形
皆一二寸許又宋孝廉所親家有手下婢産出肉帶子
一條帶上共懸十八小兒面目形體無不具備宋潮州
婦人産子如指大五體皆具者百餘枚佛說賢愚經舍
衛城長者黎耆彌有七兒皆娶最小兒婦名毘舍離懷
孕月滿便生三十二卵卵中各出一兒勇健非凡雜寳
藏經羅崇國有一雌鹿䑛仙人梵志遺精而生一女子
梵志取而養之梵豫王聞而索之立為夫人一産千子
是為賢劫千佛
産不繇戶
古陸終氏娶鬼方女孕而不育十一年開其左脇而出
三人又開其右脇而出三人曰昆吾參胡彭祖會人安
季連譙周史考以為妄廢而不紀干寳曰前志所𫝊修
已背坼而生禹簡狄剖胸而生契近魏黃初五年汝南
屈雍妻王氏生男從右臍下小腹上出而平和自若數
月創合母子無恙斯近事之徵也按晉安義熙中魏興
李宣妻樊氏過期不育而額上有瘡兒穿之而出長山
趙宣母亦從臂瘡中産兒宋孝武時荆州人楊歡妻於
股中生女李勢末年馬氏婦孕身兒從脇下出子母無
恙後魏肅宗熙平二年并州人韓僧真女從母右脇而
出宋莆田尉舍人有妻生男從股髀出創合母子無恙
然則釋典稱釋迦生於摩耶夫人之右脇老子生時剖
母左腋而出不足怪也
易心復活
陳寨泉州晉江巫也善禁呪之術有漳州逆旅蘇猛其
子病狂人莫能療乃往請陳陳至曰此疾入心矣乃立
壇堂中至夜取蘇氏子劈為兩片懸堂之東壁其心懸
北簷下寨方在堂作法所懸之心遂為犬食寨求之不
得乃持刀宛轉於地出門而去主人勿知謂其作法耳
食頃持心而入内於病者之腹披髮連叱其腹遂合蘇
氏子既活但連呼鋪逓家人莫測其自去家數里有驛
吏死於道旁乃寨取驛吏之心而活蘇也見稽神錄是
心可易也鄆州司法關某有傭婦人名鈕婆攜一孫名
萬兒關氏妻有小男名封六關妻製新衣與封六易其
故者與萬兒鈕婆怒曰皆是小兒何貴何賤某請試之
遂引封六萬兒悉内於裙下著地按之關妻驚起奪之兩子
悉為鈕婆之孫形狀衣服皆不可辨關妻大懼祈請懇
之乃以二子致裙下再按之即各復本形見靈怪集是
貌可易也昔扁鵲易魯公扈趙齊嬰之心及寤各反其
室繇前而推非寓言矣
假屍復生
宦遊紀聞正德丁夘陜西靖寧州朱進馬之父為成都
屬邑庠分教進馬隨任秩滿至徽州病卒輿還葬靖寧
逾二載同里蘇氏有子亦卒越二日治棺未就忽甦
而起熟視左右曰此非吾家也問其姓名曰吾乃朱
進馬吾死已久夀數未盡還當復生吾妻欲嫁亟為
我阻之遂趨朱宅其妻不肯認視其形則非而聲音
笑語與追論往事毫釐不差二氏爭執訟於官州斷
令朱氏給銀還蘇為買屍之資耳談桐城縣東門西
門各有女中痘死年皆十餘歲東門女謁冥司禄未盡
應遣還而屍已焚因令借西門女屍還魂西門女家
喜過望而女羞阻不知為誰惟憶其父母於東門家
聞之迎以歸宛然故情特非其女貌耳訟之官令判
曰西門女身東門女魂二家共女之情理其安矣及
于歸爭治奩具而壻腹兩坦焉酉陽雜爼唐開元末
上蔡南李村百姓李簡癎病卒瘞後十餘日有汝陽
百姓張弘義素不與簡相識所居相去十餘舍亦因
病死經宿却活不復問父母妻子且言我是李簡家
居上蔡父名亮徑入亮家驚問其故言方病時夢二
人見追行數十里至一處如人間六司院所勘責事
委不能對忽有人稱錯追李簡可即放還有一吏曰
李身壊别令托生李憶念父母親族因請却復本身
少頃見領一人至通曰追到雜職汝陽張弘義吏曰
弘義身幸未壊速令李簡托其身以盡餘年忽若夢
覺見人環泣及屋宇都不復認亮問其親族名氏及
平生細事無不知者先解竹作因息入房索刀具破
篾成器語音舉止信李簡也竟不反汝陽此已奇矣
然事出冥判容或有之讀志怪錄更一事甚異葉宗
可元末避地淮陽時寇至積屍滿野宗可晝伏夜行
度前途不能行則卧地上雜衆屍中至夜分明月下
逕見一人燭籠前導近而視之一道士也一童子執
燭偕至屍傍道士以燭燭羣屍凡老幼羸尫者俱手
提而擲之輕如一葉俄得一壮男子體貌魁碩道士
細視之有喜色乃即解衣與之合體相抱持對口呵
氣良久道士氣息漸微屍冉冉動俄而欠伸又開眼
遂推道士於地蹶然而起仍令童子執燭飄然而
去
僵屍不腐
異苑義熙中有發京房墓者屍猶完具僵屍肉堪為
藥軍士分割之三十國春秋義熙九年盗發卞壼墓
壼屍僵髮鬒蒼白面如生兩手悉拳爪甲乃長穿達
手背又顔魯公歸葬時家人啓柩見狀貌如生徧生
金色爪甲出手背髮長數尺劉向所識貳負桎梏之
尸蓋亦僵屍數千年不朽者潯溪水側有重人穴穴
中有僵屍不知年載按記云人以五月五日生者屍
不腐盧多遜卒歸葬其子祭於襄陽佛寺將易以巨
櫬啓其屍不壊儼然如生遂逐時易衣至祥符中猶
然豈亦五月五日生耶又相傳高僧化後髮爪皆如
生時唐僧義存沒後置函中每月其徒出之髮爪皆
長輒為落薙以為常經百餘年不廢後因兵火亂始
封而灰之
千家姓音字
千家姓有難識字試舉一二如酅䙵&KR1978;毒&KR2434;並音攜䧑
奃遆並音堤軤苸&KR0008;並音呼蒍薳䦱寪並音委□&KR3261;並
音拱&KR0008;&KR0008;並音昨鴘音弁&KR3433;音久盚音求軲音姑㑗音
身焣音聚䓂音言蔄音慢蕳菅並音間鈄音斗亓音其
眘音慎㲻音溺骩音委䏽音徘藇音胥迮&KR3741;笮並音仄
褟音答&KR0034;音安&KR2315;音好妞音紐壴音注㛒音壴&KR3354;音聿汻
音晃㬊音緩見音綰&KR3339;音尋佴音耐㒂音著&KR0034;音閃韻
書又作&KR0034;又作&KR0034;□音暴受音到□音赤䪞音㰱㘠音
必㧁音合床音本&KR3061;皮養切丼都感切&KR3108;所嫁切韻書
又作咠井古字通用天順甲申進士&KR0034;茂湖廣公安人
英宗不識其姓問内閣李賢賢對&KR0034;音與陜同因命改
姓陜事載菽園雜記今湖廣通志及楚紀荆志諸書並
不言陜茂改姓之故千家姓有字雖異而音義同者如
飢與饑修與脩淡與澹呼與嘑䟽與疎欣與忻奃與䧑
慎與眘鼂與晁隂與䨧暴與叟匽與偃郤與郄鄖與䢵
譙與焦闞與瞷毒與䙵薳與蒍洩與泄汎與氾伏與宓
笮與&KR2729;(並音仄)管與筦菅與蕳&KR3261;與&KR3261;(千家姓注二字音拱並山陽族按韻
書有&KR3261;無&KR3261;或□字之訛也□音扶觀姓苑有□姓而千家姓缺□字可見)&KR0008;與䣢&KR0034;與&KR0034;
(千家姓注&KR0034;音孤&KR0034;音浮篇海注&KR0034;即&KR0034;也)蛾與螘(並音蟻)尊與鐏旁與傍之
類是也有音義同而字省邑旁者如郕成郜告鄩尋鄾
憂邵召郈后鄫曾&KR2407;童&KR3169;盈酆豐䣅辰邰台郲來鄟專
邽圭郟夾䢵云郳兒邘于郗希鄮貿鄐畜&KR1955;弗鄅禹鄴
業邴丙鄘庸鄭莫之類是也有字同音異而重出者繁
(樊婆二音)單(丹善二音)譚(談尋二音)相(襄象二音)番(籓婆二音)句(勾句二音)被(皮比二音)逢
(縫龐二音)尉(胃鬱二音)九姓是也有字同音同義同亦重出者兒
鞠二姓是也豈以兒有千乘河南二族鞠有河南汝南
二族故耶(或云兒有而倪二音鞠有菊麴二音)
仙人鬼神姓名
仙道鬼神姓名有可考者元始天尊姓樂名静信見度
人經玉門子姓王名剛九靈子姓皇名化北極子姓隂
名恒絶洞子姓李名修太陽子姓離名明太陽女姓朱
名翼太隂女姓盧名全太玄女姓顓名和南極子姓柳
名融黃盧子姓葛名起馬名生姓和名君賢張道陵名
輔劉根字君安尹軌字公度介象字元則見葛洪神仙
傳河伯姓馮名夷字公子見聖賢塚墓記秦宗新祠頌
又姓吕名公子夫人姓馮名夷見龍魚河圖太真夫人
姓王名婉羅見真仙通鑑介子推姓王名光范蠡字少
伯鬼谷子姓王名誗見神仙傳毛女字玉姜見神仙傳
醫王子姓古名老師見本草序浮丘公姓李見列仙傳
壺公姓施名存孔子弟子見真誥又姓謝名玄見丹臺
錄武當戴將軍姓燕名濟洪崖先生姓張後洪崖先生
亦姓張名氲俱見真仙通鑑東王公名倪字君明西王
母姓楊名回天翁姓張字刺渴竈神名隗又姓張名卓
字子郭見酉陽雜俎
父子同名
父子有同名者漢書侯王表廣陵孝王之子名德封廣
平侯德長子嗣爵復名德豈傳錄訛耶容齋隨筆襄陽
隋處士羅君墓志云君諱靖字禮廣昌人祖養父靖學
優不仕碑字明楷父子同名靖殊不可曉又魏大將安
同父名屈子亦名屈我朝劉忠武父名江為戍卒死忠
武仍其父名不易累戰功至都督佩大將軍印猶與其
父同名後封廣寧伯始更名榮封未幾而卒其事尤竒
若林邑王范揚邁死太子咄立慕父之德亦名揚邁則
習俗也父子同字者晉張老字孟齊子趯亦字孟齊管
夷吾字仲其父名山亦字仲父子同稱管仲晉大夫郤
克字駒伯郤克子郤錡亦字駒伯祖孫兄弟同名字者
少昊名摯其孫顓頊之子亦名摯是為帝摯湯名天乙
紂父亦名天乙湯長子名太丁武乙之子亦名太丁周
仲雍曰虞仲仲之裔周章孫亦曰虞仲蔡文侯名申其
玄孫昭侯亦名申魯莊公之孫仲嬰齊仲字嬰齊名也
而文公之孫亦曰公孫嬰齊者從祖也又同時衛穆公
名遫其裔孫成侯亦名遫晉范宣子士匄其同族伯瑕
文伯亦曰士匄楚有公子申字子西乃平王子昭王兄
也又有右司馬公子申而鬭宜申又字子西晉書王氏
族有兩王渾一㫤子一戎子兩王愷一字茂仁一字君
夫兩王澄一濟弟一衍弟兩王安期一含子一湛子兩
王處冲一名湛一名還兩陳徽一叔英子一叔明子叔
英叔明皆陳宣帝子
三字名
古人有以一言為字孔子弟子曾點字晳顔無繇字路
任不齊字選秦冉字開公夏首字乘顔祖字襄申棠字
周顔之僕字叔左人郢字行燕伋字思原亢字籍原憲
字思廉潔字曹顔何字冉西漢陳勝字涉項籍字羽胡
建眭弘俱字孟彭越蕭咸俱字仲張歐吴吴廣枚乘俱
字叔張釋之公孫弘俱字季楚元王交朱雲俱字游爰
盎字絲周章字文鄭當時字莊楚漢春秋叔孫通名何
字通東漢李曇字雲三國志袁渙字曜南史成景雋字
超隋書顔之推字介顔之儀字升唐書任環字瑋房玄
齡字喬楊元琰字温楊仲冒字曼父子崔倫字叙崔衍
字著父子顔師古字籀田委安字䕫柳公綽字寬北齊
劉乾字天宋以後一言字不多見有三字姓如元世祖
后姓鴻吉哩元世祖姓竒渥温金史有烏凌阿暉烏凌
阿復烏庫哩富勒呼烏庫哩尼瑪哈烏庫哩忠德升温
特赫富爾丹温特赫伊實默隋書有阿史那大素唐書
有阿史那社爾阿史那斛瑟羅阿史那獻阿史那忠北
史有侯莫陳穎侯莫陳悅唐書有侯莫陳恁宋史有侯
莫陳利用唐書有沙鉢羅設蘇尼失北齊書有步大汗
薩晉書有庫傉官偉庫傉官驥梁史有越質詰歸
金史有富珠哩定方元史有富珠哩翀後秦錄有
末那樓雷北史有莫賀弗勿干唐史有莫賀咄設莫賀
咄苾元史有穆爾古蘇北齊書有破六韓常金史有赫
舍哩呼喇赫舍哩良弼周太祖賜楊纂姓為莫胡盧氏
魏獻帝賜寇攜為若口引氏元成定后巴約特氏文宗
后巴約特氏后周有侍中叱伏列龜西魏有柱國万忸
于謹有三字名令尹子文名糓於菟趙元昊子名佞令
受又楊用修云戰國人有董之蘩菁董姓也之蘩菁三
字其名也有三字字者屈無為字無不為張天錫字分
純嘏桓玄字神靈寳劉敞字中原父有以名為字者晉
書安帝名德宗字德宗南史蔡興宗字興宗王僧孺字
僧孺師覺授字覺授慕容紹宗字紹宗魏蘭根字蘭根
崔彦穆字彦穆唐書尚可孤字可孤張嘉禎字嘉禎白
元光字元光郭子儀字子儀李嗣業字嗣業魏少游字
少游張孝忠字孝忠戴休顔字休顔高崇文字崇文張
巡字巡楊燕奇字燕奇孟浩然字浩然李修字修田承
嗣字承嗣田緒字緒父子宋史戚同文字同文有以姓
為名者司馬承禎傳仙女謝自然學道時羣仙降其室
有姓崔名崔有姓杜名杜者光州樂安縣黃土山有僕
僕先生自言姓僕名僕有兩世名同之字者胡母輔之
子謙之吴隱之子瞻之顔悅之子愷之有三世名同之
字者王晏之子崐之崐之子陋之徐逵之子湛之湛之
子書之有四世名同之字者王羲之子獻之獻之子靖
之靖之子悅之有五世名同之字者王胡之子茂之茂
之子裕之裕之子瓉之瓉之子秀之有六世名同之字
者王彪之子臨之臨之子納之納之子准之准之子與
之與之子進之男子雙名者夏主赫連勃勃吐蕃將且
藏結結國相尚婢婢唐琵琶客羅黑黑樂工紀孩孩劍
客精精兒空空兒李懷光外孫燕八八元學士承旨庫
庫平章政事回回右丞相脫脫太傅王保保學士馬馬
婦人雙名者隋煬帝宫婢羅羅元微之傳崔鶯鶯又范
十郎女鶯鶯張建封妾盼盼開元中官妓薛瓊瓊宋宣
仁太后小名滔滔朱端朝取妓馬瓊瓊杜牧之所狎妓
張好好元微之所歡妓謝好好畫中美人真真又沈將
軍妾真真又元名妓趙真真同時馮蠻蠻妾趙真真錢
塘妓蘇小小達希盈盈(缺)官妓灼灼王山所接仙女吴
盈盈翟素死節婢青青常青姬紅紅朱虞部姬寵寵北
里妓王蘇蘇鄭舉舉王蓮蓮張住住錢塘娼楊愛愛善
和坊妓端端武氏妓賽賽張虞卿妓英英又楚州官妓
王英英秦州妓香香范十郎女燕燕宋善畫婦人任才
仲妾豔豔徽宗幸妓李師師義妓毛惜惜又張幼謙妻
羅惜惜成都角妓丁憐憐又湖州妓丁憐憐魏鵬妻賈
娉娉榴花女石醋醋劉珮遇鬼仙女翹翹又理宗宫人
翹翹元名妓荆堅堅李心心顧山山馮六六辛棄疾妾
田田錢錢有别號雙字者金趙學士元吴真人俱閒閒
馮山人存存近有裘謙謙
風月景山水名子
有以風月景山水名子者謝莊五子颺朏顥嵸&KR0034;也有
以五行名子者宋子虚五子鑫森淼焱垚也有另製字
以名子者孫休四男長名[雨單]字莔次名&KR0034;
字&KR0034;次名壾字昷次名&KR2591;字㷏也[雨單]音彎莔音迄&KR0034;音觥&KR0034;音賢壾
音莽昷音舉&KR2591;音褒㷏音擁又梁四公名甚異一曰仉
齊一曰䨲本一曰&KR1978;闖一曰䴰䵎仉諸兩切音掌一作
不䨲無販切音萬或作䨲非也䨲奴鈎切兔子也音獳
與䨲字音義不同&KR1978;戶圭切音攜或作毒又作&KR2434;又作
䙵義同闖敕蔭切音趁䴰市玉切音蜀又作䞖䵎他端
切音猯或作偳又作湍王子年拾遺記異人梁四公曰
&KR1978;闖曰䨲杰曰越䵎曰仇督杰音遏不音傑督或作䏿
音視又唐武后自製曌字為名音炤南漢劉岩自製龑
字為名音儼又三尊譜錄元始上皇丈人法姓&KR0034;法諱
奣法字&KR0034;太上真皇法姓&KR0034;法諱&KR0034;法字&KR0034;金明七真
法姓&KR0034;法諱□法字□又五岳真形圖東岳姓&KR0882;名&KR0034;
南岳姓崇名&KR0034;西岳姓姜名&KR0034;北岳姓峘名&KR0034;中岳姓
惲名&KR0034;字皆詭竒
姓名並變
姓名並變者如史記范睢入秦稱張祿范蠡入齊稱陶
朱漢書劉文伯即盧芳運期曜即梁鴻三國志馬忠即
孤篤晉書李辰即張昌劉尼即丘沈唐書楊守亮即訾
亮李國昌即朱邪赤心李寳臣即張忠志李忠臣即董
秦李抱玉即安重璋李全略即王日簡成汭即郭禹楊
守立即(闕)又改姓名李順節五代史殷崇義即湯
悅朱友即康勤李紹虔即晏球李茂貞即宋文通李繼
鵬即閻珪王宗阮即文武堅王宗滌即華洪朱友恭即
李彦威李繼岌即桑弘志王德明即張文禮李繼麟即
朱友謙李繼琛即康巡孝李紹安即袁象先李紹冲即
溫韜李紹宏即段凝孔循即趙殷衡李紹英即房知温
宋人陶穀即唐彦謙趙保忠即李繼捧趙保吉即李繼
遷李良嗣即馬植李繼昭即孫德昭李繼弼即董彦弼
鄒訢註參同契即朱熹朱說即范仲淹蜀才即范長生
(蜀才註易顔之推云范長生蜀人自稱蜀才)有一姓改為數姓者炅横四子
守墳墓者為炅居徐者為昋居幽者為桂居華隂者為
炔此四姓同一炅也勾姓本避高宗諱勾譸則仍字更
音鈎光祖則加金&KR0008;紡則加絲苟諶則加草句思則易
字勾龍如淵則加龍此六姓同一勾也有同音而訛者
員之音運葉之音攝甄之音真繆之音穆遂成二姓是
也有因所居而增者諸葛則諸縣之葛申屠則屠原之
申胡□則□丘之胡閭丘則頓丘之閭是也有以事改
者田千秋乘小車改為車謝服出征改射氏儀以民無
上改為是劉遵孝以忠諫比伍員改為員是也有以字
改者棘為棗疎為束仲為种槩為暨熊為能鄫為曾慎
為真劉為金昨為作敬為文為苟是也有以音改者理
為李求為仇舅為咎藉為席弘為洪朝為晁是也有以
罪改姓者漢馬何羅作逆改為莽氏南齊巴陵王子嚮
抗命改蛸氏梁豫章世子直以父綜逃魏改悖氏武陵
王紀以僣改饕餮氏隋楊玄感以反改梟氏唐越王貞
紀王慎以不從武后改虺氏武后復改王皇后蟒氏蕭
淑妃梟氏武惟良蝮氏中睿朝成王千里蝮氏竇懷真
毒氏新興王晉厲氏是也
孔子生卒年月
孔子生於周靈王二十一年庚戌冬庚子日卒於周敬
王四十一年壬戌夏四月己丑日年七十三歲陳心叔
名疑云叔梁紇娶魯之施氏生九女其妾生孟皮字伯
尼是為孔子兄孟皮病足魯襄公十九年丁未叔梁紇
求婚於顔氏二十二年庚戌十月庚子申時生孔子即
今之八月卄七日也或云孔子生於二月二十三日非
孟子生於周定王三十七年四月二日卒於赧王二十
六年正月十五日年八十四歲
如來生卒年月
佛如來以周昭王二十四年甲寅四月八日生十九歲
於四月八日夜半踰城往雪山入道六年思道不食又
四月八日成佛以穆王五十二年二月十五日滅續高
僧𫝊曇無最魏正光元年與清通觀道士姜斌上殿帝
問佛為侍者同時否姜曰老子西入化胡成佛佛為侍
者著問天經明是同時最問老子因何為而生何年西
入曰周定王三年九月生敬王元年西入化胡最曰周
昭王四月八日生至滅度經三百四十五年始至定王
三年又至敬王元年經四百三十年何得同時乎因果
經云二月八日佛誕生周書異記因費長房則云周莊
王它十年四月八日生什法師石柱銘同趙武乙二十
六年甲午生鷲嶺聖賢錄說佛生時有伯休記云周貞
定王二年甲戌至法顯則云殷世八别一夏桀時二武
丁時三周昭王時四穆王時五平王時六桓王時七莊
王時八貞定王時又云周正四月非今四月也然則以
為昭王甲寅四月必未確然釋氏通鑑云釋迦生於周
昭王二十六年四月八日是日江河泛井泉溢大地皆
動五色光貫太微徧於西方昭王問羣臣太史蘇繇曰
西方有聖賢生千年後聲教被此周書異記以為昭王二
十四年甲寅之歲摩騰晁以道俱云佛生於昭王二十
四年甲寅然昭王二十四年壬子而甲寅則二十六年
也汲冢周書云昭王末年夜有五色光貫紫微是年昭
王南巡不返然昭王在位五十一年其末年非二十六
年也又自異記有恒星不見之說遂以孔子書恒星不
見為証然春秋莊公七年夏四月辛夘恒星不見即周
莊王十年歲在甲午非甲寅也上距昭王甲寅三百五
十一年矣謝承漢書云佛以莊王九年癸丑七月十五
日託胎於摩耶之腹十年甲寅四月八日誕生高僧傳
世說宋書劉宣傳穆法師石柱銘皆稱莊王甲寅不知
莊王元年乙酉在位十五年無甲寅歲也諸家皆以為
四月八日釋迦生而歲時記則謂四月八日彌勒生二
月八日釋迦生
玉芝堂談薈卷十四
