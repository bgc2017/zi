欽定四庫全書
玉芝堂談薈卷五
明徐應秋撰
數有前定
凡事數有前定大而生死富貴爵位婚姻小至一飲一
啄之微一事之廢興一物之成毁冥冥者若或主之毫
不可移營求規避總無益也偶舉史傳中所記異聞錄
唐崔晤李仁鈞二人中外弟兄崔年長於李建中末皆
來京師調集時存福寺有僧神秀曉隂陽術得供奉禁
中會一日崔李同詣秀師師泛叙寒温而已更不開一
語别揖李於門扇後曰九郎能惠然獨賜一宿否小僧
有情曲欲陳露左右李曰唯唯後李特赴宿約饌餚豐
潔禮甚謹敬及夜半師曰九郎今合選得南昌縣令甚
稱意從此後更六年攝本府紏曹斯乃小僧就刑之日
監刑官人即九郎耳小僧為吳兒酷好瓦棺寺後松林
中一叚地最高敞處上元佳境盡在其間死後乞九郎
作窣堵波於此為藏骸所李曰斯言不謬違之如皦日
秀泣謝又謂李曰崔家郎君只有此一政官家事零落
飄寓江徼九郎終為崔家女壻秘之秘之李詰旦歸寓
見崔惟說秀師云某終為君之女壻崔曰我女縱薄命
何能與田舍老翁作婦李曰比昭君出嫁單于猶是生
活二人相顧大笑後李補南昌到官有能稱攝本府紏
曹有驛逓流人至州坐洩宫内密事者遲明宣詔付府
笞死流人觧衣就刑李熟視即神秀也大呼曰瓦棺松
林之請子勿食言秀既死乃置瓦棺寺林中地纍浮圖
以葬之時崔令即世已數年矣崔異母弟携孤幼於高
安會南昌伶能筝者代以其家狀歴抵士人門求秦晉
之比曾無影響時李已為鹽鐵御史見其家狀憫然時
妻喪已大期因徵曩秀師言遂納為繼室續幽怪錄杜
陵韋固少孤思早娶婦多方不諧貞觀二年將遊清河
旅次宋城南店客有以司馬潘昉女為議者來旦期於
店西龍興寺門固意切旦往焉斜月尚明有老人倚巾
&KR0809;坐於階上向月檢書固曰父老所尋者何書曰幽冥
之書固曰幽冥之人何以到此曰君行自早耳固曰然
則君何主曰天下婚牘固曰固求娶未遂今方議潘昉
司馬女可成乎曰未也君婦方三歲矣年十七當入君
門固問嚢中何物曰赤繩子耳以繫夫婦之足雖讐敵
之家貴賤懸隔天涯從宦吳楚異鄉此繩一繋終不可
逭曰固妻安在曰此店北賣菜家嫗女耳固曰可得見
乎曰能隨我行當示君及明所期不至老人捲書而行
固逐之入米市有眇嫗抱三歲女來弊陋殊甚老人曰
此君妻也固怒磨一小刀付奴殺女明日奴於衆中刺
之而走一市驚擾奔走獲免問奴所刺中否曰纔中眉
耳後求婚訖不遂又十四年以父蔭參相州軍刺史王
泰以為能因妻以女容色華麗但眉間常貼花鈿固逼
問之妻潸然曰妾非郡守女父曾宰宋城終於官母兄
次没依乳母陳氏以居三歲時抱行市中為狂賊所刺
刀痕尚在故以花子掩之七八年間叔從事盧龍遂得
在王公左右以為己女嫁君耳固曰陳氏眇乎曰然何
以知之曰所刺者固也因盡言之相敬愈極題其所居
曰定婚店續玄怪錄弘農令李氏女既笄適盧生卜吉
之日李母問女巫盧郎官禄厚薄曰非長髯者乎曰然
然則非夫人子壻夫人之壻中形而白且無鬚也俄而
盧納采舉家怒女巫唾逐之及盧來展親迎禮忽奔出
乘馬而遁追之不反主人不勝其憤邀客入呼女出拜
冶麗無敵曰此女豈驚人者耶賓客中有能聘者願赴
今夕時鄭某在坐起拜曰願就門館於是成禮巫言之
貌宛然後鄭逢盧問其事盧曰兩眼赤大如朱盞牙長
數寸出口角得不驚奔乎鄭出妻以示之盧大慚悔嘉
話錄崔邕侍郎有宰相望時有張山人善相崔造相公
方為兵部郎中與前進士姜公輔同在坐薛向曰坐中
有宰相否心在已身多矣張曰有曰幾人曰有兩人曰
何人曰崔姜二人必同時為相薛默然不樂既而崔郎
中徐問張曰何以同時意謂姜始前進士已正郎勢不
相近也曰命合如此仍郎中在姜之後姜為京兆尹功
曹充翰林學士時衆知涇將姚令言入賊的取朱泚泚
會帥涇得其軍心乃上疏令防虞之疏入十日德宗幸
奉天悔不納姜言遂於行在擢姜為給事中平章事崔
後姜半年以夕郎為相果同而崔在姜後薛侍郎竟終
於列曹樗里子之葬渭南曰日後百年當有天子宫夾
吾墓至漢興長樂宫在其東未央宫在其西春渚記聞
昭州山水佳絶郡圃有亭名天繪建炎中吕巫為守以
天繪近金國年號思有以易之乃更名清輝一日得舊
記於積壤中其略云余擇勝得此亭名曰天繪取其景
物自然也後某年月某日當有俗子易名清輝可為一
笑考范易名之日無毫髮差也熊博本津安津吏崖崩
得一古冢藤蔓纏其棺旁有石銘云欲陷不陷被藤縛
欲落不落被沙閣五百年後遇熊博博與老僧率錢葬
之定命錄陸景融為新鄭令有客謂之曰公從今三十
年當為此州刺史然於法曹廳上坐陸不信時記法曹
廳有一桐樹後三十年果為鄭州刺史所坐廳前有桐
樹因而問之乃云此廳本法曹廳往年刺史嫌宅窄遂
通為刺史廳耳後魏高流之為滁州刺史潭沱水繞城
破一古墓得銘曰吾死後三百年背後生流泉賴逢高
流之葬我在高源流之為葬之明皇雜錄開元中房琯
宰盧氏邢和璞自太山來房琯虚心敬禮因携手閒步
遇一廢佛堂松竹森映和璞坐松下以杖扣地令侍者
掘數尺得一瓶瓶中皆是婁師德與永公書和璞曰省
此乎房灑然記永公即房之前身也璞謂房曰君殁時
必因食魚膾殁後當以梓木為棺不得没於君之私第
不處公館不處玄壇佛寺不處親友之家其後譴於閬
州寄居州之紫極宫臥疾數日使君忽具鱠於郡齋房
欣然命駕食竟而歸暴卒州主命攅櫝於宫中棺得梓
木為之唐趙璟為入蕃使既行謂從人曰前幾里合有
河河邊木下合有一官着緋立既而果然從人問何以
知之趙曰某年三十已夢此行亦不當怨時相也稽神
錄唐左衛將軍王果被責出為雅州刺史於江中泊船
仰見巖腹中有一棺臨空半出乃緣峰而觀之得銘曰
欲墜不墜逢王果五百年中重收我果喟然嘆曰我合
葬此人被責雅州固其命也臨沮鄧差巨富而自奉菲
薄道逢估人不相識呼與共食頗極珍美問之曰人生
世間止為身口耳一朝病死安能復進美食乎終不如
臨沮鄧生平生不用為守錢虜也差默然歸宰鵝自食
方動筯骨硬其喉而死唐開元中東海馬待封伎巧無
倫為上造皇后鏡臺悉是木人自能行動門自開閉觀
者駭異又造指南車撲滿欹器數事屢欲召見即值宫
中有事竟不得官董羽為太宗四壁畫龍極意精工半
年始成方希厚賜及上與妃嬪登樓皇子方幼見龍怖
號亟令圬墁卒不獲賞國朝戴文進畫甲江南宣廟聞
其名召之及進所畫衣紅垂釣竟棄不省唐王無㝵好
博戲文皇微時與爭彩有李陽之憾帝登極召至惶懼
請罪帝笑而賞之令於春明門待諸州庸車三日並與
之㝵坐三日屬㶚橋破惟得麻三車孫僅以能文馳名
作驪山詩二篇其後篇有云秦帝墓成陳勝起明皇宫
就禄山來時方建玉清昭應宫有惡僅者欲中傷之因
錄其詩以進真宗讀前篇云朱衣吏引上驪山遽曰僅
小器也此何足誇遂棄不讀而陳勝禄山之語卒得不
聞黃鑑蘇州衛人父以舞文起家晩生鑑登正統壬戌
進士以青年美才獲寵眷景泰間寵渥益甚後駕自北
還禁錮南宫復位以舊恩待鑑陞大理少卿朝夕召見
無期一日上御内閣露一本角微風颺之命取以觀乃
鑑所進禁錮疏上嘆曰不意鑑之奸有是耶遂伏誅滅
族鄴城王叟積粟萬斛而夫妻儉嗇常粗糲充腸偶見
一客盤餐頗盛叟問卿有幾財客云惟有本五千叟大
悟歸語妻為美飲食夜夢神責曰何得妄費軍糧後官
軍討安慶緒盡發叟積餉軍定命錄張文瓘少時曾有
人相云當為相然不得堂食喫及在此位每升堂欲食
即腹脹痛霍亂每日唯喫一椀漿水粥後數年因犯堂
食一頓其夜便卒河東記馬朝天平軍步卒也太和初
滄州李同捷叛詔鄆師討之朝在是行至平原南與賊
相持累旬朝子士俊自鄆餽食適至軍中會戰有期朝
請以子自代主將許之及戰鄆師小北士俊連中重傷
仆於闘場夜久得蘇忽有傳呼語言頗類官吏且無燭
士俊窺之不見但聞按簿點名俄次士俊則呼馬朝及
遠猶傳檢不已士俊惶惑力起徐歸四更方至營門朝
謂其已死及見驚喜即洗瘡傅藥乃曰汝可少飲酒粥
以求寢也即出汲水時營中三二百中同一井井周圍
百步皆為隧道時朝以罌缶汲水引重之際泥滑顛仆
於地地中原有折刀朝心正貫其刀氣已絶矣士俊旬
日乃愈行營雜錄載成都漆工艾延祚甲午歲為賊所
驅於郡治令造漆器五月六日忽聞鼙鼔聲及南門火
起乃天兵至郡也延祚窘甚緣上大樹匿穠葉間見天
兵往來搜捕殺戮狼籍至夜遂下樹卧積屍中及中宵
聞數十人傳軍聲頗類將吏且無燭炬因竊視之不見
其形但聞按籍點名僵屍聞呼一一應之惟不呼延祚
名乃知聖朝伐叛討逆悉奉行天誅也稽神錄吳師征
越敗於臨安禆將劉宣傷重臥死人中至夜有官吏數
人持簿書至遍閱死者至宣乃扶起之曰此漢非是引
置路左而去太府卿崔潔在長安與進士陳彤同往街
西尋親陳有前知術崔公不信陳君曰當與足下於裴
令公亭餐鱠崔公笑不應過天門街偶逢賣魚甚鮮崔
忘陳君之言曰此去亦是閒事何如喫鱠遂令從者取
錢買魚得十斤曰何處去得左右曰裴令公亭子甚近
乃先遣人計會及升亭下馬方悟陳君之說崔公大驚
曰何處得人斫膾陳君曰但假刀砧之類當有第一部
樂人來俄頃紫衣三四人至亭子遊看一人見魚曰極
是珍鮮二君莫欲作膾否某善此藝與郎君設手詰之
乃棃園第一部樂徒也餘者悉去此人乃操衣觧刀膾
將就陳君曰此鱠與崔兄餐紫衣不得膾也既畢忽有
使人呼曰駕幸龍首池喚第一部此人携衫帶望門而
走亦不暇言别崔公甚嘆異之兩人既餐陳君又曰少
頃有東南三千里外九品小官來此得半碗清羹喫語
未訖延陵尉李耿至將赴任與崔公中外親舊探知在
裴令公亭子故來告辭方喫食羹次崔公曰有鱠否左
右報已盡只有清羹少許公大笑曰令取來與少府啜
乃喫清羹半碗而已延陵尉正九品官也又貞元中萬
年縣捕賊官李公春月與所知街西官亭子置鱠一客
偶至淹然不去氣色甚傲衆問所能曰某善知人食料
李公曰且看今日鱠坐中有不得喫者否客微笑曰惟
足下不得喫李公怒曰某為主人安有不得此事若中
奉五千若妄語當遭契闊請坐中為證因促饌將就有
一人走馬來云京兆尹召李公奔馬去適會有公事李
公懼晩乃使報諸客但餐恐鱠不可停語庖人留我兩
楪欲破術人之言諸客甚訝良久走馬來諸人已餐畢
獨所留鱠在李公脱衫就坐執筯而罵術士顔色不動
忽官亭子仰屋上壊方數尺墮落食器粉碎鱠並雜於
糞埃李公驚異問厨下更有鱠否曰盡矣乃厚謝術士
以錢五千與之會昌觧頥錄趙冬曦任吏部尚書往例
每年錄曹人吏各合得一官或薦親族衆人悉皆論請
有令史鞠思明者二年之内未嘗有言冬曦怪問之曰
思明自知命未亨通來年始合授官冬曦曰授何宫思
明請書記藏壁中泥封之冬曦心怪其妄常擬注别異
一官忽一日上見白鹿昇天改會昌縣為昭應冬曦遂
與思明注之曰豈能先知此乎及折壁開封題云來年
某月日注授昭應縣官邵堯夫知牡丹明日午時當謝
至期果有二馬踐壊竇儀於堂前雕花椅子二隻以祗
備二尊人之用其弟儼見之謂兄曰甚好工夫但有一
隻某年某月日先破儀誕之乃覆以錦幕置屏風後不
許人用至其日有内親某夫人至第無馬杌其人急遽
於屏後取椅下馬訖遂為馬踢碎此類不可更僕雖君
相司造命之權亦難自必昔魏徵為僕射典事者窗下
平章一曰我官繇此翁一曰我官繇天上徵遣繇此翁
者至侍郎處與好官而出門心痛轉付繇天上者遂引
注唐太宗與王顯有布衣之舊常笑其老不作繭及帝
登位而顯謁奏曰臣今日得作繭耶帝曰卿無貴相非
為卿惜也房玄齡曰陛下既有龍潛之舊何不試與之
帝與之三品取紫袍金帶賜之其夜卒宋太宗與陳學
究善懼藝祖遣歸及即位以左司諫召之官吏大集其
門一夕醉飽而死唐許孟容知貢舉以陳存能久屈場
屋欲與一第是夜遽中風不能言畢士安作相有壻皇
甫泌縱放不羈累戒不悛畢欲面奏之方啓口即值有
警報不終其說越數日又言值上内逼起遥語曰卿累
言皇甫必欲轉官可超轉一資畢唯唯而退竟轉大中
丞後至尚書宣宗屢欲用李景譲為相至撚名探丸竟
探不着終以辱臺病免宋神宗時術者言王安禮當相
上聞之怒曰執政除拜繇朕豈繇術者他日縱當用亦
且遲之至來春安禮果相王岐公以問上上曰朕偶忘
之信知是命也李吉甫惡吳武陵知貢舉官懷榜至未
接先問吳武陵及第否忽有中使宣勅至主司恐是舊
知榜尚在懷即取出注武陵姓名中使退呈李曰此人
至麄何以及第然名已上榜無可奈何矣狄仁傑之貶
路經汴州欲留半日醫疾開封縣令霍獻可追逐當日
出界狄公甚銜之及為宰相欲中傷之而未果會則天
命擇御史中丞凡兩度承旨皆忘之後則天又問卒對
無以應命唯記得霍獻可遂奏之制除御史中丞後狄
公謂霍曰某初恨公今却薦公乃知命不繇人也李漢
雄善風角自言當以兵死天祐丙子游浙西至自嘆曰
氣候甚惡當有兵起吾盍避之既而稽留旬日晩望嘆
曰禍在頃刻至門為亂兵所害國朝胡日星識太祖於
微時及太祖貴語妻曰吾當就刑於京師妻止之曰數
定不可逃也卒受藍玉之禍郭璞嘗語卜翊曰吾之不
能免公吏猶卿之不能免卿將至厠上持刀被髮為厭
勝而不能脱王敦之厄秦始皇以亡秦者胡遂令蒙恬
備邊暴師十萬於外而不知其子之為胡亥唐太宗以
䜟有武姓代唐李君羡遂以小名武娘見殺而不知内
嬪之有武氏貞觀中張寳藏為金吾長嘗因下直歸櫟
陽路逢少年畋獵割鮮野食倚望嘆曰張寳藏身年七
十未嘗得一食酒肉如此者可悲哉傍有一僧曰張寳
藏六十日内官三品何嘆也言訖不見寳藏即時還京
太宗苦於氣痢衆醫不效寳藏常困是疾即具疏以乳
煎蓽撥方進上服之立差宣下與五品官魏徵難之上
疾復作曰吾前飲乳煎蓽撥有效復命進之一啜又平
復思曰令與進方人五品官不除何也曰未知文武二
吏上怒曰治得宰相已授三品矣乃厲聲曰三品文官
授鴻臚卿正六十日貞元中有舉人李頧聲價極振忽
夢人云當禮部侍郎顧少連下及第寐覺省中朝無姓
顧者及頃有人通刺稱進士顧少連謁頧驚而見之具
述當為門生顧曰某纔到場中必無此事來年頧果落
第至貞元九年顧少連自戶部侍郎權知貢舉頧猶未
第因潜造焉臨放榜時相特囑一人頧又落但泣而已
來年秋少連拜禮部侍郎頧乃登第李林甫夢有身長
白晳而髯者將奪已位以侍郎裴寬貌類所夢即斥去
之既而代之者乃楊國忠正與所夢相肖魏道開以神
巫之言滅清河一郡手刃萬人而見弑者乃妾萬人門
子清河王也李德裕以白馬之厄親族中外無敢畜白
焉者而害己者乃白敏中與馬植也漢汝南陳伯敬終
身不言死遠歸觸忌則寄宿郵亭後竟死於非命玉堂
閒話汴州都押衙朱仁忠家有門客許生暴卒隨使者
入冥忽見地堆粟千石中植一牌曰金吾將軍朱仁忠
食料潜目架上有簽曰人間食料簿生憶朱性不食醬
欲驗其繇遂披簿尋之主吏大怒生具述其故吏取簿
於仁忠名下注大豆三合忽覺踣地而寤仁忠既悲喜
問其冥間之事曰君不久必為金吾將軍言其牌粟之
事後與仁忠同食乃言自君亡後忽覺醬香今嗜之頗
甚乃是注大豆三合之驗也逸史玄宗時有術士判人
食物一一先知惟李大夫栖筠不信召曰審看某明日
餐何物術者曰食兩盤糕糜二十碗橘皮湯李笑乃遣
廚司具饌明日會諸朝客平明有詔召對上謂曰今日
京兆尹進新糯米糕得糕糜卿且喫良久以金盤盛來
李拜而餐對御強食上喜曰卿喫甚美更賜一盤既罷
歸腹疾大作諸物絶口惟喫橘皮湯至夜半方愈忽記
術士之言謂左右曰我喫多少橘皮湯曰二十碗矣野
史河中少尹鄭復禮始應進士舉十上不第時千福寺
僧弘道者人言夕則視事於隂府復禮齋沐叩焉曰君
之成名其事有四一湏國家改元之第二年二湏禮部
侍郎再知貢舉三須第二人姓張四同年湏有郭八郎
如是賢弟侄三榜率須依此鄭大疑其說後至改元寳
歷二年新昌楊公再司文柄果登第第二人張知實同
年郭八郎名楊次至故尚書右丞憲應舉開成二年高
鍇再司文柄果登第第二人張棠同年郭八郎名植次
至故駙馬都尉顥應舉會昌二年禮部侍郎柳璟再司
文柄都尉以狀頭及第第二人張潜同年郭八郎名京
弘道所說無差焉前定錄李揆以進士調集在京聞宣
平坊王生善易筮揆晨往生為之開卦曰君當得河南
一尉揆負才華變色而去王生曰君無怏怏自此數月
當為左拾遺前事固不可涯也揆以書判不中第補陳
留尉以生言有徵復詣之生以一緘書付之曰君除拾
遺可發此緘揆至陳留時採訪使倪若水以揆才華族
望留假府職會郡有事須上請揆請行先謁宗正時李
璆為宗長遇上尊號請揆為表適上之上曰百官上表
無如卿者璆頓首謝以揆具對召見試紫絲盛露囊賦
答吐蕃書代南越進白雉表文字塗八字注兩句翌日
拜左拾遺發王氏之緘則三篇皆在其中而塗註者亦
如之
事有巧合
丁晉公治第楊景宗為督役鉅麗無比丁後籍没而景
宗以外戚起家貴顯乃以其第賜景宗錢思公嫁女令
銀匠龔美造粧奩器皿既而美以國戚拜宫思公以為
妹壻向者器皿乃歸美家衛青服役平陽主家後為大
將軍公主仳離擇配貴顯無踰大將軍者迄尚之王詵
為侍禁三班院差監修主第語同事曰吾軰辛苦造成
不知誰居此不踰時詵尚主竟居焉陸都督炳治第京
師軍人李偉親負土石炳督工甚嚴苦未幾陸敗而偉
女入宫為慈聖太后即以陸第賜之事之巧合有如此
者王沐王涯再從弟也家江南老而且窮以涯執相權
跨蹇至京索米僦舍經三十餘月始得一見涯於門屏
適涯敗伏法沐方在私第遂并被收腰斬舒守謙元輿
之族聰敏慧悟富有春秋元輿禮遇頗厚官歴秘書郎
及持相印許以清曹偶以非過怒之守謙不自安辭往
江南始達昭應忽聞元輿之禍遂免於難宋苖劉之禍
内侍有秦同老者自揚州被命至荆楚前一日還行在
尚未得對遽死焉又有蕭中道者日侍左右忽得罪絀
為外郡監當前一日出城遂免死事之難定有如此者
又有甚異者國朝正統元年丙辰狀元周旋至弘治九
年丙辰則狀元朱希周正德九年甲戌狀元唐臯至萬
歷二年甲戌則狀元孫繼臯科分姓名適合徐氏筆精
載建陽李有年舉嘉靖庚子鄉試十九名其弟有則舉
己酉十九名有年子聞韶舉萬歷甲午亦十九名吳興
施夀明中萬歷己未會試十九名弟浚明亦舉壬辰會
試十九名父子兄弟名次並同宋趙丞相鼎庚申生繼
之者韓平原壬申生繼平原者史衛王甲申生繼衛王
者鄭太傅清之丙申生每一相各長一紀宋時狀元生
多同歲徐奭梁固皆生於己酉王曾張師德皆生於戊
寅吕凑楊寘皆生於甲寅賈黯鄭獬皆生於壬戌彭汝
礪許安世皆生於辛丑陳堯咨(缺二字)皆生於庚午水(缺三
字)國朝永豐(缺四字)永樂甲申狀元生洪武乙巳
九月七日亥時(缺三字)追中成化戊戌探花亦生於洪
熙乙巳九月七日亥時祖孫高第而生辰年月日時皆
同唐憲宗朝元和元年十一月一日斬劉闢西川之亂
平元和三年十一月一日斬李錡湘西之亂平元和十
二年十一月一日斬吳元濟淮西之亂平三賊皆同月
同日伏誅漢宣帝黃龍元年正月匈奴單于來朝三月
歸國十二月帝崩元帝竟寧元年單于來朝五月帝崩
哀帝元夀二年正月單于又來朝六月帝崩三君皆以
匈奴來朝而輙有大故殆不可曉宋高祖劉裕丁巳生
庚申即位後至陳隋兵以丙午渡江江南亡趙宋太祖
以丁亥生庚申即位至高宗徙都錢塘元兵以丙午渡
江江南亡楊鐵崕云宋太祖生於丁亥而建國於庚申
元太祖之降年與建國之年同宋以甲戌渡江平江南
於乙亥丙子元平宋亦同宋祖以乙亥命曹翰取江州
後三百年乙亥吕師䕫以江州降元宋以丙子受江南
李煜降後少帝丙子為元所虜宋以己卯滅漢混一天
下祥興以己卯亡於崕山宋之興始於後周顯德七年
恭帝方八歲及其亡也終於少帝德祐元年少帝時四
歲其名與顯德二字適合周有太后在上宋亦有太后
在上周顯德七年正月癸卯日黑光相盪宋德祐二年
二月朔日中黑子相蕩其變亦類晉納賈充女為后以
壬辰歲而劉聰入洛以丙子宋納賈似道女為后亦以
壬辰歲而元人入臨安亦以丙子稽神錄閩王審知初
為泉州刺史州北數十里地名桃林光啓初一小村中
有聲如鳴數百面鼓時禾稼方茂及明視之了無一株
試掘地求之則皆倒懸在土下其年審知克晉安盡有
甌閩之地傳國二十年至子延羲桃林地中復有鼔聲
時禾已收惟餘根在田及明視之亦無一株掘地求之
則亦倒懸土下其年延羲為左右所殺王氏遂滅漢成
建始元年封王氏五侯黃霧四塞及莽之將亡亦黃霧
四塞朱温弑主假手他人昭宗繞柱而走劍之及於柱
者三温子弑温亦假他手温亦繞柱而走劍之及於柱
者亦三可談何執中第五微時從人筮曰公後遇五即
有吉慶後以熙宗五年鄉薦第五五十五歲從龍崇寧
五年作宰相每遷官或生子非五年即五月五日金有
田轉運時秀所居里名半十行第五以五月五日生小
名五兒年二十五歲應鄉薦府省殿四試俱第五名年
五十五以八月十五日卒宋曾丞相布以卯年卯月卯
日卯時卒韓丞相絳以辰年辰月辰日辰時生韓發觧
過省殿試皆第三以熙寧三年三月三日卒人尤異之
錢忠懿王俶生于甲子以八月二十四日生亦以八月
二十四日卒房琳以七月七日生亦以七月七日受誅
老學庵筆記蔡京祖某父準及京皆以七月二十一日
卒三世同忌日宋石守信以檢校太師使相領陳州節
年五十七卒於鎮子保吉歴中外亦檢校太師使相領
陳州節年五十七卒於鎮守信贈尚書令保吉贈中書
令父子間相同如此張說自中書舍人拜禮部侍郎子
均亦自中書舍人拜禮部侍郎孫濛復自中書舍人拜
禮部侍郎父子祖孫相同如此唐開府儀同三司鄂國
公尉遲敬德宋少保鄂國公岳飛明太子少保中書平
章軍國重事鄂國公常遇春三公皆封鄂國皆驍勇善
戰又俱謚忠武漢留侯張良謚文成明誠意伯劉基新
建伯王守仁亦諡文成三公皆書生胙茅土其智略勲
名略皆彷彿李昉相致仕陪位南郊病傷寒卒子宗諤
内翰為玉清昭應宫副使自齋所得疾卒宗諤子昭述
右丞祫享奏告景靈宫得疾卒三世皆死於祠祭之所
唐武元衡與李吉甫同年生以同日拜相武以御史中
丞遷門下侍郎李以中書舍人遷中書侍郎俱同中書
門下平章事武出鎮西川明年李出鎮淮南久之李復
入為中書相武以次年十月復入門下相李以又次年
十月卒卒之日為武生日武以又次年十月殞盜其日
亦李生日
事同禍福異
古今事有相同而禍福輙異者晉文公圍曹攻門者多
死曹人尸諸城上晉侯患之聽輿人之謀曰稱舍于墓
言將若發冢者師遷焉曹人兇懼因其兇而攻之遂入
曹燕將騎劫攻齊即墨田單縦反間言吾懼燕人掘吾
城外冢墓燕軍乃盡掘冢墓燒死人齊人望見怒自十
倍出戰遂敗燕軍周亞夫鄧通從理入口竟以餓死唐
裴晉公亦從理入口而位登宰輔南史水軍都督褚蘿
面甚尖危從理入口竟保衣食而終唐李克用討幽州
占云不利深入克用不從果為所敗莊宗入汴司天監
云歲時不利深入莊宗不從卒有天下足下龜文法當
溺死於太常卿程遜則驗於太尉李固則不驗五星聚
箕齊桓以霸而禄山以亡星孛大角始皇以帝而項羽
以敗宋時一軍校與趙韓王同年月日時生韓王有大
遷除軍校則有一大責罰有小遷轉則軍校有小呵譴
貨粉鄭氏子與蔡魯公同以丁亥正月五日亥時生魯
公位極人臣而鄭子攜妓遊金明池馬躍波中水浸而
死孫叔敖見兩頭蛇恐人復見殺而埋之後卒為楚相
國御史韋君見白花蜘蛛恐其毒人以指殺之湏臾為
一小者所齧手潰背腫遂信宿而死毁祠一也狄梁公
享福而顧劭掇禍毁佛一也𫝊奕無恙而崔浩族誅未
央馬瘦廐令以此受知甘泉道蕪扶風因而得罪袁紹
誅宦官無鬚多誤死冉閔殺回紇多鬚多濫死應侯相
秦必殺其辱己者韓信王楚反官其辱己者趙高指鹿
為馬隂中其異己者朱温指大柳宜車轂反撲殺其佞
己者周文㐮忱廵撫江南時巨璫王振新作居第忱預
令人度其丈尺使松江作剪羢毯遺之覆地不失尺寸
振極喜以為有才凡上便宜事振輙從中贊之秦檜格
天閣成鄭仲為蜀宣撫遺錦地衣一鋪檜命鋪閣上廣
袤無尺寸差檜默然鄭竟得罪雁以不鳴烹而木以不
材終其天年事固不可知也
禍福難料
吉凶禍福之事蓋未嘗不先見其祥然固有知之信之
而翻取殺身亡族之害者漢昭帝時昌邑石自立上林
僵柳復起蟲食葉曰公孫病已立眭孟上書言當有從
匹夫而為天子者勸帝索賢人而禪位孟坐妖言誅而
其應乃在孝宣正名病已哀帝時夏賀良以為漢歷中
衰當更受命遂有陳聖劉太平皇帝之事賀良坐不道誅
及王莽簒竊自謂陳後而光武實應之宋文帝時孔熙
先以天文圖䜟知帝必以非道晏駕繇骨肉相殘江州
當出天子遂謀大逆欲奉江州刺史彭城王義康熙先
既誅義康亦被害而帝竟有子禍孝武帝乃以江州起
兵而即尊位薄姬在魏王豹宫許負相之當生天子豹
聞言心喜因背漢致夷滅而其應乃在漢文帝唐李錡
據潤州反有相者言丹陽鄭氏女當生天子錡聞之納
為侍人錡敗沒入掖庭得幸憲宗而生宣宗五代李守
正為河中節度使有術者善聽人聲聞其子婦符氏聲
驚曰此天下之母也守正曰吾婦猶為天下母吾取天
下復何疑哉於是決反已而覆亡而符氏乃為周世宗
后又有患禍之來鬼神隂惑之以徵兆吉祥卒歸凶敗
者晉安重榮之叛於成德軍也鎮之牙署堂前有揭幡
竿長數十尺重榮將叛之前一日張弓彀矢仰竿柯銅
龍之首謂左右曰我必有天命一發而中果中左右即
時拜賀後終於斬首漆顱漢李守貞判於薊州嘗會將
佐守貞執弧矢遥指一虎䑛舌圖曰我若有非常之事
當中虎舌一發中之左右拜賀終於舉家蹈火王師於
烟中獲其尸斷首函之南史張敬兒自云貴不可言其
妻尚氏云吾昔夢一手熱而君得南陽元徽中夢一髀
熱得本州建元中夢半體熱君得開府今復舉體熱矣
敬兒遂有異志終為武帝所誅
世事倚伏
世事盛衰倚伏大都意料之所不及究其實如草榮必
謝月虚則盈理勢固然人自不悟耳秦始皇并六國一
天下東遊會稽度浙江僩然謂子孫帝王萬世之固不
知項籍已縱觀其傍劉季起喟然之嘆於咸陽矣曹操
芟夷羣雄遂定海内身為漢相日夜窺伺漢鼎不知司
馬懿已入幕府矣梁武殺東昏侯覆齊祚而侯景以是
年生於漠北矣唐太宗殺建成元吉遂登天位而武后
二載之前已生於并州矣宣宗之世無故而復河隍邊
方既衰藩鎮順命而朱温生矣齊桓公七年始霸十四
年陳完奔齊亡齊者已至矣漢宣帝甘露三年匈奴來
朝而王政君已在太子宫矣藝祖受命之二年女真來
貢而宣和之禍乃作於女真又秦昭王五十一年滅周
是歲漢高祖生盛者既難終保其盛左傳所載鄭文公
之子十餘人其母皆貴胄而子多不得其死惟賤妾燕
姞生穆公獨繼父有國子孫蕃盛與鄭存亡薄姬入漢
王宫歲餘不得幸其所善管夫人趙子兒先幸漢王為
言其故王即召幸之歲中生文帝自有子後希見及吕
后幽諸幸姬不得出宫而薄氏以希見故得之代為代
太后卒之承漢大業者文帝也景帝召程姬有所避不
願進而飾侍者唐兒使夜往上醉不知而幸之遂有身
生長沙王發以母微無寵王卑濕貧國漢之宗室十有
餘萬人而中興炎祚成四百年之基者發五世孫光武
也元帝為太子所愛司馬良娣死怒諸娣妾莫得進見
宣帝令皇后擇後宫家人子五人虞侍太子后令旁長
御問所欲太子殊無意於五人者不得已於皇后彊應
曰此中一人可乃王政君也一幸生成帝自有子後希
復進見然歷漢世為天下母六十餘載方其永巷岑寂
悵别院之歌聲怨昭陽之日影亦豈知其後胤之浸昌
浸熾羣后妃所不敢望耶天道四時猶有消息即此可
深長思矣
三世將相
史記李斯長男由為三川守諸男皆尚秦公主女悉嫁
秦諸公子李由告歸咸陽李斯置酒於家百官長令皆
前為夀門庭車騎以千數李斯慨然而嘆曰吾聞物禁
太盛夫斯乃上蔡布衣閭巷之黔首上不知其駑下遂
擢至此可謂富貴極矣物極則衰吾未知所税駕也其
後卒及於禍吳陸遜為丞相子抗大司馬抗子機為大
都督統軍二十萬後軍敗被譛父子兄弟皆死唐杜審
權位至宰相子譲能位太尉平章事譲能子曉朱梁時
為禮部尚書平章事譲能賜死曉為亂兵所殺三世為
將相道家所忌也漢之蕭曹唐之房杜姚宋身佐英主
手造王圖帶礪之盟宜及百禩而曹至子削封蕭五世
絶祀房喬次子遺愛與公主謀反誅杜如晦次子荷說
承乾建大事誅姚崇長子彛次子奕奕子閑為牛仙客
幕府見仙客疾亟逼仙客為表薦奕為相仙客妻以聞
玄宗杖殺之宋璟六子渾尚恕華衡俱以贓敗廣平之
業衰焉再造之功若郭汾陽三四傳不復能振裔孫元
亨僅為永興教授狄梁公曾孫飄泊岷漢干謁侯王宋
相三李文正公昉文靖公沆文定公廸一時名宰子孫
相繼宦達數世之後亦復蕭條無一人在仕版者昔郭
汾陽治第謂工人曰好築墻勿令不牢築者對曰數十
年來京師達官貴人墻皆某所築今某死某亡某敗某
絶人自改換墻固無恙公聞而惕然即日請老嗟嗟盈
虚消息指顧滄桑黃粱入夢祗半餉之華胥而蒿里興
歌堂前燕去矣又况其功名勲業萬萬不及數公者哉
仙釋將相誕生夢徵
帝王誕生之異卷首業錄之矣此外仙釋將相應期而
出有竒兆吉徵者孔子將生之夕有二蒼龍自天降徵
在因夢蒼龍而生有神女擎露五老列庭麟吐玉書曰
水精之子系衰周而為素王孟子將生母夢神人採雲
攀龍鳳自泰山來將止於嶧母卧視久之忽片雲墮而
寤臯陶母曰扶始升高丘祀白帝有雲如虎感而生臯
陶陶隐居初生母夢日精在懷范應鈴在娠母夢雙日
照庭范純仁始生之夕母李氏夢兒墮月中承以衣裾
趙葵父為蒲圻尉鄰人夢南嶽神降其家乃生葵范祖
禹母夢一丈夫披金甲至寢曰吾漢將鄧禹也祖禹是
日生宗澤母夢天大雷電光燭其身翌日而澤生李白
母夢長庚星而生黃亢母夢星隕於懷掬而吞之遂孕
亢宋章得象初生其父奐夢家庭積笏如山又母夢神
人授以玉象因孕得象元黃溍母夢大星墜於懷乃有
孕歴二十四月而生溍徐陵母臧氏夢五色雲化為鳳
集左肩上已而誕陵仙女崔少玄母夢神人綃衣駕紅
龍持紫函授於碧雲之際乃孕十四月而生少玄隋高
琳母嘗袚褉水濱見一石光彩朗潤遂持以歸夜夢人
衣冠若仙謂之曰石是浮磬之精若能寳持必生令子
寤而有娠宋李至母張氏夢八仙自天降授字圖使吞
之生至邵康節母李氏夢神人令以玉筯食羹一杯後
生康節宜黃樂史母夢異人授五色珠而生力學有文
舉南唐進士第一薛夏母夢人遺錦衣一篋而生夏任
昉母裴氏夢五色彩旗四角懸鈴一鈴落懷中遂生昉
西施母夢明珠射體因而有孕寇瑊母夢神人授珠吞
之因而生瑊張說母孕時夢玉燕飛入懷中張九齡母
夢九鶴自天而下飛集於庭因生九齡宋叚少連其母
夢鳳止於家庭而生少連元雷機母夢黑熊行天而生
機苻健母羌氏夢大熊據戸而孕健張志和母夢楓生
腹上遂産志和楊廉夫母夢神人授金錢一枚吞之遂
娠廉夫潘炕美妾解愁姓趙氏其母夢吞海棠花蕊而
生申泰芝母夢吞芝而孕生泰芝李雄母羅氏夢大蛇
繞身遂有孕生雄陶弘景生時母夢青龍無尾果不娶
無子漢時汝南應嫗生四子見神光照社探得黃金倪
岳母姚氏夢緋袍神人入室寤而生岳南齊孝昭劉皇
后母桓氏夢吞玉勝孕而生后范邁母夢人鋪楊邁金
席與巳生兒兒生席色昭晰後生兒名邁為林邑王傳
燈錄第十祖脇尊者生時父夢白象入門二十四祖母
夢吞珠二枚一羅漢曰當生二子一即二十四祖一即
芻尼曹溪六祖母夢庭前百花競發白鶴䨇飛異香滿
室覺而有孕玄帝生時瑞星天花異香寳光充滿王國
土地皆變金玉仙傳拾遺司命君家世奉道其母夢朱
衣天人滿空旌旗蔭其居宅金色照身因而有孕遂生
司命君李老君母夢五色霞光入戸結如彈丸流入口
中吞之有孕剖左腋而生聃文始先生生時陸地生蓮
花何仙姑生時紫雲繞室許真君母夢金鳳銜珠吞之
及覺生真君關令尹喜母夢絳帳自天而下流繞其身
及生有雙光若日飛游其側室内皆明葉法善母晝寢
夢流星入口吞之孕十五月而生法善至貴顯之徵見
於未達時者盧攜夢人贈句曰若問登庸日庭椿不染
風後九年拜相而庭下古椿一株雖狂風驟雨不濕不
搖張顥見鳥如山鵲墮地為石破之得金印文曰忠孝
侯而後官太尉李畋為國子直講巾上兩燄火起而得
榮州秘書少監崔行功見鸜鵒銜魚袋鈎而加大夫後
漢虞升初生有物若匹練上升於天占者以為吉後至
太尉侍中紀昌睦初生有白燕一雙出屋既表素質宦
途亦通任城魏肇之初生有雀飛入其手占者以為封
爵之祥張錢少年時有飛鳥若斥鷃銜青錢墜懷而累
財巨萬鄭絪昭國坊宅蟢子滿室懸絲去地一二尺不
知其數而拜相孫偓堂前一柱長槐枝壊屋上衝而偓
處岩廊儲居節制朱异飛蟬集冠旋服蟬珥宋璟未第
時因於日中覽鏡鏡影忽成相字果入中書李固言見
柳神九烈君以柳汁染衣而狀元及第術士相牛僧孺
青蠅拜賀方能及第及登科有青蠅約數萬作八行折
躬再三良久乃去范陽李少忠有蘆三節生於居室而
傳節鉞三人婺源尉朱愛源庭中生蓮多方禳觧蓮生
不已乃築堤汲水廻之遂成大池而入為大理評事金
沙灘鸂鶒飛下而牛竒章為西臺監察長安張氏鳩入
承塵化為銅鈎而資産巨萬王溥穿井得銕印有一土
三田之䜟而掌北軍壘門蝦蟆如三斗釜兩目朱唇見
於中堂而李揆大拜固未能枚舉也
御龍登天
路史堯夢御龍以登雲天天者羣物之祖至尊之位發
於夢兆總為吉祥日月星辰雷霆雨露入夢于占亦為
大貴後漢和熹皇后常夢捫天天體蕩蕩正青䑛之味
如鍾乳以訊占者曰昔堯夢攀天而上湯夢及天而䑛
之此皆聖王之前占吉不可言漢文帝夢欲上天不能
一黃頭郎推之宇文泰母王氏夢抱子升天不至而止
晉書陶侃夢生八翼摶天閽者以杖擊之因墮地折其
左翼及寤左臂猶痛宋書薛安都征關陜夢仰頭視天
正見天門開孫奉伯夢蕭道成乘龍上天於下捉龍脚
不得宋書漢光武夢乘赤龍登天乃即位洛陽宋史神
宗侍英宗居慶寧宫夢神人捧之登天宋史趙汝愚夢
孝宗授以湯鼎背負白龍升天後翌理宗以素服即位
韓琦知秦州忽夢以手捧天者再後輔英宗於藩邸神
宗於東宫拾遺記帝嚳妃鄒屠氏夢吞日則生一子凡
八夢生八子帝王世紀周文王夢日月著其身漢武内
傳景帝夢神女取日授王夫人吞之十四月生武帝劉
聰母夢日入懷十五月而生聰遼太后蕭氏夢日墜懷
中因有孕而生遼太祖宋史太宗母昭憲皇后王氏夢
神人捧日授已有娠生帝又宋太宗賢妃李氏夢日輪
逼己以裾承之光耀遍體驚寤遂生真宗又宋仁宗母
章懿皇后夢二日在天其一墜后以衣裾承之宋寧宗
母慈懿皇后李氏夢日墜於廷以手承之生帝梁元帝
母石氏夢月入懷孕元帝梁武帝母張氏夢抱日産武
帝搜神記孫堅夫人夢月入懷生策又夢日入懷生權宣
武帝高夫人夢為日所逐避牀下日化為龍繞已數匝
有孕生帝談藪魏文帝夢日墜地分為三已得一分而
納懷中南史陳文帝夢兩日鬭一大一小小者光滅墮
地色正黃其大如斗帝三分取一懷之陳霸先夢天開
數丈有四人朱衣捧日至開口納焉及覺腹中猶熱夏
禹未遇時夢乘舟月中過宣室志楊炎未仕時夢陟山
巔俯視人境杳不可辨仰視見瑞日咫尺紅光赫然洞
照萬里因舉手左右捧之後登相國太平廣記世祖出
守海陵夢日墜身上尋而召典機密宋拾遺錄李愍孫
夢日墜身上終典機密魏書程昱夢上大山兩手捧日昱
本名立操乃加日為昱白帖賈隐林夢日墜以首承之
遂紏察行在宋史范應鈴方娠大父夢雙日照庭歴大
理少卿異苑劉穆之夢合兩舟為船施華蓋升天後為
僕射夢雋後魏關英夢日墜所居黃山水中抱戴而歸
至散騎常侍唐書鄭光夢御大車載日月行中衢輝照
六合至平盧節度使范純仁母李氏夢兒墮月中承以
衣裾生純仁北史北齊高歡常夢履衆星而行北齊書
神武婁后生二女皆夢月入懷而女為魏之二后漢書
孝元皇后母李氏夢月入其懷而生后
夢鳳集肩
漢書藝文志云雜占非一而夢為大列子覺有八徵夢
有六候一曰正夢二曰噩夢三曰思夢四曰寤夢五曰
喜夢六曰懼夢潜夫夢列篇稱夢有直有象有精有想
有人有感有時有反有病有性長柳之占是不一法徐
陵母夢五色雲結為鳳集左肩已而誕陵真仙通鑑許
真君遜母夢金鳳銜珠墜於掌中孕生真君唐書王知
遠父曇逸母書寢夢雲鳳集身因有娠浮屠寳誌曰生
子當為方士後夀百二十歲又張鷟父夢一大鳥紫色
五彩成文飛下庭前不去祖父曰紫者鸑鷟也此鳥為
鳳凰之佐汝當為帝輔遂名鷟宋史段少連開封人其
母夢鳳止於家庭而生官至學士集異記有孫氏求官
夢雙鳳集其兩拳占者宋董曰鳳凰非梧桐不棲非竹
實不食卿當大凶非苴杖即削杖孫果遭母喪同一夢
鳳也而吉凶之異如此吳書丁固為尚書郎夢松生腹
上謂人曰松字十八公也後十八歲吾其為公乎卒如
夢焉益部耆舊傳何祗夢桑生井中趙直占曰桑非井
中之物桑字四十八君夀恐不過此祗年四十八卒南
齊世祖夢著桑屐行太極殿上庾温曰屐者運應木也
又桑字四十二點世祖年過此即帝位洛陽伽藍記王
元淵北討爾朱榮夜夢衮衣倚槐樹而立以為吉問於
楊元稹曰三公之祥也退告人曰槐字木傍鬼亡後得
三公耳果為爾朱榮所殺追贈司徒隋書北魏拓䟦順
夢在槐下脱衣冠卧曰槐字木旁鬼亡後乃得三公贈
耳因話錄柳宗元自永州司馬召至京詣日者問命曰
余姓柳夢柳仆地其不祥乎卜者曰生則柳樹仆則柳
木君其牧柳州乎卒如其言張尋夢庭生一竹節問竺
法度云當暴貴而不得久何夢似同而占亦異也至夢
書桀夢黑風破其宫紂夢大雷擊其首三國志吏部尚
書何晏夢青蠅數十頭來在鼻上驅之不去尋伏誅王
敦夢白犬自天下嚙之俄而敦死白孔六帖劉禎夢蛇
生四足以不敬伏誅南史齊始安王舉事四日而敗城
内人皆夢羣蛇緣城四出隋文夢洪水沒城而應在高
祖之名黃平夢舍中馬舞而火作周繕夢一牛二尾奔
水中而舟覆僅以身免晉安王子勛夢乘龍無頭而為
沈攸之所誅苻生夢大魚食蒲而為苻堅所殺李虛中
夢泰山裂流出赤黃物如金而疽發於背潰裂以死中
書令崔湜夢講坐下聽法而照鏡占者曰坐下聽講法
從上來也鏡字金旁竟其竟於今日乎尋有𠡠賜自盡
衛中行為中書舍人有故舊子弟赴選投衛請囑衛欣
許之其人夢乘驢渡水掀墮水中登岸而靴不濕秘書
郎韓泉曰公選事不諧矣據夢衛生相負足下不沾及
榜出果駁放沈琳夢錦衣貼月以飛人謂不入月不能
及第褒光錄王校書與徐判官各求邑宰王夢戴帽雨
中行以問葉光遠葉曰王未得官戴帽雨中行恩澤未
霑濡耳袁郭初應舉夢立北斗下果第七人及第太平
廣記張鷟初舉進士至懷州夢慶雲覆其身其年對策
考功第一後魏薛琡夢張亮於山上掛絲覺而告亮且
占之曰山上絲是幽字君為幽州乎玉海宋王有疾夜
夢河水亁憂形於色以為人君龍象今河無水是龍不
獲水居矣時有占夢者曰河無水可也當痊可耳唐高
祖起義之後夢自墜床下為羣蛆所食智滿禪師曰床
下者陛下也羣蛆食者所謂羣生共仰一人活耳三國
志鄧艾伐蜀夢坐山上有水流問凌邵曰山上有水蹇
利西南往得中不利東北其道窮也往必克蜀其不還
乎茅亭客話費絢應舉夢衣錦在井中覺自喜曰及第
衣錦還鄉井廣異記顧琮繋獄夢見母下體琮愈懼觧
者曰太夫人下體是足下生路是以賀也明日奏免至
宰相後魏書酈範夢隂毛拂踝占者曰豪盛於齊下也
果青州刺史陳書沈慶之嘗夢引鹵簿入厠中慶之甚
惡入厠之鄙時有善占夢者曰君必大貴但未在旦夕
鹵簿是富貴容厠中是後帝不在今上也蜀志蔣琬夜
夢一牛頭在門流血滂沱意甚惡之趙直曰牛頭及鼻
公字之象血者事明也君當至三公晉書郭瑀夢乘青
龍上天至屋而止曰龍飛止屋吾其死也明道雜志滎
陽楊國寳夢一蛇首有冠謂之喪門一家十數口俱卒
朝野集載陳安平年滿赴選與鄉人李仙藥卧夢十二
月養蠶仙藥曰十二月養蠶冬絲君必遷東司數月果
遷吏部合璧事類李元忠將仕夢執炬火入父墓中夜
驚起甚惡之告其師曰大吉此謂光照前人也果如其
言酉陽雜爼張瞻嘗客外將歸一夕忽夢炊臼中就江
淮王生觧之王生曰君歸不見妻矣臼中炊無婦也蓋
釡婦同音耳瞻歸妻果卒北夢瑣言劉仁藥微時夢佛
幡於手指上飛出或曰君年四十九必有旌幢之貴果
然王敬則夢騎五色獅子明帝即位以敬則為直閣將
軍張文表作亂有小校夢文表龍出頷下文表喜曰天
命也及敗梟首朗陵異苑王戎夢人以七枚椹子與之
着衣襟内既覺占曰椹桑子也自後男女凡七喪晉書
鄧攸夢行水邊見女子猛獸自後斷其鞶囊占者曰水
邊女汝字斷鞶嚢者新獸首代故獸首也非汝南則汝
隂果遷汝隂守南史沈慶之年八十夢人以兩疋絹與
之寤而謂人曰老子今年不免兩疋八十尺也青箱雜
記李文定公廸美髭髯御試先一夕夢人剃其髭髯俱
盡廸惡之觧者曰秀才湏作狀元今歲省元是劉滋已
替滋矣是歲果第一北夢瑣言曹確判度支有台輔望
夢剃髮為僧以問占者曰出家號剃度公替杜相矣杜
相出鎮江西曹果為相凡兹占法禍福難明因人而異
可以槩推也
古今事相類
古今事多有相類者拈出殊堪觧頤苦不能遍耳如今
言吐哺握髮必歸周公不知先此大禹蓋嘗一饋而十
起一沐而三握髮矣事見淮南子今言持竿誦經不知
雨之漂麥必稱高鳳不知先此朱買臣蓋嘗孜孜好學
不知雨之漂粟矣事見鄒子人知韓信微時從漂母乞
食不知先此伍子胥盖從擊綿女子乞食矣事見吳越
春秋被甲上馬以示可用人知有馬援不知有廉頗葬
母擇萬家之地人知有韓信不知有秦太后日暮途遠
倒行逆施人知有主父偃不知有伍子胥高鳥盡良弓
藏韓信之先有范蠡飲醇酒弄婦人陳平之先有信陵
君敗軍之將不可語勇廣武君以此語韓信范蠡亦以
此語越人不知佞人為誰唐太宗以斥宇文士及魏帝
亦以此斥高歡聖主時投水有卞隨務光又有北人無
擇騎青牛有老子又有封君達楚孫叔敖憂國乘馬三
年不知牝牡漢董仲舒勤學亦乘馬三年不知牝牡晉
秦中竇韜妻蘇氏作回文詩八百一十二字唐范陽盧
母主氏作天寳回文詩亦八百一十二字蔡琰有胡笳
十八拍王昭君亦有胡笳二十一拍至三十六拍孔安
國傳孔子弟子七十二人劉向傳列仙亦七十二人皇
甫士安撰高士亦七十二人陳長文撰耆舊亦七十二
人庾杲之貧人云誰謂庾郎貧食鮭常有二十七種李
崇富而吝食惟二韭人云李令公食常十八種生空桑
人知伊尹而不知孔子白魚入舟人知周武王而不知
宋明帝河澌冰合人知光武之滹沱而不知慕容德之
黎陽鳳雛人知龐統而不知顧劭獻胙加毒以讒賜死
人知晉太子申生而不知秦孝文王子西蜀侯惲思妾
令方士致魂人知漢武於李夫人而不知宋武於殷淑
妃治阿譽聞而阿不治人知有齊宣王之大夫而不知
景公之晏子夢寐求相人知高宗之傅說而不知文王
之臧丈人妻棄夫人知朱買臣而不知太公望掘地得
石椁人知有滕公而不知有衛靈飛廉倚柱讀書雷震
不輟人知有夏侯玄而不知有諸葛誕綵衣娱戲人知
有老萊而不知有伯瑜飲千日酒至期發冢而醒人知
有劉玄石而不知有趙英記半面人知有楊愔而不知
有應鳳放龜得報人知有毛寳而不知有劉彦回丁第
獻燕詩座主以明年登第人知有章孝標而不知有于
化成少孤門生廢蓼莪人知有王裒而不知有顧歡奕
碁覆局人知有王粲而不知有到溉即位御床陷地人
知有桓玄而不知有侯景一箭落雙鵰人知有斛律光
而不知有拓䟦幹高駢入山妻二仙女人知天台之劉
晨阮肇而不知剡縣之袁桓狼碩祭賽忘書刀在廟鯉
魚為送人知有馬當山之王昌齡而不知有官亭佽之
估客留犢事人知有時苖而不知有羊扁入水戮蛟人
知有周處而不知有澹臺子羽荆湖飛菑丘訢鷄鳴渡
關有孟嘗君而又有燕太子雪中高卧有袁安而又有
胡定感虎渡水有弘農太守劉昆而又有九江太守宋
均暮夜郤金人知有關西楊震而不知又有燉煌紹昭
(見前燕錄)投筆封侯有班超而又有傅介子輿疾入殿有司
徒傅祗而又有太傅王導伏棺止火有汝南蔡君仲而
又有長沙古初決爭牛之訟有顧憲之(宋書)而又有于仲
文(後魏書)折梅遣使有陸凱而又有諸發躬導母輿有潘
岳而又有崔邠妻勸隐居有陸通而又有老萊子圍碁
郤賊有費禕而又有謝安帛書傳雁有漢之蘇武而又
有元之郝伯常(見元史)作非非國語者有江端禮(見王應麟紀聞)
而又有虞槃(見元史)居官給鷄卵於部民收雛牟利者有
孝武時吳興守謝朏(宋書)而又有益州新昌令夏侯彪(朝野
僉載)母囓指而心痛者有曾參而又有蔡順強索人妾有
孫秀阮佃夫而又有武承嗣長頸烏喙者有夏禹而又
有越勾踐號鳳毛者謝鳳之子超宗而又有王導之子
劭佩六印人知有蘇秦而不知有欒大以石為虎射之
沒羽人知有李廣李遠而不知有熊渠子乳生潼人知
有元德秀而不知有李善還帶隂德至相位人知有裴
中令而不知有白中令駱駝負水養魚軍中人知有宋
孫仁祐而不知有隋虞孝仁誤食澡豆人知有王敦而
不知有陸暢金蓮歸院人知有蘇軾而不知有王珪令
狐綯賜行酒人炙人知有顧榮而不知有何遜隂鏗羊
羹不遍致敗人知華元之於御斟而不知中山王之於
司馬子期看竹不問主人知有王徽之而不知有袁粲
沉江負父屍人知有孝女曹娥而不知有趙祉女絡以
酒賜妬婦飲之無恙人知太宗之於房玄齡而不知莊
宗之於任圜告靈不仕人知有王羲之而不知有何偃
食不死之藥而巧言以免死人知方朔之於漢武帝而
不知中射士之於楚王一字直百金人知淮南子而不
知公孫子讀易至損益而嘆人知有向平而不知有孔
子獲偷侍人試文不殺因以賜之人知楊素之於李伯
藥而不知蔡興宗之於孫敬玉題壁作龍蛇歌人知有
晉文之介子推而不知晉文之舟之僑秦許楚地而倍
之人知張儀之於楚懷王而不知馮章之於楚王侍婢
環執飲饌人知有王武子而不知有楊國忠孫晟國忠
晟又俱號肉臺智&KR0809;人知有鼂錯而不知有樗里子魯
匡噀酒救火人知有欒巴而不知有樊英邵信臣佛圖
澄成武丁御膳中有髮自數三罪以免死人知有晉平
公之庖人而不知有光武之陳正發塚類遠祖貌人知
有蕭穎士之於鄱陽王而不知有吳綱之於長沙王倒
用印人知叚秀實之阻朱泚而不知李崧之安蜀杯中
蛇影人知有樂廣而不知有南皮令應柳因病嘗糞人
知越王勾踐之於吳王夫差而不知郭弘霸之於魏元
忠倉頡沮誦共造文字今但知有倉頡不知沮誦李冰
王&KR3533;同穿二江今但知有李冰不知王&KR3533;漢郭林宗遇
雨巾角折人遂為折角巾周獨孤信馳馬帽微側人遂
為側帽一見後漢書一見北史兖州刺史李恂郡園小
麥胡麻悉付從事揚州刺史費遂郡園小麥胡蒜悉付
從事一見東觀漢記一見謝承後漢書申鳴援枹而進
戰為賊殺其父功成而自殺趙苞援枹而進戰為賊殺
其母功成而嘔血死一見說苑一見後漢書孫權得諸
葛恪而以老桑熟龜精張華得雷煥而以老桑辨狐精
一見搜神記一見集異志燕太后不肯以少子質秦因
陳翠愛少子之說而許趙太后不肯以少子質齊因左
師觸讋愛少子之說而許一見趙世家一見戰國策王
濟以錢千萬與王愷賭射八百里牛一勝而探牛心爾
朱文略以好婢與高歸彦賭射千里馬一勝而截馬頭
一見晉書一見北齊書晉平公出言而不當師曠舉琴
而撞之跌袵宫壁魏文侯出言而不當師經舉琴而撞
之中旒潰之一見淮南子一見劉向說苑魏文帝為王
時夢日墜地分為三分陳文帝微時夢亦然後俱為三
分之主一見談藪一見陳本紀醫緩脉晉景公而曰君
之病在肓之上膏之下秦武王示扁鵲病而曰君之病
在耳之前目之上皆以色致也一見左傳一見國策歐
陽率更見索靖碑初看曰浪得虛名次日看曰名下定
無虛士坐卧其下十日不能去閻立本見張僧繇畫亦
然見宣和書畫譜楊司空素出見客挾侍姬紅拂因奔
李靖郭太尉子儀出見客亦挾侍姬紅綃因奔崔氏一
見虬髯客傳一見崑崙奴傳二人又劍俠也東方朔知
赤物為怪烖飲酒十石李章武知鐵斧為厭物飲血三
斗一見搜神記一見酉陽雜俎懷素習書盡數畆芭蕉
鄭虔習書盡數室柿葉俱見法書錄宋顔師伯與孝武
樗蒲孝武擲得雉謂必勝師伯次得盧亟取子歛之曰
幾作盧遂輸直百萬梁韋叡與曹景宗樗蒲景宗擲得
雉叡次得盧遽取子反之曰異事遂作塞亦輸直百萬
梁劉之遴在告常寄居南郡忽夢前太守袁某曰卿後
當為折臂太守即居此中後牛奔墮車右手不復屈伸
既而連典此郡晉羊祜葬親遇術者曰墓於法當得天
子祜惡之遂掘損其墓術者再過之云尚當出折臂三
公祜後墮馬折臂果至三公吳大帝夢人以筆點頭熊
循賀以為當作主齊文宣夢人以筆點額三曇哲賀以
為當作主一見吳祚國統志一見齊書左慈擲杯屋棟
欲落不落舉坐看杯已失慈矣許遜吳猛擲杯梁上飛
繞梁間舉目看杯坐中隐身一見神仙傳一見十二真
君傳逐兔墮馬折肋而殂人知齊王高演而不知燕主
慕容皝一日殺二義士人知袁紹之於臧洪陳容而不
知張敬兒之於邊榮程邕之御屏隔坐人知有漢鄭弘
第五倫而不知有紀亮父子殺孝婦大旱三年人知有
前漢之東海而不知有後漢之上虞萬石君人知有石
奮而不知有秦襲張文瓘食脱粟人知有公孫弘而不
知有晏嬰錢神論人知有魯褒而不知有胡母民成公
綏陳蕃下榻人知有徐穉而不知有周璆夢贈筆人知
有江淹而不知有王彪之王珣紀少瑜陸陲李白和凝
馬裔孫乘羊車游後庭鹽水灑地人知有晉武帝而不
知有齊文帝即席盡器飲酒歸而尚醒秤所得器人知
裴弘泰於裴鈞而不知潘𡵻於朱梁太祖刻石高山深
谷人知有杜預而不知有顔真卿錦纜事人知隋煬帝
而不知有甘寧然臍為燭人知有董卓而不知有滿奮
因食辨勞薪人知有荀勖而不知有師曠聞鼓角聲加
敬人知有范雲之於梁武而不知到仲舉之於陳武通
他心觀人知有忠國師之於大耳三藏而不知有普寂
之於柳中庸製千字文人知有周興嗣而不知有蕭子
範隋滿又撰萬字文贈柳妾人知有韓翃而不知有李
還古殯逆旅書生人知有王恜而不知有鮑子都廖有
方橋神貌醜以足畫之人知有定周之張平子而不知
有恃留神之魯般殺負心僕人知有張詠而不知有柳
開齊侯景出鎮河南謂神武曰今握兵在遠人易為詐
所賜書背乞加微點神武卒世子澄以書徵之見書背
無點遂發兵反隋高祖與漢王諒約凡勅書徵召字傍
加點高祖崩太子廣以書徵之勅字無點遂發兵反何
法盛竊郗超晉中興書郭象竊向秀莊子注齊張融梁
武帝撰金海王應麟撰玉海魏夏侯勝為流矢傷左目
每照鏡恚怒輙撲鏡於地蜀張裕曉相術每舉鏡自知
刑死未嘗不撲鏡於地史記趙㐮子殺智伯漆其頭以
為飲器漢書匈奴傳單于以老上單于所破月支王頭
為飲器唐宋逸史張崇帥廬州不法民苦之既入覲人
不敢言但捋鬚相慶崇率捋鬚錢五代史補趙在禮自
宋移永興人曰眼中拔却釘矣在禮復還每日率拔釘
錢戴封張熹俱以旱禱請無應積火自焚火起而雨大
至古道始何琦俱以鄰火伏父棺哭屋獨得全神農時
有赤松子黃初平亦號赤松子唐文皇為天策上將開
府置十八學士房杜等楚王希範亦為天策上將開府
幕僚拓跋恒李弘臯廖匡圖徐仲雅等十八人亦授學
士任圜傳崔協不識文字而虚有儀表號沒字碑安叔
千傳叔千狀貌堂堂而不通文字時人謂之沒字碑又
北夢瑣言趙崇凝重清介門無雜賓而不為文章號曰
無字碑老子生登行九步步生蓮花左手指天右手指
地曰天上天下惟道為尊釋迦生時登行七步一手指
天一手指地曰天上天下惟我為尊吳人陸暉繋獄當
死乃令家人造觀音像冀得免死臨刑三刀皆折官問
之故答曰恐是觀音慈力及看像項上乃有三刀痕東
魏孫敬德天(缺)中常造觀音像後為劫賊所引夢一沙
門令誦救生觀世音千遍臨刑刀折為三叚三易其刀
落折如故丞相高歡表請免死及歸覩其家觀音像項
有刀跡三孫臏臏於魏而為齊師司馬喜臏於宋而為
中山相神武不貴慕容超宗以留文㐮唐文皇暫出李
靖以留高宗胡廣五月五日生父母惡之棄於江後父
得而養之廣後不持本生服胡寅少亦不為父所舉伯
父安國舉之後亦不持父服雋不疑劉德大將軍光先
後欲以女妻之俱辭不敢當俱為青州刺史京兆尹俱
多所平反仙人有赤松子神農時為雨師赤將子輿黃
帝時人仕堯為火正赤須子秦穆公時為主魚吏張子
房欲從赤松子遊張君房迎赤須子而師之其相類乃
爾宋徽宗時山東賊宋江等三十六人聚衆横行官軍
莫敢攖其鋒元順帝時花山賊畢四等亦三十六人聚
集花山官軍不敢收捕左傳重耳駢脇張儀亦駢脇又
吳越春秋伍子胥眉間廣一尺列仙傳莫邪眉間亦廣
一尺郭頒世語姜維死魏人剖之膽如斗大蔣正子山
房隨筆張郢州世傑海上覆舟死獲屍焚化膽如斗大
而焚不化
玉芝堂談薈卷五
