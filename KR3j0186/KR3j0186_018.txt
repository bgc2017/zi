欽定四庫全書
玉芝堂談薈卷十八
明徐應秋撰
天地開闢
春秋元命苞云天地開闢至魯哀公十四年獲麟之歲
凡三百二十六萬七千年漢書律歴志則云上元至伐
桀之歲十四萬一千四百八十年列子楊朱則云伏羲
至今三十餘萬歲命歴敘自開闢至獲麟二百二十七
萬六千年分為十紀陳冕歴元謂十紀合二百七十五
萬九千八百八十六年乾鑿度謂十紀合二百七十六
萬年每紀二十七萬六千年帝王世紀自天地開闢人
皇以來迄魏咸熙二年凡二百七十二代積二百七十
六萬七百四十五年按邵堯夫皇極數斷以天地之始
終止十二萬八千年以邵子之言參之漢書列子則天
地之始終當兩番矣參之元命苞則天地之始終又三
番矣
梵天建立
邵子有元會運世之說寅為開物戌為閉物其論甚竒
然佛氏已有此論矣佛之言曰過去世界磨滅之後經
無量時大重雲徧覆梵天注大洪雨滴如車輪歴百千
萬年彼雨水聚漸漸增長至梵天雨止之後水還自退
有大風吹起彼水聚波濤沸湧生大沫聚吹置空中從
上至下依舊建立天地自此始也非開物之論乎又是
大災時有大黑風吹使海水兩披取日宫殿置須彌山
半緣此世間有二日出河渠流竭久久大風取第三日
出大恒河竭四日出阿耨池竭五日出大海乾枯六日
出天下煙起七日出天下洞然直至梵天仍舊建立非
閉物之論乎
渾天周髀
古說天者有三一曰蓋天即周髀其言天地中高而外
隤日月相隱蔽以為晝夜又云天形南高而北下日出
高故見日入下故隱天之高如倚蓋極在人北是其証
也二曰宣夜則云天本無質日月衆星浮生空虚之中
其行其止皆須乎氣虞喜有安天論虞聳有穹天論皆
祖其說三曰渾天謂地居中而天周焉日在地上為晝
日在地下為夜揚雄桓譚張衡蔡邕王肅鄭玄之徒並
所依用至西方之書曰地種之上有百億須彌山各有
大海環之今此中國乃一須彌間地耳一須彌居一海
中分四洲焉其南謂之贍部洲阿耨山主之即崑崙山
也中國乃贍部東南一彈丸耳日月五星皆繞須彌之
腹而一周非實有晝夜也光之所及則明山之所障則
晦北州之日午為南州之半夜東西亦然王浚川雅述
言北極在天中中國在天南日月周行其光有限故光
到處則為晝不到則為夜列子以天傾西北地不滿東
南亦非大觀之見日月星辰恒在天也人遠不及見如
入地耳論衡曰日不入地譬人把火夜行平地去人十
里火光藏矣非滅也崑崙地中極高之處故山南之水
皆入南海三方皆然中國當崑崙之東故江淮河漢皆
入東海乃云不滿是知委而不知源也邵子以天地自
相依附夫天乘氣機自能運立非藉乎地地在天内豈
能繫屬乎天惟釋氏謂風輪能持水輪水輪能持大地
此論勝于邵子但言風而不及氣為未盡耳天之轉動
氣機為之也虚空即氣氣即機此論為精到何承天曰
天形正圓而水居其半地中高外卑水周其下言四方
者東方曰暘谷日之所出西曰濛汜日之所入莊子又
云北溟有魚化而為鳥將徙于南溟斯亦古之遺記四
方皆水証也陸文裕公云天包地外水在地中未盡天
包水外水包地外地水皆在天中黃帝書天在地外水
在天外水浮天而載地亦難據使天果有外恐只是氣
耳渾天儀云天如雞子地如中黃孤居于天内天大而
地小天表裏有水天地各乘氣而立載水而浮天半覆
地上半繞地下故二十八宿半隱半見天轉如車轂之
運也周髀家云天圓如張蓋地方如碁局天旁轉如推
磨而左行日月右行天左行故日月實東行而天乃牽
之以西没若蟻行磨磨左旋而蟻右去磨疾而蟻遲則
隨磨左轉耳
天去地六萬里
春秋元命苞周天八十一萬里論衡天積七十三萬里
去地六萬里洛書甄曜度一度一千九百三十二里天
地相去十七萬八千五百里酉陽雜俎天地相去四十
萬九千里四方相去萬九千里貝編云色界天經一十
萬八千三百八十三里方至地淮南子天有九野九千
九百九十九隅去地五億萬里關尹内傳天地南午北
子相去九千萬里東夘西酉亦九千萬里四隅空相去
九千萬里天去地四十千萬里天有五億五萬五千五
百五十里地亦如之廣雅天圍南北二億三萬三千五
百里七十五步東西減短四步周六億十萬七百里二
十五步從地至天一億一萬六千七百八十七里下度
地厚與天高等二十八宿間相距積一百七萬九百一
十三里晉天文志地上去天八萬一千三百餘里後漢
地志注周天積一百七萬九百一十三里徑三十五萬
六千九百七十一里上下四方徑各五萬里周天實一
十一萬里地上地下各八萬里玉歷通政經天東西南
北徑三十五萬七千里每一方八萬九千二百五十里自
地至天八萬里張衡靈憲云八極之維徑二億三萬二
千三百里南北减短千里東西廣增千里自地至天半
於八極地之深亦如之鄭氏考靈曜注天之中央上下
正半之處一十九萬三千五百里或曰地厚七萬二千
二百里下至泉壤上至星天九萬七千二百里下至九
幽洞淵上至星天一千二百一十八萬里近時西洋利
瑪竇精於天文云第一重天無星轉動帶第八重天一
日作一周自東而西第二重二十八宿天七十年作一
周自西而東第三重填星天二十九年一百五十五日
七十刻作一周第四重歲星天十一年三百一十三日
七十刻作一周第五重熒惑天一年三百二十一日九
十三刻作一周第六重日輪天第七重金星天第八重
辰星天俱三百六十五日二十二刻作一周第九重月
輪天二十七日二十一刻作一周俱自西而東計地上
至中心隔一萬四千三百一十八里十八丈地心至九
重月輪天四十八萬二千五百二十餘里至第八重天
九十一萬八千七百五十餘里至第一重六萬四千七
百三十三萬八千六百九十餘里此九層相包日月星
辰定在其内如木節在板因天而動第天體空明無色
則能通透光如琉璃又徐整長歴日月徑千里周圍三
千里下于天七千里尚書考靈曜日光照四十萬六千
里地鏡書日月照四十五萬里周髀曰日光照徑八十
一萬里日月行一日一夜二萬六千餘里
三十六天
李賀詩為君持此凌蒼蒼上達三十六玉皇李白詩三
十六帝欲相迎仙人翩翩下雲軿按道書三十六天為
大黃皇曾天大明玉完天清明何童天玄胎平育天元
明文舉天七曜摩夷天名六欲天界虚無越衡天太極
濛翳天赤明和陽天玄明恭華天曜明宗飄天竺落皇
笳天虚明堂曜天觀明端靖天玄明恭慶天太煥極瑶
天元載孔昇天太安皇崖天顯定極風天始皇孝芒天
太皇翁重天無思江由天上揲阮樂天無極曇誓天名
十八天色界皓庭霄度天淵通元洞天翰寵妙成天秀
樂禁上天名四天無色界無上常融天玉龍騰勝天龍
變梵度天平育賈奕天名四梵天共三十二天合清微
天禹餘天大赤天及無上大羅天為三十六天見靈寶
本元經而琅函經所載則無景無色鬱單無量天無形
清微天無精波羅摩耨天色水無量億羅天無極洞清
上上禪喜無量夀天玄微自然上虚禹餘天玄清上炁
那首約淨天梵行上清炁稽那遏淨天無窮洞虚極上
須延天玄梵玉虚無精無羅迦淨明天無玄元達上靈
赤天大梵元氣離和天無極上虚玉空玄洞寂然天梵
無色上眞炁蟠羅玄妙天飛梵行眞上玄苓謾福德天
雲梵流精中元近懿際渟天玄上洞極無崖不驕樂天
大梵玄天元精答和近際天行梵紫虚上元首帶快見
天虚梵上清化靈須陀結愛天上極無景洞微化應聲
天大梵九玄中元阿給道德天行梵元清下靈炁須遠
天極梵洞微九靈炁須帶阿那天無名至極洞微梵寶
天微梵玄天炁帶扇給道德天虚梵天炁蟬然識慧天
空梵中天續元伊擅天太極無涯紫虚洞幽梵迦摩夷
天錄梵自然識慧入天玄梵大行無景無所念慧天雲
梵上行維先何擅天無色玄清洞微波黎答和天洞微
玄上梵炁阿竭含那天玄上祿梵滅然天極色上行梵
泥維先若那天名各不同又太霄琅書靈書經九天鬱
單無量天上上禪喜無量夀天梵監天兜率天不驕樂
天化應聲天梵寶天梵摩迦夷天波黎答和天其一天
俱别置三天合三十六天又三十三天一名忉利天為
三十三天之一上有熖摩天兜率陀天他化自在天梵
衆天化樂天梵輔天大梵天少光天無量光天光音天
少淨天遍淨天無量淨天福生天福夀天廣果天無煩
天無熱天善見天善現天色究竟天無想天空無邊天
色無處天無所有天非想非非想天以上二十六天俱
在三十三天上其下又有四天王天日月星宿天持鬘
天常憍天堅首天共三十二天熖摩天一名離諍天光
音天一名極光天見大藏中及楞嚴因本阿舍等經日
月星宿下四天見婆娑論俗以三十三天為諸天有三
十三處非也又應眞錄云忉利天統東方八天其名住
峯天住山頂天善見城天鉢私天俱叱天雜殿天懽喜
天光明天又統南方八天曰波利樹天險崖天摩尼藏
天雜顯崖天旋行天金殿天鬘影處天柔軟地天又統
西方八天曰雜莊嚴天如意地天微細行天歌音樂天
咸德輪天日行天閻摩羅天速行天又統北方八天影
照天智慧星天衆分天住輪天上行天威德顔天輪
迴天清淨天總之為三十三天然則忉利天實統三十
三天耳道家亦有東西南北三十三天見度人經又太
初天上清紫精天雲笈七籖云太初天中有景華之宫
宮有自然九素之氣入其烟中者易貌居其烟中者百
變又有慶液之河號爲吉人之津又有流泊之池池有
玉樹飲此水則五藏明徹而生紫雲上清紫精天中有
樹其榦似竹而赤其葉似鑑而明其子似李而無核名
曰百華之林其葉辟飢食其葉不死食其實即飛所謂
絳樹丹實色炤五臟者也又阿迦尼吒天妙法蓮花經
佛放眉閒白毫相炤東方萬八千世界靡不周遍下至
阿鼻地獄上至阿迦尼吒天
按佛經從下地獄至六欲天從六欲至梵天及無道
天名一世界如是千世界中有千日月千須彌山王
四千天下四千大海千閻羅王千四天王千忉利天
王千梵王是謂小千世界爾所小千世界是爲中千
世界爾所中千千世界是爲三千大千世界如是世
界周匝成壞衆生所居名一佛刹須彌山頂爲帝釋
天上一倍爲夜摩天至此天無日月天光自炤但蓮
花開合即知晝夜又上爲兜率天化樂天他化自在
天梵衆天梵輔天大梵天九天上有十菩薩天名摩
醯首羅其人八臂三目騎白牛一念知三千大千世
界雨滴數四天王帝釋天即連地界夜摩天以上方
是空居諸天上皆菩薩應化帝釋是三地位菩薩漸
升至梵天王方是十地菩薩一云初地菩薩忉利王
二地菩薩夜摩王初地菩薩又作閻浮提王凡未能
離欲能窒欲者託生初天即四天王天清淨自居&KR0008;
愛微薄生忉利天欲心不作動少靜多生熖摩天静
心愈多未免應觸生兜率天無心境至意味甚薄生
化樂天了然超越世味生它化自在天此六天名
六欲天尚居欲界心迹尚交地居兩天則形交燄摩
勿抱兜率執手化樂時笑他化想視自此而上梵衆
梵輔大梵三天爲初禪少光無量光音三天爲二禪
少淨無量遍淨三天爲三禪最後身菩薩常於此教
化福生福夀廣果無煩四天爲四禪初禪尚有火災
二禪尚有水災三禪尚有風災至四禪則無三災矣
初禪除憂二禪滅苦三禪惟法悦樂出入息猶存四
禪遂得眞佛性無出入息
太空之上有自然五霞其色蒼黃號曰黃天黃天之
上其色青蒼號曰蒼天蒼天之上其色玄空號曰青
天故曰三界之上眇𦕈大羅上無色根雲層峩峩又
道書天有九霄赤霄碧霄玄霄青霄絳霄靲霄練霄
縉霄也一曰九霄神霄青霄碧霄丹霄景霄玉霄琅
霄紫霄大霄玉樞經云玉霄一府所統三十六天總
五雷臨三界也酉陽雜俎六天一曰紂絶隂天宫二
曰泰煞諒事宫三曰明辰耐犯宫四曰怙炤罪氣宫
五曰宗靈七非宫六曰敢司連苑宫人死皆至其中
又耐犯宫主生紂絶天主死禍福續命由怙炤天
日月宫殿
起世經日天宫殿正方遥看是圓一面是天金一面是
天玻璃所成清淨光明中有閻浮檀金以爲妙輦日天
子身夀五百歲日天身光出炤于輦輦有光明復炤宫
殿已炤耀遍四大部洲五百光明旁行而炤五百光明
向下而炤日移六拘盧舍有五種風吹轉而行一持二
住三隨順轉四波羅呵游五將行月天宫殿純以天銀
天香琉璃而相閒錯亦有五輦青琉璃所成月天子夀
五百歲身分光明炤覆青輦其輦光明炤月宫殿宫殿
光明炤四大洲有五百光向下而炤有五百光旁行而
炤亦爲五風攝持而行又經稱日城郭方正二千四十
里其高亦然日王坐方二十里導從音樂林觀浴池如
忉利天月之城郭廣長千九百六十里其高亦然二分
是銀一分是琉璃星宿城郭天之舍也以水晶爲城七
寶爲郭懸在空中大風持之大者七百里中者五百里
小者百二十里宫室圍地如四天王夀命亦爾
日中王字
帝王世紀漢文帝時日中有王字春秋傳君應陽君臣
和德過度則日含王字宋志有聖人起則日再中君臣
有道則日含王字漢書文帝十七年日再中于是更爲
元年按易辨終備日再中烏連嬉仁聖出握知時
日暈五色
李竒曰太平之世日抱重光日暈五色再重天下有喜
日兩珥熖熖有光人主有喜日兩珥中赤外青或兩珥
色黃潤澤皆爲人主有喜日抱黃白潤澤中赤外青天
子喜有來降者日二抱天子喜色赤白黃皆吉日四旁
各有重抱四方信服日旁有抱人主子孫昌日戴而珥
天子有喜賀子孫之事日纓而珥後宫有喜日抱眞順
珥爲喜日多抱珥則國内歡喜而和洽日暈而珥下有
黃雲人主有喜日暈且戴人主有德令日暈而負其國
有喜得地日暈有冠珥且細人主有喜日暈而有抱抱
爲順王者有喜子孫昌日暈有六珥抱黃白潤澤内赤
外青天子有喜日上芒如火人君大昌日上有黃芒得
玉色君有福月有戴不出百日主人有喜月有兩珥其
下國喜兵在外則勝月有四珥其下國安有喜月冠而
珥有大風人主有喜月戴珥不出百日人主有喜月暈
黃色將軍有喜益祿進爵朱文公曰日一珥爲拜將而
攻戰又兩軍相當欲和解三珥爲喜驗之女后四珥爲
慶應於子息開元占曰日抱珥重光福祿並降日旁重
抱兩珥人主有喜一抱兩珥下有黃氣此月太子有喜
晉天文志日下有黃氣三重名曰承福人主有喜且得
地
青雲扶日
洛書曰蒼帝起青雲扶日赤帝起赤雲扶日黃帝起黃
雲扶日白帝起白雲扶日權德輿詩更有觀臺稱賀處
黃雲扶日瑞昇平宋景文詩雲路舊扶黃道日霞觴深
映綠符天一曰蒼帝氣如人向日拳手而俛首一手在
後赤帝氣如象火光如覆黃收立其下黃帝氣如馬在
日下黑帝氣如船在日下白帝氣如虎在日下又符瑞
圖日二黃人守者外國來降翟公巽詩青女霜如失黃
人日故遲晏元獻詩青帝回風還習習黃人捧日故遲
遲十洲記漢武帝時西域遠夷來貢云常占東風入律
百旬不休青雲干吕連月不散意中國有好道之君令
狐楚詩郁郁復紛紛青霄干吕雲王履貞詩異方占瑞
氣干呂見青雲然考占書日抱黃君得地日左右有黃
珥國有赦令又曰日上下有黃氣君有喜又曰黃雲抱
日輔臣納忠洛書摘亡辟曰日抱黃白潤澤中赤外青
天子喜有來降者軍在外不戰敵降軍罷色青將憂色
赤兵争色白有喪色黑將死日抱有兩珥天子有喜下
有黃氣如月名曰遺德天子喜日抱三重有兩方珥色
皆黃白潤澤天子戰勝外兵敗者來降珥方者兵也日
旁黃氣如人像者人主有賢佐日抱兩珥下有黃雲天
子有喜期一百二十日又曰日暈有聚雲在旁色黃白
吉青白兵行黑白内亂青赤兵解青黑兵戰流血日下
有赤雲氣如死蛇其國分大疫大饑日暈而有赤雲如
破車輪向日爲内提内臣叛背日爲外提外臣叛日暈
旁有赤雲氣兩頭銳其下萬人戰日暈旁有赤雲氣如
旌節如旗狀在外亦曰蚩尤之旗兵自内起日旁有赤
氣如衆樹有兵起客勝赤雲如兩鳥夾日其國亡日旁
有赤雲二道向日其分有自立者日下有赤氣形如懸
鏡先舉兵者敗日上有赤雲氣如雄鷄不出三日其分
有兵喪赤雲氣扶日其下兵起日下有赤氣如鋒刃在
兩旁破軍殺將日下有白氣如揚旗幟天子有喜有白
雲如懸弓一道一亂以數占之日旁有赤氣如幕萬人
戰死其下日旁有赤雲如幕夾日其下不宜先舉兵日
旁有氣青白如鏡圓明其下有賢人隱日下有雲氣如
兩青鳥相向人主憂乾象新書日旁氣如黑龍御日下
有叛臣如青龍守日戒飲膳下有謀雲如青赤馬向在
日下或青鳥相向在日下者人主有慮赤氣如馬守日
戰則兵喪一曰兵連綿赤雲扶日或曲如輪在日旁此
爲兵起失地赤雲截日大如旅軍在外萬人死氣漠漠
如車馬馳走狀在日下者下有破軍一曰有反者披甲
而走赤雲如雞臨日上不出三月有兵喪白雲廣二尺
在日左右其分兵起國憂赤雲如鳥夾日而飛主君憂
則似扶日之雲惟黃爲吉未知以何說爲正又按春秋
運斗樞曰黃雲四合女訛驚邦感精符妻黨翔則黃雲
入國謂女謁盛也則黃雲亦未必專主吉矣俟再詳之
十煇望氣
周禮眡祲氏掌十煇之法以觀妖祥辨吉凶一曰祲謂
隂陽五行之氣浸淫相侵也如日有抱珥背璚之屬是
也二曰象謂雲氣成形象如赤烏夾日以飛之類是也
三曰鐫日傍氣刺日形如童子所珮之鐫也四曰監謂
雲氣臨在日上也五曰闇謂日月蝕或脫光也六曰瞢
謂瞢瞢不光明也七曰彌謂虹蜺彌天而貫日也八曰
序謂雲氣若山而在日上或冠珥背璚次序在于日旁
也九曰隮謂暈氣也或曰虹也詩所謂朝隮于西是也
十曰想謂氣五色有形青饑赤兵白喪黑憂黃熟可思
想而知其吉凶也占書凡望氣占候皆在子午卯酉之
時太乙初移宫皆有氣見可以測之夕則日入時朝則
日出時夜則夜半時中則午時天無言以七曜垂文地
無言以五雲騰氣四時無言以寒暑變節六甲無言以
孤虚定位凡望雲氣仰而望之三四百里平望在桑榆
上餘二千里登高而望之下屬地者三千里候氣常以
平旦下晡日出没之時蓋氣多假日月光炤曜之而形
故暈珥抱皆出日月之旁虹蜺想像莫不因日而見晝
候日夜候月輝光所燭無得而隱矣凡氣見近三日遠
七日有大風雨則災不成故曰風以散之雨以解之日
月旁氣一曰冠青赤氣曲覆日月之上爲冠二曰戴青
赤氣横在日月之上微微隆起爲戴三曰珥赤氣短小
在日月之旁爲珥四曰抱青赤氣彎曲向日爲抱五曰
背青赤氣曲而背日月者背叛乖離之象六曰璚青赤
氣曲向外中有横枝狀似山字一曰如弓形而有牙七
曰直青赤色長及丈餘正立日月旁八曰交青赤氣狀
如兩直相交在日月上下左右九曰提日月四旁有赤
雲屈曲如鉤向内有牙出之名曰四提十曰纓青赤氣
小而交于月下爲纓十一曰紐青赤氣兩邊交曲而雙
結爲紐十二曰承青赤氣如半景在日下爲承人主有
喜得地十三曰履青白或青赤在日下爲履喜氣也十
四曰格青赤氣横在日月上下爲格格者格鬭之象十
五曰戰青赤長而斜倚日月之旁戰者戈戟相傷之象
十六曰暈圓氣圍繞日月内赤外青十七曰負青赤氣
如小山暈在日上爲負見則人主有喜得地又瑞氣一
曰慶雲若烟非烟若雲非雲郁郁紛紛蕭索輪囷二曰
昌光赤爲龍狀聖人起帝受終則見妖氣一曰虹蜺日
旁氣也二曰牂雲如狗赤色長尾或二三或四五相隨
而行所見之國有大兵鬱鬱蔥蔥隱隱隆隆佳氣也綿
綿條條片片兵氣也澤澤𦦨𦦨女子氣也自華以南其
氣下黑上赤嵩高三河其氣正赤恒山之北氣青渤海
之間氣正黑江淮之間氣皆白東海氣如圓簦河水氣
如引布江漢氣勁如杼濟水氣如黑㹠渭水氣如狼白
尾淮南氣如白羊一曰如帛少室氣如白兔青尾恒山
氣如黑牛青尾東夷氣如樹西夷氣如室屋南夷氣如
樓臺或如舟船幡旗塞北氣如羣羊又如穹廬海旁蜃
氣象樓臺廣野氣成宫闕天子氣内赤外黃或如千石
倉在霧中又氣象青衣人垂手在日西天子氣也將軍
之氣如龍如虎在殺氣中軍上氣如蛟蛇向人此猛將
氣也城營上氣如火煙或如山水竹木或如衣色而有
赤氣繞之或紫黑如城門或上黑下赤如旌旗或白如
沸粉或如夜火炤人皆猛將氣也軍上氣黃白而潤澤
將有盛德不可擊也赤氣上與天連軍中有良將也赤
氣如人持節兵來未息也白氣如帶一道竟天有暴兵
也雲氣一道上白下黃或白色如疋帛長數丈或上黃
下白曲一道如布帛爲蚩尤旗見則兵突起也氣如赤
杵在烏雲中或如幢節在烏雲中或如烏人在赤雲中
或黑氣渾渾赤氣在其中或白氣粉沸起如樓狀其下
有伏兵不可輕擊也雲氣紛紛綿綿似蒿草長數尺者
以車騎爲伏兵也雲如布席似蒿草長尺許者此以步
卒爲伏兵也黑氣如引索來如陣前銳者黑氣如幢出
于營中上黑下黃有隂謀也天有青氣入營兵弱驚也
天有赤氣入營兵暴驚也天有黃氣入營兵和解也天
有白氣入營兵強也天有黑氣入營士卒敗也城上氣
如雙蛇前高後卑城可攻也有氣如蛟頭白内向者城
可攻也白氣從城中南北出者不可攻也青雲從城中
南北出者不可攻也城上氣如雙蛇舉首向前卑後高
不可攻也氣白如旌旗或白氣如旗而赤界其邊或氣
出如火烟或雲分爲兩彗不可攻也軍上有五色氣上
與天連不可擊也軍上有黃赤氣上達于天不可擊也
軍上氣遥望如鬭雞赤白相隨在雲中得天助不可擊
也雲如日月而有赤氣繞之似日月暈有光者不可擊
也凡兩軍相當平旦視其所向甲乙日有白雲丙丁日
有黑雲戊己日有青雲庚辛日有赤雲壬癸日有黃雲
皆不可動凡甲乙日青氣在東方丙丁日赤氣在南方
庚辛日白氣在西方壬癸日黑氣在北方得之者勝向
之者敗上黃下赤者暴氣也上下赤者怒氣也上下黑
者憂氣也白者徙氣也此望氣之大較也凡海船候氣
黃氣知有人烟國土見白氣知有山峯岩壑見黑氣水
也
月中影
徐孺子小兒時月下戲有人曰使月中無物當極明耶
曰不然如人目中有瞳子無此必不明此語可謂明通
似不煩臆說乃後世揣摩百出如說文云月太隂之精
象形内象蟾桂之象故夕從月半見而林罕以爲象其
未有蟾桂之形也乾鑿度月三日成魄八日成光蟾蜍
體就穴鼻始明穴决也鼻兔也因本經則云月中有影
者須彌山大洲中有閻浮提樹其樹高大影見月輪因
此有影瑜伽論則云大海中有魚鱉等影現于月輪故
其内有黑相現酉陽雜俎或言月中蟾桂地影也空處
水影也虞喜安天論俗傳月中仙人桂樹今視其初生
見仙人之足漸以成形桂樹後生焉雲笈七籖月中樹
名騫樹一名藥王凡有八樹在月中也得食其葉者爲
玉仙玉仙之身洞徹如水晶琉璃焉西域記婆女泥
斯國有三獸塔劫初有狐兔猿異類相悅時天帝釋化
一老夫詣三獸求食于是狐銜鯉猿採果俱來惟兔空
還自傷卑劣乃投火充餐時老夫收取焦兔傷歎曰吾
感其心不冺其跡寄之月輪傳乎後世咸言月中之兔
自斯而有不啻宋人之說年矣宗大經有月影辯深闢地
影之非而曰日火之精火之體則極清月水之精水之
體則稍濁月中之影其渣滓之凝結者乎律書稱羿得
不死之藥羿妻嫦娥竊以奔月是爲蟾蜍龍城錄稱上
皇與申天師遊月中見天府榜曰廣寒清虚之府素娥
十餘人乘白鸞舞廣庭桂樹之下又云上與太眞隨葉
法善擕樂遊月宫見龍樓雉堞金闕玉扉冷氣逼人懷
慶婁知縣樞謂月中有月影猶上天有天河也列子曰
天積氣耳日月星辰積氣中之有光曜者知積氣中有
光曜即知光曜中有積氣矣又古今皆謂月有缺惟沈
括以爲無缺言月如銀丸本無光日曜之乃光光之初
生日在其傍故光側而所見纔如鈎日漸遠則斜炤而
光稍滿如一彈丸以粉塗其半側視之則粉處如鈎對
視之則正圓也王普說月生明之夕但見其一鈎至日
月相望而人處其中方見其全明必有神人能凌空倒
景旁日月而往參其間則雖弦晦之時亦得見其全明
而與望夕無異矣史伯璿曰文公嘗言月與星皆受日
之光爲光夫既曰月與星皆受日光則月之生明在朔
之第三日是時月巳去日四十度矣然始生之明不過
一線漸增以至于半而滿而望望後漸虧以至于晦亦
然無明生頓滿之理今經星緯星近日遠日光皆圓滿
無以漸者似乎星自有光星若自有光烏知月之不自
有光乎陸文裕玉堂謾錄新月之闕向東殘月之闕向
西此之謂映日可也惟望後月闕亦向西似與映日之
說稍異朱子亦云舊說月朔則去日漸遠故魄死而明
生既望則去日漸近故魄生而明死既晦而朔則又遠
日而明復生果如此則未望之前西近東遠而始生之
明當在月東既望之後東近西遠而未死之明當在月
西矣安得未望載魄于西既望終魄于東而朔日以爲
明乎
空同子夏之初月高其圓也低冬之初月低其圓也
高進退之義也
結璘嫦娥
大洞經日亦名鬱儀月亦名結璘上清紫文云鬱儀奔
日之仙結璘奔月之仙七聖記鬱儀赤文與日同居結
璘黃文與月同居蛾眉山洞石書云鬱儀引日精結璘
致月神仙書有太上鬱儀文太上結璘文玉京山經云
左顧提鬱儀右眄擕結璘黃庭經鬱儀結璘善相保高
奔日月吾上道登眞隱訣云上眞之道七鬱儀奔日文
爲最結璘奔月文爲次唐麟德殿東西有鬱儀結璘樓
又奔日月二景隱文曰西玄山下洞臺中有鬱儀結璘
經九眞中經曰奔日月之道無上太清九皇四司眞人
之所寶秘玄元君之玉章也自非有玉名及東華紫字
皆不得聞見鬱儀奔日結璘奔月章温飛卿賦璀璨織
女之東足燕婉嫦娥之結璘蓋鬱儀者羲和結璘者嫦
娥也搜神記羿請不死之藥于西王母嫦娥竊以奔月
將往筮于有黃有黃占之曰吉翩翩歸妹獨將西行逄
天晦芒毋恐毋驚後且大昌嫦娥遂託身于月是爲蟾
蜍易歸藏云嫦娥奔月是爲月精不言其名結璘樂彥
引道德經又有月中仙人宋無忌及纖阿岩女子躍爲
月御之說而廣說則云嫦娥奔月之後羿思惟成疾正
月十四夜忽有童子詣宫求見曰明日乃月圓之夜宜
用粉米作團如月置西北方呼夫人之名三夕可降耳
如期果降爲夫婦如初今言月中有嫦娥大謬蓋月中
自有主者乃結璘非嫦娥也又酉陽雜俎舊言月中有
桂有蟾蜍故異書言月桂高五百丈有一人常斫之樹
創隨合人姓吳名剛學仙有過謫令伐樹李賀箜篌引
則以爲吳質雜俎又載鄭仁本表弟與一王秀才遊嵩
山見一人枕一襆物呼之其人曰君知月七寶合成乎
月勢如丸常有八萬三千戸修之予即一數因開襆有
斤鑿數事玉屑飯兩裹授與二人曰分食此雖不足長
生可一生無疾然則月中固不止一嫦娥矣學齋佔俾
云莊子載嫦娥一事後漢張衡靈憲引之爲證且云嫦
娥託身于月是爲蟾蜍豈有人化蟾蜍之理假如其說
蠢爾形容尚得爲月中仙乎其後承訛因陋盛贊素娥
之美至明皇遊月宫而怪妄極矣嘗觀漢志黃帝使羲
和占日常儀占月車區占星疑嫦娥即常儀之誤及讀
周官注儀義二字古皆音俄而洪正相适引詩實惟我
儀協在彼中阿樂且有儀亦協中阿太玄亦以各遵其
儀協不偏不陂而漢碑凡蓼莪皆作蓼儀然後知諸人
之妄以常儀爲嫦娥明矣足訂諸說之訛
日月二星
甘氏星經日一星在房之西氐之東日者陽精之宗也
爲雞二足爲烏三足雞在日中而烏之精爲星以司太
陽之行度日生于東故于是在焉月一星在昴之南畢
之北月者隂精之宗也爲兔四足爲蟾蜍三足兔在月
中而蟾蜍之精爲星以司太隂之行度月生于西故于
是在焉日精在房氐月精在昴畢自司其行度而氐房
昴畢乃黃道之所經不得而司之按此則日月之外又
有日月二星今人言日中有三足烏而不言日中有二
足之雞言日中有烏月中有蟾蜍而不知烏與蟾蜍之
精各爲星也又按雞正西方之物兔正東方之物大明
生于東故雞入之月生于西故兔入之此猶鏡之炤西
象入東鏡東象入西鏡云爾范育曰日出于昴卯之屬
爲兔而兔之宅乃在月中月出于酉酉之屬爲雞而雞
之宅乃在日中是爲隂陽之精互藏其宅靈憲曰日者
陽精之宗積精成象積象成禽金雞火烏也皆三足表
陽之類其數竒月者隂精之宗積精成象積象爲獸玉
兔蟾蜍也皆四足表隂之類其數偶河圖蟾蜍去月天
下大亂朱文公曰當望不見蟾蜍大水城䧟民流亡物
類相感志凡日無光則日烏不見日烏不見則飛烏隱
亂漢元帝永光元年日無光其日長安無烏或言日中
烏去之也明夷日入地中丘長春曰輕清者上騰為天
重濁者下凝為地三光輕清悉止于天如何却沉于地
乎夫二十八宿周天均布太陽逐日會同一歲之中歴
經周徧且如日在箕斗箕斗在天河日入時星河皆入
地邪日獨入地而星河只在天耶若道星河皆入地則
七八月間河漢尤顯日正東西出没初夜則河漢東北
西南向曉則東南西北是知河漢不入地而隨天運行
若日入地與箕斗拆破如何向曉則東方出時却與箕
斗相會同行天上乎天上日月無出沒人閒常有出没
此間東方日出時西向千里之外猶未萬里之外猶昏
北斗直西半夜北斗之北初没子丑寅卯周天輪次迤
邐而去未嘗暫止北斗斡運昭然可見而強稱日入地
中有何意義明夷之象假象明理耳
周髀步日自東而南而西而北穹天所論日繞辰極
没西而還東不出入地中周雲淵曰日月星辰麗天
轉運其去人有遠近而在天無升沉以極之東西為
經南北為緯非人所謂東西南北也人謂東西南北
非有常處各以日出為東日中為南日入為西日没
為北以見日為晝不見日為夜極東謂南南方之東
也極西謂北北方之西也以背日為北向日為南晝
夜易處東西無方而八方皆南矣
日食二十占
成帝永始元年九月日有食之四方不見京師見谷永
以為沉湎于酒禍在内也二年二月日有食之四方見
京師不見谷永以爲百姓屈竭禍在外也司馬光以四
方不見京師見者禍尚淺四方見京師不見禍浸深又
京房易傳曰亡師兹謂不御厥異日食其食也既並食
不一處誅衆失理兹謂生叛厥食既光散縱畔兹謂不
明厥食先大雨三日雨除而寒寒即食專祿不封兹謂
不安厥食既先日出而黑光反外燭(韋昭曰中無光四邊有明外燭)君
臣不通兹謂亡厥蝕三既同姓上侵兹謂誣君厥食四
方有雲中央無雲其日大寒公欲弱主位兹謂不知厥
食中白青四方赤已食地震諸侯相侵兹謂不承厥食
三毁三復君疾善下謀上兹謂亂厥食既先雨雹殺走
獸弑君獲位兹謂逆厥食既先風雨折木日赤内臣外
鄉兹謂背厥食食且雨地中鳴(韋昭曰地中有聲如鳴耳或曰如狗子聲)冢
宰專政兹謂因厥食先大風食時日居雲中四方無雲
伯正越職兹謂分威(師古曰正者長帥之稱)厥食日中分諸侯爭
美于上兹謂泰厥食日傷月食半天營而鳴(韋昭曰食半謂食望
也臣瓚曰月食半謂食月之半也月食常以望不為異也)賦不得兹謂竭厥食星隨
而下受命之臣專征云試厥食雖侵光猶明若文王臣
獨夫紂矣小人順受命者征其君云殺厥食五色至大
寒隕霜若紂臣順武王而誅紂矣諸侯更制兹謂叛厥
食三復三食食已而風地動嫡讓庶兹謂生欲厥食日
失位光晻晻月形見酒亡節兹謂荒厥食乍青乍黑乍
赤明日大雨發霧而寒凡食二十占其形二十有四改
之輙除不改三年三年不改六年六年不改九年
日夜食
莊公十八年三月日有食之榖梁傳曰不言日不言朔
夜食史推合朔在夜明旦日食而出出而解是為夜食
劉向以為夜食者隂因日明之衰而奪其光又春秋日
食三十六有甲乙者三十四歴家推驗精者不過二十
六唐一行得二十七宋衛朴得三十五獨莊十八年三
月古今算不入食法見困學記聞劉歆三統以為五月
二十三分月之二十而日一食空得食日而不得時乾
象歴始推日食加時中興天文志按戰國以後古歴廢
壞漢世始推月九道然未驗其所行之遲速也漢末都
尉劉洪作乾象歴復推月行遲速然交食之法猶未詳
著大抵朔望値交不問内外入限便食至陳世張賓創
立外限然應食不食亦未能明惟隋張胄元獨得其妙
以為日行黃道月行月道交絡黃道外十三日有竒入
經黃道謂之交朔望去交前後十五度即當食若月行
内道在黃道之北食有驗月行外道在黃道之南雖遇
正交無繇掩映食多不驗交食之法至是始精
舊說日有五蝕謂起上下左右中央也漢尚書令黃
香曰日蝕皆從西無上下中央者春秋魯桓公三年
日蝕貫中上下竟黑疑者以為日月正等月何得小
而見中鄭玄曰月正掩日日光從四邊出故言從中
起也春秋二百四十二年日食三十六前漢二百一
十年日食五十三後漢一百九十六年日食七十二
魏晉一百五十年日食七十九又春秋日食三十六
晦七夜二二日一漢高即位三年十月十一月晦日
頻食前漢日食五十三而朔十三晦三十六先晦一二
日三後漢鄭興曰日月交會數應在朔頃日食每多
在晦先時而合月行疾也京房易傳日食不以晦朔
名曰薄人君誅殺不以道或賊臣將暴起
交初交中
洪景盧曰歴象論日月食自漢太初以來始定日食不
在朔則在晦否則二日然甚少月食則有十四十五十
六之差蓋置望參錯也天體有二交道曰交初曰交中
交初者星家以為羅㬋交中者計都也隱暗不可見于
是為入交法以求之然不過能求朔望耳若餘日入交
則書所不載繇漢及唐二十八家暨本朝十一歴皆然
姑以慶元丁巳歲五次月食考之二月望為入交中七
月為交初惟十月二十二十一日連兩夜乃以二更盡
月食之既纔兩刻復明十一月十八夜復如之案此三
日皆是交中十月二十夜月在張五度而計都在翼二
度次夜月在張十七度計都未定相距才四度耳十一
月十八夜月在星五度而計都在張十九度相距二十
度十二月十七夜五更月在星二度入交陽末卯初四
刻交甚食六分半八刻退交十四夜四更月在張六度
交中隂初至寅四刻交甚食九分卯五刻退交其驗如
此予竊有疑焉太隂一月一周天必兩値交道今年遂
至八食一一如星官歴翁之說仍不拘月望則玉川子
之詩不勝作矣當更求其旨趣云頃見太史局官劉孝
榮言月本無光受日為明望夜正與日對故一輪光滿
或月行有遲速先後日光所不照處則為食朔旦之食
日月同宫如月在日上掩太陽而過則日光為所遮故
為日食非此二日則無薄蝕之理春秋隱公元年至哀
公二十七年凡三千一百五十四日食惟三十六是雖
交而不食也襄二十一年九月十月二十四年七月八
月頻食是頓交而食也漢高三年十月十一月亦頻食
余聞之疇人太陽交會時常有虧但分數不多下土不
見則不言食言食大抵以三分為率
歴家以日之行天一日一周月之行天二十九日有
餘乃一周日月異道互相交錯月之一周必半在日
道裏從外而入内也半在日道表從内出外也或六
入七出或七入六出凡十三出入而與日一會歴家
謂之交道通而計之一百七十三日有餘而有一交
交在望前朔則日食望則月食交在望後望則月食
後月朔則日食此自然常數也
月在日上當云月在日下
夷堅志宋寧宗慶元二年十月二十夜月三更後出
團圓如望夕臨安嘉興兩郡人未寢者皆見之草木
子元至正七年正月既望夜月出無光
五星各占
立春歲星王七十二日其色有白光角芒土王三月十
八日其色黃而大休則圓廢則内虚立夏熒惑王七十
二日色赤黃土王六月十八日其色黃而大立秋太白
王七十二日光芒無角土王九月十八日其色黃而大
立冬辰星王七十二日其色白芒角土王十二月十八
日其色黃而大五星有贏縮圜角圜角者星備云五星
更王相休廢其色不同王則光芒相則内實休則光芒
無角不動搖廢則少光色也漢書歲星(晉灼曰太歲在四仲則歲行三
宿太歲在四孟四季則歲行二宿二八十六三四十二而行二十八宿十二歲而周天)曰東方春
木于人五常仁也五事貌也仁虧貌失逆春令傷木氣
罰見歲星歲星所在國不可伐可以伐人超舍而前為
贏退舍為縮贏其國有兵不復縮其國有憂其將死國
傾敗所去失地所之得地一曰當居不居國亡所之國
昌已去之又東西去之國凶不可舉事用兵安靜中度
吉出入不當其次必有天祅見其舍也歲星贏而東南
(孟康曰五星東行天西轉歲星晨見東方行疾則不見不見則變為祅星)石氏見彗星甘氏
不出三月廼生彗本類星末類彗長二丈贏東北石氏
見覺星甘氏不出三月廼生天棓本類星末銳長四尺
縮西南(孟康曰歲星常伏西方行遲早没變為祅星也)石氏見欃雲如牛(欃音參差
之参)甘氏不出三月乃生天欃左右銳長數丈縮西北石
氏見槍雲如馬甘氏不出三月迺生天槍本類星末銳
長數丈石氏槍欃棓彗異狀其殃一也必有破國亂君
伏死其辜餘殃不盡為旱凶饑暴疾至日行一尺出二
十餘日迺入甘氏其國凶不可舉事用兵出而易所當
之國是受其殃又曰祅旱不出三年其下有君若失地
及國君喪熒惑(晉灼曰常以十月入太微受制而出行列宿司無道出入無常也)曰南
方夏火禮也視也禮虧視失逆夏令傷火氣罰見熒惑
逆行一舍二舍為不祥居之三月國有殃五月受兵七
月國半亡地九月地大半亡因與俱出入國絶祀熒惑
為亂為賊為疾為喪為饑為兵所居宿之國受殃殃還
至者雖大當小居之久殃乃至者當小反大已去復還
居之若居之而角者若動纔環之及乍前乍後乍左乍
右殃愈甚一曰熒惑出當有大兵入則兵散周還止息
迺為其死喪寇亂在其野者亡地以戰不勝東行疾則
兵聚于東方西行疾則兵聚于西方其南為丈夫喪其
北為女子喪熒惑天子理也故曰雖有明天子必視熒
惑所在太白(晉灼曰常以正月甲寅與熒惑晨出東方二
百四十日而入入四十日又出西方二百四十日而入入三十五日而復出東方出以寅戌入以丑未也)曰西方秋金義也言
也義虧言失逆秋令傷金氣罰見太白日方南太白居
其南日方北太白居其北為贏侯王不寧用兵進吉退
凶日方南太白居其北日方北太白居其南為縮侯王
有憂用兵退吉進凶當出不出當入不入為失舍不有
破軍必有死王之墓有亡國一曰天下匽兵野有兵者
所當之國大凶當出不出未當入而入天下匽兵兵在
外入未當出而出當入而不入天下起兵有至破國未
當出而出未當入而入天下舉兵所當之國亡當期而
出其國昌出東為東方入為北方出西為西方入為南
方所居久其國利易其鄉凶(蘇林曰疾過也一說易鄉而出入也晉灼曰上言出
而易言疾過是也)入七日復出將軍戰死入十日復出相死之
入又復出人君惡之已出三日而復微入三日迺復盛
出是為耎而伏(晉灼曰耎退也不進而伏伏不見也)其下國有軍其衆敗
將北已入三日又復微出三日迺復盛入其下國有憂
帥師雖衆敵食其糧用其兵虜其帥出西方失其行夷
狄敗出東方失其行中國敗一曰出早為月食晩為天
祅及彗星將發于亡道之國太白出而留桑榆間病其
下國(晉灼曰行遲而下也正出舉目平正出桑榆上餘二千里也)上而疾未盡期日
過參天病其對國(晉灼曰三分天過其一此戌酉之間也)太白經天天下
革民更王(孟康曰謂出東入西出西入東也太白隂星出東當伏東出西當入西過午為經天晉灼
曰日陽也日出則星亡晝見午上為經天)是為亂紀人民流亡晝見與日爭
明彊國弱小國彊女主昌太白兵象也出而高用兵深
吉淺凶卑淺吉深凶行疾用兵疾吉遲凶行遲用兵遲
吉疾凶角敢戰吉不敢戰凶擊角所指吉逆之凶進退
左右用兵進退左右吉靜凶圜以靜用兵靜吉趮凶出
則兵出入則兵入象太白吉反之凶赤角戰太白者猶
軍也而熒惑憂也故熒惑從太白軍憂離之軍舒出太
白之隂有分軍出其陽有偏將之戰當其行太白還之
破軍殺將辰星殺伐之氣戰鬭之象也與太白俱出東
方皆赤而角夷狄敗中國勝與太白俱出西方皆赤而
角中國敗夷狄勝五星分天之中積于東方中國大利
積于西方夷狄用兵者利辰星不出太白為客辰星出
太白為主人辰星與太白不相從雖有軍不戰辰星出
東方太白出西方若辰星出西方太白出東方為格野
雖有兵不戰辰星入太白中五日乃出及日而上出破
軍殺將客勝下出客亡地辰星來抵太白不去將死正
其上出破軍殺將客勝下出客亡地視其所指以名破
軍辰星繞環太白若鬭大戰客勝主人吏死辰星過太
白間可椷劍小戰客勝(蘇林曰椷音函函容也其間可容一劍也)居太白前
旬三日軍罷出太白左小戰歴太白右數萬人戰主人
吏死出太白右去三尺軍急約戰凡太白所出所直之
辰其國為得位得位者戰勝所直之辰順其色而角者
勝其色害者敗(晉灼曰鄭色黃而赤蒼小敗宋色黃而赤黑小敗楚色赤黑小敗燕色黑黃小
敗皆大角勝也)太白白比狼赤比心黃比參右肩青比參左肩
黑比奎大星色勝位(晉灼曰有色勝得位也)行勝色(晉灼曰太白行得度勝有
色也)行得盡勝之(晉灼曰行應天度雖有色得位行盡勝之行重而色位輕星經傳得字作德)
辰星(晉灼曰常以二月春分見奎婁五月夏至見東井八月秋分見角亢十一月冬至見牽牛出以辰戌
入以丑未二旬而入晨候之東方夕候之西方也)曰北方冬水知也聽也知虧
聽失逆冬令傷水氣罰見辰星出蚤為月食晩為彗星
及天祅一時不出其時不和四時不出天下大饑失時
而出為當寒反温當温反寒當出不出是謂擊卒兵大
起與它星遇而鬭天下大亂(祅星彗孛之屬也一曰五星)出于房心
間地動填星(晉灼曰常以甲辰元始建斗之歲填行一宿二十八歲而周天也)曰中央
季夏土信也思心也仁義禮智以信為主貌言視聽以
心為主故四星皆失填星乃為之動填星所居國吉未
當居而居之若已去而復還居之國得土不乃得女子
當居不居既已居之又東西去之國失土不乃失女不
有土事若女之憂居宿久國福厚易福薄當居不居為
失填其下國可伐得者不可伐其贏為王不寧縮有軍
不復一曰既已居之又東西去之其國凶不可舉事用
兵失次而上一舍三舍有王命不成不乃大水失次而
下二舍有後慼其歲不復不乃天裂若地動
玉芝堂談薈卷十八
