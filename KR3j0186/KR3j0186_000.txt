欽定四庫全書子部十
玉芝堂談薈雜家類五(雜纂之屬)
提要
(臣)等謹案玉芝堂談薈三十六卷明徐應秋
撰應秋字君義浙江西安人萬歷丙辰進士
歷官福建左布政使是書亦考證之學而嗜
博愛竒不免兼及瑣屑之事其例立一標題
為綱而備引諸書以證之大抵採自小說襍
記者多應秋自序有曰未及典謨垂世之經
竒止輯史𫝊解頤之雋永名之談薈竊附說
鈴其宗主固在于識小也然其捃摭既廣則
兼收並蓄不主一途軼事舊聞往往而在故
考證掌故訂正名物者亦錯出其間披沙揀
金集腋成裘其博洽之功頗足以抵冗襍之
過在讀者别擇之而已昔李昉修太平廣記
陶宗儀輯說郛其中迂怪居多而皆以取材
宏富足資採擇遂流𫝊不廢應秋此編雖體
例與二書小别而大端相近至来集之之樵
書全仿應秋而作然有其蕪漫而博贍則不
及故置彼取此焉乾隆四十三年六月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
玉芝堂談薈原序
玉芝主人無他嗜好喜讀未見之書雅慕博綜樂稱希
有之事自知鉛槧日暱縹緗洎通籍于金閨暨服官於
銀艾青鏤頻握黃妳彌親游轍環周笥多收於秘本㸐
膏展誦目頗涉夫羣編譬覩龍宮海若之藏吁其駭矚
擬登玄圃層城之峻矌矣竒觀因嘆杳莽千齡造物常
恣獪狡浩穰六合幻化莫可端倪舉尋常意想之所未
經多古今載籍之所已備惜學人少見而多怪致往牒
似誕而疑誣用是自同脈望時問弘成衍濟之珠輒命
隃糜錄置茂先陟釐之紙于闐浮玉投石以收林邑飛
金望螢斯採既竭結鄰之瀋宛萃吉光之裘遇境探琛
捋羊髯于九館涉川搜秘縋寶母于重淵同事則連類
以都膚互載亦綴芳於不律大都標神道之妖祥記山
川之靈怪表人事之卓異著物性之瑰竒金壺灑墨傾
說苑于虞初鹿革開囊暢言泉于稷下照廡遍徵夫結
綠豢龍惟取於空青疑然犀以走百靈幾化齒而為五
色用供炙輠稍破拘墟未及典謨垂世之經竒止輯史
傳解頥之雋永名之談薈竊附說鈴赤虹化為黃玉讖
緯故不廢于聖門金簡授自玄夷山海每多書乎異物
恐成駭俗聊代解嘲世有弘覽之通人堪佐雜俎之别種
云爾徐應秋序
