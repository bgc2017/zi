欽定四庫全書
玉芝堂談薈卷三十三
明徐應秋撰
龍生九子
戒菴漫筆載李西涯懷麓堂集云龍生九子不成龍各
有所好囚牛平生好音樂今胡琴頭上刻獸是其遺像
睚眦平生好殺金刀柄上龍吞口是其遺像嘲風平生
好險今殿角走獸是其遺像蒲牢平生好鳴今鐘上獸
紐是其遺像狻猊平生好坐今佛座獅子是其遺像霸
下平生好負重今碑座獸是其遺像狴犴平生好訟今獄
門上獅子頭是其遺像贔屭平生好文今碑兩旁文龍
是其遺像&KR0008;吻生平好吞今殿脊獸頭是其遺像又陸
文量菽園雜記云古器物異名屭贔其形似龜性好負
重故用載石碑螭&KR0008;其形似獸性好望故立殿角上徒
牢其形似龍而小性好吼呌有神力故懸于鐘上憲章
其形似獸有威性好囚故立於獄門上饕餮性好水故
立橋上蟋蜴形似獸鬼頭性好腥故用於刀柄上&KR0008;&KR0008;
其形似龍性好文彩故立于碑文上金猊其形似獅性
好烟火故立于香爐上椒啚形似螺螄性好閉口故立
於門上虭蛥其形似龍而小性好立險故立於護朽上
鰲魚其形似龍好吞火故立于屋脊上獸&KR0008;其形似獅
子好食隂邪故立門環上金吾形似美人人首魚尾有
兩翼其性通靈不昧故用巡警云出山海經博物志然
今本皆無之其名凡十三與前說異弘治間泰陵令中
官問龍生九子名目於李少師東陽李不能悉詢於吏
部劉員外績得其說於故冊面上因據以復胡侍真珠
船稱歴考傳記睚眦見戰國策聶政范睢傳蒲牢見班
固東都賦注狻猊見穆天子傳及爾雅狴犴見字林贔
屭見西京賦吳都賦蚩吻當作鴟尾漢世越巫請以厭
火都不見有龍子之說霸下一作&KR2694;&KR2772;
龍見洵陽
易稱飛龍在天又稱乘龍御天龍者帝王之象其見宜
為吉祥乃考之記傳晉恭帝元年冬東方黑龍四昇於
天齊清河元年齊州濟河水中見八龍昇天唐武瞾三
年有龍三十見洵陽水中顯慶二年五月庚寅有五龍
見於岐州皇后泉前燕慕容皝時有黑白二龍見於龍
山王僧虔傳有龍五色入鸚鵡洲其時並非治平又考
晉書吕光庶子纂簒位咸寧二年有龍出東箱井中到
殿前蟠卧比旦失之俄有黑龍升於當陽九宮門鳩摩
羅什曰龍者隂類出入有時而今屢見則為災眚必有
下人謀上之變則其為不祥固彰彰矣魏為晉制則蘭
陵之龍屢見於井中宋信誣妄則茅山之龍或騰於幡
上龍漦夏庭而殷祚殄龍乳人家而孫皓降黃山有死
龍王莽伏誅之徵也野王山有死龍漢獻將廢之兆也
齊稱木德伐枯桑而得死黃龍於孔中兆武成之亡也
周色尚黑黑龍墜死亳州則周武之殞也至宋紹興八
年夏金之熙州濼水有蒼龍見明日有黃龍以爪擎嬰
兒為戲者三又有帝者服乘白馬六蟾蜍在其前尤從
來未有之異也
龍背有金彩三道
宋上清宫先天節道場香火龕中獲小龍背有金彩三
道尾有翠文寸餘紹興初朱勝非出守江州過梁山龍
入其舟纔長數寸赤背綠腹白尾黑爪目有光政和元
年夏雨晝夜凡數日及開霽開封府茶肆中有異物如
犬蹲踞卧榻下身僅七尺色蒼黑其頭類驢兩頰作魚
頰而色正綠頂有角甚長於其際分兩岐聲如牛鳴與
世所繪龍無異行都垜橋旌忠廟有二蛇出沒大者盈
尺方鱗金色首脊有金錢遇霽忽變化數十百遊蕉卉
間右四則果龍耶物有似之而未必真龍耶
鹽龍
楊用修云吉吊上岸與鹿交或在水邊遺精遇流槎枯
枝粘裹號紫稍花道樞所謂鹽龍有益幃箔者也小說
蕭注從狄殿前之破蠻洞也收其寳貨珍異得一龍長
尺許云是鹽龍蠻人所豢藉以銀盤每鱗中出鹽少許
以玉筯摭得用酒和飲之可以助陽後因蔡元度就其
體䑛鹽而龍死與楊說微不同
守藏龍
酉陽雜俎稱龍在閻浮提者五十七億龍於翟陁尼不
降濁水西州人食濁則夭單越人惡冷風雲不發冷于
弗娑提州不作雷聲不見電光東洲人惡之也杰公謂
羅子春制龍石能制徵風雨召戎狄之龍不能制海王
珠藏之龍又云震澤洞中有千歲龍能變化出入人間
善譯時俗之言是龍之類固不一也玄怪錄開元中葉
天師講經於明州奉化縣忽一老父禮拜自云守藏龍
守此千歲方免炎沙之罰今為番僧呪水欲取統天鎮
海之寳天師以符救之波停風息老父泣謝仙師命致
清泉遂成石渠經冬不竭至今謂之天師渠又唐乾符
中有僧日以課誦為事因下峽泊舟白帝夜深持念忽
覺有腥穢氣水面一人曰某姓許名道坤唐初為䕫牧
以貪殘受業報為灔澦堆龍王三千年於今二百四十
年矣適聞師持課故來迎謝耳僧曰峽路險惡多覆溺
之患盍勅諸龍而禁戢之可乎曰此類實蕃皆業報所
作非常力所能制也僧將問忽失同光中滄州民於路
逢白蛇以繩繫之擺其頭落須臾雷電撮此子上空中
為雷火焚燒死墜地背有朱書曰此人殺安天龍爲天
符所誅裴鉶傳竒開成初僧金剛仙西域人居清遠峽
山寺善拘鬼神制蛟螭於峽山潭傍搖錫而呪水開見
底有一泥鰍長三寸許躍入瓶中語寺僧曰此龍也吾
至海門以藥煮為膏塗足則渡海若履平地是夜龍王
化白衣叟持黃金百兩以餽寺僧懇捨其龍金剛仙傾
鰍於潭泛舶而歸道書陳希夷初隱武當山有五老人
來聽講易謂希夷曰吾輩日月池中龍也此地非君所
棲令希夷閉目凌空御風及張目已在華山石上或云
希夷之睡乃五龍所授蟄法也曇超居靈苑山一定累
日忽見一人作禮曰弟子赤亭山神也村民驚山壞龍
穴羣龍忿誓三百日不雨今已百日田地枯涸欲屈救
蒼生超許之乃至赤亭為龍祝願龍亦悔悟化為人見
禮於超明日大雨(西湖遊覽志)佛國記波知國有三池大池
有龍王次者龍婦小者龍子行人設祭乃得過不祭多
遇風雪伽藍記西方烏場國西有池龍王居之龍王每
作神變國王輒投金玉珍寶祈之名曰龍王寺寺僧衣
食待龍而濟古龜兹王阿主兒有神力能降毒蛇龍時
有人買市人金銀寳貨錢至夜悉化為灰王有男先出
家成阿羅漢果王問之曰此龍所為居北山王至龍所
叱龍龍驚起化為獅子王乘其上龍曰王勿殺我當與
王乘心有所向隨心而至王后遂乘龍而行韓退之詩
衙時龍戶集上日馬人來吳埛云長安有龍戶見水即
知有龍或引出但如鰍魚
紅葉化龍
龍神物也奮則起於天衢蟄可藏於莩甲其可豢可醢
者特蛟蜃之類耳酉陽雜俎有史秀才者元和中與道
流遊華山時暑月環憩一小溪忽有一葉大如掌紅潤
可愛隨流而下史接得寘懷中須臾覺漸重潜起視之
覺葉上鱗起粟粟而動史驚懼棄林中遽白衆曰此必
龍也可速去下山未半風雨大至霏雪錄山東民婦一
臂有物隱然膚中屈結如蛟龍狀婦喜時時以臂浸盆
水中一日雷電交作婦自牖出臂一龍擘雲而去稽神
錄王建稱尊於蜀其嬖臣唐道襲夏中大雨所蓄猫戲
水簷澑下視之稍稍而長俄而前足及簷雷霆大至化
為龍而去高僧傳什僧伽閒而宴息見神告曰天方亢
陽百姓苗死身胡藏其嬾龍耶其如人何伽曰為之奈
何神曰若今夕但小指出窗隙外伽依之其夜霆擊異
常質明視指微有紅線脉焉聞奇錄唐金州僧文淨因
夏屋漏滴於腦遂成小瘡經年若一大桃來歲五月後
因雷霆震文淨睡中不覺寤後贅痛人視之如刀割有
物隱處乃蟠龍之狀也嘉話錄釋道宣持律第一忽一
旦霹靂繞戶外宣曰吾持律無犯若宿業則不知之視
其十指甲有一點如油麻在右小指上乃出於隔子孔
中一震而失黑處是蛟龍之所蟠也異苑陶侃嘗捕魚
得一織梭還掛於壁有頃雷雨梭變成赤龍從屋騰躍
而去傳奇載崑山縣遺尺潭本大歷中村女為皇太子
元妃遺玉尺化為龍至今遂成潭杜陽編德宗時日林
國獻龍角釵類玉紺色上刻蛟龍之形帝賜獨孤后與
帝汎舟龍池有紫雲自釵上而生俄頃滿舟中帝命置室
内以水噴之化為二龍騰空去集異記唐元和間都尉
韋宥出牧溫州忽忽不樂一日晩凉跨馬登岸依舟而
行忽淺沙亂流蘆葦青翠因縱轡飲馬而蘆枝有拂鞍
者宥熟視見有新絲筝絃周纏蘆心宥即收蘆伸絃其
長倍尋試縱之應手復結宥家有妓即付筝妓曰我於
蘆心得之試施於器以聽其音妓安於箏更無少異唯短
二三寸耳方饌妓即置之隨置復結食罷視之則已蜿
蜒搖動妓驚告衆競來觀之而雙眸瞭然矣宥駭曰得
非龍乎命衣冠焚香致敬盛諸盂水之内投之於江纔
及中流風雷昏暗白龍百尺拏攫升天霏雪錄有縫人
坐一室忽堊壁中瑟瑟有聲少間忩隙處一小蛇隨出
隨大俄風雨化龍而去酉陽雜俎僧無可言近傳有白
將軍者嘗於曲江洗馬馬忽跳躍驚走前足有物白如
衣帶縈繞數匝遽令解之流血數升白異之遂藏紙帖
中寘衣箱内一旦送客至潼水出示諸客客曰盍以水
試之因以鞭築地為竅置虫于中少頃虫蠕蠕而長竅
中泉湧有黑氣如香煙竟出簷外衆怪之曰此必龍也
急歸未數里風雨驟至大震數聲蜀邸有青將郭彥郎
行舟峽江至羅雲溉方食而卧心神恍惚夢一黃衣曰
莫錯已於口中探一物而去覺來咽㗋痛甚於時篙公
輩但見船上雷雨晦冥震聲甚厲盖有龍入口也古琴
錄荀季和有琴曰龍唇一日大風雨失去三年後復大
風雨有黑龍飛入李膺堂上膺諦視之曰此荀季和舊
物也送還季和恐復飛去嵌金於背以厭之改名曰飛
龍宣室志政陽法喜寺唐元和末寺僧頻夢一白龍自
渭水來至殿西楹蟠繞且久乃直東而去每夢則明日
必雨或言佛寺亦龍所居故釋氏有天龍八部僧召工
合上為偶龍而于殿西楹置焉蜿蜒鱗鬛甚得雲間之
勢豐慶初見一物從西軒直出乘雲望渭水而去夜將
分始歸西軒下細視之白龍也又數日寺僧盡出赴齋
及歸視像龍已失矣及晚隂雲起渭水而逼佛宇像龍
已在西楹上鬐鬛鱗甲若盡沾濕因以鐵鎻系之金徽
變化錄孫登琴遇雨必有響如刅物聲竟因隂雨破作
數截有黑蛟湧去張僧繇嘗于金陵安樂寺畫四龍不
點目睛謂點之則騰驤而去人以為誕固請之因為落
墨纔及二龍果雷電破壁徐視畫已失矣獪園吳興有
村媼畜一伏雌于床下為霹靂所擊死庭中媼子持刀
后門燖治之鸞刀一下光怪燭天忽見一青蛇從鷄腸
中蜿蜒入水霹靂一聲蒼龍上騰于天矣玉笥山錄漢
武帝時玉笥山民感山靈異謀共置一觀既搆闕中梁
一條忽一夜震雷風烈天降白玉梁一條光彩瑩目因
號玉梁觀魏武帝時遣使取之化為白龍劈烟霧而去
晉永嘉戴氏子入郁木山見兩青石榰白玉梁于岩下
其上赤書五行皆天文雲篆又如隱雷之聲鱗甲張起
飛去不知其所雲仙雜記南唐時有蒼頭持龍水圖來
貨或得之將練為衣忽釡中雲蒸起見二龍騰躍穿壁
而去蘄州有自龍源山嘗見白鶴伏卵化龍而去
龍蛻
春渚紀聞橫海清池縣尉張澤居於鄆州東城夜自莊
舍還而月色昏暗過道傍木枝燦然有光因折以燭路
至家插壁間晨起取視則枝上有一龍蛻大如新蟬之
殼頭角爪尾具全暗則光燭于室北夢鎻言江南蘆荻
之間往往燒起龍唐天復中澧州葉源村民鄧氏子燒
畬柴草積于天井火勢既盛龍突出騰在半空風力益
壯狂焰彌熾擺之不落竟仆地而死長亘數百步朱梁
末辰州民向氏燒起一龍四面風雷急雨不能滅尋為
煨燼而角不化瑩白如玉向氏寳而藏之唐年譜錄咸
通末青龍鬭死于桐城縣百姓胡某庭中時四月尚有
蠶箔在庭忽雷聲暴起雲中有擊觸聲血如&KR0008;雨灑蠶
箔上血不汙箔漸旋結聚拾置掌中冷痛入骨初龍拖
尾及地遶一泔欄即騰身入雲及雨悉是泔也龍既死
長十餘丈身尾相半尾本褊薄鱗鬛皆魚惟有鬚長二
丈其足有赤膜翳之雙角長二丈南史永明五年獻龍
角一枝長九尺三寸色紅有文世說晉陸士衡嘗以鮓
餉張華華開器便曰此龍肉也以苦酒灌之必有異試
之有五色光起士衡乃窮其所繇鮓主曰家園中積茅
下得一白魚質狀殊常以作鮓過美故以餉陸也琴莊
美事崔奉國家一種李肉厚而無核識者曰天罰乖龍
必割其耳耳血墮地故生此李拾遺記海人乘霞舟以
雕壺盛數升龍膏以獻燕昭王然以為燈光曜百里手參
碁記取蛻龍牙一枚手握之臨局自然機變横出續松
漠紀聞遼太祖居西樓宿氊帳中晨起見黑龍長十丈
蜿蜒其上引弓射之即騰空夭矯而逝墮于黃龍府之
西相去已千五百里纔長數尺其骸在金國内庫尾鬛
支體俱全雙角已為人所截法苑珠林俱名國有商人
驅八牛牧于澤中時有離車捕得一龍云將貨之商人
以八牛易致取放別池中龍忽人語邀入宫中有龍女
與八餅金云此是龍金截已更足生汝父母眷屬終身
用之不盡又貞觀十八年文水縣大雷震雲中落一石
大如碓觜脊高腹平時有西域摩伽陁菩提寺長年師
到西京敕問之是龍食二龍相争故落下耳開寳六年
漢陽軍獻蛤有文隱起龍長五寸金色鱗甲皎然
鳳皇見新蔡
漢甘露三年二月鳳皇集新蔡羣鳥四面行列皆向鳳
皇立以萬數光武十七年十月鳳皇五高八九尺毛羽
五彩集潁川郡羣鳥並從行列蓋地數頃留十七日乃
去晉穆帝升平四年二月辛夘鳳皇將九子見鄖鄉之
豐城梁武穆九年海州言鳳見于城上羣鳥數百隨之
宋真宗景德元年五月庚寅午時白州有三鳳自東來
入城中衆禽圍繞至萬歲寺棲百尺木上身長九尺高
五色冠如金杯申時北向而去金章宗太和二年八月
武安縣鼔岩聖臺有鳳鳥集于臺上其羽五色爛然文
多赤黃頳冠鷄頂尾闊而脩狀若鯉魚尾而長高逾人
九子差小侍傍亦高四五尺禽鳥以萬數形色互異或
飛或蹲或步或立大者在内小者在外皆成行列首皆
正向如朝拱村民懼為官司所擾驅牛數十頭擊柝以
逐之未至二里即有鷙鳥翼長丈餘擊水牛皆死鳳為
日所炤則有二大鳥更迭蔭芘日下乃止凡三日乃從
西北去縣中三日無鳥雀村民掘臺下三尺許得金劍
不可取折其半化為金蟬飛去至於漢昭始元三年鳳
見於東海太始元年鳳集于膠東四年鳳集于北海地
節二年鳳集于魯元康元年鳳集于泰山陳留元康四
年鳳集于南郡神雀二年鳳集于京師四年又集于京
師又鳳皇十一集于杜陵集于上林漢安延光三年鳳
集于濟南又集于京兆元嘉元年見于濟隂光和四年
見于新城延康元年集于石邑又郡國十三言鳳皇見
吳黃武二年見蒼梧黃龍元年鳳見于武昌寳鼎四年
鳳見于西苑泰始元年鳳見于上黨高都又鳳皇二見
于河南山陽鳳皇三見于馮翊下邽升平五年鳳集于
沔北天監初鳳見于建康集于蘭陵永初元年鳳見于
山隂孝建元年鳳見于丹徒王建天祐七年鳳見于萬
歲縣章帝元和二年以來至章和元年三年而鳳皇三
十九見果于來儀之瑞同符否耶鐵山圍叢談博白有
遠村號錄含其民自誇山多鳳皇詰之云其狀如鵝五
色有冠居大木之顛穴木而巢遇天氣清明必雙出出
必雙飛所過則諸鳥歛翼俯首而伏不敢鳴喈古人謂
南方丹山有鳳信矣
按建武中有大鳥集東陽五采皆備赤色居多沈約
以為焦明郁離子南方之鳥五采而象鳳名昭明其
性好亂出則天下有兵瑞應圖肅敬狀如鳳皇銳喙
見則荒歉之應又西方曰鷫鸘疫之感東方曰發明
喪之感南方曰鷦明水之感北方曰幽昌旱之感皆
似鳳而非鳳然則前之所云鳳見者殆未必真鳳乎
洞冥記東方朔游房林之野獲九色鳳雛
頻迦鳥
酉陽雜俎鳥有四千五百種獸有二千五百種偶就諸
書中摘羽族之異者迦陵仙禽也在卵殼中鳴聲已壓
衆鳥(楞嚴經迦陵仙音遍十方界溫陵云其聲和雅佛音似之)又頻迦共命鳥一頭
兩身(會述之頻迦迦陵此翻好聲音)蒼梧有鳥名馮霄吐五色氣銜吐
成墳積珠成壠其珠輕細如塵桂海虞衡志烏鳳如喜
鵲色紺碧頸毛類雄鷄鬃頭有冠尾垂二弱骨各長一
尺四五寸其杪始有毛羽一簇冠尾絶異大略如鳳鳴
聲清越如笙簫然度曲妙合宮商又能為百蟲之聲馬
韓有長尾鷄尾長五尺滇中有鳥名信天公食魚而不
能捕俟魚鷹所得偶墜者拾而食之蠻溪叢笑金鷄羽
族似雉者金項火背斑尾楊翹志意揭驕籠之不能馴
唐史咸通中吳越有異鳥極大四目五足鳴山林其聲
曰羅平占曰國有兵人相食北戶錄端新州有鳥類青
鯢而嘴大常在池塘間捕魚而食每作一聲則有蛟子
羣出口按爾雅曰鷏蟁母註似烏&KR1410;而大黃白雜文鳴
如鴿聲廣志云蚊母此烏吐出蚊也其翅堪為扇辟蚊
子大中祥符六年代州五台山有吉祥鳥見七發溷章
白鷺溷章鳥名杜少陵詩竹林為我啼清晝竹林鳥名
同州有之色正清如雀善啼應菴隨筆山菌子鳥名如
小鷄無尾生江東山林間酉陽雜俎鸛鷒一名墮羿形
似鵲人射之則銜矢反射之墨客揮犀河州有禽名骨
託狀如鵰高三尺許常鳴自呼其名能食鐵石郡守每置
酒輒出以樂座客或疑鐵石至堅非可食之物乃取
三寸白石繫以絲繩擲其前即啄而吞之良久牽出其
石已如泥矣外荒記南海有狗國有飛涎鳥似鼠兩翼
如鳥而脚赤每至晩諸禽栖未散之前各占一樹口中
有涎如膠遶樹飛涎沾灑衆枝葉他禽如在網中乃徐
食之如竟午不獲即空中逐而涎惹之無不中焉拘弭
國有却火雀純黑大小似燕其聲清殆不類尋常禽鳥
置於火中火自散去輿地志愛州移風洞有潮鷄鳴長
且清如吹角每潮則鳴一名林鷄其冠四開如芙蓉九
華山志念佛鳥大如鳩羽色黃褐翠碧相間而成文音
韻清滑如誦佛聲一名念佛子朝野僉載劍南彭蜀間
有鳥大如指五色畢具有冠似鳳食桐花謂之桐花鳥
李德裕有桐花鳳扇賦序劉績霏雪錄云即東坡所謂
綠毛么鳳也俗名倒掛唐僧隠巒詩五色毛衣比鳳雛
深春花裏只如無美人買得偏憐愛移向金釵重幾銖
益部方物略記桐花鳳二月桃花始開是鳥翺翔其間
丹碧成文纖嘴長尾仰露以飲至花落輙去贊曰金花
之露俗曰鳳類綠羽纖爪藻背翠尾花落則隠以是見
貴李之儀有阮郎歸一詞詠倒掛云此鳥以十二月來
日間焚好香則收而藏之羽翼間夜則張尾翼而倒掛
以放香一名收香倒掛又名探花使性極馴好集美人
釵上宴客終席不去又益部方物略有鳥名紅桐觜出
永康軍山谷中絳體若赭惟羽間差異人亦畜之然不
能久也燉煌新錄揚蘇格拉在達魯之左大澤中有天
仙椒大如彈丸焚之香徹數十里每燃椒則有鳥自雲
際蹁躚五色名頳爾鳥蓋鳳皇之種峨眉山有護花鳥
至春則啼若云無偷花果彷彿人言云酉陽雜俎魚復
縣南山有鳥大如鴝鵒羽色多黑雜以黃白頭頗似雉
有時吐物長數寸丹采彪炳形色類綬因名吐綬鳥又
食必蓄嗉臆前大如斗慮觸其嗉行每遠草木故一名
避株鳥又馬鷄出洮州衛嘴脚紅羽毛綠唐代宗大歷
八年九月武功獲大鳥肉翅狐首四足有爪長四尺餘
毛赤如蝙蝠羣鳥隨而噪之昭宗天復三年宣州有鳥
如雉而大尾有火光如散星集于戟門明日大火乳母
鳥是産婦死變化作之能取人之子以為己子胸前有
兩乳食大弼琶羅國有駝鶴長六七尺有翼能飛或燒
赤熱銅鐵與之食瀛洲有藏珠鳥如鳳身紺翼丹每翔
鳴而吐珠累斛杜陽編順昆明國有𠻳金鳥形如雀而
色黃飴以真珠飲以龜腦鳥常吐金屑如粟可以為器
博羅縣羅浮山出五色鵲貴人至則先翔集九華山志
音聲鳥一名雲韶部形如練鵲毛具五色喙紅足碧一
種略小羽間玄黃足或青或紅暮春早秋時一見之風
輕烟煖聲響互發如聆簫韶搗藥鳥月夜獨鳴於深巖幽
谷中啼曰克丁當宛如杵臼敲戞聲王梅溪詩聞說仙
翁搗藥處鳥聲依舊克丁當影娥池有升藻鴨赤色每
止於芙蕖上不食五糓惟咂葉上垂露亦名垂露鴨續
博物志江浙有鳥名飛生狐首肉翅四足如獸飛而生
子即隨母后有人難產以其爪安胸腹間立驗杜陽編
朱來鳥紅嘴紺毛尾長于身巧解人言善別人意天禄
閣外史扶桑之野有鳥曰搖光感日之精千歲一孕其
形如龜三輔黃圖飛廉神禽也一名龍雀能致風氣身
似鹿頭如雀有角而蛇尾文如豹拾遺記氐支之國獻
重明之鳥一名雙精玄雙精在目狀如鷄鳴似鳳時解
落羽毛以肉翮而飛能搏逐猛獸虎狼酉陽雜俎齊郡
函山有鳥足青嘴赤素翼絳顙名王母使者昔漢武登
此山得玉函長五寸帝下山玉函忽化為白鳥飛去世
傳山上有王母藥函常令鳥守之拾遺記章帝永寧元
年條攴國進鳥名鳷鵲形高七尺解人言有吉樂事則
鼓翼翔鳴五色雀五色斑駁如樂官衣俗呼聲音雀宋
紹興間嘗集興化郡治榕木之上或曰即十二紅十二
羣中有一紅又煩鶩鳥鳬屬庸渠鳥似鳬灰色而鷄脚
一名章渠箴疵鳥似魚虎而蒼黑色駿&KR0008;鳥似山雉而
小冠背毛黃腰下赤項綠色其尾毛紅赤毛彩鮮明昆
鷄似鶴黃白色見子虛賦漢武時畢勒國獻細鳥以方
尺玉為籠數百頭狀如蠅聲如鳩鵠此國以候日因名
候日蟲集宫人衣輒蒙愛幸羅浮山有鳥名碧鷄毛彩
如孔雀而五距通典軒渠國多九色鳥青口綠頸紫翼
紅膺絳質丹足碧身緗背玄尾亦名九尾鳥亦名錦鳳
其青多紅少謂之綉鸞常從弱水西來或云是西王母
之禽鸀鳿水鳥如鷺而大長頸赤目其毛辟水毒有紅
衣娘身綠而尾紅青耕出堇理之山如鵲青身白喙白
目白尾可以禦疫其鳴自呌一名紅裙鳥又有黃匡鳥
似鳥略小首尾黑而翅黃象蛇出陽山鳥狀如雌雉而
五采以文是自為牝牡其名自誜顧渚山記顧渚山中
有鳥如鴝鵒而小蒼黃色每至正二月作聲云春起也
至三四月作聲云春去也採茶人呼為報春鳥博物志
精衛鳥文首白喙赤足本赤帝女溺死東海其神化為
此鳥常取西山木石以填東海水經注林邑城外香桂
成林異羽翔集有鳥名歸飛鳴聲自呼俞益期曰其背
青其腸赤丹心外露鳴情未達路有萬里何繇歸哉訶
陵國出綠鳩似鸚鵡而小不能人言俗名柑撫鳥其五
彩者名採鳩三佛齊出火鷄大如鶴頸有二紅軟冠狀
如紅褐嘴尖毛如羊毛好食熱炭吐氣亦成烟焰泉郡
志山胡鳥大如鳩蒼色兩腮圓點黑白相映清調如鶯
清異錄隋宦者劉繼銓獻芙蓉鷗二十四隻毛色如芙
蓉
辨異鳥
武帝時有獨足鶴人皆不知以為怪異東方朔奏曰此
山海經所謂畢方鳥也見則其邑有譌火騐之果是幽
明錄楚文王獵有人獻鷹得異物有博物君子曰此鵬
雛也文王厚賞之異類傳曰漢武時西域獻異鷹得鵬
雛衆莫能識惟東方朔識之尚書故實孝武有獻異鳥
者時人莫識東方朔曰此畢鸞也見山海經洽聞記曰
東漢時有鳥頭長五尺鷄首燕額備五色而多青光武
問百官咸以為鳳蔡衡獨曰多青者鸞也晉說人有得
鳥毛長三丈以問張華慘然曰此海鳬毛也出則天下
亂矣
附
羅子憲隨錄唐永徽中西南吐火羅國獻駝鳥高七尺
性好食鐵人有中銕鏃入骨者食其糞立消菽園雜記
成化中滿刺加進火鷄軀大如鶴羽毛雜生好食火炭
朱秉&KR0034;楮談海西富浪國有大鳥駝蹄蒼色能食火鼓
翅而行其高丈餘羅浮山記越王鳥出新州似鳶而勾
喙喙中受二升此鳥不踐地不飲江湖不食百草蟲魚
唯噉木葉糞似薰陸香可治雜瘡廉州記新寧縣有獨
足鳥其大如鵠其色蒼其鳴自呼曰獨足臨海異物志
東垂有鳥文身赤口而一足唯食蟲豸不害稻粱其鳴
如嘯聲俗名獨足佛本行經雪山下有二頭鳥同共一
身其一名迦婁茶鳥其一名憂波迦嘍茶鳥二鳥一頭
若睡一頭便寤
輟耕錄五臺山有鳥名寒號蟲四足有肉翅而不能飛
當盛夏時文采絢爛至深冬嚴寒之際毛羽脫落若鷇
雛然徹夜哀鳴日出乃止異物志木客鳥大如鵲千百
為羣飛集有度
騶虞見壁山
蜀王建三年騶虞見壁山而二鹿隨之漢靈帝時五色
鳥見新城而衆鳥隨之唐元和七年麟見龍州一鹿引
之而羣鹿隨之宋祥符六年吉祥鳥見代州四黃鳥導
之而四鵲食之魏大武元年白燕集於盛樂舊都而玄
鳥千數隨之唐大寳八年武功獲大鳥狐首肉翅毛赤
如蝙蝠四足有爪羣鳥隨而噪之唐懿宗時吳越有大
鳥四目三足其聲曰羅平唐貞元羣鳥嗛柴為城於滕
縣中有白烏一碧烏一宋真宗時舒州大鳥人面綠毛
紺爪嘴水禽山鳥環繞馴狎晉懷時洛陽地陷而二鵝
出蒼者飛白者止晉元時灊縣掘地得二犬雌者死而
雄者生先天二年蛇蝦蟆鬭于朝堂蛇長踰丈而蝦蟆
如盤宣和四年玄武見于雄州龜大如錢而蛇若朱漆
筯牡馬産石于咸陽大如升而有綠毛白龍吐黃金於
汾州廣有尺而長五寸斯並羽毛之孽不知其徵應何
屬聊彙志於此以廣異聞
尊耳石穀
獸之異者埤雅騶虞白虎黑文西方之獸山海經騶虞
五色畢具尾長于身國朝永樂二年周王橚獻騶虞白
質黑章宣德二年乂見于來安縣瑞應圖曰尊耳似虎
絕大不食生物見虎豹即殺之風土記石穀似狢而形
短常捕取猿猴神異經無損者南方之獸如鹿豕頭有
牙鹿尾善依人求五穀割取肉不病肉自復其肉惟可
作鮓使&KR0008;肥美而咋肉不壞吞不入&KR0008;盡更澡肉復作
鮓名不盡鮓蜀地志黃腰一名墠微一名虔已鼬身狐
首生子長大羣逐其母太平廣記蝸斗狀如犬而食火
糞復為火能燒人屋司馬彪云峷獸名狀如狗有角文
身五彩南州異物志果然獸身如犬面通身白色體不
過三尺而尾長四尺餘其毛長細柔滑白質黑文青目
黑頰有髯集十餘皮可得一蓐名畫記建州浦城縣山
有獸名縣神豕身人首好出水邊石上張平子往寫之
入潭中不出或云此獸畏畫故不出去紙筆果出漢書
西域傳烏弋地有挑拔章和元年安息國獻獅子符拔
似麟而無角孟康曰挑拔一名符拔似鹿長尾一角為
天祿兩角為辟邪金樓子西湖有牛名白及(玄中記作日及)今
日割取其肉明日其瘡即滿一統志忽魯謨斯國産福
禄似驢而花文可愛神異經倒夀獸如虎毫長三尺人
面虎足口牙一丈八尺人或捕之獸鬭繆不退惟死而
已子虛賦騰遠射干漢書音義似狐能緣木又云鏇猛
氏郭璞注蜀中有獸狀如熊而小毛淺有光澤名猛氏
孫氏瑞應圖周匝者神獸也知星宿之變化王者德盛
則至义曰富貴者鳥形獸頭也一統志抵詭獸其性忠
直秦文公時陳倉人獵得獸若彘而不知其名道逢二
童子曰此名䊧弗述酉陽雜俎云常在地中食死人腦暖
姝繇筆朝廷外國所進之獸有米兒西形體與象無異
而小于猪有昔雅阿失中國謂之草上飛形如小玳瑁
班猫雙耳尖竪獅子猛獸見之畏服雲窗雜志神鳥之
山有獸名麟主服衆獸而郤百邪此獸欲溺則虎伏地
仰首麟主于是乘其背而溺其口故中國溺器名虎子
也上林賦射遊梟轢飛蘧注梟羊山精飛蘧神獸也鹿
頭而龍身集微絃超入泰山遇一物如獐頭若婦人鬟
髻簪珥悉具此方輝也五百年一見見者夀軒轅本記
黃帝登恒山于海濱得白澤神獸能言通于萬物之情
因問天下鬼神之事自古精氣為物游䰟為變凡一萬
一千五百二十種帝乃令寫為圖作祝邪之文以祝之
又招賢獸出摩伽陀國性善不干人形如獅子若國人
賢良相訪則見獨步獸出良州形如獅子頭尾虎豹文
身黃角行有意氣故名獨步可辟羣魅又含利獸能吐
金拾遺記岱輿山有獸名𠻳月形似豹飲金泉之液食
銀石之髓此獸夜噴白氣其光如月可炤數十畝瀛州
有獸名嗅石其狀如麒麟不食生卉不飲濁水嗅石則
知有金玉吹之則金沙寶璞粲然可用又倉光之獸居
水中善覆人船流波山有獸其名曰䕫其皮為鼔橛以
雷獸之骨聲聞五百里蜀都賦注貊獸毛黑白臆似熊而
小以舌䑛鐵須臾便數十斤出建寧郡鬱林異物志曰
州留者其實水牛蒼毛豕身角若擔矛衛護其犢與虎
為讐又肇慶有騰豻嶺山産騰豻狀類木猴頭正方類
人髮長尺餘常覆其面欲有所視輙搖頭以手披之神
異經渾沌狀如犬目不見耳不聞腹無五臟腸直不旋
食而徑過人有德行抵觸之凶惡馬依之檮杌如虎而
大毛長三尺人面虎足猪牙尾長丈八一名傲狠一名
難訓窮奇一名神狗出邽山如牛蝟毛音如嘷狗食人
一曰狀如虎有翼食人見忠信之人則囓而食之見奸
邪之人則擒禽獸而飼之窫窳出少咸之山如牛而赤
身人面馬足若山海經所載狌狌如禺而白耳鹿蜀如
虎而赤尾&KR0008;訑如羊九尾而四耳其目在背狸力如豚
而有距長在如禺而四耳猾衰如人而彘尾蠱鵰如鵰
而有角羬羊如羊而馬尾毫彘如豚而白毛囂如禺而
長臂玃如鹿而白尾馬足而人手朱厭如猿而白首赤
足舉父如禺而文臂天狗如狸而白首獓&KR2525;如牛毫如
披蓑白身四角讙如狸一目而三尾駿如馬白身黑尾
而一角窮奇如牛而蝟毛孰湖馬身而鳥翼人面蛇尾
䑏疏如馬而一角孟槐如貙而赤毫足訾如禺而有鬛
牛尾馬蹄諸&KR1779;如豹而長尾八首牛耳那父如牛而白
尾旄牛如牛而四節生毛窫窳如牛而赤身人面馬足
諸懷如牛而四角人目彘耳居暨如蝟而赤毛䮝如&KR0034;
羊而四角天馬如白犬而黑頭領胡如牛而赤尾䍶䍶
如羊而一目一角目在耳后從從如犬而六足狪狪如
豚而有珠軫軫如牛而虎文仇徐如兔而烏喙䲭目而
蛇尾朱獳如狐而魚鼻獙獙如狐而有翼蠪&KR0008;如狐而
虎爪九首九尾峳峳如馬而羊目四角牛尾妴胡如麋
而魚目精精如牛而馬尾猲&KR0008;如狼而音豚赤首鼠目
當康如豚而有牙合窳如彘而人面黃身而赤尾蜚如
牛而白首一目而蛇尾胐胐如狸而白尾&KR2490;即如膜赤
喙赤目而白尾梁渠如狸白首而虎爪聞&KR2113;如彘黃身
白頭而白尾蛫如龜白身赤尾崑崙山有九門門有開
明獸守之類虎而九首蠪蚳如豚而有角馬腹人面而
虎身夫諸如白鹿而四角䴦如貉而人目犀渠如牛而
蒼身山膏如豚而赤若丹火&KR2579;狼如狐而白尾長耳雍
和如猨而赤目赤尾黃身獜如犬而虎爪&KR2672;如蝟而赤
如火又淮南萬畢術歸終知來猩猩知往歸終神獸也
又子虚賦乘遺風射游騏注游騏天上神獸吕氏春秋
地大則有常祥不庭岐母羣抵天翟不周山大則有虎
豹熊螇常祥等亦不知何物
野皤
癸辛雜識邕宜以西南丹諸蠻皆居窮崖絕谷間有獸
曰野皤黃髮椎髻跣足裸形上下山谷如飛猱自腰已
下有皮纍垂蓋膝若犢鼻力敵數壯夫遇男子必求負
去求合或刺殺之至死以手護腰間剖視得印方寸瑩
若蒼玉字類符篆不可識酉陽雜俎豹澤大如犬其膏
宣利以手及銅鐵瓦器承之悉透以骨盛乃不漏徼外
勃樊州有狤&KR2077;獸似獺而無毛惟從鼻上竟脊至尾有
青毛廣一寸長三四分大者重十斤獵者得之斫刺不
傷薪焚不死以大杖擊其骨碎之乃斃許往復齋日記
雲南貴州深山中産一種獸形類獼猴而白毛巢于高
樹之上其子孫以次下枝覓果老者已食衆乃敢食名
曰宗彛楮談騰中有地名緬箐常有二獸出見大如槖
駝毛色碧綠獅首象蹄牛尾有齒而無牙頂戴肉角見
人則伏地而鳴父老言此獸見則有兵利瑪竇輿地志
昆麻刺有獸類貍而人足腹下有皮可張可翕所生之
子休息其中
蒲稍騊駼
楊用修曰古良馬名歸風逮日上取于天也歴塊絕塵
下取于地也綠螭青虬取于龍也紫燕黃鵠取于鳥也
其餘或取于鳳或取于虎或取于魚或取于兔草木則
桃花艾葉采色則赭白玄黃珍寶則銀褐金麟王元美
備考其名載於宛委餘編余錄之而稍綴其漏庶幾便
簡閱焉馬賦有蒲稍騊駼驌驦走狐駃騠騕&KR1153;金啄騰
黃騶吾吉光一曰吉量白蟻啓服母兒飛鴻野麋蛾鹿
腹丹駣&KR0008;汗血驒騱巨虚陳琳武庫賦馬有駿龍紫鹿文
的&KR2025;魚尸子馬有紫燕蘭池秀騏逢塊鷄斯囓膝黃子
馬有晨風黃鵠韓非子有蒼龍桃文之乘穆王八駿赤
驥盗驪白義山子踰輪渠黃華騮綠耳秦王七馬追風
白兔躡影奔電飛翮銅爵晨鳬文帝九逸浮雲赤電絕
羣逸驃紫燕綠螭龍子驎駒絶塵唐貞觀中骨利幹曾
進十驥騰霜白皎雪驄凝露驄懸光驄決波騟飛霞驃
發電赤流星騧翔鱗紫奔虹赤天寳中大宛進汗血馬
明皇製名紅玉輦紫玉輦瑶山輦凌雲輦飛香輦百花
輦唐太宗六馬拳毛騧黃馬黑喙平劉黑闥什伐赤純
赤色平王世充白蹄烏純黑色四蹄俱白平薛仁杲䬃
露紫紫燕騮平東都特勒驃黃色喙微青黑平宋金剛
青駒蒼白雜色平竇建德樂志太宗破竇建德乘黃驄
驃馮奉世傳宣帝有大宛象龍世說昭烈有的盧魏書
魏武有絕影呂布有赤兔曹真有驚帆魏文有卑鮮黃
耳又遺孫權馬名纖離陳思獻魏文大宛紫騂齊高祖
龍驤赤冉閔朱龍劉琬騏雄吐谷渾青海驄隋文帝獅
子驄唐明皇炤夜白五花驄廣陵妖亂志高駢有大烏
五代史朱溫賜寇彦卿一丈烏清異錄王昶傾金錢市
名馬凡得五匹各有位號曰金鞍使者千里將軍致遠
侯渥洼郎驥國公又曰魏王繼芨蜀馬二十曰麝香騟
錦耳驄駱十二趁日驄徧界玉陷冰騟長命驑孫兒驄
蘢菘白八百哥掠地雲錦地龍雪面娘月影三玉尾騟
撒河驑天花駱旋風白窣地嬌六尺金銜蟬奴馬癖記
哥舒翰有馬名赤將軍常居安梅澗詩話姚興有青獅
子杜重威吉祥坐景延廣肉胡床邵氏聞見錄仁宗玉
逍遥載記慕容廆有赭白通鑑姚襄有拳眉驑宋書袁
顔有飛燕又墨莊謾錄神宗亦有玉逍遥談苑神宗有
小烏梁武炤殿玉獅子又有河南國赤龍駒又紫驑東
方朔步景王氏彙苑張飛豹月兔寰宇記張飛有玉追
煬帝獅子&KR0008;代宗九花虬德宗神智驑如意驄國史補
代宗有望雲騅烟雲過眼錄李伯時貌天廐滿川花又
有于闐錦膊驄秦叔寶忽雷駁宋太宗碧雲騢河間王
琛追風赤曹洪白鵠曹彰白鶻曲端有鐵象梅聖俞鐵
獺赫連白口驑又玉面騂又有連錢驄燕友白九馬圖
有拳毛獅子杜詩荆南節度使衛伯玉有玉腕驑採蘭
雜志李白馬名黃芝齊東野語畢再遇有黑大蟲國朝
洪武四年貴州夷翠藹所進水西之馬名飛越峯文皇
帝戰時所乘八駿龍駒赤兔烏兔飛黃銀褐棗騮黃馬
正統四年賽瑪爾堪所進馬色玄蹄額皆白賜名瑞穎
世廟演馬南城玉驎騛白玉馴碧玉驕炤夜白銀河練
瑶池駿飛雲白神廟十二駿玉獅龍赤電龍戴月烏五
花駿彩麟文豹金麟絳虬攅玉驑立雲驄䯀雲驄五花
驄熹廟四騎太平騟玉龍媒吉良乘璿臺駿
許謹氏曰古者牧馬之數四馬為乘四乘為皂三皂
為繫六繫為廐一廐二百一十六馬良馬則乘有圉
師皂有趣馬繫有馭夫廐有僕夫駑馬則六麗一師
六師一趣馬六趣馬一馭夫天子十二閑馬六種五
良一駑諸侯六閑三良三駑
爾雅膝上皆白馵四骹皆白驓(骹膝下也)四蹢皆白首(俗呼
踏雪馬)前足皆白騱後足皆白翑前右足白啓左白旑
後右足白驤左白馵駵馬白腹騵驪馬白跨驈(駵赤色黑
鬛驪黑色跨髀間)白州驠(州竅)尾本白騴(尾□白)尾白駺馰顙白
顛(戴星馬也)白達素縣(素鼻莖也俗所謂□髗徹齒縣音玄)面顙皆白惟駹
(顙額)回毛在膺宜乘在肘后減陽在幹茀方在背闋廣
(皆別旋毛所在之名)逆毛居馻(馬毛逆刺)玄駒&KR1153;驂(玄駒小馬别名)牡曰騭
牝曰騇駵白駁黃白騜駵馬黃脊騝驪馬黃脊騽青
驪駽青驪驎驒(今連錢驄)青驪繁鬛騥驪白雜毛駂(今之烏驄)
黃白雜毛駓(今之桃花馬)隂白雜毛駰(隂淺黑色今之泥驄)蒼白雜
毛騅彤白雜毛騢(今之赭白馬)白馬黑鬛駱白馬黑脣駩
黑喙騧(今之淺黃色為騧馬)一目白瞷二目白魚
古相馬者寒風吳相口齒麻胡相頰女厲相目衛忌
相&KR0034;許鄙相尻代羯相胸脇管青相臆吻陳非相股
脚秦牙相前君贊相后
相馬經馬白額入口者榆鴈一名的盧奴乘客死主
乘棄市馬政論顙有白毛謂之的盧凖上有旋毛及
白毛者謂之的吻乘之皆凶
叱撥
唐詩紫陌亂嘶紅叱撥綠楊高掛畫鞦韆叱撥馬名羣
牧故事馬之毛色凡九十一種叱撥之名有八曰紅耳
叱撥鴛鴦叱撥桃花叱撥丁香叱撥青叱撥驑叱撥紫
驥叱撥騟叱撥青之別二純青護蘭白純白烏之別五
純烏釣星歴面白脚護蘭赤之別五純赤釣星歴面白
脚護蘭綠鬃驄之別十一白驄釣星歷面白脚綠鬃護
蘭駾之別十一白驄釣星歴面白脚并烏青花黃任鐵
護蘭赭白之別五純赭白釣星歴面白脚護蘭驑之別
八棗金口燕子黃黑釣星歴面白脚護蘭騧之別六純
騧綉膊釣星歴面白脚護蘭騅之別五純騅釣星歷面
白脚護蘭駼之別八青赤紫黃釣星歷面白脚護蘭駼
䮧之別三駱起雲銀鐘驃之別七赤驃銀鬃黃釣星歴
面白脚護蘭又曰北方馬以叱撥及青白紫純色綠鬃
驑為上青驄赤驃騧白赤色為荏騟驄駱䮂驩為下
八駿
八駿之名見于列子而他書所載互有不同穆天子傳
天子命駕八駿之乘右服□騮而左綠耳右驂赤蘎而
左白&KR2059;次車之乘右服渠黃而左踰輪右盗驪而左山
子按&KR2194;驑漢書作華駵又曰華聊唐人名紫驑即今之
棗驑也綠耳一作騄耳又作&KR0008;耳赤驥又作赤&KR1710;宋世
名好頭赤漢師古注華駵視其色如華之赤綠耳耳綠
色白&KR2059;&KR2059;即古犠字形似牛渠黃一作駏騜
又名翠黃又名紫黃踰輪即蜀都賦所謂魚文山子又作屾子今
之五明馬又名玉頂盗驪一曰溫驪荀子作纖離今之
鐵青色後代轉名騊駼又拾遺記載穆王八駿一名絕
地足不踐土二名翻羽行越飛禽三名奔霄夜行萬里
四越影逐日而行五踰輝光色炳燿六超光一形十影
七騰霧乘雲而起八挾翼身有肉翅則似未見列子而
妄為杜撰也史道碩畫本八駿中有名翠耳者乂李元
賓八駿圖序中有騕褭不知于傳中當誰駿揚子雲河
東賦乘翠龍而超河兮陟西岳之嶢崝師古曰翠龍穆
天子所乘馬也所謂翠龍翠耳或即綠耳乎
翠黃吉量
初學記騰黃者神馬也其色黃一名乘黃亦曰飛黃或
作吉黃或曰翠黃其狀如狐山海經有吉黃之乘夀千
歲又文馬縞身朱鬛目若黃金名曰吉量乘之夀千歲
周書曰犬戎文馬赤鬛白身目若黃金名曰吉黃之乘
成王獻之六韜曰文身朱鬛眼若黃金項若鷄尾名曰
鷄斯之乘然則鷄斯吉量翠黃飛黃總一馬也郭璞山
海圖贊金精朱鬛龍行駿跱拾節鴻鶩塵不及起是謂
吉量釋聖牖里周書白民乘黃似狐有兩角山海經曰
乘之夀二千歲
五花馬
唐詩朝騎五花馬又五花馬千金裘杜詩蕭蕭千里馬
個個五花文隋丹元子步天歌五個吐花王良星白樂
天詩舞衣裁四葉馬鬛剪三花名畫要錄内廐有飛黃
炤夜浮雲五花之乘唐六典外牧歲進良馬印以三花
飛鳳之字韓幹畫御馬圖有三花馬剪鬃為瓣也然杜
詩又有五花散作雲滿身之句似又非馬鬛三花之說
人面鳥
大中十年三月舒州吳塘堰有衆鳥成巢闊一尺高一
尺水禽山鳥無不馴狎中有鳥如人面綠毛紺爪嘴者
其聲曰甘人謂之甘蟲按山海經載鳥獸如狗而人面
者猩猩山&KR0968;如鼠而人面者合窳如梟頭而人面者槖
&KR1446;如烏而人面者&KR1829;鶡蛇身而人面者窫窳烏翼蛇尾
馬身而人面者孰胡如鷄而人面者傒鳬豺身而人面
者化蛇彘鬛而人面者猖裏虎齒而人面者饕餮魚身
而人面者顒娛獸身而人面者螭犬尾而人面者䝞九
首虎身而人面者神陸相柳氏開明鳥身九首而人面
者九鳳人首而鱉身者在子人首而牛身者諸捷八首
十尾而人面者天吳拾遺記八翼一足而人面者青鸐
而不著甘蟲之名六合之内語焉未詳蓋無所不有也
又乾道六年余鄉西安縣官塘有物鷄首人身高丈餘
晝見于野抱朴子千秋鳥人面夀如其名
附
附記山海經言顒鳥如梟人面四目而有耳見則大旱
萬歷壬辰七月初豫章城中此鳥來集永寧寺屋上高
二尺許燕雀從而羣噪之其年五月晦至七月中酷暑
異常
一角羊
瑞應圖曰一角獸者瑞獸也六合同歸天下太平則至
觟&KR1694;一角之羊也一名解東舊唐書開元二十一年富
平縣産一角神羊肉角當頂白毛上捧識者以為獬豸
龍魚河圖曰羊有一角食之殺人白澤圖曰羊有一角
當頂土龍也殺之震死周成王時東夷進六角羊周厲
王元年外國進三角羊又按天禄如鹿一角兩角者辟
邪鼎錄天監二年安豐得一角靈龜武帝遂作一鼎投
得龜處太平興國九年十月嵐州獲一角獸似鹿無斑
角端有肉性馴善羣臣參驗曰麟也古今注明帝永平
中三角鹿見江陵宋高僧傳釋元康先居山野見一鹿
角分八岐爾雅□大麃牛尾一角漢武帝郊雍得一角
獸謂之麟此即麃也驨如馬一角不角者騏元康八年
九真郡得一角獸大如馬一角角如鹿此即驨也羚如
羊兩角一角者朦蛞蜉四角蝸牛四角䑏疏如馬而一
角諸懷如牛而四角䮝如&KR0034;羊而四角䍶䍶如羊一目
一角目在耳后峳峳如馬牛尾而四角&KR1411;馬牛尾而白
身一角獬豸一角識罪而觸邪角端一角能言而惡殺
騎馬牛尾其角一蟲雕豹狀其角二土螻如羊而四角
驒如鹿四角而馬尾獰如赤豹五尾而一角獓&KR2525;如牛
白身而四角合浦有鹿額帶斜藤一枝四條直上丈餘
永徽四年來州有異獸高丈餘一角鹿形馬蹄牛尾五
色有翅爾雅注兕一角青色重千斤交州記兕一角長
三尺餘形如馬鞭柄宋書三角獸先王法度修則至六
足獸王者謀及衆度則至晉書大康七年四角獸見于
河間角兵象四者四方也后河間王遂連四方之兵為
亂
玄覽土&KR0008;也嗛羊也諸懷也&KR0008;&KR0008;也夫&KR0008;也四角之
獸也長石也&KR0008;&KR0008;也四耳之獸也麋也山馬也四目
之獸也獬豸&KR0008;駮䑏疏䍶䍶一角之獸也縱從六足
㹉三足蠪&KR0008;九首蔡茂兩頭一足之鳥有橐&KR1446;焉有
跋踵焉有畢方焉有商羊焉三足之鳥有瞿鴽焉有
酸與焉三首之鳥有鵸䳜焉九首之鳥有鶬焉有鬼
車焉
兩頭鹿
王會圖載怪鳥奇獸區陽以鼈封鼈封者若彘前後有
首魏宏南中志雲南郡有神鹿一身兩頭主食毒草一
名食毒鹿董逌云邪希有鹿兩頭角且千道書有五頭
鹿其角且千博物志雲南郡有神鹿名荼首其音為蔡
茂一身兩頭而角衆列今永昌有之盛弘之荆州記武
陵郡西山有獸如鹿首後有頭常以一頭食一頭行山
中時有見之者又山海經有神人首蛇身長如轅左右
有首衣紫衣冠旃冠名曰延維人主得饗食之伯天下
縞羝山有神如人而二首名曰驕蟲若人有神人面而
三首又三首國在鑿齒東其為人一身而三首淫水有
神其狀如牛二首而馬尾并封之彘前後有首屏蓬之
獸左右有首䟣踢如獸三首而有角鶕䳜如烏三首六
尾而善笑可以禦凶蠪&KR0008;如狐九尾九首而虎爪是食
人&KR2112;鵂如鷄三首而六目六足三翼瞿如狀如鵁三面
而一首&KR2253;如鵰三身而一首酸與如蛇四翼六目而三
足鸓如鵲四足而兩首讙如狸一目而三尾&KR2095;如梟有
耳而三目猼訑如羊九尾四耳而目在背上&KR2919;如鵲十
翼而鱗在羽端螝一身而兩口蟡一首而兩身肥遺之
蛇亦一首而兩身開明南有六首蛟又南方有比翼鳳飛
止啄飲不相分離雄曰野君雌曰觀諱總名曰長離言
長相麗也紂時集于長梧之上人以為雙頭鳥不祥及
文武興始悟曰此並興之瑞也
九頭鳥
楊用修曰鬼車九頭鳥也一曰車載板白澤圖謂之蒼鸕
帝鵠書謂之逆鶬春夏之間稍遇隂晦則飛鳴而過嶺
外尤多愛入人家爍人䰟氣或云産婦所化小兒衣不
可置星露下毛落衣中或血點其衣常為祟裴瑜注爾
雅言鶬麋鵠是九頭鳥也小說周公居東周惡聞此鳥
命庭氏射之&KR0008;其一首餘猶九首按夫子逆鶬歌曰逆
毛鶬兮一身九尾兮只言九尾不言九頭明崇儼厭勝書
一名九羅其掌之者曰天血使者陸長源辨疑志九頭
鳥又名渠逸鳥隋五行志齊孝昭即位之后有鳥止于
后園其色赤形似鴨而有九頭皆鳴其年帝崩疑即此
鳥辛癸雜志淳熙間李翁夀守長沙捕得之身圓如箕
十脰環簇每脰有頭其一獨無而鮮血點滴每頸各生
兩翅當飛時十八翼霍霍競進不相為用至有爭拗折
傷者類野狐而黑觜續博物志郝氏夜祀佛鬼乘燭光
而下廣丈餘九首互相低昂其家呼犬持杖逐之墜一
羽長三尺許廣八九寸色類鵝鶩本經名姑獲鳥能收
人䰟氣一云乳母鳥言産婦死後化作之能取人之子
晝隠夜飛衣毛為飛鳥脫毛為婦人名天帝女一名夜
行游女一名釣星一名隠飛紀聞鄜城尉范季輔未娶
有美人崔氏宅在永平里常依之開元二十八年一日
崔氏晨起下堂有物死在階下身如狗項有九頭皆如
人面其狀不一有怒者喜者姸者醜者老者少者蠻者
夷者皆大如拳尾甚長五色數日崔氏母殂又數日崔
氏死又數日季輔亡豈九頭鳥之類與謝在杭曰梟鴞
鵂鶹鵋期訓狐猫頭皆一物而異名種類繁多鬼車九
首則惟楚黔有之世不恒見
無頭犬
惠帝永興元年丹陽内史宋逵家犬生三子皆無頭後
逵為揚州刺史曹武所殺唐高祖義寧二年三月太原
獻羖羊無頭而不死武后時酷吏丘神勛家狗生子皆
無首當頂有孔如口晝夜鳴吠俄失所在德宗貞元三
年潤州魚鱉蔽江而下皆無首唐高宗調露元年鳴鵽
羣飛入塞相繼蔽野至二年復還北飛至靈夏北悉墮
地而死視之皆無首菽園雜記弘治癸丑五月薊州大
風雷牛馬在野者多喪其首民家一産五子三男皆無
首肢體蠢動二女臍下各有口眼啼則上下相應數日
皆死吁可怪也
北戸錄注石季龍時利州谷錦縣山北溪中有鱉數
十頭登山暴田苗被軍殘毁至今鱉無頭也
山海經赤獸如馬而無首號戎宣王尸
玉芝堂談薈卷三十三
