欽定四庫全書
玉芝堂談薈卷一
明徐應秋撰
帝王誕生瑞徵
史傳中所記誕聖瑞徵偶錄其尤異者詩含神霧大跡
出雷澤華胥履之生宓犧拾遺記神母遊華胥之洲青
雲繞神母即覺有娠歷十二年而生庖犧帝王世紀女
登為少典妃有神人龍首感女登于尚羊生炎帝神農
河圖握拒附寶之郊野大電光繞北斗樞星照于郊野
感附寶二十四月而生軒轅于壽丘紫氣充房春秋元
命苞大星如虹下流華渚女節意感生白帝朱宣少昊
氏河圖著命瑶光之星如虹貫月正白感女樞于幽房
之宮生黑帝顓頊春秋合誠圖堯母慶都生于斗維之
野天大雷電有血光潤大石之中生慶都年二十寄伊
長孺家有赤龍負圖與慶都婚孕十四月而生堯于丹
陵帝王世紀瞽瞍妻曰握登見大虹意感而生舜于姚
墟河圖注握登見大虹意感生黃帝謂舜以土王也修
巳山行見流星貫昴又吞神珠薏苡胸拆而生禹于石
紐開山圖女狄于石紐山下泉中得月精如鷄子愛而
吞之孕十四月生夏禹宋符瑞志簡狄浴于玄丘之水
玄鳥銜卵而墜取覆以玉筐吞之遂孕胸剖而生契又
曰簡狄游于桑野黑鳥遺卵有五色文作八百字覆以
瑶筐朱紱夢神女曰生聖子以繼金德懷卵一年而孕
經十四年而生契河圖扶都見白氣貫月感生黑帝湯
又云感黑龍而成宋志漢高帝父曰劉執嘉執嘉之母
夢赤鳥若龍戲已而生執嘉母名含始曰昭靈后昭靈
后游于洛池有玉鷄銜赤珠刻曰玉英吞之又寢大澤
之陂與龍遇生漢高帝漢武内傳景帝見崇芳閣赤龍
盤棟又王夫人夢日入懷生武帝金樓子光武父欽為
濟陽令有赤光照室影如五麟七鳳而生光武中興書
晉元帝初誕有神光之異一室盡明所藉藁如刈宋符
瑞志宋武帝始生有神光照室魏道武母賀氏夢日出
室内寤見日光自牖屬天有感而生武帝魏孝文母李
夫人生帝于平城紫宮神光照于室内梁書梁武帝母
張氏忽見菖蒲生花光彩非常吞之產高祖隋紀隋高
祖生時紫氣充庭狀如樓閣色染人衣忽見頭上角出
徧體鱗起唐書唐高祖生時紫氣充庭神光照室太宗
在孕語聲達于外生時慶雲瀰澷數里上屬于天二龍
戲于門外水中三日乃冲天而去唐莊宗誕日紫氣出
於庭戶宋書宋太祖母杜氏夢日入懷而孕生洛陽夾
馬營赤光繞室胞如菡萏金色三日不變異香經宿不
散真宗生赤光照室左足指有文成天字仁宗降誕章
懿太后榻下生靈芝一本四十二葉應享國四十二年
之瑞母夢羽衣之士從空而下來為巳子及生宮中火
光燭天英宗生赤光滿室或見黃龍游光中神宗生羣
鼠吐五色氣成雲孝宗母夢府君擁一赤羊來曰以此
為識生于秀州紅光滿室如日正中度宗母孕時女醫
治藥毒之見有金龍于上懼不敢煮皇明啟運錄我太
祖高皇帝母陳太后夢一朱衣神餽藥如丸奕奕有光
吞之旣覺異香襲體遂娠焉及誕生于盱眙之紅廟遠
近見火光燭天隣近二郎廟夜徙一百二十步水次紅
苔如線泛水如練丹彩可挹異香經宿不散若夢兆開
先則漢薄后夢蒼龍據腹而生孝文晉李后夢兩龍枕
膝日月入懷而生孝武濮王夢龍與日俱墮衣上而生
英宗黃妃夢神人采衣以一龍納懷中而生度宗魏宣
武高后夢日化龍繞身數匝而生文帝北齊神武婁后
孕文襄則夢一斷龍孕文宣則夢大龍首尾屬天地孕
孝昭則夢蠕龍于地孕武成則夢龍入于海南齊陳后
夢龍據屋上而生武帝孫堅母夢腸繞吳門而生孫堅
北齊后主母胡氏夢于海上坐玉盆日入裙下遂生後
主宋理宗父榮王夢紫衣金帽神人來謁而産理宗元
太祖之十世祖勃端察爾母阿倫郭斡寡居夜夢白光
自天窗中入化為金色神人趨卧榻有孕遂生勃端察
爾遼聖宗皇后蕭氏夢金柱擎天后與隨從皆升久之
入宮又夢拂承天太后榻獲金雞吞之光澤勝常已而
生興宗天地神人之主所關非細有開必先千古同符
矣
揮麈錄開元十七年秋八月上降誕之日大置酒合
樂宴百僚于花萼樓百官上表願以八月五日為千
秋節誕日建節蓋肇于此天寶七載改為天長節其
后肅宗以九月三日生為地平天成節文宗以十月
十日生為慶成節武宗六月十二日生為慶陽節懿
宗十月二日生為延慶節僖宗八月五日生為應天
節昭宗二月二十二日生為嘉會節哀帝十月三日
生為延和節梁太祖十月二十一日生為大明節末
帝九月十二日生為明聖節後唐明宗九月九日生
為應聖節晉高祖二月二十八日生為天和節出帝
六月二十七日生為啟聖節後漢高祖二月四日生
為聖壽節隱帝三月七日生為嘉慶節周太祖七月
二十八日生為永壽節世宗九月二十四日生為天
清節恭帝八月四日生為天壽節宋太祖二月十六
日生為長春節太宗十月七日生為乾明節後改為
壽寧節真宗十二月二日生為承天節仁宗四月十
四日生為乾元節英宗正月三日生為壽聖節神宗
四月十日生為同天節昭宗十二月七日生避僖宗忌辰
以次日為興龍節徽宗十月十日生為天寧節欽宗四月
十三日生為乾龍節高宗五月二十一日生為天申節
孝宗十月二十二日生為會慶節又唐代宗十月十
三日生為天興節唐順宗聖壽節後唐清泰帝千春節
神聖降生日辰
正月一日元始天尊登九玄傳大帝君以太極金書天
神地祗朝三清玉帝彌勒佛誕日純陽眞人成仙二日
寶聖佛生三日北斗翼聖眞君降太白金星現四日重
陽全眞開化真君上昇玉晨大道君登玉霄宮四盻天
下五日大慈佛生六日定光佛生七日北極玄天眞武
上帝午時下降太上老君乘白鹿張天師乘白鶴至成
都玉局治說南北斗經玉牀自地而出八日南無華嚴
衆意甘露苦王觀世音菩薩示現五殿閻羅王韓生九
日玉皇大帝生南斗星君降現太真三元朝真十四日
三官降十五日佑聖司命真君誕摩竭陀國佛舍利放
光雨花金精山張靈源真人飛昇十九日北陰聖母降
二十日南斗星君降二十三日嗣天師張衡陽平山白
日飛昇二十七日北斗降二月初一日二殿秦廣王蕭
誕初三日北斗降梓橦帝君誕初四日南斗六司真君
降初五日辟支佛生北極天蓬都元帥生初七日南無
七寶林中一十二面觀音示現南斗北斗西斗帝君降
初八日釋迦佛生慶古佛生三殿閻王誕初九日東斗
降南無光藏法王白衣妙德觀世音現初十日長生護
真天尊降十三日中元葛真君生十五日三教宗師太
上老君誕十八日四殿閻王誕十九日大慈大悲救苦
救難觀世音誕二十一日普賢菩薩生二十三日保德
真君生二十七日北斗降廿九日聖母元君降三月初
一日九里玉皇君詣波梨天奏九地學仙得道人名于
四天王又二殿楚江王曹生初二日玉皇誕初三日北
極玄天真武上帝誕南無唐西來僧大聖觀世音示現
初五日南斗天蓬下降初六日南無清淨海衆山月面
吉祥觀世音菩薩示現初八日八殿閻君變成王石誕
十三日南無天香山妙香觀世音菩薩示現十五日玉
晨道君登玉霄琳房四盼天下元始天尊游玉京元陽
觀會三界神仙真真聖說法十九日南斗星君降廿七
日七殿泰山王畢誕廿八日東嶽泰山誕四月初一日
南方七宿下降初二日太虛元君生初三日北斗北極
翼聖下降初四日文殊生初七日南斗北斗西斗降生
初八日釋迦佛生十五日呂純陽下生十八日碧霞元
君生廿一日普賢菩薩生南無廣月寺宮中千手千眼
觀世音菩薩示現廿八日藥王佛生五月初三日北極
下降南無天竺藏王慶信觀世音菩薩示現初四日孔
子誕十三日武安王生十七日南無晶日宮中八難觀
世音菩薩示現廿二日中明王生廿五日太平真君升
仙六月初四日南贍部洲轉大法輪初七日瑶華帝君
生初十日金粟如來生十五日佛囉神生十六日南無
寶陀山大悲救苦救難觀世音菩薩示現十八日南無
西十洋海中慶一十二面觀世音菩薩示現十九日南
無清淨座主白衣滿願觀世音菩薩示現廿三日南無
清淨寶海慶音觀世音菩薩示現廿四日九天應元雷
聲普化天尊誕廿六日二郎神誕廿九日九華真妃降
七月十三日南無廣慶倖願觀世音菩薩示現大勢至
菩薩生十八日太真西王母誕生十九日力吉祥國聖
母化生賢刧千佛廿四日龍樹王生廿五日景佑真君
生三十日地藏王菩薩生八月初三日北斗降竈神誕
十七日太白長庚降十八日四海龍王神會之日廿一
日燃燈佛生廿六日南極老人降廿七日諸佛慶會東
海九月初一日太上老君于玉天瓊房金闕上宮校集
靈篇初三日九壘上皇君詣答惒天陳奏九地得仙名
初九日北極真武玄天上帝成道於武當山十五日南
贍部洲救度衆生十八日北斗星降十九日日月宮會
合諸天列宿上朝無始北斗大帝降廿三日南無華嚴
海衆觀世音菩薩示現廿五日長生大帝降三十日琉
璃光佛生十月初二日南無妙吉祥林中海月觀世音
菩薩誕初三日三茅真君誕初五日達摩祖師誕初八
日火德星君誕初十日西王母降十五日九江水府帝
君十五河源溪谷大神與陽谷神王水府靈官同降人
間定校人生善惡罪福十八日五百阿羅漢會廿七日
北極紫微星降十一月初一日葛仙翁受太上三天金
簡策書初三日太上玉高大道君登玉霄琳房四盼天
下初九日南斗東斗星降十一日太乙救苦天尊誕十
三日海空智藏天尊降十七日西方妙善阿彌陀佛生
十九日日光天子生諸天華嚴菩薩出世文殊菩薩出
世南無清涼寶山自在觀世音菩薩示現廿三日南斗
六司星君奏籙生籍之辰廿六日妙果天尊降十二月
初一日八仙聚會蓬萊之辰初三日北斗星降初四日
九壘玉皇君詣答惒天奏仙名十二日玉晨道君登玉
霄琳房四顧天下十五日西斗星君降廿三日五嶽神
君下降人間廿五日玉皇下降廿八日老君化衆降伏
九十六種邪魔二十九日華嚴菩薩下生
帝王符命
帝王之興必有符命或告治平之徵或彰改玉之應以
至正位坤靈倔起偏霸亦皆有異兆焉十八姓紀蒼帝
生而能書受河圖綠字大庭氏三辰增輝五鳳異色新
書黃帝時大震三日帝游洛水上見大魚天甚雨七日
魚流而得圖書龍魚河圖天授帝號黃龍負圖鱗甲光
耀從河出黃帝命侍臣寫以示天下河圖挺輔佐黃帝
持齋七日七夜天老皆從以迎河洛之書至翠潙之泉
大鱸魚泝流至蘭葉朱文五色畢見沈白圖以授帝黃
帝錄黃帝坐玄扈洛水鳳皇銜圖至帝前以黃玉為押
尸子黃帝時長庚輝日五色山金鳴澤銅出尚書中候
帝堯修壇榮光塞河龍馬銜甲赤文綠色臨壇吐甲有
文言虞夏商周秦漢之事野王符瑞志黃帝東巡省河
過洛龍負圖出赤文綠字以授帝又黃帝時南蠻乘白
鹿來獻鬯春秋元命苞堯游河渚赤龍負圖論語讖堯
率舜等游首山有五老游河因飛為流星上入昴運斗
樞舜與諸侯觀于河洛黃龍負圖瑞應圖堯坐河渚神
龍赤色負圖而至備載山澤河海之形國土分域虞舜
時黃龍從洛水出詣舜鱗甲成字舜與三公觀于河黃
龍五采負圖出舜前舜耕歴山得玉歴于河巖又漁于
雷澤得玉牌浮水其文曰受而禪惟汝彦帝王世紀舜
夢眉長與髮等道學傳禹北見六子獲玉匱之書以從
事受黑書于臨洮得綠字于濁水吳越春秋禹登衡山
夢赤綉文衣男子稱元衣蒼水使者謂禹曰欲得我山
書者齋于黃帝之嶽禹乃退齋三日登宛委發石得金
簡玉字之書尚書中候禹治洪水觀于河見白面長人
魚身出曰吾河精也授禹河圖而還于淵白孔六帖湯
觀洛有黃魚化為黑玉又有黑龜赤文成字有神牽白
狼銜鉤而入朝墨子赤烏銜珪降周之岐社瑞應圖赤
烏武王時銜穀至屋上兵不血刃而殷服武王伐紂牧
竪探高鳥之巢得玉璽文曰水德將滅木祚方盛文王
有赤雀銜書止于戶又有鳳凰銜書武王伐紂度孟津
白魚入舟腹下有赤文成字言紂可伐中候武王觀于
河沈璧禮畢青龍臨壇銜元甲之圖吐之而去宋書周
公攝政與成王觀于洛玄龜青龍蒼光止于壇背甲刻
書赤文成字周公援筆以世文寫之書成文消龜墮甲
而去漢高祖有五星聚井神母夜號以彰赤帝之符其
所居上有氣成龍文五彩金樓子孔子夜夢三槐之間
豐沛之邦有赤飈起呼顔回子夏往觀之見赤虹化為
黃金上有文曰卯金刀應高祖起豐沛麈談沛公始為
亭長夢逐一羊拔角尾皆落占曰羊無角尾王也晉元
帝時三雀共登一雄雞背三入安東廳占者以為當三
進爵為天子孝宣有太山大石起立上林枯柳生枝其
葉成文曰公孫病已立梁武帝為兒能蹈空而行時頂
有浮光身映日無影所住齋常有氣五色回轉狀若盤
龍季秋出九日臺暴風起烟塵所居獨紫氣騰起形如
繖蓋唐高祖龍潛洛郊曾踐石靴迹見于石中又高陵
縣有神堯先世莊田高祖襁褓時母置放柏樹之陰而
往餉田比餉回日斜而樹影不移太宗舉義師日所居
有紫雲居内天俄變為五色狀如飛龍宋武少臥酒家
人見一物五采如蛟龍又行止時見二小龍附翼武德
末太宗平内難有龜游于蓮葉之上取之化為白石瑩
潔如玉唐中宗廢居房陵仰天而嘆因抛一石于空中
曰我後帝此石不落其石遂為樹枝罥掛齊高帝身上
黃紫氣屬天北齊高歡夢履衆星而行南史齊世祖夢
人從天飛下頭插筆來畫上衣兩邊陳書陳高祖夜夢
天開數丈有四人朱衣捧日而至高祖開口納焉及覺
腹中猶熱南齊書太祖夢乘青龍逐日西行世祖夢著
桑屐行太極殿階陛上庾温曰屐者運應木也桑字四
十二點世祖年過此即帝位又常夢鳳凰從天飛下齋
前兩翅相去十餘丈翼下有紫雲氣冊府元龜唐睿宗
初生含元殿則天于殿内造佛像及長閑觀其側玉像
忽言爾後當為天子酉陽雜爼睿宗為冀王時寢齋壁
上蝸迹成天字上懼遽掃之經數日如初玄宗臨潞州
景龍二年廳上假寐宋大辨等同見赤龍據案中宗將
祀南郊玄宗來京師使術士韓禮筮之一蓍孑然獨立
禮驚曰蓍立竒瑞非常之事也北夢𤨏言唐僖宗幸蜀
張惡子神自廟出十餘里列仗迎駕白霧之中髣髴見
其形因解劒佩賜之又後唐太祖善騎射曾于新城北
酌酒于毘沙天王聖像請與交談天王被甲持矛隱隱
出于壁間所居帳内時有火聚或有龍形後唐明宗微
時隨蕃將巡邊宿于鴈門逆旅媪方娠帝至不時具食
腹中兒語謂母曰天子至速具食聲聞於外懿宗初封
鄆王郭淑妃見黃龍出入臥内釣磯立談義祖夢臨大
水黃龍無數義祖袒身而入取一龍出未幾掠得烈祖
養以為子南唐近事烈祖晝寢夢一黃龍繞殿鱗甲灼
然既寤使視前殿時元宗方為齊王凭檻而立遂正儲
位郭祖微時與馮暉同里有道士善劄青因令刺之郭
于項右刺作雀左作穀粟馮以臍作甕中作鴈數隻戒
曰爾曹各于項臍自愛雀銜穀鴈出甕即亨顯之時也
郭祖秉麾之後雀穀相近登位之後雀遂銜穀馮秉旄
鴈自甕中纍纍而出周太祖微時嘗晝寢有如小虺五
色出入顴鼻之間一夕在亭院齋忽有黃氣起于前繚
繞而上遽際于天太祖于黃氣中仰見星文紫微文星
爛然在目密告知星者曰坐見天衢物不能隔至貴之
祥也又于署衙中有紫氣起于幡竿之上宋太祖微時
夜臥内常有光如車輪内見黃龍若出波浪中出沒魚
鼈之類不可勝數皆作金色光芒刺目宋神宗居濮邸
一日晝憩便寢有紫氣自鼻中出盤旋如香篆剪勝野
聞我太祖在滁濯手于栢子潭有五蛇擾而就之一日
戰畢蛇在其側帝以兜鍪掩之及戰手刃甚衆軍法戰
畢必祭甲冑甫奠而霹靂大震白龍自兜鍪中騰空去
諸將自此畏服西京雜記元后在家常有白燕銜白石
大如指墜績筐中后取之石自剖其文曰母天地后乃
合之遂復還合魏志甄皇后生每寢家中人髣髴見如
有人持玉衣覆其上者晉成帝杜皇后長猶無齒帝納
采之日一夜齒盡生五代史補齊高昭劉皇后生時赤
光滿室寢臥見有羽蓋蔭其上魏宣武靈皇后産時赤
光四照永平中馬貴人夢小飛虫萬數隨著身入皮膚
中復出數日立為后高宗皇后吳氏父吳近常夢至一
亭曰侍康旁植芍藥獨放一花花下白羊一隻后以乙
未生高宗為康王時選入宮侍康之徵也宋慈聖太后
少時約婚京兆李植娶迎入門見鬼神千萬在前驚走
避之后即時還家俄選為后光獻太后在父母家時與
羣女共為撚錢之戲后一錢輒獨旋轉盤中凡三日方
止謝皇后生而黳黑翳一目會元夕有鵲巢燈山衆以
為后妃之祥忽病疹膚蛻瑩白如玉及醫去目翳遂為
理宗后又唐清泰帝晉高祖婦兄也明宗時為太原帥
因擊毬同入趙襄子廟但見土偶避位而立五代史補
楊行密常為河肥縣手力有過縣令將鞭之行密懼且
拜有客自外入見行密每拜則廳之前簷皆扣地而令
不覺客遽以所見告令遂恕之唐年譜王庭凑為留後
墅西有飛龍山神庭凑往祭之見一人被衣冠折腰于
庭及入廟神乃側坐北夢瑣言唐僖宗播遷蜀中蜀先
主建為禁軍都頭與其儕于僧院擲骰子六隻次第相
重自么至六人共駭之
帝王瑞應
在昔龍馬負圖出于河而羲畫立神龜載書出于洛而
禹疇敘騶牙見而遠方歸義野象來而廣南遂平鸑鷟
鳴岐占舊邦之新命朐䏰出土符江東之合王大螾既
兆土精赤烏亦符火德國之將興必有禎祥其彰彰者
也考諸書所記瑞應之物帝王德澤所感以類應之如
天鹿者神靈之獸也五色光耀洞明王者道備則至周
印者神獸之名也星㝛之變化王者德盛則至白虎者
仁獸也一名騶牙虎而白色身縞如雪王者仁而不害則
見孫柔之瑞應圖王者不暴虐及行葦則見一曰王者
德至禽獸澤洞幽冥則見角端者日行萬八千里又曉
四裔之語明君聖主在位明達方外幽遠之事則奉書
而至神靈滋液百寶為用則白象至赤熊見王者自養
有道則白象負不死藥來&KR0008;者幽隱之獸也有明王
在位則來為時辟災除害銀鹿王者刑罰得中民不為非
則至芝英者王者親近耆老養之有道則生君乘木而
王其政昇平則福草生王者德至于地則華平盛王者
之德及草木則有&KR1739;甫一名倚扇狀如蓬大枝葉小根
根如絲轉而成風殺蠅有屈軼佞人入則指之有平露
如蓋其國不平則隨方而傾華平者其枝正平德剛則
仰德弱則俯君乘金而王其政訟平芳桂常生君乘土
而王其地太平蔓草紫脫常生王者有禮則葳𬎼生王
者禮備則威香生有聖人之德則朱草生王者宗廟修
則巨鬯三禺之禾生王者有德而天下平世樂之鳥見
三才得所三角之獸至孝至于幽遠比翼之鳥至鰥寡
無棄比肩之獸至道成則騶虞至獄訟平則獬豸至能
用人則龍馬至能致太平則黑狐至道純則白鹿至德
盛則赤兔至貴人賤馬而白馬朱鬛至德及幽隱而雙
魚白澤至妾媵有制白燕巢政惠不苛白虎至刑罰得
中銀麞馴律鍾和調玉羊見德達深淵則黃龍應氣而
游德至鳥獸白鳥下王者有盛德則金人游後池王者
至孝則金車出王者宴不及醉刑罰中人不為非則銀
甕出德至於山陵則出黑丹王者不貴難得之物則鷄
駭犀見神靈滋百寳用則璣鏡出王乘金而王則黃銀
見王者不藏金玉則黃銀紫玉見王者不隱過則璧流
離見水泉流通四海會同則玄圭出王者孝道行則延
嬉出王者清明篤賢則玉馬出玉鷄王者至孝則至
五常並修則玉英見玉甕者不汲而滿王者清廉則出
然亦有不驗出不以時者魏文帝受禪郡國奏白虎二
十七見元帝即位鳳凰見郡國者五十餘處章帝末鳳
凰一百四十九見石虎即位郡國獻蒼麟十二以駕法
車為治平之應耶為衰亂之徵耶又肅宗上元二年延
英殿御坐梁上生玉芝一莖三花上製玉靈芝詩而是
歲玄宗肅宗俱崩代宗即位華州至陜西黃河清徹三
百餘里而是歲吐蕃犯京師大駕幸陜永泰二年六月
丁未日重輪其夕月重輪太廟二室芝草生十一月獲
赤兔而洛水泛溢大為民害災祥固無足憑矣
歷代世紀
黃帝元年丁巳至虞舜癸酉共四百九十七年夏禹元
年甲戌至帝桀五十二年甲午十一世共四百五十一
年商湯元年乙未至帝紂三十二年己卯二十八世六
百四十五年周武王元年己卯至赧王五十九年乙巳
三十六世共八百六十七年秦昭襄王乙巳至二世甲午共
五十年自乙未迄戊戌楚漢分爭天下無統者四年前
漢十二帝内呂氏八年王莽十八年後漢十二帝至曹
丕之簒共四百二十七年魏五傳四十六年晉簒魏四
𫝊五十二年東晉十一帝又一百四年劉宋八帝六十年
齊蕭道成七帝二十四年梁蕭衍四帝五十九年陳霸先
五主三十三年隋楊堅四帝三十九年唐二十帝内則天
僣周十八年共二百八十九年後梁朱温一代十七年
後唐李存勖四帝十四年後晉石敬塘二主共十一年
後漢劉暠二世四年後周郭威三主共十年宋十八帝
凡三百二十年遼九主二百十年金九主一百二十年
元世祖混一至順帝八十九年自黃帝元年丁巳至順
帝三十六年戊申共四千六十九年陳眉公曰堯元年
至萬歷元年癸酉計三千九百六十二年六十七甲子
即位紀元
人君即位之一年稱元年舜典元日商訓元祀春秋元
年皆言始也後世倡仁元之說改元稱號紛紛不一史
記秦惠文王十四年丁酉更為元年汲冡竹書魏惠王
有後元年漢文帝惑方士言以十七年戊寅亦改後元
年景帝因之八年壬辰改中元又六年戊戌改後元猶
未以號紀年也武帝因亊立號辛丑即位曰建元又六
年丁未以長星見改元光又六年癸丑以六氣更始改
元朔又六年己未郊得一角獸改元狩又六年乙丑獲
寶鼎改元鼎又六年辛未東封改元封又六年丁丑行
夏正改太初自征和而後復改後元是武帝亦厭改元
矣歷代沿襲或五六年或三四年或一年再改一年三
改四改漢哀帝以建平二年改太初元將見王莽傳光
武以建武三十二年改建武中元見續漢志而本紀削
元將中元字豈亦有諱乎(元魏唐朱以四字改元西夏又以六字改元)魏恭
帝周閔帝明帝唐肅宗即位祇稱元年似為復古未幾
仍改年號訖無定見殊可哂也古者即位踰年改元雖
哀帝繼殤帝亦終延年而為永初成帝繼質帝亦終本
初而為建始唐宣宗以叔繼侄亦終會昌而改大中惟
劉禪孫亮石弘苻生李嗣源李璟等不踰年而改元姑
亡論而晉惠帝改武帝太熙為永熙欲長奉先帝之制
亦非也時議以為違春秋踰年書即位之義令史官沒
之明年辛亥正月改元永平唐順宗以德宗貞元乙酉
正月即位至八月改元永貞是時順宗已傳位太子自
稱太上皇嫌于獨無紀年故亟改元而唐睿宗以中宗
景龍四年即位未踰年而改元景雲孫之翰謂一年不
可二君一年二君則民聽惑矣宋太宗太平興國元年
即太祖開寶九年丙子太祖以十月二十日上仙而十
二月二十二日即改其元時去新歲止八日耳洪景盧
謂竊計嶺蜀之遠制書到時正是二年之春使人君即
位而無元年尤為不可惟帝昺以端宗景炎三年戊寅
改元祥興時危事棘斯不與常例同也又有踰年不改
元者唐中宗仍武后神龍代宗仍肅宗寶應梁末帝(即均
王)仍太祖乾化周世宗仍太祖顯德蜀孟昶仍知祥明
德漢隱帝仍高祖乾祐金熙宗仍太宗天會漢高祖追
用晉高祖天福皆非禮也若唐哀帝仍昭宗天祐則畏
朱温而不敢改元耳又漢獻帝除光熹昭寧永漢(己巳年董
卓等挾改)梁元帝除大寶(梁簡文帝號)梁末帝除鳳歷(朱友珪號)漢
高祖除開運(晉出帝號)晉惠帝從改永安(甲午春正月改永安七月改建
武冬十一月復改永安)最為無謂自唐德宗慨想貞觀開元之
盛改貞元以法二祖(用李泌言)宋代因之若淳熙(合淳化雍熙)
慶元(合慶歷寶元)開禧(合開寶天禧)之類是也元祐之號或謂
合元豐嘉祐而有對鈎之談隆興欲隆紹興之治紹
熙欲紹淳熙之政而詞臣草詔乃合建隆紹興及紹
興淳熙為義非初意矣然年號文字又有離合之讖重
複之嫌如永昌隆昌為二日大亨為一人二月了(原闕八字)天
保為一大人只十隆化為降死德昌為得二日宣政為
宇文亡日大象為天子冢廣運為軍走大業為大苦末
廣明為唐去丑口而著黃家日月太平為一人六十咸
字人口有戈宣和為一家有二日靖康為立十三月康
(高宗初封康王)建炎為兩火此離合之讖也炎興應司馬氏之
名升平有不滿斗之謠大足為一人數足而武后改之
天元周號昌字二日而李泌議之咸字負戈美字羊犬
大亨為子不成而神宗避之隆興近正隆(契丹號)純熙旁
作屯而孝宗更之治平或謂火德不宜用水康定靖康
或謂如諡法天聖為二人口耳明道為日月相並(母后臨朝)
乾道九年而改為用九之數已極純熙之更為淳避告
成大武之語其改元謹始如此乃若晉之建興同乎孫
劉(孫亮劉禪)唐之至德永泰同乎陳齊(陳後主至德齊明帝永泰)而晉惠
六同漢號(永平元康建始永寧永興建武)一同吳號(永安)漢哀之太初(武帝
號同)晉元之建武(惠帝號同)魏孝武之永興(太宗號同)唐肅宗之上
元(敬宗號同)元順帝之至元(世祖號同)皆自重本代之號乾德蜀
號(宋太祖號同)因宮人鑑背而後知隆興偽號(宋孝宗號同)因曾
布日錄而後見建中靖國之紀元曾肇以唐建中(德宗號)
為疑請改建為執而徽宗不聽謂梁末禪位年號太平
太宗不忌云然重和犯契丹重熙之號三月即改宣和
高孝欲用炎興乾統謂劉蜀契丹已用而更議此則重
複之嫌也至和三年速改嘉祐以至道末年為疑(太宗至道
三年崩)熙寧崇寧或云同劉宗陵名宣和或云同契丹宮
門名其避忌又不止重複而已晉有立始長順之筮唐
有元和咸通之兆宋有重火之驗蓋有數存焉緯書謂
文王以受命之年為元年(尚書運期授注云周文王以戊午蔀二十九年季秋為受
命之月至明年乃改元書序云惟十有一年武王伐殷注云本文王受命而數之)文王不宜改
元而改元武王宜改元而不改元歐陽永叔嘗辯其妄
矣國朝列聖即位踰年改元不再改遵古道也洪武三
十一年戊寅閏五月太祖高皇帝崩于西宮皇太孫即
位明年己卯改元建文又三年壬午六月遜位于成祖
文皇帝乃革建文年號通稱洪武三十五年英宗睿皇
帝正統十四年己巳北狩八月困于土木以景泰八年
丁丑春正月自南宮復辟改元天順蓋與民更新勢不
獲己豈與無因改元者例論哉然張重華方臘俱號永
樂契丹號天順西夏號正德國朝固不以為嫌也
歸田錄國朝百有餘年年號無過九年者開寳九年
改為太平興國太平興國九年改為雍熙大中祥符
九年改為天禧慶歷九年改為皇祐嘉祐九年改為
治平惟天聖盡九年而十年改為明道
國家最重改元然歷世無窮美名有限易于重複如
晉惠六同漢號一同吳號漢哀太初晉元建武魏孝
武永興唐肅宗上元皆自同本朝年號乾德蜀號因
宮人鑑背而知至五代保太中浚秦淮得石刻有大
宋乾德二年凡六字乃輔公祐反江東時號則又并
國號年號而同之不獨西蜀王衍矣事載宋朝類苑
我明永樂乃隋向開明凉張重華蠻張遇賢宋方臘
所僭年號天順則元武宗太子阿蘇竒入即位上都
年號正德為西夏王天祐僭國年號隆慶不獨山西
州名實係金之宮名泰昌始祚倥傯草定而魏孝武
先已有之後乃改永熙耳
法僧梁蕭莊南詔晟豐祐先已用之又郭子章傳草續
記萬歷間予邑人掘地得一法馬上鑿天啟三年造背有
吉安路三字予考天啟乃梁王琳立永嘉王蕭莊稱帝
改元也然時不稱吉安路稱路自元始考太和舊志至
正戊戌紅巾徐貞一陳友諒陷江西下吉安泰和稱
天啟三年法馬正其時物觀此則天啟之號前代已
四見矣然則柄政者遇此大典可不詳稽博考而貽
宰相須用讀書人之誚哉
四種輪王
仁王經世間帝王凡有五種其一粟散王威德最劣二
鐵輪王治閻浮提三銅輪王兼二天下四銀輪王化三
天下五金輪王統四天下廣弘明集秦皇漢武閻浮提
内唯主震旦五種王中粟散王也慈恩經云輪王威定
諸方亦有差别金輪望風順化銀輪遣使方降銅輪震
威乃服鐵輪奮戈始定俱舍經云從此洲人壽無量歲
乃至八萬歲有轉輪王生金輪寶現其輪千輻具足轂
輞衆相圓淨如巧匠成舒妙光明又釋明槩决對云中
國者三千日月萬二千天地之中央也故有輪王迭出
聖主繼興又佛經稱優曇華乃佛瑞應三千年一現現
則金輪王出世王勃益州善寂寺碑握仁王之寶鏡日
月重光驅梵帝之金輪雷霆靜䘲唐武氏號天冊金輪
聖神皇帝
五德遞王
禮斗威儀君乘金而王為人美眉乘火而王其人銳頭
乘水而王其人大頭河圖蒼帝方面赤帝圓面白帝廣
面黑帝深面王勃嘗作大唐千歲歷云以土王者五十
代而一千年金王者四十九代而九百年水王者二十
代而六百年木王者三十代而八百年火王者三十代
而七百年自黃帝至漢並是五運真主五行之匝土德
復歸于唐開元張說握符頌序云昔在唐虞之際以斗
精受命者七人得四鈞間氣而生者又二十八人所謂
三十五際者也禹以金德王故夏后氏有天下得生數
四百年契以水德王故殷得成數六百年稷以木德王
故周得成數八百年伯益之命中天而先族以火德乘
之故漢有天下得生數再成三百年其間距王而興不
能復九州之迹及勝殘百年之命者皆五運之餘氣也
緯以入元三百歲為德運七百六十歲為代軌千五百
二十歲為天地出符四千五百六十歲為七精反初天
人相應若合符節易乾鑿度孔子曰立德之數先立木
金水火土德各三百四歲五德備凡千五百二十歲太
終復初故曰五行更用見郎顗傳注又魏志注帝王者
五行易姓之符代興之會以七百二十年為一軌有德
者過之至于八百無德者不及至四百載是以周家八
百六十七年夏家四百數十年漢行夏正迄今四百二
十六歲
帝王享國之久
人主享國之久五帝而下黃帝一百十年少昊八十四
年顓頊七十八年高辛七十年堯百年舜五十年帝不
降五十九年桀五十二年武丁五十九年昭王五十一
年周赧王五十九年周穆王漢武帝五十五年周平王
五十一年梁武帝四十八年周顯王我明神宗四十八
年周宣王唐玄宗及我明世宗四十六年秦莊襄王齊
景公五十九年高宗在位三十一年為上皇二十五年
居帝位之晚者武王八十七宋高祖六十四唐明宗六
十一混一之晚者元世祖六十三又王元美識小錄載
國朝親王享國之久者吉簡王見浚七十一年代簡王
桂六十九年魯靖王肇煇六十四年德莊王見潾晉莊
王鍾鉉俱六十一年岷莊王梗六十年瀋莊王幼學五
十八年寧獻王權五十八年周定王橚五十七年襄憲
王瞻墡壽定王祐榰淮康王祚鍾俱五十五年益端王
祐㯽五十三年衡恭王祐楎五十二年
天子别號
唐文皇自稱天可汗唐宣宗自稱鄉貢進士南唐李后
主自稱蓮峰居士又自稱鍾隱居士唐玄宗會昌投龍
文自稱繼元昭明三光弟子南嶽上真人宋徽宗羣臣
上尊號玉京金闕七寶元臺紫薇靈寶至真玉宸明皇
大道君其上章青詞自稱奉行玉清神霄保元一六陽
三五璇璣七九飛元大法師都天赦主(原闕三十一字)政和乙
酉道籙院上章冊帝為教主道君皇帝元順帝自稱玉
宸館珮瓊花第一洞烟霞小仙明武宗皇帝自稱太師
威武大將軍朱壽又正德五年上自號大慶法王西天
覺道圓明自在大定慧佛特給黃金印白玉軸頭誥命
嘉靖三十五年恩封睿宗為三天金闕無上玉堂都仙
法主玄元道德哲慧聖尊開真仁化大帝獻皇后為三
天金闕無上玉堂總仙法主玄元道德哲慧聖母慈化
天后孝烈方皇后為九天金闕玉堂輔聖天后掌仙妙
化元君上初封靈霽上清統雷元陽妙一飛玄真君加
封九天弘教普濟生靈掌陰陽功過大道思仁紫極仙
翁一陽真人元虚玄應開化伏魔忠孝帝君再加太上
大羅天仙紫極長生聖智昭雲統三元証應玉虛總掌
五雷大真人玄都境萬壽帝君自是四十五年又不可
勝紀矣
舉孝廉為人主
先舉孝廉後為人主者魏武帝吳大帝先狀元及第後
為人主者夏主李遵頊再即大位者中宗弘道元年二
月六日以皇太子即位嗣聖元年降廬陵王聖歷元年
為皇太子神龍三年再即帝位昭宗龍紀元年自壽王
即位光化三年遷為太上皇天復元年再即帝位國朝
英宗皇帝以正統己巳年翠華北狩為太上皇帝朔漠
一年居深宮七年再踐天子位改元天順憲宗以正統
己巳冊為皇太子景泰壬申封沂王天順壬午復冊為
皇太子一為親王再正青宮近代所無
外藩朝貢
元時外藩朝貢者千餘國可謂窮天極地罔不賓服而
惟日本倔強不臣阿嘍罕等率師十萬往征得返者三
人耳國朝洪武中四夷王會啚共千八百國嗣後朝貢
之國多前史所未載今考其名曰朝鮮曰女真曰琉球
曰烏斯藏曰齊勤蒙古衞曰罕東衞曰安安衞曰楚遜
衞曰哈密衞其經哈密而來者凡三十六國曰和卓國
曰齊喇伯哩曰賽瑪爾堪曰哈喇曰于闐曰安南曰占
城曰暹羅曰瓜哇曰真臘曰滿刺加曰古麻刺曰三佛
齊曰浡泥曰蘇門荅刺曰蘇祿國曰彭亨國曰西洋古
里曰古里曰瑣里曰榜葛刺曰天方曰默德那曰古里
班卒曰錫蘭山曰白葛荅曰呂宋曰合猫里曰打回曰
日羅夏治曰阿魯曰甘巴里曰忽魯謨斯曰柯枝曰麻
林曰沼納樸兒曰加異勒曰祖法馬曰溜山曰阿哇曰
淡巴曰須文達那曰覽邦又永樂中來朝者十六國曰
韃靼曰烏梁海曰拂林曰南巫里曰急蘭丹曰竒刺尼
曰夏刺比曰窟察尼曰烏涉刺踢曰魯密曰彭加那曰
捨刺齊曰八可意曰坎巴夷替曰祖法兒曰黑葛答曰
八答黑商曰日落曰迤北小王子曰衛拉特曰海西連
州野人曰西域哈密哈三曰吐魯番曰洮州番族曰西
固城番族曰階州文縣番族廣輿啚攷嘉靖以前四裔
入貢東北朝鮮等二東日本一南安南占城等六西南
浡泥等四十九西哈喇等四十六西北哈密等七北朵
顔韃靼等二今東西洋通販諸國西洋則交阯(清華順化
廣南新州提夷)占城暹羅(六坤)下港(加留吧)東埔寨大泥(吉蘭丹)舊
港(占畢)麻六甲啞齊彭亨柔佛丁機宜思吉港文郎馬神
池悶東洋則吕宋(東番大港南旺玳瑁中邦吕蓬磨荖央以寧屋黨
朔霧)蘇禄(高藥)猫里務(樵老)沙瑶呐嗶嘽(班隘)美洛居文萊鷄籠
淡水
張紹和曰島外諸國惟交阯占城暹羅彭亨呂宋蘇
祿舶人所稱尚啟故沿若下港之為瓜哇東埔寨之
為真臘大泥之為渤泥舊港之為三佛齊麻六甲之
為滿刺加啞齊之為蘇門答刺思吉港之為蘇吉丹
遲悶之為吉里地問文萊之為婆羅猫里務之為合
猫里往往訛璞為朴認魯為魚也
玉芝堂談薈卷一
