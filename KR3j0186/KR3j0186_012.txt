欽定四庫全書
玉芝堂談薈卷十二
明徐應秋撰
耳中聞道士修醮聲
暖姝繇筆高一齋僉憲之堂姊嫁南門外嚴某八十一
歲時耳中忽聞有二道士聲音如一老一少誦經修醮
云爲其保安身命者朝夕不休行住坐臥兼逹晝夜每
日通誠奏章三朝懴悔科儀無一少異醫藥&KR1241;禱不效
又聞其卜年壽自八十一歲歴數至九十歲云去不得
了至八十三歲聞說三年圓滿若欲畢事者其子乃請
道士設醮答之自此寂然無聲今嘉靖十四年乙未八
十四歲矣一齋公邀余觀燈坐間談此甚詳豈所謂宿
緣者與耳談山東穆吏部湥無罪而罷居田間寒儉甚
對客兩目睫忽如蝶翅開閉不休一日目上視見山巒
層見叠出一人騎驢鞭策而來俄而墜澗中則已腦也
其人從腦中日鼓拍而歌腦欲裂岑岑不可耐又見心
前後左右各洞開一門皆有一人居中皆是己身四人
喧鬭于外而己居中爲解喃喃有聲雲笈七籖耳中凡
聞金聲玉音者眞氣入道欲成也忽聞絃歌之聲者六
十玉女衛道也晁文元公迥少時聞方士之術凡人耳
有靈響目有神光其後于静中聽之若鈴聲遠聞公名
之曰三妙音一曰幽泉潄玉二曰清磬搖空三曰秋蟬
曳緒酉陽雜爼永貞中東市百姓王布有女十四五豔
麗聰悟鼻兩孔各垂息肉如皂莢子其根如麻線長寸
許觸之痛入心髓一日有梵僧以藥吹鼻中少頃摘去
之乞此息肉珍重而去計僧去五六坊有少年美如冠
玉叩問曰玉帝失樂神二人知藏君女鼻中我天人也
奉命來取不意僧先取之當獲譴矣司馬承禎腦中有
小兒誦經聲玲玲如振玉額上小日如錢照射一席抱
朴子上黨趙瞿病癩垂死有仙人賜以松脂服之年百
七十歲夜見面上有粉色女長二三寸游戲口鼻間如
是一年此女長如人時在側聞琴瑟聲小說伶人刁俊
朝妻項癭如雞卵漸如數斛之囊中有琴瑟笙磬之音
癭裂一猱跳出曰吾老猴精也解風雨與江漢鬼愁潭
老蛟往還天誅蛟搜黨與故逃匿夫人蝤蠐之領今于
鳳皇山處求起亾膏請君塗之妻復(缺二字)起雜事張王
基本舊治也大亂後百餘年有一男子隂嚢如斗陜西
賈識爲至寶買去俟其死破嚢得二玉碗酉陽雜爼許
州有一老僧自四十以後每寐熟即㗋聲如鼓簧若成
韻節伶人俟其寢即譜其聲按之皆合古奏薛君胄居
鶴鳴山下嘗長嘯獨飲忽覺兩耳中有車馬聲因頽然
思寢頭纔至席遂有小車朱輪青蓋駕赤犢出耳中各
高二三寸車有二童綠幘青帔亦長二三寸謂君胄曰
吾自兜玄國來向聞長嘯私心奉慕願接清論君胄大
駭曰君適出吾耳何謂兜玄國來童子曰兜玄國在吾
耳中君耳何能處我一童因傾耳示君胄覘之乃别有
天地花卉繁華□棟連接清泉縈遶岩岫杳冥因捫投
之已至一都會城池樓堞窮極壯麗顧見二童已在側
命謁蒙玄眞伯授主籙大夫因暇登樓遠望忽有歸思
二童怒逐君胄如䧟落地仰視乃在童子耳中落已在
舊去處童子亦不復見(玄怪錄)搜神記高辛氏有老婦居
王宫得耳疾挑之乃得物大如繭婦人盛匏中覆之以
盤俄化爲犬文五色名盤瓠後戎吳強盛盤瓠銜其主
頭至闕下王因以女妻盤瓠生六男六女遂爲蠻荒之
祖陳眉公聞見錄載永樂中吳城有老父偶治耳於耳
中得五榖金銀衣服器皿等物凡一箕後更治之無所
得唯正中有一小木交椅製作精妙椅上坐一人長數
分甚有精氣後無他異清異錄載盩厔吏某館客有牙
蛀疾一日左腮掀瘴有聲發于齦齶人馬喧閧漸出口
外至夜半聞向聲云小都郎回活玉窠獪園載處州村
嫗耳中爬出五榖日可得升許不測所從來村人戲呼
其爲倉耳子聞竒錄金州防禦使金堯封有親外甥李
言告左目上脬忽痒而生小瘡大如鴨卵堯封飲之酒
令大醉遂剖去贅既破中有黃雀鳴噪而去宣室志天
寶中隴西李生病左乳痛不可忍一日癰潰有雉自乳
中飛突而出不知所之富順綦公令京山其冢婦忽感
異疾鼻中流出蟢子無數而膚内隱隱百蟲蠕動如蜻
蜓蝴蝶之類足翅皆見半歲忽無恙
腹中有金字經
獪園萬歷丁未吳縣石湖民陳妻許氏産夜乂白魚後
又妊過期不産一日請治平寺僧在家轉經祈祐忽産
下一胞破視之乃一秤銀銅法馬子也舉家大駭權其
重可十兩背有鑄成萬曆二十六年置七字跡甚分明
又徐州吳瑞妻初生子歴五十四日忽嘔出水數合有
銅青氣及旦遂嘔出三角物數十其家怪而洗之乃成
二錢分爲四塊五六日連下數升合之得大錢七十五
文皆有年號輪廓周正其兒後産無他異驟閱之似誕
而不經然考晉書及述異記漢末時有一人腹内痛晝
夜不眠敇其子曰吾氣絶後可剖視之死後其子果剖
之得一銅鎗後華陀聞之便往出巾箱内藥投之鎗即
化爲清酒正與前事相類張玉蘭天師之孫不茹葷血
十七歲見赤光自天而下光中金字篆文繚繞數十尺
隨光入其口中遂有孕一夕謂侍婢曰吾不能忍耻而
生死而剖腹以明我心其夕無疾而卒忽有物如蓮華
自疈其腹而出開其中得素金書本際經十卷又懷帝
永嘉元年吳郡吳縣萬詳婢生子鳥頭兩足馬蹄一手
無尾黃色大如枕五年五月抱罕令嚴根妓産一龍一
女一鵝大業四年雁門宋谷村有婦人生一肉卵大如
斗埋之後數日雲霧合而雷震失卵所在錄異記合州
趙燕奴其母初孕數月産一虎棄江中復孕數月産一
巨黿又棄之又孕數月産一夜义長尺餘又棄之復孕
數月而産燕奴眉目口鼻皆具而自頂以下其身如斷
瓠兩手足各長數寸無肘臂腕掌于圓肉上各生六指
及長只尺二寸神功元年來俊臣婢産肉塊如二升器
剖之有赤蟲湏臾化爲蜂螫人而去開元中有醫紀明
者嘗授秘訣于隠士周廉有黃門奉使自交廣至周顧
謂曰此人腹中有蛟龍上驚問故因大熱路傍飲水遂
腹堅如石以硝石硫黃飲之立下物如指大以器覆之
明日器中已生一龍矣
十二影
酉陽雜爼道士郭采真言人影數至九各有名影神一
名右皇二名魍魎三名洩節樞四名尺鳬五名索鬭六
名魄奴七名竈&KR0146;八名亥靈九(魚食兩字不記)曹能始一統名
勝志仙遊九座山在縣西北唐元和初邑留坡陳氏子
生不茹葷行于日月中有十二影隨身遂出家學道咸
通六年建太平院于此術人有照影而知吉凶者有治
疾而炙影者又有撤病人所臥席藥之而病愈者似未
可信然本草蠼螋能溺人影令人生瘡射工居水中能
吐氣射人影沙虱居水中能含沙射人影則炙影而病
愈又何疑乎
婦人有鬚
李光弼母鬚數十根宋徽宗時有酒保婦朱氏四十生
鬚長六七寸宣政雜錄宣和初有朱節以罪置外州其
妻年四十居望春門外忽一夕頥頷痒甚至明鬚出長
尺餘問其實莫知所以賜度牒爲女冠居於家庚已編
載弘治末應州縣女子生鬚三寸許又鄖陽一婦美色
生鬚三繚約數十莖而皆無他異元順帝仍改至元元
年正月汴梁祥符縣市中一乞丐婦人忽生髭鬚
飛頭蠻
桓譚新論荆州有鼻飲之蠻南城有頭飛之國搜神記
晉朱桓一婢其頭夜飛或從天忩出入以耳爲翼將曉
復還旁人怪之夜中照視惟有身無頭其體微冷乃蒙
之以被至曉頭還礙被不得安兩三度墮地喑叱甚怒
而其體氣急若將死乃去被頭復附首北戶錄嶺南溪
洞中往往有飛頭者頭將飛前一日頸有痕匝如紅縷
其夜頭忽生翼脱身而去乃于泥崕尋蠏蚌食之將曉
飛還梵僧菩薩勝又言&KR0146;婆國中有飛頭者其人無目
瞳子星槎勝覽占城國婦人有頭飛者人知而封固其
項及移其身則死蠃蟲集七撾國鼻飲水漿頭飛食魚
瀛州勝覽占城有尸頭蠻但眼無瞳人爲異夜寢則頭
飛去食人家小兒糞矢拾遺記漢武時因墀國言南方
有觧形之民能使頭飛南海左手飛東海右手飛西海
至暮頭還肩上兩手遇疾風飄于海外
有文在手
摘輔象仲尼錫文在手宰我握戶子游手握文雅公冶
長手握輔子貢手握正公舊周手握直期世說周昭王
庶子食采翁山夫人觀白虹而有孕生子兩拳不開王
笑之即開左手有文曰公右手有文曰羽遂賜姓翁氏
唐叔生而有文在手曰虞遂以爲名魯惠公夫人生而
有文在手曰爲魯夫人李郃手握三公之字苻秦背有
文隠起曰艸付梁武舌文八字有文在手曰武隋高袓
五柱入頂有文在手曰王黃巢足下有黃巢二字張良
手紋如琴陳平手紋有兵符其妻張氏手有帝金花印
劉淵生而左手有文曰淵彭神符生而有文在手曰神
符元和姓譜周平王小子生而有文在手曰武遂以爲
氏周不窟生子手文曰鞠是爲鞠陶薛氏血脉譜周文
王曹夫人姜女見赤龍交而孕十二月生子手把薛字
因氏爲薛姓源類譜盤庚妃姜氏夢龍入懷孕十二月
而生手把赤字長封荆州號爲南赤龍南唐裴休發願
爲國王弘護佛法後于闐國王生一子手文中有裴休
二字晉書王和女可右足下有七星星皆有毛長七寸
康帝建元二年陳續女臺有文在其足曰天下之母炙
之愈明有司收繫自建康縣獄亾去王莽建國二年甄
尋手理有天子字帝王世紀大禹足履已字抱朴子老
君足下有八卦李固足履龜文傅咸掌有臥龍文指甲
隠起花草如雕刻是以文章過人老學庵筆記張文潜
生而有文在其手曰丰故以爲名而宇文潜集仙傳女
仙謝自然絶粒三十年兩膝忽有印形如人間官印而
小古篆六字粲如白玉後其印移于兩右膝並膝則兩
印相合分毫無差
焦僥三尺
家語孔子曰焦僥三尺短之極也山海經周饒國其人
短小冠帶一曰焦僥國字微不同耳列子湯問及詩含
神霧從中州以東四十萬里得焦僥國人長一尺五寸
東北極有人名曰竫長九寸外國圖焦僥國人長一尺
六寸迎風則偃背風則仆眉目皆具故郭璞圖讃焦僥
極麽竫人惟小四體具足眉目才了然則竫人又短于
焦僥也又史載王蒙長三尺論衡漢光武時潁川張師
仲長一尺二寸神異經廣延國人長二尺陀移國人長
三尺壽萬歲洞冥記未多國人長四寸獨異志李子昂
長七寸日行千里海鵠吞之處鵠腹三年不死一云齊
桓公得鳴鵠殺之嗉中有人長三寸二分陳章識之名
李敖廣志東方有小人如螻蛞手撮之滿手得二十枚
酉陽雜爼李章武有人腊長三寸許百骸皆具博物志
西北荒有小人長一寸朱衣朱冠識萬物名字博物志
補曰常在都下有中官言天財庫有朱匣藏一小人可
六七寸取視之皂帽朱髮眉目具在輟耕錄至正乙已
春平江金寶國袖人腊出售長六寸口耳鼻目無異亦
有髭鬚髮眥黃色間有白髮徧身黃毛二寸許臍下隂
乃男子也外國所貢世宗以賜國公阿爾尼格未幾死遂
剔腸胃縫合烘乾命曰人腊述異記魏時河間王子元
家雨中有小兒八九枚墮于庭前長六七寸自言家在
河東爲風所飄至此與之言甚有所知萬歷甲戌甘肅
掘地得小棺千餘皆長尺許其中人男子幞頭紅袍束
帶女子習冠霞帔顔色如生不知何種人也耳談何仲
仁兄子嘉靖己卯赴省試一丐將茶盤捧一小人自云
於江干拾得者長尺餘如猴狀五官畢具鬚髮半白則
短之極者又不止于焦僥矣職方外紀歐邏巴北海濱
有小人國高不二尺絶無鬚眉男女無辨跨鹿而行鸛
鳥嘗欲食之兩泰子地毬圖注矮民國男女長尺餘以
羊爲騎五歲生子八歲而老常爲鸛鷂所食留青日札
嘉靖三十四年衢州商人胡秀在餘杭楊一松家寓携
一小人可長一尺眉目鬚髮種種皆備乃男子也約年
五十餘歲云至海東大洋中泊岸時忽風浪中得此同
輩男女一十七人衆商救之各分其一乃以朱紅鳥籠
盛之承以木板以米水食之口中俱作唧唧聲不知所
言見人亦不驚懼又人之長大者河圖玉版崑崙以北
九萬里得龍伯國人長三十丈以東得大秦國人長十
丈從此以東十萬里得佻人國長三十丈五尺洞冥記
支提國人皆三丈三尺三臂三指至防風國人身横九
畆長狄僑如長五丈苻堅時申香夏默護磨那俱長一
丈九尺爲拂蓋郎佛長一丈六尺小弟阿難與從弟調
逹俱長一丈四尺五寸吳伍員巨毋覇俱長十尺毋霸
軺車不能載三馬不能勝腰帶十圍魏史拓拔猗㐌魁
岸馬不能勝恒乘安車駕大牛牛角容一石人之肥重
者安祿山三百五十斤司馬保八百斤孟業一千斤
身如水晶
張南軒晚得竒疾虛陽不秘及卒通身透明腑臟筋骨
歴歴如水晶楚紀薛文清公瑄河津人父貞教訓玉田
母齊氏夢一紫衣人入謁遂生瑄生而肌膚如水晶瓶
五臟皆露家人以爲怪其祖聞啼聲曰體清而聲宏必
異人也遂舉之太平廣記大歷中元察爲卭州刺史州
有魏淑者忽有異疾身體日縮未週歲即如嬰兒不能
坐立言語其母與妻更相提抱半歲乃復其初又宋吕
夏卿歴知制誥年五十三得竒疾身體日縮卒時纔如
小兒齊志陸法和死及殮屍小縮至三尺許北朝道士
寇謙之死屍忽長八尺三寸三日後縮小僅六寸許菽
園雜記同年薛爲學登進士時體甚肥及爲御史忽爾
瘦削未幾一疾而殞殁時身軀縮小如十餘歲小兒宋
帝元嘉末長廣人病差便能食而不能卧一飯輙覺身
長數日頭遂出屋刺史叚究度之凡三丈復還漸縮如
舊經日而亾晉安帝義熙七年無錫人趙永年八歲一
旦暴長八尺髯鬚蔚然三日而死宋淳熙十四年六月
臨安府浦頭婦産子生而能言四日暴長四尺元順帝
至正九年四月棗陽縣民張氏婦生男甫週歲長四尺
許皤腹擁腫見人而笑如俗所畫布袋和尚云
赤蛇入鼻中
僞吳壽州節度使姚景爲兒時事濠州節度使劉金給
事廐中金嘗卒行至廐見景方寢有二小赤蛇戲於景
面出入兩鼻中良久景寤蛇乃不見繇是驟加寵擢周
太袓微時嘗晝寢有如小虺五色出入顴鼻之間宋神
宗居濮邸一日晝寢有紫氣自鼻中出盤旋如篆時以
爲瑞駱山人堂嘗相王庭凑醉寢時鼻中之氣左如龍
而右如虎龍虎氣交當貴後軍士共推為成德軍留後
就加節制王鍔爲辛杲下偏裨一旦擊毬馳逐既酣鍔
仰天呵氣高數丈若白練上衝杲謂妻曰此極貴相以
女弟配之鍔終爲將相
淚凝如血
薛靈芸聞别父母&KR1187;欷累日淚下沾衣至升車之時以
玉唾壺盛淚即如紅色至京師壺中淚凝如血矣楊貴
妃初承恩與父母相别涕泣登車時天寒淚結爲紅冰
王德璉詞淚結紅冰香消獺髓楊廉夫詩紅冰嚼碎齒
不冷丹霞入腹鳴殷雷張節之有悼妾詩桃葉歌殘思
不勝天風吹淚結紅冰夜來書館寒威重誰送薰香半
臂綾拾遺記吳潘夫人遊昭宣臺唾于玉壺中侍婢瀉
于臺下得火齊指環即挂石榴枝上因其處起榴環臺
又楊貴妃每夏月衣輕綃有汗出紅膩而多香或拭之
于巾帕之上其色如桃花也
骨如葵子
高僧傳劉薩訶師卒于肅州形骨小細如葵子中皆有
孔可以繩聯續玄怪錄延州有婦人頗白晳孤行城市
年少之子與之遊一無所却及卒有異僧向墓敬禮曰
此鏁子骨菩薩也不信可啟視之開墓視之遍身骨鈎
結皆如鎻狀李鄴侯外傳李泌辟榖身輕能行屏風上
每導引骨節珊然有聲謂之鏁子骨南城縣壺公岩洞
中有石函貯鏁子骨一云南城縣壺公岩洞中有石函
貯七星劍及五色鏁子骨遂寧縣有幽襌師真身塔會
昌中寺廢地䧟成池太守王公見有僧立公庭逐之入
池而沒因掘地得異骨如金色鈎鏁相連謂之菩薩骨
乃復興塔寺有五色圓光現谷中人以爲觀音化身又
殷時有仙女昌容隔窗見骨沙門衛道安爲天長寺僧
積修苦行坐化之夕毫光五采荼毗之日頂骨有唵室
利迦訶阿六字梵書人始知爲文殊之化以寶甁盛其
靈骨化清水
足掌有黑子
畫墁錄汾陽王足掌有黑子一日使渾咸寧洗足咸寧
捧翫久之對曰咸寧足亦有此王使跣爲視之哂曰不
迨我蓋云渾止中壽耳定命錄安䘵山初爲韓公張仁
愿帳下吏仁愿常令䘵山洗足仁愿足下有黑子䘵山
竊視之仁愿顧笑曰黑子吾貴相也䘵山曰某賤人不
幸兩足皆有此比將軍者純黑色而加大仁愿觀而異
之納爲義子加寵篤焉
兒啼腹中
唐太宗在孕語聲外逹雞跖集王曇逸母孕時腹中聞
啼聲會稽先聖𫝊闞澤在母胞八月叱聲震外搜神記
哀帝建平四年四月山陽方與女子田無嗇孕子未生
二月前兒啼腹中及生不舉葬之陌上後三日有人過
聞兒啼聲母因掘收飬之宋孝武大明中張暢妾懷孕
二子腹中啼聲聞于外又後廢帝元徽中車莞徐垣妻
懷孕亦然錄異記吳左中即胡熙女名中許嫁當出而
歘有身熙欲殺之有鬼語腹中何殺吾母及産遺地則
不見兒形止聞兒聲
血如竹箭
梁天監十五年七月荆州市殺人血如竹箭上丈餘然
後如雨細下是歲荆州大旱晉元帝託運糧不至而殺
其臣令史淳于伯血逆柱而上二丈三尺搜神記東海
孝婦周青太守枉殺之青將死以十丈竹竿懸五幡立
誓于衆曰青若有罪血當順下若枉死血當逆流既行
刑其血青黃緣幡竹而上極標又緣旛而下
血痕不滅
永新志譚節婦趙氏被元兵併其子殺之血漬禮殿間
入磚上宛然一婦人抱女兒狀或磨以石不滅又煆以
火益顯齊殺斛律光其血在地去不滅台州志王貞婦
爲元兵所殺至嵊縣清風嶺齧指出血書字山石投崖
死血漬石間天隂即墳起如始書宋時叛卒寇南劍州
掠民婦欲與亂婦死不受汙遂遇害屍所枕藉處血跡
宛然不滅每雨則乾晴則濕或削去即復見覆以他土
其跡愈明又至人有被殺而無血者高僧示化往往有
之唐王朴爲黃巢所殺涌起白膏數尺一曰涌白乳尺
五寸元董摶霄爲賊所刺但見白氣一道冲天可謂異
矣
香從頂穴中出
仙佛竒幻之跡有不可思議者聊舉數則如長者李玄
通著華嚴論以虎䭾經嚢至神福山土龕前于龕中著
論每夕口出白光以代燈燭洪昉襌師南天王提頭頼
叱請師至天供飬于是置食食己身諸毛孔皆出異光
毛孔之中盡能觀見諸佛僧伽太師頂有一穴以絮塞
之夜則去絮香從頂穴中出煙氣滿房非常芳馥及曉
香還入頂穴中又絮塞之佛圖澄左乳旁一孔通徹腹
内有時光從中出或以絮塞孔夜欲讀書輙拔絮則一
室洞明又以麻油雜脂塗掌千里外事皆徹見掌中又
齋日輙至水邊分腸洗之復納腹中司馬承禎腦中有
小兒誦經聲玲玲如振玉額上小日如錢照射一席涉
正閉目二十年弟子固請之正乃開目有聲如霹靂而
閃光若電唐貞觀中道昂嘗夜講無燈昂舉掌放光明
照堂宇抱樸子上黨趙瞿仙人賜以松脂服之年百七
十歲夜見面上有粉色女長二三寸遊戲口鼻間如是
一年此女長如人在側聞琴瑟聲隋開皇中釋道英入
水晏坐六宿方出又值冰厚雪深仰臥三宿方起釋少
康縉雲人乞食得錢誘小兒誦佛一聲予一錢康聲獨
高一日衆見佛從康口中出立逝之夕有光燭天金舌
和尚趙人修道中條山唐開成間文宗三召不至乃截
其舌以進焚之化爲金舌哦經如故彭宗能以一氣誦
五千文通爲兩過音甚清暢咸康中竹林寺尼淨簡見
天女持五色華自空中來尼遂騰空直上清涼僧海豐
苦行二十餘年人見其眉睫常化佛千百大如黍米往
來遊行已不覺也劉宋元嘉中來那跋摩于袛洹寺奄
化衆見一物如龍直上空中法朗往龜兹國卒焚骸兩
肩湧泉直上唐貞觀初道遜講湼槃經至請寄來生偈
忽然而逝送柩于山有異花繞柩而生長一二尺可五
百餘莖杯渡和尚嘗乘木杯渡水惟荷一蘆圌子數人
舉不能動或窺其中有四小兒面目端正乃四天王也
從網師乞魚不與取兩石子擲水中俄有兩水牛鬭網
悉碎敗不復見牛乾元中僧無漏立化于禁中足去地
尺許隋大業初慧侃住栖霞寺住揚都偲法師所將還
寺僧請見神力侃即從窗中出臂長數十丈軒轅集年
過數百立于床前則髮垂至地坐闇室則目光可長數
尺雖一日百處莫不分體而至人命飲則百斗不醉夜
垂髮盆中其酒瀝瀝而出馬自然時以拳入鼻及出拳
鼻如故又指溪水令逆流指柳樹令隨溪水去指橋令
斷復續又于遍身及襪上摸錢所出錢不知多少後唐
天成初常覺襌師居東京普淨院北隣張生請師供飬
至夜竊窺見師體遍滿一榻頭足俱出榻外李阿逄犇
牛以足脛置車下轢其骨皆折阿死須臾復生足亦如
故胡超身不甚長每處稠人中首獨昂出指地中寳器
穿之率如言而獲韋震能以水石爲六畜龍虎能涉江
海含水噴之皆成珠玉與弟子行各泥丸爲馬日行千
里又能吐氣五色起數丈能令弟子舉目見千里外事
李八百丹成抹拍石上頑石化玉人或鑿崖取之即風
雷爲變賣藥翁葫蘆内藥一丸入口足下五色雲起飄
飄而去薛尊師居昊天觀無病坐亡顔色不變遂于本
院中造塔不塞塔戶每至夜輙召弟子告以修行之術
阿專師騎一破墻口唱叱叱墻堵忽然昇上須臾映雲
而威稠襌師方造寺諸方施木數千根師咒之諸木起
空中自相搏擊聲若雷霆鬭觸摧折紛續如雨亦將子
與不食五榖而噉百草花能隨風雨往來寗封爲陶正
能出五色煙積火自燒而隨煙上下修羊公眠華山文
仙谷石上榻穿䧟漢景帝問公不答化爲白石羊後置
石羊于通靈臺石羊復不知何往孫博能令草木金石
皆爲火亦能使身自成火口中吐火葛玄弟子姚光自
言得爲火仙吳大帝積薪焚之光安坐火中閱素書一
卷王探與人行身散雲霧或屹立平地俄起崇山左慈
遇徐墮門下賓客牛車六七乘欺慈云不在慈去客見
牛在楊樹杪適行上樹即不見下即復見行樹上又車
轂皆生荆棘砍之不斷推之不動客叩頭謝過車牛各
復如故曹公欲收之走入羣羊中追者語欲得見先生
有大羊前跪曰爲審爾否吏相謂曰此跪羊慈也于是
羣羊咸向吏言曰爲審爾否吏不復分劉正服朱英丸
能變化隠形隠三軍之衆使成一叢林水亦能使成鳥
獸能令一人作千人聚壤成山刺地成川嘘氣成雲又
能吐氣爲風化生美女之形又吐五色氣方廣十里直
上連天又能躍上去地數百丈陳復休衆中徐行奔走
追之終不能及以鋤劇地金玉貨物隨劇而出班孟能
坐空虛中與人語又能入地初沒足至胸已而盡沒以
指刺地即成井可汲吹屋上瓦瓦飛入人家含墨噴紙
盡成文字各有意義晉羅什與人碁拾敵子死處如龍
鳳形軒轅先生坐暗室中目光可長數尺與人飲百斗
不醉夜垂髮盆中其酒瀝瀝而出麵藥之香散髮用氣
能以桐竹葉滿手挼之悉成錢又能散髮用氣攻其髮
條條如植葛仙翁能積薪烈火而坐其上薪盡而衣冠
不灼爲客致酒無人𫝊杯杯自至人前飲不盡杯不去
與客談語時天大寒仙翁吐氣火赫然從口出客皆熱
脱衣常有賓後來者玄出迎之坐上又有一玄與客語
潄口口中飯盡成大蜂飛行作聲張口羣小蜂還入口
中嚼之故是飯也鄧州一僧名隠慧日食二鳩或笑之
師張口鳩從口出一能行一匍匐在地薊子訓諸老人
頭髮畢白者子訓但與之共語其髮宿息之間明旦皆
黑矣南詔張子辰習天竺持明法詔問修建有何功德
乃坐露地前置一鉢頃之有水晶觀音自鉢中乘雲升
空壺公懸空壺于屋上身跳入壺中費長房隨之入壺
見有樓觀重門雞足僧小沉與二僧吃食問識何法門
曰能使死者生極樂界有䜛之者曰超度死魂何所證
驗願入棺試之及小沉啟視此人已死矣詔生之有頃
遂甦曰我生在七寶宫殿中何復來此他日叩迦葉石
門門訇然中開二僧追呼門則閉矣或謂小沉迦葉化
身也殷七七值賓會次以二栗爲令接者皆聞異香或
笑之作石綴於鼻掣拽不落穢氣不可堪共起狂舞祈
謝石自鼻落乃復爲栗龍樹尊者化南天竺王問諸天
何所作爲答曰天今與阿修羅戰湏臾空中刀劍及修
羅誤鼻相繼下王乃驚服又與善咒婆羅門角力婆羅
門化大池蓮華坐其上龍樹化白象入池鼻舉蓮華高
擲婆羅傷背而伏元時黃衣和尚每渡津即步行水面
衣冠不濕遇虎豹輙叱之而馭貞明中龍潮普問將他
適以院寺付聰教二弟子乃跨虎陵晨抵信州齋僧方
集師就長者覓齋長者不諾師覓水一盂噀拄杖爲虎
高馭而去又釋静藹以周武將滅佛法上書力諍不得
遂歸太乙山錫谷中厭身情廹勑遣侍者跏坐磐石自
條身肉叚叚布于石上引腸掛于松枝五臟皆外見自
餘筋肉手足頭面臠析都盡以刀割心捧之而卒次日
合掌捧心跏坐如故所傷餘骸一無遺血白乳滂流凝
于石上慧力寺僧善周沭浴而化五日後髮鬚再生梵
僧難陀在飲食會令人斷其頭釘耳于柱無血身坐席
上酒至瀉入頭瘡中面赤而歌手復按節會罷自起提
首安之都無痕也澄虛太師入山精修母啖之食以刃
刳腸滌淨女仙湘媪弟子逍遥媪暫之羅浮三稔逍遥
懵坐于室媪至以杖叩地逍遥如寐醒欲拜忽遺左足
如刖于地媪拾足勘膝噀之以水乃如故洪武中下度
僧之令中有冒名代請者帝大怒命錦衣衛戮之吳僧
永隆請焚身以求免帝允之取香一瓣書風調雨順字
語中使曰煩語陛下遇旱以此禱雨必驗乃秉炬自焚
骸骨不倒異香逼人羣鶴旋舞于龕頂誅後大旱以所
遺香禱雨立應上曰此神僧永隆雨也希建中僧法郎
多異跡能戶鑰中出入張果隠恒州條山乘一白驢一
日行數萬里休則重叠如紙置巾箱中乘則以水噀之
更成驢矣香闍黎止益州青城寺三月三日諸檀越所
奉酒食隨得隨盡若填巨壑及晚臨坑大吐雉肉自口
出即能飛鳴羊肉自口出即能馳走酒漿亂瀉將欲滿
坑魚蝦鵝鴨游泳交錯元和中道樹襌師結茅壽州三
峯有怪現花百端或現佛菩薩天仙等形或光出方響
師至怪滅人問師何道術師云野狐伎倆有盡老僧不
見不聞無盡此等神通直是遊戲三昧固非隠淪變化
之小術可同年而語也
菜花中各有一佛
筆談熙寧中李賓客中知潤州園中有菜花悉作荷花
仍各一佛坐于中形如雕刻杜陽編唐文宗好食蛤蜊
一日左右以方盤而進中有擘不開裂者上疑其異乃
焚香祝之俄頃自開中有二人形眉端秀質體悉備螺
髻瓔珞足履菡蓞上遂置之金粟檀香合以玉線覆之
賜興善寺藝苑雌黃吳興郡宗益剖蚌中有現羅漢像
偏袒右肩翹首左顧宗益以歸慈感寺戒菴老人漫筆
常熟丘郡錫鏇中置熟雞半隻見厨邊光燄發視之見
雞氣蒸成一小佛殿中坐佛一尊如世間大士像眉目
分明萬歷癸未正月事也唐詢家烹雞忽火光出釜中
發蓋視之水面盡成五色有未産雞子其黃化爲菩薩
像袖手伸足眉目了然其白化爲蓮花座耳談萬歷己
卯嚴州建德縣有漁者獲一鱉重八斤一酒家買懸室
中夜半作人聲明日割烹之腹内有老人長六寸許五
官皆具首戴皮帽時郡守楊廷誥入覲以木匣貯之又
乙未年遂昌民宋甲剖一鼈中有比丘端坐握摩尼珠
衫履斬然穎川王戶部一日宴客庖人烹鼈剖之有鬼
判各一朱髮藍面皂帽綠袍左執筆右執簿種種皆具
刻畫所不及溧水俞集舟行淮上見捕蚌蛤者必買放
之一日舟人買蛤一籃倍價償之不允堅置釡中忽起
光燄一大蚌裂開有觀世音像旁有竹兩竿相對端嚴
衣冠瓔珞竹葉枝幹皆細真珠綴成者舟人皆誦佛悔
罪仁品恩州民張氏以屠牛致冨一牛臨命跪膝若有
請張不肯釋殺之取其肝忽水珠迸出色如水銀而圓
大小不等及烹肉就貨刀不能切皆有圓珠如石滿其
中胃臟盡然始知舍利也張即日罷業裒從來所棄牛
骨并舍利作一塔葬之墨莊漫錄崇寧二年三月初一
日衛州獲嘉縣民職氏殺猪祭神而民劉氏獵犬得其
棄骨&KR0742;之狺狺四日不食民使其子折視牡齒臼中得
肉如拇諦視之如來像也髻有珠如粟瞑目跌跏瞳子
隠然莊嚴畢具鼂无咎作贊嘆之政和丁酉真州近村
富人羣犬争啣一牛脛骨衆異而破之其中血凝如玉
成一菩薩形衣紋瓔珞相好竒特雖雕琢不及我佛慈
悲化身無乎不在示希有之異好殺者得不少悛乎
龍神求舍利
春渚記聞含山令李兖伯源宣和間侍其季父仲將爲
廣東憲觧秩繇江道還楚舟過小孤風勢雖便而篙櫓
不進因上謁龍祠禱龍以祈安濟乞筊不獲旁有言者
曰龍知還自番禺或有犀玉之屬顧視行李獨有番琉
璃貯佛舍利百餘因以啟龍一擲而許伯源乃跪船舷
以瓶下投水面忽開裂觀見其間神鬼百怪寶幢羽蓋
鳴螺擊鼓鈸執金爐迎導甚衆而不沾濕一人拱手上
承舍利既下水即隨合舟柁輕颺轉首之間已行百里
矣又閣門宣事陳安上言元豐初安燾厚卿陳睦和叔
奉使三韓渡海舟中安貯佛經及所過收聚敗經餘軸
以備投散放洋之間風勢甚惡波濤洶湧後舟載者俱
見海神百怪攀船而上以經軸爲求先舉軸付之繼來
者衆度不能給即析經隨紙付之又度不給則剪經行
與之至剪經字而一字之投莫不忻悅頂戴而去指顧
風濤恬息皆獲安濟談圃吕相國端奉使高麗過洋祝
曰回日無虞當以金書摩詰經爲謝比回風濤輙作遂
取經沉之聞絲竹之聲起于舟下音韻清越非人間比
新繁縣西王李村隋代有書生以筆于空中寫般若經
後忽雷雨其地丈許並無沾濕唐武德初有異僧曰此
地空中有般若經陳堯咨泊舟三山磯下夢一老叟曰
來日當覆舟慎勿渡翌日果然夜復夢曰我江中遊奕
神也公大貴故相報願求金光明經一部公與之辭謝
而去王榮老過揚子江風濤暴作投玉塵端硯虎帳諸
物皆不應有黃山谷書韋應物詩取以投之香火未收
水光如鏡嘉祐中一貴人携韓幹馬渡采石風大作數
日不得行禱于水神夢神求畫獻之風乃止
鵝毛成蓮花
劉程之遺民性好佛常于定中見佛光照地皆成金色
阿彌陀佛玉毫光垂手引授又見入七寶池蓮香色其
水湛湛有人項有圓光胸有萬字指池水曰此八功德
水可飲之及寤異香發于毛孔耳談李太宰生平戒殺
生凡爲已殺者皆不食一日客招之爲宰一鵝公不悅
曰我故不食鵝何宰焉語畢其鵝毛翎從地飛起至雲
結成蓮花一朵現于筵前久之始散青螺郭公曾劄記
其事公乙未年以大司空居艱時事也又云金壇曹太
史大章家居時建碧霞元君廟于郊外嘗自往薰修隆
慶丁卯四月朔再往先是四明王生携一童子亦在頂
禮白日忽雷霆大作攫童子離殿二三丈地裂爲池池
水即注焉碧綠漪漣結成雷泉如願四字而童背亦有
此四字硃書久始漸滅大史著有元君靈應記獪園常
熟陳莊靖公瓚爲給事以直言放歸一意修西方淨業
後超遷至秋官尚書萬歷戊子秋七月公病革彌留誦
佛益莊故事京師大臣自三品以上暑月賜冰既置冰
于榻前衆見冰中湧出七級浮屠欄楯鈎綴窗格玲瓏
無不周備移時冰勢漸銷塔影漸瘦頃之報公氣絶一
無所覩又黃氏僕母者常熟罟里村媪也平居持齋念
佛了無他異有子爲黃觀察時雨家僕萬歷甲寅秋媪
年六十五疾篤將逝其舊藍裠衣裏十二幅須臾現出
十二面觀音像各幅變相不同咸具竹林鸚鵡之致經
一晝夜乃滅慧廣大師俗姓姚氏無錫人卓錫明州阿
育王寺親覩舍利光中現釋迦文佛法身師遂誓焚身
以報佛恩取香油塗身合掌誦佛號火然俄成灰燼大
衆見五色祥雲自師頂上起光中現菩薩金身長可二
尺晃然四照映雲而滅又四空法師出家五臺山說法
天花晝下臨化囑弟子十年後荼毘僧徒聚薪棺至忽
自起火道俗見白雲中現出西方景界有七重欄楯網
羅竹樹七寶池金沙地樓閣宫殿並是&KR2036;渠瑪瑙所嚴
飾池中青白蓮花白鶴孔雀鸚鵡舍利迦頻伽共命之
鳥種種竒妙俄而天樂振空移時方滅
白虹跨東井
玄奘在玉華宫繙大般若經麟德元年示滅其夜北方
有白虹四道從北亘南横跨東井即自念曰昔如來滅
度白虹十二道從西貫于太微于是有䨇林之滅今將
非玉華大師有無常事耶至九日凶問至婁道者漣水
人生有異相掌中一目中指七節長爲承天寺僧乾興
元年側卧而化焚之三日衣裓不動忽雷雨驟作薪火
皆滅口中出白煙自焚立盡獨留目睛與舌根不壞舍
利無數梅仙祖師學道白雲山夏月偶坐化于梅樹下
數里間聞梅花香經旬不息廬山遠法師命盡之日山
中峯澗寺落皆見千眼仙成隊執旛幢香花赴東林寺
温州淨居寺尼玄機嘗習定于平陽大日山石窟中開
元中倒立而化將葬風雷隂黯失其柩越二日有自大
日來者云是夕空中有簫磬聲柩已厝峯上義熙中僧
叡沐浴還座合掌而逝五色香煙從叡房出大明末慧
益焚身聞空中笳管異香芬苾趙惠宗宜都人得九天
仙籙唐天寶中積薪自焚怡然坐火中誦度人經化爲
瑞雲仙鶴而去
講經雨花
梁武與雲光法師講經金陵感天雨花天厨獻食因築
雨花臺慧遠襌師退隠硤石山注湼槃經成擲其筆曰
若䟽義契理筆當駐空已而果然後人因名曰擲筆當
竺道生公講道于虎丘無信之者乃聚石爲徒與談至理
石皆爲點頭先天元年玄覺參曹溪六祖一見語合遽
歸永嘉著證道篇即時定中見其字化爲金色滿虛空
界藍田悟真寺有高僧寫湼槃經羣鴿自空中啣水添
硯圭峯襌師出家青蓮山講經地湧青蓮八龍聽講東
晉䟦陀羅尊者譯經于廣陵寺之青蓮池有二青蛇自
池中出化爲童子爲灑掃焚香迄暮收經而去譯經畢
不知所在唐法師焚金刺血寫經筆端常有舍利又楞
嚴大師于精嚴寺作楞嚴䟽夢文殊菩薩飛入口中永
明中僧卞善梵音嘗誦經有羣鶴下集皆前經終則去
永嘉中安慧寫大品經入火不燒大順初温州大雲寺
僧洪梵誦經說法陸地生蓮靈蛇聽法大業末智超誦
法華經瓶水自溢中和初温州法空院僧慧升結廬北
岩寫法華經至普賢勸法品天雨舍利二顆
經聲發石函中
梁高僧傳齊武帝時東山人掘土見一物狀如兩唇其
中舌鮮紅赤色沙門和尚曰此持法華經者亾相不壞
也誦滿千遍其驗徵矣乃集持法華經者圍繞誦經纔
發聲其唇舌一時鼓動見者毛竪宣室志悟真寺僧夜
如藍溪忽聞有誦法華經者月下四望閴然無覩僧慘
然有懼述于衆僧明日俱聽之乃聞經聲自此中發掘
之得一顱骨在積壤中獨唇吻與舌鮮而且潤遂持歸
置于千佛殿每夕經聲發石函中法華經云有人聞是
品者能通喜讃嘆是人口中生青蓮花香歐陽公知潁
州有官妓盧媚兒姿貌端秀口中嘗作芙蕖花香有屬
僧曰此人前世爲尼誦法華經二十年又石斗山中法
華寺碑載樵者掘地得石函藏一童子舌不壞上生蓮
花一枝又後魏范陽寺僧以誦法華白鹿寺童子以供
給僧誦法華死後舌俱不杇
入珊瑚林
塔者梵名塔婆此云方墳或云支提翻爲滅惡生善處
西梵正音名曰窣堵波此云廟廟者貌也又塔西國浮
圖也此翻聚相戒壇國經云依梵本座佛骨所名曰塔
婆有舍利者名塔無舍利者名支提正法念經云四種
人得樹偷婆漢言家四種人者輪王羅漢辟支如來也
佛經治故塔者生白身天其身鮮白入珊瑚林掃塔者
生意燥天其身淨潔猶如明鏡去塔中草水者生先音
天衆寶宫殿光明是不可計量以花香供塔者生兜率
夫諸毛孔有栴檀香具三明六通及八觧脱道嚴供飬
塔廟壽一百五歲道卓建塔三龍護之拾得龍毛長三
尺許修空慧寺塔有金甕相對修檀臺山古塔有古窑
熟甎三十餘所臨黃塔有水底蓮花彌滿三日長干塔
有石匣中爪髮髮引施如螺雍州塔有夜雨寶屑天花
芭蕉㯶櫚皆滿魏州塔有降金銀花小者如火精大者
如榆莢靈鷲寺塔有羣燕共&KR0742;繡像智門寺塔有神龜
黑蜂連理木甘露降閑居寺塔有白雲如大蝶色似青
琉璃翺翔而下栖岩寺塔有火照二百里遠望者皆言
燒山鳳泉塔有碁石子漸變盡如水晶諸凡載在佛藏
中功德難以具悉魏書乾陀國城東南七里有佛塔高
七十丈周三百步所謂雀離佛圖也唐玄奘傳健䭾國
有雀離浮圖伽藍記此浮圖天火七燒佛法當滅道鑒
傳云王修浮圖木工既訖猶有鐵柱無能上者王于四
角起大高樓在上燒香散花至心精神然後轆轤絞索
一舉便到故國人皆云四天王助之塔内事物悉是金
玉旭日始開則金盤晃朗微風漸發則寶鐸和鳴西域
浮圖此爲第一廣弘明集瑜珈之建寶塔百鬼助以日
工雀離之起浮圖四王扶其夜力又藍莫國王得佛一
分舍利奉歸起塔即名藍莫塔塔邊有池池中有龍常
守護此塔晝夜供飬拘彜竭城城北䨇樹間希連河邊
世尊于此北首而般泥洹及須䟦最後得道處以金棺
供飬世尊七日處金剛力士放金杵處八王分舍利處
皆起塔
陽神隂神
宋張紫陽名用成修煉功成受劉海蟾秘訣時有一僧
自謂得最上乘襌能入定出神數百里間頃刻即到一
日相遇紫陽曰可與襌師同遊遠方乎僧曰可願同往
揚州觀瓊花于是紫陽與僧同處一静室瞑目趺坐皆
出神遊紫陽至其地僧已先到遶花三匝紫陽曰今日
與師各折一花爲記少頃紫陽與僧欠伸而覺紫陽于
手内折出瓊花一枝問師瓊花何在僧袖手皆空後紫
陽弟子問吾師與襌師同遊何以有折花之異紫陽曰
我金丹大道性命兼修故聚則成形散則成氣所至之
地真神見形謂之陽神彼之所修直修性宗不復修命
故所至之地無復形影謂之隂神此其異也鍾離正陽
亦云逹摩面壁九年方超内障世尊冥心六載始出凡
籠以此知釋迦性命䨇修分曉其定中出隂神乃二乘
坐襌之法宅舍難固不免遷徙一念差誤終無所歸止
于投胎奪舍而已此非道家純陽之仙所謂第五鬼仙
雖曰仙其實鬼也獪園皈的逹者西域聖僧也洪武中
來朝闕下馬足所踐地湧金蓮高皇帝竒待之時的逹
與真人張宇皆侍從焉帝令二人較術謂宇曰朕聞西
域某國有玉龍可取試爲朕設壇召將取之真人遂受
詔作法的逹止求盂水置前結跏趺坐而已約以三時
返命俄踰六日不至帝心已懈命罷之宇皇恐無地于
是奏言的逹破其術帝大笑復謂的逹曰上人既能禁
之亦能觧之乎的逹曰此最易事呼侍者取盂水瀉于
地有頃諸神至矣以次入見對云取得玉龍行抵流沙
忽見洪濤漲天遂迷失道六日後水退始得渡而玉龍
竟沉于沙中失所在矣帝不悅的逹便從懷内探出玉
龍以獻帝駭以爲神賞賫無數余讀釋摩騰及唐羅公
遠金剛不空三藏事頗相似譯經圖稱明帝永平三年
帝感異夢勑郎中蔡愔中郎將秦景將士王道等西尋
佛法至印度國請迦葉摩騰竺法蘭用白馬䭾經至洛
陽帝造白馬寺譯四十二章經五嶽道士褚善信等不
悅請較試遣尚書令宋庠引入長樂宫集白馬寺南門
信等以靈寶諸經置道東壇上帝以經像舍利置七寶
行殿上信等升天入火履冰隠形諸術所試不驗時佛
舍利光明五色直射空中旋環如蓋映蔽日輪摩騰先
是阿羅漢即以神足游空飛行坐卧天雨寶花及奏衆
樂此道教爲佛屈也唐玄宗幸東洛羅公遠葉法善金
剛三藏皆從時方修麟趾殿庭有大方梁數丈徑六七
尺帝謂葉尊師曰師試爲朕舉此方木葉受詔作法方
木一頭揭數尺而一頭不起玄宗曰師之神力何有失
耶曰三藏使金剛善神衆壓一頭故不舉已而使葉設
法錄于是取三藏金襴袈裟摺之以盆壓之葉繞之三
匝曰太上老君攝去盆下袈裟之縷隨色各爲一聚又
覆而祝之則袈裟如故又令三藏固收袈裟令羅公遠
取之三藏跏趺作法取袈裟置銀合又安數重木匣衆
見中有一重菩薩外有一重金甲神人又以一重金剛
圍之賢聖比肩環繞甚嚴公遠言笑自若食頃啟視封
鎻依然中已空矣即令人于其院中開櫃取來玄宗問
之公遠曰菩薩力士聖之中者甲兵諸神道之小者適
使玉清神女取之則菩薩金剛遂不見其形耳此釋教
爲道術屈也皆其徒相傾煽之語耳
玉芝堂談薈卷十二
