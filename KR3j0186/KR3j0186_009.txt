欽定四庫全書
玉芝堂談薈卷九
明徐應秋撰
飲量之弘
漢于定國為廷尉飲酒至數石不亂鄭康成飲酒一斛
袁紹嘗餞之會者三百人皆使離席行觴自旦至暮飲
三百杯而温克之容無怠盧植能飲一石山巨源飲量
至八斗晉武令私益之盡量而止晉周顗飲一石劉伶
一石五斗解酲前燕皇甫真飲石餘不亂後魏劉藻一
石不亂南齊沈文季飲至五斗妻王錫女飲亦至三斗
對飲竟日而視事不廢鄧元起飲至一斛不亂北史桺
謇之一石不亂陳後主與子弟日飲一石孔珪飲酒七
八斗又滿寵馬融傅玄劉京馮陵皆至石餘裴鈞與裴
弘泰賭飲酒器請在坐銀器盡斟酒滿之隨飲以賜弘
泰可乎自小至大凡杯勺以至&KR1553;船最大者名銀海共
受一斗以上飲之皆盡以器覆地足踏之抱持而出稱
所得器共二百餘兩劉潛石曼卿輩尤豪于飲每飲必
云幾日一日興方濃而酒垂竭有醋三斗許併飲之歐
陽永叔梅聖俞俱量可盡百杯每遇潛曼卿輙為所困
摭言王源中為承旨有急召賜酒二盤每盤貯十金碗
每碗各容一升許宣令并碗賜之源中飲之無餘略無
醉容國朝毛尚書伯溫常主湖廣鹿鳴宴諸生七十二
人人陪二大白不醉劉中丞應箕以善飲聞久瘧後與
客盡雙鵝二雞燔蹄羊邊燒酒兩甕俱盡又合郡士夫
與李守凌雲飲凡三日夕而李醒然衆強應箕出相對
以大盌盛酒舉之各五架應箕倒東壁李僅顙泚量又
弘于應箕也
食量之弘
食之多者史稱廉頗七十餘一飯斗米秤肉山濤飲至
八斗醉後餟餔折筯不休苻堅拂蓋郎夏默等三人每
食一石肉三十斤宋明帝噉白肉至二百片蜜漬鱁鮧
一頓數金鉢蕭穎胄噉白肉鱠至二斗馬希聲日食五
十雞齊王好食雞跖日進雞七十臨江王妃江無畏好
食魚頭日進鯽魚三百對南燕慕容德時逢陵長王鸞
賜食立盡一斛范汪噉青梅一斛都盡宋張齊賢一食
肥猪肉十餘斤廚吏密寘一漆桶窺公所飲食如其物
投櫃中至暮漲溢桶外趙丞相雄上殿奏事上命内侍
捧玉海容三升者進之凡七賜皆釂繼以金拌捧籠炊
百枚遂食至盡又與客對飲各盡酒三斗猪羊肉各五
斤蒸糊五十事本朝王端毅恕年九十餘每晨起連食
牛羊犬豕肉或雞鳧三大盌盌可一二斤熟菜一大盌
麪餅二盤各堆高筯許清酒二大碗碗可盛二斤楊襄
毅公博每噉麪一甌輒兩舉筯凡十六舉筯而罄八甌
又每食肉三斤許包子三十酒數升陽城王太宰國光
蒲州王司馬崇古皆長七尺飲噉尤偉陽城切白肉作
大臠每進必一百臠飲必三斗大醉後面熱不能升公
座噉巨柿四十頃刻都盡嘉定人王全以氣豪一鄉徒
步創婁塘鎮者其食以一猪首一鵝佐飲不飽偶飢過
其弟以白雞子四十煑食之云僅小支胃口而已王提
學世芳噉肉立可盡十餘器每進楊梅櫻柑橘必十斤
為度而不吐核王鈺舉進士第二人魁岸善飲噉自云
生平惟三飽嘗歸家外家享之極水陸之腴一使朝鮮
噉芻豢皆殽蒸體一使成宴奉天殿上知其善噉盡徹
御饍賜之後歸里家落乃炙螺螄燒紫茄配飯亦必滿
一鍋王元美曰王令賜級言其鄉有張令者善飯居恒
不能飽隣有驢斃者值輕買食之肉至作兩大盤盤各
可十餘斤胡餅各百餘以一盌蒜泥一盌醯一盤葱一
盤醬與壻共飲用手撮之頃刻俱盡又河南开副使者
一日宴于鄉紳家其家善視饌开醉飽甚忽曰肉雖多
不使勝食氣問廚有米乎量之得五升作飯噉至盡乃
就枕波斯王每食酩肉麪蜜至二石肥大不能行佛為
說法勸解乃減一石
彈墻成字
小說中載伎術之巧有非學習可能者酉陽雜爼建中
初河北將軍姓夏于新泥墻安棘刺數十取爛豆相去
一丈擲豆貫於棘上而不差一張芬曾為韋臯行軍曲
藝過人彈弓力五斗每塗墻彈成天下太平字字體端
妍如人摹成有一人于公宴席上以籌椀中綠豆擊蠅
十不失一一坐驚笑芬曰無費吾豆遂指起蠅拈其後
脚略無脱者仙史安期生能以醉墨灑石上皆成桃花
彭宗能以一氣誦五千文通為兩過音甚清暢酉陽雜
爼魯般于肅州城南作木仙人舉手指東南吳地大旱
三年齎物巨千謝之般為斷其一手吳中即大雨朝野
僉載則天如意中海州進一匠造十二辰車迴轅正南
則午門南馬頭人出四方迴轉不爽毫釐北齊沙門靈
昭甚有巧思于山亭造流杯池船每至帝前引手取杯
船即自住上有木小兒撫掌與絲竹相應飲訖放杯便
有木人刺還上飲若不盡船終不去又胡太后使靈昭
造七寳鏡臺合有三十六宫别有一婦人手各把鎖纔
下一關三十六戶一時自閉若抽此關諸門咸啟婦人
各出戶前河中記稱向聲能於鼎鐺中以手撥鴨卵成
花綘樹一聲能歌兩曲二人細聽各聞一曲一字不亂
或疑其一聲在鼻唐張葆善畫手握雙筆一時齊下一
為枯枝一為生枝枯枝則乾裂秋風生枝則潤含春澤
魏時有句驪客善用鍼取寸髮斬十餘段以鍼貫之言
髮中虛也王子年拾遺記秦有烈裔騫霄國人口含丹
墨噀壁以成龍蛇方寸内備列國有五岳四瀆紹興初
淮客申先生每出攜一小釡隨所至滿注水布青綠朱
黃雜色於上徐用牙篦撥開便成長林絶島烏鳥翔集
或作羣山夾江漁艇煙波或士女春遊或詩人緩轡日
日不同竟不得其要領李叔詹常識一范陽山人于私
第後掘地為池方丈深尺餘泥以麻灰日汲水滿之候
水不耗具丹青墨硯先援筆叩齒良久乃縱筆水上就
視水色渾渾耳經日搨以細絹四幅食頃舉出觀之古
松怪石人物屋木無不備也宣和初蜀道進一接花人
號曰劉幻徽宗召赴御苑居數月中使詣苑簡較則花
木枝幹十已剪去七八驚詰之曰官無憂至正月竒花
當盛開姑少待之至期白中使請觀花則已半開枝萼
晶瑩品色迥絶酴醾一本五色芍藥牡丹變態百種一
叢數品花一花數品色池冰未消而金蓮重臺繁香芬
郁光景粲爛不可勝述崔學能吹反潮之笛吹已積潮
横下險於廣陵之濤應用能于一錢上寫心經又於麻
粒上寫國泰民安四字清異錄沙門福全生于金鄉長
于(缺四字)湯幻茶成一句并點四甌成一絶句(缺)于
湯表小小物類唾手辦耳檀越日造門求觀湯福全自
詠曰生成盞裏寫丹青巧畫天工學不成堪笑當時陸
鴻漸煎茶贏得好聲名
弄百禽
五雜爼京師戲者籠一小雀置小骨牌僅寸許擊小鑼
一聲雀以口銜其機門便自開令取天牌則銜六六出
取地牌則銜么么出其應如響觀畢復擊鑼一聲雀入
而門自閉輟耕錄嘗見一弄百禽者蓄龜七枚大小凡
七等置龜几上擊鼔以使之則第一等大者先至几心
伏定第二等者從而登其背直至第七等小者登第六
等之背乃䜿身直伸其尾向上宛如小塔狀謂之烏龜
疊塔又見蓄蝦蟇九枚先置小墩于席中其最大者乃
踞坐之餘八小者左右對列大者作一聲衆亦作一聲
大者作數聲衆亦作數聲既而小者一一至大者前點
頭作聲如作禮狀而退謂之蝦蟇說法唐穆宗時飛龍
衞士韓志和善雕木作鸞鶴鵶雀之形飲啄動靜與真
無異發之則凌雲奮飛更雕踏床飾以金彩謂之見龍
床置之則不見龍形踏之則鱗爪俱出又于懷中出柏
木合方數寸中有物如蠅虎子一二百其形皆赤分為
五隊令舞梁州上令樂工舉其曲無不中節每遇致詞
處則隱隱如蠅聲終纍纍而退嘉話錄京國頃歲街陌
中有聚觀戲場者詢之乃二刺蝟對打令皆合節奏中
章程又酉陽雜爼于頔在襄陽有山人王固見曰予有
謁一技自古所無者懷中出竹一節及小鼓規纔運寸
良久去竹之塞折枝擊鼔筒中蠅虎子數百餘枚列行
而出分為二隊如對陣勢每擊鼓或三或五隨鼓音變
陣天衡地軸魚麗鶴列俱備也凡變陣數十又復作隊
入筒中
别水性
漢蒲元性多竒思得之天然于斜谷為諸葛武侯鑄刀
三千口刀成告武侯曰漢水鈍弱不任淬用蜀江爽烈
是大金之元精也命人于成都取之及取水至元言此
雜涪水八升其人叩頭曰實于涪津覆水以涪水八升
益之李贊皇作相有親知奉使京口贊皇曰金山泉楊
子江中泠水各置一壺其人舉棹忘之至石頭乃汲一
瓶歸獻李飲之曰江南水味變矣此何似建業石頭城
下水也代宗朝李季翔刺湖州至維揚逢陸處士鴻漸
李素熟陸名泊楊子驛將食李曰陸君善于烹點天下
聞之況楊子南零水又殊絶今者二妙千載一時豈可
虚乎命軍士謹信者操舟詣南零陸和器以待之俄水
至陸以杓揚其水曰江則江矣非南零者似臨崖之水
既傾至半陸遽止之曰此是南零者矣使者大駭伏罪
曰某自南零至岸而覆其半挹岸水增之處士之鑒神
鑒也酉陽雜爼魏賈鏘有奴善别水嘗乘舟於黃河之
水中流以匏瓠接河源水七八升經宿水如絳以釀酒
名崑崙觴芳味妙絶
食鵝知黑白
食而知味聖人以為難如易牙之辨淄澠士安之識桃
杏汁精于味者亦尚能之至師曠荀勖知飯為勞薪所
炊竒矣晉史苻堅從兄子朗晉司馬道子為設盛饌問
曰關中之食孰若此曰皆好惟鹽味少生耳或人殺雞
以食之朗曰此雞棲恒半露檢之皆驗又食鵝知黑白
之處人不信而試之無毫釐之差曲洧新聞韓玉汝丞
相性嗜鴿必白者而後食或以他色紿之輒能辨其紿
此理不可解也
射錢中孔
射之精者五代史李克用掛針于樹或立馬鞭百步射
之輒中天寳遺事羽林將軍劉洪善騎射嘗使人於風
中擲鵝毛連箭射之無有不中齊柳惲與琅邪王瞻將
射嫌其皮闊乃摘梅帖烏珠之上發必命中宣武靈后
胡氏幸西林園自射針孔中之又射中象牙簪蕭琮遣
人伏地持帖琮馳馬射之十發十中持帖者亦不懼宋
史康保裔善騎射嘗握矢三十引滿以射箭鏑相連而
墜范廷召出獵有羣鳥飛過召發矢並貫其三王建次
子元膺能射錢中孔自抱畫毬擲馬上馳而射之無有
不中樂郊私語蘆瀝巡簡(缺)廉卿長騎射無論鳥獸不
及飛竄雖塘塗上跳魚子蟹射之百不失一夜每懸火
竿上去竿三十步暗中射火無不滅者列子紀昌學射
于飛衛以燕角之弧朔蓬之簳射虱貫心既盡飛衛之
術計天下敵已一人而已乃謀殺飛衞相遇于野二人
交射矢鋒相觸墜地而塵不揚飛衞之矢先窮紀遺一
矢既發飛衞以棘端捍之而無差焉于是二子泣而投
弓請為父子刻臂為誓不得告術于人劉錡善射水斛
滿以箭射拔箭水注隨以一矢室之人服其精
棘刺扞矢
紀昌學射於飛衞飛衞曰爾先學不瞬而後可言射矣
紀昌歸偃臥其妻之機下以目承牽挺二年之後雖錐
末倒眥而不瞬也以告飛衞飛衞曰未也亞學視而後
可視小如大視微如著而後告我昌以氂懸虱於牖南
面而望之旬日之間浸大也三年之後如車輪焉以覩
餘物皆丘山也乃以燕角之弧朔蓬之簳射之貫虱之
心而懸不絶以告飛衞飛衞高蹈拊膺曰汝得之矣紀
昌既盡衞之術計天下之敵已者一人而已乃謀殺飛
衞相遇於野二人交射中路矢鋒相觸而墜于地而塵
不揚飛衞之矢先窮紀昌遺一矢既發飛衞以棘刺之
端扞之而無差焉於是二子泣而投弓相拜於塗請為
父子刻臂為誓不得告術於人(見列子)隋末有督君謨善
閉目而射志其目則中目志其口則中口有王靈知者
學射於君謨久之曲盡其妙欲射君謨獨擅其美君謨
時無弓矢執一短刀箭來輒截之末後一矢君謨張口
承之遂齧其鏑於是笑曰汝學射三年惟未教汝齧鏃
法耳(見雜爼)
朱雀和鳴
英公徐勣初卜葬繇曰朱雀和鳴子孫盛榮張景藏問
之曰所占者過也此所謂朱雀悲哀棺中見灰後孫徐
敬業反斵英公棺焚其屍見灰之應也世說晉明帝解
占冡宅聞郭璞為人葬帝微服往看問主人何以葬龍
角此法當滅族主人曰此葬龍耳不出三年當致天子
問耳
日行七百里
抱朴子杜子微服天門冬八十年日行三百里趙陀子
服桂二十一年毛生日行五百里神仙𫝊彭祖時大宛
山有青精先生千歲色如童子步行日過五百里白石
先生煑白石為粮亦日行三四百里三國志虞翻能步
行日三百里麥鐵杖日行五百里遼陳州一婦人為賊
帥號白頸鵶日可行二百里咸亨中神僧萬回幼時能
三千里致兄書朝往暮歸因名萬回東晉永和初燉煌
沙門單道開絶穀阜陵太守迎之道開步行從西平一
日行七百里至秦州
手舉萬鈞
古今有力者蜀五丁力能移山手舉萬鈞秦烏獲孟育
俱能舉千鈞(千鈞蓋三萬斤)衞石蕃能負沙一千二百斗(當為一百
二十石)孟賁生拔牛角淮南子桀之力能伸鐵鈎索其臣
推移大戲水殺黿鼉陸捕熊虎帝王世紀紂能倒曳九
牛撫梁易柱墨子紂生捕虎豹指畫殺人費仲惡來足
走千里手制兕虎六韜紂卒握炭流湯者十八人崇侯
虎等舉六百石重沙二十四人項王拔山扛鼎千人皆
廢魏任城王章曳虎尾頓象鼻文帝鑄萬鈞鐘力士百
人引之不動章乃負之而趨北魏盧曹長九尺餘與沙
門曇讚埒嘗以海馬脛骨為馬矟諸將莫能舉晉桓石
虔趫捷絶倫于獵圍中見猛獸被數箭而伏戲令拔箭
因急往拔一箭猛獸踞躍石虔亦跳高于猛獸復拔一
箭而歸隋唐嘉話秦叔寳膂力絶人其所持槍重越常
制初從太宗圍王世充于洛陽馳馬頓之城下而去城
中數十人拔之不動叔寳復馳馬舉之以還唐宋令文
有神力禪定寺有牛觸令文袒褐接兩角拔之應手而
倒頸骨皆折而死又以五指撮碓觜壁上書得四十字
詩為太學生以一手挾講堂柱起壓同舍生衣於柱下
羊侃以指抉壁入三寸弓力至三十石泗州十石人各
長八尺大十圍執而對擊之俱碎又唐彭博通膂力絶
倫曾于講堂階上臨階而立取鞋一䩫以臂挾之使人
之有力者從後拔之鞋底中斷脚終不移牛駕車正走
倒曳車尾却行數步曾遊瓜步有急風張帆捉尾纜挽
之不進嘗與壯士魏弘哲宋令文馮師本角力博通堅
臥三人奪其枕三人力極牀脚盡折而枕不動觀者踦
墻屋宇盡壊宴客遇暝獨持兩床降階就月酒殽尊爼
略無傾瀉又汪節有神力渭橋石獅重千鈞節提而擲
之數十人不能動以賂請節節又提而致之故地嘗對
御俯身負一石碾置二丈方木于碾上木上又置一床
床上坐龜兹樂人一部曲終而下乾符中綿竹王俳優
腰負一船船中載十二人舞梁州一曲略無困乏宋景
濂載元人鄧弼以力雄隣牛方鬭拳其脊折仆地市門
石鼓十八人弗能舉兩手持之行舞雙劍虎吼而前善
槊者五十人持槊並進辟易五十步面無人色已而黃
塵漲天但見雙劍雲霧中連斬馬首墜地又小說載國
初有吳齋公力逾千斤嘗遇巨艦怒帆順風吳在下風
以手逆拓之船為開丈許有劇盜聞之將甘心焉往謁
之吳知微服應門留客坐烹茶取巨竹本如碗大者折
之碎為數片盜驚問何人曰齋公之僕也盜默然辭去
每遇力作取巨絙如臂者寸寸斷之始解此其驍獷亦
可方駕古人矣又楊大眼以繩長二丈繫髻而走繩直
如矢馬馳不及見者驚嘆唐忠武將軍辛承嗣輕捷會
解鞍絆馬衣擐甲上馬盤人百步走馬持鎗而來承嗣
鞲馬解絆着衣擐甲上馬盤槍逆扼刺馬擒人而還李
罕之多力或與人相毆毆其左頰右頰血流段成式門
下騶路神通能戴石靸磴六百斤齧破石栗數十隋書
沈光𫝊初建禪定寺其中幡竿高十餘丈適遇繩級非
人力所及僧憂之光以口銜索拍竿而上直至龍頭繫
繩畢手足皆放透空而下以掌拒地倒行數十步觀者
駭悦時人號為肉飛仙耳目記唐柴駙馬紹之弟有材
力輕䢪迅捷聳身以上挺然若飛十數步乃止嘗着吉
莫靴上磚城直至女墻手無扳引又以足指緣佛殿柱
至簷頭捻椽覆上越百尺樓閣了無障礙時人號為壁
飛杜伏威與陳稜戰于齊州禆將射中伏威額怒曰不
殺射者終不拔此箭繇是奮入獲所射者乃令拔箭然
後斬首隋唐嘉話高開道作亂幽州矢陷其頰召醫出
之對以鏃深不可出則俾斬之又召一人如前對則又
斬之又召一人乃曰可出然須忍痛因鈹面鑿骨置撲
于其間骨裂開寸餘抽出箭鏃開道奏技進膳不輟北
齊將彭樂勇猛無雙時干沙苑與宇文護戰樂乘醉深
入被刺肝腸俱出内之不盡截去之復入戰護兵遂敗
關朗筮易
魏王彦問關朗以百年之數筮得夬之革捨蓍嘆曰當
今大運不過二𫝊五𫝊從甲申(魏宣武王之元年)至戊申天下
當大亂禍始宫掖(革六二以柔居中)有藩臣柄政世伏其強爾
朱榮臣主俱屠(莊帝殺爾朱榮榮子復殺莊帝)當有二雄舉而中原分
(二雄九五九三高歡宇文泰東西魏)不戰德而詐權則舊者先亡(革故也東魏先
亡)辛丑之歲當有恭儉之主起布衣而并六合必在西
北夫平大亂必以武定北用武之國也已酉之歲江東
其危乎(開皇元年平陳)晩節末路有桀紂之主出焉(煬帝)天下復
亂道不終亡也有達者興焉(文中子)其後魏之亂自胡后
始爾朱榮高歡宇文泰分霸隋平陳煬帝之世天下大
亂皆如其占然則左氏所載周太史筮陳敬仲知其後
必代齊史蘇占晉伯姬而及惠懷之亂豈可謂誣乎傅
初菴立以占筮起東南時杭州初内附世皇以故都之
地生聚浩煩資力殷盛得無有再興者命占其將來何
如卦既成曰其地六七十年後會見城市生荆棘不如
今多也今杭連厄于火自至正壬辰以來數厄于兵昔
時歌舞之地悉為草莽之墟行營雜錄載道君皇帝大
觀二年戊子秋八月以易數占乃御製易運碑刻之延
福殿東壁其略曰始建元基(高宗御字德基)紹興德夀(謂紹興年德夀
宮)承太乙循運盡在陽九之數(高宗聖夀八十一)祖𫝊甲庚吉
(太祖子孫再𫝊)建炎炎其盛之勢(建炎年號)奈何五行逆順天地之
數非繇人致朕嘗聞易孰善本基庚子辛丑禍起東南
(謂方臘)阿平動干戈元衝立劫壬寅癸卯(宣和間天下大亂)亦云
哀哉甲辰乙已(與金兵夾攻燕山)丙午丁未(金兵入汴二帝北狩)内有丙
火天下生靈塗炭至半(是時天下大亂)江表之虞(駕幸江表)莫知何
辜戊申己酉(高宗初立)時劫災(金兵渡江苗劉内變)庚戌辛亥偏重勢
輕(高宗航海劉豫稱帝於汴)壬子癸丑後成改建(改元紹興)甲寅乙卯立
應豐穰(是年大有)丙辰丁巳朕已何在(徽宗以紹興五年崩)祖宗復有
中興之後(是年孝宗以建國公封晉安郡王復紹太祖之後)云云其後事皆歴
驗信乎聖哲先知之明因往推來在天數者果不可遣
與
拆字謔語
蜀使張奉嘲尚書令闞澤姓名澤不能答薛綜下行乃
云蜀者何也有犬為獨無犬為蜀横目勾身虫入其腹
奉曰不當復嘲君吳耶綜應聲曰無口為天有口為吴
君臨萬邦天子之都啟顔錄北齊徐之才善謔嘗嘲王
訢姓云有言則誑近犬則狂加頭足而為馬配尾角而
成羊又嘗宴賓客時盧元明在坐戲弄之才姓云卿姓
徐字乃未入人之才即嘲盧字安亾為虐在丘為虛生
男為虜配馬為驢又嘲元明二字去頭則是兀明出頭
則是无明減半則是无目變聲則是无音蘇頲少能言
有京兆過其父瓌命詠尹字乃曰丑雖有足甲不全身
見君無口知伊少人又蔡忠惠戲陳亞曰陳亞有心終
是惡亞應聲曰蔡襄無口即成衰唐甘洽與王仙客友
善因以姓相嘲洽曰王計爾應姓田為爾面撥獺抽却
你兩邊仙客曰甘計爾應姓丹為伊頭不曲迴脚向上
安狄梁公戲同官郎盧獻曰足下配馬乃作驢獻曰中
劈明公乃成二犬傑曰狄字犬旁火也獻曰犬邊火乃
是煮熟狗
返魂攝魂
古人有返魂之術唐玄宗幸蜀後屬念貴妃聞廣漢楊
通幽有考召之法于内置場遍加搜訪至蓬萊南宫西
廡見上元女仙太真授以金釵鈿合寄玉龜子為信即
長恨歌所云鴻都道士羽衣客能以精神致魂魄者也
此術自漢有之拾遺記漢武帝嬖李夫人夫人死後帝
思見之李少君曰黑河之北對都之野地出潛英之石
其色青質輕如羽冬則石溫夏則石冷刻為人像能𫝊
譯人語有聲無氣仲君因至闇海得此石刻夫人像置
輕紗幕中宛若生時又唐闕史京兆韋進士納洛妓頗
惑之五年而卒生悲咽痛悼嵩山任處士有返魂術但
須一經身之衣以導其魂韋搜衣笥餘一金縷裙是夕
任為致之燃蠟炬于香前持裙面幃而招忽聞吁嘆之
聲俄映幃微出與之言頷首而已歘欲逼之倏然而滅
任曰漚珠槿豔不足多懷韋長慟賦詩惆悵金泥簇蝶
裙春來猶自伴行雲不教布施剛留得渾似初逢李少
君靈異記許至雍妻早亡雍每感嘆悲泣一日忽覺有
人行吁嗟聲良久聞語乃是亡妻云若欲相見遇趙十
四無惜三貫六百錢自此常記其言後數年至蘇州將
謁吳太伯廟遇男巫趙十四名何者陳懇切之意遂為
召其亡魂言語悲喜恩情如生良久趙生曰可去矣許
相隨涕泣曰願惠一物可以為記妻泣曰幽冥惟有淚
可以𫝊于人代許脱一汗衫置地取懸樹枝掩面大哭
取汗衫視之皆血淚也列異記北海營陵道人為人致
亡婦約聞鼔聲即出與婦相見恩情如生良久聞鼔聲
當出戶衣挂戸間掣絶而去後歲餘開塚見婦棺下有
衣裾洞微志蘇德歌為徐肇返先代魂云死經八十一
年以上即不可返雲溪友議祖山人為韋臯致玉簫魂
齋戒七日清夜玉簫果至續定命錄李行修初娶王仲
舒女王氏以疾終秘書衞隨曰侍御念亡夫人之深何
不問稠桑王老及行修除東臺御史次稠桑驛有王老
善錄命行修悟衞秘書之言密令召之遂說所懷之事
王老引行修繇一徑入土山中坡側隱隱見叢林老人
謂行修曰但於林下呼妙子有人應即答云𫝊語九娘
子今夜暫將妙子同看亡妻有頃一女子引行修到一
處云十一郎且坐娘子續出行修比苦肺疾王氏嘗與
備治疾皂莢子湯青衣持湯令行修啜焉宛是王氏手
煎之味言未竟夫人遽出行修方欲申情王氏曰與君
幽顯異途不當如此苟不忘平生但納小妹即于某之
道盡矣已聞門外女子叫李十一郎速出依前同行却
至舊所行修心憒然一嘔所飲皂莢子湯出焉皆灼灼
可記者又有能致人生魂者廣異記天寳末長安有馬
二娘者善考召兗州刺史蘇說與馬氏相善說欲為子
萊求婚盧氏謂馬曰我一子必求淑婉盧氏三女未知
誰佳幸為致之令其母自閱視馬于佛堂結壇考召三
女魂迷悉至馬云大者不如次者必為刺史婦天寳末
萊為永寧令死禄山之難贈萊懷州刺史畫譜葉法善
欲求李北海書碑北海為括蒼太守不可強乃攝其魂
書之北海夢中書碑竟醒而遣人追視宛如夢中今名
攝魂碑宣室志尚書王潛節度荆南有京兆吕氏子以
飢寒遠謁公公不為禮有市門監俞叟見吕生色有不
足吕具述其事叟曰為設小術以助歸糧可乎因覆一
缶於地有頃啟視見一紫衣人長五寸許指曰此王公
也吕熟視酷類焉叟因戒曰吕生以食貧千里而至宜
厚䘏以展親親何恃貴忘故耶紫衣僂而揖叟曰吕生
無行資可致一馬一僕縑二百匹紫衣又僂而揖于是
復覆以缶再啟之無見矣及旦叟促吕歸王公果召與
宴遊贈以僕馬及縑二百又張易在洛陽遇劉處士有
竒術劉嘗賣銀縑市中人負其值往索之不酬且大詈
劉歸謂易曰吾夜當小懲之既滅燭劉牀頭熾炭燒藥
易寐未熟暗中見一人吹火火光中識其面乃向市人
也迨曙問市人云夕夢人召使吹火氣殆不續開天𫝊
信記開元中宫禁有美人每夜夢被人邀去縱酒密會
極歡而歸歸輒流汗倦怠帝曰此必術士所為若復往
隨宜以物識之其夕熟寐飄然又往美人見石硯在前
乃密印手文于曲房屏風之上帝潛為物色于東明觀
得屏風手文尚在所居道士已遁矣宣室志海南楊居
士有竒術會太守亦好竒每宴遊必召與俱一日偶忤
守于郡堂閱妓樂而居士不與或笑之居士曰君觀我
為君召其妓具酒命小童閉西廡一空室久之乃啟有
三四美人自廡下粧飾華煥擕樂而至列坐歌飲至夜
分曰可歸矣于是皆起仍入空室中客相目駭嘆尚疑
鬼物明日有郡吏曰太守昨宴郡閤妓樂無故仆地暴
風飄樂噐去迨夜方寤樂器亦歸竟不窮其繇宣和間
洛陽李巘少年豪邁常遊阡陌間值某太守自南郡解
印還洛家富聲樂一寵姬殊秀妖麗巘于牡丹園一見
如癡時有猪嘴道人售異術于塵中巘具以誠告明日
招往以一片瓦呵祝移時付巘曰持此于庭壁間上下
劃之當如願矣巘如教壁劃然中開竦身而入曲室内
斗帳畫屏極為華美婦處其中宿酲未解見巘卻立凝
笑遂登榻盡歡循故道而出壁合如初瓦故在手此後
過三日輒一往因洩于友人後遂不驗
遣使鬼魂
元世祖誅阿哈瑪特籍其家有妾名引住者搜其藏得二
熟人皮于櫃中兩耳俱存扃鑰甚固問莫知為何人但
云詛呪時置神座上其應如響漢時宫中巫蠱但得木
偶人耳未聞以人皮者近時妖人有生剖割人而煉其
魂以為前知者南村輟耕錄陜西宣慰司呈(缺)匝街王
弼告至正三年九月到義利坊店見有算卦王先生因
問來歴致爭當月夜睡房窗下似風吹葫蘆聲虛空中
言算卦先生使我來哭聲内稱冤枉弼祝之曰爾神爾
鬼明以告我鬼云我是豐州黑河村周大女月惜夜出
後院被王先生將我殺了做奴婢使喚如今教在你家
作怪抄寫所說赴官呈告于房内搜獲木印黑繩上釘
鐵鍼四箇魘鎮女身小紙人八箇五色彩五色繩俱頭
髮相纏又小葫蘆一個上拴紅繩内盛琥珀珠二顆外
包五色絨朱書符命一沓又告十二月初三有鬼空中
言我是奉元路南坊耿大男頑童被老先生殺了二十
二日又有鬼空中云我是察罕諾爾李帖家孩兒延奴
老賊殺了我勘問得王萬里吉安路民習課命逢劉先
生云會採生魂使去人家作禍廣得財物我有收下的
賣與你隨取出五色彩章并頭髮相結一塊稱這箇名
喚延奴我算性格聰明用符命法水呪語迷惑活割鼻
口唇舌尖耳朵眼睛呪取活氣剖腹掏割心肝各小塊
曬乾搗羅為末收裹用五色彩帛同生魂頭髮相結用
紙作人形樣呪遣往人家作怪劉先生焚香念呪分付
李延奴與先生作伴可改名買賣萬里買得并𫝊符呪
又逢廣州舊識鄺先生亦會遣使鬼魂買得紙人兒一
箇名耿頑童到大同路黑河村周大家課命將伊女周
月惜八字看算要將殺害收采生魂見月惜于後院墻
下出來萬里念呪將月惜禁止端立將額皮割開扯下
懸蓋眼睛及將頭髮割一縷用紙人并五色彩帛絨線
相結一塊一如人形然後割鼻口唇舌尖眼睛手十指
稍脚十指稍却剖胸將心肝肺各割一塊曬乾搗末裝
小葫蘆内因到君易店與王弼相爭令生魂前往本家
作禍因買馬肉店内將牛肉作馬肉賣因此不能收禁
事發到官宋景濂有秦州王弼𫝊亦具著其事云廬陵
王萬里以妖術行延安龍河市辱于弼夜遣鬼物害之
弼聞悲嘯聲啟戸無所見翌日晝哭于門弼諮之鬼曰
我周氏女名月惜居大同豐州之黑河年十六母疾父
召萬里卜萬里以兒生年月禁架昏迷負至柳林穴兒
心肝呪劫精魂使附于紙為奴稍怠則以針刺不勝痛
苦君其為兒白冤時在弼坐者十人聯署姓名具白于
縣急捕伏辜後有二鬼泣言我為耿頑童李延奴冤與
月惜類三鬼遂終依于弼洪武四年十二月有司誤謂
弼有異術貢于朝太祖賜以花幣遣還見補博物志
金蠶蠱蟲
鐵山圍叢談金蠶毒始自蜀中近及湖廣兩粤頗多有
人舍去則謂之嫁金蠶加以黃金釵器置道左俾他人
得焉鬱林守為吾言常見福清縣有訟遭金蠶毒者縣
官求治不得蹤或獻謀取兩刺蝟入捕必獲矣蓋金蠶
畏蝟蝟入其家金蠶則不敢動雖匿榻下墻罅果為兩
蝟擒出亦可駭也北史隋獨叔陁其外家先事猫鬼上
令高熲蘇威雜案之而陁婢徐阿尼供言本從陁母家
來常事猫鬼每以子日夜祀之猫鬼每殺人被殺者家
財遂移于畜猫鬼家于是免死除名宋史乾德二年夏
曾徙永州諸縣民之畜蠱者三百二十六家于縣之僻
處不得復齒于鄉閩謝在杭曰蠱蟲北海所無獨西南
方有之閩廣滇貴關中延綏臨洮俱有但其方不同耳
大約以端午日取蛇蜈蚣蜥蜴蜘蛛之屬聚為一器聽
其自咬其它盡死獨留其一則毒之尤矣以時祭之俾
其行毒毒初行必試一人若無過客則以家中一人當
之中毒者絞痛吐逆十指俱黑嚼豆不腥含礬不苦是
其驗也其毒遠發十載近發一時初發可用甘草菉豆
解之真麻油吐之三月以後不可為矣隋書云其害屢
世相𫝊不絶自侯景之亂殺戮殆盡蠱家多絶既無主
人故飛遊道路中之則殞今此俗移于滇中每遇夜中
則此蟲飛出飲水其光如星鮑照詩所謂吹蠱痛行暉
也又有桃生蟲食雞魚之類皆變為生者又能易人手
足及心肝腎腸之屬及死視之皆木石也又金蠶毒川
筑有之食以蜀錦其色如金取其糞置飲食中毒人必
死能致他人財物祀之者多致富夷堅志所載有得物
者夜而蛇至其人知其蠱也遂捉而啖之至盡飲酒數
斗而卧帖然無恙也余崇禎乙亥備員閩臬時值審決
其一囚為惠安林文會畜蠱害人初救解輒愈嗣仇其
族寘毒食中漸覺腹痛手足俱軟吐蛇身死屍軟如綿
死後復有細蛇自口中溢出證確論死曾親見其獄牘
稱畜蠱之家飛塵不集又云蠱毒上不踰莆之楓亭下
不過泉之洛陽橋亦一異聞也又讀沈存中筆談云予
在中書較正閱雷州奏牘有人為鄉民詛死問其狀鄉
民能以熟食呪之俄頃膾炙之類悉復為生肉又呪之
則生肉遂活牛者復為牛羊者復為羊但小耳更呪之
則漸大既而復呪之則還為熟肉人有食其肉覺腹中
淫淫而動必以金帛求解金帛不至則腹裂而死所食
牛羊自裂中出耳談貴州蠻民雜處多閟術能以木易
人之足郡丞某過其地記室二人皆遊于淫地一人與
淫其夫怨之易其一足一人不與淫婦怨之易其一足
明日躑躅于庭丞知逮其人始邀歸作法而足如故又
黔筑有變鬼人能魅人至死有遊僧至山寺中與數人
宿夜深聞羊聲便入室就睡者連嗅之僧以杖擊之踣
地乃一裸體婦人也將以送官家人羅拜乞命乃舍之
他日僧出見上官方生瘞人問之曰捉得變鬼人也
卜思鬼術
楮談建昌有𤏡夷善幻術彼人葬尸未朽者僰至墳所
禹步誦呪尸即自穴透出變為牛馬用以充饌或曳婁
而賣之又三宣慰中有妖術曰卜思鬼婦人習之夜化
為猫犬行竊人家遇有病者䑛其手足嗅其口鼻則攝
其肉唾于水化為水蝦取而貨之蠻莫之外有曰地羊
鬼者髠首黃目黑面而猙醜能以泥土沙石換人及牛
馬五臟忤之者必被其害死後如蟬蜕然卜思鬼惟狗
可以敗之地羊鬼袒服皆青則無害
入定煉形
佛經稱世尊遷象頭山入定鵲巢于頂𫝊燈錄宋政和
二年嘉定奏本部路旁古樹因風摧折中有一僧禪定
鬚髮被體指爪繞身勅肩輿入京命西天總持三藏以
金磬出其定遂問何代僧曰東林遠法師之弟急持因
遊峨眉入定于樹七百年矣酉陽雜爼上都務本坊貞
元中有一家掘地遇一石函發之見物如蒲絲滿函飛
出于外驚視之際忽有人出于函中被白髮長丈餘振
衣而起出門遂失所在蓋道家太陰煉形日將滿人必
露之
記三生事
今世所奉文昌像為梓潼帝君其神即張惡之也按文
昌化書神姓張氏出黃帝之子名揮始造絃張網羅因
以為姓初為山陰張氏子有孝行𫝊法水醫藥救人事
周公以夀終復投胎于諫臣張無忌妻黃氏為遺腹子
詩所謂張仲孝友幽王初以諫賜酖死魂遊於雪山為
神治蜀五丁拔蛇而壓死蛇即神所化也尋為漢趙王
如意為吕氏所殺魂散蕩無所歸孝宣世至印池其令
曰吕牟即吕氏後身母戚氏夫人亦生于戚嫁張翁老
無子相與割臂出血瀝野石臼中祝曰倘生一動物亦
遺體也自是感而托生為蛇金色逾年頂生角腹生足
吕氏有馬吕産之後身也拘而啖之令繫張翁夫婦於
獄乃吸雲霧化風雷揚海水灌城邑周四十里皆陷以
所殺多譴為印池龍受熱沙小虫之苦遇釋迦支佛歸
誠脱罪復生于趙國張禹名勲為清河令卒復生於世
為孝仲西晉末復生於越嶲終時夢治水府尋為吏所
請跨白驢而去到一山下有古湫入石穴悟七十三化
其說甚誕然記前生事小說多有之唐奚官劉三復能
記三生事常云前生作馬渴則望驛而嘶傷蹄則連心
痛廣異記曲沃縣尉孫孟家奴前生作貍為獵人所殪
遂生海州為乞人子飢寒二十而死閻王云與作貴家
奴已三生矣麈餘北京指揮朱某知三世事初次為蛇
云伏草中每至暑熱遍體荼毒不可忍飢渴且甚求死
不得望見車來横道中欲令碾殺將車人見之顧反走
後見樵人伐薪乃入薪束中伏遂為樵人斫死再生為
猪不數月腯壯見屠雖死而魂不散人每市肉一片則
魂亦分隨之至入釡始滅肉盡乃已三生為馬云不畏
鞭惟脚踢其前脇則痛楚非常每至登高痛徹心骨今
生乃獲為人每至乘馬登高未嘗不為下也釋鑑永徽
中龍懷寺曇相禪師臨終與弟子會當生廣漢綿竹峰
頂王氏七年後汝來見吾其後會造峰頂問知扇者誰
會曰弟子會也得師聲猶昔聲耳遂奉之再歸龍懷寺
神異日顯為慧寬禪師俗呼聖和尚寬自言十世為大
僧著十生記霏雪錄元薛公世南為山西僉憲時一皮
匠忽晝見二急脚召渠是日死二三日復蘇云一官府
設王者衞一人冕服坐殿廷問曰汝知過否匠曰某有
生以來未嘗造惡王者命以物如青泥之狀塗其頂久
之心骨醒然累世之事皆能記憶王者曰白起坑長平
四十萬卒汝不預乎其人乃王紇九世身對曰起坑卒
時某阻之不聽非某罪也上帝以某有陰德賜某八世
為將今九世矣俄械起至嬴然鬼囚也對質復押入獄
遂放還自後棄業出入士大夫家能談其前世事
占驗風角
占驗風角之術有不可以理測者異苑清河王經去官
還家管輅與相見經曰近有一怪大不喜之欲煩作卦
卦成輅曰爻吉不為怪也君夜在堂戸前一流光如燕
雀者入君懷中殷殷有聲内神不安解衣彷徨招呼婦
人覓索餘光經大笑曰實如君言輅曰吉遷官之徵也
頃之為江夏太守搜神記劉安河中人也少時得病死
見天帝未來之事皆預知之河間有一趙廣家槽上馬
忽變作人面全家大驚問劉安曰此大惡也君急歸家
去宅三里披髮大叫即可免廣乃依言家中大小一時
走出看之堂屋崩倒全家得免乃贈財賄與安問此災
何繇安曰堂屋西壁下深三尺當有三箇石柱今已慎
勿發此神龍也視之必貧廣掘看之果有一物赤色大
如柱飛出廣大貧一如其言世語曹爽夢二虎銜雷公
若二升椀放着廷中爽惡之以問卜者馬訓訓曰憂兵
不出旬日爽果以兵亡南越志南海以鰕頭為杯晉康
州刺史嘗以杯獻簡文以盛酒未及飲酒躍于外時廬
江太守曲安遠筮之曰即三旬後庭有告變者果有生
子人面犬身又搜神記車騎將軍巴郡馮緄初為議郎
發綬笥有二赤蛇可長二尺分南北走大用憂怖許憲
得其先人秘方使卜之曰此吉祥也君後三歲當為邊
將官以東為名居無何拜遼東太守南征將軍異苑晉
陵韋朗家在延陵元嘉中忽見庭前井中有人出齊長
寸許被帶俱甲麾伍相應相隨出門良久乃盡朗兄藪
善占筮常云吾子弟當至刺史朗歴青廣二州宣室志
唐丞相李揆乾元初為中書舍人嘗退朝見一白狐在
庭中搗練石上命侍僮逐之已無見矣時有客于揆門
者因話其事客曰此祥符也某敢賀明日果遷禮部侍
郎後魏書有兔入于后宫檢問門官無從得入太祖令
崔浩推其咎徵浩以為當有隣國貢嬪嬙者明年姚興
來獻女魏安平太守王基筮于管輅輅曰君家有三怪
一則生男女墮地走入竈死二則大蛇床上銜筆三則
烏入室燕鬭三者足以為異而非凶兆後果無患晉
武帝咸寧元年八月丁酉大風折大社樹有青氣出焉
此青祥也占曰東莞當有帝者明年元帝生
自焚致雨
戴封張熹皆以大旱禱請無應積火自焚火起而雨大
至王尊以河決廬居境上水決至足而止古道史何琦
俱以隣火伏父棺哭屋俱得全梁山壅河三日不逝晉
景公縞素哭之而水流海水噴激百里為墟錢越王強
弩射之而潮息至耿恭疏勒拜井而得水泉以制敵諸
葛亮赤壁祭風而轉東風以破曹王晙討突厥阻風雪
失期乃仰天設誓遂止雪迴風以濟戎事張守珪節度
瓜州砂礫少水地無林木稼穡營繕殊苦絀乏乃設祭
禮禱經宿而山水湧至材木塞澗而來百事乃濟卒成
重鎮天道助順呼吸必應如此
醫士國手
華陀過郡守知其瘀血在腹中令其子盡言平昔之愆
為書罵之遂嘔黑血升餘而愈紀明治宫人每至日晐
即笑歌啼號足不能及地知其因食飽而太促力所致
飲以雲母湯令熟睡而所苦頓失富商暴亡梁新因其
好食竹雞知為半夏毒薑汁灌之而愈蘄水富家子驚
懼入市見市上陳屍走仆屍上性理遂錯為求得縛囚
繩為灰調服一飲而愈桐城孕婦七日不産龐安時鍼
其虎口使縮手而兒下梁新遇朝士風疾告以不可治
趙鄂教以食消梨而愈王太后病風餌液不可進許胤
宗以黃蓍防風煎湯置床下薰之而能言年少食鱠不
快眼前常見小鏡趙卿誑以會食使啜芥醋而愈皇子
瘛瘲錢乙以土勝水水平而風自止進黃龍湯一劑而
安吳門孕婦不下葛可久以初秋氣未足取桐葉飲之
立下寧宗為郡王病淋日夜凡三百起孫珍以大蒜淡
豆䜴蒸餅三物合為丸利其水道而病遂除張知閣久
瘧餌茸附而熱愈甚改以柴胡湯療其髓熱而勞瘧不
復發少年子得軟脚疾以杜仲用酒行之而足遂瘳張
文定公苦脚疾無藥可療遊相國寺有賣藥者得菉豆
兩粒服之遂愈曾魯公七十餘苦痢鄉人陳應之用水
梅花臘茶服之而差新昌徐氏婦病産已死但胸前猶
微熱有名醫診之曰此血悶也求紅花數十斤以婦人
寢窗格上煮氣蒸之而蘇朱師古疾不能食聞葷腥即
嘔用鐺煮淡飯數數啜之史載之曰此在素問經中名
食挂凡人肺六葉舒張下覆于脾一有或戾則肺不能
舒脾為之蔽經曰肺葉焦熱掛是也授方服之聞食肉
香取啖之而痊華州人兒鼻端生贅如拳石蔕綴鼻纔
如筯觸之痛入骨兩睛俱翻白狄梁公于腦後針之針
氣達患處贅應手而落雙目頓亦如初崔務墜馬折足
有醫令取銅末和酒服之遂平亡後視其骨折處銅末
束之唐高宗苦風眩目不能視召醫秦鳴鶴刺百會及
腦戸出血而眼遂明于敖青衣為崔侍御所得忽暴死
梁革曰此非死乃尸蹶也刺心及臍下數處衣以單衣
卧牀上縛其手足置微火于床下稍甦以葱粥灌之而
青衣遂活此皆參經切理因古用竒而妙出意表俄頃
奏功可稱俞扁再生矣至嗣伯治老嫗之針疸賈耽視
老人之蝨瘕徐之才見脚痛者而知為蛤精疾周顧見
黃門而識其腹中有蛇龍華陀見女子右膝患瘡而截
狗足熱貼右足柱赤蛇從瘡中出鬼患腰痛徐秋夫束
芻作人按孔針之而鬼來致謝宋明帝宫人腰疼牽心
發即氣絶徐之才知為髮瘕以油灌之吐一物如髮成
形能動而疾遂平復又逢婦人有孕知其一男一女男
在左邊青黑色而形小于女視世之庸工俗醫豈啻相
去九牛毛也
水晶屏上美人
聞竒錄唐趙顔于畫工處得一畫圖美女工曰此神畫
也呼真真百日即應應即以百家彩灰煮酒灌之趙如
言呼之遂活行步言笑飲食如常終歲生一兒兒年兩
歲偶一友人以為妖贈之寳劍欲斬之真真曰某南嶽
地仙也君呼妾來今又疑妾妾不可住即擕其子上圖
圖上添一小兒矣小說秀才方喬慕紫玉有寄情詩曰
眉如遠岫首如螓但得相思不得親若使畫工圖軟障
何妨百日喚真真簡齋黑梅詩窗間光景晩來新半幅
溪藤萬里春從此不貪江路好賸拚心力喚真真皆用
其事南村輟耕錄載溫那監郡其一女及筓以疾卒命
工畫其像任滿偶忘取去新監郡未娶忽得之以懸于
臥室一夕見其下從軸中詣榻前遂與好合至必深夜
去以五鼔後啖以餅餌竟不能去宛然人也特不能言
語耳楊國忠水晶屏上刻美人形可二三寸置之樓上
嘗偃息其下一日國忠獨卧屏上諸女各通姓名國忠
驚叱歸屏上未幾果敗酉陽雜爼荆州張七政畫一婦
人于壁酌酒滿杯飲之酒無遺滴逡巡畫婦人面赤半
日許江南徐諤得畫牛晝嚙草檻外夜則歸卧欄中持
以見後主煜煜獻闕下太宗問羣臣俱無知者僧贊寧
曰南海或減則灘漬微露倭人拾方諸中有餘淚數滴
得之和色則晝隠而夜顯沃焦山時或風擊有石落海
岸得之滴水摩色染物則晝顯而夜晦諸學士皆以為
無稽曰見張騫海外異物記後杜鎬檢三館書目果於
六朝舊本中載之八朝名畫錄顧光寳能畫建康有陸
溉患瘧經年光寳以墨圖一獅子外戸榜之中夜戸外
有窸窣之聲良久乃不聞明日所畫獅于口中臆前有
血淋漓溉病乃愈北齊楊子華常畫馬于壁夜聽聞啼
齧長鳴如索水草聲李思訓畫大同殿壁并掩障夜聞
水聲張僧繇畫龍點一睛便破壁飛去韓幹畫馬鬼使
乘之以請醫吳道子畫驢踏破僧家具禹廟梅梁張僧
繇畫龍于上一夕風雨飛入鏡湖次日見梁間有水藻
夷堅志臨川貢士張攑赴省試行次玉道中暮宿旅舍
揭薦治榻得絹畫一幅展視之乃一美人寫真其旁題
四娘二字攑旅懷淫蕩注目不釋沽酒獨酌持杯接其
吻曰能為我飲否燈下恍惚覺軸上應聲莞爾微笑醉
而就枕覺有女子臥其側曰我是卷中人感爾多情故
來相伴自是夜夜必來試罷西歸與之訣别曰我夙緣
合伉儷今則未也瞥然而去攑尋約婚于吳氏妻之容
貌絶類卷中人而行亦第四開笥出示無絲毫不似吳
氏長幼驚異此畫之通靈也又有異人幻術能騰身入
畫者酉陽雜爼貞元末開州軍將冉從長輕財好士儒
生道者多依之有畫人寗采圖為竹林會甚工坐客郭
萱柳城二秀才每以氣相軋柳忽眄圖曰此圖為公設
薄伎請入畫中治之乃騰身赴圖而滅客大駭久之曰
郭子信未聲若出畫中也食頃瞥自圖上墜下指阮籍
像曰工夫秪及此衆視之覺籍像唇若方嘯纂異記陳
季卿家江南辭家十年羈遲輦下嘗訪僧青龍寺有終
南山翁同擁爐而坐東壁有寰瀛圖季卿尋江南路長
嘆曰得自渭泛于河遊洛濟以達于家亦不惜無成而
歸翁笑曰此不難致乃命折階前一竹葉作舟置圖中
渭水之上曰公但注目此舟則如願耳季卿熟視稍覺
渭水波浪一葉漸大席帆既張恍然登舟旬餘至家復
登葉舟遵舊途至于渭濱乃賃乘復遊青龍寺宛然見
山翁擁褐而坐曰得非夢乎後二月季卿妻子賫金帛
自江南來訪之始知非夢也括異志三山曾先生陟嘗
寓館陳氏七載音信不通有道士來自吳山曰思鄉何
不少歸曰水陸三千里幾時得到道士剪紙為馬令合
眼上馬以水噀之其疾如風囑曰汝歸不可久留須臾
到家妻令入浴易新衣陟便上馬馬足折驚寤乃身在
館中隨身衣服皆新製者道人亦不見
醫卜無定法
魏志周宣善占夢或有問宣者昨夢芻狗宣曰君當得
美食未幾復云夢芻狗曰當墮車折脚尋而又云夢芻
狗宣曰當有火災後皆如所言其人曰吾實不夢聊試
君子三占不同皆驗何也宣曰意形于言便占吉凶且
芻狗者祭神之物故君初言夢之當得美食也祭祀畢
則為所轢當墮車傷形車轢之後必載以樵故云失火
南史徐嗣伯精于醫術曾有一嫗患滯瘀經年不差嗣
伯為之診候曰此屍注也當須死人枕煑服之可愈於
是就古塚中得一枕服之即差後秣陵人張景年十五
腹脹而黃衆醫不療以問嗣伯曰此石蚘耳當以死人
枕煮服之依語煮枕以服之瀉出蚘虫頭堅如石者五
六升病即差後沈僧翼眼痛又多見鬼物以問之嗣伯
曰邪氣入肝可覓死人枕煮服之竟仍埋于故處如其
言又愈王晏知而問之曰三病不同而皆用死人枕療
之俱差何也答屍注者鬼氣也伏而未起故令人沉滯
得死人枕促之魂氣飛越不復附體故屍注可差石蚘
者醫療既僻蚘蟲轉堅世間藥不能除所以須鬼物驅
之然後可散也夫邪氣入肝故使眼痛而見魍魎應須
邪物以鈎其氣因而去之所以令埋于故處也晏深嘆
其神妙固知醫卜一理原無定法要在人之靈悟耳如
占雨得剥李業興以坤上艮下艮為山山出雲占為有
雨吳過世以坤為地土尅水為無雨而卒無雨卜二牛
先起得火作郭生以火色赤謂赤牛先起鞠超以火將
然烟先發謂青牛先起而卒如鞠言隋唐嘉話李太史
與張文收率更坐有暴風自南至李以甫五里當有哭
者張以為有音樂左右馳觀之則遇送葬者有鼔吹焉
禱雨之竒
牛相公僧孺鎮襄州日久旱祈禱無應有處士不記姓
名衆云豢龍者公請致雨處士曰江漢間無龍獨一湫
泊中有之黑龍也強駈逐必慮為災難制公固命之果
有大雨漢水泛漲漂溺萬戸次柳氏舊聞玄宗常幸東
都天大旱時聖善寺有天竺乾僧無畏號三藏善召龍
致雨之術上召之請雨曰今旱數當然耳召龍必興烈
風雨適足暴物不可為也上強使之有司為陳請雨之
具悉命去之獨盛一鉢水以小刀攪旋之梵言數百祝
水須臾有如龍狀其大類指赤色首噉水上無畏復以
刀擾水頃之白氣自鉢中興如爐烟上稍稍引出講堂
外如一匹練既而昏霾大風雷霆而雨從容錄魏郡開
成中大旱徧禱山岳或言西沈陸先生道行精明請之
必驗迨至呼吸數過五指連拂之爪甲間皆出雲烟之
氣惟中指氣象甚盛先生曰郡中雨得足諸縣皆獲八
分亦小稔既而其說不誣俞震齋沙人秘𫝊符籙精五
雷祈禱術同時有黃天玄者住持宜福觀亦能此術洪
武二十年閩中大旱藩司召二人祈雨既至分東西立
壇分書朱墨二符私約曰吾二人雨當如其符色乃以
書符硃墨二硯分投水缸中須臾雨至一壇水黑一壇
水紅時竝異之俞晩居其里之三官堂一日有老媼來
見曰某山母龍也行雨失律天公震怒劫在日午望法
官相捄俞曰能幻形小之乎媼作蜒蜓俞取投盂中覆
以令牌端坐俟之須臾暴雷雨擊至數遍過午乃息俞
曰去矣龍出仍化為媼拜謝曰他日法官祈雨媪當效
力於是每三年輒來一朝歲六月初旬有暴風疾雨繇
南而北人曰龍姑朝俞云
玉芝堂談薈卷九
