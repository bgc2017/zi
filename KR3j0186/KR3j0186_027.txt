欽定四庫全書卷
玉芝堂談薈卷二十七
明徐應秋撰
黃金蛇
杜陽編開成初宫中有黃色蛇自寳庫中出遊光彩炤
灼宫人擲珊瑚玦擊之遂并玦以去上令徧搜内庫乃
得黃金蛇而珊瑚玦貫其上遂命取玻璃連環繫于玉
彘之前足更不復見以彘能啖蛇也聞竒錄沈攸之廐
中羣馬驚嘶令人伺之見一白駒以綠䋲繫腹直從外
入復去直入内閣撿内人惟愛妾馮月華臂上一玉馬
以綠絲穿之置枕邊夜去曉還試看之足有泥汙杜陽
編唐穆宗殿前有千葉牡丹始開香氣襲人華葉大而
且紅上每覩芳盛嘆從來未有自是宫禁即有黃白蝶
數萬飛集花間輝光炤燿達旦方去宫人以羅巾撲之
無有獲者上令張網遂得數百明日視之皆金玉也内
人爭用絲縷絆其脚為首餙夜則光起于粧奩中其夜
開寳廚視金屑玉屑藏内將有化為蝶者宫中方覺焉
幽明錄鄴城鳳樓門五層安金鳳皇二頭于其上石季
龍將敗一頭飛入漳水續齊諧記漢宣帝以皂蓋車賜
霍光至夜車上金鳳亾去曉乃還南郡黃君仲羅得一
隻小鳳子入手便化成紫金毛羽宛然具足可長尺餘
詣闕上之帝以置承露盤倏然飛去直入光家至車轄
上三輔黃圖通天臺元鳳闕自毁椽桷化為龍鳳從風
雨去項羽探始皇墓金雁飛出戶外為羅者所獲吳主
亮命工人潘芳作金螭屏風鏤瑞應圖一百三十種一
日與夫人戲觸屏墮其一鳳頃之飛去拾遺記魏咸熙
二年宫中夜夜有異獸或呼吼驚人詔使宦者門中伺
之有白虎毛色淨密以戈投虎即中左目虎已隱形搜
覓乃于藏中得玉虎其左目有血問諸大臣答曰昔漢
誅梁冀得玉虎頭枕一枚此單池國所獻臆下篆書是
帝辛之枕嘗與妲己同枕之
沉明磬
拾遺記顓頊有浮金之鐘沉明之磬羽毛微物拂之則
聲聞百里六朝事蹟吳臺城端門上二鼔初𫝊為越王
物得之會稽雷門擊之聲聞洛陽後孫恩亂兵擊破中
有二鶴冲天而去又歴城縣光政寺有磬石形如半月
膩光若滴扣之聲及百里北齊移于都内其聲杳絶令
歸本寺扣之聲如故
却火錐
杜陽編唐順宗朝拘彌國貢却火錐遇烈火錐之即滅
酉陽雜爼處士皇甫玄眞有一辟塵針以針插巾可令
一身無塵試之者帶巾針躍馬塵中人馬無染一點又
以一巾遺高瑀因出郊風埃大作高馬及左右並無纖
塵杜光庭有一杖紅如猩肉重若玉石似非藤竹所為
相傳仙人留賜陶家缾餘事徐奉儀有一杖直如筆管
其後每年生一節二十年每年縮一節三月則杖之四
面青赤白黑各開一花不知何木也元載家有紫髯拂
色如爛蔗置于堂中夜則蚊蚋不敢入拂之有聲雞犬
無不驚逸垂之池潭則鱗介之屬皆俯伏而至引水于
空中則成瀑布燒燕肉熏之則㶿㶿焉若生雲霧仙𫝊
拾遺天漢三年王母遣使獻靈膠四兩膠色青如碧玉
出自麟鳳洲此洲四面弱水遶之上多鳳麟煮鳳喙及
麟角合煎作膠名之集絃膠一名連金泥弓弩已斷之
弦刀劍已斷之鐵以膠連續終不脱也敘聞錄稽昌蓄
採星盆夏月浸果則倍冷青陽記九華小民浚池得物
狀類竹根旁有一銘曰浮陽筍太古孕舉投醬缶三年
不盡試以豆一斗造醬投物其中果三年不減拾遺記
武帝以金彈彈鳥碎其白光琉璃鞍李少君取續膏和
豨膏接之映日而視初無損處續膏一名都膚形色如
櫻桃言出于鞠陵之東以其能接人骨故以為名婦人
傅之顔色都麗故又曰都膚也宫中語曰枯容碎軀有
都膚
雞鳴枕
近時西洋製有自鳴鐘按十二時有聲中國頗有能為
之者設機繫丸至期丸墜而𤼵響耳客坐新聞偶武孟
為武岡州幕官因鑿渠得一瓦枕枕之聞其中鳴鼔起
擂一更至五更鼔聲次第不差既聞雞鳴亦至三唱而
曉抵暮復然識者以為諸葛武侯雞鳴枕楊用修云麻
城毛柱史鳳詔為予言平谷縣畊民得一釡以涼水沃
之忽自沸以之炊飯即熟釡下有諸葛行鍋字鄉民以
中有寳物碎之止複層中有水火二字杜陽編貞元八
年吳明國貢嘗燃鼎受三升光潔似玉其色紫每投飲
饌不熾火而熟香潔異于常亦自鳴鐘之類乎古琴錄
帝舜有琴曰電母每夏月電光一炤則絃自鳴尚書故
實余尚書靖知桂州有林木月盈之夕輙有笛聲𤼵林
中其聲清遠尋之聲出一大楊木公伐以為枕笛聲如
期而發公甚惜之公弟欲窮其怪命工解視文理正如
人月下吹笛再膠合之不復有聲矣女紅志吳淑治夏
月納涼門外時聞梧桐下有琴聲賈人以五百金買此
樹久之以二琴至一曰隂姬一曰陽娃其文宛如神女
弄琴之狀涼天月夜不鼔自鳴賈子說林孫鳳有一琴
名吐綬彈之不甚佳獨有人唱曲則琴絃自相屬和因
改名自鳴琴背有一孔若蛀者一日有道人乞食因見
曰此死木有蛀不除之則將壊乃䄂中出一小竹筒倒
黑藥少許即有綠色䖝走出背上隱隱有金線文道人
納䖝竹筒中竟去自後唱曲琴絃不復鳴鳳怪之有博
物君子說及此事嘆曰此異寳也名曰鞠通有耳聾人
置耳邊少時即愈喜食枯桐尤愛古墨鳳始悟竹筒中
藥蓋古墨屑此則造化自然之妙瑞應圖丹甑不炊而
自熟玉臯不汲而常滿此類是也
龜茲枕
天寳遺事龜茲國進枕温潤如玉製作甚質若枕之而
寐則十洲三島盡見于睡中名游仙枕虢國夫人有夜
明枕光炤一室不假燈燭杜陽編元和八年大軫國貢
重明枕長一尺二寸高六寸潔白如水晶中有樓臺之
狀四方有道士持香執簡循環不已其花木丹青衣服
簮紱纖悉具備清異錄左宫枕青玉為之冬温夏涼醉
者破酲夢者游仙韋弇遇玉清之女贈以紅𬎼枕似玉
微紅有文如粟竒光炳燭清異錄人家蓄一簾赤紫色
人在簾間自外望之繞身有光識者曰此瑞英簾耳隋
煬帝龍舟上垂蔽日簾即蒲澤國所進以負山蚊睫紉
蓮絲根貫小珠編成雖曉日激射光不能透顯德中中
書堂設起文秋水蓆色如蒲桃紫而柔薄類綿叠之可
置研函中吏偶覆水水皆散去不沾杜陽編帝館處士
伊祈玄解于九華設紫茭蓆蓆類茭葉光軟香靜夏涼
冬温元氏掖庭記帝為英英起采芳館于瓊華島内設
唐人滿花之席重樓金線之衾浮香細鱗之帳六角雕
羽之屏重樓金線花名也出長白山花心抽絲如金長
至四五尺每尺寸縳結如樓形山中人取以織之成幅
朝野僉載張易之為母阿藏造七寳帳鋪象牙牀織犀
角簟鼲貂之褥蛩蟁之氊汾晉之龍鬚臨河之鳳翮以
為席
靈鵲石
埤雅廣要分寧陳志甫莊有方石二尺許田父以椎藁
久之夜聞鷄鳴即之即沒陳子公允剖石中有二鷄一
雌一雄文彩燦然又穆陵宫中有靈鵲石石中有鵲每
天將旦咸聞其噪聲宋南渡前得之晉州
蘭金泥
舒元輿牡丹賦席奪銀燭爐昇絳煙洞府眞人會於羣
仙江總貞女峽賦含炤曜之燭銀泝潺湲之膏玉鮑照
芙蓉賦潤蓬山之瓊膏暉&KR0034;河之銀燭湘東王啟試以
炤花含燭銀之狀持將比月亂含璧之輝梁簡文詩銀
燭喻漢女寳鐸邁昆吾穆天子傳天子之寳璿珠燭銀
郭璞注燭銀銀有精光如燭也王子年拾遺記漢武帝
外國進蘭金泥經百鑄其光變白名曰燭銀吳均餅說
綑如華山之玉屑白如梁甫之銀泥既聞香而口悶亦
見色而心迷
昭華玉
舜帝在位西王母使獻白玉環益地圖舜遂廣九州為
十二復獻白玉琯以和八風故章帝時零陵文學美景
于冷道舜祠下得白玉之管集仙錄堯賜舜以昭華玉
昭華玉者律琯也西京雜記曰昭華琯秦府庫中玉笛
也長二尺三寸二十六孔吹之則見夫車馬山林隱隱
相次吹息不復見銘曰昭華之琯庾信詩更愛昭華玉還
披蘭葉圖胡文恭詩仙致昭華玉神來弱水香惟夏英
公詩延喜靈珪上昭華瑞琯中乃用琯字杜牧之出宫
人詩閒吹玉殿昭華琯醉帶黎園縹蔕花十年一夢歸
人世絳縷猶封繫臂紗又攷宋書延喜玉者孝道行則
至尚書璇璣鈴曰禹開龍門石玄圭出刻曰延喜玉愛
德天賜珮王融三月三日曲水詩序幽明獻期雷風通
饗昭華之珍既徙延喜之玉攸歸
瑟瑟枕
杜詩石笋行雨多往往得瑟瑟此事恍忽難明論瑟瑟
珠類博雅瑟瑟碧色珠也酉陽雜爼蜀石笋街中大雨
往往得雜色小珠可以互證程氏繁露援唐語林盧昂
主福建鹽鐵有瑟瑟枕大如斗或云至寳無價或云美
石非瑟瑟明皇雜錄上於華清池置長湯於湯中叠瑟
瑟云叠則亦似疑於石矣然虢國夫人造宅既成賞匠
役金杯二瑟瑟三斗同昌公主傳瑟瑟幕紋如碧絲貫
以眞珠則終言珠者近是古人詩詞如陳陶詩瑟瑟盤
輕促世珠黃泥局瀉流年箭花間集耳墜金鐶穿瑟瑟
孫何詩猩猩箋寫宫詞濕瑟瑟函盛手詔香此以瑟瑟
為珠者也白樂天詩楓葉蘆花秋瑟瑟兩面蒼蒼岸中
心瑟瑟流寒食青青草春風瑟瑟波未秋已瑟瑟欲雨
先沉沉隱起磷磷狀凝成瑟瑟胚沙頭雨染班班草水
面風驅瑟瑟波一道殘陽炤水中半江瑟瑟半江紅王
周詩嘉陵江水色一帶揉藍碧天女瑟瑟衣天風晚來
織鄧文原楚江秋瑟瑟吳苑曉蒼蒼韋莊詩留得溪頭
瑟瑟波潑成紙上猩猩色王庭筠帝遣名山護此邦千
家瑟瑟嵌西窗山僧乞與階前地招客先開四十雙蕭
遘詩月曉已聞花市合江平偏見竹簰多好教載取芳
菲樹剩炤岷天瑟瑟波宋景文詩踏溪分藕養新荷鈿
蓋斜臨瑟瑟波花間集瑟瑟羅裙金縷腰則止言其色
之深碧耳木草綱目曰寳石山海經謂之采石碧者唐
謂之瑟瑟紅者宋人謂之靺鞨
琉璃鞍
西京雜記武帝時身毒國進連環羈皆以白玉作之碼
碯石為勒白光琉璃為鞍鞍在暗室中嘗炤十餘丈如
晝日自是長安盛飾鞍馬競加雕鏤皆以南海白蜃為
珂紫金為華加以鈴&KR0008;飾以流蘇後得貳師天馬常以
玫瑰為鞍鏤以金銀鍮石以綠地五色錦為蔽泥後以
熊羆皮為之毛有綠光長尺餘按魏略琉璃本是石質
大秦國出赤白黑黃青綠縹紺紅紫十種流離蓋自然
之物彩澤光潤踰于寳玉其色不恒今俗所用皆銷冶
石汁加以藥物灌而為之尤虚脆非眞物也漢武又嘗
以琉璃夜光珠雜寳為甲乙帳甲以居神乙以自居又
神明臺其窗扉屏風悉以白琉璃作之光明洞徹董偃
卧延清之室以畫石為牀上設紫琉璃帳趙飛燕為皇
后其女弟遺以雲母屏風琉璃屏風吳孫亮作綠琉璃
屏風甚薄而瑩徹每于月下舒之魏太祖為琉璃行殿
容數百人晉滿奮坐琉璃窗内有難色曰臣猶吳牛見
月而喘同昌公主以紅琉璃盤盛夜光珠于堂中光如
晝唐末有琉璃釵唐召侍臣食櫻桃以琉璃盤盛灌以
香酪魚朝恩有洞房四壁夾安琉璃板中貯江水及萍
藻諸色魚鰕號魚藻洞五季卜相投名于琉璃瓶中佛
攝鬼子母小子置琉璃鉢中竭魔力與其魔衆舉此鉢
不得唐代宗平嶺南得琉璃盤面闊九寸以為寳及元
載家得一尺面者李後主召馮延巳于碧落宫見八尺
琉璃屏畫夷光獨立啚寳藏編(缺)琉璃出須彌山青色
火不能銷惟鬼神有道力者能破之又云是金翅鳥殼
今世珠玉犀象珍用之物不殊于古而琉璃車渠絶響
不知其故何也
紅靺鞨
宋文與可朱櫻桃歌金衣珍禽弄深樾禁籞朱櫻斑
若纈上幸離宫促荐新藤藍寳籠貂璫發凝霞作丸
珠尚軟油露成津蜜初割君王日午坐猗蘭翡翠一
盤紅靺鞨葛魯卿西江月詞靺鞨斜紅帶柳琉璃漲
綠平橋人間花月見新妖不數江南蘇小靺鞨二字
人或不知所出按唐寳記靺鞨國名古肅慎地也其
地産寳石名紅靺鞨大如巨栗赤爛如朱櫻視之如
不可觸觸之甚堅不可破廣異記靺鞨有紅紫二色
瑩徹若空而實堅重珮之者為鬼神所護入水不溺
入火不然宋楚州有尼眞如忽有人接去上天授以
十二寳中有紅靺鞨大如栗又小說李昌武與王倡
往來死後倡復至所居贈以一物紺碧似玉冷如槲
葉曰玉京夫人所賜靺鞨寳也則靺鞨蓋有碧色之
寳也
附
廣異記乾元中江淮間一波斯胡人腋下有小瓶大如
拳云瓶中是紫靺鞨人得之者為鬼神所護入火不
燒涉水不溺
鴉鶻石
南村輟畊錄載回回石頭種類不一其價亦不一大德
間本土巨商中賣紅刺一塊於官重一兩三錢估直中
統鈔一十四萬定用嵌帽頂上自後累朝皇帝相承寳
重凡正旦及天壽節大朝賀則服用之呼曰刺亦方言
也今問得其種類之名具記於後紅石頭(四種同出一坑)白水
刺(淡紅色嬌)避者達(深紅色石薄方嬌)昔刺泥(黑紅色)苦木蘭(紅黑黃不正之
色塊雖大石至低者)綠石頭(三種同出一坑)助把避(上等暗深綠色)助水刺(中等明綠
色)撒十泥(下等帶石淺綠色)鴉鶻紅亞姑(上有白水)馬思艮底(帶石無光
二種同坑)青亞姑(上等深青色)你藍(中等淺青色)屋撲你藍(下等如水樣帶石渾
青色)黃亞姑白亞姑猫睛(含中活光一縷)走水石(新坑出者似猫睛而無光)甸
子你捨卜的(即回回甸子文理細)乞理馬泥(即河西甸子文理麄)荆州石(即襄
陽甸子色變)漫筆所載寳石則金水涺淡黃色魚膽青碧綠
或云洒普泥馬踠兒青者謝在杭曰今世之所寳有猫
兒眼祖母綠顛不頼蜜蠟金鴉鶻石蠟子瀛洲勝覽暹
羅厥産紅青的石次于紅鴉忽明瑩如石榴子等類然
皆鑲嵌首飾之用惟琥珀碼碯盛行于時皆滇産也祖
母綠色碧日耀則一室掩映或云坐草女人握之易産
云是金翅鳥所成出回回國有紅刺一塊即值千錢然
不可多得滇中又有𬗟鈴大如龍眼得熱氣則自動不
休𬗟甸男子常喜用之以佐房中之術惟殺𬗟夷活取
之者佳彼中名曰太極丸宋應星曰凡寳石皆出井中
西番諸域最盛中國惟出雲南金齒街與䴡江兩處屬
紅黃類者為猫睛靺鞨芽星漢砂琥珀木難酒黃喇子
猫睛黃而微帶紅琥珀最貴者名曰瑿紅而微帶黑然
晝視則黑燈下則紅甚也木難純黃色喇子純紅色屬
青綠種者為瑟瑟珠珇&KR3374;綠鴉鶻石空青之類至玫瑰
一種如黃豆綠豆大者紅碧青黃數色皆備石有玫瑰
如珠之有璣也以上諸君所列寳石名義各有參差姑
兼採之
火齊珠
張衡西京賦翡翠火齊絡以美玉杜陵詩曰火齊堆金
盤王元之磊落火齊珠參差珊瑚叢漢雜事秘辛狀如
火齊初吐吳都賦其珍賂則琨瑶之阜銅鍇之垠火齊
之寳駭雞之珍注云火齊如雲母重叠而可鑑色黃赤
似金說文曰火齊玫瑰也漢温室殿以椒塗壁香桂為
柱設火齊屏風鴻羽帳董偃有火齊屏風穆王時沮渠
國貢火齊鏡人語則鏡中響應子虚賦其石則赤玉玫
瑰注玫瑰火齊珠也武帝招仙閣編翠羽麟毫為簾青
琉璃為扇懸藜火齊為床同昌公主傳水精火齊等床
悉支以金龜銀塹寳貨辨疑天竺出火齊如雲母色紫
而有光輝薄如蟬翼積之無紗縠之重一火齊也或以
為珠或以為石然既可作屏製鏡即其珠也亦必朱仲
四寸之璣矣古事𫝊疑往往類是
黃銀帶
高似孫緯略曰太宗賜房玄齡黃銀帶顧謂玄齡曰昔
如晦與公同心輔政今日所賜獨見公因泫然流涕曰
世傳黃銀鬼神畏之更取金帶送其家程氏繁露以為
黃銀者果何物殆鍮石也余攷之若以鍮為帶而賜大
臣何足貴者按禮斗威儀曰君乘金而王則黃銀見當
是瑞物北史辛公儀為牟州刺史時山産黃銀獲之以
獻益知其為異物又虞世南書夫子廟堂碑太宗賜之
王羲之黃銀印黃銀為鍮是恐不然唐書高宗上元元
年詔九品服淺碧竝鍮石帶入胯唐固自有鍮帶也又
按唐慎微證類本草載青霞子曰丹砂伏火化為黃銀
能重能輕能神能靈唐日華子論曰銀凡十七品水銀
銀白錫銀曾青銀土碌銀生鐵銀生銅銀硫黃銀砒霜
銀雄黃銀雌黃銀鍮石銀惟有至藥銀山澤銀草砂銀
黑鉊銀五者為眞餘則假也本草曰丹砂雄黃雌黃皆
殺精魅所謂黃銀者非丹砂銀即雌黃雄黃銀也太宗
賜帶之時如晦已死故帝曰黃銀鬼神畏之也顯慶中
監門衙長史蘇公撰唐本草其中稱黃銀作器辟惡益
知黃銀為瑞物方勺泊宅編曰黃銀出蜀中南人罕識
朝散郎顔京監在京抵當庫有以黃銀釵質錢者其色
重與上金無異色則正白此說尤分明庾信歌詞山無
藏於紫玉地不愛於黃銀山海經臯塗之山其隂多銀
黃
翡翠琖
歐陽永叔歸田錄余家有一玉罌以為碧玉兵馬鈐轄
鄧保吉眞宗朝老内臣也曰此寳器謂之翡翠云禁中
宜聖庫中有翡翠盞一隻所以識也後偶以金環于罌
腹信手磨之金屑紛紛而落如硯中磨墨始信翡翠能
屑金也籹樓記何充妓于後閣以翡翠指環換刺綉筆
充曰此物洞仙與吾保長年之好乃令蒼頭急以蜻蜓
帽易之北夢𤨏言後唐莊宗討王行瑜入覲獻捷昭宗
賜以鸂鶒巵翡翠盤
碼瑙櫃
瑪瑙品類多不同出産有南北其實一石卵爾大者如
斗其體質堅硬碾造費工若南瑪瑙産大食等國色正
紅而無瑕可作杯斝器具生西北者色青黑謂之鬼面
青赤相間以紅色如蛛絲者為妙若靈夏瓜沙羌地沙
磧中間得之者尤竒有柏枝瑪瑙質如冰玉上有枝葉
儼如柏枝又有金子瑪瑙黑白相間大不過一二寸又
有合子瑪瑙質理純黑中間白綠者可作數珠間隔又
有夾胎瑪瑙正視之則瑩白光彩倒視之則若凝血蓋
一物而有兩色也世不多見有紫雲瑪瑙今和州産者
可作屏幛桌面等用又丹丘之野多鬼血化為丹石則
瑪瑙也見拾遺記黃帝時有瑪瑙甕堯時尚存見十洲
記唐開元龜茲國進瑪瑙枕枕之十洲三島在夢中帝
號游仙枕見天寳遺事武帝會昌中渤海貢瑪瑙櫃裴
行儉有瑪瑙盤徽皇嘗于瑶林殿張絹素設瑪瑙硯李
廷珪墨牙管筆令米芾書之魏后有瑪瑙榼容酒三升
玉縫之人稱為西域之鬼作又杜陽編唐時南昌國貢
紫瑰盆可容大斛舉之輕若鴻毛
琥珀枕
琥珀出罽賓國一名江珠博物志謂松脂淪入地千年
化茯苓茯苓千年化琥珀今泰山有茯苓而無琥珀永
昌有琥珀而無茯苓此不必然也又桃瀋入地化琥珀
虎目光入地化物如琥珀後漢書哀牢夷獻虎魄廣雅
曰虎魄生地中其上及旁不生草深者八九尺大如斛
削去皮成虎魄如斗初時如桃膠凝堅乃成雜爼又言
龍血入地為琥珀南蠻記寧州沙中有折腰蜂岸崩則
蜂出土人燒治以為琥珀西京雜記宣帝以琥珀笥盛
身毒寳鏡宋書寧州獻虎魄枕光色甚麗
龍涎香
龍涎所出及形狀臭味負暄雜錄葉廷珪香譜曹昭格
古論異域志居家必用瀛涯勝覽皆載其說然並不若
張世南游宦記聞為詳因備錄如左諸香中龍涎最貴
廣州市直每兩不下百千次等亦五六十千係蕃中禁
推之物出大食國近海旁有雲氣罩山宿知有龍睡其
下或半載或二三載土人更相守視俟雲散則知龍已
去往觀必得龍涎或五七兩或十餘兩或云龍多蟠於
洋中每卧而吐涎思聚而潜之土人見則沒而取焉又
一說大洋海中有渦旋處龍在下湧出其涎為太陽所
爍則成片為風漂至岸人則取之納官嶺外雜記所載
龍涎出大食西海多龍枕石一睡涎沫浮水積而能堅
鮫人采之以為至寳新者色白稍久則紫甚久則黑又
一說云龍涎本無益于人但能聚煙和香焚之則翠煙
結而不散坐客可用一剪以分煙縷又一說龍出沒海
上吐沫有三品一曰汎水二曰滲沙三曰魚食汎水輕
浮水面滲沙乃被浪飄泊洲&KR0008;者魚食乃龍吐涎魚食
之因作糞散于沙磧惟汎水可入香餘二不堪也洛中
洞穴有人誤墮其中行數里覺所踐如塵聞米香即裹
以為糧歸以問張華華曰如塵者是黃河龍涎
火浣布
玄中記南方有炎山在扶南國之東加營國之北諸薄
國之西從四月而火生十二月而火滅此木皮為火浣
布梁四公記火洲洲中有火木其皮可以為布炎丘有
火鼠其毛可以為褐皆焚之不灼汙以火浣南海商人
齎火浣布三端帝以雜布積之杰公一識之曰此火浣
布也一是緝木皮所作一是續鼠毛所作杜陽編女王
國貢魚油錦紋彩尤異入水不濡濕云有魚油故也同
昌公主有紋布巾潔白如玉拭水不濡云得之鬼谷國
杜陽編越溪進耀光綾絞文有光彩越人乘樵風舟于
石帆山下收野繭繅之夜夢神人曰禹穴三千年一開
汝所得繭江淹文集中璧魚所化也織為裳必有竒文
織成果符所夢
畫影劍
龍魚河圖流州在西海中上有積石名昆吾冶其石成
鐵作劍光明四炤如水精劍名飛揚拾遺記顓頊高陽
氏有畫影劍騰空劍若四方有兵動劍光飛赴指其方
則尅未用時在匣中嘗如龍虎之吟又勾踐采昆吾之
金鑄八劍一名掩日指日則光盡暗金隂也隂盛則陽
滅一名斷水劃水開即不合三名轉魄指月蟾兔為之
倒轉四名懸剪飛鳥游蟲過觸其刃如斬截五名驚鯢
浮海鯨鯢為之深入六名滅魂挾之夜行不逢魑魅七
名郤邪有妖魅者見之則伏八名眞剛切玉斷金如削
土木蓋應八方之氣鑄之者列子衛周孔有寳劍三一
曰含光視之不可見運之不知其所觸冺然無跡物經
而不覺二曰承景將旦昧爽之交夕昏明月之際北面
察之淡淡焉若有物存莫有其狀其觸物也竊然無聲
經物而物不疾三曰霄練晝則有景而不見光方夜見
影而不見形其觸物&KR1154;然而過隨過隨合覺疾而不血
刃玉麈集成都朱善存家世寳一劍每生祠芝則天下
晏清如安史黃巢之亂劍皆吐異煙屬天膠葛唐太宗
有古劍七星隱現隨于北斗恒在燈下試之使人視雲
氣過斗上劍上逐星漸隱頃刻不差楊貴妃父楊玄琰
少時嘗有一刀每出入于道塗間或前有惡獸盗賊則
所佩之刀鏗然有聲似警于人也水經注劉曜居管涔
山夜有二童子曰管涔王使獻劍劍長二尺隨時變為
五色拾遺記漢高祖斬蛇劍藏于寳庫之中守藏者見
白氣如雲出于戶外如龍蛇酉陽雜爼唐開元中河西
騎將宋青春每臨陣必獨運劍吐蕃但見青龍突陣而
來青春死後為瓜州刺史季廣琛所得或風雨後迸光
出室環燭方丈芝田錄唐符載嘗蓄一劍神光照夜為
晝嘗遇巨商遭蛟作梗擲劍一揮血灑如雨後遇寒食
人家秬粽粗如桶以此劍斷之其劍無光若頑鐵矣廣
異記有士人耕地得劍庭中有搗帛石以劍指之石即
中斷有胡人曰此破山劍惟可一用持之可以破寳山
今劍光已盡疑有所觸士人夫妻悔恨無及杜陽編德
宗有火精劍斫檻上鐵狻猊應手而碎
夜明犀
杜陽編寳歴元年南昌國獻夜明犀光明可照百步覆
繒十重終不能揜其耀煥上命解為腰帶每遊獵夜則
不施蠟燭有如晝日隱士郭休有夜明杖色如漆扣之
則有聲遇夜則光照十步虢國夫人有夜明枕設于堂
光照一室不須燈燭張說有夜明簾雞林國物後為姚
崇所購以之結九公主者影燈記蕭餘上元夜于宣陽
里酒盤下得一物如人眼睛其體類美石光彩射人餘
夜遊市肆閒置掌中隨身光明三尺毫末可鑑後因而
飛出又拾遺記帝起雲明之館以洞冥草塗之夜坐此
館不加燈燭又晉大始中外國獻蔓金苔光照室中吳
元濟妾阿翹進白玉方響光明潔冷可照十數步又順
宗時拘彌國貢變晝草類芭蕉可長數尺而一莖千葉
樹之則百步内昏黑如夜
辟寒香
有辟寒香漢武時外國貢辟寒香室中焚之雖大寒人
必減衣是也有辟寒金魏明帝時昆明國貢𠻳金烏飼
以眞珠飲以龜腦常吐金屑如粟鳥性畏寒處之小室
水精為戶内外通光名辟寒臺宫人以鳥吐金飾釵謂
之辟寒金洞冥記許渾詩還磨炤寳鏡猶插辟寒金是
也南康進士張無頗得廣和玉暖金谷(寒時出之則一室暖熱)有
辟寒犀唐交趾國進犀一株以金盤置於殿中暖氣襲
人使者曰此辟寒犀是也(王仁裕開元天寳遺事)有辟寒玉李商
隱詩有云犀辟塵埃玉辟寒唐東土所貢火玉長尺數
寸積之可以燃鼎置之室中不復挾纊是也有却寒簾
唐懿宗朝賜公主出降有辟寒簾云是此鳥骨織簾紫
色而斑若玳瑁懸簾則暖是也(物類相感志)李輔國家夏則
于堂中設迎涼草其象類碧而幹似苦竹葉細如松盛
夏挂之窗戶間則涼風自至嚴凝之時置鳳首木于高
堂中木高一尺如鸞鳳形和煦如二三月一名常春木
𬎼賓鐵
酉陽雜爼蜀將皇甫直别音律擊陶器能知時日好彈
琵琶元和中嘗造一調乘涼臨水池彈之本黃鍾而聲
入𬎼賓因更絃再三奏之聲猶𬎼賓也直甚惑之隔日
又奏于池上聲如故試彈于他處則黃鍾也直因切調
𬎼賓夜復鳴于池上覺近岸波動有物激水如魚跳及
下絃則沒矣遂車水竭波得鐡一片乃方響𬎼賓鐵也
羯鼓錄孫沇為太常丞嘗一日早于光宅佛寺待漏聞
塔上風鐸聲傾聽久之朝廻復止寺舍問主僧曰上人
塔鈴皆知所自乎曰不能知沇曰其間有一是古製某
請一登塔歴扣以辨之僧言往往無風自搖洋洋有聞
非此耶沇曰是耳必因祠祭考本懸鐘而應之也因求
摘取觀之曰此姑洗之編鐘耳請旦獨掇于庭歸太常
令樂工與僧同臨之約其時彼扣本懸此果應遂購而
獲焉獨異志唐承隋亂樂懸散失獨無徵音國姓所闕
知者不敢言天后末御史大夫李嗣眞密求之不得一
旦秋爽聞砧聲在今弩營是當輔英公宅乂數年無繇
得之其後徐敬業反天后瀦其宫嗣眞乃求得喪車一
鐔入振之于東南隅果有應者遂掘之得石一叚裁為
四具補樂懸之闕晉書有人畜銅澡盆晨夕恒鳴如人
扣以問張華曰此盤與洛鐘宫商相諧宫中朝暮撞鐘
故聲相應可鑪令輕則韻乖鳴自止也國史纂異洛陽
有僧房磬自鳴僧怪之曹紹䕫來僧告以故俄擊齋鐘
磬復作聲紹䕫笑曰明日可作盛饌當為除之僧冀或
得效具饌以待䕫至以懷中錯鑪磬數處而去聲遂絶
僧問其故曰此磬與鐘律合故彼擊此應耳繇前數事
宫商相應之妙固當不誣東方朔傳武帝時未央前殿
鐘無故自鳴三日三夜不止詔問太史待詔王朔朔曰
恐有兵氣更問東方朔朔曰臣聞銅者山之子山者銅
之母以隂陽氣類言之子母相感山恐有崩弛者故鐘
先鳴居三日南郡太守上事言山崩延袤十里樊英别
傳順帝時殿下鐘鳴問樊英英曰蜀岷山崩山于銅為
母母崩子鳴非聖朝灾後蜀果上言岷山崩日月相應
又魏帝殿前大鐘不扣自鳴人皆驚駭問張華華曰此
蜀郡銅山崩故鐘鳴應之耳尋蜀郡上事如華言此當
是一事而附會不同然蜀山之崩何獨殿前鐘應之即
東方生之對亦未必有也輿地志後周周敞為交趾刺
史伐龍山木以為鼔以下鼔給桂林郡上鼓給交趾郡
擊一鼓則二鼔皆鳴豈亦一體相感之故耶
火齊鏡
鏡之竒者周穆王時胥渠國火齊鏡闇中視物如晝人
語則鏡中響應望蟾閣之青金鏡炤見魑魅百鬼不能
隱形秦方鏡炤人心膽人直來炤之影則倒見人有疾
病在内者則掩心而炤之必知病之所在女子有邪心
者炤之則膽張心動漢史良姊身毒鏡炤見妖魅南唐
王氏六鼻鏡嘗生雲煙炤之則左右前三方俱見隋王
度鏡能却百病唐葉法善鐵鏡鑑物如水盡見人五臟
中所滯之物長安任仲宣鏡水府至寳為龍所奪荀諷
鐵鏡自見其形不見别人影秦淮漁人鏡洞見五臟六
腑王宗夀鏡炤見樓上青衣小兒宋吕蒙正時朝士古
鏡炤二百里徐鉉有鏡止見一眼孟蜀軍校純鐵鏡光
炤一室不假燈燭蘇威有鏡日蝕則昏日半蝕則半如
墨盧彦純鏡背有金花承日花如金輪慶歴中宦者鏡
每至月滿夜當月炤之背鑄兔形影在鑑中金陵軍人
耕地得鏡半面能炤地中物持之𤼵塜掘藏大有所獲
大有橋陳玄修宅得長柄小鏡炤之頭痛庚巳編吳中
陳氏古鏡患瘧者炤之見背上一物驚去病即差熙寧
末齊南陵耕者得塜中鏡徑六七寸明徹驚人南墅閒
談何遠見河朔人古鏡炤二十里外開河擲土隱隱如
飛蝇塵史安陸石岩村耕夫得古鏡見十里外草木人
物玉泉子裴丘有鏡于相琮布素時曾一炤之分明見
朱衣吏導從筆談嘉祐中吳僧一寳鑑齋戒炤之見前
途吉凶沈括兄為京寺丞炤之見人衣緋而立不數日
賜緋葉景繁為御史炤之見着貂蟬不旬攝宫奉祠遂
假貂蟬玉溪編事前蜀嘉王頃得一鐵鏡光可鍳物百
里之内並見後一賣藥者佯借看以手擘肚納鏡腹中
冉冉乘雲而逝野史成化甲辰宿州農夫墾田遇古墓
獲鏡及燈臺各一磨鏡炤之見墓中人僵卧獨帶弓矢
驚駭撲之于地又見農家室戶男女宛然以為怪擲之
古宗鐵
雲南鶴慶刀劍馳譽四方其法取麗江之古宗鐵濯以
鶴川水利可剸犀屈之可以繞指然古宗鐵不易得貿
之四遠者皆凡鐵耳嘉靖中胡總制有軟倭刃長七尺
出鞘置地上卷之詰曲如盤蛇舒之則自若豈亦其類
乎夢溪筆談錢塘有聞人紹者嘗寳一劍以十大釘陷
柱中揮劍一削十釘皆截隱如秤衡而劍獵無纖跡用
力屈之如鈎縱之鏗然有聲復直關中仲諤亦畜一劍
可以屈置盒中縱之復直張景陽七命論劍曰若其寳
劍則屈舒無方竒鋒異模形震薛燭光駭風胡盖自古
有此一類非常鐵能為也义杜陽編天寳中興國獻軟
玉鞭屈之則首尾相就舒之則勁挺若䋲帝以聯蟬綉
為袋碧蠶絲為鞘亦謂之金蠶絲縱之一尺引之一丈
雖千人之力攬之不斷
搔首集姑園鐵作剪刀以苜蓿根粉養之裁衣則畫
成墨界不用人手而自行
猛火油
宋康舉之昨夢錄曰西北邊防城庫皆掘地作大池縱
横丈餘以蓄猛火油不閱月土皆黃赤又别為池而徙
焉不如是則火自屋柱延燒矣猛火油者聞出于高麗
之東數千里日初出之時因盛夏日力烘石極熱則出
液他物遇之即為火惟真琉璃器可貯之中山府治西
有大陂池郡人呼為海子余猶記郡帥就之以按水戰
試猛火油池之别岸為敵人營壘用油者以油㳙滴入
自火𦦨中過則烈𦦨遽發頃刻敵營盡矣油之餘力入
水荇藻俱盡魚鱉皆死癸辛雜識云南海諸國有泥油
今入海淺番船皆蓄之淺番船相遇海中視其力之強
弱則戰謂之併船凡併船則用四人力拖斗上以泥油
着小瓶中㯽榔皮塞口燃㯽榔皮自高投之泥油着板
遍延不息以水沃之愈熾所制者乾泥與竈灰今官兵
船不能近淺番者正畏此物耳按今西北邊未聞有所
謂猛火油者余在嶺南詢諸習海舶者亦不知有泥油
也又按華夷考曰猛火油樹津也一名泥油火類獐腦
第能腐人肌肉燃之至水中其𦦨倍熾
龍涎燭
聞見錄宣政宫中用龍涎沉腦屑和蠟為燭兩行列數
百枝明豔而香溢鈞天所無也南渡後久絶此惟太后
回鑾沙漠復直稱壽上極天下之養用宣政故事然僅
列十數炬楊用修謂宋代官燭以龍涎香貫其中而以
紅羅纏其炷燒則灰飛而香散又桀愛琬琰宫中燭心
至䟦皆用異香寳屑燃之有異彩數里皆香湯伐之發
其殘䟦值萬金杜陽編同昌公主有疾召宗寶為燈法
乃以香蠟燭遺之其燭方二寸其上被五彩文卷而爇
之郁烈之氣聞百步餘烟出其上即成樓閣臺殿之狀
或云中有蜃脂故也又西京雜記漢高祖入咸陽宫周
行府庫有青玉五枝燈高七尺五寸下作蟠螭以口銜
燈燈燃則鱗甲皆動炳煥若列星而盈室焉清異錄同
昌公主薨帝以仙音燭賜安國寺薦冥福其狀如高層
露臺雜寳為之花鳥皆玲瓏臺上安燭既燃則玲瓏者
皆動丁當清妙燭盡響絶莫測其理奚囊橘柚武帝燃
靈音之燭衆樂迭奏于火光中不知何術拾遺記海人
乘霞舟以雕壺盛數升龍膏以獻燕昭王坐通霞之堂
燃龍膏為燈火色炤百里烟色如丹紫國人望之咸謂
瑞光又云武帝燃芳苡燈于閣上光色紫有白鳳黑冠
黑龍馵足來戲于閣&KR0008;摭精華李遇以楓溪鐵造綰龍
臺為宴燈花燈八層間以三縫錦褾點紫菱油洞冥記
昆明池中有靈波殿七間皆以桂為柱風來自香帝耽
于神怪嘗得丹豹之髓白鳳之膏磨青錫為屑以蘇合
油和之炤于神壇夜暴而光不滅有霜蛾如蜂赴火侍
者舉麟鬚拂拂之又曰外國貢青欞木有膏如漆削置
器中以蠟和之燃炤數里奚囊橘柚武帝事仙靈惟謹
帳前置玲瓏十寳紫金之爐李少君取彩蜃之血丹虬
之涎靈龜之膏阿紫之丹㨶幅羅草和成香每帝至壇
前輙燒一顆烟繞梁棟間久之不散其形漸如水紋頃
之蛟龍魚鼈百怪出入其間又鍾火山有明莖草夜如
金燈折枝為炬炤見鬼神之形仙人寗對服此草夜暝
時腹光通外帝昇望月臺月色已暗帝求海肺之膏為
燈取靈&KR0008;布為纏火光甚微一無光色無幽不入
𫝊國璽
秦以前民皆珮綬金玉銀銅犀象為方寸璽各服所好
秦以來天子獨稱璽乂以玉羣下莫得用乘輿凡六璽
曰皇帝行璽皇帝信璽天子行璽天子之璽天子信璽
又得藍田白玉為璽螭虎紐文曰受天之命皇帝夀昌
漢初有三璽天子之璽自珮天子信璽天子行璽在符
節臺又漢舊儀璽皆玉螭虎紐凡六璽皇帝行璽封國
用之皇帝之璽賜諸侯王書皇帝信璽以發兵召大臣
以天子行璽策拜外國以天子之璽事天地鬼神以天
子信璽北齊天子六璽並依舊式皇帝行璽封常行詔
敕用之皇帝之璽賜諸王書用之皇帝信璽下銅獸符
發諸州鎮兵下竹使符拜代召諸刺史用之並白玉為
之方一寸二分螭獸紐天子行璽冊拜外國用之天子
之璽賜諸外國書則用之天子信璽發兵外國若徵召
外國及有事鬼神用之並黃金為之方一寸二分螭獸
紐又有傳國璽白玉為之方四寸螭獸紐上交蟠螭隱
起鳥篆書文曰受命于天皇帝壽昌後周皇帝八璽有
神璽有傳國璽皆寳而不用其六璽並白玉為之方一
寸五分高一寸螭獸紐唐制天子有傳國璽及八璽皆
玉為之神璽以鎮中國藏而不用受命璽以封禪禮神
皇帝行璽以報王公書皇帝之璽以勞王公皇帝信璽
以召王公天子行璽以報四藩書天子之璽以勞四藩
天子信璽以召兵四夷唐貞觀十六年太宗刻玄璽白
玉為螭首其文曰皇帝景命有德者昌勅宜以受天命
命惟德允昌為文刻之周廣順三年二月内司製國寳
兩坐太常具制度以聞有司奏唐六典天子行寳神寳
方六寸高四寸六分厚一寸七分蟠龍紐又傳國寳秦
始皇以藍田玉刻之李斯篆文方四寸面文曰受命于
天既夀永昌紐螭五龍是寳歴代相傳以為神器又别
有皇帝行璽等六寳因文為名並白玉螭虎紐歴代相
傳亾則補之北朝鑄之以金貞觀别製玄璽一坐文曰
皇天景命有德者昌同光中製寳二坐文曰皇帝受命
之寳晉天福四年製寳一坐文曰皇帝神寳二寳内司
製造不見紐象并尺寸制度今製寳兩坐宜用白玉方
六寸螭虎紐詔馮道書寳文其一以皇帝承天受命之
寳為文其一以皇帝神寳為文宋太宗製承天受命之
寳眞宗製恭膺天命之寳天下同文之寳用于封禪昭
受乾符之寳以印密詞凡寳用玉篆文廣四寸九分厚
一寸二分填以金盤龍紐又累朝每上尊號有司製玉
寳以尊號為文皇祐五年閱奉宸庫得良玉廣尺厚半
之以其希世之寳不欲以為服玩因作鎮國神寳命宰
相龐藉篆而參知政事劉沇書其上寳成召近臣宗室
觀于延和殿英宗别製受命寳其文曰皇帝恭膺天命
之寳歐陽修篆文元豐八年又作受命寳以皇帝恭膺
天命之寳為文徽宗時有以玉印獻者印方寸以龜為
紐工作精巧文曰承天福延萬億永無極受寳記崇寧
五年因為其文倣李斯蟲魚篆作寳文其方四寸有竒
螭紐方盤上圓下方名鎮國寳大觀元年玉工用元豐
中玉琢天子皇帝六璽叠篆政和七年于闐得大玉踰
二尺色如截肪帝又製一寳赤螭紐文曰範圍天地幽
贊神明保合太和萬夀無疆凡十六字篆以蟲魚制作
之工幾于秦璽其寳九寸簡亦如之號曰定命寳合前
八寳為九紹興元年製受命中興寳比定命寳大半分
寳玉明潤追琢精巧十六年郊祀陳寳玉寳十有一金
寳三國初舊製御寳十七顆皇帝奉天之寳即傳璽也
兩郊大祀及聖節青詞宫中用之司官不與焉皇帝之
寳赦詔用之皇帝行寳頒賜用之皇帝信寳徵戎伍用
之天子之寳祀鬼神用之天子行寳冊封蠻夷用之天
子信寳調蕃卒用之皇帝尊親之寳薦徽號用之皇帝
親親之寳展宗盟用之廣運之寳諭臣工鈴御籍用之
制誥之寳凡制用之勅命之寳凡勅用之敬天勤民之
寳飾覲吏用之表章經史之寳欽文之寳嘉靖十八年
新製七顆奉天承運大明天子之寳大明天命之寳廵
狩天下之寳垂訓之寳命德之寳討賊安民之寳勅正
萬民之寳自皇帝之寳以下十五顆皆司官所屬請用
表章經史以下九顆皆藏乾清宫内臣守之宋紹聖三
年咸陽民叚義劚地得古玉印光炤滿室上之詔禮部
御史臺以下參驗翰林承旨蔡京等奏曰所獻玉璽色
綠而藍温潤而澤其文曰受命于天既夀永昌以歴代
正史考之文曰皇帝夀昌者晉璽也曰受命于天者後
魏璽也有德者昌唐璽也惟德允昌後晉璽也則既夀
永昌者秦璽可知按通考秦璽文曰受天之命皇帝夀
昌與此不合又云得藍田白玉為璽與色綠而藍者不
同則宋所得實非秦璽也輟耕錄元御史中丞崔彧進
傳國璽牋曰至元三十一年歲次甲午春正月暨臣番
直宿衛御史臺通事臣庫庫楚諸衛所告曰太師國王
之孫曰實登者嘗官同知通政院事今既歿矣家計窘
極託以玉見貿及出玉印也故茲來告乃取視之色渾
青綠玄光射人其方可黍尺四寸厚及方之三不足背
紐蟠螭四厭方際紐盡璽坼之上取中通一横竅可徑
二分舊貫以韋條面有篆文若蟲鳥魚龍之狀召監察
御史楊桓讀之曰受命于天既夀永昌此傳國寳璽文
按許慎說文璽者玉印也以守土故為文从爾从土其
義蓋曰天付爾此器俾寳之以守爾土也至周太史籀
易為从爾从玉義取天付爾此玉寳以為天下君也寳
璽篆文圖說曰傳國璽方四寸楚以卞和所獻之璞琢
而為璧求婚于趙趙以納聘焉秦昭王請以十五城易之
不獲始皇并六國得之命李斯篆其文玉工孫夀刻之
太平御覽又以為藍田玉所刻二世子嬰奉璽降沛公
於軹道旁高祖即位服其璽因謂之傳國璽孺子未立
藏于長樂宫及莽簒位使王舜逼太后求之太后怒出
璽投之地璽因歸莽及更始降盆子璽為盆子所有後
盆子面縛奉璽於光武至獻帝董卓作亂掌璽者投于
井中孫堅征董卓於井中得之袁術奪于堅妻術死荆
州刺史以璽送許昌帝後遜位并以璽歸魏魏禪璽歸
于晉懷帝遇害璽歸劉聰聰死歸曜曜死歸石勒勒滅
入于冉閔閔敗見收于閔之將蔣翰謝尚購得之以還
東晉時穆帝永和八年也自璽寄于劉石共五十三年
晉復得之是後宋齊梁陳相傳以至隋滅陳蕭后與太
子正道并傳國璽並入突厥唐太宗即位寳璽未獲乃
自刻玉曰皇帝景命有德者昌貞觀四年蕭后與正道
自突厥奉璽歸于唐朱温簒唐璽入於温莊宗定亂璽
入後唐莊宗遇害明宗嗣立再傳養子從珂是為廢帝
石氏簒立自焚自是璽不知所在至宋哲宗咸陽民叚
義獻玉璽及徽宗為金所虜凡有寳璽金皆取之内璽
一十有四青玉傳國璽一其色與今所獻玉璽相同則
知宋之南遷無此寳璽也明矣又圖中别有璽其文亦
八旁注曰此傳國璽背文也今見寳璽之背皆刻螭形
螭屈凹凸不齊徧四際無地可置此文按太平御覽永
光十九年雍州刺史郄恢表慕容永稱藩奉璽方六寸
厚七分蟠螭為鼻今高四寸六分四邊龜文下有字曰
受天之命皇帝夀昌當别是一璽非今傳國璽也明河
北道張夢鯨玉璽記曰天啟四年九月四日磁州東八
里臨漳縣務本村漳河北岸有田夫邢姓者耕田間瞥
見異風數陣河岸擲塌聲震林木隨滚出黃白色物大
如斗光芒陸離奪目乃除去浮土得玉璽不敢自秘因
呈本道按而驗之重一百二十兩方各四寸面厚一寸
二分螭龍紐高一寸八分篆文曰受命于天既夀永昌
余觀此寳埋光掩彩不知閱幾千年聖明在御遂獻禎
符是天終不愛道地不愛寳也按天啟四年所獻璽與
至元所獻又大小不侔篆文不異豈徽十四璽中之一
乎鄭樵金石略治平元年閏五月二日耀州獻受命寳
玉簡赴都堂參驗命宰臣書玉簡以天授傳國受命之
寳為文盖漢魏間物也漢夀亭侯有上玉璽箋璽潜漢
水伏于淵泉暉景燭曜靈光徹天晉元帝初渡江有白
玉麒麟神璽出于江寧其文曰長夀萬年齊高祖受禪
之日滎陽郡人尹千于嵩山東南隅見天雨石墜地石
開有玉璽在其中璽方三寸文曰戊丁之人與道俱肅
然入草應天符掃平河雒清魏都又曰皇帝運興千奉
璽以獻宋高宗開大元帥府謝克家以玉璽來上文曰
天子受命之寳陳眉公聞見錄熊尚書翀以副都御史
節鎮陜西入邊見寳氣命掘之得古玉璽一顆文有受
命于天既夀永昌八字又與前臨漳所得璽文同何也
魚符
唐故事左魚給郡守右魚給郡庫郡守之官以左魚合
郡庫右魚為信自周顯德間廢而此制不可復唐魚符
即古銅虎符之意也按古符節左與郡守右留京師非
留郡庫也謂郡守往回以所授之左符合京師右節以
防偽其或遣使調發則請内庫右符以合郡國左符如
魏公子無忌入王卧内竊虎符召晉鄙兵救平原之難
是也然觀唐志謂符寳郎掌國符節藏其左而班其右
環濟要略銅虎符竹使符中分留其左半以右半付之
則知古之符藏右而班其左後之符藏左而班其右此
為不同宋刑統出左符以合右符亦請内庫左符以合
郡國右符耳嬾眞子今之魚袋乃古之魚符也必以魚
者盖分左右可以合符而唐人用袋盛此魚今乃以魚
為袋之飾非也唐車服志曰隨身魚符一左一右左者
進内右者隨身皆盛以袋景雲中詔衣紫者以金飾之
衣緋者以銀飾之謂之章銀漢孝文二年九月初典郡
守為銅虎符第一至第五東方諸州給青龍符南方朱
雀符西方騶虞符北方玄武符皆左四右三左者進内
右者留外軍前亦給之北齊有玉麟符後有銀莵符
金魚紅鞓
燕翼貽謀錄舊制中書舍人諫議大夫權侍郎並服黑
帶珮金魚霍端友為中書舍人奏事徽宗皇帝顧其帶
問云何無以别于庶官端友奏非金玉無用紅鞓者乃
詔四品從官改服紅鞓黑犀帶珮金魚今武臣大使臣
以上紅鞓不知何所從始也國初士庶所服革帶無定
制大抵貴者以金賤者以銀太平興國七年詔三品以
上銙以玉四品以金五品六品銀銙金塗七品以上并
未嘗參官并内職武臣以銀八品九品以黑銀今世所
謂藥點烏銀也流外官工商士人庶人以鐵角二色其
金荔枝銙非三品以上不許服其後毬文笏頭御仙又
出于太宗特製而荔枝反為御仙之次鞍轡之别亦始
于太宗太平興國七年詔嘗參官銀裝鞍絲縧六品以
下不得閙裝仍不得用刺綉金皮飾韉未仕者烏漆素
鞍中華古今注革帶秦漢以前貴賤以銅為銙以韋為
鞓六品以上用銀為銙九品已上及庶人以鐵為銙沿
至貞觀二年高祖三品已上以金為銙服綠庶人以鐵
為銙服白漢中興每以端午賜百僚烏犀腰帶魏武賜
宫人金隱起獅子銙高祖貞觀中端午賜文臣黑玳瑁
帶武官黑銀腰帶唐革隋政天子用九環帶百官士庶
皆同葉夢得云親王宰相皆服金帶元豐官制行上欲
寵嘉岐二王乃詔賜方團玉帶著為朝儀先是乘輿玉
帶皆排方故以方團為别二王力辭不許乃請加金魚
詔以玉魚賜之親王玉帶珮玉魚始此然前此熙寧中
復熙河百官班賀神宗解所繫排方玉帶賜王安石使
服以入賀固辭不得已受詔次日即釋去大觀中復青
唐徽宗援例賜蔡京玉帶仍排方京請琢為方團又請
珮金魚自是陳執中王黼鄭居中童貫蔡攸皆横被此
賜夢得又云故事玉帶皆不許施于公服又云三品以
上概用金玉犀帶盖常服也若我朝正從一品其朝衣
公服常服三帶皆用玉或素或花隨意而尚書之服遇
特賜皆得繫之其禮覺更優也常服帶通用方團天子
黃鞓親王紅鞓人臣黑鞓以為别
金靈馬
輟耕錄元時凡宫車晏駕棺用香楠木中分為二刳肖
人形其廣狹長短僅足容身而已殮用貂皮襖皮帽其
鞾韈繋腰盒鉢俱用白粉皮為之殉以金壺瓶二盞一
碗碟匙筯各一殮訖用黃金為篐四條以束之輿車用
白氊青綠納失失為兼覆棺亦以納失失為之前行用
蒙古巫媪大衣新衣騎馬牽馬一疋以黃金飾鞍轡籠
以納失失謂之金靈馬漢霍光傳光薨上賜有便房黃
腸題湊温明皆如乘輿制度注便房藏中便坐也柏木
黃心致累棺外故曰黃腸木頭皆内向故曰題湊温明
形如方漆桶開一面漆畫之以鏡置其中以懸屍上大
殮并盖之酉陽雜爼送亾者以黃卷蠟錢莬毫弩機紙
疏挂樹之屬又作輾車車古蒌也蒌似小屏今京師以
麄楮為之粘飾以銀箔送亾之具
納失失一曰納石失綠貼可皆金錦也
玉芝堂談薈卷二十七
