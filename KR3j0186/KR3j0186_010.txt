欽定四庫全書
玉芝堂談薈卷十
明徐應秋撰
女子男飾
女子詐為男子者唐昭義軍兵馬使國子祭酒石氏朔
方兵馬使御史大夫孟氏外蜀司戶參軍黃崇嘏臨卭
人作詩上蜀相周庠庠首薦之屢攝府縣吏事精敏胥
徒畏服庠欲妻以女嘏以詩辭之曰一辭拾翠碧江湄
貧守蓬茅但賦詩自着藍衫居郡掾永抛鸞鏡畫蛾眉
立身卓爾青松操挺志堅然白璧姿幕府若容為坦腹
願天速變作男兒庠大驚具述本末乃嫁之𫝊竒有女
狀元春桃記即其事也南史東陽女子婁逞詐為丈夫
粗知圍碁曉文義徧遊公卿間宦至揚州議曹錄事事
發明帝驅之還東幽怪錄謝小娥八歲喪母父畜巨産
商賈江湖間小娥年十四父與夫俱為盜所殺小娥夢
父謂曰殺我者車中猴東門草復夢其夫曰殺我者禾
中走一日夫小娥不自解廣求知者辨之李公佐罷江
西從事扁舟泊建業詢得其繇乃憑檻書空凝然默慮
曰殺汝父者申蘭殺汝夫者申春也夫猴申生也車去
兩頭而言猴是申字耳草而門門而東非蘭字耶禾中
走者穿田過亦申字一日加夫蓋春字耳小娥悲喜交
集更為男子服傭保江湖間至潯陽有紙榜召傭問其
主申蘭也投蘭引歸心憤貌順甚見親愛蘭與春宗昆
弟也一日春攜酒詣蘭羣賊畢至春沉醉蘭露寢於庭
小娥潛鏁春于内抽珮刀先斷蘭首呼號隣人擒春于
内獲贓收貨數至千萬春黨數十暗記其名悉就擒戮
時元和十二年也小娥既復夫父之仇歸本里里中爭
求聘娶小娥誓心不嫁訪道于牛頭山乾&KR0871;子三原南
董地曰張大夫店貞元末有一媼曰吾年二十六嫁與
張詧為妻詧為汾陽所任常在汾陽左右詧之貌酷相
類吾詧卒汾陽念之吾遂偽衣丈夫衣冠投名為詧弟
請事汾陽令替闕如此又寡居十五年已七十二軍中
累奏兼御史大夫忽思煢獨遂嫁此店潘老為婦邇來
復誕二子曰滔曰渠是吾兒也名勝志順慶府南有都
尉墓都尉娘西充女子也代父戍以功授都尉歸為嫂
氏所嘲乃刲腹見肝腎以死葬鳳了山墓前翁仲猶存
焦氏筆乘國朝蜀韓氏女遭明玉珍之亂易男子服飾
從征雲南七年人無知者后遇其叔始擕以歸小說宣
德間河西務劉翁夫婦業沽酒家亦小康年俱六十餘
無子值雪甚有童子隨父投宿及明父病數日竟死此
男遂留為兒名劉方居二載復值大風有少年覆舟遇
救持一竹籠詢之則山東劉竒父聽選在京遭疫父母
俱喪籠中乃火化遺骨也劉翁惻然為助資命竒去月
餘復來云故鄉河決已漂盡矣願乞片地埋骨而身為
僕役以報劉翁許之竒與方遂為兄弟久之劉夫婦俱
没方復往京擕母柩至與父合葬事畢停沽酒而開布
肆家事日起有來議姻者竒欲之而方執意不可一日
見梁燕營巢竒題一詞于壁云營巢燕雙雙雄朝暮銜
泥辛苦同若不尋雌繼雛卵巢成畢竟巢還空方亦援
筆和詩云營巢燕雙雙飛天設雌雄事久期雌者得雄
願已足雄者將雌朝不知竒大驚曰吾弟殆木蘭乎自
同臥以來即酷暑未嘗赤體合之題詞可知也乃佯為
不悟使方再和方復書曰營巢燕聲聲叶莫使青春空
歲月可憐和氏璧無瑕何事楚君偏不納竒笑曰吾弟
果女子也方面發赤竒固問之蹙額告曰妾向寓京師
因母喪隨父還鄉恐途中不便故為男扮後繇父没未
得與母同穴故不敢改形今幸喪事已畢即欲自明思
家事尚微兄獨力難成故復遲遲耳竒曰弟詞中有俯
就之意昔為兄弟今為夫婦不亦可乎方曰妾籌之熟
矣三宗墳墓俱在于此亦難恝然兄若不棄共奉三姓
家香火妾之願也是夜兩人分席而臥次日請鎮中年
老者為媒遂成花燭里中𫝊為異事因名其地為三義
村金陵黃善聰十二失母父以販香為業詭為男籹擕
之廬鳳間父死變姓名為張勝有李英者亦販香自金
陵來為夥伴與同臥起三年不知其女也女歸而返女
服呼媼驗之猶然處子英託人致聘女不從鄰里交勸
遂歸于英濟寧李東以進士授知縣與妓女王白兒往
來甚密及遷御史令王詐為閽者自隨事露為銓曹所
黜王從不忍舍東鬱鬱得疾死王自縊不獨世所𫝊木
蘭祝英臺也
男子女飾
男人詐為女籹者江湖記聞宋端平丙申年廣州尼董
師秀有姿色偶有欲淫之者卒揣其陰男子也事聞於
官驗之女也一生婆令仰臥以鹽肉水漬其陰令犬䑛
之已而陰中果露男形如龜頭出殼窮治身帶二形不
男不女所歴州縣富室大家作過不可枚舉遂處之死
國朝成化間太原府石州人桑翀自少纏足習女工作
寡婦籹遊行平陽真定順德濟南等四十五州縣凡人
家有好女子即以教女工為名密處誘戲與之姦淫不
從者即以迷藥噴其身念呪語使不得動如是數夕輒
移他處故久而不敗聞男子聲輒奔避如是十餘年姦
室女以數百後至晉州有趙文舉者酷好寡婦聞而說
之詐以妻為其妹延入共宿中夜啟門就之大呼不從
趙扼其吭禠其衣乃一男子也擒之吐實且云其師谷
山西山陰人亦為此術尚有同黨任茂張端王大喜任
昉等十餘人捕之具獄磔于市耳談戴冲有魘魅法以
雞子一枚去清桃仁七箇搗爛燒酒合成噴女身上默
誦呪語女迷而姦遂行其術凡十八年汙有名女一百
八十二人清尊錄興元民有得闌遺小兒者以為子數
歲美姿首民夫婦計曰使女也教之歌舞獨不售數十
萬錢耶婦曰固可詐為也因納深屋中節其飲食膚髮
腰步皆飾為之比年十二三嫣然美女子也擕至成都
教以新聲又絶警慧益秘之不使人見曰此女當歸之
貴人于是女僧及貴游好事者踵門一覿面輒避去猶
得錢數千謂之看錢久之有某通判者來成都一見心
醉與值至七十萬錢乃售既成劵喜甚置酒與客飲夜
半客去擁而致之房男子也大驚使捕其父母亦卒不
獲
瀝血求尸
梁武帝第二子綜封豫章王初母吳淑媛在齊東昏侯
宫及幸武帝七月而生綜宫中多疑之及綜年十四常
夢一少年肥壯自挈其首對綜非一問母母問夢中形
狀類東昏因密報之勿泄綜遂于别室祠齋廟然猶無
以自信聞俗說以生者血瀝死者骨滲即為父子綜私
發東昏墓出其骨瀝血試之既驗在西州生次男餘月
潛殺之既瘞發其骨又試之唐王少玄父死兵遺腹生
十歲問父所在母以告即哀泣求尸時野中白骨覆壓
或曰以子血漬而滲者父胔也少玄鑱膚閱旬而獲事
俱見本傳
前身輪迴
前身之說多矣如平子後身為中郎徐陵後身為(缺)威
武侯後身為韋臯鄒陽十三世為蘇軾琅邪僧後身為
張方平五臺僧後身為馮京張車騎後身為張睢陽五
戒僧後身為子瞻鄧禹後身為范淳夫李德裕後身為
趙鼎才名功業頗足相當至于許玄度之為蕭詧永師
之為房琯謝靈運之為邊鎬馬北平之為馬仁裕顔延
之之為潘佑牛僧孺之為劉沆武夷君之為楊億王京
之為王素已自墮落一層劉公幹為昏愚小吏澤公為
浣衣婦人子羊祜出于隣家王練本于沙門王十朋出
于嚴伯威韓滉為仲由又何輪迴之懸絶至是也明徐
國公鵬舉為岳武穆托身馮宗伯琦為韓忠獻托身然
皆功業不迨遠甚王文成前身為僧差不失故步耳然
總之或揣摩近似夢兆偶符恍惚以一事為憑或逗漏
于異人指點而悟耳讀稗官得數事焉玉堂閒話崔慎
由初以未有子嗣頗以為念有僧常遊崔氏之門崔因
告之且問其計僧曰請夫人盛飾而遊長安大寺有老
僧院即詣之彼若不顧更之他所若顧我厚當厚結之
俾感動其心則其後身為公子矣如其言初過二處不
顧後至一院僧年近六十矣接待甚勤至崔亦厚施之
自是供施不絶僧乃曰身老矣毋以報公願以後身為
公子不數年僧卒而子生手有綱僧二字錢氏私誌賢
穆乳母永嘉董夫人一日入禁中慈聖問云大主以未
得子為念何不去玉仙聖母處求嗣光玉遂擇日與賢
穆同詣玉仙止留知觀老道士一人祝香禮禱道士見
貴主車服之盛欣艷富貴云願得貧道與貴主做兒子
歸而有娠明年四月十五賢穆夢玉仙觀知觀來亟遣
人問道士動靜且祈禱知觀自去年大主上廟後便不
安不下床日久矣聞人聲問甚處人來報云錢大主臨
蓐齎香燭祈禱知觀曰來催我也是日告殂大父寳闕
善推步午時遣人報光玉云符數七十有九若今日酉
時生是有福節度使伯兄果酉時生平生淡薄享夀七
十有九三朝野史史彌遠父丞相浩與覺長老道契極
渥史一日問之曰我好和尚好覺見堂奥中簾幕綺羅
榮華富裕粉白黛綠環列左右乃應答曰大丞相富貴
好老僧何好之有既而曰此念頭一差積年蒲團工夫
俱廢未免墮落一日浩坐堂上儼然見覺長老揖而突
入使人往寺中已圓寂于法堂頃時浩堂裡弄璋矣夷
堅志葉文鳳溫陵人登進士第調官天台簿遇生日于
旅邸假寐夢人請吃麻糍既覺聞隣居老嫗號哭問之
曰亡兒忌日作麻糍祭享感泣耳文鳳問其所業曰業
詩命取其舊業視之乃與葉及第程文一字無異因拜
嫗為前生之母奉之别所漫筆載嘉靖甲辰張子徵有
外弟趙生其前生為大同趙某子列本學增廣生暑日
迎督學因二次飲火酒大醉臥樹側僕以水澆之遂氣
絶魂遊水邊見犬來畏為所嚙適有孕婦在傍避身婦
邊不覺入其婦孕中是晩婦産子生見已生為嬰孩即
悟託生在此北地貧家生子不坐月三日後即往餉田
間時有一犬在床前生呼其婦曰爾出外須閉門勿使
犬近床婦人大駭以為妖欲擊殺之乃不敢言至五歲
見乘馬者呼其名曰我是爾某舅某生也其人驚報其
家以錢贖回其妻尚未改醮也又宣室志通州王居士
有道術會昌中刺史鄭君有幼女甚念之而自幼多疾
若神魂不足者鄭君問諸王生居士曰此女非疾乃生
魂未歸其身耳某縣令某者即此女前身也當死數歲
矣以平生為善幽冥祐之過期今九十餘矣令殁之日
此女當愈鄭君使訪之果有此令後月女忽若醉寤再
驗之則令以女疾愈日卒矣養疴漫筆徽宗即江南李
后主神祖見秘閣江南李主像再三嘆其人物俊雅而
徽宗生時夢李後主來謁所以風流文采過李主百倍
及北狩金人用江南李主見藝祖故事高宗于韋后生
時徽宗夢錢王再三乞還兩浙夢覺與鄭后言之而后
夢亦同須臾報生高宗建炎渡錢唐建都百有餘年豈
非乞兩浙之應乎神理往還夙生直如旦暮此更灼灼
者其安得謂釋氏之盡屬虛誣也
閒窗括異志蔡元度除杭州舟次泗州僧伽吐光直
射其舟至高郵而没世言元度乃木乂後身蜀檮杌
孟知祥生時有火光照室鄰里異之有僧見而異之
曰此五臺山靈也
斡里雅布陷汴京宋臣有詣其營者觀其形貌政與藝
祖色相類巴延下臨安有識之者後于帝王朝中見
周世宗像與之分毫無異輪迴報應之說誕耶真耶
轉世情緣
轉世而仍悟前生史多有之前已略及若隔生結再世
之緣尤為異聞西川韋相公臯昔遊江夏止于姜使君
之館姜氏孺子曰荆寳有小青衣曰玉簫常令祗候玉
簫年稍長大因而有情韋以違覲日久辭歸因留玉指
環并詩一首與玉簫為驗五年不至玉簫乃靜禱于鸚
鵡洲又逾二年玉簫嘆曰韋家郎君一别七年是不來
耳遂絶食而殞姜氏以玉環着于中指而同殯焉後韋
公鎮蜀到府三日詢玉簫知其已殞常增悽嘆有祖山
人挾少翁之術但令府公齋戒七日中夜玉簫乃至謝
曰承僕射寫經贈佛之力旬日託生却後十二年再為
侍妾以謝鴻恩後韋公隴右之功天下嚮附瀘汭歸心
東川盧八座送一歌姬未當破瓜之年亦以玉簫為號
中指有肉環隱出觀之乃真姜氏之玉簫也會昌解頤
錄長葛尉劉立妻楊氏琴瑟甚和忽一日妻病沉困自
度不濟乃以小女美美為託其夕楊卒及立罷官寓居
長葛又十年矣縣令邀立郭外看花立先行三二里見
一杏園中有婦女十數人駐馬觀之一女年可十五六
歲近垣中窺立又行百步許至趙長史宅入門見人物
匆遽主人移時方出坐未定有青衣耳語趙起入内出
問曰君某年某月為長葛尉乎曰然婦楊氏乎曰然有
女名美美僕名秋笋乎曰然趙嘆息驚疑有人喚秋笋
入宅中見一女子涕泣問曰美美安否僕拜而出不知
其繇趙乃以實告曰女適看花暴卒既蘇自言前身乃
公妻也今雖隔生而情愛未斷適窺見公不覺悶絶立
欷歔久之乃曰某今年尚未高亦有名宦願與小娘子
尋隔生之好于是成婚而美美長于母三歲矣又詩話
顧况暮年有一子字非熊暴亡况哀悼不勝乃作詩曰
老人喪愛子日暮泣成血老人年七十不作多時别非
熊冥間聞之以情告冥官冥官憫之却令再生况家二
歲能言憶在冥聞父苦吟求再生事猶歴歴然也右三
事至情所感閱輪迴而宛然締結精誠之至天地從之
遂補生前之缺陷韓憑之妻徵永諧于墓木唐暄之婦
補誓志于幽冥又不足言矣
羽山化熊
任昉述異記謂堯殛鯀于羽山化為黃能入于羽淵今
會稽祭禹廟不用熊曰黃能即黃熊也陸居曰熊水居
曰能按鱉三足曰能與熊殊不類鯀之化熊乎能乎淮
南子禹娶塗山治洪水通轘轅山化為熊謂塗山氏曰
欲餉聞鼓聲乃來禹跳誤中鼔塗山氏往見禹作熊慙
而去嵩高山下化為石禹曰歸我子石破北方而生啓
然則禹亦嘗化熊矣又史正義云鯀之羽山化為黃熊
入羽淵熊乃來切下三點為三足也束晳發蒙記鱉三
足熊熊即黃能入寢之能張守節不知何據有三點之
說
牛哀化虎
人化虎者牛哀封邵李勢妾外唐高宗顯慶二年晉州
有人化為虎原化記松陽人入山採薪會暮為二虎所
逐遽得上樹樹高不能及虎忽相語曰若得朱都事應
得捷留一虎守之一虎乃去俄一虎細長善攫時夜月
正明其人以刀斫之斷其前爪大吼相隨去至明會村
人相問因說其事村人云縣東有朱都事得無是乎同
往候之答曰昨夜暫出傷手乃驗其真虎以白縣令命
羣吏持刀圍而燒之朱都事忽奮迅成虎去述異記宋
元嘉中南康黃苗為州吏經宫亭湖廟下預希免罰當
上猪酒至州還資裝既薄遂不過廟行為神所錄命謫
三年取三十人遣送窮山中以生肉食之忽體生斑毛
性樂搏噬三年凡得二十九人次應取新淦一女此女
士族初不出外涉五年人數乃充神教發遣以湯飯飲
之經十五日還如人形縣令呼苗具疏其事所取人遍
問其家並符合焉異苑晉太元十九年鄱陽柏闡殺犬
祭鄉里綏山煮肉不熟神怒即下教于巫曰闡以生肉
貽我當謫令自食也其年忽變作虎冥祥記魏時尋陽
縣北山中蠻人有術能使作虎鄉人周眕有一奴使入
山伐薪與其妹婦俱往語二人云且上高樹去我欲有
所為既而入草化成一大黃斑虎奮迅哮吼二人大怖
頃復為人語二人歸慎勿道後漸洩周乃飲奴酒令醉
詳視之無異惟于髻中得一畫虎并符奴醒問之云先
于蠻中糶穀遇一蠻師云有此符以斗米尺布受其法
異苑鄭襲晉太康中為太守門下騶忽如狂奄失其所
經日尋得裸身呼吟膚血淋漓問其故社公令作虎以
斑皮衣之辭以執鞭之士不堪虓躍神怒還使剥皮皮
已着肉瘡毁慘痛旬日乃差瀟湘記鄴中楊真好畫虎
至年九十召孫兒謂之曰我平生不合好畫虎夢中多
與羣虎遊晚年乃往往見虎問同行人又不見我方恐
懼今臥疾夢化虎夢覺乃復人身死後恐必化為虎矣
其夕卒屍忽化為虎跳躍而出續玄怪錄南陽張逢貞
元末遊福唐縣横山店時初霽日暮策杖尋勝忽有一
段細草碧藹可愛遂脱衣掛樹投身草上左右翻轉意
足而起其身已成虎矣恍惚自謂當食福州鄭錄事乃
道傍潛伏聞候吏迎鄭者詢來人鄭錄事何時發來人
曰到亦非久三人之中衣慘綠者是其時方餓而鄭到
逢銜之走而上山恣食之惟餘腸髮既而思曰我本人
也何樂為虎盍求初化之地而復焉乃步步尋求方到
其所細草依然翻復轉身其上意足而起復為人形矣
元和六年旅次淮揚公館賓客各言已之竒事逢自言
横山事座末有進士鄭遐乃錄事之子也怒目而起持
刀將殺逢衆共隔之逢遂獲遯去𫝊竒明經王居貞下
第歸洛之潁陽與一道士同行道士盡日不食至居貞
睡後燈滅即開布囊取一皮披之而去五更復來他日
居貞佯寢急奪其囊道士叩頭乞還曰我非人衣者虎
皮也夜即求食村鄙中夜可馳五百里居貞以離家多
時甚思歸曰我可披乎曰可也居貞遂披以歸見一猪
立門外擒而食之乃還道士皮及至家云居貞次子夜
為虎所食問其日乃居貞回日齊諧記晉太元元年安
陸縣師道宣忽發狂變虎食人不紀後一女子採桑取
食之藏其釵釧山石間后復人形而取之遂出仕官為
殿中令史夜共人語自云曾化虎啗人言其姓名同坐
人或有父子兄弟被食者共捉送官餓死建康獄中五
行志唐長安中桺州佐史因病而為虎將噉其嫂村人
擒獲雖形未全改而尾實虎矣因縶樹數十日還復為
人廣異記荆州有人山行忽遇倀鬼以虎皮冐己遂化
虎身雖虎而心不願后倀引經一寺門遽走伏僧牀下
時有禪師能伏諸獸問弟子何所求耶為欲食人為厭
獸身虎弭耳流涕禪師牽還本房半年毛落變人形高
僧𫝊袁州山中一村院僧偶得虎皮戲披于身鄉人或
畏而返走有遺其所擕之物者僧喜每蒙皮而出常有
所獲遂時時為之一日衣粘着膚及伏草中遂成真虎
捕狐兔充食復為鬼神所役甚厭苦之一旦餒甚一人
過前躍而噬之則衲僧也心念身亦為僧自造惡業活
變為虎乃殺僧充食地獄安容我哉因仰天大號聲未
絶忽然皮落如脱自是一裸身也投俗家得破衣幾件
因遊方求懴罪業南陽民忽患熱疾旬日不瘳夏夜月
明暫于庭前偃息忽聞扣門聲見隔門有人云君合成
虎今有文牒開牒視之排印于空紙耳心甚惡之疾似
愈忽憶出門散適杖策行一里餘照水中身見其頭已
成虎矣入山兩日覺飢見一兔試攫食之甚美忽見一
老人知是神人遂哀告之曰汝明日合食一王評事後
當為人一更已後有微月聞人馬行聲空中人曰王評
事來也擒之曳入深榛食之食訖心醒却憶歸路至澗
邊照之則已為人矣遂歸家似沉醉人月餘平復寧波
陳十三病瘧經年不差坐虎皮十載而病如故忽蒙皮
夜出化為虎而前一足尚是人手有人知者曰呼陳三
老人則弭耳而去一夕雷震死一虎視之即人手老人
也貴州平越山寨苗婦人入山迷不能歸掇食水中蟲
蠏不覺化為虎成化間餘姚王三與孫同臥至夜必去
回則半體冷濕其子疑而蹤跡之已變為虎而足尚未
全執其足遂逸去不復回后遇之呼三老官則咆哮去
又涪州禆將藺廷雍妹因竊物變虎其前足上銀纏金
釧宛然涪陵里正范端化為虎後左足是靴其母號哭
為脱靴猶是人足晉豫章郡吏易拔眼目角張便變成
三足大虎梁末始興黃乾妹小珠過神廟戀慕不歸其
壻李肅往看之見一虎脱牙爪卷皮置床上着衣向火
看乃小珠也將歸少日又成虎隴西皇族李微于汝墳
逆旅中得狂疾忽化為虎龍編公曹左飛曾化為虎數
月還作吏虢州百姓王用貞元中因食黑魚忽脱衣吼
躍變為虎為村人格殺身有黑子頭仍是虎偽蜀明德
四年十月百姓譙本罵母忽然變虎乾道五年趙生妻
李氏病頭風家人聞虎吼走視之化為虎頭涪州里長
好章辭家入山變為虎二三日思家而號上半身已變
而尚能語趙不易為江陰僉判妻病惟喜啖生肉婢媵
侍疾者輒死老兵持肉從戟門入怒不食自後圃即食
之趙後待闕衡州妻白晝化為虎而去人謂戟門有神
而三婢遭其吮血故殞也劍州李忠病久其子買藥歸
忠視子朵頥涎流驚視父已作虎形矣扃室窺之遂為
真虎又晉復陽縣民家兒常牧牛牛忽䑛此兒䑛處肉
悉白俄而死其家葬此兒殺牛以供賓客凡食此牛肉
男女二十餘人悉變作虎斯又竒之竒耳虎薈云南蠻
能化形為虎以人為糧江陵有貙人能化為虎國史補
元和初洪崖治有役者將化為虎羣衆以水沃之乃不
復化俗言四指者天虎也五指者人虎也
創業不利長子
王元美曰自古創業之君俱不利長子高辛氏顓頊長
子帝摯不善崩弟堯代立陶唐氏帝堯長子丹朱不得
立立舜有虞氏帝舜長子不得立立禹湯長子太丁未
立而卒周太王長子泰伯文王長子伯邑考一肇王跡
一剪商者也泰伯伯邑考皆不得立秦始皇長子扶蘇
不得立立胡亥漢高帝長子惠帝立而絶文帝繼王光
武長子東海王不得立立明帝魏武長子曹昂戰没立
文帝孫堅長子策無後立權孫權長子和不得立立休
司馬懿長子師無子立司馬昭宋武長子義符廢立文
帝劉淵長子和廢四子聰代劉曜長子胤前没敵止為
王苻健長子廢立次子代石勒長子弘為虎廢石虎長
子邃宣俱前僇慕容儁前子死次子暐立慕容垂長子
令被殺次子寳立齊蕭太祖長子武帝立一世而絶從
子繼之梁武帝長子昭明早逝次子簡文代陳武帝長
子死于江從子蒨立北齊神武長子澄殺次子洋立周
文長子安定公立而廢少子武帝立隋高祖長子勇廢
次子煬帝立唐高祖長子建成僇次子太宗立朱梁太
祖晃長子友文墜馬死少子友貞立後唐太祖克用長
子落陣亡少子存勖立明帝長子從榮僇從厚立吳王
揚行密長子渥廢次子隆演立南唐徐溫長子知訓以
亂死義子知誥立蜀主王建長子元膺僇次子衍立南
漢劉隱閩王潮子俱不立立弟後蜀孟知祥公主子在
唐不得立立㫤宋太祖長子德昭自殺弟太宗立太宗
亦作創始長子元佐不得立立真宗契丹太祖長子東
丹王不得立立次子太宗金太祖之子富勒呼不得立
立弟即太宗元太祖長子先没立三子太宗世祖長子
哲勒錦與我高皇懿文太子俱先没然則由古及今創業
之主其為嫡長子而得𫝊位及後人者僅禹子啓也亦
異矣
盜賊怨官吏
陳勝初起兵諸郡縣苦秦吏暴爭殺其長吏以應勝晉
安帝時孫恩亂東土所至醢諸縣令以食其妻子不肯
食者輒支解之隋大業末羣盜蜂起得隋官及士族子
弟皆殺之黃巢陷京師其徒各出大掠殺人滿階巢不
能禁尤憎官吏得者皆殺之宣和中方臘為亂陷數州
凡得官吏必斷臠支體探其肺腸或熬以膏油叢鏑亂
射備盡楚毒以償怨心杭卒陳通為逆每獲一命官亦
即梟斬豈非貪殘者為吏倚勢虐民比屋抱恨思一有
所出久矣故乘時肆志人自為怒乎又盜賊簒弑多以
發塚為竒貨漢廣川王去疾聚諸少年發塚以百數赤
眉董卓皆發漢諸陵曹操置發丘中郎摸金校尉天下
塚墓無問新舊盡遭發掘黃巢入長安唐諸陵皆被發
掘溫韜在鎮七年唐諸陵在境者悉發之昭陵圖書寳
玩盡出人間元嘉木揚喇勒智發諸陵取理宗項骨為
椀冤慘極矣豈非多藏重器因而誨盜珠襦玉柙遂為
貪夫所朵頥乎
臨刑後貴顯
古之臨斬得釋而後大貴顯者韓信外武帝時王訢為
被陽令暴勝之欲斬訢已伏質壯其言得不誅後為丞
相郭子儀當斬李白救之後為汾陽王安禄山臨斬得
釋後遂封王卒于叛逆至淮南王英布犯法黥後至有
國遂稱為黥布五季周行逢為三鎮節度使加侍中宋
狄青為使相俱少常黥面貴而不欲去其文今人但知
狄而不知周也刖而至將相者孫臏司馬臏自刖者鬻
拳自宫者刁豎
偽造芝草
宋仁宗皇祐二年六月無為軍獻芝草凡三百五十本
真宗大中祥符元年五月以東封遣經度制置使王欽
若祭文宣王廟于孔林得芝五株色黃紫如雲色及人
戴冠冕之狀詔内侍楊懷玉祭謝復獲芝四本輕黃如
雲氣之狀八月欽若獻芝草八千一百三十九本有貫
草木附石連理及飾為寳山者九月趙安仁來獻五色
金玉丹紫芝八千七百十一本十月欽若又獻泰山芝
草三萬八千九百五十本有並五連三連理者五色重
暈如寳蓋下相連帶凡石草木五穀如寳山靈禽瑞獸
之狀者六百四十二本六年十月丁謂獻芝草三萬七
千一百八本飾以仙人寳禽異獸之狀越月又獻九萬
五千一百本明年車駕至真源縣民有詣行闕獻者一
萬八千本迨徽宗時朱勝非為京東提舉郡守李文仲
採芝至三十萬本每一萬本作一綱時彌漫山谷皆芝
菌也我朝世廟常問禮(缺)古用芝草入藥産于何所遂
令天下采芝三十六年十月玄嶽諸山獻芝千有餘本
三十七年四方所進芝一千八百六十四本三十九年
(原缺十七字)四方所進
鮮芝七百六十九本四十一年嚴嵩孫錦衣鵠獻玉兔
一靈芝六十四本又湖廣巡按黃孝瑞獻芝四十六本
河南巡按楊惟平獻五本北京巡按馬思臧獻二十本
路楷獻二十一本河南巡按潘恩獻三十六本布政使
林懋河獻二十二本巡撫應天趙欣獻二十四本莫名
士獻二十本山東巡按叚顧言獻二十七本三十七年
正月陜西鄠縣民王金獻芝山一座聚芝百八十一本
内有徑一尺八寸者數本名曰仙應萬年芝山以祝聖
夀上悦賚以金幣按宛委餘編稱世宗末年奸人王金
于崇文門外積巨木置陰濕所以藥傅之即生芝隨藥
成五色然則王欽若丁謂等所獻亦皆是物耳
黃金易五臟
遠俗有異者酉陽雜爼云東方之人鼻大竅通于目南
方之人口大竅通于耳西方之人面大竅通于鼻北方
之人竅通于陰中央之人竅通于口又曰無啓民其心
不朽百年化為人錄民膝不朽埋之百二十年化為人
細民肝不朽八年化為人大食國酋長死抉去腦實以
珠玉五臟皆以黃金易之又造金鼻銀齒以人殉葬悦
般國人能割人喉斷擊人頭骨碎陷血以草藥納口中
須臾血止復生亦無瘢痕尾濮蠻其人有尾長三四寸
欲坐先穿地為穴以安尾尾折便死犁洞蠻葬則畀襯
令一人擲雞子于地不破處即為吉穴竒羅國死則焚
尸盛以金甖沉于海頓遜國人將死親賓歌舞于郭外
有烏如鵝口如鸚鵡而紅色飛來食死人肉盡乃燒其
骨沉海中鮮卑國婚嫁先黥頭至三月男女大會然後
從所愛配合私阿修國金遼山寺中有石龜衆僧飲食
將盡向石龜作禮于是飲食悉具都波國結草為廬取
百合草為糧緝鳥羽為衣人死以木櫃盛尸置樹上室
韋國以皮為舟屈木為室以猪皮為蓆雜度寐人一跳
三丈又能于水中立浮臥浮履水而行如陸地然黠戞
斯國赤髮青面綠瞳以黑髮為不祥黑瞳為野種男子
黥首女子黥頂謂歲首為茂師哀以三哀為一時木耳
國國人黑如漆小寒則掊沙自處但出其面洞冥記勒
畢國人長三寸有翼善言語戲笑因名善語國常羣飛
往日下自曝身熱乃歸飲丹露為漿丹露者日初出有
露汁如珠也元封三年䣚過國獻能言龜一頭長一尺
二寸盛以青玉匣廣一尺九寸匣上豁一孔以通氣骨
利國居回紇北方瀚海之北勝兵四千地出名馬晝長
夜短天色正曛煮一羊胛才熟東方已曙蓋近日入之
所也墨子越東有輆沐之國其長子生則解而食之謂
之宜弟父死則負其母而棄之言鬼妻不可與共居楚
之南炎人之國其親死刳其肉而棄之然後埋其骨乃
成孝子也秦之西有義渠之國其親死聚柴而焚之薰
其烟上謂之登烟霞然後成為孝榜葛刺國不飲酒恐
亂性以薔薇露和香蜜水飲之堅昆國其人赤髮綠瞳
李陵居其地生而黑瞳者必曰陵苖裔八普城西瓜大
者重五十斤可以容狐北印度土人不識雪歲二月麥
盛夏置錫器于沙中尋即鎔鑠馬糞墮地為之沸溢勿
吉國嚼米為酒亦能醉人俗以溺洗手面初婚之夕男
就女家執女乳乃成婚三瞳國人眼皆三珠或有四舌
皆能言語康居國人皆深目多鬚釀葡萄酒至千石十
年不敗以六月一日為歲首置一院畜狗甚多人死置
院内令狗食之獅子國舊無人止有鬼神有龍居之諸
國來市易不見人形但百貨俱集且示價商人依價償
而取之哥羅國征伐皆乘象每一隊象百頭每一象百
人衞之有官者方留髮嫁娶以㯽榔為禮死則焚尸盛
以金甕沉于海吐火國男多女少兄弟通室婦人有五
夫則首戴五角十夫則十角生子屬長兄白民國人白
如玉國中無五穀惟種玉食之玉成椎為屑采近地樹
葉同食之玉得葉柔軟味甘而脆若晏客即則以膏露
浸玉屑少選便成美酒飲一升醉三年始醒人有活千
歲者代宗大歷中日林國獻靈光豆大小類中華之豆
其色殷紅而光芒可長數尺本國亦謂之詰多珠和石
上菖蒲葉煮之即大如鵝卵其中純紫秤之可重一觔
帝啗一丸嘆其香美無比數日不復言飢渴出杜陽編
俱振提國城北隔真珠江二十里有神春秋時國王所
須什物金銀器神廚中自然而出用畢而滅異苑西域
西夷國山上有石駱駝腹下出水以金鐵及手承取即
便對過惟匏蘆盛之者則得飲之其身香淨而升仙其
國神秘不可數遇又有水仙樹腹中有水謂之仙漿飲
者七日醉異苑西域有鼠王國鼠之大者如狗中者如
兔小者如常鼠大鼠頭悉已白然帶金環枷商賈有經
過其國不先祈祀者則嚙人衣裳也釋道安親至西方
所見如此扶南國治生皆用黃金僦船東西遠近僱一
斤時有不至所届欲減金數船主便作幻誑使船底砥
折訶陵國以柳花為酒期伽里舒國山有穴四季出火
不燒林木焚石如炭浡泥國即古闍婆國以十二月初
七日為歲節其地有藥樹取根煎膏塗其體兵刃不能
傷也孝臆國冬不凋落氣候長煖其人長軀黃髮綠眼
赤眉被髮面如血色俗多妖祠每一日造食一月食之
一臂國一臂一目一鼻柔利國人一手一足反膝曲居
上軒轅國人面蛇身尾處首上末多國獻五味草初生
味甘花時味酸食之使人不眠名曰却睡草此國人長
四寸織麟毛為布以文石為牀人形雖小而屋宇崇曠
織鳳毛錦以錦為帷幕也烏哀國有龍爪薤長九尺色
如玉煎之有膏以和紫桂為丸服一粒千歲不飢故語
曰薤和膏身生毛矮人國國人男女長止尺餘五歲生
子八歲而老常為鸛鷂所食其兩沙爾馬齊國極寒人
衣獸皮不露面只露口眼食馬血風俗朴實犯盜者輒
殺之諳厄利亞國無毒蛇等蟲雖别處擕去者到其地
即無毒性應帝亞國中國所呼小西洋以應多江為名
一半在安義江内一半在安義江外天下之寳石寳貨
自此地出細布金銀椒料木香乳香藥材青朱等無所
不有故四時有東西海商在此交易人生黑色弱順其
南方少穿衣無紙以樹葉寫書用鐵錐當筆其國王及
其各處言語不一以椰子為酒五穀惟米為多諸國之
王皆不世及以姊妹之子為嗣其親子給禄自贍而已
外國圖君子之國多木槿之花人民食之拾遺記魏帝
為陳留王之歲有頻斯國人來朝以五色玉為衣如今
之鎧不食中國滋味自金壺中有神漿凝如脂嘗一滴
則夀千年元封元年浮折國歲貢蘭金之泥此金出于
湯淵盛夏之時水常沸湧有若湯火飛鳥不能過國人
行者常見水邊有人治此金為器混混若泥如紫磨之
之色百鑄其色變白有光如銀名曰銀燭常以為泥封
諸笥匣及諸宫門鬼魅不敢干漢槃陁國正在須山自
葱嶺已西水皆西流世人云是天地之中土人決水以
種聞中國待雨而種笑曰天何由可期也窮神秘苑占
城國王當賀日以人膽沐浴將領獻人膽為夀其國人
非至午不起非至子不睡見月則歌舞為樂王死七日
而葬百官三日庶民一日皆以匣盛尸積薪焚之其王
骨則内金甕中沉之于水西北海有鶴所吞其人亦有
君子小人如君子性能機巧每為鶴患常刻土為己狀
或數百聚于荒野水際鶴以為人吞之凡千百度後見
真者過去亦無所患鶴民國人長三寸日行千里而步
疾如飛每為海不能食人多在山澗溪岸之旁穿穴為
國或三十步五十步為一國羽氏國人有翼飛不遠有
獸綠毛似豹毛可作筆名虎僕毛舊唐書天竺屬有泇
没路國其俗開東門以向日元史圖圖哈𫝊竒卜察克國去中
國三萬餘里夜極短日漸没即出沙弼茶國係日西没
之地至晩日入聲若雷霆國王每于城上聚千人吹角
鳴鑼擊鼔混雜日聲不然則小兒驚死寰宇記消石出
鳥場國能消金石為水服之悉得長生其石出處氣極
穢惡飛鳥不能過其上土人或單服從過身上諸蟲悉
化為水而得長生矣劫化他國中天竺之屬國也有石
柱高七十尺紏色有光或觀其身隨其罪福悉自影中
見之馬韓國出大栗如梨雞尾長五尺作土室于栗開
戸于上少年勇力者以繩貫脊皮繾以大木懽呼為健
以誇于人辰韓國以大鳥羽送死其意欲使死者飛升
生兒便以石壓其頭欲其扁故其國人皆扁頭挹婁國
以豕膏塗身厚半寸以禦寒暑則裸袒以尺布蔽前後
其人臭穢坐則箕踞以足挾肉啖之若冷肉則坐其上
令温煖將嫁娶男以羽毛搏女頭方卜日人死即日葬
之殺猪塞墓上以為死者之糧有哭者謂之不壯乙弗
敵國人不食五穀惟食魚與蘇子狀如抱朴子或赤或
黑見他國人便走避其行如飛吐蕃君與臣為友號曰
共命其數不過五人君死之日共命人日夜縱酒封脚
下針血出盡乃死殉葬又有君所親信者用刀鋸腦或
以木刺兩肋死亦殉焉室韓國以皮為舟屈木為室以
猪皮為蓆婚嫁兩家相許壻盜婦去然後行聘禮婦人
不再嫁以為死人妻難居也共蘇門荅刺國一名蘇文
達那一名啞齊人物修長一日三變色或黑或赤或青
每歲殺十數人取自然血浴身則四時不生疾病闞騦
十二州志烏孫國嫁娶賣馬聘先令媒者與婦宿徐乃
壻迎西域康者國生兒以石蜜啖之置膠于掌欲長而
甘言仲雲國其食粳沃以蜜結胸國其為人結匈羽民
國其為人長頭身生羽讙頭國為人面有翼鳥喙方哺
魚竒肱國其人一臂三目有陰有陽女子國兩女子居
水周之有黃池婦人入浴出即懷姙矣若生男子三歲
即死氐人國其為人人面魚身而無足鬼國人面蛇身
而一目三身國一首而三身在夏后啟北一目國一目
中其面而居深目國為人舉一手一目無腸國其為人
長而無腸鬼國為人面而一目暹邏國男年二十陰必
嵌珠玉及富貴者範金盛珠有聲為美婚則僧羣迎壻
至女家僧取女紅貼于男額曰利市喪禮富貴者則灌
水銀而葬民間則畀尸投海洲有金色鳥數十飛來食
之大將多用聖鐵裹身刀矢不能入聖鐵者人腦骨也
錫闌國煆牛糞灰遍體塗之牛則飲其乳而不食其肉
阿枝國有濁肌者蓋優婆夷之屬自胎髮不剃不櫛以
酥挼之或十縷或七八縷垂于后古俚國有罪不承服
則寘其手指于沸油中半晌三日后驗之爛者伏辜全
者免罪契母國在庫莫奚東唐所謂黑水國人者今其
地也有七十二部落父母死而哭者以為不旺以其骨
置于山樹上經三年方取其骨而焚之梁四公記女國
有六其一北(闕)其一
西南地扳楯國西有女國其國女悍而男恭女為人君
以貴男為夫置男為妾媵其一昆明東南絶徼之外有
女國以猿為夫生男類父而入山谷晝伏夜游生女則
巢居穴處其一南海有女國舉國以鬼為夫致飲食禽
獸以養之其一勃律山西有女國山出台虺之水女人
浴之而有孕其女舉國無夫其一西北有女國以蛇為
夫男則為蛇不噬人而穴處女則為臣妾官長而處宫
室梁四公記扶桑有水精城可方一里天未曉而明如
晝城忽不見其月便蝕北有潦海西有乳海二海間方
七百里大鴨生駿馬大鳥生人女皆殊麗美而少夀為
人姬妾不三十而死有兔大如馬毛潔白長尺餘有貂
大如狼毛純黑亦長尺餘玄中記殷太戊使王英林樂
于西王母至此絶糧不能進乃食木實衣以木皮終身
無妻産二子從背而出是為丈夫民去玉門二萬里又
扶桑東千餘里有女國容貌端正色甚潔白體有毛髮
長委地至二三月競入水則姙娠六七月産子女人胸
無乳項後生毛根白毛中有汁以乳子百日能行三四
年則成人矣瓜哇國今名加留巴一名蒲家龍一名訶
陵一名社婆其國室宇壯麗飾以金碧玉蓬頭頂金葉
冠跨象前導有金鎗珠篋孔雀尾傘國人見王皆坐俟
其過乃起生子甫一歲以匕首珮之名曰不刺頭真臘
國今名東埔寨王仗劒立金窗中就坐獅子皮二領乃
𫝊國之寳五月迎佛遠近皆送水與國王浴身生女九
歲擇僧道去其童身曰陣毯(闕)三佛
齊國即天陀利又名渤淋其地冬無霜雪以國王指環
為印水多陸少惟將領築屋以居庶民加水筏水上滿
刺加屋如樓閣不(以下原缺)
人黑如漆(增)
晏陀蠻國人黑如漆能食生人訶陵國女人含毒涎液
着草木立枯丈夫與之合者輒苦瘡三蠻國其人穴居
土食而無陽黠戛斯國人皆赤髮青面綠睛突浪國有
大松林松子重數斤墮人首能殺人行者必戴兜鍪以
備之鐵島地無水泉惟一大樹每日暮則雲氣縈抱降
而為水臥蘭的亞國在海中冬三月夜而不晝夏三月
晝而不夜作壺漏之物以辨晝夜當三冬時燃魚油為
燈以代日光朦骨國目能視數十里外秋毫皆見玀夷
尾閭有骨如獸尾久則化為熊玃數百歲不死室韋之
北驅度寐之國坐浮水上距踊三丈丁零之國拳髮馬
蹄日走三百里牂牁之獠孕七月而生真臘之民十歲
而嫁土壑之民兄弟通室西女之國産男不舉龜兹之
俗以歲首七日鬭駝牛馬以卜畜牧之息耗焉耆以元
日角擊甲士卜歲之豐儉占城質疑于鰐魚烏萇辨疑
則嘗之以藥麻囉奴親死則撾鼔而食其胔日本國其
俗不畜髭髮
髑髏變人視事
葉隆遼志契丹之先一主乃呵持一髑髏在穹廬中覆
之以氊人不得見國有大事則殺白灰牛以祭始變人
形出視事事已即入穹廬復為髑髏因國人竊視之遂
失所在復有喎呵戴野猪頭披猪皮居穹廬有事則出
退復隱入穹廬中如故後因妻竊其皮莫知所終後一
主曰晝裹眠呵堆養牛二十日食十九留其一次日復
滿二十口皆極怪異後漢書鮮卑𫝊鮮卑投鹿侯從匈
奴軍三年其妻在家生子投鹿歸怪欲殺之妻言當晝
行聞雷震仰天視雹入其口因之遂孕十月而孕此子
必有異投鹿侯不聽遂棄之妻私語家人收養焉以吞
雹而孕東方呼雹為擅石槐故名為擅石槐及長勇健
有智略部落推服立庭于彌汗山歠仇水上白古通天
竺阿育王第三子驃苴低子曰低苴(一作蒙迦獨)分土于永
昌之墟其妻摩梨羌名沙一世居哀牢山下蒙迦獨嘗
為漁死池水中不得其尸沙一往哭之見一木浮觸而
來婦坐其上覺安明日視之觸身如故遂時浣絮其上
感而孕産十子他日浣池邊見浮木化為龍人語曰為
我生子安在衆子驚走最小者不能走倍坐龍因䑛其
背而沈焉沙一謂背為九坐為龍名曰九龍九龍長而
智黠嘗有天樂隨之時哀牢有酋波息生十女九龍兄
弟娶之厥後種類蔓延分據溪谷是為六詔之始水經
注蜀王開明故治也荆人鱉令死其尸隨水上荆人求
之不得鱉令至汶山下邑復生起見望帝望帝者杜宇
也從天下女子朱利自江源出為宇妻遂王于蜀號曰
望帝望帝立鱉令為相時巫山峽壅而蜀水不流帝使
鱉令鑿巫峽通水蜀得陸處望帝自以功德不若遂以
國禪號曰開明錄異記黃武落鍾離山崩有石穴二所
一赤如丹一黑如漆有人出于赤穴者名務相姓巴氏
有出于黑穴者凡四姓皥氏樊氏楊氏鄭氏五姓皆出
各爭為長于是務相約以劍刺穴能着者為廩君四姓
莫着而務相之劍懸焉又以土為船雕畫之而浮水中
曰若其船浮者為廩君務相船獨浮于是遂稱廩君乘
其土船將其徒卒當河水而下至于鹽陽鹽陽水神女
子止廩君曰此魚鹽所有地又廣大與君俱止無行鹽
神夜從廩君宿旦輒去為飛蟲諸神皆從其飛蔽日廩
君欲殺之不可别即以青縷遺鹽神曰嬰此即宜宜之
與汝俱生不宜將去女鹽神受而嬰之廩君望膺有青
縷者射之鹽神死羣臣與俱飛者皆去天乃開廩君復
乘土船下及其城因居之種類遂繁秦并天下以為黔
中郡搜神記高辛氏有老婦人居于王宫得耳疾歴時
醫為挑治出頂蟲大如繭婦人去後置以瓠離覆之以
盤頂蟲乃化為犬其文五色因名盤瓠遂畜之時戎吳
強盛募得吳將軍首者賜千金封邑萬戸又賜以少女
後盤瓠銜得一頭即是戎吳王重其信即以小女從盤
瓠盤瓠將女上山三年産六男六女自相配偶好山惡
都王順其意賜以名山廣澤號曰蠻夷今梁漢巴蜀武
陵長沙廬江羣夷是也世號赤髀横裙盤瓠子孫又曰
槀離國王侍婢有娠王欲殺之婢曰有氣如雞子從天
下來故我有娠後生子捐之猪圈中猪以喙嘘之徙至
馬櫪中馬復以氣嘘之故得不死王疑以為天子也乃
令其母收畜之名曰東明嘗令牧馬東明善射王恐其
奪己國也欲殺之東明走南至施掩水以弓擊水魚鱉
浮為橋東明得渡魚鱉解散追兵不得渡因都王扶餘
晉書昔有如弗斯出連叱盧三部自漠收南出陰山遇
一巨蟲于路狀若神龜大如陵阜乃殺馬祭之俄而不
見有一小兒在焉之伏部老父無子請養為子名曰紇
干驍勇善射四部推為統主北齊書突厥匈奴别種姓
阿史那氏其先世部族為隣國所滅遺一兒十歲刖足
棄草澤中有牝狼以肉飼之及長與狼合狼負之高昌
國山穴中生十男各為一姓阿史那其一也北史四夷
𫝊夫與國王嘗得河伯女閉于室内為日所照引身避
之日影復逐遂有孕生一卵大如五升母置暖處破出
一男及長善射因名朱蒙朱蒙者東方言善射也述異
記乾羅者慕容廆之十一世祖也着金銀襦鎧乘白馬
金銀鞍勒自天而墮鮮卑人推之為君長虞集高昌王
世勲碑敘其世家曰輝和爾之地有和林山二水出焉
曰虎忽刺曰薛靈哥一夕有天光降于樹在兩河之間
國人即而候之樹生癭若人姙身然自是光恆見者越
九月又十日而癭裂得嬰兒王收養之其最穉者卜吉
可罕既壯遂有民人土田而為之君地志水葉城在廣
寧城東上建契丹始祖祠首可汗在南可敦在北并塑
八子像于側遼史祖𫝊昔有神人乘白馬自馬孟山浮
土河而東有天女駕青牛東由平地松林泛黃河而下
至木葉山二水合流相遇為配偶生八子其後澤日漸
繁分為八部每行軍及時祭必用青牛白馬云湖廣施
州衞城東南有竹王祠昔一女子浣于溪有竹二節浮
至聞兒啼聲剖之得一男及長自稱夜郎王以竹為姓
玄中記殷太戊使王英林樂于西王母至此絶糧不能
進乃食木實衣以木皮終身無妻産子從背而出是為
丈夫民去玉門二萬里右諸書所述荒裔之君其始出
無不神怪偽耶真耶且遐荒無載筆之史誰從而遡其
源流若此
玉芝堂談薈卷十
