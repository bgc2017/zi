欽定四庫全書
玉芝堂談薈卷二十一
明徐應秋撰
歲陽歲名
歲陽歲名之說始于爾雅太歲在甲曰閼逢在乙曰旃
蒙在丙曰柔兆在丁曰彊圉在戊曰著雍在己曰屠維
在庚曰上章在辛曰重光在壬曰玄黓在癸曰昭陽謂
之歲陽在寅曰攝提格在卯曰單閼在辰曰執徐在巳
曰大荒落在午曰敦牂在未曰恊洽在申曰涒灘在酉
曰作噩在戌曰閹茂在亥曰大淵獻在子曰困敦在丑
曰赤奮若謂之歲名在後唯太史公歴書用之而或有
不同如閼逢為焉逢旃蒙為端蒙柔兆為游兆彊圉為
彊梧著雍為徒維屠維為祝犁上章為商橫重光為昭
陽玄黓為横艾昭陽為尚章大荒駱為大芒駱協洽為叶
洽涒灘為汭漢作噩為作鄂閹茂為掩漠大淵獻困敦
更互赤奮若仍為赤奮若爾雅又有月陽月名月在甲
曰畢在乙曰橘在丙曰修在丁曰圉在戊曰厲在己曰
則在庚曰窒在辛曰塞在壬曰終在癸曰極正月為陬
二月為如三月為寎四月為余五月為臯六月為且七
月為相八月為壯九月為玄十月為陽十一月為辜十
二月為涂考之典籍唯歴書謂太初十月為畢聚離騷
云攝提貞於孟陬它未嘗稱引許愼曰太歲在甲曰閼逢
萬物鋒芒欲出壅遏未通也在乙曰旃蒙言萬物遏蒙
甲也在丙曰柔兆言萬物皆生枝布葉也在丁曰彊圉
言萬物剛盛也在戊曰著雍言位在中央萬物孳飬四
方也在己曰屠維言萬物各成其性也屠别也維離也
在庚曰上章言隂氣上升萬物畢生也在辛曰重光言
萬物成熟其皇之也在壬曰玄黓言歲終包任萬物也
在癸曰昭陽言陽氣始萌萬物合生也歲在子曰困敦
言陽氣混沌萬物萌蘖也赤奮若陽氣奮迅萬物而起
無不順若其性也攝提格言萬物承陽而起也單閼言
陽氣推萬物而起隂氣單盡閼止也執徐言伏質之物
皆散舒而出也敦牂言萬物敦盛牂壯也恊洽言隂陽
化生萬物恊和洽合也涒灘言萬物皆涒大灘修其聲
氣也作噩言萬物皆陊落也閹茂言萬物掩蔽茂冒也
大淵獻言萬物終大淵深藏窟以迎陽氣也資治通鑑
專歲取陽歲名以冠年韓退之詩歲在淵獻牽牛中王
介甫字說言彊圉自餘亦無說左傳所書歲在星紀而
淫于玄枵歲在䧏婁䧏婁中而旦歲在陬訾之次歲五
及鶉火歲在顓帝之虚歲在豕韋歲及大梁皆用歲星
次舍言之司馬倬䟦温公潛虚其末云乾道二年歲在
柔兆閹茂玄黓執徐月極大淵獻日謂丙戌年壬辰月癸
亥日以歲名施于月日尤為不然
虞喜天文論漢太初歴十一月甲子夜半冬至云歲
雄在于閼逢雌在攝提格月雄在畢雌在觜日雄在
子又云甲歲雄也畢月雄也陬月雌也大抵以十干
為歲陽故謂之雄十二支為歲隂故謂之雌但畢陬
為月雄雌不可曉
歲華節次
偶讀歲華記麗採輯旁及事詞而苦不甚博暇日因集
雜書中有關歲事節候輙彙筆之惟歴朝典故及民間
風俗則書詞賦詩詠不及悉也立春日下寬大之書見
漢書祀青帝于東郊見開元禮賜郎官御史春幡百官
彩勝見文昌雜錄剪彩為燕帖宜春字為拖鈎之戲見
荆楚歲時記以蘆菔芹芽為菜盤相餽貺作五辛盤進
漿粥見齊民月令以黃柑釀酒號洞庭春色見摭言北
朝婦人以是日進春書以青繒為幟刻龍象銜之或為
蝦蟆見酉陽雜爼立春貯水謂之神水釀酒不壊見四
時纂要煮桃皮白芷青木香三物沐浴見雲笈七籖元
日貼畫鷄戸上懸葦索于其上插符于旁以細繩繫偶
人投糞壤中云令如願見歲時記咸通後士風正旦佩
紫赤囊中盛人參木香如豆樣時時傾出嚼吞之至日
出乃止號迎年佩大宴百戲蓮花盆隊舞勝鼔采蓮隊
舞見樂律志設白獸樽于殿上又設百華燈見晉書石
虎于殿前設金枝銅燈百二十枝名金枝華秀見鄴中
記元日獻歲鄰里相慶至十二日始罷謂其日為雲開
節見岳陽風土記賜百僚綠醽酒人二升見咸康起居
注賜羣臣却鬼丸俗好於門上畫虎頭書聻字謂鬼名
可息疫癘見酉陽雜爼五薰鍊形以辟厲氣見風土記
服梅花酒却老見崔實月令吞鷄子赤豆各七枚辟瘟
氣見葛洪鍊化篇進椒柏酒見齊民月令服桃湯見歲
時記取五木作湯以浴見雜修飬書食膠牙餳見歲時
記取鵲巢燒灰著于厠以避兵撒門裏以避盗賊見墨
子秘要折松枝男七女二以為藥飲之見董勛答問作
桃板著戸謂之仙木見玉燭寳典飲屠蘇酒從少起見
四民月令庭中爆竹貼畫鷄或鏤五色土于戸上見通
卦驗殺羊懸頭門上又磔鷄以禳之見裴玄新語人日
家家拒門打戶捩狗耳滅燈燭禳鬼車鳥以七種菜為
羹剪綵為人或鏤金箔貼屏風上見歲時記人日煎餅于
庭中謂之薰天見述征記以油灑水上卜一歲之豐歉
見酉陽雜爼蜀中鄉市士女以是日擊小鼓唱竹枝歌
作鷄子卜上元作膏粥以祀門戸以楊柳枝插門隨楊
柳枝所指以酒脯豆粥插箸而祭之見玉燭寳典洛陽
人家上元以影燈多者為上向其相勝之詞曰千影萬
影各造芋郎君食之見歲時記御燈樓貴戚例有黃柑
相遺謂之傳柑節見明皇雜錄造麵蠒以官位帖字卜
官位高下見天寳遺事作白粥膏祀蠶娘見續齊諧記
造火蛾相鬭為戲見洛陽記倣漢家祀太乙以昏祀到
明夜游觀燈十四日以米糓爆釡中名曰孛羅人各占
一歲休咎又名卜留見輦下歲時記十六日北方士女
用舊歴日紙九道為繩亂結首尾聯屬謂之結羊腸正
月二十日以紅絲縷繫煎餅置屋上謂之補天穿見拾
遺記池陽以廿三日江東以廿四日又池陽正月廿九
謂之窮九掃屋室塵穢投水中謂之送窮見天中記正
月晦日衣敝食糜是日祀于巷曰送窮鬼見四時寳鑑
迎紫姑以卜見異苑晦日士女湔裳酹酒于水湄以為
度厄見玉燭寳典二月朔以是日為中和節以青囊盛
百糓瓜果種相遺號為獻生子釀宜春酒進農書見新
唐書二月二日曲江拾菜見秦中記進鏤牙尺及木畫
紫檀尺賜紅尺銀寸尺見六典註二月二日為踏青節
見壺中贅錄以二月八日為芳春節見道經十五日為
花朝東京十五日為撲蝶會清明節城市尤多鬭鷄卵
之戲見玉燭寶典諸陵薦餳粥鷄毬見歲時記賜侍臣
帖綵毬綉草宣臺見酉陽雜爼採楊桐葉染飯青而有
光謂之楊桐飯或謂之青飢飯見𤨏碎錄折柳插門見
歲華記麗上已曲水泛觴盥洗見續齊諧記三月三日
上踏青鞋見餽餚儀以薺花點油祝而灑之水中成龍
鳳花卉之狀則吉謂之油花卜見圖經四月八日以五
色香水浴佛作龍華會見歲時記五月五日蓄蘭沐浴
謂之浴蘭節見歲時記採艾懸于戸上朱索五色印飾
門戸以五色綵絲繫臂辟兵及鬼令人不病一名長命
縷一名續命縷一名辟兵繒一名五色縷見風俗通有
雜物條逹織組以相遺見玉燭寶典作赤靈符著心前
見抱朴子為梟羹賜百官見樂書註以菖蒲或縷或屑
泛酒見歲時記為競渡作粽并𢃄五色絲及楝葉皆汨
羅之遺風見續齊諧記進五時圖五時花施帳上見酉陽
雜爼作水團又名白團角黍貯金盤中以小角弓子架
箭射中者得食見天寳遺事伏日進餅名為辟惡見歲
時記七月七日結綵樓穿七孔針陳瓜果于庭中以乞
巧見歲時記七月七日為良日見風土記以五色繡相
羈束名牽連愛見西京雜記以蠟作嬰兒浮水中以為
戲為婦人生子之祥謂之化生見歲時記事七月十五
以百味五果著盆中供飬十方大德為盂蘭盆見盂蘭
盆經八月十五為月夕見提要錄八月一日作五明囊
盛百草露以洗眼見鷄跖集又是日為六神日以露水
調硃砂點小兒額為天炙去百病見歲時記九月九日
佩茱萸食蓬餌飲菊華酒見西京雜記冬至作赤豆粥
見歲時記臘日上澡豆袋及頭膏面膏口脂見盧公家
範賜銀合子駐顔膏牙筩綉香囊見韓偓集十二月八
日都城諸大寺作浴佛會以乳酪胡桃百合等造七寳
粥亦謂之醎粥供佛及僧道檀越見歲時雜記晩歲相
餽問謂之餽歲酒食相邀為别歲逹旦不眠為守歲見
風土記又汴中節食元日元陽璽上元油畫明珠人日
六上菜二月十五湼槃兜上已手裡行厨寒食冬凌四
月八指天餕饀重五如意圓伏日綠荷包子二社辣鷄
臠七夕羅㬋羅飯中秋玩月羹中元盂蘭餅饀重九米
錦長至宜盤臘日萱草麵臘法王科斗又馬癖記王武
子馬正旦則柳葉錦障泥上元則滿月韉清明則剪水
鞁重午則籠嬌鞁中秋則玉瓏璁重陽蝉兒鐙春秋社
塗金鞁冬至嘶風鐙除日藥玉鞭每節日則餵馬以明
沙豆薔薇草又金門歲節洛陽人家正旦造絲鷄蠟燕
粉荔支正月十五造火蛾兒食玉粱糕寒食裝萬花輿煮
桃花粥端午术羹艾酒七夕以花綺樓閣插鬢乞巧使蜘
蛛結萬字造明星酒製同心膾重九迎凉脯羊肝餅佩
癭木符冬至煎錫綵珠戴一陽巾除夜銅刀刻門埋小
兒硯點水盆燈臘日造脂花餤
飲屠蘇酒
劉夢得白樂天元日舉杯賦詩劉云與君同甲子歲酒
讓先杯白云與君同甲子歲酒合誰先白又有歲酒先
拈辭不得被君推作少年人顧况詩還丹寂寞羞明鏡
手把屠蘇讓少年裴夷有自知年紀應偏少先把屠蘇
不讓春成文幹云好是燈前偷失笑屠蘇應不得先嘗
方干云纔酌屠蘇定年齒坐中皆笑鬢毛斑東坡亦云
但把窮愁博長健不辭最後飲屠蘇後漢書元日飲屠
蘇酒從小者起時鏡新書晉文問董勛曰俗以小者
得歲故賀之老者失歲故罰之唐之稱婪尾則以老者
後得酒當有餘以優老見莊季裕鷄肋若崔實月令過
臘一日謂之小歲拜賀君親椒酒從小者起則又不在
元日矣婪尾又云啉尾一云出侯白酒令廵匝末坐者
連飲三杯末坐遠酒行到遲故連飲以慰取貪婪之義
一云啉為燷如鐵出火貴其出色此尤無謂
社日雨
社公社母不食舊水故社日必有雨謂之社公雨社日
雨則糓重而果稀故曰社雨報年豐陸龜蒙詩幾點社
翁雨一番花信風是也又二月十五日花朝晴則百菓
實夜不宜晴宜隂雨主潤澤十五為勸農日晴明主豐
風雨主歉成都四月十九日謂之浣花遨頭宴于杜子
美草堂滄浪亭傾城皆出錦綉夾道蜀人言雖戴白之
老未嘗見浣花日雨也歲華記麗成都俗好娛樂太守
歲時宴集四方竒技幻怪百變序進于前士女輕裝袨
服闐道嬉遊以坐具列于廣庭謂之遨牀謂太守為遨
頭又池州以五月二十九日三十日為分龍節雨則多
大水閩人以夏至為分龍雨各有方成都九月九日為
藥市人盡入市吸藥氣是日雨則仙人在其中後山叢
談中秋隂時天下如一中秋無月則兔不孕蚌不胎蕎
麥不實又重九日晴則冬至上元元日清明四日俱晴
雨則俱雨
上元張燈
元宵張燈始于漢禮太乙至唐而盛小說載正月十五
玄宗于常春殿張臨光宴白鷺轉花黃龍吐水金鳬銀
燕浮光洞攅星閣皆張燈火奏月光分曲撒閩江錦荔
枝千萬顆令宫人争拾多者賞以紅圈帔綠暈衫睿宗
先天二年正月十五十六夜于京師安福門外作燈輪
高三十丈衣以錦繡飾以珠玉然五萬盞燈簇簇如花
樹宫女千數衣羅綺耀珠翠妙簡長安萬年少女千餘
于燈輪下踏歌三日開元初正月望後玄宗移仗上陽
宫觀燈結搆彩樓三十餘間金翠珠玉間厠其間以燈
為龍螭虎豹騰擲之狀繁華猶可想見又上元張燈三
夜其十七十八夜據宋野史俱以錢王入賀䟽買兩夜
初用十二十三夜至崇寧初以兩日皆國忌遂展至十
七十八夜按貽謀錄載乾德五年正月甲辰詔書上元
張燈舊止三夜朝廷無事區宇乂安方當年榖之豐登
宜縱士民之行樂其令開封府吏放十七十八兩夜燈
則非關錢王也讀菊坡叢話明皇移仗上陽宫為燈樓
士民縱樂初止三五夜又增十七十八兩夜又開元𫝊
信錄上御勤政樓大酺縱士庶觀看百戲競作十五夜
酺宴似又自唐已然不始于宋乾德矣又宋太宗太平
興國五年十月下元京城始張燈如上元之夕至淳化
元年六月丙午詔罷中下元張燈然則張燈亦不止上
元春明退朝錄上元張燈唐以前不常設太宗時三元
不禁夜上元御乾元殿中元下元御東華門王栐云寶
慶中栐在山陽中元下元酒務張燈賣酒北方遺俗猶
有存者
寒食斷火
桓譚新論曰太原民為介子推故隆冬不火食陸翽鄴
中記云并州俗冬至一百五日為子推斷火冷食三日
作乾粥范&KR0929;後漢書周舉遷并州刺史太原一郡舊俗
以介子推焚骸有龍□之禁每至冬中一月寒食老小
不堪乃作弔書置子推廟言盛冬去火殘傷民命使還
温食琴操云介子綏焚死文公哀之令民五月五日不
得舉火魏武帝以太原上黨西河鴈門皆沍寒之地不
得寒食十六國春秋石勒下令寒食不許禁火後有冰
雹之異徐光曰介推帝鄉之神也歴代所尊今未宜替
令尚書定議以聞韋䛕曰子推賢人令鄉介之間奉之
于天下則不通矣勒從之令并州復寒食如初按寒食
當以一百五日為正所謂隆冬及五日必記聞之誤也
朝野僉載并州石艾夀陽二界有妬女泉神廟在焉俗
傳介子推妹也與兄競去泉百里寒食不許斷火通志
火州以三月九日為寒食俗戲樂以壓陽氣
一百五日
今人謂寒食為一百五日者以其自冬至之後至清明
歴節氣六凡爲一百七日而先兩日為寒食故云他節
皆不然也荆楚記去冬至一百五日即有疾風甚雨謂
之寒食節又謂之百五節齊人呼為人烟又謂禁烟節
夢華錄京師以冬至後一百五日為大寒食杜老有鄜
州一百五日夜對月一篇江西宗𣲖詩云一百五日足
風雨三十六峯勞夢魂一百五日寒食雨二十四番花
信風之類是也或者乃謂自冬至至清明凡七氣至寒
食止百三日不知歴家以餘分演之也司馬彪續漢書
介子推焚林而死故寒食不忍舉火至今禁煙三日然
韓翃寒食即事詩有日暮漢宫傳蠟燭輕烟散入五侯
家不待清明而已傳新火何耶吾州城北芝山寺為禁
烟遊賞之地寺僧欲建華嚴閣請予作勸緣䟽其末一
聯云大善知識五十三永壯人天之仰寒食清明一百
六鼎來道俗之觀或問一百六所出應之曰元微之連
昌宫詞初過寒食一百六店舍無烟宫樹綠是以用之
已上見容齋隨筆又歐陽公牡丹譜有一百五者兩葉
白花洛陽以榖雨為開候而此花常至一百五日開最
先又歲時記冬至後一百三日為炊熟節以將禁火先
具饔餐也宋敏求春明退朝錄周禮四時變國火而唐
時惟清明取榆柳火以賜近臣本朝因之觀此則唐改
火亦止清明自夏以後已不復行非盡廢于元時也鷄
羽入灰亦不起於唐商鞅棄灰之禁自秦已然矣
春日競渡
沈約宋志謂舊記郭虞有三女于三月三日俱亡故俗
忌此日皆于東流水上祈禳祓潔摯虞引續齊諧則曰
徐肇有三女云云非郭虞也韓詩鄭國之俗三月上巳
于溱洧之上祓除不祥束晳引周公卜邑于洛其禮已
行故逸詩曰羽觴隨波則知上巳祓除其來舊矣又觀
漢書八月祓于㶚上故劉禎賦素秋二七天漢指隅人
胥袚除國人水嬉是又用七月十四日因知漢人袚除
有在秋間者不必春暮又自漢以前上巳不必三月三
日必取巳日自魏以後但用三月三日不必巳也歲時
記五月五日為競渡傷屈原是日投汨羅並命舟檝拯
之然蕭結五代時為祁陽令方春暮時有州符下取競
渡船刺史將臨觀結怒批其符秧開五葉蠶長三眠人
皆忙廹誰任渡船守乃罷競是春月亦競渡也七月七
夕婦人綵縷穿七孔針陳瓜果以乞巧有蟢子網于瓜
上則以為得巧按續博物志山東風俗正月取五姓女
年十餘歲共卧一榻覆之以衾以箕扇之良久如夢寐
或欲刺綉文事筆硯理管絃俄頃乃寤謂之扇天卜以
乞巧是正月亦乞巧也今人九月登高晉李充有正月
七日登剡山寺詩桓温參軍張望亦有七日登高詩唐
中宗景龍三年正月七日御清暉閣登高遇雪賜金彩
人勝石虎鄴中記正月十五亦有登高之戲隋書文帝
正月十五與近臣登高時元胄不在上馳召之曰公與
外人登高未若就朕是人日上元亦登高也
晝刻長短
今歴家晝長至五十九刻短至四十一刻按堯典日永
日短蔡氏傳日永晝六十刻夜四十刻日短晝四十刻
夜六十刻授時歴夏至晝六十二刻夜三十八刻冬至
晝三十八刻夜六十二刻我明正統己巳歴晝刻三十
九夜刻六十一以為隂過故有土木之變按馬融云書
有五十刻夜有五十刻據日出日入為限蔡邕以星見
為夜日入後三刻日出前三刻皆屬晝晝有五十六刻
夜有四十四刻或云蔡氏據地中而言故晝夜刻數長
極于六十短至于四十授時歴據今燕都而言故長極
于六十二短極于三十八其不同以此北狄郭爾幹部
所居之北渡海晝長夜短日入烹羊胛才熟東方已明
蓋近日出没之所又元史圖圖爾哈傳欽察國去中國三
萬餘里夏夜極短日暫沒即出是又幾于不夜矣此自
以地偏之故不繫于隂陽之消長也
六時五臘
春夏秋冬堯典之四時也曲臺禮及唐六典有五時之
文則以木火土金水分七十二日土無定位寄四時之
末十八日而中位在夏末秋初周禮改火季夏取桑柘
之木是五時也西域歲分三時以寅卯辰巳為雨時午
未申酉為熱時戌亥子丑為寒時金光明經初二是花
時三四名熱際五六名雨際七八謂秋時九十是寒時
後二名冰雪此六時也唐張喬詩遠公宣下蓮花漏猶
向山中禮六時劉長卿詩六時行徑空秋草僧規以六
時經行六時晏坐幽谷時寅也高山時卯也平地時辰
也禺中時巳也正中時午也鹿苑時未也至申則旦過
而退又釋迦如來說法四十九年適時而進天台智者
判釋凡為五時一最初成道于三七日說華嚴經譬日
出光照高山第一時二于鹿苑十二年中說四阿含小
乘經譬日照幽谷第二時三于諸處八年中說諸大乘
經譬食時第三時四于舍衛國諸處二十二年中說諸
部般若譬禺中第四時五于耆闍崛穴山并婆羅樹宿
八年中說法華湼槃經譬日轉當午第五時又道家有五
臘正月一日為天臘五月五日為地臘七月七日為道
德臘十月一日為民歲臘十二月臘日為王侯臘左傳
日有十時日中為王食時為公平旦為卿鷄鳴為士夜
半為皂人定為輿黃昏為隸日入為僚晡日為僕日昳
為臺禺中日出闕尊王公也
五夜漏點
漢舊儀中黃門待五夜謂甲乙丙丁戊也唐太宗所謂
甲夜理事乙夜觀書者本此唐韋詢問劉禹錫五夜甲
乙丙丁戊相更而有子夜按子夜女子名善歌者故李
義山鶯能歌子夜又心酸子夜歌韋詢以子夜為五更
之數非也李長吉羅幃午夜愁則直以夜半言如日之
午耳至更點之制無所見韓愈詩鷄三號更五點李商
隠詩金殿銷香閉綺櫳玉壺傳點咽銅龍李郢詩江風
微曙不成睡二十五聲秋點長至宋世國祚長短䜟有寒
在五更頭之忌宫掖州縣皆去五更後二點又并初更
去其二以配之止二十一點非古也又舊傳宫漏有六
更鼓不知起何代歸田錄載詩叙亡宋事有點亂𫝊籌
殺六更豹隠記談楊誠齋有天上歸來已六更後見蟫
精集云宋内五更絶梆鼓遍作謂之蝦蟆更其時禁開
而百官入所謂六更也宋祖以建隆庚申即位後聞陳
希夷有寒在五更頭之言命宫中轉六更方嚴鼔鳴鐘
不悟更者庚也理宗景定元年歴五庚申越七十年而
宋亡至元延祐七年而至正帝生帝乃恭宗子後以明
兵至遁入沙漠轉六更數亦不爽楊用修曰今之更典
擊鉦唐六典皆擊鐘也太史門有典鐘二百八十人掌
鐘漏唐詩促漏遥鐘動静聞
歲時雜占
歲時晴雨之占見于雜書可攷者周益公日記正月内
有三子葉少蠶多無三子葉多蠶少有三卯早豆收無
三卯則少收有三亥主大水又上旬日占歲事括曰甲
子豐年丙子旱戊子蝗蟲庚子叛惟有壬子水滔滔只
在正月上旬看又三月無三卯田家米不飽又田家歲
時占八月云三卯三庚麥出低坑三庚三卯麥出㘭巧
言只高田可收也又元日乙卯荆楚米貴丁邜周秦米
貴己卯燕趙米貴辛卯韓魏米貴癸卯宋魯米貴又元
日得甲寅糓畜貴丙寅油鹽貴戊寅壬寅糓先貴後賤
庚寅糓畜貴甲申五糓收丙申糓損蟲食菜戊申澇又
分了社榖米遍天下社了分糓米如錦墩又夏至端午
前抄手種田年又三甲朔三伏熱三乙朔小麥大豆熟
三丙朔麻熟三辛朔田少收三壬朔旱三癸朔澇又四
時占雨下忌日春丁邜夏辛卯秋乙卯冬癸卯又立春
在殘年占兩春夾一冬無被煖烘烘又清明日諺簷頭
插柳青農人休望晴簷頭插柳焦農人好作嬌又上巳
聽蛙聲占田鷄呌得啞低田好稻把田鷄呌得响田内
好牽槳又三月初三日聽蛙聲上晝呌上鄉熟下晝呌
下鄉熟終日呌上下齊熟唐人詩田家無五行水旱卜
蛙聲是也三月初三晴雨占雨打石頭斑桑葉錢價難
雨在石上流桑葉好喂牛又四月初八晴料峭高田好
張釣四月初八晴寡寡鮎魚倒竈下四月初八烏漉禿
不論上下一齊熟二麥不怕神共鬼只怕四月八日雨
又四月十四晴占有利無利且看四月十四有榖無榖
且看四月十六又四月占日煖夜寒東海也乾又五月
諺初一雨落井泉浮初二雨落井泉枯初三雨落連太
湖又時裏西南老龍奔潭又朝西暮東風正是旱天公
又立梅日早雨是謂之迎梅雨諺云雨打梅頭無水飲
牛雨打梅額河底開拆又云迎梅一寸送梅一尺又云
梅裏雷低田拆舍回梅裏一聲雷村中三日雨又冬青
花占黃梅雨未過冬青花未破冬青花已開黃梅雨不
來又曰夏至未過水袋未破時裏一日西南風准過黃
梅三日雨又六月初三晴山篠盡枯零六月初三一陣雨
夜夜風潮到處暑又六月無蠅新舊相登又夏末秋初
一劑雨賽過唐朝一囤珠又秋分在社前斗米換斗錢
秋分在社後斗米換斗豆又曰社了分榖米不出村分
了社榖米如苔鮓又九日雨米成脯重陽濕漉漉穰草
千錢束又三月初三晴桑上掛銀瓶三月初三雨桑葉無
人取又六月不熱五榖不結六月蓋夾被田裏無張屁
又十月初一隂柴炭貴如金九月十三晴釘靴掛斷繩
又除夜犬不吠新年無疫厲又夏至有雷三伏冷重陽
無雨一冬晴又賣絮婆子看冬朝無風無雨哭號咷又
朝立秋暮颼颼暮立秋熱到頭又久晴逢戊雨久雨望
庚晴又冬至前米價長貧兒受長養冬至後米價落貧
兒轉蕭索又有榖無榖且看四月十六又月上早低田
收稲好月上遲高田剰者稀又朝霞暮霞無水煎茶又
木再花夏有雹李再花秋大霜又布榖鳴小蒜成秋霜
熟蕓薹足蜻蛚鳴衣裘成蟋蟀鳴嬾婦驚又杏子開花
可耕白沙商陸子熟杜鵑不哭又蜻蜓高榖子焦蜻蜓
低一壩泥又喫井禽諺云夏至前喫井呌有車吃無車
嘯言旱也又海燕忽成羣而來主風雨諺云烏肚雨白
肚風&KR0008;呌諺云朝&KR0008;晴暮&KR0008;雨黃梅寒井底乾鴉浴風
鵲浴雨又山擡風雨來海嘯風雨多又魚兒秤水面水
來汧高岸又上火不落下火滴沰(沰音奪)又白露前是雨
白露後是鬼臘雪是被春雪是鬼又東鱟晴西鱟雨又
麥秀風搖稲秀雨澆又魚鱗天不雨也風顛又一月見
三白田翁笑嚇嚇又未雨先雷船去步歸又清明斷雪
榖雨斷霜又芒後逢壬立梅至後逢壬梅斷又月暈主
風日暈主雨又雨打五更日曬水坑又南閃千年北閃
眼前又天河東西漿洗寒衣日生耳主晴諺曰南耳晴
北耳雨日生雙耳斷風截雨又日落雲裏走雨在半夜
後又月如彎弓少雨多風月如偃瓦不求自下又月偃
偃水漾漾月子側水無滴又日煖風和明朝雨多日出
三竿不急便寬新月落北主米貴諺云月照後壁人食
狗食雨後天隂但見一兩個星主晴諺云一個星保夜
晴
氣盈朔虚
氣有盈虚何謂也曰天地上下相去八萬四千里冬至
之日一陽自地而生一日升四百六十六里二百四十
步五日為一候升二千三百三十三里一百二十步三
候為一氣升七千里三氣為一節其卦為泰則立春之
日也升二萬一千里二節為一時陽氣上升共四萬二
千正天地之中春分之節也其卦為大壯隂中陽半其
氣變寒為温萬物發生之時也自是陽氣復升又九十
日為夏至之節陽氣共升八萬四千里而極于天是為
純陽于卦為乾氣變温為熱萬物茂盛陽氣盈滿天地
之間故曰盈陽極則隂生夏至之日一隂自天而降十
五日降七千里三氣為一節凡四十五日為立秋節下
降凡二萬一千里其卦為否二節為一時隂氣下降共
四萬二千里正及天地之中為秋分之節其卦為觀陽
中隂半其氣變熱為凉萬物結實之時也自是隂氣復
降凡九十日為冬至節隂氣共降八萬四千里而至于
地是為純隂于卦為坤氣變凉為寒萬物收藏之時也
故曰虚天地盈虚因月而見初三月出庚為一氣之候
初八兊丁上弦隂中陽半十五日乾甲周滿純陽無隂
故為盈十六日㢲辛一隂生二十三日艮丙下弦陽中
隂半三十日坤乙消盡純隂無陽故曰虚也吳草廬云
日之行三十里五時有竒而歴一辰則為一月之氣月
之行二十九日六時有竒而與日會則為一月之朔每
月氣盈五時有竒朔虚六時不滿積十二氣盈凡五十
三時不滿十二朔虚凡五百七時有竒一歲氣盈朔虚
共十日十一時有竒將及三歲則積之三十日而置一
閠氣盈朔虚之積是為閠餘見震澤長語
歲差度數
歲差之說天有三百六十五度四分度之一歲有三百
六十五日四分日之一天常舒日常縮天漸差而西日
漸差而東至東晉虞喜始立差法約以五十年而退一
度何承天以為太過乃倍其年而又不及至隋劉焯乃
取二家中數為七十五年蓋為近之其諸家說有以四
十五年差一度者宋大明歴也有以百八十六年差一
度者梁虞劃歴也有以百八十三年差一度者梁祖冲
之大同歴也有以八十四年差一度者僧一行之大衍
歴也有以八十五年差一度者宋之紀元歴也崇天歴
慶歴甲申冬至日在斗五度推而上之去唐開元甲子
凡三百二十一年日在赤道斗十度差五度矣又自開
元甲子推至漢太初丁丑八百二十七年日在斗二十
度差十度矣又自太初丁丑去秦莊襄王元年一百四
十五年日在斗二十二度差二度矣又自莊襄王元年
至堯甲子二千二十八年冬至日在虚一度日沒而星
卯中故云日短星昴則差二十六度矣
章蔀紀元
攝提遷次黃龍移辰謂之歲歲首至也月首朔也至朔
同日謂之章同在日首謂之蔀蔀終六旬謂之紀歲朔
又沒謂之元蓋日行三百六十五日有二十五刻而周
天月行二十九日有五十三刻強而與日會凡三百五
十四日有三十七刻而十二會十二晦朔終矣每歲餘
十日有八十八刻通十九歲計之共餘二百六日有七
十二刻凡置七閏受二百六十日有七十一刻乃無餘
分故揚雄太玄十九歲為一章一章者閏分盡也蓋月
行三百五十四周日行十九周而復會四章為蔀蔡邕
月令章句七十六年為蔀首是也二十蔀曰紀紀法一
千五百二十年三紀為元韓子曰四千五百六十為元
是也太史公以千五百年為紀東漢志以二十蔀為紀
計一千五百二十年西漢志又以一千五百三十九年
為統統即紀也太史公以小變中變大變之綱言之東
漢志以章蔀實數為推而班志除閏月亦以年紀之故
有盈縮耳每歲十有一月日月會于星紀之次而元枵
而訾陬月移一次會而為晦晦而復蘇明于是生焉是
之謂合朔月行速漸遠于日近一遠三謂之弦其近日
也九十一度有竒遠日三百七十四度有竒為上弦其
行過中遠于日也二百七十四度有竒為下弦其行甚
遠而與日對去日百八十二度六十二分是為相與為
衡分天之中為望蓋謂日月相望也月近日光盡體伏
謂之晦古歴法以章蔀紀元為宗十九歲為章至朔同
日四章為蔀至朔同在甲子日二十蔀為紀至朔同在
甲子時三紀為元至朔年月日時俱在甲子謂之歴元
上古以來逐朝歴名黃帝起元用辛卯歴顓帝用乙
卯歴虞用戊午歴夏用丙寅歴成湯用甲寅歴周用
丁巳歴魯用庚子歴秦用乙卯歴漢用太初歴四分
歴三統歴魏用黃初歴景初歴晉用元始歴合元萬
分歴宋用大明歴元嘉歴齊用天寳歴同章歴正象
歴後魏用興和歴正元歴正象歴梁用大同歴乾象
歴永昌歴後周用天和歴丙寅歴明元歴隋用甲子
歴開皇歴皇極歴大業歴唐用戊寅歴麟德歴神龍
歴大衍歴元和觀象歴長慶宣明歴寳應歴正元歴
景福崇元歴晉天福用調元歴周顯德用欽天歴宋
太祖用應天歴太宗用乾元歴真宗用宜天歴仁宗
用崇天歴英宗用明天歴俱見春明退朝錄
十二生肖
王伯厚困學記聞曰朱文公嘗問蔡季通十二相屬起
于何時首見何書又謂以二十八宿之象言之唯龍與
牛為合而他皆不類至于虎當在西而反居寅鷄為木
屬而反居酉又舛之甚者韓文考異毛穎傳封卯地謂
十二物未見所從來愚按吉日庚午既差我馬午為馬
之證也季冬出土牛丑為牛之證也蔡邕月令論云十
二辰之會五時所食者必家人所畜丑牛未羊戌犬酉
鷄亥豕而已其餘虎以下非食也月令正義云鷄為木
羊為火牛為土犬為金豕為水但隂陽取象多塗故午
為馬酉為鷄不可一定也楊升菴愼曰子鼠丑牛十二
屬之說朱子謂不知所始余以為此天地自然之理非
人能為也日中有金鷄乃酉之屬月中有玉兔乃邜之
屬日月隂陽互藏其宅也古篆巳字作蛇形亥字作猪
形餘可推而知矣空同子李夢陽曰十二支子鼠丑牛
等初謂取象耳然木人見漆則瘍猫見寅人則銜其兒
走徙其窠(王廷相雅述云世之木人多矣而瘍者間有之不木而瘍者亦有之父木而子不木其瘍
則同何耶使一家三兩皆為寅屬其猫不養子耶寅人見之徙其子非寅人見之亦徙此又何耶)草木
子葉世傑曰術家以十二肖配十二辰每肖各有不足
之形焉如鼠無牙牛無齒虎無脾兔無唇龍無耳蛇無
足馬無膽羊無神猴無臀鷄無腎犬無腸猪無筋人則
無不足也王文恪公鏊曰二十八宿分布周天以直十
二辰每辰二宿子午卯酉則三而各有所象女土蝠虚
日鼠危月燕子也室火猪壁水㺄亥也奎木狼婁金狗
戌也胃土雉昴日鷄畢月烏酉也觜火猴參水猨申也
井木犴鬼金羊未也柳土獐星日馬張月鹿午也翼火
蛇軫水蚓巳也角木蛟亢金龍辰也氐土貉房日兔心
月狐卯也尾火虎箕水豹寅也斗木獬牛金牛丑也天
禽地曜分直于天以紀十二辰曰以七曜統之此十二
肖之所始也王充論衡物勢篇曰五行之氣相賊害含
血之倫相勝服其驗何在曰寅木也其禽虎也戌土也
其禽犬也丑未亦土也丑禽牛未禽羊也木勝土故犬
與牛羊為虎所伏也亥水也其禽豕也巳火也其禽蛇
也子亦水也其禽鼠也午亦火也其禽馬也水勝火故
豕食蛇火為水所害故馬食鼠屎而腹脹曰審如論者
之言含血之倫亦有不相勝之效午馬也子鼠也酉鷄
也卯兔也水勝火鼠何不逐馬金勝木鷄何不啄兔亥
豕也未羊也丑牛也土勝水牛羊何不殺豕巳蛇也申
猴也火勝金蛇何不食獼猴獼猴畏者鼠也嚙獼猴者
犬也鼠水獼猴金也水不勝金獼猴何故畏鼠也戌土
也申金也土不勝金猴何故畏犬十二辰之禽五行之
蟲以氣性相克則尤不相應凡含血之蟲相服至于相
啖食者自以齒牙頓利筋力優劣自相勝服長洲戴冠
筆記曰十二生肖之義嘗聞人述浙江參政左公贊之
言謂以足上趾爪竒耦辨辰數之竒耦或以子肖鼠鼠
足爪前耦後竒又何也予曰此可見取象極精蓋子乃
隂極生陽又在夜半萬物皆息之時惟鼠獨動若隂中
有陽静中有動然故取象於此丑牛牛蹄分為耦寅虎
虎則五爪為竒卯兔兔則四爪為耦自餘無不然獨巳
肖蛇蛇固無足又何取義蓋已在月乃純陽之月在時
乃純陽之時數雖耦而時則陽故用蛇以象之蛇乃隂
物不用其足而象已著疑亦諱言乎隂之意爾又易曰
乾為馬坤為牛造化權輿云馬之蹄圓牛之蹄析亦此
義也何燕泉孟春曰十二相屬取義子寅辰午申戌俱
陽故取相屬之竒數以為名鼠五指虎五指龍五指馬
单蹄猴五指狗五指丑卯巳未酉亥俱隂取相屬之偶
數牛四爪兔兩爪蛇雙舌羊四爪猪四爪見洪巽漫錄
子午卯酉五行死處其屬體皆有虧鼠無膽兔無唇馬
無胃鷄無肺見曾三異因話錄或曰鼠膽在首非無也
(余按論指瓜與戴所記蓋相通論體虧與葉所論則互異更参之)合觀古今諸說而十
二生肖可攷見矣
子時上四刻屬本日管下四刻屬次日管故鼠前二
足屬隂四爪後二足屬陽五爪
正旦晴
談苑江南民言正旦晴萬物皆不成元豐四年正旦九
江郡天無片雲風日明快是年果旱又曰芒種雨百姓
苦蓋芒種須晴明也春雨甲子赤地千里夏雨甲子乘
船入市言雨多也又春甲子雷五榖豐登又于四月一
日至四日占一歲之豐凶一日雨百泉枯言旱也二日
雨傍山居言避水也三日雨騎水驢言踏車取水亦旱
也四日雨榖有餘言大熟也禅師惠南嘗言上元一夕
晴麻小熟兩夕晴麻中熟三夕晴麻大熟若隂雨麻不
熟絶有驗正月初十二十日乃大將軍下降逢太后之
日午後三刻有惡風按元旦至食時為麥食至日昳為
稷昳至晡為黍晡至下晡為菽下晡至日入為庥欲終
日有雨有雲有風有日當其時深而多實無雲有風日
當其時淺而多實有雲風無日當其時深而少實有日
無雲不風者稼有敗
按便民書稱歲旦晴朗歲豐民安又曰元日晴和無日
色主有年
正月十六日謂之落燈夜晴主旱二十日謂之秋收
日晴主秋成二月十六日謂之黃姑浸種日西南風
主大旱二十日謂之小分龍日晴分懶龍主旱雨分
健龍主水七月十五日謂之簥扞生日雨主水十月
十六日謂之寒婆生日晴主冬煖榖日俗名上八日
宜晴諺云上八夜勿見參星月半夜弗見紅燈小暑
日雨名黃梅顛倒轉主水
正月一日有雷則七月有霜二月一日有雷則八月
有霜
陽九百六
每見史傳稱陽九百六而不得其說按洪景盧續筆云
以歴志考之其名有八初入元百六曰陽九次曰隂九
又有隂七陽七隂五陽五隂三陽三皆謂之災歲大率
經四千五百六十而災歲五十七以數計之每及八十
歲則値其一然則陽九即當承百六而言所謂災歲蓋
不止陽九也及攷張世南游宦記聞所載王湜太乙肘
后備簡則云四百五十六年為一陽九二百八十八年
為一百六陽九竒數也為陽數之窮百六偶數也為隂
數之窮與景盧所記不同又曰後羿寒浞之亂得陽九
之數七赧王衰微得陽九之數八桓靈卑弱得陽九之
數九煬帝滅亡得陽九之數十周宣王父厲而子幽得
百六之數十二敬王時吳越相殘海内多事得百六之
數十三秦滅六國得百六之數十四東晉播遷十六國
分裂得百六之極而反于一五代亂離得百六之數三
此所謂應者也舜禹至治得百六之數七周成康得百
六之數十一小甲雍己得陽九之數五而百六之數九
祖乙武丁得陽九之數六不降得百六之數八盤庚小
辛得百六之數十漢明章得百六之數十五唐貞觀得
百六之數二此所謂不應者也靈寳經云陽九百六劫
之大者也陽極于九故云陽九隂極于六故云百六即
隂六也小則三千三百年次則九千九百年大則九九
八十一萬年為劫終也又洞玄經天厄謂之陽九地虧
謂之百六道跡經言陽九者天旱海涌而陵焦百六者
天水海陸而陵淵又微不同海錄碎事方丈西北有隂
成大山滄浪之西有陽長大山此二山是陽九百六歴
數之摽揭也百六之運將至則陽長水竭隂成水架陽
九之運將至則隂成水竭陽長水架三清三天正法經
天圓十二綱地方十二紀天綱運閼三百六十輪為一
周地維推機三百三十輪為一度天運三千六百周為
陽勃地轉三千三百度為隂蝕天氣極于太隂地氣窮
于太陽故陽激則勃隂否則蝕隂陽勃蝕天地氣反氣
反乃謂之小劫天運九千九百周為陽蝕地轉九千三
百度為隂勃陽蝕則氣窮于太隂隂勃則氣極于太陽
故隂否則蝕陽激則勃隂陽蝕勃則天地改易天地改
易謂之大劫
牟呼粟多
胡元瑞筆叢云佛經時最少者名為刹那百二刹那為
一怛刹那六十怛刹那為一羅婆三十羅婆為一牟呼
粟多三十牟呼粟多為一晝夜牟呼粟多一名牟休多
註須臾也見大藏一覧一千六百刹那為一迦那倍六
十名横呼律多倍三十名為一日夜見酉陽雜爼洪景
盧云瞬息須臾頃刻皆不久之詞與釋氏一弹指間一
刹那頃之義同而釋書分别甚偹新婆娑論云百二刹
那成一怛刹那六十怛刹那成一臘縛三十臘縛成一
牟呼麥多三十牟呼麥多成一晝夜臘縛即羅婆也又毗
曇論一刹那者翻為一念一怛刹翻為一瞬六十怛刹
那為一息一息為一羅婆三十羅婆為一摩㬋羅翻為
一須臾又僧祇律二十念為一瞬二十瞬名一弹指二
十弹指名一羅預二十羅預為一須臾一日一夜三十
須臾楞嚴經時不住名為刹那俱舍云壯士一弹指頃
六十五刹那仁王云一念中有九十刹那一刹那經九
百生滅毗曇翻為一念日藏云一千六百刹那名一迦
羅楞伽經又云二百四刹那為一怛刹那三十怛刹那
為一婆羅三十婆羅名一摩㬋羅多三十摩㬋羅多為
一日一夜其一日一夜有六百四十八萬刹那
十直齋日
感應篇太上老君演說每月十直齋日初一念無量太
華天尊初八念玄上玉晨天尊十四日度仙上聖天尊
十五日玉寳上皇天尊十八日好生度命天尊二十三
日玄真萬福天尊二十四日太靈虚皇天尊二十八日
太妙玉極天尊二十九日真皇洞神天尊三十日玉虚
明皇天尊
至正萬歷兩甲午節氣
南村輟耕錄載至正三十一年甲午歲節炁正月一日
壬子立春二月二日癸未驚蟄三月三日癸丑清明四
月四日甲申立夏五月五日甲寅芒種六月六日乙酉
小暑七月七日己卯立秋八月八日乙酉白露九月九
日丙辰寒露十月十日丙戌立冬十一月十一日丁巳
大雪十二月十二日丁亥小寒可謂竒聞及考萬歴甲
午年則正月一日雨水二月二日春分三月三日榖雨
四月四日小滿五月五日夏至六月六日大暑七月七
日處暑八月八日秋分九月九日霜降十月十日小雪
十一月十一日冬至十二月十二日大寒一節氣一中
氣逐月不移一日又俱繫甲午年可謂竒之竒矣
額沙塗月
中國以月晦為一月天竺以月滿為一月唐西域記云
月生至滿謂之白月月虧至晦謂之黑月又日隨月後
行至十五日覆月都盡是名黑半日在月前行至十五
日具足圓滿是名白半又十二月所建各以所直二十
八宿名之自四月十六日至五月十五日為額沙塗月
即鬼宿名也自五月十六日至六月十五謂之室羅代
拏月即柳星名也自六月十六至七月十五日謂之婆
羅鉢陀月即翼星名也又佛經十二月名正月曰阿濕
縳庾闇二月曰羯粟底伽三月曰未迦始羅四月曰報
沙五月曰磨迦六月曰額勒審那七月曰制怛那八月
曰吠舍佉九月曰誓瑟&KR0008;十月曰阿沙荼十一月曰室
羅蔑拏十二月曰婆達羅鉢陀余嘗得東洋佛郎機
譯語内稱正月曰因犁而二月曰醖而勿犁三月曰媽
女土四月曰亞勿犁五月曰媽奴六月曰倫牛七月曰
佛流八月曰項除九月曰亞珍勿犁十月曰阿道勿犁
十一月曰奴綿勿犁十二月曰必先勿犁翻繹名義春
三月謂制且邏月吠舍佉月逝瑟吒月韃靼年歲曰失
你桓正月曰豁必撒剌二月曰豁者兒撒剌三月曰兀
格勒陳撒剌四月曰可可亦撒剌五月曰兀剌魯撒剌
六月曰兀亦魯撒剌七月曰古蘭撒剌八月曰卜忽撒
剌九月曰忽察撒剌十月曰客勒不禿兒撒剌十一月
曰亦得勒忽撒剌十二月曰可可勒兒撒剌閏月曰紐
蠻撒剌時刻曰察黑兀亦兒四季曰朵兒邊察黑
正月乙子
商雒鼎十有四月蔡君謨以問劉原父不能對呂氏考
古圖器銘有十三月十九月敦牧銘惟王十年十有三
月巵言云十三月或是閏月史記歴書注歲十有二月
有閠則云十三月其說近之若十四月十九月則不可
知又古器銘有云正月乙子或云十子疑即甲子丙子
世質人淳取其同類存之以俟博識
丙丁龜鑑
丙午丁未之歲中國遇此輒有變故非禍生于内則兵
起于外三代遠矣姑摭漢以來言之高祖以丙午崩權
歸呂氏幾覆劉宗武帝元光元年為丁未長星見蚩尤
旗亘天其春戾太子生始命將出征匈奴自是之後師
行三十年屠滅死喪者不可勝數及于巫蠱之禍太子
子父皆敗昭帝元平元年丁未帝崩昌邑立而復廢一
歲再易主成帝永始二年三年為丙午丁未王氏方盛
封莽為新都侯立趙飛燕為皇后繇是國統三絶漢業
遂頽雖光武建武之時海内無事然勾引南匈奴稔成
劉淵亂華之釁正是歲也殤帝安帝之立直此二年東
漢政亂寔基於此桓帝終于永康丁未孝靈繼之漢室
滅矣魏文以黃初丙午終明帝嗣位司馬氏奪國兆于
此時晉武太康六年惠帝正在東宫五姓毒亂此其源
也東晉迄隋南北分裂九縣飈回在所不論唐太宗貞
觀之季武氏已在后宫中宗神龍景龍其事可見代宗
大歴元二大盗初平而置其餘孽于河北強藩悍鎮卒
以亡唐寳歴丙午敬宗遇弑太和丁未是為文宗甘露
之變至于不可救藥僖宗光啓之際天下固已大亂而
中官劫幸興元襄王煴僭立後晉開運遺禍至今宋景
德方脱契丹之擾而明年祥符神仙宫觀之役崇熾海
内虚耗治平丁未王安石入朝猾亂宗社靖康丙午都
城受圍逮于丁未汴失守矣淳熙丁未高宗上仙總而
言之丁未之禍又慘于丙午昭昭天象見于運行非一
力之所能為也宋理宗朝淳熙六年衢州孝廉七世孫
中書省奏名柴望撰丙丁龜鑑言丙午丁未多變者凡
二十有一為十卷其言多驗
陳同甫亦云石晉失盧龍一道以成開運之禍蓋丙
午丁未歲也明年藝祖始從太祖征伐卒以平定天
下其後丁未戊申之間真宗東封西祀以告太平又
六十年神宗以丁未歲即位國家之事由是一變矣
又六十年而丙午丁未遂為靖康之禍天道六十年
一變可不有以應其變乎
玉芝堂談薈卷二十一
