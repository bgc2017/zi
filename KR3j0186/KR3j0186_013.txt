欽定四庫全書
玉芝堂談薈卷十三
明徐應秋撰
坐在立亡
太霄琅書稱帝嚳詣德牧之臺謁九天皇人得靈寳秘
文九化十變之書可以隠遁日月遊行星辰抱朴子或
問隠淪之道曰服大隠符十日欲隠則左轉欲見則右
回或以玉&KR0961;丸塗人身中或以蛇足散或懷離母之草
或札青龍之草以伏六丁之下或入竹田之中而執大
樞之壤或造河龍石室而隠雲蓋之隂或伏清泠之淵
以過幽闕之徑或乘天一之馬以遊紫房或登天一之
明堂或入玉女之金匱或背輔向官立三蓋之下或可
為老翁或可為小兒或可為鳥或可為獸或可為草或
可為木或可為六畜或依木成木或依石成石依水成
水依火成火此所謂移形易貎不能多隠者也又曰變
化之術唯有墨子五行記其法用藥用符乃能令人飛
行上下隠淪無方含笑即為婦人蹙面則為老翁踞地
即為小兒執杖即成林木種物即生瓜果畫地為河撮
壤成山坐致行厨興雲起火其次有玉女隠微一卷亦
化形為飛禽走獸及金木玉石興雲致雪渡水不用舟
梁分形千人因風高飛吐氣七色坐見八極及地下物
放光萬丈冥室自明又有白虎七變法取三月三日殺
白虎頭皮生駝血虎血紫綅履組流萍以三月三日合
種之一生輙一異七種合其實可以移形易貌飛沉在
意與墨子及玉女隠微略同又自然解脱法月三服薏
苡子和用三五隂丹或以偶牙陽胞或以七月七日東
行跳脱蟲或以五月五日石上龍子單衣或以夏至日
霹靂楔或以天文二十一字符或以自解鼠婦血或以
玉子餘糧或合山君目河伯餘糧浮雲滓以塗之皆自
解又云千歲栢木其下根如坐人長七寸刻之有血以
塗身則隠形欲見則拭之又云為兵宼所圍無復生地
急入六甲隂中伏而守一則五岳不能犯守玄一復易
于守真一思其身為三人三人已見又轉益之可至數
十人隠之顯之皆有口訣所謂分形之道能一日至數
十處分形為數十人衣服面貎皆如一人余讀神仙傳搜
神記諸書如赤松子叱石為羊盧躭飛身化鶴淮南八
公變為童子色如桃花蜀都欒巴却入壁中化成一虎
趙廓化鼠被攫飛入雲霄左慈走混羣羊不復辨白庾
肩吾嘘氣為雪張果噀紙成驢軒轅先生使傳茶宫人
忽為老嫗殷天祥戲佐酒倡優不覺狂舞王子芝豎子
酒壺度從門隙張定車馬萬隊並入瓶中羅公遠從玉
磶以遁形許真君擲酒杯而隠跡王子喬戈擊堕尸而
振翮敝筐徐光斬首無血而拊手松杪漢隂生收繫桎
梏而俄在市廛吳猛羽扇畫江而忽成平陸班孟入地
而冠幘俱沒劉根召鬼則壊壁自開謝紇書符投井而
雙鯉自躍趙侯披髮畫獄而羣鼠並来薊子訓三十二
處同日分身辛七師徧窺七窑一時俱在張微餐霧服
氣散形能合虛空孫徹静室供養席上便聞人語徐登
昇屋據鼎而㸑趙昞呼風亂流以濟寇先被殺而宋城
鼓琴平常生數死而華隂為卒費長房縮地千里如在
目前葛孝先吐飯化蜂仍飛入口董君異飛鳥騰空人
都不覺李仲甫投羅作鳥忽已還家冷謙水遁而随呼
應聲馬湘入壁而久之不出皆挾坐在立亡之術得益
精易形之𫝊不知于前數者所用何等符藥也然龍樹
尊者學隠身術潜入王宫為王揮劍空中僅以歛身得
免非悔而入道堕落已深北山道士年及千齡而自恃
隠形以滛取敗于飛昇長生固非至要稚川謂無故為
此則致詭怪之聲不足妄行諗矣
陪阿鮭蠪
莊子沈有履竈有髻戸内之煩壤雷霆處之東北方之
下者陪阿鮭蠪躍之西北方之下者則泆陽處之水有罔
象丘有峷山有䕫野有彷徨澤有委蛇東京賦捎魑魅
斮獝狂斬蜲蛇腦方良囚耕父于清泠溺女魃于神潢
殘䕫魖與㒺象殪埜仲而殱游光八靈為之震懾況鬾
&KR0558;與畢方家語水之怪為龍罔象木石之怪為䕫魍魎
土之怪為羵羊火之怪為宋無忌風俗通夏月著五彩
辟兵符題曰游光游光厲鬼也知其名者無温疾鬻子
火精為游光金精為清明土神為羵羊水神為㒺象木
神為畢方按注履水神髻竈神陪阿鮭蠪狀如小兒泆陽
豹頭馬尾㒺象大耳長臂峷文身五彩彷徨如蛇兩頭
䕫一足越人謂之&KR0034;㒺兩山精好學人聲㒺象食人一
名沭&KR0008;龍神物也魑魅獝狂山澤之神委蛇大如車轂
紫衣而朱冠方良草澤神亦作蝄蜽獝狂無頭鬼耕父
常遊清泠之淵見則其國敗女魃旱鬼所居不雨鬾蜮
小鬼畢方老鬼山海經禺&KR1888;人面鳥身珥兩黃蛇踐兩
黃蛇埜仲游光兄弟八人恒在人間為怪害也一曰火
之精為畢方狀如鳥一足以其名呼之則去水之精曰
罔象狀如小兒赤目黑色犬耳長爪以索縛之則可得
烹食之吉東方朔罵鬼書有□毅傖儜□&KR1063;儺鬼也王
延夀夢賦有游光□&KR1063;諸渠印堯䕫瞿將劇摘脉堯&KR1160;
(二字句見酉陽雜爼)海賦海童邀路馬御當蹊海童馬御水怪也
一作馬銜一角而龍形又水石之精名曰慶忌狀如人
乘車蓋一馳千里以其名呼之可使入水取魚又涸澤
之精亦名曰慶忌其狀若人長四寸黃衣黃冠蓋乘小
馬好疾馳以其名呼之可使一日千里木之精曰彭侯
狀如黑犬無尾可烹食之抱朴子山中樹能語者非樹
語也其精名曰雲陽山中之精如小兒頭其名跂又名
熱肉如鼓赤色一足者名暉如人長九尺衣裘戴笠者
其名金累如龍五色赤角者其名飛飛呼之不為害山
水精如吏人者名四徼大蛇有冠幘者名升卿白澤圖
左右有山石水生其間水流三歲不絶其精名曰喜狀
如小兒黑色以其名呼之使取飲食故車精曰寧野狀
如輼車見之傷人三軍所戰其精名曰賓滿其狀如人
首無身而赤目見人則慚故宅精名輝文故臺屋精名
兩貴狀如赤狗以其名呼之使人目明故市精名問其
狀如囤而無手足故室精名傒龍狀如小兒衣青衣長
一尺四寸赤幘大冠帶劍持戟丘墓精名狼鬼弊池之
精名曰髠頓狀如牛無頭見人則逐人故道徑精名忌
狀如野人行歌又名作器如壯丈夫善眩人呼之使人
不迷故臼之精名曰意狀如豚以其名呼之則去故井
精名觀狀如美女好吹簫以其名呼之則去又其鬼名
賜名瓊厠精名倚衣青衣持白杖呼之則除故溷精名
卑狀如美女而持鏡呼之知媿則去竈神蘇吉利妻王
氏名摶頰酉陽雜爼則云竈神名隗狀如美女又姓張
名單字子郭大夫字卿忌有六女皆名察常以月晦日
上天白人罪其神屬有天帝嬌孫天帝大夫天帝都尉
天帝長兄硎上童子突上紫宫君太和君玉池夫人一
曰竈神名壤子釜甑鬼名婆女凡遇釜鳴呼其名不為
災黃金之精名石&KR0008;狀如豚居人家使人不宜妻又絶
水白金之精名侯伯如人五彩衣玉之精名曰委然如
美女衣青衣見之以桃戈刺之而呼其名則得之築室
三年不居其中有滿則長二尺見則掩而見之有福又
其精名忽長七尺又其精如小兒長三尺而髮門之精
名曰野狀如侏儒見之則拜以其名呼之宜飲食故澤
之精名曰冕其狀如蛇一身兩頭五彩以其名呼之可
使取金銀故丘墓之精名曰無狀如老役夫衣青衣而
好操杵好舂以其名呼之使人宜禾榖致虛閣雜爼筆
神曰佩阿硯神曰㳯妃墨神曰回氏紙神曰尚卿夢神
曰趾離呼之而寢夢清而吉有咒曰元州牂管娶竺米
題臨誦七遍吉司書鬼曰長恩除夕呼其名而祭之鼠
不敢囓蠧魚不生酉陽雜爼産鬼名語忘敬遺臨産呼
之吉傀儡神其名郭秃馬神其名馬步害㸑神其名族
人炊見郊祀志花神其名女夷獄神其名草野三即蛇
鬼名俐石圭馬鬼名賜衣服鬼名甚遼金樓子船神名
馮耳下船三呼其名除百忌龍魚河圖刀神名滄耳一
名聻弓神名曲張箭神名續長弩神名達望刀神名脱
光劒神名飛揚泰侯吉神也如人而虎尾居和山五曲
出入有光惡祈尼火神也婆瘦風神也涸川之精名蟡
見管子水木之精如老翁長八九寸名藻廉見漢武故
事兩山之間精名傒囊千載木有蟲名賈&KR0008;狀如豚食
之如狗肉黃門令侲子逐疫鬼曰甲作食&KR1223;胇胃食虎
雄伯食魅騰簡食不祥攬諸食咎伯竒食夢強梁祖門
共食磔死寄生委随食觀錯斷食巨窮竒騰根共食蠱
又弓隆甲子神也呼之入水不溺執明甲戌神也呼之
入火不燒江神名竒相東海神名禺強北海神名禺京
南方神名延維驕山神名&KR0034;圍岐山神名涉&KR0034;漕水使
民橋神名忖留神扶南國神名摩醯首羅桓公所見卑
耳溪神曰俞兒蠶神曰菀窳禹功記載顧希微所遇河
神名屈未多幽明錄日南太守河南陽聖卿所役變形
為奴送書京師朝𤼵暮還名肅霜神禹鎖龜山下淮水
之神名巫支祁佛說護諸童子陀羅尼經有夜乂羅刹
常喜噉人胎男女交會時使其意迷亂懷妊不成就第
一名彌&KR0008;迦第二名彌迦王第三名騫陀第四名阿波
悉魔羅第五名牟致迦第六名魔致迦第七名閻彌迦
第八名迦彌尼第九名梨波坻第十名冨多那第十一
名曼多難提第十二名舍究尼第十三名犍咤波尼第
十四名目佉曼荼第十五名藍婆此十五鬼常遊行世
間為嬰孩小兒作于恐怖又有山臊一名山蕭神異經
作㺑永嘉記作山魅一名山駱一名蛟一名濯肉一名
熱肉一名暉一名飛龍如鳩青色亦曰治鳥巢大如五
斗器飾以土堊赤白相間狀如射堠犯者能役虎害人
燒人廬舍俗云山蕭伍相奴或擾人禱于伍相廟即已
舊說一姓姚二姓王三姓汪昔值洪水食都樹皮饑死
化為鳥都皮骨為猪都婦奴為人都左腋下有鏡印闊二
寸一分右脚無大指右手無三指左耳缺右目盲在樹
根居者名猪都在樹半可攀及者為人都在樹尾者名
鳥都其禁有持土壟法山鵲法其掌決右手第二指上
節邊禁山都眼左手自禁其喉
佛經蘇利耶日神也蘇摩月神也婆瘦風神也惡祁
尼火神也那羅延一曰䟦折羅金剛神也提婆犀那
天軍也是為隂兵乾闥婆香隂也是為天樂神阿婆
羅無端正也是為非天神緊那羅疑神也似人頭有
角琰魔一曰閻羅静生也閻羅王名閦多夜乂竒池
鬼也羅刹連疲鬼也波旬一曰波卑夜惡鬼也鳩槃
荼魔鬼也形似甕毗舍闍顛鬼也薩迦耶薩無常也
泥梨耶無喜樂也泥梨迦無去處也二者皆地獄名
或作泥梨一作泥犁阿鼻無間也亦地獄名
卯日稱丈人(增)
抱朴子山中寅日稱虞吏者虎也稱當路君者狼也稱
令長者老狸也卯日稱丈人者兔也稱東王公者麋也
稱西王母者鹿也辰日稱雨師者龍也稱河伯者魚也
稱無腸公子者蠏也巳日稱寡人者社中蛇也稱時君
者竈也午日稱三公者馬也稱仙人者老樹也未日稱
主人者羊也稱吏者獐也申日稱人君者猴也稱九卿
者猨也酉日稱將軍者鷄也戌日稱人姓氏者犬也稱
成陽公者狐也亥日稱婦人者金玉也稱卯君者豬也
子日稱社君者鼠也稱神人者伏翼也丑日稱書生者
牛也但知其物名即不能為人害
藻廉
拾遺記漢武宴未央宫忽梁上有老翁長九寸下稽首
仰視屋俯視帝足忽然不見問東方朔朔曰其名藻廉水
木之精也陛下興宫室斬伐其居故來訴耳帝為暫止
後幸河汾聞水中絃歌聲前梁上翁及少年數人皆長
八九寸獻一紫螺中有物如脂東方朔曰此蛟髄也以
傅面令人好顔色蓋東方生之博物若此嗣讀酉陽雜
爼尊賢坊田令宅中有紫牡丹成樹花千朵花盛時每
日夜有小人五六寸遊于花上如此七八年揜之輙失
所在夷堅志宣州鹽鐵院官彭堣嘗病數月恍忽不樂
每出外廳輙見優俳樂工數十人皆長數寸各奏百戲
朱紫眩目憤懣無如之何堣後病愈亦不復見耳
談福漳胡公顯任廣東副憲人言第中多鬼物公不信
偶日暝呼燈未至見堂中小兒五六輩紅靴綠袴相角
力甚猛一日月微明見墻頭如小兒兩腿萬餘往來如
飛亦有紅靴綠袴第身以上無形令從人以石擲之忽
不見未幾姨子暴卒程迴者伊川之後一日有物如燕
瞥然自外飛入就視乃一美婦人僅長五六寸容貎甚
麗小聲嚦嚦可辨自言玉真娘子也就壁為龕以香火
奉之能預言休咎期年忽飛去世無復曼倩不識此皆
何怪也
黑眚
貴耳集徽宗禁中有物曰&KR0008;塊然一物無頭眼手足有
毛如漆中夜有聲如雷諸閣為之扃戸或往諸嬪妃榻
中睡以手撫之亦温暖時宫中夢有與朱温同寢者即
此&KR0008;也政和中宫𤯝作狀若屋倒聲其形丈餘彷徨如
龍金眼行動硜硜有聲黑氣蒙之腥血四灑兵刃不能
施或變為人形或為驢其出無時宣和中洛陽有物如
人或蹲踞如犬色正青方夜即出掠小兒傷食之後晝
亦出入人家為患謂之黑漢典故紀聞正德七年黑眚
見形兼赤黑大者如犬小者如猫風行有聲夜出傷人
有至死者踰月始息震澤長語先是黑眚見未幾立西
厰使汪直偵外事文武大臣多被戮辱人以為黑眚之
應也又成化十二年七月初旬京師黑眚見時民家多
露宿忽有物負黑氣一片而來至則人昏迷被傷出黃
水傷亦不甚痛有見者云黑色金睛修尾狀如大猩蓋
不啻二十餘枚遍城驚擾兼旬始息廣東潮州志惠州
先有鬼燐飛入人家輙成人形黑色侵婦女輙吐黃水
出猴毛多有死者延及程鄉諸縣益甚或以竹稍擊之
即變為飛禽而去亦有變為灰者盆覆以土封之明日
啟視乃僧首級也時呼黑眚家世舊聞先是宫中數有
物怪或見一老娼黃帽黃衫抱十餘歲兒紅袍玉帶乘
輿鳴蹕而出娼兒皆有悲泣容其將見必先有聲如雷
宫中謂之&KR0008;
厠神
異苑陶侃常如厠見數十人悉持大杖有一人朱衣平
上幘劍履自稱後帝曰以君長者故出見三載勿言冨
貴至極侃便起旋失所在有大印作公字當其穢所紀
聞宣城太守刁緬初為玉門軍使有厠神形見狀如大
猪遍體皆有眼出入溷中遊行院内緬時不在官吏見
者千餘人如是數日緬歸祭以祈福厠神乃滅旬日遷
伊州刺史葆光錄台州有民姓王常祭厠神一日至其
所見著黃衣女子曰某厠神也君聞螻蟻言否民曰不
聞遂懷中取小合子以指點少膏如口脂塗民右耳戒
之曰或見蟻子側耳聆之必有所得民明旦見柱礎下
羣蟻紛紜聽之果聞衆蟻云移穴去暖處其下有寳甚
寒伺蟻出處掘之得白金是厠神之見固作福于人者
然庾翼如厠見一物頭如方相兩眼有光擊之入地王
昇宅籬間見物兩手據厠深目虎鼻猪身面色紫而斕
斑俱不旋踵而卒陸望曰見厠神無不立死果有之乎
麈餘閩俗古溷中相傳有三足蟾隠其中其氣襲人必
死萬歷癸巳夏張璘者為刑部郎溷湥可五尺許一日
豕入其中不出命僕拯之相繼三人皆溺死張募人竭
其溷竟無所見人疑張以過殺奴故為此說耳逾一年
城南有古溷亦然淘者相繼四人皆死始知其怪
喪煞鬼
宣室志俗傳人之死凡數日當有禽自柩中而出者曰
煞太和中有鄭生客隰州畋於野得一巨鳥色蒼高五
尺餘生將命解而視之忽無所見訊之民有對者曰里
中有人死且數日卜人言今日煞當去其家伺而視之
有巨鳥色蒼自柩中出君之所獲果是乎原化記大歷
中士人韋滂膂力過人獨行不懼嘗于京師暮行鼓聲
向絶主人尚遠忽見有移家出宅者滂求寄宿主人曰
隣家有喪出煞今避之不敢相累也韋固求止宿遂入
開雙扉息燭張弓以待之忽見有若大盤自空飛下照
燿如火引滿射之一箭正中有聲火乃掣掣如動連射
三箭光漸微取火視之乃一團肉四向有眼眼數開動
令奴烹之肉味香美清尊錄鄭州進士崔嗣復預貢入
都宿僧寺忽有聲叱之者驚起見一物如鶴色蒼黑目
烱烱如燈奮翅大呼甚厲嗣復懼避之廡下明日語僧
曰素無此頃有停柩于堂者恐是耳後對開寳一僧言
之曰佛經有之此新屍氣所變號隂摩羅鬼朝野僉載
周大足中泰州鄭家莊有一兒郎日暮于驛路上見一
青衣女子姿容姝麗邀與同寢至曉惟腦骨在餘並食
訖家人破戸入一物不見惟梁上闇處有大鳥衝門去
或云羅刹鬼也續明道雜志李君武押兵行峽路暮投
一山驛驛吏曰相傳堂中有怪物君武夜見物自天窗
下取鐵鞭擊之遂堕地至明視之乃一大水鳥如雛鶴
細視之乃有四目自後驛無怪續搜神記王戎嘗赴人
家殯殮忽見空中一物如鳥熟視轉大漸近見一乘赤
馬車一人着幘赤衣手持斧徑入王車中謂王曰君神
明清照物無隠情然當贈君一言凡人家殯殮葬送不
可急往良不獲已可乘青牛令髯奴御之及乘白馬則
可禳良久客入鬼亦入持斧打棺有一親趣棺與亡人
訣鬼斧打其額倒地乃持斧出
酉陽雜爼炎帝為北嶽大帝君主天下鬼神連苑曲泉
泰煞九幽雲夜九都三靈萬掠四極九科皆治所也
三十六獄流沙赤等號溟澪獄北岳獄也二十四獄
有九平元正女青河北等號人犯五千惡為五獄鬼
萬惡乃堕薜荔
老嫗夜出食人
說海太原王仁裕家遠祖母約二百餘歲形質𦕈小長
二三尺許兩眼白睛皆碧飲㗖至少夜多不睡每月餘
忽不見數日復至亦不知其往來之跡床頭有柳箱封
鎖甚密戒諸孫勿開一無賴者開之其中有一小鐵篦
子更無他物自此竟不回矣又紀聞曰夏縣尉胡頊嘗
至金城縣界止于人家方具食見一老母長二尺來竊
食新婦搏其耳曳入戸云是七代祖姑夀三百餘矣苦
其竊嘗縶檻中兹偶逸耳水南翰記北方老嫗八九十
歲齒落更生者能于夜出食人嬰兒名秋姑秋讀如芻
酒之芻鄒繼芳郎中云歷城賣油張家一嫗夜出能如
此鎖閉室中搜神記漢獻帝建安中東郡民家有怪無
故甕器自𤼵訇訇作聲若有人擊盤案在前忽然便失
雞生子輙失去如是數歲人甚惡之乃多作美食覆蓋
着一室中隂藏戸間窺伺之果復重來發聲如前聞便
閉戸周旋室中了無所見乃闇以杖撾之良久于室隅
間有所中便聞呻吟之聲曰哊哊且死開戸視之得一
老翁可百餘歲言語了不相當狀貎頗類于獸遂行推
問乃于數里外得其家云失來十餘年得之哀喜後歲
餘復失之聞陳留復有怪如此時人咸以為此翁
鬼入人腹
晉景公疾病求醫于秦秦伯使醫緩為之未至公夢疾
為二䜿子曰彼良醫也懼傷我焉逃之其一曰在肓之
上膏之下若我何醫至曰疾在育之上膏之下不可為
也隋文帝以子秦孝王俊有疾馳召名醫許智藏俊夢
亡妃崔氏泣曰本來相迎如聞許智藏將至其人當必
相苦奈何明夜復夢曰吾得計矣當入靈府中以避之
及智藏至診俊脉曰疾已入心不可救也廣異記太原
王方平性至孝侍父疾疲極于父牀邊睡夢鬼相語欲
入其父腹中一鬼曰若何為入一鬼曰待食漿水粥可
随粥而入方平驚覺作穿碗以指承之置小瓶于下候
父啜乃去承指粥入瓶中以物蓋上于釜中煑之百沸
開視乃滿瓶是肉父因疾愈述征記陶繼為零陵令枉
殺樂伎後夢伎來曰訴天得理今來相取遂跳入口中
須臾而死
鬼知音樂
嵇康嘗遊洛西暮宿華陽亭引琴而彈夜分忽有客詣
之稱是古人與康共談音律辭致清辨因索琴彈之為
廣陵散聲調絶倫遂以授康仍誓不𫝊人嵇中散夜彈
琴忽有一鬼械而長嘆舉其手袂曰君一絃一調中散
與琴彈之聲清冷遥問不對疑是蔡邕邕死之日身著
桎梏(職官分紀)會稽賀思令善彈琴嘗夜坐月中臨風鳴絃
忽有一人形貎甚偉著械有慘色在中庭稱善便與交
語自云是嵇中散謂賀曰卿下手極快但於古法未備
因授以廣陵散王彦伯嘗至吳郵亭維舟理琴見一女
子披帷而進取琴調之聲甚哀彦伯問何曲答曰此曲
所謂楚明光也惟嵇叔夜能為此聲彦伯欲請授女曰
此非豔俗所宜惟巖棲谷隠可以自娛耳(吳均續齊諧記)貞元
初有太學生杜思温善鼓琴多遊于公侯門館每登臨
宴會往往得與嘗從賓客夜宿城南苟家嘴中夜後山月
如晝而遊客皆醉思温獨携琴臨水閑泛忽有一叟支
頥來聽思温謂是座客殊不回顧及曲罷與語乃知非
向者同遊之人遽置琴而起老人曰少年勿怖余是秦
時河南太守梁陟也遭難身沒于此中平生好鼓琴向
來聞君撫琴絃軫清越故來聽耳知音難遇無辭更為
我彈之思温為奏沉湘曲老人曰此弄初成吾嘗尋之
其間音指稍異此思温因求其異随而正之聲韻涵古
又多怨切時人莫之聞(續前定錄)青鎖高議范敏下第往鄆
州訪故人暑月夜行至一田舍遇一婦人自稱唐莊宗
内樂部笛管為敏吹笛敏問其曲名清秋月明視之則
一孤塚也
當生報應
沛國士人生三子皆有聲而無言忽有道人過門因問
曰此何聲也答曰是僕之子皆不能言客曰君子内省
何以致此主人異其言思忖良久乃謂客曰昔為兒時
當牀上有燕窩中有三子其母從外得哺三子皆出口
受之因以三蒺藜食之既而皆死今實悔之客曰是也
言訖三子忽能言語稽神錄廣陵有男子為人飼馬慵
不能夜起其主恒自簡視督責之乃取烏梅以飼馬馬
齒楚不能食竟以是致死已後因患病見馬屎輙流涎
欲食食之與烏梅味同王遵兄弟三人並時疾甚宅有
鵲巢旦夕翔鳴忿其喧噪及病差乃張鵲斷舌而放之
既而兄弟患口齒之病家漸貧以至行乞芝里朱某平
生最惡蜂竅梁上每見蜂從竅入輙以物塞之後連生
二子榖道皆塞而不通李寳善縱火燒陳匠父子時其
族孝廉李之莊見之不敢洩惟書于冊以觀天道後四
載寳善與族捕魚天雷震迅擊死孝廉又適見之其尸
焦灼正如陳父子汴郵卒廵警舁行至棘野中有早行
賫輕貲者見卒來疑有他匿叢中卒以槍刺中之拽出
方知其悞因取其資卒繇此遂富娶妻生女晨于門首
逍遥見所刺民入對門皮匠家問之則已生子矣卒既
知因緣厚遇匠子以女許妻之匠大過望令子事卒如
父一日卒飲酒醉卧盛暑汗涌出匠子微以刀刮去其
汗卒醉中不辨何物以手擊之而刀已入腹矣梁楊思
達為酉陽郡守值侯景亂時復旱歉饑民盗田中麥思
達遣一部曲廵視得盗者輙截手腕部曲後生一男自
然無手北齊張思和斷獄囚無問善惡貴賤必被枷鎖
杻械其後所産男女皆著肉鎖手脚並有肉杻束縛連
絆唐長孫無忌奏制勑長流以為永例後犯事勑長流
嶺南洛州司馬弓嗣業洛陽令張嗣明造大枷長六尺
闊四尺厚五寸人莫之犯後嗣明及嗣業資遣逆賊徐
真北投突厥事敗業等自著此枷後魏末嵩陽杜昌妻
柳氏甚妬有婢金荆昌沐令理髮柳氏截其雙指無何
柳被狐刺螫雙指自落又有婢玉蓮能唱歌昌愛而嘆
其善柳氏遂截其舌後柳氏舌瘡爛廬陵吳唐善射值
一鹿將麑戲見唐驚走唐射殺鹿鹿還俯䑛悲鳴唐又
射殺之既又逢一鹿張弩間箭忽自𤼵中其子江西都
校黃敏因禦寇堕馬折其左股其下遂速以石碎生龜
傅之月餘乃愈而龜頭尚活龜腹與髀肉相連而生敏
甚惡之思割去痛楚與已肉無異龜目所視亦同已所
見也唐廣州化蒙縣丞胡亮妾為妻賀氏燒釘烙其雙
目妾自縊死後産一蛇兩目無睛一日發被見蛇刀斫
殺之遂兩目俱枯
蝸牛成天子字
漢書昭帝時大桺樹仆地一朝起立生枝葉有蟲食其
葉成文字曰公孫病已立後宣帝以衛太子之孫嗣帝
位本名病已錄異記玄宗在藩邸有蝸牛成天子字在
寢室之壁塗去復如舊如是者三及即位鑄金銀蝸牛
數百于功德寺供養麈餘嘉靖二十七年滇中昆陽州
訓導任鉞家養蠶生子布箔上成不仁水火拜告天地
八字次日又成一州之大可不慎之八字書法端楷昭
然可辨至秋滇池汎濫蕩析民居千餘所留青日札嘉
靖戊子閩中民家生一雞子上有故知吉凶之患六字
其人驚異遂獻之官府疑而剖之則鮮血一腔耳天聖
中馮拯卒次年京城南錫愛院側人家生一驢腹下白
毛有馮拯字耳談隆慶中京師顯靈宫道士買一魚腹
有秦白起妻字京口鄔汝翼于萬歷丙子遊杭見屠家
豕腹丹書數字曰秦檜十世身武陵紀事洪武乙酉杭
吳山三茅觀雷擊白蜈蚣長尺餘有紅色楷書秦白起
三字七修類藁陸允誠家割雞將烹而雞背宛然李林
甫三字客皆驚而棄之麈餘又載方思泳歙人也其家
數十口先後死于水思泳出外十餘年杳無蹤跡儀真
民市一鱉食之以甲賣藥肆細視甲内隠起數字云徽
州府歙縣靈山方思泳作鬼藥師懼而碎之纂異記白
浦民割猪肝肝中有一紙如手大色如新書云煙樹蒼
蒼明年無糧次年巢寇起州郡多荒原化記貞元年中
海鹽戴文家富性貪後病死鄰家生一黑犢脇下白毛
字曰戴文呼之則應聲而至劉禹錫嘉話唐時畫工解
奉先私人資入已反誓曰若爾當為牛報後果為人家一
犢背有白文解奉先三字瀟湘錄唐高宗嘗患頭風令
宫人修藥餌初穿地置爐忽有蝦蟇躍出色如黃金背
有朱書武字帝命放于苑池宫人别穿地得蝦蟇如初
帝命殺之其夕宫人卒後武后竟革命施汴為廬州營
田吏恃勢奪民田數十頃其人為耕夫不能申理數年
汴卒其田主家生一牛腹有白毛方數寸既長稍斑駁
不踰年生施汴二字點畫無缺宣和間濰州屠者宰猪
皮上一片有字曰三世不孝父母儆戒錄劉自然愛百
姓黃知感妻美髮乘點鄉兵謂知感曰能致妻髮即免
是行知感深懷痛愍既廹于差點遂獻于劉知感竟亦
不免尋沒于陣其妻晝夜禱天號訴後黃家牝驢産一
駒左脇下有字云劉自然
袖中得生人掌
獪園萬歷十六年吳江書生馮涵載米向蘇州山塘發
糶纔入城忽覺袖中頗重于常摸之得生人掌鮮白帶
血暖氣猶蒸怖恐不知所出倉忙解䌫見水面有大白
魚躍入舟掩取閉之下艙啟視乃一生人體也鮮血淋
漓而無手足馮以此發悸病狂三水小牘唐咸通庚寅
洛師大饑至蠶月而桑少蠶乏食新安民王公直有桑
數十株特茂盛與其妻謀棄蠶乘貴貨葉可獲錢千萬
遂坎地以所養蠶數箔瘞焉明日荷桑葉詣市鬻之市
彘肩餅餌以歸至徽安門門吏見囊中殷血連灑地上
𤼵其囊内有人左臂若新支解焉送河南府鞫之具欵
云瘞蠶賣桑市肉以歸實不殺人特請簡騐及發蠶坑
中有箔角一死人而缺其左臂取得臂附之宛然詣府
白尹尹曰蠶者天地靈蟲綿帛之本故加勦絶與殺人
不殊命杖殺之使驗死者則腐蠶耳又夷堅志紹興六
年淮上桑葉價翔貴有村民育蠶數十箔與妻子謀曰
吾比歲事蠶所得不足取償不若去之載見葉貨之如
臯可獲厚利妻子以為然以湯盡死之瘞諸桑下悉取
桑葉棹舟以行半路有鯉躍入舟民取之刳腹實以鹽
俄達岸津吏視税物𤼵其桑見有死者民之厥子也驚
且哭吏以為殺人拘繫之民具道本末遣吏至家物色
之其家門已閉壊壁以入寂無一人試啟瘞驗之又其
妻也體已腐爛矣益證為殺妻子而逃吏不敢斷竟斃
于獄沈石田客坐新聞蠶神報冤云弘治庚申太倉孫
廷慎行販安吉往來皂林見廵司獲盗三人大族伍氏
家丁也其家每歲畜蠶蠶多桑薄飼之不繼因棄蠶十
餘筐瘞土窖中三人仍駕船往市桑葉忽大鯉躍入舟
重數斤喜其罕得載歸餽主廵司異其小舟而兩櫓追
捕至見頭艙有人腿一三人自相驚駭廵司縛解所司
訴辯不信不得已誣服殺人身死埋于隙地押至家妄
指瘞蠶地發之見死屍乃少一腿家主俱抵罪夫豈瘞
蠶命數多有此冤報耶四事正相類當繇洪公門下取
小牘事以投其好而復訛以襲訛也
照鏡不見頭
甘卓將襲王敦照鏡不見其頭尋為王敦所殺義熙初
東陽太守殷仲文照鏡不見其頭尋亦被害梁河東王
蕭詧將敗引鏡照面不見其頭為元帝所殺見南史蒼
梧太守綦臣不恭王命照鏡不見其頭步隲斬之見王
隠晉書石虎初衣衮冕照鏡不見其首大恐怖乃自貶
為王太和九年羅立言為京兆尹入朝引鏡自視不見
其頭為李訓連坐誅死見宣室志集異志謝文静于後
府接賓婦劉氏見狗銜謝頭來久乃失所在謝是月薨
北齊爾朱世隆為尚書令當晝寢其妻奚氏忽見一人
持世隆首去奚氏驚怖就視而寢如故既覺云向夢人
斷我頭去不久被誅晉謝靈運以元嘉五年忽見謝晦
手提其頭來坐别牀血淋落不可忍視東晉王綏為冠
軍將軍其家夜中梁上無故有人頭堕于牀而血流淋
漓俄坐父愉之謀與弟納並被誅集異志吳成將鄧喜
殺猪祀神治畢懸之忽見一人頭往食肉喜引弓射之
咋咋作聲繞屋三日陳後主禎明二年有船下忽聞人
言明年亂視之得死嬰兒長三尺而無頭明年陳亡陳
周文育為嶺南將軍市中聞小兒啼一市並驚聽之在
土下軍人掘得木棺長三尺俄而見殺晉夏侯玄為司
馬景王所忌殺之玄族設祭見玄來靈座脱頭置其旁
悉取果食酒肉以内頸中既畢還自安言曰吾得訴于
上帝司馬子元無嗣也
鏡中有人形
稽神錄魯思郾女生十七年一日臨粧鏡中忽見一婦
人披髮徒跣抱一嬰兒回顧則亡其後自是家人皆見
之思郾親詰之曰我建昌錄事某側室也歲餘生子君
女為正妻投我于井今雖後身固當償命也女驚怖以
至于卒三國志孫策既殺于吉引鏡自照見吉在鏡中
顧則無之因撲鏡大呌須臾而死獨異志唐中宗廢居
房陵有人渡水拾得古鏡進之帝照面其鏡中影人語
曰即作天子未浹旬果即位耳談世廟時章中丞煥計
偕夢對鏡鏡中人語曰我中則汝中寤而不樂謂鏡中
人虚耳後放榜中兩章煥又杭州張洽一日照鏡見鏡
中之貎另一人也曰有我有爾無我無爾驚以語人莫
能測也明年赴都與一舉人同車是鏡中所見問其姓
名會稽張洽也及揭榜皆發甲噫亦怪矣
石馬流汗
周武帝克晉州齊有石象汗流濕地安禄山之亂哥舒
翰與賊將崔乾祐戰見黃旗軍數百隊官軍以為賊賊
以為官軍相持久之忽不見是日昭陵石馬皆流汗杜
詩玉衣晨自舉鐵馬汗長趨李義山亦云天教李令心
如石可待昭陵石馬來梁天監六年旱甚詔祈蔣帝神
求雨十旬不降帝怒命載荻欲焚蔣廟并神影爾日開
朗欲起火當神上忽有雲如繖倏忽驟雨如瀉臺中宫
殿皆自振動帝懼馳詔追停少時還静帝備法駕修謁
是時魏軍攻鍾離蔣帝神報勑必圍許扶助既而無雨
淮水暴長六七尺曹景宗督師大挫敵人凱旋之後廟
中人馬脚盡有泥濕崇德縣有白馬岡宋康王南渡金
兵躡之忽見一白馬躍出乘而宵遯行七百里至此天
曙康王喜曰金人不吾及矣視之乃石馬也因葬于此
羣烏銜土
漢顔烏父亡負土築墓羣烏銜土助之喙盡傷因以烏
傷名縣蕭廣濟孝子𫝊文讓養母至孝母亡兄弟二人
役力葬之日羣烏數千銜土壤助而成墳王韶孝子𫝊
李陶交趾人母終陶居于墓側躬自治墓羣烏助土即
成墳酉陽雜爼貞元十四年鄭汴羣烏飛入田緒李納
境内銜木為城高至二三尺方十餘里緒納惡而命焚
之信宿如舊烏口皆有血十六國春秋魯人泛海至亶
州見仲尼七十子游海中使魯人歸告魯侯築城備寇
魯侯不信俄有羣燕數萬銜土培城魯侯因大城曲阜
又宋青州刺史都太玄性仁恕德感禽獸初葬時有羣
燕數千吐土于塜故高大與他墓異臨江閔王榮葬藍
田燕數萬銜土置塜上又王莽開哀帝母丁姬墓有燕
數千銜土投其窟中湖廣通志廖處知善化時有一婆
每日誦金剛經乞食一日羣鴉噪山上人往視之婆懷
金剛經坐化巖傍羣鴉銜土以覆之久而成墳號鴉葬
婆
炊飯化螺
世說衛瓘太康永熙中家人炊飯堕地盡化為螺出足
而行瓘終見誅廣五行記晉武時裴楷家炊黍在甑或
變為螺其年楷卒石崇家稻米化螺崇亦被誅東陽劉
寵為折衝將軍北征炊飯盡變為蟲其家人蒸炒亦變
為蟲其火愈猛其蟲愈壯寵遂為徐龕所殺酉陽雜爼
工部員外張周封言舊莊在城東苟家嘴西嘗築墻于
太歲上一夕盡崩且意其基虚率莊客復築之高未數
尺炊者驚呌曰怪作矣遽視之飯數斗悉躍出地着墻
勻若蠶子無一粒重者矗墻之半若界焉因謁巫謝之
亦無他又唐中宗時中郎將東夷人毛婆羅炊飯一夕
化為血
宅泣
武帝太康五年宣帝廟地䧟梁折八年太廟殿地又䧟
其年更營新廟作者六萬人至十年方成未一年梁又
折魏明帝盛修宫室西取長安金人承露盤折聲聞數
十里金人皆泣晉惠帝元康中殿前六鐘皆出涕晉書
周筵于姑熟立屋五間而六梁一時躍出堕地衡獨立
柱頭零節之上此金沴木也後竟覆族南村輟耕錄至
正甲辰四月十五日華亭縣保楊巷邵浦雲之西清菴
廊屋一十九間每聞屋柱皆有聲其聲若以桶覆水面
而擊其底者人以手按之則振掉而起經時乃止宋寧
宗慶元元年夏建昌軍民居木柱有聲如牛鳴者三日
乃止按乾坤變異錄人居室無故有音聲主兵起若人
家主家亡楊素東郡起宅窮極奢巧中起沉香堂既成
閉之三日後開則四壁皆新洒血腥氣觸人南齊廬陵
王子卿隆昌元年所居屋梁柱際血出溜于地旬日見
殺五代顧全武于越中廣搜梗楠建宅甚弘壯畢工之
際梁棟皆出水戸牖漬濕竟不得入斯宅而卒謂之宅
泣至正乙未寒食海鹽州趙初心詣壟汛掃忽聞如老
鸛作聲戞戞不絶乃是一栢樹頃間衆樹同聲逾時方
止八月苖軍火其居
石化為麪
宋嘉祐七年三月徐州彭城縣白鶴鄉地生麫民將饑
五月濠州鍾離縣地生麫又大中祥符五年四月慈州
鄉寧縣&KR0008;生石脂如麫可為餅餌元豐三年五月青州
臨胊益都石化為麫民取食之又唐垂拱三年武威郡
石化為麫貧乏者取以給食太和二年石生麫
攝鬼子置瑠璃鉢
佛經稱鬼子母有子五百在人間食人精血殆盡佛愍
之攝其小子置瑠璃鉢中母求佛出其子不得則竭魔
力與其魔衆舉此鉢不得四百九十九子各以所從鬼
兵數萬排山倒海以擊佛鎗刃矢石所抵皆化為蓮花
佛祖記珥河昔有羅刹啖人睛肉居歲久族盛乃王其
地號羅刹國觀音化為老人乞地藏修問其廣狹曰袈
裟一展犬再跳之地足矣羅刹許諾老人曰請立地劵
劵成解所衣袈裟一展蓋其國都令犬一躍盡其東西
再躍盡其南北老人乃幻上陽溪之石室為金殿玉樓
以螺為人晴供帳百具以居之羅刹喜過望盡携其類
而入已而石室自閉今其地有僇魔石相傳觀音閉羅
刹以此石&KR1062;之有赤文島大篆數十字莫能辨即地劵
也
硯有聲
左晉文公卒柩有聲如牛李林甫逐管子文至石洞惟
一舊筆俄化五色鳥飛去晉孝武太元中帝每聞手巾
廂中有鼓吹鞞角聲帝是歲崩元夀元年九月孝元廟
殿門朝鋪首龜蛇自鳴鄭朗以狀元及第覆落甚不得
志其几案之硯忽作數十聲鄭愈不樂時洪法師在坐
曰硯中作聲有聲價之象朗後果入台輔今直閣范舍
人杲頃自大著直館史閣几案所用硯忽作十五聲丁
丁然甚駭范獨内喜迨半月有朱衣銀魚之賜亦異事
也紹熙十一年温州瑞安縣感應侯廟鼓自鳴晉蘇峻
在歷陽外營將軍鼓自鳴如人弄鼓者峻手自破之曰
我鄉土時有此則城空矣俄而作亂夷滅漢孝宣帝甘
露中鐘虛銅人生毛玄宗天寳三載六月大同殿前鐘
自鳴占曰庶民為亂後魏普泰元年洛陽金像生毛眉
鬢髮悉皆具足王敦于武昌鈴下儀仗生花如蓮五六
日而萎北齊崔季舒位至侍中特進其家池中蓮皆化
為人面着鮮卑帽朝野僉載漢時鄢縣南門兩扇忽一
聲稱鴛一聲稱鴦晨夕開閉聲聞京師漢末毁之化為
鴛鴦相随飛去唐文宗太和九年鄭注篋中藥化為蝇
數萬飛去宋真宗咸平四年十二月廉州太清宫鐘自
鳴玄宗天寳五載四月宰臣李適之常列鼎具饍羞中
夜鼎躍出相鬪不解鼎耳足皆折晉孝懷帝永嘉元年
冬項縣桑樹有聲如解材人謂之桑樹災異苑卞伯玉
作東陽郡竈正熾火有雞遥從口入良久乃冲突而出
毛羽不焦鳴啄如故伯玉尋病殞漢乾祐元年三月中
書厨釜鳴者七太和三年南蠻圍成都毁玉宸殿石為
&KR1235;有吼聲三乃止慶元二年十二月吳縣金鵝鄉銅錢
百萬自飛長慶中新都大道觀泥人生鬚數寸拔之復
生淳熙九年春德興縣民家有鏡自飛舞與日光相射
異林鄒魯為蕭山令一夕玉杯置几上忽自躍堕地而
碎明日難作為人所害又相文無錫人弘治己酉秋赴
應天試几上筆忽自躍是歲魁榜第二人魏書爾朱世
隆與吏部尚書元世雋握槊忽聞局上歘然有聲一局
之子盡皆倒立世隆甚惡之靈怪集唐武陽侯鄭絪罷
相弟緼為太常卿家居昭國里厨饌將偹其釡忽如物
于竈中築之離炷尺餘連行不已其旁有鐺十餘皆兩
耳慢搖良久悉能行乃止竈上每三鐺負一釜而行出
渠東過水渠有折足者不能過諸鐺乃棄釜復兩鐺負
一折足者以過入少卿院中排列定忽聞空中如屋崩
鐺釜悉為黃埃黑煤數日絪與少卿相次而薨新野庾
謹母病兄弟三人白日侍疾常燃火忽見帳帶自捲上
自卸下如此數遭
玉芝堂談薈卷十三
