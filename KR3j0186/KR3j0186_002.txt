欽定四庫全書
玉芝堂談薈卷二
眀徐應秋撰
一門執象笏者百人
古人子姓貴盛可記者西漢金日磾張安世七葉珥貂
楊震至彪四世太尉袁安至隗四世五公唐蕭瑀八葉
宰相漢荀氏六世九公人所共知他若漢明帝時張酺
為三公時其父尚在公卿朝罷俱詣酺府奉觴上壽身
為帝師歷太尉司空司徒其子蕃復為和帝侍講曾孫
濟位至司空亦侍靈帝講讀濟弟喜亦為司空俱封侯
東漢耿氏自中興訖建安末大將軍九人卿十三人尚
公主三人列侯十九人郎將護羌校尉及刺史二千石
數十百與漢興衰梁冀一門前後五侯三皇后六貴人
三大將軍卿將尹校五十七人魏太尉穆崇六世尚主
諸昆季尚主者又十餘人七世掌機密四為三公二代
封王陸凱家同時在朝二相五侯將軍十餘人隋高祖
受禪朱穆來朝拜太師子孫雖在襁褓悉拜儀同一門
執象笏者百人後漢應樞神光照社探得黃金後應順
應壘應柳應奉應邵應瑒應亨七世通顯晉王導王洽
王恂王曇首王僧虔王楫王筠亦七世通顯宋謝莊子
朏孫濕四代六人並為吏部尚書宋何尚之子偃偃子
戢戢子昌寓昌寓子敬容祖孫五世為吏部尚書劉林
甫劉祥道劉齊賢三世典選王彪之子臨之臨之子納
之納之子淮之四世並為御史中丞張嘉貞三代為相
四代掌綸誥又胡宿胡宗愈胡文修胡世將四世掌誥
李德林李百藥李安期徐齊𣆀徐堅徐嶠孫逖孫宿孫
簡張說張均張濛李昉李諤李昭述並三世掌綸誥又
崔邠崔郾崔鄲兄弟三人並為禮部侍郎謝安至孫混
三世並為僕射宋史吳琳子挺挺子曦三世節度使錢
忱高祖俶祖惟父景臻四世為節度使鄭紳鄭翼之鄭
藻鄭興裔四世節度使史浩史嵩之及史彌遠三世為
節度使張儉張文張巡李峴李峘李嶧並兄弟同列三
戟唐崔琳與太子詹事珪光禄卿瑶俱列戟棨號三戟
崔家羣從多至大官每謁大明宮冠蓋相望遇宴集一
榻置象笏猶重叠其上王儉子暕暕子承三世為國子
師孔穎逹孔志孔惠元三世並為司業梁顥子適適子
美三世為京兆尹趙才子道興道興子皎三世為執金
吾周訪子撫撫子楚三世為益州牧李宗諤子昭遘十
八歲𤨏廳及第昭遘子杲卿杲卿子士廉皆不踰是歲
三世為探花郎可謂盛矣國朝閩縣郡守林元美中永
樂辛丑進士其子林文安瀚繇大司馬改南冢宰文安
子九人庭㭿大司空庭機大宗伯庭楷指揮庭枌慶遠
知府庭杪湖州推官庭㭿子炫通參燫大宗伯烴大司
空凡三代典成均一門五尚書而他蔭敘及舉孝廉者
不下數十人靈寶許進太子少保大冢宰凡八子誥大
司空讃少保文淵閣大學士論太子太保大司馬詩布
政父子五進士而四為尚書及諸孫為郡守曹郎登科
第者又十餘人餘姚忠烈公副都御史贈尚書孫燧燧
子孫陞嘉靖乙未榜眼南大宗伯陞子吏部尚書鑨甲
戌會元兵部尚書鑛父子三尚書又都督僉事堪尚寶
卿墀堪子都督同知鈺陞子禮部侍郎鋋太僕卿錝鑨
子御史如法參政如洵墀子大學士少保如游孫丁丑
進士嘉績蒲州楊太宰博子俊民至尚書俊卿鄉會武
舉俱第一至都督同知俊士舉進士俊卿子元祥十九
歲為翰林院檢討鉛山費參議瑄子少師大學士宏少
保尚書宷宏子武選郎中懋賢從子翰林修撰懋中工
部郎中懋良四川巴縣劉御史規子成化丁未榜眼禮
部尚書春參政台春子副都御史彭年彭年子行太僕
卿起宗起宗子布政使世賞台子參政學年後有都御
史世曾仁和江參政玭子禮部尚書瀾瀾子工部侍郎
曉曉子僉事圻圻子都御史鐸宗黨貴盛一時者嘉靖
間吏部侍郎歐陽鐸禮部尚書德工部侍郎塾少保必
進太僕卿衢都御史重御史席餘丞郎守令數十人兵
部侍郎潘珍潘旦工部侍郎希曾工部尚書鑑兵部尚
書潢又會稽之陶參議懌都憲諧吏侍學士大臨南禮
部尚書承學布政使幼學參政大年都御史大莊布政
使大臏憲副大有尚寶丞允淳主事允宜宮保望齡山
東新城王重光戶左侍郎子之輔戶部員外之輔子王
象乾兵部尚書王象斗乙未進士戶部象節壬辰進士
檢討之馭浙江按使之馭子象恒應天巡撫象春庚戌
進士南考功郎之垣戶部尚書子象晉甲辰進士浙江
右布政之都乙未進士開封知府子象雲辛丑進士參
政之垣子象賁戶部員外象賁子與胤戊辰進士御史
莆田黃壽生永樂辛卯解元子琛景泰辛未進士仲昭
成化丙戌進士琛子乾亨成化乙未進士乾亨子如金
弘治乙丑進士仲昭孫希英弘治乙丑進士凡四世進
士興化柯英弘治己未進士子維熊正德丁丑進士維
騏嘉靖庚戌進士維騏孫茂竹萬歷癸未進士茂竹子
㫤萬歷甲辰進士凡五世進士武進陸愷正德乙丑進
士弟愉天順庚辰進士弟怡成化乙未進士愕子陸簡
成化丙戌進士陸節弘治壬戌進士陸義正德戊辰進
士兩世六進士真足方美前古若父子貴顯者宋贈太
子少師陳去非子贈侍中文忠公堯佐次贈太尉康肅
公堯咨一相中書一長樞密一為侍從俱登甲第而堯
叟堯咨兄弟狀元俱建節宋徽猷閣學士忠宣公洪皓
子平章事文惠公适知樞密院文安公遵端明殿學士
文敏公邁父子兄弟俱登制科知制誥俱以學士終漢
史丹九子並為侍中唐博陵崔倕六子一登輔相五任
大僚太常卿邠太尉卿鄷外臺尚書郾廷尉卿郇執金
吾蔀左僕射鄆又邠及郾五知貢舉得一百四十八人
宋忠獻公太子少師韓億子太傅綘太子少師維司空
縝武惠公贈中書令曹彬子河陽節度武懿公璨彰武節
度瑋定國節度忠恪公琮億八子彬七子餘亦各有顯
宦汾陽忠武王郭子儀八子而顯者四代國公曜趙國
公晞代國公曖祁國公曙西平忠武王李晟子十三人
而顯者亦四河中節度使愿嶺南節度使憲凉國公愬
太子太保聽宋之五竇端明學士儀禮部侍郎儼起居
郎侃參知政亊偁補闕僖皆諫議大夫竇禹鈞之子唐
有五竇國子祭酒常司業牟容管經略羣婺州刺史庠
武昌節度使鞏皆左拾遺竇叔向之子國朝父子兄弟
同舉進士者尚書吳江吳洪子吳山吳琨御史常熟章
珪子章表章格章律光禄卿餘姚陳煥子陳陛陳墀陳
瑾弋陽參政汪鳳子成化辛丑進士汪僎弘治癸丑會
元禮部尚書汪俊翰林院侍讀汪偉翰林院侍讀汪佃
侍郎臨海王宗沐子刑部主政士崧方伯士琦僉都御
史士昌布政南昌劉曰林子巡撫一焜員外乙未進士
一煜一煜子甲戌進士鳴謙大學士一燝都御史安陸
陸洪子行人槩副都御史渠副都御史臬刑部尚書長
干楊志象子兵部侍郎楊守濓參政守沚布政守魯又
布政福山孫遇子大理丞珂給事中珪尚寶卿琰曹縣
副都御史王珣子副都御史王崇文太僕寺卿崇獻副
使崇仁崇儉又鄞縣教諭戴陽子布政戴鰲參議戴鯨
副都御史戴鱀主事戴鰲嘉靖丁未狀元興化大學士
李春芳子茂材尚寶司丞茂材子思誠戊戌進士禮部
尚書思誠孫清辛未進士兵科給事中茂功興化知府
子思聰封主事思聰子喬己未進士陜西巡撫嗣京戊
辰進士御史思敬處州府知府思敬子長倩甲戌進士
歸安知縣嘉興項萬壽壬戌進士參議子德禎丙戌進
士德禎子鼎鉉辛丑進士庶吉士聲國甲戌進士嘉興
嘉靖丙辰進士副使黃錝錝子辛未進士翰林侍讀洪
憲洪憲子丙戌進士福建巡撫工部侍郎承玄丙辰進
士吏科給事中福建按察使承昊紹興嘉靖癸丑進士
太僕卿姜子羔子羔子萬歷壬午解元癸未進士贛州
知府鏡鏡子丙辰進士廣東左布政一洪癸丑進士禮
部尚書逢元武進尚寶卿吳性子侍郎中行中行子萬
歷辛丑進士大理卿吳亮乙未進士參政吳玄庚戌進
士龍溪知縣吳奕行人吳兖亮子辛未進士福建副使
簡思壬戌進士祥符知縣柔思晉江萬歷壬辰武進士
行都司林武苴子光禄寺卿戊戌進士欲棟禮部尚書
丁未進士癸卯解元欲楫欲棟子丁丑進士期昌懷寧
左布政劉尚忠子崇禎戊辰狀元若宰丁丑進士若宜
嘉靖甲戌會元禮部侍郎瞿景淳景淳子辛丑進士湖
廣參議汝說汝說子戶科給事丙辰進士式耜永樂中
都督僉事趙清子九人長璟同時為都督而琮珣瑛玹
俱世襲指揮使亦其流亞也
嘉話錄武后朝宰相石泉公㠪方慶進其家自右軍
已下至僧虔智永禪師二十五人各書帖一卷命崔
融作序謂之寶章集亦曰王氏世寶梁書劉孝綽兄
弟及羣從諸子侄當時有七十人並能屬文三妹適
琅邪王叔英吳郡張嵊東海徐悱並有才學晉王祥
弟覽孫導至十一世孫褒歷兩晉宋齊梁陳后周凡
七十餘人皆有列傳如羲之獻之徽之弘僧逹曇首
僧綽僧虔儉皆有孫裔及河東裴氏十代有𫝊王禹
玉歷仁宗英宗神宗三朝並為翰林學士其家自太
平興國至元豐十榜皆有人登科王詩有三朝遇主
惟文翰十榜𫝊家有姓名更為千古未有之竒隋唐
嘉話載朱正諫敬則代著孝義自宇文周至國朝並
令旌表門標六闕
宋三世宰相呂文穆公從子文靖從孫正獻
揮麈錄呂文穆相太宗猶子文靖參真宗政事相仁
宗文靖知樞相哲宗正獻孫舜徒又為太上皇右丞
相繼執七朝政真盛事也
國初詹同以翰林院承旨兼吏部尚書綰二綬蓋侍
從六卿之長其子徽以吏部尚書兼左都亦綰二綬
蓋六卿三法司之長也後許進與子論俱為吏部尚
書復與子誥俱為兵部尚書盛之極而且竒者也
隆慶初徐少師階首揆而弟陟南少司寇長子璠太
常寺卿次子瑛少子琨俱尚寶少卿孫元春亦舉進
士為太常卿亦費之亞也
李晟為太尉子愬亦太尉杜牧贈詩曰家呼小太尉
國號大凉公
孝廟人才之盛好事者取其父子同朝作對聯云一
䨇探花父兩個狀元兒時蓋張宗伯昇己丑狀元子
恩王禮侍華辛丑狀元子守仁俱為兵部主事戶部
郎中劉鳳儀則己未探花龍之子兵部員外李瓚則
壬戌探花廷相之父一時同朝前此未之有也弘治
正德間鄞縣楊吏侍守阯工書守隨廣西右布政守
隅而守陳子刑侍茂元按察使茂仁
四世甲榜鄒賢鄒守益鄒善鄒德涵德溥德泳唐荆
川順之子鶴徵孫傚純而荆川父舉人祖進士給事
中
附
皇明盛事成化中大學士眉州萬安子翼南禮部侍郎
孫弘璧庶吉士正德中大學士楊廷和父春以提學僉
事致仕子慎狀元官修撰嘉靖中烏程董份官禮部尚
書子慎南京工科給事中孫嗣成禮部郎俱三代無恙
嗣昭乙未進士國朝鄞縣楊守陳守阯兄弟各發本省
解其后對掌南北成均並為尚書其家堂聯有金榜題
名四世十科進士玉階聽履一門三部尚書可謂極盛
矣萬歷庚辰科狀元張懋修二甲張敬修榜眼蕭良有
二甲蕭良譽探花王庭譔二甲王庭諭皆同父兄弟也
又同郡占一甲進士者建文庚辰科胡靖王艮李貫俱
吉安人永樂甲申曾棨周述周孟簡俱吉安人同縣占
一甲者成化戊戌曾彦曾追俱泰和人成化辛丑王華
黃珣俱餘姚人弘治乙丑董玘謝丕俱紹興人嘉靖乙
未韓應龍孫俱餘姚人
三女各生一朝天子
獨異志郭太后貴極連綿八朝帝王代宗外甥孫德宗
外孫順宗新婦憲宗皇后穆宗之母敬宗文宗武宗三
宗祖母又獨孤信三女各生一朝天子長生周武帝次
生隋煬帝次生唐高祖從古貴女未有如獨孤氏者其
次則唐苖夫人其父太師其舅張河東嘉貞其夫張延
賞其子張弘靖其孫張次宗其壻韋臯宋韓奉常治之
妻魯國太夫人文氏潞公之孫魏公之孫婦儀公之冢
婦呂文穆之外甥孫魯簡肅公之外曾孫吕文靖之曾
外孫見其子侂胄為樞密壻億年為資政學士他子孫
俱被寵擢壽八十亦婦人中罕有若嚴延年母其子五
人皆至大官東海號為萬石嚴嫗南史杜太姬七子皆
應辟命察舉州牧郡守晉汝南王亮母伏太妃袚于洛
水亮兄弟三人侍從並持節鼓吹震耀洛濱武帝登凌
雲臺望見羡其富貴故未足竒也石林燕語韓忠憲公
億夫人王魏公女忠憲參知政事雖不為相其子康汝
玉汝皆為宰相持國又為門下侍郎長子綜雖早死亦
為知制誥皆㠪氏出亦堪方美前代矣又小說沈約母
拜建昌太夫人時帝使散騎侍郎就家讀策受印綬自
僕射以下數百人就門拜賀宋梁以來命婦未有其榮
唐李光弼母封韓國太夫人二子李光弼封臨淮郡王
光進封武威郡王皆為名將死葬長安原將相祭奠凡
四十四幄
父子配享廟廷
宛委編記父子配享廟廷者唐太師西平王李晟太尉
凉國公李愬宋中書令濟陽㠪曹彬侍中曹瑋尚書令
魏郡王韓琦太師儀國公中彦父子俱為宰相或大將
位望俱極隆重者商宰衡伊尹左相伊陟漢綘侯周勃
丞相條侯周亞夫吳丞相荆州牧婁侯陸遜大司馬荆
州牧婁侯陸抗北齊左丞相咸陽王斛律金左丞相咸
陽王斛律光其次則韋賢韋玄成李邵李固袁安袁敞
王龔王暢蘇瓌蘇頲韓休韓滉李吉甫李德裕呂夷簡
呂公著父子同時在大位為三公者漢右將軍上官桀
子驃騎將軍上官安大司馬大將軍霍光子右將軍霍
禹大將軍耿况大將軍耿弇相國司馬昭子開府儀同
三司司馬炎晉太宰司馬孚子大司馬司馬望太傅司
馬道子子開府儀同三司司馬元顯宋太傅蕭道成子
開府儀同三司蕭頥魏太師馮熙司徒馮誕太師元繼
子開府儀同三司元乂太師大丞相高歡子大將軍高
澄後唐中書令趙德鈞子侍中趙延壽吳太尉徐知誥
子司徒徐景通宋太師尚書令錢俶子檢校太師侍中
錢惟濬太師蔡京子太保蔡攸太師秦檜子少師秦熺
元太師伊徹察喇子太保塔喇海太子少師和托太保
曼濟勒台子右丞相托克托父子對秉機政者晉王惲為
尚書左僕射濟為侍中治門下省吳紀亮為尚書令子
隲為中書令父子天策上將軍者楚王馬殷子馬希範
父子太師者王舜子匡史浩子彌遠父子同時封王公
侯者昌黎王馮熙南平王誕魯國公蔡京燕國公蔡攸
益國公秦檜嘉國公秦熺各自以恩澤封義陽王陸侯
東平王麗舒國公李蓋英國公李世勣東光侯耿况好
畤侯耿弇婁侯張昭都鄉侯張承宣城侯諸葛瑾都鄉
侯諸葛恪各自以功猷封父子丞相者周勃子周亞夫
韋賢子韋玄成曹操子曹丕斛律金子斛律光史浩子
史彌遠又皇明盛事載國朝父子並至尚書者吏書翰
林學士承旨詹同太子少保吏部尚書并左都御史詹
徽太子太保吏部尚書何文淵文淵閣刑部尚書何喬
新少保謹身大學士王文南禮部尚書王宗彛刑部尚
書耿九疇太子太師吏部尚書耿裕南刑部尚書周瑄
太子太保禮部尚書周經南禮部尚書倪謙太子少保
吏部尚書倪岳刑部尚書施禮太子少保禮部尚書掌
鴻臚寺事施純太子少保兵部尚書白圭太子少保禮
部尚書翰學士白鉞太子太保吏部尚書王恕南戶部
尚書承裕南工部尚書侯瓉戶部尚書侯觀太子少保
吏部尚書許進南戶部尚書許誥少傅太子太傅吏部
尚書文淵大學士許讃太子太保兵部尚書許論南兵
部尚書林瀚太子太保工部尚書林庭㭿南禮部尚書
林庭機南吏部尚書王華新建伯南兵部尚書左都守
仁南刑部尚書吳洪刑部尚書吳山戶部尚書李瓉太
子賓客戶部尚書翰學李廷相太子少保刑部尚書劉
璟刑部尚書劉調南工部尚書何詔刑部尚書何鰲少
師太子太師吏部尚書楊博戶部尚書楊俊民南禮部
尚書孫陞南吏部尚書孫鑨左都御史㠪忬南刑部尚
書㠪世貞少保太子太傅禮部尚書武英殿大學士陳
以勤禮部尚書東閣學士陳于陛凡二十三家四十九
人内詹許俱太宰倪氏俱學士林氏俱司成陳氏俱内
閣又朱復為燕府左相位尚書上而子濬為刑部尚書
楊博為少師而次子俊卿至都督同知雖文武異途然
皆腰玉父子至三品九卿者劉翰學朱升子禮侍大同
兵部侍郎朱鍾公勖戶侍永吏部尚書趙好德工部侍
郎毅戶部尚書王純戶部侍瀹工部侍郎陳壽戶侍常
禮侍儀公智太子太保兵書銘工書黎澄右侍郎叔林
禮部侍郎蔣驥左副都琳工書畢彦右副都昭少師太
子太師吏書華蓋大學士萬安南禮侍翼兵書兼大理
寺卿程信禮侍翰學贈尚書敏政戶侍李暹南戶侍益
吏侍楊守陳刑侍茂元南吏書王㒜右副都沂太子太
傅刑書白昂右副都圻右副都李介兵侍昆少傅太子
太傅戶部謹身大學士謝遷吏侍翰學丕南禮書江瀾工
侍曉兵侍邊鏞左副都憲右副都憲禮書劉春右副都
彭年南工尚書董越大理卿天錫右副都王珣右副都
崇文右副都孫鐩禮書陞都御史劉洪右副都臬刑書
楊志學兵侍守謙太子太保兵書王憲右副都汝孝兵
侍陶諧右副都大順吏侍大臨少師太子太師吏書華
蓋大學士嚴嵩工侍世蕃刑侍劉玉南工侍懿右副都
吳澣通政使三樂兵書王邦瑞南刑侍正國大理卿汪
文盛南吏書宗甲置兵書李燧僉都御史材父子同在
翰林者唐應奉肅侍講之淳胡閣學廣檢討穜金閣學
幼孜檢討逹王學士直檢討䆅曹學士鼐修撰恩倪學
士謙學士岳楊中允鼎學士時暢商殿學輅侍講良臣
鄒少詹濟禮侍兼左庶子幹焦殿學芳侍講黃中劉閣
學宇編修仁謝殿學遷學士丕江學士瀾修撰暉楊殿
學廷和修撰慎倫諭德文叙諭德以訓孫中允陞諭德
鋌晁洗馬慄庶吉士栗吳陳殿學以勤學士于陛張殿
學居正編修嗣修修撰懋修又宋錢文僖公記父子入
院一家李文正子昌武後又有四家錢希白子飛梁仲
素子莊肅蘇儀甫子容洪忠宣子景伯景嚴景盧父子
史官司馬談子遷劉向子歆班彪子固王銓子隱王察
子簡李太師子延壽劉知幾子陳又蔣乂貞元中為史
館修撰子係太和中拜史館修撰伸太中初右補闕史
館修撰偕歷官左拾遺史館修撰父子四人同在史館
朱綬仁宗朝同修國史子敏求史館修撰父子同在史
館
父子至相者類聚除宛委所載外有平當子晏唐劉
祥道子齊賢樂彦瑋子恩陸元方子象先竇德玄子
懷貞清廣子元綋令狐楚子綯崔鉉子讓能徐商子
彦若崔慎由子胤韋仁約子承慶鄭珣珍子覃朗
却掃編載宋初至靖康元年父子秉政凡十二家王
惠獻化基子安簡舉正呂文靖夷簡子惠穆公弼正
獻公著石元懿熙載子文定中立陳給事恕子恭公
執中韓忠憲億子獻肅綘宰相維門下侍郎莊敏縝
范文正仲淹子忠宣純仁參政純禮曹武惠王彬子
武穆瑋蔡丞相確子慰太師京子攸樞密曾文靖公
亮子孝寬樞密王侍郎博文子忠簡公疇
出入將相最久
凡出入將相最久者絳侯周勃從入漢為威武侯相國
太尉再為丞相就國凡三十四年潁隂侯灌嬰為昌文
侯御史大夫車騎將軍太尉丞相凡三十年酈疥數將
兵有功不當侯十二年用父食其故封高梁侯凡六十
三年張北平蒼以代相封侯為計相四歲淮南相十四
歲御史大夫六歲丞相十四歲比卒凡五十五年司馬
宣王自撫軍大將軍受遺輔政進太尉太傅大都督凡
二十三年司馬孚自司空至太宰三十年桓南郡温自
都督荆州平蜀進開府太尉大司馬都督中外諸軍錄
尚書事楊越公素以御史大夫為行軍元帥僕射尚書
令司徒司空太子太師出入將相俱二十七年劉江夏
義恭自都督荆州進司空司徒錄尚書太尉太保太傅
領大司馬太宰三十四年長孫趙公無忌以尚書左僕
射罷政為開府司空後去尚書門下省加司徒太子太
師後同三品加太尉檢校中書令知門下省加太尉任
公輔者三十六年李英公勣初授大將軍至左僕射司
空太子太師出入將相垂五十年郭汾陽子儀以使相
進司空司徒副元帥尚父太尉二十六年滿中書令二
十四考裴晉公度四為同平章事三建節一留守官司
空司徒侍中中書令凡二十五年錢吳越王鏐建鎮海
鎮東節加太尉太師中書令尚父天下兵馬大元師凡
四十年張齊王全義自河南尹建節加太師尚書令天
下兵馬副元帥凡四十年馬楚王殷建武安四鎮節加
太師天策上將凡三十八年趙韓王普三為首相三建
節一為西京留守左僕射太子太保少保司空司徒侍
中太保中書令凡二十九年文潞公彦博再首相一平
章軍國一首元樞五換節令兩鎮加侍中司空司徒太
尉太師垂五十年蔡魯公京自左僕射入凡五拜相一
為司空太尉太子少師太子太師再授太師領三省事
凡二十三年史魏王浩一為右僕射右丞相樞密使三
領祠加少保少傅太保太師凡三十二年安圖三為中
書右丞相一鎮北邊垂四十年春秋戰國時管仲以桓
公元年執齊政至卒凡四十一年魏冉以昭襄王元年
為將軍執秦政封侯十二年為相至罷凡三十六年白
起以昭襄十三年為大將至五十年而罷凡三十七年
廉頗以趙季成王十六年為將四十年宰相秉政之久
者漢蕭鄼侯何漢元年為丞相進相國至惠二年卒凡
十四年張北平蒼文帝前四年為丞相至後四年免凡
十四年霍博陸光以後元二年為大司馬大將軍秉政
至地節二年卒凡二十年王陽平鳳以竟寧元年如光
官秉政至陽朔三年卒凡十一年吳廣平漢以建武元
年為大司馬豫政至二十年卒凡二十年曹太祖操以
建安三年為司空擅政至進丞相魏王卒凡二十五年
諸葛武侯亮以章武二年為丞相秉政至建興十一年
卒凡十四年晉王始興導以建武元年為驃騎將軍錄
尚書事進司空司徒太保丞相以咸康五年卒凡二十
二年謝廬陵安以寧康元年為僕射秉政進衛將軍太
保以太元十二年卒凡十二年劉高祖裕以義熙四年
為開府儀同三司錄尚書事擅政進太傅相國宋王至
永初元年凡十三年宋劉彭城義康以元嘉六年為司
徒秉政十七年以大將軍出督凡十二年魏長孫北平
嵩以天興元年為司徒輔政進太尉柱國大將軍以太
延元年卒凡四十年高神武歡以中興元年為太師大
丞相擅政天平十二年卒凡十六年宇文太祖泰以太
昌三年為丞相擅政齊王廓三年以太師大冡宰卒凡
二十三年隋高齊公穎以開皇元年為左僕射輔政至
罷凡十九年唐房梁公玄齡以貞觀元年為右僕射輔
政進司空至卒凡二十一年李晉公林甫以開元二十
三年同中書門下三品擅政天寶十載以左僕射右相
文部尚書罷凡十九年元進賢載以寶應元年同中書
門下平章事秉政大歷十二年誅凡十六年宋秦申王
檜以紹興八年右僕射同平章事再擅政進少保太師
以二十四年死凡十七年史衛王彌遠以嘉定元年為
右丞相樞密使擅政進少師太傅太師以寶慶六年卒
凡二十七年賈魏公似道以開慶元年為少師右丞相
樞密使擅政進太師平章軍國重事德祐元年竄凡十
七年此皆首尾在政府者也國朝文臣蒞事之久者李
韓公善長掌中書省十年為太師二十三年蹇忠定公
義在吏部胡忠安涉在禮部楊文敏榮在内閣俱三十
餘年黃忠宣福為尚書四十年楊文貞士竒在内閣四
十三年夏忠靖原吉郭忠襄資在戶部金文靖幼孜在
内閣俱二十五年彭文憲時萬文康安劉文靖健及嚴
分宜嵩在内閣二十年于肅愍謙為巡撫十八年周文
襄忱為巡撫二十一年商文毅輅劉文穆言李文正東
陽在内閣俱十八年鳳翔知府扈暹二十九年陜西寧
州知州劉綱三十三年腰玉久者劉文靖三十一年嚴
少師二十七年謝文正二十九年王端毅二十二年楊
文貞二十年徐少師三十年呂少傅本三十四年至黃
文簡淮以永樂甲申右庶子主考會試後以宣德癸丑
致仕少保謝恩主會試相去三十年謝文正遷以弘治
乙卯入相至嘉靖戊子復為相去三十年費文憲宏以
正德辛未入相辛巳再召至嘉靖乙未三召相去二十
五年可謂舊德勛臣久任者徐中山為將相近三十年
掛將軍印復十七年湯東甌王和馮宋公勝為大將俱
三十年沐定遠侯晟以國公掛將印守雲南三十年張
定興王輔永樂元年封伯及國公至殁四十七年為太
師三十六年子寧陽公懋九歲襲封公至殁六十七年
統五軍及十二營共四十餘年為太師二十年徐興安
亨自伯至侯迨卒時五十五年朱宣平永總十二團營
兵馬為首帥三十五年潭新寧祐天順元年襲爵加保
傅掌禁兵迨卒時凡六十九年毛伏羌統成化五年襲
爵加宮保迨卒五十五年郭翊公勛自加太保至太師
凡三十餘年總十二團營兵亦二十餘年朱成公輔守
備南京三十四年其孫恭靖王希忠自太保至太師已
三十餘年入直亦三十年陳瑞安詔襲封至加保傅卒
凡五十八年子鏸以少保掌府事為帥五十八年享伯
爵六十九年徐魏公備襲封至卒再撫督守備五十四
年其孫鵬舉自襲封至卒三提督守備五十六年蔡太保
震以成化二年選以嘉靖乙未卒凡七十年趙輝永樂
十一年守金川門太宗以長公主配之事六朝掌都督
及宗府六十餘年顧鎮遠寰鎮兩廣督漕一為大將軍
三掌府踰四十年享侯爵五十餘年張英公溶享公爵
四十六年加宮保掌府亦三十年鄭武安亨譚永寧廣
任寧遠禮周太保尚文為邊將垂四十年
佩六國印
蘇秦佩六國相印漢五利將軍亦佩五利天士地士大
通天道五將軍及樂通侯凡六印戰國犀首佩五國相
印唐王忠嗣為河西隴右節度使權朔方河東節度使
佩四將印為六國上將者公子無忌五國上將者項籍
退朝錄記宋時歷三師三公者天雄節度符魏王彦卿
自守太尉為太師定難節度西平㠪李中令彜興自守
太傅為太尉荆南節度使南平王高中令保融自守太
保為太傅趙令以司徒太保侍中在中書以太保中書
令留守西京又以太師西京養疾王文正以司空司徒
太保在中書以太尉罷為玉清昭應宮使漢世五為三
公者胡廣四為三公者楊賜三為三公者黃瓊楊彪唐
五入相者蕭瑀裴度崔胤四入相者韋巨源姚崇韋安
石三入相者武承嗣武攸寧豆盧欽望武三思李嶠李
懷遠崔湜劉幽求張說張廷賞王鐸鄭畋五季三入相
者馮道宋五入相者蔡京三入相者趙普呂蒙正呂夷
簡張士遜文彦博春明退朝錄載學士三入者李文正
劉中山子儀宋景文范景仁四入者李邯郸五入而一
不上拜六世尚主者魏太尉穆崇子太尉觀尚宜陽公
主觀子征東犬將軍中書監壽尚樂陵公主壽子中書
監平國尚城陽公主平國子中書監羆尚新平公主羆
子尚書令司空亮尚中山公主彦子開府中書監紹尚
琅邪公主三尚公主者宋彭城王劉㫤仕魏至大將軍
前後尚武邑建興平陽凡三公主國朝九佩大將軍印
者徐中山王逹一以中書左相國掛大將軍印平吳一
以中書右丞相信國公掛征討大將軍印北討一以洪
武三年正月掛印西討一以四年掛印北平山西練兵
一以五年掛印西征一以五年掛印二地練兵一以九
年掛印鎮守北平又十六年掛印鎮西平又十七年掛
印鎮北平凡佩大將軍印一佩征討大將軍印八八佩
將印者宣平王朱永初以武寧伯總十二營繼以靖邊
將軍討荆襄進封侯一以平朔將軍拒敵一以平羌將
軍拒西羌世侯一以將軍印備邊事進封公復以將軍
印破大同兵世襲復以鎮朔大將軍總宣大兵加太子
太師逓總京營又咸寧侯仇鸞初掛靖邊將軍印鎮寧
夏再以征蠻將軍印鎮兩廣三以都護前軍護駕承天
四以征夷將軍討安南五以平羌將軍鎮甘肅六以太
子太保征西前將軍鎮大同七以平邊大將軍禦邊八
以太傅繼京營戎政掛印七佩將印者郤懷佐永正德
甲戌以都督僉事佩征西前將軍印鎮大同乙亥以鎮
朔將軍鎮宣武丁丑以平番將軍左都督征吐魯番己
卯以征東前將軍鎮遼東丙戌再以鎮朔將軍鎮宣府
癸巳充平敵將軍總宣大癸卯仍以鎮朔將軍鎮宣府
凡八為大將七掛印大唐遺事徐堅多識典故七入書
府漢馬融以博通典故三入東觀國朝朱恭靖王希忠
十主瓊林宴代郊天大禮三十餘次胡忠安公濙為禮
部尚書自宣德丁未至景泰甲戌凡十知貢舉王文安
公英永樂丁酉以翰林侍講主應天試庚子癸卯復以
侍講俱主順天試永樂戊戌以侍講宣德庚戌以左春
坊大學士正統壬戌以禮部左侍郎兼學士俱主會試
錢侍郎習禮永樂丙午以翰林侍讀主應天試宣德壬
子以侍讀學士正統戊午以學士俱主應天試宣德庚
戌以侍讀己未乙丑俱以學士主會試二公皆六典文
衡潘公季馴初以僉都理河道丁憂歸再以副都任三
以右都御史任以宮保尚書歸四復以右都御史任凡
四總河道楊文襄公一清初以總副都總制三邊再以
右都起總制平安化王難三以致仕入侍大學士提督
三邊王襄敏公越初以左副都破西北兵再以威寧伯
破西北兵三以太子太保總制二公俱三總三邊若張
定興輔之三下南交王忠毅驥之三下滇南陶少保琰
之三總漕運曾學士棨王文端直徐文靖溥之三主會
試皆盛事也又王忠毅驥凡七為督帥初以尚書提督
甘凉軍務還部再以尚書總督討多爾濟巴勒三以尚書
總督軍務討麓川思任發四以靖遠伯總督討思機發
五仍討思機發六掛征蠻將軍印平貴州苖七總督南
京守備王襄敏越初以副都御史總督延綏破紅鹽池
兵再以太子太保尚書總督大同破威寧海兵三以威
寧伯總督破山東墩兵四以太子太傅總督五軍十二
營兵馬五以平朔將軍總兵北征六以征西前將軍鎮
守大同七以靖邊副將軍鎮守延綏八以太子太保左
都總督陜西甘凉寧夏延綏軍務八為督帥
官階繁貴
官名有極貴而極繁者聊志其一二唐有回天再造竭
忠守正功臣太尉檢校太師中書令諸道兵馬元帥判
左右神策六軍十二衛事護國宣武宣義忠武四鎮節
度管内觀察處置營田等使鹽鐵度支戶部三司都制
置等使解池𣙜鹽使梁王朱全忠宋有開吳鎮越崇文
耀武宣德守道功臣太師尚書令兼中書令天下兵馬
大元帥鎮海鎮東軍節度管内觀察處置等使上柱國
吳越國王食邑九萬七千戶實封一萬六千九百戶入
朝不趨劍履上殿錢俶元有元德上輔廣忠宣義正節
振武佐運功臣太師開府儀同三司秦王達爾罕中書
大丞相上柱國錄軍國重事監修國史兼徽政院侍正
昭功萬戶府都總使虎符威武伊蘇衛親軍都指揮使
司逹嚕噶齊忠翊侍衛親軍都指揮使奎章閣大學士
領學士院知經筵事太史院宣政院事伊克肯哈爾布沁
千戶逹嚕噶齊宣忠烏魯斯扈衛親軍都指揮使司逹
嚕噶齊提調回回漢人司天監羣牧監廣惠司内史府
左都威衛使司事欽察親軍都指揮使司使宮相都總
管府領大禧宗禋院兼都典制神御殿事中政院事宣
鎮侍衛親軍都指揮使司逹嚕噶齊提調宗人蒙古侍
衛親軍都指揮使司提調哈喇齊伊伯根徹爾領隆祥
使司事俶藩臣也全忠巴延權臣也又官名有非人臣
宜稱者總百揆司馬昭司馬炎桓玄劉裕蕭道成蕭衍
高洋陳霸先楊堅朱全忠也其稱宰衡者西漢王莽東
晉王彤也稱天柱大將軍者魏爾朱榮也有稱太上秦
公者魏胡國珍也有稱無上王者魏莊帝兄子劭也有
稱宇宙大將軍都督六合諸軍事者梁侯景也有稱天
地太師者晉范長生也有稱回天再造功臣者朱全忠
也有稱皇天之下一人之上者元帝師也有稱安國相
王者睿宗也有稱鎮國大長公主者睿宗妹太平公主
也
文武交互異數
國朝王靖遠驥王咸寧越皆繇制科累官尚書右都御
史而一掛平蠻將軍印一掛平朔及靖邊副將軍印李
文忠以左都督而兼掌國子監祭酒王新建守仁以戰
功封伯而從祀文廟楊興濟以布衣散曹而位左都御
史兼掌禮部及左軍都督府印職兼文武卓冠千古嘉
靖間内閣嚴徐李皆賜服麒麟麒麟公侯服也而成國
公朱希忠京山侯崔元左都督陸炳等以玄壇供事服
仙鶴仙鶴文臣一品服也成化以後文臣賜麟不為異
而公侯伯武臣賜鶴則罕矣春明退朝錄唐文武參用
袁滋自尚書右丞出華州刺史召為左金吾衛大將軍
如是者數人本朝工部侍郎王公明兼黃州刺史給事
中喬公維岳換海州刺史三司使尚書右丞李公士衡
換同州觀察使學士承旨刑部尚書李維翰換相州觀
察使翰林學士工部侍郎陳公堯咨換宿州觀察使如
錢鄧州及慶歷初韓范龐王四公皆換觀察使以用兵
擢之龍圖閣直學士李良換秦州防禦使非美遷也武
臣換文資者太宗時白州刺史錢昱換秘書監遷工部
侍郎復換觀察使今上以三科武舉陳啟新言事稱旨
特授吏科給事中河南巡按御史張任學自疏改官欽
奉上命改河南總兵官王元美皇明盛事載兵部尚書
單安仁左布政使張真等以武弁起家
少年早逹
英齡早逹者顓頊十歲相少昊帝嚳十五相顓頊唐堯
十五相帝摯甘羅十二為秦上卿介子推十五為楚相
韋康成十五為郡主簿司馬元顯高澄俱十六開府輔
政崔英十七而為符秦諫議大夫子竒十八為東阿守
張緬十八為漢淮南守賈誼十八為博士終軍二十為
謁者安圖二十一為丞相董賢二十二為大司馬劉義
康二十三為司徒錄尚書事劉休仁二十三為司徒尚
書令霍去病二十四為大司馬鄧禹二十四為大司徒
蕭子良元勰俱二十六為司徒錄尚書事安圖子鄂多
岱亦以二十六為大司徒宇文泰二十七為丞相高岳
二十七為太尉高浟二十七為太師錄尚書事托克托二
十七為中書右丞相王儉二十九為僕射秉政巴延三
十為中書左丞相廉希憲三十為中書平章事王溥三
十二為平章事范宗尹三十二為右僕射張俊三十二
為元樞將帥之少者齊王憲十六為益州總官霍去病
十八為嫖姚將軍封侯鄧禹二十三拜前將軍定關中
賀拔岳二十六為大都督淮陽王李道玄十九為洛州
總管郯國公羅士信二十為行軍總管盧祖高二十三
拜光州總管杜伏威二十三拜東南道大行臺吳王李
勣二十六拜大將軍封英國公國朝早逹者楊少師廷
和十二歲舉鄉試趙中丞時春十四中經魁蔣文定冕
十五中解元王庶子臣十六登進士李少師東陽費少
師宏何提學景明張太師居正劉侍讀虞䕫俱十六中
鄉試李少師東陽十七登進士余工部毅十七中解元
王侍講洪十八第進士洪舍人鍾陳修撰景著十八中
探花趙中丞時春十八中會元王兵侍偉楊少師一清
王參政慎中蔡侍郎汝楠俱十八第進士王禮侍弘誨
十八歲中解元王布政景坤十九中解元吳吉士鴻功
亦十九中解元舒編修弘志十九中探花費少師宏二
十歲中狀元郭司成守益倫司成以訓俱二十中會元
戴編修大賓二十中榜眼徐少師階二十一歲及第拜
翰林編修李提學夢陽二十一中解元林修撰大欽二
十二中狀元施修撰槃二十三中狀元郭太宰璡二十
四歲為布政司參議項公文耀二十八為兵部侍郎韓
襄毅雍二十九為僉都御史楊文敏榮胡文穆廣俱以
三十二入内閣解學士縉三十三以侍讀入閣于肅愍
謙三十三為兵部侍郎陳節愍治三十四為吏部右侍
郎彭少保時三十四以修撰入内閣鐵公鉉以三十六
為兵部尚書李公友直以三十六為刑部侍郎許公郭
為工部侍郎李公宴為禮部侍郎孫公得副都御史商
少保輅以侍讀入閣胡司法執禮為太僕寺卿夏忠定
原吉三十七為尚書劉公虞䕫三十七以太常少卿掌
翰林院吳公中三十七歲為尚書胡晏子昭三十八歲
為刑部侍郎許公思温為吏部侍郎四十歲蹇忠定義
為吏部尚書黃忠宣福為吏部尚書申少保時行以少
詹兼學士四十一歲徐少師階為禮部侍郎四十二歲
郭忠襄資為戶部尚書呂公震為刑部尚書吳文懿原
彭文憲時俱入閣費少師宏為禮部尚書四十三歲張
太師居正為武英殿大學士四十四歲呂公震為禮部
尚書張公居正加少保太子太保四十五歲白恭敏圭
為工部尚書王襄敏越為右都御史俞肅敏子俊為兵
部尚書張公采為吏部尚書至武功之顯者張寧陽王
懋九歲襲封英國公鄧寧河愈十六歲為中軍先鋒沐
都督昂十七歲以戰功僉都督徐武寧王逹二十二為
統帥二十八歲李岐陽王文忠為行省平章沐昭靖英
為都督同知沐定遠晟封黔國公馮宋公勝為右都督
兼僉事三十歲朱定襄王希忠加太保掌京營三十一
歲朱東平王能封成國公三十二歲李岐陽文忠封曹
國公三十四歲鄧寧侯封衛國公馮宋公封宋國公沐
昭靖封沐寧侯三十六歲徐中山封信國公張定興輔
封英國公三十七歲常開平遇春封鄂國公三十九歲
徐中山為太傅封魏國公又春明退朝錄載宋時宰相
趙令盧相文潞公四十三登庸寇萊公四十四王沂公
四十五賈魏公四十八樞密副使趙令三十九寇萊公
三十一晏元獻三十五韓魏公三十六參知政事蘇侍
郎易簡三十六王沂公三十九知制誥蘇侍郎二十六
王沂公二十七盧相楊文公晏元獻晏宣獻王宣徽拱
辰皆二十八夏文莊三十學士蘇侍郎二十八晏元獻
王宣徽皆三十宣獻三十五王沂公李邯郸三十六楊
文公錢子飛皆三十七盧相王參政禹玉皆三十八
附錄王元美記文人早夭者夏侯榮七歲屬文十三
歲戰没林傑六歲能文十七歲卒夏侯攸十八歲卒
袁著十九歲卒邢居實二十歲卒王勃二十一歲何
烱二十二歲王延壽二十四歲袁佗二十五歲禰衡
王訓李賀俱二十六歲衛珍王融俱二十七歲邵炎
陸碩俱二十八歲沈友二十九歲阮贍到鏡孔熙先
劉訏歐陽逮俱三十歲卒
高年居位
大臣高年居位者伊尹太公畢召外張蒼范長生夾谷
吾里補俱近百歲為丞相國公百餘歲卒羅結百十二
歲始以外都大官致仕衛武公九十五而為周卿士鬻
熊九十而為文王師高允九十為中書令九十八以左
光禄大夫來敏九十七以執慎將軍呂岱九十六以大
司馬李先九十五以内都大官司馬孚九十三以太宰
都督中外諸軍士爕九十三以交州牧王盤九十二以
翰林學士劉實九十一以太尉張儉以太師夏侯勝九
十以太子太傅楊統九十以光禄大夫卒張萬福八十
以工部尚書致仕九十卒食禄七十年未嘗一日病王
裕之八十八以左光禄大夫開府儀同三司王起八十
八以左僕射同平章事郭丹八十五以司徒罷郭汲八
十五為并州牧王祥八十四以太保睢陵公致仕郭子
儀八十五以尚父太尉中書令汾陽王趙景熹八十四
以太傅張儉八十四以衛尉卒史浩八十四以太保魏國
公致仕八十九以太師卒喬行簡八十五以少傅平章
軍國重事乞祠趙充國八十餘以後將軍營平侯罷就
第八十六卒國朝儀少宗伯智滿八十致仕正統中楊
文貞士竒八十以首揆終天順初胡忠安濙八十二始
以大宗伯得請王靖遠驥八十二復為大司馬成化初
王忠肅翺八十四為太宰正德初馬端肅文升八十一
始以太宰得請嘉靖初謝文正遷以八十復相嘉靖末
嚴分宜八十三始以首揆斥免崔文奎八十六以太僕
卿致仕蒯祥年八十餘猶為工部侍郎黎明八十為尚
書其次秦襄毅竑七十九尚總三邊黃忠定福七十八
尚參贊機務黃太宰宗載七十八尚任統均李韓公善
長七十七為太師王端毅恕七十七為太宰楊文襄一
清七十六為少師隆萬中海忠介七十三起右僉都御
史丁堪七十九為按察使孫桓七十八為工部尚書雖
功業名望不同皆以高年處尊顯者也若晩逹之可異
者梁顥八十二狀元及第陳修已七十三及第金章宗
時河中府進士胡光謙八十三歲始策名
内職移為將相
有内職而移為將相者中書令樞密使漢官兼内外人
者將作郎大長秋有内臣而真為宰相者秦丞相趙高
魏太師大司馬都督中外諸軍錄尚書馮翊王宗愛唐
尚父司空中書令博陸王李輔國南漢太師内樞密使
龔托南宋領樞密院事廣陽王童貫少保梁師成元大
司徒領中書左丞相李邦寧有儒臣而入為内臣者太
史公司馬遷為中書令有内臣而出領儒臣者内侍監
魚朝恩兼判國子祭酒南漢自狀元及第及雅士名儒
俱先下蠶室而後得入用事抑何不幸也宣德中金吾
衛指揮同知傅廣自宮請效用内廷上曰此人已至三
品更欲何為而勇于自殘下法司問罪則可謂之人妖
矣又欒巴初以天閹為中黃門后陽道開通自言出列
鄉郡張平養子蚝通于平妾因自割其勢後事符堅至
大將封侯號萬人敵傳不載其割勢事見十六國春秋
楊素弟約少為查所傷遂成宦者後為内史令封郡公
而無子樊叔略長九尺被腐為高氏給使殿省走周累
典大郡封清鄉縣公見循吏傳又先為道士仕宦者唐
侍中魏徵丞相盧程先為僧仕宦者宋湯惠休蔡京唐
賈島為僧道而舉進士者唐劉軻由僧徑拜大位者唐
左衛大將軍梁國公懷義元太保參議中書省劉秉忠
明太子少師姚廣孝由道士徑拜大位者唐嵩山于什
方為正諫大夫同中書門下平章事葉靜能為國子祭
酒鄭晉思為秘書監尹㥉為諫議大夫明邵元吉為禮
部尚書陶仲文為少師恭誠伯
三及第俱拜相
嘉靖壬戌一科首甲三人狀元申時行榜眼王錫爵探
花余有丁皆大拜位師傅萬歷丙辰狀元錢士升榜眼
賀逢聖探花林釬亦俱大拜但在位俱不久其最不顯
而又不利者無如嘉靖癸丑狀元陳謹為亂卒所毆死
榜眼曹大章以廢疾罷復用脅受商人財削職為民探
花温應禄次年即舉家疫死洪武丁丑狀元陳䢿同劉
鍔俱責徙安置取罒俱殺之尹昌隆以中允下獄死歐
陽永叔歸田錄自太宗崇奬儒學驟擢高科至宰輔者
多矣太平興國二年至天聖八年二十三榜由呂文穆
公蒙正而下大用二十七人而天聖五年一榜是歲王
文安公堯臣第一今昭文相公韓僕射琦第二西江恭
政趙侍郎槩第三人也為科場盛事自景祐元年已後
至今治平三年三十餘年十二榜五人以上未有一人
登兩府者亦可怪也
父子兄弟狀元
自古父子狀元宋梁顥及子梁固安德裕及子安守亮
張去華及子張師德止三家耳國朝嶺南倫諭德文敘
中會元狀元長子通參以諒中解元進士次子祭酒以
訓復以解元及第第二人少子以詵亦成進士父子兄
弟皆捷制科合三元而嬴其二古未之有也兄弟狀元
者唐貞元七年閬州尹樞元和八年尹極乾符二年崔
昭緯景福二年崔昭矩光化二年歸修天祐二年歸係
及宋陳堯叟堯咨淳化三年孫何咸平元年孫僅宋祁
廷試第一兄郊第三而唱名太后改郊第一亦兄弟狀
元國朝長樂馬某有子鐸而妻妬不容嫁之同邑李氏
生子騏後鐸中永樂壬辰狀元騏戊戌狀元異姓實同
母騏初名馬又永樂丁酉解元亦竒于前代也又國朝
父子高魁者餘姚謝遷以成化甲午解元登乙未狀元
而子丕以弘治辛酉解元為乙丑探花太倉王錫爵嘉
靖壬戌會元榜眼而子衡以萬歷戊子解元中辛丑進
士第二人廷試榜眼吉水劉應秋以萬歷壬午解元中
癸未探花而子同升中崇禎丁丑狀元福州林賜林僑
父子解元莆田黃壽生曾孫乾亨玄孫如金三代解元
三兄弟同舉
三兄弟同舉者南昌劉一焜劉一煜劉一燝俱中萬歷
戊子科江西試華亭張拱端張履端張軌端俱中萬歷
壬子科應天試兄弟先後舉制科者蘇郡沈巡撫珣副
使珫知縣琦南昌劉閣學一燝員外一煜巡撫一焜韓
城解主事經傳兄經雅弟經邦歙縣洪大行輔聖巡撫
佐聖參政翼聖進賢饒侍郎景暉廉憲景曜參政景暐
寧國梅參政守相僉事守峻布政守和嘉興岳侍郎元
聲巡撫和聲太常卿駿聲丙戌會元袁宮諭宗道壬辰
進士吏部郎中宏道丙辰進士南吏部郎中中道則同
胞三甲第也太倉周墨弘治乙丑進士弟坤正德戊辰
進士在正德甲戌進士土嘉靖辛丑進士金壇周吏書
應秋與弟廷侍泰峙維持山隂周禎周仍周祚周鐸餘
姚孫太宰鑨庶吉士鋌太常卿錝大司馬鑛鄞縣戴鰲
戴鯨戴鱀戴䲀京山李禮書維禎弟維標維柱維極戈
陽汪佃汪僎汪俊汪偉曹縣王崇文崇獻崇仁崇儉臨
海王主政士崧方伯士琦僉都士昌鴻臚卿士性武進
吳大理亮方伯玄知縣奕行人兖則同胞四甲第也唐
闕史盧丞相渥軒冕之盛近代無比伯仲四人咸居顯
列乾符初母憂服闋渥自前中書舍人拜陜府觀察使
又旬日其弟涇自前長安令除給事中又旬日弟治自
前集英校理為左拾遺又旬日弟沼自幾尉遷監察御
史詔書叠至士族榮之渥赴任自居守分司朝臣以下
皆設祖筵遮于行路都人觀者自臨都驛以至于行凡
五十里洛城為之一空又張環兄弟五人並舉進士卓
有名譽掌書記必擇有文學得時稱者任之盧簡能為
夏州掌書記弟簡詞為河孟掌書記簡正為昭義掌書
記簡求為鄂州掌書記兄弟四人並得新選時無其比
三元
唐有四元崔延翰又為制科首也宋三元則王丞相曾
楊學士寘馮樞使京金三元則孟學士宗獻㠪僉憲宗
哲明三元則商少保輅若歐陽少師修則本州及太學
禮部試稱三元而廷試在第五非真三元也國朝以會
元而狀元者洪武乙丑許侍中觀成化壬辰吳宗伯寬
弘治庚戌錢修撰福弘治己未倫宮諭文叙萬歷(甲辰)楊
守勤(庚戌)韓敬(癸丑)周延儒己未莊際昌解元而狀元者吳
學士伯宗洪武庚戌解元辛亥狀元林侍講環永樂乙
酉解元丙戌狀元蕭修撰時中永樂戊子解元辛卯狀
元陳少保循永樂甲午解元乙未狀元柯少詹潜正統
丁卯解元景泰辛未狀元彭侍講教天順壬午解元甲
申狀元謝少傅遷成化甲午解元乙未狀元李少宰旻
成化庚子解元甲辰狀元楊光禄惟聰正德己卯解元
辛巳狀元解元而會元者黃太常子澄洪武甲子解元
乙丑會元施御史顯洪武丁卯解元戊辰會元陳僉事
燧永樂戊子解元己丑會元林宮諭誌永樂辛卯解元
壬辰會元洪右都英永樂甲午解元乙未會元楊司徒
鼎正統乙卯解元己未會元姚太宰䕫正統戊午解元
壬戌會元王少傅鏊成化甲午解元乙未會元儲侍郎
瓘成化癸卯解元甲辰會元汪宗伯俊弘治壬子解元
癸丑會元李少師廷機隆慶庚午解元萬歷癸未會元
三試魁元者除(倫文敘楊守勤)兩元而鄉試第三人李廷機林
誌解元會元而廷試復第二王鏊解元會元而廷試第
二陳循彭教解元狀元而會試第二人謝遷解元狀元
而會試第三人至花解元綸會試殿試俱第三楊狀元
慎鄉試第三會試第二陳會元瀾袁會元煒鄉試第二
廷試第三王會元錫爵鄉試第四廷試第二金會元逹
鄉廷試俱第三謝解元丕會試第四廷試第三陶會元
望齡鄉試第二殿試第三至正統己未會元楊鼎以解
元登第一甲第二人壬戌會元姚䕫以解元登第二甲
第一人乙丑會元商輅以解元登第一甲第一人楊以
太子太保卒諡莊敏姚以太子少保卒諡文敏商以少
保卒諡文毅三公連三科俱己巳年起拜俱不歷卿寺
館幄為竒也狀元官至一品者少師前費公少傅前謝
公李公少保前陳公商公彭公顧公成化狀元太子太
傅張公昇弘治狀元太子太傅毛公澄嘉靖狀元少師
申公時行會元一品者前少保商公少傅王公少師梁
公太子太保張公少傅袁公太子太保王公石林燕語
宋時狀元為相者四人呂文穆王文正李文定迪宋光
憲祁文穆登第十二年拜文正二十一年文定二十七
年文正文定皆再入而文穆三入尤竒其後又有留夢
炎文天祥
歷代狀元
唐宋以來狀元科第姓名可考者唐高祖武德元年孫
伏伽(止稱第一人)高宗咸亨元年進士五十四人狀元杜易
簡上元二年進士四十五人狀元鄭益武后垂拱元年
狀元吳道古垂拱三年狀元陳伯玉中宗神龍元年進
士六十一人狀元姚仲豫玄宗開元元年進士七十一
人狀元常無名開元二年進士十七人狀元孫逖四年
進士十六人狀元范崇凱五年進士二十五人狀元王
維十一年進士三十一人狀元源少良十二年進士二
十一人狀元賈季陽二十年進士二十四人狀元徐徵
天寶三年進士二十九人狀元羊襲吉六年進士二十
二人狀元楊護十年進士二十人狀元李臣卿十二年
進士五十六人狀元楊衆十三年進士三十五人狀元
楊肱肅宗乾元二年進士十七人狀元(無考)肅宗寶應元
年進士二十七人狀元洪源又狀元蕭遘(年分無考)大歷四
年進士二十六人狀元齊映五年進士二十七人狀元
王儲十三年進士三十一人狀元楊凝十四年進士二
十人狀元王縉德宗二年狀元牛錫庶貞元七年狀元
尹樞八年狀元賈稜十年進士十八人狀元李程十三
年進士三十人狀元鄭巨源十五年進士十七人狀元
封孟紳十八年進士二十三人狀元徐敏憲宗元和元
年進士二十三人狀元張又新五年進士三十二人狀
元李顧行七年狀元李固言八年狀元尹極(閬州人樞弟)十
一年進士三十二人狀元鄭獬十三年進士三十二人
狀元獨孤梓十四年進士三十一人狀元韋諶寶歷元
年狀元柳璟二年進士三十五人狀元裴球文宗太和
元年狀元盧儲四年狀元宋祁五年狀元李遠(䕫州人)八
年進士二十五人狀元李餘(成都人)九年進士二十五人
狀元鄭璀開成元年狀元李肱三年進士四十人狀元
裴思謙武宗會昌二年進士三十人狀元鄭顥三年進
士二十三人狀元盧肇(宜春人與同郡黃頗齊名同日赴舉郡守餞頗而已明年狀元
及第回看競渡于席上賦詩曰向道是龍剛不信果然奪得錦標歸)四年進士二十五人
狀元鄭言五年狀元張濆六年進士十六人狀元狄思
慎七年狀元顧標宣宗大中元年進士二十二人狀元
盧深五年進士二十七人狀元李郜十一年進士三十
人狀元崔鉶十二年進士三十人狀元李億又狀元劉
蒙(年分無考)懿宗咸通二年進士三十人狀元薛邁二年狀
元孫龍光七年進士二十五人狀元韓衮(文公之孫)八年進
士三十人狀元鄭弘業九年進士三十人狀元歸仁紹
十二年狀元公乘億十三年進士三十人狀元鄭昌符
僖宗乾符二年進士三十人狀元鄭合敬三年狀元崔
昭緯四年進士三十人狀元孫渥中和五年狀元許祐
孫昭宗龍紀元年狀元張曙(成都人)大順元年狀元楊贊
安二年狀元杜荀鶴景福二年狀元崔昭矩乾寧元年
狀元蘇檢二年狀元趙觀文三年狀元崔諤又云沈崧
四年狀元楊贊圖光化三年狀元裴格四年狀元歸修
(蘇州人)天祐元年狀元杜德祥二年狀元歸係(蘇州人修之弟)三
年狀元裴說四年狀元崔詹(是年唐亡)五代梁開平二年狀
元崔邈貞明中狀元陳逖後唐同光中狀元王徹(旦之曾祖)
狀元王歸璞(簡州人)狀元黃仁穎天成三年狀元郭晙後
晉狀元寇湘(凖之父)後周狀元王朴宋景始御殿唱名太
平興國二年狀元呂蒙正三年狀元胡旦五年狀元蘇
易簡八年狀元王世則(是榜始賜出身分為三甲)端拱元年狀元葉
齊淳化三年狀元孫何(是科糊名分校)咸平元年狀元孫僅(始為
小錄用綬謂之金花帖澠水燕談孫何孫僅學行文詞傾場屋何既狀元王黃州覽僅文編書曰明年再就堯
階試應被人呼小狀元後僅果第一黃州復以詩寄之云病中何幸忽開顔記得詩稱小狀元粉壁乍懸龍虎
榜錦標仍屬鶺鴒原)咸平二年狀元孫暨三年狀元陳堯咨(是年分六
甲)五年狀元王曾景德二年狀元李迪(青箱雜記李文定公迪美髭髯
御試先一夕夢人剃其髭髯俱盡迪惡之有解者曰秀才須作狀元今歲省元是劉仍已替滋矣是歲果第一)
大中祥符元年狀元姚煜(是年始賜袍笏)五年狀元徐奭八年
狀元蔡齊(東齋遺事宋貞宗策士夢殿下菜甚盛與殿基齊拆卷第一人乃蔡齊也)天禧三
年狀元王整天聖二年狀元宋郊五年狀元王堯臣八
年狀元王拱辰景祐元年狀元張唐卿景祐五年狀元
呂臻寶元元年狀元呂溱慶歷二年狀元楊寘(括異志楊通與
楊寘狀元相善夢寘授刺署龍首山人慶歷中登第第一人龍首狀元也山人無禄之稱)六年狀元
賈黯皇祐元年狀元馮京五年狀元鄭獬嘉祐二年狀
元章衡四年狀元劉煇(東齊記事有堂吏夢火山軍姓劉人作狀元明年輝及第)六
年狀元王俊民八年狀元許將(閩縣人)治平二年狀元彭
汝礪四年狀元許安世熙寧三年狀元葉祖洽六年狀
元佘中九年狀元徐鐸元豐二年狀元時彦五年狀元黃
裳八年狀元焦蹈元祐三年狀元李常寧六年狀元
馬㳙紹聖元年狀元畢誠四年狀元何昌言元符三年
狀元李釡崇寧二年狀元霍端友五年狀元蔡嶷大觀
三年狀元賈安宅政和二年狀元莫儔五年狀元何&KR1643;
重和元年狀元王昂宣和三年狀元何渙六年狀元沈
晦(氏族大全沈晦赴省試至天長道中夢身騎大鵬搏風而上因作大鵬賦以紀其事宣和中果魁天下)建
炎二年狀元李易紹興二年狀元張九成五年狀元汪
應辰八年狀元黃公度十二年狀元陳誠之十五年狀元
劉章十八年狀元王佐廿一年狀元趙造廿四年狀元
張孝祥廿七年狀元王十朋三十年狀元梁克家隆興
元年狀元朱待問乾道二年狀元蕭國梁五年狀元鄭
僑八年狀元黃定淳熙三年狀元詹騤五年狀元姚穎
八年狀元黃由十一年狀元衛涇十四年狀元王容紹
熙元年狀元余復紹熙四年狀元陳亮慶元二年狀元
鄒應龍五年狀元曾從龍嘉泰二年狀元傅行簡開禧
元年狀元毛自知嘉定元年狀元鄭自誠四年狀元趙
建太七年狀元袁甫十一年狀元吳潜十三年狀元劉
渭十六年狀元蔣重珍寶慶二年狀元王會龍紹寧二
年狀元黃朴五年狀元徐元杰端平二年狀元吳叔誥
嘉熙二年狀元周坦淳祐元年狀元徐儼夫淳祐四年
狀元留夢炎七年狀元張淵微十年狀元方逢辰寶祐
元年狀元姚勉四年狀元文天祥開慶元年狀元周震
炎景定三年狀元方山京咸淳元年狀元阮登炳四年
狀元陳文龍七年狀元張鎮孫十年狀元王龍潭元至
治元年狀元宋文泰定四年狀元李輔元統二年狀元
李齊至正二年狀元陳祖仁八年狀元王宗哲十四年
狀元朱繼志廿年狀元魏元禮廿三年狀元楊䡚國朝
洪武三年庚戌始開科四年狀元吳伯宗乙丑狀元丁
顯戊辰狀元任亨泰辛未狀元張顯甲戌狀元張信丁
丑狀元陳䢿上親賜策問擢狀元韓克忠建文三年庚
申狀元胡廣永樂二年甲申狀元曾棨丙戌狀元林環
辛卯狀元蕭時中壬辰狀元馬鐸乙未狀元陳循戊戌
狀元李騏辛丑狀元曾鶴齡甲辰狀元邢寬(仍用朱書填黃榜)
宣德二年丁未狀元馬愉庚戌狀元林震癸丑狀元曹
鼐正統元年丙辰狀元周旋己未狀元施槃壬戌狀元
劉儼乙丑狀元商輅(本朝中三元惟輅一人又云許觀亦三元)戊辰狀元彭
時景泰二年辛未狀元柯潜甲戌狀元孫賢天順元年
丁丑狀元王一䕫癸未狀元彭教成化二年丙戌狀元
羅倫己丑狀元張昇壬辰狀元吳寬乙未狀元謝遷戊
戌狀元曾彦辛丑狀元王華甲辰狀元李旻丁未狀元
費宏弘治三年庚戌狀元錢福癸丑狀元朱希周己未
狀元倫文敘壬戌狀元康海乙丑狀元顧鼎臣正德三
年戊辰狀元呂柟辛未狀元楊慎甲戌狀元唐臯丁丑
狀元舒芬辛巳狀元楊維聰嘉靖二年癸未狀元姚淶
丙戌狀元龔用卿己丑狀元羅洪先壬辰狀元林大欽
乙未狀元韓應龍戊戌狀元茅瓉辛丑狀元沈坤甲辰
狀元秦鳴雷丁未狀元李春芳庚戌狀元唐汝楫癸丑
狀元陳謹丙辰狀元諸大綬乙未狀元丁士美壬戌狀
元徐時行乙丑狀元范應期隆慶二年戊辰狀元羅萬
化辛未狀元張元忭萬歷二年甲戌狀元孫繼臯丁丑
狀元沈懋學庚辰狀元張懋修癸未狀元朱國祚丙戌
狀元唐文獻己丑狀元焦竑壬辰狀元翁正春乙未狀
元朱之蕃戊戌狀元趙秉忠辛丑狀元張以誠甲辰狀
元楊守勤丁未狀元黃士俊庚戌狀元韓敬癸丑狀元
周延儒丙辰狀元錢士升己未狀元莊際昌壬戌狀元
文震孟乙丑狀元余煌戊辰狀元劉若宰辛未狀元陳
于泰甲戌狀元劉理順
進士分甲第自興國八年王世則榜始御殿唱名自
雍熙三年梁顥榜始賜宴自太平二年呂蒙正榜始
梁顥宴于瓊林苑蒙正宴于開寶寺遂為定制給金
吾衛士送歸第自蔡齊榜始刻登科錄自霍端友榜
始盧氏雜說開成中高諧知舉内出霓裳羽衣曲賦
太學創置石經詩進士試詩賦自此始
相國李固言元和六年下第遊蜀遇一老姥言郎君
明年芙蓉鏡下及第明年果狀元及第詩賦有人鏡
芙蓉之目
鄭獬微時夢至一處有小方池甃以明玉蠏浴其中
臂生白鱗視水中影頭角已出吏云此玉龍池也皇
祐五年及第
唐張濆于會昌五年狀元及第後翰林覆落濆等八
人趙渭南貽濆詩曰莫向春風訴酒杯謫仙真個是
仙才猶堪與世為祥瑞曾到蓬萊頂上來
摭言孫渥夢積木數百踐其上自謂必中狀元居衆
材之上也杜荀鶴舍前椿樹生芝草明年及第以彩
飾之安几硯間曰科名草
唐御食紅綾餅餤為上光化中放進士榜裴格盧延
遜等二十八人宴於曲江勅大官賜二十八枚夢溪
筆談張唐卿進士第一人及第期集于興國寺題壁
云一舉首登龍虎榜十年身到鳳凰池有續其下云
君看姚曄并梁固不得朝官未可知
澠水燕談元豐中汶上梁逖一文夢奏事殿中其御
座前揭一牌舀金大書黃裳二字意必貴兆也因改
名明年御前唱第劒南黃裳為第一遯齋閒覽柳道
者能豫知先兆或問仐年狀元何姓曰不白不黑非
朱非綠曰亦知其名乎舉下衣以示後數日捷音至
乃黃裳也
度宗廟幼君諒隂榜第一名王龍潭次路萬里三名
胡幼黃行都為之語曰龍在潭飛不得萬里路行不
得幼而黃醫不得
王弇州曰朱恭靖希周弘治丙辰狀元盛德為天下
師表雖壽止八十四而及見嘉靖丙辰狀元諸大綬
江西成化丙戌狀元羅公倫以言事外謫後復官止
修撰贈左諭德諡文毅嘉靖己丑狀元羅公洪先亦
以言事為民止贊善贈光禄少卿諡文恭相去一甲
子大魁同言事同講學同從六品得諡同贈官從五
品同
正德丁丑狀元舒芬授修撰未幾以諫南幸謫外召
復官卒萬歷丁丑狀元沈懋學授修撰未幾以上書
諫張相丁憂不合移病歸卒二公才氣略相同而修
撰皆無滿任壽皆四十二
青廂雜記劉公沆天聖中赴省夢被人斫落頭甚惡
之人解曰狀元不可得只得第二雖斫落頭留項在
果第二人及第南部新書胥偃應舉時夢徐將軍斬
下頭項作詩云昔為樹頭花今為塜中骨以為不祥
明年徐奭榜第二及第
韓退之子綰孫衮皆擢第衮為狀元退之名著山斗而
世不知有狀元衮吳與弼父吳溥洪武庚辰會元而
與弼之名特著王新建守仁父㠪華成化辛丑狀元
而新建之名亦遠在海日上故不朽有三在此不在
彼也
一姓十一解元
江西吉安國朝以來進士拜相者九人尚書三十人會
元九人鼎甲三十三人有同朝三相者有一姓二相者
有一姓三元者有一姓十八進士者一姓而二鼎甲者
凡二家一科而三及第者凡二科一科而二及第者凡
五科有一科而登進士至三十七人者有一科而入翰
林選庶吉士至十四人者舉人則解元四十五人經魁
一百二十五人有一科二解元者先後二科合省直也
有一科中式至一百三十六人者溢于解額合省直及
各省也見郭青螺集又閩莆田黃氏自本朝開科來一
姓解元十一人永樂十年戊子應天解元黃壽生正統
九年甲子解元黃譽天順六年壬午解元黃初成化四
年戊子解元黃文琳成化十年甲午解元黃乾亨弘治
十七年甲子解元黃如金正德五年庚午解元黃廷宣
嘉靖二十三年癸卯解元黃繼周二十八年己酉解元
黃大觀三十一年壬子解元黃星耀三十四年乙卯解
元黃懋冲至其餘五魁之内合歷科又不下二十人又
福州永福縣瑞雲峯有古䜟云天寶石移瑞雲來期龍
爪花紅狀元西東宋乾道間天寶瑞雲寺後崖石横山
而行齧地成溪既而此石松上復生龍爪花是年蕭國
梁魁天下鄭僑黃定繼之蕭居冲峯鄭居龜嶺黃居龍
嶼當時詩云冲峯龜嶺與龍嶼三處山川壯矣哉相去
其間只百里七年三度狀元來俱載府誌亦海内所罕
儷也
閩省賢書載一榜三及第宣德庚戌狀元長泰林震
榜眼建安龔錡探花莆田林文一科兩解元同縣者
永樂戊子福建解元楊慈應天解元黃壽生宣德壬
子解元林同順天解元宋維俱莆田人隆慶庚午福
建解元林竒石順天解元李廷機俱晉江人
玉芝堂談薈卷二
