欽定四庫全書
玉芝堂談薈卷二十二
明徐應秋撰
四荒所屇
路史曰溟渤漲洋此天之所以限東徼也惡溪沸海此
地之所以阻南徼也䧟河之設于西瀚海之設乎北此
天之所以遮西而制北者也激瘴霧于東維界黑水于
南極泄流沙于西陲決弱水于北荒此天之所以界四
維也春秋歴命叙人皇分九州神農甄别四海東西九
十萬里南北八十一萬里括地象八極之廣東西二億
三萬三千里南北二億三萬一千五百里淮南子禹使
大章步自東極至于西極二億三萬三千五百里七十五
步竪亥步自北極至于南極二億三萬三千五百里七十
五步吴越春秋禹東造絶迹西延積石南逾赤岸北過
寒谷徘徊乎崑崙察六扈青泉赤淵分入洞穴得金匱
玉符以鎮川凟東至榑木日出九津青羌之野攅樹之
所捪天之山鳥谷青山之鄉窮髮帶方之地南至交趾
絲濮續㨺之域丹栗沸水之際南娭黃支之渚不死之
望西過三危之阨巫山之下飲露之民竒肱三面北至
太止之谷夏海之窮祝所之界禺強之里犢冰積石之
山爾雅東至于泰遠西至于邠國南至于濮鉛北至于
祝栗謂之四極觚竹北戶西王母日下謂之四荒淮南
子東方之極自碣石過朝鮮貫大人之國東至日出之
次榑木之地青土樹木之野太皥勾芒之所司者萬二
千里南方之極自北戶孫之界貫顓頊之國南至委火
炎風之野赤帝祝融之所司者萬二千里中央之極自
崑崙東絶恒山日月之所道江河之所出人民之野五
榖之宜龍門河濟相貫以息壤堙鴻水之洲東至于碣
石黃帝后土之所司者萬二千里西方之極自崑崙絶
流沙沉羽西之三危之國石城金室飲氣之民不死之
野少皥蓐收之所司者萬二千里北方之極自九函窮
夏海之所極北至令正之俗有凍寒積冰雪雹霜霰漂
潤羣水之野顓頊玄冥之所司者萬二千里又曰九州
之外乃有八&KR3485;自東北方曰大澤曰無通東方曰大渚
曰少海東南方曰具區曰元(大也)澤南方曰大夢曰浩澤
西南方曰渚資曰丹澤西方曰九區曰泉澤西北方曰
大夏曰海澤北方曰大冥曰寒澤各方千里凡八&KR3485;八
澤之雲是雨九州八&KR3485;之外乃有八紘亦方千里自東
北方曰和丘曰荒土東方曰棘林曰桑野東南方曰大
窮曰衆安南方曰廣都曰反戶西南方曰僬僥曰炎土
西方曰金丘曰沃野西北方曰一目曰沙所北方曰積
冰曰委羽凡八紘之氣是出寒暑以合八正必以風雨
八紘之外乃有八極自東北方曰方土之山曰蒼門東
方曰東極之山曰開明之門東南方曰波母之山曰陽
門南方曰南極之山曰暑門西南方曰編駒之山曰白
門西方曰西極之山曰閶闔之門西北方曰不周之山
曰幽都之門北方曰北極之山曰寒門佛經稱湏彌山
東天下名佛波提一名東弗于遂縱横九千由旬圓如
滿月人面如之壽三百歲西名西瞿耶尼縦横八千由
旬彎如半月人面如之壽三百歲南名南閻浮提一名
南贍部洲縱横七千由旬北廣南狭如車箱人面如之
壽百歲北名鬱單越洲縱横十千由旬四方正等人面
如之壽千歲長倍三天下人四洲統名娑婆世界又成
光子云中天竺國東至震旦五萬八千里南至金地國
西阿拘遮國北至小香山阿耨達池各五萬八千里雲
笈七籖與放品經載東方弗于岱九萬里之外極豪林
之墟其國名呵羅提之國國地形正圓其色如碧脂之
鮮人長二丈壽四百歲南方閻浮利三萬里之外極洞
陽之野其國名伊沙陁之國國地平博無有高下土色
如丹人長二丈四尺壽三百六十歲西方俱耶尼七十
萬里之外極浩素之壠其國名尼維羅綠那之地形多
高壠與天西關相接土色白如玉人長一丈六尺壽六
百歲北方鬱單越五十萬里之外國極朔隂之庭其國
名旬羅地之國國地長流平演土色黑潤人長一丈二
尺壽三百歲上方九天之上清陽空虚之内元精青沌
自然之國以青氣為世界上極無窮四覆諸天則高上
玉皇萬聖帝真受生之根元壽命無量惟劫為年中國
極大風澤去地五百二十億萬里綱維地源制使不落
土色如金之精國名太和寳真無量之國法苑珠林第
一北鬱單越其土正方有大樹名菴婆羅地生軟草盤
縈右旋色如紅翠香如婆師軟若天衣甚柔軟以足踏
地地凹四寸舉足還復地平如掌四面有四阿耨達池
地純衆寳常有自然秔米如白華聚有自然釜鍑有摩
尼珠名曰燄光置于鍑下飯熟光滅有樹名曰曲躬葉
葉相次天雨不漏諸男女止宿其下有香樹出種種衣
食嚴身之具彼人民洗浴注已遇衣便着不求本衣次
至香樹樹為曲躬其人手取樂器調絃娱樂其土中夜
阿耨逹龍王起清淨雲而降甘雨其人起欲心時熟視
女人彼女隨逐往詣園林其人是彼男子骨肉中表不
應行欲者樹不曲蔭各自散去若非親者樹則曲蔭隨
意娱樂彼人命終莊嚴死屍捨之而去有鳥名憂慰禪
伽接彼死屍置于他方其地有二中洲一矩婆洲二憍
拉洲第二東弗于逮其土正圓有大樹名伽藍浮其洲
邊有二中洲一提河洲二毗提河洲自不殺生有自死
者則食其肉人無黑色餘同閻浮提第三西俱耶尼土
形如滿月有樹王曰斤提于彼樹下有一石牛以此因
緣名瞿耶尼此云牛貨牛貨洲邊有中洲者一捨&KR0008;洲
二嗢怛羅漫里拏洲彼土人同閻浮提第四閻浮提土
南狭北廣有大樹王名閻浮提於此樹下有閻浮那檀
金聚復有金翅鳥王樹名俱利晱婆羅阿修羅王有樹
名曰善盡人壽百歲中夭者多順正理論云南贍部洲
有邊洲一名遮末羅洲一名茂羅遮羅洲鄒衍謂九州
之外又有九州東南神洲曰旦土正南邛州曰沃土西
南戎州曰滔土正西弇州曰并土正中冀州曰中土西
北台州曰肥土正北濟州曰成土東北咸州曰隱土正
東揚州曰申土而神州為中國自有九州漢人採之作
河圖括地象近西洋耶酥教稱天下總分五大洲一曰
亞細亞中國四夷天竺回回國居此内南至沙馬大臘
吕宋等島北至新增白蠟及北海東至日本島大明海
西至大乃河墨河的湖大海西江海小西洋二曰歐羅
巴則大西諸國居焉南至地中海北至卧蘭的亞及冰
海東至大乃河墨河的湖大海西至大西洋三曰利未
亞黑人國在此南至大浪山北至地中海東至西江海
仙勞冷祖島西至河摺亞諾滄四曰北亞墨利加與亞
細亞大洲并東方奴兒干國相連五曰南亞墨利加其
二大州在中國之東全為大海所圍南北以微地相聯
五大州外近南極有墨瓦蠟泥加地方無人居焉其地
盡在南方惟見南極而北極常藏其界未審惟北邊與
大小瓜哇及墨瓦蠟泥峡為境也又按山起崑崙𤼵脉
州四部水滙尾閭統原四海弱水西入黑水南廻瀚海
北轉鴨綠東来長江七折大河九曲北海之僻國名骨
剌厥夜惟易晝長夜短西海之僻國名天竺西牖迎陽
向東則無日也黑齒寅之極也厥土惟易&KR0034;林申之極
也厥土慘肅飲米巳之極風俗囂酷流鬼亥之極風俗
向隂戟手懸渡辰東則惟熱沖沖而已漏天戌西則惟
寒悽悽而已五臺丑北月炎雪積而六月尤寒象臺未
南歲際納凉而季冬尤熱
歴代方輿
黃帝之時百里之國萬區堯分冀兖青徐揚荆豫梁雍
為九州舜以冀青地廣分冀為幽州并州青為營州是
為十二州爾雅九州則兩河間曰冀河南曰豫河西曰
雍漢南曰荆江南曰揚濟河間曰兗濟東曰徐燕曰幽齊
曰營而無青梁并此殷九州也史稱夏禹所治四海其地
東西二萬八千里南北二萬六千里周以徐州入于青州
以梁州入于雍州分冀州之地以為幽州并州周禮職方
東南曰揚正南曰荆河南曰豫正東曰青正西曰雍河
東曰兖東北曰幽河内曰冀正北曰并而無徐梁營此
周九州也秦并天下分為三十六郡漢以秦郡太廣稍
復開置又開廣三邊凡郡國一百有三仍增九州為十
三部其地東西九千三百二里南北一萬三千三百六
十八里而王畿七郡則司隸統之共十三部魏十二州
晉分十九州改司隸為司州兗豫冀幽平雍凉秦梁益
青寧徐荆揚并交廣隋郡縣不純用舊名而九州不改禹
貢依漢置刺史分部廵察凡一百九十郡唐分天下為
十道曰關内河南河東山北山南隴右淮南江南劔南
嶺南開元間以山南江南各分東西道又分關内京兆
府鳳翔府及同華商邠四州為京畿分河南道河南府
及汝州為都畿又增置黔中道通前共兩畿十三道宋
分天下為十五路其後析為十八又析為二十三以至
二十六曰京畿路京東東路京東西路曰京西南路京
西北路曰河北東路河北西路曰河東路曰陕永興軍
路曰陕西秦鳳路曰兩浙路曰淮南東路曰淮南西路
曰江南東路曰江南西路曰荆湖北路曰荆湖南路曰
福建路曰成都路曰梓州路曰利州路曰䕫州路曰廣
南東路曰廣南西路曰燕山路曰雲中路元立中書省一
行中書省十一屬以路府州縣四等其制繁瑣不能詳
太平太蒙
距齊州以南戴日為丹穴北戴斗極為空桐東至日所
出為太平西至日所入為太蒙太平之人仁丹穴之人
智大蒙之人信空桐之人武是謂四極南方有不死之
草北方有不釋之冰東方有君子之國西方有形踐之
尸柔利之民一手一足深目之民一手一目山墟之神
足反向上一目之國目居面中大荒中有三面之鄉北
極下有一脚之國無腸之國在深目東其人無腸氐人
之國在建水西其人無足據比之尸其人無一手吴回
竒左是無右臂麻壽之民其人無景中黎之國其人無
骨扶桑以鹿乳為酪吾凉愛達以馬乳為飲瓜哇以蛇
蟻為餌道明以蟲鳥為餐弩耳于以狗為糧大食以駝
象為糧都播以百合為飯乙費敵以蘇實為餐高昌以
登相之草為榖生黎以□為饈庫莫奚以&KR0008;為粥山海
經羽民之國生羽卵民之國生卵犬國之人生男為犬
織綃之鮫人泣珠據樹之女子歐絲有沃之民鳳卵是
食蜮國之民射蜮是食君子之國其人使虎摶父之國
其人操蛇山氣多男澤氣多女障氣多喑風氣多聾林
氣多癃木氣多傴岸下氣多腫石氣多力險阻氣多癭
暑氣多夭寒氣多夀谷氣多瘴丘氣多狂衍氣多仁陵
氣多貪輕土多利重土多遲清水音小濁水音大湍水
人輕遲水人重堅土人剛弱土人肥壚土人大沙土人
細息土人美耗土人醜土青曰黎土黃曰埴土赤曰鼠
肝土白曰漂土黑曰盈白水宜玉黑水宜砥青水宜碧
赤水宜丹黃水宜金清水宜龜汾水濛濁而宜麻濟水
通和而宜麥河水中濁而宜菽雒水輕利而宜禾渭水
多力而宜黍溪水重安而宜竹江水肥仁而宜稻東方
之美者有毉毋閭之珣玕琪焉東南方之美者有會稽
之竹箭焉南方之美者有梁山之犀象焉西南方之美
者有華山之金石焉西方之美者有霍山之珠玉焉西
北方之美者有崑崙之球琅玕焉北方之美者有幽都
之筋角焉東北方之美者有斥山之文皮焉中央之美
者有岱岳以生五穀又苧蔴魚塩出焉山上有茴下必
有銀有薤必有金有薑下必有銅錫山有玉者木旁下
垂謂之寳苖凡山巖盛夏必汗黃赤者金汗白而辛者
銀水圓折者有珠方折者有玉又山上有丹砂者下有
黃金上有瑙石者下有銅上有陵石者下有鉛錫上有
頳下有鐡五百歲天下名山一開開則金玉之精涌出
丹丘千年一燒黃河千年一清山于春如慶于夏如鏡
于秋如病于冬如定又曰春山淡冶而如笑夏山蒼翠
而如滴秋山明淨而如粧冬山慘淡而如睡遠山宜秋
近山宜春高山宜雪平山宜月山静晝亦夜山淡春亦
秋山空暖亦寒山深晴亦雨山過山則分雖分而性不
分如羅浮二碭以風雨而合離蓬莱兩山隨波濤而上
下玄中記云名山有孔竅相通是也水過水則合雖合
而性不合上黨清漳濁漳合流當陽沮漳合流贑上章
貢合流鄣郡西江合流亳漳漳渦合流雲夢漳汣合流
凡此數處皆清濁合流理如螮蝀海山微茫而隠見江
山嚴厲而峭卓溪山窈窕而幽深塞山童頗而堆阜玲
瓏剔透桂林之山也巉差窳空巴蜀之山也綿衍龐魄
河北之山也俏俊巧麗江南之山也嵩山多好溪華山
多好峯衡山多好岫泰山特好主峯華山如立泰山如
坐嵩山如卧山頂泉清而輕山下泉清而重石中泉清
而甘沙中泉清而冽土中泉清而厚水原有龍處水中
時有赤脉盖其涎也不可犯山有積銀山多素露草莖
黃秀下有藏銅琥珀所生其旁無草廣州羅浮之山蓬
莱之所浮也廬州浮槎之山耆闍之所别也杭州飛来
之峰中天竺靈鷲之所分也紹興獨婦之山西蜀之所
飛也新豐慶山露臺之所涌也北荒有石湖焉其廣千
里其水恒冰南海有石塘焉其廣千里海舶入之則䧟
西方虞顔爰有澒海廣五千里見黃金則涌起而逐之
西北之海有汜林焉林木浮生廣三百里隨波上下蕃
磧之中有聖鐡焉含之可以辟兵麗水之中有鐸銷焉
所措無不洞達
帝王建都
伏羲都陳今開封府陳州神農亦都陳黃帝都涿鹿今
順天府涿州括地志云涿鹿故城在媯川今朵顔之地
少昊都曲阜顓帝都帝丘今山東濮州帝嚳都亳今河
南偃師縣堯都平陽今山西平陽府虞舜都蒲阪今蒲
州夏都安邑今平陽府夏縣汲冢書曰禹都陽城商亦都
亳周都豐鎬即今西安府長安縣東遷都洛陽今洛陽
縣秦都咸陽今陕西咸陽縣西漢都洛陽五年復還長
安東漢都洛陽魏亦都洛陽吴初居鎮江都武昌後遷
建業今應天也蜀都益州今成都也西晉都洛陽東晉
宋齊梁陳都建康元魏初都雲中今大同府懷仁縣後
遷洛陽北齊都鄴今河南彰德府西魏都長安後周都
長安隋始都長安移去城北三十里龍首山為都後廵
幸徙洛陽唐都長安梁都汴今開封後唐都汴漢周俱
都汴宋都汴南宋都臨安今杭州府元都大都今順天
時至上都則宣府之外國朝都應天永樂徙北京今順
天魏五都魏傳漢祚復都洛陽以譙為先人本國許昌
為漢之所居長安為西京之遺跡鄴為王業之本基號
五都唐以京兆為上都河南為東都鳳翔為西都江陵
為南都太原為北都
郡縣隂陽
洪景盧曰山南為陽水北為陽榖梁傳之語也若山北
水南則為隂故郡縣及地名多用之今略叙於此山之
南者如嵩陽華陽恒陽衡陽鎮陽岳陽嶧陽夏陽陽城
陵陽岐陽首陽營陽咸陽櫟陽宜陽山陽(属河南郡太行在北)廣
陽辟陽河陽魯陽黎陽樅陽零陽巫陽東陽昭陽郴陽
揭陽弋陽(属汝南郡山在西北)當陽青陽黔陽壽陽麻陽雲陽美
陽復陽(南陽郡山在陽)上曲陽(属常山)下曲陽(属鉅鹿)稒陽(属五原)原
陽(属雲中)水之北者馮翊之池陽頻陽郈陽沈陽扶風之
杜陽河東之大陽(大河之南)平陽(平河之陽)太原之晉陽汾陽及
河陽洛陽滎陽偪陽渭陽淮陽汶陽濟陽㐮陽滏陽漁
陽遼陽伊陽泗陽永陽滁陽潮陽澧陽灌陽汧陽泚陽
沐陽東郡之濮陽東武陽潁川之潁陽昆陽舞陽汝南
之汝陽鮦陽細陽灈陽慎陽新陽安陽博陽成陽南陽
之育陽湼陽堵陽蔡陽筑陽棘陽比陽朝陽湖陽紅陽
江夏之西陽廬江之潯陽九江之曲陽濟隂之句(音鉤句瀆
之丘)陽沛郡之穀陽扶陽溧陽魏郡之繁陽鉅鹿之堂陽
清河之清陽涿郡之高陽饒陽范陽渤海之浮陽濟南
之般陽朝陽泰山之東平陽南武陽寧陽北海之膠陽東
海之開陽曲陽都陽臨淮之射陽東陽丹陽之丹陽陵
陽溧陽豫章之鄱陽鄡陽桂陽之耒陽桂陽湞陽武陵
之無陽辰陽酉陽零陽零陵之洮陽漢中之旬陽沔陽
安陽犍為之江陽武陽漢陽金城之枝陽矢水之略陽阿
陽安定之涇陽彭陽北地之泥陽上郡之定陽鴈門之沃
陽劇陽上谷之沮陽漁陽之要陽遼西之海陽右北平
之夕陽聚陽蒼梧之封陽趙國之易陽膠東之觀陽長
沙之益陽已上皆見漢書地理志其水之北曰在某水
之陽合山水之稱陽者百有五六十至隂字則甚少盖
面勢在北自難立國邑耳山之北者唯華隂山隂龜隂
蒙隂鶉隂雕隂㐮隂水之南者汾隂蕩隂潁隂汝隂舞
隂濟隂漢隂晉隂蒲隂湘隂漯隂河隂湖隂江隂淮隂
圜隂僅三十而已若樂陽南陽合陽被陽富陽(属泰山者)昌
陽建陽(属東海者)武陽之類尚多有之莫能知其為山為水
也
地名異音
郡邑之名有與本字大不同者顔師古以為土俗各有
别稱者是也姑以漢書地理志言之馮翊之櫟陽為藥
陽蓮勺為輦酌太原之慮虒為廬夷上黨之沾為添河
内之隆慮為林廬蕩隂為湯隂潁川之不羹為不郎南
陽之酈為蹢堵陽為者陽鄼為讃沛之鄼為嵯鄲為多
清河之鄃為輸汝南之平輿為平預濟隂之冤句為冤
劬江夏之沙羡為沙夷九江之橐臯為拓姑廬江之雩
娄為吁閭山陽之方與為房豫琅邪之不其為不基東
海之承為證長沙之承陽為烝陽臨淮之取慮為秋廬
會稽之餘暨為諸既太末為闥末豫章之餘汗為餘干
廣漢之什方為十方蜀郡之徙為斯益州之味為昧金
城之允吾為鉛牙允街為鉛街武威之樸&KR0008;為蒲環張
掖之番和為盤和安定之烏氏為烏支上郡之龜兹為
丘慈西河之鵠澤為告澤代郡之狋氏為權精遼西之
且慮為趄廬令支為鈴祗遼東之番汗為盤寒樂浪之
黏蟬為黏提南海之番禺為潘隅蒼梧之荔浦為隸浦
交趾之羸&KR1454;為蓮篓九真之都龐為都聾日南之西捲
為西權淮陽之陽夏為陽賈魯國之蕃為皮皆不可推
之於義訓字書亦不盡載也
郡縣之異字者狐讘音之步反屬河東葰人葰音璅
屬太原㶏疆㶏於謹反屬汝南邔音忌屬南郡軚音
汰沙羨音夷鄳音盲俱屬江夏崈古崇字屬潁川秺
音妒屬濟隂鄼音嵯屬沛郡即裴裴音非屬魏郡南
䜌音良全反□若么反俱屬鉅鹿&KR0034;題古莎字属清
河逎古遒字屬涿郡猇音由屬濟南樸&KR0008;音蒲環属
武威觻得音鹿屬張掖大□古要字屬北地麊泠音
螟蛉屬交趾
海外五岳
道經言海外蓬莱閬苑有五嶽靈山東嶽廣乘山在東
海中居九氣青天之内南嶽長離山在南海中居二氣
丹天之内西嶽麗農山在西海中居七氣素天之内北
嶽廣野山在北海中居五氣玄天之内中嶽崑崙山在
九海中一曰玄圃一曰積石瑶房一曰閬風臺一曰華
盖一曰天柱水經注稱為無熱丘括地志稱阿耨達山
十洲記稱崑崚山為天地心居于中元一氣天中焉此
五大嶽也又方壺山(即方丈一名亦䉜)在北海扶桑山蓬莱山
(一名防丘一名雲来)沃焦山在東海連石山在東南鍾山在北海
方丈山員嶠山(一名環丘)岱輿山俱在大海中鄷都山在九
壘之下玄洲在北海中瀛洲(一名魂州亦名環州)穆洲祖洲俱在
東海中鳳麟洲聚窟洲生洲俱在西海中炎洲在南海
中又元洲長洲俱在大海中滄海島在大海中高五萬
里皆神仙所居五帝所理則所云十洲三島是也按道
經又稱廣乘山有碧霞之闕瓊樹之林紫雀翠鸞碧藕
白橘又長離山有朱宫綘闕赤室丹房紫草紅芝霞膏
金醴麗農山有白華之闕三素之城玉泉之宫瑶林瑞
獸廣野山有瓊樓寳闕金液龍芝崑崙山有瓊華之
闕光碧之堂瑶池翠水金井玉梁若中國五嶽而羅浮
大荒之内名山五千其在中國有五嶽而羅浮括蒼等
十山為之佐命東嶽泰山名蓬玄空洞之天一名三官
空洞之天一名岱宗一名介丘羅浮括蒼為佐命蒙山
東山為佐理南嶽衡山名朱陵太虚之天一名岣嵝一
名天柱霍山灊山為儲副天台句曲為佐理中嶽嵩山
名上帝司真之天一名外方山一名太室一名神岳一名
少室武當為佐命太和陸渾為佐理西嶽華山名太極
總仙之天一名太白一名物山上元二年更名太山地
肺女几為佐命西城青城峨眉嶓冢為佐理北嶽恒
山名太乙總玄之天一名玄嶽一名常山河逢抱犢
為佐命玄隴崆峒陽洛為佐理又三佐命山青城山
天柱山廬山龜山白玉經曰泰山嶽神天齊王領仙
官玉女九萬人山周廻二千里衡山嶽神司天王領仙
官玉女二萬人周廻二千里嵩山嶽神中天王領仙官
玉女十有二萬人為五土之主華山岳神金天王領仙
官玉女七萬人恒山岳神安天王領仙官玉女五萬人
又東方朔稱東嶽泰山神君服青袍戴蒼璧七稱之冠
佩通陽太朔之印乘青龍南岳衡山神君服朱光之袍
戴九丹日精冠佩夜光天圓之印乘赤龍中岳嵩山神
君服黃素之袍戴黃玉太乙之冠佩神宗陽和之印乘
黃龍西岳華山神君服白素之袍戴太初九旒佩開天
通真之印乘白龍北岳恒山神君服黑袍戴玄玉月華
之冠佩會真叶光之印乘黑龍五岳真形圖東岳太靈
蒼光司命真君主世界人民官職貴賤生死長短之事
南岳慶華紫光注生真君主星界分野兼水族魚龍之
事西岳素元耀魄天明真君主世界金銀銅鐡兼羽翼
飛禽之事北岳&KR1273;微洞淵元極真君主世界江淮河濟
兼四足負荷之事泰山在濟南境周二百餘里高四千
文衡山在衡州境周數百里高九千七百三十丈華山在
華隂縣南十里其高五千仞廣十里恒山在渾源州南
高三千六百丈上方三十里嵩山在登封縣境綿亘一
百五十里高二千八百丈又有十大洞天一洛京王屋
山周廻一萬里為小有清虛之天在東都二委羽山周
廻一萬里為大有虛明之天在台州三梁州西城山周
廻三千里為大玄總真之天四華州西玄山周廻一千
里為三玄極真之天五西蜀青城山周廻二千里為寳
仙九室之天(記稱岷山千里青城第一乃神仙都會之所)六台州天台山赤
城洞周廻三百里為紫玉清平之天又稱金庭洞天七
循州博羅縣羅浮山周廻五百里為朱明曜真之天一
作珠明八潤州句曲山周廻一百五十里界屬茅山為
金匱華陽之天(一作金壇)九蘇州洞庭林屋山周廻四百里
為佐神幽虚之天十處州括蒼山周廻三百里為成德
隱真之天(一作隱玄)右十洞天大小悉皆相通光明景曜不
可備述太上列真之封掌也次三十六洞天第一洞福
州長樂霍橦山周廻三千里名霍林之天第二洞東嶽
太山周廻一千里名蓬玄之天第三洞南岳衡山在衡
州周廻七百里名朱陵之天(志云南岳八百里回雁為首嶽麓為足)第四
洞西嶽華山在華州周廻三百里名總真之天第五
洞北岳恒山在鎮州周廻一百三十里為總玄之天第
六洞中岳嵩山在洛州周廻三千里為司真之天第七
洞峨眉山在蜀嘉州周廻三百里名虚陵太妙之天第
八洞廬山在江州周廻二百六十里為洞靈詠真之天
第九洞四明山在明州周廻一百八十里為丹山赤水
之天第十洞會稽山在越州周廻三百五十里名陽明
洞天一名極玄大元之天第十一洞太白山在明州周
廻五百里名德玄之天第十二洞西山在洪州周廻三
百里名天寳極玄之天第十三洞大潙山在潭州醴陵
縣周廻三百里名好生上元之天第十四洞潛山在舒
州懷寧縣周廻八十里名天柱司玄之天第十五洞鬼
谷山在信州貴溪縣周廻七十里名貴玄司真之天第十
六洞武夷山周廻一百二十里在建寧府名昇真化玄之
天第十七洞玉笥山在臨江軍周廻一百二十里名太
秀法樂之天第十八洞華盖山在温州永嘉縣周廻三
十里名容成太玉之天相傳容成子修道于此第十九
洞盖竹山在台州臨海縣周廻八十里名長耀寳光之
天第二十洞都嶠山在容州周廻一百八十里名寳玄
之天第二十一洞名白石山在和州周廻七十里名瓊
秀長真之天第二十二洞句漏山在容州北流縣周廻
四十里名玉闕寳圭之天葛洪修煉于此有玉虚洞洞
中物衆潔白如玉有白河洞字墨下第二十三洞九疑
山在道州周廻三十里名湘真太虚之天第二十四洞
洞陽山在潭州周廻一百十里名洞陽隠觀之天孫思
邈煉丹處第二十五洞幕阜山在鄂州唐年縣周廻五
百里名玄真太元之天第二十六洞大酉山周廻一百
里名大酉華妙之天第二十七洞金庭山在剡縣周廻
二百里名金庭崇妙之天第二十八洞麻姑山在撫州
南城縣周廻一百里名丹霞之天第二十九洞仙都山
在縉雲縣周廻三百里名祈仙之天第三十洞青田山
在青田縣周廻四十里名青田大鶴之天第三十一洞
鍾山在上元縣周廻一百里名朱湖太生之天第三十
二洞良常山在茅山東北周廻三十里名方會之天第
三十三洞紫盖山周廻八十里名紫玄洞炤之天第三
十四洞天目山在杭州餘杭縣周廻二百里名太微玄
盖之天第三十五洞桃源山在朗州武陵縣周廻七十
里名白馬玄光之天第三十六洞金華山在金華縣周
廻一百五十里名金華洞元之天次七十二福地則地
肺山(在潤州茅山)蓋竹山(在台州臨海縣)石&KR1024;山(在台
州黃&KR0008;縣)東仙源(在台州樂安縣)青嶼山(在西海)赤水山(在真誥巖)郁水坑(在臨江軍新淦縣)丹霞
洞(在撫州南城縣)君山(在洞庭湖中)桂源山(在桂州桂陽縣)靈墟(在天台)沃州
(在剡縣南)天姥岑(在唐興縣)若耶溪(在會稽縣)金庭山(在剡縣)清遠山(在金
華浦陽縣)安山(在交州)馬嶺山(在郴州)鵝羊山(在潭州長沙縣)洞真壇(在長
沙縣西)青玉壇(在衡山祝融峰西)洞靈源(在南嶽招仙觀西)天光壇(在南嶽)
洞宫(在長沙縣)陶山(在温州安固縣)三皇井(在温州永嘉縣)爛柯山(在衢州西安縣)
芹溪(在建寧府建陽縣)龍虎山(在信州貴溪縣)靈山(在饒州)白水源(在龍川界)
金精山(在虔州虔化縣)閤皂山(在臨江軍新淦縣)始豐山(在豐城縣)逍遥山
(在洪州南昌縣)東白源(在洪州新建縣)鉢池(在椘山)論山(在潤州丹徒縣)毛公壇
(在洞庭湖中)雞籠山(在和州歴陽縣)桐栢山(在南陽唐縣)平都山(在忠州王方平
得道處)綠羅山(在武陵縣)章觀山(在澧陽縣)抱福山(在連州)大面山(在鄂
州)虎溪(在江州)元辰山(在都昌縣蘇耽修煉之處)馬跡山(在饒州鄱陽縣)德山
(在武陵縣)藍水(在河中)玉峰(在河中)天目山(在杭州於潜縣)商谷(在商州)張
公洞(在常州宜興縣)湖魚洞(在洮州西)白山(在濟南)中條山(在河中)司馬
海山(在天台)綿竹山(在蜀西川)甘山(在黔中)瑰山(在漢川)金城山(在武
岡州)雲山(在朗州武陵縣)北邙山(在東都)武當山(在均州)女几山(在洛州福
昌縣岡石真人修煉于此號曰仙都)少室山(在東都)麗山(在江州)西仙源(在台州嶠
嶺)南田山(在東海)玉瑠山(在樂城縣)抱犢山(在鎮州)三十六精廬
綿竹紫蓋瀘水丹陵守玄靈淨送仙契静凌虚鳳凰子
真玄性契玄啟玄出谷君平斗山光天眼德尋玄得一
啟靈宗華朝真黃堂迎真招隱紫虚啟聖啟靈鳳臺東
華祈仙元陽東蒙貞陽右皆有仙真修煉之跡道書又
言玄都玉京山前為元京山峨眉山右為廣霞山左為
紅映山紫空山五間山皆在玉清上大羅天下又三秀
山在玉京前金華山寒童靈山秀華山俱在玉京右飛
霞山在玉京後浮絶空山在太清中皆真氣所化上有
宫闕
方輿志小潙山道書第十三洞天貴溪鬼谷山道書
第十五洞天峽江玉笥山十七洞天第八福地麻姑
山道書稱三十六洞天君山道書第一福地永福高
蓋山道書第七福地建陽焦原道書十三福地餘杭
天柱山道書五十七福地又志稱天下有十大名山
建寧府漁梁山其一也
五嶽四海神姓名
東嶽姓玄丘名目陸南嶽姓爛名洋光西嶽姓浩名元
倉北嶽姓伏名通萌中嶽姓角名普生東海姓閧名内
靈西海姓𨗳名洞清北海姓喻名淵元又東海姓何名
歸君南海姓劉名囂君西海姓劉名潄君北海姓吴名
禽強君龍魚圖泰山姓圓名常龍衡山姓丹名靈峙華
山姓浩名欎狩恒山姓澄名潧渟嵩山姓壽名逸羣呼
之令人不病東海神姓馮名修青又名阿明夫人姓宋
名隠娥南海姓視名保赤夫人姓翳名逸寥又名祝䭾
西海姓勾大名丘伯夫人姓靈名素蘭又名巨乘北海
姓禹名悵黑夫人姓結名連翹一又名禺陽龍魚圖
又有泰山將軍唐巨衡山將軍朱丹華山將軍鄒尚恒
山將軍莫惠嵩山將軍石元
天下名山
山海經天下名山五千三百七十居地五十六萬四千
五十六里出水者八千里受水者八千里出銅之山四
百六十有七出鐡之山三千六百有九中川一百三十
有五小川一千二百五十有一水泉三億三千五百一
十有九淮南子凡鴻水淵藪自三百仞以上二億二萬
三千五百五十里舉其最巨麗者則岱宗高四十里周
廻三千里名峰七十有二衡山四千一十丈(長沙誌云聳拔九千
餘丈一云高九千七百三十丈)沿湘千里九向九背乃不復見名峰七
十二巖十五洞十泉二十八溪二十五池潭井各九華
山五千仞其廣千里恒山三千九百丈嵩山少室八百
六十丈(盧元明嵩山記高二千八百丈周廻七十五里)天台山高一萬八千丈
周八百里羅浮三千丈(或曰三千六百丈周三百里)嶺十五峰四百
三十二洞八大小石樓二又有璇房瑶宫七十二所瀑
布九百八十青城山三千六百丈黟山一千一百七十
丈鄠縣雲秋山高三千九百丈周八十里四時皆若秋
昌化千頃山高一千六百丈其廣千頃中有龍潭數百
畝臨海縣括蒼山高一萬六千丈周三百里天目山高七
千五百丈長三萬九千丈岳陽風土記幕阜山高于平
地一千八百丈周五百里武夷山五百仞四明山一萬
八千丈三百八十二峰崑崙山高一萬一千丈廬山去
平地九千仞上饒靈鷲山道書三十三福地有七十二
峰高七十餘丈綿亘百里唐天寳中嘗棲金龍峨眉山
周匝千里石龕百一十二大洞十二小洞二十八桐栢
山高一萬五千丈周廻八百里太行山高萬仞新昌天
姥山高三千五百丈周六十里沃洲山高五百丈周千
里龍川霍山竒峰三百七十二淮安石濩湖三萬四千
五百頃長四萬三十頃震澤三萬六十頃合肥巢湖四
百里會稽鏡湖三百一十里巴陵洞庭湖八百里彭蠡
四百五十里黔陽羅公山周五百里山頂池廣千頃夜
隂霾或有物如明珠游水上九真山南太白湖二百里
桂林西湖七百餘畝雲南昆明池五百里廬山康王谷
水簾高五十丈武昌異泉飛湧四百仞歸安縣卞山高
六百丈周一百四十里泰寧金鐃山周四百里鄠縣承
陽山周三百里華山白石仙人洞上有瀑布飛流直下
三千餘丈状如垂簾故又稱水簾洞
謝在杭曰葱嶺點蒼六月有積雪日觀大峙皆于夜
半見日余登黃山及立雲下界皆昏黑禁鐘欲動而
山椒日影猶煥爛如初旦又曰在峨眉之嶺四望無
與頡頏者惟正東有一點青色如煙相傳匡廬山也
蜀都雜抄峨嵋山佛殿自西望見三峰皆積雪如銀
云是西域崑崙山玉堂閒話興元南有路通巴州深
谿峭巖捫蘿摸石三日始達山頂其絶頂謂之孤雲
兩角彼中諺云孤雲兩角去天一握三秦記太白山
不知高幾許俗云武功太白去天三百山下軍行不
得鳴鼓角鳴則疾風暴雨兼至也島夷志琉球國有
大峙山極高峻夜半登之望暘谷日出山頂為之俱
明宋學士集補陀落迦山在東洋大海中鷄初鳴遥
見東方日出輪赤如火夷白齋詩話泰山日觀峰夜
半可以眺而見日彌望如銷金者海也綠色微茫中
有掣電者即海島溪山也金色漸淡日輪浮動水中
如大玉盤由上數則讀之可以想見巍峻之勢
玄覧山東濟寧分水之閘北距東昌臨清地降九十
尺南距徐州沽頭地百十有六尺桂楚壌北長沙番
禺高千丈楊用修曰天目山巔與歙之柱礎平
天下名山三百六十有八柱天柱山則第六柱也天
下二十四化平羌化其一也天下水府一十八處西
岳車箱潭則第七水府也
天下名水
張又新煎茶水記揚子江南泠水第一無錫惠山寺石
水第二蘇州虎丘寺石水第三丹陽縣觀音寺水第四
揚州大明寺水第五吴松江水第六淮水最下第七陸
鴻漸以廬山康王谷水簾水第一無鍚縣惠山寺泉第
二蘄州蘭谿石下水第三峽州扇子峽下蝦蟇口水第四
虎丘寺泉第五廬山招賢寺下方潭橋水第六揚子江
南泠水第七洪州西山之麓瀑布泉第八唐州柏巖縣
淮水源第九廬州龍池山嶺水第十丹陽縣觀音寺水
第十一揚州大明寺水第十二漢江金沙水洲上流中零水
第十三歸州玉虚洞下香溪水第十四商州武關西洛
水第十五吴松江水第十六天台西南峰千丈瀑布水
第十七柳州圓泉水第十八桐廬嚴灘水第十九雪水
第二十
九山十藪
五鎮五岳之副也謂之岳副其始見于周禮職方九州
各有山鎮周禮註鎮山之重大者揚州曰會稽青州曰
沂山幽州曰醫無閭冀州曰霍山兖州曰岱荆州曰衡
豫章曰華雍州曰岳并州曰恒岱華衡恒為四岳加中
岳嵩山為五岳後遂以會稽山為衡岳副霍山為嵩岳
副沂山為岱岳副吴山(即岳山)為華岳副醫無閭為恒岳
副稱為五鎮天寳十載封沂山為安東公會稽山為永
興公吴山為成德公霍山為應聖公醫無閭為廣寧公
大德二年改王號左氏四嶽三塗四嶽衡華岱恒三塗太
行轘轅崤澠也吕氏春秋何謂九山會稽太山王屋(澤州)首
山(襄城)泰華岐山太行(綘縣)羊腸(壺關)孟門(青州)何謂九藪越之
具區楚之雲夢秦之陽華晉之大陸梁之圃田宋之孟
諸齊之海隅趙之鉅鹿燕之大昭何謂九塞曰太汾(在晉)
渑阨(今弘農渑池)荆阮方城(皆在楚)殽阪(渑池殽吟是也)井陘(常山通太原關)
令疵(在遼西)句注(在雁門)居庸(在上谷)爾雅十藪魯有大野今
高平鉅野東北大澤是也晉有大陸今鉅鹿北廣沙澤
是也秦有陽陓今在扶風汧縣西宋有孟諸今在睢陽
縣東北楚有雲夢今南郡華容縣東南吴越之間有具
區今吴縣南即震澤也齊有海隅燕有昭餘祁今太原
鄢陵縣北九澤鄭有圃田今中牟縣西圃田澤周有焦
護今扶風池陽縣瓠中也
周禮職方氏辨九州之國使同貫利東南曰揚州山
鎮曰會稽澤藪曰具區其川三江其浸五湖正南曰
荆州其鎮曰衡山其澤藪曰雲夢其川江漢其浸潁湛
河南曰豫州其鎮曰華山其澤藪曰圃田其川滎雒
其浸波溠正東曰青州其山鎮曰沂山澤藪曰望諸
其川淮泗其浸沂沭河東曰兖州其山鎮曰岱山其
澤藪曰大野其川河泲其浸盧維正西曰雍州其山
鎮曰嶽山其澤藪曰弦蒲其川涇汭其浸渭洛東北
曰幽州其山鎮曰醫無閭其澤藪曰貕養其川河泲
其浸菑時河内曰冀州其山鎮曰霍山其澤藪曰揚
紆其川漳其浸汾潞正北曰并州其山鎮曰恒山其
澤藪曰昭餘祁其川虖池嘔夷其浸淶易注潁出陽
城宜屬豫州湛未聞溠宜屬荆州淮或為睢沭或為
洙盧維當為雷雍弦或為汧蒲或為浦揚紆所在未
聞嘔夷祁夷
山河上應星躔
黃河出星宿海在中國西南直四川馬湖府之正西三
千餘里雲南麗江府之西北一千五百里自西而東合
諸流水其流漸大行二十日至崑崙繞崑崙西南折而
東而西又繞崑崙之北又轉而東北歴雲中九原至大
寧始入中國爾雅河出崑崙墟色白所渠并千七百一
川色黃百里一小曲千里一曲一直河圖括地象曰河
𨗳崑崙山名地首上為權勢星一曲也東流千里至規
期山名地契上為距樓星二曲也北流千里至積石山
名地肩上為别符星三曲也邠南千里入隴首山間抵
龍門名地根上為營室星四曲也南流千里抵龍首至
卷重山名地咽上為卷舌星五曲也東流貫砥柱觸閼
流山名地喉上為樞星以運教六曲也西距卷重山千
里東至雒會名地神上為記星七曲也東流至大岯山
名地肱上為輔星八曲也東流過洚水千里至大陸名
地腹上為虚星九曲也元學士潘昂霄黃河九折邊地
二折蓋恰爾瑪爾楚出反博勒齊爾也程大昌曰黃河自鹽澤
西来暨達潼關其面勢所向凡四大折其初一折由積
石而達湟中則鄯闌也及至靈州西南遂轉北而行凡
千餘里北河西岸即為凉肅甘沙四郡是又一折也迨
其北流千里而来至九原豐州則又轉而東流故豐州
北面正抵大可是又一折也豐州之東為榆林北境固
抵大河而河從勝州之東又轉而南故勝州之東南面
皆抵大河也自此而往直至漳關皆是河南矣此又一
折也又嶓冢山上為狼星武關山為地門上為天高星
主囹圄荆山為地雌上為軒轅星又大别山為地理以
天合地以通三巴山在鳥鼠之西南上為天苑星岐山
在崑崙東南為地乳上為天糜星汶山之地為井絡地
以會昌神以建福上為天井桐栢山為地穴上為維星
鳥鼠同穴山地之幹也上為掩畢星熊耳山地門也
上為畢附耳星晉書天文志泰山入角十二度恒山入
昴五度弘農華山入柳一度武陵衡山入軫十度河南
嵩山入星三度僧一行以為天下山河之象存乎兩戒
北戒自三危積石負終南地絡之隂東及太華逾河並
雷首底柱王屋大行北抵恒山之右東循塞垣至濊貊
朝鮮是為北紀所以限戎狄也南戒自岷山嶓冢負地
絡之陽東及太華連商山熊耳外方桐栢自上洛逾江
漢擕武當荆山至于衡陽乃東循嶺徼達東甌閩中是
為南紀所以限南蠻也故星紀謂北戒為邊門南戒為
越門河源自北紀之首循雍門北徼達華隂而與地絡
相會並行而東至太行之曲分而東流與涇渭濟瀆相
表裏謂之北河江源自南紀之首循梁州南徼達華隂
而與地絡相會並行而東及荆山之陽分而東流與漢
水淮瀆相表裏謂之南河故于天象西岳臨兩戒之首
東岳承兩戒之尾直當雲漢之衝而北岳鎮戎狄南岳
鎮蠻夷中岳乃地絡隂陽之交也一行又云降婁玄枵
以負東海神主于岱宗歲星位焉星紀鶉尾以負南海
其神主于衡山熒惑位焉鶉首實沈以負西海其神主
于華山太白位焉大梁析木以負北海其神主于恒山
辰星位焉鶉火大火壽星豕韋為中州其神主于嵩山
鎮星位焉
西海北海
洪景盧云海一而已地之勢西北高而東南下所謂東
北南三海其實一也北至于青滄則云北海南至于交
廣則云南海東漸吳越則云東海無有所謂西海者漢
西域傳所云蒲類海疑亦居亭一津耳班超遣甘英往
條支臨大海蓋即南海之西耳程泰之北邊備對四海
之邊中國者在山東則為東海在廣南則為南海人人
得而同見若夫禹迹所及西境流沙而極不言西海東
北嘗至碣石而北海之名不著于經則謂外薄四海訖
于四海如之何而四也漢武事遠有效使命方行四表
故西北二海有目擊者條支之西有海焉甘英親至其
地而西海之西又有大秦者即波斯夷霍去病封狼居
胥山實臨瀚海瀚海者北海也蘇武郭吉皆為匃奴所
幽寘諸北海之上而唐史所載突顧部北海之北更有
所謂骨利幹之國焉在海北岸然則詩之所稱四海皆環
夷夏而四之非寓言也若夫西北有西海柏海青海蒲
類海菖蒲海居延海白亭海鮮水海則衆水所鍾借海
名之非真海也丘文莊曰自漢南越入中國始有南海
然西海竟不知所在今祀東海于登州祀南海于廣州
皆臨海而祭西海則望祀于蒲州北海則望祀于懷慶
盖因宋失幽燕無因至遼也薊今京師東北乃古碭石
渤海之處于此立祠為宜滇之極西百夷之外聞有大
海通西南島夷即西海也宜于雲南城望祀之
今中國之勢惟河與海環而抱之河源出崑崙星宿
海盖極西南之方其流北行經洮州又東北過寧夏
出塞外始折而南入中國之砥柱折而東經中州至
吕梁奔而入淮直抵海口海則從遼東北界迤邐而
南經三吴甌閩折而西直抵安南暹羅滇洱之界盖
西南盡處去星宿海亦不遠矣西北想亦有大海環
于地外但中國之人耳目所不到耳
十洲記扶桑在碧海之中有太帝宫東海外别有圓
海繞蓬莱山海水正黑謂之溟海無風而洪波百丈
惟飛仙能到其處
淮南子正土之氣御乎埃天埃天五百歲生缺缺五
百歲生黃埃黃埃五百歲生黃澒(汞)黃澒五百歲生
黃金(黃金石名也中央數五故五百歲而一化澒水銀也)黃金千歲生黃龍黃
龍入藏生黃泉黃泉之埃上為黃雲隂陽相薄為雷
激揚為電上者就下流水就通而合于黃海(中央之海)偏
土之氣御乎青天青天八百歲生青曾青曾八百歲
生青澒青澒八百歲生青金青金八百歲生青龍(東方
木色青其數八故八百歲而一化)青龍入藏生青泉青泉之埃上為
青雲隂陽相薄為雷激揚為電上者就下流水就通
而合于青海(東方之海)壮土之氣御于赤天赤天七百歲
生赤丹赤丹七百歲生赤澒赤澒七百歲生赤金(火色
赤其數七故七百歲而一化)赤金千歲生赤龍赤龍入藏生赤泉
赤泉之埃上為赤雲隂陽相薄為雷激揚為電上者
就下流水相通而合于赤海(南方之海)弱土之氣御于白
天白天九百歲生白礜白礜九百歲生白澒白
澒九百歲生白金(白礜礜石也西方金色白其數九故九百歲而一化)白金千
歲生白龍白龍入藏生白泉白泉之埃上為白雲隂
陽相薄為雷激揚為電上者就下流水相通而合于
白海(西方之海)北土之氣御于玄天玄天六百歲生玄砥
(玄砥黑石也)玄砥六百歲生玄澒玄澒六百歲生玄金(水色
黑其數六故六百歲而一化)玄金千歲生玄龍玄龍入藏生玄泉
玄泉之埃上為玄雲隂陽相薄為雷激揚為電上者
就下流水就通而合于玄海(北方之海)
大江源委
江出岷山其源實自蜀西戎萬山来至嘉州而沫水自
嶲州合大渡河穿夷界一山以會之至叙州而馬湖江
會之又十五里而南廣江會之至瀘州而内江又自資
簡會之至重慶而嘉陵江自利閬果合等州會之至涪
州而黔江合南夷諸水會之至萬縣而開江水自開達
等州會之夫然後總而入峽是江自峽而西受大水凡
八及出峽而下岳陽則會之者洞庭湖所受湖南北諸
水也又自是而下鄂渚則會之者漢口所受興元(恐作沅)
諸水也又自是而下黃州東四十五里則會之者巴河
也又自是而下九江則會之者彭蠡今名鄱陽湖所受
湖東西諸郡水也又自是而下則會之者皖水所受淮
西諸水也夫然後總而入海是江自峽而東又受大水
凡五略計天下之所會於江者居天下之半其名稱之
大而可考者凡十有三故曰江源其出如甕而能滔滔
萬里達海所受者衆也
九江
張湏九江縣九江参差隨水勢而分其間有洲或長或
短百里至五十里始别于鄂陵終會于九江一曰白烏
江二曰白蜯江三曰烏土江四曰嘉靡江五曰甽江六
曰三里江七曰箘洲江八曰沙堤江九曰廪江說九江
者一畆二白蜆三嘉靡四烏土五蚌六盓七麏八沙堤
九廪或以潯陽江有八洲一沙二人三九江四導五象
六鳥七感八蚌曲折為九江按張渤吴錄岳之洞庭今
之九江也水經注言九江在長沙國下雋縣西北楚地
乃今岳之巴陵洞庭在其西北則九江為洞庭審矣考
漢志東陵之西自有沈漸沅辰叙酉澧湘資九水皆言
洞庭東入于江太史公云子登廬山觀禹迹九江口安
得古之九江而觀之盖自秦漢說者知潯陽為九江耳
朱子文集漢史江陵新芝更定一曰瀟江二曰湘江三
曰蒸江四曰濱江五曰沅江六曰漸江七曰序江八曰
辰江九曰麓江王氏又以九江為洞庭禹貢至于澧過
九江澧水出岳州即古巴陵江水過澧州始經洞庭之
口戰國策秦與荆戰取洞庭五瀦既有洞庭又言五瀦
則是九江既瀦九而為五又合五而為一九江皆入湖
而洞庭之名始著九江五瀦之名隠矣
三江
禹貢曰三江既入諸注之說極多國語子胥曰三江環
之民無所移韋昭注曰三江松江也錢塘也浦陽也秦
語云越王擒之扵三江之浦范蠡曰與我争此三江五
湖之利者非吴與吴越春秋曰范蠡乘舟出三江之口
越絶書云出三江之口入五湖之中蔡沈書傳主唐仲
初吴都賦注松江下七十里分流東北入海為婁江東南
流者為東江并松江為三江張守節史記正義曰三江
者在蘇州東南二十里名三江口一江西南上七十里
至太湖名曰松江古笠澤江一江東南上七十里白蜆
湖名曰上江亦曰東江一江東北下三百餘里入海名
曰下江亦曰婁江於其分處號曰三江口顧夷吴地記
云松江東北行七十里得三江口東北入海為婁江東
南入海為東江并松江為三江是也周禮職方氏云揚
州藪曰具區川曰三江按五湖三江者韋昭注非也其
源俱不通太湖引觧三江既入失之遠矣鄖山黃氏曰
世之說三江者甚衆率於地理不合至稅安禮禹貢指
掌圖一出指豫章之出彭蠡者為南江以足經文中江
北江之數其論始定然審如其說於震澤何關耶其曰
歷丹陽毘陵入今大江者為北江首蕪湖東至陽羨者
為中江分於石城過宛陵入具區者為南江三江在震
澤上下而皆入海其說似矣然丹陽毘陵之入江者特
港脉一二詎應影附大江而謂之江而首蕪湖分石城
之二水皆在震澤上流又何以入海言耶以今所見受
震澤水東入於海者惟吴松一江不見其三也舊有安
亭一江繇青龍鎮入海言利者慮其走商稅塞之又有
白蜆一江以道青龍今亦塞而耕稼之王半山送裴如
晦出宰吴江詩曰當知耕牧地往往菱蒲青三江斷其
二洪水何繇寧豈禹三江之舊迹在是有可訪而復之
者耶抑水之為水有源有委舊說具區三萬六千頃積
之既多泄之已難矣熙寧八年旱太湖淺露見丘墓街
井是昔為高原今為汙澤也湖之浸淫又不知其比舊
增多幾十頃非源委之不究而致然也稅安禮蜀人指
掌圖或謂東坡作非也楊用修曰按蔡沈黃震之說皆
於下流求之名以地訛號隨世改恐非禹貢三江之說
也曷於上流發源求之徐鉉注說文云江出岷山至楚
都名南江至潯陽為九道名中江至南徐州(今按當作潤州)名
北江入海郭璞山海經注岷山大江所出也崃山南江
水所出也崌山北江水所出也三江皆𤼵源於蜀而注
震澤禹貢紀其源而及其委耳豈區區為吴地記其瑣
瑣改易不常之名乎觀禹貢三江之說當以此意求之
則予之言雖大禹復生不能易矣又蜀之三江外水岷
江自重慶上叙州嘉定州是也中水沱江自瀘州上富
順資簡是也内水即流江自重慶上合州遂寧潼綿是
也宋劉裕遣朱齡石伐蜀寇譙一縱衆軍悉從外水取
成都臧僖從中水取廣漢老弱乘高艦從内水向黃虎
曰四川者則取岷江沱江黑水白水四大川為名耳吴
幼清曰漢水南入于江乃循江北峰東行為江之北而
入于海夫漢既入江與江混而為一而又曰東為北江
似别為一水者盖漢水源遠流大可亞于江兩相配匹
故言朝宗于海必以江漢並稱盖江之入海非獨江水
實兼漢水江固為江漢亦為江漢得江之名而為北江
江與彭蠡合流之後凡千四十里入海江之入于海也
必曰為中江何也禹貢既以江漢為一瀆漢分江之半
為北江則江不得專江之名當為南江然循南江而泝
有彭蠡湖水若曰南江恐疑為指湖水而言以江水行
于湖水漢水之間故曰中江也
顧野王曰浙江發源東陽新安之間不與岷山之江
相涉至錢塘入於海
五湖
五湖之說有二周禮揚州其浸五湖范蠡云與我争三
江五湖之利者非吴耶史河渠書曰於吴則通渠三江
五湖貨殖傳曰夫吴有三江五湖之利太史公自叙曰
登姑蘇望五湖此五湖者即具區也其派有五故曰五
湖一名震澤一名笠澤張渤吴錄云五湖者太湖之别
名按太湖在湖州府城外十八里介于烏程長興之間
其大三萬六千頃東西二百餘里南北一百二十里周
五百里西北極於宣常東北極于蘇湖盖浙西苕霅與
臨安廣德諸水散出凡七十二溪奔海不及則渟蓄於
湖道三江入海禹貢謂之震澤周禮謂之具區左傳謂
之笠澤其實一也雖環繞江南數郡其以之名州則獨
吴興為善義興記太湖射湖貴湖陽湖洮湖為五湖酈
道元水經注謂長塘湖射貴湖上湖滆湖太湖為五
湖吴越春秋五湖貢湖游湖胥湖梅梁湖金鼎湖韋昭
曰胥湖蠡湖滆湖洮湖并太湖五張守節史記正義云
䔖湖游湖漠湖貢湖胥湖皆太湖東岸五灣為五湖虞
翻云太湖水通五道謂之五湖東通長洲松江南通嘉
興韭溪西通宜興荆溪北通晉陵滆湖西南通嘉興韭
溪陸魯望云太湖上禀咸池五星之氣故一水而五名
其名大同小異皆禹貢之所為震澤也王勃文襟三江
而帶五湖則總言南方之湖洞庭一也青草二也鄱陽
三也彭蠡一名宫渟湖即禹貢滙澤四也太湖五也嘉
善有范蠡湖中有西施粧臺
青草湖湖南有青草山故名志稱青草湖一名巴丘
湖北連洞庭南接湘漢東納汨羅之水又云洞庭南
連青草西亘赤沙七八百里又謂之三湖
玉芝堂談薈卷二十二
