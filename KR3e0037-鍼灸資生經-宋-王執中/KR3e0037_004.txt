鍼灸資生經卷四
心痛
凡心實者則心中暴痛虚則心煩惕然不能動失智内
關主之(千)凡卒心痛汗出刺大敦出血則已心俞
亶中通谷巨闕太倉神府郄門曲澤
大陵主心痛期門長強天突俠白中衝主
心痛短氣尺澤主心痛彭彭然心煩亂悶少氣不足
息然谷主心如懸少氣不足以息心悶痛上氣牽
引小腸灸巨闕二七壯腎俞復溜大陵云門主
心痛如懸間使主心懸如飢支溝太谿然谷
主心痛如錐刺甚者手足寒至節者死行間主心痛
色蒼蒼然如死灰狀終日不得太息(銅)鳩尾主心寒
脹滿不得食息賁唾血厥心痛善噦心疝太息中管
主心痛難俛仰(甲云身寒心痛衝胃死不知人)臨泣主胸痺心痛不得
反側(甲云不得息痛無常處)腹結(見臍)行間(見腹痛)主痛搶心通
里主卒痛煩心心中懊憹數欠頻伸心下悸悲(千與銅同)
靈道主心痛悲恐相引瘈瘲建里主心痛上搶心不
欲食(明云心痛身腫)章門主心痛而嘔太泉主心痛肺脹
胃氣上逆鳩尾主心寒脹滿不得食大都太白
主暴泄心痛腹脹心痛尤甚上管主心痛有三蟲多
涎不得反側不容期門主心切痛喜噫酸少衝
主心痛而寒商丘主心下有寒痛胸痺心痛天井
臨泣主之或灸亶中百壯(見胸痺)亶中天井主胸心痛
心腹諸病心痛灸大倉肝俞(見心滿)心腹胸滿痞痛灸
肝俞(見胸脇脹)中管治心痛(銅見心滿)建里療心痛(明見上氣)
鬲俞治心痛周痺(見痃癖)足臨泣治心痛周痺痛無常
處(見月事)魚際療心痺(明見氣逆)
荆婦舊侍親疾累日不食因得心脾疼發則攻心腹
後心痛亦應之至不可忍則與兒女别以藥飲之疼
反甚若灸則徧身不勝灸矣不免令兒女各以火鍼
微刺之不拘心腹須臾痛定即欲起矣神哉
治心腹冷痛玉抱肚法鍼砂四兩炒似烟出入白礬半
兩碙砂粉霜各半錢新水拌勻微濕以皮紙貼安懷中
候熱發寘臍中氣海石門關元穴大補本元或寘其他
冷處汗出立差(予自用驗)此藥燥則不熱再以新水拌再熱
可用十餘次如藥力盡却曝乾再入礬等依舊熱舍弟
叔浩傳一方只用鍼砂泥礬功效亦同豈以碙砂粉霜
價不廉而不用耶
予舊患心脾發則疼不可忍急用瓦片寘炭火中燒
令通紅取出投米醋中漉出以紙三二重裹之置疼
處稍止冷即再易耆舊所傳也後閱千金方有云凡
心腹冷痛熬鹽一半熨或熬蠶沙燒塼石蒸熨取其
裏溫煖止或蒸土亦大佳始知予家所用蓋出千金
方也他日心疼甚急灸中管數壯覺小腹兩邊有冷
氣自下而上至灸處即散此灸之功也本事方載王
思和論心忪非心忪也胃之大絡名曰建里絡胸鬲
及兩乳間虚而有痰則動更須臾發一陣熱是其證
也審若是又當灸建里矣但不若中管為要穴云
靈道治心痛悲恐相引瘈瘲肘攣暴瘖不能言俠白
治心痛乾嘔煩滿極泉治心痛乾嘔太淵治心痛
唾血振寒咽乾狂言口僻陰郄(見霍亂)中衝治心痛
煩滿舌強厥陰俞(見欬逆)神門(見煩心)臨泣治心痛
(見月事)齗交治面赤心煩痛天井治心胸痛(見上氣)
下管治心痛不可忍外陵治心如懸下痛(見腹痛)大
陵上管治心痛不可忍(明云不可卧)章門治喘息心痛
(見腸鳴)涌泉建里治心下痛不欲食(許云心疼是有涎宜針建里)
幽門治女子心痛逆氣善吐食不下期門治産餘疾
食不下胸脇滿心切痛善噫巨闕療凡心痛有數種
冷痛痐蟲心痛蠱毒霍亂不識人(明)銅云治蚘蟲心痛
蠱毒中管治心匿不能食反胃霍亂心痛曲澤(見唾)
(血)督俞(見腹痛)鬲俞(見痰飲)療心痛涌泉療心痛不
嗜食少衝療卒心痛心俞療寒熱心痛背相引痛
胸滿悶欬嗽不得息煩心多涏巨闕療心痛不可忍
嘔血煩心(下)張仲文療卒心痛不可忍吐冷酸水及元
藏氣灸足大指次指内横文中各一壯炷如小麥立愈
心懊憹憹微痛煩逆灸心俞百壯(千)心痛如錐刀
刺氣結灸鬲俞七壯心痛冷氣上灸龍頷百壯在鳩
尾頭上行一寸半不可刺心痛惡氣上脇急痛灸通
谷五十壯在乳下二寸心痛暴絞急絶欲死灸神府
百壯在鳩尾正心有忌心痛暴惡風灸巨闕百壯
心痛堅煩氣結灸太倉百壯心痛灸臂腕横文三七
壯又灸兩虎口白肉際七壯(千)腎心痛先取京骨昆
崙發鍼不已取然谷胃心痛取大都太白脾心痛
取然谷太谿肝心痛取行間太衝肺心痛取魚際
太淵心痛不可按煩心巨闕主之心痛有三蟲多
涎不得反側上管主之心痛身寒難以俛仰心疝衝
冒死不知人中管主之心痛如鍼錐刺然谷及太谿
主之心腹中卒痛石門主之行間陰郄主心痛(見驚)
間使治卒心痛多驚喑不得語咽中如鯁(銅)曲澤
治心痛善驚郄門治心痛衂血嘔噦驚恐畏人神氣
不足天泉治心病胸脇支滿欬逆膺背脾臂内廉痛
太谿治久瘧欬逆心痛如錐刺手足寒至節喘息者
死
心痛右九種乃心脾疼而非真心痛真心痛則朝發
夕死夕發朝死如難經疏所載是已然此疾亦有所
自産論嘗謂産後心痛若悞以為有所傷療之則虚
極而心絡寒甚傳心之正經則變為真心痛此一說
也巫臣以夏姬之故怨子反曰余必使汝疲於奔命
以死子反於是一歲七奔命遂遇心疾而卒則又因
用心而成疾矣然則如之何平居當養其心使之和
平疾自不作其次則當服鎮心丹之類以補養之可
也若疾將作而鍼灸抑亦可以為次矣
心恍惚(餘見肺中風)
心俞天井神道(明上下同)治悲愁恍惚(千見悲愁)狂驚恍惚
灸足陽明狂癲恍惚灸腦戶等狂言恍惚灸天樞
(並見狂)卒中邪魅恍惚(見邪癲)左手關後尺中陰實者
腎實也若恍惚健忘目視䀮䀮耳聾悵悵善鳴刺足少
陰治陰巨闕治恍惚不知人(銅見痰)百會療少心力
忘前失後心神恍惚(明下)陰都療心恍惚(千)
心驚恐
曲澤治心痛善驚(銅)靈道治悲恐(見心痛)下廉治暴
驚魚際治心痺悲恐少衝治悲恐善驚(見傷寒)上
管治心風驚悸(明同作心忪)少府治悲恐畏人(見憂疝)神
門(見心煩)蠡溝(見疝)巨闕治驚悸少氣(見狂)梁丘治大
驚乳痛陰郄間使(見心痛)二間厲兌治多驚明下
云間使療驚悸(見傷寒無汗)五里治驚恐(見風勞)京骨(見瘧)
大鍾(見淋)大陵治喜驚恐百會(見風癎)神道(見頭痛)
天井(見風痺)液門(見狂)治驚悸通谷(見目眩)章門治善
恐(見水腫)天衝治癲疾風痋牙腫善驚恐支正治風
虚驚恐狂惕明下云療驚恐悲愁郄門治驚恐畏
人(見心痛)神庭治驚悸不得安寢腦空治腦風頭痛
目瞑心悸三間合谷厲兌主吐舌戾頸喜驚(千)曲
澤大陵主心下澹澹喜驚(甲作内關)通里主心下悸
明下云療悲恐畏人然谷(銅同)陽陵泉(明同)主心下惕
恐如人將捕之大鍾郄門主驚恐畏人神氣不足
氣海陰交大巨主驚不得卧大巨主善驚
厲兌主多卧好驚(明同)掖門主喜驚妄言面赤少府
主數噫恐悸氣不足神門主數噫恐悸不足巨闕
主驚悸少氣陰蹻主卧驚視如見鬼解谿主瘈瘲
而驚少衝主太息煩滿少氣悲驚行間主心痛數
驚心悲不樂手少陰陰郄主氣驚心痛少衝療
悲恐畏人善驚神庭療驚不安寢(明見癲癎)曲澤療喜
驚梁丘(見足寒)療大驚瘈脉療小兒驚恐(見瘈瘲)陰
蹻療婦人驚悲不樂(見月事)又療大風卧驚視如見星
風府療多悲恐驚悸(下)鳩尾療心驚悸神氣耗散兒
睡中驚目不合灸屈肘横文中上三分各一壯兒睡
中驚掣灸足大指次指端去爪甲如韮葉各一壯然
谷主兒善驚(千)驚怖心忪少力灸大横五十壯上
管療驚悸(明見心煩)天井療驚悸(明下見悲)厲兌療善驚(見卧)
或中等主悸坐不安席(千見上氣)長強主小兒驚恐失精(見驚)
(癎)
心喜笑(怒)
神門陽谷主笑若狂(千)勞宫大陵主喜笑不止
(見癲狂)列缺主喜笑(見四支厥)勞宫治悲笑(銅見中風)大陵
治善笑不休(見傷寒無汗)陽谿治狂言喜笑見鬼水溝
(見癲癎銅同)失笑無時節(明)復溜(見脊)勞宫治善怒(銅見)
(中風)魚際療心痺悲怒(明見氣逆)肝俞療多怒(下見目翳)身
柱主怒欲殺人(千見瘈瘲明銅同)狂風罵撾斫人名熱陽風
灸口兩吻邊燕口處赤白際各一壯又陰囊縫三十壯
心氣(健忘)(無心力)(失志)
心俞療心氣亂(明見癎)百會(下同)治無心力忘前失後(見風癎)
百會治中風心煩驚悸健忘(銅)神道(見頭痛)幽門
(見胸痛)列缺膏肓俞治健忘(見勞瘵)百會天府
曲池列缺主惡風邪氣泣出喜忘(千)健忘刺足少
陰(見恍惚)心忪少力灸大横五十(見驚)百會(見風癎)巨
闕(見驚癎)療無心力(明)上管療心中悶(明見心煩)委陽
(見尸厥)治失志(銅)秦承祖云中衝療神氣不足失志(明下)
内關主失志(千見心痛)通谷主心中憒憒(見癲)鳩尾療心
中氣悶不喜聞人語(明見驚癎)心俞療小兒心氣不足不
語(見口啞)
予舊患心氣凡思慮過多心下怔忪或至自悲感慨
必灸百會則以百會有治無心力忘前失後證故也
(兼服鎮心丹)
心憂悲(哭泣)(餘見癲邪)
漏谷主心悲(千見腸鳴)商丘(見腸鳴)治心悲(銅)靈道治悲
恐(見心痛)神道治恍惚悲愁(見頭痛)天井心俞(明下同)
神道主悲愁恍惚悲傷不樂天井主大風默默不知
所痛悲傷不樂明下云療驚悸悲傷大横治大風逆
氣多寒善悲(銅)照海(見咽乾)治善悲不樂日月治太
息善悲小腹熱欲走多唾言語不正四支不收(明下)少
衝治悲恐善驚(見傷寒)少府治煩滿少氣悲恐畏人掌
熱(明下同)股腋攣急胸痛手拳不伸支正療驚恐悲
愁(明下)勞宫治悲笑(銅見中風)心俞(見癲癎)神門(見心煩)
解谿(見癲)大陵(見傷寒無汗)治喜悲泣小兒夜啼上燈啼雞
鳴止者灸中指甲後一分中衝穴一壯新生兒不吮
妳多啼(見口噤)先灸承漿七壯次灸頰車各七壯炷如雀
屎間使主善悲(千見癲狂)通里(見心痛)主悸悲行間(見驚)
主心悲勞宫等主心悲(見癲狂)百會等主泣出(見健忘)陰
蹻療婦人驚恐(明見驚)憂主心灸絶骨(見上氣)
&KR0034;母氏久病忽泣涕不可禁知是心病也灸百會而
愈&KR0034;凡遇憂愁悽愴亦必灸此有此疾者不可不之
信也
歎息(太息)
少衝主太息煩滿少氣悲驚(千)行間主不得太息(見心)
(痛)凡好太息不嗜食多寒熱汗出病至則喜嘔嘔已
乃衰即取公孫及井俞實則腸中切痛厥頭面腫起煩
心狂多飲不嗜卧虚則鼓脹腹中氣滿熱痛不嗜食霍
亂公孫主之商丘(見腸鳴)日月治太息善悲(銅見悲愁)
行間治太息(見口喎)丘墟療胸脇痛善太息胸滿膨膨
(明下)
心煩悶(心痺)(膽風熱)(餘見心氣)
神門治瘧心煩甚欲得飲冷惡寒則欲處溫中咽乾不
嗜食心痛數噫恐悸少氣不足手臂寒喘逆身熱狂悲
哭嘔血遺溺(銅)上管治心中熱煩陰都(見瘧)巨闕治
心中煩滿玉堂治煩心(見胸痛)魚際少商(見善噫)公
孫(見狂言)解谿(見癲)至陰(見頭痛)完骨治頭痛煩心
陽谿治熱病煩心百會(見風)強閒承光治煩心(見頭)
(痛)曲差治心中煩滿汗不出完骨主風頭耳後痛
煩心(千)關衝主舌卷口乾心煩悶幽門治心煩悶
(見胸痛)少衝療煩心上氣(明)紫宫療胸脇支滿痺痛
骨疼食不下嘔逆上氣煩心玉堂療胸滿不得喘息
膺痛骨疼嘔逆上氣煩心公孫主煩心(千見歎息)尺澤
少澤主心煩(見脇痛)凡心虚則心煩内關主之(見心痛)
通里主煩心(千見心痛)巨闕心俞療煩心(明見心痛)太
一治心煩(銅見癲狂)上管療心風驚悸(銅同)不能食心中悶
發噦百會療心熱悶心煩(見風癎)巨闕療心中煩悶
(見風癎)中腕療心悶(見賁豚事)紫宫等主心煩(見上氣)曲
澤療心痛出血則心下澹澹喜驚身熱煩心口乾逆氣
唾血肘瘈瘲喜摇頭清汗出不過肩(明)曲差療心煩
(明見頸項)心悶痛灸巨闕二七壯(千見心痛)百會治心熱悶
(見風癎)絶骨治風心煩(並見中風)魚際療心痺(銅見上氣)臨
泣(月事)鬲俞治心痛周痺(銅見痃癖)
膽虚(膽熱)
中府治膽熱嘔逆上氣(銅見肺氣)膽虚灸三陰交各二十
壯
嗜卧
𩕄會(見頭痛銅同)百會(見癎)療多睡(明)陰蹻(見小腹痛)鬲俞
(見食不下)療嗜卧腎俞療好獨卧(見勞)二間(下同)三間療
多卧喜睡厲兌療多睡善驚(千同)脾俞療四支煩熱
嗜卧怠惰四支不欲動(下)三陽絡療嗜卧身不欲動
五里(見風勞)太谿(見傷寒無汗)大鍾照海(並見淋)二
間治嗜卧(銅)鬲俞主傷寒嗜卧(千)三陽絡治嗜卧
身體不欲動厲兌大敦治喜寐(見小腹痛)天井主嗜
卧(千見四支厥)
千金云食多身瘦名曰食晦先取脾俞後取季脇又
云凡身重不得食無味喜卧皆鍼胃管太倉服建中
湯平胃丸今人嗜卧與夫食罷則脾困欲卧縱不能
鍼豈可不灸予與人灸中管膏肓遂皆不困故既言
之
不卧
神庭治驚悸不得安寢(銅)氣衝(見上氣)章門治不得
卧(見腸鳴)期門治大喘不得卧(見霍亂)太淵治欬𠻳煩
怒不得卧(見胸痺)白環俞治腰脊冷疼不得久卧(明云不識)
(眠睡)隱白(見腹脹)天府(見中惡)陰陵泉(見水腫)治不得卧
神庭療風癎驚悸不得安寢(明見癲癎)太淵肺俞(見肺)
上管(見霍亂)條口(見足麻)隱白(見腹脹)療不可卧譩
譆(見勞)環跳岐伯云療卧伸縮回轉不得大椎療卧
不安(下見瘈瘲)氣海陰交大巨主驚不得卧(千)公
孫主不嗜卧(見歎息)攢竹等主不得卧(見癲狂)
人不得卧亦有因心氣使然宜服俞山人鎮心丹此
丹以酸棗仁微炒過則令人得睡故也(指迷云若頭痛筋攣驚不)
(嗜卧謂之腎厥頭疼宜灸關元百壯服玉真丸)
夢魘(雜夢)
商丘治魘夢(銅)千云主喜魘夢天牖療夜夢顛倒面
青黃無顔色(明)右手關後尺中陰絶者無腎脉也若
足逆冷上搶胸痛夢入水見鬼善魘寐黑色物來掩人
上刺足太陽治陽(千)凡魘死不得著燈火照亦不得
近前急喚多殺人但痛咬其足跟及足拇指兩邊并多
唾其面即活又灸足大指聚毛中三七壯(集效)魘不覺兩
足大指聚毛中三十壯(千翼)
有婦人夜多魘因少年侍親疾用心所致也後服定
志丸遂不常魘灸固不可廢藥亦不可不服也
癲邪(鬼邪)(扁鵲鍼邪病十三穴見千金)
黃帝灸神邪鬼魅(明下見狂言)岐伯療鬼神邪灸間使攢
竹療神邪鬼魅(見狂)秦承祖灸狐魅神邪及癲狂病醫治
不差者併兩手大指用軟絲繩急縛灸三壯艾炷著四
處半在甲上半在肉上四處盡燒一處不燒其疾不愈
神效小兒胎癎妳癎驚癎依此灸一壯炷如麥陽谿
僕參溫溜治狂言見鬼(見狂言)狂邪鬼語灸天窗
九壯或伏兔百壯(千)悲泣鬼語灸天府五十悲泣
邪語鬼忙歌哭灸慈門五十卒中邪魅恍惚振噤灸
鼻下人中及兩手足大指爪甲本節令艾丸半在爪上
半在肉上各七壯不止十四壯炷如雀屎風邪灸間
使隨年壯又承漿七壯又心俞七壯又三里七壯鬼
魅灸入髮一寸百壯又灸間使手心各五十壯狐魅
合手大指縛指灸合間三七壯當狐鳴即差風府主
邪病卧瞑瞑不自知悤上主邪病鬼癲尺澤主邪
病四肢腫痛諸雜候狂癲哭泣灸手逆注三十(扁鵲鍼邪病十)
(三穴見千金)
癲狂(狂走)(狂言)
溫溜掖門京骨主狂仆(千)神門陽谷主笑若
狂勞宫大陵主風熱善怒心中悲喜思慕歔欷喜
笑不止飛揚太一滑門肉主癲狂吐舌溫溜
僕參主癲疾吐舌鼓頷狂言見鬼長強主癲發如
狂面皮敦敦者不治明下云療癲狂風府(銅云治狂走目注視)
肺俞主狂走欲自殺筋縮曲骨陰谷行間
主驚癎狂走癲疾絡却聽會身柱主狂走瘈瘲
恍惚不樂攢竹小海後頂強間主癎發瘈瘲
狂走不得卧衝陽豐隆主狂妄行登高而歌棄衣
而走天柱臨泣主狂易多言不休目上反支正
魚際合谷少海曲池腕骨主狂言下廉
丘墟主狂言非常巨闕築賓主狂易妄言怒罵
陽谿陽谷主吐舌戾頸妄言間使主驚狂善悲
面赤目黃喑不言(並千)筋縮(下同)療驚癎狂走癲疾脊急強
目轉上垂(明)陽谷身柱(見瘈瘲)腦空京骨(見膝攣)
療癲疾強走風府療狂走欲自殺目反妄視(下同)束
骨療癲狂(見驚癎)攢竹但是尸厥癲邪神狂鬼魅皆療
之秦承祖灸神邪癲狂(見鬼邪)衝陽治久狂登高而
歌棄衣而走(銅)光明治卒狂(見熱病無汗)間使治卒強
胸中澹澹惡風寒嘔吐怵惕寒中少氣掌熱腋腫肘攣
明下云療卒狂驚悸日月治小腹熱欲走(見悲愁)絲
竹空治發狂吐涎沫(見目眩)太一治癲疾狂走心煩吐
舌(銅)陽谷治癲疾狂走心俞治心中風狂走發癎
語悲泣心胸悶亂煩滿汗不出結積寒熱嘔吐不下食
欬唾血(明同)腕骨治狂惕巨闕治發狂不識人驚悸
少氣曲泉膏肓俞治發狂(見勞瘵)神門治身熱狂
悲哭陽交治寒厥驚狂少海治目眩發狂嘔吐涎
沫項不得顧支正治風虚狂惕(見驚恐)大陵治狂言
不樂(見傷寒無汗)陽谷治妄言左右顧瘈瘲目眩陽谿
治狂言喜笑見鬼(銅)僕參治癲癎狂言見鬼偏歴
治癲疾多言(下同)溫溜治癲疾吐涎狂言見鬼明下云
癲癎吐舌鼓頷狂言下廉治狂言(見驚)築賓治癲疾
狂言明下小兒癲病吐舌公孫治卒面腫煩心狂言
太淵治狂言(明下同)口噼(見心痛)液門治驚悸妄言
陽谷療吐舌戾頸妄言不得左右顧瘈瘲頭眩目痛
(明)筋縮療癎病多言(下)鳩尾療癲癎狂歌不擇言
黃帝療鬼邪魅及癲狂語不擇尊卑灸上脣裏面中
央肉絃上一壯炷如小麥又用鋼刀决斷更佳銅云
水溝治語不識尊卑(見癎)掖門主妄言(千見驚癎)狂言恍
惚灸天樞百壯狂邪發無常披頭大喚欲殺人不避
水火及狂言妄語灸間使三十壯(亦灸驚恐歌哭)狂癲鬼語
灸足太陽四十壯狂癲驚走風恍惚嗔喜罵笑歌哭鬼
語悉灸腦戶風池手陽明太陽太陰足陽明陽蹻少陽
太陰陰蹻足跟皆隨年壯狂走刺人或欲自死罵詈
不息稱神鬼語灸口吻頭赤白際一壯又兩肘内屈中
五壯又背胛中間三壯報灸之倉公法神效卒狂言鬼
語以甑帶急合縛兩手大指便灸左右脇下對屈肋頭
兩處火俱起各七壯須臾鬼自道姓名乞去徐徐問之
乃解其手卒狂鬼語鍼其足大拇指爪甲下入少許
即止人中主邪病語不止及諸雜候凡人中惡先掐
鼻下是也邪鬼妄語灸懸命十四壯穴在口脣裏中央
絃用鋼刀决斷佳治肺中風狂言(見中風)狂邪鬼語
灸天窗伏兔悲泣鬼語灸天府慈門(並見癲邪)
有士人妄語異常且欲打人病數月矣予意其是心
疾為灸百會百會治心疾故也又疑是鬼邪用秦承
祖灸鬼邪法併兩手大拇指用軟帛繩急縛定當肉
甲相接處灸七壯四處皆着火而後愈(灸法見癲邪門)更有
二貴人子亦有此患有醫僧亦為灸此穴愈
狂走掣瘲灸玉枕上三寸一法頂後一寸百壯(千)狂
走癲疾灸頂後二寸十二壯狂走驚癎灸河口五十
壯在腕後陷中動脉是此與陽明同也狂走癲疾灸
大幽百壯狂走癲癎灸季肋端三十狂走喜怒悲
泣灸巨覺(一作巨攪)隨年壯在背上甲内側反手所不及者
骨芒穴上捻之痛者是狂走驚恍惚灸足陽明三十
壯狂走易罵灸八會隨年壯在陽明下五分筋縮
(銅同)等主狂走三里主邪病大喚罵走遠狂走癲厥
如死人灸足大指三毛中九壯(翼云灸大敦)狂走易氣等
灸絶骨(見上氣)
鬼語狂走當依法灸之若傷寒鬼語癲狂惟宜用四
物湯加黃耆等分七八錢重作一服水一碗煎七分
服滓即用水一碗煎半碗連服予屢用之神效故附
著於此
癲癎瘈瘲(小兒瘈瘲)
命門治瘈瘲裏急腰腹相引痛(銅)大杼治瘈瘲氣實
脇滿屋翳治瘈瘲不仁(見身腫)陽谷(見狂言明同)治瘈瘲
曲澤療肘瘈瘲(明見唾血)少澤療瘈瘲承筋主瘈瘲
脚酸(千)曲池少澤主瘈瘲癲疾身柱主癲疾瘈
瘲怒欲殺人身熱狂走讇言見鬼(明上下同)商丘主癎瘈
攢竹小海後頂強間主癎發瘈瘲狂走崑
崙主癎瘈口閉不開陽谿天井主驚瘲解谿主
瘈瘲而驚上關主瘈瘲沫出寒熱痙引骨痛巨闕
照海主瘈瘲引臍腹短氣命門主瘈瘲裏急腰腹
相引痛(銅人明同)腦戶聽會聽宫風府翳風主
骨痠眩狂瘈瘲口噤喉鳴沬出瘖不能言五處身
柱委中委陽崑崙主脊強反側瘈瘲癲疾頭痛
絡却聽會身柱主狂走瘈瘲恍惚不樂(並千)瘂
門治寒熱風痙脊強反側瘈瘲癲疾頭重(銅)五處治
頭風目眩瘈瘲目戴上不識人巨髎治瘈瘲口喎(明同)
上關治瘈瘲口沫出目眩牙車不開口噤少澤治
臂痛瘈瘲欬嗽頸項急不可顧付陽(見風痺)天井治
瘈瘲(並見風痺)腕骨治驚風瘈瘲五指掣帶脉治婦人
裏急瘈瘲(見小腹痛)大椎療癲病瘈瘲身熱目眩項急卧
不安(明下)顱顖治小兒發癎瘈瘲嘔吐涎沫驚恐失頰
瞻視不明(銅)瘈脉治小兒驚癎瘈瘲嘔吐洩痢無時
驚恐眵瞢目睛不明(明同)前頂治小兒驚癎風癎瘈瘲
(見驚癎)崑崙治小兒發癎瘈瘲
癲癎(癎附)(餘論見風癎)
天柱主卒暴癎眩(千)攢竹小海後頂強間主
癎發瘈瘲狂走商丘主癎瘈絲竹空通谷主風
癎癲疾涎沫狂煩金門僕參主癲疾馬癎(千)天
井小海主癲疾羊癎吐舌羊鳴戾頸懸釐束骨主
癲疾互善驚羊鳴筋縮曲骨陰谷行間主驚
癎狂走癲疾列缺主熱癎驚而有所見水溝治失
笑無時癲癎語不識尊卑(下經同)乍喜乍哭牙關不開
(銅)心俞治發癎悲泣(見狂走)筋縮治驚癎狂走癲疾
脊急強目轉上垂僕參(見狂言)金門(見尸厥)治癲癎
脊中治風癎癲邪神門治大小人五癎金門治小
兒發癎張口搖頭身反側脊俞療風癎癲邪(明)神
庭療腫氣風癎癲風不識人羊鳴角弓反張披髮而上
歌下哭多學人語驚悸不安寢肺俞僕參(見尸厥)療
癲癎少海療癲癎吐舌沫出羊鳴狂癲風癎吐舌
灸胃管百壯不鍼倉公法狂癎不識人癲病眩亂灸百
會九壯
難經疏云狂病之候不愛眠卧不肯飲食自言賢智
歌樂行走此是陽氣盛之所為故經言重陽者狂今
世以此為癲病謬矣癲病發即僵仆倒地故有癲蹶
之言陰氣大盛故不得行立而倒也今世以為癎病
者悞也其剖析癲狂之病曉然如此而人終不信豈
亦傳習之誤難以改歟(重陰者癲)
凡發狂則欲走或自高貴稱神聖皆須備諸火灸之乃
得永差悲泣呻吟此則為邪非狂也自依邪方法治(千)
癲疾(餘論見風癎)
解谿治癲疾煩心悲泣(銅)瘂門治癲疾頭重完骨
治癲疾頭面浮腫齒齲天衝治頭痛癲疾風痙牙齗
腫善驚筋縮治癲疾脊強(見癲癎)申脉後谿前
谷治癲疾滑肉門治癲疾嘔逆吐舌兌端(明下同)
本神治癲疾吐沫飛揚治癲疾寒痛承山崑崙
療寒熱癲疾尺澤療癲病不可向手臂不得上頭(下)
解谿陽蹻主癲疾(千)神庭上星百會聽
會聽宫偏歴攢竹本神築賓陽谿後
頂強間腦戸絡却玉枕主癲疾嘔兌端
斷交承漿大迎絲竹空𩕄會天柱商丘
主癲疾嘔沫寒熱痙互引承漿大迎主寒熱悽厥
鼓頷癲痙口噤臑會申脉主癲疾腠氣尺澤
然谷主癲疾手臂不得上頭偏歴主癲疾多言耳鳴
口噼腦空束骨主癲疾大瘦頭痛懸釐束
骨主癲疾互引善驚羊鳴天衝主頭痛癲疾互引數
驚通谷主心中憒憒數欠癲心下悸恐咽中澹澹
風池聽會復溜主寒熱癲仆完骨主癲疾僵
曲池等主癲疾(見瘈瘲)狂癲灸胃管(見癲癎)或灸巨陽(見驚)
(癎)
有人患癎疾發則僵仆在地久之方蘇予意其用心
所致為灸百會又疑是痰厥致僵仆為灸中管其疾
稍減未除根也後閱脉訣後通真子有愛養小兒謹
護風池之說人來覓灸癎疾必為之按風池穴皆應
手痠疼使灸之而愈(小兒癎恐亦可灸此)
驚癎(小兒驚癎)(急驚風)(慢驚風)
顖會治驚癎戴目上不識人(銅)巨骨療驚癎破心吐
血(明)鳩尾療心驚癎發狀如鳥鳴破心吐血心中氣悶
不喜聞人語心痛腹脹少衝療驚癎吐舌沬出束
骨療驚癎癲狂身寒熱頭痛目眩(下)筋縮療驚癎狂
走癎病多言脊強兩目轉上及目瞪瘈脉長強主
小兒驚癎瘈瘲嘔吐泄注驚恐失精瞻視不明(千)顖
會前頂本神天柱主小兒驚癎臨泣主兒癎
反視顖會主兒癎喘不得息前頂治小兒驚癎(明下)
(同)風癎瘈瘲發即先時鼻多清涕頂腫(銅)瘈脉
神道顱顖治兒發癎瘈瘲(並見小兒瘈瘲)長強身柱療
小兒驚癎小兒但是風病灸率谷(見風)小兒先驚怖
啼呌後乃發驚癎灸頂上旋毛中三壯及耳後青絡脉
小兒驚癎灸鬼錄穴一壯在上脣内中央絃上用銅
刀决斷更佳小兒急驚風灸前頂三壯若不愈須灸
兩眉頭及人中穴秦承祖灸小兒驚癎等(見鬼邪)小兒
緩驚風灸尺澤各一壯狂邪驚癎病灸承命三十壯在
内踝後上行三寸動脉上亦灸驚狂走狂癲風驚厥
逆心煩灸巨陽五十壯行間(見癲狂)主驚癎(千)腕骨
治驚風(銅見瘈瘲)筋縮療驚癎(明見癲狂)
急慢驚風非風也古人謂之陰陽癎猶傷寒之有陰
陽證也陽癎如陽證當治以凉藥陰癎如陰證當治
以溫藥庸醫不知此例以風藥治之風藥多涼或是
慢驚未有不罹其害者戒之戒之若灸驚風惟灸慢
驚慢脾風為穏當云
風癎(五癎)
神庭療癲風不識人羊鳴(明見癲癎)百會療風癎青風心
風角弓反張羊鳴多哭言語不擇發時即死吐沫心熱
悶頭風多睡心煩驚悸無心力忘前失後食無味頭重
飲酒面赤鼻塞明下云療登高而歌棄衣而走角弓反
張羊癎吐舌百會治風癎中風角弓反張或多哭言
語不擇發即無時盛即吐沬心煩驚悸(銅)神庭絲
竹空(見目眩)治風癎目戴上不識人巨闕療心中煩悶
熱風風癎浪言或作鳥聲不能食無心力會宗治肌
膚痛耳聾風癎脊中(見癲)涌泉治風癎前頂療風
癎(明)上管療風癎熱痛可瀉而後補脊俞療風癎
癲邪眉衝療目五般癎頭痛鼻塞涌泉神聰(見頭)
(風)強間(岐伯云)療風癎天井療癎病羊鳴吐舌癎病
小兒惡疾也呼吸之間不及求師致困者不少(下)小兒
食癎者先寒熱洒淅乃發灸鳩尾上五分三壯小兒
風癎者先屈手指如數物乃發也灸鼻柱上髮際宛中
三壯小兒猪癎病如尸厥吐沬灸巨闕三壯小兒
雞癎善驚反折手掣自摇灸手少陰三壯在掌後去腕
半寸陷中小兒羊癎目瞪吐舌羊鳴灸九椎下節間
三壯小兒牛癎目直視腹脹乃發灸鳩尾三壯小
兒馬癎張口摇頭身反折馬鳴灸僕參各三壯馬癎
張口摇頭馬鳴欲反折灸頂風府臍中三壯(千燒馬蹄末服良)
牛癎目正直視腹脹灸鳩尾骨及大椎各三壯(燒牛蹄末服良)
羊癎喜揚目吐舌灸大椎上三壯猪癎喜吐沫灸
完骨兩旁各一寸七壯犬癎手屈拳攣灸兩手心足
太陽肋戶各一壯雞癎摇頭反折喜驚自摇(灸足諸陽各三)
(壯)神庭脊俞療風癎(見驚癎)前頂治小兒驚癎風
癎(銅見癲癎)小兒髮逆上啼笑面暗色不變是癎候或鼻
口青時小驚或目閉青時小驚或身熱頭常汗出或身
熱吐哯而喘或身熱目時直視或卧惕惕而驚手足振
摇或卧夢笑手足動摇或意氣下而妄怒或咽乳不利
或目瞳子卒大黑於常或喜欠目上視或身熱小便難
或身熱目視不精或吐痢不止厥痛時起或弄舌摇頭
諸候二十條皆癎之初也見其候便爪其陽脉所應灸
瓜之皆重手令兒驟啼及足絶脉亦依方與湯直視瞳
子動腹滿轉鳴下血身熱口噤不得乳反張脊強汗出
發熱為卧不悟手足掣瘲喜驚凡八條癎之劇者也如
有此非復湯爪所能救當時而灸之
徐嗣曰風眩之病起於心氣不足胸上蓄熱實痰熱
相感而動風風心相亂則悶瞀故謂之風眩瞀大人
曰癲小兒為癎此方為治萬無不愈困急時但度灸
穴使大鍼鍼之無不差者初得鍼竟便灸最良余業
之以來三十餘年所救活者數千百人病此而死不
逢嗣故也(續命湯主眩發頓悶無知口沫出四體角弓目反上口噤不得言竹瀝一升二合生)
(地黃汁一升龍齒末生薑防風麻黃去節各四兩防已附子炮各三兩石膏十兩桂二兩合十味水一斗)
(煮取三升分三服有氣加附子一兩紫蘇五合橘皮半兩)其論風眩癲癎甚有理
故併其方附於此(更有賁㹠湯詳見千金)但小兒癎非心氣不
足爾千金有風食驚癎三種本事有陰陽癎慢脾風
三證(慢脾即食癎宜醒脾丸人參散)右方有三癎元治小兒百二十種
驚癎(荆芥穗二兩礬一兩半生半枯為末麵糊丸黍米大硃砂衣薑湯下二十丸)吾謂慢
驚用來復丹急驚三癎丸食癎醒脾丸可也
風勞(餘見勞)
大杼治風勞氣欬嗽(明有氣急字)胸中鬱鬱身熱目眩(銅)
大椎治風勞食氣風門治風勞嘔逆上氣胸背痛喘
氣卧(明作短)不安膀胱俞治風勞腰脊痛附分治風
勞臂肘不仁五里治風勞驚恐吐血肘臂痛嗜卧四
支不得動曲泉治風勞失精身體極痛洩水不利膿
血陰腫䯒痛關元俞膀胱俞療風勞腰痛(明)伏
兔療風勞痺逆狂邪膝冷手節攣縮身癮疹腹脹少氣
頭重風勞腦戸五壯鍼三分補之(千翼)灸風勞發背癰疽
用麻繩一條蠟過從手中指第二節量至心坎骨截斷
(須直伸臂)折過自前項下取中纏至後心相對令齊閉口量
兩吻闊狹以此為則對灸七壯(澧州井司法馬司法云神效)
風痙(角弓反張)
顱顖治風痙(銅)大迎治風痙口噤牙疼頰腫惡寒舌
強不能言瘂門治寒熱風痙脊強反折瘈瘲天衝
治癲疾風痙牙齗腫善驚脾俞膀胱俞主熱痙引
骨痛(千)上關主瘈瘲沫出寒熱痙引骨痛腎俞
中膂俞長強主寒熱痙反折肝俞主筋寒熱痙筋
急手相引魚際主痙上氣失瘖不能言腰俞主反
折(見月事)小兒身強角弓反張灸鼻上入髮際三分三
壯次大椎下節間三壯(明下)百會治角弓反張(銅見中風)
上窌(見絶子)腰俞主脊強反折(千)
産論云痙者口噤不開背強而直如發癎狀摇頭馬
鳴身反折宜速灌小續命湯是也(此見二十論)又云産後
中風如角弓狀無治法(見十八章)後人惟用荆芥穗末酒
服二錢七立效若是則灸未必如藥之速見效也
風眩(餘見頭目眩)(餘論見風癎)
完骨療風眩項痛頭強寒熱(明)當陽臨泣療卒不
識人風眩鼻塞後頂(見頭風)玉枕(見目痛)頷厭(見偏頭痛)
療風眩(千)陽谷主風眩驚手捲(甲乙手捲作手腕痛)泄風汗出
腰項急承光治風眩頭痛嘔吐心煩申脉治坐如
在舟車中(見腰脚)神庭上星顖會主風頭眩(千)
天牖等前項等主風眩(見頭風)攢竹療頭目風眩(見目)
(眩)
千金方載徐嗣之言曰風眩之病起於心氣不足胸
上蓄熱實痰熱相感而動風風心相亂則悶瞀故謂
之風眩瞀大人曰癲小兒曰癎則是風眩癲癎本一
疾也不知後人何為析而三之予因分為三門且從
為之辭以釋世醫之疑云
風痺(餘見肩髃穴)
天井治驚悸瘈瘲風痺臂肘痛捉物不得(銅)肩貞治
風痺手臂不舉肩中熱痛尺澤治風痺肘攣手臂不
舉消濼治寒熱風痺項痛肩背急(明云頭痛項背急)膝關
治風痺膝内痛引臏不可屈伸喉咽痛付陽治痿厥
風痺頭重䪼痛髀樞股䯒痛瘈瘲風痺不仁時有寒熱
四肢不舉陽輔(見膝痛)陽關(並見膝痛)治風痺不仁委
中(見腰脊)治風痺少海(見瘰癧)療風痺(明)委中(見脚弱)
下廉療風濕痺(見身寒痺)環跳治冷風濕痺(見腰痛)治卒病
肉痺不知人(見中風)
岐伯曰中風大法有四四曰風痺巢氏曰風寒濕三
氣合而為痺風多者為風痺風痺之狀肌膚盡痛而
復手足不隨也醫者當以此求之速與續命湯依俞
穴灸之云(詳見千金)
中風(中風寒熱)(餘論見偏風)
小兒但是風病諸般醫治不差灸率谷(明下)黃帝療中風
眼戴上及不能語者灸第二椎第五椎上各十壯齊下
火炷如半棗核大立差黃帝問岐伯曰中風半身不
遂如何灸答曰凡人未中風一兩月前或三五月前非
時足脛上忽酸重頑痺良久方解此將中風之候急灸
三里絶骨四處三壯後用葱薄荷桃柳葉煎湯淋洗驅逐
風氣於瘡口出灸瘡春較秋灸秋較春灸常令兩脚有
瘡為妙凡人不信此法飲食不節酒色過度忽中此風
言語蹇澁半身不遂宜七處齊下火各三壯風在左灸
右右灸左百會耳前髮際肩井風市三里
絶骨曲池七穴神效不能具錄依法灸無不愈灸
風中府手足不隨其狀覺手足或麻或痛良久乃已此
將中府之候病左灸右病右灸左因循失灸廢者灸瘡
春較秋灸秋較春灸取盡風氣(集效)百會曲鬢肩
顒曲池風市足三里絶骨共十三穴灸風
中藏氣塞涎上不語極危者下火立效其狀覺心中潰
亂神思不怡或手足麻此將中藏之候不問風與氣但
依次自上及下各灸五壯日别灸隨年壯凡遇春秋常
灸以泄風氣素有風人可保無虞此能灸暴卒百會
風池大椎肩井曲池間使足三里共十
二穴
集效方云治風莫如續命防風排風湯之類此可扶
助疾病若救危急必火艾為良此論亦當
范子默自壬午五月間口眼喎斜灸聽會等三穴即正
右手足麻無力灸百會髮際等七穴得愈未年八月間
氣塞涎上不能語金虎丹加膩粉服至四丸半氣不通
涎不下藥從鼻中出魂魄飛揚如墜江湖中頃欲絶灸
百會風池等左右共十二穴氣遂通吐幾一碗許繼又
下十餘行伏枕半月餘遂平爾後小覺意思少異於常
心中憒亂即便灸百會風池等穴立效本事方云十二
穴者謂聽會頰車地倉百會肩隅曲池
風市足三里絶骨髮際大椎風池也依
而用之立效
氣塞涎上不能語心中風候也巢氏病源常論之古
方雖謂但得偃卧悶絶汗出者心中風之候恐未盡
也范公灸得氣通蓋灸百會之力其吐幾一碗下十行
者豈服金虎丹加膩粉所致耶(必用方戒人服金虎等丹)
風池療大患風者先補後瀉少可患以經取之(明)肝俞
療中風支滿短氣不食食不消吐血目不明閉塞陰
蹻療偏枯不能行大風暴不知人卧驚視如見星臨
泣治卒中風不識人(銅)解谿治風面浮腫顔黑厥氣
上衝腹脹大便下重瘈驚膝股䯒腫轉筋目眩頭痛
勞宫治中風善怒悲笑不休手痺内關治中風肘攣
實則心暴痛虚則心煩惕惕風頭耳後痛煩心足不收
失履口喎僻頭頂瘈痛牙車急完骨主之(甲)心俞治
心中風語悲泣(銅見狂走)百會治風癎中風角弓反張或
多哭言語不擇發即無時盛即吐沫心驚煩健忘(銅)
崑崙主狂易大風(千)陰蹻主風暴不知人偏枯不能
行照海主大風默默不知所痛視如見星天井主
大風默默不知所痛悲傷不樂百會療青風心風(見風)
(癎)肩髃治偏風熱風(見中風不語)岐伯曰中風大法有
四一曰偏枯二曰風痱三曰風懿四曰風痺夫諸急卒
病多是風初得輕微人所不悟宜速與續命湯依俞穴
灸之夫風者百病之長岐伯所言四者說其最重也
凡風多從背五藏俞入諸藏受病肺病最急肺主氣息
又冒諸藏故也肺中風者其人偃卧而胸滿短氣冒悶
汗出者肺風之證視目下鼻上兩邊下行至口色白者
尚可治急灸肺俞百壯服續命湯小兒減之若急黃者
此為肺已傷化為血不可復治若為急風邪所中便迷
漠恍惚妄言狂語或少氣惙惙不能復言若不求師即
治宿昔而死即覺便灸肺俞及膈俞肝俞數十壯急服
續命湯可救若涎吐出不收者既灸當立與湯也諸陽
受風亦恍惚妄語與肺病相似然著緩可經久而死
肝中風者其人但踞坐不得低頭繞兩目連額上色微
有青者肝風之證若脣色青面黃尚可治急灸肝俞百
壯服續命湯心中風者其人但得偃卧不得傾側悶
亂冒絶汗出者心風之證若脣正赤尚可治急灸心俞
百壯服續命湯脾中風者其人但踞坐而腹滿身通
黃吐鹹汗出者尚可治急灸脾俞百壯服續命湯腎
中風者其人踞坐而腰痛視脇左右未有黃色如餅粢
大者尚可治急灸腎俞百壯服續命湯大腸中風者
卧而腸鳴不止灸大腸俞百壯可服續命湯
鄉里有人忽覺心腹中熱甚急投藥鋪說其狀鋪家
以為此中風之候與治風藥而風不作予中心藏之
至夷陵見一太守中夏忽患熱甚不免以水洒地設
簟卧其上令人扇之次日忽中風數日而殂人皆咎
其卧水簟上而用扇也暨到澧陽見一老婦人夏中
亦患熱夜出卧廳上次日中風偶其子預合得小續
命湯服更召醫調理數日愈始知人之中風心腹中
多大熱而後作而小續命湯不可不服也王令患風
醫以青州白員子排風湯續命湯四物湯黃蓍建中
湯术附湯嘉禾散各為一處同和分數服每服水一
碗棗三枚薑五片同煎至七分去滓溫服(自後與人服皆效周)
(戸傳三湯四散子用四君子排風續命湯嘉禾急風正氣勻氣散一切風疾無不差)
肝風占候其口不能言當灸鼻下人中次灸大椎次肝
俞五十壯餘處隨年壯眼暗人灸之得明二三百壯良
凡心風寒灸心俞各五十壯扁鵲曰凡人心風灸
心俞兩邊各一寸二分各五七壯對心是肝俞二穴主
心風腹脹滿食不消化吐血酸痛四支羸露不欲食飲
鼻血目眗䀮䀮不明肩頭脇下痛小便急灸三二百壯
差即止扁鵲云治卒中惡風心悶煩毒欲死急灸足
大指下横文隨年壯立愈若筋急不能行者内踝筋
急灸内踝上四十壯外踝筋急灸外踝上三十壯立愈
若眼戴晴上插灸目兩眥後二七壯若不能語灸
第三椎上百壯若不識人灸季肋頭七壯若眼反
口噤腹中切痛灸陰囊下第一横理十四壯灸卒死亦
良治大風卒風緩急諸風卒發動不自覺知或心腹
脹滿或半身不隨或口噤不言涎唾自出目閉耳聾或
舉身冷直或煩悶恍惚喜怒無節或脣青口白戴眼角
弓反張始覺發動即灸神庭七壯次灸曲差次上關
次下關次頰車次廉泉次顖會次百會次本神次天柱
次陶道次風門次心俞次肝俞次腎俞次膀胱俞次曲
池次肩髃次支溝次合谷次間使次陽陵泉次陽輔次
崑崙以上各七壯治風灸上星二百壯前項二百四
十壯百會二百壯腦戸風府各三百壯治大風灸百
會七百壯治百種風灸腦後項大椎平處兩箱量二
寸三分須取病人指寸量兩箱各灸百壯得差治風耳
鳴從耳後量八分半裏許有孔灸一切風得差狂者亦
差兩耳門前後各百壯治卒病惡風欲死不能語及
肉痺不知人灸第五椎名曰藏俞百五十壯三百壯便
愈大腸俞治風腹中雷鳴腸澼泄利食不消化小腹
絞痛腰脊疼強或大小便難不能飲食灸百壯三日一
報掖門灸五十壯主風絶骨灸百壯治風身重心
煩足脛疼百會天府曲池列缺主惡風邪氣
泣出喜忘涌泉主風入腹中商陽主耳中風生
臨泣主大風目痛(甲云目眥皆痛)關衝主面黑濕風解谿
主風從頭至足面目赤
解益以醫風名其進沉香半夏湯方云夫人中風心
腎俱虚百脉皆亂氣散血凝若使便服金銀朱砂腦
麝凉藥則手足不舉經絡遂死便服生附子則益發
虚熱轉不能語或下鮮血故成廢疾善治風者當先
主氣益心去痰醒脾然後療風十愈八九用炮附子
一隻沉香等分人參半兩半夏二錢南星一錢各湯
洗七次為粗末(每服二大錢水二盞薑十片煎至一盞空心稍熱服神效其論治風有理)
(故附于此)
掖門主風寒熱(千)内關主手中風熱間使主頭身
風熱後谿主風身寒俠谿主胸中寒如風狀肺
寒灸肺俞百壯腎寒灸腎俞百壯大横治大風逆
氣(多)寒(銅)凡中風用續命湯排風等湯神精丹茵芋
酒更加灸必愈(本事)
中風不語(中風口噤附)(餘見口啞)(口眼喎)
脾風占候聲不出或上下手當灸手十指頭次灸人中
次大椎次兩耳門前脉去耳門上下行一寸是次兩大
指節上下各七壯治脾風灸脾俞脊兩邊各五十壯凡
人脾俞無定所隨四季月應病即灸藏俞是脾穴此法
甚妙脾風者總呼為八風猥腿風半身不遂失音不語
者灸百會次本神次承漿次風府次肩顒次心俞次手
五冊次手髓孔次手少陽次足五冊次足髓孔次足陽
明各五百壯中風失音不能言語緩縱不隨先灸天窗
五十壯息火仍移灸百會五十壯畢還灸天窗五十壯
若發先灸百會則風氣不得泄内攻五藏喜閉伏仍失
音也所以先灸天窗次百會佳一灸五十壯悉泄火勢
復灸之視病輕重重者一處三百壯大較凡中風服藥
益劇者但是風穴悉皆灸三壯無不愈神良决定勿疑
不至心者勿浪為灸又灸風痱不能語手足不遂(詳見千金)
治卒病欲死不能語治肺中風不能言(並見中風)
巢氏云脾脉絡胃夾咽連舌本散舌下心之别脉繋
舌本心脾受風邪故舌強不語(三陽之筋並絡入頷頰夾於口諸陽為風)
(寒所客則筋急故口噤不開)
卒中風口噤不得開灸機關(千金翼名頰車)二穴穴在耳下八
分小近前灸五壯即得語又灸隨年壯僻者逐僻左右
灸(千)治卒中風口喎葦筒長五寸以一頭刺耳孔中
四畔以麵密塞勿令泄氣一頭内大豆一顆并艾燒令
燃灸七壯差右灸左左灸右千金不傳耳病亦灸之
中風口喎灸手交脉三壯左灸右右灸左炷如鼠屎形
横安兩頭下火口喎刺承泣(見目瞤)
偏風(偏枯)(半身不遂)
岐伯答黃帝灸中風半身不遂(明下見中風)列缺治偏風
口喎手腕無力(明下作腕勞)半身不隨(明同)欬嗽掌中熱口噤
不開(銅)下關治偏風口目喎牙車脫臼上關治偏
風口眼喎(明云眼喎通睛)耳中如蟬聲(明同)完骨治偏風口面
喎頸項痛不得顧小便赤黃喉痺頰腫承漿療偏風
口喎面腫(明同)衝陽(見口喎)地倉治偏風口喎(見口喎)
迎香治偏風口喎面癢浮腫風動葉葉狀如蟲行或脣
腫痛(明同)環跳治冷風濕痺風疹偏風半身不遂腰胯
痛不得轉(明下同)肩髃治偏風半身不遂熱風癮疹手
臂攣急(明云手不得向頭)捉物不得挽弓不開臂細無力筋骨
酸疼若灸偏風可七七壯不宜多曲池療偏風半身
不遂刺風疹疼痛冷緩捉物不得挽弓不開屈身難隱
脉風臂肘細無力陽陵泉環跳(並見膝痛)曲池治偏
風半身不遂(明下同)照海治大風偏枯半身不遂(明同)
上廉治偏風腰腿手足不仁(並銅明下同)下崑崙(見腰脚)
委中療半身不隨(明)地倉(見口喎)承山(見脚弱)上廉
(見脚氣)下廉(見濕痺)療偏風陰蹻療手足偏枯(見月水)
猥腿風半身不遂失音灸百會(千見中風失音)
半身不遂男女皆有此患但男尤忌左女尤忌右爾
若得此疾後風藥不宜暫缺常令身上有灸瘡可也
最忌房室或能如道釋修養方能保其無它若灸則
當先百會顖會次風池肩顒曲池合谷環跳風市三
里絶骨不必拘舊經病左灸右病右灸左之說但按
痠疼處灸之若兩邊灸亦佳但當自上而下灸之
痰涎(痰飲)(吐沫)(餘見唾)
巨闕治熱病胸中痰飲腹脹暴痛恍惚不知人(銅)通
谷治結積留飲胸滿食不化不容治痰癖(見痃癖)少
衝治痰冷(見傷寒)率谷治鬲胃寒痰傷酒風發腦兩角
強痛不能飲食煩滿吐不止浮白治痰沫胸中滿不
得喘息本神治癲疾吐涎沬絲竹空(見目眩)治涎沬
然谷復溜(見脊)治涎出陰谷(見膝痛)治涎下鬲俞療
痰飲吐逆汗出寒熱骨痛虚脹舌滿痰瘧(明)瞻俞療
痰悶(見心脹)上管療痰多吐涎(下見吐)結積留飲灸通
谷(千見腸癖)下廉治涎出不覺(銅見飱洩)少海(明同)兌端(下同)
本神治吐沫(見癲狂)絲竹空通谷商丘主嘔沫
(千見癲癎)兌端等主嘔沫(見風癎)溫溜治吐涎(銅見癲狂)上
關治沫出(見瘈瘲)顱顖治小兒吐沫(見瘈瘲)或中云門
等主涎出多唾(午)庫房等主多唾濁沫(並見上氣)廉泉
治嘔沫(銅見上氣)明云療喘息嘔沫(見少氣)
痰涎等證不一而足惟勞瘵有痰為難治最宜灸膏
肓穴壯數既多當有所下嚨嚨然如流水之狀蓋痰
下也餘當隨證治之凡人患水疰口中涌水經謂
之肺來乘腎食後吐水可灸肺俞又灸三陰交期門
瀉肺補腎也各隨年壯然則痰涏有類此者又當如
此法灸之
唾血(嘔血)(吐血)(餘見唾)
凢内損(又作傷)唾血不足外無膏澤地五會(銅同)主之刺入
三分特忌灸(千)凢唾血瀉魚際補尺澤然谷主欬
唾有血太淵(明下見胃)神門主唾血振寒嘔血上氣
胸堂手心脾俞間使胃管天樞肝俞
魚際勞宫肩俞太谿主唾血吐血心俞肝
俞缺盆巨闕鳩尾主咳唾血庫房中府
周榮尺澤主欬逆上氣呼吸多唾濁沫膿血上管
(明下同)不容大陵主嘔血㕁門主嘔血衂血行
間主短氣嘔血胸背痛太衝主面脣色白時時嘔血
女子漏血手少陰㕁主吐血三里主胸中瘀血搘
滿脇膈痛不能久立膝痿寒上管主心膈下嘔血
不容主嘔血肩脇痛口乾心痛與背相引不可欬欬引
腎痛太淵主唾血振寒嗌乾太陵及㕁門主嘔血
神門主嘔血上氣虚勞吐血灸胃管三百壯亦主
勞嘔逆吐血少食多飽多唾(一作多睡)百病吐血胸堂
百壯不鍼吐血腹痛雷鳴天樞百壯吐血唾血上
氣欬逆肺俞隨年壯吐血酸削肝俞百壯吐血嘔
逆灸手心主五十壯(千金翼云太陵是)凢口鼻出血不止名
腦衂上星五十壯亶中治唾膿(銅見肺氣)肝俞(見欬逆)
承滿(腹脹)肩中俞(見嗽)治唾血大鍾(見淋)然谷心俞
(狂走)治欬唾血天突咯唾膿血(見肺)庫房治多唾濁
沫膿血(見胸脇滿)屋翳治多濁沫膿血(見痰)巨闕治息賁
時吐血(明下云療嘔血煩心)太淵(見心痛)神門(心煩)行間太
衝魚際治嘔血曲泉治逆氣嘔血五里治吐血
(風勞)大谿治咽腫唾血(並銅明下療唾血及衂血下血)巨骨療驚癎
破心吐血(明)魚際療吐血唾血肝俞(見中風)紫宫
(見唾)石門(見欬逆)療吐血孔最(療吐血失音腫痛)曲澤(療心痛出)
(血嘔血見心煩)肺俞(見肺)療唾血(千)承滿療鬲氣吐血
喘(餘見欬嗽)
崑崙主腹痛喘暴滿(千)崑崙(千同)治欬喘暴滿(銅)三
間治氣喘(見瘧)神門(見心煩)譩譆治喘逆(見肩背痛)不容
治喘欬(見痃癖)商陽治喘欬支腫(見胸滿)明下云胸鬲氣
滿喘急大鍾治胸脹喘息(見淋)期門治大喘不得卧
(見吐瀉)俞府治欬逆上喘(承信同見腹脹)嘔吐胸滿不得食(明同)
或中治欬逆(明下作嗽)喘不能食(見胸脇滿)天府治逆氣喘
不得息雲門(見胸滿)人迎(見吐瀉)神藏(明同)治欬逆喘
不得息氣戶治喘逆上氣步郎治喘息不得舉臂
(並見胸脇滿)足臨泣(見月事)治喘魄戶中府主喘氣相
追逐(千)天突華蓋主喘暴俞府神藏主喘不
得息天容等主喘息嘔沫曲澤主欬喘(並見上氣)顱
息療小兒癎喘不得息耳聾(明)魄戶療欬逆上喘(見背)
(痛)浮白療不得喘息(見欬逆)經渠療掌中熱生嗽逆
上氣喘數久熱病汗不出暴癉喘逆心痛欲嘔中府
(見肺氣)魄戶(見背)脇堂療喘逆(下)璇璣療欬逆上喘
喉鳴三間療傷寒氣熱身熱喘天突療欬逆氣喘
(下)肺俞(見肺)療肺喘解谿療喘息急魚際(見寒熱)療欬
喘(明)亶中治欬嗽上喘(銅見肺)水突治喘息不得
扶突治喘息如水雞鳴(並見上氣)頭維主喘逆煩滿嘔沫
流汗(千)肺俞(明下見肺)腎俞主喘欬少氣百病俞府神
藏(見上氣)天府主上氣喘不得息扶突主咽下鳴喘
天突華蓋主喘暴(並見上氣)經渠主欬逆上氣喘掌
中熱少商太陵主欬逆喘天突華蓋主喘暴
太泉主欬逆胸滿喘不得息期門主喘逆卧不安
席欬脇下積聚欬喘曲澤出血立已或中等主
呼吸喘氣逆喘鳴取天容(並見上氣)上廉治喘息不能
行(銅見脅痛)經渠主喘(見上氣)大陵等主喘天府主喘
不得息廉泉治喘息(並見欬逆)魚際療喘(見寒熱)
有貴人久患喘夜卧不得而起行夏月亦衣夾背心
予知是膏肓病也令灸膏肓而愈亦有暴喘者予知
是痰為梗令細剉厚朴七八錢重以薑七片水小碗
煎七分服滓再煎服不過數服愈若不因痰而喘者
當灸肺俞凡有喘與哮者為按肺俞無不痠疼皆為
謬刺肺俞令灸而愈亦有只謬刺不灸而愈此病有
淺深也舍弟登山為雨所搏一夕氣悶幾不救見昆
季必泣有欲别之意予疑其心悲為刺百會不效按
其肺俞云其疼如錐刺以火鍼微刺之即愈因此與
人治哮喘只謬肺俞不謬他穴惟按肺俞不疼痠者
然後點其他穴云
肺氣(肺風)
肺脹氣搶脅下熱痛灸陰都隨年壯肺脹脇滿嘔吐
上氣等病灸大椎并兩乳上第三肋間各止七壯肺與
大腸俱實中府主肺寒熱(見上氣)亶中治肺氣欬嗽
上喘唾膿不得下食胸中如塞(銅)天突治肺壅咯唾
膿血咽乾舌下急喉生瘡中府治肺系急胸痛悚悚
膽熱嘔逆上氣欬唾濁涕肩背痛風汗出腹脹食不下
明下云肺急胸滿喘逆唾濁善噎皮痛太淵治肺脹
滿膨膨明下云療胸中氣滿不得卧肺脹滿膨膨肺
俞療肺寒熱肺痿上喘咳嗽嗽血胸脇氣滿不得卧不
嗜食汗不出及背急強(明下)凢肺風氣痿絶四支滿脹
喘逆胸滿灸肺俞各二壯水溝療面腫脣動葉葉肺
風狀如蟲行(明)風池(見面腫)療肺風
欬嗽(餘見欬逆)
三里主欬嗽多唾(千)缺盆亶中巨闕主欬嗽
魚際療欬嗽喘(見寒熱)又療肺心痛欬引尻溺出(明)肺
俞療肺嗽(見傳屍)少澤心俞(見心痛)庫房(見逆氣)療欬
嗽天突療欬嗽上氣噎胸中氣喉内如水聲廉泉
療欬嗽少氣(見少氣)亶中(見肺癰)療欬嗽上氣下云療欬
嗽氣短經渠(見喘)療嗽逆上氣天池療上氣欬嗽胸
中氣滿喉鳴四支不舉腋下腫(下)解谿療上氣欬嗽
喘息急腹中積氣上下行魚際列缺少澤(見瘈瘲)
缺盆治欬嗽(銅)尺澤治欬嗽唾濁(見喉痺)肩中俞治
欬嗽上氣唾血大杼治風勞氣欬嗽(見風勞)風門治
喘氣卧不安(見風勞)肺俞治肺痿欬嗽(見勞瘵)亶中治
肺氣欬嗽(見肺氣)涌泉治婦人無子欬嗽身熱(明下欬嗽短氣)
前谷治欬嗽衂血項頸痛太谿治痃癖欬嗽不嗜
食上氣欬嗽灸肺募五十壯(千見上氣)嗽灸手屈臂中有横
文外骨捻頭得痛處十四壯良嗽灸兩乳下黑白際
各百壯即差又以蒲當乳頭周匝圍身令前後正平當
脊骨解中灸十壯云云廉泉天井(並見上氣)太淵治
欬嗽(銅見不卧)
久嗽最宜灸膏肓穴其次則宜灸肺俞等穴各隨證
治之若暴嗽則不必灸也有男子忽氣出不絶聲病
數日矣以手按其亶中穴而應微以冷鍼頻頻刺之
而愈初不之灸何其神也
千翼十二種風風入肺則欬逆短氣又肝欬刺足太衝
心欬刺神門脾欬刺太白肺欬刺太泉腎欬刺太谿膽
欬刺陽陵泉又第五節下第六節上穴中間隨年并主
上氣
欬逆(餘見欬逆上氣)(喘)(傷寒嘔噦)
然谷天泉陷谷胸堂章門曲泉天突
雲門肺俞臨泣肩井風門行間主欬逆(千)
維道主欬逆不止大陵主欬逆寒熱發大陵
少商主欬逆喘太泉主欬逆胸滿喘不得息(明下同)
三里主欬逆多吐中府主肺系急欬輒胸痛前谷
主欬而胸滿經渠行間主喜欬俠白主欬乾嘔
煩滿支溝主欬面赤而熱欬唾噫善欬氣無所出
先取三里後取大白章門(並千)孔最天泉(見心痛)太谿
(見心痛)行間俞府(見喘)神門(見胸滿)腹結(見臍痛)少
商(見善噫)浮白治欬逆(銅)肝俞治欬引兩脇急痛不
得息轉側難撅脇下與脊相引而反折目上視目眩循
眉頭痛驚狂鼽衂起則目䀮䀮目生白翳欬引胸中痛
寒疝小腹痛唾血短氣明下云療欬逆兩脇滿悶魚
際治欬引尻痛竅陰治脇痛欬逆不得息浮白療
欬逆疝積胸滿不得喘息胸痛(明)太淵療欬逆煩心
不得卧(下)灸欬逆法乳下一指許正與乳相直骨間
陷中婦人即屈乳頭度之乳頭齊處是穴炷如小豆許
灸三壯男左女右只一處火到肌即差良方云族中有
霍亂吐痢垂困忽發欬逆遂至危殆與鄜延陳中裕病
傷寒欬逆甚氣已不屬皆一灸而愈云凢傷寒及久病
得欬逆皆為惡候投藥不效者灸之必差若不差則多
不救(必用方云噦者欬逆也見嘔噦)
欬病有十曰風欬寒欬支欬膽欬厥陰欬與五藏欬
千金載其刺法詳矣而傷寒欬為惡證施秘監尊人
患傷寒欬甚毉告技窮施檢灸經於結喉下灸三壯
即差蓋天突穴也神哉神哉
欬逆上氣(上氣)(又見欬逆)
魄戶氣舍譩譆(甲乙)期門右手屈臂中横文外骨
上主欬逆上氣(千)天容等主欬逆上氣喘息嘔沫(見齒)
(噤)魄戶中府主肺寒熱呼吸不得卧欬逆上氣嘔
沫喘氣相追逐天突華蓋(明云喘不能言)主欬逆上氣喘
暴俞府(明下同)神藏主欬逆上氣喘不得息經渠
主欬逆上氣喘掌中熱扶突主欬逆上氣咽中鳴喘
欬嗽曲澤出血立已又主卒欬逆逆氣紫宫玉
堂太谿主欬逆上氣心煩(明云紫宫玉堂主欬逆)彧中石
門主欬逆上氣涎出多唾彧中雲門主欬逆上氣
涎出多唾呼吸喘悸坐不安席庫房中府周榮
尺澤主欬逆上氣呼吸多唾濁沫膿血氣舍治欬逆
上氣瘤癭喉痺咽腫頸項強(銅)水突治欬逆上氣咽
喉壅腫呼吸短氣喘息不得厥陰俞治逆氣嘔吐心
痛留結胸中煩悶扶突治欬多唾上氣咽引喘息喉
如水雞鳴魄戶治背膊痛欬逆上氣嘔吐煩滿庫
房(見胸脇滿)屋翳(見唾血)膏肓俞治上氣欬逆(見勞瘵)天
突治欬逆上氣胸中氣噎喉中如水雞聲下云胸中氣
鯁鯁天谿(見胸痛)中府治吐逆上氣(見肺氣)氣海治
一切氣(見少氣)明下云療五藏氣逆上攻經渠治欬𠻳
上氣數欠幽門治逆氣數欬女子逆氣魚際療短
氣心痺悲怒逆氣狂惕胃氣逆(明)建里療嘔吐上氣心
痛身腫厥陰俞療逆氣嘔逆牙痛留結胸滿石門
療身寒熱欬逆上氣嘔吐血(下)庫房療胸脇滿欬逆
上氣呼吸不至息建里治嘔逆上氣氣戶治喘逆
上氣(見嗽)凢上氣多有服吐藥得差亦有鍼灸得除者
宜深體悟之(千)上氣欬嗽短氣氣滿食不下灸肺募
五十壯上氣欬逆短氣風勞百疾肩井二百壯上
氣短氣欬逆胸背痛風門熱府百壯上氣欬逆短氣胸
滿多唾惡冷痰肺俞五十壯上氣氣閉欬逆咽冷聲
破喉猜猜天瞿五十壯上氣胸滿短氣欬逆雲門五
十壯上氣欬逆胸痺背痛胸堂百壯不鍼上氣欬
逆亶中五十壯上氣欬逆胸滿短氣牽背痛巨闕期
門各五十壯逆氣虚勞寒損憂恚筋骨攣痛心中欬
逆泄注腹滿喉痺頸項強腸痔逆氣痔血陰急鼻衂骨
痛大小便澁鼻中乾煩滿狂走易氣凡二十二病皆灸
絶骨五十壯凢上氣冷發腹中雷鳴轉呌嘔逆不食
灸太衝不限壯數從痛至不痛從不痛至痛止上氣
厥逆灸胸堂百壯穴在兩乳間嘔吐上氣灸尺澤不
三則七壯肩俞主上氣天府主上氣喘不得息
天池主上氣喉鳴陽氣大逆上滿於胸中憤䐜肩息
大氣逆上喘鳴坐伏不得息取之天容上氣胸痛取之
廉泉(甲乙)天井治欬嗽上氣(銅)廉泉治欬嗽上氣喘
息嘔沬風門治嘔逆上氣(見風勞)肺俞治上氣嘔吐
支滿(明有脊強寒熱字)不嗜食汗不出玉堂治上氣(見胸滿)雲
門治氣上衝心(見胸滿)氣衝治腸中大熱不得安卧腹
有逆氣上攻心腹脹滿淫濼雲門療嘔逆氣上胸脇
徹背痛(明)天突亶中天池解谿(下)肩中俞
療欬嗽上氣(並見欬嗽)
少氣(短氣)(乏氣)(結氣)
然谷治喘呼少氣(銅)上廉治臟氣(明云大腸氣)不足三
里治胃氣不足氣海治臟氣虚憊真氣不足一切氣
疾久不差者皆灸之少府(見憂悲)膀胱氣(見便赤)少
衝(見傷寒)步郎(見胸脇滿)間使(見狂)腎俞(見勞瘵)大鍾(見淋)
治少氣至陰治少氣難言(見寒熱)神門治少氣不足
(見煩心)小腸俞(見脚氣)魚際太陵(見傷寒無汗)肝俞(見欬)
(逆)治短氣膺窗治胸滿短氣行間治癲疾短氣
凡胸滿短氣不得汗皆鍼補手太陰以出汗(千)涌泉
主短氣(見無子)亶中華蓋主短氣不得息不能言步
郎安都主鬲上不通呼吸少氣喘息大包主大氣
不得息廉泉療欬嗽少氣喘息嘔沫噤齗風門療
氣短不安(見風勞)肝俞(見中風)療短氣不食伏兔療腹
脹少氣肝俞(明下)療氣短短氣灸肩井二百壯(千見上氣)
短氣不得語灸天井百壯或大椎隨年壯或肺
俞或肝俞或尺澤各百壯或小指第四指間交
脉上七壯或手十指頭合十壯少年房多短氣灸
鳩尾頭五十壯又鹽灸臍孔中二七壯乏氣灸第五
椎下隨年壯短氣灸巨闕等(見上氣)雲門風門
熱府肺募(見上氣)巨闕等(見瘈瘲)期門等主短氣(見心)
(痛)巨闕解谿(並見驚)然谷尺澤主少氣(並見心痛)
巨闕(見驚)治少氣(銅)膽俞療心脹滿吐逆短氣痰悶食
難下不消(明)心痛如錐刀刺氣結灸鬲俞七壯(千)
氣結灸太倉百壯(見心痛)通谷治結積留飲(銅見痰)心
腹諸病堅滿煩痛憂憊結氣寒冷霍亂心痛吐下食不
消腸鳴泄痢灸太倉百壯結氣囊裏鍼藥所不及灸
肓募隨年壯(並千)中腕治寒癖結氣(銅)隔結(見嘔)
賁豚氣(伏梁氣)(息賁)
凡卒厥逆上氣氣攻兩脇心下痛滿奄奄欲絶此為賁
豚氣即急作湯以浸兩手足數數易之(千)賁豚腹腫
灸章門百壯賁豚灸氣海百壯或期門或關元百
壯賁豚搶心不得息灸中極五十壯賁豚上下腹
中與腰相引痛灸中府百壯賁豚上下灸四滿一七
壯期門(見産)陰交石門主賁豚(見無子)賁豚腹腫
意同主之賁豚氣上腹脹痛莖腫先引腰後引小腹
腰臗小痛堅痛下引陰中不得小便兩丸騫石門主之
賁豚氣上&KR0008;䐜堅痛引陰中不得小便兩丸騫陰交
主之(並甲)章門(銅同)石門(明下同)陰交主賁豚上氣
期門主賁豚上下(銅同見霍亂)中極主賁豚上搶心甚則
不得息天樞主賁豚脹疝歸來主賁豚卵上入引
莖痛天樞主氣疝煩嘔面腫賁豚(甲)關元中極
主婦人賁豚搶心上管療心中煩賁豚氣脹滿不能
食(明)巨闕治賁豚氣脹不能食(銅)中腕治因讀書
得賁豚氣上攻伏梁心下狀如覆杯寒癖結氣(明云賁豚氣如)
(悶伏梁氣如覆杯)歸來治小腹賁豚千云主賁豚(並見陰痛)中
極治賁豚搶心甚則不得息恍惚尸厥關元療賁豚
寒氣入小腹(千同)時欲嘔溺血小便黃腹洩不止(明下)氣
海療賁豚腹堅(見勞)期門主賁豚(見産後)氣穴治賁氣
上下引脊痛(見月事)關元中極陰交石門四
滿(千並見無子)期門(見産後疾)主婦人賁豚上管治伏梁氣
狀如覆杯(銅與明同)中管治伏梁氣(見上)期門缺盆(千見)
(胸滿)鳩尾(心痛)主息賁(肺之積曰息賁在右脇下大如杯)
痃癖
鬲俞療痃癖氣塊鬲痛(明)小兒癖灸兩(闕)一寸各
三壯(千)三陰交治痃癖腹寒膝股内痛氣逆小便不利
(銅)鬲俞治熱病汗不出腹中積癖默默嗜卧四支怠
惰不欲動身常濕不能食食則心痛周痺身皆痛脾
俞治痃癖積聚(見腹脹)中腕治寒癖結氣下腕治癖
塊(見腹痛)明云療腹堅硬癖塊脉厥厥動不容治腹滿
痃癖不嗜食腹虚鳴嘔吐胸背相引痛喘欬口乾痰癖
脇下痛重肋疝瘕漏谷治痃癖冷氣心腹脹滿食飲
不為肌膚三里太谿(見嗽)治痃癖(明下云癥癖)府舍治疝
癖(見痺疼)灸小腸氣痃癖氣發時腹痛若刀刺不可忍者
并婦女本藏氣血癖走疰刺痛(見腎虚)
癥癖(餘見疝瘕)
癥瘕灸内踝後宛中隨年壯又氣海百壯(千)久冷及婦
人癥瘕腸鳴泄利繞臍絞痛天樞百壯三報之勿鍼
地機主溏瘕(見溏泄)陰陵泉太谿太陰㕁主疝瘕
(見疝瘕)不容(見痃癖)中極(見疝)治疝瘕關元(見帶下)治婦人瘕
聚(明云療瘕聚諸病)膀胱俞治女子瘕聚(明同)脚膝無力曲泉(漏谷)
(同)治女子血瘕按之如湯滚股内(千同見無子)小腹堅大如盤
胸腹脹滿飲食不消婦人瘕聚瘦瘠三焦俞百壯(三報)内踝後
宛宛中隨年壯又氣海百壯久冷及婦人癥癖腸鳴泄痢繞
臍絞痛天樞百壯(三報勿鍼)治瘕癖(患左灸左患右灸右)第一屈肋頭近第
二肋下是灸處第二肋頭近第三肋頭下向肉翅前亦是灸
處初日灸三次日五後七周而復始至十止(唯忌大蒜)又關元五
十壯臍上四指五十壯積聚堅滿痛章門一百壯
積聚
衝門主腹中積聚疼痛(千)鬲俞陰谷(見腹痛)主積聚
上管主心下堅積聚冷脹懸樞主腹中積上下行
高曲主腹中積聚太陰㕁主腹滿積聚膀胱俞主
堅結積聚積聚堅滿灸脾募百壯穴在章門季肋端
心下堅積聚冷脹灸上管百壯三報之積聚堅大
如盤冷脹灸胃管二百壯三報之衝門(見腹滿)府舍
(見脾疼)治腹滿積聚(銅)鬲俞陰谷(見腰痛)主積聚(千)懸
樞治積聚上下行水榖不化下利腹中留積(銅)明下云
積氣上下行(解谿同)腹中盡痛脾俞治積聚(見痃癖)商
曲治腹中積聚(千同)腸中切痛不嗜食四海治臍下積
聚疝瘕腸澼切痛振寒大腹有水通谷治結積留飲
(見痰)章門療積聚氣(明)中極療冷氣積聚時上衝心
飢不能食(下)脾俞治積聚(銅見腹脹)中管主積聚(千見腹脹)
積聚灸肺俞或三焦俞(見腹脹)脾俞療黃疸積聚(見黃疸)
藏府積聚灸三焦俞心腹積聚灸肝俞(並見腹脹)期門
主喘逆卧不安席欬脇下積聚(千)
積氣
梁門治脇下積氣(期門同見吐瀉)食飲不思大腸滑洩穀不
化(銅)解谿(見欬𠻳)懸樞治積氣上下行(見積聚)關門
治積氣腸鳴卒痛洩利不欲食腹中氣遊走夾臍急
氣海治氣結成塊狀如覆杯(見臍痛)陰交療氣痛如刀
攪作塊如覆杯(明見便赤)章門療積聚氣(見積聚)亶中岐
伯云療積氣成噎(下)三里(見腹堅)不容療積氣(見腹痛)
章門療積氣如石(見鼓脹)梁門主胸下積氣
腹痛(餘見心痛)
氣海主小腹疝氣遊行五藏腹中切痛(千)鬲俞陰
谷主腹脹胃管暴痛及腹積聚肌肉痛高曲(一名商曲)主
腹中積聚時切痛衝門主寒氣滿腹中積痛癃淫濼
四滿主腹僻切痛天樞外陵主腹中盡痛崑
崙主腹痛喘暴滿復溜主腹厥痛巨闕上管
石門陰蹻主腹中滿暴痛汗出大谿主腹中相引
痛豐隆主胸痛如刺腹若刀切痛(銅同明見厥逆)鳩尾主
腹皮痛搔癢肓俞主腹切痛氣衝主身熱腹痛
中極主腹中熱痛行間主腹痛而熱上拄心心下滿
分水療腹腫不能食腸堅腹痛胃脹不調堅硬(明)
大杼療腹痛腎俞療寒熱腹痛雷鳴氣逆心痛不
容療腹弦急不得食腹痛如刀刺兩脇積氣膨膨(下)
上管療腹㽲刺痛(見吐)太白(見霍亂)溫溜三里(見胃)
陷谷(見水腫)治腹痛腹哀治大便膿血寒中食不化腹
中痛(銅)魚際治腹痛不下食肓俞治大腹寒疝大
便燥腹切痛地機(見水腫)治腹脇氣脹外陵治腹痛
心如懸下引臍腹痛下腕治腹痛六府之氣寒榖不
轉不嗜食小便赤腹堅硬癖塊臍上厥氣動日漸瘦(銅)
脾俞治腹痛不嗜食(見痃癖)三焦俞治腹痛欲洩(見腹)
(脹)膀胱俞治腹痛(明下同)天樞治女人腹痛(見月事)
石關治婦人惡血上衝腹痛不可忍(見無子)胃俞治腹
痛(見腹脹)中管主腹中甚痛作膿(千見腹脹)小兒卒患肚
皮青黑不急治須臾即死酒和胡粉塗乾則再塗之又
灸臍四邊各半寸并鳩尾骨下一寸各三壯(集效)
腹滿(心滿脹)
凡腹滿痛不得息正仰卧屈一膝伸一脚並氣衝鍼入
三寸氣至瀉之(千)大鍾主腹滿便難陷谷(見噫)懸
鍾主腹滿(千云小兒腹滿不食)陰市主腹中滿痿厥少氣太
陰㕁主腹滿積聚衝門主寒氣腹滿腹中積聚痛
隱白主腹滿喜嘔三里行間曲泉主腹䐜滿
商丘主腹中滿嚮嚮然不便心下有寒痛漏谷主腸
鳴強欠心悲氣逆腹䐜滿急巨闕上管石門
陰蹻主腹中滿暴痛汗出期門主傷食腹滿(見産)通
谷主結積留飲癖(見腸癖)石關主心堅滿(見大便不通)陰
都主心滿氣逆腸鳴聽宫(明同)治心腹滿(銅)衝門治
腹寒氣滿(見積聚)大都治熱病汗不出手足逆冷腹滿
善嘔煩熱悶亂吐逆目眩厲兌(見尸厥)漏谷(見痃癖)治心
腹脹滿腹滿灸絶骨(千見上氣)巨闕等主腹滿崑崙主
腹暴滿(並見瘦瘠)太白等主腹大滿(見腹脹)噫嘻(在鼻衂門)
三里療腹滿(明見腹大)中管治心下脹滿傷飽食不化霍
亂出洩不自知心痛(銅)心腹諸病心痛灸太倉(千)
心腹痁痛灸肝俞膽俞療心脹滿(明見上氣)府舍治腹滿
(銅)四滿治大腹有水(見水腫)神堂治胸腹滿(見肩痛)
魚際(銅同)等治腹滿(見傷寒)石門主腹滿疝積(千見無子)分
水療腹腫不能食(見腹痛)意舍治腹滿虚脹(見腹脹)
人有心腹滿脹者予只多以厚朴與之令每服細剉
七八錢重(幼小量減)用生薑七片水小碗煎至七分服滓
再煎服不過五六服脹滿脫去鍼灸之效未必如此
速也因識于此
腹痛按之痛重按却不痛此是氣痛重按愈痛而堅有
積也氣痛不可下下之愈痛虚寒證也小建中湯治腹
痛如神(良方)
腹脹(胸脇脹附)(心脹)(餘見心腹滿脹)
鬲俞等(見腹痛)主腹脹(千)脾俞大腸俞主腹中氣脹
引脊痛食飲多而身羸瘦中極主寒中腹脹上管
主心下堅積聚冷脹隱白主腹脹逆息又主腹中寒
冷氣脹喘尺澤主腹脹喘振慄天樞主腹脹氣衝
胸(見腸鳴)中管主腹脹不通疰大便堅憂思損傷氣積
聚腹中甚痛作膿腫往來上下太谿主腹中脹腫
京門主寒熱䐜脹三里章門京門厲兌内
庭陰谷絡却崑崙商丘陰陵泉曲泉主
腹脹滿不得息氣衝主腹中大熱不安腹有大氣暴
腹脹(明下云又臍下堅)滿癃淫濼期門主腹大堅不得息脹
痺滿小腹尤大巨闕上管主腹脹心腹滿五里
主心下脹滿而痛上氣太白(又見痢)公孫主腹脹食
不化鼓脹腹中氣大滿陰陵泉主腹中脹不嗜食脇
下滿腹中盛水脹逆不得卧凡頭目癰腫胸脇支滿
刺陷谷出血立已大鍾主胸喘息脹關元期門
少商主脇下脹石門治腹脹堅硬水腫支滿(銅)
解谿(見中風)血海(見漏下)商丘(見腸鳴)治腹脹膽俞治
心腹脹滿嘔則食無所出口苦舌乾咽痛食不下中
膂俞(見消渴)譩譆(見肩背痛)鬲俞治腹脹(見嘔吐)胃俞治
腹脹引胸背痛飲食倍多身漸羸瘦(明下同)黃疸善欠
脅滿洩利體重四支不收痃癖腹痛不嗜食胃俞治
胃寒腹脹不嗜食(明同)羸瘦腸鳴腹痛胸脇支滿脊痛筋
攣三焦俞治腸鳴腹脹水穀不化腹痛欲洩注目眩
頭痛吐逆飲食不下腎俞治心腹膨脹(見勞瘵)三里
(見胃)懸鍾治心腹脹滿(見膝攣)大腸俞治腹脹繞臍切
痛大小便不利洞洩食不化脊強不得俛仰中髎治
腹脹下利陽綱治腹滿脹大便洩利(明下同)小便赤澁
身熱目黃太白治身熱煩滿腹脹食不化嘔吐洩膿
血意舍治腹滿虚脹大便滑洩背痛惡風寒食飲不
下嘔吐消渴目黃胃倉治腹虚脹水腫食飲不下惡
寒背脊不得俛仰中府治腹脹食不下(見脉氣)中腕
治傷寒飲水過多腹脹氣喘陰谷治腹脹滿不得息小
便黃男如蠱女如姙娠承滿治腸鳴腹脹上喘氣逆
食飲不下肩息唾血大敦治腹脹滿三陰交治脾
病身重四支不舉腹脹腸鳴溏洩食不化隱白治腹
脹喘滿不得卧嘔吐食下暴洩隱白療腹中有寒熱
起氣喘衂血不止腹中脹逆脛寒熱不得卧氣滿胸中
熱暴泄鬲中嘔吐不欲食(明下)上管(見吐)療腹脹臚脹
脇腹滿灸鬲俞百壯三報(千)胸滿心腹積聚痞痛
灸肝俞百壯三報脹滿水腫脾俞隨年壯三報腹
中氣脹引脊痛食飲多身羸瘦名曰食晦先取脾俞後
取季肋藏府積聚脹滿羸瘦不能飲食三焦俞隨
年壯脹滿雷鳴大腸俞百壯三報脹滿氣聚寒冷胃
管百壯三報在鳩尾下三寸腹脹滿繞臍結痛堅不
能食中守百壯在臍上一寸一名水分脹滿瘕聚滯
下疼氣海百壯忌鍼脹滿氣如水腫狀小腹堅如石
膀胱俞百壯在中極臍下四寸脹滿腎冷瘕聚洩利天
樞百壯
心腹堅大(餘論見腹滿)
下管療腹胸不調腹痛不能食小便赤腹堅硬癖塊脉
厥厥動(明)衝陽治腹堅大不嗜食振寒(銅)期門治
腹堅硬(見霍亂)次髎治心下堅脹石門治腹(明有痛字)堅
硬(見腹脹)肓門治心下肓大堅水分治腹堅如鼓(見水)
(腫)志室治腹堅急陰陵泉地機(並見水腫)下腕治
腹堅硬(見腹痛)膀胱俞主堅結積聚(千)上管主心下
堅積聚冷脹肓門主心下大堅丘墟主大疝腹堅
期門主腹大堅(見腹脹)衝陽主腹大不嗜食解谿
主腹大下重又主厥氣上注腹大三里療腹滿堅塊
不能食胃氣不足反胃胸脇腹積氣(明)天摳療腹大
堅(下見漏下)小兒腹大灸分水(見水腫)分水療腹痛胃脹堅
硬(明見腹痛)石關主心堅滿(千見大便不通)積如盤(積聚)
鼓脹(餘見腹脹)
水分治腹堅如鼓水腫腹(明作腸)鳴胃虚脹不嗜食繞臍
痛衝胸不息(銅)神闕(見水腫)公孫治腹虚脹如鼓
水分治腹堅如鼓明下云療鼔脹(見水腫)復溜治腹中
雷鳴腹脹如鼓四支腫十水病(明下同)章門療身黃羸
瘦四支怠惰腹脹如鼔兩脇積氣如卵石(明下)中封
四滿主鼔脹(千見陰縮)太白公孫主腹鼓脹腹中氣大
滿(見腹脹)陰交石門主水脹小腹皮敦敦然(見水腫)甄
權云分水主鼓脹腸鳴(水腫)鼓脹中封二百壯奔㹠冷氣
心間伏梁狀如覆杯冷結諸氣鍼中管八分留七呼寫
五吸疾出鍼須灸日二七壯至四百止忌房室心腹諸
病堅滿煩痛憂思結氣寒冷霍亂心痛吐下食不消腸
鳴洩利太倉中管百壯心下堅積聚冷熱腹脹上管百
壯(千翼)
水腫(雜腫)(四支腫)(石水)
水通身腫灸足第二指上一寸隨年壯又灸兩手大指
縫頭七壯(十)虚勞浮腫灸太衝百壯又灸腎俞凡
頭目癰腫留飲胸脇支滿刺陷谷出血立已陷谷
列缺主面目癰腫陽陵泉公孫主頭面腫完骨
巨窌主頭面氣胕腫天摳豐隆厲兌陷谷
衝陽主面浮腫中府間使合谷主面腹腫
解谿主風水面胕腫顔黑氣舍主肩腫不得顧三
里主水腹脹皮腫曲泉主腹腫陰谷主寒熱腹偏
腫大敦主大腹腫脹臍腹邑邑陰交石門主水
脹水氣行皮中小腹皮敦敦然小便黃氣滿屋翳主
身腫皮痛不可近衣關門主身腫身重天府主身
脹逆息不得卧風汗身腫喘息多唾上星治頭風面
虚腫(銅)顖會治目眩面腫前頂治目眩面赤腫小兒
頂腫腦戶治目黃頭腫水溝治水氣徧身腫(明云若是)
(水氣惟得鍼此若鍼餘穴水盡即死)胃倉治水腫(見腹脹)缺盆治水氣
(見瘰&KR1349;)屋翳治身體腫皮膚痛不可近及淫濼瘈瘲不
仁腎俞治身腫(見勞瘵)建里治腹脹身腫神闕治
水腫鼓脹腸鳴如流水聲中極石門治水腫(見腹脹)
四滿治大腹有水(見積聚)章門治腹腫脊強四支傷惰
涌泉治男子如蠱女子如姙娠五指端盡痛足不得
踐地(陰谷同上)三里治水氣(明同)復溜治十分病(見鼓脹)
維道治水腫不嗜食(見嘔吐)地機治丈夫溏洩腹脇脹
水腫腹堅不嗜食小便不利陰陵泉治腹中寒不嗜
食鬲下滿水脹腹堅喘逆不得卧腰痛難俛仰陷谷
治面目浮腫及水病善噫腸鳴腹痛分水療腹腫不
能食若是水病灸大良(明)下云療水病腹腫繞臍痛衝
胸不得息甄權云主水氣浮腫鼓脹腸鳴如雷聲時上
衝心(銅見鼔脹)曲骨療水病脹滿(下)小兒水氣四支盡腫
及腹大灸分水三壯胃倉主水腫臚脹食飲不下惡
寒(千)水溝主水腫人中滿關元婦人小腹滿石
水(見無子)章門主身潤石水身腫關元主小腹滿石
水四滿然谷主大腹石水氣衝主大氣石水
豐隆主四支腫身濕(銅同)豐隆復溜主風逆四支腫
列缺主汗出四支腫復溜治四支腫(銅見鼔脹)
水腫惟得鍼水溝若鍼餘穴水盡即死此明堂銅人
所戒也庸醫多為人鍼水分殺人多矣若其他穴亦
有鍼得差者特幸焉耳不可為法也或用藥則禹餘
糧丸為第一(見既效方)予屢見人服驗故書于此然灸水
分則最為要穴也有里醫為李生治水腫以藥飲之
久之不效以受其延待之勤一日忽為灸水分與氣
海穴翌早觀面如削矣信乎水分之能治水腫也明
堂固云若是水病灸大良蓋以此穴能分水不使妄
行云焉耳但不知明堂又云鍼四分者豈治其他病
當鍼四分耶
百病水腫腎俞百壯胃倉隨年水腫陷谷隨年水
腫上下陰交百壯水腫脹曲骨百壯大腹陰市隨
年人中滿脣腫及水腫大水臍中石門百壯風水上
廉隨年水腫不得卧陰陵泉百壯石水灸然谷氣
衝四滿章門水分主水腫腹滿不能食堅硬日七壯至
四百壯忌鍼鍼水盡即死水病灸至差止(千翼)
鍼灸資生經卷四
