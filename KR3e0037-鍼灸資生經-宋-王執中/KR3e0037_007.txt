鍼灸資生經卷七
傷寒(熱病)(隂證)(陽證)
凡熱病刺陷谷足先寒寒上至膝乃出鍼身痹洗淅振
寒悸脇支滿痛熱病先腰脛酸喜渴數飲身清清則
項痛而寒且酸足熱不欲言頭痛癲癲然先取涌泉及
太陽井滎熱中少氣厥寒灸之熱去灸涌泉三壯煩心
不嗜食灸涌泉熱去四逆喘氣偏風身汗出而清皆取
俠谿凡温病身熱五日以上汗不出刺太泉留鍼一
時取鍼若未滿五日者禁鍼凡好太息不嗜食多寒
熱汗出病至則喜嘔嘔已乃衰即取公孫及井俞實則
腸中切痛厥頭面腫起煩心狂多飲不嗜卧虛則鼓脹
腹中氣大滿熱痛不嗜食霍亂公孫主之凡熱病煩
心足寒清多汗先取然谷後取太谿大指間動脉皆先
補之凡温病可鍼刺五十九穴又身之穴六百五十
有五其三十六穴灸之有害七十九穴刺之爲災江
南諸師秘仲景要方不傳顳顬穴鍼灸治温病(見黃疸)
指迷方灸隂毒傷寒法其狀不躁不渴唇青腰背重
咽喉及目睛痛心腹煩疼舌縮面青吃噫氣嘔逆冷汗
向暗不語以生葱約十餘莖去根麄皮顚倒紙卷徑闊
二寸勿令緊欲通氣以快刀切每一餅子高半寸安在
臍心用熨斗火熨葱軟易之不過十餘次患人即甦後
服正氣藥灸結胷傷寒法其狀胸滿短氣按之卽痛
或吐逆滿悶或大便不通諸藥不能救者巴豆七粒和
皮肥黃連七寸去鬚同搗爛作一圓安在臍心上以手
按下稍實緊捻艾皂子大於藥上灸甚者不過三五壯
立愈續用補藥一二日若病半月微有氣皆療治氣
虛陽脫體冷無脉氣息欲絶不省人事及傷寒隂厥百
藥不效葱熨法以索纏如盞許大切去根及葉惟存白
長二寸許如大餅餤先以火脅一面令通熱艾勿令灼
人及以熱處搭病人臍連臍下其上以熨斗滿貯火熨
之令葱餅中熱氣熨入肌肉中須預作三四餅一餅壞
不可熨又易一餅良久病人當漸醒手足温有汗則差
更服四逆湯軰温其内萬萬無憂予伯兄病傷寒冥冥
不知人八日四體堅冷如石藥不可復入用此遂差集
賢校理胡全夫用此拯人之危不可勝數(良)初得病
或先頭痛身寒熱或濇濇欲守火或腰背強直面目如
飲酒狀此傷寒初得一二日但列火灸心下三處第一
處去心下一寸名巨闕第二處去心下二寸名上管第
三處去心下三寸名胃管各灸五十壯大人可五十壯
小兒可三壯亦隨其年灸之大小以意斟量(千)若病者
三四日以上宜先灸胷上二十壯以繩度鼻正上盡髮
際中屈繩斷去半便從髮際入髮中灸繩頭名曰天聰
又灸兩顳顬又灸兩風池又灸肝俞百壯餘處各二十
壯又灸太衝三十壯神驗
凡治傷寒惟隂證可灸餘皆當鍼故千金方惟云刺
取而素問亦云病甚者爲五十九刺所以瀉諸陽胷
中胃中四支五藏之熱也(見熱論篇)若温病身熱五日以
上汗不出可刺太泉未滿五日禁鍼爾(千金)而千金於
頭痛身寒熱病乃灸巨闕上中管三處豈亦是隂證
耶其狀蓋云或濇濇欲守火者也醫者當辨之
通里治熱病卒心中懊憹數欠頻伸悲恐目眩頭痛面
赤而熱心悸肘臂臑痛實則支腫虛則不能言若嘔喉
痹少氣遺溺(銅)期門治婦人傷寒過經不解當鍼期
門使經不傳中管療天行傷寒(明)曲澤療傷寒病
温濕身熱口乾鬲俞主傷寒嗜卧怠惰不欲動摇身
常濕不能食(千)少衝治熱病煩滿上氣心痛痰冷少
氣悲恐善(明作喜)驚掌熱胷痛口熱咽酸乍寒乍熱手攣
不伸引眼痛(銅)曲池治傷寒餘疾皮膚乾燥通里
主熱病先不樂數日(千)魚際陽谷主熱病振慄鼓
頷腹滿隂痿色不變尺澤主氣隔喜嘔鼓頷不得汗
腎俞主頭身熱赤振慄腰中四支滛濼欲嘔三閒
主氣熱身熱喘(甲云寒熱口乾身熱喘息目急痛善驚)魚際治熱病寒
慄鼓頷腹滿隂痿色不變中衝少衝關衝勞
宫太陵陽谿天窌主熱病煩心心悶汗不出掌
中熱心痛身熱如火舌本痛閒使主熱病煩心喜噦
胷中澹澹喜動而熱巨闕主煩心喜嘔曲澤主傷
寒温病身熱煩心口乾支正少海主熱病先腰脛
酸喜渴數飲食身熱項強痛天井主振寒頸項痛
委中主熱病夾脊痛風門治傷寒頸項強目瞑(明有鼻塞)
(字)多啑鼻&KR0864;出清涕(銅)
隂毒沉困藥餌難爲功但灸臍中三百壯艾如半棗
手足不暖不可治也(見本事方)或心迷耳聾呌不應因食
冷得疾者予以理中湯救數人矣若復渴則煎五苓
散與服或煎人參湯服皆效(千金云傷寒多從風寒得之始表中風寒入裏)
(則不消矣未有温覆而不消也)
黃疸
脾俞胃管太谿主黃疸(千)然谷主黃疸一足寒一
足熱喜渴太衝主黃疸熱中喜渴中封五里主
身黃時有微熱(甲乙云不嗜食少氣身體重)脊中主黃疸腹滿不
能食脾俞主黃疸喜欠不下食脇下滿欲吐身重不
欲動勞宫主黃疸目黃中管太陵主目黃振寒
脾俞治黃疸(銅見腹脹)脾俞療腰身黃脹滿腹吐洩痢身
重四支不收黃疸邪氣積聚腹痛寒熱(明)章門療身
黃羸瘦(明下見鼓脹)寅門穴治馬黃黃疸上齗裏穴鍼
三鋥治馬黃黃疸上腭穴鍼三鋥治馬黃黃疸四時
等病舌下穴俠舌兩邊鍼治黃疸唇裏穴鍼三鋥
治馬黃黃疸寒暑温疫顳顬穴鍼灸治四時寒暑所
苦疸氣温病俠人中穴火鍼治馬黃黃疸疫通身並
黃語音已不轉者俠承漿穴治馬黃急疫巨闕七
壯治馬黃黃疸急疫等病上管灸七壯治馬黃黃疸
男隂縫穴拔隂反向上灸治馬黃黃疸風府鍼之
治頭中百病馬黃黃疸熱府鍼灸治馬黃黃疸肺
俞灸主黃疸通治百毒心俞肝俞脾俞腎俞
脚後跟鍼灸治馬黃黃疸寒暑諸毒耳中穴灸治馬
黃黃疸寒暑疫毒頰裏穴鍼主治馬黃黃疸寒暑温
疫頰兩邊同法手太陽灸隨年壯治黃疸䑀石子頭
穴灸七壯治馬黃黃疸錢孔穴灸百壯治黃疸太
衝穴鍼灸治馬黃温疫
五苓散治疸病發渴立效瘀熱在裏身黃腫煎茵陳
下(服此不效方可鍼灸)
傷寒頭痛(其餘見頭痛)
温溜主傷寒寒熱頭痛噦衂肩不舉(千)懸顱主熱病
頭痛身熱懸釐鳩尾主熱病偏頭痛引目外眥
少澤主振寒小指不用頭痛神道關元主身熱頭
痛進退往來三焦俞主頭痛食不下太白主熱病
先頭重顏痛煩悶心身熱熱争則腰痛不可俛仰又熱
病滿悶不得卧身重骨痛不相知温溜治傷寒身熱
頭痛噦逆肩不得舉(銅)風池治頭痛魚際掖門
中渚通理主頭痛(千)天池療頭痛(此見寒熱)支正等
主頭眩痛(見傷寒寒熱)頭痛顚顚然先取涌泉云云(見傷寒)
魚際療頭痛汗不出(見寒熱)
治傷寒頭痛藥多矣惟濃煎五苓散服必效不必鍼
灸予屢施與人皆效故也
傷寒寒熱(餘見自汗)(傷寒無汗)
支正少海主熱病先腰脛酸喜渴身熱項強振寒寒
熱甲云主振寒寒熱頸項腫實則肘攣頭眩痛虛則生
疣痂(千)曲澤主傷寒温病身熱煩心口乾甲云主心澹
善驚身熱煩心口乾手清逆氣嘔唾肘瘈善摇頭顏清
汗出不過眉三閒主氣熱身熱喘甲云寒熱口乾身
熱喘息口急痛善驚肩貞主寒熱項適歴甲云耳鳴
無聞引缺盆肩中熱痛麻木不舉温溜主傷寒寒熱
頭痛商丘主寒熱好嘔大椎主傷寒熱盛煩嘔
膈俞中府主寒熱皮肉骨痛少氣不得卧支滿
肩井關衝主寒熱悽索氣上不得卧列缺主寒熱
掌中熱曲池主傷寒餘熱不盡天井主傷寒振寒
頸項痛衝陽主振寒而欠後谿主身熱惡寒
寒熱(又見傷寒寒熱中風寒熱)
復溜治骨寒熱汗注不止(銅)至陽治寒熱解散淫濼
脛酸四支重痛少氣難言(明同)光明治身解寒淫濼䯒
痠不能久立瘂門治寒熱風痙脊強反折(銅)陶道
神堂(見肩痛)風池治洒淅寒熱隂郄治洒淅畏寒
厥逆魚際治洒淅惡風寒虛熱舌黃身熱頭痛欬𠻳
汗不出痹走&KR0909;背痛不得息浮白治發寒熱腎俞
治頭重身熱(見勞瘵)顱𩕄治身熱頭重脇痛不得轉側
太白陽綱治身熱(並見腹脹)曲差治身體煩熱腦
空治勞疾羸瘦體熱肺俞治寒熱喘滿(見勞瘵)天池
治寒熱胷膈滿(見膈滿)少衝治乍寒乍熱(見傷寒)神道
(見頭痛)少海治寒熱膽俞治振寒(見頭痛)臨泣治洒
淅振寒(見腋腫)魚際治虛熱洒洒毛䜿惡風寒舌上黃
身熱欬𠻳喘痺走胷背不得息頭痛甚汗不出熱煩心
少氣不足(明)膈俞療寒熱骨痛(見痰)天突(見頸腫)療身
寒熱(下)腦空療身寒熱引項強急飛揚光明主
寒熱(千見傷寒無汗)藏府積聚心腹滿腰背痛飲食不消吐逆
寒熱往來小便不利羸瘦少氣三焦俞隨年壯(又見勞)又
胃管百壯(至千壯佳)小腸俞主三焦寒熱(如灸腎法)隨年又
膀胱三焦津液下大小腸寒熱赤洩洞痢腰脊痛又
小便不利婦人𢃄下五十壯四支寒熱腰疼不得俯仰
身黃腹滿食嘔舌根直灸脾俞大椎三穴各七壯盗汗
寒熱惡寒肺俞(隨年壯鍼五分)又隂都百壯多汗寒熱玉枕
五十(千翼)涌泉主身體腰脊如解(見虛損)
腹寒熱氣(冷氣)(又見勞)
行閒主腹痛而熱(千)中極主腹中熱(並見腹痛)五藏熱
及身體熱脉弦急着灸第十四椎與臍相當五十壯老
小增損之若虛寒至百壯横三間寸灸之氣衝主身
熱(腹痛)凡腹中熱喜渴涎出是蛔也手持之勿令得移
以鍼刺中管(亦不可容易鍼)氣衝主腹中大熱不安(見腹脹)
關元主寒氣入腹久冷灸天樞百壯(見癥瘕)隂陵泉
(見水腫)三隂交(見痃痺)治腹寒隱白療腹中寒熱(明見腹脹)
下廉療熱風冷痹上關等主寒熱(千見瘈瘲癲)飛揚
等治寒熱(銅各見癲疾)瘂門等治寒熱(見瘈瘲)少衝治乍
寒乍熱(見傷寒)岐伯云但是積冷虛乏病皆宜灸關元
三里療藏府久積冷氣心腹脹滿天樞療久積冷
氣繞臍切痛時上衝心(銅同)中極療冷氣(見積聚)漏谷
(見痃癖)會陽治冷氣(銅見泄瀉)下管治六府氣寒不嗜食
氣海治冷氣上衝心隱白主腹中寒冷氣脹滿(千)
太衝主上氣冷發腹中雷鳴(見上氣)結氣寒冷灸太
倉百壯(見結氣)凡臍下絞痛流入隂中發作無時此冷氣灸
關元百壯商丘主心下寒(見腹滿)鳩尾少衝商
丘主心寒冷氣上灸龍頷百壯(並心痛)陽交主寒厥驚
狂衝門治腹寒氣滿(銅見積聚)
千金翼云五勞六極復生七傷變生七氣積聚堅牢
如杯留在腹内心痛煩冤不能飲食時來時去發作
無常寒氣爲病則吐逆心滿熱氣爲病則恍惚悶亂
長如眩冒又復失精云云宜服局方七氣湯若冷氣
忽作藥灸不及止用火鍼微刺諸穴與疼處須臾即
定神效
身寒痹(濕痹不仁)(又見手足痹不仁)
膈俞(明同)治身常濕(銅見痃癖)豐隆主身濕(千)曲池列
缺主身濕摇時時寒中封主痿厥身體不仁少氣濕
重合陽主膝股重漏谷主久濕痺不能行銅云不
能久立懸鍾主濕痺不腫髀筋急瘈脛痛絶骨主
髀樞痛膝脛骨摇酸痺不仁筋縮諸節酸折臨泣主
身痺洗淅振寒商丘主骨痺煩滿凡身體不仁先
取京骨後取中封絶骨皆瀉之中封主痿厥身體不
仁少氣濕重膝腫風市主緩縱痿痺腨腸疼冷不仁
中瀆主寒氣在分肉閒痛舌痺不仁陽關主膝外
廉痛不可屈伸脛痺不仁絶骨主酸痺不仁又主身
重(見上)環跳治冷風濕痺(銅見腰痛)條口(見膝痛)治濕痺
下髎治寒濕内傷(見月事)委中療風濕痺(明見脚弱)下廉
療偏風熱風冷痺不遂風濕痺灸瘡差冷痺即已魚
際療痺走胷背(明見寒熱銅同)
治冷痺脛膝疼腰脚攣急足冷氣上不能久立有時
厭厭嗜臥手足沉重日覺羸瘦此名復連病今人極
無情地常愁不樂健忘嗔喜有如此候即當灸懸鍾
絶骨隨年一灸即愈不得再灸也若年月久更發依
法更灸若意便欲多者七日外更七壯(千翼)虛損論曰
疾之所起生自五勞五勞旣用二藏先損心腎受邪
即生六極一曰氣極氣極令人内虛五藏不足外受
邪氣多寒濕痺云云又曰五勞六極七傷七氣積聚
變爲病者甚則令人得大風緩急濕痺不仁偏枯筋
縮四支拘攣令人無子云云
自汗(傷寒自汗)(盗汗)
玉枕(見目痛)療多汗(明)膈俞(見痰)療汗出隂蹻療女人
汗出(見月事)隂蹻等(見腹痛)主汗出(千)飛揚涌泉
頷厭後頂主頸項疼歴節汗出崑崙主瘧多汗(千)
然谷主温瘧汗出復溜治骨寒熱汗注不止(銅)大
敦治心痛汗出(見卒疝)缺盆治汗出(見瘰癧)中府治風
汗出(見肺氣)少商治汗出而寒(見嘻噫)衝陽主汗出(見瘧)
灸手足心熱盗汗(見勞)
牡蠣散治卧即盗汗風虛頭痛牡蠣熬黃白术防風
各三兩酒服方寸匕日二止汗之驗無出此方一切
泄汗服之三日皆愈此千金方所載也本事方云如
惡風加防風一倍氣虚加术面腫加牡蠣蓋增益之
也亦有牡蠣散治虛勞盗汗不止牡蠣煅麻黃根黃
耆等分爲末每二錢水一盞煎七分溫服予皆用之
驗故附此(本事又有二方)
列缺曲池主熱病煩心心悶先手臂身熱瘈瘲唇口
聚鼻張目下汗出如珠(千)五處攅竹正營上
管缺盆中府主汗出寒熱承漿主汗出衂血不
止百會主汗出而嘔痙大都主熱病汗出目厥足
清外臺乃云汗不出厥手足清復溜主寒熱無所安
汗出不止風逆四肢腫凡熱病煩心足寒清多汗先
取然谷後取大谿大指間動脉皆先補之列缺(水腫)
肺俞心俞主汗出(中風)
傷寒自汗蓋隂證也惟理中湯最佳予屢教人服驗
若止額上有微汗與夫上一節有汗者最宜煎五苓
散服之(見旣效方)單方歌云疫病汗如水論中號濕溫燒
故竹扇灰調湯效莫論其論頗有理藥必可用也(多汗)
(亦有用心得者宜灸心俞服鎮心丹皆效)
多汗瘧病譆譩(五十)多汗(四肢不舉少力横文五十長平五十)多汗盗汗(並見)
(寒熱)
汗不出
凡胷滿短氣不得汗皆鍼補手太隂以出汗(千)少澤
復溜崑崙主瘧寒汗不出偏歴主風瘧汗不出
少澤治瘧寒熱汗不出(銅)上星治痎瘧振寒熱汗
不出心俞(見狂明同)曲差治心中煩滿汗不出(明同)瘂
門治頭痛風汗不出陶道治洒淅寒熱脊強汗不出
(明同)膽俞治振寒汗不出(見頭痛)命門治頭痛如破身
熱如火汗不出上脘治身熱汗不出(見霍亂)至隂(見頭)
(痛)魚際(見寒熱)曲泉(見疝)俠谿(見胷脇滿)中膂俞治汗
不出(見消渴)偏歴治風汗不出竅隂治手足煩熱汗
不轉筋命門(見頭痛)肺俞(見汗)療汗不出(明)曲澤療
汗出不過肩(見唾血)曲澤主汗出不過眉(甲見傷寒寒熱)魚
際療汗不出(見寒熱)
傷寒無汗
大都療熱病汗不出手足逆冷腹滿善嘔目眩煩心四
肢腫(明下)凡溫病身熱五日以上汗下出刺太泉留鍼
一時取鍼若未滿五日禁刺勞宫主熱病三日以往
不得汗怵惕甲乙亦云主熱病煩滿欲嘔噦三日以往
不得汗怵惕胷脇不可反側欬滿溺赤小便血衂不止
嘔吐血氣逆噫不止嗌中痛食不下善渴口中爛掌中
熱欲嘔(千)孔最主臂厥熱痛汗不出(明云熱病汗不出)皆灸
刺之此穴可出汗經渠陽池陽谷合谷(明下同)
前谷内庭後谿腕骨支溝(明下同)厲兊衝
陽解谿主熱病汗不出中衝等主熱病汗不出(見傷)
(寒諸病)命門膀胱俞上管曲差上星陶道
天柱上窌懸釐風池主煩滿汗不出飛揚
主下部寒熱汗不出體重玉枕大杼肝俞心
俞膈俞陶道主汗不出悽厥惡寒光明主腹足
清寒熱汗不出曲泉主身熱頭痛汗不出魚際主
頭痛不甚汗出尺澤主氣膈喜嘔鼓頷不得汗煩心
身痛掖門中渚通理主熱病先不樂頭痛面熱
無汗傷寒溫病善摇頭顏清汗出不過眉曲澤主之
(甲)委中治熱病汗不出云云取其經血立愈(銅)孔最
治熱病汗不出此穴可灸三壯即汗出(明下同)陷谷
厲兌膈俞中渚大都(見腹滿)支溝陽谷(明同)
腕骨前谷治熱病汗不出懸顱治熱病煩滿汗不
出(明同)懸釐治熱病汗不出頭偏痛煩心不欲食譩
譆治熱病汗不出大杼治傷寒汗不出脊強經渠
治熱病汗不出暴痺喘足(明作逆)心痛嘔吐商陽治熱
病汗不出(明下同)中衝治熱病汗不出掌熱身如火心
痛煩滿舌強太谿治熱病汗不出默默嗜卧溺黃消
癉大便難風池治溫病汗不出目眩苦頭痛太陵
治熱病汗不出臂孿腋腫善笑不休心懸若饑喜悲泣
驚恐目赤小便如血嘔逆狂言不樂勞宫治熱病三
日汗不出怵惕胷脇痛不可轉大小便血衂血不止氣
逆嘔噦煩渴食飲不下光明治熱病汗不出卒狂虛
則痿痺坐不能起實則足䯒熱膝痛身體不仁善囓頰
中衝治熱病煩悶汗不出掌熱身如火心痛舌強明
下云身熱如火頭痛如破天池療熱病汗不出胷滿
頸痛四肢不舉腋下腫上氣胷中有聲喉喝(明下)
(相識患隂證傷寒四肢厥冷不省予與理中湯服至第二服汗出如雨矣神哉)
發背(癰疽)(瘍瘻)(餘見痔漏)
頻刺風門洩諸陽熱氣背永不發癰疽(銅)灸發背法
或不見瘡頭以濕紙傅先乾者是以大蒜去皮生切錢
子先安一蒜錢在上次艾灸三壯換蒜復三灸如此易
無數痛灸至不痛不痛灸至痛方住若第一日急灸减
九分二日灸減八分至第七日尚可自此以往灸已後
時灸訖以石上生者龍鱗薜荔洗研取汁湯溫呷即瀉
出惡物去根凡丁瘡頭瘡魚臍等瘡一切無名者悉治
(集效)凡發腫至堅有根者名曰石癰治法當上灸之百
壯石子當碎出如不出益壯乃佳(千)論曰凡發背皆
因服五石寒食更生散所致亦有單服鍾乳而發者又
有生平不服而自發背者其候率多於背兩脾間起初
如粟米大或痛或癢仍作赤色人皆初不以爲事日漸
長大不過十日遂至於死臨困之時以闊三寸高一寸
瘡有數十孔以手按之諸孔中皆膿出尋時失音所以
養生者小覺背上癢痛有異即火急取淨土水和爲泥
捻作餅子厚二分闊一寸半以麄艾大作炷灸泥上帖
著瘡上灸之一炷一易餅子若粟米大時可灸七餅子
卽差如榆莢大灸七七餅炷即差如錢大可日夜灸不
限炷數仍服五香連翹湯及鐡漿諸藥攻之乃愈凡
腫起背胛中頭白如黍粟四邊相連腫赤黑令人悶亂
即名發背禁房室酒肉蒜麵若不灸治即入内殺人若
灸當瘡上七八百壯有人不識多作雜腫治者皆死
郭戶爲予言鄕里有善治發背癰疽者皆於瘡上灸
之多至二三百壯無有不愈但艾炷小作之炷小則
人不畏灸灸多則作效矣蓋得此法也然亦不必泥
此近有一醫以治外科得名有人發背瘡大如椀有
數孔醫亦無藥可治止以艾徧敷在瘡上灸之久而
方疼則以瘡上皆死肉故初不覺疼也旋以藥調治
之愈蓋出於意表也
王蘧疽發於背張生以艾火加瘡上自旦及暮凡一百
五十壯知痛乃已明日鑷去黑痂膿血盡潰膚理皆紅
亦不復痛始别以藥附之日一易焉易時旋剪去黑爛
惡肉月許瘡乃平是歲秋夏間京師士大夫病疽者七
人余獨生此雖司命事然固有料理不知其方遂至不
幸者(見王蘧發背方序)陽輔治腋腫疽馬刀(見腰脚痛)犢鼻治
膝臏癕腫(見膝痛)竅隂主營(明作骨)疽發厲項痛引頭(明同)
目痛(銅云治癰疽頭痛心煩)凡疽卒著五指筋急不得屈伸者
灸踝骨中央數十壯或至百壯附骨疽灸間使後一寸
隨年壯立差天突療肺癰唾膿血氣壅不通(明)亶
中療肺癰欬𠻳上氣唾膿不下食胷中氣滿如塞少
海治瘍腫振寒太衝臨泣(見腋腫)治馬刀瘍瘻單
方歌云惡患是石癰不鍼可藥取當上灸百壯石子出
如雨
余嘗爲劉和叔序灸癰疽方云必以毒藥攻於内伐其
根也又以火艾灼于外宣其毒也法盡於此矣癰疽始
作灼艾服大黃等藥無不愈者(大黃宜隨人虛實服)王子高病
背疽京師外醫以爲不可治得一徐人教以灼艾如棗
大近千壯魯直數患背瘡亦灼艾而愈灸爲第一法
也(必)
癭瘤(肉瘤)
天府(甲乙作天窗)臑會氣舍主瘤癭氣咽腫通天主
癭灸五十壯胷堂羊矢灸百壯腦戶通天消濼
天突主頸有大氣臑會治項癭氣瘤明下云療癭及
臂氣腫氣舍治瘤癭(見欬逆上氣)浮白療癭肩不舉(銅云)
(治癭氣)肺俞療癭氣癭上氣短氣灸肺俞百壯癭
上氣胷滿雲門五十壯癭惡氣天府五十壯(千金翼云又胷)
(堂百壯)癭勞氣衝陽隨年壯癭灸天瞿三百横三闊
寸灸之癭氣面腫通天五十壯癭灸中封隨年壯
諸癭灸肩髃左右相對宛宛處男左十八壯右十七
壯女右十八壯左十七壯或再三取差上又風池百
壯又兩耳後髮際百壯又頭衝(一作頸衝)灸之各隨年
壯(千金翼云一名臂臑)癭惡氣大椎横三闊寸灸之風池耳上
髮際大椎各百壯大椎兩邊各寸半小垂下各三十又
臂臑隨年壯凡五處共九穴又垂兩手兩腋上文頭各
三百壯鍼亦良(千翼)
大智禪師云皮膚頭面生瘤大如拳小如栗或軟或
硬不痛不可輙鍼灸天南星(生乾皆得)滳少醋研膏先將
小鍼刺病處令氣透以藥膏攤紙上貼三五易差此
亦一說也故併存之
治腦瘻諸節諸癰腫牢堅治之方削附子令如棋子厚
正着腫上以少唾濕附子艾灸附子令熱徹附子欲乾
輒更唾濕之常令附子熱徹附子欲乾輒更氣入腫中
無不愈此法絶妙不傳(千翼)凡肉瘤勿治治則殺人(肘後)
(方云不得鍼灸)
瘰癧
大迎五里臂臑主寒熱頸瘰癧(千)大迎治寒熱
頸痛瘰癧(銅)缺盆治寒熱瘰癧缺盆中腫外潰則生
胷中熱滿腹大水氣缺盆中痛汗出(明同)五里治寒熱
瘰癧欬𠻳臂臑治寒熱頸項急瘰癧肩臂痛不得舉
少海療腋下瘰癧臂疼屈伸不得風痺疼疰病(明)
天牖療瘰癧寒熱頸有積氣暴聾肩痛(下)灸一切瘰
癧在項上及觸處但有肉結凝似作瘻及癰節者以獨
頭蒜截兩頭留心大作艾炷如蒜大小帖癧子上灸之
勿令上破肉但取熱而已七壯一易蒜日日灸之取消
止一切瘰癧灸兩胯裏患癧處宛宛中日一壯止神驗
又五里大迎各三十壯又患人背兩邊腋下後文上
湏隨年壯又耳後髮際直脉七壯
有同舍項上患癧人教用忍冬草研細酒與水煎服
以滓傅而愈(詳見良方)次年復生用前藥不效以艾灸之
而除根有小兒耳後生癧用藥傅不效亦灸之而愈
云
瘰癧初生如梅李切忌以毒藥點蝕及鍼刀鐮割勞癧
爲甚旣經蝕取之後無有不死者蓋外醫旣少慈悲又
利於積日特宜戒之(必)癧瘍著頸及胷前灸乳間(見白)
(駮)腋下瘰癧漏臂疼屈伸不得風痺漏瘙鍼少海三
分(留七呼瀉五吸)鍼瘰癧先拄鍼皮上三十六息推鍼入内之
追核大小勿出核三上三下乃出鍼頸漏天池百壯又
心鳩尾下宛宛中七十又章門臨泣支溝陽輔(百壯)又肩
井隨年又以艾炷繞四畔周匝(七壯即止)諸惡漏中冷息肉
出灸足内踝上各三壯(二年者六壯千翼)
風疹(瘾疹)
曲澤治風疹臂肘腕善動摇(銅)肩髃治熱風癮疹(明云)
(刺風風虚)曲池治刺風癮疹涌泉(明同)環跳(見膝)治風疹
下崑崙療刺風疹風熱風冷痺(明)曲池療刺風疹
疼痛(見偏風)伏兔(見風勞)療癮疹合谷曲池療大小
人徧身風疹(下)
千金方云人有風疹多必眼暗先攻其風其暗自差
然則人之目暗亦有因風疹多而得者風疹可不先
治乎
千金翼灸風熱赤疹癢搔之逐手作瘡法以一條艾蒿
長者以兩手極意尋之著壁立兩手併蒿竿拓着壁伸
十指當中指頭以大艾炷灸蒿竿上令蒿竿斷即止灸
十十差差後重發更依法灸永差癮疹曲池灸隨年
壯頭痛癮疹天窗七壯
歴節風
飛揚涌泉頷厭後頂主歴節汗出(千見頸項)飛揚
治歴節風足指不得屈伸頭目眩逆氣(銅)
麝香丸尤治白虎歴節諸風疼痛遊走無定狀如蟲
行畫静夜劇許叔微在歙川有一貴家婦人遍身走
炷疼痛至夜則發如蟲嚙其肌多作鬼邪治予曰此
正歴節病也三服愈(見本事方)
舉體痛癢如蟲嚙掻之皮便脫作瘡灸曲池(見瘡)
良方服治癩藥半月兩膝眼灸二七壯丞相長安公醫
人無數
麻風惡疾千金諸方藥甚多或效或不效惟兼絲葉
細末地暴米糊圓梧子大日二三服每服四五十丸
茶湯下調藥末服效尤速止難服爾病去後亦宜服
屢施與人神效若更灸曲池合谷三里絶骨等穴尤
佳予與人按此等穴皆痠疼故也
丁瘡(瘍瘻窩瘡)(魚臍瘡疳瘡)
丁腫灸掌後横文後五指男左女右七壯卽差已用得
效丁腫灸法雖多然此法甚驗出於意表(千)(刮竹箭上取茹)
(作炷灸丁腫上二七壯即消)
丁瘡灸法千金以爲神驗亦有先以鍼刺魚臍瘡上
四畔作孔擣白苣汁滴瘡孔者有刺瘡頭及四畔令
汁出擣生栗黃傅(以麫圍之勿令黃出)從旦至午根拔出者有
用蒼耳根莖苗但取一色燒灰醋泔淀和如泥塗乾
卽易之不過十度拔根出者(丁腫方有千首皆不及此也)有用皂
莢子取仁作末傅五日内差者有用水獺屎傅大良
者可考而知也有道人傳瓦盤覆蜣蜋安濃米泔小
盞以火逼之蟲熱喫泔及困死取腦中白肉(乃米泔也)新
瓦上暵乾爲末熱酒調二錢服仍以少傅瘡卽愈胡
簽母患此疼如鐡丁丁然依此治之效
小海治瘍腫振寒太衝臨泣(見腋腫)治馬刀瘍瘻(銅)
一切窩瘡灸足大指竒間二七壯灸大指頭亦佳(千)
予年少生一瘡在足内外踝之中深而疼隂證瘡也
偶閱古隂陽書有用青桑漿治袴口瘡者用之卽愈
後在武林内踝上生一瘡踰月又生一瘡令僕往江
下取得少黃桑漿僅可一抹翌朝愈矣自是常教人
用皆效舍姪腿生瘡不可行舍弟取桑根搗成膏傅
亦愈
舉體痛癢如蟲齧癢而搔之皮便脫落作瘡灸曲池二
穴隨年壯發卽灸之神驗(千)凡丁瘡頭瘡魚臍等瘡
一切無名者皆治(見發背)凡瘡毒久不合灸合谷各七
壯至七七壯極驗(仍服内托散)小兒疳濕瘡灸第十五椎
俠脊兩傍七壯未差加七壯(千)丁腫在左(灸左臂曲肘文前取)
(病人三指外於臂上處中灸之兩筋間從下痛至痛腫在右從右灸不過三日即差矣千翼)
癬疥瘡(白癜風)(疣目)
日中時灸病處影上三壯呪曰癬中蟲毛戎戎若欲治
待日中(千)又法八月八日日出時令病人正當東向戶
長跪平舉兩手持戶兩邊取肩頭小垂際骨解宛宛中
灸兩火俱下各三壯若七壯十日愈
千金翼曰瘑瘡疥癬皆有諸蟲三年不差便爲惡疾(云云)
治久癬不差方(細研水銀霜如粉和臘月猪膏先以泔清洗瘡拭乾一塗卽差再塗永差矣)
大陵支溝陽谷後谿主痂疥(千)陽谿治痂疥(銅)
合谷曲池療皮膚痂疥(明下)
予少患疥凡十五年遇冬則爲瘡人教用羊蹄菜根
(蛇床子根)片切如錢米泔浸二三宿漉出入生薑礬同研
細裹以生布遇浴擦洗良久以水洗三四次用卽除
根後數年再生用前法愈神效如此何以灸為也
白癜風灸左右手中指節去延外宛中三壯未差報之
至道單方治紫癜風用舶上硫黃細研綿帛裹生薑
自然汁半盞浸和綿子塗所患處稍乾再易此患多
從夏發但請驗之予雖未試想必竒方也
千金翼灸白癜白駮等重午日午時灸膝外屈脚當文
頭隨年壯一時下火不得動又白癜白駮浸滛癧瘍著
頭頸胷前灸兩乳間隨年壯立差
疣目着艾炷疣目上灸之三壯卽除支正治生疣目
(銅)
疣目雖可灸千金方亦有用杏仁燒令黑研膏塗上
者有用松栢脂合和塗之一宿失去者有用牛口中
涎敷塗自落者有用苦酒漬石灰六七日滴取汁點
疣上小作疣即落者有以猪脂揩癢處令少許血出
卽差神驗無以加者不必專拘灸也
蠱毒
巨闕治蠱毒(銅見心痛)俗亦有灸法初中蠱於心下捺便
大炷灸百壯併主猫鬼亦灸得愈又當足下小指尖上
灸三壯當有物出酒上得者有酒出飯上得者有飯出
肉菜上得者有肉菜出卽愈神驗皆於灸瘡上出(千)
梅師治卒中蠱下血如雞肝藏府敗壊桔梗擣汁服
七分合佳錄驗方亦云卒中蠱血如雞肝晝夜出血
桔梗擣屑酒服方寸匕日三藥不下挍開口灌又有
用馬藺根末水服方寸匕隨吐則出極神者肘後方
云凡中蠱令人心腹切痛如有物咬或吐下血不卽
治蝕人五藏盡卽死萆麻一枚去皮朴消一錢同硏
新水作一服連進二三服效此雖未試亦竒方也
犬傷(蛇傷)
外丘治猘犬所傷毒不出發寒熱速以三壯艾可灸齧
處立愈(銅)春末夏初狂犬咬人卽令人狂過百日乃
得免當終身禁食犬肉蠶蛹食此則發不可救也先去
却惡血灸瘡中十壯明日以後日灸一壯百日乃止忌
酒每七日搗韮汁飲一二盞腄日蛇入七竅以艾灸
蛇尾卽出又法刀破蛇尾些子入椒七粒蛇自出出後
急以雄黃朱砂細研煎人參湯調灌取蛇毒(單)
山居人或被蛇傷卽以溺溺之拭乾以艾灸之效
朝野僉載記艾炷當毒蛇齧處灸引出毒氣差薄切
獨頭蒜貼蛇咬處灸熱徹卽止(灸蛇毒上三七壯無艾以火頭將瘡孔大)
(小熱之千翼)狂犬咬人令人吮去惡血盡灸百壯後(日日)
(灸百日止差血不出一生忌酒猪千翼)
乳癰
膺窗治乳癰寒熱卧不安(銅)臨泣治乳癰(見月事)神
封治乳洒淅惡寒(明同)乳根治乳癰悽慘寒(千有熱字)痛不
可按三里主乳癰(銅同)有熱(千)下廉治乳癰驚痹脛重
(銅作喉痹䯒腫)足跗不收跟痛神封膺窗主乳癰寒熱短
氣卧不安天谿俠谿主乳腫癰潰論曰產後宜
勤濟乳不宜令汁蓄積蓄積不去便結不復出惡汁於
内引熱溫壯結堅牽掣痛大渴引飲乳急痛手不得近
成妬乳非癰也急灸兩手魚際二七壯斷癰脉也不復
惡手近乳汁亦自出便可手助迮捋之則乳汁大出皆
如膿狀内服連翹湯外以小豆薄塗之便差又以繩
横度口以度從乳上行灸度頭二七壯(千翼)
千金論曰女人患乳癰四十以下治之多差四十以
上治之多死不治自終天年予有親年七十生乳癰
不信此論令外科用刀仗開時暫雖快未幾而殂方
知千金猶信也有擣地榆汁傅有擣蔓菁葉或根傅
熱卽易之有用白芷末溫湯調傅效
乳腫痛(殂乳少)(吐嬭)
乳根療乳痛(明)肓門(明同)治婦人乳有餘疾(銅)千云中
極主乳餘疾氣衝治難乳子搶心(見月事)府舍厥氣
兩乳(見脾疼)太泉主妬乳膺胷痛(千)天谿治乳腫賁
膺(見胷痛)梁丘(見驚)地五會治乳腫天牖主乳腫缺
盆中腫(千)足臨泣主乳腫(見月事)亶中治乳汁少(銅)
明下云妳脉滯無汁下火立愈小兒吐妳灸中庭一
壯(明下)小兒喉中鳴嚥乳不利璇璣三壯
婦人無子
隂廉治婦人絶産若未經産者灸三壯卽有子(銅)中
髎治絶子𢃄下月事不調次髎涌泉商丘治絶
子中極治婦人斷緒(見月事明同)明下云療失精絶子
石關治絶子藏有惡血上衝腹㽲痛不可忍(明下云腹厥痛)
(絞刺)曲泉主女子疝痂按之如以湯沃兩股中小腹腫
隂挺出痛經水來下隂腫或癢漉青汁如葵羹血閉無
子不嗜食(千)水原隂蹻主女不字隂暴出淋漏月
水不來多悶心痛然谷主不字(銅作不字)隂暴出經漏(千)
上窌主絶子瘧寒熱隂挺出不禁白瀝痙脊反折隂
交主拘攣腹滿疝月水不下乳餘疾絶子隂癢賁豚上
䐜腹堅痛下引隂中不得小便石門主腹滿疝積乳
餘疾絶子隂癢賁豚上䐜小腹堅痛下引隂中不得小
便忌灸絶孕關元主絶子(不血)血在内不下胞轉不得
尿小腹滿石水痛又主引脇下脹頭痛身背熱賁豚
寒小便數泄不止中極主子門不端小腹苦寒隂癢
及痛賁豚搶心饑不能食腹脹經閉不通小便不利乳
餘疾絶子又主狗攣腹疝隂癢築賓主大疝絶子
涌泉主女子無子欬而短氣氣衝主無子小腹痛
隂廉主絶産若未曾産婦人絶子灸然谷五十壯婦
人絶嗣不生胞門閉塞關元三十壯報之婦人姙子
不成若堕落腹痛漏見赤胞門五十壯在關元左邊二
寸是婦人絶嗣不生灸氣門在關元旁三寸百壯婦
人子藏閉塞不受精疼胞門五十壯婦人絶嗣不生
漏赤白泉門十壯三報月水不利賁豚上下併無子
曰滿三十壯婦人胞落頽臍中三百壯又隂交五
十壯三報在臍下横文中又背脊當臍五十壯又玉
泉五十壯三報婦人胞下垂注隂下脱灸俠玉泉三寸
隨年壯三報婦人隂冷腫痛歸來三十壯三報中極
婦人斷緒最要穴(𢃄下)關元主斷緒產道冷鍼八分留三呼
瀉五吸灸亦佳灸不及鍼日灸百壯止姙不成數堕落玉
泉(即中極)五十壯三報又龍門二十壯婦人無子鍼關元
(千翼甄權)涌泉治婦人無子(見虚損)婦人欲斷産灸右踝上
一寸三壯卽斷(千)石門忌灸絶孕銅云鍼之絶子明云
懷胎必不鍼關元若鍼而落胎胎多不出鍼外崑崙立出
隂交灸多絶孕(千翼)又云石門關元相去一寸鍼關元治婦
人無子鍼石門則終身絶嗣其道幽隱豈可輕侮哉
婦人血氣痛
四滿(又主胞中有血)石關主子藏有惡血内逆滿痛(千)
四滿治婦人血藏積冷陽蹻療婦人血氣(明)隂交治
産後惡露不止繞臍冷痛(見血崩)涌泉治心痛不嗜食
婦人無子女子如姙娠五指端盡痛(見虛損)婦女本藏
氣血癖走刺痛(灸法見腎虚)隂交治血塊腹痛(餘見月事)
血塊(瘀血)
石門治婦人因産惡露不止遂結成塊崩中(明同)漏下(銅)
天樞中極治血結成塊(並見月事)下極療因産惡露不
止遂成疝瘕或因月事不調血結成塊(明)漏谷曲
泉治血瘕(銅見痃癖)曲骨主血癃(千)復溜主血淋血
淋灸丹田等(並見淋)三里治胷中瘀血(銅)九曲中
府主内有瘀血(見尸厥)
血崩(崩中漏下)(惡露不止)
大敦治血崩不止(銅)合陽治崩中氣海(見月事)石門治
崩中漏下(見血塊)中都治崩中因産惡露不絶交信隂
谷太衝三隂交治女漏血不止石門治崩中漏下(見血)
(塊)血海治漏下惡血月事不調逆氣腹脹血海主漏
下若血閉不通逆氣脹(千)隂谷主漏血小腹脹體寒熱
腹偏腫太衝(見疝)然谷主經漏(見無子)隂蹻主隂挺下
血隂腫或癢漉清汁若葵汗白崩灸小腹横文當臍孔
直下百壯又内踝上三寸左右各百壯隂交石門
療崩中(明)天樞療漏下赤白(交儀復留並同)及腹大堅食不
化面色蒼蒼(下)若經候過多其色瘀黑甚者崩下吸吸
少氣臍腹冷極則汗出如雨尺脉微小由衝任虛衰爲
風冷客乘胞中氣不能固可灸關元百壯宜鹿茸丸(指)
有皮匠妻患血崩兩月飲食不進與鎮靈丹服少减
而未斷因撿得耆域方如聖散用椶櫚烏梅乾薑各
一兩並燒存五分性爲末每服二錢食前烏梅湯調
下(患甚者不過三服)合一劑與服而疾平又有廵捕之妻年
踰五十因傷寒而血崩與加膠艾四物湯一服漸愈
後因勞復大作與鎮靈丹十五丸而止或無此丹燒
鹿角存性爲末酒調服亦佳以其屢驗故附於此
隂交治女子月事不絶𢃄下産後惡露不止繞臍冷痛
(銅明同)氣海(見月事)中都治惡露不止(見血崩)關元治
惡露不止(見赤白帶)中極(明見血塊)石門(下與銅同)療因産惡露
不止漏胞下血不禁灸關元兩旁三寸百壯産難月
水不禁横生胎動鍼三隂交胎動崩中下痢賁氣上逆
鍼石門寸四分漏胞見赤胞門五十又氣門五十崩中
𢃄下鍼灸中極(見𢃄下)
産後餘疾(産前)
期門治産後餘疾(銅見心痛)千云主産餘疾食不下賁豚上
下傷腹滿伏兔療婦人八部諸疾(明)婦人産後
渾身疼鍼百勞穴遇痛處卽鍼避筋骨及禁穴(許)明下
云産後未滿百日不宜灸
産後血暈寒熱往來或血搶心惡疾也予閱食料本
草見有用鹿角燒爲末酒調服日夜數服驗者偶家
有婦人患此令服此神效因教他人婦服皆驗但以
産後未可飲酒以童子小便調服爾(最忌服利藥)
明下云凡懷孕不論月數不宜灸銅云昔宋太子善
醫術出苑治一姙婦太子診曰女令徐文伯診曰一男
一女鍼之瀉三隂交補合谷應鍼而落果如文伯言故
姙娠不可刺
難産(胞衣不出落胎)(子搶心)
衝門治難産子上衝心不得息(銅)張仲文療横產治
先出手諸符藥不捷灸右脚小指尖頭三壯炷如小麥
下火立産中封主小腹大字難嗌乾嗜飲夾臍疝(千)
上崑崙主字難若胞衣不出泄風從頭至足氣衝主
胞不出(見月事)氣衝治子上搶心(銅見月事千同)衝門主乳
難子上衝心隂疝(千一海上方治難産及胞衣死胎不下&KR1181;麻七粒去殼研如泥塗足心才)
(下急洗去本事方極驗)
昔河陽公主每産累不能終南山道士進枳殼散神
效(枳殼麩炒去穣四兩甘草炙三兩爲細末每服一大錢匕空腹沸湯點服五六月後方可服日一服)
(八月日三服始産瘦小數月後平服)若横生逆生宜服黑散(百草霜釜下黑煤是)
(香白芷等分研勻每服二錢匕醋童子小便各一茶脚調勻更入少沸湯温熱服良久便正生未知再作)
(頃刻活二人命)予教人服屢驗故附此
婦人墮胎後手足厥逆鍼肩井立愈灸更勝鍼可七壯
月事
氣衝治月水不利身熱腹痛㿉疝隂腫難乳子上搶心
痛不得息氣衝腰痛不得俛仰(銅)會隂治女子經不
通(千同)關元治月脉斷絶(見𢃄下)足臨泣治月事不利
季脇支滿乳癰心痛周痺痛無常處逆氣喘不能行
中極治婦人斷緒又因惡露不止月事不調血結成塊
天樞治月事不時血結成塊腸鳴腹痛不嗜食水
泉治月事不來來卽多心下悶痛目䀮䀮不能遠視隂
挺出小便淋瀝腹痛隂蹻療不月水驚悲不樂如墮
墜汗出(千作不出)面黑病饑不欲食婦人淋瀝隂挺出四
支淫濼心悶(明)下云療月水不調嗜卧怠惰善悲不樂
手足偏枯不能行太衝療月水不通(下)隂包交
儀療月水不調隂蹻主經逆四支淫濼隂暴跳小腹
偏痛又主女子淋隂挺出月水不來行閒主月事
不利見赤白而有身反敗隂寒足臨泣主月水不利
見血而有身則敗乳腫腰俞主月閉溺赤脊強互引
反折汗不出中樞主經閉不通(見無子)治女人從小
至大月經未嘗來服黃芩牡丹湯兩臍後灸乳下一寸
黑員際各五十壯氣穴主月水不通奔泄氣上下引
腰脊痛天樞主胞中痛惡血月水不以時休止腹脹
腸鳴氣上衝胃氣衝主月水不利或暴閉塞腹脹滿
癃淫濼身熱乳難子上搶心若胞不出衆氣盡亂中絞
痛不得反息正仰卧屈一膝伸一膝月經不斷灸内
踝下白肉際青脉上隨年壯𢃄脉俠谿主小腹堅
痛月水不通水道主小腹脹滿痛引隂中月水至則
腰背痛胞中瘕子門寒大小便不通下髎治女子下
蒼汁不禁中痛引小腹疼大便不利寒濕内傷(銅)隱
白治月事過時不止立愈隂交治月事不絶氣海
治月事不調𢃄下崩中因産惡露不止繞臍病痛氣
穴治月事不調洩利不止賁氣上下引腰脊痛血海
(見漏下)𢃄脉治月水不調(見小腹痛)隂交(見血崩)治月事不
絶(千云不下)月水不利灸四滿(並見無子)月水不調血結成塊
鍼閒使(見疝瘕)産後月水不禁横生胎動皆鍼三隂交(千翼)
月水不利賁血上下無子四滿三十壯
赤白𢃄
關元治𢃄下瘕聚因産惡露不止月脉斷絶下經冷(銅與)
(明同)氣海(見月事)小腸俞治𢃄(千明並同)中髎治𢃄下月
事不調(見絶子)𢃄脉治𢃄下赤白(見小腹痛)明下又云脇下
氣轉連背痛不可忍隂交(見惡露)療𢃄下(明)曲骨療
𢃄下赤白惡合隂陽(銅同)小便閉塞不通但是虛乏冷皆
宜灸上窌主白瀝(千見絶子)次窌主赤白瀝心積脹腰
痛中窌主赤滛時白氣癃月事少腰尻交主下蒼汁
不禁赤瀝隂癢痛引小腹控眇不可俯仰曲骨主赤
白沃隂中乾痛惡合隂陽小腹䐜堅小便閉大赫主
赤沃
有來覓赤白𢃄藥者予並以鎮靈丹與之鎮靈丹能
活血溫中故也以其神效故書於此但有孕不可服
爾若灸𢃄脉穴尤竒於此丹也有婦人患赤白𢃄林
親得予鍼灸經初爲灸氣海穴未效次日爲灸𢃄脉
穴有鬼附患身云昨日灸亦好止灸我未着今灸着
我我今去矣可爲酒食祭我其家如其言祭之其病
如失此實事也予初怪其事因思晉景公膏肓之病
蓋有二鬼焉以其虛勞甚矣鬼得乘虛而居之今此
婦人之疾亦有鬼者豈其用心而虛損故有此疾鬼
亦乘虛居之灸旣着穴其鬼不得不去雖不祭之可
也自此有來覓灸者必爲之按此穴莫不應手痠疼
予知是正穴也令歸灸之無有不愈其穴在兩脇季
肋之下一寸八分有此疾者速宜灸之婦人患此疾
而喪生者甚多切不可忽若更灸百會尤佳此疾多
因用心使然故也
𢃄下灸閒使三十壯(見疝瘕)絶嗣不生漏下赤白泉門十
壯(三報)下血洩痢赤白漏血足太隂五十壯在内踝上三
寸腹中五寒百壯漏下赤白月水不利灸交儀下血漏
赤白營池四穴二十壯在内踝前後兩邊池上脉一名
隂陽漏下赤白四支痠削漏隂三十壯在内踝下五分
微動脉上赤白漏洩注灸隂陽穴隨年壯三報之在足
拇指下屈裏表頭白肉際崩中𢃄下因産惡露不止婦
人斷緒最要穴鍼中極四度卽有功若未有更鍼入八
分留十呼得氣卽瀉灸亦佳不及鍼日灸三十至三百
止𢃄下小腸俞五十(見寒熱千翼)
鍼灸資生經卷七
