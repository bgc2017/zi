鍼灸資生經醫家類
提要
(臣)等謹案鍼灸資生經七卷舊本題葉氏廣
勤堂新刊蓋麻沙本也不著撰人名氏前有
嘉定庚辰徐正卿初刊序稱東嘉王叔權作
又有紹定四年趙綸重刊序稱澧陽郡博士
王執中作而疑叔權為執中字以字義推之
其說或是也其書第一卷總載諸穴二卷至
末分論諸症經緯相資各有條理頗為明白
易曉舊本冠以徽宗崇寧中陳承裴宗元陳
師文等校奏醫書一表與序興書皆不相應
考裴宗元陳師文等即校正太平惠民和劑
局方之人殆書賈移他書進表置之卷端欲
以官書取重歟然宋代官書自有王維德銅
人鍼灸經曷可誣也乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
鍼灸資生經原表
昔神農嘗百草之味以救萬民之疾周官設疾醫之政
以掌萬民之病著在簡編為萬世法我宋勃興神聖相
授咸以至仁厚德涵養生類且謂札瘥薦臻四時代有
救恤之術莫先方書故自開寶以來蚤敕近臣讎校本
草厥後纂次神醫普救刊行太平聖惠重定鍼艾俞穴
校正千金外臺又作慶歷善救簡要濟衆等方以惠天
下或範金揭石或鏤板聯編是雖神農之用心成周之
致治無以過也天錫神考睿聖承統其好生之德不特
見於方論而已又設太醫局熟藥所於京師其恤民瘼
可謂勤矣主上天縱深仁孝述前列爰自崇寧增置七
局揭以和劑惠民之名俾夫修製給賣各有攸司又設
收買藥材所以革偽濫之弊比詔會府咸置藥局所以
推廣祖考之德澤可謂曲盡然自創局以來所有之方
或取於鬻藥之家或得於陳獻之士未經參訂不無舛
訛雖嘗鏤板頒行未免傳疑承誤故有藥味脱漏銖兩
過差製作多不依經祖襲間有偽妄至於貼牓謬戾尤
多殆不可以一二舉也頃因條具上達朝廷繼而被命
遴選通醫俾之刊正於是請書監之秘文採名賢之别
錄公私衆本搜獵靡遺事闕所從無不研核或端本以
正末或泝流以尋源訂其訛謬折其淆亂遺佚者補之
重複者削之未閱歲而書成繕寫甫畢謹獻于朝將見
合和者得十全之效飲餌者無纖芥之疑頒此成書惠
及區宇遂使熙豐惠民之美意崇觀述事之洪規本末
巨細無不畢陳納斯民於壽康召和氣於穹壤億萬斯
年傳之無極豈不韙歟
鍼灸資生經序
銅人明堂黃帝岐伯鬼臾區留以活天下後世自隔體
透膚之妙無傳乃謂是能筋脉傷血肉至望而畏之有
疾則歸心於庸醫百藥之俱試不知病在巔者必灸風
池風病非桂枝輩所能攻病在膺者必灸刺郄門雖枳
實輩不能下遂至於束手無策豈不哀哉近世朱紘龐
安常俱有□法涂知西亦謂病當以刺愈三衞鄒握虎
以諸法為歌訣該括行去聖賢活人之意賴以復傳今
東嘉王叔權又取三百六十穴簡編巔末行分類别以
穴對病凡百氏之說切於理及已之見得於心者悉疏
於下箴灸之書至是始略備古聖賢活人之意至是始
無遺憾傳謂為人子者不可不學醫予親年八十精力
強健非頼此書耶因併醫衡世傑訂證不傳見者十有
八條鋟木庾司以補惠民之籍時嘉定庚辰孟夏朔承
議郎提舉淮南東路常平茶鹽公事徐正卿序
鍼灸資生經序
予得倅澧陽吏以圖經來迓暇日閱之見文籍之目有
灸經焉意其非明堂即銅人也祗役以來親故惠書及
士夫之經從者多以印置此書為託扣其所以乃前郡
博士王君執中之所編著也求其版則亡之矣豈好事
者擕之以去或守藏者不謹而散逸之邪然是經流傳
既久豈無存者冥加搜訪竟未得之憶篋中有淮東庾
使徐君正卿所刊鍼灸資生經取而視之其序引歷述
東嘉王叔權發明編類之功且謂鍼灸之書至是始略
備古聖賢活人之意至是始無遺憾則知王君之用心
亦仁且至矣所謂叔權者其王君之字歟一日出示醫
諭劉澐劉一見驚且喜曰王君所刊正此書也今之刻
畫精緻視昔有加究所繇來盖徐君嘗主民曹於是邦
得此書歸而刊之耳吁是經也王君首刊之澧陽今不
復存徐君繼刻之海陵其存與否又未可知版之不存
則二君之志將遂湮微豈不惜哉予負丞于此適擕以
偕殆非偶然者亟命工鋟梓以廣其傳使是書得不泯
絶其於衛生豈曰小補紹定四年四月望朝散郎澧陽
郡丞趙綸序
