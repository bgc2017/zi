北軒筆記雜家類三(雜說之屬)
提要
(臣)等謹案北軒筆記一卷元陳世隆撰是書
前有小傳不知何人所作稱世隆字彦高錢
唐人宋末書賈陳思之從孫順帝至正中館
嘉興陶氏没于兵所著詩文皆不存惟宋詩
補遺八卷與此書存于陶氏家今宋詩補遺
已無傳本惟此一卷存耳書中所論史事為
多如論西伯戡黎力辨委曲回護之說論魯
兩生不知禮樂論胡寅譏劉晏之非論秦王
廷美生于耿氏之誣論周以于謹為三老禮
違古制皆具有特見至所載僧静如事則體
襍小說未免為例不純然不害其宏旨也乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
北軒筆記小傳
陳彥高名世隆以字行錢塘人自其從祖思以書賈能
詩當宋之末馳譽儒林家名藏書彥高與弟彥博下帷
課誦振起家聲弟仕兄隠各行其志元至正間兄弟竝
館於嘉興值兵亂彥高竟遇害詩文集不傳惟宋詩補
遺八卷北軒筆記一卷彥博館主人陶氏有其抄本云
