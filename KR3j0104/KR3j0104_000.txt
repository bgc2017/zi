春渚記聞雜家類三(雜說之屬)
提要
(臣)等謹案春渚記聞十卷宋何薳撰薳浦城
人自號韓青老農其書分襍記五卷東坡事
實一卷詩詞事略一卷襍書琴事附墨說一
卷記研一卷記丹藥一卷明陳繼儒秘笈所
刊僅前五卷乃姚士粦得於沈虎臣者後毛
晉得舊本補其脱遺始為完書即此本也薳
父去非嘗以蘇軾荐得官故記軾事特詳其
襍記多引仙鬼報應兼及瑣事如既稱劉仲
甫奕棋無敵又記祝不疑奕勝仲甫前後兩
條自相矛盾殊為不檢又蔡絛鐵圍山叢談
稱前以奕勝仲甫者為王憨子後以奕勝仲
甫者為晉士明與祝不疑之說亦不合殆傳
聞異詞歟張有為張先之孫所作復古編今
尚有𫝊本而此書乃作章有則或𫝊寫之訛
非薳之舊也乾隆四十二年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
