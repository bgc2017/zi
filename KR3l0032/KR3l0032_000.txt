歸田錄小說家𩔖一(雜事之屬)
提要
(臣)等謹案歸田錄二卷宋歐陽修撰多記朝
廷軼事及士大夫談諧之言自序謂以唐李
肇國史補為法而小異於肇者不書人之過
惡陳氏書錄解題曰或言公為此錄未成而
序先出裕陵索之其中本載時事及所經歷
見聞不敢以進旋為此本而初本竟不復出
王明清揮麈三錄則曰歐陽公歸田錄初成
未出而序先傳神宗見之遽命中使宣取時
公已致仕在潁州因其間所記有未欲廣布
者因盡刪去之又惡大少則襍記戲笑不急
之事以充滿其卷帙既繕寫進入而舊本亦
不敢存二說小異周煇清波襍志所記與明
清之說同惟云原本亦嘗出與明清說又不
合大抵初藁為一本宣進者又一本實有此
事其旋為之說與刪除之說則傳聞異詞耳
惟修歸潁上在神宗時而錄中稱仁宗立今上
為皇子則似英宗時事語或平時劄記歸田
後乃排纂成之偶忘追改歟其中不試而知
制誥一條稱宋惟楊億陳堯叟及修三人費
衮梁谿漫志舉真宗至道三年四月以梁周
翰夙負詞名今加奬擢亦不試而知制誥實
在楊億之前紏修誤記是偶然疎舛亦所不
免然大致可資考據亦國史補之亞也乾隆
四十三年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
