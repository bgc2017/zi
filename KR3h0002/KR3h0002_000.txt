欽定四庫全書
書品
梁庾肩吾撰
玄靜先生曰予遍求䆳古逖訪厥初書名起扵玄洛字
勢發扵倉史故遺結繩取諸文象諸形會諸人事未有
廣此緘縢深兹文契是以一畫加大天尊可知二方增
土地卑可審日以君道則字勢圓月以臣輔則文體缺
及其轉注假借之流指事會意之類莫不狀範毫端形
呈字表開篇翫古則千載共朝削簡𫝊今則萬里對面
記善則惡自削書賢則過必改玉歷頒正而化俗帝載
陳言而設教變通不極日用無窮與聖同功參神並運
爰洎中葉捨繁從省漸失潁川之言竟逐雲陽之字若
乃鳥迹孕扵古文壁書存扵科斗符陳帝璽摹調蜀漆
署表宫門銘題禮器魚猶捨鳳鳥已分蟲仁義起扵麒
麟威形發於龍虎雲氣時飄五色仙人還作兩童龜若
浮溪蛇如赴穴流星疑燭垂露似珠芝英轉車飛白掩
素參差倒薤既思種柳之謠長短懸針復想定情之製
蚊脚傍低鵠頭仰立填飄板上繆起印中波回墮鏡之
鸞楷顧雕陵之鵲並以篆籀重復見重昔時或巧能售
酒或妙令鬼哭信無味之竒珍非趣時之急務且具錄
前訓今不復兼論惟草正疎通專行扵世其或繼之者
雖百代可知尋隸體發源秦時隸人下邽程邈所作始
皇見而重之以奏事繁多篆字難製遂作此法故曰隸
書今時正書是也草勢起扵漢時解散隸法用以赴急本
因草創之義故曰草書建初中京兆杜操始以善草知
名今之草書是也余自少迄長留心兹藝敏手謝扵臨
池銳意同扵削板而蕺山之扇竟未增錢凌雲之臺無
因誡子求諸故迹或有淺深輙刪善草隸者一百二十
三人伯英以稱聖居首法高以追駿處末推能相越小
例而九引類相附大等而三復為略論搃名書品
張芝(伯英)鍾繇(元常)王羲之(逸少)
右三人上之上
論曰隸既發源秦史草乃激流齊相跨七代而彌遵將
千載而無革誠開博者也均其文揔六書之要指其事
籠八體之竒能拔篆籀於繁蕪移楷真扵重密分行紙
上類出蠒之蛾結畫篇中似聞琴之鶴峯㟧間起瓊山
慚其斂霧漪瀾逓振碧海愧其下風抽絲散水定其下
筆倚刀較尺驗扵成字真草既分扵星芒烈火復成於
珠佩或横牽豎掣或濃點輕拂或將放而更留或因挑
而還置敏思蔵扵胸中巧意發於毫銛詹尹端策故以
迷其變化英韶傾耳無以察其音聲殆善射之不注妙
斵輪之不𫝊是以鷹爪含利出彼兔毫龍管潤霜遊兹
蠆尾學者鮮能具體窺者罕得其門若探妙測深盡形
得勢烟華落紙將動風彩帶字欲飛疑神化之所為非
人世之所學惟張有道鍾元常王右軍其人也張工夫
第一天然次之衣帛先書稱為草聖鍾天然第一工夫
次之妙盡許昌之碑窮極鄴下之牘王工夫不及張天
然過之天然不及鍾工夫過之羊欣云貴越羣品古今
莫二兼撮衆法備成一家若孔門以書三子入室矣允
為上之上
崔瑗(子玉)杜度(伯度)師宜官
張昶(文舒)王獻之(子敬)
右五人上之中
論曰崔子玉擅名北中跡罕南度世有得其摹者王子
敬見之稱美以為功類伯英杜度濫觴扵草書取竒於
漢帝詔使奏事皆作草書師宜官鴻都為最能大能小
文舒聲劣扵兄時云亞聖子敬泥帚早騐天骨兼以掣
筆復識人工一字不遺兩葉𫝊妙此五人允為上之中
索靖(幼安)梁鵠(孟皇)韋誕(仲將)
皇象(休眀)胡昭(孔明)鍾會(士季)
衛瓘(伯玉)荀輿(長胤)阮研(文機)
右九人上之下
論曰幼安斂蔓舅氏抗名衛令孟皇功盡筆力字入帳
中仲將不妄染毫須張筆左紙孔明動見模楷所為胡
肥而鍾瘦休眀斟酌二家駈駕八絶士季之範元常猶
子敬之稟逸少而工拙兼效真草皆成伯玉遠慕張芝
近參父迹長胤狸骨方擬而難迨阮研居今觀古盡窺
衆妙之門雖復師王祖鍾終成别搆一體此九人允為
上之下
張超(子並)郭伯道劉德昇(君嗣)
崔寔(子真)衛夫人(名鑠字茂猗)李式(景則)
庾翼(稚恭)郗愔(方回)謝安(安石)
王珉(季琰)桓玄(敬道)羊欣(敬元)
王僧虔孔琳之(彦琳)殷鈞
右十五人中之上
論曰子並崔家州里頗相倣效可謂醬醎扵鹽冰寒扵
水伯道里居朝廷遠討其迹德昇之妙鍾胡各採其美
子真俊才門法不墜李妻衛氏自出華宗景則毫素流
靡稚恭聲彩遒越郗愔安石草正並驅季琰桓玄筋力
俱駿羊欣早隨子敬最得王體孔琳之聲高宋氏王僧
虔雄發齊代殷鈞頗眈愛好終得肩隨此一十五人
允為中之上
魏武帝(曹操孟德)孫皓(吴主元宗)衛覬(伯儒)
左子邑(伯字子邑)衛恒(巨山)杜預(元凱)
王廙(世將)張彭祖任靖
韋昶(文休)王脩(敬仁)張永
范懷約吴休尚施方泰
右十五人中之中
論曰魏帝筆墨雄贍吴主體裁綿密伯儒兼叙隸草子
邑分鑣梁邯巨山三世元凱累葉王廙為右軍之師彭
祖取羲之之道任靖矯名文休題柱敬仁清舉致畏逼
之詞張范逢時俱東南之美施吴鄴下後生同年拔萃
此十五人允為中之中
羅暉(叔景)趙襲(元嗣)劉輿
張昭陸機(士衡)朱誕
王導庾亮(元規)王洽(敬和)
郗超(景興)張翼宋文帝(姓劉名義隆)
康昕徐希秀謝朓(玄暉)
劉繪陶隠居(名弘景字通明)王崇素
右十八人中之下
論曰叔景元嗣並稱西州劉輿之筆札張昭之無懈陸
機以弘才掩迹朱誕以偏藝流聲王導則列聖推能庾
亮則羣公挹巧王洽以下並通諸法郗超以晚年取譽
張翼善效宋帝康昕希秀孤生謝朓劉繪文宗書範近
来少前陶隠居仙才翰彩状扵山谷王崇素繪靡篇書
筆𫝊扵里閭此十八人允為中之下
姜詡梁宣魏徵(玄成)
韋秀鍾輿向泰
羊忱晉元帝(景文)識道人
范曄(蔚宗)宋炳謝靈運
蕭思話薄紹之(敬叔)齊高帝
庾黔婁費元瑶孫奉伯
王薈羊祜(叔子)
右二十人下之上
論曰此二十人並擅毫翰動成楷則殆逼前良見希後
彦允為下之上
楊經諸葛融楊潭
張炳岑淵張輿
王濟李夫人劉穆之(道和)
朱齡石庾景休張融(思光)
禇元眀孔敬通王籍(文海)
右十五人下之中
論曰此十五人雖未窮字奥書尚文情披其藂薄非無
香草視其涯岸皆有潤珠故遺斯紙以為世玩允為下
之中
衛宣李韞陳基
傅廷堅張紹隂光
韋㷱張暢曹任
宋嘉裴邈羊固
傅夫人辟閭訓謝晦
徐羨之孔閭顔寳光
周仁皓張欣泰張熾
僧岳道人法高道人
右二十三人下之下
論曰此二十三人皆五味一和五色一彩視其雕文非
特刻鵠人人下筆寧止追響遺迹見珍餘芳可折誠以
驅馳並駕不逮前鋒而中權後殿各盡其美允為下之
下
今以九例該此衆賢猶如玄圃積玉炎洲聚桂其中實
相推謝故有兹多品然終能振此鱗翼俱上龍門儻後
之學者更隨點曝云爾
書品
