陳氏香譜卷四
宋陳敬撰
香珠
香珠之法見諸道家者流其来尚矣若夫茶藥之屬豈
亦漢人含雞舌之遺製乎兹故錄之以備聞見庶幾免
一物不知之議云
孫廉訪木犀香珠
木犀花蓓蕾未開全者開則無香矣露未晞時先用布
幔鋪地如無幔淨掃樹下地面令人登梯上樹打下花
蕊收拾歸家擇去梗葉須精揀花蕊用中樣石磨磨成
漿次以布複包裹榨壓去水將已乾花料盛貯新磁礶
内逐旋取出於乳鉢内研令細輭用小竹筒為則度築
劑或以滑石平片刻竅取則手握圓如小錢大竹籖穿
孔置盤中以紙四五重襯藉日傍隂乾稍健百顆作一
串小竹弓絣掛當風處次至八九分乾取下每十五顆
以淨潔水略略揉洗去皮透青黑色又用盤盛於日影
中暵乾如天氣隂晦紙隔之於幔火上焙乾新綿裹以
時時取觀則香味可數年不失其磨乳員洗之際忌穢
汚婦女銀噐油鹽等觸犯瑣碎錄云木犀香念珠須入
少西木香
龍涎香珠
大黃一兩半甘松一兩三錢川芎一兩半牡丹
皮一兩三錢藿香一兩三錢三柰子一兩三錢(以上)
(六味並用酒發留一宿次五更以後藥一處拌勻於露天安待日出晒乾用)白芷二兩
零陵香一兩半丁香皮一兩三錢檀香三兩滑
石一兩三錢(别研)白芨六兩(煑糊)均香二兩(炒乾)白礬
一兩三錢(二味另研)好棧香二兩秦皮一兩三錢樟
腦一兩麝香半字
右圓晒如前法旋入龍涎腦麝
香珠
天寳香一兩土光香半兩速香一兩蘇合香半
兩牡丹皮一兩降真香半兩茅香一錢半草
香一錢白芷二錢(豆腐蒸過)三柰子二分(同上)丁香半
錢藿香五錢丁皮一兩藁本半兩細辛二分
白檀一兩麝香檀一兩零陵香二兩甘松半
兩大黃二兩茘枝殼二錢麝香(不拘多少)黃蠟一
兩滑石(量用)石膏五錢白芨一兩
右料蜜梅酒松子三柰白芷糊夏白芨春秋瓊枝冬
阿膠黑色竹葉灰石膏黃色檀香蒲黃白色滑石麝
菩提色細辛牡丹皮檀香麝檀檀大黃石膏沉香噀
濕用蠟丸打輕者用水噀打
香珠
零陵香(酒洗)甘松(酒洗)茴香各等分丁香等分茅
香(酒洗)木香(少許)藿香(酒洗此項奪香味少)川芎(少許)桂心(少許)
檀香等分白芷(麫裹燒熟去麫不用)牡丹皮(酒浸一日晒乾)三
柰子(加白芷治少用)大黃(蒸過此項收香珠又且染色)
右件如前治度晒乾合和為細末用白芨末和麫打
糊為劑隨大小圓趁濕穿孔半乾用麝香稠調水為
衣
收香珠法
凡香環佩帶念珠之屬過夏後須用木賊草擦去汗垢
庶不蒸壊若蒸損者以温湯洗過晒乾其香如初
香藥
丁沉煎圓
丁香二兩半沉香四錢木香一錢白荳蔲二兩
檀香二兩甘草四兩
右為細末以甘草熬膏和勻為圓如雞頭大每用一
丸噙化常服調順三焦和養營衛治心胸痞滿
木香餅子
木香檀香丁香甘草肉桂甘松縮砂
丁皮莪术各等分
莪术醋煑過用鹽水浸出醋漿米浸三日為末蜜和
同甘草膏為餅每服三五枚
香茶
經進龍麝香茶
白荳蔲一兩(去皮)白檀末七錢百藥煎五錢寒水
石五分(薄荷汁製)麝香四錢沉香三錢(梨汁製)片腦二
錢半甘草末三錢上等高茶一斤
右為極細末用淨糯米半升煑粥以密布絞取汁置
淨盌内放冷和劑不可稀輭以鞕為度於石版上杵
一二時辰如粘&KR0008;用小油二兩煎沸入白檀香三五
片脫印時以小竹刀刮背上令平
孩兒香茶
孩兒香一斤高末茶三兩片腦二錢半(或糖米者韶腦不用)
麝香四錢薄荷霜五錢川百藥煎一兩(研細)
右五件一處和勻用熟白糯米一升半淘洗令淨入
鍋内放水高四指煑作糕麝取出十分冷定於磁盆
内揉和成劑却扵平石砧上杵千餘轉以多為妙然
後將花脫子洒油少許入劑作餅扵潔淨透風篩子
頓放隂乾貯磁噐内青紙襯裏密封附造薄荷霜
法寒水石研極細末篩羅過以薄荷二斤加扵鍋内
傾水一椀扵下以瓦盆盖定用紙濕封四圍文武火
蒸熏兩頓飯久氣定方開微有黃色嘗之涼者是
香茶
上等細茶一斤片腦半兩檀香三兩沉香一兩
舊龍涎餅一兩縮砂三兩
右為細末以甘草半斤剉水一椀半煎取淨汁一椀
入麝香末三錢和勻隨意作餅
香茶
龍腦麝香(雪梨汁製)百藥煎楝草寒水石(飛過末)
白荳蔲各三錢高茶一斤硼砂一錢
右同碾細末以熬過熟糯米粥淨布中絞取濃汁和
勻石上杵千餘方脫花樣
事類
香尉
漢仲雍子進南海香拜洛陽尉人謂之香尉(述異記)
香戶
南海郡有採香戶述異記海南俗以貿香為業(東坡文集)
香市
南方有香市乃商人交易香處(述異記)
香洲
朱崖郡洲中出諸異香往往有不知名者(述異記)
香溪
吳宫有香水溪俗云西施浴處又呼為脂粉塘吳王宫
人濯袚扵此溪上源至今猶香
香界
回香所生以香為界(楞嚴經)
香篆
鏤木為篆紋以之範香塵然於飲食或佛象前有至二
三尺徑者(洪譜)香藹雕盤(坡詞)
香珠
以雜香搗之丸如梧桐子青繩穿之此三皇真元之香
珠也燒之香徹天(三洞珠囊)
香纓
詩親結其褵註云褵香纓也女將嫁母結纓而戒之
香囊
晉謝玄常佩紫羅香嚢謝安患之而不欲傷其意自戲
賭取香嚢焚之玄遂止又古詩云香嚢懸肘後後蜀文
澹生五歲謂母曰有五色香嚢在否林下往取得之乃
澹前生五歲失足落井今再生也(並本傳)
香獸
以塗金為狻猊麒麟鳬鴨之状空中以焚香使烟以口
出以為玩好復有雕木塊土為之者(洪譜)北里志書曰新
團香獸不焚燒
香童
唐元寳好賓客務扵華侈噐玩服用僣扵王公而四方
之士盡仰歸焉常扵寢帳牀前刻鏤童子人捧七寳博
山香爐日暝焚香徹曙其驕貴如此(天寳遺事)
香巖童子
香巖童白佛言我諸比丘燒水沉香香氣寂然来入鼻
中非木非空非烟非火去無所著来無所從由是意銷
發明無漏得阿羅漢(楞嚴經)
宗超香
宗超嘗露壇行道奩中香盡自然滿溢爐中無火烟自
出(洪譜)
南蠻香
訶陵國亦曰闍婆在南海中貞觀時遣使獻婆律膏又
驃古朱波也有以名思利毗離芮土多異香王宫設金
銀二爐寇至焚香擊之以占吉凶有巨白象高數尺訟
者焚香自跽象前自思是非而退有災疫至亦焚香對
象跽自咎無膏油以蠟雜香代炷又真臘國客至屑檳
榔龍腦以進不飲酒(唐書南蠻𫝊)
棧槎
番禺民忽扵海旁得古槎長丈餘闊六七尺木理甚堅
取為溪橋數年後有僧過而識之謂衆曰此非久計願
捨衣鉢資易為石橋即求此槎為薪衆許之得棧香數千
兩(洪譜)
披香殿
漢宫闕名長安有合歡殿披香殿(郡國志)
採香徑
吳王闔閭起響&KR1231;廊採香徑(郡國志)
柏香臺
漢武帝作柏香臺以柏香聞數十里(本紀)
三清臺
王審知之孫昶襲為閩王起三清臺三層以黃金鑄像
日焚龍腦薰陸諸香數斤(五代史十國世家)
沉香牀
沙門支法有八尺沉香牀(異苑)
沉香亭
開元中禁中初重木芍藥即今牡丹也得四本紅紫淺
紅通白者上因移植扵興慶池東沉香亭前(李白集)敬宗
時波斯國進沉香亭子拾遺李漢諫曰沉香為亭何異
瓊臺瑤室(本𫝊)
沉香堂
隋越國公楊素大治第宅有沉香堂
沉香火山
隋煬帝每除夜殿前設火山數十皆沉香木根每一山
焚沉香數車以甲煎沃之香聞數十里(續世說)
沉香山
華清温泉湯中疊沉香為方丈瀛洲(明皇雜錄)
沉屑泥壁
唐宗楚客造新第用沉香紅粉以泥壁每開戶則香氣
蓬勃(洪譜)
檀香亭
宣州觀察使楊牧造檀香亭子初成命賓落之(杜陽編)
檀槽
天寳中中官白秀貞自蜀使回得琵琶以獻其槽以沙
檀為之温潤如玉光耀可鑑李宣詩云琵琶聲亮紫
檀槽
麝壁
南齊廢帝東昏侯塗壁皆以麝香(雞石集)
麝枕
置真麝香扵枕中可絶惡夢(續博物志)
龍香撥
貴妃琵琶以龍香版為撥(外傳)
龍香劑
玄宗御案墨曰龍香劑一日見墨上有道士如蠅而行
上叱之即呼萬歲曰臣松墨使者也上異之(陶家餘事)
香閣
後主起臨春結綺望春三閣以沉檀香木為之(陳書)楊國
忠嘗用沉香為閣檀香為欄檻以麝香乳香篩土和為
泥餙閣壁每於春時木芍藥盛開之際聚賓於此閣上
賞花焉禁中沉香亭遠不侔此壮麗也(天寳遺事)
香牀
隋煬帝於觀文殿前兩廂為堂十二間每間十二寳厨
前設五方香牀綴貼金玉珠翠每駕至則宫人擎香爐
在輦前行(隋書)
香殿
大明賦云香殿聚扵沉檀豈待焚夫椒蘭(黃萃卿)水殿風
来暗香滿(坡詞)
五香席
石季倫作席以錦装五香雜以五綵編蒲皮緣
七香車
梁簡文帝詩云丹轂七香車
椒殿
唐宫室志有椒殿
椒房
應邵漢官儀曰后宫稱椒房以椒塗壁也
椒漿
桂醑兮椒漿(離騷)元日上椒酒於家長舉觴稱夀元日進
椒酒椒是玉衡之精服之令人却老(崔寔月令)
蘭湯
五月五日以蘭湯沐浴(大戴禮)浴蘭湯兮沐芳(楚詞注云芳芷也)
蘭佩
紉秋蘭以為佩(楚詞注云佩也記曰佩帨&KR0581;蘭)
蘭畹
既滋蘭之九畹又樹蕙之百畮(同上)
蘭操
孔子自衛反魯隠谷之中見香蘭獨茂喟然歎曰夫蘭
當為王者香今乃獨茂與衆草為伍乃止車援琴鼔之
自傷不逢時托辭於幽蘭云(琴操)
蘭亭
暮春之初會扵會稽山隂之蘭亭(王逸少叙)
蘭室
黃帝𫝊岐伯之術書於玉版蔵諸靈蘭之室(素問)
蘭臺
楚襄王遊扵蘭臺之宫(風賦)龍朔中改秘書省曰蘭臺
椒蘭養鼻
椒蘭芬苾所以養鼻也前有澤芷以養鼻蘭槐之根
是為芷註云蘭槐香草也其根名芷(並荀子)
焚椒蘭
烟斜霧横焚椒蘭也(杜牧之阿房宫賦)
懷香
尚書省懷香握蘭趨走丹墀(漢官儀)
含香
漢桓帝時侍中刁存年老口臭上出雞舌香使含之香
頗小辛螫不敢嚥自疑有過賜毒也歸舍與家人辭訣
欲就便宜衆求視其藥乃口香衆笑之更為含食意遂
解(漢官儀)
㗖香
唐元載寵姬薛瑶英母趙娟幼以香㗖英故肌肉悉香
(杜陽編)
飯香
維摩詰經畤化菩薩以滿鉢香與維摩詰飯香普薰毗
耶離城及三千大千世界時維摩詰語舍利佛等諸大
聲聞仁者可食如来甘露味飯大悲所熏無以限意食
之使不消(柳文註)
貢香
唐貞觀中勅下度支求杜若省郎以謝玄暉詩云芳洲
採杜若乃責坊州貢之(通志)
分香
魏王操臨終遺令曰餘香可分與諸夫人諸舍中無所
為學作履組賣也(三國志及文選)
賜香
玄宗夜宴以琉璃噐盛龍腦香數斤賜羣臣馮謐起進
曰臣請效陳平為宰自丞相以下悉皆跪受尚餘其半
乃捧拜曰欽賜錄事馮謐玄宗笑許之
熏香
莊公束縳管仲以予齊使而以退比至三釁三浴之註
云以香塗身曰釁釁為熏(齊語)魏武帝令云天下初定吾
便禁家内不得熏香(三國志)
竊香
韓夀字德真為賈充司空掾充女窺見夀而悅之目婢
通殷勤夀踰垣而至時西域有貢奇香一著人經月不
散帝以賜充其女密盜以遺夀後充與夀宴聞其芬馥
計武帝所賜惟已及陳騫家餘無疑夀與女通乃取左
右婢考問即以状言充秘之以女妻夀(晉書本𫝊)
愛香
劉季和性愛香常如厠還輒過爐上主簿張垣曰人名
公俗人不虚也季和曰荀令君至人家坐席三日香為
我如何坦曰醜婦效顰見者必走公欲坦遁走耶季和
大笑(襄陽記)
喜香
梅學士詢性喜焚香其在官所每晨起將視事必焚香
兩爐以公服罩之撮其袖以出坐定撒開兩袖郁然滿
室焚香時人謂之梅香(歸日錄)
天女擎香
夫子當生之日有二蒼龍旦而下来附徵在房因夢而
生夫子夫子當生時有天女擎香自空而下以沐浴徵
在(拾遺記)
三班喫香
三班院所領使臣八千餘人涖事扵外其罷而在院者
常數百人每歲乾元節醵錢飯僧進香合以祝聖夀謂
之香錢京師語曰三班喫香(歸田錄)
露香告天
趙清獻公抃衢州人舉進士官至參政平生所為事夜
必衣冠露香九拜手告扵天應不可告者則不敢為也(言行)
(錄)
焚香祝天
後唐明宗每夕扵宫中焚香祝天曰某為衆所共推戴
願早生聖人為生民主(五代史帝記)初廢帝入欲擇宰相扵
左右左右皆言盧文紀及姚顗有人望帝乃悉書清要
姓名内琉璃瓶中夜焚香祝天以筯挟之首得文紀之
名次得姚顗遂並相焉(五代史本𫝊)
焚香讀章奏
唐宣宗每得大臣章奏必盥手焚香然後讀之(本紀)
焚香讀孝經
岑之敬字由禮淳厚有孝行五歲讀孝經必焚香正坐
(南史)
焚香讀易
公退之暇戴華陽巾披鶴氅衣手執周易一卷焚香默
坐消遣世慮(王元之竹樓記)
焚香致水
襄國城塹水源暴竭石勒問扵佛圖澄澄曰今當勅龍
取水乃至源上坐繩床燒安息香呪數百言水大至隍
塹皆滿(載記)
焚香禮神
漢武故事昆邪王殺休屠王来降得其金人之神置之
甘泉宫金人者皆長丈餘其祭不用牛羊惟燒香禮拜
于吉精舍燒香燒道書(三國志)
降香嶽瀆
國朝每歲分遣驛使賫御香有事扵五嶽四瀆名山大
川循舊典也廣州之南海道八十里扶胥之口黃木之
灣南海祝融之廟也歲二月朝遣使馳馹有事扵海神
香用沉檀具牲幣使初獻其亞獻終獻各以官攝行三
獻三奏樂主者以祝文告扵前禮畢使以餘香分給
焚香静坐
人在家及外行卒遇飄風暴雨震電昏暗大霧皆諸龍
神經過宜入室閉戶焚香静坐避之不爾損人(温子皮)
燒香勿返顧
南嶽夫人云燒香勿返顧忤真氣致邪應也(真誥)
燒香辟瘟
樞密王博文每扵正旦四更燒丁香以辟瘟氣(瑣碎錄)
燒香引鼠
印香五文狼糞少許為細末同和勻扵淨室内以爐燒
之其鼠自至不得殺(戲術)
求名如燒香
人隨俗求名譬如燒香衆人皆聞其香不知薰以自焚
盡則氣滅名文則身絶(真誥)
五色香烟
許遠遊燒香皆五色香烟出(三洞珠囊)
香奩
韓偓香奩集自叙云咀五色之靈芝香生九竅嚥三清
之瑞露春動七情古詩云開奩集香蘇
防蠧
辟惡生香聊防羽陵之蠧(玉臺新詠序)
除邪
地上魔邪之氣直上沖天四十里人燒青木薰陸安息
膠扵寝室披濁臭之氣却邪穢之霧故夫人玉女太一
帝皇隨香氣而来下(洪譜)
香玉辟邪
唐肅宗賜李輔國香玉辟邪二玉之香可聞數里輔國
每置之坐隅一日輔國方巾櫛一忽大笑一忽悲啼輔
國碎之未幾事敗為刺客所殺(杜陽編)
香中忌麝
唐鄭注赴河中姬妾百餘盡熏麝香氣數里逆扵人鼻
是歲自京兆至河中所過之地瓜盡一蒂不獲(洪譜)
被草負笈
宋景公燒異香於臺有野人被草負笈扣門而進是為
子常世司天部(洪譜)
異香成穗
二十二祖摩挲羅至西印土焚香而月氐國王忽睹異
香成穗(傳燈錄)
逆風香
竺法深孫興公共聽北来道人與支道林瓦棺寺講小
品北来屢設疑問林辨答俱爽北道每屈孫問深公上
人當是逆風家何以都不言深笑而不答曰白栴檀非
不馥焉能逆風深夷然不屑波利質色香樹其香逆
其風而聞今返之曰白栴檀非不香豈能逆風言深非
不能難正不必難也
古殿爐香
問如何古殿一爐香寳盖納師曰廣大勿入齅者如何
師曰六根俱不到
買佛香
問動容沈古路身没乃方知此意如何師曰偷佛錢買
佛香曰學人不會師曰不會即燒香供養本耶娘(泐潭師話)
戒定香
釋氏有定香戒香韓侍郎贈僧詩云一靈令用戒香薰
結願香
省郎遊花巖寺巖下見老僧前有香爐烟穟微甚僧謂
曰此檀越結願香尚在而檀越已三生矣陳去非詩
再燒結願香
香偈
謹爇道香德香無為香無為清淨自然香妙洞真香靈
寳惡香朝三界香香滿瓊樓玉境徧諸天法界以此真
香騰空上奏爇香有偈返生寳木沉水奇材瑞氣氤氲
祥雲繚繞上通金闕下入幽冥(道書)
香光
楞嚴經大勢至法王子云如染香人身有香氣此則名
曰香光
香鑪
鑪之名始見扵周禮冢宰之屬宫人凡寝中共鑪炭
博山香爐
武帝内𫝊有博山爐盖西王母遺帝者(事物紀原)皇太子初
拜有銅博山香爐(東宫故事)丁緩作九層博山香爐鏤琢奇
禽怪獸皆自然能動(西京雜記)其爐象海中博山下盤貯湯
使潤氣蒸香以象海之四環(吕大臨考古圖)
被中香爐
長安巧工丁緩作被中香爐亦名卧褥香爐本出房風
其法後絶緩始更為之機環運轉四周而爐體常平可
置扵被褥故以為名今之香毬是也(雜記)
薰爐
尚書郎入直臺中給女侍史二人皆選端正指使從直
女侍史執香爐燒熏以從入臺中給使護衣(漢官儀)
金爐
魏武上御物三十種有純金香爐一枚(雜物疏)
麒麟
晉儀禮大朝會郎鎮官以金鍍九尺麒麟大爐唐薛逢
詩云獸坐金牀吐碧烟是也
帳角香爐
石季倫冬月為煖帳四角安綴金銀鑿鏤香爐(鄴中記)
鵲尾香爐
宋玉賢山隂人也既稟女質厥志彌高自童年及笲應
適外兄許氏密具法服登車既至大門時及交禮更著
黃巾裙手執鵲尾香爐不親婦禮賓主駭愕夫家力不
能屈乃放還遂出家梁大同初隠弱溪之間法苑珠林
云香爐有柄可爇者曰鵲尾香爐
百寳爐
唐安樂公主百寳香爐長二丈(朝野僉載)
香爐為寳子
錢鎮州詩雖未脫五季餘韻然回環讀之故自娓娓可
觀題者多云寳子弗知何物以余攷之乃迦葉之香爐
上有金華華内有金臺即臺為寳子則知寳子乃香爐
耳亦可為此詩但圜若重規然豈漢丁緩被中之製乎
(黃長睿)
貪得銅爐
何尚之奏庾仲文貪賄得嫁女具銅爐四人舉乃勝(南史)
母夢香爐
陶弘景母夢天人手執香爐来至其所已而有娠(南史)
失爐筮卦
會稽盧氏失博山香爐吳泰筮之曰此物質雖為金其
實衆山有樹非林有孔非泉閶闔晨興見發青烟此香
爐也語其處即求得(集異記)
香爐墮地
侯景呼東西南北皆謂為廂景幕牀東無故墮景曰此
東廂香爐那忽下地識者以為湘東軍下之徵云(南史)
覆鑪示兆
齊建武中明帝召諸王南康侍讀江泌憂念府王子琳
訪誌公道人問其禍福誌公覆香爐灰示之曰都盡無
餘後子琳被害(南史)
香爐峯
廬山有香爐峯李太白詩云日照香爐生紫烟来鵬詩
云雲起爐峰一炷烟
熏籠
晉東宫故事云太子納妃有衣熏籠當亦秦漢之制也
(事物記原)
𫝊
天香𫝊丁謂之
香之為用從古矣所以奉高明所以達蠲潔三代禋享
首惟馨之薦而沉水薰陸無聞焉百家𫝊記萃芳之美
而蕭茒鬱鬯不尊焉禮云至敬不享味貴氣臭也是
知其用至重採製初略其名實繁而品類叢脞矣觀乎
上古帝皇之書釋道經典之說則記錄綿遠贊煩嚴重
色目至衆法度殊絶西方聖人曰大小世界上下内外
種種諸香又曰千萬種和香若香若丸若末若坐以至
華香果香樹香天和合之香又曰天上諸天之香又佛
土國名衆香其香比於十方人天之香最為第一仙書
云上聖焚百寳香天真皇人焚千和黃帝以沉榆蓂莢
為香又曰真仙所焚之香皆聞百里有積烟成雲積雲
成雨然則與人間所共貴者沉水薰陸也故經云沉水
堅株又曰沉水香聖降之夕神導從有捧爐香者烟高
丈餘其色正紅得非天上諸天之香非三皇寳齋香珠
法其法雜而末之色色至細然後叢聚杵之三萬緘以
良噐載蒸載和豆分而丸之珠貫而暴之且曰此香焚
之上徹諸天盖以沉水為宗薰陸副之也是知古聖欽
崇之至厚所以備物寳妙之無極謂奕世寅奉香火之
篤鮮有廢日然蕭茅之類隨其所備不足觀也祥符初
奉詔充天書扶持使道場科醮無虚日永晝達夕寳香
不絶乘輿肅謁則五上為禮(真宗每至玉皇真聖祖位前皆五上香也)馥烈
之異非世所聞大約以沉水乳為末龍香和劑之此法
累稟之聖祖中禁少知者况外司耶八年掌國計兩鎮
旄鉞四領樞軸俸給頒賚隨日而隆故苾芬之著特與
昔異襲慶奉祀日賜供乳香一百二十斤(入内副都知張淮能為使)
在宫觀密賜新香動以百數(沈乳降真等香)由是私門之沉乳
足用有唐雜記言明皇時異人云醮席中每焚乳香靈
祗皆去人至扵今惑之真宗時親稟聖訓沉乳二香所
以奉高天上聖百靈不敢當也無他言上聖即政之六
月授詔罷相分務西洛尋遣海南憂患之中一無塵慮
越惟永晝晴天長霄垂象爐香之趣益增其勤素聞海
南出香至多始命市之扵閭里間十無一有假版官裴
鶚者唐宰相晉公中令公之裔孫也土地所宜悉究本
末且曰瓊管之地黎母山酋之四部境域皆枕山麓香
多出此山甲於天下然取之有時售之有主盖黎人皆
力耕治業不以採香專利閩越海賈惟以餘杭船即市
香每歲冬季黎峒俟此船方入山尋採州人從而賈販盡
歸船商故非時不有也香之類有四曰沉曰棧曰生結
曰黃熟其為状也十有二沉香得其八焉曰烏文格土
人以木之格其沉香如烏文木之色而澤更取其堅格
是美之至也曰黃蠟其表如蠟少刮削之黳紫相半烏
文格之次也曰牛目與用及蹄曰雉頭洎髀若骨此沉
香之状土人别曰牛眼牛角牛蹄雞頭雞腿雞骨曰崑
崙梅格棧香也此梅樹也黃黑相半而稍堅土人以此
比棧香也曰蟲鏤凡曰蟲鏤其香尤佳盖香兼黃熟蟲
蛀及攻腐朽盡去菁英獨存者也曰傘竹格黃熟香也
如竹色黃白而帶黑有似棧也曰茅葉如茅葉至輕有
入水而沉者得沉香之餘氣也燃之至佳土人以其非
堅實抑之黃熟也曰鷓鴣斑色駁雜如鷓鴣羽也生結
香也棧香未成沉者有之黃熟未成棧者有之凡四名
十二状皆出一本樹體如白楊葉如冬青而小膚表也
標末也質輕而散理疎以粗曰黃熟黃熟之中黑色堅
劲者曰棧香棧香之名相𫝊甚遠即未知其旨惟沉香
為状也肉骨穎脫芒角銳利無大小無厚薄掌握之有
金玉之重切磋之有犀角之劲縦分斷瑣碎而氣脉滋
益用之與臭塊者等鶚云香不欲絶大圍尺已上慮有
水病若斤已上者合兩已下者中浮水即不沉矣又曰
或有附扵枯枿𨼆扵曲枝蟄蔵深根或抱貞木本或挺
然結實混然成形嵌若巖石屹若歸雲如矯首龍如峩
冠鳳如麟植趾如鴻鎩翮如曲肱如駢指但文理密緻
光彩明瑩斤斧之跡一無所及置噐以驗如石投水此
香寳也千百一而已矣夫如是自非一氣粹和之凝結
百神祥異之含育則何以羣木之中獨稟靈氣首出庶
物得奉高天也占城所産棧沉至多彼方貿遷或入番
禺或入大食大食貴重棧沉香與黃金同價鄉耆云比
歲有大食番舶為颶風所逆寓此屬邑首領以富有自
大肆筵設席極其誇詫州人私相顧曰以貲較勝誠不
敵矣然視其爐烟蓊鬱不舉乾而輕瘠而燋非妙也遂
以海北岸者即席而焚之高烟杳杳若引束絙濃腴湒
湒如練凝漆芳馨之氣持久益佳大舶之徒由是披靡
生結者取不俟其成非自然者也生結沉香品與棧香
等生結棧香品與黃熟等生漆黃熟品之下也色澤浮
虚而肌質散緩燃之辛烈少和氣久則瀆敗速用之即
佳不同棧沉成香則永無朽腐矣雷化高竇亦中國出
香之地比海南者優劣不侔甚矣既所稟不同而售者
多故取者速也是黃熟不待其成棧棧不待其成沉盖
取利者戕賊之深也非如瓊管皆深洞黎人非時不妄
剪伐故樹無夭折之患得必皆異香曰熟香曰脫落香
皆是自然成香餘杭市香之家有萬斤黃熟者得真棧
百斤則為稀矣百斤真棧得上等沉香十數斤亦為難
矣薰陸乳香之長大而明瑩者出大食國彼國香樹連
山絡野如桃膠松脂委於石地聚而斂之若京坻香山
多石而少雨載詢番舶則云昨過乳香山下彼人云此
山不雨已三十年香中帶石末者非濫偽也地無土也
然則此樹若生泥塗則香不得為香矣天地植物其有
旨乎贊曰百昌之首備物之先於以相禋於以告虔孰
歆至德孰享芳烟上聖之聖高天之天
序
和香序
麝本多忌過分必害沉實易和盈斤無傷零藿燥虚詹
糖粘濕甘松蘇合安息鬱金捺多和羅之屬並被扵外
固無取扵中土又棗膏昏蒙甲馢淺俗非惟無助扵馨
烈乃當彌增扵尤疾也
此序所言悉以比類朝士麝木多忌比庾憬之棗膏
昏蒙比羊玄保甲馢淺俗比徐湛之甘松蘇合比惠
休道人沉實易和盖自比也
笑蘭香序
吳僧罄宜笑蘭香序曰豈非韓魏公所謂濃梅而黃太
史所謂藏春者耶其法以沉為君雞舌為臣北苑之臣
秬鬯十二葉之英銘華之粉柏麝之臍為佐以百花之
液為使一炷如芡子許油然鬱然若齅九畹之蘭而浥
百畆之蕙也
說
香說程泰之
秦漢以前二廣未通中國中國無今沉腦等香也宗廟
焫蕭灌獻尚鬱食品貴椒至荀卿氏方言椒蘭漢雖已
得南粤其尚臭之極者椒房郎官以雞舌奏事而已較
之沉腦其等級之高下不類也惟西京雜記載長安巧
工丁緩作被下香爐頗疑已有今香然劉向銘博山爐
亦止曰中有蘭綺朱火青烟玉臺新詠說博山爐亦曰
朱火然其中青烟颺其間香風難久居空令蕙草殘二
文所賦皆焚蘭蕙而非沉腦是漢雖通南粤亦未見粤
香也漢武内𫝊載西王母降爇嬰香等品多名異然疑
後人為之漢武奉仙窮極宫室帷帳噐用之麗漢史備
記不遺若曾剏古来未有之香安得不記
銘
博山鑪銘劉向
嘉此正氣嶄巗若山上貫太華承以銅盤中有蘭綺朱
火青烟
香爐銘梁元帝
蘇合氤氲飛烟若雲時濃更薄乍聚還分火微難盡風
長易聞孰云道力慈悲所熏
頌
鬱金香頌左九嬪
伊此奇香名曰鬱金越此殊域厥珍来尋芬香酷烈悅
目欣心明德惟馨淑人是欽窈窕淑媛服之褵襟永垂
名實曠世弗沉
藿香頌江文通
桂以過烈麝以太芬攉阻夭夀扶抑人文詎如藿香微
馥微馚攝靈百仞養氣青雲
瑞沉寳峰頌(并序)
臣建謹案史記龜策𫝊曰有神龜在江南嘉林中嘉林
者獸無虎狼鳥無䲭梟草無毒螫野火不及斧斤不至
是謂嘉林龜在其中常巢扵芳蓮之上在脅書文曰甲
子重光得我者為帝王由是觀之豈不偉哉臣少時在
書室中雅好焚香有海上道士向臣言曰子知沉之所
出乎請為子言盖江南有嘉林嘉林者美木也木美則
堅實堅實則善沉或秋水泛溢美木漂流沉扵海底蛟
龍蟠伏扵上故木之香清烈而戀水濤瀨淙激扵下故
木之形嵌空而類山近得小山扵海賈巉巗可愛名之
曰瑞沉寳峰不敢藏諸私室謹齋莊潔誠跪進玉陛以
為天夀聖節瑞物之獻臣建謹拜手稽首而為之頌曰
大江之南粤有嘉林嘉林之木入海而沉蛟龍枕之香
冽自清濤瀨潄之峰岫乃成海神愕視不敢閟藏因潮
而出瑞我明昌明昌至治如沉馨香明昌睿算如山久
長臣老且耄聖恩曷報歌頌陳詩以配天保
賦
迷迭香賦魏文帝
播西都之麗草兮應青春之凝暉流翠葉扵纖柯兮結
微根扵丹墀芳莫秋之幽蘭兮麗崑崙之英芝信繁華
之速逝兮弗見彫扵嚴霜既經時而收采兮遂肅殺以
增芳去枝葉而持御兮入綃縠之霧裳附玉體以行止
兮順微風而舒光
鬱金香賦傅玄
葉萋萋以翠青英藴藴以金黃樹晻靄以成隂氣芬馥
以含芳陵蘇合之殊珍豈艾蒳之足方榮耀帝㝢香播
紫宫吐芬揚烈萬里望風
芸香賦傅咸
擕昵友以逍遥兮覽偉草之敷英慕君子之弘覆兮超
託軀扵朱庭俯引澤扵月壤兮仰吸潤乎太清繁兹綠
葉茂此翠莖葉葉猗猗兮枝妍媚以迴縈象春松之含
曜兮鬱蓊蔚以葱青
幽蘭賦楊炯
維幽蘭之芳草稟天地之純精抱青紫之奇色挺龍虎
之佳名不起林而獨秀必固本而叢生爾乃丰茸十步
綿連九畹莖受露而將低香從風而自遠當此之時叢
蘭正滋美庭闈之孝子循南陔而采之楚襄王蘭臺之
宫零落無叢漢武帝猗蘭之殿荒涼幾變聞昔日之芳
菲恨今人之不見至若桃花水上佩蘭若而續魂竹箭
山隂坐蘭亭而開宴江南則蘭澤為洲東海則蘭陵為
縣隰有蘭兮蘭有枝贈遠别兮交新知氣如蘭兮長不
改心若蘭兮終不移及夫東山月出西軒日晚授燕女
扵春閨降陳王扵秋坂乃有送客金谷林塘坐曛鶴琴
未罷龍劒將分蘭缸燭耀蘭麝氣氤舞袖迴雪歌聲遏
雲度清夜之未艾酌蘭英以奉君若夫靈均放逐離羣
散侣亂鄢郢之南都下瀟湘之北渚步遲遲而適怨心
鬱鬱而懷楚徒眷戀扵君王斂精神扵帝女河洲兮極
目芳菲兮襲予思公子兮不言結芳蘭兮延佇借如君
章有德通神感靈懸車舊館請老山庭白露下而警鶴
秋風高而亂螢循階除而下望見秋蘭之青青重曰若
有人兮山之阿紉秋蘭兮歲月多思握之兮猶未得空
佩之兮欲如何遂抽琴轉操為幽蘭之歌歌曰幽蘭生
兮于彼朝陽含雨露之津潤吸日月之休光美人愁思
兮採芙蓉扵南浦公子忘憂兮樹萱草扵北堂雖處幽
林與窮谷不以無人而不芳趙元淑聞而歎曰昔聞蘭
葉據龍圖複道蘭林引鳳雏鴻歸燕去紫莖歇露往霜
来綠葉枯悲秋風之一敗與萬草而為芻
木蘭賦(并序)李華
華容石門山有木蘭樹鄉人不識伐以為薪餘一本方
操柯未下縣令李韶行春見之息焉其隂喟然歎曰功
刊桐君之書名載騷人之詞生於遐深委扵薪燎天地
之産珍物將焉用之爰戒虞衡禁其剪伐按本草木蘭
似桂而香去風熱明耳目在木部上篇乃採斫以歸理
疾多騐由是遠近從而採之幹剖支分殆枯槁矣士之
生世出處語默難乎哉韶余從子也常為余言感而為
賦云
溯長江以遐覽愛楚山之寂寥山有嘉樹兮名木蘭鬱
森森以苕苕當聖政之文明降元和於九霄更䘲冷之
為虐貫霜雪而不凋白波潤其根柢玄雪暢其枝條沐
春雨之濯濯鳴秋風以蕭蕭素膚紫肌綠葉緗蒂疎密
聳附高卑蔭蔽華如雪霜實若星麗節勁松竹香濃蘭桂
宜不植扵人間聊獨立扵天際徒翳薈兮為隣挺堅芳
兮此身嘉名列扵道書墜露飲乎騷人至若靈山霧歇
藹藹林樾當楚澤之晨霞映洞庭之夜月發聰明扵視
聽洗煩濁扵心骨韻衆壑之空峒澹微雲之滅沒草露
白兮山淒淒鶴既唳兮猿復啼窅深林以冥冥覆百仞
之玄谿彼逸人兮有所思戀芳隂兮步遲遲悵幽獨兮
人莫知懷馨香兮將為誰惋樵父之無惠混衆木而皆盡
指書類而揮斤遇仁人之不忍伊甘心而剿絶俄固柢
於傾隕憐春華而朝搴兮顧落日而迴軫達者有言巧勞
智憂養命蠲疫人胡不求枝殘體剥澤盡枯留顦悴空
山離披素秋鳥避弋而高翔魚畏網而深游不材則終
其天年能鳴則危扵俎羞奚此木之不終獨隠見而罹
憂自昔淪芳扵朝市墜實扵林丘徒鬱咽而無聲可勝
言而計籌者哉吾聞曰人助者信神聽者直則臧倉譛
言宣尼失職出處語默與時消息則子雲投閤方回受
殛故知天地無心死生同域紜紜品物物有其極至人
者要惟循於自然寧任夫智之與力雖賢愚各全其好惡
草木不夭其生植已而已而翳(疑誤)不可得
沉香山子賦蘇子瞻
古者以芸為香以蘭為芬以鬱鬯為祼以脂蕭為焚以
椒為堅以蕙為薰杜蘅帶屈菖蒲薦文麝多忌而本羶
蘇合若香而實葷嗟吾知之幾何為六入之所分方根
塵之起滅常顛倒其天君每求似扵髣髴或鼻勞而妄
聞獨沉水為近正可以配薝蔔而並云矧儋崖之異産
實超然而不羣既金堅而玉潤亦鶴骨而龍筋惟膏液
之内足故把握而兼斤顧占城之枯朽宜爨釜而燎蚊
宛彼小山巉然可欣如太華之倚天象小孤之插雲往
夀子之生朝以寫我之老勤子方面壁以終日豈亦終
歸田而自耘幸置此扵几席養幽芳扵帨帉無一往之
發烈有無窮之氤氲豈非獨以飲東坡之夀亦所以食
黎人之芹也
雞舌香賦顔博文
沈括以丁香為雞舌而醫者疑之古人用雞舌取其芬
芳便扵奏事世俗蔽扵所習以丁香状之扵雞舌大不
類也乃慨然有感為賦以解之
嘉物之産?竄山谷其根盤貯龍隠蛇伏期微生之可
保處幽翳而自足方吐英而布葉似干世而無欲郁郁
嬌黃綽綽疎綠偶咀嚼而有味以奇功而見錄攘肌被
逼粉骨遭辱雖功利之及人恨此身之莫贖惟彼雞舌
味和而長氣烈而揚可與君子同升廟堂發胸臆之藻
繪粲齒牙之冰霜一語不忌澤及四方溯日月而上征
與鴛鷺而同翔惟其施之得宜豈凡物之可當以彼疑
似猶有可議雖二名之靡同渺不害其為貴彼鳳&KR1450;而
龍凖謂蜂目而烏喙况稱諸木之長稽形而實質類者
哉殊不知天下之物竊名者多矣雞腸鳥啄牛舌馬齒
川有羊蹄山有鳶尾龍膽虎掌豨膏鼠耳鴟脚羊眼鹿
角豹足彘顱狼䟦狗脊馬目燕頷之黍虎皮之稻蓴貴
雉尾藥尚雞爪葡萄取象扵身乳婆律謬稱扵龍腦筍
雞胫以為珍瓠牛角而貴早亦有鴨脚之葵狸頭之瓜
魚甲之松鶴翎之花以雞頭龍眼而充果以雀舌鷹爪
而名茶彼争功而擅價咸好大而喜誇其間名實相叛
是非迭居得其實者如聖賢之在高位無其實者如名
噐之假盜軀嗟所遇之不同亦自賢而自愚彼方遺臭
扵海上豈芬芳之是娛嫫母飾貌而薦衾西子掩面而
守閭餌醯醬而委醍醐佩碔砆而捐瓊琚捨文茵兮卧
籧篨習薤露兮廢笙竽劒非錐而補履驥垂頭而駕車
蹇不遇而被謗將栖栖而焉圖是香也市井所緩廊廟
所急豈比馬蹄之近俗燕尾之就濕聽秋雨之淋淫若
蒼天為兹而雪泣若將有人依龜甲之屏炷鵲尾之爐
研以鳳咮筆以鼠鬚作蜂腰鶴膝之語為鵠頭蝱脚之
書為兹香而解嘲明氣類而不殊願獲用於賢相藹芳烈
於天衢
銅博山香爐賦梁昭明太子
稟至精之純質産靈嶽之幽深探衆倕之妙旨運公輸
之巧心有蕙帶而巗𨼆亦霓裳而升仙寫崧山之巃嵸
象鄧林之芊眠扵時青烟司寒晨光翳景翠帷已低蘭
膏未屏炎蒸内耀苾芬外揚似慶雲之呈色若景星之
舒光信名嘉而用美永為玩扵華堂
詩
詩句
百和裛衣香金泥蘇合香紅羅複斗帳四角垂香
囊(古詩)盧家蘭室桂為梁中有鬱金蘇合香(梁武帝)合
歡襦重百和香(陳後主)綵墀散蘭麝風起自生香(鮑照)
燈影照無寐心清聞妙香朝罷香烟擕滿袖(杜工部)
燕寝凝清香(韋蘇州)裊裊沉水烟披書古芸馥守
帳燃香暮沉香火暖茱萸烟(李長吉)豹尾香烟滅(陸厥)
重熏異國香(李廓)多燒荀令香(張見正)然香氣散不
飛烟(陸瑜)羅衣亦罷熏(胡曾)沉水熏衣白璧堂(胡宿)丙
舍無人遺燼香(温庭筠)夜燒沉水香香烟横碧縷(蘇子)
(瞻)珠綠凝篆香(黃魯直)焚香破今夕燕坐獨焚香
(簡齋)焚香澄神慮(蘇州)向来一瓣香敬為曾南豐(陳後山)
博山爐中百和香鬱金蘇合及都梁(吳以均)金爐絶
沉燎熏爐雞棗香博山爐烟吐香霧龍爐傍日
香爐烟添柳重(韋巨源)金爐蘭麝香(沈荃期)爐熏暗
徘徊(張籍)金爐細炷通(李賀)睡鴨香爐換夕熏荀令
香爐可待熏(李商隠)衣冠身惹御爐香(賈至)博山爐吐
五雲香(韋應物)蓬莱宫繞玉爐香(陳陶)噴香睡獸高三
只(羅隠)繡屏銀鴨香蓊濛(温庭筠)浥浥爐香初泛夜(東坡)
日烘荀令炷香爐(山谷)午夢不知緣底事篆烟燒盡
一盤花(劉屛山)微風不動金猊香(陸放翁)
寶熏黃魯直
賈天錫惠寳熏以兵衞森畫戟燕寝凝清香
十詩報之
險心游萬仞躁欲生五兵隠几香一炷靈臺湛空明
晝食鳥窺臺宴坐日過砌俗氛無因来烟霏作輿衞
石蜜化螺甲榠樝煑水沉博山孤烟起對此作森森
輪囷香事已郁郁著書畫誰能入吾室脫汝世俗械
賈侯懷六韜家有十二戟天資喜文事如我有香癖
林花飛片片香歸銜泥燕開閤和春風還尋蔚宗𫝊
公虚采芹宫行樂在小寝香光當發聞色敗不可稔
牀帷夜氣馥衣桁曉烟凝風溝鳴急雪睡鴨照華燈
雉尾映鞭聲金爐拂太清班近聞香早歸来學得成
衣篝麗紈綺有待乃芬芳當念真富貴自熏知見香
帳中香二首山谷
百鍊香螺沉水寳熏近出江南一穗黃雲繞几深禪相
對同參
螺甲割崑崙耳香材屑鷓鴣斑欲雨鳴鳩日永不惟睡
鴨春閒
戲用前韻(有聞帳中香以為熬蠟香)
海上有人逐臭天生鼻孔司南但印香巗本寂不必叢
林徧參
我讀蔚宗香𫝊文章不減二班誤以甲為淺俗却知麝
要防閒
和魯直韻東坡
四句燒香偈子隨香徧滿東南不是聞思所及且令鼻
觀先參
萬卷明窗小字眼花只有斕斑一炷烟消火冷半生身
老心閒
次韻答子瞻山谷
置酒未容虚左論詩時要指南迎笑天香滿袖喜君先
赴朝參
迎燕温風旋旋潤花小雨斑斑一炷香中得意九衢塵
裏偷閒
再和
置酒未逢休沐便同越北燕南且復歌呼相和隔牆知
是曺參
丹青已是前世竹石時窺一斑五字還當靖節數行誰
似高閒
印香東坡
子由生日以檀香觀音像及新合印香銀篆
盤為夀
栴檀婆律海外芬西山老臍柏所薰香螺脫黶来相羣
能結縹緲風中雲一燈如螢起微焚何時度盡繆篆紋
繚繞無窮合復分緜緜浮空散氤氲東坡持是夀夘君
君少與我師皇墳旁資老耼釋迦文共厄中年點蠅蚊
晚遇斯須何足云君方論道承華勛我亦旗鼔嚴中軍
國恩未報敢不勤但願不為世所醺爾来白髮不可耘
問君何時返鄉枌收拾散亡理放紛此心實與香俱焄
聞思大士應已聞
沉香石東坡
壁立孤峯倚硯長共凝沉水得頑蒼欲隨楚客紉蘭佩
誰信吳兒是木腸山下曾逢化私石玉中還有辟邪香
早知百和俱灰燼未信人言弱勝剛
凝齋香曾子固
每覺西齋景最幽不知官是古諸侯一尊風月身無事
千里耕桑歲共秋雲水醒心鳴好鳥玉泉清耳潄沉流
香烟細細臨黃卷凝在香烟最上頭
肖梅香張吉甫
江村招得玉妃魂化作金爐一炷雲但覺清芬暗浮動
不知碧篆已氤氲春收東閤簾初下夢想西湖被更熏
真似吾家雪溪上東風一夜隔籬聞
香界朱晦菴
幽興年来莫與同滋蘭聊欲汎東風真成佛國香雲界
不好淮山桂樹叢花氣無邊醺欲醉靈芬一點静還通
何須楚客紉秋佩坐卧經行向此中
次韻蘇藉返魂梅六首陳子高
誰道春歸無覓處眠齋香霧作春昏君詩似說江南信
試與梅花招斷魂
東風欺人底薄相花信無端沖雪来妙手誰知煨燼裏
等閒種得臘前梅
花開莫奏傷心曲花落休矜稱面粧只憶夢為蝴蝶去
香雲密處有春光
老夫粥後惟躭睡灰暖香濃百念消不學東門醉公子
鴨爐烟裏逞風標
鼻根無奈重香繞編處春隨夜色勻眼底狂花開底事
依然看作一枝春
漫道君家四壁空衣篝沉水晚朦朧詩情似被花相惱
入我香奩境界中
龍涎香劉子暈
瘴海驪龍供素沫蠻村花露浥情滋微參鼻觀猶疑似
全在爐烟未發時
燒香曲李商隠
鈿雲蟠蟠牙比魚孔雀翅尾蛟龍鬚漳宫舊樣博山爐
楚嬌捧笑開芙蕖八蠶繭緜小分炷獸燄微紅隔雲母
白天月澤寒未冰金虎含秋向東吐玉珮呵光銅照昏
簾波日暮衝斜門西来欲上茂陵樹柏梁已失栽桃魂
露庭月井大紅氣輕衫薄袖當君意蜀殿瓊人伴夜深
金鑾不問殘燈事何當巧吹君懷度襟灰為土填清露
焚香邵康節
安樂窩中一炷香陵晨焚意豈尋常禍如能免人須諂
福若待求天可量且異緇黃徼廟貌又殊兒女裛衣裳
非圖聞道至於此金玉誰家不滿堂
焚香楊廷秀
琢瓷作鼎碧扵水削銀為葉輕如紙不文不武火力均
閉閣下簾風不起詩人自炷古龍涎但令有香不見烟
素馨欲開末利折底迅龍涎和檀棧平生飽食山村味
不料此香殊嫵媚呼兒急取蒸木犀却作書生真富貴
燒香陳去非
明窗延静畫默坐息諸緣聊將無窮意寓此一炷烟當
時戒定慧妙供均人天我豈不清(闕)于今醒心然爐香
裊孤碧雲縷飛數千悠然凌空去縹緲隨風還世事有
過現薰性無變遷應如水中月波定還自丸
焚香郝伯常
花落深庭日正長蜂何撩遶燕何忙匡牀不下凝塵滿
消盡年光一炷香
覓香
磬室從来一物無博山惟有一香爐而今荀令真成癖
祇欠精神裊坐隅
覓香顔博文
王希深合和新香烟氣清洒不類尋常等可
以為道人開筆端消息
玉水沉沉影銅爐裊裊烟為思丹鳳髓不愛老龍涎皂
帽真閒客黃衣小病仙定知雲屋下繡被有人眠
修香陸放翁
空庭一炷上有神明家廟一炷曾英祖靈且祈持此而
已此而不為吁嗟已矣
香爐
四座且莫喧願聽歌一言請說銅香爐崔巍象南山上
枝似松柏下根據銅盤雕文各異類離婁自相連誰能
為此噐公輸與魯般朱火然其中青烟颺其間順入君
懷裏四座莫不歡香風難久居空令蕙草殘
博山香爐劉繪
參差鬱佳麗合沓紛可憐蔽虧千種樹出没萬重山上
鏤秦王子駕鶴翔紫烟下刻盤龍勢矯首半銜連傍為
洛水麗芝盖出巖間後有漢遊女拾翠弄全妍榮色何
雜揉縟繡更相鮮麏鹿或䑃倚林薄香芊眠撩華如不
發含薰未肯然風生玉階樹露浥曲池蓮寒蟲飛夜室
秋雲沒曉天
博山香爐沈約
凝芳俟朱燎先鑄首山銅環姿信嵒㟧奇態實玲瓏赤
松遊其上斂足御輕鴻蛟龍蟠其下驤首盻層穹嶺側
多奇樹或孤或連叢巗間有佚女垂袂似含風翬飛若
未已虎視鬱金雄百和清夜吐蘭烟四面融如彼崇朝
氣觸石繞華嵩
樂府
詞句
玉帳鴛鴦噴沉麝(李太白)沉檀烟起盤紅霧(徐昌圖)寂
寞繡屏香一縷(韋)衣惹御爐香(薛昭藴)博山香炷融
(戚熙震)爐香烟冷自亭亭(李中主)香草續殘爐(謝希深)
爐香静逐游絲轉(晏同叔)四和裊金鳬(秦叔度)盡日水
沉香一縷玉盤香篆看徘徊(趙德慶)金鴨香凝袖
衣潤費爐烟(周美成)朱麝堂中香長日篆烟銷香
滿雲窗月戶熏爐熟水留香繡被薰香透(元裕之)
鷓鴣天(木犀)元裕之
桂子紛翻浥露黃桂華高韻静年芳薔薇水潤宫衣軟
波律膏清月殿涼雲袖句海仙方情緣心事兩相忘
衰蓮枉誤秋風客可是無塵袖裏香
天香(龍涎香)王沂孫
孤嶠蟠烟層濤悅月驪宫夜採鉛水訊遠槎風夢深薇
露化作斷魂心字紅瓷候火還玉指一縷縈簾翠影依
稀海風雲氣幾回嬌半醉剪青燈夜寒花碎更好故
溪飛雪小窗深閉荀令如今頓老摠忘却尊前舊風味
漫惜餘薰空篝素被
慶清朝慢(輭香)詹天游
紅雨争霏芳塵生潤將春都搗成泥分明蕙風薇露花
氣遲遲無奈汗酥浥透温柔鄉裏濕雲癡偏厮稱霓裳
霞珮玉骨冰肌誰品處誰詠處驀然地不在洎意聞
欵欵生綃扇底嫩涼動箇些兒似醉渾無氣力海棠一
色睡臙脂真奇絶這般風韻韓夀争知
陳氏香譜卷四
