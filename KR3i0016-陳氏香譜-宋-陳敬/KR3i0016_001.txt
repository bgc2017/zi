陳氏香譜卷一
宋陳敬撰
許氏說文香芳也篆从黍从甘隸省作香春秋𫝊曰黍
稷馨香凡香之屬皆從香香之遠聞曰馨香之美者曰
&KR2345;(疎士反)香之氣曰馦(許兼反)曰馣(烏含反)曰馧(扵云反)曰馥(扶福)
(反)曰&KR0008;(扵盖反)曰馤(同上)曰馪(匹民反)曰馢(則前反)曰馛(蒲撥反)
曰&KR3509;(匹結反)曰馝(毗必反)曰馞(蒲役反)曰馠(火含反)曰馩(符分反)曰
馚(同上)曰䭱(方减反)曰&KR0008;(奴混反)曰&KR0008;(薄庚切)曰馟(陀胡反)曰䭲
(扵騎反)曰馜(女氏反)曰䭯(普沒反)曰䭱(蒲結反)曰&KR0008;(普滅反)曰&KR0008;(烏孔)
(反)曰□(毗霄反)曰&KR0008;(步結反)曰&KR0008;(許葛反)曰馡(甫微反)
香品舉要云香最多品類出交廣崖州及海南諸國然
秦漢以前未聞惟稱蘭蕙椒桂而已至漢武奢廣尚書
郎奏事者始有含雞舌香其他皆未聞迨晉武時外國
貢異香始此及隋除夜火山燒沉香甲煎不計數海南
諸品畢至矣唐眀皇君臣多有沉檀腦麝為亭閣何多
也後周顯德間昆眀國又獻薔薇水矣昔所未有今皆
有焉然香者一也或出於草或出扵木或花或實或節
或葉或皮或液或又假人力而煎和成有供焚者有可
佩者又有充入藥者詳列如左
至治馨香感於神眀書君陳
弗惟德馨香書酒誥
其香始升上帝居歆詩生民
有飶其香邦家之光詩載芟
黍稷馨香左氏𫝊
蘭有國香左氏𫝊
其德足用昭其馨香國語
如入芝蘭之室久而不聞其香家語
香品
龍腦香
唐夲草云出婆律國樹形似杉木子似荳䓻皮有甲錯
婆律膏是根下清脂龍腦是根中乾脂味辛香入口
段成式云亦出波斯國樹高八九丈大可六七圍葉圓
而背白無花實其樹有肥瘦瘦者出龍腦香肥者出婆
律膏香在木心中婆律斷其樹翦取之其膏扵木端流
出圖經云南海山中亦有此木唐天寶中交阯貢龍
腦皆如蟬蠶之形彼人言有老根節方有之然極難禁
中呼瑞龍腦帶之衣衿香聞十餘步今海南龍腦多用
火煏成片其中容偽陶𨼆居云生西海婆律國婆律
樹中脂也如白膠香状味苦辛微温無毒主内外障眼
去三蟲療五痔眀目鎮心秘精又有蒼龍腦主風疹䵟
面入膏煎良不可點眼其眀净如雪花者善久經風日
或如麥麩者不佳宜合黑荳糯米相思子貯之甆器内
則不耗今復有生熟之異稱生龍腦即是所載是也其
絶妙者曰梅花龍腦有經火飛結成塊者謂之熟龍腦
氣味差薄盖益以他物也葉庭珪云渤泥三佛齊亦
有之乃深山窮谷千年老杉樹枝榦不損者若損動則
氣洩無腦矣其土人解為板板傍裂縫腦出縫中劈而
取之大者成片俗謂之梅花腦其次謂之速腦速腦之
中又有金腳其碎者謂之米腦鋸下杉屑與碎腦相雜
者謂之蒼腦取腦已净其杉板謂之腦夲與鋸屑同𢷬
碎和置甆盆内以笠覆之封其縫熱灰煨煏其氣飛上
凝結而成塊謂之熟腦可作面花耳環佩帶等用又有
一種如油者謂之腦油其氣勁扵腦可浸諸香陳正
敏云龍腦出南天竺木本如松初取猶濕斷為數十塊
尚有香日久木乾循理拆之其香如雲母者是也與中
土人取樟腦頗異今案段成式所述與此不同故兩
存之
婆律香
本草拾遺云出婆律國其樹與龍腦同乃樹之清脂也
除惡氣殺蟲蛀詳見龍腦香
沉水香
唐夲草云出天竺單于二國與青桂雞骨棧香同是一
樹葉似橘經冬不凋夏生花白而圓細秋結實如檳榔
其色紫似葚而味辛療風水毒腫去惡氣樹皮青色木
似櫸柳重實黑色沉水者是今復有生黃而沉水者謂
之蠟沉又有不沉者謂之生結即棧香也拾遺觧紛
云其樹如椿常以水試乃知葉庭珪云沉香所出非
一真臘者為上占城次之渤泥最下真臘之真又分三
品綠洋最佳三濼次之勃羅間差弱而香之大概生結
者為上熟脱者次之堅黑為上黃者次之然諸沉之形
多異而名亦不一有状如犀角者如燕口者如附子者
如梭者是皆因形為名其堅緻而文横者謂之横隔沉
大扺以所産氣色為高而形體非所以定優劣也綠洋三
濼勃羅間皆真臘屬國談苑云一樹出香三等曰沉曰
棧曰黃熟倦遊錄云沉香木嶺南瀕海諸州尤多大者
合抱山民或以為屋為橋梁為飯甑然有香者百無一
二盖木得水方結多在折枝枯榦中或為棧或為黃熟
自枯死者謂之水盤香高竇等州産生結香盖山民見
山木曲折斜枝必以刀斫成坎經年得雨水漬遂結香復鋸
取之刮去白木其香結為斑點亦名鷓鴣斑沉之良久
在瓊崖等州俗謂之角沉乃生木中取者宜用熏裛黃
沉乃枯木中得者宜入藥黃臘沉尤難得按南史云置水
中則沉故名沉香浮者棧香也陳正敏云水沉出南
海凡數重外為斷白次為棧中為沉今嶺南巖高峻處
亦有之但不及海南者香氣清婉耳諸夷以香樹為槽
而餉雞犬故鄭文寶詩云沉檀香植在天涯賤等荆衡
水而槎未必為槽餉雞犬不如煨燼向高家今按黃
臘沉削之自卷嚙之柔韌者是餘見第四卷丁晉公天
香𫝊中
生沉香
一名蓬莱香葉庭珪云出海南山西其初連木状如
粟棘房土人謂棘香刀刳去木而出其香則堅倒而光
澤士大夫目為蓬莱香氣清而長耳品雖侔於真臘然
地之所産者少而官於彼者乃得之商舶罕獲焉故直
常倍扵真臘所産者云
蕃香
一名蕃沉葉庭珪云出渤泥三佛齊氣礦而烈價視
真臘綠洋减三分之二視占城减半矣治冷氣醫家多
用之
青桂香
夲草拾遺云即沉香同樹細枝緊實未爛者談苑云
沉香依木皮而結謂之青桂
棧香
本草拾遺云棧與沉同樹以其肌理有黑脉者為别
葉庭珪云棧香乃沉香之次者出占城國氣味與沉香
相類但帶木頗不堅實故其品亞於沉而復於熟遜焉
黃熟香
亦棧香之類也但輕虚枯朽不堪者今和香中皆用之
葉庭珪云黃熟香夹棧黃熟香諸蕃皆出而真臘為
上黃而熟故名焉其皮堅而中腐者形状如桶故謂之黃
熟桶其夹棧而通黑者其氣尤䑃故謂之夹棧黃熟此
香雖泉人之所日用而夹棧居上品
葉子香
一名龍鱗香盖棧之薄者其香尤勝扵棧談苑云沉
香在土歲久不待刓剔而精者
雞骨香
本草拾遺云亦棧香中形似雞骨者
水盤香
類黃熟而殊大多雕刻為香山佛像並出舶上
白眼香
亦黃熟之别名也其色差白不入藥品和香㦯用之
檀香
夲草拾遺云檀香其種有三曰白曰紫曰黃白檀樹出
海南主心腹痛霍亂中惡鬼氣殺蟲唐夲草云味鹹
微寒主惡風毒出崑崙盤盤之國主消風腫又有紫真
檀人磨之以塗風腫雖不生於中土而人間徧有之葉
庭珪云檀香出三佛齊國氣清勁而易洩爇之能奪衆
香皮在而色黃者謂之黃檀皮腐而色紫者謂之紫檀
氣味大率相類而紫者差勝其輕而脆者謂之沙檀藥
中多用之然香樹頭長商人截而短之以便負販恐其
氣洩以紙封之欲其滋潤故也陳正敏云亦出南天
竺末耶山崖谷間然其他雜木與檀相類者甚衆殆不
可别但檀木性冷夏月多大蛇蟠遶人遠望見有蛇處
即射箭記之至冬月蛇蟄乃伐而取之也
木香
夲草云一名密香從外國舶上来葉似薯蕷而根大花
紫色功效極多味辛温無毒主辟瘟疫療氣劣氣不足
消毒殺蟲毒今以如雞骨堅實嚙之粘牙者為上又有
馬兜鈴根名曰青木香非此之謂也㦯云有二種亦恐
非耳一謂之雲南根
降真香
南州記云生南海諸山大秦國亦有之海藥夲草云
味温平無毒主天行時氣宅舍怪異並燒之有驗列
僊傳云燒之感引鶴降醮星辰燒此香妙為第一小兒
佩之能辟邪氣状如蘇枋木然之初不甚香得諸香和
之則特美葉庭珪云出三佛齊國及海南其氣勁而
遠能辟邪氣泉人每歲除家無貧富皆爇之如燔柴雖
在處有之皆不及三佛齊者一名紫藤香今有蕃降廣
降之别
生熟速香
葉庭珪云生速香出真臘國熟速香所出非一而真臘
尤勝占城次之渤泥最下伐樹去木而取香者謂之生
速香樹仆扵地木腐而香存者謂之熟速香生速氣味
長熟速氣味易焦故生者為上熟者次之
暫香
葉庭珪云暫香乃熟速之類所産高下與熟速同但脱
者謂之熟速而木之半存者謂之暫香其香半生熟商
人以刀刳其木而出香擇尤美者雜於熟速而貨之故
市者亦莫之辨
鷓鴣斑香
葉庭珪云出海南與真臘生速等但氣味短而薄易燼
其厚而沉水者差久文如鷓鴣斑故名焉亦謂之細冒
頭至薄而沉
烏里香
葉庭珪云出占城國地名烏里土人伐其樹札之以為
香以火焙乾令香脂見於外以輸租役商人以刀刳其
木而出其香故品下扵他香
生香
葉庭珪云生香所出非一樹小老而伐之故香少而未
多其直雖下於烏里然削木而存香則勝之矣
交趾香
葉庭珪云出交趾國微黑而光氣味與占城棧香相類
然其地不通商舶而土人多販於廣西之欽州欽人謂
之光香
乳香
廣志云即南海波斯國松樹脂紫赤色如櫻桃者名曰
乳香盖薰陸之類也僊方多用辟邪其性温療耳聾中
風口噤婦人血風能發酒治風冷止大腸洩澼療諸瘡
癤令内消今以通眀者為勝目曰滴乳其次曰揀香又
次曰瓶香然多夹雜成大塊如&KR0377;青之状又其細者謂
之香纏沈存中云乳香夲名薰陸以其下如乳頭者
謂之乳頭香葉庭珪云一名薰陸香出大食國之南
數千里深山窮谷中其樹大抵類松以斤斫樹脂溢於
外結而成香聚而為塊以象輦之至於大食大食以舟
載易他貨於三佛齊故香常聚於三佛齊三佛齊每歲
以大舶至廣與泉廣泉二舶視香之多少為殿最而香
之品十有三其最上品者為揀香圓大如乳頭俗所謂
滴乳是也次曰瓶乳其色亞於揀香又次曰瓶香言收
時量重置於瓶中在瓶香之中又有上中下三等之别
又次曰袋香言收時只置袋中其品亦有三等又次曰
乳搨盖香在舟中鎔搨在地雜以沙石者又次黑搨香
之黑色者又次曰水濕黑搨盖香在舟中為水所浸漬
而氣變色敗者也品雜而碎者曰斫削簸揚為塵者曰
纏末此乳香之别也温子皮云廣州蕃藥多偽者偽
乳香以白膠香攪糟為之但燒之煙散多此偽者是也
真乳香與茯苓共嚼則成水又云𤾂山石乳香玲瓏
而有蜂窩者為真每爇之次爇沉檀之屬則香氣為乳
香煙置定難散者是否則白膠香也
薰陸香
廣志云生南海又僻方即羅香也海藥夲草云味平
温毒清神一名馬尾香是樹皮鱗甲採復生唐夲草
云出天竺國及邯鄲似楓松脂黃白色天竺者多白邯
鄲者夹綠色香不甚烈微温主伏尸惡氣療風水腫毒
安息香
夲草云出西戎樹形似松柏脂黃色為塊新者亦柔韌
味辛苦無毒主心腹惡氣鬼疰後漢書西域𫝊安息
國去雒陽二萬五千里比至康居其香乃樹皮膠燒之
通神眀辟衆惡酉陽雜爼云出波斯國其樹呼為辟
邪樹長三丈許皮色黃黑葉有四角經冬不凋二月有
花黃色心微碧不結實刻皮出膠如飴名安息香葉
庭珪云出三佛齊國乃樹之脂也其形色類胡桃瓤而
不宜扵燒然能發衆香故多用之以和香焉温子皮
云辨真安息香每燒之以厚紙覆其上香透者是否則
偽也
篤耨香
葉庭珪云出真臘國亦樹之脂也樹如松杉之類而香
蔵扵皮樹老而自然流溢者也色白而透眀故其香雖
盛暑不融土人既取之矣至夏月以火環其樹而炙之
令其脂液再溢及冬月沍寒其凝而復取之故其香冬
凝而夏融土人盛之以瓠瓢至暑月則鑚其瓢而周為
孔藏之水中欲其隂凉而氣通以泄其汗故得不融舟
人易以磁器不若扵瓢也其氣清遠而長或以樹皮相
雜則色黑而品下矣香之性易融而暑月之融多滲扵
瓢故斷瓢而爇之亦得其典型今所謂葫蘆瓢者是也
瓢香
𤨏碎錄云三佛齊國以匏瓢盛薔薇水至中國水盡碎
其瓢而爇之與篤耨瓢略同又名乾葫蘆片以之蒸香
最妙
金顔香
西域𫝊云金顔香類薰陸其色赤紫其烟如凝漆沸超
不甚香而有酸氣合沉檀為香焚之極清婉葉庭珪
云出大食及真臘國所謂三佛齊出者盖自二國販至
三佛齊三佛齊乃販入中國焉其香則樹之脂也色黃
而氣勁善於聚衆香今之為龍涎軟者佩帶者多用之
蕃之人多以和氣塗身
詹糖香
夲草云出晉安岑州及交廣以南樹似橘煎枝葉為之
似糖而黑多以其皮及蠧糞雜之難得純正者惟輭乃
佳
蘇合香
神農夲草云生中臺州谷陶𨼆居云俗𫝊是獅子糞
外國說不爾今皆從西域来真者難别紫赤色如紫檀
堅實極芬香重如石燒之灰白者佳主辟邪瘧癎鬼疰
去三蟲西域𫝊云大秦國一名犂犍以在海西亦名
雲漢海西國地方數千里有四百餘城人俗有類中國
故謂之大秦國人合香謂之香煎其汁為蘇合油其津
為蘇合油香葉庭珪云蘇合香油亦出大食國氣味
類扵篤耨以濃净無滓者為上蕃人多以之塗身以閩
中病大風者亦做之可合輭香及入藥用
亞濕香
葉庭珪云出占城國其香非自然乃土人以十種香𢷬
和而成味温而重氣和而長爇之勝於他香
塗肌拂手香
葉庭珪云二香俱出真臘占城國土人以腦麝諸香𢷬
和而成或以塗肌或以拂手其香經宿不歇惟五羊至
今用之他國不尚焉
雞舌香
唐夲草云出崑崙國及交廣以南樹有雌雄皮葉並似
栗其花如梅結實似棗核者雌樹也不入香用無子者
雄樹也採花釀以成香香微温主心痛惡瘡療風毒去
惡氣
丁香
山海經云生東海及崑崙國二三月開花七月方結實
開寶夲草註云生廣州樹高丈餘凌冬不凋葉似櫟
而花圓細色黃子如丁長四五分紫色中有麤大長寸
許者俗呼為母丁香擊之則順理拆味辛主風毒諸腫
能發諸香及止心疼霍亂嘔吐甚騐葉庭珪云丁香
一名丁子香以其形似丁子也雞舌香丁香之大者今所謂
丁香母是也日華子云雞舌香治口氣所以三省故事
郎官含雞舌香欲其奏事對答其氣芬芳至今方書為
然出大食國
鬱金香
魏略云生大秦國二三月花如紅藍四五月採之甚香
十二葉為百草之英夲草拾遺云味苦無毒主蟲毒
鬼疰鴉鶻等臭除心腹間惡氣入諸香用說文云鬱
金香芳草也十葉為貫百二十貫採以煑之為鬯一曰
鬱鬯百草之華遠方所貢方物合而釀之以降神也
物類相感志云出伽毗國華而不實但取其根而用之
迷迭香
廣志云出西域魏文侯有賦亦嘗用夲草拾遺云味
辛温無毒主惡氣今人衣香燒之去臭
木密香
内典云状若槐樹異物志云其葉如椿交州記云
樹似沉香夲草拾遺云味甘温無毒主辟惡去邪鬼
疰生南海諸山中種之五六年乃有香
藒車香
夲草拾遺云味辛温主鬼氣去臭及蟲魚蛀物生彭城
高數尺黃葉白花爾雅云藒車䒗輿注曰香草也
必栗香
内典云一名化木香似老椿海葉夲草云味辛温無
毒主鬼疰心氣痛斷一切惡氣葉落水中魚暴死木可
為書軸碎白魚不損書
艾蒳香
廣志云出西域似細艾又有松樹皮上綠衣亦名艾蒳
可以合諸香燒之能聚其煙青白不散夲草拾遺云
味温無毒主惡氣殺蛀蟲主腹内冷洩痢一名石芝
字統云香草也異物志云葉如栟櫚而小子似㯽榔
可食
兜婁香
異物志云生海邊國如都梁香夲草云性微温療霍
亂心痛主風水腫毒惡氣止吐逆亦合香用莖葉如水
蘇今按此香與今之兜婁香不同
白茅香
夲草拾遺云味甘平無毒主惡氣令人身香煑汁服之
主腹内冷痛生安南如茅根道家以之煑湯沐浴云
茅香花
唐夲草云生劔南諸州其莖葉黑褐色花白非白茅也
味苦温無毒主中惡反胃止嘔吐葉苖可煑湯浴辟邪
氣令人身香
兜納香
廣志云生驃國魏略云出大秦國夲草拾遺云味
甘温無毒去惡氣温中除冷
耕香
南方草木状云耕香莖生細葉夲草拾遺云味辛温
無毒主臭鬼氣調中生烏滸國
雀頭香
夲草云即香附子也所在有之葉莖都是三稜根若附
子周匝多毛交州者最勝大如棗核近道者如杏仁許
荆襄人謂之莎草根大能下氣除腦腹中熱合和香用
之尤佳
芸香
倉頡解詁曰芸蒿葉似邪蒿可食魚豢典略云芸香
辟紙魚蠧故藏書臺稱芸臺物類相感志云香草也
說文云似苜蓿雜禮圖云芸即蒿也香美可食今
江東人餌為生菜
零陵香
南越志云一名燕草又名薰草生零陵山谷葉如羅勒
山海經云薰草麻葉而方莖赤花而黑實氣如蘼蕪
可以止癘即零陵香本草云味苦無毒主惡氣注心
腹痛下氣令體和諸香或作湯丸用得酒良
都梁香
荆州記云都梁縣有山山上有水其中生蘭草因名都
梁香形如藿香古詩博山罏中百和香鬱金蘇合及都
梁廣志云都梁在淮南亦名煎澤草也
白膠香
唐本草云樹高大木理細鞭葉三角商洛間多有五月
斫為坎十二月收脂經史類證本草云楓樹所在有之
南方及關陕尤多樹似白楊葉圓而岐二月有花白色
乃連著實大為鳥卵八九月熟曝乾可燒開寶本草
云味辛苦無毒主癮疹風痒浮腫即楓香脂也
芳草
本草云即白芷也一名茝又名莧又名符離一名澤芬
生下濕地河東州谷尤勝近道亦有之道家以此香浴
去尸蟲
龍涎香
葉庭珪云龍涎出大食國其龍多蟠伏於洋中之大石
卧而吐涎涎浮水面人見烏林上異禽翔集衆魚游泳
爭噆之則殳取焉然龍涎本無香其氣近於臊白者如
百藥煎而膩理黑者亞之如五靈脂而光澤能發衆香
故多用之以和香焉潜齋云龍涎如膠每兩與金等
舟人得之則巨富矣温子皮云真龍涎燒之置杯水
於側則煙入水假者則散嘗試之有騐
甲香
唐本草云蠡類生雲南者大如掌青黃色長四五寸取
殼燒灰用之南人亦煑其肉噉今合香多用謂能發香
復末香煙傾酒密煑製方可用法見後温子皮云正
甲香本是海螺壓子也唯廣南来者其色青黃長三寸
河中府者只闊寸餘嘉州亦有如錢樣大於木上磨令
熱即投釅酒中自然相近者是也若合香偶無甲香則
以鱟殼代之其勢力與中香均尾尤好
麝香
唐本草云生中臺川谷及雍州益州皆有之陶𨼆居
云形類麞常食柏葉及噉蛇或於五月得者往往有蛇
骨主辟邪殺鬼精中惡風毒療蛇傷多以當門一子真
香分揉作三四子括取血膜雜以餘物大都亦有精麤破
皮毛共在裹中者為勝或有夏食蛇蟲多至寒者香滿
入春患急痛自以脚剔出人有得之者此香絶勝帶麝
非但取香亦以辟惡其真香一子着腦間枕之辟惡夢
及尸痊鬼氣或𫝊有水麝臍其香尤美洪氏云唐天
寶中廣中獲水麝臍香皆水也每以針取之香氣倍於
肉臍倦遊錄云商汝山多羣麝所遺糞嘗就一處雖
遠逐食必還走之不敢遺迹他處慮為人獲人反以是
求得必掩羣而取之麝絶愛其臍每為人所逐勢急即
自投高嵓舉爪裂出其香就縶而死猶拱四足保其臍
李商𨼆詩云逐巖麝香退
麝香木
葉庭珪云出占城國樹老而仆埋於土而腐外黑肉黃
赤者其氣類於麝故名焉其品之下者盖緣伐生樹而
取香故其氣惡而勁此香實腫朧尤多南人以為器皿
如花梨木類
麝香草
述異記云麝香草一名紅蘭香一名金桂香一名紫述
香出蒼梧鬱林郡今吳中亦有麝香草似紅蘭而甚香
最宜合香
麝香檀
𤨏碎錄云一名麝檀香盖西山樺根也爇之類煎香或
云衡山亦有不及南者
梔子香
葉庭珪云梔子香出大食國状如紅花而淺紫其香清
越而醖藉佛書所謂薝蔔花是也段成式云西域薝
蔔花即南花梔子花諸花少六出惟梔子花六出蘇
頌云梔子白花六出甚芬香刻房七稜至九稜者為佳
野悉密香
潜齋云出佛林國亦出波斯國苖長七八尺葉似梅
四時敷榮其花五出白色不結實花開時徧野皆香與
嶺南詹糖相類西域人常採其花壓以為油甚香滑唐
人以此和香㦯云薔薇水即此花油也亦見雜爼
薔薇水
葉庭珪云大食國花露也五代時蕃將蒲訶散以十五
瓶效貢厥后罕有至者今則採末利花蒸取其液以代
焉然其水多偽雜試之當用琉璃瓶盛之翻搖數四其
泡自上下者為真後周顯德五年昆明國獻薔薇水十
五瓶得自西域以之灑衣衣敝而香不滅
甘松香
廣志云生涼州夲草拾遺云味温無毒主鬼氣卒心
腹痛漲滿發生細葉煑湯沐浴令人身香
蘭香
川本草云味辛平無毒主利水道殺蟲毒辟不祥一名
水香生大吳池澤葉似蘭尖長有岐花紅白色而香俗
呼為鼠尾香煑水浴治風
木犀香
向余異苑圖云巖桂一名七里香生匡廬諸山谷間八
九月開花如棗花香滿巖谷採花陰乾以合香甚奇其
木堅韌可作茶品紋如犀角故號木犀
馬蹄香
本草云即杜蘅也葉似葵形如馬蹄俗呼為馬蹄香藥
中少用惟道家服令人身香
蘹香
本草云即茴香葉細莖麤高者五六尺叢生人家庭院
中其子療風
蕙香
廣志云蕙草綠葉紫花魏武帝以為香燒之
蘼蕪香
本草云蘼蕪一名薇蕪香草也魏武帝以之藏衣中
荔枝香
通志草木略云荔枝亦曰離枝始𫝊於漢世初出嶺南
後出蜀中今閩中所産甚盛南海藥譜云荔枝&KR0836;人
未採則百蟲不敢近纔採之則烏鳥蝙蝠之類無不殘
傷今以形如丁香如鹽梅者為上取其殼合香甚清馥
木蘭香
類證本草云生零陵山谷及太山一名林蘭一名杜蘭
皮似桂而香味苦寒無毒主眀耳目去臭氣陶𨼆居
云今諸處皆有樹類如楠皮甚薄而味辛香益州者
皮厚状如厚朴而氣味為勝今東人皆以山桂皮當之
亦相類道家用合香通志草木略云世言魯般刻木
蘭舟在七里洲中至今尚存凡詩所言木蘭即此耳
玄臺香
一名玄參本草云味苦寒無毒眀目定五臓生河南
州谷及冤句三四月採根暴乾陶𨼆居云今出近道
處處有之莖似人參而長大根甚黑亦微香道家時用
亦以合香圖經云二月生苗葉似脂麻又視如柳細
莖青紫
顫風香
今按此香乃占城之至精好者盖香樹交枝曲榦兩相
戞磨積有歲月樹之精液菁英結成伐而取之老節油
透者亦佳潤澤頗類蜜清者最佳熏衣可經累日香氣
不止今江西道臨江路清江鎮以此香為香中之甲品價
常倍於他香
伽闌木
一作伽藍木今按此香本出迦闌國亦占香之種也
㦯云生南海補陀巖盖香中之至寶其價與金等
排香
安南志云好事者多種之五六年便有香也今按此
香亦占香之大片者又謂之夀香盖獻夀者多用之
紅兜婁香
今按此香即麝檀香之别也
大食水
今按此香即大食國薔薇露也本土人每蚤起以爪甲
於花上取露一滴置耳輪中則口眼耳鼻皆有香氣終
日不散
孩兒香
一名孩兒土一名孩兒泥一名烏爺土今按此香乃
烏爺國薔薇樹下土也本國人呼曰海今訛傳為孩兒
盖薔薇四時開花雨露滋沐香滴於土凝如菱角塊者
佳今人合茶餅者往往用之
紫茸香
一名狨香今按此香亦出沉速香之中至薄而膩理
色正紫黑焚之雖數十步猶聞其香或云沉之至精者
近時有得此香因禱祠爇於山上而下上數里皆聞之
珠子散香
滴乳香之至瑩净者
喃吺哩香
喃吺哩國所産降真香也
熏華香
今按此香盖以海南降真劈作薄片用大食薔薇水浸
透於甑内蒸乾慢火爇之最為清絶樟鎮所售尤佳
欖子香
今按此香出占城國盖占香樹為蟲蛀鏤香之英華結
子水心中蟲所不能蝕者形如橄欖核故名焉
南方花
余向云南方花皆可合香如末利闍提佛桑渠那香花
本出西域佛書所載其後𫝊夲来閩嶺至今遂盛又有
大含笑花素馨花就中小含笑香尤酷烈其花常若菡
萏之未敷者故有含笑之名又有麝香花夏開與真麝
無異又有麝真無異又有麝香末亦類麝氣此等皆畏
寒故此地莫能植也或𫝊吳家香用此諸花合温子
皮云素馨末利摘下花蕊香纔過即以酒噀之復香凡
是生香蒸過為佳每四時遇花之香者皆次次蒸之如
梅花瑞香酴醿密友梔子末利木犀及橙橘花之類皆可
蒸他日爇之則羣花之香畢備
花熏香訣
用好降真香結實者截斷約一寸許利刀劈作薄片以
豆腐漿煑之俟水香去水又以水煑至香味去盡取出
再以末茶或葉茶煑百沸漉出陰乾隨意用諸花熏之
其法以净瓦缶一箇先鋪花一層鋪香片一層鋪花一
層及香片如此重重鋪盖了以油紙封口飯甑上蒸少
時取起不得解待過數日取燒則香氣全矣或以舊
竹辟蔶依上煑製代降採橘葉搗爛代諸花熏之其香
清若春時曉行山徑所謂草木真天香殆此之謂
香草名釋
遯齋閒覽云楚辭所詠香草曰蘭曰蓀曰茝曰葯曰䖀
曰芷曰荃曰蕙曰蘼蕪曰江蘺曰杜若曰杜蘅曰藒車
曰蒥荑其類不一不能盡識其名状釋者但一切謂之
香草而已其間一物而備數名者亦有與今人所呼不
同者如蘭一物𫝊謂有國香而諸家之說但各以色自
相非毁莫辨其真或以為都梁或以為澤蘭或以蘭草
今當以澤蘭為正山中又有一種葉大如麥門冬春開
花甚香此别名幽蘭也蓀則澗溪中所生今人所謂石
菖蒲者然實非菖蒲葉柔脆易折不若蘭蓀之堅勁雜
小石清水植之盆中久而鬱茂可愛茝葯䖀芷雖有四
名而祗是一物今所謂白芷是也蕙即零陵也一名薰
蘼蕪即芎窮苗也一名江蘺杜若即山薑也杜蘅今人
呼為馬蹄香惟荃與藒車蒥荑終莫能識騷人類以香
草比君子耳他日求田問舍當求其本列植欄檻以為
楚香亭欲為芬芳滿前終日幽對相見騷人之雅趣以
寓意耳通志草木略云蘭即蕙蕙即薰薰即零陵香楚
辭云滋蘭九畹種蕙百畞互言也古方謂之薰草故名
醫别錄出薰草條近方謂之零陵香故開寶本草出零
陵香條神農本經謂之蘭余昔修本草以二條貫於蘭
後眀一物也且蘭舊名煎澤草婦人和油澤頭故以名
焉南越志云零陵香一名燕草又名薰草即香草生
零陵山谷今潮嶺諸州皆有又别錄云薰草一名蕙草
眀薰蕙之蘭也以其質香故可以為膏澤可以塗宫室
近世一種草如茅葉而嫩其根謂之土續斷其花馥郁
故得蘭名誤為人所賦詠澤芬曰白芷曰白&KR0581;曰䖀
曰莞曰荷蘺楚人謂之葯其葉謂之蒿與蘭同德俱生
下濕澤蘭曰虎蘭曰龍棗曰虎蒲曰蘭香曰都梁香
如蘭而莖方葉不潤生於水中名曰水香茈胡曰地
薰曰山菜曰葭草葉曰芸蒿味辛可食生銀夏者芬馨
之氣射於雲間多白&KR0008;青&KR0008;翺翔其上𤨏碎錄云古人
藏書辟蠧用芸芸香草也今七里香是也南人採置席
下能辟虱香草之類大率異名所謂蘭蓀即菖蒲也蕙
今零陵香也&KR0581;今白芷也朱文公離騷註云蘭蕙二物
本草言之甚詳大抵古之所謂香草必其花葉皆香而
燥濕不變故可刈而為佩今之所謂蘭蕙則其花雖香
而葉乃無氣其香雖美而質弱易萎非可刈佩也
香異
都夷香
洞冥記云香如棗核食一顆歷月不飢或投水中俄滿
大盂也
荼蕪香
荼一作荼王子年拾遺記云燕昭王時廣延國進二
舞人王以荼蕪香屑鋪地四五寸使舞人立其上彌日
無迹香出波弋國浸地則土石皆香著朽木腐草莫不
茂蔚以薰枯骨則肌肉皆香又見獨異志
辟寒香
辟寒香辟邪香瑞麟香金鳳香皆異國所獻杜陽雜
編云自兩漢至皇唐皇后公主乘七寶輦四面綴五色
玉香囊中貯上四香每一出遊則芬馥滿道
月支香
瑞應圖云天漢二年月支國進神香武帝取視之状若
燕卵凡三枚似棗帝不燒付外庫後長安中大疫宫人
得疾衆使者請燒香一枚以辟疫氣帝然之宫中病者
差長安百里内聞其香積數月不歇
振靈香
十洲記云生西海中聚窟洲大如楓而葉香聞數百里
名曰返魂樹伐其根於玉釜中取汁如飴名曰驚精香
又曰振靈香又曰返生香又曰馬積香又曰郤死香一
種五名靈物也死者未滿三日聞香氣即活延和中月
氐遣使貢香四兩大如雀卵黑如椹
神精香
洞冥記云波岐國獻神精香一名筌䕷草一名春蕪草
一根百條其枝間如竹節柔輭其皮如絲可以為布所
謂春蕪布亦曰香筌布又曰如冰紈握之一片滿身皆
香
&KR3509;臍香
酉陽雜爼云出波斯國拂林呼為頂㪍梨咃長一丈餘
一尺許皮色青薄而極光净葉似阿魏每三葉生於條
端無花結實西域人常以八月伐之至冬抽新條極滋
茂若不翦除反枯死七月斷其枝有黃汁其状如蜜微
有香氣入藥療百病
兜末香
本草拾遺云燒之去惡氣除病疫漢武故事云西王母
降上燒是香兜渠國所献如大豆塗宫門香聞百里關
中大疫死者相枕藉燒此香疫即止内𫝊云死者皆起此則
靈香非中國所致
沈榆香
封禪記云黃帝列珪玉於蘭蒲蓆上然沈榆香舂雜寶
為屑以沈榆膠和之若泥以分尊卑華夷之位
千畞香
述異記云南郡有千畞香林名香往往出其中
沈光香
洞冥記云塗魂國貢闇中燒之有光而堅實難碎太醫
院以鐵杵舂如粉而燒之
十里香
述異記云千年松香聞扵十里
威香
孫氏瑞應圖云瑞草一名威蕤王者禮備則生扵殿前
又云王者愛人命則生
返魂香
洪氏云司天主簿徐肇遇蘇氏子德哥者自言善合返
魂香手持香爐懷中取如白檀末撮於爐中烟氣裊裊
直上甚於龍腦德哥微吟曰東海徐肇欲見先靈願此
香煙用為導引盡見其父母曾高德哥云但死八十年
已前則不可返矣
茵墀香
拾遺記云靈帝熹平三年西域所獻煑為湯辟癘宫人
以之沐浴餘汁入渠名曰流香之渠
千步香
述異記云出海南佩之香聞千步也今海隅有千步草
是其種也葉似杜若而紅碧相雜貢籍云南郡貢千
步香是也
飛氣香
三洞珠囊𨼆訣云真檀之香夜泉玄脂朱陵飛氣之香
返生之香真人所燒之香
五香
三洞珠囊云五香樹一株五根一莖五枝一枝五葉一
葉開五節五五相對故先賢名之五香之末燒之十日
上徹九皇之天即青目香也雜修飬方云五月一日
取五木煑湯浴令人至老鬢髮黑徐鍇注云道家以青
木為五香亦名五木
石葉香
拾遺記云此香疊疊如雲母其氣辟癘魏文帝時題腹
國所獻
祗精香
洞冥記云出塗魂國燒此香魑魅精祗皆畏避
雄麝香
西京雜記云趙昭儀上姊飛燕三十五物有青木香沉
木香九真雄麝香
蘅蕪香
拾遺記云漢武帝夢李夫人授以蘅蕪之香帝夢中驚
起香氣猶著衣枕歷月不歇
蘅薇香
賈善翔高道𫝊云張道陵母夫人自魁星中蘅薇香授
之遂感而孕
文石香
洪氏云卞山在潮州山下産無價香有老姥拾得一文
石光彩可翫偶墜火中異香聞於遠近收而寶之每投
火中異香如初
金香
三洞珠囊云司命君王易度遊於東坂廣昌之域長樂
之鄉天女灌以平露金香八會之湯珍瓊鳳玄脯
百和香
漢武内𫝊云帝於七月七日設坐殿上燒百和香張罽
錦幛西王母乘紫雲車而至
金磾香
洞冥記云金日磾既入侍欲衣服香潔變羶酪之氣乃
合一香以自薰武帝亦悦之
百濯香
拾遺記云孫亮為寵姬四人合四氣香皆殊方異國所
獻凡經踐躡安息之處香氣在衣雖濯浣彌年不散因
名百濯香復因其室曰思香媚寝
芸輝香
杜陽雜編元載造芸輝堂芸輝者香草也出于闐國其
白如玉入土不朽為屑以塗壁
九和香
三洞珠囊云天人玉女𢷬羅天香持擎玉爐燒九和之
香
千和香
三洞珠囊云峨嵋山孫真人然千和之香
罽賓香
盧氏雜說楊牧嘗召崔安石食盤前置香一爐烟出如
樓臺之状崔别聞一香似非爐烟崔思之楊顧左右取
白角楪子盛一漆毬子呈崔曰此罽賓國香所聞即此
香也
拘物頭花香
唐實錄云太宗朝罽賓國進拘物頭花香香數十里聞
龍文香
杜陽雜編云武帝時所獻忘其國名
鳳腦香
杜陽雜編云穆宗嘗於藏真島前焚之以崇禮敬
一木五香
酉陽雜爼云海南有木根梅檀節沉香花鷄舌葉藿香
花膠熏陸亦名衆木香
昇霄靈香
杜陽雜編云同昌公主薨上哀痛常令賜紫尼及女道
士焚昇霄靈香擊歸天紫金之磬以導靈昇
區撥香
通典云頓遊國出藿香香插枝便生葉如都梁以裛衣
國有區撥等花冬夏不衰其花蕊更芬馥亦末為粉以
傅其身焉
大象藏香
釋氏會要云因龍鬭而生若燒其香一丸興大光眀細
雲覆上味如甘露也晝夜降其甘雨
兜婁婆香
楞嚴經云壇前别安一小爐以此香煎取香汁浴其炭
然合猛熾
多伽羅香
釋氏會要云多伽羅香此云根香多摩羅跋香此香藿
香梅檀譯云與樂即白檀也能治熱病赤檀能治風腫
法華諸香
法華經云須曼那華香闍提華香末利華香青赤白蓮
華香華樹香果樹香□檀香沈水香多摩羅跋香多伽
羅香象香馬香男香女香拘鞞陀羅樹香曼陀羅華香
硃沙華香曼殊妙華香
牛頭㫋&KR0950;香
華嚴經云從離垢出以之塗身火不能燒
熏肌香
洞冥記云用熏人肌骨至老不病
香石
物類相感志云員嶠爛石色似肺燒之有香煙聞數百
里煙氣升天則成香雲偏潤則成香雨亦見拾遺記
懷夢草
洞冥記云鍾火山有香草武帝思李夫人東方朔獻之
帝懷之夢見因名曰懷夢草
一國香
諸蕃記赤土國在海南出異香每一燒一丸聞數百里
號一國香
龜中香
述異記云即青桂香之善者
羯布羅香
西域記云其樹松身異華花果亦别初揉既濕尚未有
香木乾之後循理而折之其中有香状如雲母色如冰
雪亦名龍腦香
逆風香
波利質國多香樹其香逆風而聞
靈犀香
通天犀角鎊少末與沉香爇之煙氣裊裊直上能挟陰
雲而睹青天故名抱樸子云通天犀角有白理如線置
米羣雞中雞往啄米見犀輙驚散故南人呼為駭雞羣
也
玉蕤香
好事集云柳子厚每得韓退之所寄詩文必盥手熏以
玉蕤香然後讀之
脩製諸香
飛樟腦
樟腦一兩兩盞合之以濕紙糊縫文武火熁半時取起
候冷用之(沈譜)樟腦不以多少研細用篩過細壁土拌
勻捩薄荷汁少許灑在土上以净盌相合定濕紙條固
四縫甑上蒸之腦子盡飛上盌底皆成冰片(是齋售用)
樟腦石灰等分同研極細末用無油銚子貯之甆盌盖
定四面以紙固濟如法勿令透氣底下用木炭火煆少
時取開其腦子已飛在盌盖上用雞翎掃下再與石灰
等分如前煆之凡六七次至第七次可用慢火煆一日
而止取下掃腦子與杉木盒子鋪在内以乳汁浸兩宿
固濟口不令透氣掘地四五尺窨一月不可入藥(同上)
韶腦一兩滑石二兩一處同研入新銚子内文武火炒
之上用一磁器盖之自然飛在盖上奪真
篤耨
篤耨黑白相雜者用盞底盛上飯甑蒸之白浮於面黑
沉於下(碎錄)
乳香
乳香尋常用指甲燈草糯米之類同研及水浸鉢研之
皆費力惟紙裹置壁隙中良久取研即粉碎又法於
乳鉢下着水輕研自然成末或於火上紙裹略烘(𤨏碎錄)
麝香
研麝香湏著少水自然細不必羅也入香不宜用多及
供佛神者去之
龍腦
龍腦湏别器研細不可多用多則撩奪衆香(沈譜)
檀香
須㨂真者剉如米粒許慢火煼令煙出紫色斷腥氣即
止每紫檀一斤薄作片子好酒二升以慢火煑乾略
煼檀香劈作小片臘茶清浸一宿焙乾以蜜酒同拌
令勻再浸一宿慢火炙乾檀香細剉水一升白蜜半
升同於鍋内煎五七十沸焙乾檀香斫作薄片子入
蜜拌之净器爐如乾旋旋入蜜不住手攪動勿令炒焦
以黑褐色為度(以上並沈氏香譜)
沉香
沉香細剉以絹袋盛懸於銚子當中勿令著底蜜水浸
慢煑一日水盡更添今多生用
藿香
凡藿香甘松零陵之類須揀去枝梗雜草曝令乾燥揉
碎揚去塵不可用水洗燙損香味也
茅香
茅香湏揀好者剉碎以酒蜜水潤一夜炒令黃燥為度
甲香
甲香如龍耳者好自餘小者次也取一二兩以来用炭
汁一盌煑盡後用泥煑方同好酒一盞煑盡入蜜半匙
爐如黃色黃泥水煑令透眀逐片净洗焙乾灰炭煑兩
日净洗以蜜湯煑乾甲香以泔浸二宿後煑煎至赤珠
頻沸令盡泔清為度入好酒一盞同煑良久取出用火
炮色赤更以好酒一盞取出候乾刷去泥更入漿一碗
煑乾為度入好酒一盞煑乾於銀器内炒令黃色甲香
以灰煑去膜好酒煑乾甲香磨去齟齬以胡麻膏熬之
色正黃則用蜜湯洗净入香宜少用
鍊蜜
白沙蜜若干綿濾入磁罐油紙重疊蜜封罐口大釡内
重湯煑一日取出就罐於火上煨煎數沸便出盡水氣
則經年不變若每斤加蘇合油二兩更妙或少入朴硝
除去蜜氣尤佳凡鍊蜜不可大過過則濃厚和香多不
勻
煆炭
凡合香用炭不拘黑白重煆作火罨於密噐冷定一則
去炭中生薪一則去炭中雜穢之氣煼香宜慢火如
火緊則焦氣(沈譜)
合香
合香之法貴於使衆香咸為一體麝滋而散撓之使勻
沉實而腴碎之使和檀堅而燥揉之使膩比其性等其
物而高下如醫者則藥使氣味各不相掩
𢷬香
香不用羅量其精粗𢷬之使勻大細則煙不永太粗則
氣不和若水麝婆律湏别器研之(以上香史)
收香
水麝忌暑婆律忌濕尤宜護持香雖多湏置之一器
貴時得開闔可以診視
窨香
香非一體濕者易和燥者難調輕輭者燃速重實者化
遲以火鍊結之則走洩其氣故必用净器拭極乾貯窨
蜜掘地藏之則香性粗入不復離觧新和香必須窨
貴其燥濕得宜也每約香多少貯以不津甆器蠟紙封
於静室屋中掘地窞深三五寸月餘逐旋取出其尤䭲馜
也(沈譜)
焚香
焚香必於深房曲室矮卓置爐與人膝平火上設銀葉
㦯雲母製如盤形以之襯香香不及火自然舒慢無煙
燥氣(香史)
熏香
凡欲薰衣置熱湯於籠下衣覆其上使之沾潤取去别
以爐爇香熏畢疊衣入箧笥隔宿衣之餘香數日不歇
陳氏香譜卷一
