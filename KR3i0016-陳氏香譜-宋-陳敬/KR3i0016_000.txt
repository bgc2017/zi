香譜譜錄類一(器物之屬)
提要
(臣)等謹案香譜四卷宋陳敬撰敬字子中河
南人其仕履未詳首有至治壬戌熊朋來序
亦不載敬之夲末是書凡集沈立洪芻以下
十一家之香譜彙為一書徵引既繁不免以
浩博為長稍踰限制若香名香品歴代凝和
製造之方載之宜也至於經傳中字句偶涉
而實非龍涎迷迭之比如卷首引左傳黍稷
馨香等語寥寥數則以為溯源經傳殊為無
謂此蓋仿齊民要術首援經典之例而失之
者也至於本出經典之事乃往往挂漏為鬱
金香載說文之說而周禮鬱人條下鄭康成
之註顧獨遺之則又舉遠而略近矣然十一
家之譜今不盡傳敬能薈稡羣言為之總滙
佚文遺事多賴以𫝊要於考證不為無益也
乾隆四十五年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
陳氏香譜原序
香者五臭之一而人服媚之至於為香譜非世宦博物
嘗杭舶浮海者不能悉也河南陳氏香譜自子中至浩
卿再世乃脱藁凡洪顔沈葉諸譜具在此編集其大成
矣詩書言香不過黍稷蕭脂故香之為字從黍作甘古
者從黍稷之外可焫者蕭可佩者蘭可鬯者鬱名為香
草者無幾此時譜可無作楚辭所錄名物漸多猶未取
於遐裔也漢唐以来言香者必取南海之産故不可無
譜浩卿過彭蠡以其譜視釣者熊朋来俾為序釣者驚
曰豈其乏使而及我子再世成譜亦不易宜遴序者豈
無蓬莱玉署懷香握蘭之僊儒又豈無喬木故家芝蘭
芳馥之世卿豈無島服夷言誇香詫寶之舶官又豈無
神州赤縣進香受爵之少府豈無寶梵琳房聞思道韻
之高人又豈無瑶英玉蘂羅襦薌澤之女士凡知香者
皆使序之若僕也灰釘之望既窮熏習之夢久斷空有
廬山一峯以為罏峯頂片雲以為香子并收入譜矣每
憶劉季和香僻過罏熏身其主簿張坦以為俗坦可謂
直諒之友季和能笑領其言亦庶幾善補過者有士於
此如荀令君至人家坐席三日香梅學士每晨袖覆罏
撮袖以出坐定放香是富貴自好者所為未聞聖賢為
此惜其不遇張坦也按禮經容臭者童儒所佩茝蘭者
婦輩所采大丈夫則自流芳百世者在故魏武猶能禁
家内不得熏香謝玄佩香囊則安石患之然琴窗書室
不得此譜則無以治罏熏至於自熏知見抑存乎其人
遂長揖謝客鼓棹去客追錄為香譜序至治壬戌蘭秋
彭蠡釣徒熊朋来序
