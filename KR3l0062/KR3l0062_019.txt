揮塵第三錄卷之二
(七)汝隂王明清
元祐中舒州有李亮工者以文鳴薦紳間與蘇黃游
兩集中有與其唱和而李伯時以善丹青妙絶冠
世且好古博雅多收三代以來鼎彛之類為考古
圖又有李元中字畫之工追蹤鍾王時號龍眠三
李同年登進士第出處相若納以先貴毋相忘其
(八)後位俱不顯
先大父大觀初從郎曹得守九江自鄕里汝隂之官
有同年生宋景瞻者姑溪人其子惠直爲德化縣
主簿迎侍其父以來先祖愛其清修好學甚前席
之教以習宏詞科日與出題以其所作來呈不復
責以吏事會王彦昭渙之出帥長沙令作樂語以
燕犒之時有王積中者知名士也以特起爲僉書
節度判官且俾預席其藁不存但記憶三聮云少
年射策有賈太傅之文章落筆驚人継沈中丞之
翰墨從來汝穎之間固多竒士此去瀟湘之地逢
故人况有錦帳之郎官來爲東道且邀紅蓮之幕
客共醉西園先祖讀之大喜以謂句句着題薦之
于時相何清源即除書局已而中詞科自此聲名
籍甚惠直字子温其子廼貺也紹興間鼎貴亦不
復相聞今又未知其子孫猶知之否
九江有碑工李仲寧刻字甚工黃太史題其居曰瑑
玉坊崇寧初詔郡國刊元祐黨籍姓名太守呼
仲寧使劖之仲寧曰小人家舊貧寠止因開蘇内
翰黃學士詞翰遂至飽暖今日以姦人爲名誠不
忍下手守義之曰賢哉士大夫之所不及也餽以
(十)酒而從其請
宣和中蘇叔黨游京師寓居景德寺僧房忽見快行
家者同一小轎至傳旨宣召亟令登車叔黨不
知所以然不敢拒才入則以物障其前惟不設頂
上以小凉傘敝之二人肩之其疾如飛約行十餘
里抵一脩廊内侍一人自上而下引之升一小殿
中上巳先坐披黃背子頂青玉冠宫女環侍莫
知其數弗敢仰窺始知爲崇高莫大之居時當六
月積冰如山噴香若煙霧寒不可忍俯仰之間不
可名狀起居畢上喻云聞卿是蘇軾之子善畫
窠石適有素壁欲煩一掃非有它也叔黨再拜承
命然後落筆須臾而成上起身縱觀賞歎再三
命宫人捧賜釂酒一鍾錫賚極渥拜謝而下復循
廊間登小輿而出亦不知經從所歷何地但歸來
(十一)如夢復如癡也胡元功云
徽宗靖康初南幸次京口駐蹕郡治外祖曾空青以
江南轉運使來攝府事應辦忽宣至行宫上引
至深邃之所問勞勤渥命喬貴妃者出焉上
回顧語喬曰汝在京師每問曾三此即是也特令
汝一識耳蓋外祖少年日喜作長短句多流入中
禁故爾取七寳杯令喬手擎滿酌并以杯賜之外
祖拜貺而出明清少依外氏寳杯猶及見之今不
(十二)知流落何所
錢遜叔伯言穆父之子臨政有風采知宿州日有虹
縣士民陳詞舉留邑宰宰貪酷之聲遜叔先巳聞
之至是衆趨廷下遜叔令吏卒舉挺擊出左右言
似不須如此遜叔笑云彼中打將來此間打廻去
(蘇仁仲云)
曾文肅熙寧初爲海州懷仁令有監酒使臣張者小
女甫六七歲甚爲惠黠文肅之室魏夫人憐之教
以誦詩書頗通解其後南北睽隔紹聖初文肅柄
事樞時張氏女已入禁中雖無名位以善筆札掌
命令之出入忽與夫人相聞夫人以夫貴䟽封&KR0801;
國稱壽禁庭始相見叙舊自後歲時遣問夫人没
張作詩以哭云香散簾幃寂塵生翰墨閑空傳三
壼譽無復内朝班從此絶迹矣後四十年靖康之
變張從昭慈聖獻南渡至錢唐朱忠靖筆錄所
記昭慈遣其傳導反正之議張夫人者即其人
也年八十餘終(先嬢子云)
劉季高岑未逹時詹安世度帥中山以貧甚携王履
道書往謁之旣至彼館勞甚至酒食游戲徵逐無
虚日而略無一語及他時河北盗賊已充斥留連
逾月季高興懷歸之念因漫扣之詹云足下之來
何幹度豈不能暁其敢苦相挽留耶少刻便令差
將兵二百防護行李以濟犬河廼回三日之間餽
(十五)饟稠疊所得凢萬緡云(姚令則云)
靖康丙午真戎亂華次歲之春京城不守恣其號舞
妄有易置時秦會之爲御史中丞陳議狀云檜切
緣自父祖以來七世事宋身爲禁從職當臺諫
荷國厚恩甚媿無報今大金重擁甲兵臨已拔
之城操生殺之柄威制官吏軍民等必欲滅宋
易姓檜忘身尽死以辯非理非特忠其主也欲明
聖朝之利害爾趙氏自祖宗以至嗣君一百
七十餘年功德基業比隆漢唐實異兩晉頃緣姦
臣叛盟結怨隣國謀臣失計誤主喪師遂致生靈
被禍京都失守嗣君皇帝致躬出郊埛求和於
軍前兩元帥並議巳布聞於中外矣且空竭帑藏
居民之所積追取鑾輿服御之所用割兩河之
地共爲臣子今乃變異前議自敗斯盟致二主
銜怨廟社將傾爲臣之義安得忍死而不論哉
自宋之於中國號令一統綿地數萬里覆載之
内疆場爲大子孫蕃衍充刱四海德澤在外百姓
安業前古未有興亡之命雖在天有數焉可以一
城而決廢立哉新室篡奪東漢中興於白水東漢
絶於曹氏劉備王蜀唐爲朱温竊取李克用父子
猶推其世序而繼之蓋繼志之德澤在人者淺深
根基堅固雖陵遲之甚然四海英雄必畏天之威
而不敢窺其位古所謂基廣則難傾根深則難拔
之謂也西晉武帝因宣景之權以窺魏之神器德
澤在人者淺加以惠帝昏乱五王争柄自相殘戮
故劉淵石勒以據中原猶頼王導温嶠軰輔翼元
皇江左之任踰於西京石勒欺天罔上交結外邦
以篡其主晉於天下也得之以契丹少主失德任
用非人而忘大恩曾無德澤下及黎庶特以中國
藩籬之地以贍戎人天下其何思之哉此契丹所
以能滅晉也宋之有天下九世宥德比隆漢
唐實異兩晉切觀今日計議之士多前日大遼亡
國之臣畫策定計所以必滅宋者非忠於大金
也假滅大宋以報其怨𡭗曾不知滅大遼者大
金大宋共爲之也大宋旣滅大金得不防閑
其人乎頃者上皇誤聽姦臣李良嗣父兄之怨
滅契丹盟好之國乃有今日之難然則因人之怨
以滅人之國者其禍不可勝言繆爲計者必又曰
滅宋之國在絶兩河懷舊之恩除鄰國復仇之志
而已又曰大金兵威無敵天下中國之民可指揮
而定若大金果能滅宋兩河懷舊之恩亦不能
忘果不能滅宋徒使宋人之宗属賢德之士
唱義天下竭國力以北向則兩河之民雖異日
撫定之後亦將去大金而歸宋矣且天生南北
之方域志異也晉爲契丹所滅周世宗復定三關
是爲晉祚報恨然則今日之滅趙氏豈必趙
氏然後復仇哉雖中原英雄亦將復報中國之
恨矣檜今竭肝膽捐軀命爲元帥言廢立之義以
明兩朝之利害伏望元帥不恤群議深思國計以
辯之於朝若或有䜛佞之言以矜己功能傷敵國
之義適貽患於異日矣又况禍莫大於滅人之國
昔秦滅六國而六國滅之符堅滅燕而燕滅之頃
童貫蔡攸貪土地以奉主欲營私而忘國計屯
兵境上欲滅大遼以取燕雲之地方是時也契丹
之使交馳接境祈請於前爲貫攸之計宜僞許而
從其請乃欲邀功以兼人之地遂貽患於主而
宗廟危今雖焚屍戮族又何益哉今元帥威震中
原功高在昔乃欲用讎間之論矜一巳之功其於
國計亦云失矣貫攸之爲可不鍳哉自古兵之強
者固有不足恃劉聦石勒威足以制愍懷而剉於
李矩數千之衆符堅以百萬之師衂於淝水之孤
旅是兵強而不足恃也大金自去歲問罪中國入
境征伐已踰歲矣然所攻必克者無他以大金久
習兵革中國承平百年士卒㢮練將佐不得其
人而然也且英雄世不乏材使士卒異日精練若
唐藩鎮之兵將相得人若唐肅代之臣大金之於
中國能必其勝負哉且世之㒷亡必以有德代无
德以有道而易無道然後皇天佑之四海歸之若
張邦昌者在上皇時專事燕游不務規諫附會
權倖之臣共爲蠹國之政今日社稷傾危生
民凎炭雖非一人所致亦邦昌之力也天下之人
方疾之若仇讎若付以土地使主人民四方英豪
必共起而誅之非特不足以代宋亦不足以爲大
金之屏翰矣大金必欲滅宋而立邦昌者則京
師之民可服而天下之民不可服京師之宗子可
滅而天下之宗子不可滅檜不顧斧越之誅戮族
之患爲元帥言兩朝之利害伏望元帥稽考古今
深鍳斯言復君之位以安四方之民非特大宋
蒙福實大金萬世之利不勝皇恐懇告之至第二
狀云檜巳具壯申大元帥府外有不盡之意不敢
自隠今更忍死瀝血上干台聽伏念前主皇帝
違犯盟約旣巳屈服而今日存亡繼絶惟在元帥
不然則有監國皇太子自前主恭命出郊以
來鎮撫居民上下帖然或許就立以從民望若不
容檜等伸臣子之情則望賜矜念趙氏祖宗並
无失德内外親賢皆可擇立若必擇異姓天下之
人必不服從四方英雄必致雲擾生靈塗炭卒未
得甦檜等自知此言罪在不赦然念有宋自祖
宗以來德澤在人於今九世天下之人雖匹夫匹
婦未忍忘之又况檜等世食君禄方今主辱臣
憂之時上爲宗社下爲生靈苟有可言不敢逃
死伏望台慈更賜矜察無任哀懇痛切皇恐隕
越之至此書得之于丹陽蘇著廷藻云頃爲秦之
孫塤客因傳其本詞意忠厚文亦甚竒使會之誠
有此而無紹興再相擅國罔上專殺尚威則謂
非賢可乎昔人有詩云周公恐懼流言後王莽謙
(十六)恭未篡時若使當時身便死一生真僞有誰知
靖康末虜騎渡河直抵京城危蹙之甚欽宗命王
幼安㐮爲西道揔管招集勤王之師以爲捄援幼
安辟先人爲幹當公事先人爲草檄文晁四丈以
以道讀之激賞不已云此出師表也今錄于後叛
服者夷狄之常性勢有汙隆忠義者臣子之大方
道無今古矧黃屋有阽危之慮而赤縣無援助之
師念聖神施德於九朝方黎庶痛心於四海
敢緣尺牘盡露肺肝在昔高帝被圍於平城文皇
求盟於渭水將相失色智勇吞聲盖自竹帛已來
有斯妖孽之類致鬼區獸夷之肆暴豈人謀神理
之能容蠢彼小羌尤爲遺燼聲教僅通於上國名
號不齒於四夷緣威懷之並施乃信義之俱棄
聖上天臨万宇子育群生霄憂兼夷夏之心夕惕
紹祖宗之業宣恩屈己猶負固以跳梁繼好息
民更執迷而猖蹶始鴟張於沙漠再豕突於帝
畿旣邊圍之弛防又廟堂之失策窫窳旁吞於黑
水攙搶直拂於紫躔睥睨望萬雉之墉蹂踐連千
里之境鯨鯢我郡邑魚鼈我人民氛祲煙塵共起
熖天之勢衣寇士庶咸罹塗地之冤赤子何辜蒼
天不弔寇攘驅掠不可數知焚蕩傷夷動以万計
然而天惟助順神必害盈終無摩壘之兵僅保傅
城之衆能接歲而再至旣經時而何施今則脊尾
俱摇腹背受敵舊地皆失内潰有強隣之侵衆心
自離外隳無諸國之助咸聞氣奪尚敢尸居匪惟
難犯於金湯固已自迷於巢穴鼠無牙而穿屋情
狀可知羊羸角以觸藩進退不果尚假息游魂於
城下巳叩閽請命於軍中而况六師用壯以方張
諸將不謀而問會熋羆之旅則帶甲百萬騄驥之
足則有騋三千人知逆順而四面聲馳士識恩讎
而方萬響動務施遠略必解長圍速勞貔虎之師
盡掃犬羊之衆嘯聚之黨將就戮除噍類之徒尋
當殄滅㳙時並進旨日克平義動顯幽包胥泣秦
庭之血誠開金石霽雲射浮圖之甎盍思古人謂
誓死起救於將㒹勿令後日譏擁兵坐觀而不赴
某恭被睿筭外緫戎昭籌筆非良敢效流馬之運
輪蹄並進盡提水犀之軍戈矛相望於道塗舳艫
銜尾於淮海巳浮楚澤前壓師濱誓資衛社之何
盟共濟勤王之盛舉望龍虎之氣行瞻咫尺之天
聽鳥烏之聲益勞方寸之地同扶王室各奉
天威誓爲唇齒之依期壯輔車之勢共惟某官誠
深體國義切愛君忠孝貫於神明威名慴於夷虜
决策定難素高平日之謀拯溺救焚豈有淹時之
久雪宗祧之大憤拯黎庶之横流勢方万全士
在一舉九金鼎就難逃魑魎之形萬里塵清永肅
乾坤之照乘彼瓜分之後在我鼓行而清霣涕而
(十七)言至誠斯盡
竊惟國家道得仁義蓄飬天下自一命以上隨其
器宇各霑恩澤祖宗以來平時奬待群臣之恩
至厚者蓋慮一旦緩急之間貴其盡節死職以忠
報朝廷伏見頃者虜兵所加靡然風偃知名之
士幾無而僅有於亂離中隂訪得三人焉若不論
之朝廷寔慮忠臣義士㗸冤負憤無以自明太
原緫管王禀當虜人作難之時在圍城中奮忠城
義不頋一身一家之休戚遇一兩日輒領輕騎出
城馬上運大刀徑造虜營中左右轉戰得虜級百
十方徐引歸率以爲常宣撫使張孝純視城之危
一日會監司食謀欲降虜禀知之率所將刀手五
百人謁孝純列刀於前起論曰汝等欲官否衆曰
然禀曰惟朝廷立功則官可得又曰汝等欲賞
否衆曰然禀曰惟朝廷禦敵則賞可致且曰汝
等旣欲官又欲賞宜宣力盡心以忠衛國借如汝
等軰流中有言降者當如何群卒舉刀曰願以此
戮之又曰如禀言降當如何卒曰亦乞此戮之又
曰宣撫與衆監司言降當如何卒曰亦乞此戮之
孝純自後絶口不復敢言降事而城中兵權盡在
禀矣又於守城過有隄備虜人巧設機械屢出竒
計見攻禀候其來必以意麾解之後圍益急民益
困倉庫軍儲且盡城中之人五相啖食披甲之士
致煑弓弩筋膠塞飢勢力旣竭外援不至城旣䧟
父子背負太宗皇帝御容赴火而死又有晉寧
知軍徐徽言虜騎攻城極力保護綿歷時月嬰城
之人疲於守禦虜騎旣登城軍士散走徽言奮臂
疾呼獨用弓矢斧鉞盡殺先登者衆見知軍如此
氣乃復振虜亦稍郤後爲監門官宣贊舍人石贇
開門縱敵巳入知不可柰何遂置妻妾兒女於空
室中積薪自焚且仗劒坐廳事前虜人至者皆手
刃之須臾積尸多虜衆群至遂爲所擒酋長賞其
英毅深欲活之使降徽言不降使之跪徽言不跪
與酒令飲旣授酒以杯擲虜面曰我尚飲虜賊酒
乎幔罵不已虜怒持刃刺徽言袒禓就刃刃未及
死罵聲不絶又有真定帥臣李邈城破被虜復令
作帥邈曰坐邈不才使一城生靈䧟於塗炭縱邈
無耻復受官爵有何面見朝廷及一城阜老乎
卒不肯受尋之燕山虜亦欲保全之而邈意略不
少屈又不肯去頂髮虜人責之邈髠而爲僧謂曰
更以二分潤官虜大怒牽赴市令斬將刑神色不
變言笑如平時告刑者曰願容我辝南朝皇帝
以死拜訖南向端坐就戮燕山之民皆為之流涕
此三者蓋人傺也惜不逢時使不得成功於世然
當是之時怙乱要生靡所不有而禀軰風節如此
質之古人誠未多得慮朝廷未能究之使忠義
之士與庸人共就湮没實可憫悼伏望矜恤將禀
等忠烈寵之爵命葬之衮服建祠以圖其像載事
實以刊之碑仍乞訪尋子孫重加旌異且令劄付
史官以奬忠孝少萬偷俗之弊右此紙頃歲得之
故人榮芭次新几間雖失所著人姓氏嘉其用心
忠憤激切故用錄之囙而夷考三人行事禀開封
人追封安化郡王錫賚甚腆擢其子爲樞密院屬
官曾丞相懷即其壻也徽言衢州人贈晉州觀察
使謚忠壯程致道爲作誌銘邈臨江軍人名儒中
之子曾南豐之甥進士及第累爲監司與蔡元長
不叶換右階以青州觀察使死節贈少保謚忠壯
(十八)有道處士迥之兄也
建炎己酉苗傅劉正彦反呂張二公檄諸州之兵以
勤王檄至霅川郡守梁端會寓客謀之外祖曾公
卷在坐衆未及言公奮然曰逆順明甚出師無可
疑者間數日二兇取兵公請械繫使人毋令還當
是時微公幾殆高宗反正中司張全真守白發
其忠詔進職二等赴闕全真奏議集中載其
(十九)薦牘亦已刊行故不復錄
外祖跋董令升家所藏真草書千文略云崇寧初在
零陵見黃九丈魯直云元祐中東坡先生錢四丈
穆父飰京師寳梵僧舍因作草書數紙東坡賞之
不已穆父無一言問其所以但云恐公未見藏真
真迹尔庭堅心切不平紹聖貶黔中始得藏真自
叙於石揚休家諦觀數日恍然自得落筆便覺超
異回視前日所作可笑然後知穆父之言不誣也
錢義妻德國夫人李氏和文之孫女早歲人物妹麗
建㚐初侍其姑秦魯大主避虜入淮次真州而爲
巨寇張遇衝劫骨肉散走度大江抵句容境上復
爲賊之潰黨十餘人所略同時被虜儕類六十軰
姿色皆勝歐之入村落閴無人迹之境悉置一古
廟中每至未暁則群盗皆出扄鏁甚固至深夜廼
歸必携金繒酒肉而來蓋椎埋得之逾旬無計可
脫一日午間忽聞廟外有嗽咳之音諸婦出隙中
窺之一男子坐于石上即呼來隔扉與之語男子
云我荷擔于此所謂貨嚢者婦各以實告且祈哀
以求生路許以厚圖報謝其人復云此距廵檢司
才十餘里吾當亟往告之以營捄若等今夕必濟
幸無怖也何用報乎至夜盗歸醉飽而寢忽聞鑼
聲甚振迺廵檢者領兵至矣盡獲賊徒無一人脫
者詢婦軰各言門閥皆名族貴家於是遣人以禮
津送其歸夫人後享冨貴者數十年頃歲其子雋
(卄一)道端英奉版輿過天台夫人已老親爲明清言之
向伯恭爲淮南漕張邦昌僣竊于京師遣向之甥劉
逵賫僞詔來伯恭不啓封焚之械繋逵于獄遣官
奉表勸進高宗于河北其後以此柬上之知
至位法從掛冠而去寵遇極渥世所共知而胡仁
仲宏作其行狀亦嘗及焉時又有徐端益字彦思
婺州人也爲宿州虹縣武尉邦昌赦書至邑邑令
以下迎拜宣讀如常儀端益不屈膝而走事定伯
恭爲言于朝詔換文資後終於朝請大夫子亦
登科彦思博學多聞與先游從所厚者也先人嘗
以詩著其節誼淳熙戊申冬明清調官于臨安解
后其次子于相府方識之以其父前績祈造化于
周益公坐客莫有知者於立談間廼指明清爲引
(卄二)證舊聞益公將上得旨令與属官差遣
趙叔近者宗室子登進士弟有材略建炎初爲兩浙
提刑統兵平錢塘之亂擢直龍圖閣時大駕駐
維揚以選掄守秀州治績甚著或有言其貪汙者
免所居官拘係于郡遣朱芾代其任芾到官未久
頗肆殘酷軍民怨憤有茶酒小卒徐明者帥其衆
囚芾迎叔近復領州事叔近知事不可遏登廳呼
卒徒安尉而告之曰新守暴虐不䘏致汝軰所以
爲此我當爲汝等守印請于朝别差慈祥愷悌
之人來拊此一方群卒俯伏不敢猖獗奏牘末及
徹閽而朝廷已聞詔遣大軍往討之矣先
是王淵在京爲小官時狎露臺娼周者稔甚亂後
爲叔近所得携歸家淵每對人切齒是時適淵爲
御營司都統制張韓俱爲淵部曲淵命張提師以往
張素以父事淵拜辭于廷淵云趙叔近在彼張默
解其指將次秀境叔近乘凉輿以太守之儀郊迎
于郡北沈氏園張即叱令供析方下筆而群刀悉
前斷其右臂叔近號呼曰我宗室也衆云汝旣從
逆何云宗室巳折首于地秀卒見叔近被殺始忿
怒返戈嬰城以距敵縱火歐略一郡之内&KR3191;血荼
毒翌日破關誅其首悪雖曰平定然其擾尤甚凱
旋行闕第功行賞焉張於亂兵中獲周娼以獻于
淵淵勞之曰處置甚當但此婦人吾豈宜納君當
自取之張云父旣不取某焉敢耶時韓在旁淵顧
曰汝留之無嫌也韓再拜而受之旣歸韓甚以寵
嬖爲韓生子韓旣貴盛周遂享國封之榮朝廷
後知叔近之死於不幸詔特贈集英殿修撰制
詞云士有以權濟事當時頼之未幾姦人圖之于
今公議歸之此朕所深悼者也可無愍典以光
泉壌哉爾属籍之英吏能優𥙿昨者嘉禾適所臨
典旁近部狂寇三發悉頼爾以定一方怗然而適
與禍會可謂真不幸矣御史以冤狀聞朕用衋
傷追榮論譔式表忠勤尚或有知歆此休命官其
二子(鄒浩然云)
揮麈第三錄卷之二
