揮麈前錄卷之二
(卄一)朝請大夫主管台州崇道觀汝隂王明清
祖宗朝重先代陵寢每下詔申樵採之禁至于再三
置守冡戶委逐處長吏及本縣令佐常切檢校罷
任有無廢闕書于曆子太昊葬宛丘在陳州炎帝
葬長沙在潭州黃帝葬槁山在上郡今坊州界高
陽葬臨河縣故城東高辛葬濮陽頓丘城南臺隂
城唐堯葬城陽榖林今鄆州界舜葬零陵郡九疑
山今永州界女媧葬華州界夏禹葬會稽山今越
州會稽縣商湯葬寳鼎縣周文王武王並葬京兆
府咸陽縣界漢高祖葬長陵在耀州安北後漢世
祖葬原陵在洛陽縣界唐高祖葬獻陵在耀州三
原縣東太宗葬昭陵在醴泉縣北九堫山以上十
六帝各置守陵五戶每歲春秋祠御書名祝板祭
以大牢諸處舊有祠廟者亦别祭饗商中宗帝大
戍葬内黃縣東南陽武丁葬西華縣北周成王康
王皆葬畢在咸陽縣界漢文帝葬覇陵在長安東
南宣帝葬杜陵在長安南魏武帝葬高陵在鄴縣
西晉武帝葬峻陽陵在洛陽後周太祖文帝葬成
陵在耀州富平縣隋高祖文帝葬太陵在武功縣
以上十帝置三戶歲一饗以太牢秦始皇帝葬昭
應縣漢惠帝葬安陵景帝葬陽陵在長安東北武
帝葬茂陵在長安西後漢明帝葬顯節陵章帝葬
敬陵並在洛陽東南魏文帝葬首陽陵在偃師縣
後魏孝文帝葬永寧陵在冨平縣唐明皇泰陵憲
宗景陵俱在奉天縣肅宗建陵葬醴泉縣宣宗正
陵在雲泉縣朱梁太祖葬興極陵在伊闕縣後唐
莊宗葬伊陵在新安縣明宗葬徽陵在洛陽東北
石晉高祖葬顯陵在壽安縣以上十五帝各置守
陵兩戶三年一祭以太牢凡祭祀皆令長吏行禮
所用太牢以羊代之陵戶並以陵近小戶充除二
稅外免諸雜羌傜周桓王葬澠池縣東北靈王葬
河南縣桓亭西周山上景王葬洛陽城中西北隅
前漢元帝葬渭陵在長安縣成帝葬延陵在咸陽
縣哀帝葬義陵在扶風平帝葬康陵在長安縣北
後漢和帝葬慎陵塋中庚地安帝葬恭陵在長安
西北順帝葬順陵冲帝葬懷陵並在洛陽西質帝
葬静陵桓帝葬宣陵並在洛陽東靈帝葬文陵在
洛陽西北獻帝葬禪陵在渭城北魏明帝葬高平
陵在河淸縣高貴鄕公葬洛陽瀍澗之濱陳留王
葬王原陵在鄴西晉惠帝葬太陽陵在洛陽魏文
帝葬冨平縣東南東魏孝静帝葬鄴唐高宗乾陵
睿宗槁陵穆宗光陵僖宗靖陵並葬奉天縣中宗
定陵代宗元陵順宗豐陵文宗章陵懿宗簡陵並
葬冨平縣德宗崇陵敬宗莊陵武宗端陵並葬三
原縣昭宗和陵葬河南緱氏縣梁末帝葬伊闕縣
後唐
末帝葬明宗陵内以上三十八
帝常禁樵採此乾德四年十月詔也著于甲令其
後又詔曾經開發者重製禮衣常服棺槨重葬焉
東晉以降六朝陵寢多在金陵丹陽之間皆可考
識而制書不載者當時江左未平故耳先子嘗纂
歷代陵名自漢高帝建名以來雖后妃追崇僣覇
(卄二)無有遺者今行于世
國朝百官致仕庶僚守本官以合遷一官回授任子
侍從仍轉一官宰執換東宫官熙寧初歐陽文忠
公始以太子少師帶觀文殿學士致仕示特恩也
故謝表云道愧師儒乃忝春宫之峻秩身居畎畒
(卄三)猶兼書殿之隆名自是以爲例
國朝侍從以上自有寄禄官如左右正言二史給諫
吏禮部郎中之類是也若庶僚曾經飾擢至於雜
流甄叙悉皆有别一見刺字便知涇渭元豐官制
(卄四)旣行混而爲一故王荆公有流品不分之語
舊制如侍從致仕轉官遺表贈四官皆自其合遷官
(卄五)上加之今則寄禄官至陞朝轉贈僅止員郎而巳
蒲傳正在翰林因入對神宗曰學士職清地近非
它官比而官儀未寵自今宜加佩魚遂著爲令見
于神宗實錄東坡先生謝入翰林表曰玉堂賜
篆仰淳化之彌文寳帶重金佩元豐之新渥中書
舍人繫紅鞓犀帶自葉少藴始見姚令威叢語而
石林自記却不及舊假服色不佩魚崇寧末王照
尚書詳定勑令啓請許之自是爲例仍許入銜具
(卄六)載詔書其後以除勑中不載多不署魚袋二字
國朝凡登從班無在外閑居者有罪則落職歸班亦
奉朝請或黜守偏州甚者乃分司安置不然則告
老掛冠熙寧間始置在外宫觀本王荆公意以處
異論者而荆公首以觀使閑居鍾山者八年
官制後惟光禄大夫及中散朝議二大夫分左右增
磨勘而巳初非以科第也元祐間范忠宣當國始
帶左右紹聖初罷去事見常希古奏䟽大觀二年
又置中奉奉直二大夫徹中散朝議左右字紹興
初樞密院編修官楊愿啓請再分左右自是以出
(卄八)身爲重
前宰相爲樞密使者宋元憲冨鄭公文潞公陳秀公
宣和二年鄭華原以故相領院事紹興七年秦師
垣亦以前揆拜樞密使未幾復登庸近歲張魏公
亦然李邦直許冲元曾令綽韓師朴爲二府後皆
再入爲尚書然不久復柄用惟令綽竟止八座
舊制樞密使知樞密院奏薦子弟皆𥙷班行故冨鄭
公之子紹京文潞公之子貽慶皆爲閤門祗候元
(卅)豐後方授文資
神宗朝詔樞密院編修經武要略以都承旨張誠一
提舉誠一武臣也乞差編修官二員時王正仲胡
完夫爲舘職詔令兼之是夕忽御批提舉改作管
勾詰朝(執政)啓上所以上云巳差舘職編修豈
(卅一)可令武臣提舉而樞密院編修自此始也
樞密院舊皆武臣如都承旨亦然國初二曹俱嘗
爲之熙寧中王荆公怒李評罷去命曾令綽爲都
承旨自是方文武互用矣
仁宗以大中祥符七年由慶國公出閤隆興初湯特
進封慶國公明清嘗以故事啓之遂上章辝不敢
受改封榮國公王將明白蒙亨宣和間皆封慶公
(卅三)而不辝豈一時忘之耶
政和中詔天下州縣官皆帶提舉管勻學事時姚麟
以節度使守蔡州建言乞免繫階朝廷許之靖
康初除去紹興中復增但改庶官爲主管時孟信
安仁仲來帥會稽先人寓居孟氏與家間契分甚
厚仁仲以兄事先人入境語先人云忠厚與秦會
之雖爲僚壻而每懷疑心今省謁櫕宫先入朝
然後開府從兄求一不傷時忌對劄先人舉此仁
仲大喜爲援麟舊請草牘以上奏入即可尋又降
(卅四)旨自此武臣帥守並免入銜行之至今
國朝范魯公王文獻(溥)魏宣懿(仁浦)秉鈞史館昭文
集賢三相俱全太宗初即位薛文惠(居正)沈恭
惠(倫)盧大戎(多遜)真宗咸平二年李文靖(沆)文
簡(敏中)吕文穆(蒙正)仁宗至和二年劉文忠(沆)
文潞公(彦博)冨韓公(弼)元祐初司馬温公爲左僕
射文潞公平章軍國重事吕正獻平章軍國事皆
三相也至三年温公薨文吕二公在位而吕汲公
(大防卅五)范忠宣(純仁)爲左右僕射殆四相然不久也
本朝宰相兼公師者范魯公王文獻趙韓王薛文惠
王文貞丁晉公馮文懿王文公吕文靖韓忠獻曾
宣靖富韓公文潞公吕正獻蔡師垣秦師垣陳魯
公而巳餘皆罷政後方拜近日惟張魏公自外以
(卅六)少傳再拜右揆
本朝三入相者趙韓王吕文穆文靖張鄧公文潞公
(卅七)蔡元長雖四入而不克有終
國朝自外拜相者文潞公韓康公章子厚近年陳原
(卅八)公亦曠典也
元符末曾文肅自知樞拜相公弟文昭爲翰林鏁宿
禁中面對喻旨草麻文昭力辝上云弟草兄麻
太平美事禁中巳檢見韓絳故事矣不須辝文昭
始拜命蓋熙寧初韓康公入相實持國當制
國朝以來兩家而巳金坡遺事載錢希白爲文僖
草麻雖云儀同鈞衡寔未嘗秉政也是時母氏年
九歲偶至東府門外觀閱歸告文肅云翁翁明日
相矣適見快行家宣叔翁入内甚急以是逆料巳
(卅九)而果然
國朝宰相享耆壽者宋惠安八十張鄧公八十六陳
文惠八十二冨文公八十一杜祁公八十宋元獻
七十九李文定七十七曾宣靖八十龐穎公七十
六蘇丞相八十二文潞公雖至九十四而薨貶秩
中蔡師垣亦八十晩節拘籍南遷殂於中路不得
(四十)全有冨貴考終
本朝名公多厄於六十六韓忠獻歐陽文忠王荆公
(四一)蘇翰林而秦師垣復獲預其數吕正惠吕文穆亦然
本朝宰相登庸年少者常山春明退朝錄備見之然
無逾近歲范覺民丞相廷告日方三十一但壽止
三十七其後張魏公入相亦未四十且太夫人康
徤罷相之後遷謫居外幾二十年後雖入竟不拜
(四二)元宰
國朝身爲宰相壽考康寧再見其子入政府者惟曾
(四三)宣靖一人而巳
吕文穆相太宗猶子文靖參真宗政事相
仁宗文靖子惠穆爲英宗副樞爲神宗樞使
次子正獻爲神宗知樞相哲宗正獻孫舜徒
(四四)爲太上皇右丞相繼執七朝政真盛事也
本朝一家爲宰執者吕氏最盛旣列于前矣父子兄
弟者韓忠憲(億)子康公(絳)黃門(維)莊敏(縝)范文正
(仲淹)子忠宣(純人)左轄(純禮)石元懿(熙載)子文定
(中立)吕參政(餘慶)弟正惠(端)陳參政(恕)子恭公(執中)
曹武惠(彬)子武穆(瑋)任安惠(中師)弟康懿(中正)張
參政(洎)孫左轄(璪)王惠獻(化基)子安簡(舉正)陳文
忠(堯叟)弟文惠(堯佐)王文獻(傳)孫康靖(貽永)章文
獻(得象)從孫壯恪(楶)丞相(惇)王樞密(博文)子忠簡
(疇)吳正肅(育)弟正惠(充)曾宣靖(公亮)子樞密(孝寬)
韓魏公(琦)子文定(忠彦)曾孫樞密(肖胃)胡文恭(宿)
妷左丞(宗愈)張榮僖(耆)曾孫忠文(叔夜)梁懿肅(適)
孫中書(子美)蔡忠懷(確)子樞密(懋)林文節(希)從子
中書(攄)蔡太師(京)子樞密(攸)鄧樞密(洵武)弟左轄
(洵仁)近日如錢參政(端禮)之於文僖史簽書(才)從
子丞相(浩)亦一家而洪右相(适)樞密(遵)爲伯仲數
十年未嘗見也王文公(安石)弟左轄(安礼)冨韓公
(弼四五)孫知樞(直柔)
韓循之奉常(治)之妻魯國太夫人文氏潞公之孫魏
公之孫婦儀公之冢婦吕惠穆之外孫魯簡肅之
外曾孫吕文靖之曾外孫身見其子肖胃爲樞密
壻鄭億年爲資政殿大學士儀同執政他子與孫
俱被飾擢壽隃八秩婦人中罕有唐張延賞苗夫
(四六)人可儷之也
錢武肅(鏐)自唐乾寧中盡有二浙之地享國五世至
忠懿王(俶)以版圖來歸改封鄧國王子弟皆換節旄
其後弟十四子文僖(惟演)以文章進仕昭陵爲樞密
使文僖子次對(暄)次對子(景臻)尚秦魯公主位至少
保生子伯誠(忱)亦至少師它子悉建節伯誠子處
和(端禮)今參知政事忠懿兄廢王(倧)之子希白(易)
希白子修懿(明逸)子飛(彦遠)兄弟對掌内外制父
子又中大科子飛子穆(勰)元祐中入禁林穆子遜
叔(伯言)至樞密直學士他位顯庸尚多雖間有以
(四七)肺腑進然冨貴文物三百年相續前代所未見也
晏元獻夫人王氏國初勲臣超之女樞密使德用之
妹也元獻壻冨鄭公也鄭公壻馮文簡文簡孫壻
蔡彦清朱聖予聖予女適滕子濟俱爲執政元獻
有古硯一竒甚王氏舊物也諸女相授號傳壻硯
今藏滕氏朱之孫女適洪景嚴近又登二府亦盛
事也又有古犀帶一亦元獻舊物今亦藏滕氏明
(四八)清嘗於子濟子珙處見之
本朝居政府在具慶下者王文獻盧大戎包孝肅張文
孝吳長文吳正肅吕吉父章子后安厚卿馮彦爲曾
(四九)令綽王彦霖李士美王將明蔡居安林彦振王元忠
本朝狀元登庸者吕文穆李文定王文正宋元憲故
詩人有云皇朝四十三龍首身到黃扉止四人王
文安覧之不悅後數十年李士美何文亦以廷
(五十)魁至鼎席
唐朝世掌絲綸以爲美談而本朝以來兄弟居禁
林者竇可象(儀)弟望之(儼)宋元憲景文王荆公和
父韓康公持國蘇翰林子由曾文肅文昭蔡元長元
度鄧子裳子文張康伯賓老宇文仲逹叔通父子則
李文正昌武晁文元文莊梁翰林(固)懿肅(適)蔡文忠
仲遠(延慶)錢希白子飛蘇儀甫子容一家則張尚書
(洎)唐公(瓌)邃明(璪)范蜀公子功淳父元長而淳父元
長又父子也錢氏又有純老穆父焉葉道卿少藴
而蔡君謨之於元長兄弟亦一族也外制則前人
俱嘗掌之惟曾南豐與文昭文肅兄弟三人焉孔
經父常父劉邍父贛父與從子少馮又對掌内外
(五一)制也近日於洪忠宣父子間再見之
雍孝聞蜀士之秀也元符末有聲太學學者推重之
崇寧初省試奏名第一前此婁上封事剴切九重固
巳默識其名至是殿策中力詆二蔡及時政未便者
徽宗大怒减死竄海外宣和末上思其忠親批云
雍孝聞昨上書致罹刑辟忠誠可嘉特開落過犯授
修武郎閤門宣贊舍人命攽而孝聞死矣於是錄其
子子纯爲右選紹興初從張魏公入蜀魏公令属
趙喆軍中喆誅子纯坐編管旣死魏公憐之復致
其子安行一官紹興間以告訐流領外不知所終
(五二)三世俱以罪廢與前所紀諸家不侔然亦不幸也
唐朝崔盧李鄭及城南韋杜二家蟬聮珪組世爲顯著
至本朝絶無聞人自祖宗以來故家以真定
韓氏爲首忠憲公家也忠憲諸子名連系字康公
兄弟也生宗字宗生子名從玉字玉生子從日字
日生元字元生子從水字居京師廷有桐木都人以
桐樹目之以别相韓焉相韓則魏公家也魏公生儀公
兄弟名連彦字彦生子名從口字口生子從胄字
胄之子名連三畫或謂魏公之命以其名琦字析
焉東萊吕氏文穆家也文穆諸子文靖兄弟也名
連簡字簡字生公字公字生希字希字生問字問
字生中字中字生大字大字生祖字河内向氏文
簡公家也文簡諸子名連傳字傳字生子從系字
系字生從宗字欽聖憲肅兄弟也宗字生子字子
字生水字水字生土字土字生公字兩浙錢氏文
僖兄弟名連惟字惟字生日字日字生景字景字
生心字心字生之(字在)長主孫則連端字賜名也曹
武惠諸子名連玉字玉字生字慈聖光獻昆季
也人字生言字言字生日字日字生水字水字生
絲字高武烈諸子連遵字遵字生士字宣仁聖烈
兄弟也士字生公字公字生世字世字生之字晁
文元諸子名連宗字文莊兄弟也宗字生仲字仲
字生端字端字生之字之字生公字公字生子字
李文定本甄城人旣徙京師都人呼爲濮州李家
李文和居永寧坊有園亭之勝築高樓臨道邊呼
爲看樓李家李邯鄲宅並念佛橋以橋名目之陳
文惠居近金水門以門名目之王文貞手植三槐
于廷都人以三槐表之王文正本北海人以青州
王氏别之王景彛居太子巷以巷名目之王審琦
太師九子以九院呼之張榮僖以位顯名以待中
家目之賈文元居廂後宋宣獻居宣明坊亦以巷
名目之宋元獻兄弟安陸人以安州表以上數家
派源旣繁名不盡連矣在江南則兩曾氏宣靖與
南豐是也曾文清兄弟亦以儒學顯又二族矣三
蘇氏太簡儀父明允兩范氏蜀公與文正是也若
莆田之蔡白沙之蕭毗陵之胡會稽之石番陽之
陳新安之汪吳興之沈龍泉州之鮑皆爲今之望
(五三)族而都城專以戚里名家又數家不能悉數也
建州浦城最爲僻邑而四甲族皆本縣人楊氏則起
于文莊章氏則肇自郇公蓋練夫人孫夫人隂德
世多傳焉黃氏本于子思陳氏本于秀公軒裳極
(五四)盛今仕途所至有之
浦城章氏盡有諸元子平爲廷試魁而表民(望之)制
科第一子厚(悙)開封府元正夫(楶)鎻廳元正夫子
(綡)爲國學元子厚子(援)爲省元次子(持)爲别試元
其後自閩徙居吴中族属旣殷簪裳益茂至今放
牓必有居上列者章氏自有登科題名石刻在建陽
揮麈前錄卷之二
