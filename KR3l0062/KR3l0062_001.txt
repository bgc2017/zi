揮麈前錄卷之一
(一)朝請大夫主管台州崇道觀汝隂王明清
唐明皇實錄云開元十七年秋八月上降誕之日大
置酒合樂燕百僚於華萼樓下尚書左丞相源乾
曜右丞相張說率百官上表願以八月五日爲千
秋節著之甲令布於天下咸使燕樂休假三日詔
從之誕日建節盖肇于此天寳七載八月巳亥詔
改爲天長節其後肅宗以九月三日生爲地平天
成節史不書日文宗以十月十日生爲慶成節武
宗六月十二生爲慶陽節僖宗八月五日生爲應
天節昭宗二月二十二日生爲嘉會節哀帝十月
三日生爲延和節梁太祖十月二十一日生爲大
明節末帝九月十二日生爲明聖節唐明宗九月
九日生爲應聖節晉高祖二月二十八日生爲天
和節出帝六月二十七日生爲啓聖節後漢高祖
二月四日生爲聖壽節隠帝三月七日生爲嘉慶
節周太祖七月二十八日生爲永壽節世宗九月
二十四日生爲天清節恭帝八月四日生爲天壽
節本朝太祖二月十六日生爲長春節太宗
十月七日生爲乾明節後改爲壽寧節真宗十
二月二日生爲承天節仁宗四月十四日生爲
乾元節英宗正月三日生爲壽聖節神宗四
月十日生爲同天節哲宗十二月七日生避
僖祖忌辰以次日爲興龍節徽宗十月十日生
爲天寧節欽宗四月十三日生爲乾龍節
太上皇五月二十一日生爲天申節今上皇帝
十月二十二日生爲會慶節而章獻明肅皇后
正月八日生爲長寧節宣仁聖烈皇后七月十
六日生爲坤成節以嘗臨朝故耳五代諸君節名
不見於正史以鄭向開皇記考得之唐代宗十月
十三日天興節見令狐綯文集中唐順宗聖壽節
見於齊抗會稽捨宅爲寺碑後唐清泰帝正月二
十三日千春節見於五代史晉家人傳近董令升
(二)作誕聖錄惜乎未盡也
祖宗神御像設在南京則鴻慶宫西京則奉先寺之
興先會聖宫之降真殿揚州曰彰武滁州曰端命
河東曰統平鳳翔曰上清太平宫及真宗親征
北郊封泰山祀汾隂則有澶淵之信武嵩山崇福
之保祥華隂雲臺之集真乾德六年即都城之南
安陵之舊域建奉先資福院爲慶基節宣祖
藝祖則太平興國之開先太宗則啓聖之永隆
至大中祥符中建景靈宫天興殿以奉聖祖其
後真宗之奉真仁宗之孝嚴英宗之英德皆
在其側也又有慈孝之崇真萬壽之延聖崇先之
永崇以奉真宗母后章獻明肅在崇真之旁
曰章德章懿在奉先之後曰廣孝章惠在延
聖之後曰廣愛在普安者二元德曰隆福
明德章穆曰重徽元豐中神宗以獻饗先後
失序地偏且遠有曠世不及親祠者迺詔有司
神御之在京者寓於佛祠皆廢徹而遷之禁中繇
英德而上五世合爲一宫凡十一殿以世次別東
西序帝殿一門列戟七十二殿之西廡繪畫容
衛公王名將羅立左右内有燕寢温凊之實玩好
畢陳而母后居其北改慶基曰天元后曰太始開
先曰皇武后曰儷極永極曰定大后曰輝德奉真
曰熙文后曰衍慶孝嚴曰美成后曰繼仁英德曰
治隆其便殿十一曰來寧曰燕娭曰靈遊曰凝神
曰天遊曰泠風曰太靈曰丹臺曰靈崑曰昭清以
五年十一月奉安帝后塑像於新宫大赦天下
繪像侍臣于後元祐初即治隆之後宣光殿以奉
神宗紹聖初闢宫之東隅爲顯承殿以宣光殿故
址爲徽音殿以奉宣仁聖烈建中靖國元年詔
以顯承介於一偏廟號未稱於是度馳道之西東
直大定南北廣袤地勢併撤省寺創爲西宫建大
明宫以奉神宗爲舘御之首㳙日遷奉親祠永
爲不祧之廟以示推崇之意曲赦四畿錄功臣後
(三)如元豐故事云
西京應天寺本後唐夾馬營大中祥符二年以
太祖誕聖之地建寺錫名東京啓聖院本晉護聖
營以太宗誕聖之地太平興國六年建寺雍熙
二年寺成賜名二寺皆奉祖宗神御英宗以
齊州防禦使入繼大統治平二年建齊州爲興德
軍熙寧八年八月詔潜邸爲佛寺以本鎮封賜名
(四)興德禪院仍給淤田三十頃
開基節建名世多無知者建炎初嘗詔如後來所立
元聖真元節名之類除開基節外悉皆罷去始知
爲未久因考建中以後詔旨政和二年南京鴻慶
宫道士孟若蒙進狀言本宫每遇正月初四日爲
創業之日修設齋醮乞置節名以永崇奉詔從其
請近見曾仲躬云若蒙亦能詩文清作南京少尹
日嘗與之遊亂後復會于三衢紹興間若蒙又以
前績自陳時秦會之當軸令勑住臨安府天慶觀
非其所欲拂衣而歸老於衢云仰惟
(五)太上皇帝中興再造復在南都符命豈偶然哉
太祖皇帝朝嘗詔脩先代帝王祠廟每廟須及一百
五十間以上委逐州長吏躬親點檢索圖赴闕遣
使覆檢令太常禮院重定配享功臣檢討儀相畫
樣給付女媧祠在晉州書傳無功臣可配太昊以
金提勾芒配祠在陳州炎帝以祝融配祠在衡州
黃帝以后土風后力牧配祠在坊州高陽以玄冥
配祠在澶州高辛以稷配在宋州唐堯以司徒卨
配祠在鄆州虞舜以咎繇配祠在道州夏禹以伯
益配祠在越州商帝成湯以伊尹配祠在河中府
中宗太戍以伊陟臣扈配祠在大名府高宗帝武
丁以甘盤傅說配祠在陳州周文王以師鬻熊配
武王以召公配成王以周公旦唐叔虞叔配康王
以太公畢公配秦始皇帝以李斯蒙恬王翦配漢
高帝以蕭何配文帝以周勃陳平劉章宋昌配景
帝以周亞夫竇嬰申屠嘉晁錯配武帝以公孫弘
衛青霍去病金日磾霍光配宣帝以丙吉魏相霍
光張安世配以上十帝並祠在長安後漢世祖以
鄧禹吳漢耿弇賈復配明帝以東平王蒼桓榮配
章帝以牟融趙意宋安配以上三廟並在河南府
魏武帝以鍾繇荀攸程昱配廟在相州文帝以賈
詡王朗曹真辛毗配晉武帝以羊祜張華王濬杜
預配二廟在河南府後魏孝文帝以王祥王肅長
孫晟配後周文帝以宇文憲蘇綽燕公于謹盧辯
配二廟在耀州隋高祖以牛弘高預賀若弼配廟
在鳳翔府唐高祖以河間王孝恭殷開山劉政會
淮南王神通配廟在耀州太宗以長孫無忌房玄
齡杜如晦魏徵李靖配廟在京兆府明皇以張說
郭元振王琚配廟在河中府肅宗以苗晉卿裴冕
配廟在京兆府憲宗以裴度杜佑李愬配廟在同
州宣宗以夏侯孜白敏中馬植配廟在耀州朱梁
太祖以劉鄩敬翔葛從周袁象先配後唐莊宗以
郭崇韜李嗣昭符存審配明宗以霍彦威安重進
任圜配石晉高祖以桑維翰趙瑩配以上並在河
南府皆著之儀制是時吳蜀未平六朝帝廟闕而
(六)不載
本朝曹武惠配享太祖武穆配享仁宗韓忠獻
配享英宗文定配享徽宗父子配享自昔所
(七)無也
明清側聞紹興初劉太中以監察御史宣諭諸路回
宰臣以其稱職擬除殿中侍御史太上皇帝云
且令除袐書少監宰臣啓其所以太上曰大中
所至多興獄尚有未决者一除言路外方觀望恐
累及無辜德壽之號稱哉後因閱會要恭覩
宏休恐中袐之書臣下莫得而悉窺今載其略紹
興三年四月十六日知藤州侯彭老言本州賣塩
寬剰錢壹萬貫文省買到金一百六十餘兩銀壹
千八百兩投進詔縱有寬剰自合歸之有司非守
臣所當進納或恐乱有刻剥取媚朝廷侯彭老可
特降一官放罷以懲妄作所進物退還紹興十三
年四月一日宰執進呈前廣南東路轉運判官范
正國言本路上供及州郡經費全仰塩息應辦比
因全行客鈔遂或闕乏欲自今本路州郡凢属屯
駐兵馬去處許依客人買鈔請塩各就本州出賣
所得息錢專充軍費上曰法必有弊然後改未
見其弊遽先改非徒無益必致爲害凢法皆然不
獨塩也又建炎元年十月十二日宰執詣御舟御
榻前奏事訖上曰昨日有内侍自京師齎到内
府真珠等物一二嚢朕投之汴水矣黃潜善曰可
惜有之不必棄無之不必求上曰太古之世㰅
玉毁珠小盗不起朕甚慕之庶幾求所以息盗爾
四年三月七日宰執進呈宣撫處置使奏大食國
進奉珠玉寳貝等物已至熙州上曰大觀宣和
間茶馬司川茶不以博馬唯市珠玉故馬政廢闕
武備不修遂致胡虜乱華危弱之甚今若復捐數
十萬緡貿易無用珠玉曷若愛惜其財以養戰士
不若以禮贈而謝遣之乃降旨宣司並不得受
令量度支賜以荅遠人之意紹興元年三月二十
二日荆湖南路馬步軍副緫管孔彦舟言於潭州
州城蓮池内收得玉一片堪篆刻御寳乞差人宣
取詔御寳巳足備兼自艱難以來華靡之物一無
所用令彦舟不須投進此與夫却千里馬還于闐
(八)玉適相符合誠帝王之盛德也
李和文遺事云仁宗嘗服美玉帶侍臣皆注目上
還宫内侍曰侍臣目帶不巳何耶對曰未嘗見此
竒異者上曰當以遺虜主左右皆曰此天下至
寳賜外夷可惜上曰中國以人安爲寳此何足
(九)惜臣下皆呼萬歲
和文遺事又云其家書畫最冨有吳道子天王胡瓌
下程圖唐淨心須菩提黃居寀竹鶴孫知微虎韓
幹早行圖梅鷄傳古龍江南畫彿唐希雅竹李成
山水唐畫公子出獵圖黃居寀雕狐圖黃筌雨中
牡丹李思訓設色山水周昉按舞折支杏花徐崇
嗣没骨芍藥江南艸虫獨幅山水黃荃金盆鵓鴿
大窠山茶書有懷仁真迹集右軍聖教序貞觀蘭
亭詩叙右軍山隂帖樂毅論顔魯公書劉太冲序
(十)皆冠世之寳
熙寧八年四月岐王顥嘉王頵言蒙遣中使賜臣方
團玉帶各一條准閤門告報著爲朝儀臣等乞寳
藏于家不敢服用上命工琢玉帶以賜二王二
王固辝不聽請加佩金魚以别嫌詔并以玉魚賜
(十一)之玉帶爲朝儀始于此
北齊顯祖高祥晉陽公李元忠南齊竟陵王蕭子良
隋長孫覽俱謚文宣孔子蓋出四謚之後大中祥
符元年始加玄聖二字後避聖祖諱易爲至聖
熙寧中欲加謚至神元聖帝禮官李邦直以謂夫
(十二)子周臣也周室諸君止稱王執以爲不可卒從其議
元魏獻文欲置學官于郡國高允表請制大郡立博
士二人助教四人學生一百人次郡立博士二人
助教二人學生八十人中郡立博士一人助教二
人學生六十人下郡立博士一人助教一人學生
四十人其博士取博關經典履行忠清堪爲人師
者年限四十以上助教亦與博士同年限四十以
上若道業夙成才任教授不拘年齒學生取郡中
清望人行修謹堪束循名教者先盡次及中等帝
從之郡國立學自此始事載允傳本朝高承纂
(十二)事物紀原自謂博極而不取此何耶
唐高宗改門下省爲東臺中書省爲西臺尚書省爲
文昌臺故御史臺呼爲南臺趙璘因話錄云璘又
云武后朝御史有左右肅政之號當時亦謂之左
臺右臺則憲臺未曾有東臺西臺之稱明清嘗記
張鷟朝野僉載對天后爲戲語云左臺胡御史右
臺御史胡是也本朝李建中爲分司西京留司
御史世以西臺目之李栖筠爲御史大夫不樂者
呼爲栖臺蓋斥其名也
明清五世祖拾遺開寳八年以近臣薦自布衣召對
講易于崇政殿然後命官崇政殿說書之名肇建
(十五)于此行事具載三朝國史
太祖皇帝以歸德軍節度使創業升宋州爲歸德府
後爲應天府太宗以晉王即位升并州爲太原
府真宗以壽王建儲升壽州爲夀春府仁宗
以昇王建儲升建業爲江寧府英宗以齊州防
禦史入繼以齊州爲興德軍神宗自穎王升儲
以汝隂爲順昌府哲宗自延安郡王升儲升延
州爲延安府徽宗以端王即位升端州爲肇慶
府欽宗自定王建儲前已升中山府太上以
康王中興升康州爲德慶府今上以建王建儲
升建安爲建寧府宣和元年六月邢州民董世多
進狀以英宗嘗爲鉅鹿郡公又知岳州孫勰進
言英宗嘗爲岳州防禦使詔加討論時邢州巳
升安國軍遂以邢州爲信德府岳州爲岳陽軍是
歲十月又詔以列聖潜邸所領地再加討論以
真宗嘗爲襄王升襄州爲襄陽府仁宗嘗爲慶
國公以慶州爲慶陽府英宗嘗爲宜州刺史以
宜州爲慶遠軍神宗嘗爲安州觀察使以安州
爲德安府又嘗爲光國公以光州爲光山軍哲
宗嘗爲東平軍節度使以鄆州爲東平府嘗爲均
國公以均州爲武當軍徽宗嘗爲寧國公以寧
州爲興寧軍其後又以徽宗嘗爲平江鎮江軍
節度使並陞爲府又以太宗昔嘗爲睦州防禦
使升睦州爲遂昌軍今上皇帝即位之初陞隆
(十六)興寧國常德崇慶諸府皆以潜藩擁戲之地也
英宗在濮邸與燕王宫族人世雄厚善兩家各生子
同年月日時是生神宗而世雄之子令鑠也
神宗後即帝位令鑠進士及第爲本朝宗室登
(十七)科第一
國朝承五代搶攘之後三舘有書僅萬二千卷乾德
以後平諸國所得浸廣太宗鄕儒學下詔搜訪
民間以開元四部爲目舘中所闕及三百已上卷
者與一子出身端拱元年分三舘之書别爲書庫
目曰秘閣真宗咸平三年詔中外臣庶家有收
得三舘所少書籍每納一卷給千錢卷判舘看詳
委是所少書數及卷秩别無差誤方許收納其所
進書及三百卷以上量才試問與出身又令三舘
寫四部書二本一置禁中龍圖閣一置後苑之太
清樓以便觀覽八年榮王宫火延燔三舘焚爇殆
遍於是出禁中本就舘閣傳寫且命儒臣編類讎
校校勘校理之官始於此也嘉祐五年又詔中外
士庶許上所闕書每卷支絹一疋及五百卷特與
文資元豐中秘書省三館併歸省中書亦隨徙元
祐中重寫御前書籍又置校對黃本以舘職資淺
者爲之又置重修晉書局不久皆罷去宣和初蔡
攸提舉祕書省建言置𥙷御前書籍所再訪天下
異書以資校對以侍臣拾人爲參詳官餘爲校勘
又以進士白衣充檢閱者數人及年皆命以官未
畢而國家多故靖康之變諸書悉不存太上警
蹕南渡婁下搜訪之詔獻書𥙷官者凢數人秦熺
提舉袐書省奏請命天下專委守臣又有旨錄會
(十八)稽陸氏所藏書上之今中袐所藏之書亦良備矣
承平時士大夫家如南都戚氏歷陽沈氏廬山李氏
九江陳氏番易吳氏俱有藏書之名今皆散逸近
年所至郡府多刊文籍且易得本傳錄仕䆠稍顯
者家必有書數千卷然多失於讎校也吳明可帥
會稽百廢具舉獨不傳書明清嘗啓其故云此事
當官極易辦但僕旣簿書期會賓客應接無暇自
校子弟又方令爲程文不欲以此散其功委之它
(十九)人孰肯盡心漫盈箱篋以誤後人不若己也
紹興初昭慈聖獻皇后升遐外祖曾公公卷以江
東漕兼攝二浙應辦用元符末京西漕陳向故事
也朝論欲建山陵外祖議以謂帝后陵寢今存伊
洛不日復中原即歸祔矣宜以&KR1148;宫爲名僉以爲
當遂用之陳向權漕事見汪彦章所撰徐丞相夫
(二十)人陳氏墓誌夫人向之女也
紹興戊午徽宗梓宫南歸有日秦丞相當國請以
永固爲陵名先人建言北齊叱奴皇后寔名矣不
可犯且叱奴夷狄也尤當避秦大怒幾蹈不測後
數年卒易曰永祐
揮麈前錄卷之一
