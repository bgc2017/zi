揮麈後錄卷之五
(七九)汝隂王明清
謚以節惠孟子謂名之幽厲孝子慈孫百世不能易
三代以來君臣務取美稱遂至失實
國朝諸謚宋常山退朝錄備載之止於熙寧三年
明清謹續之于後然聞見未廣姑存所記憶遺落
尚多當嗣益之
后謚
慈聖光獻
宣仁聖烈
昭慈聖獻昭懷
欽聖獻肅欽成欽慈
顯恭顯肅顯仁明節
憲節憲聖慈烈
成穆成恭
妃謚
昭靜(沈貴妃)明逹懿文(後追冊爲明逹皇后)
明節和文(後追冊爲明節皇后)靖淑(王賢妃)
太子謚
冲憲(茂)元懿(敷)莊文(愭)
諸王謚
端獻(吳王顥)端懿(益王頵)冲僖(檉)悼敏(楫)冲穆(材)
哀獻(俊)冲厚(僴)惠(价)冲惠(倜)
公主謚
賢惠(蜀國公主王晉卿室)賢穆(韓嘉彦室)賢德懿行(王師約室)
賢穆明懿(錢景臻室)賢惠(張端礼室)賢静(柔志公主)
淑和(端福公主)冲懿(賢福公主)悼穆(徽福公主)順穆(介福公主)
宗室謚
恭憲(世雄)恭孝(宣旦仲湜士緘克寬)榮穆(宗暉)僖簡(宗景)
康孝(仲御)僖靖(承𥙿)僖安(仲汾)恭僖(宗博)
僖穆(宗墣)和恭(承顯)康僖(克戒)勤孝(宗惠)
敦和(克和)僖惠(宗隱宗勉)修安(克敦)孝靖(宗綽)
簡獻(仲忽)安憲(宗悌士)孝恪(仲芮)敦恪(仲操)
良僖(仲嬰世恩叔嶠)孝僖(宗衮仲癸)僖惠(仲隗)榮思(宗諤)
孝良(仲辠令蘧)修簡(仲萉)和僖(仲防)欽修(仲碩)
犖孝(仲嗟仲革)孝穆(世瓞)惠孝(仲佺)孝修(世獎令穆)
孝恪(世膺全稼)安恪(仲玘)孝簡(世輝)順思(仲&KR0832;)
孝恪(仲摻)孝恭(世恪世恬)敦孝(仲越)孝敦(仲僕)
恭惠(叔)純僖(仲麗)惠和(檢之)忠孝(世表叔武叔充)
榮惠(世設)良恪(克章叔珫令&KR1493;)安良(世括)容孝(叔亞)
惠恭(世采)榮恪(叔雅叔黔)恭宜(世鳴)榮敏(叔縱)
良恭(世亨)良憲(叔敖)益(世逢)孝敏(士夽)
思𥙿(叔安)莊靖(叔苗)莊節(叔炤)温獻(令圖)
良𥙿(士空)忠敏(令穣)孝榮(令鐸)良懿(令珤)
安惠(世顒)安僖(秀王)温靖(士棧)
恭靖(士㒟不微士樽)襄靖(令懬)文獻(今祉)
忠靖(士珸)康(宗且)
宰相謚
宣靖(曾魯公公亮)忠獻(韓魏王琦)文忠(冨韓公弼張天斍商英)
忠烈(文潞公彦博)正獻(吕申公公著)忠肅(劉同老摯虞并武允文)
正愍(吕汲公大防)忠宣(范堯夫紀仁)忠懷(蔡持正確)
文恭(王禹玉珪)正憲(吳冲卿充)莊敏(韓玉汝縝)
文定(韓儀公忠彦)文(王荆公安石)獻肅(陳秀公升之)
文憲(劉德初正夫何清源執中)文正(司馬温公鄭逹夫居中)清憲(趙正夫挺之)
文肅(曾魯公布)忠穆(呂成公頥浩)文和(李士美邦彦)
忠定(李伯紀綱汪廷俊彦伯)文恭(陳魯公康伯)正獻(陳福公俊卿)
文惠(洪景伯适史直翁浩)文靖(梁叔于克家)文忠(京丞相鏜)
執政謚
文憲(蘇公易簡)文定(張太保方平許公將)文忠(歐陽太師脩)
清獻(趙少保抃)康靖(趙叔平槩)章簡(元厚蘇黃門轍之絳張于公夀)
簡翼(張公璪)脩簡(胡公宗愈)莊定(王正仲存)
恭敏(蒲傳正宗孟)定簡(温虞弼益)忠定(孫傳)
忠穆(郭公逵張公懿)安簡(邵公亢)襄敏(王公韶)
康懿(何中正)康節(張公昇)忠肅(陳公過庭)
文敏(吕吉父惠卿李漢老邴)恭愍(聶昌)恭敏(薜公向)
獻簡(傅公堯俞)敏肅(蔡公挺)懿簡(趙天觀瞻)
温靖(孫公固)莊敏(章公楶)文節(林子中希)
文簡(張康國鄧洵武)文正(蔡元度卞)忠憲(种公師道)
忠肅(劉立道大中)忠文(張嵆仲叔夜李彦穎)文懿(管歸善師仁)
安惠(鄧聖求温伯)忠武(韓蘄王世忠)忠烈(張循王俊)
忠獻(胡成公世將)敏肅(魏道弼良臣)武穆(岳公飛)
敏節(王子尚庶)章簡(張彦程元籲正綱克俊)忠敏(沈必克與求)
莊定(劉共父珙)莊簡(李泰發光)簡穆(辛李次膺)
簡惠(周敦義葵)莊敏(汪明遠徹)文安(洪景嚴遵)
安簡(王公剛中)榮敏(謝開之廓然)愍節(王正道倫)
文臣謚
文穆(范成大)忠文(范蜀公鎮宋尹喬年)文恪(王中丞陶)
章敏(滕元發甫)懿恪(王宣徽拱辰)文憲(強翰林淵明洪尚書擬)
文簡(蔡鯈程大昌)宣簡(李浦邦彦父)忠愍(徐給事禧李侍郎若水)
忠憲(耿傳)忠毅(向子韶)忠簡(張克戬趙令幾胡邦衡銓張大猷阐)
忠顯(劉公韐)文昭(曾翰林肇)莊節(王復)
恭愍(錢歸善唐重)定愍(胡唐老)威愍(鄭驟宗汝霖澤)
剛愍(曾逢原孝序)文靖(楊侍郎時)文定(胡待制安國)
忠襄(楊邦乂)勇節(郭永)莊敏(藺中謹韓彦直子温林栗黃中)
忠壯(章且叟誼)康節(邵先生雍)節孝(徐仲車積)
忠定(劉元城安世)文康(葛銀青勝仲)忠惠(蔡君謨㐮)
文忠(東坡先生)忠宣(洪光弼皓)獻簡(陳邦彦良翰)
獻肅(胡周伯沂張大經彦文)康肅(吳明可芾)文清(曾吉父幾)
忠肅(陳瑩中&KR1493;傳公晦察)忠介(王子飛雲)清敏(豊相之稷)
清孝(葛君書思)僖敏(張如瑩澄)賢節(王庠)
忠鄒(志完浩)忠確(張公克戩)僖簡(莊公徽)
肅愍(宇文虚中)節肅(龔彦和夬)文惠(韓公粹彦)
文僖(姚祐壽祖)忠敏(任德翁伯雨)惠懿(楊子寬偰)
武臣謚
忠愍(高永年)武莊(郝質)武恪(賈逵)
忠敏(姚麟)武愍(劉法)忠節(李彦仙)
忠壯(徐徽言李邈馬彦博)穆武(高継勲)恭勇(楊惟忠)
勤惠(王德恭)勤毅(宋守約)康理(楊應詢)
康簡(高敦復)威肅(劉仲武)勇節(郭永)
榮穆(陳守貴)犖毅(張緼)榮安(王說)
端節(韓嘉彦)僖靖(鄭紳)恭榮(鄭翼之)
恭簡(邢煥)安毅(郭崇乂)忠節(高世則)
犖懷(高公玘)忠定(曹誘)恭靖(韓同卿)
端靖(郭師禹)
内臣謚
忠靖(劉有方)忠良(賈詳)忠簡(劉瑗)
僖儉(張茂則)忠愍(李舜舉)僖敏(宋用臣)
忠敏(李憲)安恪(盧守勤)忠憲(梁和)
榮恪(郝隨)恭僖(王中正)恭敏(裴詵)
恭節(馮世寕)勤惠(王仲)榮節(康履)
大中祥符間章聖祀汾隂至泰山下聚觀者幾數
(八十)萬人闐擁道路警蹕不能進上以詢左右或云
村民所畏者尉曹也俾彈壓之即命亟召之少焉
一綠衣少年躍馬疾馳而前羣氓大呼官人來矣
(八一)奔走辟易而散上笑云我不是官人邪(王嵎季夷云)
樊若水夜釣采石世多知之宋咸笑談錄云李煜有
國日樊若水與江氏子共謀江年少而黠時李主
重佛法即削髮投法眼禪師爲弟子隨逐出入禁
苑因遂得幸佛眼示寂代其住持建康清凉寺號
曰小長老眷渥無間凢國中虚實盡得之先令若
水走闕下獻下江南之策江爲内應其後李主
旣俘各命以官江後累典名州家于安陸子孫亦
無聞鄭毅夫爲江氏書目記載文集中云舊藏江
氏書數百卷缺落不甚完予凢三歸安陸大爲搜
訪殘秩墜編往往得之閭巷間無遺矣僅獲五百
十卷通舊藏凢千一百卷江氏遺書具此矣江氏
名正字元叔江南人太祖時同樊若水獻策取
李氏仕至比部郎中嘗爲越州刺史越有錢氏時
書正借本謄寫遂并其本有之及破江南又得其
逸書兼吳越所得殆數萬卷老爲安陸刺史遂家
焉盡輦其書築室貯之正旣殁子孫不能守悉散
落於民間火燔水溺鼠虫齧弃并奴僕盗去市人
裂之以籍物有張氏者所購最多其貧乃用以爲
㸑凡一篋書爲一炊飯江氏書至此窮矣然余家
之所有幸而僅存者蓋自吾祖田曹始畜之至予
三世矣於余則固能保有之於其後則非余所知
也然物亦有數或存或亡安知異日終不亡哉故
記盛衰之迹㑭子孫知其所自則庶乎或有能保
之者矣書多用油拳紙方冊如笏頭青縑爲褾字
體工拙不一史記晉書或爲行書筆墨尤勁其末
用越州觀察使印亦有江氏所題余在杭州命善
書者𥙷其缺未具也明清案馬令作南唐書及龍
衮作江南野史云北朝聞李後主崇奉釋氏隂選
少年有經業口辯者往化之謂之一佛出世号爲
小長老朝夕與論六根四諦天堂地獄循環果報
又說令廣施𣑽刹營造塔像身被紅羅銷金三事
後主因讓其太奢乃曰陛下不讀華嚴經争知
佛冨貴自是襟懷縱恍兵機守禦之謀慌然而弛
帑廪漸虚財用且竭又使後主於牛頭山大起蘭
若千間聚徒千衆旦暮設齋食無非異方珍饌一
日食之不盡明旦再具謂之折倒時議謂折倒爲
煜之䜟及大兵至獲爲營署北朝又俾僧於采石
磯下卓庵自云少而草衣木食後主遣使賫供獻
以往佯爲不受乃隂作通穴及累石爲塔闊數圍
高迫數丈而夜量水面及王師尅池州而浮梁遂
至繫于塔穴以渡南北不差毫釐師徒合圍召小
長老議其拒守對曰臣僧當揖退之於是登城大
呼而旨麾兵乃小却後主喜令僧俗兵士誦救苦
觀音菩薩满城沸湧未幾四面矢石雨下士民傷
死者衆後主復使呼之託疾不起及誅皇甫繼勲
之後方疑無驗乃鴆而殺之觀宋鄭所記則知李
氏國破之際所鴆者非真又以計免而歸
(八二)本朝遂饕岳牧之任也
三朝史孟昶傳云其在蜀日改元廣政周世宗旣取
秦鳳昶懼致書世宗自稱大蜀皇帝世宗怒其抗
禮不荅其書真迹今藏樓大防所用錄于左七月
一日大蜀皇帝謹致書于大周皇帝(閤下)竊念自
承先訓恭守舊邦匪敢荒寧于兹二紀頃者晉朝
覆滅何建来歸不因背水之戰爭遂有仇池之土
地泊審遼君歸北中國且空暫興敝邑之師更復
武都之境(下闕數字)實爲下國之邊陲其後漢主徑自
并汾來都汴浚聞征車之未息尋神器之有歸伏
審貴朝先皇帝應天順人繼統即位奉玉帛而未
克承弓劒之空遺但傷嘉運之難諧適歎新懽之
且隔以至前載忽勞睿德遠舉全師土疆尋隷於
大朝將卒亦拘於貴國幸蒙皇帝惠其首領頒以
衣裘偏禆盡捕其職員士伍徧加於粮賜則在彼
無殊於在此敝都寧比於雄都方懷全活之恩非
有放還之望今則指揮使蕭知遠馮從讜等押領
將士子弟共計八百九十三人巳到當國具審皇
帝&KR1199;開仁愍深念支離厚給衣裝兼加巾屨給㳂
程之驛料散逐分之緡錢仍以員僚之迴還安知
所報此則皇帝念疆埸則巳經革幾代舉干戈則
不在盛朝特軫優容曲全情好永懷厚義常貯微
衷載念前在鳳州支敵虎旅偶於行陣曾有拘擒
其排陣使胡立巳下尋在諸州安排及令軍幕收
管自來各支廪食並給衣裝却緣比者不測宸襟
未敢放還鄕國今旣先蒙開釋巳認冲融歸朝雖
愧於後時報德未稽於此日其胡立巳下今各給
鞍馬衣裝錢帛等專差御衣庫使李彦昭部領送
至貴境望垂宣旨收管矧以昶昔在齠齓即離并
都亦承皇帝鳳起晉陽龍興汾水合叙鄕關之分
以陳玉帛之懽儻蒙惠以嘉音即佇專馳信使謹
因胡立行次聊陳感謝詞莫披述伏惟仁明洞垂
鍳念不宣明清嘗䟦其後云歐陽文忠公五代史
世家序云蜀嶮而冨故其典章粲然此書文亦竒
尤先生所謂豈非出於世修降表李昊斯言信歟
頃歲姚令威注五代史惜乎不見是卷也
國朝以來父子兄弟叔姪以名望顯著薦紳間稱之
(八三)於一時者如二吕正獻(端)左丞(餘慶)二竇可象(儀)
望之(儼)二孫次公(何)鄰幾(僅)二宋元憲(庠)景文(祁)
二錢子高(彦遠)子飛(明逸)二蘇才翁(舜元)子美(舜)
(欽)二吳正肅(育)正憲(充)二程眀道先生(顥)伊川先
生(頥)二章莊敏(楶)申公(悙)二張横渠先生(載)天祺
戩二邵安簡(亢)不疑(必)二蔡元長(京)元度(卞)二鄭
德夫(久中)逹夫(居中)二鄧子能(洵仁)子常(洵武)三
陳文忠(堯叟)文惠(堯佐)康肅(堯咨)三蘇文安先生
(洵)文忠(軾)文定(轍)三沈存中(括)文通(溝)睿逹(遼)三
王荆公(安石)平父(安國)和父(安札)三孔經父(文仲)
常甫(武仲)毅甫(平仲)三曾南豐先生(鞏)文肅(布)文
昭(肇)三韓康肅(絳)持國(維)莊敏(縝)三范蜀公(鎮)子
功(百禄)淳夫(相禹)三劉邍父(敞)贛父(攽)仲馮(奉世)
(八四)是也
太宗實錄淳化五年五月李順之平帶御器械張
舜卿奏事言臣聞順巳遁去諸將所獲非也
太宗云平賊纔數日汝何從知之徒欲害人功爾
上怒叱出將斬之徐曰前代帝王暴怒殺人正爲
此軰然其父戍邊以死遂貰之但罷近職舜卿父
訓爲定遠軍節度使卒於鎮故上念之明清後
觀沈存中筆談云蜀中劇賊李順䧟劒南兩川關
右震動朝廷以爲憂後王師破賊梟李順收復
兩川書功行賞了無間言至景祐中有人告李順
尚在廣州廵檢使臣陳文璉捕得之乃真李順也
年巳七十餘推驗明白囚赴闕覆按皆實朝廷
以平蜀將士功賞巳行不欲暴其事但斬順賞文
璉二官仍除閤門祗候文璉家有李順案𣢾本末
甚詳順本蜀江王小波之妻弟始王小波反於蜀
中不能撫其徒衆乃共推順爲主順初起悉召鄕
里冨人大姓令具其家所有財粟據其生齒足用
之外一切調發大賑貧乏錄用材能存撫良善号
令嚴明所至一無所犯時兩蜀大饑旬日之間歸
之者數萬人所向州縣開門延納傳檄所至無復
完壘及敗人常懷之故順得脫去三十餘年乃始
就戮如此則當平蜀時逃去無可疑矣信知盗亦
有道焉然舜卿非太宗之全宥則刑歸於濫矣
頃見王仁𥙿洛城漫錄云張全義爲西京留守識
黃巢于羣僧中而陶榖五代亂紀云巢旣遁免祝
髮爲浮屠有詩云三十年前草上飛鐵衣着盡着
僧衣天津橋上無人問獨倚危欄看落暉又僧史
言巢有塔在西京龍門號翠微禪師而世傳巢後
住雪竇所謂雪竇襌師即巢也然明州雪竇山有
黃巢墓歲時邑官遣人祀之至今而太平廣記載
則天時宋之問謫官過杭州遇駱賓王于靈隱寺
披緇在大衆中與之問詩有樓觀滄海日門枕浙
江朝之句唐夷堅集言南嶽寺僧見姚泓五季泛
聞錄云太祖仕周受命北伐以杜太后而下寄
于封禪寺抵陳橋推戴韓通聞亂亟走寺中訪尋
欲加害焉主僧守能者以身蔽之遂免太祖德
之即位後極眷寵之年八十餘臨終語其弟子曰
吾即澤州明馬兒也馬兒五代之巨寇也贊寧續
傳載云開寳末江州圓通寺旦過竂中有客僧將
寂滅袒其背以示其徒有彫青李重進三字云我
即其人脫身煙熖至于今日而近日陸務觀清尊
錄言老内侍見林靈素于蜀道季次仲季自云嘗
遇姚平仲于廬山授其八段錦之術未知果否要
是桀黠之徒多能迯命於一時皆此類文璉洪進
(八五)之子也
真宗實錄召試神童蔡伯俙授官之後寂無所傳明
清因於故書中得其奏狀一紙今錄于此司農少
卿管勾江州太平觀蔡伯俙奏臣輒陳愚懇仰瀆
睿聦退省愆尤甘俟竄殛臣見係知州資任乞管
勾宫觀奉勑授前件差遣於舒州居住自熙寧八
年八月三日到任伏念臣先於太中祥符八年
真宗皇帝遣内臣毛昌逹宣召賜對試誦真宗
皇帝御製歌詩即日蒙恩釋褐授守祕書省正字
臣遭遇之年方始三歲及賜臣御詩云七閩山
水多才俊三歲竒童出盛時終篇後批閠六月十
五日勑賜見刊刻在本家收祕續蒙宣赴東宫侍
仁宗皇帝讀書朝夕親近頗歷歲年以臣父龜從
進士及第臣幼小難以住京因乞將帶出外又蒙
恩賚優渥其後臣年一十七歲以家貧陳乞差遣
仁宗皇帝聖念矜怜特依所乞仍有旨餘人不得
援例自兹累歷任使今來本任至來年二月當满
切念臣幼稚幸會效官從事勉勵愚拙今巳白首
重念臣生事蕭條累族重大又無得力兒男可以
供侍一日捨禄無以爲生幸遇皇帝陛下至仁至
治無一物失所其於老者惠䘏尤深臣以祥符八
年三歲甲子庚申節未至衰老欲望聖慈特賜
許臣再任管勾江州太平觀一任覬仍廪稍得飬
單貧祗飭閨門相傳忠孝庶幾𥙷報以盡餘齡候
勑旨蓋元豊初計其年尚未七十司農少卿今之
朝議大夫也碌碌無所聞豈非聦明不及於前時
邪御詩明清偶記其全篇七閩山水多才俊三
歲竒童出盛時家世應傳清白訓嬰兒自得老成
姿初當移步來朝謁方及能言便誦詩更勵孜孜
圖進益青雲千里看前期後閱朱興仲續歸田錄
云伯俙字景蕃與晏元獻俱五六歲以神童侍
仁宗於東宫元獻自初梗介蔡最柔媚每太子過
門闌高者蔡伏地令太子履其背而登旣踐祚元
獻被知遇至宰相蔡竟不大用以舊恩常領郡頗
不循法令或被劾取旨上識其姓名必曰藩邸舊
臣且令轉官凢更四朝元符初致仕巳八十歲
矣監司薦之乞落致仕與宫祠其辤略云蔡伯俙
年八十歲食禄七十五年余謂人生名位固可得
(八六)罕得綿長如此者以上朱錄中語囙併載之
張耆旣貴顯嘗啓章聖欲私第置酒以邀禁從諸
公上許之旣晝集盡驩曰更願畢今夕之樂幸母
辤也於是羅幃翠幕稠疊圍繞繼之以燭列屋蛾
眉極其殷勤豪侈不可狀每數桮則賓主各少愒
如是者凢三數諸公但訝夜漏如是之永曁至徹
(八七)席出戶詢之則云巳再晝夜矣(朱新仲言)
韓忠憲(億)景祐中參仁宗政事天下稱爲長者四
子仲文(綜)子華(絳)持國(維)玉汝(縝)俱禮部奏名忠
憲啓上曰臣子叨陛下科第雖非有司觀望
然臣旣備位政府豈當受而有之天下將以謂由
臣故致此臣雖不足道使聖明之政人或以議
之非臣所安也臣教子旣巳有成又何必昭示四
方以爲榮觀哉乞盡免殿試唱第幸甚誠懇再三
上嘉歎而允所請忠憲旣薨仲文子華玉汝相繼
再中科甲獨持國曰吾前巳奏名矣當遵家君之
言何必布之遠方耶不復更就有司之求故文潞
薦持國䟽云曾預南宫高薦從不出仕宦其後子
文知制誥子華玉汝皆登宰席持國賜出身至門
下侍郎爲本朝之甲族云(玉隆外祖云韓元吉著桐隂舊話却不及此)
揮麈後錄卷之五
