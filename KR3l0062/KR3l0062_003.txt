揮麈前錄卷之三
汝隂王明清
太上皇帝中興之初蜀中有大族犯御名之嫌者
而遊䆠參差不齊倉卒之間各易其姓仍其字而
更其音者勾濤是也加金字者鈎光祖是也加絲
字者紡是也加草頭者苟諶是也改爲句者句
思是也增而爲句龍者如淵是也繇是析爲數家
累世之後昏婣將不復别文潞公自云敬暉之後
以國初翼祖諱而改今有苟氏子孫與文氏
所云相同蓋本一族亦是杜于南北失於相照與
此相類
李昌武宗諤之子昭遘十八歲鎻廳及第昭遘子杲
卿杲卿子士廉皆不逾是歲登甲科凡三世俱曾
爲探花郎亦衣冠之盛事也
吳越國忠獻王錢佐薨其弟(倧)襲位未幾爲其大將
胡進思所廢時忠懿王(俶)爲台州刺史進思迎立
之元豐中王之孫(暄)知台州其子景臻自郡入都
選尚仁宗女是爲秦魯長主靖康末胡騎犯闕
主避狄南來因遂卜居後數年詔即州賜第主享
之二十年壽八十六薨于天台其子伯誠居之又
二十年官至少師年亦八十餘少師子即處和也
處和之女又自台州被選爲王妃去歲處和旣爲
執政别營甲第南北相望甚夥一家盛事常占此境
官制行置左右丞二府中班最下無有爰立者元祐
中蘇子容丞相自左轄登庸時以爲異恩崇寕初
徽宗亟欲相蔡元長遂用此故事時有獻詩者曰
磊落儀形真漢相闊疎恩禮舊蘇公紹興初吕元
直自簽書摳密院入相前此所無也
張垍乃張說之子敬翔爲敬暉之孫本朝劉温叟
以父名岳終身不聽樂至其孫几乃自度曲預修
樂書可笑近有吳鑄者乃國初功臣吳廷祚之
後祖元扆復尚主而失節於劉豫仕僞庭至樞密
使爲其用事此一律吁可歎哉(李叔佐云)
本朝以來以遺逸起逹者惟种明逸常夷甫二人而
巳徽宗朝王易簡蔡崈吕注自布衣拜崇政殿
說書然薦紳間多不與之也王君儀尹彦明後亦
登禁從距今亦三十年矣雖婁下求賢之詔州郡
間有不應聘者而羔鴈不至於巖穴也易簡即寓
之父九江人大觀中家祖守郡首薦之其後改節
以媚權臣官至資政殿太學士寓仕靖康驟拜二
府被命使虜託夢寐以辭行欽宗震怒竄嶺外
父子南下中途爲盗所害(寓字元忠)
國初每歲放牓取士極少如安德𥙿作魁日九人而
巳蓋天下未混一也至太宗朝浸多所得率江
南之秀其後又别立分數考校五路舉子以北人
拙於詞令故優取熙寕三年廷試罷三題專以策
取士非雜犯不復黜然五路舉人尤爲疎略黃道
夫牓傳臚至第四甲党鏄卷子神宗大笑曰此
人何由過省知舉舒信道對以五路人用分數取
末名過省上命降作第五甲末自後人益以廣
宣和七年沈元用牓正奏名殿試至八百五人盖
燕雲免省者旣衆天下赴南宫試者萬人前後無
踰此歲之盛
崇寧中以王荆公配宣聖亞兖公而居鄒公之上故
遷鄒于兖之次靖康初詔黜荆公但舁塑像不復
移鄒公于舊位至今天下庠序悉兖鄒並列而虚
右雖後來重建者舉皆㳂襲而竟不能革也(沈文伯云)
劉器之晚居南京馬巨濟(㳙)作少尹巨濟廷試日器
之作詳定官所取也而巨濟每見器之未嘗修門
生之敬器之不平因以語客客以諷巨濟巨濟曰
不然凡省闈解送則有主文故所取士得以稱門
生殿試蓋天子自爲座主豈可復稱門生於他人
幸此以謝劉公也客以告器之器之歎服其說自
是甚懽(陸務觀云)
亡友薛叔器家有關外侯印甚竒古後考之魏建安
二十三年嘗置此名也又友人家有盪虜將軍章
及明清有横武將軍印皆不可考伯氏有新遷長
印後考前漢書乃新室嘗以上蔡爲新遷也又友
人家多睦子家丞印多睦郡名旣亡子之家丞秩
甚卑然篆文印樣皆出諸印右嘗撫得之或云亦
王莾時印畢少董家有雍未央姓名見於急就章
明清少游外家年十八九時從舅氏曾宏父守台州
有筆吏楊滌者能詩亦可觀言其外氏唐元相國
之裔一日持告身來乃微之拜相綸軸也銷金雲
鳳綾新若手未觸白樂天行并書後有畢文簡夏
文莊元章簡諸公䟦識甚多尋聞爲秦熺所取恨
當時不能入石至今往來于中也又丹陽吕城閘
北委巷竹林中有李格秀才者自云唐宗室系本
大鄭王房出其遠祖武德正觀以來告命勑書凡
百餘亦有薛少保顔魯公書者竒甚明清每語親
舊經繇不惜一訪而閱之李生亦不靳人之觀也
文中子王通隋末大儒歐陽文忠公宋景文修唐書
房杜傳中略不及其姓名或云其書阮逸所撰未
必有其人然唐李習之嘗有讀文中子而劉禹錫
作王華卿墓銘序載其家世行事甚詳云門多偉
人則與書所言合矣何疑之有又皮日休有文中
子碑見于文粹
歐陽文忠公父名觀文多避之如碧落碑在絳州龍
興宫之類蘇東坡祖名序文多云引或作叙近爲
文者或倣此不知兩先生之意也
賜生辰器幣起于唐以寵藩鎮五代至遣使命周世
宗眷遇魏宣懿始以賜之自是執政爲例
至和三年宋元憲建言慶曆郊祀赦書許文武官立
家廟而有司終不能推述先典明喻上指因循頋
望遂隃十載使王公薦紳下同閭巷昭穆雜用家
人緣媮習弊甚可嗟也臣近因進對婁聞聖言謂
諸臣專殖第産不立私廟豈朝廷勸戒有所未孚
將風教頽齡終不可復反復至意形于嘆息臣每
求諸臣所以未即建立者誠亦有由蓋古今異儀
封爵殊制自疑成殫遂格詔書禮官旣不講求私
家何由擅立且未信而望誠者上難必責從善而
設教者下或有違若欲必如三代有家嫡世封之
重山川國邑之常然後議之則墜典無可復之期
矣夫建宗祏序昭穆别貴賤之等所以爲孝雖有
過差是過爲孝殖産利營居室遺子孫之業或與
民爭利頋不以爲恥逮夫立廟則曰不敢寕所謂
去小違古而就大違古者今諸儒之惑不亦甚乎
於是下兩制與禮官詳定制度而王文安以下定
官一品平章事以上立四廟知樞參政同知樞簽
樞以上前任見任宣徽尚書節度使東宫三少以
上皆立三廟餘官祭於寢凡得立廟者許嫡子襲
爵以主祭其襲爵世降一世死則不得别立祔廟
别祭於寢自當立廟者即祔其主其子孫承代不
許廟祭寢祭並以世數親疎遷祧始得立廟者不
祧以始封有不祧者通祭四廟五廟廟因衆子立
而長子在則祭以嫡長子主之嫡子死則不傳其
子而傳立廟之長凡立廟聽於京師或所居州縣
其在京師者不得於裏城及南郊御路之側旣如
奏仍令别議襲爵之制其後終以有廟之子孫或
官微不可以承祭又朝廷難盡推襲恩之典遂不
果行其略巳見宋次道退朝錄至嘉祐中文潞公
爲相乃上章引禮官詳定制度平章事以上許立
四廟欲乞於河南府營創廟詔從之政和中蔡元
長賜宅京師援潞公之請旣允所奏且命禮制局
鑄造家廟祭器并余丞相(深)以下二府皆賜之紹
興中秦會之表勲錫第又舉二例詔令討論悉如
政和之制云
錢宣靖吕文靖知制誥衣綠張益之(友直)鄧公子也
爲天章閣待制勾當三班院侍宴集英殿猶衣緋
仁宗頋見即賜金紫吕文穆李仲詢(及)許冲元爲
兩制衣緋蔡元長王子發官制行後爲中書舍人
皆衣緋賈季華(琰)爲樞密直學士正諫大夫衣綠
本朝父子狀元及第張去華子師德梁顥子固兄弟
孫何孫僅陳堯佐堯咨四家而巳後來沈文通孫
晦以祖孫相繼近年許克昌寔許安世之親姪孫
而王資深子洋俱爲榜眼
舊制監司雖官甚卑遇前執政宰藩亦肩輿升廳事
宣和初薛肇明自兩地出守淮南有轉運判官年
少新進輕脫之甚肇明每不堪之到官朱幾肇明
還舊廳因與首台蔡元長語及之且云乘轎直抵
脚踏子始下呵輿之聲驚耳至今爲之重聽其他
可知也元長大不平翊日降旨諸路監司遇前宰
執帥守處即入客位通謁自是爲例(王孟玉云)
熙寕中神宗命館職張載往兩浙劾知明州苗振吕
正獻與御史程伯淳俱言載賢者不當使鞫獄上
曰鞫獄豈賢者不可爲之事邪弗許
明清家有徐東湖所記太上皇帝聖語其略曰大
宗正行司將至行在南班宗子所居當作屋百間
上曰修營舍宇固非今所急然事有不得巳者故
春秋於此事得其時制則不書不書者聖人之所
許也近時營造之制一下百姓輒受弊蓋緣州縣
便行科配矣又嘗語宰臣等曰爲法不可過有輕
重惟是可以必行則人不敢犯太重則決不能行
太輕則不足禁姦朕嘗語徐俯異時宫中有所禁
初令之曰必行軍法而犯者不止朕深推其理但
以常法處之後更無犯者乃知立法貴在中制所
以決可行也
淳化三年西夏李繼捧遣使獻鶻號海東青上賜
詔曰朕久罷畋遊盡放鷹犬卿地控邊塞時出捕
獵今還以賜卿可領之也宣和末耶律禧繇此失
國烏乎太宗聖矣哉
元祐名卿朱紱者君子人也嘗登禁從紹聖初不幸
坐黨錮崇寕間亦有朱紱者蘇州人初登第欲希
晉用上䟽自陳與姦人同姓名恐天下後世以爲
疑遂易名諤字曰聖予蔡元長果大喜不次峻擢
位至右丞未及正謝而卒年方四十(薛叔器云)
熙寧中御史言徐德占奉祠太廟嘗廣坐云仁宗
有遺行詔問狀坐客客不敢對以爲無德占云臣
比行事至章懿太后室因爲客言章懿實生
仁宗而不及養後以帝女降后之姪瑋主乃與瑋
不協使仁宗有遺恨臣實洪州人聲音之訛遂
至風聞上以其言有理笑而薄罰之
宣和中蔡居安提舉秘書省夏日會館職于道山食
瓜居安令坐上徵瓜事各䟽所憶每一條食一片
坐客不敢盡言居安所徵爲優欲畢校書郎董彦
遠連徵數事皆所未聞悉有據依咸嘆服之識者
謂彦遠必不能安後數日果𥙷外(蘇訓直云)
曾文肅帥定一日晨起忽語諸子曰吾必爲宰相然
須南遷啓其所以公曰吾昨夕夢衣十郎綠袍北
向謝恩豈非它日貶司戶之徵乎後十年果登庸
旣爲蔡元長所擠徙居衡陽巳而就降廉州司戸
參軍勑到取幼子&KR2645;朝服以拜命果符前夢十郎
即&KR2645;排行也
韓似夫與先子言頃使金國見虜主所繫犀帶倒透
中正透如圓鏡狀光彩絢目似夫注視久之虜主
云此石晉少主歸獻耶律氐者唐世所寳日月帶
也又命取磁盆一枚示似夫云此亦石主所獻中
有畫雙鯉存焉水满則跳躍如生覆之無它矣二
物誠絶代之珍也盆蓋見之范蜀公記事矣
建隆遺事世稱王元之所述其間帥多誣謗之詞至
於稱趙普盧多遜受遺昌陵尤爲舛繆案國
史韓王以開寳六年八月免相至太平興國六年
九月始再秉衡鈞當太祖升遐時政在外何緣
前一日與盧丞相同見于寢邪稱太祖長子德
昭爲南陽王又誤矣初未嘗有此封元之當時近
臣又秉史筆豈不詳知且載秦王傳中云云安有
淳化三年而見三朝國史秦王傳邪可謂亂道
此特人託名爲之又案元之自有小畜集序及三
黜賦與國史本傳俱云淳化二年自知制誥舍人
貶商州至道二年自翰林學士黜守滁上咸平二
年守本官知齊安郡而此序年月次序悉皆顛錯
其僞也明矣
張賢良(咸)漢陽人應制舉初出蜀過䕫州郡將知名
士也一見遇之甚厚因問曰四科優劣之差見於
何書張無以對守曰載孟子注中因檢示之且曰
不可不牢攏之也張道中漫思索著論成篇至都
閣試六論以此爲首題張更不注思而就主文錢
穆父覽之大喜過閣第一黃六丈叔愚能記守之
姓名嘗以見告今巳忘之張即魏公迺翁也
唐文皇聚一時名流于冊府始有十八學士之號後
來凡居館殿者皆稱之國朝以來仕于外非兩
制則雖帥守監司止呼寄禄官惟通判多從館中
帶職出𥙷如蔡君謩湖州歐陽文忠公滑州王荆
公舒州東坡先生杭州如此之類甚多劉贛父赴
泰倅詩云壁門金闕倚天開五見宫花落早梅明
日扁舟滄海去却尋雲氣望蓬萊蓋在道山五載
然後得之學士之稱施于外者繇通判而然今外
廷過呼大可笑矣
建炎己酉歲二月金人舉國南寇時太上駐蹕維
楊虜旣次臨淮郡相距甚邇有招信尉以所部弓
手百餘人拒敵是日也塵氛蔽日虜初不測其多
寡遂相拒踰半日尉與衆竟死不退於是探騎得
疾走上聞乘輿百寮僅得南度儻非尉悉力以扼
其鋒俾探騎得上聞則殆矣尉之姓名不傳於世
可恨友人王彦國獻臣能道其詳他日當問之爲
求大手筆作傳近見程可久云尉姓孫亦嘗以白
國史汪聖錫矣(後聞孫名榮)
三朝史錢儼傳云儼能飲酒百巵不醉嘗患無敵或
言一軍校差可倫擬問其狀曰飲酒多手益恭儼
曰此亦變常非善飲也東軒筆錄云馮文簡在太
原以書姹王靈芝曰井門歌舞妙麗吾閉目不窺
但日與和甫談禪耳平父答曰所謂禪者只恐明
公未逹耳蓋閉目不窺巳是一重公案馮深伏其
言以二條觀之萬事莫不安於自然也
本朝及五代以來吏部給初出身官付身不惟著歲
數兼說形貌如云長身品紫棠色有髭髯大眼面
有若干痕記或云短小無髭眼小面瘢痕之類以
防僞冐至元豐改官制始除之靖康之亂衣冠南
渡承襲僞冐盗名字者多矣不可稽考乃知舊制
不爲無意也
靖康間欲追褒司馬温公輿論以謂惟范忠宣在元
祐間尤爲厚德可儷而有司一時鹵莾乃誤書文
正之名批旨行下遂俱贈太師蓋不知文正以忠
宣德孺爲宰執巳追贈至太師中書令兼尚書令
魏國公久矣適何文縝在中書以鄕曲之故乃以
張天覺厠名其間亦贈太保而天覺熙寕中自選
人受章子厚知引爲察官事見邵氏辯誣爲舒信
道發其私書貶斥流落于外紹聖初子厚秉鈞再
薦登言路攻擊元祐諸賢不遺餘力至欲發温公
吕正獻公之墓頼曾文肅公力啓于泰陵始免其
爲慘酷甚矣晚旣免相末年以校讎道藏復職又
有二蘇狂率三孔闊疎之表詩有每聞同列進不
覺寸心忙之句常希古亦力言其姦後來閩中書
坊間骨鯁集輒刊靖康詔書于首繇此天下翕然
推尊之事有僥幸乃如此者可發一歎(張文老云)
建炎末贈黃魯直秦少遊及晁无咎張文潜俱爲直
龍圖閣文潜生前紹聖初自起居舍人出帶此職
蓋甚久亦有司一時稽考之失也
李成字咸熙系出長安唐之後裔五代避地徙家營
丘弱而聦敏長而高邁性嗜杯酒善琴奕妙畫山
水好爲歌詩瑣屑細務未嘗經意周世宗時樞密
使王朴與之友善特器重之嘗召赴輦下會朴之
亡因放誕酣飲慷慨悲歌遨遊搢紳間大府卿衞
融守淮陽遣幣延請客家于陳日肆觴詠病酒而
卒壽四十九子覺仕太宗兩歷國子博士其後
以覺贈至光禄寺丞云此宋白撰誌文大略如此
王著書徐鉉篆覺字仲明列三朝國史儒學傳
叙其世家又同覺子宥仕至諫議大夫知制誥有
傳載兩朝史傳云祖成五代末以詩酒遊公卿
間善謩寫山水至得意處殆非筆墨所成人欲求
者先爲置酒酒酣落筆煙雲萬狀世傳以爲寳歐
陽文忠公歸田錄乃云李成仕本朝尚書郎固
巳誤矣而米元章畫史復云贈銀青光禄大夫又
甚誤也
揮麈前錄卷之三
