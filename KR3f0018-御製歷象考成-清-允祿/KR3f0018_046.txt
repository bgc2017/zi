欽定四庫全書
御製歷象考成表卷十二
金星表
金星年根表
金星周歲平行表
金星周日平行表
金星均數表
金星距黃道表
金星距地表
金星地半徑差表
金星年根表
金星年根表以距冬至及最高行伏見行逐年列之前
用紀年者乃歷元後逐年之干支也表名距冬至者乃
逐年天正冬至次日子正金星平行距丑宮初度之分
秒也(金星平行與太陽平行同)最高行者乃逐年天正冬至次日子
正最高過冬至之宮度也(求逐年最高行法歷元甲子年天正冬至最高應六宮零)
(一度三十三分三十一秒零四微即歷元甲子年最高過冬至之數此後用加法如本年為平年則加三百六)
(十五日之最高行一分二十二秒五十三微四十一纖五十九忽三十三芒即得次年最高過冬至之數如本)
(年為閏年則加三百六十六日之最高行一分二十三秒零七微一十九纖三十五忽一十三芒即得次年最)
(高過冬至之數滿三十纖以上者進作一微不足三十纖者去之後倣此)伏見行者乃逐年
天正冬至次日子正金星距次輪平遠之宮度也(求逐年伏)
(見行法歷元甲子年天正冬至伏見應一十八度三十八分一十三秒零六微即歷元甲子年伏見行距平遠)
(之數此後用加法如本年為平年則加三百六十五日之伏見行七宮一十五度零一分三十二秒二十三微)
(零一纖四十七忽四十芒即得次年伏見行距平遠之數如本年為閏年則加三百六十六日之伏見行七宮)
(一十五度三十八分三十一秒四十八微五十四纖零四忽二十四芒即得次年伏見行距平遠之數加滿十)
(二宮者去之)
用表之法如求康熙六十一年壬寅之年根則察本表
紀年自歷元甲子年後第一壬寅為所求之年乃視壬
寅所對各數錄之其距冬至為八分一十八秒三十二
微其最高行為六宮零二度二十六分零三秒零八微
其伏見行為九宮二十五度零九分三十八秒三十四
微也
金星周歲平行表
金星周歲平行表以金星平行及最高行伏見行逐日
列之其前用日數者自一日至三百六十六日之日數
也表名平行者乃金星本輪自一日至三百六十六日
之平行各數也最高行者乃金星本天自一日至三百
六十六日之最高行各數也(最高每日行一十三微三十七纖三十五忽四十芒)
(累加之即得逐日最高行之各數)伏見行者乃自一日至三百六十六
日金星行次輪之各數也(伏見每日行三十六分五十九秒二十五微五十二纖一)
(十六忽四十四芒累加之即得逐日伏見行之各數)
用表之法如求冬至後二十八日之金星平行及最高
行伏見行則察本表日數二十八所對各數錄之其平
行為二十七度三十五分五十三秒一十五微即二十
八日金星平行之共數其最高行為六秒二十二微即
二十八日最高行之共數其伏見行為一十七度一十
五分四十四秒零四微即二十八日伏見行之共數也
金星周日平行表
金星周日平行表以一日内之時分秒遞降列之表分
兩段並與太陽平行同
用表之法如求一十六時一十六分二十四秒之金星
平行則察本表一十六時所對之數為二十四分三十
九秒三十七微一十六分所對之數為二十四秒三十
九微三十七纖二十四秒所對之數為三十六微五十
九纖二十六忽合計三數得二十五分零四秒五十三
微三十六纖二十六忽即所求之金星平行也
金星均數表
金星均數表以引數宮度求初均及中分以伏見實行
宮度求次均及較分初宮至五宮依次順列於前六宮
至十一宮依次逆列於後表名初均者乃金星本輪均
輪所生之均數順度為減逆度為加中分者則逐宮逐
度次輪心距地心與最高距地心之較為六十分中之
幾分也(求中分之法以金星次輪心在最高距地心之一一四三一一與金星次輪心在最卑距)
(地心之九八五六八九相減餘二八六二二為一率六十分為二率逐宮逐度次輪心距地心與最高距)
(地心相減餘為三率求得四率即逐宮逐度之中分也求次輪心距地心之法詳歷理求初均數篇)次均
者乃次輪心當最高金星行次輪周逐宮逐度之次均
數順度為加逆度為減較分者則次輪心在最卑逐宮
逐度之次均與次輪心在最高逐宮逐度之次均相較
之數也(求較分之法與土星同)
用表之法設金星引數為初宮一十一度二十分求初
均及中分則察初宮一十一度二十分與初均所對之
數為二十一分二十二秒其號為減即所求之初均其
與中分所對之數為三十二秒即所求之中分也(初宮在上)
(故用順度)又設伏見實行為二宮五度三十分求次均及較
分則察二宮五度三十分與次均所對之數為二十六
度三十四分五十三秒其號為加即所求之次均其與
較分所對之數為三十分三十秒即所求之較分也(二宮)
(在上故用順度)若引數或伏見實行有零分者按中比例法求
之
金星距黃道表
金星距黃道表按次輪兩交前後分順逆列之兩交後
之各宮列於上初宮至二宮係正交後在黃道北六宮
至八宮係中交後在黃道南其數同兩交前之各宮列
於下三宮至五宮係中交前在黃道北九宮至十一宮
係正交前在黃道南其數同前後列距次交實行度中
列逐宮逐度之星距黃道數(即次輪半徑與次緯正弦相比例之數)金星
距次交實行在上六宮者用順度金星距次交實行在
下六宮者用逆度
用表之法以距次交實行之宮對距次交實行之度其
縱橫相遇即所求之星距黃道線也設金星距次交實
行為初宮一十六度求星距黃道線則察初宮一十六
度所對之數為一二九九六即所求之金星距黃道
線也若距次交實行有零分者亦按中比例法求之
金星距地表
金星距地表以伏見實行宮度求星距地以引數宮度
求距地差初宮至五宮列於上六宮至十一宮列於下
前列順度後列逆度中列逐宮逐度之星距地及距地
差(星距地者次輪心在最高金星行次輪周逐宮逐度之距地心線距地差者乃金星次輪心自最高至最)
(卑逐宮逐度之距地心線與最高距地心線之較也)宮在上者用順度宮在下者
用逆度
用表之法設伏見實行為一宮二十度求星距地則察
一宮二十度與星距地所對之數為一五七八八九一
四即所求之星距地也又設金星引數為初宮一十八
度求距地差則察初宮一十八度與距地差所對之數
為六五一九即所求之距地差也若伏見實行或引數
有零分者亦按中比例法求之
金星地半徑差表
金星地半徑差表分最高中距最卑三限列之其前列
實高度(金星引數自十宮一十五度至一宮一十五度為最高限自一宮一十五度至四宮一十五度)
(自七宮一十五度至十宮一十五度皆為中距限自四宮一十五度至七宮一十五度為最卑限)表内
分秒即三限實高所生之地半徑差也
用表之法如金星引數當中距限推得實高三十九度
求地半徑差則察中距限實高三十九度所對之數為
二分二十秒即所求之地半徑差與實高三十九度相
減餘三十八度五十七分四十秒為本時金星之視高
也如先測得金星視高三十八度五十七分四十秒則
以地半徑差二分二十秒與視高相加得三十九度為
本時金星之實高也高度有零分者滿三十分以上則
進作一度不用中比例因逐度地半徑差所差甚微故
也
御製歷象考成表卷十二
