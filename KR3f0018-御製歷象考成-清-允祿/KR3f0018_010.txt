欽定四庫全書
御製歷象考成上編卷十
五星歷理二(專論土星)
土星平行度
用土星三次衝日求本輪均輪半徑及最高
求初均數
求次均數
土星平行度
測土星平行之法用前後兩測取其距恒星之度分
等(恒星有歲差每年五十一秒測時須加入計之)距太陽之遠近左右亦等
乃計其前後相距中積若干日時及星行滿次輪若
干周即可得其每日平行之率盖兩測距恒星之度
既等則其行滿一周天而復於故處而距太陽之遠
近左右又等則兩測之遲疾加減俱等而次輪之行
亦滿全周而復其故處也新法歷書載古測定五十
九平年又十六日十分日之三或二萬一千五百五
十一日又十分日之三土星行次輪五十七周(即會日五)
(十七次衝日亦五十七次)置中積二萬一千五百五十一日又十
分日之三為實星行次輪周數五十七為法除之得
周率三百七十八日八刻一十三分五十三秒三十
八微四十一纖一十六忽四十八芒(即三百七十八日零百分日之)
(九分二九八二□時歷作三百七十八日九一六)乃以每周三百六十度為
實周率三百七十八日八刻一十三分五十三秒三
十八微四十一纖一十六忽四十八芒為法除之得
五十七分零七秒四十三微四十一纖四十四忽三
十三芒為每日土星距太陽之行(即土星在次輪周每日之行一名歲)
行與每日太陽平行五十九分零八秒一十九微四
十九纖五十一忽三十九芒相減餘二分零三十六
微零八纖零七忽零六芒為每日土星平行經度(即本)
(輪心每日之行)既得每日之平行用乘法可得每年每月之
平行用除法可得每時每分之平行以立表
用土星三次衝日求本輪均輪半徑及最高
土星之初均數生於本輪半徑而求本輪半徑須用
三次衝日與月離用三月食同盖星衝日之時星在
次輪最近點無次均數故測諸星本輪半徑者必俟
此時也新法歷書載西人多錄某於漢順帝時用土
星三次衝日推得兩心差為本天半徑十萬分之一
萬一千七百七十二用其四分之三為本輪半徑四
分之一為均輪半徑最高在大火宫二十三度(永建二年)
(丁夘)後因其數與天行不合又改兩心差為本天半徑
十萬分之一萬一千二百七十七至明正德間西人
歌白泥復用三測推得兩心差為本天半徑十萬分
之一萬二千最高在析木宫二十七度三十五分(正德)
(九年甲戌)相距一千三百八十七年而兩次所測最高相
差三十四度三十五分乃以三十四度三十五分為
實一千三百八十七年為法除之得每年最高行一
分二十九秒四十六微萬歷間西人第谷又測得兩
心差為本天半徑十萬分之一萬一千六百二十八
後又定兩心差為本天半徑千萬分之一百一十六
萬二千本輪半徑為本天半徑千萬分之八十六萬
五千五百八十七(此四分之三小比三分之二大)均輪半徑為本天
半徑千萬分之二十九萬六千四百一十三(比四分之一大)
(比三分之一小)最高在析木宫二十六度二十分二十七秒
(萬歷十八年庚寅)每年最高行一分二十秒一十二微用其
數推算均數與天行密合今仍用其數而述其測法
如左
假如第一次衝日日躔娵
訾宫一度零三分二十七
秒土星在鶉尾宫一度零
三分二十七秒如甲第二
次衝日日躔娵訾宫二十
一度四十七分三十九秒
土星在鶉尾宫二十一度
四十七分三十九秒如乙
第三次衝日日躔降婁宫
一十六度五十一分二十
八秒土星在夀星宫一十
六度五十一分二十八秒
如丙
第一次衝日距第二次衝
日一萬一千三百四十三
日五時三十六分其實行
相距二十度四十四分一
十二秒(即鶉尾宫甲點距乙點之度亦即甲)
(丁乙角於第二次實行度内減去第一次實行度即)
(得)其平行相距一十九度
五十九分五十四秒(以每日平)
(行度與距日相乘減去全周即得)第二次
衝日距第三次衝日七百
五十五日二十時三十一
分其實行相距二十五度
零三分四十九秒(即鶉尾宫乙點)
(距夀星宫丙點之度亦即乙丁丙角於第三次實行)
(度内減去第二次實行度即得)其平行相
距二十五度一十九分一
十六秒乃用不同心圈立
法算之任取戊點為心作
己庚辛壬不同心圈則辛
庚弧即第一次距第二次
之平行度一十九度五十
九分五十四秒庚巳&KR1249;即
第二次距第三次之平行
度二十五度一十九分一
十六秒爰從戊點過地心
丁至圜周二界作一線為
最高線戊丁即兩心差又
引丙丁線至壬自壬至甲
丁乙丁二線所割庚辛二
點作壬庚壬辛二線自庚
至辛又作庚辛線即成壬
丁辛壬丁庚壬庚辛三三
角形以求本天半徑與兩
心差之比例先用壬丁辛
三角形求壬辛邊此形有
壬角二十二度三十九分
三十五秒(壬為界角當辛巳弧以辛庚庚)
(巳兩弧相加折半即得)有丁角一百
三十四度一十一分五十
九秒(即甲丁丙角之餘)設丁壬邊
為一求
得壬辛邊一八二四二六
三九次用壬丁庚三角形
求壬庚邊此形有壬角一
十二度三十九分三十八
秒(以庚巳弧折半即得)有丁角一百
五十四度五十六分一十
一秒(即乙丁丙角之餘)設丁壬邊
為一求
得壬庚邊一九七二二九
五四末用壬庚辛三角形
求庚角此形有壬辛邊一
八二四二六三九有壬庚
邊一九七二二九五四有
壬角九度五十九分五十
七秒(以辛壬丁角與庚壬丁角相減即得)求
得庚角六十度五十八分
四十秒倍之得一百二十
一度五十七分二十秒為
辛壬弧與辛巳弧四十五
度一十九分一十秒相加
得一百六十七度一十六
分三十秒為己辛壬弧於
是以本天半徑命為一
各用八線
表求其通弦則辛壬弧之
通弦為一七四八八六三
二己壬弧之通弦為一九
八七六八一三乃用比例
法變先設之丁壬邊為同
比例數以先得之辛壬邊
一八二四二六三九與先
設之丁壬一
之比即同於今所察
之辛壬通弦一七四八八
六三二與今所求之丁壬
邊之比而得丁壬邊九五
八六六七九又平分己辛
壬弧於癸作戊癸線平分
己壬通弦於子得子壬九
九三八四七内減去丁
壬九五八六六七九餘子
丁三五一七二八又以己
癸弧八十三度三十八分
一十五秒與九十度相減
餘六度二十一分四十五
秒為戊巳子角(戊巳子為直角三角)
(形戊角當己癸&KR1249;故己角為己癸&KR1249;減象限之餘)
察其正弦得一一八一
八五為戊子乃用戊子丁
勾股形以戊子為股子丁
為勾求得戊丁弦一一六
二六六三為兩心差也
求最高之法亦用戊子丁
直角三角形求丁角此形
有三邊有子直角求得丁
角七十二度二十三分二
十八秒即第三次衝日土
星距最高丑點之度也
求初均數
土星之初均數授時歷名為盈縮差其盈差最大者
八度二五五二三八二一縮差最大者六度二七九
四七一四以周天三百六十度每度六十分約之
盈差得八度零八分一十一秒四十一微縮差得六
度一十一分一十九秒三十八微衝合以外各段同
用新法歷書最大之初均數為六度三十八分一十
九秒零六微(即六度零十分度之六分三八六三三)惟星正當衝合之
時止用此均數加減若在衝合前後仍有次均數之
加減故此名初均數以别之
如圖甲為地心即本天心乙丙丁為本
天之一弧丙甲半徑為一千萬戊己庚
為本輪戊丙半徑為八十六萬五千五
百八十七戊為最高庚為最卑辛壬癸
為均輪辛戊半徑為二十九萬六千四
百一十三辛為最遠(去本輪心遠也)癸為最近
(去本輪心近也)本輪心循本天右旋自乙而丙
而丁每日行二分有餘即土星經度均
輪心循本輪左旋自戊而已而庚每日
亦行二分有餘(微不及經度之行每年少一分二十秒一十二)
(微)即自行引數次輪心則循均輪右旋
自癸而壬而辛每日行四分有餘為倍
引數也
如均輪心在本輪之最高戊為初宫初
度則次輪心在均輪之最近癸或均輪
心從本輪最高戊向已行半周至最卑
庚為六宫初度則次輪心亦從均輪最
近癸歷壬辛行一周復至癸從地心甲
計之俱成一直線無平行實行之差故
自行初宫初度及六宫初度俱無均數
也
如均輪心從本輪最高戊行三十度至
子為一宫初度則次輪心從均輪最近
癸行六十度至丑(丑癸弧為戊子&KR1249;之倍度)從地心
甲計之當本天之寅寅丙弧為實行不
及平行之度乃用丙癸夘直角三角形
求癸夘夘丙二邊此形有夘直角有丙
角三十度則癸角必六十度有癸丙邊
五十六萬九千一百七十四(本輪半徑内減去均)
(輪半徑之數)求得癸夘邊二十八萬四千五
百八十七夘丙邊四十九萬二千九百
一十九以夘丙與丙甲本天半徑一千
萬相加得一千零四十九萬二千九百
一十九為夘甲邊以癸夘邊與丑癸通
弦二十九萬六千四百一十三相加(即均)
(輪丑癸弧六十度之通弦故與均輪半徑等若非六十度則用比例法以半徑)
(一千萬為一率均輪丑癸弧折半察正弦為二率均輪子癸半徑為三率得四)
(率倍之即丑癸通弦也)得五十八萬一千為丑夘
邊於是用甲丑夘直角三角形求得甲
角三度一十分零九秒即寅丙弧為自
行一宫初度之初均數是為減差以減
於平行而得實行也(凡求得初均角即求得丑甲邊為次)
(輪心距地心之數存之為後求次均之用)若均輪心從最高
戊向己歷庚行三百三十度至辰為十
一宫初度則次輪心從均輪最近癸行
一周復自最近癸歷壬辛行三百度至
已從地心甲計之當本天之午午丙弧
與寅丙弧等故自行十一宫初度之初
均數與一宫初度等但為實行過於平
行之度是為加差以加於平行而得實
行也用此法求得最高後三宫之減差
(初宫初度至二宫末度)即得最高前三宫之加差
(九宫初度至十一宫末度)
如均輪心從本輪最高戊行一百二十
度至未為四宫初度則次輪心從均輪
最近癸歷壬辛行二百四十度至申從
地心甲計之當本天之酉酉丙弧為實
行不及平行之度乃用丙癸戌直角三
角形求癸戌丙戌二邊此形有戌直角
有丙角六十度則癸角必三十度癸丙
邊為五十六萬九千一百七十四求得
癸戌邊四十九萬二千九百一十九丙
戌邊二十八萬四千五百八十七以丙
戌邊與丙甲本天半徑一千萬相減餘
九百七十一萬五千四百一十三為戌
甲邊以癸戌邊與申癸通弦五十一萬
三千四百零二相加(即均輪申癸&KR1249;一百二十度之通弦)
得一百萬零六千三百二十一為申戌
邊於是用甲申戌直角三角形求得甲
角五度五十四分四十九秒即酉丙弧
為自行四宫初度之初均數是為減差
以減於平行而得實行也若均輪心從
最高戊向已歷庚行二百四十度至亥
為八宫初度則次輪心從均輪最近癸
行一周復自癸歷壬行一百二十度至
子從地心甲計之當本天之丑丑丙弧
與酉丙弧等故自行八宫初度之初均
數與四宫初度等但為實行過於平行
之度是為加差以加於平行而得實行
也用此法求得最卑前三宫之減差(三宫)
(初度至五宫末度)即得最卑後三宫之加差(六宫)
(初度至八宫末度)
求次均數
土星與太陽衝合之後即有次均其數生於次輪盖
星衝太陽之時在次輪之最近合伏之時在次輪之
最遠與次輪心及地心參直故求初均數即以次輪
心立算而無次均自衝合而外星行次輪周之左右
其次輪周星體所在即次均數也新法歷書載西人
多錄某測得次輪半徑為本天半徑十萬分之一萬
零八百三十三其後西人第谷又改為本天半徑千
萬分之一百零四萬二千六百今從之
如圖甲為地心即本天心乙丙丁為本
天之一弧丙甲為本天半徑一千萬戊
丙巳為本輪全徑戊丙半徑為八十六
萬五千五百八十七戊為最高己為最
卑庚戊辛為均輪全徑庚戊半徑為二
十九萬六千四百一十三庚為最遠辛
為最近(此遠近以距本輪心言)壬辛癸為次輪全
徑壬辛半徑為一百零四萬二千六百
壬為最遠癸為最近(此遠近以距地心言)本輪心
從本天冬至度右旋(本天上與黃道冬至相對之度)為
經度均輪心從本輪最高戊左旋為引
數(即自行度)次輪心從均輪最近辛右旋為
倍引數星從次輪最遠壬右旋行距日
之度(即本輪心距太陽之度)如均輪心在本輪最
高戊為自行初宫初度次輪心在均輪
最近辛合伏之時星在次輪之最遠壬
衝太陽之時星在次輪之最近癸從地
心甲計之與輪心同在一直線故無均
數之加減若衝合以後則星在次輪周
之左右(衝太陽之後在次輪之右合伏之後在次輪之左)而次
均生矣
如均輪心從最高戊行三十度至子為
自行一宫初度次輪心則從均輪最近
辛行六十度至丑若星在次輪之最遠
壬或在次輪之最近癸則與次輪心丑
同在一直線從地心甲計之當本天之
寅其丙甲寅角三度一十分零九秒(即寅)
(丙弧)為初均數而無次均數若星從次輪
最遠壬歷癸行三百度至夘從地心甲
計之當本天之辰其寅甲辰角即次均
數乃用丑甲夘三角形求甲角(即辰寅&KR1249;)此
形有丑角一百二十度(於壬癸夘弧三百度内減去壬)
(癸半周餘癸夘&KR1249;即丑角度)有夘丑半徑一百零四
萬二千六百有丑甲邊一千零五十萬
八千九百九十一(求丑甲邊法見前求初均數篇)求得
甲角四度五十四分一十八秒即辰寅
弧為次均數與初均數寅丙&KR1249;三度一
十分零九秒相加得辰丙弧八度零四
分二十七秒為實行不及平行之度是
為減差以減於平行而得實行也若均
輪心從最高戊歷己行三百三十度至
己為自行十一宫初度次輪心則從均
輪最近辛行一周復行三百度至午星
從次輪最遠壬行六十度至未則初均
數丙甲申角與丙甲寅角等次均數申
甲酉角與寅甲辰角等兩角相加之丙
甲酉角亦與丙甲辰角等但為實行過
於平行之度是為加差以加於平行而
得實行也(若測得平行實行之差及星距太陽之度以推次輪半徑)
(亦用丑甲夘三角形求之)
如均輪心從最高戊行一百二十度至
子為自行四宫初度次輪心則從均輪
最近辛歷庚行二百四十度至丑若星
在次輪之最遠壬或在次輪之最近癸
則與次輪心丑同在一直線從地心甲
計之當本天之寅其丙甲寅角五度五
十四分四十九秒(即寅丙弧)為初均數而無
次均數若星從次輪最遠壬行四十五
度至夘從地心甲計之當本天之辰其
寅甲辰角即次均數乃用丑甲夘三角
形求甲角(即寅辰弧)此形有丑角一百三十
五度(於半周内減去壬夘弧四十五度餘夘癸弧即丑角度)有夘
丑半徑一百零四萬二千六百有丑甲
邊九百七十六萬七千三百九十二求
得甲角四度零五十二秒即寅辰弧為
次均數與初均數寅丙弧五度五十四
分四十九秒相減(因初均寅點在平行丙點之後而次均辰)
(點在寅點之前故相减)餘辰丙弧一度五十三分
五十七秒為實行不及平行之度是為
減差以減於平行而得實行也若均輪
心從最高戊歷己行二百四十度至己
為自行八宫初度次輪心則從均輪最
近辛行一周復行一百二十度至午星
從次輪最遠壬歷癸行三百一十五度
至未則初均數丙甲申角與丙甲寅角
等次均數申甲酉角與寅甲辰角等兩
角相減所餘之丙甲酉角亦與丙甲辰
角等但為實行過於平行之度是為加
差以加於平行而得實行也
御製歷象考成上編卷十
