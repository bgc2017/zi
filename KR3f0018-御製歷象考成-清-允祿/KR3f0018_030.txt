欽定四庫全書
御製歷象考成表卷二
月離表一
太陰年根表
太陰周歲平行表
太陰周日平行表
太陰初均表
交均距限表
黃白距度表
黃白升度差表
太陰地半徑差表
太陰實行表
太陰年根表
太陰年根表以距冬至及月孛行正交行逐年列之前
用紀年者乃歷元後逐年之干支也表名距冬至者乃
逐年天正冬至次日子正太陰平行距丑宫初度之宫
度也(求逐年距冬至法歷元甲子年天正冬至太陰平行應一宫零八度四十分五十七秒一十六微即歷元)
(甲子年太陰平行距冬至之數此後用加法如本年為平年則加三百六十五日之太陰平行十三周天外又)
(四宫零九度二十三分零二秒四十三微四十六纖三十四忽四十一芒滿全周去之餘為次年距冬至之數)
(如本年為閏年則加三百六十六日之太陰平行十三周天外又四宫二十二度三十三分三十七秒四十五)
(微零二纖四十八忽五十四芒滿全周去之餘為次年距冬至之數滿三十纖以上者進作一微不足三十纖)
(者去之後倣此)月孛行者乃逐年天正冬至次日子正最高過
冬至之宫度也(求逐年月孛行法歷元甲子年天正冬至月孛應三宫零四度四十九分五十)
(四秒零九微即歷元甲子年月孛過冬至之數此後用加法如本年為平年則加三百六十五日之月孛行一)
(宫一十度三十九分五十三秒一十六微四十四纖四十六忽零五芒即得次年月孛過冬至之數如本年為)
(閏年則加三百六十六日之月孛行一宫一十度四十六分三十四秒二十一微二十三纖四十一忽零二芒)
(即得次年月孛過冬至之數)正交行者乃逐年天正冬至次日子正
正交過冬至之宫度也(求逐年正交行法歷元甲子年天正冬至正交應六宫二十七)
(度一十三分三十七秒四十八微即歷元甲子年正交過冬至之數此後用減法如本年為平年則減三百六)
(十五日之正交行一十九度一十九分四十三秒三十六微即得次年正交過冬至之數如本年為閏年則減)
(三百六十六日之正交行一十九度二十二分五十四秒一十四微二十四纖即得次年正交過冬至之數)
用表之法如求康熙六十一年壬寅之年根則察本表
紀年自歷元甲子年後第一壬寅為所求之年乃視壬
寅所對各數錄之其距冬至為一宫零三度五十一分
五十六秒一十一微其月孛行為六宫二十一度零五
分四十八秒二十七微其正交行為六宫一十二度一
十五分二十五秒一十五微也
太陰周歲平行表
太陰周歲平行表以太陰平行及月孛行正交行逐日
列之其前用日數者自一日至三百六十六日之日數
也表名平行者乃太陰本輪自一日至三百六十六日
之平行各數也(太陰每日平行一十三度一十分三十五秒零一微一十六纖一十四忽一十)
(三芒累加之即得逐日平行之各數)月孛行者乃太陰本天自一日至三
百六十六日之最高行各數也(最高每日行六分四十一秒零四微三十八纖)
(五十四忽五十七芒累加之即得逐日月孛行之各數)正交行者乃自一日至三
百六十六日之正交行各數也(正交每日退行三分一十秒三十八微二十四)
(纖累加之即得逐日正交行之各數)
用表之法如求冬至後二十五日之太陰平行及月孛
行正交行則察本表日數二十五所對各數錄之其平
行為十宫二十九度二十四分三十五秒三十二微即
二十五日太陰平行之共數其月孛行為二度四十七
分零六秒五十六微即二十五日月孛行之共數其正
交行為一度一十九分二十六秒即二十五日正交行
之共數也
太陰周日平行表
太陰周日平行表以一日内之時分秒遞降列之盖時
刻之分秒與度數之分秒皆以六十遞析(一日二十四時每時六十)
(分每分六十秒)故太陰一時之平行與一分或一秒之平行皆
同數不過遞降一位耳如太陰一時行三十二分有餘
一分行三十二秒有餘一秒行三十二微有餘其平行
之數同為三十二而為分為秒為微則遞降也表分兩
段第一段自一至三十者一時至三十時一分至三十
分一秒至三十秒第二段三十一至六十者三十一時
至六十時三十一分至六十分三十一秒至六十秒其
所對之數則太陰逐時逐分逐秒之各平行數也(太陰每日)
(之平行用二十四時除之得三十二分五十六秒二十七微三十三纖一十忽三十五芒是為一時之平行累)
(加之為逐時之平行逐分逐秒之平行皆同數而遞降一位時之平行為度分秒微分之平行為分秒微纖秒)
(之平行為秒微纖忽月孛行與正交行皆倣此)
用表之法如求五時三十六分四十八秒之太陰平行
及月孛行正交行則察本表太陰平行五時所對之數
為二度四十四分四十二秒一十八微三十六分所對
之數為一十九分四十五秒五十二微三十二纖四十
八秒所對之數為二十六秒二十一微一十纖零三忽
合計三數得三度零四分五十四秒三十一微四十二
纖零三忽即所求之太陰平行也月孛行五時所對之
數為一分二十三秒三十三微三十六分所對之數為
一十秒零一微三十七纖四十八秒所對之數為一十
三微二十二纖零九忽合計三數得一分三十三秒四
十七微五十九纖零九忽即所求之月孛行也正交行
五時所對之數為三十九秒四十三微三十六分所對
之數為四秒四十五微五十八纖四十八秒所對之數
為六微二十一纖一十七忽合計三數得四十四秒三
十五微一十九纖一十七忽即所求之正交行也
太陰初均表
太陰初均表按最高最卑分順逆列之引數初宫至五
宫為最高後列於上引數六宫至十一宫為最卑後列
於下前後列引數度分分順逆以别加減中列逐宫逐
度之初均數太陰引數在上六宫者用順度其號為減
太陰引數在下六宫者用逆度其號為加
用表之法以引數之宫對引數之度分其縱横相遇即
所求之初均數也表以十分為率若引數有零分者按
中比例法求之設太陰引數為一宫三度四十六分求
其初均數則以一宫三度四十分所對之數二度四十
一分四十六秒與下層三度五十分所對之數二度四
十二分二十九秒相減餘四十三秒為一十分之較乃
以引數一十分為一率較數四十三秒為二率設數六
分為三率求得四率二十五秒小餘八收作二十六秒
與一宫三度四十分之初均數二度四十一分四十六
秒相加(因五十分之初均數大於四十分之初均數故相加反是則相減也)得二度四十
二分一十二秒為所求之初均數其號為減即為減均
也
交均距限表
交均距限表按朔朢兩弦分順逆列之朔朢後之各宫
列於上月距日初宫至二宫為朔後六宫至八宫為朢
後其數同兩弦後之各宫列於下月距日三宫至五宫
為上弦後九宫至十一宫為下弦後其數同月距日次
引在上六宫者用順度交均之號為減月距日次引在
下六宫者用逆度交均之號為加
用表之法以月距日次引之宫對月距日次引之度其
縦横相遇即所求之交均及距限也表以逐度為率若
月距日次引有零分者交均則按中比例法求之距限
則取相近者用之(不足三十分者去之滿三十分以上則進作一度察表)設月距
日次引六宫八度一十五分求交均及距限則以六宫
八度所對之交均三十分一十秒與下層九度所對之
交均三十三分四十八秒相減餘三分三十八秒為一
度之較乃以一度化六十分為一率較數化二百一十
八秒為二率設數一十五分為三率求得四率五十四
秒小餘五收作五十五秒與八度之交均三十分一十
秒相加(因九度之交均大於八度之交均故相加反是則相減也)得三十一分零五
秒為所求之交均其號為減即為減均又察六宫八度
所對之距限四度五十八分五十三秒即所求之距限
也(因八度一十五分與八度近與九度遠故即用八度之數)
黃白距度表
黃白距度表按兩交前後分順逆列之兩交後之各宫
列於上初宫至二宫係正交後為北緯六宫至八宫係
中交後為南緯其數同兩交前之各宫列於下三宫至
五宫係中交前為北緯九宫至十一宫係正交前為南
緯其數同太隂距交實行在上六宫者用順度太陰距
交實行在下六宫者用逆度
用表之法以距交實行之宫對距交實行之度其縦横
相遇即所求之距度也表分六限依距限相近者取用
(黃白大距逐日不同故以朔朢時黃白大距四度五十八分三十秒與兩弦時黃白大距五度一十七分三十)
(秒均分為六限各求其距緯列表每限大距相差三分有餘夫大距止差三分則距緯所差甚微可以不計故)
(依距限相近者取用也)設距限為五度太陰距交實行為一宫五
度求黃白距度則察大距四度五十八分三十秒黃白
距度表(為與距限五度相近)一宫五度所對之數為二度五十一
分零四秒即所求之黃白距度也若距交實行有零分
者亦按中比例法求之
黃白升度差表
黃白升度差表亦按兩交前後分順逆列之兩交後六
宫列於上兩交前六宫列於下前後列距交白道度分
順逆以别加減中列逐宫逐度之黃白升度差太陰距
交實行在上六宫者用順度其號為減太陰距交實行
在下六宫者用逆度其號為加
用表之法以距交實行之宫對距交實行之度其縱横
相遇即所求之升度差也設太陰距交實行為二宫六
度求黃白升度差則察二宫六度所對之數為四分五
十秒即所求之黃白升度差其號為減是為減差也若
距交實行有零分者亦按中比例法求之
太陰地半徑差表
太陰地半徑差表按太陰距地與地半徑比例數分十
限列之(自距地五十三地半徑至距地六十二地半徑)表内度分秒即各限實
高度所生之地半徑差也
用表之法如太陰距地五十三地半徑推得太陰實高
二十六度求地半徑差則察太陰距地五十三地半徑
表實高二十六度所對之數為五十八分四十七秒即
所求之地半徑差與實高二十六度相減餘二十五度
零一分一十三秒為本時太陰之視高也如先測得太
陰視高二十五度零一分一十三秒則以地半徑差五
十八分四十七秒與視高相加得二十六度為本時太
陰之實高也若高度有零分者按中比例法求之
太陰實行表
太隂實行表亦按最高最卑分順逆列之最高後六宫
列於上最卑後六宫列於下前後列引數度中列逐宫
逐度之太陰實行(太陰實行者太陰一小時之實行也本輪心之行度為平行一小時恒為)
(三十二分五十六秒二十八微而實行則有遲疾蓋因均數時時不同故實行亦不同也其理與太陽實行同)
太陰引數在上六宫者用順度太陰引數在下六宫者
用逆度
用表之法以引數之宫對引數之度其縦横相遇即所
求之實行也設太陰引數為初宫二十四度求實行則
察初宫二十四度所對之數為三十分二十五秒即所
求之實行也(初宫在上故用順度)引數有零分者滿三十分以上
則進作一度不用中比例因逐度實行所差甚微故也
御製歷象考成表卷二
