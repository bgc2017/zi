欽定四庫全書
御製歷象考成表卷十四
恒星表
恒星黃道經緯度表
恒星赤道經緯度表
恒星赤道經緯度歲差表
凌犯恒星黃道經緯度表
恒星黃道經緯度表
恒星黃道經緯度表以歷元康熙二十三年甲子之黃
道經緯度列之上列星名次列黃道經度次列黃道緯
度下列星等
用表之法設康熙甲子年日躔黃道初宮八度求黃道
宿度則察恒星黃道經緯度表斗宿第一星黃道經度
為初宮五度五十分(取相近略小者用)與日躔黃道經度相減
餘二度一十分即太陽入斗宿二度一十分也若求歷
元後各年之黃道宿度則以所求之年距歷元若干年
與歲差五十一秒相乘得數加於各宿黃道經度然後
與諸曜黃道經度相減餘即為諸曜黃道宿度也
恒星赤道經緯度表
恒星赤道經緯度表亦以歷元康熙二十三年甲子之
赤道經緯度列之上列星名次列赤道經度次列赤道
緯度下列星等
用表之法設康熙甲子年月離赤道一宮二度四十分
求赤道宿度則察恒星赤道經度表牛宿第一星赤道
經度為一宮初度五十一分(取相近略小者用)與月離赤道
經度相減餘一度四十九分即太陰入牛宿一度四十
九分也若求歷元後各年之赤道宿度則以所求之年
距歷元若干年與各星每年赤道歲差之數相乘(察赤道歲)
(差表)得數加於各星赤道經度然後與諸曜赤道經度相
減餘即為諸曜赤道宿度也
恒星赤道經緯度歲差表
恒星赤道經緯度歲差表以各星每年應加減之數列
之上列星名次列經度歲差次列緯度歲差
用表之法設康熙六十一年壬寅求斗宿第一星赤道
經緯度則以壬寅年距歷元甲子年三十八年與斗宿
經度歲差加五十七秒零八微相乘得三十六分一十
一秒零四微即赤道經度應加之數與歷元甲子年斗
宿第一星赤道經度初宮六度三十三分相加得初宮
七度零九分一十一秒零四微即所求壬寅年斗宿第
一星之赤道經度也又以三十八年與斗宿一星緯度
歲差減二秒二十五微相乘得一分三十一秒五十微
即赤道緯度應減之數與歷元甲子年斗宿第一星赤
道緯度南二十七度一十二分相減餘二十七度一十
分二十八秒一十微即所求壬寅年斗宿第一星之赤
道南緯度也
凌犯恒星黃道經緯度表
凌犯恒星黃道經緯度表取黃道南北十度以内之恒
星黃道經緯度列之蓋七政出入黃道不過十度故列
十度以内之恒星為取凌犯之用其經度皆以歷元康
熙二十三年甲子為定若求歷元後各年之凌犯須依
法每年加歲差五十一秒推之
用表之法設本日太陰黃道經度申宮八度二十分次
日太陰黃道經度申宮二十度三十一分緯度在黃道
南二度一十分則察本表内自參旗第一星黃道經度
五宮九度零三分起至天關星黃道經度五宮二十度
二十二分止皆為本日太陰所經歷之星乃察其間各
星緯度惟天高第一星緯度在黃道南一度五十分與
太陰緯度相減餘二十分即為本日太陰犯天高第一
星太陰在下相離二十分(太陰在星之南故為下)又天關星緯度
在黃道南二度一十四分與太陰緯度相減餘四分即
為本日太陰凌天關星太陰在上四分也(太陰在星之北故為上)
其餘諸星雖與太陰有經度相同之時(求時刻詳本法)而緯度
之南北相去甚遠不得相凌犯矣
御製歷象考成表卷十四
