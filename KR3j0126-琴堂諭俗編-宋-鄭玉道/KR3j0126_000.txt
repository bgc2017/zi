提要
琴堂諭俗編二卷雜家類三(雜說之屬)
(臣)等謹案宋史藝文志載鄭玉道諭俗編一
卷彭仲剛諭俗續一卷雖相因而作實各自
為書此本為宜豐令應俊輯二家之書為一
編而又為之補論其末擇交遊一篇又元人
左祥所增入以拾原書之遺者其書大抵採
摭經史故事關於倫常日用者旁證曲喻以
示勸戒故曰諭俗文義涉于鄙俚然本為鄉
里而作以文章工拙論之失其本意矣宋志
列之子部雜家而史部刑法類中又出鄭玉
道諭俗編一條不但前後重複且非獄牘之詞
亦非禁令之事列於刑法殊踳駁不倫今仍
列之雜家庶不失其實焉乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
琴堂諭俗編原序
昔鄭彭二令君知鄉邑時作也大意在於先教化後刑
罰使風俗知勸人皆為士君子之歸然世之作邑者往
往困於文書之期會窘於財賦之煎熬齊民之道惟知
有刑罰而已奚暇以教化為先務哉如二令君之待斯
民亦可謂仁也已余學製宜豐每念無以及人而人之
相欺相陵相鬭相奪相戕賊相詆訐以唆教作生涯以
脅持立門戶風俗之弊視鄭君所謂違理逆德之事彭
君所謂乖争之端情態萬狀者殆有甚焉因歎曰天生
烝民有物有則民之秉彛好是懿德斯民之生未嘗無
良心也其所以䧟溺其良心不好德而好訟者蓋亦刀
筆之習相帥成風而不自覺耳余公退之暇遂取舊編
附益之以前言往行以廣二令君未盡之意凡以訟来
者随其事示之間有感悟然猶慮不能家至戸曉乃捐
俸刻梓以傳使爾民之於家庭於族里於親戚朋友逓
相訓告率而行之勿狃故習勿犯非法但可以遷善而
遠罪即可以昌門戶而益子孫所為不昧天亦不違此
可謂自愛其身者矣爾民幸聽毋忽諸辛酉秋瑞芝亭
長天台應俊書
余曩棲翰林歴見累朝元老唯齋劉公雪樓程公草廬
吴公每以忠厚之言告曰子他日為政當以道德齊禮
移風易俗為先不可習苛刻為俗吏態僕拳拳服膺未
幾出宰廣州香山嘗以是為心愧莫有以副其望偶得
諭俗編一書閱之皆齊民之道復有感於予衷欲刊行
而未果繼而改官潮幕初聞是郡乃昌黎過化之地天
水所居之鄉號稱鄒魯喜甚至則民俗不然大以為憂
嘗語諸在泮之士有復於余曰民情莫不好善惡惡在
治而教之者何如耳吾潮僻處海濱韓趙去遠治人者
但知有刑治於人者不知有教公欲拯弊扶傾必先有
以教之者郡學舊有三令諭俗編其義本於經書其言
明白簡易感人易入真化民成俗之要者歲久無存今
是本得諸照磨東湖劉君英發劉君得之瑞州新昌若
重鋟梓以勸邦人誠大惠也余喜從其請長官僚友詢
謀僉同爰究編目鄭令作之於前彭令修之於後應令
又從而增益之以廣未盡之意凡十四篇始於五服圖
終於積隂德中言孝友忠信務本節用之類不一而足
嗟乎使人人能讀而知之又能行之則皆有士君子之
行何患乎風俗之不厚哉若廣其傳則可為天下勸豈
獨為是邦勸但惜其闕交朋友一條昔朱子編小學書
嘗以實善行篇偶脱朋友一節為恨盖朋友者人之大
倫以之責善也其可闕乎愚故不揆固陋竊取朱子之
意以足之庶幾有補於民彛之萬一云天歷二年歲次
己巳孟夏月承直郎潮州路總管府經歴左祥謹叙
