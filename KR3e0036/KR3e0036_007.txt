醫說卷七
宋張杲撰
積
傷滯用藥不同
人之臟腑皆因觸冐以成疾病而脾胃最易受觸盖日
用飲食稍或過多則停積難化冷熱不調則吐嘔瀉痢
膏粱者為尤甚盖口腹恣縱不能謹節近用消化藥或
論飲食既傷於前難以毒藥反攻其後不復使巴豆碙
砂等藥止用麴蘖之類不知古今立方用藥各有主對
麴蘖止能消化米穀如肉食有傷則非碙砂阿魏等藥
不能治也至於魚蟹過傷則須用橘皮紫蘇生薑果菜
有傷則須用丁香桂心水飲傷則須用牽牛芫花固不
可一概論也必審其所傷之因對用其藥則無不愈其
間輕重則随患人氣血以增之而已又有一等虚人沉
積不可直取當以蠟匱其藥盖蠟能粘逐其病又可久
留腸胃間又不傷氣能消磨至盡也又有痺氣偏虚飲
食遲化者止宜助養脾胃則自能消磨不須用尅化藥
耳病久成積聚癥瘕者則須用三稜鼈甲之類寒冷成
積者輕則附子厚朴重則&KR0552;石硫黃瘀血結塊者則用
大黃桃仁之類醫者宜審詳之(雞峯方)
物能去積
厨家索粉與掉粉不得近杏仁近之則爛頃有一兵官
食粉多成積師以積氣丸杏仁相半細研為丸熟水下
五丸數服愈
摭醫新說中有一人食黃鷯子過多因食鷂子羹遂愈
有傷粽子成積用麴末加少木香末為散鹽湯調數日
口中聞酒香其積遂散(三說醫餘)
食藥
凡人服食藥一例須用巴豆是大不然養生必用方主
青張木香丸亦未是也巴豆去積牽牛利水不可一概
用且如傷食米麵之類當用神麴麥蘖傷肉當用阿魏
氣不快當用丁木香青陳皮磨積塊用三稜蓬术取熱
積用大黃冷積用巴豆痰積用牽牛血積用乾漆此其
大略也更以意推之(同上)
治積用藥
大抵治疾或以所惡者攻之以所喜者誘之則易愈如
碙砂水銀治肉積神麴麥蘖治酒積水蛭䖟蟲治血積
木香㯽榔治氣積牽牛甘遂治水積雄黃膩粉治涎積
礞石巴豆治食積各從其類也若用羣隊之藥分其勢
則難取效許嗣宗所謂獵不知兔廣絡原野冀一人獲
之術亦疎矣須是認得分明是何積聚然後增加用藥
不爾反有所損嗣宗自謂不著書在臨時變通也(本事方)
攧撲打傷
堕馬
齊中郎破石病淳于意診其脉告曰肺傷不治當後十
日丁亥溲血死即後十一日溲血而死破石之病得之
堕馬僵石生所以知破石之病者切其脉得肺隂氣其
來散數道至而不一也色又乘之所以知其堕馬者切
之得番隂脉番隂脉入虚裏乘肺脉肺脉散者固色變
也乘之所以不中期死者師言曰病者安榖則過期不
安榖則不及期其人嗜黍黍主肺故過期所以溲血者
診脉法曰病喜養隂處者順死喜養陽處者逆死其人
喜自靜不躁又久安坐伏几而寝故血下泄(史記)
治臂臼脫
許元公入京師赴省試過橋堕馬右臂臼脫路人語其
僕曰急與挼入臼中若血漬臼則難治矣僕用其說許
已昏迷不覺痛遂就橋舁歸邸或曰非田馬騎不能了
此疾急召之至已入暮秉燭視其面曰尚可治乃施藥
封腫處至中夜方甦逹旦痛止去其封損處已白其青
瘀乃移在臼上自是日日易之腫直至肩背於是以藥
下之瀉黑血三升五日復常遂得赴試盖用生地黃研
如泥木香為細末以地黃膏攤紙上掺木香末一層又
再攤地黃貼腫上此正治打撲傷損及一切癰腫未破
令内消云(類說)
龜獻竒方治傷折
治腕折傷筋損疼痛不可忍用生地黃一斤切藏瓜薑
糟一斤生薑四兩切右都炒令均熱以布裹罨傷折處
冷則易之曾有人傷折宜用生龜尋捕一龜將殺患人
忽夢見龜告言曰勿相害吾有竒方可療夢中授此方
(本事方)
打撲傷損
打撲傷損瘀血凝滯氣因不行關竅皆不通大便必閉
壮者可服洗心散老弱者可服七聖㯽榔丸凡有此証
須問臟腑所打處疼痛若傷處大痛大便三兩日不通
然後可下前二藥若大便不閉傷處不甚猛痛則不可
服宜服没藥乳香當歸之類(醫餘)
又
長安石史君嘗至通衢有從後呼其姓第者曰吾無求
於人念汝有難故來救汝出一紙卷授石曰有難則用
之乃治折傷内外損方書也明年因趨朝坐馬為他馬
所踶折足墜地又蹋一臂折家人急合此藥且灌且裹
至夜半痛止後手足皆堅牢如未傷時方本出良方用
川當歸鉛粉各半兩硼砂二錢同研令細濃煎蘇木汁
調服一大匕損在腰以上先喫淡粥半盞然後服藥在
腰以下即先服後食仍頻頻呷蘇木汁别作糯米粥入
藥末拌和攤紙上或絹上封裹傷處如骨碎用竹木夾
定仍以紙或衣物包之其妙如此故表而出之
又
汀州瀝口市民陳公誦觀音甚誠慶元初出行攧折一
足忍痛呌菩薩越三晝夜夢一僧拄杖持缽登門問所
苦陳曰不幸折一足貧無力訪醫只得告佛僧曰不用
過憂吾有一方接骨膏正可治汝便買菉豆粉於新鐡
鍋内炒令眞紫色旋汲井水調成稀膏然後厚傅損處
須教遍滿貼以白紙將杉木縳定其效如神不必假它
劑也語訖僧忽不見陳亦寤如方修製用之則愈
又
紹熙五年秋湖口人林四因日暮馳馬顛墜折一足骨
斷招外醫莫肯治經旬痛甚偶一道人過門聞其聲而
入視曰續筋接骨非敗龜殼不可此却難得要生者甚
易道人曰但得殼足矣生與敗等也語訖即退林招衆
醫議之皆云一足所傅多少龜殼灰可辦兹去五里許
江畔一大龜身闊二尺常跧伏泥中捕而脫其殼燒灰
傅損處計其收效賢於小者百數也時已昏暮未暇遣
僕半夜後鄰室張翁者夢烏衣人來訪自通為江畔
老龜哀投甚切云林四折足醫欲殺吾取殼以療傷望
一言救護張謝曰老夫愚鈍如何施力烏衣云只煩丈
人詣林氏諭衆醫曰往日嘗有龜傳一方於人而贖命
者用淹藏瓜糟罨斷處次將杉板夹縳定方書亦嘗載
記如更增赤小豆一味拌入糟中然後板夾不過三日
即十全安愈願翁便為告之異日當圖報遂去黎明張
如所戒林與醫皆喜而從之應期而驗(類編)
熱葱涕愈傷指
崔給事頃在澤潞與李抱真作判官李相方以毬杖按
毬子其軍將以杖相格乘勢不能止因傷李相拇指並
爪甲擘裂遽索金瘡藥裹之強坐頻索酒飲至數杯已
過量而面色愈青忍痛不止有軍言取葱新折者便入
溏灰火煨熟剥皮擘開其間有涕取罨損處仍多煨取
續續易熱者凡三易之面色却赤斯須云已不痛凡十
數度易熱葱並涕裹纏遂畢席笑語(本事方)
打撲傷
自然銅有人飼折翅鴈後遂飛去今人打撲傷研極細
水飛過同當歸没藥各半錢酒調頓服仍以手摩痛處
(本草衍義)
堕馬折足
定州人崔務堕馬折足醫令取銅末和酒服之遂痊平
及亾後十餘年改葬視其脛骨折處有銅末束之(朝野僉載)
蹴鞦韆墜損
宣和中有一國醫忽乘快行宣押就一佛刹醫内人限
目今便行鞭馬至則寂未有人須臾臥轎中扶下一内
人快行送至奉旨取軍令状限日下安痊醫診視之已
昏死矣問其從人皆不知病之由惶恐無地良久有二
三老内人至下轎環而泣之方得其實云因蹴鞦韆自
空而下墜死醫者云打撲損傷自屬外科欲申明又恐
後時參差不測再視之微覺有氣忽憶藥篋中有蘇合
香丸急取半兩於火上焙去腦麝用酒半升研化灌之
至三更方呻吟五更下惡血數升調理數日得痊予謂
正當下蘇合香丸盖從高墜下必挾驚悸血氣錯亂此
藥非特逐去瘀血而又醒氣醫偶用之遂見功效此藥
居家不可闕如氣逆鬼邪殗殜傳尸心痛時疾之類皆
治良方載甚詳須自合為佳耳(本事方)
搓衮舒筋
道人詹志永信州人初應募為卒隸鎮江馬軍二十
二歲因習驍騎墜馬右脛折為三困頓且絶軍帥命舁
歸營醫救鑿出敗骨數寸半年稍愈扶杖緩行骨空處
皆再生獨脚筋攣縮不能伸既落軍籍淪於乞丐經三
年遇朱道人亦舊在轅門問曰汝傷未復初何不求醫
對曰窮無一文豈堪辦此朱曰正不費一文但得大竹
管長尺許鑽一竅繫一䋲掛於腰間每坐則置地上舉
足搓滚之勿計工程久當有效詹用其說兩日便覺骨
髓寬暢試猛伸足與常日差遠不兩月病筋悉舒與未
墜時等予頃見丁子章以病足故作轉軸踏脚用之其
理正同不若此為簡便無力者立可辦也(癸志)
竒疾
簷溜盥手龍伏藏指瓜中
石藏用近世良醫也一士人嘗因承簷溜盥手覺為物
觸入指瓜中初若絲髮然既數日稍長如線伸縮不能
如常始悟其為龍伏藏也乃見石藏用扣其治療之方
藏用曰此方書所不載也當以意去之歸可末蜣螂塗
指庶不深入胸膜冀他日免震厄之患士人如其言後
因迅雷見火光繞身士人懼急以針穴指果見一物自
針穴所躍出不能為灾李定云滕樞密(翰苑叢記)
婦人異疾
陳子直主簿妻有異疾每腹脹則腹中有聲如擊鼔遠
聞於外行人過門者皆疑其家作樂腹脹消則鼔聲亦
止一月一作經十餘醫皆莫能名其疾
嘔物如舌
鎮陽有士人嗜酒日嘗數斗至午夜興一發則不可遏
家業殘破一夕大醉嘔出一物如舌初視無㾗竅至欲
飲時眼偏其上矗然而起家人沃之以酒立盡至嘗日
所飲之數而止遂投之猛火急爆裂為十數片士人自
此惡酒
消食籠
齊諧記云江夏郡安陸縣隆安中有人姓郭名坦兄弟
三人大兒得天行病後遂大能食日食斛米家給五年
貧罄後乞至一家門前已得飯復乞於其後門此家語
云汝已就前門食那得復從後門來其人答曰實不知
君家有兩門腹大飢不可忍後門有三畦薤一畦大蒜
因㗖之兩畦便大悶極臥地須臾大吐吐一物似籠因
出地漸小主人持飯出不復食遂撮飯著所吐物上即
消成水此病尋差(東坡物類相感志)
孕婦腹内鍾鳴
有一貧士扵常賣處買得一藥方册子其間有一方能
治婦人腹内鍾鳴用鼠窟前畚土研羅為末每服二錢
麝香湯調其疾立愈
髀瘡兒出
異苑曰晉時長山趙宣母姙身如常而髀上痒搔之成
瘡兒從瘡出母子平安(太平御覧)
人面瘡
江左有商人左膊上有瘡如人面亦無他苦商人戲滴
酒口中其面亦赤色以物食之亦能食食多則覺膊内
肉脹起或不食之則一臂痺有善醫者教其歷試諸藥
金石草木之類悉試之無苦至貝母其瘡乃聚眉閉口
商人喜曰此藥可治也因以小葦筒啟其口灌之數日
成痂遂愈然不知何疾也(本事方)
啖物不知飽
江南逆旅中一老婦啖物不知飽徐德占過逆旅老婦
愬以飢其子耻之對德占以蒸餅啖之盡二竹簣約百
餅猶稱飢不已日飯一石米随則利之飢復如故京兆
醴泉主簿蔡繩予友人也亦得飢疾每飢立須啖物稍
遲則頓仆悶絶懷中嘗置餅餌雖對貴官遇饑則便齕
啖繩有美行博學有文為時聞人終以此不幸無人識
其疾每為之哀傷(筆談)
腸癢疾
傅舍人忽得腸癢之疾至劇時往往對衆失笑吃吃不
止此疾古人所未有(遯齋閒覧)
王氏異疾
汾州王氏得病右脇有聲如蝦蟇常欲手按之不則聲
聲相接羣醫弗能辯聞晉陽山人趙巒善診巒曰此因
驚氣入於臟腑不治而成疾故常作聲王氏曰因水邊
行次有大蝦蟆躍高數尺驀作一聲氏忽驚呌便覺右
脇牽痛自後作聲尚似蝦蟇也巒乃與六神丹服之來
日取下青涎類蝦蟆之衣遂差巒言診王氏脉右關脉
伏結積病也故止作積病治用六神丹瀉之而愈(名醫錄)
瘵飢蟲
從政郎陳撲富沙人母高氏年六十餘得飢疾每作時
如蟲齧心即急索食食罷乃解如是三四年畜一猫極
愛之常置於旁猫呌則取魚肉和飯以飼一日猫適呌
命取鹿脯自嚼而啖猫至于再覺一物上觸喉間引手
探得之如拇指大墜于地頭尖匾類塌沙魚身如蝦殼
長八寸漸大侔兩指其中盈實剖之腸肚亦與魚同有
八子胎生蠕蠕若小鰍人皆莫能識為何物盖聞脯香
而出高氏疾即愈
小兒魃病
千金論凡小兒有魃病者是娠婦被惡神導其腹中令
兒病也魃小鬼也其病証微微下利寒熱往來毫毛鬢
髮髫鬡不悅者是也宜服龍胆湯凡婦人先有小兒未
能行而母更有娠使兒飲此乳亦作魃也令兒黃瘦骨
立髮落壮熱也(保生方)
足面竒方
趙先生字子固母劉氏年幾八十左足面一瘡下連大
指上連外踝以至膁骨每歲輙數發發必兼旬累月昏
暮癢甚搔爬移時出血如泉呻吟痛楚殆不可忍夜分
即漸已明日復然每一更藥則瘡轉大而劇百試不驗
如是二十餘年淳熙甲辰仲冬之末先生為太府丞一
夕母病大作相對悲泣無計困極就睡夢四神僧默坐
一室旁有長榻先生亦坐因而發嘆一僧問其故光生
荅之以實僧曰可服牛黃金虎丹又一僧云朱砂亦好
既覺頗驚異試取藥半粒強服之良久腹大痛舉家且
悔俄而下礧磈物如鐵石者數升是夕瘡但微癢不痛
而無血數日成痂自此遂愈朱砂之說竟不復試先生
因圖僧像如所夢者而記其事金虎丹方出和劑本治
中風痰涎湧塞所用牛黃龍腦膩粉金箔之類皆非老
人所宜服今乃取竒效意此疾積熱臟腑而發于皮膚
歲久根深未易蕩滌故假凉劑以攻之不可以常疾論
也神僧之夢盖誠孝所感(百一選方)
産後腸癢
針線袋主婦人産後腸中癢不可忍以袋安所臥褥下
無令知之(本草)
甑氣薰面腫
張德俊云頃年和倅餘杭人將赴官因蒸降真木犀香
自開甑面仆甑面上為熱氣所薰面即浮腫口眼皆為
之閉更數醫不能治最後一醫云古無此證請以意療
之於是取僧寺久用炊布燒灰存性隨傅随消不半月
而愈盖以炊布受湯上氣多反用以出湯毒亦猶以鹽
水取鹹味爾醫者之智亦可喜(百一方)
蛟龍病
古有患者飲食如故發則如癲面色青黃小腹脹滿狀
如姙孕醫者診其脉與證皆異而難明主療忽有一山
叟曰聞開皇六年㶚橋有人患此病盖因三月八日邊
水食芹菜得之有識者曰此蛟龍病也為龍遊于芹菜
之上不幸食之而病也遂以寒食餳每劑五合服之數
劑吐出一物雖小但似蛟龍状而有兩頭其病者依而
治之獲愈(名醫錄)
疑病
何解元陳留人也一日會飲于趙修武宅酒至數杯忽
見盞底有似一小蛇嚥入口亦不覺有物但每每思而
疑之日久覺心痛自思小蛇長大食其五臟明年又因
舊會趙宅恰才執杯又見小蛇乃放下盞細看時趙宅
屋梁上掛一張弓却是弓梢影在盞中因此解疑其心
疾遂無乃致疑而成病也(同上)
産婦腹中癢
箭簳及鏃主婦人産後腹中癢安所臥蓆下勿令婦人
知(本草)
食鱠吐蝦蟆
永徽中崔爽者每食生魚三斗乃足於後飢作鱠未成
爽忍飢不禁遂吐一物如蝦蟆自此之後不復能食鱠
矣(宣室志)
瘡破雀飛
金州防禦使崔堯封有親外甥李言吉者左目上臉忽
癢而生一小瘡漸大長如鴨卵其根如弦恒壓其目不
能開堯封每患之他日飲之酒令大醉遂剖去之言吉
不知覺也贅既破中有黃雀鳴噪而去(聞竒錄)
蛇在皮中
華佗别傳曰瑯琊有女子右股上有瘡癢而不痛愈而
復作佗曰當得稻糠色犬一頭繫馬頸走出五十里斷
頭向癢乃從之須臾有蛇在皮中動以鐡錐横貫引出
長三尺許七日便愈(東漢注又獨異志所載與此相類)
怪石鏡
在日南國之西南有石鏡方數百里光明瑩徹可鑒五
臟六腑亦名仙人鏡國人若有疾輙照其形遂知起病
某臟採藥餌之無不差者
冷疾
直閣將軍房伯玉患冷疾夏月常複衣張嗣伯為之診
曰卿熱須以水發之非冬月不可至十一月令二人夾
捉伯玉解衣在石上取冷水從頭澆之盡二十斛伯玉
口噤家人哭請止不可又盡水百斛伯王始能動見背
上彭彭有氣俄而起伯玉曰熱不可忍乞冷飲嗣伯以
水與之一飲一斗遂差(史記)
人漸縮
世有竒疾者吕縉叔以制誥知潁州忽得疾但縮小臨
終僅如小兒古人不曾有此疾終無人識
視直如曲
有一人家妾視直物如曲弓弦界尺之類視之皆如鈎
醫僧奉真親見之(二說筆談)
寒熱注病
又有婦人長病經年世謂之寒熱注病冬月中華佗令
坐石槽中平旦用冷水汲灌云當滿百始七十灌冷戰
欲死佗令滿數至八十灌熱氣乃蒸出囂囂然高二三
尺滿百灌佗乃使燃火温牀厚覆衣良久汗洽出著粉
燥便愈
刳腹視脾
又有人病腹中攻痛十餘日鬢髮堕落華佗曰是脾半
腐可刳腹治也使飲藥令臥破腹就視脾果半腐壊以
刀斷之割去惡肉以膏傅之即差魏太祖聞而異之召
佗常在左右太祖苦頭風每作心亂目眩佗鍼鬲随手
而愈
大怒病差
又有一郡守病華佗以其為人甚怒則差乃多受其貨
而不加功無何弃去留書罵之守果大怒令人追殺守
子知之嘱令勿逐瞋恚吐黑血數升而愈(三說魏志)
蒸之得汗
晉書曰張苖雅好醫術善消息診處陳廪丘得病連服
藥發汗汗不出衆醫云發汗不出者死自思可蒸之如
中風法温氣于外迎之必得汗也復以問苖云曾有人
疲極汗出臥簟中得冷病苦憎寒諸醫與散四日凡八
過發汗汗不出苖乃燒地布桃葉于上蒸之即得大汗
便於被下傅粉身極燥乃起即愈廪丘如其言果差
視胎已死
魏志曰甘陵相夫人有娠腹痛不安方得六月佗視脉
曰胎已死矣使人手摸知所在在右則女在左則男人
云在左于是為湯下之果下男形則愈
死枕愈病
齊書曰徐嗣伯常有傴人患滯冷積年不差嗣伯為診
之曰尸注也當得死人枕煮服之乃愈於是往古塚中
取枕枕已一邊腐闕服之即差後秣陵人張景年十五
腹脹而黃衆醫不能療以問嗣伯此石蚘爾極難療當
得死人枕煮服之依語煮枕以湯投之得大利並蚘蟲
頭堅如石者五升病即差後沈僧翼患眼痛又多見鬼
物以問嗣伯嗣伯曰邪氣入肝可覓死人枕煑服之服
竟可埋枕於故處如其言又愈王晏問之曰三病不同
而皆用死人枕而俱差何也荅曰尸注者鬼氣伏而未
起故令人沉滯得死人枕促之䰟氣飛越不得復附體
故尸注可差石蚘者久蚘也醫療既癖蚘蟲轉堅世間
藥不能遣所以須鬼物驅之然後可散故令煮死人枕
也夫邪氣入肝故使眼痛而見魍魉應須邪物以鈎之
故用死人枕也氣因枕去故復埋于塜間也(太平御覧)
病悲思
州監軍病悲思郝允告其子曰法當甚悸即愈時通守
李宋卿御史嚴甚監軍内所憚也允與其子請于宋卿
一造問責其過失監軍皇怖汗出疾乃已(邵氏聞見錄)
榖獨氣
殿中丞姚程腰脊痛不可俛仰郝曰榖獨氣也當食發
怒四肢受病傳于大小絡中痛而無傷法不當用藥以
藥攻之則益痛須一年能偃仰二年能坐三年則愈矣
後三年果愈(同上)
兒生腎縮
思村王氏之子生七日兩腎縮一醫云硫黃茱萸研大
蒜塗其腹仍以菵草蛇牀子薰之遂愈盖初生受寒氣
而然也(𤨏碎錄)
飲水得疾
有黃門奉使交廣回周顧謂曰此人腹中有蛟龍上驚
問黃門曰卿有疾否曰臣馳馬大庾嶺時當大熱困且
渴遂飲水覺腹中堅痞如石周遂以消石及雄黃煮服
之立吐一物長數寸大如指視之鱗甲具投之水中俄
頃長數尺復以苦酒沃之如故以器覆之明日已生一
龍矣上甚訝之(明皇雜錄)
誤吞金䥊
張成中漢上人有女七八歲因將母金䥊子一隻剔齒
含在口中不覺嚥下胸膈疼不可忍憂惶無措忽銀匠
來見某有藥可療歸取藥至米飲抄三錢令服来早大
便取下後問之乃羊脛炭一物為末爾(名醫錄羊脛炭亦治誤吞錢妙)
飛絲入眼
飛絲入人眼令人睛漲白突出痛不可忍即以新筆兩
三管濡好墨運睛上則飛絲纏筆而出即安
蛇蟲獸咬犬傷
白芷治蛇齧
臨川有人以弄蛇貨藥為業一日方作場為蝮所齧即
時隕絶一臂之大如股少頃遍身皮脹作黃黑色遂死
有道人方旁觀出言曰此人死矣我有一藥能療但恐
毒氣益深或不可治諸君能相與證明方敢為出力衆
咸竦踊勸之乃求錢二十文以往才食頃奔而至命汲
新水解裹中藥調一升以杖抉傷者口灌入之藥盡覺
臍中搰搰然黃水自其口出腥穢廹人四體應手消縮
良久復故其人已能起與未傷時無異遍拜觀者且鄭
重謝道人道人曰此藥不難得亦甚易辦吾不惜傳諸
人乃香白芷一物也法當以麥門冬湯調服適事急不
暇姑以水代之吾今活一人可行矣拂袖而去郭邵州
㳓得其方嘗有鄱陽一卒夜直更舍為蛇齧腹明旦赤
腫欲裂以此飲之即愈(夷堅志)
被毒蛇傷
有人被毒蛇傷良久已昏困有老僧以酒調藥二錢灌
之遂蘇及以藥滓塗咬處良久復嚾二錢其苦皆去問
之乃五靈脂一兩雄黃半兩為末爾有中其毒者用之
無不驗(本草衍義)
辟蛇毒
南海地多蛇而廣府治尤甚某侍郎為帥聞雄黃能禁
制此毒乃買數百兩分貯絹囊掛於寝室四隅經月餘
日卧榻外常有黑汁從上滴下臭且臊使人穿承塵窺
之則巨蠎横其上死腐矣于是盡令撤去障蔽死者長
丈許大如柱旁又得十數條皆蟠蚪成窠穴他屋所驅
放者合數百自是官舍為清(類編)
蛇蟲所傷
凡蛇傷蟲咬倉卒無藥去處以大藍汁一碗雄黃末二
錢調均點在所傷處併令細細服其汁神驗如無藍以
靛花青黛代之
山林日用法
每欲出時用雄黃一桐子大火上燒烟起以薰脚棚草
屨之類及袍袖間即百毒不敢侵害邪祟遠避(集驗方同上)
治蚯蚓咬
浙西軍將張韶為蚯蚓所咬其形如大風眉鬚皆落每
聞蚯蚓鳴於體有僧教以濃作鹽湯浸身數遍差
蜘蛛齧
蜘蛛齧者雄黃末傅之(朝野僉載)
猫傷
猫兒傷研薄荷末塗之(百一選方)
馬咬
被馬咬者燒鞭梢灰塗之盖取其相服也
蜈蚣咬
蜈蚣咬取蜘蛛一枚咬處安當自飲毒蜘蛛死痛未止
更著生者(孫真人)
惡蛇螫
趙延禧云遭惡蛇所螫處貼蛇皮便於其上文之引去
毒氣即止
壁鏡咬
壁鏡咬醋磨大黃塗之
又
壁鏡毒人必死用白&KR0552;治之(太平廣記用桑柴灰汁三度沸取調白&KR0552;為膏金瘡)
(口即善兼治蛇毒)
蠶咬
蠶咬人毒入肉取苧汁塗之今以苧近蠶則蠶不生
也(本草)
治諸獸傷
馬咬用獨顆栗子燒灰貼鼠咬用麝香吐調塗或用猫
毛燒灰裛之猫咬用薄荷汁塗狗咬傷涎入瘡令人昏
悶者浸椒水調菵草末塗猪咬松脂鎔作餅子貼又屋
溜中泥塗春末夏初狂犬咬人即令狂過百日乃得免
當終身禁食犬肉若食蠶蛹此毒亦發定不可救宜忌
之右先去却惡血灸瘡中十壮明日以後日灸一壮百
日乃止忌酒每七日搗韭汁飲一二盞
猘犬所傷
沈約宋書曰張收嘗為猘犬所傷醫云宜食蝦蟆膾收
甚難之醫含笑先嘗收因此乃食瘡亦即愈
犬傷
犬傷人量所傷大小爛嚼杏仁沃破處以帛繫定至差
無苦(本草衍義)
又
遇惡犬以左手起自寅吹一口氣輪至戍掐之犬即退
伏(𤨏碎錄)
虎犬咬
虎犬咬人掺&KR0552;納瘡中裹之止痛立愈
蠆螫
魏志曰彭城夫人夜之厠蠆螫其手呻吟無賴華佗令
温湯漬手數易湯常令暖其旦則愈(太平御覧)
蝎螫
&KR0552;石一兩醋半升煎之投&KR0552;末於醋中浸螫處井底泥
傅亦愈
蠼螋妖蟲
蠼螋妖蟲也隠於墻壁間尿射人之影令人遍體生瘡
如湯火所傷治法用烏雞翅毛燒灰油調傅以雞者百
蟲所畏故能治之(𤨏碎錄云有人苦此用雞子大頭剜小竅取白塗四畔愈)
湯火金瘡
大黃療湯火瘡
建昌士人黃襲字昭度云有鄉人為賈泊舟潯陽月下
髣髴見二人對語曰昨日金山修供甚盛吾往赴之飲
食皆血腥不可近吾怒庖者不謹漬其手鼎中今已潰
爛矣其一曰彼固有罪子責之亦太過曰吾比悔之顧
無所及其一曰何難之有吾有藥可治但搗生大黃以
米醋調傅瘡上非惟愈痛又且滅瘢兹方甚良第無由
使聞之爾賈人適欲之金山聞其語意冥冥之中假手
以告遂造寺中詢之乃是夜有設水陸者庖人揮刀誤
傷指血落食中恍惚之際若有人掣其手入鑊内痛楚
徹骨號呼欲死賈人依神言療之二日愈(夷堅志)
醋泥塗火燒瘡
北夢𤨏言記火燒瘡方云孫光憲家人作煎餅一婢抱
孩子擁爐不覺落火爐上遽以醋泥塗之至曉不痛亦
無瘢㾗定知俗說亦不厭多聞(良方)
湯火瘡
劉寄奴為末先以糯米漿雞翎掃傷著處後掺藥末
在上並不痛亦無㾗大凡湯著先以鹽末掺之護肉不
壊然後用藥傅之至妙(本事方)
湯火瘡禁用冷
凡被湯火燒者初謹勿以冷物及井下泥尿泥及蜜淋
塌之其熱氣得冷則却深摶至骨爛入筋也所以人中
湯火後苦攣縮者良由此也(巢氏病源)
治湯火呪
俚巫多能持呪語而蹈湯火者元仲弟得其訣為人拯
治無不立差呪云龍樹王如来授吾行持北方壬癸禁
火大法龍樹王如來吾是北方壬癸水收斬天下火星
辰千里火星辰必降急急如律令呪畢即握真武印吹
之即用少許冷水洗雖火燒手足成瘡亦可療(類編)
歛金瘡口
歛金瘡口止疼痛用劉寄奴一味為末掺金瘡口裏宋
高祖劉裕微時伐狄見大蛇長數丈射之傷明日復至
聞有杵臼聲往覘之見青衣童子數人於榛中搗藥問
其故荅曰我王為劉寄奴所射合藥傅之帝曰吾神何
不殺答曰寄奴王者不死不可殺帝叱之皆散收藥而
返每遇金瘡傅之良驗寄奴高祖小字也(本事方)
治金瘡
周崈班緣捕海宼被寇以提刀斫傷血出不止分明筋
如斷骨如折用花蕊石掩之血不止痛亦不定有兵士
李高言某在軍中被人中傷欲死見統領與藥一貼名
紫金散掩之血止痛定明日瘡靨如鐡遂安又無瘢㾗
後告統領求此方只用紫藤香甆瓦鎌刮下石碾碾細
傅之救却萬千人也(名醫錄云紫藤香即降之最佳者)
又
温州有匠人造屋失脚墜地地上有鏟頭豎柱傍脚痃
被傷血如湧出村中無藥有僧道光於門扇上撮得塳
塵掩定血止痛定兩日便靨堅問道光塳塵如何治得
金瘡曰古人用門桯塵者此也
火氣入脚生瘡
有婦人因冬間向火兩股上遂成瘡其汁淋漓人無識
者後見一人云此皆因火氣入内生此但用黃柏皮為
末掺之立愈果如其言後又再作適無黃柏用薄荷煎
塗之立愈
漆澆成瘡
往年蕪湖二漆牙相爭其一人以漆一桶自頭澆其一
人患瘡幾死有人教以鐵店磨鐡槽中泥塗之即愈以
蟹黃塗之亦愈(𤨏碎錄)
田舍試驗之法
藕皮散血起自庖人牽牛逐水近出野老麵店蒜虀乃
是下蛇之藥路旁地菘而為金瘡所秘(本草)
治箭鏃不出
孫真人云治箭鏃在咽喉胸膈及鍼刺不出以螻蛄搗
取汁滴上三五度箭頭自出
食忌
鼠盗忌食
夜藏飲食於器中覆之不密鼠欲盗食不可得環器而
走淚堕器中食之者得黃疾通身如蠟鍼藥難治食胡
羊肉不可食松子
淡食
鹽傷筋醋傷骨淡飯吃了肥木腯多言損氣多記損心
多怒傷精多笑傷神
飲食不可露天
凡飲食不可放在露天恐飛絲堕飲食中食之令人咽
喉生泡急以白&KR0552;巴豆燒灰吹入口内或急擦即差(𤨏碎)
(錄)
雜忌
茅屋漏水堕諸脯肉上食之成癥結及暴肉作脯不肯
乾者祭神肉無故自動蜘蛛及行蜂落食肉上凢食無
故色變脯腊入火灸不動不得火而自動者皆能殺人
不可食之夜臥當耳勿有孔吹即耳聾遠行疲乏而來
勿入房成五勞旦起勿開目洗面令人目澁失明父淚
母淚不得堕子目中即精破生翳(脩真祕訣)
勿過食
某見數老人飲食至少其說亦有理内侍張茂則每食
不過粗飯一盞許濃膩之物絶不向口老而安寕年八
十餘卒茂每勸人必曰旦暮少食無大飽王晳龍圖造
食物必至精細食不盡一器食包子不過一二枚爾年
入十卒臨老尤康強精神不衰王為予言食取補氣不
飢則已飽生衆疾至用藥物消化尤傷和也劉元袐監
食物尤薄僅飽即止亦年八十而卒劉監尤喜飲酒每
飲酒更不食物啖少果實而已循州蘇侍郎每見某即
勸令節食言食少則臟氣流通而少疾蘇公貶瘴鄉累
年近六十而傳聞亦康健無疾盖得此力也蘇公飲酒
而不飲藥每與客食未飽公已捨匕筯(張太史明道雜記)
食鼈不可食莧
方書言食鼈不可食莧温革郎中因併啖之自此苦腹
痛每作時幾不知人疑鼈莧所致而未審乃以二物令
小蒼頭食之遂得病與革類而委頓尤劇未幾遂死舁
其尸置馬廐未歛也忽小鼈無數自九竅湧出散走廐
中惟遇馬溺者輙化為水革聞自臨視掊聚衆鼈以馬
溺灌之皆即化為水于是革飲馬溺遂差或云白馬溺
尤良温革字叔皮(𤨏碎錄)
食蟹反惡
陳正卿云頃年與一承局同航船承局者為舟中人言
嘗為同官差往昌國見白蟹不論錢因買百錢得數十
枚痛飲大嚼且食紅柿至夜忽大吐繼之以血昏不省
人病垂殆同邸有知其故者憂之忽一道人云唯木香
可解但深夜無此藥偶有木香餅子一帖試用之病人
口已噤遂調藥灌即漸漸甦省吐定而愈(百一選方)
銅器不可盖食
銅器盖食器上汗滴食中令人發惡瘡内疽食性忌之
也
炊湯不宜洗面
炊湯經宿洗面令人無顔色洗體令人成癬未經宿者
洗面令人亦然
食驢鼈漏肉之戒
食驢肉喫荆芥茶殺人食鼈肉同莧菜殺人茅舍漏滴
在肉上食之殺人此三䓁尤宜戒之(三說本草)
食勿多飽多臥
食謹勿多多則生病飽勿多臥臥則心蕩心蕩多失性
食多生病則藥不行(集異說)
發暴
浙中人因食瓜匏多要發吐瀉霍亂謂之發暴以致於
有不救者為何瓜匏種之在土不久值時暖易長易成
使人食之則發暴若同香葇共食則可免香葇今香薷
也今人所謂香葇和食瓜子是矣(名醫錄)
飲食忌
凡人食欲少而數不欲頓而多食不欲急急則損脾法
當熟嚼令細冷食不用熱水潄口熱食不用冷水潄口
食必先食熱然後食冷
醉飲過度
酒有大毒大熱大寒凝海唯酒不冰其至熱也飲之昏
亂易人本性其至毒也若解風寒宣血脉消邪氣引藥
勢不過於酒也若醉飲過度盆傾斗量毒氣攻心穿腸
腐脇此喪生之源也(修真祕訣)
黃帝雜忌法
一日之忌暮無飽食一月之忌晦無大醉一歲之忌暮
無遠行終身之忌暮無燃燭行房鹹傷筋醋傷骨飽傷
肺饑傷氣久視傷血久臥傷氣久立傷骨久坐傷肉久
行傷筋凡向北勿安牀勿面北坐夜臥勿覆其頭人魘
勿令燃燈喚之定死無疑正月寅日燒白髮吉凡寅日
翦手甲午日翦足甲又燒白髮吉(戎幕雜談)
飲食禁
食黃顙魚不可服荆芥吳人魏幾道志在妻家啖黃魚
羹罷採荆芥和茶而飲少焉足底竒痒上徹心肺跣足
行沙中馳宕如狂足皮皆破欲裂急求解毒藥餌之幾
兩日乃止
食蜜不可食鮓
韶州月華寺側民家設僧供新蜜方熟羣僧飽食之有
某院長老兩人還至半道遇村墟賣鮓不能忍嚵買食
盡半斤是夕皆死
食河豚不可服風藥
李&KR1820;郎中過常州王子雲縉為郡招之晨餐辦河豚為
饌李以故不食遣歸餉妻妻方平明服藥不以為慮啜
之甚美即時口鼻流血而絶李未終席訃音至矣(二說夷堅)
(志)
飲食宜緩
王介玉頃嘗道旁食有一老人進言飲食須用緩盖脾
喜温不可以冷熱犯之唯緩食冷熱之物至脾皆温矣
又因論飲食大冷熱則傷隂陽之氣(晃氏夜話)
隂地流泉不可飲
隂地流泉二月八月行塗之間勿飲之令人夏發瘧瘴
又損脚令軟五月六月勿飲澤中停水食著魚鼈精令
人病鼈瘕也(本草)
食禁
荆芥一名假蘇本草謂性温不然實微凉吾竄嶠嶺久
數見食黃顙魚偶犯荆芥者必立死甚于鈎吻毒矣物
性相反有可畏如是世人於食禁殆不可不知(百衲居士鉄圍)
(山叢談)
禽獸蟲魚肉異不可食
禽獸蟲魚之屬或有感沴氣所生形色變異者皆為毒
物謹勿食之謂物有形質變異者如獸有岐尾蟹有獨
螯羊一角雞四足是也物有形色變異者如白鳥玄首
烏雞白首白馬青蹄白馬黑頭是也有形色無異其肉
變怪者如落地不沾灰塵經宿肉體尚暖曝炙不燥入
水自動之類是也有皮肉無異腸臟變改者如肝色青
黯腎氣紫黑魚無腸膽牛肝葉孤之類是也有一物常
食性善與他物相反過口而害人者如鮠魚同鹿肉食之
殺人羊肉同鱠酪食之害人羊肝得生椒破人臟猪肉
得胡荽爛人臍是也有一物常食性平與他物相感入
腹成動物者如鱠生同酥乳食之變諸蟲鼈肉與莧菜
食之還生鼈牛肉同猪肉食之成寸白蟲猪羊肉以桑
楮柴煮灸食之亦成寸白也(東虢婁居中食治通說)
勿食生鮮
旋殺物命以應急需既虧愛物之仁又失養口體之正
且肉未停冷動性猶存鱠生之屬損人尤甚昔有食魚
鱠而生病者用藥下之已變虫形而能動有鱠縷尚存
故可驗也有食鼈肉而成疾者用藥下之已成動物而
能行有類鼈状故可驗也諸肉膾而食之生蟲成病者
甚多一切微細物命旋烹不熟食之害人固不可測為
癥為瘕為痼疾為竒病此不可不知亦不可忽者也(食治)
四時不食
金匱要略方曰春不食肝夏不食心秋不食肺冬不食腎
四季不食脾謂畜獸五臟能益人五臟春時木旺肝氣盛
脾氣敗故不食肝食之則肝氣愈盛脾氣愈敗因成脾
病則難治也或春月肝經受病明有虛證亦宜食肝以
補之或春月肝氣太盛即宜食肺以抑之又云肝病禁
辛心病禁鹹脾病禁酸肺病禁苦腎病禁甘五味遞相
尅制故禁之也或肝氣太盛因而生病亦宜辛味以制
之更在心智變通不可全執定論他臟倣此(食治)
飽勿便睡
偶食物飽甚雖覺體倦無輙就寝可運動徐行約百餘
步然後解帶鬆衣伸腰端坐兩手按摩心腹交义来往
約一二十過復以兩手自心脇間按擦向下約十數過
令人腹氣通不致壅塞過飽食物随手消化也
生物食之無益
食物可生噉者唯有果核時新初市無貴先嘗貴在實
成氣足以走趁市利之物多未成熟故也時果鮮味易
于可口無喜其甘酸至于意足而後已棗栗之屬經火
熟者稍多食雖無妨亦忌于飽飯之後菜品中以蘿蔔
下麪茵蔯和羹皆生用為宜萵苣嫩苖蕪菁肥根苦藚
落蘇雖可生噉皆不益腸胃不若淹爼煮羹以為麪飯
之佐也百榖之屬固不可生食一切動物皆然或鱠魚
如絲抹肉成縷沃醋食之已失食養之正有將蛤蜊螃
蟹析殼乘活而噉者肉味致用豈有是理既輕殘物命
還輕忽自已之性命也生食果菜自有所損此又損之
彌甚以好生之德衛生之經併失之故也(食治)
食無求飽
論語云不多食又云食無求飽謂食物無務于多貴在
能節所以保冲和而順頥養也若貪生務飽淤塞難消
徒積暗傷以召疾患盖食物飽甚耗氣非一或食不下
而上湧嘔吐以耗靈源或飲不消而作痰咯唾以耗神
水大便頻數而洩耗榖氣之化生&KR1566;便利滑而獨耗源
泉之浸潤致于精清冷而下漏汗淋漓而外泄莫不由
食物而過傷滋味太厚如能節滿意之食省爽口之味
常不至於飽甚者即䪺䪺必無傷物物皆為益糟粕變
化早晚溲便按時華精和凝上下津液含蓄神藏内守
榮衛外護邪毒不能犯疾沴無由作故知聖人之立言
垂教足以為養生之大經也(東虢婁居中食治通說&KR1566;與溲同用)
飲食以時
飲食以時饑飽得中水榖化冲氣和融精血以生榮衛
以行腑臟調平神志安寕正氣充實於内元真通會於
外内外邪沴莫之能干一切疾患無從而作也
食飲以宜
食飲之宜舉其大略當候以饑而後食食不厭熟嚼仍
候焦渴而引飲飲不厭細呷無待饑甚而後食食不可
太飽或覺微渴而省飲飲不欲太頻漿不欲甘酸肉無
貪肥脆食不厭精細飲不厭温熱飯無令少於麪菜常
令稱於肉肉不厭軟暖菜不可生茹五味無令勝榖味
肉味無令勝食氣滋味欲澹而和食時當謹其度故得
食飲常美津液常甘身輕而不倦神清而少睡胷腑通
暢而少噫胃脘寬紓而不脹省解帶摩腹之勞免食藥
耗氣之失皆目前近效也(同上)
粥能暢胃生津液
張文潛粥記贈潘邠老張安道每晨起食粥一大盌空
腹胃虚榖氣便作所補不細又極柔膩與腸腑相得最
為飲食之良妙齊和尚說山中僧每將旦一粥甚繫利
害如或不食則終日覺臟腑燥渴盖能暢胃氣生津液
也今勸人每日食粥以為養生之要必大笑大抵養生
性命求安樂亦無深遠難知之事正在寝食之閒耳或
者讀之果笑文潜之說然予觀史記陽虚侯相趙章病
太倉公診其脉曰法五日死後十日乃死所以過期者
其人嗜粥故中臟實故過期師言曰安榖者過期不安
榖者不及期由是觀之則文潛之言又似有証後又見
東坡一帖云夜飢甚吳子野勸食白粥云能推陳致新
利膈養胃僧家五更食粥良有以也粥既美快粥後一
覺尤不可說
五味致疾
五味養形過則致病故多食鹹則脉凝澁而變多食苦
則皮槁而髮拔多食酸則肉胝皺而唇揭多食甘則骨
痛而髮落多食辛則筋急而爪枯(本事方)
飲酒面青赤
飲酒者肝氣微則面青心氣微則面赤
魚無腮不可食
養生方云魚無腮不可食食之令人五月發癩(巢氏病源)
醫說卷七
