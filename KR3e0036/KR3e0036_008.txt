醫說卷八
宋張杲撰
服餌並藥忌
服藥忌食
有术勿食桃李及雀肉胡荽大蒜青魚鮓等物有藜蘆
勿食狸肉有巴豆勿食蘆筍羹及野猪肉有黃連桔梗
勿食豬肉有地黃勿食蕪荑有半夏菖蒲勿食飴糖及
羊肉有細辛勿食生菜有甘草勿食菘菜又云勿食海
藻有牡丹勿食生胡荽有商陸勿食犬肉有恒山勿食
生䓤生菜有空青朱砂勿食生血有茯苓勿食醋物有
鼈甲勿食莧菜有天門冬勿食鯉魚服藥不可多食胡
荽及蒜雜生菜又不可食諸滑物果實等又不可多食
肥猪犬肉油膩肥羹魚鱠腥臊等物服藥通忌見死尸
及産婦厭穢事(本草)
藥欲用陳
狼毒枳實橘皮半夏麻黃吳茱萸皆欲得陳久者其餘
須精新也
桃膠愈百病
桃膠以桑灰汁潰服之百病愈久久服之身輕有光明
在晦夜之地如月出也多服之則可以辟榖(抱朴子)
服术
紫微夫人服术叙云察草木之速益於已者并不及术
术氣則式遏鬼津益血生腦逐惡致真守精衛命古人
名為山精之卉山薑之精太上導仙銘曰子欲長生當
服山精子欲輕翔當服山薑
食术不飢
内篇云南陽文氏值亂逃壺山中飢困欲死有一人教
之食术遂不饑數十年乃還鄉里顔色更少氣力轉勝
故术一名山精神藥經曰必欲長生當服山精(抱朴子)
服术忌蛤
世云服术忌雀鴿非鳩鴿也乃蜃蛤耳外即刁衎久服
术因食蛤瀉血食鳩鴿則無恙嘗有雀鬭入盆池中旬
日皆化為蛤後以死雀投其中則不化雀蛤氣類同也
(戎幕閒談)
服黃連
劉奉林周時人學道嵩山四百年三合神丹為邪物所
敗乃入委羽山閉氣三日不息今千餘年猶未升仙但
服黃連得不死耳不能有所役使
服松脂
松脂以鎮定者為良細布袋盛漬水中沸湯煮之浮水
面者罩籬掠取投新水中久煮不出者棄不用入白茯
苓末杵羅為末每日取三錢匕著口中用熟水潄仍如
常法揩齒更啜少熟水嚥之仍潄齒牢牙駐顔烏髭也
(東坡大全集)
服黃精
脂川有士人虐所使婢婢乃逃入山中久之見野草枝
葉可愛即拔取根食之甚美自是嘗食久而遂不飢輕
健夜息大樹下聞草中動以為虎懼而上樹避之及曉
下平地其身歘然凌空而去自一峯之頂若飛烏焉數
歲其家人採薪見人告其主使捕之不得一日遇絶壁
下以網三面圍之俄而騰其山頂其主異之或曰此婢
安有仙骨不過服靈藥食遂以酒饌五味香美置往來
之路觀其食否果來食食訖遂不能遠去就擒之具述
其故指所食之草即黃精也
不食蒜
黃仙君口訣服食藥物不欲食蒜及石榴子猪肝犬頭
肉
真菊野菊
蜀人多種菊以苗可以菜花可以藥園圃悉能植之闤
闠中賣郊野之人多採野菊供藥肆頗有致誤真菊延
齡野菊瀉人如張華言黃精益夀鈎吻殺人如此類也
(牧堅野談)
論物理
舒州醫人李惟熙善論物理云菱芡皆水物菱寒而芡
暖者菱花開背日芡花開向日故也又曰桃杏雙仁輙
殺人者其花本五出六出必雙草木花皆五出唯梔子
雪花六出此殆隂陽之理今桃杏六出雙仁皆殺人者
失常故也
服菖蒲
韓衆服菖蒲十三年身生毛石上一寸九節紫花者善
(抱朴子)
服餌忌羊血
服餌之家忌食羊血雖服藥數十年一食則前功盡喪
三藥
上藥養命謂五石練形六芝延年也中藥養性謂合歡
蠲忿萱草㤀憂也下藥除病謂大黃除實當歸定痛也
(博物志)
朴硝下死胎
朴硝為細末二錢温童子小便調下知洪州進賢曾通
仕定永云昔為豐城尉家有猫孕五子一子已生四子
死腹中腹脹啼呌欲絶試以問醫醫教以此藥灌之死
子即下猫得不死後有一牛亦如此用此法亦活醫者
云本治人方用以治畜亦效後以活人無不驗者(信效方)
常服熱藥
夏文莊公性豪侈禀賦異於人纔睡則身冷如殭一如
逝者既覺須令人温之良久方能動人有見其陸行而
車箱運載一物巍然問之乃綿帳也以數千兩綿為之常
服仙茅鍾乳硫黃莫知紀極晨朝每食鍾乳粥有小吏
竊食之遂疽發幾不可救(筆談)
枲耳補益
枲耳並根苖葉實皆取濯去砂土懸隂乾淨掃地上燒
為灰湯淋取濃汁泥連兩竈煉之灰汁耗即旋取傍釜
中已滚灰汁益之經一日夜不絶火乃旋得霜乾甆瓶
盛每日早晚臨睡酒調一錢匕補暖去風駐顔不可偹
言尤治皮膚風令人膚革滑净每洗面及浴取少許如
澡頭用尤佳無所忌昌圖之父從諫宜州文學家居於
邕服此十餘年今七八十紅潤輕健盖專得此藥也(良方)
補骨脂丸
唐鄭相云予為南海節度七十有五越地卑濕傷於内
外衆疾俱作陽氣衰絶乳石補益之藥百端不應元和
七年有訶陵國舶主李摩訶獻此方經七八日而覺應
驗自爾常服其功神驗十年二月罷郡歸京錄方傳之
其方用破故紙十兩揀洗為末胡桃肉去皮二十兩研如
泥即入前末更以好蜜煉和勻如飴盛甆器中旦日以
温酒化藥一匙服之不飲酒熟水下彌久則延年益氣
悅心明目補添筋骨禁食芸薹羊血番人呼為補骨脂
丸(本事方)
用藥偏見
蜀人石藏用以醫術游都城其名甚著陳承餘杭人亦
以醫顯石好用暖藥陳好用凉藥古之良醫必量人之
虚實察病之隂陽而後投以湯劑或補或瀉各随其證
二子乃執偏見於冷暖俗語曰藏用擔頭三斗火陳承
篋裹一盤冰(泊宅編)
遍體盡疼
周離亨嘗言作館職時一同舍得疾遍體疼每作殆不
可忍都下醫或云中氣或云中濕或云脚氣用藥悉不
效疑氣血凝滯所致為製一散飲之甚驗予未及問所
用藥沉思久之因曰據此證非延胡索不可周君大駭
曰何以知之予曰以意料之恐當然爾延胡索當歸桂
等分依常法治之為末疾作時温酒調三四錢随人酒
量頻進之以止為度盖延胡索活血化氣第一品也其
後趙待制霆導飲失節肢體拘攣數服而愈
功在橘皮
橘皮寬膈降氣消痰逐冷有殊功他藥多貴新唯此貴
陳須洞庭者最佳外舅莫強中知豐城縣得疾凡食已
輙胸滿不下百方治之不效偶家人軰合橘紅湯取嘗
之似有味因連日飲之一日坐廳事方操筆覺胸中有
物墜于腹大驚目瞪汗如雨急扶歸須臾腹痛下數塊
如鐡彈子臭不可聞自此胸氣廓然盖脾之冷積也抱
病半年所服藥餌凡幾種不知功乃在一橘皮世人之
所忽豈可不察哉其方橘皮去穰取紅一斤甘草鹽各
四兩水五盌慢火煮乾焙搗為末點服又古方以橘紅
四兩灸甘草一兩為末湯點名曰二賢散以治痰特有
驗盖痰久為害有不可勝言者世醫雖知用半夏南星
枳實茯苓之屬何足以語此(同上)
人氣粉犀
諸藥中犀最難搗必先鎊屑乃入衆藥中搗之衆藥篩
羅已盡而犀獨在余偶見一醫僧元逹者解犀為小塊
方半寸許以極薄紙裹置懷中使近肉以人氣蒸之候
氣蒸薰浹洽乘熱投臼中急𢷬應手如粉因知人氣之
能粉犀也然今醫工皆莫有知者(歸田錄)
老人疾患
常見世人治年高之人疾患將同年少亂投湯藥妄行
鍼灸以攻其疾務欲速愈殊不知上夀之人血氣已衰
精神减耗危若風燭百疾易攻至於聽視不至聦明手
足舉動不隨其志身體勞倦頭目昏眩風氣不順宿疾
時發或祕或泄或冷或熱此皆老人之常態也不須緊
用鍼藥務求痊差往往因此别致危殆且攻病之藥或
汗或吐或解或利緣衰老之人不同年少年少之人真
氣壮盛雖汗吐轉利未至危困其老弱之人若汗之則
陽氣泄吐之則胃氣逆瀉之則元氣脫立致不可救此
養老之大忌也大體老人藥餌止是扶持之法只可用
温平順氣進食補虚中和之藥治之不可用市肆贖買
他人惠送不知方味及狼虎之藥與之服餌切宜審詳
若身有宿疾或時發動則随其疾状用中和湯藥調順
三朝五日自然無事惟是調停飲食依食醫之法随食
性變饌治之此最為良也(養老奉親書)
物性皆有離合
尋萬物之性皆有離合虎嘯風生龍吟雲起磁石引鍼
琥珀拾芥漆得蟹而散麻得漆而湧桂得葱而軟樹得
桂而枯戎鹽累卵獺膽分杯其氣爽有相關感多如此
類其理不可得而思之(本草)
藥議
古方云雲母麄服則著人肝肺不可去如枇杷狗脊毛
不可食皆云射人肝肺世俗持此之論甚多皆謬說也
又言人有水喉食喉者亦謬說也世傳歐希范五臟圖
亦畫二喉盖當時驗之不審耳水與食同嚥豈能就中
遂分入二喉人但有咽有喉二者而已咽則納飲食喉
則通氣咽則下入胃脘次入胃又次入腸又次入大小
腸喉則下通五臟出入息五臟之氣呼吸正如冶家之
鼓鞴人之飲食藥餌但自咽入腸胃何嘗能至五臟凡
人之肌骨五臟腸胃雖各别其入腸之物精英之氣味
皆能洞逹但滓穢即入二腸凡人飲食及服藥既入腸
胃為真氣所蒸英精之氣味以至金石之精者如細
研硫黃硃砂乳石之類凡能飛走融結者皆随真氣洞
逹肌骨猶如天地之氣貫穿金石土木曾無留碍自餘
頑石草木則但氣味洞達耳及其勢盡則滓穢傳于大
腸潤濕渗入小腸此皆敗物不復變化惟當退洩爾凡
所謂某物入肝某物入腎之類以氣味到彼爾物質豈
能至彼哉此醫不可不知也(筆談)
施藥
夫人既以五榖養其生而亦以藥石伐其病苟無藥石
則寒暑勞苦之太過喜怒饑飽之無節時令不常衛生
無術身貧而莫求醫藥雖富者或無良劑或客遊半道
臥病而無所治療如是而喪者亦多矣且好仁之士有
濟物之心或蓄一驗方或有一竒藥計力多寡精加脩
製廣行施惠使沉疴宿疾苦楚萬状危惡之候一藥能
愈俾呻吟變為和氣雖身貧力微難以脩合濟人者誠
能得一竒湯妙劑随所治之疾印寫千百本粘之於墻
壁道路之間利亦溥矣
風土不同
夾河風性寒民多傷風河洛以東地鹹水性冷故民雖
哺粟食麥亦無熱疾滑臺風水性寒冷尤甚士民服附
子如芋栗
蒼术辟邪
越民高十二歉歲無食挈妻兒至德清雇妻於秀州倉
官李深家為乳媪高得錢還越而死李僕許八随直在
秀以幹歸德清及再來之日媪患恍惚譫語作厥夫聲
責罵故妻不為資薦李問何以得至此曰我随許僕船
便是以得來李命巫逐未至謾燒蒼术烟薰燎鬼遽云
我怕烟氣不敢更留遂無語媪病亦差今人衝惡者必
爇术盖邪鬼所畏也(類編)
隂氣所侵
乾道中江西士人赴調都下遊西湖民間一女子明艷
動人求之於其父母啖以重幣峻郤焉回家不復相聞
又五年赴調尋舊遊茫無所覩悵然空還忽遇女子於
半途呼揖問訊士喜甚叩其徙舍之由女曰我久適人
夫坐庫事繫獄未出能過我啜茶否士欣然並行過旅
舘女曰此可棲泊無庸至吾家留半歲將議挾以偕逝
女始歛袵曰向自君去憶念之苦感疾而亾今非人也
無由陪後乘但隂氣侵君深當暴瀉宜服平胃散以補
安精血士聞語驚惋曰藥味皆平何得功效女曰中用
蒼术去邪氣乃為上品(夷堅志)
流水止水
孫思邈千金方人參湯言須用流水用止水即不驗人
多疑流水止水無别予嘗見丞相荆公喜放生每日就
市買活魚縱之江中莫不洋然唯鰌䱉入江水輙死乃
知鰌䱉但可居止水則流水與止水果不同不可不信
又鯽魚生流水中則背鱗白生止水中則鱗背黑而味
惡此亦一驗也(良方)
服雄黃
劉無名嘗於庚申日守三尸服雄黃後見二鬼曰我奉
泰山真符來攝君見君頂上黃光數尺不可近得非雄
黃之功乎(𤨏碎錄)
古方無妄用
鄱陽周順醫有十全之功云古方如聖惠千金外臺祕
要所論病源脉證及鍼灸法皆不可廢然處方分劑與
今大異不深䆒其旨者謹勿妄用有人得目疾用古方
治之目遂突出又有婦人因産病用外臺祕要坐導方
其後反得惡露之疾終身不差曾有士人得脚弱病方
書羅列積藥如山而疾益甚予令屏去但用杉木為桶
濯足令排樟腦於兩股間以脚䙀繫定月餘而安健如
故南方多此疾不可不知順固名醫語必不妄故書以
為誡(遯齋閒覽)
草藥不可妄用
紹興十九年三月英州僧希賜往州南三十里洸口掃塔
有客船自番禺至舟中士人携一僕僕病脚弱不能行
舟師憫之曰吾有一藥治此病如神餌之而差者不可
勝計當以相與既賽廟畢飲胙頗醉乃入山求得藥漬
酒授病者令天未明服之如其言藥入口即呻吟云腸胃
極痛如刀割截遲明而死士人以咎舟師舟師恚曰何
有此即取昨夕所餘藥自漬酒服之不踰時亦死盖山
多斷腸草人食之輙死而舟師所取藥為根蔓所纏結
醉不暇擇徑投酒中是以及於禍則知草藥不可妄服
也(甲志)
服藥次序
病在胸腹以土者先食後服藥病在心腹以下先服藥
而後食病在四肢血脉者宜空服而在旦病在骨髓者
宜飽滿而在夜(本草)
服餌
凡服藥藥氣與食氣不欲相逢食氣消則服藥藥氣散
則進食其藥有食前食後者皆宜審此(𤨏碎錄)
五味各有所歸
凡藥以酸養骨辛養筋鹹養脉苦養氣甘養肉滑養竅
治胡臭
胡臭股内隂下常濕臭或作瘡青木香好醋浸致腋下
夾之愈(外臺秘要方)
又
百草灰主腋臭及金瘡五月五日採露收之一百種隂
乾燒作灰以井花水為團燒令白以釅醋和為餅腋下
夾之乾即易當抽一身痛悶瘡出即止以水小便洗之
不過三兩度又主金瘡止血生肌取灰和石灰為團燒
令白括傅瘡上
枳殼散之戒
每人家婦女有孕則服枳殼散謂能束胎令人易産乃
大不然凡胎壮則子有力故易産村婦平日健啖其産
特易令服枳殼反致無力兼子亦氣弱難養也(本草衍義)
疾證
妄庸議病
世間凡有病人親朋故舊交遊来問疾其人曾不經事
未讀一方自誇了了詐作明能談說異端或言是虚或
言是實或云是風或云是蟲或道是水或云是疾紛紛
謬說種種不同破壊病人心意不知孰是遷延未就時
不待人歘然致禍各自散走是故大須好人及好名醫
識病深淺探賾方書博覽古今事事明解者看病不爾
大悞人事(孫真人千金方)
病生於和氣不須深治
凡人三部脉大小浮沉遲疾同等不越至數均和者雖
病有寒熱不解此為隂陽和平之脉縱病必愈此乃感
小邪之氣故不可深治大攻吐瀉發汗若藥勢過多反
致危損切切禁之如應四時氣候平均者雖有小邪寒
熱此乃無妄之疾勿藥有喜不可拘以日數次第強為
攻發必别致大患
辯證
山氣多男澤氣多女水氣多喑風氣多聾木氣多傴石
氣多力險氣多癭暑氣多殘雲氣多夀谷氣多痺丘氣
多尫衍氣多仁陵氣多貪腦神曰覺元髮神曰玄華目
神曰虚監鼻神曰冲龍舌神曰始梁(𤨏碎錄)
病名不同
凢古今病名率多不同緩急尋檢常致疑阻若不判别
何以示衆且如世人呼隂毒傷寒最為劇病實隂陽之
侯命一疾而涉三病以此為治豈不甚遠而殊不知隂
毒少隂隂陽自是三候為治全别古有方證其說甚明
今乃混淆害人最急又如腸風臟毒咳逆慢驚遍稽方
論無此名稱深窮其状腸風乃腸痔下血臟毒乃痢之
蠱毒咳逆者噦逆之名慢驚者隂癎之病若不知古知
今何以為人司命加以古人經方言多雅奥以痢為滯
下以蹷為脚氣以淋為癃以實為祕以天行為傷寒以
白虎為歷節以膈氣為膏肓以喘𠻳為咳逆以強直為
痙以不語為瘖以緩縦為痱以怔忡為悸以痰為飲以
黃為癉諸如此類可不討論而况病有數候相類二病
同名者哉宜其視傷寒中風熱病温疫通曰傷寒膚脹
鼔脹腸覃石瘕率為水氣療中風專用乎痰藥指帶下
或以為勞疾伏梁不辨夫風根中風不分乎時疾此今
天下醫者之公患也是以别白而言之(雞峯方)
外感内生諸疾
四時之中有寒暑燥濕風氣相搏喜變諸疾須預察之
稍失防閑則並能中人又有時行疫癘瘴瘧等疾逓相
傳染者而人之五臟有大小高下堅脆端正偏傾六府
亦有長短薄厚緩急禀賦不同各如其面目有疾恙至
少者有終身長抱一疾者具飲食五味禽魚蟲菜果實
之属性有偏嗜者金石草木血肉苦辛之藥素有服餌
者又有貴者後賤富者乍貧有常貴常富者有暴貴暴
富者有暴苦暴樂者有始樂終苦者有離絶藴結憂恐
喜怒者故常富者惡勞驕惰者情消多事則神勞多語
則氣諍多笑則腑傷多恐則志攝多樂則意逸多喜則
錯忘多怨則百脉不定多惡則憔悴無權多好則昏迷
不定此又非外邪所中而得之於内者也良工必精審
察其由先知病者臟腑經絡受病之所由又别外感内
生之所致則可舉萬全矣
取像
古之論疾多取像取類使人易曉以臟腑稀散為鴨溏
或為鶩溏(野鴨謂之鶩)謂其生於水中屎常稀散故也以遇
夜月昏不見物為雀目雀遇昏晚目不見物故也以腎
氣奔衝為奔豚謂豚能奔逸而不能速也以時氣聲
嗄咽乾欲睡復不安眠為狐惑以狐多疑惑也以大便
艱難為野雞痔謂欲使而復止故也狼漏始發于頸腫
無頭有根起於闕盆之上連延耳根腫大謂其疾來暴
猛如狼故也其源緣憂恚氣上不得下嚌嘈漏始發於
脛下無頭尾如棗核塊累移在皮中謂其無頭尾状若
蠐螬故也
反治法
治病之法莫不以寒療熱以熱療寒通則塞之塞則
通之益所不勝損其所勝氣平邪伏病乃良已然疾勢
有大小藥力有重輕聖賢制方論必求其所因以伏其
所主譬由火也人間之火遇草而爇得木而燔可以濕
伏可以水滅疾之小者似之而疾之大者則若神龍之
火得濕則焰遇水則燔寒與熱相拒熱與寒相違不可
以常法治也故經有熱因寒用寒因熱用塞因塞用通
因通用之法可使氣調可使必已治熱者以豆豉浸酒
此因熱用寒者也治寒者以蜜煎烏頭此因寒用熱者
也久痢通滑必當先去其積中滿實塞必當峻補其下
經云寒積内凝久痢瀉溏愈而復發連歷歲時以熱下
之結散痢止此因通治之法也下虚中滿之病補虚則
滿甚於中宣導則轉虚其下故當疎啟其中峻補其下
此因塞治之法也(同上)
五臟六腑其說有謬
古人論五臟六腑其說有謬者而相承不察今欲以告
人人誰信者古者左腎其府胱膀右腎命門其府三焦
丈夫以藏精女子以繫胞以理言之三焦當如膀胱有
形質可見而王叔和三焦有藏無形不亦大謬乎盖三
焦有形如膀胱故可以有所藏有所繫若其無形尚何
以藏繫哉且其所以謂之三焦者何也三焦分布人體
中有上中下之異方人心湛寂欲念不起則精氣散在
三焦榮衛百骸及其欲念一起心火熾然翕撮三焦精
氣流入命門之府輸寫而去故號此府為三焦耳世承
叔和之謬而不悟可為長太息也予甚異其說後為齊
州從仕有一舉子徐遁者石守道之婿也少嘗學醫為
衛州聞高敏之遺說療病有精思予為道驤之言遁喜
曰齊嘗大飢羣匄相臠割而食有一人皮肉盡而骨脉
全者遁以學醫故往視其五臟見右腎之下有脂膜如
手大者正與膀胱相對有二白脉自其中出夾脊而上
貫腦意此則導引家所謂夾脊雙關者而不悟脂膜如
手者之為三焦也聞君之言與所見懸合可以證古人
之謬(龍川志)
六淫之疾
孫尚藥曰夫六淫之氣天之常行者也盖人無樽節傷
其氣候暴中邪毒有疎治瘡轉著肢體或寒温不避暑
濕時傷憂思喜怒疾恚便起治療有差攻傳五臟遂至
轉深醫者苟求目前之捷效不審丸散之悞投刻意世
財動邀冨貴企踵權豪希圖謀進病者又即惜吝資財
不知其身可貴委憑庸妄必死無生可不哀哉凡六淫
疾者切在細明治療有中必得十全之效陽淫熱疾則
拒熱不前看虚實以凉之隂淫寒疾則怯寒而身拒須
憑温藥以治之風淫末疾必身強直(末四肢也)此乃動性不
調須和冷熱以平之(在陽則熱在隂則寒)故寒則筋攣骨痛熱則
痿緩不收雨淫腹疾濡泄濕氣要憑渗燥之方更看冷
熱之候晦邪所淫精神熒惑當平正氣而可痊明淫心
疾狂邪重盛讝妄多言憂愁轉甚此二氣同一皆引心
胷之虚邪治療正氣須用至寳之藥平生經驗甚多故
集口訣方書以傳於家孫尚藥曰夫風者天地之號令
物性之動氣人雖萬物之貴不能樽節觸冐四時乘精
氣虚邪而入於腠理積之微末累傷重併滿而大作或
不慎味欲所傷又深虚邪實邪以干正氣搏陽經則痿
厥而肢體不收襲隂經則筋攣絡急中風之名因兹而
起初得小中之候漸作癱瘓之疾故風趣百竅獨聚一
肢言語蹇澁形若癡人醫者妄令吐瀉用藥燥煩十無
一痊致使人手足不任精神昏亂殊不知内不能通外
不能泄致瞀悶形死又不知通泄之藥亦不在大吐大
下似此治療往往五死五生雖其人禀氣充實亦為所
苦彌甚不幸遂至枉死竊觀自古聖賢治療有法十有
九驗夫療病之法必先凖四時虚實以詳中病之由依
䋲墨拯濟乃是解死脫厄之路四時之病春中時風自
東而來名曰温風盖時令不和而傷人也浮而輕淺可
汗而解敗毒散羌活細辛之類更看發起在隂在陽隨
而得效若其人自虚羸從後而來名曰虚風主人煩悶
肢體攣痺不任便可服續命湯八風湯成劑頓服更加
灸法三五日間勢必减退漸漸調和以求生路如從前
來名曰實風亦主人瞀悶脉緊浮大宜以茯神湯西州
續命湯求效不用火劫自使勢漫湏緩緩治之故千金
曰風者百病之長又曰治風不以續命湯治之則為不
治風所以見聖人之心矣(雞峯方同上)
治病有八要
夫治病有八要八要不審病不能去非病不去無可去
之術也故須審辨八要庶不違誤其一曰虚五虚是也
脉細皮寒氣少泄利前後飲食不進此為五虚二曰實
五實是也脉盛皮熱腹脹前後不通悶瞀此五實也三
曰冷臟腑受其積冷是也四曰熱臟腑受其積熱是也
五曰邪非臟腑正病也六曰正非外邪所中也七曰内
病不在外也八曰外病不在内也既先審此八要參之
六脉審度所起之源繼以望聞問切加諸病者於(於與烏同)
有不可治之疾也(本草衍義)
病不可治者有六失
夫病不可治者有六失失於不審失於不信失於過
時失於不擇醫失於不識病失於不知藥六失之中
有一於此即為難治非止醫家之罪亦病家之罪也矧
有醫不慈仁病者猜鄙二理交馳於病何益由是言之
醫者不可不慈仁不慈仁則招禍病者不可猜鄙猜鄙
則招禍惟賢者動逹物情各就安樂亦治病之一說耳
(同上)
婦人以帛幪手臂
治婦人雖有别科然亦有不能盡聖人之法者今豪足
之家居奥室之中處帷幔之内復以帛幪手臂既不行
望色之神又不能殫切脉之巧四者有二闕焉黃帝有
言曰凡治病察其形氣色澤形氣相得謂之可治色澤
以浮謂之易已形氣相失謂之難治色夭不澤謂之難
已又曰診病之道觀人勇怯骨肉皮膚能知其情以為診
法若患人脉病不相應既不得見其形醫人止據脉供
藥其可得乎如此言之烏能盡其術也此醫家之公患
世不能革醫者不免盡理質問病家見所問繁遝為醫
業不精往往得藥不肯服似此甚多扁鵲見齊侯之
色尚不肯信况其不得見者乎嗚呼可謂難也已(同上)
勇怒
脉勇怒而面青骨勇怒則面白血勇怒而面赤(酉陽雜爼)
鬱冒
人平居無苦疾忽如死人身不動摇默默不知人目閉
不能開口噤不能言或微知人惡聞人聲但如眩冒移
時方寤此由已汗過多血少氣併於血陽獨上而不下
氣壅塞而不行故身如死氣過血還隂陽復通故移時
方寤名曰鬱冒亦名血厥婦人多有之宜白微湯倉公
散(本事方)
尸厥
夫尸厥者是隂陽氣逆也此為陽脉卒下墜隂脉卒上
昇隂陽離居榮衛不通真氣厥亂客邪乘之其状如死
猶微有息而不長脉尚動而形無知也聽其耳内翛翛
有如嘯聲而股間煖者是也雖無嘯聲而脉動者故當
以尸厥治之其寸口脈沉大而滑沉則為氣實氣相摶
身温而汗此為入腑雖卒厥不知人氣復則自愈若唇
面身靑冷此為入臟亦卒厥不知人即死候其左手關
上脉隂陽俱虚者足厥隂手少隂俱虚也病若恍惚尸
厥不知人妄有所見也
外患當以意治
人之疾病無不自虚實冷熱而作各有形證可以對治
其用藥不過補瀉寒温而已然亦有不由虚實冷熱而
致者如前說是也或有諸蟲入耳喉中諸鯁蠼螋溺人
影而生瘡目中有眯之類皆非虚實冷熱之病法當以
意治之如灌牛乳炙豬肉掩耳上以治諸蟲默念鸕鷀
及戴魚網以治魚鯁象牙末狐狸骨以治骨骾地上畫
蠼螋形取其腹上土以治溺影瘡膽汁雞肝血及視水
中豆以治目中眯之類竹溜牙以治竹刺此皆以意治
之法也
論醫
醫
脉之難明古今所病也至虚有盛候大實有羸状疑似
之間便有死生之異士大夫多祕所患以求痊驗醫能
否使索病於冥漠之中辨虚實冷熱於疑似之間醫者
不幸而失終不肯自謂失也巧飾遂非以全其名間有
謹愿者雖合主人之言亦參以所見兩存而雜治吾平
生求醫盖於平時默檢其工拙有疾求療必盡告以所
患使醫了然知患之所在然後診之虚實冷熱先定於
中脉之疑似不能惑也故雖中醫治吾疾常愈吾求疾
愈而已豈以困醫為事哉(東坡)
醫特意耳
甄權以母疾與弟立言䆒習方書遂為高醫所撰脉經
鍼方明堂等圖傳于時後以醫顯義興許胤宗或勸其
著書貽後世答曰醫特意耳思慮精則得之脉之候幽
而難明吾意所解口不能宣也古之上醫要在視脉病
乃可識病與藥值惟用一物攻之氣純而愈速今之人
不善為脉以情度病多其物以幸其功譬獵不知兔廣
絡原野冀一人獲之術亦疎矣一藥偶得他味相制弗
能專力此難愈之驗也脉之妙處不可傳虚著方劑終
無益於世此吾所以不著書也(唐書本傳)
論黃連書
觀比聞公以眼疾餌黃連至十數兩猶不已不知果然
否審如所聞殆不可也觀頃年氣血未定頗好方術之
說讀醫經數年嘗記釋者云服黃連苦參久而反熱甚
以為不然後乃信之盖五味入胃各歸其所喜故苦先
歸心酸先歸肝甘先歸脾辛先歸肺鹹先歸腎入肝則
為温入心則為熱入肺則為清入腎則為寒入肝則為
至隂而血氣兼之皆為增其氣不已臟氣有所偏勝則
必有所偏絶黃連苦參性雖大寒然其味至苦入胃則
先歸於心久而不已則心火勝火勝則熱乃其理也眼
疾之生本於肝之熱肝與心為子母夫心為子肝為母
心火也肝亦火也腎孤臟也人嘗患一水不勝二火今
病本於肝而久餌苦藥使心有所偏勝是所謂以火救
火命之曰益多其不可亦明矣夫藥所以療疾其過也
適所以為疾比聞初作時十已損其七八正宜節藥慎
護飲食以俟其自平非如决疣潰癰可以忽然一朝去
也輙具以進惟留意而聽之無忽(秦觀與喬希聖論黃連書)
藥用君臣
舊說有藥用一君二臣三佐四使之說其意以為藥雖
衆主病者專在一物其他則節級相為用大略相統制
如此為宜不必盡然也所謂君者主此一方固無定物
也藥性論乃以衆藥之和厚者定為君其次為臣為佐
有毒者多為使此謬論也設若欲攻堅積則巴豆軰豈
不得為君也(良方)
鬚髮眉所屬
醫者所論人鬚髮眉雖皆毛類而所主五臓各異故有
老而鬚白眉髮不白者或髮白而鬚眉不白者臟氣有
所偏故也大率髮屬於心禀火氣故上生鬚屬腎禀水
氣故下生眉屬肝禀木氣故側生男子腎氣外行上為
鬚下為勢故女子宧人無勢則亦無鬚而眉髮無異于
男子則知不屬腎也(類苑)
活人書
朱肱吳興人進士登科喜論醫尤深於傷寒在南陽時
太守盛次仲疾作召肱醫而愈因論經絡之要盛君力
贊成書盖潛心二十年而活人書成道君朝詣闕投進
得醫學博士肱之為此書固精贍矣嘗過洪州聞名醫
宋道方在焉因携以就見宋留肱欵語坐中指駁數十
條皆有考據肱惘然自失即日解舟去由是觀人之所
學固異耶將朱氏之書亦有所未盡耶後之用此書者
能審而謹擇之則善矣
六氣六候
男子之生也覆女子之生也仰其死於水也亦然男
内陽而外隂女子反之故易曰坤至柔而動剛書曰
沉潛剛克古之逹者盖知此也秦醫和曰天有六氣淫
為六疾陽淫熱疾隂淫寒疾風淫末疾雨淫腹疾晦
淫惑疾明淫心疾夫女陽物而晦時故淫則為内熱蠱
惑之疾女為蠱惑世知之者衆其為陽物而内熱雖良
醫未之言也五勞七傷皆熱汗而蒸晦淫者不為蠱則中
風皆熱之所生也醫和之言當表而出之讀左氏春秋
書此(良方)
醫說卷八
