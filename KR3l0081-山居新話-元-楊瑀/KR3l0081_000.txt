山居新話小說家𩔖一(雜事之屬)
提要
(臣)等謹案山居新話四卷元楊瑀撰瑀元史
無𫝊楊維楨集有瑀墓碑曰瑀字元誠杭州
人天歷間擢中瑞司典簿帝愛其廉慎超授
奉議大夫太史院判官至正乙未江東浙西
盜羣起乃改建德路總管瑀莅郡視之如家
民亦視之如父母其像而祠者凡十有四所
行省最其功進階中奉大夫云云是書卷末
有至正庚子三月瑀自跋結銜題中奉大夫
浙東道宣慰使都元帥當成於進階以後而
卷首又有維楨序作於是年四月乃稱為歸
田後作殆是年即已致仕歟其書皆記所見
聞多參以神怪之事蓋小說家言然記處州
砂糖竹箭記至元六年增糶官米記高克恭
弛火禁記托克托開舊河則有關於民事記
勅令格式四者之别記八府宰相職掌記奎
章閣始末記儀鳳司教坊司班次則有資於
典故記米夫人陳才人之殉節記高廉女之
守義記樊時中之死事則有禆於風教其他
嘉言懿行可資勸戒者頗多至於辨正薩都
拉元宫詞謂宫車無夜出事不得云深夜宫
車出建章擎執宫人紫衣大朝賀於侍儀司
法物庫關用平日則無有不得云紫衣小隊
兩三行北地無芙蓉宫中無石欄不得云石
欄杆畔銀燈過照見芙蓉葉上霜又辨其京
城春日詩謂元制御溝不得洗手飲馬留守
司差人巡視犯者有罪不得云御溝飲馬不
回首貪看柳花飛過牆則亦頗有助於考證
雖亦輟耕錄之流而視陶宗儀所記之猥雜
則勝之遠矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
山居新話序
經史之外有諸子亦羽翼聖教者而或議之說鈴以不
要諸六經之道也漢為陸生(闕)著書十二篇號曰新語
至今𫝊之者亦以善著古今存亡之徵繼新語者有說
苑世說他如世語艾說夷堅侯鯖雜爼叢話桯史墨客
夜話野語等書雖精麤泛約之不同亦可備稽古之萬
一若幽冥青瑣妖詭媱佚君子不道之已吾宗老山居
太史歸田後著書名山居新話凡若干焉其備古訓𩔖
說苑摭拾國史之闕文𩔖(闕)語其史斷詩評繩前人之
愆天菑人妖垂世俗之警視妖詭媱佚敗世教者遠矣
其得以說鈴議之乎好事者梓(闕)書徵予首引余故
為之書至正庚子夏四月十有六日李黼榜第二甲進
士今奉訓大夫江西等處儒學提舉會稽楊維楨叙
