范村菊譜
宋范成大撰
山林好事者或以菊比君子其說以謂歲華婉娩草木
變衰乃獨爛然秀發傲睨風露此幽人逸士之操雖寂
寥荒寒中味道之腴不改其樂者也神農書以菊為養
生上藥能輕身延年南陽人飲其潭水皆壽百歲使夫
人者有為於當世醫國惠民亦猶是而已菊於君子之
道誠有臭味哉月令以動植志氣候如桃桐華直云始
華至菊獨曰菊有黃華豈以其正色獨立不伍衆草變
詞而言之歟故名勝之士未有不愛菊者至陶淵明尤
甚愛之而菊名益重又其花時秋暑始退歲事既登天
氣高明人情舒閒騷人飲流亦以菊為時花移檻列斛
輦致觴詠間謂之重九節物此非深知菊者要亦不可
謂不愛菊也愛者既多種者日廣吳下老圃伺春苗尺
許時掇去其顛數日則歧出兩枝又掇之每掇益岐至
秋則一幹所出數千百朵婆娑團植如車蓋熏籠矣人
力勤土又膏沃花亦為之屢變頃見東陽人家菊圖多
至七十種淳熙丙午范村所植止得三十六種悉為譜
之明年將益訪求他品為後譜云
菊品
黃
勝金黃疊金黃
棣棠菊疊羅黃
麝香黃太真黃
垂絲菊千葉小金黃
鴛鴦菊金鈴菊
毬子菊單葉小金錢
夏小金鈴十樣菊
甘菊野菊
白
五月菊金杯玉盤
喜容千葉御衣黃千葉
萬鈴菊蓮花菊
芙蓉菊茉莉菊
木香菊酴醿菊
艾葉菊白麝香
白荔支銀杏菊
波斯菊(一枝只一葩倒垂如髮之鬈)
雜色
佛頂菊桃花菊
臙脂菊紫菊(一名孩兒)
黃花
勝金黃一名大金黃菊以黃為正此品最為豐縟而如
輕盈花葉微尖但條梗纖弱難得團簇作大本須留意
扶植乃成
疊金黃一名明州黃又名小金黃花心極小疊葉穠密
狀如笑壓花有富貴氣開早
棣棠菊一名金鎚子花纖穠酷似棣棠色深如赤金他
花色皆不及蓋竒品也窠株不甚高金陵最多
疊羅黃狀如小金黃花葉尖廋如剪羅縠三兩花自作
一高枝出叢上意度瀟灑
麝香黃花心豐腴傍短葉密承之格極高勝亦有白者
大略似白佛頂丁勝之遠甚吳中比年始有
千葉小金錢略似明州黃花葉中外疊疊整齊心甚大
太真黃花如小金錢加鮮明
單花小金錢花心尤大開最早重陽前已爛漫
垂絲菊花蘂深黃莖極柔細隨風動搖如垂絲海棠
鴛鴦菊花常相偶葉深碧
金鈴菊一名荔枝菊舉體千葉細瓣簇成小毬如小荔
枝枝條長茂可以攬結江東人喜種之有結為浮圖樓
閣高丈餘者余頃北使過欒城其地多菊家家以盆盎
遮門悉為鸞鳳亭臺之狀即此一種
毬子菊如金鈴而差小二種相去不遠其大小名字出
於栽培肥瘠之别
小金鈴一名夏菊花如金鈴而極小無大本夏中開花
藤菊花密條柔以長如藤蔓可編作屏幛亦名棚菊種之
坡上則垂下裊數尺如纓絡尤宜池潭之瀕
十樣菊一本開花形模各異或多葉或單葉或大或小
或如金鈴往往有六七色以成數通名之曰十樣衢嚴
間花黃杭之屬邑有白者
甘菊一名家菊人家種以供蔬茹凡菊葉皆深綠而厚
味極苦或有毛惟此葉淡綠柔瑩味微甘咀嚼香味俱
勝擷以作羹及泛茶極有風致天隨子所賦即此種花
差勝野菊甚本不繫花
野菊旅生田野及水濱花單葉極瑣細
白花
五月菊花心極大每一鬚皆中空攅成一匾毬子紅白
單葉繞承之每枝只一花徑二寸葉似同蒿夏中開近
年院體畫草䖝喜以此菊寫生
金杯玉盤中心黃四傍淺白大葉三數層花頭徑三寸
菊之大者不過此本出江東比年稍移栽吳下此與五
月菊二品以其花徑寸特大故列之於前
喜容千葉花初開微黃花心極小花中色深外微暈淡
欣然丰豔有喜色甚稱其名久則變白尤耐封殖可以
引長七八尺至一丈亦可攬結白花中高品也
御衣黃千葉花初開深鵝黃大略似喜容而差疎瘦久
則變白
萬鈴菊中心淡黃鎚子傍白花葉繞之花端極尖香尤清烈
蓮花菊如小白蓮花多葉而無心花頭疎極蕭散清絶
一枝只一葩綠葉亦甚纖巧
芙蓉菊開就者如小木芙蓉尤穠盛者如樓子芍藥但
難培植多不能繁橆
茉莉菊花葉繁縟全似茉莉綠葉亦似之長大而圓淨
木香菊多葉略似御衣黃初開淺鵝黃久則一白花葉
尖薄盛開則微卷芳氣最烈一名腦子菊
酴醿菊細葉稠疊全似酴醿比茉莉差小而黃
艾葉菊心小葉單綠葉尖長似蓬艾
白麝香似麝香黃花差小亦豐腴韻勝
銀杏菊淡白時有微紅花葉尖綠葉全似銀杏葉
白荔枝與金鈴同但花白耳
波斯菊花頭極大一枝只一葩喜倒垂下久則微捲如
髮之鬈
雜色
佛頂菊亦名佛頭菊中黃心極大四傍白花一層繞之
初秋先開白色漸沁微紅
桃花菊多至四五重粉紅色濃淡在桃杏紅梅之間未
霜即開最為妍麗中秋後便可賞以其質如白之受采
故附白花
臙脂菊類桃花菊深紅淺紫比臙脂色尤重比年始有
之此品既出桃花菊遂無顔色蓋竒品也姑附白花之
後
紫菊一名孩兒菊花如紫茸叢茁細碎微有菊香或云
即澤蘭也以其與菊同時又常及重九故附於菊
後序
菊有黃白二種而以黃為正人於牡丹獨曰花而不名
好事者於菊亦但曰黃花皆所以珍異之故余譜先黃
而後白陶隱居謂菊有二種一種莖紫氣香味甘葉嫩
可食花微小者為真菊青莖細葉作蒿艾氣味苦花大
名苦薏非真也今吳下惟甘菊一種可食花細碎品不
甚高餘味皆苦白花尤甚花亦大隱居論藥既不以此
為真後復云白菊治風眩陳藏器之說亦然靈寳方及
抱朴子丹法又悉用白菊蓋與前說相牴牾今詳此惟
甘菊一種可食亦入藥餌餘黃白二花雖不可餌皆入
藥而治頭風則尚白者此論堅定無疑併著于後
范村菊譜
