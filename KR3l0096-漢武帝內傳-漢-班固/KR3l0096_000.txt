提要
漢武故事小說家𩔖二(異聞之屬)
(臣)等謹案漢武故事一卷舊本題漢班固撰
然史不云固有此書隋志著錄傳記𩔖中亦
不云固作晁公武讀書志引張柬之洞冥記
跋謂出於王儉唐初去齊梁未遠當有所考
也所言亦多與史記漢書相出入而雜以妖
妄之語然如藝文𩔖聚三輔黃圖太平御覽
諸書所引甲帳珠簾王母青雀茂陵玉椀諸
事稱出漢武故事者乃皆無之又李善注文
選西征賦引漢武故事二條其一為柏谷亭
事此本亦無之其一為衞子夫事此本雖有
之而文反略於善注考隋志載此書二卷諸
家著錄並同錢曾讀書敏求記亦尚作二卷
稱所藏凡二本一是錫山秦汝操繡石書堂
本一是陳文燭晦伯家本又與秦本互異今
兩存之云云兩本今皆未見此本為明吳琯
古今逸史所刻併為一卷僅寥寥七八頁蓋
已經刊削又非兩家之本以其六朝舊帙姑
存備古書之一種云爾
漢武帝内傳小說家𩔖二(異聞之屬)
(臣)等謹案漢武帝内傳一卷舊本題漢班固
撰隋志著錄二卷不著撰人宋志亦注曰不
知作者此本題曰班固不知何據殆後人因
漢武故事偽題班固遂併此書歸之歟漢書
東方朔傳贊稱好事者取其言怪語附著之
朔此書乃載朔乘龍上昇與傳贊自相矛盾
其不出於固灼然無疑其文排偶華麗與王
嘉拾遺記陶宏景真誥體格相同考徐陵玉
臺新咏序有靈飛六甲高擅玉函之句實用
此傳六甲靈飛十二事封以白玉函語則其
偽在齊梁以前又考郭璞游仙詩有漢武非
仙才句與傳中王母所云殆恐非仙才語相
合葛洪神仙傳所載孔元方告馮遇語與傳
中稱受之者四十年傳一人無其人八十年
可頓授二人非其人謂之泄天道得其人不
傳是謂蔽天寳云云相合張華博物志載漢
武帝好道西王母七月七日漏七刻乘紫雲
東來云云與此傳亦合今本博物志雖真偽
相參不足為證而李善注文選洛神賦已引
博物志此語足信為張華之舊文其殆魏晉
間文士所為乎陸德明莊子釋文注大宗師
篇西王母亦引漢武内傳云西王母與上元
夫人降帝美容貌神仙人也事與今本所載
同而文勺迥異或德明櫽括其詞歟錢曾讀
書敏求記曰漢武内傳一卷孱守居士空居
閣校本(案孱守居士常熟馮舒之别號也)廣記刪去元靈二
曲及十二事篇目又脱朱鳥窗一段對過始
知此本為完書案李商𨼆詩曰玉桃偷得憐
方朔金屋修成貯阿嬌又曰如何漢殿穿針
夜又向窗前覷阿環皆用朱鳥窗事知原本
當有此一段李善注文選郭璞游仙詩引漢
武内傳西王母侍女歌曰遂乘萬龍輴馳騁
眄九野二句正元豐曲中語知古本當有此
二曲錢曾所云良是今檢此本亦無元靈二
曲及朱鳥窗一段而有十二事之篇目與曾
所說又不同又玉海引中興書目曰漢武帝
内傳二卷載西王母事後有淮南王公孫卿
稷邱君八事乃唐終南元都道士游岩所附
今亦無此八事盖明人刪竄之本非完書矣
乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
