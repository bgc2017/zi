揚子法言卷六
晉李軌唐柳宗元註
宋宋咸吳祕司馬光重添註
五百篇(咸曰矜其未至而誘之自非聖人則孰能與於世故五百之義次之寡見)
聖人聰明淵懿繼天測靈(咸曰靈萬靈也言天有泰否聖有出没皆不常然故聖人)
(之出没繼天道之否泰所以測濟萬靈者也祕曰神靈)冠乎羣倫經諸範(範模咸曰倫)
(品也範猶制度也言聖人之生冠於羣品經緯以制度而為天下利祕曰至聖之著存乎軌範光曰聖人)
(以聰明深美之德繼成上天之功測知神靈之理首出羣類立之法度以為萬世之常道)譔五百(祕曰)
(麟鳳不常出聖人不常生或如三辰之並照或如一天之獨久能存其道則墻奥可量哉光曰明聖人之道)
或問五百歲而聖人出有諸(孟軻史遷皆有此言祕曰趙岐言五百歲聖人一)
(出天道之常也)曰堯舜禹君臣也而並(光曰並世)文武周公父子也
而處(光曰同處)湯孔子數百歲而生(光曰湯上距禹下距文王孔子上距周公皆數)
(百歲)因往以推來雖千一不可知也(千歲一人一歲千人不可知也祕曰堯)
(舜禹三聖相並後數百年始生湯文武周公三聖同處後數百年始生孔子先則比年而三聖後則遠年而一)
(聖因往以推來雖千年一聖亦未可知也夏后氏有國四百三十二歲而湯興周有國五百七十二歲而孔子)
(生)聖人有以擬天地而參諸身乎(禀天地精靈合德齊明是以首擬天腹擬)
(地四肢合四時五藏合五行動如風雷言成文章也咸曰夫天地之道或泰而通或否而塞泰則萬物阜否)
(則萬化閼弗一而常也夫聖人之道或生而出或亡而絶出則萬物遂絶則萬化滅亦弗一而常也是故天地)
(不常秦亦不常否聖人不常出亦不常絶楊子因上論聖人之生有以合天地之化遂為之言爾註以别為一)
(義且云首擬天腹擬地以形體解之甚失揚旨矣夫人之冇血氣形體首圓象天足方象地至於肢藏各有所)
(法雖庸愚者皆然豈獨聖人哉學者宜辨之祕曰聖人有以擬法天地而參乎言行也管子曰聖人若天然)
(無私覆也若地然無私載也禮曰譬如天地之無不持載無不覆燾皆言聖人之道也光曰言德與天地參)
(者則為聖人無疏數之期也)或問聖人有詘乎(咸曰問有所詘身之事光曰詘與屈同)
曰有曰焉詘乎(咸曰焉安也言安所詘)曰仲尼於南子所不欲見
也(祕曰南子衛靈公夫人也孔子本不欲見也)於陽虎所不欲敬也(祕曰陽虎陽貨)
(為季氏家臣專魯之政孔子本不欲敬也)見所不見敬所不敬不詘如何(祕曰)
(孔子見其本不欲見者欲使靈公行治道也敬其本不欲敬者如有用我者吾其為東周乎是欲詘身以行道)
(語曰子見南子又曰時其亡也而往拜之)或曰衛靈公問陳則何以不詘(祕曰)
(不詘謂不順從靈公而對以爼豆之事光曰陳直刃切)曰詘身將以信道也如詘
道而信身雖天下不可為也(仲尼之敬陽虎楊子之臣王莽所詘形也於神何時)
(撓哉諸如此例學者宜識其旨咸曰信讀如屈伸之伸言見南子陽虎是身也雖詘之可矣於道何損對靈)
(公是道也將詘之可乎雖得天下不當為矣故孔子曰君子之行已可以詘則詘可以伸則伸楊子之於事莽)
(亦斯之謂乎光曰信與伸同雖利之以天下猶不可為詘道伸身之事)聖人重其道而輕
其禄衆人輕其道而重其禄聖人曰於道行歟衆人曰
於禄殖歟(聖人以行道為務凡人以禄殖為先光曰殖豐多也)昔者齊魯有大
臣史失其名(以道事君不可則止為大臣也史失其名者不書其名也)曰如何其大
也曰叔孫通欲制君臣之儀徵先生於齊魯所不能致
者二人(高帝時叔孫通為奉常欲制君臣之禮乘亂之餘權時之制不合聖典雖盡其美未盡其善故)
(不能致之祕曰叔孫通為漢高起朝儀召魯諸生三十餘人魯有兩生不肯行曰又欲起禮樂禮樂所由起)
(積德百年而後可興也吾不忍為公所為不合古吾不行公往矣毋汙我通笑曰若真鄙儒也不知時變遷固)
(二史皆曰魯有兩生而楊謂齊魯豈其接近而言哉光曰先生謂宿儒)曰若是則仲尼之
開跡諸侯也非邪(咸曰開謂開布其跡於諸侯之國祕曰若以二生為是則仲尼欲行教)
(於諸侯非歟開開說其君臣之義跡跡述其禮儀之制光曰或難楊子以齊魯二生知道不行而不起為是)
(則仲尼之歴聘為非邪)曰仲尼開跡將以自用也(欲行其道制素法也祕曰欲)
(行已之道合於聖人之法)如委已而從人雖有規矩凖繩焉得而用
之(咸曰規矩凖繩猶制度也言委已而從人則雖有制度不得專而用之故二人所以不至也如孔子則不)
(然祕曰通制漢儀得墮時之義而楊獨許此二生者盖善其惡叔孫之面諛而雜用秦儀且欲自明揚之志)
(不隨莽改作也光曰二生所守三王之禮而叔孫通阿諛希世雜用秦儀若起則當委已而從之安得自用)
(其道也)或問孔子之時諸侯有知其聖者歟曰知之曰知
之則曷為不用曰不能曰知聖而不能用也可得聞乎
曰用之則宜從之(祕曰用其人當從其道)從之則棄其所習(光曰習謂)
(故常所安)逆其所順(光曰順謂情志所欲)彊其所劣(光曰彊其亮切劣謂彼所難能)捐
其所能(咸曰夫子所習者正彼所習者不正故當棄之夫子所順者道彼所順者非道故當逆之夫子)
(所劣者非彼所劣者是故當彊之夫子所能者德彼所能者不德故當捐之祕曰既從聖人之道則諸侯習)
(其異聞者棄之順非而澤者逆之劣於仁義者彊之以攻戰聚歛為能者捐之是之謂能用之光曰捐與專)
(切能謂心所素有)衝衝如也(光曰心相逆鬭之貎)非天下之至德孰能用
之(咸曰衝衝猶多也言諸侯如是者多矣安能用之祕曰當時諸侯衝衝然非有天下之至德至道誰能)
(用之哉光曰李宋吳本皆無德字音義稱天復本有之今從之至德謂至明之德也)或問孔子
知其道之不用也則載而惡乎之(欲知載道術何所之詣祕曰何所之乎)
(光曰惡音烏)曰之後世君子(許來哲祕曰與諸後世之王者禮運曰禹湯文武成王周公由)
(此其選也此六君子者未有不謹於禮者也光曰俟後之聖賢必有能用其道者)曰賈如是不
亦鈍乎(言畜貨以遺後畜道俟將來是遲鈍祕曰譬如賈之不售光曰賈音古言行道者貴於及)
(身乃載以遺後世譬諸為賈求利者如此不亦鈍乎)曰衆人愈利而後鈍(咸曰邪道苟合)
(久而益非祕曰行一切之利不可經世)聖人愈鈍而後利(咸曰正德不偶久而益光祕)
(曰初不苟合久而利博光曰言利愈近則愈小愈遠則愈大)關百聖而不慙(祕曰關猶言管)
(也荀子曰天下之道管是矣百王之法一是矣楊倞曰管樞要也光曰孔子之道雖經百聖不可易)蔽
天地而不耻(咸曰蔽猶塞也言道塞於天地而無所愧光曰蔽當作弊終也)能言之
類莫能加也(祕曰自生民以來未有如夫子也光曰為衆說郛)貴無敵富無倫
(光曰堯舜所不能踰)利孰大焉(祕曰他貴以位而富以財聖人貴以道而富以教無倫敵矣利及萬)
(世非大而何光曰範圍天地曲成萬物)或曰孔子之道不可小歟(嫌孔子大其道)
(故當其時不能見用)曰小則敗聖如何(祕曰小道害聖如之何可小光曰音義曰天復本)
(無如何字今從李宋吳本)曰若是則何為去乎(咸曰言不見用則已何去魯去衞之為乎)
(光曰道既不可小則所如不合何必去父母之邦)曰愛日(祕曰欲及時急於行道)曰愛日
而去何也(咸曰言欲及時施道則止魯可矣何去之祕曰去魯光曰留魯而化之則收效彌遠)
曰由羣婢之故也不聽正諫而不用噫者吾於觀庸邪
無為飽食安坐而懕觀也(齊人歸女樂季桓子受之三日不聽朝政諫而不用於是)
(遂行咸曰孔子相魯齊人懼而欲敗其政選齊國中女子好者八十人皆衣文衣而舞容璣文馬三十駟以)
(遺魯君季桓子語魯君為周道游觀終日怠於政事子路曰夫子可行矣孔子曰魯今且郊如致膰乎大夫則)
(吾猶可以止桓子卒受之三日不聽政郊又不致膰爼於大夫遂行而師已送之曰夫子則非罪也孔子曰吾)
(歌可乎歌曰彼婦之口可以出走彼婦之謁可以死敗優哉游哉聊以卒歲師已反歌桓子曰孔子亦何言師)
(已以實告桓子曰夫子罪我以羣婢故也不聽正當作不聽政字之誤也雉噫猶歌歎之聲梁鴻五噫之類也)
(庸邪謂女樂也言仲尼所以雉噫然歌之而去者盖不能飽食安坐懕觀庸邪之樂欲愛日汲汲於施道也)
(光曰宋吳本作不用雉噫者今從李本無雉字正與政同懕一塩反季桓子受齊女樂不聽政孔子諫不用乃)
(嘆曰吾為大夫豈可坐觀其政亂民困邪故去之佗國觀庸闕)由此觀之夫子之日亦
愛矣(惜寸隂光曰知已道必不行於魯故汲汲去之他國)或曰君子愛日乎(祕曰)
(君子必如夫子愛日乎)曰君子仕則欲行其義居則欲彰其道(祕曰)
(仕則欲道之行居則欲道之著光曰居處不仕)事不懕教不倦焉得日(日不暇給)
(咸曰言不廢一晷安得餘日而愛之)或問其有繼周者雖百世可知也
秦已繼周矣不待夏禮而治者其不驗乎(祕曰孔子言殷因於夏禮)
(周因於殷禮三代損益相因若循環而繼周者宜復用夏禮矣秦不用而治是聖人之言無驗乎)曰聖
人之言天也(咸曰聖人之所言者天命也如五運正統者爾故能相因而損益)天妄乎
(祕曰聖人之言天意也聖言不驗豈天或妄乎無妄也言暴亂者非天意也光曰聖人之言譬如天天運行)
(有常豈妄動乎)繼周者未欲泰平也(咸曰妄忘也天似未欲天下之平而忘乎命聖人以)
(繼周故秦非正統偶因暴而得之也祕曰秦不用三代之禮是未欲太平也)如欲泰平也捨
之而用佗道亦無由至矣(暴秦之繼周王莽之簒漢臧獲猶將悼之賢者能無慨歎)
(乎咸曰佗道謂邪道指秦政也言天如欲天下之平則捨秦而立用聖人矣用聖人則秦之邪道亦無由至)
(矣今註辭殊不據文釋之但引王莽比秦似非正文之意夫王莽簒也而秦并天下其可謂簒邪秦與王莽暴)
(則同矣而其所取異焉祕曰如秦之意亦欲泰平也捨禮而用刑法亦無由至也)赫赫乎日出
之光羣目之用也渾渾乎聖人之道羣心之用也(祕曰羣目)
(非日光無以辨色羣心非聖道無以表正光曰渾戶昆胡本二切目因日光然後能有見心因聖道然後能)
(有知渾渾廣大疏通之貎)或問天地簡易而聖人法之何五經之支
離(嫌難了咸曰支離猶委曲也祕曰支離猶言分散也各有科條分散而難通光曰支離猶扶疎繁)
(多之貎)曰支離蓋其所以為簡易也(支離分别之而後朗然事得簡易祕曰)
(五經分散各有科條使人㳂波討源然後知聖人之道法天地之簡易也)已簡已易焉支焉
離(既簡既易乃是混茫之初焉支焉離言不可了也咸曰言天地之道闢闔舒慘是亦先委曲經營而後)
(至於無為五經之文浩博祕奥亦先委曲分别而後至於易了如其已自簡已自易則安用支安用離祕曰)
(已逹聖人之道何支離之有光曰道之未明故支離以明之道之既明則坦然簡易安用支離也言經者所)
(以明道既明則經不繁矣)或曰聖人無益於庸也(祕曰庸用也老子有絶聖棄智之言)
(故曰無益於用據漢尚黃老而司馬談班固之徒各稱老嚴之妙而詆訾聖人是以或人問難多此類也)曰
世人之益者倉廪也取之如單(有時而盡光曰倉廪雖於人有近益而所藏)
(不多)仲尼神明也小以成小大以成大雖山川邱陵草木
鳥獸裕如也(學其道者大小各隨其本量而取足祕曰神者所以用乾坤六子而生萬物者也)
(聖人之道神明之道也得其小大各有所成而無所窮盡裕如也光曰神明造化也生物無窮裕如有餘貎)
如不用也神明亦末如之何矣(神明有所不及聖人有所不訓祕曰如有固)
(背之而不用亦猶草木鳥獸斸之齧之使不得遂其生雖神明亦無如之何也光曰頑石朽木造化所不能)
(移昏君愚人聖人所不能益)或問聖人占天乎曰占天地(言能占之祕曰孔)
(安國曰無事不通謂之聖光曰仰觀象俯觀法)若此則史也何異曰史以天
占人聖人以人占天(聖人以人占天者先乎天也史以天占人者後乎天也大聖先天而)
(天不違良史後天而奉天時知其所先後則天人之情得矣祕曰以天占人者觀天以見人事也以人占天)
(者因人以知天意也光曰史考察象數知人事之吉凶聖人修人事知天道不能違)或問星有
甘石何如(祕曰或人復問史之尤著者善於占星晉志曰諸侯之史齊有甘德魏有石申夫皆掌著)
(天文各論圖驗其巫咸甘石之說後代所宗)曰在德不在星德隆則晷星星
隆則晷德也(咸曰晷影也猶影蔽之也隆尚也言隆尚於德則影蔽星晷隆尚於星則影蔽德業)
(祕曰晷規也星之妖瑞不虚發應有德無德之隆盛亦規德而已光曰晷影也影從形者也德崇則星從)
(而祥星崇則德從而壊)或問大人曰無事於小為大人(賢者志大之謂祕)
(曰小小道)請問小曰事非禮義為小(尚志在乎禮義大人之事備矣光曰治禮義)
(則餘無不治者所以為大)聖人之言遠如天(天懸象著明而人不能察聖人設教施令而人)
(不能究)賢人之言近如地(山川澤田之形可得而鑒光曰天高遠不可及地雖近亦承)
(天而時行)瓏&KR0785;其聲者其質玉乎(玉之瓏&KR0785;其聲亦猶君子清玲其德音祕曰諭遠)
(近之美孟子曰玉振也者終條理也光曰瓏&KR0785;宋吳本作&KR0785;瓏今從李本瓏盧紅切&KR0785;音靈質美則聲清德)
(充則言善)聖人矢口而成言肆筆而成書(矢正也肆操也祕曰矢放也肆恣)
(也放口恣筆動成典訓爾雅曰矢弛也郭云弛放)言可聞而不可殫書可觀而
不可盡(性與天道祕曰所以遠如天光曰聖人縱心所欲皆合於道不可殫盡言深遠也)周
之人多行(貴尚德義仁人得行其道咸曰正文但云周之人是統言衆人矣而注為仁人得行其)
(道况衆人者非能行道若以為仁人則又與正文相反非揚旨也此盖言周盛王道禁網疏闊商賈之人皆得)
(謗議於市故衆人略無諱忌所行皆可爾)秦之人多病(道屈沉也咸曰以道屈沉為病又非為)
(衆人安有道可沉哉此言秦法刻密偶語者棄市所忌甚多衆庶之人無措手足動則見病爾)行有之
也病曼之也(行有之者周有德也病曼之者秦無道也咸曰注殊不解行有之病曼之之義但)
(云周有德秦無道即未知行有之病曼之果何語邪甚非謂矣夫行有之者謂他人所敢行天下或有之或無)
(之惟周之人所敢行者天下皆有之言多也病曼之者曼長也言他人所病者或作之或愈之惟秦之人所有)
(病者天下長然言無愈時也祕曰曼無也多行樂於事業而不壅也多病困於刑罰而不蘇也周人所以多)
(行者由君存而有之也秦人所以多病者由君視之如無也刑法志曰秦用商鞅連相坐之法造參夷之誅)
(光曰行下孟切曼莫半切周人多賢行者有聖人之道以教之也秦則無無之故多疵病)周之士也
貴(道泰業隆故尊貴咸曰言周棄邪用賢為貴閑祕曰周之士以德行道藝而升之所以貴光曰於)
(禮樂故可貴)秦之士也賤(道否人卑故窮賤咸曰言秦棄賢用邪故賤祕曰秦之士以刑)
(法而責成之所以賤光曰習於刑名故可賤)周之士也肆(肆放任意而道義行咸曰古者天)
(子聽政公卿至於列士皆得獻詩以諫言周無所忌故臣下皆得肆縱直言祕曰肆猶縱恣也縱行公道)
(光曰優游仁義之間)秦之士也拘(拘制曲從不肆正道咸曰此謂秦以忠諫為妖言或皆族之)
(故臣下無敢議事而拘忌祕曰拘拘束於法光曰動為文罔所制)月未望則載魄于
西(載始也魄光也載魄于西者光始出於西而漸東滿光曰魄當作朏明也明始於西以漸變魄)既
望則終魄于東(光稍虧於西而漸東盡咸曰按周書召誥曰惟丙午朏傳云朏明也月三日)
(明生之名康誥曰惟三月載生魄傳云三月始生魄月十六日明消而魄生是則朏為明魄為晦矣夫月未望)
(者即始生明之時也正文宜曰月未望則載朏于西夫月既望者即始生魄之時也正文故曰既望則終魄于)
(東今未望亦言魄盖字之誤也而註文隨誤強解以魄為光恐失其義光曰明在於東成魄之終)其遡
於日乎(遡迎也言為人臣終始盛衰向迎其君如月迎日天理然也咸曰遡向也夫日行遲一歲而)
(周天月行速一月而周天故月之行終始皆向日也非有迎日之義其上下弦之時行度近日所以光損而未)
(盛及夫月十五日其行度遠而與日相對望所以光滿而明也猶臣之近君則威損遠君則勢盛揚子上言周)
(秦之士故因論日月之分以明君臣之道當然而秦不然也光曰遡音素月迎日而有光猶臣賴君而有功)
彤弓黸矢不為有矣(以諭有君而無臣咸曰周之制諸侯得賜弓矢然後專征伐故平)
(王東遷晉文侯有安定之功遂賜彤弓一彤矢百玈弓百玈矢千也此言秦之士賤而拘頗失君臣之道則安)
(所用忠而得賜於彤玈弓矢哉故曰不為有矣注謂以諭有君兼臣不連上文失之也光曰黸落胡切與玈)
(同彤弓玈矢人臣之上賞也人臣不得君之任使安能有功故雖受彤弓玈矢之賜未可自謂已功恬而有之)
(也晉平公問齊桓之霸君之力乎臣之力乎師曠曰管仲善斷割隰朋善煎熬賓胥無善齊和羹已熟矣奉而)
(進之而君不食誰能彊之亦其君之力也樂羊拔中山返而論功魏文侯示之謗書一篋樂羊再拜稽首曰此)
(非臣之功君之力也)聆德前世清視在下鑑莫近於斯矣(執古以御今御)
(今以古則殷鑒不遠咸曰聆聽也前世謂周秦也下謂士庶也言後之為君者辨聽周秦之䟽闊刻密明視)
(臣庶之行病拘肆則為鑑之道無近於此矣光曰李本聆德作聆聽今從宋吳本前世不可見故云聽臣民)
(今在下故云視)或問何如動而見畏曰畏人何如動而見侮曰
侮人(禍福無門惟人所召咸曰鄭康成云心服曰畏此言畏猶心服而畏敬之也故畏敬於人則人亦)
(畏敬之慢侮於人則人亦慢侮之)夫見畏與見侮無不由己(我欲仁斯仁至矣)
或問禮難以彊世(言禮事至難難以彊世使行光曰彊其兩切下同世人皆苦禮之拘難)
(以彊之)曰難故彊世(祕曰禮者君子之所好而世俗之所難也以其難故彊之使過者俯而就)
(之不及者跂而及之光曰以其難故彊使遵之)如夷俟倨肆羈角之哺果而
㗖之奚其彊(咸曰夷俟倨肆皆驕倨之謂也羈角猶總角也傳曰貴不期驕而驕自至是夷俟倨)
(肆不學而能人所易也總角之童哺㗖其果亦易之也設于禮道不難如驕㗖之易則安用彊教於世哉光)
(曰夷俟若原壤者凡剪髮男角女羈謂幼子也人之箕倨驕慢及幼子㗖果皆其情所欲何必彊也)或性
或彊及其名一也(性者天然生知之彊者習學以至也雖為小異功業既成其名一也咸)
(曰性者言人之性自然而好禮也彊者言人之所難用使而為禮也性與彊既皆由禮是其為名於行禮同也)
(盖因上文彊禮之論故於此誘之爾註以生知習學之義别為一叚解之非謂矣光曰人或性安於禮或自)
(彊以從禮及其成名一也)見弓之張兮弛而不失其良兮(弛合)或曰何
謂也曰擏之而已矣(弓良在擏格人良在禮樂咸曰周禮謂擏為正弓之器也言弓之)
(一弛一張而不失其良者以有擏正之也人之一動一靜而不失其善者以有禮制之也此亦因上文而為之)
(言光曰擏居影切)川有防器有範見禮教之至也(川防禁溢器範檢形以喻)
(禮教人之防範也以舊防為無所用而壊之者必有水敗以舊禮為無所用而去之者必有亂患也祕曰川)
(無防則水為害器無範則人廢業禮教失則禍亂生王制曰用器不中度不鬻於市)經營然後知
幹楨之克立也(幹楨築牆版之屬也言經營宫室立城郭然後知幹楨之能有所立也建宗廟)
(立社稷然後知禮樂之能有所成也)莊揚蕩而不法(咸曰莊周揚朱之道放蕩而非法)墨
晏儉而廢禮(咸曰墨謂墨家也司馬遷曰墨者儉而難遵晏謂晏嬰也禮曰晏子祀其先人豚肩)
(不掩豆澣衣濯冠以祭是皆不中禮也)申韓險而無化(祕曰申不害韓非之法傷於險而無)
(教化)鄒衍迂而不信(迂逥不可承信咸曰鄒衍之術推天地未生及海外山川之事迂誕而)
(不可信也)聖人之材天地也(覆載與天地合其德祕曰不可逾也光曰無不覆載)次
山陵川泉也(次聖者大賢也高顯如山陵通潤如川泉光曰得天地之一端佐天地以育物)
次鳥獸草木也(區别各有所長咸曰班固分人為三等演而成九品揚亦以人分較為三等)
(矣上聖人如天地也中賢人如山陵川泉也下庶人如鳥獸草木也夫人之不學以勉為賢則鳥獸草木之流)
(矣有旨哉揚子之言祕曰衆人也語曰譬諸草木區以别矣馬融曰言大道與小道殊異譬如草木異類區)
(别言學當以次光曰依於山陵川泉以自生所得彌小)
先知篇(咸曰聖人之哲動則先知故次之五百)
立政鼓衆動化天下莫尚於中和(光曰鼔謂鼔舞)中和之發在
哲民情(哲智祕曰五行傳曰哲知也中和之發則民之情偽無不先知中庸曰喜怒哀樂之未發謂)
(之中發而皆中節謂之和中也者天下之大本也和也者天下之逹道也致中和天地位焉萬物育焉光曰)
(哲當作晢晢明也言將發中和之政在先明民情)譔先知(祕曰聖人逹于事幾吉之先見故能成天)
(下之化光曰論為政之道)
先知其幾於神乎(幾近也神以知來探未兆也逆識先知近於神也光曰幾音機下同)
敢問先知曰不知(答以不知者神悟則先知非問之所及祕曰知之其神乎)知其
道者其如視(舉目便見)忽眇緜作昞(眇緜遠視咸曰忽輕也眇細也緜遠也昞謂)
(炳然光明也此言先知之道臨事則悟如明目之視忽輕眇細緜遠之物皆炳然而見也注從其如視隔為一)
(句復以眇緜為一事釋之頗失其義光曰宋吳本昞作炳今從李本音丙闕)先甲一日易後
甲一日難(甲者一旬之始已有之祕也先之一日未兆也後之一日已形也夫求福於未兆之前易)
(救禍於已形之後難咸曰甲者教令之始也夫明王之道先令後刑故先甲一日以昭而示之也示之而雖)
(犯猶宥之故曰先一日易也後甲一日以廣而諭之也諭之而尚犯則犯之故曰後一日難也祕曰周禮縣)
(治象之法于象魏使萬民觀治象挾日而歛之鄭司農云從甲至癸謂之挾日凡十日是以易稱先甲三日先)
(庚三日皆為申命令之義夫干有十日自甲至癸皆挾日之義而易獨取甲庚者以甲木主仁而示其寬令也)
(庚金主義而示其嚴令也今夫先見者察民未犯之前先一日申其令則其為治易也如當已犯之後後一日)
(申其令則其為治難也光曰並闕)或問何以治國曰立政曰何以立政
曰政之本身也身立則政立矣(子帥以正孰敢不正)或問為政有
幾(幾要也欲知為政善惡之要祕曰請問其目)曰思斁(斁厭咸曰言政善則人思慕之政惡則)
(人厭苦之祕曰斁厭也思斁二義而已光曰斁音亦)或問思斁曰昔在周公征
于東方四國是王(王匡咸曰詩云周公東征四國是皇光曰王當為匡詩傳云皇匡也)
召伯述職蔽芾甘棠其思矣夫(祕曰周公旦攝政三監管蔡商及奄之四國叛)
(周公東征三年而歸四國於是從王命也故東山二章言其思也詩云亦可畏也伊可懷也召公奭聽訟於甘)
(棠之下國人思其人美其樹詩云蔽芾甘棠勿翦勿伐皆其思矣光曰召實詔切芾非貴切夫音扶下同)
齊桓公欲徑陳陳不果内執袁濤塗其斁矣夫(伐楚雖美而御)
(師不整故不敢令徑祕曰齊桓公既伐楚而欲徑從陳陳不欲内之故執袁濤塗僖公四年左氏無斁之之)
(文揚據公羊而言也公羊傳曰濤塗謂桓公曰君既服南夷矣何不還師濱海而東服東夷且歸桓公曰諾於)
(是還師濱海而東大䧟于沛澤之中顧而執濤塗古者周公東征則西國怨西征則東國怨桓公假塗于陳而)
(伐楚則陳不欲其反由己者師不正也不脩其師而執濤塗古之人討則不然也光曰内音納)嗚呼
從政者審其思斁而已矣或問何思何斁(光曰何以致之)曰老
人老孤人孤病者養死者葬男子畝婦人桑之謂思(為政)
(如此人所思也祕曰使人各得其所則見思矣)若汙人老(汙慢祕曰汙辱也光曰汙哀都)
(切)屈人孤(屈窮祕曰屈抑之)病者獨(祕曰無所養)死者逋(祕曰見死者逋逃而)
(不葬光曰逃棄不葬)田畝荒杼軸空之謂斁(民厭苦也祕曰使人各失其所則)
(見厭矣)為政日新或人敢問日新(咸曰欲知其旨)曰使之利其仁
樂其義(咸曰使民以仁為利以義為樂則勤於進矣祕曰博愛為仁則其利彌廣合宜為義則其樂)
(無窮光曰仁義者顯榮故利而樂之)厲之以名引之以美(咸曰以名譽而勵勸之以)
(美善而引導之則喜於行矣)使之陶陶然之謂日新(咸曰如是則民欣欣然無怠非)
(日新而何祕曰日日新光曰陶陶喜為善之貎)或問民所勤(勤苦)曰民有三勤
曰何哉所謂三勤曰政善而吏惡一勤也(光曰不能宣布稱上志)
吏善而政惡二勤也(光曰掣肘不得行其志)政吏駢惡三勤也(政君)
(也駢並也祕曰駢并也)禽獸食人之食土木衣人之帛(光曰衣於既切)榖
人不足於晝絲人不足於夜之謂惡政(人君苑囿禽獸故榖人竭力於)
(晝也土木衣綈錦故絲人竭力於夜也晝夜竭力而猶不足是故為惡政)聖人文質者也(因人)
(才質刻而畫之文而藻之咸曰質者言世之質野如鳥獸草木然聖人因為禮樂制度以文飾之故有别也)
(註謂因人才質刻而畫之無乃不可乎祕曰因其質而文之光曰質者為政之大體也質既美矣又須禮)
(樂以文之周書曰若作梓材既勤樸斵惟其塗丹雘)車服以彰之(車服等差辨彰貴賤祕曰五)
(車十二衣以彰之)藻色以明之(藻色輕重顯明尊卑祕曰文藻五色以明之光曰藻色謂)
(文物也彰明上下之體)聲音以揚之(歌於管絃詠其德美祕曰和鸞玉佩五音六律以揚之)
詩書以光之(載其功德光照後世祕曰頌載其德光顯後世皆所謂文質者也)籩豆不
陳玉帛不分琴瑟不鏗鐘鼓不耺吾則無以見聖人矣
(言此諸禮存故得觀聖人祕曰耺鐘鼓之聲也耺與隠聲相近隠訇皆聲也此皆謂質野無文而已光曰)
(李本吳本耺皆作耺于粉切說文云耺有所失也音義曰天復本作耺音云耳中聲也今從之言聖人事業皆)
(在制禮作樂之中也)或曰以往聖人之法治將來譬猶膠柱而調
瑟有諸曰有之(光曰言當隨時制宜)曰聖君少而庸君多如獨守
仲尼之道是漆也(漆甚於膠祕曰漆膠類)曰聖人之法未嘗不關
盛衰焉(咸曰觀其盛衰以為之㳂革祕曰隨時制宜)昔者堯有天下舉大綱
命舜禹(咸曰大綱猶大道也禪位於舜禹孟子所謂天與賢則與賢也祕曰大綱皇綱也堯命舜舜)
(命禹光曰大綱謂天下之政)夏殷周屬其子不膠者卓矣(卓遠咸曰夏殷周)
(屬其子孟子所謂天與子則與子也祕曰卓然可見光曰屬音燭)唐虞象刑惟明(法度)
(彰矣祕曰畫象也何休曰孔子曰三皇設言民不違五帝畫象世順機三王肉刑揆象加漢文令曰盖聞有)
(虞之時畫衣冠異章服以為戮而民不犯光曰揚子以象刑為畫衣冠異章服也)夏后肉辟三
千不膠者卓矣(二帝三王期於存公不恤私也祕曰五刑之屬三千光曰辟步役切)堯
親九族恊和萬國湯武桓桓征伐四克由是言之不膠
者卓矣(人君之跡雖異隨時順宜其道一也祕曰仲尼之道亦二帝三王之道也)禮樂征
伐自天子所出(祕曰道之常也)春秋之時齊晉實予不膠者卓
矣(禮樂征伐當由天子所出而春秋之時天子微弱齊桓晉文專命征討然其所為皆尊王室故春秋公羊)
(傳文雖不予而實予之存於公正也祕曰予與與同春秋之時齊晉得專征伐者盖前王與之爾僖四年傳)
(管仲曰昔召康公命我先君太公曰五侯九伯女實征之以夾輔周室周制諸侯有大功賜弓矢然後專征平)
(王賜晉文侯彤弓一彤矢百黸弓一黸矢百實與者謂孔子刪書而序文侯之命無所黜去則齊亦宜然也自)
(湯武以上稱由是言之明二霸之迹不可繼也)或曰人君不可不學律令曰君
子為國張其綱紀謹其教化(網之有綱紀猶君之有股肱也綱紀張則綱目正股)
(肱良則庶事康)導之以仁則下不相賊莅之以廉則下不相盜
臨之以正則下不相詐修之以禮義則下多德讓此君
子所當學也如有犯法則司獄在(執契而已祕曰各有司存)或苦
亂(苦患祕曰或人以任有司苦患其紊亂)曰綱紀(綱紀然後綱目正祕曰提其綱正其紀則有)
(條而不紊光曰自天子至於庶人上下相承如身使臂臂使指)曰惡在於綱紀(光曰惡音)
(烏下同)曰大作綱小作紀(網賴綱紀君任輔佐光曰天子為四方之綱諸侯為一國之)
(綱卿大夫士各紀其職亂何自生)如綱不綱紀不紀(謂失綱紀之任)雖有羅網
惡得一目而正諸(網無綱紀目不正君無股肱國不治祕曰王者之教化也仁廉禮義為)
(其綱以紏之則百辟自正)或曰齊得夷吾而霸仲尼曰小器(祕曰管仲之器)
(小哉)請問大器曰大器其猶規矩凖繩乎先自治而後治
人之謂大器(夫以規矩凖繩而能使上下無猜者大器也大器者必籠沓羣疑之表莫得與之爭)
(量也管子相桓公不能以之自固三歸反坫然後獲安祕曰規矩先自圓方凖繩先自平直然後能為器器)
(出於是大器者也管子不知禮安能以禮正國哉)或曰正國何先曰躬工人績
(躬身也工官也言先正身以臨百官次乃覺察其人考其勲績也光曰工巧則績善工拙則績惡言當先正)
(其身然後正人)或曰為政先殺後教(光曰言當先使民畏威然後可教)曰嗚呼
(嗚呼駭歎之聲)天先秋而後春乎將先春而後秋乎(天道先春後秋以成)
(歲為政先令後誅以成治)吾見玄駒之步(玄駒蚍蜉子也)雉之晨雊也(雊鳴)化
其可以已矣哉(感陽應節自然之化化之所感有自來矣祕曰聖人之教化亦非強為之盖)
(順春秋自然之道先教不從而後刑焉聖王奉若天道牧之而已譬如螘之能行雉之晨雊蟲之微者非教化)
(之所及所以然者天道自然先化之耳斯為政所以先教也步行也崔豹古今註云螘曰玄駒光曰宋吳本)
(已作成今從李本螘出蟄而行雉之朝雊皆春候也天以陽氣薰蒸萬物而成春聖人以道德陶染百姓而成)
(化故見春物而知教化安可以已哉)民可使覿德(是以堯舜之民比屋可封)不可使覿
刑(是以桀紂之民比屋可誅祕曰王者可以德示民而不可以刑示民亦先德後刑之義也在易坎險為)
(刑而象曰王公設險以守其國隠刑言險是不可顯示於人此聖人深旨也爾雅曰坎律銓也郭云易坎卦主)
(法法律皆所以銓量輕重)覿德則純覿刑則亂(祕曰觀德則民歸厚故純觀刑則民生偽)
(故亂)象龍之致雨也難矣哉(象似也言畫繒刻木以為龍而求致雨則不可得也)曰
龍乎龍乎(難非真龍真龍而後能致雲雨明君而後道化行也祕曰言龍非其然乎真龍然後雲)
(行雨施若大旱非有傅說賢明之實者豈能為霖雨哉光曰言非龍也為政者當務實不可以文飾致治)
或問政核(咸曰核實也問為政之實光曰核下革切謂精確得其實)曰真偽(用真人遠)
(佞偽)真偽則政核(善善明則真人顯惡惡著則佞偽息真偽審則政事核也祕曰真真而偽偽)
(則政得其實光曰真偽真偽當作真真偽偽古書多然)如真不真偽不偽則政事
不核(北面之禍南面之賊也祕曰真偽而偽真則政事不實)鼓舞萬物者其雷風
乎鼓舞萬民者其號令乎(天以雷風鼓舞萬物君以號令制御萬民)雷不一
(三令五申)風不再(制無二也祕曰雷發則羣蟄皆起雷收則羣蟄坯戶不主於一者也春風至則萬)
(物皆生秋風至則萬物皆落不俟乎再者也猶王者號令一出天下大同大同則何一之有一出則何再之有)
(光曰一再言其少洊雷隨風乃能動物三令五申乃能齊衆)聖人樂天(咸曰聖人知天命遇與否)
(皆樂焉)陶成天下之化使人有士君子之器者也(咸曰言明道立)
(教使天下皆成其器猶陶甄者隨小大而制之祕曰陶者無模範則泥不成器聖人無禮制則人不成君子)
(光曰宋吳本樂下有天字今從李本)故不遁于世不離于羣(咸曰故仲尼惶惶于)
(宋鄭之郊孟子區區於齊梁之間者盖此也祕曰所謂樂天光曰離力智切)遁離者是聖
人乎(祕曰傃隠行怪非聖人歟光曰長沮桀溺之徒君子所不與)雌之不才其卵&KR1409;
矣(&KR1409;敗光曰&KR1409;音段)君之不才其民野矣(民之陶化猶泥之在鈞祕曰&KR1409;謂壊而)
(不化野謂朴而無禮)或曰載使子草律(載設也草創也祕曰載則也)曰吾不如
弘恭(咸曰弘恭與石顯皆少坐法腐刑為中尚書漢宣元朝專律令時詭辨以中傷人光曰恭習律令)
草奏曰吾不如陳湯(咸曰陳湯字子山漢成帝朝王鳳奏以為從事中郎幕府事一皆决)
(於湯湯明法令常受人金錢作章奏卒以此敗光曰湯善草奏)曰何為曰必也律不
犯奏不剡(論語云聽訟吾猶人也必也使無訟乎此亦言當以純德化之使不犯律不剡奏也光)
(曰剡以冉切)甄陶天下者其在和乎(咸曰和謂剛柔得所)剛則甈柔則
坯(甈燥也坯慢也言失和也夫陶者失剛柔之和則不成器為政失寬猛之中則不成治咸曰甈破瓦又)
(破甖也坯怌恐也言陶法太剛則破裂太柔則恐弱而不能成光曰宋吳本坯作怌今從李木甄居延切甈)
(五計切坯鋪回切坯土疎慢不黏也言甄者和土剛柔之齊太剛則破裂太柔則疎慢治天下亦猶是也)龍
之?亢不獲其中矣(初九?龍勿用上九亢龍有悔祕曰天地以中為用)是以
過中則惕(九三居下卦之上過其中則夕惕也)不及中則躍(九四居上卦之下不及中)
(故躍淵)其近於中乎(二五得中故有利見之吉光曰以其惕躍故近中愈於?亢)聖人
之道譬猶日之中矣(光被四表祕曰聖人之道中道也故於乾於日無不在中)不
及則未(不及則未盛明)過則吳(日吳明盡言昏昧也)什一天下之正也(什一)
(税民天下之中賦正法也)多則桀寡則貉(公羊傳曰多乎什一大桀小桀寡乎什一大貉小貉)
(光曰貉莫白反)井田之田田也(謂古八家是治宜也)肉刑之刑刑也(三千)
(之屬是正法也)田也者與衆田之(咸曰示均而無并兼)刑也者與衆棄之
(咸曰示公而無枉濫)法無限則庶人田侯田處侯宅食侯食服侯
服(法制無限則興奢侈長僣亂光曰衆田庶人田皆音甸)人亦多不足矣(僣亂既興民多)
(匱竭)為國不迪其法(迪蹈)而望其效(效功)譬諸算乎(夫算者不運籌策不)
(能定其數治國者不蹈法度不能致康哉光曰算西管切欲治而不用先王之治譬如無財而運算終無益)
(於富也)
揚子法言卷六
