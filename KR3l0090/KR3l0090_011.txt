山海經卷十一
晉郭璞撰
海内西經
海内西南陬以北者
貳負之臣曰危危與貳負殺窫窳帝乃梏之疏屬之山
(梏猶繋縳也古沃切)桎其右足(桎戒也)反縛兩手與髮(并髮合縛之也)繋之
山上木在開題西北(漢宣帝使人上郡發盤石石室中得一人蹝裸被髮反縛械一足以)
(問羣臣莫能知劉子政按此言對之宣帝大驚於是時人爭學山海經矣論者多以為是其尸象非真體也意)
(者以靈怪變化論難以理測物禀異氣出于不然不可以常運推不可以近數揆矣魏時有人發故周王冢者)
(得殉女子不死不生數日時有氣數月而能語狀如廿許人送詣京師郭太后愛養之恒在左右十餘年太后)
(崩此女哀思哭泣一年餘而死即此𩔖也)
大澤方百里羣鳥所生及所解(百鳥於此生乳解之毛羽)在鴈門北
鴈門山鴈出其間在高柳北
高柳在代北
后稷之葬山水環之(在廣都之野)在氐國西
流黃酆氏之國中方三百里(言國城内)有塗四方(塗道)中有山
在后稷葬西
流沙出鍾山西行又南行崑崙之墟西南入海黑水之
山(今西海居延澤尚書所謂流沙者形如月生五日也)
東胡在大澤東
夷人在東胡東
貊國在漢水東北(今扶餘國即濊貊故地在長城北去玄菟千里出名馬赤玉貂皮大珠如)
(酸棗也)地近于燕滅之
孟鳥(亦鳥名也)在貊國東北其鳥文赤黃青東鄉
海内崑崙之墟在西北(言海内者明海外復有崑崙山)帝之下都崑崙
之墟方八百里高萬仞(皆謂其墟基廣輪之高庳耳自此以上二千五百餘里上有醴)
(泉華池去嵩高五萬里蓋天地之中也見禹本紀)上有木禾長五尋大五圍(木禾)
(榖𩔖也生黑水之阿可食見穆天子傳)面有九井以玉為檻(檻欄)面有九門
門有開眀獸守之百神之所在在八隅之巖(在巖間也)赤水
之際非仁羿莫能上岡之巖(言非仁人及有才藝如羿者不能得登此山之岡嶺)
(巉巖也羿嘗請藥西王母亦言其得道也羿一或作聖)
赤水出東南隅以行其東北西南流注南海厭火東河
水出東北隅以行其北西南又入渤海又出海外即西
而北入禹所導積石山(禹治水復决疏出之故云導河積石)
洋(音翔)水黑水出西北隅以東東行又東北南入海羽民
南
弱水青水出西南隅以東又北又西南過畢方鳥東
(西域傳烏弋國去長安萬五千餘里西行可百餘日至條枝國臨西海長老傳聞有弱水西王母云東夷傳亦)
(曰長城外數千里亦有弱水皆所未見也淮南子云弱水出窮石窮石今之西郡□再蓋其𣲖别之源耳)
崑崙南淵深三百仞(靈淵)開明獸身大𩔖虎而九首皆人
面東嚮立崑崙上(天獸也銘曰開明為獸禀資乾精瞪視崑崙威振百靈)
開明西有鳳凰鸞鳥皆戴蛇踐蛇膺有赤蛇
開明北有視肉珠𣗳文玉𣗳(五彩玉𣗳)玗琪𣗳(玗琪赤玉屬也吳天璽元)
(年臨海郡吏伍曜在海水際得石𣗳高二尺餘莖葉紫色詰曲傾靡有光彩即玉𣗳之𩔖也于其兩音)不
死樹(言長生也)鳳凰鸞鳥皆戴&KR0008;(音戈盾也)又有離朱木木栢
𣗳甘水(即醴泉也)聖木(食之令人智聖也)曼兌(未詳)一曰挺木牙交(淮南)
(作璇𣗳璇玉𩔖也)
開明東有巫彭巫抵巫陽巫履巫凡巫相(皆神醫也世本曰巫彭作)
(醫楚詞曰帝告巫陽)夾窫窳之尸皆操不死之藥以距之(為距却死氣求)
(更生)窫窳者蛇身人面貳負臣所殺也
服常𣗳其上有三頭人伺琅玕𣗳(服常木未詳琅玕子似珠爾雅曰西北之)
(美者有崑崙之琅玕焉莊周曰有人三頭遞卧遞起以伺琅玕與玗琪子謂此人也)
開明南有𣗳鳥六首蛟(蛟似蛇四脚龍𩔖也)蝮蛇蜼豹鳥秩𣗳(木名)
(未詳)於表池𣗳木(言列𣗳以表池即華池也)誦鳥(鳥名形未詳)鶽(鵰也穆天子傳曰爰)
(有白鷄青鵰音竹荀之筍)視肉
山海經卷十一
