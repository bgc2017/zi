山海經卷六
晉郭璞撰
海外南經
地之所載六合之間(四方上下為六合也)四海之内照之以日月
經之以星辰紀之以四時要之以太歲神靈所生其物
異形或夭或壽唯聖人能通其道(言自非窮理盡性者則不能原極其情變)
海外自西南陬至東南陬者(陬猶隅也音騶)
結匈國在其西南其為人結匈(臆前胅出如人結㗋也)南山在其
東南自此山來蟲為蛇蛇號為魚(以蟲為蛇以蛇為魚)一曰南山
在結匈東南比翼鳥在其東其為鳥青赤(似鳬)兩鳥比翼
一曰在南山東
羽民國在其東南其為人長頭身生羽(能飛不能遠卵生畫似仙人也)
一曰在比翼鳥東南其為人長頰(啓筮曰羽民之状鳥喙赤目而白首)有
神人二八連臂為帝司夜於此野(晝𨼆夜見)在羽民東其為
人小頰赤肩(當脾上正赤也)盡十六人(疑此後人所增益語耳)畢方鳥在
其東青水西其為鳥人面一脚一曰在二八神東
讙頭國在其南其為人人面有翼鳥喙方捕魚(讙兜堯臣有罪)
(自投南海而死帝憐之使其子居南海而祠之畫亦似仙人也)一曰在畢方東或曰讙
朱國
厭火國在其國南獸身黑色生火出其口中(言能吐火畫似獮猴)
(而黑色也)一曰在讙朱東
三株樹在厭火北生赤水上其為𣗳如栢葉皆為珠一
曰其為𣗳若彗(如彗星状)
三苖國在赤水東其為人相隨(昔堯以天下讓舜三苖之君非之帝殺之有苖)
(之民叛入南海為三苖國)一曰三毛國
臷國在其東(音秩亦音替)其為人黃能操弓射蛇(大荒經云此國自然)
(有五穀衣服)一曰臷國在三毛東
貫匈國在其東其為人匈有竅(尸子曰四夷之民有貫匈者有深目者有長肱)
(者黃帝之德常致之異物志曰穿匈之國去其衣則無自然者蓋似效此貫匈人也)一曰在臷國
東
交脛國在其東其為人交脛(言脚脛曲戾相交所謂雕題交趾者也或作頸其為)
(人交頸而行也)一曰在穿匈東
不死民在其東其為人黑色壽不死(有員丘山上有不死𣗳食之乃壽亦)
(有赤泉飲之不老)一曰在穿匈國東
岐舌國在其東(其人舌皆岐或云支舌也)一曰在不死民東
崑崙墟在其東墟四方(墟山下基也)一曰在岐舌東為墟四
方羿與鑿齒戰於壽華之野羿射殺之在崑崙墟東羿
持弓矢鑿齒持盾(鑿齒亦人也齒如鑿長五六尺因以名云)一曰戈(未詳)
三首國在其東其為人一身三首一曰在鑿齒東
周饒國在其東其為人短小冠帶(其人長三尺穴居能為機巧有五榖也)
一曰焦僥國在三首東(外傳云焦僥民長三尺短之至也詩含神霧曰從中州以東西)
(四十萬里得焦僥國人長尺五寸也)
長臂國在其東捕魚水中兩手各操一魚(舊說云其人手下垂至地)
(魏黃初中玄菟太守王頎討高句麗王宫窮追之過沃沮國其東界臨大海近日之所出問其耆老海東復有)
(人否云常在海中得一布褶身如中人衣兩袖長三尺即此長臂人衣也)一曰在焦僥東捕
魚海中
狄山帝堯葬於陽(吕氏春秋曰堯葬榖林今陽城縣西東阿縣城次鄉中赭陽縣湘亭南皆)
(有堯塚)帝嚳葬於隂(嚳堯父號高辛今冡在頓丘縣城南臺隂野中也音酷)爰有熊
羆文虎(彫虎也尸子曰中黃伯余左執大行之獶而右搏彫虎也)蜼豹(蜼獼猴𩔖)離朱(木名)
(也見莊子今圖作赤烏)視肉(聚肉形如牛肝有兩目也食之無盡尋復更生如故)吁咽(所未詳也)
文王皆葬其所(今文王墓在長安鄗聚社中按帝王冡墓皆有定處而山海經往往復見之者)
(蓋以聖人久於其位仁化廣及恩洽鳥獸至於殂亡四海若喪考妣無思不哀故絶域殊俗之人聞天子崩各)
(自立坐而祭醊哭泣起土為冡是以所在有焉亦猶漢氏諸遠郡國皆有天子廟此其遺𧰼也)
一曰湯山一曰爰有熊羆文虎蜼豹離朱&KR0008;久(&KR0008;久鴝鶹之屬)
視肉虖交(所未詳也)其范林方三百里(言林水汜濫布衍也)
南方祝融獸身人面乘兩龍(火神也)
山海經卷六
