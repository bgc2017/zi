山海經卷七
晉郭璞撰
海外西經
海外自西南陬至西北陬者
滅蒙鳥在結匈國北為鳥青赤尾
大運山高三百仞在滅蒙鳥北
大樂之野夏后啓於此儛九代(九代馬名儛謂盤作之令舞也)乘兩龍
雲蓋三層(層猶重也)左手操翳(羽葆&KR0008;也)右手操環(玉空邊等為環)佩玉
璜(半璧曰璜)在大運山北(歸藏鄭母經曰夏后啓筮御飛龍登於天吉明啓亦仙也)一曰
大遺之野(大荒經云大穆之野)
三身國在夏后啓北一首而三身
一臂國在其北一臂一目一鼻孔有黃馬虎文一目而
一手
竒肱之國(肱或作弘竒音羈)在其北其人一臂三目有隂有陽
乘文馬(隂在上陽在下文馬即言良也)有鳥焉兩頭赤黃色在其旁(其人)
(善為機巧以取百禽能作飛車從風遠行湯時得之於豫州界中即壊之不以示人後十年西風至復作遣之)
形天與帝至此争神帝斷其首葬之常羊之山乃以乳
為目以臍為口操干戚以舞(干盾戚斧也是為無首之民)
女祭女戚在其北居兩水間戚操魚䱉(鱓魚屬)祭操爼(肉几)
䳐鳥&KR2485;鳥(次瞻兩音)其色青黃所經國亡(此應祸之鳥即今梟鵂鶹之𩔖)在
女祭北䳐鳥人面居山上一曰維鳥青鳥黃鳥所集
丈夫國在維鳥北其為人衣冠帶劔(殷帝太戊使王孟採藥從西王母至)
(此絶粮不能進食木實衣木皮終身無妻而生二子從形中出其父即死是為丈夫民)
女丑之尸生而十日炙殺之在丈夫北以右手鄣其面
(蔽面)十日居上女丑居山之上
巫咸國在女丑北右手操青蛇左手操赤蛇在登葆山
羣巫所從上下也(採藥往來)
并封在巫咸東其狀如彘前後皆有首黑(今弩弦蛇亦此𩔖也)
女子國在巫咸北兩女子居水周之(有黃池婦人入浴出即懷姙矣若生)
(男子三歲輒死周猶繞也離騷日水周於堂下也)一曰居一門中
軒轅之國在此窮山之際其不壽者八百歲(其國在山南邊也大)
(荒經曰岷山之南)在女子國北人面蛇身尾交首上窮山在其
北不敢西射畏軒轅之丘(言敬畏黃帝威靈故不敢向西而射也)在軒轅
國北其丘方四蛇相繞(繚繞樛纏)此諸夭之野(夭音妖)鸞鳥自
歌鳳鳥自舞鳳皇卵民食之甘露民飲之所欲自從也
(言滋味無所不有所願得自在此謂夭野也)百獸相與羣居在四蛇北其人
兩手操卵食之兩鳥居前導之
龍魚陵居在其北狀如狸(或曰龍魚似狸一角)一曰蝦(音遐)即有神
聖乘此以行九野(九域之野)一曰鼈魚(鼈音惡横也)在夭野北其
為魚也如鯉
白民之國在龍魚北白身被髮(言其人體洞白)有乘黃其狀如
狐其背上有角乘之壽二千歲(周書曰白民乘黃似狐背上有兩角即飛黃也)
(淮南子曰天下有道飛黃伏皂)
肅慎之國在白民北有𣗳名曰雄(或作雒)常先入伐帝於
此取之(其俗無衣服中國有聖帝代立者則此木生皮可衣也)
長股之國在雄常北被髮(國在赤水東也長臂人身如中人而臂長二丈以𩔖推之)
(則此人脚過三丈矣黃帝時至或曰長脚人常負長臂人入海中捕魚也)一曰長脚(或曰有喬國今)
(伎家喬人盖𧰼此身)
西方蓐收左耳有蛇乘兩龍(金神也人面虎爪白毛執鉞見外傳)
山海經卷七
