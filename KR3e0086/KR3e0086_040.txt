景岳全書卷四十
明張介賓撰
小兒則(上)
總論
小兒之病古人謂之啞科以其言語不能通病情不易
測故曰寧治十男子莫治一婦人寧治十婦人莫治一
小兒此甚言小兒之難也然以余較之則三者之中又
謂小兒為最易何以見之蓋小兒之病非外感風寒則
内傷飲食以至驚風吐瀉及寒熱疳癎之類不過數種
且其臟氣清靈隨撥隨應但能確得其本而撮取之則
一藥可愈非若男婦損傷積痼癡頑者之比余故謂其
易也苐人謂其難謂其難辨也余謂其易謂其易治也
設或辨之不眞則誠然難矣然辨之之法亦不過辨其
表裏寒熱虛實六者洞然又何難治之有故凡外感者
必有表證而無裏證如發熱頭痛拘急無汗或因風搐
搦之類是也内傷者止有裏證而無表證如吐瀉腹痛
脹滿驚疳積聚之類是也熱者必有熱證如熱渴躁煩
秘結癰瘍之類是也寒者必有寒證如清冷吐瀉無熱
無煩惡心喜熱者是也凡此四者即表裏寒熱之證極
易辨也然於四者之中尤惟虛實二字最為緊要蓋有
形色之虛實有聲音之虛實有脈息之虛實如體質強
盛與柔弱者有異也形色紅赤與青白者有異也聲音
雄壯與短怯者有異也脈息滑實與虛細者有異也故
必内察其脈候外觀其形氣中審其病情參此數者而
精察之又何虛實之難辨哉必其果有實邪果有火證
則不得不為治標然治標之法宜精簡輕銳適當其可
及病則已毫毋犯其正氣斯為高手但見虚象便不可
妄行攻擊任意消耗若見之不眞不可謂姑去其邪諒
亦無害不知小兒以柔嫩之體氣血未堅臟腑甚脆略
受傷殘萎謝極易一劑之謬尚不能堪而况甚乎矧以
方生之氣不思培植而但知剝削近則為目下之害遠
則遺終身之羸良可嘆也凡此者實求本之道誠幼科
最要之肯綮雖言之若無奇異而何知者之茫然也故
余於篇端首以為言然非有冥冥之見者固不足以語
此此其所以不易也
隂陽應象大論曰善診者察色按脈先别隂陽審清濁
而知部分視喘息聽聲音而知所苦觀權衡規矩而知病
所主按此論雖通言診法之要然尤於小兒為最切
也
初誕法(二)
小兒初生飲食未開胃氣未動是誠清虛之腑此時開
口調燮極須得宜保嬰諸書皆云分娩之時口含血瑰
啼聲一出隨即嚥下而毒伏於命門因致他日發為驚
風發熱痘疹等證此說固似有理然嬰兒通體無非血
氣所結而此亦血氣之餘何以毒遽如是即使嚥之亦
必從便而出何以獨留為害無足憑也惟是形體初成
固當為之清楚其法於未啼時用軟帛裹指挖去口中
之血乃用後法并拭去口中穢惡以清臟腑此亦初誕
之要法不可無也
開口法凡小兒初誕宜以甘草細切少許用沸湯泡汁
以淡為妙不宜太甜乃用軟帛蘸汁徧拭口中去其穢
濁隨用胡桃肉去皮嚼極爛以稀絹或薄紗包如小棗
内兒口中使吮其汁非獨和中且能養臟最佳法也
若母氣素寒小兒清弱者只以淡薑湯拭口最能去胃寒
通神明并可免吐瀉之患此法最妙人所未知也拭後
仍用核桃法如前一法以牛黃半分同硃砂研勻蜜
調如前與吮為佳極能辟痰邪去穢惡除熱安神然必
母氣多熱小兒肥盛者可用清弱者不宜用一古法
拭口多有用黃連者不知黃連大寒大苦而小兒以胃
氣為主安得初生即可以苦劣之氣相犯致損胃氣則
他日變嘔變瀉由此而起矣大非所宜一古法多用
硃砂開口者按陳文中曰小兒初生便服硃砂輕粉白
蜜黃連本欲下胎毒不知此皆傷脾敗陽之藥輕粉下
痰損心硃砂下涎損神兒實者服之軟弱弱者服之易
傷反致變生諸病是固不可不察也
護養法(三)出保嬰撮要
巢氏曰小兒初生肌膚未實宜用舊絮護其背不可太
煖更宜數見風日則血氣剛強肌肉緻密若藏於重幃
密室或厚衣過煖則筋骨軟脆不任風寒多易致病衣
服當隨寒熱加減但令背煖為佳亦勿令出汗恐表虚
風邪易傷乳哺赤不宜過飽陳氏所謂忍三分寒喫七
分飽頻揉肚少洗澡要肚煖頭涼心胸凉皆至論也又
須令乳母預愼六淫七情厚味炙&KR1572;則乳汁清寧兒不
致疾否則隂陽偏勝血氣沸騰乳汁敗壞必生諸病若
屢用藥餌則臟腑隂損多變敗證可不愼歟大抵保嬰
之法未病則調和乳母既病則審治嬰兒亦必兼治其
母為善
小兒飲食有任意偏好者無不致病所謂爽口味多終
作疾也極宜愼之嘗見王隱君曰余幼時酷嗜甘飴忽
一日見飴中有蚯蚓伸頭而出自此不敢食飴至長始
知長上為之此可為節戒之妙法
初生兒看病法(四)
初生兒以手捻其頭摸其頥頷不作聲者為無病總有
病以手指探其口雖發聲而從容咂指者其病輕若即
發聲不咂指而色或青紅兼紫者此落地受寒之甚也
其病重須急辨其形色虛實而治之若牙關緊閉不納
乳或硬而不軟其病極重也此驚邪入足太陽經及足
陽明經而然須急治之庶可平復
一初生兒肥胖色嫩日覺好看者此其根本不堅甚非
佳兆且亦最易感邪凡邪入腑者近在第二三日見之
其證吐乳夜啼發哭腹鳴皆胎驚之證然猶淺而易治
若邪之入臟者遠在六七日見之此臍風噤風嘬口
風之候其病深而難醫若大聲口噤舌大痰壅者不治
蓋五六日間病傳心肺脾三經也此風氣甚盛而無所
洩故形見於喉口牙關聲音也其面額青紫黑色者
不治爪甲青黑者不治臍青黑者亦不治凡父母肥
者不可生肥兒父母瘦者亦不可生肥兒生而肥胖必
當以藥歛之使其肥肉堅實而轉微黃之色則吉不然
則凶生兒怯弱必須以藥扶助之若七日之内肌肉
頓肥則必病矣過此以往漸肥者不足慮也治肥之法
宜清痰濕解胎毒預防其風氣亦不可過用峻厲以傷
脾氣又當看小兒元氣厚薄厚者十無一失薄者十
無一生然其中有死者有不死者則以病之所生有眞
偽也凡怯弱者宜專培脾腎為主
看小兒壽夭法(五)
看小兒法以聽聲為先察色為次凡聲音清亮者生有
回音者生澁者病散而無出聲者不壽忽然大聲而
無病者須細看其身恐有瘡毒即須治之臍帶中無
血者生臍帶銀白色者生短帶紫脹者於斷帶之後捻
去紫血可保無虞額皮寬者壽卵縫通達黑色者
壽初生下如水泡之狀者險面轉微黃之色者吉
生下粉白花色者必主臍風而死生下皮寬肉瘦五
六日頓肥者亦必有臍風之患生下皮肉不光者死
泣不出聲者死泣而無淚者死舌如紫肝者死
口角上有紫色如蝦鬚者死髮粗長者生細軟不
放者死隂物不起者死隂囊不收者死白者死赤
者死無糞門者死臀肉不生者死股肉不生者
不壽面無彩色者夭臍帶短大紫色者夭生下
渾身銀白色者夭生下有齒者大凶致傷父母不然
必傷自身生下未裹即撒尿者殺父母蕩家財在世
一生勞苦
脈法(六)
凡小兒形體既具經脈已全所以初脫胞胎便有脈息
可辨故通評虛實論曰乳子病熱脉懸小者手足溫則
生寒則死乳子病風熱喘鳴肩息者脉實大也緩則生
急則死此軒岐之診小兒未嘗不重在脉亦未嘗不兼
證為言也自水鏡訣及全幼心鑑等書乃有三歲以上
當察虎口寅卯辰風氣命三關之說其中之可取者惟
曰脉從寅關起不至卯關者易治若連卯關者難治若
寅侵卯卯侵過辰者十不救一只此數語乃於危急之
際亦可用辨吉凶至若紫為風紅為傷寒青為驚白為
疳及青是四足驚赤是水驚黑是人驚黃是雷驚之類
豈此一線之色果能辨悉如此最屬無稽烏足憑也即
今幼科所尚無不以此為科套全不知脉而信口胡猜
試問其心果亦有的確之見否茫然無據而欲以人子
為嘗試良可嘆也故凡診小兒既其言語不通尤當以脉
為主而參以形色聲音則萬無一失矣然小兒之脉非
比大人之多端但察其強弱緩急四者之脉是即小兒
之肯綮蓋強弱可以見虛實緩急可以見邪正四者既
明則無論諸證但隨其病以合其脉而參此四者之因
則左右逢源所遇皆道矣再加以聲色之辨更自的確
無疑又何遁情之有此最活最妙之心法也若單以一
脉鑿言一病則一病亦能兼諸脉其中眞假疑似未免
膠柱實有難於確據者然法不可廢最所當察故擇其
得理者并附於左亦可以見其㮣
錢仲陽曰小兒之脉氣不和則弦急傷食則沉緩虛驚
則促急風則浮冷則沉細脉亂者不治
薛氏曰凡看脉先定浮沉遲數隂陽冷熱沉遲為隂浮
數為陽浮主風沉遲主虛冷實主有熱緊主癲癎洪主
熱盛沉緩主虛瀉微遲有積有蟲遲濇主胃脘不和沉
主乳食難化沉細主乳食停滯緊絃主腹中熱痛牢實
主大便秘沉而數者骨中有熱絃長是肝膈有風緊數
乃驚風為患四肢掣顫浮洪乃胃口有熱沉緊主腹痛
有寒虚濡者有氣又主慢驚芤主大便利血
聲音(七)
聲由氣發氣實則聲壯氣虛則聲怯故欲察氣之虚實
者莫先乎聲音如内經諸篇有曰言而微終日乃復言
者此奪氣也有曰氣海有餘者氣滿胸中悗息面赤
氣海不足則氣少不足以言有曰心氣虛則悲實則
笑不休有曰手少隂虛則不能言有曰内奪而厥
則為瘖俳此腎虛也華元化曰陽候多語隂證無聲
多語者易治無聲者難榮凡此皆聲音虛實之辨故
彼聖人者聞聲知情無所不達此聲音之學所以不可
忽也
顏色(八)
脉要精微論曰夫精明五色者氣之華也赤欲如白裹
朱不欲如赭白欲如鵝羽不欲如鹽青欲如蒼璧之澤
不欲如藍黃欲如羅裹雄黃不欲如黃土黑欲如重漆
不欲如地蒼五色精微象見矣其壽不久也
玉版論要篇曰色夭面脫不治百日盡已色見上下左
右各在其要上為逆下為從女子右為逆左為從男子
左為逆右為從
五色篇曰官五色奈何曰青黑為痛黃赤為熱白為寒
是謂五官又曰以色言病之間甚奈何曰其色麄以
明沉夭者為甚其色上行者病益甚其色下行如雲徹
散者病方已
經脉篇曰凡診絡脉脉色青則寒且痛赤則有熱胃中
寒手魚之絡多青矣胃中有熱魚際絡赤其暴黑者畱
久痺也其有赤有黑有青者寒熱氣也其青短者少氣
也
凡察色之法大都青白者少熱氣病主隂邪黃赤者多
熱氣病主陽盛青主風氣主肝邪主脾胃虛寒主心
腹疼痛主暴驚傷心膽之氣主驚風當察兼色以分急
慢白主氣虛甚則氣脱主無火主脾肺不足白兼青
者主慢驚主大小腸泄瀉赤主火主痰熱主傷寒熱
證主煩渴主急驚躁擾主閉結主陽邪喘促主癰瘍痘
疹黑屬水主隂寒主厥逆主痛極沉黑主危篤黃
主積聚主痞塊主脾病主脹滿主脾疳黃兼白者主脾
寒脾弱主氣虛神怯黃兼青者主脾虛泄瀉主慢脾風
黃兼赤者主疳熱兩顴鮮紅或作或止者謂之面戴
陽乃眞隂虛弱此非陽證也不得以熱赤同論
錢氏曰左頰為肝右頰為肺額上為心鼻上為脾下頦
為腎隨證施治之
藥餌之誤(九)
小兒氣血未充而一生盛衰之基全在幼時此飲食之
宜調而藥餌尤當愼也今舉世幼科既不知此大本又
無的確明見而惟苟完目前故凡遇一病則無論虛實
寒熱但用海底兜法而悉以散風消食清痰降火行滯
利水之劑總不出二十餘味一套混用謬稱穩當何其
誕也夫有是病而用是藥則病受之矣無是病而用是
藥則元氣受之矣小兒元氣幾何能無隂受其損而變
生不測耶此當今幼科之大病而醫之不可輕任者正
以此也又見有愛子者因其清黃瘦弱每以為慮而詢
之庸流則不云痰火必云食積動以肥兒丸保和丸之
類使之常服不知肥兒丸以苦寒之品最敗元陽保和
丸以消耗之物極損胃氣謂其肥兒也而適足以瘦兒
謂其保和也而適足以違和耳即如抱龍丸之類亦不
宜輕易屢用余嘗見一富翁之子每多痰氣或時驚呌
凡遇疾作輒用此丸一投即愈彼時以為神丹如此者
不啻十餘次及其長也則一無所知凝然一癡物而已
豈非暗損元神所致耶凡此尅伐之劑所以最當愼用
故必有眞正火證疳熱乃宜肥兒丸及寒凉等劑眞正
食積脹滿乃宜保和丸及消導等劑眞正痰火喘急乃
宜抱龍丸及化痰等劑即用此者亦不過中病即止非
可過也若無此實邪可據而諸見出入之病則多由虧
損元氣悉當加意培補方是保赤之主倘不知此而徒
以肥兒保和等名乃欲藉為保障不知小兒之元氣無
多病已傷之而醫復伐之其有不萎敗者鮮矣此外如
大黃芒硝黑丑芫花大戟三稜蓬术之類若非必不得
已皆不可輕易投也
小兒診治大法(十)
凡小兒之病本不易察但其為病之源多有所因故凡
臨證者必須察父母先天之氣而母氣為尤切如母多
火者子必有火病母多寒者子必有寒病母之脾腎不
足者子亦如之凡骨軟行遲齒遲語遲𩕄門開大疳熱
脾泄之類多有由於母氣者雖父母之氣俱有所禀但
母氣之應在近父氣之應在遠或以一強一弱而偏得
一人之氣者是皆不可不察至若稍長而縱口縱欲或
調攝失宜而自為病者此又當察其所由辨而治之如
果先天不足而培以後天亦可致壽雖曰先天俱盛而
或父母多慾或撫養失宜則病變百端雖強亦夭此中
幾圓理微貴在知常知變也
撮口臍風(十一)
初生小兒撮口臍風者因胎中受熱或初生不愼為風
寒所侵遂致聚唇撮口眼閉口噤啼聲如鴉或聲不能
出或舌上如粟或口吐白沫或喉痰潮響或氣息喘急
甚者舌強面青腹脹青筋吊腸牽痛百日内病甚者多
不治臍風者以斷臍之後為水濕風邪所侵因致腹
脹臍腫四肢柔直啼不吮乳甚則發搐若臍邊青黑手
拳口噤者是為内搐不可治凡治此之法痰盛者當
先治痰火盛者當先清火若無火無痰者專當温補脾
胃凡斷臍不盈尺多患此者齒齦有泡如粟以綿裹
指蘸温水擦破口即開不用藥七日内患此者百無一
生臍風果因浴拭外傷皮膚者用綿灰或枯&KR0552;末摻
之即愈若因剪臍短少或因束縳不緊或因牽動風
入臍中或因鐵器斷臍冷氣傳於脾絡以致前證者口
内有小泡急掐破去其毒水以艾灸臍中亦有得生者
治法多端無如灸法若因乳母肝脾鬱怒或飲食生
冷辛熱致兒為患者當治其母
錢氏云撒口因浴後拭臍風邪所入而作用益黃散補
之
陳無擇云視其牙齦有泡擦破之口既開用眞白殭蚕
略烘為末蜜調塗口内
保嬰集云小兒百日臍風馬牙當作胎毒瀉足陽明之
火用鍼挑破以桑樹白汁塗之
田氏治噤風用天南星為末加片腦少許以指蘸薑汁
擦牙齦立開或用牛黃以竹瀝調服一字隨以猪乳
滴於口中
驚風(十二)
驚風之要領有二一曰實證一曰虛證而盡之矣蓋急
驚者陽證也實證也乃肝邪有餘而風生熱熱生痰痰
熱客於心膈間則風火相摶故其形證急暴而痰火壯
熱者是為急驚此當先治其標後治其本慢驚者隂證
也虛證也此脾肺俱虛肝邪無制因而侮脾生風無陽
之證也故其形氣病氣俱不足者是為慢驚此當專顧
脾腎以救元氣雖二者俱名驚風而虛實之有不同所
以急慢之名亦異凡治此者不可不顧其名以思其義
論驚風證治(十三)
小兒驚風肝病也亦脾腎心肺病也蓋小兒之眞隂未
足柔不濟剛故肝邪易動肝邪動則木能生火火能生
風風熱相摶則血虛血虚則筋急筋急則為掉眩反張
搐搦強直之類皆肝木之本病也至其相移木邪侮土
則脾病而為痰為吐瀉木盛金衰則肺病而為喘促為
短氣木火上炎則心病而為驚呌為煩熱木火傷隂則
腎病而為水涸為血燥為乾渴為汗不出為搐為痓此
五臟驚風之大㮣也治此之法有要存焉蓋一曰風二
曰火三曰痰四曰陽虛五曰隂虛但能察此緩急則盡
之矣所謂風者以其強直掉眩皆屬肝木風木同氣故
云驚風而實非外感之證今人不明此義但為治風必
須用散不知外來之風可散而血燥之風不可散也故
凡如防風荆芥羌活獨活細辛乾葛柴胡紫蘇薄荷之
類使果有外邪發熱無汗等證乃可暫用如無外邪則最
所當忌此用散之不可不愼也所謂痰火者痰凝則氣閉
火盛則隂虧此實邪之病本也若痰因火動則治火為先
火以痰留則去痰為主火之甚者宜龍膽草山梔子黃
連黃栢石膏大黃之屬火之微者宜黃芩知母玄參石
斛地骨皮木通天麻之屬痰之甚者宜牛黃膽星天竺
黃南星半夏白芥子之屬痰之微者宜陳皮前胡海石
貝母天花粉之屬此外如硃砂之色赤體重故能入心
鎮驚内孕水銀故善透經絡墜痰降火雄黃之氣味雄
悍故能破結開滯直達橫行冰片麝香乃開竅之要藥
琥珀青黛亦清利之佐助而已又如殭蚕全蝎蟬蛻之屬
皆云治風在殭蠶味鹹而辛大能開痰涎破結氣用佐
痰藥善去肝脾之邪邪去則肝平是即治風之謂也全
蝎生於東北色青屬木故善走厥隂加以鹽味鹹而降
痰是亦同氣之屬故云治風較之殭蠶此其次矣蟬蛻
性味俱薄不過取其清虛輕蛻之義非有實濟不足恃
也凡驚風之實邪惟痰火為最而風則次之治實之法
止於是矣然邪實者易制主敗者必危蓋陽虛則隂邪
不散而元氣不復隂虛則營氣不行而精血何來所以
驚風之重重在虛證不虚不重不竭不危此元精元氣
相為並立有不容偏置者也故治虚之法當辨隂陽陽
虛者宜燥宜剛隂虛者宜温宜潤然善用陽者氣中自
有水善用隂者水中自有氣造化相須之妙既有不可
混又有不可離者如此設有謂此非小兒之藥此非驚
風之藥者豈驚風之病不屬隂陽而小兒之體不由血
氣乎若夫人者開口便可見心又烏足與論乾坤合一
之道諸補之法具詳如左
一驚風反張強直轉筋等病在經筋篇曰足少隂之筋
病足下轉筋及所過而結者是也病在此者主癎瘛及
痙在外者不能俛在内者不能仰故陽病者腰友折不
能俛隂病者不能仰又曰經筋之病寒則反折筋急
熱則筋弛縱不收隂痿不用陽急則反折隂急則俛不
伸
急驚風(十四)
急驚之侯壯熱痰壅竄視反張搐搦顫動牙關緊急口
中氣熱頰赤唇紅飲冷便結脉浮洪數此肝邪風熱陽
盛隂虛證也治此之法當察緩急凡邪盛者不得不先
治其標若痰甚喘急者宜抱龍丸琥珀散清膈煎梅
花飲之類主之火盛而煩熱者宜凉驚丸抑青丸或黃連安
神丸牛黃散及山梔黃連龍膽草之屬火盛燥熱而
大便秘結者宜瀉青丸或以為湯煎服之或利驚丸亦
可若外感風寒身熱為驚者當解其表宜抑肝散倍
加柴胡或參蘇飲五積散星蘇散之類擇而用之若
表邪未解而内亦熱者宜錢氏黃龍湯若驚氣漸退
而火未清者宜安神鎮驚丸凡以上者皆急則治標
之法但得痰火稍退即當調補血氣如後附薛氏之法
或參用慢驚諸治以防虛敗此幼科最要之法前哲有
云小兒易為虛實攻伐之藥中病即止不可過劑誠至
言也大抵此證多屬肝膽脾腎隂虛血燥風火相摶
而然若不顧眞隂過用祛風化痰之藥則脾益虛血益
燥邪氣綿延必成慢驚矣此中隂虛之義皆人所不知
當閱小兒補腎論始見其詳論載第二卷二五
東垣曰急驚者風木旺也風木屬肝肝邪盛必傳尅於
脾欲治其肝當先實脾後瀉風木
婁善全曰急驚屬木火土實木實則搐而有力及目上
視動劄頻睫土實則身熱面赤而不吐瀉偃睡合睛治
法宜涼宜瀉而用涼驚利驚等丸亦有因驚而發者以
致牙關緊急壯熱等證此内有實熱外挾風邪當截風
定搐若痰熱尚盛宜微下之痰熱既泄急宜調養胃氣
搐定而痰熱少退即宜調補脾氣
薛氏曰此肝經血虛火動生風蓋風生則隂血愈散隂
火愈熾火動則肺金愈虧肝邪愈盛宜滋肝血養脾氣
若屢服祛風化痰瀉火辛散之劑便宜認作脾虛血損
急補脾土若風火相摶發熱抽搐目瞤筋攣痰盛者
用四物釣籐鈎以生肝血清肝火用四君子加當歸以
補脾土生肺金若肝經血燥發熱驚搐目瞤筋攣痰
盛者用六味丸以滋腎水四君子加芍藥以補脾土
若肺金尅肝木用地黃丸以益肝血加芍藥木香以平
肺金若屢用驚藥而脾胃虛寒者須用六君子湯以
補脾土丁香木香以培陽氣若脾土虛寒腎水反來
侮土而致中寒腹痛吐瀉少食等證者用益黃散以補
脾土而瀉水庶幾不致慢驚矣但治小兒當審察虛
實凡證屬有餘者病氣也不足者元氣也故有餘當認
為不足思患預防斯少失矣
慢驚風(十五)
慢驚之候多由吐瀉因致氣微神緩昏睡露睛痰鳴氣
促驚跳搐搦或乍發乍靜或身涼身熱或肢體逆冷或
眉唇青赤面色淡白但其脉遲緩或見細數此脾虛生
風無陽證也小兒慢驚之病多因病後或以吐瀉或
因誤用藥餌損傷脾胃所致然亦有小兒脾胃素弱或
受風寒則不必病後及誤藥者亦有之總屬脾腎虛寒
之證治慢驚之法但當速培元氣即有風痰之類皆
非實邪不得妄行消散再傷陽氣則必致不救凡脾
土微虛微瀉而内不寒者可平補之宜六神散四君子
湯或五味異功散脾腎俱虛而臟平無寒者宜五福
飲且隂血生於脾土又宜四君子加當歸棗仁脾氣
陽虛微寒者宜温胃飲理中湯五君子煎脾氣虛寒
多痰者宜六君子湯或金水六君煎脾腎隂陽俱虛
而寒者惟理隂煎為最妙脾腎虛寒之甚或吐瀉不
止者宜附子理隂煎再甚者宜六味回陽飲或四味回
陽飲量兒大小與之脾腎虛寒泄瀉不止者宜胃關
煎
薛氏曰保嬰集云急驚屢發屢用攻瀉則脾損隂消而
變為慢驚者多矣當補脾養血佐以安心清肺制木之
藥最為切當竊謂前證多因脾胃虧損肝木所勝外虛
熱而内眞寒也但用五味異功散加當歸佐以鈎籐飲
以補脾土平肝木亦多得效如不應用六君加炮薑木
香温補脾土更不應急加附子以回陽若用逐風驅痰
之藥反促其危也愚按附子温中回陽為慢驚之聖
藥也如元氣未脫用之無有不效氣脫甚者急宜炮用
之
保嬰撮要曰凡元氣虧損而至昏憒者急灸百會穴若
待下痰不愈而後灸之則元氣脫散而不救矣此乃臟
腑傳變已極總歸虛處惟脾受之無風可逐無驚可療
因脾虛不能攝涎故津液妄泛而似痰者但當以温補
脾胃為主若不審其因泛用袪風化痰之劑則脾氣益
傷隂血益損病邪益甚而危矣
婁全善曰木虛則搐而無力火虛則身寒口中氣冷土
虛則吐瀉睡而露睛治宜温補脾胃用六君子湯五味
異功散之類
大驚卒恐(十六)
小兒忽被大驚最傷心膽之氣口問篇曰大驚卒恐則
氣血分離隂陽破散經絡厥絶脉道不通隂陽相逆經
脉空虛血氣不次乃失其常此内經㮣言受驚之病有
如此矧小兒血氣尤非大人之比若受大驚則其神氣
失散潰亂不堪尚何實邪之有斯時也收復正氣猶恐
不暇顧可復為清散耶即如硃砂琥珀之類不過取其
鎮重之意亦非救本之法今幼科諸書皆以大驚之證
例作急驚論治誤亦甚矣不知急驚慢驚一以風熱一
以脾腎之虛皆不必由驚而得而此以驚恐致困者本
心膽受傷神氣陡離之病所因不同所病亦異胡可以
同日語也
一治大驚氣散之病當以收復神氣為主宜秘旨安神
丸七福飲茯神湯團參散獨參湯之類加金銀等物煎
服之
驚啼(十七)
小兒驚啼證本與驚風不同亦與大驚卒恐者有異蓋
小兒肝氣未充膽氣最怯凡耳聞驟聲目視驟色雖非
大驚卒恐亦能怖其神魂醒時受怖寐則驚惕或振
動不寧或忽爾啼呌皆神怯不安之證總宜安神養氣
為主如獨參湯團參散七福飲秘旨安神丸之類皆其
所宜若微煩熱者宜生脉散熱甚者宜硃砂安神丸
或導赤散驚哭多淚忽啼忽止者是驚惕啼呌無淚
聲長不揚者是腹痛
發搐(十八)
搐抽搐也是即驚風之屬但暴而甚者謂之驚風微而
緩者謂之發搐發搐不治則漸成驚風矣雖錢氏等書
皆以時候之氣分五臟之證為論治然病變不測有難
以時氣拘者是不若察見在之形證因臟腑之虛實隨
宜施治者之為得也總之小兒之實證無他惟東方之
實及中央之滯耳蓋東方木實則生火生風而為熱為
驚中央土實則生濕生滯而為痰為積知斯二者則知
所以治實矣若小兒之虛證則五臟皆有之如心虛
則驚惕不安肺虚則氣促多汗脾虚則為嘔吐為暴泄
為不食為痞滿倦卧為牙緊流涎為手足牽動肝虛則
為筋急血燥為抽搐勁強為斜視目瞪腎虛則為二便
不禁為津液枯槁為聲不出為戴眼為肢體厥逆為火
不歸源知此五者則知所以治虛矣然此虛實之證
固亦多有疑似者但以形色聲音脉息參而察之則無
有不燎然者諸治實之法當從急驚治虛之法當從慢
驚及如後夜啼諸治法已盡其藴當并察之總之諸言
實者乃邪氣之實非元氣之實也故治此者切不可傷
及元氣若病已久尤當專顧脾腎則根本完固諸無不
愈矣
錢仲陽曰驚癎發搐男左視無聲右視有聲女右視無
聲左視有聲此相勝也蓋左為肝部右為肺部金木相
勝故耳若握拳挴指在内女為順挴指在外男為順
順則易治逆則難治
薛氏曰寅卯辰時搐而發熱作渴飲冷便結屬肝膽經
虛熱用柴芍參苓散作渴引飲自汗盜汗屬肝膽經血
虛用地黃丸口吻流涎屬肝木尅脾土用六君子湯
巳午未時發搐若兼作渴飲水屬風火相摶以地黃丸
補肝導赤散涼驚丸治心若作渴飲湯體倦不乳土虛
而木王也用地黃丸以補腎六君子湯以補脾申酉
戌時微搐而喘目微鈄身似熱睡而露睛大便淡黃屬
脾肺虛熱用異功散若手足逆冷或喘瀉不食屬脾肺
虛寒用六君炮薑木香久病而元氣虛者用六君子六
味丸二藥主之亥子丑時微搐身熱目睛緊斜吐瀉
不乳厥冷多睡屬寒水侮土用益黃散未應用六君薑
桂傷風發搐口中氣熱呵欠手足動者名假搐用大
青膏發散風邪傷風發搐口氣不熱肢體倦怠用異
功散補脾土釣籐飲清肝木若因風邪内鬱發熱而
變諸證者當理肺金清風邪若外邪既解而内證未
除當理肺補脾若停食發搐嘔吐乳食者宜用消食
丸若傷食後發搐身熱困睡嘔吐不思乳食者當先
定搐後用白餅子下之若食既散而前證仍作或變
他證者脾土傷而肝木乘之也用六君子加鈎籐鈎以
健脾平肝若肺經虧損而致驚搐等證者當補脾肺
以平肝心則驚搐自止矣如手足冷汗搐眉搐肚日
夜不止名眞搐當用人參湯川烏全蝎等藥平其胃氣
百日内發搐眞者内生風二三次必死假者外生風
雖頻發不死百日内搐亦有因乳母七情厚味所致
者當兼治其母而以固胃為先不可逕治其兒也若
涎入心脾則不能言用涼心鎮驚下痰之藥逆搐者不
治若吐瀉後變證者亦不治大凡發搐因風者則
面青目赤因驚則呌呼搐搦因食則噯吐氣悶脾肺虛
則生粘痰喉間作鋸聲此乃心火不能生脾土脾土不
能生肺金以致肺不能主氣脾不能攝涎故涎氣泛上
而喉中作聲耳若用袪風治痰之劑則氣散隂消而促
其危矣
夜啼(十九)
小兒夜啼不安按保嬰等書云夜啼有二曰脾寒曰心
熱也夜屬隂隂勝則脾臟之寒愈盛脾為至隂喜温而
惡寒寒則腹中作痛故曲腰而啼其候面青手腹俱冷
不思乳食是也亦曰胎寒宜鈎籐飲寒甚者理中丸
若曲腰啼呌哭而無淚者多係腹痛宜木香散或用温
胃飲加木香若脾腎寒甚而兼帶作痛者宜陳氏十
二味異功散若過用乳食停滯作痛邪實無虛而啼
者宜保和丸和胃飲加減主之甚者宜消食丸若隂
盛陽衰心氣不足至夜則神有不安而啼呌者宜四君
子湯五味異功散或七福飲秘旨安神丸若面青手
冷陽氣虛寒心神驚怯而啼者宜五君子煎或六味異
功煎甚者宜七福飲加炮乾薑肉桂若兼泄瀉不乳
脾腎虛弱也宜六神散甚者養中煎胃關煎若兼吐
瀉少食脾胃虛寒也宜五君子煎温胃飲或六味異功
煎加炮木香若大便不化食少腹脹脾氣虛弱也宜
五味異功散或五君子煎加木香若面色白黑睛少
至夜分隂中陽虛而啼者此肝腎之不足也宜六味丸
八味丸理隂煎若見燈見火愈啼者心熱也心屬火
見火則煩熱内生兩陽相摶故仰身而啼其證面赤手
腹俱煖口中氣熱是也火之微者宜生脉散導赤散火
之甚者宜硃砂安神丸人參黃連散若肝膽熱甚木
火相摶者宜柴胡清肝散大都此證或因吐瀉内亡
津液或禀賦腎隂不足不能滋養肝木或乳母恚怒肝
火侮金當用六君子湯補脾土以生肺金地黃丸壯腎
水以滋肝木若乳母鬱悶而致者用加味歸脾湯乳母
暴怒者加味小柴胡湯乳母心肝熱摶者柴胡清肝散
若因驚夜啼者宜從前驚啼論治
發熱(二十)
小兒發熱證其最要者有四一則外感發熱二則瘡毒
發熱三則痘疹發熱四則疳積發熱凡此四者之外如
飲食驚風隂虛變蒸之類雖亦有之然各有其說均當
詳辨
一發熱當辨虛實如實則面赤氣粗口燥唇瘡作渴喜
冷飲水大小便難或掀衣露體煩啼暴呌聲洪脉強伸
體而卧睡不露睛手足指熱皆為實證實以邪氣有餘
或可散邪或宜清火虛則面色青白氣怯神倦恍惚
軟弱口鼻微冷不喜寒凉飲湯安靜泄瀉多尿嘔惡驚
惕上盛下泄抱胞喜按乍涼乍温夜則虛汗卧則露睛
屈體而卧手足指冷脉息緩弱皆為虛證虛以正氣不
足最宜調補或兼解邪雖有發熱外證必不可妄用寒
凉及任意消散尅伐等劑
外感發熱治法(二十一)
凡小兒無故發熱多由外感風寒若寒邪在表未解者
必有發熱頭痛或身痛無汗或鼻塞流涕畏寒拘急脉
見緊數者是也凡暴感者極易解散一汗可愈但察
其氣血平和别無實熱等證或但倦怠昏睡者則但以
四柴胡飲或五柴胡飲為主酌兒大小而增減其劑此
法先固其中次解其表庶元氣無傷而邪且易散最為
穩當極妙之法有云小兒何虛乃堪此補及又有補住
邪氣之說皆寸光昧理之談不可信也若胃氣微見
虛寒者宜五君子煎加柴胡或以理隂煎加減用之最
妙元氣頗強而能食者宜正柴胡飲兼内熱火盛
而外邪未解者宜一柴胡飲或錢氏黃龍湯壯熱火
盛往來寒熱者宜柴芩煎寒氣盛者宜二柴胡飲
寒邪盛而中氣微虛者宜五積散傷寒見風身熱兼
𠻳而由氣不虛者宜柴陳煎若中氣不足而兼熱兼𠻳
者宜金水六君煎冬受寒邪至春夏而發熱者是為
小兒正傷寒但取效稍遲然治法不能外此
新按余之仲兒生於乙卯五月於本年初秋忽爾感
寒發熱脉微緊然素知其臟氣屬隂不敢清解遂與芎
蘇羌芷細辛生薑之屬冀散其寒一劑下咽不惟熱不
退而反大瀉作連二日瀉不止而喘繼之愈瀉則愈喘
斯時也將謂其寒氣盛耶何以用温藥而反瀉將謂其
火刑金耶豈以清瀉連日而尚堪寒凉將謂其表邪之
未除耶則何以不利於蘇散束手無策疑懼已甚且見
其表裏俱劇大喘垂危又豈淺易之劑所能挽回因沉
思良久漸有所得乃用人參二錢生薑五片煎汁半盞
然未敢驟進恐再加喘必致不救因用茶匙挑與二三
匙即懷之而旋走室中徐察其呼吸之進退然喘雖未
減而亦不見其增甚乃又與三四匙少頃則覺其鼻息
似乎少舒遂放膽與以半小鍾更覺有應自午及酉完
此一劑適一醫至急呼曰誤矣誤矣焉有大喘如此而
尚可用參者速宜以抱龍丸解之余諾之而不聽乃復
以人參二錢五分如前煎湯自酉至子盡其劑劑完而
氣息遂平齁齁大睡瀉亦止而熱亦退矣此所以知其
然者觀其因瀉反喘豈非中虛設有實邪自當喘隨瀉
減是可辨也向使誤聽彼醫易以清利中氣一脫即當
置之死地必仍咎余之誤用參也孰是孰非何從辨哉
余因紀此以見温中散寒之功其妙有如此者
外感發熱弗藥可愈(二十二)
凡小兒偶然發熱者率由寒熱不調衣被單薄柔弱肌
腠最易相感感則熱矣余之治此不必用藥但於其熟
睡之頃夏以單被冬以綿被蒙頭鬆蓋勿壅其鼻但以
稍緩為度使其鼻息出入皆此煖氣少頃則微汗津津
務令上下稍透則表裏通達而熱自退矣若冬月衣被
寒凉汗不易出則輕摟着身赤體相貼而上覆其面則
無有不汗出者此余近年養兒至妙之法百發百中者
也若寒邪甚者兩三微汗之無有不愈然此法惟行於
寅卯之際則汗易出而效尤速
諸熱辨證(二十三)
一小兒發熱若熱隨汗退者即外感證也其有取汗
至再而熱不退者必癰毒痘疹之候俟其形見當於本
門求法治之若是瘡毒但當辨其隂證陽證陽證宜
清火解毒隂證宜托裏助陽方治詳具外科若汗出
熱不退别無癰腫而耳後紅筋燦然及眼如包淚或手
指尖冷脉緊數者必是痘疹方治詳具痘疹門
一小兒飲食内傷本無發熱之證蓋飲食傷臟則為脹
為痛為吐為瀉本非肌表之病焉得發熱故調經論曰
邪之生於陽者得之風雨寒暑生於隂者得之飲食居
處隂陽喜怒此自不易之理也今人但見小兒發熱則
多言傷食而妄行消導謬亦甚矣其或飲食内傷風
寒外感表裏兼病而發熱者亦常有之然此當察其食
之有停無停酌而治之亦非可混行消耗蓋恐内本無
滯而妄加尅伐則虧損中氣以致外邪難解則病必滋
甚
一小兒疳積發熱此誠飲食内傷所致然必成痞成疳
陽明鬱積既久所以内外俱熱是非暴傷飲食者之比
亦非肌表發熱者之比方治詳具疳積條
一小兒有隂虛發熱之證及變蒸發熱之說凡隂虛發
熱者此即小兒勞損證也亦名為童子勞此當於虛損
門求法治之至若變蒸之說則辨在本條并當詳察
錢仲陽曰潮熱者時間發熱過時即退來日依時而發
此欲發驚也壯熱者常熱不已甚則發驚癎也風
熱者身熱而口中氣熱乃風邪外感也温熱者肢體
微熱熱不已則發驚搐壯熱惡風寒為元氣不充表
之虛熱也壯熱不惡風寒為外邪所客表之實熱也
壯熱飲湯為津液短少裏之虚熱也壯熱飲水為
内火銷爍裏之實熱也脉尺寸俱滿為重實尺寸
俱弱為重虛脉洪大或緩而滑或數而鼓此熱盛拒
隂雖形證似寒實非寒也熱而脉數按之不鼓此寒
盛格陽雖形證似熱實非熱也發熱惡熱大渴不止
煩躁肌熱不欲近衣其脉洪大按之無力或兼目痛鼻
乾者此血虛發熱也當補其血如不能食而熱自汗
出者氣虛也當補其氣
内熱證(二十四)
内熱與外熱不同内熱以五内之火熱由内生病在隂
分故内熱者宜清涼不宜升散升散則内火愈熾火空
則發也外熱以膚腠之邪風寒外襲病在陽分故外熱
者宜解散不宜清降清降則表熱愈留外内合邪也此
外熱内熱之治其不同者有如此欲分内外之辨則外
熱者其至必驟内熱者其來必緩但察其絶無表證而
熱在臟腑七竅三焦二隂筋骨肌肉之間者皆是内熱
之證但内熱之證亦有虚實實者宜從正治虛者當從反
治反正之間有冰炭之異非可混也
凡實熱之在内者古法治分五臟宜從正治心熱者
宜瀉心湯導赤散安神丸肝熱者瀉青丸柴胡飲子龍
胆湯脾熱者瀉黃散肺熱者輕則瀉白散地骨皮散
重則涼膈散腎熱者滋腎丸滋隂八味丸實熱則宜疎
下虛熱則宜調補肢體熱輕則惺惺散重則人參羌
活散大便秘者二黃犀角散四順清凉飲餘熱不
退者地骨皮散大小便血者保隂煎血熱妄行者
清化飲三焦火盛上下熱甚者抽薪飲小水熱痛
者大分清飲陽明内熱煩渴頭痛二便秘結者玉泉
散陽明火盛兼少隂水虧者玉女煎凡元氣虛而
為熱者必眞隂不足皆假熱證也宜從反治心脾肺
氣虛假熱者五君子煎人參理中湯五臟氣血俱虛
假熱者五福飲肝腎眞隂不足假熱者輕則六味地
黃湯甚則理隂煎肝腎血虛假熱者大營煎五物煎
肝腎隂虛上熱下寒則陽無所附而格陽為熱者六
味回陽飲或八味地黃湯肝經血虛生風而熱者四
物加天麻釣籐鈎汗後血虛而熱甚者六神散加粳
米汗後氣虛而惡寒發熱者補中益氣湯汗後隂
虛陽無所附而熱者四物湯加參茋汗後陽虛隂無
所附而熱者四君子加芎歸久從温補而潮熱不退
脉見滑大者五福飲加地骨皮或加知母凡嬰兒諸
熱有因别證而作者當從所重者而治之若乳下嬰兒
當兼治其母以調之
小兒上論列方(二十五)
四君子湯(補一)五君子煎(新熱六)
五味異功散(補四)六君子湯(補五)
團參散(小十)六味異功煎(新熱七)
四物湯(補八)五物煎(新因三)
金水六君煎(新和一)五福飲(新補六)
理中湯(熱一)人參理中湯(熱一)
七福飲(新補七)溫胃飲(新熱五)
四味回陽飲(新熱一)胃關煎(新熱九)
理隂煎(新熱三)六味回陽飲(新熱二)
獨參湯(補三六)生脉散(補五七)
六味地黃丸(補一二一)養中煎(新熱四)
茯神湯(小六十)八味地黃丸(補一二二)
大營煎(新補十四)滋腎丸(寒一六三)
滋隂八味丸(新寒十七)保隂煎(新寒一)
清化飲(新因十三)補中益氣湯(補三一)
益黃散(和十九)六神散(五一)
加味歸脾湯(補三四)小柴胡湯(散十九)
柴胡飲子(小三十)柴胡清肝散(寒五九)
一柴胡飲(新散一)二柴胡飲(新散二)
人參黃連散(小十七)四柴胡飲(新散四)
五柴胡飲(新散五)二黃犀角散(小二九)
正柴胡飲(新散六)柴芩煎(新散十)
錢氏黃龍湯(小二五)柴陳煎(新散九)
五積散(散三九)四順清涼飲(攻二五)
星蘇散(小二四)參蘇飲(散三四)
硃砂安神丸(寒一四二)惺惺散(小二三)
鈎籐飲(小六六)黃連安神丸(寒一四二)
瀉白散(寒四二)瀉黃散(寒五七)
秘旨安神丸(小七一)瀉心湯(寒二七)
抑肝散(小六七)安神鎮驚丸(小七六)
瀉青丸(寒一五一)抑青丸(小九八)
東垣涼膈散(痘八三)抽薪飲(新寒三)
龍膽湯(小八二)大分清飲(新寒五)
玉泉散(新寒十五)玉女煎(新寒十二)
地骨皮散(小三一)導赤散(寒一二二)
大青膏(小六八)消食丸(小三七)
清膈煎(新寒九)和胃飲(新和五)
利驚丸(小九七)凉驚丸(小九六)
抱龍丸(小八五)琥珀散(小八一)
牛黃散(小二七)梅花飲(小八三)
白餅子(小三九)肥兒丸(小百十一)
保和丸(小三五)木香散(痘二一)
陳氏十二味異功散(痘二二)人參羌活散(小三六)
備用方
具列小兒方中所當詳閱
景岳全書卷四十
