景岳全書卷四十二
明張介賓撰
麻疹(全)
述原(一)
景岳子曰痘之與疹原非一種雖痘之變態多證而疹
之收歛稍易然疹之甚者其勢凶危亦不減於痘最為
可畏蓋疹毒痘毒本無異也苐古人重痘而忽疹多不
詳及使後人無所宗法余實悵之自得羅田萬氏之刻
見其理透法精鄙念斯慰今悉從其訓備述於此雖其
中稍有裁訂亦不過正其疑似詳其未詳耳使此後患
疹者幸獲迷津之指南亦以見萬氏之功為不少矣
名義(二)
疹者痘之末疾惟二經受證脾與肺也内應於手足太
隂外合於皮毛肌肉是皆天地間沴戾不正之氣故曰
疹也然其名目有異在蘇松曰沙子在浙江曰醋子在
江右湖廣曰麻在山陜曰膚瘡曰糠瘡曰赤瘡在北直
曰疹子名雖不同其證則一但疹在痘前者痘後必復
疹惟痘後出疹者方為結局
疹逆順(三)
萬氏曰疹以春夏為順秋冬為逆以其出於脾肺二經
一遇風寒勢必難出且多變證故於秋冬為不宜耳夫
天行不正之氣致為人之瘍疹然古人於痘疹二字始
終歸重於痘並不分别疹為何物豈可以二證歸於一
證耶想當時重痘不重疹故爾略之致使後人不得心
法因而害事者往往有之今以吾家四代傳流以及今
日心得之法開載於後用此應痘定不差矣敢有毫釐
隱匿天其鑒之
疹脉(四)
凡出疹自熱起至收完但看右手一指脉洪大有力雖
有别證亦不為害此定存亡之要法也
景岳曰按此即陽證得陽脉之義若細軟無力則陽證
得隂脉矣元氣既弱安能勝此邪毒是即安危之基也
故凡診得隂脉者即當識為隂證而速救元神宜用傷
寒溫補托法參酌治之若執以麻疹為陽毒而㮣用清
寒則必不免矣
疹證(五)
疹雖非痘之比然亦由胎毒蘊於脾肺故發於皮毛肌
肉之間但一時傳染大小相似則未有不由天行癘氣
而發者此其源雖内發而證多屬表故其内為胎毒則
與痘證同外有表邪則與傷寒類其為毒也總由君相
二火燔灼太隂而脾肺受之故其為證則有欬𠻳噴嚏
面腫腮赤目胞浮腫眼淚汪汪鼻流清涕呵欠悶頓乍
涼乍熱手足稍冷夜卧驚悸或惡心嘔噦或以手搯面
目唇鼻者是即出疹之候便宜用解毒散邪等藥不使
畱停於中庶無他患且凡是疹證必其面赤中指冷而
多𠻳又必大熱五六日而後見紅點遍身此其所以與
痘與傷寒有異也
一痘欲盡發而不留疹欲盡出則無病邪氣鬱遏則留
而不去正氣損傷則困而不伸毒歸五臟變有四證歸
脾則泄瀉不止歸心則煩熱不退而發驚歸肺則欬𠻳
血出歸腎則牙齦爛而疳蝕
程氏曰麻疹初出類傷風寒頭疼欬𠻳熱甚目赤頰紅
一二日内即出者輕必須解表忌見風寒葷腥厚味如
犯之恐生痰涎變為驚搐必致危矣如初起吐瀉交作
者順乾嘔霍亂者逆欲出不出者危亡立至
徐氏曰痘自裏而出於臟故重疹自表而出於腑故輕
景岳曰痘疹之屬有四種曰痘曰疹曰麻曰班也痘則
陸續漸出自小而大或稀或密部位顆粒有辨也疹則
一齊發出大者如蘇子次者如芥子小者如蚕子而成
粒成片者是也麻則最細而碎如蚊迹糢糊者是也班
則無粒惟成片紅紫如雲如錦者是也大都疹與麻班
同類即發班傷寒之屬而痘則本非其類也蓋痘毒本
於肝腎出自中下二焦是以終始不妨於食而全賴水
穀為主所以能食則吉不能食則凶故治痘者不可不
顧脾胃麻疹之毒則由表邪不解而内犯太隂陽明病
在上中二焦所以多不能食故治麻疹者但宜解散火
邪邪散則自能食矣是痘疹之治當各有所重者如此
疹期(六)
出疹之候初熱一日至次日雞鳴時其熱即止止存五
心微熱漸見欬𠻳鼻流清涕或腹中作痛飲食漸減到
申酉之間其熱復來如此者四日用手滿按髮際處甚
熱其面上熱少減二三分欬𠻳連聲面燥腮赤眼中多
淚噴嚏頻發或忽然鼻中出血至五日其熱不分晝夜
六日早時其疹出在兩頰下細細紅點至午時兩手背
並腰下及渾身密密俱有紅點七日普徧掀發其鼻中
清涕不流噴嚏亦不行七日晚兩頰顔色漸淡此驗出
疹之要法
凡疹熱六日而出一定之規也若醫人無識用藥太早
耗散元氣及至出時變害多矣或𠻳而變喘或出一二
日即隱或作大瀉或合目而喘此醫人用藥不當之害
也吾家治法定不在五日内用藥必待見疹方用徐徐
升表然用藥亦有次第凡一劑必作十餘次飲之况疹
在皮膚之間若作一次服則藥性催之太急每致譫語
煩躁故當愼之
景岳曰按此萬氏之法謂醫人用藥太早恐致耗散元
氣故必待見點而後施治及作一次服恐藥性催之太
急皆惟恐無益而反以致害此固其心得之法也然以
愚見則醫有高下藥有宜否但使見有確真發無不當
則於未出之前或解或補必有得豫防之力以潛消其
毒者既出之後亦必有善調之方而不致催急者此在
善與不善或不嫌早與不早也嘗見庸流之誤治者多
是誠不服藥為中醫也此萬氏之說所以不可不遵
凡疹熱五六日必出矣醫人用藥見不能散父母見藥
不效醫人見熱𠻳不能除或以别證治之主家又或更
醫此世之所以誤者多矣
麻疹初熱(七)
麻疹發熱之初與傷寒相似惟疹子則面頰赤欬嗽噴嚏
鼻流清涕目中有淚呵欠喜睡或吐瀉或手掐眉目
面赤為異耳但見此候即是疹子便宜謹避風寒戒葷
腥厚味古法用升麻葛根湯以表散毒邪余製透邪煎
代之更佳或柴歸飲亦妙但使皮膚通暢腠理開豁則
疹毒易出不可作傷寒妄加汗下也妄汗則增熱而為
衂血欬血為口瘡咽痛為目赤腫為煩燥乾渴為大小
便不通妄下則裏虛為滑泄為滯下經曰必先歲氣毋
伐天和言不可妄汗妄下也
凡疹初熱疑似之間切不可輕易用藥縱有他證必待
五日腮下見疹方可用升表之劑嗽多連打嚏噴鼻流
清涕或流鼻血飲食減少好飲涼水只宜調理飲食戒
麪食葷腥
一疹子初發熱時未見出現欬嗽百十餘聲不已上氣
喘急而目胞腫時卧時起此火毒内蒸肺葉焦舉宜甘
桔湯合白虎湯加牛旁子薄荷主之如疹出之時欬
嗽口乾心煩者此毒在心肺發未盡也瀉白散加大花
連翹玄參黃連主之
一疹子欲出未出之時宜早為發散以解其毒則無餘
患若不預解使之盡出多致毒蓄於中或為壯熱日久
枯瘁或成驚癎或為瀉痢或為欬血喘促或作疳蝕而
死此雖一時戾氣之染然未有不由於人事之未盡也
疹出没(八)
一疹子出没常以六時為凖假如子後出午後即收午
後出子後即收乃陽生隂成隂生陽成造化自然之數
也凡此旋出旋收者輕若一出連綿三四日不收者乃
陽毒太甚宜大青湯或用荆芥牛旁子甘草玄參石膏
桔梗主之若逡巡不出者乃風寒外束皮膚閉密也
宜荆防敗毒散主之
一疹已出而復没者乃風寒所逼而然若不早治毒必
内攻以致痒&KR1701;而死急用升麻湯加荆芥牛旁子甘草
熱服則疹必復出而安矣
一發熱六七日以後明是疹子却不見出此必皮膚堅
厚腠理閉密或為風寒所襲或曾有吐瀉皆能伏也急
用托裏散表之劑如麻黃湯去杏仁加蟬退升麻外用
胡荽酒之類如一向未更衣者必毒甚於内伏而不
出局方涼膈散加牛旁子主之
一疹子只怕不能得出若出盡則毒便解故治疹者於
發熱之時當察時令寒暄酌而治之如時證大寒以
桂枝葛根湯或麻黃湯發之時證大熱以升麻葛根
湯或合人參白虎湯發之不寒不熱以荆防敗毒散
發之如兼疫癘之氣以人參敗毒散發之如盡一
劑不出再作本湯服之外用胡荽酒又以苧麻醮酒遍
身戞之務令亟出如三四作更不出加腹中脹痛氣喘昏
悶則死證也
景岳曰按此萬氏之法極得隨時制宜之善已盡發表
之義矣然發表之義亦最不易即如營衛不足而疹有
不能出者其證甚多若徒知發之而不知滋之則營衛
有弱者非惟不能發而且恐窮其源矣此其或在脾胃
或在血氣必得其神庶乎有濟如傷寒三表之法實亦
有關於此
一疹毒出盡則邪氣解散正氣自然和平如發熱煩悶
或嘔吐或泄瀉此毒邪壅遏尚未出盡也煩熱者黃
連解毒湯嘔泄者柴胡橘皮湯並外用胡荽酒及
苧麻戞法如前待疹子出盡則煩熱自去嘔吐自止矣
一疹有既收而餘毒未盡至三日之外又復發出或至
五六次不已者此因發熱之時不避風寒致令邪氣鬱
於肌肉之間畱連不散雖曾解散終屬未暢耳若兼雜
證亦當隨證治之
疹形色(九)
凡看麻疹初出之法多於耳後項上腰腿先見其頂尖
而不長其形小而勻淨者吉也若色見通紅則疹發於
心紅者火之正色也若疹色淡白者心血不足也養血
化班湯主之或四物湯加防風色大紅燄或微紫者血
熱也或出太甚者並宜大青湯主之或四物湯去川芎
加柴胡黃芩乾葛紅花牛旁子連翹涼血滋隂而熱自
除所謂養隂退陽之義亦五死一生之證也若黑色者
則熱毒尤甚而十死一生之證此尤不可不明察之而
混為施治也
凡疹初出色赤者毒盛之勢也但大便調咳嗽多右手
一指脉輕重取皆有力雖勢重不碍但當隨證調理若
嗽少右手一指脉無力雖三日後收其渾身疹瘡變為
紫色壅結於皮膚之間若用解利之藥其色漸轉紅色
嗽多流涕頗思飲食者生若投二三劑難變者難療也
疹涕(十)
凡疹出至二三日必兩鼻俱乾待收完看毒氣輕者清
涕即來就思飲食此不必服藥若清涕來遲不思飲食
者須要清肺解毒必俟清涕出方可不用藥
疹吉凶(十一)
或熱或退五六日而後出者輕
透發三日而漸没者輕
淡紅滋潤頭面勻淨而多者輕
頭面不出者重
紅紫黯燥者重
咽喉腫痛不食者重
冐風没早者重
移熱大腸變痢者重
黑黯乾枯一出即没者不治
鼻扇口張目無神者不治
鼻清糞黑者不治
氣喘心前吸者不治
總論治法(十二)
一疹喜清涼而惡濕痘喜温煖而惡凉此固其大法也
然亦當有得其宜者如疹子初出亦須和緩則易出所
以發苗之初只要發出得盡則疹毒便解非若痘之苗
而秀秀而實而後毒解也痘子成熟之時若太温熱則
反潰爛不收是痘之後亦喜清凉也故治痘疹者無過
熱無過寒必温凉適宜使隂陽和平是為得之
一痘宜内實可用補劑疹忌内實只惟解散惟初熱發
表時略相似耳既出之後痘宜補氣以生血疹宜補隂
以制陽何也蓋疹熱甚則隂分受其熬煎而血多虛耗
隂金被尅故治以清火滋隂為主而不可少動其氣若
燥悍之劑首尾皆深忌也世知痘證所係之重而不知
疹之殺人尤甚方書多忽而不備良可太息也矣
一斑疹之毒皆由於火内經曰赫曦之紀其病瘡瘍故
或遇二火司天或司運之歲肺金受制感而發者居多
輕則如蚊迹之狀或壘腫於皮膚間名曰癮疹重者如
珠點紅暈或片片如錦紋名曰斑疹大抵色赤者吉色
黑者凶其證似傷寒發熱凡三四日而出七八日而靨
也凡此之類皆屬邪熱治之之法惟辛涼解利而已即
若吐瀉亦斷不可用温補也如豆蔲乾薑之類切勿輕
用而初發之時尤不可大汗只宜升麻葛根透邪煎之
屬微表之耳故用宜斟酌有不可一㮣取必也
一標出不紅現而發熱轉甚或頭痛身痛煩躁者升麻
湯或透邪煎
一色赤稠密身痛煩躁者升麻湯加紫草連翹
一寒熱併有頭痛背強者升麻湯加羌活防風連翹
一頭頂而腫升麻湯加牛旁子荆芥若脉強火盛熱渴
者宜清降其火以白虎湯加減用之
一自汗煩渴氣壅脉數者化斑湯
一身熱煩渴泄瀉者柴苓湯或四苓散如夏月益元散
一熱甚小便赤澁譫語驚恐者導赤散四苓散加辰砂
夏月益元散加辰砂
一欬嗽甚者二母散麥門冬湯清肺湯
一喘者小柴胡湯去人參加五味子
一熱甚鼻衂或便血溺血熱甚者黃連解毒湯血甚者
犀角地黃湯
一傷食嘔吐六君子湯加藿香乾葛或減去人參熱甚
嘔吐者解毒湯小便不利而嘔吐者四苓散一二日
不通者導赤散
一大便秘結發熱身痛者大柴胡湯腹脹氣喘者前胡
枳殼湯
一咽喉不利甘桔湯兼風熱欬嗽者加防風
一寒熱往來似瘧小柴胡湯如兼欬嗽去人參
一靨後身熱不除者升麻湯或去升麻加黃芩黃連各
酒炒用
一下痢赤白腹痛者黃芩芍藥湯或加枳殼身熱腹痛
者解毒湯
一餘毒未盡變生癰疽瘡癤者升麻湯加防風荆芥牛
旁子
景岳曰按以上萬氏治疹諸條皆極詳妥然其中惟瀉
痢氣喘二證則最多疑似蓋二證之由疹毒固當如其
治矣然有不因疹毒者如俗醫但見是疹無不㮣用寒
涼不知有可涼者有不可涼者其有脾氣本弱而過用
寒藥或以誤食生冷致傷脾胃而為泄瀉者亦多有之
此一證也雖曰由疹而發而實非疹毒之病矣但察其
别無熱證熱脉而兼之色白氣餒者便須速救脾氣急
從温補宜温胃飲五君子煎胃關煎之類主之若執謂
疹毒不可温則無不危矣此醫之當知本也又如氣喘
一證大有虛實蓋十喘九虚若察其本非火證又非外
邪而或以大瀉或以大汗而致喘者必皆氣脫之候此
非六氣煎或貞元飲必不可也凡此二者皆不可不加
細察而或者以氣促作氣喘則萬萬大誤矣又痘瘡總
論中有因人因證之辨與此麻疹實同一理所當參閱
故不可以麻疹之邪悉認為實火而不知虚火之為害
也
徐東臯曰痘難疹易之說此俗談耳其有胃氣原弱所
感入深又或因瀉利而發有不快或發之未透而隨現
隨隱久之邪氣漸入於胃必瀉泄不已出而復出加之
喘促則必危矣凡若此者又豈可以易言哉所以但有
出疹若見虛弱急當先補脾胃其有欲出不出急當托
裏發表以助之則首尾俱不可瀉一如痘證同也
疹禁忌(十三)
凡疹瘡發表之後紅影出於肌膚切戒風寒生冷如一
犯之則皮膚閉密毒氣壅滯遂變渾身青紫而毒反内
攻煩躁腹痛氣喘悶亂諸證作矣欲出不出危亡立至
醫家病家皆不可不愼
一疹瘡之證全在調治禁忌如雞魚炙&KR1572;鹽醋五辛之
類直過七七之後方可食之惟宜食淡不宜縱口致生
他疾也若誤食雞魚則終身皮膚粟起如雞皮之狀或
遇天行出疹之時又令重出悞食猪肉則每歲凡遇出
疹之月多有下利誤食鹽醋致令欬嗽則每歲出疹之
月必多欬嗽誤食五辛之物則不時多生驚熱此痘疹
之家皆所當愼也
疹發熱(十四)
瘡疹非熱不出凡疹子欲出必遍身發熱或煩躁或頭
眩或身體拘急及既出則身便涼諸證悉解此一層疹
子隨即收者極輕者也如疹子既出而熱甚不減此毒
盛者也宜大青湯解其毒便澁者宜黃連解毒湯合白
虎湯或大連翹飲解其裏大便不通者局方涼膈散加
牛旁子主之
疹喘嗽(十五)
凡疹證多嗽此頓出頓入之勢也但有疹毒須假嗽多
而散故疹後旬日之内尚宜有嗽切不可見嗽多而治
𠻳也宜愼之
疹證屬肺與脾胃肺受火邪則嗽多嗽多則頓出頭面
并及四肢大腸受火邪則上連脾胃而為泄瀉若早瀉
則嗽必減而變為喘蓋喘嗽二者皆屬於肺然嗽實喘
虛得嗽者出得喘者入入則合眼多痰胸滿腹脹色白
而毒不盡出證則危矣此疹之宜嗽不宜喘而最不宜
於泄瀉也
疹吐瀉(十六)
凡疹子初起發熱吐利純是熱證不可作寒論此乃火
邪内逼上焦則多吐下焦則多利中焦則吐利並作自
利者宜黃芩湯吐利者宜黃芩湯加半夏二錢生薑三
片自利裏急後重宜黃連解毒湯合益元散
凡疹出一二日或三四日忽然大瀉嗽多者用升表之
藥加以分利治之若瀉而兼喘復見悶亂摇頭者凶
一麻疹現後大便下膿血或因泄瀉而變成膿血者或
徑自利者但看瘡疹出多而色紅又多嗽者只宜表疹
俟其收後方宜解毒兼治其痢
一疹之初起最忌泄瀉然亦有始終泄瀉而不妨者禀
之強弱異也若因瀉嗽減而變為喘者則危矣詳前喘
嗽條
一身熱煩渴泄瀉者柴苓湯四苓散如熱甚或夏月益
元散
一疹後作痢亦有看手咬指甲撕口唇皮及咬人等證
當以解毒分利藥治之若所下稠涎紅白相兼者務要
用解毒之藥若晝夜有三五十次漸減至二三次或
漸多嗽右手一指脉漸起清涕復來者方可望生若
痢變煤色或成屋漏色或如青菜色肛門如筒喘促音
啞飲食不進午後腮紅皆不治
景岳曰自古方書凡發揮未盡及用治未當者間亦有
之而惟於泄瀉一證則尤其為最何也蓋古人以泄瀉
為熱者什九故多用河間黃芩芍藥湯為主治而不知
凡屬泄瀉最多脾腎虛寒也即如出疹一證雖有由疹
毒而瀉者然果係實熱多不作瀉但致瀉者率由脾胃
之弱若但知清火解毒則脾必日敗而漸成屋漏青菜
色及氣促絶食不治之證矣病而至此豈猶熱耶總屬
誤耳故凡治泄瀉者即雖是疹亦必察其有無熱邪如
無熱證熱脉即當於痘瘡泄瀉條求法治之庶最危者
猶可望其生也故余於諸法之外而獨言其要者有如
此
疹飲食(十七)
凡出疹者多有五六日不飲食此胃為邪氣所侵亦為
邪氣所養故不食亦不妨切不可着意治之只宜治疹
疹瘡出盡毒氣漸解即思飲食尤不可與麫食雖用粥
飲每次只可少與候氣清神爽身全不熱漸漸加添但
宜少而頻也
凡出疹之先平昔過用麫食者或正出時喫麫食者或
胃氣漸開即思麫食而用早者因動胃火以致清涕不
來身體作熱兩眼看手咬指摳鼻撕口唇皮及撕眼劄
毛者此皆疹後食復之病也當清肺解毒加消導之劑
治之
疹飲水(十八)
凡患疹之人不拘大小自起至收必皆喜飲涼水此不
必禁但宜少不宜多宜頻不宜頓則毒氣隨之勸解
疹渴(十九)
凡疹子渴喜飲水純是火邪肺焦胃乾心火内亢故也
初熱發渴者升麻葛根湯加天花粉麥門冬渴甚者人
參白虎湯合黃連解毒湯主之
疹汗衂(二十)
凡疹子發熱或自汗或鼻衂者不須止之此亦散越之
義汗者毒從汗散衂者毒從衂解但不可太過如汗太
多人參白虎湯或合黃連解毒湯衂太多者玄參地黃
湯
疹躁妄狂亂(二十一)
凡疹有初熱而見煩擾譫妄狂亂者宜升麻葛根湯調
辰砂益元散主之
一疹收之後餘熱未盡日夜煩躁譫語狂亂者辰砂益
元散用燈心湯調下或四芩散加燈草黃連黃芩調水
飛硃砂五分主之
疹咽痛(二十二)
痘疹咽痛亦是常候乃火毒上薰而然也勿以喉痺同
論妄用針刺蓋此非喉痺癰腫原無惡血可去也痘疹
喉病只是咽乾作痛宜甘桔湯加牛旁子或射干鼠粘
子湯細細嚥之更以玉鑰匙吹之
疹唇口瘡(二十三)
凡出疹之先或有胃火及出疹之後餘毒不散此熱毒
收於牙齦上下故並唇口生瘡之有此證每日用温米
泔水洗十餘次急用解毒之藥治之若或失治多變走
馬疳也
疹腹痛(二十四)
凡疹初熱一日至五六日之間多有腹痛之證此大腸
之火鬱於皮竅之中故作腹痛俱不可認作傷食用消
導之藥或以手揉俱能致害但解疹毒毒散則腹痛自
止最宜愼之
疹後諸證(二十五)
凡疹後餘毒未盡隨當解之若停留日久不解則必致
喘嗽或喉中痰响或為四肢冷痺或目無光彩面色青
白或鼻孔如烟筒或嗽聲不出若右手一指脉輕取散
亂重按全無則成難治之證矣
一疹子收後身有微熱者此虛熱也不須治之待血氣
和暢其熱自退若熱勢太甚或日久不減宜用柴胡麥
門冬散甚則黃連解毒湯或合人參白虎湯
一疹後熱不退而髮枯毛堅肉消骨立漸漸羸瘦為骨
蒸勞瘵之證者宜萬氏柴胡四物湯主之或蘆薈肥兒
丸加當歸連翹治之遲則變證為睡則露睛口鼻氣冷
手足厥逆遂成慢脾風瘈瘲不治之證矣
一疹後熱不除忽作搐者不可以急驚風同論宜導赤
散加人參麥門冬送七味安神丸小便清者可治短少
者難治如見多痰或用抱龍丸或以四物湯加麥門冬
棗仁淡竹葉甘草龍胆草黃連茯苓辰砂石菖蒲之類
治之或以此藥為末用蒸餅豬心血為丸服亦可
一疹退後多有欬嗽之證若微嗽不已者此餘毒未盡
也用清肺飲加生甘草牛旁子主之若嗽甚氣逆發
而不已者此肺中伏火金虛葉焦也宜清肺飲或清肺
湯合人參白虎湯六一散之類主之若身熱頓嗽甚
至飲食俱嗆出或欬出血皆熱毒乘肺而然宜多用門
冬清肺湯或加連翹或清金降火湯主之若欬甚而
面浮目腫胸高喘急血出口鼻面色青赤昏躁搖頭者
死證也又有肺氣本虛為毒所逼而發喘不已但無
嗽血嗆食等證者宜用清肺飲倍加人參治之不可拘
於肺熱之說而純用清肺解毒之藥也
一疹後餘熱未盡或熱甚而失血者四物湯加茵陳木
通犀角以利小便使熱氣下行則愈若血在上者去川
芎
一疹後餘毒入胃久而不散以致牙齦黑爛肉腐血出
臭氣衝人者名為走馬疳用馬鳴散主之甚者急用人
中白蘆薈史君子龍胆草黃連五靈脂浸蒸餅為丸滾
水服之以清胃火若面頰浮腫環口青黑齒脫唇崩
鼻壞者死證也
一疹退之後飲食如常動止如故乃卒然心腹絞痛遍
身汗出如水者此因元氣虛弱失於補養外雖無病裏
實虛損偶然為惡氣所中謂之中惡此朝發夕死之證
附麻疹(二十六)
痘之外有疹疹之外又有麻疹麻疹者亦疹之類即斑
疹也但正疹則熱至五六日而後一齊湧出出皆粒粒
成瘡非若麻疹之皮紅成片也且麻疹之出則不拘三
四日以火照之遍身如塗朱之狀此將出之兆出則細
碎皮紅成片如蚊蚤之迹者即麻疹也亦或有六日始
出出而又没没而又出不過一周時許世俗謂一日三
出三日九出後方齊出透徹然亦有不拘者只三日間
從面至胸背手足雖隨出隨没然只要出透以遍身紅
潤者為美重者遍身膨脹眼亦封閉色有赤白微黃不
同只要紅活最嫌黑陷及面目胸腹稠密纏鎻咽喉者
為逆發不出而喘者即死所謂麻者以遍身細碎如麻
無有空處故也然又有遍身但紅而絶無斑點者是又
謂之火丹亦其類也故痘家有夾疹夾麻夾丹等證總
皆熱毒所致俱當詳辨也
一麻疹初起呵欠發熱惡寒欬嗽嚏噴流涕宜升麻葛
根湯加蘇葉䓤白以解肌切忌大汗若潮熱甚者加
芩連地骨皮譫語者調辰砂益元散欬嗽加麻黃
杏仁麥門冬石膏欬甚熱甚者用涼膈散加桔梗地
骨皮泄瀉者宜四苓散便紅合犀角地黃湯吐血
衂血用犀角地黃湯加山梔小便赤加木通寒熱似
瘧小柴胡湯
一麻疹已出煩躁作渴者解毒湯合白虎湯喘而便
閉者前胡枳殼湯加五味子便秘甚者小承氣湯
譫語溺閉者導赤散小便如泔者四苓散加車前木
通譫語如狂者解毒湯調辰砂益元散大小便血
者犀角地黃湯合解毒湯吐血衂血解毒湯加炒山
梔童便泄瀉解毒湯或四苓散喘兼泄瀉溺赤澁
者柴苓湯煩熱大渴作瀉者白虎湯加蒼术猪苓
熱盛乾嘔者解毒湯傷食嘔吐四君子湯夏月因
熱作嘔四苓散加人參
一麻證初起及已出已没一切雜證俱與痘疹大同但
始終藥宜清涼雖曰麻喜清涼痘喜温煖不易常道然
虛則補實則瀉寒則温熱則涼方是醫家玄妙故治麻
亦有血虛而用四物湯氣虛而用四君子湯傷冷則温
中理中之藥皆當因證而用也
一麻證收後餘毒内攻凡尋衣摸床譫言妄語神昏志
亂者死如熱輕而餘毒未除必先見諸氣色若有所
見須預防之始終以升麻葛根湯為主或四味消毒飲
或六味消毒飲解毒湯隨證選用仍忌魚腥葱蒜等物
水痘(二十七)
凡出水痘先十數點一日後其頂尖上有水泡二日三
日又出漸多四日渾身作痒瘡頭皆破微加壯熱即收
矣但有此疾須忌發物七八日乃痊
水痘亦有類傷寒之狀身熱二三日而出者或欬嗽面
赤眼光如水或噴嚏或流涕但與正痘不同易出亦易
靨治而清熱解毒為主
麻疹論列方(二十八)
四君子湯(補一)五君子煎(新熱六)
六君子湯(補五)四物湯(補八)
六氣煎(新因二一)人參敗毒散(散三六)
化斑湯(寒三)白虎湯(寒二)
人參白虎湯(寒三)小柴胡湯(散十九)
大柴胡湯(攻七)荆防敗毒散(痘三一)
甘桔湯(因一七五)解毒湯(痘五一)
黃連解毒湯(寒一)麻黃湯(散一)
升麻湯(痘一三九)升麻葛根湯(散三十)
透邪煎(新因二三)托裏散(痘四)
局方涼膈散(攻十九)柴歸飲(新因十五)
清肺飲(痘八七)清肺湯(痘一四五)
柴胡橘皮湯(痘二九)(仲景)黃芩湯(寒百五)
二母散(痘百五十)射干鼠粘子湯(痘七七)
麥門冬湯(痘一四二)導赤散(寒一二二)
萬氏柴胡四物湯(痘一四三)四苓散(和一八七)
柴苓湯(和一九二)養血化班湯(痘十八)
小承氣湯(攻二)益元散(寒百十二)
門冬清肺湯(痘一四七)大青湯(痘一五三)
瀉白散(寒四二)清金降火湯(痘一四九)
温胃飲(新熱五)貞元飲(新補十九)
柴胡麥門冬散(痘二四)胃關煎(新熱九)
抱龍丸(小八五)玄參地黃湯(痘八六)
大連翹飲(寒七八)玉鑰匙(因一九三)
七味安神丸(小七二)胡荽酒(痘百十八)
馬鳴散(痘一三八)犀角地黃湯(寒七九)
四味消毒飲(痘四八)六味消毒飲(痘四九)
蘆薈肥兒丸(小百十四)桂枝葛根湯(痘三七)
前胡枳殼湯(痘九四)黃芩芍藥湯(寒百九)
備用方
具列痘疹方末所當詳閱
景岳全書卷四十二
