景岳全書卷四十八
明張介賓撰
山草部
人參(一)(反藜蘆)
味甘微苦微温氣味頗厚陽中微隂氣虚血虚俱能
補陽氣虚竭者此能回之於無何有之鄉隂血崩潰
者此能障之於已決裂之後惟其氣壯而不辛所以
能固氣惟其味甘而純正所以能補血故凡虚而發
熱虚而自汗虚而眩運虚而困倦虚而驚懼虚而短
氣虚而遺泄虚而瀉利虚而頭疼虚而腹痛虚而飲
食不運虚而痰涎壅滯虚而嗽血吐血虚而淋&KR0377;便
閉虚而嘔逆躁煩虚而下血失氣等證是皆必不可
缺者苐欲以氣血相較則人參氣味頗輕而屬陽者
多所以得氣分者六得血分者四總之不失為氣分
之藥而血分之所不可缺者為未有氣不至而血能
自至者也故扁鵲曰損其肺者益其氣須用人參以
益之肺氣既王餘藏之氣皆王矣所以人參之性多
主於氣而凡藏府之有氣者皆能補之然其性温故
積温亦能成熱若云人參不熱則可云人參之性凉
恐未必然雖東垣云人參黃茋為退火之聖藥丹溪
云虚火可補參术之類是也此亦皆言虚火也而虚
火二字最有關係若内真寒而外假熱者是為真正
虚火非放膽用之必不可也然有一等元隂虧乏而
邪火爍於表裏神魂躁動内外枯熱真正隂虚一證
誰謂其非虚火若過用人參果能助熱若王節齋云
陽旺則隂愈消及節要云隂虚火動者勿用又曰肺
熱還傷肺等說固有此理亦不可謂其盡非而近之
明哲如李月池輩皆極不然之恐亦未必然也夫虚
火二字最當分其實中有虚虚中有實陽中有隂隂
中有陽惟勿以成心而執已見斯可矣如必欲彼此
是非是所謂面東方不見西牆皆未得其中也予請
剖之曰如龍雷之火原屬虚火得水則燔得日則散
是即假熱之火故補陽即消矣至若亢旱塵飛赤地
千里得非陽亢隂虚而亦可以補陽生隂乎或必曰
此正實火也得寒則已予曰不然夫炎暑酷烈熱令
大行此為實火非寒莫解而乾枯燥旱泉源斷流是
謂隂虚非水莫濟此實火之與隂虚亦自判然可别
是以隂虚而火不盛者自當用參為君若隂虚而火
稍盛者但可用參為佐若隂虚而火大盛者則誠有
暫忌人參而惟用純甘壯水之劑庶可收功一證不
可不知也予非不善用人參者亦非畏用而不知人
參之能補隂者蓋以天下之理原有對待謂之曰隂
虚必當忌參固不可謂之曰隂虚必當用參亦不可
要亦得其中和用其當而已矣觀者詳之
黃茋(二)
味甘氣平氣味俱輕升多降少陽中微隂生者微凉
可治癰疽密灸性温能補虚損因其味輕故專於氣
分而達表所以能補元陽充腠理治勞傷長肌肉氣
虚而難汗者可發表疎而多汗者可止其所以止血
崩血淋者以氣固而血自止也故曰血脱益氣其所
以除瀉痢帶濁者以氣固而陷自除也故曰陷者舉
之然其性味俱浮純於氣分故中滿氣滯者當酌用
之
白术(三)
味甘辛氣温氣味俱厚可升可降陽中有隂氣中有
血其性温燥故能益氣和中補陽生血煖胃消榖益
津液長肌肉助精神實脾胃止嘔逆補勞倦進飲食
利小水除濕運痰消浮去脹治心腹冷痛胃虚下痢
痃癖癥瘕制以人乳欲潤其燥炒以壁土欲助其固
佐以黃芩清熱安胎以其性澁壯氣故能止汗實表
而癰疽得之必反多膿奔豚遇之恐反增氣及上焦
燥熱而氣多壅滯者皆宜酌用之然冬术甘而柔潤
夏术苦而燥烈此其功用大有不同不可不為深辨
也若於飢時擇肥而甘者嚼而服之服之久久誠為
延夀之物是實人所未知
蒼术(四)
味苦甘辛性温而燥氣味俱厚可升可降陽也用此
者用其温散燥濕其性温散故能發汗寬中調胃進
食去心腹脹疼霍亂嘔吐解諸欝結逐山嵐寒疫散
風眩頭疼消痰癖氣塊水腫脹滿其性燥濕故治冷
痢冷洩滑瀉腸風寒濕諸瘡與黃柏同煎最逐下焦
濕熱痿痺若内熱隂虚表疎汗出者忌服然惟茅山
者其質堅小其味甘醇補益功多大勝他术
甘草(五)
味甘氣平生凉灸温可升可降善於解毒反甘遂海
藻大戟芫花其味至甘得中和之性有調補之功故
毒藥得之解其毒剛藥得之和其性表藥得之助其
升下藥得之緩其速助參茋成氣虚之功人所知也
助熟地療隂虚之危誰其曉焉祛邪熱堅筋骨健脾
胃長肌肉隨氣藥入氣隨血藥入血無往不可故稱
國老惟中滿者勿加恐其作脹速下者勿入恐其緩
功不可不知也
黃精(六)一名救窮草
味甘微辛性温能補中益氣安五臟療五勞七傷助
筋骨益脾胃潤心肺填精髓耐寒暑下三蟲久服延
年不飢髮白更黑齒落更生張華博物志言天老曰
太陽之草名黃精食之可以長生太隂之草名鉤吻
不可食之入口立死此但以黃精鉤吻對言善惡原
非謂其相似也而陶弘景謂黃精之葉與鉤吻相似
誤服之害人蘇恭曰黃精葉似柳鉤吻蔓生葉如柿
葉殊非此類陳藏器曰鉤吻乃野葛之别名二物全
不相似不知陶公憑何說此是可見黃精之内本無
鉤吻不必疑也
肉蓯蓉(七)
味甘鹹微辛酸氣微温味重隂也降也其性滑以其
味重而甘温故助相火補精興陽益子嗣治女人血
虚不孕煖腰膝堅筋骨除下焦寒痛以其補隂助陽
故禁虚寒遺&KR0377;洩精止血崩尿血以其性滑故可除
莖中寒熱澁痛但驟服反動大便若虚不可攻而大
便閉結不通者洗淡暫用三四錢一劑即通神效
丹參(八)
味微苦微甘微澁性微凉無毒反藜蘆能養血活血
生新血行宿血故能安生胎落死胎血崩帶下可止
經脉不勻可調此心脾肝腎血分之藥所以亦能養
隂定志益氣解煩療眼疼脚痺通利關節及惡瘡疥
癬赤眼丹毒排膿止痛長肉生肌
遠志(九)
味微苦微辛氣温陽也升也製以甘草湯浸一宿晒
乾炒用功專心腎故可鎮心止驚辟邪安夢壯陽益
精強志助力以其氣升故同人參甘草棗仁極能舉
陷攝精交接水火但可為佐用不宜多神氣上虚者
所宜痰火上實者當避
巴戟天(十)
味甘微温隂中陽也雖曰足少隂腎經之藥然亦能
養心神安五藏補五勞益志氣助精強隂治隂痿不
起腰膝疼痛及夜夢鬼交遺精溺濁小腹隂中相引
疼痛等證制宜酒浸去心微炒或滚水浸剝亦可
仙茅(十一)
味辛温有小毒陽也能助神明強筋骨益肌膚培精
血明耳目填骨髓開胃消食助益房事温利五臟補
煖腰脚此西域婆羅門僧獻方於唐明皇服之有效
久秘而後得𫝊按許真君書云仙茅久服可以長生
其味甘能養肉辛能養節苦能養氣鹹能養骨滑能
養膚酸能養筋宜和苦酒服之必效也然仙茅性熱
惟陽弱精寒禀賦素怯者宜之若體壯相火熾盛者
服之大能動火不可不察凡制用之法於八九月采
得用竹刀刮去黑皮切如豆粒糯米泔浸兩宿去赤
汁用酒拌蒸之從巳至亥制之極熟自無毒矣然後
曝乾搗篩熟密丸桐子大每空心酒飲任下二三十
丸忌食牛乳及黑牛肉恐減藥力也若隨羣補藥中
為丸服之無所不可
天麻(十二)一名赤箭一名定風草
味辛平隂中有陽治風虚眩暈頭旋眼黑頭痛諸風
濕痺四肢拘攣利腰膝強筋骨安神志通血脉止驚
恐恍惚殺鬼精蟲毒及小兒風癎驚氣然性懦力緩
用須加倍或以别藥相佐然後見功
沙參(十三蘆反藜)一名鈴兒草
味微甘苦氣味俱輕性微寒能養肝氣治多眠除邪
熱益五臟隂氣清肺凉肝滋養血脉散風熱瘙痒頭
面腫痛排膿消腫長肌肉止驚煩除疝痛然性緩力
微非堪大用易老云人參補五臟之陽沙參補五臟
之隂特以其甘凉而和補中清火反而言之故有是
論若云對待人參則相去遠矣
玄參(十四蘆反藜)
味苦甘微鹹氣寒此物味苦而甘苦能清火甘能滋
隂以其味甘故降性亦緩本草言其惟入腎經而不
知其尤走肺臟故能退無根浮游之火散周身痰結
熱癰逐頸項咽喉痺毒瘰&KR1031;結核敺男女𫝊尸煩燥
骨蒸解温瘧寒熱往來治傷寒熱斑支滿亦療女人
産乳餘疾或腸中血瘕熱癥并療勞傷痰𠻳熱煩補
腎滋隂明目解渴
茅根(十五)即白茅
味甘凉性純美能補中益氣此良藥也善理血病凡
吐血衂血瘀血血閉及婦人經水不調崩中漏下且
通五淋除客熱止煩渴堅筋骨療肺熱噦逆喘急解
酒毒及黃疸水腫久服大是益人若治癰疽癤毒及
諸毒諸瘡諸血或用根搗傅或用此煮汁調傅毒等
藥或以酒煮服無不可也茅有數種處處有之惟白
者為勝春生芽布地如鍼故曰茅鍼可以生噉甚益
小兒功用亦同
淫羊藿(十六)
味甘氣辛性温乃手足陽明少隂三焦命門藥也主
陽虚隂痿莖中作痛化小水益精氣強志意堅筋骨
煖下部一切冷風勞氣筋骨拘攣補腰膝壯真隂及
年老昏耄中年健忘凡男子陽衰女子隂衰艱於子
嗣者皆宜服之服此之法或單用浸酒或兼佐丸散
無不可者制法每擇淨一斤以羊脂四兩同炒油盡
用之
苦參(十七)
味苦性寒反藜蘆沉也隂也乃足少隂腎經之藥能
袪積熱黃疸止夢遺帶濁清小便利水除癰腫明目
止淚平胃氣能令人嗜食利九竅除伏熱狂邪止渴
醒酒療惡瘡斑疹疥癩殺疳蟲及毒風煩躁胱眉炒
黃為末米飲調服治腸風下血熱痢
貝母(十八頭反烏)
味苦氣平微寒氣味俱輕功力頗緩用須加倍善解
肝藏欝愁亦散心中逆氣袪肺痿肺癰痰膿喘𠻳研
末沙糖為丸含嚥最佳降胸中因熱結胸及乳癰流
痰結核若足生人面諸瘡燒灰油調頻敷産難胞衣
不出研末用酒和吞亦除瘕疝喉痺金瘡并止消渴
煩熱赤眼翳膜堪點時疾黃疸能敺又如半夏貝
母俱治痰嗽但半夏兼治脾肺貝母獨善清金半夏
用其辛貝母用其苦半夏用其温貝母用其凉半夏
性速貝母性緩半夏散寒貝母清熱性味隂陽大有
不同俗有代用者其謬孰甚
土貝母(十九頭反烏)
味大苦性寒隂也降也乃手太隂少陽足陽明厥隂
之藥大治肺癰肺痿欬喘吐血衂血最降痰氣善開
欝結止疼痛消脹滿清肝火明耳目除時氣煩熱黃
疸淋閉便血溺血解熱毒殺諸蟲及療喉痺瘰癧乳
癰發背一切癰瘍腫毒濕熱惡瘡痔漏金瘡出血火
瘡疼痛為末可敷煎湯可服性味俱厚較之川貝母
清降之功不啻數倍
山慈姑(二十)一名金燈籠
味甘微辛有小毒治癰瘍疔腫瘡瘻瘰&KR1031;結核破皮
攻毒俱宜醋磨傅之除䵟斑剝人面皮宜搗汁塗之
并治諸毒蠱毒蛇蟲狂犬等傷或用酒調服或乾掺
之亦治風痰癎疾以茶清研服取吐可愈
柴胡(二一)
味苦微辛氣平微寒氣味俱輕升也陽中之隂用此
者用其凉散平肝之熱入肝膽三焦心胞四經其性
凉故解寒熱往來肌表潮熱肝膽火炎胸脇痛結兼
治瘡瘍血室受熱其性散故主傷寒邪熱未解温瘧
熱盛少陽頭痛肝經欝證總之邪實者可用真虚者
當酌其宜雖引清氣上升然升中有散中虚者不可
散虚熱者不可寒豈容誤哉兼之性滑善通大便凡
溏泄脾薄者當慎用之熱結不通者用佐當歸黃芩
正所宜也愚謂柴胡之性善泄善散所以大能走
汗大能泄氣斷非滋補之物凡病隂虚水虧而孤陽
勞熱者不可再損營氣蓋未有用散而不泄營氣者
未有動汗而不傷營血者營即隂也隂既虚矣尚堪
再損其陰否然則用柴胡以治虚勞之熱者果亦何
所取義耶觀寇宗奭衍義曰柴胡本經並無一字治
勞今人治勞方中鮮有不用者嗚呼凡此誤世甚多
嘗原病勞之人有一種藏本虚損復受邪熱者當須
斟酌用之如經驗方中治勞青蒿煎之用柴胡正合
宜耳若或無邪得此愈甚雖至死人亦不怨目擊甚
多日華子又謂補五勞七傷藥性論亦謂治勞乏羸
瘦若此等病苟無實熱醫者執而用之不死何待注
釋本草一字不可忽蓋萬世之後所誤無窮可不謹
哉觀此寇氏之說其意專在邪熱二字謂但察有邪
無邪以决可用不可用此誠得理之見而復有非之
者抑又何也即在王海藏亦曰苟無實熱而用柴胡
不死何待凡此所見略同用者不可不察
桔梗(二二)一名薺苨
味苦微辛氣微凉氣輕於味陽中有隂有小毒其性
浮用此者用其載藥上升故有舟楫之號入肺膽胸
膈上焦載散藥表散寒邪載凉藥清咽疼喉痺亦治
赤目腫痛載肺藥解肺熱肺癰鼻塞唾膿欬嗽載痰
藥能消痰止嘔亦可寬胸下氣引大黃可使上升引
青皮平肝止痛能解中惡蠱毒亦治驚癎怔忡若欲
專用降劑此物不宜同用
防風(二三)
味甘辛氣温升也陽也用此者用其氣平散風雖膀
胱脾胃經藥然隨諸經之藥各經皆至氣味俱輕故
散風邪治一身之痛療風眼止冷淚風能勝濕故亦
去濕除遍體濕瘡若隨實表補氣諸藥亦能收汗升
舉陽氣止腸風下血崩漏然此風藥中之潤劑亦能
走散上焦元氣誤服久服反能傷人
細辛(二四)(反藜蘆忌生菜)
味大辛氣温氣味俱厚升也陽也有小毒用此者用
其温散善祛隂分之寒邪除隂經之頭痛益肝温膽
利竅逐諸風濕痺風癎痎瘧鼻&KR1604;不聞香臭開關通
竅散風淚目疼口臭牙蟲煎湯含漱過服亦散真氣
不可不知此味辛甚故能逐陰分之邪隂分且然陽
分可知舊云少隂厥隂之藥然豈有辛甚而不入陽
分者但陽證忌熱用當審之
羌活(二五)
味微苦氣辛微温升也陽也用此者用其散寒定痛
能入諸經太陽為最散肌表之寒邪利周身項脊之
疼痛排太陽之癰疽除新舊之風濕緣非柔懦之物
故能撥亂反正惟其氣雄大能散逐若正氣虚者忌
用之
獨活(二六)
味苦氣香性微凉升中有降善行滯氣故入腎與膀
胱兩經專理下焦風濕兩足痛痺濕癢拘攣或因風
濕而齒痛頭眩喘逆奔豚疝瘕腰腹疼痛等證皆宜
用之
升麻(二七)
味微苦氣平氣味俱輕浮而升陽也用此者用其升
散提氣乃脾胃肺與大腸四經之藥善散陽明經風
寒肌表邪熱提元氣之下陷舉大腸之胱泄除陽明
温疫表邪解膚腠風熱斑疹引石膏除齒牙臭爛腫
痛引葱頭去陽明表證頭疼佐當歸肉蓯蓉可通大
便結燥凡癰疽痘疹陽虚不能起發及瀉痢崩淋夢
遺胱肛陽虚下陷之類用佐補劑皆所宜也若上實
氣壅諸火炎上及太陽表證皆不宜用且其味苦氣
散若血氣太虚及水火無根者並不可用
前胡(二八)
味苦氣寒降也隂中微陽去火痰實熱開氣逆結滯
轉筋霍亂除胸中痞滿氣喘嘔逆欬嗽煩悶治傷寒
寒熱風熱頭疼解嬰兒疳熱
延胡索(二九)
味苦微辛氣微温入肝脾二經善行滯氣破滯血血
中氣藥故能止腹痛通經調月水淋滯心氣疼痛破
癥癖跌撲凝瘀亦善落胎利小便及産後逆血上衝
俱宜以酒煮服或用酒磨服亦可然性惟破氣逐血
必真有血逆氣滯者方可用若産後血虚或經血枯
少不利氣虚作痛者皆大非所宜
紫草(三十)
味苦性寒此手厥隂足厥隂血分之藥性寒而利能
凉血滑血通利二便故痘疹家宜用之凡治痘疹無
論未出已出但血熱毒盛或紫或黑而大便秘結者
宜用之若已出紅活不紫不黑而大便如常通利者
即不可用故曾世榮活幼心書云紫草性寒小兒脾
氣實者猶可用脾氣虚者反能作瀉又若古方惟用
其茸亦取其氣輕味薄而有清凉升發之功也此外
可用以解黃疸消腫脹及一切斑疹惡瘡亦以其能
利九竅通水道去濕凉血而然也
白芨(三一)
味苦澁性收歛微寒反烏頭能入肺止血療肺癰肺
痿治癰疽敗爛惡瘡刀箭湯火損傷生肌止痛俱可
為末傅之凡吐血不能止者用白芨為末米飲調服
即效
三七(三二)
味甘氣温及陽明厥隂血分之藥故善止血散血定
痛凡金刃刀箭所傷及跌撲杖瘡血出不止嚼爛塗
之或為末掺之其血即止亦治吐血衂血下血血痢
崩漏經水不止産後惡血不下俱宜自嚼或為末米
飲送下二三錢若治虎咬蛇傷等證俱可服可傅
葉之性用與根大同凡折傷跌撲出血傅之即止青
腫亦散
白蘚皮(三三)
味苦寒性燥而降乃手足太陰陽明之藥解熱黃酒
黃急黃榖黃勞黃通關節九竅利血脉小水治時行
大熱飲水狂躁呌呼及婦人隂中腫痛小兒風熱驚
癎尤治一切毒風風瘡疥癬赤爛楊梅瘡毒眉髮脱
落此雖善理瘡瘍而實為諸黃風痺要藥
秦芁(三四)
味苦性沉寒沉中有浮手足陽明清火藥也治風寒
濕痺利小水療通身風濕拘攣手足不遂清黃疸解
温疫熱毒除口噤牙疼口瘡腸風下血及虚勞骨蒸
發熱潮熱煩渴及婦人胎熱小兒疳熱瘦弱等證
地榆(三五)
味苦微濇性寒而降既清且澁故能止吐血衂血清
火明目治腸風血痢及婦人崩漏下血月經不止帶
濁痔漏産後隂氣散失亦斂盜汗療熱痞除惡肉止
瘡毒疼痛凡血熱者當用虚寒者不相宜也作膏可
貼金瘡搗汁可塗虎犬蛇蟲傷毒飲之亦可
黃芩(三六)
味苦氣寒氣輕於味可升可降隂中微陽枯者善於
入肺實者善入大腸欲其上者酒炒欲其下者生用
枯者清上焦之火消痰利氣定喘嗽止失血退往來
寒熱風熱濕熱頭痛解瘟疫清咽療肺痿肺癰乳癰
發背尤袪肌表之熱故治斑疹鼠瘻瘡瘍赤眼實者
凉下焦之熱能除赤痢熱畜膀胱五淋澁痛大腸閉
結便血漏血胎因火盛不安酌佐砂仁白术腹因火
滯為痛可加黃連厚朴大腸無火滑泄者最當慎用
黃連(三七)
味大苦氣大寒味厚氣薄沉也降也降中微升隂中
微陽專治諸火火在上炒以酒火在下炒以童便火
而嘔者炒以薑汁火而伏者炒以鹽湯同吳茱萸炒
可以止火痛同陳壁土炒可止熱瀉同枳實用可消
火脹同天花粉用能解煩渴同木香丸和火滯下痢
腹痛同吳茱萸丸治胃熱吐吞酸水總之其性大寒
故惟平肝凉血肅胃清腸凉膽止驚癎瀉心除痞滿
上可治吐血衂血下可治腸澼便紅療婦人隂戸腫
痛除小兒食積熱疳殺蚘蟲消惡瘡癰腫除濕熱欝
熱善治火眼亦消痔漏解烏附之熱殺巴豆之毒然
其善瀉心脾實火虚熱妄用必致格陽故寇宗奭曰
虚而冷者慎勿輕用王海藏曰夏月久血痢不用黃
連隂在内也景岳曰人之脾胃所以盛載萬物發
生萬物本象地而屬土土煖則氣行而燥土寒則氣
凝而濕土燥則實土濕則滑此天地間不易之至理
黃連之苦寒若此所以過服芩連者無不敗脾此其
濕滑亦自明顯易見獨因陶弘景别錄中有調胃厚
腸之一言而劉河間復證之曰諸苦寒藥多泄惟黃
連黃檗性冷而燥因致後世視為竒見無不謂黃連
性燥而厚腸胃凡治瀉痢者開手便是黃連不知黃
連黃柏之燥於何見之嗚呼一言之謬流染若此難
洗若此誖理惑人莫此為甚雖曰黃連治痢亦有效
者然必其素禀陽臟或多縱口腹濕熱為痢者乃其
所宜且凡以縱肆不節而血氣正強者即或誤用未
必殺人久之邪去亦必漸愈而歸功黃連何不可也
此外則凡以元氣素弱傷脾患痢或本無火邪而寒
濕動脾者其病極多若妄用黃連則脾腎日敗百無
一生凡患痢而死者率由此類可不寒心余為此言
而人有未必信者多以苦燥二字有未明耳故余於
𫝊忠錄辨河間條中復詳言苦味之理以俟衞生仁
者再為贊正庶是非得明而民生有攸賴矣道書
言服黃連犯猪肉令人泄瀉
胡黃連(三八)
味大苦大寒其性味功用大似黃連能凉肝明目治
骨蒸勞熱三消吐血衂血五心煩熱療婦人胎熱虚
驚熱痢及小兒疳熱驚癎浸人乳點目甚良
知母(三九)
味苦寒隂也其性沉中有浮浮則入手太隂手少隂
沉則入足陽明足厥隂足少隂也故其在上則能清
肺止渴却頭痛潤心肺解虚煩喘嗽吐血衂血去喉
中腥臭在中則能退胃火平消癉在下則能利小水
潤大便去膀胱肝腎濕熱腰脚腫痛并治勞瘵内熱
退隂火解熱淋崩濁古書言知母佐黃柏滋隂降火
有金水相生之義蓋謂黃柏能制膀胱命門隂中之
火知母能消肺金制腎水化源之火去火可以保陰
是即所謂滋隂也故潔古東垣皆以為滋隂降火之
要藥繼自丹溪而後則皆用以為補隂誠大謬矣夫
知母以沉寒之性本無生氣用以清火則可用以補
隂則何補之有苐其隂柔巽順似乎有德倘元氣既
虧猶欲藉此以望補益是亦猶小人在朝而國家元
氣日受其削有隂移焉而莫之覺者是不可不見之
真而辨之早也
龍膽草(四十)
味大苦大寒隂也沉也乃足厥隂少陽之正藥大能
瀉火但引以佐使則諸火皆治故能退骨蒸疳熱除
心火驚癎狂躁胃火煩熱黃疸咽喉腫痛肝腎膀胱
伏火小水淋閉血熱瀉痢下焦濕熱癰腫瘡毒疼痛
婦人血熱崩淋小兒熱疳客忤去目黃晴赤腫痛殺
蠱毒腸胃諸蟲及風熱盜汗凡肝腎有餘之火皆其
所宜
隰草部
地黃(四一)
生地黃味苦甘氣凉氣薄味厚沉也隂也鮮者更凉
乾者微凉能生血補血凉心火退血熱去煩躁骨蒸
熱痢下血止嘔血衂血脾中濕熱或婦人血熱而經
枯或上下三消而熱渴總之其性頗凉若脾胃有寒
者用宜斟酌
熟地黃味甘微苦味厚氣薄沉也陰中有陽本草言
其入手足厥少陰經大補血衰滋培腎水填骨髓益
真陰專補腎中元氣兼療藏血之經此雖泛得其概
亦豈足以盡是之妙夫地黃産於中州沃土之鄉得
土氣之最厚者也其色黃土之色也其味甘土之味
也得土之氣而曰非太隂陽明之藥吾弗信也惟是
生者性凉脾胃喜煖故脾陽不足者所當慎用至若
熟則性平禀至陰之德氣味純靜故能補五藏之真
隂而又於多血之藏為最要得非脾胃經藥耶且夫
人之所以有生者氣與血耳氣主陽而動血主陰而
靜補氣以人參為主而茋术但可為之佐補血以熟
地為主而芎歸但可為之佐然在茋术芎歸則又有
所當避而人參熟地則氣血之必不可無故凡諸經
之陽氣虚者非人參不可諸經之陰血虚者非熟地
不可人參有健運之功熟地禀靜順之德此熟地之
與人參一陰一陽相為表裏一形一氣互主生成性
味中正無踰於此誠有不可假借而更代者矣凡諸
真陰虧損者有為發熱為頭疼為焦渴為喉痺為嗽
痰為喘氣或脾腎寒逆為嘔吐或虚火載血於口鼻
或水泛於皮膚或陰虚而泄利或陽浮而狂躁或陰
脱而仆地陰虚而神散者非熟地之守不足以聚之
陰虚而火升者非熟地之重不足以降之陰虚而躁
動者非熟地之靜不足以鎮之陰虚而剛急者非熟
地之甘不足以緩之陰虚而水邪泛濫者舍熟地何
以自制陰虚而真氣散失者舍熟地何以歸源陰虚
而精血俱損脂膏殘薄者舍熟地何以厚腸胃且猶
有最玄最妙者則熟地兼散劑方能發汗何也以汗
化於血而無陰不作汗也熟地兼温劑始能回陽何
也以陽生於下而無復不成乾也然而陽性速故人
參少用亦可成功陰性緩熟地非多難以奏效而今
人有畏其滯膩者則崔氏何以用腎氣丸而治痰浮
有畏其滑澤者則仲景何以用八味丸而醫腎泄有
謂陽能生陰陰不能生陽者則陰陽之理原自互根
彼此相須缺一不可無陽則陰無以生無陰則陽無
以化故内經曰精化為氣得非陰亦生陽乎孰謂陽
之能生而陰之不能長也又若制用之法有用薑汁
拌炒者則必有中寒兼嘔而後可有用砂仁制者則
必有脹滿不行而後可有用酒拌炒者則必有經絡
壅滯而後可使無此數者而必欲強用制法是不知
用熟地者正欲用其靜重之妙而反為散動以亂其
性何異畫蛇而添足今之人即欲用之補陰而必兼
以滲利則焉知補陰不利水利水不補陰而補陰之
法不宜滲即有用之補血而復疑其滯膩則焉知血
虚如燥土旱極望雲霓而枯渴之腸極喜滋設不明
此則少用之尚欲兼之以利又孰敢單用之而任之
以多單用而多且不敢又孰敢再助以甘而盡其所
長是又何異因噎而廢食也嗟嗟熟地之功其不中
於時用者久矣其有不可以筆楮盡者尚多也予今
特表而出之尚祈明者之自悟焉
牛膝(四二)
味苦甘氣微凉性降而滑陰也忌牛肉酒漬㕮咀走
十二經絡助一身元氣主手足血熱痿痺血燥拘攣
通膀胱濇秘大腸乾結補髓填精益陰活血治腰膝
痠疼滋鬚髮枯白其性下走如奔故能通經閉破血
癥引諸藥下降同麝香用墮胎尤速凡藏寒便滑下
元不固者當忌用之
麥門冬(四三)
味甘微苦性微寒降也陽中陰也去心用恐令人煩
其味甘多苦少故上行心肺補上焦之津液清胸膈
之渴煩解火炎之嘔吐退血燥之虚熱益精滋陰澤
肌潤結肺痿肺癰欬唾衂血經枯乳汁不行肺乾欬
嗽不絶降火清心消痰補怯復脉須仗人參便滑中
寒者勿投
續斷(四四)
川産色灰黑尖瘦多蘆形如雞脚皮斷而皺者是味
苦而澁苦重澁輕氣微凉他産者味甘微辛澁少用
川産良凡用此者用其苦澁其味苦而重故能入血
分調血脉消腫毒乳癰瘰癧痔瘻治金損跌傷續筋
骨血脉其味澁故能止吐血衂血崩淋胎漏便血尿
血調血痢縮小便止遺精帶濁佐之以甘如甘草地
黃人參山藥之類其效尤捷
蜀葵子(四五)
味甘性寒能利小水通淋閉消水腫潤大腸催生落
胎通乳汁亦治一切瘡疥并瘢疵赤靨苖葉可作菜
茹古以葵為五菜之主今不復用之矣
黃葵花性滑利與蜀葵大同若治諸惡瘡膿水久
不瘥者用花為末傅之即愈為瘡家要藥浸油可塗
湯火瘡
車前子(四六)即芣苡
味甘微鹹氣寒入膀胱肝經通尿管熱淋澁痛敺風
熱目赤翳膜利水能除濕痺性滑極善催生兼治濕
熱瀉痢亦去心胸煩熱
根葉生搗汁飲治一切尿血衂血熱痢尤逐氣癃
利水
白蒺藜(四七)
味苦微辛微甘微凉能破癥瘕結聚止遺溺泄精療
肺痿肺癰翳膜目赤除喉痺癬疥痔瘰癜風通身濕
爛惡瘡乳巖帶下俱宜催生止煩亦用凉血養血亦
善補陰用補宜炒熟去刺用凉宜連刺生𢷬去風解
毒白者最良
沙苑蒺藜性亦大同若用固精補腎止遺瀝尿血縮
小便止煩渴去燥熱則亦可用此
紅花(四八)
味甘微苦微辛氣微凉陰中微陽惟入血脉多用女
科少用可活血引經多用能破血通瘀可下死胎亦
療血暈達痘瘡血熱難出散班疹血滯不消潤燥活
血止痛通經亦消腫毒
紫苑(四九)
味苦平微辛辛能入肺苦能降氣故治欬嗽上氣痰
喘惟肺實氣壅或火邪刑金而致欬唾膿血者乃可用
之若以勞傷肺腎水虧金燥而欬喘失血者則非所宜
觀陶氏别錄謂其補不足治五勞體虚其亦言之過也
甘菊花(五十)白菊花根善利水㨶汁和酒服之大治
癃閉
味甘色黃者能養血散風去頭目風熱眩暈疼痛目
中翳膜及遍身遊風風疹作枕明目葉亦可用
味苦者性凉能解血中鬱熱清頭目去風熱眼目腫
痛流淚根葉辛香能消癰毒止疼痛
野菊花(五一)一名苦薏
根葉莖花皆可同用味苦辛大能散火散氣消癰毒
疔腫瘰癧眼目熱痛亦破婦人瘀血孫氏治癰毒方
用野菊花連根葉搗爛酒煎熱服取汗以渣敷之或同
蒼耳搗汁以熱酒冲服冬月用乾者煎服或為末酒
服亦可
&KR2880;薟(五二)
味苦氣微寒有小毒此物氣味頗峻善逐風濕諸毒
用蜜酒層層和灑九蒸九曝蜜丸空心酒吞多寡隨
宜善治中風口眼歪邪除濕痺腰脚痿痛麻木生者
酒煎逐破傷風危急如神散撒麻疔惡毒惡瘡浮腫
虎傷狗咬蜘蛛蟲毒或搗爛封之或煎湯或散敷並
良其掃蕩功力若此似於元氣虚者非利
益母草(五三)子名茺蔚
味微苦微辛微寒性滑而利善調女人胎産諸證故
有益母之號能去死胎滑生胎活血凉血行血故能
治産難胎衣不下子死腹中及經脉不調崩中漏下
尿血瀉血瘀血等證然惟血熱血滯及胎産艱澁者
宜之若血氣素虚兼寒及滑陷不固者皆非所宜不
得以其益母之名謂婦人所必用也蓋用其滑利之
性則可求其補益之功則未也本草言其久服益精
輕身誠不足信此外如退浮腫下水氣及打撲瘀血
通大小便之類皆以其能利也若治疔腫乳癰丹毒
惡毒則可搗汁飲之其渣亦可敷貼
子名茺蔚功用略同但子味微甘稍温故能凉血補
血亦益陰氣明目
瞿麥(五四)
味苦微寒降也性滑利能通小便降陰火除五淋利
血脉兼凉藥亦消眼目腫痛兼血藥則能通經破血
下胎凡下焦濕熱疼痛諸病皆可用之
茵陳(五五)
味苦微辛氣微寒陰中微陽入足太陽經用此者用
其利濕逐熱故能通關節解熱滯療天行時疾熱狂
頭痛利小水專治黃疸宜佐梔子黃而濕者多腫再
加滲利黃而燥者乾澁再加凉潤只有陰黃一證因
以中寒不運此非所宜又解傷寒瘴瘧火熱散熱痰
風熱疼痛濕熱為痢尤其所宜
青蒿(五六)
味苦微辛性寒陰中有陽降中有散主肝腎三焦血
分之病療陰火伏留骨節故善治骨蒸勞熱尸疰鬼
氣降火滋陰潤顔色長毛髮治瘧疾寒熱殺蟲毒及
惡瘡濕疥生搗可傅金瘡止血止痛
𣢾冬花(五七)
味微甘微辛而温其氣浮陽也入手太陰經能温肺
氣故療欬嗽及肺癰肺痿欬唾膿血寇宗奭曰有人
病嗽多日或教以燃款冬花三兩於無風處以筆管
吸其烟滿口則嚥之數日果效
麻黃(五八)
味微苦微濇氣温而辛升也陽也此以輕揚之味而
兼辛温之性故善達肌表走經絡大能表散風邪袪
除寒毒一應瘟疫瘧疾瘴氣山嵐凡足三陽表實之
證必宜用之若寒邪深入少隂厥陰筋骨之間非用
麻黃官桂不能逐也但用此之法自有微妙則在佐
使之間或兼氣藥以助力可得衛中之汗或兼血藥
以助液可得營中之汗或兼温藥以助陽可逐陰凝
之寒毒或兼寒藥以助陰可解炎熱之瘟邪此實傷
寒陰瘧家苐一要藥故仲㬌諸方以此為首實千古
之獨得者也今見後人多有畏之為毒藥而不敢用
又有謂夏月不宜用麻黃者皆不達可哂也雖在李
氏有云若過發則汗多亡陽若自汗表虚之人用之
則脱人元氣是皆過用及誤用而然若陰邪深入則
無論冬夏皆所最宜又何過之有此外如手太陰之
風寒欬嗽手少陰之風熱斑疹足少陰之風水腫脹
足厥陰之風痛目痛凡宜用散者惟斯為最然柴胡
麻黃俱為散邪要藥但陽邪宜柴胡陰邪宜麻黃不
可不察也制用之法須折去粗根入滚湯中煮三
五沸以竹片掠去浮沫晒乾用之不爾令人動煩
麻黃根味甘平微苦微濇同甘斂藥煎服可以止
汗同牡蠣粉米粉或用舊蕉扇杵末等分以生絹袋
盛貯用撲盜汗或夏月多汗用之俱佳
萱草(五九)一名忘憂一名宜男一名鹿葱
萱草者詩作諼草凡樹此玩此者可解憂思故名忘
憂烹食其苖氣味如葱而鹿喜食之故名鹿葱婦人
佩其花則生男故名宜男花葉氣味甘而微凉故能
去濕熱利小便赤澁除煩渴酒濕黃疸安五臟利胸
膈令人和悦亦能明目
根治沙淋帶濁利水氣解酒疸宜搗汁服之治吐血
衂血研汁一大盞和薑汁細細呷之治吹乳乳癰腫
痛須擂酒服以渣封之
連翹(六十)
味苦微辛氣微寒氣味俱薄輕清而浮升也陽中有
陰入手少陰手足少陽陽明瀉心經客熱降脾胃濕
熱去寸白蚘蟲通月水五淋以其味苦而輕故善達
肌表散鼠痿瘰&KR1031;癭瘤結熱蠱毒癰毒斑疹治瘡癤
止痛消腫排膿瘡家號為聖丹以其辛而能散故又
走經絡通血凝氣滯結聚所不可無
旋覆花(六一)
味苦甘微辛陰也降也乃手太陰肺經手陽明大腸
經藥開結氣降痰涎通水道消腫滿凡氣壅濕熱者
宜之但其性在走散故凡見大腸不實及氣虚陽衰
之人皆所忌用
鼠粘子(六二)一名牛蒡子一名大力子
味苦辛降中有升治風毒斑疹諸瘻散瘡瘍腫毒喉
痺及腰膝凝寒痺滯之氣以其善走十二經而解中
有散也
決明(六三)
味微苦微甘性平微凉力薄治肝熱風眼赤而多淚
及肝火目昏可為佐使惟多服久服方可得效或作
枕用治頭風明目其功勝于黑豆
葶藶(六四)
味苦大寒沉也陰也氣味俱厚有毒善逐水氣不減
大黃但大黃能泄血閉葶藶能泄氣閉氣行而水自
行也若肺中水氣膹滿脹急者非此不能除然性急
利甚凡涉氣虚者不可輕用淮南子曰大戟去水葶
藶愈脹用之不慎乃反成病即此謂也苐此有甜苦
二種雖曰為甜然亦非真甜但稍淡耳稍淡者其性
亦稍緩
夏枯草(六五)
味微苦微辛氣浮而升陰中陽也善解肝氣養肝血
故能散結開鬱大治瘰&KR1031;鼠痿乳癰癭氣并治頭瘡
目疾樓全善云夏枯草治目珠痛至夜則甚者神效
或用苦藥點眼反甚者亦神效一男子目珠痛至夜
則重用黃連點之更甚諸藥不效乃用夏枯草二兩
香附二兩甘草四錢為末每服一錢半清茶調服下
咽即疼減至四五服良愈也
蒼耳子(六六)一名羊負來
味苦微甘治頭風寒痛風濕用痺四肢拘攣去風明
目養血煖腰膝及瘰癧瘡疥亦治鼻淵宜炒熟為末
白湯點眼一二錢久之乃效忌猪肉馬肉
漏蘆(六七)
味微鹹性寒有小毒主熱毒惡瘡瘰癧乳癰痔漏排
膿長肉止金瘡血出亦下乳汁通經脉消赤眼利小
便止尿血腸風淋瀝遺溺及小兒壯熱療跌撲損傷
可續筋骨
劉寄奴(六八)
味苦性温能破瘀血活新血通婦人經脉産後餘血
損傷瘀血下氣止心腹痛及小便去血俱可為散或
茶或酒調服搗敷金瘡出血不止其效尤捷用治湯
火傷大效但為末摻之
萹蓄(六九)
味苦濇利小便除黃疸殺三蟲去下部濕熱浸淫陰
蝕瘡疥痔漏煮汁飲之療小兒蚘蟲上攻心腹作痛
大效有海上歌云心頭急痛不能當我有仙人海上
方萹蓄醋煎通口嚥管教時刻即安康
青葙子(七十)野雞冠子也
味微苦微寒能清肝火血熱故治赤眼退赤障消翳
腫鎮肝明耳目亦去風濕惡瘡疥癩
艾(七一)
味微苦氣辛生用微温熱用微熱能通十二經而尤
為肝脾腎之藥善於温中逐冷除濕行血中之氣氣
中之滯凡婦人血氣寒滯者最宜用之故能安胎止
心腹痛治帶下血崩煖腰膝止吐血下痢辟風寒寒
濕瘴瘧霍亂轉筋及一切冷氣鬼氣殺蚘蟲并下部
&KR0630;瘡或生用搗汁或熟用煎湯或用灸百病或炒熱
敷熨可通經絡或袋盛包裹可温臍膝表裏生熟俱
有所宜
佛耳草(七二)一名鼠麴草
味微酸性温大温肺氣止寒嗽散痰氣解風寒寒熱
亦止泄瀉鋪艾捲作烟筒用薰久嗽尤效
藍靛(七三)
藍葉氣味苦寒微甘善解百蟲百藥毒及治天行瘟
疫熱毒發狂風熱班疹癰瘍腫痛除煩渴止鼻衂吐
血殺疳蝕金瘡箭毒凡以熱兼毒者皆宜搗汁用之
靛青乃藍與石灰所成性與藍葉稍異其殺蟲止
血𫝊諸熱毒熱瘡之功似有勝於藍葉者
青黛味微鹹而寒性與靛青大同解諸熱毒蟲毒
金瘡熱瘡或乾摻或以水調敷若治諸熱瘡毒或用
馬齒莧加青黛同搗傅之若治天行頭痛瘟疫熱毒
及小兒諸熱驚癎發熱並宜水研服之
木賊(七四)
味微苦微甘性温而升陽也性亞麻黃故能發汗解
肌治傷寒瘧疾去風濕散火邪療目疾退翳障止腸
風下血下痢及婦人崩中帶漏月水不調亦治風濕
疝痛大腸胱肛
王不留行(七五)一名金盞銀臺
味苦平性滑利乃陽明衝任血海藥也治風毒通血
脉療婦人難産及經滯不調下乳汁利小便除風濕
痺痛止心煩鼻衂發背癰疽瘡瘻遊風風疹出竹木
刺及金瘡止血亦能定痛
海金沙(七六)
此草出黔中七月收其全科晒乾以杖擊之則細沙
自莖葉中落味甘性寒乃小腸膀胱血分藥也善通
利水道解鬱熱濕熱及傷寒熱狂小便癃閉腫滿熱
淋膏濁血淋石淋莖中疼痛解諸熱毒或丸或散皆
可用
燈心草(七七)
味淡性平能通水道澁結癃閉治五淋瀉肺熱降心
火除水腫止血通陰氣散腫止渴但用敗蓆煮服更
良若治喉痺宜燒燈草灰吹之若治下疳瘡亦用燒
灰加輕粉麝香為末摻之
烟(又七七)
味辛氣温性微熱升也陽也燒烟吸之大能醉人用
時惟吸一口或二口若多吸之令人醉倒久而後甦
甚者以冷水一口解之即醒若見煩悶但用白糖解
之即安亦竒物也吸時須開喉長吸嚥下令其直達
下焦其氣上行則能温心肺下行則能温肝脾腎服
後能使通身温煖微汗元陽陡壯用以治表善逐一
切陰邪寒毒山嵐瘴氣風濕邪閉腠理筋骨疼痛誠
頃刻取效之神劑也用以治裏善壯胃氣進飲食袪
陰濁寒滯消臌脹宿食止嘔噦霍亂除積聚諸蟲解
鬱結止疼痛行氣停血瘀舉下陷後墜通達三焦立
刻見效此物自古未聞也近自我明萬歷時始出於
閩廣之間自後吳楚間皆種植之矣然總不若閩中
者色微黃質細名為金絲烟者力強氣勝為優也求
其習服之始則向以征滇之役師旅深入瘴地無不
染病獨一營安然無恙問其所以則衆皆服烟由是
徧𫝊而今則西南一方無分老幼朝夕不能間矣予
初得此物亦甚疑貳及習服數次乃悉其功用之捷
有如是者因著性於此然此物性屬純陽善行善散
惟陰滯者用之如神若陽盛氣越而多躁多火及氣
虚氣短而多汗者皆不宜用或疑其能頃刻醉人性
必有毒今彼處習服既久初未聞其妨人者抑又何
耶蓋其陽氣強猛人不能勝故下咽即醉既能散邪
亦必耗氣理固然也然烟氣易散而人氣隨復陽性
留中旋亦生氣此其耗中有補故人多喜服而未見
其損者以此後㯽榔條中有說當與此參閱
芳草部
當歸(七八)
味甘辛氣温氣輕味重可升可降陰中有陽其味甘
而重故專能補血其氣輕而辛故又能行血補中有
動行中有補誠血中之氣藥亦血中之聖藥也頭止
血上行身養血中守尾破血下流全活血不走大約
佐之以補則補故能養營養血補氣生精安五臟強
形體益神志凡有形虚損之病無所不宜佐之以攻
則通故能袪痛通便利筋骨治拘攣癱瘓燥澁等證
營虚而表不解者佐以柴葛麻桂等劑大能散表衛
熱而表不斂者佐以六黃之類又能固表惟其氣辛
而動故欲其靜者當避之性滑善行大便不固者當
避之凡陰中火盛者當歸能動血亦非所宜陰中陽
虚者當歸能養血乃不可少若血滯而為痢者正所
當用其要在動滑兩字若婦人經期血滯臨産催生
及産後兒枕作痛俱當以此為君小兒痘疹驚癎凡
屬營虚者必不可少
川芎(七九)
味辛微甘氣温升也陽也其性善散又走肝經氣中
之血藥也反藜蘆畏硝石滑石黃連者以其沉寒而
制其升散之性也芎歸俱屬血藥而芎之散動尤甚
於歸故能散風寒治頭痛破瘀蓄通血脉解結氣逐
疼痛排膿消腫逐血通經同細辛煎服治金瘡作痛
同陳艾煎服驗胎孕有無(三四月後服此微動者胎也)以其氣升
故兼理崩漏眩運以其甘少故散則有餘補則不足
惟風寒之頭痛極宜用之若三陽火壅於上而痛者
得升反甚今人不明升降而但知川芎治頭痛謬亦
甚矣多服久服令人走散真氣能致暴亡用者識之
芍藥(八十蘆反藜)
味微苦微甘略酸性頗寒氣薄於味斂降多而升散
少陰也有小毒白者味甘補性多赤者味苦瀉性多
生者更凉酒炒微平其性沈陰故入血分補血熱之
虚瀉肝火之實固腠理止熱瀉消癰腫利小便除眼
疼退虚熱緩三消諸證於因熱而致者為宜若脾氣
寒而痞滿難化者忌用止血虚之腹痛斂血虚之發
熱白者安胎熱不寧赤者能通經破血此物乃補藥
中之稍寒者非若極苦大寒之比若謂其白色屬金
恐傷肝木寒伐生氣産後非宜則凡白過芍藥寒過
芍藥者又將何如如仲景黑神散芍藥湯之類非皆
産後要藥耶用者還當詳審若産後血熱而陰氣散
失者正當用之不必疑也
丹皮(八一)
味辛苦氣微凉氣味俱輕陰中陽也赤者行性多白
者行性緩入足少陰及手厥陰經忌葫蒜凉骨蒸無
汁散吐衂瘀血除産後血滯寒熱袪腸胃蓄血癥堅
仍定神志通月水治驚搐風癎療癰腫住痛總之性
味和緩原無補性但其微凉而辛能和血凉血生血
除煩熱善行血滯滯去而鬱熱自解故亦退熱用此
者用其行血滯而不峻
白豆蔲(八二)
味辛氣温味薄氣厚陽也入脾肺兩經别有清爽之
氣散胸中冷滯温胃口止疼除嘔逆翻胃消宿食膨
脹治噎膈除瘧疾解酒毒袪穢惡能退翳膜亦消痰
氣欲其速效嚼嚥甚良或為散亦妙
肉豆蔲(八三)
味苦辛而澁性温理脾胃虚冷榖食不消治大腸虚
冷滑泄不止以其氣香而辛故能行滯止痛和腹脹
治霍亂調中下氣開胃進食解酒毒化痰飲温胃逐
蟲辟諸惡氣療小兒胃寒傷乳吐瀉以其能固大腸
腸既固則元氣不走脾氣自健故曰理脾胃虚冷而
實非能補虚也麵包煨熟用或剉如豆大以乾麵拌
炒熟去麵用之尤妙蓋但欲去其油而用其熟耳
草果(八四)一名草豆蔲
味辛性温熱陽也浮也入足太陰陽明能破滯氣除
寒氣消食療心腹疼痛解酒毒治瘴癘寒瘧傷暑嘔
吐瀉痢脹滿反胃吐酸開痰飲積聚噎膈殺魚肉毒
開欝燥濕辟除口臭及婦人惡阻氣逆帶濁此有二
種惟建寧所産辛香氣和者佳宜以麫裹微火煨熟
用之或麫拌炒熟亦可滇廣者氣辛而臭大能損人
元氣
破故紙(八五)
味苦辛氣大温性燥而降能固下元煖水藏治下焦
無火精滑帶濁諸冷頑痺脾腎虚寒而為溏泄下痢
以其煖腎固精所以能療腰膝痠疼隂冷囊濕縮小
便煖命門小腹止腹中疼痛腎泄以其性降所以能
納氣定喘惟其氣辛而降所以氣虚氣短及有煩渴
眩運者當少避之即不得已用於丸中可也忌羊肉
芸薹
木香(八六)
味苦辛性温氣味俱厚能升能降陽中有陰行肝脾
肺氣滯如神止心腹脇氣痛甚捷和胃氣止吐瀉霍
亂散冷氣除脹疼呃逆治熱痢可佐芩連固大腸火
煨方用順其氣癥積惡逆自除調其氣安胎月經亦
用亦治疫癘温瘧亦殺蠱毒鬼精若下焦氣逆諸病
亦可縮小便亦能通秘結亦能止氣逆之動血亦能
消氣逆之癰腫
藿香(八七)
味辛微甘氣温氣味俱薄陽也可升可降此物香甜
不峻善快脾順氣開胃口寬胞膈進飲食止霍亂嘔
吐理肺化滯加烏藥等劑亦能健脾入四君同煎能
除口臭亦療水腫亦解酒穢
香附(八八)
味苦辛微甘氣温氣味俱厚陽中有陰血中氣藥也
專入肝膽二經兼行諸經之氣用此者用其行氣血
之滯童便炒欲其下行醋炒則理氣痛開六欝散寒
邪利三焦行結滯消飲食痰涎痞滿腹脹胕腫脚氣
止心腹肢體頭目齒耳諸痛療霍亂吐逆氣滯泄瀉
及吐血下血尿血婦人崩中帶下經脈不調胎前産
後氣逆諸病因能解欝故曰婦人之要藥然其味辛
而動若陰虚躁熱而汗出血失者概謂其要則大誤
矣此外凡癰疽瘰&KR1031;瘡瘍但氣滯不行者皆宜用之
為要藥
砂仁(八九)
味辛微苦氣温和脾行氣消食逐寒除霍亂止惡心
消脹滿安氣滯之胎郤腹痛治藏寒之瀉止小便洩
痢快胸膈開痰平氣逆欬嗽口齒浮熱止女子崩中
鬼氣奔豚欲其温煖須用炒研入肺腎膀胱各隨使
引亦善消化銅鐵骨哽
紫蘇(九十)
味辛氣温氣味香竄者佳用此者用其温散解肌發
汗袪風寒甚捷開胃下食治脹滿亦佳順氣宜用口
臭亦辟除霍亂轉筋袪脚氣通大小腸消痰利肺止
痛温中安胎定喘解魚蟹毒治蛇犬傷或作羹或生
食俱可
梗能順氣其性緩體虚者可用
子性潤而降能潤大便消痰喘除五膈定霍亂順
氣滯
薄荷(九一)
味辛微苦氣微凉氣味俱輕升也陽也其性凉散通
關節利九竅乃手厥陰太陰經藥清六陽會首散一
切毒風治傷寒頭痛寒熱發毒汗療頭風腦痛清頭
目咽喉口齒風熱諸病除心腹惡氣脹滿霍亂下氣
消食消痰辟邪氣穢惡引諸藥入營衛開小兒之風
涎亦治瘰&KR1031;癰腫瘡疥風瘙癮疹作菜食之除口氣
𢷬汁含嗽去舌胎語澁揉葉塞鼻止衂血亦治蜂螫
蛇傷病新痊者忌用恐其泄汗亡陽
荆芥(九二)
味辛苦氣温氣厚味薄浮而升陽也用此者用其辛
散調血能解肌發表退寒熱清頭目利咽喉破結氣
消飲食通血脉行瘀滯助脾胃辟諸邪毒氣醒酒逐
濕療頭痛頭旋脊背疼痛手足筋急&KR0857;痺脚氣筋骨
煩疼風濕疝氣止下血血痢崩淋帶濁若産後中風
強直宜研末酒服甚妙𢷬爛醋調傅疔瘡腫毒最佳
亦鼠瘻瘰&KR1031;血風瘡疥必用之要藥
白芷(九三)
味辛氣温氣厚味輕升也陽也其性温散敗毒逐陽
明經風寒邪熱止頭痛頭風頭眩目痛目癢淚出散
肺經風寒皮膚斑疹燥癢治鼻鼽鼻淵齒痛眉稜骨
痛大腸風秘腸風尿血其氣辛香達表故治瘡瘍排
膿止痒定痛托癰疽肺癰瘰癧痔瘻長肉生肌炒黑
用之提女人血崩漏下赤白血閉陰腫欲去䵟斑宜
以生用可作面脂亦治蛇傷砒毒金瘡傷損
香薷(九四)
味苦辛氣寒氣輕能升能降散暑熱霍亂中脘絞痛
小便澁難清肺熱降胃火除躁煩解欝滯為末水服
可止鼻衂煮汁頓飲可除風熱轉筋去口臭濕熱水
腫者可消中寒陰長者須避之
益智(九五)
氣味辛温能調諸氣辟寒氣治客寒犯胃煖胃和中
去心腹氣滯疼痛理下焦虚寒温腎氣治遺精餘瀝
夢泄赤白帶濁及夜多小便者取二十餘枚研碎入
鹽少許同煎服之有竒驗此行陽退陰之藥凡脾寒
不能進食及三焦命門陽氣衰弱者皆宜之然其行
性多補性少必兼補劑用之斯善若單服多服未免
過於散氣
欝金(九六)
味苦辛氣温善下氣破惡血去血積止吐血衂血血
淋尿血及失心癲狂蠱毒單用治婦人冷氣血積結
聚氣滯心腹疼痛及産後敗血衝心欲死或散或丸
或以韭汁薑汁童便井花水俱可隨宜調服若治痔
漏腫痛宜水調敷之耳内腫痛宜水調灌入少頃傾
出即可愈
薑黃(九七)
味苦辛性熱善下氣破血除心腹氣結氣脹冷氣食
積疼痛亦治癥瘕血塊通月經産後敗血攻心及撲
損瘀血袪邪辟惡散風熱消癰腫功與欝金稍同而
氣味則尤烈
澤蘭(九八)
味微苦微辛善清血和血治吐血衂血療婦人産前
産後諸血不調破宿血除腹痛清新血利關節通水
道除癥瘕消撲損瘀血并治金瘡癰腫瘡膿用在清
和故為婦人要藥
藁本(九九)
味甘辛性温氣厚味薄升也陽也療諸惡風鬼注除
太陽頂巔頭痛大寒犯腦痛連齒頰及鼻面皮膚酒
齄䵟刺風濕泄瀉冷氣腰疼婦人陰中風邪腫痛此
足太陽經風癎霧露瘴疫之要藥
蓽茇(一百)
味辛大熱陽也浮也入手足陽明亦入肝腎善温中
下氣除胃冷辟陰寒療霍亂心腹疼痛冷痰嘔逆吞
酸及虚寒瀉痢腸鳴其味大辛須同參术歸地諸甘
温補劑用之尤效為末搐鼻可解偏風頭痛揩齒可
殺牙痛牙蟲又牛乳煎治唐太宗氣痢方詳列痢疾
門
良薑(百一)子名紅豆蔲
味辛熱純陽浮也入足太陰陽明治胃中逆冷嘔吐
清水惡心霍亂氣寒腹痛解酒毒消宿食健脾胃寬
噎膈除反胃破冷癖解瘴瘧療轉筋瀉痢同草豆蔲
煎飲亦治口臭子名紅豆蔲治用略同
三稜(百二)
氣味苦平能行血中之氣善破積氣逐瘀血消飲食
脹滿氣滯腹痛除痃癖癥瘕積聚結塊通月水亦墮
胎及産後惡血撲損瘀血并治瘡腫堅硬制宜醋浸
炒熟入藥此與蓬术稍同但蓬术峻而此則差緩耳
蓬术(百三)一名蓬莪茂
味苦辛氣温有小毒走肝經善破氣中之血通月經
消瘀血療跌撲損傷血滯作痛在中焦攻飲食氣滯
不消胃寒吐酸膨脹在下焦攻奔豚痃癖冷氣積聚
氣腫水腫制宜或酒或醋炒用或入灰火中煨熟搗
切亦可但其性剛氣峻非有堅頑之積不宜用
蛇床子(百四)
味微苦氣辛性温乃少陽三焦命門之藥辛能去風
煖能温腎故可温中下氣和關節除疼痛開欝滯療
陰濕惡瘡疥癬縮小便去陰汗止帶濁逐寒疝潄齒
痛治男子陽痿腰疼大益陽事女人陰中腫痛善煖
子宫男婦陽衰無子小兒驚癎撲傷俱可服去皮殼
微炒用之凡治外證瘙癢腫痛風瘡俱宜煎湯薰洗
亦可為末摻敷俱宜生用
蔓草部
天門冬(百五)
味苦微甘氣大寒味厚氣薄沉也陰也入肺腎兩經
除虚勞内熱其味苦寒故上定熱喘下去熱淋苦殺
三蟲潤滋骨髓解渴除煩消痰止嗽降火保肺退熱
滋陰大潤血熱燥結虚寒假熱脾腎溏泄最忌使宜
貝母地黃去皮去心方用
兔絲子(百六)
味甘辛氣微温其性能固入肝脾腎三經先用甜水
淘洗淨浸脹次用酒漬煮熟晒乾炒之更妙補髓添
精助陽固泄續絶傷滋消渴縮小便止夢遺帶濁餘
瀝煖腰膝寒疼壯氣力筋骨明目開胃進食肥肌禁
止鬼交尤安夢寐湯液丸散任意可用古人不入煎
劑亦一失也欲止消渴煎湯任意飲之
五味子(百七)
皮甘肉酸性平而斂核仁味辛苦性温而煖俱兼鹹
味故名五味入肺腎二經南者治風寒欬嗽北者療
虚損勞傷整用者用其酸生津解渴止瀉除煩療耗
散之肺金滋不足之腎水能收斂虚火亦解除酒毒
敲碎者用其辛温補元陽壯筋骨助命門止霍亂但
感寒初嗽當忌恐其斂束不散肝旺吞酸當忌恐其
助木傷土
何首烏(百八)
味甘濇微苦陰中有陽性温此其甘能補澁能固温
能養陽雖曰肝腎之藥然白者入氣分赤者入血分
凡血氣所在則五陰之臟何所不至故能養血養神
助氣壯筋骨強精髓黑鬚髮亦治婦人帶濁失血産
後諸虚等疾苐其性效稍緩暫服若不甚顯必久服
之誠乃延年益夀滋生助嗣之良劑至如斷瘧疾安
久痢活血治風療癰腫瘰癧風濕瘡瘍及一切冷氣
腸風宿疾總由其温固收斂之功血氣固則真元復
真元復則邪自散也故唐之李翺著有何首烏𫝊即
李時珍亦曰此物不寒不燥功在地黃門冬之上誠
非誣也若其制用之法則有用黑豆層鋪九蒸九晒
者有單用米泔浸三宿切焙為末而用者有用壯健
人乳拌晒三次生杵為末而用者總之生不如熟即
單用米泔浸透蒸之極熟則善矣或不必人乳與豆
也服此之後須忌生蘿蔔并諸血敗血等物
瓜蔞仁(百九)
味甘氣寒氣味俱厚性降而潤能降實熱痰涎開欝
結氣閉解消渴定脹喘潤肺止嗽但其氣味悍劣善
動惡心嘔吐中氣虚者不宜用本草言其補虚勞殊
為大謬
天花粉(百十)即瓜蔞根
味苦性寒氣味頗輕有升有降陰中有陽最凉心肺
善解熱渴大降膈上熱痰消乳癰腫毒痔瘻瘡癤排
膿生肌長肉除跌撲瘀血通月水除狂熱去黃疸潤
枯燥善解酒毒亦通小腸治肝火疝痛
金銀花(百十一)一名忍冬
味甘氣平其性微寒善於化毒故治癰疽腫毒瘡癬
楊梅風濕諸毒誠為要藥毒未成者能散毒已成者
能潰但其性緩用須倍加或用酒煮服或搗汁攙酒
頓飲或研爛拌酒厚敷若治瘰&KR1031;上部氣分諸毒用
一兩許時常煎服極效
葛根(百十二)
味甘氣平寒氣輕於味浮而微降陽中微陰用此者
用其凉散雖善達諸陽經而陽明為最以其氣輕故
善解表發汗凡解散之藥多辛熱此獨凉而甘故解
温熱時行疫疾凡熱而兼渴者此為最良當以為君
而佐以柴防甘桔極妙尤散欝火療頭痛治温瘧往
來瘡疹未透解酒除煩生津止渴除胃中熱狂殺野
葛巴豆毒箭金瘡等傷但其性凉易於動嘔胃寒者
所當慎用
茜草(百十五)亦名過山龍
味苦甘氣微寒陰中微陽血中要藥其味苦故能行
滯血其性凉故能止動血治勞傷吐衂時來除虚熱
漏崩不止亦通經滯又療乳癰散跌撲血凝瘀聚解
蠱毒敗血爛肝凡諸血熱血瘀並建竒功若女人經
血不通以一兩酒煎服之一日即通甚效若氣虚不
攝血及脾寒者勿用
土茯苓(百十四)一名仙遺糧
味甘淡性平能健脾胃強筋骨去風濕利關節分水
道止瀉痢治拘攣骨痛療癰腫喉痺除周身寒濕惡
瘡尤解楊梅瘡毒及輕粉留毒潰爛疼痛諸證凡治
此者須忌茶酒牛羊雞鵝及一應發風動氣等物
使君子(百十五)
味甘氣温有小毒性善殺蟲治小兒疳積小便白濁
凡大人小兒有蟲病者但於每月上旬侵晨空腹食
數枚或即以殼煎湯嚥下次日蟲皆死而出也或云
七生七煨食亦良或云一歲食一枚食後忌飲熱茶
犯之即作瀉凡小兒食此亦不宜頻而多大約性滑
多則能傷脾也李時珍曰凡殺蟲藥多是苦辛惟使
君子榧子甘而殺蟲亦異也但使君子專殺蚘蟲榧
子專殺寸白蟲耳
牽牛(百十六)一名黑丑
味苦辛熱氣雄烈性急疾有毒下氣逐水通大小便
善走氣分通水道消氣實氣滯水腫攻癥積落胎殺
蟲瀉蟲毒去濕熱痰飲開氣秘氣結古方多為散丸
若用救急亦可佐羣藥煎服然大泄元氣凡虚弱之
人須忌之
防己(百十七)
味苦性寒陰也降也去濕熱水腫利大小便解諸經
熱壅腫痛濕熱脚氣通九竅熱閉逐膀胱肝腎濕熱
及熱毒諸瘡濕熱生蟲等證
萆薢(百十八)
味微甘而淡氣温能温腎去濕理陰痿陰寒失溺白
濁莖中作痛及四肢癱瘓不隨周身風濕惡瘡性味
純緩用宜大劑
鈎藤(百十九)
味微甘微苦性微寒能清手厥陰之火足厥陰足少
陽之風熱故專理肝風相火之病凡大人小兒驚癎
眩運斑疹天釣頭旋煩熱等證用之而風靜火息則
諸證自除矣
山豆根(百二十)
味大苦大寒解諸藥熱毒消癰腫瘡毒殺寸白諸蟲
含而嚥汁解咽喉痺痛研末湯服五七分解内熱喘
滿腹脹磨汁服解熱厥心痛研汁塗諸熱毒熱瘡腫
痛及諸蟲熱毒所傷
威靈仙(百二一)
味微辛微鹹性温可升可降陰中陽也善逐諸風行
氣血走經絡宣通五藏去腹内冷滯心膈痰水癥瘕
痃癖氣塊積聚膀胱宿水腰膝肢體冷痛亦療折傷
此藥性利善走乃治痛風之要藥故崔元亮言其去
衆風通十二經脉朝服暮效其法采得根陰乾月餘
搗末温酒調服一錢匕空腹服之如人本性殺藥可
加及六錢微利兩行則減之病除乃停藥其性甚善
不觸諸藥但惡茗及麫湯李時珍曰威靈仙辛能泄
氣鹹能泄水故於風濕痰飲之病氣壯者服之有捷
效其性大扺峻利久服恐損真氣氣弱者亦不可服
之
馬兜鈴(百二二)
味微苦微辛性寒氣薄陰中微陽入手太陰肺經降
肺火清肺氣除熱痰欬嗽喘急不得臥多用則作吐
凡蠱毒蛇毒於飲食中得之咽中如有物嚥不下吐
不出者以此一兩煎湯服之即毒從吐出若治痔瘻
腫痛用馬兜鈴於瓶中燒烟薰病處良
青木香(百二三)即馬兜鈴根亦名土木香
味苦微辛性寒有毒能吐能利不可多服煮汁服可
吐蠱毒鬼疰諸毒搗末水調塗疔腫熱毒蛇毒日三
四次立瘥亦可傅瘙癢秃瘡
白蘞(百二四)
味苦微寒性斂取根搗傅癰毒及面上瘡疱刀箭傷
湯火毒諸瘡不斂生肌止痛俱宜為末傅之若為丸
散亦治眼目赤痛小兒驚癎婦人陰中腫痛赤白帶
下
木通(百二五)亦名通草
味苦氣寒沉也降也能利九竅通關節消浮腫清火
退熱除煩渴黃疸治耳聾目痛天行時疾頭痛鼻塞
目眩瀉小腸火欝利膀胱熱淋導痰濕嘔噦消癰腫
壅滯熱毒惡瘡排膿止痛通婦人血熱經閉下乳汁
消乳癰血塊催生下胎若治小水急數疼痛小腹虚
滿宜加葱煎飲若治喉痺咽痛宜濃煎含嚥
毒草部
附子(百二六)
氣味辛甘醃者大鹹性大熱陽中之陽也有毒畏人
參黃茋甘草黑豆綠豆犀角童便烏韭防風其性浮
中有沉走而不守因其善走諸經故曰與酒同功能
除表裏沉寒厥逆寒噤温中強陰煖五藏回陽氣除
嘔噦霍亂反胃噎膈心腹疼痛脹滿瀉痢肢體拘攣
寒邪濕氣胃寒蚘蟲寒痰寒疝風濕麻痺陰疽癰毒
久漏冷瘡格陽喉痺陽虚二便不通及婦人經寒不
調小兒慢驚等證大能引火歸源制伏虚熱善助參
茋成功尤贊术地建效無論表證裏證但脉細無神
氣虚無熱者所當急用故虞搏曰附子禀雄壯之質
有斬關奪將之氣能引補氣藥行十二經以追復散
失之元陽引補血藥入血分以滋養不足之真陰引
𤼵散藥開腠理以驅逐在表之風寒引温煖藥達下
焦以袪除在裏之冷濕吳綬曰附子乃陰證要藥凡
傷寒𫝊變三陰及中寒夾陰雖身大熱而脉沉者必
用之或厥冷脉沉細者尤急須用之有退陰回陽之
力起死回生之功近世陰證傷寒往往疑似而不敢
用直待陰極陽竭而用已遲矣且夾陰傷寒内外皆
陰舍此不用將何以救之此二公之言皆至言也不
可不察惟孕婦忌服下胎甚速合葱涎塞耳亦可治
聾
辨製法附子製法稽之古者則有單用童便煮者
有用薑汁鹽水者有用甘草黃連者有數味皆兼而
用者其中宜否最當詳辨夫附子之性熱而剛急走
而不守土人醃以重鹽故其味鹹而性則降今之所
以用之者正欲用其熱性以回元陽以補脾腎以行
參茋熟地等功若制以黃連則何以藉其回陽若制
以鹽水則反以助其降性若制以童便則必不免於
尿氣非惟更助其降而凡脾氣大虚者極易嘔噦一
聞其臭便動惡心是藥未入口而先受其害且其沉
降尤速何以達脾惟是薑汁一制頗通苐其以辛助
辛似欠和平若果直中陰寒等證欲用其熱此法為
良至若常用而欲得其補性者不必用此又若煮法
若不浸脹而煮則其心必不能熟即浸脹而煮及其
心熟則邊皮已太熟而失其性矣雖破而為四煮亦
不勻且煮者必有汁而汁中所去之性亦已多矣皆
非制之得法者
制法用甘草不拘大約酌附子之多寡而用甘草
煎極濃甜湯先浸數日剝去皮臍切為四塊又添濃
甘草湯再浸二三日捻之軟透乃咀為片入鍋文火
炒至將乾庶得生熟勻等口嚼尚有辣味是其度也
若炒太乾則太熟而全無辣味并其熱性全失矣故
制之太過則但用附子之名耳效與不效無從驗也
其所以必用甘草者蓋以附子之性急得甘草而後
緩附子之性毒得甘草而後解附子之性走得甘草
而後益心脾附子之性散得甘草而後調營衛此無
他亦不過濟之以仁而後成其勇耳若欲急用以厚
紙包褁沃甘草湯或煨或炙待其柔軟切開再用紙
包頻沃又炙以熟為度亦有用麵裏而煨者亦通若
果真中陰寒厥逆將危者緩不及制則單用炮附不
必更用他製也
辨毒附子之性剛急而熱制用失宜難云無毒故
欲制之得法夫天下之制毒者無妙於火火之所以
能制毒者以能革物之性故以氣而遇火則失其氣
味而遇火則失其味剛者革其剛柔者失其柔故制
附之法但用白水煮之極熟則亦全失辣味并其熱
性俱失形如蘿蔔可食矣尚何毒之足慮哉今制之
必用甘草者蓋欲存留其性而桑和其剛耳今人但
知附子之可畏而不知太熟之無用也故凡食物之
有毒者但制造極熟便當無害即河豚生蟹之屬諸
有病於人者皆其欠熟而生性之未盡也故凡食物
之有毒者皆可因此以類推矣至若藥劑之中有當
煅煉而用者又何以然夫物之經火煅者其味皆鹹
澁而所以用煅者非欲去其生剛之性則欲用其鹹
澁之味而留性與不留性則其中各有宜否故凡當
煅煉而用者皆可因此以類推矣又如藥之性毒者
何可不避即如本草所云某有毒某無毒余則甚不
然之而不知無藥無毒也故熱者有熱毒寒者有寒
毒若用之不當凡能病人者無非毒也即如家常茶
飯本皆養人之正味其或過用誤用亦能毒人而况
以偏味偏性之藥乎但毒有大小用有權宜此不可
不察耳矧附子之性雖云有毒而實無大毒但制得
其法用得其宜何毒之有今之人不知其妙且并人
參熟地而俱畏之夫人參熟地附子大黃實乃藥中
之四維病而至於可畏勢非庸庸所濟者非此四物
不可設若逡巡必誤乃事今人直至必不得已而後
用附子事已無濟矣事無濟則反罪之將附子誠廢
物乎嗟夫人之所以生者陽氣耳正氣耳人之所以
死者陰氣耳邪氣耳人參熟地者治世之良相也附
子大黃者亂世之良將也兵不可久用故良將用於
暫亂不可忘治故良相不可缺矧夫附子雖烈而其
性扶陽有非硝黃之比硝黃似緩而其性陰泄又非
桂附可例華元化曰得其陽者生得其陰者死内經
曰門戸不要是倉廪不藏也得守者生失守者死今
之人履芒硝大黃若坦途視參附熟地為蛇蝎愚耶
知耶
白附子(百二七)
味甘辛大温有小毒其性升能引藥勢上行辟頭風
諸風冷氣心疼風痰眩暈帶濁療小兒驚風痰搐及
面鼻遊風䵟班風刺去面㾗可作面脂亦治疥癬風
瘡陰下濕癢風濕諸病凡欲入藥炮而用之
大黃(百二八)
味苦氣大寒氣味俱厚陰中之陰降也有毒其性推
陳致新直走不守奪土欝壅滯破積聚堅癥療瘟疫
陽狂除班黃譫語滌實痰導瘀血通水道退濕熱開
燥結消癰腫因有峻烈威風積垢蕩之頃刻欲速者
生用湯泡便吞欲緩者熟用和藥煎服氣虚同以人
參名黃龍湯血虚同以當歸名玉燭散佐以甘草桔
梗可緩其行佐以芒硝厚朴益助其銳用之多寡酌
人實虚假實誤用與鴆相類
常山(百二九)
味大苦性寒有毒攻温瘧痰瘧及傷寒寒熱痰結氣
逆狂癎癲厥惟胸腹多滯邪實氣壯而病瘧者宜之
若老人弱人俱當忌用盖此物性悍善逐痰飲得甘
草則上行發吐得大黃則下行發瀉也亦治鬼毒蠱
毒及頭項瘰&KR1031;鼠瘻
半夏(百三十)
味大辛微苦氣温可升可降陽中陰也有毒其質滑
潤其性燥濕降痰入脾胃膽經生嚼戟喉制用生薑
下肺氣開胃健脾消痰飲痞滿止咳嗽上氣心痛脇
痛除嘔吐反胃霍亂轉筋頭眩腹脹不眠氣結痰核
腫突去痰厥頭痛散風閉喉瘖治脾濕泄瀉遺精帶
濁消癰疽腫毒殺蜈蚣蜂蠆蟲毒性能墮胎孕婦雖
忌然胃不和而嘔吐不止加薑汁微炒但用無妨若
消渴煩熱及陰虚血證最忌勿加李時珍曰半夏
能主痰飲及腹脹者為其體滑味辛而性温也滑則
能潤辛温能散亦能潤故行濕而通大便利竅而泄
小便所謂辛走氣能化液辛以潤之是矣丹溪曰二
陳湯能使大便潤而小便長成聊攝云半夏辛而散
行水而潤腎燥又局方用半硫丸治老人虚秘皆取
其滑潤也世俗皆以半夏南星為性燥誤矣濕去則
土燥痰涎不生非二物之性燥也古方治咽痛喉痺
吐血下血多用二物非禁劑也二物亦能散血故破
傷打撲皆主之
南星(百三一)
味苦辛氣温可升可降陽中陰也性烈有毒薑汁制
用善行脾肺墜中風實痰利胸膈下氣攻堅積治驚
癎散血墮胎水磨箍蛇蟲咬毒醋調散腫破傷風金
瘡折傷瘀血宜𢷬傅之功同半夏酌用可也
膽星(百三二)
七製九製者方佳降痰因火動如神治小兒急驚必
用總之實痰實火壅閉上焦而氣喘煩躁焦渴脹滿
者所當必用較之南星味苦性凉故善解風痰熱滯
射干(百三三)
味苦性寒有毒陰也降也治欬逆上氣喉痺咽疼散
結氣不得息除胸腹邪熱脹滿清肝明目消積痰結
核痃癖熱疝降實火利大腸消瘀血通女人經閉苦
酒磨塗可消腫毒
大戟(百三四)
味苦大寒有毒反甘草性峻利善逐水邪痰涎瀉濕
熱脹滿消急痛破癥結下惡血攻積聚通二便殺蠱
毒藥毒療天行瘟瘧黃病及頸腋癰腫然大能瀉肺
損真氣非有大實堅者不宜輕用若中其毒惟菖蒲
可以解之
甘遂(百三五)
味苦性寒有毒反甘草專於行水能直達水結之處
如水結胸者非此不除若留痰留飲宿食癥堅積聚
無不能逐故善腫腹脚陰囊腫脹去面目浮腫通二
便瀉膀胱濕熱及痰逆癲癎噎膈痞塞然性烈傷陰
不宜妄用
芫花(百三六反甘草)
味苦微温有毒專逐五藏之水去水飲寒痰痰癖脇
下痛欬逆上氣心腹肢體脹滿瘴瘧鬼瘧濕毒寒毒
蠱毒肉毒蟲魚毒除疝瘕癰腫逐惡血消咽腫根療
瘡疥亦可毒魚若搗汁浸線亦能繫落痔瘡惟其多
毒虚者不可輕用
玉簪(百三七)
味甘辛性寒有小毒用根搗汁解一切諸毒下一切
骨哽塗消癰瘍婦人乳癰初起但取根擂酒服之仍
以渣傅腫處即消然性能損齒故亦可落齒取牙
鳳仙花(百三八)
味微苦性微温有小毒子名急性子治産難下胎消
積塊開噎膈下骨哽亦善透骨通竅故又名透骨草
若欲取牙但用子研末入砒少許點疼牙根即可取
之然此不生蟲蠧即蜂蝶亦不近似非無毒者也
萞蔴子(百三九)
味甘辛性熱有毒能逐風散毒療口眼喎斜失音口
噤腫毒丹瘤鍼刺入肉止痛消腫追膿拔毒俱可研
貼若治舌腫喉痺宜研爛紙捲燒烟薰吸立通催生
下胎可同麝香巴豆研貼臍中李時珍曰一人病偏
風手足不舉用此油同羊脂麝香穿山甲煎膏日磨
數次兼服搜風養血之藥而愈一人病手臂一塊腫
痛用此𢷬膏貼之一夜而愈一人病氣鬱偏頭痛用
此同乳香食鹽𢷬貼太陽一夜痛止一婦産後子腸
不收𢷬仁貼其丹田一夜而止此藥外用屢奏竒效
但内服不可輕率爾或云𢷬膏以筯點於鵝鴨六畜
舌根下即不能食點於肛門内即下血死其毒可知
凡服萞麻者一生不得食炒豆犯之必脹死
續隨子(百四十)一名千金子
味辛性温有毒能逐瘀血消痰飲食積癥瘕痃癖除
蠱毒鬼疰水氣冷氣心腹脹滿疼痛腹内諸疾利大
小腸袪惡滯及婦人血結血閉瘀血等證研碎酒服
不過三顆當下惡物甚者十粘若瀉多以酸漿水或
薄醋粥食之即止亦可研塗疥癬惡瘡此物之功長
於逐水殺蟲是亦甘遂大戟之流也
木鱉子(又百四十)
味苦微甘微辛氣雄劣性大寒有大毒本草言其甘
温無毒謬也今見毒狗者能斃之於頃刻使非大毒
而有如是乎人若食之則中寒發噤不可解救按劉
績霏雪錄云木鱉子有毒不可食昔一薊門人有兩
子患痞食之相繼皆死此不可不慎也若其功用則
惟以醋磨用敷腫毒乳癰痔漏腫痛及喉痺腫痛用
此醋漱於喉間引痰吐出以解熱毒不可嚥下或同
硃砂艾葉捲筒薰疥殺蟲最效或用熬麻油擦癬亦
佳
番木鱉味極苦性大寒大毒功用與木鱉大同而
寒烈之性尤甚
景岳全書卷四十八
