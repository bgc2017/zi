景岳全書卷十九
眀張介賓撰
欬𠻳
經義
欬論黃帝問曰肺之令人欬何也岐伯對曰五臟六腑
皆令人欬非獨肺也帝曰願聞其狀岐伯曰皮毛者
肺之合也皮毛先受邪氣邪氣以從其合也其寒飲
食入胃從肺脉上至於肺則肺寒肺寒則外内合邪
因而客之則為肺欬五臟各以其時受病非其時各
𫝊以與之人與天地相參故五臟各以治時感於寒
則受病微則為欬甚則為泄為痛乘秋則肺先受邪
乘春則肝先受之乘夏則心先受之乘至隂則脾先
受之乘冬則腎先受之肺欬之狀欬而喘息有音
甚則唾血心欬之狀欬則心痛喉中介介如梗狀
甚則咽痛喉痺肝欬之狀欬則两脇下痛甚則不
可以轉轉則两胠下滿脾欬之狀欬則右脇下痛
隂隂引肩背甚則不可以動動則欬劇腎欬之狀
欬則腰背相引而痛甚則欬涎帝曰六腑之欬奈
何安所受病岐伯曰五臟之久欬乃移於六腑脾
欬不已則胃受之胃欬之狀欬而嘔嘔甚則長蟲出
肝欬不已則膽受之膽欬之狀欬嘔膽汁肺欬
不已則大腸受之大腸欬狀欬而遺矢心欬不已
則小腸受之小腸欬狀欬而失氣氣與欬俱失腎
欬不已則膀胱受之膀胱欬狀欬而遺溺久欬不
已則三焦受之三焦欬狀欬而腹滿不欲飲食此
皆聚於胃關於肺使人多㖒唾而面浮腫氣逆也
帝曰治之奈何岐伯曰治臟者治其俞治腑者治其
合浮腫者治其經帝曰善
生氣通天論曰秋傷於濕上逆而欬
隂陽應象大論曰秋傷於濕冬生欬𠻳
示從容論曰欬𠻳煩冤者是腎氣之逆也喘欬者是
木氣并陽眀也
脉解篇曰少隂所謂嘔欬上氣喘者隂氣在下陽氣在
上諸陽氣浮無所依從故嘔欬上氣喘也
隂陽别論曰一陽𤼵病少氣善欬善泄
五臟生成篇曰欬𠻳上氣厥在胸中過在手陽眀太隂
玉機真藏論曰秋脉不及則令人喘呼吸少氣而欬上
氣見血下聞病音
刺禁論曰刺中肺三日死其動為欬
評熱病論曰勞風法在肺下(詳後論證條中)
氣交變大論凡歲火太過歲金大過歲水太過
歲木不及等年俱有欬證
五常政大論凡審平之紀從革之紀堅成之紀
少陽司天等年俱有欬證
至真要大論凡少隂司天太隂司天少陽司天
陽眀司天陽明之勝少隂之復太隂之復
少陽之復陽眀之復厥隂司天客勝少陽司
天主勝太陽司天客勝等年俱有欬證
五邪篇曰邪在肺則病皮膚痛寒熱上氣喘汗出欬動
肩背
繆刺論曰邪客於足少陽之絡令人脇痛不得息欬而
汗出
論證(共四條)
欬𠻳一證竊見諸家立論太繁皆不得其要多致後人
臨證莫知所從所以治難得效以余觀之則欬𠻳之
要止惟二證何為二證一曰外感一曰内傷而盡之
矣夫外感之邪必由皮毛而入盖皮毛為肺之合而
凡外邪襲之則必先入於肺久而不愈則必自肺而
𫝊於五臟也内傷之𠻳必起於隂分盖肺屬燥金為
水之母隂損於下則陽孤於上水涸金枯肺苦於燥
肺燥則癢癢則欬不能已也總之欬證雖多無非肺
病而肺之為病亦無非此二者而已但於二者之中
當分隂陽當分虚實耳盖外感之欬陽邪也陽邪自
外而入故治宜辛温邪得温而自散也内傷之欬隂
病也隂氣受傷於内故治宜甘平飬隂隂氣復而𠻳
自愈也然外感之邪多有餘若實中有虚則宜兼補
以散之内傷之病多不足若虚中挟實亦當兼清以
潤之大都欬𠻳之因無出於此於此求之自得其夲
得其夲則治之無不應手又何有巢氏之十欬證陳
氏之三因證徒致亂人心目而不得其際也畱心者
其熟味此意經云肺之令人欬又曰五臟六腑皆令
人欬非獨肺也又曰皮毛先受邪氣邪氣以從其合
也又曰五臟各以其時受病非其時各𫝊以與之然
則五臓之欬由肺所傳則肺為主臟而五臟其兼者
也故五臟六腑各有其證正以辨其兼證耳旣有兼
證則亦當有兼治雖有兼治然無非以肺為主也是
固然矣然愚則猶有說焉則謂外感之欬與内傷之
欬其所本不同而所治亦異盖外感之欬其來在肺故
必由肺以及臟此肺為夲而臟為標也内傷之欬先
因傷臟故必由臟以及肺此臟為夲而肺為標也凡
治内傷者使不知治臟而單治肺則真隂何由以復
隂不復則欬終不愈治外感者使不知治陽而妄治
隂則邪氣何由以解邪不解則𠻳終不寧經曰治病
必求其夲何今人之不能察也
一勞風證内經評熱病論曰勞風法在肺下其為病使
人強上冥視唾出若涕惡風而振寒此為勞風之病
巨陽引精者三日中年者五日不精者七日欬出青
黃涕其狀如濃大如彈丸從口中若鼻中出不出則
傷肺傷肺則死矣
賓按此勞風之證即勞力傷風證也盖人之勞者必
毛竅開而汗液出所以風邪易入凡今人之患傷風
者多有此證故輕者惟三四日重者五七日必欬出
濁痰如涕而愈者此即勞風之屬也但以外感之法
治之自無不愈其有勞之甚者或内摇其精或外勞
其形勞傷既甚精血必虧故邪不能散而痰不能出
此即勞損乾𠻳之類也所以多不可治
一外感有𠻳内傷亦有𠻳此一實一虚治當有辨也盖
外感之𠻳必因偶受風寒故或為寒熱或為氣急或
為鼻塞聲重頭痛吐痰邪輕者脉亦和緩邪甚者脉
或弦洪微數但其素無積勞虚損等證而陡然欬𠻳
者即外感證也若内傷之𠻳則其病來有漸或因
酒色或因勞傷必先有微𠻳而日漸以甚其證則或
為夜熱潮熱或為形容瘦減或两顴常赤或氣短喉
亁其脉輕者亦必微數重者必細數絃緊盖外感之
𠻳其來暴内傷之𠻳其來徐外感之𠻳因於寒邪内
傷之𠻳因於隂虚外感之𠻳可温可散其治易内傷
之𠻳宜補宜和其治難此固其辨也然或其脉證素
弱而忽病外感者有之或其形體素強而病致内傷
者亦有之此中疑似但於病因脉色中細加權察自
有聲應可證若或認之不真而互謬其治則吉凶攸
係不淺也最宜慎之
外感𠻳證治(共五條)
一外感之𠻳無論四時必皆因於寒邪盖寒随時氣入
客肺中所以治𠻳但治以辛温其邪自散惟六安煎
加生薑為最妙凡屬外感悉宜先以此湯加減主之
若肺脘燥澁痰氣不利或年老血衰欬𠻳費力者
於夲方加當歸二三錢若寒氣太盛或中寒肺氣
不温邪不能解者於此方加北細辛七八分或一錢
若冬月寒盛氣閉邪不易散者即麻黃桂枝俱可加
用或用小青龍湯若傷風見寒或傷寒見風而往
來寒熱欬𠻳不止者宜柴陳煎主之若寒邪不甚
痰氣不多者但以二陳湯加減主之則無有不愈
一外感之𠻳凡屬隂虚血少或脾肺虚寒之軰則最易
感邪但察其脉體稍弱胸膈無滯或腎氣不足水泛
為痰或心&KR1917;嘔惡饑不欲食或年及中衰血氣漸弱
而欬𠻳不能愈者悉宜金水六君煎加減主之足稱
神劑若兼陽分氣虚而脉微神困懶言多汗者必
加人參勿疑也若但以脾胃土虚不能生金而邪
不能解宜六君子湯以補脾肺或脾虚不能制水泛
而為痰宜理中湯或理隂煎八味丸之類以補土母
皆良法也
一外感欬𠻳而兼火者必有内熱喜冷脉滑等證亦但
以二陳六安等湯酌加涼藥佐之熱微者可加黃芩
一二錢熱甚者再加知母梔子之屬若火在陽明而
兼頭痛熱渴者惟加石膏為宜
一外感之證春多升浮之氣治宜兼降如澤瀉前胡海
石瓜蔞之屬是也夏多炎熱之氣治宜兼涼如芩連
知柏之屬是也秋多隂濕之氣治宜兼燥如蒼术白
术亁薑細辛之屬是也冬多風寒之氣治宜兼散如
防風紫蘇桂枝麻黃之屬是也經言歲氣天和即此
之類然時氣固不可不知而病氣尤不可不察若當
其時而非其病及時證有不相合者又當舍時而從
證也至於各臓之氣證有兼見者又當随宜兼治故
不可任膠柱之見
一欬𠻳凡遇秋冬即𤼵者此寒包熱也但解其寒其熱
自散宜六安煎二陳湯金水六君煎三方察其虚實
壯老随宜用之如果内熱甚者不妨佐以黃芩知母
之類
内傷欬證治(共七條)
一凡内傷之𠻳必皆夲於隂分何為隂分五臟之精氣
是也然五臟皆有精氣而又惟腎為元精之夲肺為
元氣之主故五臓之氣分受傷則病必自上而下由
肺由脾以極於腎五臟之精分受傷則病必自下而
上由腎由脾以極於肺肺腎俱病則他臟不免矣所
以勞損之𠻳最為難治正以其病在根夲而不易為
力也病在根夲尚堪治不求夲乎故欲治上者不在
乎上而在乎下欲治下者不在乎下而在乎上知氣
中有精精中有氣斯可以言虚勞之𠻳矣
一肺屬金為清虚之臟凡金被火刑則為𠻳金寒水冷
亦為𠻳此欬𠻳所當治肺也然内傷之𠻳則不獨在
肺盖五臟之精皆藏於腎而少隂腎脉從腎上貫肝
膈入肺中循喉嚨挾舌夲所以肺金之虛多由腎水之
涸正以子令母虚也故凡治勞損欬𠻳必當以壯水
滋隂為主庶肺氣得充𠻳可漸愈宜一隂煎左歸飲
瓊玉膏左歸丸六味地黃丸之類擇而用之其有
元陽下虧生氣不布以致脾困於中肺困於上而為
喘促為痞滿為痰涎嘔惡為泄瀉畏寒凡脉見細弱
證見虚寒而欬𠻳不已者此等證候皆不必治𠻳但
補其陽而𠻳自止如右歸飲右歸丸八味地黃丸大
補元煎六味回陽飲理中湯劫勞散之類皆當随宜
速用不得因循以致汲深無及也
一内傷欬𠻳凡水虧於下火炎於上以致火爍肺金而
為亁渴煩熱喉痛口痛潮熱便結喜冷尺寸滑數等
證則不得不兼清火以存其水宜四隂煎或加減一
隂煎人參固夲丸主之此當與欬血證參酌其治詳
見血證門
一欬𠻳聲啞者以肺夲屬金盖金實則不鳴金破亦不
鳴金實者以肺中有邪非寒邪即火邪也金破者以
真隂受損非氣虚即精虚也寒邪者宜辛宜温火邪
者宜甘宜清氣虚者宜補陽精虚者宜補隂大都此
證邪實者其來暴其治亦易虚損者其來徐其治亦
難治損之法當與後亁欬證參酌用之内傷虚損之
𠻳多不宜用燥藥及辛香動氣等劑如六安二陳之
類皆不可輕用惟甘潤飬隂如乳酥蜂蜜百合地黃
阿膠麦冬去皮胡桃肉之類皆所宜也
一外邪證多有誤認為勞傷而遂成真勞者此必其人
氣體柔弱而醫家望之已有成心故見其𤼵熱遂認
為火見其欬𠻳遂認為勞不眀表裏率用滋隂降火
等劑不知寒邪既已在表涼藥不宜妄投若外既有
寒而内又得寒則表裏合邪必致邪畱不解延綿日
甚俗云傷風不愈變成勞夫傷風豈能變勞特以庸
醫誤治而日加清削則柔弱之人能堪幾多清理久
而不愈不至成勞不已也此實醫之所誤耳故醫於
此證最宜詳察在表在裡及新邪久病等因脉色形
氣等辨辨得其真則但以六安煎金水六君煎或柴
陳煎之類不數劑而可愈矣醫之不精此其一也
一亁欬𠻳證在丹溪曰火鬱之甚乃痰鬱火邪在肺中
用苦梗以開之下用補隂降火不已則成勞湏用倒
倉法此證多是不得志者有之愚謂丹溪此說殊不
其然夫既云不得志則其憂思内傷豈痰火病也又
豈苦梗倒倉所宜攻也盖亁欬𠻳者以肺中津液不
足枯涸而然此眀係内傷虧損肺腎不交氣不生精
精不化氣所以亁澁如此但其有火無火亦當辨治
若藏平無火者止因肺虚故必先補氣自能生精宜
五福飲之類主之若藏氣微寒者非辛不潤故必先
補陽自可生隂宜理隂煎或六君子湯之類主之若
兼内熱有火者須保真隂故必先壯水自能制火宜
一隂煎或加減一隂煎兼貝母丸之類主之若以此
證而但知消痰開鬱將見氣愈耗水愈虧未免為涸
轍之鮒矣
辨古
河間曰欬謂無痰而有聲肺氣傷而不清也𠻳是無聲
而有痰脾濕動而為痰也欬𠻳謂有痰而有聲盖因
傷於肺氣動於脾濕欬而為𠻳也脾濕者秋傷於濕
積於脾也故經曰秋傷於濕冬必欬𠻳大抵素秋之
氣宜清肅而反動之氣必上衝為欬𠻳甚則動於濕
而為痰也假令濕在肝經謂之風痰濕在心經謂之
熱痰濕在脾經謂之濕痰濕在腎經謂之寒痰宜随
證而治之若欬而無痰者以辛甘潤其肺如蜜煎生
薑湯蜜煎橘皮湯之屬是也若欬而𠻳者當以治痰
為先治痰者必以順氣為主是以南星半夏勝其痰
而欬𠻳自愈枳殼陳皮利其氣而痰自下痰而能食
者大承氣湯微下之痰而不能食者厚朴湯䟽導之
此治法之大體也
愚觀河間此說謂治𠻳當先治痰因以南星半夏之
屬為主似得治𠻳之法矣此其意謂𠻳必因痰故勝
其痰而𠻳自愈則理有不然也盖外感之𠻳必因風
寒風寒在肺則肺氣不清所以動𠻳動𠻳然後動痰
此風邪痰𠻳之夲夲於外感非外感夲於痰也又如
内傷之𠻳必因隂虚隂虚則水涸金枯所以動𠻳脾
虚腎敗所以化痰此隂虚痰𠻳之夲夲於内傷非内
傷夲於痰也今曰治𠻳當先治痰豈求夲之道乎然
治外感之𠻳者誠惟二陳之屬為最效又何故也盖
南星半夏生薑陳皮枳殼之類其味皆辛辛能入肺
辛能散寒寒邪散則痰𠻳自愈此正所以治夲而實
非以治痰也若内傷隂虚之𠻳則大忌辛燥此輩豈
堪輕用哉經曰肺欲辛以辛瀉之此肺實者之宜辛
也又曰辛走氣氣病無多食辛此肺虚者之忌辛也
氣味宜否之理内經妙用如此河間何以不察而謂
南星半夏之屬俱能治痰豈果治痰之標便能治𠻳
之夲乎
述古(共六條)
楊仁齋曰肺出氣也腎内氣也肺為氣之主腎為氣之
夲凡欬𠻳引動百骸自覺氣從臍下奔逆而上者此
腎虚不能收氣歸原當以地黃丸安腎丸主之毋徒
從事於肺此虚則補子之義也
衍義云有暴𠻳服諸藥不效或教之進生料鹿茸丸大
兔絲子丸方愈有夲有標却不可因其暴𠻳而疑驟
補之非所以易愈者亦覺之早故也
丹溪曰欬𠻳有風有寒有痰有火有虚有勞有鬱有肺
脹
王節齋曰因𠻳而有痰者欬為重主治在肺因痰而致
欬者痰為重主治在脾但是食積成痰痰氣上升以
致欬𠻳只治其痰消其積而欬自止亦不必用肺藥
以治欬也
薛立齋曰春月若因風寒所傷欬𠻳聲重頭痛用金沸
草散欬𠻳聲重身熱頭痛用局方消風散蓋肺
主皮毛肺氣虚則凑理不密風邪易入治法當解表
兼實肺氣肺有火則腠理不閉風邪外乘治宜解表
兼清肺火邪退即止若數行解散則重亡津液邪藴
而為肺疽肺痿矣故凡肺受邪不能輸化而小便短
少皮膚漸腫欬𠻳日增者宜用六君子湯以補脾肺
六味丸以滋腎水夏月火熱炎上喘急而𠻳面赤
潮熱脉洪大者用黃連解毒湯熱燥而欬用梔子
仁湯欬唾有血用麥門冬湯俱兼以六味丸夏月
尤當用此壯腎水以保肺金夏月心火乘肺輕則
用麦門冬湯重則用人參平肺散若上焦實熱用涼
膈散虚熱用六君子湯中焦實熱用竹葉石膏湯
虚熱用竹葉黃茋湯下焦虚熱用六味丸秋月濕
熱傷肺若欬而身熱自汗口亁便赤脉虚而洪者用
白虎湯身熱而煩氣高而短心下痞滿四肢困倦
精神短少者香薷飲若病邪既去宜用補中益氣
加亁山藥五味子以飬元氣柴胡升麻各二分以升
生氣冬月風寒外感形氣病氣俱實者宜用麻黃
湯之類所謂自表而入自表而出若形氣病氣俱虚
者宜補其元氣而佐以解表之藥若專於解表則肺
氣益虚腠理益䟽外邪乘虚易入病愈難愈矣若
病日久或誤服表散之劑以致元氣虚而邪氣實者
急宜補脾土為主則肺金有所飬而諸病自愈若
人老弱或勞傷元氣而患前證誤服麻黃枳殼紫蘇
之類而汗出亡陽者多患肺癰肺痿治失其宜多致
不起(缺)腎氣虧損火炎水涸或津液湧
而為痰者乃(缺)用六味地黃丸壯腎水
滋化源為主以補中益氣湯飬脾土生肺腎為佐設
用清氣化痰則誤矣
徐東臯曰凡欬𠻳之人氣體虚弱者用瀉氣藥多不效
間有效者亦必復作若此者並宜補益而𠻳自愈氣
體厚者或係外感俱宜發散邪氣破滯氣而𠻳自寧
新欬𠻳者亦宜從實治之也久欬𠻳者宜從虚治之
也或用澁藥以擊其惰歸九仙散之屬也凡治欬
𠻳當先求病根伐去邪氣而後可以烏梅訶子五味
&KR0902;粟殼欵冬花之類此輩性味燥澁有收歛劫奪之功
亦在所必用可一服而愈然須權其先後而用之
灸法
肺俞俞府天突風門(各七壯)列缺(三壯)乳
根(三壯)
欬𠻳論列方
二陳湯(和一)六安煎(新和二)
理中湯(熱一)麻黃湯(散一)
厚朴湯(和五四)理隂煎(新熱三)
柴陳煎(新散九)香薷飲(和一六九)
白虎湯寒(二)一隂煎(新補八)
四隂煎(新補十二)金水六君煎(新和一)
五福飲(新補六)瓊玉膏(補六一)
補中益氣湯(補三一)左歸飲(新補二)
右歸飲(新補三)加減一隂煎(新補九)
左歸丸(新補四)右歸丸(新補五)
六味回陽飲(新熱二)六味丸(補一二一)
八味丸(補一二二)人參固夲丸(補百七)
人參平肺散(寒三七)地黃丸(補一二一)
安腎丸(熱一六七)竹葉石膏湯(寒五)
劫勞散(婦一二四)九仙散(固十)
涼膈散(攻十九)竹葉黃耆湯(寒七)
小清龍湯(散八)六君子湯(補五)
生料鹿茸丸(補一三三)大補元煎(新補一)
兔門冬湯(寒四四)大兔絲子丸(固三六)
金沸草散(散八一)梔子仁湯(寒十九)
局方消風散(散四七)大承氣湯(攻一)
黃連解毒湯(寒一)貝母丸(新和十八)
論外備用方
四君子湯(補一)生脉散(補五七)
十全大補湯(補二十)寧肺湯(補六三熱𠻳)
蜜酥煎(補六六)鳳髓湯(補六五潤肺)
五味異功散(補四)鹿茸丸(補一三三)
補肺湯(補六二勞𠻳)杏仁煎(和一四二喘𠻳)
杏仁膏(和一四三欬唾血)橘皮半夏湯(和十三)
星香丸(和百二痰𠻳)蘇子煎(和一四一潤肺)
杏仁蘿蔔子丸(和百十九痰𠻳)杏仁丸(和百八𠻳老人欬)
白术湯(和二七濕痰𠻳)人參定喘湯(和一三四寒喘𠻳)
前胡散(和一四四煩熱𠻳)百花膏(和一四五𠻳血)
阿膠散(和二百七唾血)玉液丸(和百六消痰火)
玉粉丸(和百七痰𠻳)桑皮散(散八四風熱𠻳)
參蘇飲(散三四風寒)十神湯(散四十外感)
旋覆花湯(散八二風入肺)二母散(寒四九肺熱)
紫苑散(寒五三肺痿血)黃芩知母湯(寒五一火𠻳)
圑魚丸(寒九五𠻳痰熱勞)五味子丸(固十二劫𠻳)
人參清肺湯(寒三六肺虚熱)三玅湯(固九久𠻳)
安眠散(固七久𠻳)加味理中湯(熱五虚寒)
潤肺丸(固十四)日藥煎(固八劫𠻳)
靈寳烟筒(因二六七)𠻳烟筒(因二六六)
喘促
經義
至真要大論曰諸氣膹鬱皆屬於肺諸痿喘嘔皆屬
於土諸逆衝上皆屬於火
脉解篇曰陽眀所謂上喘而為水者隂氣下而復上上
則邪客於臟腑間故為水也少隂所謂嘔欬上氣喘
者隂氣在下陽氣在上諸陽氣浮無所依從故嘔欬
上氣喘也
隂陽别論曰二陽之病發心脾其𫝊為息賁者不治
隂爭於内陽擾於外魄汗未藏四逆而起起則熏肺
使人喘鳴
大竒論曰肺之雍喘而两胠滿
太隂陽眀論曰犯賊風虚邪者陽受之陽受之則入六
腑入六腑則身熱不時臥上為喘呼
痺論曰心痺者脉不通煩則心下鼓暴上氣而喘肺
痺者煩滿喘而嘔淫氣喘息痺聚在肺腸痺者
數飲而不得出中氣喘爭
陽眀脉解篇曰陽眀厥則喘而惋惋則惡人帝曰或喘
而死者或喘而生者何也岐伯曰厥逆連臟則夗連
經則生
脉要精微論曰肝脉若摶因血在脇下令人喘逆
逆調論曰夫不得臥臥則喘者是水氣之客也夫水者
循津液而流也腎者水臟主津液主臥與喘也
示從客論曰喘欬者是水氣并陽眀也
玉機真藏論曰秋脉不及則令人喘呼吸少氣而欬上
氣見血下聞病音
舉痛論曰勞則喘息汗出外内皆越故氣耗矣寒氣
客於衝脉衝脉起於關元随腹直上寒氣客則脉不
通脉不通則氣因之故喘動應手矣
刺禁論曰刺缺盆中内陥氣泄令人喘欬逆
五邪篇曰邪在肺則病皮膚痛寒熱上氣喘欬動肩背
繆刺論曰邪客於手陽明之絡令人氣滿胸中喘息而
支胠胸中熱
經脉别論曰夜行則喘出於腎淫氣病肺有所墮恐
喘出於肝淫氣害脾有所驚恐喘出於肺淫氣傷
心度水跌仆喘出於腎與骨當是之時勇者氣行
則已怯者則着而為病也太陽臟獨至厥喘虚氣
逆是隂不足陽有餘也
平人氣象論曰頸脉動喘疾欬曰水
經脉篇曰肺手太隂也是動則病肺脹滿膨膨而喘欬
腎足少隂也是動則病饑不欲食欬唾則有血喝
喝而喘
臟氣法時論曰肺病者喘欬逆氣肩背痛汗出腎病
者腹大脛腫喘欬身重
調經論曰氣有餘則喘欬上氣不足則息利少氣
水熱穴論曰故水病下為胕腫大腹上為喘呼不得臥
者標夲俱病故肺為喘呼腎為水腫肺為逆不得臥
熱病篇曰熱病已得汗出而脉尚躁喘且復熱喘甚者
死
論證
氣喘之病最為危候治失其要鮮不悮人欲辨之者亦
惟二證而已所謂二證者亦曰實喘一曰虚喘也此
二證相反不可混也然則何以辨之盖實喘者有邪
邪氣實也虚喘者無邪元氣虚也實喘者氣長而有
餘虚喘者氣短而不續實喘者胸脹氣粗聲高息湧
膨膨然若不能容惟呼出為快也虚喘者慌張氣怯
聲低息短皇皇然若氣欲斷提之若不能升吞之若
不相及勞動則甚而惟急促似喘但得引長一息為
快也此其一為真喘一為似喘真喘者其責在肺似
喘者其責在腎何也盖肺為氣之主腎為氣之根肺
主皮毛而居上焦故邪氣犯之則上焦氣壅而為喘
氣之壅滯者宜清宜破也腎主精髓而在下焦若真
隂虧損精不化氣則下不上交而為促促者斷之基
也氣既短促而再加消散如壓卵矣且氣盛有邪之
脉必滑數有力而氣虚無邪之脉必微弱無神此脉
候之有不同也其有外見浮洪或芤大至極而稍按
即無者此正無根之脉也或往來弦甚而極大極數
全無和緩者此正胃氣之敗也俱為大虚之候但脉
之微弱者其真虚易知而脉之浮空弦摶者其假實
難辨然而輕重之分亦惟於此而可察矣盖其微弱
者猶順而易醫浮空者最險而多變若弦強之甚則
為真藏真藏已見不可為也
虚喘證治(共七條)
凡虚喘之證無非由氣虚耳氣虚之喘十居七八但察
其外無風邪内無實熱而喘者即皆虚喘之證若脾
肺氣虚者不過在中上二焦化源未虧其病猶淺若
肝腎氣虚則病出下焦而夲末俱病其病則深此當
速救其根以接助真氣庶可回生也其有病久而
加以喘者或久服消痰散氣等劑而反加喘者或上
為喘欬而下為泄瀉者或婦人産後亡血過多則營
氣暴竭孤陽無依而為喘者此名孤陽絶隂剥極之
候已為難治更毋蹈剥廬之戒也
一虚喘證其人别無風寒欬𠻳等疾而忽見氣短似喘
或但經微勞或饑時即見喘促或於精泄之後或於
大汗之後或於大小便之後或大病之後或婦人月
期之後而喘促愈甚或氣道噎塞上下若不相續勢
劇垂危者但察其表裏無邪脉息微弱無力而諸病
若此悉宜以貞元飲主之加減如夲方其效如神此
外如小營煎大營煎大補元煎之類俱可擇用經曰
肝苦急急食甘以緩之即此之類若大便溏泄兼
下寒者宜右歸飲右歸丸聖术煎之類主之
一脾肺氣虚上焦微熱微渴而作喘者宜生脉散主之
或但以氣虚而無熱者惟獨參湯為宜若火爍
肺金上焦熱甚煩渴多汗氣虚作喘者宜人參白虎
湯主之若火在隂分宜玉女煎主之然惟夏月或有
此證若隂虚自小腹火氣上衝而喘者宜補隂降
火以六味地黃湯加黃柏知母之類主之
一水病為喘者以腎邪干肺也然水不能化而子病及
毋使非精氣之敗何以致此此其虚者十九而間乎
虚中挟實則或有之耳故凡治水喘者不宜妄用攻
擊之藥當求腫脹門諸法治之腫退而喘自定矣
古法治心下有水氣上乘於肺喘而不得臥者以直
指神秘湯主之但此湯性用多主氣分若水因氣滯
者用之則可若水因氣虚者必當以加減金匱腎氣
湯之類主之
一老弱人久病氣虚發喘者但當以飬肺為主凡隂勝
者宜温飬之如人參當歸薑桂甘草或加以耆术之
屬陽勝者宜滋飬之如人參熟地麦冬阿膠五味子
梨漿牛乳之屬
一關格之證為喘者如六節藏象論曰人迎四盛已上
為格陽寸口四盛以上為格隂人迎與寸口俱盛四
倍已上為關格此關格之證以脉言不以病言也今
人之患此者頗多而人多不知且近時察脉者不論
人迎惟在寸口但其两手之脉浮弦至極大至四倍
已上者便是此證其病必虚里跳動而氣喘不已此
之喘狀多無欬𠻳但覺胸膈舂舂似脹非脹似短非
短微勞則喘甚多言亦喘甚甚至通身振振慌張不
寧此必情慾傷隂以致元氣無根孤陽離劇之候也
多不可治方論詳關格門
一凡病喘促但察其脉息微弱細濇者必隂中之陽虚
也或浮大弦芤按之空虚者必陽中之隂虚也大凡
喘急不得臥而脉見如此者皆元氣大虚去死不遠
之候若妄加消伐必增劇而危若用苦寒或攻下之
無不即死
實喘證治(共七條)
一實喘之證以邪實在肺也肺之實邪非風寒則火邪
耳盖風寒之邪必受自皮毛所以入肺而為喘火之
熾盛金必受傷故亦以病肺而為喘治風寒之實喘
宜以温散治火熱之實喘治以寒涼又有痰喘之
說前人皆曰治痰不知痰豈能喘而必有所以生痰
者此當求其夲而治之
一凡風寒外感邪實於肺而欬喘並行者宜六安煎加
細辛或蘇葉主之若冬月風寒感甚者於夲方加
麻黃亦可或用小青龍湯華盖散三拗湯之類主之
一外有風寒内兼微火而喘者宜黃芩半夏湯主之
若兼陽眀火盛而以寒包熱者宜涼而兼散以大青
龍湯或五虎湯越婢加半夏湯之類主之
一外無風寒而惟火盛作喘或雖有微寒而所重在火
者宜桑白皮湯或抽薪飲之類主之
一痰盛作喘者雖宜治痰如二陳湯六安煎導痰湯千
緍湯滚痰丸抱龍丸之類皆可治實痰之喘也六君
子湯金水六君煎之類皆可治虚痰之喘也然痰之
為病亦惟為病之標耳猶必有生痰之夲故凡痰因
火動者必須先治其火痰因寒生者必須先去其寒
至於或因氣逆或因風邪或因濕滯或因脾腎虚弱
有一於此皆能生痰使欲治痰而不治其所以痰則
痰終不能治而喘何以愈哉
一氣分受邪上焦氣實作喘或怒氣鬱結傷肝而人壯
力強脹滿脉實者但破其氣而喘自愈宜廓清飲四
磨飲四七湯蘿蔔子湯蘇子降氣湯之類主之或陽
眀氣秘不通而脹滿者可微利之
一喘有夙根遇寒即𤼵或遇勞即𤼵者亦名哮喘未𤼵
時以扶正氣為主既𤼵時以攻邪氣為主扶正氣者
須辨隂陽隂虚者補其隂陽虚者補其陽攻邪氣者
須分微甚或散其風或温其寒或清其痰火然𤼵久
者氣無不虚故於消散中宜酌加温補或於温補中
宜量加消散此等證候當惓惓以元氣為念必使元
氣漸充庶可望其漸愈若攻之太過未有不致日甚
而危者
述古(共二條)
東垣曰華佗云盛而為喘減而為枯故活人亦云𤼵喘
者氣有餘也凡看文字須要會得夲意盛而為喘者
非肺氣盛也喘為肺氣有餘者亦非氣有餘也氣盛
當認作氣衰有餘當認作不足肺氣果盛又為有餘
則當清肅下行而不喘以其火入於肺衰與不足而
為喘焉故言盛者非言肺氣盛也言肺中之火盛也
言有餘者非言肺氣有餘也言肺中之火有餘也故
瀉肺以苦寒之劑非瀉肺也瀉肺中之火實補肺氣
也用者不可不知
丹溪曰喘急者氣為火所鬱而為痰在肺胃間也有痰
者有火炎者有隂虚自小腹下起而上逆者有氣虚
而致氣短者有水氣乘肺者有肺虚扶寒而喘者有
肺實挟熱而喘者有驚憂氣鬱肺脹而喘者有胃絡
不和而喘者有腎氣虚損而喘者雖然未有不由痰
水内鬱風寒外束而致之者也
灸法
璇璣氣海膻中期門
背中骨節第七椎下穴灸三壯喘氣立已神效
喘促論列方
貞元飲(新補十九)六安煎(新和二)
大補元煎(新補一)大營煎(新補十四)
小營煎(新補十五)六君子湯(補五)
右歸飲(新補三)右歸丸(新補五)
大青龍湯(散七)獨參湯(補三六)
神秘湯(和一三八)小青龍湯(散八)
聖术煎(新熱二五)生脉散(補五七)
玉女煎(新寒十二)蘿蔔子湯(和一三九)
二陳湯(和一)千緍湯(和九五)
桑白皮湯(寒五二)六味地黃湯(補一一二)
抱龍丸(消八五)導痰湯(和九一)
廓清飲(新和十三)金水六君煎(新和一)
四七湯(和九七)四磨飲(和五二)
金匱腎氣丸(補一二六)五虎湯(和一三六)
三拗湯散(七八)人參白虎湯(寒三)
華盖散(散七九)滚痰丸(攻七七)
蘇子降氣湯(和四一)黃芩半夏湯(散五十)
越婢加半夏湯(散九十)
論外備用方
參附湯(補三八)五味子湯(補五八喘渴)
十全大補湯(補二十虚喘)蜜酥煎(補六六)
百合湯(和一三四浮腫作喘)人參胡桃湯(補六十臥喘不得)
蘇子煎(和一四一潤肺喘)定喘湯(和一三三風寒喘)
人參定喘湯(和一三四寒邪欬喘)黃瓜蔞丸(和百十八痰喘)
神秘湯(和一三八水氣喘)蘇陳九寳湯(散八五哮喘)
瀉白散(寒四二肺火)䨇玉散(寒七一火喘)
安眠散(固七止喘不)葶藶大棗瀉肺湯(和百四十浮腫喘)
呃逆
經義
口問篇帝曰人之噦者何氣使然岐伯曰榖入於胃胃
氣上注於肺今有故寒氣與新榖氣俱還入於胃新
故相亂真邪相攻氣并相逆復出於胃故為噦肺
主為噦取手太隂足少隂
宣明五氣篇曰胃為氣逆為噦為恐
襍病篇曰噦以草刺鼻嚏嚏而已無息而疾迎引之立
已大驚之亦可已
至真要大論曰陽明之復嘔吐欬噦太陽之復唾出
清水及為噦噫諸逆衝上皆屬於火
保命全形論曰病深者其聲噦
邪氣臟腑病形篇曰心脉小甚為善噦
三部九候論曰若有七診之病其脉候亦敗者死矣必
𤼵噦噫
論證(共三條)
呃逆一證古無是名其在内經夲謂之噦因其呃呃連
聲故今以呃逆名之於義亦妥觀内經治噦之法以
草刺鼻嚏及氣息迎引大驚之類是皆治呃之法此
噦夲呃逆無待辨也自孫真人云遍尋方論無此名
遂以呃逆為噦因致後世訛傳乃以欬逆亁嘔噫氣
之類互相殽亂自唐迄今矣此名之不可不察亦不
可不正也
一欬逆之名原出内經夲以欬𠻳氣逆者為言如氣交
變大論曰歲金太過甚則喘欬逆氣此因喘欬以致
氣逆故云欬逆氣也又曰欬逆甚而血溢正以欬逆
不止而血隨氣溢則病之常也未聞以呃逆而見血
者也即如六元正紀大論云金鬱之發民病欬逆者
亦是此意此欬逆之非呃逆亦甚眀矣而今後世諸
公乃悉以噦為欬逆豈皆未之詳察耶及觀丹溪之
言在纂要則曰孫真人誤以噦為欬逆是謂噦非欬
逆也在心法附錄則曰欬逆為病古謂之噦近謂之
呃此又謂噦即欬逆也在嘔吐門則又曰有聲有物
謂之嘔吐有聲無物謂之噦此又以乾嘔為噦也前
後不一何其自謬若此再如海藏河間諸公有以噦
為乾嘔者有以欬逆為噫者總皆謬矣盖嘔即吐之
類但吐而無物者曰嘔嘔而有物者曰吐腹脹噯氣
者曰噫逆氣自下而上者亦曰噫此四者之辨自有
正名顧可紛紛若是乎兹余析而判之曰噦者呃逆
也非欬逆也欬逆者欬𠻳之甚者也非呃逆也亁嘔
者無物之吐即嘔也非噦也噫者飽食之息即噯氣
也非欬逆也後人但以此為鑑則異說之疑可盡釋
矣
一呃逆證有傷寒之呃逆有雜證之呃逆其在古人則
悉以虚寒為言惟丹溪引内經之言曰諸逆衝上皆
屬於火病人見此似為死證然亦有實者不可不知
余向見此說疑其與古人相左不以為然盖亦謂此
證必屬虚寒何有實熱兹及晚年歷騐始有定見乃
知丹溪此言為不誣也雖其中寒熱虚實亦有不同
然致呃之由總由氣逆氣逆於下則直衝於上無氣
則無呃無陽亦無呃此病呃之源所以必由氣也欲
得其象不見雨中之雷水中之浡乎夫陽為隂蔽所
以為雷而轟轟不已者此火為雷之夲而火即氣也
氣為水覆所以為浡而汨汨不已者此氣為浡之夲
而氣即陽也然病在氣分夲非一端而呃之大要亦
惟三者而已則一曰寒呃二曰熱呃三曰虚脱之呃
寒呃可温可散寒去則氣自舒也熱呃可降可清火
静而氣自平也惟虚脱之呃則誠危殆之證其或免
者亦萬幸矣凡諸治法當辨如左
論治(共九條)
凡襍證之呃雖由氣逆然有兼寒者有兼熱者有因食
滯而逆者有因氣滯而逆者有因中氣虚而逆者有
因隂氣竭而逆者但察其因而治其氣自無不愈若
輕易之呃或偶然之呃氣順則已夲不必治惟屢呃
為患及呃之甚者必其氣有大逆或脾腎元氣大有
虧竭而然然實呃不難治而惟元氣敗竭者乃最危
之候也
一寒滯為呃者或以風寒或以生冷或其臟氣夲寒偶
有所逆皆能致呃但去其蔽抑之寒而呃自止宜橘
皮湯三因丁香散或二陳湯加生薑五七片或佐關
煎或甘草亁薑湯橘皮亁薑湯之類皆可酌用若
寒之甚者漿水散或四逆湯
一胃火為呃者其證極多但察其脉見滑實而病氣不
虚胸膈有滯或大便堅實或不行者皆其胃中有火
所以上衝為呃但降其火其呃自止惟安胃飲為最
妙余嘗治愈多人皆此證也
一氣逆為噦而兼脹悶者宜加減二陳湯加烏藥或寳
鑑丁香柿蒂散或羌活附子湯或神香散
一食滯而呃者宜加減二陳加山查白芥子烏藥之屬
或用大和中飲加亁薑术香
一中焦脾胃虚寒氣逆為呃者宜理中加丁香湯或温
胃飲加丁香若因勞倦内傷而致呃逆者宜補中
益氣湯加丁香凡中焦寒甚者多由脾胃氣虚而
然盖脾胃不虚則寒亦不甚故治寒者當以脾氣為
主若吐利後胃氣微虚或兼隔熱而呃者宜橘皮
竹茹湯無熱者宜生薑半夏丁香柿蒂白术肉桂之
類皆可酌用
一下焦虚寒者其肝腎生氣之原不能暢達故凡虚弱
之人多見呃逆正以元陽無力易為遏抑而然此呃
逆之夲多在腎中故余製歸氣飲主之甚效或用理
隂煎加丁香以䟽氣妙亦如之
一凡以大病之後或以虚羸之極或以虚損誤攻而致
呃逆者此最危之證察其中虚速宜補脾察其隂虚
速宜補腎如前二條固其法矣然猶恐不及則惟大
補元煎及右歸飲之類斯其庶幾者也
一呃逆證凡聲強氣盛而脉見滑實者多宜清降若聲
小息微而脉見微弱者多宜温補
傷寒呃逆(共六條)
凡傷寒之呃亦無非氣逆之病其有與雜證不同者如
仲景所言則其類也然猶有未悉及治有未備者謹
略如左
一傷寒胃中虚冷等證大約與前雜證相似悉宜如前
以理中等劑治之或如仲景所言胃中虚冷及飲
水則噦等證當以後條仲景法治之
一傷寒邪在表者與裏無涉故無噦證惟少陽證邪在
半表半裏之間則寒熱往來氣為邪抑而噦逆者有
之矣宜柴陳煎主之有寒者加丁香有火者加黃芩
或小柴胡湯亦可
一傷寒失下邪入正陽眀内熱之極三焦亁格隂道不
行而上衝作呃者必宜去火去閉斯逆氣得降而噦
乃可愈然必察邪之微甚如無堅實脹滿等證而但
以亁涸燥熱者宜白虚湯或竹葉石膏湯或瀉心湯
涼解之若果有燥&KR0008;大便閉結脹滿實堅俱全者
宜三承氣湯下之
一傷寒邪有未解而用温補太過者則其中焦氣逆最
能為噦惟安胃飲為最玅若氣逆無火者宜橘皮
湯若兼表邪未解者宜柴陳煎
一傷寒誤攻或吐或下或誤用寒涼以致脾腎胃氣大
虚大寒而發噦者大為危候速當以前襍證温胃理
隂等法調治之恐遲則無濟於事也
述古(共三條)
仲景曰陽眀病不能食攻其熱必噦所以然者胃中虚
冷故也以其人夲虚故攻其熱必噦傷寒大吐大
下之極虚復極汗出者以其人外氣怫鬱復與之水
以𤼵其汗因得噦所以然者胃中虚冷故也陽明
病不大便六七日恐有燥屎欲知之法少與小承氣
湯湯入腹中轉失氣者此有燥屎乃可攻之若不轉
失氣者此但初頭鞕後必溏不可攻之攻之必脹滿
不能食也欲飲食者與水則噦若胃中虚冷不能
食者飲水則噦按以上四條皆言胃之虚寒也虚
寒者既不可攻亦不可與水則寒涼之藥亦當忌用
可知論曰傷寒噦而腹脹視其前後知何部不利
利之則愈按此一條即言噦之實邪也盖便有不
利則氣有不達下不達則上逆而出故小便不利者
當利其水大便不利者當通其便
要略曰病人胸中似喘不喘似嘔不嘔似噦不噦徹心
中憒憒然無奈者生薑半夏湯主之亁嘔噦手足
厥者橘皮湯主之噦逆者橘皮竹茹湯主之
張子和吐式篇云凡病在上者皆宜吐然自胸以上大
滿大實痰如膠漆微湯微散皆兒戲耳若非吐法病
安能除曾見病之在上者諸醫用藥盡其技而不效
余以涌劑少少用之輒獲微效可見吐法必可用於
上宜乎其效之速也按此吐法亦可治噦者以其
氣得伸而鬱得散也故凡氣實而鬱者在子和之法
亦所宜用
易簡方
一方治呃逆久不愈連連四五十聲者用生薑搗汁一
合加蜜一匙温熱服
一齅法治呃逆服藥不效者用硫黃乳香等分以酒
煎令患人以鼻齅之效一方用䧺黃一味煎酒齅
灸法
两乳穴治呃逆立止取穴法婦人以乳頭垂下到處
是穴男子不可垂者以乳頭下一指為率與乳頭相
直骨間䧟中是穴男左女右灸一處艾炷如小麦大
着火即止灸三壯不止者不可治
膻中中脘氣海三里
呃逆論列方
二陳湯(和一)橘皮湯(熱五七)
四逆湯(熱十四)安胃飲(新寒十一)
温胃湯(新熱五)歸氣飲(新熱十四)
理隂煎(新熱三)右歸飲(新補三)
佐關煎(新熱十)漿水散(熱一四八)
柴陳煎(新散九)白虎湯(寒二)
神香散(新和二十)大補元煎(新補一)
瀉心湯(寒二七)大和中飲(新和七)
小和中飲(新和八)小柴胡湯(散十九)
大承氣湯(攻一)小承氣湯(攻二)
加減二陳湯(和二)橘皮亁薑湯(熱五六)
甘草亁薑湯(熱五五)生薑半夏湯(熱五三)
橘皮竹茹湯(熱五九)三因丁香散(熱六一)
補中益氣湯(補三一)羌活附子湯(熱三五)
理中加丁香湯(熱四)竹葉石膏湯(寒五)
寳鑑丁香柿蒂散(熱六六)
論外備用方
參附湯(補三八)柿蒂湯(熱六七)
丁香温中湯(熱十一和胃)飬正丹(熱一八九氣逆)
丁香柿蒂散(熱六五胃寒)
鬱證
經義
六元正紀大論帝曰五運之氣亦復歲乎岐伯曰鬱極
廼𤼵待時而作也帝曰鬱之甚者治之柰何岐伯
曰木鬱達之火鬱發之土鬱奪之金鬱泄之水鬱折
之然調其氣過者折之以其畏也所謂泄之
王太僕曰木鬱達之謂吐之令其調達火鬱𤼵之謂
汗之令其疎散土鬱奪之謂下之令無壅碍金鬱泄
之謂滲泄解表利小便也水鬱折之謂抑之制其衝
逆也
滑氏曰木性夲條達火性夲發揚土性夲冲和金性
夲肅清水性夲流通五者一有所鬱斯失其性矣達
發奪泄折將以治其鬱而遂其性也
王安道釋此曰凡病之起多由於鬱鬱者滯而不通
之義或因所乘而為鬱或不因所乘夲氣自病而鬱
者皆鬱也豈惟五運之變能使然哉鬱既非五運之
變可拘則達發奪泄折等法固可擴而充之可擴而
充其應變不窮之理也歟且人達者通暢之也如肝
性急怒氣逆胠脇或脹火時上炎治以苦寒辛散而
不愈者則用升𤼵之藥加以厥隂報使而從治之又
如久風入中為飱泄及不因外風之入而清氣在下
為飱泄則以輕揚之劑舉而散之凡此之類皆達之
之法也王氏以吐訓達不能使人無疑以其肺金盛
而抑制肝木歟則瀉肺氣舉肝氣可矣不必吐也以
為脾胃濁氣下流而少陽清氣不升歟則益胃升陽
可矣不必吐也雖然木鬱固有吐之之理今以吐字
總該達字則凡木鬱皆當用吐矣其可乎哉至於東
垣所謂食塞肺分為金與土旺於上而尅木夫金之
尅木乃五行之常道固不待物傷而後能也且為物
所傷豈有反旺之理若曰去其物以伸木氣乃是反
為木鬱而施治非為食傷而施治矣夫食塞胸中而
用吐正内經所謂其高者因而越之之義耳不勞引
木鬱之說以及之也四鬱皆然又曰夫五鬱為病
故有法以治之然邪氣久實正氣必損今邪氣雖去
正氣豈能遽平乎苟不平調正氣使各安其位復其
常於治鬱之餘則猶未足以盡治法之玅故又曰然
調其氣苟調之氣猶未服而或過則當益其所不勝
以制之如木過者當益金金能制木則木斯服矣所
不勝者所畏者也故曰過者折之以其畏也夫制物
者物之所欲也制於物者物之所不欲也順其欲則
喜逆其欲則惡今逆之以所惡故曰所謂泄之
隂陽應象大論曰東方生風在志為怒怒傷肝悲勝怒
南方生熱在志為喜喜傷心恐勝喜中央生濕
在志為思思傷脾怒勝思西方生燥在志為憂憂
傷肺喜勝憂北方生寒在志為恐恐傷腎思勝恐
舉痛論曰怒則氣上喜則氣緩悲則氣消恐則氣下寒
則氣收炅則氣泄驚則氣亂勞則氣耗思則氣結
怒則氣逆甚則嘔血及飱泄故氣上矣喜則氣和
志達營衛通利故氣緩矣悲則心系急肺布葉舉
而上焦不通營衛不散熱氣在中故氣消矣恐則
精却却則上焦閉閉則氣還還則下焦脹故氣不行
矣寒則腠理閉氣不行故氣收矣炅則腠理開
營衛通汗大泄故氣泄矣驚則心無所倚神無所
歸慮無所定故氣亂矣勞則喘息汗出外内皆越
故氣耗矣思則心有所存神有所歸正氣畱而不
行故氣結矣
宣明五氣篇曰胃為氣逆為噦為恐膽為怒精氣并
於心則喜并於肺則悲并於肝則憂并於脾則畏并
於腎則恐陽入之隂則靜隂出之陽則怒
玉機真藏論曰憂恐悲喜怒令不得以其次故令人有
大病矣因而喜大虚則腎氣乘矣怒則肝氣乘矣悲
則肺氣乘矣恐則脾氣乘矣憂則心氣乘矣
夲神篇曰怵惕思慮者則傷神神傷則恐懼流淫而不
止悲哀動中者竭絶而失生喜樂者神憚散而
不藏憂愁者氣閉寒而不行盛怒者迷惑而不
治恐懼者神蕩憚而不收心怵惕思慮則傷神
神傷則恐懼自失破䐃脱肉毛悴色夭死於冬脾
憂愁而不解則傷意意傷則悗亂四肢不舉毛悴色
夭死於春肝悲哀動中則傷魂魂傷則狂忘不精
當人隂縮而筋攣兩脇骨不舉毛悴色夭死於秋
肺喜樂無極則傷魄魄傷則狂皮革焦毛悴色夭死
於夏腎盛怒而不止則傷志志傷則喜忘其前言
腰脊不可以俛仰屈伸毛悴色夭死於季夏恐懼
而不解則傷精精傷則骨痿痿厥精時自下
夀夭剛柔篇曰憂恐忿怒傷氣氣傷臟乃病臟
夲病篇曰憂愁思慮即傷心恚怒氣逆上而不下即
傷肝
邪氣臟腑病形篇曰愁憂恐懼則傷心形寒寒飲則傷
肺
痿論曰悲哀太甚則胞絡絶胞絡絶則陽氣内動𤼵則
心下崩數溲血也思想無窮所願不得意淫於外
入房太甚宗筋弛縦𤼵為筋痿及為白淫
口問篇曰悲哀愁憂則心動心動則五臟六腑皆摇
行鍼篇曰多陽者多喜多隂者多怒
調經論曰神有餘則笑不休神不足則悲血有餘則
怒不足則恐
五臟生成篇曰肝氣虚則恐實則怒心氣虚則悲實
則笑不休
䟽五過論曰嘗貴後賤雖不中邪病從内生名曰脱營
嘗富後貧名曰失精五氣畱連病有所并暴樂
暴苦始樂後苦皆傷精氣精氣竭絶形體毁沮暴
怒傷隂暴喜傷陽厥逆上行脉滿去形故貴脱勢
雖不中邪精神内傷身必敗亡始富後貧雖不傷
邪皮焦筋屈痿躄為攣
通評虚實論曰隔則閉絶上下不通則暴憂之病也
五變篇曰目堅固以深者長衝直揚其心剛剛則多怒
怒則氣上逆
論内經五鬱之治
經言五鬱者言五行之化也氣運有乖和則五鬱之病
生矣其在於人則凡氣血一有不調而致病者皆得
謂之鬱證亦無非五氣之化耳故以人之臟腑則木
應肝胆木主風邪畏其滯抑故宜達之或表或裏但
使經絡通行則木鬱自散是即謂之達也火應心與
小腸火主熱邪畏其䧟伏故宜𤼵之或虚或實但使
氣得升揚則火鬱自解是即謂之𤼵也土應脾胃土
主濕邪畏其壅淤故宜奪之或上或下但使溺穢得
淨則土鬱可平是即謂之奪也金應肺與大腸金主
燥邪畏其秘塞故宜泄之或清或濁但使氣液得行
則金鬱可除是即謂之泄也水應腎與膀胱水主寒
邪畏其凝溢故宜折之或隂或陽但使精從氣化則
水鬱可清是即謂之折也雖然夫論治之法固當辨
此五者而不知經語之玄夲非鑿也亦非專治實邪
而虚邪不在是也即如木鬱之治宜於達矣若氣陷
不舉者𤼵即達也氣壅不開者奪即達也氣秘不行
者泄即達也氣亂不調者折亦達也又如火鬱之治
當用𤼵矣若元陽破抑則達非發乎臟腑畱結則奪
非𤼵乎膚竅閉塞則泄非發乎津液不化則折非發
乎且奪者挽回之謂大實非大攻不足以蕩邪大虚
非大補不足以奪命是皆所謂奪也折者折中之謂
火實則陽亢隂虚火虚則氣不化水制作隨宜是皆
所謂折也猶是觀之可見五者之中皆有通融圓活
之道苐内經欲言五法不得不借五氣以發眀其用
但使人知此義則五行之中各具五法而用有無窮
之妙矣安得鑿訓其說以隘人神思耶學者於此當
默會其意勿使膠柱則心靈知慧而無有不通矣
論脉
凡鬱證之脉古人皆以結促止節為鬱脉使必待結促
止節而後為鬱則鬱證不多見矣故凡診鬱證但見
氣血不順而脉不和平者其中皆有鬱也惟情志之
鬱則如弦緊沉澁遲細短數之類皆能為之至若結
促之脉雖為鬱病所常有然病鬱者未必皆結促也
惟血氣内虧則脉多間斷若平素不結而因病忽結
者此以不相接續尤屬内虚故凡辨結促者又當以
有神無神辨之其或來去有力猶可以鬱證論若以
無力之結促而悉認為氣逆痰滯妄行消散則十誤
其九矣
論情志三鬱證治(共四條)
凡五氣之鬱則諸病皆有此因病而鬱也至若情志之
鬱則總由乎心此因鬱而病也苐自古言鬱者但知
解鬱順氣通作實邪論治不無失矣兹予辨其三證
庶可無誤蓋一曰怒鬱二曰思鬱三曰憂鬱如怒鬱
者方其大怒氣逆之時則實邪在肝多見氣滿腹脹
所當平也及其怒後而逆氣已去惟中氣受傷矣既
無脹滿疼痛等證而或為倦怠或為少食此以木邪
尅土損在脾矣是可不知培飬而仍加消伐則所伐
者其誰乎此怒鬱之有先後亦有虚實所當辨治者
如此又若思鬱者則惟曠女嫠婦及燈窗困厄積
疑在怨者皆有之思則氣結結於心而傷於脾也及
其既甚則上連肺胃而為欬喘為失血為隔噎為嘔
吐下連肝腎則為帶濁為崩淋為不月為勞損若初
病而氣結為滯者宜順宜開久病而損及中氣者宜
修宜補然以情病者非情不解其在女子必得願遂
而後可釋或以怒勝思亦可暫解其在男子使非有
能屈能伸達觀上智者終不易觧也若病已既成損
傷必甚而再行消伐其不眀也亦甚矣又若憂鬱
病者則全屬大虚夲無邪實此多以衣食之累利害
之牽及悲憂驚恐而致鬱者總皆受鬱之類盖悲則
氣消憂則氣沉必傷脾肺驚則氣亂恐則氣下必傷
肝腎此其戚戚悠悠精氣但有消索神志不振心脾
日以耗傷凡此之軰皆陽消證也尚何實邪使不知
培飬真元而再加解散其與鷺鷥脚上割股者何異
是不可不詳加審察以濟人之危也
一怒鬱之治若暴怒傷肝逆氣未解而為脹滿或疼痛
者宜解肝煎神香散或六鬱湯或越鞠丸若怒氣
傷肝因而動火以致煩熱脇痛脹滿或動血者宜化
肝煎若怒鬱不解或生痰者宜温胆湯若怒後
逆氣既散肝脾受傷而致倦怠食少者宜五味異功
散或五君子煎或大營煎歸脾湯之類調飬之
一思鬱之治若初有鬱結滯逆不開者宜和胃煎加減
主之或二陳湯或沉香降氣散或啟脾丸皆可擇用
凡婦人思鬱不解致傷衝任之源而血氣日虧漸
至經脉不調或短少漸閉者宜逍遥飲或大營煎
若思憶不遂以致遺精帶濁病在心肺不攝者宜秘
元煎若思慮過度以致遺精滑泄及經脉錯亂病
不肝腎不固者宜固隂煎若思鬱動火以致崩淋
失血赤帶内熱經脉錯亂者宜保隂煎若思鬱動
火隂虚肺熱煩渴欬𠻳見血或骨蒸夜熱者宜四隂
煎一隂煎酌宜用之若儒生蹇厄思結枯腸及任
勞任怨心脾受傷以致怔忡健忘倦怠食少漸至消
瘦或為隔噎嘔吐者宜夀脾煎或七福飲若心膈氣
有不順或微見疼痛者宜歸脾湯或加砂仁白豆蔲
丁香之類以微順之
一憂鬱内傷之治若初鬱不開未至内傷而胸膈痞悶
者宜二陳湯平胃散或和胃煎或調氣平胃散或神
香散或六君子湯之類以調之若憂鬱傷脾而吞
酸嘔惡者宜溫胃飲或神香散若憂鬱傷脾肺而
困倦怔忡倦怠食少者宜歸脾湯或夀脾煎若憂
思傷心脾以致氣血日消飲食日減肌膚日削者宜
五福飲七福飲甚者大補元煎
諸鬱滯治法
凡諸鬱滯如氣血食痰風濕寒熱或表或裏或臟或腑
一有滯逆皆為之鬱當各求其屬分微甚而開之自
無不愈氣鬱者宜木香沉香烏藥香附藿香丁香
青皮枳殼茴香厚朴撫芎㯽榔砂仁皂角之類血
鬱者宜桃仁紅花蘇木肉桂延胡五靈脂牡丹皮川
芎當歸大黃朴硝之類食鬱者宜山查麥芽神麯
枳實三稜蓬术大蒜蘿蔔或生韭飲之類痰鬱者
宜半夏南星海石瓜蔞前胡貝母陳皮白芥子玄眀
粉海藻皂角牛黃天竹黃竹瀝之類風鬱者宜麻
黃桂枝柴胡升麻亁葛紫蘇細辛防風荆芥薄荷生
薑之類濕鬱者宜蒼术白术茯苓澤瀉猪苓羌活
獨活之類寒鬱者宜亁薑肉桂附子吴茱萸蓽撥
胡椒花椒之類熱鬱者宜黃連黃柏黃芩梔子石
膏知母龍膽草地骨皮石斛連翹天花粉元參犀角
童便綠豆之類以上諸鬱治法皆所以治實邪也
若陽虚則氣不能行隂虚則血不能行氣血不行無
非鬱證若用前法則愈虚愈鬱矣當知所辨而參以
三法如前庶無誤也
述古(共二條)
丹溪曰鬱病大率有六曰氣鬱者胸脇疼痛脉沉而澁
濕鬱者周身走痛或關節疼痛遇隂則𤼵脉沉而細
熱鬱者瞀悶煩心尿赤脉沉而數痰鬱者動則喘息
脉沉而滑血鬱者四肢無力能食便血脉沉而芤食
鬱者噯酸腹飽不喜飲食或七情之邪鬱或寒熱之
交侵或九氣之怫鬱或雨濕之侵凌或酒漿之積聚
故為畱飲濕鬱之疾又如熱鬱而成痰痰鬱而成癖
血鬱而成瘕食鬱而成痞滿此必然之理也
戴氏曰鬱者結聚不得發越也當升不升當降不降當
變化不變化故𫝊化失常而鬱病作矣大抵諸病多
有兼鬱者或鬱久而生病或病久而生鬱或用藥襍
亂而成鬱故凡病必參鬱治
附案
丹溪治一室女因事忤意鬱結在脾半年不食但日食
熟菱棗數枚遇喜食饅頭彈子大深惡粥飯予意脾
氣實非枳實不能散以温膽湯去竹茹與之數十貼
而愈一女許婚後夫經商二年不歸因不食困臥
如癡無他病多向裏床坐此思想氣結也藥難獨治
得喜可解不然令其怒使其木氣升發而脾氣自開
木能制土故也因自往激之大怒而哭良久令解之
與藥一貼即求食矣予曰病雖食必得喜方已乃詒
以夫歸既而果然病遂不舉
鬱證論列方
六鬱湯(和一四九)解肝煎(新和十一)
化肝煎(新寒十)越鞠丸(和一五四)
二陳湯(和一)異功散(補四)
和胃飲(新和五)温胃飲(新熱五)
逍遥飲(新固一)温膽湯(和一五二)
歸脾湯(補三三)五君子煎(新熱六)
五福飲(新補六)七福飲(新補七)
六君子湯(補五)一隂煎(新補八)
四隂煎(新補十二)大補元煎(新補一)
固隂煎(新固二)秘兀煎(新固一)
啟脾丸(和八六)生韭飲(和一五一)
平胃散(和十七)調氣平胃散(和十八)
夀脾煎(新熱十六)保隂煎(新寒一)
沉香降氣散(和四十)大營煎(新補十四)
神香散(新和二十)
論外備用方
逍遥散(補九三)三和散(和六十氣鬱)
加味二陳湯(和三食鬱)七氣湯(和四七傷氣)
加味四七湯(和九八)局方七氣湯(和五十七情)
景岳全書卷十九
