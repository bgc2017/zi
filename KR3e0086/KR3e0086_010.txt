景岳全書卷十
明張介賓撰
諸風
經義
九宮八風篇曰太一常以冬至之日居叶蟄之宮四十
六日明日居天留四十六日明日居倉門四十六日
明日居隂洛四十五日明日居天宮四十六日明日
居玄委四十六日明日居倉果四十六日明日居新
洛四十五日明日復居叶蟄之宮曰冬至矣常如是
無已終而復始太一移日天必應之以風雨以其
日風雨則吉歲美民安少病矣先之則多風後之則
多旱太一在冬至之日有變占在君太一在春分
之日有變占在相太一在中宮之日有變占在吏太
一在秋分之日有變占在將太一在夏至之日有變
占在百姓所謂有變者太一居五宮之日病風折樹
木揚砂石各以其所主占貴賤因視風所從来而
占之風從其所居之鄉来為實風主生長養萬物從
其衝後来為虛風傷人者也主殺主害者謹候虛風
而避之故聖人日避虛邪之道如避矢石然邪弗能
害此之謂也是故太一入徙立於中宮乃朝八風
以占吉凶也風從南方来名曰太弱風其傷人也内
舍於心外在於脉氣主熱風從西南方来名曰謀
風其傷人也内舍於脾外在於肌其氣生為弱風
從西方来名曰剛風其傷人也内舍於肺外在於皮
膚其氣主為燥風從西北方来名曰折風其傷人
也内舍於小腸外在於手太陽脉脉絶則溢脈閉則
結不通善暴死風從北方来名曰大剛風其傷人
也内舍於腎外在於骨與肩背之膂筋其氣主為寒
也風從東北方来名曰凶風其傷人也内舍於大
腸外在於兩脇腋骨下及支節風從東方来名曰
嬰兒風其傷人也内舍於肝外在於筋紐其氣主為
身濕風從東南方来名曰弱風其傷人也内舍於
胃外在肌肉其氣主體重此八風皆從其虛之鄉
来乃能病人三虛相摶則爲暴病卒死兩實一虛病
則為淋露寒熱犯其雨濕之地則爲痿故聖人避風
如避矢石焉其有三虛而偏中於邪風則爲擊仆偏
枯矣
歲露論黃帝問於少師曰余聞四時八風之中人也故
有寒暑寒則皮膚急而腠理閉暑則皮膚緩而腠理
開賊風邪氣因得以入乎將必湏八正虛邪乃能傷
人乎少師荅曰不然賊風邪氣之中人也不得以時
然必因其開也其入深其内極病其病人也卒暴因
其閉也其入淺以留其病也徐以遲帝曰有寒温
和適腠理不開然有卒病者其故何也少師曰雖平
居其腠理開閉緩急其故常有時也人與天地相參
也與日月相應也故月滿則海水西盛人血氣積肌
肉充皮膚緻毛髮堅腠理郄煙垢著當是之時雖遇
賊風其入淺不深至其月郭空則海水東盛人氣血
虛其衛氣去形獨居肌肉减皮膚縱腠理開毛髮殘
腠理薄煙垢落當是之時遇賊風則其入深其病人
也卒暴帝曰其有卒然暴死暴病者何也少師曰
三虛者其死暴疾也得三實者邪不能傷人也帝曰
願聞三虛曰乘年之衰逢月之空失時之和因為賊
風所傷是謂三虛故論不知三虛工反為粗帝曰願
聞三實少師曰逢年之盛遇月之滿得時之和雖有
賊風邪氣不能危之也帝曰願聞歲之所以皆同
病者何因而然少師曰此八正之候也候此者常以
冬至之日太一立於叶蟄之宮其至也天必應之以
風雨者矣風雨從南方来者為虛風賊傷人者也其
以夜半至也萬民皆卧而弗犯也故其歲民少病其
以晝至者萬民懈惰而皆中於虛風故萬民多病虛
邪入客於骨而不發於外至其立春陽氣大發腠理
開因立春之日風從西方来萬民又皆中於虛風此
兩邪相摶經氣結代者矣故逢其風而遇其雨者命
曰遇歲露焉因歲之和而少賊風者民少病而少死
歲多賊風邪氣寒温不和則民多病而死矣
八正神明論帝曰星辰八正何候岐伯曰星辰者所以
制日月之行也八正者所以候八風之虛邪以時至
者也四時者所以分春秋冬夏之氣所在以時調之
也八正之虛邪而避之勿犯也以身之虛而逢天之
虛兩虛相感其氣至骨入則傷五藏工候救之弗能
傷也故曰天忌不可不知也虛邪者八正之虛邪
氣也正邪者身形若用力汗出腠理開逢虛風其中
人也微故莫知其情莫見其形
隂陽應象大論曰風勝則動熱勝則腫燥勝則乾寒勝
則浮濕勝則濡寫冬傷於寒春必温病春傷於風
夏生飱泄天氣通於肺地氣通於嗌風氣通於肝
雷氣通於心谷氣通於脾雨氣通於腎陽之汗以
天地之雨名之陽之氣以天地之疾風名之邪風
之至疾如風雨故善治者治皮毛其次治肌膚其次
治筋脉其次治六府其次治五藏治五藏者半死半
生也故天之邪氣感則害人五藏水榖之寒熱感
則害於六府地之濕氣感則害皮肉筋脉東方生
風風生木木生酸酸生肝肝生筋筋生心神在天
為風在地為木在體為筋在藏為肝在色為蒼在音
為角在聲為呼在變動為握在竅為目在味為酸在
志為怒風傷筋燥勝風風勝濕
風論黃帝問曰風之傷人也或為寒熱或為熱中或為
寒中或爲癘風或為偏枯或為風也其病各異其名
不同或内至五藏六府不知其解願聞其說岐伯對
曰風氣藏於皮膚之間内不得通外不得泄風者善
行而數變腠理開則洒然寒閉則熱而悶其寒也則
衰食飲其熱也則消肌肉故使人怢慄而不能食名
曰寒熱風氣與陽明入胃循脉而上至目内眥其
人肥則風氣不得外泄則為熱中而目黃人瘦則外
泄而寒則為寒中而泣出風氣與太陽俱入行諸
脉俞散於分肉之間與衛氣相干其道不利故使肌
肉憤䐜而有瘍衛氣有所凝而不行故其肉有不仁
也癘者有營氣熱腑其氣不清故使鼻柱壞而色
敗皮膚瘍潰風寒客於脉而不去名曰癘風或名曰
寒熱以春甲乙傷於風者爲肝風以夏丙丁傷於
風者為心風以季夏戊巳傷於邪者為脾風以秋庚
辛中於邪者為肺風以冬壬癸中於邪者為腎風
風中五藏六府之兪亦為藏府之風各入其門戶所
中皆為偏風風氣循風府而上則為腦風風入
係頭則為目風眼寒飲酒中風則為漏風入房
汗出中風則為内風新沐中風則為首風久風
入中則為腸風飱泄外在腠理則為泄風故風
者百病之長也至其變化乃為他病也無常方然致
有風氣也帝曰五藏風之形狀不同者何願聞其
診及其病態岐伯曰肺風之狀多汗惡風色皏然白
時欬短氣晝日則差暮則甚診在眉上其色白心
氣之狀多汗惡風焦色善怒嚇赤色病甚則言不可
快診在口其色赤肝風之狀多汗惡風善悲色微
蒼嗌乾善怒時憎女子診在目下其色青脾風之
狀多汗惡風身體怠惰四支不欲動色薄微黃不嗜
食診在鼻上其色黃腎風之狀多汗惡風面痝然
浮腫脊痛不能正立其色炲隱曲不利診在肌上其
色黑胃風之狀頸多汗惡風食飲不下鬲塞不通
腹善滿失衣則䐜脹食寒則泄診形瘦而腹大首
風之狀頭面多汗惡風當先風一日則病甚頭痛不
可以出内至其風日則病少愈漏風之狀或多汗
常不可單衣食則汗出甚則身汗喘息惡風衣常濡
口乾善渴不能勞事泄風之狀多汗汗出泄衣上
口中乾上漬其風不能勞事身體盡痛則寒
玉機真藏論曰風者百病之長也今風寒客於人使人
毫毛畢直皮膚閉而為熱當是之時可汗而發也
或痺不仁腫痛當是之時可湯熨及火灸刺而去之
弗治病入舍於肺名曰肺痺發欬上氣弗治肺
即傳而行之肝名曰肝痺一名曰厥脇痛出食當是
之時可按若刺耳弗治肝傳之脾病名曰脾風發
癉腹中熱煩心出黃當此之時可按可藥可洛弗
治脾傳之腎病名曰疝瘕少腹冤熱而痛出白一名
曰蠱當此之時可按可藥弗治腎傳之心病筋脉
相引而急病名曰瘛當此之時可火可藥弗治滿十
日法當死腎因傳之心心即復反傳而行之肺發
寒熱病當三歲死此病之次也
金匱真言論帝曰天有八風經有五風何謂岐伯曰八
風發邪以為經風觸五藏邪氣發病所謂得四時之
勝者春勝長夏長夏勝冬冬勝夏夏勝秋秋勝春所
謂四時之勝也東風生於春病在肝俞在頸項南
風生於夏病在心俞在胸脇西風生於秋病在肺俞
在肩背北風生於冬病在腎俞在腰股中央為土病
在脾俞在脊故春氣者病在頭夏氣者病在藏秋
氣者病在肩背冬氣者病在四支故春善病鼽衂仲
夏善病胸脇長夏善病洞泄寒中秋善病風瘧冬善
病痺厥夏暑汗不出者秋成風瘧
調經論曰風雨之傷人也先客於皮膚傳入於孫脉孫
脉滿則傳入於絡脉絡脉滿則輸於大經脉血氣與
邪并容於分腠之間其脉堅大故曰實實者外堅充
滿不可按之按之則痛寒濕之傷人也皮膚不收
肌肉堅緊榮血泣衛氣去故曰虚虚者聶辟氣不足
按之則氣足以温之故快然而不痛
太隂陽明論曰故犯賊風虚邪者陽受之陽受之則入
六府入六府則身熱不時卧上為喘呼故陽受風
氣隂受濕氣故傷於風者上先受之傷於濕者下
先受之
生氣通天論曰風者百病之始也清静則肉腠閉拒雖
有大風苛毒弗之能害此因時之序也因於露風
乃生寒熱是以春傷於風邪氣留連乃為洞泄夏
傷於暑秋為痎瘧秋傷於濕上逆而欬發為痿厥冬
傷於寒春必温病四時之氣更傷五藏
百病始生篇帝曰夫百病之始生也皆生於風雨寒暑
清濕喜怒三部之氣所傷異類願聞其會岐伯曰三
部之氣各不同或起於隂或起於陽請言其方喜怒
不節則傷藏傷藏則病起於隂也清濕襲虚則病起
於下風寒襲虚則病起於上是謂三部至其淫泆不
可勝數岐伯曰風雨寒熱不得虚邪不能獨傷人
卒然逢疾風暴雨而不病者蓋無虚故邪不能獨傷
人此必因虚邪之風與其身形兩虚相得乃客其形
其中於虚邪也因與天時與其身形參以虚實大病
乃成氣有定舍因處為名上下中外分為三員是
故虚邪之中人也始於皮膚皮膚緩則腠理開開則
邪從毛髮入入則扺深深則毛髮立毛髮立則淅然
故皮膚痛留而不去則傳舍於絡脉在絡之時痛
於肌肉其痛之時息大經乃代留而不去傳舍於
經在經之時灑淅喜驚留而不去傳舍於輸在輸
之時六經不通四肢則肢節痛腰脊乃強留而不
去傳舍於伏衝之脉在伏衝之時體重身痛留而
不去傳舍於腸胃在腸胃之時賁嚮腹脹多寒則腸
鳴飱泄食不化多熱則溏出糜留而不去傳舍於
腸胃之外募原之間留着於脉稽留而不去息而成
積邪氣淫泆不可勝論帝曰治之奈何岐伯曰
察其所痛以知其應有餘不足當補則補當寫則寫
毋逆天時是謂至治
邪氣藏府病形篇曰諸陽之會皆在於面中人也方乘
虚時及新用力若飲食汗出腠理開而中於邪中於
面則下陽明中於項則下太陽中於頰則下少陽其
中於膺背兩脇亦中其經虚邪之中身也灑淅動
形正邪之中人也微先見於色不知於身若有若無
若亡若存有形無形莫知其情
刺節真邪論曰虚邪之中於人也灑淅動形起毫毛而
發腠理其入深内摶於骨則為骨痺摶於筋則為筋
攣摶於脉中血閉不通則為癰摶於肉與衛氣相摶
陽勝者則為熱隂勝者則為寒寒則真氣去去則虚
虚則寒摶於皮膚之間其氣外發腠理開毫毛摇氣
往来行則為痒留而不去則痺衛氣不行則為不仁
虚邪偏容於身半其入深内居榮衛榮衛稍衰則
真氣去邪氣獨留發為偏枯其邪氣淺者脉偏痛
虚邪之入於身也深寒與熱相摶久留而内著寒勝
其熱則骨疼肉枯熱勝其寒則爛肉腐肌爲膿内傷
骨内傷骨為骨蝕
脉要精微論曰風成為寒熱久風為飱泄脉風成
為癘来徐去疾上虚下實為惡風也故中惡風者
陽受氣也
壽夭剛柔篇曰病在陽者命曰風病在隂者命曰痺隂
陽俱病命曰風痺風寒傷形憂恐忿怒傷氣
通評虚實論曰不從内外中風之病故瘦留著也蹠
跛風寒濕之病也
平人氣象論曰面腫曰風人一呼脉三動一吸脉三
動而躁尺熱曰病温尺不熱脉滑曰病風脉濇曰痺
刺志論曰脉大血少者脉有風氣水漿不入此之謂也
隂陽别論曰二陽之病發心脾其傳為風消其傳為息
賁者死不治二陽一隂發病主驚駭背痛善噫善
欠名曰風厥三陽三隂發病為偏枯痿易四支不
舉
五色篇曰黃赤爲風青黑爲痛白爲寒黃而膏潤爲膿
赤甚者爲血痛甚為攣寒甚爲皮不仁
評熱病論帝曰有病身熱汗出煩滿煩滿不為汗解此
為何病岐伯曰汗出而身熱者風也汗出而煩滿不
解者厥也病名曰風厥巨陽主氣故先受邪少隂與
其為表裏也得熱則上從之從之則厥也帝曰治之
奈何曰表裏刺之飲之服湯帝曰勞風為病何如
岐伯曰勞風法在肺下其為病也使人強上冥視唾
出若涕惡風而振寒此為勞風之病帝曰治之奈何
曰以救俛仰巨陽引精者三日中年者五日不精者
七日欬出青黃涕其狀如膿大如彈丸從口中若鼻
中出不出則傷肺傷肺則死矣
病能論帝曰有病身熱解惰汗出如浴惡風少氣此爲
何病岐伯曰病名曰酒風治之以澤瀉术各十分麋
銜五分合以三指撮爲後飯
骨空論曰風從外入令人振寒汗出頭痛身重惡寒治
其風府調其隂陽不足則補有餘則瀉大風頸項
痛刺風府風府在上椎大風汗出灸譩譆譩譆在
背下俠脊傍三寸所
四時氣篇曰癘風者素刺其腫上已刺以銳鍼鍼其處
按出其惡氣腫盡乃止常食方食無食他食
熱病篇曰偏枯身偏不用而痛言不變志不亂病在分
腠之間巨鍼取之益其不足損其有餘乃可復也
痱之為病也身無痛者四肢不收智亂不甚其言微
知可治甚則不能言不可治也病先起於陽後起於
隂者先取其陽後取其隂浮而取之風痙身反折
先取足太陽及膕中及血絡出血中有寒取三里
至真要大論曰厥隂司天其化以風風氣大來未之
勝也上濕受邪脾病生焉諸風掉眩皆屬於肝
諸暴強直皆屬於風
氣交變大論曰歲木太過風氣流行脾土受邪民病飱
泄食減體重煩冤腸鳴腹支滿上應歲星甚則忽忽
善怒眩胃巔疾
五常政大論曰厥隂司天風氣下臨脾氣上從而土且
隆黃起水廼𤯝土用革體重肌肉萎食減口爽風行
太虚雲物摇動目轉耳鳴
六元正紀大論曰厥隂所至為風府為璺啟厥隂所
至為風生終為肅木鬱之發太虚埃昏雲物以擾
大風廼起發屋折木木有變故民病胃脘當心而痛
上支兩脇鬲咽不通食飲不下甚則耳鳴眩轉目不
識人善暴僵仆太虚蒼埃天山一色或為濁色黃黑
鬱若横雲不起雨而廼發也其氣無常長川草偃柔
葉呈隂松吟高山虎嘯巖岫怫之先兆也
論古今中風之辨(共三條)
夫風邪中人本皆表證考之内經所載諸風皆指外邪
爲言故並無神魂昏憒直視僵仆口眼歪斜牙關緊
急語言蹇澁失音煩亂摇頭吐沫痰涎壅盛半身不
遂癱瘓軟弱筋脉拘攣抽搐瘛瘲遺尿失禁等說可
見此等證候原非外感風邪總由内傷血氣也夫風
自外入者必由淺而深由漸而甚自有表證旣有表
證方可治以蘇散而今之所謂中風者則不然但見
有卒倒昏迷神魂失守之類無論其有無表邪有無
寒熱及有無筋骨疼痛等證便皆謂之中風誤亦甚
矣雖熱病篇有偏枯一證曰身偏不用而痛此以痛
痺為言非今之所謂中風也隂陽别論有曰三隂三
陽發病爲偏枯痿易四肢不舉此以經病爲言亦非
所謂風也繼自越人仲景亦皆以外感言風初未嘗
以非風言風也迨至漢末華元化所言五藏之風則
稍與内經不同而始有吐沫身直口噤筋急舌強不
能言手足不遂等說然猶不甚相遠再自隋唐以来
則巢氏病源孫氏千金等方以至宋元諸家所列風
證日多日詳而是風非風始混亂莫辨而愈失其真
矣故余悉採其要列證如前凡内經所不言者皆不
得謂之風證卽或稍有相涉亦必以四診相參必其
真有外感實邪方可以風論治否則誤人不小也
一難經曰傷寒有幾其脉有變否然傷寒有五有中風
有傷寒有濕温有熱病其所苦各不同
詳此難經之云中風者本五種傷寒之一又仲景曰
太陽病發熱汗出惡風脉緩者名爲中風由此觀之
可見内經之凡言中風者本以外感寒邪為言也豈
後世以内傷屬風等證悉認之為外感中風耶
一仲景要略曰夫風之為病當半身不遂或但臂不遂
者此爲痺脉微而數中風使然寸口脉浮而緊緊則
爲寒浮則爲虚寒虚相摶邪在皮膚浮者血虚絡脉空
虚賊邪不瀉或左或右邪氣反緩正氣卽急正氣引邪
喎僻不遂邪在於絡肌膚不仁邪在於經即重不勝邪
入於府即不識人邪入於藏舌即難言口吐涎
觀仲景之論中風者如此其所云半身不遂者此爲
痺乃指痛風之屬為言謂其由於風寒也再如邪在
皮膚及在絡在經入府入藏者此謂由淺而深亦皆
以外邪傳變為言也惟喎僻吐涎二證在内經諸風
並無言及而仲景剙言之故自唐宋以來則漸有中
經中血脉中府中藏之說而凡以内傷偏枯氣脱卒
倒厥逆等證悉認爲中風而忘却真風面目矣
論中風屬風
風有真風類風不可不辨凡風寒之中於外者乃為風
邪如九宮八風篇之風占病候歲露論之虚風實風
金匱真言論之四時風證風論之藏府中風玉機真
藏論之風痺風痺痺論賊風篇之風邪爲痺瘧論歲
露論之瘧生於風評熱病論之風厥勞風骨空論之
大風熱病篇之風痙病能論之酒風欬論之感寒欬
嗽是皆外感風邪之病也其有不由外感而亦名為
風者如病機所云諸暴強直皆屬於風諸風掉眩皆
屬於肝之類是皆屬風而實非外中之風也何以見
之盖有所中者謂之中無所中者謂之屬夫旣無所
中何謂之屬此以五運之氣各有所主如諸濕腫滿
皆屬於脾諸寒收引皆屬於腎是皆以所屬爲言而
風之屬於肝者卽此謂也盖肝爲東方之藏其藏血
其主風肝病則血病而筋失所養筋病則掉眩強直
之類無所不至而屬風之證百出此所謂皆屬於肝
亦皆屬於風也夫中於風者即真風也屬於風者即
木邪也真風者外感之表證也屬風者内傷之裏證
也即厥逆内奪之屬也夫曰中曰屬此在内經固以
顯然各有所謂即如年辰之屬鼠屬牛豈即為牛為
鼠乎而後世不能明辨遂致方論混傳表裏誤治千
古之弊莫此為甚苐在内經則原無真中類中之分
而王安道始有此論予甚善之苐惜其辨有未盡故
復述之以詳其說凡欲明此義者但當於中風屬風
表證裏證四者之間默而思之當自見其真矣
論河間中風說
河間原病式曰凡人風病多因熱甚而風燥者為其兼
化以熱為其主也俗云風者言末而忘其本也所以中
風癱瘓者非謂肝木之風實甚而卒中之也亦非外中
於風爾由乎將息失宜而心火暴甚腎水虚衰不能制
之則隂虚陽實而熱氣怫鬱心神昏冐筋骨不用而卒
倒無所知也多因喜怒思悲恐五志有所過極而卒中
者皆為熱甚故也若病微則但僵仆氣血流通筋脉不
攣緩者發過如故或熱氣太甚鬱結壅滯氣血不能宜
通隂氣暴絶則陽氣後竭而死
據河間此論謂非肝木之風亦非外中之風由乎將
息失宜此獨得之見誠然善矣然皆謂為熱甚則不
然也凡將息失宜五志過極本屬勞傷證也而勞傷
血氣者豈皆火證又豈無陽虚病乎經曰喜怒傷氣
寒暑傷形暴怒傷隂暴喜傷陽夫傷隂者水虧也傷
陽者火虚也以虚作火鮮不危矣
又河間曰其中府者面加五色有表證脉浮而惡寒拘
急不仁皆曰中府也其治多易中藏者唇吻不收舌不
轉而失音鼻不聞香臭耳聾而眼瞀大小便閉結皆曰
中藏也其治多難大抵中府者多著四肢中藏者多滯
九竅若風中府者先以加減續命湯隨證發其表若忽
中藏者則大便多秘澁宜以三化湯通其滯表裏證已
定别無他證故以大藥和治之
據此云脉浮惡寒拘急不仁等證本皆傷寒之類也
何又名為中府唇不收舌不轉失音耳聾等證本皆
厥奪之類也何又名為中藏自中藏中府之說並列
為言而内傷外感之證斯無辨而混亂矣且續命湯
三化湯之屬但可以散風寒攻實熱若所云將息失
宜者豈尚堪治之以此
論東垣中風說
東垣發明曰陽之氣以天地之疾風名之此中風者非
外来風邪乃本氣自病也凡人年逾四旬氣衰之際或
憂喜忿怒傷其氣者多有此疾壯歲之時無有也若肥
盛者則間而有之亦是形盛氣衰而如此耳治法當和
藏府通經絡便是治風也
據東垣年逾四旬氣衰之說其發明病機切中病情
誠出諸賢之表者余深服之然憂喜忿怒傷氣者固
有此疾而酒色勞倦傷隂者尤多此疾何以言之盖
氣生於陽形成於隂余嘗曰察陽者察其衰與不衰
察隂者察其壞與不壞夫陽衰則氣去故神志昏亂
隂虧則形壞故肢體廢弛此衰壞之謂也所以此病
多在四旬之外正以其漸傷漸敗而至此始見其非
外感而總由内傷可知也今以氣脱形壊之病顧可
謂之風熱而散之攻之也否乎
又東垣曰中血脉則口眼歪中府則肢節廢中藏則性
命危三治各不同中血脉者外有六經之形證則從小
續命湯加減中府者内有便溺之阻隔宜三化湯等通
利之外無六經之形證内無便溺之阻隔宜養血通氣
大秦芄湯羌活愈風湯主之
據東垣河間之說若有同者若有異者如云中府中
藏本皆同也而東垣又云中血脉則稍異矣又如續
命湯在河間則以治府病東垣則以治血脉三化湯
在河間用以治中藏而東垣用以治中府則又異矣
此或因證施治各有所宜姑無論也再如河間曰此
非肝木之風亦非外中於風東垣亦曰非外来風邪
乃本氣自病也夫皆曰非風而又皆曰中府中藏不
知所中者為何物則分明又指為風矣夫既曰將息
失宜又曰氣衰所致本皆言其虚也而治法皆用汗
下則分明又作實邪矣此等名目混亂涇渭不分若
曰是若曰非而含糊於可否之間因致後學茫然莫
知所宗正以議論日多不得其要反滋千古疑竇深
可慨也至若續命三化等湯恐亦非神衰形壞之人
所能堪者故凡讀書稽古之士宜加精䆒勿謂古人
之法如此便可執而混用
論丹溪中風說
丹溪曰按内經以下皆謂外中風邪然地有南北之殊
不可一途而論惟劉河間作將息失宜水不制火者極
是由今言之西北二方亦有真為風所中者但極少耳
東南之人多是濕土生痰痰生熱熱生風耳
據丹溪引内經以下皆謂外中風邪之說不知内經
之凡言風者皆以外感為言原非後世之所謂中風
也觀難經五種傷寒之意可知矣而丹溪之言豈得
内經之本意乎至若東南之人只是濕痰生熱熱生
風此仍述河間熱甚之說而非風等證豈皆熱病即
云為痰又豈無寒痰而何以痰即生熱熱即生風也
且非風則已是風則南北俱有若云東南寒少未必
殺人則可而云風少則不可也非痰則已是痰亦南
北俱有若水土之外濕東南雖多而乳酪之内濕則
西北尤多也雖痰之為物本為濕動然脾健則無脾
弱則有而脾敗則甚是可見因病所以生痰非因痰
所以生病也凡治失其本而欲望病愈者未之有也
又丹溪曰半身不遂大率多痰在左屬死血與無血宜
四物湯加桃仁紅花竹&KR0377;薑汁在右屬痰屬氣虚宜二
陳湯四君子湯加竹&KR0377;薑汁
據丹溪此說若乎近理故人多信之而不知其有不
然也夫人身血氣本不相離焉得以左爲血病右爲
痰氣耶盖丹溪之意以爲肝屬木而位左肝主血也
肺屬金而位右肺主氣也脾屬土而寄位西南故亦
在右而脾主濕與痰也然此以五行方位之序言其
理耳豈曰西無木東無金乎且名經皆有左右五藏
皆有血氣即如胃之大絡乃出於左乳之下則脾胃
之氣亦出於左又豈左非脾右非肝左必血病右必
痰氣乎然則何以辨之此惟内經以隂陽分血氣以
左右言輕重則至當也經曰左右者隂陽之道路也
又曰隂勝則陽病陽勝則隂病又曰女子右爲逆左
為從男子左為逆右為從夫陽病者即氣病也氣本
乎陽而隂邪勝之則病也隂病者即血病也血本乎
隂而陽邪勝之則病也從者病輕男病宜右女病宜
左也逆者病重男病畏左女病畏右也以此辨之而
再參以脉色察其病因則在氣在血或重或輕斯得
其真矣若謂左必血病右必痰氣則未免非痰治痰
非血治血而誅伐無過鮮不誤矣
論真中風
觀劉宗厚玉機微義云余嘗居凉州其地高阜四時多
風少雨天氣常寒每見中風或暴死者有之盖折風
燥烈之甚也時洪武乙亥秋八月大風起自西北時
甘州城外路死者數人余亦始悟經謂西北之折風
傷人至病暴死之旨不誣丹溪之言有所本也吁醫
之不明運氣地理造化病機之微而欲行通變之法
者難矣哉據此一說是誠風之殺人也然風氣兼温
雖烈未必殺人惟𢃄寒威則殺人耳矧以西北地寒
而塞風起於八月則寒随風至寒必徹骨凡暴露之
人雖曰中風而不知實中隂寒之毒也此在強者固
能支持弱者焉得不死然亦以所遇之異故特紀若
此方是真中風邪則亦百十年間始或僅遭一二而
此證之不多見者從可知矣此外如賊風虚邪之傷
人則歲歲有之處處有之是無非外感之病未聞有
因外感而卒然昏憒致死也矧今人之所謂中風者
或於寂然無風之時或於食飲嚴密之處素無外感
而忽然運仆忽然偏廢此其是風非風又可知矣而
盡以風治其能堪哉
論續命等湯
按歷代相傳治中風之方皆以續命等湯為主考其所
自則始於金匱要略附方中有古今錄驗續命湯然
此必宋時校正之所增而非仲景本方也此自隋唐
以来則孫氏千金方乃有小續命大續命西川續命
排風等湯故後世宗之無不以此爲中風主治矣夫
續命湯以麻黃為君而以薑桂並用本發散外邪之
佳方也至小續命大續命西川續命等湯則復加黃
芩以兼桂附雖曰相制而水火冰炭道本不同即有
神妙終非余之心服者其他無論獨怪乎河間東垣
丹溪三子者既於中風門皆言此病非風矣而何於
本門皆首列小續命湯而附以加減之法曰無汗惡
寒麻黃續命湯有汗惡風無熱桂枝續命湯有汗身
熱不惡寒白虎續命湯有汗身熱不惡風葛根續命
湯無汗身凉附子續命湯若此諸法但用治外感則
可用治内傷則不可而三子之卷卷不舍者皆此數
方又何前後之言不相應耶再如大秦芄等湯在機
要發明俱云治中風外無六經之形證内無便溺之
阻隔如是血弱不能養筋宜養血而筋自榮以大秦
芄湯羌活愈風湯主之夫秦芄湯雖有補血之藥而
寒散之劑居其半夫旣無六經之外邪而用散何為
也既無阻隔之火邪而用寒何為也寒散既多又果
能養血氣而壯筋骨乎秦芄湯且不可愈風湯則尤
其不可者也吾不知用此法者果出何意
論治中風(共三條)
凡治風之法宜察淺深虚實及中經中藏之辨盖中經
者邪在三陽其病猶淺中藏者邪入三隂其病則甚
若在淺不治則漸入於深在經不治則漸入於藏此
淺深之謂也又若正勝邪者乃可直攻其邪正不勝
邪者則必先顧其本此虚實之謂也倘不知此則未
有不致敗者
一大風大寒直中三隂致危者必用金匱續命湯去石
膏治之若風寒在經而頭疼惡寒拘急身痛者宜
麻黃湯麻桂飲隨證加減主之甚者亦宜續命湯
若頭疼有汗惡風者宜桂枝湯或五積散若風邪
在經熱多寒少而為偏枯疼痛發熱者宜大秦芄湯
主之甚者愈風湯亦可
一風寒諸病無非外感證也如輕淺在肺者則為傷風
稍深在表裏之間者則為瘧疾留連經絡者則為寒
熱往来徧𫝊六經徹内徹外者則為傷寒瘟疫久留
筋骨者則為風痺痛風或為偏風風熱上壅者則為
大頭時毒風濕相摶者則為大風癘風浮在肌膚者
則爲斑疹瘡毒感在嶺南者則爲瘴氣凡此者皆外
感風寒之病俱有門類方論具載各條舍此之外但
無表證者均不得指爲風也
述古治權變
許胤宗治唐柳太后病風脉沉欲脱云服湯藥無及矣
即以黃茋防風煮湯數十斛置牀下薰薄之是夕果
語更藥之而愈
王克明治盧州王守道風噤不能語以熾炭燒地熱灑
以藥湯置病者於上湏臾小蘇若此二者以病至
垂危藥不能及亦治風之權變也
諸風論列方
麻黃湯(散一)桂枝湯(散九)
麻桂飲(新散七)愈風湯(散五六)
排風湯(散百五)五積散(散三九)
續命湯(散五一)小續命湯(散五二)
大續命湯(散五三)大秦艽湯(和二四五)
論外備用方
二丹丸(補一五八養隂血)黃茋丸(補一五七虚風)
八風散(和二百四十風邪上盛)省風湯(和二三九風痰)
清心散(和二四九風痰)琥珀壽星丸(和百十三風痰)
滌痰湯(和二四八風痰)四白丹(和二五四清氣消風)
順風勻氣散(和二四二行氣疎風)薏苡仁湯(和二四七中風流注)
虎骨散(和二百五十半身不遂)防風通聖散(攻十六風熱便結)
三化湯(攻二九邪實中焦)胃風湯(散五七虚風面腫)
秦艽升麻湯(散五五陽明中風)地黃散(散五八隂虚中風)
續命煮散(散五四補虚散風)十味剉散(熱四九血弱身痛)
養正丹(熱一八九痰涎上壅)養血當歸地黃湯(和二四六血少拘攣)
景岳全書卷十
