景岳全書卷二十四
明張介賓撰
泄瀉
經義
金匱真言論曰長夏善病洞泄寒中
隂陽應象大論曰清氣在下則生飱泄濁氣在上則生
䐜脹濕勝則濡泄春傷於風夏生飱泄水穀之
寒濕感則害人六腑
臓氣法時論曰脾病者虚則腹滿腸鳴飱泄食不化
百病始生篇曰虚邪之中人也留而不去𫝊舍於腸胃
多寒則腸鳴飱泄食不化多熱則溏出糜
舉痛論曰寒氣客於小腸小腸不得成聚故後泄腹痛
矣怒則氣逆甚則嘔血及飱泄故氣上矣
經脈篇曰脾所生病心下急痛溏瘕泄肝所生病胸
滿嘔逆飱泄狐疝
宣明五氣篇曰大腸小腸為泄
厥論曰少隂厥逆虚滿嘔變下泄清
太隂陽明論曰食飲不節起居不時者隂受之隂受之
則入五臓入五臓則填滿閉塞下為飱泄久為腸澼
隂陽别論曰一陽發病少氣善欬善泄
邪氣臓腑病形篇曰肺脈小甚為泄腎脈小甚為洞
泄
脈要精微論曰胃脈實則脹虚則泄數動一代者病
在陽之脈也洩及便膿血久風為飱泄倉廪不臓
者是門戶不要也水泉不止是膀胱不臓也得守者生
失守者死
平人氣象論曰尺寒脈細謂之後泄
玉機真臓論曰脈細皮寒氣少泄利前後飲食不入此
謂五虚泄而脈大脱血而脈實皆難治
師傅篇曰臍以上皮熱腸中熱則出黃如糜臍以下
皮寒胃中寒則腹脹腸中寒則腸鳴飱泄胃中寒腸
中熱則脹而且泄
論疾診尺篇曰大便赤辦飱泄脈小者手足寒難已飱
泄脈小手足温泄易已春傷於風夏生後泄腸澼
欬論曰五臓各以治時感於寒則受病微則為欬甚則
為泄為痛
熱病篇曰泄而腹滿甚者死
玉版篇曰其腹大脹四未清胱形泄甚是一逆也腹
鳴而滿四肢清泄其脈大是二逆也欬嘔腹脹且飱
泄其脈絶是五逆也
標本病𫝊論曰先病而後泄者治其本先泄而後生
他病者治其本
四時氣篇曰飱泄取三隂之上補隂陵泉皆久留之熱
行乃止
氣交變大論曰歲木太過民病飱泄食減體重煩冤腸
鳴腹支滿歲火太過民病血溢血泄注下歲土太
民病腹滿溏泄腸鳴反下甚歲水太過上臨太陽病
反腹滿脹鳴溏泄食不化歲木不及民病少腹痛腸
鳴溏泄歲火不及復則埃鬱病鶩溏腹滿食飲不下
寒中腸鳴泄注腹痛歲土不及民病飱泄霍亂體重
腹痛歲金不及民病血便注下歲水不及民病身
重濡泄
五常政大論曰卑監之紀上角與正角同其病飱泄邪
傷脾也發生之紀上徵則其氣逆其病吐利
六元正紀大論曰不遠熱則熱至不遠寒則寒至寒至
則堅痞腹滿痛急下利之病生矣熱至則身熱吐下霍
亂血溢血泄淋閟之病生矣太隂所至為中滿霍亂
吐下厥隂所至為脇痛嘔泄少陽所至為暴注
太陽所至為流泄禁止
至真要大論曰歲少陽在泉火淫所勝民病注泄赤白
少腹痛尿赤甚則血便少隂同候厥隂司天風淫所
勝民病食則嘔冷泄腹脹溏泄瘕水閉病本於脾少
陽司天火淫所勝民病泄注赤白陽明司天燥淫所
勝民病寒清於中感而瘧欬腹中鳴注泄鶩溏病本於
肝厥隂之勝腸鳴飱泄少腹痛注下赤白少隂之
勝腹滿痛溏泄𫝊為赤沃太隂之勝濕化乃見善注
泄陽明之勝清發於中左胠脇痛溏泄太陽之勝
寒入下焦𫝊為濡泄陽明之復清氣大來甚則心痛
痞滿腹脹而泄諸病水液澄澈清冷皆屬於寒暴
注下追皆屬於熱
論證(共三條)
凡内經有言飱泄者有言濡泄者皆泄瀉也有言腸澼
者即下痢也然痢之初作必由於瀉此瀉之與痢本為
同類但瀉淺而痢深瀉輕而痢重瀉由水穀不分出於
中焦痢以脂血傷敗病在下焦在中焦者濕由脾胃而
分於小腸故可澄其源所以治宜分利在下焦者病在
肝腎大腸分痢已無所及故宜調理真隂并助小腸之
主以益氣化之源此瀉痢之證治有不同而門類亦當
有辨然病實相關不可不兼察以為治也
一泄瀉之本無不由於脾胃蓋胃為水穀之海而脾主
運化使脾徤胃和則水穀腐熟而化氣化血以行營衛
若飲食失節起居不時以致脾胃受傷則水反為濕穀
反為滯精華之氣不能輸化乃致合汚下降而瀉痢作
矣脾彊者滯去即愈此彊者之宜清宜利可逐可攻也
脾弱者因虚所以易瀉因瀉所以愈虚蓋關門不固則
氣隨瀉去氣去則陽衰陽衰則寒從中生固不必外受
風寒而始謂之寒也且隂寒性降下必及腎故瀉多必
亡隂謂亡其隂中之陽耳所以泄瀉不愈必自太隂𫝊
於少隂而為腸澼腸澼者豈非降泄之甚而陽氣不升
臓氣不固之病乎凡脾胃氣虚而有不升不固者若復
以寒之復以逐之則無有不致敗者此彊弱之治大有
不同故凡治此者有不可槩言清利也
一泄瀉之因惟水火土三氣為最夫水者寒氣也火者
熱氣也土者濕氣也此瀉痢之本也雖曰木亦能瀉實
以土之受傷也金亦能瀉實以金水同氣因其清而失
其燥也知斯三者若乎盡矣然而三者之中則又惟水
火二氣足以盡之蓋五行之性不病於寒則病於熱大
都熱者多實虚者多寒凡實熱之證必其脈盛形彊聲
音壯亮食飲裕如舉動輕捷者此多陽也虚寒之證必
其脈息無力形氣少神言語輕微舉動疲倦者此多隂
也故必察其因而於初瀉之時即當辨其有餘不足則
治無不愈而亦不致有誤矣
分利治法(共二條)
凡泄瀉之病多由水穀不分故以利水為上策然利水
之法法有不同如濕勝無寒而瀉者宜四苓散小分清
飲之類主之但欲分其清濁也如濕挾微寒而瀉者
宜五苓散胃苓湯之類主之以微温而利之也如濕
熱在脾熱渴喜冷而瀉者宜大分清飲茵陳飲益元散
之類主之去其濕熱而利之也
一泄瀉之病多見小水不利水穀分則瀉自止故曰治
瀉不利小水非其治也然小水不利其因非一而有可
利者有不可利者宜詳辨之如濕勝作瀉而小水不
利者以一時水土相亂併歸大腸而然也有熱勝作
瀉而小水不利者以火乘隂分水道閉澁而然也有
寒瀉而小水不利者以小腸之火受傷氣化無權而然
也有脾虚作瀉而小水不利者以土不制水清濁不
分而然也有命門火衰作瀉而小水不利者以真隂
虧損元精枯涸而然也凡此皆小水不利之候然惟
暴注新病者可利形氣彊壯者可利酒濕過度口腹不
慎者可利實熱閉澁者可利小腹脹滿水道急痛者可
利又若病久者不可利隂不足者不可利脈證多寒
者不可利形虚氣弱者不可利口乾非渴而不喜冷者
不可利蓋虚寒之瀉本非水有餘實因火不足本非水
不利實因氣不行夫病不因水而利則亡隂瀉以火虚
而利復傷氣倘不察其所病之本則未有不愈利愈虚
而速其危者矣
諸泄瀉論治(共九條)
一泄瀉之暴病者或為飲食所傷或為時氣所犯無不
由於口腹必各有所因宜察其因而治之如因食生
冷寒滯者宜抑扶煎和胃飲之屬以温之因濕滯者
宜平胃散胃苓湯或白术芍藥散以燥之利之因食
滯而脹痛有餘者宜大小和中飲之屬以平之因氣
滯而痛瀉之甚者宜排氣飲或平胃散之屬以調之
因食滯而固結不散或胃氣之彊實者宜神祐丸赤金
豆百順丸之屬以行之凡初感者病氣未深臓氣未
敗但略去其所病之滯則胃氣自安不難愈也
一凡脾氣稍弱陽氣素不彊者一有所傷未免即致泄
瀉此雖為初病便當調理元氣自非彊盛偶傷者之比
如因瀉而神氣困倦者宜養中煎或温胃飲或聖术
煎或四君子湯或五君子煎如微寒兼滯而不虚者
宜佐關煎若脾虚而微滯者宜五味異功散若脾
虚而微寒微滯者宜六味異功煎或温胃飲若因飲
食不調忽而溏瀉以漸而甚或見微痛但所下酸臭而
顔色淡黃便是脾虚胃寒不化之證即宜用五德丸再
甚者即宜用胃關煎切勿疑也
一凡兼真隂不足而為泄瀉者則或多臍下之痛或於
寅卯時為甚或食入已久反多不化而為嘔惡溏瀉或
瀉不甚臭而多見完穀等證蓋因丹田不煖所以尾閭
不固隂中少火所以中焦易寒此其咎在下焦故曰真
隂不足也本與中焦無涉故非分利所及也惟胃關煎
一劑乃為最上之乘且人之患此者最多勿謂其為新
病而不可用也勿謂其為年少而未宜用也覺有是證
即宜是藥劑少功多攸利非小但知者見其先昧者見
其後恐見之遲矣所以貴先見也
一腎泄證即前所謂真隂不足證也每於五更之初或
天將明時即洞泄數次有經月連年弗止者或暫愈而
復作者或有痛者或有不痛者其故何也蓋腎為胃關
開竅於二隂所以二便之開閉皆腎臓之所主今腎中
陽氣不足則命門火衰而隂寒獨盛故於子丑五更之
後當陽氣未復隂氣盛極之時即令人洞泄不止也古
方有椒附丸五味子散皆治此之良方若必欲陽生於
隂而腎氣充固則又惟八味地黃丸為宜然余嘗用此
則似猶未盡善故特製胃關煎一炁丹丸炁丹復陽丹
之屬斯得其濟者多矣或五味子丸亦佳其有未甚者
則如五德丸四神丸皆其最宜者也
一凡脾泄久泄證大都與前治脾弱之法不相遠但新
瀉者可治標久瀉者不可治標且久瀉無火多因脾腎
之虚寒也若止因脾虚者惟四君子湯參术湯參苓
白术散之屬為宜若脾胃兼寒者宜五君子煎黃芽
丸五德丸若脾氣虚寒兼滯悶者宜六味異功煎温
胃飲聖术煎若脾氣虚寒之甚而飲食減少神疲氣
倦宜參附湯术附湯十全大補湯若病在下焦腎氣
虛而微熱者宜六味地黃湯微寒者宜八味地黃湯或
胃關煎若脾虚溏泄久不能愈或小兒脾泄不止者
止用敦阜糕粘米固腸糕亦易見效若脾胃寒溼而
溏瀉不止者蒼术丸亦佳若久瀉元氣下陷大腸虚
滑不收者須於補劑中加烏梅五味子粟殼之屬以固
之
一大瀉如傾元氣漸脫者宜速用四味回陽飲主之凡
暴瀉如此者無不即效若久瀉至此猶恐無及蓋五奪
之中惟瀉最急是不可見之不早也倘藥未及效仍宜
速灸氣海以挽回下焦之陽氣仍須多服人參膏
一酒泄證飲酒之人多有之但酒有隂陽二性人有隂
陽二臓而人多不能辨也夫酒性本熱酒質則寒人但
知酒有濕熱而不知酒有寒溼也故凡因酒而生濕熱
者因其性也以蘖汁不滋隂而悍氣生熱也因酒而生
寒溼者因其質也以性去質不去而水留為寒也何以
辨之常見人有陽彊氣充而善飲者亦每多泄瀉若一
日不瀉反云熱悶蓋其隨飲隨瀉則雖瀉不致傷氣而
得瀉反以去溼此其先天禀厚胃氣過人者也最不易
得亦不多見此而病者是為陽證不過宜清宜利如四
苓散大分清飲或酒蒸黃連丸之類去其溼熱而病可
愈也若陽虚之人則與此大異蓋脾虚不能勝溼而
溼勝即能生寒陽氣因寒所以日敗胃氣因溼所以日
虚其證則形容漸羸飲食漸減或脈息見弦細或口體
常怯寒或臍腹常有隠疼或眩運常多困倦或不安於
五鼓或加甚於秋冬但無熱證可據而常多飱泄者則
總屬虛寒也凡若此者若不速培陽氣必致漸衰而日
以危矣余於四旬之外亦嘗病此數年其勢已窘因徧
求治法見朱丹溪曰因傷於酒每晨起必瀉者宜理中
湯加葛根或吞酒蒸黃連丸王節齋曰飲酒便泄者此
酒積熱瀉也宜加黃連茵陳乾薑木香之屬薛立齋曰
若酒溼未散脾氣未虚宜用此藥分利濕熱若濕熱已
去中氣被傷宜用六君調補中氣又曰酒性大熱乃無
形之物無形元氣受傷當用葛花解酲湯分消其溼凡
此諸論若已盡之然朱王二家之說則不分寒熱皆用
黃連是但知酒之有熱而不知酒之有寒烏足憑也惟
薛氏之說雖亦云酒性大熱而所重在脾誠若善矣余
因效之初服葛花解酲湯不效繼服六君子補中益氣
湯又不效再服理中以至八味俱不效斯時也計窮力
竭若無再生之望矣因潛思熟計料非峻補命門終無
益也乃自製胃關煎右歸丸一炁丹等方以治其病仍
絶口不飲以杜其源調理年餘竟得全愈自後始明性
質之理多得濟人向使已無確見執信溼熱之說而妄
用黃連乾葛清涼分利之劑則焉望其有今日即或自
用稍遲則旣甚亦難挽矣矧今人之病此者最多而是
隂是陽不可不辨凡陽盛者脾彊胃健而氣不易奪者
也故治本無難而泄亦無慮陽衰者脾腎旣傷則脱氣
最易故宜防其無及不可不為深慮也若必以酒為熱
則其為古法所誤者誠不少矣
一氣泄證凡遇怒氣便作泄瀉者必先以怒時挾食致
傷脾胃故但有所犯即隨觸而發此肝脾二臓之病也
蓋以肝木尅土脾氣受傷而然使脾氣本彊即見肝邪
未必能入今既易傷則脾氣非強可知矣故治此者當補脾
之虚而順脾之氣此固大法也但虚實有微甚則治療
宜分輕重耳如禀壯氣實年少而因氣泄瀉者可先
用平胃散或胃苓湯若肝氣未平而作脹滿者宜解
肝煎先順其氣若脾氣稍弱者宜二术煎或粘米固
腸糕或消食導氣飲若脾氣稍寒者宜抑扶煎吳茱
萸散或蒼术丸若脾弱居多者宜温胃飲聖术煎或
六味異功煎若旣畏此證為患則必須切戒氣怒
一風泄證亦當辨其風寒風熱而治之熱者如傷寒外
感熱利之屬是也宜以傷寒門自利條諸法治之寒者
以風寒在胃而脾土受傷如内經所云春傷於風夏生
飱泄之屬是也宜以前温胃理中之法治之
述古(共六條)
丹溪曰世俗例用澁藥治瀉若瀉而虚者或可用之若
初得之者必變他證為禍不小殊不知瀉多因溼惟分
利小水最為上策
薛立齋曰凡傷食瀉黃若飲食已消而泄瀉未止此脾
胃之氣傷也宜用五味異功散若泄瀉而腹中重墜
此脾氣下陷也宜補中益氣湯若服尅伐之劑而腹
中窄狹此脾氣虚痞也宜六君子湯若脇脹善怒瀉
青此肝乘脾虚也宜六君加柴胡升麻木香若少食
體倦善噫瀉黃此脾虚色陷也宜六君加升麻柴胡
又立齋曰凡久瀉脾胃虚弱或作嘔或飲食少思屬脾
胃虚弱用四君子加半夏木香或腹痛屬脾胃虚寒
用六君加炮薑木香大抵此證多由泛用消食利水
之劑損其真隂元氣不能主持遂成久瀉若非補中益
氣湯四神丸滋其本源後必胸痞腹脹小水淋瀝多致
不起
又立齋曰若久瀉腸胃滑泄不禁但脾胃虚寒下陷者
用補中益氣湯加木香肉豆蔲補骨脂若脾氣虚寒
不禁者用六君子湯加炮薑肉桂若命門火衰而脾
土虚寒者用八味丸若脾胃俱虚者用十全大補湯
送四神丸若大便滑痢小便閉澁或肢體漸腫喘嗽
唾痰脾腎氣血俱虚宜用十全大補湯送四神丸或宜
金匱加減腎氣丸每見元氣旣虚而復用五苓之類
因損真隂以致前證益甚者急投金匱腎氣丸多有得
生者若反用牽牛大黃峻劑而通之是速其危也
又立齋曰大凡黃連枳實雖消停滯開痞悶若人脾胃
充實暴患實痞宜暫用之若屢患屢服或脾胃虚痞者
用之則脾胃反傷而諸證蜂起矣故東垣先生曰脾胃
實者用黃連枳實瀉之虚者用白术陳皮補之
徐東皋曰大抵諸泄瀉證各宜以類推求必先分利後
實脾土益元氣無不全愈
泄瀉論列方
四苓散(和一八七)五苓散(和一八二)
胃苓湯(和百九十)平胃散(和十七)
益元散(寒百十二)茵陳飲(新寒八)
理中湯(熱一)温胃飲(新熱五)
二术煎(新和十二)聖术煎(新熱二五)
胃關煎(新熱九)佐關煎(新熱十)
十全大補湯(補二十)抑扶煎(新熱十一)
養中煎(新熱四)補中益氣湯(補三一)
參术湯(補四一)參附湯(補三八)
五味異功散(補四)敦阜糕(新固十)
右歸飲(新補三)右歸丸(新補四)
六味異功煎(新熱七)解肝煎(新和十一)
术附湯(補四二)四味回陽飲(新熱一)
排氣飲(新和六)蒼术丸(新和十七)
六味回陽飲(新熱二)五德丸(新熱十八)
四神丸(熱一五二)六味地黃湯(補一二一)
一炁丹(新熱二二)九炁丹(新熱二三)
八味地黃湯(補一二二)黃芽丸(新熱二一)
復陽丹(新熱二十)參苓白术散(補五五)
椒附丸(熱百十三)人參膏(補一六五)
白术芍藥散(和三五)神祐丸(攻四八)
赤金豆(新攻二)葛花解酲湯(和一二四)
四君子湯(補一)百順丸(新攻六)
五味子散(熱百五十)金匱腎氣丸(補一二六)
大和中飲(新和七)五君子煎(新熱六)
粘米固腸糕(新固七)大分清飲(新寒五)
小和中飲(新和八)消食導氣飲(和一九七)
小分清飲(新和十)吳茱萸散(熱百四十)
酒蒸黃連丸(寒一七九)
論外備用方
歸脾湯(補三三瀉脾虚泄)加味六君湯(補六脾虚)
藿香正氣散(和二十風寒)益黃散(和十九滯脾寒氣)
茯苓湯(和一八九溼熱)白术芍藥湯(和三四濕瀉)
滲溼湯(和一七四寒溼)胃風湯(散五七風溼)
升陽除溼湯(和一七九調脾)麯术丸(和二百一暑溼暴瀉)
戊巳丸(和一百二濕熱)猪苓湯(和一八九不利發熱小水)
草果散(和一九五寒痛泄)大七香丸(和一三一寒氣)
調胃白术散(和三三胃行氣和)太平丸(寒百十九熱瀉)
大橘皮湯(和一九六濕熱水瀉)橘半胃苓湯(和一九一補胃和胃)
薷苓湯(寒百十八暑瀉)黃芩芍藥湯(寒八九熱瀉)
真人養臓湯(和一九四調脾)胃愛散(熱七一虚寒)
八味湯(熱一四二虚寒滯)八味理中丸(熱七虚寒脾胃)
二神丸(熱一五一脾胃虚寒)蓽撥丸(熱一五七中寒)
附子理中湯(熱一)漿水散(熱一四八隂毒)
九寳丹(然一四四温補脾胃)吳茱萸湯(熱一三八著濕受寒)
四柱散(熱一四五冷痛泄瀉)陳麯丸(熱一六四磨積止瀉)
附子茴香散(熱一四九煖胃和中)鐵刷散(熱百十瀉寒溼泄)
縮脾丸(熱一六二溼濇)澹寮四神丸(熱一五三腎泄)
補脾湯(熱六九胃寒)小巳寒丸(熱百七十中寒洞泄)
五味子丸(熱一五六脾腎泄)養胃湯(熱七十泄虚寒痛)
厚朴丸(熱一六一寒滯脹泄)白术聖散子(熱一三七固腸温胃)
肉豆蔲丸(熱一五八臓寒滑泄)小安腎丸(熱一六八久瀉)
訶梨勒丸(熱百六十寒滑)固腸丸(固五三濇温補固)
泄瀉經驗方(固四九)
痢疾
經義
通評虚實論帝曰腸澼便血何如岐伯曰身熱則死寒
則生帝曰腸澼下白沫何如岐伯曰脈沈則生脈浮
則死帝曰腸澼下膿血何如曰脈懸絶則死滑大則
生帝曰腸澼之屬身不熱脈不懸絶何如曰滑大者
曰生懸濇者曰死以臓期之
百病始生篇曰陽絡傷則血外溢血外溢則衂血隂絡
傷則血内溢血内溢則後血
太隂陽明論曰食飲不節起居不時者隂受之隂受之
則入五臓入五臓則䐜滿閉塞下為飱泄久為腸澼
大竒論曰脾脈外鼔沈為腸澼久自已肝脈小緩為
腸澼易治腎脈小搏沈為腸澼下血血温身熱者死
心肝澼亦下血二臓同病者可治其脈小沈濇為腸
澼其身熱者死熱見七日死
論疾診尺篇曰大便赤辦飱泄脉小手足寒者難已飱
泄脈小手足温泄易已春傷於風夏生後泄腸澼
經脈篇曰腎所生病為腸澼
隂陽别論曰隂陽虚腸澼死
氣厥論曰腎移熱於脾𫝊為虚腸澼死
玉機真臓論曰泄而脈大脫血而脈實皆難治
論證(共二條)
痢疾一證即内經之腸澼也古今方書因其閉滯不利
故又謂之滯下其證則裏急後重或垢或血或見五色
或多紅紫或痛或不痛或嘔或不嘔或為發熱或為惡
寒此證之隂陽虚實最宜博審詳察庶不致於差失若
見有不確則大致悞人前泄瀉門諸法本與此通必互
相參酌用之為善
一痢疾之病多病於夏秋之交古法相𫝊皆謂炎暑大
行相火司令酷熱之毒蓄積為痢今人所宗皆此一說
夫痢因於暑而言其為熱豈不宜然然炎熱者天之常
令也當熱不熱必反為災因熱貪涼者人之常事也過
食生冷所以致痢多見人之慎疾者雖經盛暑不犯寒
涼則終無瀉痢之患豈其獨不受熱乎此其病在寒邪
不在暑熱病在人事不在天時從可知矣但胃彊氣實
者雖日用水果之類而陽氣能勝故不致疾其次之者
雖未即病而日用日積迨夫大火流西新涼得氣則伏
隂内動乘機而起故寒濕得以犯脾者多在七八月之
間此陽消隂長之徵最易見也再其次者多以脾腎本
弱則隨犯隨病不必伏寒亦不必待時尢為易見夫以
生冷下&KR0008;瀉痢隨起豈即化而為熱乎奈何近代醫流
止見此時之天熱不見此人之臓寒但見痢證開口便
言熱毒反以寒涼治生冷是何異雪上加霜乎俗見相
同死者不可勝言矣或曰然亦有用寒藥而愈者何也
曰以胃彊陽盛之人而得濕成熱者亦有之以元氣壯
實而邪不勝正者亦有之此皆可以寒治而愈亦可以
通利而愈而此輩極少以胃弱陽虚而因寒傷臓者此
輩極多若再用寒涼或妄加蕩滌則無有不死凡今以
痢疾而致死者皆此類也觀丹溪曰瀉痢一證屬熱者
多屬寒者少戴原禮曰以酷熱之毒至秋陽氣始收火
氣下降因作滯下之證皆大謬之言也不可信之因作
俚詞以志其戒
俚詞曰
夏日多炎隂邪易入暑熱是主風寒是客身不被風瘧
從何致口不受寒痢從何得治必求本軒岐金石志此
微言可為醫則
論瀉痢虚實(共三條)
凡治痢疾最當察虚實辨寒熱此瀉痢中最大關係若
四者不明則殺人甚易也
一實證之辨必其形氣彊壯脈息滑實或素縱口腹或
多脹滿堅痛及年少新病脾氣未損者方可用治標之
法微者行之利之甚者瀉之
一虚證之辨有形體薄弱者有顔色青白者有脈雖緊
數而無力無神者有脈見真弦而中虚似實者有素禀
陽衰者有素多淡素者有偶犯生冷者有偶中雨水隂
寒者有偶因飲食不調者有年衰脾弱者以上諸證凡
其素無縱肆而忽患瀉痢此必以或瓜或果或飲食稍
涼偶傷胃氣而然果何積之有又何熱之有總惟脾弱
之輩多有此證故治此者只宜温調脾胃但使脾温則
寒去即所以逐邪也且邪本不多即用温補健脾原無
妨碍不過數劑自當全愈切不可妄云補住邪氣而先
用攻積攻滯及清火等藥倘使脾氣再傷則輕者反重
重者必危矣
論瀉痢寒熱
凡瀉痢寒熱之辨若果是熱則必畏熱喜冷不欲衣被
渴甚飲水多亦無碍或小便熱澁而痛或下痢純血鮮
紅脈息必滑實有力形氣必躁急多煩若熱證果真即
宜放手涼解或兼分利但使邪去其病自愈若無此
實熱諸證而瀉痢有不止者必是虚寒若非温補脾腎
必不能愈即有愈者亦必其元氣有根待其來復而然
勿謂虚寒之證有不必温補而可以愈者或治痢必宜
寒涼而寒涼亦可無害者皆見有未真也
論積垢
凡腹中積聚之辨乃以飲食之滯留畜於中或結聚成
塊或脹滿鞕痛不化不行有所阻隔者乃為之積此皆
糟粕成形之屬所當逐也今人不能辨察但見痢如膿
垢者皆謂之積不知此非柤粕之屬而實附腸著臓之
脂膏皆精血之屬也無論瘦人肥人皆有此脂但肥者
脂厚瘦者脂薄未有無脂者也若果無脂則腸臓之間
豈容單薄赤露非惟藩籬不固而且臓必易傷無是理
也今之凡患瀉痢者正以五内受傷脂膏不固故日剥
而下若其臓氣稍彊則隨去隨生猶無足慮若臓氣至
敗剥削至盡或以久瀉久痢但見血水及如屋漏水者
此在庸人云其積聚已無反稱為善而不知脂膏刮盡
則敗竭極危之候也使今後醫家但識此為脂膏而本
非積聚則安之固之且不暇而尚敢云攻之逐之或用
苦寒以滑之利之者否
論五色
凡五色之辨如下痢膿垢之屬無非血氣所化但白者
其來淺浮近之脂膏也赤者其來深由脂膏而切膚絡
也下純血者多以血為熱迫故隨溢隨下此其最深者
也若紫紅紫白者則離位稍久其下不速而色因以變
或未及脈絡此其稍淺者也若紅白相兼者此又其淺
深皆及者也大都純血鮮紅者多熱證以火性急速迫
而下也紫紅紫白者少熱證以隂凝血敗損而然也純
白者無熱證以臓寒氣薄滑而然也然有以無紅而亦
因熱者此以暴注之類而非下痢之謂也有以紫紅雖
多而不可言熱者此以隂絡受傷而非暴注之比也若
辨黃黑二色則凡黃深而穢臭者此有熱證亦有寒證
若淺黃色淡不甚臭而或兼腥餿氣者此即不化之類
皆寒證也黑而濃厚大臭者此焦色也多有火證若青
黑而腥薄者此肝腎腐敗之色也猶以為熱其謬甚矣
雖五色之辨大約如此然痢之見血者無非隂絡受傷
即或寒或熱但傷絡脈則無不見血故不可以見血者
必認為熱也凡臨此證當必以脈色形氣病因兼而察
之庶不致有疑似之誤
論腹痛
凡瀉痢腹痛有實熱者有虚寒者實熱者或因食積或
因火邪但食積之痛必多脹滿堅鞕或痛而拒按此必
有所停滯微者宜行其滯甚者宜瀉而遂之火邪之
痛必有内熱等證方宜清之利之然邪實於中者必多
氣逆故凡治痛之法無論是火是食皆當以行氣為先
但宜察藥性之寒熱擇而用之可也虚寒之痛尢所
當辨蓋凡瀉痢之痛多由寒氣之在臓也經曰痛者寒
氣多也有寒故痛也又曰病痛者隂也故凡人有過食
生冷或外受寒氣即能腹痛此可知也寒在中者治宜
温脾寒在下者治宜温腎也再若虚寒刮痛之義則
人多不知蓋元氣不足於内則雖無外受寒邪而中氣
不煖即寒證也所以瀉痢不能止飲食不能化而病有
不能愈正以陽虚多寒也且瀉痢不止胃氣旣傷膏血
切膚安能不痛此其為痛乃因剥及腸臓而然是以痢
因於痛痛因於痢故凡以寒侵腑臓及脈絡受傷血動
氣滯者皆能為痛但察其不實不堅或喜揉按或喜煖
熨或胸腹如饑而不欲食或胃腕作嘔而多吞酸但無
實熱等證則總屬虚寒安得謂痛必因積痛皆實證耶
凡治虚寒之痛者速宜温養臓氣不得再加消伐致令
動者愈動滑者愈滑必至危矣若謂諸痛不宜補必待
痛定然後可用則元氣日去終無定期嘗見一醫云痢
疾須過七日方可用補而不知六日已死執迷不悟愚
亦甚矣但其痛之甚者當於温補藥中稍加木香以順
其氣或多加當歸以和其血俟痛稍減則當去此三味
蓋又恐木香之耗氣當歸之滑腸也若寒在下焦而作
痛者必加吳茱萸其或痛不至甚則但以温補脾腎為
主使脾腎漸安則痛當自止此不必治其痛也
論裏急後重
凡裏急後重者病在廣腸最下之處而其病本則不在
廣腸而在脾腎凡熱痢寒痢虚痢皆有之不得盡以為
熱也蓋中焦有熱則熱邪下迫中焦有寒則寒邪下迫
脾腎氣虚則氣陷下迫欲治此者但當察其所因以治
脾腎之本則無有不愈然病在廣腸已非食積蓋食積
至此瀉則無留而所留者惟下陷之氣氣本無形故雖
若欲出而實無所出無所出而又似欲出皆氣之使然
耳故河間之用芍藥湯謂行血則便自愈調氣則後重
除是固然矣然調氣之法如氣熱者涼之則調氣寒者
温之則調氣虚者補之則調氣陷者舉之則調必使氣
和乃為調氣行血之法其義亦然若但以木香檳榔當
歸大黃行血散氣之屬謂之調和不知廣腸最遠藥不
易達而所行所散者皆中焦之氣耳且氣旣下陷而復
以行之散之則氣必更陷其能愈乎矧痢止則後重自
止未有痢不愈而後重能愈者也故凡欲治此者但當
以治痢為主
論大孔腫痛
凡病痢疾多有大孔腫痛者其故何也蓋脾胃不和則
水穀之氣失其正化而濁惡難堪之味出諸孔道此痛
楚之不能免也又若火因瀉陷陽為隂逐則胃中陽氣
并逼於下無從解散此腫之所由生也所以痢多則痛
多痢少則痛少痛與不痛亦由氣之陷與不陷耳故無
論寒痢熱痢大孔皆能為痛不得謂痛必由熱也欲治
此者但治其痢痢止則腫痛自散亦如後重之法也自
丹溪云大孔痛因熱流於下木香檳榔芩連加炒乾薑
主之是但知火能為腫為痛亦焉知元陽之下陷也後
人所宗皆其法也凡虚寒之輩其不能堪此亦多矣
論口渴
凡瀉痢之證必多口渴今人但見口渴即認為火而不
知有火者固能渴無火者亦能渴此不可不辨也如火
盛於中則薰脾爍胃津液耗乾故酷好冰水多而不厭
愈涼愈快隨飲隨消者此因熱而渴治宜涼也又如
口熱作渴雖欲飲水而飲不能多者即非真火不宜涼
也凡口雖乾渴喜涼而復不喜涼者是即寒聚於中而
無根之火浮戴於上此最忌寒涼者也然渴有真渴有
似渴真渴者必好茶飲但以喜熱喜涼即可辨其寒熱
似渴者乾也非渴也口雖乾而不欲湯飲則尢非熱證
可知也然瀉痢之證因其水泄於下必津涸於上故不
免於渴渴而欲飲正以内水不足欲得外水以相濟也
豈必皆因於火乎諸如此者必當詳審其有火無火若
火有餘者自當清火水不足者自當滋隂是固然矣然
氣為水母其有氣虚不能生水者不補其母則水不能
生而渴不止也土為水主其有脾虚不能約水者不彊
其主則水不能畜而渴不止也使能不治其渴而治其
所以渴又何渴病之有
論小水
凡瀉痢之證小水必多不利或多黃赤此其寒熱虚實
大有關係不可不察也若暴注之瀉以其清濁不分水
穀幷歸於大腸故水有不利者惟其暫也若痢疾之小
水則病本不一今人但見黃赤不利無不云其為熱誤
者多矣凡因於熱者必其熱赤之甚或多澁痛或見鮮
血然必上下皆有熱證方是真熱此宜清涼治之若非
真熱則或以中寒而逼陽於下者有之或以瀉痢亡隂
而水虧色變者有之或以下焦陽氣不煖而水無以化
者有之或以妄用滲利而泲逼乾汁者亦有之但察其
三焦無火則雖黃雖濇總皆亡隂亡液之證不得通以
熱論速當培補真隂乃為良法内經曰中氣不足溲便
為之變至哉斯言何今人之不能察也不獨此也每見
有小水清白而兼腹痛者仍用芩連之類余則不知其
何謂可恨可恨
論隂陽疑似
隂陽之道即養生治病之本而人有不易知者以其有
莫測之妙也夫隂陽之用欲其相濟不欲其相賊相濟
者相和者也隂中不可無陽陽中不可無隂也相賊者
相害者也陽賊隂則為焦枯隂賊陽則為寂滅也凡諸
為病者無非隂陽相賊而有失其和耳蓋隂陽之性隂
常喜静而惡動陽常喜煖而畏寒及其相賊則隂畏陽
之亢所以隂遇陽邪非枯則稿陽畏隂之毒所以陽逢
隂寇不走即飛此隂陽相妬之機誠多難測凡諸病劇
而有假真疑似者即其證也而尢於傷寒痢疾為最焉
若今之患痢最甚者多見上下皆有熱證而實非真熱
者何以見之如煩則似熱非熱躁則似狂非狂懊憹不
寧莫可名狀此非真陽證也蓋以精血敗傷火中無水
而隂失其静故煩躁若此也又如飛者飛於上走者走
於下飛於上則為口渴喉瘡或面紅身熱走於下則為
孔熱孔痛或便黃便血此非實熱證也蓋以水火相刑
陽為隂逐而火離其位故飛走若此也今之人但見此
等證候僉曰察病不離形證形證之熱旣已若此而猶
謂之寒何其妄也是但知外之有熱而不知内之有寒
也知上下之有熱而不知中焦之有寒也又豈知煩躁
之為隂虚而飛走之為陽虚也余言若此聞者果能信
乎將猶疑乎疑似之間猶不可不辨也且如肌表皆有
熱證本當惡熱而反不舍衣被或臍腹喜煖而宜熨宜
按者此則外雖熱而内則有寒也又如九竅皆有熱證
必喜冷飲然有口欲寒而腹畏之故凡寒冷下咽則或
增嘔惡或加腹疼或噎塞不行而反生脹悶或口舌雖
有瘡痛而反欲熱湯飲者此則上下雖熱而中焦之有
寒也此外有陽氣素弱及脈色少神如前論等證若止
知為火治以寒涼其奈内本因寒而再加以寒則寒涼
入胃直犯中焦是外熱不相及而中寒必更甚故致飛
者愈飛走者愈走所謂雪上加霜欲孤陽之不滅不可
得也故凡治此者但能引火歸原使丹田煖則火就燥
下原固則氣歸精此隂陽顛倒之神理而或者昧之亦
猶苦海無邊未得其岸故余悉此用垂普救之衣鉢云
論治(共十條)
凡治痢之法其要在虚實寒熱得其要則萬無一失失
其要則為害最多辨論如前所當熟察前如泄瀉門調
治諸法俱宜酌用
一生冷初傷飲食失調而胃氣未損元氣未虧或為痛
為脹為暴瀉暴痢等證而食滯有未清者宜抑扶煎五
德丸或平胃散胃苓湯五苓散之類略袪寒滯愈之極
易
一脾腎虚弱之輩但犯生冷極易作痢無論大人小兒
凡係脾虚致痢别無實熱等證者先宜佐關煎温其脾
氣如或稍深而病及肝腎者即宜胃關煎為最妙之治
勿以新病畏而弗用也或五德丸四神丸之類俱可間
用
一病痢凡脾腎俱虚而危劇可畏者只宜以胃關煎為
最温胃飲次之或相機間用亦可或兼用四維散九炁
丹復陽丹庶可保全也
一痢疾嘔惡兀兀欲吐或聞食氣即見惡心者此胃氣
虚寒不能容受而然必宜温補安胃用五君子煎或六
味異功煎温胃飲聖术煎之類主之嘔甚者宜六味
回陽飲之屬主之若隂中火虚氣不歸原而嘔者宜
胃關煎理隂煎主之若胃火上衝而致嘔吐者則必
有煩熱脹滿等證乃可用清涼降火等藥宜大分清飲
益元散之類主之
一濕熱邪盛而煩熱喜冷脈實腹滿或下痢純紅鮮血
者宜清流飲黃芩芍藥湯或用香連丸或用河間芍藥
湯熱甚者宜大分清飲或茵陳飲此等藥若數劑不
效便當思顧脾腎矣
一痢有發熱者似乎屬火宜從涼治然實熱之證反未
必發熱惟痢傷精血隂虚水虧者則最多為熱為躁也
如或虛中有火脈見有力者宜加減一隂煎或保隂煎
主之若脈本無力全屬虛火則不可治火單宜壯水
補隂如三隂煎及六味八味等丸若隂盛格陽而為
外熱者必宜胃關煎及右歸飲之屬主之
一痢疾初作氣禀尚彊或因縱肆口腹食飲停滯凡有
實邪脹痛堅滿等證而形氣脈氣俱實者可先去其積
積去其痢自止宜承氣湯或神祐丸百順丸主之或用
赤金豆以微痢之此通因通用痛隨痢減之法也但此
等證候必須確審然後用之若以脾腎虚寒致痢而妄
用此藥及寒涼尅伐等劑再敗元陽者多致不可解救
最當慎也
一禁口不食乃痢疾最危之候而自古未有明辨觀丹
溪云禁口痢胃口熱甚故也用黃連人參煎汁終日呷
之如吐再喫但得一呷下咽便好人不知此多用温藥
甘味此以火濟火以滯益滯也亦有誤服熱毒之藥犯
胃者當推明而袪其毒此丹溪之說也而不知禁口之
辨其義最微豈皆胃口熱甚而總以黃連可治乎蓋噤
口者以食不得入雖亦有實熱證而惟脾胃虚寒者居
多若因食積胃中而噤口者其胸腹必有脹滿或見鞕
痛此當行滯去積積滯去而食自入如青陳查朴之屬
是也有因火鬱胃中而噤口者其臓腑必多熾熱或脈
見洪數此當瀉火去熱邪熱去而食自入如苓連梔栢
之屬是也凡此者皆以邪畜於中乃噤口之實證也然
實證無幾而近之病者每察其胃口則多無脹滿等證
或察其火邪則亦非實熱等證但見其有出無入而胃
口日窮精神日敗蓋其旣無脹滿本非積也又無真熱
本非火也無積無火而食不能入其故何也以臓氣不
能容受也不能容受其故有二蓋一由脾氣之弱故或
為嘔惡或為吞酸或惡聞食氣而泛泛不寧或饑不能
食而枵枵待困此以中焦不運故食不能入責在脾也
一由腎氣之弱故命門不能煖則大腸不能固小腸不
能化則胃氣不能行此以下焦失守而化源無主責在
腎也欲健中焦非人參白术乾薑甘草之屬不可欲實
下焦非熟地附子吳茱萸肉桂之屬不可脾腎彊而食
自入其理甚明其應如響余之活人於此者不勝紀矣
如丹溪之用黃連及以火濟火以滯益滯之說乃悉以
實火為言特一曲之見耳局人意智絶人生幾此其關
係非小不得信以為然
一久痢陽虚或因攻擊寒涼太過致竭脾腎元神而滑
脫不止者本源已敗雖峻用温補諸藥亦必不能奏效
矣宜速灸百會氣海天樞神闕等穴以回其陽庶或有
可望生者
述古(共八條)
仲景曰夫六腑氣絶於外者手足寒上氣脚縮五臓氣
絶於内利不禁下甚者手足不仁下痢腹脹滿身體
疼痛者先温其裏乃攻其表温裏宜四逆湯攻表宜桂
枝湯
褚氏遺書曰隂已耗而復竭之則大小便牽疼愈疼則
愈欲大小便愈便則愈疼
東垣曰飲食有傷起居不時損其胃氣則上升清華之
氣反從下降是為飱泄久則太隂𫝊少隂而為腸澼裏
急後重膿血相雜數至圊而不能即便者專用補中益
氣湯為主使升降之道行其痢不治自消矣裏急者
腹中不寬快也亦有虚坐而大便不行者皆血虚也血
虚則裏急後重
薛立齋曰若白痢久胃弱氣虚數至圊而不能便或少
有白膿者乃土不生金肺與大腸氣傷而下墜也當用
補中益氣湯舉其陽氣則隂自降而二便自愈若飲
食不入發熱作渴勢甚危急用十全大補湯如不應送
二神丸若紅痢久胃弱血虚脾經血熱下注而不愈
者用四物加白术茯苓若脾經氣虚不能綂血而不
愈者用四君加川芎當歸若中氣下陷不能攝血而
不愈者用補中益氣湯
一凡嘔吐食不得下其或脾胃素有實熱或過食辛辣
厚味而暴患者宜開胃行滯若胃氣虚隔嘔吐者宜
六君加生薑
一凡痢腹痛後重怕手按腹或脈洪實者為積滯閉結
宜疎通之若腹痛後重喜手按腹或脈微細為陽氣
虚寒宜六君乾薑温補脾氣
一凡氣血虚而作痢若脾虚血弱者宜四君子湯胃
虚血弱者補中益氣湯久病氣血俱虚者八珍湯
若脾氣虚寒下陷補中益氣湯加粟殼薑桂如不應急
用附子若氣血虚弱宜十全大補湯加附子粟殼
若命門火衰宜八味丸以補母氣若腹痛作渴飲湯
手按之而痛稍止者俱宜温補脾胃
徐東皋曰凡痢疾之治須審病者氣體厚薄曾無通瀉
及用攻積苦寒之藥脈之有力無力及正氣邪氣有餘
不足對證施治未有弗效今醫治痢多峻用下劑及苦
寒太過鮮有不致誤者況年高與體弱之人遂致元氣
虚陷反不能支胃氣旣虚其痢益甚有陽虚陷入隂中
則&KR0008;血陣陣而下者醫尚謂血痢不已仍用苦寒漸至
脈絶四肢厥冷而死者曷可勝紀且今人之患痢者多
有脾胃先虚而後積滯通滯之劑宜酌用也稍或過之
遂致虚&KR0008;蓋有由焉
附按(共三條)
王海臓治楊師三朝三大醉至醒發大渴飲冷水冰茶
各三杯遂病便血約一盆先用吳茱萸丸又用平胃五
苓各半散三大服血止後復為白痢又與神應丸四服
白痢乃止或曰何不用黃連之類以解毒而反用温熱
之劑予曰若用寒涼其疾必大變蓋寒毒内傷復用寒
涼非其治也況血為寒所凝浸入大腸而下得温乃行
所以用温熱其血自止經曰治病必求其本此之謂也
胃旣得温其血不凝而自行各守其鄉也觀此治法可
見治血痢者豈可偏執為熱乎又海臓曰暑月久血
痢不可用黃連隂在内也
夷堅甲志云昔虞丞相自渠川被召途中冒暑得泄痢
連月蘿壁間有韻語云暑毒在脾温氣連脚不泄則痢
不痢則瘧獨煉雄黃蒸餅和藥甘草作湯服之安樂别
作治療醫家大錯如方製服其疾隨愈按此說頗竒雖
未及用姑亦錄之以存其法
唐太宗實錄云貞觀中上病氣痢久未痊服衆醫藥不
應因下詔訪問時金吾長張寳臓曾困此疾即具疏以
乳煎蓽茇方上服之立效宣下宰臣與五品官魏徵難
之逾月不擬上疾復發復進之又平因問左右曰進方
人有功未見除授何也徵懼曰未知文武二吏上怒曰
治得宰相不妨授三品我豈不及汝耶即命與三品文
官授鴻臚寺卿其方用牛乳半斤蓽茇三錢同煎減半
空腹頓服
痢疾論列方
抑扶煎(新熱十一)佐關煎(新熱十)
胃關煎(新熱九)五苓散(和一八二)
胃苓湯(和百九十)温胃飲(新熱五)
平胃散(和十七)四逆湯(熱十四)
百順丸(新攻六)四君子湯(補一)
五德丸(新熱十八)四神丸(熱一五二)
五君子煎(新熱六)二神丸(熱一五一)
復陽丹(新熱二十)六君子湯(補五)
四維散(新熱十二)九炁丹(新熱二三)
吳茱萸丸(熱一四一)六味丸(補一二一)
八味丸(補一二二)大分清飲(新寒五)
理隂煎(新熱三)右歸飲(新補三)
三隂煎(新補十一)保隂煎(新寒一)
十全大補湯(補二十)桂枝湯(散九)
神應丸(未收)補中益氣湯(補三一)
清流飲(新寒六)茵陳飲(新寒八)
加減一隂煎(新補九)香連丸(寒百十三)
益元散(寒百十二)河間芍藥湯(攻三二)
承氣湯(攻一)神祐丸(攻四八)
黃芩芍藥湯(寒百九)赤金豆(新攻二)
聖术煎(新熱二五)六味異功煎(新熱七)
四物湯(補八)八珍湯(補十九)
六味回陽飲(新熱二)
論外備用方
歸脾湯(補三三)大防風湯(補九九痢後風)
十寶湯(補九七虚寒)大七香丸(和一三一)
戊巳丸(和二百二温熱)黃芩半夏生薑湯(和十六乾嘔)
斗門方(和一九九毒痢膿血)藿香正氣散(和二十寒滯)
真人養臟湯(和一九四調和)簡易八方(和二百)
大黃湯(攻十一濕熱)本香化滯湯(寒百十濕熱滯)
黃芩湯(寒百五乾嘔痢)六神丸(寒百十四食積熱痢)
黃茋散(寒百八熱赤痢)理中湯(熱一中寒)
蓽撥丸(熱一五七寒痢)白术聖散子(熱一三七固腸温胃)
白通湯(熱一四六少陰痢)桂香丸(熱一六三冷滑不禁)
附子茴香散(熱一四九煖胃和中)固腸散(固五十温固)
桃花丸(固五六痢泠滑久)訶梨勒丸(熱百六十寒滑痢)
固腸丸(固五三濇温補固)大斷下丸(固五四温濇)
生地黃湯(固五七熱血痢)澁腸散(固二八六𫝊摻)
當歸黃芪湯(補九八痢妊娠下)升陽除濕防風湯(和百八十濕滯)
景岳全書卷二十四
