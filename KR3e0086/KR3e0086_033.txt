景岳全書卷三十三
明張介賓撰
疝氣
經義
骨空論曰任脉為病男子内結七疝女子帶下瘕聚
督脉生病從少腹上衝心而痛不得前後為衝疝
長刺節論曰病在少腹腹痛不得大小便病名曰疝得
之寒刺少腹兩股間刺腰髁骨間刺而多之盡炅病
已
經脉篇曰足厥陰肝病丈夫㿉疝婦人少腹腫肝所
生病為飱泄狐疝足厥陰之别循脛上睪結於莖
其氣逆則睾腫卒疝實則挺長虚則暴癢取之所别
也
繆刺論曰邪客於足厥陰之絡令人卒疝暴痛刺足大
指爪甲上與肉交者各一痏左取右右取左
脉解篇曰厥陰所謂㿗疝婦人少腹腫也陰亦盛而
脉脹不通故曰㿗癃疝也
陰陽别論曰三陽為病𤼵寒熱其𫝊為㿗疝
經筋篇曰足陽明之筋病㿉疝腹筋急足太陰之筋
病陰器紐痛下引臍兩脇痛足厥陰之筋病陰器
不用傷於内則不起傷於寒則陰縮入傷於熱則縱
挺不收
邪氣臟腑病形篇曰小腸病者小腹痛腰脊控睾而痛
時窘之後
四時氣篇曰小腹控睾引腰脊上衝心邪在小腸者連
睾系屬于脊貫肝肺絡心系氣盛則厥逆上衝腸胃
燻肝散于肓結于臍
玉機真藏論曰是故風者百病之長也弗治脾𫝊之腎
病名曰疝瘕少腹冤熱而痛出白一名曰蠱
本藏篇曰腎下則腰尻痛不可以俛仰為狐疝
平人氣象論曰寸口脉沉而弱曰寒熱及疝瘕少腹痛
脉急曰疝瘕少腹痛
脉要精微論曰診得心脉而急病名心疝少腹當有形
也
邪氣臟腑病形篇曰心脉微滑為心疝引臍小腹鳴
肝脉滑甚為㿉疝脾脉微大為疝氣滑甚為㿉癃
濇甚為腸㿉微濇為内㿉多下膿血腎脉滑甚為
癃㿉
大竒論曰腎脉大急沉肝脉大急沉皆為疝心脉摶
滑急為心疝肺脉沉摶為肺疝三陽急為瘕三
陰急為疝
五臟生成論曰青脉之至也長而左右彈有積氣在心
下攴胠名曰肝痺得之寒與疝同法黃脉之至也
大而虚有積氣在腹中有厥氣名曰厥疝女子同法
四時刺逆從論曰厥陰滑則病狐疝風少陰滑則病
肺風疝大陰滑則病脾風疝陽明滑則病心風
疝太陽滑則病腎風疝少陽滑則病肝風疝
至真要大論曰陽明司天丈夫㿗疝婦人少腹腫陽
明之勝外發㿗疝太陽在泉民病少腹控睾引腰
脊上衝心痛太陽之復少腹控睾引腰脊上衝心
大陰在泉主勝甚則為疝
論證(共三條)
疝氣病者凡小腹睾丸為腫為痛止作無時者皆是也
但疝證不一如内經所謂狐疝者以其出入不常也
有言㿗疝者以其頑腫不仁也有衝疝者以其自少
腹上腫而痛也有厥疝者以結氣有陰而氣逆為疝
也有疝瘕者以少腹冤熱而痛出白一名曰蠱也有
六經風疝者如四時刺逆從論所言者是也有小腸
疝者如邪氣臟腑病形篇所言者是也凡此七者總
皆疝之為義然疝之為病不獨男子有之而婦人亦
有之經曰有積氣在腹中有厥氣名曰厥疝女子同
法又曰厥陰所謂㿗疝婦人少腹腫也至若衝疝瘕
之屬亦皆男婦之所同病者然惟睾丸之病獨在男
子而他則均當詳察也觀張子和曰夫遺溺閉癃陰
痿脬痺精滑白淫皆男子之病也若血涸不月月罷
腰膝上熱足躄嗌亁癃閉少腹有塊或定或移前陰
突出後陰痔核皆女子之病也但女子不謂七疝而
謂之瘕若年少而得之不計男子婦人皆無子此說
誠非謬也然今人但言男子之疝而全不知婦人之
疝殊失之矣
一疝氣所屬本非一經如内經所云在脉為病男子内
結七疝女子帶下瘕聚督脉生病從少腹上衝心而
痛不得前後為衝疝又曰脾𫝊之腎病名曰疝瘕又
曰三陽為病𤼵寒熱其𫝊為㿗疝又曰邪在小腸者
連睾係屬於脊又曰邪客於足厥陰之絡令人卒疝
暴痛又如心肝脾肺腎五疝之脉各有所辨此素問
言諸經之疝也又經筋等篇言足陽明之筋病㿉疝
腹筋急足太陰之筋病陰器紐痛下引臍兩脇痛足
厥陰之筋病陰器不用等義此靈樞言諸經之疝也
自張子和云疝有七前人論者其多其非靈樞素問
銅人之言予皆不取乃引靈樞之論曰足厥陰之筋
聚於陰器故陽明與太陰之筋皆會於陰器惟厥陰
主筋故為疝者必本之厥陰此子和之意以疝為筋
病而筋主於肝故謂疝必厥陰似亦有理而實則不
然觀内經諸論之如前者謂非靈素之言而子和皆
可不取乎且筋雖主於厥陰然散見諸經即為諸經
之筋矣若病在諸經固可因筋而廢經乎矧如厥論
曰前陰者宗筋之所聚太陰陽明之合也又痿論曰
陰陽總宗筋之會會於氣街而陽明為之長此亦可
以不取乎然則小腹前陰之經則厥陰少陰太陰陽
明少陽太陽以至衝任督脉皆有所涉今考銅人經
治疝之法則諸經皆有俞穴若謂止屬厥陰則諸皆
可廢矣即子和亦歴指諸經之穴謂諸穴雖亦治疝
然終非受疝之地此何說也自後丹溪遂因子和之
言謂經有七疝寒水筋血氣狐㿗也專主肝經與腎
經絶無相干再至戴原禮又因丹溪之說云疝本屬
厥陰之一經余嘗見俗說小腸膀胱下部氣者皆妄
言也嗚呼此等議論皆後學逞億之見果堪信乎果
堪法乎醫失真𫝊類多如此故非靈素銅人之言余
誠不敢取也今錄銅人治疝穴法條列後章以便後
人用證
一疝氣之病有寒證亦有熱證然必因先受寒濕或犯
生冷以致邪聚陰分此其肇端之始則未有不因寒
濕而致然者及其病鬱既久則鬱而成熱者有之或
以陽臟之入火因邪聚而濕熱相資者亦有之故在
内經言疝則寒熱皆有所論如曰病在少腹腹痛不
得大小便病名曰疝得之寒曰陰亦盛而脉脹不通
故曰㿗癃疝也曰肝痺得之寒濕與疝同法曰太陽
太陰陽明之勝復皆有疝氣是皆言疝之寒也又如
曰脾風𫝊腎名曰疝瘕少腹冤熱而痛出白一名曰
蠱曰足厥陰之筋病陰器不用傷於寒則陰縮入傷
於熱則縱挺不收是皆言疝之熱也此内經之言寒
言熱未嘗偏廢者如此觀丹溪曰自素問而下皆以
為寒蓋寒主收引經絡得寒則引而不行所以作痛
者然亦有踢冰涉水終身不病此者無熱在内故也
大抵此證始於濕熱在經鬱而至久又得寒氣外来
不得疎散所以作痛若只作寒論恐未為備此丹溪
之論如此故其治多從火而倍用山梔黃栢之屬余
則不能無言也觀内經之言疝者如前原非只作寒
論第言寒者較多於熱亦自疝家之正理不可易也
矧疝以寒邪入經所以為痛及其久也方為鬱熱使
其始不受寒何由致疝此寒為本而熱為標也若謂
始於濕熱在經又得邪氣外来所以作痛則反以熱
為本而寒為標矣豈其然乎至若踢冰涉水終身不
痛者此雖有貴賤之分久暫之異然必以陽氣内實
而寒不能犯者有之若謂無熱在内故寒自不入又
豈其然乎此致病之因有不得不辨也是以内經之
論凡至切至當者胡可弗遵後世之談其多鑿多偏
者安庸盡信再若治此之法固不可必其為寒又不
可必其為熱但治初受之邪必當以温經散寒行氣
除濕為主切不可早用寒涼致留邪氣則遺害非淺
及其久也則有始終以寒者有因寒鬱熱者有元陽
受傷而虚䧟日甚者但當察其形氣病氣因病制方
若果有熱證熱脉顯然外見者方可治以寒涼如無
熱證可據而執云大抵疝由濕熱則無者生之有者
甚之矣此習俗之通弊有不可不鑒也
論治(共十一條)
凡治疝之法當察所由此雖以受寒受濕因而成疝然
或以色慾或以勞損或以鬱怒或以飲食酒濕之後
不知戒慎致受寒邪則以陰求陰流結於衝任血氣
之海而下歸陰分遂成諸疝故其為病則有遇寒而
𤼵者有鬱久成熱遇熱而發者有鬱則氣逆遇鬱怒
而𤼵者有濕因寒滯遇濕而發者有疲極則傷筋遇
勞苦而𤼵者有虚邪在少陰厥陰遇色慾而𤼵者有
飲食之濕在陽明太陰遇酒酪而發者至其久也則
正氣䧟而不舉邪氣留而不去而為㿗為木難於愈
矣故治此者必當因其所因辨而治之則無不隨手
可愈若茫然混然徒執一偏之見而至老不寤者即
與之談終無益也
一治疝必先治氣故病名亦曰疝氣非無謂也蓋寒有
寒氣熱有熱氣濕有濕氣逆有逆氣氣在陽分則有
氣中之氣氣在陰分則有血中之氣凡氣實者必須
破氣氣虚者必須補氣故治疝者必於諸證之中俱
當兼用氣藥
一疝之暴痛或痛甚者必以氣逆宜先用荔香散氣
實多滯者宜寳鑑川楝散或天台烏藥散非有實
邪而寒勝者宜煖肝煎主之
一寒疝最能作痛多因觸自寒邪或犯生冷所致凡喜
煖畏寒脉弦細鼻尖手足多冷大小便無熱之類皆
是也寒微者宜荔香散煖肝煎腎氣丸神應散丁
香楝實丸之類主之寒甚者宜醫林四神丸百一
選方十補丸胡蘆巴丸沉香桂附丸之類主之一
法以五積散加鹽炒吳茱萸小茴香各一錢薑五片
葱白五寸同煎空心熱服大治氣痛不可忍
一熱疝大能作痛凡火邪聚於陰分而為痛者必有熱
證熱脉或大便秘結或小水熱閉不通或為脹為滿
而煩熱喜冷者是也宜大分清飲或茵陳飲加茴香
川楝子之類或以加味通心飲葵子湯之類主之
又有腎本不虚而肝經濕熱火旺莖中作痛筋急縮
或痛或痒或腫或挺縱不收白物如精隨溺而下者
此筋疝也宜龍胆瀉肝湯主之
一濕疝多為重墜脹滿然亦有痛者宜以前寒熱證參
而治之有不痛而久墜不愈者是即㿗疝之屬單
宜治濕理氣以加味五苓散或局方守效丸或蒼术
散或三層茴香丸之屬主之一云凡治㿗疝非斷
房事厚味不能取效
一疝病遇酒而𤼵者多因濕熱當先去其濕濕而熱者
大分清飲加茴香川楝之屬濕兼寒者宜加味五
苓散主之或以葛花解酲湯加减用之
一血結少腹間者是為血疝但察其非氣非食小腹鞕
而有形大便秘結而黑小水利者必血積血疝之屬
宜桃仁膏或桃仁煎或玉燭散之類下之
一疝遇色慾而發者是必陰虚之屬若陰虚兼動相火
者宜以六味地黃湯加黃栢知母山梔茴香川楝之
類主之若陰虚無火或兼寒痛精虚者宜理陰煎
或八味地黃湯加茴香枸杞之類或用煖肝煎主之
疝久者必多虚證或以元氣本虚而偶患者亦有虚
證或不耐勞苦而微勞即發者亦有虚證當以脉證
辨之凡治虚疝當察其虚在陰分或在陽分陰虚者
輕則煖肝煎八味地黃湯甚則理陰煎補陰益氣煎
之類酌而用之陽虚者宜温胃飲歸脾湯補中益
氣湯之類主之若陽虚至甚者必用桂附椒薑或
以六味回陽飲之類主之若虚中挾滯者宜以前
法為主而加以疎導之藥如川楝茴香枳實山查梔
子之屬酌其宜而佐用之
一疝有邪實當下者詳後條張子和論中
述古(共八條)
巢氏病源曰諸疝者陰氣積於内復為寒氣所加使營
衛不調氣血虚弱故風冷入其腹内而成疝也疝者
痛也或小腹痛不得大小便或手足厥冷繞臍痛自
汗或冷氣逆上搶心腹令心痛或裏急而腹痛此諸
候非一故云諸疝也
許學士云大抵此疾雖因虚得之不可以虚而驟補經
云邪之所凑其氣必虚留而不去其病則實故必先
滌所蓄之熱然後補之是以諸方多借巴豆氣者蓋
謂此也
劉宗厚云謹按疝證雖始為因虚而得必邪實廹痛而
未下者故當先瀉而後補也至有虚甚迫痛上為嘔
逆或下有遺精者此邪實正虚之甚矣此欲不補可
乎但恐補之則無益瀉之則正氣轉䧟幸而獲生者
鮮矣
陳無擇曰經云七疝諸疝等義更不見名狀但有寒疝
㿗疝狐疝而已唯大竒論列五臟脉為五疝者如前
大抵血因寒泣則為瘕氣因寒聚則為疝但五臟脉
理不同不可不辨且腎脉本沉心脉本滑受寒則急
於理乃是肝脉本弦肺脉本濇並謂之沉未為了義
又脾不出本脉但云急為疝亦文義之缺也凡云急
者緊也緊為寒亦可類推且賊風入腹亦為疝胃暑
履濕皆能為疝當隨四氣改易急字風則浮弦暑則
洪數濕則緩細於理始明要知疝雖兼臟氣皆外所
因也寒泣風散暑鬱濕著&KR0008;刺擊摶無有定處倉卒
之際痛不堪忍世人稱為横弦竪弦膀胱小腸氣賊
風入腹等名義不同證狀則一
張子和曰内經曰木鬱則達之達謂吐也令條達其氣
也肝之積本當吐者然觀其病之上下以順為貴仲
景所謂上宜吐下宜瀉者此也敢列七疝圖於左以
示後之君子庶幾有所憑藉者焉
寒疝其狀囊冷結硬如石陰莖不舉或控睾丸而
痛得於坐卧濕地或寒月涉水或冐雨雪或坐卧磚
石或風冷處使内過勞宜以温劑下之久而無子
水疝其狀腎囊腫痛陰汗時出或囊腫而狀如水
晶或囊痒而搔出黃水或少腹中按之作水聲得於
飲水醉酒使内過勞汗出而遇風寒濕之氣聚於囊
中故水多令人為卒疝宜以逐水之劑下之有漏鍼
去水者人多不得其法
筋疝其狀陰莖腫脹或潰或膿或痛而裏急筋縮
或莖中痛痛極則痒或挺縱不收或白物如精隨溲
而下久而得於房室勞傷及邪術所使宜以降心之
劑下之
血疝其狀如黃瓜在少腹兩旁横骨兩端約中俗
云便癰得於重感春夏大燠勞動使内氣血流溢滲
人脬囊留而不去結成癰腫腫少血多宜以和血之
劑下之
氣疝其狀上連腎區下及陰囊或因號哭忿怒則
氣鬱之而脹怒哭號罷則氣散者是也有一治法以
鍼出氣而愈者然鍼有得失宜以散氣之藥下之
或小兒亦有此疾俗曰偏氣得於父已年老或年少
多病陰痿精怯強力入房因而有子胎中病也此疝
不治惟築賓一穴灸之
狐疝其狀如瓦卧則入小腹行立則出小腹入囊
中狐晝則出穴而溺夜則入穴而不溺此疝出入上
下往来正與狐相類也亦與氣疝大同小異今人帶
鉤鈐是也宜以逐氣流經之藥下之
㿗疝其狀陰囊腫縋如升如斗不痒不痛者是也
得之地氣卑濕所生故江淮之間湫塘之處多感此
疾宜以去濕之藥下之女子陰戶突出雖亦此類
乃熱則不禁固也不可便謂虚寒而澁之燥之補之
本名曰瘕宜以苦下之以苦堅之王太僕曰陽氣
下墜陰氣上爭上爭則寒多下墜則節緩故睾垂縱
緩因作㿗疝也已上七疝下去其病之後可調則
調可補則補各量病勢勿拘俗法經所謂陰盛而腹
腫不通者㿗癃疝也不可不下
劉宗厚曰按子和所論病本經絡之原至為詳盡但七
疝名固不同治法當異然俱用攻下之法愚切疑焉
雖錢仲陽亦曰肝為相火有瀉無補丹溪有曰肝只
是有餘腎只是不足夫厥陰一經受疝宜通勿塞固
宜亦當視其淺深而行之可也况有邪氣客於膀胱
小腸之經者若干於少陰腎經則宜通勿塞之法可
例用乎
愚謂子和七疝之治雖各有不同然無非用下則不能
無偏故劉宗厚徐用誠皆疑而議之亦謂其太過耳
非謂盡不可用也再觀丹溪之法則曰治疝大不宜
下是又相左之甚矣余因考子和治按如治蔡參軍
因坐濕地疝痛不堪用導水丸下之而愈又治一人
因瘧渴過飲漿水病疝醫進薑附為燥熱所壅以致
陰囊重墜大如升斗乃先以導水丸後用猪膚散大
下之而愈又治一夫病卒疝赤腫大痛數日不止諸
藥如石投水遂以導水丸次以通經散大下之而愈
若此類者豈皆不可下乎故但宜酌其虚實緩急如
或為邪熱所閉或以少年暴疾或以腫硬赤痛之極
者則如導水丸三花神祐丸禹功散之類皆所當用
蓋邪盛而急勢不可當有非行氣利水等劑所能及
者則不得不攻此子和之法亦自有必不可廢者是
不可不察也
辨疑錄云治疝者每用五苓散内加行氣之藥獲效者
多按藥性猪苓澤瀉分理陰陽以和心與小腸之氣
白术調脾并和臍腰間濕及死血茯苓淡利膀胱水
桂能伐肝邪茴香善治小腸之氣金鈴子橘核去膀
胱之氣梹榔下氣少加木通以導引小腸之邪屢用
屢驗
諸經治疝灸法
足陽明經
氣衝歸来水道陰市大巨
陷谷
足太陰經
衝門府舍陰陵泉三陰交
足少陰經
肓俞四滿陰谷築賓(治小兒胎病)
交信太谿照海然谷
足厥陰經
急脉曲泉中都蠡溝中封
太衝行間大敦
足太陽經
肝俞次髎合陽承山金門
足少陽經
五樞肩井丘墟
督脉
命門長強
任脉
曲骨中極關元石門氣海
陰交
一法於關元兩旁相去各三寸青脉上灸七壯即愈
左灸左右灸右用驗
一法令病者合口以草横量兩口角為一摺照此再
加二摺共為三摺屈成三角如□樣將上角安臍中
心兩角安臍下兩旁當下兩角處是穴左患灸右右
患灸左左右俱患即兩灸之艾炷如麥粒灸十四壯
或二十一壯即安
一闌門穴在陰莖根兩旁各開三寸是穴鍼一寸半
灸七壯治木腎偏墜按此即竒俞中泉陰穴千金
翼云在横骨旁三寸治㿗卵偏大灸百壯三報之
一外陵穴在臍左右各開一寸半灸疝立效永不再
𤼵屢用屢驗
一風市穴在膝上七寸外側兩筋間又取法令正身
平立直垂兩手着腿當中指盡處陷中是穴鍼五分
灸七壯千金云灸百壯重者五六百壯治疝氣外腎
腫小腸氣痛腹内虚鳴此風痺疼痛之要穴
熨治法
嚴氏云用食鹽半斤炒極熱以故帛包熨痛處
一法用泥葱白一握置臍中上用熨斗熨之或上置艾
灼之妙或以葱白為一束去鬚葉切為寸厚葱餅烘
熱置臍上仍以熨斗熨之尤便而妙
疝氣論列方
荔香散(新因二八)川楝散(和三二六)
加味通心飲(寒三三)煖肝煎(新熱十五)
理陰煎(新熱三)龍膽瀉肝湯(寒六三)
六味丸(補一二一)八味丸(補一二二)
葛花解酲湯(和一二四)温胃飲(新熱五)
腎氣丸(熱一七八)歸脾湯(補三三)
加味五苓散(和一八四)玉燭散(攻二四)
五積散(散三九)丁香楝實丸(熱百八十)
蒼术散(和三二八)葵子湯(寒一二四)
天台烏藥散(和三二九)桃仁煎(攻三九)
桃仁膏(和三百三十)茵陳飲(新寒八)
百選十補丸(熱一七五)神應散(熱一七六)
守效丸(和三三一)醫林四神丸(熱一五四)
神祐丸(攻四八)禹功散(攻四一)
三層茴香丸(熱一八二)導水丸(攻七一)
胡蘆巴丸(熱一七九)六味回陽飲(新熱二)
大分清飲(新寒五)沉香桂附丸(熱百十二)
補中益氣湯(補三一)補陰益氣煎(新補十六)
論外備用方
荔核散(和三二七氣疝)袪痛散(和七一氣逆)
木香導氣丸(因二七六)降椒酒(和二三八風濕)
苦楝丸(熱一八一奔豚)加减柴苓湯(和一九三濕疝寒熱)
蟠葱散(熱百十一寒滯)羊肉湯(熱一七七寒疝)
疝氣神方(因二七二二七四)去鈴丸(因二七七)
奪命丹(熱一八三陰寒)當歸羊肉湯(熱一七七寒疝)
川楝丸(因二七五寒滯)固元丹(周三一虚寒)
濕疝陰丸作痛(因二七九)
脫肛
論證
大腸與肺為表裏肺熱則大腸燥結肺虚則大腸滑脫
此其要也故有因久瀉久痢脾腎氣陷而脫者有因
中氣虚寒不能收攝而脫者有因勞役吐瀉傷肝脾
而脫者有因酒濕傷脾色慾傷腎而脫者有因腎氣
本虚關門不固而脫者有因過用寒涼降多亡陽而
脫者有因濕熱下墜而脫者然熱者必有熱證如無
熱證便是虚證且氣虚即陽虚非用温補多不能效
凡小兒元氣不實者常有此證故陳自明曰大腸虚
寒其氣下陷則肛門翻出或因産努力其肛亦然是
誠確見之論
論治
内經曰下者舉之徐之才曰澁可去脫皆治脫肛之法
也故古人之治此者多用參茋歸术川芎甘草升麻
之類以升之補之或兼用北五味烏梅之類以固之
澁之仍外用薰洗收澁之藥則無有不愈凡中氣
微虚而脫者宜四君子湯或五味異功散中寒吐
瀉而脫者五君子煎或温胃飲瀉痢不止而滑脫
者胃關煎或加烏梅北五味文蛤木香之屬以佐之
脾虚下陷而脫者補中益氣湯或舉元煎陰虚
肝腎不足而下陷者補陰益氣煎陰中陽虚而脫
者理陰煎或大補元煎以上諸證凡虚中挾火或
熱赤或腫痛宜用補中益氣湯加黃連黃芩槐花之
類加減治之然必真有火證火脉方可酌用寒涼若
非實火則大忌苦寒以防其沉降敗脾也若婦人
産後用力太過肛門脫出者宜六物煎加升麻或用
殿胞煎加人參仍須用温熱湯洗而收之若濕熱
下墜疼痛脫肛甚者抽薪飲大分清飲微者約營煎
述古
薛立齋曰脫肛屬大腸氣血虚而兼濕熱凡濕熱勝者
升陽除濕湯血熱者四物加條芩槐花血虚者
四物加白术茯苓兼痔而痛者四物加槐花黃連
升麻久痢者補中益氣湯加酒炒芍藥中氣虚
陷者前湯加半夏炮薑五味茯苓腎虚者六味丸
虚寒者八味丸
簡易方
一方用五棓子末三錢明礬末二錢水二碗煎沸熱
洗立收
一方治肛脫三五寸者先用五棓礬湯洗過次用赤
石脂為末以油紙托上四圍皆摻之妙
一方用桑葉桃葉煎湯入礬末洗之則愈或以萆麻
子摀膏藥貼頂心則不下脫
一方用石灰炒熱以帛包裹令患人坐其上冷即易
之
灸脫肛法
長強穴(灸三壯愈)臍中(隨年壯)百會(灸三壯治小兒脫肛)
脫肛論列方
四君子湯(補一)五君子煎(新熱六)
大補元煎(新補一)温胃飲(新熱五)
四物湯(補八)大分清飲(新寒五)
補中益氣湯(補三一)胃關煎(新熱九)
六物煎(新因二十)升陽除濕湯(和一七九)
舉元煎(新補十七)六味丸(補一二一)
五味異功散(補四)理陰煎(新熱三)
殿胞煎(新因十)八味丸(補一二二)
補陰益氣煎(新補十六)抽薪飲(新寒三)
約營煎(新寒二十)
論外備用方
縮砂散(因二八四伏熱)伏龍肝散(因二八八搽敷)
真人養臟湯(和一九四)蟠龍散(因二八七搽敷)
薰洗熨法(因二百八十二八一)參术芎歸湯(因二八二氣虚)
涼血清腸散(因二八三血熱)訶子人參湯(因二八五虚䧟)
景岳全書卷三十三
