景岳全書卷二十二
明張介賓撰
腫脹
經義
腹中論帝曰有病心腹滿旦食則不能暮食此為何病
岐伯曰名為鼔脹治之以雞矢醴一劑知二劑已帝曰
其病有復𤼵者何也曰此飲食不節故時有病也雖然
其病且已時故當病氣聚於腹也
經脉篇曰足太隂虚則鼔脹胃中寒則脹滿
水脹篇曰膚脹者寒氣客於皮膚之間&KR2107;&KR2107;然不堅腹
大身盡腫皮厚按其腹窅而不起腹色不變此其候也
帝曰鼔脹何如岐伯曰腹脹身皆大大與膚脹等也
色蒼黃腹筋起此其候也
脹論帝曰脉之應於寸口如何而脹岐伯曰其脉大堅
以濇者脹也帝曰何以知臓腑之脹也曰隂為臟陽
為腑帝曰夫氣之令人脹也在於血脉之中耶腑臟
之内乎曰三者皆存焉然非脹之舍也夫脹者皆在於
臟腑之外排臟腑而郭胸脇脹皮膚故命曰脹五臟六
腑者各有畔界其病各有形狀營氣循脉衛氣逆為脉
脹衛氣並脉循分為膚脹心脹者煩心短氣卧不安
肺脹者虛滿而喘欬肝脹者脇下滿而痛引小腹
脾脹者善噦四肢煩悗體重不能勝衣卧不安腎
脹者腹滿引背央央然腰脾痛六腑脹胃脹者腹滿
胃脘痛鼻聞焦臭妨於食大便難大腸脹腸鳴而痛
濯濯冬日重感於寒則飱泄不化小腸脹者少腹䐜
脹引腰而痛膀胱脹者少腹滿而氣癃三焦脹者
氣滿於皮膚中輕輕然而不堅膽脹者脇下痛脹口
中苦善太息岐伯曰衛氣之在身也常然並脉循分
肉行有逆順隂陽相随乃得天和五臟更始四時循序
五穀乃化然後厥氣在下營衛留止寒氣逆上真邪相
攻兩氣相搏乃合為脹也(此下鉞治之法具詳夲經)
隂陽應象大論曰濁氣在上則生䐜脹
生氣通天論曰因於氣為腫四維相代陽氣乃竭
五臟生成篇曰腹滿䐜脹支膈胠脇下厥上冐過在足
太隂陽明
本神篇曰脾氣實則腹脹腎氣實則脹
六元正紀大論曰太隂所至為中滿霍亂吐下太隂
所至為重胕腫上鬱之𤼵民病心腹脹胕腫身重去
至真要大論曰諸濕腫滿皆屬於脾諸脹腹大皆屬
於熱按以上諸脹皆言氣之為病也
水熱穴論帝曰少隂何以主腎腎何以主水岐伯曰腎
者至隂也至隂者盛水也肺者太隂也少隂者冬脉也
故其本在腎其末在肺皆積水也帝曰腎何以能聚水
而生病曰腎者胃之關也關門不利故聚水而從其類
也故水病下為胕腫大腹上為喘呼不得卧者標本
俱病
水脹篇曰水始起也目窠上微腫如新卧起之狀其頸
脉動時欬隂股間寒足脛腫腹乃大其水已成矣以手
按其腹隨手而起如囊裹水之狀此其候也
五癃津液别篇曰隂陽氣道不通四海閉塞三焦不瀉
津液不化留於下焦不得滲膀胱則下焦脹水溢則為
水脹
評熱病論曰諸有水氣者微腫先見於目下也水者隂
也目下亦隂也腹者至隂之所居故水在腹者必使目
下腫也
經脉篇曰胃病則大腹水腫
邪氣臟腑病形篇曰胃病者腹䐜脹胃脘當心而痛上
支兩脇隔咽不通食飲不下三焦病者腹氣滿小腹
尤堅不得小便窘急溢則水留即為脹腎脉微大為
石水起臍已下至小腹腄腄然上至胃脘死不治
宣明五氣篇曰下焦溢為水
逆調論曰不得卧卧則喘者是水氣之客也夫水者循
津液而流也腎者水藏主津液主卧與喘也
隂陽别論曰隂陽結斜多隂少陽曰石水少腹腫三
隂結謂之水
湯液醪醴論帝曰其有不從毫毛生而五藏陽已竭也
津液充郭其魄獨居孤精於内氣耗於外形不可與衣
相保此四極急而動中是氣拒於内而形施於外治之
奈何岐伯曰平治於權衡去宛陳莝是以微動四極温
衣繆刺其處以復其形開鬼門潔净府精以時復五陽
已布疎滌五藏故精自生形自盛骨肉相保巨氣乃平
按以上諸脹皆言水之為病也
太隂陽明論曰食飲不節起居不時者隂受之隂受之
則入五臟入五臟則䐜滿閉塞
異法方宜論曰北方者其民樂野處而乳食藏寒生滿
病按以上二條乃言飲食之為脹也
論證(共四條)
腫脹之病原有内外之分蓋中滿者謂之脹而肌膚之
脹者亦謂之脹若以腫言則單言肌表此其所以當辨
也但脹於内者本由藏病而腫於外者亦無不由乎藏
病第藏氣之病各有不同雖方書所載有濕熱寒暑血
氣水食之辨然余察之經旨驗之病情則惟在氣水二
字足以盡之故凢治此證者不在氣分則在水分能辨
此二者而知其虚實無餘藴矣病在氣分則當以治氣
為主病在水分則當以治水為主然水氣本為同類故
治水者當兼理氣蓋氣化水自化也治氣者亦當兼水
以水行氣亦行也此中玄妙難以盡言兹雖條列如左
然運用之法貴在因機通變也
一病在氣分者因氣之滯如氣血之逆食飲之逆寒熱
風濕之逆氣虚不能運化之逆但治節有不行者悉由
氣分皆能作脹凡氣分之病其色蒼其内堅其脹或連
胸脇其痛或及臟腑或倏而浮腫者陽性急速也或自
上及下者陽本乎上也或通身盡腫者氣無不至也有
隨按而起者如按氣囊也然此雖皆氣分而氣病有不
同故有氣熱而脹者曰諸脹腹大皆屬於熱也有氣寒
而脹者曰胃中寒則䐜脹曰臟寒生滿病也有氣濕而
脹者曰諸濕腫滿皆屬於脾也有氣虚而脹者元氣虚
也曰足太隂虚則鼔脹也有氣實而脹者邪氣實也曰
腎氣實則脹曰脾氣實則腹脹曰胃氣實則脹也凡此
雖皆脹病而治之之要則全在察其虚實大都陽證多
熱熱證多實隂證多寒寒證多虚先滯於内而後及於
外者多實先腫於表而漸及於内或外雖脹而内不脹
者多虚小便紅赤大便秘結者多實小便清白大便稀
溏者多虛脈滑有力者多實弦浮微細者多虚形色紅
黃氣息粗長者多實形容憔悴聲音短促者多虚年青
少壯氣道壅滯者多實中衰積勞神疲氣怯者多虚虚
實之治反如冰炭若誤用之必致害矣
一病在水分者以隂勝於陽而肌膚皆腫此與氣證本
有不同凡水之為病其色明潤其皮光薄其腫不速每
自下而上按肉如泥腫有分界蓋隂本於下而浸漬有
漸皆水病之證也觀水脹篇言寒氣之脹按其腹窅而
不起水腫之病以手按其腹隨手而起如囊裹水之狀
此其候也然以愚見及察之證驗則若與此論相反蓋
凡是水證必按之窅而不起此其水在肉中如糟如泥
按而散之猝不能聚未必如水囊之比凡隨按隨起者
亦惟虚無之氣其速乃然故辨當若此也凡欲辨水氣
之異者在欲辨其隂陽耳若病在氣分則陽證隂證皆
有之若病在水分則多為隂證何也蓋水之與氣雖為
同類但陽王則氣化而水即為精陽衰則氣不化而精
即為水故凡病水者本即身中之血氣但其為邪為正
總在化與不化耳水不能化因氣之虚豈非隂中無陽
乎此水腫之病所以多屬陽虚也然水主於腎氣主於
肺水漬於下而氣竭於上所以下為腫滿上為喘急標
本俱病危斯亟矣此當速救本源庶保萬一倘以虚喘
作實邪而猶然泄肺無不敗矣少年縱酒無節多成水
鼓蓋酒為水穀之液血亦水糓之液酒入中焦必求同
類故直走血分經曰飲酒者衛氣先行皮膚先充絡脉
此之謂也然血者神氣也血屬隂而性和酒者淫氣也
酒屬陽而性悍凡酒入血分血欲静而酒動之血欲藏
而酒逐之故飲酒者身面皆赤此入血之徵亦散血之
徵也擾亂一番而血氣能無耗損者未之有也第年當
少壯則旋耗旋生固無所覺及乎血氣漸衰則所生不
償所耗而且積傷併至病斯見矣故或致血不飬筋則
為中風或致傷脾則為痰飲瀉痢或濕熱上浮則為喘
汗鼻淵或流於筋骨則為瘈瘲疼痛或致動血傷精則
為勞損吐衂或致傷肌腐肉則為爛瘡痔漏其有積漸
日久而成水鼔者則尤多也蓋酒性本濕壯者氣行則
已酒即血也怯者着而成病酒即水也不惟酒為水而
血氣既衰亦皆隨酒而悉為水矣所以凢治水鼔者必
當以血氣為主而養氣利濕是誠善矣然奈無知少年
初不知畏而惟酒是躭此其浸漬已非一日致令血氣
天真敗極至此又豈能以旦夕挽回者哉故於諸鼔之
中則尤以酒鼓為最危難治之證嘗有一杜康之徒不
徒不信余說云公為此言其亦過矣兹見有某人者以
酒為生自朝繼暮今年已若干未聞其病豈酒果傷人
者耶是不知若人者惟千百中之一二而天稟之特出
者也不然何善飲者如此其多而夀於飲者僅見其人
則其他之困於此者從可知矣使不有斯人之禀而有
斯人之嗜吾恐其不免於斯矣
腫脹危候
大凢水腫先起於腹而後散四肢者可治先起於四肢
而後歸於腹者難治掌腫無紋者死大便滑泄水
腫不消者死唇黑唇腫齒焦者死臍腫突出者死
缺盆平者死隂囊及莖俱腫者死脉絶口張足
腫者死足腹腫膝如斗者死肚上青筋見瀉後腹
腫者死男從身下腫上女從身上腫下皆難治
氣分諸脹論治(凡八條)
凢脹滿由於氣分者宜察氣之虚實若脹滿在中而不
在外者其病多實經曰中滿者寫之於内此之謂也若
果因酒食厚味氣滯脉滑而大滿大實者宜廓清飲主
之兼脹兼痛諸藥不效者宜神香散主之若臟腑脹
實而堅痛者宜承氣湯或百順丸下之然必年壯力強
素無損傷虚弱等證而暴見脹滿者方可峻攻否則只
宜緩治如果氣實於中而表裏俱脹者宜用蒜瓣以
滚湯煮微熟留性少蘸鹽醋常以佐食大能破氣消滯
亦佳法也若氣脹而兼小水不利者宜用四苓散以
半熟蒜搗膏丸服極玅
一飲食停滯而致胃口中焦脹滿者宜大小和中飲酌
用之兼痛者宜排氣飲主之
一怒氣逆於中焦或脹或痛者宜排氣飲解肝煎之類
主之兼喘脹者宜四磨飲或神香散
一大人小兒素無脾虚泄瀉等證而忽爾通身浮腫或
小水不利者多以飲食失節或濕熱所致宜廓清飲加
减主之或四苓散胃苓湯之類皆可用或濕勝者宜平
胃散之類主之
一脾胃虚寒中氣不健而三焦脹滿者是為氣虚中滿
其為證也必多吞酸噯腐惡食惡寒或常為溏泄而别
無火證火脉者必屬臟寒此所謂臟寒生滿病也惟宜
温補寒在中焦者宜温胃飲理中湯寒在下焦者
宜理隂煎八味地黃湯之類主之
一單腹脹者名為鼔脹以外雖堅滿而中空無物其象
如鼔故名鼔脹又或以血氣結聚不可解散其毒如蠱
亦名蠱脹且肢體無恙脹惟在腹故又名為單腹脹此
實脾胃病也夫脾胃為中土之臟為倉廪之官其臟受
水穀則有坤順之德其化生血氣則有乾健之功使果
脾胃強健則隨食隨化何脹之有此惟不善調攝而凢
七情勞倦飲食房闈一有過傷皆能戕賊臟氣以致脾
土受虧轉輸失職正氣不行清濁相混乃成此證凡
治此者若察其病由中焦則當以脾胃為主宜參茋白
术乾薑甘草之屬主之若察其病由下焦則當以命
門母氣為主宜人參熟地當歸山藥附子肉桂之属主
之如果氣有否塞難於純補則宜少佐辛香如陳皮
厚朴砂仁香附丁香白芥子之屬如或水道不利濕
氣不行則當助脾行濕而佐以淡滲如猪苓澤瀉茯苓
之屬若諸藥未效仍當灸治如後法以上諸法大
略如此然病成單鼓終非吉兆必其傷敗有漸然後至
此使非盡掃塵務加意調理則未有或免者矣
一治脹當辨虚實若察其果由飲食所停者當專去食
積因氣而致者當專理其氣因血逆不通而致者當專
清其血其於熱者寒之結者散之清濁混者分利之或
升降其氣或消導其邪是皆治實之法也第凡病腫脹
者最多虚證若在中年之後及素多勞傷或大便溏滑
或脉息弦虚或聲色憔悴或因病後或因攻擊太過而
反致脹滿等證則皆虚損之易見者也諸如此類使非
培補元氣速救根本則輕者必重重者必危矣若虚
在脾肺者宜四君子湯歸脾湯之類主之若脾虚兼
寒者宜理中湯温胃飲五君子煎若脾虚兼痰者宜
六君子湯若腎虚兼痰者宜金水六君煎若虚在
肝腎者宜六味地黃湯若腎虚兼寒者宜理隂煎或
八味地黃丸甚者加减金匱腎氣湯主之若以虚證
而妄行消伐則百不活一矣其有果以少壯停滯或肝
強氣逆或時氣亢害為邪者方可直攻其病但辨之宜
詳不可忽也
一凡外感毒風邪留膚腠則亦能忽然浮腫如東垣所
謂八益之邪自外而入者是也然其來必速其證則必
有脉緊及頭疼骨痛等證方是外感之候先宜解散其
邪如正柴胡飲小柴胡湯敗毒散參蘇飲葛根葱白湯
之類随宜用之若風因火熾而表裏俱熱者宜芍藥
清肝散或龍胆瀉肝湯之類主之若邪傳入裏太陽
陽明併病而胃實熱甚必日晡潮熱大渴引飲者白虎
湯主之若大實大滿而熱結不退者大承氣湯或百
順丸下之若少陽陽明併病寒熱往來滿而實者宜
大柴胡湯下之五常政大論曰下之則脹已此之類也
水腫論治(凡七條)
凡水腫等證乃脾肺腎三臟相干之病蓋水為至隂故
其本在腎水化於氣故其標在肺水惟畏土故其制在
脾今肺虚則氣不化精而化水脾虚則土不制水而反
尅腎虚則水無所主而妄行水不歸經則逆而上泛故
傳入於脾而肌肉浮腫傳入於肺則氣息喘急雖分而
言之而三藏各有所主然合而言之則總由隂勝之害
而病本皆歸於腎内經曰腎為胃關關門不利故聚水
而從其類也然關門何以不利也經曰膀胱者州都之
官津液藏焉氣化則能出矣夫所謂氣化者即腎中之
氣也即隂中之火也隂中無陽則氣不能化所以水道
不通溢而為腫故凢治腫者必先治水治水者必先治
氣若氣不能化則水必不利惟下焦之真氣得行始能
傳化惟下焦之真水得位始能分清求古治法惟薛立
齋先生加减金匱腎氣湯誠對證之方也余屢用之無
不見效此雖壯水之劑而實即脾肺腎三藏之正治也
何也蓋腎為先天生氣之源若先天元氣虧於下則後
天胃氣失其所本而由脾及肺治節所以不行是以水
積於下則氣壅於上而喘脹由生但宜峻補命門使氣
復元則三臟必皆安矣今論其方如所用桂附以化隂
中之陽也熟地山藥牛膝以飬隂中之水也茯苓澤瀉
車前子以利隂中之滯也此能使氣化於精即所以治
肺也補火生土即所以治脾也壯水通竅即所以治腎
也此方補而不滯利而不伐凡病水腫於中年之後及
氣體本弱者但能隨證加减用之其應如響誠諸方之
第一更無出其右者
一證有全由脾肺不足而為腫脹者治宜以四君歸脾
之屬為主固是正治之法然亦須兼補命門蓋脾土非
命門之火不能生肺氣非命門之水不能化人知土能
制水而不知陽實制隂人知氣化為精而不知精化為
氣也虚則補母正此之謂
一凡素稟陽盛三焦多火而病為水腫者其證必煩渴
喜冷或面赤便結或熱而喘𠻳或頭面皆腫或脈見滑
實此濕熱相因隂虚之證也凡辛香燥熱等劑必所不
堪宜用六味地黃湯加牛膝車前麥冬之類大劑與之
其有熱甚者宜加减一隂煎加茯苓澤瀉車前牛膝
之類主之其有虚中挾實胸膈不清宜加陳皮白芥
子之類佐之其有生平不宜熟地者則單用生地亦
可但此等壯水等劑必十餘服後方可望效若先因尅
伐致虚者其效尤遲慎毋欲速自求伊戚也
一凢年少縱酒致為濕熱所乘元氣尚強脉實有力而
不便於温補者此當逐去濕熱亦能速效宜禹功散導
水丸濬川散三花神祐丸之類皆可擇用瀉後宜薄滋
味戒飲酒久之方可復元
古法治腫大都不用補劑而多用去水等藥微則分利
甚則推逐如五苓散五淋散五皮散導水茯苓湯之類
皆所以利水也如舟車神祐丸濬川散禹功散十棗湯
之類皆所以逐水也再如巴豆朴硝鍼砂滑石三稜蓬
术射香琥珀土狗地龍田螺水蛭鯉魚鯽魚蘿蔔子蘇
子商陸葶藶杏仁防已秦芁木瓜&KR1840;麥通草厚朴赤小
豆猪苓海金沙五加皮大腹皮羌活獨活之類無非逐
水利水之劑但察其果係實邪則此等治法誠不可廢
但必須審證的確用當詳慎也凡今方士所用則悉皆
此類故能晩服而早通朝用而暮瀉去水斗許腫脹頓
消效誠速也但彼不顧人之虚實不慮人之死生惟以
見效索謝而去不知隨消隨脹不數日而復脹必愈甚
苟以年衰積損之證而復遭此劫則百無一生矣
一水腫證以精血皆化為水多属虛敗治宜温脾補腎
此正法也然有一等不能受補者則不得不從半補有
并半補亦不能受者則不得不全用分消然以消治腫
惟少年之暫病則可若氣血既衰而復不能受補則大
危之候也故凢遇此軰必須千方百計務救根本庶可
保全嘗見有專用消伐而退腫定喘者於腫消之後必
尫羸骨立略似人形多則半年少則旬日終無免者故
余之治此凡屬中年積損者必以温補而愈終身絶無
後患蓋氣虚者不可復行氣腎虚者不可復利水且温
補即所以化氣氣化而全愈者愈出自然消伐所以逐
邪逐邪而暫愈者愈出勉強此其一為真愈一為假愈
亦豈有假愈而果愈者哉
一無論氣鼓水鼓凢氣實可下者宜用赤金豆或百順
丸以漸利之
新按(二條)
腫脹之治凡脾腎虚證如前論所列薛氏腎氣湯者誠
然善矣然用之之法猶當因此廓充不宜執也向余嘗
治一陶姓之友年逾四旬因患傷寒為醫誤治危在呼
吸乃以大劑參附熟地之類幸得挽回愈後喜飲未及
兩月忽病足股盡腫脹及於腹按之如鼔堅而且鞭因
其前此之病中氣本傷近日之病又因酒濕度非加减
腎氣湯不可治遂連進數服雖無所碍然終不見效人
皆料其必不可治余熟計其前後病因本屬脾腎大虚
而今兼以滲利未免减去補力亦與實漏巵者何異元
氣不能復病必不能退遂悉去利水等藥而專用參附
理隂煎仍加白术大劑與之三劑而足脛漸消二十餘
劑而腹脹盡退愈後人皆嘆服曰此證本無生理以此
之脹而以此之治何其見之神也自後凡治全虚者悉
用此法無一不效可見妙法之中更有妙焉顧在用者
之何如耳塞因塞用斯其最也學者當切識此意
一因食滯氣痛脹余嘗治一姻家子年力正壯素日飲
酒亦多失饑傷飽一日偶因飯後脇肋大痛自服行氣
化滯等藥復用吐法盡出飲食吐後逆氣上升脇痛雖
止而上壅胸膈脹痛更甚且加嘔吐余用行滯破氣等
藥嘔痛漸止而左乳胸肋之下結聚一塊脹實拒按臍
腹隔閉不能下達每於戍亥子丑之時則脹不可當因
其嘔吐既止已可用下凢大黃芒硝稜莪巴豆等藥及
蘿蔔子朴硝大蒜橘葉搗罨等法無所不盡毫不能效
而愈攻愈脹因疑為脾氣受傷用補尤覺不便湯水不
入者凡二十餘日無計可施窘劇待斃只得用手揉按
其處彼云肋下一點按着則痛連胸腹及細為揣摸則
正在章門穴也章門為脾之募為臟之會且乳下肋間
正屬虚里大絡乃胃氣所出之道路而氣實通於章門
余因悟其日輕夜重本非有形之積而按此連彼則病
在氣分無疑也但用湯藥以治氣病本非不善然經火
則氣散而力有不及矣乃制神香散使日服三四次兼
用艾火灸章門十四壯以逐散其結滯之胃氣不三日
脹果漸平食乃漸進始得保全此其證治俱竒誠所難
測本年春間一隣人陡患痛脹隔食全與此同羣醫極
盡攻擊竟以致斃是真不得其法耳故錄此以為後人
之式
述古(共五條)
仲景曰腹滿不减减不足言當下之腹滿時减復如故
此為寒當與温藥
華元化曰人中百病難療者莫出於水也水者腎之制
也腎者人之本也腎氣壯則水還於腎腎氣虚則水散
於皮又三焦壅塞營衛閉格血氣不從虚實交變水随
氣流故為水病
丹溪曰水腫脉多沉病陽水兼陽證脉必沉數病隂水
兼隂證脉必沉遲若遍身腫煩渴小便赤澁大便閉
結此屬陽水先以五皮散或四磨飲添磨生枳殼重則
疏鑿飲若遍身腫不煩渴大便溏小便少不澁赤此
屬隂水宜寔脾散或流氣飲主之
徐東臯曰經云臟寒生滿病脉經云胃中寒則脹滿脾
為隂中之至隂故經曰太隂所至為稸滿大抵脾濕有
餘無陽不能施化如土之久於雨水則為泥矣豈能生
化萬物必待和風煖日濕去陽生自然生長也故凡若
此者宜以辛熱藥治之又曰經云下之則脹已此以
濕熱飲食有餘脾胃充實者言也如仲景治傷寒邪入
於裏而成腹滿堅實大便秘而不利者宜以三承氣湯
下之可也若因脾虚内寒不足而氣不能運化精微以
成腹滿者故宜以甘温補脾為主少佐辛熱以行壅滯
之氣庶使脾土旺健脹滿運行斯可愈矣即經所謂塞
因塞用從治之法耳醫者不察乎此惟執下之脹已急
於獲效病者苦於脹滿喜行利藥以求通快不知暫快
一時則真氣愈傷腹脹愈甚去死不遠矣俗謂氣無補
法者以其痞塞似難於補不思正氣虚而不能運行為
病經曰壯者氣行則愈是也又曰水腫本因脾虚不能
制水水漬妄行當以參术補脾使脾氣得實則自健運而
水自行大抵只宜補中行濕利小便切不可下但用二陳
加人參蒼白术為主或佐以黃芩麥冬炒梔子以制肝木
若腹脹少佐厚朴氣不運加木香木通氣若陷下加升麻
柴胡提之必須補中行濕加升提之藥能使大便潤小
便長又曰諸家治水腫只知導温利小便執此一途
用諸去水之藥往往多死又用導水九舟車丸神祐丸
之類大下之此速死之兆蓋脾氣虚極而腫愈下愈虚
雖劫目前之快而隂損正氣禍不旋踵大法只宜補中
宮為主看所挾加减不爾則死當以嚴氏實脾散加减
要知從治塞因塞用之理然後可以語水腫之治耳
孫一奎曰予在吳下時有吳生諱震者博雅士也一日
偶談及鼔脹乃詰予曰鼔有䖝否乎予卒不敢應俛思
久之對曰或有之本事方云臍腹四肢悉腫者為水只
腹脹而四肢不腫者為蠱註曰蠱即鼔脹也由是參之
古人曾以蠱鼓同名矣且蠱以三虫為首豈無旨哉愚
謂鼔脹即今云氣虚中滿是也以其外堅中空有似於
鼓故以名之彼蠱證者中實有物積聚既久理或有之
吳生曰子誠敏也予堂嫂病鼓三載腹大如箕時或脹
痛四肢瘦削三吳名劑歴嘗不瘳吳俗死者多用火葬
燒至腹忽響聲如炮人皆駭然乃見虫從腹中爆出高
二三丈許燒所之天為昏俄而隊地細視之皆蚘也不
下千萬數大者長尺餘虫腹中復生小虫多者十五六
條或十數條或五六條虫在人腹中蕃息如此曷不令
人脹而死哉惜乎諸書未有言及者予聞之恍然如夢
始覺然猶未親見其異也歲萬歷癸巳至淮隂有王鄉
官者其子年十六新娶後腹脹大按之有塊形如稍瓜
四肢瘦削發熱晝夜不退已半年矣醫惟以退熱消脹
之劑投之其脹愈甚其熱愈熾喉中兩耳俱瘡余診視
之脉滑數望其唇則紅其腹則疼又多嗜肥甘余思諸
凢腹痛者唇色必淡不嗜飲食今其若此得非䖝乎遂
投以阿魏積塊丸服之果下䖝數十大者二一紅一黑
長尺餘䖝身紅線自首貫尾腹中復有䖝大者數條小
者亦三四條虫下則熱漸减脹漸消三下而愈益信前
聞之不虚也
鍼灸法
脾俞(治脹隨年壯灸之)肝俞(治脹灸百壯)
三焦俞(治心腹脹滿飲食减少小便不利羸瘦少氣)
分水(治腹脹遶臍結痛不能食若是水病尤宜灸之)神闕(主水腫臌脹腸鳴如水之聲極效)
石門(主水腫水行皮中小便黃)足三里(主水腫腹脹)
水溝(主一切水腫)
按水腫證惟得鍼水溝若鍼餘穴水盡即死此明
堂銅人所戒也庸醫多為人鍼分水誤人多矣若
其他穴或有因鍼得瘥者特幸焉耳大抵水腫禁
鍼不可為法
腫脹論列方
廓清飲(新和十三)四苓散(和一八七)
四君子湯(補一)神香散(新和二十)
平胃散(和十七)五苓散(和一八二)
五君子煎(新熱六)胃苓湯(和百九十)
二陳湯(和一)六君子湯(補五)
五淋散(寒百十七)五皮散(和六八)
正柴胡飲(新散六)參蘇飲(散三四)
排氣飲(新和六)小柴胡湯(散十九)
理中湯(熱一)理隂煎(新熱三)
大和中飲(新和七)歸脾湯(補三三)
温胃飲(新熱五)小和中飲(新和八)
解肝煎(新和十一)實脾散(熱百五)
嚴氏實脾散(熱百六)六味湯(補一二一)
八味湯(補一二二)金匱腎氣湯(補一二六)
四磨飲(和五二)流氣飲(和四六)
金水六君煎(新和一)敗毒散(散三六)
疏鑿飲(和五三)加减一隂煎(新補丸)
白虎湯(寒二)十棗湯(攻二八)
葛根葱白湯(散三二)禹功散(攻四一)
濬川散(攻四二)導水茯苓湯(和六二)
神祐丸(攻四八)導水丸(攻七一)
芍藥清肝散(寒六一)舟車丸(攻七十)
赤金豆(新攻二)龍胆瀉肝湯(寒六三)
大柴胡湯(攻七)百順丸(新攻六)
大承氣湯(攻一)
論外備用方
三和湯(和六十脾濕腫)健脾散(和六三氣和中快)
參术健脾湯(和六四滯補脾行)當歸散(和六五水氣腫)
四磨飲(和五二行氣)麻黃附子甘草湯(散五風濕)
百合湯(熱一三五腫喘)越脾湯(散八九腫風水悉)
麻黃甘草湯(散六取汗水腫)調胃白术散(和三三和胃)
蘇子降氣湯(和四一順氣)人參養胃湯(和二三四和胃)
調氣平胃散(和十八)七氣湯(和五一積脹)
半夏丁香丸(和百十三氣滯)厚朴湯(和五四氣滯)
麯蘖枳术丸(和八一食腫)香砂枳术丸(和八十氣腫)
木香寬中散(和五五行氣)沉香琥珀丸(和六九利便)
消導寬中湯(和五八食氣滯)人參木香散(和五七利水)
養胃進食丸(和八九健脾)化滯調中湯(和五九食滯)
導水茯苓湯(和六二利水)導滯通經湯(和六二脾濕)
木香分氣飲(和五六氣濕)當歸活血散(和六六瘀血)
㯽榔煎(和二三六瘴氣)大正氣散(和二四滿寬濕中)
温胃湯(熱十二滿胃寒中)養胃湯(熱七十虚寒滯)
厚朴丸(熱一六一寒滯中滿)腹脹方(熱百七)
紅丸子(熱一九一消食脹)胡椒理中湯(熱六虚寒)
強中湯(熱九三脾生冷傷)復元丹(熱百三寒滯)
沉香桂附丸(熱百十二中寒)感應丸(攻五四痛積聚脹)
透膈湯(攻三十脹逐滯消)厚朴温中湯(熱九一寒滯)
枳實導滯丸(攻五七滯清火攻)
景岳全書卷二十二
