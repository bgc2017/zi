景岳全書卷三十九
明張介賓撰
産育類
滑胎(三十二)
妊娠滑胎之法惟欲其坐草之期易而且速而難易之
由則在血之盈虚不在藥之滑利盖血多則潤而産
必易血虧則濇而産必難故於未産之前但宜以培
養氣血為主而預為之地如四物湯滑胎煎五福飲
小營煎八珍湯之類即皆滑胎之要藥若不知此而
過用滑利等物或産期未近無火無滯而妄用清火
行氣沉降苦寒等藥必皆暗殘營氣走泄真陰多致
血虧氣陷反為臨期大害若果肥盛氣實者則紫蘇
飲保生無憂散滑胎枳殼散之類皆可擇用
催生(三三)
凡妊娠胎元完足彌月而産熟落有期非可催也所謂
催生者亦不過助其血氣而利導之耳直待臨期乃
可用脫花煎或滑胎煎隨證加減主之或經日久産
母困倦難生俱宜服滑胎煎以助其氣血令兒速生
其有氣虚無力艱於𫝊送者必用獨參湯隨多隨少
接濟其力皆為催生要法若期未至而妄用行氣導
血等劑以為催生亦猶摘方苞之萼揠宋人之苖耳
一臨盆將産腹痛已甚凡催生之藥無如脫花煎少用
肉桂五七分為最穏最妙若氣虚無力者加人參二
三錢虚甚者任意加用之
一催生若水血下多子道乾澁難出者宜用滑利之物
如猪脂油蜜酥油葱白葵子牛乳滑石榆白皮之類
以潤之亦濟急之法也
滑胎催生論外方
達生散(婦四十)生化湯(婦四二)
加味芎歸湯(婦四四難産)良方當歸湯(婦五催生滑胎)
經驗滑石散(婦五二産胎乾難)佛手散(婦四一)
穏婆(三四)
産婦臨盆必須聽其自然弗宜催逼安其神志勿使驚
慌直待花熟蒂圓自當落矣所以凡用穏婆必須擇
老成忠厚者預先囑之及至臨盆務令從容鎮靜不
得用法催逼余嘗見有穏婆忙冗性急者恐顧此失
彼因而勉強試湯分之搯之逼之使下多致頭身未
順而手足先出或横或倒為害不小若未有緊陣不
可令其動手切記切記又或有生息不順及雙胎未
下之類但宜穏密安慰不可使産母聞知恐驚則氣
散愈難生息又嘗見有奸詭之婦故為啍訝之聲或
輕事重報以顯已能以圖酬謝因致産婦驚疑害尤
非細極當慎也
立齋醫按載一穏婆云止有一女於分娩時適當巡街
侍御行牌取我視其内室分娩女為此驚嚇未産而
死後見侍御更以威顔分付迨視産母胎雖順而頭
偏在一邊此時若以手入推正可保順生因畏其威
不敢施手但回稟云此是天生天化非人力所能因
是子母俱不能救由此觀之可見産時當用靜鎮自
然而一毫驚恐疑畏有不可使混於其間者
産要(三五)
凡孕婦臨月忽然腹痛或作或止或一二日或二三日
胎水少來但腹痛不密者名曰弄胎非當産也又有
一月前或半月前忽然腹痛如欲産而不産者名曰
試月亦非産也凡此腹痛無論胎水來與不來俱不
妨事但當寬心候時可也若果欲生則痛極連腰乃
將産也盖腎繫於腰胞繫於腎故耳又試捏産母手
中指本節跳動即當産也此時兒逼産門穀道挺迸
水血俱下方可坐草試湯瓜熟蒂懸此乃正産之候
也
一産婦腹痛未甚且須寬心行動以便兒身舒轉如腰
腹痛甚有産之兆即當正身仰卧或起坐舒伸務宜
安靜從容待兒轉身向下其産必順而且易最不宜
預為驚擾入手以致産婦氣怯胞破漿乾使兒轉身
不易則必有難産之患
一産婦初覺欲生便須惜力調養不可用力妄施恐致
臨産乏力若男方轉身而用力太早則多致横逆須
待順而臨門一逼自下若時候未到用力徒然
一臨産房中不宜多人喧嚷驚慌宜閉戸靜以待生
一將産時宜食稠軟白粥勿令饑渴以乏氣力亦不宜
食硬冷難化之物恐産時乏力以致脾虚不能消化
則産後有傷食之病
一産婦産室當使温涼得宜若産在春夏宜避陽邪風
是也産在秋冬宜避陰邪寒是也故於盛暑之時亦
不可衝風取涼以犯外邪又不宜熱甚致令産母頭
疼面赤亦不宜人衆若熱氣薰蒸亦致前患其或有
熱極煩渴而血暈血溢者亦可少與涼水暫以解之
然亦不可多用若冬末春初餘寒尚盛産室不可無
火務令下體和煖衣被亦當温厚庶不為寒氣所侵
可免胎寒血滯難産之患且産後胎元既落氣血俱
去乘虚感邪此時極易故不可不慎
一凡富貴之家過於安逸者每多氣血壅滯常致胎元
不能轉動此於未産之先亦須常為運動庶使氣血
流暢胎易轉則産亦易矣是所當預為留意者
一妊娠將産不可詹卜問神如巫覡之徒哄嚇謀利妄
言凶險禱神祗保産婦聞之致生疑懼夫憂慮則氣
結滯而不順多至難産所宜戒也
一産時胞漿未下但只穏守無妨若胞漿破後一二時
辰不生即當服催生等藥如脱花煎滑胎煎或益母
丸之類盖漿乃養兒之生漿乾不産必其胎元無力
愈遲則愈乾力必愈乏所以速宜催之
一産婦與酒不可多而致醉凡産前醉則乏力而四肢
不用産後酒多恐引入血分四肢致後日有動血及
四肢無力髓骨痠痛之患
六逆産(三六)
一横生者以兒方轉身産母用力逼之太早故致兒身
未順而先露手臂但令母安然仰臥穏婆以手徐推
兒臂下體令其正直復以中指摸其肩弗使臍帶攀
繫即生二倒生者因兒未及轉身産母努力故令
兒先露足令母正卧以手徐推足入良久仍推兒身
徐俟轉正近門即生三偏生者因兒未順生路産
母努力逼兒頭偏一邊雖若露頂實額角也亦照前
法推正即生若兒頂後骨偏拄穀道傍以手從外後
傍輕輕托正即生四礙産者兒身雖順門路雖正
但不能下乃因胎轉時臍帶絆肩而然令産母仰卧
以手輕推兒向上乃用中指按兒兩肩理順臍帶即
生五坐産者因兒將産其母疲倦久坐椅褥抵其
生路而然須用手巾一條拴繫高處令産母以手攀
之輕輕屈足舒伸以開生路兒即順生六盤腸産
者臨産母腸先出子産而腸未收故曰盤腸産古法
以醋水各半盞默然噀産母面背則收一法以單麻
子四十九粒研爛塗母頭頂待腸收上急洗去俗以
水噀面背驚之而腸亦收但恐驚則氣散反致他疾
戒之
一方治横逆産難令産母仰卧以小針刺兒手脚心三
五次用鹽擦之手脚即縮上轉身即生
一方治盤腸産以半夏為末用少許搐鼻中腸自上
又方用大紙撚以蔴油潤滲點著吹滅以烟薰産婦鼻
中腸即上
又方腸出盛以潔淨漆器濃煎黃茋湯浸之腸即上
胞破産難(三七)
凡産婦胎未順而胞先破者其因有二盖一有母質薄
弱胞衣不固因兒轉動隨觸而破者此氣血之虚也
一有兒身未轉以坐草太早用力太過而胞先破者
此舉動之傷也若胞破久而水血乾産路澁則兒難
下宜急用大料四物湯或五物煎脫花煎滑胎煎五
福飲當歸湯之類助其氣血井濃煎葱湯薰洗産戸
使其煖而氣達則自當順下若持久力乏血已耗涸
則甚危矣當用八珍湯料一斤益母草四兩水數碗
煎熟不時飲之亦有得生者或以黃茋芎歸數斤以
大釜煎藥氣氤氲滿室使産母口鼻俱受其氣亦良
法也大抵産難之證多患於鬱悶安佚富貴之家
治法雖云胎前清氣産後補血然不可拘泥若脾胃
不健氣血不克必當豫為調補不然臨産必多患難
一産難經日不下别無危證者宜用脫花煎催之極妥
極妙
一醫宿客店治店婦臨産數日不生下體俱冷無藥甚
窘令取椒橙葉茱萸共煎湯一盆令産婦以小凳坐
盆内薰洗良久小腹皆煖氣温血行遂産
一方以紫蘇煎湯薰洗大抵遇嚴寒時月産久傷冷氣
血必凝此薰洗之法亦要法也外以淋湯内以羊肉
湯必效
一方令産婦以自己髮稍含於口中令其惡心作嘔即
下亦治胞衣不出
胞衣不出(三八)
胞衣不出有以氣血疲弱不能𫝊送而停閣不出者其
證但見無力而别無痛脹治當補氣助血宜速用决
津煎或滑胎煎保生無憂散局方黑神散之類主之
有以惡露流入胞中脹滯不出者盖兒既脫胞帶
必下墜故胞在腹中形如仰葉仰則盛聚血水而脹
碍難出惟老成穏婆多有識者但以手指頂其胞底
以使血散或以指摸上口攀開一角使惡露傾瀉則
腹空自落矣又一法以本婦頭髮攪入喉中使之
作嘔則氣升血散胞軟亦自落矣凡胎胞不出者多
死授以此法甚效若血滲胞中停蓄既久而為脹
為痛或喘或急則非逐血破血不可也宜速用奪命
丹或用失笑散以熱酒調服使血散脹消其衣自下
若氣血兼虚者亦惟决津煎為善
一方用萆蔴子仁一兩研爛貼母右足心衣下速洗去
緩則腸亦出如腸不收即以此膏塗腦頂腸自入
一方用紅花一兩酒煑濃汁服
一法用産婦鞋底炙熱熨小腹上下即出
一方用皂角刺燒為末每服一錢温酒調服
胞衣論外方
牛膝散(婦四九下腹脹胎衣不)
氣脫血暈(三九)
産時胎胞既下氣血俱去忽爾眼黑頭眩神昏口噤昏
不知人古人多云惡露乘虚上攻故致血暈不知此
證有二曰血暈曰氣脫也若以氣脫作血暈而用辛
香逐血化痰等劑則立刻斃矣不可不慎也一氣
脫證産時血既大行則血去氣亦去多致昏暈不省
微虚者少頃即甦大虚者脫竭即死但察其面白眼
閉口開手冷六脈細微之甚是即氣脫證也速用人
參一二兩急煎濃湯徐徐灌之但得下咽即可救活
若少遲延則無及矣余嘗救此數人無不隨手而愈
此最要法也又嘗見有禁參而斃者云新産後不可
用參用參則補住惡血必致為害即勸之亦不肯用
直待斃而後悔者亦數人矣又有云産後必過七日
方可用參此等愚昧訛𫝊不知始自何人悞人不淺
萬萬不可信也一血暈之證本由氣虚所以一時
昏暈然血壅痰盛者亦或有之如果形氣脈氣俱有
餘胸腹脹痛上衝此血逆證也宜失笑散若痰盛氣
粗宜二陳湯如無脹痛氣粗之類悉屬氣虚宜大劑
芎歸湯八珍湯之類主之一猝時昏暈藥有未及
宜燒秤錘令赤用器盛至床前以醋沃之或以醋塗
口鼻令酸氣入鼻收神即醒或以破舊漆器或用乾
漆燒烟薰之使鼻受其氣皆可但此法雖輕而暴暈
者所宜若氣虚之甚而昏厥者非用大補之劑終無
益也
兒初生(初誕法詳小兒門)(四十)
凡嬰兒初生當隨手包裹切不可為風寒所侵盖兒在
腹中遮護最密及其初脱胞胎肌膚脆嫩極易感邪
若在夏令自所無慮但覺稍寒即須慎之嘗見兒生
未久多有驚風發熱抽搐等病者率由乎此一小
兒初生天氣微涼即大忌洗沐恐凑理不密元氣發
泄而外邪乘之也凡産母分娩艱難勞傷胎氣多
有兒雖脫胞而乏力垂危或已死者切不可便斷臍
帶當急用大紙撚蘸香油於臍帶上往來燒斷之取
其陽氣以續胎元俄頃兒得啼聲即已活矣且可免
胃寒泄瀉之病凡見此者若以力斷臍帶則子母皆
多難保此出立齋醫按一凡燒帶之法惟素多陽
虚及産時氣脫者最宜用之以助陽氣若母氣陽強
或兒聲洪亮者皆不宜用恐火從臍入日後致生熱
毒則反為害不小
子死腹中(四一)
凡子死腹中者多以觸傷或犯禁忌或以胎氣薄弱不
成而殞或以胞破血乾持久困敗但察産母腹脹舌
黑者其子已死若非産期而覺腹中陰冷重墜或為
嘔惡或穢氣上衝而舌見青黑者皆子死之證宜速
用下死胎方下之下後察其虚實隨加調補自愈若
唇舌面色俱青則母子皆危之兆也
補遺方治胎死腹中用紅花以酒煑汁飲二三碗即
下
新法下胎方用當歸一兩厚朴三錢陳皮二錢入酒
水各一碗煎至一碗加朴硝三五錢再煎十餘沸去
柤熱服死胎自下或止用脫花煎更妙
死胎論外方
迴生丹(婦六六)下死胎方(婦五九)
桂香散(婦五五)琥珀丸(婦一三四)
産門不開不閉子宮不收(四二)
交骨不開産門不閉無非陰氣不足陰不足則氣不達
所以不開不開則産必艱難宜加味芎歸湯補而開
之大有竒效或十全大補湯亦可
産門不閉由陰氣大虚不能收攝或由陰火下流而然
故或為陰挺突出或為腫脹或為淋瀝不禁若氣
血俱虚者宜十全大補湯加五味子補而斂之或
痛而覺熱者宜加味逍遙散若憂思傷脾血熱者
加味歸脾湯若暴怒傷肝動火者龍膽瀉肝湯
子宮不收而外墜者宜補中益氣湯加醋炒芍藥飲而
舉之或外以黃茋煎湯薰洗亦妙或以硫黃湯薰洗
硫黃散傅之
一方治産後子宮不斂用荆芥藿香椿根白皮煎湯
薰洗神效
一方産後子腸不收外用枳殼訶子五棓子白礬煎
湯薰洗若不收再灸頂心百會穴數壯即上
一方子宮脫出用萆麻仁十四枚研爛塗頂心入即
洗去
一方治産後陰脫用絹袋盛炒熱蛇床子熨之亦治
陰痛又法用蛇床子五兩烏梅十四個煎水日洗五
六次
小産(四三)
小産之證有輕重有遠近有稟賦有人事由稟賦者多
以虚弱由人事者多以損傷凡正産者出於熟落之
自然小産者由於損折之勉強此小産之所以不可
忽也若其年力已衰産育已多欲其再振且固自所
難能凡見此者但得保其母氣則為善矣若少年不
慎以致小産此則最宜調理否則下次臨期仍然復
墜以至二次三次終難子嗣係不小矣凡此安之之
法見前數墮胎條中既産調理之法亦與大産相似
詳後産後條中俱當按而用之
一凡婦人年及中衰胎元無力則常有胎不能長及多
小産昏暈之患此氣血衰敗而然血氣既衰則凡於
小産之後多有胎既落而復又下墜如更有一胎欲
産者此非胎也乃因氣虚而胞宮隨胎下陷也産母
不知必至驚慌此無足慮但以壽脾煎或八珍十全
大補芎歸補中湯之類主之則自安矣
又凡小産有遠近其在二月三月為之近五月六月為
之遠新受而産者其勢輕懷久而産者其勢重此皆
人之所知也至若猶有近者則隨孕隨産矣凡今艱
嗣之家犯此者十居五六其為故也總由縱慾而然
第自來人所不知亦所不信兹謹以筆代燈用指迷
者倘濟後人實深願也請詳言之盖胎元始肇一月
如珠露二月如桃花三月四月而後血脈形體具五
月六月而後筋骨毛髮生方其初受亦不過一滴之
玄津耳此其槖籥正無依根荄尚無地鞏之則固决
之則流故凡受胎之後極宜節慾以防泛溢而少年
縱情罔知忌憚雖胎固慾輕者保全亦多其有兼人
之勇者或恃強而不敗或既敗而復戰當此時也主
方欲靜客不肯休無奈狂徒敲門撞戸顧彼水性熱
腸有不啓扉而從隨流而逝者乎斯時也落花與粉
蝶齊飛火棗共交梨並逸合汚同流已莫知其昨日
孕而今日産矣朔日孕而望日産矣隨孕隨産本無
形迹盖明産者胎已成形小産必覺暗産者胎仍以
水直溜何知故凡今之䘕衏家多無大産以小産之
多也娶娼妓者多少子息以其子宮滑而慣於小産
也今嘗見艱嗣求方者問其陽事則曰能戰問其功
夫則曰儘通問其意況則怨嘆曰人皆有子我獨無
亦豈知人之明産而爾之暗産耶此外如受胎三月
五月而每有墮者雖衰薄之婦常有之然必由縱慾
不節致傷母氣而墮者為尤多也故凡恃強過勇者
多無子以強弱之自相殘也縱肆不節者多不育以
盜損胎元之氣也豈悉由婦人之罪哉欲求我方者
當以此篇先讀之則𫝊方之思已過半矣
小産論外方
人參黃茋湯(婦四八不小産氣虚血止)當歸川芎湯(婦四三血痛小産瘀)
殿胞煎(新因十腹痛小産後)
下胎斷産(四四)
下胎斷産本非仁者之事然有婦人臨産艱危或病甚
不勝産育者則下胎斷産之法有不得已亦不可廢
者也至若水銀䖟蟲水蛭斑猫之屬不惟傷胎且傷
母矣用者不可造次
下胎方
千金去胎方(婦六一)下胎小品方(婦五六)
扶羸小品方(婦五八)廣濟下胎方(婦五七)
良方桂心散(婦五四)
一方不拘生胎死胎用萞麻仁二個巴豆一個麝香
一分研貼臍中并足心即下月一粒温酒吞下
又方下生胎用萞麻子一
斷産方
斷産小品方(婦六八)千金斷産方(婦又六七)
丹溪斷子法(婦六九)斷産灸法(婦六七)
産育類論列總方(四五)
四物湯(補八)八珍湯(補十九)
十全大補湯(補二十)五福飲(新補六)
五物煎(新因三)補中益氣湯(補三一)
當歸湯(婦五)小營煎(新補十五)
保生無憂散(婦四七)羊肉湯(婦七一)
脫花煎(新因十一)加味逍遙散(補九四)
壽脾煎(新熱十六)决津煎(新因二)
加味歸脾湯(補三四)滑胎煎(新因九)
益母丸(婦六四)滑胎枳殼散(婦二四)
紫蘇飲(婦二八)奪命丹(婦六五)
加味芎歸湯(婦四四)失笑散(婦百四)
芎歸補中湯(婦四六)龍膽瀉肝湯(寒六二)
硫黃湯(婦六三六二)局方黑神散(婦五十)
芎歸湯(婦四一)
産後類
論産後當大補氣血(四六)
産後病治嘗見丹溪云産後當大補氣血即有雜證以
末治之一切病多是血虚皆不可發表此其意謂血
氣隨胎而去必屬大虚故無論諸證皆當以大補為
先其他皆屬可緩余於初年誠然佩服及執而用之
則每為所困經者數次始悟其言雖有理而未免言
之過也即今産科所宗無非此法余目覩其誤及親
為解救者盖不少矣故敢剖析於後實有所見不得
不言非存心自衒故毁先賢若然則徒為笑罵之招
耳賓雖至愚必不為也觀者其深察此意
凡産後氣血俱去誠多虚證然有虚者有不虚者有全
實者凡此三者但當隨證隨人辨其虚實以常法治
療不得執有誠心概行大補以致助邪此辨之不可
不真也
一産後虚證無非隨人元氣必素弱之人多有之或於
産後血氣俱去而更弱者亦有之此當因人察脈因
脈察證若脈氣形氣病氣俱不足此當以全虚治之
若形氣不足病氣有餘或兼火邪或兼外邪或以飲
食停滯是亦虚中有實不得不詳審而治此中委曲
未能言盡惟明者悟之
一産後不虚證盖或其素日無病或以年少當時或以
素耐辛苦貧勞之質此輩本無不足及其一旦受孕
乃於無病腹中參入此物故致血氣壅塞為脹為嘔
是皆添設有餘之病及其既産始見通快所留得去
仍復故吾常人之産此類極多果何虚之有然或以
内傷或以外感産後之病難保必無倘有所犯去之
即愈若概行大補果能堪否即臨盆帶去血氣未免
暫見耗損然以壅滯之餘不過皆護胎隨從之物去
者當去生者旋生不出數日必已來復此生化自然
之理何至是産皆虚也凡治此類但當因證用治若
執云産後必當大補氣血則實實之病必所不免而
輕者必甚甚者必危矣由此觀之則立言者固不易
而用言者又豈易哉
一産後全實證有如外感風寒頭痛身熱便實中滿脈
緊數洪大有力者此表邪之實證也又火之盛者
必熱渴躁煩或便結腹脹口鼻舌焦黑酷喜冷飲眼
眵尿管痛赤脈見洪滑此内熱之實證也又鬱怒
動肝胸脇脹痛大便不利脈弦而滑此氣逆之實證
也又惡露未盡瘀血上衝心腹脹滿疼痛拒按大
便難而小便利此血逆之實證也又凡富貴之家
保護太過或過用人參茋术以致氣壅或過用糖酒
炭火以致内熱或産本不虚而妄用太補之藥以致
增病此調攝之實證也又或因産過食恐其勞困
固令勉強以致停蓄不散此内傷之實證也以上
諸證姑舉要者以見其概然既有表邪則不得不解
既有火邪則不得不清既有内傷停滯則不得不開
通消導且人有強弱産有虚實病有真假治有逆從
固不可以同日語也觀六元正紀大論曰婦人重身
毒之何如曰有故無殞亦無殞也此自經常不易之
大法亦何庸嚽辨之若此第因丹溪之言人多偏執
故不得不詳盡其說以解後人之惑也諸虚實治法
詳具後條
論産後三禁(四七)
觀病機機要云治胎産之病當從厥陰證論之宜無犯
胃氣及上二焦是為三禁謂不可汗不可下不可利
小便發其汗則同傷寒下早之證利大便則脈數而
傷脾利小便則内亡津液胃中枯燥但使不犯三禁
則營胃自和而寒熱自止矣凡用治之法如發渴則
白虎氣弱則黃茋血痛則當歸腹痛則芍藥大抵産
病天行從加減柴胡雜證從增損四物宜察脈證而
用之詳此說雖為産育之大法然病變不同倘有是
證則不得不用是藥所謂有病則病受之也第此經
常之法固不可不知而應變之權亦不可執一也
産後腹痛(四八)
産後腹痛最當辨察虚實血有留瘀而痛者實痛也無
血而痛者虚痛也大都痛而且脹或上衝胸脇或拒
按而手不可近者皆實痛也宜行之散之若無脹滿
或喜揉按或喜熱熨或得食稍緩者皆屬虚痛不可
妄用推逐等劑
凡新産之後多有兒枕腹痛者摸之亦有塊按之亦
微拒手故古方謂之兒枕皆指為胞中之宿血此大
不然夫胎胞俱去血亦豈能獨留盖子宮畜子既久
忽爾相離血海陡虚所以作痛胞門受傷必致壅腫
所以亦若有塊而實非真塊腫既未消所以亦頗拒
按治此者但宜安養其臟不久即愈惟殿胞煎為最
妙其次則四神散五物煎皆極佳者若誤認為瘀而
妄用桃仁紅花玄胡青皮之屬反損臟氣必增虚病
一有母體本虚而血少者即於産時亦無多血此
輩尤非血滯若有疼痛只宜治以前法或以大小營
煎黃雌雞湯主之一凡新産之後其有陽氣虚弱
而寒從中生或寒由外入以致心腹作痛嘔吐不食
四肢厥冷者宜九蜜煎大巖蜜湯或理陰煎主之
一産當寒月以致寒氣入腹臍下脹痛手不可近者
宜羊肉湯主之若氣實寒甚者宜蟠葱散一産後
惡露不盡留滯作痛者亦常有之然此與虚痛者不
同必其由漸而甚或大小便不行或小腹鞕實作脹
痛極不可近手或自下上衝心腹或痛極牙關緊急
有此實證當速去其血近上者宜失笑散近下者宜
通瘀煎奪命丹迴生丹如或未效當用决津煎為善
一産後有脾虚腎虚而為腹痛者此不由産而由
臟氣之不足若脾氣虚寒為嘔吐為食少而兼腹痛
者宜五君子煎六君子湯温胃飲之類主之若腎氣
虚寒為瀉為痢而兼腹痛者宜胃關煎理陰煎之類
主之一産後有飲食停滯及氣逆作痛亦當因其
類而消去之如排氣飲大和中飲之類皆可酌用
仲景曰産後腹中疴痛當歸生薑羊肉湯主之并治腹
中寒疝虚勞不足
立齋曰前證若因氣滯用延胡索散若因外寒用五
積散若因怒氣用四物加木香柴胡若因血虚
用四物參术炮薑若因陽氣虚弱用四君當歸炮
薑若因脾虚血弱用六君當歸炮薑
産後發熱(四九)
産後發熱有風寒外感而熱者有邪火内盛而熱者
有水虧陰虚而熱者有因産勞倦虚煩而熱者
有去血過多頭暈悶亂煩熱者諸證不同治當辨
察
一産後有外感發熱者盖臨盆之際多有露體用力無
暇他顧此時或遇寒邪則乘虚而入感之最易若見
頭疼身痛憎寒發熱或腰背拘急脈見緊數即産後
外感證也然此等外感不過隨感隨病自與正傷寒
宿感者不同故略加解散即自痊可勿謂新産之後
不宜表散但當酌其虚實而用得其宜耳凡産後
感邪氣不甚虚者宜三柴胡飲若氣虚脾弱而感
者宜四柴胡五柴胡飲若肝脾腎三陰不足而感
者宜補陰益氣煎若虚寒之甚者宜理陰煎若産
媍強壯氣實而感者宜正柴胡飲若兼内火盛而
外邪不解者宜一柴胡飲若風寒俱感表裏俱滯
者宜五積散
一産後有火證發熱者但外感之熱多在表火證之熱
多在裏此必以調攝太過或時令熱甚或強以酒或
誤用參术薑桂大補之藥或過用炭火或窗牖太密
人氣太盛或氣體本實而過於動作凡屬太過皆能
生火火盛於内多見潮熱内熱煩渴喜冷或頭痛多
汗便實尿赤及血熱妄行但無表證脈見緩滑不緊
而發熱者便是火證宜清化飲保飲煎之類主之若
本元不虚或火之甚而勢之急者即徙薪飲抽薪飲
亦所常用不必疑也
一産後有陰虚發熱者必素稟脾腎不足及産後氣血
俱虚故多有之其證則倏忽往來時作時止或晝或
夜進退不常或精神困倦怔忡恍惚但察其外無表
證而脈見弦數或浮弦豁大或微細無力其來也漸
非若他證之暴至者即是陰虚之候治當專補真陰
宜小營煎三陰煎五陰煎之類隨宜主之若陰虚
兼火而微熱者宜一陰煎若陰虚兼火之甚而大
熱者宜加減一陰煎若陰虚火盛熱而多汗者宜
當歸六黃湯若陰中之陽虚火不歸源而熱者宜
大營煎理陰煎右歸飲之類主之若血虚陽不附
陰煩熱作渴者宜人參當歸湯若氣血俱虚發熱
煩躁面赤作渴宜八珍湯十全大補湯若熱甚而脈
微者宜急加桂附或認為火則禍在反掌
一産後有去血過多發熱者其證必煩渴短氣頭痛頭
暈悶亂内熱是亦陰虚之屬宜人參當歸湯主之
立齋曰大凡元氣虚弱而發熱者皆内真寒而外假熱
也但用六君或補中益氣加炮薑温補脾氣諸證自
退若四肢畏冷急加附子凡新産陰血暴傷陽無
所附而外熱宜用四物炮薑補陰以配陽若因誤服
寒涼尅伐之劑而外熱此為寒氣格陽於外宜用四
君子加薑桂如不應急加附子若或肌膚發熱面目
赤色煩渴引飲此血脫發躁宜用當歸補血湯
産後乍寒乍熱(五十)
産後乍寒乍熱總由血氣虚損陰陽不和而然若陽勝
則乍熱陰勝則乍寒凡陰勝而寒多者宜增損四
物湯理陰煎若陽勝而熱多者宜四物湯三陰煎
若陽氣陷入陰中而乍寒乍熱者宜補中益氣湯
補陰益氣煎若陰陽俱虚而寒熱者宜八珍湯十
全大補湯若敗血不散流入陰中而作寒熱者宜
决津煎殿胞煎若血實氣壅者宜奪命丹陳無擇
曰敗血流閉諸陰則寒流閉諸陽則熱宜五積散
若有外感者宜從前産後發熱調治
蓐勞(五一)
蓐草薦也産婦坐草艱難以致過勞心力故曰蓐勞此
即産後勞倦也其證則或為寒熱如瘧或頭疼自汗
或眩暈昏沉或百節疼痛或倦怠喘促飲食不甘形
體虚羸之類皆其候也悉當以培補元氣為主若
初産後蓐勞困倦惟猪腰湯為妙或用黃雌雞湯白
茯苓散若蓐勞虚汗不止宜母雞湯若兼臟寒
者宜羊肉湯若氣血俱虚者宜五福飲十全大補
湯若兼外邪發熱者宜補陰益氣煎補中益氣湯
若兼外邪發熱而中寒背惡寒者宜理陰煎詳加
減法治之若兼陽虚内寒者宜五君子煎或理陰
煎若陽盛陰虚兼内熱者宜五福飲加芍藥黃芩
地骨皮之類隨宜用之
産後喘促(五二)
産後喘急有二乃一以陰虚之極一以寒邪在肺盖産
後既以大虚焉得氣實而喘若肺無寒邪而見喘促
者此以血去陰虚孤陽無主故氣窮短促而浮脫於
上此實肝腎不接無根將脫之兆最為危候經曰肝
苦急急食甘以緩之正此類也惟貞元飲為治此之
神劑若氣虚兼寒者宜大補元煎或理陰煎若
風寒外感邪氣入肺而喘急者此必氣粗胸脹或多
欬嗽自與氣短似喘上下不接者不同治當以疎散
兼補為主宜金水六君煎或六君子湯若單以寒
邪入肺氣實氣壅而本無虚者宜六安煎或二陳湯
加蘇葉之類主之
喘嗽論外方
二母散(婦八六嗽血熱喘)二物參蘇飲(婦八四肺喘嗽瘀血入)
産後惡露不止(五三)
産後惡露不止若因血熱者宜保陰煎清化飲有傷
衝任之絡而不止者宜固陰煎加減用之若肝脾
氣虚不能收攝而血不止者宜壽脾煎或補中益氣
湯若氣血俱虚而淡血津津不已者宜大補元煎
或十全大補湯若怒火傷肝而血不藏者宜加味
四物湯若風熱在肝而血下泄者宜一味防風散
一止血方用蒲黃二兩水煎頓服
血不止論外方
人參當歸湯(婦百十四)佛手散(婦四一暈血多煩)
産後發痙(五四)
産後發痙乃陰血大虧證也其證則腰背反張戴眼直
視或四肢強勁身體抽搐在傷寒家雖有剛痙柔痙
之辨然總之則無非血燥血枯之病而實惟足太陽
與少陰主之盖膀胱與腎為表裏腎主精血而太陽
之脈絡於頭目頂背所以為病若此若其所致之由
則凡如傷寒誤為大汗以亡液大下以亡陰或潰瘍
膿血大泄之後乃有此證故在産後亦惟去血過多
或大汗大瀉而然其為元氣虧極血液枯敗也可知
凡遇此證速當察其陰陽大補氣血用大補元煎或
理陰煎及十全大補湯之類庶保其生若認為風痰
而用發散消導等劑則死無疑矣
産後大便秘澁(五五)
産後大便秘澁以其失血亡陰津液不足而然宜濟川
煎加減主之及後立齋法俱妙
立齋曰前證若計其日期飲食已多即用藥通之禍在
反掌之間矣必待其腹滿覺脹欲去不能者此乃結
在大腸宜用猪膽汁潤之若服苦寒疎通反傷中氣
通而不止或成他證若去血過多用十全大補湯
血虚火燥用加味四物湯氣血俱虚用八珍湯
雖數日不通飲食如常腹中如故仍用八珍加桃
仁杏仁治之若泥其日期飲食之多而通之則誤矣
産後雜證方(五六)
良方黃龍湯(婦八五感産後外)良方交加散(婦百中風産後)
海藏愈風湯(和二一七搐搦失血筋急)交加散(和二五二不省人事産後類風)
七珍湯(婦七九語産後不)補脬飲(婦八一破淋瀝産後脬)
良方人參湯(婦七七虚産後諸)麻黃根湯(婦八三汗産後虚)
趁痛散(婦八十熱骨節疼痛産後發)加味小柴胡湯(散二十火發熱乳母肝)
産後類論列總方(五七)
四君子湯(補一)五君子煎(新熱六)
金水六君煎(新和一)六君子湯(補五)
大補元煎(新補一)十全大補湯(補二十)
四物湯(補八)五物煎(新因三)
補中益氣湯(補三一)大營煎(新補十四)
小營煎(新補十五)補陰益氣煎(新補十六)
五福飲(新補六)八珍湯(補十九)
當歸六黃湯(寒六五)温胃飲(新熱五)
胃關煎(新熱九)加味四物湯(補九)
壽脾煎(新熱十六)理陰煎(新熱三)
增損四物湯(婦百十)三陰煎(新補十一)
一陰煎(新補八)加減一陰煎(新補九)
五陰煎新(補十三)貞元飲(新補十九)
人參當歸湯(婦百十四)保陰煎(新寒一)
固陰煎(新因二)一味防風散(婦百十五)
右歸飲(新補三)蟠葱散(熱百十一)
當歸補血湯(補四五)羊肉湯(婦七十七一)
猪腰湯(婦七四)黃雌雞湯(婦七二)
母雞湯(婦七三)决津煎(新因二)
殿胞煎(新因十)通瘀煎(新因五)
濟川煎(新補二一)清化飲(新因十三)
失笑散(婦百四)奪命丹(婦六五)
四神散(婦七五)二陳陽(和一)
六安煎(新和二)五積散(散三九)
抽新飲(新寒三)徙薪飲(新寒四)
延胡索散(婦九八)白茯苓散(婦七八)
正柴胡飲(新散六)一柴胡飲(新散一)
三柴胡飲(新散三)四柴胡飲(新散四)
五柴胡飲(新散五)九蜜煎(新因十二)
大岩蜜湯(婦七六)迴生丹(婦六六)
排氣飲(新和六)大和中飲(新和七)
帶濁遺淋類
帶下(五八)
凡婦人淋帶雖分微甚而實為同類盖帶其微而淋其
甚者也總由命門不固而不固之病其因有六盖一
以心旌之搖之也心旌搖則命門應命門應則失其
所守此由於不遂者也一以多慾之滑之也情慾無
度縱肆不節則精道滑而命門不禁此由於太遂者
也一以房室之逆之也凡男女相臨遲速有異此際
權由男子而婦人情興多致中道而止止則逆逆則
為濁為淋此由於遂而不遂乃女子之最多而最不
肯言者也以上三證凡帶濁之由乎此者十居八九
而三者之治必得各清其源庶可取效然源未必清
而且旋觸旋發故藥餌之功必不能與情竇爭勝此
帶濁之所以不易治也此三者之外則尚有濕熱下
流者有虚寒不固者有脾腎虧陷而不能收攝者當
各因其證而治之
一心旌搖心火不靜而帶下者先當清火宜硃砂安神
丸清心蓮子飲直指固精丸之類主之若無邪火
而但見心虚帶下者宜秘元煎人參丸心虚白濁歌
茯兔丸之類
一慾事過度滑泄不固而帶下者宜秘元煎壽脾煎固
陰煎苓术兔絲丸濟生固精丸鎖精丸金鎖思仙丹
之類主之
一人事不暢精道逆而為濁為帶者初宜六味地黃湯
或威喜丸之屬以利之久不止者宜固陰煎苓术兔
絲丸之屬以固之
一濕熱下流而為帶濁脈必滑數色見紅赤證有煩渴
而多熱者宜保陰煎加味逍遙散或經驗猪肚丸亦
佳若熱甚兼淋而赤者宜龍膽瀉肝湯
一元氣虚弱而帶下者宜壽脾煎固陰煎兔絲煎七福
飲十全大補湯九龍丸之屬若陽氣虚寒脈見微
濇色白清冷腹痛多寒者宜加薑附或用家韭子丸
一脾腎氣虚下陷而多帶者宜用壽脾煎固陰煎歸脾
湯補中益氣湯之屬
立齋曰前證或因六淫七情或因醉飽房勞或因膏粱
厚味或服燥劑所傷或虧損陽氣下陷或濕痰下注
藴積而成故言帶也凡此皆當壯脾胃升陽氣為主
佐以各經見證之藥若色青者屬肝用小柴胡加
山梔或濕熱壅滯小便赤澁龍膽瀉肝湯色赤者
屬心用小柴胡加黃連山梔當歸思慮過傷用妙香
散等藥色白者屬肺用補中益氣加山梔色黃
者屬脾用六君子加山梔柴胡不應歸脾湯色黑
者屬腎用六味地黃丸若氣血俱虚八珍湯陽
氣陷下補中益氣湯濕痰下注前湯加茯苓半夏
蒼术黃栢氣虚痰飲下注四七湯送腎氣丸不
可拘肥人多痰瘦人多火而以燥濕瀉火之藥輕治
之也
帶濁論外方
醋附丸(婦百七濁腹中急痛氣滯帶)金櫻膏(補百一濁虚勞帶)
克應丸(婦一二八虚滑帶濁)固元丹(固三一赤白帶)
白芷散(婦一二六下元虛滑)益母丸(婦六四病帶濁諸)
白芍藥散(婦一二七帶濁疼痛)
白濁遺淋(五九)
淫濁與帶下之不同者盖白帶出於胞宮精之餘也淫
濁出於膀胱水之濁也雖膀胱與腎為表裏故帶濁
之源無非皆出於陰分然帶由脾腎之虛滑者多淫
濁由膀胱之濕熱者多此其所以有辨也若淫濁
初起而見熱澁者宜大分清飲若初起無火而但
有窒塞者宜小分清飲或五苓散若肝經怒火下
流宜加味逍遙散若肝火盛而見痛澁者宜龍膽
瀉肝湯若服寒涼利藥太過以致下焦虛寒不固
者宜萆薢分清飲若元氣虛寒下陷者宜壽脾煎
補中益氣湯若脾濕下流者宜歸脾湯六君子湯
若久而不愈肝腎虛滑下陷者宜壽脾煎秘元煎
家韭子丸
淋濁論外方
滑石散(婦一二九熱淋)牛膝膏(和三四六死血作淋)
三味牛膝湯(寒一二六血熱淋痛)
婦人夢與鬼交(六十)
人稟五行正氣以生氣正則正氣邪則邪氣強則神旺
氣衰則鬼生如刺法論曰神失守位則邪鬼外干即
此類也然婦人之夢與邪交其證有二一則由慾念
邪思牽擾意志而為夢者此鬼生於心而無所外干
也一則由稟賦非純邪得以入故妖魅敢於相犯此
邪之自外至者亦有之矣病因有内外則證亦有不
同病由内生者外無形迹不過於夢寐間常有所遇
以致遺失及為恍惚帶濁等證亦如男子之夢遺其
機一也但在女子多不肯言耳至若外有邪犯者其
證則異或言笑不常如有對晤或喜幽寂不欲見人
或無故悲泣而面色不變或面帶桃花其脈息則乍
疎乍數三五不調或伏沉或促結或絃細或代易不
常是皆妖邪之候凡此二者若失於調理久之不愈
則精血日敗真陰日損乃致潮熱發熱神疲體倦飲
食日減經水日枯肌肉消削漸成勞損脈見緊數多
致不救矣凡治此者所因雖有不同而傷精敗血
其病則一故凡病生於心者當先以靜心為主然後
因其病而藥之神動者安其神定其志精滑者固其
精養其陰尤當以培補脾腎要約門戶以助生氣為
主若為妖魅所侵則内當調補正氣如歸神湯之類
外宜速灸鬼哭穴以驅邪氣則自當漸愈其穴以兩
手大指相並縳定用艾炷於爪甲角騎縫灸之務令
兩甲連肉四處著火方效或七壯或二七壯兩足大
指亦名足鬼眼
帶濁類論列總方(六一)
人參丸(補百六)八珍湯(補十九)
硃砂安神丸(寒一四二)歸脾湯(補三三)
六君子湯(補五)清心蓮子飲(寒三二)
妙香散(固十五十六)九龍丸(固四二)
十全大補湯(補二十)壽脾煎(新熱十六)
秘元煎(新固一)加味逍遙散(補九四)
兔絲煎(新固三)固陰煎(新固二)
心虚白濁歌(補百二)威喜丸(固四五)
茯兔丸(固三八)補中益氣湯(補三一)
鎖精丸(固二六)保陰煎(新寒一)
濟生固精丸(固二九)四七湯(和九七)
五苓散(和一八二)金鎖思仙丹(固十九)
歸神湯(婦一二五)腎氣丸(補一二一)
六味地黃湯(補一二一)七福飲(新補七)
家韭子丸(固三四)小分清飲(新和十)
直指固精丸(固三十)小柴胡湯(散十九)
大分清飲(新寒五)苓术兔絲丸(新固五)
萆薢分清丸(熱一六五)經驗猪肚丸(固四十)
龍膽瀉肝湯(寒六三)
乳病類
乳少(六二)
婦人乳汁乃衝任氣血所化故下則為經上則為乳若
産後乳遲乳少者由氣血之不足而猶或無乳者其
為衝任之虚弱無疑也治當補化源而兼通利宜猪
蹄湯若乳將至而未得通暢者宜湧泉散
産婦乳汁不來其原有二盖一因氣血不足故乳汁不
來宜用猪蹄湯是即虛者補之也一因肥胖婦人
痰氣壅盛乳滯不來者宜用漏蘆湯之類是壅者行
之也
乳出(六三)
産後乳自出乃陽明胃氣之不固當分有火無火而治
之無火而泄不止由氣虛也宜八珍湯十全大補湯
若陽明血熱而溢者宜保陰煎或四君子湯加梔
子若肝經怒火上衝乳脹而溢者宜加減一陰煎
若乳多脹痛而溢者宜温帛熨而散之若未産
而乳自出者以胎元薄弱滋溉不全而然謂之乳泣
生子多不育
吹乳妬乳(六四)
産後吹乳因兒飲乳為口氣所吹致令乳汁不通壅結
腫痛不急治之多成癰腫速服括蔞散外以南星末
敷之更以手揉散之勢甚者惟連翹金貝煎最妙
産後妬乳因無兒飲乳或兒未能飲餘乳蓄結作脹或
婦人血氣方盛乳房作脹以致腫痛增寒發熱不吮
通之必致成癰若腫不消用麥芽二三兩炒熟水煎
服立消
一方用陳皮一兩甘草一錢水煎服
一方治吹乳乳癰腫痛用萱草根擂酒服之以滓塗患
處
袖珍方用猪牙皂角去皮蜜炙為末酒服一錢又詩
云婦人吹奶法如何皂角燒灰蛤粉和熱酒一杯調
八字管教時刻笑呵呵
乳癰乳巖(六五)
腫痛勢甚熱毒有餘者宜以連翹金貝煎先治之甚妙
立齋法曰婦人乳癰屬膽胃二腑熱毒氣血壅滯故初
起腫痛發於肌表肉色焮赤其人表熱發熱或發寒
熱或憎寒頭痛煩渴引冷用人參敗毒散神效瓜蔞
散加味逍遙散治之腫自消散若至數日之間膿成
潰竅稠膿湧出膿盡自愈若氣血虚弱或誤用敗毒
久不收斂膿清脈大則難治乳巖屬肝脾二臟鬱
怒氣血虧損故初起小核結於乳内肉色如故其人
内熱夜熱五心發熱肢體倦瘦月經不調用加味逍
遙散加味歸脾湯神效瓜蔞散多自消散若積久漸
大巉岩色赤出水内潰深洞為難療但用前歸脾湯
等藥可延歲月若誤用攻伐危殆迫矣大凡乳證
若因恚怒宜疎肝清熱焮痛寒熱宜發表散邪
焮腫痛甚宜清肝消毒并隔蒜炙不作膿或膿不
潰補氣血為主不收斂或膿稀補脾胃為主膿
出反痛或發寒熱補氣血為主或晡熱内熱補血
為主若飲食少思或作嘔吐補胃為主飲食難
化或作泄瀉補脾為主勞碌腫痛補氣血為主
怒氣腫痛養肝血為主兒口所吹須吮通揉散成
癰治以前法潮熱暮熱亦主前藥大抵男子多由
房勞耗傷肝腎婦人鬱怒虧損肝脾治者審之世
有孕婦患此名曰内吹然其所致之因則一惟用藥
不可犯其胎耳
乳病論列總方
猪蹄湯(婦八七)湧泉散(婦八八)
漏蘆湯(婦九十)八珍湯(補十九)
四君子湯(補一)十全大補湯(補二十)
保陰煎(新寒二)歸脾湯(補三三)
加味歸脾湯(補三四)括蔞散(婦九一)
神效瓜蔞散(外一八一)加味逍遙散(補九四)
加減一陰煎(新補九)人參敗毒散(散三六)
連翹金貝煎(新因三一)
子嗣類
宜麟策(總論)(共十二段)(六七)
天地絪緼萬物化醇男女搆精萬物化生此造化自然
之理也亦無思無為之道也故有人道即有夫媍有
夫婦即有子嗣又何有乏嗣之說然天有不生之時
地有不毛之域則人不能無乏嗣之流矣然則生者
自生乏者當乏而求嗣之說又何為也果可求耶果
不可求耶則其中亦自有說亦自有法矣所謂說者
非為不生不毛者而說也亦非為少壯強盛者而說
也盖不生不毛者出於先天之稟賦非可以人力為
也少壯強盛者出於妙合之自然不必識不必知也
惟是能子弗子者無後難堪本非天付衰老無兒者
精力日去豈比少年此所以有挽回之人力則有說
而有法矣雖法之垂諸古者已不為少然以余覺之
則若有未盡其妙藴者焉因而臚列其法曰天時曰
地利曰人事曰藥食曰疾病總五類二十四條但犯
其一便足敗乃公事矣賓於晚年得子率鑒乎此凡
苦於是者惟察之信之則祚胤之猷或非渺小故命
之曰宜麟策
時氣(天時一)
凡交會下種之時古云宜擇吉日良時天德月德及干
支旺相當避丙丁之說顧以倉猝之頃亦安得擇而
後行似屬迂遠不足憑也然惟天日晴明光風霽月
時和氣爽及情思清寧精神閒裕之況則隨行隨止
不待擇而人人可辦於斯得子非惟少疾而必且聰
慧賢明胎元稟賦實基於此至有不知避忌者犯天
地之晦冥則受愚蠢迷蒙之氣犯日月星辰之薄蝕
則受殘缺刑尅之氣犯雷霆風雨之慘暴則受狠惡
驚狂之氣犯不陰不陽倏熱倏寒之變幻則受奸險
詭詐之氣故氣盈則盈乘之則多壽氣縮則縮犯之
則多夭顧人生六合之内凡生長壯老已何非受氣
於生成而知愚賢不肖又孰非稟質於天地此感兆
元始之大本苟思造命而贊化育則當以此為首務
陰陽(天時二)
乾道成男坤道成女此固生成之至道然亦何以見之
亦何以用之盖乾坤不用用在坎離坎離之用陰陽
而已夫離本居陽何以為女以陽之中而陰之初也
坎本居陰何以為男以陰之中而陽之初也盖中者
盛於上盛者必漸消初者生於下生者必漸長故陽
生於坎從左而漸升升則為陽而就明陰生於離從
右而漸降降則為陰而就晦此即陰陽之用也而千
變萬化莫不由之由之推廣則凡冬至夏至一歲之
陰陽也子東午西一日之陰陽也有節有中月令之
陰陽也或明或晦時氣之陰陽也節前節後消長之
陰陽也月光潮汛盈虚之陰陽也再以及人則老夫
女妻陰若勝矣有顛之倒之之妙彼強此弱陽亦在
也有操之縱之之權顧無往而非陰陽之用也知之
而從陽避陰則乾道成男不知而背陽向陰則坤道
成女矣明眼人其鑒而悟之筆有難於盡意也
地利(地利一)
地利關於子嗣非不重也有陰宅之宜子孫者常見螽
斯之多有陽宅之宜子嗣者惟生氣天乙方為最吉
然吉地吉人每多不期而會所謂有德斯有人有人
斯有土此其所致之由自非偶然故曰必先有心地
而後有陰地信非誣也第其理深義邃有非一言可
悉然宗枝攸係誠有不可不知者此外如寢室交會
之所亦最當知宜忌凡神前廟社之側井竈冡柩之
傍及日月火光照臨沉陰危險之地但覺神魂不安
之處皆不可犯倘有不謹則夭枉殘疾飛災横禍及
不忠不孝之流從而出矣驗如影響可不慎哉
基址(地利二)
欲緜瓜瓞當求其址盖種植者必先擇地砂礫之場安
望稻黍求子者必先求母薄福之婦安望熊羆倘欲
為子嗣之謀而不先謀基址計非得也然而基址之
說隠微叵測察亦誠難姑舉其顯而易者十餘條以
見其概云耳大都婦人之質貴靜而賤動貴重而賤
輕貴厚而賤薄貴蒼而賤嫩故凡唇短嘴小者不堪
此子處之部位也耳小輪薄者不堪此腎氣之外候
也聲細而不振者不堪此丹田之氣本也形體薄弱
者不堪此藏蓄之宮城也飲食纖細者不堪此倉廩
血海之源也髮焦齒豁者不堪肝虧血而腎虧精也
睛露臀削者不堪藏不藏而後無後也顔色嬌艷者
不堪與其華者去其實也肉肥勝骨者不堪子宮隘
而腎氣詘也嬝娜柔脆筋不束骨者不堪肝腎虧而
根幹不堅也山根唇口多青氣者不堪陽不勝陰必
多肝脾之滯逆也脈見緊數弦濇者不堪必真陰虧
弱經候不調而生氣杳然者也此外如虎頭熊項横
面竪眉及聲如豺狼之質必多刑剋不吉遠之為宜
又若剛狠陰惡奸險剋薄之氣尤為種類源流子孫
命脈所係烏可近之雖曰堯亦有丹朱舜亦有瞽瞍
然二氣相合未必非一優一劣之所致倘使陰陽有
序種址俱宜而稼穡有不登者未之有也惟一有偏
勝則偏象見矣是種之不可不擇者有如此不然則
麟趾之詩果亦何為而作者耶余因人艱嗣之苦復
見人有不如無之苦故願天常生好人所以并慮及
之
十機(人事一)
陰陽之道合則聚不合則離合者成不合則敗天道人
事莫不由之而尤於斯道為最合與不合機有十焉
使能得之權在我矣
一曰闔闢乃婦人之動機也氣靜則闔氣動則闢動緣
氣至如長鯨之飲川如巨觥之無滴斯時也吸以自
然莫知其入故未有闢而不受者未有受而不孕者
但此機在瞬息之間若未闢而投失之太早闢已而
投失之太遲當此之際自别有影響情狀可以默會
不可以言得也惟有心人能覺之帶雨施雲鮮不穀
矣
二曰遲速乃男女之合機也遲宜得遲速宜見速但陰
陽情質稟有不齊固者遲不固者速遲者嫌速則猶
饑待食及嚥不能速者畏遲則猶醉添杯欲吐不得
遲速不侔不相投矣以遲遇疾宜出竒由逕勿逞先
聲以疾遇遲宜靜以自持挑而後戰能反其機適逢
其會矣
三曰強弱乃男女之畏機也陽強陰弱則畏如蜂蠆避
如戈矛陽弱陰強則聞風而靡望塵而北強弱相凌
而道同意合者鮮矣然撫弱有道必居仁由義務得
其心克強固難非聚精會神安奪其魄此所以強有
不足畏弱有不足虞者亦在乎為之者之如何耳
四曰遠近乃男女之會機也或以長材排闥唐突非堪
或以偷覷跽門敢窺堂室欲拒者不能欲吞者不得
暌隔如斯其能姤乎然斂迹在形致遠在氣斂迹在
一時養氣非頃刻使不有教養之夙謀恐終無剛勁
之銳氣又安能直透重圍而使鳩居鵲巢也
五曰盈虚乃男女之生機也胃有盈虚飽則盈而饑則
虚也腎有盈虚蓄則盈而泄則虚也盛衰由之成敗
亦由之不知所用則得其幸而失其常耳
六曰勞逸乃男女之氣機也勞者氣散而怯逸者氣聚
而堅既可為破敵之兵機亦可為種植之農具動得
其宜勝者多矣
七曰懷抱乃男女之情機也情投則合情悖則離喜樂
從陽故多陽者多喜鬱怒從陰故多陰者多怒多陽
者多生氣多陰者多殺氣生殺之氣即孕育賢愚之
機也莫知所從又胡為而然乎
八曰暗産乃男子之失機也勿謂我強何虞子嗣勿謂
年壯縱亦何妨不知過者失佳期強者無酸味而且
隨得隨失猶所莫知自一而再自再而三則亦如斯
而已矣前有小産論所當并察之
九曰童稚乃女子之時機也方苞方萼生氣未舒甫童
甫笄天癸未裕曾見有未實之粒可為種不未足之
蚕可為繭不強費心力而年衰者能待乎其亦不知
機也矣
十曰二火乃男女之陽機也夫君火在心心其君主也
相火在腎腎其根本也然二火相因無聲不應故心
宜靜不靜則火由欲動而自心挑腎先心後腎者以
陽爍陰出乎勉強勉強則氣從乎降而丹田失守已
失元陽之本色腎宜足腎足則陽從地起而由腎及
心先腎後心者以水濟火本乎自然自然則氣主乎
升而百脈齊到斯誠化育之真機然伶薄之夫每從
勉強故多犯虚勞詎云子嗣朴厚之子常由自然故
品物咸亨奚慮後人知機君子其務陽道之真機乎
畜妾(人事二)
無故置妾大非美事凡諸反目敗亂多有由之可已則
已是亦齊家之一要務也其若年邁妻衰無後為大
則勢有不得不置者然置之易而畜之難使畜不有
法則有畜之名無畜之實亦仍與不畜等耳而畜之
之法有情況焉有寢室焉以情況言之則主母見妾
大都非出樂從所以或多嗔怒或多罵詈或因事責
其起居或假借加以聲色是皆常情之所必至者而
不知産育由於血氣血氣由於情懷情懷不暢則衝
任不充衝任不充則胎孕不受雖云置妾果何益與
凡畜妾之不可過嚴者以此再以寢室言之則宜靜
宜遠宜少近耳目者為妙盖私構之頃銳宜男子受
宜女人其銳其受皆由乎氣當此時也專則氣聚而
直前怯則氣餒而不攝此受與不受之機也然勇怯
之由其權在心盖心之所至氣必至焉心有疑懼心
不至矣心有不至氣亦不至矣倘臨期驚有所聞則
氣在耳而不及器矣疑有所見則氣在目而不及器
矣或忿或畏則氣結在心而不至器矣氣有不至則
如石投水而水則無知也且如兩陣交鋒最嫌奸細
之偵伺一心無二何堪讒間以相離閨思兵機本無
二致凡妾室之不可不靜而遠者以此雖然此不過
為錦囊無奈者設倘有高明賢淑因吾言而三省惟
宗祧之是慮不惟不妬而且相憐則愈近愈慰而遠
之之說豈近人情又若有恭謹良人小心奉治則求
容已幸又安敢有遠而敬之之念其然其然吾末如
之何也已
藥食(藥食一)
種子之方本無定軌因人而藥各有所宜故凡寒者宜
温熱者宜涼滑者宜澁虚者宜補去其所偏則陰陽
和而生化著矣今人不知此理而但知傳方豈宜於
彼者亦宜於此耶且或見一人偶中而不論宜否而
徧𫝊其神競相製服又豈知張三之帽非李四所可
戴也今錄十方於後擇宜用之庶獲濟矣
一婦人血氣俱虚經脈不調不受孕者惟毓麟珠隨宜
加減用之為最妙其次則八珍益母丸亦佳若臟
寒氣滯之甚者用續嗣降生丹亦妙
一男子臟氣平和而惟精血不足者宜還少丹全鹿丸
無北山藥丸若右腎陽氣不足者宜右歸丸或毓
麟珠俱妙若陽痿精衰虚寒年邁艱嗣者必宜贊
育丹若陽盛陰虚左腎精氣不足者宜左歸丸或
延年益嗣丹若火盛水虧多内熱者宜大補陰丸
此外如河車種玉丸烏雞丸黑錫丹之類皆可酌
用
用藥法(藥食二)
凡男女胎孕所由總在血氣若血氣和平壯盛者無不
孕育亦育無不長其有不能孕者無非氣血薄弱育
而不長者無非根本不固即如諸病相加無非傷損
血氣如果邪逆未除但當以煎劑略為撥正撥正之
後則必以調服氣血為主斯為萬全之策所以凡用
種子丸散切不可雜以散風消導及敗血苦寒峻利
等藥盖凡宜久服而加以此類則久而增氣未有不
反傷氣血而難於孕者也再若香附一物自王好
古曰乃婦人之仙藥多服亦能走氣而後世不言走
氣但相𫝊曰香附為婦人之要藥由是但治婦人則
不論虛實無弗用之不知香附氣香味辛性燥惟開
鬱散氣行血導滯乃其所長若氣虚用之大能泄氣
血虚用之大能耗血如古方之女金丹及四製香附
丸之類惟氣實血滯者用之為宜凡今婦人十有九
虚顧可以要藥二字而一概用之乎用之不當則漸
耗漸弱而胎元之氣必反將杳然矣
飲食(藥食)
凡飲食之類則人之臟氣各有所宜似不必過為拘執
惟酒多者為不宜盖胎種先天之氣極宜清楚極宜
充實而酒性淫熱非惟亂性亦且亂精精為酒亂則
濕熱其半真精其半耳精不充實則胎元不固精多
濕熱則他日痘疹驚風脾敗之類率已受造於此矣
故凡欲擇期布種者必宜先有所慎與其多飲不如
少飲與其少飲猶不如不飲此亦胎元之一大機也
欲為子嗣之計者其母以此為後著
男病(疾病一)
疾病之關於胎孕者男子則在精女人則在血無非不
足而然凡男子之不足則有精滑精清精冷者及臨
事不堅或流而不射者或夢遺頻數或便濁淋澁者
或好色以致陰虚陰虚則腰腎痛憊或好男風以致
陽極陽極則亢而亡陰或過於強固強固則勝敗不
洽或素患陰疝陰疝則肝腎乖離此外則或以陽衰
陽衰則多寒或以陰虚陰虚則多熱若此者是皆男
子之病不得盡諉之婦人也倘知其由而宜治則治
之宜反則反之必先其在我而後及婦人則事無不
濟矣
女病(疾病二)
婦人所重在血血能構精胎孕乃成欲察其病惟於經
候見之欲治其病惟於陰分調之盖經即血也血即
陰也陰以應月故月月如期此其常也及其為病則
有或先或後者有一月兩至者有兩月一至者有枯
絶不通者有頻來不止者有先痛而後行者有先行
而後痛者有淡色黑色紫色者有瘀而為條為片者
有精血不充而化作白帶白濁者有子宮虚冷而陽
氣不能生化者有血中伏熱而陰氣不能凝成者有
血癥氣痞子藏不收月水不通者凡此皆真陰之病
也真陰既病則陰血不足者不能育胎陰氣不足者
不能攝胎凡此攝育之權總在命門正以命門為衝
任之血海而胎以血為主血不自生而又以氣為主
是皆真陰之謂也所以凡補命門則或氣或血皆可
謂之補陰而補陰之法即培根固本之道也凡自壯
至老乃人人之所不可缺者而矧以先天後天之肇
基又將舍是而何求乎是以調經種子之法亦惟以
填補命門顧惜陽氣為之主然精血之都在命門而
精血之源又在二陽心脾之間盖心主血養心則血
生脾胃主飲食健脾胃則氣布二者胥和則氣暢血
行此情志飲食又當先經脈而為之計者亦無非補
陰之源也使不知本末先後而妄為之治則又烏足
以言調經種子之法(以上宜麟策終)
盈虚吟(六八)
誰識雌雄在坎離玄關消息有真機
坎虚離實云非是坎實離虚亦是非
天以至剛方得體地緣無日乃成泥
三生同有金丹在試問仙翁知不知
辨古(六九)
種子之法古人言之不少而余謂其若未盡善盖亦有
疑而云然謹并列而辨之亦以備達者之裁正
一廣嗣訣云三十時辰兩日半二十八九君須筭落紅
滿地是佳期金水過時徒霍亂霍亂之時枉費功樹
頭樹底覓殘紅但解開花能結子何愁丹桂不成叢
按此言婦人經期方止其時子宮正開便是布種
之時過此佳期則子宮閉而不受胎矣然有十日半
月及二十日之後受胎者又何為其然也又一哲婦
曰若依此說則凡有不端者但於後半月為之自可
無他慮矣善哉言也此言果可信否
一道藏經曰婦人月信止後一日三日五日合者乾道
成男二日四日六日合者坤道成女按此以單數
屬陽故成男偶數屬陰故成女果若然則誰不知之
得子何難終未必然
一褚氏遺書云男女之合二情交暢若陰血先至陽精
後衝血開裹精精入為骨而男形成矣陽精先至陰
血後參精開裹血血入為本而女形成矣按此一
說余初見之甚若有味有理及久察之則大有不然
盖相合之頃豈堪動血惟既結之後則精以肇基血
以滋育而胎漸成也即或以血字改為精字曰陰精
先至似無不可然常見初笄女子有一合而即孕者
彼於此時畏避無暇何云精泄但其情動則氣至氣
至則陰闢陰闢則吸受吸受則無不成孕此自然之
正理也若褚氏之說似穿鑿矣
一東垣曰經水斷後一二日血海始淨精勝其血感者
成男四五日後血脈已旺精不勝血感者成女按
此說亦非確論今見多生女者每加功於月經初淨
而必不免於女者豈亦其血勝而然乎
一丹溪曰陰陽交構胎孕乃凝所藏之處名曰子宮一
系在下上有兩岐中分為二形如合鉢一達於左一
達於右精勝其血則陽為之主受氣於左子宮而男
形成精不勝血則陰為之主受氣於右子宮而女形
成按此乃與聖濟經左動成男右動成女之說同
第以子粒驗之無不皆有兩辦故在男子亦有二丸
而子宮之義諒亦如此信非謬也惟左受成男右受
成女之說則成非事後莫測其然即復有左射右射
之法第恐陰中闔闢自有其機即欲左未必左欲右
未必右而陰陽相勝之理則在天時人事之間似仍
别有一道雖知此說終無益也
述古(七十)
褚氏遺書曰建平孝王妃姬皆麗無子擇民家未笄女
子入御又無子問曰求男有道乎證對曰合男女必
當其年男雖十六而精通必三十而娶女雖十四而
天癸至必二十而嫁皆欲陰陽完實然後交而孕孕
而育育而子堅壯強壽今未笄之女天癸始至已近
男色陰氣早洩未完而傷未實而動是以交而不孕
孕而不育而子脆不壽此王之所以無子也然婦人
有所産皆女者有所産皆男者大王誠能訪求多男
婦人至宮府有男之道也王曰善未再期生六男夫
老陽遇少陰老陰遇少陽亦有子之道也
子嗣類論列總方(七一)
毓麟珠(新因十四)左歸丸(新補四)
右歸丸(新補五)贊育丹(新因又十四)
還少丹(補一三七)全鹿丸(補一二九)
無比山藥丸(補一三八)延年益嗣丹(婦一三五)
大補陰丸(寒一五七)八珍益母丸(婦一三八)
續嗣降生丹(婦一三六)女金丹(婦一三三)
四製香附丸(婦一三二)河車種玉丸(婦一三七)
烏雞丸四方(婦一三九)黑錫丹(熱百九十)
癥瘕類
論證(七二)
癥瘕之病即積聚之别名内經止有積聚疝瘕並無癥
字之名此後世之所增設者盖癥者徵也瘕者假也
徵者成形而堅硬不移者是也假者無形而可聚可
散者是也成形者或由血結謂之血癥或由食結謂
之食癥無形者惟在氣分氣滯則聚而見形氣行則
散而無迹此癥瘕之辨也然又有痛者有不痛者痛
者聯於氣血所以有知氣血行則愈故痛者易治不
痛者不通氣血另結窠囊藥食難及故不痛者難
治此又治之有辨也其他如肺之積曰息奔心之積
曰伏梁脾之積曰痞氣肝之積曰肥氣腎之積曰奔
豚以至後世有曰痃癖曰痞塊之屬亦不過以形見
之處有不同故名亦因之而異耳總之非在氣分則
在血分知斯二者則癥瘕二字已盡之矣但血癥氣
瘕各有虚實而宜攻宜補當審之真而用之確也諸
經義另詳積聚門所當參閱
骨空論曰任脈為病男子内結七疝女子帶下瘕聚張
子和曰遺溺閉癃陰痿脬痺精滑白淫皆男子之疝
也若血涸月事不行行後小腹有塊或時動移前陰
突出後陰痔核皆女子之疝也但女子不謂之疝而
謂之瘕
血癥(七二)
瘀血留滯作癥惟婦人有之其證則或由經期或由産
後凡内傷生冷或外受風寒或恚怒傷肝氣逆而血
留或憂思傷脾氣虚而血滯或積勞積弱氣弱而不
行總由血動之時餘血未淨而一有所逆則留滯日
積而漸以成癥矣然血必由氣氣行則血行故几欲
治血則或攻或補皆當以調氣為先羅謙補曰養
正邪自除必先調養使營衛充實若不消散方可議
下但除之不以漸則必有顛覆之害若不守禁忌縱
嗜慾其有不喪身者鮮矣
一血瘀作痛或成形不散在臍腹之下若暫見停蓄而
根盤未固者只宜五物煎或决津煎加減主之則血
無不去痛無不止足稱神劑
一婦人形氣病氣俱實或腹脹或痛甚而新有所逆但
欲行滯止痛者宜通瘀煎失笑散玄胡當歸散加減
四物湯之類疏之導之氣通滯去痛必自愈若稍
久且堅而欲消之磨之宜三稜煎萬病丸之類主之
一形氣強壯而瘀血不行或大病結閉或腹脹痛甚有
非下不可者宜良方桃仁承氣湯下之最捷或用奪
命丹桃仁煎川山甲散赤金豆之類皆可然下須詳
慎非有大實不得已之證不宜妄用
一養正之法當察陰陽上下病之久新及邪正強弱之
勢其有停瘀雖甚而元氣困弱者不可攻病久而弱
積難搖動者不可攻凡此之類皆當專固根本以俟
其漸磨漸愈乃為良策如鬱結傷脾者宜用歸脾
湯逍遙飲壽脾煎脾胃虚寒者宜温胃飲養中煎
六君子湯肝腎虚寒者宜大營煎煖肝煎理陰煎
或良方交加散亦可脾腎虚寒大便泄瀉或不實
者宜胃關煎理陰煎病久脾腎氣滯而小腹痛脹
者宜八味地黃丸肝火不清血熱而滯者宜加味
逍遙散以上諸證凡虚中帶滯者不妨於前藥中
各加行氣導滯之品此在用者之圓活也
一婦人久癥宿痞脾腎必虧邪正相摶牢固不動氣聯
子藏則不孕氣聫衝任則月水不通内治之法宜如
前外以阿魏膏貼之仍用熨痞方或用琥珀膏亦可
然必須切慎七情及六淫飲食起居而不時隨證調
理庶乎可愈
食癥(七四)
凡飲食留聚而為癥痞者或以生冷或以風寒或以忿
怒氣逆或以勞倦饑餒而飲食叠進不用消化則積
而成癥矣然胃氣強者必不致留聚飲食而飲食之
不能化者必由脾腎氣弱而然所以治此者宜酌虚
實而為攻補庶乎得效也諸治法詳積聚門宜參而
用之
立齋曰前證若形氣虚弱須先調補脾胃為主而佐以
消導若形氣充實當先疏導為主而佐以補脾胃
若氣壅血滯而不行者宜用烏藥散散而行之若
脾氣虚而血不行者宜用四君芎歸補而行之若
脾氣鬱而血不行者宜用歸脾湯解而行之若肝
腎血燥而不行者宜用加味逍遙散清而行之大
抵食積痞塊之證皆以邪氣盛則實真氣奪則虚但
當養正辟邪而積自除矣雖曰堅者削之客者除之
若胃氣未虚或可少用若病久虚乏者不宜輕用
氣瘕(七五)
瘕者假也所謂假者謂其形雖若癥而原無根窠非若
癥痞之堅頑有形者也盖有形者或因血積或因食
積積有定形所不可移易者也無形者病在氣分氣
逆則甚氣散則緩聚散無根者也惟其無根故能大
能小或左或右或近脇肋而如臂如指則謂之痃癖
或下臍腹而為脹為急則謂之疝瘕難經曰病有積
聚何以别之然積者陰氣也陰沉而伏聚者陽氣也
陽浮而動故積者五臟之所生聚者六腑之所成也
然則癥由於積積在陰分而有淵藪故攻之非易瘕
由於聚聚在陽分而猶烏合故散之非難此癥瘕之
辨有如此惟散之之法最有因通因塞之妙用而人
多莫之知也
一凡病在氣分而無停蓄形積者皆不可下盖凡用下
者可除有形而不可以除無形若氣因形滯者去其
積則氣亦順自無不可若全在無形氣分即下亦不
去而適足以敗正氣也宜切識之
一散氣之法止在行氣盖氣行則散也但行氣之法大
有權宜如氣實則壅滯宜破而行之氣閉則留蓄宜
利而行之氣熱則乾涸宜寒而行之氣寒則凝結宜
温而行之此散氣治瘕之大法也然瘕聚之證使果
氣強力健則流行不息又何瘕聚之有惟正氣不行
而後邪氣得聚經曰邪之所凑其氣必虚故凡為此
病必氣虚者多虚不知補則正氣不行正氣不行則
邪氣不散安望其有瘳乎但實者有據故顯而易見
虚每似實故隠而難知此所以當辨其真也
一破氣行氣之劑凡氣實氣壅之甚而為脹為痛者宜
排氣飲木香順氣散木香調氣散四磨湯諸七氣湯
之類主之若血中之氣滯而為瘀為痛者宜失笑
散通瘀煎調經飲甚者良方奪命丹疝瘕氣聚者
荔香散甚者天台烏藥散氣結膀胱小水不利者
小分清飲四苓散五苓散氣結大腸乾秘不行者
搜風順氣丸麻仁丸水虧血虚而秘滯者濟川煎
肝氣逆而為聚者解肝煎兼火者化肝煎氣聚兼
熱火鬱不行者抽薪飲大分清飲寒滯不行氣結
脹聚者抑扶煎和胃飲丁香茯苓湯三焦壅滯氣
道不清而中滿腫脹者廓清飲痰飲水氣停蓄胸
脇而為吞酸嘔逆者苓术二陳煎六安煎和胃飲括
痰丸之類主之以上諸法惟氣實瘕聚者宜之凡
元氣不足者皆不可用
一補氣以行氣之劑如聖愈湯參歸湯七福飲皆能調
心氣之虚滯五味異功散參术湯能理心脾之氣
虚不行獨參湯參附湯能助肺以行五臟之治節
若脾胃氣虚而滯者惟六君子湯歸脾湯為宜
脾胃虚寒而滯者必温胃飲理中湯五君子煎最佳
若虚在脾腎陰分氣有不行而或為痰飲或為脹
滿或為嘔吐腹痛等證非理陰煎不可若虚在血
中之氣而為滯為痛微則四物湯甚則五物煎决津
煎大營煎方可若肝腎寒滯小腹氣逆而痛者必
煖肝煎以温之若脾腎氣虚門戸不要而為滯為
痛者必關胃煎以固之若元氣下陷滯而不升者
宜補中益氣湯舉元煎以舉之若元氣大虚氣化
不行而滯者必五福飲十全大補湯大補元煎或六
味回陽飲以培補之以上皆補氣行氣之法也亦
不過為之筌蹄云耳而此中之用誠有未可以言悉
者然常人之情猶為氣之滯者惟破之散之為宜而
反云補之必不然也不知客之強者以主之弱邪之
勝者惟正之虚凡今人之病虚者最多而用補者最
少治與病違而欲以藥濟人盖亦罕矣即余以多虚
少實諄諄為言而人亦未信姑以人事喻之其或可
曉然乎夫人之虚實亦猶人之貧富氣實者若富翁
氣虚者若貧士今人於千百中而富者其幾舍富之
外盡貧人矣其多其少即此類也又有華其貌而罄
其室者人多難測亦此類也但貧人之情可益不可
損增一分猶然未足削一分其窘何堪使以潜消暗
剥之術而加之貧寒窘乏之士陰移人祚而人不之
覺亦甚堪憐矣此道以仁為術其可不以此為心乎
嗟乎人生以氣為主得氣則生失氣則死夫知者知
人之命不知者知人之病若強不知以為知而徒資
便給以人命為常試者則其概可知矣
癥瘕類論列總方(七六)
四君子湯(補一)五君子煎(新熱六)
六君子湯(補五)四物湯(補八)
五物煎(新因三)五味異功散(補四)
五福飲(新補六)七福飲(新補七)
十全大補湯(補二十)聖愈湯(補九一)
大補元煎(新補一)補中益氣湯(補三)
參术湯(補四一)參歸湯(補三九)
六味回陽飲(新熱二)參附湯(補三八)
獨參湯(補三六)六味地黃丸(補二一)
舉元煎(新補十七)大營煎(新補十四)
八味地黃丸(補一二二)壽脾煎(新熱十六)
逍遙飲(新因一)加味逍遙散(補九四)
歸脾湯(補三三)養中煎(新熱四)
苓术二陳煎(新和四)温胃飲(新熱五)
胃關煎(新熱九)丁香茯苓湯(熱六四)
理中湯(熱一)理陰煎(新熱三)
天台烏藥散(和三二九)煖肝煎(新熱十五)
和胃飲(新和五)木香調氣散(和四四)
解肝煎(新和十一)化肝煎(新寒十)
木香順氣散(和四三)排氣飲(新和六)
抑扶煎(新熱十一)搜風順氣丸(和三四三)
烏藥散(和七四)六安煎(新和二)
桃仁承氣湯(攻四)四磨湯(和五二)
廓清飲(新和十三)大分清飲(新和五)
抽薪飲(新寒三)濟川煎(新補二一)
小分清飲(新和十)七氣湯(和四七)
調經飲(新因四)良方交加散(婦百)
决津煎(新因二)通瘀煎(新因五)
加減四物湯(婦百十二)失笑散(婦百四)
五苓散(和一八二)玄胡當歸散(婦九八)
三稜丸(攻三七六十)荔香散(新因二八)
四苓散(和一八七)奪命丹(婦六五)
括痰丸(新和十九)川山甲散(攻四十)
桃仁煎(攻三九)赤金豆(新攻二)
麻仁丸(攻九二)萬病丸(婦一四三)
熨痞方(攻八八)琥珀膏(外三一七)
阿魏膏(外三一二)
前陰類
陰挺(七七)
婦人陰中突出如菌如芝或挺出數寸謂之陰挺此或
因胞絡傷損或因分娩過勞或因鬱熱下墜或因氣
虚下脫大都此證當以升補元氣固澁真陰為主
如陰虚滑脫者宜固陰煎秘元煎氣虚陷下者補
中益氣湯十全大補湯因分娩過勞氣陷者壽脾
煎歸脾湯鬱熱下墜者龍膽瀉肝湯加味逍遙散
木楊湯治婦人陰中生物痒痛牽引腰腹多由房事
太過或因淫慾不遂或因非理所為以致陰戶有傷
名曰陰挺
金毛狗脊五棓子枯礬魚腥草
水楊根黃連(各一兩)
右為末分四劑用有嘴瓦礶煎湯外預以竹筒去節
接礶嘴引熱氣薰入陰中或透挺上俟湯温仍用洗
沃之仍服治挺諸藥
陰腫(七八)
婦人陰腫大都即陰挺之類然挺者多虚腫者多熱
如氣陷而熱者升而清之宜清化飲如柴胡防風之
屬氣閉而熱者利而清之宜大分清飲徙薪飲
肝腎陰虚而熱者加味逍遙散氣虚氣陷而腫者
補中益氣湯因産傷陰戸而腫者不必治腫但調
氣血氣血和而腫自退或由損傷氣滯無關元氣
而腫者但以百草湯薰洗之為妙
一方治陰中腫痛用枳殼半斤切炒乘熱以帛裹
熨之以消其外仍用少許乘熱裹納陰中冷即易之
不三次愈
一方用小麥朴硝白礬五棓子葱白煎湯浸洗
甘菊湯治陰戸腫用甘菊苖葉不拘多少搗爛以
百沸湯淋汁薰浸洗之
陰瘡(七九)
婦人陰中生瘡多由濕熱下注或七情鬱火或縱情敷
藥中於熱毒其外證則或有陰中挺出如蛇頭者謂
之陰挺如菌者謂之陰菌或如雞冠或生蟲濕痒或
内潰腫爛疼痛常流毒水其内證則或為體倦内熱
經候不調或為飲食不甘晡熱發熱或為小腹痞脹
腰脇不利或為小水淋瀝赤白帶下凡治此之法
若腫痛内外俱潰者宜芍藥蒺藜煎為最佳或四物
湯加梔子丹皮膽草荆芥或用加味逍遙散若濕
痒者宜芍藥蒺藜煎或歸脾湯加柴梔丹皮淋濇
者宜龍膽瀉肝湯加白术丹皮淋濇而火盛痛脹
者宜大分清飲或抽薪飲腫而墜毒者補中益氣
湯加山梔丹皮可洗者用百草煎可敷者宜螵
蛸散完瘡散
蛇退散治婦人陰瘡先以荆芥蛇床子湯薰洗挹乾
敷藥
蛇退(一條燒存性)枯礬黃丹扁蓄
藁本(各一兩)硫黃荆芥穗蛇床子(各五錢)
右為細末香油調搽濕則乾摻
陰痒(八十)
婦人陰痒者必有陰蟲微則痒甚則痛或為膿水淋瀝
多由濕熱所化名曰慝内宜清肝火以龍膽瀉肝
湯及加味逍遙散主之外宜桃仁研膏和雄黃末
或同雞肝納陰中以制其蟲然無如銀硃烟搽雞肝
以納之尤妙
椒茱湯治婦人陰痒不可忍惟以熱湯泡洗有不能
住手者
花椒吳茱萸蛇床子(各一兩)藜蘆(半兩)
陳茶(一撮)炒鹽(二兩)以水五升煎湯乘熱薰洗
杏仁膏治婦人陰痒不可忍
杏仁(燒存性)麝香(少許)
右為末用舊帛裹之縳定火上炙熱納陰中
椿根皮湯治陰痒突出
臭椿皮荆芥穗藿香(等分)
右剉煎湯薰洗即痒止而入
一方治疳蟲下蝕下部用蒲黃水銀研勻𫝊入外以
鶴虱草煎湯薰洗
灸肝散治婦人陰痒蟲蝕用牛肝或猪肝切三寸
長大加錢炙熟納陰中引蟲出盡即愈
一方治陰中蟲痒搗桃葉綿裹納陰中日易三四次
一方治陰痒同蛇床子一兩白礬五錢煎湯淋洗
陰冷(八一)
婦人陰冷有寒證有熱證寒由陽虚真寒證也熱由濕
熱假寒證也假寒者必有熱證如小便澁數黃赤大
便燥結煩渴之類是也真寒者小便清利陽虚畏寒
者是也真寒者宜補其陽如理陰煎十補丸加減
續嗣降生丹假寒者當清其火宜龍膽瀉肝湯加
味逍遙散肝腎虚寒者宜煖肝煎鎮陰煎大營煎
脾胃虚寒者宜理中湯理陰煎壽脾煎之類主之
交接出血而痛(八二)
凡婦人交接即出血者多由陰氣薄弱腎元不固或陰
分有火而然若脾虚氣陷不能攝血者宜補中益
氣湯或補陰益氣煎若脾腎虚弱陰氣不固者宜
壽脾煎歸脾湯若肝腎陰虚不守者宜固陰煎
若陰火動血者宜保陰煎
前陰類論列總方(八三)
固陰煎(新因二)保陰煎(新寒一)
補中益氣湯(補三一)理陰煎(新熱三)
理中湯(熱一)補陰益氣煎(新補十六)
歸脾湯(補三三)壽脾煎(新熱十六)
加味逍遙散(補九四)四物湯(補八)
秘元煎(新因一)續嗣降生丹(婦一三六)
清化飲(新因十三)大營煎(新補十四)
芍藥蒺藜煎(新因三五)鎮陰煎(新熱十三)
煖肝煎(新熱十五)龍膽瀉肝湯(寒六二)
十補丸(熱一七四)徙薪飲(新寒四)
大分清飲(新寒五)百草煎(新因三七)
螵蛸散(新因三八)銀硃烟(新因五三)
抽薪飲(新寒三)完瘡散(新因)
景岳全書卷三十九
