景岳全書卷三十八
明張介賓撰
總論
婦人九證
婦人諸病本與男子無異而其有異者則惟經水胎産
之屬故本門亦止列此九證曰經脈類胎孕類
産育類産後類帶濁類乳病類子嗣類
癥瘕類前陰類凡此九者乃其最切之病不
得不另詳方論此外雜證但與男子相同者自有各
門論治之法故不以男女分而資嚽於此
論難易(二)
諺云寧治十男子莫治一婦人此謂婦人之病不易治
也何也不知婦人之病本與男子同而婦人之情則
與男子異盖以婦人幽居多鬱常無所伸陰性偏拗
每不可解加之慈戀愛憎嫉妬憂恚罔知義命每多
怨尤或有懷不能暢遂或有病不可告人或信師巫
或畏藥餌故染著堅牢根深蔕固而治之有不易耳
此其情之使然也然尚有人事之難如寇宗奭引黃
帝之論曰凡治病察其形氣色澤形氣相得謂之可
治色澤以浮謂之易已形氣相失色夭不澤謂之難
治又曰診病之道觀人勇怯骨肉皮膚能知其虚實
以為診法故曰治之要極無失色脈此治之大則也
今富貴之家居奥室之中處帷幔之内復有以綿帕
幪其手者既不能行望色之神又不能盡切脈之巧
使脈有弗合未免多問問之覺繁必謂醫學不精往
往并藥不信不知問亦非易其有善問者正非醫之
善者不能也望聞問切欲於四者去其三吾恐神醫
不神矣世之通患若此最多此婦人之所以不易也
故凡醫家病家皆當以此為意
經脈類
經脈之本(三)
上古天真論曰女子二七天癸至任脈通太衝脈盛月
事以時下故有子盖天癸者言後天之陰氣陰氣足
而月事通是即所為月經也正以女體屬陰其氣應
月月以三旬而一盈經以三旬而一至月月如期經
常不變故謂之月經又謂之月信夫經者常也一有
不調則失其常度而諸病見矣然經本陰血何臟無
之惟臟腑之血皆歸衝脈而衝為五臟六腑之血海
故經言太衝脈盛則月事以時下此可見衝脈為月
經之本也然血氣之化由於水穀水穀盛則血氣亦
盛水穀衰則血氣亦衰而水穀之海又在陽明考之
痿論曰陽明者五臟六腑之海主潤宗筋宗筋主束
骨而利機關也衝脈者經脈之海也主滲灌谿谷與
陽明合於宗筋陰陽總宗筋之會會於氣街而陽明
為之長是以男精女血皆由前陰而降此可見衝脈
之血又總由陽明水穀之所化而陽明胃氣又為衝
脈之本也故月經之本所重在衝脈所重在胃氣所
重在心脾生化之源耳其他如七情六淫飲食起居
之失宜者無非皆心脾胃氣之賊何者當顧何者當
去學者於此當知所從矣
經脈諸臟病因(四)
女人以血為主血旺則經調而子嗣身體之盛衰無不
肇端於此故治婦人之病當以經血為先而血之所
主在古方書皆言心主血肝藏血脾統血故凡傷心
傷脾傷肝者均能為經脈之病又曰腎為陰中之陰
䁂主閉藏肝為陰中之陽肝主疎泄二藏俱有相火
其系上屬於心故心火一動則相火翕然從之多致
血不靜而妄行此固一說然相火動而妄行者有之
由火之盛也若中氣脫䧟及門戶不固而妄行者亦
有之此由脾腎之虚不得盡言為火也再如氣道逆
而不行者有之由肝之滯也若精血敗而不行者亦
有之此由真陰之枯竭其證極多不得誤以為滯也
是固心脾肝腎四臟之病而獨於肺臟多不言及不
知血之行與不行無不由氣如經脈别論曰飲入於
胃游溢精氣上輸於脾脾氣散精上歸於肺通調水
道下輸膀胱水精四布五經並行合於四時五行陰
陽揆度以為常也此言由胃達脾由脾達肺而後𫝊
布諸經故血脫者當益氣血滯者當調氣氣主於肺
其義可知是皆諸經之當辨者如此然其微甚本末
則猶有當辨者盖其病之肇端則或由思慮或由鬱
怒或以積勞或以六淫飲食多起於心肺肝脾四臟
及其甚也則四臟相移必歸脾腎盖陽分日虧則飲
食日減而脾氣胃氣竭矣陰分日虧則精血日涸而
衝任腎氣竭矣故予曰陽邪之至害必歸陰五臟之
傷窮必及腎此源流之必然即治療之要著故凡治
經脈之病或其未甚則宜解初病而先其所因若其
已劇則必計所歸而專當顧本甚至脾腎大傷泉源
日涸由色淡而短少由短少而斷絶此其枯竭已甚
也昧者無知田云積血而通之破之禍不旋踵矣
經不調(五條)
經血為水穀之精氣和調於五臟灑陳於六腑乃能入
於脈也凡其源源而來生化於脾總統於心藏受於
肝宣布於肺施泄於腎以灌溉一身在男子則化而
為精婦人則上為乳汁下歸血海而為經脈但使精
氣無損情志調和飲食得宜則陽生陰長而百脈克
實又何不調之有苟不知慎則七情之傷為甚而勞
倦次之又或為慾不謹強弱相陵以致衝任不守者
亦復不少此外則外感内傷或醫藥誤謬但傷營氣
無不有以致之凡人有衰弱多病不耐寒暑不勝勞
役雖先天稟弱者常有之然有以氣血方長而縱情
虧損或精血未滿而早為斵喪致傷生化之源則終
身受害此未病之先所當深察而調之者也若欲
調其既病則惟虚實陰陽四者為要丹溪曰先期而
至者血熱也後期而至者血虚也王子亨曰陽太過
則先期而至陰不及則後時而來其有乍多乍少斷
絶不行崩漏不止皆由陰陽盛衰所致是固不調之
大略也然先期而至雖曰有火若虚而挾火則所重
在虚當以養營安血為主矧亦有無火而先期者則
或補中氣或固命門皆不宜過用寒涼也後期而至
者本屬血虚然亦有血熱而燥瘀者不得不為清補
有血逆而留滯者不得不為疎利總之調經之法但
欲得其和平在詳察其脈證耳若形氣脈氣俱有餘
方可用清用利然虚者極多實者極少故調經之要
貴在補脾胃以資血之源養腎氣以安血之室知斯
二者則盡善矣若營氣本虚而不知培養則未有不
日枯而竭者不可不察也凡經行之際大忌寒涼
等藥飲食亦然
初虞世曰經以月至有常也其來過與不及皆謂之病
若榮血虧損不能滋養百骸則髮落面黃羸瘦燥熱
燥氣盛則金受邪金受邪則為欬為𠻳為肺癰為肺
痿必矣但助胃壯氣則榮血生而經自行若果怒氣
逆經閉不行當用行氣破血之劑
褚氏遺書精血篇曰男子精未通而御女以通其精則
五體有不滿之處異日有難狀之疾陰已痿而思色
以降其精則精不出而内敗小便澁而為淋精已耗
而復竭之則大小便牽痛愈痛則愈便愈便則愈痛
女人天癸既至踰十年無男子合則不調未踰十年
思男子合亦不調不調則舊血不出新血誤行或漬
而入骨或變而為腫後雖合而難子合多則瀝枯虚
人産衆則血枯殺人觀其精血思過半矣
産寶方序論曰婦人以血為基本苟能謹於調護則血
氣宣行其神自清月水如期血凝成孕若脾胃虚弱
不能飲食營衛不足月經不行肌膚黃燥面無光澤
寒熱腹痛難於子息或帶下崩漏血不流行則成瘕
證
薛立齋曰經云二陽之病發心脾有不得隠曲為女子
不月故心脾平和則百骸五臟皆潤澤而經候如常
苟或心脾受傷則血無所養亦無所統而月經不調
矣是故調經者當理心脾為主丹溪先生亦曰先期
而至者血熱也後期而至者血虚也竊謂先期而至
者有因脾經血燥有因脾經鬱火有因肝經怒火有
因血分有熱有因勞役動火過期而至者有因脾經
血虚有因肝經血虚有因氣虚血弱主治之法脾經
血燥者加味逍遙散脾經鬱滯者歸脾湯肝經怒火
者加味小柴胡湯血分有熱者加味四物湯勞役動
火者補中益氣湯其過期而至者若脾經血虚宜
人參養營湯肝經血少宜六味地黃丸氣虚血弱宜
八珍湯盖血生於脾故云脾統血凡血病當用苦甘
之劑以助其陽氣而生陰血俱屬不足也大凡肝脾
血燥四物湯為主肝脾血弱補中益氣湯為主肝脾
鬱結歸脾湯為主肝經怒火加味逍遥散為主
又曰胃者衛之源脾者榮之本榮出中焦衛出上焦
衛不足益之必以辛榮不足補之必以甘甘辛相合
脾胃健而榮衛生是以氣血俱旺也或因勞心虚火
妄動月經錯行宜安心補血瀉火此東垣先生治法
也
又曰人之少有老態不耐寒暑不勝勞役四時迭病
皆因氣血方長而勞心虧損或精血未滿而早年斵
喪故其見證難以名狀若左尺脈虚弱或細數是左
腎之真陰不足也用六味丸右尺脈遲軟或沉細而
數欲絶是命門之相火不足也用八味丸至於兩尺
微弱是陰陽俱虚用十補丸此皆滋其化源也不可
輕用黃栢知母之類設或六淫外侵而見證亦因其
氣内虚而外邪湊集耳尤宜用前藥
調經論外備用方
加味八珍湯(婦九四經補虚調)調胃養營湯(婦九五經退熱調)
金匱膠艾湯(婦九三血不止勞傷經)良方當歸散(婦九六止妄行不)
四物二連湯(婦百十三血虚内熱)補肝散(婦九二調虚弱不)
益陰腎氣丸(補一二五血虚不調)丹參散(婦九七血調經止)
琥珀散(婦百二經逐瘀通)白芷散(婦一二六固經)
良方黃龍湯(婦八五感經後外)良方人參湯(婦七七經補虚調)
十全大補湯(補二十血温補氣)六物煎(新因二十虚補最妙)
血熱經早(六)
凡血熱者多有先期而至然必察其陰氣之虚實若形
色多赤或紫而濃或去多其脈洪滑其藏氣飲食喜
冷畏熱皆火之類也
治血熱有火者宜清化飲主之若火之甚者如抽薪
飲之類亦可暫用但不可以假火作真火以虚火作
實火也大都熱則善流而愆期不至者如續斷地
榆丹參茜根梔子之屬皆可用若微火陰虚而經
多早者治宜滋陰清火用保陰煎之類主之所謂
經早者當以每月大概論所謂血熱者當以通身藏
象論勿以素多不調而偶見先期者為早勿以脈證
無火而單以經早者為熱若脈證無火而經早不
及期者乃其心脾氣虚不能固攝而然宜大營煎大
補元煎或五福飲加杜仲五味子之類主之此輩極
多若作火治必誤之矣若一月二三至或半月或
旬日而至者此血氣敗亂之證當因其寒熱而調治
之不得以經早者並論
血熱論外方
良方續斷湯(婦二二)四物二連湯(婦百十三)
二黃散(婦二十)一母丸(婦三七)
良方當歸散(婦九六)延年益嗣丹(婦一三五)
竒效四物湯(婦百十一)子芩散(婦一二二)
血熱經遲(七)
血熱者經期常早此營血流利及未甚虧者多有之其
有陰火内爍血本熱而亦每過期者此水虧血少燥
澁而然治宜清火滋陰以加味四物湯加減一陰煎
滋陰八味丸之類主之
血寒經遲(八)
凡血寒者經必後期而至然血何以寒亦惟陽氣不足
則寒從中生而生化失期是即所謂寒也至若陰寒
由外而入生冷由内而傷或至血逆或為疼痛是又
寒滯之證非血寒經遲之謂也當詳辨之
凡陽氣不足血寒經遲者色多不鮮或色見沉黑或
澁滯而少其脈或微或細或沉遲弦澁其藏氣形氣
必惡寒喜煖凡此者皆無火之證治宜温養血氣以
大營煎理陰煎之類加減主之大約寒則多滯宜
加薑桂吳茱萸蓽撥之類甚者須加附子
血寒論外方
五物煎(新因三)烏雞煎丸(婦一四二)
增損四物湯(婦百十)四神散(婦七五)
血虚經亂(九)
凡女人血虚者或遲或早經多不調此當察藏氣審陰
陽詳參形證脈色辨而治之庶無誤也盖血虚之候
或色淡或澁少或過期不至或行後反痛痛則喜煖
喜按或經後則困憊難支腰膝如折或脈息則微弱
弦澁或飲食素少或形色薄弱凡經有不調而值此
不足之證皆不可妄行尅削及寒涼等劑再傷脾腎
以伐生氣則惟有日甚矣凡肝脾血虚微滯微痛
者宜四物湯主之或加桂肉或加黃岑隨寒熱而用
之自無不可三陰虧弱無熱無寒平藏者宜小營
煎五福飲六物煎之類主之此常人最宜之劑或八
珍湯十全大補湯之類皆宜擇用三陰虧弱兼陽
虚者宜大營煎理陰煎之類主之憂思過度心脾
受傷者七福飲歸脾湯之類主之脾土不健飲食
減少宜燥宜温者温胃飲理中湯之類主之脾土
虚䧟不能統攝營氣而為漏為頻者宜五福飲歸脾
湯壽脾煎秘元煎或四君子加芎歸主之肝虚不
能藏血或多驚惕或多小腹急痛宜三陰煎補肝散
之類主之若陰血虚水不制火而邪火盛者或為
夜熱盜汗或為煩渴生痰是即勞損之漸速宜調治
用一二三四五陰等煎擇宜治之否則恐成血枯也
腎虚經亂(十)
婦人因情慾房室以致經脈不調者其病皆在腎經此
證最多所當辨而治之
凡慾念不遂沉思積鬱心脾氣結致傷衝任之源而
腎氣日消輕則或早或遲重則漸成枯閉此宜兼治
心脾腎以逍遥飲秘元煎之類主之若或慾火熾
盛以致真陰日潰者宜保陰煎滋陰八味丸之類主
之若房室縱肆不慎者必傷衝任之流而腎氣不
守治須扃固命門宜固陰煎秘元煎之類主之若
左腎真陰不足而經脈不調者宜左歸飲左歸丸六
味地黃丸之類主之若右腎真陰不足而經有不
調者宜右歸飲右歸丸八味地黃丸之類主之若
思鬱不解致病者非得情舒願遂多難取效房室不
慎致病者使非勇於節慾亦難全恃藥餌也
經期腹痛(十一)
經行腹痛證有虚實實者或因寒滯或因血滯或因氣
滯或因熱滯虚者有因血虚有因氣虚然實痛者多
痛於未行之前經通而痛自減虚痛者於既行之後
血去而痛未止或血去而痛益甚大都可按可揉者
為虚拒按拒揉者為實有滯無滯於此可察但實中
有虚虚中亦有實此當於形氣稟質兼而辨之當以
察意言不能悉也
凡婦人經期有氣逆作痛全滯而不虚者須順其氣
宜調經飲主之甚者如排氣飲之類亦可用若血
淤不行全滯無虚者但破其血宜通瘀煎主之若
氣血俱滯者宜失笑散主之若寒滯於經或因外
寒所逆或素日不慎寒涼以致凝結不行則留聚為
痛而無虚者須去其寒宜調經飲加薑桂吳茱萸之
類主之或和胃飲亦可酌用若血熱血燥以致滯
澁不行而作痛者宜加味四物湯或用保陰煎去續
斷加減主之以上五證但察其有滯無虚方是真
實若或兼虚弗得任行尅伐
凡婦人經行作痛挾虚者多全實者少即如以可按
拒按及經前經後辨虚實固其大法也然有氣血本
虚而血未得行者亦每拒按故於經前亦常有此證
此以氣虚血滯無力流通而然但察其形證脈息凡
涉虚弱不足而經滯作痛者惟用决津煎五物煎加
減主之其效如神或用四神散之類亦可若痛在
經後者多由血虚當用大小營煎隨宜加減治之或
四物八珍俱可用然必察其寒熱虚實以為佐使自
無不效其有餘滯未行者惟决津煎為妙凡婦人
但遇經期則必作痛或食則嘔吐肢體困倦或兼寒
熱者是必素稟氣血不足止宜八珍湯大營煎之類
若虚而寒甚者宜理陰煎漸加培補久必自愈有因
帶濁多而虚痛者亦宜大小營煎隨其寒熱加佐使
主之
立齋曰前證若風寒傷脾者六君加炮薑思慮傷血者
四物加參术思慮傷氣者歸脾加柴梔鬱怒傷血者
歸脾逍遙兼服
經痛論外方
温經湯(婦百三寒痛)交加散(婦百作痛結聚)
醋附丸(婦百七痛行滯止)牛膝散(婦九九痛通經止)
薑黃散(婦百一痛逐瘀止)當歸沒藥丸(婦百六痛血瘀作)
玄胡當歸散(婦九八痛血逆作)琥珀丸(婦一三四)
崩淋經漏不止(十二)
崩漏不止經亂之甚者也盖亂則或前或後漏則不時
妄行由漏而淋由淋而崩總因血病而但以其微甚
耳陰陽别論曰陰虚陽摶謂之崩百病始生篇曰陽
絡傷則血外溢陰絡傷則血内溢故凡陽摶必屬陰
虚絡傷必致血溢知斯二者而崩淋之義及治療之
法思過半矣惟是陰虚之說則但傷營氣無匪陰虚
而五臟之陰皆能受病故神傷則血無所主病在心
也氣傷則血無所從病在肺也意傷則不能統血攝
血病在脾也魂傷則不能畜血藏血病在肝也志傷
則不能固閉真陰病在腎也所以五臟皆有陰虚五
臟皆有陽摶故病陰虚者單以臟氣受傷血因之而
失守也病陽摶者兼以火居陰分血得熱而妄行也
凡治此之法宜審臟氣宜察陰陽無火者求其臟而
培之補之有火者察其經而清之養之此不易之良
法也然有火者不得不清但元氣既虚極多假熱設
或不明真假而誤用寒涼必復傷脾胃生氣日見殆
矣先賢有云凡下血證須用四君子輩以收功又云
若大吐血後毋以脈診當急用獨參湯救之厥旨深
矣故凡見血脫等證必當用甘藥先補脾胃以益發
生之氣盖甘能生血甘能養營但使脾胃氣強則陽
生陰長而血自歸經矣故曰脾統血
一治崩淋經漏之法若陰虚血熱妄行者宜保陰煎
加減一陰煎若火盛迫血妄行而無虚證者宜徙
薪飲黃芩散加續斷丹參若血熱兼滑者宜保陰
煎槐榆散生地黃湯若肝經怒火動血者加味四
物湯若肝經怒火動血逆氣未散者化肝煎或保
陰煎加減主之若血有滯逆而妄行者四物湯丹
參散若營氣不足血不能調而妄行者五福飲四
物湯四君子湯八珍湯擇宜用之若脾氣虚䧟不
能收攝而脫血者壽脾煎歸脾湯四君子加芎歸再
甚者舉元煎若脾腎虚寒兼嘔兼溏泄而畏寒者
理陰煎五君子煎理中湯若陽氣大虛脫䧟者四
維散若脾腎陰氣不固者固陰煎五陰煎秘元煎
若肝膽氣虚不能藏血者必多驚恐畏怯宜五福
飲七福飲八珍湯兼陽虚者仍加薑桂若去血過
多血脫氣竭者當速用獨參湯提握其氣以防脫絶
或用當歸補血湯若崩淋既久血滑不禁宜澁宜
固者龍骨散如聖散七灰散之類同人參兼用之
凡血淋治法大約如前但其穢臭脈滑者多火宜從
清涼若腥臭清寒脈細者多寒必須温補其或久病
則精去無窮尾閭易竭非大加培補不可惟固陰煎
及十全大補湯之類為宜
一崩淋之病有暴崩者有久崩者暴崩者其來驟其治
亦易久崩者其患深其治亦難且凡血因崩去勢必
漸少少而不止病則為淋此等證候未有不由憂思
鬱怒先損脾胃次及衝任而然者崩淋既久真陰日
虧多致寒熱欬嗽脈見弦數或豁大等證此乃元氣
虧損陰虚假熱之脈尤當用參地歸术甘温之屬以
峻培本源庶可望生但得胃氣未敗受補可救若不
能受補而日事清涼以苟延目前則終非吉兆也
一崩淋病治有五臟之分然有可分者有不可分者可
分者如心肺居於膈上二陽臟也肝脾腎居於膈下
三陰臟也治陽者宜治其氣治陰者宜治其精此可
分之謂也然五臟相移精氣相錯此又其不可分者
也即如病本於心君火受傷必移困於脾土故治脾
即所以治心也病本於肺治節失職必殘及於腎水
故治腎即所以治肺也脾為中州之官水穀所司餉
道不資必五路俱病不究其母則必非治脾良策肝
為將軍之官鬱怒是病勝則伐脾敗則自困不知強
弱則攻補不無倒施不獨此也且五臟五氣無不相
涉故五臟中皆有神氣皆有肺氣皆有胃氣皆有肝
氣皆有腎氣而其中之或此或彼或利或害各有互
相倚伏之妙故必悟藏氣之大本其強弱何在死生
之大權其緩急何在精氣之大要其消長何在攻補
之大法其先後何在斯足稱慧然之明哲若謂心以
棗仁遠志肺以桔梗麥冬脾以白术甘草肝以青皮
芍藥腎以獨活玄參之類是不過膚毛之見又安知
性命之道也諸證皆然不止崩淋者若此
一婦人於四旬外經期將斷之年多有漸見阻隔經期
不至者當此之際最宜防察若果氣血和平素無他
疾此固漸止而然無足慮也若素多憂鬱不調之患
而見此過期阻隔便有崩决之兆若隔之淺者其崩
尚輕隔之久者其崩必甚此因隔而崩者也當預服
四物八珍之類以調之否則恐其鬱久而决則為患
滋大也若其既崩之後則當辨其有火無火有火
者因火逼血宜保陰煎主之無火者因隔而决或其
有滯當去其故而養其新宜調經飲先以理之然後
各因其宜可養則養用小營煎可固則固用固陰煎
之類主之
王叔和曰五崩何等曰白崩者形如涕赤崩者形如絳
津黃崩者形如爛瓜青崩者形如藍色黑崩者形如
衃血也
立齋曰前證治法固脾胃虧損不能攝血歸源者用六
君加芎歸柴胡若因肝經之火而血下行用竒效
四物湯或四物加柴梔苓术若肝經風熱而血妄
行用加味逍遙散或小柴胡加梔芍丹皮若怒動
肝火而血沸騰亦用前藥若脾經鬱結而血不歸
經用歸脾加柴梔丹皮若悲傷胞絡而血下崩用
四君加柴梔升麻
附按大尹王天成之内久患崩自服四物涼血之
劑或作或徹因怒發熱其血不止服前藥不應乃主
降火更加脇腹大痛手足俱冷余曰此脾胃虚寒所
致先用附子理中湯熱退痛止又用濟生歸脾湯補
中益氣湯崩血頓愈若泥痛無補法則誤矣
血崩簡易方
一方治風熱血崩用荆芥穗燈火燒焦為末每服
一二錢童便調服
一方治血崩用陳槐花一兩百草霜半兩為末每
服一二錢燒紅秤錘焠酒服
崩漏論外方
增損四物湯(婦百十攝虚不固)一味防風散(婦百十五血崩肝經風熱)
防風黃芩湯(婦一二三風熱血崩)栢葉散(婦一二一虚弱久崩)
棕灰散(和二一五固澁崩漏)龍腦雞蘇丸(和三七二下血虚火崩淋)
殺血心痛(十三)
陳臨川良方云婦人血崩而心痛甚名曰殺血心痛由
心脾血虛也若小産去血過多而心痛甚者亦然用
烏賊魚骨炒為末醋湯調下失笑散亦效
立齋曰前證若陰血耗散用烏賊丸收斂之若瘀血不
散用失笑散行散之若心血虚弱用芎歸湯補養之
若鬱結傷血用歸脾湯調補之
附按一婦人血崩兼心痛三年矣諸藥不應每痛
甚虚證悉具面色痿黃余曰心主血盖由去血過多
心無所養以致作痛宜用十全大補湯參术培之三
十餘劑稍愈百餘劑全愈
愚謂殺血心痛既由血去過多而心痛甚明屬心無所
養但當專用甘温以養營氣如十全大補湯大營煎
小營煎五福飲之類為宜若失笑散者惟氣滯血逆
而用以行之散之則可必不可以治血虚也再如烏賊
丸乃内經腹中論用治血枯者亦恐於血虚心痛未
必即效用者審之
熱入血室(十四)
婦人傷寒或勞役或怒氣發熱適遇經行以致熱入血
室或血不止或血不行令人晝則明了安靜夜則譫
語如見鬼狀者是也若熱因外邪由表而入者宜
一柴胡飲或三柴胡飲或四柴胡飲或良方黃龍湯
加生地酌而用之若或怒或勞火由内生其人多
汗而無表證者宜保陰煎清化飲當歸六黃湯之類
加減主之若病雖漸愈但元氣素弱而熱有未退
血未止者宜補陰益氣煎或補中益氣湯若脾氣
素弱宜歸脾湯血氣俱弱者宜十全大補湯庶無誤
矣若血熱多滯者宜小柴胡湯加丹皮紅花當歸
辨血色(十五)
凡血色有辨固可以察虚實亦可以察寒熱若血濃而
多者血之盛也色淡而少者血之衰也此因大概之
易知者也至於紫黑之辨其證有如冰炭而人多不
解誤亦甚矣盖紫與黑相近今人但見紫色之血不
分虚實便謂内熱之甚不知紫赤鮮紅濃而成片成
條者是皆新血妄行多由内熱紫而兼黑或散或薄
沉黑色敗者多以真氣内損必屬虚寒由此而甚則
或如屋漏水或如腐敗之宿血是皆紫黑之變象也
此肝脾大損陽氣大陷之證當速用甘温如理陰煎
理中湯歸脾湯四味回陽飲補中益氣湯之類單救
脾土則䧟者舉脫者固元氣漸復病無不愈若盡以
紫色作熱證則無不隨藥而斃矣凡腸澼便血之屬
無不皆然學者於此最有不可忽者
血枯經閉(十六)
評熱病論曰月事不來者胞脈閉也胞脈者屬心而絡
於胞中今氣上迫肺心氣不得下通故月事不來也
陰陽别論曰二陽之病發心脾有不得隠曲女子不月
其𫝊為風消其𫝊為風息奔者死不治
邪氣臟腑病形篇曰腎脈微濇為不月
血枯之與血隔本自不同盖隔者阻隔也枯者枯竭也
阻隔者因邪氣之隔滯血有所逆也枯竭者因衝任
之虧敗源斷其流也凡婦女病損至旬月半載之後
則未有不閉經者正因陰竭所以血枯枯之為義無
血而然故或以羸弱或以困倦或以欬嗽或以夜熱
或以食飲減少或以亡血失血及一切無脹無痛無
阻無隔而經有久不至者即無非血枯經閉之候欲
其不枯無如養營欲以通之無如克之但使雪消則
春水自來血盈則經脈自至源泉混混又孰有能阻
之者奈何今之為治者不論有滯無滯多兼開導之
藥其有甚者則專以桃仁紅花之類通利為事豈知
血滯者可通血枯者不可通也血既枯矣而復通之
則枯者愈枯其與榨乾汁者何異為不知枯字之義
耳為害不小無或蹈此弊也此之治法當與前血虚
腎虚二條參而用之
寇宗奭曰夫人之生以血氣為本人之病未有不先傷
其血氣者若室女童男積想在心思慮過度多致勞
損男子則神色消散女子則月水先閉盖憂愁思慮
則傷心而血逆氣竭神色先散月水先閉且心病則
不能養脾故不嗜食脾虚則金虧故發嗽腎水絶則
木氣不榮而四肢乾痿故多怒鬢髮焦筋骨痿若五
臟𫝊徧則必至於死此一種於勞中最難治盖病起
於五臟之中無有已期藥力不可及也若或自能改
易心志然後用藥扶接如此則可得九死一生舉此
為例其餘諸方可按脈與證而治之
張氏云室女月水久不行切不可用青蒿等涼藥醫家
多以為室女血熱故以涼藥解之殊不知血得熱則
行冷則凝養生必用方言之甚詳此說大有理不可
不知若經候微少漸漸不通手足骨肉煩疼日漸羸
瘦漸生潮熱其脈微數此由陰虚血弱陽往乘之少
水不能減盛火火逼水涸耗亡津液治當養血益陰
慎毋以毒藥通之宜用栢子仁丸澤蘭湯
立齋曰夫經水陰血也屬衝任二脈主上為乳汁下為
月水其為患有因脾胃虚不能生血而不行者調而
補之有因脾鬱傷血耗損而不行者解而補之有因
胃火血消爍而不行者清而補之有因勞傷心血少
而不行者靜而補之有因怒傷肝血少而不行者和
而補之有因腎水虧不能生肝血而閉者補脾肺有
因肺氣虚不能有血而閉者補脾胃經曰損其肺者
益其氣損其心者調其榮衛損其脾者調其飲食適
其寒温損其肝者緩其中損其腎者益其精審而治
之庶無誤矣五穀入胃化以為血以榮四末内養
五臟六腑若服苦寒之劑復傷胃氣必致不起
經閉論外方
通經散(攻四五)
經脈類論列總方(十七)
四君子湯(補一)五君子煎(新熱六)
六君子湯(補五)四物散(補八)
八珍湯(補十九)十全大補湯(補二十)
歸脾湯(補三三)小營煎(新補十五)
加味四物湯(補九)壽脾煎(新熱十六)
大營煎(新補十四)補中益氣湯(補三一)
理陰煎(新熱三)理中湯(熱一)
附子理中湯(熱二)保陰煎(新寒一)
五福飲(新補六)補陰益氣煎(新補十六)
五物煎(新因三)七福飲(新補七)
人參養營湯(補二一)六物煎(新因二十)
五陰等煎(新補八起至三十止)加減一陰煎(新補九)
舉元煎(新補十七)秘元煎(新固一)
四味回陽飲(新熱一)固陰煎(新固二)
逍遙散(補九三)加味逍遙散(補九四)
左歸飲(新補二)右歸飲(新補三)
當歸補血湯(補四五)左歸丸(新補四)
右歸丸(新補五)當歸六黃湯(寒六五)
六味丸(補一二一)八味丸(補一二二)
滋陰八味丸(新寒十七)獨參湯(補三六)
十補丸(熱一七四)竒效四物湯(婦百十一)
温胃飲(新熱五)和胃飲(新和五)
良方黃龍湯(婦八五)一柴胡飲(新散一)
三柴胡飲(新散三)加味小柴胡湯(散二十)
四柴胡飲(新散四)小柴胡湯(散十九)
生地黃湯(固五七)補肝散(婦九二)
化肝煎(新寒十)調經飲(新因四)
决津煎(新因二)通瘀煎(新因五)
丹參散(婦九七)芎歸湯(婦四一)
如聖散(婦百十七)失笑散(婦百四)
四維散(新熱十二)四神散(婦七五)
排氣飲(新和六)抽薪飲(新寒三)
徙薪飲(新寒四)清化飲(新因十三)
黃芩散(婦一二二)槐榆散(婦百十八)
龍骨散(婦百十六)七灰散(婦百十九方附綿花子)
烏賊丸(婦百九)栢子仁丸(婦百八)
澤蘭湯(婦百五)
胎孕類
胎脈(十八)
平人氣象論曰婦人手少陰動甚者任子也陰陽别
論曰陰摶陽别謂之有子腹中論曰何以知懷子
之且生也曰身有病而無邪脈也脈經曰尺中之
脈按之不絶法妊娠也滑伯仁曰三部脈浮沉正
等無他病而不月者妊也
凡婦人懷孕者其血留氣聚胞宮内實故脈必滑數倍
常此當然也然有中年受胎及血氣羸弱之婦則脈
見細小不數者亦有之但於微弱之中亦必有隠隠
滑動之象此正陰摶陽别之謂是即妊娠之脈有可
辨也又胎孕之脈數勞損之脈亦數大有相似然
損脈之數多兼弦澁胎孕之數必兼和滑此當於幾
微中辨其邪氣胃氣之異而再審以證自有顯然可
見者
凡辨男女之法自古及今無不以陰陽二字為綱領然
言多矛盾悉屬疑似兹余以坎離之象定之庶得其
要盖坎為天一之卦坎中滿陽在内也離為地二之
卦離中虚陰在内也得坎象者為男得離象者為女
所以男脈多沉實沉實者中滿之象女脈多浮虚浮
虚者中虚之象無論人之老少強弱脈之部位大小
但因象察象無不如響之應然尤於兩尺為最也足
稱捷法
脈訣云欲産之婦脈離經沉細而滑也同名夜半覺痛
應分旦來日日午定知生質疑謂離經之脈即歇
至者是也
啓蒙曰欲産之婦脈離經離經之脈認分明其來小大
不調勻或如雀啄屋漏應腰疼腹痛眼生花産在須
臾却非病
胎候(十九)
巫方氏顱𩕄經云一月為胞胎精血凝也二月為胎形
始成脴也三月陽神為三魂四月陰靈為七魄五月
五形分五臟也六月六律定六腑也七月睛開竅通
光明也八月元神具降真靈也九月宮室羅布以定
生人也十月受氣足萬象成也
五臟論有耆婆論曰一月如珠露二月如桃花三月男
女分四月形象具五月筋骨成六月毛髮生七月遊
其魂男能動左手八月遊其魄女能動右手九月三
轉身十月受氣足
孫真人曰凡兒在胎一月胚二月胎三月有血脈四月
形體成五月能動六月諸骨具七月毛髮生八月臟
腑具九月穀入胃十月百神備則生矣生後六十
日瞳子成能咳笑應和人百五十日任脈成能自反
覆百八十日髖骨成能獨坐二百一十日掌骨成能
扶伏三百日髕骨成能行也若不能依期者必有不
平之處
巢氏病源論曰妊娠一月名胎胚足厥陰脈養之二月
名始膏足少陽脈養之三月名始胎手心主脈養之
當此之時血不流行形象始化未有定儀因感而變
欲子端正莊嚴常口談正言身行正事欲子美好宜
佩白玉欲子賢能宜看詩書是謂外象而内感者也
四月始成其血脈手少陽脈養之五月始成其氣足
太陰脈養之六月始成其筋足陽明脈養之七月始
成其骨手太陰脈養之八月始成膚革手陽明脈養
之九月始成毛髮足少陰脈養之十月五臟六腑關
節人神皆備此其大略也
陳臨川曰嘗試推巢氏所論云妊娠脈養之理若足厥
陰肝脈也足少陽膽脈也為一臟一腑表裡之經餘
皆如此且四時之令必始於春木故十二經之養始
於肝膽所以養胎在一月二月手心主心胞絡脈也
手少陽三焦脈也屬火而夏旺所以養胎在三月四
月手少陰手太陽乃心脈也以君主之官無為而尊
也足太陰脾脈也足陽明胃脈也屬土而旺長夏所
以養胎在五月六月手太陰肺脈也手陽明大腸脈
也屬金而旺秋所以養胎在七月八月足少陰腎脈
也屬水而旺冬所以養胎在九月又況母之腎藏繫
於胎是母之真氣子之所賴也至十月兒於母腹之
中受足諸臟氣脈所養然後待時而生此論誠有至
理世更有明之者亦未有過於巢氏之論矣余因述
其說
一胎有男女之辨易曰乾道成男坤道成女顱𩕄經曰
三陽所會則生男三陰所會則生女葛仙翁曰男從
父氣女從母氣聖濟經曰天之德地之氣陰陽之至
和流薄於一體因氣而左動則屬陽陽資之則成男
因氣而右動則屬陰陰資之則成女是以胎有男女
則成有遲速體有陰陽則懷有向背故男動在三月
陽性早也女動在五月陰性遲也女胎背母而懷故
母之腹軟男胎面母而懷故母之腹鞕此皆得理之
談所當察也至若褚氏以精血之先後言男女道藏
經以一日三日五日得者為男等說總屬億度渺茫
非有確見也余不敢遵信故别有微論列子嗣類
安胎(二十)
凡妊娠胎氣不安者證本非一治亦不同盖胎氣不安
必有所因或虚或實或寒或熱皆能為胎氣之病去
其所病便是安胎之法故安胎之方不可執亦不可
泥其月數但當隨證隨經因其病而藥之乃為至善
若謂白术黃芩乃安胎之聖藥執而用之鮮不誤矣
一胎氣有寒而不安者其證或吞酸吐酸或嘔惡脹滿
或喜熱畏涼或下寒泄瀉或脈多沉細或絶無火證
而胎有不安者皆屬陽虚寒證但温其中而胎自安
矣宜用温胃飲理陰煎之類加減主之亦當以平素
之藏氣察其何如酌而用之
一胎氣有熱而不安者其證必多煩熱或渴或躁或上
下不清或漏血溺赤或六脈滑數等證宜涼胎飲保
陰煎之類主之若但熱無虚者如枳壳湯一母丸
黃芩散之類皆可擇用清其火而胎自安矣
一胎氣有虚而不安者最費調停然有先天虚者有後
天虚者胎元攸係盡在於此先天虚者由於稟賦當
隨其陰陽之偏漸加培補萬毋欲速以期保全後天
虚者由於人事凡色慾勞倦飲食七情之類皆能傷
及胎氣治此者當察其所致之由因病而調仍加戒
慎可也然總之不離於血氣之虚皆當以胎元飲為
主若心脾氣虚於上者宜逍遙飲歸脾湯壽脾煎
之類主之若肝腎不足於下者宜左歸飲右歸飲
固陰煎主之若氣血俱虚者宜五福飲八珍湯十
全大補湯之類主之若脾腎氣虚而兼帶濁者宜
秘元煎兔絲煎之類主之若多嘔惡者當隨前證
前方各加二陳湯之類以和之凡治虚證貴在隨
機應變誠有不可以鑿執言者
一胎氣有實滯氣滯凡為惡阻為脹滿而不安者惟其
素本不虚而或多鬱滯者乃有之但察其所由而開
之導之諸治實者固無難也嘔吐不止者二陳湯
加枳壳砂仁主之或用人參橘皮湯亦妙食滯脹
滿不安者小和中飲加減主之肝氣滯逆脹滿不
安者解肝煎主之怒動肝氣兼火者化肝煎主之
脾肺氣滯上攻作痛者紫蘇飲主之氣滯兼痰
者四七湯二陳湯加當歸主之氣滯兼火為脹為
煩者枳壳湯束胎丸之類主之
一王節齋曰調理妊婦在於清熱養血白术補脾為安
胎君藥條實黃芩為安胎聖藥清熱故也暑月宜加
用之此一說者雖若有理而實有大病不可不辨也
夫孕之胎氣必隨母之藏氣大都陰虚者多熱氣陽
虚者多寒氣寒之則寒熱之則熱者是為平氣今以
十人言之則寒者居其三熱者居其三平者居其四
此大較也若謂受胎之後必增内熱自與常人不同
則何以治惡阻者必用二陳六君生薑半夏之屬而
後效其果增熱否乎故治熱宜黃芩寒則不宜也非
惟寒者不宜即平氣者亦不宜盖凡今之胎婦氣實
者少氣虚者多氣虚則陽虚而再用黃芩有即受其
損而病者有用時雖或未覺而陰損胎元暗殘母氣
以致産婦羸困或兒多脾病者多由乎此奈今人不
能察理但以聖藥二字認為胎家必用之藥無論人
之陰陽強弱凡屬安胎無不用之其害盖不少矣至
若白术雖善安胎然或用不得善則其性燥而氣閉
故凡陰虚者非可獨用氣滯者亦當權宜是以用藥
之難當如盤珠有不可膠柱而鼓瑟也
立齋曰妊娠若元氣不實發熱倦怠或胎氣不安用當
歸散因氣惱加枳壳胸膈痞悶再加蘇梗或作痛加
柴胡若飲食不甘或欲嘔吐用六君加紫蘇枳壳
若惡阻嘔逆頭眩體倦用參橘散未應用六君子
湯若惡阻嘔吐不食煩悶亦用參橘散之類若
頓仆胎動腹痛下血用膠艾湯未應用八珍加膠艾
若頓仆毒藥腰痛短氣用阿膠散未應煎送知母
丸若頓仆胎傷下血腹痛用佛手散未應用八珍
送知母丸若心驚膽怯煩悶不安名子煩用竹葉
湯未應血虚佐以四物氣虚佐以四君若下血不
止名胎漏血虚用二黃散血去多用八珍湯未應用
補中益氣湯若因事而動下血用枳壳湯加生熟
地黃未應或作痛更加當歸血不止八珍加膠艾
若不時作痛或小腹重墜名胎痛用地黃當歸湯未
應加參术陳皮或因脾氣虚用四君加歸地中氣虚
用補中益氣湯若面目虚浮肢體如水氣名子腫
用全生白术散未應用六君子湯下部腫甚用補中
益氣倍加茯苓若因飲食失宜嘔吐泄瀉此是脾
胃虧損用六君子湯若足指發腫漸至腿膝喘悶
不安或足指縫出水名水氣用天仙藤散脾胃虚弱
兼以四君子未應用補中益氣兼以逍遙散若胎
氣上攻心腹脹滿作痛名子懸用紫蘇飲飲食不甘
兼四君子内熱晡熱兼逍遙散若小便澁少或成
淋瀝名子淋用安營散不應兼八珍湯腿足轉筋而
小便不利急用八味丸緩則不救若項強筋攣語
濇痰盛名子癎用羚羊角散或飲食停滯腹脹嘔
吐此是脾胃虚弱而不能消化用六君子湯不應用
平胃散加參苓或胎作脹或脹作痛此是脾胃氣
虚不能承載用安胎飲加升麻白术不應用補中益
氣湯或臍腹作脹或小便淋閉此是脾胃氣虚胎
壓尿胞用四物加二陳參术空心服後探吐藥出氣
定又服又吐數次必安或因勞役所傷或食煎炒
小便帶血此是血得熱而流於胞中宜清膀胱用逍
遙散或遺尿不禁或為頻數此是肝火血熱用加
味逍遙散若胸滿腹脹小便不通遍身浮腫名胎
水不利用鯉魚湯脾胃虛佐以四君子病名同而
形證異形證異而病名同聊見本方凡用見證之藥
不應當分月經治之
徐東臯曰胎有不安而腰疼腹痛甚則至於下墜者未
必不由氣血虚無所營養而使之然也夫胎之在腹
如果之在枝枝枯則果落固理之自然婦人性偏恣
慾火動於中亦能致胎不安而有墮者大抵不外乎
屬虚屬火二者之間清熱養血之治盡之矣此外有
二因動胎者又不可不知也有因母病動胎者但療
母病則胎自穏有因觸傷動胎者當以安胎藥二三
劑而胎自安
安胎論外方
茯苓丸(婦三九胎温胃安)黃芪湯(婦九胎動氣虛)
七味阿膠散(婦八腹痛胎動)太山磐石散(婦三)
千金保孕丸(婦三六)良方白术散(婦十一胎熱)
三味白术湯(婦十二痛胎熱心)益母地黃湯(婦十七痛跌墜腹)
釣藤散(婦十腹痛胎動)醋附丸(婦百七安胎滯不)
獨聖散(婦十八胎順氣安)探胎飲(婦十五)
腎著湯(熱百三十妊娠脚腫)當歸黃茋湯(婦九八利妊娠不)
滑胎枳壳散(婦二四瘦胎)
惡阻(二十一)
妊娠之婦每多惡心嘔吐脹滿不食巢氏病源謂之惡
阻此證惟胃氣弱而兼滯者多有之或嗜酸擇食或
肢體困倦或煩悶脹滿皆其候也然亦有虚實不同
所當辨而治之
凡惡阻多由胃虚氣滯然亦有素本不虚而忽受胎
妊則衝任上壅氣不下行故為嘔逆等證及三月餘
而嘔吐漸止者何也盖胎元漸大則臟氣僅供胎氣
故無暇上逆矣凡治此者宜以半夏茯苓湯人參橘
皮湯之類隨宜調理使之漸安必俟及期方得帖然
也若中脘多痰者用二陳湯加枳壳或用半夏茯
苓湯若飲食停滯作脹者宜小和中飲加減主之
若氣逆作脹者宜半夏茯苓湯加枳壳蘇梗香附
若脾胃氣虚者宜五味異功散六君子湯人參橘
皮湯之類主之若胃虚兼寒多嘔者宜六味異功
煎温胃飲之類主之若肝腎陽虚作嘔者宜理陰
煎主之
立齋曰半夏乃健脾氣化痰滯之主藥也脾胃虚弱而
嘔吐或痰涎壅滯飲食少思胎不安必用茯苓半夏
湯倍加白术以半夏白术茯苓陳皮砂仁善能安胎
氣健脾胃予常用驗矣
惡阻論外方
四味白术散(婦十三水胃虚吐)茯苓丸(婦三九惡養胃温胃痞悶食)
竹茹湯(婦三三嘔清痰止)烏附湯(婦三五胃和氣養)
胎氣上逼(二十二)
妊娠將理失宜或七情鬱怒以致氣逆多有上逼之證
若氣逆氣實而脹逼者宜解肝煎若胃寒氣實
而逼者宜和胃飲若胃火兼滯者宜枳壳湯若
脾虚兼滯者宜紫蘇飲如脾虚而氣不行者宜四
君子湯甚者八珍湯若脾氣虚而兼寒者宜五君
子煎若脾腎虚寒不行者宜理陰煎若脾腎氣
虚兼火者宜逍遙散或加黃芩枳壳砂仁若胎死
腹中冷氣上逼嘔惡面青者治如後胎動欲墮條
一方治胎氣上逼熱痛下血或煩悶困篤用葱二十
莖水濃煮飲之胎未死即安胎已死即下未效再服
若胎動煩躁唇口青黑手足厥冷須用當歸湯
胎漏(二三)
妊婦經血不固者謂之胎漏而胎漏之由有因胎氣者
有因病氣者而胎氣之由亦有二焉余嘗診一婦人
脈見滑數而别無風熱等病問其經脈則如常不斷
而但較前略少耳余曰此必受妊者也因胎小血盛
有餘而然後於三月之外經脈方止果産一男故胎
妊之婦多有此類今常見懷胎七八個月而生子者
人但以血止為度謂之不足月然其受胎於未止之
前至此而足而實人所不知也第此等胎氣亦有陰
陽盛衰之辨如母氣壯盛蔭胎有餘而血之溢者其
血雖漏而生子仍不弱此陰之強也不必治之若父
氣薄弱胎有不能全受而血之漏者乃以精血俱虧
而生子必萎小此陽之衰也而亦人所不知也凡此
皆先天之由若無可以為力者然栽培根本豈果無
幹旋之道乎第見有於無之目及轉強於弱之手為
不易得是烏可以尋常語也至若因病而漏者亦不
過因病治之而已耳
妊娠血熱而漏者保陰煎清化飲擇而用之怒動
肝火漏血者保隂煎甚者化肝煎主之脾虚不能
攝血者壽脾煎四君子之類主之脾虚血熱氣滯
者四聖散主之脾腎兼虚者五陰煎主之三焦
氣血俱虚者五福飲七福飲之類主之勞倦傷而
動血者壽脾煎歸脾湯主之偶因傷觸動血者五
福飲安胎散主之衝任氣虚不能約制血滑易動
者固陰煎秘元煎主之
立齋曰前證若因氣熱用防風黃芩丸若因血熱用
加味逍遙散若因血虚用二黃散若因血去太
多用八珍湯未應補中益氣湯若因肝火用柴胡
清肝散若因脾火用加味歸脾湯若因事下血
作痛用八珍湯加阿膠熟艾若因脾胃虚弱用補
中益氣湯加五味子若因脾胃虚䧟用前湯倍用
升麻柴胡若晡熱内熱宜用逍遙散
胎漏論外方
安胎寄生湯(婦十九痛下血腰)當歸芍藥湯(婦十六血急痛去)
妊娠卒然下血(二四)
妊娠忽然下血其證有四或因火熱迫血則妄行或因
鬱怒氣逆則動血或因損觸胎氣胞宮受傷而下血
或因脾腎氣陷命門不固而脫血凡此皆動血之最
者也不速為調理則必致墮胎矣然治此者必先察
其血去之多少及於血去之後尤當察其邪之微甚
如火猶未清仍當清火氣猶未順仍當順氣若因邪
而動血血去而營虚則速當專顧元氣以防脫陷此
中或當治標或當救本或當兼標本而調理之倘不
知先後緩急將恐治標未已而救本無暇也當詳察
之
若火盛迫血妄行者當察其火之微甚火之微者涼
胎飲稍甚者徙薪飲再甚者保隂煎子芩散若肝
經有風熱而血下者宜防風黃芩丸若怒氣傷肝
氣逆血動而暴至者宜保陰煎若氣有未順而脹滿
者四七湯二陳湯或加芎歸之類若兼肝火者宜化
肝煎若觸損胎氣胞宮受傷而血下者宜安胎散
膠艾湯去血多者倍加人參若從高墮下傷動胎
氣而下血者宜益母地黃湯安胎散若因驚氣虚而
陷者仍加人參若脾胃素弱或偶因傷脾下血者
宜壽脾煎歸脾湯或中氣下陷者補中益氣湯若
血虚微熱漏血尿血者續斷湯以上諸動血證若
去血未多血無所積胎未至傷而不止者宜涼則涼
宜補則補惟以安之固之為主治若血已離位蓄積
胞宮為脹為痛而餘血未出者欲與留之有不可得
欲去其血而不傷營氣則惟四物湯大加當歸為最
宜也若察其胎氣已動勢有難留則五物煎决津煎
皆切要之藥
一方治頓仆胎動用川芎末二錢酒下二三服胎生
即安胎死即下
又方治同前用砂仁和皮炒為末每服二錢米飲下
腹熱即安
胎動欲墮(二五)
妊娠胎氣傷動者凡跌撲怒氣虚弱勞倦藥食誤犯房
室不慎皆能致之若因母病而胎動但治其母若因
胎動而母病但安其胎輕者轉動不安或微見血察
其不甚速宜安之用前安胎及卒然下血等法若
腹痛血多腰痠下墜勢有難留者無如决津煎五物
煎助其血而落之最為妥當若其勢甚而舌青面
赤脹滿嘔惡或冷氣上逼者兒已死矣若面青吐沫
舌赤是母死也若面舌唇吻俱青口中沬出是母子
俱死也若胎已死當速去其胎以救其母氣血虚
者惟用决津煎最妙如不應而脹痛上逼勢不容緩
者急用平胃散一兩酒水各半煎投朴硝五錢熱服
之或用朴硝一兩以童便調服則逐而下矣下後隨
證調補之如無脹急則但用决津煎加朴硝則死胎
自下
一凡氣血衰弱無以滋養其胎或母有弱病度其中不
能成者莫若下之以免他患宜桂心散或用下胎小
品方
數墮胎(二六)
夫胎以陽生陰長氣行血隨營衛調和則及期而産若
或滋養之機少有間斷則源流不繼而胎不固矣譬
之種植者津液一有不到則枝枯而果落藤萎而花
墜故五常政大論曰根於中者命曰神機神去則機
息根於外者命曰氣立氣止則化絶正此謂也凡妊
娠之數見墮胎者必以氣脈虧損而然而虧損之由
有稟質之素弱者有年力之衰殘者有憂怒勞苦而
困其精力者有色慾不慎而盜損其生氣者此外如
跌撲飲食之類皆能傷其氣脈氣脈有傷而胎可無
恙者非先天之最完固者不能而常人則未之有也
且胎懷十月經養各有所主所以屢見小産墮胎者
多在三個月及五月七月之間而下次之墮必如期
復然正以先次傷此一經而再值此經則遇闕不能
過矣況婦人腎以繫胞而腰為腎之府故胎妊之婦
最慮腰痛痛甚則墜不可不防故凡畏墮胎者必當
察此所傷之由而切為戒慎凡治墮胎者必當察此
養胎之源而豫培其損保胎之法無出於此若待臨
期恐無及也凡胎孕不固無非氣血損傷之病盖氣
虚則提攝不固血虚則灌溉不周所以多致小産故
善保胎者必當專顧血虚宜以胎元飲為主而加減
用之其次則芍藥芎歸湯再次則泰山磐石散或千
金保孕丸皆有奪造化之功所當酌用者也又凡
胎熱者血易動血動者胎不安故墮於内熱而虚者
亦常有之若脾氣虚而血熱者宜四聖散肝腎虚
而血熱者宜涼胎飲肝脾虚而血熱者宜固胎煎
又立齋法治血虚血熱數墮胎者於調補之外時
值初夏教以濃煎白术湯下黃芩末三錢與數十貼
得保而生亦可法也此外凡有他證而胎不安者
當於安胎條中酌而治之
胎不長(二七)
妊娠胎氣本乎血氣胎不長者亦惟血氣之不足耳故
於受胎之後而漏血不止者有之血不歸胎也婦人
中年血氣衰敗者有之泉源日涸也婦人多脾胃病
者有之倉廩薄則化源虧而衝任窮也婦人多鬱怒
者有之肝氣逆則血有不調而胎失所養也或以血
氣寒而不長者陽氣衰則生氣少也或以血熱而不
長者火邪盛則真陰損也凡諸病此者則宜補宜固
宜温宜清但因其病而隨機應之則或以及期或以
過月胎氣漸充自無不長惟是年邁血衰而然者數
在天矣有非可以人力為也
鬼胎(二八)
婦人有鬼胎之說豈虚無之鬼氣果能襲人胞宮而遂
得成形者乎此不過由本婦之氣質盖或以邪思蓄
注血隨氣結而不散或以衝任滯逆脈道壅瘀而不
行是皆内因之病而必非外來之邪盖即血癥氣瘕
之類耳當即以癥瘕之法治之詳見本條此外如狐
魅異類之遇者則實有所受而又非鬼胎之謂亦當
於癥瘕類求法下之又凡鬼胎之病必以血氣不
足而兼凝滯者多有之但見經候不調而預為調補
則必無是病若其既病則亦當以調補元氣為主而
繼以去積之藥乃可也然用補之外而欲於補中兼
行者無如决津煎欲去其滯而不至猛峻者無如通
瘀煎既加調補而欲直收其病者則奪命丹迴生丹
皆可酌用或以當歸紅花煎濃湯送赤金豆亦妙
妊娠藥禁(二九)
蚖班水蛭及䖟蟲烏頭附子配天雄野葛水銀并巴豆
牛膝薏苡與蜈蚣稜莪代赭芫花射大戟蛇蛻黃雌
雄牙硝芒硝牡丹桂槐花牽牛皂角同半夏南星與
通草瞿麥乾薑桃仁通䃃砂乾漆蟹甲爪地膽茅根
莫用好(出便産須知)
妊娠寡慾(三十)
妊娠之婦大宜寡慾其在婦人多所不知其在男子而
亦多有不知者近乎愚矣凡胎元之強弱産育之難
易及産後崩淋經脈之病無不悉由乎此其為故也
盖以胎神鞏固之日極宜保護宮城使不知慎而多
動慾火盜泄陰精則藩籬由不固而傷血氣由不聚
而亂子女由元虧而夭而陰分之病亦無不由此而
百出矣此婦人之最宜慎者知者不可不察
胎孕類論列總方(三一)
四君子湯(補一)五君子煎(新熱六)
六君子湯(補五)四物湯(補八)
八珍湯(補十九)十全大補湯(補二十)
五物煎(新因三)五陰煎(新補十一)
補中益氣湯(補三一)五福飲(新補六)
七福飲(新補七)五味異功散(補四)
温胃飲(新熱五)和胃飲(新和五)
六味異功煎(新熱七)壽脾煎(新熱十六)
歸脾湯(補三三)加味歸脾湯(補三四)
逍遙飲(新因一)逍遙散(補九三)
加味逍遙散(補九四)左歸飲(新補二)
右歸飲(新補三)地黃當歸散(婦四)
涼胎飲(新因八)固胎煎(新因七)
全生白术散(婦十四)安胎散(婦二)
安胎飲(婦一)泰山磐石散(婦三)
胎元飲(新因六)安營散(婦一二九)
千全保孕丸(婦三六)理陰煎(新熱三)
因陰煎(新因二)茯苓半夏湯(和十二)
保陰煎(新寒一)秘元煎(新因一)
半夏茯苓湯(婦三四)當歸散(婦九六)
當歸湯(婦五)益母地黃湯(婦十七)
八味丸(補一二二)參橘散(婦三二)
人參橘皮湯(婦三二)續斷湯(婦二二)
兔絲煎(新因三)柴胡清肝(寒五九)
阿膠散(婦六)膠艾湯(婦七)
防風黃芩丸(婦一二二)佛手散(婦四一)
决津煎(新因二)芍藥芎歸湯(婦四六)
束胎丸(婦三八)鯉魚湯(婦二六)
通瘀煎(新因五)化肝煎(新寒十)
解肝煎(新和十一)枳壳湯(婦二三)
竹葉湯(婦二七)二黃散(婦二十)
清化飲(新因十三)子芩散(婦一二二)
一母丸(婦三七)知母丸(婦三七)
黃芩散(婦一二二)徙薪飲(新寒四)
平胃散(和十七)迴生丹(婦六六)
奪命丹(婦六五)二陳湯(和一)
四聖散(婦二一)四七湯(和九七)
紫蘇飲(婦二八)天仙藤散(婦三十)
羚羊角散(婦三一)桂心散(婦五四)
赤金豆(新攻二)小和中飲(新和八)
下胎小品方(婦五六)
景岳全書卷三十八
