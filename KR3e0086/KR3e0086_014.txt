景岳全書卷十四
明張介賓撰
瘧疾
經義
瘧論帝曰夫痎瘧皆生於風其畜作有時者何也岐伯
曰瘧之始發也先起於毫毛伸欠乃作寒慄鼓頷腰
脊俱痛寒去則内外皆熱頭痛如破渴欲冷飲帝曰
何氣使然曰隂陽上下交争虚實更作隂陽相移也
陽并於隂則隂實而陽虚陽明虚則寒慄鼓頷也巨
陽虚則腰背頭項痛三陽俱虚則隂氣勝隂氣勝則
骨寒而痛寒生於内故中外皆寒陽盛則外熱隂虚
則内熱外内皆熱則喘而渴故欲冷飲也此皆得之
夏傷於暑熱氣盛藏於皮膚之内腸胃之外此榮氣
之所舍也此令人汗空疎腠理開因得秋氣汗出遇
風及得之以浴水氣舍於皮膚之内與衛氣并居衛
氣者晝日行於陽夜行於隂此氣得陽而外出得隂
而内薄内外相薄是以日作帝曰其間日而作者
何也岐伯曰其氣之舍深内薄於隂陽氣獨發隂邪
内著隂與陽争不得出是以間日而作也帝曰其
作日晏與其日早者何氣使然曰邪氣客於風府循
膂而下衛氣一日一夜大會於風府其明日日下一
節故其作也晏此先客於脊背也每至於風府則腠
理開腠理開則邪氣入邪氣入則病作以此日作稍
益晏也其出於風府日下一節二十五日下至骶骨
二十六日入於脊内注於伏膂之脈其氣上行九日
出於缺盆之中其氣日高故作日益早也其間日發
者由邪氣内薄於五臟横連募原也其道遠其氣深
其行遲不能與衛氣俱行不得皆出故間日乃作也
帝曰夫子言衛氣每至於風府腠理乃發發則邪
氣入入則病作今衛氣日下一節其氣之發也不當
風府其日作者奈何曰此邪氣客於頭項循膂而下
者也故虚實不同邪中異所則不得當其風府也故
邪中於頭項者氣至頭項而病中於背者氣至背而
病中於腰脊者氣至腰脊而病中於手足者氣至於
手足而病衛氣之所在與邪氣相合則病作故風無
常府衛氣之所發必開其腠理邪氣之所合則其府
也帝曰瘧先寒而後熱者何也曰夏傷於大暑其
汗大出腠理開發因遇夏氣淒滄之小寒藏於腠理
皮膚之間秋傷於風則病成矣夫寒者隂氣也風者
陽氣也先傷於寒而後傷於風故先寒而後熱也病
以時作名曰寒瘧帝曰先熱而後寒者何也曰此
先傷於風而後傷於寒故先熱而後寒也亦以時作
名曰温瘧其但熱而不寒者隂氣先絶陽氣獨發則
少氣煩冤手足熱而欲嘔名曰癉瘧岐伯曰夫瘧
之始發也陽氣并於隂當是之時陽虚而隂盛外無
氣故先寒慄也隂氣逆極則復出之陽陽與隂復并
於外則隂虚而陽實故復熱而渴夫瘧氣者幷於陽
則陽勝并於隂則隂勝隂勝則寒陽勝則熱瘧者風
寒之氣不常也病極則復夫病之未發也隂未并陽
陽未并隂因而調之真氣得安邪氣乃亡故攻不能
治其已發為其氣逆也帝曰攻之奈何早晏何如
曰瘧之且發也隂陽之且移也必從四末始也陽已
傷隂從之故先其時堅束其處令邪氣不得入隂氣
不得出審候見之在孫絡盛堅而血者皆取之此真
往而未得并者也帝曰瘧不發其應何如曰瘧氣
者必更盛更虚當氣之所在也病在陽則熱而脈躁
在隂則寒而脈静極則隂陽俱衰衛氣相離故病得
休衛氣集則復病也帝曰時有間二日或至數日
發或渴或不渴其故何也曰其間日者邪氣與衛氣
客於六府而有時相失不能相得故休數日乃作也
瘧者隂陽更勝也或甚或不甚故或渴或不渴帝
曰論言夏傷於暑秋必病瘧今瘧不必應者何也曰
此應四時者也其病異形者反四時也其以秋病者
寒甚以冬病者寒不甚以春病者畏風以夏病者多
汗帝曰夫病温瘧與寒瘧而皆安舍舍於何藏曰
温瘧者得之冬中於風寒氣藏於骨髓之中至春則
陽氣大發邪氣不能自出因遇大暑腦髓爍肌肉消
腠理發泄或有用力邪氣與汗皆出此病藏於腎其
氣先從内出之於外也如是者隂虚而陽盛陽盛則
熱矣衰則氣復反入入則陽虚陽虚則寒矣故先熱
而後寒名曰温瘧帝曰癉瘧何如曰癉瘧者肺素
有熱氣盛於身厥逆上衝中氣實而不外泄因有所
用力腠理開風寒舍於皮膚之内分肉之間而發發
則陽氣盛陽氣盛而不衰則病矣其氣不及於隂故
但熱而不寒氣内藏於心而外舍於分肉之間令人
消爍肌肉故命曰癉瘧
至真要大論帝曰火熱或惡寒發熱有如瘧狀或一日
發或間數日發其故何也岐伯曰勝復之氣會遇之
時有多少也隂氣多而陽氣少則其發日遠陽氣多
而隂氣少則其發日近此勝復相薄盛衰之節瘧亦
同法
金匱真言論曰夏暑汗不出者秋成風瘧
生氣通天論曰夏傷於暑秋為痎瘧魄汗未盡形弱
而氣爍穴俞以閉發為風瘧
論證(共四條)
瘧疾之疾本由外感故内經論瘧無非曰風曰寒其義
甚明而後世之論則泛濫不一總不過約言其末而
反失其本所以議論愈多則病情愈昧矣有辨在後
所當并察
凡瘧因於暑人皆知之不知夏令炎熱此自正氣之宜
然而人有畏熱者每多避暑就隂貪凉過度此因暑
受寒所以致瘧經曰夏暑汗不出者秋成風瘧義可
知也然又惟稟質薄弱或勞倦過傷者尤易感邪此
所以受邪有淺深而為病有輕重也苐以病因暑致
故曰受暑而不知暑有隂陽瘧惟隂暑為病耳至其
病變則有為寒證者有為熱證者有宜散者有宜斂
者有宜温者有宜清者其要在標本虚實四字知此
四者而因證制宜斯盡善矣其有云傷暑而認暑為
火者有云脾寒而執以為寒者皆一偏之見不足憑
也
凡瘧發在夏至後秋分前者病在陽分其病淺發在秋
分後冬至前者病在隂分其病深發在子之後午
之前者此陽分病也易愈發在午之後子之前者此
隂分病也難愈病淺者日作病深者間日作若三
日四日者以受邪日久而邪氣居於隂分其病尤深
凡瘧病自隂而漸陽自遲而漸早者由重而輕也自陽
而漸隂自早而漸遲由輕而重也凡感邪極深者共
發必遲而多致隔日必使漸早漸近方是佳兆故治
此疾者春夏為易秋冬為難
論治(共十二條)
凡瘧疾初作必多寒熱大抵皆屬少陽經病其於初起
當專以散邪為主若果形氣無傷而脈證别無他故
者但宜正柴胡飲或三柴胡飲主之少者一二劑多
者三四劑無有不愈若氣體本弱而感邪為瘧即
宜四柴胡飲為最妙勿以初起而畏之弗用也
一治瘧當辨寒熱寒勝者即為隂證熱勝者即為陽證
蓋有素稟之寒熱有染觸之寒熱然必其表裏俱有
熱邪方是火證若瘧至則熱瘧止則退而内無煩熱
閉結等證則不得以火證論治若内外俱有火
證而邪不散者一柴胡飲主之若邪入陽明内熱
之甚而邪有未散者宜柴胡白虎煎若邪入肝腎
而熱極動血者宜柴芩煎
一瘧有寒證如無虚邪而但以寒邪不能散或多中寒
者宜二柴胡飲若以寒勝而兼氣虚邪有不解者
宜四柴胡飲或補中益氣湯加乾薑官桂若寒甚
熱少脈遲而兼背惡寒或多嘔惡泄瀉者必用麻桂
飲或大温中飲
中氣虚弱不能勝邪而邪不能解者病在脾肺氣分
宜補中益氣湯五柴胡飲若隂虚血液不充而邪
不能解者病在肝腎精分宜補隂益氣煎歸柴飲此
證極多其效尤捷若發時其寒如冰其熱如烙而
面赤如脂渴欲飲水而熱退即不渴者以六味地黃
湯加柴胡芍藥肉桂大劑一服即可愈若元氣虚
寒之甚陽不勝隂而邪不能解者大温中飲若元
氣虚甚或衰老積弱者則不必兼用攻邪只當以正
氣為主但使元氣不敗則邪氣無有不服宜大補元
煎或十全大補湯之類主之而又惟休瘧飲為最妙
一瘧疾屢散之後取汗既多而病不能止者必以過傷
正氣而正不勝邪則雖止微邪猶然不息但使元氣
之虚者一振散者一收則無不頓然愈矣宜三隂煎
五福飲或小營煎休瘧飲主之若有微寒者宜大
營煎或理中湯若微有火者宜一隂煎若多汗
不收者宜五隂煎之類主之
一瘧疾久不能愈者必其脾腎俱虚元氣不復而然但
察其脈證尚有微邪不解者當專以補中益氣湯為
主若邪氣已盡而瘧有不止者則當專補元氣以
八珍湯十全大補湯或大補元煎之類主之若腎
隂不足而精不化氣者宜理隂煎最效若隂邪凝
滯而久不愈者宜於前藥加薑桂附子
一瘧作而嘔吐惡食者雖曰少陽之邪為嘔吐然實由
木邪乘胃所致但解去外邪嘔當自止宜柴陳煎或
正柴胡飲加半夏主之若脾胃氣虚而寒邪乘之
則最多嘔惡之證宜温胃飲理中湯養中煎之類主
之若虚寒連及命門火不生土而作嘔者宜理隂
煎右歸飲之類主之若兼食滯而作嘔者必多脹
滿宜加陳皮砂仁山查厚朴之類為佐若兼火邪
者必多熱渴躁煩秘結宜以黃芩黃連之類為佐若
火在陽明甚者宜加石膏若兼寒者必胃口怕寒
或吞酸或噯腐或惡心得熱稍可者宜以薑桂附子
吳茱萸之類為佐
一瘧疾因勞輒復連綿不已者此亦脾腎虚證蓋腎主
骨肝主筋脾主四肢氣弱不勝勞苦所以即發但補
脾肝腎使其氣強則愈如十全大補湯八珍湯補中
益氣湯皆可酌用
一瘧疾發散已多每致隂虚水虧而煩熱多渴者宜以
西瓜汁或雪梨漿或冷參湯俱可滋隂截瘧無熱者
不可強用
一瘧痢並作而藏平邪淺者宜胃苓湯加柴胡一二錢
若寒濕傷脾而瘧痢並作者宜温胃飲加柴胡或
胃關煎加柴胡亦妙若濕熱傷脾下及肝腎而暴
注熱渴或下純鮮血者宜柴芩煎
一瘧邪未清而過食傷脾以致痞滿連綿不已者宜大
小和中飲加柴胡若因食而成瘧痞者宜芍藥枳
术丸及大小和中飲之類調之若痞成難消者須
灸章門水道等穴炷宜稍大多灸或連灸二三次方
得全愈
一古云治瘧之法凡將發之時與正發之際慎毋勉強
施治即治亦無效必待隂陽併極勢平氣退之後然
後察而治之或於未發二三時之先迎而奪之可也
經曰夫瘧之未發也隂未併陽陽未併隂因而調之
真氣得安邪氣乃亡故工不能治其已發為其氣逆
也按此古法殊似不然予近治瘧每迎其銳而擊
之最捷最效是可見古法之有不必泥者
論汗
凡古人治瘧之法若其久而汗多腠理開泄陽不能固
者必補斂之無汗則腠理緻密邪不能解必發散之
故曰有汗者要無汗扶正為主無汗者要有汗散邪
為主此大法也蓋瘧本外邪非汗不能解若不知
善解其邪而妄用劫劑多致胃氣受傷邪不能解必
反難愈此宜以補劑為主加减取汗汗後再加補養
可也若邪在隂分則下體最難得汗補藥力到自然
汗出至足方是佳兆凡病此而邪有未解者大忌飽
食亦以汗之難易為優劣也凡寒邪之自外而入
者得汗即解如傷寒之類皆是也而惟時瘟時瘧之
病則病有淺深之不同即如病瘟者雖有大汗而熱
仍不退病瘧者屢發屢汗而瘧猶不止此其所感最
深故不能以一二汗而即愈或通身如洗而猶不能
透若此者但當察其強弱仍漸次再汗之方得邪解
故不可謂汗後必無邪也此但當以脈之緊與不緊
及頭身之痛與不痛寒熱之甚與不甚為辨耳然又
有雖已得汗邪氣將解而不守禁忌或因於勞或因
於慾或受生冷微邪或胃氣未清因而過食隨觸隨
發此其舊邪未盡而新邪又至纏綿深固因致留連
者亦必宜仍從汗解但其宜固宜散則猶當以酌虚
實為首務
論標本
凡治瘧當知標本予嘗曰有標則治標無標則治本此
最為治瘧之肯綮何以言之蓋標以邪氣言本以正
氣言也夫邪正相争所以病瘧凡瘧之初起本由邪
盛此當治邪固無疑也若或表散已過或久而不愈
則於邪正之間有不可不辨矣蓋有邪者證必猖熾
脈必弦緊或頭疼頭痛未除或汗雖出而未透凡屬
形證有餘者即其病雖已久亦必有表邪之未清也
但覺有微邪此猶宜兼標為治若汗出已多邪解已
透别無實證實脈可據而猶然不愈者必由正氣全
虚或以質弱或以年衰故餘氣有未能却而真隂有
未能静耳此當專治其本但使元氣既復則無有不
愈設或不明標本無論有邪無邪而但知攻瘧則害
者多矣予為此說雖因瘧而發然諸病皆同此理明
者當心志之
論厭瘧
凡厭瘧之法今世俗相傳多用之但其有效有不效人
每疑之而其所以然者自有的確之妙則從來人所
未知也蓋瘧以邪正相争其感之淺者乃少陽膽經
病也惟其邪本不甚則邪正互為勝負當此時也亦
猶楚漢相持之勢但得一助之者為楚則楚勝為漢
則漢勝故不論何物皆可用以為厭俱使由之勿使
知之其人恃有所助則膽氣略壯而邪即敗矣此即
内經移精變氣之意也然必勢均力敵者乃可以一
助而勝之正勝則愈也若果彼強我弱勢不易制者
則厭必無益故惟邪輕日作者可厭而邪深間日者
則不能厭此自理勢之使然無庸惑也
論截瘧(共四條)
凡截瘧之法方固不少然亦無必效之方若以愚見并
及治騐則未嘗藉於截也蓋有邪者去邪則愈若散
邪既透解表已過則但收拾元氣而氣復即愈惟能
於邪正之間得其攻補之宜則無不自愈此截之最
善者也至如截瘧諸方雖不可執亦不可無第有效
於此而不效於彼者亦以人之氣血隂陽各有不同
故耳故凡用截藥者亦當察人之強弱而酌以用之
庶乎得效然亦惟輕者易截而重者不易截也兹錄
諸方於後亦可備於酌用截瘧常山飲氣血強壯
者可用截瘧飲氣分不足者可用牛膝煎血分
不足者可用截瘧丹時氣多濕者可用木賊煎
濕痰邪實者可用何人飲休瘧飲血氣大虚欲急
濟者可用小柴胡湯加常山二錢截瘧如神追
瘧飲凡氣血未衰或屢散之後用之最效
丹溪曰數發之後便宜截而除之久則發得中氣虚弱
致病邪愈深而難治世有砒丹等截藥大毒不可輕
用常山性暴悍善軀逐然能傷真氣病人稍虚怯
者勿用
楊仁齋曰或其人素虚者慎勿用常山等藥
薛立齋曰若病勢正熾一二發間未宜遽截恐邪氣不
去正氣反傷耳若胃氣弱者用寒凉止截脾胃復
傷必致連綿不已若非培養元氣决不能愈每見
飲啖生冷物者病或少愈多致脾虚胃損反為難治
若嚥酸口酸且宜節飲食其病潮作時雖大渴亦
只薑湯乘熱飲之此亦截瘧之良法凡欲截之若
血氣俱虚用人參生薑各一兩煎服頓止不問新久
並效
論似瘧非瘧
凡似瘧非瘧之病雖有往來寒熱而時作時止本非瘧
之類也凡大病後或産後或虚損俱有此證經曰陽
虚則外寒隂虚則内熱隂氣上入陽中則惡寒陽氣
下入隂中則惡熱故凡無外邪而病為寒熱者必屬
虚證但虚有隂陽之異而陽虚者必多寒隂虚者必
多熱陽虚者宜補其陽如理中湯十全大補湯加薑
桂附子之類此皆人所易知也惟隂虚之證則最不
易辨蓋隂中之水虚者隂虚也隂中之火虚者亦隂
虚也如其津液枯燥精血耗傷表裏上下俱多煩
熱等證此隂中之水虚也治宜壯水以配陽如一隂
煎六味地黃湯或加减一隂煎之類主之其有倏
熱往來或面赤如脂而腹喜熱飲或上熱如烙而下
冷如水或喉口大熱而大便不實此其證雖若熱而
脈必細微或雖洪大而浮空無力者是皆陽氣無根
而孤浮於上此隂中之火虚也治宜益火之本使之
歸源如海藏八味地黃丸或右歸飲之類主之假熱
退則真寒見自可因證而治之也寒熱門論治尤
詳所當並察
論温瘧
温瘧一證在内經曰温瘧者得之冬中於風寒至春夏
陽氣大發而為病此即正傷寒之屬也故仲景傷寒
論有温瘧一證即此是也此與夏傷暑而秋為瘧者
本自不同當於傷寒門酌而治之
論癉瘧
癉瘧一證在内經曰肺素有熱氣盛於身發則陽氣盛
陽氣盛而不衰故致消爍脱肉者命曰癉瘧蓋此以
陽藏而病陽證也自與諸瘧不同而治此之法有三
如熱邪内畜而表邪未解者則當散以苦涼如熱因
邪致表雖解而火獨盛者則當清以苦寒此皆治其
有餘也若邪火雖盛而氣血已衰真隂日耗者急宜
壯水固元若但知瀉火則隂日以亡必致不救
論瘴瘧
瘴瘧一證惟嶺南烟瘴之地有之蓋南方嵐濕不常人
受其邪而致病者因名瘴瘧然瘴出地氣瘧由天氣
但使内知調攝而外不受邪則雖居瘴地何病之有
是可見瘴以地言而瘧即風寒外感之病也但其甚
者則或至迷困喑啞乃與常瘧為稍異耳凡治此者
亦總不離寒熱虚實及有邪無邪如前治瘧諸法而
盡之矣外如大梁李侍詔瘴瘧等論既明且確詳
列瘴氣門不可不察
述古(共八條)
仲景曰瘧脈自弦弦數者多熱弦遲者多寒
機要曰瘧有中三陽者有中三隂者其證各殊也在太
陽經謂之寒瘧治多汗之在陽明經謂之熱瘧治多
下之在少陽經謂之風瘧治多和之此三陽受病謂
之暴瘧發在夏至後處暑前乃傷之淺者在隂經則
不分三經總謂之濕瘧當從太隂經論之發在處暑
後冬至前此乃傷之重者
一古法云以清脾飲治秋時正瘧隨證加减大效若
胃中有伏痰鬱結者以草果飲一服可愈
丹溪曰邪氣深入隂分血分而成久瘧者必當用升發
藥自藏而出之於府然後自表作汗而解若用下藥
則邪氣愈䧟而難出矣
傅氏曰瘧係外邪當以汗解或汗不得出鬱而成痰宜
養胃化痰發汗邪氣得出自然和也
劉宗厚曰或問俗以瘧為脾寒何也曰此亦有理蓋暑
盛陽極人以伏隂在内脾困體倦腠理開發或因納
涼於水閣木隂及泉水澡浴而微寒客於肌肉之間
經所謂遇夏氣淒滄之小寒迫之是也或勞役饑飽
内傷而即病作故指肌肉屬脾發則惡寒戰慄乃謂
之脾寒耳實由風寒暑濕之邪鬱於腠理夏時毛竅
疎通而不為病至秋氣收斂之際表邪不能發越故
往來寒熱進退不已病勢如淩虐人之狀所以名瘧
即如四時傷寒十二經皆能為病古方治法多兼内
傷取效脾胃和而精氣通則隂陽和解此實非脾病
也然古人稱瘧不得為脾寒者正恐人專於温脾之
說不明造化之源而失病機氣宜之要故也
立齋曰大凡瘧證皆因先傷於暑次感於風客於營衛
之間腠理不密復遇風寒閉而不出舍於腸胃之外
與營衛並行晝行於陽夜行於隂並則病作離則病
止併於陽則熱併於隂則寒淺則日作深則間日在
氣則早在血則晏其病熱多寒少心煩少睡者屬
心名曰温瘧用柴苓湯但寒少熱腰疼足冷者屬
腎名曰寒瘧用桂附二陳湯先寒而後大熱欬𠻳
者屬肺名曰癉瘧用參蘇飲熱長寒短筋脈揪縮
者屬肝名曰風瘧宜小柴胡加烏藥香附寒熱相
停嘔吐痰沫者屬脾名曰食瘧宜清脾飲若中氣
虛而間日發者用補中益氣湯若寒熱大作不論
先後此太陽陽明合病寒熱作則必戰經曰熱勝則
動也發熱則必汗泄又曰汗出不愈知内熱也
又曰凡日久虚瘧寒熱不多或無寒而微熱者若因
胃氣虛用四君加升麻當歸若脾血虚用四君加
川芎當歸若中氣下䧟用補中益氣加茯苓半夏
大凡久瘧多屬元氣虚寒蓋氣虚則寒血虚則熱
胃虚則惡寒脾虚則發熱隂火下流則寒熱交作或
吐涎不食戰慄泄瀉手足逆冷皆脾胃虚弱但補益
中氣則諸證悉愈凡人久瘧諸藥不效以補中益
氣湯内加半夏用人參一兩煨薑五錢此不截之截
也一服即愈若病久者須大補元氣為主蓋養正
邪自除也
徐東皋曰瘧疾多因風寒暑濕而得之乃天之邪氣所
傷當以汗解故仲景河間悉用發表之藥但以寒熱
多少分經絡而治
辨古
陳無擇三因方云夫瘧備三因外則感四氣内則動七
情飲食饑飽房室勞逸皆能致之經所謂夏傷暑秋痎
瘧者此則因時而叙耳不可專以此論外所因證有
寒瘧有温瘧有癉瘧並同素問也有濕瘧者寒熱身重
骨節煩疼脹滿自汙善嘔因汗出復浴濕舍皮膚及冐
雨濕也有牝瘧者寒多不熱但慘戚振慄病以時作此
則多感隂濕陽不能制隂也此五種瘧疾以外感風寒
暑濕與衛氣相并而成除癉瘧獨熱温瘧先熱牝瘧無
熱外諸瘧皆先寒後熱内所因證病者以蓄怒傷肝
氣鬱所致名曰肝瘧以喜傷心心氣耗散所致名曰心
瘧以思傷脾氣鬱涎結所致名曰脾瘧以憂傷肺肺氣
凝痰所致名曰肺瘧以失志傷腎所致名曰腎瘧所致
之證並同素問此五種瘧疾以感氣不和鬱結痰飲所
致不内外因有疫瘧者一歲之間長幼相似也有鬼
瘧者夢寐不祥多生恐怖也有瘴瘧者乍熱乍寒乍有
乍無南方多病也有胃瘧者飲食饑飽傷胃而成世謂
食瘧也有勞瘧者經年不瘥前後復發微勞不任也亦
有數年不瘥結成癥癖在腹脇名曰老瘧亦曰母瘧以
上諸證各有方治宜推而用之
愚謂瘧疾一證内經言已詳盡無可加矣而後世議
論煩多反資疑貳兹舉陳氏三因之說以見其㮣如
所云濕瘧者因汗出復浴濕舍皮膚固一說也然浴
以熱湯避彼風處則斷不致瘧惟冷水相加瘧斯成
矣若然則仍是寒氣即内經所云夏遇淒滄水寒之
證也然此猶近似但宜辨明寒熱耳至若牝瘧無熱
則内經並無此說惟金匱要略曰瘧多寒者名曰牡
瘧蜀漆散主之亦非曰無熱也若果全無發熱而止
見寒慄此自真寒陽虚證耳别有本門又安得謂之
瘧耶再如内因五臟之瘧在内經刺瘧論所言六經
五臟之證不過為邪在何經之辨原非謂七情所傷
便能成瘧而此云所致之證並同素問則素問無此
說也且既云七情所傷則其虚實大有不同又豈皆
痰飲所致耶再若不内外因凡鬼瘧夢寐之說此或
以瘧邪亂神因致狂言似鬼者有之豈鬼祟果能為
瘧乎至若胃瘧既云飲食則明是内傷且凡先因於
瘧而後滯於食者有之未有不因外邪而單有食瘧
者也夫病情必有標本標本誤認治豈無差竊計陳
氏之言既以三因立論故不得不敷演其說而燁然
若有可觀不知影響之談不但無益於病而且亂人
意見致令臨證狐疑莫知所從而每至於害者皆此
之類
丹溪曰瘧有暑有風有濕有痰有食積久發者為老瘧
不已者為瘧母風暑之瘧多因夏月在風涼處歇遂閉
汗不能得泄暑舍於内故大法當汗之瘧而惡飲食者
必從飲食上得之當以食治俗云脾寒乃因名而迷
其實也苟因飲食所傷而得之未必是寒况其他乎
嚴用和曰或乘涼飲冷當風卧濕饑飽失時致脾胃不
和痰積中脘遂成此疾所謂無痰不成瘧也
張子和曰内經既以夏傷於暑而為瘧何世醫皆以脾
寒治之用薑附硫黃之類甚者歸之祟怪良可笑也又
或因夏月飲食生冷之類指為食瘧此又非也豈知内
經之論則不然皆夏傷於暑遇秋風寒而後作也邪熱
淺則連日邪熱深則間日併入於裏則寒併入於表則
熱若此論則了不相干於脾也治平之時其民夷静雖
用砒石辰砂有毒之藥以熱治熱亦能取效擾攘之時
其民勞苦内火與外火俱動以熱攻熱轉為瀉痢吐血
瘡瘍嘔吐之疾豈與夷静之人同治哉予嘗用張長沙
汗吐下三法愈瘧病極多大忌錯作脾寒治之
愚謂瘧疾之作本由風寒水濕之邪感而致病亦或
有非風非水而衣薄受凉凡體怯者皆能為瘧及其
病深則未免因經及臟因表及裏故有不慎飲食而
更甚者有不慎勞役而增病者總之無非外邪為之
本豈果因食因痰有能成瘧者耶今觀朱丹溪之言
亦以痰食並列嚴用和則悉歸之痰蓋皆因陳氏之
說而殊失内經之正意矣故張子和亦以祟怪為笑
以食瘧為非而云治平擾攘時當分治是皆有理確
見也獨怪其以暑為火而且謂擾攘之時其民勞苦
大忌錯作脾寒治之而嘗用汗&KR3832;下三法恐此言亦
屬偏見也念余幸逢明盛固不知擾攘景象苐以
勞苦過傷之人其虚更甚又豈無三陽疲損等證而
可俱謂之火及可盡用三法乎甚哉立言之難於此
可見而時中之不易得也如此
簡易方
一方截瘧神效用常山末二錢烏梅肉四個研爛酒
調臨發日早服
一方不問新久瘧用常山一兩&KR0008;碎以好酒浸一宿
瓦器煑乾為末每服二錢水一盞煎半盞去滓停冷
五更服之不吐不瀉效
一方治瘧神效用蒜不拘多少研極爛和黃丹少許
以聚為度丸如茨實大候乾每服一丸新汲水空心
面東吞下
鍼灸法
刺瘧論諸刺法具載本經
大椎(可灸三壯)三椎骨節間(灸亦可愈)閒使(可灸)
瘧疾論列方
柴陳煎(新散九)麻桂飲(新散七)
柴苓湯(和一九三)歸柴飲(新散十七)
柴芩煎(新散十)理中湯(熱一)
理隂煎(新熱三)參蘇飲(散三四)
養中煎(新熱四)温胃飲(新熱五)
大營煎(新補十四)小營煎(新補十五)
五福飲(新補六)一隂煎(新補八)
三隂煎(新補十一)五隂煎(新補十三)
六味丸補(一二一)八味丸(補一二二)
八珍湯(補十九)右歸飲(新補三)
胃關煎(新熱九)胃苓湯(和百九十)
牛膝煎(新因二四)木賊煎(新因二六)
十全大補湯(補二十)何人飲(新因二五)
草果飲(和二二六)補中益氣湯(補三一)
休瘧飲(新補二九)追瘧飲(新因又二五)
清脾飲(和二二五)截瘧飲和(二二二)
補隂益氣煎(新補十六)一柴胡飲(新散一)
二柴胡飲(新散二)桂附二陳湯(熱百十五)
三柴胡飲(新散三)四柴胡飲(新散四)
六味地黃湯(補一二一)正柴胡飲(新散六)
小柴胡湯(散十九)加减一隂煎(新補九)
四君子湯(補一)大補元煎(新補一)
柴胡白虎煎(新散十二)大温中飲(新散八)
大和中飲(新和七)截瘧常山飲(和二三一)
小和中飲(新和八)雪梨漿(新寒十六)
論外備用方
歸脾湯(補三三)柴平湯(和二三三濕瘧身痛)
四獸飲(和二二八和胃消痰)七寳飲(和二二七截瘧)
截瘧丹(和二百三十)不換金正氣散(和二一瘧寒濕瘴)
正氣散(和二三脾滯)袪瘧飲(和二二一邪火)
藿香正氣散(和二十寒滯)柴葛二陳湯(和六著濕)
驅瘧飲(和二百二十邪濕)人參養胃湯(和二三四和胃順氣)
萬安散(和二二二實邪初感)常山散(和二二九)
交加飲子(和二三二痰食瘴)鱉甲飲(和二二四久瘧瘧母)
紅丸子(攻九六消食瘧)白虎加桂枝湯(寒四熱瘧)
七棗湯(熱百十九隂瘧)扶陽助胃湯(熱百十六中寒)
加味小柴胡湯(散二一熱邪)
瘴氣
論證
瘴氣惟東南之域乃有之蓋嶺南地氣卑濕霧多風少
且以冬時常煖則隂中之陽氣不固夏時反涼則陽
中之隂邪易傷故人有不知保重而縱慾多勞者極
易犯之以致發熱頭痛嘔吐腹脹等證蓋重者即傷
寒輕者即瘧疾苐在嶺南病此則均謂之瘴耳然陽
氣外浮之鄉必内多真寒而外多假熱隂氣不固之
人雖外有邪證而内必多虚此則嶺南瘴疫之大㮣
也但予未經其地此不過億度之見耳及閱諸家之
論最多得理足徵予言之不誣也謹詳錄在左以資
擇用庶臨證者可無惑而病此者得所賴矣又細
察諸論亦已詳悉第病其用補之法猶有未盡若值
内傷虚損之甚而病此將危或難愈者必以前瘟疫
門治法參而用之則庶乎有濟
瘴病所由
凡勞役傷饑之人皆内傷不足者也所謂邪氣傷虚不
傷實同一理也觀衛生方云北人寓廣之地者或往
來廣之途者俱有隂陽相搏之患然居者十病二三
途者十病八九正以居者安静途者勞傷耳活人三
昧論瘴瘧條云飲食有節起居有常則邪氣不能為
害彼道路﨑嶇人烟疎闊水漿不潔酒炙多腥飲食
起居未免乖度况復有隂陽相搏之氣乎故曰瘴氣
惟染勞役傷饑之人者此也又凡居嶺南者必慎
起居節飲食寡慾清心雖有嵐邪勿能害也惟内境
不出則外境不入此理之自然其有感而病者皆不
知所慎耳
大梁李侍詔瘴瘧論
嶺南既號炎方而又瀕海地卑而土薄炎方土薄故陽
燠之氣常泄瀕海地卑故隂濕之氣常盛二氣相搏
此寒熱之氣所由作也陽氣泄故冬無霜雪四時放
花人居其地氣多上壅膚多汗出腠理不密蓋陽不
反本而然隂氣盛故晨夕霧昏春夏淫雨一歲之間
蒸濕過半三伏之内反不甚熱盛夏連雨即復淒寒
飲食衣服藥食之類往往生醭人居其間類多中濕
肢體重倦又多脚氣之疾蓋隂常偏勝而然隂陽之
氣既偏而相搏故人亦因之而感受其寒熱不齊之
病也又陽燠既泄則使人本氣不堅陽不下降常浮
於上故病者多上脘鬱悶胸中虚煩隂濕既盛則使
人下體多寒隂不上升常沉而下故病者多腰膝重
疼腿足寒厥予觀嶺南瘴疾證候雖或不一然大抵
隂陽各不升降上熱下寒者十有八九况人身上本
屬陽下本屬隂兹又感此陽燠隂濕不和之氣自多
上熱下寒之證也得病之因正以陽氣不固每發寒
熱身必大汗又復投之以麻黃金沸青龍等湯再發
其表則旋腫受斃甚者又以胸中痞悶用利藥下之
病人下體既冷下之則十無一生若此者醫害之也
其時余染瘴疾全家特甚余悉用温中固下升降隂
陽正氣之藥十治十愈二僕皆病朋中痞悶煩躁昏
不知人一云願得凉藥清膈余審其證上熱下寒皆
以生薑附子湯冷温服之即日皆醒自言胸膈清涼
得凉藥而然也實不知附子也翌日各與丹硃丸一
粒令空心服之遂能食粥然後用正氣平胃等藥自
爾遂得平安更治千數人皆安蓋附子用生薑煎既
能發散以熱攻熱又能導虚熱向下焦除宿冷又能
固接元氣若煩悶者放冷服之若病煩躁不好飲水
反畏冷不能飲者皆其虚熱非真熱也宜服薑附湯
沈存中治瘴用七棗湯正與此同亦一服而愈有用
术附湯而病愈甚蓋术附相濟能固熱氣不能發散
惟附子一味為最妙或有脈證實非上熱下寒而
目黃赤者不可用附子脈若浮洪而數寒熱往來無
汗乃小柴胡湯證若證有可疑寒熱不辨宜服嘉禾
散若熱多者冷服之嘉禾散能調中氣升降隂陽治
下虚中滿療四時瘟疫傷寒使無變動雖傷暑及陽
證傷寒服之亦解若或寒多服之尤宜服二三日即
寒熱之證自判然後隨證調治之無不愈者大抵嶺
南之地卑濕又人食㯽榔多氣疎而不實四時汗出
不宜更用汗藥此理甚明亦有當汗下者然終不多
也明者察之
指迷方瘴瘧論(新安王棐)
棐讀書之餘留意醫學幸得其傳頗識方脈就辟入南
研究此證謂南人凡病皆謂之瘴率不服藥惟事鬼
神夫瘴之為病猶傷寒之病也豈可坐視而不藥耶
每為中醫荏苒而致不救者有之人過桂林以南無
醫藥且居南方之人往往多汗上盈下空不可用汗
吐下三法其業醫者既鮮且庸或妄用吐汗下者是
謂虚虚方書皆謂南方天氣温暑地氣鬱蒸隂多閉
固陽多發泄草木水泉皆稟惡氣人生其間元氣
不固感而為病是為之瘴輕者寒熱往來正類痎瘧
謂之冷瘴重者藴熱沉沉晝夜如卧灰火中謂之熱
瘴最重者一病便失音莫知其所以然謂之啞瘴冷
瘴必不死熱瘴久而死啞瘴無不死此方書之說也
然以愚意觀之所謂啞瘴者非傷寒失音之證乎又
豈中風失語之證乎治得其道亦多可生安得謂之
無不死耶若夫熱瘴乃是盛夏初秋茅生狹道人
行其間熱氣蒸鬱無林木以蔽日無水泉以解渴伏
暑至重因而感疾或有飲酒而不節者或食煎炙而
積熱者偶成此證其熱晝夜不止稍遲二三日則血
凝而不可救矣南中謂之中箭亦謂之中草子然有
挑草子法乃以鍼刺頭額及上下唇仍以楮葉擦舌
皆令出血徐以草藥解其内熱應手而愈安得謂之
久而死耶至於冷瘴或寒多熱少或寒少熱多亦
有疊日間日之作及其愈也瘡發於唇騐其證即是
外方之瘧本非重病然每因誤治而致禍亦不可以
必不死而忽之但診其脈息極微見其元氣果虚即
與附子湯而愈若誤投寒藥所謂承氣入胃隂盛乃
亡若脈洪盛證候實熱宜服和解藥而徐治之若誤
投熱藥所謂桂枝下咽陽盛則斃也要在切脈審證
之虚實寒熱治之無不愈也人謂嶺南水泉草木
地氣之毒故凡往來嶺南之人及宦而至者無不病
瘴而至危殆者也又謂土人生長其間與水土之氣
相習外人入南必一病但有輕重之異若久而與之
俱化則免矣此說固若有理但備之以將養之法解
之以平易之藥决保無病縱病亦易愈矣且瘴之為
病土人反重外人反輕者多蓋土人淫而下元虚又
浴於溪而多感冐恣食生冷酒饌全不知節所以重
也然則病瘴者不可全咎風土之殊皆人自失節養
有以致之耳君子之居是邦也當慎起居節飲食適
寒温晨酒夜食切忌太過或有不快即服正氣散一
二劑則脾胃自壯氣血通暢微邪速散又何瘴之有
嶺表十說(吳興章傑)
一嶺表之俗食㯽榔甚者日至十數枚蓋瘴瘧之作率
因飲食過度氣滯痰結而㯽榔最能下氣消食去痰
故人皆狃於近利而闇於遠患此頗類北人之食酪
酥多致膚理縝密一旦病疫當汗則塞而不得出嶠
南地熱食㯽榔故藏氣疎泄若一旦病瘴當攻發則
虚羸而不能堪所以土人多瘠而色黃豈全是氣候
所致蓋亦㯽榔為患殆勿思耳
一本草載三人觸霧晨行飲酒者獨不病故北人度嶺
率相勉飲酒而遷客羈士往往&KR0008;酣以自適且嶺外
酒價尤廉販夫役卒俱得肆飲咸謂可以辟瘴殊不
知少則益而多則滋瘴之源也何以言之蓋南土暑
濕嗜酒則多中濕毒兼以瘴瘧之作率因上膈痰飲
而酒則尤能聚痰嶺外諺云莫飲邜時酒莫食申時
飯誠攝生之要也可見酒之為物能辟瘴以生人亦
能滋瘴以害人然則生也死也非酒也顧在人也
三廣南每以暑毒為患者蓋一歲之間暑熱過半使人
難避而易犯凡起居飲食少失節度則為暑毒所中
道途之間尤多冐暑故土人於暑時相戒勿出且遐
荒之境道路﨑嶇而傳舍飲食皆不如欲所以自北
初至者皆云不習水土而病及既還則又謂之回頭
瘴大率得之道路勞倦冐犯暑氣與夫飲食居處失
度也
四嶺南寒暑之候不常尤難於調攝故凡居人與在路
者冬夏之衣皆不可缺隨其氣候速宜增减緩則致
病又嶺外海風異常稍中人則為病坐卧易衣時當
慎也
五嶺外雖以多暑為病而四時亦有傷寒瘟疫之疾其
類不一土人不問何疾悉謂之瘴治療多誤或有一
歲盛寒近類中州而土俗素無蠶績冬不衣綿居室
疎漏戸扃不固忽遭歲寒則次年瘟疫必興醫者之
治瘟疫亦當以本法治之而隨其風土氣候與夫人
之強弱酌宜可也
六瘴瘧之作多因伏暑傷冷所致縱非飲食冷物亦必
寒邪感於外飲食傷於内也大抵伏暑淺而寒多者
易治伏暑深而熱多者難治近時北醫至此用大柴
胡湯治熱瘴須是本氣壯實者乃能堪之如土人久
服㯽榔臟氣既虚往往不能服寒藥又能當此峻劑
乎然土人纔見發黃便謂不治之症良可哀也
七北人之來嶺南婢僕多病瘴氣蓋勞役之人飲食乖
度晝夜冐暑夜多卧地人凡事不能避忌故先受其
斃既與之同休戚宜加意戒之
八俚俗有病必召巫覡而祭鬼神士夫咸笑其信巫不
信醫愚謂此可憫惻而不可以笑也夫民雖至愚然
孰不思趨利避害况性命所係曉然易見若醫者能
愈人疾彼何為不用蓋嶺外良醫甚鮮藥類尤乏且
山谷海嶼之民何從而得醫藥所以不免信巫也豈
得已哉
丸瘴病不一而土人以啞瘴最為危急其狀初得之即
失音不過一二日即致不救醫家多言為極熱所致
或云内藴熱而外為感寒所激近見北醫有用煎生
附子一味愈此疾者得非以熱治熱或是發散寒氣
耶予嘗聞有飲溪澗水中毒令人失音則知凡失音
者未必皆瘴也溪澗水毒灼然有之道路多無井泉
而瀕江之民與夫山行者皆飲溪澗之水豈無邂逅
遇毒者故途人所以多病此得非是歟
十傳云嶺外多毒草彘食之而人食其肉者亦毒人所
以北人度嶺多戒食彘然而嶺南能致瘴毒者非止
一端豈在是耶順泉云嶺南之彘在市井者食豆與
酒糟在鄉村者食糠與碎米芋苗未有食草者若然
則牛馬羊畜之肉悉皆不可食也可乎此其所以不
足信也
回頭瘴說
舊傳出嶺之後復有回頭瘴者大㮣與在廣而發瘴及
方入廣而不伏水土者不異蓋南方陽氣常泄隂氣
常盛二氣相搏四時悉有寒熱之氣人感之即作寒
熱之病寒則戰慄熱則怫鬱多由得汗而解此廣瘴
之寒熱也今所謂回頭瘴及方入廣而不伏水土者
亦不過隂陽相搏氣候不調而感疾耳嶺南天氣冬
無霜雪春寒秋熱氣候不齊或一日而忽然更變與
外方天氣大不相侔今回頭瘴者蓋是先受廣中之
氣復感外方之氣冷熱相忤寒暄不調遂作隂陽相
搏之疾須度時候之寒熱量元氣之厚薄如出嶺於
孟冬時者廣尚多暄而少寒或轉北風或有暴冷若
屇途之際宜服和解散神术散之類和脾胃以逐風
邪及至外方則天寒地凍將及境之際可服正氣散
人參養胃湯之類絶舊瘴以禦時寒可也然此四藥
亦特筌蹄耳其實在保躬調養酌序消詳切不可以
得出瘴地而恣慾此病之所由作也故所謂回頭瘴
者豈虚語哉
治瘴續說
繼洪曰予寓嶺南既久愈知瘴疾不易用藥若病人身
熱而復寒謂之冷瘴不換金正氣散主之若身熱胸
痞或嘔或噎大便不利者嘉禾散若病輕而覺有食
積兼用些少感應丸無積者不可用若病重者不可
妄用轉利惟當温中固下若冬末春初因寒而作大
熱者小柴胡湯夏月因暑氣者六和湯若身極熱
而頭極痛脈數者為熱瘴宜用南人挑草子法亦不
可不服藥苐此證病深最為難治蓋凉藥多不可用
惟宜熱藥須得法以用之如附子湯冷服者是也然
此非工巧以處之則不可如身熱汗不多頭痛未解
或且與和解散如腰已上極熱腰已下稍凉胸膈煩
渴腰腿重疼或大便溏滑其脈數而按之不實此陽
浮隂閉也惟李侍詔生薑附子湯最妙凡初病者以
生薑附子能發散耳若病經去汗既多虚煩潮上則
惟恐其不斂不降宜用熟附乾薑沉香而冷服之若
便利則不必沉香如煩甚則少加竹茹渴甚多加人
參北五味欬逆加丁香淡竹葉若煩躁而有異象眩
惑夜不安寢可略與温膽湯惟大便利者不可服若
煩渴大作宜奪命散或用冷湯倍加人參附子若煩
熱大便自利或小便不澁不可以赤為熱或膝脛以
下稍涼此乃病邪所激氣血俱虚表熱無以養中故
外熱而内虚也可急服薑附湯之類及灸氣海足三
里若至四肢厥冷兩足冷甚頭額虚汗或時欬逆脈
數而促其證多危惟以三建湯之屬能歛心液能壯
真陽可以更生也又有啞瘴即熱瘴之甚者醫書
謂血得寒則凝泣得熱則淖溢故熱瘴面赤心熱舌
破鼻衂皆瘴熱沸其血上湧所致故宜用挑草子法
甚則血上塞其心竅故昏不能言或但噫噫作聲即
啞瘴也治此者當散其血用局方黑神散立見神效
其或涎迷心竅而舌強者亦有之却非真啞瘴也及
兼風痰之證者俱當審察而後用治(本論有無稽之方俱削去不錄)
藥宜預備
居瘴地者雖曰節慎起居而防病之藥不可不為之備
如人參附子乾薑當歸熟地紫金錠蘇合丸不換金
正氣散之類皆不可須臾離也從宦兹土則政事多
繁上下交際為商往來則經營貿易其勢不容於自
逸稍覺不快即宜如法服藥以解之微邪易伏固不
致病也惟其不能防微則勢必至於漸盛故曰不治
已病治未病此之謂也
瘴病脈候
兩關脈洪大者熱瘴脈數甚者為熱瘴脈弦而緊
者為瘴瘧脈浮而緊者宜解表脈浮緩者為傷
風其病輕脈洪數而按之不實者為陽浮隂閉
脈沉微而弱者為虚寒
瘴病愈後將養法
凡瘴病不發三日後方可洗手七日後可洗面半月後
可梳頭一兩月後謹戒房事能戒百日尤好又瘴不
發後須吃素過三日經五日後方可以猪脾煮羹喫
軟飯十日後略可喫酒少用肉羹但不可食諸般骨
汁若犯之則再發凡牛羊猪犬鷄鵝諸骨汁須並忌
一月或兩月尤佳凡犯而再發必多困篤
瘴氣論列方
麻黃湯(散一)桂枝湯(散九)
金沸草散(散八一)和解散(和二三五)
神术散(散六五)不換金正氣散(和二一)
正氣散(和二三)平胃散(和十七)
小柴胡湯(散十九)嘉禾散(和百六十)
六和湯(和一二七)小青龍湯(散八)
术附湯(補四二)附子湯(熱二二)
生薑附子湯(熱三三)七棗湯(熱百十九)
薑附湯(熱三二)人參養胃湯(和二三七)
三建湯(熱四二)冷湯(熱百二十)
局方黑神散(婦五十)奪命散(補三七)
温膽湯(和一二五)承氣湯(攻一)
感應丸(攻五四)紫金錠(因二百二)
蘇合丸(和三七一)丹珠丸(未考)
論外備用方
敗毒散(散三六)聖散子(散四三)
五味異功散(補四)保和湯(和一四七散邪順氣)
㯽榔煎(和二三六)陳氏家傳正氣散(和二二)
屠蘇酒(和二三七)降椒酒(和二三八)
理中湯(熱一)生薑煎(熱一二一)
冷香湯(熱八二)養胃湯(熱七十)
椒嚢法(熱一九二)乾薑附子湯(熱三四熱隂證發)
二味沉附湯(熱百十八)福建香茶餅(因三百二)
瘟疫門諸方皆可酌用
景岳全書卷十四
