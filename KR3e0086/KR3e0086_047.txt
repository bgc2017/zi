景岳全書卷四十七
明張介賓撰
外科鈐(下)
發背(四十二)
發背屬督脉膀胱經凡陰虚火盛或醇酒厚味或鬱怒
房勞或丹石熱毒皆能致之若腫赤痛甚脈洪數而
有力者熱毒之證也為易治若漫腫微痛色黯作渴
脉雖洪數而無力者陰虚之證也為難治若不腫不
痛或漫腫色黯脉微細者陽氣虚甚也尤為難治大
抵發背之證其名雖多總惟陰陽二證為要若發一
頭或二頭其形焮赤腫高發熱疼痛頭起者為癰屬
陽易治若初起一頭如粟不腫不赤悶痛煩躁大渴
便秘睡語咬牙四五日間瘡頭不計其數瘡口各含
如粟形如蓮蓬故名蓮蓬發積日不潰按之流血至
數日或八九日其頭成片所含之物俱出通結一衣
揭去又結其口共爛為一瘡其膿内攻其色紫黯者
為疽屬陰難治且此證不可大痛又不可痛若見煩
悶者多不治總之瘡瘍雖云屬火然未有不由陰虚
而致者故經云督脉經虚從腦而出膀胱經虚從背
而出故不可專泥于火
陳良甫曰背疽之源有五一天行二瘦弱氣滯三怒氣
四腎氣虚五飲冷酒食炙煿服丹藥
立齋曰大抵發背之證雖發熱疼痛形勢高大煩渴不
寧但得脉息有力飲食頗進可保無虞其膿一潰諸
證悉退多有因膿不得外泄以致疼痛若用敗毒寒
藥攻之反致誤事若有膿急針之膿一出苦楚即止
膿未成而熱毒作痛者可用解毒之藥亦有腐潰尺
餘者若無惡證則投以大補之劑肉最易生亦無所
妨惟忌腫不高色不赤不掀痛脉無力不飲食腫不
潰腐不爛膿水清或膿多不止皆屬元氣虚也為難
治宜峻補之其或膿血既泄腫痛尤甚濃水臭敗煩
躁時嗽腹痛渴甚瀉利無度小便如淋乃惡證也皆
不可治
又灸法曰予常治發背不問日期陰陽腫痛或不痛
或痛甚但未成膿或不潰者即與灸之隨手取效或
麻木者明灸之毒氣自然隨火而散或瘡頭如黍者
灸之不效亦有數日色尚微赤腫尚不起痛不甚濃
不作者尤宜多灸勿拘日期更服甘温托裏藥切忌
寒涼之劑其有勢未定者或先用篐藥圍之若用烏
金膏點患處尤妙凡人初覺發背赤熱腫痛莫辨其
頭者但以濕紙覆其上立候視之其紙有先乾處即
是結癰頭也取大蒜切成片如二三錢厚薄安於頭
上用大艾炷灸之三壯換一蒜片痛者灸至不痛不
痛灸至痛時方止最要早覺早灸為上一日二日十
灸十活三日四日六七活五日六日三四活過七日
則難為力矣若有十數頭作一處生者即用大蒜研
成膏作薄餠鋪頭上聚艾於蒜餅上燒之亦能活也
若背上初發赤腫一片中間有一片黃粟米頭子便
用獨蒜切去兩頭取中間半寸厚者正安於瘡上灸
十四壯多至四十九壯蓋如此惡證惟隔蒜灸及塗
烏金膏有效又治法曰腫硬痛深脉實者邪在内也
可下之腫高焮痛脉浮者邪在表也宜托之焮
痛煩躁或咽乾火在上也宜瀉之腫高或不作膿
者邪氣凝結也宜解之腫痛飲冷發熱睡語者火
也宜清之不作膿或不潰不斂者陽氣虚也宜補
之瘀肉不腐或積毒不解者陽氣虚也宜助陽氣
膿多或清者氣血俱虚也宜峻補之脉浮大或
濇而肌肉遲生者氣血俱虚也宜補之右關脉弱
而肌肉遲生者宜補脾胃
又諸毒治法曰如頭痛有表證者宜先服人參敗毒
散一二劑如焮痛發熱脉數者用金銀花散槐花
酒神功托裏散如疼痛腫硬脉實者以清涼飲仙
方活命飲苦參丸腫硬木悶疼痛發熱煩躁飲冷
便秘脉沉實者内疎黃連湯或清涼飲大便已通
欲其作膿宜仙方活命飲托裏散蠟礬丸外用神異
膏如飲食少思或不甘美用六君子湯加藿香連
進三五劑更用雄黃解毒散洗患處每日用烏金膏
塗瘡口處俟有瘡口即用紙作撚蘸烏金膏絍入瘡
内若有膿為脂膜間隔不出或作脹痛者宜用針
引之腐肉堵塞者去之若瘀肉腐動用猪蹄湯洗之
如膿稠或痛飲食如常瘀肉自腐用消毒與托裏
藥相兼服之仍用前二膏塗貼若腐肉已離好肉
者宜速去之如膿不稠不稀微有疼痛飲食不甘
瘀肉腐遲更用桑柴灸之亦用托裏藥若瘀肉不
腐或膿清稀不焮痛者急服大補之劑亦用桑木灸
之以補接陽氣解散鬱毒常觀患疽稍重未成膿
者不用蒜灸之法及膿熟不開或待腐肉自去則多
致不救大抵血氣壯實或毒少輕者可假藥力或
自腐潰若怯弱之人熱毒中隔内外不通不行針灸
藥無全功矣此證若膿已成急宜開之否則重者
潰通臟腑腐爛筋骨若使透膈則不可治輕者延潰
良肉難於收功因而不斂者多矣
又諸補治法曰若腫焮作痛寒熱作渴飲食如常此
形氣病氣俱有餘也先用仙方活命飲後用托裏消
毒散解之漫腫微痛或色不赤飲食少思此形氣
病氣俱不足也用托裏散調補之不作膿或膿成
不潰陽氣虚也托裏散倍加肉桂參茋膿出而反
痛或膿清稀氣血俱虚也八珍湯惡寒形寒或不
收斂陽氣虚也十全大補湯晡熱内熱或不收斂
陰血虚也四物加參术作嘔欲嘔或不收斂胃氣
虚也六君加炮薑食少體倦或不收斂脾氣虚也
補中益氣湯加茯苓半夏肉赤而不斂血熱也四
物加山梔連翹肉白而不斂脾虚也四君加酒炒
芍藥木香小便頻數者腎陰虧損也加減八味丸
大抵瘡毒勢甚若妄用攻劑怯弱之人必損元氣
因而變證者衆矣
又三證治法曰若初患未發出而寒熱疼痛作渴飲
冷此邪氣内藴也仙方活命飲若口乾飲熱漫腫微
痛此元氣内虚也托裏消毒散若飲食少思肢體倦
怠此脾胃虚弱也六君子湯如未應加薑桂其有死
者乃邪氣盛眞氣虚而不能發出也在於旬餘之間
見之若已發出用托裏消毒散不腐潰用托裏消
毒散如不應急宜温補脾胃其有死者乃眞氣虚而
不能腐潰也在於二旬之間見之若已腐潰用托
裏散以生肌如不應急温補脾胃其有死者乃脾氣
虚而不能收斂也在於月餘見之此三證雖不見於
經籍余嘗治而歷驗者
千金方灸法治發背已潰未潰者用淡荳豉以水和搗
成硬泥依腫大小作餅三四分厚如已有瘡孔勿置
瘡孔上但四布豆餅列艾其上灸之使微熱勿令破
肉如熱痛急少起之日灸二度如先有瘡孔孔出汁
即瘥
一驗透膈法凡背疽大潰欲騐穿透内膜者不可用皂
角散嚏法但以紙封患處今病者用意呼吸如紙不
動者未穿透也倘用取嚏法鼓動内膜則反致穿透
愼之愼之
都憲周弘岡背患疽腫而不潰脉大而浮此陽氣虚弱
而邪氣壅滯也用托裏散倍加參茋反内熱作渴脉
洪大鼓指此虚火也用前散急加肉桂脉證頓退仍
用托裏而愈若以為熱毒而用寒藥則誤矣上舍
張克恭患此内服外敷皆寒涼敗毒遍身作痛欲嘔
少食晡熱内熱惡寒畏寒余曰遍身作痛營衛虚而
不能營於肉裏也欲嘔少食脾胃虚寒而不能消化
飲食也内熱晡熱陰血内虚而陽氣陷於陰分也惡
寒畏寒陽氣虚弱而不能衛於肌肉也此皆由脾胃
之氣不足所致遂用補中益氣湯諸證漸退更以十
全大補湯腐肉漸漬又以六君子湯加芎歸肌肉頓
生而愈府庠彭碧溪患腰疽服寒涼敗毒之藥色
黯不痛瘡頭如鋪黍背重不能安寢耳瞶目白面色
無神小便頻澁作渴迷悶氣粗短促脉浮數重按如
無余先用滋水之藥一劑少頃便利渴止背即輕爽
乃砭出瘀血以艾半觔許明灸患處外敷烏金膏内
服參茋歸术肉桂等藥至數劑元氣稍復自疑肉桂
辛熱一日不用手足並冷大便不禁仍用肉桂及補
骨脂二錢肉豆蔲一錢大便復常其肉漸潰更用當
歸膏以生肌肉八珍湯以補氣血而愈上舍蔡東
之患此余用托裏之藥而潰瘡口尚未全斂時值仲
冬且兼咳𠻳余曰瘡口未歛脾氣虚也咳𠻳不止肺
氣虚也法當補其母一日與之同宴見忌羊肉余曰
補可以去弱人參羊肉之類是也最宜食之遂每日
不徹旬餘而瘡斂𠻳亦頓愈矣一男子年踰五十
患發背色紫腫痛外皮將潰寢食不安神思甚疲用
桑柴灸患處出黑血即鼾睡覺而諸證如失服仙方
活命飲二劑又灸一次膿血皆出更進二劑腫痛大
退又服托裏消毒散數劑而斂夫瘡勢熾甚本宜峻
劑攻之但年老血氣衰弱況又發在肌表若專於攻
毒則胃氣先損必反誤事(俱薛按)
予長男於二週患背疽治按在腫瘍條中(新按)
一論外通用方
神仙薰照法(外一二三)
腦疽(四十三)
立齋曰腦疽屬膀胱經積熱或濕毒上壅或陰虚火熾
或腎水虧損陰精消涸所致若腫痛未作膿者宜
除濕消毒大痛或不痛或麻木者毒甚也隔蒜灸
之更用解毒藥腫痛便秘者邪在内也宜泄之
不甚痛或不作膿者虚也托裏為主膿成脹痛者
針之更以托裏上部脉數實而痛者宜降火上
部脉數虚而痛者宜滋陰降火為主尺部脉數而
作渴者滋陰降火脉數而虚細無力或膿清或不
斂或膿多者大補血氣不作膿或不潰者托裏藥
主之煩躁飲冷脉實而痛者宜瀉火
又治法曰初起腫赤痛甚煩渴飲冷脉洪數而有力
乃濕熱上壅當用黃蓮消毒散並隔蒜灸以除濕熱
若漫腫微痛渴不飲冷脉洪數而無力乃陰虚火
熾當用六味丸及補中益氣湯以滋化源若口舌
乾燥小便頻數或淋漓作痛乃腎水虧損急用加減
八味丸及前湯以固根本而引火歸經若不成膿
不腐潰陽氣虚也四君加歸茋若不生肌不收斂
脾氣虚也十全大補湯若色黯不潰或潰而不斂
乃陰精消涸名曰腦爍為不治若攻補得宜亦有可
愈大凡腫焮痛甚宜活命飲隔蒜灸之以解散瘀
血拔引鬱毒但艾炷宜小而少若欲其成膿腐潰生
肌收斂並用托裏為主
李氏曰腦疽及頸項有疽不可用隔蒜灸恐引毒上攻
宜灸足三里穴五壯氣海穴三七壯仍服涼血化毒
之藥或以騎馬穴法灸之凡頭項咽喉生疽古法皆
為不治若用此法多有生者如五香連翹漏蘆等湯
國老膏萬金散皆可選用(見外科精要)
一老人患此色赤腫痛脉數而有力與黃連消毒散二
劑少退更與清心蓮子飲四劑而消一男子腫痛
脉數以荆防敗毒散二劑而痛止更以托裏消毒藥
而消一男子焮腫疼痛發熱飲冷脉洪數與涼隔
散二劑而痛止以金銀花散四劑而潰更以托裏藥
而愈一老婦禀壯實潰而痛不止脉實便秘以清
涼飲二劑而痛止更以托裏消毒藥而愈一婦人
冬間患此腫痛熱渴余用清熱消毒潰之而愈次年
三月其舌腫大遍身發疔如葡萄不計其數手足尤
多乃脾胃受毒也先各刺出黑血隨服奪命丹七粒
出鼻汗瘡熱益甚便秘二日與大黃芩連各三錢升
麻白芷山梔薄荷連翹各二錢生甘草一錢水煎三
五沸服之大小便出臭血甚多下體稍退乃磨入犀
角汁再服舌本及齒縫出臭血諸毒乃消更以犀角
地黃湯而愈一婦人患前證口乾舌燥内服清熱
外敷寒涼色黯不臖胸中氣噎此内眞寒而外假熱
也彼疑素有痰火不欲温補余以參茋各五錢薑桂
各二錢一劑頓潰又用大補藥而愈一男子頭項
俱腫雖大潰腫痛益甚兼作瀉煩躁不睡飲食少思
其勢可畏診其脉則毒尚在與仙方活命飲二劑腫
痛退半與二神丸及六君子湯加五味子酸棗仁四
劑諸證少退飲食少進睡亦少得又與參苓白术散
數服飲食頓進再與十全大補湯加金銀花白芷月
餘而瘥(薛按)
耳瘡(四十四)
立齋曰耳瘡屬少陽三焦經或足厥陰肝經血虚風熱
或肝經燥火風熱或腎經虚火等因若發熱焮痛
屬少陽厥陰風熱用柴胡清肝散若内熱痒痛屬
二經血虚用當歸川芎散若寒熱作痛屬肝經風
熱用小柴胡湯加山梔川芎若内熱口乾屬腎經
虚火用加味地黃丸如不應用加減八味丸餘當隨
證治之
愚按薛氏所治耳證凡氣虚者以補中益氣湯加山梔
黃芩血虚者用八珍湯加柴胡丹皮肝火血虚者用
梔子清肝散怒動肝火者用加味逍遙散肝脾受傷
者朝用加味歸脾湯暮用加味逍遙散此其治之大
約也予當治一儒者年近三旬素有耳病每年常
發發必腫潰至乙亥二月其發則甚自耳根下連頸
項上連頭角耳前耳後莫不腫痛諸醫之治無非散
風降火至一月後稠膿鮮血自耳迭出每二三日必
出一酒鍾許然膿出而腫全不消痛全不減枕不可
近食不可加氣體俱困自分其危延余治之察其形
氣已大不足察其病體則腫痛如舊仍若有餘察其
脉息則或見弦急或見緩弱此非實熱可知然脉不
甚緊而或時緩弱亦得潰瘍之體尚屬可治遂先以
六味湯二三劑而元氣稍振繼以一陰煎加牛蒡子
茯苓澤瀉仍倍加白蒺藜為君服五十餘劑外用降
癰散晝夜敷治兩月而後愈蓋此證雖似潰瘍有餘
而實以肝腎不足上實下虚一奇證也故存識之(新按)
鬢疽(四十五)
立齋曰鬢疽屬肝膽二經怒火或風熱血虚所致若
焮痛或發熱者宜袪風清熱焮痛發寒熱或拘急
者發散表邪作膿焮痛托裏消毒膿已成作痛
者針之不作膿或膿成而不潰者俱宜托裏不
斂或膿清者宜峻補之
又治法曰若發熱作渴者用柴胡清肝散腫臖痛
甚者仙方活命飲若大勢已退餘毒未散用參苓
歸术為主佐以川芎白芷金銀花以速其膿膿成仍
用參苓之類托而潰之若欲其生肌收斂腎虚者
六味丸血虚者四物加參茋或血燥者四物湯或水
不能生木者六味地黃丸氣虚者用補中益氣湯皆
當滋其化源為善
痄腮(四十六)
立齋曰痄腮屬足陽明胃經或外因風熱所乘或内因
積熱所致若腫痛寒熱者白芷胃風湯内熱腫痛
者升麻黃蓮湯外腫作痛内熱口乾者犀角升麻
湯内傷寒涼不能消潰者補中益氣湯發熱作
痛大便秘結清涼飲表裏俱解而仍腫痛者欲作
膿也托裏散若飲食少思胃氣虚弱者六君子湯
肢體倦怠陽氣虚弱也補中益氣湯膿毒旣潰
腫痛不減熱毒未解也托裏消毒散膿出而反痛
氣血虚也參茋内托散發熱晡熱陰血虚也八珍
湯惡寒發熱氣血俱虚也十全大補湯若焮腫
痛連耳下者屬手足少陽經當清肝火若連頥及
耳後者屬足少陰經虚火當補腎水此證而有不
治者多泥風熱執用尅伐之劑耳
瘰癧(四十七)
瘰癧之病屬三焦肝膽等經風熱血燥或肝腎二經精
血虧損虚火内動或恚怒憂思氣逆于肝膽二經二
經常多氣少血故怒傷肝則木火動而血燥腎陰虚
則水不生木而血燥血燥則筋病肝主筋也故累累
然結若貫珠其候多生於耳前後連及頥頷下至缺
盆及胸腋之側又謂之馬刀其初起如豆粒漸如梅
李核或一粒或三五粒按之則動而微痛不甚熱久
之則日以益甚或頸項強痛或午後微熱或夜間口
乾飲食少思四肢倦怠或堅而不潰或潰而不合皆
由氣血不足故往往變為癆瘵外臺秘要云肝腎虚
熱則生癧病機云瘰癧不係膏梁丹毒火熱之變總
因虚勞氣鬱所致止宜以益氣養營之藥調而治之
其瘡自消蓋不待汗之下之而已也若不詳脉證虚
實之異而槩用追蝕攻下及流氣飲十宣散之屬則
必犯經禁病禁以致血氣愈損必反為敗證矣若脉
洪大以元氣虚敗為不治若面色晄白為金尅木亦
不治若眼内赤脉貫瞳人見幾條則幾年死使不求
本而妄用伐肝之劑則誤矣蓋伐肝則脾土先傷脾
傷則損五臟之源矣可不愼哉
齊氏曰瘰癧結核初覺時宜内消之如經久不除氣血
漸衰肌寒肉冷或膿汁清稀毒氣不出瘡口不合聚
腫不赤結核無膿外證不明者並宜托裏膿未成者
使膿早成膿已潰者使新肉早生血氣虚者托裏補
之陰陽不和托裏調之大抵托裏之法使瘡無變壞
之證所以宜用也
丹溪曰瘰癧必起於足少陽一經不守禁忌延及足陽
明經食味之厚鬱氣之久曰毒曰風曰熱皆此三端
拓引變換須分虚實實者易治虚者可慮此經主決
斷有相火且氣多血少婦人見此若月水不調寒熱
變生稍久轉為潮熱自非斷慾食淡神醫不能療也
立齋曰焮腫脉沉數者邪氣實也宜泄之腫痛憎寒
發熱或拘急者邪在表也宜發散因怒結核或腫
痛或發熱者亦疎肝行氣腫痛脉浮數者袪風清
熱脉濇者補血為主脉弱者補氣為主腫硬
不潰者補氣血為主抑鬱所致者解鬱結調氣血
潰後不斂者屬氣血俱虚宜大補虚勞所致者
補之因有核而不斂者腐而補之脉實而不斂
或不消者下之
又治法曰若寒熱焮痛者此肝火風熱而氣病也用
小柴胡湯以清肝火並服加味四物湯以養肝血
若寒熱旣止而核不消散者此肝經火燥而血病也
用加味逍遙散以清肝火六味地黃丸以生腎水
若腫高而稍軟面色痿黃皮膚壯熱膿已成也可用
針以決之及服托裏之劑若經久不愈或愈而復
發膿水淋漓肌肉羸瘦者必純補之劑庶可收斂否
則變成九瘻内經曰陷脉為瘻留連肉腠即此病也
外用豆䜴餅琥珀膏以驅散寒邪補接陽氣内服補
中益氣湯六味丸以滋腎水培肝木健脾土亦有可
愈者
又治法曰大抵此證原屬虚損若不審虚實而犯經
禁病禁則鮮有不誤常治此證先以調經解鬱更
以隔蒜灸之多自消如不消即以琥珀膏貼之俟
有膿即針之否則變生他處設若兼痰兼陰虚等證
只宜加兼證之劑不可干擾餘經若氣血已復而
核不消却服散堅之劑至月餘不應氣血亦不覺損
方進必效散或遇仙無比丸其毒一下即止二藥更
服益氣養營湯以調理之若瘡口不斂宜用豆䜴
餅灸之用琥珀膏貼之若氣血俱虚或不愼飲食
起居七情者俱不治然此證以氣血為主氣血壯
實者不用追蝕之劑彼亦能自腐但取去之亦使易
於收斂若氣血虚者不先用補劑而數用追蝕之
藥適足以敗之矣若發寒熱眼内有赤脉貫瞳人
者不治
灸瘰癧法取肩尖肘尖骨縫交接處各一穴即手陽明
經肩髃曲池二穴也各灸七壯在左灸左在右灸右
左右俱病者俱灸之余常用之甚效薛氏以曲池云
肘髎似亦未的也
又薛氏經驗方云治瘰癧已成未成已潰未潰者以
手仰置肩上微舉起則肘骨尖自見即是灸處灸以
三四十壮為度更服益氣養營湯灸三次瘡自除如
患三四年不愈者辰時灸至申時三灸即愈更服補
劑按此法乃單灸曲池以多為貴也然但用前法則
已妙矣倘有未應者又當以此法治之又曰此治
瘰癧之秘法凡男子婦人若因恚怒傷肝氣血壅遏
而不愈者宜灸此穴以疎通經絡如取此穴當以指
甲掐兩肘兩肩四所患處覺有酸麻方是其穴
又法灸瘰癧未成膿者用大蒜切片三錢厚安患處
用艾壮於蒜上灸之每三五壯即換蒜再灸每日灸
十數蒜片以拔鬱毒如破久不合更用江西豆䜴為
末以唾津和作餅如前灸之以助陽氣内服補藥外
貼琥珀膏或太乙膏瘡口自合又或瘡口已破核
不腐則瘡口不能斂或貼琥珀膏不應須用針頭散
傅之以去腐肉再以如神散傅之更服益氣養營湯
若氣血虚者先服益氣養營湯待血氣稍充方用針
頭散仍服前湯
一男子患而腫硬久不消亦不作膿服散堅敗毒藥不
應令灸肩尖肘尖二穴更服益氣養營湯月餘而愈
一婦人久潰發熱月經每過期且少用逍遙散兼
前湯兩月餘氣血復而瘡亦愈但一口不收敷針頭
散更灸前穴而痊常治二三年不愈者連灸三次兼
用托裏藥必愈一婦人因怒結核腫痛察其氣血
俱實先以必效散下之更以益氣養營湯三十餘劑
而消常治此證虚者先用益氣養營湯待其血氣稍
充乃用必效散取去其毒仍進前藥無不效者田
氏婦年踰三十瘰癧已潰不愈與八珍湯加柴胡地
骨皮夏枯草香附貝母五十餘劑形氣漸轉更與必
效散二服瘡口遂合惟氣血未平再與前藥三十餘
劑而愈後田生執此方不問虚實槩以治人殊不知
散中班猫性毒雖治瘰癧多服則損元氣若氣血實
者先用此下之而投補劑或可愈若虚而用下藥或
用追蝕藥瘀肉雖去而瘡口不合反致難治(俱薛按)
治瘰癧痰核方凡瘰癧初起未甚者即宜服此或加
夏枯草更佳
用忍冬花蒲公英各四五錢以水二碗同煎湯朝夕
代茶飲之十餘日漸消然此藥但可治標若欲除根
必須灸肩髃曲池二穴
疔瘡(四十八)
齊氏曰夫疔瘡者以其瘡形如疔蓋之状者是也古方
之論凡有十種華元化之論有五色疔千金方說疔
有十三種以至外臺秘要神巧萬全其論頗同然皆
不離毒氣客於經絡及五臟内藴熱毒凡初生一頭
凹而腫痛青黃赤黑無復定色令人煩躁悶亂或憎
寒頭痛或嘔吐心逆以針刺瘡不痛無血是其候也
多因肥甘過度不愼房酒以致邪毒蓄結遂生疔瘡
内經曰膏粱之變足生大疔此之謂也其治之法急
以艾炷灸之若不覺痛者針疔四邊皆令血出以奪
命丹或回生丹從針孔絍之上用膏藥貼之仍服五
香連翹湯漏蘆湯等劑疎下之為效若或針之不
痛無血者以猛火燒鐵針通紅於瘡上烙之令如焦
炭取痛為效亦絍前藥用膏藥貼之經一二日膿潰
根出服托裏湯散依常療之以取平復如針之不
痛其人眼黑或見火光者不可治也此邪毒之氣入
于臟腑故也養生方云人汗入肉食食之則生疔
瘡不可不愼也
立齋曰此證多由膏梁厚味之所致或因卒中飲食之
毒或感四時不正之氣或感蛇蟲之毒或感死畜之
穢各宜審而治之其毒多生於頭面四肢形色不一
或如小瘡或如水泡或疼痛或麻木或寒熱作痛或
嘔吐惡心或肢體拘急並宜隔蒜灸之痛則灸至不
痛不痛灸至痛若灸而不痛則明灸之及針疔四畔
去惡血以奪命丹一粒入瘡頭孔内仍以膏藥貼之
並服解毒之劑或用荆防敗毒散若針之不痛無
血者宜用燒針治如前齊氏之法若不省人事或
牙關緊急者以奪命丹為末葱酒調灌之候醒更服
敗毒散或奪命藥甚效若生兩足者多有紅絲至
臍生兩手者多有紅絲至心腹生唇面口内者多有
紅絲入喉皆為難治急宜用針於血絲盡處挑破使
出惡血若紅絲近心腹者更挑破瘡頭去惡水以泄
其毒亦以膏藥貼之多有生者若患於偏僻下部
之處藥力所難到者若專假藥力則緩不及事惟灸
之則大有回生之功疔之名状雖有十三種之不
同而治法但當審其元氣虚實邪之表裏庶不誤人
於夭札也若專泥於疎利表散非為無益而反害之
凡人暴死者多是疔毒急取燈遍照其身若有小
瘡即是其毒宜急灸之并服奪命丹等藥亦有復甦
者
又曰脉浮數者散之脉沉實者下之表裏俱實
者解表攻裏麻木或大痛及不痛者並灸之更兼
攻毒
操江張恒山左足次指患之痛不可忍急隔蒜灸三十
餘壮即能舉步彼欲速愈自敷涼藥遂致血凝肉死
毒氣復熾再灸百壮服活命飲出紫血其毒方解脚
底通潰腐筋爛肉甚多及將愈予因考績北上又誤
用生肌藥反助其毒使元氣虧損瘡口難斂予回用
托裏藥補之喜其禀實且客處至三月餘方瘥表
甥居富右手小指患之或用針出血敷以涼藥掌指
腫三四倍六脈洪大此眞氣奪則虚邪氣勝則實也
先以奪命丹一服活命飲二劑勢稍緩余因他往或
又遍刺出血腫延臂腕如大瓠手指腫大數倍不能
消潰乃眞氣愈虚而邪氣愈盛也余回用大劑參茋
歸术之類及頻灸遍手腫勢漸消後大便不實時常
泄氣此元氣下陷以補中益氣湯加補骨脂肉豆蔲
吳茱萸五味子又以生脉散代茶飲大便漸實手背
漸潰又用大補藥五十餘劑漸愈(薛按)
時毒(四十九)
齊氏曰時毒者為四時邪毒之氣而感之於人也其候
發于鼻面耳項咽喉赤腫無頭或結核有根令人憎
寒發熱頭疼肢體甚痛恍惚不寧咽喉閉塞人不識
者將謂傷寒原夫此疾古無方論世俗通謂丹瘤病
家惡言時毒切恐傳染經曰人身忽經變赤状如塗
丹謂之丹毒此風熱惡毒所為自與時毒不同蓋時
毒者感四時不正之氣初發狀如傷寒五七日之間
乃能殺人若至十日之外則不治自愈也治宜辨之
先診其脉凢滑數浮洪沉緊弦濇皆其候也但浮數
者邪在表也沉濇者邪氣深也察其毒之甚者急服
化毒丹以攻之實熱便秘者大黃湯下之其有表證
者犀角升麻湯以發之或年高氣鬱者五香連翹湯
主之又於鼻内㗜通氣散取十餘嚏作效若㗜藥
不嚏者不可治之如嚏出膿血者治之必愈凡左右
看病之人日日用㗜藥嚏之必不傳染切須記之其
病人每日用嚏藥三五次以泄熱毒此治時證之良
法也凡經三四日不解者不可太下猶宜和解之
以犀角散芩連消毒飲甚者連翹湯之類至七八日
大小便通利而頭面腫起高赤者可服托裏散托裏
黃茋湯如腫甚者宜砭患處出惡血以泄其毒氣
此病若五日已前精神昏亂咽喉閉塞語言不出頭
面赤腫食不知者必死之候治之無功矣然而此疾
有陰有陽有可汗者有可下者嘗見粗工但云熱毒
只用寒藥殊不知病有微甚治有逆從不可不審矣
羅謙甫云泰和二年先師監濟源稅時四月民多疫癘
初覺憎寒體重次傳頭面腫盛目不能開上喘咽喉
不利舌乾口燥俗云大頭天行親戚不相訪問染之
多不救張縣令姪亦得此病至五六日醫以承氣加
板藍根下之稍緩翌日其病如故下之又緩終莫能
愈漸至危篤或曰李明之存心於醫可請治之遂請
診視具說其由先師曰夫身半已上天之氣也身半
已下地之氣也此邪熱客於心肺之間上攻頭目而
為腫盛用承氣下之以瀉胃中之實熱是誅伐無過
也殊不知適其所至為故遂處一方用黃芩黃連味
苦寒瀉心肺間熱以為君橘紅苦平玄參苦寒生甘
草甘寒人參甘平瀉火補氣以為臣連翹鼠粘子薄
荷葉苦辛平板藍根味苦寒馬渤白殭蠶味苦平行
少陽陽明二經氣不得伸桔梗味辛温為舟楫不令
下行升麻柴胡苦辛以散表邪共為細末半用湯調
時時服之半蜜為丸噙化之服盡良愈因嘆曰往者
不可追來者猶可及凡他所有病者皆書方以貽之
全活甚衆時人皆曰此方天人所制遂刊於石以傳
永久命曰普濟消毒飲
薛立齋曰此感四時不正之氣邪客心肺之間上攻頭
目而為患與膏梁積熱之證不同硝黃之劑非大便
秘實者不可用若不審其因不辨其表裏虚實而㮣
用攻之必致有誤裏實而不利者下之表實而
不解者散之表裏俱實而不解者解表攻裏表
裏俱解而不消者和之腫甚焮痛者砭去惡血更
用消毒之劑不作膿或不潰者托之飢年普患
者不宜用峻利藥當審而治之
又治法曰若脉浮者邪在表也用葛根牛旁湯犀角
升麻湯人參敗毒散之類以發之脉沉濇者邪在
裏也用梔子仁湯五利大黃湯之類以下之表裏
俱病而腫不退者用犀角升麻湯甚者砭出惡血并
用通關散㗜鼻内取嚏以泄其毒表裏俱不解而
内外俱實者防風通聖散欲其作膿者用托裏消
毒散欲其收斂者用托裏散此法最為穩當常見
饑饉之際芻蕘之人多患之乃是胃氣有損邪氣從
之為患也故凡以凶荒勞役而患此者多宜安裏為
主或用普濟消毒飲最善
一老人冬月頭面耳項俱腫痛甚便秘脉實此表裏俱
實病也與防風通聖散不應遂砭患處出黑血仍投
前藥即應又以荆防敗毒散而瘳蓋前藥不應者毒
血凝聚上部經絡藥力難達故也惡血旣去其藥自
效或拘用寒遠寒及年高畏用硝黃而用托裏與夫
尋常消毒之劑或不砭泄其毒專假藥力鮮不危矣
一男子頭面腫痛服硝黃敗毒之劑愈甚診之脉
浮數其邪在表尚未解散用荆防敗毒散加玄參牛
蒡子二劑勢退大半以葛根牛蒡子湯四劑而痊(薛按)
肺癰肺痿(五十)
此證初起邪結在肺者惟桔梗杏仁煎為治此之第一
方在新因三三
齊德之曰肺者五臟之華蓋也處於胸中主於氣候於
皮毛勞傷血氣腠理虚而風邪乘之内感於肺也故
汗出惡風咳嗽短氣鼻塞項強胸脇脹滿久久不瘥
已成肺痿也風中於衛呼氣不入熱至於營則吸
而不出所以風傷皮毛熱傷血脈風熱相搏氣血稽
畱藴結於肺變成瘡疽診其脈候寸口脉數而虚
者肺痿也數而實者肺癰也若欲知其有膿但脉見
微緊而數者未有膿也緊甚而數者已有膿也肺
痿之候久𠻳不已汗出過度重亡津液便如爛瓜下
如豕膏小便數而不渴渴者自愈欲飲者將瘥此由
肺多唾涎而無膿者肺痿也肺瘡之候口乾喘滿
咽燥而渴甚則四肢微腫欬唾膿血或腥臭濁沫胸
中隱隱微痛者肺疽也又聖惠曰中府隱隱微痛者
肺疽也上肉微起者肺瘡也中府者穴名也是以候
始萌則可救膿成則多死又内經曰血熱則肉敗
營衛不行必將為膿大凡肺瘡當咳𠻳短氣胸滿時
唾膿血久久如粳米粥者難治若嘔膿而不止者亦
不可治其嘔膿而自止者將自愈其脉短而濇者自
痊浮洪而大者難治其面色當白而反面赤者此火
之尅金皆不可治仲景曰上氣面浮腫肩息其脉
浮大不治又加利尤甚
馬益卿曰肺癰治法要略先以小青龍湯一貼以解其
風寒邪氣然後以葶藶大棗瀉肺湯桔梗湯葦莖湯
(見金匱要略)隨證用之以取膿此治腫瘍之例也終以内
補黃茋湯以補裏之陰氣此治潰瘍之例也又曰
肺癰已破入風者不治或用太乙膏丸服以搜風湯
吐之若吐膿血狀如肺癰口臭他方不應者宜消風
散入男子髮灰清米飲調下兩服可除
立齋曰凡勞傷血氣腠理不密外邪所乘内感於肺或
入房過度腎水虧損虚火上炎或醇酒炙煿辛辣厚
味薰蒸於肺或欬唾痰延汗下過度重亡津液皆能
致之其候惡風欬𠻳鼻塞項強胸脇脹滿呼吸不利
咽燥作渴甚則四肢微腫欬唾膿血若吐痰臭濁膿
血腥穢胸中隱隱微痛右手寸口脈數而實者為肺
疽若唾涎沫而無膿脉數而虚者為肺痿也
又治法曰大抵勞傷血氣則腠理不密風邪乘肺風
熱相搏藴結不散必致欬𠻳若誤用汗下過度則津
液重亡遂成斯證凡喘𠻳氣急胸滿者表散之
欬𠻳發熱者和解之欬而胸膈隱痛唾痰腥臭者
宜排膿散喘急恍惚痰盛者宜平肺唾膿脉短
濇者宜補之
又治法曰若欬𠻳喘急者小青龍湯欬𠻳胸脹者
葶藶大棗瀉肺湯欬膿腥濁者桔梗湯欬喘短
氣或小便短少者佐以參茋補肺湯體倦食少者
佐以參术補脾湯欬唾痰壅者腎虚水泛也六味
地黃丸口乾咽燥者虚火上炎也加減八味丸
此證皆因脾土虧損不能生肺金肺金不能生腎水
故始成則可救膿成則多死苟能補脾肺滋腎水庶
有生者若專攻其瘡則脾胃益虚鮮有不誤者矣
陸司廳子春間欬𠻳唾痰腥穢胸滿氣促皮膚不澤項
強脉數此肺疽也蓋肺系在頂肺傷則系傷故牽引
不能轉側肺者氣之本其華在毛其充在皮治以黃
芪當歸川芎白芷貝母知母麥冬瓜蔞仁桔梗防風
甘草兼以蠟礬丸及太乙膏治之膿盡脉澁而愈
一男子面白神勞欬而胸膈隱痛其脉滑數予以為
肺癰欲用桔梗湯不信仍服表藥致欬𠻳愈甚唾痰
腥臭始悟乃服前湯四劑欬𠻳少定又以四順散四
劑而脉靜更以托裏藥數劑而愈一男子欬𠻳喘
急發熱煩躁面赤咽痛脉洪大用黃連解毒湯二劑
少退更以梔子湯四劑而安一男子患肺痿欬𠻳
喘急吐痰腥臭胸滿咽乾脉洪數用人參平肺散六
劑及飲童便諸證悉退更以紫苑茸湯而愈童便雖
云專治虚火常治瘡瘍焮腫疼痛發熱作渴及肺痿
肺癰發熱口渴者尤效一男子面赤吐膿發熱作
渴煩燥引飲脉洪數而無倫次先用加減八味丸加
麥冬大劑一服熱渴頓止即熟睡良久覺而神爽索
食再劑諸證頓減仍用前藥更以人參五錢麥冬二
錢五分五味二錢水煎代茶日飲一劑月餘而安此
證面赤者當補肺腎面白者當補脾肺治者審之
一婦人素血虚發熱欬𠻳或用痰火之劑後吐膿血
面赤脉數其勢甚危此膿成而氣血虚也余用八珍
湯以補元氣用桔梗湯以治肺證因得漸愈一儒
者患肺癰鼻流清涕欬吐膿血胸膈作脹此風邪外
傷也先用消風散加亂髮灰二服而鼻利又用四君
加芎歸及桔梗湯而愈後因勞役欬𠻳吐膿小便滴
瀝面色黃白此脾土不能生肺金肺金不能生腎水
也用補中益氣湯六味地黃丸而愈一僕年踰三
十𠻳久不愈氣壅不利睡卧不寧咯吐膿血甚虚可
畏其主已棄矣余以寧肺散一服少愈又服而止大
半乃以寧肺湯數劑而痊所謂有是病必用是藥若
泥前散性澁而不用何以得愈(薛按)
乳癰乳巖(五十一婦人門亦有乳證當互察之)
立齋曰乳房屬足陽明胃經乳頭屬足厥陰肝經男子
房勞恚怒傷於肝腎婦人胎產憂鬱損于肝脾皆能
致之若因暴怒或兒口氣所吹腫痛者宜疎肝行
氣焮痛發寒熱者發散表邪焮腫痛甚者清肝
消毒並宜隔蒜灸未成膿者疎肝行氣不作膿
或不潰者托裏為主潰而不斂或膿清者宜大補
脾胃氣血為主
又治法曰若膿出反痛或作寒熱氣血虚也十全大
補湯體倦口乾中氣虚也補中益氣湯晡熱内
熱陰血虚也八珍湯加五味子欲嘔作嘔胃氣虚
也補胃為主或用香砂六君子湯食少作嘔胃氣
虚寒也前湯加乾薑食少泄瀉脾氣虚寒也理中
湯或加人參附子若勞碌以致腫痛氣血未復也
八珍湯倍用參茋歸术若因怒氣以致腫痛肝火
傷血也八珍湯加柴胡山梔若肝火血虚而結核
不消者四物湯加柴胡升麻若肝脾氣血俱虚而
結核者四君子加芎歸柴胡升麻鬱結傷脾而結
核者歸脾湯兼神效瓜蔞散若為兒所吹而發腫
焮痛須吮通揉散否則成癰矣若兼餘證亦當治以
前法若婦人鬱怒傷肝脾而結核不痒不痛一二
載始潰者名曰乳巖最難治療
又治法曰若忿怒傷肝厚味積熱以致氣不行竅不
通乳不出則結而為腫為痛此陽明之血熱甚則肉
腐為膿若膿一成即針出之以免遍潰諸囊之患
亦有所乳之子膈有滯痰口氣焮熱含乳而睡熱氣
所吹遂成腫痛於初起時須吮咂使通或忍痛揉散
之失治必成癰患宜用青皮以疎厥陰之滯石膏以
清陽明之熱甘草節以行汚濁之血瓜蔞子以消腫
導毒或加没藥橘葉皂角針金銀花當歸更宜隨證
消息加減而治仍用少酒佐之更用隔蒜灸之其效
尤捷若有膿即針之否則通潰難於收斂
乳癰用蒲公英忍冬藤入少酒煎服即欲睡是其功也
及覺而病安矣(見外科心法)
一婦人患乳癰寒熱頭痛與荆防敗毒散一劑更與蒲
公英一握搗爛入酒二三盞再捣取汁熱服柤熱罨
患處而消丹溪云此草散熱毒消腫核又散滯氣解
金石毒之聖藥一婦人左乳内腫如桃不痛色不
變發熱漸消瘦以八珍湯加香附遠志青皮柴胡百
餘劑又間服神效瓜蔞散三十餘劑膿潰而愈常見
患者責效太速或不解七情及藥不分經絡虚實者
俱難治大抵此證四十以外者尤難治蓋因陰血日
虚也一婦人因怒左乳内腫痛發熱表取太過致
熱益甚以益氣養營湯數劑熱止膿成欲用針彼不
從遂腫脹大熱發渴始針之膿大泄仍以前湯月餘
始愈一男子左乳腫硬痛甚以仙方活命飲二劑
而痛止更以十宣散加青皮四劑膿成針之而愈此
證若膿成未破瘡頭有薄皮剝起者用代針之劑點
起皮處以膏藥貼之膿亦自出但不若及時針之則
不致大潰如膿出不利更絍入搜膿化毒之藥若膿
血未盡輙用生肌之劑反助邪氣縱早合必再發不
可不愼也一產婦因乳少服藥通之致乳房腫脹
發熱作渴狀類傷寒以玉露散補之而愈夫乳汁乃
氣血所化在上為乳在下為經若衝任之脈盛脾胃
之氣壯則乳汁多而膿衰則少而淡所乳之子亦弱
而多病此自然之理亦有屢產有乳再產却無或大
便澁滯乃亡津液也三因論云產婦乳脈不行有二
有血氣盛閉而不行者有血氣弱澁而不行者虚當
補之盛當疎之盛者當用通草漏蘆土瓜根輩虚者
當用煉成鍾乳粉猪蹄鯽魚之屬槩可見矣(俱薛按)
一婦人久鬱右乳内結三核年餘不消朝寒暮熱飲食
不甘此乳巖也乃七情所傷肝經血氣枯槁之證宜
補氣血解鬱結藥治之遂以益氣養營湯百餘劑血
氣漸復更以木香餅灸之喜其謹疾年餘而消若用
尅伐之劑以復傷血氣則一無可保者一妾乃放
出宫人乳内結一核如栗欲用前湯彼不信乃服瘡
科流氣飲及敗毒散三年後大如覆碗堅破如石出
水不潰而殁大抵鬱悶則脾氣阻肝氣逆遂成隱
核不痛不痒人多忽之最難治療若一有此宜戒七
情遠厚味解鬱結更以養血氣之藥治之庶可保全
否則不治亦有數載方潰而陷下者皆曰乳巖蓋其
形似巖穴而最毒也愼之則可保十中之一二(薛按)
胃脘癰(五十二)
立齋引聖濟總錄云胃脘癰由寒氣隔陽熱聚胃口寒
熱不調故血肉腐壞以氣逆於胃故胃脈沉細以陽
氣不得上升故人迎熱甚令人寒熱如瘧身皮甲錯
或欬𠻳或嘔膿唾血若脈見洪數膿已成也急宜排
之設脈遲緊其膿未就有瘀血也急下之否則邪毒
内攻腐爛腸胃矣丹溪云内疽者因飲食之毒七情
之火相鬱而發用射干湯主之愚常以薏苡仁湯牡
丹皮散太乙膏選用之亦效若吐膿血飲食少思宜
助胃壯氣為主而佐以前法不可專治其瘡
腹癰(五十三)
立齋曰腹癰謂瘡生於肚腹或生於皮裏膜外屬膏梁
厚味七情鬱火所致若漫腫堅硬肉色不變或脈
遲緊未成膿也四君加芎歸白芷枳殼或托裏散
腫軟色赤或脈洪數已成膿也托裏消毒散膿成
而不外潰者氣血虚也卧針而刺之焮腫作痛者
邪氣實也先用仙方活命飲隔蒜灸以殺其毒後用
托裏以補其氣若初起欲其内消當助胃壯氣使
根本堅固而以行經活血之藥佐之若用尅伐之劑
欲其消散則腫者不能潰潰者不能斂若用疎利之
藥下其膿血則少壮者多為難治老弱者立見危亡
若有食積疝氣類此者當辨而治之
進士邊雲莊腹痛惡寒脈浮數余曰浮數之脈而反惡
寒瘡疽之證也不信數日後復請視之左尺洪數余
曰内有膿矣仍不信至小腹痛脹連及兩臀始悟余
曰膿潰臀矣氣血俱虚何以收斂急服活命飲一鍾
臀潰一孔出膿斗許氣息奄奄用大補藥一劑神思
方醒每去後糞從瘡出痛不可當小腹間如有物上
挺即發痙不省人事煩躁脉大舉按皆實省而細察
之脈雖洪大按之如無以十全大補倍加參茋至四
斤更加附子二枚煎膏服之而痙止又用十全大補
湯五十餘劑而瘡斂上舍周一元患腹癰三月不
愈膿水清稀朝寒暮熱服四物黃栢知母之類食少
作瀉痰涎上湧服二陳枳實之類痰涎愈甚胸隔痞
悶謂余曰何也余曰朝寒暮熱血氣虚也食少作瀉
脾腎虚也痰湧胸痞脾肺虚也悉因眞氣虚而邪氣
實也當先壯其胃氣使諸臟有所稟而邪自退矣遂
用六君加黃茋當歸數劑諸證漸退又用十全大補
湯肌肉漸斂更用補中益氣湯調理而愈(薛按)
腸癰(五十四)
孫眞人云腸癰為病小腹重強按之則痛小便如淋時
時汗出復惡寒身皮甲錯腹皮急如腫甚者腹脹大
轉側有水聲或繞臍生瘡或膿從臍出或大便膿血
脈洪數者已有膿也血下則安若妄治者必殺人
陳無擇曰腸癰為病身甲錯腹皮急按之濡如腫狀腹
無聚積身無熱脉數此為腸内有膿久積陰冷所成
也故金匱有用附子温之其脈遲緊者膿未成可下
之當有血洪數者膿已成不可下此以内結熱所成
也故金匱有用大黃利之
千金方灸法曲兩肘正肘頭銳骨灸百壯下膿血而安
立齋曰此證因七情飲食所致治法脈遲緊者未有
膿也宜牡丹皮湯下之脈洪數者已有膿也用薏
苡仁湯排之小腹疼痛小便不利膿壅滯也用牡
丹皮散主之若臍間出膿者不治經云腸癰為病
不可驚驚則腸斷而死故患是者其坐卧轉側極宜
徐緩時少飲薄粥及服八珍湯固其元氣靜養調理
庶可保全其生
一男子裏急後重下膿脹痛此脾氣下陷也用排膿散
蠟礬丸而愈後因勞役寒熱體倦用補中益氣湯而
安一婦人膿成腹脹痛小便不利脈滑數此膿毒
内潰也服太乙膏丸三錢膿下升許脹痛頓退更以
神效瓜蔞散二劑而全退又以蠟礬丸及托裏藥十
餘劑而安一産婦小腹疼痛小便不利以薏苡仁
湯二劑痛止更以四物湯加桃仁紅花下瘀血升許
而愈一婦人産後惡露不盡小腹患痛服瓜子仁
湯下瘀血而痊凡瘀血停滯宜急治之緩則腐化為
膿最難治療若使流注骨節則患骨疽失治多為敗
證(薛按)
附骨疽(五十五)
附骨疽一證近俗呼為貼骨癰凡疽毒最深而結聚於
骨際者皆可謂之附骨疽然尤惟兩股間肉厚處乃
多此證蓋此證之因有勞傷筋骨而殘損其脈者有
恃酒力房而困爍其陰者有憂思鬱怒而留結其氣
者有風邪寒濕而湊滯其經者凡人於環跳穴處無
故酸痛久而不愈者便是此證之兆速當因證調治
不可遲也蓋其初起不過少陽經一點逆滯逆而不
散則以漸而壅壅則腫腫則潰至其延漫則三陰三
陽無不連及而全腿俱潰然此證無非元氣大虧不
能運行故致留滯不散而後至決裂誠危證也若潰
後脈和雖見困弱之甚只以大補氣血為主皆可保
全若潰後脈反洪芤而煩躁不寧發熱口渴則必不
可治至若治此之法凡以勞傷筋骨而致者宜大
營煎兼大防風湯治之若酒色傷陰者宜八味丸
六味丸或右歸丸兼大防風湯主之若憂思鬱怒
結氣者宜瘡科流氣飲或五香連翹湯兼大防風湯
主之若風寒外襲者宜五積散兼大防風湯主之
大抵此證初起即宜用大營煎温補氣血或兼仙
方活命飲通行毒氣有火者宜速用連翹歸尾煎以
解散其毒仍宜速用隔蒜灸或䜴餅尋頭灸之以
速散其毒最為捷法其有濕熱痰飲等證當並求後
法以治之庶免大害也若環跳久痛不已或見臀
股微腫度其已成勢不能散只宜速用托補專固根
本使其速起速潰則根本旣實雖凶亦無大害必且
易潰易斂而易愈也若脈見滑數按之軟熟膿已成
也速宜針之無使久留以防深蝕之患其有不明利
害苟圖目前或用尅伐消散再傷元氣或用寒涼敷
藥以遏其毒氣必致日延日甚而元氣日敗則一潰
不可收拾矣考諸方書俱未詳及此證故悉其所因
并附治按於後
立齋曰附骨疽有因露卧風寒深襲於骨者有因形氣
損傷不能起發者有因尅伐之劑虧損元氣不能發
出者有因外敷寒藥血氣凝結於内者凡此皆宜灸
熨患處解散毒氣補接元氣温補脾胃為主若飲
食如常先用仙方活命飲解毒散鬱隨用六君子湯
補托營氣若體倦食少但用前湯培養諸臟使邪不
得勝正若膿已成即針之使毒氣不得内侵帶生
用針亦無妨如用火針亦不痛且使易斂其隔蒜
灸能解毒行氣葱熨法能助陽氣行壅滯此雖不見
於方書予常用之大效其功不能盡述惟氣血虚脫
者不應
又曰大抵此證雖云腫有淺深感有輕重其所受皆
因眞氣虚弱邪氣得以深襲若眞氣壯實邪氣焉能
為患也故附骨癰疽及鶴膝風證惟腎虚者多患之
前人用附子者以温補腎氣而又能行藥勢散寒邪
也亦有體虚之人秋夏露卧為冷氣所襲寒邪伏結
多成此證不能轉動乍寒乍熱而無汗按之痛應骨
者是也若經久不消極陰生陽寒化為熱而潰也若
被賊風所傷患處不甚熱而洒淅惡寒不時汗出熨
之痛少止者湏大防風湯及火龍膏治之若失治則
為彎曲偏枯有堅硬如石者謂之石疽若熱緩積日
不潰内色赤紫皮肉俱爛名緩疽其始末皆宜服前
湯欲其驅散寒邪以補虚托裏也
又曰此證亦有產後惡血未盡臍腹刺痛或流於四
肢或注於股内疼痛如錐或兩股腫痛此由冷熱不
調或思慮動作氣所壅遏血蓄經絡而然宜没藥丸
治之亦有經血不行流注四肢或股内疼痛如錐或
因水濕所觸經水不行而腫痛者宜當歸丸治之凡
惡血停滯為患匪輕治之稍緩則流注為骨疽多致
不救
一婦人膝腫痛遇寒痛益甚月餘不愈諸藥不應脉弦
緊此寒邪深伏於内也用大防風湯及火龍膏治之
而消一男子腿根近環跳穴患痛徹骨外皮如故
脈數而滯滑此附骨疽膿將成也用托裏藥六劑腫
起作痛脈滑數其膿已成針之出碗許更加補劑月
餘而瘳一男子患附骨疽腫硬發熱骨痛筋攣脈
數而沉用當歸拈痛湯而愈一男子腿内患癰漫
腫作痛四肢厥逆咽喉閉塞發寒熱諸治不效乃邪
鬱經絡而然也用五香連翹湯一劑諸證少退又服
之大便行二次諸證悉退而愈一男子先腿痛後
四肢皆痛遊走不定至夜益甚服除濕敗毒之劑不
應其脈滑而濇此濕痰濁血為患以二陳湯加蒼术
羌活桃仁紅花牛膝草烏治之而愈凡濕痰濕熱或
死血流注關節非辛温之劑開發腠理流通隧道使
氣行血和焉能得愈王時亨室產後腰間腫痛兩
腿尤甚此由瘀血滯於經絡而然也不早治必作骨
疽遂與桃仁湯二劑稍愈更以没藥丸數服而痊(薛按)
一魏生者年三十餘素多勞碌忽患環跳酸痛數月後
大股漸腫延予視之曰此附骨疽也速當治之與以
活命飲二劑未及奏效而腫益甚因慌張亂投或清
火或解毒遂致嘔惡發熱飲食不進其勢甚危然後
懇求相救遂以參茋内托散大加炮薑數劑而嘔止
食進其腫軟熟知其膿成速令針之針處出膿不多
復以九味異功煎與之遂得大潰且瓣瓣出膿潰者
五六處而腿肉盡去止剩皮骨矣潰後復嘔惡發熱
不食遂以十全大補湯及九味異功煎相間與之然
後熱漸退食漸進稍有生色然足筋短縮但可豎膝
仰卧左右挨緊毫不能動動則痛極自分已成廢物
此後凡用十全大補湯八十餘劑人參三斤而腿肉
漸生筋舒如故復成一精壯男子此全得救本之功
也一男子陳姓者年近三旬素不節慾忽覺環跳
酸痛月餘不愈予曰此最可畏恐生癰毒之患彼不
信又謀之一庸醫反被其詬曰此等胡說眞可笑也
筋骨之痛亦常事耳不過風熱使然何言癰毒遂用
散風清火等藥至半年後果見微腫復來求治予曰
速用托補以救根本尚不遲也彼又不信而謀之瘍
醫曰豈有腫瘍未潰而遽可温補邪復用清火消毒
之劑及其大潰而危再延予視則脈證俱敗方信予
言而痛悔前失已無及矣一膏粱子茅姓者年未
三旬素以酒色為事亦患此證早令服藥執拗不從
及其腫而膿成令速針之亦畏痛不從而偏聽庸流
敷以苦寒解毒之藥不知膿旣已成尤不可解但有
愈久愈深直待自潰而元氣盡去不可收拾矣(新按)
臀癰(五十六)
馬益卿曰臀癰證臀居小腹之下此陰中之陰也道遠
位僻雖曰多血然氣運不到血亦罕來中年之後尤
慮患此纔有腫痛參之脈證但見虚弱便與滋補氣
血無虧可保終吉
立齋曰凡治此者毋傷脾胃毋損脾氣但當以固根本
為主若焮痛尺脈緊而無力者托之腫硬痛甚
者隔蒜灸之更以解毒不作膿者托裏為主不
作膿而痛者解毒為主不潰或潰而不歛者托裏
為主
又治法曰若腫硬作痛者形氣虚而邪氣實也用托
裏消毒散微腫微痛者形氣病氣俱虚也用托裏
散補之欲作膿者用内托羌活湯若痛甚者用
仙方活命飲大勢旣退亦用托裏消毒散若脾
虚不能消散或不潰不斂者六君子加芎歸黃茋
若陰虚不能消散或作渴便淋者六味丸加五味子
若陽虚不能潰或膿清不能斂者用補中益氣湯
氣血俱虚者十全大補湯若腫硬未成膿者用
隔蒜灸及活命飲潰後宜豆䜴餅及補中益氣十
全大補二湯若灸後大勢已退餘毒未消頻用葱
熨以補其氣以消餘毒為善
又曰凡毒氣已退不起者但可補其血氣使膿速成
而針去之不可用内消之論若腫高而輭者發於
血脈腫下而堅者發於筋骨肉色不變者發於骨髓
也膿血大泄之後當大補氣血為先雖有他證以
末治之
廵按陳和峯脾胃不健常服消導之劑左腿股及臀患
腫余曰此脾氣虚而下注非瘡毒也當用補中益氣
倍加白术彼惑於衆人云白术能潰膿乃專以散腫
消毒為主而腫益甚體益倦余用白术一味煎飲而
消儒者楊啟元左臀患此敷貼涼藥腫徹内股服
連翹消毒散左體皆痛余以為足三陰虧損用補中
益氣湯以補脾肺用六味凡加五味子以補肝腎股
内消而臀間潰又用十全大補湯而瘡口斂一儒
者焮腫痛甚此邪毒壅滯用活命飲隔蒜灸而消後
因飲食勞倦腫痛復作寒熱頭痛此元氣虚而未能
復也與補中益氣湯頻用葱熨法兩月而愈一男
子患臀癰作膿而痛以仙方活命飲二劑痛止更以
托裏消毒散膿潰而瘥一弱人臀癰膿成不潰以
十全大補湯數劑始托起乃針之又二十餘劑而愈
(薛按)
流注(五十七)
立齋曰流注之證多因鬱結或暴怒或脾氣虚濕氣逆
於肉理或腠理不密寒邪客於經絡或濕痰或閃撲
或產後瘀血流注關節或傷寒餘邪未盡為患皆因
眞氣不足邪得乘之故氣凝血聚為患也然此證或
生於四肢關節或生於胸腹腰臀或結塊或漫腫或
痛或不痛悉宜用葱熨法及益氣飬營湯固其元氣
則未成者自消已成者自潰可全愈也若不補氣血
及節飲食愼起居戒七情而專用寒涼尅伐者俱不
治
又治法曰常治此證凡暴怒所致胞膈不利者調氣
為主抑鬱所致而不痛者宜調經脈補氣血腫
硬作痛者行氣和血潰而不斂者補氣血為主
傷寒餘邪未盡者和而解之脾氣虚濕熱凝滯肉
理者健脾除濕為主閃跌瘀血凝滯為患者和血
氣調經絡寒邪所襲筋攣骨痛或遍身痛宜温經
絡養血氣若久而不斂瘡口無陽者宜豆䜴餅或
附子餅灸之以袪散寒邪接補陽氣或外用琥珀膏
貼之若内有膿管或生瘀肉而不斂者用針頭散
腐之自愈錠子尤效
醫林集要云骨疽乃流注之敗證也如用涼藥則内傷
其脾外冰其血脾主肌肉脾氣受傷飲食必減肌肉
不生血為脉絡血受冰則氣血不旺而愈滯宜用理
脾脾健則血自生而氣自運行矣又有白虎飛尸
流連周朞或展轉數歲冷毒朽骨出盡自愈若附骨
腐者可痊正骨腐則為終身廢疾矣有毒自手足
或頭面腫起或兼疼痛上至頸項骨節去處如瘍癧
貫珠此風濕流氣之證也宜以加減小續命湯及獨
活寄生湯治之有兩膝腫痛起或至遍身骨節疼
痛者此風濕痺又名歷節風宜附子八物湯治之
又有結核在項腋或兩乳傍或两胯軟肉處名曰&KR1506;
癧癰屬冷證也又有小兒宿痰失道致結核於頸項
臀膊胸背之處亦冷證也俱宜熱藥敷貼已上諸
證皆緣於腎腎主骨腎虚則骨冷而為患也所謂骨
疽皆起於腎亦以其根於此也故用大附子以補腎
氣腎實則骨有生氣而疽不附骨矣
一男子臀腫一塊微痛脈弦緊以瘡科流氣飲四劑而
消一婦人暴怒腰腫一塊胸膈不利時或氣走作
痛用方脈流氣飲數劑而止更以小柴胡湯對四物
加香附貝母月餘而愈一婦人稟弱性躁脇臂腫
痛胸膈痞悶服流氣敗毒藥反發熱以四七湯數劑
胸寬氣利以小柴胡湯對四物加陳皮香附腫痛亦
退大抵婦人情性執着不能寬解多被七情所傷遂
至遍身作痛或肢節腫痛或氣填胸滿或如梅核塞
喉嚥吐不出或痰涎壅盛上氣喘急或嘔逆惡心甚
者渴悶欲絶產婦多有此證宜服四七湯先調滯氣
更以養血之藥若因憂思致小便白濁者用此湯吞
青州白丸子屢效一老人傷寒表邪未盡股内患
腫發熱以人參敗毒散二劑熱止灸以香附餅又小
柴胡湯加二陳羌活川芎歸术枳殼數劑而散一
男子腿患潰而不斂用人參養營湯及附子餅更以
補劑煎膏貼之兩月餘而愈一男子腿患腫肉色
不變不痛脈浮而滑以補中益氣湯加半夏茯苓枳
殼木香飲之以香附餅熨之彼謂氣無補法乃服方
脈流氣飲虚愈甚復求治以六君子湯加芎歸數劑
飲食少進再用補劑月餘而消夫氣無補法俗論也
以其為病痞塞似難於補殊不知正氣虚而不能運
行則邪氣滯而為病經云壯者氣行則愈怯者弱者
則著而為病苟不用補法元氣何由而行乎一婦
人腿患筋攣骨痛諸藥不應脈遲緊用大防風湯二
劑頓退又三劑而安又一婦人亦然先用前湯二服
更服黑丸子而痊此二患若失治必潰成敗證一
男子肩胛患之微腫形勞氣弱以益氣養營湯服黑
丸子及木香生地黃作餅覆患處熨之月餘膿成針
之仍服前藥而愈一男子臂腫筋攣骨痛年餘方
潰不斂診其脈更虚以内塞散一料少愈以十全大
補湯及附子餅灸之而愈精要云留積經久極陰生
陽寒化為熱以此潰多成瘻宜早服内塞散排之
一男子臂患出腐骨三塊尚不斂發熱作渴脈浮大
而澁乃氣血俱損須多服生血氣之藥庶可保全彼
惑於火尚未盡仍用涼藥内服外敷幾危始求治其
形甚瘁其脈愈虚先以六君子湯加芎歸月餘飲食
漸進以八珍湯加肉桂三十餘劑瘡色乃赤更以十
全大補湯外以附子餅灸之僅年而瘥(薛按)
鶴膝風(五十八)
凡肘膝腫痛臂胻細小者名為鶴膝風以其象鶴膝之
形而名之也或止以兩膝腫大胻腿枯細不能屈伸
俗又謂之鼓槌風總不過風寒濕三氣流注之為病
也然腫痛者必有邪滯枯細者必因血虚凡治此者
必宜以養氣滋血為主有風者兼散其風有寒濕者
兼去其寒濕若果由邪鬱成熱者必宜滋陰清火自
無不愈其有痢後而成者又名痢後風此以瀉痢亡
陰尤宜壯腎凡寒勝者宜三氣飲五積散或大防風
湯之類主之濕勝者宜五苓散理中湯之類主之熱
勝者宜保陰煎大秦芃湯之類主之若以陽氣不足
而敗及四肢者非右歸丸理陰煎及八味地黃丸之
類不可
立齋曰鶴膝風乃調攝失宜虧損足三陰經風邪乘虚
而入以致肌肉日瘦内熱減食肢體攣痛久則膝大
而腿細如鶴之膝故爾名之若傷於脾胃者用補
中益氣湯為主若傷於肝腎者六味地黃丸為主若
欲其作膿或潰後者十全大補湯為主皆佐以大防
風湯初起者須用葱熨法可以内消若津涸口
乾中氣不足也補中益氣湯加五味子頭暈頭痛
陽氣不升也補中益氣湯加蔓荆子發熱晡熱陰
血虚弱也用四物參茋白术長寒憎寒陽氣虚弱
也用十全大補湯飲食少思胸膈澎脹脾胃虚痞
也用四君子湯面色痿黃飲食少思脾胃虚弱也
用六君子湯膿水清稀肌肉不生氣血俱虚也用八
珍湯熱來復去有時而動無根虚火也用十全大
補湯形瘦嗜卧寢息發熱痰盛作渴小便頻數五
臟虚損也用六味丸臍腹疼痛夜多漩溺脚膝無
力頭暈吐痰腎氣冷敗也用八味丸發熱大渴不
欲近衣面目赤色脈大而虚血虚發躁用當歸補血
湯或有痢後而患者亦治以前法餘當臨證制宜
又曰夫立方之義各有所宜凡體氣虚弱邪入骨界
遏絶隧道若非用附桂辛温之藥開散關節腠理之
寒邪通暢隧道經絡之氣血決不能愈且本草云附
子治寒濕痿躄拘攣膝痛不能行步以白术佐之為
寒濕之聖藥又云桂通血脈消瘀血堅骨節治風痺
骨攣脚軟宣導諸藥及十全大補湯以治前證不但
不可去桂亦不可不加附子無此二味何以行參茋
之功健芎歸之性而補助血氣使之宣通經絡扶大
虚之證以收必效之功哉況前證在骨節之間關健
之地治之不速使血氣循環至此鬱而為膿從此而
泄氣血&KR0377;盡無可生之理矣亦有秋夏露卧為寒所
襲炥熱内作遂成附骨疽亦有賊風搏於肢節痛徹
於骨遇寒尤甚以熱熨之則少減尤當以大防風湯
治之更以蒜搗爛攤患處用艾鋪蒜上燒之蒜壞再
易皮膚倘破無妨若經久不消則極陰生陽潰而出
水必致偏枯或為漏證宜服内塞散及附子餅灸之
或脈大或發渴者俱不治以其眞氣虚而邪氣實也
張上舍患前證伏枕半載流膿三月彼云初服大防風
湯去附子將潰服十宣散今用十全大補湯而去肉
桂俱不應視其脈證甚弱予以十全大補湯每貼加
熟附子一錢服三十餘劑少愈乃去附子五分又服
三十餘劑將愈却全去附子更三十餘劑而痊一
男子左膝腫大三月不潰予謂體虚之人風邪襲於
骨節使氣滯而不行故膝愈大而腿愈細名曰鶴膝
風遂以大防風湯三十餘劑而消州守張天澤左
膝腫痛胸膈痞悶飲食少思時欲作嘔頭暈痰壅日
晡益倦此脾肺氣虚也用葱熨及六君加炮薑諸證
頓退飲食少進用補中益氣加蔓荆子頭目清爽間
與大防風湯十餘劑又用補中益氣湯三十餘劑而
消(薛按)
多骨疽(五十九)
立齋曰多骨疽者由瘡瘍久潰氣血不能營於患處邪
氣陷襲久則爛筋腐骨而脫出屬足三陰虧損之證
也用補中益氣湯以固根本若陰火發熱者佐以
六味丸壯水之主以鎮陽光陽氣虚寒者佐以八
味丸益火之源以消陰翳外以附子餅葱熨法袪
散寒邪補接營氣則骨自脫瘡自斂也夫腎主骨
若腎氣虧損其骨漸腫荏苒歲月潰而出骨亦用前
法若投以尅伐之劑復傷眞氣鮮有不誤者
下疳瘡(六十)
下疳一證本肝腎濕熱證也若無外因而病者不過去
其濕熱或滋眞陰濕熱旣清其瘡自愈無足慮也惟
感觸淫毒而患者毒有淺深則病有微甚皆宜用百
草煎薰洗外以螵蛸散敷之則輕者自愈若濕熱甚
而為腫為痛者宜用芍藥蒺藜煎兼而治之如毒甚
者必用萆薢湯方可若感觸淫邪毒自少陰直入
精宫者不易愈即治如前法然必見便毒廣瘡發出
而後下㾈始愈旣見瘡毒即當於本證條下求法治
之余嘗治一少年因偶觸穢毒遽患下疳始潰龜
頸敷治不效隨從馬口延入尿管以漸而深直至肛
門逐節腫痛形如魚骨每過夜則膿結馬口脹不得
出潤而通之則先膿後尿敷洗皆不能及甚為危懼
余嘗遇一山叟傳得槐花蕊方因以治之不十日而
莖根漸愈半月後即自内逹外退至馬口而全愈疳
愈後即見些微黃瘡復與五加皮飲十餘劑而全愈
向彼傳方者曰此方善治淫瘡熱毒悉從小便泄去
所以能治此疳但服此者可免終身瘡毒後患然猶
有解毒奇驗則在瘡發之時但見通身忽有雲片紅
斑數旦而没者即皆瘡毒應發之處瘡毒已解而瘡
形猶見是其驗也予初未之信及此人瘡發之時瘡
固不多而通身紅斑果見凡兩日而没予始知瘡之
有奇一至如此(新按)
立齋曰下疳屬肝經濕熱下注或陰虚火燥治法腫痛
發熱者血虚而有熱也四物湯加柴胡山梔腫痛
寒熱者肝經濕熱也小柴胡湯加龍膽草黃連腫
痛便澁者濕熱壅滯也龍膽瀉肝湯腫痛腐潰者
氣血虚而有火也八物湯加山梔柴胡日晡熱甚
者陰血虚而有火也小柴胡湯加參术芎歸日晡
倦怠者陽氣虚而下陷也補中益氣湯有經久不
愈而發寒熱者腎水不能生肝木也宜六味丸若
筋縮或縱或若痒痛或出白津此筋疝也用龍膽瀉
肝湯氣虚者補中益氣湯加炒山梔炒龍膽陰
虚火燥者用六味丸莖中痒出白津用補中益氣
湯與清心蓮子飲間服蓋此證肝經陰虚為本腫
痛寒熱等證為標須用六味丸以生肝血凡脾土虚
不能生金水而見一切肝證者當佐以補中益氣湯
加麥門冬以滋化源
一男子腫痛不消一男子潰而腫痛發熱小便秘澁日
晡或熱一小兒腫痛諸藥不應俱以小柴胡湯吞蘆
薈丸數服而愈一小兒十五歲患前證雜用消毒
之藥虚證悉具二年餘矣詢之乃稟所致用萆薢湯
月餘諸證漸愈又用補陰八珍湯補中益氣二湯而
痊庶吉士劉華甫或莖中作痛或竅出白津或小
便秘澁先用小柴胡湯加山梔澤瀉黃連木通膽草
茯苓二劑以清肝火導温熱諸證漸愈後因勞倦忽然
寒熱此元氣復傷也用補中益氣而安又用六味丸
以生肝血滋腎水而全愈一男子玉莖腫痛小便
如淋自汗甚苦時或尿血少許尺脉洪數按之則濇
先用清心蓮子飲加牛膝山梔黃栢知母柴胡數劑
少愈更以滋腎丸一劑而痊玉機微義曰如自汗小
便少不可以藥利之旣已自汗則津液外亡小便自
少若再利之則營衛枯竭無以制火而煩熱愈甚當
俟熱退汗止小便自行也兼此證乃陽明經病大忌
利小便(俱薛按)
海藏治下疳久不愈方
橡斗子二個合盛黃丹令滿以亂髮厚纏定燒烟盡
為度同研為細末先以葱白熱漿水洗瘡膿盡次上
藥甚者不過三次如神
又下疳方下疳瘡内毒盛者必須治内方愈外治者
須螵蛸散或此方亦佳
人中白(生用)官粉(煅黃)紅丹(飛炒)
右等分為末先用藥湯或濃茶洗淨然後敷藥每日
二三次或用猪油或用蜜水調敷之
便毒(六十一)
便毒論治如薛氏之法固已詳矣然又惟交感不潔遭
淫毒而患者為最多每每先起下疳下疳未已便毒
繼之此濕熱穢毒之為患也凡初起腫痛尚未成膿
而元氣尚強者速宜先去其毒惟會膿散或牡蠣散
為最善若已成膿則或針或蝕惟速去其膿隨因
證調補使速收口為善若初起一核其痛微其腫
漫者此有二證一以邪輕一以元氣虚弱毒深而然
若邪輕者只用會通膏加麝香貼之無有不散或降
癰散亦可若元氣虚弱而毒深者既不肯散又不早
潰愈久必愈甚最為可畏及其潰後多不能收輕則
為瘻重則殞命此惟大補元氣方不致害若焮腫
痛甚膿已將成勢不能消宜用降癰散留頭圍之則
勢可斂痛可解膿可速成而潰也
立齋曰便癰屬足厥陰肝經内熱外寒或勞役過度或
房慾不節或慾火不遂或強固其精或肝經濕熱而
致大抵多患於勞役不足精氣俱虚之人俗云一石
米瘡此言百日方可愈若大補血氣不旬日可愈何
用百日蓋瘡之收斂在乎血氣之盛也亦有内藴熱
毒而生者須辨虛實及成膿與否不可槩投攻藥凢
婦人患此者多在兩拗腫痛或腹中結塊小便澁滯
苟治者得法患者又能調攝無足慮也常見治此證
者槩用大黃之類下之以求内消或其膿成令膿從
大便而出鮮有見其痊也人多欲内消者蓋恐收口
之難也若知補養血氣不旬日而收矣何難之有若
膿既成豈有可消之理如再用尅伐之劑必致難治
又曰便癰者血疝也俗呼為便毒言於不便處為癰
也乃足厥陰之經絡及衝任督脉亦屬肝之傍絡此
氣血流通之道路今壅而腫痛是則熱毒所致宜先
疏導其滯更以托裏之劑此臨證制宜之法也
又治法曰内熱外寒者牛黃雙解散濕熱壅滯者
宜用龍膽瀉肝湯疎肝導滯慾心不遂致逆精氣
者先用五苓散加大黃疎其逆滯後用地黃丸以補
肝腎強固其精房慾不節者宜六味丸料勞倦
過度者補中益氣湯
一男子患便毒焮腫作痛大小便秘脈有力以玉燭散
二劑頓退更以龍膽瀉肝湯四劑而消一男子膿
未成大痛服消毒托裏等藥不應診之脈洪大毒尚
在以仙方活命飲一劑痛止又劑而消一儒者腫
痛便澁用八正散二劑以清肝火導濕熱而腫痛愈
再以小柴胡加芎歸澤瀉山梔二劑以清火補血而
小便利一男子已潰而痛不止小便秘濇此肝火
未解也與小柴胡加黃柏知母芎歸痛止便利更以
托裏當歸湯而瘡斂若毒未解而痛不止者須用活
命飲府庠沈尼文年二十左拗患之余以肝腎陰
虚先用托裏藥潰而將愈因入房發熱作渴右邊亦
作痛膿水清稀虚證悉至脈洪大而無力勢甚可畏
用十全大補加附子一錢脈證頓退再劑全退後用
大補湯三十劑而愈一男子腫而不潰此因陽氣
虚弱用參茋歸术以補托元氣用白芷皂刺柴胡甘
草以排膿清肝數劑而潰以八珍加柴胡補其氣血
數劑而愈春元淩待之虚而服尅伐藥幾至危殆
余用托裏健脾藥而愈秀才王文遠因勞苦患之服
小柴胡湯而表證散後用托裏藥膿成針之而旬日
愈又胡判官膿清脈弱以大補之藥而已愈因新婚
復發自用連翹消毒散致瀉痢不止竟致不救可見
此證屬不足者多矣非補不可大抵便毒屬肝經初
起堅硬肝主筋故也五七日後當赤軟膿成故也若
尚堅硬乃元氣不能腐化往往人見堅硬只欲内消
反服攻散藥多致虚損之禍前此治者即其驗也
一婦人兩拗腫痛小腹痞滿小便數白帶時下寒熱
往來小水淋瀝余謂脾氣滯而血病用龍膽瀉肝湯
漸愈又用加味逍遙散六味丸而全愈一婦人小
腹内如有所梗兩拗並人門俱腫小便淋澁經候不
調内熱作渴飲食少思腹内初如雞卵而漸大脈洪
數而虚左關尤甚屬肝膽鬱結之證也用加味歸脾
湯肝火退而脾土健間以逍遙散下蘆薈丸而愈(俱薛)
(按)
楊梅瘡(六十二)
楊梅瘡一證以其腫突紅爛狀如楊梅故爾名之其在
西北人則名為天泡瘡東南人又謂之廣東瘡凡毒
輕而小者狀類茱萸故名茱萸瘡毒甚而大者泛爛
可畏形如綿花故名綿花瘡大都此證必由淫毒傳
染而生蓋此淫穢之毒由精泄之後氣從精道乘虚
直透命門以灌衝脈所以外而皮毛内而骨髓凡衝
脈所到之處則無處不到此其為害最深最惡設初
起時去毒不淨或治失其宜而隨至敗爛殞命者蓋
不少矣或至二三十年之後猶然發為瘋毒或至爛
頭或至爛鼻或四肢幽隱之處臭爛不可收拾或遺
毒兒女致患終身其惡如此靜而思之則有見此惡
道而不為寒心知避者其愚亦甚矣故凡治之之法
最當知要切不可不愼也亦有不因淫毒傳染偶
中濕熱而患者此不過在皮毛肌肉之間清去濕熱
自當全愈無足慮也
一今人每遭此患或畏人知或畏毒甚而大用攻擊峻
利等藥多致邪毒未除而元氣先敗或成勞瘵或即
殞命或愈久愈甚以致敗壞不能收斂皆元氣先敗
之故也余見之多矣故凡被此病者切不可驚慌亦
不可專肆攻擊但按法漸解其毒務使元氣毫無損
傷則正能勝邪雖毒無害若正不勝邪則微毒亦能
殺人此其要也不可不察
一廣瘡治法凡其初起而元陽未傷毒亦未甚宜速用
清利使從小便利去其毒惟換肌消毒散為第一其
次則五加皮飲亦妙或兼火邪者宜秘仙方遺糧湯
或稟氣多弱者宜茯苓膏凡此諸藥或十日或半月
甚者一月無不見效一凡生瘡毒者宜服槐花蕊
至二三升則毒從小便泄去可免終身之患眞神方
也有按在下疳瘡條中一此瘡初起時多有先下
疳次便毒而後瘡出是為一套若便毒勢甚腫痛熱
秘而元氣素強者即宜用會膿散或牡蠣散先去其
毒之大勢而後用前方諸藥亦要着也一此瘡或
久而不愈或元氣素弱或因尅伐致虚但見有正不
勝邪之勢則當酌其輕重或以純補元氣為主凡脾
腎陰陽氣血皆宜隨證用方但使氣血得復則雖毒
無害最忌見不眞而執兩端則終歸無益亦是要着
一飲食宜否有謂宜忌口者有謂不宜忌口者而
任其發透總之亦有其要蓋瘡毒初染毒本未甚此
時只宜清利使毒漸消為善若食發物則愈發愈多
而毒愈甚矣此則宜忌之時也若瘡毒已久元氣已
弱膿汁旣多血氣旣耗斯時也非以藥食滋補則日
見消敗何以收效此則不宜忌者也宜忌不宜忌是
亦宜補不宜補之法耳使不知辨安能無誤一瘡
生頭面或遍身不便處欲其速愈但用點藥則二三
日可以脫落亦神妙者也但此為治標之法耳方在
新因四十二一瘡毒久蓄發為瘋毒亦名楊梅癰
漏或蝕筋或腐骨潰爛不收最為惡候近來治法惟
五寶丹為最效及徐東臯楊梅癰漏方或秘傳水銀
膏宜擇用之
立齋曰天泡瘡屬元氣不足邪氣所乘亦有傳染而患
受證在肝腎二經故多在下體發起有先筋骨痛而
後患者有先患而後痛者有瘡凸赤作痛熱毒熾甚
也瘡微作痛毒將殺也瘡色白而不結痂陽氣虚也
色赤而不結痂陰血虛也搔痒脈虚浮氣不相榮也
搔痒脈浮數血不相榮也臀背間或頸間作痒膀胱
陰虚也陰器股内作痒肝經血虚也陰嚢作痒重墜
肝經陰虚濕熱也小便頻數短少色赤肝經陰虚也
小便頻數短少色白脾肺氣虚也面目搔痒或變赤
外邪相搏也眉間痒或毛落肝膽血燥也飲食少思
口乾飲湯胃氣虚也飲食不化大便不實脾氣虚也
侵晨或夜間泄瀉脾腎虚也
又治法曰若表實者先用荆防敗毒散解散之裏
實者先用内疎黃連湯通導之表裏俱實者防風
通聖散雙解之邪熱在肝經者龍膽瀉肝湯清解
之後用換肌消毒散為主愈後再無筋骨疼痛之患
氣虚者四君子湯血虚者四物湯氣血俱虚者八
珍湯俱加兼證之藥治之自無不愈若治失其法
有蝕傷眼目腐爛玉莖拳攣肢體者但用九味蘆薈
丸以清肝火六味丸以生腎水蠲痺消毒散以養血
袪邪亦有可生者若服輕粉等藥反收毒於内以
致迭發或槩服防風通聖散氣血愈虚因而不治者
多矣凡有腫硬或作痛外用蒜灸及敷沖和膏内
服補藥並效
一男子遍身皆患脉浮而數以荆防敗毒散治之表證
乃退以仙方活命飲六劑瘡漸愈兼飲萆薢湯月餘
而愈一男子下部生疳諸藥不應延及遍身突腫
狀似番花筋攣骨痛至夜尤甚此肝腎二經濕熱所
致先以導水丸五服次以龍膽瀉肝湯數劑再與除
濕健脾之藥外貼神異膏吸其膿隔蒜灸拔其毒而
愈一童子玉莖患之延及小腹數枚作痛發熱以
小柴胡湯吞蘆薈丸更貼神異膏月餘而安一儒
者患前證先玉莖作痒出水後陰囊股内小腹脇臂
發小㿔或乾或膿窠誤服袪風等藥肢體倦怠惡寒
發熱飲食漸減大便不實脈見浮弦兩尺浮數此腎
水虚熱肝木乘脾土也用六味地黃丸補中益氣湯
為主佐以換肌消毒散而愈一人患此服攻毒等
藥患處凸而色赤作痛肢體倦怠惡寒發熱脈浮而
虚此元氣復傷而邪氣實也用補中益氣湯二劑而
愈進士劉華甫患之數月用輕粉硃砂等藥頭面
背臀各結一塊二寸許潰而形氣消弱寒熱口乾舌
燥唇裂小便淋漓痰涎上壅飲食少思此脾胃傷諸
臟弱而虚火動也先用六君子二十餘劑又用補中
益氣湯加山藥山茱萸麥門五味服之胃氣復而諸
證愈惟小便未清痰涎未止用加減八味丸而痊
一男子患楊梅瘡後兩腿一臂各潰二寸許一穴膿
水淋漓少食無睡久而不愈以八珍湯加茯神棗仁
炒服每日以蒜搗爛塗患處灸良久隨貼膏藥數日
少可却用豆豉餅灸之更服十全大補湯而愈一
婦人患之皆愈惟兩腿兩臁各爛一塊如掌兼筋攣
骨痛三載不愈諸藥不應日晡熱甚飲食少思以萆
薢湯兼逍遙散倍用茯苓白术數劑熱止食進貼神
異膏更服八珍湯加牛膝杜仲木瓜三十餘劑而痊
一婦人患此燃輕粉藥於被中薰之致遍身皮塌
膿水淋漓不能起居以滑石黃栢菉豆粉末等藥鋪
蓆上令可卧更服神功托裏散月餘而痊(俱薛按)
囊癰(六十三)
立齋曰囊癰屬肝腎二經陰虚濕熱下注也腫痛未
作膿者疎肝導濕腫硬發熱者清肝降火已潰
者滋陰托裏大抵此證屬陰道虧濕熱不利所致
故滋陰除濕藥不可缺常治腫痛小便秘澁者用除
濕為主滋陰佐之腫痛已退便利已和者除濕滋
陰藥相兼用之欲其成膿用托裏為主滋陰佐之
候膿成即針之仍用托裏滋陰濕毒已盡者專用
托裏如膿清或多或斂遲者用大補之劑及豆豉
餅灸之若潰後虚而不補少壯者成漏老弱者不
治膿清作渴脈大者亦不治
又法曰若小便澁滯者先用分利以泄其毒繼補陰
以令其自消若濕熱退而仍腫痛宜補陰托裏以
速其膿膿腫而便秘者熱毒壅閉也先用托裏消
毒散後用針以泄之膿去即解若膿去而腫痛不
減者熱毒未解也用清肝益營湯口乾而小便數
者腎經虚熱也六味丸内熱晡熱者肝經血虚也
四物加參术體倦食少者脾氣虚熱也補中益氣
湯膿水清稀者氣血俱虚也十全大補湯此證
雖大潰而睪丸懸露治得其法旬日間肉可漸生而
愈若專攻其瘡陰道益虚則腫者不能潰潰者不能
斂少壯者多成痼疾老弱者多致不起亦有患痔
久漏而串及於囊者當兼治其痔切忌寒藥尅伐虧
損胃氣
馬益卿曰囊癰者濕熱下注也有作膿者此濁氣下流
入滲道因陰道或虧水道不利而然膿盡自安不藥
可也惟在善於調攝耳又有因腹腫漸流入囊腫
甚而囊自裂開睾丸懸掛水出以麩炭末敷之外以
紫蘇包褁仰卧而養之癰疽入囊者予嘗治數人
悉以濕熱入肝經施治而用補陰佐之雖膿潰皮脫
睾丸懸掛皆不死
一男子患此未作膿而腫痛以加味龍膽瀉肝湯二劑
少愈更以四物湯加木通知母黃栢而愈一男子
焮腫痛甚小便澁發熱脈數以龍膽瀉肝湯倍用車
前子木通茯苓四劑勢去其半仍以前湯止加黃栢
金銀花四劑又減二三便利如常惟一處不消此欲
成膿也再用前湯加金銀花白芷皂角刺六劑微腫
痛脈滑數乃膿已成令針之腫痛悉退投滋陰托裏
藥及紫蘇末敷之而愈一膏粱之客陰囊腫脹小
便不利此中焦積熱乘虚下注先用龍膽瀉肝湯加
黃栢牛膝四劑漸愈後用補陰八珍湯加柴胡山梔
而愈後不守禁忌前證復作仍用補陰八珍湯補中
益氣湯六味丸而痊又因勞倦發熱自用四物黃栢
知母之類虚證悉具瘡口大開余謂五臟氣血俱虚
也朝用補中益氣夕用六君加當歸各五十餘劑瘡
口始斂又用六味丸調補全愈儒者陳時用考試
不利一夕飲燒酒入房其妻不納翌日陰囊腫脹焮
痛遣人求治與以清肝火除濕熱之劑城門夜閉不
及歸服翌日報云夜來陰囊悉腐玉莖下面貼囊者
亦腐此肝火挾酒毒而濕熱熾盛也仍以前清火除
濕之劑加參茋歸术四劑腐肉盡脫睾丸懸掛用大
補氣血並塗當歸膏囊莖全復而愈一男子醉而
入房陰囊腫脹大如斗小腹脹悶小水淋而發熱口
乾痰涎壅盛此膀胱陰虚酒毒所乘也用六味丸料
加車前牛膝作飲下滋腎丸諸證頓退再加五味麥
冬二劑而愈却以補中益氣加麥冬五味調理而瘳
若全用淡滲復損眞陰決致不起(俱薛按)
懸癰(六十四)
立齋曰懸癰謂瘡生於玉莖之後榖道之前屬足三陰
虧損之證輕則為漏瀝盡氣血而亡重則内潰而即
殞大抵此證原屬肝腎陰虚故不足之人多患之雖
一於補猶恐不治況膿成而猶尅伐不死何俟即寒
涼之劑亦不可過用恐傷胃氣惟製甘草一藥不損
血氣不動臟腑其功甚捷最宜用之不可忽也焮
腫或發熱者清肝解毒腫痛者解毒為主腫痛而
小便赤澁者肝經濕熱也宜分利清肝不作膿或
不潰者氣血虚也宜補之
又治法曰凡初起濕熱腫痛或小便赤澁宜先以製
甘草一二劑及隔蒜灸更飲龍膽瀉肝湯焮腫痛
甚宜仙方活命飲以製甘草佐之若發熱腫痛者
以小柴胡湯加車前黃栢芎歸若不成膿或膿成
不潰者八珍湯補之若膿已成者急針之已潰
者用八珍湯加製甘草柴胡稍酒炒黃栢知母小
便澁而脈有力者仍用龍膽瀉肝湯加製甘草小
便澁而脈無力者清心蓮子飲加製甘草膿清不
斂者用大補之劑間以豆䜴餅灸之久而不斂者用
附子餅灸之並效欲其生肌收斂腎虚者六味地
黃丸血虚者四物加參术氣虚者四君加芎歸脾虚
者補中益氣湯氣血俱虚者八珍湯並十全大補湯
若用寒涼消毒則誤矣
陳良甫曰治榖道前後生癰謂之懸癰用粉草一兩截
斷以澗水浸潤灸令透内細剉用無灰酒煎服有人
患此已破服兩劑瘡即合
一弱人莖根結核如大豆許勞則腫痛先以十全大補
湯去桂加車前麥冬酒製黃栢知母少愈更服製甘
草漸愈仍以四物車前之類而消一男子患此焮
痛發熱以龍膽瀉汗湯二劑及製甘草四劑而潰再
用滋陰之劑而愈若或膿未成以䓤炒熟敷上冷即
易之隔蒜灸之亦可數日不消或不潰或潰而不斂
以十全大補湯加柴胡稍為主間服製甘草並效若
不保守必成漏矣一儒者患懸癰服坎離丸及四
物黃栢知母之類不應脈浮洪按之微細余以為足
三陰之虚用托裏散及補陰八珍湯漸愈又用六味
丸補中益氣湯調補化源半載而痊大凡瘡瘍等證
若腎經火氣亢盛致陰水不能生化而患陰虚發熱
者宜用坎離丸取其苦寒能化水中之火令火氣衰
而水自生若陽氣衰弱致陰水不能生化而患陰虚
發熱者宜用六味丸取其酸温能生火中之水使陽
氣旺而陰自生況此證屬腎經精氣虧損者十有八
九屬腎經陽氣亢盛者十無一二然江南之人患此
者多屬脾經陰血虧損元氣下陷須用補中益氣湯
升補陽氣使陽生而陰長若嗜慾過多虧損眞陰者
宜用六味丸補腎經元氣以生精血仍用補中益氣
湯以培脾肺之生氣而滋腎水經云陰虚者脾虚也
但多誤認為腎經火證用黃栢知母之類復傷脾肺
絶其化源反致不起惜哉通府張敬之患前證久
不愈日脯熱甚作渴煩而喘或用四物湯黃栢知母
之類病益甚肢體倦少食大便不實小便頻數謂余
曰何也余曰此脾虚之證前藥復傷而然遂用補中
益氣加茯苓半夏數劑飲食漸進前證漸愈更加麥
冬五味調理乃痊經曰脾屬大陰為陰土而主生血
故東垣云脾虚元氣下陷發熱煩渴肢體倦怠等證
用補中益氣湯以升補陽氣而生陰血若誤認為腎
虚火盛而用四物黃栢知母之類反傷脾胃生氣是
虚其虚矣況黃栢知母乃瀉陽損陰之劑若非膀胱
陽火盛而不能生陰水以致發熱者不可用也(俱薛按)
脫疽(六十五)
立齋曰脫疽以疔患於足或足趾重者潰脫故名之亦
有患於手指者名曰蛀節疔重者腐去本節輕者筋
攣此證因膏粱厚味酒麫炙煿積毒所致或不愼房
勞腎水枯竭或服丹石補藥致有先渴而後患者有
先患而後渴者皆腎水虧涸不能制火也此證形勢
雖小其惡甚大不問腫潰皆須隔蒜灸之不痛者宜
明灸之庶得少殺其毒凡初起而色黑不潰者不治
毒延入腹者不治色黑不痛者亦不治色赤作痛自
潰者可治若失解其毒以致肉死色黑者急斬去之
亦有因修手足口咬等傷而致者若元氣虚弱或犯
房事或外塗寒涼内服尅伐損傷脾胃以致患處不
潰或黑延上足亦多致死重者須當用脚刀轉解周
骨輕拽去之使筋隨骨出而毒得洩亦不痛否則毒
筋内斷雖去而仍潰且偏僻之處氣血罕到藥難導
逹況攻毒之劑必先傷脾胃反損元氣不若灸法為
良重者須解去為善故孫眞人云在肉則割在指則
截使不如此則必致夭殁而害尤甚矣況患處已壊
雖解不痛又何憚而不為乎患者當知之若女人
患此又多因札縳血脈不通遂成死肉惟當壯其脾
胃行其經絡生其血氣則愈
又治法曰色赤作痛者元氣虚而濕毒壅盛也先用
隔蒜灸更用解毒藥如活命飲托裏散之屬仍速用
補劑如十全大補湯加減八味丸則毒氣不致上侵
元氣不致虧損庶可保生作渴者宜滋陰降火色
黑者不治
崔氏方治手足甲疽或因修甲傷肉或因損足成瘡潰
爛上脚用綠礬置鐵板上煅沸色赤如溶金色者為
眞沸定取出研末以鹽湯洗而搽之
一男子足指患之焮痛色赤發熱隔蒜灸之更以人參
敗毒散去桔梗加金銀花白芷大黃二劑痛止又用
十宣散去桔梗官桂加天花粉金銀花數劑而痊
一男子足指患之色紫不痛隔蒜灸五十餘壯尚不
知痛又明灸百壯始痛更投仙古活命飲四劑乃以
托裏藥潰脫而愈一膏粱之人先作渴足熱後足
大指赤痛六脈洪數而無力左尺為甚予謂此足三
陰虚證當滋化源為主彼固服除濕敗毒等劑元氣
益虚色黯延足余乃朝用補中益氣湯夕用補隂八
珍湯各三十餘劑及桑枝灸潰而膿清作渴不止遂
朝以前湯送加減八味丸夕用十全大補湯三十餘
劑而痊是時同患此證服敗毒之藥者俱不救一
膏粱人年踰五十亦患此色紫黑脚焮痛喜其飲食
如故動息自寧為瘡瘍之善證尚可治遂以連翹消
毒散六劑更以金銀花甘草節瓜蔞二十餘劑患指
潰脫再以當歸川芎連翹生地金銀花白芷二十餘
劑而愈一芻蕘左足指患一泡麻木色赤次日指
黑五日其足黑冷不知疼痛脈沉細此脾胃受毒所
致以飛龍奪命丹一服翌日令割去足上死肉割後
骨始痛而可救遂以十全大補湯治之而愈蓋死肉
乃毒氣盛而拒絶營氣所致況至陰之下氣血難達
經曰風淫末疾即此是也向若攻伐之則元氣愈虚
邪氣愈盛乘虚上侵必致不救(俱薛按)
脚發(六十六)
立齋曰脚發之證屬足三陰精血虧損或足三陽濕熱
下注若色赤腫痛而潰膿者屬濕熱下注為可治若
色微赤微腫而膿清者屬精血虧損為難治若黑黯
不腫痛不潰膿煩熱作渴小便淋漓者陰敗末傳惡
證也為不治治法濕熱下注者先用隔蒜灸活命
飲以解壅毒次服益氣湯六味丸以補精氣若色黯
不痛者着肉灸桑枝灸以行壅滯助陽氣更用十全
大補湯八味丸以壯脾土滋化源多有復生者若專
治其瘡復傷生氣吾未見其生者
閣老靳介菴脚指縫作痒出水腫焮脚面敷止痒之藥
不應服除濕之藥益甚余以為陰虚濕熱下注用六
味地黃丸補中益氣湯而愈大參李北溪左足赤
腫作痛此足三陽經濕熱下注先用隔蒜灸與活命
飲一劑其痛頓止灸患處出水赤腫頓消次用托裏
消毒散四劑灸患處出膿而愈一儒者患此腫硬
色白兩月餘矣此足三陰虧損為外寒所侵也用大
防風湯及十全大補湯兼服而消後場屋不利飲食
勞倦前證復作盗汗内熱飲食不化便滑肌瘦此脾
土虚寒而命門火不能相生用八味丸益氣湯百餘
劑喜其年壯得愈一男子脚心發熱作渴引飲或
用四物芩連知栢之類腹痛作嘔煩熱大渴此足三
陰虧損前藥復傷脾胃也先用六君加炮薑數劑而
脾胃醒再用補中益氣加茯苓半夏而脾胃健乃以
加減八味丸兼服半載而愈一儒者脚心發熱作
痒以滚湯浸漬而出水肌體骨立作渴吐痰此脾腎
虚而水泛為痰也服益氣湯六味丸年餘元氣復而
諸證愈(俱薛按)
足跟瘡(六十七)
立齋曰足跟乃督脈發源之所腎經所過之地若飲食
失節起居失宜虧損足三陽經則成瘡矣若漫腫
寒熱體倦少食屬脾虚下陷也用補中益氣湯若
晡熱作痛頭目不清屬脾虚陰火也前湯並六味丸
若痰涎上升或口舌生瘡屬腎水乾涸也前湯並
加減八味丸凡此皆當滋其化源若治其外則誤
矣俗云兔嚙瘡者蓋獵人被兔咬脚跟或瘡久而不
斂必氣血瀝盡而死若人脚跟患此亦終難愈因名
兔嚙也
一男子素不愼起居内熱引飲作渴體倦兩足發熱後
足跟作痛或用清熱除濕之劑更加發腫又服敗毒
之藥焮赤痛甚復用清熱袪毒潰裂番張狀如赤榴
熱痛如錐内熱晡熱此以足三陰虧損朝用十全大
補湯夕用加減八味丸外敷當歸膏兩月餘而愈其
服消毒等藥而殁者不能枚舉太尹陳汝鄰兩腿
酸軟或赤或白足跟患腫或痛或痒後痛而或如無
皮或如皺裂日晡至夜脹痛焮熱用補中益氣湯加
八味丸料補其肝腎而愈一男子患足跟瘡腫痛
服消毒散搽追蝕藥虚證疊出形體骨立自分必死
余用十全大補湯兼山藥山茱萸兩月餘而愈一
婦人兩足發熱兩跟作痛日晡熱甚余以為肝腎血
虚用加味逍遙散六味地黃丸五十餘劑而愈楊
錦衣脚跟生瘡如豆許痛甚狀似傷寒以還少丹内
塞散治之稍可次因納寵作痛反服攻毒藥致血氣
愈弱腿膝痿弱而死蓋足跟乃二蹻發源之處腎經
所出之地若瘡口不合則蹻氣不能發生腎氣由此
而泄故為終身之疾況彼瘡先得於虚復不知戒雖
大補氣血猶恐不及安可服暴悍攻毒之藥以戕賊
之乎(俱薛按)
腎藏風瘡(六十八)
立齋曰腎藏風屬腎虚風邪乘於臁脛以致皮膚如癬
或漸延上腿久則延及遍身外證則搔痒成瘡膿水
淋漓眼目昏花内證則口燥舌乾腰腿倦怠吐痰發
熱盗汗體疲治法用六味丸為主佐以四生散若脾
胃虚弱者用補中益氣湯為主佐以六味丸四生散
為善
欽天薛循齋年六十有一兩臁患之膿水淋漓發熱吐
痰四年矣此腎藏風證也與六味丸四生散而瘥年
餘復作延及遍身日晡益甚痰渴盗汗唇舌生瘡兩
目昏赤皆腎經虚火而水泛為痰也用加減八味丸
而愈三年後小便淋瀝莖中澁痛此思色精不出而
内敗也用前丸及補中益氣湯加麥冬五味而愈(薛按)
一凡腎囊濕痒&KR0946;破成瘡俗名腎上風也外治之法但
以黃丹枯礬生牡蠣共為末搽擦即愈或以蛇床子
同白礬煎湯洗之亦可
臁瘡(六十九)
立齋曰臁瘡生於兩臁初起赤腫久而腐潰或津滛搔
痒破而膿水淋漓蓋因飲食起居虧損肝腎或因陰
火下流外邪相摶而致外臁屬足三陽濕熱可治内
臁屬足三陰虚熱難治若初起惡寒壯熱焮腫作
痛者屬濕熱用梹蘇散若漫腫作痛或不腫不痛
者屬陰虚用補陰八珍湯若膿水淋漓體倦食少内
熱口乾者屬脾虚用補中益氣湯加茯苓酒炒白芍
藥若午後熱或作痛頭目不清者屬陰火前湯加
酒炒黑黃栢及六味地黃丸若午後發熱至子時
方止是血虚前湯加芎歸熟地若鬱結傷脾而甚
者用歸脾湯加柴胡山梔若怒動肝火而甚者用
補中益氣湯加川芎山梔黃芩若内熱口乾肢體
倦怠或痰涎上升或口舌生瘡屬脾腎虚熱用六味
地黃丸補中益氣湯若患處黑黯肢體畏寒飲食
少思屬脾腎虚敗用八味地黃丸若誤用攻伐復損
胃氣絶其化源治亦難矣
鴻臚翟少溪兩臁生瘡漸至遍身發熱吐痰口燥咽乾
盜汗心煩溺赤足熱日晡益甚形體日瘦此腎經虚
火也用六味丸不一月諸證悉退三月元氣平復
陳湖陸懋誠素因陰虚過飲入房發熱腿痛似臁瘡
用發表之劑兩腿腫黯熱氣如霧欲發痙脈皆洪數
兩尺尤大余曰屬足三陰虚酒濕所乘元氣損而邪
益甚耳用十全大補加山藥山茱萸附子一劑脈證
頓退却去附子又二劑全愈(薛按)
天泡瘡(七十)
天泡瘡形如水泡皮薄而澤或生頭面或生遍身乃太
陰陽明風熱所致故見於皮毛肌肉之間宜清血涼
血熱解則愈如兼表邪而發熱脈數者宜荆防敗毒
散如火盛者或加芩連連翹金銀花玄參之屬如焮
腫疼痛脈數便結者此表裏俱實也宜防風通聖散
雙解之如外多毒水以金黃散敷之無有不愈
赤白遊風(七十一)
立齋曰赤白遊風屬脾肺氣虚腠理不密風熱相搏或
寒閉腠理内熱拂鬱或因虚火内動外邪所乘或肝
火血熱風熱所致治法若風熱用小柴胡湯加防風
連翹血熱用四物湯加柴胡山梔丹皮風熱相
搏用荆防敗毒散内熱外寒用加味羌活湯胃
氣虚弱用補中益氣湯加羌活防風及消風散血
虚用加味逍遙散陰虚逍遙散六味丸肝腎虚
熱用六味丸則火自息風自定痒自止若用袪風辛
熱之劑則肝血愈燥風火愈熾元氣愈虚腠理不閉
風客内淫腎氣受傷相火翕合血隨火耗反為難治
矣
一男子秋間發疙瘩此元氣虚而外邪所侵也先用九
味羌活湯二劑又用補中益氣加羌防而愈後不愼
起居盜汗晡熱口乾唾痰體倦懶言用補中益氣湯
加減八味丸而愈一婦人身如丹毒搔破膿水淋
漓熱渴頭暈日晡益甚用加味逍遙散而愈一女
子赤暈如霞作痒發熱用加味小柴胡湯加生地連
翹丹皮而愈(俱薛按)
翻花瘡(七十二)
立齋曰翻花瘡者由瘡瘍潰後肝火血燥生風所致或
瘡口胬肉突出如菌大小不同或出如蛇頭長短不
一治法當滋肝補氣外塗藜蘆膏胬肉自入須候元
氣漸復膿毒將盡塗之有效不然雖入而復潰若誤
用刀針蝕藥灸火其勢益甚或出血不止必致寒熱
嘔吐等證須大補脾胃為善
判官張承思内股患癰將愈翻出一肉如菌余曰此屬
肝經風熱血燥當清肝熱養肝血彼為不然乃内用
隆火外用追蝕蝕而復翻翻而復蝕其肉益大元氣
益虚始信余言遂内用梔子清肝散外用藜蘆膏而
痊一上舍素膏梁善怒耳下結一核從潰而瘡口
翻張如菌焮連頭痛或胸脇作脹或内熱寒熱或用
清熱消毒之藥年餘未瘥余用補中益氣湯六味地
黃丸而尋愈一男子背瘡斂如豆許翻出肉寸餘
用消蝕割繫法屢去屢大此肝經血虚風熱余用加
味逍遙散三十餘劑塗藜蘆膏而消又用八珍湯倍
用參茋歸术而斂一婦人素善怒臂患癰瘡口出
肉長二寸許此肝腎鬱怒氣血虚而風内動也用加
味逍遙散塗藜蘆膏而愈後因怒患處脹悶遍身汗
出如雨此肝經風熱風能散氣故耳仍用前散並八
珍湯而愈(俱薛按)
痔漏(七十三)(附臟毒下血按)
丹溪云漏瘡須先服補藥以生氣血即參茋歸术芎大
劑為主外以泡附子為末唾津和為餅如三錢厚安
瘡上以艾炷灸之漏大艾炷亦大漏小艾炷亦小但
灸令微熱不可令痛乾則易之如困則止來日如前
再灸直至肉平為效亦有用附片灸之以補氣血藥
作膏貼之
立齋曰痔屬肝脾腎三經凡陰精虧損者難治多成漏
證若肺與大腸二經風熱濕熱者熱退自愈若不守
禁忌者亦成漏證此因醉飽入房筋脈横解精氣脫
泄熱毒乘虚流注或淫極強固其精以致木乘火勢
而侮金或灸煿厚味過多或勞傷元氣陰虚火熾皆
成斯疾若破而不愈即成漏矣有串臀者有串陰
者有串腸者有穢從瘡口而出者形雖不同治頗相
似其腸頭腫成塊者濕熱也作痛者風熱也大便
燥結者火也潰而為膿者熱勝血也當各推其所因
而治之
治法曰凡初起焮痛便秘小便不利者宜清熱涼血
潤燥疎風若氣血虚而為寒涼傷損者宜調養脾
胃滋補陰精大便秘澁或作痛者潤燥除濕肛
門墜痛者瀉火導濕下墜腫痛而痒者袪風勝濕
小便澁滯腫痛者清肝導濕其成漏者養元氣
補陰精為主大凡痔漏下血服涼血藥不應者必
因中氣虚不能攝血非補中升陽之藥不能愈切忌
寒涼之劑亦有傷濕熱之食成腸癖而下膿血者
宜苦寒之劑内疎之脈弦絶澁者難治滑大柔和
者易治經云因而飽食筋脈橫解腸澼為痔其屬
肝脾腎也明矣若有患痔而兼疝患疝而兼下疳皆
屬肝腎不足之變證但用地黃丸益氣湯以滋化源
為善若專服寒涼治火者無不致禍
一男子患痔成漏每登厠則痛以秦芃防風湯加條芩
枳殼四劑而愈以四物加升麻芩連荆防不復作
一男子患痔漏每登厠則肛門下脫作痛良久方收
以秦芁防風湯數劑少愈乃去大黃加黃茋川芎芍
藥而痛止更以補中益氣湯二十餘劑後再不脫
一儒者膿血淋漓口乾作渴晡熱便血自汗盜汗余
謂此肝腎陰虚也不信仍服四物芩連知栢之類食
少瀉嘔余先用補中益氣湯加茯苓半夏炮薑脾胃
漸醒後用六味丸朝夕服兩月餘諸證悉愈一男
子患此服寒涼之劑侵晨去後不實食少體倦口乾
作渴小腹重墜余用補中益氣湯而下墜頓止用四
神丸而食進便實用地黃丸而瘡尋愈(俱薛按)
一男子臟毒下血服涼藥敗毒藥不惟不能止且飲食
日減肢體愈倦脈數而澁先以補中益氣湯數劑少
止更以六君子湯加升麻炮薑四劑而止乃去炮薑
加芎歸月餘脾胃亦愈嘗治積熱成風下血者先以
敗毒散散之胃寒氣弱者用四君子湯或參苓白术
散補之並效一男子臟毒下血脾氣素弱用六君
子湯加芎歸枳殼地榆槐花治之而愈後因謀事血
復下諸藥不應余意思慮傷脾所致遂投以歸脾湯
四劑而痊大抵此證所致之由不一當究其因而治
之丹溪云芎歸湯一劑乃調血之上品熱加赤茯苓
槐花冷加白茯苓木香此則自根自本之論也雖然
血氣出於榖氣故大腸下血以胃藥收功宜四君子
湯或參茋白术散以枳殼散小烏沉湯和之胃氣一
回血自循經絡矣凡腸風者邪氣外入隨感隨見
臟毒者藴積毒久而始見又云人惟坐卧風濕醉
飽房勞生冷停寒酒麵積熱以致營血失道滲入大
腸此腸風臟毒之所由作也挾熱下血者清而色鮮
挾冷下血者濁而色黯清則為腸風濁則為臟毒先
便而後血者其來遠先血而後便者其來近治法大
要先當解散脾胃風邪熱則敗毒散冷則不換金正
氣散加川芎當歸後隨其冷熱治之一婦人素患
痔漏每因熱則下血數滴以四物湯加黃連治之即
愈後為大勞瘡發腫痛經水不止脈洪大無力此勞
傷血氣火動而然也用八珍湯加芩連蒲黃二劑而
止後去蒲黃芩連加地骨皮數劑而安丹溪曰婦人
崩中者由藏府傷損衝任二脈血氣俱虚故也若勞
動過極臟腑俱傷以致衝任氣虚不能約制經血故
忽然而下謂之崩中暴下治宜大補氣血之藥舉養
脾胃微加鎮墜心火之劑以治其心補陰瀉陽經自
正矣(俱薛按)
一論外通用方
枯痔水澄膏(外二百三十)如神千金方(外二三一)
三品錠子(外二二四)羊膽膏(外二二五)
熊膽膏(外二二七)水銀棗子膏(外二二六)
蝸牛膏(外二二八)
一方凡痔瘡初起痛痒不止以舊布鞋底烘熱頻
頻熨之冷則再烘再熨其痛痒則止
一灸法
命門灸七壯治五種痔漏長強灸隨年壯治五痔
便血最效
一法治痔疾大如胡瓜貫於腸頭發則疼痛僵仆
先以荆芥湯洗之次以艾灸其上三五壯若覺一道
熱氣貫入腸中必大瀉鮮血穢血一時許覺痛甚後
其疾乃愈
跌打損傷(七十四)
凡跌打損傷或從高墜下惡血流於内不分何經之傷
皆肝之所主蓋肝主血也故凡敗血凝滯從其所屬
而必歸於肝多在脇肋小腹者皆肝經之道也若其
壅腫痛甚或發熱自汗皆當酌其虚實而以調血行
經之藥治之
一脈法如内經曰肝脈摶堅而長色不青當病墮若摶
因血在脇下令人嘔逆金匱云寸口脈浮微而澁
然當亡血有汗出設不汗出者當身有瘡被刀斧所
傷亡血故也脈經云金瘡出血太多其脈虚細沉
小者生浮數實大者死砍刺出血不止其脈來大
者七日死滑細者生從高顚仆内有瘀血腹脹脈
堅強者生小弱者死破傷有瘀血在内者脈堅強
實則生虚小弱則死若血亡過多者脈細小則生
浮大數實則死皆為脈病不相應故也
一治法凡胸滿脇脹者宜行血老弱者宜行血活血
腹痛者宜下血瘀肉不潰或潰而不斂宜大補
氣血若打撲墜墮稍輕别無瘀血等證而疼痛不
止者惟和氣血調經脈其痛自止更以養氣血健脾
胃則無有不效亦有痛傷胃氣作嘔或不飲食者
以四君子湯加當歸砂仁之類調之若有瘀血不
先消散而加補劑則成實實之禍設無瘀血而妄行
攻利則致虚虚之禍故凡治此證須察所患輕重有
無瘀血及元氣虚實不可㮣行攻下致成敗證蓋打
撲墜墮皮肉不破肚腹作痛者必有瘀血在内宜以
復元活血湯攻之老弱者四物湯加紅花桃仁川山
甲補而行之若血去多而煩燥此血虚也名曰亡血
宜補其血如不應當以獨參湯補之一凡損傷不
問老弱及有無瘀血停積俱宜服熱童便以酒佐之
推陳致新其功甚大若脇脹或作痛或發熱煩燥口
乾喜冷惟飲熱童便一甌勝服他藥他藥雖亦可取
效但有無瘀血恐不能盡識反致誤人惟童便不動
臟腑不傷氣血萬無一失嘗詢之諸營操軍常有墜
馬傷者何以愈之俱對曰惟服熱童便即愈此其屢
試之驗亦明矣然惟胃虚作嘔及中寒泄瀉者不可
服大凡腫痛或傷損者以葱捣爛炒熱罨之或用
生薑葱白同搗爛和麫炒熱罨之尤妙或用生薑陳
酒糟同搗爛炒熱罨之亦可外治損傷諸方如秘
傳正骨丹没藥降聖丹當歸導滯散黑丸子本事接
骨方十味没藥丸洗損傷等十餘方俱有妙用所當
詳察
立齋曰予於壬申年被重車碾傷悶瞀良久復蘇胸滿
如築氣息不通隨飲熱童便一碗胸寬氣利惟小腹
作痛吾鄉銀臺徐東濠先生與復元活血湯一劑便
血數升腫痛悉退更服養血氣藥而痊戊辰年公
事居庸見覆車被傷者七八人仆地呻唫一人未蘇
予俱令以熱童便灌之皆得無事
杖瘡(七十五)
杖瘡一證凡其甚者必以瘀血為患血瘀在外者淺則
砭之深則刺之内潰者開之腐肉者取之血瘀在内
者宜以和血流氣之藥和之甚者利之行之此治血
凝之法也然其受刑之時號呌則傷氣忍痛則傷血
悲憤則傷志血氣情志俱傷虚所必至若不培補則
羸困日甚矣況脾主肌肉脾氣受傷則飲食必減血
脈損壞則肌肉俱病故凡既傷之後但察其虚多滯
少者則宜以參茋歸术熟地甘草之屬專理脾氣以
托氣血脾健則元氣日復肌肉自生可保無虞矣其
有傷筋骨而作痛者宜没藥降聖丹治之若牙關緊
急或腰背反張者以玉眞散治之並效總之此證宜
先察其有瘀無瘀及形氣虚實酌而治之凡諸變證
治法有未盡者宜與前跌打損傷條互參通用外
杖瘡四方見外科方中
文刑部用晦伏闕諫南廵受杖瘀血已散壞肉不潰
用托裏之藥稍潰而膿清此氣血虚也非大劑參茋
不能補文君亦善醫以為恐腹滿予強之而飲食稍
思遂加大補劑飲食日進肉潰膿稠而愈又治江
翰林諸公與文同事者九人皆先散其瘀血漸用排
膿托裏之藥俱愈夏鳳北京人因杖瘡臀膝通潰
膿瘀未出時發昏憒此膿毒内作而然也急與開之
昏憒愈甚此虚也以八珍湯一服少可數服死肉自
腐頓取之令用猪蹄湯洗淨以神效當歸膏塗貼再
以十全大補湯兩月而愈若更投破血之劑則危矣
(薛按)
破傷風(七十六)
病機云破傷風者有因卒暴傷損風寒襲之傳播經絡
致使寒熱更作身體反張口噤不開甚者邪氣入臟
有因諸瘡不瘥營衛俱虚肌肉不生瘡眼不合邪
亦能外入於瘡為破傷風之候有諸瘡不瘥舉世
皆言著灸為上是為熱瘡而不知火熱客毒逐經為
變不可勝數微則發熱甚則生風而搐或角弓反張
口噤目斜亦有破傷不灸而病此者因瘡着白痂
瘡口閉塞氣難通泄故陽熱易為鬱結熱甚則生風
也
徐用誠曰此論所因有四二者因瘡口入風似屬外因
一者因灸生熱似屬不内外因一者因瘡口閉塞内
熱主風似屬内因也又云破傷風證古方藥論甚
少豈非以此疾與中風同論故不另立條目也惟河
間論與傷寒表裏中三法同治其言病因有因外傷
於風者有因灸者有因内熱所作者然與中風相似
也但中風之人尚可淹延歲月而破傷風者犯之多
至不救蓋中風有在經在腑在臟之異獨入臟者最
難治破傷風或始而出血過多或瘡早閉合瘀血停
滯俱是陰虚受病乃五臟之所主故此風所傷始雖
在表即隨必傳入臟故多死也此病或因瘡口坦露
或因瘡口開密皆能為之若病已十分安全而忽有此
大抵皆由内氣虚而有鬱熱者乃得之若内氣壯實
而無鬱熱者雖害而無所害也
立齋曰大法破傷中風風熱燥甚怫鬱在表而裏氣尚
平者必善伸數欠筋脈拘急時或惡寒或筋惕而播
脈浮數而弦皆表證也宜以辛熱治風之藥開散結
滯是與傷寒表熱怫鬱而以升麻湯辛熱發散者同
也然凡用辛熱開其風熱結滯者宜以寒藥佐之則
免其藥雖中病而風熱轉甚也如治傷寒發熱用麻
黃桂枝而加黃芩知母石膏之類是也若近世以甘
草滑石葱䜴寒藥發散甚妙若表病不已漸傷入
裏裏又未大甚而脈在肌肉者宜以退風熱開結滯
之寒藥調之或微加治風辛熱亦得猶傷寒在半表
半裏而以小柴胡和解之意也若裏熱已甚而舌
強口噤項背反張驚搐惕搦涎唾稠粘胸腹滿塞或
便溺閉結或時汗出脈洪數而弦然出汗者由風熱
甚於裏而表邪已罷腠理疎泄心火内盛故汗出也
法宜除風散結以寒藥下之後用退風熱開鬱滯之
寒藥調之熱退結散則風自愈矣凡治此者亦宜
用按摩導引之法及以藥幹開牙關勿令口噤使粥
藥得下也
一婦人臀癰將愈患破傷風發熱搐搦脈浮數予以當
歸地黃湯治之彼不信乃服發散敗毒藥果甚始信
而服之數劑而痊一男子背瘡未痊斂以膏藥剪
孔貼之患破傷風證而殁此先失於内補外邪襲其
虚耳余見此證貼膏藥剪孔欲其通氣而反患破傷
風搽斂藥生肌欲其收口而反助餘毒以致殁者多
矣可不愼哉(薛按)
一破傷風通用方
&KR2880;薟酒(外二五六)防風湯(外二五六)
蜈蚣散(外二六四)大芎黃湯(外二六一)
羌活湯(外二五九)白术防風湯(外二五八)
玉眞散(外二六二)敷藥(外二五五)
養血當歸地黃湯(外二六三)
類破傷風(七十七)
立齋曰大凡癰疽潰後筋糜肉爛膿血大泄陽隨陰散
或筋脈拘急惡寒惕搦甚者舌強口噤項背反張痰
涎壅盛便閉汗出不時發熱此氣血俱虚而變見若
此雖與破傷風相類而主治之法但當大補血氣若
果有風證亦湏以大補氣血為主而兼以治風之藥
設若不審是非而妄藥之則誤矣
司徒邊華泉肩患癰而發熱目直或瞤殊類中風日晡
熱甚脈益數此足三陰氣血虧損虚火妄動也用參
茋歸术炙甘草加酒炒黑黃栢五味麥冬肉桂四劑
而愈又數劑而斂一儒者患腿癰深蓄於内肉色
不變久不穿潰針出膿瘀五碗許惡證駢臻全類中
風此脾胃虚而變證也用六君子湯加當歸炮薑及
聖愈湯各四劑而安又勞心不寐用歸脾湯而愈(薛按)
斑疹丹毒(七十八)
斑疹一證雖已有正門詳載然彼以小兒麻醋為言其
有非麻醋而無論大人小兒忽患斑疹小瘡者此雖
與彼相類而實有小異也是亦不可不辨而治之蓋
多由風熱外感之證耳治此之法脈浮而身熱有表
證者惟散風邪為主脈浮而數者袪風兼清熱脈沉
滑而無表證者清火為主脈浮沉俱滑數而表裏兼
見者宜表裏雙解之然惟小兒多有此證須察其表
裏虚實酌而治之可也總之小兒脆弱宜安裏之藥
多攻發之藥少秘則微泄之結則微導之但令邪氣
不壅而散之易則證輕而兒自安矣大抵身温煖者
順身涼者逆
王海藏曰前人云首尾俱不可下者何也曰首不可下
者為斑未見於表下則邪氣不得伸越此脈證有表
而無裏故禁首不可下也尾不可下者為斑毒已顯
於外内無根蒂大便不秘本無一切裏證下之則斑
氣陷逆故禁尾不可下也
潔古曰斑疹之病其為證各異發焮腫於外者屬少陽
三焦相火也謂之斑小紅靨行皮膚之中不出者屬
少陰君火也謂之疹凡見斑證若自吐瀉者多吉愼
勿亂治謂邪氣上下俱出也若斑疹並出者其邪必
甚小兒難勝是以多生别證也然首尾皆不可下
立齋曰凡小兒丹毒遍身俱赤不從砭治以致毒氣入
腹則不救蓋此證乃惡毒熱血藴蓄於命門遇相火
而合起也如霞片者須砭去惡血為善如腫起赤色
遊走不定者宜先以生麻油塗患處砭之以洩其毒
凡從四肢起入腹者不治雖云丹有數種治有數法
無如砭之為善常見患稍重者不用砭法俱不救
一婦人患斑作痒脈浮以消風散四劑而愈一婦人
患斑作痒脈浮數以人參敗毒散二劑少愈更以消
風散四劑而安一男子患斑色赤紫焮痛發熱喜
冷脈沉實以防風通聖散一劑頓退又以荆防敗毒
散加芩連四劑而愈一老人患疹色微赤作痒發
熱以人參敗毒散二劑少愈以補中益氣湯加黃芩
山梔而愈一小兒患疹發熱作痛煩渴欲以清涼
飲下之診其脈不實舉指不數此邪在經絡也不可
下遂以解毒防風湯二劑而愈此證小兒多患之須
詳審在表在裏及邪之微甚而治之一小兒作痒發
熱以犀角散一劑作吐瀉此邪氣上下俱出也毒必
自解少頃吐瀉俱止其疹果消吐瀉後脈見七至此
小兒和平之脈也邪已盡矣不須治果愈(俱薛按)
一男子患丹毒焮痛便秘脈數而實服防風通聖散不
應令砭患處去惡血仍用前藥而愈一小兒腿患
丹如霞遊走不定先以麻油塗患處砭出惡血毒即
漸散更以神功托裏散一劑而安一小兒患丹毒
外勢雖輕内則大便不利此患在臟也服大連翹飲
敷神功散而瘥一小兒遍身皆赤砭之投解毒藥
而愈嘗治小兒丹毒便秘或煩躁者服五福化毒
丹亦效(俱薛按)
一白虎丹方治在外科方二九二
瘤贅(七十九)
立齋曰内經云肝主筋而藏血心褁血而主脈脾統血
而主肉肺司腠理而主氣腎統骨而主水若怒動
肝火血涸而筋攣者自筋腫起按之如筋久而或有
赤縷名曰筋瘤若勞役火動陰血沸騰外邪所搏而
為腫者自肌肉腫起久而有赤縷或皮俱赤者名曰
血瘤若鬱結傷脾肌肉消薄外邪所搏而為腫者自
肌肉腫起按之實軟名曰肉瘤若勞傷肺氣腠理不
密外邪所摶而壅腫者自皮膚腫起按之浮軟名曰
氣瘤若勞傷腎水不能榮骨而為腫者自骨腫起按
之堅硬名曰骨瘤夫瘤者留也隨氣凝滯皆因臟腑
受傷氣血乖違當求其屬而治其本大凡屬肝膽
二經結核宜八珍加山梔膽草以養氣血清肝火六
味丸以養肺金生腎水若屬肝火血燥須生血涼
血用四物二地丹皮酒炒黑膽草山梔若中氣虚
者補中益氣湯兼服之若治失其法脾胃虧損營
氣虚弱不能濡於患處或寒氣凝於瘡口營氣不能
滋養於患處以致久不生肌而成漏者悉宜調補脾
氣則氣血壯而肌肉自生矣若不愼飲食起居及七
情六淫或用寒涼蝕藥蛛絲纏芫花線等法以治其
外則誤矣
按瘤贅一證如前薛論已盡其略然此五瘤之外又惟
粉瘤為最多蓋此以腠理津沫偶有所滯聚而不散
則漸以成瘤是亦粉刺之屬但有淺深耳深者在皮
裏則漸大成瘤也余嘗聞之先輩曰瘤贅既大最畏
其破非成膿者必不可開開則牽連諸經漏竭血氣
最難收拾無一可活及詳考薛按所載數人凡其潰
破者皆至不治誠信然也不可不知兹記予於三
旬之外忽於臀下肛門前骨際皮裏生一小粒初如
菉豆許不以為意及半年而如黃豆矣又一年而如
皂子復如栗矣此時乘馬坐椅皆有所碍而漸至痛
矣然料此非敷藥可散又非煎藥可及使其日漸長
大則如升如斗懸掛腰股間行動不便豈不竟成廢
物乎抱憂殊甚謀之識者皆言不可割刺恐為禍不
小予熟籌數月莫敢妄動然竊計此時乘小不取則
日後愈大愈難矣將奈之何嘗見人臀股間受箭傷
者未必即死此之利害不過如是遂決意去之一日
飲酒微醺乘醉以柳葉針刺之所出者皆如豆腐白
皮之屬蓋即粉瘤也刺後頓消予甚快然及兩日後
則腫如熱癰予以會通膏貼三日膿潰而愈予又快
然不兩日又腫起更熱更大予則大懼大悔謂瘤贅
誠不可刺也然而無奈復以會通膏貼之又三日而
大潰則潰出一囊如魚胞者然後收口全愈今愈後
數十年此間仍有一小竅誠險證也向非予之勇決
則此後不知作何狀使開之再遲則眞有不可收拾
矣是以病不早治則不知所終此亦可為治病者之
鑑(新按)
一刺灸法向一人於眼皮下弦生一小瘤初如米粒漸
大如豆其人疑畏求治於外科彼用攢針三四枚翻
轉眼皮刺其内膜少少出血如此二三次其瘤日縮
竟得盡消又一人於手臂上生一瘤漸大如龍眼
其人用小艾於瘤上灸七壯竟爾漸消不長亦善法
也或用隔蒜灸之亦無不可一凡於不便處有生
此物者當以此二法酌宜用之大都筋病宜灸血病
宜刺或有以蘿蔔子南星樸硝之類敷而治者亦可
暫消若欲拔根無如前法
一蛛絲纏法可治瘤贅未甚大者其法最妙予嘗見一
人於腹上生一瘤其大如胡桃一治者取蛛絲撚成
粗線纏札其根數日其絲漸緊瘤根漸細屢易屢細
不十日竟爾脫落誠奇法也可見諸線日鬆惟蛛絲
日緊物理之妙有當格致者如此然亦纏治宜早若
形勢既大恐不宜也
薛氏按曰一男子左腿外側近臀腫一塊上有赤縷三
年矣飲食起居如常觸破湧出膿血發熱惡寒此膽
經受證故發於腿外側診其脈左尺洪數左關弦洪
此腎水不能生肝木用補中益氣湯六味地黃丸而
痊一男子小腹患之膿水淋漓此足三陰之證用
補中益氣加麥門五味以培脾土用六味地黃丸以
生腎水更用蘆薈丸以清肝火而斂一老儒眉間
患之三年其狀如紫桃下墜蓋目按之如水囊此肝
脾之證膿瘀内潰而然耳遂刺出血膿目即開以炒
黑膽草山梔芎歸芍藥柴胡白术茯苓等藥而愈
疣(八十)
立齋曰疣屬肝膽經風熱血燥或怒動肝火或肝客淫
氣所致蓋肝熱水涸腎氣不榮故精亡而筋攣也宜
以地黃丸滋腎水以生肝血為善若用蛛絲纏螳螂
蝕著艾灸必致多誤大抵此證與血燥結核相同故
外用腐蝕等法内服燥血消毒則精血愈虚肝筋受
傷瘡口翻突開張卒成敗證
府庠朱宏仁年二十右手背近中指患五疣中一大者
如黃豆餘皆如聚黍拔之如絲長三四寸許此血燥
筋縮也用清肝益榮湯五十餘劑而愈府庠沈嫗
文幼嚙指甲及長不能自禁余曰此肝火血燥也又
頸側常生小疣子屢散屢發又臂生一塊如菉豆大
若觸碎則如斷束縷扯之則長縱之則縮後兩鬢發
白點求治余曰子素肝病此部亦屬肝膽經也夫爪
為筋之餘膽行人身之側正與嚙爪生疣等證相應
須滋補腎水以生肝膽則諸病自愈矣乃與六味地
黃丸服之二年白點自退疣亦不生一男子小腹
中一塊不時攻痛或用行氣化痰等藥不應猶以為
血鱉服行氣逐血之劑後手背結一疣子漸長寸許
形如鱉狀肢體間如豆大者甚多彼疑鱉生子今發
於外亦用行血虚證悉至左尺洪數關脈洪數而弦
余以為腎水不能生肝木以致肝火血燥而筋攣用
六味地黃丸生腎水滋肝血三月餘諸證悉愈一
婦人左手背並次指患五六枚如熟椹内熱晡熱月
經素不及期余曰此因肝脾血虚而有熱也當調補
二經使陰血生而諸證自愈不信乃用艾灸手即腫
脹發熱手指皆攣兩脇項及胸乳間皆患疣經行無
期余用加味逍遙散少加炒黑黃連數劑漸愈乃去
黃連更佐以歸脾湯各患漸愈又百餘劑經行如期
再用地黃丸三料而痊(俱薛按)
論列方(外科下)
四物湯(補八)八珍湯(補十九)
一陰煎(新補)四順散(外一五四)
八正散(寒百十五)五積散(散三丸)
五苓散(和一八二)四生散(外一八七)
三氣飲(新熱十七)十宣散(痘十四)
四七湯(和九七)五寶丹(外二百五)
六味丸(補一二一)四神丸(熱一五二)
二神丸(熱一五一)八味丸(補一二二)
理中湯(熱一)歸脾湯(補三三)
生脈散(補五七)大營煎(新補十四)
還少丹(補一三七)右歸丸(新補五)
芎歸湯(痘十五)坎離丸(寒一六五)
内寒散(外二三)保陰煎(新寒一)
聖愈湯(補九一)托裏黃茋湯(外八)
玉露散(婦八九)托裏散(外三五)
排膿散(外一六二又一六二)寧肺散(因六)
寧肺湯(補六三)連翹湯(外五十)
桔梗湯(外一五一)犀角散(痘六三)
射肝湯(外六一八)消風散(散四七)
漏蘆湯(外九五)化毒丹(外七六)
擯蘇散(外一八八)搜風湯(未八)
涼膈散(攻十九)回生丹(外七九)
通關散(因九八)奪命丹(外七七)
通氣散(外八十)大黃湯(外一六七)
必效散(外一七二)枳殼散(寒百一)
承氣湯(攻一)清涼飲(外九十)
會膿散(外二百七)桃仁湯(外九四)
槐花蕊(新因四十)牡蠣散(外二百八)
萆薢湯(外二百一)槐花酒(外百四)
苦參丸(外八七)滋腎丸(寒一六三)
導水丸(攻七一)蠟礬丸(外七四七五)
當歸丸(外百)黑丸子(外二三七)
茯苓膏(外二百四)四君子湯(補一)
六君子湯(補五)仙遺粮湯(外一九八)
小柴胡湯(散十九)小青龍湯(散八)
大防風湯(補九九)小烏沉湯(和二一八)
大秦芁湯(和二四五)大蘆薈丸(小百十五)
牡丹皮湯(外一六七)牡丹皮散(外一六五)
瓜子仁湯(外一六四)薏苡仁湯(外一六四)
紫苑茸湯(外一五六)梔子仁湯(寒十九外二八)
五加皮飲(外二百)製甘草湯(外六八)
金銀花散(外四)仙方活命飲(外一)
人參敗毒散(散三六)神功托裏散(外四)
補中益氣湯(補三一)十全大補湯(補二十)
荆防敗毒散(痘三一)參茋補肺湯(外三十)
内補黃茋湯(外九)參苓白术散(補五五)
參术補脾湯(外二九)人參養營湯(補二一)
人參平肺散(寒三七)參茋内托散(痘七)
九味異功煎(新因二二)加味歸脾湯(補三四)
當歸補血湯(補四五)加味四物湯(補九)
加味地黃丸(外三九)當歸川芎湯(外四十)
加味逍遙散(補九四)附子八物湯(外三六)
加減八味丸(外三八)益氣養營湯(外三一)
托裏當歸湯(外十)托裏消毒散(外二)
内托羌活湯(外二二)補陰八珍湯(外三二)
加味羌活湯(外四三)九味羌活湯(散四四)
清肝益營湯(外八三)復元活血湯(外二百四十)
當歸拈痛湯(寒百三十)芍藥蒺藜煎(新因三五)
龍膽瀉肝湯(寒六三)加味龍膽瀉肝湯(寒六四)
黃連解毒湯(寒一)普濟消毒飲(寒十三)
升麻黃連湯(外四九)連翹歸尾煎(新因三二)
連翹消毒散(外六一)蠲痺消毒散(外二百二)
梔子清肝湯(寒六十)芩連消毒飲(寒十四)
五香連翹湯(外五一)換肌消毒散(外二百二)
柴胡清肝散(寒五九)清心蓮子飲(寒三二)
黃連消毒散(外六十)葛根牛旁湯(外四五)
白芷胃風湯(外四四)内疎黃連湯(外九三)
犀角地黃湯(外四六)犀角升麻湯(外四七)
解毒防風湯(外六三)秦芁防風湯(外二二一)
神效瓜蔞散(外一八一)獨活寄生湯(和二百七十)
防風通聖散(攻十六)當歸導滯散(外二三九)
五利大黃湯(外八九)五福化毒丹(外七六)
飛龍奪命丹(外七八)方脈流氣飲(外五四)
牛黃雙解散(外二百九)遇仙無比丸(外一七五)
瘡科流氣飲(外五五)加減小續命湯(散五二)
青州白丸子(和百十二)没藥降聖丹(外二三四)
不換金正氣散(和二一)十味没藥丸(外二三五)
本事接骨方(外二三三)葶藶大棗瀉肝湯(和百四十)
秘傳正骨丹(外二二二)楊梅癰漏方(外二百六)
雄黃解毒散(外一二四)廣瘡點藥(新因四二)
洗損傷方(外二四九)杖瘡四方(外二五二)
附子餅(外百十六)豆豉餅(外百十七)
木香餅(外百十八)桑枝灸(外百二十)
猪蹄湯(外一二五)騎竹馬法(外百十四)
百草煎(新因三七)葱熨法(外一二一)
鍼頭散(外一四四)降癰散(新因三六)
神功散(外一三四)金黃散(外一九五)
如神散(外一七四)螵蛸散(新因三八)
冲和膏(外一三八)太乙膏(外三百八)
當歸膏(外三一四)火龍膏(外三百二十)
琥珀膏(外三一七)神異膏(外三百十)
會通膏(外三百九)烏金膏(外一四二)
藜蘆膏(外一四八)芫花線(外二二九)
秘傳水銀膏(新因五七)
景岳全書卷四十七
