景岳全書卷三十七
明張介賓撰
死生
經義
壽夭(一)
上古天真論黃帝問於天師曰余聞上古之人春秋皆
度百歲而動作不衰今時之人年半百而動作皆衰
者時勢異耶人將失之耶岐伯曰上古之人其知道
者法於陰陽和於術數食飲有節起居有常不妄作
勞故能形與神俱而盡終其天年度百歲乃去今時
之人不然也以酒為漿以妄為常醉以入房以欲竭
其精以耗散其真不知持滿不時御神務快其心逆
於生樂起居無節故半百而衰也
陰陽應象大論曰是以聖人為無為之事樂恬憺之能
從欲快志於虚無之守故壽命無窮與天地終此聖
人之治身也
天年篇帝曰願聞人之始生何氣築為基何立而為楯
何失而死何得而生岐伯曰以母為基以父為楯失
神者死得神者生也帝曰人之壽夭各不同或卒
死或病久願聞其道岐伯曰五臟堅固血脉和調肌
肉解利皮膚緻密營衛之行不失其常呼吸微徐氣
以度行六腑化榖津液布揚各如其常故能久長
帝曰人之壽百歲而死何以致之岐伯曰使道隧以
長基牆高以方通調營衛三部三里起骨高肉滿百
歲乃得終帝曰其不能終壽而死者何如岐伯曰
其五臟皆不堅使道不長空外以張喘息暴疾又卑
基牆薄脉少血其肉不石數中風寒血氣虚脉不通
真邪相攻亂而相引故中壽而盡也
五閱五使篇曰脉出於氣口色見於明堂(詳面病門)
五色篇曰明堂者鼻也闕者眉間也庭者顔也蕃者頰
側也蔽者耳門也其間欲方大去之十步皆見於外
如是者壽必中百歲(詳面病門)
壽夭剛柔篇曰形與氣相任則壽不相任則夭皮與肉
相果則壽不相果則夭血氣經絡勝形則壽不勝形
則夭形充而皮膚緩者則壽形充而皮膚急者則
夭形充而脉堅大者順也形充而脉小以弱者氣
衰氣衰則危矣形充而顴不起者骨小骨小則夭
矣形充而大肉䐃堅而有分者肉堅肉堅則壽矣
形充而大肉無分理不堅者肉脆肉脆則夭矣牆
基卑高不及其地者不滿三十而死其有因加疾者
不滿二十而死平人而氣勝形者壽病而形肉脱
氣勝形者死形勝氣者危矣
五常政大論曰陰精所奉其人壽陽精所降其人夭
帝曰一州之氣生化壽夭不同其故何也岐伯曰高
下之理地勢使然也崇高則陰氣治之汚下則陽氣
治之陽勝者先天陰勝者後天此地理之常生化之
道也帝曰其有壽夭乎曰高者其氣壽下者其氣夭
地之小大異也小者小異大者大異故治病者必明
天道地理陰陽更勝氣之先後人之壽夭生化之期
乃可以知人之形氣矣
神氣死證(二)
五常政大論曰根於中者命曰神機神去則機息根於
外者命曰氣立氣止則化絶
移精變氣論帝曰余欲臨病人觀死生决嫌疑欲知其
要如日月光可得聞乎岐伯曰色脉者上帝之所貴
也先師之所傳也色以應日脉以應月常求其要則
其要也治之要極無失色脉用之不惑治之大則得
神者昌失神者亡帝曰善
邪客篇曰心者五臟六腑之大主也精神之所舍也其
藏堅固邪弗能容也容之則心傷心傷則神去神去
則死矣
營衛生會篇曰營衛者精氣也血者神氣也血之與氣
異名同類焉故奪血者無汗奪汗者無血故人有兩
死而無兩生
疏五過論曰故貴脱勢雖不中邪精神内傷身必敗亡
湯液醪醴論帝曰形弊血盡而功不立者何岐伯曰神
不使也帝曰何謂神不使曰鍼石道也精神不進志
意不治故病不可愈今精壊神去營衛不可復收何
者嗜欲無窮而憂患不止精神弛壊營濇衛除故神
去之而病不愈也病成名曰逆則鍼石不能治良藥
不能及也
逆調論曰人生與志不相有曰死
陰陽死證(三)
四氣調神論曰夫四時陰陽者萬物之根本也所以聖
人春夏養陽秋冬養陰以從其根故與萬物浮沉於
生長之門逆其根則伐其本壊其真矣故陰陽四時
者萬物之終始也死生之本也逆之則災害生從之
則苛疾不起是謂得道道者聖人行之愚者佩之從
陰陽則生逆之則死從之則治逆之則亂反順為逆
是謂内格
陰陽應象大論曰陽勝則身熱腠理閉喘麤為之俛仰
汗不出齒乾以煩冤腹滿死能冬不能夏陰勝則身
寒汗出身常清數慄而寒寒則厥厥則腹滿死能夏
不能冬
壽夭剛柔篇曰陰陽俱動乍有形乍無形加以煩心命
曰陰勝其陽此謂不表不裏其形不久
陰陽别論曰二陽之病發心脾有不得隱曲女子不月
其傳為風消其傳為息賁者死不治
通天論曰太陽之人多陽而少陰必謹調之無脱其陰
而瀉其陽陽重脱者易狂陰陽皆脱者暴死不知人
也
陰陽二十五人篇曰火形之人似於赤帝好顔急心不
壽暴死能春夏不能秋冬水形之人似於黑帝善
欺紿人戮死能秋冬不能春夏
至真要大論帝曰六氣之復何如岐伯曰厥陰之復甚
則入脾衝陽絶死不治少陰之復甚則入肺欬而
鼻淵天府絶死不治太陰之復甚則入腎竅寫無
度太谿絶死不治少陽之復甚則入肺欬而血泄
尺澤絶死不治陽明之復甚則入肝驚駭筋攣太
衝絶死不治太陽之復甚則入心善忘善悲神門
絶死不治陽明司天清復内餘欬不止白血出者
死乘年之虚則邪甚也失時之和亦邪甚也遇月
之空亦邪甚也重感於邪則病矣至而和則平至
而甚則病至而反者病至而不至者病未至而至者
病陰陽易者危反者死
五運行大論曰從其氣則和違其氣則病不當其位者
病迭移其值者病失守其位者危尺寸反者死陰陽
交者死先立其年以知其氣左右應見然後乃可以
言死生之逆順
脉色死證(四)
平人氣象論曰人一呼脉四動以上曰死脉絶不至曰
死乍疎乍數曰死春胃微弦曰平弦多胃少曰肝
病但弦無胃曰死人以水榖為本故人絶水榖則
死脉無胃氣亦死(上二條詳四卷脉神章)死心脉來前曲後
居如操帶鈎曰心死死肺脉來如物之浮如風吹毛
曰肺死死肝脉來急益勁如新張弓弦曰肝死死脾
脉來銳堅如鳥之啄如鳥之距如屋之漏如水之流
曰脾死死腎脉來發如奪索辟辟如彈石曰腎死
三部九候論曰五臟已敗其色必夭夭必死矣形盛
脉細少氣不足以息者危形瘦脉大胸中多氣者死
參伍不調者病三部九候皆相失者死上下左
右相失不可數者死中部之候雖獨調與衆臟相
失者死中藏之候相减者死日内陷者死脱肉
身不去者死中部乍疎乍數者死真藏脉見者
勝死足太陽氣絶者其足不可屈伸死必戴眼
九候之脉皆沉細懸絶者為陰主冬故以夜半死
躁盛喘數者為陽主夏故以日中死其脉乍數乍
疎乍遲乍疾者日乘四季死形肉已胱九候雖調
猶死若有七診之病其脉候亦敗者死矣必發噦
噫脉不往來者死皮膚著者死瞳子高者太
陽不足戴眼者太陽已絶此决死生之要不可不察
也
方盛衰論曰形弱氣虚死形氣有餘脉氣不足死脉氣
有餘形氣不死生
玉機真藏論曰形氣相失謂之難治色夭不澤謂之難
已脉實以堅謂之益甚脉逆四時為不可治所謂逆
四時者春得肺脉夏得腎脉秋得心脉冬得脾脉其
至皆懸絶沉濇者命曰逆四時
大奇論曰胃脉沉鼓濇胃外鼓大心脉小堅急皆鬲偏
枯男子發左女子發右不瘖舌轉可治三十日起其
從者瘖三歲起年不滿二十者三歲死脉至而摶
血衂身熱者死脉至浮合浮合如數一息十至以
上是經氣予不足也微見九十日死脉至如火薪
然是心精之予奪也草乾而死脉至如散葉是肝
氣予虚也木華落而死脉至如省客省客者脉塞
而鼓是腎氣予不足也縣去棗華而死脉至如丸
泥是胃精予不足也榆莢落而死脉至如横格是
胆氣予不足也禾熟而死脉至如弦縷是胞精予
不足也病善言下霜而死不言可治脉至如交漆
交漆者左右傍至也微見三十日死脉至如湧泉
浮鼔肌中太陽氣予不足也少氣味韭英而死脉
至如頽土之狀按之不得是肌氣予不足也五色先
見黑白壘發死脉至如懸雍懸雍者浮揣切之益
大是十二俞之予不足也水凝而死脉至如偃刀
偃刀者浮之小急按之堅大急五臟菀熱寒熱獨并
於腎也如此其人不得坐立春而死脉至如丸滑
不直手不直手者按之不可得也是大腸氣予不足
也棗葉生而死脉至如華者令人善恐不欲坐卧
行立常聽是小腸氣予不足也季秋而死
宣明五氣篇曰五邪所見春得秋脉夏得冬脉長夏得
春脉秋得夏脉冬得長夏脉名曰陰出之陽病善怒
不治是謂五邪皆同命死不治
玉版論要篇曰色夭面脱不治百日盡已脉短氣絶死
病溫虚甚死女子右為逆左為從男子左為逆
右為從易重陽死重陰死
通評虚實論曰氣虚者肺虚也氣逆者足寒也非其時
則生當其時則死帝曰何謂重虚岐伯曰脉氣上
虚尺虚是謂重虚帝曰何以治之曰所謂氣虚者言
無常也尺虚者行步恇然脉虚者不象陰也如此者
滑則生濇則死也帝曰寒氣暴上脉滿而逆何如
曰實而滑則生實而逆則死帝曰脉實滿手足寒
頭熱何如曰春秋則生冬夏則死脉浮而濇濇而
身有熱者死帝曰其形盡滿何如曰其形盡滿者
脉急大堅尺濇而不應也如是者從則生逆則死所
謂從者手足溫也所謂逆者手足寒也
陰陽别論曰所謂陰者真臟也見則為敗敗必死也所謂
陽者胃脘之陽也别於陽者知病處也别於陰者知
死生之期三陰俱摶二十日夜半死二陰俱摶
十三日夕時死一陰俱摶十日平旦死三陽俱
摶且數三日死三陰三陽俱摶心腹滿發盡不得
隱曲五日死二陽俱摶其病溫死不治不過十日
死凡持真脉之藏脉者肝至懸絶急十八日死
心至懸絶九日死肺至懸絶十二日死腎至懸
絶七日死脾至懸絶四日死
玉機真藏論曰真肝脉至中外急如循刀刃責責然如
按琴瑟弦色青白不澤毛折乃死(五藏脉詳脉神章真藏條)
終始篇曰脉口四盛且大且數者名曰溢陰溢陰為内
關内關不通死不治(諸脉俱詳開格門)
五臟生成篇曰凡相五色之奇脉面黃目青面黃目赤
面黃目白面黃目黑者皆不死也面青目赤面赤
目白面青目黑面黑目白面赤目青皆死也故色
見青如草茲者死黃如枳實者死黑如炲者死赤如
衃血者死白如枯骨者死此五色之見死也青如
翠羽者生赤如雞冠者生黃如蟹腹者生白如豕膏
者生黑如烏羽者生此五色之見生也
論疾診尺篇曰診寒熱赤脉上下至瞳子見一脉一歲
死見一脉半一歲半死見二脉二歲死見二脉半二
歲半死見三脉三歲死
病傳死期(五)
玉機真藏論曰五臟受氣於其所生傳之於其所勝氣
舍於其所生死於其所不勝病之且死必先傳行至
其所不勝病乃死此言氣之逆行也故死肝受氣
於心傳之於脾氣舍於腎至肺而死脾受氣於肺傳
之於腎氣舍於心至肝而死肺受氣於腎傳之於肝
氣舍於脾至心而死腎受氣於肝傳之於心氣舍於
肺至脾而死此皆逆死也一日一夜五分之此所以
言死生之旦暮也帝曰五臟相通移皆有次五臟
有病則各傳其所勝不治法三月若六月若三日若
六日傳五臟而當死是順傳所勝之次也故曰别於
陽者知病從來别於陰者知死生之期言知至其所
困而死風者百病之長也腎傳之心病筋脉相引
而急病名曰瘛當此之時可灸可藥弗治滿十日法
當死腎因傳之心心即復反傳而行之肺發寒熱病
當三歲死
標本病傳論曰夫病傳者心病先心痛一日而欬三日
脇支痛五日閉塞不通身熱體重三日不已死冬夜
半夏日中肺病喘欬三日而脇支滿痛一日身重
體痛五日而脹十日不已死冬日入夏日出肝病
頭目眩脇支滿三日體重身痛五日而脹三日腰脊
少腹痛脛痠三日不已死冬日入夏早食脾病身
痛體重一日而脹二日少腹腰脊痛脛痠三日背&KR2135;
筋痛小便閉十日不已死冬人定夏晏食腎病少
腹腰脊痛胻痠三日背&KR2135;筋痛小便閉三日腹脹三
日兩脇支痛三日不已死冬大晨夏晏晡胃病脹
滿五日少腹腰脊痛胻痠三日背&KR2135;筋痛小便閉五
日身體重六日不已死冬夜半後夏日昳膀胱病
小便閉五日少腹脹腰脊痛胻痠一日腹脹一日身
體痛二日不已死冬雞鳴夏下晡諸病以次相傳
如是者皆有死期不可刺間一藏止及至三四藏者
乃可刺也
病傳論曰大氣入臟腹痛下淫可以致死不可以致生
帝曰大氣入臟奈何岐伯曰病先發於心一日而之
肺五日而之脾三日不已死冬夜半夏日中病先
發於肺三日而之肝一日而之脾五日而之胃十日
不已死冬日入夏日出病先發於肝三日而之脾
五日而之胃三日而之腎三日不已死冬日入夏早
食病先發於脾一日而之胃二日而之腎三日而
之膂膀胱十日不已死冬人定夏晏食病先發於
胃五日而之腎三日而之膂膀胱五日而上之心二
日不已死冬夜半夏日昳病先發於腎三日而之
膂膀胱三日而上之心三日而之小腸三日不已死
冬大晨夏晏晡病先發膀胱五日而之腎一日而
之小腸一日而之心二日不已死冬雞鳴夏下晡
氣厥論曰心移寒於肺肺消肺消者飲一溲二死不治
肝移熱於心則死腎移熱於脾傳為虚腸澼死
不可治
陰陽别論曰死陰之屬不過三日而死生陽之屬不過
四日而已所謂生陽死陰者肝之心謂之生陽心之
肺謂之死陰肺之腎謂之重陰腎之肝謂之辟陰死
不治
歲時死證(六)
九宮八風篇曰太一移日天必應之以風雨以其日風
雨則吉歲美民安少病矣因視風所從來而占之風
從其所居之鄉來為實風主生長養萬物從其衝後
來為虚風主殺主害者謹候虚風而避之故聖人日
避虚邪之道如避矢石然邪弗能害此之謂也風
從西北方來名曰折風其傷人也内舍於小腸外在
於手太陽脉脉絶則溢脉閉則結不通善暴死三
虚相摶則為暴病卒死
歲露論帝曰其有卒然暴病暴死者何也少師曰三虚
者其死暴疾也得三實者邪不能傷人也帝曰願聞
三虚曰乘年之衰逢月之空失時之和因為賊風所
傷是為三虚故論不知三虚工反為粗帝曰願聞三
實曰逢年之盛遇月之滿得時之和雖有賊風邪氣
不能危之也故諸逢其風而遇其雨者命曰遇歲
露焉因歲之和而少賊風者民少病而少死歲多賊
風邪氣寒温不和則民多病而死矣帝曰虚邪之
風其所傷貴賤何如候之奈何曰正月朔日太一居
天留之宫其日西北風不雨人多死矣正月朔日平
旦北風春民多死正月朔日平旦北風行民病多者
十有三也正月朔日日中北風夏民多死正月朔日
夕時北風秋民多死終日北風大病死者十有六
正月朔日風從南方來命曰旱鄉從西方來命曰白
骨將國有殃人多死亡正月朔日風從東方來發
屋揚沙石國有大災也正月朔日風從東南方來
春有死亡正月朔日天和溫不風糴賤民不病天
寒而風糴貴民多病此所以候歲之風殘傷人者也
二月丑不風民多心腹病三月戌不溫民多寒熱
四月已不暑民多癉病十月申不寒民多暴死諸
所謂風者皆發屋折樹木揚沙石起毫毛發腠理者
也
本神篇曰心怵惕思慮則傷神神傷則恐懼自失破䐃
脱肉毛悴色夭死於冬脾憂愁而不解則傷意意
傷則悗亂四肢不舉毛悴色夭死於春肝悲哀動
中則傷魂魂傷則狂忘不精不精則不正當人陰縮
而攣筋兩脇骨不舉毛悴色夭死於秋肺喜樂無
極則傷魄魄傷則狂狂者意不存人皮革焦毛悴色
夭死於夏腎盛怒而不止則傷志志傷則喜忘其
前言腰脊不可以俛仰屈伸毛悴色夭死於季夏
恐懼而不解則傷精精傷則骨痠痠厥精時自下
是故五臟主藏精者也不可傷傷則失守而陰虚陰
虚則無氣無氣則死矣是故用鍼者察觀病人之
態以知精神魂魄之存亡得失之意五者以傷鍼不
可以治之也
玉機真藏論曰大骨枯藁大肉陷下胸中氣滿喘息不
便其氣動形期六月死真藏脉見乃予之期日大
骨枯藁大肉陷下胸中氣滿喘息不便内痛引肩項
期一月死真藏脉見乃予之期日大骨枯槀大肉
陷下胸中氣滿喘息不便内痛引肩項身熱脱肉破
䐃真藏見十日之内死大骨枯藁大肉陷下肩髓
内消動作益衰真藏來見期一歲死見其真藏乃與
之期日大骨枯藁大肉陷下胸中氣滿腹内痛心
中不便肩項痛身熱破䐃脱肉目眶陷真藏見目不
見人立死其見人者至其所不勝之時則死急虚
身中卒至五臟絶閉脉道不通氣不往來譬於墮溺
不可為期其脉絶不來若人一呼五六至其形肉不
脱真藏雖不見猶死也
三部九候論曰寒熱病者以平旦死熱中及熱病者
以日中死病風者以日夕死病水者以夜半死
平人氣象論曰肝見庚辛死心見壬癸死脾見甲
乙死肺見丙丁死腎見戊巳死是謂真藏見
皆死
氣交變大論曰歲木太過風氣流行脾土受邪上應歲
星衝陽絶者死不治歲火太過炎暑流行肺金受
邪上應熒惑星太淵絶者死不治歲土太過雨濕
流行腎水受邪上應鎮星太谿絶者死不治歲金
太過燥氣流行肝木受邪上應太白星太衝絶者死
不治歲水太過寒氣流行邪害心火上應辰星神
門絶者死不治
六元正紀大論帝曰六位之氣盈虚何如岐伯曰太少
異也太者之至徐而常少者暴而亡木鬱之發甚
則耳鳴眩轉目不識人善暴僵仆火鬱之發甚則
瞀悶懊憹善暴死
六微旨大論曰天符為熱法歲位為行令太一天符為
貴人帝曰邪之中也奈何岐伯曰中熱法者其病速
而危中行令者其病徐而持中貴人者其病暴而死
帝曰位之易也何如曰君位臣則順臣位君則逆
逆則其病近其害速順則其病遠其害微所謂二火
也
本病論帝曰人氣不足天氣如虚人神失守神光不聚
邪鬼外干致有夭亡可得聞乎岐伯曰人之五臟一
藏不足又會天虚感邪之至也人憂愁思慮即傷
心又或遇少陰司天天數不及此即天氣人氣同虚
也又遇驚而奪精汗出於心因而三虚神明失守却
遇火不及之歲有黑尸鬼犯之令人暴亡人飲食
勞倦即傷脾又或遇太陰司天天數不及此即人虚
而天虚也又遇飲食飽甚汗出於胃醉飽行房汗出
於脾因而三虚脾神失守却遇土不及之年即有青
尸鬼犯之令人卒亡人久坐濕地強力入水即傷
腎因而三虚賢神失守却遇水不及之年有黃尸鬼
見令人暴亡人或恚怒氣逆土而不下即傷肝又
遇厥陰司天天數不及此謂天虚人虚也又遇疾走
恐懼汗出於肝神位失守神光不聚又遇木不及之
年有白尸鬼犯之令人暴亡也已上五失守者天
虚而人虚也神遊失守其位即有五尸鬼干人令人
暴亡也謂之曰尸厥此謂得守者生失守者死得
神者昌失神者亡
諸經死證(七)
經脉篇曰手太陰氣絶則皮毛焦太陰者行氣溫於皮
毛者也故氣不榮則皮毛焦皮毛焦則津液去皮節
津液去皮節則爪枯毛折毛折者則毛先死丙篤丁
死火勝金也手少陰氣絶則脉不通脉不通則血
不流血不流則髦色不澤故其面黑如漆柴者血先
死壬篤癸死水勝火也足太陰氣絶者則脉不榮
肌肉唇舌者肌肉之本也脉不榮則肌肉軟則舌萎
人中滿人中滿則唇反唇反者肉先死甲篤乙死木
勝土也足少陰氣絶則骨枯少陰者冬脉也伏行
而濡骨髓者也故骨不濡則肉不能著也骨肉不相
親則肉軟却肉軟却故齒長而垢髮無澤髮無澤者
骨先死戊篤已死土勝水也足厥陰氣絶則筋絶
厥陰者肝脉也肝者筋之合也筋者聚於陰噐而脉
絡於舌本也故脉弗榮則筋急筋急則引舌與卵故
唇青舌卷卵縮則筋先死庚篤辛死金勝木也五
陰氣俱絶則目系轉轉則目運目運者為志先死志
先死則遠一日半死矣六陽氣絶則陰與陽相離
離則腠理發泄絶汗乃出故旦占夕死夕占旦死
診要經終論帝曰願聞十二經脉之終奈何岐伯曰太
陽之脉其終也戴眼反折瘛瘲其色白絶汗乃出出
則死矣少陽終者耳聾百節皆縱目睘絶系絶系
一日半死其死也色先青白乃死矣陽明終者口
目動作善驚妄言色黃其上下經盛不仁則終矣
少陰終者面黑齒長而垢腹脹閉上下不通而終矣
太陰終者腹脹閉不得息善噫善嘔嘔則逆逆則
面赤不逆則上下不通不通則面黑皮毛焦而終矣
厥陰終者中熱嗌亁善溺心煩甚則舌卷卵上縮
而終矣此十二經之所敗也
諸病死證(八)
脉要精微論曰五臟者中之守也言而微終日乃復言
者此奪氣也衣被不歛言語善惡不避親疎者此神
明之亂也倉廩不藏者是門戶不要也水泉不止者
是膀胱不藏也得守者生失守者死夫五臟者身
之強也頭者精明之府頭傾視深精神將奪矣背者
胸中之腑背曲肩垂腑將壊矣腰者腎之腑轉摇不
能腎將憊矣膝者筋之腑屈伸不能行則偻附筋則
憊矣骨者髓之腑不能久立行則振掉骨將憊矣得
強則生失強則死
玉版篇帝曰諸病皆有逆順可得聞乎岐伯曰腹脹身
熱脉大是一逆也腹鳴而滿四肢清泄其脉大是二
逆也衂而不止脉大是三逆也欬且溲血脱形其脉
小勁是四逆也欬脱形身熱脉小以疾是五逆也如
是者不過十五日而死矣其腹大脹四末清脱形
泄甚是一逆也腹脹便血其脉大時絶是二逆也欬
溲血形肉脱脉搏是三逆也嘔血胸滿引背脉小而
疾是四逆也欬嘔腹脹且飱泄其脉絶是五逆也如
是者不過一時而死矣
五禁篇帝曰何謂五逆岐伯曰熱病脉靜汗已出脉躁
盛是一逆也病泄脉洪大是二逆也著脾不移䐃肉
破身熱脉偏絶是三逆也淫而奪形身熱色夭然白
及後下血衃血衃篤重是四逆也寒熱奪形脉堅搏
是謂五逆也
玉機真藏論曰五實死五虚死帝曰願聞五實五虚岐
伯曰脉盛皮熱腹脹前後不通悶瞀此謂五實脉
細皮寒氣少泄利前後飲食不入此謂五虚帝曰
其時有生者何也岐伯曰漿粥入胃注泄止則虚者
活身汗得後利則實者活此其候也
保命全形論曰夫鹽之味鹹者其氣令器津泄弦絶者
其音嘶敗木敷者其葉發病深者其聲噦人有此三
者是謂壊腑毒藥無治短鍼無取
五色篇雷公曰人不病卒死何以知之帝曰大氣入於
臟腑者不病而卒死矣雷公曰病小愈而卒死者
何以知之帝曰赤色出兩顴大如母指者病雖小愈
必卒死黑色出於庭大如母指者必不病而卒死
奇病論帝曰有癃者一日數十溲此不足也身熱如炭
頸膺如格人迎躁盛喘息氣逆此有餘也太陰脉細
微如髮者此不足也其病安在名為何病岐伯曰病
在太陰其盛在胃頗在肺病名曰厥死不治此所謂
五有餘二不足也帝曰何謂五有餘二不足曰所謂
五有餘者五病之氣有餘也二不足者亦病氣之不
足也今外得五有餘内得二不足此其身不表不裏
亦正死明矣
陽明脉解篇曰陽明厥則喘而惋惋則惡人帝曰或喘
而死者或喘而生者何也岐伯曰厥逆連藏則死連
經則生
厥論曰三陰俱逆不得前後使人手足寒三日死少
陽厥逆機關不利腰不可以行項不可以顧發腸癰
不可治驚者死手心主少陰厥逆心痛引喉身熱
死不可治(詳厥逆門)
通評虚實論帝曰消癉虚實何如岐伯曰脉實大病久
可治脉懸小堅病久不可治帝曰癲疾何如曰脉
搏大滑久自己脉小堅急死不治帝曰癲疾之脉虚
實何如曰虚則可治實則死帝曰腸澼便血何如
曰身熱則死寒則生腸澼下白沫何如曰脉沉則生
脉浮則死帝曰腸澼下膿血何如曰脉懸絶則死滑
大則生
癲狂篇曰癲疾者癲發如狂者死不治
厥病篇曰風痺淫濼病不可已者足如履冰時如入湯
中股脛淫濼煩心頭痛時嘔時悗眩已汗出久則目
眩悲以喜恐短氣不樂不出三年死也真心痛手
足清至節心痛甚旦發夕死夕發旦死真頭痛頭
痛甚腦盡痛手足寒至節死不治
痺論帝曰痺其時有死者或疼久者或不已者其故何
也岐伯曰其入臟者死其留連筋骨間者疼久其留
皮膚間者易已
傷寒死證(九)(俱詳列傷寒瘟疫二門)
熱病篇曰三陰三陽五臟六腑皆受病營衛不行五臟
不通則死矣
誤治死證(十)
六元正紀大論曰大積大聚其可犯也衰其大半而止
過者死
診要經終篇曰凡刺胸腹者必避五臟中心者環死中
脾者五日死中腎者七日死中肺者五日死中膈者
皆為傷中其病雖愈不過一歲死
刺禁論曰臟有要害不可不察肝生於左肺藏於右心
部於表腎治於裏脾為之使胃為之市膈盲之上中
有父母七節之傍中有小心從之有福逆之有咎
刺中心一日死其動為噫刺中肝五日死其動為
語刺中腎六日死其動為嚏刺中肺三日死其
動為欬刺中脾十日死其動為呑刺中膽一日
半死其動為嘔刺&KR0008;上中大脉血出不止死刺
面中溜脉不幸為盲刺頭中腦戶入腦立死刺
陰股中大脉血出不止死刺臂太陰脉出血多立
死
小鍼解曰取五脉者死言病在中氣不足但用鍼盡大
瀉其諸陰之脉也取三陽之脉者唯言盡寫三陽
之氣令病人恇然不復也奪陰者死言取尺之五
里五往者也奪陽者狂正言也所謂五臟之氣
已絶於内者脉口氣内絶不至反取其外之病處與
陽經之合有留鍼以致陽氣陽氣至則内重竭重竭
則死矣其死也無氣以動故靜所謂五臟之氣已
絶於外者脉口氣外絶不至反取其四末之輸有留
鍼以致其陰氣陰氣至則陽氣反入入則逆逆則死
矣其死也陰氣有餘故躁
玉版篇曰夫鍼之與五兵其孰小乎能殺生人不能起
死者也帝曰願卒聞之岐伯曰經隧者五臟六腑之
大絡也迎而奪之而已矣帝曰上下有數乎曰迎之
五里中道而止五至而已五往而藏之氣盡矣故五
五二十五而竭其輸矣此所謂奪其天氣者也帝曰
願卒聞之曰闚門而刺之者死於家中入門而刺之
者死於堂上
癰疽死證(十一)
癰疽篇玉版篇等義俱詳列外科
絶榖死證(十二)
平人絶榖篇帝曰願聞人之不食七日而死何也伯高
曰神者水榖之精氣也故腸胃之中常留榖二斗水
一斗五升故平人日再後後二升半一日中五升七
日五七三斗五升而留水榖盡矣故平人不食飲七
日而死者水榖精氣津液皆盡故也
乳子死證(十三)
通評虚實論帝曰乳子而病熱脉懸小者何如岐伯曰
手足溫則生寒則死帝曰乳子中風熱喘鳴肩息
者何如岐伯曰喘鳴肩息者脉實大也緩則生急則
死
論疾診尺篇曰嬰兒病其頭毛皆逆上者必死
熱病篇曰老人嬰兒熱而腹滿者死
述古(十四)
華元化曰不病而五行絶者死不病而性變者死
不病而暴語妄者死不病而暴不語者死不病
而喘息者死不病而強中者死不病而暴目盲
者死不病而暴腫滿者死不病而大便結者死
不病而暴無脉者死不病而暴昏冐如醉者死
此内外先盡故也逆者即死順者二年無有生者
也
景岳全書卷三十七
