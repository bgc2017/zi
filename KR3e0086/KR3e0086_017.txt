景岳全書卷十七
眀張介賓撰
飲食
經義
平人氣象論曰平人之常氣稟於胃胃者平人之常氣
也人無胃氣曰逆逆者死人以水榖為本故人絶
水榖則死脉無胃氣亦死所謂無胃氣者但得真臟
脉不得胃氣也
營衛生會篇曰人受氣於榖榖入於胃以傳於肺五臟
六腑皆以受氣其清者為營濁者為衛營在脉中衛
在脉外
五味篇曰天地之精氣其大數常出三入一故榖不入
半日則氣衰一日則氣少矣
平人絶榖篇曰腸胃之中常留榖二斗水一斗五升故
平人日再後後二升半一日中五升七日五七三斗
五升而留水榖盡矣故平人不食飲七日而死者水
榖精氣津液皆盡故也
六節藏象論曰天食人以五氣地食人以五味五氣入
鼻藏於心肺上使五色修眀音聲能彰五味入口藏
於腸胃味有所藏以飬五氣氣和而生津液相成神
乃自生
刺節真邪論曰真氣者所受於天與榖氣并而充身也
經脉别論曰食氣入胃散精於肝淫氣於筋食氣入
胃濁氣歸心淫精於脉脉氣流經經氣歸於肺肺朝
百脉輪精於皮毛毛脉合精行氣於腑腑精神眀留
於四臟氣歸於權衡權衡以平氣口成寸以决死生
飲入於胃游溢精氣上輸於脾脾氣散精二歸於
肺通調水道下輸膀胱水精四布五經並行合於四
時五臟隂陽揆度以為常也
口問篇曰榖入於胃胃氣上注於肺
營氣篇曰營氣之道内榖為寳榖入於胃乃𫝊之肺流
溢於中布散於外精專者行於經隧
病能論曰食入於隂長氣於陽
隂陽應象大論曰水榖之寒熱感則害於六腑形不
足者温之以氣精不足者補之以味
五臟别論曰胃者水榖之海六腑之太源也五味入口
藏於胃以飬五臟氣
至真要大論曰五味入胃各歸於喜攻酸先入肝苦先
入心甘先入脾辛先入肺鹹先入腎久而增氣物化
之常也氣增而久夭之由也(詳諸氣門治氣條中)
藏氣法時論曰肝苦急急食甘以緩之心苦緩急食酸
以收之脾苦濕急食苦以燥之肺苦氣上逆急食苦
以泄之腎苦燥急食辛以潤之肝欲散急食辛以
散之心欲耎急食鹹以耎之脾欲緩急食甘以緩之
肺欲收急食酸以收之腎欲堅急食苦以堅之
宣眀五氣篇曰辛走氣氣病無多食辛鹹走血血病無
多食鹹苦走骨骨病無多食苦甘走肉肉病無多食
甘酸走筋筋病無多食酸九鍼論曰病在骨無食
鹹病在血無食苦
五味篇曰肝病禁辛心病禁鹹脾病禁酸腎病禁甘肺
病禁苦
五味論曰酸走筋多食之令人癃鹹走血多食之令人
渴辛走氣多食之令人洞心苦走骨多食之令人變
嘔甘走肉多食之令人悗心
生氣通天論曰隂之所生夲在五味隂之五宫傷在五
味是故味過於酸肝氣以津脾氣乃絶味過於鹹大
骨氣勞短肌心氣抑味過於甘心氣喘滿色黑腎氣
不衡味過於苦脾氣不濡胃氣乃厚味過於辛筋脉
沮弛精神乃央是故謹和五味骨正筋柔氣血以流
腠理以密如是則氣骨以精謹道如法長有天命
五臟生成篇曰多食鹹則脉凝泣而變色多食苦則皮
槁而毛拔多食辛則筋急而爪枯多食酸則肉胝䐢
而唇揭多食甘則骨痛而髮落
刺法論曰欲令脾實氣無滯飽無久坐食無太酸無食
一切生物宜甘宜淡
靈蘭秘典論曰脾胃者食廩之官五味出焉
痺論曰飲食自倍腸胃乃傷
太隂陽眀論曰飲食不節起居不時者隂受之隂受之
則入五臟(詳脾胃門)
夲病論曰飲食勞倦即傷脾
邪氣臟腑病形篇曰形寒寒飲則傷肺腎脉微緩為
洞洞者食入還出
刺志論曰榖盛氣盛榖虚氣虚此其常也反此者病榖
入多而氣少此謂反也榖不入而氣多此謂反也榖
入多而氣少者得之有所脱血濕居下也榖入少而
氣多者邪在胃及與肺也
脉解篇曰少隂所謂惡聞食臭者胃無氣故惡聞食臭
也
論證(共五條)
凡飲食傷脾之證有寒傷有熱傷有暫病有久病有虚
證有實證但熱者暫者實者人皆易知而寒者久者
虚者人多不識如今人以生冷瓜果致傷胃氣而為
瀉為痢為痛之類者人猶以為火證而治以寒凉者
是不識寒證也有偶因停滯而為脹為痛者人皆知
其實也然脾胃強壯者即滯亦易化惟其不能化者
則最有中虚之證故或以不食亦知饑少食即作脹
或以無饑無飽全然不思飲食或以胃虚兼嘔而腹
滿膨膨或以火不生土而時食時吐或中氣不化則
胸喉若有所哽而夲非飲食之滯者或困病致傷胃
氣則久不思食而夲非中滿之病者且胃病於暫者
多實脾病於久者多虚時醫於此無論邪正久暫鮮
有不用開胃消導等劑是不知虚證也盖脾胃之職
原以化食為能今既不能化食乃其所能者病而尚
可專意剋伐以害其能乎且凡欲治病必須先藉胃
氣以為行藥之主若胃氣實者攻之則去而病常易
愈此以胃氣強而藥力易行也胃氣虚者攻亦不去
此非藥不去病也以胃氣虚弱攻之則益弱而藥力
愈不能行也若久攻之非惟藥不能行必致元氣愈
傷病必愈甚盡去其能必於死矣矧體質貴賤尤有
不同凡藜藿壯夫及新暴之病自宜消伐惟速去為
善若以弱質弱病而不顧虚實㮣施欲速攻治之法
則無不危矣
一傷食者必惡食
一素喜冷食者内必多熱素喜熱食者内必多寒故内
寒者不喜寒内熱者不喜熱然熱者嗜寒多生中寒
寒者嗜熱多生内熱此内經所謂久而增氣物化之
常也氣增而久夭之由也故凡治病飬生者又當於
素禀中察其嗜好偏勝之弊
一飲食致病凡傷於熱者多為火證而停滯者少傷於
寒者多為停滯而全非火證大都飲食之傷必因寒
物者居多而温平者次之熱者又次之故治此者不
可不察其所因
一偶病之人多有非食而疑食者曰某日曾食某物或
某肉某麫其日即病醫者不論虚實但聞此言且見
胃口不開必先治食夫未病之人誰有不食豈必預
為停食而待病至者斯可信其無食乎及其病也則
或因勞倦或因風寒或因七情病𤼵不測而且無脹
無滯與食何干藥不對病而妄行剥削必反增病此
斯道中之莫湏有也由此推之則凡無據無證而妄
指胡猜者皆其類也良可慨矣
論治(共十一條)
凡治飲食暫傷者亦當辨虚實若停滯中焦或脹或痛
者此實證也當先去其食宜大和中飲主之然去食
莫先於理氣又惟排氣飲為佳若所停猶在上焦
莫若用吐為捷法或用吐劑亦可若食停下焦痛
極兼脹者湏下而去之宜神祐丸或備急丸或赤金
豆若偶傷生冷或油濁不堪等物以致吐瀉脹痛
而邪氣實者宜抑扶煎若無寒氣者以夲方去吴茱
萸煎服或用排氣飲和胃飲俱佳若痛脹不止者宜
神香散兼用之
一飲食傷脾而吐瀉已甚者但察其無中滿無腹痛而
惟嘔惡不能止此其食物必已盡去而以中氣受傷
大虚而然或其人困倦不寧少氣多汗六脉豁大無
神者宜理中湯五君子煎或温胃飲之類主之若
吐甚極虚者宜四味回陽飲瀉甚虚極者宜胃關煎
凡大吐大瀉之後多為腹脹若但外脹而内不覺
脹或惡聞食氣不欲飲食者皆脾氣大虚之候速宜
用前温補諸法調治之
一凡少年小兒軰多有縦肆口腹以致胃氣不清或時
微脹或時疼痛或膨膨然不思飲食此皆傷脾而然
而實亦食滯使然也滯多者宜和胃飲滯少者宜枳
术凡或芍藥枳术丸日漸服之仍節飲食自可全愈
一凡失饑傷飽損及脾胃多令人胸膈痞悶不能消化
飲食少思口中無味或噯氣吞酸神體困倦此皆脾
氣受傷中虚而然宜木香人參枳术丸或大健脾丸
去黃連主之其虚甚者宜理中湯或温胃飲若虚
在下焦而隂中無陽不能生土者惟理隂煎加減主
之為善
一病後胃口不開飲食不進者有二證盖一以濁氣未
淨或餘火未清但宜以小和中飲加減主之一以
脾胃受傷病邪雖去而中氣未復故或有數日不能
食或旬日不能開或胸喉中若有所哽如梅核氣者
此中夲無停積但以陽氣未舒隂翳作滯胃氣太虚
不能運化而然輕則温胃飲甚則必加人參附子但
使陽氣得行胃口自開也
一凡飲酒致傷者多宜除濕利水若或傷氣亦宜閒用
人參然其證有三不可不辨一以酒濕傷脾致生
痰逆嘔吐胸膈痞塞飲食減少者宜葛花解酲湯胃
苓湯五苓散之類主之一以酒熱傷隂或致𤼵熱
動血者宜黃芩芍藥湯清化飲徙薪飲之類主之
一以酒質傷臓致生泄瀉不已若氣強力壯者惟五
苓散胃苓湯之類皆可除濕止瀉若因濕生寒以瀉
傷隂致損命門陽氣者非胃關煎及五德丸九炁丹
之類不可
一怒氣傷肝則肝木之氣必侵脾土而胃氣受傷致妨
飲食此雖以肝氣之逆然肝氣無不漸散而脾氣之
傷則受其困矣此所以不必重肝而重當在脾也故
凡遇此證但當察其逆滯之有無如無脇痛脹滿等
證則不必䟽氣單宜以養脾益氣為主如五味異功
散歸脾湯之屬是也或於補飬藥中少加烏藥青皮
白豆䓻以佐之亦可
一凡時食時吐或朝食暮吐等証詳載反胃門
一善食而瘦者多因有火然當察火之微甚微火者微
清之如生地芍藥丹皮沙參麦冬石斛竹葉地骨皮
黃芩知母細甘草之屬是也若火甚者或随食随饑
随飲随渴或肌膚燥熱二便濇結則石羔黃連梔子
黃芩龍膽草苦參之屬所不可免此當察其三焦五
臟随所在而治之然陽盛者隂必虚如一隂煎二隂
煎四隂煎之屬皆當擇而用也一不能食而瘦者
必其脾胃虚弱不能健運而然故或為噯氣吞酸痞
滿不饑等證宜四君子湯歸脾湯若兼寒者宜五
君子煎飬中煎理中湯其命門火衰者宜右歸飲
右歸丸八味地黃丸之類主之
一凡喜食茶葉喜食生米者多因胃有伏火所以能消
此物余嘗以清火滋隂之藥愈此者數人盖察其脉
證有火象故随用随效也又有喜食炭者必其胃
寒而濕故喜此燥澁之物亦當詳察脉證宜以健脾
温胃為主
一飲食所傷治當從類如麥芽神麯能消米麵之積砂
仁厚朴蘿蔔子阿魏能消肉食之積山查枳實能消
瓜果之積凡因濕者宜治以燥如半夏蒼术草果澤
瀉之屬因寒者宜治以熱如薑桂吴茱萸肉豆蔲之
屬因熱者宜治以寒如芩連梔子青皮之屬氣滯者
當行其氣宜木香烏藥香附白芥子之屬血滯者當
行其血宜桃仁紅花蘇木玄胡之屬食聚積堅行散
不易者宜巴豆大黃三稜蓬术之屬凡治食積所停
古法不過如此雖然此不過言其大概耳至若淺深
虚實貴酌權宜凡欲攻有形須從乎味欲散凝滯湏
從乎氣未有氣行而食不随者則此中之氣味通變
又自有相濟之妙故不可以膠柱也一食停小腹
治按詳心腹痛門當參閱之
論脾胃三方
人頼脾胃為飬生之本則在乎健與不健耳而脾胃三
方如潔古之枳术丸東垣之平胃散及補中益氣湯
俱當今之相𫝊以為凖繩者也夫所謂平胃者欲平
治其不平也此東垣為胃強邪實者設故其性味從
辛從燥從苦而能消能散惟有滯有濕有積者宜之
今見方家每以此為常服健脾之劑動輒用之而不
察可否其誤甚矣
一潔古枳术丸以白术為君脾得其燥所以能健然佐
以枳實其味苦峻有推牆倒壁之功此實寓攻於守
之劑惟脾氣不清而滯勝者正當用之若脾氣已虚
非所宜也今人不察相傳為補脾之藥而朝吞暮餌
或以小兒瘦弱而製令常服則適足以傷其氣助其
瘦耳用宜酌也
一補中益氣湯乃東垣獨得之心法盖以脾胃屬土為
水榖之海凡五臟生成惟此是頼者在頼其𤼵生之
氣運而上行故由胃達脾由脾達肺而生長萬物滋
溉一身即如天地之土其氣皆然凡春夏之土能生
能長者以得陽氣而上升升則向生也秋冬之土不
生不長者以得隂氣而下降降則向死也今夲方以
升柴助升氣以參耆歸木助陽氣此東垣立方之意
誠盡善矣苐肺夲象天脾夲象地地天既交所以成
泰然不知泰之前猶有臨臨之前猶有復此實三陽
之元始故余再製補隂益氣煎正所以助臨復之氣
庶乎得根本之道而足補東垣之未盡也又補中
益氣湯之用原為補中扶陽而設然補陽之義則亦
有宜否之辨用者不可不知如東垣用此以治勞倦
内傷發熱等證雖曰為助陽也非發汗也然實有
不散而散之意故於勞倦感寒或陽虚痎瘧及脾氣
下䧟等證則最所宜也若全無表邪寒熱而但有中
氣虧甚者則升柴之類大非所宜何也盖升柴之味
皆兼苦寒升柴之性皆專䟽散雖曰升麻入脾胃柴
胡入肝膽能行清氣上升然惟有邪者固可因升而
散之使或無邪能不因散而愈耗其中氣乎即曰此
湯以補劑為主而惟藉升柴以引達清氣不知微虚
者猶可出入大虚者必難假借當此之時即純用培
補猶恐不及而再兼䟽泄安望成功且凡屬補陽之
劑無不能升正以陽主升也用其升而不用其散斯
得補陽之大法此中自有玄機又奚必升柴之是頼
乎故寇宗奭極言五勞七傷之大忌柴胡者是誠絶
類之真見而李時珍復又非之余亦何容再辯哉然
理有一定孰能越之兹余單揭其要曰能散者斷不
能聚能泄者斷不能補而性味之苦寒者亦斷非扶
陽之物只此便是斷案而紛紛之議或可判矣故於
諸證之中凡其不宜用此者則有不可不察如表不
固而汗不斂者不可用外無表邪而隂虚𤼵熱者不
可用陽氣無根而格陽戴陽者不可用脾肺虚甚而
氣促似喘者不可用命門火衰而虚寒泄瀉者不可
用水虧火亢而吐血衂血者不可用四肢厥逆而陽
虚欲脱者不可用總之元氣虚極者毫不可泄隂陽
下竭者毫不可升真火虧敗者毫不可用清涼今人
但知補中益氣湯可以補虚一概尚之而不知病當
緊急則此時幾微關係判於一舉指之閒而纖微不
可紊誤者正此類也余亦安能以筆盡哉
述古(共四條)
王太僕曰内格嘔逆食不得入是有火也病嘔而吐食
入反出是無火也
李東垣曰胃中元氣盛則能食而不傷過時而不饑脾
胃俱旺則能食而肥脾胃俱虚則不能食而瘦或少
食而肥雖肥而四肢不舉盖脾實而邪氣盛也又有
善食而瘦者胃伏火邪於氣分則能食脾虚則肌肉
削即食㑊也脾病則怠惰嗜臥四肢不收大便泄瀉
脾既病則不能與胃行津液故亦從而病焉大抵脾
胃虚弱陽氣不能生長是春夏之令不行五臟之氣
不生脾病則下流乘腎土剋水則骨乏無力是為骨
蝕令人骨髓空虛足不能履地是隂氣重叠此隂盛
陽虚之證大法云汗之則愈下之則死若用辛甘之
藥滋胃當升當浮使生長之氣旺言其汗者非正發
汗也為助陽也
王節齋曰人之一身脾胃為主胃陽主氣脾隂主血胃
司受納脾司運化一納一運化生精氣津液上升糟
粕下降斯無病也人惟飲食不節起居不時損傷脾
胃胃損則不能納脾損則不能化脾胃俱損納化皆
難元氣斯弱百邪易侵而飽悶痞積關格吐逆腹痛
瀉利等證作矣故潔古製枳术之丸東垣發脾胃之
論使人常以調理脾胃為主後人稱為醫中王道厥
有旨哉
薛立齋曰几傷食飽悶痞寒不消若脾胃素實止因倍
食暴傷而患者宜用神麯山查軰消耗之否則當慎
也東垣曰脾胃之氣壯則多食而不傷過時而不饑
若脾氣虚弱不能腐化者宜培補之若脾胃虚寒者
宜温飬之若命門火衰者宜温補之大凡食積痞塊
證為有形所謂邪氣盛則實真氣奪則虚惟當飬正
則邪積自除矣雖云堅者削之客者除之若胃氣未
虚元氣尚實乃可用也或病久虚羸或元氣素弱者
亦當固夲為主而佐以消導不然反致痞滿不食而
益其病矣又曰若傷性熱之物者用二陳加黃連山
查傷濕麵之物者用二陳加神麯麥芽傷米食用六
君加榖蘖傷麵食者用六君加麥芽傷肉食者用六
君加山查傷魚腥者用六君加陳皮傷黍角炊飯者
用六君倍加神麯若物已消而瀉未愈者此脾胃受
傷也宜用六君子若飲食減少食而難化者屬脾胃
虚寒也加炮薑术香肉果不應加五味吴茱萸補骨
脂脾腎虚寒者湏服八味丸否則多患脾虚中滿之
證其神麯麦芽雖助戊土以腐熟水榖然麦芽一味
余嘗以治婦人喪子乳房脹痛欲成癰者用一二两
炒熟煎服即消其破血散氣可知矣丹溪云麥芽消
腎婦人良方云神麯善下胎皆剋伐之功多而補益
之功少亦不宜輕用今有能食難化而食後反飽
者乃脾氣虚弱不能腐化水榖也若服清胃平胃等
劑或加熱渴嘔吐或腹脹泄瀉等證者乃是脾胃復
傷急用六君子加芍藥木香炮薑補之亦有屬脾氣
鬱結者當解鬱健脾若用清涼降火以致中氣虚痞
而不食或食而反出又以為噎膈用行氣化痰者必
致不救也
飲食論列方
排氣飲(新和六)和胃飲(新和五)
大和中飲(新和七)神香散(新和二十)
抑扶煎(新熱十一)二陳湯(和一)
小和中飲(新和八)平胃散(和十七)
飬中煎(新熱四)大健脾丸(和八五)
理隂煎(新熱三)理中湯(熱一)
四君子湯(補一)五苓散(和一八二)
胃苓湯(和百九十)五君子煎(新熱六)
歸脾湯(補三三)温胃飲(新熱五)
六君子湯(補五)右歸飲(新補三)
右歸丸(新補五)五味異功散(補四)
胃關煎(新熱九)一隂煎(新補八)
補中益氣湯(補三一)二隂煎(新補十)
四隂煎(新補十二)四味回陽飲(新熱一)
五德丸(新熱十八)九炁丹(新熱二三)
八味地黃丸(補一二二)徙薪飲(新寒四)
清化飲(新因十三)芍藥枳术丸(新和十六)
枳术丸(和七九)赤金豆(新攻二)
葛花解酲湯(和一四)神祐丸(攻四八)
備急丸(攻五二)黃芩芍藥湯(寒百九)
木香人參枳术丸(和八二)
論外備用方
人參散(和一二六虚寒)啟脾丸(和八六滯温胃行)
飬胃進食丸(和八九)茯苓飲(和九三食調胃進)
法製陳皮(和七十)化滯調中湯(和五九行滯)
健脾散(和六三胃温中和)大正氣散(和二四煖胃)
加味二陳湯(和三食鬱)和中丸(和八八開胃)
消食丸(和九十行滯)藿香正氣散(和二十寒滯)
麯术丸(和二百一化食)加味枳术丸(和八三)
龍腦鷄蘇丸(和三七二酒毒)甘露湯(熱七四食和胃進)
強中湯(熱九三脾生冷傷)參术健脾湯(和六四行滯)
温胃化痰丸(熱九九寒痰)理中化痰丸(熱九虚痰)
丁香茯苓湯(熱六四食温胃進)八味理中丸(熱七)
脾胃
經義
靈蘭秘典論曰脾胃者倉廩之官五味出焉
營衛生會篇曰人受氣於榖榖入於胃以𫝊於肺五臟
六腑皆以受氣其清者為營濁者為衛營在脉中衛
在脉外
熱論曰陽眀者十二經脉之長也
經脉别論曰食氣入胃散精於肝(詳前飲食門)
六節藏象論曰天食人以五氣地食人以五味(詳前飲食門)
脾胃大腸小腸三焦膀胱者倉廩之夲營之居也名
曰氣能化糟粕轉味而入出者也其華在唇四白其
充在肌其味甘其色黃此至隂之類通於土氣凡十
一臟皆取決於膽也
五味篇曰榖始入於胃其精微者先出於胃之兩焦以
溉五臟别出兩行營衛之道其大氣之摶而不行者
積於胸中命曰氣海出於肺循喉咽故呼則出吸則
入天地之精氣其大數常出三入一故榖不入半日
則氣衰一日則氣少矣
決氣篇帝曰余聞人有精氣津液血脉余意以為一氣
耳今乃辨為六名余不知其所以然岐伯曰兩神相
摶合而成形常先身生是謂精何謂氣岐伯曰上焦
開發宣五榖味熏膚充身澤毛若霧露之溉是謂氣
何謂津岐伯曰腠理發泄汗出溱溱是謂津何謂液
岐伯曰榖入氣滿淖澤注於骨骨屬屈伸洩澤補益
腦髓皮膚潤澤是謂液何謂血岐伯曰中焦受氣耴
汁變化而赤是謂血何謂脉岐伯曰壅遏營氣令無
所避是謂脉黃帝曰六氣者有餘不足氣之多少腦
髓之虚實血脉之清濁何以知之岐伯曰精脱者耳
聾氣脱者目不明津脱者腠理開汗大泄液脱者骨
屬屈伸不利色夭腦髓消脛痠耳數鳴血脱者色白
夭然不澤其脉空虚此其候也帝曰六氣者貴賤何
如岐伯曰六氣者各有部主也其貴賤善惡可為常
主然五榖與胃為大海也
邪客篇曰五榖入於胃也其糟粕津液宗氣分為三隧
故宗氣積於胸中出於喉嚨以貫心脉而行呼吸焉
營氣者泌其津液注之於脉化以為血以營四末
内注五臟六腑以應刻數焉衛氣者出其悍氣之
慓疾而先於四末分肉皮膚之間而不休者也
平人絶榖篇曰平人胃滿則腸虚腸滿則胃虚更實更
虚故氣得上下五臟安定血氣和則精神乃居故神
者水榖之精氣也
動輸篇曰胃為五臟六腑之海其精氣上注於肺肺氣
從太隂而行之其行也以息往來故人一呼脉再動
一吸脉亦再動呼吸不已故動而不止
五臟别論帝曰氣口何以獨為五臟主岐伯曰胃者水
榖之海六腑之大源也五味入口藏於胃以飬五臟
氣氣口亦太隂也是以五臟六氣之氣味皆出於胃
而變見於氣口故五氣入鼻藏於心肺心肺有病而
鼻為之不利也
平人氣象論曰平人之常氣禀於胃胃者平人之常氣
也人無胃氣曰逆逆者死人以水榖為夲故人絶
水榖則死脉無胃氣亦死所謂無胃氣者但得真臟
脉不得胃氣也所謂不得胃氣者肝不弦腎不石也
胃之大絡名曰虚里貫膈絡肺出於左乳下其動
應衣脉宗氣也盛喘數絶者則病在中結而横有積
矣絶不至曰死乳之下其動應衣宗氣泄也
玉機真藏論曰五臟者皆禀氣於胃胃者五臟之夲也
藏氣者不能自致於手太隂必因於胃氣乃至於手
太隂也故五臟各以其時自為而至於手太隂也故
邪氣勝者精氣衰也故病甚者胃氣不能與之俱至
於手太隂故真藏之氣獨見獨見者病勝藏也故曰
死脾脉者土也孤藏以灌溉四傍者也善者不可
得見惡者可見其來如水之流者此謂太過病在外
如鳥之喙者此謂不及病在中太過則令人四肢不
舉其不及則令人九竅不通名曰重強脉弱以滑
是有胃氣形氣相失謂之難治色夭不澤謂之難已
脉實以堅謂之益甚脉逆四時為不可治必察四難
而眀告之
隂陽别論曰所謂隂者真藏也所謂陽者胃脘之陽也
别於陽者知病處也别於隂者知死生之期
生氣通天論曰隂之所生夲在五味隂之五宫傷在五
味是故味過於酸肝氣以津脾氣乃絶味過於鹹大
骨氣勞短肌心氣抑味過於甘心氣喘滿色黑腎氣
不衡味過於苦脾氣不濡胃氣乃厚味過於辛筋脉
沮㢮精神乃央是故謹和五味骨正筋柔氣血以流
腠理以密如是則氣骨以精謹道如法長有天命
陽眀脉解篇帝曰足陽明之脉病惡人與火聞木音則
愒然而驚何也岐伯曰陽明者胃脉也胃者土也故
聞木音而驚者土惡木也陽明主肉其脉血氣盛邪
客之則熱熱甚則惡火陽明厥則喘而惋惋則惡人
帝曰或喘而死者或喘而生者何也岐伯曰厥逆連
臟則死連經則生帝曰病甚則棄衣而走登高而
歌或至不食數日踰垣上屋所上之處皆非其素所
能也病反能者何也岐伯曰四肢者諸陽之夲也陽
盛則四肢實實則能登高也熱盛於身故棄衣而走
也其妄言罵詈不避親䟽而歌者陽盛則使人妄言
罵詈不避親䟽而不欲食不欲食故妄走也
太隂陽眀論帝曰太陽陽明為表裏脾胃脉也生病而
異者何也岐伯曰隂陽異位更虚更實更逆更從或
從内或從外所從不同故病異名也帝曰願聞其異
狀也岐伯曰陽者天氣也主外隂者地氣也主内故
陽道實隂道虚故犯賊風虚邪者陽受之飲食不節
起居不時者隂受之陽受之則入六腑隂受之則入
五臟入六腑則身熱不時臥上為喘呼入五臟則䐜
滿閉塞下為飱泄久為腸澼故喉主天氣咽為地氣
故陽受風氣隂受濕氣故隂氣從足上行至頭而下
行循臂至指端陽氣從手上行至頭而下行至足故
曰陽病者上行極而下隂病者下行極而上故傷於
風者上先受之傷於濕者下先受之帝曰脾病而
四肢不用何也岐伯曰四肢皆禀氣於胃而不得至
經必因於脾乃得禀也今脾病不能為胃行其津液
四肢不得禀水榖氣氣日以衰脉道不利筋骨肌肉
皆無氣以生故不用焉帝曰脾與胃以膜相連耳
而能為之行其津液何也岐伯曰足太隂者三隂也
其脉貫胃屬脾絡嗌故太隂為之行氣於三隂陽明
者表也五臟六腑之海也亦為之行氣於三陽臟腑
各因其經而受氣於陽明故為胃行其津液四肢不
得禀水榖氣日益以衰隂道不利筋骨肌肉無氣以
生故不用焉
藏氣法時論曰脾病者身重善肌肉痿足不收行善瘈
脚下痛虚則腹滿腸鳴飱泄食不化取其經太隂陽
明少隂血者脾苦濕急食苦以燥之病在脾愈於
秋秋不愈甚於春春不死持於夏起於長夏禁温食
飽食濕地濡衣脾欲緩急食甘以緩之苦瀉之甘補
之
五邪篇曰邪在脾胃則病肌肉痛陽氣有餘隂氣不足
則熱中善饑陽氣不足隂氣有餘則寒中腸鳴腹痛
隂陽俱有餘若俱不足則有寒有熱皆調於三里
水熱穴論曰腎者胃之關也關門不利故聚水而從其
類也
夲病論曰飲食勞倦即傷脾
邪氣臟腑病形篇曰有所擊仆若醉入房汗出當風則
傷脾
病能論曰人迎者胃脉也逆而盛則熱聚於胃口而不
行故胃脘為癰也
經水篇曰足陽明五臟六腑之海也其脉大血多氣盛
熱壯刺此者不深弗散不留不瀉也
痿論帝曰論言治痿者獨取陽明何也岐伯曰陽明者
五臟六腑之海主潤宗筋宗筋主束骨而利機關也
衝脉者經脉之海也主滲灌谿谷與陽明合於宗筋
隂陽總宗筋之會會於氣街而陽明為之長故屬於
帶脉而絡於督脉故陽明虚則宗筋縦帶脉不引故
足痿不用也
夲輸篇曰下三里三寸為巨虚上廉復下上廉三寸為
巨虚下廉也大腸屬上小腸屬下足陽明胃脉也太
腸小腸皆屬於胃是足陽明也
玉版篇曰人之所受氣者榖也榖之所注者胃也胃者
水榖氣血之海也海之所行雲氣者天下也胃之所
出氣血者經隧也經隧者五臓六腑之大絡也迎而
奪之而已矣
論脾胃
脾胃為水榖之海得後天之氣也何也盖人之始生本
乎精血之原人之既生由乎水榖之飬非精血無以
立形體之基非水榖無以成形體之壯精血之司在
命門水榖之司在脾胃故命門得先天之氣脾胃得
後天之氣也是以水榖之海夲頼先天為之主而精
血之海又必頼後天為之資故人之自生至老凡先
天之有不足者但得後天培飬之力則補天之功亦
可居其強半此脾胃之氣所關於人生者不小且先
天如朝庭後天如司道執政在先天布政在後天故
人自有生以後無非後天為之用而形色動定一無
胃氣之不可故經曰平人之常氣禀於胃胃者平人
之常氣也人無胃氣曰逆逆者死又曰人以水榖為
夲人絶水榖則死脉無胃氣亦死正以人之水榖即
土氣也萬物無土皆不可故土居五行之中而王於
四季即此義也由此推之則凡胃氣之關於人者無
所不至即臟腑聲色脉候形體無不皆有胃氣胃氣
若失便是凶候如五臟胃氣之病則凡氣短氣奪而
聲啞喘急者此肺之胃敗也神魂失守昏昧日甚而
畏寒異常者此心之胃敗也躁擾煩劇嚢縮痙強而
恐懼無已者此肝膽之胃敗也脹滿不能運飲食不
能入肉脱痰壅而服藥不應者此脾之胃敗也關門
不能禁水泉不能化熱蒸不能退骨痛之極不能解
者此腎之胃敗也又如五色之有胃氣者無論青紅
黑白皆宜兼蒼黃眀潤若色赤如赭或如衃血色青
如藍或如草滋色白如鹽或如枯骨色黃如枳實或
如黃土色黑如炲或如地蒼而加之沉晦是皆五色
之胃敗也又如五色之有胃氣者經曰脉弱以滑是
有胃氣脉實以堅謂之益甚脉逆四時為不可治故
無論浮沉遲數皆宜兼見緩滑方是脉中之胃氣若
見但弦但鉤但毛但石但代或弦摶之極而全無和
氣或微渺之極而全無神氣總云真臟之見是皆五
脉之胃敗也不獨此也即如情性氣質亦無不關於
胃氣盖土性厚重而輕薄者少胃氣土色蒼固而夭
嫩者少胃氣是可知土氣為萬物之源胃氣為飬生
之主胃強則強胃弱則衰有胃則生無胃則死是以
飬生家必當以脾胃為先而凡脾胃受傷之處所不
可不察也盖脾胃之傷於外者惟勞倦最能傷脾脾
傷則表裏相通而胃受其困者為甚脾胃之傷於内
者惟思憂忿怒最為傷心心傷則母子相關而化源
隔絶者為甚此脾胃之傷於勞倦情志者較之飲食
寒暑為更多也故經曰二陽之病𤼵心脾有不得隠
曲女子不月其𫝊為風消其𫝊為息賁者死不治再
此之外則脾胃屬土惟火能生故其夲性則常惡寒
喜煖使非真有邪火則寒涼之物最宜慎用實所以
防其微也若待受傷救之能無晚乎此脾胃之傷於
寒涼生冷者又飲食嗜好之最易最多者也故昔有
柳公度者善於攝生或問其致夀之術則曰我無他
也但不以氣海熟生物煖冷物亦不以元氣佐喜怒
耳此得善飬脾胃之道所以便能致夀故凡欲察病
者必須先察胃氣凡欲治病者必須當看胃氣胃氣
無損諸可無慮奈何今之醫家習矣不察初不知元
氣胃氣為何物動輒止知攻病開口便云有火以致
敗人胃氣絶人榖氣者不可勝紀殊不知病之與命
孰為輕重正之與邪孰為緩急矧此中的確之用孰
者宜先孰者宜後自有標夲一定之理原非可以意
凑猜摸者也世有庸流每借竊一二成語東扯西拽
以似為是偏執惑亂欺人誤人倘不幸遇之而不能
燭其真偽其亦命之使然乎悲夫悲夫
論東垣脾胃論
人以水榖為夲故脾胃為飬生之夲惟東垣獨知其義
𤼵為脾胃論曰歷觀内經諸篇而參考之則元氣之
充足皆由脾胃之氣無所傷而後能滋飬元氣若胃
氣之夲弱飲食自倍則脾胃之論既傷而元氣亦不
能充此諸病之所由生也因引内經之義如生氣通
天論曰蒼天之氣清淨則志意治順之則陽氣固雖
有賊邪弗能害也陽氣者煩勞則張故蒼天之氣貴
清淨陽氣惡煩勞此病從脾胃生者一也又引五常
政大論曰隂精所奉其人夀陽精所降其人夭隂精
所奉謂脾胃既和榖氣上升春夏令行故其人夀陽
精所降謂脾胃不和榖氣下流收藏令行故其人夭
此病從脾胃生者二也又引六節藏象論曰脾胃大
腸小腸三焦膀胱者倉廩之夲營之居也此至隂之
類通於土氣凡十一藏者皆耴決於膽也夫膽者少
陽春生之氣春氣升則萬化安故膽氣春升則餘藏
從之膽氣不升則飱泄腸澼不一而起此病從脾胃
生者三也又引夲論曰天食人以五氣地食人以五
味此之謂氣者上焦開𤼵宣五榖味熏膚充身澤毛
若霧露之溉是謂氣氣或乖錯人何以生此病從脾
胃生者四也夫内傷脾胃乃傷其氣外感風寒乃傷
其形傷其外為有餘有餘者瀉之傷其内為不足不
足者補之内傷不足之病苟誤認作外感有餘之病
而反瀉之則虚其虚也實實虚虚如此死者醫殺之
耳然則柰何惟當以辛甘温之劑補其中而升其陽
甘寒以瀉其火則愈矣經曰勞者温之損者温之又
曰温能除大熱大忌苦寒之藥諸如此論皆東垣獨
得之見也兹察其所謂蒼天貴清淨陽氣惡煩勞者
此指勞倦之為病也所謂收藏令行故其人夭者此
指隂盛陽衰之為病也所謂春氣升則萬物安者此
指降則無生之為病也所謂氣或乖錯人何以生者
此指陽氣受傷之為病也東垣此言其垂惠後世開
導末學之功誠非小矣獨怪其前論中又有矛盾之
談如曰飲食失節寒温不適脾胃乃傷此固喜怒憂
恐損耗元氣資助心火心不主令相火代之相火者
下焦包絡之火元氣之賊也火與元氣不两立火勝
則乘其土位此所以為病若此數語則大見矛盾矣
苐觀其前四條則總慮陽氣之受傷也故曰大忌苦
寒之藥此一節又云火勝之為病更當何法以治之
且所云喜怒憂恐損傷元氣資助心火火勝則乘其
土位此何說也夫元氣既損多見生陽日縮神氣日
消何以反助心火脾胃屬土得火則生何謂火勝則
乘其土位且人之元氣夲貴清和寒固能病熱亦能
病然熱傷元氣而因勞動火者固常有之此自不得
不得清補若因勞犯寒而寒傷脾胃者尤酷尤甚此
可概言為火乎苐熱證顯而寒證隠故熱證易見而
寒證不之覺也真熱證猶易辨而假熱證尤不易辨
也矧元氣屬陽火其類也而熱為同氣邪猶可制隂
為陽賊寒其仇也而生機被伐無不速亾故經云少
火生氣未聞少寒生氣也又云避風如避箭未聞避
熱如避箭也由此觀之則何不曰寒與元氣不两立
而反云火與元氣不两立乎兹舉火字特以為言致
令後生之妄言火者反盡忘東垣前四條之格言而
單執不两立之說用為治火之成案是東垣戒之而
反以誨之此其白璧之瑕余實不能不為東垣惜也
及再考東垣之方如補中益氣湯升陽益胃湯黃茋
人參湯清暑益氣湯等方每用升柴此即其培飬春
生之意而每用芩連亦即其制㐲火邪之意苐以二
三分之芩連固未必即敗陽氣而以五七分之參术
果即能斡旋元氣乎用是思及仲景見其立方之則
用味不過三四品用數每至二三两且人之氣血夲
大同疾病多相類而仲景之方大而簡東垣之方小
而襍何其懸絶一至如此此其中要必有至道存焉
賓以後學固不敢直判其孰是孰非而私心嚮往則
不能不霄壌於其間也一脾胃三方有論在前飲
食門
論治脾胃
脾胃有病自宜治脾然脾為土臟灌溉四傍是以五臟
中皆有脾氣而脾胃中亦皆有五臟之氣此其互為
相使有可分而不可分者在焉故善治脾者能調五
臟即所以治脾胃也能治脾胃而使食進胃強即所
以安五臟也今人止知參苓枳术麯查麥芽神麯厚
朴之類乃為脾胃之藥而不知風寒濕熱皆能犯脾
飲食勞倦皆能傷脾如風邪勝者宜散之則麻黃桂
枝柴胡乾葛之類皆是也寒邪勝者宜温之則桂附
亁薑丁香茱萸之類皆是也熱邪勝者宜寒之則芩
連知柏梔子石膏之類皆是也濕邪勝者宜燥之則
蒼术白术半夏猪苓之類皆是也飲食停積者宜行
之則三稜蓬术大黃芒硝之類皆是也勞倦内傷者
宜補之則人參黃茋白术杜仲之屬皆是也然臟腑
雖分十一而同有隂陽同此血氣矧太隂常多血少
氣陽明常多血多氣使此中之血瘀則承氣抵當之
類總屬脾胃之藥使此中之血虚則四物五物理隂
五福之類又孰非脾胃之藥乎再若五臟之邪皆通
脾胃如肝邪之犯脾者肝脾俱實單平肝氣可也肝
強脾弱舍肝而救脾可也心邪之犯脾者心火熾盛
清火可也心火不足補火以生脾可也肺邪之犯脾
者肺氣壅塞當泄肺以蘇脾之滯肺氣不足當補肺
以防脾之虚腎邪之犯脾者脾虚則水能反尅救脾
為主腎虚則啟閉無權壯腎為先至若胃司受納脾
主運化若能納而不化此脾虚之兆易見若既不能
納又不能運此脾胃之氣俱已大虧即速用十全大
補六味回陽等劑尤恐不及而尚欲以查苓枳术之
類冀為脾胃之永頼乎是以脾胃受傷但使能去傷
脾者即俱是脾胃之藥此中理奥機圓姑舉此以
見其㮣而随宜應變誠有非言能盡悉者且諸藥入
口必先入胃而後行及諸經若妄用相妨相碍等物
亦豈有既入其腑能不先犯脾胃而竟走他臟者乎
倘不眀此理而徒執一二成方曰此可攻邪此可健
胃則其胸次可知矣
述古(共三條)
徐東臯曰百凡治病胃氣實者攻之則去而疾恒易愈
胃氣虚者攻之不去盖以夲虚攻之則胃氣益弱反
不能行其藥力而病所以自如也非藥不能去病亦
以主氣不行藥力故也若峻攻之則元氣傷而病益
甚若不知機攻盡元氣則死矣如虚熱者服寒涼之
藥而熱反甚何也經曰服寒而反熱者奈何岐伯曰
治其王氣是以反也若胃氣不虚雖有病者不攻自
愈故中醫用藥亦常效焉觀夫藜藿野人之病嘗不
藥自愈可知矣故曰治病不察脾胃之虚實不足以
為太醫
又曰漢張仲景著傷寒論專以外傷為法其中頋盻脾
胃元氣之秘世醫鮮有知之者觀其少陽證小柴胡
湯用人參則防邪氣之入三隂或恐脾胃稍虚邪乘
而入必用人參甘草固脾胃以充元氣是外傷未嘗
忘内因也至於陽毒升麻湯人參敗毒散化斑湯黃
連湯白通湯理中湯炙甘草湯橘皮湯五味子湯括
蒌根湯建中等湯未□不用參茋以治外感可見仲
景公之立方神化莫測或者只以外傷是其所長而
内傷非所知也此誠不知公者也何今世之醫不識
元氣之旨惟見王綸襍著戒用人參之謬說執泥不
移樂用苦寒攻病之標致誤蒼生死於非命抑何限
耶間有病家疑信相半两勿之從亦但不速其死耳
直以因循俟其元氣自盡終莫之救而致斃者可謂
知乎况斯世斯時人物劇繁禀氣益薄兼之勞役名
利之場其至蹈水火而不知恤躭酒色以竭其真不
謂内傷元氣吾弗信也觀其襍病稍用攻擊而脾胃
遂傷甚則絶榖而死者皆可類推矣
脾胃論列方
理中湯(熱一)理隂煎(新熱三)
十全大補湯(補二十)四物湯(補八)
五福飲(新補六)建中等湯(補二二後)
白通湯(熱一四六)五物煎(新因三)
括蒌根湯(散百七)化斑湯(寒三)
橘皮湯(和二九八)六味回陽飲(新熱二)
黃連湯(寒百三)炙甘草湯(熱四四)
人參敗毒散(散三六)抵當湯(攻三七)
五味子湯(補五八)陽毒升麻湯(散百六)
承氣湯(攻一)小柴胡湯(散十九)
論外備用方
歸脾湯(補三三)二陳湯(和一)
五味異功散(補四)煨腎丸(補一四八能消榖)
平胃散(和十七)加味四君子湯(補二)
胃苓湯(和百九十)四君子湯(補一)
加味枳术丸(和八三)啟脾丸(和八六行滯)
六君子湯(補五)飬胃進食丸(和八九)
人參散(和二百六十虚寒)大健脾丸(和八五)
藿香正氣散(和二十寒滯)安脾散(熱六八化虚寒不)
大七香丸(和一三一氣寒)丁香茯苓湯(熱六四滯温胃行)
九寳丹(熱一四四温理脾胃)大半夏湯(和十痰飲)
藿香安胃散(熱七二滯脾虚氣)大和餅(小九)
參苓白术散(補五五)木香人參枳术丸(和八二)
和中丸(和八八温脾胃)參术健脾丸(和六四虚滯)
八味湯(熱一四二虚寒氣滯)温胃湯(熱十二中煖胃和)
眩運
經義
口問篇曰上氣不足腦為之不滿耳為之苦鳴頭為之
苦傾目為之眩
衛氣篇曰下虚則厥下盛則熱上虚則眩上盛則熱痛
海論曰髄海有餘則輕勁多力自過其度髄海不足則
腦轉耳鳴脛痠眩冒目無所見懈怠安臥
五臟生成篇曰徇蒙招尤目冥耳聾下實上虚過在足
少陽厥隂甚則入肝
脉要精微論曰浮而散者為眴仆
決氣篇曰精脱者耳聾氣脱者目不眀
厥論曰巨陽之厥則腫首頭重足不能行𤼵為眴仆
經脉篇曰督脉實則脊強虚則頭重高摇之五隂氣
俱絶則目系轉轉則目運目運者為志先死志先死
則遠一日半死矣
至真要大論曰諸風掉眩皆屬於肝太陽司天民病
善悲時眩仆太陽之復頭痛善悲時眩仆食減
氣交變大論曰歲木太過風氣流行脾土受邪民病飱
泄食減甚則忽忽善怒眩冐顚疾
六元正紀大論曰木鬱之𤼵甚則耳鳴眩轉目不識人
善暴僵仆
論證(共四條)
眩運一證虚者居其八九而兼火兼痰者不過十中一
二耳原其所由則有勞倦過度而運者有饑飽失時
而運者有嘔吐傷上而運者有泄瀉傷下而運者有
大汗亾陽而運者有眩目驚心而運者有焦思不釋
而運者有被毆被辱氣奪而運者有悲哀痛椘大呌
大呼而運者此皆傷其陽中之陽也又有吐血衂血
便血而運者有癰膿大潰而運者有金石被傷失血
痛極而運者有男子縦慾氣随精去而運者有婦女
崩淋産後去血而運者此皆傷其隂中之陽也再若
大醉之後濕熱相乘而運者傷其隂也有大怒之後
木肆其強而運者傷其氣也有痰飲留中治節不行
而運者脾之弱也此亦有餘中之不足也至若年老
精衰勞倦日積而忽患不眠忽苦眩運者此營衛两
虚之致然也由此察之虚實可辨矣即如内經之言
亦無非言虚而何後世諸家每多各逞臆說其於病
情經義果相合否指南若此後學能無誤乎因摘其
尤者悉之如左
一河間之論眩運獨取至真要大論一句曰諸風掉眩
皆屬肝木風主動故也所謂風氣甚而頭目眩運者
由風木旺必是金衰不能制木而木復生火風火皆
屬陽陽主乎動两動相摶則為之旋轉故火夲動也
㷔得風則自然旋轉也此釋風木之義固然似矣
然不知至真要論之言乃言運氣臟氣所屬之理非
所以悉眩運之病情也必若口問篇衛氣篇決氣篇
經脉篇海論篇義方為最切最近之論何河間一無
引證而獨言風火二字以該眩運一證豈無失乎
又若丹溪之論眩運曰痰在上火在下火炎上而動
其痰也此證屬痰者多盖無痰不能作眩雖因風者
亦必有痰挟氣虚者亦宜治痰為主兼用補氣降火
之藥若據此論則凡屬眩運無非痰證也何軒岐之
言絶然不及痰飲而但曰上氣不足頭為之苦傾目
為之眩曰上虚則眩曰督脉虚則頭重高搖之曰髄
海不足則腦轉耳鳴而眩冐凡此者豈皆痰證耶又
若余前章所列諸證無非眩運之由此豈皆痰證耶
故在丹溪則曰無痰不能作眩當以治痰為主而兼
用他藥余則曰無虚不能作眩當以治虚為主而酌
兼其標孰是孰非余不能必姑引經義以表其大意
如此尚俟眀者正之
一頭痛之病上實證也頭眩之病上虚證也故内經分
别甚明曰頭痛顚疾上實下虚又曰上實下虚為厥
巔疾此以邪氣在上所以為痛故曰上實也至若眩
運之病則曰上氣不足又曰上虚則眩未聞言上之
實也而後世諸家如嚴用和楊仁齋軰有曰結而為
飲随氣上逆者有曰疲勞過度下虚上實者有曰腎
家不能納氣使諸家氣逆奔而上者即如朱丹溪亦
曰痰在上火在下凡此皆言上實也何與内經相反
若此噫此實後人之不眀耳夫眩運之證或為頭重
或為眼黑或為腦髄旋轉不可以動求其言實之由
不過為頭重者為上實而不知頭夲不重於往日而
惟不勝其重者乃甚於往日耳上力不勝陽之虚也
豈上實乎又何氣不歸元及諸氣逆奔之有盖上實
者宜降宜抑上虚者最不宜再伐生氣此上實上虚
之旨有不可不辨而誤則害矣
一頭眩有大小之異總頭眩也於此察之可得虚實之
情矣何以言之如今人之氣禀薄弱者無論少壯或
於勞倦或於酒色之後每忽有耳鳴如磬或頭眩眼
黑倏頃而止者乃人所常有之事至於中年之外多
見眩仆卒倒等證亦人所常有之事但忽運而忽止
者人皆謂之頭運眼花卒倒而不醒者人必謂之中
風中痰不知忽止者以氣血未敗故旋見而旋止即
小中風也卒倒而甚者以根夲既虧故遽病而難復
即大頭眩也且必見於中年之外而較之少壯益又
可知於此察之則其是風非風是痰非痰而虚實從
可悟矣何今人不識病機但見眩仆不語等證無不
謂之風痰而非消即散吾恐幾微之氣有不堪再加
剷削矣深可悲也
論治(共三條)
一頭眩雖屬上虚然不能無涉於下盖上虚者陽中之
陽虚也下虚者隂中之陽虚也陽中之陽虚者宜治
其氣如四君子湯五君子煎歸脾湯補中益氣湯如
兼嘔吐者宜聖术煎大加人參之類是也隂中之
陽虚者宜補其精如五福飲七福飲左歸飲右歸飲
四物湯之類是也然伐下者必枯其上滋苗者必
灌其根所以凡治上虚者猶當以兼補氣血為最如
大補元煎十全大補湯及諸補隂補陽等劑俱當酌
宜用之
一眩運證凡有如前論首條所載病源者當各因其證
求而治之其或有火者宜兼清火有痰者宜兼清痰
有氣者宜兼順氣亦在乎因機應變然無不當以治
虚為先而兼治為佐也
一古法之治眩運亦有當察者丹溪曰濕痰者多宜二
陳湯火者加酒芩挟氣虚者相火也治痰為先挟氣
藥降火如東垣半夏白术天麻湯之類眩運不可
當者以大黃酒炒為末茶湯調下火動其痰用二
陳加黃芩蒼木羌活散風行濕附錄曰有早起眩運
須臾自定日以為常者正元散下黑錫丹傷濕頭
運腎着湯加川芎名除濕湯有痰者青州白丸子
愚謂古法之治眩運如半夏白术天麻湯治脾痰也
二陳湯加黃芩治熱痰也青州白丸子治風痰寒痰
也腎着湯治濕痰也此外如大黃末之治眩運不可
當惟痰火上壅者宜之黑錫丹之重墜惟氣實於上
者宜之苐恐眩運一證實痰實火者無幾而亦非上
盛之病此古方之有宜否用者不可不審
述古
劉宗厚云眩暈一證人皆稱為上實下虚所致而不眀
言其所以然之故盖所謂虚者血與氣也所謂實者
痰涎風火也原病之由有氣虚者乃清氣不能上升
或汗多亾陽而致當升陽補氣有血虚者乃因亾血
過多陽無所附而然當益隂補血此皆不足之證也
有因痰涎鬱遏者宜開痰導鬱重則吐下有因風火
所動者宜清上降火若因外感而得者此皆有餘之
證也世有所謂氣不歸元而用丹藥鎮墜沉香降氣
之法蓋香竄散氣丹藥助火其不歸之氣豈能因此
而復耶内經所謂治病必求其夲氣之不歸求其夲
而用藥則善矣
吐法新按
先君夀峰公少壯時頗好飲因致酒病自四旬之外遂
絶戒不飲後至七旬因除夜之樂飲一小杯而次早
眩暈不能起先君素善吐法有記在痰飲門因吐去
清痰而眩運頓愈原其所由則一杯之酒何遽為痰
不過以惡酒之臟而忽被酒氣則真隂清氣為之淆
亂而然吐去痰飲酒氣可除吐能升氣清陽可復此
非治痰而實以治亂耳故志此以見其義
眩暈論列方
五福飲(新補六)七福飲(新補七)
四君子湯(補一)四物湯(補八)
左歸飲(新補二)五君子煎(新熱六)
腎着湯(熱百三十)右歸飲(新補三)
十全大補湯(補二十)二陳湯(和一)
歸脾湯(補三三)補中益氣湯(補三一)
正元散(熱五二)聖术煎(新熱二五)
大補元煎(新補一)青州白丸子(和百十二)
黑錫丹(熱百九十)半夏白术天麻湯(和十五)
論外備用方
參附湯(補三八)术附湯(補四二)
益氣補腎湯(補百四氣虚)玉液湯(和九六痰暈)
袪痰丸(和百三風痰)苓桂术甘湯(和三六虚痰運)
飬正丹(熱一八九痰涎上盛)芎术湯(熱五十暈寒濕眩)
景岳全書卷十七
