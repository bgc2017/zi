景岳全書卷三十一
明張介賓撰
痰飲
經義
氣交變大論曰歲土太過飲𤼵中滿食減
五常政大論曰太陽司天濕氣變物水飲内稸中滿不食
六元正紀大論曰少陰司天四之氣民病飲𤼵太陰
所至為積飲痞隔土鬱之發為飲𤼵注下
至真要大論曰歲太陰在泉民病飲積歲陽明在泉
民病喜嘔嘔有苦太陰之勝飲𤼵於中太陰之
復飲𤼵於中唾吐清液太陽之復唾出清水及為
噦噫諸病水液澄澈清冷皆屬於寒
論證(共六條)
痰飲一證其在内經止有積飲之說本無痰證之名此
内經之不重痰證㮣可知矣及考痰之為名雖起自
仲景今後世相𫝊無論是痰非痰開口便言痰火有
云怪病之為痰者有云痰為百病母者似乎痰之關
係不為不重而何内經之忽之也不知痰之為病必
有所以致之者如因風因火而生痰者但治其風火
風火息而痰自清也因虚因實而生痰者但治其虚
實虚實愈而痰自平也未聞治其痰而風火可自散
虚實可自調者此所以痰必因病而生非病之因痰
而致也故内經之不言痰者正以痰非病之本而痰
惟病之標耳今舉世醫流但知百計攻痰便是治病
竟不知所以為痰而痰亦因何而起是何異引指以
使臂灌葉以救根者乎標本誤認而主見失真欲求
愈病難矣難矣
一痰之與飲雖曰同類而實有不同也蓋飲為水液之
屬凡嘔吐清水及胸腹膨滿吞酸噯腐渥渥有聲等
證此皆水穀之餘停積不行是即所謂飲也若痰有
不同於飲者飲清澈而痰稠濁飲惟停積腸胃而痰
則無處不到水穀不化而停為飲者其病全由脾胃
無處不到而化為痰者凡五臓之傷皆能致之故治
此者當知所辨而不可不察其本也
一痰即人之津液無非水穀之所化此痰亦既化之物
而非不化之屬也但化得其正則形體強營衛充而
痰涎本皆血氣若化失其正則臟腑病津液敗而血
氣即成痰涎此亦猶亂世之盜賊何孰非治世之良
民但盜賊之興必由國運之病而痰涎之作必由元
氣之病嘗聞之立齋先生曰使血氣俱盛何痰之有
余於初年頗疑此言而謂豈無實痰乎及今見定識
多始信其然也何以見之蓋痰涎之化本由水穀使
果脾強胃健如少壮者流則隨食隨化皆成血氣焉
得留而為痰惟其不能盡化而十留一二則一二為
痰矣十留三四則三四為痰矣甚至留其七八則但
見血氣日削而痰涎日多矣此其故正以元氣不能
運化愈虚則痰愈盛也然則立齋之言豈非出常之
見乎今見治痰者必曰痰之為患不攻如何得去不
知正氣不行而虚痰結聚則雖竭力攻之非惟痰不
可去而且益增其虚故或有因攻而遽絶者或偶爾
暫蘇而更甚於他日者皆攻之之誤也又孰知痰之
可攻者少而不可攻者多也故凡將治痰者不可不
先察虚實
一痰有虚實不可不辨夫痰則痰矣皆若有餘又何有
虚實之異蓋虚實二字全以元氣為言凡可攻者便
是實痰不可攻者便是虚痰何為可攻以其年力猶
盛血氣未傷或以肥甘過度或以濕熱盛行或風寒
外閉皮毛或逆氣内連肝膈皆能驟至痰飲但察其
形氣病氣俱屬有餘者即實痰也實痰者何謂其元
氣猶實也此則宜行消伐但去其痰無不可也何為
不可攻則或以形羸氣弱年及中衰者即虚痰也或
以多病或以勞倦或以憂思酒色致成勞損非風卒
厥者亦虚痰也或脉見細數臟無陽邪時為嘔惡泄
瀉氣短聲喑等證但察其形氣病氣本無有餘者皆
虚痰也虚痰者何謂其元氣已虚也此則但宜調補
若或攻之無不危矣且凡實痰本不多其来也驟其
去亦速其病亦易治何也以病本不深也虚痰反多
甚其来則漸其去則遲其病亦難治何也以病非一
日也是以實痰無足慮而最可畏者惟虚痰耳總之
治痰之法無他但能使元氣日強則痰必日少即有
微痰亦自不能為害而且亦充助胃氣若元氣日衰
則水榖津液無非痰耳隨去隨生有能攻之使盡而
且保元氣無恙者吾不信也故善治痰者惟能使之
不生方是補天之手然則治此者可不辨其虚實而
欲一㮣攻之如王隱君所論内外百病皆生於痰悉
用滚痰丸之類其亦但知目前而不知日後之害哉
一五臟之病雖俱能生痰然無不由乎脾腎蓋脾主濕
濕動則為痰腎主水水泛亦為痰故痰之化無不在
脾而痰之本無不在腎所以凡是痰證非此則彼必
與二臟有涉但脾家之痰則有虚有實如濕滯太過
者脾之實也土衰不能制水者脾之虚也若腎家之
痰則無非虚耳蓋火不生土者即火不制水陽不勝
陰者必水反侵脾是皆陰中之火虚也若火盛鑠金
則精不守舍津枯液涸則金水相殘是皆陰中之水
虚也此脾腎虚實之有不同者所當辨也又若古人
所云濕痰鬱痰寒痰熱痰之類雖其在上在下或寒
或熱各有不同然其化生之原又安能外此二臟如
寒痰濕痰本脾家之病而寒濕之生果無干於腎乎
木鬱生風本肝家之痰而木強制土能無涉於脾乎
火盛尅金其痰在肺而火邪炎上有不從中下二焦
者乎故凡欲治痰而不知所源者總惟猜摸而已耳
一非風門有痰論三篇所當互閱
論治(共七條)
一脾胃之痰有虚有實凡脾土濕勝或食飲過度别無
虚證而生痰者此乃脾家本病但去其濕滯而痰自
清宜二陳湯為主治或六安煎橘皮半夏湯平胃散
潤下丸滚痰丸之類皆可擇而用之若胃寒生痰
而兼脹滿者宜和胃二陳煎或兼嘔吐而痛者宜神
香散或為飲食所致宜加麥芽神麯山查枳實之
類然脾胃不虚則雖生痰飲不過微有留滯亦必不
多且無大害惟脾虚飲食不能消化而作痰者其變
最多但當調理脾胃使其氣強則自無食積之患而
痰飲即皆血氣矣若脾氣微虚不能制濕或不能
運化而為痰者其證必食減神倦或兼痞悶等證宜
六君子湯或五味異功散之類主之金水六君煎亦
妙若微虚兼寒者宜苓术二陳煎主之若脾氣
大虚或兼胃寒嘔惡而多痰者宜六味異功煎温胃
飲理中湯聖术煎之類主之又有勞倦本以傷脾
而疲極又傷肝腎脾氣傷則飲食减少或見惡心肝
腎傷則水液妄行或痰飲起自臍下直衝而上此脾
腎俱傷命門土母之病也雖八味地黃丸乃其正治
然無如理陰煎其效更如神也或加白术陳皮亦可
一腎經之痰水泛為痰者也無非虚證有以腫脹而
生痰者此水入脾經謂之反尅臟平者宜六味地黃
丸左歸飲之類主之臟寒者宜理陰煎加減金匱腎
氣丸八味地黃丸之類主之其或但宜温燥者則單
助脾經亦能化濕惟六味異功煎及理中湯聖术煎
俱可酌用有以虚損而生痰者此水虧金涸精不
化氣氣不化精而然使不養陰以濟陽則水氣不充
痰終不化水不歸源痰必不寧宜以左歸右歸六味
八味等丸酌其寒熱而用之若陰火乘肺津液乾枯
或喉痛或煩熱或喜冷或便實必察其真有火邪而
痰𠻳不已者宜四陰煎一陰煎之類加減主之若火
本非真則但宜純補庶保萬全也
一風寒之痰以邪自皮毛内襲於肺肺氣不清乃致生
痰是即傷寒之類但從辛散其痰自愈宜六安煎二
陳湯甚者小青龍湯之類主之其有風寒外襲内兼
火邪者亦可兼用黃芩若血氣兼虚者不得單用
消耗宜金水六君煎主之若傷寒見風而兼發熱
𠻳痰者宜柴陳煎主之或金水六君煎加柴胡亦妙
一中風之痰本非外感悉由脾腎虚敗所致治痰之法
詳載非風門當與此互察之
一治痰當分緩急凡非風等證其有痰涎壅盛閉塞上
焦而藥食不能進者此不得不先治其痰以開清道
若痰之甚者惟用吐法為最妙若痰氣不甚食飲
可進便當從緩求其本而治之不宜妄行攻擊或但
以六安煎二陳湯潤下丸橘皮半夏湯之類調之為
宜若火盛生痰者宜清膈煎抽薪飲之類主之
若類風等證但察其上焦無滯或見其神昏困倦而
胸喉之間氣清息平本不見痰者切不可疑其為痰
而妄用尅伐消痰等劑則無有不敗者矣若雜證
勢已至劇而喉中痰聲漉漉隨息漸甚者此垂危之
候不可治也諸吐痰治痰之法俱詳載非風門痰
治條中
一治痰當知求本則痰無不清若但知治痰其謬甚矣
故凡痰因火動者宜治火為先痰因寒生者宜温中
為主風痰宜散之非辛温不可也濕痰宜燥之非滲
利不除也鬱痰有虚實鬱兼怒者宜抑肝邪鬱兼憂
者宜培肝肺飲食之痰亦自不同有因寒者有因熱
者有因肥甘過度者有因酒濕傷脾者此皆能生痰
而其中各有虚實辨之不可不真也又如脾虚不能
制濕腎虚不能約水皆能為痰此即寒痰之屬也或
以脾陰乾爍而液化為膠或以金水偏枯而痰本乎
血此即熱痰之屬也凡此二者於痰證中十居八九
是皆虚痰之不可攻者也又或有過用峻利以致痰
反日甚者亦皆脾腎受傷之候治不求本濟者鮮矣
一諸家治痰之法多有治其標者雖不可執亦不可廢
也詳列如左痰因表者汗之因裏者下之挾濕者
分利之痰在膈上必用吐法瀉亦不去膠固稠
濁之痰必用吐痰在經絡中非吐不可吐中就有
發散之義痰在腸胃間可下而愈痰在四肢非
竹瀝不能達痰在脇下非白芥子不能除痰在
皮裏膜外非薑汁竹瀝不能達熱痰火痰宜青黛
黃芩天花粉連翹石膏火炎上者用流金膏老痰
宜海石瓜蔞貝母兼火盛膠固者節齋化痰丸實
痰火痰滚痰丸最效但不宜多用風痰用南星白
附子濕痰用蒼术白术半夏茯苓澤瀉食積痰
用神麯山查麥芽酒痰用天花粉黃連白术神麯
或五苓散四苓散分利之痰結核在咽喉咯唾不
出化痰藥中加鹹藥以耎其堅瓜蔞仁杏仁海石朴
硝海藻佐以薑汁竹瀝導痰非薑汁不能行經絡
荆瀝治痰速效能食者用之二瀝佐以薑汁治經
絡之痰最效痰中帶血者宜加韮汁海粉熱痰
能清濕痰能燥堅痰能軟頑痰能消可入丸藥亦可
入煎藥南星半夏治風痰濕痰石膏墜痰火極
效黃芩治熱痰假其下行也枳實治痰有衝墻倒
壁之功五棓子能治老痰佐以他藥大治頑痰人
鮮知也天花粉治熱痰酒痰最效又云大治膈上
熱痰玄明粉治熱痰老痰速效能降火軟堅故也
硝石礞石大能消痰結降痰火研細末和白糖置
手心中以舌餂服甚效蒼术治痰飲成窠囊行痰
極效又治痰挾瘀血成窠囊者即神术丸之類潤
下丸降痰最妙可常服小胃丹治實痰積飲必用
之藥不過二三服而已虚者不可用之中氣不足
之痰須用參术内傷挾痰必用參茋白术之屬多用
薑汁𫝊送或加半夏茯苓中焦有痰胃氣亦賴所
養卒不可用峻攻攻盡則大虚矣
先君吐法記
先君壽峰公少壮時素稱善飲後年及四旬而酒病起
遂得痰飲之疾多見嘔酸脹滿飲食日減眩暈不支
驚惕恍惚疾瘧等證相繼迭出百方治痰弗獲寸效
因慕張子和吐法之妙遂遵而用之初用獨聖散茶
調散及虀汁之類一吐而稍效再吐而再效自此屢
用不止雖諸痰漸退而元氣弗復也如此年餘漸覺
純熟忽悟其理遂全不用藥但於五鼓食消之後徐
徐嚥氣因氣而提提不數口而清涎先至再提之則
膠濁後隨自後凡遇諸疾無論表裏虚實雖變出百
端絶不服藥但一行吐法無不即日盡却後至六旬
之外則一月或二月必行一次全不憚煩而鶴髮童
顔日增矍鑠斯時也賓將弱冠漸已有知恐其吐傷
因微諫曰吐本除痰豈諸病皆可吐耶且吐傷元氣
人所共知矧以衰年能無慮乎先君曰吐以治痰爾
所知也吐治百病爾知之乎吐能傷氣爾所知也吐
能生氣爾亦知乎余當為爾細談之夫先哲中之善
治痰積者無如子和之三法及丹溪之倒倉在倒倉
之法不易行亦未敢有用之者惟子和之法則為人
所常用而取效不為不速亦不為不多也今以余法
言之則有不同者矣蓋子和之吐用藥而吐者也藥
必苦劣吐必勇猛勢不我由不能無傷也余之吐不
用藥而吐者也痰隨氣行氣因痰至徐疾自如有益
無損也子和之法其用在急故但攻有餘之實痰余
之法其用在緩故可兼不足之百病夫百病所因本
自不一何以皆宜於吐如痰涎壅盛格塞胃腕而清
道不通者不得不吐也積聚痛急不易行散者不得
不吐也膠固稠濁非藥所能消者不得不吐也痰在
經絡膜竅及隱伏難状等痰其藏深其蓄遠藥所難
及者不得不吐也此皆人所易知者也又若風寒外
感者吐能散之食飲内傷者吐能清之火鬱者吐能
𤼵越熱邪寒盛者吐能鼔動陽氣諸邪下䧟者吐有
升舉之功諸邪結聚者吐有解散之力且人之百病
無非治節不行吐能達氣氣從則無所不從而何有
於病故凡有竒怪難治之病醫家竭盡其技而不能
取效者必用吐法方見神功此又人所罕知者也再
如生氣之說則不惟人不知而且必不信兹余力行
身受始悟其微蓋天地不息之機總惟升降二氣升
本乎陽生長之道也降本乎陰消亡之道也余之用
氣借此升權可疾可徐吐納自然之生意無殘無暴
全收弗藥之神功故凡吐之後神氣必倍王爾之所
見也陽道必勃然我之常騐也使非吐能尘氣而有
能如是乎蓋道家用督余則用任所用不同所歸一
也不惟却病而且延年余言非謬爾切識焉賓奉此
教常習用之無不效如響應苐不及先君之神妙耳
憶自軒岐之後善用吐法者惟子和一人若以先君
法較之則其難易優劣奚啻霄壤而所謂亘古一人
者當不在子和矣倘智者見同則必有踵而行之而
蒙惠將来者自應不少苐恐百世之下冺此心𫝊妙
道故詳錄語訓以為之記并列其詳法於左
先君行吐之法每於五鼔睡醒之時仰卧用噯提氣
氣有不充則嚥氣為噯隨嚥隨提痰涎必隨氣而至
雖以最深之痰無不可取但最後出者其形色臭味
甚有紫黑酸惡不堪言者所以每吐之後或至唇腫
咽痛但以涼水一二口潄嚥解之吐畢早膳悉屏五
味但用淡粥一二碗以養胃中清氣自四旬之後絶
不用酒行吐法者四十餘年所以愈老愈健壽至八
旬之外猶能登山及燈下抄錄古書後以無病忽一
旦含笑而辟穀時年八旬二矣
述古論(共八條)
仲景金匱曰夫飲有四何謂也師曰有痰飲有懸飲有
溢飲有支飲其人素盛今瘦水在腸間瀝瀝有聲
謂之痰飲飲後水流在脇下欬唾引痛謂之懸飲
飲水流行歸於四肢當汗出而不汗出身體疼痛
謂之溢飲欬逆倚息氣短不得卧其形如腫謂之
支飲水在心心下堅築短氣惡水不欲飲水在
肺吐涎沬欲飲水水在脾少氣身重水在肝脇
下支滿嚏而痛水在腎心下悸夫心有留飲其
人背惡寒如掌大留飲者脇下痛引缺盆欬𠻳則
轉甚胸中有留飲其人短氣而渴四肢歴節痛脉
沉者有留飲膈上病痰滿喘欬發則寒熱背痛
腰疼目泣自出其人振振身瞤劇必有伏飲病人
飲水多必暴喘滿凡食少飲多水停心下甚者則悸
微者短氣脉雙弦者寒也皆大下後喜虚脉偏弦者
飲也肺飲不弦但苦喘氣短支飲亦喘而不能
卧加短氣其脉平也病痰飲者當以温藥和之
陳無擇曰病人百藥不效關上脉伏而大者痰也眼皮
及眼下如灰烟黑者痰也
活人書云中脘有痰亦令人憎寒發熱惡風自汗胸膈
痞滿有類傷寒者但頭不痛項不強為異
原病式曰積飲留飲積蓄而不散也水得燥則消散得
濕則不消以為積飲土濕主病故也大略要分濕熱
寒濕之因
張子和曰凡人病痰證者有五一曰風痰二曰熱痰三
曰濕痰四曰酒痰五曰食痰如新暴風痰者形寒飲
冷熱痰者火盛制金濕痰者停飲不散酒痰食痰者
飲食過度也
王節齋曰津液者血之餘行乎脉外流通一身如天之
清露若血濁氣濁則凝聚而為痰痰乃津液之變如
天之露也故云痰遍身上下無處不到盖即津液之
在周身者津液生於脾胃水穀所成濁則為痰故痰
生於脾土也
薛立齋曰凡痰火證有因脾氣不足者有因脾氣鬱滯
者有因脾肺之氣虧損者有因腎陰虚不能攝水泛
而為痰者有因脾氣虚不能攝涎上溢而似痰者有
因熱而生痰者有因痰而生熱者有因風寒暑濕而
得者有因驚而得者有因氣而得者有因酒而得者
有因食積而得者有脾虚不能運化而生者有胸中
痰鬱而似鬼附者各審其源而治之
徐東臯曰脾胃為倉廩所以納穀因脾弱不能運行致
血氣失於滋養故不周流氣道壅滯中焦不能腐穀
遂停滯而為痰為飲其變為寒為熱為喘為欬為嘔
吐為反胃為腫滿為眩運為風癎為噯氣為呑酸嘈
雜為噎嗝為怔忡為疼痛之類不可盡狀是皆痰之
變病而其源則出於脾濕不流水穀津液停滯之所
致也
述古治(共七條)
龐安常云有陰水不足陰火上升肺受火邪不得清肅
下行由是津液凝濁生痰不生血者此當以潤劑如
麥門冬地黃枸杞之屬滋其陰使上逆之火得返其
宅則痰自清矣投以二陳立見其殆有腎虚不能納
氣歸原原出而不納則積積不散則痰生焉八味丸
主之
吳茭山諸證辨疑云八味丸治痰之本也
許學士用蒼术治痰成窠囊一邊行極妙痰挾瘀血遂
成窠囊
朱丹溪曰脾虚者宜清中氣以運痰降下二陳湯加白
术之類兼用升麻提起二陳湯一身之痰都治管
如要下行加引下藥在上加引上藥凡人身上中
下有塊者多是痰問其平日好食何物吐下後方用
藥
王節齋曰痰生於脾胃宜實脾燥濕又隨氣而升宜順
氣為先分導次之又氣升屬火順氣在於降火熱痰
則清之濕痰則燥之風痰則散之鬱痰則開之頑痰
則軟之食痰則消之在上者吐之在中者下之又中
氣虚者宜固中氣以運痰若攻之太重則胃氣虚而
痰愈甚矣
薛立齋曰凡痰證飲食少思或胸膈不利者此中氣虚
弱也宜用補中益氣為主中氣既健其痰自運化
若腎氣虧損津液難降敗濁為痰者乃真之病宜用
六味地黃丸為主腎氣既壮津液清化而何痰之有
哉亦有因脾胃虧損中焦氣虚不能運化而為痰
者亦有因峻厲過度脾氣愈虚不能運化津液凝滯
而為痰者凡此皆當健脾胃為主
又曰痰者脾胃之津液或為飲食所傷或為七情六
淫所擾故氣壅痰聚蓋脾為統血行氣之經氣血俱
盛何痰之有皆由過思與飲食所傷損其經絡脾血
既虚胃氣獨盛是以濕因氣化故多痰也遊行周身
無所不至痰氣既盛客必勝主或奪於脾之大絡之
氣則倏然仆地者此痰厥也升於肺則喘急欬𠻳迷
於心則怔忡恍惚走於肝則眩暈不仁脇肋脹痛關
於腎不哈而多痰唾留於胃脘則嘔瀉而作寒熱注
於胸則咽膈不利眉稜骨痛入於腸則漉漉有聲散
則有聲聚則不利若脾氣虚弱不能消濕宜用補
中益氣湯加茯苓半夏若因脾氣虚弱濕熱所致
宜用東垣清燥湯若胃氣虚弱寒痰凝滯者宜用
人參理中湯若脾胃虚寒而痰凝滯者宜用理中
化痰丸若脾虚不能運化而痰滯氣逆宜用六君
子加木香若脾胃虚弱而肝木乘侮宜用六君子
加柴胡若肺氣虚弱不能清化而有痰者宜六君
子加桔梗頭痛宜用半夏白术天麻湯若脾腎
虚弱寒邪所乘以致頭痛且用附子細辛湯
又曰凡治風痰若肺經風熱而生痰者宜用金沸草
散若風火相摶肝經風熱熾盛而生痰者宜用牛
黃抱龍丸或牛黃清心丸若肝經血燥而生痰者
宜六味地黃丸若熱盛制金不能平木而生痰者
宜柴胡梔子散若中氣虚弱不能運化而生痰者
宜六君柴胡鈎藤若腎虚陰火炎上宜六味丸
又曰凡治結痰有因脾經鬱結而傷陰血者有因腎
水虧損而陰火上炎者有因脾肺火鬱而生痰者治
法若因七情鬱結痰涎滯於喉間者先用局方四七
湯調和滯氣後用歸脾湯調補脾血脾火傷血用加
味歸脾湯腎水虧損用六味地黃丸肺經鬱火用知
母茯苓湯若婦人患此而兼帶下皆由鬱結傷損
肝脾當佐以四七湯送青州白丸子此等證候屬脾
胃氣虚為本而氣滯痰結為末也古方用十棗湯
控涎丹神祐丸滚痰丸木香枳實利隔滌痰透羅破
飲降氣化痰等湯蘇合丸之類皆形氣充實之藥也
西北人用之或有效驗其屬虚弱者必致肚腹脹滿
而殁
又曰痰之為病若熱病則多煩熱風痰多成癱瘓竒
證冷痰多成骨痺濕痰多怠惰軟弱驚痰多成心痛
癲疾飲痰多脇痛臂痛食積痰多成癖塊痞滿其為
病種種難名竊謂前證若因腎水虚弱陰虧難降
使邪水上溢故多痰唾宜滋其化源其痰自消若
因肝木侮脾土而風痰壅滯者先用南星半夏清其
痰後用六君子之類調胃氣痰自不至若㮣用風藥
耗其陽氣而絶陰血之源適足以成其風益其病也
又曰若因脾氣虧損痰客中焦閉塞清道以致四肢
百骸𤼵為諸病者理宜壮脾氣為主兼佐以治痰則
中氣健而痰涎自化若倒倉之後而痰反甚此脾氣
愈虚則津液反為痰者理宜補中益氣非參术二陳
之類不能治最忌行氣化痰及倒倉之法
徐東臯曰嚴氏云人之氣順則津液通流决無痰患古
方治痰多用汗下温利之法不若以順氣為先分導
次之氣順則津液流通痰飲運下自小便中出矣此
則嚴氏亦有所見而云然也玉機微義云順氣特一
法耳要觀痰之深淺有痰積膠固氣道因之而不得
順宜先逐去積痰然後氣可得順豈可專主理氣一
法愚謂有理氣而痰自順者治其微也有逐痰而氣
方暢者治其甚也二者皆治痰之要也不可偏廢者
也但看痰與氣孰輕而孰重施治有可急而可緩故
曰逐痰理氣有所先後
痰飲論列方
二陳湯(和一)六安煎(新和二)
加味歸脾湯(補三四)平胃散(和十七)
温胃飲(新熱五)六君子湯(補五)
理中湯(熱一)聖术煎(新熱二五)
小青龍湯(散八)理陰煎(新熱三)
金沸草散(散八一)五苓散(和一八二)
四苓散(和一八七)蘇合香丸(和三七一)
歸脾湯(補三三)清燥湯(寒一三二)
和胃二陳煎(新和三)一陰煎(新補八)
四陰煎(新補十二)補中益氣湯(補三一)
柴陳煎(新散九)十棗湯(攻二八)
金水六君煎(新和一)流金膏(攻四五)
潤下丸(和百十六)五味異功散(補四)
左歸飲(新補二)滚痰丸(攻七七)
六味異功煎(新熱七)左歸丸(新補四)
右歸丸(新補五)苓术二陳煎(新和四)
六味丸(補一三)八味丸(補一二二)
理中化痰丸(熱九)清膈煎(新寒九)
抽薪飲(新寒三)控涎丹(攻八二)
神祐丸(攻四八)橘皮半夏湯(和十三)
小胃丹(攻七三)抱龍丸(小八五)
金匱腎氣丸(補一二六)神香散(新和二十)
節齋化痰丸(攻八十)局方四七湯(和九七)
知母茯苓湯(外一六一)附子細辛湯(散三)
柴胡梔子散(散二十)牛黃清心丸(和三六五)
青州白丸子(和百十二)半夏白术天麻湯(和十五)
論外備用方
吐法(新攻一)四君子湯(補一)
八物定志丸(補百十八安神清痰)术附湯(補四二寒痰)
小半夏湯(和八)小半夏茯苓湯(和九飲)
大半夏湯(和十一)温膽湯(和一五二鬱涎)
十味温膽湯(和一五三虚痰)四磨飲(和五二)
小降氣湯(和四二氣滯)苓桂术甘湯(和三六寒脾氣虚)
星香湯(和二四三痰逆)星香丸(和百二氣𠻳痰)
蘇子降氣湯(和四一痰温中消)白术湯(和二七濕痰)
茯苓飲(和九三吐水)黃芩二陳湯(和五熱痰)
千緡湯(和九五痰喘)茯苓丸(和百十四化頑痰)
加味四七湯(和九八鬱痰)黃瓜蔞丸(和百十八痰喘)
澤瀉湯(和九九胃支飲眩)不換金正氣散(和二一濕痰)
導痰湯(和九一留痰)消飲丸(和百一寒痰水)
丹溪潤下丸(和百十六熱痰)五飲湯(和九一五飲)
清心散(和二四九風痰不開)半夏丁香丸(和百三十冷氣停痰)
玉壺丸(和百五風痰)神术散(和百九濕痰)
茯苓半夏湯(和十二水飲)玉液丸(和百六痰火𠻳)
袪痰丸(和百三風痰眩)硃砂消痰飲(和百心竅痰迷)
玉液湯(和九六氣鬱痰)玉粉丸(和百七氣滯痰)
琥珀壽星丸(和百十三風痰)吐痰方(攻八四痰癖)
青礞石丸(攻七九食積痰)清氣化痰丸(攻七四七五七六)
茶調散(攻百七吐)犀角丸(攻九十火痰)
辰砂化痰丸(攻八一𠻳化痰止)獨聖散(攻百六吐)
參蘇飲(散三四風痰)芎芷香蘇散(散八八風痰)
雙玉散(寒七一喘熱痰煩)桑白皮散(寒五二熱痰喘)
清膈導痰湯(寒七六胃火痰)三生飲(熱九五風痰)
強中丸(熱九四寒痰)半夏乾薑散(熱五四寒痰嘔)
安脾散(熱六八寒痰)倍术丸(熱百五飲)
胡椒理中湯(熱六胃寒)養正丹(熱一八九上壅不降)
黑錫丹(熱百九十寒痰上壅)温胃化痰丸(熱九九弱脾寒氣)
温中化痰丸(熱九八行滯)丁香半夏丸(熱百一冷痰)
丁香茯苓湯(熱六四滯温中行)苓桂木甘湯(熱八八支飲)
丁香五套丸(熱百二温中)九還金液丹(小八入風痰)
濕證
經義
至真要大論曰諸濕腫滿皆屬於脾諸痙項強皆屬
於濕太陰司天其化以濕濕氣大来土之勝也
寒水受邪腎病生焉風氣大来木之勝也土濕受邪
脾病生焉濕淫於内治以苦熱佐以酸淡以苦燥
之以淡泄之
生氣通天論曰因於濕首如裹濕熱不攘大筋緛短小
筋㢮長緛短為拘㢮長為痿汗出見濕乃生痤疿
秋傷於濕上上逆而欬𤼵為痿厥
痺論曰風寒濕三氣雜至合而為痺也濕氣勝者為
著痺也不與風寒濕氣合故不為痺其多汗而
濡者此其逢濕甚也陽氣少陰氣盛兩氣相感故汗
出而濡也
百病始生篇曰風雨則傷上清濕則傷下
邪氣臟腑病形篇曰身半已上者邪中之也身半已下
者濕中之也
太陰陽明論曰故陽受風氣陰受濕氣傷於風者上
先受之傷於濕者下先受之
調經論曰寒濕之中人也皮膚不牧肌肉堅緊營血泣
衛氣去故曰虚虚者聶辟氣不足按之則氣足以温
之故快然而不痛
刺志論曰榖入多而氣少者得之有所脱血濕居下也
臟氣法時論曰脾苦濕急食苦以燥之禁濕地濡衣
宣明五氣篇曰脾惡濕
五癃津液别篇曰天寒則腠理閉氣濕不行水下流於
膀胱則為溺與氣
陰陽應象大論曰濕勝則濡瀉秋傷於濕冬生欬𠻳
地之濕氣感則害人皮肉筋脉
九宫八風篇曰兩實一虚犯其兩濕之地則為痿
五常政大論曰敦阜之紀大雨時行濕氣乃用太陽
司天濕氣變物太陰司天濕氣下臨
六元正紀大論曰辰戌年太陽司天之政水土合德寒
濕之氣持於氣交民病寒濕發肌肉萎足萎不收濡
瀉血溢丑未年太陰司天之政濕寒合德黃黑埃
昏民病寒濕腹滿身䐜憤胕腫太陰所至為濕生
終為注雨
痿論曰肉痿者得之濕地也
脉要精微論曰中盛藏滿氣勝傷恐者聲如從室中言
是中氣之濕也
五運行大論曰濕傷肉風勝濕
通評虚實論曰蹠跛寒風濕之病也
五色篇曰厥逆者寒濕之氣也
長刺節論曰肌膚盡痛名曰肌痺傷於寒濕
論證
濕之為病有出於天氣者雨霧之屬是也多傷人臟氣
有出於地氣者泥水之屬是也多傷人皮肉筋脉有
由於飲食者酒酪之屬是也多傷人六腑有由於汗
液者以大汗沾衣不皇解換之屬是也多傷人膚腠
有濕從内生者以水不化氣陰不從陽而然也悉由
乎脾腎之虧敗其為證也在肌表則為𤼵熱為惡寒
為自汗在經絡則為痺為重為筋骨疼痛為腰痛不
能轉側為四肢痿弱痠痛在肌肉則為麻木為胕腫
為黃疸為按肉如泥不起在臟腑則為嘔惡為脹滿
為小水秘澁為黃赤為大便泄瀉為腹痛為後重脫
肛㿗㾄等證凡肌表經絡之病濕由外而入者也飲
食血氣之病濕由内而生者也此其在外者為輕在
内者為甚是固然矣然及其甚也則未有表濕而不
連臟者裏濕而不連經者此其濕病之變不為不多
故凡治此者必當辨表裏察虚實而必求其本也然
濕證雖多而辨治之法其要惟二則一曰濕熱一曰
寒濕而盡之矣蓋濕從土化而分王四季故土近東
南則火土合氣而濕以化熱土在西北則水土合德
而濕以化寒此土性之可以熱可以寒故病熱者謂
之濕熱病寒者謂之寒濕濕熱之病宜清宜利熱去
濕亦去也寒濕之病宜燥宜温非温不能燥也知斯
二者而濕無餘義矣何今之醫家動輒便言火多成
熱而未聞知有寒多生濕者其故何也豈寒熱之偏
勝原當如是邪抑陰陽之顯晦察有易難也且夫陰
陽之理本無軒輊猶權衡也此而不知烏云明慧創
一偏之說以遺患後人則金元諸公有不得辭其責
者矣
論治(共七條)
一濕熱證必其證多煩渴小水赤澁大便秘結脉見洪
滑實數者方是熱證治宜清利如熱甚者宜以清火
為主而佐以分利熱微者宜以分利為主而佐以清
火如四苓散小分清飲或大分清飲茵陳飲之類皆
可擇而用之如果濕熱之甚或元氣無損而兼秘
結不通者方可或行推蕩若無實結等證則不宜妄
行攻擊
一寒濕證凡諸病濕而全無熱脉熱證者便多寒濕之
屬蓋水之流濕本緣同氣惟濕中有火則濕熱薰蒸
而停鬱為熱濕中無火則濕氣不化而流聚為寒故
凡病内濕等證者多屬氣虚之人氣屬陽陽虚則寒
從中生寒生則濕氣留之此陰陽之性理出自然有
不必外中於濕而後為之濕也此之變病惟腫脹泄
瀉痰飲嘔吐等證多有之病之微者宜温宜利宜
燥如五苓散平胃散滲濕湯六味地黃丸之類是也
病之甚者必用温補俟陽氣漸復則陰邪始退如八
味丸理中湯聖术煎或佐關煎胃關煎薛氏加減金
匱腎氣湯之類皆當隨證加減用之
一寒濕之氣中於外者此與内生之濕自有不同宜温
而兼散如五積散平胃散加味五苓散不換金正氣
散之類主之
一寒濕之證凡氣令陰寒及陽氣不足之人多有其證
而丹溪謂六氣之中濕熱為病者十居八九亦言之
過矣
一治濕之法凡濕從外入者汗散之濕在上者亦宜微
汗之濕在中下二焦宜疎利二便或單用淡滲以利
小便
一治濕之法古人云宜理脾清熱利小便為上故曰治
濕不利小便非其治也此固然矣然濕熱之證多宜
清利寒濕之證多不宜利也何也蓋凡濕而兼寒者
未有不由陽氣之虚而利多傷氣則陽必更虚能無
害乎但微寒微虚者即温而利之自無不可若大寒
大虚者則必不宜利此寒濕之證有所當忌者也再
若濕熱之證亦有忌利者以濕熱傷陰者也陰氣既
傷而復利之則邪濕未清而精血已耗如汗多而渴
熱燥而煩小水乾赤中氣不足溲便如膏之類切勿
利之以致重損津液害必甚矣故凡治陽虚者只宜
補陽陽勝則燥而陰濕自退陰虚者只宜壮水真水
既行則邪濕自無所容矣此陰陽二證俱有不宜利
者不可不察
一濕證之見凡黃膽腫脹泄瀉痰飲嘔吐痺痛淋秘之
類皆有濕證當於各門詳察治之
述古(共二條)
金匱要略曰太陽病關節疼痛而煩脉沉而細緩者此
名濕痺濕痺之候小便不利大便反快但當利其小
便濕家之為病一身盡疼𤼵熱身色如薰黃也
濕家但頭汗出背強欲得被覆向火若下之早則噦
或胸滿小便不利舌上如胎者以丹田有熱胸上有
寒渴欲得飲而不能飲則口燥煩也濕家下之額
上汗出微喘小便不利者死若下利不止者亦死
風濕相搏一身盡疼痛法當汗出而解值天陰雨不
止醫云此可發汗汗之病不愈者何也蓋𤼵其汗汗
大出者但風氣去濕氣在是故不愈也若治風濕者
𤼵其汗但微微似欲出汗者風濕俱去也
治法曰濕家身煩疼可與麻黃加术湯𤼵其汗為宜
慎不可以大攻之病者一身盡疼發熱日晡所劇
者名風濕此病傷于汗出當風或久傷取冷所致也
可與麻黃杏仁薏苡甘草湯風濕脉浮身重汗出
惡風者防己黃耆湯主之傷寒八九日風濕相摶
身體疼痛不能自轉側不嘔不渴脉浮虚而澁者桂
枝附子湯主之若大便堅小便自利者白术附子湯
主之風濕相搏骨節疼煩掣痛不得屈伸近之則
痛劇汗出短氣小便不利惡風不欲去衣或身微腫
者甘草附子湯主之
陳無擇曰脾虚多病濕内因酒麵積多過飲湯液停滯
膩物燒炙膏粱過度氣熱薰蒸濁液不行湧溢于中
此濕從内作外因坐卧濕地霧露陰雨所客澡浴
為風所閉涉水為濕所鬱鬱於表腠則發黃故經云
地之濕氣感則害人皮膚筋脉此濕從外生可見内
外所感皆由脾氣虚弱而濕邪乘而襲之故云北者
氣行則愈怯者著而為病
濕證論列方
五苓散(和一八二)四苓散(和一八七)
麻黃加术湯(散二)平胃散(和十七)
茵陳飲(新寒八)桂枝附子湯(熱三十)
五積散(散三九)六味丸(補一二一)
防己黃茋湯(和一七六)胃關煎(新熱九)
佐關煎(新熱十)白术附子湯(熱二九)
聖术煎(新熱二五)滲濕湯(和一七四)
大分清飲(新寒五)金匱腎氣丸(補一二六)
理中湯(熱一)小分清飲(新和十)
甘草附子湯(熱三一)八味丸(補一二二)
加味五苓散(和一八四)不換金正氣散(和二一)
麻黃杏仁薏苡甘草湯(散四)
論外備用方
除濕湯(和一七七身重痛)神术湯(和三九緊風濕脉)
調中益氣湯(補三二濕䧟)濕鬱湯(和二六六風濕)
敗毒散(散三六風濕)參附滲濕湯(熱一二三寒濕痺)
胃苓湯(和百九十)活絡飲(和二七七風濕痛)
羌活勝濕湯(和一七八身盡痛)白术湯(和二六緩風濕脉)
腎著湯(熱百三十寒濕腰重)清熱滲濕湯(寒百十濕熱)
聖散子(散四三風濕)
黃疸
經義
經脉篇曰腎所生病為黃疸
玉機真藏論曰風者百病之長也今風寒客於人使人
毫毛畢直皮膚閉而為熱當是之時可汗而𤼵也或
痺不仁腫痛當是之時可湯熨及火灸刺而去弗治
肝𫝊之脾病名曰脾風𤼵癉腹中熱煩心出黃
平人氣象論曰溺黃赤安卧者黃疸已食如饑者胃
疽目黃者曰黃疸
論疾診尺篇曰身痛而色微黃齒垢黃瓜甲上黃黃疸
也安卧小便黃赤脉小而澁者不嗜食賓按此二
條凡已食如饑者即陽黃之證安卧脉小不嗜食者
即陰黃之證也
通評虚實論曰黃疸暴病癲疾厥狂久逆之所生也
論證(共七條)
黃疸一證古人多言為濕熱及有五疸之分者皆未足
以盡之而不知黃之大要有四曰陽黃曰陰黃曰表
邪𤼵黃曰膽黃也知此四者則黃疸之證無餘義矣
丹溪曰疸不必分五種同是濕熱如盫麯相似豈果
皆如盫麯悉可謂之濕熱耶弗足憑也愚列如左
一陽黃證因濕多成熱熱則生黃此即所謂濕熱證也
然其證必有身熱有煩渴或躁擾不寧或消榖善飢
或小水熱痛赤澁或大便秘結其脉必洪滑有力此
證不拘表裏或風濕外感或酒食内傷皆能致之但
察其元氣尚強脾胃無損而濕熱果盛者直宜清火
邪利小便濕熱去而黃自退治此者本無難也
一陰黃證則全非濕熱而總由血氣之敗蓋氣不生血
所以血敗血不華色所以色敗凡病黃疸而絶無陽
證陽脉者便是陰黃陰黃之病何以致然蓋必以七
情傷臟或勞倦傷形因致中氣大傷脾不化血故脾
土之色自見於外其為病也必喜靜而惡動喜暗而
畏明凡神思困倦言語輕微或怔忡眩暈畏寒少食
四肢無力或大便不實小水如膏及脉息無力等證
悉皆陽虚之候此與濕熱發黃者反如冰炭使非速
救元氣大補脾腎則終無復元之理且此證最多若
或但見色黃不察脉證遂云黃疸同是濕熱而治以
茵陳梔子瀉火利水等劑則無有不隨藥而斃者
一表邪發黃即傷寒證也凡傷寒汗不能透而風濕在
表者有黃證或表邪不解自表𫝊裏而濕熱鬱於陽
明者亦有黃證表邪未解者必𤼵熱身痛脉浮少汗
宜從汗散濕熱内鬱者必煩熱脉緩滑多汗宜從分
消清利若陽明實邪内鬱而痞結脹滿者宜先下之
然後清其餘熱則自無不愈
一膽黃證凡大驚大恐及鬭毆傷者皆有之嘗見有虎
狼之驚突然喪膽而病黃者其病則驟有酷吏之遭
或禍害之慮恐怖不已而病黃者其病則徐如南北
朝齊永明十一年有太學生魏準者因惶懼而死舉
體皆青時人以為膽破即此之類又嘗見有鬭毆之
後日漸病黃者因傷膽而然其證則無火無濕其人
則昏沉困倦其色則正黃如染凡此數證皆因傷膽
蓋膽傷則膽氣敗而膽液泄故為此證經曰膽液泄
則口苦胃氣逆則嘔苦故曰嘔膽義猶此也且膽附
於肝主少陽春生之氣有生則生無生則死故經曰
凡十一藏皆取决於膽者正以膽中生氣為萬化之
元也若此諸證皆以膽傷膽傷則生氣敗生氣既敗
其能生乎所以凡患此者多致不救然當察其傷之
微甚速救其本猶可挽回而鍊石補天之權則操之
醫之明者
一黃疸大法古有五疸之辨曰黃汗曰黃疸曰榖疸曰
酒疸曰女勞疸總之汗出染衣色如柏汁者曰黃汗
身面眼目黃如金色小便黃而無汗者曰黃疸因飲
食傷脾而得者曰榖疸因酒後傷濕而得者曰酒疸
因色慾傷陰而得者曰女勞疸雖其名目如此然總
不出陰陽二證大都陽證多實陰證多虚虚實弗失
得其要矣
一黃疸難治證凡寸口無脉鼻出冷汗腹膨形如烟薰
摇頭直視環口黎黑油汗𤼵黃久之變黑者皆難治
論治(共五條)
一陽黃證多以脾濕不流鬱熱所致必須清火邪利小
水火清則溺自清溺清則黃自退輕者宜茵陳飲大
分清飲梔子蘖皮湯之類主之若閉結熱甚小便
不利腹滿者宜茵陳蒿湯梔子大黃湯之類主之
一陰黃證多由内傷不足不可以黃為意專用清利但
宜調補心脾腎之虚以培血氣血氣復則黃必盡退
如四君子湯五君子煎壽脾煎温胃飲之類皆心脾
之要藥也若六味丸八味丸五福飲理陰煎及左
歸右歸六味回陽等飲皆陰中之陽虚者所宜也
若元氣虚不至甚而兼多寒濕者則以五苓散四苓
散或茵陳五苓散之屬加減用之亦可
一傷寒𤼵黃凡表邪未清而濕熱又盛者其證必表裏
兼見治宜雙解以柴苓湯或茵陳五苓散主之若
内熱甚而表邪仍在者宜柴苓煎主之若但有濕
熱内實脹閉等證而外無表邪者宜茵陳蒿湯主之
若因内傷勞倦致染傷寒者亦多有𤼵黃之證但
察其本無濕熱實邪等證即當以陰黃之法調補治
之或用後韓祗和之法亦可若但知攻邪則未有不
敗故孫真人曰黃膽脉浮者當以汗解之宜桂枝加
黃芪湯此即補虚散邪之法也外傷寒門别有正條
所當並察
一膽黃證皆因傷膽而然膽既受傷則臟氣之損敗可
知使非修緝培補則必至决裂故凡遇此等證候務
宜夫用甘温速救元氣然必察其所因之本或兼酸
以收其散亡或兼澁以固其虚脱或兼重以鎮其失
守之神魂或與開道利害以釋其不解之疑畏凡諸
用藥大都宜同陰黃證治法當必有得生者若治此
證而再加尅伐分利則真如壓卵矣
治黃之法本宜清濕利小便然亦多有不宜利者說
詳濕證門論治條中
述古(共五條)
金匱要略曰趺陽脉緊而數數則為熱熱則消榖緊則
為寒食即為滿尺脉浮為傷腎趺陽脉緊為傷脾風
寒相摶食榖即眩榖氣不消胃中苦濁濁氣下流小
便不通陰被其寒熱流膀胱身體盡黃名曰榖疸
額上黑微汗出手足中熱薄暮即𤼵膀胱急小便自
利名曰女勞疸腹如水狀不治心中懊憹而熱不
能食時欲吐名曰酒疸陽明病脉遲者食難用飽
飽則𤼵煩頭眩小便必難此欲作榖疸雖下之腹滿
如故所以然者脉遲故也夫病酒黃疸必小便不
利其候心中熱足下熱是其證也酒黃疸者腹滿
欲吐鼻燥其脉浮者先吐之脉沉者先下之酒疸
心中熱欲吐者吐之愈
師曰病黃疸𤼵熱煩喘胸滿口燥者以病發時火劫
其汗兩熱所得然黃家所得從濕得之一身盡發
熱面黃肚熱熱在裏當下之脉沉渴欲飲水小便
不利者皆發黃黃疸之病當以十八日為期治之
十日以上瘥反劇為難治疸而渴者其疸難治疽
而不渴者其疸可治發於陰部其人必嘔陽部其人
振寒而𤼵熱也
榖疸之為病寒熱不食食即頭眩心胸不安久久發
黃為榖疸茵陳蒿湯主之酒黃疸心中懊憹或熱
痛梔子大黃湯主之諸病黃家但利其小便假令
脉浮當以汗解之宜桂枝加黃耆湯主之黃疸病
茵陳五苓散主之黃疸腹滿小便不利而赤自汗
出此為表和裏實當下之宜大黃硝石湯黃疸病
小便色不變欲自利腹滿而喘不可除熱熱除必噦
噦者小半夏湯主之男子黃小便自利當與虚勞
小建中湯
韓祗和云病人三五日服下藥太過虚其脾胃亡其津
液渴飲水漿脾土為陰濕所加與邪濕相會𤼵黃此
陰黃也當以温藥治之如兩手脉沉細遲肢體逆冷
皮膚有粟起或嘔吐舌上有胎遍身𤼵黃煩燥欲於
泥水中卧小便赤少皆陰候也故陰黃多以熱湯温
之或湯漬布搭其胸腹或以湯盛瓢中坐於臍下熨
之其病愈者曾治趙顯宗病傷寒至六七日因服下
藥太過致𤼵黃其脉沉細遲無力皮膚凉𤼵躁欲於
泥中卧喘嘔小便赤澁先投茵陽橘皮湯喘嘔止次
服小茵陳湯半劑脉微出不欲於泥中卧次日又服
茵陳附子湯半劑四肢發熱小便二三升當日中大
汗而愈似此治愈者不一一錄凡傷寒病黃每遇太
陽或太陰司天歲若下之太過往往變成陰黃蓋辰
戍太陽寒水司天水来犯土丑未太陰濕土司天土
氣不足即脾胃虚弱亦水来侵犯多變此證也
略例云内傷勞役飲食失節中州變寒之病生黃者非
傷寒壊之而得只用建中理中大建中足矣不必用
茵陳也
劉宗厚曰按一身盡痛而黃者濕勝在表也不痛者病
在裏也乾燥者熱勝也故後證皆有表裏之分東垣
云傷寒當汗不汗即生黃邪在表者宜急汗之在表
之裏宜滲利之在半表裏宜和解之在裏者宜急下
之若已上諸證及略例云男黃小便自利當與虚勞
小建中湯若黃色不變欲自利腹滿而喘不可除熱
除熱必噦宜小半夏湯皆不必拘於茵陳也
徐東臯曰疸證服解利之藥久而不愈及口淡怔忡耳
鳴脚耎憎寒𤼵熱小便濁皆為虚甚宜四君子湯呑
八味丸不可強服涼藥通利以致脾氣虚弱腎水枯
涸必至危篤
黃疸論列方
四苓散(和一八七)五苓散(和一八二)
小建中湯(補二二)五福飲(新補六)
茵陳飲(新寒八)大建中湯(補二四)
左歸飲(新補二)右歸飲(新補三)
茵陳五苓散(和一八五)理中湯(熱一)
理陰煎(新熱三)茵陳橘皮湯(熱一三三)
温胃飲(新熱五)壽脾煎(新熱十六)
茵陳附子湯(熱一三一)六味丸(補一二一)
八味丸(補一二二)六味回陽飲(新熱二)
柴苓湯(和一九二)柴芩煎(新散十)
梔子蘗皮湯(寒二二)大分清飲(新寒五)
茵陳蒿湯(攻三一)梔子大黃湯(攻十五)
小半夏湯(和八)四君子湯(補)
大黃硝石湯(攻十四)小茵陳湯(熱一三二)
五君子煎(新熱六)桂枝加黃茋湯(散十)
論外備用方
養勞湯(和三五四虚勞疸)加减五苓散(和一八三)
茵陳四逆湯(熱十九陰黃汗)綠礬丸(和三五黃胖)
甘露飲(寒十濕熱)犀角地黃湯(寒七九血熱)
茵陳湯(寒一二八濕熱)火府丹(寒百二十消渴)
茯苓滲濕湯(寒一二九濕熱)柴胡茵陳五苓散(和一八六傷寒濕熱)
景岳全書卷三十一
