翰苑新書續集卷七
經筵類
賀蔡侍郎陞侍讀洪平齋
疇績典銓升班進讀視玉堂之草遠追三盤五誥之遺
說金華之書盡洗諸子百家之陋天將大任道不虚行
恭惟某官學包九流聲滿六合氣剛大則當今之孟子
文雅健則後代之子長功名聽其自來榮貴付之素定
不肯疾趨於半武惟知傲睨於羣飛數年遠龍尾之階
一日上鼇頭之禁春翻紅藥夜對金蓮方王言獨鼓於
風雷而人物更精於冰鑑欲重北扉之直仍陪西學之
遊堯舜汲汲仲尼皇皇所貴為王者之事虞夏渾渾商
書灝灝直期續聖人之𫝊於從容暇豫之時有諮訪討
論之益凝旒罙簡重席逾多若昔邢昺在咸平之間與
吾坡仙處元祐之始皆華盖有翰林之逼而細氊惟廣
厦之居不圖今焉復見作者地禁度花磚之日天低垂
畫衮之雲亶為六籍之光庸振諸儒之氣寵唐臣於三
侍咸知稽古之榮取漢相於一言佇究經邦之業某系
心玉峙決眥冰銜雖憐點鐵之難成不覺彈冠而自喜
結柳而送窮鬼又驚歲律之推移折梅而寄故人正待
春風之披拂
賀兩諫官兼侍讀洪平齋
恭審恩渙綸闈道尊經幄有謀告后獨高騎省之風以
媺詔王益重虎門之望百家退聽六籍增光恭惟某官
兩都純儒三代遺直立言垂世周情孔思之源流引義
正君伊訓說命之表裏春映玉墀之度夜嚴金鑰之聽
念治世或有厝火積薪之憂而忠臣可無納約自牖之
術進補緝熙之學欲留光大之勲不特奏三千牘以為
多方且奪五十席而未已虞夏渾渾商書灝灝坐而論
之堯舜汲汲仲尼皇皇盛蔑加矣從而補衮于以迓衡
某愒日是虞聞風亦起細旃之上徒聞講師三昧之功
函席之間莫奉孺子一編之教
賀章中丞兼侍讀楊誠齋
出綍楓宸專席栢寺御史五院風憲獨倚以提綱太微
四星景緯亦為之動色一臺肅若羣聽聳然某官文章
兩京學術六藝藴蓄至富如泰山喬岳之所藏議論不
窮真長江大河之無極自宦途之鴻漸旋朝路之鵬騫
學省樞庭之徜徉冊府憲臺之容與衆徯九遷而未快
自乞一麾而遽行王尊之乍佞乍賢何有於我子文之
無喜無愠一聽之天公論以久而自明德望因退而愈
重再趨天闕榮陟月聯黃麻似經争𫝊内外制之温潤
清鑒如鏡莫欺左右銓之精明兹錫龍光首居豸列慨
念解瑟更張之始尚懷置器安危之憂雖諸老登朝咸
喜盈廷之鸞鳳然羣枉側目正須摶物之鷹鸇要須護
君子而排小人自足尊中國而折外裔載觀近轍例為
二三執政之階即正宰衡光輔五百興王之運某誤恩
分節失喜速郵故武追隨夢不到鴛行之末私悰踴躍
書聊宣燕賀之誠
賀禮部黃尚書兼侍讀陳篔窗
簡自大君升之常伯儀曹清切出先鴻碩之討論經幄
森嚴入預燕閒之啓沃熒煌疊組鼓舞垂紳某竊以夷
䕫不生禮樂之事幾廢禇馬間出講論之名始尊作新
四海之人文緝熙九重之聖學是為妙選豈屬凡才俶
觀大老之攀龍已卜中興之有象恭惟蓍龜先見松栢
後凋轇轕懿文鍾三光五岳之氣本原正學麾諸子百
家之流自其衮衮以登臺謂可駸駸而托國能於衆醉
保此獨醒杖藜歸去之田園咳唾倘來之冠冕曲高寡
和道大難容迨明聖而改弦引耆英而入彀甫陪獻納
又屈藩宣雖共知試外之材終不若居中之耀惟公用
國如珠在淵不矜其迹而有無限之輝不顯其庸而有
弗知之潤公所樹立世之表儀佇培大用之規模以究
晚成之勛業某問影林杪舉頭雲間不知鵲喜之何頻
盡說鴻飛之方健三已三仕豈足為公意之重輕一歲
一圻盖亦係斯文之通塞趨向雖晚依禱惟深
賀鍾侍郎除左侍郎兼中書及侍講
李梅亭
大君渙號小宰升賢三銓審官尤重左曹之衡尺一佛
出世仍兼右掖之絲綸碧落彌高紫微增煥恭惟某官
目營四海胷著千年關百聖於寸心不夷不惠而願孔
子之學掃千軍於獨筆非韓非孟而成歐陽之文雲雷
十載之經綸江漢六年之方泳怒鵬既擊凡馬皆空蜕
骨地仙直上蓬萊瀛洲之島彯纓天策徧儀承明金馬
之庭堯醲舜醺最宜為誥班香宋艷安敢比材非道不
陳於前在庭無出其右日獻月納亦有嘉謀年除歲遷
士無異論四輔既備命史佚以記言五禮有庸咨伯夷
而降典露門重席星戶鳴珂緝熙有賴於仔肩左右宜
咨於汝翼掌六典之貳更追裴馬之蹤遂萬物之宜即
接䕫龍之武某夙蒙推挽竟自顛隮今墮孤雲落照之
邊誰復高山流水之賞江梅尚難於寄驛海棕詎易以
移栽然蓬戶雪邊十暑碎杜陵之葛在玉堂天上一寒
望范叔之袍
代賀李侍郎除在京宫觀兼侍讀
王格齋
伏審光奉綸言歸侍經幄久矣去國其何以慰蒼生之
心幡然賜環稍足以生善類之氣盖公論乃今而後定
殆揆路繼此而延登側聞除書幾至曲踊恭惟某官統
𫝊洙泗秀出岷峨聖人不生豈在乎弟子之列大雅既
熄當求之古人之中盡繙金匱之藏有光玉振之響氣
直養而無害材何施而不宜頃由簡知入躋禁近有能
典朕三禮是資寅直之誠爾尚弼予一人綽有論思之
益曲高難和道大不容納履星辰之間把麾江湖之外
顯曹僻郡未嘗干喜愠之懷緗帙縹囊初不廢校讎之
課淵乎於道而益進淡然與世以相忘其如治狀之上
聞不容造物之我舍錫以芝檢歸諸笋班奉琳宫之緣
宛在上清虚皇之側勸邇英之講迪以合宫衢室之初
行將登庸大慰僉屬某為品甚下辱知獨深墮在塵埃
米鹽之中限以雲泥關山之隔伏讀贊命喜倍等倫郵
置相望喜連意舒辭之易達戍瓜伊邇將考德論業之
有期頌詠滋深科條莫究
史館類
賀李大著洪平齋
策勛東觀正位承明惟此官乃侍從之階故今代以選
掄為重昔人之進者固多矣蜀士之資者可攷焉淳夫
在元祐之時莊叔當紹興之末皆歷大著作之任遂為
修記注之官以公之才何彼之愧承天未老固無乳媪
之譏孫綽可稱允謂文人之冠矧惟鉅美方萃高門父
子並兼史官古今無此榮遇盖談遷未始聯事而彪固
亦非同時崔駰三世相承止於𫝊業應奉五葉不絶姑
曰承家豈若無異論於三𫝊之中施隔屏於一堂之上
行並儀於禁路實增煥於周行某冒直玉堂嘗勤藻翰
以為行慶超遷之命是故少稽酬荅之言今雖愧於後
時竊自欣於先見即期展謁聊復紓誠
宫教類
賀聶宫教李梅亭
疇庸軍計分教宫藩王事我獨賢勞恬然終歲仁人誼
不謀利展也自今除目一𫝊滿口交慶恭惟某官蓄學
有裕掞材不貲人見其五兵之精神孰窺其一劒之肝
膽長沙射鴨袖不足以回旋郴嶺割雞氣益高而磅礴
甫通班筍又宰盤根取美最以来朝紛交章之至闕諸
公之登臺省盍息吾黔此士之落江湖真令人癭為州
别駕去國期年皇帝曰嘻誰會廪人之出丞相言是莫
如國士之追方當楮幣新舊之交承頗覺中外人情之
訌阻公能調益民得懋遷茂丕績於帝庭進嘉謀於王
府會計當而已昔專出納之司誦說云乎哉今乃範模
之職於皇列邸肇建明師高帝子孫固有殊人之龍種
梁王賓客豈徒受簡於兔園必明禮義廉恥之原使知
君臣父子之實庶淮南知憚汲黯而東海亦敬王尊此
外功名時來則為之耳向來學問公烏得無情哉某辱
知頗深聞報失喜行行驄馬孰不知尺五之去天戢戢
魚頭詎敢乞斗升而活我
翰苑新書續集卷七
