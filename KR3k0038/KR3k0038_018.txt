翰苑新書前集卷十八
兵部
兵部尚書(漢置五曹未有主兵之任六典魏始置五兵尚書謂中兵外兵騎兵别兵都兵也晉有五)
(兵尚書而又分中外兵各為左右按晉雖中外兵與舊五兵為七曹然尚書惟置五兵無七兵尚書之名至後)
(魏始有七兵尚書今諸家著述或謂晉太康中置七兵尚書誤矣後魏為七兵尚書後周置大司馬其屬又有)
(兵部中大夫小兵部下大夫其職並闕至隋乃有兵部尚書統兵部職方駕部庫部四曹唐因之龍朔二年改)
(司戎太常伯咸亨元年復舊光宅元年改夏官尚書神龍元年復故天寳十一載改武部至德二年復舊通典)
(選舉亦為三銓制如吏部通典本朝尚書兵部掌武舉民兵廂工軍鹵簿及蕃夷官員承襲之事凡聯其什伍)
(而教之戰兵部武選之制傚貢舉法若遣將出兵露布奏捷必告於廟其屬有三曰職方郡縣地圖蕃夷歸附)
(之事隸焉曰駕部輦輅車乘廐牧驛𫝊之事隸焉曰庫部軍器儀仗鹵簿供帳之事隸焉神宗正史職官志正)
(名之初尚書猶未除人職略元豐五年九月詔應緣邊義勇保甲事竝隸樞密院其餘民兵悉隸兵部續要會)
(建炎三年併衛尉寺歸兵部中興會要)
歴代事實屯兵五兵(並見官制)司戎太常伯(見官制)夏卿(職林)
(載尚書大司馬亦曰夏卿)大司馬(令狐綯韋博碑曰以大司馬申褒贈之數謂兵寄尚書也)西曹
(文苑英華崔融吏部兵部選人議曰伏望詔東西二曹兩都分簡東謂吏部西謂兵部)武部(見官制)
尚簡率(唐李懷遠除兵部尚書雖久居榮名彌尚簡率常乘款段馬左僕射豆盧欽望曰公榮貴如此)
(何不買駿馬乘之答曰此馬幸免驚蹶無假别求聞者歎服)用九法(錢珝授陸扆兵部尚書制云周)
(之九法歴代用焉故夏官之重高位久虚)九伐正邦(蔡謨讓五兵尚書䟽九伐以正邦國)董正
六師(孫逖授李林甫兵部尚書制)卿長夏官(唐大詔令李宗閔制云云)實掌戎政
(白居易行柳公綽制惟兹夏官實掌戎政)視事南省(唐李輔國為兵部尚書視事南省使武士戎装)
(夾道)以宰相兼(姚崇三為宰相兼兵部尚書記屯戍斥堠士馬儲械無不暗)訪逮時政(唐職)
(林王起字舉之為兵部尚書文宗數訪逮時政起因積雨願寬逐臣)
皇朝事實夏官古卿(歐陽公謝表云云)文昌七兵之秩(楊億代表云)
大臣才(見論制狄在民注)論制狄在民(中興繫年錄兵部尚書民王庶論制狄之道在於)
(周文王問太公以為國太公曰愛民而已兵書無不本諸愛民者上歎曰大臣才也遂拜樞密副使)郊祀
劾后主亂行(言行錄上祀南郊蘇軾以兵部尚書為鹵簿使上因太廟宿齋行禮畢特至青城忽)
(有赤傘犢車并青盖犢車百餘乘衝突而來公呼御營巡檢使立車前曰西來誰何敢爾亂行曰皇后并某國)
(太夫人某大長公主也公即於青城上䟽劾之明日中使𫝊命申勅所司嚴整仗衛)知無不言(朱晦)
(菴撰黃端明墓誌公為兵部尚書兼侍讀每當入直上常先遣人候視至則亟召入坐語從容月必一再見公)
(知無不言)除樞密副使(見論制狄在民注)
旁引制軍詰禁(周禮大司馬之職掌建邦國之九法以佐王平邦國制軍詰禁以糾邦國)九
伐之灋(同上以九伐之灋正邦國)萬民觀政象(同上正月之吉始和布政于邦國都鄙乃)
(縣政象之法于象魏使萬民觀政象)
四六警語(武部司戎)(戎曹夏官)(夏卿南省)(渙號宸庭升華武部)
(疇庸東掖率屬西曹)(渙膺天寵晉長夏官)
(夏官之屬六十久虚司馬之稱武王有臣三千斯掌戎車之政)
(聲名攙四水之清步武接九霄之峻)(官儀如舊詰修禹迹之英風采聿新傾聽漢庭之履)
(爪牙居祈父之司喉舌總漢官之重)(筆端巧次於金湯胷次踔踰於兵甲)
(裕陵肇修官制猶虚位於夏卿哲廟博采師虞始新除於邦傑)
(祈父王之爪牙周蓋專於九伐尚書帝之喉舌漢實次於三公)
(就參廟筭仍登喉舌之司佇静邊塵遂正股肱之任)
(峻文昌之八座聊少偃於靈旗占泰階之六符行即參於鬷假)
(常伯寵優佩摧城之寳劒司戎職暇偃太一之靈旗)
(在冶在鈞幸不為化工之棄物為杗為桷願終歸匠石之掄材)
(傾聽壯猷誦諸葛出師之表亟符善頌歌武公入相之詩)
兵部侍郎(隋置兵部侍郎唐因之龍朔為司戎少常伯光宅中為夏官侍郎後復故唐職林舊制一)
(員總章元年加一員通典掌武選地圖車馬甲械之政唐職林餘見前兵部尚書門本朝官制元豐正名詳見)
(前兵部尚書門元豐五年四月二十日除許將試兵部侍郎除侍郎自此始也)
歴代事實司戎少常伯夏官侍郎(並見官制)夏官小司馬
(六典夏官小司馬中大夫之任也)夏卿之亞(張九齡集裴光庭碑曰兵部侍郎祈父之貳夏卿之)
(亞任而舉者悉以咨之)戎司(楊洪武為司戎少常伯遷西臺帝嘗誚曰爾在戎司授官多非其才何邪)
(洪武曰臣妻剛悍此其所屬不敢違以諷帝用后言帝笑不罪)端靖介正(盧元輔端靖介正能紹其)
(祖奕)有大臣器(韓皋資質重厚有大臣器號稱職)有文武材(唐太宗以楊洪禮有文武)
(材擢為兵部侍郎入參機務出統衆攻戰太宗曰越公兒郎故有家風矣)佐平邦國(白集柳公綽兵)
(部侍郎制云惟兹夏官實掌戎政簡稽調補今方其時司馬貳卿佐平邦國)入參機務(見有文武)
(材注)掌天下軍衛(六典尚書侍郎掌天下軍衛武官選授之政令凡軍師卒戍之籍山川要害之)
(圖廐牧甲仗之數)勲臣之後並優秩(唐衛次公為兵部侍郎選人李勣徐有功之孫名在)
(黜中次公召而謂曰子之祖先勲在王府豈限常格並優秩而遣之)召見訪時事(唐韋澳遷兵部)
(侍郎與同寮蕭寘深為宣宗所遇每二人同直無不召見詢訪時事有邦國刑政大事中使𫝊宣草詞澳心欲)
(論諫却曰此一事湏降御札方敢施行遲留至旦必論其可否上旨多從之)咨天下得失(唐蒋)
(伸字大直為兵部侍郎宣宗雅信愛伸每見必咨天下得失伸三起三留曰他日不復對卿矣伸不喻未幾拜)
(相云)朕今信卿(盧承慶遷民部侍郎太宗尋令檢校兵部侍郎仍知選事承慶辤曰選事職在尚書)
(臣今掌之便是越局太宗不許曰朕今信卿卿何不自信也)父子同為省貳(唐崔湜為兵部)
(侍郎父挹為禮部侍郎父子同為南省副貳有唐未有)越公兒郎有家風(見有文武材注)
皇朝事實貳祈父(曲阜除陳軒制六卿之亞皆高選也而夏官實主武事還貳祈父用均爾)
(勞)司戎亞卿(曲阜賜兵部侍郎何執中不允詔)奏四事(言行錄周文忠公權兵部侍郎)
(奏四事曰重侍從增臺誎擇監司郡守久任監司郡守上曰皆今日要務也)條八事(東都事略許將)
(入為兵部侍郎條奏八事以為兵之事有三曰禁兵曰廂兵曰民兵馬之事有三曰養馬曰市馬曰牧馬兵器)
(之事有二曰繕作曰給用)畫秦蜀形勝(北盟會編王敏節庶為兵部侍郎對便殿口陳手畫秦蜀)
(形勝利害上大喜即日遷本部尚書)言恢復不可輕(平園集周簡惠公葵除兵部侍郎完顔亮)
(斃張公自督府來朝密言恢復公請對謂不可輕舉累數千言上唯唯五月敗書聞上思公言以左中大夫參)
(知政事)不主和議(中興繫年錄兵部侍郎張燾力詆拜詔之議秦檜患之燾託疾在告檜使樓炤)
(諭之曰北扉闕人上欲以公為直院宜早出燾大駭曰愈不敢出矣若使草國書豈能曲徇意旨哉燾嘗思之)
(不過一去檜不能奪遂止)正詞折羣醜(周益公集李文敏公邴召為兵部侍郎苗劉反露刃宫門)
(上登樓撫諭公亟趨前叱苗劉等兇焰稍息公扣宰相朱勝非問計策傳等皆在公反覆䥴詰人為公危公無)
(懼色太后垂簾勝非奏變故以來能助朝廷者惟李邴鄭㲄乃除公翰林學士上賜親札略曰卿毅然正詞氣)
(折羣醜萬衆動色具臣靦顏)不兼二事(東萊集王居正字剛中遷兵部侍郎兼直學士院公辤曰)
(臣愚不足以兼二事願盡力佐司馬不受直院)
羣書精語入亞六卿出膺九命(類要伯樂川記入亞六卿具行司馬之法出膺)
(九命俱總元戎之律)
四六警語(小司馬少常伯)(天詔䟽恩夏官正位)(詞垣渙渥武部躋榮)
(顯冊儒紳升卿武部)(立殿中而奏事夙著英猷亞祈父以司徒茂凝新渥)
(司馬之掌五兵久煩試可貳卿之通四禁果見真為)(參武部之五兵贊周官之九伐)
(文昌貳卿司馬九法)(時方隆平寧有甲兵之問帝深眷顧佇膺衡軸之求)
(談兵亹亹帶齒頰之冰霜挺節巖巖侍論思於朝夕)
(少參董訓偃太乙之靈旗即慶登庸拜文昌之上相)
兵部郎中(魏有五兵晉有七兵皆置郎中歴代或單為郎或為郎中隋初為兵部侍郎煬帝除侍字)
(又改為兵曹郎唐初皆因隋制武德三年改兵部郎中龍朔改司戎大夫咸亨光宅神龍隨曹改復二員一員)
(掌判帳及天下武官之階品衛府之名數一員掌判簿以總軍戎差遣之名數通典唐職官志本朝官制元豐)
(正名並見前尚書門初除潘良器職略本朝所治之事郎中員外郎參掌之續會要建炎三年併省冗職以兵)
(部郎中兼職方題名)
歴代事實軍司馬下大夫(唐職林兵部郎中周大司馬屬官軍司馬下大夫之任也)
(權相兵部郎中楊凝集序云中兵下大夫)公務修整(唐裴光庭轉兵部郎中既歴清要人未之許及)
(在職公務修整衆皆嘆服)奏決若流(姚崇為夏官郎中契丹擾河北兵檄叢進崇奏決若流武后賢)
(之拜侍郎)吏幹有稱(唐李憕驟歴兵部吏部郎中憕有吏幹明於几案甚有當官之稱)所歴
有聲(唐盧奕懷慎之子與其兄奐齊名開元中任京兆司錄參軍天寳初為鄠縣令兵部郎中所歴有聲)
(皆如渙之所治也)侍從不居外省(元微之行楊嗣復制云兵部郎中二員一在侍從不居外)
(省)
皇朝事實七兵之曹(南豐除潘良器制七兵之曹郎吏之選甚寵)五兵之屬
(公是行彭思永制云往踐五兵之屬)夏卿首曹(胡文恭行張勖制夏卿首曹中臺妙選)夏官
之屬(公是行陳希亮制云云)
員外郎廷無稽牒(唐張嘉貞為兵部員外郎時功狀盈几郎吏不能决嘉貞為詳處不渝旬)
(廷無稽牒)能益百姓(魏徵薦社正倫為兵部員外郎太宗勞之曰朕舉賢者非朕獨私以能益百姓)
(也)掌貢舉選曹(六典員外郎二人一人掌貢舉及雜請之事凡應舉之人有謀略才藝平射筒)
(射皆待命以舉若州府歲貢皆勘責文狀而引試焉一人掌選院謂之南選曹每歲選人有解狀簿書資歴考)
(課必由之以覈其實乃上三銓進用則書焉)
羣書精語參戎事之殷(職類元和制誥云既參戎事之殷擢授五兵之後)用服
一臺之華(胡文恭行吕公弼制姑寵七兵之秩用服一臺之華)
四六警語(中兵下大夫南宫老駕部)(榮膺帝命峻陟郎曹)(光膺一札贊掌五兵)
(王庭渙號武部選賢)(員兼侍從不居於外省官號首曹妙選於中書)
(近參卿月之聯上應郎星之列)(龍朔改制大夫有司戎之名元豐省官兵部兼職方之事)
駕部郎中(周夏官之屬有輿司馬有校人主馬之官有五牧師掌牧地有巾車掌公車之政令及王之)
(路皆駕部之任也魏晉尚書有駕部郎宋駕部屬左民尚書齊有之後魏與北齊並曰駕部郎中隋曰侍郎屬)
(兵部煬帝除侍字唐武德加中字龍朔改司輿大夫咸亨復天寳中改司駕至德復通典本朝駕部司事一人)
(以無職事朝官充輿輦車乘隸於太僕寺𫝊驛給受出於樞密院廐牧之政總於羣牧司本司無所掌元豐改)
(制郎中員外郎始實行本部事續會要初除王欽職略參掌輿輦車馬驛置廐牧之事大禮則戒有司具五輅)
(凡奉使之官赴闕視其官職及所治事給馬如格官文書則量其遲速付馬步急遞應内外監收租入多寡孳)
(産登耗皆檢察焉神宗正史職官志建炎三年以駕部兼庫部復并太僕寺歸駕部本朝會要隆興元年復裁)
(内外官於是駕部又當省而郎適贊讀王府而詔聽留需其遷勿補厥後間或一置而一員之制定矣題名兵)
(部四曹而止一員)
歴代事實司輿司駕(見官制)清謹介特(崔元亮字晦叔為駕部員外郎清謹)
(介特澹如也)奉國竭忠(通典隋辛公義為駕部郎勾檢馬牧所獲十餘萬匹帝嘉曰唯我公義奉)
(國竭忠)從容管劇(常衮駕部郎中制從容管劇每識通而理當)閱簿口陳(職官分紀)
(北齊馮子琮為駕部郎中攝庫部孝昭帝曾閱簿領試令口陳子琮闇對無有遺失)僕射拊床(李靖)
(為駕部郎中左僕射楊素拊床謂曰卿終當坐此)
皇朝事實司輿馬之政(初寮除李倫制擢司輿馬之政)主中臺要務(南豐)
(擬制輿馬輦乘之奉郵驛圉牧之治中臺要務主以郎官)
自叙刑戶不博(唐國史補中行刑戸不博前行駕庫)如處美官(唐畢諴字存之為駕)
(部員外郎故事要家勢人以倉駕二曹為辱諴沛然如處美官宰相聞之以職方郎中兼御史知雜)
翰苑新書前集卷十八
