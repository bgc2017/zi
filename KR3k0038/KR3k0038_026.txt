翰苑新書前集卷二十六
將作監
將作監(歴代將作少府秦官掌治宫室漢景帝中六年更名將作大匠前百官表光武中元二年省以)
(謁者領之章帝建初元年復置初以任隗為之掌修作宗廟路寢宫室陵園木土之功魏晉因之江左至宋齊)
(皆有事則置無事則省梁改將作大匠為大匠卿是為秋卿北齊有將作寺其官曰大匠後周有匠師中大夫)
(掌宫室城郭之制又有司木中大夫掌木工之政令隋改寺為監大匠為大監初加置副監煬帝改為大令唐)
(復為匠龍朔改為繕工監咸亨復光宅改為營繕監神龍復天寳中改大匠為大監掌土木工匠之政通典六)
(典唐職林本朝國初判監事一人以朝官以上充凡土木工匠之政隸三司修造案本監但掌祠祀供省牲牌)
(鎮石炷香盥手焚版幣之事續會要熙寧初以嘉慶院為監上重其任使統修造之政會要四年以范子竒判)
(監向宗儒同判元豐乃正名焉職略掌土木工匠之事凡出納籍帳歲受而會之上工部分案五設吏二十有)
(七總局九宫城繕完則歸修内司辨其工作因能任事則歸東西八作司乘時儲積以待給用則歸竹木務窑)
(務丹粉所麥□場前期樸斲以應緩急則歸事材場歛其餘材無所遺棄則歸退材場續會要中興以来將作)
(少府未置監建炎三年始併歸工部紹興三年復置將作監少府事總焉中興會要)
列代事實秋卿大令大匠(並見官制)總判(通典神龍元年復名將作)
(監大匠一人總判)總三監(唐六典大匠之職掌供邦國修建土木工匠之政令總四署三監百工之)
(官屬以供其職事少匠貳焉)省費億萬(華裔後漢應謹字仲華為將作大匠發摘衆姦皆極其刑)
(豪猾之吏屛迹視事五年省費億萬)割損浮費(見羣書精語類)數有損節(尹思貞為將作)
(大匠僕射竇懷貞護作金仙玉真觀廣調工匠思貞數有損節懷貞讓之答曰公輔臣也不能宣贊正化而土)
(木是興以媚上害下又聽小人譖以廷辱士今不可事公矣乃拂衣去)為后世利(姜師度為將作)
(大匠師度喜渠漕所至徭役紛紜不能皆便然所就必為后世利是時太史令傅孝忠以知星顯時為語曰孝)
(忠知仰天師度知相地)責輔臣興土木(見數有損節注)推賢貢士(通典注續漢書)
(李固字子堅遷大匠常推賢貢士)䟽省宫人(魏志楊阜字義山為將作大匠明帝時初治宫室發)
(美女充後庭阜上䟽欲省宫人諸不見幸者乃召御府吏問後宫人數吏守舊令對曰禁密不得宣露阜怒杖)
(吏一百數之曰國家不與九卿為密乎帝聞愈敬憚)勤苦賜秩(馬延年為將作大匠成帝以勤苦賜)
(秩中二千石)勤濟厚賞(唐書姜行本為將作大匠太宗修九成宫行本總領之以勤濟稱旨賞賜)
(甚厚)營創賜侯(何法盛晉春秋王彬字世儒為大匠以營創勤勞賜關内侯遷尚書左僕射)賜
予良厚(閻立德從太宗征遼淖不可通築道為橋梁賜予良厚)太守召為(劉寵拜會稽太)
(守徵為將作大匠有老叟五六人持一百錢送寵寵為人廉受一文大錢)
皇朝事實統修造之政掌土木之事(並見官制)掌城壁舟
車(國朝將作監掌城壁宫室橋梁街道舟車凡營造之事)
自叙虚費功力(竇璡字之推為將作大匠修葺洛陽宫璡於宫中鑿池起山崇飾彫麗虚費功)
(力太宗怒遽令毁之)
羣書旁引垂共工(舜典帝曰咨垂汝共工)太宰飭化八材(周禮天官太宰)
(以九職任萬民五曰百工飭化八材)吏稱職民安業(前宣帝紀技巧工匠自元成間鮮能及之)
(亦足以知吏稱其職民安其業也)
羣書精語工無虚張之繕(鄧豹字伯遲遷大匠工無虚張之繕徒無饑寒之色)除
藻飾之無用割有損之浮費(汝南先賢傳應謹遷大匠發摘姦伏除藻飾之無用)
(割有損之浮費所省息十億餘萬)牆以禦風宇以蔽日(前揚雄將作大匠箴曰開閉將)
(作經構宫室牆以禦風宇以蔽日寒暑收除鳥鼠攸去主有宫殿民有宅居昔在帝王茅茨土階夏卑宫室在)
(彼溝池)
前賢詩詞柱榱欂櫨相支持(漢武帝栢梁詩將作大匠云柱榱欂櫨相支持)
將作少監(後周有少匠下大夫隋將作置副監一人煬帝改為少監又改少匠又更少令唐武德以)
(為少匠龍朔中為繕工少監咸亨中為營繕少監復故唐職林本朝熙寧四年將作監置同判元豐中為少監)
(續會要元祐官品令少監從六品分紀建炎中併歸工部紹興三年詔復置少監中興會要)
歴代事實少匠少令(並官制)掌工匠之事(唐百官志監一員少監二)
(人掌土木工匠之亊總左校右校中校甄官等署百工等監凡治宫廟太常擇日以上聞其事)營繕諮
而後行(姜確字行本貞觀中為將作少匠護作九成洛陽宫有巧思凡朝之營繕所司必諮而後行魏)
(徵恐寖啓後端勸帝斥之)
羣書精語来貳繕工(初寮除侯益制来貳繕工)總尚方工巧(曲阜除韓純彦)
(制尚方工巧之物置監總之輟爾郎曺往服少事)少匠之職(初寮除賈謹制少匠之職實司營繕)
自叙忠言嘉謨不聞(楊務廉為少監以工巧進宰相袁恕己恐啓侈麗之漸言於中宗曰)
(務廉位九卿忠言嘉謨不聞而專聞營構以媚上不斥之無以昭德乃授陵州刺史)
將作監丞(漢將作有丞二人後漢一人魏晉因之東晉宋齊有事則置無事則罷梁天監七年置大)
(匠丞一人陳因之隋將作丞二人唐四人六典本朝熙寧四年以宋靖國知將作監丞續會要元豐正名除吳)
(處厚職略)
歴代事實掌判監事(六典掌判監事凡内外繕造百司供給大事則聽制勅小事則俟省)
(符以諮大匠而下於署監以供其職)
皇朝事實大匠之屬(曲阜除余中制大匠之屬姑試汝能)上䟽論免夫錢
(胡澹庵集李大有字仲謙除將作監丞營繕不奢忤用事者意奪一官上察其不阿詔勿奪西北用兵國力大)
(屈朝廷置司講議以漁利又詔天下計稅輸免夫錢違以重典論百姓騷然公極言不可)
將作簿監(晉將作置主簿員江左有事則置無事則省梁天監七年復置將作主簿隋二人唐因之)
(六典本朝熙寧四年初以殿中丞楊曾知將作主簿公事續會要元豐正名初除孫覺職略)
歴代事實勾檢稽失(唐六典將作監主簿掌印勾檢稽失官吏之申請糧料俸食差遣假)
(使必由之以發其事若諸司之應供四署三監之財物器用違闕随而舉焉)
羣公精語往祗匠屬(胡文恭行將作監簿制)試秩匠員(胡文恭行王䮅制)
升聮匠寺(公是行楊中正制)初勾匠稽(胡文恭行張繼制)勾匠屬之稽
(胡文恭行裴士傑制)俾勾稽於匠屬(胡文恭行吳承規制)匠簿是升(胡文恭行祁咸)
(亨制)
四六警語(匠監繕監)(考試工能)(䟽榮鳳詔晉長雉工)(龍光疏渥雉監搴華)
(天光煥發匠監輝榮)(光奉宸綸榮司工匠)
發端(職重繕工任居大匠)(掌領百工用熙庶績)(顯拜龍恩晉丞雉監)(顯膺天詔進陟秩卿)
起聯(勤梓材之樸斵式謹繕修精工匠之技能庸資董正)(冕旒方樂於儉勤苑囿不聞於增益)
(飭五材而備用益壯宸居若百工而惟時協成聖治)(官分五雉事考百工)
(漢分土木之官周重梓材之職)
警聯(技巧咸精贊漢家綜核之政清華立致躋甘泉禁從之班)(清簡繕工之職養儲大用之才)
(九卿分統漢朝任土木之官百工惟時周禮列梓材之職)
結聯(董宫室舟車之制暫假修能負棟梁柱石之材佇觀大用)
(咨爾共工深達梓人之道進而宅揆佇觀宰相之能)
軍器監
軍器監(後周武帝四年初置軍器監隋百官志隋少府有甲鎧署唐武德初有武器監一人少監)
(一人掌兵仗廐牧開元以前軍器皆出右尚署三年分少府甲鎧弓弩置軍器監唐百官志後唐職林少監掌)
(繕造甲弩之屬辨其名物審其制度以時納於武庫少監為之貳六典本朝國初軍器領於三司胄案官無專)
(職熙寧六年廢胄案乃案唐令置監擇侍從官總判元豐正名分案五設吏十有三總局五續會要掌繕治兵)
(械什物之事凡製器以法式授衆工其弓矢干戈甲胄諸戰守之具則因其能而分任之量用給財旬會其數)
(以考其程課而輸於受蔵之府若知規創裁制工作之利者聽其自言以類參驗令殿前馬步司覆案可否以)
(聞職官志建炎併歸工部紹興復置長貳一員中興會要)
歴代事實武庫(見官制)掌繕甲弩(唐武德十年置北都軍器監掌繕弓弩以時輸)
(武庫總署二一曰弩署二曰甲坊)掌兵仗(唐武德初武器監一人少監一人掌兵仗廐牧)課工
徒(職林唐武德中武器監開元已前軍器皆出右尚署開元初乃分少府監為軍器監凡材革出入之數工)
(徒衆寡之役皆督課焉)邊備脩舉(韋溱遷太原尹兼北都軍器監邊備脩舉)
皇朝事實澹然無求(中興繫年錄陳魯公康伯諡文正為軍器監康伯與秦檜有舊及在)
(朝路澹然無求檜常稱其靖重焉)訓工程作(南豐擬制繕治戎械訓工程作之任置監典領禮秩)
(甚隆)繕治戎械(見上注)甲兵之備(曲阜行李士京制至治之世安不忘危武庫甲兵之)
(備豈易忽也訓工程作置監董之)典兹戎器(初寮除鄧之綱制神考稽古創法留神武備器械精)
(巧朕承先志申嚴制作惟是邦之戎器蔵於武庫爾典兹監事俾長厥屬)軍器付式(熙寧三年置軍)
(器監以兩制二人領焉遣著作佐郎朱伯虎等齎精利軍器付逐州為式製造六年以吕惠卿曾孝寬充判監)
(制度皆著為式)制度著式(塵史神宗留意於軍器設監命侍臣董之前後講究制度無不精緻卒著)
(為式合一百一十卷蓋所謂辨材一卷軍器七十四卷什物二十一卷雜物四卷添脩及造弓弩式一十卷也)
以兩制領(見軍器付式注)玉音上眷(周益公集蕭正肅燧權司封進擬軍器監玉音以為)
(允諸公益知上眷)製尅敵弓(言行錄韓世忠獻製尅敵弓詔工部下軍器監選良工製之)
羣公精語欄錡分司(唐張鷟云欄錡分司武庫是蔵兵之處注曰受兵曰欄受甲曰錡)
鶴膝含霜犀渠奪曰(同上森森羽衛鶴膝皎而含霜凜凜旌麾犀渠光而奪日鶴膝矛也)
萬人彊弩百辟神刀(同上萬人彊弩動黃間而連機百辟神刀輝丹霞而吐鍔注曰機弩)
(牙也西京賦云黃間機張魏武作百辟刀一似丹霞)三屬之甲九石之弓(同上三屬之甲)
(自合堅牢九石之弓固宜良勁齊宣王用九石之弓)
軍器少監(官制見大監門)
羣公精語貳職武監(初寮除趙士寔制在昔熙豐留神武備器械增巧規模具存朕親選)
(才良典領監事爾貳厥職其既乃心)往服少事(曲阜韓純彦制武庫精銳之噐置監總之輟爾郎曹)
(往服少事)
軍器監丞(唐武德初武器監置丞三人貞觀六年廢武器監開元三年置軍器監有丞丞掌判監事)
(凡材革出納之數工徒衆寡之役皆督課焉唐百官志本朝神宗時置丞二人建炎三年併歸工部紹興復置)
(中興會要)
歴代事實訓工程作(曲阜除李士京制云至治之世安不忘危甲兵之備豈易忽也訓工)
(程作置監董之而丞為之貳)參釐監事(初寮除葉勸制朕因時治安申嚴武備參釐監事罔非遴)
(選)
軍器監簿(唐武德初武器監置主簿一人貞觀六年廢武器監開元三年置軍器監有主簿掌印及)
(勾檢稽失唐百官志及六典本朝神宗時置丞二人續會要建炎三年併歸工部紹興二年復置中興會要)
羣公精語列於監屬(初寮除長鎮制朕親定規模俾除戎器列於監屬尤在得人)
四六警語(戎監武庫)
發端(法宫錫命戎監登賢)(疏渥宸庭提綱軍監)(出綍宸居陞華戎監)(拜命楓宸提綱軍監)
起聯(謂財貨源流所係久列屬於民曺欲技巧工匠之精庸升班於大匠)
(游著作之廷增重儲材之地歌車攻之什正資備器之能)
(制每重於刺經久儲素望治莫嚴於備器暫倚長才)
(屈處雉工之任久稽考於簿書欲觀鴻業之施飭備修於噐械)
警聯(萬人之弩百辟之刀典司必謹九石之弓三屬之甲制度惟精)(飭七兵之制作贊萬乘之規模)
(戒不虞除戎器豈惟文具於一時及閒暇明政刑庶折遐衝於萬里)
結聯(脩車馬備器械周室中興厲鋒刃鍛戈矛魯邦聿固)
(贊修攘之政少資備器之能躋禁近之聮即聽持荷之寵)
(弧矢之利以威下董正攸資英俊之彊可折衝登庸有漸)
翰苑新書前集卷二十六
