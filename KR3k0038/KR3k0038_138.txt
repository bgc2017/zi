翰苑新書續集卷二十四
寄居類
通曾大參王臞軒
鴻臚賜第曾私一氣之鈞麟校司文復邇三台之府敬憑
卿墨僭凟帥籖竊以鄉莫重於達尊士要親於前輩魏
公居晝錦之日問業有徒迂叟處獨樂之時及門者衆
而况德師一代位冠百僚如東魯之有泰山咸瞻峻極
如泗洲之有大聖共仰威光曾謂竒窮得此遭遇恭惟
某官名垂宇宙勲在鼎彛大廷為舉首之奏篇輸忠懇
切寧廟得力行之一說饗國靈長昔宣靖有位而文無
稱及南豐有文而位不顯惟耳孫之間出視鼻祖以增
光方在盛年徧儀華貫入則參國鈞之重出而揚宣幕
之威雖愬帥鄧顔帥陳賴元臣之往視然范公西杜公
北宜君子之永嘆其道不同難相為謀見幾而作不俟
終日等軒裳於物外卷兵甲於胸中維時新君眷懷舊
弼十連借重曉行湘水之春一壑來歸暮捲西山之雨
雅意午橋之行樂何心寅陛之押班閒擎天之柱於匠
林横濟川之舟于野渡自謀則善人望謂何方國事之
日新而善類之星散名節頽而莫為之振起議論勝而
罕見之施行向焉誇嘉橘之栽未幾成枳甚者悔芳蘭
之佩甘化為茅惟元氣之受傷致外邪之交作天欲平
乎天下相復出於相門柄用有期巖瞻正切南渡諸賢
出處之節孰盛名公西墅十年著述之書併歸國史伏
念某癖惟嗜古樣不入時對策廣廷徒有空臆盡言之
直校文列陛乃罹疾聲大呼之讒比求宗邸之冷官隨
得翹林之化筆未能適道敢好為師幸大州本父母之
邦而年家沗子弟之列告戒之以藥其失提撕之以玉
于成既有儒宗以依歸可免生徒之謿謗函丈前之教
誨倘許摳趨夾袋内之姓名冀叨收錄
通費參政(士寅)李梅亭
分小隊於少城將安問政倚鉅人之長德行可庇身請
裁吾黨之斐然來事是邦之賢者恭惟某官賦姿肅括
蹈行中庸長卿吞雲夢之胸豈以八九而芥蒂太白空
岷峨之眼尚餘一萬之琳琅簡上帝心為公室輔固已
重清廟九九之鼎謂當應泰階兩兩之符乃甘松菊之
主人暫作園林之勝事道之將行也命天將降任是人
佇一馬二童之來增六鰲三極之重公有無窮之聞民
無不獲之夫某薾然棗昏重以木訥躐冐清華之選遂
塵碧落之班所期乞一障之乘詎敢作三刀之夢惟是
夙仰翹材之館乃今得依通德之鄉避正堂而舍蓋公
定難屈致置盂水以教任守尚幸告忠
通王侍郎王臞軒
少而抱槧久瞻魁宿於璇霄壯也彈冠行覩德星於珂
里雖素於左右殊無介紹然見之方册不昧平生敬飭
訥詞僭干嚴分恭惟某官任重而道之遠表粹而裏則
剛方在韋布之時已負縉紳之望紫府點頭碧雲章句
號閬苑之謫仙素王喜色黃甲科名協湘川之佳䜟剔
蠧芸館含香錦闈翠節朱轓幾沛黍苖之雨紫薇紅藥
曾依香案之雲方為禁從以小留乃厭承明而丐去十
連為帥力蘇凋瘵之氓五嶺皆炎變作清涼之境胡然
為衆所忌正坐其名太高一壑來歸六丁莫挽髮為憂
邊而半白心思報國以常丹寇公不入中書莫答氊裘
之問裴相方遊綠野其如柱石之衰佇下綸音徑司國
柄伏念某弱惟殖學貧只賣文固嘗感慨於事功其奈
間關於場屋大廷對策妄陳憂國之孤忠末第書名何
惜避人之三舍來傍蓮池而謾仕已驚瓜戍之過期胡
遲其來蓋恐素官之無譜或贊其決以有達尊之可師
惟願矜憐臭味之同庶有終始帡幪之託俾遂親養得
逭官箴楊儀之無材力之可稱正深廩廩宓子賤待老
成而後決尤切拳拳
代董制帥通許侍郎(奕)劉閣學(光祖)
李梅亭
石㘭和墨躐升獻納之班玉壘分符更冐蕃宣之寄巋
然地重蕞爾人微實惟鄰寳之依敢廢書函之敬恭惟
某官清時碩德名世真儒惟其特立而獨行造道自得
故能難進而易退經德不回至今猶侍臣之冠歴年賜
方伯之履在外則植旗旄羅弓矢公豈此榮其功之銘
鼎彛被絃歌士誠有望佇起几安之舄亟馳介大之圭
某見謂疎庸誤蒙簡注願乘一障豈能堪十乘之行縱
駕兩轓何敢作三刀之夢冐焉叱馭願在執鞭嗟遠道
胡為來哉孰寬脅息居是邦事其賢者載慰心期
代通易尚書(祓)朱湛盧
候長沙之星慚叨分閫望尚書之斗喜在鳴珂已脂轄
以首塗亟擘牋而抒敬某官輪囷奥學絢爛高文紅錦
賜袍登仙掖鑾坡之上紫荷持槖在屬車豹尾之中頡
頏飛霞簸弄明月方欲作郊祀之歌以粉飾禮樂抑且
規帝王之制而裁成典墳忽觀蒼狗之浮雲盡付黃粱
於昨夢詩書之教鴂舌天令變於娵姬吟詠之落烏蠻
人競傳於欸乃騎鯨故去跨鶴俄還竊惟平生討論述
作之工實得前日寂寞閒寬之力崑崙碣石細箋禹貢
之山川鄉遂井田增釋周官之制度已驟騰於紙貴頗
傳習於經生向使黃扉紫闥而益顯其身安得玉佩瓊
琚以大為不朽殆天心之有屬豈世俗所能知舒卷隨
時寧久篋中之團扇論思有詔即還坐上之青氊某猥
以庸才洊膺重寄繼常侍湖南之詠自顧非才聽任公戸
下之規願安承教
通留舍人王臞軒
挾策免園早誦詞場之製横經麟序晩依相閥之華半
生企峻於雲霄不日挹清於冰玉語心自賀羾贄為容
敬惟某官學貫天人名垂宇宙以尊主庇民為己任以
通今博古為儒宗文人才士各有偏長鮮兼十體之美
大科異等已為難事况出三台之門方在青春徧儀華
貫鑾坡揮翰非他學士之可言螭陛濡毫有古良史之
遺直片語不合勇去莫留行吟康樂之池塘選勝鬱孤
之臺榭大節固足起庸夫之懦高名亦能來羣兒之讒
壯歲風雲如豪鷹俊鶻之直上中年泉石與曉猿夜鶴
以相從逃名而名自歸遯世而世莫舍雖欲全韓魏公
之節自愛晩香然未及范景仁之年求閒太早竊窺大
賢之出處以卜世道之汙隆深刻堅珉揭諸葛出師之
一表短章大韻有杜陵戀闕之丹心今日幸公道之漸
開諸賢多即家而起用離而復合否者將通相復出於
相門繫時人望天欲平乎天下以我公歸伏念某樣不
入時癖惟嗜古學類醯雞之在甕仕如鮎魚之上竿帝
城風月之無邊方思贊畫宦海波濤之叵測嘖有煩言
不能追誓墓之風聊復草問鈞之賦朅來倚席寒甚無
氊所幸鴻儒之可師一洗鯫生之陋習聆函丈前之教
誨以淑諸生偹夾袋内之姓名敢期他日
通留經略王臞軒
西洛耆英嘯傲三台之府南宗冷宦依棲數仞之牆先
上日以通名望下風而起敬竊以先達之於後進世族
之於素門勢分固殊投合亦寡惟元城之在宋問業有
徒與了翁之居淮及門者衆而况三朝元老之嫡嗣一
代人物之宗師稍有識知皆思歸嚮恭惟某官文章奎
璧德望華嵩忠孝通乎神明出處關於世運故國謂有
喬木稱到於今後人猶愛甘棠何况其子方春秋之鼎
盛歴中外以游揚郎省陞華風采耀鳴珂之列虜庭出
使笑談獲全璧之歸持麾把節於湘中易地建臺於江
右仁心撫字山林野史之屢書隂德平反道路口碑之
交誦開十連之帥閫屹百粤之長城惠行而龍戸驩呼
威肅而鯨波恬靜奈外地去天之遠而浮雲蔽日之明
一壑來歸六丁莫挽蓋韓吕家傳之清白素所服&KR0574;而
金湯勢焰之薰蒸恥於炙手勁草當疾風而不改寒花
於晚節以尤香種樹山中白傅倡風流於九老植槐庭
下晉公傳事業於二郎傲睨軒裳追隨觴詠勝事園林
清時鐘鼓如許清閒上天將相平地神仙孰為輕重此
固衣冠之羨慕其如旒冕之簡懷欲副巖瞻行&KR0574;柄用
伏念某癖惟嗜古樣不入時對策廣廷徒有空臆盡言
之直校文列陛乃罹疾聲大呼之讒比求宗邸之冷官
隨得翹材之化筆未能適道敢好為師幸大州本父母
之邦而年家忝子弟之列誘掖之以藥其失推輓之以
玉于成既有耆德以依歸庶免生徒之謿訕熏和染教
期為王孫公子之範模舉滯拔淹全賴察父哲兄之提
挈
回雲臺劉中散(學裘)方烏山
瞻耆英於洛社夙仰高風遣皇華於周原行親緒論未
敢登名於記室辱先寄訊於書郵一謙甚光三復以喜
恭惟某官漢廷尊宿魯國靈光道傳本統派接聖賢脈
絡一家之學問澤施生民功存社稷弓裘累世之忠勲
源遠則波深根固而葉茂恭惟執事克稱聞家飽更中
外之踐敡多識後先之文獻盍儀筆槖爰踵旂裳不拔
虞陛之夔龍乃作商山之鴻鵠怡愉雝肅子孫則其典
刑嬉遊婆娑里巷得所矜式前哲益少時事孔艱當得
老成以備黃耉咨諏之訓睠言名望豈非白首魁壘之
臣少安蘂級之遊即聽蒲輪之召某久於耕釣忽爾軒
軺頗有好事人欲勒回山林之駕非得使者體若為馳
原隰之車猶幸薄遊實依通德致天子之命雖難起龔
老於田中事大夫之賢且喜拜龐公於床下
回謝大博王臞軒
叨閫寄於湘川方承嘉惠問卿材於楚國知有英賢息
肩行李之初眯目簿書之裏鼎來芳翰彩絢駢珠跫然
谷音折我屐齒某官韵鄰玉鑒氣軼金莖雲錦織裳不
用人間之刀尺昭華截琯自調天上之聲音大名高唱
於句臚小却合盛之鑾省橋圜璧水方惠然而肯來舟
近蓬山乃薄之而不即少息風鵬之翼以深霧豹之文
挹浮丘拍洪崖當挽遠於逸駕入駘盪出馺娑亟歸近
於清光某官居今傍於黿鼉日課半親於㕍鶩賸喜風
騷之彦暫留遊釣之鄉美人隔水秋娟娟儻破少陵之
願客子入門月皎皎尚傾山谷之懷
回衆寄居官李梅亭
楊南平牟涪州侯茂州蒲運管
再命專城甚慙愒日六條察郡誤玷觀風所幸依長者
之牆用是攬慨然之轡曾脩辭之不敏辱委贄之相先
恭惟某官文武兼資循良可紀(侯茂州)器博而周才弘以
毅(蒲運管)洵美且仁柔嘉維則(汎回衆官)筆力挾岷詞源倒峽
作為黼黻卿雲河漢之無窮粲然琳琅李杜光豔之固
在有憐弄峨眉之月詎能應益部之星財匪鬼輸安得
有錢而使鬼粟非天雨若為轉粟以上天匪藉大家之
牛車難沃小雅之牡轡某自知負乘更愧贈刀大夫儼
然造焉既知感矣是邦事其賢者能勿誨乎
回楊宰(醴陵)已赴官劉後村
謾稱竹使尋元晦之舊遊欲訪草元問子雲之安在尚
稽展覿聊寫謝忱伏惟某官妙深湛之思篤聖哲之好
粹然家學卓爾時名射策決科蚤對丹墀之問鳴絃製
錦尚為巖邑之淹想陶柳之方濃而楚騷之已續聲傳
回㕍焉用牛刀目送飛鳬即聮鵷序某濫兹假守渴甚
見賢孰云會面之難失於交臂之頃明月千里徒勤悵望
之私置水一盂猶幸誨言之及
回黃尉(直卿)劉後村
遠宦問津來往寓公之贄高懷感舊先貽新令之書佩
此勞謙悚然摧謝恭惟某官雄文行遠卓識際空生了
翁之里故其氣高游文公之鄉故其學粹久矣見推於
月旦宜其立致於雲霄乃屈脩程尚須遠戍乘龍有喜
又何妨秦贅之嘲振鷺于飛行且接周行之彦某散材
無用漫仕不諧少從幕府之遊下筆颯颯晩識田家之
樂拊缶烏烏非就男封蓋謀親養豈謂繼煎熬之後若
為施捄藥之方接壤而居君想熟知其利病避堂以舍
僕方有賴於箴規
翰苑新書續集卷二十四
