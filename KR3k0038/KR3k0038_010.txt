翰苑新書前集卷十
翰苑(承旨士直學)(學士權直)
翰苑官制見各官門
歴代事實北門學士(見官制)鸞坡(唐德宗移院於金鸞坡)鸞殿(王建詩云云)
北宮(常衮翰林學士制視草北宮)金印(晉開運中賜學士院書詔金印一翰林志)白麻(唐故)
(事中書用黃白二麻為綸命重輕之辨其後翰林學士專掌内命選用益重中書所出獨得用黃麻其白麻皆)
(在北院自非國之重事拜授將相德音赦宥不得由於斯)菱紙(海錄碎事李德裕侵紅點書詔皆用菱汁)
(拭紙)號稱六絶(唐李邕號翰林六絶謂文學書翰等六事過人)不受私謝(續通典實歷元)
(年路陶為翰林學士有以金帛謝除制者必叱而去之曰吾以公事接私財邪終無所納)視草(唐至德後)
(天子召集賢學士於禁中草書詔雖宸翰所揮亦資其檢討謂之視草)專内命(唐韋執誼翰林故事)
(云遂建學士俾專内命)掌絲綸(後唐學士劉昫奏云矧惟翰墨之司專掌絲綸之命)試五題
(續通典長興元年翰林學士劉昫奏本院舊例學士入院除中書舍人不試餘皆試麻制荅審書批荅各一道)
(詩賦各一首號曰試五題)以輩行呼(孔六帖陸䞇入翰林年尚少以材幸天子常以輩行呼而不名)
(雖外有宰相立大議而䞇常居參裁可否時號内相)降輦步迎(唐玄宗召李白見於金鸞殿降輦步)
(迎如見園綺)内宴班一品上(唐故事凡内宴班居一品之上)輔弼十二(翰林志貞)
(元中由此而居輔弼者十有二焉元和中由此而膺大用十有六焉輔弼十二)賜笏(唐李絳初入院憲宗)
(親擇笏以賜之)賜金蓮燭(令狐趙公大中初常便殿召對夜久方罷宣賜金蓮花燭送歸院使以下)
(謂是駕來俄傳學士歸院莫不驚異金蓮花燭柄耳至尊方有之)天子私人(見官制)是我
門客(李衞公詩注曰先后朝曾宣諭卿等是我門客)奏頌詔供奉(李白召見金鑾殿論當世)
(事奏頌一篇有詔供奉翰林)選朝官居(唐玄宗選朝官有詞藝學識者入官翰林供奉别旨於是)
(吕向尹暗首充焉至二十六年始改稱學士遂别建學士院俾專内命)給綺被(唐翰林初選者試制)
(書批答三首内庫給青綺被紫絲履之類端午賜青團扇)賜錦襖(金坡遺事學士舊規十月賜錦)
(長襖子國初以來賜翠毛錦太宗改賜黃盤鵰錦)撰著文名(翰林所著撰拜免王公將相妃主曰)
(制賞賜恩宥曰赦書曰德音處分事曰勑曰御札五品以上曰詔六品以下曰勑批羣臣表曰批答奬勲勞曰)
(奬諭賜外國書曰蕃書醮曰青詞密詞釋曰齋文教坊致語曰白話土木興建曰上梁文宣賜曰日宣此外有祝)
(文碑文神道碑樂章詩頌春帖子之類撰述進入遇有除拜以雙日鎻院隻日降麻)用白麻(分紀元和初凡)
(赦書德音立后建儲火誅討拜免三公宰相命將曰制書並用白麻不用印)進草(澠水燕談密旨多夜降)
(出草麻五更三點進錢惟演草夀春王制進草乞御筆刊削然後寫麻從之其後冊皇太子亦進草親王宰相)
(等即不進)草麻潤筆(分紀草麻潤筆自唐有之鄭譯自隆州頭刺史復爵李德林作詔高戲戲之曰筆)
(乾譯曰出為方伯杖策而歸不得一錢何以潤筆)
皇朝事實兩制詞臣(雍熙三年勅曰兩制詞臣公朝精選典司誥命親近冕旒)鼇禁
(宋公曰賈公黃中皆先達鉅儒同在鼇禁續蘇志又有鼇宮鼇島焉)鼇島(方塵鼇島之員)綸闈(楊億)
(表云)北扉(沈括筆談云學士院北扉者為其在浴堂之南便於應召)槐廳(學士院第三廳閣子有一)
(巨槐素號槐廳舊傳居此閣者多至入相)視草臺(筆談故事堂中設視草臺每草制則具衣冠據臺而)
(坐今但存空臺)摛文堂(續會要政和五年御書摛文堂榜賜學士院)金馬直廬(金坡遺事)
(太祖鼎新大壯敞金馬之直廬)玉堂之署(元城語錄國朝太宗皇帝以玉堂其來尚矣但虛傳其號)
(而無正名乃飛白書玉堂之署四字以賜焉禁林讌會集玉堂殿名也疑武帝時所造翼奉𫝊䟽曰漢德隆盛)
(在孝文躬行節儉其時未央宮無高門武臺玉堂金華之殿則玉堂殿疑武帝所造李尋傳尋待詔黃門哀帝)
(使侍中往問災異對曰尋過隨衆賢待詔食太官衣御府久汙玉堂之署盖待詔者有直廬在其側故曰署本)
(朝英廟嗣位乃撤去及元豐中翰林學士乞摘去下三字復榜院門以為臣下光寵詔可是乞以殿名名其院)
(也不避甚矣)清華之地(太宗賜蘇易簡詩後御扎美居清華之地也)職親近地(翰苑)
(職親近地非他要官比)人世仙境(蘇志云玉堂東西璧延袤數文悉畫水以布之風濤浩渺擬瀛)
(洲之象也修篁皓鶴悉圖廊廡竒花異木羅植軒砌每外喧已寂内務不至風𫝊禁漏月色滿庭真人世之仙)
(境也)深嚴之地(見學士門)神仙之職(蘇志云太宗皇帝嘗謂近臣曰詞臣實神仙之職也)
詞臣清美(太宗嘗諭蘇易簡曰詞臣清美朕恨不得為之)一條冰(陳彭年兼數職皆文翰清)
(秘之目人謂其官銜為一條冰)參掌密命(金坡遺事)咨報中書(歸田錄云百司申中書皆)
(用狀惟學士院用咨報其實劄子不出名但當直學士一人押字而已謂之咨報此唐學士舊規也)聚廳
分草(蘇易簡續志或郊禋行慶制命填委必聚廳分草之)大事訪陶竇(太祖平海内修舉舊)
(典有文大事多訪於陶竇)賜袍(十月朔舊賜對衣紅錦袍淳化二年代以細花盤鵰錦袍下丞相一等)
勑設(蘇志凡初遷者本院賜宴營幕使宿設帳幄尚食使供珍饌酒坊供美酒是為勑設宴賜衣内殿給)
(青綺綾被青綾單帕紫絲履白布手巾之類)御毫賜詩(職官分紀太宗皇帝至上林春融千花萬)
(卉妍麗冠絶上必曲宴宰衡勲舊召兩制詞臣俯龍池垂金鈎舉觴賦詩終日而罷上嘗謂近臣曰詞臣實神)
(仙之職也翊日凡所進詩悉迴御毫屬和以賜焉)盛事有七(李昉禁林讌會詩序學士今日之盛)
(事有七新學士謝恩日賜襲衣金帶寶鞍名馬一也十月朔改賜新樣錦袍二也特定革麻利物三也改賜内)
(庫法酒四也月俸並給見錢五也特給親事官隨從六也勑設供帳之盛七也凡此七事並特出異恩有以見)
(聖君待文臣之優厚也)置鈴索(蘇續志有唐學士院深嚴非本院不可遽入雖中使宣事及有文書)
(必先動鈴索立於門外候小判官出授授訖授院使院使授學士自五代以來其制久廢蘇易簡因召對言上)
(可其奏自是院復置鈴索焉)常楊不逮(鄭戩知制誥訓辭深雅時謂常楊不逮)不草内
侍制(事略胡宿知制誥内都知郭懷敏勢傾中外出為和州都監召復敏職宿還詞頭不草制)
翰林承旨(唐始置翰林學士無承旨至憲宗永貞元年始命鄭絪為之大誥令大廢置丞相之密畫)
(内外之密奏上之所甚注意者莫不專受專對居東第一閤本朝承旨不常置以院中久次者一人充續會要)
(詳見翰林學士)
歴代事實内庭之老(翰林志鄭絪為内庭之老首定大計)東第一閣(見官制)
在學士上(後唐明宗勑令後學士入院並以先後為定惟承旨一員不計官資先後在學士上)次
於宰相(孔六帖沈𫝊師入翰林為學士翰林缺承旨次當傳師穆宗砍面命辭曰學士院長參天子密)
(議次於宰相自知必不能因稱疾出)召詢時事(唐常澳為承旨與同僚蕭寘為宣宗所遇二人同直)
(無不召見詢訪時事每有邦國刑政大事中使𫝊宣草詞澳心欲論諫即曰此一事須降御扎方敢施行遲留)
(至旦必論其可否)獨承密命(通典翰林院例置學士六人内年深德重者一人為承旨所以獨承)
(密命故也德宗好文尤難其選貞元以後為學士承旨者多至宰相焉)
參天子密議(見次於宰相注)多識朝章(唐穆宗以杜充穎多識朝章拜為中書舍人學)
(士承旨)處事機密(唐韓偓昭宗時處事機密與帝意合)專受專對密畫密奏
(見官制)立嫡以長(職官分紀唐順宗風噤不能言時太子未立牛美人有異志中外洶懼召鄭絪)
(草立儲制絪搦管便書立嫡以長四字跪而上呈乃定憲宗絪之力也即位拜平章事)腕可斷麻
不可草(孔六帖韓偓進承旨宰相章貽範母喪詔還位偓當草制曰腕可斷麻不可草)多至宰相
(見獨承密命旨)九丞相二名卿(唐元稹承旨院記自永貞鄭絪為承旨十七年間由鄭至杜十)
(一人而九參大政若此則安可以昧陋不肖之稹繼居九丞相二名卿之後)
皇朝事實文章有三代風(國史張方平傳方平為承旨神宗親劄曰卿文章典雅煥)
(然有三代之風而又善以多為少意博辭寡雖古訓誥無以加也)草求言詔(言行錄韓維除翰林)
(學士承旨神宗命公草詔求直言詔出人情大悦)裁定朝典(東都事略扈蒙傳太宗即位復入翰)
(林加承旨曰張昭竇儀卒朝廷典故皆蒙裁定)年德之高(東坡謝表金鑾玉堂雅被絲論之密北廳)
(東閣獨稱年德之高)浴殿(蘇志乘與奉郊廟承旨得乘廐馬自浴殿由内朝以從揭鷄竿布大澤得升丹)
(鳳之西南隅外賓客進見則上直禁中)燃窗(筆談玉堂東承旨閣子窗格上有火然太宗常夜幸玉堂)
(蘇易簡為學士己寢遽起無燭具衣冠宮嬪自窗格引燭入照之至今不欲更易以為玉堂一盛事)轉官
賜分物(蘇續志近例就院轉官惟承旨則賜分物勑設如初拜之禮餘不得比矣)賜飛白玉
堂字(淳化二年十月承旨蘇易簡獻續翰林志二卷太宗賜御詩二章又飛白書玉堂之署四字以賜謂)
(宰相曰卿可召至中書授之他日為翰林中美事易簡願以詩刻石帝為真草行三體命待詔刻石以賜易簡)
賜上尊設饌(淳化二年十二月承旨蘇易簡於本院會學士等觀飛白及三等書體帝聞之賜上)
(尊酒太官設饌各賦七言詩宰相參政亦各賦詩易簡悉以上聞翌日帝曰朕諷讀數四有以見儒墨之盛學)
(士之貴也)草大言賦以賜(淳化四年上草宋玉大言賦賜蘇易簡易簡因擬宋玉作大言賦以)
(獻)賜詩(太宗賜蘇易簡詩云翰林承旨貴清淨玉堂中)鰲峯最上頭(國老閒談宋景文公)
(祁守益州以翰林承旨召以詩寄丞相云寧知不是神仙骨上到鰲峯最上頭)除參政(王拱辰自承旨)
(除參政不數日以憂去服除以宣徽使召熙寧問王珪拜為承旨韓絳戲之曰行將入宣徽矣未幾除参政遂大)
(近世承旨之達無此比也)肆赦升丹鳳樓(見浴堂注)不試知制誥(歐陽脩傳故事)
(知制誥必試仁宗知脩有文有旨不試)玩欹器戒持盈(蘇易簡為承旨當禁直以水試欹器)
(太宗曰聞卿所玩非欹器耶易簡曰然乃進曰日中則&KR0628;月滿則虧器盈則覆物盛則衰願陛下持盈守成念終)
(如始固萬世之榮則幸甚)在翰林十二年(章得象性簡重在翰林十二年怡然自得)五鳳
齊飛(廬陵集注太宗時賈黃中宋白李至吕蒙正蘇易簡同時拜翰林學士承旨扈蒙贈之詩云五鳳齊)
(飛入翰林其後呂為相賈李蘇參政宋為尚書)
翰林學士(唐學士之職本以文學言語備顧問出入待院從因得參謀議納諫諍其禮尤寵職林翰林)
(者在銀臺門内以藝能伎術召見者之所處也韋執誼翰林故事文書詔令則中書舍人掌之職林自太宗時)
(名儒學士時召革制然猶未有名號乾封以後始號北門學士玄宗初置翰林待詔掌四方表䟽批答應和文)
(章職林繼以詔勅文告悉由中書多壅滯始遷朝官有詞藝學識者入居翰林供奉别旨然亦未定名制詔書)
(敕猶或分在集賢開元二十年始以翰林供奉改稱學士建别學士院於翰林院之南俾專内命其後又置東翰林)
(院於金鑾殿之西隨上所在韋執誼翰林志選用益重而禮遇益親至號為内相又以為天子私人凡學士無定員)
(下自校書郎正及諸曺尚書皆為之入院一歲則遷知制誥未知制誥者不作文書晉天福五年詔翰林學士院公)
(事宜並歸中書自是舍人晝直者當中書制夜直者當内制至開運元年復詔翰林學士與中書舍人分為兩制各)
(置六員五代職官志本朝翰林學士掌内制制誥赦敕國書及宫禁所用之文辭凡后妃親王公主宰相節度使除)
(拜則學士草詞授侍詔書訖以進赦降德音則先進草大詔命及外國書則具本禀奏得畫亦如之凡拜宰相或事)
(重者宣召面諭旨則給筆札書所得者旨禀奏歸院真詞以進餘道内侍授中書省熟狀亦如之若已畫旨而有未)
(盡則論奏貼正乘輿行幸則侍從以備顧問有所獻納則請對或奏對凡初命為學士皆遣使就第宣詔旨召入院)
(續會要淳化二年以翰林學士賈黃中蘇易簡同知京朝官考課李沆權判吏部流内銓故事學士掌内庭書詔指)
(揮邊事曉達邊謀天子機事密命在鸞不當豫外司公事盖防纖微間或漏省中語故學士院在金鑾殿側號為)
(深嚴自國朝太祖以來藉其才用始令判三銓及知太常禮院事太祖實錄天聖元年詔學士過隻日至晚出)
(宿盖故事以雙日鎻院隻日降麻也仁宗實錄隆興改元詔學士及經筵官内宿稍復祖宗故事)
歴代事實北門(唐劉禕之𫝊禕之少以文辭稱遷右弘文館直學士上元中與元萬頃等召入)
(禁中論次新書高宗又密與參决政事以分宰相權時稱北門學士)東頭(唐熊望傳敬宗喜為歌詩議置)
(學士以備燕狎劉栖楚薦熊望)三俊(唐李紳字公垂能歌詩諷誦多在人口穆宗召為學士與李德裕元)
(稹同在禁署時稱三俊情意相善)萬選(張鷟文詞猶青銅錢萬選萬中時號青錢學士)大手筆
(唐李德裕吉甫之子穆宗即位召入翰林為學士禁中書詔之大手筆多令德裕草之)置之金鑾
(唐李白序云明皇下詔召就金馬降輦步迎如見綺皓以七寶牀賜食置之金鑾殿出入翰林中間以國政潜)
(草詔誥人無知者)禁中頗牧(異誠為翰林學士黨項羌擾河西宣宗召學士對誠論破羌之状上)
(曰不期頗牧在吾禁中即用誠守河西)元才子(唐牧宗在東宮有妃嬪誦元稹歌詩以為樂曲者知)
(是稹所為宮中呼為元才子荆南監軍譚峻歸朝出連昌宮詞一奏御穆宗大悦即日拜祠部郎中知制誥)
思如泉(唐陸䞇傳䞇為學士從幸奉天時機務填委詔書數百䞇揮翰起草思如泉注初若不經思慮)
(既成之後莫不曲盡事情中於機會同舍皆伏其能嘗啓德宗今盗遍天下陛下宜痛自引過以感動人心陛)
(下誠能以言謝天下使詔書無所忌臣雖愚陋可以仰副聖情庶令反側之徒革心向化德宗然之故奉天所)
(下詔書雖武夫悍卒無不揮涕感激多贄所為也䞇入翰林尚少以材幸天子常以輩行呼而不名帝所親倚)
(至解衣衣之雖外有宰相主大議而䞇常居中參裁可否時號内相)速若射(唐陸扆傳扆進為翰林學)
(士中書舍人扆工屬辭敏速若射注然一時書命同寮自以為不及昭宗優遇之帝嘗金鑾作賦詔學士皆和)
(獨扆最先就帝覧之歎曰貞元時陸贄吳繼通元兄弟善内庭文後無嗣者今朕得之)才敏速(杜讓)
(能以學士從僖宗在蜀關東用兵書詔雲委之讓能詞才敏速筆無點竄動中事機僖宗嘉)捉筆遽成
(唐劉瑑傳瑑字子金擢翰林學士宣宗始復關隴裁處叢繁詔書數十捉筆遽成辭皆允切)下水船
(摭言朱梁時姚洎為學士一曰梁祖問及裴延裕曰頗知其人思敏洎曰尚在翰林號下水船梁祖曰卿便是)
(上水船也洎甚慚)以正諫為己任(李絳為翰林學士孜孜以正諫為己任嘗極論中官縱恣)
(方鎮進獻之事)次連屏(李絳字深之元和中為學士次君臣成欺為連屏)金鑾作賦(見速)
(若射注)涉經史知典故(張垍傳垍為翰林博涉經史多知典故)禁中次新書
(見北門注)浴堂召對(柳公權為翰林學士每浴堂召對繼燭見䟦語猶未盡不敢取燭宮人以蠟淚)
(揉紙繼之也)北門視草(通鑑唐乾封後劉懿之劉禕之兄弟周思臧元萬頃范履冰皆以文詩召)
(入待詔常於北門候進止時號北門學士天后時蘇味道韋承慶皆待詔禁中中宗時上官昭容獨當書詔之)
(任睿宗時薛稷賈膺福崔湜又代居其任玄宗即位張說徐堅張九齡徐安正等召入禁中謂之翰林待詔王)
(者尊極一日萬機四方進奏或詔從中出雖宸翰所親亦資檢討謂之視草故常捒當代文人以備顧問)參
逮密政(唐韋綬德宗時為翰林學士密政多所参逮帝嘗幸其院韋妃從會綬方寢時大寒以妃蜀纈)
(袍覆而去其待遇如此)父子並命(職林趙宗儒字秉文父驊德宗欲寵其門使一日並命)兄
弟對掌(唐職林趙光逢為翰林學士光裔知制誥兄弟對掌内外命書士歆羡之)兄弟相繼
(唐職林于休烈二子益肅及體烈相繼為翰林)座主同任(李澣為翰林學士常升殿侍宴澣衣綠遂)
(賜緋與座主和凝同任學士會凝入相澣當草制命開凝閤盡取器玩圖書以歸其縱率如此)除省郎
充(後唐莊宗即位除馮道為省郎充翰林學士自綠衣賜紫)州吏為(唐職林王叔文起州吏為翰林)
擇令曰同平章事(唐劉瑑始在翰林帝素禮遇至是手詔追還後請問帝視案上歷謂瑑曰)
(為朕擇一令日瑑跪曰某日良帝笑曰是日卿可遂相即詔同中書門下平章事)不離内庭至
公輔(翰林内志云睿聖登極段文昌杜元穎不離内庭便至公輔及寶歷以後韋處厚恩深選授亦自翰)
(林由是稍為故事或不至拜者以為深恥)内職十三年(鄭絪為翰林知制誥在内職十三年小心)
(兢謙上遇之頗厚)釋筆硯而操化權(劉禹錫李絳集記唐之貴文至矣後王纂承多以國)
(柄付文士元和初憲宗遵聖祖故事視有宰相九器者貯之内庭繇是釋筆硯而操化權者十八)禮絶之
敬生座中(唐李吉甫與裴垍同直垍草吉甫除平章制吉甫草武元衡制垂簾揮翰兩不相知垍盡)
(紙尾之後乃相慶賀禮絶之敬生於座中及明日院中使學士送至銀臺門而相府官吏候於門外禁署之盛)
(未之有也)和凝入相(見座主同任注)山池曲宴(宣宗雅好儒士每山池曲宴與學士屬和)
(詩什每公卿出鎮亦賦詩餞行時論以大中之政有貞觀風)宮嬪呵筆(開元遺事李白於便殿對)
(明皇撰詔誥時十月大寒筆凍莫能書字帝勑宮嬪十人侍白左右執牙筆呵之白遂取而書其受聖眷如此)
侍御輦召(開元遺事云明皇在便殿甚思姚元崇論時務七月十五日苦雨不止泥濘盈尺上令侍)
(御者擡步輦召學士來時元崇為翰林學士中外榮之)賜紫(見除省郎充注)賜緋(見座王同任注)
賜食(見布衣知名注)學士在官上(唐制翰林學士在官下五代趙鳳為之始諷宰相任圜移)
(在官上)臨流草制(瓉言云李琪每臨流坐石摘水華試革制詞朱梁時果為翰林學士)登瀛
洲(唐太宗初作文學館以房杜等十八人為學士每訪以詩書政事號十八學士命閻立本圖象以章禮賢)
(天下謂之登瀛洲)小大三昧(翰林志學士每下直出門相謔謂之小三昧出銀臺謂之大三昧言)
(去纏縛而就解脱)與中舍分為兩制(晉天福中詔學士院事並當中歸中書自是舍人晝直者)
(書制夜直者當内制開運元年復詔翰林學士與中書舍人分為兩制)蓬池鱠(李白詩荷静蓬池鱠)
(天寒郢水醪唐學士初上賜食悉是蓬池鱠夏至頒冰及酒以酒味濃和水而飲盖禁中郢水酒坊)視草
北宮(常衮翰林學士制)夢掌中抽草(偽蜀章夤遜夢掌中抽草占者曰必為翰林學士未)
(幾果然)述作出其手(張說朝廷大述作多出其手帝好文辭有所為必使視草帝欲授大學士)
(辭曰學士本無大稱固辭乃免)
皇朝事實副翰(筆談副翰賈公黃中皆先達鉅儒時賈公為學士)全才(咸平中上作歌)
(一首賜學士陳彭年因謂向敏中等曰頃命學士罕曾賜歌詩因曰彭年詞學優長擢居清近久益謹密多聞)
(好學鮮有偕者敏中曰彭年全才也豈止於文雅雍容而已至如參酌時務詳求物理皆出人意表上然之)
頗牧在禁中(本傳李文定公廸在真宗時為學士上問陜西兵幾何對曰臣向在本道以小冊書)
(兵馬糧草之數以備調發今猶置佩囊中帝令探取之目黃門取紙筆令具疏帝曰不意頗牧復在吾禁中)
將相之儲(東坡謝表非徒翰墨之選乃是將相之儲)有宰相器(王旦為翰林學士中外皆)
(以為宰相器當奏事下殿真宗目送之曰與朕致太平必斯人也)號楊劉(東都事略劉筠字子儀仁)
(宗即位復召為翰林學士筠自景德以來居文翰之選與楊億齊名當時號為楊劉二入禁林)好翰林
(丁未錄神宗語吳奎曰已召王安石誠好翰林學士也)真學士(言行錄綦北海先生崈禮字叔厚公)
(覃思於學問文章彊記默識繇唐虞三代以暨國朝之隆君臣事迹如指諸掌視唐燕許常楊為不足道上每)
(曰綦某之文有體也真學士也)得王言體(同上棋崈禮再入翰林凡五年所撰詔命數百篇文簡易)
(明得王言之體而慷慨論事無所廻避)得代言體(東都事略晁公迥字明遠遷翰林學士真宗稱)
(迥為好長者楊億嘗謂迥所作書命無過褒而得代言之體)詔旨讀者感動(樓攻媿集綦崈)
(禮文集公在帝側實代王言詔旨所至讀者感動如陸宣公之在奉天也尋入翰苑當羽檄旁午書詔填委之)
(會而播告之修不匿厥旨)一夕草五制(晁宗慤字世良真宗時為翰林學士一夕草除將相五制)
草賜趙保忠詔(言行錄錢宣靖公若水為學士太宗禮遇殊厚嘗&KR1181;賜趙保忠詔云不斬繼遷)
(存狡兔之三穴潜疑光嗣持首鼠之兩端太宗覧之甚悦謂若水曰此四句正道著我意又與趙保吉詔有既)
(除手足之親已失輔車之勢其辭甚美太宗御筆批其後云依此詔本極好至今其子延年寶藏之)撰選
德殿記(言行錄周益公除翰林學士得旨撰選德殿記又命書之後内直宣對傳旨記文詞贍蔚既見)
(上又有博美之稱歸至玉堂御書白居易七德舞賜之後進呈皇朝文鑑序上曰卿之文在廷莫及真匠手也)
大述作當煩卿(同上上謂公視草勞甚公奏無汗馬之勞致此爵位上曰翰墨之功豈小補哉)
(大述作固當煩卿)舉筆不忘規諫(言行錄歐陽脩在翰林仁宗見御閤春帖子讀而愛之問)
(左右曰學士歐某之文也乃悉取宮中帖子閱之見其篇篇有意歎曰舉筆不忘規諫真侍從之臣也)論
文奏闢諫路(言行錄王禹偁在翰林真宗暇日召與論文禹偁奏曰夫進賢黜不肖闢諫諍之路)
(彰為誥命施之四方延利萬世王者之文也至於彫纖之言豈足軫慮上曰卿愛朕之深者)薦文
學行誼之士(樓攻媿集王淮諡文定除翰林學士上俾擇文學行誼之士薦鄭伯熊李燾程叔達)
(三人皆被擢用)清切之職非他官比(國朝淳化四年以張洎錢若水並為翰林學士洎等)
(赴上帝曰學士之職清切貴重非他官比朕常重此官故事學士赴上有勑設當令設之)深嚴之地
以宿儒處(乾德元年竇儀為翰林學士太祖謂宰相曰深嚴之地當以宿儒處之范質對曰竇儀清)
(介重厚然頃自翰林遷端明帝曰禁中非此人不可)兼史館(續通典元祐二年勑新授翰林學士充史)
(館修撰張策修撰職名稍卑不稱内廷密重宜充兼修國史)賜出身特除(翰苑羣書韓門下維)
(以賜出身熙寧末特除翰林學士崇寧中林彦振攄賜出身用韓例亦除翰林學士國朝以來不由科第除者)
(惟此二人按韓省試中以兄億執政不就廷試後為館職以至兩制未嘗賜第也)判三銓(見官制)
典誥命三十年(李昉嘗謂諸子曰我典誥命三十年勞役思慮而致疾)在翰林七
八年(蘇易簡由知制誥入為學士及掌誥命頗自刻勵在翰林七八年時受眷遇迥絶倫等)學士
久次(朝野雜記學士久次者晁文元㢠十六年王文恭珪十三年王文忠堯臣十二年宋文安白章文獻)
(得象趙清獻抃楊内翰偉皆十一年陶尚書榖丁文簡度皆十年扈尚書蒙蘇參政易簡賈參政黃中李昌武)
(宗諤孫文懿抃胡文恭宿皆九年徐常侍鉉楊文公億皆八年歐陽常侍迥宋宣獻綬歐陽公脩皆七年梁給)
(事周翰李相州維晏元獻殊馮章靖元皆六年熙寧後學士率一二年即遷久次者三四年而已高宗朝陽慶)
(公孝宗朝周益公始皆六年)久次者二公(同上學士再入三入者宋文安兩入凡二十年李相)
(州孫文懿皆十二年楊文忠公范文忠公皆九年曾宣靖馮文簡皆七年葉道卿張文定皆六年宋景文楊宣)
(懿皆三入而止五年渡江後周益公再入凡九年胡端明三入踰六年久次者此二公而已)三入再
入(朝野雜記渡江後學士三入者二人胡端明交修王端明曮再入者十六人張文靖守綦寶學崈禮沈忠)
(憲與求陳資政與義孫資政近劉閣學才政李侍郎椿年洪文安遵錢給事周材洪文敏邁劉忠肅珙鄭資政)
(聞周益公必大王魯公淮倪侍郎思)三入(春明退朝錄學士三入李文正劉中山子儀三入玉堂集云三)
(入翰林皆待詔宣獻公宋景文范景仁四入李邯五入而一不拜)兄拜相弟草制(錄曾文昭)
(公肇字子開上命魯公相適視草禁中因舉數事為戒本朝學士弟草兄制惟韓氏與公士論榮之)弟草
制示眷寵(謝伋四六談塵熙寧初韓子華發拜相其弟持國維在翰苑神宗前期諭令草制注意厚)
(矣持國懇辭兄弟之嫌得請元符末曾子宣爰立其弟子開直北門特命草麻示眷寵也)弟拜相兄
草麻(錢惟演金坡遺事希白易於予為從兄也天聖三年十二月予參鈞衡之命時希白當制世稱弟拜)
(相兄草麻自古未有)主文同為(翰林羣書蘇參政易簡登科時宋白為南省主文後七年宋為翰)
(林學士承旨而蘇相繼入院同為學士宋贈詩云昔日曾為尺木階今朝真是青雲友歐陽文忠公與王禹玉)
(南省主文相距居十年同為學士歐陽公詩有喜君新賜黃金帶顧我今為白髮翁之句二事誠一時文物之)
(盛也)父子兄弟入院(朝野雜記錢文僖公記父子入院一家李文正昌武兄弟入院三家二竇)
(可象望之二李文靖相州二錢希白師聖以為極盛矣其後父子入院者又有四家錢希白子飛梁仲素莊肅)
(蘇儀甫子容洪忠宣景伯景嚴景廬兄弟入院者又九家二陳文惠康肅二宋元憲景文二吳正蕭正憲二韓)
(康國持國二蘇文忠文定二曾文肅文昭二宇文仲理仲通三洪文惠文安景廬然洪氏父子兄弟入翰院者)
(四人古今所未有也)入相居多(國朝自建隆至熙寧在翰苑者一百八人而入端揆者二十一人太)
(祖九人一相太宗三十二人四相真宗十五人四相仁宗五十二人九相神宗十人三相自建炎至淳熙在翰)
(苑者七十六人而入端揆者凡八人高宗朝五十八人五相孝宗朝十八人三相)賜玉堂字(繫年)
(錄紹興三十年五月高宗御書玉堂二大字賜學士周麟之)賜歌詩(見全才注)賜勑設(見學)
(士之職非他官比注)佩魚(東都事略蒲宗孟傳為翰林學士神宗曰學士職清地近而官儀未寵自今宜)
(佩魚學士佩魚自宗孟始)朱衣雙引(故事學士在内中院吏朱衣雙人引李昉以太宗在南衙朱衣一)
(前引昉亦去其一)雙日晚下直(見官制)如兩漢制詔(治平四年以司馬光為翰)
(林學士光辭以不能四六上曰如兩漢制詔可也内侍以誥置光懷中光不得已受於是上䟽論修心之要曰)
(仁明武治國之要曰信賞必罰用人曰願陛下勿以為迂闊)忠孝一生心(太宗賜學士蘇易簡)
(詩曰君臣千載會答曰忠孝一生心)前席待賢(真宗賜楊億詩曰善保興居調飲食副子前席待名)
(賢)
自叙八甎(北廳前階有花甎道冬中以日影及五甎為入直之候李程性懶好睡入常過八甎乃至)
(衆呼為八甎學士)漁翁(白樂天詩云元和六學士五相一漁翁王禹偁賀同在翰林而大拜者三神山)
(上曾陪鶴駕之游六學士中獨有漁翁之歎)作明河篇(宋之問天后朝求北門學士不許作明河)
(篇以見志其詩末曰明河可望不可親願得乘槎一問津更將織女支機石還訪成都賣卜人則天見其詩謂)
(崔融曰非不知宋之問有竒才但恨有口過耳宋終身慚憤口過謂口臭耳)浪迹江湖(李白以翰)
(林斥去浪迹江湖嘗夜月乘舟采石達金陵白衣宮錦袍於舟中顧瞻笑傲旁若無人初賀知章見白賞之曰)
(此天上謫仙人也)甘泉從臣(東軒筆錄先朝翰林學士不領他局故俸薄楊億為學士有乞郡表)
(略曰虛忝甘泉之從臣終作若敖之餓鬼自後乃得判他局)靈鵲噪(金坡遺事本朝學士院有雙鵲常樓)
(於海棠上或鳴噪必有大詔令或宣詔之事因謂之靈鵲晁公詩云都聞靈鵲心應喜)視草臺(筆談)
(學士院玉堂太宗嘗親幸至今學士上日許正坐他日皆不敢坐堂中設視草臺每草制則具衣冠據臺而坐)
步行學士(同上國朝選人不得乘馬入宮門天聖中選人為館職自歐陽永叔輩始時號步行學士)
(皆自左掖門下馬步入)元和學士(白樂天詩元和六學士五相一漁翁)常參官雜坐
(國朝學士循唐故事見宰相不具靴笏坐玉堂遣吏計會直省官宰相出迎近時始具靴笏至中書與常參官)
(雜坐於客位下移時不得見者學士目益自早)贄乏時望(太宗曰郭䞇南府門人朕命掌誥制書一)
(出人或哂之盖其素乏時望朕亦為之靦顔亦終不令入翰林也)杲務躁競(范杲數致書宰相求)
(入翰林於是獻玉堂記請備其職上惡其躁競不使居内)
直學士院(附權直唐制官序未至而他官權攝者為直官塵史云許敬宗直記室是也唐五代有翰)
(林學士院而無權直會要本朝開寶二年以李昉盧多資遜並直學士院直院之名始此皇朝會要塵史云但以)
(淺者為之其實正官也六年以知制誥張澹權直翰林院而權直之名始此凡他官入院學士謂之直院學士)
(俱闕他官暫行文書謂之權直會要乾道九年十二月孝宗命崔大雅以袐書省正字兼翰林權直踰年以憂)
(去淳熙五年九月復召為樞密院編修官始議以翰林乃書藝應奉者所居非專指詞臣也遂改為學士院權)
(直自是葛楚輔趙大本熊子復皆以學士院權直為名十六年正月倪正甫始復兼翰林權直紹熙後或稱學)
(士院或稱翰林蓋不常云朝野雜記國朝以從官兼直院若左右史少監類止稱權直)
歴代事實赴晚朝(周顯德五年詔翰林學士職居禁廷地居親近與班行而既異在朝請以)
(宜殊今後當直下學士並宜令逐日起居其當直學士仍赴晚朝時世宗欲朝夕訪以時事故有是詔)訪
以時事(見上注)
皇朝事實進號温純典雅(言行錄周益國文忠公孝宗朝直學士院上諭公卿所進)
(大上尊號温純典雅)撰文天筆歎嘉(言行錄周麟之字荗振高宗朝直學士院詔撰張循王碑)
(文成奏御天筆批其後十八字曰誌銘敘事詳盡造語簡要披閱數四但有嘉歎士林𫝊翫以為寵)答詔
御書以賜(孫覿撰墓誌汪藻字彦章直學士院草高麗答詔不許入貢其詔略曰壊晉館以納車庶)
(無後悔閉玉關而謝質匪用前規上顧輔臣稱公得代言之體久之麗人謝表至上復稱公真拜翰林學士以)
(所御白團扇親書紫誥仍兼綰黃麻似六經十字以賜搢紳榮之)文氣嚴重如平時(繫年)
(錄朱勝非字藏一直學士院時事皆草創詔書填委而院無凡案公嘗憑敗鼓草詔然文氣嚴重如平時)未
即真拜(李昉入直翰林先是盧多遜已任學士太祖見昉在多遜下問其故宰相曰昉以本官直學士)
(院未即真拜真拜學士在多遜之上)賜玉堂字(言行錄周麟之姿儀洒落進止凝重班冠玉笋望之)
(者意神仙中人玉堂兩大字熙陵所書亡之矣公從容以請上即復賜焉今為翰苑盛事)儤(音豹)宿(楊鉅)
(翰林舊規儤宿例自諸行尚書左右丞侍郎以下入直各有差)江南文士(退朝錄開寶二年李文正)
(盧相並直學士院太平興國元年湯悅徐鉉直學士院王克正張洎直舍人院四公皆江南文士也)長春
曲宴(楊文公談苑蘇易簡為參知政事引故事為請詔自今當直學士與樞密直學士並頒長春殿曲宴)
權直有典誥體(周益公集紹興二十四年春直學士院湯思退以禮部侍郎同知貢舉内制既)
(闕官有命監察御史王綸時暫兼權適劉婉儀進位貴妃綸草其制上稱有典誥體竟至大用前此無察官寓)
(直禁林亦盛事也)除崔端詩(乾道九年以崔端詩為翰林權直)
羣書精語中廐之馬内廚之膳(白居易云豈意聖慈擢居近職云中廐之馬代)
(其勞内廚之膳給其養)人物之選儒墨之榮(蘇志居是職者人物之選亦已極矣儒墨)
(之榮亦已極矣)藻繪上命(唐韋執誼翰林故事發揮大猷藻繪上命隻簡片削可以動乎人神)晨
趨𤨏闥夕宿嚴衞(同上比院之置尤為切近左接寢殿右瞻彤樓晨趨𤨏闥夕宿嚴衞密之)
(至也)恩之厚職之重(同上云云恩之厚也備待顧問辨駁是非典持縑牘受遣羣務凡一世得)
(失動為臧否職之重也)凌玉清遡紫霄(李肇志居翰苑者皆謂凌玉清遡紫霄豈止於登瀛)
(洲哉)清切嚴凝(金坡遺事若乃職任之清切曹局之嚴凝禮遇優渥賜與繁縟云云)玉堂被
絲綸之密(蘇東坡謝表金鑾玉堂雜被絲綸之密北廳東閣獨稱年德之高)號令典冊
更其手(李德裕集號令典冊皆更其手)非文章則不可為(金坡遺事惟學士非文章)
(則不可為)惟天子與學士知之(同上玉署之設密邇紫闥每夜漏既上宮鑰並入有大號)
(令大除拜邊境急奏惟天子與學士知之雖戴鶡之士充滿千廬典司翰墨一人而已居是職豈不貴重乎)
為先後左右之臣(丁未錄治平四年除王安石翰林學士制文王有四友孔子曰自吾得回)
(門人益親亦有四友焉維予之翰林先生文章議論以輔不逮者盖為先後左右之臣矣)左右先後
以道義輔予(丁未錄左右先後以道義輔予豈特專文墨視草而已)以識度為宗
(劉禹錫韋處厚集記公未為近臣所著皆文士之詞也以才麗為主自入為學士至宰相以後所執筆皆經綸)
(制置材成潤色之詞也以識度為宗觀其發德音福生人沛然如時雨褒耆老論功臣穆然如景風命相之冊)
(和而莊命將之語昭而毅)
名賢詩詞夕待金門詔(李白詩晨趨紫禁中夕待金門詔)丹地深嚴隔
世塵(賈黃中讌會詩書綸輝映輕前古丹地深嚴隔世塵)宸章照耀詠辭林(李沆玉堂)
(詩宸章照耀詠辭林)柳遮鈴索雨晴初(錢若水玉堂詩曰上花塼簾捲後柳遮鈴索雨晴初)
朝廻蓮燭賜來香(楊徽之玉堂詩詔出芝泥封去潤朝廻蓮燭賜來香)玉署深嚴
枕斗魁(楊文公賀梁翰林詩云鼇雲海冠蓬萊玉署深嚴枕斗魁)宮月如眉伴直廬
(白居易答馬侍御見贈云謬入金門侍玉除煩居問我意何如蟠木詎堪明主用籠禽徒與故人疎苑花似雪)
(同隨輦宮月如眉伴直廬淺薄求賢思自代嵇康莫寄絶交書)銀花懸院榜(李德裕詩銀花懸院)
(榜風撼引神鈴)筆宣皇澤洒春霖(李昉燕會詩衣惹御香施瑞錦筆宣皇澤洒春霖)視
草北來唐學士(五代後唐同光中賜承旋盧質論思翊佐功臣旨授節制河中馮瀛王送之詩)
(曰視草北來唐學士擁旌西去漢將軍時人榮之)鳳書裁五色(白居易詩何處春深好春深學)
(士家鳳書裁五色馬鬛剪三花)清漏紫薇天(温庭筠詩白麻紅燭夜清漏紫薇天)人歸三
島路(韓渥詩紫殿承恩歲金鑾入直年人歸三島路日過八花塼)黃麻似六經(杜甫贈翰)
(林張四學士翰林逼華蓋鯨力破滄溟紫誥仍兼綰黃麻似六經)待詔沉香亭(蘇東坡詩我無)
(謫仙句待詔沉香亭空騎内廐馬天仗隨雲軿)不比春江下水船(黃山谷次韻宋楙宗到西)
(池都人郎觀翰林公出遊詩不比春江下水船翰林公謂東坡也)清重無過知内制(賈島)
(贈翰林詩清重無過知内制從前禮絶外庭人看花在處多隨駕召宴無時不及身馬自賜來騎覺穏詩緣見)
(徹語長新應憐獨向名場苦曾十餘年浪過春)紫薇芒動詞初出(温庭筠上翰林蕭舍人詩)
(紫薇芒動詞初出紅獵香殘誥未封)故人飛上金鑾殿(東坡次韻錢穆父故人飛上金鑾殿)
分光御燭星辰爛(東坡詩玉堂鎻院若寒詔賜官燭法酒書呈同院微霰霏霏點玉堂詞頭)
(夜下攬衣忙分光御燭星辰爛拜賜宮壺雨露香)揮毫百斛寫明珠(黃山谷詩人間風日)
(不到處天上玉堂森寶書想見東坡舊居士揮毫百斛瀉明珠)玉堂晝捲文書盡(東坡詩玉)
(堂晝捲文書盡鈴索不搖鐘漏永)玉堂揮翰手如飛(東坡詩云)
四六警語(玉堂綸閣)(鼇扉禁苑)(鸞坡鸞殿)(鳳掖鼇島)
發端(肅膺鳳檢進直鼇扉)(拜恩禁幄正位綸闈)(䟽寵宸庭陞華仙掖)(顯膺綸制正位玉堂)
起聯(輟從東省擢正北扉)(䟽思中禁正位北門)(簡自上心榮陞内相)(顯膺芝檢峻陟鑾坡)
(仙嶺提王應久虚之妙選玉人馳騎奉迅召之彛章)
(絲綸獨掌更無他學士之陪簮紱一辭咸賀老先生之遇)
(天子不見賈誼久勞宣室之思内相今得敬輿冄觀興元之詔)
(大哉王言將鼓天下之動儼然人望方極儒臣之榮)
(馹騎載馳星漢下靈槎之使鼇扉趣召翰林連華盖之居)
(滿一歲而為真式稽漢制候五甎而入直增煥唐儀)
(侍北門之詔既屢直於禁林進甘泉之班果正名於内相)
(紅藥翻階昔既勞於久假紫薇伴直茲果慶於為真)
(綸閣之對紫薇僉曰一佛之出世翰林之逼華盖燦然五色之成文)(喜動羣工光生四戶)
警聯(視周漢之文章可無愧矣如常楊之制誥其猶易諸)(黼藻國華丹青王度)
(擢從翻藥之階入聽穿花之漏)(吏部二百年之文已歸中禁瀛洲十八士之選當避一頭)
(紅藥翻階紫薇伴直)(吟翻階之紅藥秉歸院之金蓮)
(驚人妙語曾聞御柳之飛花滿地清隂第想垣梧之依竹)
(七寶林中不覺鍾謫仙之榮遇八塼道上豈徒揜學士之前聞)(綸閣對紫宸翰林逼華蓋)
(玉堂夜直動則詔王寢殿朝參退而視草)(言語文章若相如之擅漢詔令典策如宣公之在唐)
(撰詔草若湧泉惟陸相始當於機務發德音如時雨必常公乃福於生人)
(紅藥翻階風動判花之筆金蓮照處人歸視草之臺)(吉甫美周相如諭蜀)
(梁洋赦令澤潞制書)(匪曰私人是為内相)(扈六飛而視草供十吏以濡毫)
(興禮樂而草儀法老先生意未能言成書詔而周事情他學士筆不能下)
(恩隨宮錦之華禮借金蓮之重)(職仍視草清資不改於北門位益近槐舊制别居於東閣)
(名專翰苑之主人實冠清都之侍從)(責重望高有四方冊命之掌職親地近皆一人聽治之餘)
(形容王度神化麗乎丹青粉澤典章盛美允乎天地)
(以詞人之伯而代播告之言以儒者之宗而奉燕閒之問)(鑾坡推再入之榮寶帶佩重金之渥)
(盖手抉雲漢曾飾昭回之章矧世掌絲綸素擅坦明之制)
(何竢上台方資燮理姑稱内相已藉經綸)
(參法從於甘泉豈特妙儒臣之選歌聖謨於寰海盖將為王度之華)(世掌龍綸榮躋鰲禁)
結聯(其出如綸其出如綍安能久居此乎用汝作霖用汝作舟斯拱而俟之耳)
(院中驚見猶未為令狐綯之先門下平章始可為李德裕之賀)
(王言之有七制是亦假途冡宰之正百工即聞當路)
(灝灝噩噩姑上追三代之書業業兢兢即入贊萬機之政)
(黃麻之似六經方觀制作洪鈞之轉一氣即預延陶)
(班高内宴既先一品之官禮絶同僚行踐三公之事)
(鼓六合之風雷方快湧泉之思沛八紘之霖雨即膺秉國之鈞)
翰苑新書前集卷十
