翰苑新書前集卷九
左右史(起居郎人起居舍)
起居郎舍人(歴代周官有左右史盖今起居之本動則左史書之言則右史書之左史記言右史)
(記事漢武帝有禁中起居注後漢馬皇后撰明帝起居注則漢起居似在宮中為女史之任其後起居皆近侍)
(之臣錄記也歴代有其職而無其官後魏始置起居令史每行幸宴會則在御左右記錄帝言後又别置修起)
(居注通典唐起居郎二人掌錄天子起居法度天子御正殿則郎居左舍人居右有命俯陛以聽季終以授史)
(官貞觀中以給事中諫議大夫兼知起居注或知起居事每下議政事起居郎一人執筆記錄於前史官隨之)
(其後又置起居舍人分侍左右秉筆隨宰相入殿若殿在紫宸内閣則夾香案分立殿下直第二螭首和墨濡)
(筆皆即坳處時號螭頭太宗李義府為相奏請多畏人之知乃命起居舍人對仗承日仗下與百官皆出不復)
(聞事務矣長壽中宰相姚璹建議㐲下後宰相一人錄軍國事要為時政紀月送史館率推美讓善事非其實)
(未幾亦罷而起居郎猶因舊制勑稍稍筆削以廣國史之闕起居舍人居記言之職唯編詔書不及他事太和)
(中詔入閤日起居舍人具紙筆立螭頭下復貞觀故事百官志本朝沿唐制起居郎隷門下起居舍人隷中書)
(號小兩省官皆為虚名職略不典本省事而典職者自號修起居注凡二人天子御正殿記注官不侍左右唯)
(朝會對立於香案前常日則更番逓直於崇政殿延和殿行幸則從上出入皆所以書言動熙寧初詔諫官兼)
(修注者因後殿侍立許奏事元豐中兼修注王存乞復起居郎舍人之職使得盡聞明天子德音退而書之神)
(宗亦畏人臣奏對有頗僻讒慝者若左右有史官書之則無所肆其姦矣故事左右雖日侍立而欲奏事必稟)
(中書俟旨存因對及之乃詔雖不兼諫職者亦許直前奏事五年官制行罷修注而郎舍人始顓其職四朝志)
(起居郎舍人掌記天子言動御正殿則俟於門廡外便殿則侍立行幸則從大朝會則對立於殿下螭首之側)
(凡朝廷命令赦宥禮樂法度損益因革賞罰勸懲羣臣進對文武臣除授及祭祀燕享臨幸引見之事四時氣)
(候四方符瑞戶口增减州縣廢置皆書以授著作官六年詔左右史分記言動元祐元年仍詔不分七年詔邇)
(英閣講讀罷有留身奏亊者許侍立紹聖元年中丞黃履言所奏或於機密難令旁立乃止續會要隆興元年)
(胡銓奏記注之失有四一人主不當觀史國朝梁周翰以起居注每月進御慶歷中歐陽脩乞更不進本仁宗)
(從之今望遵仁宗之訓二立非其地國朝記注之臣立於座後歐陽修謂當人主言動而書乃立於前脩罷復)
(故今乃立於殿之東南隅言動不聞乞復歐陽脩之制三前殿不立國朝古制前後殿皆侍立而前殿不立又)
(左右史分日而立無言動之異欲乞於前後殿皆分日侍立四奏不直前臣欲直前奏事閤門以不預牒却之)
(嘗預牒矣又以無班為詞是雖有直前之名而無可奏之時矣乞左右史奏事直前不必預牒及有無班次為)
(拘也詔前殿依後殿侍立餘並依舊制淳熙間羅春伯點自戶部員外郎除右史避曾祖諱以太常少卿兼侍)
(立修注官其後兩史或闕則降旨以某人權侍立官盖自此始)
歴代事實柱史(晉書天文志東一星曰柱史主記過古有左右史之象也)水官(唐會要云)
(正直第二螭首和墨濡翰皆即螭首之坳處由是諺𫝊謂螭頭有水官既密侍號為清美)左侍極(柳玭)
(為左史其著序訓自稱左侍極)侍從班(見置札玉階注)記事之官(白居易蕭俛起居舍人制)
(云記事之官一時清選)門人俱美(鄭仁表為起居郎文章俊拔自瑞謂門地人物文章俱美嘗曰天)
(有五色雲人瑞有鄭仁表)第一流(唐人言左右史當用第一流)博涉文史(職林褚遂良博)
(涉文史工隷楷太宗召令侍書)賦偃松篇(職林唐開元蔡孚賦東都龍興觀偃松篇玄宗賜和御書)
(刻石紀之)載筆(唐太宗謂諫議大夫褚遂良曰卿知起居記錄何事得觀之否對曰今之起居古之左右)
(史書人君言事具記善惡以為檢誡庶幾人主不為非法不聞帝王親自觀史上曰朕有不善卿必書之耶遂)
(良曰臣子當載筆君舉必記)和墨(唐百官志見官制)執筆螭頭(見臣記為史注)操筆
赤墀(職林鄭羣曰記注執筆螭頭下其書為後世法不可用黨人)置札玉階(嘉話開成末韋)
(絢自左補缺為起居舍人時楊嗣復已除起居舍人楊嗣復於殿下先奏曰左補缺韋絢新除起居舍人未中)
(謝奏取進止帝頷之李珏招而引之絢即置筆札於玉階欄檻之右疾趨而置詞拜舞馬左史得中謝自開成)
(中至武宗即位隨仗而退無復簪筆之際因得密邇天顔故復人謂兩省為侍從班則登其選不為不達矣)
立螭下(類要唐文宗時杜牧丹墀誌曰公為起居舍人立右螭下)夾香案(見官制)賫紙
筆(唐文宗勑左右省起居賫筆硯及紙於螭頭下記言記事)入延英(唐馮定請左右英史隨宰相入延)
(記事宰相不樂)青史(晏類要載漢事青史左右史官記事)撰時政記(唐永徽已惟後左右史)
(得對仗承旨仗下後謀議皆不得預聞姚璹請撰時政記)修起居注(唐杜正倫知起居注太宗嘗謂)
(侍臣曰朕每日坐朝欲出一言即思此言於百姓有利益否所以不能多言正倫曰君舉必書言存於左右史)
(臣職當修起居注不敢不盡愚直若一言乖於道理則千載累於聖德非直當今損於百姓願陛下慎之太宗)
(大悦)君舉必書(見上注)臣記為史(唐鄭朗字冇容為起居郎文宗謂宰臣曰云云時)
(朗執筆螭頭下宰臣退上謂朗曰適所議論卿紀錄未吾試觀之朗對曰臣執筆所記便名為史故事不可取)
(觀帝曰朕恐平常閒語不關理體垂諸將來竊以為耻異日臨朝庶幾稍改何妨一見以誡醜言朗遂進之)
執簡記錄(唐會要蘇氏記曰貞觀中每日仗退上與宰臣參議政事即令起居郎一人執簡記錄)
軄在司言(唐玄宗親製春臺望一章起居舍人蔡孚奏臣軄在司言請宣示百僚及編國史)記
錄帝言(後魏始置起居令史每行幸宴會則在御左右記錄帝言及賓客訓答)廣記備言
(左傳序身為國史躬覽載籍必廣記備言)繫月繫時(六典起居郎掌錄天子之動作法度以修記事)
(之史凡記事之制以事繋日以日繫月以月繫時以時繫年必時書其朔日甲乙以紀歷數典禮文物以考制)
(度遷拜旌賞以勸善誅伐黜免以懲惡季終則授之於國史焉云云)記言記事(六典注起居郎因起)
(居注以為名者記錄人君動止之事春秋傳曰君舉必書禮云動則左史書之言則右史書之又曰左史記言)
(右史記事言為尚書事為春秋皆其事也)珥筆記言(唐許公集珥筆記言才光東觀)諫罷封
禪(唐貞觀有事泰山褚遂良為起居郎諫罷封禪之事)陳政得失(高鉞為起居郎陳政得失穆)
(宗嘉之)請納封事(唐吳競為起居郎上䟽玄宗請容納封事)論事忠切(唐魏謩轉起居)
(舍人帝謂之曰以卿論事忠切有貞觀之風故不循限授卿此官)天子欽瞩(文宗時周墀兼舍人)
(帝御紫宸或召左右史咨質所宜最為天子欽瞩)召質是非(職官分紀張次宗有文學開成中為)
(起居舍人文宗復故事每入閣左右史執筆立於螭頭之下宰相奏事得以備錄宰臣既退上召左右史更質)
(證所是非故開成政事詳於史氏次宗尤稱奏軄)不許人主觀史(魏謩文宗時為舍人帝索)
(起居注謩奏古置左右史書得失人主不可觀向者取觀史氏為失職陛下一見則後來所書必有諱屈善惡)
(不實不可以為史乃止)不聞帝王觀史(見載筆注)文宗觀史(見臣記為史注)
皇朝事實小兩省(熙寧八年范百禄奏今修起居注則綴小兩省班知諫院絀而不與)螭
陛(楊億謝表退辭螭陛)螭坳(初寮制曰筆載螭坳)軄聯兩省(初寮制左右置史軄聯兩省)
執筆殿陛(又除范祖禹制執筆殿陛予言汝記)號為要地(欒城制左右史官號為要地手)
(刊策書足以明枉直之效密侍殿下足以觀進退之詳)直前奏事(東都事略見官制)記天
子言動(四朝志見官制)依講讀官奏事(中興會要紹興二十八年詔起居郎舍人自今)
(後許依講讀官奏事先是起居郎洪遵言臣幸得以記注陪侍經幄伏聞元祐中起居舍人呂陶嘗乞候講讀)
(臣僚再留奏事並許侍立以見講退猶且入侍何由不許奏事乞下講筵所依講讀官例施行故有是詔)與
講讀官並列(石林燕語本朝記注初不侍立但於前後殿為次使候上殿臣僚退面問所嘗言書)
(之然未嘗有敢告之者也後始詔後殿輪日入侍崇寧初鄭丞相達夫為史復建言併前殿皆入侍並立於垜)
(殿雖存故事而奏對語略不相聞亦不敢自書惟經筵得與講讀官並列嘉祐聞賈真孺所請也)延英
入侍(至和中知制誥賈黯言延英召侍臣講讀其諮訪之際動關政體乞令修注官侍閤中)邇英
侍立(仁宗朝講讀官侍邇英者皆立每問事則衆人齊對頗紛紛乃詔皆坐惟當講讀者以次立而記注)
(亦坐石昌言奏記注官當立侍密邇德音以詳記錄不可坐遂令立侍)勸上延訪政事(東都)
(事略歐陽脩傳仁宗朝召脩知諫院未幾脩起居注每勸上延見大臣訪以政事)奏乞從容訪
問(李參政璧撰周文忠公必大行狀公以起居郎直前奏事上曰有近作可多進來屬初御經筵公奏祖宗)
(置經筵非為分章析句正欲人主從容訪問以禆聖德)願絶口言和(周平園集胡銓擢起居郎)
(論記注不應進案前後殿皆當侍立遇直前每曰閣門毋隔班次金人再求和公曰願絶口不言和字上歎其)
(忠直王之望尹穡皆主和排張忠獻公公廷責之聞者稱快)論好生惡殺(東坡集軾為右史奏)
(曰竊見韓維讀三朝寶訓至真宗皇帝好生惡殺因論陛下在宮中不忍踐履虫蟻其言可以推明聖德臣忝)
(備位右史謹書其事於冊又錄一本上進望陛下采覽無忘此心以廣好生之德臣不勝大願)論乂用
三德(言行錄王巖叟字彦霖元祐中為起居舍人入侍邇英司馬康講洪範至乂用三德上曰只此三德)
(為更有德公退而上書曰陛下既能審而問之必能體而行之三德者人君之大本得之則治失之則亂臣備)
(職史官敬已書之於冊以示萬世)起居注進御(東都事略梁周翰傳太宗召兼史館修撰尋遷)
(起居舍人兼起居郎因言皇帝宣諭之言侍臣論列之事望修為時政記仍令郎與舍人分直崇政殿以記言)
(動别為起居注每月先進御後降付史館起居注進御自周翰始也)純用科名人(本朝唐詢言執)
(政純用科名人修起居注非故事未幾修注闕仁宗遂特用詢)朕自知卿(言行錄胡銓字邦衡公為)
(起居郎直前奏事云陛下登極首蒙召除曾未浹旬又擢左史上曰朕自知卿)無以易乘(仁宗實錄)
(初修起居缺中書擬人而彭乘在選中上指乘曰此老儒也雅有恬退名無以易之及召見諭曰卿先朝舊人)
(久補外未嘗自言對曰臣生孤遠自量其分敢過有所望耶上頗嘉之)無出公右(言行錄陳文惠)
(用蘇軾為起居舍人公起於憂患不欲驟履要地力辭之見宰相蔡持正自言持正曰公徊翔久矣朝中無出)
(公右者公固辭持正曰今日誰當在公前者公曰昔林希同在舘中年且長不許)為郎者七年
(言行錄陳文惠公堯佐居官不妄進取為起居郎者七年不遷)修註十餘載(東都事略崔遵度傳)
(遵度字堅白太中祥符初同修起居註十載餘常退匿楹間慮為上所見其恬於勢利如此)兼諫職
(會要熙寧二年四月刑部郎中秘閣校理同修起居注陳襄兼起居舍人知諫院兵部員外郎兼起居舍人同)
(知諫院范純仁直集賢院同修起居注)立螭非唐地(程大昌演繁露云李誠營造式螭首施之)
(對柱及殿四角今二史所立東南偏其立殿角隨階之螭歟以其皆為石螭遂認為唐螭非其地也)
羣書精語書笏珥彤記事於仙室(王元長詩序云)
名賢詩詞獻納司存雨露邊(杜工部贈起居田舍人詩獻納司存雨露邊地分清)
(切任才賢舍人退食收封事宮女開函近御筵曉箭追移青鎻闥晴窗點檢白雲篇揚雄更有河東賦惟待吹)
(噓送上天)彩筆專書皇帝語(姚合寄裴起居千官曉立爐烟裏立近丹墀是起居彩筆專書)
(皇帝語書成幾卷太平書)官清立在金爐北(姚合寄周起居詩官清立在金爐北仗下歸眠)
(玉殿西)更立螭頭運兔毫(許渾寄李定言右史纔歸龍尾含雞舌更立螭頭運兔毫閭闔)
(欲開金漏盡冕旒初坐御香高)朝天最近天(鄭谷寄在省張起居含香復記言清柣稱當年點筆)
(非常筆朝天最近天)名高三俊上(陳后山寄張文潜舍人詩名高三俊上官立右螭傍)天語
侍臣聞(姚合寄劉起居九衢寒霧歛雙闕曙光分綵仗迎春日香烟接瑞雲珮聲清漏間天語侍臣聞)
(莫笑馮唐老還來謁聖君)銀臺曉候宣(鄭谷寄左省章起居風神何藴藉張緒正當年端簡爐烟)
(裏濡毫御案邊云云旦夕應稱入銀臺曉候宣)玉皇香案吏(元集元微之誇白樂天詩我是玉皇)
(香案吏謫居猶得在蓬萊)
四六警語(螭坳螭陛)(左螭右螭)(螭頭柱史)(柱下史掖)(立螭載筆)
發端(席前渙渥柱下升班)(楓宸渙號柱史升華)(黃屋深知赤墀親擢)(出綍中宸記言右陛)
起聯(大君有命眷求載筆之臣左史記言爰約繫年之法)
(占柱下之一星珠躔有耀冠螭頭之二史金戺生風)
(承明之有直廬方步八塼之日紫宸之夾香案更依五垜之雲)
(司存雨露久攝侍於清光握照乾坤果進操於直筆)
(束帶而立近天光於咫尺之間端筆而書正君學於幾微之始)
(舊班清切蚤兼兩禁之榮新渥昭回益示九重之眷)
(當用第一流人侍拱赤墀之立綴班小兩省地清嚴青𤨏之移)
(南司五院方嚴執法於殿中東極一星復擅典書於柱下)(兹首席於記言實有階於論地)
(爰參黃閤之班進珥赤墀之筆)(曰識曰才之兼善書言書動之迭居)
警聯(宣精柱下仰鄰北極之尊濡翰螭頭肅對紫宸之仗)
(記乘輿言動之微有嚴載筆察省臺事幾之要兼頼舉綱)
(濡珥&KR0686;之毫而書九重之言動繡汗青之簡以垂四方之光輝)
(出入起居先載繋年之史左右侍從皆高記事之司)
(聖朝舉無缺事可少緩於箴規人主蔑有戲言正欲明於記注)
(天顔咫尺爰卓冠於螭坳雲步梯階盖例遷於鳳閤)
(雖堯舜居上無明爭顯諫之勞然佚狐在前有隂警潜規之助)
(若遂良吳競二子之稱職與周翰賈黯諸公之得人)
(觀繫日繫時之法已占述作之精考卜世卜年之期行觀明良之懿)
(事而必記固遠法於春秋奏以直前要近承於雨露)
(發揮神聖有公是公非之權判白奸回無乍賢乍佞之惑)
(侍玉皇之香案漫顯清華紬金匱之圖書有光論譔)
(作漢一經豈獨弘敷於景鑠建周六典固將躬致於太平)
(君舉必書風采深增於柱下朕志先定姓名已覆於甌中)
(載堯舜之都俞以軌範一世摹商周之盤誥以鼓舞萬方)
(螭頭坳處久稱解事之舍人龍虎道中遂冠讀書之倚相)
(載堯舜之都俞法春秋之筆削)(道行以直君舉必書)
(親見楊子雲既聳觀於論譔有若南宮适宜即任於贊襄)
(不有深切著明之辭孰示出入起居之戒)(定知簡冊所載當與典謨並𫝊)
(對清光之咫尺立丹陛之深嚴)(仰模北極柱下之躔遠陋西都禁中之錄)
(凛凛佚狐之筆飄飄班馬之香)(爰渙德音俾顓書法)
結聯(螭頭天子之言暫司記注鳳閣舍人之樣即演絲綸)
(勸善懲惡既收鉛槧之功經體贊元即助丹青之化)
(立螭頭號二史是惟天子之近臣起柱下位三公自有君家之故事)
(威顔咫尺仰密邇於清光厦屋帡幪願永依於大庇)
(屬車之聯豹尾暫兹置札於玉階鳴珮之翔鳳池行矣調元於金鼎)
(香薰班馬姑效春秋之謹嚴集趁䕫龍即陪夙夜之宥密)
(夾玉皇之香案共欽稽古之榮築宰相之沙堤共究濟時之業)
(接蓬萊之雲阻綴門闌之賀望河西之雨獨深厦屋之依)
(舍人收封事開函爰近於御筵明公獨妙年扈聖即登於黃閤)
(地分清切暫煩占二點之青帝曰登庸行見齊三台之色)
翰苑新書前集卷九
