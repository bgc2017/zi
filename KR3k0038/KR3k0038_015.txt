翰苑新書前集卷十五
吏部
尚書吏部(歴代漢成帝置列曹尚書四人其一曰常侍曹光武改常侍曹為吏部曹主選舉靈帝改)
(吏部為選部魏改選部為吏部主選事晉宋梁陳亦然初學記宋武帝大明三年分吏部尚書置一人通鑑後)
(周依周六官置大冢宰卿隋復曰吏部唐改選部龍朔初間改為司列咸亨初復舊光宅間改吏部為天官神龍)
(復舊天寳間改為文部至德初復舊掌文官選舉總判吏部司封司勲考功四曹事通典六典聖朝典選之職)
(目分為四文選二曰審官東院太平興國六年命郭贄考京朝官課淳化三年置磨勘京朝官院又以興國中)
(所置差遣院併入號磨勘差遣院亦名考課院淳化四年以考課京朝官院為審官院而涑水記聞云太宗患)
(中書權太重向敏中時為諫官請分中書吏房置審官院刑房置審刑院熙寧間别置審官西院以主武選於)
(是改審官院為審官東院焉曰流内銓實錄淳化四年以幕職州縣考課院歸流内銓命翰林學士蘇易簡領)
(其事自後命近臣主之武選二曰審官西院涑水記聞云王介甫與韓子華合謀欲沮文潞公且奪其權一日)
(發中旨置審官西院樞密初不知也實錄熙寧三年詔以審官院為審官東院别置審官西院專領陞朝武臣)
(磨勘差遣曰三班院實錄淳化三年詔置三班院以崇儀副使蔚進掌之先是供奉官等悉隸宣徽院至是别)
(置三班院以考殿最自後多命近臣主之元豐定制以審官東院為尚書左選流内銓為侍郎左選審官西院)
(為尚書右選三班院為侍郎右選道卿集蘇丞相行狀唐制文選掌於吏部武選則兵部主之掌文武官選授)
(勲封考課之政令文臣寄禄官自朝議大夫職事官自大理正以下非中書省敕授者歸尚書左選武臣陞朝)
(官自皇城使職事官自金吾衛仗司以下非樞密院宣授者歸尚書右選自初任至州縣幕職官歸侍郎左選)
(自借差監當至供奉官軍使歸侍郎右選凡分職為三封爵贈官之事則司封主之賜功定省之事則司勲主)
(之官資課最名諡之事則考功主之凡應注擬升移叙復蔭補及酬賞封贈者隨所分隸校勘法例團甲以上)
(尚書省即法例可否不决應取裁者亦如之若中散大夫閤門使以上則列遷叙之狀上中書省樞密院得書)
(給告身則通書尚書侍郎及所隸郎官續會要尚書左右選凡十五案左選掌闕案知闕案六品案七品案八)
(品案九品知雜上案下案甲庫案右選注擬案大使臣案小使臣案甲庫案掌注案知雜案告身案侍郎左右)
(選凡十五案左選注擬知闕案補官案參軍上案下案主簿上案下案縣尉上案下案入官案甲庫案格式案)
(過院案右選注擬上案下案供奉官案殿直案甲庫案掌法案知一案而四選密矣職略)
歴代事實南曹(見長定選格注)裴馬能名(裴行儉為吏部侍郎與李玄馬載同典選)
(十餘年甚有能名時稱裴馬)李重識會(選王文憲集序毛玠之公方李重之識會注識會識鑑也)
朝廷歸高(魏志註曰崔琰字季珪魏氏初載委授銓衡總齊清議十有一年文武羣才多所明拔朝)
(廷歸高)銓總之司(唐吕太一答吏部移牒曰眷彼吏部銓總之司當須簡要清通詳見戶部郎中)
(門)職掌人物(華譚集尚書二曹論曰吏部職掌人物吴晉重吏部為得)高於諸曹(通典)
(自魏晉以來凡吏部官屬高於諸曹其選舉皆尚書主之)三銓(六典尚書為尚書銓侍郎二人分為中銓)
(東銓)丁銓(開元十三年分吏部為丁銓)長名牓(吏部侍郎裴行儉始設長名牓列銓注期限等)
(法又定州縣升降官資高下以為故事長名榜自此始也)長定選格(唐文宗開成二年宰相李石奏)
(定長定選格吏部請加置南曹郎中一人號别置印以新置南曹之印為文)九班之制(晉記論曰)
(子雅制九班而得用註曰劉頌字子雅為吏部尚書作九班之制以别尊卑為裴頠所駮事不見行)三銓
選士(類要載宣宗即位赦書吏部三銓選士祇憑資考多匿實不詳觀按察使刺史有竒才異能之士聞)
(薦試用)四事擇其良(六典四事身言書判)三類觀其實(六典三類德行才用勞效)
四才三實(權集送仲員外充點中選補使序選部每歲以四才三實銓署羣吏)銓署羣吏
(見上註)銓藻羣才(羅含别傳)銓覈流品(授王戎制)抑華取實(王戎制抑華取)
(實無取滯才)刊虚名舉沉朴(華譚論吏部非能為刊虚名舉沉朴而名未齒也)弊十
去七八(唐朝舊制吏部選人每年調集自乾元以後屬兵宿於野歲或凶荒遂三年一置選繇是選人)
(停壅其數猥多文書不接真偽難辯吏緣為奸注授乖濫而有十年不得調者陸贄奏吏部分内外官員為三)
(分計闕集人每年置選故選司之弊十去七八天下稱之)四時聽注(唐書劉祥道父林甫貞觀初為)
(吏部侍郎初隋代赴選者以十一月為始至春即停林甫奏四時聽隨到注擬當時甚以為便)赴選萬
餘人(開元末天下承平每年赴選常萬餘人)蘇宋入殊等(韓休作蘇頲集序曰吏部考判)
(蘇宋俱入殊選公與宋璟)甲午制(晉書王戎領吏部始為甲午制凡選舉皆先治百姓然後授)十
銓(唐開元分吏部為十銓)
皇朝事實東曹(文苑英華七百六十五卷崔融吏部兵部選人議曰諸州道里迢逓河洛天地)
(之中伏望詔東西兩曹都兩分簡留於既畢同赴京師東曹謂吏部西曹謂兵部)四選(四朝志文階官)
(之等三十武選官之等五十有六幕職州縣官之等七散官之等九皆以左右高下分屬四選)選法如
權衡(言行錄王質字子野判吏部流内銓號為稱職迺於選法未嘗有所更易人或問之公曰選法具備)
(如權衡在執者不欺其輕重耳何必屢更其法)敇吏無得升堂(言行錄杜正獻祁公衍判流内)
(銓審官院吏部審官主天下吏員而居職者例以不久遷去公命諸曹各具格式科條以白問曰盡乎曰盡矣)
(明日敇諸吏無得升堂坐聽行文書而已由是吏不得與銓事與奪一出於公其左審官有以賂求官者吏謝)
(不受曰我公有賢名不久見用去矣姑少待之)論治及釋老(東都事略呂公著𫝊諡正獻知審官)
(院神宗與之極論治道遂及釋老虚寂之旨公著曰堯舜知此道乎神宗曰堯舜豈不知此公著曰堯舜雖知)
(此然嘗以知人安民為難此所以為堯舜也)
自叙貧士市瓜(北史楊愔典選取士多以肥大者人以為楊遵彦用人如貧士市瓜取其大者)
觀行一揖(唐德宗實錄劉迺從調致書於知銓舍人朱昱曰近代主司獨委一二小冢宰察言一幅)
(之制觀行一揖之内若引文王尼父登之於銓廷雖圖書易象之大以判體裁之曾不及徐庾)
羣書精語定九流之品格(唐六典定九流之品格補萬方之闕政官人之道備矣)
正權衡明與奪(六典優者擢而升之否則量以退焉所以正權衡明與奪抑貪冒進賢能也)
秉刀尺於僊臺(類要云云)九流之刀尺(權集言吏部員外郎曰裁百辟之章疏助)
(九流之刀尺)
前賢詩詞敢當吏部銓(山谷詩胷中無水鑑敢當吏部銓)
吏部尚書(歴代漢有選部尚書見吏部門魏改選部為吏部專掌選職右於六曹尚書宋置二吏部)
(尚書廢五兵尚書尋復舊名齊梁陳後魏北齊皆曰吏部尚書後周依周官置大冢宰卿一人七命隋復曰吏)
(部尚書六典註自漢及魏授此職者咸云吏部尚書若授諸曹尚書直云尚書然此官歴代班序常尊不與諸)
(曹同也六典自魏至梁並第三等梁定十八班班多為貴吏部尚書班十四諸曹尚書班十三唐因隋制吏部)
(尚書掌文官選舉龍朔二年改為司列太常伯咸亨初復舊光宅元年改為天官尚書神龍二年復舊天寳十)
(一載改為文部至德初復舊總判吏部司封司勲考功四曹事六典通典本朝張昭為尚書獨掌京官七品元)
(豐官制行以審官東院歸吏部尚書左選審官西院歸吏部尚書右選四朝志官制初行詔除李清臣爲職略)
(尚書從三品掌文武選之事而奉行其制命凡天下員闕具注諸籍月取其應選者揭而書之集官注擬考其)
(閥閱以定可否凡選授封爵功賞課最之事皆所隸郎官騐實而後判官焉若有疑不能决則稟議於尚書省)
(應論奏與郎官同上殿續會要建炎詔六曹惟吏部備官餘長貳互置題名)
歴代事實天官(六典吏部尚書周之天官卿也職員今掌文官選舉判天官司勲考功司封等)
(四司)冢卿(白集鄭之吏部制云入領冢卿)前行(唐制尚書六曹吏部兵部為前行戶刑為中行禮工)
(為後行通典)清通簡要(劉義慶世說鍾會見王戎裴楷總角曰裴楷清通王戎簡要後二十年此)
(二賢當為吏部尚書冀是時天下無復滯才)雅亮公正(先賢行狀毛玠雅亮公正在官清恪其典)
(選舉超卓斥華偽進退遜抑阿黨于時四海翕然莫不勵行至乃長吏垢面羸衣乘柴車吏潔於上俗移於下)
(民到于今稱之)周謹廉素(晉起居注太康四年詔選曹銓管人才宜得忠恪寡欲抑華崇本者尚書)
(朱整周謹廉素以道自居是其人也其以整為吏部尚書)清厲骨鯁(職官分紀唐崔洪清厲骨鯁不)
(同於物為吏部尚書舉用甄明門無私謁)清正居身(南齊禇炫為吏部尚書炫清正居身在選部門)
(庭蕭索賓客罕至出入左右常捧一黃紙帽風吹紙剥殆盡)牧馬家庭(晉鄧攸為吏部尚書牧馬)
(於家庭妻息素食不受一錢於人)置書閣上(晉少帝即位以蔡廓為吏部尚書不拜乃以王德惠)
(代之惠被召即拜未嘗接客有與書求官輒聚置書閣上及去職其封如初時談者以廓之不拜惠之即拜事)
(雖異而意同)止談風月(陳徐陵為吏部尚書以梁末選授多失於是提舉綱維綜覈名實衆咸服)
(焉時人比之毛玠徐勉為吏部尚書居選官彛倫有序嘗與門人夜集客有虞曇求詹事官勉正色答曰今夕)
(止可談風月不宜及公事時人服其無私)不營私財(職官分紀江湛為吏部尚書家甚貧不營私財)
(餉饋盈門一無所受)李下無蹊(見羣書精語類)沔水徹底(見羣書精語類)朝廷稱
其廉平(職官分紀韋世康拜吏部尚書前後十餘年多所進拔朝廷稱其廉平)時人服其
無私(見止談風月注)崔琰以儉率人(魏毛玠為東曹掾與崔琰並典選舉用皆清正之士)
(雖於時有盛名而行不由本者終莫得進務以儉率人由是天下士莫不以廉節自勵)顧譚德服
衆望(吴薛綜為選部尚書固讓顧譚曰譚心精體密貫道達微才照人物德服衆望誠非愚臣所可越先)
(後遂代綜)子尼正人(晉書蔡充居選官苟進之徒望風畏憚初充未仕時山簡嘗與王衍書曰蔡子)
(尼今之正人衍以書示衆曰山子以一字拔人然未易可稱後衍聞充正選官曰山子之言驗於今矣)挺
之時選(職官分紀唐張九齡入相用嚴挺之為尚書左丞知吏部選陸景融知兵部選皆為一時精選)
一時之俊(華譚集三曹尚書論薛綜為吴吏部尚書問曰吴時吏部何如餘曹曰通並高選而吏部)
(特取一時之俊劉道弘曰晉魏以來俱爾)亞冢司(任昉為范雲讓吏部尚書臣去歲國學之老博士爾)
(今兹將亞冢司)冠諸卿首(白集鄭絪吏部制天官太宰秩序常尊自昔迄今冠諸卿首)總判
四曹(總判吏部司封司勲考功四曹事六典)冠六卿綂百職(白集蕭俛吏部尚書制冠)
(六卿綂百職)銓衡之職(晉中興書曰吴隠之字處默有孝行母卒每哭韓康伯母輒泣涕語康伯)
(曰汝後若居銓衡之職當用此人及康伯為吏部尚書因進用之遂歴清要)管人倫之職(晉帝)
(詔山濤曰卿為管人倫之職)職掌人物(見刊虚名舉沉朴註)列為三銓(通典或分領其)
(事則列為三銓尚書掌其一侍郎分其二)掌五品選(通典自隋置侍郎貳尚書之事則六品以下銓)
(補多以歸之唐自貞觀以前尚書掌五品選事太宗命文部侍郎盧承慶兼檢校兵部侍郎仍知掌五品選事)
(承慶辭曰掌五品選事職在尚書臣今掌之便是越局至景龍中尚書掌七品以上選侍郎掌八品以下選至)
(景雲元年宋璟為尚書始通其選而分掌之)專選百官(袁子曰魏家置吏部專選天下百官夫用)
(人人君之所司不可以假人者也)刊定選制(晉贊李胤字宣伯為吏部尚書正身率職不傾不撓)
(遂刊定選制著于令也)作考課法(魏諸葛誕鄧颺等馳名譽有四窗八達之誚帝疾之詔選舉莫)
(取有名名如畫地作餅不可啖也盧毓曰名不足以得異人而可以得常士畏教慕善然後有名非所當疾也)
(愚臣既不足以識異人又主者正以循名按常為職但當有以驗其後故古者敷奏以言明試以功今考績之)
(法廢而以毁譽相進退故真偽混雜虚實相蒙帝納其言即詔作考課法)九格中正(習鑿齒晉陽秋)
(曰陳羣為吏部尚書制九格登用皆由於中正考之簿世然後授任)循資事(唐裴光庭𫝊光庭兼吏部)
(尚書乃為循資事無賢不肖一據資考配擬)山公啓事(晉山濤𫝊山濤為吏部尚書前後選舉周)
(徧内外而並得其才除尚書僕射領吏部濤再居選職十有餘年每一官缺輒啓擬數人濤所奏甄拔人物各)
(為題目時稱山公啓事)李肅題目(吴志李肅字偉恭善議論臧否得中甄竒錄異薦述後進題目)
(品藻曲有條貫以此人服之擢為選部尚書舉選號為得才)密啓公奏(山濤為吏部尚書用人皆)
(先密啓後公奏舉無失才)各為題目(見山公啓事註)題目士子(分紀韋術主選天保末文)
(宣嘗令術選百員官參選者二三百人術題目士子人無謗讟)銓管人才(見周謹廉素註)綜覈
名實(見止談風月註)執心平當(晉劉雄字公平遷吏部尚書執心平當)銓授平允
(唐韋承慶凡三掌選銓授平允議者與之)舉用甄明(崔洪傳洪遷吏部尚書舉用甄明門無私謁)
先德行後文才(隋書牛弘為吏部尚書其選舉先德行而後文才進用多稱職吏)先性
行後言才(盧毓𫝊為吏部尚書毓選舉先性行而後言才黃門李豐常以問毓毓曰才所以為善也)
(大才成大善小才成小善今稱其有才而不能為善是才不中器也)刊虚名舉沉朴(華譚集尚)
(書三曹論曰吏部職掌人物云云刊虚名舉沉朴)斥華偽抑阿黨(見雅亮公正註)表薦
四十餘人(范仲淹嘗判吏部尚書參記朝政前後表薦四十餘人後多知名者)有舊者多
被擢(何晏字平叔為尚書主選舉其宿與之有舊者多被拔擢)明拔朝廷歸美(崔琰委授)
(銓衡摠齊清議十有餘年文武羣才多所明拔朝廷歸美天下稱平)課取有譽於時(唐侯君集)
(傳君集為吏部尚書分明課取有譽於時)人士願其居選(梁王泰字仲通能接人士人士願其)
(居選官及為吏部尚書衣冠傾屬)引士浩然歸重(唐杜如晦攝吏部尚書仍領選與房玄齡)
(共筦朝政引士賢者下不肖咸得職當時浩然歸重)發摘服其明贍(職官分紀范雲性機警有)
(識且善屬文為吏部尚書居選部寄任隆重言牘盈案賓客滿門應答如流無所壅滯官曹文墨發摘若神明)
(時人莫不服其明贍)天下無遺才(晉書裴頠稱嵇紹曰延祖領選可使天下無遺才)號為
得才(吴志李肅字偉恭善議論臧否得中甄竒錄異薦述後進題目品藻曲有條貫以此人服之擢為選)
(部尚書舉選號為得才)士以廉節自勵(白集鄭絪吏部制書魏用崔琰毛玠典吏曹一時之)
(士以廉節自勵國朝以來宋璟李義掌選部亦能遏絶訛偽振張紀綱)無敢好衣美食(毛玠)
(為吏部尚書無敢好衣美食者魏武歎曰孤之法不如毛尚書令使吏部用心如玠風俗之易不難)自博
士遷(見亞冢司註)前後十餘年(見朝廷稱其廉平註)總銓十餘年(見明拔朝)
(廷歸美註)再居選職(見山公啓事註)三為此職(謝舉字言揚掌吏部舉祖莊於宋代甫典)
(選至舉又三為此職前代未有)凡三掌選(見銓授平允註)六代五人(梁書謝莊子朏朏子)
(瀹瀹子覽覽孫温六代五人皆為吏部尚書)二世掌舉(見凡三掌選註)盧毓舉代(魏盧)
(毓字子家為吏部尚書魏文帝使毓自選代曰得如卿者乃可毓舉鄭冲帝曰文和吾自知之更舉吾所未聞)
(者乃舉阮武孫邕帝於是用邕)黑頭尚書(袁昂為吏部尚書梁帝謂曰齊明帝用卿為黑頭尚書我)
(用卿為白頭尚書)不能書干木紙尾(蔡廓為吏部尚書因傅隆問𫝊亮選事若悉以見付)
(不論不然不能拜亮以語錄尚書徐羡之曰黃門以下悉以委蔡自此以上宜共參同異廓曰我不能為徐干)
(木書紙尾)郭姚擬崔毛(崔鴻春秋郭撫初為吏部尚書與郎姚範清心虚求搜揚俊乂内外稱之)
(以郭姚擬崔毛)徐陵比毛玠(見綜覈名實註)九品官人(魏陳羣為尚書制九品官人之)
(法)作考課法(見自叙註)
皇朝事實文昌六卿(楊億代表)中臺職司(楊億代表中臺職司願講求於故實)
(未央朝會時瞻望於清光)凝重剛方(周平園集晏敦復字景初權吏部尚書公素剛嚴為世所憚及)
(居天官秉心益公執法甚固請謁不行親戚故舊有以書至視其封題有并及固字都即却之不納惟務抑僥)
(競清流品甄叙人物區别賢否一時銓總號稱平允中興以來凡四選格法多公所裁定士無流滯之歎上嘗)
(嘆曰晏敦復凝重剛方當分介然衡總有序摘發清明事無奸滯山濤毛玠無以過之)公忠二字
(見編七司條例註)定四選格法(見凝重剛方註)編七司條例(楊誠齋集葉正簡公)
(顒權吏部尚書時七司弊事未去公乃與郎官編剗七司條例為一書或事同例異者存其一削其一帝覽之)
(御筆褒表令刻板頒下皇兄居廣請以初除儀同應得親屬占謝差遣恩例畀王若純公争之曰若啟一若純)
(百若純至矣帝從之始有大用意公在吏部二年士大夫之改秩者詣曹者會課者行賞者吏皆不得豫時人)
(謂渡江以來銓選平允惟晏與葉乾道元年七月召對便殿賜坐賜茶禮異他日帝曰吏部條例朕亦置一通)
(在禁中又問卿當官以何為先對曰以公忠為先帝曰卿宜無忘此二字後五日除簽書越二日兼參政)引
合用條格(言行錄蘇頌字子容判尚書吏部公前後掌天官四選五年每選人改官關陞磨勘吏洗)
(垢求瑕故為稽滯公敇吏曰某官緣某事當會某處仍引用合用條格具委無漏落狀同上自是吏不得逞)
具格式科條(見尚書吏部門)左右六十案(李清臣謝表合左右之聯歸簿領者凡六)
(十案舉文武之士在考覈者逾二萬員)四選之法(見尚書吏部門官制註)銓總號稱
平允(見凝重剛方註)時議稱晏葉(見編七司條例註)鬱者伸滯者達(樓攻)
(媿集汪大猷字仲嘉權吏部尚書或曰今日凡事從窄非曩時比盖有務為沮抑號能任怨而至顯用者公曰)
(方且鄙之忍效尤乎調官者多孤寒之人於此不為留意使得其平尚謂之銓衡邪由是鬱者得伸滯者得達)
(求者得遂人人感悅亦未嘗屈法以從之有不可者明以告之退無所恨)第為四等以進(職略)
(元豐中神宗嘗語吏部尚書李清臣曰吏部掌銓衡閱人多宜以名聞清臣乃取百餘人第為德行政事文學)
(議論四等以進)首論朋黨(言行錄王存字正仲復召為吏部尚書時在廷朋黨之論稍熾公入對首)
(言人臣朋黨誠不可長然或不察則濫及善人東漢黨錮之獄是也)諫屏鞠戲(楊誠齋集陳俊卿諡)
(正獻召為吏部時上未能屏鞠戲公上疏力諫對入上迎謂曰前日之奏備見忠讜朕决意用卿矣十二月拜)
(同知兼參政)責難於君(中興繫年錄吏部尚書張燾因對論甲庫萃工巧以蕩上心酤良醯以奪)
(官課教坊樂工員數日增俸給賜賚耗費不貲皆可罷上曰卿可謂責難於君明日罷甲庫諸局以酒庫歸有)
(司減樂工數百人)除簽書(見編七司條例註)拜同知(見諫屏鞠戲註)
自叙無題才之功(裴頠讓吏部尚書表曰臣少無鑒察之譽長無題才之功)選曹箴
置左右(見羣書精語類)隨時浮沉(王戎領吏部尚書自戎居選未嘗進一寒素退一虚名理)
(一冤枉殺一疽嫉隨時浮沉門調戶選)彦輔寡譽(張纉讓吏部尚書表云樂彦輔雍容自守當時)
(恨其寡譽山巨源意存賞拔不免與時浮沉又曰鄧攸之牧馬家庭何益心競之操卞壼之如含瓦石未聞檢)
(在之風)以管闚天求其博(崔亮後魏時為吏部尚書為停年格不問士之賢愚專以停解)
(日月為斷亮甥劉景安以書規亮亮復書曰况今日之選專歸尚書以一人之鑒照察天下劉毅所云一吏部)
(兩郎中而欲究鏡人物何異以管闚天求其博)用官有定價(同上元暉遷尚書納貨用官皆有定)
(價大郡二千疋中郡一千疋小郡五百疋)畫地作餅(諸葛誕鄧颺等馳譽有四窗八達之誚帝疾之)
(詔選舉莫取有名名如畫地作餅不可啖也盧毓曰名不可以得異人而可以得常士主者正以循名按常為)
(職但當有以驗其後今考績之法廢而以毁譽相進退故真偽混淆虚實相蒙帝納其言詔作考課法)舉
扇一揮(南史蕭子顯為吏書負才氣見凡流賓客不與交言但舉扇一揮而已衣冠切恨之)用執
政親(常巨源為吏書時要官闕執政以次用其親巨源當除十人皆宰相近屬楊再思曰吾等誠負天下)
(巨源曰時當爾耳)士論不平(四朝志元豐銓法以薦者多寡為差元祐初孫未為吏書恐長奔競)
(之風請改法不用薦之多寡而以到選先後為次士論不平)
羣書精語尚書萬事之本(常集吏部尚書制尚書萬事之本選部五曹之右)銓
管九流品藻清濁(李重集重為選曹尚書著選曹箴置之左右以明審才之宜箴序曰銓管)
(九流品藻清濁雖知祇謹莫知其序)登竒收異離渭分涇(梁沈約為禇炫讓吏部尚書表)
(云云)專兹銓鏡(唐大詔令崔胤吏部尚書制輟乃鈞衡專兹銓鏡)銓鏡流品平鈞
衡石(梁王筠為第六叔讓吏部尚書表自非伯豪之天下稱能仲子之時人歸德孝先之拔竒抑偽巨源)
(之黜惡舉善然後可以銓鏡流品平鈞衡石)辯論官材澄汰流品(白制尚書六職天官)
(首之辯論官材澄汰流品比諸内吏選妙秩清)李下無蹊徑(李尚書乂王尚書丘崔賓客沔掌吏)
(部皆獲當時之美稱人為之語曰李下無蹊徑又曰丘山岌岌連天峻沔水澄澄徹底清)懸衡處物
(唐臨吏部尚書冊懸衡處物虚心待士)品鏡清通(李義府制品鏡倚其清通)與世浮沉
(張纉表樂彦輔雍容自守當時恨其沉寡譽山巨源意存賞拔不免與世浮)許郭裴王(江總表東京許)
(郭西晉裴王)清公貞固(張纘表毛孝先以清公見美盧子家以貞固任職)簿領六十
案(李清臣合左右之聯歸簿領者凡六十案舉文武之士在考覈者逾二萬員)
四六警語(銓曹選部)(天官文部)(南曹左部)
發端(峻長六卿增崇八座)(帝制揚庭天官正位)(簡在宸衷擢司銓部)(光奉制書峻躋常伯)
(寵錫綸言峻登文部)(光膺宸綍進長天官)(出綸中禁曳履甘泉)
起聯(事叢任重實通四選之權地近班高獨處六曹之長)
(任隆常伯獨專四選之權班冠從臣允謂六官之長)
(天官其屬六十久虚常伯之尊武王有臣三千孰出鉅公之右)
(稽諸周制天官同冢宰之名參以唐規政府總吏銓之事)
(冠六卿而綂百職獨高曳履之班執三銓而定九流競起彈冠之譽)
(銓曹持九品之衡久精綜核吏部為六卿之冠益顯登庸)
警聯(周書分職列冡宰於天官唐制任人兼吏銓於相府)
(仕版莫盛於此時孰當任責治人何有於弊法無以易公)
(觀泰階之接武無非啓事之山公佇逵路之持衡復見佐時之伊尹)
(行參大政允為喉舌之司用協前規實作股肱之漸)
(文昌之為八座均列職於中臺天官之首六卿實晉班於太宰)
(望峻官儀上星辰而聽履私無賓謁指風月以飛談)
(妙簡已隆於蠖濩祥輝乃燭於文昌)
(八座貴而非賢莫居實亞機衡之任六卿分而各帥其屬首嚴銓總之司)
(賢愚無同滯之嘆清濁有定品之分)
(惟除授之精則羣雁鶩之吏不敢欺惟考課之詳則盈几閣之書莫能惑)
結聯(尚書之為喉舌浸具師瞻執政之猶股肱佇專國秉)
(聽曳履之聲益頼謀猷之告渙楊庭之號佇膺鼎鼐之調)
(望霖雨之澤正同海内以傾心仰星辰之光輒貢緘縢而伸慶)
(拙於進取有愧三十之美莊忍未棄捐或堪八百之除吏)
(望尚書之履於星辰之上燁燁其光仰吏部之門如山斗之高惓惓有託)
(天官之長六卿暫煩帥屬人主之論一相即聽輔台)
(北斗喉舌東方搢紳始作六尚書之冠巨川舟楫大旱霖雨嗣觀真宰相之除)
吏部侍郎(歴代隋煬帝三年始置以貳尚書之職六品以下銓補多歸之六典通典唐武德初因隋)
(舊制吏部尚書掌六品七品選侍郎銓掌八品九品選會要龍朔二年改為司列少常伯咸亨初復為吏部侍)
(郎光宅初改為天官侍郎神龍初復為吏部侍郎天寳十一載改為文部侍郎至德二載復為吏部侍郎本一)
(員總章二年加一員以裴行儉為之本員為中銓新加員為東銓通典云唐列三銓尚書掌其一侍郎分其二)
(尚書所掌謂之尚書銓侍郎所掌其一為中銓其一為東銓本朝選人屬流内銓小使臣屬三班院元豐官制)
(行以流内銓歸吏部侍郎左選元豐初御史舒亶言天下選人名在吏部者且萬人索其家牒以式注籍時將)
(改官制先詔流内銓稱尚書吏部官制行歸吏部侍郎左選以三班院歸吏部侍郎右選三班院舊例置局禁)
(中嘉祐間出之熙寧一年罷主簿元豐初又詔與審官東院流内銓各省主簿一官制行歸吏部侍郎右選侍)
(郎從三品掌文臣未改秩者凡始命或有殿負皆試而後選若應選格則團甲同郎官引見於便殿稟奏改官)
(右選掌武臣未陞者凡所任滿試陞不中等及已入官而未應選者皆勿注正闕若選路分都監將官閤門祇)
(候都總管司承受皆以名上樞密院視朝入閤則執文武班簿對立官制尚書侍郎同治曹事奏事則同班惟)
(吏選分領四選有所論奏則各以選事同所隸郎官上殿續會要初置二員蘇頌左選李承之右選後會要)
歴代事實風彩嚴正(韋陟為吏部侍郎剛腸嫉惡風彩嚴正)機悟絶倫(隋吏)
(部侍郎高孝基鑒賞機悟清謹絶倫)憚其嚴正(韋弘景轉吏部侍郎銓綜平允權邪憚其嚴正不敢)
(干以非道)有令譽(唐席豫為吏部侍郎玄宗謂之曰卿前為考功職事平允故有此授豫典選六年有)
(令譽)當時譽之(唐蘇晉為吏部侍郎晉獨事賞拔當時譽之)有知人鑒(裴行儉為吏部)
(侍郎典選有知人之鑒見王劇與蘇味道謂人曰二子亦當掌銓衡之任後劇果為天官侍郎味道至相位)
以為知人(隋高孝基為吏部侍郎房玄齡杜如晦與選孝基特加賞異後以為知人)以表清
鑒(見賜金背鏡註)絶請謁(唐崔元暉拜天官侍郎每介然自守都絶請謁頗為執政所忌轉文昌左)
(丞月餘則天謂曰自卿改職以來選司大有罪過或聞令史乃設齋自慶此欲盛為貪惡爾今要卿復舊任又)
(除天官侍郎)李下無蹊(李知遠知選吏肅然歛手又號李下無蹊)私書不省(孔緯字化)
(文權要有所私託書盈几不省)賄賂不行(姜晦為吏部侍郎性聰悟識理體舊制吏曹舍宇悉布棘)
(以防令史與選人交通及晦領選事盡除之大開銓門示無所禁私引置者晦輒知之召問莫不首伏初朝廷)
(以晦改前規咸以為不可竟銓衡得所賄賂不行舉朝服嘆)銓衡之任(通典唐掌選部流内六品)
(以下官是為銓衡之任凡初仕進者無不仰屬)銓綜之司(考功員外郎劉思立子憲為河内尉思立)
(今日亡明日選人有索憲闕者時馬載為吏部侍郎書曰無乃註冬集朝廷咸曰真銓綜流品之司可謂振理)
(風俗也)首曹貳職(唐太和四年吏部奏當司兩銓侍郎廳伏以吏部為文昌首曹侍郎為尚書貳)
(職銓庭所宜順序廳事故有等衰舊以尚書廳之次為中銓其次為東銓自乾元中侍郎崔器以當時休咎為)
(虞奏改中銓為西銓久次侍郎居左以新除侍郎居右因循例置議者非之伏請自今以後以久次侍郎居西)
(銓新除侍郎居東銓依奏)掌政令典法(唐六典吏部侍郎掌天下官吏選授勲封考課之政令凡)
(職官銓綜之典封爵策勲之序權衡殿最之法)西銓東銓(見首曹貳職註)四時注擬(劉林)
(甫貞觀初選吏部侍郎初赴選者以十一月為始至春即停選林甫奏請四時聽隨到注擬當時咸以為便時)
(天下初定州府及詔使多有赤牒授官至是停省盡來赴集將萬餘人林甫隨才銓擢咸得其宜時人以林甫)
(典選比隋之高孝基)甄别士庶(陸彦師為吏部侍郎隋承周制官無清濁彦師在職凡所任人頗知)
(甄别於士庶)問為治術(唐崔鄆判吏部東銓事文宗召三銓謂之曰卿等比選令錄如何注擬鄆)
(曰資序相當問以為治之術視可否而擬之帝曰依資合得而才劣者何授對曰與邊遠慢官帝曰以不肖之)
(才治邊民則疾苦可知也朝廷遠近皆願得人苟非其才人受其弊尋拜吏部侍郎)銓綜有叙(唐宋)
(璟為吏部尚書與侍郎李乂盧從愿等大革前弊取捨平允銓綜有叙)銓綜平允(見以表清鑒註)
銓擢得宜(見四時注擬註)銓叙稱允(楊纂長於吏道所在皆有聲績俄又除吏部侍郎前)
(後典選十餘載銓叙人倫稱為允當)奬用皆一時秀(唐王丘傳丘遷吏部侍郎典選復號平允)
(其奬用如孫逖張鏡微皆一時茂秀)時稱裴馬(唐裴行儉馬載為吏部侍郎同時典選十餘年甚有)
(能名時人稱為裴馬)前有馬裴後有盧李(盧從愿睿宗時拜吏部侍郎中宗之後選司頗)
(失綱紀從愿精心調理大稱平允李朝隠同時典選時人稱曰吏部前有馬裴後有盧李)時稱高選
(李元紘杜暹為相以宋璟為吏部尚書蘇晉齊澣為吏部侍郎時以為高選)時稱舉職(唐興元初)
(劉滋為吏部侍郎往洪州知選事時言師興之後天下蝗旱穀價翔貴選人不得赴調乃命滋江南典選以便)
(江嶺之人時稱舉職)省内以為神明(唐會要天官郎中李至遠權知侍郎時有選人姓刁又有)
(王元忠並被放乃密與令史相知減其點畫刁改為丁王改為士擬授官後即添成文字至遠一覽便曰今年)
(銓覆萬人摠識姓名安有丁士姓者此必刁某也省内以為神明)自考功為(見有令譽註)以
左丞復(見絶請謁註)典選六年(見有令譽註)典選十餘年(見時稱裴馬註)
前後十餘載(見銓叙稱允註)奉使宣撫(李季卿拜吏部侍郎俄而兼御史大夫奉使河)
(南江淮宣撫振拔幽滯進用忠廉時人稱之在銓衡數年季卿有宇量性識博達與善人交襟懷豁如其在朝)
(以進賢為務士以此多附之)賜金背鏡(貞觀中高季輔為吏部侍郎凡所銓綜時稱平允太宗賜)
(金背鏡一面以表清鑒焉)四代居選部(房穎叔拜天官侍郎自其高祖至穎叔四代咸居選部時)
(論榮之)比高孝基(見四時注擬註)玉山照人(晉裴楷為吏部侍郎風神高邁容儀俊爽)
(時謂之玉山照人)端坐西齋(蔡擬為吏部侍郎常端坐西齋非素貴名流罕與交接)不負
朝廷(吏部侍郎鄭果註韓思復為太常博士元希聲為京兆士曹嘗謂人曰今年得韓元二子則吏部不)
(負朝廷矣)
皇朝事實小宰之職(曲阜除傅堯俞制吏部古之天官而侍郎小宰之職)貳卿(又除)
(陸佃文昌貳卿位次八座)書格令揭之門(韓粹彦傳粹彦諡文惠遷吏部侍郎右選至為雜冗)
(承積弊之後釐正簿書遣決滯務增損廢置五萬四千一百餘事奏請增置郎官一員因取當注之闕附以格)
(令大書而揭之門)取條目置座側(神宗實錄曾公亮諡宣靖字明仲勾當三班院三班吏世)
(所賤薄老胥抱文書升堂取判者皆高下在口異時長官漫不省察惟占名而已公亮盡取前後條目置座側)
(案以從事吏皆束手無能為後至者皆莫能易)書科條揭廡下(長編魯宗道判流内銓在)
(選調久患銓格繁及吏所以為奸狀於是多釐改之又悉書科條揭廡下以便人)裁定七司法
(洪邁撰晏尚書敦復墓誌公為吏部侍郎掌右選改左選公又典選事知吏部七司法多有疎舛於是孜孜究)
(心纖悉參攷奏請裁定至今有司守之莫能易也)建明悉著於令(李益能撰綦北海先生崈)
(禮行狀維揚兵革之後諸曹簿書殘毁幾盡公再執銓衡時為吏部侍郎熟於典故衣冠調集與朝政沿革討)
(論漫無成案可考者公援據該審徐出一言以决吏不得容其私詔重刊七司條敇公所建明悉著於令自是)
(省曹除授皆有案驗)軍功補指使(孫覺傳遷吏部侍郎領右選員多闕少有三年不得調者覺擬)
(自軍功保甲進者補指使一日得闕數千)吏不得肆(言行錄洪文安公遵字景嚴公為吏部侍郎先)
(是選人詣曹改秩予奪一出吏手公乃隨事䟽理吏不得肆)持心近厚(樓攻媿集趙粹中字大雅)
(遷吏部侍郎愛惜名器而持心近厚有蜀士數人當改秩而吏以微文沮格累歲公立為申改有恩科得官而)
(復衰病求赴銓量公慰藉周至或問之曰一官姑以慰其蹉跎待次尚數年何忍沮之聞者感歎)升擢
孤寒(仁宗實錄陳堯咨諡康肅判流内銓舊制選人皆用奏舉乃得改京寺官而士有孤寒不為上知者)
(堯咨特為陳其功狀而升擢之)論近習逐正人(樓攻媿集孫逢吉諡獻簡字從之進吏部侍郎)
(朱公熹之去公力救之侍郎彭公龜年補外又論不應為近習而逐正人一日會食部中或報王喜除閤門祇)
(候公曰此乃優伶嘗於内廷效朱侍講容止以儒為戲者豈可以汚清選當抗䟽力爭否則於經筵論之飛語)
(上聞内批為郡)言優伶不可汚清選(見上注)上七事(東都事略李常𫝊常字公)
(擇哲宗立進吏部侍郎上七事曰崇廉恥存鄉舉别守宰廢貪贓謹疑獄擇師儒修役法)
自叙蕪我清司(王泠然上燕公書曰吏部侍郎蕪穢我清司改張我舊貫)遮賢路(唐温)
(彦博為吏部侍郎有選人自稱解嘲謔彦博令嘲墻略曰高下八九尺東西六七步突兀當廳坐多少遮賢路)
(彦博慚而與官)非錢不行(鄭愔掌選贓汙狼籍有選人繫百錢於靴上曰當今之選非錢不行)
羣書精語擇其良觀其異(唐六典以三銓分其選以四事擇其良以三類觀其異)
德鈞以才才鈞以勞(同上德鈞以才才鈞以勞其優者擢而升之否則量以退焉所以正)
(權衡明予奪抑貪冒進賢能也)當勵濯纓之操(晏公類要云司小宰之職任佐平邦典選重朝)
(倫參密啓屬於清鑒當勵濯纓之操不遺刈楚之才)辯論官材澄汰流品(白集柳公綽除)
(吏部侍郎制云尚書六職天官首之辯論官材澄汰流品比諸内史選妙秩清爾宜以裴王崔毛為心)衡
鏡之職(唐大詔令韋貫之吏部侍郎制用解樞機之務俾居衡鏡之職)掌銓衡之品藻
(揚億代表掌銓衡之品藻宜叙九流)
前賢詩詞聽履上星辰(杜甫上韋左相持衡留藻鑑聽履上星辰註見素為吏部侍郎)
(銓選平允上星辰以言其親帝之旁)南宫吾故人(杜甫寄吏部賈侍郎南宫吾故人白馬金盤陁)
(雄筆映千古見賢心靡他舊註以南宫為禮部非也按天官書南宫朱鳥權衡太微三公之庭將相執法郎位)
(衆星咸在漢建尚書百官省名曰南宫)
四六警語(小宰銓衡)
發端(疏榮昕陛擢貳天官)(中丞作命小宰得賢)(寵頒帝制榮佐天官)
起聯(振驄馬之威稜久凝憲表襲神龍之典制新秉銓衡)
(天官小宰之職莫重左銓甘泉法從之班尤高員拜)
(東壁之萃羣玉久進長於天蓬天官之冠六卿亟躋榮於小宰)
(國子先生已著作成之譽天官小宰正資裁鑒之公)
(對紅藥之翻階方覩舍人之樣佩紫囊而簮筆峻躋小宰之班)
(法從疇庸久稔六聯之望天官與選獨高四禁之班)
(帝倚老成之重將求舊以圖新士知鑒裁之公必舉直而錯枉)
(儒館紬書卓爾天蓬之望銓曹典選兼兹小宰之榮)
(并九里之潤以福京師效稱異等掌六典之式以治官府衆孰間言)
(文昌政事之本原莫高選部法從朝廷之羽翼尤貴貳卿)
警聯(山濤在晉灼知啓事之公行儉居唐詎使長名之濫)
(惟九流人物之凡必區以别矧六典邦家之要將舉而行)
(以抑華崇本之志證銓綜於九流推獻可替否之言參論思於四近)
(清如水鏡豈容一毫之或欺公若權衡何有十年之不調)
(方將陳善閉邪納君於唐虞之盛豈止揚清激濁審官如裴馬之能)
(稱當年清議之公判行朱紱佇此日禁途之武身到黃扉)
(自非明一代之憲章曷足寄四銓之刀尺)(既資精鑒以審官尤俟嘉猷之告后)
(日趨龍尾之階名列雞翹之從)
吏部(禁闥望論思之益人材頼銓選之工)(當循名責實之朝任激濁揚清之柄)
(綸綍敷播班行清明)
結聯(拔淹振滯豈惟選部之清熙載奮庸行有政塗之拜)
(人惟求舊姑小試於銓曹道之將行即峻參於揆路)
(為國得賢既已坐清於流品得時行道自能參幹於鈞樞)
(江海漫疎分隔文昌之步雲龍方際佇占霖雨之私)
(前馬後盧寒素洽彈冠之喜左周右召邇遐指調鼎之期)
(君子在内自然表著之尊大匠掄材嘗出銓衡之外)
(事問高崔嘗辱舍人之疏筆才慚湜籍倘依吏部之師門)
(欣聞善類得清鑒於陽秋俯與蒼生待至和於霖雨)
吏部郎中(歴代周官太宰屬官有下大夫漢置吏部郎中職在選舉魏晉用人妙於時選其諸曹郎)
(功高者遷吏部郎中歴代品秩皆高於諸曹郎魏晉宋齊吏部郎品第五諸曹郎第六梁吏部郎班第十一諸曹)
(郎班第十二陳因梁隋煬帝改吏部郎為選部郎唐為吏部郎中有二人龍朔二年改為司列大夫咸亨光宅)
(神龍並隨曹改復六典一人掌考天下文吏之班秩品命一人掌小選未入仕而吏京司者復分九品通謂之)
(行署其應選之人以未入九流故謂之流外銓六典本朝元豐官制行置吏部郎中四人尚書選二人侍郎選)
(各一人參掌選事而分治之凡序位有品選官有格分任有職寓禄有階皆以事稽考審核其状質成於長貳)
(而後行焉四朝志建炎三年詔三選各一員中興會要)
歴代事實小選(見官制)清直寡欲(世說山濤舉阮咸為吏部郎中曰清直寡欲萬)
(物不能移也)明雅邁時(山濤為吏部郎中晉文帝與書曰足下任事明雅邁時)廉謹明
決(後魏孝文帝欲創革舊制選置百官謂羣臣曰為朕舉一吏部郎合即三日假尋曰朕已得之矣乃徵崔)
(亮字敬孺自參選事垂二十年廉謹明决尚書曰非崔郎中選事不辦)清平(魏袁偘歴選部郎號清平)
廉平(晉李胤字伯重為吏部郎銓綜廉平)海岱清士(庾亮每屬桓彝覓一佳吏部彝曰有輿縣)
(宰徐寧海岱清士即遷吏部郎)一時之俊(類要吴時諸曹通並高選吏部特一時之俊)名顯
朝廷(晉桓彝遷吏部郎名顯朝廷)甚有稱譽(晉阮放為吏部郎甚有稱譽)銓序著
稱(梁王亮為吏部郎銓序著稱)參六典(席豫楊仲宣碑曰遷吏部郎中參我六典冠于諸曹)典
碎事(山濤啓事吏部郎典碎事日夜相接非但當正己而又當能正人議郎杜默德履亦佳太子庶子崔)
(諒中郎陸准皆有意正人其次不審有可用者否)參選大事(南齊庾杲之遷吏部郎中參選大事)
銓管之任(見甚有清譽注)整風俗理人倫(山公啓事曰吏部郎主選舉宜得整風俗)
(理人倫者)銓衡庶品(梁陸倕拜吏部郎表銓衡庶品歴選賓僚)究識流品(宋書王僧綽為)
(吏部郎參選掌大選究識流品諳悉人物拔才舉能咸得其分)選舉精密(晉周復為吏部郎選舉精)
(密論望益著)拔才舉能(見究識流品注)斥華競塞私謁(李重字茂增遷吏部郎詢)
(朝衆而斥華競存公平而塞私謁)覓佳吏部(見海岱清士注)召崔亮為(見廉謹明决注)
歴選賓僚(見銓衡庶品注)有器局者遷(白集除李建制六官之屬選曹郎首之歷代以)
(來選諸曹郎中其踐歴久孝弟交加以有器局律度者遷焉)二十四為(王戎少年穎悟二十四為)
(吏部郎中)參選事垂二十年(見召崔亮為注)典劇多超遷(通典後漢吏部郎典)
(劇多超遷者)為二千石(通典後漢鄭弘為僕射奏以臺職任尊而賞薄人無樂者諸吏郎為二千)
(石自此始也)太守召為(禇翔為義興太守召為吏部郎去郡百姓老少追送出境翔居小選公清)
(不為請屬易意號為平允遷侍中)有喉舌之任(宋張續遷吏部郎裴子野曰張吏部有喉舌之)
(任已恨其晚)庭植佳樹(顧憲之為吏部郎其祖凱之嘗為吏部於庭中植佳樹曰吾為憲之植耳)
(後果為此職)物不能移(山濤舉阮咸為吏郎曰清直寡欲萬物不能移也)
皇朝事實天官之屬(初寮除王琮制天官之屬號為劇曹)冢卿之屬(公是行劉)
(元瑜制云其陟冢卿之屬)外賓銓曹(又除陶悅制外賓銓曹)任參六典(類要任參六典)
(選重一時)不附時宰(言行錄李殿撰浩字德遠公于孝宗四時為吏部員外郎宰相召同為郎者)
(人欲有所進用最屬意於公公不發一語明日同舍皆遷公如故)部無留事(丁未錄晁補之字無)
(咎為吏部郎中有嶺外尉為獲盗八人法當改官考功為獲盗不同處曲沮其賞持之不决尉客京久窘甚詣)
(公訴之公憫然一日當奏即為上之七日得遷官於是吏畏服部無留事又見張文潜集)躬閱案櫝
(言行錄𫝊察為吏部郎最號煩劇在職者畫諾而已公取案櫝躬為省閱每至申刻方歸日以為常使臣咸悅)
(出入望之人皆以手加額焉)發運巧以取民(楊誠齋集張栻南軒召為吏部員外郎廟堂用)
(史正志為發運使奪州縣財賦遠近騷然栻為上言之上曰正志以為非取之民對曰今州郡財賦大抵無餘)
(不過巧為之名以取之於民耳上聞之矍然顧栻曰論此事者多矣未有能及此者如卿之言是朕假手於發)
(運使以病吾民也閱實如栻言即詔罷之)聞卿直諒(周平園集胡銓諡忠簡入對乞修德結民心鍊)
(兵觀敵釁上曰久聞卿直諒拜吏部尚書郎官)知卿學問(樓攻媿集陳傅良奏事入修門鬚髩如雪)
(丞相留公止一見歎曰幾年陳君舉尚可使外補邪奏留為吏部員外郎初對上曰卿去國幾何時朕欲見卿)
(久矣知卿抱負學問深醇有所著書進來時上臨朝淵默罕有璽詔公敬謝而退以周禮說進擢秘書少監)
目送出殿門(楊龜山撰行狀曾肇諡文昭官制行除吏部郎中每使殿引選人上常目送之出殿)
(門乃已)
自叙有表讓之禮(通典齊依宋元嘉制其拜吏部郎有表讓之禮齊謝朓除吏部郎上表三)
(讓中書疑朓官未及讓以問沈約約曰宋元嘉中范燁讓吏部三表詔荅其事宛然)正己正人(見典)
(碎事注)不作餘曹(晉王國寳躁競補尚書郎國寳曰中興以來膏腴惟作尚書吏部不作餘曹固)
(辤不拜)傾朝送别(南史何尚之遷吏部郎告休定省傾朝送别其父曰此是送吏部郎耳非關何)
(彦德也)
員外郎南曹(唐六典吏部員外郎掌選院謂之南曹注曰其曹在銓曹之南故謂之南曹)省
眼(唐吏部郎中二廳先小銓次格式員外郎二廳先南曹次廢置舊說吏部為省眼)南宫眉目
(劉禹錫為韋陟字商衡神道碑云為吏部員外郎是曹在南宫為眉目在選士為司命公執直筆閱簿書紛挐)
(盤錯一瞬而剖)選士司命(見上注)吏事第一(唐裴遵度遷吏部員外郎專判南曹天寳)
(中海内無事九流輻凑會府每歲吏部選人盈萬遵度敏識強記精覈文贍詳而不滯時稱吏事第一由是大)
(知名)簿最詳緻(韓滉遷吏部員外郎性強直明敏吏事在南曹五年簿最詳緻)鈐制官吏
(唐皇甫鏄為吏部員外郎判南曹凡三年頗能鈐制官吏改吏部郎中)滌除宿弊(劉崇望字希徒)
(轉吏部員外郎崔安潜為吏部尚書崇望判南曹滌除宿弊復清選部)判析有條(唐李栖筠𫝊遷)
(吏部員外郎判南曹栖筠判析有條吏氣奪號神明)銓叙之美(唐崔郾姿質秀偉神清量雅人望而)
(愛之為吏部員外郎奸吏不敢欺孤寒無援者不至留滯銓叙之美為時所稱)旌别見稱(唐牛徽遷)
(吏部員外郎乾符中選曹猥濫吏為姦弊每歲選人四千餘徽性貞剛特為起請由是銓叙稱正能否旌别物)
(議稱之)
皇朝事實思制吏姦(紹興三十年以劉珙為吏部員外郎珙在銓曹時苦吏為奸思有以)
(制之一日命張幕設案置令式其中使選集者得出入繙閱與吏辯吏無得蔵其巧人甚便之)
羣書精語剖疑析滯揮翰如流(唐席豫楊吏部郎中碑慝擇序銘有簿書以旌别淑)
(刀筆以决臧否剖疑析滯揮翰如流選部以清繄公是頼)才盛居東之佐(常集十三鄭叔則吏)
(部員外郎制才盛居東之佐禮處司南之重高選髦士以分劇曹)
前賢詩詞文鋒振竒響(梁沈約悼齊謝朓詩曰吏部信才傑文鋒振竒響調與金石諧)
(思逐風雲上)吏部提英鑒(黃山谷詩吏部提英鑒片善蒙采錄)今日君先捧紫
泥(柳公綽裴度俱為判官公綽先入為吏部郎中度有詩餞别云)
四六警語(小銓中選)
發端(簡在帝衷冠于郎省)(大廷分命小宰登賢)(疏寵大廷進司小宰)(顯膺綸綍進宰銓衡)
(恪分朝委貳贊銓衡)(參訂禮文式司誥命)
起聯(南宫牋奏之司夙擅望郎之譽西府基命之密今資列屬之賢)
(君門遠乎萬里久宣使者之威天官長乎六卿進陟郎闈之峻)
警聯(係東西銓對掌之權為南北衙甄收之地)
(周家量六卿之職小宰以貳天官漢世表百職之儀長吏實參丞相)
(衣繡春歸留甘棠之蔽芾給綾夜直對嘉木之婆娑)
(惟郎選甚高在漢上符於列宿矧吏曹最重自周首列於天官)
(山濤在晉灼知啓事之公行儉居唐肯使長名之濫)
(風飄水浮夢舞江頭之逆旅天高星遠心降省眼之英游)
結聯(拜赤管隃麋之賜未足為榮草紫詔玉璽之封即應有命)
司封郎中(歴代舊主爵郎職員至北齊置主爵郎中一人隋曰主爵郎中龍朔二年改為司封大夫)
(咸亨元年復故光宅元年改為司封郎中神龍元年復故開元二十四年復故司封掌邦之封爵凡有九等六)
(典國朝司封判司事一人以無職事朝官充凡封爵之制一出於中書本司但掌定諡先期戒本部赴集而已)
(元豐官制行郎中員外郎始實行本司事初除王祖道為司封郎中參掌官封叙贈之事凡宗室賜官授官親)
(王内外命婦以下封爵諸親保任其宗屬陞朝官褒贈其妻皆隸焉列爵有九自王至男分國有三大中小國)
(内外命婦之品五自貴妃至貴人外命婦之號九自大長公主至縣君叙贈之制三三代二代一代皆辨其位)
(序以進之加食邑實封則視其高下之品以為戶數多寡之節凡事之可否與司勲通决於尚書侍郎續會要)
歴代事實執秩(左傳晉文公作執秩注曰執秩主爵之官)典封(後漢馮勤為郎中給事尚)
(書使典諸侯封事)直聲彰聞(柳文楊懋功墓碣云為司封員外郎直聲彰聞)心正筆正
(柳公權為司封員外郎帝問筆法對曰心正則筆正)三列宿(貞觀中常孝武為主爵郎中與兄弟同省)
(時號三列宿)
皇朝事實主封爵(南豐除王祖道制曰封爵之恩施於内外國之典也主以郎吏寵秩甚優)
左曹之秩(胡文恭制宜寵左曹之秩用優主俸之名)掌官封叙贈之事(神宗正史)
(職官志參掌官封叙贈之事凡宗室賜名授官親王内外命婦以下封爵諸親保任其宗屬陞朝官褒贈其祖)
(考妻皆隸焉)
司&KR0564;郎中(周官有司&KR0564;上士二人凡有功者司&KR0564;詔之後周夏官有司&KR0564;一人掌功&KR0564;之賞隋文帝)
(立司&KR0564;侍郎二人煬帝改為司&KR0564;郎武德初為司&KR0564;郎中龍朔元年改為司&KR0564;大夫咸亨二年復故掌邦國官)
(人之&KR0564;級凡&KR0564;十有二等十二轉上柱國至武騎尉凡十二有功之人合授&KR0564;官者皆委之覆定然後奏擬六)
(典本朝司&KR0564;判司事一人以無職事朝官充凡&KR0564;官之賜一出於中書本司無所掌元豐官制行郎中員外郎)
(始實行本司事初除穆恂為參掌&KR0564;賞事凡&KR0564;十有二級有上柱國至武騎尉自從七品推而上之至正二品)
(三歲一遷必因其除授以加之凡賞有格皆設於此以逆其至焉若事應賞從其所隸之司考實以報則審核)
(其狀以格覆之非格所載則參擬輕重以上尚書省用前代帝系及&KR0564;臣之後則考驗奉行其制命隆興詔省)
(併司&KR0564;郎中以司封郎中兼領)
歴代事實&KR0564;府(唐志蔵於&KR0564;府)右闥(白集獨孤郁自考功遷司&KR0564;郎中制選員外郎推居)
(右闥)&KR0564;書&KR0564;簿(並見唐志)以等其功(周禮司&KR0564;掌六鄉賞地之法以等其功王功曰&KR0564;國)
(功曰功民功曰庸事功曰勞治功曰力戰功曰多凡賞無常輕重眡功)校定&KR0564;績(職員令掌校定)
(&KR0564;績)詞人稱首(張九齡遷司&KR0564;員外郎張說謂人曰後來詞人稱首)
皇朝事實不附秦相(言行錄陳文正公康伯字長卿自公為郎時為司勲郎官秦檜方擅)
(事公雅有素里澹然其中檜雖稱公静重常越用他人公不以為意在省五年始為軍器監)論安石
不當配饗(言行錄趙忠簡公鼎字元鎮公為司勲郎官乃言自王安石用事肆為紛更祖宗之法掃)
(地而生民始病蔡京托名紹述盡祖安石之政以致大患今安石猶配饗廟廷而京黨未族何以收人心而召)
(和氣哉)
考功郎中(漢元帝時京房作考功課吏之法然其職不在尚書至光武改尚書三公曹主歲書考課)
(課諸州郡通典魏有考功郎中宋齊並置功論郎中隋文帝置考功侍郎煬帝改考功郎唐武德初復為考功)
(郎中龍朔改為司績大夫咸亨初復故掌内外文武官吏之考課六典及功臣家傳碑頌誄諡等事通典考課)
(之法有四善二十七最六典武德舊令考功郎中監試貢舉人貞觀以來乃以考功員外郎專掌貢舉省郎之)
(殊美者至開元移貢舉於禮部而考功員外郎分判而已通典本朝考功判司事一人以帶職朝官或無職事)
(朝官充凡考課之法分隸他司或以他司專領本司但掌覈太常擬諡及幕府州縣官流外較考之事元豐官)
(制行郎中員外郎始實行本司事續會要初除蔡峋蔡京職略掌文武遷叙磨勘資任考課之政令凡命官隨)
(所隸選以其職事具注於歴給之於其屬州若司歲書其功過應升遷選授者驗歷按法而叙進之有負殿則)
(正其罪罰以七事考監司以四善三最考守令凡改服色者以年勞計之應諡者或太常所定行狀報尚書省)
(官集議以聞凡立碑碣名額之事掌之舊置考課院其定殿最皆有考辭元豐悉罷分案十有七五品案六品)
(案七品案八品案九品案職官案參軍案令丞案主簿案縣尉案使副案供奉官案資任案校定案法案知雜)
(案元祐三年詔知州課法吏部上其事于尚書省送中書省取旨縣令以下本部專行四朝志)
歴代事實司績(見官制)南曹(見疾風勁草注)鶴廳(西京雜記唐考功員外郎廳事)
(有薛稷畫鶴宋之問為贊)才望(見詩詞注)敏識(職官分紀鄭澣為考功員外郎刺史有驅迫人吏上)
(言政績請刊石紀者澣探得其情條奏廉使巧迹遂露人服其敏識)疾風勁草(裴諝遷考功郎中代)
(宗幸陜諝徒步挾考功南曹印赴行在上曰疾風知勁草)考功定課(晉職官志云)研覈精
密(裴垍)黜陟詳當(唐趙宗儒𫝊貞元六年領考功事黜陟詳當無所回憚)不避權倖
(穆宗即位召李渤為考功員外郎校定京官考不避權倖皆行黜陟)墨書絶吏姦(王徽字昭文轉)
(考功員外郎時考簿上中下字朱書吏緣為姦多有楷改徽白僕射請以墨書)采錄平允(唐王丘傳)
(開元初遷考功員外郎異時多請託廷考濫冒丘務覈實才登科纔滿百議者謂采錄平允無丘比)吏無
以欺(韓文王仲舒弘中神道碑在考功吏部提約明故吏無以欺)非蘇君莫言(韓休作蘇)
(頲集序云屬考功員外郎闕時中書令李嶠執筆曰考功郎非蘇君不可遂拜考功員外郎)為文館
學士(宋之問善為五言詩當時無能出其右者景龍中為考功郎中唐中宗增置修文館學士擇朝中)
(文學之士之問與薛稷等首膺其選當時榮之)
皇朝事實左曹(南豐除呂和卿置計羣吏之治而明黜陟之法臺郎典引列於左曹)主計
羣吏(南豐除蔡京制主計羣吏之課而議其誅賞郎於天臺任屬尤重)細節不圓處放
行(中興繫年錄考功員外郎魏矼字邦達守監察御史矼在考功郎選案牘不存吏緣為姦川陜官到部者)
(多以微文沮抑往反輒經時矼請細節不圓處悉先放行人以為便)得王信銓曹遂清(王信)
(字成孚權考功郎有選人張公選初一年免銓至是當改秩吏妄引復令扼之公鈎察其故吏怖服又有三蜀)
(士實礙式吏受賂為選地趙衛公為士書以囑公持弗聽已而轉臨天官閱審成牘拊掌愧歎嗟激不已至白)
(於上前他日上謂尚書蔡洸曰考功得王信銓曹遂清邏者私相語指為神明)論夏竦不當諡
文正(東都事略劉敞傳敞字原父判尚書考功郎仁宗賜夏竦諡曰文正敞言諡者有司之事也竦之行)
(邪而陛下諡之以正不應法疏三上仁宗為更竦諡曰文莊)
前賢詩詞稱意新官又少年(白樂天送崔考功詩稱意新官又少年秋清身健好)
(朝天)專心望考功(唐王尚客為侍御史自以才望清華妙當入省常望前行忽降膳部員外郎微)
(有惋悵張恭忠詠曰有意嫌兵部專心望考功誰知脚踜□却落省墻東)
翰苑新書前集卷十五
