翰苑新書續集卷二十七
賀冬類
賀丞相冬方秋崖
荔挺芸生一陽初復柳舒梅放萬象皆春有皇播物之
仁盡入迎圭之景某官識參造化德備中和衆正用而
小人消君臣胥慶羣隂退而吾道長天地開除一氣洪
鈞八荒夀域某藐為宗翰莫望台符坱圠無垠但覺觀
臺之雲暖太平有象永依化國之日長
賀丞相冬方秋崖
天地開除一陽生而羣隂蟄國家閒暇衆正進而萬象
春某官行孔之春學顔之復經綸天縡有開剛長之休
闔闢神機盡屏私邪之沴皇明所燭景福來同某藐是
宗莩莫瞻台極春浮緹室已先南北之枝雲爛衮衣徒
跂東西之府
樞府冬方秋崖
日行北陸六琯初飛雲麗西樞五兵不試於皇亞歲克
相明時某官舒為慶雲温如愛景顔氏之復萌動一陽
孔聖之時會逢千載與國無極對天之休某免牘未俞
慶函敢後耄之及矣惟有賦歸歌以訊之亟其爰立善
頌無斁德音不瑕
宰執冬方秋崖
曉奏觀臺蒼籙紀五雲之瑞暖回宫壁洪鈞轉一氣之
春維時元臣克受蕃祉某官履日月之會見天地之心
坐廟堂而進退百官盡消羣慝斡造化而開張萬物潛
復初陽茂迎愛景之長有衍丕圖之慶某屬分梱寄遙
企階符天子之宰通神明諒臻純嘏太平之期當今日
式對亨嘉
侍從冬方秋崖
霽景浮空雲紀魯臺之瑞初陽襲筦春回鄒谷之寒有
偉禁班丕承帝賚某官蒼玉粹秀黃鍾函和擇一中庸
消羣慝於六隂之極與衆君子致亨期於七日之間嘉
此迎長既多受祉某謬將使指莫賀賓榮煖入孤根已
動揚州之梅興曉傳殊渥喜聞詞掖之芝香
賀提刑冬戴象麓
周歷頒新忻際一陽之復漢軺倚重懋迎百福之升式
對昌期恪陳善頌恭惟某官氣鍾博大德韞中和霽月
精神允矣朝廷之瑞福星華采熙然原隰之春矧當律
動於黃鍾轉覺光生於繡斧日添紋線已催補衮之工
夫春上暖枝行繼調羹之手段某叨庇二天之久遭時
七日之來愧阻奉於夀巵輒敬申於慶牘薦紳競慕孔
北海願事大賢瓣香敬祝曾南豐俾膺多福其為頌詠
罔既編摩
賀提刑陳寺丞冬鄭雪巖
陽來七日可覘道長之機治應期年已著風清之效黃
鍾一動繡節增明恭惟某官氣養直剛學根純正文騰
五色交輝雲物之書祥令信四時允合歲功之有序自
六轡如絲之在手覺三軍挾纊以歸心籌密運於戶庭
之間情自得於江山之外霜露無非教豈專肅殺之威
天地大曰生中寓孳萌之德空寇巢於乘雪振王旅以
如雷羣隂力排萬彙氣吐茂對復亨之盛豫占鼎輔之
華某分教無能受知特異孤根培植喜逢梅嶺之先春
暖律吹嘘頓釋芹池之獨冷沁月毫而展敬望雲宇以
馳神
賀運使冬(至節是月之朔)戴象麓
祥開周歷日同至朔之謂章光動漢軺星出虚危而為
福正人天相陰類冰消幸適際於昌辰爰恪陳於善頌
恭惟某官以六經澤行四時春天念江西十州罹兵火
之灾帝遣斗南一人活生靈之命雷風不終日掃除溪
峒之窮隂霜雪有至仁轉作江山之叶氣愛日屬履長
之始福星增臨照之華天意有開人事可卜日添紋線
已催補衮之工夫春上暖枝行試調羹之手段某奔馳
小吏鼓舞令辰阻陪夀斝之旁輒效慶函之上薦紳競
慕孔北海何幸禰生蒙被明公之知瓣香敬祝曾南豐
當效后山尊事前輩之意其為頌詠罔既敷宣
賀黃運使冬(桂)李梅亭
斗北中而建子歷肇應於周郊日南至而逢辛書允符
於魯觀維時英節茂擁休祺恭惟某官德配陽剛氣排
冬凛冰解漕下既曉行湘水之春雷復地中即夜對宣
室之席諒應四分之牛晷坐齊七政於龍魁某材乏綫
長分甘車副儻憐紫陌看花曾綴於馬蹄雖在黔山吹
黍固希於鳳律
劉徽州冬書方秋崖
雷在地中復葭飛緹室之書子為天之正梅浥練溪之
煖懽騰燕寢頌浹鯨尊某官聲名黃鍾之和文物清臺
之瑞朝崑崙夕玄圃豈但曰一二千石之良左浮丘右
洪崖乃肯賦三十六峯之秀於穆袴襦之最有來綸綍
之褒坐而堯言進而舜趨已覺觚稜之天近前有召父
後有杜母何知戟衛之日長某式對亨期丕承剛德紀
漢宫之迎至屢驚節物之峥嶸吹鄒律以破寒更探陽
和之消息其為瞻詠苐劇藴悰
賀彭知軍冬戴象麓
日運璣衡忻際一陽之復星聯麾節茂膺百福之升式
對昌辰恪陳善頌恭惟某官以六經澤行四時春二千
石循良方徧作南安之化雨十四州證察又散為陳廣
之恩波屬迎愛日之長尤煥福星之采梅關春早已漏
息於南枝芝檢星馳佇趣裝於北闕某久席二天之芘
欣逢七日之來稱觴上刺史之堂悵無六翮吮墨奏小
夫之牘徒有一忱愧與賀并意非言盡
賀瑞守游寺丞冬陳袁州
黃道迎曦景騐周圭之羡錦川宅牧香凝韋戟之清裒
是珍祺萃于華旦某官氣涵剛大德毓粹温簪紱蟬聮
色復青氊之暖袴襦歡溢輝揚繡線之長小至標辰大
來揖慶某偶叨分土倏見書雲寳燭揚輝幸借富鄰之
映瑤觥阻奉敢申彝禮之恭
賀瑞守游寺丞冬雷臨江
黃鍾律底開生生化化之機錦水江邊集簡簡穰穰之
福和薰田里歌溢袴襦某官性禀慈祥躬行寬大朱轓
整暇惠敷愛日之温畫戟光輝令布清霜之肅茂對葭
灰之應即催荷槖之持某謬領州符將周歲籥幸叨鄰
封之芘敢不知歸喜添宫線之長末繇趨賀
賀瑞守游寺丞冬陳登
至望同辰雲薄翠微之曉陽和動地天開碧落之春維
承流師帥之尊膺自天戩穀之慶某官温如圭日清徹
壺冰田里無歎聲已洽袴襦之愛朝廷知治行佇攽金
璽之褒昌期喜報於陽來盛德益嫓於剛長某棲遲百
里鼓舞二天指八百之長年遙祝凝香之燕寢詠五更
之三點即聞接武於鵷行
賀瑞守游寺丞冬陳袁州
五色曉書俶獻魯臺之瑞雙旌夙駕清凝韋戟之香諒
對剛辰裒膺繁祉恭惟某官秉姿端亮毓德粹温轉寒
燠於根荄恩孚而洽權低昂於土炭政適其平挺荔標
時塗芝䟽寵丈三日近遙知宫線之添尺五天低趣侍
宸旒之邃某阻持夀斝已肅慶函乳酒之下青雲良深
戢惠淨繭之明玉雪滋媿報襄亟具稟詶仰祈矜察
賀瑞守游寺丞冬陳袁州
周圭測景日增一線之輝韋戟凝香春入雙旌之煖維
時良牧萃只繁禧某官毓德陽明秉心冰潔天培碩果
騰茂實於禁林晝永愛棠浹歡聲於鈴閣竚趣鵷行之
入峻躋雞槖之華某蹟絆銅符光依寳燭侈貢儀於黃
襪又際剛辰庸寓敬於烏絲莫殫賀悃
賀游瑞州包宏齋
昴星以正仲冬喜逢亞歲屏風之錄御史茂介殊休氣
應六雄和薰千里某官霜皮黛色玉壺清冰内寬外明
適森戟凝香之趣政平訟理沸昔襦今袴之謠兹占日
南至之祥即侍天北極之坐某偶兼漕輓幸託寅恭遙
瞻符竹之光無繇面會聊寄驛梅之信第劇心馳
賀游瑞州趙運幹
六雄應律喜逢剛長之辰五馬生輝茂集大來之慶頌
聲洋溢和氣周流某官清映雪車光澄月璧黃堂晝永
運陽開隂闔之機畫戟香凝收時和歲豐之效煖回寒
谷人樂熙臺兹占雲物之祥即見天光之近某自慚短
綫仰贊漕冰遙企竹符莫遂捧觴之願寓忱竿牘聊存
獻履之儀末究賀悰等祈矜照
回寺丞游太守賀冬蔡久軒
三辰珠璧方新漢史之占千里車轓宜有魯侯之頌伏
惟某官飛雪應枹鼔之政清冰照琳琅之姿吹律六雄
已轉袴襦之暖司儀三揖想懷圭黻之連一陽初動於
復來五馬即膺於晉錫某何裨樞筦况拜函箋公事少
而諸縣豐自息祁寒之怨衆賓歡而太守醉遙知美景
之并端此控申切覬丙鑒
回寺丞游太守賀冬陳袁州
鳳筦迎和瑞紀五雲之旦虎符凝最歡騰千里之春已
顓慶牘之馳過辱蜚牋之况某官貴名日起盛德陽升
正色立朝凛凛冰霜之操深仁宅牧生生天地之心鹿
轂開祥鵷行趣覲某光依鄰映道喜朋來獻黃襪以踐
長嘗殫彝頌祓烏絲而寓敬曷報更施感戢維深編摩
則淺
賀權府冬真西山
氣應候臺動初陽之一畫光生使傳騰瑞彩於二星睠
迺鉅賢誕膺純佑恭惟某官慈祥篤厚博大醇明發於
一念之仁散作七閩之福倚須褒璽入侍凝旒某方此
掩關稽於賀厦茅簷晝卧但欣化日之長棠舍春濃更
藉仁風之播
賀葉都鈐冬戴象麓
鳳歷迎長忻際一陽之復虎符倚重懋膺百福之升式
對昌辰恪陳善頌恭惟某官以六經澤行四時春推寬
慈愷悌之仁通天為一順消息盈虚之理與時作新屬
當愛日之初長愈覺福星之增煥景添紋線已催補衮
之工夫春上暖枝行試調羹之手段某叨庇二天之久
遭時七日之來愧阻奉於夀巵輒敬伸於慶牘薦紳競
慕孔北海願事大賢瓣香敬祝曾南豐俾膺多福其為
頌詠罔既編摩
賀本軍趙通判冬戴象麓
天統肇初喜戒書雲之候星屏借重倍增分月之光福
生有基朋來無咎恭惟某官仙源間瑞昭代竒英推慈
祥寬大之仁通天為一順消息盈虚之理與時作新屬
占迎日之祥宜輯自天之祐揮洒風煙之興暖隨彩筆
以潛回歌詠海沂之康聲與黃鍾而迭應况先得梅關
之信宜即膺芝檢之華某小邑備員大賢依芘稱栢觴
而介夀莫遂鳬趨修竿牘以馳誠少伸燕賀情深頌禱
辭約敷宣
賀史通判冬李梅亭
葭律浮灰候臨小至棘評佐獄慶叶大來遠莫捧於兕
觥誠敢輸於魚素恭惟某官氣鍾温厚德迪中和傑然
驥展之材監此龍潛之邸鸚鵡杯鸕鷀杓滿介夀祺孔
雀扇麒麟符即儀禁甬某襪材線短泥軾冰寒乃分之
宜詎敢恥狐貉之側惟鄰是卜尚祈分燈燭之光
賀寓公冬真西山
一陽潛復於黃宫肇迎修景八座觀頥於綠野茂對亨
辰宜有蕃禧來符盛旦恭惟某官氣全剛大體備中和
蚤簉列於嚴徐密裨旒扆晚尋盟於綺甪高蹈林泉既
全蓋代之名宜獲自天之祐灰飛葭琯甫占紋線之添
詔下蒲輪倚被衮衣之錫某叨榮分竹竊芘鳴珂望夫
子之宫墻未皇趨慶贊賢人之德業敢後修辭
代通李制帥冬書方秋崖
雷在地中復日增繡璧之紅子為天之正春麗油幢之
碧若時龍綍式對麟符某官聲名黃鍾之和文物清臺
之瑞長嘯而却敵騎喜鯨海之波澄高卧而護國門覺
蜺旌之雲暖方勒勲於汗竹肆委貺於浮葭琱戈淑旗
其視爾師鼯鼠已消於隂慝玄衮赤舄入趨王覲鳳凰
遄覽於陽暉某偶出師墻遙瞻帥鉞紀漢宫之迎至屢
驚節物之峥嶸吹鄒律以破寒難既襟期之磊磈其為
系頌第劇藴悰
代通吳總卿冬書方秋崖
子為天之正日届南躔之景雷在地中復春連北斗之
魁喜緹室之律回覺總臺之雲麗某官天人三策禮樂
百年方排閶闔呈琅玕之竒鵷鷺集九霄之曉迺羞崑
崙薄蓬萊而去貔貅飽萬竈之煙要不為紙上已陳之
言姑將試胸中有用之學鼯鼠盡消於隂慝聿逢剛長
之休鳳凰遄覽於陽暉式對亨嘉之會某遙瞻卿月丕
戴使天吹鄒律以破寒覬放梅梢之煖朝漢宫而迎至
倚飛芝字之香其若頌言莫殫襟抱
回楊郡王冬方秋崖
日躔北陸肇正天元春入南陽聿連帝畹黃宫浮暖紫
極流暉某官一氣之和五雲之瑞為國元舅自牧以謙
得易初爻不遠而復皇明所燭景福來同某久欲垂車
未遑削牘華星字字猥奉函書鬢雪莖莖苐驚節物
回榮邸冬書方秋崖
日長宫壁已浮葭律之春天近蕃房有韡棣華之鄂裒
時之對與國同休某有事紫壇未瞻翠水忽枉五雲之
翰謙以先之又添一卷之書復其亨矣
回景獻邸冬書方秋崖
一陽萌動緹室春浮萬象張開藩房天近有偉亨嘉之
會聿開剛長之期某官自牧以謙不遠而復温其趙日
歛為可愛之陽和倬彼魯雲要是太平之瑞氣對天之
佑與國同休某近别講臺遙瞻宗翰景長宫壁喜添一
卷之書暖入圭躔茂錫百朋之祉
代回諸邸冬書方秋崖
倬彼魯雲必書為瑞温其趙日可愛如春維時宗盟自
天茀禄某官土圭之正玉琯之和于嗟麟兮式時公姓
衆維魚矣裒對天休福履綏之君子樂只某明農未遂
介夀無繇節物峥嶸苐驚老朽文章爾雅徒負褒榮不
敏之辭何足以謝
代回程監丞冬李梅亭
灰浮緹縵新北臺太史之占雲卧衣裳添南極老人之
夀共惟某官襟懷霜潔談笑春温未老得閑飽味桑榆
之暖久静思動佇儀槐棘之班某莫捧兕觥過勤魚素
蒲萄一㪷知公不為於涼州嶰竹數聲在我頓忘其寒
谷
回朱高郵冬書方秋崖
雲深魯觀喜浮葭管之寒春浥秦沙已逼梅梢之煖亨
嘉之會剛長維休某官聲名黃鍾之和人物清臺之瑞
前有召父後有杜母何知戟衛之日長坐而堯言進而
舜趨但覺觚稜之天近有偉袴襦之最式遄綸綍之褒
某辱以鯉書浮之螘甕有香搖玉苐驚節物之峥嶸其
誼斷金莫既襟期之磊砢
回丘運使冬書方秋崖
繡壁春融有永漢宫之日緹函曉襲聿飛郇翰之雲佩
雅意之相先愧頌言之已後此蓋某官文成唾玉誼重
斷金惠我雙鯉魚共善甘芬之錯落出呼五花馬苐驚
節物之峥嶸
回浙西王提舉(棐)冬李梅亭
和叔正冬伯趙司至儀圖道長之慶允屬陽休之賢伏
惟某官清徹冰壺和鍾玉琯送之禮樂不離尺五之天
任以公卿即近丈三之日某無由面賀例辱手箋烹魚
得書莫報五雲之體拂龜端策但占七日之爻
回潘宰冬書方秋崖
魯臺書至聿來七日之亨潘縣回春已上三年之最維
時綸檢式對緹葭某官有冰其相如日可愛暖入丈三
之景頌如之何徑排尺五之天會且歸矣某放還山墅
久典朝衣裹章服揖上官要非閒居者之事登靈臺認
雲物已候見尚方之歸敢修記室之辭往代掃門之禮
回光澤宰冬方烏山
暖回葭室占日至於史官喜動花城美風流之令尹維
時麟趾介此鴻休恭惟某官標致層冰胸懷愛日一家
和氣光生天上之棣華百里歡聲青入門前之柳色對
陽剛之初復佇鳬舄之趣歸某當此先春嘻其猶冷折
梅花而送使空感盛心祝若木之聯輝慙無善頌函歸
使驛寓訊便鴻莫稱先施伏祈寬照
回泰寧宰賀冬方烏山
陽生七日驗葭室之氣回地占一雷覺花城之春早維
時賢尹介此休祺恭惟某官色線才華黃鍾氣度琴無
俗韻真棃嶺之家聲筆有清吟得梅花之句法佇由剛
長即慶彙征某方嘆冷氊忽蒙温纊沉沉而動春酌悵
阻並游寂寂而撥寒灰曷酬嘉惠
回王主簿賀冬方烏山
陽回葭室和滿花城喜動太夫人慶板輿之具至名聞
家主簿紛慶牘之争先宜對剛辰茂膺繁祉恭惟某官
家𫝊姱節仕正妙年人言德度之粹温光風霽月我見
丰標之凝峻寒露清冰既候飛葭寧淹棲枳某嘻其獨
冷慙此先春祭竈而請比鄰若為孤我升堂而拜夀母
惟有羡君亟具禀酬伏幾鑒察
回鄉官學職賀冬李梅亭
聽六日四分之鳳律又見新陽詠五更三點之鴛行已
迷舊夢兹勤善頌但愧過情恭惟某官語染芸香氣薰
葭琯登觀以望自堪織雲漢之章閉關而居亦足驗地
雷之卦某寸材線短百念冰寒井底之陽未回若為觀
復江上之容獨老良感相親
翰苑新書續集卷二十七
