翰苑新書續集卷三十一
舉自代類
謝李尚書舉自代方烏山
將指軺軒殊負錦游之愧露章槖座有華衮字之褒其
知我哉莫累公否若稽前哲深感盛心介為時論所喧
雅見稱於永叔軾䧟深文之久獨受薦於景仁蓋深知
從古之難逢而衆惡非賢之莫察豈特接連於氣類固
將扶植於孤危伏念某質弱氣卑才凡識闇少也處鄉
黨之際但見恂恂老而仕朝廷之間亦非諤諤徒以處
得言之職冐而犯不韙之愆並游吐舌以相驚旁觀搖
手以為諱天王明聖何難亮佛骨之忠人言沸騰皆欲
抵鬼薪之罰一朝沙汰四署山囚兢兢然畏威敢怒之
懷孳孳焉省躬補過之義雖石猶生我何所病諸而膩
能汚人誰與比者曾謂近臣之薦口顧先遠士之危蹤
力不勝衣目為剛毅學僅識字品以深醇乃若忠賢之
褒尤非鄙拙所稱尚衆議之未息何時論之交歸欲俎
豆予可謂取人之勇不瑕疵汝得無乖俗之嫌誦妙語
之吹嘘起懦衷之激烈兹蓋伏遇某官道先民覺學通
聖涯緒綸微言衣鉢關河之𣲖高文大册箕裘匱室之
儲慨念時賢誰同心事向來論建惟閩蜀之人多爾後
擠排幾嶺海之禍作特借妄言之士用彰不諱之仁論
思之選清華安用此物春秋之志微顯實攬我心某既
入品題敬求攀附未應泯默銘宥坐之銅人尚頼飭修
望南都之鐵漢過此以往莫知所裁
謝聶閣學舉自代劉後村
門人願學豈必如師閣老鳴謙以為勝已衆訝題評之
誤獨銜器遇之深昔者虞廷䕫龍交遜至于晉國韓趙
相先漢魏以還公卿初拜太尉讓官於處士司徒避位
於逸民雖先王貴貴之分嚴豈容躐等而前輩賢賢之
意篤不憚屈身粤若本朝最為近古從槖始除之三日
公車許上於一人事既繋於觀瞻勢難輕於許可如某
者品流至冗名論復卑蚤從薄宦以驅馳頗辱諸公之
辟召素無才用安敢望於羣賢因好文辭遂見輕於識
者亦欲以事功而自勉庶幾乎華實之相兼然而新譽
未孚狂名久著已絶望於一時之君子乃見知於兩制
之近臣先朝設科目以掄材首叨剡上陛下發德音而
訪落復入彀中屬者冠直西清出蕃南國絫絫抗循墻
之疏惓惓温推轂之言竊意燕昭姑惟始隗孰云夫子
乃不如回凡執事所以薦揚非不肖所能負荷兹蓋伏
遇某官柬知列聖宣力四方物色竒材任韓范功名之
責作成後秀主歐蘇文字之盟僕方仰其彌高公則欲
其速肖某敢不益堅微尚仰副深期第恐下愚企上智
以相遠詎容弟子與先生而並行不貲之恩必死以報
謝洪中書舉自代劉後村
訪梅東閣嘗陪庾幕之游起草西垣忽有虞廷之遜惟
公此舉非僕所堪竊以斯文之衰至於今日而極規規
制樸類慙作者之風寂寂薇花未識舍人之樣方天子
屬絲綸於閣下而國人觀衮斧於筆端豈無宜為誥之
才猥舉不能言之士伏念某少狂自喜晚悔莫追謗訾
之言盈廷權貴之嗔如屋雪霜貿貿於麥茂以何傷風
雨凄凄獨鷄鳴而不已偶際清明之始稍留剥落之餘
頃隨出塞之旌旗獲侍平山之樽俎慕顔淵之附驥寧
不思齊歎老子之猶龍居然難企而况有累年之離索
無一字之干摩王楊在位貢禹彈冠雖賴故人之引類
禆諶為命子産潤色詎容拙者之措辭謂嘗摘豔以熏
香欲使運斤而代斵任章初上傳說皆驚太白眼高固
以掃空於海内浩然肩聳若為携入於禁中徒感盛心
恐孤精鑒兹蓋伏遇某官金聲而玉振地負而海涵扶
綱常於寳慶之奏篇判忠佞於端平之諫紙脩名姱節
惟斗南之一人傑作雄文亦江東之獨步尚引扶於後
進力吹送於明時而某學既荒蕪材尤衰落惟勉平生
之大節妄希執事之餘風非復少年啓夕秀於未振庶
幾它日知寒松之後凋
謝余中書舉自代(鑄)劉後村
塞垣草檄嘗論管鮑之交禁掖演綸忽有䕫龍之遜憐
才至矣量已缺然恭惟三字之除榮於一佛之出本朝
之大詔令聿新當世之觀瞻天子用老舍人一洗斯文
之卑陋所謂當仁而不讓夫何有大而能謙擬非其倫
或得以議伏念某粤從少日辱在下風邊地苦寒共被
聽蕪城之柝江風甚惡聯鞍登瓜步之舟始欣鵬鷃之
偶同俄歎龍猪之相遠我生白木鑱已為農圃之歸郎
對紫薇花真有仙凡之隔况記室久疎於書札乃公車
忽上其姓名豈嘗就梓匠之規欲使代玉人之琢行人
子羽東里子産仰辭令之獨工翰林主人子墨客卿必
才名之相埒乃若蹇蹄非汗血之駿宿瘤異捧心之妍
雖欽濟濟之風實抱空空之愧兹蓋伏遇某官文根義
理學泝本源謀國事瞭若蓍龜愛人才過於珠璧謂拔
茅而進適君子之道亨儻伐木不歌恐友朋之義缺因
同袍之一念借華衮之片言而某舊聞既荒新意絶少
立馬揮制難希作者之餘風附驥顯名徒有平生之壯
志
謝閣學王侍郎舉自代劉後村
寳度優賢姑慰國人之望公車引類迺蒙閣老之知所
愧衰年曷堪盛舉自唐虞之命元凱至漢魏之册公卿
伯益作朕虞乃欲讓於朱虎華歆拜太尉亦乞授於管
寧洪惟本朝薦代之規尚存古人相遜之意况公之褒
貶嚴甚而士之軒輊繫焉如某芳猶菲菲髮已種種向
來言語類楚接輿之狂老去形骸有哀駘它之惡逢人
莫不掩鼻通國無與立談避謗深藏貪榮浪出念正始
世嘗聞中朝之金聲數元祐人僅見南都之鐵壁運之
隆替有公等在意所予奪而天下從何取於兩端空空
之夫欲進之九官濟濟之列豈憎嫵媚寧予麤疎兹蓋
伏遇某官性學窮乎天淵直聲動乎穹壤坐虎皮闡新
義士所樂聞執牛耳主齊盟孰敢不聽亦猶歐稱子美
坡奬介夫求全實難取節亦可某年侵耳順事與心違
回首故棲未免負鍾山移文之媿乞骸早退庶不為古
靈薦槀之羞
謝王侍郎舉自代劉後村
登賢禁槖有大勲勞引類公車不遺故舊吹嘘所及晚
暮奚堪歴觀昔賢有處高位雖得輿而無愧猶推轂而
不休或評陸遜之才名宜為已代或表錢徽之年輩謂
在臣前遐哉遺風盛矣兹舉伏念某入山林而不密迫
鍾漏而猶行好事𫝊訛記三五少年之作傍觀責備笑
六十老翁所為不能埋輪而立聲名蓋嘗上䟽而乞骸
骨惟論交之再世況受業之同門聽輔嗣之金聲親陪
麈尾得右軍之繭紙常珤篋中車笠之勢久分膠漆之
情不改屬者寵嘉榮舊登陟論思運流馬以餉邊扈屬
車而上雍仰盛世䕫龍之遜必允僉諧先平生管鮑之
交懼非確論兹蓋伏遇某官提老師之文印𫝊召父之
心燈謂人物眇然深起乏材之歎憫朋友缺矣首歌伐
木之章既信復疑以榮為愧某摧頽暮齒感慨盛心尼
父夷吾豈果不如於農馬退之東野願為相逐之雲龍
舉科目類
謝游樞密舉顧問科鄭雪巖
薦狀云(志尚不凡學為可用見于己試藉甚有聲可舉學問該博備顧問科)
昌黎伯仰之山斗咸願登門絳縣人困於泥塗誰能推
轂况化鈞坱圠之始正善類鼔舞之辰鶚表高飛魚淵
下躍竊以元祐十科之設慮有遺珠春秋一字之褒榮
甚華衮蒐羅之目猶舊選拔之意則殊或謂愛禮以存
羊未必按圖而得馬然而萬戶侯未敵荆州之一見百
斤金不如季布之片言士以經品題而為佳人豈知窮
達則有命已入古靈之藁雖晦而彰未登六一之堂有
生亦忝乃知共貴莫重得名故鬼神猶得而慳宜王公
不輕所予若某者志欲行古道才不逮今人在學二十
年師之友之謹其擇蒞官七八載國爾公爾忘其勞敢
云了官事則付癡兒而欲饕天功以為己力泮宫獻馘
實魯僖公之化行憲幕明刑亦暴公子之職舉載戢弄
潢之警上寬當宁之憂誤蒙諸公之見知反謂議曹之
可取頭顱如許豈望好官脚色旋添但誇舉主自分賡
武城之一曲未嘗投光範之三書所幸得大賢而依歸
已足慰平生之寂寞逢人說項每推許議論職業之間
極力鑄顔乃挈置文學政事之上德之弗修荒落已甚
問則弗知應對安能將玉于成猶金就冶吹嘘若此報
稱謂何兹者恭遇某官忠孝之家道德之望岷峨之下
相繼老泉東坡述作之大全濓溪以前直尋子思孟軻
傳授之極至寒月照潭而自許巨浸立柱之不移攅眉
時事之方殷冷眼俗流之相激帝謂李藩批勑綽有真
宰相之風公如仲淹領銓確守百官圖之獻匪求人助
自結主知登庸宥密之聯啓沃嚴凝之地爰取吕文穆
夾袋之記以新司馬公更化之規一語褒揚百倍聲價
某銘篆盛賜佩服終身中外相應義理之文肯效不根
之方朔明良賡歌典謨之作願隨邁種之臯陶酬洪造
之無垠惟所學之不負
謝傅侍郎舉著述劉後村
瞻耆英於洛社嘗聽緒餘薦墨客於漢廷誤蒙印可常
恐終身之抱璞乃蒙具眼之賞音誼重嘘枯感深出涕
竊以洙泗之盛始分設教之科漢唐以來代有能言之
士然眺董名儒而不免科舉之累若燕許大手而惟工
臺閣之辭才之難全古所共歎暨我本朝之盛際森然
諸老之名家六一之文唱於漢東宛陵之詩鳴於慶歷
未幾一變遂宗王氏之新經厥後横流别出江西之宗
𣲖正大之理破於穿鑿渾厚之體溢為尖新有如命世
之宗工方紹斯文之正統豈伊孤陋亦玷品題伏念某
家故為儒幼嘗承學善和書卷頗窺上世之舊藏杜曲
桑麻粗有先人之薄業自執手周南之後多卧疾漳濱
之時念頃為舉子之詞章屢不合主司之程度既無用
於斯世遂專攻乎古文凡匜銘鼎識之聱牙若冡刻山
鑱之竒怪大易之繫關雎之亂太史所錄離騷所吟匹
馬揚州動戍鼔城笳之感蹇驢鍾阜多故宫廢苑之游
每發於羈旅行役之間未脱乎山林草野之氣尚恐俗
人之竊笑云何哲匠之見推謂其有記覽之功憐其抱
刻苦之意期之以討論修飾之事借之以温潤典裁之
褒知已則深揆才不稱兹蓋伏遇某官名塞宇宙識窮
天淵標致崒乎山嶽之高文詞協乎律吕之正聞諫議
之伏閣願拜陽亢宗論公孫如發蒙獨憚汲長孺進有
百篇之論疏退無一飯之忘君粤從為綠野之遊了不
作黃閣之夢獨有憐才之一念未嘗棄士之寸長某敢
不激烈銘知專精講學文章小技敢於世俗以求名節
誼大閑願以師門而為法
謝聶侍郎舉著述劉後村
南畝明農未嘗涉學西清薦士見謂能言隃聞露奏之
新深恐風𫝊之誤竊以才思乃天之最吝文章自古以
難工或擅一長罕兼衆妙龍筋鳳髓要非根理義之言
蟬噪□吟不足鳴家庭之盛是必盡通其體要始能仰
副乎品題如某者少也精思壯而麤使衆方論於功級
獨竊著於罪言曲突徙薪莫悟主人之聽懷鍼槖艾甘
受庸醫之名因屏處於空荒頗自娛於淡泊缺書脱簡
古文竒字追往日之遺忘通邑大都名山巨川憶平生
之游歴盡以胷中之鬱結發於筆下之淋漓然多得之
呻吟佔畢之餘非可施於潤色討論之際敢圖副墨過
誦雄文辱閣老之見知恨鄙人之不稱兹蓋伏遇某官
經綸業鉅獻納班高羽扇麾軍固已吞敵人之氣角巾
還第不忘憂天下之心將建大功亦收小技某敢不稍
温故牘力企前修桂伐膏煎深悟虚名之累霜降水涸
少求實學之歸持此酬知庶乎無愧
謝胡禮侍衛舉著述劉後村
䕫龍之選國之英華游夏之科士所歆豔忽承異奬寧
允衆言自前世多篇翰之才至本朝重性命之學談經
者幾欲廢史窮理者罕能修辭蘇程往日之隙深朱吕
末年之論異有如哲匠方融液於胷中何取謏儒亦招
徠於門下伏念某闇於見事病在信書每言名教之中
自有樂地及處利禄之際則如怯夫驗世變之推移攷
人文之合散風饕雪虐常篤守其所聞岩居川觀頗自
鳴其不遇曾是窮愁幽憂之作逹於言語侍從之臣品
狷介為潔脩目枯乾為清潤固知先逹欲士子之成名
終恐後生議我公之泛愛旁觀莫掩内省亦疑兹蓋伏
遇某官研極幾深接扶統緒當氣節頽靡之後鳳鳴朝
陽於耆舊凋零之餘玉振江表謂微言之幾熄至小技
而並收某敢不佩服新知切偲舊學雖居顔巷尚自勉
於聖賢儻畔韓門豈不慙於師友
謝趙倉院舉文華方壺山
千里騎驢甫遊京國一封薦鶚至自明臺以文為名則
僕豈敢自孔門分科之後而漢世取士于兹今則加詳
搜於己仕侍臣謂之著述廉使命以文華梁苑登名號
儒榮之極至齊竽異好觀時尚則不然黠者以治賦推
健者以乘邊顯詞科久厄薦目可知紛公車之交騰束
高閣其奚怪妙參造化不應衆作之多歴數宗工所立
一人而已中壘未成書於藜閣謫仙未應制於金鑾坐
名高而莫之容幾技成而無所試吾徒乃掌帝制宜汗
爾顔先生反教人為有笑於列雖工奚售况實未能然
或預其品題抑所期者久遠如某者長在淳熙之後僻
居遐嶠之濱無明師良友授以規模無洪河泰山博其
聞見識字略期於項籍作文難示於張昭少也氣豪誤
入主司之聽言之耳熱可勝舉子之羞歐陽始讀於古
書明允盡焚其舊藁七年一宦再仕四方倚雷潭而招
演仙登滕閣以賓帝子沈酣乎先秦兩漢泛濫乎諸子
百家步驟驅馳初疑下筆之易芬華剥落漸覺用工之
難有歃血以司盟敢持香而歸敬摳趨節下稱奬座中
慨然定以京員否猶佳其題目其狀俗豈能考古誼其
言淺奚足鬯事情貌取而失之昔者明戒辭逹而已矣
似焉實非辱哲匠之見推聽俗人之旁議薦上林於天
子驟以名聞宿浩然於玉堂留為後遇既欣得托然亦
竊疑昔之有作奚其稠計其用心非不苦如壑中潦如
草上螢洙泗有云文學則須餘力伊洛亦謂文人便無
足觀孰能永其𫝊哉吾嘗聞之師矣伏遇某官先生言
妙天下精詣古人有本如斯熟考亭之素講以氣為主
凛慶元之直聲澤之以道其根深發之以節其芬遠合
三者以行世視四海若無人借後生以名譽或疑多可
稽前輩之法度大抵皆然遂使佳評輕施陋質某敢不
深踐實地匪徒空言寧使議韓自文章所願學謹毋效
柳至出處則費辭儻其有聞附以不朽
代南康章丞謝陳憲舉科目鄭雪巖
(一舉詞云學探本原文有關鍵)
許舜蒙黃相國之見容過稱廉吏斯立得韓昌黎之推
與有忝文丞幸遇名公之品題足慰暮年之牢落敢因
華衮寵褒之語以謝緇衣樂好之心竊謂學所以美身
文所以貫道人而不學所蔽者愚言而未文其行弗遠
奈何徇口耳以求末者潢潦之竭摘枝葉以為華者犧
樽之災自孟子既没其傳無宗自班固以下所作不論
必學有師承斯本原之足取必文追古作斯關鍵之足
言苟非若人者流徒玷設科之意如某者青衫下吏皓
首癯生當其可之謂時已負三紀窮年之志不知老之
將至頓覺五十九歲之非既慨幼學而壯行安能博文
而約禮固宜没齒於泉石之下然猶糊口於斗升之微
空桑之奏好者希太羹之調味已薄世所鄙者公何取
焉兹蓋伏遇某官官清冰壺名重泰嶽卓有祖烈踵古
靈翰墨之遺酷似外家追文安著述之舊其為學也非
經生章句之學其為文也非詞人絺繪之文胷中羅星
宿緯乾坤筆下噓海岱出雲雨方且不以已長而自足
每嘉衆善以兼容人之技若自有之彼能是足為良矣
肆令陳腐亦發新榮某敢不守之愈堅磨而不磷常夜
以思不如學肯倒行日暮之塗縱身將隱安用文尚能
紀天齊之石其為感篆罔既編摩
翰苑新書續集卷三十一
