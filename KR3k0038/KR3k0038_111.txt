翰苑新書别集卷九
朱表
明堂大禮前於天慶觀啟建預告上九位五嶽
四瀆道場滿散朱表一通劉後村
伏以宗祈練日將講縟儀先事告期冀歆精意諒天心
之眷顧相歲事之豐登祀典用成皇圖有永
明堂大禮禮畢於天慶觀啟建告謝滿散朱表
一通
伏以奉秬鬯以精禋已蒙嘉應薦蘋蘩而昭答庸罄微
忱伏願帝鑒孔昭天休滋至九扈奏金穰之喜四時調
玉燭之和
表文
明堂禮畢奏謝諸陵攢宫表文劉後村
伏以蕆詞周寢備芬芬苾苾之儀徼福漢陵瞻鬱鬱葱
葱之氣威靈如在禋祀克成仰先烈以興懷薦微忱而
摧謝
青詞
明堂大禮前於天慶觀啟建預告上九位五嶽
四瀆道場青詞七通係一詞劉後村
伏以剛日載㳙將展儀於宗祀先期加謹敢徼福於高
穹俯竭精虔仰祈隲相普錫豐年之慶迄臻熙典之成
大乙宫啟建明堂大禮預告祈晴道場滿散設
醮一千二百分位青詞一首劉後村
伏以秩祀杪秋將告虔於重屋先期浹日敢徼福於殊
庭今太史之龜筮叶從若有司之籩豆已戒惟隂晴之
未定盖夙夜之靡寧寅羾綠章仰祈蒼昊伏願瓣香上
格列宿下臨圓魄中天映黃流而同色霽華麗曉儼玉
路之無塵
制司上元青詞方秋崖
一元始萬物肅迎九炁之臨五福賜庶民丕對三陽之
泰延淑式瞻於玉境蠲誠誕啟夫瓊書臣惟此淮濆介
於邊圉螭頭雲集屢驚鴻鴈之居蠆尾毒搖未撤貔貅
之戍正恐廢犂鋤於春畝願言洗兵甲於天河爰率彛
章敷聞懇款敢望歛時景貺睠我昌期豈惟淮海之東
桑麻如舊將使關河之北草木皆寧此臣至誠惟天善
應
上元建醮青詞戴象麓
歲開新序天興物以為春節届上元吏為民而祈福痛
兹南埜三載寇經加以西疇連年旱歉幸上帝深哀其
无告而去歲特畀之有秋民有一飽而懽吏免百憂之
責覺今新歲漸復舊時天賜之休人何不報忻值銀燈
之夕肅陳玉笈之儀上答帝休下祈民貺伏願玉清錫
羡璇極垂慈百里風同各安士農工商之業五鄉日靖
永消水火盗賊之虞
督視府開府青詞方秋崖
王事靡盬遡炎暑以徂征帝命不違假祥颷而有請惟
皇祚宋昭假順天伏念臣本乏脩能誤膺煩使躐躋兩
地自知鼯鼠之技窮起視三陲但覺風鶴之驚屢使宸
扆未安於丙枕在廟堂敢諉於甲兵乃將威命以董師
遄即陪都而開府盖以主憂臣辱事不可以辭難然當
内阻外訌材豈堪於任重惟列聖涵濡之澤至厚惟皇
天顧諟之命寖隆雖臣之愚有相之道用冐聞於上帝
其篤祐於我家天德好生帝心悔禍兵以不殺為武毋
驚羽檄之塵國之大事在戎克固金湯之業凡臣所乞
罔敢以私
淮東制司黃籙青詞方秋崖
寇為不道長淮厭鋒鏑之腥梱寄非材属部失金湯之
固痛念生靈之塗炭曷伸冤恨於幽泉流涕其滂捬膺
何及臣惟滁支郡當賊要衝心竊危之形勢實難於固
守䟽聞屢矣規模盍亟於移屯曾微初是之什三猶覬
自存於萬一憬彼熊羆之南下盡驅牙爪以東侵瓜城
驟合於重圍守將誓言於死鬭夫何飛石適會麾軍星
霣中營誰則為之主者雲崩堅壘天乎尚忍言哉此繇
制帥之駑庸坐致兵民於魚肉敢忘宜薦少塞哀摧伏
願簡在穆清愍兹荼毒忠魂如在足令守虎豹之關羣
姓何辜罔俾滯鼪鼯之野大軫好生之德亟開悔禍之
期
廣東倉入宅青詞劉後村
起家一出甚矣勞生乘傳載馳幸而善逹輙陳悃素曷
叩昊蒼伏念臣久分退藏忽叨臨遣白頭慈母老戀家
山黃吻小兒疾留道路雖百指檀欒而無恙然寸心隕
穫而靡寧兹選剛辰將趨公宇爰舉祓除之典冀垂覆
幬之仁恭願憫此艱勤錫之福順新書方急若為寬比
屋之嘆愁舊學云何夫豈在全家之飽煖誓殫薄力仰
答厚恩
建天香醮青詞戴象麓
尺地安居竊九重之天庇爐烟致敬焚一片之心香物
雖薄而凟尊意實存於報本仰祈帝鍳俯察愚衷赦其
動作之愆錫以保全之福常情不知止足愈有愈求惟
臣但願平安無灾無難
景獻邸生日青詞方秋崖
七月流火聿臨初度之期五福錫民式邇中元之慶用
延景御肅啟明神伏念臣世系麟宗恩榮鵲印自頂及
踵罔非君父之仁以口語心莫報乾坤之造永懷際遇
敢廸齋明伏願昊極溥臨寰區嘉靖文王本支百世休
有烈光上帝監觀四方自求伊祐惟忠惟孝不震不騰
福國生日青詞劉後村
歲華已晚不勝喜懼之情天聽甚卑輒瀝精誠之禱伏
念臣妾頹然衰景届此始生雖瞻視之逾昏尚筋骸之
可勉老者祝哽祝噎粗適旨甘常情欲安欲生矧侵耄
耋敬憑綠奏輙瀝丹忱伏願矜此餘齡錫之晚福斑衣
雜遝凊温相踵於高堂錦誥便蕃湯沐更封於大國
太夫人生日青詞劉後村
人羡久生顧餘齡而自慨天無私覆然善願之必從伏
念臣妾某早染世塵晚耽禪悅駸駸耄耋久不出於鄉
閭碌碌諸兒粗能當於門戸旨甘無闕湯熨少停人以
為衰老之榮己則有滿盈之懼兹因誕日敬叩高穹伏
願鍳此精虔畀之夀嘏大國賜湯沐切冀新恩百年曰
期頥庶延暮景
乙卯後村生日青詞劉後村
采薪之憂命懸一瞬勿藥之喜恩等再生假以餘齡仁
哉洪造伏念臣某宦情已薄年事寖高去國為農圃之
歸罷祠絶庖廩之繼尚為病撓可見身灾窮則呼天嘗
呻吟而號痛齋可事帝果奮起於沉綿不揆螻螘之微
輙羞豺獺之報伏望神祗叶佑星曜順行屏岐伯之書
少停湯熨拜弘景之䟽遂挂衣冠
趙端明為兄保安青詞方秋崖
兄弟急難真切鶺鴒之念天地明察豈遺螻螘之誠庸
肅叩於穹隆輙籲聞其疾痛伏念臣長兄具官臣某摧
頽一老遭罹百憂丘嫂喪明久有進蠐之懼女姪夭折
不勝䑛犢之悲良用感傷積成衰病忽有來於使者若
將属其子然讀且驚疑遠難候問永惟手足之誼重亟
欲腹心之疾瘳敢以祈禳庶其康復伏願大垂仁育少
鍳友恭惟有三荆更借桑榆之暖誰不百歲覬回草木
之春
祈雨青詞六月十三日戴象麓
六月不雨農望歲以深憂三日為霖吏率民而哀請合
衆忱而再凟冀帝意之一回伏念臣某等各無寸長全
仰一稔柰緣謬政遂召乾𤾉自前月以至今苦旱魃之
為虐雲欲幕天而吹散雨纔灑地而捲空雖間沐於沾
濡終未蒙於優渥敬陳雷醮虔叩天閽伏願璇極垂慈
玉真賜憫速回颷馭使南箕不可簸揚立勅雨師挽西
江以救轍涸
祈雨青詞戴象麓
吏慚無狀致時雨之愆期民實何辜叩神天而請命痛
惟彫邑率多旱田土高仰而無源穗方吐而未實政資
膏潤怱苦旱乾農如倒垂吏莫逃責若遲之五日而雨
不至則茫然一歲之計皆空豐荒只决於旦夕之間利
害全資於膚寸之澤為勢甚亟惟天賜潾錫以甘霖救
其殘命重念數年之轉徙僅此相安全資三日之沾濡
俾之一飽
江東祈雨青詞劉後村
嗟我農夫苦亢陽之為沴惟皇上帝忍膏澤之尚屯俯
陳怵惕之情仰瀆穹窿之聽伏念臣自入疆而采訪知
編戸之創痍數口之家鮮能宿飽一年之計尤仰早收
方彌望以如雲忽兼旬而渴雨深恐孑遺之黎庶不能
自振於儉荒惟暑氣之藴隆欲流金石彼原田之秀實
將化堇荼列城若處於焚惔近境纔蒙於霑灑倘慳後
惠必廢前勞合一路之哀鳴叫九閽而上訴伏惟矜其
誠至賜以感通若潤澤之敢不盡微臣之職俾滂沱矣
庶幾全大造之功
謝雨青詞戴象麓
閔時不雨屢干鴻造之私降監自天疊拜龍湫之澤雖
真宰未嘗責報然愚情敢不知歸伏念臣某試邑罔功
頻年遭旱每投誠於三井常得請於九閽至神如響之
從甘霔隨車而至兹復蒙於加霈庸敬謝於元功伏願
璇極垂慈玉京賜憫幸令南埜既沾潤澤之仁繼此西
成更覬始終之惠
祈晴青詞吳雨嵓
十月納稼乃久阻於積隂上帝鍳民望特回於洪造曲
赦干和之罪普垂乃粒之恩伏念臣等憂國願豐以食
為命睠今歲榖多不稔半已青空而初冬雨復害成又
將黑腐棲畆殆幾於坐視腰鎌直待於連晴願令天日
之清明收藏俱便庶无田里之愁嘆饑饉潜消
里社禳灾劉後村
思患而豫防人情至切不言而善應天聽甚卑廼率耄
倪共祈穹昊伏念自冬至臘厥證常暘風日燥剛水泉
乾涸連甍接棟深虞沴氣之行曲突徙薪思弭融風之
變俗相恐動古有禬禳懷凜凜之深憂遂嗸嗸而上愬
伏願錫皇極之福念民生之艱驅癘鬼之妖咸躋仁夀
逐畢方之怪永息驚譌
為二姪追薦惠州弟劉後村
丹旐言旋陟岵愴十旬之隔赤章哀籲扣閽冀一念之
通伏念臣等先父臣某奮自孤童安於拙宦補孝子循
蘭陔之什久矣栖遲慕前賢守欎林之風過於清苦凢
今日寸地把茅之苟有皆平生節衣縮食之所營云胡
夏鵩之妖莫起河魚之疾野吏之亭長在父老共悲善
和之宅依然主人不返雨降露濡動輒悽愴水浮陸走
幸無震驚敢伸人子之情敬采道家之說伏願回乾坤
之大造鍳草土之微忱逝者如斯夫欲承顔而永訣魂
兮歸來些寧與魄以俱沉脫離幽隂周游冲漢
賽願回薦青詞戴象麓
百年中訣痛深去後之思一念未償代畢生前之願敬
殚誠赤仰瀆穹蒼伏念臣某亡室某人曩因懷姙之初
嘗許保胎之善所冀誕彌十月人欲天從豈期凶變一
朝子亡母斷叫呼無地哀訴惟天恐日前之誓未償致
身死之魂猶殢敬為還賽少助超升伏願上聖垂慈列
真肆宥三官罷對頓消黑簿之愆八景超生蚤注朱陵
之籍
翰苑新書别集卷九
