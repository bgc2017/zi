翰苑新書前集卷三十一
六院
登聞檢院(宋文帝元嘉九年魏主詔闕右懸登聞鼓以達冤人通鑑唐大歷十四年詔天下冤滯于)
(朝廷受詞推決尚未盡者聽撾登聞鼓通鑑國朝雍熙元年改匭為檢東延恩曰崇仁南招諫曰恩諫西申冤)
(曰申明北通玄曰招賢景德四年改為登聞檢院命樞密直學士張詠判仍差内臣監門不得關預公事隸諫)
(議大夫掌受文武官及士民章奏表疏凢言朝政得失公私利害軍期機密陳乞恩賞理雪冤濫及竒方異術)
(皆受以通達凢進狀者先鼓院若為所抑則詣檢院外有理檢使今不置始於淳化二年置理檢院於乾元門)
(之西北廊以知制誥錢若水領之復唐制也至道三年廢天聖七年上因讀唐史見匭函達下民冤枉之事乃)
(謂左右曰天下九州之大豈無冤枉之人若至京師檢院鼓院理雪者必是州縣官吏提點刑獄轉運使不能)
(理雪又若不為申理則赤子無告矣乃置匭函仍專命御史中丞為理檢使以分紀會要中興之初因舊制置)
(局于闕門之前舊在宣德門外後隸門下省建炎三年專隸諫院中興會要)
歴代事實知匭(唐武后置匭四區以正諫大夫補闕拾遺一人充使知匭事)獻納使
(唐天寳九載改理匭使為獻納使)掌匭之司(唐文粹李華含光殿賦云乃立掌匭之司館通事之)
(吏職在達下情于上天儆王言于有位)受四方之書(唐百官志武后垂拱二年有魚保宗者上)
(書請置匭以受四方之書乃鑄銅匭)達百姓之窮(南梁武帝紀天監元年詔于公府謗木肺石傍)
(各置一函百姓已窮九重莫達若欲自申投肺石函)達下情於上天(見掌匭之司注)
皇朝事實理檢(見建官本末)廣言路通下情(紹興十年臣寮奏疏云國家置)
(檢鼔院所以廣言路達下情也)居雙闕之左(中興題名自南渡以來始創治所於和寧門之下紹)
(興戊申復承平之制移置雙闕之左)以匭函為檢匣(隆平集見鼓院)上東封書(真宗)
(實錄田錫字表聖入判登閒檢院因夀寧節獻詩二十韻太宗和賜又上東封書翌日命知制誥)上疏
論致治之本(中興繫年錄監登聞檢院吕祉字安老特轉一官守右正言祉上疏論政治之本疏)
(入召對復進三策上嘉納既退遂有是命)守右正言(見上注)命制誥(見上東封書注)
前賢詩詞獻納司存雨露邊(杜甫贈獻納使田舍人詩獻納司存雨露邊地分清)
(切任才賢舍人退食收封事宫女開函近御筵)
登聞鼓院(國初曰鼓司以内臣掌之鼓在宣德門南街北廊至道三年命太子中舍王濟勾當鼓司)
(用朝臣勾當自此始景德四年詔改為登聞鼓院掌諸上封而進之以達萬人之情會要隸司諫正言續會要)
(凢文武臣寮閤門無例通進文字並先經登聞鼓院進狀未經鼓院者檢院不得收接分紀建炎元年因舊制)
(置局于闕門之前高宗即位於南京召李綱為宰相綱奏曰人主莫大於兼聽廣視使下情得以上通今艱難)
(之際四方休戚利害日欲上聞而士民之願效其智慮者尤多而檢鼓院猶未置恐非所以通下情而急先務)
(也遂置登聞檢院鼓院於行在便門外三年專隸諫院)
皇朝事實遠大之器(東都事略蘇軾字子瞻號東坡判登聞鼓院英宗在藩聞軾名欲以)
(唐故事召入翰林宰相韓琦曰蘇軾之才遠大之器也天下之士莫不畏慕降伏皆欲其進用然不若朝廷培)
(養之而後用也及試二論復入三等得直史館)無進趨之意(言行錄吕申公著著諡正獻差判登)
(聞鼓院公研精講學無進趨之意嘗與王介甫相對而歎曰今天下雖小康然堯舜之道知不可復行以故求)
(閒局將以遂其志)恥走淵覿之門(晦菴集李椿字夀翁監登聞鼓院淵覿寵方盛同舍人走)
(其門公恥之自引去)賜錦袍(仁宗實錄景德二年改鼓司為登聞鼔院即命周起諡安惠判鼔院會十)
(月賜近臣錦袍特預之)伊川再辭(程伊川先生文集差兼判登聞鼓院先生引前說且言入談道)
(德出領訴訟非用人體再辭不受)以匭函為檢匣(隆平集云咸平改登聞院曰登聞檢院鼓)
(司曰登聞鼓院自是匭函遂廢天聖間復於檢院鼓院各以匭函為檢匣凢言大事朝政闕失或訴冤未辨者)
(悉令檢匣以進即言涉竒邪無得通聞置理檢使領之)
羣書精語九重非叫閽之可聞(唐大詔令神龍元年申冤制九重嚴邃非呌閽)
(之可聞萬邦遐曠因表疏而方達其有冤未申投匭)延不諱之書建登聞之鼓(令百)
(官言事詔太宗之御天下也持稱至理猶復旁求諫諍俯察謳謠廣延不諱之書建登聞之鼓于時在朝無闕)
(政四海無疲人)萬邦之事無隔於九重(同上其擊登聞鼓者委金吾將軍收進不得輒)
(有傷損亦不須令人遮擁禁止其理匭使但任投匭人移表狀於匭中依常進來不須留副本并妄有盤問止)
(遏萬邦之事無隔於九重獻替之謀不遺於聽覽也)以代誹謗之木(續通典寳應元年制下自)
(蒸黎上及公卿並須設匭論及時政得失仰差中正清白官一人知匭務知招其直言以代誹謗之木其匭朝)
(出夕入)
進奏院(唐藩鎮皆置邸京師以大將軍主之謂之上都後大歴十三年改為上都知進奏院官五代以)
(來支郡不隸藩鎮補人為者聽其置邸隸藩鎮者兼掌焉國初緣舊制皆本州鎮補人為進奏官其軍監場務)
(轉運司則差知後官則副知掌之逐州就京師各置進奏院會要太平興國六年諸州罷知後之名簡知後官)
(得李楚等百五十人並充進奏官命供奉官張文粲提轄諸道進奏院周益公編題監官以京朝官及三班使)
(臣充掌受詔敕及諸司符牒辨其州府軍監以頒下之并受天下章奏按牘狀牒以奏御及分授諸司續會要)
(中興以來隸門下後省給事中點檢訖乾道九年依舊隸後合𫝊報事令後省錄付報行中興會要孝宗會要)
(又題名云)
歴代事實留邸(杜牧行賴師貞制主大藩留邸之事)關白啟導(杜牧行景思齊制云)
(諸侯之任各有職貢小者得事例大者決于朝廷關白啟導屬于留邸)
皇朝事實獻文章(六一集王質字子野初以蔭補太常寺太祝監進奏院獻其文章召試賜)
(進士及第校勘館閤書籍)仲淹薦舜欽(東都事略蘇舜欽字子美仲淹薦其才監進奏院用故紙)
(祠神為御史所糾除名時王質守陜聞之嘆曰子美之才如此士大夫不為天子惜之可傷也)
糧料院(國初仍舊制以三司大將軍為都糧料使自開寳六年以著作佐郎陸光範充改用京官自此)
(始太平興國五年分諸司馬軍步軍為三院八年以馬軍步軍合為一院雍熙四年命供奉官陳處誨勾當諸)
(司糧料供奉官曾祚勾當馬步軍糧料自後復分馬步軍為兩院或以諸司使副分主之端拱二年復以京朝)
(官主之並國朝會要元豐末併馬步軍與諸司為二院中興百官題名隸太府寺掌以法式頒廪祿凢文武百)
(官諸司諸軍俸料以劵準給四朝志中興以來行在有諸軍諸司糧料院鎮江建康有分差諸軍糧料院鄂州)
(有分差戸部糧料院四州總所有分差戸部魚關糧料院分差利州戸部糧料院並中興孝宗會要六院官例)
(以京官知縣有政績者為之故恩疏數略視職事官而不入雜壓紹興間胡汝明以料院除監察御史遂遷副)
(端乾道復相繼入臺省有宋敦書等數人而六院彌重號為察官儲矣紹興間復入雜壓淳熙間削去近歲復)
(舉班在五寺簿下太學博士上朝野雜記)
皇朝事實祿鍵(紹興五年臣寮言竊惟國家之賦祿以糧審為關鍵糧審之勘給以法令為承)
(式中興會要)老吏驚嘆(樓攻媿集汪大猷字仲嘉幹辦行在糧料院文書盈几日不給視公間摘)
(一二無不切中老吏驚嘆謂未有也或言𣙜貨務在藏庫有羨請朝旨以委公躬自檢校得其實以對)除
太常簿(樓攻媿集林正惠公大中字和叔幹辦諸司糧料院求外補同擬者四人孝宗指公與計衡姓)
(名曰此二人佳可除職事官遂除太常寺簿)除察院(朝野雜記紹興十一年胡汝明自料院除監察)
(御史)為察官之儲(見官制)
旁引均其稍食(禮天官宫正均其稍食又云月終則會其稍食)
審計司(國初以三司使總邦計然案牘叢委典者不能徧察而奸容焉淳化三年始用戸部使樊知古)
(奏復别為院置官顓領之以聽稍食之要貳置院之初特掌騎兵徒兵給受之數猶未及諸司也元豐三年合)
(步騎兩院為一遂以其一主諸司自宫禁朝廷下至斗食佐史凢賦祿者以式灋審其名數而稽其亂名者唯)
(郊賜給已乃審祿有疑予則詔以法凢四方之計籍上于大農則逆其會凢有司議調度會賦出則&KR1258;焉舊為)
(諸軍諸司專勾司建炎元年避高宗御諱改諸軍司審計官中興繫年錄)
皇朝事實糧審為關鍵(中興會要紹興五年臣寮言臣竊惟國家之賦祿以糧審為關)
(鍵糧審之勘給以法令為承式)未嘗登權門(胡澹菴集辛次膺監諸司審計司供職行朝未嘗登)
(權要門參知政事孟庾被詔薦其才遂召對是日除駕部員外郎)除駕部(上注)
官誥院(國初於右掖門置院四司誥身案並集于此以備中書除改本司郎官各主其事淳化五年始)
(專置官司於省内凢官誥各以本司誥身印印之官誥院提舉一人以知制誥充判院一人以革職京朝官充)
(元豐五年行官制文武告身屬吏部蕃官告屬兵部封贈及命婦告屬司封加勲并將校告屬司勲崇寧四年)
(置造官誥局五年罷令尚書右選主管大觀元年復置三年復罷政和三年六月詔依舊置官誥院差官二員)
(主管少府監鑄印記吏部製造誥身按記為文中興以來因仍不改)
皇朝事實代言手(楊誠齋集京鏜字仲遠參政龔茂良薦公于孝宗轉主管官誥院先是茂)
(良帥豫章日得公牋奏之文竒之曰此汪彦章代言手也庀職兩月詔從臣舉良縣令為執法官給事中王希)
(吕以公應書即召見曰卿議論通明有用材也是日除監察御史)有用材(上注)上科舉議
(蘇穎濱集蘇軾行狀王介甫用事議論素異還朝置之官誥院介甫欲變更科舉上疑焉公議上悟曰吾故疑)
(此得蘇軾議意釋然矣即日召見)除監察御史(見代言注)
四六警語(司匭糧審)(拜命九重躋榮六院)(光奉恩綸典司廩院)
(清班養望暫司綸誥之優紫禁選賢即簉雲霄之上)
(班高事簡暫掌路鼓於端門年除歲遷即持荷槖於禁地)
(會計當而已矣暫屈長才謀猷爾乃順之行躋法從)
(爵擅於上而無窮暫掌絲綸之密爾有斯猷則入告行躋華槖之聮)
四轄
𣙜貨務都茶場(𣙜貨務掌折博斛斗金帛之屬四朝志以朝官諸司使副内侍二人監太平興)
(國中以先平嶺南及交趾諸國入貢通關市議於京師置𣙜易院大中祥符中併入𣙜貨務會要建炎中興又)
(創都茶場給賣茶引隨行在所於𣙜貨務置場雖分兩司而提轄監官並通御管幹建炎四年詔𣙜貨務都茶)
(場依舊隸左右司其提領措置並罷其都茶場仍令提轄𣙜貨務官兼行提轄尋徙越州一務場于建康又併)
(真州一務場歸建康紹興五年詔建康鎮江兩務場只是給賣鈔引三十二年詔三省今後選差文臣充監更)
(不差武臣乾道六年詔依舊通差武臣中興會要孝宗會要先是課入不立額惟視舊歲為等差是歲始昈分)
(有定數歲總為錢二百四十萬萬行都受藏之所為數八十萬萬于建康者一百二十萬萬于鎮江者四十萬)
(萬題名)
皇朝事實條救弊之策(周益公集陳從古字希顔監行在𣙜務都茶場丞相虞雍公問)
(君歲終出納幾何君曰國家利源鹺茗居多自合同關子行遂虧常額丞相命君即都堂條救弊之策於是關)
(子罷而歲入增矣)出知鄜州(東都事略薛向字師正監在京𣙜貨務出知鄜州)
旁引𣙜務(白居易裴弘泰太府少卿制云頃分𣙜務)權萬貨輕重(唐劉宴傳云能權萬)
(貨輕重使天下無甚貴賤而物常平)
雜買務雜賣場(雜買務舊曰市買司至道中廢咸平中復置和市百物凢宫禁官物所需以時)
(供納雜賣場景德四年置掌受内外弊餘之物計直以待出貨或準折支用以四朝志會要纂)
歴代事實司市(周禮地官)京市(隋司農寺統京師令丞)三市(唐有東西南三市)
平準中準(和帝改平準為中準)平均(唐六典以二物平市以三賈均市)平市均
市(周禮司市掌市之治教政刑量度禁令以次序分地而經市以陳肆辨物而平市以政令禁物靡而均市)
(以商賈阜貨而行市)治其市政(周禮司市凢會同師役市司帥賈師而從治其市政掌其賣儥之事)
遷有無和利用(六典太府總京都四市平準所以遷有無和利用)
皇朝事實以廉白自將(朱晦菴集潘畤字德畤提轄雜買務雜賣場嚴禁防謹次第大)
(官要人無敢干以私皇城邏卒挾恃干紀公按致其罪不少貸人為危之然公以廉白自將其黨雖怨之卒無)
(以報也)無敢干以私(見上)未嘗售一物(吕東萊集東萊公家傳吕好問字舜從監)
(在京雜賣場正獻公當國任事者以公親宰相孫闊其條約不以簿領累公公愈益自厲日夜治文書若有程)
(督之者時以樸素先天下四方貢獻一歸之有司斥賣以佐經費吏或下其估以自私公獨漠然如不見終秩)
(未嘗售一物)人以為國器(見下注)論當世事皆大計(樓攻媿集趙粹中監)
(行在雜買務雜買場職在筦庫論當世事皆天下大計人咸望以為國器矣)
左蔵庫(掌受四方財賦之入以待邦國之經費其原蓋起於周職内主賦入職歲主賦出而邦布之入)
(出則外府又主之皆其職也晉始置左右藏令唐于左右藏分建東西庫以太府少卿知出納於左長慶門之)
(東國初左藏止一庫置使領焉題名太平興國分為二庫淳化左右藏各二庫四年廢右併入左政和六年以)
(東西庫為名以會要續會要纂中興因仍東西庫各以文臣監武臣同監其東幣帛絁紬之屬在焉其西金銀)
(泉劵絲纊之屬在焉紹興二十七年詔戸部于轄下丞簿内選一員兼充左藏庫提轄官此提轄所由始孝宗)
(即位詔將御前樁管激賞庫撥歸左藏庫以左藏南庫為名專一樁管應副軍期支遣於是有東西南三庫以)
(中興會要孝宗會要脩尋罷南庫大抵國家用度多靡於贍軍西蜀湖廣江淮之賦類歸四總領所以餉諸邊)
(其送京者殆亡幾唯閩淛悉輸焉東西庫歲入以端計者率百四十萬以緡計者率二千萬給遣稱是而大軍)
(居十之七宫禁百司祿賜裁三之間有非泛浩繁之費則請於朝往往出内帑封樁以補所缺先是四轄官外)
(補則為州内遷則寺監丞亦有徑為雜監司或入三館者乾道間𣙜貨王禋除福建市舶左藏王揖除九路鑄)
(錢淳熙間熊子復自文思除校書郎近歲望稍輕往往更遷六院官或出為添倅非曩日之比矣)
歴代事實御府(謝承後漢書内庫曰御府又東觀漢紀更始至長安御府帑藏皆按堵如故)
京藏(後魏王顯謂楊固曰吾作太府卿庫藏充滿固曰減百官之祿及贓贖悉入京藏以此充府未足為)
(多)天積(天積者天子藏府也韓楊天文要集)珠府(晏公類要韓楊天文要集離珠為藏府在須女)
(北)瓊林大盈(唐德宗)受藏之府(白集行裴武制受藏之府國用所資)天下財
賦皆納(唐制天下財賦皆納於左藏府而太府四時以數聞尚書比部復其出入)貨幣山積
(唐元宗召公卿百寮觀左藏庫貨幣山積)不同諸司(續通典狄兼謩對唐文宗封敕門不同諸司云)
(云)
皇朝事實治藏(胡文恭行李緯制云特陞治藏之名)國帑(公是行曺侁制典司國帑)高
科滯筦庫(言行錄韓琦監左藏庫時方貴高科多徑去為館職公獨滯於筦庫衆以為非宜公處之)
(自若不以為卑冗職事未嘗苟且禁中須索金帛皆内臣直批聖旨下庫公奏天禧中嘗專置傳宣合同一司)
(願復舊制詔從之舊有監秤内官一員綱運至必監秤始得交納内臣往往數日不至寳貨皆暴露廊廡遠方)
(衙役苦於稽留公奏罷之灾傷州郡所輸物帛不如度者例猶追剥公請蠲之)召試直集賢(六一)
(集程文簡琳監左藏庫天禧中詔選文學履行召試直集賢院)
旁引掌邦之賦入(周禮職内掌邦之賦入辨其財用之物而執其總以貳官府都鄙之財入)
(之數以逆邦國之賦用凢受財者受其貳令而書之)
文思院(太平興國三年置掌造金銀犀玉工巧之物金彩繪素裝鈿之飾以供輿輦冊寳法物及凢器)
(服之用隸少府監熙寧三年詔文思院兩界監官立定文臣一員武臣一員並朝廷選差其内侍勾當官並罷)
(以四朝志會要云紹興三年詔少府監併歸文思院其上下界監官從工部辟差工部言所轄文思院舊分上)
(下界監官三員内一員文臣係京朝官上界造作金銀珠玉下界造作銅鐵竹木雜料欲依舊分為上下界從)
(之隆興三年詔併禮物局入文思院中興孝宗會要)
羣書旁引百工咸理(記月令季春之月命工師令百工審五庫之量金鐵皮革筋角齒羽)
(箭幹脂膠丹漆毋或不良百工咸理監工日號毋悖于時毋或作為淫巧以蕩上心)效功按度程
(上月令孟冬之月命工師效功陳祭器按度程毋或作為淫巧以蕩上心必功致為上注工師工官之長也效)
(功錄見百工所作器物也)
四六警語(工正工尹)(明綸疏寵文石升班)(疏寵中宸躋榮内轄)
(密贊十連夙高婉畫總司萬貨尤藉通材)(策勲製錦之邦提綱離珠之府)
(少勞鞭算之長嗣渙絲綸之渥)(此成周職内之遺意亦本朝淳化之舊規)
(聚百物於日中之市要在提綱得一賢制天下之財允符遴選)
(惟司帑有東西之分故設官兼文武而致)
(凢曰金刀布帛之制欲斂散之有常惟知本末源流之儒信出入而無悖)
(謂工事皆聖所作允為提綱宜先生自此而升又將出綍)
京局官
封樁庫(國朝乾德二年置封樁庫太宗改為景福内庫長編渡江後有左藏封樁庫者孝宗所剏也其)
(法非奉親非軍需不支淳熙末往往以犒軍或造軍器為名撥入内庫十三年庫中所儲金至八十萬兩銀一)
(百八十萬餘兩又有糴米并度牒錢而下庫復儲見緡常五六百萬朝野雜記左藏南庫者本御前樁管激賞)
(庫也紹興休兵後泰檜取戸部窠名之可必者盡入此庫戸部告乏則予之檜死屬之御前由是金幣山積黃)
(通老為禮部侍郎建言請歸之左藏及孝宗受禪袁伯誠在諫院復以為言上嘉納之遂改為左藏南庫焉淳)
(熙末始併歸戸部紹興元年又改稱封樁下庫仍隸戸部焉並上)
提領贍軍所(紹興八年十一月戸部尚書章誼請置贍軍酒庫於行在命司農寺丞蓋諒主之賜)
(浙東總制錢五萬緡為釀本其後歲收息錢五十萬緡凢年錄)
皇朝事實兼檢討官(周益公集陳居仁字安行監贍軍酒庫所糴場隆興改元脩高宗聖)
(政兼檢討官蓋異選焉)
編估打套局(紹興年間從戸部新請三路發到市舶香藥藏雜物左藏東西庫𣙜貨務交納外其)
(編估職事乞除委左藏庫監門官一員兼其打套職事委太府寺丞引庫監官兼八年專置打套局監官一員)
(以右迪功郎范仲由充從戸侍李彌遜請也九年置編估官一員十一年移編估打套局出左藏庫之外南倉)
(之北置局會要)
太平惠民局(神宗朝設太醫局&KR0827;藥所於京師崇寧中增置七局揭以和劑惠民之名脩製給賣)
(各有攸司和劑局方叙添置太府丞一員提點後廢續會要紹興六年置藥局以行在太醫局熟藥東西南北)
(四所為名内將藥局一所以和劑為名從戸侍王矦之請也詔和劑局置監官文武各一員差京朝官與大使)
(臣十八年依在京改作太平惠民局中興會要)
皇朝事實擢檢討官(周益公集范文穆公成大監行在太平惠民和劑局堂吏丐藥不獲)
(以朝旨下所隸太府寺蒐細故杖吏逞憾公白戶部侍郎汪公應辰杖大府吏已能大其官矣夀皇類編高宗)
(聖政以公為檢討官又兼敇令所近世局務無修書者人以公為直)救民疾苦(續會要政和四年尚)
(書省言脩合藥所在賣藥所蓋本周官醫師救萬民之疾苦今只以都城四壁并商稅院東出賣&KR0827;藥名之甚)
(非創置惠民之甚矧今局事不隸太醫)
御前軍器所(元豐官制置軍器監以掌戎器之政令又有御前軍器所其役兵有萬全軍匠東西)
(作坊工匠舊軍器所得專達建炎中嘗以大閹董慤提舉未踰年即罷之紹興五年始隸工部朝野雜記十一)
(年臣寮奏軍器所隸工部當隸臺察從之中興會要後復以中人典領其調度程品軍器監有不得預聞者三)
(十年黃通老為侍郎為上言非祖宗建官正名之意官請得領屬稽考之詔依條檢察孝宗受禪增置提點)
(一員以内省都知李綽為之改稱提舉又七日詔御前軍器所專隸提舉其隸工部等指揮勿行張真父時為)
(御史力論其不然上乃命仍隸朝野雜記舊有提點官今同舊有提轄官六員今一員幹辦官二員今一員監)
(造官六員今二員受給官二員今一員監門官二員今一員中興會要)
車輅院(國朝車輅院舊不載神宗正名廢羣牧司供乘輿法物則歸車輅院有監官三員一員内侍一)
(員文臣京朝官一員武臣建炎三年罷紹興十二年因前東京車輅院人主王道陳乞遂詔車輅院官吏依舊)
(例減半差中興會要)
歴代事實典路(周官有典路)車正(通典夏后氏因鸞車而制鈎車俾車正奚仲建斿旐)
(尊卑上下各有等級)司輅之職(周禮巾車氏掌王五輅有玉金象革木之制至秦惟乘金根車漢承)
(秦制以為乘輿晉武帝始備五輅令掌為天子法車後周設六官置司輅之職皇帝之輅十有二等云云)辨
旗物(周禮巾車氏掌公車之政令辨其用與其旗物而等叙之以治其出入之五路)
騏驥院(國朝舊有天廏雍熙中以天廏改為左右騏驥院隆平康掌司國馬景德中始增置羣牧使副)
(都監判官以領廏牧之政官制行廢羣牧使供乘輿法物則歸車輅院養國馬則歸左右騏驥院天駟監而總)
(於太僕寺焉續會要)
歴代事實典廏(六典唐有典廏令)掌天驥之閑(李文銳集左神策劉公神道碑)
(云飛龍掌天驥之閑)
皇朝事實天廏(見官制)掌司國馬(見官制)
旁引掌牧地政令(周禮牧師掌牧地皆有厲禁而頒之孟春焚牧中春通淫掌其政令)
省倉(紹興三年行在省倉内鎮城倉改為行在南倉舊係臨安府州倉仁和倉改為行在北倉舊係仁和)
(縣地基上修蓋監官四員並兼管幹和糴十一年詔行在三倉以行在省倉上中下界為名監官監行在省倉)
(上中下倉界繫銜中興會要)
歴代事實天囷(石氏星經天倉六星在婁南倉穀所藏南三星天庾積厨粟之所天囷十三星)
(囷倉廩之屬主御糧也)國廩(唐大詔令策問國廩罕蓄乏九年之儲)典廩(隋百官志北齊司農)
(寺掌倉正統太倉隋司農寺統太倉典廩)
皇朝事實掌庾(祥符九年夏四月戊寅詔京師官年六十已上勿差監在京諸倉時國子博士)
(雍文載年六十五受敇上言求免上曰京倉自受納至給畢殆六七歲此輩一任則老於掌庾矣因著式焉續)
(通鑑長編)中都儲積(續會要云)服勞廩委(公是行劉誥制)記姓名(石林燕語梁莊)
(肅公適景祐中監在京倉南郊赦錄朱全忠之後莊肅上疏罷之曰全忠叛臣也何以為勸仁宗善之擢審刑)
(院詳議官記其姓名禁中自是遂見擢用)
豐儲庫(紹興二十六年戸部尚書韓仲通乞以上供米所餘之數歲樁一百萬石别廩置之遇水旱則)
(助軍糧及減少糴號豐儲倉詔從之小歴)
皇朝事實掌九榖廩藏(哲宗正史職官志總倉二十有五掌九穀廩蔵之事以給官兵)
(祿食之用)餘見省倉行
交引庫(交引庫隸太府寺掌給印出納交引錢之事會要)
草料場(哲宗正史職官志草料場十有二掌京畿芻秸以給内外飼䬴)
歴代事實秣馬之司(續通典乾元元年李輔國奏秣馬之司事資草料)
樓店務事實論朝廷大事(歐陽六一集蘇聖欽監在京樓店務官京師位雖卑數上)
(疏論朝廷大事敢道人之所難言范文正薦之召試得集賢校理)論正心擇賢(長編仁宗寳元)
(間以災異下詔求直言監在京樓店務蘇舜欽詣軌通疏條二事一曰正心二曰擇賢)
排岸司(國初開封府置排岸東西南北二司掌諸路綱船輸納及糧運至京師分定諸倉交卸領各處)
(裝卸役卒指揮以卸綱牽駕以京朝官充充人或一人所貴主轄得雜般舟船催驅卸納綱稍國朝會要政和)
(六年浙西諸州各置排岸一員從兩浙運副應安道之請也四朝志紹興間知臨安府梁汝嘉請專置行在排)
(岸司又詔添文官一員七年詔行在建康府置文臣排岸司監官一員以行在排岸司為名二年為任係京官)
(中興會要)
皇朝事實顓促漕舸(胡文恭行楊王制云)典司水運(哲宗正史職官志掌典司)
(水運舟船輸納雇直之事)釐葺舟船(續會要應安道奏排岸官專一管幹津遣綱運并釐葺舟船)
董引漕引之舸(胡文恭行季師中制)
翰苑新書前集卷三十一
