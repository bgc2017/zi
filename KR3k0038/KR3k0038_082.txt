翰苑新書後集上卷十二
恤刑(獄空)
歴代事實哀敬(書吕刑哀敬折獄明啓刑書胥占咸庶中正)明清(同上今天相民作配)
(在下明清于單辭)惻隠(李百藥封建論每憲司擬罪尚書奏議大小必察枉直咸伸舉斷趾之法易大)
(辟之刑仁心惻隠大禹之泣辜也)哀矜(語子張孟氏使陽膚為士師問於曾子曰上失其道民散久矣)
(如得其情則哀矜而勿喜)中正(見哀敬注)三刺(禮秋官司刺掌三刺之法一刺曰訊羣臣再刺曰訊)
(羣吏三刺曰訊萬民以此三法求民情斷民訟而施上服下服之罪然後刑殺)五覆(唐太宗本紀詔決死)
(刑京師五覆奏諸州二覆奏)忍斷趾(唐刑法志太宗謂侍臣曰肉刑前代除之久矣今復斷人趾吾)
(不忍也)無鞭背(唐刑法志太宗嘗覽明堂鍼灸圖經見人之五臟皆近背鍼灸失所則其害至死嘆)
(曰箠者五刑之輕死者人之所重安得犯至輕之刑而或置死遂詔罪人無得鞭背)矜恕(郭躬家世掌握)
(在寬平反典理官決刑斷刑多依矜恕乃條諸重文從輕者四十一事奏之)申嚴(記月令仲秋命有司)
(申嚴百刑斬殺必當毋或枉撓)依輕議法(陳咸戒子孫曰為人議法當依於輕雖有百金之利無與)
(人以重)喜寬用刑(唐憲宗用刑喜寬仁于頔諷帝用刑帝曰頔欲朕失人心)舉冤獄(前宣)
(帝舉冤獄察深刻不改者)上繋囚(同上詔命郡國歲上繋囚)先王重罰(北蘇綽傳六條詔書)
(其五䘏獄訟曰賞罰不中則人無所措手足怨叛之心生是以君子重之)君子盡心(記王制大司寇)
(刑者侀也侀者成也一成而不可變故君子盡心焉)撤樂減膳(唐刑法志李好德坐妖言張藴古以)
(為不當坐權萬紀劾藴古奏不以實太宗怒遽斬藴古既而大悔因詔死刑雖令即決皆三覆奏久之謂羣臣)
(曰近有府吏受賄不多朕殺之是思之不審也自今奏決日尚食勿進酒肉太常輟教習諸州死罪三覆奏其)
(日蔬食務合禮撤樂減膳之意)推心惻物(同上高祖太宗除隋虐亂治以寬平考其推心惻物可謂)
(仁矣)枉直咸申(見前惻隠注)大小必察(同上)尚德(路温舒傳宣帝即位路温舒上)
(書言宜尚德緩刑上善其言遷廣陵太守)寬仁(見喜寬用刑注)不幸傷之(前刑法志宣帝詔決)
(獄不當使不幸蒙戮朕甚傷之)無輕用也(書吕刑無簡不聽具嚴天威注無簡核誠信不聽其獄皆)
(當嚴敬天威無輕用刑也)
皇朝事實寬仁多恕(長編太祖開寳八年上性寬仁多恕讀堯典嘆曰四凶之罪止從投)
(竄何近代憲網之密耶蓋有意于措刑也故自開寳以來犯大辟非情理深重者多貸其死)活人者
為勞績(真宗景德二年詔自今諸州官吏雪活得人命者並理為勞績)獄官尤須遴擇
(祥符三年上曰刑獄官尤須遴擇朕方念四方獄訟若官非其人寧無枉濫且單弱之人不能投訴朝廷無由)
(知之)恤刑詔書(長編高宗紹興三年三月進呈奉使魏良臣語錄趙鼎曰良臣言敵至天長縣得親)
(筆恤刑詔書墨本語良臣恤民如此民心安得不歸上曰間下詔寧欲刑無冤濫耳十一年上曰省刑罸薄稅)
(斂王政之本稅賦無術以薄之朕心實不安於刑罸豈不欲省而獄繫踰歲何以副朕欽恤之意乎)初夏
申警(同上真宗初夏降詔申警䘏刑)給衣薪炭(神宗詔天下繋囚貧乏者冬月權給衣衲薪炭)
(及飲食仍委長吏提舉)稱欽䘏(寧宗開禧三年詔自仲春以來雨澤尚闕上慮州縣官吏奉行弗至)
(詔敕敢事煩苛過有科擾嚴行禁戢凢犴獄淹滯逮係非辜刑罰失平幽枉未達常切覺察以稱朕欽䘏之意)
湯沐示恩(高宗紹興元年進呈欲疎決禁囚上曰此事極好朕方念之聞祖宗時尚遣内侍持餅肉)
(以徧賜仍具湯沐示恩意宗尹曰祖宗矜庶獄具有著令李回曰聖心䘏有罪者如此酷吏知禁矣)
事對(哀矜謹審)(三訊五覆)(清明惻隠)(依輕議法喜寬用刑)
警聯(運聖神之德秉籙御天布雨露之恩對時育物)
(職惟宣化躬佩服於訓詞國無冤民庶導迎於善氣)
(故風雷號令期四海於無刑而金玉科條庶羣生之難犯)
(於變黎民歸其有極誕敷五教期于無刑)
獄空
歴代事實出繫三千(徐有功持節按獄交州出冤繫三千人)斷獄數百(前貢)
(禹傳孝文帝海内大化斷獄數百與刑措無異)無冤刑(黃霸傳天子召問霸曰獄無冤刑君之職也)
出囚繫(光武二十八年遣使者舉冤獄出繋囚)極功(前刑法志舜命臯陶而刑無所用三代之)
(盛至刑措兵寢者其本末有序帝王之極功也)至治(家語五刑篇或有問於孔子曰古者三皇五帝不用)
(五刑信乎孔子曰聖人之設防貴不犯也制五刑而不用所以為至治也)蒿滿衙門(北齊宣帝紀天)
(保初大赦郡無一囚率羣吏拜詔而已獄内穭生桃木蓬蒿並滿每旦衙門虚寂無訴訟者謂之神門)草
生囹圄(隋劉廣傳為平鄉令七年風教大治獄中無繋囚爭訟絶息囹圄皆生革庭可張羅)民咸
服(記緇衣刑不試而民咸服)吏亡邪(前董仲舒策民以大化之後天下常亡一人之獄吏亡姦邪民)
(亡盗賊囹圄空虚)囹圄空虚(前路温舒傳文帝崇仁義省刑罰囹圄空虚天下太平)獄訟
止息(前龔遂傳為渤海太守獄訟止息刑罰以措)不犯有司(書大禹謨好生之德洽于民心)
(兹用不犯于有司)幾致刑措(唐魏徵傳太宗即位四年歲斷獄二十九人幾致刑措斗米三錢)
皇朝事實歎息稱異(神宗元豐五年知開封府王安禮言三院獄空時安禮事至輒斷庭)
(無留訟久繋待辨一切論決於是以獄空揭諸府門遼使過見歎息稱為異事上曰昔由余聘秦觀政内史廖)
(單從容俎豆以奪其謀秦有人也安禮留意吏事能駭動外夷於古無愧矣)冤抑得伸(高宗紹興)
(間大理寺奏獄空上曰大理寺臨安府在闕下雖未敢謂刑措然獄訟清簡冤抑得伸亦庶幾焉惟是諸路憲)
(臣或不得人則吏強官弱民無所訴深恐此弊未革卿等更宜商量)專事欽䘏(開寳六年上留意聽)
(斷專亊欽䘏御史大理官屬尤加選擇嘗召馮炳謂曰朕每讀漢書見張釋之于定國治獄天下無冤民此所)
(以望於汝賜金帛以勉之)決獄感晴(淳熙三年進呈決獄指揮上以雨過多恐妨收刈御筆批問欲)
(行下諸路疎遣獄囚於是進擬上曰朕以久隂祈晴未應獨未曾決獄昨日批出方下筆而風急雲起頃刻吹)
(散至晚已開晴)決刑乃雨(淳化三年上以久愆時雨憂形于色謂宰臣曰亢陽滋甚朕悃禱精至未)
(獲應者豈非四方刑獄有冤濫乎因遣常參官一十七人分詣諸路按決刑獄是夕乃雨)
事對(囹圄空虚獄訟止息)
警聯(沈朱實於寒水共樂清時鞠茂草於圜扉殊多暇日)(衙門蒿滿囹圄草生)
肆赦
歴代事實厲精更始(漢宣帝紀詔其赦天下與士大夫厲精更始)感泣思奮
(唐陸䞇傳奉天所下制書雖武人悍卒無不感動流涕後李抱真入朝為帝言陛下在奉天山南時赦令至山)
(東士卒聞者感泣思奮臣是時知賊不足平矣)布德音(陸䞇奏議陛下每布德音敷宥下土大辟之屬)
(皆蒙滌除)昭仁恕(同上赦宜從重所以昭仁恕之道廣德澤之恩)除瑕(晉郭璞傳宜發矜䘏之詔)
(引在躬之責蕩除瑕釁贊揚化澤)滌穢(後漢荀悦論大赦者權時之宜非常典漢承秦兵革之後故設)
(三章之法大赦之令滌除穢流與民更始時之然也)驛馬星流(北史徐路傳路繋冀州獄别駕崔隆)
(宗慰問之路曰昨夜驛馬星流計赦須臾應至隆宗遣人出城候焉俄而赦至)貫索夜見(晉天文志)
(貫索九星七星夜見大赦)布信(盧坦曰所以布大信者赦令也)顯義(後岑彭傳赦以顯義)詔銜
木鳳(石季龍為詔以五色紙寫在木鳳口中轆轤回轉快若飛翔)赦植金雞(唐百官志中書)
(令供赦日植金雞於仗南竿長七尺有雞高四尺黃金飾首銜幡長七尺盛以絳幡將作監供焉)烏啼
(南宗室義慶傳宋元康中徙彭城王義康為豫章臨川王義慶時為江州相見而笑文帝聞而怪之召還宅義)
(慶大懼妓妾夜聞烏啼聲叩閣云明日有赦後改為南州因制為烏夜啼曲)蠅集(載記苻堅欲赦與王)
(猛苻融密議于甘露堂親為赦文有一大蠅集于筆端俄有小青衣大呼於市曰官今大赦須臾不見)釋
無辜(書多方開釋無辜)紓多難(陸贄奏議紓多難收羣小者惟在赦而已陛下每發德音敷宥)
(下土大辟之屬皆蒙滌除)改行自新(前匡衡傳比年大赦使百姓得改行自新切見大赦之後奸邪)
(不衰止此導之未得其務也)洗心更始(漢章帝紀嘉與海内洗心更始)廣天地施(唐韋)
(嗣立傳臣願陛下廣天地之施雷雨之仁取垂拱以來罪無輕重所不赦者並皆原洗死者還官生者霑恩則)
(天下瞭然知所陷罪非陛下之意也)雷雨作解(易解卦象曰雷雨作解君子以赦過宥罪)慶溢
寰區(韓愈賀表恩洽幽明慶溢寰區象德乾坤同明日月)蠲逋負(刑法志李吉甫言陛下降赦令)
(蠲逋負賑飢民恩德至矣)出繫囚(光武紀建武七年詔中都官三輔郡國出繋囚非犯殊死皆一切勿)
(按其罪見徒免為庶人耐罪亡命吏以文除之)全性命(平帝紀詔曰夫赦令者將與天下更始誠欲百)
(姓改行潔已全其性命也往者有司多舉奏赦前事累增罪過誅陷亡辜甚繆于赦小過舉賢才之義)掌
三宥(禮秋官司刺掌三宥三赦之法一宥曰不識再宥曰過失三宥曰遺忘一赦曰幼弱再赦曰老耄三)
(赦曰蠢愚)正五過(吕刑五罰不服正于五過)景星見(後主景曜元年景星見於是大赦改元)
珍物出(武帝元封六年詔曰朕祀首山昆田出珍物或化黃金祭祀后土神光三燭其赦汾隂殊死以)
(下)甘露降(宣帝神爵二年二月詔曰乃者鳳凰甘露降集京師羣鳥從之以萬數其赦天下)銀
印(孫皓天册元年吴郡言掘得銀印長一尺廣三分上刻年月字於是改元大赦)玉璽(崔鴻前趙錄曰)
(劉元海遷都平陽汾水中得玉璽文曰有新保之泉元海蓋王莽時璽也獻者因增其三字元海以為已瑞大)
(赦天下改元也)
皇朝新事赦求冥祐(長編太祖建隆二年德音降死罪囚流以下釋之時太皇后寢疾上)
(憂懼乃曲赦天下以求冥祐焉)赦仁如天(元龜太平興國六年太宗十一月親亨太廟合祭天地於)
(圜丘先是有秦再思者上書願勿再赦且引諸葛亮佐蜀數十年不赦事上頗疑之以問趙普普曰國家開創)
(以來具存彛制三歲一赦所謂其仁如天堯舜之道也劉備區區一方用心無足師法上然其對赦宥之議遂)
(定)召和氣(長編仁宗天聖七年上曰赦不欲數然舍是無以召和氣四月赦天下免河北被水民租)
(賦)求民瘼(聖政孝宗隆興三年三月臣僚上言皇帝登寳位赦文及續降寬䘏十八事並係䘏民州)
(縣未聞施行欲望降詔申敕詔略曰朕臨朝退聽惟以求民瘼為務自初踐位首行曠澤續降寬䘏十八事而)
(郡縣之間不為布宣繼自今其各洗心滌慮恭爾有官俾予一人實惠孚于百姓)詢民利病澄
清宿弊(寳訓仁宗景祐四年上有事明堂將赦謂宰相文彦博卿等廣詢民間利病者為條目務從寬)
(大稱朕勤恤之意彦博等曰聖意叮嚀恐赦文所載不能具悉上曰朕齋戒以見天地祖宗敷大號於天下因)
(澄清宿弊所以條于赦令者貴示信萬方耳)布湛恩綏區夏(聖政高宗建炎元年羣臣固請)
(即位其赦文略曰慰民耳目之注敷朕腹心之言爰布湛恩誕綏區夏可大赦天下)
名賢詩詞書報天中(沈佺期詩書報天中赦人從海上聞)籥動圜狴(同上聖人)
(宥天下幽籥動圜狴)九泉開白日(九泉開白日六翮起青雲)三元降紫泥(六甲迎和)
(氣三元降紫泥並同上)萬家春(張舜民詩國嚴三歲禮恩洗萬家春)三歲禮(同上)
事對(更始自新)(蕩滌蠲除)(布信顯義)(銜木鳳植金雞)(景星見甘露降)
(出繋囚全性命)
起聮(歷數在躬僕萬年之景命雷雨作解洽四海之懽心)
(禮成陽館方夜半以受釐令下端門已仗南而賜赦)
(奠玉告虔謹上帝陶匏之薦明綸涣號霑皇王雨露之恩)
(精禋昭格祥仰動於房心慶賚敷施恩頫覃於輝翟)
(重屋精禋降百祥於作善端門肆赦斂五福以錫民)
(燔柴揚燎膺上帝之居歆肆眚推恩俾羣生之均被)
警聯(恢然天地之施恩鼓以風雷之號令)(至治馨香薦不惟於黍稷明神孚格色上動于房心)
(重屋九筵蕆文武配天之禮十行一札布禹湯罪已之言)
(謂三歲一郊之禮必舉以時俾九州四海之氓並受其福)
(謂三歲親祠既示精虔之意而萬方何罪爰推曠蕩之恩)(勉承不再之言嗣守無疆之歷)
(毓德春宫恪謹文王之視膳非心黃屋適逢虞舜之勤惓)
結聯(佩玉麟之符雖慙共理霈金雞之澤庸廣至仁)
(莫瞻路寢之威儀駿奔顯相徒與海隅之耄穉鰲抃歡呼)
(呼萬歲者三莫克仰觀於萐莆襲六藝而七但知載詠于蓼蕭)
(金雞初植已共傳寬大之書銅虎久分今誕布哀矜之詔)
翰苑新書後集上卷十二
