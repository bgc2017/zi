翰苑新書續集卷十二
總領類
賀吳總侍方秋崖
伏審虎節建臺龜符眡籀大小馮之相代豈惟圖盛事
於衣冠東西總之迭為兹用分顧憂於旒扆有美江山
之第一共嘉國士之無雙波神胥舞於鷁舟春氣肇開
於鵲印歌謠載道想續劖常棣之碑香火滿城當對寫
凌煙之像斯民樂只於帝念哉某朋友同倫兄弟異姓
願言思伯訪戴之興勃然豈無他人依劉之志遂矣式
徯鏘瓊之珮晤言浮玉之山追數平生莫踰此喜
賀吴總侍方秋崖
恭審進班東壁仍鎮南徐吴如大夫者幾人慨其歎矣
楚與足下有舊故維日望之紛然騎竹之兒童賀此憩
棠之父老恭惟抱經濟之具負魁磊之聲使吾君使吾
民舉之三代難為兄難為弟時則兩蘇久騰鐵甕之謠
纔上玉階之奏高論轗軻吾何慊於此哉人言轉移乃
今知其忠耳豈但青氊之復遄膺丹扆之思某嘉與縉
紳誦言綸綍邦人迎拜喜郭細侯之再來邊吏讙傳豈
司馬公之未相久矣扼腕少焉論心
賀楊總領李梅亭
升賢九列總賦兩川無踰老成久望甲寅之報厥有成
命足寬庚癸之憂除目一傳滿口交慶某官資弘且毅
器博而周解十二牛而有餘才固高於一世繋千駟馬
而弗視氣亦蓋於諸公天使之為入蜀之星人以此卜
擒酋之月知彼知己漢中方務於養民擒賊擒王許下
幾為之避地徒緣食乏遂致師還皇欲我公身任此事
爰峻上卿之拜俾專計相之權金掌月升光無不燭玉
關夜閉守或有餘聊寬西顧之憂即聽東歸之命某聳
聞出綍竊喜得輿敢問遲之遲長恐遭羣吠之怪可以
速則速幸即遄四牡之驅
賀梁總領鄭雪巖
奏課餉臺疏榮召節外府輟九卿之班列既壯邊聲中
書斡萬化之本原晉裨國論仰窺睿旨厥有閎謩蓋以
儒者談兵深戒乎嘗試古人料敵必覘其密微方百年
彼運之積衰而四海人心之咸奮武夫抵鳴劒之掌儒
生衝怒髮之冠威可遠加莫不引領而望矣兵難遥度
願借前箸以籌之爭自竭於腹心迄未得其要領淺謀
者既齷齪而不足聽大言者又漫漶而適為誇上既厭
之慨老成之長慮天其或者開景運之中興某官魁閎
卓犖之才冲遠博碩之器雄名籍甚羞崐崘薄蓬萊重
德巋然載華嶽振河海乘傳皇華之隰飛芻細柳之營
自江輸淮以達京師錢流地上聚米為谷以陳形勢敵
在目中凢其鴟張奔突鷙悍之形狼子野心狙詐之狀
與夫斥堠控扼之險要糗糧儲峙之贏虚皆笏畫鞭筭
之餘如燭照數計之熟嚴助奉三年之計最入奏甘泉
柳渾知萬里之戎情宜在吾禁以按歴封陲之成算為
從容帷幄之運籌堂上有竒兵贊廟謨而決廟勝海内
想風采繇宰椽而登宰司某兀坐冷曹聳聆温詔月明
烏遶未知何枝之可依霜凜鐘鳴竊效同聲之相應
賀淮西趙總卿洪平齋
恭審疏榮中禁總餉外臺卿月獨升光動九農之扈使
星轉曜歡騰萬竈之屯綸綍一頒薦紳交慶恭惟某官
至剛以直大雅不羣赤手而搏蛟螭其才不可及矣壯
志之騎鴻鵠雖老未嘗衰焉居然出入之具宜投之煩
劇而不亂眷深帝扆名重宗磐屬西北兵端之既開而
東南民力之易竭還定雖勤於鴻㕍轉輸莫給於貔貅
張頥可憂束手無策非得當今之劉晏安能追古之酇
侯上深嘆於才難弄印久矣公不辭於重任披襟當之
晉升九躐之華益聳百城之望游刅運解牛之志著鞭
策流馬之功強兵富國之圖小煩供億致主澤民之業
即罄論思某自嗟久墮於吏塵猶記舊聮於朝績聳聞
除目倍切忻悰千里相望有春樹暮雲之想萬間可托
何震風凌雨之虞
賀黃運使除總領李梅亭
内躋郎省外總餉臺西賓出幕之十年遂專主席東漕
下車之三月盡總賦輿人歆錫命之蕃上恨用公之晚
某官器資凝遠業履端温言行夙擇乎中庸名實久孚
於上下頃歲紅巾之變折衝白刅之間數進忠規刈葵
惟恐其放手縱無恩澤徙薪豈下於焦頭共推江夏之
無雙再試潁川之第一維駒維騏維駱暫紆苞栩之飛
如熊如羆如貔孰飽樵蘇之爨帝咨衆望僉曰公宜王
人下視於諸侯有嚴天節郎官上應於列宿肯歴土山
政令先庚而已孚軍民旁午以相賀田里愁恨歎息久
矣周知財貨本末源流尤皆宿講皮不存則毛將安傅
唇既亡則齒得無寒欲兵食兼足之沛然在制閫同心
而已爾既無間秦越之肥瘠何難圖韓范之功名某百
無一能億或屢中頃進總領甚稱之語蓋在咨諏周爰
之初兹聆除目之頒豈勝頓足之喜惟榮之歲租無五
千斛而使所月解近七萬緡昨賴管煎抱賣之贏用補
大科帶補之欠近困井遷之後難施箕斂之苛在小郡
官兵既多空腸而大司符移尚理虚額巧但施於有麫
窮莫甚於無錐與物為春望公如歲今夕飲者恩明日
按者法正賴故人觀察急於賦刺史私於民願哀老子
上宋總領劉後村
峙糧京口隃瞻郎宿之高竊廩邊頭驟出使天之下前
此苐勤於恭梓今焉偶迫於及瓜敢飭訥詞僭干嚴分
某官高明而密察峻整而疎通家擅雄詞固已統𫝊而
行世門多隂德是宜貴顯之有人自垂髫負秀穎之名
未弱冠陳治安之策小却而紆黃綬一鼓而俘綠林幕
辯風生決滯牘於紅蓮之府琴鳴晝静訪斷碑於黃木
之灣人方望闕而來公又監州而去亦既老其才業矧
兹磨以歲時鷺翿來儀譽出漢廷之右魚符作牧政如
嚴瀨之清值朝更圜法之初而吏奉新書之峻方膠膠
擾擾價莫售於國中乃暴暴源源錢獨流於地上蓋有
功之懋賞豈何自以為郎惟六飛駐吴會以來而萬竈
宿徐方之戍雖酒可飲兵可用幾侔西北之精然戈載
戢弓載櫜坐竭東南之力自昔難於膚使乃今得此通
儒逆知財貨之低昂洞了簿書之緣絶蓋心平氣定常
龍見而雷聲故事至物來若龜卜而燭照少待柳營之
飽即趨荷禁之清某承學無聞緣恩入仕頭顱如許合
耕負郭之田園身世孑然誓守先人之丘墓笑覓官之
聊爾使折獄以何堪戍減兩期路行萬里已難追於塞
馬又幾厄於淵魚飢阻耒陽酒炙誰存於杜老行吟楚
澤衣冠略似於屈原未定心魂來趨官次敢恃枌榆之
故趣趨竿牘之恭所務期會簿書竊自悲其冗賤無乃
隣里鄉黨或少借於聲光
通胡總卿周山房
待問廣廷誤蒙題品庀官半水獲奉教條方以書生來
依大芘敢謂學校不同有司輒攄欽企之情布見拙陋
之語某官清夷而不撓簡塞而能通雖即之也温初非
刻意尚行然定而後應未嘗吐剛茹柔泛觀人才各擅
器品法士亢於檢局通人失在闊疎豈無偏長不可翕
受乃若器博足以融衆美力厚可以折羣輕方其晦養
於册府之中以至傑立於紀綱之地文采縝深而不輕
衒露是非紛起而獨守正中仍使吾身無暴赫之名欲
俾天下被和平之福此斯世之所罕恐重任之必歸胡
為玉堂鼎鉉之才尚司金榖甲兵之寄有此地位必副
時須願為世道而自強自副師言之歸重某志嚮甚拙
藝業無聞繞舍栽棃浸忘歲月為親捧檄適在帡幪不
圖遭逢有此幸會惟士之初進如木之初生非有託於
養成則亦易於蹙拔尚期保惠獲寡悔尤苟獲逃庠序
之譏庶不負門牆之賜
通王總領王臞軒
疏恩萬里移餉六師時急轉輸既已實關中之粟兹嚴
守衛又將豐塞下之儲欣傳棨戟之來敢後緘縢之敬
恭惟某官成都石筍東序河圖被天孫雲錦之裳文成
五色植太乙青藜之杖學富羣經身徑上於青雲心皦
如於白日方逆臣之僭叛見烈士之忠誠涅白不緇雖
赴公山之召徉狂以去未夷箕子之明此一息之從違
實三巴之向背倘當時之乏此則今日之維何及觀於
足兵足食之間尤可驗守道守官之際義如當赴馳峻
阪之輕車事不可從屹中流之砥柱維孟子有塞乎天
地之氣所以浩然信汲黯可謂乎社稷之臣其以直耳
夷攷平生之節操已知他日之勲名常操天下之贏貲
特其寄徑均節邦中之財用正爾知津寧候席温即觀
綸召某舊慚白屋嘗共丹梯望諸公臺省之登一何遠
矣知此事江湖之落諒亦慨然敢以貧身累於恩造王
人序諸侯之上孰不歸依同年雖四海之人少希甄異
其惟懇欵罔既敷宣
通四川王總領李梅亭
企郎宿之周天夙瞻景曜望使星於蜀野行挹餘光同
是天涯莫非王事欲抒方寸之悃可無咫尺之書恭惟
某官器度崇谹典型炳蔚江左風流之後代不乏人襄
陽耆舊之家世濟其美恬於再轉翩若一麾日近長安
謂即登於金馬天通蜀道又出護於木牛惟關中餽餉
之功實海内安危之本樵蘇後爨今多宿飽之師弩矢
前驅古有晝行之美行詠勞還之四牡佇觀趣侍於六
飛某起家單平蒙恩優渥立朝已濫况塵六典之卿試
郡猶慚輒冒十連之帥周環四顧冐昧一來惟方國奉
十行之書妄希宣布諒王人序諸侯之上亦願將明
代通吳總卿方秋崖
伏以遡魁躔於斗北於皇吾道之華分巖邑於江東幸
甚使天之近仰榮光之下屬贄弱翰之未遑如責以世
俗事大之恭當已獲門牆廢禮之罪敢不自訟道其所
懷恭惟某官由孟氏之後而得其傳出漢廷之右而奪
之氣大對陳天人之槩内之治中國而外之治遠夷此
聲揚梁楚之間上不負天子而下不負所學自其褎然
子大夫之首固已輩諸名卿相之流方排閶闔呈琅玕
之竒乃羞崑崙薄蓬萊而去蓋以有事於邊圉小煩出
總於軍儲士飽而歌勇自百倍敵歸相戒誓毋再來豈
但使錢榖甲兵之問不至廟堂於此見忠信篤敬之士
可行蠻貊王人叙諸侯之上雖曰無以易堯賢者為邦
家之光正恐思不見賈某所歸戴者敢誦言之切以昔
者孔融對李膺之門猶叙先世夫子與老&KR1334;之契矧今
事會何幸親逢三千字而日未斜大父嘗窺於竑議九
萬里而風在下吾翁亦並於英遊睠言再世之逢雅有
一日之好則其依嚮詎不竊深愛其人者愛屋上之烏
况復子孫之在觀吾政而觀桑下之雉所恃父兄之知
代回何總領方秋崖
伏以兩梱東西殆猶虞虢之唇齒一江南北寧分胡越
之町畦翩其飛翰之臨喜甚同舟之濟恭惟某官有六
館舉幡之勇無萬錢下箸之奢早歲邊城意此敵在目
中矣十年總計過吾軍如席上然適當供輸困乏之秋
獨斡財賦盈虚之妙矧時事莫囏於邊遽在人情過慮
於國貧謂雲屯萬竈而杕杜無期雖日費千金而樵蘇
後爨掣肘至此痛心奈何故闑外制之將軍徒有強兵
之請彼舟中自為敵國類多足食之爭於帝念哉惟公
試可蓋以天下之財為天下用夫何憂乎兵興如有此
數之出則此數存正不妨於經費已驗之效無競惟人
願佐中興之勲歸相太平之治某四年于役五技其窮
一車以北一車以南安得共班荆之語衆狙皆喜衆狙
皆怒亦每思賦芧之艱屬聞綸綍之誕頒嘉與縉紳而
相賀秦視越人之瘠舉世皆然晉及楚君之餘匪公誰
望有賖言面敢布腹心
代回湖廣趙總領李梅亭
疇庸外府進位上卿禮樂光華既茂明於調度貨財平
準兹益重於事權除目一頒輿言胥穆某官持心信厚
臨事浚明恭懿篤誠繼高陽之才子切磋磨琢蹈衛國
之武公揚歴彌深聲華甚重兹肅將於使指俾總視於
軍儲曾不淹時已聞奏最爰進四大夫之祿仍斡半天
下之贏是亦平遷行有峻擢某末由旅賀例辱巽牋卿
不同乎已升華於玄冕公歸無所會加寵於繡裳
代回淮西趙總卿李梅亭
陞卿九扈給餽列屯人在日邊恩榮晝錦之遣錢流地
上師有宿飽之期下車云初載路相慶某官直温而肅
括明敏而疏通早練達於民庸嗣講明於邦計懋轉輸
之績飛不盡翰持經濟之材翔而後集屬邊防之小定
惟糧道之孔艱爰興前席之思久不見賈復念弄印而
授無以易堯庸疏報羔之榮俾專流馬之運序王人於
諸侯之上姑驅馳數月之間求宰相於宗室之中會凌
厲九人之後某託交惟舊話别方新闖伺眡龜正欲致
燕省之賀勤渠專騎乃先辱鯉魚之書徒華巾笥之藏
莫遂襜褕之報
都大類
賀坑冶都大司方烏山
擢自輔藩改司泉府一奏日邊之最聖德久孚半提天
下之封使名加大輿情胥屬儒效必優恭惟某官生廬
山之下而挹其高近濓溪之居而得其正去之千載固
將會洙泗之傳覺以一心抑又契象山之妙冊勲文陣
擢冠禮闈即典教於頖宫繼升華於學省講道於髮引
千鈞之際日耀羣迷談經於坐奪重席之時冰融衆難
斯文允屬善類攸歸權勢不能挽之來利祿不能誘之
去蓋嘗慷慨而極陳當世之務不以扞格而遂易平生
之言屬者分符俄而易鎮朝方嚴於楮令郡恐失於民
心平時既切於撫摩一旦忍施於科抑及聞改擢悉願
攀留卧之轍下者何其多送之境上者何其遠細數會
稽之父老今殆過之自開太末之山川古未見此遂奪
袴襦之愛來司寳貨之權浴鐵之泉寖枯採銅之山已
竭海道難防於滲漏姦民弗禁於鉟銷縻幾孔方成一
阿堵以裕民之心而裕國必權輕重之宜推鑄金之術
而鑄人竚究經綸之大某猥由璧水濫竊儒科屬峒寇
之披猖敢於梗化俄憲臺之辟致因以奏功徒自笑於
棄繻乃更叨於通籍男邦學製垂解組於膏火之中督
府出征俾奉檄於煙塵之際籌邊適逢於改轍佐郡曷
稱於題輿版曺有山積之逋州縣無天雨之賦若為施
設庶免曠鰥豈期幸會之來獲隸按臨之下龍門三級
沗嘗攀附於遐蹤燕厦萬間願託帡幪之大庇
賀提點坑冶俞郎中陳篔窗
正朝涣號圜府升華舉刺史九路之天全歸臨照以君
人四海之地半入甄陶弄印無以易堯起家使之拜敞
亶云妙柬大慰僉諧某官德宇閎深量陂汪洋干將莫
邪之氣上衝斗牛黃鍾大吕之音中涵韶濩久低徊於
州縣旋騰踔於班行輸寫瑰竒發揮忠藎自令干霄直
上贊中禁之謀猷而獨貼水斜飛試外臺之勲績蓋由
圜法正輸上憂散之易而歛之難徒有日星之憲積者
寡而用者衆誰憐天地之藏田野已為之顰眉廟堂幾
至於束手欲辦乃事其惟我公昔王夷甫恥而不言自
是清虚之論而賈洛陽以此進諫未妨通達之稱惟徹
上徹下而不失之拘則入細入麤而各由其理固知猥
冗不礙孤高欲觀他年造劒之爐是即今日鑄金之冶
某違離滋久懷戀罙深霜雪欺頭已阻攀於軌躅塵埃
撲面又弗慣於書題敢云守壘之微叨隸使軺之下雖
蹈仁詠義之念樂與人同而薰和染教之思無如我舊
願垂洪芘以幸孤生
賀川秦茶馬魏戸部王臞軒
顯陟臺郎總提廏政文昌六部地方見謂之劇曺武騎
萬營天府復專於隆委祿因德詔材與事宜某官心平
而氣和人今而學古公侯子孫之必復固有世臣名義
鬼神之難欺實由家學琮璧不雕而自貴鸞和隨動而
有聲屹立夔人之藩籬何翅晉陽之保障儉以足用節
而愛人迄轉上聞首膺表選握蘭依烏之位内陪從於
太微摘茗市駿之司外分節於少府職任昔分而今合
事權滋重以不輕一洗空萬古之凢會旋雲錦六經濟
三尺之法歸近天顔輕破睡正濃之歌行試思無邪之
學某苦慚駑骨復飲蟇頥王良後造父先亦有馳驅之
志汲黯戅寬饒猛恐非採掇之才
通史都大林克齋
擁騎經塗辱軫朋簪之舊剖符疊組欣依使節之光雖
司存分兩地之遥然巨庇喜二天之近敬馳尺牘先贄
寸忱某官家世象近魁三人物今稱第一積慶實綿於
錦繡雅懷不在於綺紈架上萬牙籖一讀不再胸中五
色線小出無前激昂尤奮於事功談笑可空於盤錯自
疇庸於貳郡屢疏寵於十行實簡清衷肆臨巨鎮賢良
選用固將解渤海之佩刀功績垂成謂可折東山之屐
齒沮謀者孰袖手何言方為五畝園獨樂之遊復膺二
千石共理之寄河東吾股肱郡未遠邦畿番君得江湖
心已稱理效矧冶鑄莫饒於吳越而提封幾遍於東南
佇觀地上之錢流即聽日邊之璽召某受才甚下賦分
多竒頃迄役於計臺嘗洿名於書府屬當逃谷詎意起
家寮底一官隨行逐隊江臯十載自西徂東賡伐木之
詩夫豈若秦之視越仰皇華之使或容羅石以致温
代通四川趙茶馬戴象麓
分巴徼之旌旗濫膺守土占益州之分野知有使星欣
竊庇之自今愧脩詞之已晩恭惟某官風猷凝遠天韻
宏深博極羣書太乙之藜相照文焰萬丈長庚之夢不
虚藉未陳周召之詩書亦宜獻間平之禮樂恬為丞之
再轉甘出守之一麾刻銅虎之符洊揚美最護木牛之
餉益茂膚功謂宜運海以摶鵬又使摘山而市駿周原
之荼膴膴包以緗奩魯坰之馬駉駉爛如雲錦豈容黔
突行有紫泥某頑頓之資疎鹵於事將指以出濫持天
子之節旄無功而還不得月氐之要領敢意冐升於荷
槖且令假守於銅梁有如凌兢何以全度東西之瞻使
節儻未賦於旋歸前後之間清塵尚有餘於同味
回史都大李梅亭
光奉宸綸真除使節方千里而賦政久歛惠於一州圜
九府以通財遂褰華於數路某官人門有偉風調不凢
番君得江湖之心不但蕃宣之績史公引漳鄴之利更
高城築之功暫司坯冶之權洞識貨財之本恩隆正任
使以大名地上流錢會當裕子母之積階前生玉行將
繼叔父之風某密託鄰光遠依厦庇六轡如組未皇瞻
原隰之華萬物為銅益願楙陶鎔之業
代回張茶馬李梅亭
奏最蕃宣易司𣙜牧卧雲而逼象緯榮分東壁之光摘
山而市駿蹄益固西秦之圉某官味甘苦永心秉塞淵
出乘兩腋之清風已親法駕勒回中道之奔電歸扞渴
羌兹揚春山之旗久擁東方之騎非環非玦上有雙鸞
載馳載驅駕彼四牡取月團三百片之羨包以緗奩供
天子十二閑之須爛如雲錦竚頒鳳詔趣扈龍旗某有
味溪芽無心天駟烹玉澆過秦之論徒抱渴塵籋雲作
徠漢之歌更觀逸足
提舶類
通提舉魏市舶鄭雪巖
錦纜牙檣暫督邦珍之貢朱轓皂蓋獲依鄰壁之輝寸
心躍如尺櫝敬止恭惟某官爽邦哲匠瑞世竒才懷鄭
公仁義之言家聲故在立漢世中興之業相學有𫝊至
今吾五峯三市之民猶誦公半刺十同之政謙恭下士
懇切憂民洎簉清班益隆雅望輟工監勾稽之職洗桐
城愁嘆之聲民欲借恂帝思見賈自合歴階而上矣奚
為弭節以來斯惟邦計之方殷故利權之攸寄飛艎逐
浪報合浦之珠還貢寳充庭侈南夷之琛獻乘軺底績
荷槖指期某未習民庸猥承郡寄正自面牆於不學得
無血指於旁觀尚惟聮事之心時賜免戾之教惟餘波
及晉肯分滲漉之恩庶小國間齊獲遂依歸之願
通趙舶使王&KR0751;軒
翠節光華竦望宗英於霄漢青衫藍縷分甘蒼氏之塵
埃幾年引脰以仰高一旦澡身而受察敬憑子墨往白
帥籖恭惟某官紉芳蘭而自馨挺靈芝之獨秀追河間
於千載後得禮樂之盛心夢太白於三生前傳文章之
正印既收巍第不輟燈火雖在素官全似布韋為藍田
哦竹之游清哉官况試河陽栽花之手籍甚風流此雖
緒餘獨不俊偉繼嘗憑軾無端溪隻硯之歸纔一擁幡
覺濱水甘棠之滿得地小而亦可行志去天遠而隨即
疇庸眷海舶之一司關水衡之大計惟帝遴選煩公一
來廉平而吏民安焉鯨波不動忠信而蠻貊行矣琛貢
交通合浦之珠既去復還石門之泉不易其介大而國
用盈虚之制即此權輿次而版曹出納之權歸其掌握
行有召命以重此臺伏念某聞道未深涉世尚淺讀書
發憤期收再世之青氊射策決科濫竊一名於黃甲方
習趨庭之訓遽罹陟岵之憂謀養斗升七稔飢寒之所
牿強顔筦庫一官猥屑而亦甘惟不武之書生殊弗閑
於吏事祇恐斗筲之器難逃冰鏡之前念伯父曾沗交
承夙有通家之好則賤子雖無介紹此為藉手之階倘
以臭味之略同庶幾眄睞之稍異服鹽車而垂兩耳願
殫駑力之勞得廣厦之庇萬間可遂歡顔之託
通林泉使方秋崖
伏以寳冶騰暉切仰韓文公之斗銅章課政有開蘇刺
史之天可無傳鯉之書告以眡龜之日恭惟某官五鳳
樓之巨筆九龍簨之大鏞繇孔壁汲冡先秦古書以來
口授若決雲夢凢周誥殷盤莊騷太史所錄手抉以分
天章要是道山神仙之流盡絶人間煙火之氣何至屈
臨於圜府聽其久去於方壺仰窺上心斷有深意謂朝
廷㩁山澤之利繄欲上足國而下足民惟君子知財貨
之源能使輕權母而重權子俗吏念不到此吾儒容可
忽諸如其推鑄金以鑄人即所謂範模而範世三節召
矣一陶冶之某鹿鹿無竒魚魚自守六題十二體故家
之衣鉢猶存五車數萬言矮窗之燈火良苦廼鬱鬱而
居此豈區區之所期粤自落南幾於敗北偶脱黃茅之
瘴通班紫禁之雲竟分邑於山間如置身於井底飛尚
方之舄敢以硎新而擾為有造化之爐毋曰鑛頑而棄
去
通王泉使洪平齋
伏以帥閫疇庸冶臺陟寵行行且止而避御史威望素
高皇皇者華而遣使臣利權增重八鸞蒞止百雉聳觀
恭惟某官氣直而剛學純且博垂大名於方策之上殆
四十年表清規於搢紳之間纔一二數入簉翔鴻之序
進升峩豸之班當瀾倒之衝而定力不移有壁立之風
而危言自信人方玩積薪之勢公獨為曲突之謀發巨
奸於間不容穟之時制大變於危如累卵之勢盡奪羣
邪之氣復開衆正之塗雍齒且侯魯連已去吾在汶上
矣誰為留行君薄淮陽耶不妨卧治方寬北顧又趣
東來闡天地之藏於笑談運造化之功於掌握不勞笏
畫自見錢流雖心計之長正難其人然風采之著寧久
於此立九府之圜法小施槖籥之功陳六符之泰階即
試陶鈞之手某自甘獨冷共笑太清久矣獲從諸公之
遊今焉幸際一世之望倘許執經而問難庶幾就道以
漸摩江左之見夷吾何難富國汝南之有顔子正賴鑄
人欽嚮惟多鋪張罔究
回聶提舶李梅亭
肅駕星軺總司海舶舳艫千里有無得以懋遷胡越一
家内外服其平準是為膚使允屬通材某官世濟象賢
早騰燕譽青氊舊物盍旋北斗之樞畫戟凝香晩試南
交之宅不嚴而化所去見思惟是嶺陬久資碇稅扶胥
黃木習廉介之具孚銀甕白環紛貢珍之並入貪泉酌
水已知吴隠之心祥飈送颿佇應孔戣之召某卜鄰有
幸賀厦已稽六秬五羊難續遊仙之夢尺書雙鯉空慙
寄驛之情
回趙提舶李梅亭
奏課分符乘軺司舶候風入貢固嘗聚蠻越之珍酌水
獻箴要當試夷齊之飲聞君廉甚職此宜哉某官蔚若
宗英濟之世美再試絃歌之政所去見思一陶襦袴之
功不嚴而治惟時嶺外交貨浪中然商賈算至舟車漢
非得已若犀珠賄及僕隸唐已病之今大夫不務富其
家則行旅必願出於市得人如此通國稱之某雖縻於
兹行引而去露螢不暖安得照十二乘之車檣燕語留
旋復答咫尺書之使
翰苑新書續集卷十二
