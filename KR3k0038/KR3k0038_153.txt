翰苑新書續集卷三十九
宮觀類
除仙都觀謝丞相劉後村
雜端論罪已寬饕餮之刑君相原情復賦支離之粟饑
腸雷止感涕雨流伏念某頃緣宰邑之勞忝待佐州之
次忽遭重劾枚數平生凡流傳逹耳目之司皆深切中
肺肝之隱杯鐺敗德忘父師典訓之言筆墨勸滛為名
教罪人之首而又忽彼風愆之戒麗於宫墨之誅苟爾
心之無瑕奚此言之至我初𫝊白簡慈親動餉鮓之疑
還著青袍幼女泣佩魚之去惟列聖至仁而立國况大
臣内恕以及人居常念孤危之蹤弗忍加疑似之戮昔
斐豹最為賤隸不忘力洗於丹書龜蒙自號散人殊匪
名書於黃敕今也漸輕刑寺之籍猥備祠官之員公朝
惻然無終身永棄之心天下知其有改過自新之路佩
并包之大德懷若撻之深羞兹蓋伏遇某官巍乎立伊
周之功魁然有韓富之量謂風憲若雷霆之於物寧無
擊搏之威而廟堂體天地以為心常主發生之德遂捐
閒廪俾奉高堂某敢不銜戢陶鎔精勤香火祝南山之
萬夀用此酬恩陳泰階之六符自傷無路
除玉局觀謝二相劉後村
背師罪大自速臺評錫類恩深尚叨祠廪進退兩關於
倫紀保全一出於陶鈞伏念某以常調之庸才際初元
之景運招徠未久位置稍高由光範進身非借助金張
之比及延和賜對有交懽平勃之言心迹甚明奏篇猶
在然而從老師而偕出戀明主而獨留欲相送於南陽
之阡縶維不果當歸老於西河之上馳騖未遑舊府因
而起殺公之嘲故交訝其乏死友之誼按陳卿之事百
數子夏之罪三衆破膽而怖風霜之威獨披襟以受春
秋之責晨收華紐夕駕短轅署眉山翁之舊銜返老萊
子之初服行吟澤畔略無怨靈脩之詞回首渭濱終有
懷大臣之意兹蓋伏遇某官忠存王室心契上穹事有
大疑汝則謀及庶人卿士人之彦聖容之保我子孫黎
民當鳳麟畢呈祥瑞之時如鳬鴈豈繫少多之數姑捐
圭撮俾奉旨甘某敢不稽首歸恩銘膺悔過珠履而陪
上客無復觀東閣之竒黃冠而還故鄉猶願祝南箕之
夀
除雲臺觀謝丞相劉後村
草茅觸諱凛若科條君相包荒付之圭撮得非望及感
與涕俱伏念某起佔畢之諸生陪欽翹之末列誦句百
僚之上豈易逢哉為婦兩姑之間有難言者每欲潔身
而去輒為造命所留愧非韓駒徐俯之倫將有米芾陸
游之擬集賢堵墻之士莫不聳觀昭陽學舞之人居然
相妬竟擠去國俄起典州舍朝市之喧啾就江湖之空
曠豈謂甫磨新玷又坐宿愆屬火後之紛紜咎日前之
狂瞽爾有猷告后徒懷野老之食芹臣不密失身顧昧
先賢之焚草昔董相洩奏篇而幾死京房漏對語而抵
辜繩以峻文戮猶輕典今乃端居故里守周燮之東岡
賜號散人分陳摶之西華饑寒頓解危懼稍安向非元
宰之陶鎔孰援孤生於韲粉兹蓋伏遇某官以周大老
為漢宗臣隻手扶乾坤之傾確乎任重片語解雷霆之
怒了不費辭遂使纍臣尚叨冗秩然某身十年而三黜
腸一日而九迴屢費保全自傷窮薄已分衡茅之下送
老一生願於香火之間祝公千歲
除崇禧觀謝丞相劉後村
烏臺數罪乞寢弓旌黃閣憐才俾依香火辱知至此負
愧何言伏念某曩在端平濫陪英雋遷樞庭之未屬逢
翹館之並開雖五尺童皆知旦奭之不悦無三寸舌能
令平勃之交驩鼎味失和彈文歸咎然亦屢經赦宥頻
奉使令起廢刺袁驅逐靡温於坐席引嫌使粤淹留甘
落於節旄屬魁柄之有歸察孤根之無援當朝延譽馳
驛趣行帝遣巫陽歸兮入脩門些衆排子厚擠之又下
石焉退慚不肖之軀上累至公之舉言言擢髮字字切
身蟲篆留心固已浮華而少實鶴書動色未能寵辱之
不驚獨當國休休其有容顧在廷斷斷而不可坐隔蓬
萊之雲氣卧游句曲之洞天歴觀古人尤重倫紀東西
惟命既難叱馭以驅馳左右服勤尚可垂魚而定省非
元宰曲為之全護則微臣豈獲於便安兹蓋伏遇某官
有扶顛之勲勞有包荒之德度三吐三握共知好士之
盛心一是一非悉付無情之公議猶賦三鍾之粟俾娛
九袠之親以示大臣之育才以明孝子之錫類某心非
土木質委甄陶黃紙除書已榮途之絶念白衣效命倘
末路之見收
再除崇禧觀謝丞相劉後村
用士之招方懷危懼退人以禮猶切便安大為知己之
羞永負終身之媿伏念某素無科第稍涉藝文昔尚髫垂
諸老誦高軒之過今將耳順夫人知古錦之殘蓋嘗内
陪公府掾之英游外叨部刺史之華遣婚嫁幸而粗畢
耕釣足以自娛於何躁圖又起妄念白鷗没萬里誰信
已忘之機金鷄赦九州常抱不原之罪而况瘴鄉馳驛
元會起家經玉尺之裁量出金口之啓擬漢省中之語
遠不及知唐觀裏之詩近無所作三緘防口殆若瘖者
五采設色其如瞽何豈料深藏遂煩重劾曩嘗持劵求
柳子厚所居之官兹又披襟當王介甫力辭之職十手
之所共指百喙奚以自文上則傷大臣樂育之心下則
辱先人義方之訓雖云擢髮尚爾全軀兹蓋伏遇某官
望重於山心平如秤謂富公晚輔慶歷莫明守道之誣
迨越王初相隆興幾坐放翁之累不以憐才之故廢夫
執法之公大費保全曲為末減某敢不噬臍懲艾稽首
皈依瞻彼天淵各遂鳶魚之飛躍譬之江海豈為鳬鴈
而少多欲報鈞陶苐勤香火
復右文殿脩撰提舉明道宫謝相劉後村
貴權交口議汝瑕疵君相包荒復其玷缺捧黃書而驚
悸攬雪涕之滂沱伏念某頃逐弓旌輒陳蠡管士或攻
上躬以為直切懷食芹之小忠衆皆詆舊傅以立名獨
感翳桑之一飯固非委曲遷就以求合庶幾從容諷議
而挽回及羣喙之紛紜懼本心之迷繆間因論建稍自
激昂謂乳臭小子為法從羞謂墨勑斜封非盛世事謂
杜祁公號稱賢相惟不久於中書謂李公擇可為版曹
何必拘於能吏以至直前之密奏力陳復出之隱憂寧
焚藁而畏人知欲還笏而致君事召歸於善類散羣之
後固莫噬臍逐去於元老亡恙之時曷嘗濡尾夫何薄
命屢有嘖言既奉身而歸猶吠聲未已堯夫深藏元祐
役法之議付之忘言了翁虚作四明改過之書誰其知
我賴元宰念欽翹之舊察纍臣遭謠諑之誣由其孤立
壹意而行素無黨援較之兩來三變之類似有等差鞶
褫尚新氊還甚速兹蓋伏遇某官東山公之華緒紫巖
相之後身以孤忠結聖主之知舉而託國以一謙得天
下之士鮮不及門乃如癃殘亦借光寵某顛毛霜皜榮
念冰澌筆研俱焚無復有藏山之史犂鋤稍倦猶能為
擊壤之歌
除明道祠謝丞相劉後村
齗齗不可既遯於荒皇皇何之復歸於亳醜矣暴揚之
惡仁哉啟擬之言伏念某曩叨詞臣謬掌書命間嘗斷
臂不草屢封還而力爭向使運筆如飛必根著而勿去
迨纍徵而後至復三黜而徑歸以暮齡垂盡之身受浮
議無窮之責謂大年厚萊相敢不披襟而當誣子開黨
新州似非平心之論况專攻滄洲過闕之䟽不參考四
明改過之書妬由入宫而生事待蓋棺而定敢意公初
當國僕首起家或奉白簡以聞請誅無赦誰曰緇衣之
敝改造如初自笑衰陳飽諳閑散凡九祝帝老之夀亦
三典老儋之祠已迫崦嵫尚勞坱圠兹蓋伏遇某官持
至公以詔黜陟建大中以平黨偏謂古者之待老更有
祝鯁祝饐之禮念孤生之絶庖廪推繼肉繼粟之恩苟
貪飲啄之便私寧免鈍頑而鮮恥某身謀已决官薄宜
休陪平津閣之游既無路矣可神武門之奏終有望焉
致政類
回并賀史太保謝致仕周平園
交貢封章懇還官政升上公之秩序荒全魏之土田在
耆儒則崇止足之風於聖主則極褒崇之禮典册既下
簡編有光君臣之間可謂兩得中外之衆固宜交懽恭
惟某官進道淵深宅心廣大學無不通故見之著述者
多而益辨氣有所養故施之事為者久而益新兩持一
相之權歴踐三孤之貴視物猶己愛憎泯然毋我負人
忠恕多矣是宜夀考康寧而天不靳功名終始而人不
疑逮辭寵利以弗居愈覺身名之俱泰召公為保雖厥
位之已同尚父維師顧其年之未至况舊勤於分陜恐
終佐於伐商某蚤託甄陶喜揚綸綍非敢緩厦成之賀
謂當循廷謝之規今覩宸章果符輿望惟是先施之辱
寧無倒置之慙迎拜匪遥欣愉更切
賀周少傅致仕
勇退莫回䟽榮益寵推較近世謂當班文富之間瞻言
高風乃忽在羲黃之上雖君相歎息而惜其去然猿鶴
歡舞而候其歸携持全名照映千古恭惟某官勲在彝
鼎名滿華夷方堂堂當國之秋極蹇蹇匪躬之操格天
扶日了無一節之詭隨破斧缺斨始有後來之洶湧人
方願去子高之胄公乃遂掛神武之冠從容綠野之遊
繾綣赤松之約方將騎牛澗壑盡領故山之雲煙争席
漁樵不署曩時之爵里世如果有仙者公獨非其人歟
某立弟子行且三十載昔者在青雲之表自憐無附驥
之階今兹遇紫氣之祥苐欲上著書之請
回陳丞相謝致仕(并賀)周平園
連章請老優詔閔勞執玉帛於新班位隆亞傅易茅封
於舊鎮地統故鄉仍秘殿之大名極宗工之異數縉紳
創見夷夏樂聞恭惟某官德博而裕於才器閎而沖於
用以奥學雄文冠多士以忠言直節居大僚為善未嘗
近名而聲譽之歸不可遏事君未嘗枉道而爵禄之至
不可辭周旋鈞樞弼亮神聖謀斷兼乎房杜都俞踵乎
臯䕫粤去廟堂屢臨藩屏力方剛而抗䟽欲追六一之
高風年甫及而掛冠迄遂祁公之雅志優游里第涵泳
天真二疏賓客之相娛萬石子孫之甚謹謙備六爻之
吉悔吝不生夀居五福之先康強未艾在前輩或難於
盡善惟哲人獨享其全功然而尚父之佐武王潞公之
師元祐皆來歸之既老豈得謝之可居公固無心上猶
有望某敬懷知己喜聽𫝊家顧希驥以未能思執鞭而
甚切仰勤榮問徒激懦衷寒力方凝燕超多助冀益調
於鼎食永丕聳於民瞻
賀傅侍郎掛冠劉後村
出綍褒賢抗章謝事翛然遠引屢辭加璧之招浩乎莫
留竟遂拂衣之志事光竹帛喜動林泉竊以出處之間
雍容者少永叔避關弓之害由此乞身祁公懲一網之
危退而請老若乃朝廷寳之如龜玉國人仰之如鳳皇
有園林鐘鼓之娛無風波機穽之迫曰貴曰夀未能或
之先何嫌何疑致為臣而去某官古之遺直王之藎臣
方馬邑之謀始開首云勿擊使延英之諫見聽豈不太
平由平生言論風旨而觀皆當世理亂安危之故白頭
一節高卧十年公雖勇於入山士尚占其出岫今也深
惟可止之義奏疏益頻苦執宜休之言詔書莫奪卓哉
此舉近者所無使君相重名節之人為國家倡廉退之
俗文階三品奎閣九重於以表而出之異乎求而得者
諸郎鼎貴並行皂蓋之春甲第錦歸重話烏衣之舊品
題乎一草一木徜徉乎某水某丘物外之趣轉深天下
之望愈重巋然下國獨餘一老之存賢哉大夫可繼二
臣而去某素懷景行幸覩遺榮當舉世之横流聞清風
而起立朝無耆舊誰能乞孔戣之留身是散人或可為
老𣆀之役
翰苑新書續集卷三十九
