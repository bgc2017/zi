翰苑新書續集卷四十一
科舉類
發舉謝顔教授方烏山
鄉邦校藝屢先餘子之鳴冑監策勲遂玷主司之選衆
咸稱於具眼私倍切於銘心竊以庠序科目之制既殊
教養選用之方亦異家自為學人無常師季有攷月有
書殆匪進身之路言以庸藝以舉多非肄業之流故豪
傑俯視學校而不來惟疎庸幸有場屋之可覬若夫印
可幸蒙於大匠明揚不出於若人真為鄉曲之美談非
講師生之私謝伏念某全昧世事粗有天姿少也誦書
見稱孺子之可教長而能賦深疑壯夫之不為逮研窮
理義之味深覺馳騁科名之事淺欲絶意於利樂且用
力乎聖賢念大父以經學登考亭之堂中歲已恬於進
取家君以詞賦為莆中之望衰年未免於竒窮詩書之
緒轉寒戶門之擔至重勉追時好終愧初心兹逢賓詔
之來羣集都城之下以緼袍之極陋與紈袴以争先方
懷鼓瑟之疑忽有得盧之喜齊飛並駕人推兩陸之弟
兄前引後從世擬三蘇之父子為榮多矣是孰使之兹
蓋伏遇某官太學名流聖門嫡𣲖以負荷斯文為己任
以汲引後進為盛心粤從贄見之初即辱賞音之重猶
記告别特厪贈言謂作文不必求竒莫先平易謂得名
最患太早當自矜持使非先生長者之曲成安得門人
小子之有造某敢不少圖寸進仰答已知得進士歸未
足報相期之意到聖人處儘可為不朽之恩
代族弟謝鄉舉方烏山
家庭課學不殊同隊之魚鄉里掄才遂與嘉賓之鹿駭
所罕見得之若驚竊惟自有三載之科程老盡四方之
豪傑升沉一諉之命得失似制乎天故觀前輩遠大功
名率皆早歲奮飛於場屋七歲神童者賈丞相十八歲
狀頭者汪端明卓乎偉哉噫其鮮矣伏念某原夫初學
伊吾小生蘭茁其芽人頗憐其秀慧筍根雖稚衆皆意
其抽萌蓋自大父闢家塾以教兒孫伯祖有園池以接
賓友三世推為善人長者一里稱以聞家鉅宗嚴君兩
預於薦書群從聯登於監學乃如孺子亦有家風眼看
舉子之踏槐興動少年之折桂立萬蟻之障略無怖容
捧一鶚之書未是差事靖言僥冒誰實作成兹蓋伏遇
某官西州儒宗廣延魁彦士曰時哉遇司馬誰無願休
之心誰其主之有歐陽足想育才之樂&KR0548;&KR0548;焚香之拜
温温勸駕之言方計吏之與偕至小子而有造某敢不
志其遠者學以成之曲江題名敢遽動心於榮進互鄉
潔己方將聽命於摳趨不知所裁非以為謝
代趙丞謝解方秋崖
哦竹笑丞哉之負幾羞澁於父書踏槐隨舉子之忙或
揶揄其兒戲敢意鵠頭之選偶分麟趾之暉竊伏思惟
適有僥倖昔我皇祖篤叙宗盟迺睠箕裘易染膏梁之
習俾同韋布自取翰墨之功此豈直角無用之文亦因
以觀平生之藴如曰志於得耳則吾夫何慊哉蓋場屋
所以假塗寧忝有唐之科目謂辭章特其餘事况復神
堯之子孫凡我銀潢無忘鐵硯如某者襟靈不韻骨相
最凡雨寒幾落於簷花所未傳者家學衫老半枯於荷
葉亦多鄙其世恩澤祖笏以未甘彈儒冠而良苦雖技
止雕蟲之巧然功慙畫虎之難意者丹成而九返其魂
胡為璞獻而三刖其足場屋恍驚於昨夢詔書又逼於
秋風戰豈屢北耶雪案之燈故在吾亦欲東耳雲衢之
興甚高勇於請行幸而得雋此蓋恭遇金玉右文之化
丹青左戚之儒德裕不喜决科肯為詭論王結欲除任
子深厭庸流迺從臾於棘闈濫吹嘘於竽奏某敢不挈
蒐舊業就緒初心擊水而摶扶搖如借鵬程之翼排雲
而呌閶闔敢嬰驪頷之鱗
代汪表姪謝解方秋崖
聖天子新瑞平之政飭士習者再三卿大夫登賢能之
書推禮經於第一凛有盧前之愧喜無牛後之嘲何德
堪之為倖多矣試嘗謂士生堯舜之世誰不欲身致晁
董之科矧惟琴瑟之更張豈復笙竽之雜襲風飛雷厲
漢札十行地闢天開唐文一變迺酌計偕之額聿回儒
學之心于然而來卓乎其傑猶共逐中原之鹿人人自
謂得之至獨為前列之龜區區祗有慙耳顧如某者僅
若而人結髮從諸公遊切攷太平之典束書有四方志
願為君子之儒雖極知文舉之才疎未易詆洛陽之年
少一燈夜雪兩戰秋風思昔故家起魚龍而洗日繄我
季父有鵰鶚之在天寥乎相業之無傳幸而書種之不
絶賈予餘勇與衆先登孰云揚秕之前或歎穿楊之巧
邑有故事人多誦言謂疇昔當甲午之元嘗魁北斗以
春秋無已亥之誤遄冠南宫意其氣數之循環俾此功
名之破的兹蓋恭遇蜀文公之教化今韓愈之聲光抉
雲漢分天章涵浸詩書之澤呈琅玕呌閶闔醲薰翰墨
之香言觀才屈宋而道羲黃將使家臯䕫而人稷契玉
我文明之治鏘然熙洽之朝有嘉燕凝不知螽躍迄致
遼東之獻亦空冀北之羣某敢不連拔茅之征乘破竹
之勢鳥之鷙累百數而不如鶚已先雌伏之卑鯤之大
幾千里而化為鵬遄借雄風之便丹衷所屬赤牘奚殫
再薦謝太守王臞軒
少而好賦嘗見齒於賢書壯當封侯尚何顔於文屋偶
辱明有司之選重書新進士之名况弟子之賢於師既
叨首薦而他人不如同父又獲聯名人稱之以為美談
已當之獨有慚色伏念某箕裘晚出門戶早衰綴文幾
至嘔肝苦學惟知嘗膽十年以前之志豈信富貴之在
天累戰不利之餘方知窮達之有命開門授業仰屋著
書謂若無所用於一時亦將垂不朽於千載屬槐花之
迫目徒覺激昂認楊葉之舊穿未知中否賦不工於吐
鳳墨誤點以成蠅設非以後場而見收幾乎為文衡之
所棄荆山之璞獲售合浦之珠復還親望因得以少寬
朋舊亦憐其纔遇靖言僥倖亶有夤緣某官宗主斯文
之盟作成多士之氣治平有第一譽已徹公車舉送餘
四十人親為勸駕致令么麽再預甄收某敢不益加駑
鈍之鞭勉赴功名之會天其或者道之行歟鴈序聯飛
佇見齊名於鴈塔龍門高透未知誰占於龍頭
發解魁謝游守羅公夀
祖孫三世俱横牛角之經父子十年兩占鰲頭之選家
傳魁脉喜動重闈得之不難榮則過甚眷今瑞郡為古
儒邦揭風節之標有三劉在得文章之印自二蘇來江
山之秀發愈竒河水之連通已驗煌煌名世繼繼有人
冠南省而位西樞先正之聲光可接上紫微而魁黃榜
前科之步武方新天貢初增地望彌聳欲續科名之記
要須鄉曲之英如某者蕞爾弱齡謭焉末學狀嬰孩而
談性命靦顔涑水之言事科舉而背聖賢刻意象山之
戒雖微資禀敢廢工夫自十五六歲來已深慕聖人之
學生十有九年矣亦頗能竒氣之文懼世業之未昌鞭
苦心而自勵侍慈親於精舍躋聖之真從季父於黌宫
窮經之奥但求以學古人而行古道敢便謂工時文而
要時官漫浪詞場之游薄言觀者僥倖賢書之獻非曰
能之敢圖小生斯學之無庸乃誤執事大人之見賞洛
陽年少之賈誼姓名雖薦於吳公大名舉子之張覃文
行盍先於寇凖乃積薪之居上若揚粃之在前顧揣分
以奚堪衹為親而自喜椿一株之未老桂已重芳梨百
果之所宗樝何敢比歲令方更於十暑魁躔竟萃於一
門庭砌有輝里閭共慶先生驚嘆而避路謂有此郎小
子談笑而覓封端在此舉靖惟僥冒决有遭逢兹蓋恭
遇某官先生昭代儒真清時魁傑河南𣲖脉聿為程氏
之光泰北聲名誰似韓公之盛凛凛廟廊之器洋洋雅
頌之音自凌厲於穹華即蜚騰於英茂民庸甚偉䞉遺
愛於甘棠朝蹟尤高早陞班於玉筍合從碧落徑啟黃
扉乃分錦水之符來續涪翁之賦慈祥一意政化雙行
護善類如護碧圭愛人才如愛桐梓主盟吾道增重斯
文振揚舉子之精神扶植倫魁之氣數遂令晚末亦累
甄陶某敢不激昂初心磨厲素志發沉潛之義理圓遠
大之勲名望癸丑之龍頭一籌自許題丙辰之鴈塔重
慶為榮過此以還不知所措
發漕解謝游瑞守鄧林
覓舉敕綾拂拭曾經於象管較文漕棘吹嘘偶玷於鶚
書兹鄧仲華之得效寸名皆游伯始之不為曲筆足未
登於畫戟身已在於洪鈞竊謂漕舉以收鄉曲之遺才
登仕以待門館之佳士故祖宗官之為宰相之客在乾
淳階此得名儒者流自我皇大開進取之門而吾黨競
借功名之徑雖富民居多以貲而入然貧士亦或假韶
以鳴三年大比之興賢數路得人之為盛如某者學徒
泥古好每悖今又看諸父之擢科芥如拾地長試有司
而求舉梯若登天亦嘗反觀其失意之文未始大戾於
中程之作時未來而姑順定有知高山流水之音志愈
挫而亦堅終不改上林甘泉之技濩落半生之煮字崎
&KR0706;萬里之束書俗人笑其享弊箒之千金識者知其懷
連城之雙璧脱迹東華之軟土犯身南粤之瘴雲梅花
雪片之冬深偶逢青眼桂子天香之秋老其奈白身盡
傾十餘歲之筆耕以取三尺綾之試具艱難圖此庶幾
解額之稍寬僥覬得之聊奉慈顔之一笑既得護身符
而旅試必須大手筆之標題適方依仁道院之州遂獲
問字籖房之舍幸造物諒其窮之久俾假塗繇此選而
升餘甘齒頰之回已輸崖蜜高飛羽翮之舉莫禦海鴻
兹蓋伏遇判府寺丞郎中先生名世故家清門偉望一
麾作守樵川星渚之去思再轉為丞農扈夏卿之分贊
未厭竹符之畀而為芝瑞之來遂令客寓之蹤亦拜主
盟之力某敢不益勵鈍足随試别頭集英斜日之丹墀
倘叨賜對高安朝天之舊路願看歸班感激維深敷宣
罔既
發漕舉謝游守簡應和
摸索暗中幸與江西之進士吹嘘送上敢忘北道之主
人由大鈞播物無垠而數路得人為盛謹裁四六祗謝
萬分竊惟聖朝所以開公選之途士子所以應奉試之
舉公卿大夫多由是出寒畯下士宜向此求然鄉郡之
額每甚狹而難升雖豪傑之士有不能以自見不失荆
山之璞則遺滄海之珠幸九天寬雨露之恩而平地有
雲霄之步學優登仕千取百不為不多名玷薦賢十其
數惟精惟一非謂籍龔黃之多貲而紓國計正欲得乾
淳之名士以應時需上方以是而招徠下亦由之而進
取如應和者頗自卓然每欲以古心而讀古書不肯為
時文以媚時好夜燈對簡方寸聖賢曉鏡覽顔少年勲
業念綾紙敕文偶倖以探籌而得則黃鐘大吕或可雜
濫竽之吹方酣蟻戰於棘闈果薦鶚書於菊榜况三兄
三舉既發軔於己酉之科一漕一鄉復聯芳於壬子之
歲鴈序等秋風之賜馬頭同雪絮之春初匪偶然有自
來矣某官受天間氣為世真儒身考亭夫子之鄉家定
夫先生之學早榮階於計吏即晉接於華津幕泛蓮紅
密勿籌帷之䆳槖持荷紫雍容府寺之班盍徑立於公
槐尚屈分於符竹士挹澗堂之潤人知道院之文化未
及期政已成頌乃當紫詔興賢之際而降黃堂勸駕之
忱遂令溝中之棄才亦收㸑下之焦尾某敢不着鞭逸
駕礪鍔新硎精八吟叉手之文勵三日别頭之戰姓名
題鴈塔魁標映堂吏之書兄弟躍龍津同榜皆狀元之
選
回安慶發舉士人(附試江州)鄭雪巖
薦士觀諸侯之能歲貢當從於鄉郡權時講大比之禮
賓興乃屬於制垣正有媿焉何勤謝也某官沐浴文翁
之遺化生長周郎之比鄰脱跡於兵戈之餘舉目有江
山之異學書學劒深識三邊便宜於胷中習賦習經非
弄斯文浮華於筆下是謂賢者能者誠宜爵之禄之扁
舟往來於長江已聽雪絮馬前之曲聯騎遨遊於閬苑
遂賦紅杏龍頭之詩某徒忝分符有慚勸駕已知璧在
秦城而名重將見玉出崑山而價高式微式微胡不歸
寧久鴻鴈流離之所類我類我久則肖速乘蒲盧變化
之機心之所期言不能盡
回新發舉進士(一縣中榜者五人)戴象麓
望重月評名登天府此舉得人多矣快哉五鳳之齊飛
謬人若己得之喜甚雙鳬之欲舞斯文之慶闔邑所同
恭惟省元羅斗心胷凌雲志氣幾年螢雪(周禮云飽参六官法度之)
(書賦書云飽参百篇典誥之書云細哦八韻宫商之詞)萬里鵬風果中三物賢
能之選閭里為之動色庠序有以增光以數考之東井
五星之交聚得時行矣南山七日之難淹某濫宰鄭鄉
喜觀禰薦然此特文章之小效將大施勲業之宏規且
辱投珠若為報玖打鼓推不去何強顔須待於來年衣
錦早歸來要拭目一觀於盛事甚為慶抃罔既敷宣
回建寧府翁解魁(以孫)方壺山
榮都虎榜高剡鶚書久矣潛心究遺經之三傳裒然舉
首加元士之二人無預傳衣何為銜袖恭惟某人為春
秋學異章句儒三萬六千言之用心務推研於紙外二
百四十年之行事多感慨於胷中鷙將擊則伏深鵰久
困則飛怒氣骨如許定非常調之流具眼相逢當認魁
文之樣前程萬里來歲雙元某取友未能貢賢何幸遥
認銀袍之立鵠侣穀梁家且看金榜之登龍必公孫子
亟致多謝尚不一書
回游監元方壺山
得雋虎闈聯芳鶚剡名家文獻多生謝砌之蘭文苑聲
華五折燕山之桂光生閭里慶溢階庭有來銜袖之書
想動彈冠之喜伏惟某人箕裘粹學衣鉢高科為游先
生之聞孫典刑可想生朱文公之寓里趣操更高固當
用力於聖賢尤欲策勲於名第諒其游戲觚墨之際固
已凌跨紈袴之流遠到詎可量哉一第直易事耳佇楓
宸之大對伴荷槖以增輝某無預傳衣胡勤投璧鵬程
萬里幸相勉以脩名龍首三人定不輸於他手
回熊解魁(東之)方秋崖
籍甚文名老熊當道褎然舉首凡馬空羣得聖人筆削
之心重鄉老賓興之選恭惟妙探絶學獨抱遺經誰不
黜伯而尊王是陳言耳或者褒子而貶父如名義何放
出一頭了無衆手以此戰何不克得臣將寓目焉惟不
矜莫與争晉覇在此行矣
回二名陳大猷
衆人逐鹿何有何亡老手射鵰每發每中雖曹參之第
二知李廣之無雙恭惟熟講中庸卓為茂異許孟容有
禮學典章多所裁之公孫弘舉賢良郡國無以易也迄
援枹而再鼔又拔幟以先登鹿洞古而聘君來莫如之
子鼉洲圓而狀元出其在此行
回發解第三名劉復
項羽敵萬不亦壯哉荀伯在三幾少屈矣歎伏老蒼之
筆驚嗟英妙之年恭惟賦聲摩空詩才論斗文章有氣
意其與廬山高學問藏身乃亦如椰子大於此見士之
秀何必曰老而成勉旃此行逐兔斫廣寒之桂毋曰得
意躍馬看長安之花
回饒解元謝解(書義)方烏山
以月旦評上秋風榜怒飛幾千里久矣為致遠之圖訓
解三萬言今始蒙稽古之力徒得君重何謝我為恭惟
某人口吐雄辭胷蟠奥義謂楚倚相讀九丘八索豈不
迂哉笑韓昌黎規五誥三盤空自苦耳踏槐充賦拾芥
成名見說古文已盡窺於孔壁勿云樸學行即對於漢
庭某愧冗不治徒愛莫助從今北望聳看龍虎之榮觀
尚俟南歸細問科斗之竒字第慚後賀不稱先施
回葉解元謝解(春秋)方烏山
桂殿傳香棘闈奏捷所謂明素王之志惟春秋乎繇此
附青雲之名何富貴也鵠袍争羡虎牓有光恭惟某人
為今儒宗得古書法范寗解何休學外别出竒功胡氏
傳伊川序中默窺精意銳於再鼓奪此先籌慶元鴻樞
欣有光於同業熙寧龍首會立見於亢宗某無可傳衣
曷厪銜袖自夸摸索曩嘗見子之一斑敢祝飛騰慎勿
避人之三舍
回漕舉傅夢登方秋崖
遡江左右數路得人入洛弟兄一門盛事雖是漕闈之
薦送亦增鄉守之光榮恭維特妙羲經且工蟲篆文高
霞鶩又飛捲浦之雲氣壓斗牛要作築□之雨乃從借
逕亟與計偕幾千仞廬山高孰傾三峽五百人進士第
今見二難
回漕舉傅士龍方秋崖
讀廬山高雅聞譽處登滕王閣亟與計偕恭喜傅巖之
一家併取豐城之雙劔恭惟不隨人後徑到畫前仕有
為貧吾何嫌於覓舉學知不足自謂欠於讀書但即斯
言可覘遠到一江左右已馳異路之聲華二難弟兄定
作同年之期集
回進書免舉劉均方秋崖
表聞北闕籍在南宫畫旨持招當有程伊川之故事呈
身自贊豈緣蘇明允之權書伏惟超詣先天茂明大學
皆有論著辛勤盡得其精微悉上進呈乙覽實為之嘉
歎乃免繇於鄉賦俾逕造於禮闈用則行舍則藏毋忘
經訓招之來麾之去肯墮時流庶知鹿洞之有人亦俾
鼉洲之增氣
回免舉王子和方秋崖
秋横鶚表先我着鞭工歌鹿鳴待予勸駕曾共半窗之
燈火願言一夜之風雷恭惟自挾六官蚤游諸老三箭
而天山定未害巧遲一舉而朔庭空今當凱捷要使故
交之親見迄留盛事於此行顧天下之事若積薪吾無
患矣雖君子之交淡如水予日望之
及第類
代狀元及第謝東宫趙南塘
大夫而有孝弟聞必使為輔翼之具蓋玉質之既粹則
金聲之迺遐凡以言揚繇其教染故郡國舉茂異之等
而鄉閭獻賢能之書多士以寧得人為盛允賴元良之
正聿來黎獻之共兹錫第於丹墀宜薦誠於青禁伏念
某等材奚足算技亦無他徒知畎畝之愛君遂欲草茅
而言事荷兩朝之率育丁三歲之比興輒妄試于有司
不自量其無學見聞甚陋烏覩朝廷之宜悃愊則忠庶
盡臣子之義方懼猥塵於宸覽豈其僉預於臚傳寵冒
實多拜嘉敢後雅崇經術敬接儒宗講就將於閒燕之
清贊涵泳於雍熙之治振洊雷之隆響有鳶皆飛揚少
海之餘波何鯤不化遂令孱品亦玷賢科某等謹當允
蹈初言篤持晚節射天門之策得之若驚望甲觀之光
敢不重拜
丙戌期集所代亞魁上知奉程内翰治易
鄭雪巖
滴露研朱尚作蠅頭之注磨煤書淡忽聮鼇首之名雖
弗利於好竽抑無虞於按劍蓋難莫難於遇主樂莫樂
於知音如是際逢若何報稱竊以馬圖出而文字見蠧
簡煩而科目興不謂上世開物之書反為後來干禄之
具自世更三古人更三聖厄秦猶見於全經奈師自一
說學自一家涉漢交持於異議天開我宋時生鉅儒自
開基首訪於孔堂故命講爰先於羲畫探索賾隱鈎窮
淵深陳圖南悟其幾有李穆抽關而啓鍵周濓溪酌其
妙有張程反本以尋源義理會其精微辭章凖其竒法
蓋有關於世教豈徒擅於文場况六陽御乾之時正重
明麗離之始不惟祖元德以保合又將觀人文而化成
雖當元默思治之朝不廢選舉揚言之典必務得文體
之厚實斯克反古樸之胚腪苟非其人有負此意如某
者韋編未絶鐵硯欲銷旅食京華微詠杜少陵辛酸之
句足遍天下曾無太史公高邁之風竒竒似怪非求人
知落落難合不與時偶戶外之屨雖滿甑中之塵自如
兩捉月以得蟾復遇風而退鷁有來問學得吾道以能
東反欲移文訪故山之在北已自甘於草芥豈望收於
桑榆未嘗有一日之長何以次羣英之冠慊然懷媿得
之若驚兹者伏遇某官名重泰山脚踏實地潛虚太元
論造微妙於象數之先太極經世書得旨趣於筌蹄之
外文章自為一家法道德卓為諸儒宗風節回衆流而
獨航議論為四方而立的當宁欲新於士檢詔公仍付
於文衡宋奉常再領省闈取王元之等皆知名士歐内
翰兼知貢籍降蘇子瞻亞疑是門生固知無明月之暗
投自恐乏陽春之寡和肆蒙采取倍切凌兢某敢不味
坤爻直内之辭酬泰道包荒之量上期不負於天子下
將無叛於師門改箕子為荄兹寧襲專門之陋因周象
識典禮庶通治國之方一經品題永以銘刻
丙戌期集所代亞魁謝參詳周司業鄭雪岩
誦先生進學之規願為籍輩聽吾榜得人之語媿在盧
前進以公衡榮幸華衮敢因展敬庸謹修辭竊以師道
立而善人多教法備而英才出斯文非自為之高下君
子誠默提其重輕胡安定之掌成均始識體用之政歐
陽公之司禮部痛排險怪之非風日清晏而鳳皇和鳴
雷霆震驚而狐鼠讋伏唐文至正元而三變漢化逮建
元而一新道不虚行人為宗主上規姚姒之混混下摩
韓柳之蒼蒼以乘百年興起之機盡掃積習委靡之弊
庶光首選無忝言揚如某者韋編一書鐵檠三尺青衿
受業或馳籍甚之聲皓首窮經自起紛如之嘆抱荆山
之璞自儕於泣卞彈空桑之瑟不工於求齊曾無元譚
竒所作以流行但有馮宿見其文而嘆息方將從鹿豕
於天台泉石之下安望化鵾鵬於霄漢風雲之間豈謂
彩筆之吹生亦許枯根之向暖過眼無五色之可取點
頭有一字以為褒未知性學而蒙理致之稱素乏風骨
而辱雄健之予胡忝師誨以為己榮兹蓋伏遇某官心
學精微性資冲粹以舊遊之冠帶鳴於樂之鼔鐘沃之
周情孔思之文盡霑賸馥賡以文王虞氏之操默動真
機道足以為諸儒宗言足以為當世則轉移三光五嶽之
氣剖斷諸子百家之偏歛以鑄顔喟然予點繩墨既定
楹桷兼收致使瓠虚亦能穎出某老當益壯凛然不彫
恥為温飽之圖勉竭忠孝之節經品題作佳士濫居舉
子之先懷仁義事吾君願罄平生之學以兹銘德罔既
鎔辭
謝殿試編排官聶侍郎王臞軒
數父執於慈恩之塔稀若晨星稱門生於通德之鄉恍
如霄漢昔登堂不果恐涉私謝今假道徑去又將何辭
僣飭尺箋仰干丈席恭惟某官日未東即收於巍第江
以西莫著其大名詩社揮毫妙思源泉之出地昕庭抗
疏精忠皦日之有天不由介紹而結主知徑躐清華而
登從槖剸裁邦用鄙夷管晏之近功經略中原隘小孫
劉之故畫詳審乎事機之會更閱乎義理之多謂如根
本之先強則於恢拓也可待蓋知彼不知己皆料敵之
淺謀而能發又能收迺濟時之遠略屬北方之警未息
而西州之變復興人方憂蜀道之難公往為雪山之重
至則事權之牽制加之飢卒之跳梁身持尺檄以直前
惟知死節神叱的盧之一躍遂獲生還浮言何傷乎日
月之明雅志已抗於煙霞之表携諸郎於謝墅會名勝
於午橋耆英之會狄公方春秋之未艾中國即相司馬
寧朝暮之少淹伏念某殖學代耕賣文為活元龍湖海
之氣少也勃乎司馬山川之游今其倦矣為有阿㜷之
養謾從舉子之勞兩玷鄉書一塵春榜迨奉廣廷之對
空臆盡言不知書生之疎轉喉觸諱痛國論之未一憫
邊釁之方開惜諸將多陷䜛言迺援子儀之事議宰相
當存大體恐貽王吉之譏雖清朝許竭其愚忠而時論
或譏其太訐發矢將穿於楊葉及的輒差乘舟已迫於
蓬萊為風引去向非借九鼎之力當不止三籌之輸副
本既不上於中書賤刺亦羞通於光範至謝知己皆後
衆人俯仰何心升沉付分謂今得斗粟之禄可以無飢
豈不勝布衣之時難乎一飽兹迫瓜期之戍方登荷槖
之門如亮其今日之來非為炙手當賜以片言之誨庶
使書紳此身已託大冶之中他日冀軫遺簪之念但不
負於所學是為報於異知雖秃千毫莫殫一感
及第謝太守鄧林
射策太狂墮楓宸之末第脩辭往謝贄竹使之彝恭雖
位置之無堪然陶成之有日伏念某植姿頗戅抱識良
偏少也讀書常慕昔人之慷慨壯而覓舉每羞今世之
詭隨迄齟齬以難投遂﨑嶇而徧走玉龍洞裏曾窮天
下之瓌觀金鯽池旁屢覽日邊之勝槩不肯錄錄何為
栖栖瞻言諸父之收科妄期尅復偶荷名流之知己相
與維持常携三尺之綾晉扣千鈞之筆既蒙飄灑更沐
吹嘘俾寄逕於冰臺遂登書於天府竟成藉手冒中别
頭又從紫闥以試文方許丹墀之奉對念一生之所學
何可負君昧萬死以極言但知愛國攻上身而稍力謹
儲教以為先䜛夫女謁之當防戚里官閹之宜抑上而
鳳閣毋久付於具臣次則烏臺盍悉求於端士凡有辭
而皆訐然非道則不陳披腹效忠自哂杜園之賈誼殫
心論事孰知豐旅之馬周司衡鑑者媚之徹冕旒而難
已甚安殿後詎復争先弓矢紛披孏角殿廷之射藝科
條雜沓倦呈銓鎖之刑書誰能躁求姑且静退卷懷黃
牒甘遲吏部之差歸着藍衫聊奉慈闈之粲已為僥倖
亶出坯鎔兹蓋恭遇某官伊洛淵源龔黃政事以寬慈
綏百姓鼓盪春風以義理淑諸生霑濡化雨皂蓋朱輪
再書於上考紫綸丹綍僉徯於中除遂使朱愚亦題墨
淡某敢不秉持素守增益未能挹瑞彩於金芝已借此
時之披拂峻清班於玉筍尚祈他日之提撕皈倚冞深
敷宣罔既
回鄭狀元真西山
臚傳玉陛名冠璇魁自慶元屢策大庭孰若今日四門
之闢雖長樂昔多首選未聞同時三俊之登鯁論獲伸
鵷行相慶恭惟某官正學傳心本洙泗之舊妙齡發聞
有楊晏之風適九重側席以思賢迺千里彈冠而應詔
歴陳偉論深究大原謂治亂安危之勢不常要致察於
己回之始而便嬖昵近之私易感當預防於未兆之先
惓惓殫憂國之忠鑿鑿盡適時之用昌言天下之事無
諱有司親結人主之知褎為舉首夫既擅儒林之榮觀
正須踵前輩之高風昔吕文穆之事熙陵若王沂公之
相仁廟科名岌嶪既獨步於一時功業光明復可傳於
萬世伊誰儷美允屬當仁身到黃扉自是榮塗之素定
名標青史要觀盛烈於無窮某學本空疎識非超卓群
多士而試以藝選掄雖預於司存取一人焉拔其尤裁
擇端由於上意猥先枉駕辱貺長牋苐深蘄望之情莫
既敷陳之愫
回孫榜眼真西山
璧水蜚英夙高士望玉階上對果亞倫魁新六館之榮
觀壯七閩之盛事恭惟某官清標絶俗勁氣横秋學探
精微期欲造聖人之奥身居窮約常懷憂天下之心飭
躬允蹈於規繩抗志弗渝於金石比承清問獨罄丹衷
鋪張主德隆替之由力辨國論是非之正雖明白峭直
不為媚俗之言而温厚深醇自得告君之體衆共稱於
卓偉公特出於緒餘夫既都儒者之至榮要必慕古人
之盛節昔仁皇帝旁搜於多士若韓魏公擢在於二人
顧科第之相同不知其幾而勲名之有爛獨到于今願
恢他日之遠圖罔俾前脩之專美某濫陪較藝欽誦奏
篇以直言取人蓋當宁留心之方切得名士報國在有
司何力之足云猥先枉駕之臨申賁長牋之况念友直
友諒既素辱於心期不以頌以規其敢忘於古誼
回馬探花王臞軒
錫第彤墀陞華鼎甲馬名千里軒昂御榻之前鰲戴三
山縹緲仙蓬之上輔畿得雋士族稱榮恭惟某官筆鼓
風雷胸吞雲夢居鄉必擇宛然一鶴之清風得姓最華
藉甚雄虹之加頌日未東而薦書屢上冀以北而聲價
推高迺於再駕以成功坐使羣英之褫氣屬當初政尤
重臨軒中庸大學之書方垂咨問聖賢實理之用獨善
敷陳發西洛之正傳繹考亭之大義識微見遠憂治危
明僉謂劉蕡空臆之言出於董子潛心之業龍津一躍
三十喜骨骼之成鵬翼高騫九萬摶扶搖而上翌日報
泥金之帖雙親傾藥玉之杯一經教子以有功羣兒祝
身而願學榜花姓字已開浮石之加祥汗竹功名更看
伏波之大節某竦觀偉對深嘆忠言未皇展慶於赫蹏
迺辱迂臨於油幕繡段之遺侈矣瓊琚之報慊然當年
之射鵠頭笑我班隨於龍尾一舉而登虎榜期公身到
於鳳池
翰苑新書續集卷四十一
