翰苑新書後集上卷二十二
上皇帝表
奏請
請皇帝御正殿復常膳黃竹坡
萬旅戒嚴頃勤勞扵邊戍九重軫念尚貶損於朝儀惟
盛德之動天故殊方之聽命敢輸誠悃冀復彛章臣等
入詞竊以虞舜之征有苖文王之伐玁狁非聖神之黷
武由夷狄之亂華及其畏慕而孔懷則亦縱釋而不問
恭惟皇帝陛下天開聖斷智輯人謀痛九廟之荆榛弔
兩河之塗炭且事之皮幣終莫厭於貪惏其詰爾戎兵
以修予之疆理念王師之在道適塞事之方興惟干戈
省厥躬敢深居而自佚猶芻豢悅我口視平日以奚安
然節解懷破竹之憂宵遁有曳柴之懾盡驅遠敵亟返
窮荒流徙既還疆場如舊伏望皇帝陛下靈承眷命祗
答籲言既觀平定之期願復崇高之典金吾煥伏列會
弁以如星玉食充庖示皇王之惟辟
進文字
進大學衍義真西山
汗竹雖勤何補聖經之奧食芹欲獻誤蒙天語之温以
十年纂集之功欣一旦遭逢之幸(中謝)惟大學設八條
之教為人君立萬世之程首以格物致知示窮理乃正
心之本推之齊家治國見修身為及物之原曾子之傳
獨得其宗程氏以來大明厥旨迨師儒之繼出有章句
之昭垂臣少所服膺晚而知趣謂淵源遠矣實東魯教
人之徽音而綱目粲然乃南面臨民之要道曩叨侍從
論思之列適當姦䛕蒙蔽之時念將開廣於聰明惟有
發揮於經術使吾君之心炳如白日於天下之理洞若
秋毫雖共鯀雜進扵虞朝豈魑魅能逃於禹鼎不量菲
薄欲效編摩遽罹三至之䜛徒結九重之戀既投閒而
置散因極意於研精畎畆不忘君每惓惓於報上藩牆
皆置筆幾兀兀以窮年首綴聖賢性命道德之言旁采
古今治亂安危之迹必提其要皆聚此書凡諸老先生
之講明粗加該括於君子小人之情状尤極形容載瞻
海岳之崇深期效涓埃之裨補兹盖恭遇皇帝陛下乾
旋坤轉日就月將於緝熙單厥心基命遹隆於成后念
終始典于學遜志克邁於商宗方將切磋琢磨而篤於
自修定静安慮而進於能得事欲明於本末理期貫於
精粗適粹成編冒塵清燕止其所止願益加止善之功
新以又新更推作新民之化
進光宗御集王格齋
雲漢為章莫閟寳儲之彩風雷作號俾繙金匱之藏勒
成一經昭示萬世(中謝)竊以聖人肆筆初何意於成書
天下觀文乃有功於範俗繄隆昭代遹駿先猷恭詔編
摩之臣彙列昭回之次煥然可述施及無疆恭惟光宗
皇帝學富月將聖高天縱得書之體得言之解上掩百
王如日之升如月之恒下飾萬物疇昔燕閒之御從容
翰墨之親周文郁郁乎宏賁盈成之治虞書渾渾爾丕
昭精一之傳陛下聲欲廣文道能繼禹作者之謂聖敢
忘繼志述事之心得其所以書洞見經天緯地之妙肆
命臣工而纂輯載揚帝典之光華緗帙縹囊寳為大訓
赤文綠字皆聚此書臣等猥以謏聞膺兹隆旨玩歲愒
日空殫淺見於管闚血指汗顔深覺聖言之天遠
進重修七司令王格齋
制而用之謂之法所期合古而便今變而通之存乎時
當亦舉偏而救弊立為成憲允屬昌辰肆令億兆之心
具曉畫一之意(中謝)竊以著為律疏為令要皆所以範
民作者聖述者明亦共圖於經世必揭便觀之象用陶
不倦之民以時纂修為世檢柙陛下堯綱具舉舜法可
傳左規右矩前凖後䋲以為民極詳法略則本數末度
則有司存粤從寳歷之紹承咸仰聖謨之宏遠五服薄
四海臂使指而畢從八御統萬民網在綱而不紊猶恐
弊生於所忽殆將功敗於已成爰制詔於臣鄰俾科條
於令甲布在方策允釐百工鳬居鴈聚之浩繁同歸扵
治金科玉律之明白可舉而行勒成一代之書用示九
圍之式臣等賦材謭薄庀職凌兢繼晷窮年空玩歲日
而何補奉命承教乃得聖王而為師雖幸及於奏篇猶
未知於免戾
進嘉泰頌詩應松湖
巍峩丹禁上瞻帝極之嚴繪畫紫清曷寫天容之妙披
殫窘短隕越兢惶竊觀自昔帝王之功雖卓犖俊偉而
不可及必得名世文學之士益鋪張潤色以垂無窮載
之簡册則炳炳如丹播之管絃則洋洋盈耳商之猗那
周之清廟固已跨越千古而巍乎漢之燕然唐之磨崖
抑欲追倣三代之作者於昭駿命肇啟鴻休閑儀已七
於六經懿鑠可三於二典何人筆老載賡慶歷之詩有
士管窺僣陳嘉泰之頌陛下清静玄默濬哲温恭丕嘉
繼照之祥端撫重熙之運茅茹彙征於清列芝葩秀産
扵齋房稽古右文屈翠華於璧水蒐兵耀武赫黃鉞於
轅門倬彼雲漢昭回於天作繪星辰彰施於色維今臺
閣實士淵林顧未有鏤白玉以告名山汗青竹以絢華
藻缺焉鉅典薄若輿情臣猥以謏聞親逢曠舉傚穆如
之作頌輙斐然而成章冒貢穹隆退慙骫骳雖摐金戛
玉無庸瓦釜之雷鳴然擊壤歌衢共和簫韶之獸舞
繳進御書墨本
御書宗學碑進墨本方秋崖
倬彼雲章峻極麟黌之表刻之琬琰昭回象緯之光奉
墨本以進呈覺神毫之飛動(中謝)臣聞惟聖有作與天
為徒故雖筆札之間罔測機緘之妙無以鍾王之陋跂
我宸奎要皆舜禹之傳形諸心畫八法具嚴於摹勒一
毫不失於本真恭惟皇帝德以日新學以時敏聲為律
身為度夙成神聖之資河出圖洛出書盡闡乾坤之秘
肆璇題之巨匾煥瑶號之靈暉有開斯文用作爾寳臣
恭想萬幾之暇乙覽思皇夫子生民以來未如今日宗
盟異姓為後敢負吾君
繳進旱傷賑恤御筆碑本(代陳帥)施養浩
聖訓丁寧曲軫救菑之念天心昭格聿開助順之祥刊
琬琰以為章凟冕旒而冒貢竊以君有常道戒在畏天
民之至情切於望歲十雨五風之協非智數之可求九
潦七旱之災雖聖賢且不免至若令之人而人應禱於
天而天從在前古以為難扵盛時而親見恭惟陛下愛
民惻怛求治焦勞惜帑庾之藏惟賑饑則傾廩而無靳
戒髮膚之毁至為民則剪爪而不辭屬一方之旱傷勞
九重之宵旰謂和致祥而乖致異應每在人故言如絲
而出如綸咎先責已精誠所感叶氣嘉生農力扵艱飽
簔笠一犂之雨歲今其有藹郊原萬頃之雲往時溝壑
之捐今日袴襦之詠害既多而利益廣憂之切而喜彌
深臣叨領使華寵頒宸札侈賜式劖扵藥石飛函敢奏
於摹篇窺翔龍躍鳳之文既欽承扵大訓革佩犢𢃄牛
之俗庶勉效於寸長
進貢
榮州進貢紬斑布李梅亭
屏西方之僰莫輸螻蟻之忱漚東門之麻竊效狐狸之
織愧精麤之不度肅恭敬以來將恭惟皇帝居上不驕
取民有制念彼褐夫之褐成於紅女之紅質匪橦華緯
以紺緅之飾文非具錦比諸黃潤之筒是雖蜀産之微
俾效齊官之戲臣承流天角修貢土毛大衞文之衣當
退明扵侯度褒公孫之被願謹簡於賢人
外國修貢
占城國王修貢唐仲友
僻處海隅久被王靈之寵遠地方物聿修臣職之恭輙
剡奏封上干典屬竊以越裳重譯聞盛德而歸周槃木
獻歌懷至仁而頌漢惟一人篤近而舉遠故百蠻慕義
而向風况小邦雖介遐陬在昔日盖為列郡象林畫邑
嘗歸輿地之圖銅柱分疆尚著伏波之蹟樂推中土多
有歴年方藝祖開基首駿奔而來賀迨累朝繼照亦踵
至而貢珍嘉種助於豐年竒獸充乎上苑每荷蓼蕭之
澤灼知葵藿之心頒詔綍以丁寧錫乘黃而蕃庶臣欣
逢興運切撫故封文照分輝聊偷安於蟻垤堯天在望乃
趨賀於龍庭敢陳任土之儀少效包茅之入恭惟皇帝仁
同一視道合三無舞干羽於兩階誕敷帝德執玉帛者萬
國咸造王庭豈止綏哀牢而開永昌方將發西戎而撫交
趾容光必照不遺僻陋之區岐道有夷屬在要荒之服臣
占風服化就日馳誠涉萬里之瀛波苐勤輸藎夢九重之
鈞奏徒恨戴盆誓殫綿薄之忠永答龐洪之施
辭表
宰執辭免
辭免左相方秋崖
囊封上奏未穆巖瞻綸旨中頒莫回淵聽但置相者九
重之獨斷而竊位者衆論之共譏盖以宰相豈序進之
官廟堂非苟安之地詎容老朽仰累熙朝(中謝)臣恭惟
神聖之勵精思與士夫而更始宸奎申飭煥於慶歷開
天章之時謨訓丁寧繩以紹興及乾道之武振權綱於
親擢洗習俗之淫朋殆望治於期月之間將救弊於波
瀾之倒此臣鄰之憂責方重匪王佐之器能孰堪而臣
齒髮已衰股肱何取恥君不及堯舜自揣臣愚當魏嘆
無蕭曹曷稱上意既力陳於遜牘乃尚閟於俞音敢以
固辭斷非所據伏望皇帝亟還巽命别採師言令出惟
行寧若圖終之愈官不必備亦奚虚左之嫌
再辭免方秋崖
使璫將指不違咫尺之威宰鉉非才難避再三之瀆凛
乎臨谷尚此循牆臣聞天生不世出之興王時則得非
常之哲輔惟尹咸有一德粤繇心腹之同惟說命總百
官默契精神之表兹所謂風雲之會用能成霖雨之功
夫何聰明獨冠扵羣倫乃以庸儒進持於魁柄股肱之
墮體貌謂何伏念臣起自孤寒生而拙直今老無能為
也屢陳閑退之私德輶鮮克舉之曷任燮調之寄則將
焉用寧勿固辭伏望皇帝憐臣下愚而不移察臣中立
而不倚雖詢兹黃髮神聖殊知然投以赤心治安長策
願趣還扵成渙庶允穆於僉諧
辭免參知政事洪平齋
曠職北門未遑引疾進班東府乃誤顯除殊旨驟頒瘁
躬罔措伏念臣愛君有志經世無方頃奉詔以朝趨嘗
指天而默誓摧頽華髮幸逢千載之良時突兀丹心願
以一身而奉國下固不敢詭隨而規利上亦不敢矯激
而近名倘諫行言聽於當世小有補焉則朝論夕思在
微臣不啻足矣既侍閒燕深蒙簡知欲退三留每從容
於天語細書一札或安假於雲章政使縻捐未足報稱
而或取榮太過未耄先衰自竢事扵文闈旋疲神於賓
謁風邪凑至言動俱妨雖祈予告之思尚負養疴之愧
俶聞異數滋震危衷仰惟上聖之勵精宜得偉能而共
政使臣筋體無苦猶當審分而固辭况臣灾疾方挺其
敢貪榮而冒受伏望皇帝照臨忱&KR0548;隠惻孱庸亟取寢
於新綸俾姑仍於舊貫缾罍未溢少紓末路之顛踦藥
石有瘳尚竭餘忠扵獻納
辭免參知政事洪平齋
使璫狎至方戰越於新班詔札鼎來未允俞於微悃危
侔臨谷辭廹循牆伏念臣弱羽不可高飛駑駕焉能遠
適入朝見嫉防市虎之相侵憂國無聞笑井蛙之奚算
自參宥畫益負空餐忽叨制渥之私俾預政途之列倘
貪榮而不懼必獲戾以何逃伏望皇帝陛下責實循名
量材受任憐孤蹤之安用寢茂命扵已行别選異能式
隆上治
督視辭免樞使方秋崖
邊圉繹騷敢憚師干之役樞庭宥密難叨使範之華用
荐瀝於愚衷覬終回於聰聽伏念臣屢更煩使曾蔑微
勞維有之是以似之竊愧西平之子今老矣無能為矣
盍投南嶽之隂封章凡幾上而乞骸時事每一思而掩
涕適此交馳於羽檄詎容高臥扵巖廊矧帷幄之無籌
孰執其咎既甲兵之有問當諉之誰將慷慨以請行肯
趦趄而避事惟是仍政塗之機柄陟使領於神樞過竊
寵榮實踰涯分恐非在師之吉有乖受任之心伏望皇
帝穆然周思赫以獨斷念四郊多壘非人臣媒利禄之
時使五大在邊豈聖主馭英雄之略無嫌反汗俾遂牢
辭
再辭免方秋崖
事君之誼唯命東西董戍之權以人輕重初不在班聫
之峻陟使之溢涯分而疾顚未格四聰用忘三凟伏念
臣錙銖之福易極缾罍之量已盈雖一夫向隅為已憂
何堪任大今四郊多壘則臣辱敢復辭難故枕戈不憚
於驅馳而出綍過優於假借若稽督視厥有故常在紹
興時則義問以知院行在隆興時則汪澈以參政往要
皆下丞相之一等安得與同日而並除臣實何人輙干
公議伏望皇帝亟收渙汗以繹師虞惟明主可與言當
無負出師之表仍舊貫何必改覬仰循列聖之規
又辭免方秋崖
體貌雖殊洊披十行之詔等夷必辨寕干三凟之誅伏
念臣受任非才叨榮過分機庭使領維均承弼之兼官
政柄參釐實下台衡之一等矧總師干之試可班禮蕝
之崇伏望皇帝亟還明綸昭示丕榘座為起輿為下盖
獨隆一相之儀車既攻馬既同是以整六師之訓臣何
敢爾天必從之
宰執辭免外除
代衞參政辭免知福州李梅亭
易地非才輙控告歸之請自天有命備宣均逸之恩雖
當祗誦於堯言猶冀趨銷扵漢印伏念臣強顔一出屈
指五年頃守湘濱既無善状迨移江右亦愧空餐洊嘗
丐祠未蒙賜允十事九律之是守姦猾怨之再衰三竭
而不休顛隮必矣誠知樂土今在全閩至因元會以選
矦尤且清朝之重遠然臣欲遂臥疴之願何必復貪坐
嘯之榮環轍而卒老於行雖皆王事御馬者不窮其力
是出君仁伏望皇帝洞鑒忱誠收回成命别求良吏俾
之表東海之民姑待病夫退而祝南山之夀
侍從辭免
辭免刑部尚書方秋崖
梱寄四年屢勤旰食璽封一札乃陟秋卿大驚羣聽之
公愈重孤蹤之懼斷非所據故敢以辭臣憬彼裔夷久
為邊患每念主憂臣辱之誼夫豈文恬武嬉之時忽賜
詔以東來趣提師而西援譬之捧漏罋而沃焦釡敢姑
徐徐恨不殪封豕而斬長蛇至今鬱鬱猶幸蔡城之雪
夜自驚淝水之風聲盖守臣百戰而卻之尊乃勇耳其
將士三軍之勞也書何力焉烏可貪天以為功所謂因
人而成事此而僣賞誰不厚非伏念臣有安邊之志而
無守邊之才有憂時之心而無濟時之策雖驅馳之老
矣惟稱塞之茫然宜若黜幽敢圖進倖兼昨塵於邃閣
已驟躐扵崇階豈有纔陞直學士之班又復遽行大司
寇之職兹為異數恐負洪私伏望聖慈廣訪僉諧亟收
誤奬毋以文昌之華近付之外服之妄庸如免疾顛誓
當忠報
董侍郎再辭召命李梅亭
忱詞上徹冀寢召音温詔下頒未攽俞旨敢輸悃愊再
凟威顔伏念臣本出常才濫叨重寄使之牧養猶可詭
於民庸責以規恢實未嫻於將略自戎帥殞身扵疾戰
致遠敵忘命於長驅果若人言謂必失魚鳬之國常有
天幸乃遂殄蛇豕之妖然此寇得至腹心之間使斯民
重罹肝腦之苦雖云幸勝何足贖愆王言大哉固有憫
勞之語臣罪多矣尚何選表之云伏望皇帝斷自乾剛
收回渙號倘念殱渠魁之微績未忍加誅願乞禦魑魅
之餘生姑令置散庶師言之可穆亦愚分之少安
侍從辭免外除
何尚書辭免除職與郡李梅亭
引年籲天期於從欲畀職分土猶是誤恩敢忘三瀆之
嫌更乞重申之命伏念臣壮猶無用耄復奚為深虞簮
筆於甘泉妨賢者路故願挂冠於神武為聖人氓若加
寳閣之隆名且領銅符之重寄是丐閑而就劇且未退
而得遷藉令齒宿而意新猶當知足矧復心灰而形槁
難更強顔伏望皇帝曲徇忱誠收回成渙放牛歸馬使
逕返扵山林飛鳥泳魚終不離於天地
辭免内除
辭免大府寺丞方秋崖
提師西援偶退賊扵孤城賜詔東來驟進丞扵外府雖
懋賞者國家之典然盡忠者臣子之常何有勞能先承
奬賚臣曾微他技實起諸生間嘗誦儒先長者之緒餘
亦羞與武夫徤將之等伍廹扵師友其義在三憤此戎
夷有死無二乃者韃窺淮甸兵震江流竊憂丙枕之莫
遑况復庚牌之甚遽譬之奉漏甕而沃焦釡敢姑徐徐
恨不殪封豕而斬長蛇至今鬱鬱所幸蔡城之雪夜大
驚淝水之風聲迄解重圍盡犇羣醜此盖將士三軍之
力與夫守臣百戰之功臣則奚為而冒斯寵伏望聖慈
深念君臣之誼殆猶父子之間幹蠱者職分之當然能
家者勲勞之焉取亟賜轉圜之聽毋嫌反汗之言
辭免提舉文字
辭免提舉國史會要玉牒要略方秋崖
贊化鈞陶一無可取提綱筆削四者難并方此懇辭詎
容忝冒伏念臣懷鉛抱槧本起諸生當軸秉鈞寧堪守
相自慙文墨莫補汗青史有三長與聞雖久慮無一得
典領何堪伏望聖慈毋循故常趣還成渙將令簡册罔
愧詩書
辭免起復
起復知州方秋崖
縗墨臨戎事非彛典詔泥假守情駭誤恩幸生孝治之
朝敢干名教之罪三綱所繫九頓以辭伏念臣本自諸
生粗聞大訓金革之事無辟其如禮何血氣之屬有知
矧伊人矣久慨隙駒之過相傳胡馬之驚時則師友責
之以急難重以軍旅諉之於憂患力戰峴山之北載驅
淮浦之東盖嘗揆之此心已不容於清議然猶諉曰王
事之孔棘亦奚忍於私親之獨懷匪以謀身庶其藉口
今乃班之匠簿付以州麾登堂而宣上德音孰為教化
下車而問民疾苦自愧簡書豈惟不肖之孤見非有識
之士言觀忠孝恐累聖朝伏望皇帝篤叙彛倫誕修人
紀矜臣報親之日短難勝風木之悲察臣事國之時長
未憾桑榆之晚毋嫌反汗何吝轉圜變禮豈盛世之常
苐深感嘆終制者聖王之則别效奔馳
翰苑新書後集上卷二十二
