翰苑新書續集卷二十九
謝薦舉類(干求附)
謝聶侍郎薦舉狀戴象麓
薦狀云(力學奮身能官得譽公勤以助其長剖決以得其平)
伏以二年巖邑分甘梅隱之凄凉一秩公車言重荷囊
之論薦榮甚初官之破白恍如再第之取青方目驚一
鶚之書復手捧雙螭之翰椿松為之動色桃李自此生
輝捫心知歸稽首以謝竊以向陽之木每易於為春鬱
澗之松最難於見日地勢之遠近既判人情之取舍亦
然故跡不在閣下之庭雖昌黎未免於疑信而言必近
堂上之聽斯騣蔑獲預於提撕矧薦舉之選甚艱而職
令之員尤狹因循近日奔競成風下之人急於求故惟
任私情而不恤於公論上之人艱於應故止及近地而
無暇於遠方乃若破去拘攣之見而一付以公務求質
實之才而不遺乎遠此則寒畯中千百幸也其在當路
不一二見之如某者﨑嶇半生僥倖一第竊禄以迎侍
親老菽水亦甘潔已而佩服官箴蘖冰自厲故處身數
百里外常凛然如臨大府之前雖守官一二年間欲自
此以行平生之志祗自謹於修飭初不求於聞知敢期
王公大人於采訪之中獨取小官下吏於疎遠之地古
道自任今人所難細觀華路之褒揚實倍它人之倫等
舉詞多兩句而止今則二十字特書而最榮常例以照
牒為先兹焉合一通奏狀而俱發似此眷遇異乎尋常
誓當終身敬事斯語佩力學奮身之訓則他日當無負
於所學誦能官得譽之言則異時在無曠於厥官政欲
助其長則思匪懈於公勤事欲得其平則願益精於剖
決恪守四知之戒備殫千慮之愚庶弗辜推轂之恩或
可為啣環之地兹蓋伏遇某官清朝元老正學宗師東
省西樞參贊經綸之寄重出藩入從論思撫字之功全
既出為天子拯此方溝壑之民必預比人才為異日鈞
陶之用遂令嵬瑣亦預選掄某敢不勉奮孤蹤力堅晚
節持一念不欺之學為異時永誓之圖自顧何人既辱
玷山公之啟當思許國謹毋荒陸氏之莊過此以還未
知所措
謝制使陳侍郎陞陟狀戴象麓
位穹勢邈制垣天上之森嚴地遠人微薦墨雲邊之蜚
墮出於夢所不到恍然驚而且疑况時當疆場多事之
秋乃遠念弩矢一介之吏遭際如此報稱謂何竊以從
臣司薦舉之權者至不輕小吏蒙特達之知者真罕見
人情昵親近而略疎遠月先得於近水之樓臺世道重
權要而薄孤寒春少到於窮隂之山谷流俗靡靡皆是
公道寥寥可知若夫識見度越於尋常之中慷慨脱略
於繩墨之外以志氣精神相感召以勲名事業相激昂
曠然大造之公心不以地之遠近而隔絶屹然泰山之
定力不以勢之冷熱而轉移此則前輩收拾人才之宏
模真是寒士遭逢知己之竒會伏念某秉刀力小補葺
藝窮九年邑債之憂煎頭驚半白三嘆人生之遇合眼
孰回青仰蒙荷槖之垂憐俯念蓽門之無援秋風萬里
首吹健鶚之横空春日載陽復許遷鶯之出谷自顧么
微之迹何當陟舉之章鼠技已窮於通敏老成而何有
駑材垂憊恐更歴繁難而莫堪此何足齒於師門而乃
辱書於薦牘母子相對語以感泣公侯信有時而遭逢
兹蓋伏遇某官聲滿華夷功在宗社文足經天武足緯
地國爾忘家公爾忘私樞密累辭前輩一温公而已尚
書五遜今代獨先生而高以此見有志於事業而無心
於功名然且不恃已之高明而取人之樸直遂令二千
里之小吏亦叨十六字之華褒某敢不潔已官箴銘膺
師訓蓋立身莫重於立名節惟報國乃所以報已知無
左右為先容獨我公素知其孤直曰先後有禦侮誓此
身永效於驅馳摧謝彌深銘感罔既
謝陳提刑(塏)舉員戴象麓
臺路薦人褒語重千鈞之力邑僚叨命舉員收雙璧之
珍愧百無於寸能忽一舉而兩得事踰分外聲溢情涯
竊以士沉選調者甚多法限薦員而凡五平原之鶚止
於一昔人猶以為竒都尉之鴟中其雙兹事真為希有
信王公大人一言之重實門生下吏終身之占如某者
所託地寒其禀天拙淟涊百僚之底塵埃一命之餘三
年兵火之憂煎頭驚半白孤宦選坑之汩没眼孰回青
豈期窮途尚有生意僅四書於下考已雙減於選官初
破天荒固大府吹&KR0993;之力終為地道實上臺成就之功
自今樂馬經一顧之餘頓覺喬鳬去九霄而近若兹榮
幸豈偶遭逢兹蓋伏遇某官前輩盛心斯民元氣兼愛
而及所弗愛以中也養其不中凡屬生成不使一物失
所至於選舉尤恐寸長或遺不求識面而薦賢惟務得
人而助國遂令庸瑣亦預陶鎔某敢不稽首師門皈心
化冶蓋立身莫重於立名節不負國斯能不負己知耿
耿此心皦皦如日鵬圖尚遠扶搖方半於雲程虎畫未
成點畫全資於化筆染濡字短歸嚮情深
謝本軍王太守陞陟狀戴象麓
學製非長政自笑割雞之拙陟明無取忽誤蒙薦鶚之
褒百拜受恩萬分知感竊惟朝廷選官之目非一士夫
進身之階凡三入仕則希求三削之關陞經任則僥覬
五員之京剡迨至選坑之甫脱又圖陟狀以求陞人心
固似乎得隴望蜀之無厭格法實攷其積日累月之所
受苟或舍於兹路則欲進而無階奈當路能自任公道者
希而寒士每有沉下僚之歎齒駸駸其將暮志悵悵以
疇依倉庚載鳴豈不欲出于幽谷遷于喬木騏驥垂老
誰肯為拔之泥塗引之康莊自謂此身空負餘年不圖
晚景復有生意伏念某負乘力小補葺技窮幾年落脚
於盗區頭驚半雪一旦脱身於選海夢若登天退而自
揣蔑然得此不啻足矣方幸竊照臨之庇何敢求陞陟
之榮况碌碌之才亡竒而悶悶之政何取書癡無濟於
用豈知以儒飾吏之方才具且非所長安有除盗撫民
之效誤辱師門之過聽發為薦牘之華褒夜璧明珠恍
從天下寒荄凍甲便覺春回遭際信有其時銘佩敢忘
所自兹蓋伏遇某官斯文柱石公道權衡下車雖切於
愛民推轂尤先於拔士官吏惟考其職任之修否左右
不容於人言之毁譽薦人必禱于天仰見無容私之意
發剡且涓以日欲為保終吉之圖此前輩博大之盛心
真後學遭逢之至幸遂令庸繆亦忝奬提某敢不佩服
官箴盤銘師訓念立身莫重於立名節惟報國乃所以
報已知一表吹揚何幸預禰生之薦終身激厲其敢荒
陸氏之莊
謝彭守舉陞擢(一剡舉三人預其第一)戴象麓
下車未數月首飛薦鶚之章推轂凡三人獨抱續貂之
愧事出望外恍如夢中竊以小官孰不希上位之知當
路能自任公道者少下之待上也以静張師德固不宜
兩造文正之門上之舉下也以公劉元城亦豈求一識
了翁之面此古之道誠今所難豈意未陳堂下之言遽
辱收為籠中之物盡絶私情之請一惟直道是行卓乎
前輩之盛心誠哉今日之希遇伏念某習文技短學製
才疎幾年兵火之憂煎戴星無補孤宦選坑之汩没登
岸何時况如内外陞擢之褒前後希求者衆揣已之陋
惟分之安固知求則得之弗求焉得之然非不欲言也
蓋不敢言也詎謂大賢之特達力為公論之扶持舉賢
才曰焉知賢才而舉之求童蒙初匪待童蒙而求我恐
終日弗獲其一故首疏特薦者三士以為榮已則有愧
侯泮横經之偉望(鄭教)鄰封製錦之全才(胡宰)所舉固
謂之得人不才何足以充數弗使寸長之或棄益知大
冶之無私兹蓋伏遇某官霽月標清高風激懦自開藩
而問民俗首吐哺以納人才持正論如權衡雖以泰山
壓累卵之勢非才不舉鑒人物如冰鏡縱若毛嬙混宿
瘤之中其妍自形不容左右之毁譽惟視職業之修否
遂令庸瑣亦預品題某敢不稽首師門歸心化冶蓋立
身莫重於立名節不負國斯能無負己知耿耿此心皦
皦如日無心而得此至寳信謂之竒探骨而報以銜環
毋忘所舉編摩字短歸嚮情深
謝葉提刑(莫)薦舉狀戴象麓
歛衽鄉達尊曾未下龍門之拜備員邑小吏乃誤蒙鶚
表之褒不求識面以薦人真是無心於接物希曠之遇
尋常所無嘗謂在上位而司造化之權者固不輕居下
僚而蒙特逹之知者真罕見薦部内士如漢直指猶須
親見其人選門下客若趙平原亦必面聞其語類皆有
待於辭色承接之頃未聞默契於精神感召之中獨惟
孫抃先生素不識吳中復而薦中復至若元城老子未
嘗見陳了翁而舉了翁一段風流真為佳話百年人物
誰踵前聞不圖末學小生獲見今日盛事伏念某讀書
弗逹試邑非長幾年兵火之憂煎頭驚半白三嘆人生
之遇合眼孰回青袖無劉公半紙之書朝乏元禮通家
之契甘此窮途之無援幸而當路之有人然慕相如之
賢而更名相如雖堅此志奈居顔子之國而不識顔子
未遂平生既無半面之殊知敢有一毫之他望偉甚王
公之特見曠然前輩之盛心薦人不必識其人好善惟
恐遺其善鄭重第一章之剡光輝十六字之褒尹何之
錦傷實多豈積學之優而從政謝令之鼓推不去奚作
邑之久而宣勞謭爾疎庸冐兹明陟循省罔知所自遭
逢信有其時兹蓋伏遇某官學者宗師民之父母自下
車而訪風俗首推轂以薦人才左右不容於人言之毁
譽官吏惟考其職業之修否遠臣觀所主非觀所為主
西山之薦墨猶香賢士舉所知亦舉所不知南埜之恩
波均潤僥覦至此稱塞若何某敢不佩服官箴盤銘師
訓念立身莫重於立名節惟報國乃所以報已知一力
提撕何幸出鄭公之轂終身激勵其敢荒陸氏之莊
謝本軍陳知府舉改官狀戴象麓
頃叨薦墨幸兩蠲京剡之員俄拜諾金又再許年章之
賜褒舉三命感激萬分竊以士沉選調者甚多法重舉
員而凡五尋常僥倖得其一自以為遭際之榮造化成
就至于三此則真希曠之遇疊兹異數必也實才苟非
其人曷稱兹選如某者負乘力小補葺技窮三年兵火
之憂煎頭驚半白孤宦選坑之汩没眼孰回青豈期窮
途猶有生意僅四書於下考已三獲於薦員且不倚他
人之門牆皆盡出一手之陶冶曠古無比幸今見之兹蓋
伏遇某官學者宗師民之父母自下車而問風俗首推
轂以薦人才屬邑為令者三曾無遐棄洪鈞播物如一
俱欲陶成遂俾譾庸屢叨題品破再員之白方喜再丘
而為陶許一紙之春又覺三足而成鼎雖一鶚尚遲之
數月而後至然雙鳬覺去之九霄而非遙一歲之間三
拜其賜竒遇如此誓報謂何某敢不稽首恩門服膺師
訓佩強敏之褒語益加激昂誦優裕之誨言敢辭繁細
蓋立已莫重於立名檢必報國斯謂之報已知耿耿此
心皦皦如日横江露白喜聞鴈報於秋音庾嶺梅開早
乞驛𫝊於春信其為感佩罔既編摩
謝彭黃堂舉改官狀戴象麓
右某啓伏凖使帖舉某改官親民任使者鴉翻春雪方
誤蒙褒衮之華鶚送秋章又預拜諾金之賜化冶斡旋
之力重師門成就之功深百拜周章萬分榮感竊以薦
&KR0993;一路固欲拔於人才得失兩岐亦有關於造化垂成
遽壊幾嗟薦福之碑已失復全或反相如之璧信於中
自有消長乘除之理而在上實司轉移闔闢之權苟或
得乘大非偶爾如某者媻跚不武拙訥無文百不逮人
一惟安分欲動叔向之聽既乏蠟言要求子公之書又
無蟻援甘聽此身於造物敢萌榮望於窮途惟老天不
棄於孤寒故今日欣逢於特達方自下車之始洊蒙推
轂之仁薦以序陞俾之出幽谷而遷喬木還之京剡甚
矣障百川而回狂瀾雖云終定者天然果孰為之地兹
蓋伏遇某官斯文元氣前輩盛心品類曲成不使一物
失所羣才並舉惟恐片長或遺知某之愚無他腸念某
之拙無謬巧許之一紙重若千鈞定力底柱而不搖公
論持衡而平決兩全所欲衆嘆其公某敢不稽首恩門
服膺師訓行修何有期以經明民服未能勉之政理仍
佩撫摩之誨以為續效之圖益勵初心庶蒙終惠吹嘘
借便雙鳬欲近於雲程消息指期一鴈佇𫝊於春信其
為感詠罔既編摩
干黃倉求合尖戴象麓
三年刻楮勤勞無補於事功一簣成山培植全歸於造
化僣憑子墨敬寫寅丹竊謂最難脱選者薦剡之五員
未易全功者合尖之一紙行九十里而路方半末步尤
艱鍊五色石而天乃全化工誰補欲卜終身之地全憑
末着之功伏念某質直無文媻跚不武牛刀冐試鼠技
轉窮幾年兵火之憂煎頭驚半白孤宦選坑之汩没眼
孰回青幸臺府備知數載之微勞申朝省為減兩員之
舉削繼而黃堂太守特畀以春風之薦墨比者繡斧先
生復錫之秋月之華章捫心自揣以奚堪刻志惟知於
自勉第惟書石建之馬僅四足而未全畫曹生之蠅只
一點而立就必王公大人為之全其美庶末學小子得
以成厥終恭惟某官一世龍門九霄鵬運氣足以俯吞
餘子才足以平揖古人道德足以庇一路之民志意足
以來四方之士猶且張幕府之羅以禮客推公車之轂
而薦賢喬木千章拱漢殿栢梁之秀滋蘭九畹擷楚騷
香草之芳真人物之梯航誠文儒之匠石平生道德之
師表豈無人哉一時禮樂之光華莫如公者敢冀興憐
於就滿無令缺望於垂成某寸心躍如尺牘敬止雖非
向陽花木之品或似積薪所望移根桃李之場即看結
果其為歸倚罔既敷殫
上判府張侍郎求小狀戴象麓
佩弓刀而事上官樗櫟固知無用依門墻而為下士桃
李豈容不言竊惟大賢無所不容必謂孺子為或可教
所以輒效東方窮書生之自鬻庶幾或蒙北海賢太守
之一言俯露皈依仰蘄收錄竊以大海號巨會不以涓
滴而弗納於中枯株無先容惟自植立以求用於世此
古之道於今其誰惟居上位者能不畏權勢而念寒微
故在下列者莫不修職業以稱知遇况至微之初筮尤
莫重於關陞求者動以百千得之僅止一二然士之仕
猶女之擇嫁苟踰墻而鑽穴隙則皆賤之而御者乘比
射者且羞雖得禽而若丘陵亦弗為也必得持天下之
正然後決終身之依恭惟某官羅星斗胸扶日月手入
則補帝衮而吐五色綫豹尾班穹出則夀民脉而運九
轉丹虎城澤滿蓋將扶翊紹興嘉定之政化網羅慶歷
元祐之人才持公道如權衡雖以泰山壓累卵之勢非
材不舉鑒人物如冰鏡縱若毛嬙溷宿瘤之中其妍自
形儻於今日不效瓦釜之鳴是終此生甘為破甑之棄
伏念某醯雞見小芻狗用陳家貧而嘆饘粥之無由技
拙而藉詩書以為地幾年課社燈前之冷淡虀鹽屢薦
賢書客裏之間關桂玉自分齊鼓之衰已再敢期秦舟
之捷在三凄然一尉之微藐甚百僚之㡳遵循師訓佩
服官箴加之煢煢八帙之親過庭有父倚門有母重以
纍纍五窮之祟啼飢如妻號寒如兒雖酌隱之之泉而
弗貪以心自誓然解少陵之衣而屢典此意誰憐幸洊
經大府驅策之間已灼見小吏清苦之節然與其緘默
而抱憔悴之態又孰若感激而布披露之衷伏望陶萬
象之類於大鈞回一點之春於寒谷鶚飛薦墨若辱吹
而上之於九天蛇抱靈珠敢不勉而圖之於一日
謝吳履齋京狀合尖鄭雪巖
一世龍門無階可謁九霄鶚表有路徑通非左右親密
之言借其揄揚無期功強近之親資其聲援端由豁達
許遂依歸當於古人中求之信乎一代能幾也竊以人
物之公舉嗟乎賢者之良難幕府之著王文公韓魏國
目若無覩貳車之有周夫子趙清獻耳初未聞而况雲
泥居地之弗齊日月覆盆之不照安得未脩櫑具如素
識面甫扣角聲不待論心直下品題增百倍價暗中摸
索似十分真此豈俗眼所能意者禪燈獨續如某者學
期有用才實非長皇皇欲安之姑安職守耿耿而不寐
徒共人憂坐氊愧甚空餐入幕慚無贊畫斥鷃卑飛不
離叢棘跛驢窘步安望修塗善始非難固多推轂成終
有待欠一合尖尺書之墨未乾大鈞之公曲就蒙恩殊
異撫已曷勝恭惟某官負時顯名膺國重任所志者大
何施不宜一臺振綱萬物吐氣武侯資共助非一豈但
為轉漕之規魏成薦可師者三(時受薦者三人)已足窺
相國之量夫包荒不遐遺者吾道之泰然遯世而無悶
者君子之常人誰無欲進之心患知音之罕值公獨得
周詢之實不待挾而有求使部使者皆有此風則聖天
子何憂難治某喜有所遇肯報以私奉常入則禮儀幸
蒙汲引許相進登輔弼或備使令立義精專陳詞膚淺
翰苑新書續集卷二十九
