翰苑新書續集卷二
參政類
賀劉樞密兼參政鄭雪巖
伏審三朝播告元老登庸泰之初九拔茅彙征亨嘉之
會蹇之六二匪躬盡節安強所基兩地增崇普天胥慶
斗樞司帝旁之運台躔主天下之平龜筮卿士是謂大
同作内吉作外吉左右國人皆曰可用在朝和在野和
任黃髮斯無愆副蒼生所共仰恭惟某官風稜素望骨
鯁赤忠包括諸儒家之文粹然一出於正周旋三諫官
之位卓乎莫擬其倫栽者培之善有所資傾者覆之惡
無所避中庸至德鮮能久矣聖賢絶學庶有繼乎昔孟
子去齊豈無為王留者今周公歸洛自今立政共之況
正元朝士之無多宜慶歷相臣之有取是關國體可驗
天心乃賡載歌其應如響丙魏同心輔政夫復何憂殷
周中興得人於斯為盛某繆分邊障喜聽郵𫝊久望東
家夫子之門惟有南豐瓣香之敬己相司馬敢廢當路
知已之書願效王褒以續聖主得賢之頌其為欣忭罔
既編摩
賀衛參政除端明洪平齋
通班邃殿詔禄殊庭兩地穹崇聳龍頭之宿望九天清
閟開麟趾之隆名號渙路朝驩臚函夏恭惟某官氣夷
履粹行峻識周濟天下而起八代之衰莫窮韓子之學
正人心以承三聖之作不下孟氏之功頃妖祲之方張
肆頽波而俱靡腰多服艾手獨搴蘭便面障西風之塵
若將凂已掉頭隨東海之霧似欲終身此志雖造物之
為徒吾道實蒼生之司命為時強起與國同憂墮三都
而卻莱人屏四凶以禦魑魅山嶽可以搖動天日為之
開明益契淵衷晉參機秉輯和戎之福太山鞏國勢之
四維定翼子之謀少海衍仙源之重潤力扶皇極期建
太平然張琴瑟於不調之餘而投藥石於既憊之後所
傷多矣欲變難哉矧如一秦之復生縦使九舜而莫治
寧為落落烏肯容容蓴鱸送逸興於三高花木引清風
於獨樂心清如水名重如山回觀垂手帖耳以相從乃
至血指汗顔之不暇見幾我早得計疇多天道有時而
好還國是既久而自定特異清朝之禮盡還舊弼之恩
儒生萬數之有榮獨備玉宸之問作者七人之相對少
留珍館之閑公於枋用以何求人謂衮歸之有漸昔焉
洗日今則望霖𫝊詔令於蘂珠聳聞學士之拜待漏聲
於丹鳳共徯相君之來某夙出鈞陶久旱泉布赤舄几
几東山嗟姬旦之居綠竹猗猗淇澳望武公之入揚庭
有喜賀厦尤深
賀陳樞密兼參政鄭雪巖
恭審元龜登任治象作新仁人用國日明增重五嶽之
本儒者在朝增美弼成萬化之基斷自淵衷歡𫝊天下
恭惟某官誠明之學文武之資一片盛心對越天地而
無愧平生大節突兀山嶽而不移笑傲林泉歛藏雲雨
希乎賢聖者問學工夫無止法志於道義者事業富貴
不足言天將啓中興之機公難堅勇退之願觀者環堵
人喜君實重來責以推車上倚希文獨至未踰旬浹悉
有鈞樞召我而豈徒哉今時則易然也以堯舜君民而
自任其在兹乎使周程體用之大眀斷可識矣某受知
惟舊竊庇方新趨未央殿而奉觴忻聞渙號慶天章閣
之給相幸見太平望衮非遥祓牋斯恪
賀李參政洪平齋
伏以瞻泰階之六符獨重鈞衡之望遡井絡之萬里近
依衮繡之光方攬轡以問津爰拜塵而起敬恭惟某官
道明如日名震若霆濬濂溪之源直至孔顔師友之際
嗣巽巖之學何止遷固父子之間天付之以江漢之靈
世仰之如嵩華之鎮蚤發西崑之軔徑參東府之機妙
調胹於國論之變遷隂轉移於君心之趨向屏四凶而
不用招十獻以方來時人未免貪天之功君子遂有避
地之志嗟哉狼跋行矣鴻冥善類既失其指南䜛夫可
投之有北雲無心而出岫固知富貴之為輕水有時而
回淵惟聽是非之自定坐安赤舄盡復青氊繄否泰之
相乘實乾坤之所相獨樂園之自逸難淹君實之留天
章閤之一開即徯鄭公之用某短於汲綆拙甚筭鞭羊
腸世路之自憐蟲臂生涯之誰托跂宫牆之數仞喜厦
屋之萬間掃舍人之門辱肯容於歸倚入翹材之館願
終荷於生成
賀李參政方秋崖
誕揚制冊參秉政機當聖賢馳騖之時聿思元老覬道
德安強之效迄底丕平簡在帝心於皇廟論恭惟某官
養其氣以剛大尊所聞而高明姚崇應變而宋璟守文
兼負經綸之藴元齡善謀而如晦能斷克成綜核之功
自纉武於樞庭茂結知於宸極明良千載仁義一言伊
欲天下皆堯舜之民政以胷中有孔周之學會羽檄適
憂於丙枕宜鋒車趣駕於庚牌王曰歸哉舊弼為中朝
之望天其或者太平當今日之期遄觀介圭入陪台衮
共徯巨川之濟式隆巖石之瞻泰階同符間兩社以為
公輔神器增重有一德以享天心傾聽白麻登延黃閤
某親逢盛事思見熙辰甲兵之問不至廟堂盖邊臣之
至願忠信之言可行蠻貊惟公相之所為嘉與涵生悉
歸陶冶
賀章參政陳篔窗
渙發冊書晉陪國論基命於夙夜宥密之地久資制勝
之籌明政於國家閒暇之時今倚同寅之助精神胥契
體貌益隆竊以陳泰階之六符名獨崇於槐府拱北極
者四輔實參扈於楓宸惟道全德備足以衡石萬幾惟
實大聲宏足以笙鏞羣動人方拱手天亦開顔篤生
魁礨之英丕輔昇平之治恭惟某官爽邦哲匠間世真
儒挺繁霜大雪之嚴襟懷浩蕩挹霽月光風之勝氣節
峥嶸垂視冰山矻存砥柱卒以安劉之略助成誅霍之
謀化瑟既更憲綱獨秉旋預黃屋股肱之托進陪紫樞
心腹之謀案邊瑣以科條孜孜於護風寒之處討軍實
而申儆汲汲於未隂雨之時坐成道德之安強端出規
模之宏遠肆疇庸於黼扆亟參秉於鈞衡稽武王之四
人官不必備視漢庭之諸老多奚以為便當架明堂之
柱以峙不拔之基詎容卷大厦之材而鬱未施之澤時
幾天與事業雲興坐恢三五六經載籍之傳遠邁二十
四考中書之懿某嘗於比日獲拜下風甫安縛竹之居
忽聆拜麻之命摩娑朽鈍附麗休明天實助其飛騰人
盡為之鼓舞鼠肝雖薄亦追隨坱圠之中鴟尾方崇但
悵望雲霄之上
賀周參政楊誠齋
敷錫明綸丕釐大政會雲龍於千載王素識其精忠排
虎豹於九關人始知其定力和氣布濩浮雲豁清竊以
聖賢之遇合相須為最難而功名之進為欲速則不達
陸贄論諫之久晚乃被於延登元稹私交之多終不逃
於罷免與其别驅横騖以售媚竈之策孰若孤立一意
以俟當陽之知進也無朋居之不怍恭惟某官盛名播
於九牧孤忠耿於一天玉札丹砂之良可用而續千載
之脈天球河圖之瑞不言而為萬乘之珍兩去國而其
節為最高三入朝而其進無所挾以止水清明之鑑而
銓叙羣品以補天造化之筆而裁成帝墳勇退益堅眷
留愈篤道大故萬鍾不以嬰其志天定故羣邪無所肆
其䜛泰山巖巖自足帡幪於萬宇中台兩兩又將膠轕
於三辰維今太平之基在我自治之策建道德之輔則
元氣實收謇諤之助則衆晛消考覈軍實以察其名存
實亡之欺寬阜民力以救夫上溢下漏之失凡經緯之
密勿皆次第而推行鑒謨烈於祖宗坐躋慶歷嘉祐之
治書勲名於竹帛將播嵩高韓奕之詩某喜中興之有
期知真儒之無敵乾坤既正覺山川宇宙之頓新霖雨
來蘇想草木昆蟲之咸喜輙冒攄於狂瞽思有補於高
眀願寬不韙之誅少借曲成之造
賀李參政危巽齋
伏審顯膺詔綍分縡政機方甲兵之問至廟堂孰為經
濟而股肱之寄在忠力式副登庸勢重朝廷驩均海宇
惟天朝之立武必台輔之有人寇公用而北使興誰是
之言司馬相而遼人有生事之戒盖大阿出匣物莫敢
干而猛虎在山藿為不採精神聚會風采聳聞故王朝
方選於金甌諒敵國已失其七筯自非偉望曷稱疇咨
恭惟某官學富天人量兼海岳英標照世冰壺玉衡懸
清秋碩德居朝天球河圖在東序屬時多故應變無窮
人皆言見夷吾夫復何憂帝亦謂倚裴度足以破賊乃
宅百揆底定四方濟時之相豈易得哉中興之功可立
俟矣惟公懋德為國遠謀上安千齡宗社之基下固四
海生靈之命況雲騰萬竈方日費於千金而天設長江
護風寒者數處儲峙正急守備尚單何所取財何所取
兵早定澶淵之策何時當誅何時當決亟摧羌部之鋒
願推枕戈待旦之心以捄厝火積薪之勢黃閤密籌於
遠略黑頭盡了於俊功使濃墨大字作為歌詩勒石崖
而不朽更金匱石室藏之盟誓等泰礪以長存某側聞
秉鈞不知折屐昔望林中而止渴已慰塵心今逢天上
之和羹必均鴻施敬共俟命懇欵書辭
賀汪參政周平園
竣事行營奮庸舊弼徐方不回而歸休父酬朞年節制
之功衮職有闕而補樊侯贊萬世保衡之業宸心所屬
民譽則同恭惟某官惠和忠肅而極之以誠敏達清明
而篤之以學望其風采凜名世之巨材發以詞章驚前
人之逸駕惟是規恢之大固宜進用之難天方祐於我
家帝親知其國士拔之冊府付以憲臺凡上前獻替之
嘉謀皆天下安危之至計適文王有玁狁之難正切焦
勞顧李愬帥鄧隨之兵尚虚統督一言辰告千里暑行
雖逆順不同敵有當亡之理然強羸相絶我無必勝之
資況驅荆襄不教之民中控吳蜀相望之勢衆方烏合
敵則鴟張甲戰而乙乃還北攻而東已急指麾諸將激
勸羣雄赤幟二千亟回於韓信精兵三萬幾獲於左賢
敵兵由是以大奔故地乘時而漸復人惟求舊既望實
之久孚賞不踰時亦勲庸之當報兹惟古誼抑有成橅
盜滅甘陵彦博入登於宰席使來西夏仲淹歸贊於樞
庭不圖仁祖之前聞乃至紹興而復見某辱知甚厚在
冶有初上馬從軍揣己昔慚於不武懷鉛抱槧期公力
致於昇平
賀鄭僉書除參政兼太子賓客李梅亭
顯用正人進參大政試之宥密已折衝樽俎之間倚以
弼諧必銷患廟堂之上一賢得路四海傾心恭惟某官
清任以和直方而大揚休山立粹為廊廟之珍地負海
涵凜有社稷之器來從百里甫閱七年徧儀清切之司
彌積均弘之望果由樞筦遂贊政機作天子之股肱兼
儲皇之羽翼惟公懋德相我受民式新鼎鼐之調益永
旂常之載某屬拘郡組莫旅賓綦千萬間之歡顔既深
賀厦三十幅之共轂尤慶得輿
賀喬樞密除參政兼知院楊誠齋
晉用真儒升參大政運籌決勝久注意於安危當軸處
中仍兼資於文武用人如此通國驩然恭惟某官廣淵
而篤誠高明而博厚好學本孔顔之學用心乃禹稷之
心非仁義不陳於前雨露夙深於獻納有謀猷則順于
外風霆不顯其流形翊贊斗樞燮和天縡折衝尊俎鯨
鯢服京觀之刑申畫郊圻鱗介慕衣裳之會然南北兩
朝不能一統由東西二府分作兩塗今内治外治交急
之時乃政柄兵柄合謀之日宜崇夙夜宥密之任并策
旦夕丞弼之功蘇民力之中乾回夷情之内奰建久安
之勢而成長治之業杜羣枉之塗而開衆正之門歲大
旱而作霖啓沃良資於傅說天未隂而徹土綢繆允賴
於周公邦其永孚于休公有無窮之聞某雲邊輓粟雪
裏聞麻回思太學之十年嘗侍司成之丈席今三賢方
施政於天下必無不獲之夫縦四牡非有功之使臣願
鑒懷歸之悃
賀陳參政方秋崖
正位東府本兵西樞方吾君奮大有為之資明明獨斷
咨我公以不世出之略翼翼同心有偉綸函陟兹衡弼
恭惟某官剛大而養以直高明而克以柔決千里於帷
幄之間凜乎人傑玩百蠻於掌股之上張我天聲用簡
在於帝心肆參持於國枋具瞻罙聳注意斯皇某恪守
宗藩莫趨材館文事有武備遹觀儒者之功聖主得賢
臣切聽輿人之頌
賀錢參政除資學赴經筵危巽齋
伏審絲綸趣召衮繡遄歸任四海之安危正有資於忠
力辭上天之富貴乃密贊於謀謨夷夏聳聞社稷增重
恭惟某官温恭天禀忠孝家𫝊正色立朝天球河圖在
東序英標照世冰壺玉衡垂清秋遂贊樞機晉參鈞軸
屬在議論紛紜之際正資老成持重之言方萬牛挽而
首不回孰明其智及六鼇去而山為動始識其忠姑暫
鎮於北門已速歸於東海公乃丐以閒居之適上亦高
其鶴髮之年留用其謀不煩以政陞班月殿極平生儒
者之榮勸講金華如古昔師臣之重用禆大計以濟中
興令五日一至朝堂實外倚潞公之任重欲大遼毋開
邊隙恐再勞司馬之居中某自聽賜環不知折屐上既
為於國賀下亦慶於己知昔處枌榆嘗叨預君侯之勸
駕繼司芹藻亦嘗因舍人而掃門應憐久冷之姓名必
有噓枯之造化腹心敬布頂踵知歸廣厦萬間已復湖
上龜魚之蔭丹砂九轉早成鼎邊雞犬之仙
賀俞樞密兼參政李梅亭
鼎升兵本晉預政機立武有常將見五原之欵塞用儒
無敵更觀三后之叶心膺一時稠疊之榮契千載明良
之會恭惟某官材宜王佐智可帝師自其不辭小官之
時己負將降大任之器夙夜宥密甫參帷幄之籌乾坤
清夷益結冕旒之眷既兼資於文武盍並注於安危爰
命宗工式兼亞相上帝將復高祖德坐令趙璧之還皇
天既付中國民豈但齊疆之復惟股肱之寄在忠力則
道德之威成安強邦其永孚于休公有無窮之聞某夙
蒙揃拂竟自沈冥直柄當權恐不吝曲成之陶冶近畿
入幕固未為遠去於門牆
賀王參政王格齋
光膺宸渥參秉政機黃屋勌勤豈皇暇世間之庶務紫
芝錫命乃登庸天下之正人豈非燕翼子之謀莫先求
哲人之舉臣有十亂武惟用此而有餘才如八元堯自
相之而何害倘用儒之己盡如釋負以無憂允惟我公
能任是責恭惟某官才全而能鉅志大而氣剛酹柱獻
棟梁之規人為之懼披腹呈琅玕之藴天亮其忠粤從
甘泉持槖之時已有傅岩調鼎之望暫勞分閫旋促賜
環方班聽履上星辰之聮遽參濟川用舟楫之地進則
云驟用猶恨遲然而受隆委於兩朝下丞相之一等雖
羣賢並命期共賡股肱庶事之歌然輿論所宗乃獨任
春秋賢者之責元氣曷壯隂沴孰消樽俎笑談何以折
遐衝於千里之遠日月獻納必將舉明主於三代之隆
在此位而不為於他人而何望尚惟自任以佐丕平某
雅嘗辱知而不敢私賀所願獲見勲烈有如青史之所
書則雖墮在江湖至於黃馘以何憾
賀龔參政楊誠齋
疇咨正人參秉大政雖天佑于有宋將開平治之期惟
后非乎我公不在弼諧之選罔曰一賢之寡己底萬邦
之孚恭惟某官表粹而裏之剛人今而道之古所立卓
爾皆詩書未作之傳舉而措之非秦漢已還之業頃在
諫省人謂冰霜及臨帥藩民稱父母觀者異視吾惟一
初然抗疏宸居排羣小於不用之處而救荒江介活百
城於既死之中雖云緒餘獨不雋偉人望欲逃而莫可
上心既用而乃驩將階兩地之嚴遂冠三能之極抑天
下無難療之病惟藥者有宜先之方儻苦口之貯儲則
元氣之充實此執事平生之所挟豈今日得時而不為某
舊供走趨雅辱知遇歸歟空谷方鋤三徑之荒仰止慶
霄忽覺五雲之遠
賀陳僉書除參政兼同知李梅亭
升參大政復翊洪樞仲子之辭三公夫固輕千鍾之禄
曲逆之出六計終當遂萬物之仁一賢得輿多士舉笏
恭惟某官直方而大智勇且仁早取麟角之科夙負鼇
頭之望讀孔章之檄嚴嚴經國之文卧元龍之樓耿耿
濟時之略四國茂蕃宣之績六條高澄按之功登山有
得於徐行乘舟惟恐其偏重禁中頗牧鼓舞號令之
風雷氊上唐虞緝熙光明之日月迄由翰苑進陟機庭
尊俎折衝京觀正鯨鯢之戮郊圻申畫介胄無蟣蝨之
生立武事以有常顯真儒之無敵今南北分庭和戰未
一則東西二府謀議必同爰藉前疑後丞之功入攄經
文緯武之智邇人安遠人至憂民正急於憂邊大臣法
小臣廉正己不難於正物相尊等耳時來為之無謂於
我如浮雲當念迨天之未雨不遐有佐無競維人某學
既拙疎法當憔悴十暑自安於絺葛一寒誰與之綈袍昔
周旋元方之間亦欲學屠龍之技今疲敝益州之役良
難見流馬之功忻聞黃麻之六經合入繡衣之九罭燕
雀賀厦捲簾必念其差池蟋蟀鳴秋墐戶願徐於穹窒
賀留參政孫養晦
晉參大政兼貳洪樞會精神於一堂帝嘉道合總文武
之二柄人歎才難綍命既新巖瞻增峻某官自任以重
力行近仁開濟經綸主於中者素定運量酬酢應於外
而不窮顒卬聽履之班整暇籌邊之略視遠民如畿甸
惟恐或傷惜國用如家資靡容輕費儉朴創驚於侈俗
聲華追繼於前修肆嘉叱馭之勲召典本兵之柄所挾
者大人莫窺其端倪所守甚堅上自知其誠確遂登四
輔入贊萬幾今天下之積弊相仍由君子之任責者鮮
志在憂國或首鼠之多違心乎愛君於逆鱗而乃憚事
論其是非而先以謗議為畏人論其賢否而乃拘親故
之嫌富貴在天名節在己律身不可以自赦惟天有時而相
遭公今延登衆所屬望先聲儉簡行將回風俗於侈靡之
餘素守沖和必能協國論於嫌疑之際懋建同歸之治
緝成相遜之風使彌縫品節無異意以相違則廣大高
明歴萬變而無弊即奮熙於端揆用闓懌於羣心伏念
某苓术舊儲澗薖賤跡昔屢勤於推轂今尚困於膠舟
側聞登庸樂在收用曩徇乞醯之請猶有望於謁隣今
司播物之權夫何拒於躍冶翹翹肝肺戀戀門牆
賀周參政楊誠齋
疇咨儒英參秉機政欲治者無多術不過用天下正人之
宗選衆而得我公豈復有國人遺恨之處善類忻合隆平
紹開恭惟某官道德函三之原文𫝊襲六之統湛然厚躬
宏度之凝遠孰知有百鍊之至剛崒乎孤忠直節之高
寒中乃備四時之和氣當衆正綴旒之日倚一賢砥柱
之功於今延登或謂遲緩抑嘗歷選於賢聖未始輕試於
進為顧其道顯晦之如何豈其身淹速之是計故莘渭布
衣而陟三事莫之或非若夷䕫終身而效一官則又誰懟
季世浸薄古風不歸至於一游說之間便萌取卿相之
意豈有平日不為當世之所許乃欲任人之事權彼其
初心惟以無位而為憂不思既得之愧怍今執事致身
於台斗而曠懷寄夢於江湖平生兩禁之裴回五載六
官之濡滯迨其氣磅礴充積而極其盛維岳峻天舉斯
民咨嗟嘆息而屈其淹如防制水上心雪釋渙號雷行
酌彼公言置諸近弼然後談者罔不翕如嘉哉吾道之
亨曷曰歲時之晚即奮熙於端揆用膏飫於羣心某老
矣倦飛已焉榮望盖伏櫪久忘於千里獨巢林尚戀於
一枝曩者或人之得醯乞諸鄰而後獲今焉為母而請
粟與之釡以何難此其欣欣之獨私豈與悠悠者為比
賀宣參政王臞軒
申命真儒顓參大政公輔間于兩社德因服而益彰天子必
有四鄰官惟人而後備制書誕布歡頌交馳恭惟某官忠結
主知道先民覺泰山喬嶽無運動之迹人蒙潤而不知祥
風和氣以長養為心物有生而自遂與其參夙夜宥密之
寄不若策旦夕承弼之功臣哉孰重於鄰哉賢者固識其
大者今海内之事勢若火未然公主上之信臣知風之自
夷情外狡民力中乾即戎七年而無休息之期拓地千里
而無堅凝之術使能定未保其能應則所憂將重於所欣
實賴同心同德之臣亟合羣策羣力之助收草茅之公議
而用之邦國推槐棘之和氣而達諸閭閻非常之功待非常
之人無窮之基有無窮之聞某﨑嶇巢幕冒昧掃門山甫舉
之莫助之故妄陳於千慮原憲貧也非病也詎敢冀於一陶
賀曾參政林執善
擢從樞莞晉貳政機授鉞于征有為王留行者秉鈞而
處俾知國有人焉彼此無適莫之私去來有輕重之繫
竊謂安注意相危注意將時固有於險夷大不在邊細
不在庭理當明於緩急矧今多事無競維人有腹心之
託則臂指自隨由根本之強則精神遐暢與其有一韓
有一范第相語於軍中孰若用於魯用於周可無敵於
天下某官弘深而鯁亮縝栗而高明執政二三股肱夙
炳斗樞之象蟠胷十萬兵甲獨高帷幄之籌屬氛祲之
未清奮精忠而不顧肅將王命崇建使名合表裏於江
淮徯青冥之斧鉞然而和敵必由修政折衝何必臨邊
帝方推轂而圖任益專公用作棟而扶持攸切且殘敵
匿形而奄至凡列城閉壁以自全彼則腹背無憂我則
手足俱露原兹積弊是豈一端由平時大抵喜靜而幸
安在今日何啻救焚而拯溺向使涖師在外猶嫌請事
於咸陽兹焉當軸居中自可宣威於沙漠某逖𫝊成命
倍激懽悰敢重煩於播鈞惟思禆於海岳愛仲山而莫
助喜正子之優為措置西事莫如在廟堂固己契吕申
公之精識戒勑疆吏謹勿開邊隙行當踵司馬相之清
名
上宣參政王臞軒
丞弼地嚴手握量材之尺度孤寒路狹身歸播物之陶
鈞惟大儒為吾黨所宗故孺子以是心而至輙陳梗槩
上瀆尊明竊以周公下白屋之禮衰鄭國歌緇衣之風
廢凡懷才而抱藝皆無地以託身攷漢史於元朔地節
之間曰儒相則孫弘魏相而已然仲舒不用而用張湯
之酷吏望之不薦而薦龔德之樂工故西都兩百年非
無材能而執政二三人莫為宗主小不自愛則甘心田
蚡之客大則旡恥則俛首石顯之門使善類至於失身
亦當國不能旡責惟我本朝之諸老有古王佐之盛心
文穆取人材多夾袋之所蓄元獻待寒士至樽酒以相
歡祁公用則所舉必名世流司馬出則其徒有行道志
或薦能於選調或引類於經筵盖祖宗擢台輔於儒科
叶心共濟故人物皆國家之偉器同氣相求每三歎於
前芳幸一逢於今日恭惟某官學到聖處氣涵天和爾
雅文章瑞麟掣黃金之鑰倫魁譽望威鳳儀白玉之聲
通今博古以為高尊主庇民而自任始者鑾坡給札之
對後來瑣闥批勅之詞鯁論危言凛凛主張於國是忠
肝義膽昭昭對越於天心旋陟政塗預參谹議高著眼
力審時觀變之慮深竪起脊梁扶顛持危之責重翊太
陽而東出領衆星而北朝寧王寳龜列聖在天而相佑
我家柱石重臣悉力以維持方將啓沃上心緝熙帝學
收召端人正士恢張美化宏綱於小毖求助之時為車
攻復古之計此勲既集無官可酬罔俾前朝專美魚頭
之參政將繇亞相徑躋鴟尾之三公伏念某殖學代耕
賣文為活頃奉昕庭之對空臆盡言不知書生之疎轉
喉觸諱甘輸三籌而不悔僅竊一命以進身謾遊蓮池
苟奉菽水豈無膏沐恥為妾婦之容纔奉旨甘遽奪阿
㜷之養春秋之窀穸已畢霜露之怵惕猶新杜曲之田
無以給桑麻河汾之廬不足庇風雨乃勉趨於京輦本
擬注於銓曹以闕少員多需次如河清之俟而家貧累
重闔門有轍涸之虞不量力而乞漿敢希榮於吐哺雖
素於左右初無介紹然見之方冊不昧平生倘以氣類
而相憐庶乎枯槁之立振駑材無取將何禆一代之經
綸駿骨先收亦足勵四方之寒畯
賀婁參政黃雲溪
妙簡中宸峻躋亞相樞廷基宥曾制墨之未乾政府同
寅俄恩綸之狎至雖廟堂之維舊而風采之又新朝廷
益尊天下胥賀某官高文衍遠厚德鎮浮自生民以來
無如尼父任天下之重莫若阿衡蚤親天子之光已覩
舍人之樣屬羣邪之張袂吁衆正之綴旒翩然斜飛澹
若榮進濤瀾澎湃之際砥柱不移雪霜彫瘁之餘孤標
乃見肆舉予環之召旋躋曳履之班曾未踰時已躋兩
地握五兵之本方資決勝之謀觀萬化之原式寄弼諧
之任今國步方寧而邊遽弛柝民財既竭而官尚椎肌
諸屯創殘之餘尺籍虚存而軍實未覈列郡飢饉之後
斛榖翔湧而粒食浸艱曠土當議於營屯驍卒盍思於
駕馭此為政之大者惟執事其圖之有諧其須益懋乃
舉
賀雷參政楊誠齋
妙簡中宸峻遷亞相一臺正而朝廷治方觀風采之新
元首明而股肱良亟正弼諧之任適當九重更化之始
首膺兩社執政之除國用正人士無異論恭惟某官英
猷經遠雅量鎮浮道本心傳發揮中庸大學之奥文推
手筆塗改生民清廟之篇逆長風而孤騫干層霄而直
上西省演綸之妙東臺批勑之忠廣厦細旃半夜前席
見諸謀王斷國之際妙有旋乾轉坤之功此其疇咨不
應臯緩升華獨坐曾制墨之未乾晉位同寅果恩綸之
狎至然官高故其責必重眷渥則其望必隆要宏厥施
以副斯企方今主威僅振權尤戒於多門敵好且成幣
勿增於常歲所謂大政無越於斯若不早圖有侮而已
洪惟閣下素定胷中會當盡行其所言毋謂有牽而莫
可掀揭天地要將大紀於旂常感會風雲可但立登於
鼎鼐
賀袁參政楊誠齋
簡隆宸陛序陟政塗耀神武折遐衝既資廟筭建太平
興大政式藉弼諧綸綍竦𫝊紳緌胥慶恭惟某官直方
剛大廣博精深道德所宗孰不知泰山北斗之仰文章
之作盖取法三代兩漢之餘早繇郎省之華旋被侯藩
之寄辰猷入告方司雨露之邊夜席俄前遽躡星辰之
上比課坤維之績亟疏渙汗之恩盖自琴鶴出蜀以來
咸徯舟楫濟川之久甫聽尚書之履又懷會稽之章惟
其持方以入圓是以難進而易退迨復青氊之舊荐膺
黃紙之除宥府同寅曾未乾於詔墨宰廷贊化果正拜
於冊書仰涵養之素深諒規模之先定中台虚席職已
總於機衡顓面正朝位佇登於魁柄某甫介行李欽聆
制麻屬嬰采薪之憂致稽削牘之敬尚憶拜公於鄭鄉
之日頗辱稱譽其蕭寺之題暨再入於修門遂屢瞻於
翹槖乃至閒曹之常伯尤蒙刮目於旅人今兩賢皆升
於宗工而一介陸沉於邑債
賀鄭參政陳篔窗
顯奉制函進參魁柄差丞相之一等未妨體貌之隆預
天子之萬機實號股肱之近海内幸甚國勢巋然竊以
自古邦家莫先疑弼優游無為之際則庸人株守而有
餘振厲有為之時則大雅茹連而不足維強敵久聞於
奔迸而吾民間苦於征營欲預障於客邪且精調於元
氣非得博礨光明之彦孰為深長久大之思郵置一𫝊
衣冠胥慶恭惟某官鎮邦八寳毓秀三山非堯舜不敢
陳有孟子敬王之志雖伊管未能過負賈生通國之才
蚤繇神聖之知徧歴清華之貫於是非邪正之際每謹
其微故治亂安危之間所關者重孤忠霜凛羣枉晛消
旋疇上坡耳目之勲進預右府腹心之托樽俎從容而
下自為之震聳樞機周密而外莫測其彌縫遠俾渠酋
驚失匕筯屬久虚於四輔遂峻陟於二公莫難得者盛
壯之風雲最易失者清明之日月由列院累遷而至此
未越五年自公朝更化以迨今已踰十載放遠俗儒之
鼓吹陶冶大雅之笙韶宜疾其驅以行所學某縻身分
竹引脰翹材敢僣序曲江之題乃久累大鈞之播屬聞
詔綍倍躍心旌所恨無庸愧漢室循良之𫝊猶能自力
聽虞朝喜起之歌
翰苑新書續集卷二
