翰苑新書續集卷十六
通判類
賀徽倅葉校書方秋崖
伏審夙駕緹屏聿臨練帶新安之山水大要好識行袐
書别駕之風月平分豈但半刺史聊復爾耳能久此乎
恭惟獨抱遺經追配古作故能奪多士之氣取象魁三
蓋嘗登太微之庭去天尺五胡以獲麟之筆而監無蠏
之州如聞此來有欲為王留行者雖曰小屈焉能使予
不遇哉顧紬金匱之藏亟侍玉皇之案某柳橋一别苫
塊三年素鞸已終曾索長安之米青山無恙竟回剡曲
之舟自憐黍谷之難春能到草堂之幾日隔曲江之面
幾若避於燕鴻寄盛山之詩尚相忘於鷗鷺
賀處州詹通判陳篔窗
十行楓陛半刺括山當聖君重外之時誰屬佩刀之贈
屈賢者治中之任行觀岸幘之吟和氣先春驩謠不夜
某官氣涵釣瀨學派象山鼻祖當年成績具藏於勲府
耳孫此日正傳不號於名家人方炫鬻以致身我獨盤
旋而卻步兩顓劇縣惠利川流一佐名城聲華風動僉
期大用合有衷言屬逢黃霸之作州又枉孔恂於監郡
馨香二妙覆罩一同甫傳授御之環臨已覺旄倪之鼎
沸上方籲俊公合舒翹雖邇遐不係於戚休然出入頗
關於輕重題輿閑暇固共知逸思之長推轂紛綸行即
聽褒音之渥某家無長物室有餘書甚思菽水之怡愉
無奈木風之蕭瑟少焉豪勇眼邊僅脱於千愁中也惰
慵意外方叨於一第末哉行李壈若負芒蓋平時未慣
於討論則今日孰為之憑藉憂勞百日幸會二天精神
未浹於春陽肝膽已披於夜月非四海習鑿齒豈能引
領於古風遇百里龐士元或可伸眉於此日脫免於戾
敢昧所歸
上贑州周府判戴象麓
伏以地控二川喜際名流之分月官卑一尉幸階屬吏
之趨風方圖伸斂板之恭烏敢緩贄函之禮編摩尺墨
披瀝寸丹恭惟某官嵩嶽佑賢霅川毓秀捕龍蛇摶虎
豹瓌語驚人騎麒麟翳鳳凰清標照物搴帷桂苑闊步
華涂錦刀奏最於男邦泥軾馳聲於侯國當促侍九重
之禁胡復煩半刺之才蓋海沂資康乂之功而岳牧藉
保釐之助江山借重章貢之桴鼓不鳴風月供吟鬱孤
之臺榭益煥福被千里謠興十同雖邦人願少借於王
祥然天子已深思於賈誼跨九萬里扶搖之運佇快鵬
圖駕四千石别乘之車詎淹驥足某醯雞小見芻狗棄
材家貧而笑饘粥之無由技拙而藉詩書以為業云云
通邵武黃府判方烏山
雅望監州羨公有蠏謭材入泮愧我無氊行託迹於箳
篁亟登名於朝櫝恭惟某官江夏無雙之家世山谷第
一之詞章早仕昭明文選之邦窺千里之老筆行徧子
美吟號之地富一部之全詩迨蓮泛近乎日邊盍筍班
歸於天上諸公貴人之薦視若凂焉别駕長史之官取
何廉也維兹樵水介在閩江郡斗大雖不足回旋俗升
平亦差堪行樂想平章於風月聊管領於溪山展驥治
中緹軾之權增重列鵷廣内紫囊之鉢安歸某拙而無
竒弱不自植子雲少作空令衆口之傳浩然長吟多有
轉困其志慮薪米裘葛愁其心腸看花之樂轉希采
芹之行良謬何以慰諸生之望幸而事通守之賢夜雨
簷花敢作鄭老冷官之歎石泉松雪倘陪白公佳境之
游依嚮方深掞裁靡竟
通臨安顔府判王臞軒
楊柳江頭早跂雲霄之華閱芙蓉幕下晩依風月之清
光公如喜見於鄉人僕敢自附於邑子裁書寄㕍指日
登龍恭惟某官峻揭斗標清凌冰柱有祖餘烈宛然棠
笏之猶新讀父一經應是籯金之不羨早已結水蒼而
綴朝列必欲書淡墨而續世科衆作蟬鳴威鳳乃儀於
玉籥文場蝸餌巨鱗肯上於銀鈎主司避出於一頭神
人為搖其隆鼻直上宜薇階之侍斜飛亦蓬島之遊尚
於京輦以監州見謂名流之借徑屏星漫爾不妨題别
駕之輿台斗燦然重見曳尚書之履發揮遠業振起家
聲伏念某地寒無媒天賦不腆萬言一杯水少而空費
於精神十步九太行壯也纔收於科第偶圓得鹿之夢
免讀相牛之經平生耿耿者猶存與時落落乎難合初
筮經行於湘水聊爾棲身至今悵望於衡雲不堪回首
京幕戍期之已迫書生宦譜之未閑賴有偉人曲從鄉
誼箴規之以藥其失提挈之以玉于成仕大國從英俊
之遊此心則喜事長官如父兄之側惟命之恭
通潭州吴通判李梅亭
歌海沂之别駕無路事賢詠臨邑之卑棲涓辰效役敢
以尺書之敬徹於再拜之先恭惟某官地望穹華人門
峻特冠切雲帶長鋏夙超四姓之侯佩明月懷連城要
是萬人之敵舒翹綠水展足赤城盍歸乎來何去之速
峻温洛榮河之直分清風明月之平邦國不空足表監
州之績公侯必復益先著令之忠卧而治之行且召矣
某﨑嶇白戰漫浪朱勾不卑小官寧免塵埃之箠楚當
詣大府尚希風雨之帡幪
通建寧葉西判倅劉後村
守相之官謂之按察子男之國責以拊摩隃瞻半刺之
尊曷贄一箋之敬某官文配古作經為人師世無仲尼
不在弟子之列後有揚子必好太玄之書凢平生學問
之所通多往昔儒先之未發素行孚而士論定新義出
而紙價高晩自江湖來遊學省羣仙指點宜順風進蓬
萊之舟丞相挽留乃拂袖去平津之閣繫以千駟而不
顧挽之萬牛而莫迴暫管領於溪山且平章於風月然
而别駕長史恐有待於賢才國子先生烏可凂以吏事
佇膺號召入近禁嚴伏念某見擯儒家嘗謀邊事短衣
射虎不願萬戸侯之封精舍讀書寬作二十年之計因
高堂之有母求小邑以謀身近采傳聞始知敗壊未嘗
讀律既非几案之才素不言錢安得錐刀之智自量之
審何恃而前豈無矯強自勉之心深慮罷軟不勝之譴
雖世無冷鑊咸嗟作縣之難倘府有急符尚賴監州之
庇
通福州鄭府判(守仁)劉後村
通家累世素欽月旦之評作吏一行密竊星屏之庇非
有善事上官之智寧無喜見似人之心問戍云初登名
惟謹某官清規濟世峻閥摩穹學問源流龍首親傳於
衣鉢風流醖籍鴻樞近襲於箕裘自衣綵以遊殊廷迨
縱靶而登榮路婉婉贊外臺之畫翩翩題别駕之輿豈
逖矣海沂驥展復須於詳試意巋然閩部鯉趨嘗記於
舊遊民方深鄭子産之思公真是房太尉之子又况昔
司族邸今贊宗藩流風善政未久猶存多士國人皆有
矜式問訊西湖之柳色哉培南國之棠隂惟先世有旂
裳之勲而執事真臺閣之彦豈容緹軾久勞州縣之間
會取青氊重復公侯之始某學焉不力仕也以忠陟岵
恩深悟往日軒裳之夢循陔養切嗟暮年菽水之貧將
謀就於斗升非自營於尺寸然尉在百僚之底顧身無
一技之長倀倀造前凜凜淑後幸通守有枌榆之契庶
下僚寬箠楚之憂雖貌是互鄉之童無與進者然生於
通德之里終有賴焉或免於愆弗忘乎報
通汀州陳府判方壺山
半刺入閩漸近父母之國孤生試邑謬稱子男之邦僭
徹司涓行趨前軾某官筆秉金管印傳玉堂學相承於
博宏屢嘗鏖戰文不下於伯季姑遜先登最有可觀屹
然自立筦庫亦足以隠庭除或聞其哦鳬舄翩然鵷行
必矣京秩既七計考平亦監州光範不一呈身特為變
法坐嘯淮&KR1193;之幕徐題鄞丘之輿考之史書從唐裴冑
而後近而壁記僅郭功父之名(元祐中郭祥正)孰大此官宜增
顯士望雲樓上多吟風月之篇拜相崗前(拜相山去三里䜟云僤子)
(崗前拜相山)請實山川之䜟某南來公族西外寒生一官為
親所恨養親之短三仕佐長豈堪為長於斯望淺自疑
傳望殊異柄之去邑久矣民之眎令蔑如是固在人誰
實為地棲伏三山之日久講聞貳乘之誼高竊計似人
必念枌榆之舊俾少行志相安篁竹之氓依歸更深伏
謁乃請
通何通判王臞軒
槐庭相種平分霽月於軟紅蓮幕陳人行挹清冰於瑶
碧裁書寄㕍指日登龍恭惟某官千英萬俊之才名累
相重侯之閥閱束以簪裳而不住力於翰墨以策勲衆
作蟬鳴威鳳乃儀於玉鑰文場蝸餌巨鱗肯上於銀鈎
主司避出於一頭神人為掩其隆鼻盍即布雲霄之武
乃肯涴州縣之塵笑談鳴偃室之絃霜凝牛刅慷慨辨
太原之檄雪滿貂裘人皆慫慂於要津公獨夷猶而緩
步星屏一駕日筍增輝題别駕之輿即蜚聲於紫禁寳
甘棠之笏行出色於青氊伏念某地寒無媒天賦不腆
偶圓得鹿之夢獲脱相牛之經平生耿耿者猶存與時
落落乎難合初筮經行於湘水聊爾棲身至今悵望於
衡雲不堪回首京幕戍期之已迫書生宦譜之未閑賴
昭代之偉人必垂情於同類箴規之以藥其失提挈之
以玉於成仕大國從英俊之遊此心則喜事長官如父
兄之側惟命之恭
通陳通判王&KR0751;軒
半刺位穹素負題輿之望廣文官冷曾無繋馬之階僕
因邑子以通名公見鄉人而必喜恭惟某官喬木參天
之閥閱靈芝瑞世之才名文惠家慶圖乃士夫之共慕
夷簡宰相器為伯父之見期萃師友於家庭對聖賢於
方策學之優乃出而仕人之美有甚於門凢所設施孰
不竒偉有劇縣譜江淮之草木知名真上幕賓閩粤之
山川入句薦書載路夙駕入京相君握手以願留執事
掉頭而不顧爰眷刺桐之郡舊為恭梓之鄉佩印監州
容與星屏之樂過家上冡輝□晝錦之榮壺公改色以
驩迎海沂興謠而載美以長才而展驥足以厚德而鎮
麟宗報政未及於期年奏最已優於一道行吟紫帽見
稱别駕之風流入覲丹墀佇接文昌之步武有如某者
見謂斐然對策廣廷徒有空臆盡言之直校文列陛乃
罹疾聲大呼之讒漫尋宗邸之文盟姑便家山之問信
朅來倚席寒甚無氊幸先世之夤緣託年家之契好必
蒙刮目毋有遐心祇恐衮衮臺閣之登不容攀附所謂
渠渠夏屋之庇正賴帡幪
通韓府判林克齋
名藩半刺夙懷仰德之誠賓幕具員預有依仁之幸雖
鷃鵬之分異然草木之味同輒以寸誠寓於尺牘某官
宗城挺秀雋域蜚英早奮亨涂九萬里風斯在下亟騰
最績十二牛刅若發硎固嘗被交上公車之章胡乃屈
治中别駕之任睠言巨鎮實控上流綱條全藉於贊裨
談笑可空於盤錯齊山秋浦不妨風月平分漢席夜釐
行即雲霄直上某受才甚下賦分多竒頃迄役於計臺
嘗汚名於書府屬當逃谷詎意起家十載皇皇進寸退
尺長江浩浩自西徂東造之姑詠於盎糧敢云騁下白
也願陪於尊酒時與論文
回諸郡通判方烏山
逆鱗罪大分一壑之歸耕駕牡命優奉六條而同俗愧
乏單車之風采乃煩别駕之情文得之悚然匪以報也
恭惟某官才猷粹美器韻宏深管領溪山付政事於游
戲吟哦風月特翰墨之緒餘暫監無蟹之州有華展驥
之望姑令平進萬戸侯何足道哉若曰斜飛三千里斯
在下矣願宏遠識式究雄圖某觸熱亟行觀風何取傳
檄雖笑相如之陋埋輪亦無孟博之豪使臣禮樂有光
豈敢憚馳驅之力長史議論為職倘聞相規益之言三
復深藏七襄莫報
回興化軍江通判方烏山
乘軺誤涣僕未免於鄉人銜袖鳴謙君所見者今我不
敏於謝蓋訥於言恭惟某官胄緒岧嶤才猷徽妙游戲
政事非俗吏所能為嬉笑文章皆風人之託物姑少淹
於驥足終須上於龍頭為憐流落之餘驟有光華之寵
當行道遲遲之際動故人戀戀之情苐某不能深藏大
是浪出過里門而屈方師石慶之謙恭埋亭驛之輪那
復范滂之慷慨
回興化軍趙通判方烏山
伏審縮次葵丘平分莆壘親賢望重合班廣内之羣鵷
宦達趣廉又作治中之别駕先施寵甚後賀慊然恭惟
某官龍種殊常鳳毛濟美鍾笠澤山川之秀望之蔚然
挹鑑湖冰雪之香冽其清矣憶監州於鐔水藹奏最於
屏星行矣十州依然半刺仕固係於工拙理亦有於乘
除八面湖山少借平章之手九街禁路便為清切之官
某分竊滕㕓偶居漢部攬轡倦矣况用之鄉人焉題輿
勉旃敢告於執事者薄言問訊不究掞裁
回台州章通判(巽亨)鄭雪巖
伏以挹冰壺於姑蘇暑消六月駕星屏於仙陸祥應三
台邂逅適我願兮離合非偶然也門方羅雀書乃寄鴻
公定不凢人應駭見恭惟某官風規楚楚天宇融融扁
舟往來飽挹湖山之清絶環轍遊宦熟諳閭里之艱難
於今正當攘外出車之時斯人可淹治中别駕之選仕
不擇地志欲濟時滄海赤城豈在棲月標霞之樂海雲
山澗正望作雨潤物之功何幸受㕓亦霑餘澤某幸脱
重負倦還舊巢無事不到城闉有恃可安田里丈夫之
展驥足豈久此乎漁父之尋鷗盟良可託也倚觀報政
相踵馳緘
回于通判(待用先得靳倅改貳安慶寄治)鄭雪岩
谷口煙霞我方輕去邊頭風月君欲平分忽焉相會異
鄉恍然如在同里喜可知矣報何如其恭惟某官吾社
竒男高門秀種少從令公征伐早著駿聲胡為士元聲
名尚遲驥足曠懷絶俗有句驚人自謂投筆取萬戸侯
居然題輿遊一沙渚舍魚而取熊掌相去幾何維鳩而
居鵲巢其來已久塵生虚席雨暗重茅曠聞泥軾驅馳
安有星屏氣象人所棄者公乃惠然得非天誘其衷密
假風寒之助只虞借逕即便趣裝某作别五年阻脩盡
紙䪹聞傳命謂鳳凰之斜飛堪笑分符若鷗鷺之有約望
霓甘澍滌暑清風何礙賦詩望眼江山之外正須共話
折衝樽俎之間淨掃齋廬肅迎車旆
回米通判方秋崖
我有此客亟剡公車國自得人何煩私謝但喜皆山之
妙聿來别乘之賢恭惟某官寳晉聞孫薌林宅相矍鑠
哉是翁也覺氣格之老蒼富貴者驕人乎獨宦情之寂
歴秋水芙蓉之共泛歲寒松柏之後凋既頻攝於軍符
盍逕紆於郡綬是區區者不予畀何以假為吾遑遑乎
欲何之敬聞命矣孰為軒輊更辱緘縢某自返屠羊已
傳展驥故人書斷絶但仰廬山之高半刺已翺翔亦笑
醉亭之舊
回高通判方秋崖
父老何自為郎起而予郡天子使來監汝偉甚題輿曾
分風月之平共倚江山之重恭惟某官三蘇公之翁季
四蜀郡之精英航灔澦而東南本朝無出右者旁觚稜
而上下别駕寧可再乎豈不以吾民之袴襦政欲為此
邦之襟帶春臺樂只秋覲遄哉不俟駕行亦頗哀老子
否徑排闥入得毋呵醉尉耶蓋以某生而草茅老於荆
棘耕寬閒釣寂寞吾亦自安其天履巉巗披蒙茸道之
不行也命豈意白雲之深處有來黃紙之除書辭不獲
而敢前誰則恃而不恐有監州而無蟹何樂於予得尺
素而烹魚以喜為懼未盡山林之習氣尚惟襟度之包
荒
回添差李通判方秋崖
伏以昌黎所刺州冐然至只贊皇此佐郡若將凂焉樂
莫樂同寅之依可不可長庚之即有來儷玉無與報瓊
恭惟某官仙李其根崇蘭斯馥是父是子忠孝萃於一
家乃武乃文經綸兼乎數器居幄帷而運籌策安邊境
以立功名振振鷺翰盤盤驥足甫詠山頭之白紵又尋
水上之紅雲意廼翁宅南土以董師而當宁起西平之
有子俾往而侍以佐于蕃綵皇皇兮萊子之衣綬若若
乎烏公之幕國寬憂顧皇曰來歸魏公入宣公除&KR1509;光
近比周拜前魯拜後丕軼前聞某生地燥剛稟天狷直
敢南陽帝親之問有真是非耦西疇野老而耕無它望
想凄其七稔偶此一麾箋忱莫遂於祈閒趣戍洊叨於
申命山水其郡分風月而三之江湖此天為雨露則一
耳所希緘迪以愜襟期&KR0574;門合作龍夢懷方元英之句崑
丘覩鳴鳳神交李太白之仙縣旌自搖淨繭難寫
回漳倅王武博(時守泉州)真西山
分菟符於舊服自懼陳人展驥足於鄰封時惟名士所
遭幸矣何喜如之伏惟某官淮海餘芳河汾正𣲖文章
出己機軸膠轕星辰人物如古璧圭輝華郊廟越繇右
學出貳左符蓋幼學壯行之心期於澤物故難進易退
之節卓爾過人竚上印於龍江即演綸於鳳閣某婆娑
故步警惕後圖枵然空乏之餘叢此衆多之望天枝增
衍每虞廪餼之不時禁旅分屯動憂船粟之弗繼懼莫
稱藩符之寄仍幸依鄰燭之輝毋效秦人坐視越人之
瘠願同晉國獲分秦國之波
代施倅(&KR3401;)回邵州王倅(祖堯)李梅亭
裹緹命駕引綬露章湖南二郡之豪雄今稱第一江右
諸王之竒俊願屈平分下車之初載路相慶恭惟某官
典刑炳蔚才諝浚明楩楠大夏之材久於聳壑瑚璉清
廟之器何乃潤山滿期留中還又補外厥為澬水尚存
漁父之滄浪匪直海沂可養公台之度量飛騰由此翹
企竢之某再轉無庸同寅有幸託交承於隔政不但為
瀟湘之故人話契闊於期年渾未隔京華之舊夢問兩
鴻鵠諒歸詔之鼎來遺雙鯉魚覺報章之不腆
翰苑新書續集卷十六
