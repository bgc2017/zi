翰苑新書續集卷十八
職曹官類
賀林僉判孫養晦
占斗牛而辨次最重潛藩肅車馬以遵途來參婉畫敢
因風而贊善將指日以蒙成某官學本家傳美由世濟
翠竹碧梧之韻流風具存紅蓮綠水之游清名夙著又
屈臨於督府將借重於賓筵懲抱櫝之欺在其僉擬察
錄囚之過力為平反行踵召音聿脩故事某創員已贅
贊畫不長技本無它敢籓籬而自隔事當從長惟影響
之相隨
通臨安趙僉判(崇寔)李梅亭
天府元僚亦既入芙蓉之幕冰臺末屬何幸託桃李之
場謂已納交遂忘執贄敢圖銜袖之禮適重斂袵之慙
恭惟某官卓爾宗英濟之世美平氏之與韋氏僅聞閥
閱之傳周公之謂魯公宜襲勲勞之舊俯試一同之治
迄騰三異之聲故國蓋有世臣藉未取苴茅之賞他人
不如同姓自應聮棠棣之輝顧甘僉舍之勞來借神
臯之潤雲飛川泳是為近咫尺之天海運風摶行即擊
三千之水某濫塵吏底缺效恭先倒著白接䍦所愧反
躬之未稱報之青玉案更慙出吻之無竒
通曾僉判(穎秀)方壺山
西外諸生著小冠而趨邑南豐一瓣瞻大幕以歸心亟
拜短箋敢祈巨庇某官負才卓犖有文掄魁塗慶元之
朝衣獨無點汚持嘉定之從橐惜不少留付清苦於諸
郎已頡頏於一世積粟肥越泛蓮在汀郡大治難今也
坐嘯山深俗獷轉如素馴孰通上下之情中有謨謀之
彦留望此府名已滿羣公之間合薦於朝上亦記名臣
之後某此生迂甚所至渺然一第為親猶恨養親之短
三仕佐長豈堪為長於斯以未脫選之身治至難調之
俗緩不及事急將病民幼誦聖言竊有慕於學愛公居
幕府幸少寬其文書所為依皈莫究濡染
通鄭推官(志學)方壺山
錫燕瓊林共嚼紅綾之餅割雞杭邑獲依綠水之蓮恃
此二同勇於一往某官文啓夕秀譽高旦評漢兩司農
以來明經不墜閩四先生之後克世其傳移孝於官為
儒而吏勾書聽訟局於有司入幕運謀無所不統有客
如此輿人誦之谷口輟耕既屑諸侯之聘尚書有履併
還先世之聲某久相遊從出輙牢落聽聞已熟言之徒
費於齒牙冐昧兹來甚矣自投於鼎鑊令之失權奚自
邑之治賦何先途人浪告以傳聞幕府稔諳於利病稍
還舊觀密求振起之方全望大僚毋吝始終之庇情雖
挾故分益羾牋
通劉司理孫養晦
試三語之掾夙高望府之稱調再轉之丞姑取循陔之
便一封馳敬千里定交某官才刅敏明量陂澄拓英靈
穎脫光已射於斗牛翰墨天成力可排於風雨未促席
前之對來司柱後之文一念平反哀矜於所喜三章清
簡洗濯於不冤公既多治獄之寬天豈靳活人之報某
却於操瑟來此對松寒鷗鷺之盟已大違於雅志程鳬
鶩之進豈無賴於忠規先此懇祈為之傾倒
與趙判官劉後村
塞垣竊粟𦕈然天掾之卑幕府泛蓮仰止元僚之重既
束裝而至境敢脩贄以及門某官文成一家書破萬卷
昔慶歴之盛清獻見謂於名臣由建炎以來忠簡獨稱
於賢相亶惟望族早決雋科宜冀北之掃空何周南之
留滯側聞當宁方急備邊屬者專城既精求於頗牧有
如後乘宜首載於鄒枚諒婉婉以贊籌且颯颯而草檄
少施餘智立策雋功賓主登臨何但勒豐碑於峴首神
仙指點又將引歸路於蓬萊某涉世至迂承家不競菜
羹陋巷粗安貧者之常丹竈草堂雅有終焉之志因出
營於親釡偶來踏於京塵既謀鄰境以需瓜甘學老人
之種橘云何銷印莫追失馬之還及此拏舟幾有葬魚
之阨親友贊休休之策上官移急急之符顧未暇於招
魂又豈諳於析律尚喜出庇臨之下庶親承教詔之餘
雖無堂下之言可禆采擇設有幕中之辯竊冀優容
與張察推(澄)劉後村
幕下東僚事權至重道傍試邑憂責匪輕屬當受察之
初輒講通名之禮恭惟某官天才竒逸世緒清華覩玉
樹琅玕之標覺我形穢挹金莖沆瀣之氣使人意消以
庾謝之風流加曺劉之才思夫何恬退尚此滯留蓋初
潛之地素高故上介之選亦遴竊聞公子素馳魏闕之
心將有神仙共引蓬萊之路某功名事左耕釣趣淵攀
龍附鳳而化侯王彼皆有命烹羊炰羔而作伏臘聊以
忘憂昨沗封男蓋謀將母直謂煎熬已極採藥莫施不
勝臨深履薄之危預起向若望洋之嘆惟公談笑係俗
戚休雖縣譜未詳恐剸裁之不及然藩條具在苟遵守
則有餘
與鮑知錄(□)劉後村
府僚體峻無若都曺縣令材難矧居孔道方席統臨之
芘敢脩詞候之儀恭惟某官雋聲滿乎東南奥學得於
方寸吾觀華胄世出竒才溶以詩名家照之文入選至
若府君之高致尤為前輩之美談不贏其身必在吾子
惟其恬退尚爾滯留所謂馬曺難久稽於足下豈無狗
監能力薦於上前某潦倒無堪清狂自喜運筆颯颯少
從幕府之遊擊缶烏烏晩識田家之樂昨謀將母妄意
封男豈知來繼於煎熬深恐上煩於督察先覺於後覺
寧無警悟之言吾翁即迺翁倘念從遊之契
賀黃知錄(廉叟)方烏山
君坐熱曺能令公喜我居冷席反教人為就托寅恭亟
薰子墨恭惟某官雲天閥峻月旦評香無沗厥家肯屑
為於祿仕尚論其世宜超取於美官少休警捕之勞來
作紀綱之掾錄事言是太守至為改容參軍資高諸曺
不敢平面然而位不踰德官未稱人樵水之陽豈能容
於此客筍班之武行且亢於其宗糾郡佳哉通閨末矣
某少空自喜壯竟無竒道不脩而文有名人皆疵汝技
虚富而家愈窘天實厭之偶不失於家氊詎敢當於教
席方將取友何幸為僚譬草木之臭味同與其潔也維
桑梓必恭敬止深有望焉忻慕方深談裁莫既
與楊司戸(士復)方烏山
(首同前啓)恭惟某官邦之耆哲士者宿師有子雲浮沈之思
學根於識無盈川綺麗之作道澤其文亦既策一科之
榮乃自試三語之掾得非深厭浮競輩所以寧為措大
官然而經明行脩宜居館學意新齒宿宜謀廟朝公雖
不為利禄之圖時豈無任人物之責職稱品要姑匽薄
念珠之廳上用老成即遨遊羣玉之府(尾同前啓)
回田僉判(賀再任)戴象麓
三年脱手擬棹孤舟而賦歸去來再任從頭愧打五鼓
而反推不去慶緘何腆謝語莫醻伏念某晩出書生素
疎吏事幸依仁於鄭里粗逃責於虞箴下考三書自笑
己窮於鼠技上恩再命豈堪復弄於牛刀勉強以視斯
民終始誰為之地伏惟某官名門梧鳳仁里耆龜陳太
丘在鄉爭訟不願他決王彦方居里盜賊咸畏其知所
發皆老成重厚之謀誠有補撫摩惠養之政喜去門牆
之不遠當圖藥石之時親每事公心亦有意楚子文之
無喜惟公終惠庶不孤漢延夀之見留染報雖勤願言
莫既
回費僉判李梅亭
易地借材詰朝入幕遷於喬木可見主人之相知陟彼
高岡良勞君子之于役恭惟某官典刑勝士文獻故家
子弟欲其自佳不顯亦世公侯必復其始無競維人暫
兹泛綠以依紅行矣紆青而拖紫某濫乘一障正窘百
罹忻聞主畫之良將有蒙成之托集思廣益何幸承賢
者之來同寅協恭所望有忠焉之誨
回汪兼僉鄭雪巖
辰乎辰乎何來遲抗懷甚壯時哉時哉當其可有志竟
成聊峩弁以假塗宜取青而拾芥某官儒冠事業官樣
文章雖買臣之仕少淹然張儀之舌猶在非棄班筆直
將戸列封侯羞伍噲徒預擬名階計籍攜歸趙璧奪得
楚弓菊花開向重陽誰云較晩桃浪煖正三月決勝如
期某識面雖新賞音若舊幕中若有此客已張吾軍沙
堤上應台躔行先多士大開笑口實獲我心
回曺節推(孝慶)鄭雪岩
張公榮進素定何待薦揚韓子謂已深知豈容辭遜聊
借君重以為我榮伏惟某官學有淵源文窮根柢六館
正色早知同流合汙之非決策兩科略無東塗西抹之
態有識推敬並遊厚顔力易摶風仕不擇地毫芒少試
步武不凢某冐為此來宛如有約得議曺王生在幕吾
復何憂有處士石洪為媒人方不棄平沙之㕍已聚舊
社之鷗可寒毋足增高適恐有玷丁丁伐木神其聽之
和且平采采盈筐心乎好之喜不寐相期者遠遹觀厥
成
回魏察推(國華)鄭雪岩
信在言前鷗盟敢背春回臘裏鶚表竟飛君欠合尖余
宜備數伏惟某官淮人質直漢吏循良方今之立功名
三邊為重吾子之負才氣一第可嘉任重之材當厚扶
持致遠之器宜自愛護更堅所守當大其成某奉尺五
符逢二三友幕中之辯有異席上之珍可遺約之歲寒
于以露薦由之果求之藝從政夫何有哉惠之和夷之
清立節有如此者相期之意有味斯言
回新趙判官方秋崖
子及吾門恍廬山其昨夢君望此府尋秀水之勝遊樂
哉斯逢寧不予助伏惟某官祥麟質粹題㕍名香愛蓮
同者何人肯涴出朱而入墨思棠而况其子共欣泛綠
以依紅何幸駒苑之竒來贊雌堂之老某甫宅乃牧辱
貺以書清於玉壺冰會言近只贈我錦繡段何以報之
論心匪遥竢面併謝
回車判官王&KR0751;軒
秋菊有佳色何意為州春山多勝遊方幸從事無若羹
蓴之夢已告熟瓜之期伏惟某官駕千秋而有聲囊數
螢而自照觀所到處不騷國則詩鄉翩其歸來繇辟雍
而冊府獨念雌堂之老守失兹辯幕之竒人某生而草
茅久矣荆棘大丈夫有芒角政坐此愚文章士妙語言
願以為頌猶及半面共論此心
回楊推官方秋崖
柳生吾肘何意乎人世間竹剖爾符所賴者賢從事曾
識廬山之面幸同君子之寮伏惟某官清乎玉谿之英
確然鐵硯之志依芙蓉幕畫諾甚高顓翰墨林騰踏非
晩會齊飛於五鳳將迅召於一䕫某生而草茅老矣荆
棘别去十寒暑但嗟今我之衰聿來雙緘藤喜有故人
之在使予坐笑時乃之休
回鄭推官危巽齋
三刀為州幸戍期之涓吉一賢在幕喜王事之協恭尺
書寫心千里對面伏惟某官璠璵偉望樞紐名家遊刅
發新硎略無凝滯啖蔗入佳境寧復淹回聞贊畫之從
容諒古今之練達佇騰薦剡徑上夷途某久矣知名於
焉聮事念痒疴之舉切悉已周知况脈絡之相關可忘
忠告
回魏知錄(必昌)劉後村
都曺贊畫固殊蠻府之參軍驛使傳書首訪漆園之傲
吏肅容而讀舞手不知恭惟某官有是天才輔以學力
昔大君子策勲翰墨之場以甲科郎標名忠義之傳丹
桂之芳傳子羽林之典錄孤粤從妙齡已著華問至今
岊江之俗猶言少府之清曷不登畿肯來糾郡阮生趨
府信知語掾之獨賢龔守還朝會與議曹而同拜某身
投巖壑景薄崦嵫夫何幕下之名流尚記漳濱之病叟
鏗鍧雅奏粉黛醜顔子寧不嗣音我老既難趨於賓謁
余方有公事君忙未必喜於客來聊課蕪詞少酬藻思
回郭知錄(伯長)李梅亭
對北堂之馬耳自昔通家問南山之鳳雛乃今補掾貽
書勤甚唤夢凄然恭惟某官詩禮磨礲典刑服襲飲冰
食蘗不忘先訓之勤斂板折腰猶待糾曹之次三語之
機相契五章之剡何難某星且拱辰日將入酉伏波床
下敢當盛意之勤渠子陵臺邊或恐歸舟之邂逅
回權知錄方秋崖
久於家食豈御牧材孰與郡謀有紀綱掾竊自意雌堂
之幸必毋忘鞠城之銘伏惟某官南渡故家東滙竒氣
於今幾代尚餘貿肅之風有友五人行著通明之籍天
報之福世傳以忠某生而草茅老矣荆棘忽相從於春
水同君子寮使毋至於秋荼則執事責行矣胥晤敢無
脩容
回黃司理方秋崖
雌黃多暇無筆腦風犴獄皆春有墨曺在亦頗哀於老
子勿盡諉於斯人伏惟某官楚東之英斗北之望惟刑
其恤能盡心者吾儒乎非知之艱諒反手而仁民矣遄
飛五鳳何負一夔某生而草茅老矣荆棘忽相從於春
水同君子寮使毋至於秋荼則執事責行矣胥晤敢無
脩容
回司馬司理方烏山
芹宫聊耳有慙方山子之風李掾佳哉况是洓水翁之
裔亟薰子墨祗叙寅恭恭惟某官仕學兩優人門儷美
昔元祐相方卨夔伊傅而無慙繄司馬家何王謝崔盧
之足道肖其風烈在此雲礽文獻染濡之深典章閱習
之久便合對殿陛而納甘棠之笏奈何屑州縣而製芙
蓉之裳然而積多者報豐施遐者登驟盛德百世之祀
豈欺我哉能活千人者封行將見矣佇由樵水徑上筍
班某寡與世偕甘居人下一行作吏嗟本志之已非獨
欠為師撫平生而自笑詎圖寂寞獲接賢豪君子若人
豈曰三尺法而已達者之後謹奉一瓣香以從依倚方
新掞裁靡竟
回趙司法方秋崖
昌黎坐處寧容祈下之病夫山谷詩中曾識袁州之司
法惠而好我翩其有書某官宛為國珍所謂趙玉以三
尺從事已薄矣政賴仁言得五章薦進其歸乎式遄班
引遡㳂已久騫迅必高某生而草茅老矣荆棘忽相從
於春水同君子寮使毋至於秋荼則執事責惟刑之恤
時乃之休
回趙司戸方秋崖
毛髮衰殘孰為民長生齒繁息是在版曹豈無仁人之
言告以此邦之瘼伏惟某官詩書厚澤忠義故家當日
四夷讋澹菴之一疏至今幾代茂世閱於諸孫諒交公
車之章遂著通閨之籍某少所諧可久於廢閒何意驚
猿忽相從於繡水聿來烹鯉思亟奉於緒言敢無脩容
行矣胥晤
回李司戸方秋崖
吾榜得人最盛喜並英遊淮南從事多賢雅聞精選公
望久矣我心寫兮恭惟某官世傳仙學之根家有甘棠
之笏逐兔斸廣寒桂妙秋月以摛毫躍馬看長安花鄙
春風之得意肯聽邊頭之鼓角小試胸中之甲兵蠢爾
蠻荆為大邦讐是亦儒紳之恥越厥疆土肆于先王願
言民版之繁某平沈半生晚得一第鱣堂夜午甘同鄭
老之襟期㕍塞秋寒何補烏公之幕府歎毛錐子其安
用尋遂初賦而欲歸適千里者喜見似人肯隔同年之
面烹雙魚而中有尺素覬論疇昔之心
翰苑新書續集卷十八
