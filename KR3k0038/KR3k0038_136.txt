翰苑新書續集卷二十二
監官類
賀史監稅王臞軒
疏渥宸廷司征畿甸毗陵地近不妨時戲於綵衣韋曲
天低尤便日親於衮繡潔蠲吉櫝塵徹賀床某官敏莫
能追秀無可揀名父之子名子之父椿桂同芳難兄之
弟難弟之兄芝蘭競秀不以膏粱而習貴力於翰墨以
策勲肯為筦庫之官來養經綸之業惟大農泉布之經
費係中都關市之常征豪家戚畹之互作梯媒猾吏富
商之相為囊槖往往闊疎於巨蠧區區捆摭於細氓公
定不然方勇除於衆弊民亦勞止必能寬之一分力量
大則志可行名實孚則人自服多行好事正在妙年仁
者安仁立使蒼生之蘇息相門出相行看華轍之飛騰
如某其人見迂於世朅來入京兆之幕了不作時樣之
粧援寡力微滿眼莫為之地道才疎氣直知心惟有於
老天所幸名勝之可依必出宦譜以忠告道同氣合何
當陪暇日之遊施早報遲僅免作隔年之債
謝吴監鎮鄭雪巖
君已金閨通籍何待薦揚人如玉樹在庭疇不贊慶與
所當舉豈俟有求要是明揚何勞私謝某官名父之子
世家之英臺閣本末源流匪勞學治簿書監臨期會要
是假塗必取青氊乃光紫槖某偶然攝事遂獲尋盟天
上麒麟兒喜名門之有繼日邊龍虎榜看盛事之相聮
尚宜勉之永為好也
回林監倉王臞軒
宸衷出綸帥藩司庾見者謂名卿之子肯此盤旋今而
後倉氏之官不為冗濫稽遲展慶倒置先施某官胄子
英遊清時偉望呼吸三山之秀氣發為詞源崔嵬雙闕
之家聲不斷書種講聞素宦之譜佩服教忠之言翩然
斜飛來此小試蓋乘田有職雖素王猶屑為之而治粟
名官以國士亦嘗親此毋輕出納可養經綸况當疆埸
之多虞正倚積貯以為命自今紅腐必無年飢用不足
之憂不日綠綈趣奉歲入榖幾何之對有如某者見謂
斐然仰破屋以哦詩嘔肝不悔俯大廷而對策空臆盡
言收科輸鼎甲之三籌入幕乏錐囊之一穎比於江西
訪芝蘭之友謂於門下為瓜葛之親略相先後以之官
或可牽連而託契豈無暇日共觀鄴侯三萬軸之藏祇
恐匪朝已預文子七十家之薦
回程監倉林克齋
京塵眯目可勝河陽别行客之懷庾幕棲身幸有瀟湘
逢故人之喜辱篤年盟之舊猥蒙雲翰之先高義凜然
私衷惻若某官妙參道閫雄壓文壇夙傳洛學之源流
俯掇漢科之第一霜蹄得路洗凢馬而一空溟翼垂雲
摶風鵬而直上僉論早期於遠到冲襟不厭於卑棲兵
食足於斯嘗服聖言之旨會計當而已何妨委吏之為
矧控帶於上流正倚毗於大手飽貔貅百萬衆自令列
壁之精明舉筦庫七十家即被公朝之甄擢某受才甚
下賦分多竒自屏迹於丘樊已冥心於造物詎意起家
而贊畫遂令末路之得朋退之姑詠於盎糧敢云騁辯
白也願陪於樽酒時與論文
回李都倉陳篔窗
同鄉擢第嘗聯八士之中内甸效官又玷雙員之末疊
此多幸光其一寒正步武之有期何飛文之首辱某官
經郛宏博德㝢邃深胸中牙籖三萬軸之儲筆下錦瑟
五十絃之奏出其小小科名已如摘髭辦彼多多功業
何啻唾手胡為煮海輒礙通津官由濁以見清事即小
以觀大倚聞推轂即迓飛騰某一别何遥重逢已慕心
如髮短已不問於行藏材與齒疎更未諳於出納幸逢
雅故為作朋竂驅其埃壒之悰扇以清明之𦦨歎一日
機緣之寡知己幾何欲三千憂責之寬因人而已
回徐監酒方秋崖
南州高士何意糟丘東里先生適眠甕牖契我屬饜之
久得君醖藉之竒伏惟某官郎官之清賢人之粹才酣
八斗人言鳳穴之雛心醉六經誰謂鶡冠之(闕)若稽觴
政適暢詩情豈欲事椎破壚&KR0902;之為方將養爾作麴蘖
之用金龜解换蓋謫仙人玉螘沈冥有醉鄉記聊復遣
君之且去恐煩天子之呼來某自笑湘纍之醒政坐魯
國之薄身名不如一杯酒何幸飲醇拍浮得滿百斛船
倘容問字
回奚監酒方秋崖
粤起鱣堂小留虎帳談笑青油幕安用腐儒飛墮碧雲
牋甚慙鄉友此豈醉翁之誤我政恐空山之怨人不曰
師乎何嫌廣文之冷拔其尤者孰云處士之良尚邀枌
社之春毋靳藥言之益
回喻監酒黃竹坡
高懷如許姑笑傲於瓊林撝謙自將方鼎來於雲翰恭
惟某官圭璋其胄金玉其相抱負異能久矣千人之秀
飛騰茂實籍甚諸公之間豈能步兵之厨乃置清廟之
器良醖可戀暫煩𣙜酤之謀要津立登遄被清華之選
某折腰漫爾聞名藹如兹乘脩途發軔之來將遂劇談
揮塵之便何時得出禁酒國曾徵傲世之人累麴便築
糟丘臺行致謫僊之客
回黃監酒王臞軒
出綸天陛董醴日畿碧油九鼎之重言辟書甚寵良醖
三升之可戀官况最清展慶辠遲先施倒置某官沈酣
周孔糟粕莊騷毓秀九華鍾清淑中和之并泝源雙井
得風流醖藉之深妙三昧於文章露一班於政事家傳
青白不隨世味之酸醎宦業芬芳䞉得名流之膾炙惟
神臯𣙜酤之利關大農經賦之須逢麴車口流涎人皆
圖於倖得飲醇酎心自醉帥獨念於舊交厥選至榮其
言可味正可品聖清而賢濁不妨笑人醉而我醒名下
無虚人暫樂仙壺之日月樽前有此客行班紫漢之星
辰某之迂疎世所姍笑吟詩無用生涯不直於一杯遂
祿何求親養已辜於三釡朅來賓幕不入時粧所幸名
勝之來遂託寅恭之末既見君子則喜敢在下風不與
執事同心有如白水
回叙州茶帛張監庫李梅亭
海上八月之仙槎昔幸逢於博望山下十年之老石今
再遇於榖城凄其一夢之驚愧此尺箋之貺恭惟某官
風標靖重器識端温近世名卿疇若乃翁之清介當家
奥學定存似是之典型紆餘入幕之賓協相摘山之畫
春風萱草承燕喜之慈顔秋露蘭芽已蟬聮於宦牒佇
觀濟美還入旁招某叨領蟇頥獲迎鷁首見名駒之汗
血良慰故情懷野鶴於未仙還悲往事
回趙船場李梅亭
巨川作楫夙知家學之高野水横舟謾借時材之重袖
長箋而見畀搔短髮以懷慙恭惟某官籍甚宗英蔚然
相種若射有志已穿鵰鶚於西風其釣維何行掣鯨魚
於東海顧屈箕裘之學暫司刳剡之功當斧斤閒暇之
時聊聽數聲之鶴唳文字芳鮮之績即看萬斛之龍驤
某巢幕非材濫巾有&KR0804;登天而攀蜀道昔逢峽水之倒
流航海而遡斗門今覺村船之逆上幸百聞之一見及
異事而同竂胡越叶心何况不殊於臭味魁台齊色尚
期勉繼於芳馨
回新添差趙監押楊誠齋
懦緩無庸濫分寄郡戎昭且整將倚宗英貽書粲然陳
誼厚甚大有勤於四六感益倍於尋常恭惟某官胄出
文昭學深武略振振麟定夙高趾角之仁肅肅免罝合
任腹心之選以斗州之甚褊辱天族之肯來桴鼓不驚
藩維自壯某獲叨聯事將幸分憂察閭里之姦邪願無
犬吠冠宗室之議論庶欵燕談
回高監稅李巡檢李梅亭
區區薦士蓋採公言亹亹陳牋何勤私謝所願激昂於
事業庶無孤負於品題報不成章言不盡意
回龔監獄李梅亭
懷湘屈之清來隠城池之上聞楚龔之潔實在邦域之
中方圖羾牋已沐注記恭惟某官器資膚敏業履端方
清淑炳衡岳之靈忠信挺巫嶓之秀學歐陽子端是百
年能幾見之人師昌黎公願有四舉乃一得之嘆謂高
登於雲路乃勇退於急流洊奉真祠益彰雅操寧與騏
驥將與雞鶩甘從考澗之槃小不虺蜮大不鯨鯢可見
在山之潤紅藥猶堪於傍砌青蒲會報於裹輪某拙不
渝人狷弗諧世誨諸生於館下以冗見治試别駕於人
中何卑敢憚正擬編蒲之暇欵求拔薤之規居是邦事
其大夫願依賢者舉進士吾為同業能勿誨乎
回薛監庫劉後村
别阿蒙於吳下尚記風標憶李白於江東至形夢想每
逢交舊必問夫君忽聞馬首之來不知屐齒之折恭惟
某官心期磊磈氣宇英華所學山高而海深其文天清
而水止有是美質生於名家自常州為多士之宗至端
明任天下之重文獻之盛淵源所漸討論古今參訂師
友涵養之到語不雕刻而工體驗之精事皆迎刅而解
吾黨寳之如拱璧諸公挽之於青雲曷韜其光乃隠於
酒意者覽别都之形勝因而攷六代之廢興登山臨水
以抒其文辭枕麯藉糟以寄其豪放然而時尚多故義
難旁觀人物𦕈然公等安在何來之暮實獲我心某本
自倦遊漫來應辟懇切空長於憂慮暗疎每闊於事情
急書交馳舊學都廢方兹懷友何幸為僚買鄰而卜居
庶償初志登高而弔古倘許並遊
翰苑新書續集卷二十二
