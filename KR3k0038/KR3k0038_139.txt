翰苑新書續集卷二十五
學職類
謝永州鄭學諭李梅亭
一聽履聲已喜似人之見載披手筆更欽博我之文得
非所蒙願竊有復恭惟某官學探聖瀆秀出愚溪窮司
農之經諒皆殫洽客廣文之舍大似淹回佇即摘髭亟
其奮翼某不能教冑有負轉丞儻簿書獄訟之餘其交
以道則道德性命之理當誦所聞
謝張學諭李梅亭
吟墻竹之公事自分丞聾聞泮林之好音還成伎癢亟
裁四六就謝萬分恭惟某官氣韻淑均風猷膚敏尋西
塞桃花之鱖豈其河鯉之逢思東吳蓴菜之鱸行矣溟
鯤之化無厭俗情之傲贅即觀鄉賦之拔尤某聊爾治
中奚勞賀上膺何如昔已無可取之楷模籍也抱能尚
可相從於閭里
回吳學正李梅亭
洗塵土之袍未遑請益披月露之牘良佩鳴謙藏以為
榮報於何有恭惟某官風猷凝遠天韻淑均炳扶輿磅
礴之靈富詰屈聱牙之學生九辯九歌之地豈自隔於
脩門挾八戰八克之能將差強於敵國四六且工於駢
儷三千足想於縱横某有幸依仁過勤委贄故將軍之
雌伏難言李廣之無雙新進士之龍飛惟祝吳公之第
一
回張學正方秋崖
某與滁人遊瑣瑣愧一經之陋有賢者在琅琅記三篋
之遺蔚然秀峯得此益友伏惟某官秉家傳於黃石換
仙骨於赤松兩上鄉書每為子大夫之首幾年侯頖久
傾衆朋友之心惟領袖之非難必紀綱之自肅子帥以
正何嫌乎同隊之魚人得而輕則必有敗羣之馬欲覘
所學奚止於文願言淡墨之題式快蜚黃之迅某官知
其拙見謂之迂冠者五六人遄共詩書之樂山行六七
里喜聞翰墨之香不頌而規乃予所望
回徐學正方秋崖
某思樂采芹訪醉亭之遺墨相從汗竹有虚榻之老儒
竊喜多聞敢問竒字恭惟某官深蔚琅琊之秀鏗鏘璆
玉之聲真將軍而不侯信文章之無據妄校尉而得雋
豈遭遇之有時苐觀雙鯉魚之書深識孤鳳凰之瑞知
吾心不可為功名累謂此學未易以言語求所見略同
起敬無斁屈陪後進正賴老成人之典刑翹跂前脩勿
慙古君子之操履某奚師之敢匪友莫交費此公餘恐
已孤門外之尺雪談到聖處當胥晤席間之丈函遐想
金相庶幾玉我
回曹直學鄭雪巖
某采芹藻之香何幸相從於衆楚挹芝蘭之秀孰云無
缺於百參睠然裁緘喜甚折屐伏惟某官妙六義四始
之旨遺一唱三嘆之音獻賢能之書于王有嘉薦鶚升
俊秀之士於學增重堂鱣惟此子衿言觀領袖必操履
之正者豈辭章而已哉識字幾何驚巽言之太甚持身
惟謹喜兊說以相資式遄甲乙之科少售辛勤之志某
蚤遊諸老自守一癯學不講德不脩敬佩聖言於洙泗
年相若道相似每慙師說於昌黎何以見規竦然改聽
回趙校正鄭雪巖
某問訊二三子雅聞趙日之温緬懷六一翁遄奉郇雲
之麗士氣振矣我心寫兮伏惟某官蘭猗猗而自香菊
鮮鮮而獨秀少日雕蟲之賦慨壯夫之不為今者伯魚
之詩幾古人之可到靖惟吾道匪在陳言蓋此心即堯
舜之心其所學必周孔之學儒之謂貴君豈苟云若徒
疲精於摛章繪句之間何以得意於含英咀華之外斯
文關百聖之統覬明辨之盛名題千佛之經特餘事耳
某了無器局奚以範模人之患在為師其惟歛袵古之
學者為已當共書紳深幸得朋無忘規我
回薛集正方壺山
某幸甚論交睠然辱問師道不立久矣以我奚為人心
所存者何惟子之勉如但優於分數正恐失之毫釐見
所見聞所聞是之審耳德其德道其道亦焉取斯不曰
文乎又其細者
回劉學錄王實齋
某得劉公一紙書知為畏友笑邊生五經笥敢曰吾師
願從山水之間共尋文字之樂伏惟某官刊落訓故深
繹典墳歲貢鄉曲英已快雲天之横鶚妙在言語外當
為學海之老龍若徒擷其葩華恐自枯於根本正不必
泥古人之糟粕甚至於以箕子為荄滋言觀訓誥誓命
之文要識唐虞成周之際庶乎有得奚患無聞某技止
黔驢璞如鄭鼠鏘晦菴之遺響敬佩贈言訪醉翁之舊
遊倚需投分尚邀傾倒相與發揮
回丁學錄方秋崖
某薄言采藻甚慙斗北之魁孰與藝芳乃得易東之彦
於樂泮水美哉儒風伏惟某官孤鏘雅頌之音遄佩文
章之印秋天兩鶚行輩終無以易堯寒夜聚螢問學當
期於肖孔如曰呫畢而已何啻滛哇之為詩正而葩言
掇其實溢為翰墨豈瑣瑣於蟲魚深入性情勿冥冥於
蟫蠧審爾則一第之溷子將又有三年之驚人某奚有
師資喜於友直胸中國子監此言何為及我哉心在醉
翁亭暇日相與談經耳報瓊焉禱母玉爾音
回苟學諭方秋崖
某兹奉翰題如聞談緒讀瑞芝記有嘉張孝子之門遡
慘栢亭願識魯臧孫之後儻無忝於乃祖足增重於吾
儒科目區區胡為歎造物之兒戲節誼凛凛當不負故
家之父書惟其勉之行胥告矣
回蔣學諭方秋崖
某辱書感甚啓讀竦然見一刺史即周孔之曾何幅尺
非大丈夫無趙孟者枉以直尋其孰敢當抑子之過求
之方冊願毋忘燈火之一寒安得圓機亦欲扣風煙之
三逕言之喋喋意則拳拳
回李學諭鄭雪巖
吾子少而好賦早已升堂獨學陋而寡聞不量掌泮忽
景星之快覩承明月之暗投不鄙而來適諧所願恭惟
某人綆汲文𣲖穎脱塵編諒應皎皎以弗汚故多落落
而難合旨趣甚遠要追作者之風步驟不凡肯墮諸人
之後未離豹隱猶混雞羣尚歛挹其有餘將琢磨而求
益買臣行膺富貴當可之時相如足比風騷豈終於困
某已疲織組聊寄跧蹄凡少年涉獵之為皆大道穿鑿
之病方期取正於韓襲和於李豈徒折豔於屈薰香於
班斐然而成復之有愧謹毋足學恐成刻鵠之非歸有
餘師當悟飛鳶之樂
回彭學賓李梅亭
觀國之賓顧出習鄉之齒愛人以德何勤博我之文一
緘惠然三復感甚恭惟某官夙充岳貢見謂楚材子佩
明經詎肯受安昌之薦籛鏗好古祗欲為孔子之徒行
膺拾芥之科寧久采芹之客某自慙學落更愧名浮憂
則違之賴不失黔中之上佐士之仁者當或憐澤畔之
大夫
回曹學賓方秋崖
某辱書懇懇荷意渠渠有老成人願言苦口雖前進士
亦所甘心乃獨嗟鬢底之霜猶未參門外之雪作賓于
學豈曰佚老云乎哉求道於經匪惟戒得而已矣敬當
洗耳毋憚費辭
回周糾彈方秋崖
某辱教之及荷意甚厪糾豈易然是謂一學之風憲身
率先耳毋羞諸子之月評跂相觀於俎豆之間要自得
於翰墨之外功名入手何哉足以為重輕歲月到頭勉
矣擇之於賢否匪伊胥晤共話所懷
回湯掌儀方秋崖
某猥辱長牋備聞高誼師道不古今直章句之云儒行
無他亦曰綱常而已嘉與吾黨深跂前脩抑抑威儀子
勿俄於側弁衮衮臺省吾何歉於無氊少須拱揖之間
覘見藏修之益
回何掌服方秋崖
某荷君雅意貽我長牋君子其正衣冠禮在司服吾身
不願文繡言可書紳求之名義之間豈直出納而已行
胥告矣將不下帶而存審爾勉㫋遄且振纓而起聊以
為報率然有慙
回姚掌膳方秋崖
某未見芝眉遽勤藻翰飯蔬食而樂乃屈司饔懷簞瓢
之憂不幾糜廪蓋有餔啜者可為嘅嘆焉瞻彼炊煙羣
然而至何哉接淅翩矣其歸幸以此而告之是亦君之
職也
回崔掌器方秋崖
某兹奉音郵如獲晤語禮藏於器無徒曰俎豆之間情
見乎辭已相知筆墨之外審自期止於富貴則所學奚
以綱常君苐安之軒冕倘來耳吾苟可矣山川其舍諸
敢以此言復之司聽
回蔣司書方秋崖
某區區何似挈挈此來勝已之士與游豈無愛助非聖
之書不讀喜有司存庋而藏之職在是矣如識拜六經
之義孰敢取携少須從諸子之間共為尋繹略兹占報
莫既願言
回蔣教諭方秋崖
某暫留烏幕翹想鱣堂凡我友朋辱寄好音於尺素咨
爾庠序已銘雅意於寸丹何當袖司馬穰苴之書共講
伐單于可汗之略多文以為富式竚逢辰患行不能修
豈無知已如但穿楊之技恐辜采藻之詩
回徐齋諭
某濫塵經席端奉書函患在好為師已切式微之歎未
有不須友敬歌伐木之章敢致贈言因以報貺挑達而
云挑闥豈真誤歟弄璋而寫弄麞恐貽譏矣幸毋憚蠅
頭之細更詳稽馬尾之訛
回學職劉後村
求民之瘼方思百里之憂友士之仁必考一鄉之善有
來華問良慰素心伏惟省元學遠有源才高無敵餘子
莫不辟易避秋賦之先登主司無乃冬烘致春闈之未
捷顧修名之方起何一第之足云某偶試絃歌復親衿
佩逢臨卭之客僕敢不共熏晉鄙之人子宜自勉
回學職方壺山
長邑於斯曰師則吾豈敢入邦而問願友其士之仁初
疑甚荒喜有足語某人學該千古行表諸生樂長才於
魚泉恬未肯仕跨巨翼於鵬海怒而奮飛亦使叢桂之
科名知有上杭之人物某行闖縣境欣聆書聲為儒通
今勉策勲於寸鐵自我作古當大刻於堅珉幸以吾言
勉諸同志
翰苑新書續集卷二十五
