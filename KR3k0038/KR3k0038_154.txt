翰苑新書續集卷四十
雜謝類
謝杜尚書撰告詞(立齋)鄭雪巖
太守字民實出論思之力王言作命又加潤色之功取
溝斷而青黃揭制垣以明白作懦夫之意氣張王國之
靈威於彼蕃宣若何砥礪恭惟某官一佛出世百川同
宗名節揆以太山而增高典刑巋然靈光而獨立忠誠
自許有帝臨其上無貳之心正論不疑負嶽搖於旁弗
動之氣在端平而不倒端平之孤幟在嘉熙而勇退嘉
熙之急流藉公高風續國元氣甫為蒼生而分牧又指
黃山而賦歸仕為敬王孟子難辭於有疾召因更化司
馬何妨其復來使世道尚可以扶持而君子豈輕為去
就一百官圖之獻關人才之消長一五花筆之判係民
生之戚休文昌喉舌之司曾何心於貴顯執政股肱之
寄將注意於安危吾宋庶幾鄉邦亦重某必恭維梓其
臭如蘭撰杖屨以從泰山之遊未遂徂徠之志願執筆
硯以陪翰林之侍方慕南豐之步趨僅聽數月之朝雞
忽剖雙江之銅虎歲冉冉而將老車皇皇而何之載馳
嘯竹之鄉漸遠對薇之地深懼亂繩之理乃蒙華衮之
褒某敢不銘佩終身韋弦臨事飲廉泉而輩節士訪通
天而舉逸民俗易弄鋤師正以律雖未閑將略斷不為
隴西之羞儻無負月評或克稱汝南之譽以此克己是
為酬恩
謝應内翰告詞鄭雪巖
率西水滸繡衣宣三輔之威拱北上頭彩筆寫九霄之
意昭回飾物簡嚴示人周爰咨詢煥有榮耀范滂登車
澄天下因漢詔而節愈高杜杞易地為監司非堯言而
名不顯信春秋一字之寵發雨露大造之恩儻在褒嘉
若何報稱伏念某少蒙長育晚歴艱難何嘗有才猥多
知己未能寡過嘗自省身方覺伯玉四十九年之非甚
鄙冉求方六七十之對稍安進退何計行藏惟聖天子
不棄孤蹤使舊使臣復將明命吳門三入周轡載馳為
治不在多言與民相安一信雖未聞解印綬而去者亦
庶幾易刀劍而化之是皆陸相剴切居中正欲結輩布
滿於外自分亦擁腫耳何取而青黃之兹蓋恭遇某官
德本乎誠文貫乎道一語不妄迂叟實地工夫大全並
傳攻媿作家手段悉從學力親結主知領兩制而長翰
林嘉祐共尊歐陽子榮偏親而登政路淳熙特相史師
王明公兼而有之儒者榮無越此方且德盛而心愈下
爵尊而色不驕見有技若己好之樂為善與人同矣訓
辭深厚追典誥何以對揚國家閒暇明政刑所祈寧壹
庸加砥礪無負甄陶
謝陳中書行詞鄭雪巖
璽書勉勵二千石晉錫有三彩筆鋪張五色雲巽申至
再揭帝制之明白取溝水而青黃雖喜而驚以榮為懼
竊以漢號幾於三代唐文追乎六經觀兩都四百餘年
循吏之名參四善二十七最治功之課乃知史氏之實
錄皆紀王言之曰俞擅翰墨似相如掌絲綸如居易皆
極一時之妙選遂成千古之美談昭回雲漢之章華麗
春秋之衮一介蒙此終身榮之有若皓紛曷堪繪飾某
壯而不武老矣何能無經術可稱况敢比岳牧詞人之
用以粟芻為急烏能逃簿書俗吏之譏職思其憂功非
所計愧一錢太守之冰潔繕監曷叨少百日制誥之風
流錦窠有忝詔季布仍歸於東郡以寇恂姑借於穎川
猶玷煥章閣之屢遷重煩舍人樣之二妙相逢出世一
佛如有私我二天昔劉莘老入自儀曹有南豐之草誥
及許春卿進陞計職乃岐公之命詞顧某何人辱公鉅
筆欲還本來面目嘉與着意形容披拂塵埃發舒光彩
望蓬萊固有弱水之隔歌滄浪且幸濯纓之清雖曰素
知亦幾過予兹者伏遇某官學有根柢言皆典刑抑抑
威儀叶贊秩宗之掌禮傅傅德義又培翼子之貽謀帝
特嘉清潤穆肅之詞章人共偉獻納論思之事業編摩
信史是非定矣品量人物榮辱繫焉某慚非龔召之蕃
宣莫稱常楊之黼黻只虞齒宿未必意新如糴足湟中
捧此詔增漕臣之重若賦歸林下携斯文為野老之誇
有感無窮永言不足
謝陳侍郎序文鄭雪巖
吾黨斐然成章技止此耳夫子約我以禮表而出之不
遐金玉之音增重蒲葵之價竊謂昌黎作原道不顧人
之笑者子雲草太玄待同己而好之是知落筆之非難
要遇賞音之不易如某者粗守師說深恥文俳未能忘
言其敢捨無名之樸匪求造語初不離固有之真泛觀
汗青述作以來肯襲堅白同異之怪弟子事先生有年
矣可謂深知拙工得大匠而師之亦粗有立每恐子貢
多言之失敢覬曾參一貫之𫝊喟然與之何以得此恭
惟某官先生古靈之𣲖文安之甥事業古人清之聖任
之聖詞章前輩則可為法可為如太醫王用藥識本草
良材若法眼藏𫝊燈掃葛藤公案妍醜莫逃於心鑑重
輕能决於公衡似某骩骳無足觀荷公齒牙不忍棄孔
顔更相譽人固知氣味之同歐蘇獲並稱我獨荷挈提
之賜有言莫盡此意無窮
謝高參政文集序鄭雪巖
春秋隻字之褒榮甚文繡月露一篇之謝愧匪瓊瑤牛
角之歌甫成鳳珠之吐隨下竊以仲尼辭攝相於魯而
正六籍孟子避當路於齊而著七篇故有文學難疑答
問之流本乎道合彼挾權謀術數堅白之輩徒以利言皆因
其時各言所志如某者老而好學無所取材匠石睨而
不收擁腫拳曲而莫適於用王良過而弗問拘攣跌薄
而無效於馳然而醜婦自色盡洗朱鉛畫工無竒不作
魑魅固異不鳴而立杖抑恥素餐而伏鹽終日埋頭簿
書期會之中此心無味翰墨游戲之樂尚記少時之狂
簡未離古樸之胚腪誰啟蔀蒙遽叨印可兹蓋恭遇某
官辭榮卿相尋侣江湖對藥階面槐庭只作紫霄之清
夢燠茅簷凉竹簟要同綠野之高風盡繙平生已讀之
書不厭吾黨能言之類遂令乘傳亦獲登堂歡然有恩
贈之以語序以發濓溪之賦深荷砭愚酒欲載子雲之
居尚期問字一忱銘刻十襲珍藏
謝省試參詳林員外送行序引王臞軒
升堂拜知己之恩綈袍已敝入邸辱贈言之寵華衮非
榮竦觀揮灑於雲煙深懼取將於雷電書紳起敬藏笥
為珍竊以遇合之難古今所嘆必大人君子喜士素根
於天性故後生晚進委身願出於門墻况有如師生名
位之絶嚴鮮能略世俗禮文而相接必有卓犖不羣之
彦方受特逹殊常之知如某者地寒無媒天賦不腆少
而有志恥隨餘子以浮沉壯不如人安得名公之印可
曩緣行役得拜宗師出名駿之圖以華其歸灑飛鸞之
筆以飾其陋口共心語願託身爐鞲之間人欲天從果
定價權衡之下嘗懷漫刺以晉謁輒辱閽人之見辭自
蒙恩錫第以來至束擔言歸之日念不違函丈而徑去
將歸白庭闈以何辭甫爾摳衣便蒙倒屣畀以名章之
奬借增其行色之光輝得此於常人不足誇受知於名
世何其幸韓昌黎送牛堪登第之序至忘師道之尊蘇
東坡謝范公校文之書或動鄉人之喜久無此事今在
我公某官前輩典刑斯文宗匠流落人間之述作特泰
山一毫芒之微提携天下之孤寒有大厦千萬間之庇
致令么麽辱在品題某敢不尊其所聞勤乎未學文章
末技粗承交臂之傳節誼大閑當勵立身之戒
謝陳侍郎立縣學續登科記并書王臞軒
賜袍文陛躐居桂籍之上游瑑美鄉庠重費荷囊之妙
墨人覽光而驚訝已拜賜以凌兢竊以周制既遠於賓
賢唐科莫榮於進士舊莆陽實維一縣始隸於刺桐之
州翁承贊為第四人時目以探花之使至我朝而為郡
以多士而得名或立鼇頭或稱龍腹科固多於居甲名
未見於列丁必有異能方叨此選如某者才疎不韻學
淺無根少嘗有志於功名壯乃自憐於踸踔賣文為活
浪傳錚狡之虚聲作賦逐貧嬴得椰榆之一笑聚子衿
而授業從農圃以謀耕倏驚骨骼之已成漸覺頭顱之
如許再偕秋計始綴春官輩試昕庭勇陳奏牘空臆盡
言而無隱轉喉觸諱之不知雖清朝許罄其愚忠而時
好或譏其過許及竦臚傳之聽果輸鼎甲之先射楊葉
者數千人皆始期於巧中隔蓬萊凡三萬里恨未學於
飛行親望固得以少寬友論猶為之不滿惟是自知量
力之審焉敢有怨勝己之心及竒跡之來歸荷逹尊之
奬借濡墨發揮於妙藻命鄉植立於堅珉援引前修激
昂晚學金如山莫償一字之直亶謂至珍丹點鐵而費
九轉之功豈非榮遇某官受天間氣作地行仙游戲詞
林執千古文章之印周旋禁路極三朝簪紱之榮身如
一葉之輕名有九鼎之重滄浪把釣冷看舉世之浮沉
雲岫岸巾一付無心於出處紉蕙蘭而覓句餐杞菊以
怡顔十三人之會洛陽孰比潞公之耆夀九十歲而為
周相行看衛武之經綸將天下善類所賴依歸而鄉曲
寒畯先叨齒錄某敢不勉所未至聞之斯行誓堅素節
之冰霜無負高評於月旦仕惟行義决不為温飽之謀
實必副名當敬佩丁寧之訓
謝陳侍郎寫娛親堂扁及作記王臞軒
小堂揭扁已勤法從之特書大筆紀文尤動阿㜷之喜
色春頓生於萱草榮併及於棣華莫稱所蒙亦祗以愧
竊以事親之道養志為難束髮讀書早繫倚門之望裹
糧應舉誰無捧檄之思使偶愜於所期亦安敢以為足
所謂欲報罔極之德正在既喜且懼之年伏念某少讀
父書長遵母訓夜半起和於熊膽清苦備嘗壯年徧歴
於羊腸嶔崎可笑謬叨末第粗副親懷雞黍致餐竊慕
茅容之樸車軒迎養將諧潘岳之歡少答烏慈敢言燕
喜曾謂儒宗之過聽洊貽詞藻以寵褒既善其起家顯
親於此時又望其致君澤民於異日締觀所賜不惟蓬
蓽之華有味其言將為桑梓之勸某官清時夀俊前輩
典刑勇退中流為洛下耆英之冠喜拔後進司汝南月
旦之評致使妄庸屢蒙奬借某敢不敬遵教旨益勵操
脩有逹尊三莫稱品題之寵惟大戒二願遵命義之閑
謝趙侍郎送自著易說語孟洪範老子解(王&KR0751;軒)
老人杖青藜方策勲於羣籍孺子拜黃石乃受教於一
編幸見人間未見之書如得天下難得之寳斯文增氣
後學有師恭惟某官一代宗工三朝夀雋出處名節朱
虚侯衛社稷之忠游戲文詞太白老鳴國家之盛身握
陪京之管鑰秩崇廣内之圖書每於凝香森戟之間不
廢滴露研朱之樂神機一泄六丁曾下於霧中人爻已
通三畫併吞於天上謂羲文孔子無二道合京費王弼
為一人訓易而以神融發千百餘年之關鍵得意而忘
言象付六十四卦於筌蹄既精研六籍之原乃大放羣
書之作於洪範則首及君臣之正分於中庸則先明忠
恕之同源渾融一貫於胷中脱略諸家於紙上讀論語
如趙中令願致太平談孟子異王荆公恥規近利造好
學力行之地位下精義入神之工夫上而續伊洛之正
傳下亦窺柱史之衆妙夫子言文章性道又得而聞元
帥閱禮樂詩書於今親見著述尤多於丁部敷陳上逹
於乙觀吟六藝之文披百氏之編大儒事業舉三代之
隆建萬世之策宰相規模某猥以謏聞共承大德非桂
樹聯芳於二陸而蓮池踵美於季方鉅策高文方進徹
細旃之上牙籖縹帙何緣到圭竇之中方精神昏耗於
吏塵使心目開明於理窟既獲多聞而又多見未識異
人先得異書心愛太玄莫預弟子侯芭之列手編文集
願書門人李漢之名
謝鄭少卿并求字說方烏山
皇錫嘉名華遠臣之行役公勤小物訓孺子以成人不
圖流落之餘乃有殊尤之遇竊以半千之會聖賢同德
在三之義君父與師何哉庸陋之一身被此生成之大
造冠而名名而字亦少長之當然士希聖聖希天乃遭
逢之至是伏念某生而庸鄙長也嶔﨑父教之忠大義
粗閑於大戒君使以禮一招旋繼以一麾忽遭天日之
明興念山林之迹由徒中而超拔分塞外之顧憂舉臨
軒册遣之儀膺便殿對揚之寵已辭金闕忽奉玉音淵
乎濟下之光詢以得名之義子同生而文在手親實命
之士會逐而歸於朝上之賜也遂拜衮褒之新渥俾更
髫丱之舊呼不以隱疾不以山川是乃更生之日用之
朝廷用之軍旅敢忘自竭之忠况是真儒侈於後學當
魚水相逢之會勤螟蛉示誨之恩字而祝之期之遠甚
益重激昂之志若為報稱之圖兹蓋伏遇某官建安湯
叟之大勲踏涑水翁之實地竹帛所載丹青所畫已巍
巍乎無能名埃塵之積涓滴之流亦休休焉若己出納
諸坱圠坯冶連於伯仲塤箎遂使都梁假守之蹤得稱
玉山先生之字然文之為用也大矣豈眇然不學者能
之仰惟庇民尊主之元臣已著經天緯地之成效既斂
其精神心術以運化復推其緒餘土苴者教人某幸被
恩蒙復申忱請字必有說具見先儒方册之間贈之以
言是在上公椽筆之下願亟償於季諾或少借以孔褒
庶幾佩服以終身仰稱寵光之初意先覺後覺於今捨
公其誰歸父師少師母曰夫我則不暇望賜之切得請
乃行
先君得遺表恩謝丞相劉後村
書生薄命僅登持槖之班聖世深仁特厚掛冠之典萃
此哀榮於黃壤錄其孤露之白丁涕感路人恩歸吾相
竊謂化鈞之造命譬猶真宰之無私名器非力之可求
脩短驗人之所積倘履仁潔行而天報之不豐則悼屈
哀窮亦人情之難廢此有國勸懲之攸繫况我朝忠厚
之相承謂叔孫不封何以旌廉吏之世使成季無後寧
不沮善人之心痛念先君舊由冷族少日罕逢於一飽
中年備厭於百罹當邊𤨏之初開預樞庭之末議每曰
佳兵之危殆奈何當路之排擠箭滿真楊亟有張氊之
遣烽𫝊通泰偪為乘𫝊之行念既墮於穽中恐不終於
牖下晚際真儒之柄用獨憐寒士之途窮收之流落擯
棄之餘置之津要華近之選側聞廟論或當推擇以守
邊幸忝侍臣非不激昂而體國豈料未愆之膂力遽成
不起之膏肓凄其拖紳之言茫乎結草之報而又無百
金之儲貯有千指之號啼非公朝曲軫於内溝則私室
將從而轉壑慨然日榻寵以輀車不但重泉假銘旌之
官職併令二息續弓冶之世家稍招巫陽之魂不餒若
敖之鬼故雖九殞莫答萬分兹蓋恭遇某官偉量容人
至公無我解瑟脩祖宗之故事櫜弓活南北之生靈既
就大功尚收羣策孤寒執贄未厭千人之多笑語滿堂
不忍一夫之泣追記西曹之舊掾嘗陪東閣之下賓雖
志業之未伸與論思之尚淺然物有蓋帷之賜以飾其
終於人軫簪履之情務從其厚肆頒䘏典俯逮衰宗某
敢不尋許國之初心體䘏孤之美意所願盡節以報君
親不敢全軀而顧妻子九原可作恨未酬國士之知一
飽必償安敢忘大臣之德
受告謝程中書劉後村
濫長鳩工適當鴻筆寓河洛圖書之直臬事有光掞卿
雲黼黻之文綸言甚寵曾謂至愚之質併加溢美之褒
歴觀西掖之雄辭無出東坡之巨擘衮鉞一語風雷四
方凡五采之彰施蓋萬口之傳誦侯利建由江左憲臣
而進擢范子竒以將作大匠而召還非兩制如金石之
不刊則二人與草木而俱腐厥今漢詔復出蜀珍如某
者久息影而深藏忽強顔而浪出孔戣負二宜去奚待
人言嵇康有七不堪懼嬰世患至若躐升華序驟畀隆
名身縻牡駕駒轡之間敕經鳳閣鸞臺而下念其江湖
流落之久飾以雲漢昭回之光昔靈均自言有衆女之
余嫉虞翻遺恨無一人之已知詎意孤生親逢殊奬良
由筆端之予奪當不待身後而議論公驅馳頓覺於光
華舞蹈不知其嗚咽兹蓋伏遇某官國之龜玉學者斗
山文辭獨行於朝廷言議可著之廊廟盛德大業為歌
頌其誰宜䞉馥殘膏被沾丐者多矣綠綈初下皓首尤
榮然某親年愈高宦情亦薄上書而乞骸骨庶幾得竭
力於旨甘函詔以示子孫焉敢委大惠於草莽
謝潘使君樂語劉後村
七十翁尚扶杖而嬉及親德化二千石有掣鈴之客爰
秩初筵屈符竹之尊嚴為桑蓬之光寵共惟某官在醇
儒之日有循吏之風於前輩滿腔惻隱之言終身是踐
凡世吏奮髯武譎之事一毫不為糧棲畝而有餘雨隨
車而輒應由公方寸使郡治平如子産然豈獨鄭人之
母有許行者願為滕君之民興念希年俯為卜夜擁韋
郎之畫戟光杜老之草堂山間明月江上清風固閒人
之共有竹裏行厨花邊立馬乃田舍之所無雄辭傳播
於親朋盛事夸張於樵牧某了無新意徒愧老饕感烈
士之暮年壯心未已願先生之眉夀餘瀝見分
荅鄉守趙寺丞樂語劉後村
把茅送老愧非洛社之耆英畫戟行春俾預梁園之賓
客初筵甚設晚景有光恭惟某官前輩典刑故家文獻
聞絃歌於百里孔門亟稱陳雅樂於三雍漢庭推重甫
布宣於明詔首存問於高年加邊之禮隆祝饐之誼古
腐儒之飡麤糲烹雌常㸑於扊扅君子之酒旨多饗鷃
奚煩於鐘鼔謂其綴於蛾眉之末引而進之荷槖之間
位置太高觀瞻未允託伶人之善頌覺野叟之厚顔某
口誦心惟齒衰才盡續老饕之賦竊比坡翁作公讌之
詩難追子建
回鄉郡樂語劉後村
藩條俶布方欣受許子之㕓鄉論素卑乃特下陳蕃之
榻竊味伶倫之好語仰慙牧守之盛心昔者諸侯尤待
寓公一國必有善士任棠隱者龐參候門而還林逋詩
人李及衝雪而訪皆以道義為輕重豈計官資之崇卑
何况黃堂初開華讌衆觀位置愚自劑量龐眉多洛社
之耆英躡踵皆漢廷之雋茂居常合席詎容前之是後
之非獨享加籩則是有其一慢其二荷君侯之偉度察
野叟之真情兹蓋伏遇某官六館儒宗兩京循吏伯禽
奄龜蒙之北無忝周公曹參避齊相之堂以俟蓋老班
春屬爾來暮藹然興懷嚴考之遺民俾陪太守之下客
鳳皇見穎川郡必有璽書鶢鶋集魯東門奚煩鐘鼔雖
不敢傳誇於邦域然謹當付受於子孫序鄉飲之儀僕
獲觀於古禮記醉翁之樂公自有於雄文
謝惠詩文類
謝張秀才惠詩周平園
遠屈高軒寵貽長韻情文厚甚雖非衰朽之敢當詞采
燦然足見藏脩之有素莫展報瓊之好空勤垂槖之歸
愧感在中敷陳難盡
謝後村劉吏部作詩䟦方烏山
肅拜誨緘寵貽䟦語愚生墮學謾為蚓竅之吟哲匠誤
知特有犧樽之飾粲夜光於弊牖藹喜氣於寒冬為賜
甚宏何言可謝竊以弟子之如師最少宗工之持論常
嚴蘇公深器於庭堅尚有失鵬鯨之誚韓子結知於皇
甫至形摭糞壤之嘲蓋窺墻僅可以及肩而觀海自難
於為水若夫摳趨尚淺種績又微乃抆拭以長者之言
欲位置於古人之後其棄瑕略穢也失之恕其屈齒忘
勢也過於謙衆疑麟史之無褒何以得此獨思驥尾之
可附儻在是乎伏念某幼亦知書長而多難荒幽迷塞
耗肝肺於悲號困乏空無弊精神於犇走僅有一點清
明之氣間存百憂侵蝕之餘立古今學術之末而思其
初攷子史議論之流而折諸聖草根木杪察榮悴之態
鳥窠蟻穴驗消長之機謂理義文章同出一原悲孔賈
蘇程之牴角學問事功本非二物歎尹楊張趙之參辰
稽其合散發其秘藏平其黨偏融其同異明知尊讓前
輩之意亦足振拔流俗之中念貧賤既未易居而著述
又須待老故時取詠歌之體而略鳴見趣之私疑寬衣
廣幅之少工較薄練輕縑而粗勝當衆哇而奏雅誰其
聽之遡大川而獨航我之勞矣幸逢宗匠實在通家雖
孤高卧百尺之樓而汲引當千尋之綆方求印證果辱
品題維昔鍾山之大儒酷愛廣陵之一士品等至列於
孔孟詞華詎數於晁秦乃用見方豈能無媿前言戲耳
不必智者而後知小子勖哉亦足因之而自勵兹蓋伏
遇某官斯文嫡嗣承學統盟早懷韓碑柳雅之豪氣吞
諸老晚得孔思周情之秘文亞六經渺觀耆舊之益希
深念麗滛之滋熾由其雅欲挽回風俗之弊所以極奬
不工文墨之人然觀人乃聖賢之至難知已有父子而
未盡釋氏重傳衣之事道家嚴校籙之科况羣儒方競
仰於彌高則賤子曷預知於速肖而某力猶可勉齒幸
未衰今將山經地志窮詭異之觀帝典皇墳加浸釀之
力極其變以豳風七月致其深於離騷九歌或者庶幾
尚可被弦歌而薦郊廟絶無萬一不失釣寂寞而耕寬
門上以荅師門之知下以具詩社之體贈我錦繡深藏
足遺於雲車着主衣裳叛去有如於天日其為感發不
易名言
謝趙簿携文見過黃竹坡
束薪煮石方問隱於莵裘拄笏看雲乃鼎來於騎氣自
訪誅茅之徑有懷伐木之章於今無之此意厚甚恭惟
某官學傳源委習洗膏梁姓名浮槐桂之香文字寫江
河之壯有如鄉邑乃屈卿材疲民幸識於好官高士肯
為於主簿下車無幾流譽甚休數唐宰相之科多由屬
籍如漢東平之懿宜在王庭行有裏言徑躋賢業某困
而後學老矣無堪兹為草堂之謀蓋避金隄之决敢迂
高旆來賁窮櫩柱杖看花已覺馬蹄之近金環壓轡恍
驚龍種之殊更煩楚客之瓊琚不數魯弓之繡質嘆詞
高而寡和愧禮厚以非才奏瓠子之歌會還依於公庇
貽木瓜之贈恨莫報於珍投
謝周秘校(噩之)惠梅詩李梅亭
叢桂移文問周倫之好在官梅動興笑何遜之重來非
吾之故人耶所見者今我也恭惟某官城市大隱山澤
真癯拍洪崖挹浮丘疑遊八極召鄒生延枚叟又客諸
侯兹辱顧存未遑迎肅終然不可口過勤黃山谷之詩
殊不類其人殆似宋廣平之賦某甚安斗食焉用鼎羹
月落參横荷唤起羅浮之夢水邊雪後願更續和靖之
篇
回吳教授投啓和詩
伏勤巧思見和拙詩細窺秋月之兩章備見春雲之多
態迫斯可以見矣敢疑識面之遲忠焉能勿誨乎安用
過情之譽
謝曹直學喜雨詩
伏以瘨我以旱良窘望雲有志乎民辱書喜雨徒切誦
清風之穆未遑和白雪之高
謝張秘校(晉臣)投詩
蒙以契家之舊贈之佳句之新昔人三百篇世寡和矣
古詩十九首君突過之但深巾笥之藏莫效襜褕之報
翰苑新書續集卷四十
