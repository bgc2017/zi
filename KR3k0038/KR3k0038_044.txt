翰苑新書前集卷四十四
經略使
經略使(唐貞觀二年邊州别置經略使此盖使名之起唐百官志節度使兼支營田招討經略使則有)
(副使判官各一人職官分紀至德三年賀蘭進明除嶺南五府經略兼節度使建中元年除元琇節度始不帶)
(五府經略唐會要國朝不常置咸平五年始以右僕射張齊賢為邠寧環慶涇原路經略使判邠州諸路軍馬)
(並受節度又以鄧州觀察使錢若水為并州經略使判并州自後不除人寳元中夏人入寇始命陜西沿邊大)
(將皆兼經略皇祐間儂智高擾邊詔知廣桂州並帶經略安撫使自後西南二邊常帶經略所以重帥權而服)
(羌夷也聖朝職略國朝會要其經略安撫各以直朝閣以上充掌一路兵民之事皆帥其屬而聽其獄訟頒其)
(禁令定其賞罰稽其錢榖甲械出納之名籍而行以法若事難專决則具可否稟奏即于機速邊防及士卒抵)
(罪則聽以便宜裁斷帥臣任河東陜西嶺南路職任綏御戎夷則為經略安撫使續會要四朝志南渡之初依)
(舊制廣南東路帶主管經略安撫司公事西路帶經略安撫使紹興五年令襄陽守臣湖北帥帶經略安撫使)
(後罷而二廣如故)
歴代事實清明仁恕(唐職林戴叔倫為容管經略使綏徠夷落威名流聞其治清明仁恕)
(多方略故所至稱最德宗嘗賦中和節詩遣使者寵賜)樂其教頌其德(見綏八州注)有
文武材(唐高宗以婁師德為經略副使曰卿有文武材勿辭也)威聲風行(唐裴行立為安)
(南經略使威聲風行)威名流聞(見清明仁恕注)管十三州(唐梁公房為凉州經略管嶺外)
(十三州之地稅節賦時公私有餘削衣貶食不立資遺以班親舊朋友為義)控帶戊巳之位
(見寇攘順化注)牧人制國(見寇攘順化注)輕財愛士(唐劉雍為隴右經略使輕財愛士得)
(人之死力)綏八州(唐元結為容管經略使自諭蠻豪綏定八州民樂其教立石頌德)平嶺表
(唐職林王雄字宏肱大歴中為容管經略使平嶺表夷䝤代宗遣使慰勞加金紫光禄大夫)夷落綏
徠(見清明仁恕注)寇攘順化(唐職林張公師為安南經略使自為吏習於海邦去之則夷䝤稱亂)
(復至則寇攘順化及受命專征牧人盡區處之方制國僃形體之法道阻而僃百貨地偏而具五榖儲峙委積)
(師旅無庚癸之呼繕完板榦控帶兼戊巳之位皆用周禮率由漢儀易野之守險逾丘陵而萬世無虞竒琛良)
(貨溢於王府殊俗異類盈於藁街優詔累旌其忠良太史嗣書其功烈)外蕃貢珍(唐職林除申字)
(維降為邕管經略使黃洞納質供賦不敢桀外蕃歲以珠瑇瑁香文犀浮海至申於常賦外未嘗䞉索商賈饒)
(益)賦詩遣使(見清明仁恕注)優詔旌忠(見寇攘順化注)遣使加秩(見平嶺表)
(注)計度為上考(唐百官志置經略使以計度為上考集事為中考修造為下考)朞年政
成(柳子厚桂州貲家洲亭記元和十二年御史中丞裴公來莅茲邦都督二十七州諸軍州事盗遁姦革德)
(惠敷施朞年政成)
皇朝事實歸装無南物(言行錄李殿撰浩為廣南西路帥奉法循紀律已甚嚴自嶺右)
(歸装無南物)北歸不載南物(言行錄余襄公靖知廣州廣之番舶装舡舊皆取稅公奏罷之)
(以徠遠商又請立法戒當任官吏不得市南藥及公北歸不載南海一物云)文武全材(見下注)
恩信被異域(言行錄余襄公帥二廣首尾幾十年以恩信被於異域如交趾大理特磨南詔之國)
(皆可以頥指氣使公之文武之材可謂具矣)威德著聞(澠水燕談云范文正公帥邠延涇慶四郡)
(威德著聞夷夏聳服熟戶蕃郡率稱曰龍圖老子至於元昊亦以此呼之)民饑通商輸粟(言行)
(錄劉徽猷子羽字彦修宣撫司移軍閬州吳玠戌河池王彦戌金州二鎮民飢而興元帥過為守僃閉關塞褒)
(斜二鎮病之公乃承制拜公利路經略兼知興元府公至之日盡弛其禁通商輸粟二鎮乃安)龍圖公
為長城(國朝范仲淹知慶州兼經略招討使未幾賊兵三萬叩城仲淹麾兵血戰賊奔而北久之种世衡不)
(利於定州仲淹晝夜為領兵援初關中人心搖動及見仲淹耀兵號令嚴明威震戎落人心遂安相賀曰邊上)
(自有龍圖公為長城吾屬何憂)一韓一范之謠(名臣傳范仲淹與韓琦恊謀必欲取復靈夏横)
(山之地邊上謠曰軍中有一韓西賊聞之心膽寒軍中有一范西賊聞之驚破膽元昊大懼遂稱臣)檄責
交趾(言行錄余襄公靖字安道嘉祐五年交趾寇邕州殺五廵檢驛召公以為廣西體量安撫使公至則)
(移檄交趾召其臣費嘉祐詰責之嘉祐惶恐對曰種落犯邊罪當死願留取首惡以獻即械送五人送欽州斬)
(于界上)移文諭寇(言行錄唐質肅公介知太原府河東經略使至則首戒邊將毋生事初代州岢)
(嵐軍寇數擾邊公遣兵撤其境上堡柵又移文諭以利害嚴守以待之遂不復敢動)遣使諭蠻(見蠻)
(酋受約束注)築城據要害(言行錄范文正公為環慶路經略安撫招討使於延州築青澗城墾)
(營田復永平廢寨熟羌業數萬戶於慶州城大順以據要害奪賊地而耕之又城細腰胡盧於是明珠滅藏大)
(族皆去賊為中國用)閱兵補闕籍(見境内正清方外柔服注)治渠利民(見蠻酋受約束)
(注)買馬究利病(朱晦菴集張敬夫經略安撫廣南西路朝廷買馬横山歲久弊積邊氓告病而)
(馬不時至公疏究利病得六十餘條皆有以窮其根究而事為之防由是諸蠻感悅争以馬來歲額率常先期)
(以辦)元昊欽畏(東都事略鄭戩傳戩字天休為陜西經略安撫招討使廵邊至鎮戎軍取蓮花堡元)
(昊方擁兵近塞謂其下曰我已遣人使稱臣朝廷何為復用此公護諸將其欽畏如此)蠻酋受約
束(曾季貍撰李殿撰浩行状公字德遠為廣南西路帥有人對論擇帥事者上孝宗欣然顧之曰如廣西朕)
(已得人矣李浩也公至鎮勤於民事郡舊有靈渠通漕運且漑田甚廣近歲頗堙塞公命䟽治之民賴其利邕)
(管所領羈縻安平州蠻酋恃險凶横聚兵謀為邊患公遣單使開心見誠諭以禍福即日叩頭謝過焚撤水柵)
(受約束)境内正清方外柔服(朱晦庵集張栻南軒先生經略安撫廣南西路所統州二)
(十有五遼夐荒殘故多盗賊徼外蠻夷間亦入塞為暴而州兵皆脆弱慵惰又乏糧賜死亾輒不補公為之簡)
(閱州兵汰冗補闕籍諸州黥卒伉健者以為效用合親兵摧鋒等軍日習而月按之視諸州有不足於糧賜若)
(戈甲之費者更許漕司鹽本羡錢以佐之傳令溪洞酋豪喻弭盗睦鄰毋得輒相讐殺生事而它所以立恩信)
(謹關防亦無不僃於是境内正清方外柔服幕府無南鄉之慮矣)祖於瓊林(咸平四年以兵部尚)
(書張齊賢充涇原儀渭邠寧環慶鄜延州保安鎮戎清遠軍安撫經略使知制誥梁顥副之帝以邊將玩寇朔方)
(粮道艱阻故命齊賢等使焉卽命發日馳騎而往仍命宣徽南院使周瑩祖於瓊林)
前賢詩詞斧鉞下青冥(杜甫送李大夫赴廣州詩斧鉞下青冥樓舡過洞庭北風隨爽)
(氣南斗避文星云云)□海旌&KR1242;出(韓愈送鄭尚書赴海南詩番禺軍府盛欲說暫停杯盖海旌&KR1242;出)
(連天觀閣開)衙時龍戶集(同上衙時龍戶集上日馬人來)遠人來百越(劉真卿送)
(徐大夫赴廣州詩遠人來百越元老事三朝)旌旗艛艓中(白居易送嚴大夫赴桂州詩地壓坤)
(方重官兼憲府雄桂州無瘴氣栢省有清風山水衙門外旌旗艛艓中大夫應絶席詩酒更誰同)英英
桂林伯(韓愈詩英英桂林伯實惟文武材)水驛門旗出(王建送嚴大夫嶺頭分界堠一)
(半屬湘潭水驛門旗出山蠻洞主參)梅花萬里外(杜甫寄楊桂州五嶺皆炎熱宜人獨桂州梅花)
(萬里外雪片一冬深)仁風被宿麥(蘇東坡送范仲濟經略侍郎廟堂選世將范氏真名賢仁風被)
(宿麥綠浪搖秦川)飛鸞不假驂(韓退之送桂州嚴大夫蒼蒼森八桂茲地在湘南江作青羅帶)
(山如碧玉篸戶多輸翠羽家自種黃柑遠勝登仙遠飛鸞不假驂)二十四州民樂否(張孝)
(祥詩二十四州民樂否莫交一物怨窮途)握刀將帥迎牙纛(楊誠齋送贑州張子智移帥八)
(桂龍尾名臣進寳奎虎頭移鎮赴榕溪握刀將帥迎牙纛觧辮戎蠻貢象犀翠浪玉虹餘昨夢碧篸羅帶入新)
(題鳳池雞樹公栖處早箇雲飛不要梯)紅旗照海壓南荒(韓退之贈刑部馬侍郎詩紅旗)
(照海壓南荒徵入中臺作侍郎)
經司幕屬事實竝見後帥屬門
四六警語(元帥大閫)(桂閫戎纛)(建牙桂筦建牙南海)(帥越大府)
𤼵端(楓宸渙渥桂嶺宣威)(輟班龍陛分閫羊城)(九重賜命十乘啟行)
(渙號楓宸總戎桂舘)(陞華邃閣進律帥連)(輟從近侍出殿遠藩)
(光奉宸綸寵分邊寄)
起聯(輟黃道蒼冥來訪羅帶碧簮之勝下蒼冥鈇鉞共迎琱戈錫盾之臨)
(輟言語侍從之臣升班熱撰得禮樂詩書之帥作鎮炎陬)
(四牡載驅和氣久騰於大庾五羊夾道&KR0794;聲迎見於細侯)
(人仰事權以禮樂詩書而為重軍傳號令覺營壘旗幟之一新)
(下從天之金鼓咸仰威稜想蓋海之旂幢倍增氣勢)
(衙時龍戶上日馬人豈勝其望野館穠花春帆細雨願疾其驅)
(大纛高牙之及境袴鞾帕首之迎郊)
(勞侍從而厭承明袖手許開於梓里閱禮樂而謀元帥宜人獨號於桂林)
警聯(爰借詩書之元帥以寬嶺海之遠民)
(玉簮羅帶江山分一半之天金節油幢庭戶行千里之地)
(芝嵓蒲澗暫紆蓋海之旂幢金鎖玉鈎行見歸公之衮綉)
(干羽足以柔遠而苔卧綠沉樽爼足以折衝而雲深紫闥)
(獨當一面有緩帶之風流坐肅萬城無綉衣之暴虐)
(和氣溢於從天之斧鉞歡聲沸於蓋海之旂幢)
(官征遠利而越海之蚌自回德教旁敷而惡溪之鰐遠遁)
(江氛嶺祲有望於廓清龍戶馬人益增於壯觀)
(靴刀列郡之迎古稱大府襦袴萬家之喜今在細侯)(八萬餘戶著在版圖二十五城受其約束)
(琱戈蕩節式隆督府之權罽服卉裳聳聽元戎之令)(未瞻照海之紅旗已藹度關之紫氣)
(旂幢蓋海官廉知蚌蛤之回牙纛饗軍食足驗羽鱗之飫)(道足以鎮服遐方德足以懷徠殊俗)
(揮斥電縣雷州聳觀教令彈壓辰山癸水正佇篇章)(泥飲盡誇於新尹竹馬争迎於細侯)
(昔開元有宋廣平嘗去之而黃閣至元祐則蒋穎叔亦繇此而紫樞)(鯨波恬靜龍戶&KR0794;呼)
(韶州白葛交趾丹砂郡邑正安於號令蒲澗疎鍾黃灣落木江山亦被於清輝)
結聯(龍戶馬人計聞風而來輯鷄翹豹乘會指日以遄歸)
(櫜鞬修大府之恭愧莫陪於進旅竿牘餙小夫之智第少致於&KR0794;悰)
(黃次公之治郡何適不宜宋廣平之還朝不夙則暮)
(玉簮羅帶何妨但坐嘯之娱衮衣綉裳當有不俟駕之召)
(人於南海若東西州暫煩分閫上失蕭何如左右手行即揚庭)
(錫以琱戈姑壮方維之勢賜之細札即歸禁密之班)
(越犬吠雪非至静莫鎮列城之浮海鼇帶山有餘力可任九鼎之重)
翰苑新書前集卷四十四
