翰苑新書别集卷七
奏狀(申省狀進貢狀)(陳乞狀)
辭免兼直學士院劉後村
臣今月二十四日恭凖尚書省劄子偹奉聖旨劉某兼
太常少卿兼直學士院者寵光洊至謭薄曷任伏念臣
隨召節而起家携束書而詣闕誤叨奬擢不俟對揚深
惟九重特達之知豈非千齡稀闊之遇退而自揣凜乎
未安與其忘分量貽笑於市朝孰若以情實自歸於君
父盖頌臺之弄印俾文館而代庖故府有舊典禮經之
存同列有議郎博士之助尚堪黽勉仰奉使令至如禁
林以待宗匠億負時望石介乃改其文[車犬]冠制科韓琦
尚難其進於皇聖上尤重詞臣比年以來久虚此選又
况燕間珥筆煌煌雲漢之章英俊如林粲粲奎星之聚
寧无大手可望末光臣曩攝贊書了无新意旁觀莫掩
已試可知加以三年不治筆研之餘一病僅延喘息之
後遺編久廢未暇温尋殘錦无多安能潤色倘貪榮進
而冒受將為明時而起羞欲望睿慈俯矜愚悃映藜閣
上姑令讀未見之書視草禁中宜改属能言之士所兼
太常少卿臣已擇日前去供職外有直學士院恩命乞
賜寢免冐黷天威臣下情无任恐懼之至
辭免兼崇政殿說書劉後村
臣今月初四日恭凖尚書省劄子偹奉御筆劉某王撝
並兼崇政殿說書者渙渥游朌震驚靡措切惟旃厦乃
陳善閉邪之地朝廷多通今博古之儒曾謂䛕聞廼叨
新擢伏念某少雖專苦晚益惰荒頃逢負扆之知嘗尾
執經之列自愧鯫生之淺陋莫迯聖主之高明方王求
多聞既旁延於鴻碩意愚有一得俾重侍於燕閒然而
念舊者君父之仁量力者臣子之義倘濫陪於誦說將
奚補於緝熙敬望睿慈收還誤寵姑容末學安芸館之
校讎别選髦譽備金華之顧問所有恩命未敢祗受
辭免除起居舍人劉後村
照對臣凖十月三日省劄備奉御筆除臣起居舍人者
俶朌奎畫交戰危衷伏念臣近以衰殘輙求休致露章
雖切天聽愈高適值朔祭有嚴恭謝已迫遂勉竭駿奔
之力庶幾逭瘝曠之誅止竢禮成復伸忱悃忽叨渙渥
良劇震驚切惟振鷺之羣尤重立螭之選平生夢想所
不及一旦遭逢而躐升既貽昭代乏才之羞亦為明主
知人之累而况臣半朞在列八䟽乞骸心勦力疲辭窮
理極設若為卿監則頻數引去擢記注則徘徊復留是
懷利以事君且矯情而罔上縱聖恩寬其鼎鑊之戮然
公議甚於斧鉞之嚴蒙此惡名喪其素守庸敢瀝肺肝
之懇非姑為文具之辭欲望睿慈特垂淵聽察臣前請
寢臣新除俾挂衣冠歸尋醫藥實出君父終始生全之
賜所有恩命未敢祗受
辭免陞兼侍講劉後村
照對臣今月十九日伏凖尚書省劄子三省同奉御筆
劉某陞兼侍講者渙渥俶朌震驚罔措切以經惟所繫
綦重講席之選寖高昔專處法從近臣後参用諫官御
史非博洽之前軰必直諒之端人如臣者記誦荒疎敷
陳短拙荷冕旒之寵奬侍旃厦之燕閒所習鯫生章句
訓詁之言不過口耳其於聖主緝熙光明之學奚補毫
芒顯黜乃其分宜驟遷出於望表陪諸老先生之末猶
恐不堪列前師後誦之間孰云其可倘或昧循牆之義
必將累當宁之知欲望睿慈俯矜愚惘姑令樸學少安
夕說之聯别東名儒俾效辰猷之告所有恩命臣未敢
祇受
辭免除秘書監申省狀劉後村
照對某凖樞密院逓到存字號黑牌皮筒十年十二月
初一日省劄一道三省同奉聖旨除某秘書監曰下前
來供職某叨承詔禮超長仙蓬願暮景之摧頹被新榮
而戰駭伏念某向者受知君父接武美髦預東觀之討
論攝西垣之封駁誅巨姦而奮筆螳螂之臂獨當賣明
主以求名犬馬之心不忍義存補益事已挽回尚責詞
臣而求全似為權相而報忿終南回首觚稜常繞於夢
魂楚澤行吟玉座未忘其名姓升朝班於金掌將使指
而繡行及纍然㐮黪之中復訪以汗青之事孤恩至比
抆涕何言枕塊之禮難終予環之命隨至遂繇草野重
領石渠而某幽憂三年沉痼九死召不俟駕固威命之
莫違彈未成聲覺餘哀之猶在况位置高則必招天下
之公議辭受審廼不為名教之罪人輙控異函冒干化
治欲望敷陳危悃寢免除書倘未容掛神武之衣冠亦
姑俾奉祠官之香火某旡任俯伏俟命之至伏候指揮
正月十七日三省同奉聖旨不允
再辭免兼直學士院申省狀劉後村
某近具奏辭免兼直學士院今月二十七日伏凖尚書
省劄子偹奉聖旨不允者俞音尚閟忱悃未孚遂忘再
瀆之誅冀動四聦之聽切以摛文地邃視草才難思澁
則起春江上水之譏詞羌則貽拙匠血指之笑如某者
兼有二患了无一長倘以山林小家數之文施諸朝廷
大典冊之用設有非常除拜不測傳宣勅使倏臨院吏
傍趣一辭莫措百醜具呈非徒烖身抑且辱國此先朝
張方平所以有當自量度之戒而近世葉適所以必力
辭兼直之除矧如後學之么微莫企前修之萬一刳肝
瀝請頓首固辭欲望敷陳亟行寢免繩樞草舍愧非修
鳳之才金馬玉堂别選提鰲之手所有恩命未敢祗受
再辭免兼崇政殿說書申省狀前人
某今月初七日凖尚書省劄子以某辭免兼崇政殿說
書恭奉聖旨不允者某昨陳引避之忱未奉曰俞之詔
雖外貪於光寵然内省於空疎當明師在廣厦之時奚
庸末至誦君德由經筵之語安敢冒居欲望朝廷特為
敷奏别選通經之士仰禆典學之功所有恩命未敢祗
受
再辭免修史申省狀劉後村
某近具奏辭免任責修纂四朝志𫝊等續凖尚書省劄
子偹奉聖旨不允者未奉帝俞游陳愚悃伏念某奮身
凢品受上異知拔諸米塩簿書之麄官寘之言語文字
之華選使赴湯蹈火亦報禮之當然况弄翰濡毫乃平
生之至樂豈不貪承威命趨就㳙埃顧中興業鉅而功
崇信史事大而體重宜属當世鋪張閎休之大手仰副
明主緝熙鴻烈之盛心而某舊聞既荒宿恙復作雖欲
起趨執簡之列其如方困采薪之憂伏忱矢詞扣閽瀝
請欲望矜其廹切賜以敷陳别柬三長之通儒共成一
代之鉅典
再辭免新除起居舍人申省狀前人
照對某凖初五日省劄以某辭免新除起居舍人恩命
奉聖旨不允者重念某所抱沉疴已詳累䟽才非揚億
不敢為陽翟之行官似知章止欲乞鏡湖而去眷留未
替拔擢有加属齋居决事之辰叨柱史記言之選居常
旋暈於侍立之際難素乏建明恐直前之職曠而况力
甚駑而已竭居非駟之能追倘昧牢辭伹貪榮進及物
議並興而攻詆雖聖恩不得而保全欲望朝廷特為敷
奏寢免新渥放還故山某旡任席槀竢命之至
辭免除右文殿修撰知建寧府申省狀
照對某二月初七日凖省劄奉聖旨除某右文殿修撰
知建寧府者抆拭驟加省循增悸伏念某昨者自量朽
拙難玷清華六丐退閑兩求休致不能决裂徒積悔尤
及煩霜簡之暴揚尚辱奎文之揜覆進無路以報明主
歸旡辭以白先人朝夕思惟淵冰兢戰至如陞華貼職
起廢守藩非朝廷勝流則中外宿望今畀之被譴汰歸
之冗士若待夫以禮去就之近臣實孤危晚暮灾身之
媒亦始初清明除目之累盖嘗熟計惟有固辭皆流出
胷中之言非漫為高上之語欲望公朝俯憐&KR0548;切力賜
敷陳挂洪景之衣冠或未令於謝事收買臣之印綬姑
俾遂於視釐所有前件恩命未敢祗受某下情無任俯
伏俟命之至
辭免暫權福建路轉運副使申省狀
劉後村
照對某三月二十四日凖省劄奉聖旨某時暫兼權福
建路轉運副使者起廢過優省愆知懼重念某久抱負
薪之疾幸返故栖力辭剖竹之榮庶安晚節惟明主
深哀小臣之流落而公朝不忍一士之棄捐巽牘甫馳
除書游至轉輸一道宣布六條仰稽慶歴淳熙之盛時
有若蔡㐮林枅之前軰凛然清介對此寵光今以衰憊
飾巾之人責之激昂攬轡之事况漕計非書生之素講
且鄉嫌在令甲之尤嚴雖曰暫兼亦難冒受揣量至審
傴僂固辭欲望朝廷特為敷奏姑令暮景改尋香火之
盟别選時髦增重節麾之寄所有前件恩命未敢祗受
辭免右文殿修撰提舉亳州明道宫申省狀
劉後村
照對某伏凖省劄勅劉某依舊右文殿修撰提舉毫州
明道宫者伏念某昨者召歸當舊相之末斥去在諸人
之先每責己以省愆尤杜門而畏禍聖朝更化賢揆奮
庸垂紳之流舉笏以賀既不敢獻徂徠之頌亦未嘗通
元城之書上恩偶畀以節麾物議遂疑其鑚刺游煩抨
劾切中隠微祛終朝黜未塞責盖無狀名姓常汚人齒
牙對揚者加邪說攘臂之名封駁者極僉人秉筆之詆
外積衆毁内無衷言幸逢真主之英明夷攷纍臣之平
素忽叨華職且領叢祠磨玷蔑聞還毡太驟豈不貪朝
廷之榮寵恐又費君父之保全欲望鈞慈特為敷奏反
汗亟收於前命餘齡庶免於後災某無任席藁俟命之
至所有恩命未敢祗受
辭免除都大坑冶申省狀劉後村
照對某十月初六日伏凖省劄奉聖旨某依舊聀除江
淮等路都大提點坑冶鑄錢公事者除書驟下感涕交
零伏念某頃以空疎列于華近廹招徠而後至遭彈射
而先歸絶筆不作子公之書飯蔬終無伯氏之怨閱歲
華之四易值鈞播之一新元夫臣人予環相繼前侯故
將復玷者多至如耄矣之夫亦忝使乎之選切聽道途
之傳說皆言君相之憐才初旡先容遽出新命而某病
根猶在年事向高更衆毁不直一錢之餘退安田舍當
明時欲捄五銖之弊責在鑄官徒泥方穿詎通圜法倘
辭受之際不審則曠瘝之悔奚追欲望敷陳亟行寢免
擇時髦而臨遣俾晚節之保全所有前件恩命未敢祗
受
代范丞相乞退閒方秋崖
臣屢貢封章丐從罷免聖恩天大委曲諭留臣夙夜憂
惶衰病增劇政恐溘先朝露上累聖明盖以陛下實英
睿有為之君而臣亦不肯為頑鈍無耻之軰若陛下優
容不斷臣遂偃蹇自如君臣之間胥失之矣兼臣昨蒙
内引即已跪辭豈有今日違離清光明日出入禁近其
為舉措殊失觀瞻每出城關輙宣恩旨待罪于外厥路
無繇臣今只得卧病杜門祈天從欲中書庶務難以與
聞臣已截自某日雖常程文書一切不敢書押外跼蹐
俟命必得請而後已陛下不早賜處分却恐以次臣輔
未免尚避嫌疑必致彼此因循稽壅朝政今何時也而
可以臣費日乎成斷少遲愈重臣罪陛下雖欲寬其雷
霆之怒而不可得矣伏望陛下憐臣之齒髮已朽察臣
之肝膽無欺前後奏陳必留聖抱若不上勤省憶真成
偹禮之為罔上之誅豈容苟免臣不勝大願願賜骸骨
歸田里使去位一日而填溝壑臣瞑目無所憾矣煩黷
天威臣無任恐懼怔營祈哀竢命之至
又方秋崖
臣猥以衰殘之年廹於危篤之疾&KR0548;求骸骨偹瀝肺肝
方幸天意哀憐奎章開允恩隆眷厚感極涕零而臣猶
有區區之愚不勝縷縷之黷切以臣禀賦迂拙遭逢聖
明久汚清朝遂登元宰顧微臣之謹畏惟陛下之簡知
外此无長自量甚審既遂山林之衰老已為天地之生
成而乃峻以文階冠于書殿優遊直館密勿經帷凢往
前歸老之大臣無今此便蕃之異數人將不恕臣亦何
顔伏望聖慈盡免殊恩曲矜晚節但令閑退即是寵榮
所有特轉兩官恩命臣不敢祗受外欲乞别降指揮許
歸田里臣不勝云云
代趙參政丐祠方秋崖
臣輙控危衷仰塵睿聽臣聞君臣相與惟以真情命義
之間盖有大戒其知進而不知退則天下之大戒謂何
欲言而不敢言則臣子之真情安在臣今懇請天實鍳
臨盖以臣本之脩能僅堪煩使當分梱東淮之日忽叨
恩西府之除自以授任於領兵謂宜聞命而就道第亟
祗於召綍寧敢與於事權倘得至冕旒之前便當乞骸
骨而去不圖未回天聽嘖有人言是以惴恐而控聞蒼
黃而遠逝當時言者之有劾至謂微臣之無君及兹化
瑟之更偶與招旌之數則其趨走豈敢次且臣雖至愚
極知非㩀直以君臣之大義不可終絶於闕庭天地之
隆恩不可委棄於草野黽勉一至荏苒兩年其若庸材
不迯聖鍳今齒髮日以遲暮筋力日以疲駑課其功能
負此歲月欲望聖慈察臣之孤立寡與憐臣之朴直無
他凢兹&KR0548;祈盡出真實俾歸田里以畢年齡則君臣之
真情以孚其命義之大戒以著在臣某為有進退之分
在陛下為有終始之恩一遂所祈兩極其至惟陛下幸
垂聽焉臣無任激切祈天俟命之至
南康軍丐祠前人
某輙控愚忱仰干鈞聽某蒙恩假守待罪踰時適當凋
瘵之餘殊費補苴之力帑廪幾於赤立鬚髮為之白紛
事事荒殘殆難措手日日整葺良以焦心久欲控丐祠
之章或又拘滿歲之典趑趄不勇跼蹐靡遑忽有得於
傳聞實不勝其幸會某今月十八日㩀邸報内一項知
南康軍方岳與新知邵武軍游孝嚴兩易其任某治郡
無狀法當汰歸得報易麾尚從禮遣此雖廟堂委曲之
意政契田里便安之私除已截日不敢治事外欲望特
賜敷奏别賦叢祠某只候省劄到交割與以次官一面
起離前路聽候指揮
申省乞祠方秋崖
某昨蒙公朝起之牛舍分以魚符近次無旬月之淹鄰
壌無蹄輪之役非不感聖恩之寬大戴元宰之生成而
某賦性寡諧與時多迕雖大君以天為度必不以一𤯝
讎匹夫而微躬無地可容自當終此生編民伍倘不量
而冐昧恐益重其顛隮比以近降指揮已嘗被受今聞
遣迓敢勿控辭欲望特賜敷奏仍畀叢祠以安孤跡
進銀狀前人
斗樞瑶月式篤商生尺地寸天遹修禹貢前件物有邦
之式厥賦惟中仁夀八荒不寳褭蹄之品玉帛萬國但
欣虹渚之祥
翰苑新書别集卷七
