翰苑新書續集卷四十二
生辰類
賀景獻邸方秋崖
天潢毓秀宗祜流暉駕鶴而朝中元先校長生之籙牽
牛而臨七夕已傳乞巧之文併借良辰誕彌厥月某官
謙以自牧卓爾不羣鍾鼎神堯之子孫了無貴介冠冕
宗周之族姓雅有好修蓋其禀間氣於長庚固己得異
書於太乙錫之難老儀我睦親某叨與講論竊深贊頌
富貴莫如進德尚迪前人之光清淨可以延年是為仁
者之夀
賀張參政楊誠齋
日逢弧矢年迓松椿有是君有是臣亶謂千齡之盛旦
俾爾昌俾爾艾長觀八月之清秋樂事駢闐驩聲環匝
某官儲精高嶽毓秀苕川碩畫元勛久增光於政府沉
機深識獨軫念於邊庭雖一時議論之靡諧奈百世聲
名之益壯雲霾既掃日月方明爰誕告於治朝以寵還
於書殿獨兹均佚共以為疑與其抱高明之節而枕石
潄流豈若舒久鬱之才而興雲出雨亟符夢燕入相衮
龍發舒未究之才猷揚厲無前之勛業某比聞褒渥帥
羾慶緘犯顔宜掇於深辜藏疾已欽於雅度報章下逮
餽禮有加坐令山房岑絶之區如得洞府珍竒之玩有
懷銘刻無語發揚屬逢誕日之臨敬拜長年之祝捧觴
稱夀雖不能陪賓客之塵䑛鼎得仙猶足以解塵埃之
縛
賀趙文昌方秋崖
五緯麗天一佛出世用作霖雨是生朱緯之辰穆如清
風盡滌滄溟之暑祥開彌月允屬休期某官器博而用
周體莊而履粹右扶風左馮翊輦轂為清前左雄右山
濤銓衡倚重維天間氣鍾此鉅公共嘉降嶽之辰有偉
如川之頌而某恪共謁制莫控慶悰披蕊笈而汎蓮舟
可想仙家之日月焚玉蕤而盥薇露苐瞻公姓之鼎彝
謝余提舉賀生辰鄭雪巖
手種甘棠之隂十年三到口誦蓼莪之句初度又逢荷
公高情畀余善頌某歲冉冉以將至車皇皇其何之幸
遇聯臺崇篤斷金之好重煩移具奏宣戞玉之音適當
膏澤之及時宜有陽春之寡和誠不偶爾似有相之匪
為夀祺相對老翁之一笑尚期樂事同歡農畝之三登
欣荷惟深敷宣罔既
謝劉右司賀生辰鄭雪岩
倦馬載馳誰云就熟分龍適紀又值初生問甘棠之蔭
尚存誦蓼莪之詩有感言以贈也愛而夀之恭惟某官
價重斯文交崇同類訪子雲而問字宅僅一區共坡翁
而論文書藏萬卷偶對黃金膏雨之霈遂賦白雪陽春
之歌匪曰維祺俾開笑口數絳縣人之甲子老自不知
聞大庭氏之官商和而焉敢其為感佩罔既敷宣
謝衆官賀生辰鄭雪岩
倦馬載馳誰云就熟分龍適紀又值初生訪甘棠之蔭
尚存誦蓼莪之詩增感豈謂同寅之高誼有憐甲子之
餘年相對黃金膏雨之應時遂賦白雪陽春之寡和誠
不偶爾似有相之匪為夀祺聊發老翁之一笑尚期樂
事同歡農畝之三登欣荷之私敷宣罔既
回丘漕賀生日方秋崖
揆予初度頻驚潘鬢之霜惠我好音忽墮郢歌之雪厥
有嘉篚爛其盈門誼則重於斷金榮更深於倚玉屬兹
多事繄我何心豈有邊檄之飛馳正此師干之征調而
乃尚記垂弧之日不為解甲之圖今何如時但欲捲錦
鯨而還耳辭不獲命勉其烹素鯉而藏之
回徐國錄(戊申生日)劉後村
吾衰也久矣撫初度而自驚歲晏孰華予獨交情之未
厭特紓麗藻以飾朽株共惟某官思欲凌雲文如翻水
謂故舊苟無大故胡忍棄遺念老姿非復少年強為塗
抹所慚醜質不稱好辭文一字綃一縑莫酬珍貺匱十
重巾十襲苐謹寳藏
回王臞軒賀生日方烏山
老成羇遊已斷六弧之夢故人遠訪先馳雙鯉之書惟
愁空谷之足音折子過門之屐齒良鄭重甚如悚愧何
恭惟李白謫仙徐邈清聖五湖三江之氣落落不衰萬
馬千兵之文堂堂可畏雖筆端之春麗尤交誼之歲寒
每逢賤生必贈好語政切彼美一方之望乃傾不遠千
里而來水沉似盈尺之苓地粟如當瓜之菜復奏一闋
真成三竒某愧無雪兒可歌留與雲孫為寳清興不淺
幸勿回子猷之舟濁世可憐安得望王喬之履
回瑞守賀生日康務本
養弗逮親方切蓼莪之劬瘁貴而好禮忽垂金薤之琳
瑯愧甚循涯感深擊節某官身諧律度才叶宫商不矜
棨戟之尊惠然懷袖賸薦罇罍之具樂只銜杯靖省衰
遲末由稱塞七襄愧乏羞吟瓊玖之詩十襲為榮留作
子孫之寳情深愧恧詞淺敷陳
回方教蒙仲劉後村
老色上面空慚弧矢之垂太音希聲忽聽韶箾之奏斐
然藻麗賁此衰遲某官胷次冰清毫端泉湧雖多識王
翰李邕知名之士然尚記孔融禰衡忘年之交時製新
腔遂成故事老夫耄矣無能為也莫少稱於衮褒美人
贈我何以報之苐謹藏於巾襲
回太守游訥齋賀生日楊監簿
五十八翁正白傅堪嗟之日萬有千歲借魯侯俾夀之
詞温然陽春華此遲暮某官黃鍾調古白雪才清漢吏
悃愊之無華孔門文學之克紹摩挲銅狄偉意氣之相
期刻畫無鹽溢情文之於粲某未皇反璧有愧報瓊理
三徑之荒老之將至云爾受一㕓之庇愛之能勿勞乎
回黃都丞賀生日方烏山
搴帷無力負愧桑蓬銜袖過情有華虀臼陽春寡和肆
夏清辭恭惟某官眼底標高胷中韻勝嘯諾為一方之
重使君真不凡歌謠沸千里之聲太守能同樂似憐遲
暮幸接恩光贈以黃石公之秘文或者方山子之仙分
某躍然圭誦深矣珍藏豈不自知耶恐孤盛意願切有
復也便是明朝
回吳郎中劉後村
老夫無能為忽焉耄矣鄉人之善者惠然好之拊初度
而失驚聞片言以自壯共惟某官人之麟鳳學者斗山
負當代少雙之才居大廷第一之選封平津拜丞相彼
哉公孫之阿諛相江都徙膠西甚矣董生之廉直力行
古道尤篤故交興懷淳熙之遺民曾是貞元之朝士烹
鯉而得有素書之甚勤籠鵝而歸無黃庭之可換高情
鄭重暮齒光華某稽首登嘉雄懷銘惠七十欲不踰矩
願永佩於聖言五年以長比肩焉敢當為兄事
回吳總侍賀生辰方秋崖
熊旗西援未知解印之期驪曲東來尚記垂弧之旦交
情厚甚時事奈何蓋一夫向隅為主憂而四郊多壘則
臣辱盍共圖於嘗膽顧何有於賞心駭觀厥篚之華愧
負臨邊之寄捲錦衾而還客始覺和平具朱綅以膺戎
敢云耆艾
回徐監簿(丙辰生日)劉後村
蓬矢以射四方負壯心而永慨朱絃之音一唱驚俚耳
之未聞藻思過褒蒼顔改觀恭惟某官氣沮金石筆驅
風霆不衮衮於諸公迺頻頻於國學以史官榮韓愈孰
云宰相之知將科第放劉蕡大觸貴人之怒棄榮官如
糞土重交友如天倫援引過江之二賢寵加窮谷之一
叟某虚蒙湔祓自覺摧頹七十古來稀久相傳於斯語
百年渾是醉敢不舉於君觴
回趙倉賀生日方烏山
蓼莪廢詠安知剛卯之臨皇華有行尚移受辛之贈欲
還鯨錦又酖龍珠恭惟某官捲織雲孫懷修月斧攬轡
發丹山之道丰度如神發廪繼青社之風歌謠正沸却
送善頌以輝頽齡某珍藏甚深瓊報何有老色上面方
愁桃李之笑人媚語熏心安得藥石而生我
回葉寺丞劉後村
七十古來稀已踐暮春之境一篇三致意喜聞唱歎之
音奬借過情衰陳增氣恭惟某官臨風玉樹承露金莖
素負大歷才子之名嘗在貞元朝士之列沉酣古製可
追芝房寳鼎之歌游戲新腔不減花間香奩之作念病
翁之晚景借貧女之隙光某心愧暗投誼難虚受癡年
偶長獲接洛英之游俚耳微聾徒聽郢人之曲
回太守游工部賀生日趙制機
男子桑弧方動蓼莪之感外孫虀臼遽蒙華藻之褒挹
郡將之謙光增㕓氓之賁飾恭惟某官氣鍾清淑學極
淵源惟𣲖接乎考亭洙泗之波况心傳乎受齋伊洛之
脉胷襟錦繡允為岳牧之詞人欬唾珠璣亶謂文章之
太守宜白雪陽春之寡和有朱絃清廟之遺音節對菊
英許共餐於初度行吟桂粟俾覓藥於長生腆矣贈言
偉哉高誼某襲藏笥篋寫入宫商雖家乏雪兒莫稱黃
堂之曲然市多墨客競傳樂府之腔摧謝罙深敷宣罔
既
回張倅(癸丑生日)劉後村
病叟歸田不記劬勞之旦故人監郡忽貽要眇之音托
之新腔華此暮齒恭惟某官風韻濯濯之柳辭章藹藹
之雲同時宰中牟宰密縣之流競着鞭而速化歲晚相
江都相膠西而去獨佩玉而徐行挺然松栢後凋之姿
念兹蒲柳先零之質特絃廟瑟加賁門弧分風月之笑
談起煙霞之痼疾樂府有將雛鳳真堪補舊譜之遺貧
家無囀春鶯竟虚辱詞人之惠欲伸銘激不覺囁嚅
回鍾倅賀生日方烏山
男子桑蓬嘆卯君之已老外孫虀臼猗乙乘之多情圭
復再三珍藏什襲恭惟某官兄之難弟吏者鉅師堂堂
相國之風期清標似玉亹亹中郎之手法健筆如山稍
試活人之一斑深得摛翰之三昧惠而好我何以報君
某自撫頽齡永懷盛意宦情聊爾盍還方山子之古冠
人世幾何請覓鍾離翁之仙訣其餘心曲悉俟面陳
回卓教(得吉)劉後村
老夫耄矣與時好而背馳士者笑之獨鄉情之未棄鑑
韶鈞之入聽覺弧矢之有光某人文選青錢名標黃甲
舉幡而集闕下不亦壯哉衣錦而還故鄉可謂榮矣尚
且念陳人之華髮按曲子之新腔僕匪郢人愧莫和陽
春之唱君如許劭得無累月旦之評既錄副以深藏聊
搜枯而催謝
回王教庚劉後村
養親不洎豈勝年運而往之悲越邑相存足見歲寒後
凋之誼寵加至矣衰暮慊然恭惟某官交道素隆詞鋒
尤雋昔鄭老客寒無氊之際嘗忝過從今翟公門可張
羅之時猶相記憶嘉惠始生之日遠貽絶妙之詞雖貧
家素乏於雪兒不能巧囀然同社豈無於墨客可共賞
音佩德罙深含毫莫寫
回莆田黃宰(甲寅生日供送)劉後村
柱下史休官幸退藏於暮景縣大夫好禮首存問於高
年自愧衰頽上煩記憶某官武城之調甚古山隂之譜
最優辱絳老於泥塗深懲晉鄙之失遺杜陵以酒炙尤
見耒陽之賢念野叟之垂弧命帑人而實篚幾於塞屋
何止充庖苐鶺鴒之悲痛方新况熊魚之取捨宜辨退
之羊玉川鯉安敢累君侯之清安期棗張公梨已足為
賓客之寵區區摧謝縷縷費詞
回興化張宰劉後村
閣中劉更生耄矣誤藜燈之照天上張公子燁然揮椽
筆之辭記憶良勤衰殘有靦某官宜給漢廷之禮暫鳴
單父之琴問綘縣老人年深念泥塗之辱續襄陽耆舊
傳頗参州里之評自製新腔以華暮景君不惜過情之
譽人將起泛愛之譏某虚負襟期苐知巾襲南有箕北
有斗常嘆二星之乘除愈為雲郊為龍安得四方而追
逐輒憑惡札少答珍投
回丁尉(南)劉後村
人生七十稀已踐暮遲之景古詩三百首忽聆風雅之
音某華髮生光汗顔拜貺恭惟某官騷壇巨臂藝苑英
髦瀏亮精微之文源流諸父嘻笑怒罵之作膾炙一時
分張墨客之賸殘假借陳人之枯槁某僅能朗誦深愧
暗投續禹錫前度看花之詩自嗟老矣誦令威何不學
仙之句竊有感焉
回真直閣賀生日方烏山
髮種種矣安知初度之臨芳菲菲兮莫住韶光之去懷
哉良友贈以妙歌恭惟某官標韻峻清趣操竒異飽聞
諸老之議論浩乎沛然盡交當代之豪英親其善者似
憐今我嘗事老師故愛之欲其生使聞者可以起某捲
還不敢藏去甚榮空谷有可食之苖難堪維命仙房多
不死之藥請錫刀圭略叙謝私專容侍見
回士友方秋崖
某面瘦頭斑四十正當樂天謫宦之年口張角奮三星
行直韓子生成之宿方倦鋤而荷月疇把酒以問天胡
為黃絹幼婦之受辛肯記絳縣老人之甲子甚慙善頌
於富貴何有哉有斐謝言亦貧賤驕人耳
翰苑新書續集卷四十二
