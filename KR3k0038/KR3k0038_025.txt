翰苑新書前集卷二十五
國子監
祭酒(周師氏以三德三行教國子凡國之貴遊子弟學焉漢置博士凡十四人而聰明有威重者一人為)
(祭酒謂之博士祭酒本注曰胡廣曰凡官名祭酒皆一位之元長古者賓得主人饌則老者一人舉酒以祭地)
(故以祭酒為名此國子祭酒名所由始也晉武咸寧四年立國子學置祭酒一人宋明帝置聰明觀祭酒一人)
(齊梁號為國師隋開皇中改寺為學煬帝改國子學為國子監復置祭酒唐龍朔改為司成館祭酒為大司成)
(光宅改為成均監通典唐職林本朝國子監有判監事有管勾監事會要熙寧初詔用經術取士廣闢黌舍分)
(為三學增置生徒緫二千八百人朝廷育才於斯為盛元豐中置國子監祭酒一人掌三學之教法政令續會)
(要而祭酒猶未除人祟寧立辟雍置大司成一員為師傅之首總辟雍太學之政令本朝官志詔天下貢士以)
(三舍考選宣和罷三舍辟雍官屬並罷四朝志建炎二年併國子監歸禮部紹興三年詔駐蹕所在因國子監)
(量養生徒置博士二員祭酒猶未置也十二年始置中興會要十三年大學成劉季裴題名記)
歴代事實師氏(見官制)大均(鄭氏談綺祭酒曰大均)大司成(見官制)大
師氏(歸崇敬授國子司業以祭酒司業之名非學業者請以祭酒為大師氏)司成館(唐司成館)
(祭酒領六學皆以儒學優重者為之)祭酒堂(退之聽琴序云司業武公少儀總大學儒官三十有六人)
(列燕于祭酒之堂)佩蒼玉(晉祭酒佩水蒼玉)服朱衣(南齊何胤為國子祭酒與太子中庶)
(子王瑩並為侍中時胤單作祭酒疑所服陸澄博古多據亦不能定遂以玄服臨試邇後羣議乃用朱服祭酒)
(朱服自此始也)忠公亮直(唐劉白忠公亮直志尚清為國子祭酒)清淑潛敏(劉智履德)
(清淑秉心潛敏為博士祭酒)聰明威重(後漢朱浮傳注漢官儀曰武帝置博士十四人選聰明威)
(重者一人為祭酒總領綱紀)德望學識(唐元和勑自今以後國子祭酒司業及學官並須取有德)
(望學識人充)學行可師文質彬彬(並見兄弟俱為注)當時名儒(元載)
(秉政忌楊綰望高疏薄之建言太學宜得當時名儒以清其選即拜綰國子祭酒外示尊重而實以散地處之)
研學耆儒(崔鴻十六國春秋前秦錄建元七年高平蘇通長樂劉祥並以研學耆儒以通為禮記祭)
(酒居于東庠祥為儀禮祭酒處于南序每月朔旦率百僚親臨講論)儒宗學府(後周盧誕有名於時)
(後周文帝以誕儒宗學府乃拜國子祭酒)詞學見稱(見兄弟俱為注)為華山賦(楊恭之為)
(國子祭酒恭之為華山賦示韓愈愈稱之士林一時傳布)總領紀綱(見聰明威重注)總統訓
範(見官制)儒重之官(通典凡祭酒司業儒重之官非其人不居)一位元長(見官制)
講論經義(貞觀命祭酒博士講論經義)敷陳義理(隋元善賜爵江陽縣公後遷國子祭)
(酒時帝親臨釋奠命善講孝經於是敷陳義理兼之諷諫上大悦曰聞江陽之說更起朕心)論難不
屈(隋楊注為國子祭酒帝令百僚就學與注講論通儒碩學多萃焉論難鋒起皆不能屈)執經講
說(見官制)刻石傳經(戴逵為儒林祭酒刻石傳經)請崇太學(蕭昕代宗時為祭酒)
(請崇太學以立教本)請備學徒(晉書袁瓌為國子祭酒時喪亂之後禮教陵遲瓌上䟽云云請得給)
(其宅地備其學徒帝從之國學之興自瓌始也)引學官皆名儒(陽嶠為國子祭酒引尹知章范)
(行恭趙玄默為引官皆名儒冠)舉曇濟自代(吳均齊春秋云王備為國子祭酒講孝經末年舉謝)
(曇濟自代)以公心愛才(楊祭酒以公心愛才常知江表之士項斯贈詩曰度度見詩詩總好及觀)
(標格過於詩平生不會藏人善到處逢人說項斯由是名振)荀卿三為(史記荀卿年五十始來遊)
(學於齊襄王時苟卿最為老師齊尚修列大夫之秩而荀卿三為祭酒焉)三世為國師(梁書王承)
(好儒業轉國子祭酒承祖儉父暕皆為此職三世為國學師前代未之有當時以為榮)兄弟俱為
(唐賀德仁少與從兄德基俱為國子祭酒時人語曰學行可師賀德基文質彬彬賀德仁)宰臣兼判
(續通典後唐天成中祭酒闕中書奏祭酒之資歴朝所貴愛從近代不重此官況屬聖朝須從雅道望令宰臣)
(兼祭酒勅崔協兼判)
皇朝事實老成有行誼(言行錄楊龜山先生字中立兼國子祭酒先是吳敏乞用時以)
(靖太學時得召對即為上言諸生伏闕紛紛欲忠於朝廷耳本無他意但擇老成有行誼者為之長貳即定矣)
(上喜曰此無逾鄉者乃亟命時時入太學召諸生慰勞焉)尊其經服其教(四朝國史鄭穆傳穆)
(元祐中以寶文閣待制兼祭酒每諸生請益無間寒暑雖童子必朝服延接以禮送迎皆尊其經術而服其教)
所薦學官皆大儒(言行錄吕正獻公公著公之為祭酒也以太學為教化之原故究心經理)
(之舊制薦舉學官博士皆嚴其資格限以年齒公數為論列冀稍寬其科條前後所薦學官如王回吳政姜潛)
(張載皆一世大儒王存顧臨為元祐名臣常秩吳申黃履朱臨盛僑亦顯於世處士程頥隠居不仕公命博士)
(即其家敦請以為太學正頤固辭公即命駕過之)官以儒名者三十年(四朝國史汪獬)
(傳獬自布衣錄天子學至為正為司業祭酒迄于司成官以儒名者三十年一時人士推之)請老(哲宗)
(實錄鄭穆為祭酒再請老太學諸生數千人以狀詣司業又詣丞相府請留不報以待制領祠將行太學之士)
(皆為詩且出汴東門外三獻酒再拜堂下辭訣而去觀者嘆息)
自叙散地(權德輿書以劉秩為祭酒置之國庠似在散地)乏切玉之功(魏温子昇為安)
(豐王延明護國子祭酒表曰臣聞寶劍未砥猶乏切玉之功美箭闕羽尚無衝石之勢況才非會稽之竹質謝)
(昆吾之金至於敷教東序流化上庠曠官何仰)
旁引宿儒典領(東都事略馮元𫝊字道宗仁宗朝判國子監故事國子監必宿儒典領元與孫)
(奭並命輿論大服)教育有法(邵氏見聞錄胡安定先生瑗判國子監其教育諸生皆有法)奏
求賢德為師長(葉祖洽撰古靈陳先生襄行狀公管勾國子監時詔令兩制臺洽臣僚議學校)
(貢舉之制公先奏求賢德使為師長則百度可不勞而成伏見常秩陳烈管師常程頤經行修明宜召為太學)
(官使學者有所師法)長貳看詳條制(言行錄程頤傳先生同孫覺顧臨及國子監長貳看詳國)
(子監條制以為學校禮義相先之地而月使之爭殊非教養之道請改試為課有所未至則學官召而教之更)
(不考定高下制尊賢堂以延天下道德之士云云及置待賓吏師齋立觀光法如是行數十條禮部尚書胡宗)
(愈謂先帝養士以學教人以經三舍科條固已精密宜一切仍舊因深詆先生謂不宜在朝廷)
羣書精語教胄之班有道之選(李嶠表曰祭酒之榮教胄之班有道之選)遷
素絲之質(齊王融為王儉讓國子祭酒表切以庠均義重振古所崇師貴道尊有來攸尚匪曰蘭芷)
(疇變入室之情不自朱藍何遷素絲之質)國子監不寂寞矣(李翺作韓昌黎行狀公遷祭酒)
(奏儒生為學官日使會講生徒聽聞喜曰韓公為祭酒國子監不寂寞矣)
司業(煬帝大業三年初國子監初置司業一人禮曰樂正司業父師司成因以為名唐置二人副貳祭酒)
(通判監事龍朔二年改為少師成咸亨初復舊本朝元豐正名置司業一人掌三學之教法政令建炎省紹興)
(十二年復中興會要乾道七年欲除劉焞虞允文奏曰國子司業見闕緣隆興併省指揮不許與祭酒並除上)
(曰司業乃祭酒之貳並置有要妨可特除國子司業孝宗會)
歴代事實左師右師(歸崇敬請以司業為左師右師)少師成(見官制)天下
名儒(宦者魚朝恩判國子監既誅楊綰言太學當得天下名儒汰其選拜綰國子司業)刊定儀
註(韋叔夏遷成均司業久視元年制自今司禮所修儀注並委叔夏刊定)手寫九經(張參為國)
(子司業年老嘗手寫九經參以為讀書不如寫書)竇公得師道(韓愈為國子司業竇公墓志云)
(公誨於國學也嚴以得禮扶善遏過明上下之分以躬先之恂恂愷悌得師之道)陽嶠為善職
(陽嶠為國子司業好學喜勸誘後生修講舍人以為善職)陽城簡孝秀(陽城引諸生告之曰凡學)
(者所以學為忠與孝也諸生有久不省親者乎明日還養者二十輩有三年不歸侍者斥之簡孝秀德行升堂)
(上沉酗不率教者罷之生徒齗齗皆有法度)歲試學業(隋志凡六學生每歲有業成上于監者以)
(其業與祭酒司業試之)恂恂愷悌(見韓愈得師道註)齗齗法度(見陽城簡孝秀註)
誦詩規諷(郭山暉累遷國子司業景龍中帝昵比近臣及修文學士詔徧為伎餘臣各有所陳而暉)
(乃誦鹿鳴蟋蟀篇未畢中書令李嶠以近規諷止之帝嘉其直下詔褒答)孔氏三世(孔穎達子志終)
(志終子惠元三世司業時人美之)諸生請留(陽城為國子司業直言得罪太學諸生何蕃季常等)
(二百人頓首闕下請留城)儒官列燕(韓文聽琴序司業武公少儀於是總太學儒官三十有六人列)
(燕于祭酒之堂)
皇朝事實師氏之位(南豐擬制師氏之位惟其能)樂正之官(欒城除盛喬制)
(是以命樂正之官輔司成之教往秪厥職毋使陽城韓愈之流專美前世)司國子之教(初寮除張)
(勸制云云)勉諸生學為世用(言行錄施大資師點字聖與公之為司業也諸生固已仰服公)
(日上堂延見勉之學古且務講求治亂之體使可為世用士論歸之)不奏瑞芝(黃簡肅公中行狀公)
(為司業時芝草生武成廟官吏以聞公公不答則陰畫以聞宰相召長貳誥之曰治世之瑞抑而不奏何耶祭)
(酒周公綰未對公指其畫曰治世何用此為周退謂人曰黃公之言精切簡當惜不使為諫諍官也)以太
守召為(胡澹庵集王大寶字元龜知袁州以暇日尋理舊所著述得周易證義十卷毛詩國風證義六)
(卷表進于朝上謂宰相曰王大寶所進書深得經旨其以國子司業兼崇政殿說書召比到闕賜五品服)以
著佐除(孝宗會要除著佐劉焞為國子司業)
羣書精語進退作則動言是傚(柳宗元為國子司業陽城遺愛碣云帝求師儒)
(貳我成均進退作則動言是傚)
監丞(隋置三人唐一人掌判監事凡六學生每歲有業成上于監者以其業與司業祭酒試之登第者祭)
(酒上于尚書禮部六典本朝景祐二年孫祖德請於直講京官内差一員充監丞詔學官兼領掌錢穀出納之)
(事兩朝志元豐定制置祭酒司業掌三學之教法政令而監事則丞與續會要建炎三年國子監併歸禮部紹)
(興復置中興會要)
歴代事實奉成均之職(白氏六帖當文治之朝奉成均之職)
皇朝事實掌出納之事(見官制)參庶事之務(初寮除胡端平制設屬成)
(均參釐政令庶事之務監丞是司)秩以學省之丞(公是行錢茂先制云)進丞學省
(胡文恭行張太一制)丞於太學(胡文恭行李克朋制)丞庠學之榮(胡文恭行鄭有斐制)
(云用丞庠學之榮)上庠丞秩(胡文恭行謝元振制)上書八千言(言行錄趙忠簡公鼎)
(先是國子監張戒上書幾八千言自謂恐忤聖意上謂宰執曰朕熟覽之其憂國愛君之心誠可嘉朕大開言)
(路以防壅蔽自欲賞之趙鼎不答沈與求曰陛下如此何患不聞盡言)憂國愛君之心(見上)
(注)
博士(班固云六國時往往有博士掌通古今又曰博士秦官漢因之漢多至數十人武帝初置五經博士)
(選有三科高第為尚書次為刺史其不通政事以久次補諸侯太博元祐四年改為博士師後漢兼而存之博)
(士凡十四人易施孟梁丘京氏尚書歐陽大小夏侯詩齊魯韓毛禮大小戴春秋嚴顔各一博士掌以五經教)
(子弟國有疑事掌丞問對梁置五經博士各一人魏晉宋齊並不置五經博士至此始置隋省國子博士至太)
(業復置唐增置二人掌教文武官三品以上及國公子孫龍朔改為司成宣業咸亨初復諸州府亦有經學博)
(士一人通典本朝國子監無博士有直講八人熙寧改為太學博士元豐定制無國子博士大觀元年薛昂乞)
(置國子博士四員國子正錄各二員與大學分掌教導從之建炎併國子監於禮部紹興三年詔置國子監博)
(士二員量養生徒中興會要)
歴代事實介幘服佩(司馬彪百官志晉置國子學置博士一人介幘兩梁冠服佩同祭酒)
端委佩玉(晉中興書博士之職端委佩玉朝之大典必詢度之)服大夫冕(荀綽晉百官表)
(注博士秩卑以其𫝊先王之訓故尊而異之令服大夫之冕)履行清淳(見官制)行為世
表(晉元帝時荀崧上䟽曰昔咸寧太康永嘉之中侍中常侍黃門通洽古今行為世表領國子博士)經
明行高(見官制)稱九經庫(谷律那貞觀中累遷國子博士淹識羣書褚遂良嘗稱為九經)
(庫)詞義風起(王頗授著作大郎尋令於國子宣授會高祖親行釋奠國子監祭酒元善講孝經頗)
(與高祖論難詞義風起高祖大奇之超授國子博士)發揚風雅(唐蓋文懿武德初歴國子助教時高)
(祖引於袐書省學教授王公之子時文懿為博士文懿嘗開講發毛詩題公卿咸更相問難文懿發揚風雅甚)
(得人之致敬)考定通經(房昭遠為國子博士會上令國子生通一經者並悉薦舉將擢用之既策)
(問訖博士不能時定臧否祭酒元善因令昭遠考定之昭遠攬筆便下初无疑滯或有不服者昭遠問其所傳)
(義䟽輒為始末誦之然後出其所短自是无敢飾非者所試四五百人數日便決儒者莫不推其通博)上
書言當世事(朱朴擢國子毛詩博士上書言當世事議遷都不報)一時之最(大業初禮)
(部侍郎許善心舉徐文遠與包愷褚徽陸德明魯達為學館遂擢文遠國子博士愷等並為太學博士皆一時)
(之最)朝士慶得人(韓愈為權德輿墓碑貞元八年以前江西府監察御史召拜博士朝士慶得人)
除員外郎(元和制誥除國子博士韓愈為員外郎以退之除員外郎宜序天臺之屬)
皇朝事實典胄之選(公是行張會制云云)參司胄教(胡文恭行潘夙制擢任儒)
(林之官參司胄子之教)名重朝廷(言行錄誠齋先生楊文節公萬里召為國子博士上疏乞留左)
(司員外郎張栻黜軍器少監韓玉玉罷繇是名重朝廷)昭素講易(見論養身莫若寡慾注)李
覺講泰卦(東都事略李覺傳覺字仲明遷國子博士太宗幸國子監詔覺講易易之泰卦覺因述天)
(地感通君臣相應之旨太宗甚悦改判國子監)論養身莫若寡欲(東都事略王昭素傳昭素)
(博通九經及著易論三十三篇太祖召命講易因訪以民事昭素所言誠實無隠太祖嘉之又問治世養身之)
(術昭素曰治世莫若愛民論養身莫若士寡慾太祖重其言書于屏風拜國子博)乞擇賢以繫天
下(朝野雜記史彌大世家忠定史越王浩為國子博士轉對内殿將復奏曰普安恩平王皆聰明宜擇其賢)
(者以繫天下之望高宗頷之浩退高宗目送焉翌日命除袐書郎甫四日兼二王府教授)精選教胄
(淳化二年楊徽之上言方今文士雖多而通經甚少願精選五經博士各專業教胄子此風化之本也)改
判國子監(見李覺講泰卦注)除袐書郎(見乞擇賢以繫天下注)
自叙倚席之譏(李絳請崇國學疏云博士有倚席之譏)不尋章(張鶩為車載斗量之)
(詩時沈全交於南院吟云評事不讀律博士不尋章)三年博士冗不見治(韓退之進學解)
(曰三年博士冗不見治治平聲)
羣書旁引玄端章甫(通典漢文帝時博士朝服玄端章甫冠)德行純潔(歸崇)
(敬請德行純潔文詞雅正形容莊重可為師表者委品以上各舉所知在外敦遣為博士)端師老
德(儒林傳序云召端師老德以為學官)鄒魯大儒(韋賢號稱鄒魯大儒召為博士)當世通
儒(董鈞永年初為博士時草創五郊祭祀及宗廟禮樂威儀章服輒今鈞參識多見從用當世稱通儒)為
詩宗(博士江公為魯詩宗)推易意(韓嬰燕人也孝文時為博士景帝時為常山王太傅嬰推詩人)
(之意而作外傳數萬言其語頗與齊魯間殊然其歸一也而燕趙間言詩者由韓生韓生亦以易授人推易意)
(而為之傳燕趙好詩故其易微惟韓氏自傳之孝宣時涿郡韓生其後也以易徵待詔殿中其所授易即先太)
(傅所傳也嘗受韓詩不如韓氏易深太傅故專傳之)治尚書(孔子之後孔忠生武及安國武生延年延)
(年生霸安國延年皆為武帝博士霸亦昭帝末年為博士霸生光成帝初舉為博士)對論語(張禹甘露)
(中諸儒薦之有詔太子太傅蕭望之問禹對易及論語大義望之奏禹精習有師法久之乃試為博士)申
公詩(魯國先賢傳漢文帝詩申公為詩最精以為博士申公為詩傳號曰魯詩也)京氏易(京房)
(受易梁人焦延壽房授東海殷喜河東姚平河南弘乘皆為郎由是易有京氏之學)易有施孟(前施)
(讎字長卿從田王孫受易召為博士甘露中與五經諸儒雜論同異於石渠閤初丁寬從田何授易寬授田王)
(孫王孫授施讎孟喜梁丘賀繇是易有施孟梁丘之學)春秋嚴顔(前嚴彭祖與顔安樂俱師眭孟)
(孟曰春秋之意在二子矣孟死彭祖安樂各顓門教授由是公羊春秋有嚴顔之學彭祖為宣帝博士)通
諸家書(漢書賈誼頗通諸家之書召為博士)下帷講誦(董仲舒為景帝時博士下帷講誦非)
(禮不行)小戴說禮(孟卿東海人也事蕭奮以授后蒼魯閭丘卿蒼說禮數百言號曰后氏曲臺記)
(授沛聞人通漢子方梁戴德延君戴聖次君沛慶普孝公德號大戴為信都大傅聖號小戴以博士講學石渠)
(由是禮有大戴小戴慶氏之學)施讎論經(甘露中施讎以易拜博士與諸儒論五經同異於石渠閤)
匡衡解頤(匡衡好學家貧傭作以供資用尤精力過人諸儒為之語曰无說詩匡鼎來匡說詩解人)
(頤元帝時為博士)朱雲折角(朱雲授易頗有師道是時少府五鹿充宗貴幸為梁丘易自宣帝時)
(善梁丘氏說元帝好之欲考其異同令充宗與諸易家論充宗乘貴辨口諸儒莫能與抗皆稱疾不敢會有薦)
(雲者召入攝齊升堂抗首而請音動左右既論難連拄五鹿君故諸儒語曰五鹿岳岳朱雲折其角由是拜為)
(博士)戴憑重席(戴憑習京氏易年十六郡舉明經徵試博士拜郎時憑對曰博士說經皆不如臣而)
(坐居上是以不得就席召郎上殿令與諸儒難說說多所解釋帝善之拜為侍中後正旦賀百僚畢集帝令羣)
(臣能說經者更相詰難義有不通輒奪其席以益通者憑遂重坐五千餘席京師語曰解經不窮戴侍中)殷
亮賜席(殷氏世傳殷亮建武中徵拜博士遷講學大夫諸儒論勝者賜席至八九重帝用嘉之曰學不)
(當如是耶)論經石渠(歐陽高為博士高孫地餘以太子中庶子以尚書授太子後為博士論石渠張)
(山柎字長賓事小夏侯建為博士論石渠周堪字少卿齊人也與孔霸俱事大夏侯霸為博士堪譯官令論於)
(石渠)參議禮樂(後漢書董鈞為博士時草創郊天祭祀及宗廟禮樂威儀並令鈞參)經行宜
充(薛廣德以魯詩教楚國龔勝師事焉蕭望之為御史大夫除廣德為屬數與論議器之薦廣德經行宜充)
(本朝博士)明義召試(見官制)公孫待詔(公孫弘對策時有百餘人大常奏弘第居)
(下天子擢為第一召入見容貌甚麗拜為博士待詔金馬門)歴官至丞相(孔子之後孔忠生武)
(及安國武生延年延年生霸安國延年皆以治尚書為武帝博士霸以治尚書事太傅夏侯勝昭帝末年為博)
(士霸生光經學尤明成帝初即位舉為博士歴官至丞相)一歲至大夫(見年最為少注)世為
博士(見治尚書注)八世皆為(歐陽歙自歐陽生傳伏生尚書至歙八世皆為博士)出疆
安社稷(前漢元鼎中徐偃為博士使行風俗偃矯制使膠東魯國鼓鑄鹽鐵還奏事張湯劾偃矯制法)
(當死偃以為春秋之義大夫出疆有可以安社稷利萬民可專也湯不能屈)奉使行風俗(前成)
(帝初即位孔光為博士數使錄冤獄行風俗振贍流民奉使稱旨由是知名以高第為尚書)年最為
少(賈誼文帝召為博士時年二十餘最為少每詔令議下諸老先生不能言誼盡為之對人人各如其意所)
(出諸生於是以為能文帝悦之超遷一歲至太中大夫)得生幾晚(後漢桓榮習書年六十餘世祖)
(召令說書甚善之每朝會令榮於公卿前敷奏經書帝稱善曰得生幾晚拜博士)
羣書精語兼崇載籍窮微闡奥(東漢中興舉博士科督郵板狀曰生事愛敬喪)
(没如禮兼崇載籍窮微闡奥則保舉)儒林之官四海淵源(漢成帝遣博士使關東不稱詔)
(曰儒林之官四海淵源宜皆通達國體故謂博士否則學者无述焉非所以尊道德也)博士為天
下宗師(後漢朱浮以國學既興宜廣博士之選上書曰博士之官為天下宗師使孔聖之文傳而不絶)
道之淵藪(魏志云文帝即位博士高采上書曰博士道之淵藪)出文閫為諸生之
蓍龜(皮日休移成均博士書曰足下出文閫為諸生之蓍龜作後來之綿蕝得不思居其位者不愧其道)
(處于職者不墮其業乎否則市大易負乘之譏招詩人伐檀之刺矣)旬省月試時考歲貢
(歸崇敬學生朝晡請益師二時堂上訓授道義示以文行忠信孝弟睦友旬省月試時考歲貢視生徒及第多)
(少為博士考課)著錄之生若雲(選陸佐公石闕銘云置博士之職而著錄之生若雲開集雅之)
(館而欵闕之學如市注云范曄後漢書曰張興稍遷至博士弟子自遠至者著錄且萬人)通古今辨
然否(應劭漢官儀曰博者博通古今士者辨於然否)招諸生立館下(見太傅門精語類注)
前賢詩詞入院誨螟蛉(韓退之答張徹詩漸階羣振鷺入院誨螟蛉)學省清
貧五品官(劉禹錫送國子博士令狐赴興元覲省云相門才子高陽族學省清貧五品官諫院過時)
(榮棣萼謝庭歸去踏芝蘭)儒庠恣遊息(韓詩儒庠恣遊息聖藉飽商確)
監簿(北齊國子寺置主簿隋一人唐因之掌印勾檢監事凡學生有不率教者則舉而免之六典本朝國)
(子監主簿一人以京官或選人充掌文簿或勾考其出入兩朝志元豐初省主簿三年罷書庫官復置主簿續)
(會要)
皇朝事實好學嗜古(言行錄韓維字持國仁宗患縉紳奔競諭近臣曰恬退者旌擢則躁)
(求者自當知恥於是宰相文彦博宋庠等言公好學嗜古安於靜退乞加甄錄以厚風俗除國子監主簿)刊
定字書(東都事略郭忠恕𫝊太宗聞其名召為國子監主簿令刊定字書)列屬成均(初寮)
(除徐永制云列屬成均典司簿最)設官司最(初寮除俞顥制云監學設官往司簿最)論事
與時相不合(胡澹庵集王庭珪字民瞻號瀘溪先生除國子監主簿論事與時相不合乞去主管)
(台州崇道觀令所在常加存問)
前賢詩詞忽領簿書游太學(劉賓客外集寄楊八拾遺詩云忽領簿書游太學時)
(楊出為國子監主簿也)
國子正錄(北齊國子寺有正錄員隋一人唐因之本朝國初闕元豐定制亦不置大觀元年薛昂乞)
(置國子博士國子正錄與大學官分掌教導從之自是始置正錄凡二員學正掌行學規凡諸生之戾規者待)
(以五等之罰學錄掌佐學正糾不如規者續會要建炎三年國子監併歸禮部官省紹興十三年詔置國子監)
(正錄各一員二十九年詔國子監大學正錄以四員為額中興會要隆興元年詔國子監正錄二員併大學正)
(員依舊兼領二年詔國子正錄今後正行差官更不兼權孝宗會要)
皇朝事實學職(初寮除張矩制宜任學職)爾司糾正(擬制云云)分錄學政
(四朝國史解傳云云)
書庫官(本朝淳化五年判國子學李至言監中印書亦主掌錢物凡有公文其所司止以印書錢物所)
(名稍為近俗今乞改為國子監書庫官從之大宗實錄書庫監官以京朝官充掌印經史羣書以備朝廷宣索)
(賜予之用及出鬻而收其直以上於官元豐三年省續會要紹興十三年詔復置一員三十一年減罷中興會)
(要隆興詔主簿兼書庫乾道復置一員孝宗會要)
皇朝事實局籍(宋景文集入階局籍之華)與太學豪俊游(張守撰許份墓誌份)
(字子大監書庫謂所親曰可以博觀書史且獲與太學豪俊游)
太學
博士(魏太學置五經課試之法置春秋穀梁博士應劭漢官儀東晉增置國子博士十六人謂之太學博)
(士北齊國子寺有太學博士隋罷國子唯立大學置博士五人唐增置三人掌教文武五品以上及郡縣公子)
(孫六典本朝熙寧四年詔相度錫慶院建大學從鄧綰所請也元豐三年詔改國子監直講為太學博士每經)
(二人掌分經講授考校程文以德行道藝訓導學者紹聖元年左司諫翟思言熙寧更置大學博士正錄雖有)
(朝廷特除然類令國子監長貳薦舉以次除授其進士發解省試廷試在十五人内大學上舍内舍職事者並)
(令召試不在此例元祐以來罷去試法請自今除學官依舊法召試不在此例元年詔學官歲一試紹興十二)
(年權於臨安府措置增展置太學博士三員十三年始建太學職源)
歴代事實槐市(淮南子大學曰槐市又三輔黃圖云元始中起明堂列槐樹數百行朔望諸生)
(持經書及當郡所出物於此買賣號槐市)温恭醖藉(桓榮拜博士車駕幸太學會博士論難於前榮)
(温恭而醖藉每以禮遜相厭不以辭長勝人)號曰六儒(隋書馬光開皇初高祖徵山東義學之士)
(光與張仲讓孔龍竇仕榮張買奴劉祖仁等俱至並授太學博士時人號曰六儒)一時之最(大業)
(初禮部侍郎許善心舉徐文遠與包愷褚徽陸德明魯達為學館遂擢文遠國子博士愷等並為大學博士皆)
(一時之最)立義析要(陸德明為大學博士高祖已釋奠召博士徐文達浮屠慧乘道士劉進喜各講)
(經德明隨方立義徧析其要帝大喜曰三人者誠辨然德明一舉輒蔽可謂賢矣賜帛五十疋)别義精
博(王恭少篤學教授鄉閭弟子數百人貞觀初召拜大學博士講三禮别為義證甚精博蓋文懿文達皆當)
(時大儒每講徧舉先儒義必暢恭所說)剖析凝滯(馬光為大學博士嘗因釋奥高祖親幸國子學)
(王公以下畢集光升坐講禮諸儒生以次論難皆當時碩學光剖析凝滯論者咸推服焉)五業並授
(魏志樂祗字文載黃初中徵拜博士十餘人文多偏辟不敢親教備員而已惟文載五業並授)七廟質
疑(晉中興書謝沉康帝即位朝議七廟迭毁於是以大學博士徵用之質疑滯也)鄭覃請置(鄭覃)
(既名儒故以宰相領祭酒請太學五經置博士禄廩比王府官)講經賜帛(見上立義析要註)
皇朝事實道德經術(東都事略孫復傳復字明復居泰山之陽學春秋著尊王發微不惑)
(傳注不為曲說以亂經范仲淹富弼言其道德經術宜在朝廷召為國子監直講)文學行義(言行)
(錄李廌記仁皇時太學之法寬簡國子先生必求天下賢士真可以為人師者胡翼之瑗初為直講有旨專一)
(學之政文學行義一代高之既專學政遂推誠教育多士身率天下之士不遠萬里來就師之)賢良方
正(東都事略秦觀傳觀字少游元祐初蘇軾以賢良方正薦于朝除大學博士)通六經(東都事略)
(吕大臨傳大臨字與叔通六經尤深於禮元祐中為大學博士)著詩義(東都事略彭汝礪傳汝礪字器)
(質王安石得其所著詩義善之以為國子監直講)刊正諸經(同上崔頤正傳孔維薦其名以為國)
(子直講判監李至言諸經音䟽尚多訛謬博士杜鎬直講崔頤正孫奭皆博貫九經請令刊正大宗從之咸平)
(初真宗召頤正日赴御書院說尚書)講乾卦請攬威福(國史慶歷五年上幸國子監命直講)
(孫明復講易乾卦言王者當法乾元以攬威福漢元帝優柔不斷失乾剛之道也上善之賜五品服)講泰
卦推君臣交感(東都事略馮元傳元字道宗為國子監直講真宗召元講易泰卦而因推君道)
(至尊臣道至卑而能上下交感所以輔相天地裁成萬物真宗悦除直龍圖閤直閤官名蓋始此也)宣公
講說命(言行錄孫宣公奭字宗古為國子監直講大宗幸監詔奭講尚書說命三篇帝稱善賜奭緋服)
偓佺說尚書(東都事略崔偓佺傳李至奏為直講真宗幸國子監召偓佺說尚書甚善之)講
詩明暢(楊誠齋集權邦彦字朝美為大學博士徽宗幸學設幄堂上天顔喜甚恩錫有差延見諸生命)
(公講下武詩言明理暢)講書甚精(國朝咸平元年上召國子監直講崔頤正於後殿講大禹謨賜)
(五品服他日對輔臣曰頤正講說甚精卿等更訪經明行修之人具名以聞)以師道自居(東都)
(事略石介傳介字守道召為國子監直講介在大學以師道自居弟子從之者甚衆太學之興自介始直講歲)
(餘用杜衍薦拜太子中允)為師儒謹好惡(言行錄胡文定公安國遷太學博士有學生以文自)
(名每一篇成置錦囊中游公卿間往往轉囑公處之職事公曰未識也其人乃袖刺至博士舍公問所為文其)
(人曰比為肇明取去肇明者祭酒薛昂也他日又問之對曰近製公達所公達者中書侍郎劉逵也於是公鄙)
(其為人公為師儒謹所好惡如此)養士先善其心(楊龜山先生語錄鄭李常作大學博士言)
(養士之道當先善其心今殊失此意使王荆公當此職不知如何曰荆公為相其道蓋行乎當年今日學法荆)
(公之法也已不能善之矣)率諸生合樂歌詩(言行錄胡安定先生瑗為國子監直講每公私)
(試罷掌儀率諸生會于首善堂合雅樂歌詩乙夜乃散諸齋亦自歌詩奏琴瑟之聲徹于外)孔維
薦頤正(見刊正諸經注)安石薦劉涇(東都事略劉涇傳涇字巨濟王安石薦其才召)
(見除經義所檢討久之為太學博士)造膝明繼述之義(言行錄陳忠肅公瓘字瑩中為太學)
(博士被旨奏對論稽古造膝之言遂明繼述之義泰陵喜所未聞反復詰對語遂移時迫於進膳公乃引退上)
(意感悟約公再見有變更時事之意泰陵聖顔英睿臣下奏對往往懾於天威少或契合公始召見遽以人所)
(難言逆意開陳辭達義明使人主豁然感悟由是縉紳士夫罔不欽服蘇黃門聞之撫几歎曰吾兄東坡最善)
(論事然亦不知出此以書抵公嘆譽甚至)除太子中允(見以師道自居注)言暢理明
(言行錄權邦彦為博士徽宗幸學令講下武詩言暢理明天顔甚喜恩錫有差)
旁引廣文博士(唐鄭虔元宗愛其才為置廣文館以虔為博士虔聞命不知廣文曹司何在訴)
(宰相宰相曰上增國學置廣文館以居賢者今後由言廣文博士自君始不亦美乎虔乃就職)可為師
表(見國博門德行純潔注)
羣書精語出文閫為諸儒之蓍龜(見國子博士門)日戒其屬月
勵其徒(皮日休移成均博士書云西域氏之教其徒日以講習訣釋其法為事吾之視大學又足為西)
(域氏之羞矣奚不日戒其屬月勵其徒年持六藉日訣百氏俾諸生於聖典也洞知大曉)旬省月試
時考歲貢(見國子博士門)博士師屬也(韓退之文送牛堪序云堪大學生也余博士也)
(博士師屬也)著錄之生若雲(見國子博士門)招諸生立館下(韓愈為四門博)
(士作進學解曰國子先生晨入大學招諸生立館下誨之曰業精于勤荒于嬉行成于思毁于隨先生口不絶)
(吟於六藝之文手不停披於百家之編記事者必提其要纂言者必鉤其元貪多務得細大不捐焚膏油以繼)
(晷常兀兀以窮年先生之業可謂勤矣觝排異端攘斥佛老補苴罅漏張皇幽眇尋墜緒之茫茫獨旁搜而遠)
(紹障百川而東之迴狂瀾於既倒先生之於儒可謂勞矣沉浸醲郁含英咀華作為文章其書滿家上規姚姒)
(渾渾無涯周誥殷盤佶屈聱牙春秋謹嚴左氏浮誇易奇而法詩正而葩下逮莊騷太史所錄子雲相如同工)
(異曲先生之於文可謂閎其中而肆其外矣少始知學勇於敢為長通於方左右具宜先生之於為人可謂成)
(矣)通古今辨然否(應劭漢官儀曰博者博通古今士者辨於然否)
前賢詩詞儒庠恣遊息(韓愈詩儒庠恣遊息聖藉飽商𣙜)坐客寒無氊
(杜子美贈廣文博士鄭虔詩才名十四年坐客寒無氊賴有蘇司業時時遺酒錢)詞如太阿鋒
(王荆公贈葉直講心大有所潛肩高未嘗脅飄飄凌雲意強禦莫能懾辟雍海環流用汝作舟檝開胷出眇義)
(可發朦起魘詞如太阿鋒誰敢觸其鋏)廣文先生官獨冷(杜子美贈鄭虔博士諸公衮衮)
(登臺省廣文先生官獨冷甲第紛紛厭粱肉廣文先生飯不足)入院誨螟蛉(韓退之答張徹詩漸)
(階羣振鷺入院誨螟蛉)
大學正(北齊國子寺有錄事員隋一人唐因之六典本朝仁宗朝胡瑗掌太學其正錄第補諸生熙寧)
(末興三舍始選官為正錄聖朝職略學正五人學行掌規學錄五人掌佐學正糾不如規者元祐三年罷命官)
(正錄以上舍内舍充後復置命官學正二員建炎三年省紹興十三年復置各一員隆興元年詔國子監正錄)
(二員併太學正錄二員依舊兼領乾道二年復置太學正一員四年詔太學正黃倫除學錄十二月詔復置學)
(錄一員以魏掞之填闕孝宗會要)
皇朝事實帥學者(曲阜除吳師仁制位于成均以帥學者又陸得制進位成均往助其長)
職成均(欒城除游酢制凡有職於成均皆士之秀)獻汴都賦(東都事略周邦彦字美成錢塘)
(人也性落魄不羈涉獵書史元豐中獻汴都賦神宗異之自諸生命為大學正)
大學錄
皇朝事實張耒為蘇軾深知(東都事略張耒傳耒字文潛幼穎異幼為文蘇軾深)
(知之稱其文為汪洋澹泊有一倡三歎之聲云召為太學錄)傅良為士林所推(樓攻媿集)
(陳止齋傅良字君舉授泰州教授未赴會大學錄闕參政龔茂良行宰相事奏曰太學錄一闕睥睨者衆臣欲)
(擇取名儒為士林所推者越拘攣而用則人自服矣上問為誰以公對上曰是朕所素知者除命一下果無異)
(辭)談經同僚避席(周益公王之望字瞻叔太學成高選學官以公為錄即兼博士閱五年每)
(值談經同僚往往避席四方英俊爭求指授作成為多其傑然如王詹事十朋皆是也)輯通鑑紀
事本末(游洚撰袁樞行狀公諱樞字機仲上曰史書編年事多間斷莫詳始末龔公對曰近有太學錄)
(袁某嘗取資治通鑑各分條目輯成為一書謂之通鑑紀事本末頗便觀覽上曰可速進入遂塵睿覽)以行
規矩為職(淵源錄胡文定公安國字康侯除大學錄學生劉觀石公揆輕俊有名試選屢居上游一)
(旦觀為人代筆事覺公揆薄游成訟逾告期不歸為之游說者甚衆公正色曰錄以行規矩為職職不能守奚)
(以錄為且二人者果佳士而所為如此亦何足䘏衆不能奪竟致之法)日進諸生而誨之
(朱晦庵集魏掞之字元履號良齋先生守大學錄既就職日進諸生而誨之且視其居有壞者或幾壓焉則請)
(於朝行緡四十萬以葺之)請爵二程使從祀(同上先生為大學錄釋奠先聖當分獻從祀則)
(先事白宰相王安石父子以邪說亂天下不應祀典而河南程氏兄弟唱明絶學以幸方來其功為大請於上)
(廢安石父子勿祀而追爵程氏兄弟使從祀)上舍生特除(中興會要紹興四年詔大學生黃倫)
(升補上等上舍特與補左承務郎除大學錄)
武學
武學(唐開元間始置太公尚父廟以留侯張良配中春中秋上戊祭之牲樂如文宣仍以古名將十人為)
(十哲配享上元元年尊太公為武成王以白起韓信諸葛亮李靖李勣列於左張良田穰苴孫武吳起樂毅列)
(於右以良為配建中初詔考定可配享者列古今名將六十四人圖形焉並唐書本朝太中祥符元年詔尚父)
(宜加謚昭烈武成王慶歷三年詔置武學于武成王廟以阮逸為教授八月罷武學以議者言古名將如諸葛)
(亮羊祐杜預等豈專學孫武故也熙寧五年樞密院言古者出師受成於學文武弛張其道一也祖宗嘗建武)
(學横議中輟識者悼之欲乞復置武學以追成先朝之志詔于武成王廟置學)
皇朝事實孔子豈太公抗(温公通鑑論孔子所以祀於學者禮有先聖先師故也自)
(生民以來未有孔子也豈太公得與之抗衡哉)去白起(建隆二年先是上臨幸武成王廟觀所畫白起)
(曰起殺已降不武乃命去之)升管仲(四年詔曰武成王廟從祀神像齊相管仲宜塑像升于堂西河)
(太守吳起回畫像降于廡下)
博士學諭(本朝武學諭慶歷三年置學始以阮逸為之本朝官制未幾省熙寧五年樞密院乞復置)
(武學選文武官知兵者充教授仍差韓縝判武學固同判續會要武學教授如國子置直講元豐官制行改為)
(武學博士武學博士學諭各二人掌以兵書弓馬武藝訓誘四朝志建炎兵興廢紹興十六年詔令臨安府修)
(建武學二十六年詔武學博士學諭各置一員内博士於文臣有出身或武舉出身曾預高選人充其學諭差)
(武舉人中興職略後又除文臣之有出身者)
皇朝事實師屬(鄭補之擬制爾維師屬毋專韜略)諭導(同上制云)典教右學
(曲阜行何去非武博士制云)
宗學
宗學(漢平帝詔朕惟宗室皆高帝子孫令置宗師以糾之致教訓焉明章二帝友愛子弟雖各有國幼者)
(率留京師訓導以禮食和染教皆為良善唐高祖詔宗室子孫就祕書外省别為小學唐儒學傳序本朝胄監)
(之外復立宗學始創於神宗至崇觀而大備中更禍亂宗學遂廢南渡草創為屋數楹暫寓臨安之睦親宅更)
(化之後以羅仲舒范楷奏請有旨遷睦親宅於他所而盡拓故基以為學焉案宗學謝表及題名)
皇朝事實制視太學(宗學題名南渡更化乃增補員定試額凡陞黜進退之制槩視太學)
一視賢關(寧皇御書綾紙贊辭宗庠載闢用廣舊規所以昭宗睦廣教育也惟麟趾化行爪□綿茂)
(雖資稟之攸厚必陶冶而後成俾繇選補著之于籍月書季攷一視賢關文行相符矩矱是蹈庶廣收得人之)
(效強我王室尚其懋哉)力扶綱常(登科題名淳熙甲辰之冬皇上奮發英斷更新大化又明年以)
(麟趾之胄苦墮肝膽力扶綱常於是赫奕奎文誕錫黌宇賜之束帛試之春官優之陞擢)更新置齋
(嘉定更新宗學置四齋曰貴仁大雅明賢立愛辛巳重廣學舍添兩齋曰懷德曰升俊)廣教育
強王室(並見上注)
博士(本朝宗學博士舊諸王宫大小學教授也至道元年大宗將為皇姪等置師傅執政謂環衛之官非)
(親王比當有降乃以教授為名咸平初遂命諸王府官分兼南北宅教授南宫也太祖太宗諸王之子孫處之)
(所謂睦親宅也崇寧五年又改稱某王宫宗子博士位國子博士之上靖康之亂宗學遂廢紹興四年始復置)
(諸王宫大小學教授二員隆興省其一嘉定九年十二月始復置宗學改教授為博士又置宗學諭一員並隸)
(宗正寺博士在太常博士之下諭在國子正之上俸給賞典依國子博士及正體例於是宗室疏遠者皆得就)
(學而彬彬可觀矣旋有旨復存諸王宫大小學教授一員)
皇朝事實善屬文(東都事略唐庚傳庚字子西善屬文為宗子博士張商英薦其才除提舉)
(京畿常平)
學諭(官制見宗博門)
羣書旁引教以孝悌睦友(記文王世子庶子之正於公族者教之以孝悌睦友仁愛)
(明父子之義長幼之序注庶子公族之屬掌國子之倅為政於公族也)
四六警語(槐市采廩)(璧水賢關)(辟雍成均)(胄監上庠)
發端(親膺顯命擢長成均)(疏渥宸廷躋榮胄學)(建簡儒流職嚴師屬)(拜恩北闕典教西雍)
(光奉宸綸陞華學省)
起聮(六館章縫喜仰師模之正四方矜式益增吾道之光)
(崇化厲賢將啟太平之兆回心向道固非俗吏之能)
(帝學容賢庸作國人之矜式師儒正席允為吾道之棟梁)
(簿正清簡與他監以迥殊師道尊嚴喜真儒之方用)
(士心所屬惟文章翰墨之宗道統攸歸實仁義禮樂之主)
(帝席夜前對宣室鬼神之問學宫晨入誨諸生行業之勤)
(南宫典禮之官便合絲綸之掌西廱尊道之任乃資模範之良)(斯文不墜吾黨交欣)
(木鐸一宣橋門萬計)(入學而招諸生尚想三年之舊舉酒而祭之地今惟一老之尊)
(有德進則朝廷尊無心得而鬼神服)
警聮(上深嘉其重望人自以為得師)(得英才而樂育俾邪說之自消)
(周官師氏之尊漢室橋門之盛)(荀卿尊王之學當居是官仲尼無敵之儒當極其用)
(首善允資於京邑百川力障於狂瀾)(太學風化之本原其來已古大夫國人所矜式必立之師)
(時方君子之大來天俾斯文之未喪)(自孔孟而降猶傳吾道之宗由韓歐以來實壽斯文之脈)
(思得孔大夫之賢遠繼齊三老之躅)(在元祐開實用張横渠之輩至紹聖末亦取游建安之流)
(京師諸夏之根本儒官四海之淵源)
(陽城之教國子首明忠孝之規退之之招諸生先示勤思之誨)
(會今古於方寸之間友聖賢於千載之上)
(沃之周情孔思之文盡霑賸馥賡以文王虞氏之操默動真機)
(矧當漢室橋門之聖久虚周官師氏之尊)(暢郁乎之文一變而至道飾炳然之化三代以同風)
(漢尚經術專選威重之儒唐用人材間得忠正之彦)
(崇化厲賢將啟大平之兆回心嚮道信非俗吏之能)
(俾國人有矜式必得孟軻誨諸生以精勤當如韓愈)
(暫儀表六館之士即論思兩禁之班)(得英才而樂育俾邪說之自消)
正錄(平生鑽仰幸蒙陶鑄之恩畢世依歸終願門闌之託)
(圜橋冠帶正有賴於綱維聽履星辰宜亟司於獻納)
(道古今譽聖德亟馳賀燕之忱操几杖從先生深有攀鱗之願)
(把旌旄而主文字雅為宗儒釋筆硯而操化權請觀盛事)
(入太學而誨諸生遂作羣儒之倡有嘉猷而告我后行為帝者之師)
(治經而為博士文不在兹乎持槖而上甘泉跋而及之耳)
(方當養弟子而授孟軻使國人之有式行且用直儒而相尼父俾侵疆之復歸)
翰苑新書前集卷二十五
