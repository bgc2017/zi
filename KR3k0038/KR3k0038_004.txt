翰苑新書前集卷四
參政
參知政事(後魏古弼為尚書令參知政事隋蘇威高熲等参預朝政唐劉洎張文瓘皆参知政事魏)
(徵杜淹等参預朝政崔仁師等参知機務此其始也摘竒國朝乾德二年太祖已相趙普畏其專將擇官以為)
(副而難其名稱召陶穀問曰下丞相一等有何官對曰唐有参知機務参知政事今可用之遂命薛居正吕餘)
(慶為参知政事仍令不押班不知印不升政事堂止令就宣徽使廳上視事殿庭别設塼位於宰相後勅尾書)
(銜降宰相數字月俸雜給半之蓋帝意未欲令居正等名與普齊也會要史臣錢若水等曰按唐高宗嘗欲用)
(郭時舉参知政事復以其資淺止令同承受平章事亞於参政矣穀言失之開寳六年詔参政薛居正等於都)
(堂與宰相同議公事又詔中書門下押班知印宜令與居正等同知雍熙四年御史言文德殿常朝百官皆有)
(塼位唯参知政事未有詔令依位排砌至道元年詔参政與宰相分日知印押正衙其塼位先異宜合為一並)
(得升都堂二年詔自今参知政事不知印押班塼位列宰相後不升政事堂然押勅齊銜行並馬至今不易参)
(政行丞相事多不踰年淳熙初葉夢錫龔實之行丞相近三年言者以馬懷思嘉泰許深甫為参政陳勉之兼)
(權之除袁起巖盖三員也亦國朝所未有嘉定初命雷季仲婁彦發樓大防亦三員遂為故事朝野雜記)
歴代事實端副(唐大詔令李靖制参聞政本職重端副)公直(後魏古弼太武時為尚書)
(令参知政事方欲奏除减苑囿遇太武與劉樹圍棋弼捽樹頭敺其背太武竒弼公直皆可其奏以與百姓)
勤謹(魏文帝即位劉放孫資轉為左右丞参掌機密評曰劉放文翰孫資勤謹並管喉舌權聞當時)厲
行忠直(唐戴胄為吏部尚書参預朝政太宗嘗謂羣臣戴胄於我無骨肉之親但其忠直厲行情深體)
(國事有機要無不以聞所進官爵以酬厥勞爾)守道耿介(唐蕭瑀復參預朝政帝曰武德之季太上)
(皇有廢立議瑀於爾時不以利怵死懼社稷臣也因賜詩曰疾風知勁草板蕩識誠臣又曰公守道耿介古無)
(以過然善惡太明或有時而失瑀頓首謝曰既蒙教又許以忠亮雖死日猶生年也)貢金不受(職官)
(分紀禇遂良進黃門侍郎参綜朝政莫離支貢金遂良曰討弑君之罪不受其賂)古名臣何以
加(唐魏徵知門下省事詔朝章國典参議得失他日宴羣臣帝曰納忠諫正朕違為國家長利徵而已雖右)
(名臣亦何以加親解佩刀以賜)諸葛亮無以抗(同上帝問徵與諸葛亮孰賢云云帝曰徵蹈履)
(仁義以弼朕躬致之堯舜雖亮無以抗)參機密(王方慶制自参機密)幹樞近(唐崔湜為宰相)
(謂陸象先人望宜幹樞近並参知政事)參謀玉鉉(陳希烈制黃樞貳職侍講金華紫府弘真参謀)
(玉鉉)緝台階政(崔日用参知機務宜緝台階之政)燮贊化原(柳集表燮贊化原参和鼎)
(實)參掌朝政(隋蘇威宇文述裴矩裴藴虞世基参掌朝政時人稱為五貴)參綜朝權
(晉殷浩為建武將軍揚州刺史遂参綜朝權)毘贊朝政(晉荀勖為中書監侍中毘贊朝政)論
議明辨(唐蕭瑀参預朝政論議明辨不能容人短)争事帝前(薛稷遷黃門侍郎参知機務與)
(崔日用數争事於帝前)未嘗語禁省事(唐楊師道拜侍中参預朝政親遇隆渥性周慎未嘗)
(語禁省事)納忠諫正朕違(見古名臣何以加註)勸行仁義(唐魏徵字元成貞觀三年)
(以秘書監参預朝政於是帝即位四年歲斷死罪二十九幾致刑措米斗三錢天下大治蠻夷君長襲衣冠𢃄)
(刀宿衛東薄海南踰嶺戶闔不閉行旅不齎粮取給於道帝謂羣臣曰此徵勸我行仁義既效矣)盛陳
節儉(隋蘇威與高熲参掌朝政威見宮中以銀為幔鈎因盛陳節儉之美以諭上上為改容彫飾舊物悉)
(命除毁)薦人皆知名(唐杜淹字執禮檢校吏部尚書参預朝政所薦四十人後皆知名)年
不可及(崔湜初執政年二十七容止端雅文詞清麗嘗自吟曰春還上林苑花滿洛陽城張燕公嘆曰)
(此句可效位可得其年不可及也)黃門參知(唐貞觀十三年尚書左丞劉洎以黃門侍郎参知政)
(事)中書參知(永徽六年中書舍人李義府守中書侍郎参知政事)東臺參知(乾封二年)
(東臺舍人張文瓘参知政事)象先人望(唐崔湜為宰相謂陸象先人望宜幹樞要遂並知政事)
皇朝事實政府(胡文恭行参政高若訥封贈制政府)宰旅(職源文恭集賜参知政事張昇)
(乞致仕批答云比閱奏於公車願還事於宰旅)輔贊聖德(言行錄施大資點字聖與自除簽書未一)
(日即参大政總軍國之務者凡六載所建明為多尤以輸忠切諫輔贊聖德為心)貳台衡(楊億代表)
(云貳秩台衡)參相府(同上擢参相府)陪宰司(胡文恭集賜曾公亮批答参聞政道陪貳宰司)
陪宰政(宋敏求唐大詔令序云先君宣憲入陪宰政)陪宰席(丁未錄除張方平擢陪宰席)
陪宰涂(職源王珪賜曾公亮免恩命批答云頃陪議於宰涂)參四輔(楊億代表云参四輔之班)
風範端凝(職源李沆嘗侍曲宴太宗目送之曰李沆風範端凝真貴人也俄除参知政事)天下
望風采(見後帝前辨是非注)剛毅守節(言行錄薛簡肅公奎字伯藝拜参知政事公入謝上)
(曰先帝嘗言卿可用吾今用矣公益感激自勵而素剛毅守節不苟合既與政尤挺立无所牽隨)剛正
立朝(言行錄魯肅簡公立朝剛正嫉惡少容在政府七年務裁抑僥倖不以名器私人)魚頭骨
鯁(言行錄魯肅簡公参大政樞密使曹利用恃權驕横公屢折之帝前時貴戚用事者莫不憚之目為魚頭)
(参政因其姓且言骨鯁如魚頭也)真宰相才(仁宗實錄寇萊忠愍公凖召為参知政事嘗奏事切)
(直太宗怒起輙攀帝衣復坐事决乃退太宗曰此真宰相才也)真台輔器(言行錄趙公普在中書吕)
(端為参政趙嘗語人曰吾觀吕公奏事得嘉賞未嘗喜遇抑挫未嘗懼亦不形於色真台輔之器也)賞卿
之直(職源竇偁與賈琰同事太宗府中太宗嘗與諸王府射琰稱贊而多矯誕偁叱之太宗不樂因罷會)
(白太祖出偁涇州後為参知政事太宗謂曰卿何以至此曰陛下以藩邸舊恩至此太宗曰非也卿嘗面折賈)
(琰賞卿之直耳)狄喜得人(六一居士集薛簡肅公奎拜参知政事公嘗使契丹議論服其坐中及聞)
(公用皆喜曰是得人矣)自節度除(丁謂自保信軍節度使知江寧召為参知政事以當降麻盛文)
(肅為學士以為参知政事合用舍人草制遂以制除丁甚銜之倦遊錄)乘傳赴闕(淳化四年知大)
(名府趙昌言乘𫝊赴闕拜給事中参知政事即日赴中書視事)行且相卿(言行錄契丹謀入寇畢文)
(簡公士安首䟽五事帝多納用中書闕相乃進公参知政事帝曰未也行且相卿)作釣魚詩(東都)
(事略吕端傳諡正惠拜参知政事多獨召便殿語必移晷時吕蒙正為相會曲宴後苑上作釣魚詩斷章云欲)
(餌金鈎深未達磻溪須問釣魚人意以屬端後數日罷蒙正而相端)朕之裴度(職源慶歷中貝州兵)
(士王則反明鎬師久无功参知政事文彦博請行上欣然委之凱旋除平章事及見上勞之曰卿朕之裴度也)
加父恩命(春明退朝錄参知政事父見其進拜者盧朱崖吳正肅與尚書張公安道樞副陳堯叟張)
(文孝晁文肅由登用而朝廷多優加其父恩命焉)召母命坐(賈黃中兩受詔知貢舉多柬拔寒俊)
(號為無私又掌吏部選事品藻精當上益知其才拜給事中参知政事召見其母王氏命坐與語日教子如此)
(真所謂今之孟母也因賦詩以美之賜予甚厚)命賜鞍馬(職官分紀王冀公以参知政事判大名府)
(召還加邑封契丹方講好真宗欲重其事冀公入謝特命以衣𢃄鞍馬賜之自後二府轉官加階勲封邑入謝)
(皆有對賜)參萬機(歐陽集謝表参萬機之密論)豫大政(實錄薛居正拜相制豫大政於萬機)
(下丞相之一等)贊國鈞(歐陽集謝表贊貳國鈞参聞廣論)參政論(温公賜韓絳詔曰俾参政)
(論允叶羣心)毘政參務(會要参知政事貳宰相毘大政参庶務中書舍人以上至尚書為之)下
丞相一等(見官制)與相職均(丁未錄除張方平制参議大政雖下丞相一等至於坐斷)
(廟堂之論上則斡元化以調四時下則鬯至仁以澤萬類近則羣元仰首以承德遠則殊俗交臂以待命盖與)
(宰相之職業均)通知三省(職源官制舊典云近詔復置参知政事二員通知三省政事)同議
都堂(會要開寶六年六月詔参政薛居正吕餘慶於都堂與宰相趙普同議公事)面議政事
(言行錄趙清獻公抃字閱道参知政事感激思奮面議政事有不盡者輒密啓聞上手詔嘉之公與富弼曾公)
(亮唐介同心輔政率以公議為主)兼權密院(言行錄趙忠簡公鼎字元鎮宰執奏事上詔孟庾沈)
(與求並兼權樞密院趙鼎曰仁宗陜西用兵宰臣兼樞密院今臣既兼而参與亦令權則事歸一體無前人所)
(謂密院調兵而三省不知三省財竭而密院用兵不止者矣)同議邊事(中興會要紹興四年六月)
(臣僚言仁宗皇帝康定初陜西用兵知樞密院晏殊言近詔邊事宰臣参議而参知政事獨不與聞乞自今並)
(許同議仍令書檢帝曰議政之臣所當同國休戚詔皆從之書檢會康定故事應密院邊事之大者詔参知政)
(事同議仍書檢詔依見行條例仍自今三省官通書檢)押麻(淳熙玉堂雜記凢鎻院文臣職事官承務)
(郎釐務官通直郎以上明日赴文德殿聽麻宰相樞密皆不往惟輪参政一員押麻麻卷自内出閤門啓御封)
(兩吏對展宣贊舍人南面搢笏乂手擿首尾詞及階官以授参政付中書吏百官不拜而退若大詔令及册后)
(之類則宰執文武百僚俱入)知印(會要至道元年詔自今参知政事宜與宰相輪日知印押正衙其位)
(塼先異位宜合為一商議軍國政事並得升都堂閏七月衝改)退思巖(國老閒談魯宗道為執政營一)
(小室畫山水朝退獨坐謂之退思巖雖妻亦不許入)中書總目(言行錄歐陽文忠公脩字永叔公在)
(政府凢兵民官吏財利之要中書所當知者集為總目遇事不復求之有司公與韓公同心輔政每議事心所)
(未可必力争韓公亦開懷不疑故嘉祐之政世多以為得)天章條事(言行錄范文正公仲淹字希文)
(為参知政事每進見上必以太平責之既而再賜手詔趣使條天下事又開天章閣召見賜坐授以紙筆使䟽)
(于前公退而條列所宜先者十數事上之宋元憲公庠帝召二府天章閣觀書上出詔目問天下利病事公時)
(参知政事獨進曰臣等願至中書條上既退草數千言奏之後皆施用)帝前辯是非(言行錄唐)
(質肅公介拜参知政事與同列論政事未嘗阿屈雖在帝前必究切辯析要是非之歸帝以是益敬信之而天)
(下翕然想望其風采一日語諸子曰吾備位政府知無不言桃李固未嘗為汝等栽培而荆棘則甚多矣)上
前陳利害(言行錄王文忠公堯臣字伯庸在政事堂議論有所不同必反復切劘至於是而後止不)
(為獨見在上前所陳利害甚多)日食請修德(景祐四年司天上言明年正旦日食請移閏月以避)
(之上以問大臣参知政事程琳曰日者衆陽之長人君之象今有所食盖陛下乾剛之道忽有所虧而致惟修)
(德可以免之上曰卿言極是)論及朋黨(涑水記開慶歷四年上與執政論及朋黨事參政范仲淹)
(對曰自古以来邪正在朝未嘗不各為黨不可禁也在聖鍳辨之耳誠使君子相朋為善其於國家何害)同
心輔政(見中書總目註)和而不同(言行錄周益國文忠公必大除参知政事上曰近見卿遇)
(事殊不依違執政之於宰相事任非遠自當和而不同公曰韓琦歐陽修殿上日有所争退則懽然無間最為)
(可法)薦人材(言行錄趙忠簡公鼎在洪二年召還除參知政事上令鼎薦人材公即以朱震范同吕祉)
(陳槖吕本中林季仲董棻上之)未四十執政(朝野雜記未四十執政者寇莱公三十一張魏公三)
(十三晏元獻三十五蘇太簡錢宣靖韓魏公四十趙韓王王沂公皆三十九又富鄭公四十)
自叙骰子選(丁謂作参政或率楊文公賀之公曰骰子選耳何足道哉)清優不如學
士(東齋記事孫夢得為參知政事曰俸禄差厚爾與學士亦不甚相遠但清優不如學士而勞責過之)太
平宰輔(吕文正參預朝政一日便殿論邊事退文正嘆曰何日邊候徹警使吾輩得為太平宰輔李文)
(靖公不答至中書召文正語之唯聖人能内外無患自非聖人外寧必有内憂譬人有疾常在目前則知憂而)
(治之)急於進用(倦遊錄蘇易簡晚年急於進用因召見頗攻中書之短遂參大政)
羣公精語汝貳二相(石介慶歷聖德詩昌朝儒者學問該洽汝貳二相庶績咸秩謂賈昌)
(朝也)
四六警語(政地政路)(政府東府)(貳相政塗)(左轄中階)
發端(顯奉制函進参魁柄)(簡隆宸眷序陟政塗)(顯膺詔綍分縡政機)(晉用真儒首參大政)
(妙簡中宸峻躋亞相)(度越羣公延登兩地)(肅奉宸綸擢司政柄)(延登帝賚參秉國鈞)
(顯拜制麻晉參國柄)
起聫(尺一詔書起本兵之舊弼二三執政進秉國之新參)
(運籌决勝久注意於安危當軸處中仍兼資於文武)
(方甲兵之間至廟堂孰為經濟而股肱之寄在忠力式副登庸)
(耀神武折遐衝既資廟勝建太平興大政式籍弼諧)
(間兩社以為公輔助調鼎鼐之和有一德以享天心上柄杓魁之象)
(忠臣之謂骨鯁久頼讜言執政之猶股肱其瞻良弼)
(密次台躔禮秩僅餘於一等同升政路絲綸特下於九天)
(運籌合上意既資心腹之謀共政圖舊人遂履股肱之任)
警聫(相尊等爾時来為之)(仰中間之炳耀間兩社以雍容)(臣哉孰重於鄰哉賢者固識其大者)
(外以師保萬民内以儀型百辟)(益茂處中之望行膺虚左之求)
(間兩社以為公輔有一德以享天心)(職親宥密總三軍五兵之權任重弼諧贊一日萬機之務)
(見管夷吾何憂人有憑藉間樂正子為政國其庶幾)
(惟兹四人共廸文王之彛教式是百辟要觀山甫之令儀)
(會昌之庸德裕豈限儒科至道之登吕端具存故實)
(予惟克邁乃訓久入告於嘉猷天將降任是人果參陪於揆路)
(爰藉前疑後丞之功入攄經文緯武之智)(一人虚已以面南四境峩冠而拱北)
(既資二相以燮調復頼四鄰之啓沃)(允同心於膠漆任正位於鈞衡)
(共領朝班纔差丞相之一等通釐省務非特尚書之萬機)
(彌綸大政一日至於萬機體貌大臣四岳均於百揆)
(南山之維石巖巖允諧輿頌北斗之台星兩兩焜耀階符)
(中居一相雖當大任之隆日有萬機允藉同寅之助)
(循次而拜遠不過旬月之間比勢而言盖相去唯阿之地)
(邪謀自寢以汲直之在朝太平可期有鄭公之預政)
(台躔動色泰階炳兩兩之符寳歷綿休神鼎增九九之重)
(公輔間於兩社望聳師瞻天子必有四鄰猷資汝告)
(河北甫定胡文烈遂參於政機陜西略平龐莊敏亦貳於國秉)
(差丞相之一等體貌俱隆預天子之萬機股肱夾輔)
(唐室参知之任實同八柱之承天藝祖沿置之因盖慮一鵰之挾兔)
(惟股肱之寄在忠力則道德之威成安強)
(請申善頌永居兩地之尊同興嘉師仰託二天之庇)
(密贊國經暫延登於左轄宏熙帝載行進躡於中階)
(押班分印少陪鼎鉉之調和論道經邦即應泰階之平正)
(已新巖石共瞻赫赫之師行築沙隄式望堂堂之相)
(一䕫一卨幸勉追慶歷之蹤三沐三薰請嘗試徂徕之墨)
(維石巖巖果峻具瞻之望泰階兩兩竚應上台之躔)
(得賢臣而洪功業想相得之益彰譽聖德而道古今愧頌言之不足)
(中台虚席職已總於機衡顒面正朝位佇登於魁柄)
翰苑新書前集卷四
