翰苑新書續集卷十七
諸幹官類
通廣西蕭機宜劉後村
瞻蕭傅之門素欽前輩佐烏公之府獲事元僚屬當
問戌之年敢廢登名之禮恭惟某官天才高邁世德
深長稟大參剛介之姿得文昌渾厚之氣吐詞奕奕允
兼燕許之能落筆駸駸不減鍾王之妙燁然華問際此
明時盍侍紅雲一朵之邊乃客梅花萬里之外然而山
川清淑幕府尊嚴典刑足以領袖諸賢嚬笑足以慘舒
一道乃如公子素馳魏闕之心將有神仙共引蓬萊之
路徑登禁槖襲取家氊某跡比蓬飄命過紙薄枕戈塞
上竟無獲級之功負耒田間已作終身之計不圖帥壼
使奉辟書以平生懷見賢之心於此日有事長之幸吾
從先進方願學於步趨子所雅言尚曲垂於警誨
通福建余運管劉後村
光奉贊書來參計幕陪輶軒而問俗咸仰元僚執蒲榖
以臨民叨居屬部敢贄干麾之敬冐塵督察之威某官
氣稟清英品流高勝勲名事業紹熙丞相之冡孫文獻
典刑嘉定從臣之猶子粤自麒麟之墮地共期鵰鶚之
在天而乃於簡編燈火以究心視鐘鼎旂裳而若凂兩
臺贊畫俱為名公之所知百里承流殆以寒士而自處
己書邑最尚詭民庸蓋全閩煑摘之利饒而大&KR1193;澄清
之權重有如上介必揀時髦方將持大體於言議風旨
之間何至親細務於米鹽錢榖之末側聞公子素馳魏
闕之心將有神仙共引蓬萊之路某早孤鮮援漫仕不
諧偶脫選坑冐當劇邑終年勤苦無赫赫之可書一念
撫摩有蒼蒼之在上然命脈實關於鹺運而主盟全藉
於帷籌忻聞名輩之臨倘篤通家之好雖無善政敢希
堂上之絃儻有危機尚賴幕中之辯
通吴運幹方壺山
肺腑懿親雅稱上臺之佐本支疎屬敢辭下邑之卑聞
名久之脩贄禮也某官富甚天分産於后家嗜好清脩
一癯儒而自牧封閉驕吝羣公子之所難屢嘗塵鞅之
親兹就禮羅之致興言七聚亦餉三邊轉輸不至於乏
興根本宜加於密護入幕能辯有石處士之風居朝推
賢維舄小君之美某半生自力三任靡成一領荷衫戛
乎身計數間茅屋強以縣名民瘠可憐政苛奚忍幸趨
節下得輸覆護之情將墮山間竭盡推摩之力所為皈
向不盡編摩
通廖提幹陳篔窗
棲足雷封恐不慣勾稽之冗舉頭星幕尚能陪談笑之
餘雖疆圻未半於九州想光采亦分於百里輒因行役
敬布悃忱某官忠藎傳家恢竒範俗祥麟一角經赤水
以蜚英威鳳九苞向丹山而吐秀妙年發聞盛旦舒翹
哦松之韻何如泛蓮之名籍甚盍躋紫槖屈佐皇華有
嘉分幕之榮迥邁同堂之樂佐鑄金之冶已多鍛鍊之
精問造物之爐必有陶鎔之妙竚聞推轂躐踐登畿某
末第強顔卑官失志從昔簡編之上頗殫厥心於今箠
楚之間敢負所學平側千巖之竇凄凉一水之濱雖云
甚窮亦曰多幸眼邊朱墨固難蹤跡於崇臺舌裏玄黃
尚足拄撑於矮屋
回史機宜李梅亭
識嵇父於未仙如敬人中之鶴見徐卿之有子真成地
上之麟辱貽秋月之兩章尤服春雲之多態恭惟某官
材為國瑞學有家傳手敏八义亦欲吹噓而送上眼迷
五色竟難摸索於暗中不妨利吾器以俟時行即溉其
根而食實斯文如女有正色安用自憐我相夫子非癯
仙即騰善價某方謀下榻聞偶稅郊兹勤連璧之臨咸
有聫珠之贈寸田耕不盡益信任忠敏之詩二季對相
望誑有歐陽子之識
回王計議方秋崖
伏審峻陪梱議增重藩符彼敵何能為當不負圯上之
學今計將安出其必吐胸中之竒願聞一言聿寧四履
蓋韓愈政慙幕辯賴留侯肯辱帷籌中有尺素書敬
佩烹鯉魚之贈報之青玉案尚賡洗兵馬之詩侯其勉
之行胥告矣
回舒計議方秋崖
歸去來兮乃司故府聊復爾耳又贊戎垣䲳如燕壘之
尋喜甚鷗盟之在恭惟某官儒而韜略語亦詩騷左手
取印右手執干戈夙負兒時之志上馬殺賊下馬草露
布適羞我輩之顔久畫諾於油幢每誓清於氊帳楚氛
甚惡莫先摩壘之憂漢軍皆驚可後登壇之拜某愴聞
邊羽徯聽帷籌今我來思自笑衫青之依舊侯誰在矣
未應頭白之如新願無遐心相與近慮
回張制機方秋崖
公車飛剡帥閫借籌人物渺然竊歎四郊之多壘時事
如此孰為萬里之長城兹得一賢重增九鼎恭惟某官
以燕公大手之筆傳榖城老父之書儒者乃知兵乎用
能決千里之勝丈夫當為真耳豈惟記三篋之亡試嘗
慨披輿地之圖固已熟攷華夷之勢彼烏乎強吾烏乎
弱戰何為勝守何為堅了然胸中殆猶燭照而龜卜運
諸掌上寧慮秋高而馬肥有偉弓旌之招式徯甲兵之
洗政恐青油譚笑雖賀得賢主人然有紫禁煙花詎久
稽天下士某逝言已去于思復來前度劉郎絶歎桃花
之老我秋風張翰終懷蓴菜之可人又將賦歸去來兮
之辭亦姑作居無幾何之計功名付公等相期久遠之
看煙水有吾廬倘遂寬閒之適願言載色共話此心
回朱制幹方秋崖
思鱸解去奈何主金耀之書騎鶴復來奚以贊玉垣之
畫獨喜尉僚之君子率皆冀部之故人夙已會心歎其
晤語恭惟某官辯足以折五鹿忠足以集千烏幕府翺
翔信有瓊花之詩債邊城騷屑小迂玉笋之仙班誰言
官閣之梅幾老山莊之橘賴吾此客增重元戎小卻盛
之白玉堂聞且召矣古云樂者青油幕寧久居乎某曩
搴芙蓉味同草木許身何愚而自比稷契恐貽笑大方
之家同官盡俊而偏善柳劉不妨回俗士之駕豈其久
要而我遐遺
回艾制幹鄭雪巖
伏以國事以同寅最重脈絡相關古語謂先施為難氣
義可上胡然蒙此何以致斯某官毫端無塵麈尾飛屑
老於學問富貴曾何足言志在功名器識是誠遠到世
道寖下人才良難湓浦初羅老子之興不薄鍾山再會
元戎之約愈堅絜矩必同造車默合此是飛騰之路決
於遇合之機某歸興甚濃俞音尚閟念虎騏之共二愧
熊魚之得兼圖終方艱有恃無恐雖未識面已同吾夫
子之門諒必知心肯為李將軍之地不敏之愧有言莫
酬
回耿制屬李梅亭
重客及隍缺於遠肅高文銜袖厚甚先施恭惟某官山
立清標淵回懿學暫試三語之掾迄無一夫之冤兹被
制梱之知俯按荒城之陋某諧再覿仍拜屬辭徒深巾
衍之藏莫效襜褕之報
回任制參方秋崖
伏以四郊多壘辱在吾曺萬里長城莫如賢士今得識
時之俊傑庶幾濟世之艱難伏惟某官早游羣公之間
無與諸任而齒千年鶴帳飽諳世故之濤瀾半夜雞聲
愁絶邊頭之風雨未覺據鞍之老寧忘横槊之竒雖飯
一盂蔬一盤何求於世然車幾兩馬幾匹共嘆其賢用
以禮羅望于籌幄某拜命之辱陳義甚高無外敬正士
而甘受佞人則聞之矣彼善事上官而無失名譽竊亦
鄙之敢無脩容式遄胥訓
回許總幹(月卿)鄭雪巖
傾蓋相逢聳聽禮樂縱横之對䄂珍再訪又聆珠玉駢
儷之竒見余亦多如公者少恭惟某官胸襟磊磊意氣
飄飄補河東三篋之亡口能成誦效終軍長襦之棄身
不辭難宜運堂上之籌尚草邊頭之檄聞雞起舞非將
軍油幕之能淹上馬賦詩有元帥鉞壇之素識肯投禰
刺不鄙吴門顧如所求亦何敢靳所幸投機於兔過之
後莫能備數於鶚薦之初不可挽留又徒惜别尚絅服
子思之訓願效一言垂槖復劉龔之書愧無多贈
回杜帥幹方秋崖
迕荆州牧不虞兩易之隃入鄭公鄉何幸二難之識聿
來鯉對素知鳳毛恭惟詩賦樊川衣冠杜曲繄昔元帥
大寬北顧之憂誰其内謀見謂西平之子已報氊裘之
遁去夫何衰絰之斬然能事親則能事君難移此孝可
奪帥不可奪志是謂之忠禮制以終恩言有偉某不能
忌器又復移家以玉淵易碧玉之環未知孰勝使朱紱
共丹朱其轂老我何堪
回劉撫幹李梅亭
先庚有命焉知賢才而舉之高甲為郎何見公等之晩
也冐然剡入無以謝為恭惟某官學超人羣辭窺天巧
一第直溷子政有貴於晩成屢薦不入官亦何慊於同隊
假以歲月矯焉雲霄某得於所聞言之不怍燭之武老
矣無能為矣一力告休仲山甫舉之愛莫助之萬祈雪
白
回吳運幹鄭雪巖
(初發京聞照劄中為范昭文取去却為作昭文書轉求西淮謝憲削合穎)
楚人亡弓楚人得弓弓猶在也秦王求璧秦王還璧璧
何損乎結浮屠千尺之尖皆大鈞一轉之力莫非定分
誰敢饕功伏惟某官天分甚高旦評早著明月之珠夜
光之璧其價素高台階之槐朝陽之桐厥産也異歐陽
公在朝江右無遺士叔孫通制禮魯國召諸生子不自
言予何敢隱甫徹泰階之聽遽回陽谷之春失若驚得
若驚若有神相出乎爾反乎爾是豈人謀某自揆何人
能致此客近捨皇甫本亦何心不舉仲淹烏能無愧兹
聞橘枳之異地敢言桃李之吾門何以謝為但多助喜
有來儷語曷當二生之虚稱尚待合辭庶幾三益之我
有其交也道不假於言
回洪運管方烏山
埋輪無力自嘆吾衰涉筆得賢差強人意有來華問仰
感盛心敬惟某官衣鉢文章箕裘軒冕風儀如許雅宜
綴玉筍於班頭榮進湛然顧乃搴芙蓉於木末積而不
發用也必宏維計垣關閩都之大綱而元寮號幕府之
高選吾乃有此客豈不足歟公要為何官會且升矣少
贊木牛之運即榮金馬之遊某久矣閉關忽焉乘傳攬
轡而筋骸散搴帷而耳目疎全賴時賢共襄老子吾何
適莫俱為座上之賓事有是非毋惜幕中之辯
回吳發幹鄭雪巖
聞而知見而知自古難齊所好朝舉一暮舉一于今並
拔其尤喜得雙鵰盡空凢馬嗟乎人心之有異尚病於
天下之無全材夷之清惠之和未許之任由也果求也
藝罕進於仁非聖賢責人以難乃春秋求賢者備其純
如玉有好斷金必有異焉豈苟同者某官龍川之門酷
似東萊之鄉好脩久矣文晏之深知肯舉他人而近捨
况乎蘇曾之臭味適獲我心之所求不約而同何勤於
謝豈但蘧伯玉無獨善之恥要亦臧文仲免竊位之譏
嘗對人言徒借君重魚熊皆我所欲也何幸得兼蛟龍
豈池中物乎行看致遠從三所與有萬可覘
回朱提幹方烏山
我行周道曩記時賢君入鄰臺謁稱佳客有來華問仰
感盛心恭惟某官六館英游九州望士解褐袍而徑出
觀者堵牆設絳帳以宏開儼然重席便合吟哦於紅藥
却來採摘於雲芽所謂伊人有能留於此土不有君子
孰為重於本朝靡待鶚飛式觀鵬運某久於耕釣忽爾軒
軺嘆衣錦之何榮欲埋輪而無力秦肥而視越瘠子亦
何心晉用而皆楚材吾將有請匆匆野次草草櫝儀
回本司趙提幹(與禌)鄭雪巖
偶兼攝周使臣之轡於我難勝不待設烏大夫之羅得
公為重何憂共二已遇益三某官知達圓機才優鞭筭
周詢民瘼正望舉爾所知灼見利源要在熟之而已幕
中既有此客席上可張吾軍只恐五鶚齊飛難留子駕
尤喜䨇魚先遺實獲吾心非人能為亦天借助某未能
寡過所賴輔仁幸同寅恭必有規警自今每事必訪有
好斷金如能遺覆得中何啻獲璧姑此占復莫既欲言
回浙西潘提幹(昉)鄭雪岩
棣華楚楚已識二難車轍皇皇再逢三益自天借助易
地相逢凢我同盟皆吾臭味某官一點浩氣五色瑞躔
禮樂縱横由紹興而後未有此對議論剴切自寳慶以
來皆所難言直者必伸偏其自反肯來贊畫相觀而善
必多夫豈駕虚先行其言可信吾將往矣君無棄焉某
拙固無竒愚非自用多聞闕疑多見闕殆以友輔仁周
爰咨諏周爰咨詢虚心求隠儻得一賢之諤諤已勝多
士之容容有好斷金何啻獲璧只恐趣九霄之步不可
延留尚或為數月之淹庶蒙善告率爾裁報諒乎相孚
回常平吳提幹鄭雪岩
伏以價鄧名門久騰芳於椒畹造洪上幕早通籍於金
閨何能增高所欲推美敬以某官家有文獻世篤忠純
恥為金張許史之流典刑不墜雅好游夏由求之問政
學俱優甚慚隨衆游揚無足為君軒輊固將連茹自知
有沗於拔茅苐欲添花未識可禆於製錦其為贊詠罔
既敷宣
回張節幹鄭雪岩
丈夫有四方之志夫豈好遊吾子遠千里而來何必曰
利必將教我何以謝君伏惟某官筆下瀾翻胸中泉湧
未應投筆捷步登壇當自明經唾手拾芥敬覽四六之
高作諒匪尋常之淺才我朝設科公卿皆自此出先儒
立教英俊豈肯他求貂蟬夫豈盡出兜鍪毛錐未必不
勝刀劒與其臨淵而羨也孰若待賈而沽諸如某既不
足依初無可數殺賊奴佩金印非我頭顱草麻制登玉
堂無此骨相抗塵可鄙引類未能空谷聞聲他鄉識面
喜可知也報將何其汙瀆辱蛟龍恐成枉訪高崗鳴鸞
鳳夫豈久淹歸而求之有餘裕矣
代回新成都趙帳幹(益)李梅亭
計幕借材鼎來主畫郵筒聞報方欲貢書猥勤下問之
先殊感高情之厚恭惟某官世濟其美父教之忠材刅
有餘解全牛而不頓智囊無底洗凢馬而可空是宜即
復於青氊不謂尚淹於墨綬惟兹&KR1193;軵正重賓筵惠然
肯來協贊皇皇之轡出其所學行豐暴暴之材不俟章
交會應召用某冐焉行險甫此依仁及同君子之寮亶
為幸會所媿小夫之牘不盡傾期
與陳運幹劉後村
外臺參畫早策足於高華支郡詰囚方失身於冗賤久
願執鞭於平日何期扳劒於下風仰凟崇深俯陳短淺
某官受材卓爾詣理泓然發聖經賢傳之微首為儒唱
兼墨客騷人之體早以文名惟今日之東嘉比盛時之
西洛有如巨擘合覲清光乃掌檄於侯藩復泛蓮於京
國士猶聚蟻方擾擾以慕羶公若高鴻獨冥冥而避弋
方聖朝之固圉贊膚使以建臺何至役精神於簿書要
當壓紛難於樽俎細旃廣厦政未横金華之經古木畫
牆亦合給玉堂之札斯文有望夫子何心某涉世至迂
承家不競菜羹陋巷粗安貧者之常丹竈草堂雅有終
焉之志因出營於親釡偶來踏於京塵既謀鄰境以需
瓜甘學老人之種橘云何銷印莫追失馬之還及此拏
舟幾有葬魚之阨親友贊休休之策上官移急急之符
顧未暇於招魂又豈諳於析律尚喜出庇臨之下庶親
承教詔之餘雖無堂下之言可裨采擇設有幕中之辯
竊冀優容
與李檢法劉後村
某官清姿山立傑作金聲胸次包涵馳騁上通乎千載
筆端櫽括機杼自成於一家既不卑棲枳之官復去作
依蓮之客久合並飛於東馬云何尚伍於鄒枚上方右
文公豈左宦頃側聞於廟論頗屬意於邊防謂虞廷司
士之官刑已懲於猾夏而魯人長勺之戰獄尤貴於察
情少屈儒英往參臬事非止藉賓僚之嘯諾蓋將助膚
使之平反法三尺安出哉為旁參於古義活千人有封
者行且驗於隂功(首末與陳運幹啟同)
翰苑新書續集卷十七
