翰苑新書前集卷六十二
事契
座主門生
歴代事實𫝊衣付鉢(秦再思洛中紀異范質即和凝門生座主榜上名次第同者謂之衣)
(鉢和之名次范入承之和為相封魯公終太傅范亦封魯公終太傅實為𫝊衣付鉢而得心印也)沆瀣
一氣(南部新書杜審權大中十二年知舉放盧處權有戲之曰座主審權門生處權乾符二年崔沆放崔)
(瀣談者稱座主門生沆瀣一氣)就中書見座主(因話錄唐李逢吉知貢舉榜未放而入相及第)
(人就中書見座主時謂好脚跡門生)謝衣鉢(摭言狀元以下到主司宅下馬綴行而立斂名紙通呈與)
(舉主對拜主司云謝衣鉢)不迎不送(五代史晉相桑維翰裴皥門生嘗謁皥皥不迎不送或問荅云)
(皥見維翰於中書則庶僚也維翰見皥於私館則門生也何迎送之有)詣闕訟事(後漢書楊震門)
(生虞放陳翼詣闕追訟震事詔除震二子為郎)引進士謁(見詩詞類)門生遍天下(魏志)
(袁紹傳袁氏樹恩四世門生遍滿天下)雲母屏分隔(後漢鄭弘為太尉時舉將第五倫為司空)
(班次在下每正朔朝弘曲躬自卑帝問知其故遂聽置雲母屏風分隔其間)座主作相門生
批詔(玉壺清話李翰於和凝榜及第後與座主同任學士凝作相翰為承旨適當批詔次日於玉堂輒開)
(和相舊閣悉取圖書器玩留詩云座主登庸歸鳳閣門生批詔主鼇頭玉堂舊閣多珍玩可作西齊潤筆不)
門生門下見門生(五代史馮裔孫裴皥門生也清泰初裔孫知舉引新進士謁謝皥皥作詩)
(曰門生門下見門生)
皇朝事實(見禮部尚書知貢舉條兹不重載)
羣書精語手持文柄高眡寰海(劉禹錫文)使操刈楚之柄(權德)
(輿集)號門生而不知恩非人也(柳子厚與顧十郎書凡號門生而不知恩之所自者)
(非人也)鸞鳳集權公之門(楊嗣復撰權德輿文集序貞元中奉詔考定賢良草澤之士昇)
(名者十七人及禮部擢進士第者七十有二人鸞鳳杞梓舉集權公之門所擢登輔相之位者前後十人)
前賢詩詞門館舊桃蹊(劉長卿詩)猶是門下客(高達夫詩至今清雲人猶)
(是門下客)再造門館遲(杜荀鶴辭座主侍郎一飯尚懷感况攀高桂枝此恩無報處故國遠歸時)
(祗恐兵戈隔再造門館遲茅堂拜親後特地淚雙垂)春官驗討論(杜甫贈崔于二學士天老書題)
(目春官驗討論云云謬稱三賦在難述二公恩)終是留侯門下人(白居易集商山四皓雖休)
(去終是留侯門下人)令公桃李滿天下(白樂天集令公桃李滿天下何用堂前更種花)滿
城桃李屬春官(劉賓客詩一日聲名遍天下滿城桃李屬春官)錯認顔標作魯
公(摭言鄭薰主試誤謂顔標乃魯公之後以為狀元或嘲之曰主司頭腦太冬烘誤認顔標作魯公)
四六警語(宋奉常再領省闈取王元之等皆為學士歐内翰兼知貢籍降蘇子瞻亞疑是門生)
(難莫難於遇士樂莫樂於知音)(胡安定之掌成均始識體用之正歐陽公之司禮部痛排險怪之非)
(蒙彩筆之吹噓許枯根之向暖)(屈已禮賢奚啻三握髮三吐哺之遜以身覆物豈惟一舉手一投足之恩)
(不謂暗中之摸索遂蒙送上之吹噓)
(數父執於慈恩之塔希若晨星稱門生於通德之鄉恍如霄漢)
(若揆門生座主之常當辨國士衆人之報)
(人亦有言衣鉢恐成於故事我則無勇鼓旗空譟於後塵)
(固知無明月之暗投自恐乏陽春之寡和)
(誦先生進學之規願為籍輩聽吾榜得人之語媿在盧前)
(過眼無五色之可取點頭有一字以為褒)
(官燭風簾皆恩造陶鎔之地氊書淡墨極儒生際遇之榮)
(說戰場文人還迷於五色讀刑罰論公放出於一頭)
(頑金難化已幸歸大冶之中舊物無忘冀常軫遺簪之念)
故吏
歴代事實舊吏遍天下(後袁紹傳袁氏植恩四世故吏遍於天下)韓李皆晏
門下(唐劉晏傳晏為度支鹽鐵轉運使其商𣙜財用之術者皆一時之選故沒後二十餘年韓洄元琇裴)
(腆包佶盧貞李衡相繼分掌財賦皆晏門下)逢戎避道(竹林七賢論王戎故吏多至大官相逢戎)
(輒下遒避之)掌財有聲(唐德宗紀劉晏沒後掌財賦有聲者多晏之故吏也)並為三司
(後胡廣傳廣與故吏陳蕃陳咸並為三司蕃每朝會稱病避廣時人榮之)奏復浩官(晉殷浩傳浩被)
(黜放卒故吏顧悦之上疏訟浩疏奏復浩本官)市藥遺訓(東觀漢紀鄧訓故吏念訓常所服藥比州)
(少之又知訓好青泥封書從黎陽步推鹿車於洛陽市藥還過趙國易井載青泥至上谷遺訓其得人心如是)
奏授判官(職官分紀宰相徐商領鹽鐵奏王徽為參佐及鎮江陵以徽舊佐奏授殿中侍御史充荆)
(南節度判官)
羣書精語三得為屬吏(韓退之為分司郎官上鄭尚書啓愈幸甚三得為屬吏朝夕不)
(離門下出入五年竊自計較受與報不宜在諸從事後故事有當言未嘗敢不言有不便於已輒吐私情閣下)
(所宜怜也)
前賢詩詞遺簪墮履(羅隠詩遺簪墮履應留念門客如今只下僚)
四六警語(古靈藁中衮字屢蒙於題品姑蘇臺上繡衣重覩於光華)
(幸為河汾諸生已入古靈舊藁)(鶯入新年甫離幽谷燕尋故壘喜傍連雲)
(託雞狗以效使令長笑孟嘗之客為雲龍而相上下每懷東野之門)
(春風巢燕既嘗為大厦之依曉雨鳴雞當不改平生之度)
(不謂緇衣之好敝予又改為兮叠蒙華衮之褒復之不能厭也)
(谷鶯初出揔驚遷木之榮海燕重來深認捲簾之意)
(幸隨文子之同升曷勝厚意惟知籍輩之不叛誓許終身)
(所冀泰亨還正人於廊廟庶從此去尋舊跡於門牆)
(家家夜月何如近水之樓臺物物春風况是故園之桃李)
(生雖父母而知者鮑叔已竊慕於古人願為弟子而出於韓門詎敢忘於後日)
同年
歴代事實列名慈恩寺(摭言進士榜出謝後便往期集院狀元與同年相見請一人為)
(錄事其餘主宴主酒主樂探花主茶之類咸以其年辟之俱捷謂之同年列名於慈恩寺謂之題名大宴曲江)
(亭謂之曲江會在關試後謂之關燕)大燕曲江亭(上注)榜花(南部新書太中以來禮部放榜)
(歲取二三人姓氏稀僻謂之色目人亦曰丨丨)杏園宴(摭言神龍以來杏園宴後於慈恩寺塔下題名)
(同年中推善書者紀之)同年固有情(通鑑唐紀李絳相德宗人言其私同年許季同德宗問之)
(曰人於同年固有情乎絳曰同年乃九州四海之人偶同科第或登科然後相識於情何有若其果才雖在兄)
(弟子姪之中猶將用之况同年乎)一雙前進士(摭言苗台符年十六張讀年十七同年進士時)
(同佐鄭少師宣州幕嘗列題西明寺壁或竊注曰一雙前進士兩箇阿孩兒)
皇朝事實廬山高(東都事略劉渙字凝之舉進士為潁上令以剛直不屈於上位即棄官而)
(歸家於廬山之陽歐陽修與渙同年進士也高其節作廬山高詩以美之)榜中得人(王文正公遺事)
(尚書張詠嘗謂人曰吾榜中得人最多謹厚有雅望無如李文靖深沈有德鎮服天下無如王公面折廷爭素)
(有風采無如寇公當方面寄則詠不敢辭)器之從學温公(言行錄劉安世字器之與司馬温公)
(為同年契因遂從學於温公)
羣書精語有司題甲乙之科(柳子厚送苑論登第後歸覲詩序八年冬余與馬邑)
(苑言揚聯貢於京師自時而後車必挂轊席必交袵量其志知其達於昭代究其文辯其勝於太常明年春同)
(趨權衡之下觀其掉鞅於術藝之場遊刅乎文翰之林風雨生於筆札雲霞發於簡牘有司題甲乙之科余與)
(兄又聯登焉余不厚顔而陪其遊久矣)隔同年之面(摭言唐進士會宴曲江崔象請告假不赴)
(乃以雕&KR1707;載妓遊觀為團司所發崔沆為主罰錄事判之云深攙蓆帽密映氊車紫陌尋春便隔同年之面青)
(雲得路可知異日之心)
前賢詩詞粲若琴上星(東坡送家退翁知懷安軍詩吾州同年友粲若琴上星當時功)
(名意豈止拾紫青退翁守清約霜菊有餘馨)通家不隔同年面(韓退之詩通家不隔同年)
(面得路方知異日心)收科天陛頓同時(王荆公和王司封會同年詩收科天陛頓同時白首)
(相驩事亦稀追講舊遊犀麈脫交酬新唱彩牋飛)同芳晉堂桂(趙清獻詩同芳晉堂桂共聽禹)
(門雷)題名猶記榜間黃(楊誠齋詩入座能分一日光題名猶記榜間黃看渠超出金閨彦顧)
(我曾為同舍郎)往年鶯谷接清塵(韓渥詩詳見同官類)同到蓬萊豈偶然
(杜荀鶴次同年張曙之詩天下詩名天下𫝊引來齊列玉皇前大仙錄後頭無雪至藥成來竈息烟笑躡紫雲)
(金作闕夢抛塵世鐵為船九華山叟驚凡骨同到蓬萊豈偶然)大尹是同年(鄭谷寄趙大諫詩神)
(州容寄跡大尹是同年)共聽禹門雷(見上)
四六警語(固有情於同年倘不隔尋春之面想歡顏於大庇已預懷賀厦之私)
(春風桂籍叙契好於年家夜雨簷花赴襟期於官舍)
(對硯中龍蛇之影遙識璇魁接天邊鴻鴈之行偶聯金榜)
(於同年固有情尚期忠告雖不敏事斯語庶克欽承)
(輦路相逢猶記東華之步武宦途邂逅少攄南國之荒涼)
(回首上林敢記遷鶯之舊棲身大厦惟深賀燕之私)
(功名俊偉乃知吾榜之得人蹤跡湮微或冀明公之引類)
(老夫無能為矣愧不如人同年固有情乎願無隔面)
(於同年亦有情乎願追騏驥恐先生自此升矣不顧蟾蜍)
(霜葉欺袍敢叙同年之末契雪花如席阻陪屬吏以前駈)
(綴神仙之籍昔雖雞犬之同升游渤澥之旁今愧鴈鳬之偶集)
(蘇章之按屬部雖以公不以私李絳之篤同年乃所願非所望)
同官
歴代事實同寮(左文七年先蔑奔秦荀林父曰同官為寮吾嘗與同寮敢不盡心乎盡送其帑)
(及其器用財賄於秦曰為同寮故也)同舍郎(前直不疑𫝊不疑為郎同舍有告歸誤持同舍郎金去又)
(後漢陳重為郎同舍有告歸寧者誤持同舍郎袴以去)性狷介(通鑑唐太宗紀蕭瑀性狷介與同寮)
(多不合)同班共事(見精語類)九官相遜(前劉向傳向上疏曰舜命九官濟濟相遜和之)
(至也衆賢和於朝萬物和於野)
皇朝事實同館(涑水記聞厚叔曰趙槩與歐陽修同在館及同修起居注)恤尹洙之
家(余襄公撰墓誌尹洙與狄青同經略招討事洙貶死厚恤其家)
羣書精語天下之遇未有如此(晉傅咸感别賦序曰友人魯虎叔雅量弘濟秉)
(心邃遠余少與之遊長情相親相友愛如同生其後遷太子洗馬俄而謬蒙朝私猥忝兹職雖懼不稱而喜與)
(此子同班共事天下之遇未有如此周旋三十載魯生遷尚書雖則不遠而情甚恨退而作兹賦云爾)同
其後先同其初(韓退之河南府同官記河南同時於天下稱多獨得將相五人參軍則得公姓)
(裴名均鎮江陵河南主簿則相國盧公邁汜水主簿則相國鄭公餘慶陸渾主簿則相國顧公少連云云故好)
(語故事者以為五公之始迹也同其後進而偕大也亦同其稱名臣也又同官職雖分而功德有巨細其有忠)
(勞於國家也同有若將同其後而先同其初也)我雖異事及爾同寮(詩板篇)同寅
恊恭和衷哉(書皋陶謨)
前賢詩詞丹墀共拜嘉(柳子厚同劉院長述舊繼酬天祿署俱尉甸侯家憲府初收跡)
(丹墀共拜嘉)同官盡才傑(韓退之寄贈王補闕李拾遺同官盡才傑偏善李與劉)曾共
伏青蒲(鄭谷寄孫端公唯君應見念曾共伏青蒲)郎署春同宿(誠齋别蕭挺之泉州郎署)
(春同宿州麾晚卜鄰)同舍有輝光(杜甫送韋員外赴韶州炎海韶州牧風流漢署郎分符先令望)
(同舍有輝光)分曹限紫微(岑參寄左省杜拾遺聯步趨丹陛分曹限紫微)書殿忝聯
衡(劉賓客詩冊庭嘗接武書殿忝聯衡)俱為蜀使臣(杜甫贈蕭使君昔在嚴公幕俱為蜀使臣)
為寮記腐儒(杜甫寄韋有夏郎中萬里皇華使為竂記腐儒)還曾同制掌絲綸
(韓退之上襄陽李相公濁水汙泥清路塵還曾同制掌絲論)知心不獨為同官(鄭谷寄張)
(補闕詩十五年前諳苦節知心不獨為同官)春滿東朝接珮聲(鄭谷寄職方李員外詩曾)
(袖篇章謁長卿今來附鳳事何榮星臨南省陪仙步春滿東朝接珮聲自注員外儲官谷忝獲攀接談笑不拘)
(先後禮歲寒仍契子孫情龍墀仗下天街暖共看圭峰並馬行)聲名烜赫文章士(韓偓與子)
(華侍郎同年玉堂同直因成長句兼呈諸同年往年鶯谷接清塵今日鼇山作侍臣二紀計偕勞筆硯一朝宣)
(入掌絲綸聲名烜赫文章士金紫雍容富貴身絳帳恩深無報路語餘相顧却酸辛)
四六警語(飛芻挽粟均為出納之攸司移粟乞醯尚賴有無之相濟)
(士伯同寮之好實始自今太丘有子之賢願常過我)
(吾嘗同僚既託蘭金之契子明告我願聞藥石之規)
(君子不黨倘翕翕以徇人同官為僚尚諄諄而告我)
(同舟共濟豈惟利害之均鑿壁分光寧復富貴之問)
交代
歴代事實合符而出(後傅燮傳初郡將范津薦傅燮及津為漢陽與燮交代合符而出)
及瓜而代(左莊八年齊侯使連稱管至父戌葵邱瓜時而往曰及瓜而代)舊政告新(語公)
(冶長篇子張問曰令尹子文三仕為令尹無喜色三已之無愠色舊令尹之政必以告新令尹何如子曰忠矣)
為政寬猛(鄭子産疾謂子大叔曰我死子必為政惟有德者能以寬服民其次莫如猛)猥承
君後(通鑑漢和帝紀班超為都護徵還任尚代為郡都護尚謂超曰君侯在外國三十餘年而小人猥承)
(君後任重慮遠宜有以誨之)不易其政(通鑑晉恭帝紀謝方明善治郡所至有能名承前代人不)
(易其政必當改者則以漸移變使無迹可尋)何德以代(通鑑晉懷帝紀張軌病風以秦州刺史賈)
(龕代之龕將受之其兄讓龕曰涼州一時名士威著西河何德以代之)後接者未易(齊書王延)
(之代張緒為中書令何點曰後接之者實未為易)山隂告新(南史傳翽代劉元明為山隂令問元)
(明曰願以舊政告新令尹)獄市為寄(前曹參傳參為齊相使者召參參曰以齊獄市為寄謹勿擾也)
代何為相(同上參代何為相國舉事無所變更一遵何之約束)
羣書精語瓦石在後糠粃在前(晉書習鑿齒云沙之汰之瓦石在後簸之揚之)
(糠粃在前)
前賢詩詞後功掩前羞(歐陽六一詩)子孫不相忘(王元之和滁州詩古)
(人重交代子孫不相忘)
四六警語(秣馬在途交龜戒吉)(齎榮翰牘締契雲仍)(傳郵告至滌籀戒期)
(操觚學步敢論臭味之同合墁代庖強附交承之契)
(湖船一笑夙傾邂逅之心冰幕同僚強附交承之契)
(欽聞命戒知明府之有真濫託交承愧此身之是客)
(行李經從記嘗陪於趨進折梅問訊遽來作於交承)
(登畿入幕濫同賓客之聯授印合符將託子孫之契)
(誦才名於方冊之間願從而後講交好於佩衿之地偶在其先)
(聯三千餘牘而為奏快漢殿之先登方六七十里而非邦作梁園之後至)
(謾期飛逐於冥鴻敢恥棄餘之竹馬)(寧蒙擠推不去之恥以幸癯瘁無聊之民)
(貂不足以狗續鴻高舉而燕來)(懷哉解去賢者沓來)
(未容解印而屬典客亦當避堂而迎蓋公)(念舊尹必新尹之告而前事非後事之師)
(鵲擁行軒欲替邦人之卧轍馹馳丹詔已傳天闕之賜環)
(瞠後塵者惟當亦步趨攀逸駕者敢騁殊軌轍)
(誰令甲科亦補文學之掌故聊復庚約即是翰林之主人)
(偶然承乏遂供越俎之勞正爾失真久抱佩環之愧)
(願察來何暮之謠及瓜而代庶幾推不去之令接浙而行)
(歸夢紛紜寄傲賦柴桑之引詞華噴薄須說詩匡鼎之來)
(膏吾車秣吾馬歸相盤谷之泉去爾蒙還爾牛傾聽武陽之政)
(得遂合符於半竹蔑有異同當令存愛於甘棠永無剪伐)
(封府庫以代閔焉如望歲之勤揚糠粃於前端有冀匿瑕之賜)
(向夕牛羊自顧豈甘於留滯乘時鴻鴈胡為巧避於去來)
(今吾復故吾即返屠羊之肆此座正子座早乘展驥之期)
(雖慚尸祝越樽俎而代庖人之勞當籍吏民封府庫以待將軍之至)
交契
歴代事實文章四友(杜審言少與李嶠崔融蘇味道為文章四友世號崔李蘇杜)三
友一龍(華歆與邴原管寧為友時人號三友為一龍歆為龍頭原為龍腹寧為龍尾)耐久朋
(唐魏元同與裴炎締交能保終始時號耐久朋)忘年友(唐書陸贄年十八張鎰有重名請為忘年友)
忘年爾汝(禰衡有逸才與孔融作爾汝交時衡年二十餘而融年五十敬衡而忘年也)大父
行(前鄭當時傳當時年少官薄共遊知交者皆其大父行天下有名之士也)忘言之契(晉山濤傳)
(濤與嵇康阮籍等為竹林之交著忘言之契)神交(晉嵇康阮籍山濤一見便為神交)飲醇酎
(吳志程普曰與周公瑾遊如飲醇酎不覺自醉)膠漆(雷義陳仲為友情如兄弟時人語曰膠漆雖堅不如)
(雷與陳)房杜相友(唐史薛收與元敬為文學館學士時房杜等處心腹之寄深相友托)莫逆
交(唐史楊寧有高操擢第棄官與陽城為莫逆交德宗召城詔寧與俱來)千里命駕(晉嵇康傳)
(吕安服康高致每一相思千里命駕)同輿連壁(夏侯湛孝若與潘岳友善每出同輿人謂之連璧)
縞帶紵衣(左傳吳季札見鄭子産如舊相識與之縞帶子産獻紵衣)僑札之分(本傳魯肅)
(指囷米與周瑜瑜亦知其竒遂定僑札之分謂季札與子産也)四夔(盧東美何長師李華韓衢為友淮泗)
(間號為四夔)兩龔(漢兩龔皆楚人也勝字君裳舍字君倩二人相友並著名節故時人號之曰楚兩龔)
傾蓋相悅(家語孔子遇程子傾蓋而語終日甚相悅顧謂子路曰程子天下之賢士取束帛以贈之)
定交杵臼(後漢吳祐傳為新蔡長時公沙穆來遊太學無貲乃變服客傭為祐賃舂祐與語大驚定交)
(杵臼之間)先與紀友後與羣交(魏志孔融才高倨傲年在陳紀陳羣之間融先與紀友後)
(與羣交更與紀拜)友偉交叔度(後郭泰傳泰字林宗適陳留則友符偉遊太學則師仇李智之)
(陳國則親魏公入汝南則交黃叔度)尹班相得(後漢尹敏傳敏與班彪親善每相遇輒日旰忘食夜)
(分不寢自以為鍾期伯牙莊周惠施之相得也)蕭朱王貢(漢蕭育少與陳咸朱博為友著聞當世往)
(者有王陽貢公故長安語曰蕭朱結綬王貢彈冠言其相薦達也育與博後有隙不能終故世以交為難)後
有慶廉(後廉范傳范與慶鴻為刎頸交時人稱之曰前有管鮑後有慶廉)廉藺(史記廉頗與藺)
(相如為刎頸交)白犬丹雞盟(段公路北戶錄越人每能相交於山下作壇祭以白犬丹雞盟曰甲)
(與乙為友上下四方莫不並見卿若乘車我戴笠後日相逢下車揖我若步行君乘馬後日相逢君當下)大
兒小兒(後漢書禰衡惟善孔融楊修常稱曰大兒孔文舉小兒楊德祖餘子碌碌莫足數融亦深愛其)
(才衡始冠而融四十遂與為交)廣絶交論(任昉子四人東里西華南客北叟皆無術業兄弟流離不)
(能自振生平舊友莫有相恤道逢劉孝標泫然驚曰我當為汝作計乃著廣絶交論譏其舊友云)
皇朝事實交大雅大忠大直(言行錄范文正公贊王元之像曰昔王文正公居宰)
(府二十年未嘗見愛惡之迹天下謂之大雅寇萊公左右天子却戎狄保社稷天下謂之大忠樞密馬公慷慨)
(立朝有犯無隠天下謂之大直此三君子者一代之偉人也公與三君子深相交許情如金石則公之道可知)
(矣)天下賢者曰君實景仁(言行錄范公鎮鎮熙寧元豐間士大夫論天下賢者必曰)
(君實景仁其道德風流足以師表當世其議論可否足以榮辱天下二公蓋相得歡甚皆自以為莫及曰吾與)
(子生同志死當同𫝊而天下之人亦無敢優劣之者君實常謂人曰吾與景仁兄弟也但其姓不同耳)永
叔服魏公德量(韓魏公别錄公晚與歐陽永叔相依而相親最深永叔心服魏公之德量嘗曰)
(累百歐陽修何敢望韓公公曰永叔相依無他琦以誠而已)韓李更為僕(邵氏錄韓參政億李)
(參政若谷未第時俱貧同途赴試京師共有氊一席一割分之每出謁更為僕李先登第授長社主簿赴官自)
(控妻驢韓為負一箱將至長社三十里李謂韓曰恐縣吏來箱中只有錢六百以其半遣韓相持大哭别去後)
(舉韓亦登第皆至參政)篤於朋友(歐陽墓志公平生篤於朋友如尹師魯梅聖俞孫明復既卒其)
(家貧公力經營之使得自給又表其子於朝悉錄以官)魏公善師魯(聞見錄韓魏公少善尹師)
(魯師魯以貶死其子朴方襁褓既長公聞於朝命以官薦為屬教育之如子弟)麥舟之惠(范文正公)
(遣子堯夫到姑蘇載麥舟次丹陽遇石曼卿云三喪未葬無可與謀者堯夫以所載麥舟付之單騎到家文正)
(曰東吳見故舊乎曰曼卿三喪未舉留滯丹陽時無郭元振莫可告者文正曰何不以麥舟與之堯夫曰已付)
(之矣)
羣書精語同心其利斷金(易二人同心其利斷金同心之言其臭如蘭)合志
同方營道同術(記儒行篇合志同方營道同術並立則樂相下不厭久不相見聞流言不信)
責善朋友之道也(孟子)合堂同席而坐(莊子)相視而笑莫逆
於心(莊子相視而笑莫逆於心遂相與為友)交淺而言深者忠也(淮南子)草
木吾臭味也(左襄二十二年譬諸草木吾臭味也)樂莫樂兮新相知(楚辭)行
則連輿止則接席(魏文帝吳質書昔日遊處行則連輿止則接席何曾須臾相失)吾崔
君一人(韓退之與崔羣書僕自少至今從事於往還朋友間一十七年矣所與交往相識者千百人非)
(不多其相與如骨肉兄弟者亦且不少至於心所仰服考之言行而無瑕尤窺之閫奥而不見畛域明白淳粹)
(輝光日新者惟吾崔君一人)心照神交惟我與子(選益都賦)身雖胡越意
存斷金(文選)握手出肺肝相示(韓退之柳子厚誌士窮乃見節義今夫平居里巷相)
(慕悦酒食遊戲相徵逐詡詡強笑語以相取下握手出肺肝相示指天日涕泣誓生死不相背負真若可信一)
(旦臨小利害僅如毛髮比反眼若不相識落陷穽不一引手救反擠之又下石馬者皆是也此宜禽獸夷狄所)
(不忍為而其人自視以為得計)鬱郁蘭茝婉孌塤箎(劉孝標傳心同琴瑟言鬱郁於蘭茝)
(道協膠漆志婉孌於塤箎)一面契若金蘭(竹林七賢傳)
前賢詩詞同心許斷金(劉賓客詩攜手慙連璧同心許斷金)意氣一言合
(駱賓王詩意氣一言合風期萬里親)堅久如金石(白侍郎詩豈無舊交結久别多遷易亦有新往)
(還相見多形跡惟君與我分堅久如金石)交情老更親(杜甫簡高使君行色清將晚交情老更親)
(天涯喜相見披豁對吾真)異縣昔同遊(杜甫贈蘇徯詩異縣昔同遊各云厭轉蓬别離已五年尚)
(在行李中)四方上下逐東野(韓退之醉留東野吾願身為雲東野變為龍四方上下逐東野)
(雖有離别無由逢)不枉故人書(韓愈寄鄂岳李大夫湓城去鄂渚風便一日爾不枉故人書無)
(因帆江水故人辭禮闈旌節鎮江沂云云)且喜百年有交態(高適别韋參軍世人向我同衆)
(人惟君與我最相親且喜百年有交態未嘗一日辭家貧)重得故人書(杜甫酬韋韶州深慙長者)
(轍重得故人書)難隔故交情(方干寄吳磻雲山任重疊難隔故交情)尚記門間半面
人(陳后山寄張單州平生天上張公子尚記門間半面人)今日更為同社人(王荆公送)
(别韓虞部客舍街南初著巾與君兄弟即相親當年豈意兩家子今日更為同舍人)阿閣鸞凰野
田鶴(白侍郎詩阿閣鸞凰野田鶴何人信道舊同羣)少年樂新知(韓詩少年樂新知衰暮見)
(故友)輕言託朋友(箜篌謠輕言託朋友對面九疑峰多花必早落桃李不如松管鮑夭已死何人)
(繼其蹤)君子芳桂性小人槿花心(文粹擇樹復擇地惡土變木根結交若失人中)
(道生謗言君子芳桂性春穠寒更繁小人槿花心朝在夕不存莫躡冬冰堅中有潛浪翻惟當金石交可與賢)
(達論)
四六警語(君乘車我戴笠憶輦轂之相逢客遺魚中有書喜湖湘之共仕)
(敢向瀟湘妄作故人之想第欣原隰獲觀使者之光)
(題名鴈塔蒹葭叨倚玉之榮被接龍門棠棣辱聯華之許)
(曉行湘水固知畫戟之清暮見吳山亦望碧雲之合)
(少陵之生意蕭然慙非紈袴范叔之一寒如此恃有綈袍)
(一杯相屬空有想於春雲千里而遙但共分於明月)
(觀富韓同日之拜孰不欣然論管鮑平時之交兹由幸甚)
(贈我綈袍已佩久知之契報公玉案敢忘厚意之酬)
(青衫謾仕雲泥雖隔於升沈黃卷遺文草木實同於臭味)
(此魯衛二邦之連敢當過奬有孔李百年之契尚俟忠規)
(來幾日而見長者實幸瞻承有二天而私故人終期覆護)
(今日飲者恩明日按者法正累故人觀察急於賦刺史私於民願哀老子)
世契
歴代事實有家世事分(通鑑唐昭宗紀王珂曰吾於諸公有家世事分)累世之
交(晉書何劭袁毅有累世之交)通家子弟(後孔融傳融十歲隨父詣京師河南尹李膺不妄接)
(士融造門曰我是李君通家子弟門者言之膺請融問曰高明祖父嘗與僕有恩舊乎融曰然先君孔子與李)
(老君同德比義而相師友則融與君累世通家衆坐嘆息)父黨造門(前漢叙傳班彪家有賜書父黨)
(揚子雲已下莫不造門)聞名命駕(北史劉孝綽年十四繪常使代草詔誥父黨沈約任昉范雲等)
(聞其名命駕造焉)拜牀下(通鑑後光武紀馬援有疾梁松來候之獨拜牀下援不荅松去諸子問曰)
(梁伯孫帝壻貴重公卿莫不憚之大人獨不為禮援曰我乃松之父友也雖貴何得失其序乎)與聲子
善(左襄二十六年初楚伍參與蔡太師子朝友其子伍舉與聲子相善也)杜甫世舊(杜甫傳嚴)
(武以杜甫世舊待甫甚善)作五君詠(唐張說既失執政内自懼雅與蘇瓌善時瓌子為相作五君詠)
(獻頲其一紀瓌也候瓌忌日致之頲嗚咽見帝陳說大勲不宜居外遂遷荆州長史)
皇朝事實同榜子弟(韓莊敏遺事王沂公與孫冲同榜冲子京往辭沂公公留食)
羣書精語有通家之舊(柳子厚送崔羣序予於崔君有通家之舊)丈人吾父
之友(崔祐甫穆氏四子講藝序)
四六警語(識中散於雞羣夙有通家之好懷少傅之鵠峙未諧識面之期)
(對北臺之馬耳自昔通家問南山之鳳雛乃今補掾)
(鸞停鵠峙舊聞英物之不凡鴈後鴻前今見故人之有子)
(非敢叙大父老人之舊好蓋願聞先生長者之緒言)
(無忌即劉牢之甥風流是似鄭公乃魏謩之祖氣象如存)
(紅蓮綠水談舊事以無人翠竹碧梧喜故人之有子)
(先世同文靖之第一榜得人賤子登元禮之門通家有舊)
(尚記喬公之約或憐嵇紹之孤)
(昔秋風聯天府之名駑馬莫追於騏驥今玉霧有塵寰之隔飛黃不顧於蟾蜍)
(定知嵇紹之不孤或許孔融之自叙)
(念伯父曾忝交承夙有通家之好則賤子雖無介紹此為藉手之階)
(新學小生固英遊之難並老人大父諒交道之未寒)
(深惟先世豈無託子之交賴我名公獨任恤孤之責)
(靖惟名父素有譽於一鄉爰及吾翁早聯名於千佛)
(山公安在豈知嵇紹之不孤楚國未亡肯使子文之無後)
(頃緣先世嘗聯鴈塔之名敢曳長裾得簉龍門之末)
(與先生並行也敢干名分之嚴見長者則拜之願賜箴規之益)
(先覺於後覺寧無警悟之言吾翁即乃翁儻念從游之契)
參謁
歴代事實掃門求見(漢魏勃欲求見齊相曹參家貧無以自通乃常早起掃齊相門舍人)
(怪問之勃曰願見相君無因故為子掃於是舍人引見參以勃為舍人)王門曳裾(前漢鄒陽傳陽)
(曰何王之門不可曳長裾乎)竒男子願見將軍(韓王君墓誌銘云王適好讀書懷竒負氣)
(聞金吾李將軍年少喜士可撼乃踵門告曰天下竒男子王適願見將軍白事一見語合意往來門下奏為其)
(衛胄曹參軍充引駕仗判官盡用其言)隨從不避風雨(漢朱博字子元稍遷為功曹伉俠好)
(交隨從士大夫不避風雨時蕭育陳咸以公卿子著材知名博皆友之)造請諸公(前漢張湯傳云)
伏拜賓阼(魏志云伏拜賓阼通爵里之刺)耳餘上謁(前漢張耳傳云)開雲見日
(後漢袁紹傳曠若開雲見日何喜如之)互鄉童子見(語互鄉難與言童子見門人惑子曰人潔)
(已以進予其進也)願聞命於將命者(記少儀聞始見君子者辭曰某固願聞命於將命者)
(敵者曰某固願見罕見曰聞名亟見曰朝夕注云亟數也於君子則曰某願朝夕聞名於將命者於敵者則曰)
(某願朝夕見於將命者)逢執事之不間(左襄三十一年子産曰敝邑不敢寧居來會時事逢)
(執事之不間而未得又不獲聞命未知見時)
羣書精語待於下風(莊子漁父篇待於下風幸聞咳唾之音)願有謁者(前鄒)
(陽傳云云)願望履幕下(莊子盜跖篇)承顔下風(陸士龍燕會詩)君出我入
如相避然(韓文)伺候於門牆者日益進(韓愈與陳給事書愈之獲見於閣下)
(有年矣始者亦嘗辱一言之譽貧賤也衣食於奔走不得朝夕繼見其後閣下位益尊伺候於門牆者日益進)
(夫位益尊則賤者日隔伺候於門牆者日益進則愛博而情不專愈也道不加修而文日益有名夫道不加修)
(則賢者不與文日益有名則同進者忌始之以日隔之疏加之以不專之望以不與者之心而聽忌者之說由)
(是閣下之庭無愈之跡矣)裹章服以揖上官(晉嵇康絶交書危坐一時痺不得搖而當褁章)
(服以揖上官三不堪也)
前賢詩詞升階揖侍郎(韓愈寄崔立之詩升階揖侍郎歸舍日未欹)獨恥事
干謁(杜甫赴奉先縣詩)烟波萬里謁文翁(摭言劉魯風投謁所知為典謁所阻吟曰)
(萬卷詩書劉魯風烟波萬里謁文翁無錢乞與報知客名紙毛生不為通)
先容
歴代事實因徐辟求見(孟子墨者夷之因徐辟而求見孟子)稱詠延譽(晉張)
(華傳華性好人物至於窮賤侯門之士有一介之善者咨嗟稱詠為之延譽)齒牙餘論(南史謝朓)
(傳士子聲名未立應共奬成無惜齒牙餘論)用人必因媒介(唐張行成傳行成曰古今用人)
(必因媒介若行成者無先容也)觀其所有必為國器(楊興說史高曰匡衡才智有餘經學)
(絶倫但以無階朝廷故隨牒在遠方將軍誠召置幕府與參事議觀其所有必為國器)
羣書精語蟠木先為之容(前鄒陽傳陽上疏曰明月之珠夜光之璧以闇投人於道)
(路人無不按劍相盼者無因而至前也蟠木根柢輪囷離竒而為萬乘器者以左右先為之容也)犧尊
青黃(莊子天地篇有百年之木破為青黃而文之其斷在溝中比犧尊於溝中之斷則美惡有間矣)溝
木朱藍猶足為器(劉賓客集夫溝中之木與犧尊同體追琢不至坐成枯薪朱而藍之猶足)
(以為器苟液樠曲戾不足枉斧斤願為庭燎以照嘉客)有人先游(前鄒陽傳師古曰有人先游謂)
(進納之也)先談則枯木植功(同上先談則枯木朽株植功而不忘)無介紹安從
行乎公卿(王褒四子講德論)士非玉璧談者為價(物理論)負天下
之望者為之前焉(韓愈與于襄陽書士之能享大名顯當世者莫不有先達之士負天下之)
(望者為之前焉士之能垂休光照後世者亦莫不有後進之士負天下之望者為之後焉莫為之前雖美而不)
(彰莫為之後雖盛而不傳是二人者未始不相須也然而千百載乃一相遇焉豈上之人無可援下之人無可)
(推歟何其相須之殷而相遇之疎也)無左右為容之介(後馬援傳無公輔一言之薦無左右)
(為容之介)崔與李繼至而交說(韓退之荅楊子書友朋之中所敬信者平昌孟東野吃吃)
(說足下不離口崔大敦詩不多見每每說人物亦以足下為處子之秀近又得李七翺書亦云足下之文遠其)
(兄甚夫以平昌之賢其言一人固足信矣况又崔李繼至而交說)
前賢詩詞光掩連城珍(唐文粹瓦礫暫拂拭光掩連城珍唇吻恣談鑠黃金成灰塵)
四六警語(觸五嶺之熱叩李掾以終更企六符之光趨槐庭而執贄)參謁
(齒塵埃之下吏夙感大恩拜雲漢之上台輒裁小牘)
(豈惟我賀亦衆目以具瞻無以公歸或一面而後去)
(折白絹之封坐驚雲漢揖紫芝之宇行欵風姿)
(一見魯山尚可酬其繾綣五日京兆豈無賴於帡幪)
(登李膺之舟恍如昨夢遊公孫之閣尚冀兹時)
(欸乃西江之水已辦鷁舟呢喃文杏之梁尚趨燕厦)
(雖以問津類燕鴻之相避願言叱馭睹鸞鳳以爭先)
(雖交一臂而遠夫子不覺悵然乃得今日而御李君已為榮矣)
(老夫耄矣更數旬金馬之門我公歸兮或一笑銅駝之陌)
(襞素寓誠姑託池中魚天上鴈執鞭為御行瞻日下鶴雲間龍)
(瞻虎豹九關願埋車輪而問當道附牛馬下走將褁章服而揖上官)
翰苑新書前集卷六十二
