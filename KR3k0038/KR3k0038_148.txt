翰苑新書續集卷三十四
内任除授類
除左相回謝史丞相周平園
廟廷右地久矣躐居天道左旋兹焉序進内循忝冒祗
益兢惶伏念某才無他長愚乃自信每見輕於流輩獨
倚重於儒先慰薦揄揚殆非一日疑丞輔弼遂越十年
在斥免以當然乃超踰之滋甚靦顔外著感臆中深此
蓋伏遇某官盛德被躬至仁及物以厚風俗夀民生之
脉以進人才堅邦國之基天維監於忱誠身自安於榮
禄肆推餘蔭俯逮孤蹤某方欲馳詞已勤枉問占東垣
之上相有慙垂象之光望南極之老人但致延年之祝
代吏部朱侍郎(在)謝丞相陳篔窗
參五材之訓飭攝事無庸陪四選之參裁真除有耀焜
鴻私之下被拊駑質以增慙伏念某才術迂疎器使窳
薄父書蚤讀雖知激烈於古心吏事晚更未足躋攀於
時用獨以大鈞之曲播遂令小器之先盈凡所踐更疇
非躐越自先帝改絃之旦巳玷班聮至聖皇御極之辰
遂躋禁從顛末為地恩意如天俾徼福於前人且增光
於後裔蓋風厲之道則已至矣而報稱之實尚覺缺如
敢圖渙渥於大君遂使升華於小宰深惟三銓衡石之
重實擅九流刀尺之權左稷契而右臯䕫正逢連茹之
會前馬裴而後盧李始絶市瓜之嫌愚實不靈恍至兹
極恭惟某官元勛不宰妙造無垠有一德而享天心世
濟周家之大老總庶職以稱上意身扶漢室之中興念
斯文之氣脉未灰而吾道之支離如綫眷言宿老施及
孤生顧未黜而反升實以榮而為懼某敢不體昔日𫝊
家之訓為此時報國之恩皮裏陽秋敢自謂稱量之審
胷中水鑑當勉殫銓總之公儻不愧於小心庶仰酬於
大造
代魏兵部了翁除編修檢討謝丞相
李梅亭
郎省真除叨綴夏官之屬史闈假寵仍紬東觀之書曾
微共二之材况冒兼三之寄一陶厚甚重拜悚然竊以
兵書之在史家近分四種文章之有武備古號二塗故
長槍大劒雖有毛錐之嘲而亂臣賊子難免麟筆之懼
欲兼美職宜屬全材如某者見謂迂疎藐無操挾少徒
志科名之苟得壯始知事業之無窮頃因去蓬島之船
甘回泛瞿塘之棹既徧塵於藩閫亦遊駕於軺軒州縣
十七年詎曰期年之去國水陸八千里寧論千里而見
王敢圖三朝之會同倏蒙一札之收召義難俟駕禮合
造朝甫入覲於朵雲遄進班於列宿載惟文昌之務尤
嚴武部之司蓋五材民並用之古無去兵之理而多壘
士之恥也今當整旅之時矧不崇朝之間兼綴編年之
職昔揚雄經歲餘之待詔僅試郎員至韓愈願年老而
著書尚辭史事蛙固難於語海蚊詎可以負山共惟某
官柱石九筵權衡庶彙合臯陶合稷契天知許國之心
若伊陟若巫咸人仰𫝊家之學調十五載更絃之化收
七十城憑軾之功雖當百志之惟熙益思九德之咸事
必欲與天地以相似不容委人物以眇然猥挈孤蹤亦
汚高選某敢不勉思厥職惟既乃心乏姚崇奏决之材
恐空塵於戎部成魏收直筆之願當圖勉於策書
除秘書省謝丞相方秋崖
子來幾日慨懷歸去之辭禮絶百僚敢意褒榮之字妙
鈞播於坱圠粲神光之陸離永言藏之可謂遇矣伏念
某起於樵牧僻在山林古心古貌而讀古書自忘其拙
圓行圓言而應圓物要匪所長故雖碌碌以亡竒亦每
落落而難合不自意揚州之役誰其娱老子之知季鷹
因蓴菜而難還方且泣數行下何遜為梅花而再往則
已難頃刻留顧女無醜好而見妒者事之常心有是非
而頓異者機之駭吾亦從此逝矣徑尋三逕之盟未嘗
過而問焉恍隔十年之夢嗟短檠其永棄倚長鋏而不
彈會班文德以聽麻知董戎昭而受鉞長者絶子子絶
長者有邀元亮於道中將軍負腹腹負將軍欲致石洪
於幕下衆人固不識也夫子可復許乎獨自傷驚餌之
魚今安用乘軒之鶴政恐重煩於指目亦嘗盡布其腹
心迺勤翰墨之光堅如金石之約豈兩魯生不至固亦
博士之所羞彼一范增何如未必楚王之能用至於譖
忌之入不逃忖度之私蓋上賓自有郗超諒下客難容
毛遂次不用言大不行道我則奚為向以國士今以衆
人是殆宜去深監覆前之轍亟回興盡之舟既與世以
無緣因抗章而有請謂徑卧一丘而已足初不失於屠
羊惟曲成萬物而不遺將復充於振鷺粲然雲朵來自
日邊將令論著於道山仍畀升華於郎省夫何為者有
移光範之書止或尼之倍費化鈞之鑄仰窺妙畫莫贊
元工兹蓋恭遇學足以為帝者師言足以為天下法治
象如一陽之復迄回厄運於熙平兵氛無半燧之驚坐
寘邊陲於寧乂念中國外蕃盛衰之變在君子小人進
退之間故凡夾袋之搜羅至飭緹函而酬酢重念某已
上有司之廪禄久稽幕府之文書縱微我公厭薄之心
寧免等輩嫌疑之跡天地寬如有礙方知行路之難田
園蕪胡不歸終覬還山之樂敢因謝幅併控懇悰
代鍾監丞除秘書省著作佐郎謝丞相
李梅亭
涉筆膠庠正覺丞哉之負濫竽册府復叨儒者之榮蜕
凡骨於高明聳危肝而感激切以圖書之府實通天上
之星辰英雋所躔不受人間之天日未能免俗何自為
郎左太冲之賦三都求始此職岑文本之奏二頌乃稱
是官况黃道日月之明值紫皇春秋之富鏘韶鈞而蔚
虎鳳邁漢九流充棟梁而汗馬牛過唐四庫職固鄰於
書蠧名亦近於郎烏是為清資宜擢素望伏念某楚狂
一介鄭重半生世科不補於遺餘家學僅傳於淡泊三
仕甘廣文之冷若將終焉一朝拔從事之尤聊復爾耳
敢意大鈞之播真無鈍鑛之遺因其就須入之章華之
以不次之擢籍田之芟載柞既沐三熏博士之冗不治
更榮再轉但欲乞治中而去詎敢窺廣内之藏蓬弱風
波敢望接三神之武虀鹽朝暮初無送五鬼之文忽從
米廪之間驟綴蘭臺之屬孰主張是遂躋登兹伏念某
官命世真儒爽邦哲輔載萬物以坤元之厚調百度於
鼎實之和李贊皇五十四歲而相君其年如父王文正
一十八載之當國惟德之符方宏翕受之規莫廣旁招
之路有憐冗散亦玷超遷某敢不讀未見之書求多聞
之友總一百三家之略益深稽古之功摭五三載籍之
遺或上得賢之頌
除校書謝丞相真西山
上翰林主人之對繆貢芻言陪瀛洲學士之班遽陳華
選拜恩寵甚拊已矍然竊以聖朝重英俊之儲册府萃
圖書之富匪特養其資望蓋將充乃見聞使旁搜博覽
優游文史之清庶潛省默觀磨礲器質之美觀作人之
有道殆與天而同功故沚莪既盛於一時而豐芑尚遺
於數世大者光明魁壘足以翼邦家小者靖重端方可
以善風俗深嗟流弊浸異前規育才之意視以具文庇
職其間指為借逕至有身居儒館心别騖於高華名在
書林手弗親於讎校鄙習相仍而莫悟清途㳂是以返
輕力回此風政賴今日不有魁竒之彦孰堪采擇之公
如某者冥頑不靈孤苦自奮蚤服師資之訓粗知學問
之方連歲科名似未忘於進取平生志願端不在於輕
肥偶玷班行坐縻廪稍瞽宗殷學無補斯文博士秦官
何禆末議雖本為貧而漫仕未嘗枉道以求伸胡然誤
恩陟是清貫重念脱身於場屋益思銳意於簡編然家
無鄴侯插架之藏徒日發董子下帷之憤今將徜徉東
觀凌厲西崑閱河圖寳訓人間希有之珍窺金匱石室
歴代不傳之祕刊訂譌謬含咀英華庶幾因文字以窺
聖賢之用心夫豈假梯媒以為富貴之張本昔揚雄之
居天禄蓋二三世而不徙官而韋述之在集賢亦四十
年而後卒業故能發揮大業焜耀方來此前脩之所已
行而小子之所願學迄成微志有賴洪私兹蓋幸遇某
官直道不回孤忠自許觝排羣枉已去虞朝之四凶汲
引衆髦常思孟氏之三樂至如不佞亦在兼收且令身
遠於塵埃得以神交於篇牘期待過矣銘感何如某敢
不淬磨新功尋繹舊業丹鉛事點勘可勿殫是正之勞
金石無磷緇尚克守初終之節
除國子錄謝丞相李梅亭
金耀庀司愧乏主書之最璧流選屬叨升糾事之聮非
有清資而致然夫何素望之及此一陶厚甚三省矍然
竊以化民成俗由學乎其來已古授業傳道解惑也必
惟其賢况風化之本原尤國人之矜式雖居小職亦選
鉅儒在元祐間實用張横渠之輩至紹聖末亦取游建
安之流此豈庸虚所能稱塞伏念某禀姿苦窳殖學疎
蕪小人可以小知無廣大高明之見大慙謂之大好乃
瑣碎俳偶之辭矧至四五十之無聞重感三千鍾之弗
洎兩鬢已雪百念皆冰敢意登畿獲齒筦庫陳人無用
苟安掌故之蹤名士滿前詎堪首善之職忽蒙分席莫
遂循墻有先達者為之前尚恐後生之可畏占小善者
必以錄益知大播之無垠伏遇某官柱石九筵權衡百
度粉米山藻之色别會以衮章鹽梅水火之味殊飪之
鼎實雖當青衿刺學之後不替緇衣好賢之心有憐蠧
魚之專俾致螟蛉之祝天位與共天職是豈出王公之
私人患好為人師特恐犯聖賢之戒某敢不益磨行檢
加飭禮維懲創孝先之晝眠追隨昌黎之晨入命汝教
胄豈徒教小技之文章匪我求蒙願勉求放心之學問
除祕書郎謝丞相危巽齋
教分麟族正懷非座之慚恩畀鹿車遽冒超凡之寵陶
鎔至此銘篆若何竊惟&KR0993;歴於清班無若翺翔於中祕
人間風日不到處海上神仙皆在焉讀平生未見之書
為儒者至榮之選謭焉若某何自為郎已驚鬢髮之星
霜更愧形骸之土木有鴻其造而蝨其間白玉為堂洗
塵蹤之飄墮青藜照字覺老眼之增明了無朱墨之應
酬差有丹鉛之點勘細熏螺甲小破龍團人言養望之
林不嬰以職自謂清心之地盍省其躬蓋處之佚者其
責深待之優者其望重一絲不絡馬欣度日於閑中千
里問途主索追風於足下倘優游而弗念則儲蓄以何
為縱稽報德之期宜識受恩之日兹蓋恭遇某官代天
元氣為世宗工傅鼎鹽梅孰識均調之妙狄門桃李不
為種植之私故廣生成下至庸瑣某敢不益鞭鈍質仰
副殊知弱水三萬里之遥已蒙汲引瀛洲十八士之直
當究討論過此以還未知所措
除武諭謝丞相危巽齋
邊幕終更方肅巖瞻之敬膠庠濫吹遽蒙鈞播之慈晚
節有逢懦衷尤激昔高廟之聖欲恢於寳宇故武成之
教實視於辟雍講明正在於兵機諭導乃參之文士蓋
壯者修孝弟忠信斯可撻秦元戎閱禮樂詩書故能強
晉惟平居積摩義漸仁之習則臨事有捐軀殉節之臣
教所設以如斯材非通而孰稱如某者性資蒙陋學植
榛蕪策名仕籍幾三十年竊稍縣官纔六七載青衫勃
窣半成霜葉之枯白髮蕭疎但覺雪根之長幸辱知於
大造未終棄於明時重登桃李之門果入參苓之籠俾
離塵滓晉覿光榮以其俎豆之儀勵彼干戈之學越雞
伏鵠卵初應笑其弗能蜾臝負螟蛉終當期於自化退
惟其故曷以得斯兹蓋伏遇某官學擅青氊家𫝊黃閣
意常存於精白身獨任於安危同德三千孰有勲勞之
舊除吏八百了無親故之私如日月之照臨乘風雲之
際會孜孜政理惓惓人才取寳於山閔道間之横棄市
駿之骨懷廐下之長鳴故使么微亦歸鎔冶某敢不誓
堅素守期答洪恩延見生徒宣昭德意鳩起控地既得
同莊叟之逍遥鳶飛戾天尚均被周家之長育
除將作監直華文閣謝丞相劉後村
郡紱使華十年迭試朝班閣職一旦驟遷私毫無蹊徑
之扳緣頂踵出廟堂之啓擬伏念某虚名作從實踐有
慚周旋陳元方鄭康成之間恍緒言之猶記交懽丞相
平太尉勃之際非呐舌之所能粤從公府掾之免歸長
為田舍翁而無憾然猶左符西泝單𫝊南馳上察孤忠
每欲赦虞翻之罪朝無死友居多讒韓愈之人一招一
麾屢起屢仆屬元台之提筆由散地而駕軺發擿技窮
終匪當道埋輪之手平安信遠不勝高堂扇枕之情叩
閽陳宜去之言席藁拜弗俞之詔乃若陞華班序寓直
圖書曩梯登九天之難今帆借一風之便謂孟博頃嘗
出使慨然登車念揚雄久不徙官老於執戟詎敢望此
日翹閣開東之禮庶幾為異時墓道征西之題向非吾
相之猶天誰與鯫生而為地兹蓋伏遇某官衛武公之
抑魯儀休之廉陛下諒其至公血誠海内目為鉅人長
德上道揆下法守國之所賴以永存恩已出怨誰歸士
或不知其密啓遂令枯朽亦沾光華然某將母不遑容
身無所暴子蒙繡衣之遣豈不貪榮賀監以黃冠而歸
終期得請
代江淮陳制幹(韡)除監丞謝丞相
李梅亭
烏幕充員方驟通於閨籍雉工列屬更躐造於朝紳不
三閱月之間乃兩承天之寵感恩踰分拊已增慙竊惟
國朝立法之至公人材循序而後進欲其脱選必限以
六考而舉以五員至若轉丞非内之羣院則外之諸郡
縱有特頒之殊渥亦難盡越於常規蓋須得百年幾見
之人乃可稱一歲九遷之命詎容異數猥及凡材如某
者禀質顓蒙賦材迂滯蚤記教忠之訓未知造道之方
摘句分章粗恥空談而無用陳力就列豈敢大言以為
欺容貌不能以勝衣智略何有於凑輻適英主際中興
之運而遺黎懷内附之思遂令白面之書生往贄碧幢
之元帥雖戎政無能為役然君命寧敢辭難齊人歸疆
正可閔離離之黍周行多士詎容伐坎坎之檀敢圖禀
議之來洊沐超遷之寵甫離七階之選遽參貳監之聮
家人蓋有嚴君昔居是職癡兒未了公事乃世此官既
材能不及於中庸又名實未孚於上下挈提至此稱塞
謂何恭惟某官命世宗工爽邦碩輔積十五年秉鈞之
績成七十城憑軾之功謂明王立政惟人當廣開於塗
轍而宰相代天理物難純用於規繩將收度外之材用
作邊隅之氣必使蒙臯比以出姑為買馬骨之謀故略
等夷特加簡拔某敢不仰銜恩意退激懦衷指心誓報
於寵靈臨事益思於忠力得人朝廷得人幕下無愧石
洪温造之流遇我國士遇我衆人明辨中行智伯之報
除宗簿謝丞相劉後村
奉親還里自酬烏哺之私被命造朝早綴鵷行之末奔
馳就列俯仰懷慙竊以世道之消長不常人物之會通
絶少范歐興慶歷之文治莫引用於聖俞馬吕致元祐
之諸賢獨見遺於無已况更晚輩敢望前修伏念某學
荒于嬉年運而往書無成而劒又去悼少日之狂圖道
不脩而文有名犯昔人之深忌頃懲飛語盡掃空言時
於斷簡以研尋稍見高賢之旨趣愛令伯陳情之表流
出胷中喜淵明歸去之詞寫諸座右豈圖晚暮忽際休
明雖遣巫咸而下招其如太史之留滯猶著朝籍且參
閫謀好事揶揄已有移文於逋客故人規祝願無圖利
於大夫迨兹將暮之移亟有祠廷之請蓋鶴髮久相安
於半菽而鷦巢止願借於一枝乃念衡泌之棲遲示朝
廷之收拾谷鶯初出恍驚遷木之榮海燕暫來深認卷
簾之意非上相適奮庸於廊廟則孤生必終老於山林
兹蓋伏遇某官以帝者師為天下宰更聖化於膠柱不
調之後還主柄於太阿倒持之餘進君子退小人每致
嚴禾莠之辨開誠心布公道亦不廢草茅之言遂使畸
人忝陪髦士某受知至此圖報茫然雖資以事君粗識
移忠之大義然不遑將母終希錫類之深仁
代除軍器簿謝方秋崖
班聮廷理俾共贊於邊籌簿最司兵忽驟還於朝著何
過聽之及是感誤知而凛如伏念某蚤繇諸生偶竊末
第遭時多事顧毛錐子安用哉不學少文蓋黔驢技止
此耳徒以叔舅適當於梱寄得同子姓參典於軍書每
慙區區紙上之傳焉有婉婉幕中之畫縱或因人而成
事其敢貪天以為功展我甥兮孰云無忌之酷似有吾
道在自甘李廣之數竒惟公朝欲增於制垣故内幕亦
屢膺於宸綍啓刑書而庶中正未遑入佐於法卿除戎
器而戒不虞乃復叨居於短簿况伯舅長錡欄之務在
一時為冰玉之榮雖自為謀殆無過此兹蓋恭遇某官
以吾身為世道之標凖以吾心為人物之權衡妙幹一
元措天下為四維之固兼收羣策舉明主於三代之隆
曾微葑菲之遺於樂菁莪之育致兹冗散亦被生成某
敢不服此厚恩勉旃遠器弓人為弓而矢人為矢將技
藝之咸精智者謂智而仁者謂仁惟鈞陶之獨運行瞻
光範盡布輪囷
除禮兵部架閣添差制幹謝丞相
方秋崖
贊畫戎垣恍失邯鄲之步策名故府又為淮海之遊江
山未厭於逢迎歲月幾何其契闊一陶厚矣再駕矍然
伏念某蠧簡故貧牛衣猶煖半畦夜雨甘自隨黃犢之
鑱兩鬢秋風已不作青衫之夢等輩迫之於場屋詞章
奚有於度程亦惟山林鄙野之人未解世俗媕婀之語
寧為雞口雖别闈先諸子之鳴幾上龍頭而當路斥老
生之戇時已不偶今其謂何故方解襏襫於田間未免
化兜鍪於塞上每懷士雅風濤作擊檝之聲竊憤元顔
沙草瘞籌邊之骨顧頻年之多事豈吾國而無人乃飛
塵餘靺鞨之腥而凄雨嘯䕫魖之鬼寧復烟火萬里之
氣象祗傷山河兩戒之圖書恨無能為惟有痛哭謂此
曹宜束高閣請竢泰平矧多病欲歸故廬自知坎壈夫
何誤渥仍贊舊知與聞典故之藏增重賓僚之遣繄錯
節盤根之無取然輕車熟路之可尋芍藥揚州歎已老
三生之杜牧桃花春觀笑重來前度之劉郎大哉坱圠
之中容此么微之賤兹蓋恭遇某官以帝典熙庶績以
皇極受羣材日月亭午而無餘隂已開治象天地既交
而成泰道盡入鈞衡念窮邊有北玁狁之憂屬大梱重
東諸侯之寄遂使菁莪之樂育又勤棫樸之能官某敢
不夙夜在公東西唯命文書盈於几閣固非庸陋之堪
任勝算運於籌帷式覬艱難之共濟庶洒腐儒之恥用
酬真相之知
除架閣謝丞相李梅亭
十年出幕迷舊跡於新蹊一氣轉鈞納陳人於故府拔
之喧囂倥偬之役賦以棲遲偃仰之間蜕凡骨以漸輕
聳危肝而知感竊以周九職之任既重司書唐六典之
分已存掌故至若版曹之籍專之金耀之藏在昔時特
曰筦庫之官至聖世則為儲材之地栽培拱把備震風
凌雨之帡幪追琢璵璠供方澤圓丘之琮璧豈應庸下
偶玷選中伏念某質窳無竒學落不殖少時磊磈尚抱
風雲之壯懷中歲蹉跎稍除湖海之豪氣漫焉未能信
之仕已是不足畏之年生辰挹斗而揚箕竟失餘而得
少奴星結柳而送鬼奈驅去以復還周行萬里之關山
復累一陶之坯冶馬伏轅而蜷局直為仰秣之謀燕巢
幕以差池猥沐捲簾之顧南宫攷藝濫厠使令東閣望
塵曾微懇禱忽使接紳緌之武遽令司几閣之文蠅頭
牛腰姑備朝廷之遺忘鼠牙雀角僅防胥吏之謾欺白
日青春了無公事黃簾綠幕宛是儒生非大鈞妙播物
之仁則小人無得輿之理兹蓋伏遇某官經邦碩德濟
世元勲竊窺堯舜君民之心豈數韋平父子之業寳鼎
九廟以衣裳之會金城四方於樽俎之前玄齡入相二
十三年求賢則如一日吉甫薦士三十餘輩流澤蓋在
異時顧惟孤賤之蹤亦綴收羅之數某敢不温尋宿學
討理初心商財賄計班資恐孤德懋懋官之意厲廉恥
行禮義圖報先覺覺後之恩
代謝除華文閣直學士方秋崖
分閫邊城蔑聞治狀進班䆳閣猥玷除書蓋懇切而牢
辭者凡六章其趑趄而未遑者餘半載終莫回於成渙
亦竊慮於瀆蒙雖李廣數竒正不羡侯於校尉然汲黯
妄發或疑敢薄於淮陽蚤夜以思進退維谷正恐酬恩
之無所復虞留令之有誅宜貶而褒以榮為懼伏念某
馬齒加長鼯技已窮匈奴不滅何以家為報國之心猶
鐵王事多難維其棘矣憂時之髮欲銀旋觀兵氣之纏
可駭羽書之急孰謂司馬之息夏六月于征盍求羣策
以防秋寸隂是惜今乃脉絡之不貫安得精神之自強
内阻外訌事已至此朝奏暮報人尚遲之胡為書檄之
交馳竟令歲月之虚老思慮所及夢寐亦驚若然則進
直於西清亦奚以少寬於北顧言觀綸綍有靦縉紳兹
蓋伏遇某官妙造化之權公刑賞之柄陳十事以堅帝意首
及人材有一德以享天心力扶世運進言之暇勸上勿
遺使非意之僥踰迄不容於控避某已上丐骸之請難
忘刻骨之銘一夫向隅為主憂豈敢懷於畎畝四郊多
壘則臣辱慨徒死於封疆
除秘書監謝丞相劉後村
餘哀未釋遂空萱草之堂新渥驟加俾長芸香之閣身
獨先諸人而起廢衆皆云元老之憐才伏念某忝乾道
之故家陪端平之髦士百僚之上荷丈人於甫甚真四
海之人謂相國知愈之至然而動多跋㚄凡幾招麾去
來不翅雙鳬乘鴈之微晚暮乃逢一馬二童之入放翁
賜第蓋舊學閒燕之言嘉叟掌綸尤先朝稀闊之典雖
明揚於睿畫實密啓於細旃方置身漂搖而未安類有
物驅逐而使去及夫再調鼎鉉重遣弓旌子欲養親不
留誦斯言而永慨臣雖老卿尚少嗟此念之久灰敢圖
英衮之精明俯記祥琴之歲月黃紙猶濕青氊復還謂
瀛洲學士之登昔已𫝊為佳話如鏡湖狂客之去豈宜
見於盛時力推挽於陳人使追隨於羣彦兹蓋伏遇某
官陽休而山立春育而海涵給札而來廣館閣儲才之
意乘槎者衆洗渠觀無人之譏雖已為丘壑之謀尚喚
起鈞天之夢而某目眵頭白心在力疲外竊殊榮中包
厚愧映藜而校天禄顧博洽之有慙戴花而老洛陽或
風流之可繼
翰苑新書續集卷三十四
