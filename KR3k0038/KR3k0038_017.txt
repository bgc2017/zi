翰苑新書前集卷十七
禮部
禮部尚書(漢成帝置尚書五人其四曰客曹主外國夷狄事光武分六曹吏部曹兼掌齋祀事然則)
(夷狄齋祀皆今禮部職也魏尚書有祠部曹及晉江左有祠部尚書掌廟祧之禮後周置春官卿又有禮部後)
(改禮部為宗伯又春官之屬有典命後改典命為大司禮俄改大司禮復為禮部謂之禮部大夫至隋置禮部)
(尚書唐因之龍朔中改為司禮太常伯光宅中為春官尚書六典通典職林本朝禮部判部事二人以兩制及)
(帶職朝官以上充凡禮儀之事悉歸於太常禮院而貢社舉之政領於知貢舉本曹但掌制科舉入補奏太廟郊)
(齋郎室長掌座都省集議百官謝賀章表諸州申舉祥瑞出納内外牌印之事而兼領貢院焉續會要元豐改)
(制職掌如舊凡禮樂有所損益之事則同大常寺大事則集侍從或百官議定以聞若有事於南北郊明堂籍)
(田禘祫太廟薦饗景靈宮酌獻陵園及行朝貢慶賀宴樂之禮則承詔舉其儀物職官志前期戒有司辦具即)
(上冊寳及封冊禮命亦如之凡天下選士具注於籍至三歲貢舉考驗無冒濫乃聽預試凡大禮生辰后妃親)
(王以下所推之恩公主下嫁宗室冠婚喪祭之制及賜旌節章服冠帔旌表孝行之法例皆主行之大祥瑞則)
(朝參官詣閤門表賀餘於歲終條奏其屬有三曰祠部禮典醫政道釋祠廟之事隸焉曰主客蕃國朝貢及國)
(信禮物之事隸焉曰膳部牲酒膳羞宴設給賜之事隸焉尚書主禮樂祭享貢舉之政令而侍郎為之貳侍郎)
(中員外郎參領之續會要神宗正史職官志時雖正名尚書猶未除人職略元祐六年以梁燾為禮部尚書編)
(年備要建炎三年詔鴻臚寺光禄寺併歸禮部中興會要)
歴代事實容臺(索隠殷紀云商容鄭玄云商家禮樂之官知禮容所以禮署稱容臺)春曹
(元稹行王播制云春曹尚書)禮樂之司(白氏六帖云居禮樂之司必資明備)文武兼資
(唐高宗謂裴行儉曰卿文武兼資故授卿以二職即日拜禮部尚書兼檢校右衛大將軍)其屬有四
(唐職官志禮部尚書侍郎掌天下禮儀祭享貢舉之政令其屬有四一曰禮部二曰祠部三曰膳部四曰主客)
(凡中外百官之事皆質正焉)入宫決事(薛稷為禮部尚書以翊贊功每召入宫與决事恩絶羣臣)
秩禮大僚(唐大詔令李絳禮部尚書制云宗伯秩禮是為大僚)以報讜言(唐陳叔達太宗)
(時拜禮部尚書初建成元吉疾害太宗隂行譛毁高祖惑其言將有貶責叔達固諫乃止至是太宗勞之曰武)
(德間公有讜言故以相答)筮鼎之祥(李綱字文紀仕隋官不進筮之得鼎終唐禮部尚書)秩宗
(書舜典舜曰咨四岳有能典朕三禮僉曰伯夷帝曰俞咨伯汝作秩宗)典三禮(上注)管二曹
(後魏孝文留宋弁兼祠部尚書攝七兵事曰國之大事在祀與戎故令卿管攝二曹)掌天地人之
禮(周禮太宗伯之職掌建邦之天神人鬼地示之禮以佐王建保邦國)九儀正邦國之位
(同上)
皇朝事實周宗伯(南豐擬制昔舜命伯夷典禮后䕫典樂至周并焉周宗伯之任今禮部尚)
(書盖其任也)春官古卿(同上春官古卿是用授汝)議功臣配饗(通略豐稷為禮部尚)
(書哲宗升祔議功臣配饗稷以為當用司馬光呂公著或者謂二人得罪於哲宗朝或不可用稷曰止論其有)
(功於時爾如唐五王配亨中宗豈非得罪於中宗者哉)却西蕃貢馬(蘇東坡三馬贊序元祐西)
(蕃有貢駿馬汗血者事下禮部軾時為宗伯判其狀云朝廷方却走馬以糞正復汗血亦何所用事遂寢)論
高麗市書(通略高麗貢使請買書籍朝廷以故事盡許之禮部尚書蘇軾言漢東平王求諸子太史)
(公書猶不許今可許乎詔曾經買者許依例)
自叙襪線無長(偽蜀禮部尚書韓昭多能而皆不精朝士李台嘏曰韓八座事業如拆襪線無)
(一條長)
羣書精語祀地郊天之典朝日夕月之儀(張鷟云典朕三禮大舜委)
(於伯夷分勅六卿成王任於彤伯祀地郊天之典舉其宏綱朝日夕月之儀撮其機要)
前賢詩詞尚書踐台斗(杜甫送王評事詩及乎貞觀初尚書踐台斗以王珪拜禮部尚)
(書後以侍郎執政)
四六警語(春卿宗伯)(秩宗禮臣)(申命秩宗正班常伯)(疏恩天闕正位春曹)
(渙頒明綍晉陟容臺)(九重出綍八座升華)
(惟文物禮樂之司獨高他選非道德詞章之望不在此官)
(咨伯以典三禮暫資率属之能貳公而弼一人即拜輔台之命)
(上以超虞廷秩宗之遷下以移漢世奉常之陋)
(覈選部之九流已識清渭濁涇之正總容臺之三禮更觀上天下澤之嚴)
(和上下而治神人經國家而定社稷)(乃知文昌八座之策勲實為泰階六符之張本)
(當今而治天下捨孟子其誰哉制禮以興太平則周公其人也)
(春官六十立之長以維專曲禮三千待其人而後舉)
(武德間有讜言忠無不報貞觀初踐台斗理何間然)
(伯夷典禮而后䕫典樂煥然治具之張召公為保而周公為師行矣世官之踐)
禮部侍郎(隋煬帝初置禮部侍郎唐因之龍朔中為司禮少常伯掌策試貢舉及齋郎弘崇國子生)
(等事舊制考功員外郎典貢舉李昂為進士李權所詆朝議以考功位輕不足以臨多士次年遂以禮部侍郎掌)
(焉六典通典唐職林本朝官制因革見前禮部尚書門元豐正名五年四月二十四日除戶部侍郎謝景温為)
(禮部侍郎自此始正除尚書闕職略又續會要)
歴代事實秩宗(白氏六帖云小宗伯亦曰秩宗)司禮少常伯(見官制)容臺
(見尚書門注)一門孝友(見兄弟五為禮部注)久著盛名(見自常少遷注)不阿權
近(唐王凝為禮部侍郎不阿權近)寬信好士(唐柳璟字德輝為禮部侍郎為人寬信好接士稱人)
(之長遊其門者他日皆顯於世)長於裁鑒(唐韋陟字殷卿為禮部侍郎於鑒裁尤長)衣冠華
選(見自常少遷注)重於宰相(唐韋純為禮部侍郎取士抑浮華先行實嘗奏曰禮部侍郎重於宰)
(相帝曰侍郎是宰相除安得重曰然為陛下柬宰相者得無重乎帝美其言)實兼二事(見以直清)
(公正者處之注)以直清公正者處之(白集韋貫之授禮部侍郎制禮闈儀曹典郊祀之禮)
(獻賢能之書今小宗伯實兼二之事非以直清公正者不足以處)非文儒鑒裁者不在此
(稱秩元祀春官舊職舉秀興廉國朝兼領非文儒碩茂鑒裁精實重于一時者不在此也)自常少
遷(賀知章從太常少卿遷禮部侍郎兼授學士一日併謝訖謁宰臣源侍中曰賀公久著盛名今日一時加)
(二榮命並為學士之光輝雖然學士與侍郎二者孰為美燕公曰侍郎自皇朝以來為衣冠之華選自非履歴)
(清要望實具美者無以居之雖然終是具員之吏又非往賢所慕學士者懷先王之道為縉紳軌儀藴揚班之)
(詞彩兼游夏之文學始可處之無愧二美之中此為愈也)常衮入相(南部新書常衮自禮部侍郎入)
(相時潘炎為舍人引麻因戲之曰留取破麻鞋著及衮視事不浹旬果拜)父子同貳南省(崔挹)
(子湜先是湜為兵部侍郎挹為禮部侍郎父子同為南省副貳有唐以來未有此事)兄弟五為禮
部(唐崔氏兄弟六人邠郾鄆凡為禮部五吏部再居光德里構便齋宣宗曰鄆一門孝友可為士族法因題)
(曰德星堂後京兆民即其里為德星社)
皇朝事實秩亞春官(南豐擬制云云)乞改定樂章(周益公集洪适權禮部侍)
(郎上初講郊祀公乞進胙德壽宫及改定樂章人謂禮與時得之)抗秦檜和議(中興繫年錄禮)
(部侍郎曾開知婺州先是秦檜語和議曰此事大係安危開於坐中抗聲曰丞相今日不當說安危止合論存)
(亡爾檜矍然驚其言遂命出守)彗見言時政(東都事略劉正夫字德初除禮部侍郎彗見詔求直)
(言正夫條時政十餘事大略重名器輕賦歛戢干戈節賜予選人材惜民力鑒祖宗成憲謹持盈守成之道徽)
(宗嘉納之)正士不宜去朝廷(中興繫年錄中丞張守諡文靖除禮部侍郎力辤不拜上命吕)
(頥浩召至政事堂中諭以正士不宜輕去朝廷守乃受命)老成不沽激(紹興問吕廣問為禮)
(部侍郎上謂大臣曰廣問老成不沽激往時薦之者多)冲天羽翼(朱晦菴集張魏公復除知興元)
(府已登舟除禮部侍郎召對便殿上慰勞宣諭曰朕將有為正欲一飛冲天而無羽翼者卿為朕留意當專任)
(用)
自叙具員之吏(唐賀知章遷禮部侍郎兼授學士問源侍中曰二者孰美公曰侍郎終是具員)
(之吏又非往賢所慕)
羣書精語典禮以和神人考文以第俊秀(白集韋貫之授禮部侍郎)
(制可使典禮以和神人可使考文以第俊秀)貳宗伯之掌禮典諸侯之貢士
(職類唐制云云)
前賢詩詞雄筆映千古(杜甫寄禮部賈侍郎南宫吾故人白馬金盤陁雄筆映千古見)
(賢心靡他)望郎到處覺風生(鄭谷和禮部盧侍郎望郎到處覺風生)滿城桃李
屬春官(劉禹錫寄王侍郎放榜云禮闈春榜動長安九陌人人走馬看一日聲名徧天下滿城桃李屬)
(春官)
四六警語(小宗伯亞春官)(望郎雄筆)(誕膺晝接晉貳春官)(詞苑疏榮儀曹進貳)
(顯膺綸制進貳容臺)(申命貳卿典司三禮)
(禮樂自天子出備殫獻納之忠左右與正人居密罄論思之益)
(禮樂之對丹墀夙著鰲頭之望閶闔之開黃道直趨豹尾之班)(益新緜蕞之儀亟應承麻之䜟)
(惟王使掌邦禮方新周典之修咨伯汝作秩宗遂正虞廷之命)(丹青一代之文明白百王之制)
(使命冢宰而綂百官無以易此况作秩宗而典三禮何以假為)
(惟能觀今日之會通期可追先王之制作)
(太平六典已知周宰相之有人緜蕞諸生寧若漢奉常之不古)
(能典三禮作秩宗本是君家之舊不離内廷至公輔旋觀帝命之新)
禮部郎中(魏晉宋齊梁陳後魏北齊有儀曹郎掌吉凶禮制皆禮部郎中之職也隋禮部曹置侍郎)
(一人煬帝除侍字乂改儀曹唐因之稱郎中龍朔二年改司禮大夫六典注本朝官制見尚書門元豐正名初)
(除劉摰王子韶職略大朝會則上書奏藩國貢物凡慶賀若謝則郎中員外郎分撰表文四朝志建炎三年詔)
(禮部郎官一員兼主客)
歴代事實南宫舍人(唐職林舊說禮部郎中掌省中文翰謂之南宫舍人春明退朝錄云)
(百日内須知制誥故王元之與宋給事中詩須知百日掌絲綸)春官下大夫(六典禮部郎中周春)
(官下大夫之職也)小儀(杜牧頃於宰執求小儀不遂出尚書故實)清通(見有學藝注)峭鯁
(李翺字習之為禮部郎中性峭鯁論議無所屈見宰相李逢吉面斥其過)有學藝(梁武帝問徐勉求一)
(有學藝解朝儀者為尚書儀曹郎勉曰孔休源識見清通詳練故事自晉宋起居注略口誦之即日除尚書儀)
(曹郎時每建議訪問前事休源即以所誦記隨機斷决曾無凝滯吏部任昉嘗謂之孔獨誦)好典故
學(見真儀曹注)博綜羣書(見專委大儀注)辭章自名(唐薛稷字嗣通為禮部郎中以)
(辭章自名)奏議詳雅(韓退之為王宏中墓碑云在禮部奏議詳雅省中服其能)掌五禮(六典)
(掌凡五禮之儀二百五十有二吉賓軍嘉凶)委大儀(劉杳字士深博綜羣書為儀曹郎僕射徐勉以)
(臺閣大儀專委杳焉)解朝儀(見有學藝注)舉儀制辨名數(六典郎中員外郎掌佐尚)
(書侍郎舉其儀制而辨其名數)真儀曹(南史孔逷好為典故學齊尚逷書儀曹郎屢箴闕禮上曰孔)
(真所謂儀曹不忝厥職也)孔獨誦(見有學藝注)
皇朝事實名表郎(石林燕語禮部郎中元豐官制行謂之名表郎郎官别有印曰名表郎印)
瑞錦窠(春明退朝錄云禮部員外郎為瑞錦窠)春官之屬郎選甚高(南豐擬制)
(云云)士林高選(曲阜行上官均制南宫舍人士林高選)非他曹比(王鞏聞見錄云神宗)
(與宰執議更官制至禮部郎中曰此南宫舍人非他曹可比可除劉摯)位近司清(公是謝表太微)
(之星郎位甚近宗伯之屬禮為司清)訂禮文職牋奏(曲阜除鄧忠臣制曰儀曹部還參訂禮文)
(兼職牋奏非富儒學未易處也)撰春秋謝衣表(石林燕語舊大朝會等處慶賀及春秋謝賜衣)
(請上聽政之類宰相率百官奉表皆禮部郎官之職大觀以後朝廷慶賀事多非常例郎官不能得其意蔡京)
(乃命中書舍人雜為之比又不欲有所去取於是間參取首尾或摘其一二聯次比成之當時謂之集句表禮)
(部所撰惟春秋兩謝賜衣表而已)不草邦昌牋奏(中興繋年錄注注藻撰墓誌吴懋晉陵人)
(為禮部員外郎金立張邦昌法當郎草牋奏公度不可拒將引繩自裁有幸非常者儳曰僕請謂之由是獲勉)
(而王時雍用事坐政事堂公發憤罵時雍曰反賊吾不能擊汝如段秀實耶時雍面頸發赤不能對公言因以)
(疾求罷不聽遂稱疾篤於家)名表士林稱誦(樓攻媿集汪大猷字仲嘉除禮部員外郎南宫)
(名表一出士林稱誦之)論明堂合祭(吕東萊集王居正字剛中紹興元年除禮部員外郎上將)
(祀明堂有司疑於嚴父之文公立議請合祭天地奉太祖太宗配詔禮部議定撫州守臣言甘露降圖以聞公)
(請卻其圖勿内臺臣繼劾守奪其州)言海瀆典祭(周平園集李文簡公燾正除禮部員外郎言中)
(興祭典未備岳鎮海瀆先農先蠶風雨雷師九祠以酒脯代牲牢雨晹失節郡國水灾殆以此詔復舊)請
廟祫不加尊號(言行錄劉敞字原父天子將親大祫于太廟丞相欲加上尊號公以禮部兼領)
(名表丞相請撰表公說止之遂上疏章凡四天子得公奏曰我意本謂當如此遂斷章表不受公於是忤時相)
請卻守臣甘露圖(見論明堂合祭注)百日知制誥(見前賢詩詞類)
員外郎秀峙玉冠(見名德之首注)清廟之器(唐李珏為殿中侍御史宰相韋處厚)
(曰清廟之器豈擊搏才乎除禮部員外郎)名德之首(崔澹舉止秀峙謂玉而冠者為禮部員外郎當)
(時士夫以流品相尚推名德者為之首)文章稱首(劉禹錫柳子厚文序以文章稱首入為尚書禮)
(部員外郎)文章卓偉(唐職林柳子厚文章卓偉精緻)秩清選妙(白居易張元夫禮部員外)
(郎制官有秩清而選妙者其儀曹員外郎之謂乎)超取顯美(見自御史為注)自殿中除
(見清廟之器注)自御史為(柳宗元與蕭俛書云僕年二十三甚少自御史裏行得禮部員外郎超取)
(顯美)十年轉正曹(劉禹錫為禮部員外郎方與日者從容段文昌入謁既去日者謂禹錫曰員外)
(須待十年之後此客入相方轉正曹郎耳自是禹錫失意連受外官十餘年文昌入相方除禹錫禮部郎中)
羣書精語容臺是則僊闥咸推(唐彭景直禮部郎中制容臺是則僊闥咸推)
儀曹之任實藉文雄(唐授禮部郎制儀曹之任實藉文雄郎吏之選必資時秀)張燈
起草譽動南宫(職類許集郎制詞云張燈起草譽動南宫)裁書南閣(常衮制云云)
爼豆之議著為典常(曲阜行上官均制云南宫舍人士林高選牋奏之文爼豆之議著為)
(典常𫝊為口實秩清任重時儒所貴不次之用多出此途)
前賢詩詞召還及脩綆(黃山谷詩唯此禮部公東坡也寒泉甃舊井謫去久羸瓶召還)
(及脩綆)小儀澄澹轉中儀(鄭谷寄同年禮部趙郎中仙步徐徐整羽衣小儀澄澹轉中儀)
(樺飄紅燭趨朝路蘭縱清香宿省時彩筆煙霞供不足綸闈鸞鳳訝來遲自憐孤宦誰相念禱祝空吟一首詩)
須知百日掌絲綸(見歴代事實南宫舍人注)開箱何處送新圖(唐舊說員)
(外郎廳有大石諸州府納廢印皆於石上碎之又圖寫祥瑞亦員外郎所掌令狐楚詩曰移石幾回敲廢印開)
(箱何處送新圖)
四六警語(先膺帝命進擢郎曹)(宸翰疏恩祠曹進職)(新承天寵峻擢郎曹)
(頒命龍墀升華鷄省)(兹南宫舍人之選實北門學士之階)
(顯設容臺之文物發揮郎省之光華)(疏渥宸庭兼榮星省)
(東壁秉青藜之炬已騰耀於文星南宫號瑞錦之窠更分輝於郎宿)
(鷄省為郎小試南宮之牋奏鳳池入直行演西掖之絲綸)
(美其職則稱瑞錦之窠珍其才則為清廟之器)
(屬列春官則為下大夫之職印司禮部則有名表郎之稱)
(臺閣上儀典司之有頼禮文盛作潤色之尤長)
(掌絲綸於百日當繼唐人之詩記帡幪於萬間願廣杜厦之芘)
(含香握蘭特假途於是耳簪筆持槖將不日而見之)
祠部郎中(東晉而下逮於北齊皆有祠部郎後周春官府有典祠中大夫隋有祠部郎唐改為郎中)
(龍朔中改為司禋大夫後復故唐職林本朝祠部判司事一人以無職事朝官充凡祠祀享祭皆隸太常禮院)
(而天文刻漏歸於司天監本司但掌祠祭晝日休暇令受諸州僧尼道士女官童行之籍給剃度受戒文牒而)
(已元豐改制郎中員外郎始實行本司事續會要初除趙令鑠職略參掌天下典祀國忌廟諱凡本司所治之)
(事月奏祠祭晝日及休暇令節即神祀封爵號則覆太常所定以上尚書省應宫觀寺院僧道置籍書其名額)
(歲較醫官功過而賞罰之神宗正史職官志建炎三年詔祠部郎官一員兼膳部郎中)
歴代事實冰廳(因話錄云祠部呼為冰去聲廳言其清且冷也)有史才(職類謝沈為祠)
(部郎有史才)才應禮樂(職類許允之字之竒才應禮樂擢於祠部郎)損益禮義(周捨)
(𫝊學精義理梁武帝召拜祠部郎損益禮儀多自捨出)斟酌故實(後魏裴修兼祠部曹每有疑議)
(修撰斟酌咸有故實)論明堂辟雍(徐邈為祠部上言南北郊及論明堂辟雍宗廟毁建言皆有證)
改立太廟(職𩔖晉改立太廟摯虞為祠部郎職其事)三世為(南史賀德基世𫝊禮學三世為)
(祠部郎)不博都門(唐省中語後行祠屯不博中行都門)
皇朝事實祠曹(南豐除趙令鑠制祭以祀神人追之極也祠曹所領體莫重焉白居易除張士)
(階制已用祠曹二字)禋曹(胡文恭行曹旭贈官制追建禮之禋曹)不阿秦檜(紹興正論胡寧)
(文定之子遷祠部員外郎與秦檜議論不合時熺為樞密檜問兒子近除如何寧曰外誠以為必不襲蔡京之)
(迹也檜怒以言章罷)論宗廟薦新(國史趙彦若遷祠部員外郎先是論宗廟薦新中秋用茭萌不)
(經易以蒲白彦若曰蒲春始生可食秋則過時不可以薦乃據引經𫝊改從春薦)度僧道執奏
(神宗實錄陳古靈先生襄字述古判尚書祠部時繹經僧法護遺表度十僧趙㮣奏列于朝三年度道士襄皆)
(執奏不行)陟典祠之清選(東都事略富弼𫝊子紹庭除祠部員外郎制其略云惟爾先正相予)
(祖宗爾少長義方習以成性詩不云乎惟其有之是以似之朕亦何愛典祠之清選而命汝陟焉以勸夫孝於)
(親者往具欽哉)除起居郎(長編葉夢得字少藴為祠部員外郎召對上喜因問在祠部幾時對行及)
(二年上曰如是久乎朕即當擢卿後數日遂除起居郎)
員外郎當官正色(售崔沔為祠部員外郎為人舒緩訥於造次當官正色未嘗撓沮)學
該典禮(李華崔沔集序學該典禮拜祠部員外郎)好賢樂善(韓退之與祠部陸參員外薦士)
(書曰執事好賢樂善孜孜以薦進良士明白是非為已任方今天下一人而已)
前賢詩詞又隨急詔朝天去(陳后山送鄭祠部詩云云)
知貢舉(唐初貢舉省試主之考功開元間考功員外郎李昂為舉人詆訶帝以員外郎望輕遂移貢舉)
(於禮部以侍郎主之禮部選士自此始由是與吏部侍郎同其貢事有姻舊悉試考功謂之别頭後齊抗為相)
(奏罷之唐職林本朝禮部貢院以朝官一員主判若遣官知貢舉即主判官罷對事畢復别差官主判會要)
歴代事實春闈(杜牧之行崔璪制云貢典春闈)貢部(唐王起字舉之前後四典貢部精鑒)
(徇公所選皆當代詞藝之士有名於時人皆賞其公也)進幽獨抑浮華(職官分紀唐高郢為)
(禮部侍郎應進士舉者多務朋遊馳逐聲名郢性剛正尤疾其風凡掌貢部三歲進幽獨抑浮華冗濫之風翕)
(然一變)斥浮華進真實(職官分紀唐衛次公知禮部貢舉斥浮華進真實不為時力所搖)
抑浮華先行實(職官分紀韋貫之為禮部侍郎凡二年所選士大抵抑浮華先行實由是趨競)
(者稍息)精鑒旬公(見四典貢部注)決以至公(唐高湜字澄之為禮部侍郎時士多由權)
(要干請湜不能裁既而扺帽于地曰吾决以至公取之得譴固吾分)所擢無非名士(職官分紀)
(唐崔郾轉禮部侍郎凡兩歲貢士平心閱試所擢者無非名士為名卿輔者十人)所取多知名
士(唐李宗閔字損之典貢舉所取多知名士若唐冲薛庠袁都等世謂之玉筍)選擢多得實
才(唐文宗開成中高鍇為禮部侍郎掌貢部選擢雖多頗得實才抑豪華擢孤遠至今稱誦之)三人
有詞藝(唐宣宗時禮部侍郎魏扶奏曰臣今歲放三十為三人其封彦卿崔瑑鄭延休等三人實有詞藝)
(時所稱皆以其父兄見居要地不敢令中選詔令翰林學士承旨韋琮等重考覆敇曰彦卿等所試文字並合)
(程度可放及第)考覈片善無遺(唐韋陟為禮部侍郎陟好援後輩尤鑒于文雖詞人後生靡不)
(諳識曩者主司取予皆以一場之善登其秩目不盡其方陟先貴舊文考覈片善無遺美聲盈路)得人
多至公卿(職官分紀賈餗為中書舍人太和四年權知禮部貢舉五年榜出後正拜禮部侍郎凡典)
(禮闈三歲所選士七十五人多至公卿)為名卿者十人(見所擢無非名士注)所試士
踵相躡為達官(韓文權德輿碑所考試士踵相躡為宰相達官)門生相繼為公
相(因話錄權德輿身不由科第掌貢舉三年門生相繼為公相)四典貢部(見貢部注)三典
禮闈(見得人多至公卿注)十年掌貢舉(翰林盛事崔湜弱冠登科十年掌貢舉)父子
知舉(南部新書父子知舉三家高鍇子相于邵子允躬崔郾子瑶唯崔氏相去只二十年)兄弟雙
與(張楚金年十七與兄越石同舉所司以兄弟不可兩收將罷越石楚金進白以順則越石長以才則楚金)
(不如請俱退李勣時在中書難曰國家貢舉本求才行何妨兄弟遂俱擢進士第)𫝊衣鉢(范質年十)
(三舉進士是歲翰林學士和凝權知貢舉凝平生以宰輔自期登第之歲姓名在十三及司貢部覽質文卷知)
(非常人也洎放榜亦以質為第十三人場屋間謂之傳衣鉢言若禪宗之相付授也其後凝既登庸不十年間)
(質亦大拜焉)就中書見座主(南部新書李逢吉知貢舉榜未放而入相禮部王尚書播代放)
(榜及第人就中書見座主時稱好脚跡門生)兩都分試(賈至為禮部侍郎是歲至以歲歉舉人赴)
(省者少奏請兩都分試從之兩都試舉人自此始也)奏復夜試(唐竇正固遷禮部尚書知貢舉舊制)
(進士夜試以三燭為限長慶二年改令晝試正固以短晷難成文不盡意奏復夜試擇士平允時論稱之)
皇朝事實宗匠(慶歷二年富弼上言南省主文者四五人皆兩制宗匠)愛惜士類
(言行錄洪文安公遵字景嚴知禮部貢舉邏卒挾内侍王允修勢侵辱士人公引蘇軾奏故事以聞一士賦擅)
(場又有對策剴切皆榜犯名諱公為取旨許降等奏名前二人林光朝樓鑰也其愛惜士類如此)放出
一頭(言行錄蘇文忠公軾字子瞻歐陽文忠公考試禮部進士梅聖俞時與其事得公論刑賞以示文忠)
(文忠驚喜疑門下曾子固所為乃第二復以春秋對義居第一以書謝諸公文忠見之以書語聖俞曰老夫當)
(避此放出一頭地)成就多老師宿儒(楊大灋撰程尚書大昌行狀公權禮部侍郎一時文)
(柄舉屬公其成就人才不可計凡今老師宿儒多公門生也)得二俊名世才(言行錄陳晉公)
(恕字仲言領春官以王沂公為舉首歲中拔劉子儀於常遷自云吾得二俊名世才也)文章變而
復古(言行錄歐陽文忠公修權知貢舉時進士以詭異相高文體大壞公所取率以詞義近古為貴凡以)
(嶮怪知名者黜去殆盡榜出怨謗紛然久之乃服然宋之文章自是變而復古)得刑賞論驚喜
(見放出一頭注)往司貢部(慶歷二年詔曰國家申命邇臣往司貢部)兩知貢舉(賈黃中)
三典春闈(眞宗朝趙安仁三典春闈選士平允)知舉差四員(元祐六年詔從范伯禄之)
(請也)
羣書精語鎔範之内無非祥金(劉禹錫為韋陟神道碑云凡執文章權衡以揣)
(量多士披沙剖璞由我而顯者落落然居多推是風鑒移于大冶則鎔範之内無非祥金)
名賢詩詞朱門試院深(唐人知貢舉者有詩云梧桐葉落井亭隂𤨏閉朱門試院深嘗)
(是昔年辛苦地不將今日負初心)平生謾說古戰場(李直方詩話李才叔為東坡客東坡)
(知貢舉才叔下第有詩云平生謾說古戰場過眼空迷日五色)萬蟻戰酣春晝永(梅聖)
(俞試院詩萬蟻戰酣春晝永五星明處夜堂深)
四六警語(宋奉常再領省闈取王元之等皆知名士歐内翰兼知貢籍降蘇子瞻亞疑是門生)
(固知無明月之暗投自恐乏陽春之寡和)
翰苑新書前集卷十七
