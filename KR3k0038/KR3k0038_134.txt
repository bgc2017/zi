翰苑新書續集卷二十
縣宰類
通王知縣方秋崖
天各一涯幾費池塘之春夢地方百里適分鄰壁之夜
光矧同班飛太史之鳬敬憑櫝傳故人之鯉時其後矣
喜則跫然恭惟某官落霞孤鶩之詞英驚雲遊龍之墨
妙斗以南斗以北獨高奎宿之躔江之西江之東兩贊
使星之幕曩聞畫諾備極拊摩於以知寳婺之源賴有
此玉山之秀晝簾之寂夜戸自恬大夫曰賢何乃奏瑶
琴於五柳之縣天子有詔爾其鏘瓊裾於萬笋之班某
一拜以還幾年於此方買犢叢山之底誰念吾民之最
窮想停驂野驛之寒曾入君侯之太息敢不三沐願聞
一言堯舜為吾君民毋憂掣肘魯衞之政兄弟翳欲比
肩翹企金相庶幾玉我
通趙知縣方秋崖
搴繡衣之幕快覩匿犀綰墨綬之章聿來儀鳳恍星辰
之在望曾日月之幾何恭惟某官早游諸老之間深造
吾道之妙以所學乃孔周之學要不在乎文墨議論之
工謂此心即堯舜之心自可寄以社稷人民之重曩窺
畫諾備極撫摩攬轡而志澄清雖古人無及者下車而
問疾苦豈今日獨忘之於以知凋邑之有瘳私竊與吾
民而相賀願言飛騎式徯交龜某五技已窮百為皆謬
田蕪而荒菊徑但欲賦歸去來兮之辭縣古而出槐根
詎敢作居無幾何之計彼有成於墮甑僕方窘於膠舟
歘聞鸞鵠之掀騰信知騏驥之超越舊令尹必告新令
尹諒不勝父母之仁今將軍安問故將軍所覬篤子孫
之契惟日為歲遡風有懷
通傅知縣方秋崖
見督郵而束帶久矣淵明之賦歸趣舍人而治裝是何
叔度之來暮凢三易人而及此既五閱月而跂予豈辛
苦之未償殆夤緣之有待敢贄鯉書之訊式遄鳬舄之
飛恭惟某官身荷駿聲家傳鴻緒丈夫四方志尚不厭
乎蠻煙瘴雨之間才名三十年自超出於光風霽月之
表試令言游之室已操宓賤之琴何以假當為真此猶
輕車之就熟路惟其有是以似豈特利器之遇盤根小
遲五柳之隂趣下九芝之檢某猿猱性野鼯鼠技窮高
山擁縣青曾不濃於歸興春水護田綠亦安有於去思
屢襆被以問涂旋挈家而還邸吾且自厭人其謂何豈
不懷歸畏此簡書竊有交龜之喜道之云遠瞻彼日月
願聞秣馬之期
通趙知縣方秋崖
巖巗塞邑公方勇棄於及瓜僕僕脩途誰使不遑於擇
木遹觀取舍夐有賢愚敢致一行之書願聞數語之誨
恭惟某官鑑湖冰雪禹穴風煙自同餘子之卑不受諸
公之力初河陽辟温造欲取一人而拔其尤然潁川留
寇恂重違百姓而諾其請竊高雅操無負仁聲傳聞桃
李之春熙想見桁楊之雨卧白日少王事相忘扣角之
歌青山在縣門真可彈琴而治有令如此其民自醇遥
知私語於柳隂惟恐遄頒於芝墨某多幸覩朝陽之鳳
同班飛太史之鳬顧邑在萬山間所謂人棄而我取抑
身墮百僚底亦惟大黠而小癡失脚於兹噬臍何及必
苦李也始信君侯之眼高有甘棠焉知為吾民而眉蹙
如曰教之製錦則予敢不書紳望美人兮一方庶幾玉
我共明月於千里翹企金相
通宋知縣真西山
河陽之花滿縣將播仁風玉川之屋數間行依德宇載
念論交之始可稽候訊之恭伏惟某官器識疏通丰神
凝秀淵源有自廣平之風烈未衰文獻相承元祐之家
聲如在早登巋第茂鬯芳猷寳鎮瑑圭無瑕可指黃鍾
大吕隨叩輒鳴更于館殿之才來尹山川之縣百里而
恢牛刀未展宏摹一武而上烏臺定循近轍某猥慚迂
謬方幸退藏徒與老農共負耒為氓之喜愧無宿學辱
過門問字之勤
通崇仁曾知縣(穎秀)李梅亭
曉行湘水我方尋欸乃之歌春靜巴山君來賦蒍于之
曲非釣魴之厚味漫致鯉於長鬚恭惟某官忠恕傳家
倫魁世業恢恢游刅如錐之處囊中在在彯纓皆羅而
致幕下適通玉籍屈綰銅章預避譚公之維私不去贑
水之可厲維寳唐之褊邑固麻谷之舊都錦製此來繡
行甚寵改邑不改井易地則然有土此有財得人焉耳
奉潘輿其孔邇馳魏闕以非遥某兩鬢白紛隻身墨隠
昨班文石不能誨館下之諸生今戍武岡幸不失黔中
之上佐出晝尚遲於三日受滕願託於一㕓操韓子赤
縣之權肯妄干於薄少荒鄭虔蒼苔之屋尚見芘其歸
來
通長汀黃知縣方壺山
三山福地聚廬而居千里鄞江分邑以理然而實異得
以條陳材有智愚境分大小京秩之權穹而選人易與
相門之望重而宗子則輕况又来至而不先與乎僻左
而非近相去霄壤遠甚並稱子男得乎某官質本天成
美亦世濟儒服醖藉不墜家聲胸襟玲瓏無非縣譜沛
乎易矣有以覘之獻羡司征百乘之賦何有蜚聲貳令
一同之主可知果以最聞孚於衆聽不嫉頑而攘敓者
息不留訟而凶囂亦消孰疑長汀之民難化以理或問
莊定之後誰登于朝郎選方虚公歸則重某半生良苦
一第可憐更十九年雖羝亦乳凢再三仕如魚上竿曾
未闖於金閨誰實驅之鼎鑊業已失計寘諸勿言寄聲
杭境之民望來毋遽促膝槐堂之上求教乃行槩見於
詞毋孤所望
與蔡知縣(朴)方烏山
有美種花煩公榖璧薄言采藻荒我茅田行徼惠於琴
堂敬登名於籖室恭惟某官負魁豪之學生仙聖之鄉
恥蟲篆之文辭自期甚遠擢龍飛之科第所立素高有
如雲霄闊步之初宜在風日不到之處既棲矮屋又肖
何曺逮再聽於臚𫝊盍徑躋於鵷列華亭鶴唳方忻近
尺五之天葉縣鳬飛乃願易一同之地吏驚神令民詠
慈君有晝簾寂寂之清無朝鼓鼕鼕之謗然而牛刀施
於雞肋驥足旋於蟻封聞諸廟朝方旌褒於三異由此
臺省將容與而九遷棠隂佳哉樵水重矣某稍知自勉
竟不能竒京兆聞浪仙之詩名非其好也内廷嗔風漢
之對語順而受之一科何補於遺餘本志自憐其變化
得温所業幸冷其官安敢招諸生而誨焉所喜事大夫
之賢者列後堂之聲樂素乏豪名聞武城之絃歌恐有
愧色中丹所藴副墨具陳
回浦城趙知縣方烏山
瑣闈奏捷琴譜生輝猗佳王孫已接鵷鷺行之武業進
士舉更希龍虎榜之榮旗鈴四馳紳笏相慶伏惟某官
祥麟一角威鳳九苞途轍甚夷見謂金科之彦鍜鍊良
苦未忘鐵硯之心暫閒百牛之刀來酣萬蟻之戰聊哉
操筆易甚探囊功名遠到之必然富貴相逼乃如此竚
飛鳬舄大展鴻圖某方賴寅恭却成薦送辱投珠之甚
侈愧報玖之未能比拜恩綸復厪賀牘何哉簿書煩委
之内有此翰墨游戲之功鯨錦遣歸諒亦喜逢於具眼
騎裝行戒勉旃徑取於𠡠頭徯望之私染濡莫既
回仙遊興化兩縣宰方烏山
慕龐德公之高未嘗至邑無范孟博之譽誤俾登車有
來味言深仞高誼敬惟某官琴調甚雅錦製無瑕讀書
松竹林良多暇日種花桃李縣已滿清陰只俟雉馴即
看鳬入某舊聞其學今見而知之武城聞絃歌君想自
期於言偃發蜀道負弩矢我獨恥效於相如徒深巾笥
之藏莫效襜褕之報
回宜春劉知縣方秋崖
郡國選侯何為及我江山帶郭所幸近公苐令琴意之
春豈勝戟衞之望伏望某官卓爾循吏異乎俗儒懷南
豐之瓣香久無續者詩西江之别派不在兹乎遄觀鳬
舄之飛近有豸冠之例某少所諧可久於廢閒何意驚
猿忽相從於春水聿來烹鯉知自寂於晝簾惟不擾以
治之則無似之賜矣
回分宜陳知縣方秋崖
言秣其馬僕方鼎來有翩者鳬公乃解去所謂交一臂
而失猶幸及半面之春伏惟某官粹然天球陳在廟璉
誠齋先生之宅相必昌於時季方難兄之故家奚為乎
縣整整三載之績平平六院之除某生而草茅老矣荆
棘忽相從於僚友則契所懷顧已上於更書何見之晩
竊願有請無庸遽歸
回萍鄉趙知縣方秋崖
山林深密何自為州更點分明幸哉有尹聿有來於藻
翰胡猶靳於藥言伏惟某官三十年之薾雲二千尺其
溜雨落霞孤鶩誰則詩之朝天雙鳬䲳其飛矣自有入
臺之近例何言作縣之古難某生而草茅老矣荆棘忽
相從於春水及爾同僚惟自靜於晝簾乃所願學有錦
之製毋玉爾音
回沈知縣方秋崖
雲飛鳬舄春治雉郊事大夫之賢坐想彈琴而治去父
母之國何當騎竹而迎遠哉遥遥于以負負恭惟某官
豪端苕霅之秀胸襟湖海之豪孤嘯風煙未覺休文之
詩瘦獨醒塵滓寧甘東老之書貧縱不盛之白玉之堂
奚至屈此青山之縣民瘼極矣吏奸奈何如使倒持太
阿而授之焉用若發新硎之為者一牛横笛苐令安雨
外之耕五鳳塗芝政恐有日邊之召願言公尹留惠疲
氓某起從田間寘之幕底邊城吹角毛錐顧安用哉茅
屋生苔老生亦欲歸耳自笑儒冠之誤每思農畆之荒
望美人兮一涯庶幾玉我共明月於千里翹企金相
回黃知縣王&KR0751;軒
齊飛五鳳趣駕雙鳬相傳紫槖之家直聽履而上耳不
鄙青山之縣欲彈琴而治之覺松竹之自矜與草萊而
相賀恭惟某官家聲江夏人傑洪都左圖右史之往來
無虚名下南浦西山之朝暮盡在胸中故嘗出其緒餘
所至為之特立謂且破拘攣之格便當趨禁近之班繭
絲乎保障乎方軫垂旒之念野馬也塵埃也亦煩製錦
之材然而四轄六院之除多在一同五月之最民望攸
屬公行勿遲某自塵一科不啻十稔拙於涉世曾掌故
之幾何放以還山煩惠文之彈去今既久淹於耕雨亦
無復煩於問天但得縣公如漢吏之循則與里老共滕
氓之幸看山無笏或容野服而迎種樹有書倘遂巖棲
之託其非公事寧敢私陳
回許知縣方秋崖
璧琮繅藉己後公車之章金薤琳琅更勤私室之謝苐
驚作者伏讀快哉恭惟某官落落乎千丈松昂昂然九
臯鶴不肯趦趄囁嚅而處富貴頗亦嘻笑怒罵而成文
章忽賦硯山之詩豈坐藍田之記縣官極不和耳曾奚
傷子雨之名小生欲相吏耶政恐犯朱雲之誚夫何唾
玉於穆斷金某退省其私焉能為有雖是翁不足與竟
事翩其去之謂同僚未嘗聞知人過之遠矣不知狂斐
敢拜重勤
回高知縣方秋崖
胥告教胥保惠多幸同寅如升高如陟遐文章旁午公
豈欠此僕其慊然恭惟某官聲搖西州秀出南斗脩水
壯哉縣如絲之棼明府我輩人迎刅而解朝天近只數
日去之某甚矣貪賢亡何慘别草木同味亦聊致區區
之心桃李不言又奚煩縷縷之謝讀之面熱毋爾盟寒
回蕭知縣方秋崖
迕荆州牧政坐平生之草茅移鄭公鄉方竊緒餘於薤
水明以告我聞斯行之恭惟三舍源流五經鼓吹澤甘
棠笏極知雪案之尚寒彈單父琴聊與雲山而小駐諒
不待齊丘之瓜及已相傳漢璽之芝香東海生雅意本
朝今行召矣高皇帝能用人傑可復許乎某生而惡圓
至則遇坎戮揚干之僕縱不得中行而與之避庾公之
塵乃率老夫而至此願言提耳敢勿開心
回胡知縣鄭雪巖
出宰山水縣仰羡展勤久遊翰墨場自慚分教屬鴞林
之未集致鯉素之稽遲敢謂謙詞先勤損墨恭惟某官
學有源委性率本真日光玉潔之文四舉何淹於禮部
鋒藏電掣之手大名已播於民曺自宜謀謨於廟堂胡
乃棲遲於州縣屈虞詡於朝歌之往盤錯可知得尹鐸
為晉陽之行保障有賴逮險阻艱難之歴盡乃功名富
貴之鼎來勿謂徒勞自應超異如某來從環璧偶掌泮
宫以古心讀古人書寖非故習仕今時慮今世事空有
隠憂聞君無煖席之時起我作同舟之夢春回雷土波
及斗城焉用牛刀已著寬柔之效會飛鳬舄共修文字
之盟占報恨遲有懷莫罄
回趙知縣鄭雪巖
今年春早已减風寒百里雷轟頓回地暖人誰借問公
定不凢某官布象云初割雞聊戲柳梢綠淺梅英紅少
幾度歡娱麥岐秀發秧穎青芽一番念慮了却勸農公
事端為得趣良辰只恐栽花已催飛舄某幸逢知己何
待卜隣不遐金玉之音決非常調認得芝蘭之味賸有
餘香良荷先施甚慚不敏
回興國湯權縣鄭雪巖
忽承明月之投知為高作雖未清風之揖已快素心久
撲塵埃若臨冰雪恭惟某官鏗鏗逸韻楚楚英標文落
人間皆謂得淵源之正詩雄江右諒不求絺繪之工永
諧韶濩聲盡洗笙笛耳白璧宜薦之清廟碧梧當植之
䆳庭豈伊煙瘴杳藹之區可寓風月逍遥之興毋嫌迂
步要亦假塗斯立真文丞會遇昌黎之刮目澤民非俗
吏豈無坡老之賞音當今舍公誰哉必有為王言者某
偶來贊畫兹幸正名對雨高歌曾慣無氊之冷燃燈草
檄豈其入幕之長有好斷金其人如玉想署㕍鶩行之
暇聊試割刀不妨鷗鷺盟之尋敢忘寄鯉何時覿面共
我論心
回永福知縣劉後村
受河陽之書幣甚矣懷慚聞武城之絃歌凜然起敬相
望數舍敬削一牋恭惟某官氣蓋羣公眼空餘子談笑
自方於管樂縱横暗合於孫吴大學諸生咸服摛文之
敏集英進士共推對策之高早決勝於文場久宣勞於
戎幕當敵運衰微之際乃人才奮發之秋豈有時髦屑
親民事候雙鳬於巖邑未免淹翔收八駿於天閑佇看
騰踏某頃辭閫屬自乞祠宫嗟菽水之屢空迫弓旌而
復出赧顔至此清議謂何吾嘗同僚既託金蘭之契子
明告我願聞藥石之規
回建陽交代葉宰(奕孫)劉後村
男邦執璧棠已成隂老圃扶鉏瓜猶未熟曾是見大夫
之使及於新令尹之門敢掃空疎以脩好雅恭惟某官
淵乎似道默然知言鳴鶴在隂有唱必有和祥麟見獲
以德不以形粤自名登膴仕以來不知世有速化之事
居常曰義與命詎肯以身徇人晩詣公車驚委贄青衫
之敝晨趨廣殿瞻臨軒黃繖之開惟徐行乃執事之素
心而須入亦先朝之良法雖為今吏尚有古風鞭笞盡
弛而令行鉤距不施而情得以己之誠待物之詐操此
之簡應彼之繁蓋有得乎蓋公清靜之言且暗合於陽
城撫字之說訟筒寂寂泉布源源通邑大都過客必談
於佳政深山窮谷逢人亦詫於長官頗聞百姓之愛公
惟恐一朝之去我未容青史獨書馴雉之祥將有綠綈
來趣飛鳬之入某剛介不媚槁乾無華少以功名自期
慨然投筆晩知富貴有命退而讀書貧未棄官格當為
邑頃采道傍之謠誦參以見聞竊欣閣下之規模易於
循守惟恃此以無恐遂居之而不疑飛來花縣之書驚
破茅簷之夢歲不我與豈敢即於晏安秋以為期幸小
寬於趣迫
回江隂何知縣李梅亭
道紙上之軒昂皆我輩語就暗中而摸索乃魯東家有
味其言不知所賀恭惟某官人門具美天分仍高日食
萬錢盍追隨於伯父地方百里何局促於子男聊繼益
昌之功名即見中牟之除寵某日之夕矣人謂斯何乘
興而來漸有回船之意同姓為近空餘推轂之情
回交代王知縣戴象麓
趣嚴星駕來蒞雷封措大規摹正自笑割雞之拙神仙
步武何幸報飛鳬之來望風忽拜於魚緘涓日喜交於
龜篆仰酬先辱俯愧後期恭惟某官氣節因歴練而益
高學問以老成而愈博宿乾坤於胸次戸牖玲瓏噴河
海於舌端波瀾汗漫宜自珠曺之掾即聮玉筍之班尚
以夢筆之才試此製錦之手跨劔閣之鳥道收拾山川
於子長周游歴覽之中試武城之牛刀發越絃歌於言
偃學道愛人之素况此㕍居之莫集與夫雉堞之未全
末後未了工夫儘足施補衮之妙手將來出新意思或
可蓋揚糠之拙才不妨訪坡老之蹟於獨秀亭前更與
彈羿妃之月於八桂堂上追回禮樂總歸和氣點檢江
山盡作太平孰後孰先且低回於章浦以趨以走行促
上於瀛洲某造次鮮華癡黠各半莫能傲米五斗宜彭
澤之未歸徒爾飽飯一升或山陰之粗治黔驢之技止
此鱸魚之興悠哉終兹三年去以兩月忽拜緘縢之寵
轉濃菊徑之思全賴匿瑕庶無洗垢敢期求舊行托契
於子孫何以告新願推仁如父母悰懷易感駢儷難周
回贑縣張知縣孫養晦
嫓二水以名城古為望郡分十同而置邑贑乃舊郊方
舊尹之及瓜趣明公之行李來之何暮歡不自勝某官
寬厚而不流靜莊而有守平生才力游刅而發新硎晩
歲功名啖蔗而入佳境尚拘新制來字遠民人有常言
以未脫選之為苦士方改秩又嘆作邑之為難求辦事
則傷於民專守法則拂於上計無能出或者援例而取
之下有所持又將以罪而去矣在今日堯舜之世而未
免此患雖前代卓魯之出而亦安所施曄然通材臨此
壯縣凢衆人之所病皆談笑而盡得之假期年而有為
其召擢無可疑者某尚縻越俎未遂同舟小子不知所
裁莫報長牋之施大事則從其長姑為他日之圖情有
相忘言之無恐
代見泰寧趙知縣(長邑親戚因陳簿而見宰)戴象麓
省親千里來依仇簿之鸞栖借譽一言獲拜喬仙之鳬
舄夢寐幾年之附驥寅緣一日之登龍竊幸自天知歸
有地恭惟某官帝室石麟之種仙源彩鳳之姿密邇日
雲(趙宰寄居行都)偏承雨露聲猷掀宇宙直不減千里駒之才
文彩瑞朝廷自是賦五色日之手合在學士八磚之地
暫持郎官百里之權下車未播於政聲前席首加於士
類滿城桃李盡勞門下之栽培一介芝苓亦願籠中之
收拾伏念某迹窮株兔見小醯雞春秋郡泮之虀鹽朝
夕親庭之菽水窮年鑽故紙僅窺豹之一斑寸晷試陳
文屢戰蝸之兩角未肯退焚舟之志聊且為負米之行
假途孔文舉之通家傾蓋趙平原之半面念表叔沗邑
曺之末獲事周旋而嬸氏亦公族之華無非繾綣機會
之來非偶帡幪之託何如冷灰願借於吹噓斷木冀為
之潤色况寸效未收於藍綠而歸程欲趁於槐黃寒谷
微枯所欠幾分之和氣天潢餘潤願分一點之恩波
翰苑新書續集卷二十
