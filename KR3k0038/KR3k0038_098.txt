翰苑新書後集下卷二
類姓
裴
姓纂(嬴姓伯益之後秦非子支孫封&KR1548;鄉侯因氏焉今聞喜&KR1548;城是也六代孫陵周僖王封解邑君又除)
(邑從衣河東聞喜陵裔孫蓋漢侍中九代孫遵始自雲中從漢光武平隴蜀徙居河東安邑安順之際又徙聞)
(喜遵玄孫茂侍中尚書生二子輯號東眷徽號西眷徽曾孫天明子孫又號中眷徽與子楷康綽兄孫頠邈楷)
(子瓚綽子遐號八裴)
事實言談林藪(晉裴頠字逸民博學稽古周弼見而歎曰頠若武庫五兵縱横一時之傑也累)
(遷侍中為言談之林藪)後進領袖(裴秀字季彦八歲能屬文時語曰後進領袖有裴秀後為司空)
玉山照人(裴楷字叔則以清通用為吏部郎時人稱見裴叔則如近玉山照人也子瓚字國寶為中書)
(郎風神高邁見者皆敬之憲字景思深弘保素不以世物嬰心)清白流譽(北史裴莊伯字孝夏器度)
(閑雅博識多聞為記室參軍弟獻伯學尚風流有名京洛位濟州刺史以清白流譽安祖駿之從弟弱冠州辟)
(主簿)雅有器識(裴夙字買興沈雅有器識人以遠大許之位河北太守)容儀醖藉(裴讓)
(之字士禮清明俊辯早得聲譽魏時舉秀才遷主客郎中省中語曰能賦詩裴讓之與楊愔友善清談竟日愔)
(每云北人風流警拔文季為不亡矣歷中書舍人容儀醖藉齊文襄目之曰士禮佳舍人也除清河太守)政
務清簡(裴寬義不以包苴汙家適有人以鹿為餉致而去不敢自欺故瘞之兄弟八人皆擢明經任臺)
(省州刺史其為政務清簡所莅人愛之世冀其得宰相天寶間稱舊德以寬為首)器局峻整(裴垍)
(字洪中絳州人擢進士第以賢良方正對策第一天下翕然稱得人以小心謹默稱帝意常呼官而不名器局)
(峻整持法度雖宿貴前望造詣不敢干以私諫官言得失執政多忌之惟垍奬勵使盡言)注想元老
(裴度字中立河東人正元初擢進士第以宏辭補校書郎舉賢良方正異等時閹豎擅威天子擁虚器搢紳道)
(喪不復有經濟意乃治第東都集賢里號綠野堂野服蕭散與白居易劉禹錫為文章把酒窮晝夜相歡不問)
(人間事上已宴羣臣曲江度不赴帝賜詩曰注想侍元老識君恨不早我家柱石衰憂來學丘禱)
梅
姓纂(殷後紂時有梅伯以國為氏汝南漢將軍梅鋗六代孫嘉始居汝南)
事實登文石陛(前漢梅福字子真九江壽春人明尚書穀梁春秋補南昌尉願壹登文石之陛)
(涉赤摯之塗當戶牖之法坐盡平生之愚慮)資性純厚(梅摯字公儀成都新繁人也仁宗曰梅摯)
(言事殊有體摯資性純厚不為矯厲之行平居未嘗問事云)經明行脩(梅堯臣字聖俞宣城人也)
(世以詩名堯臣遂以詩聞天下嘉祐元年翰林學士趙槩等言於朝曰梅堯臣經明行脩願得留與國子諸生)
(講論道德作為雅頌以歌詠聖化乃得國子監直講官至都官員外郎歐陽脩論其詩曰世謂詩少達而多窮)
(蓋非詩能窮人殆窮者而後工也)
雷
姓纂(方雷氏之後女為黃帝妃生玄囂蓋古諸侯國也後漢有雷義蜀有將軍雷同吳陸抗傳有宜都太)
(守雷譚晉有豐城令雷煥)
事實膠漆之交(後漢雷義字仲公為郡功曹與陳重為友語曰膠漆自謂堅不如雷與陳)王
佐之才(雷簡夫字太簡在雅州眉山蘇洵往見之簡夫謂曰子王佐才也薦之於張方平韓琦歐陽脩)
(三人者延譽如不及洵名振京師蓋自簡夫始云)
崔
姓纂(姜姓齊太公生丁公伋生叔乙讓國居崔邑因氏焉自穆伯至沃杼成良代為卿大夫良十五代孫)
(意如秦東萊侯生二子伯基仲牟伯基居清河東武城仲牟居博陵安平並為著姓見姓氏英賢傳)
事實沈淪典籍(後漢崔寔字子真舉至孝獨行除為郎明於政體吏才有餘為五原太守教民)
(紡績織絍民以免寒苦母劉氏有母儀淑德博覽書傳常訓寔以臨民之政寔之善績母有助焉崔氏世有美)
(才兼以沈淪典籍遂為儒家之林)甚有威望(魏志崔琰字季圭遷中尉鬚長四尺甚有威重朝士)
(瞻望而太祖亦敬憚焉)清厲顯名(晉書崔洪字良伯博陵人少以清厲顯名骨鯁不同於物人之)
(有過輒面折之為尚書左丞語曰叢生棘刺來自博陵在南為鷂在北為鷹遷吏部尚書子廊散騎侍郎亦以)
(正直稱)常懸蒲鞭(南史崔祖思字敬元琰七世孫仕齊為青冀二州刺史在政清勤而謙卑下士)
(叔父景真位昌平太守有惠政常懸一蒲鞭而未嘗用去任之日士人思之為立祠)博聞強識(北史)
(崔宏字玄伯嘗與明元論事帝大悅語至中夜賜浩御縹醪酒水精鹽曰朕味卿言若此鹽酒故與卿同其味)
(也博聞強識精於天文之會明識天文好觀星變)忠臣孝子(崔仲文為丞相掾沙苑之敗持馬尾)
(渡河波中乍没乍出齊神武曰卿為君為親不顧萬死可謂家之孝子國之忠臣也其兄㥄為侍中仲文為銀)
(青光祿大夫同日受拜時云兩鳳連飛)鯁正高風(崔辯字神通獻文拜為武邑太守政事之餘專)
(以勤學子景雋鯁正有高風好古博涉以明經行脩拜中書博士)千里駒(崔猷字宣猷從叔昂字懷)
(遠事母以孝聞孝芬曰此兒終當遠至是吾家千里駒也)清風遠著(崔光伯為北海太守明帝詔曰)
(光伯自涖海沂清風遠著可更申三年以廣風化)江表所稱(崔彦穆仕周進驃騎大將軍詔使於)
(陳彦穆器度方雅風韻閑曠甚為江表所稱)三篋五車(隠逸崔廊字士玄山東學者皆宗之不應)
(辟命子頤字祖濬為豫章王侍讀後去王重之不已遺書曰足下博聞強記視漢臣之三篋似涉蒙山對梁相)
(之五車若吞雲夢)號為清吏(鄭善果母崔氏性賢明有節操善果出聽事母輒坐胡牀於鄣後察)
(之聞其剖斷合禮歸則大悅若行事不允乃蒙袂而泣終日不食善果由此克己號為清吏)金甌覆
名(崔琳明政事琳與弟太子詹事珪光祿卿瑤俱列棨戟世號三戟崔家初玄宗每命相皆先書其名一日)
(書琳等名覆以金甌會太子入帝謂曰此宰相名若自意之誰乎即中且賜酒太子曰非崔琳盧從愿乎帝曰)
(然賜太子酒時兩人有宰相望)一門孝友(崔鄲邠弟及進士第文宗末同平章事崔氏四世緦麻同)
(爨兄弟六人至三品邠郾鄲凡為禮部五吏部再唐興無有也居光德里宣宗曰鄲一門孝友可為士族法因)
(題曰德星堂里為德星里)風致整峻(崔遠澹之子有文而風致整峻世慕其為人目曰釘座梨言座)
(所珍也)為文雄深(崔郾字德符潁州陽翟人也鶠有古學為文雄深作詩清峭學者稱之)
陳
姓纂(媯姓亦州名本太昊之墟畫八卦之所周武王封下舜後胡公滿於陳後子孫以國為氏出潁川汝南)
(邳廣陵東海河南六望河南官氏志侯莫陳氏改陳氏)
事實五世其昌(陳完字敬仲初懿氏卜妻於敬仲占之曰是謂鳳凰于飛和鳴鏘鏘五世其昌)
(並於正卿)閨門雝和(陳寔字仲弓潁川人遷太丘長脩德清淨子紀諶紀字元方兄弟孝養閨門雝)
(和後進之士皆推慕其風遭父憂每哀至輒氣絶刺史嘉其至行表上尚書圖象百城以厲風俗拜大鴻臚諶)
(字季方與紀齊德同行父並著高名時號三君每宰府辟召常同時旌命羔雁成羣當時靡不榮之)忠孝
之美(陳蕃字仲舉汝南人有清世之志為豫章太守性方峻不接賓客士民亦畏其高後為太傅太后詔)
(曰蕃忠孝之美德冠本朝蹇諤之操華首彌固封高陽侯竟不受封)良史之才(陳壽字承祚舉孝廉)
(除著作郎撰三國志時人稱其善敘事有良史之才)海内文宗(陳子昂字伯玉梓州人唐興文章承)
(徐庾餘風天下祖尚陳子昂始變邪歸正初為感遇詩三十八章王適曰是必為海内文宗乃請交子昂所論)
(著當世以為法)西山結廬(五代陳陶劒浦人幼業儒長結廬於南昌之西山以吟詠自適蔡寬夫詩)
(話云陶詩數百篇間有佳語如中原不是無麟鳳自是皇家結網疎可憐無定河邊骨猶是春闉夢裏人之類)
(人多傳誦之)南州奇士(陳恕字仲言洪州南昌人少折節讀書王明知洪州見而歎曰奇士也知)
(代州入為鹽鐵使恕有心計釐去宿弊太祖深器之曰真鹽鐵使也拜給事中參知政事子執中)清過
馬援(陳從易字簡夫温陵人也丞相蘇公頌從易甥也元豐中知滄州陛辭因語及偏親神宗問卿母誰)
(氏頌以從易對上曰天聖間侍從耶頌因言從易知廣州不蓄南陽上曰清節過於馬援矣)屢詔不
起(陳烈字季慈福州侯官人也仁宗屢詔不起或問其故則曰吾學未成自公卿大臣至鄉老里民交章論)
(薦志不少易嘉祐中以近臣薦授州學教授明年歐陽脩復薦其行除國子監直講久之致仕復起為郡教授)
(烈不受廩禄敝衣糲食裕如也)士之宗師(陳襄字述古福州人也李綱伯紀序襄之文曰所著文章)
(殆所謂有德之言而君子之文歟上為人主之所欽嚮下為士大夫之所宗師誦其詩讀其書可以想見其人)
篤學有識(陳瓘字瑩中南劒州人也瓘篤學有識志不苟合居喪孝謹蔡京知其才待之加禮瓘不)
(肯附麗恬於進取)作慶老堂(陳繹未見𫝊葛常之韻語陽秋云繹奉親至孝嘗作慶老堂以娛其)
(母王介甫贈之詩云種竹常疑出冬筍開池故合涌寒泉)詩詠墨梅(陳與義字去非西洛人徽宗見)
(所賦墨梅詩善之亟命召對有見晚之歎王明清謂陳去非出處氣節翰墨文章為中興大臣之冠乃陳公弼)
(之孫東坡先生曾為陳季常作公弼傳)屨滿戶外(陳知柔字體仁温陵人也自號休齋居士在天)
(台奉安輿徧遊名山歸至會稽愛巖壑之秀留止二年罷賀州歸留惠陽三年暇日泛豐湖登白鶴峰追和東)
(坡詩陶寫羅浮風物殆盡凡四奉祠諸生受業戶屨常滿姪樸模皆登第)
秦
姓纂(顓頊嬴姓之後伯益裔孫非子周孝王封之於秦隴西秦亭是也至始皇滅六國子嬰降漢子孫以)
(國為氏又魯有秦堇父生丕兹及秦並秦祖人秦商楚人秦冉秦非並仲尼弟子)
事實萬石秦氏(後漢循吏秦彭字伯平扶風人與羣從同時為二千石者五人三輔號曰萬石)
(秦氏遷山陽太守百姓懷愛莫有欺犯奸吏跼蹐無所容詐轉潁川太守仍有鳳凰麒麟嘉禾甘露之瑞集其)
(郡境)簞瓢蓬戶(蜀志秦宓字子勅始慕肥遯之高曝背隴畝之中誦顔氏之簞瓢詠原憲之蓬戶後)
(為益州别駕遷大司農)文麗思深(皇朝秦觀字少游揚州高郵人也有文集四十卷觀長於議論)
(文麗而思深)
荀
姓纂(周文王第十七子郇侯之後以國為氏後去邑為荀晉有荀林父生庚裔孫况也)
事實社稷之衛(荀林父之事君進思盡忠退思補過是社稷之衛也見說苑)荀氏八
龍(後漢荀淑字季和潁川人少有高行博學名賢皆宗師之補朗陵侯相涖事明理稱為神君頃之棄官歸)
(閒居養志産業每增輒以贍宗族知友有子八人儉緄靖燾汪爽肅專並有稱名時人謂八龍改其里曰高陽)
(里靖有至行不仕號玄行先生爽字慈明十二通春秋論語潁川語曰荀氏八龍慈明無雙子悦彧並知名悦)
(字仲豫十二能說春秋遷祕書監美為漢紀三十篇辭約事詳論辯多)人之師表(荀攸字公達彧之從)
(子入為尚書曹操曰公達非常人也吾得與之計事天下當何憂以為軍師魏國初建為尚書令深密有知防)
(常謀謨帷幄人之師表前後凡畫奇策十三)洛中之英(荀闓字道明京師語曰洛中之英荀道明)
(歷御史中丞侍中尚書)雅好文學(荀崧字景猷志操清純雅好文學)
辛
姓纂(姒姓夏后啓别封支子於莘子孫去草為辛遂為辛氏左傳周太史辛甲辛俞美為昭王友秦有將)
(軍辛騰家中山苦陘曾孫蒲漢有辛武賢)
事實虎臣之俊(前漢辛慶忌字子真破羌將軍辛武賢之子後拜為將軍武賢父子虎臣之俊)
枕藉六經(辛德源字孝基劉逖薦之云枕藉六經漁獵百氏除散騎侍郎隋初不得調隠林慮山著)
(幽居賦以自寄)種柳(皇朝辛仲甫字之翰汾州孝義人也初從郭從辟掌書記入拜右補闕知光州移彭)
(州課種柳蔭行路郡人謂之補闕柳)
甄
姓纂(虞舜陶甄河濱因以為氏或音堅漢末太保甄邯生豐司徒為中山著姓也中山無極邯六代孫逸)
(後漢上蔡令女為魏文帝皇后生明帝後追封安城侯子嚴孫暢生述六代孫玄成梁吏部尚書生詡詡曾孫)
(懷素唐廬陵令)
事實以文雅稱(唐甄濟字孟城定州人好學以文雅稱居青岩山十餘年遠近服其仁不敢畋)
(漁諸府五辟詔十至堅臥不起)送金稱善(南史甄彬有行業鄉黨稱善常以苧就人質錢後贖苧於)
(束中得五兩金即送還之)
文
姓纂(風俗通周文王支孫以諡為姓)
事實文翁興學(前漢循吏文翁廬江舒人為蜀郡守修起學宫蜀地大化吏民為立祠堂)卿
真忠臣(魏志文聘字仲業太祖曰卿真忠臣也為江夏太守有威恩名震敵國賊不敢侵)洛社
耆英(皇朝文彦博字寬夫汾州介休人也諡曰忠烈彦博凝簡莊重有大臣體位將相者五十餘年雖位)
(貌隆貴而平居接物謙抑尊德樂善如恐不及謂之洛陽耆英會)文學知名(文同字與可梓州梓)
(潼人也知湖州同以文學知名操韻高潔畫筆尤妙)
袁
姓纂(媯姓舜後陳胡公之胤胡公生申公申公生靖伯甫甫七代孫莊伯爰諸生濤塗以王父字為氏代)
(為上卿字或作爰轅其實一也)
事實政號嚴明(後漢袁安字邵公汝南人舉孝廉除隂平長任城令所在吏人畏而愛之為河)
(南尹政號嚴明)人服其清(袁煥字曜卿魏初為郎中令行御史大夫事不為皦察之行時人服其清)
(貌似和柔然其臨大節處危難雖賁育不過也)文章絶美(文苑袁宏字彦伯有逸才文章絶美曾為)
(詠史詩是其風情所寄作東征北征二賦出為東陽郡謝安取一扇以贈行答曰輒當奉揚仁風慰彼黎庶)
謇諤宗臣(袁昂字千里容質脩偉冠絶人倫本名千里齊武帝謂曰昂昂千里之駒在卿有之今改)
(卿名為昂字千里為御史中丞不憚權家當時號為正直仕梁為吏部尚書武帝曰齊明帝用卿為黑頭尚書)
(我用卿為白頭尚書良以多愧在朝謇諤世號宗臣)奕葉忠鯁(袁利貞敬孫高宗時為太常博士周)
(王侍讀及王立為太子百官上禮帝欲大會羣臣命婦合宴宣政殿利貞上疏諫以為非命婦宴會之所帝納)
(之詔曰卿奕葉忠鯁能抗疏規朕之失不厚賜無以勸能者賜彩百段)
樊
姓纂(周文王子虞仲支孫為周卿士食采于樊因邑命氏今河内樊陽是也周有樊穆仲字山甫樊仲皮)
(樊濟並其後也又殷人七族有樊氏仲尼弟子樊遲魯人蓋其後也)
事實壯士排闥(史記樊噲沛人也項羽目曰壯士排闥見高帝封舞陽侯)勵志儒術
(樊準字幼陵少勵志行脩儒術補尚書郎上疏勸儒學拜鉅鹿太守外禦寇敵内撫百姓郡境以安)
孫
姓纂(周文王第八子康叔封于衛至武公子惠孫曾耳為衛上卿因氏焉)
事實擲地金聲(晉史孫綽作天台賦擲地當作金聲)援筆為文(北史孫搴齊神武命)
(作檄文援筆立就為文甚美神武大悅即署相府主簿專典文筆及卒神武曰折我右臂)埋蛇(孫叔敖見)
(兩頭蛇殺而埋之歸曰聞見兩頭蛇者死恐他人見之殺而埋之矣其母曰有隂德者天報以福長為楚令尹)
(未治而國人信其仁也)可謂誼臣(孫伏伽武德初上言三事帝大悅即詔以伏伽至誠慷慨據義)
(懇切為治書侍御史初帝受禪伏伽最先諫帝語裴寂曰若孫伏伽可謂誼臣矣唐史)書樓(皇朝孫抃)
(六世祖長孺喜藏書為樓而置其上蜀人謂之書樓孫氏中進士甲科)今之賈誼(皇朝孫洙字巨)
(源年十九舉進士調秀州司戶包拯歐陽脩舉洙賢良方正洙上策論五十篇善言祖宗事指切治體推往較)
(今分辯得失韓琦見而奇之曰今之賈誼也)減竈(孫臏孫武之後齊威王問兵法遂以為師用減竈之)
(法以破魏軍殺龐涓以此名顯天下世傳其兵法)節介氣勇(孫堪字子穉明經學有志操一毫未)
(嘗取於人以節介氣勇自行仕郡縣公正廉潔奉禄不及妻子)雍容風議(蜀志孫乾字公祐為秉忠)
(將軍雍容風議見禮於世)潄石枕流(晉孫楚字子荆少時欲隠居謂王濟曰當枕石潄流誤云潄石)
(枕流濟曰流非可枕石非可潄楚曰枕流欲洗其耳潄石欲礪其齒)讀書撫琴(隠逸孫登字公和好)
(讀書撫一絃琴見者皆親樂之)誓不改節(虞潭母孫氏恭順貞和甚有婦德夫亡誓不改節潭始自)
(幼童便訓以忠義諡曰定夫人)處官平直(孫廉字思約為晉吳興太守處官平直以善政稱)不
憚犯忤(北史孫紹字世慶仕魏為中書侍郎性抗直每上封事常至懇切不憚犯忤)博涉經
史(孫萬壽字仙期博涉經史善屬文)文藻宏麗(孫逖博州人屬思警敏年十五見崔日用令賦)
(土火爐援筆成篇理趣不凡日用駭歎遂與定交舉手筆俊拔哲人奇士隠淪屠釣及文藻宏麗又舉賢良方)
(正為集賢院修撰)談辯鋒生(五代孫晟密州人也好學有文辭尤長於詩談辯鋒生聽者忘倦)
道德經術(孫復字明復晉州平陽人也居泰山之陽學春秋著尊王發微魯多學者自石介而下皆)
(以弟子事之范仲淹富弼言其道德經術宜在朝廷召拜校書郎)
韓
姓纂(出自唐叔虞之後曲沃桓叔之子萬食邑於韓因以為氏代為晉卿後分晉為國韓為秦滅復以國)
(為氏也出潁川後韓騫避王莽亂移居南陽故有潁川南陽二望)
事實國士無雙(韓信淮隂人數與蕭何語何奇之曰諸將易得如韓信國士無雙羞與灌絳等)
(列對上曰陛下不過能將十萬臣多多益辦耳連百萬之衆戰必勝攻必取人傑)淵深有謀(韓稜字伯)
(師五遷為尚書令肅宗賜以寶劒自署其名曰韓稜楚龍淵以其淵深有謀故也)志節高潔(魏志)
(韓暨字公至詔曰暨藻身浴德志節高潔年踰八十守道彌固可謂純篤老而益卲者也)江表虎臣
(吳志韓當字義公累遷將軍加都督江表之虎臣也)王佐之才(載記韓恒字景山張載奇之曰王佐)
(才也博覽經籍無所不通慕容雋顧謂左右曰此一代偉人未易繼也)太山北斗(韓愈學者仰之)
(如太山北斗)好古嗜學(韓維字持國幼篤志問學以父任為將作監主簿闔門不仕文彦博薦維)
(好古嗜學安冷靜退富弼帥河東辟掌機宜文字又薦為史館檢討)風骨秀異(韓琦字稚圭相州安)
(陽人也父國華終右諫議大夫琦風骨秀異弱冠舉進士名在第二時方唱名太史奏日下五色雲見左右侍)
(從皆賀)願識荆州(李白上韓朝宗書天下談士皆曰生不願萬戶侯但願一識韓荆州)官樣
文章(韓駒字子蒼王安國嘗云文章格調須得官樣若子蒼者乃臺閣之文所謂官樣者歟其詩亦然内)
(外制多用西漢語故溫潤有體)
桓
姓纂(姜姓齊桓公之後以諡為姓又宋桓公之後向魋亦號桓氏河南官氏志烏丸氏改姓桓)
事實温恭醖藉(桓榮字春卿光武拜為議郎每朝會輒令於公卿前敷奏經書帝稱善曰得生)
(幾晚因拜博士車駕幸太學會諸博士論難榮被儒服温恭有醖藉辯明經義每以禮讓相厭不以辭長勝人)
行避御史(桓典字公雅舉孝廉拜侍御史常乘驄馬京師畏憚語曰行行且止避驄馬御史)明
經篤行(桓焉字叔元郁之子明經篤行有名稱為太子太傅顯帝立授經禁中傳業者數百人)奇
骨英物(桓温字元子生未朞而温嶠見之曰此兒有奇骨可試使啼及聞其聲曰真英物眼如紫石捘)
(鬚作蝟毛磔)
潘
姓纂(周文王後畢公之子季孫食采於潘因氏焉)
事實才名冠世(晉書潘岳字士安鄉邑號為奇童作籍田賦才名冠世出為河陽令負其才而)
(鬱鬱不得志轉懷令頻宰二邑勤於政績補尚書度支郎遷廷尉評仕宦不達乃作閒居賦太夫人御版輿升)
(輕軒遠覽王畿近周家園思緒雲騫辭鋒景煥岳藻如江濯美錦而增絢)玉質金相(潘子尼字正叔)
(少有清才以文章見知舉秀才為太常博士出為宛令寬而不縱厲公平而遺人事轉著作郎為乘郎箴歷祕)
(書監太常卿含咀藝文履危居正可謂玉質而金相者矣)天才過人(良史潘京字世長樂廣與之共)
(談曰君天才過人恨不學耳若學必為一代談宗)茂松清泉(潘師正居逍遙谷高宗幸東都召見)
(問所須對曰茂松清泉臣所須也)
顔
姓纂(出琅邪本自魯伯禽支庶有食采於顔邑者因而著族又邾武公字曰顔故公羊傳稱顔公後為氏)
事實詩若錦繡(南史顔延之字延年曾祖含讀書無所不覽鮑照曰君詩若鋪錦列繡雕繢滿)
(眼)立朝正色(顔真卿字清臣立朝正色剛而有禮非公言直道不萌於心天下不以姓名稱而獨)
(曰魯公)御史雨(同上遷御史時有冤獄不決天旱辯獄而雨人呼御史雨)
錢
姓纂(顓頊曾孫陸終生彭祖孫孚周錢府上士因官命氏焉戰國時有隠士錢丹秦有御史大夫錢産子)
(孫居下邳)
事實風流儒雅(錢若水字淡成十歲能屬文入華山陳摶一見以為有仙風道骨舉進士為同)
(州推官若水風流儒雅有文學善談論事母以孝聞所至有譽望接物以誠賢士大夫皆宗慕之)簡靜
(錢藻字醇老舉進士又中制科為人清謹寡過居守繩墨為治簡靜立朝無矯亢之節亦不為雷同處勢利淡)
(如也人稱其長者)俊逸過人(錢易字希白年十七舉進士御試三題日中而就言者以其輕俊而)
(黜之太宗語蘇易簡曰朕恨不與李白同時易簡曰有錢易者李白才也易俊逸過人為文數千百言頃刻而)
(就)玉帶毬馬(東坡為武肅王錢鏐玉册虎符龍節大城)(忠觀碑銘曰金券居包絡山川左江)
(右湖控引島蠻歲時歸休以燕父老曄如神人玉帶毬馬)賦遠山詩(錢惟演字希聖幼有俊才叔嘗)
(使賦遠山詩有高為天一柱秀作海三峰)喜草隸(錢昆字裕之吳越國王倧之子也善為詩賦又喜草)
(隸)
蕭
姓纂(宋微子之後支孫封於蕭蕭叔大心子孫有功因邑命氏焉代居豐沛至不疑為楚申君之容)
事實依日月之光(史記蕭何沛豐人也轉漕關中給食不乏賜帶劒履位為相國功第一封)
(酇侯太史公曰何秦時為刀筆吏錄錄未有奇節漢興依日月之末光)古社稷臣(蕭望之字長倩)
(東海蘭陵人為人堂堂折而不撓身為儒宗有輔佐之能近古社稷臣也)結綬(蕭育字次君少同朱博為)
(友長安人曰蕭朱結綬言其相薦達也)貞文先生(南史蕭思話為人榮利不關於中喜怒不形於)
(色後為暨令到縣十餘日挂衣冠於縣門而去諡曰貞文先生)介為良守(蕭介字茂鏡齊武帝曰以)
(介甚貧可處以一州又曰始興郡未有良守可以介為之及至甚著威德)國之元老(蕭允字叔佐晉)
(安王知相州以為長史蔡徵曰公年德並高國之元老從容坐鎮旦夕自為列曹何為方辛苦蕃外後拜光祿)
(大夫)名重一時(蕭泰字世怡授蔡州刺史政存簡惠深為吏人所安子寶字季珍未弱冠重一時仕)
(隋至吏部尚書)疾風勁草(蕭瑀字時文上言宜建封建又上嘗謂瑀不可以利怵死懼社稷臣也賜)
(詩曰疾風知勁草版蕩識誠臣又曰公守道耿介古無以過)八業宰相(蕭遘字得聖及進士第氣)
(孤峻慕李德裕為人遘負大節以王佐自任既當國風采峭整天子器之自瑀逮公凡八業宰相)
姚
姓纂(虞舜生於姚墟子孫以姚為氏左傳鄭大夫姚句耳漢有諫議大夫姚平舜後胡公封陳至敬仲仕)
(齊又為田氏至田豐王莽封為代睦侯奉舜後子恢避莽亂過江居吳郡改媯氏五代孫敷又立姚氏)
事實清儉鯁直(晉載記姚弋仲其先有虞氏之苗裔石季龍召之遷冠軍大將軍清儉鯁直屢)
(獻讜言無所回避朝之大議靡不參決公卿亦憚而推下之後請降於晉封高陵郡公)少有高名
(姚襄字景國弋仲第五子少有高名雄武冠世英濟之稱著于南夏自云大將軍)奏決如流(姚崇)
(字元之陜州人少倜儻尚氣節長乃好學下筆成文五遷夏官郎中契丹擾河北兵檄叢進崇奏決如流武后)
(賢之即拜侍郎)仁者之勇(唐姚思廉萬年人高祖定京師仁者之勇謂此人乎)使吏盡清
(姚璹字令璋遷益州長史始蜀吏貪暴公捉發之無所容貸降璽詔慰因謂左右曰為二千石清其身者易使)
(吏盡清者難只唯璹兼之)
包
姓纂(楚大夫申包胥之後以父王字因氏之)
事實奉已儉約(皇朝包拯字希仁廬州合肥人也嘉祐三年除右諫議大夫御史中丞遷禮部)
(侍郎樞密副使終於位諡孝肅公為人不苟合未嘗有辭色以悅人平居無私書故人朋友亦皆絶之人多憚)
(其方嚴仕已通顯奉已儉約如布衣時)錫以几杖(後漢包咸字子良會稽人習魯詩論語除郎中)
(入授皇太子論語遷大鴻臚每進見錫以几杖經傳有疑遣小黃門就舍即問上嘗賜珍玩束帛奉祿加於諸)
(卿皆散給諸生之貧者)
曹
姓纂(顓頊玄孫陸終第五子安為曹氏至曹挾周武王封之於邾為楚所滅遂復曹氏周文王第十三子)
(振鐸封曹亦為曹氏因宋所滅子孫以國為氏)
事實歸魯侵地(刺客曹洙魯人以勇力事莊公為大將齊魯會盟於柯洙執匕首劫齊桓公盡)
(歸魯之侵地)清靜寧一(曹參沛人代何為相舉事無所變更一依何約束日飲酒不事事百姓歌)
(之曰蕭何為法較若畫一曹參代之守而勿失戴其清靜民以寧一)千里駒(曹休字文烈太祖曰此吾)
(家千里駒也以戰功累遷將軍遷大司馬都督揚州封長平侯)善屬詞賦(文苑曹毗字輔佐少好文)
(學善屬詞賦察孝廉除郎中又為下邳太守以名位不至著對儒以自釋沈研祕典踠足下寮累遷至光祿)
達學通識(晉書曹志字允恭以才行稱遷章武趙郡太守以達學通識宜在儒林為國子博士後遷)
(祭酒)涉獵羣書(北史曹世表字景昇性雅正涉獵羣書遷司徒記室除清河太守臨官省約百姓安)
(之)氣質淳厚(皇朝曹彬字國華真定靈壽人也父芸成德軍兵馬使公始生周歲日父母以百翫)
(之具羅於席令其所取彬左手持干戈右手取俎豆斯須取一印他無所視人皆異之少長氣質淳厚)清
介廉謹(同上太祖以王全斌等貪縱不法屬吏而謂彬清介廉謹拜宣徽南院使義成軍節度使公辭)
(曰伐蜀將士俱得罪臣以無功獨蒙褒寵恐無以勸天下)誠心自誓(同上太祖伐江南以公將行營)
(之師進圍金陵城將克彬忽稱疾不視事諸將皆來問疾公曰余之病非藥石所愈惟須諸公誠心自誓以克)
(城之日不妄殺一人則自愈矣諸公許之共焚香同誓明日稱愈遂克金陵城中皆按堵如故)親手和
藥(同上彬疾革真宗親問手為和藥仍賜白金萬兩問以後事答曰臣無事可言臣二子璨共瑋材器可取)
(臣若内舉皆堪為將真宗問以優劣答曰璨不如瑋)臣不生還(曹利用字用之趙州人也授閤門祗)
(候契丹議和假崇儀副使奉書以行真宗曰契丹如貪歲賂乃國家細事或求關南之地當以禮絶之利用答)
(曰虜若妄有所求臣不敢生還)文得古風(曹組字元寵元象弟也少游庠校聞聲著鐵硯篇以自見)
(凡六舉蹭蹬不偶)
翰苑新書後集下卷二
