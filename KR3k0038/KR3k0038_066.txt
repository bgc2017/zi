翰苑新書前集卷六十六
頌德
天姿
歴代事實揚文藻見瓌穎(蜀志或謂秦宓曰足下何故揚文藻見瓌穎乎宓曰虎生)
(而文炳鳳生而五色豈以五采自飾畫哉天性自然也)天質不雕(晉書王湛傳天質不雕合於太)
(朴)器範自然(三國名臣序器範自然標凖無假)虎生而文炳(見揚文藻見瓌穎注)
茂良不必父祖(楊重黎篇或問甘羅之悟吕不韋張辟疆之覺平勃皆以十二齡曰茂良不必)
(父祖注甘羅茂之孫張辟彊良之子天性自然不假祖父)氣質自然(魏文士傳雕之不增文磨之不)
(加瑩氣質貞正稟性自然)天質自然(晉書嵇康長七尺八寸美音氣好容色外形骸不自藻飾人以)
(為龍章鳳姿天質自然)
皇朝事實不由講學(上蔡語錄韓魏公范文正公皆是天資不由講學)德性充
完盎於面背(劉立之程明道先生叙述先生德性充完粹和之氣盎於面背樂易多恕終日怡悅)
(立之從先生三十年未嘗見其忿厲之容)
羣書精語白玉不雕(淮南子曰白玉不雕美珠不文質有餘也)良玉不琢(前董)
(仲舒夫良玉不琢無以異於達巷人人未有不學而自知也)朱絃遺音(吕公叔文朱絃遺音而宫)
(商自韻大玉不琢而符采益發)金玉之光炳於瓦石(皇甫湜文虎豹之文不得不炳於犬)
(羊鸞鳳之音不得不鏘於烏鵲金玉之光不得不炳於瓦石非有意先之也乃自然也)驥行千里
(傅子鴻不學飛飛則冲天驥不學行行則千里)鶴雛六翮(劉禹錫文如鶴雛襹褷未有六翮而步舒)
(視遠戛然戾天非泥滓間物)得諸衿府非由染習(史通云)異氣稟之自
然(嵇康養生論似特受異氣稟之自然非積學所能致也)
前賢詩詞天然生知姿(杜詩)芳華自中出(楚辭)
四六警語(堪輿間氣社稷世臣)(日邊佳氣雲表修名)(三代遺直一世偉人)
(身兼數器氣蓋羣公)(得天委和與月争皎)(氣擊扶搖胸藏磅礴)(粹學淵回英姿山立)
(英猷經遠雅量鎮浮)(氣采鴻明風猷駿厲)(碧落風姿黑頭氣緼)(方重凝猷高明藴識)
(杞梓人間之秀珩璜王國之珍)(黃鐘大吕之器清廟朱絃之音)
(清廟璠瑜之器明堂梁棟之材)(晉王佐之風流唐人物之器局)
(青雲器之天姿黑頭公之物望)(泰山北斗之聲名霽月光風之胸次)
(洞見本心如太虚之懸皓月養成和氣如萬象之襲陽春)
(千羊皮不如一狐之腋百鳥羣忽見孤鳳之鳴)
(空中樓閣莫名識鑒之玲瓏雨後月星難狀襟懷之灑落)
(志度沖融祕金鍾於清廟襟懷灑落印玉鑑於寒潭)
(清甚風標自是剪吳淞之水恢乎才刃直將劈大華之峯)
(黃鍾大吕之器鏗然有聲干將鏌鎁之鋒毫芒不挫)
(寒風凝露之玉壺潔其清矣暖日生烟之錦瑟和亦温然)
(風姿洒落畫雲氣於罍樽翰墨葳蕤粲星文於黼黻)
(即之温然不减天球之氣韻識其小者謾如月斧之精神)
(良玉韞櫝共知温潤之珍洪鍾在懸自有鏗鍧之韻)
(明珠出滄海燁然希世之珍喬木生鄧林屹若明堂之具)
(清標雅操立獨鶴於人間遠韻遐心送孤鴻於天末)
(月斧雲斤綽有心工之雕鏤雪山冰谷凛然人物之清竒)
(清姿秀骨下獨鶴於雲間厚德長才戴六鼇於海上)
(英標照世冰壺玉衡懸清秋碩德司朝天球河圖在東序)
(大圭不琢抱天地混淪之文黃鍾為宫得隂陽渾厚之氣)
(温然接物如春風和氣可親勇以行仁類烈日嚴霜難犯)
(琳琅金薤妙窮萬象之真機蒼黛銅柯獨備四時之正氣)
德美
歴代事實温顔和辭(前韓王信𫝊温顔和辭承上接下無所失意)沖約清遠
(通鑑晉惠帝紀樂廣性沖約清遠與物無競)情度淹粹(宋泰始起居注王景文情度淹粹)稱
為長者(前張釋之傳絳侯東陽侯稱為長者言事曾不出口)
皇朝事實純粹如精金温潤如良玉(程伊川撰明道先生行狀先生資禀)
(既異而充養有道純粹如精金温潤如良玉寬而有制和而不流忠誠貫於金石孝悌通於神明視其色其接)
(物也如陽春之温聽其言其入人也如時雨之潤胸懷洞然徹視無間測其藴則浩乎若滄溟之無際極其德)
(美言蓋不足以形容)精金良玉不可磨磷(言行錄鄒道鄉浩其為人也和順積中而英華)
(發外望之晬然見於顔面不問知其為仁人君子也其遇事接物猶虚舟然而堅挺之姿如精金良玉不可磨)
(磷)聞風誠服覿德心醉(程伊川撰明道先生行狀先生接物辨而不問感而能通賢愚)
(善惡咸得其心狡偽者獻其誠暴慢者致其恭聞風者誠服覿德者心醉)言行相顧仁義
在躬(司馬温公薦程伊川章云言行相顧而無擇仁義在躬而不矜)富貴不累其心(言行)
(錄彭汝礪字器資公平生好學喜問樂聞其過自任以聖賢之重而於貧富貴賤利害得喪一不以累其心)
至清至直至勇(言行錄傳獻肅公堯俞公性純厚貌重氣和其遇人不設城府平生自奉甚約)
(室無媵妾食才脫粟一肉所用服器雖敝敗不易為守令本於愷悌而能擊奸以安良民司馬温公嘗歎曰清)
(直勇三德吾於欽之畏焉邵雍曰欽之至清而不耀至直而不激至勇而能温此為難爾人以雍言為然)大
雅大忠(范文正公集昔王文正公居宰府僅二十年未嘗見愛惡之迹天下謂之大雅寇萊公當國真)
(宗有澶淵之幸而能左右天子不動如山却戎狄保宗社天下之人謂之大忠)德望皎如日星
(楊龜山撰游御史酢行狀公之清德重望皎如日星雖奴隸之賤皆知之其流風餘韻足以師世範俗)清
不激和不流(言行錄邵康節先生雍字堯夫先生清而不激和而不流)
羣書精語執友稱其仁交遊稱其行(記曲禮上州閭鄉黨稱其孝兄弟親)
(戚稱其慈僚友稱其弟執友稱其仁交遊稱其行)言忠信行篤敬(語衛靈公言忠信行篤敬雖蠻)
(貊之邦行矣)言有法行有德(揚子修身言重則有法行重則有德貌重則有威好重則有觀)兼
資九德總修百行(陳太丘碑云云)終始三朝無玷可磨(唐吕温之作李)
(英公贊)剛毅正直而首之以寬(東坡上韓太尉書剛毅正直而首之以寬忠厚仁恕)
(而發之以義)器業崇深道德高妙(蘇子由賀宇文侍中啓器業崇深不言而四方自服)
(道德高妙無為而庶務以成)
前賢詩詞白璧無瑕玷(孟浩然詩云云)胸中懸明鏡(岑參詩胸中懸明鏡)
(照耀無巨細)
四六警語(道先民覺忠結主知)(冠冕四輔柱石九筵)(道純粹精德直方大)
(得聖之任為帝者師)(王之藎臣國之元氣)(柱石宗臣蓍龜先覺)(道包萬有忠貫三精)
(道探聖賾氣涵天和)(漢庭尊宿魯國靈光)(一代宗臣三朝元老)(通達國體勤勞王家)
(庭草襟懷樹花意氣)(物理春融道心天定)(立雪襟懷浴沂意思)
(盛名昭若日月高誼薄乎雲天)(文武為萬邦之憲精神折千里之衝)
(迅雷破柱而不驚秋月照潭而自許)(表粹而裏之剛身今而道之古)
(道德足以為帝師言動足以為世則)(才高而宅之以和識遠而韜之以晦)
(兩京三輔皆師郭泰之儀刑六館諸生久伏何蕃之仁勇)(人才追元祐之初師友自洛川而始)
(淵源如董子而適於時論議似宣公而深於道)(居鄉黨則夷清惠和立朝廷則蕭忠汲直)
(廣聖學於日就月將之餘輔君德於朝論夕思之地)(學探前聖不傳之妙道開斯民未覺之先)
(道足以格君心之非言足以定國論之是)(直方大協坤元之二智仁勇根達德之三)
(不惟垂紳搢笏而措泰山之安且復守志勵操而抗浮雲之節)
(忠言嘉謨於皐陶稷契而有合儒雅吏事視公孫倪董以優為)
(鵾鵬徙於南溟摶扶搖而上者鳳凰翔於千仞覽德輝而下之)
(出如西賊之畏韓公野心盡慴入猶中國之相司馬邊釁潜消)
(山立時行挺挺不移之操金聲玉振洋洋大雅之音)
(忠言嘉謨論議關綱常之絶續全名高節進退繫朝廷之重輕)
(懷明月佩連城自全其美羞崑崙薄員嶠莫喻其高)
(散為霖雨固無非被澤之夫貯作烟雲要亦有不知之潤)
(獻納日月仁義陳於王前鼓舞風雷言語妙於天下)
(生民以來未之有是故極高明而道中庸當今之世捨其誰可以致隆平而頌清廟)
(見伊吕而失蕭曹則知管晏之卑矣濟英衛而遊王魏此豈房杜之細耶)
才美
歴代事實一代偉人(魏鍾繇字元常遷太尉轉封平陽鄉侯時司徒華歆司空王朗並先)
(朝名臣文帝罷朝謂左右曰此三公者一代之偉人也)三河領袖(北史裴駿字神駒河東人太祖)
(討蓋吳駿陳叙事宜帝大悅謂崔浩曰裴駿有當世才忠義可嘉補中書博士浩深器駿目為三河領袖)南
州冠冕(蜀志龐統少時往見司馬德操德操採桑樹上冕統乃樹下自晝達夜談論徽異之稱為南州冠)
湖海之士(吕布傳陳登字元龍有威名魏太祖表為廣陵太守卒後許汜與劉備在劉表坐上與備)
(論天下人汜曰陳元龍湖海之士豪氣不除備曰君言豪寧有事耶曰昔過下邳見元龍元龍自上大床卧使客)
(卧下床備曰君有國士之風所望有救世之意而君求田問舍言無可取是元龍所諱也如小人則卧百尺高)
(樓上卧君於地何但上下床之間耶表大笑)將相之器(後漢賈復字君文少好學習尚書舞隂李)
(生李生竒之謂門人曰賈君之容貌志氣如此而勤於學將相之器也)南金(晉薛兼字文長少與紀瞻)
(閔鴻顧榮賀循齊名號為五俊初入洛張華見而竒之曰此皆南金也)德星(陳太丘詣荀淑元方御車)
(季方驂乘瓊尚幼抱於車中荀淑使慈明應門行酒文若小坐於膝餘六龍下食太史奏德星聚五百里有賢)
(人聚)人瑞(鄭肅傳唐鄭仁表自高曰天瑞有五色雲人瑞有鄭仁表)四䕫(文藝傳唐崔造韓會盧東)
(美張正則皆自謂王佐才故號四䕫)三鳳(薛收與姪元敬德音齊名世稱河東三鳳收為長雛音為鸑鷟)
(元敬年少為鵷雛)四傑(文藝傳唐王勃王炯盧照鄰駱賓王皆文章齊名天下號四傑)五絶(太宗)
(稱虞世南有五絶德行忠直博學文詞書翰)八斗才(謝靈運云天下才共一石曹子建獨得八斗我)
(得一斗自古及今共用一斗竒才博識安足繼之魏志)玉界尺(五代趙光逢在唐以文行知名時人)
(稱其方直温潤謂之玉界尺)瓊林瑤樹(王戎嘗目山濤如璞玉渾金人皆欽其寶莫名其器王衍)
(神姿高澈如瓊林瑤樹自是風塵表物戎𫝊)千丈松(晉書和嶠有盛名庾顗見而嘆曰嶠森森如千)
(丈松雖磥砢多節目施之大厦有棟梁之用)金山玉海(南史朱异涉獵文史兼通雜藝博士明山)
(賓表薦於梁武帝曰器宇宏深神表峰峻金山萬丈緣涉未登玉海千尋窺映不測)冰鏡青天(晉樂)
(廣字彦輔衛瓘何晏曰此人之冰鏡瑩若披雲霧而覩青天又謂冰清鏡)滄海遺珠(狄仁傑調汴州)
(參軍為吏誣訴黜陟使閻立本召訊特異其才謝曰仲尼稱觀過知仁君可謂滄海遺珠矣)和均韶
風(李白上李長史書君侯明奪秋月和均韶風掃塵詞場振發文雅陸機作太康之傑士未可比肩曹植為)
(建安之雄才惟堪捧駕)璞玉渾金(王戎曰山濤如璞玉渾金人知其寶不知其器)淵清玉
潔(吕布傳陳矯季弼謂陳登曰遠近之論謂明府驕而自矜登曰夫閨門雍穆有德有行吾敬陳元方兄弟)
(淵清玉潔有禮有法吾敬華子魚清修疾惡有識有義吾敬趙元達博聞強記竒逸卓犖吾敬孔文舉雄姿傑)
(出有王霸之略吾敬劉玄德餘子瑣瑣焉足齒錄所敬如此何驕之有)葭倚玉樹(魏毛曾與夏侯)
(玄並坐時人謂之蒹葭倚玉樹)琳琅珠玉(世說有人詣王太尉遇安豐大將軍丞相在坐往别屋見)
(季胤平子還語人曰今日之行觸目見琳琅珠玉)鳳雛水鏡(蜀志龐德公謂諸葛孔明為卧龍龐統為)
(鳳雛司馬德操為水鏡)人中騏驥(南史徐勉字修仁宋人孝嗣見之嘆曰此所謂人中之騏驥必)
(能致千里王儉嘗目之曰此子非常器也每稱有宰輔之量)可為儀表(南史柳惲字文暢少有志)
(行好學善尺牘與謝瀹鄰居深見友愛淪曰宅南柳郎可為儀表)吳中士夫出項梁下
(史記項羽傳吳中賢士大夫皆出項梁下每吳中有大徭役項梁常為主辦)材美可為列大
夫(前藝文志登高能賦可以為大夫言感物造端材知深美可與圖事故可以為列大夫也)文武有
牧御之才(通鑑漢光武紀鄧禹曰寇恂文武備足有牧民御衆之才)萬夫之望(晉書云器)
(局方整有萬夫之望)冠冕一時(通鑑宋文帝紀風力局幹冠冕一時)上馬横槊下馬
談詠(通鑑宋紀桓榮祖曰昔曹公父子上馬横槊下馬談詠此於天下可不負飲食矣)上馬擊
賊下馬作露板(通鑑齊明帝紀上馬能擊賊下馬作露板唯傅修期爾)柳惲可謂
具美(梁書帝謂周捨曰柳惲可謂具美分其才藝足了十人)浩浩如黃河(北史崔孝伯傳)
(孝伯之才浩浩如黃河東注)如干將鏌鎁(唐書李邕傳盧藏用謂邕如干將鏌鎁難與争鋒)
弦鳴雁落刅往牛解(唐元稹論云李德裕廊廟老手弦鳴雁落刅往牛解)兼資文
武(唐王珪傳珪兼資文武出入將相)桂林一枝(晉郄詵傳詵桂林之一枝崑山之片玉也)珠
玉在瓦石(晉書王敦曰夷甫處衆中如珠玉在瓦石間)野鶴在雞羣(晉書嵇紹傳紹)
(於稠人中昂昂然若野鶴之在雞羣)人中之龍(晉宋纖傳云云)朝廷羽翮(唐書文宗謂李)
(程曰高飛之翮長者在前卿朝廷之羽翮也)江左第一(南史謝晦傳謝混風流江左第一)
皇朝事實器之真鐵漢(言行錄劉安世字器之昔有與蘇子瞻論元祐之才者至公則)
(曰器之真鐵漢不可及也)天下異人(東坡集文潞公之在朝契丹使耶律永昌劉霄來聘軾奉詔館)
(客與使者入覲望見公殿門外却立改容曰此潞公也耶所謂以德服人者軾曰使者見其容未聞其語其總)
(理庶務酬酢事物雖精練少年有不及貫串古今博聞強記雖專門名家有不逮使者拱手曰天下異人也)
臨大節決大事(韓魏公家傳歐陽永叔作相州晝錦堂記曰臨大節決大事垂紳正笏不動聲)
(色而措天下於泰山之安可謂社稷之臣矣天下傳之以為知言)遠大之器(李廌談記東坡言頃)
(試制科中程後英宗即欲授知制詰韓公曰蘇軾之才遠大之器也它日自當為天下用要在朝廷培養之)
經天緯地之才(司馬温公薦程頥章云有經天緯地之才有制禮作樂之具)有文武
大略(言行錄宗威愍公澤有文武大略常懷憂國救民之心)彦國王佐才(東都事略富弼)
(傳弼字彦國幼篤學有大度范仲淹見而識之曰此王佐才也)此子公輔器(東都事略吕公傳云)
(公著夷簡子也深遠有度量夷簡嘗曰此子公輔器也)李迪公輔器(東都事略李迪傳少從柳)
(開為古文開曰李迪公輔器也)
羣書精語長松在林利錐處囊(歐陽詹文長松在林利錐處囊森疎穎脫鋒幹)
(獨見)精彊博敏有才子稱(劉賓客集精彊博敏有才子之稱)片玉光生(柳子)
(厚文桂枝片玉光生於家)筆敷華藻吻縱波濤(晉庾亮等贊筆敷華藻吻縱波濤方駕搢)
(紳足為翹楚)士林之楚楚(李元賓集人倫之落落士林之楚楚)後絶配前無鄰
(唐文粹顧後絶配瞻前無鄰)鱗羽之有虬鸞(唐文粹以嶽長羣山猶百川之有河海鱗)
(羽之有虬鸞)
前賢詩詞鄭公瑚璉器(杜贈鄭國公嚴武詩鄭公瑚璉器華嶽金天晶在昔童子日已)
(聞老成名嶷然大賢後復見秀骨清開口取將相小心事友生閱書百紙盡落筆四座驚)裴李春蘭
馨(杜喬陵呈縣官詩王劉美竹潤裴李春蘭馨鄭氏才振古啖侯筆不停遣辭必中律利物常發硎綺繡相)
(展轉琳琅愈青熒)哲匠不比肩(杜詩有才繼騷雅哲匠不比肩)秀擢八龍荀(元微)
(之詩雄推三虎賈秀擢八龍荀)人仰驥中驊(柳子厚詩京邑搜楨幹南宫步渥洼世雅材是梓人)
(仰驥中驊)終兼武六韜(白樂天集始擅文三捷終兼武六韜)吾家一千里(高達夫詩)
(世上五百年吾家一千里)臨事無全牛(劉長卿詩云云)君如汗血駒(東坡詩君如汗)
(血駒轉盻略燕楚)秋鷹整翮當雲霄(杜甫詩神仙中人不易得顔氏之子才孤標天馬長)
(鳴待駕馭秋鷹整翮當雲霄)黛色參天二千尺(杜甫古栢行孔明廟前有老栢柯如青銅)
(根如石霜皮溜雨四十圍黛色參天二千尺)
四六警語(學者泰山國之元氣)(道濟四海勲塞兩儀)(玲瓏俊識卓犖通才)
(離竒長材淵沄雅量)(學探千載文據一家)(挈國舟航承天柱石)(識窮堪輿學富渠觀)
(氣韻超古智識練今)(辯雕衆有學冠九流)(氣識邁倫風猷照俗)(含弘光大明允篤誠)
(鳳下覽於德輝驥出驤於夷路)(追風逐電之權竒聳壑昂霄之挺特)
(天驥奔電之才雲鵬摶風之翮)(白雪陽春之絶唱光風霽月之高標)
(道足以彌綸海宇才足以整頓乾坤)(孔明公瑾之盛心賈誼陸贄之實學)
(格天格地之勲是父是子之德)(遊戲文章之三昧呈露政事之一班)
(肘後有醫國之心舌底出驚人之語)
(裴令威名必建蔡州之功業謝公談笑盡是淮淝之事機)
(柳渾儒者乃深識於軍情元凱文場且兼稱於武庫)
(滿腹精神燭照數計而龜卜撑腸文字日光玉潔而蛟翔)
(清標照俗瑩圭璧之無瑕厚德鎮浮載華嶽而不重)
(學有淵源倒彭蠡三江之勢事無盤錯倚豐城雙劒之鋒)
(杞梓廊廟之才宜其隆棟璵璠瑚璉之器所以潤山)
(筆下波瀾泉源萬斛之出地胸中丘壑泰山一峯之擎天)
(敏手撥煩輕車之就熟路弘猷應變迅雷之激清風)
(騎麒麟翳鳳凰挺挺冲霄之志斷蛟龍剸犀兕恢恢奪月之鋒)
(禹以功臯以謨遹全絶德絳之果霍之勇難擬修能)
(筆下無一點塵埃富大蘇之文采胸中有百萬兵甲負小范之經綸)
(所期事業直須見伊吕而失蕭曹餘子文章固已短曹劉而劘屈賈)
(吕梁飛水三千仞盡供筆下之波瀾廟栢溜雨四十圍獨傲歲寒之風雪)
(氣剛大則當今孟子文雅健則後來子長)(𫝊孔孟正心誠意之學兼姚宋應變守文之才)
翰苑新書前集卷六十六
