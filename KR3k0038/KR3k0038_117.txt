翰苑新書續集卷三
樞使類
賀吳參政兼同知鄭雪巖
恭審入踐政塗參持樞筦知公為蒼生起方誦明道先
生之詩遮道請相公留嘉聽元祐聖朝之詔已卜太平
之象允符先見之龜股肱惟人朝廷交慶恭惟某官人
物宗主朝著典刑用之行舍之藏合時中之仕止出則
輕入則重關天下之安危上思中原柱石臣命以天子
湯沐邑密邇冕旒之眷式遄衮舄之歸如趙忠簡之帥
會稽召登台鉉如虞雍公之位政府兼運斗樞厥今否
泰消長之機正在乾坤轉旋之力此關世運允屬我公
身黃扉者四人豈較決科之貴夀洪鈞之一氣坐收宅
揆之功某聳聽公歸敬為國賀上天章之對方將立致
於升平草景德之麻何得復求於夢卜登龍跡阻賀燕
情微
賀吳樞密鄭雪巖
恭審渙發大號晉掌洪樞選於衆而舉臯陶不仁者遠
求諸夢而得傅說爰立匪伊龜筮卿士既協從左右國
人皆曰可僉望所屬中興可期恭惟某官道正而知權
謀深而能斷三己三仕無喜愠汪汪萬頃之莫涯一出
一處關重輕挺挺泰山而屹立歐文忠不言文章以政
事為急蘇内翰不矜科目以氣節為高公兼有之人無
及矣逮險阻艱難之徧歴宜彌綸輔相之共推于今何
時非賢匪乂如運舟龍門而志宜一如推車羊腸而力
貴齊胡為平河北賊易去朋黨難或者浩嘆猶幸使淮
南人畏有戅直在聞而來歸欲恢立武之基爰重本兵
之柄五色祥符臚唱知韓忠獻藴相業所關十年身到
鳳池較王沂公入中書已晚胷中一著局面萬全欲強
本朝必用儒者不有君子其能國乎某虀鹽陳人桃李
舊種司馬遷有四方萬里之志久已心灰蘧伯玉知四十
九年之非今纔夢覺景翳翳以將入車皇皇而何之病
驥之脫牢盆叨恩己過假牛之代馬運失職固宜其誰
尼之非人力也長夜漫漫而不昧甫田驕驕而隠憂如
朽木可雕恐莫中輪輿之選若弊芻無用祇願結香火
之緣大厦賀成一巢私托
賀王樞密鄭雪巖
恭審渙發大號晉掌洪樞選於衆而舉臯陶不仁者遠
求諸夢而得傅說爰立匪伊龜筮卿士既協從左右國
人皆曰可僉望所屬中興可期恭惟某官考亭遺風勉
齋正脈和不流中不倚道與之俱用則行舍則藏時然
後仕三紀出入一節始終誰知烏之雌雄同聲滿座獨
辨鹿之真偽正色立朝使彼立仗之馬皆瘖藉此炳國
之龜先見括囊无咎空谷寤言安石既與人同憂司馬
難置身獨樂惟是憫時甚切肯為更化一來熟察理亂
於指顧間難乎袖手歴陳治安於涕流頃聞者寒心帝
嘉其無朋比之風公展也有經綸之略胷中一著局面
萬全陕之東陜之西既分其責閫之外閫之内孰提其
綱允賴前籌坐銷後患真儒斯無敵者吾國其庶幾乎
某受業虀鹽托根桃李陳古靈有三十三人之薦曾忝
名揚蘧伯玉知四十九年之非今纔夢覺
賀徐樞密方壺山
恭審渙命親臣晉陪宥府朝廷輕重以相人期當左轄
之虚天下安危在邊上尤遴西樞之寄用儒無敵為國
其幾恭惟某官命世大才爽邦碩輔開誠布公之學無
黨無偏忠君憂國之心不阿不激自峻槖階之拜愈深
黼座之知毋舍朕之語甚親大用卿之意已決我聞命
下殆與神謀方今赤白囊之馳最關赭黃繖之慮國中
無務農積穀之策何止四空境上有荷甲執兵之人幾
成五大金甌之缺陷非一銅盤之來往難憑惟精神可
以折衝惟英俊可以強本仁義形勢道德安強使敵國
聞而畏之則天下安可待矣文富人望行大播於雄麻
韓吕世家定增光於汗竹某登門惟舊庇厦尤新其喜
可知何翅孟軻之聞樂正繼今以往請效元城之事温
公慕望意長掞裁詞短
賀余僉樞方秋崖
進班書殿纉武機庭昔太平興國之間石元懿始以僉
樞為政地粤初改承明之號宋宣獻實以儒術參禁林
併兹二者之榮贊我萬幾之密恭惟某官甘盤諸老之
舊學慶歷四諫之世家江左自有夷吾翕聞輿誦中國
必相司馬久負巖瞻矧當羽檄之馳允賴籌帷之勝諒
君王之神武歎時事之艱難孰寬顧憂請纓繫單于之
頸亦曰仁義制梃撻秦楚之兵無競維人不遐有佐乃
列二三之同德力扶九五之中興視如手足視如腹心
盖甚稱於上意用作舟楫用作霖雨其時亮於天工某
嘉與邊氓願聞國論侯誰在矣豈遽棄綈袍之故情跂
予望之亦欲附旂常之舊績敢告執訊惟懷永圖
賀薛樞使李梅亭
顓席紫樞均茵黃閣仲虺居薛宜登左揆之虚臯陶謨
虞還倚右平之重有常立武無競維人恭惟某官學可
帝師才堪王佐智周萬物炳蓍龜先見之明節貫四時
凛松栢後凋之操周旋三省兩省之椽練達一日二日
之機合文武以兼資佩安危而注意熙帝載宅百揆民
具爾瞻掌邦政統六師軍則誰與式端兵本專領使權
匈奴欵塞五原固出干羽之舞子房決勝千里正須帷
幄之籌帝曰欽哉相尊等耳山有木而工則度姑令雍
侯之先封河如帶而國永存實自薛公之上計佇膺帝
眷徑位宰衡某夙累一陶尚驅六轡輓武侯原上之粟
覺心瘵而形疲聞文德殿下之麻虚身留而神往
賀任僉書劉後村
揚號廣庭登賢宥府國於天地誰能去於五兵儒在朝
廷重豈惟於九鼎師言無間人望有歸恭惟某官學本
思軻道侔禹稷眉山諫臣之後喬木猶存考亭先生之
徒靈光獨在九重賞其靖退四海推為老成語妙天下
而恥於文鳴智周世務而不以才顯赫然英斷付以事
樞方今羣情厭兵強敵在境切思古義大春秋九世之
讎抑恐後賢重河洛百年之責公必有以處此衆方從
而觀焉見管夷吾何憂人有憑藉聞樂正子為政國其
庶幾某迹久登門情深賀厦留觀東閣莫陪多士之遊
生入玉關頗動暮年之興
通何樞密陳篔窗
布衣半世無階光範之門藍綬一朝寄徑中台之重雖
大造本無遠邇而微生自有戚休矢心汗竹之辭拜手
翹材之敬某官三朝元弼百代真儒盛德洪勛鏤刻旂
常而不盡全名勁節斡旋大華以有餘偉乾道之標名
迄慶元之輔政簡自烈祖授之神孫惟其特立於冰山
未泮之時是以勇退於玉鉉將登之日内而紫樞黃閣
既不足為公榮外而畫戟碧幢又安能究公業一更琴
瑟四建弓旌盡期大老之歸周不數弱翁之相漢牢辭
驛召甘老燕閒盖大雅之濟八荒如大虚之鼓萬象散
為霖雨固無非被澤之夫貯作雲煙要亦有不知之潤
蒼坡晝永綠野春深居多謀國之區未是忘君之處數
昔四輔于今幾人巨川之濟何遲巖石之瞻孰重處温
公於西洛徒貽四海九州之嗟用孔子為東周行追五
帝三王之業伏念某與世枘鑿惟書价僎闚甕裏之乾
坤蚤嘗入夢數籠中之日月但覺驚魂謂應草揚子之
玄便可送馮唐之白晚沾一第已泣雙親凄其吏鞅之
身失此儒酸之步固知簿書期會總是道場箠楚塵埃
非皆惡境奈小己未諳於奔走企宗工以為之依歸人
皆慕公知見之香天忽假我文章之印知平津侯之開
東閣固己非衛綰石慶之儔遇裴晉公之居午橋或可
備夢得樂天之數永言狂僣仰覬矜寬
上史同知楊茨野
顯被宸綸榮膺宥府天相以士前星已應於重暉公位
于朝斗極亦為之增煥僉曰得賢之若此可占更化之
易然某官續洙泗未絶之源有莘渭不刊之譜昔孝廟
初潛於龍躍孰扶日之將升先太師獨助於鴻飛卒擎
天而有立勲在社稷學傳階庭故笑冰山之頓高未嘗
倚重獨屹砥柱而不動詎肯同流寧裴回於藏室殿砌
之間而雍容於從槖丈觀之列迨趨承於朱邸得白發
於清忠柄臣竟除大勝東海蕭生之疏儲宫旋定不待
商山老人之來功光于前德復於位班雖遷於聽履眷
方重於垂旒任同股肱亟贊樞省之機密力假羽翼更
侍承輦之燕閒巍乎正人當此大任方觀雨降而雲出
已覺乾清而坤夷聳聞其名孰不畏服
賀王樞使周平園
明詔揚廷元樞正位有常立武基聖神宥密之謀無競
維人成邦國安強之勢真儒益進多士交歡恭惟某官
道本誠明氣全剛大詩書執禮六經皆務於雅言直諒
多聞萬乘素推於益友騫翔久矣譽聞藹然詞掖鸞坡
大冊高文之獨步經帷工尹昌言正議之日聞自陟機
庭愈擴廟略留侯佐漢功高三傑之中裴度輔唐名播
四夷之外擁軺出使仗節来歸有折衝禦難之勲無伐
善施勞之失況三軍五兵之運久此宣猷宜一行十札
之書兹焉進長寵數式隆於當宁恩章尤異於在廷既
用仲尼固知天下之無敵非如汲黯但使淮南之寢謀
某夙荷恩憐欣聞冊拜宏開材館知多賀厦之人邈處
柳營獨阻登門之願
賀曾禮書除僉書兼太子賓客李梅亭
登延駿望翊贊鴻樞增寳鼎九九之安國因人重齊泰
階兩兩之色魁與台連廊廟得賢華夷胥慶恭惟某官
造道自得經德不回一舉首登固有榮進之素定孤忠
自立宜畀英俊之並游眷既厚於兩宫名益高於九牧
果登宥府仍冠儲寮時來則為之佇正久虚之宰席年
不可及也諒多仰羡於端門民無不獲之夫公有無窮
之聞某逖聞成命倍動懽顔孤鶩落霞正竊垂天之芘
六鼇抃地莫殫賀厦之悰
賀鄭僉樞兼參政林克齋
顯播制綸擢登樞筦冠七人而論事夙簡上心合二柄
以圖庸兼陪大政國勢增重僉言允諧竊以稷契之言
謂忠實並五臣之列王魏之諫以直亦崇參預之名矧
惟聖朝丕廣言路當慶歷元祐之盛際尤獎争臣若名
公碩輔之相望多由此選肆疇雅望克輩前修某官人
物六館之英議論諸老之右清標範俗烱圭璧之無瑕
厚德鎮浮載華嶽而不重早由最課爰寘周行搢紳誦
言不作諫官必作御史當路器賞謂有聖君斯有賢臣
果明目於柏臺遄告猷於蒲省密勿金華之侍儀刑紫
槖之班柱後惠文初不專於糾折陳前仁義惟克盡於
箴規宜膺錫命之三庸陟本兵之貳運帷籌而決勝豈
惟折千里之衝熙帝載以奮庸行即處百僚之長某比
傳顯冊屬逖崇墉卧疾漳濱愧尺緘之獨後運竒堂上
倘寸畫之兼收
上薛樞密王臞軒
宥密地嚴手握量才之尺度孤寒路狭身歸播物之陶
鈞況當龍興虎嘯之初輙動蟲鳴螽躍之想敬陳梗槩
上瀆尊明竊惟右府本兵之權實分宰相薦賢之責如
天聖之晏元獻如元祐之范忠宣維時二聖之臨朝圖
任元樞而共政晏待寒士至樽酒以盡歡范儲人才如
槖艾而理病琦仲淹首蒙汲引軾汝礪俱入薦聞後皆
為數世名臣此可見二公相業每讀國史而竊歎不謂
明時之親逢恭惟某官四海宗工兩朝元老魁磊英竒
之氣可塞堪輿嬉戲怒罵之文皆入金石自為州縣小
官之日已有經理當世之心不緣介紹以立朝直以精
忠而許國剸裁邦用恥為管晏淺近之功恢拓中原出
於王謝經營之表每當事機之有肯綮處以談笑而無
留難先朝決意大用之近比如公一人耳高著眼力察
時觀變之慮深豎起脊梁扶傾持危之任重斡斗樞而
北運扶日轂以東升漢無百參其於時事以何缺宋得
一薛庶幾王所之有人方將啓沃上心緝熙帝學收召
端人正士恢張美化宏綱於小毖求助之時為車攻復
古之計此勲既集何官可酬首揆尚虚佇正面槐之位
修名不朽留為汗竹之𫝊伏念某植學代耕賣文為活
頃奉昕庭之對空臆盡言不知書生之疎轉喉觸諱甘
輸三籌而不悔僅竊一命以進身謾游蓮池苟奉菽水
豈無膏沐恥為妾婦之容纔奉旨甘遽奪阿㜷之養春
秋之窀穸已畢霜露之怵惕猶新杜曲之田無以給桑
麻河汾之廬不足庇風雨乃勉趨於京輦本擬注於銓
曹以闕少員多需次如河清之俟而家貧累重闔門有
轍涸之虞不量力而乞漿敢希榮於吐哺謀之心口而
有禱願以氣類而相憐倘留夹袋之名當露錐囊之穎
自知甚審將何禆一代之經綸借勵其餘亦足勉四方
之寒畯
賀程同知李梅亭
登庸儒宗陪輔兵本綢繆牖戸及國家閒暇之時典領
樞機基夙夜宥密之命軍民心恊邊圉膽寒恭惟某官
峻稟扶輿清儲沆瀣何蕃初入於太學共知仁義之必
流下惠不卑於小官豈以佚遺而或怨揚歴勞人之州
縣從容範我之馳驅迨作牧於閩山寖簡知於魏闕紬
書史觀昭回雲漢之章批敕瑣闈鼓舞風雷之令迄由
東省進貳西樞惟春秋九世之讎固將酬於千古然乾
坤一擲之舉不如出於萬全願思無競之維人益務有
常而立武運帷幄而決勝千里正賴叶心亮天地而弼
予一人即觀顓面某隴西冷裔江右庸儒頃作㕓氓正
出藍田老槐之下兹為幕客詎忘豐水有芑之仁所未
知鼎鼐之新果猶念罏錘之舊燕雀之賀大厦豈憂淩
雨而震風烏鵲之遶何枝尚托稀星於明月
賀史同知楊誠齋
樞廷貳政儲宷兼榮運帷幄之謀謨今乃得漢廷之三
傑為羽翼以調護不待致商山之四人冕旒注意以惟
深縉紳動色而相賀遐荒震疊廟祏尊安竊以由宗伯
以任鴻樞固九重之異恩以執政而相鶴禁則累朝之
曠典如李文定兼官於天禧之季與王沂公總職於乾
興之間旋疇承華之勲皆正宰衡之位是惟盛美允屬
偉人久矣罕聞復兹剏見某官道尊而德備器博而用
周雅望具孚隠然故國之喬木大疑立決信若格人之
元龜比由貳卿獨贊秘策振主威以去君側之惡正國
本以安天下之心使羣邪見晛而自消百蠻聞風而知
畏丕哉此舉誰歟之功俄晉筦於五兵仍搴華於六傅
疊三組以有赫信一時之至榮然勲高故其報必隆而
位尊則其責亦重了先正未為之業會觀衣鉢之親𫝊
垂後世不朽之名要使旂常之永紀某受姿苦窳涉世
迂疎辛勤半生乃玷奉常之第荏苒十載甫脫步兵之
厨揚雄方被於吹噓灌嬰獨肆其讒毁退省羈單之跡
已頽榮進之心會明時杜羣枉之門而執事成萬間之
厦敢持頑鑛試問大鈞謂走也寡耦而數竒且時哉難
得而易失昂霄聳壑己為清廟之棟梁枯枿朽株願與
公門之桃李
賀薛僉書極賜出身登政府應松湖
恭審榮陞端殿僉贊宥廷以特異之睠而錫儒科固己
高韋布臚𫝊之選以經綸之材而應期運尤足壯樞機
決勝之謀顯渥熒煌輿瞻赫奕竊以十五年更化既深
日積月累之功四七際中興茂對地闢天開之會關河
響應燕趙雲從盖真有紹興乾道所未有之機宜可成
高廟孝宗所未成之志英俊風雲之膠轕君臣宵旰以
圖回然而殘敵游魂更偷假息遠方通譯叵測野心龍
蛇交鬭而未休鷸蚌相持而孰決淮甸之寇兵屢却莫
戢窺覦山東之故疆再歸尚虞畔渙繄欲展規恢之大
計豈容徇嘗試之淺謀要必任賢使能而為強本之圖
脩車備械而飭治内之政時至則進而未則謹守敵來
則却而去則勿追待吾事力之既強俟彼機會之自應
然後據建瓴之勢以令天下乘破竹之威以定中原一
混車書再正鐘簴以其時則可矣苟舍我其誰哉某官
學足以遠輩古人氣足以盡吞餘子材足以撥繁治劇
智足以料遠中微天之所賦人不能争人之所期己亦
自信審觀世變固己洞然於胷中握總事權端可運之
於掌上密勿乎魚水雲龍之契徊旋乎雞翹豹尾之聫
幾年聽履於星躔久俟文昌之上相一旦擷芳於月窟
遂為天子之門生寵之異則望必深待之隆則實宜副
凡而南渡諸賢未畢之勲業北方數處迭起之姦雄方
來事會之無窮紛出議論之不一斟酌洞明其肯綮經
畫不失其毫釐姑養銳於萬全徐策勲於一舉此善類
以顒顒而共望在長才亦恢恢而有餘帶礪功名方興
未艾鼎槐爵位平進何難某耿耿寸心悠悠謾仕目覘
列戍蚤游歴於朔陲身係遐陬晚飄零於南徼每切私
憂而過計輙忘冒進以狂言衝障霧於蒼莽之濱方且
行吟於澤畔望樞宿於碧霄之上無從旅賀於泰階頌
詠徒廑編摩曷既
賀鄭樞密王臞軒
擢用儒宗參持樞筦地巖鼇嶺被三字之恩榮春近鳳
池跨十年而身到廷紳歆慕公衮增華竊以宥密之司
安危所寄長貳雖分於四等綱維同主於五符或累年
濡滯而竟不遷或久任劇煩而後得拜未有春入北扉
之直冬陞西府之崇雖執政猶吾之股肱廟謨均預然
惟卿為朕之心腹聖語尤親恭惟某官氣質得於天成
出處關於世運温純爾雅追還姚姒之文章重厚端凝
不作漢唐之人物先皇帝用之而未盡新天子學焉而
後臣龍邸策勲光洗咸池之日螭坳記事密依香案之
雲翠帷犯風雪以談經青瑣凜冰霜而封𠡠方知制誥
之有屬非老文學其誰為乃以一條冰之銜付之五色
雲之手方當多事屢經夜響之鈴縧非比平時卧看日
移於磚影發德音若時雨起詔草如飛泉作宋一經同
氣三代久簡知於旒冕就寵畀於樞機得君如此其專
報國將何以稱在昔君子任至重則愈憂立人本朝道
不行而為恥矧圖回於初政尤倚仗於近臣聖德方新
如美玉之未琢事機多壅如積水之不流何嘗罪言人
不敢言居多避事誰肯任事間有舛政面是之而背違
豈無正人心忌之而貌敬化嘉橘之種而成枳歛祥鸞
之翼以為雞此於元氣之有傷所以外邪之交作一脛
如腰一指如股難以屈伸五大在邊五細在庭莫權輕
重我既每事之示弱彼亦謂吾之無人惟公憂國之忠
寘位本兵之地昔中書未有寇忠愍若得為辭今吾國
已相司馬公豈容生事必欲正本最患尚同召不悦周
之留而何害為周房能用杜之斷而未嘗忌杜相辯如
争相與如昵和氣不傷見惡必遏見善必揚至公無我
一正君而國定四維張而令行訏謨造命於一堂精神
折衝於千里機會最易以蹉跌歲時每畏於因循今猶
曰五府之合謀有可諉者設或為一相之處内則何以
哉某叨出師門喜搖心旆阻賀夢符於凝碧更期名在
於汗青鄭公勸仁義之行願言加意王褒慶聖賢之遇
因頌獻規盖出於忠遂忘其僣
賀俞僉書李梅亭
使北道而簡僚曾玷網羅之舊翊西樞而基命兹逢鼎
鼐之新往年身未可以許人今日士固伸於知已輙修
燕雀賀厦之敬併吐蟋蟀唫秋之懷恭惟某官背負天
風胷吞雲夢自其克勤小物於州縣已具可以大受之
規模二螭坳處之記言一麾乃出千騎上頭之賦政再
命兹共回回紫槖之間諤諤青蒲之上露門晝講緝熙
日月之光明瑣闥夕趨鼓舞風雷之號令廷臣無出右
者天子居然器之迄自東臺峻躋西府九天渙號簡二
三執政之股肱兩地升賢繫億兆生靈之肝腦有常立
武無競維人春秋九世之讎固將必報匈奴百年之運
未有不亡今虎貙交噬之已深計蚌鷸相持之不久下
策莫危於浪戰上兵實貴於伐謀在帝王之萬舉萬全
固求耆定然疆場之一彼一此正欠堅凝幸而及閒暇
之時亟宜定修攘之計取亂侮亡兼弱也時則易然同
寅協恭和衷哉政將焉往洪鈞既轉於一氣黃麻即似
於六經伏念某拓落一官嶔﨑萬狀才固自知其無似
命亦可歎其不猶瞻白日於舉頭遭海風而引去上青
天而仰脇窘峽水之倒流甫欲釣錦江之魚乃忽騎將
軍之馬二年劒外寸步矛頭徒令蟣蝨介胄之生安得
貂蟬兜鍪之出兹歸身於司敗望干禄於有司適值大
君子之登庸不勝小丈夫之距躍士曰時哉相君實皆
舉笏以相驩誰其識之有歐陽辱捲簾之有素願煩啄
抱稍養翅翎樂兮樂在相知更傍誰家之門戸遲之遲
而又久正須大匠之錘罏
上鄭僉書王臞軒
掃軌杜門三復白圭而省咎問鈞無路載瞻紫府以陳
情依憑知己之私開寫由衷之懇伏念某少粗有志壯
不如人身窮幾誤於儒冠才短僅如於僧髮著從事之
衫於湘水空悵雲飛索儒林之米於京城頓驚日近皇
皇救過斷斷無竒自從制閫之為僚未免入宫而見妬
所幸龍門在望鶚板叨名九州四海之同年獨私垂眄
一頌六箴之奏藁最荷賞音亦嘗立危疑之衝乃隂賜
調護之力託身有所滿意無虞當臨軒策士之初偶備
數校文之末明天子在上固為下之宜忠卿大夫出言
每悅人之讃已獨執草茅之見或相矛盾其間喜蕡之
直惡郃之諛收迪之誤黜邊之鑿大事從長不能委其
規矩準䋲他人有心驅而納諸罟擭陷穽指韓愈以為
傲目朱游以為狂乃入風聞遽遭沙汰一賢見妬初非
衆口之鑠金竒禍横生正坐匹夫之懷璧下失升斗之
禄上負廟堂之知滿船載月以空歸歌缶仰天而太息
雖含沙之&KR0558;見射固有招之然近器之鼠且投嘻其甚
矣天寒日暮雪虐風饕平生故人誰念其窮執政大臣
獨惜某去親灑淋漓之妙墨極言冤枉之幽情聲同相
應氣同相求升沉何間達觀所舉窮觀所主遠大胥期
自銜恩紀以來不覺光隂之度安貧食蘗引咎吹虀寧
忍以父生師教之身自棄於主聖臣賢之世何其久也
必有以也恐下石之未休將欲張之必固翕之望旋鈞
之有力兹盖伏遇某官學問自誠而入氣質得聖之和
忠貫三精出應風雲之嘉會身登四近儼然山澤之臞
儒刮眼以别人才折腰以見下吏夾袋所錄皆將禆相
業之經綸遺簮雖微詎忍為旁人之收拾某老之將至
持此安歸固知富貴之在天亦欲尺寸之及物孤寒寡
援宜其往愬於師門狷介不容或者得覘於世道非恃
如公之雅量無以發僕之狂言極力生成倘動察父哲
兄之念立身名節誓堅孤臣孽子之心
賀樓同知黃雲溪
宸陛號孚機廷序進升華基宥曾詔墨之未乾晉位同
寅俄綸言之狎至雖斗樞之惟舊而風采之又新朝著
益尊邊人相戒某官累朝碩德間世真儒古學精深洞
究九流之要高文雅健力扶八代之衰早簡眷於丹衷
即追趨於青瑣屬兇徒之蠧寵假利勢以招權人皆趦
趄折而入於媚竈乞墦之漸公獨慷慨凜然見於批勑
塗詔之時寧捩手以飜羹即掉頭而去國欹枕第觀於
兒戲投簮已息於宦游迨天道之好還乃上志之先定
聽星辰之履方疊組於北門運帷幄之謀尋本兵於西
府雖台衡自此升矣然公論尚切遲之爰疏寵於九天
肆增崇於兩地今國步雖若僅息而邊備不可弭忘沿
江諸屯尺籍虚存而軍實未覈雄淮列壁斛穀翔踴而
廪給無從曠土當議於屯營驍卒盍思於駕馭在執事
既當於重任則圖功匪屬於他人有諧其須益懋乃舉
參百揆四岳之列姑藉弼諧冠三公六符之班即專柄
用佇恢鴻業永相昌輝某欽聆告廷幾欲折屐繞簷倦
翼方忻大厦之崇成斷谷枯荄亟借小春之發育
賀雷知院黃雲溪
疏恩宸陛冠位機廷聖賢相逢方更張於萬化文武兼
用肆兼總於五兵兩地得人四夷禠氣某官高文行遠
厚德鎮浮自生民以來無如尼父任天下之重有若保
衡蚤親天子之光即覩舍人之樣旋登禁甬罄朝夕之
論思力贊密謀新風雷之號令既兇徒之拔去斯要路
之穏登青瑣催班甫拜丹墀之詔綘騶清道又宜獨坐
之威爰簡眷於九重俄進躋於二府踰年於此庶政惟
新肆專廟勝之威兼倚弼諧之地今國步方安而邊遽
弛柝民財既竭而官尚椎肌諸屯創殘之餘尺籍虚存
而軍實未覈列郡飢饉之後斛榖翔踴而粒食浸艱曠
土當議於屯營驍卒盍思於駕馭在執事既專於貳柄
則圖功匪屬於他人
賀薛僉書楊誠齋
顯膺上第進貳洪樞道德之威誠安強有常立武股肱
之寄在忠力無競維人渙號再揚師虞允穆恭惟某官
風猷膚敏宇量浚明才刃立解於千牛豈躊躇於肯綮
意匠洗空於萬馬寧慘淡於斯須輔造化而不言正朝
廷於既治星辰聽履久勤朝夕之論思雨露賜袍遂參
夙夜之宥密漢用三傑運籌允藉於子房舜有四鄰舞
羽實資於伯益遹觀偉績追配前聞某濫厠冗員獲瞻
盛事帝王之興建輔弼固知時亮於天工甲兵之問至
廟堂更願勿窮於國力
賀陳同知周平園
簡求八座延拜四鄰用掌祀之鴻儒付本兵之大柄盖
六藝成於夫子可辟莱俘而一編授於留侯卒籌漢幄
何嘗弗聞軍旅之事夫豈不全智勇之名必惟其人乃
振斯道恭惟某官沉謀先物古道造微令聞施諸身多
士之所楷式嘉猷告于后近臣以為表儀演絲綸於掖
垣成羽翼於望苑逮兹圖任翕爾僉諧正卿五世之昌
已昭祖烈丞相六竒之計行闡家聲某託契有初辱知
良厚屬充員於郡國昉依芘於廟堂
賀樓僉書黃雲溪
渙寵九天升華兩地聽履星辰之上夙已煥於冰銜運
籌帷幄之中今甫聯於斗極屬聞多士之論猶歎十年
之遲象緯宣明氊裘震疊恭惟某官三朝元老百世鉅
儒妙學造微發揮中庸大學之懿高文行遠塗改生民
清廟之篇蚤利見於飛龍遂洗空於凡馬演綸西掖批
勑東臺屬元兇方兆於胚胎而孤忠獨挫其牙角既甘
心於賈禍乃決意於投閒一違槖座之班五賦琳宫之
禄故山寂歴雖安泉石之居丹闕岧嶤難阻風雲之會
甫歸班於四禁俄冠位於六卿曾未淹辰遂間兩社今
和議雖可成而鄰猶難測敵師雖少郤而備不可忘必
訓兵選將而授以規模積榖堅城而磨以歲月垣墉固
則暴客莫措氣體實則外邪莫干此雖書生之常談是
乃古人之上策切惟閣下素定胷中要弘厥施勿負所
志機庭密運直將傾海以洗甲兵揆路在虚行見濟川
而作舟楫
上謝鄭樞密戴象麓
父母魯邦稽首通德門之望宗師韓斗傾心翹才館之
歸矧叨恩造於南宫又辱年盟於東閣僥忝履簮之舊
物僣干罏錘之全功某官道德周程人品文富大名照
今古斗魁第一宿天樞實踐道聖賢佛中八九分地位
所養者得孔孟詩書之學力故發而皆堯舜君民之事
功竊觀本朝慨論先哲自狀元作宰相從昔固多以純
德為名臣如公盖少合宋元憲諸賢而論獨王沂公一
代其人厚德鎮一世之浮雅量納八荒之大學術純正
為王者師風度簡凝得大臣體曠古未有繼今其誰獨
我公可以比肩其風流此天下所以翹首而日望佇膺
大拜即印前猷某𦕈然書生冒此邑寄每嘆孤寒之無
援惟知職業之自修七八年汩汩火坑頭今老矣九十
母垂垂絲髮人孰憐之靖惟里社之寒荄曾是門牆之
舊植鄉達尊在上倘不距於皈投窮書生何能敢自甘
於暴棄頓首百拜引脰一鳴願垂雨露之天俾脫風波
之地葑菲毋以下體既忝生成桃李盡在公門更祈終
始
翰苑新書續集卷三
