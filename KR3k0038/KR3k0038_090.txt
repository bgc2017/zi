翰苑新書後集上卷二十
賀表新式
登極
賀今上皇帝登寳位表李梅亭
具位臣姓某言恭覩詔書皇帝陛下登寳位者佑下民
而作君仰膺帝命有大德而得位俯順人心重明既升
萬民咸覩華夷闓澤社稷奠安臣某實懽實忭頓首頓
首恭惟皇帝陛下睿哲生知緝熙丕顯南面譲者五道
允備於親賢西向遜者三躬難逃於歷數由剛徤中正
純粹之首出致謳歌訟獄朝覲之皆歸臣昔忝禁塗今
拘謫籍天與則與知符文帝之大横日新又新願誦成
王之小毖臣無任瞻天望聖激切屏營之至謹奉表陳
賀以聞
賀皇帝登極眞西山
炎正中興適際百年之盛真人繼作聿新萬宇之瞻河
海晏清璣衡明潤恭惟皇帝陛下天開睿哲神授英竒
朱邸宣猷已慰億兆人之望大横應卜嗣承十三聖之
休祗遹文謨仰承慈極紫宸南面時聆任姒之徽音長
樂東朝日致閔曾之德孝以副遺大投艱之託以昭繼
志述事之功臣逖守价藩欣逢景運班聫近侍莫陪獸
舞之庭身接遐甿共仰龍飛之造
賀皇帝登極陳篔窗
歷數承堯禆千歲皇圖之正謳歌歸舜煥一時帝位之
新廟社鼎安寰區泰定竊以百年南渡四世中興繼體
守文之功固永扶於基緒撥亂反正之略將浸復於土
疆人未占以有孚天不言而善應是生上聖以開重明
恭惟皇帝陛下性德靖淵幾神濬哲韜除外邸隠然天
日之姿出入内朝允矣宗祊之望共識五馬之渡誰知
六龍之潜迨此承祧决於與子合夷夏之無外慶帝王
之有真佇歌周宣復古之詩併擬元結齊天之頌含齒
之衆企足以湏臣猥守京畿欣逢御極風雲從而萬物
覩已丕聳於八垠日月照而四時行幸先輝於三輔
賀皇帝登極王格齋
皇天佑宋洊逢揖遜之朝大人繼離益茂延鴻之業華
夷胥悅天人太和(中賀)恭惟皇帝陛下聖敬日躋聰明
時憲克勤克儉不矜夏禹之能乃聖乃神廣運唐堯之
德自毓元良之望允若神天之心屬黃屋之倦勤顧青
宫而與子臣鄰環拱率百官若帝之初典禮交修輯五
瑞如器乃復於皇聲實横絶古今臣遠守偏州親見盛
美雖莫陪朝著對揚天子之休苐嘉與邦人謳歌吾君
之子
賀今上皇帝登極王松
歷數在躬嗣登大寳天人助順喜屬昌期十行之温詔
初頒四海之歡聲允洽(中賀)恭惟皇帝陛下元良夙禀
仁孝彰聞付託得人膺慈皇之眷簡謳歌歸子罄遠俗
以皆徠聿觀萬化之新用侈累朝之慶臣適持漕節兼
攝郡符仰瞻北闕之班聫阻陪旅賀嘉與南閩之父老
顒望泰平
臨御
賀皇帝御正殿方秋崖
天臨南面於赫當陽星拱北辰惟皇建極離麗於恭默
無為之後乾行於始初觀政之時(中賀)恭惟皇帝濬哲
睿明廣淵齊聖三年無改父道謙未處於法宮一德克
享天心渙已新於大號時乘龍御當宁虎門臣越在侯
藩瞻言帝座朝既盈矣勤勞願警於鷄鳴夜如何其箴
美莫陪於鸞噦
賀皇帝御正殿洪平齋
閶闔之開皇道曠修日御之儀鈎陳之衞紫垣肇正辰
居之象萬邦星拱百辟雲從(中賀)恭惟皇帝陛下繼體
守文宅中圖大講朝元之典册方重於建儲循大歷之
規禮將嚴於享帝適逢純吉首飭常居儼負扆以端臨
肅奉圭而入覲屹壯泰山之勢歡傳嵩嶽之呼臣心切
傾葵職縻分竹願借方寸之地莫遂就堯不違咫尺之
天惟知戴舜
賀皇帝御福寧殿李梅亭
祕殿鼎新昭鴻名而日揭宸居離麗肅龍御以天臨風
来南面之薰星拱北辰之所(中賀)恭惟皇帝陛下體元
居正圖大宅中福庶民以是訓之彛寧萬國以惟和之
政盡力致孝既卑夏禹之宫修政攘夷復考宣王之室
棟取諸壯蔀轉而豐鸞聲既便於觀旂鶴駕仍通於問
寢誕敷文德聿觀舞羽於兩階載纉武功式燕躋堂之
萬夀臣攝麾黔鄙馳夢清都四海為家更願綢繆於牖
戶萬民安宅益堅壯麗之山河
遜位
賀皇帝遜位王格齋
恭默思道乃倦於勤付託得人亟授以政再見唐虞之
相繼力行曾閔之所難(中賀)恭惟皇帝陛下道塞堪輿
仁覃動植退藏於密盖與天而為徒怵惕以興寧以位
而為樂世廓廓以無事功巍巍而不居遽興周康釋冕
之心且篤長樂問安之孝允恭克讓莫匪循堯惟一執
中復以命禹蔽自九重之志光於二典之書某出守偏
州獲聞盛典曾是隆興之進士敢忘藜藿向日之心願
祝聖人之遐齡少致犬馬戀軒之意
聖節
賀聖節朱晦庵
黃屋非心茂對重明之運玉巵為夀聿臨載育之辰慶
洽中天歡騰廣域恭惟皇帝陛下至仁被世盛德在躬
立聖政九百五條行堯之道履帝位三十六載薦舜於
天得聖人時心至愉而形至佚為天子父貴無敵而冨
無倫既申命之用休宜降年之有永臣欽逢盛旦假守
偏城即雲氣而望蓬莱阻陪拜手觀泰元之授神策徒
切傾心
賀聖節朱晦庵
盛德當陽光啟重熙之運羣心就日樂推歸美之誠有
開繞電之祥敢罄祈天之禱恭惟皇帝陛下慶流有衍
德合无疆膺歷數以在躬垂衣裳而致治接黃帝推筴
迎日之統以莫不增過周家定鼎卜年之期自今其始
臣承流支郡幸際昌辰鰲忭千官班阻趨於文石嵩呼
萬歲祝敢後於華封
賀聖節史文昌
穹昊儲休光輔萬億年之祚聖神間世適符五百歲之
期藹佳氣於乾坤溢歡聲於朝野恭惟皇帝陛下河清
應運電繞降祥儉勤本於性資忠厚循乎家法福全洪
範符周后之歴年䇲受泰元邁漢家之永世與天齊久
如日方升臣職守藩符籍通禁槖曉望五雲之彩阻班
賀於西清夜占列宿之文喜輝騰於南極
賀聖節方秋崖
惟天敷五正淵獻之孟陬聞嶽呼三增泰元之神䇲星
樞明潤海宇清夷恭惟皇帝受命溥將躋民仁夀華夏
蠻貊罔不率登兹太平國家閒暇及是時所其無逸祥
開甲觀春在寅階臣幸假熊馮嘗陪獸舞河千里一曲
雖遠京師亥二首六身但忻歲紀
賀聖節方巨山
神授甲子五百歲而聖人生天闓昌辰萬斯年而景命
僕惟皇建極申命用休恭惟皇帝乃武乃文惟精惟一
内之中國外之夷狄訖是多盤言為尚書事為春秋動
無過舉於時假樂式際誕彌臣假守軍符瞻言宸扆唐
相上千秋錄莫陪嵩嶽之呼盧山有五老人共致華封
之祝
賀瑞慶聖節危巽齋
數盈良月正天地之清明瑞紀流虹極山河而輝映臣
工忭舞海表歡呼恭惟皇帝心廣慈仁化行恭儉光啟
重離之運慶申初度之辰克全堯舜之聰明相𫝊一道
將復文武之境土紹開中興臣再拜皇華恭逢誕節五
雲影轉望切近於蓬萊萬歲聲𫝊祝實同於嵩嶽
賀天基節李梅亭
正月始和觀象越二三之日皇天眷命飛龍乘九五之
時百祿是宜四方來賀恭惟皇帝聰明淵懿篤實輝光
體乾之元首庶物而寧萬國乘震以出轉一氣而開八
荒瑞夙應於虹流歷誕增於鳳紀臣仰瞻北極遥頌南
山蜀道青天身况居於蜀檄華陽墨水祝請效於華封
賀天基節劉後村
祝堯觀華甲辰式衍於萬齡自周至豐乙未肇迎於六
日虹流紀慶鰲忭均歡恭惟皇帝徽柔懿恭發強剛毅
新三十一年之政符世祖之清明受千八百國之朝彰
武王之繼述誕彌厥月長發其祥臣輓粟罔功采荼非
據不俟駕固將朝也尚留西海之濱能歸美以報上焉
竊謂南山之雅
賀天基節李梅亭
虞帝生於甲子衍鼎盛之春秋周伯見扵丙丁麗離明
之日月俶開犒晏肇聽嵩呼(中賀)恭惟皇帝陛下聖神
武文剛徤篤實五百慶千秋之節博觀金鑑之篇三朝
受四海之圖始御玉觴之享混九州而共貫斂五福以
誕敷臣將指雪邊傾心日表祠鷄蜀道粗知蜀父老之
情歸馬華山尤切華封人之祝
賀天基節方烏山
龍尾伏辰當良月肅清霜之後虹祥流渚適真人下丹
極之期鼎祚山安衢謠海溢(中賀)恭惟皇帝陛下澤覃
萬宇統接千齡納物象於熙和含生豐泰成治功於簡
易取法乾坤日升月恒風行雷動寅畏自度於昭享國
之祥静樂難名益見為仁之夀臣拱瞻極北留繫周南
豹尾雲垂苐馳神於漢殿虎彛霞泛等祝筭於華封
賀重明節黃竹坡
九月肅霜誕紀生商之節四方來賀同傾戴舜之心介
景福以維新標昌期於無極山川薦瑞夷夏均歡(中賀)
恭惟皇帝陛下歷數在躬聰明時憲恩覃萬宇躋仁夀
以無遺守在四夷戢干戈而不殺德既侔於天地夀自
等於山河迨兹誕日之臨茂㩁天休之至臣親逢盛旦
阻守偏州捧漢殿之觴莫陪近列上堯封之祝徒有遐
心
賀重明節王格齋
占長發之祥具曉天休申命之意授泰元之策殆非人
力所致之符亶時載夙之辰對越無疆之慶恭惟陛下
聰明天縱聖敬日躋受漢嶽之三呼荅揚景命斂箕疇
之五福敷錫庶民矧時慈闈並受遐祉我百爾九十何
啻夢齡之期心一臣三千同致後天之祝照臨所暨忭
蹈攸同臣身墮江湖名在簮槖望蓬莱之雲氣雖莫陪
鴛鷺之班奉瑄玉於竹宫幸獲祝乾坤之筭
冊后
賀册皇后李梅亭
上聖盡倫懋建生民之極中闈正位益隆王化之基册
命惟新輿情胥慶臣竊以易十八變上乾坤而下咸恒
詩三百篇經夫婦以成孝敬合由天作治自家齊(中賀)
恭惟皇帝陛下時敏身修日嚴親養爰及姜女思豳七
月之艱難娶于塗山纉禹八年之勤儉式涓榖旦肇正
璇宫湏承堯母之顔降于媯汭兹考宣王之室因是謝
人邦之榮懷民以寧一臣傾心葵日屬耳椒風乏曹植
之材安敢獻母儀之頌考張華之作但知誦帝則之歌
皇太后同聽政
賀皇后趙南塘
膺乾符而廸畏方繹睿思隆坤極以仰成益彰聖孝令
修庭戶澤暢垓埏竊以昔賢君之履帝圖躬要道以順
天下西京如文景武東都若明章和莫不歸尊内朝取
决初政恭惟皇帝陛下哲聰養晦兢業致虔追先皇之
鉅恩欲報罔極禀太母之誠訓未占有孚左右率從小
大允若所謂敬其親則萬人悅仁於家而一國興言舉
斯心治指諸掌臣冒乘駟𫝊阻造龍墀不獲望穆穆薦
羞之容厠蹌蹌蹈舞之列瞻企誦躍倍越等倫
賀册皇后(代皇弟)陳篔窗
渙號楓宸進賢椒掖儼若長秋之正位翕然廣厦之歡
聲恭惟皇帝陛下道妙無倫治崇有夲化行宫壼固欲
形王者之風養備庭闈又將教天下之孝爰及希年之
稱慶乃涓榖旦以升華仰奉親歡俯垂民極臣分光宗
翰聽命治朝喜日月之齊明祝乾坤之並夀
賀册皇后傅伯夀
離日麗天休益緜於寳祚軒星著象位宜正於璿宫大
册渙揚羣情欣忭恭惟皇帝陛下懋昭聖德克謹化源
念宵旰憂勤妙幹萬幾之務而夙夜警戒實關中壼之
賢爰登天作之良用即坤承之重新二南之風教揭四
海之儀刑臣假守潜藩欽聞盛典以婦道率下既追美
於葛覃願聖人多男尚伸虔於華祝
册妃
賀皇帝册妃(代皇弟)陳篔窗
帝庭讀册妃掖陞華家治孔彰邦圖申固恭惟皇帝陛
下恩由親始德自近推肇風化於寰區人倫丕正儼儀
刑於宫壼嬪則具修爰遵慈訓之嚴用陟鴻名之貴佐
日之照普天所瞻臣夙忝近宗幸逢盛事知隂教之漸
達賀陽德之愈亨
誕皇子
賀皇帝誕皇子趙南塘
太簇發春適叶泰通之運高禖享德誕開震索之祥告
語自天讙謠載路(中賀)臣聞君子永祚關寳命之睠懷
聖人多男出輿情之頌望厥占惟舊乃應在今恭惟皇
帝陛下與道合冲以仁為凖膏澤浹乎黎庶其和可知
馨香感於神明何福不降肆丕釐於女士果篤慶於王
家靈源滋長磐石增固臣比修庾職近攝刑臺既駿奔
有百執事之分故旅賀不一書而足
賀皇帝誕皇子王格齋
穹祇隤祉將延洪過歷之占弓韣應祈庸對越承祧之
任事關九廟懽動四方(中賀)恭惟皇帝陛下靈承天心
駿惠祖武民胥嘉靖皆效華封之祝堯神無怨恫靡俟
高禖之祠漢篤生元子式應熙辰某不謂凋年見此遐
福身雖老矣子孫與有於榮懷心實忻然手足不知其
舞蹈
賀皇帝誕皇子李梅亭
斗揭柄扵子躔式對履長之慶星重暉於甲觀肇開震
索之祥社稷安榮華夷闓懌臣竊以封人祝華願惟在
於多男帝子生商命誕膺於百禄矧春秋鼎盛之際重
日月離麗之明有道之長無思不服(中賀)恭惟皇帝陛
下孝型四海仁育羣生怡怡愉愉愛敬盡九重之養詵
詵蟄蟄治安隆千歲之基斯干詠朱芾之宜長樂增綵
衣之喜臣濫紆郡紱阻綴庭紳歌本支百世之詩知不
遺於周士獻父母萬年之頌尚竊附於唐人
賀皇帝誕皇子周山房
重明繼照聿開有永之期一索得男肇啓無疆之慶華
夷蒙福臣庶交欣(中賀)臣聞葛藟施于條枚固關於迓
續世嫡主乎匕鬯尤切於繼承矧當春秋鼎盛之時誕
降岐嶷夙成之器恭惟皇帝陛下迪用吉康寳行慈儉
事上帝而不大聲色惠宗工而時罔怨恫既安樂於神
祇宜申錫於祚嗣臣魚符出守獸舞無階恭聞玉葉之
敷彌覺葵心之嚮才非方朔重陳禖祀之文志切華封
三上聖人之祝
賀皇帝誕皇子(代兩國)陳篔窗
席慶燕禖鍾祥熊夢宗祊盛事海宇歡聲(中賀)恭惟皇
帝陛下宏紹平基繹宣洪業乾而稱父甫踰御極之五
年震以得男適近書雲之一日瑞氣既浮於宫壼慈顔
足稱於慶闈臣幸際殊恩恭被盛美願嗣穆穆皇皇之
詠且賡繩繩蟄蟄之詩
建儲
賀皇帝册皇子王格齋
春宫貳極有開震索之祥寳册揚庭庸鼔巽申之號慶
關九廟風動四方皇帝陛下堯大難名舜恭允塞天職
覆地職載莫喻休功月重輪星重暉益圖大計眷乃承
祧之重居無在傅之勤爰㳙選於剛辰俾光膺於殊禮
臨軒出令示一人有慶之符主鬯得人兆萬世無疆之
福照臨所迨頌詠惟均臣昔參綺皓之游今辱嚴除之
侍靈源暨遠子孫與有於榮懷忭悃發中手足不知其
舞蹈
賀皇帝册太子應松湖
慶鍾烈祖仁賢見十世之孫本立皇家宗社衍萬年之
緒侈盛儀於朱芾渙新渥於綠綈皇帝陛下祇遹燕謀
增光鴻烈以長子主器受之震所繋匪輕為天下得人
謂之仁維公是選懋㨂金枝之秀誕颺玉册之華攷禮
訂名固已遵嘉祐紹興之令典問安視膳益同講建隆
開寳之閎規臣邈戍荒陬聳傳盛事歌樂府重輪之日
幸託照臨奉玉關都護之觴莫陪抃蹈
賀皇帝册皇子應松湖
璿源毓慶獨超百世之本支寳册颺輝遵奏兩朝之典
憲㳙辰見廟主鬯承祧皇帝陛下智臨作君純乾為父
志厪業業用申天命之休禮重親親尤為人道之極上
以尊祖而親族下以固本而寧邦左右前後皆正人教
已嚴於資善賢聖仁孝聞天下位即峻於承華臣忝庶
邦之侯莫陪抃蹈誦吾君之子徒劇謳歌
郊祀
賀郊祀禮成李梅亭
靈承上帝拜况于郊敷錫厥民並受其福備成熙事薰
叶嘉生(中賀)恭惟皇帝陛下翼翼小心顯顯令德氣和
感天地之應百穀用成兵寢極帝王之功四方無侮肇
稱闊典誕舉吉儀泰畤八觚肅圓丘而蕆事細書一札
撫方夏以湛恩臣濫守麾符阻趨籩豆共給楚貢粗慙
縮酒之茅造託湘流莫對受釐之席
賀郊祀禮成王格齋
嚴恭自度罄丹扆之純誠緼豫為紛輯紫壇之熙事四
方來賀萬福攸同叶氣塞乎堪輿歡聲搖乎海岳皇帝
陛下聰明時憲聖敬日躋肇親萬化之原敷錫庶民之
福外烽息警人皆耒耜之甿秋稼登場家有倉箱之積
載念降康之自聿嚴報本之祠多士駿奔贊丕天之鉅
典千童羅舞陳昭代之彌文咸秩百神大賚四海臣久
違北闕隔在西陲㳙選休成幸獲再逢於盛際肅雝顯
相莫繇一覩於祲容苐偕扶杖之民同沭漏泉之澤
明堂
賀明堂禮成牟存齋
天子接千歲之統誕受丕基明堂度九尺之筵備成熙
事下民祗若上帝時㰴(中賀)恭惟皇帝陛下受命溥將
承謨丕顯因五福之照大享崑崙得萬國之歡何虞玁
狁輯我將之伊嘏立爾極於烝民臣尚執干戈阻趨籩
豆雖縻無疆之德莫陪多士之聫
賀明堂禮成李梅亭
至治馨香備成熙事湛恩汪濊敷錫庶民上下統和華
夷闓懌(中賀)恭惟皇帝陛下治民祗懼受命溥將鑒天
明地察之嚴屢修美報思祖功宗德之大尤謹精禋肆
因萬寳之成肇舉九筵之典高靈下墮和氣上騰臣久
遠闕庭莫奔籩豆落霞秋水身縻刺史之左符廣樂鈞
天夢繞總章之右个
賀明堂禮成方秋崖
大享季秋修伊嘏我將之典陳常時夏絶此疆爾界之
分萬國歡心三靈響答臣竊以物本天人本祖夙嚴昭
配之禋聖饗帝孝饗親必具馨香之德不惟四海以職
來祭亦有五原奉珍願臣以此蕆八陛之祠兹實為千
載之遇(中賀)恭惟皇帝陛下嚴恭寅畏齊聖廣淵萬物
盛多慕成康致治之美十年教訓圖高文宿憤之攄時
靡有爭無思不服遠懷盖基於近悅神福殆出於人和
臣舊綴駿奔今司侯牧多士濟濟遥瞻清廟之肅雝征
夫詵詵惟謹皇華之咨度
賀明堂禮成李梅亭
垂拱南面夙陶萬國之驩平秩西成載蕆九筵之享下
民祗若上帝時歆臣竊觀洛誥稱秩元祀之文實維成
周誕保七年之日思文后稷既歌爾極之詩伊嘏文王
復舉我將之典乃今異世與古同符(中賀)恭惟皇帝陛
下濬哲文明嚴恭寅畏寬裕足有容也坐澄滄海之波
神武而不殺夫潜息潢池之警肆合祛於路寢用均福
扵寰區臣濫守封疆阻趨籩豆總章衢室諒益盡天下
之心夜郎䍧牱亦知教諸侯之孝
賀明堂禮成劉後村
中辛㳙吉聿崇三歲之禋上帝享成丕擁一人之慶乾
坤昭貺宇縣歡騰(中賀)恭惟皇帝陛下治極守成禮嚴
報本調元布政尚存黃帝之規嚴父配天肆舉周人之
典精誠格於穹壤叶氣徧於幅員臣分閫攸拘侍祠伊
阻前宣室之席絶企清光扈甘泉之車猶存昨夢
肆赦
賀肆赦王格齋
歷數在躬僕萬年之景命雷雨作解洽四表之歡心凡
蒙一洗之恩皆囿重熙之化(中賀)恭惟皇帝陛下聖由
天縱德乃日新毓德春宫恪謹文王之視膳非心黃屋
適逢虞舜之倦勤勉承不再之言嗣守無疆之歷睠兹
有衆孰非夀皇所養之民咸與為春俾沭嗣聖惟新之
澤爰推曠蕩之典以答遐邇之心恢然天地之施生鼓
以風雷之號令臣叨守下郡與宣宏恩躬遇繼離之明
不私臨照喜偕扶杖之老相與謳歌
賀肆赦王格齋
蕆儀吉土敬共三歲之祠肆𤯝端門敷錫庶民之福渙
發風雷之號沛為雨露之仁凡在照臨舉同慶賴竊攷
聖人之饗帝盖承天意以惠民隤祉發祥具獲靈明之
博貺赦過宥罪是覃汪濊之湛恩恭惟皇帝陛下道冒
堪輿恩柔動植邊鄙不聳皆為來王來享之人年穀順
成復見多黍多稌之世爰對一陽之律載祗八陛之壇
昭升于天聿嚴熙事有秩斯祜燕及函生臣墮在遠方
獲逢盛舉莫陪多士執籩豆以駿奔苐與遠民想笙鏞
而獸舞
玉璽
賀玉璽趙南塘
明王謹德来異域之貢珍博士辯文審先朝之藏璽九
賓咸慶百辟交歡(中賀)臣聞三獻俘而商受球五畤郊
而漢薦璧固天休之是荷亦人力之可營未有大吕陳
於元英弗煩兵取遺珠得於赤水靡待使求綽然雲物
之返初出諸遠夷之效順如今剙見實古鮮倫兹盖恭
遇皇帝陛下誕保民彜丕承祖烈忠誠盛乎内未嘗貴
貨而尚功干戈省厥躬所務尊賢而隆禮故乾位深居
於宸極而坤珍昭受於歲端玉檢金泥蒐祥符之令典
龍車鳳翥侈紹聖之龐恩觀申命之又新披故都之遄
復臣職縻藩邸夢繞觚稜舞干羽于階雖阻對揚於景
鑠卻走馬以糞更祈追蹟於淳風
賀玉璽(代任參)趙南塘
天道左旋炎圖復振皇威北暢珍物遄歸元正會朝普
率呼抃(中賀)伏以海嶽所産惟玉禀陽宗廟之傳以璽
守位元帝得之興晉祚光武因之洪漢京恭惟皇帝陛
下席累聖之休受一謙之益以時和歲豐為上瑞以兵
寢刑措為極功田租弛民羣生莫不安業皮幣事敵遠
國亦且懷仁故弗賓之海隅皆願屬於疆吏函封遠致
不知何國之白環篆刻孔彰咸曰寧王之大寳故府之
藏既入神州之復可知臣病解樞機勉之藩服觴稱萬
夀自憐遂隔於慶儀品列三金猶幸獲共於貢職
改元
賀改元鄭雪巖
纂圖撫運應羲爻九五之占渙號紀年體麟筆一元之
意布宣無外鼓舞惟均恭惟皇帝陛下光紹燕謀丕膺
鴻業謂持盈守成之責雖率舊章而視始正本之規實
觀新政深惟累朝履位之寳一本三代立國之仁慶積
自身福覃於下合二者之古訓標萬紀之徽稱重定乾
坤復開宇宙臣猥叨三輔首拜十行序叶璿璣已見九
重之居正名垂玉歴更同庶國之承休
賀改元戴象麓
繼體纂圖大千齡之接統改元紀事示萬宇之同文綸
綍誕膺華夷胥慶(中賀)恭惟皇帝陛下聰明天縱仁孝
生知惟問安親得於大原故紀歲亦師於成憲于疆于
理念紹興恢復之難浸明浸昌繼淳熙隆平之治集兹
二美用紀初元臣跡繫龍川神馳象魏莫預在廷之列
徒傾拱北之心遠暨朔南一渾中和之教近占名數聿
符億萬之年
賀端平改元李梅亭
政出九重丕承二祖之烈數周六十肇新萬物之元天
開休命之申日永宣光之甲(中賀)恭惟皇帝陛下緝熙
正學總攬大權涵育羣生務文景養民之政導迎和氣
出禹湯罪已之言思端拱信服於西戎及咸平威伸於
北狄魚魚雅雅享有道之長蟄蟄繩繩衍多男之慶裒
兩朝之美號開萬世之丕圖臣濫綴使軺虔宣宸綍審
已正統更願法五始之春秋改定告元行見襲百蠻於
冠帶
元會
賀元會李梅亭
元會蕆儀仗入龍樓之曉孟陬占象歴新鳳紀之編夷
夏來同堪輿協慶(中賀)恭惟皇帝陛下乘乾之徤出震
而亨孝備愛欽浃三宫之和氣書頒寬大轉四海之仁
風於萬斯年自今以始臣久違班著俶布藩條春見曰
朝徒想北辰之拱閏餘成歲敢稽東作之平
元正
賀元正王臞軒
春王正月肇稱獻歲之儀天子萬年增衍泰元之策永
膺多福敷錫庶民(中賀)恭惟皇帝陛下道體泰亨德儀
震動太歲在酉民益富於酒漿休命用申化愈張於琴
瑟嘉與林林之衆茂臻啿啿之祺臣承惠守藩馳心戀
闕讀離騷賦既逢湘水之孟陬奉寬大書願布楚鄉之
農事
賀元正方秋崖
春王三朝撫五辰於庶績天子萬夀轉一氣於八荒睿
智有臨隂陽交泰(中賀)恭惟皇帝陛下剛徤篤實徽柔
懿恭受命惟七年光已宣於文武班瑞于羣后和將在
於唐虞與物為春體元以長臣濫乘一障甫至三榮明
目逹聰但遥想獸樽之酌舉首奮翼無因陪鳬舄之朝
賀元正魏鶴山
重光之配單閼歲旅哲王攝提之正孟陬月臨簇達履
端於始長發其祥(中賀)恭惟皇帝陛下天縱聰明日新
剛徤纂堯之緒嚴羲仲分命之咨行夏之時成伯禹八
年之烈甄陶萬化域壔八荒臣叨守魚鳬阻班燕賀三
里之城七里之郭幸畢土功五畆之桑百畆之田當劭
農事
賀元正李梅亭
歲在閼逢三日先甲律中太簇萬物出寅兹惟行夏之
時孰非就堯之日(中賀)恭惟皇帝陛下湛恩汪濊受命
溥將三光全寒暑平愈加寅畏五穀熟人民育益厚撫
摩玉衡占七政之齊木鐸謹百官之徇履端於始受禄
于天臣承惠守藩馳心望闕孟春之月為端月有開皇
道之端長沙之星曰夀星請祝聖人之夀
賀元正趙南塘
正月始和著於甲令三朝大會盛在寅杓惟聖憲天如
春澤物(中賀)恭惟皇帝陛下儲神蠖濩受命穆清井鉞
參旗戢師干而不試箕風畢雨被豐澤以惟均肇乘蒼
陸之規增受紫壇之筴臣望京浸遠戀闕滋深周衛設
九賓之臚莫陪下列甘泉受羣吏之計惟詠昌期
賀元正(代皇弟)陳篔窗
鳳歷歸餘已兩逢於紀閠龍躔更始且六際於頒春帝
德誕敷民和丕應(中賀)恭惟皇帝陛下體元居正圖大
宅中天地交而萬物通時方叶泰風雨時而百姓足歲
復屢豐屬臨祈穀之佳辰仍叶獻椒之盛旦如山如阜
無古無今臣幸忝宗祊與朝閶闔一陽熊夢已蚤占男
子之祥五日虹流但預祝聖人之夀
冬至
賀冬至劉後村
昴星正冬式敬堯時之授辛日書至允符魯觀之占凡
居有截之區均效無疆之祝(中賀)恭惟皇帝陛下剛徤
中正濬哲文明受六年五服之朝惟新厥德對七日一
陽之復長發其祥嘉與函生同躋夀域臣濫分菟竹越
在蠶叢嶰谷地寒詎望葭莩之動夜郎溪暖惟知葵藿
之傾
賀冬至李梅亭
七年而得攝提契元封之至日八能之合前殿闡大極
之治朝睿智有臨福禄來萃(中賀)恭惟皇帝陛下聰明
淵懿剛徤粹精問寢龍樓謹冬温之定省䟽恩鳳檢廣
春育之涵濡迎神策於泰元薰嘉生之叶氣臣宅西乘
障拱北傾心自顧孤桐難旅周官之琴瑟幸舒一線當
圖蜀郡之袴襦
賀冬至(代潭帥)真西山
羲觀天象驗至日於地雷堯授人時正仲冬於星昴叶
時五紀慶集一人(中賀)恭惟皇帝陛下固結民心延洪
帝命推策二十載肇迎寳鼎之祥卜世八百年長進雲
門之奏一陽來復萬夀無疆臣承惠守藩馳神呼嶽長
沙地濕氣敢望於吹葭化國日長心但同於傾藿
賀冬至(代皇弟)陳篔窗
璿杓插子復初見於天心玉歷標冬觀首書於雲物歡
騰四表慶輯九重(中賀)恭惟皇帝陛下發育功深裁成
道妙御圖六稔久迎化日之舒長課歴萬年又兆陽春
之駘蕩屬唐宫之添線稱舜殿之垂裳不老乾坤無窮
宇宙臣叨陪近屬欣際大君喜溢漢觴共仰龍顔之粹
穆福緜周鼎庶同麟趾之阜安
祥瑞
賀雪黃竹坡
同雲蔽野甫占寒氣之升浮玉飛英爰表豐年之瑞事
關扈正喜徹龍顔(中賀)恭惟皇帝陛下綏靖嘉師彌綸
神化潜天而天潜地而地罔間幽深曰雨而雨曰𤾉而
𤾉同施闔闢時屬三冬之序祥開六出之霙委積徘徊
凝寳光於鳷鵲氛氲散漫接雲氣於蓬萊袪癘疾於崇
朝啓豐穰於嗣歲雖均覆幬實頼裁成臣等俯愧燮調
勉圖報稱列賢才於庶位無晝臥洛陽之人激士氣扵
三軍有夜入蔡州之志
奏捷
賀收北土趙南塘
一旅棲虞久鬱復讐之志偏師克蔡倏收殘寇之功河
嶽謐清雷風驩動(中賀)竊惟啓之勦扈氏盡召六卿武
之逐匈奴親率萬騎矧肅慎之遺裔自靖康而積仇馮
恃兩河緜跨累世塗炭我黔庶席捲我衣冠氣奪上靈
勢徧中土苟知懷忠抱義孰不殞身痛心以為何時得
殄此賊而今乃貔虎弗煩於顕討鯨鯢坐却於嚴誅五
旬而併舉燕城一月而三獻戎捷其剪暴除亂如拉枯
拾遺夐無前儔可謂大慶方厥根横長百年芟夷之弗
能及其焰將消一日撲滅而已盡繄惟天助顧豈人謀
此盖恭遇皇帝陛下英略通神仁聲懷遠御得其道能
令夷貊之率從告成厥功遂刷高文之宿憤方將紫盖
備太常之駕絳衣陳司隸之儀趣先修奉於洛陽雜耕
於渭上中興丕緒允屬昌期臣等汗馬靡勞雲龍何幸
受命而拜萬夀既式辟於漢疆移軍而復兩京尚繼刊
於浯頌
賀蜀道誅馘吳曦黃竹坡
邊臣負固敢萌僣叛之心聖筭伐謀亟正誅夷之典方
檄書於巴蜀已函首於京師天理昭明人心闓豫(中賀)
竊以乾坤設位定尊卑而不易春秋立法馭臣子以至
嚴倘懷&KR0008;獍之凶難逭鯨鯢之戮盖神人之共憤抑覆
載之不容蠢爾逆曦敢萌亂略惟爵賞之異數既封殖
于爾家載於旂常具紀前人之烈畀之節鉞爰及不肖
之孤金帛子女充牣其庭山川土田皈章爾宇曾無寸
效少答殊恩乃包藏其禍心欲跳梁於井幹舉關内喉
襟之地剪為盗區強漢中冠帶之民悉令胡服犯天下
之大戒此人情之必誅剖貪惏之豕心聊快三軍之怒
獻突梯之鼠首各陳一體之功復見官儀來告宗廟恭
惟皇帝陛下修攘御宇勤儉守邦臨民忠嘉所謂父生
而師教流澤汪濊是誠春育而海涵惟兹昏迷自冒典
憲既正藁街之罪坐令棧道之安外攝蠻夷内懲姦慝
臣等叨居邇列莫贊明謨苐忻僣亂之平行見規恢之
復隗囂既敗知建武之中興劉闢成禽頌元和之聖德
賀誅吳曦危㢲齋
河山有誓敢爾負恩天地不容竟兹授首人神憤雪海
宇歡同恭惟皇帝紹開中興布宣聖武三軍協力事方
急於規恢一夫當關志乃謀於竊據公連遠域欲悖太
陽以所守匪親而化為豺狼謂無天道見無禮於君而
誅如鳥雀寧變人心不勞尺兵遂膏齋斧平劉闢於蜀
本元和聖德之明除子璋於綿豈成都猛將之力臣叨
聫近屬假守神臯自謂露布之馳不知屐齒之折大開
明堂之朝賀深慰清廟之宣揚
恢復
代宣司賀復泗州應松湖
十乘啓行誕播順天之罰一城得雋首歸輿地之圖壯
士氣於前茅憚皇靈於破竹山河開闢夷夏歡呼竊惟
大義之鼓行尤貴先聲之響應漢數百戰由下沛以迎
降湯十一征盖自葛而始載矧泗水之名郡本都梁之
故城雞犬相聞久渴旱霓之望豺狼肆噬可稽時雨之
師肆搴幟以先登果倒戈而效順民皆安堵市不易廛
破淮北之藩籬諸道並進扼山東之門戶萬里長驅陛
下默運神機於昭聖武過師枕席之上救民水火之中
曰徯后后來蘇争持牛酒有不戰戰必勝行洗甲兵臣
肅奉廟謨董司戎律鋪淮濆而徹境土已觀因壘之降
伐玁狁以奏膚功竚見犂庭之舉
翰苑新書後集上卷二十
