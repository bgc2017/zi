翰苑新書前集卷七十
干請
歷代事實願備一藥石(唐元澹字行冲及進士第累遷通事舍人狄仁傑器之嘗謂仁)
(傑曰下之事上譬富家儲積以自資也脯腊膎胰以供滋膳參术芝桂以防疾疢門下充旨味者多矣願以小)
(人備一藥石可乎仁傑笑曰此吾藥籠中物不可一日無也)鉛刀一割(通鑑晉紀譙王永曰公未)
(見知耳鉛刀豈無一割)脱穎囊中(史記平原君傳毛遂曰使遂早得處囊中則穎脱而出非特末)
(見而已)和璧連城(晉張載傳和璧之在荆山云云)鑄金為莫耶(列子大冶鑄金金乃)
(躍曰我且必為莫耶)鉛刀一斷(漢班固敘傳搦朽摩鈍鉛刀皆能一斷)借勢王公(韓與)
(邢尚書書云布衣之士身居窮約不借勢於王公大人則無以成其志)高自稱譽(前東方朔傳武)
(帝舉賢良文學材力之士朔上書高自稱譽上偉之令待詔公車)上書自鬻(前東方朔傳朔上書)
(自鬻曰臣朔勇若孟賁捷若慶忌廉若鮑叔信若尾生若此可以為天子大臣矣)零雨待雲興
(魏愷傳愷自散騎常侍遷青州刺史固辭文宣大怒曰何物漢子與官不就由是積年沈廢後遇愔於路自陳)
(愔曰咸猶中旨愷曰雖復零雨自天終待雲興四嶽愔欣然數日除霍州刺史)
皇朝事實上書求薦(程氏遺書先生云一日頤與韓持國范夷叟泛舟於潁昌西湖須臾)
(官將云有一官員上書謁大資乃是求知巳頤曰大資居位却不求人乃人倒來求已是甚道理夷叟云求薦)
(章常事也頤云不然只為曾有不求者不與來求者與之遂致人如此持國便服)勤職所以求
知(童蒙訓榮陽公吕希哲也與諸人云自少官守處未嘗干人舉薦以為後生之戒從父舜從守官會稽人)
(或議其不求知者仲父對云勤於職事乃所以求知也)
羣書精語一經品題便作佳士(李白與韓荆州朝宗書今天下以君侯為文章)
(之司命人物之權衡一經品題便作佳士而今君侯何惜階前盈尺之地不使白揚眉吐氣激昂青雲耶)分
斗水濟濡沫之枯鱗(駱賓王文倘能分其斗水濟濡沫之枯鱗惠以餘光照孀棲之寒女)
(使伏櫪駑蹇希騏驥而蹀足竄迹翩飜排鴛鴦而刷羽)顧盼曲流剪拂增價(同上奮短)
(翮於槍榆希高標之餘拂濯鮮鱗於涓滴望鴻浪之微沾所冀顧盼曲流剪拂增價則鉛刀起一割之用跛鼈)
(致千里之行)匠石之睨伯樂之顧(韓愈為人求薦書某聞木在山馬在肆過之而不顧)
(者雖日累千萬人未為不材與下乘也及至匠石過之之而不睨伯樂遇之而不顧然後知其非棟梁之才超逸)
(足也以某在公之守下非一日是生於匠石之園而長於伯樂之廏者也於是而不得知假有見知者千萬人)
(亦何足云昔人有鬻馬不售於市者知伯樂之善相也從而求之伯樂一顧價增三倍某與其事頗相類是故)
(終始言之耳)非言之難為聽而識之者難遇(韓愈上李侍郎書時為江陵法)
(曹參軍愈應舉覓官凡二十年矣薄命不幸動遭讒謗進寸退尺卒無所成云云惟是鄙鈍不通曉於時事學)
(成而道益窮年老而智益困私自憐悼悔其初心髮秃齒豁不見知已夫牛角之歌辭鄙而義拙堂下之言不)
(書於傳記齊桓舉以相國叔向攜手以上然則非言之難為聽而識之者難遇也)遑遑乎四海
無所歸(韓愈上宰相書今有人生二十八年矣名不著於農工商賈之版其業則讀書著文居窮守約亦)
(時有感激怨懟奇怪之辭以求知於天下四舉於禮部迺一得三選於吏部卒無成九品之位其可望一畝之)
(宫其可懷遑遑乎四海無所歸恤恤乎饑不得食寒不得衣濱於死而益固得其所者爭笑之云云伏念今有)
(仁人在上位若不往告之而遂行是果於自棄而不以古之君子之道待吾相也其可乎寧往告焉若不得志)
(則命也其亦行矣)惴惴焉不得出大賢之門下是懼(韓退之上宰相書今)
(天下一君四海一國舍乎此則夷狄矣去父母之邦矣故士之行道者不得志則山林而已矣山林者士之所)
(獨善自養而不憂天下者之所能安也如有憂天下之心則不能矣故愈每自進而不知愧焉書亟上足數及)
(門而不知止焉寧獨如此而已惴惴焉惟不得出大賢之門下是懼亦惟少垂察焉)所屈伸乎知
已(駱賓王文魯澤祥麟希委質於宣父吳坂逸驥實長鳴於孫陽所貴在乎見知所屈伸乎知已)連城
之珍俟楚文而進(唐文粹連城之珍俟楚文而乃進高山之操待鍾期而後發)時致
座側使進其所有(韓愈代張籍與李中丞書籍善為詩使其心不以憂衣食亂閣下無事時)
(一致之座側使跪進其所有閣下憑几而聽之未必不如聽吹竹彈絲敲金擊石也)
前賢詩詞儻遇拂拭恩(劉長卿詩鐵衣雖正澀寶刃猶可試儻遇拂拭恩應知轉犀利)
願君垂採摘(王維集幸堪調鼎用願君垂採摘)春風半張紙(楊誠齋求陳壻薦書)
(獨念東牀客猶沈左選曹春風半張紙立地作宜敖)相知不相薦(杜荀鶴詩相知不相薦何以自)
(謀身)丞相舊知為學苦(鄭谷感懷投時相丞相舊知為學苦更教何處貢篇章)枯朽
猶能出菌芝(蘇東坡詩)願辱太守薦(韓愈詩齪齪當世士所憂在饑寒云云願辱太守)
(薦得充諫諍官排雲叫閶闔披腹呈琅玕致君豈無術自進誠獨難)無鹽煩刻畫(歐陽公詩云云)
四六警語(雖寒菊自芳於籬下而苦李誰念於道旁)
(既被點鐵化金之賜寧無乞醬得酒之心)(勉驢技之一鳴希馬價之三倍)
(流涎久動於麯車病顙輒希於箕秣)(迹雖阻於登龍心竊希於附驥)
(為黃憲而解榻攜鬷明而上堂)(操魚目而賈夜光之肆薦豚蹄而祝天時之豐)
(遇終期於萬一瀆敢避於再三)(噂沓聽恩睢盱望施)(今既迫矣能無請乎)
(爨桐難售苦李易捐)(敢憑蟠木之先容輒效錐囊之自贊)
(三吐哺而下白屋昔者見之一舉手而轉清波今其時矣)
(叩角而歌白石聊假此以干齊築臺而飾黃金猶庶幾於始隗)
(祝甌窶而操豚蹄不夸而狹見彈丸而求鴞炙匪躁斯狂)
(說項斯之詩於到處幸已不遺吹揚雄之賦以上天更期有遇)
(月明遶樹自憐烏雀之何依海上問津或謂斗牛之可訪)
(有三品筆誰無收名定價之思持一瓣香敢作噓枯吹生之想)
(牛鐸至微荀令君取以調樂爨桐無用蔡中郎識其中琴)
(所求易與巢林之鷦不過一枝安敢負知伏櫪之驥猶思千里)
(敬為曾南豐試展瓣香之禮何為陳師道長令三徑之荒)
(文穆取人才多夾袋之所蓄元獻待寒士至樽酒以相歡)
(范叔一寒哀之命也不哀之命也杜陵十暑可以言歟未可以言歟)
(祁公用則所舉必名世流司馬出則其徒有行道志)
(蟠木為萬乘之器必資根柢之容祥金躍大冶之爐敢作鏌鎁之想)
(溝中犧尊之斷拔之泥塗車下牛鐸之音薦之郊廟)
(譬百里之遠游半道尤艱於九十猶中流之未濟一壺何啻於千金)
(傳和凝之衣鉢殊愧前修備狄相之參苓願從今始)
(况逢人說項斯已嘗借品題之論而知我者鮑子亦妄希奬拔之恩)
(蠟言脂貌靡容鞭賈之欺馬勃牛溲願廣醫師之蓄)
(陳陽之薦陳咸豈是莫如於同姓嵇康之薦嵇紹蓋將曲念於陳人)
(鳶飛魚躍不自知鼓舞之私蟲臂鼠肝但悉付生成之造)
(效王巖叟之為客誓不出於他門持陳師道之瓣香期力酬於知巳)
(向來瓣香之敬直為南豐此去翹材之延願陪東閣)
處幕干薦(月華先得莫如近水之樓臺雲厦不棲更傍誰家之門戶)
(抗塵衛幕雖獲事大夫之賢定價韓門庶幾在弟子之列)
(廣厦萬間已託湖上龜魚之蔭丹砂九轉早成鼎邊雞犬之仙)
(子來幾日何裨幕府之文書我有二天更傍誰家之門戶)
因人干薦(敢憑蟠木之先容輒效錐囊之自薦)(然苟以平昌之言足信則或知尹公之取必端)
(觀元瑾所以問柳子所以答由潁客唱其行崔公唱其文)
(或借鄭李崔盧而引援或憑金張許史以提拔)
(固非曹劉沈謝摸索以可知且無金張許史揄揚而為助)
(薦希文而用之昉於元獻援老蘇者衆矣倡則歐陽)
(坡老之稱叔弼未忘六一之恩山谷之譽少章亦以太虚之故)
(黃金可鑄豈容躍冶以自言白日無私尚冀覆盆之可照)
(意謂鄉貴得上林之賦索囊而空或問帝城有公子之書摶手以對)
(晏元獻知希文而更薦在沂公何愧於知人歐陽脩見韓相而輒忘恐明允自嗟於終老)
再干(昌黎三書敢憚煩於凂瀆山公一字願早賜於褒榮)
(麞頭鼠目自難逃水鑑之明馬勃牛溲或可備藥籠之用)
(琴彈山水之幽世能知而有幾瑟動鬼神之聽王不好以伊何)
(知巳難逢自歎后山之易老薦賢云衆忍令侯喜之終遺)
(濂溪嘗蒙清獻之知屢煩薦表明允既因韓公以進猶再投書)
(寸莛之撞洪鐘豈堪出手斗水之活涸轍久切垂涎)
(抱璞獻楚縱没世以奚為鼓瑟干齊宜窮年而弗售)
(和璞固珍寧無刖足之患隋珠雖美尚貽按劒之疑)
(流水高山信賞音之難遇巨杗細桷冀作室之兼收)
(韓公德量然猶年少之見疑坡老風流追悟詞人於已去)
(如廬江不省於君公自知駑下倘燕國曲憐於子壽或可激昂)
(八折灘挽上水之船固難於進一簣土虧為山之仞忍棄其初)
(杜工部願依嚴公子而偶爾遭逢兹為幸甚王文康欲為梅聖俞而似乎猶豫更望斷然)
幾得而失(雷電取將已下仙官之勅蓬瀛且至却回方士之船)
(望三山而船輒引回幾能徑到登八重而門不得入多廢垂成)
(嗟東隅已失矣豈無望於桑榆激西江以活之曾不如於升斗)
(田歆所薦者六而五奪於親要巨源所拔者十而九出於權門)
(雖夢中之蝶已與迹以俱化然塞上之馬必有時而復還)
(以温生為才又以石生為才向者未堪於兩及曰由可從政復曰求可從政今其以次而兼收)
求辟(聽綸巾羽扇之談莫參檄筆撫簞食壺漿之俗願竄辟書)
(北道之乘洪鈞允謂千齡之遇東閣之來衆彦未應一士之遺)
(天下官豈以恂故冗耶或容寸進海内士賢於隗者至矣是在一陶)
(駑馬頗困於脩程今方税駕去燕來尋於舊壘倘為捲簾)
(朝拔温造暮羅石洪舉幕之士盡矣遠取居易近捨皇甫明公之見不然)
(鳳翼龍鱗孰不希於攀援牛溲馬勃皆有望於蓄藏)
(與其進與其潔方將倚夫子之宫牆能勿誨能勿勞倘許近先生之琴瑟)
(念故園之桃李差易為春收藥籠之參苓早期備數)
(得不得之有命當安造物之鑪錘樂莫樂兮相知更傍誰家之門戶)
(吐哺而得三士誓歸周公百千人之中歃血而定一言許繼毛生十九人之後)
(非緣推轂欲自列於筦庫七十家之中但冀摳衣將獲齒於承家二三子之後)
求援
歷代事實轍魚升斗水之活(莊子外物篇車轍之中鮒魚曰我東海之波臣也豈)
(有升斗之水而能活我哉)穽虎搖尾(前司馬遷傳猛虎居深山百獸震恐及其在陷穽之中搖尾求)
(食)
羣書精語一舉手轉之清波(韓愈應科舉與人書天地之濱大江之濆有怪物焉)
(蓋非常鱗凡介之品彙匹儔也其得水變化風雨上下于天不難也其不及水蓋尋常尺寸之間耳其窮涸不)
(能致乎水為獱獺之笑者蓋什八九矣如有力者哀其窮而運轉之蓋一舉手一投足之勞也然是物也負其)
(異於衆也且曰爛死於沙泥吾寧樂之若俛首帖耳搖尾而乞憐者非我之志也是以有力者遇之熟視之若)
(無覩也其死其生固不可知也今又有有力者當其前矣聊試仰首一鳴號焉庸詎知有力者不哀其窮而忘)
(其一舉手一投足之勞而轉之清波乎其哀之命也其不哀之命也知其有命而且鳴且號者亦命也)持
長綆出之千仞(柳上李夷簡相公書宗元聞有行三途之艱而墜千仞之下者仰望於道號以)
(求出過之者日千百人皆去而不顧俄而有若烏獲者持長綆千尋徐而過焉其力足為也其器足施也號之)
(而不顧顧之曰不能力則其人知必死於大壑矣何也是時不可遇而幸遇而又不逮乎已然後知命之窮勢)
(之極其卒呼憤自斃不復望於上矣云云伏惟念墜者之至窮錫烏獲之餘力舒千尋之綆垂千仞之艱致其)
(不可遇之遇以卒成其幸庶號而望者得畢其誠)援之幽窮推之高顯(韓愈上考功崔)
(虞部書愈不肖行能誠無可取抱愚守迷固不識仕進之門乃與羣士爭名競得失行人之所甚鄙求人之所)
(甚利其為不可雖童昏實知之如執事者不以是為念援之幽窮之中推之高顯之上是知其文之或可而不)
(知其人之莫可也知其人之或可而不知其時之莫可也)吹律召東風以薰之(劉賓客集)
(譬諸蟄蟲坯戶而死者與木槁死亦無以異矣春雷一震必歆然翹首與生為徒况有吹律者召東風以薰之)
(其化也益速)援衆溺於坎深之下(劉賓客集施一陽於剝極之餘援衆溺於坎深之下)
斗水濟濡沫之枯鱗(駱賓王集倘能分其斗水濟濡沫之枯鱗惠以餘光照孀棲之寒女)
(使伏櫪駑蹇希騏驥而蹀足竄迹翩翾排鴛鴦而刷羽)蹈水火者之求免(韓昌黎文蹈水)
(火者之求免於人也不惟其父兄子弟之慈愛然後生而全之也將有介於其側者雖其所憎怨苟不至乎欲)
(其死者則將大聲疾呼而望其人之救也)墜井者求出(杜牧之文墜井者求出執熱者願濯)踣
者謼而求拯(劉賓客集夫踣者思起必謼而求拯疾者思愈必呻而求醫)無扳聮之
勢(韓愈釋言愈之族親鮮少無扳聮之勢於今不善交人無相先相死之友於朝無宿資蓄貨以釣聲勢)
進相援也退相拯也(同上答元公謹論仕進書獨不得與足下偕生中古之間進相援也)
(退相拯也已乃出乎今世雖王林國韓長孺復生不能為足下抗手而進以取僇笑矧僕之齷齪者哉)外
無蚍蜉蟻子之援(同上題張中丞傳後云云)出谷罕求聲之援(唐文粹入)
(州無為言之侶出谷罕求聲之援)攀驥逸而無由(駱賓王文攀驥逸而無由仰鵰飛而自失)
起廢者二(柳子厚起廢答今兹是州起廢者二焉東祠躄浮圖中廏病顙之駒云云躄浮圖有師道)
(居東祠十年扶服輿曳今年他有師道者悉以故去始學者與女釋者倀倀無所師遂相與出躄浮圖以為師)
(中廏病顙之駒顙之病亦且十年色玄不尨無異技硿然大耳今刺史來莅吾邦無以為乘廏人咸曰病顙駒)
(大而不尨可秣飾焉)
前賢詩詞餘波期救涸(杜甫詩)遺簪莫棄捐(温飛卿詩折簡能榮瘁遺)
(簪莫棄捐韶光如見借寒谷變風烟)誰為乞火人(杜牧之詩自愧掃門士誰為乞火人)遺簪
墜耳應留念(羅隠詩遺簪墜耳應留念門客如今只下寮)可能全忘未燃灰
(上同云宣室夜闌如有問可能全忘未燃灰)親交可攀援(韓愈送進士劉師服時節不可翫親)
(交可攀援)鄉曲無知巳(孟浩然詩鄉曲無知巳朝端乏親故依誰為揚雄一薦甘泉賦)孤雲
獨無依(文選貧士詩萬族各有託孤雲獨無依)
四六警語(客或墜險途千仞之下未忘引領以求憐工欲累浮屠九層之高尤以合尖而為貴)
(魚尾既頳詎敢忘升斗於東海烏頭可白倘或憐三匝於南枝)
(固將引手於已墜之淵是謂施恩於不報之地)
(介為時論所喧雅見稱於永叔軾陷深文之久獨受薦於景仁)
(一飯念民推赤心而起廢萬間庇士赦小過以舉賢)
(大事從長不能委其規矩準繩他人有心推而内之罟擭陷穽)
(已老而帝好少命也奈若何賣漿而天值寒時哉不我與)
(若墜諸淵孰能投足以相拯仰觀于上不免伸吭而一鳴)
(倘遇有力而不鳴將歸永棄如迫垂成而遽止盡廢前功)
(處涸寒之谷非吹鄒子之律則不生墜極深之淵非垂烏獲之綆則曷致)
陳情
歷代事實願生入玉門關(通鑑漢和帝紀班超久在絶域年老思土上書乞歸曰臣)
(不敢望到酒泉郡但願生入玉門關)先狗馬填溝壑(前漢東方朔傳云隆天重地死無以塞責)
(一日卒有不勝灑掃之職先狗馬填溝壑切有所恨)欲仕困於無津(晉陶侃傳范逵謂侃曰欲)
(仕郡乎曰困於無津)
羣書精語蚊蚋負山鷹鸇逐鳥(劉禹錫文蚊蚋負山力誠不足鷹鸇逐鳥志則)
(有餘)草木賤軀烏鳥微志(同上草木賤軀誠不足惜烏鳥微志實有可哀)霄漢益
高泥塵永棄(柳子厚文霄漢益高泥塵永棄瞻仰遼絶陳露無由)負辠淪伏聲鎖
跡滅(同上)螻蟻之誠難達(白居易集葵藿之心徒傾螻蟻之誠難達)場藿向陽
輒思自效(權載之集蹄涔赴海誠亦無因場藿向陽輒思自效)辠積如山命輕如
髮(欒城集云云)
前賢詩詞終隨松柏耐風霜(王臨川集曾與蒿藜同雨露終隨松柏耐風霜)終
欲回身寂寞濱(同上豈堪置足青雲上終欲回身寂寞濱)芻狗何勞收已陳
(欒城集木雞自笑真無用芻狗何勞收已陳)
辯謗
歷代事實為之辯理(晉惠帝紀初大司馬冏疑中書郎陸機為趙王倫撰禪詔收欲殺之)
(大將軍為之辯理得免死因表為平原内史)飛語(通鑑唐德宗紀李晟大安園多竹復有為飛語者云)
(李晟伏兵大安園謀因倉卒為變晟遂斫伐其竹)大節白於世(唐李翰傳張巡死節睢陽人媢)
(其功以為降賊肅宗未及知李翰傳巡功狀表之帝因是感悟而巡大節白於世)薏苡之譖(後漢)
(馬援傳援自交趾還載薏苡一車時人以為南土珍怪有上書譖者以為珍珠)
羣書精語無信人之言(詩揚之水無信人之言人實誑女)予豈好辯哉
(孟子滕文公下予豈好辯哉予不得已也)刺心以自明(李少卿文刺心以自明剖頸以見志)傲
宰相傲翰林(韓退之釋言有來謂愈者曰子獻相國詩書乎曰然曰有為讒於相國之座者曰韓)
(愈曰相國徵余文余不敢匿相國豈知我哉子其慎之云云又有來謂愈曰有讒子於翰林舍人李公與裴公)
(者子其慎歟云云既累月上命李公相客謂愈曰子前被言於一相今李公又相子其危哉愈曰前之謗我於)
(宰相者翰林不知也後之謗我於翰林者宰相不知也今二公合處而會言若及愈必曰韓愈亦人耳彼傲宰)
(相又傲翰林其將何求必不然吾乃今知免矣既而讒言果不行)非狂惑喪心之人(同上)
(夫傲雖凶德有恃而敢行愈之族親鮮少無扳聮之勢於今不善交人無相生相死之友於朝無宿貨蓄貲以)
(釣聲勢弱於才而腐於力不能奔走乘機抵□以要權利夫何恃而傲非夫狂惑喪心之人蹈河而入火妄言)
(而罵詈者則有之矣而愈人知其無是疾也)困於口舌不能自明(唐李光弼贊光弼困)
(於口舌不能以忠自明)孔墨不能免讒(前漢鄒陽傳上書曰孔墨之辯不能自免於讒䛕)
作詩以絶(詩何人斯暴公為卿士而譖蘇公焉故蘇公作是詩以絶之)讒人罔極(詩青)
(蠅營營青蠅止於樊豈弟君子無信讒言讒人罔極構我二人)巷伯傷讒(詩巷伯寺人傷於讒故作)
(是詩也)巧言傷讒(詩巧言大夫傷於讒故作是詩也)巧言易信孤憤難伸
(劉賓客集巧言易信孤憤難伸)詆訶萬端(柳子厚文詆訶萬端旁午構扇)衆口相咻有
口難訴(欒城集云)
前賢詩詞巧語屢曾遭薏苡(東坡云)
四六警語(造謗於下者初若含沙之射影但期隂以中人宣言於庭者遂肆鳴梟之惡音孰不聞而掩耳)
(出煨燼於溺灰之後援窮困於擠壑之餘)(醉尉呵怒窮鬼揶揄)
(賴白日青天之照臨賜震風凌雨之帡幪)(回槁木寒灰於既死起游魂白骨而再生)
(蜂蠆起懷豺狼當道)(固已不勝衆楚之咻豈謂又生一秦之患)
(舉有竊鈇之態動成投杼之疑)(竊幸子虚之事白敢期薦福之碑轟)
(但期薄人于險靡防投鼠而傷)(若謂叨逾於寵數誠且甘之至云結造於事端則為冤矣)
(吏奸雜治知繫影之無端口語横生信吠聲之可畏)
(事遭非意蹊田迺至於奪牛訟欲自明穿屋誰知其無角)
(衆怒所遷幾類水中之蟹一揮而去又同瓜上之蠅)
(始恃帡幪之可託安得禍機孰云萋菲之横生反汚恩地)
(墮井誰肯救而又下石焉餘燼寧復燃猶有溺灰者)
(不疑償同舍之金彼誠誤矣晏子解左驂之贖幸熟識焉)
(略無教化繼聖門之絃歌但有語言為讎家之組織)
(激水西江振網罟暴鰓之急摶風北海縱樊籠鎩翮之飛)
(市三𫝊而有虎誰為釋疑墨一誤而成蠅卒蒙觀過)
(補壊牆而翁怒自干非意之誣束緼火而婦還更冒曲成之造)
(又復妄發不勝汲黯之狂非所宜言正坐漢家之法)
(平生舊友至此著嵇康之書一時諸公鮮不畏劉輿之膩)
(告曾參而三至理或可疑畏楊震之四知心無甚愧)
(兩曾參未知孰是咸懷投杼之疑一王沂不足增威力解伏鍖之怒)
(鬼劈口而妄出瞽言天奪魄而仰膺震怒)
(謂虚船觸人而褊心不怒雖以無他然強弩射市而薄命先遭莫非自取)
(志雖修而身愈困譽未信而毁已加)
(謂柳士師之黜豈一身禍福之足云而阿大夫之烹實公道廢興之所自)
(提煢煢溝壑之身出洶洶風波之地)
(天下有道庶人不議特欲懲利口之文衆人欲殺吾意憐才初弗罪屬文之士)
(敢期智伯之知終弭國僑之謗)
湔洗
羣書精語息我黥而補我劓(莊子云)振拔泥塗(前班固敘云)枯
骨復被肉(後漢趙壹云)洗刷疵垢宣暢湮鬱(通鑑)入湯之禽復
假羽毛(蘇武報李陵書使入湯之禽復假羽毛自斷之足復蒙連續)塵洗天波(陸機表云)
(塵洗天波謗絶衆口)迴霜收電(同上云)拔泥塗之久辱(文粹云)枯條與
秋蘭垂芳(陸士衡賦使枯朽之枯條與秋蘭垂芳陸沈之羽復共翔鴻撫翼)出泥騰霄
從骨生肉(白侍郎云)提拔出泥吹噓生翅(同上云)抆拭舊痕湔
洗前過(杜牧之文抆拭舊痕湔洗前過必欲牽復用存始終)育豐肌於朽骨(劉越石文)
(生繁華於枯荑)折脅臏脚之倫得自拂飾(柳子厚上西川武元衡相公謝撫問啓是)
(將收孟明於三敗責曹沫於一舉俾云以期效命於鞭策之下此誠大君子并容廣覽棄瑕錄用之道也)
前賢詩詞恩波起涸鱗(杜甫詩云)洗拔出泥滓(白侍郎詩云)重雲
開朗照(杜甫詩重雲開朗照九地雪幽魂)聖代也知無棄物(羅隠詩云)莫教
狼籍渾沙泥(僧參寥子雪詩安得層霄返收拾莫教狼籍渾沙泥)長使賤泥沙(錢起)
(詩莫因毫髮累云)
四六警語(見管夷吾解桓彝之憂是將有賴必祁大夫明叔向之罪今見其人)
(觀過知仁允蹈聖人之明訓鞠躬盡力仰希前哲之盛心)
(讀誓殽之書未忘前過陳出師之表永愧先賢)
(駑駘失路固已無歷塊之功頑鑛遭時尚或有發硎之意)
(復神明於舊觀已悟昨非措步武於夷途復從今始)
受知
歷代事實知我者鮑子(史管仲曰生我者父母知我者鮑子也鮑叔既進管仲以身下)
(之天下多管仲之賢而多鮑叔能知人也)知人號席公(唐席豫字建侯典選六年拔寒遠士多至)
(臺閣當時推知人號席公)知人之鑒(隋高孝基所舉杜如晦房玄齡等後皆自致公輔論者稱孝基)
(有知人之鑒)當為南州冠冕(蜀志龐統字士元少時樸鈍未有識者潁川司馬徽清雅有知)
(人之鑒統往見徽徽稱統當為南州士人之冠冕由是漸顯)荆州老從事(世說習鑿齒有才桓)
(宣武器之未三十嘗為荆州治中謝牋曰不遇明公荆州老從事耳)庇其宇下(世說庾太尉少為王)
(武子所知庾過河歎王曰庇其宇下使人忘寒暑)士為知巳死(史記趙襄子滅智伯其臣豫讓)
(逃遁山中曰嗟乎士為知巳者死女為說巳者容今智伯知我我必為報讐死而以報智伯則吾魂魄不愧矣)
羣書精語驥鳴知巳(戰國策驥服鹽車而上太行遷延負轅不能上伯樂遭之下車攀而)
(笑之驥於是俛而噴仰而鳴聲聞於天若出金石者何也彼見伯樂之知巳也)一顧而馬價十
倍(同上有人市駿馬者三旦立市人莫之知伯樂一顧之一旦而馬價十倍)驥遇孫陽而得
代(楚辭驥躊躇於弊輦兮遇孫陽而得代注孫陽伯樂姓名也)騏驥長鳴盧狗悲號
(曹子建自試表騏驥長鳴伯樂昭其能盧狗悲號韓國知其才是以效之齊楚之路以逞千里之任試之狡兔)
(之捷以驗搏噬之用)良工知和寶巧冶知干將(南史沈約傳云美玉藴於碔砆凡人)
(視之藐焉良工砥之然後知其為和寶也精鍊藏於鑛璞庸人視之忽焉巧冶鑄之然後知其為干將也)未
有如盧公之知我(韓愈與盧郎中薦侯喜狀其人為文甚古立志甚堅自言為閤下所知辭)
(氣激揚面有矜色曰侯喜死不恨矣喜見王公數百未今嘗有如盧公之知我也比者分將委棄泥塗老死草野)
(胷中之氣勃勃然復有仕進之路矣愈感其言賀之以酒謂之曰盧公天下之賢刺史也未聞有所推引蓋難)
(其人而重其事今子鬱為選首其言死不恨固宜也古所謂知巳者正如此耳)稱於天下曰知
巳(韓愈上張僕射書天下之人聞執事之於愈如此皆曰執事之用韓愈哀其窮收之巳耳韓愈之事執事)
(不以道利之而已耳苟如是雖日受千金之賜一歲九遷其官感恩則有之矣將以稱於天下曰知巳則未也)
辱知辱愛受容受察(韓愈上鄭相公啓愈為相公官屬五年辱知辱愛伏念曾無絲毫事)
(為報答效日夜思慮以為事大君子當以道不宜苟且求容悦故於事未嘗敢疑惑宜行則行宜止則止受容)
(受察不敢進謝自以為如此真得事大君子之道)特達而相知者千載之一遇
(文選四子講德論云云)受德者不待成身(柳子厚文古之知巳者不待來求而後施德舉)
(賢而已受德者不待成身而拜賜感知而已故不叩而響不介而合則其舉必至而其感亦甚)吕望之
鼓刀甯戚之謳歌(楚辭說操築於傅巖兮武丁用而不疑吕望之鼓刀兮遭周文而得舉甯)
(戚之謳歌兮齊桓聞以該輔)知巳如麻不患不顯(柳文云)
前賢詩詞桐遇知音已半燋(白侍郎詩馬因回首雖增價桐遇知音已半燋)圭
璧無卞和(唐文粹圭璧無卞和甘與頑石列舜禹無陶堯名隨腐草滅)
四六警語(啞鐘寧冀其再調敝箒遽從而增價)(不假左右游揚之助自垂高明特達之知)
(人所共捐借譽難施於韓愈公惟不棄逢人須說於項斯)
(收寶道傍使少離於塵土出桐爨下期遠有於聲音)
(取諸大夫皆曰賢固期無負稱於天下曰知巳豈必盡然)
(百里奚之飯牛本非干世九方皐之相馬所貴知心)
(若中行之衆人遇我何足捐軀如山子之一字拔人乃能名世)
(豈圖四五十不足畏之年乃辱諸大夫皆曰賢之譽)
(叔向之得鬷蔑尚資堂下之言蘇公之識廣平尤在梅花之賦)
(此豫子不顧身於智伯而侯喜有矜色於盧公)
(外之部使者察廉力誦河東之賦内之卿大夫獻納僉諧谷口之名)
(故寥寥罕遇於已知惟在在習聞於自鬻)
(豐城之劒未逢雷煥氣徒干於斗牛柯亭之竹既得蔡邕聲乃合於律吕)
(匪借先容於蟠木自逢異顧於焦桐)
收錄
歷代事實正吾藥籠中物(唐元澹傳澹字行冲謂狄仁傑曰下之事上譬富家儲蓄)
(以自資也脯腊以供滋味參术以防疾疢門下充百味者多矣願以小人備一藥石可乎仁傑曰君正吾藥籠)
(中物何可一日無也)
羣書精語大為柱梁小為檝楔(管子工之制木也大者以為舟航柱梁小者以)
(為檝楔脩者以為櫚榱短者以為侏儒枅櫨小大脩低皆其所宜)大木為杗細木為桷
(韓文公進學解先生曰吁子來前大木為杗細木為桷欂櫨侏儒椳闑扂楔各得其宜以成屋室者匠氏之功)
(也玉札丹砂赤箭青芝牛溲馬渤敗鼔之皮俱收並蓄待用無遺者醫師之良也登明選公雜進巧拙紆餘為)
(妍卓犖為傑較短量長惟器是適者宰相之方也)义負偃植各安所施(唐劉弘基贊若)
(榱椽梁柱以成大室义負偃植各安所施而無遺材)雖有絲麻無棄菅蒯(左傳成公九年)
(詩曰雖有絲麻無棄菅蒯雖有姬姜無棄憔悴)葑菲不以下體而不採(陸宣公文葑菲)
(不以下體而不採故英華靡遺芻蕘不以賤體而不詢故幽隠必達)材之短者棟梁資其
峻(唐文粹水之細者河海假其深材之短者棟梁資其峻)尺寸之材無所棄(元微之集)
曲輪直桷各適於用(皇甫湜文)占小善者率以錄(韓愈進學解占小善)
(者率以錄名一藝者無不庸)使之各盡其才(王臨川文古者至治之世自瞽矇昏瞶侏儒籧)
(篨戚施之人上所以使之皆各盡其才)架羣材立清廟(陸魯望文丞相方築太平之基架羣)
(材立清廟)杞梓連抱良工不棄(通鑑周紀一匠之用木也取其所長棄其所短故杞梓連)
(抱而有數尺之朽良工不棄)洪纖曲直各有所施(晉書阮咸云譬諸林木云云)
前賢詩詞大匠無棄材(韓退之詩大匠無棄材尋尺容有施况當營都邑杞梓用不疑)
常思掄羣才(杜牧之詩常思掄羣才以為國家治譬如匠見木礙眼皆不棄楣橛與棟梁施之皆)
(有位忽然植明堂一揮能立致)
四六警語(大厦非一木之枝故椳闑扂楔與欂櫨而並蓄小市無千金之藥故芝苓參术合薑桂以兼收)
(雞壅也豕苓也亦嘗累藥籠之收鼠肝乎蟲臂乎斯固在化鑪之運)
(牛溲馬勃隨所用以兼收蟲臂鼠肝不以微而見棄)
(桃李盡在公門豈終使一株之慘淡葑菲無以下體尚希發寸草之華英)
(顧以毛髮絲粟之材悉在權度錙銖之内)(雖欂櫨無庸厦屋已成之時然术桂可補藥籠尚虚之數)
(上書光範初無蟠木之先容得闕長安乃辱采葑於下體)
(雖芝箭兼收皆以待醫良之用而珠玉在側獨奈何形穢之慙)
(拔淹振滯關洪鈞播物之天舍短取長為翹館儲材之地)
(寒谷根荄惟望東君之發育舊家桃李已經先正之栽培)
(參苓术桂孰不希狄籠之收鹽醢梅醯盡欲供楚鼎之用)
(謂不逢醫國之手藥籠可無若一遇濟川之才竹頭必用)
(種成桃李之隂一為國計采及菲葑之節皆以已知)
(巨川作舟楫則剡木皆有用之器震風知帡幪則廣厦無可棄之材)
託庇
歷代事實倚以為北道主人(後漢彭寵傳云云)依日月之末光
(前漢蕭何傳云云)
羣書精語厦屋帡幪(楊子震風凌雨然後知厦屋之為帡幪也)大厦成而燕
雀相賀(淮南子說林訓云云)鳳凰巢于阿閣(通歷)巨魚縱大壑(前漢王褒)
(傳沛乎如巨魚之縱大壑)如晨風之鬱北林(晉書孝愍帝紀如晨風之鬱北林如巨魚之趨)
(藪澤也)魚得水而遊(唐元稹傳魚得水而遊鳥乘風而翺)庇身有地(任彦昇集云云)
霜雁託於秋風(列子霜雁託於秋風以乘輕舉之勢)社鼷屋鼠(前漢中山王傳社鼷)
(不灌屋鼠不熏所託者然也)稷蜂不攻社鼠不熏(韓詩外傳稷蜂不攻社鼠不熏所託)
(者然也)賀其得賢主人(韓退之代張籍書問無恙外不暇出一語且賀其得賢主人)
前賢詩詞歸鳥赴喬林(曹子建贈白馬王彪詩歸鳥赴喬林翩翩厲飛翼)多栖
百丈松(白侍郎不見千年鶴多栖百丈松)魚樂在陂池(白侍郎詩獸樂在山谷魚樂在)
(陂池蟲樂在深草鳥樂在高枝)飛燕巢君屋(古詩云願為雙飛燕銜泥巢君屋)何處堪
託身(唐文粹不逢高枝引未得凌空上何處堪託身為君長萬丈)一榻偶依陳太守
(羅隠詩云云)瓦影蔭龜魚(韓愈新亭詩湖上新亭好公來日出初水紋浮枕簟瓦影蔭龜魚)
安得廣厦千萬間(杜甫茅屋為秋風所破歌安得廣厦千萬間大庇天下寒士俱歡顔風雨)
(不動安如山)高飛燕雀賀新成(杜甫詩云)
四六警語(且河潤百里海潤千里固知均被於沾濡然人有一天我有二天竊意獨蒙於覆護)
(歌杜陵之詩永願依於廣厦為魏公之客豈復出於他門)
(崧嶽之函萬象或免伶俜泰階之正六符終依造化)
(斯道直歸於先覺有一瓣香此生擬賦於大鈞無三尺喙)
(赤舄九霄之上莫豫鳬趨洪鈞一氣之回苐深螽躍)
(心服步趨難慕絶塵之奔軼道占調燮終歸景化之陶鎔)
(山納藪藏竊有包荒之賴雨凌風震當無翛尾之吟)
(䓤蒨久長誓勁雪霜之凛冽翬飛巨麗倘無風雨之漂搖)
(山林興遠悵徒負於鷗盟厦屋庇深喜尚陪於燕賀)
(鳶飛魚躍方游叶氣於天淵雁隻鳬單願託微蹤於江海)
(雖無善政敢希堂上之珍倘有危機尚賴幕中之辯)
(桑梓之邦謹護甘棠之蔽芾棟梁之日長歸大厦之帡幪)
(有同燕雀賀大厦之造成更比鷦鷯幸一枝之有託)
(鳥知木擇肯搶控地之枋榆燕賀厦成更傍誰家之門戶)
(老驥伏櫪豈堪鞭策之勞飛鳥依人蓋有稻粱之累)
(以故人而望蘇孺文豈其敢爾執公禮而事陳仲舉尚或能之)
(夫子之牆數仞倘許登龍杜陵之厦萬間願同巢燕)
(弔沙洲之影辱憐夜月之孤鴻賀厦屋之成願入春風之雙燕)
(縹緲孤鴻恐回頭於斷渚差池歸燕寧絶望於捲簾)
(蓬萊之隔弱水迹雖判於仙凡寒谷之轉陽春心苐傾於造化)
(側聽塗歌已屬饜於善教密依河潤尚沾丐於餘波)
(幽桂遺菅蓁詎敢累犯嚴之目江梅託桃李但欲薰自潔之香)
(為山九仞之成慮虧一簣靈河千里之潤願借餘波)
(削牘抒誠莫報投桃之隆貺盼柯自適尚依種柳之餘隂)
(服鹽車而垂兩耳願殫駑力之勞得廣厦之有萬間可遂歡顔之託)
(人無為李將軍之地奚俟先容已獨有蘇刺史之天敢云後至)
(誇新尹不離口與田父以長吟庇寒士俱歡顔覺窮途之增氣)
(誰謂宋遠跂予望之惟深繾綣波及晉國皆君餘也幸勿鄙夷)
(以其責效越人安視秦人之瘠我亦自同晉國願分楚國之波)
(主家十二樓而妾一身豈新恩之敢覷廣厦千萬間而士盡庇非公道之焉依)
感恩
歷代事實國士遇我以國士報(戰國策豫讓曰范中行衆人蓄我我以衆人事之智)
(伯國士遇我我以國士報之)解衣推食(前漢韓信傳信曰漢王解衣衣我推食食我)造門謝
恩(前何武傳武遷揚州刺史行部九江太守戴聖曰後生何知乃欲亂人治武廉得其罪聖自免後毁武於朝廷而)
(聖子為羣盜繫廬江聖自以子必死武平心決之卒得不死自是後慙服武每奏事至京師未嘗不造門謝恩)
羣書精語一言之譽一面之榮(王彦昇文集序一言之譽東都謀於西山一面)
(之榮鄭璞踰於周寶)元造曲成大明私照(劉賓客集)再造生涯天實為
德(陳子昂集)自頂至踵功歸造化(任彦昇彈文)咳唾為恩盼睞成
飾(江文通書)千載一逢(任彦昇彈文顧已循涯實如塵泰千載一逢再造難答)生繁華
於枯荑(選勸進表生繁華於枯荑育豐肌於朽骨)榮慶豈生一身而已(陳子昂集)
(拔於草野謬齒衣冠私門祖宗幽顯榮慶豈生一身而已)摩頂至趾豈足上酬(劉賓客集)
(摩頂至趾豈足上酬)窮鱗得西江之水(劉賓客集羣蟄應南山之雷窮鱗得西江之水)六
律變幽谷之寒(劉賓客集六律變幽谷之寒一丸消彌年之疹)戴巨鼇之山未
如恩重(杜牧之文泛大鯨之海每覺魂搖戴巨鼇之山未如恩重)卵翼不自於他門
(李義山集卵翼不自於他門頂踵實非其已物)油乎若春澤之浸(吕和叔文暖乎若冬陽之)
(煦油乎若春澤之浸)功無銖兩恩有岳山(晏公類要云云)遺簪以故而見
收(欒城集遺簪以故而見收老馬以病而復養)負山載嶽未足勝荷(通鑑陳紀周宇)
(文曰生死骨肉豈過今恩負山載嶽未足勝荷)所謂生死而肉骨也(左傳)中心藏
之何日忘之(詩隰桑)再造之恩(劉賓客集一瞬之念再造之恩)垂露在手
清風入懷(柳子厚謝李吉甫相公示手札昨者踊躍殘魂奮揚蓄念激以死灰之氣陳其敝箒之詞)
(致之烟霄分絶流盼今則垂露在手清風入懷華衮濫褒於赭衣龍門俯收於埳井)
前賢詩詞恩光到敝廬(劉禹錫集云云)涸溜沾濡沫(元稹詩涸溜沾濡沫)
(餘光照死灰)提攜增善價(白侍郎詩提攜增善價拂拭長妍姿)榮過蘇秦佩印
歸(白侍郎詩惠深范叔綈袍贈榮過蘇秦佩印歸)别感生成太昊功(姚合詩得陪桃李植)
(芳叢别感生成太昊功今日無言春雨後似含冷涕謝東風)白首垂絲荷不遺(劉禹錫詩)
青眼感遭逢(鄭谷即事感恩上狄右丞庾公垂顧遇王粲許從容首薦叨殊禮全家寓近封白樓陪寫望青)
(眼感遭逢)受恩多是舊詩篇(鄭谷詩自賀孤危終際會别將流涕感階緣云云平昔苦心無)
(所恨受恩多是舊詩篇)
四六警語(致使斗筲之微才不為天地之棄物)
(錄其尺寸踦許復於龍門活以斗升涸足蘇於鮒轍)(方藏疾以匿瑕務厲世而磨鈍)
(復其官為子孫之計見此恩乃父母之心)(感無地以寄言德如天而難論)
(誰為之地而使然殆若自天而下者)(永言小善必錄之由全出大鈞無垠之造)
(摩頂放踵而知恩糜骨捐軀而莫報)(燕巢于幕固非丹穴之羽毛蛙拘于墟亦豈青冥之脚手)
(十年出幕迷舊迹於新蹊一氣轉鈞納陳人於故府)
(天生地育尚難回霜雪之餘嶽峻海深何嘗假泥塵之助)
(輔翼之振德之不遺餘力吹噓是披拂是倍費元功)
(疾雷迅電物無全存之理祥風甘雨乃知覆露之功)
(爰□聞樂不勝疑駭之情㒺象得珠殆非經營之力)
(馬伏轅而蜷局直為仰秣之謀燕巢幕以差池猥辱捲簾之故)
(賜之大知之至前感已深閔其窮察其愚兹恩尤厚)
(急符傳命辱徵繁露之書特詔疏恩遂賦支離之粟)
(此大丞相所課采葑之意在小丈夫則懷据蒺之慙)
(噓枯吹生雖重拜假寵之意循名責實無乃傷知人之明)
(既招徠於此日獲附青雲倘畔去於異時有如白水)
(雨長枯枝已厠春前之桃李霜饒勁節願隨歲後之松篁)
(駑駘失路固無歷塊之功烏雀懷恩尚有銜環之報)
(一飯酬安敢忘大臣之德瓣香敬當有如釋氏所云)
(非六君子誤蒙東坡之知以一瓣香敬為南豐之報)
(玷文正薦士之聯若為稱塞著道卿懷恩之錄苐極銘藏)
(牛溲馬勃微才已錄於斯時龜印蛇珠厚德難忘於異日)
(以國士之遇我誓可保於歲寒號門生而不知忍自欺於天日)
(作公老門生於焉無憾為佛大弟子何以報恩)
(歌豈無千里馬難得九方皐之詩抑何幸也誦向來一瓣香敬為曾南豐之句其可忘也)
翰苑新書前集卷七十
