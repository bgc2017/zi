翰苑新書續集卷十五
京尹類附留守類
賀趙京尹王臞軒
羽儀卿士彈壓帝城人望翕然知尹京之有趙上心簡
在果弄印以授堯輦轂肅清紳緌交賀某官學精六典
名冠兩科文章太白老之瑰竒氣節朱虚侯之耿介早
登華貫屢獻皂囊肘後有醫國方舌底作冰人語不能枉
尺為清要地而少畱甘請一麾指瀟洒亭而徑去隨上
輔畿之最入陞台佐之華振領挈裘糾正列曹之淑慝
調胹助鼎習為宰相之經綸新天子居然器之先寧皇
留以遺我眷王畿之千里畀帥閫之十連少尹舊遊回
首平分於風月神京新領致身已逼於雲霄行將攝鴈
鶩之玩而以威繩狐鼠之奸而以法寬一分之民力散
八郡之陽和簫鼓行春驩迓碧油之元帥鈞衡虚左佇
看綠鬢之中書伏念某淺學得皮赤窮到骨初筮經行
於湘水聊爾棲身至今悵望於衡雲不堪回首十二載
未書於三考兩千里來效於微官直道事人安敢肆幕
中之辯剛腸嫉吏不能依紙尾之書幸曾出元樞之門
牆猶未入羣憸之陷穽敢期機會獲事仁賢受容受察
之方新一喜一懼之交集切傾心於教誨更借力於提
撕誰為之先倘少異衆人之待當忠於主其忍效妾婦
之容
賀戸侍袁京尹王臞軒
申命地官正名法從審國家之大計獨任剸裁因都會
之奥區增嚴彈壓甫涣先皇之雨露亟開聖代之風雲
兩禁驩榮三輔燕喜某官神幾而傑識風裁以威儀不
動如山法古大臣之魁壘至明似鏡燭今天下之隠憂
推京兆之無雙總扈農之至劇不移尹正竟貳民曺莫
窺泛應之竒爰被真除之寵竊觀前代間得真材將大
用以成格天之功必歴試而觀醫國之手惟撥煩暇豫
有無不治之規模則康濟恢洪皆可與權之事業是以
經綸宰相不於章句書生故元和之崔由戸侍而登天
聖之劉自開封以拜然特一器匪兼二難惟公萃省府
以並為其事蓋古今之罕儷問三司則使副之職兼舉
言十國則豪強之風自衰光前絶後之勲緩笑微吟之
日渡江能幾明弼可占賢君方需於賢臣聖主留遺於
聖子攀鱗附翼儼為天縡之儲作雨濟川佇副巖瞻之
祝某微蹤並塞頻歲驅軺芻與牧以奚勞匠負丞而有
擢俯慙吏鞅曷造廷紳良由託萬間以鎮凌雨之搖吹
六律以鼓潛陽之動自傳命綍如擢心旌知公望之皆
歸卜疇庸而預喜崧嶽之函萬象或免伶俜泰階之正
六符終依造化
賀戸侍袁京尹王臞軒
民曺奏最卿貳為真經賦獨裁裕三司之大計神京仍
領寧十國之奥區廟朝一倚於論思省賦兩優於煩劇
師言交暢天寵又新某官以巖廊之材恢山岳之望抽
關啟鑰會融千古之經綸挈領提綱神妙百為之操縱
用明以恕濟正於權通禮樂之淵微贊謀謨之宥密範
圍羣玉犀利五兵推京兆之無雙總扈農而有要不移
尹正就亞司徒欲酬甚偉之功姑拜真除之渥蓋縱横
泛應事幾者難為智而雍容坐鎮雅俗者易為賢夫孰
無堂上之書鮮或中經首之會惟批卻導窽之際游刅
發硎則臨機制變之秋決河注海所以斷大疑立大務
必非取常士用常謀仰窺責實之規摹預卜濟時之勛
業周流罔滯安靜不移内如千仞之轉圜外若百雉之
按堵一洗清談廢事之弊盡革叔世好名之風聽履上
星辰不能以寸濟旱作霖雨惟乃之休某樗櫟無庸節
麾久寄猥玷匠丞之權又升計指之將良由托萬間而
庇旁風鳴六律以温寒谷其如技竭不勝務殷雖故步
之可尋豈後艱之必濟瞻雲霄望河漢倘終覆露之私
貫歲月傲冰霜誓守堅凝之操
賀趙尚書再留京尹方烏山
輟臨邊閫留衛神臯蓋京師諸夏之本根所宜先固而
公族王室之枝葉當務親承故薦屈於尹釐以内資於
經理青氊復舊紫槖增榮某官振振之英温温其德言
語妙天下機軸一家風采動朝端羽儀百辟氣吞八九
雲夢腹有數萬甲兵惟冕旒獨厚於眷知故輦轂夙資
於彈壓方其始至已知游刅之有餘比及重來尤覺輕
車之就熟惠極羽鱗之及姦無毫髮之容清不可干寧
免求全之毁久而自定益彰難掩之名况當規恢大業
之秋可乏經濟中原之手果&KR0574;異數往控上流然大臣
不可暑行未容遠役知淮陽徒得君重孰與内輕因存
司雨露之邊而聽履星辰之上驩傳三輔豈惟竹馬之
爭迎職復司空允謂承明之三入展儒者已試之效佐
君王内治之規國本一強皇威自遠夷吾在江左今復
奚憂蕭何鎮關中終觀能用某謭焉故吏凄其冷官昔
一見遽違有負千里投公之意今已暌再遇豈無三語
為掾之階信幸會之自天知命通之有日趨承方快自
賀良多廣厦萬間喜復湖上龜魚之蔭丹砂九轉乞成
鼎邊雞犬之仙
通袁京尹(韶)王臞軒
昕廷對策濫陪玉筍之門生畿甸效官復玷紅蓮之幕
府三薰子墨百拜帥籖恭惟某官一代宗師四海碩德
挺身任重六鰲背上之擎山定力鎮浮萬馬羣中而駐
足自佐京國至位文昌華途清要者幾何英轍周旋之
殆遍贊籌台佐異時相業之胚胎瑑美仙源一代帝墳
之潤色容與功名之會更閱理義之多遠略濟時振起
過江諸賢之弱精忠許國對越在天列聖之靈尹正神
京榮躋班使東南之力竭矣帑藏焦熬西北之事紛然
符移旁午戚畹貴臣之盤據豪民巨姓之根連得地大
而雖可回旋去天近而尤難展布今之君子悠悠畫餅
之空談付以事機往往蠟鞭之無用任國重寄如公幾
人當紛紜澒洞之衝每閑暇笑談而辦輦轂之下必先
彈壓與列郡殊錢榖之問不至廟堂有地官在如聞訪
落欲即登庸若劉沆在天聖初自尹而入為相然張敞
為京兆最繼後者難其人屈壯猷旬月之間積蒼生霖
雨之望世道隘甚人物𦕈然首揆久虚行看黃麻之宣
布修名不朽要垂汗竹之芬芳伏念某殖學代耕賣文
為活比奉槐楓之對空臆盡言不知草茅之疎轉喉觸
諱向非借九鼎之力當不止三籌之輸副本既不上於
中書賤刺亦羞通於知己及星沙之贊畫俄風木之銜
憂年踰四十以無聞於顔有靦禄縱三千而弗及此悵
何窮人憐十載之栖遲天畀一朝之遭遇低頭入幕教
條必惟命之恭觸事面牆宦學賴得師之益寬為程而
督責大出力以提撕庶幾遺簪墮履之微或有大吕黃
鍾之重横寳在道敢祈袁相國之知倒屣出門自賀王
仲宣之遇
留守類
賀陳丞相判建康楊誠齋
疇咨上宰居守陪京一相揭日月之光俯江淮而下燭
萬乘分旌旗之半俾夷夏之聳觀某官至學潛天孤忠
貫日惟其凝然之風度歴萬變而不搖是以坐之於廟
堂則四海之自治豈時變之難合乃身退而愈高赤舄
來朝儼二童而及馬蒼生相賀幸兩鬢之未霜方倚訏
謨之深以輸旦夕之弼如其留鑰毋易耆英保釐東郊
如畢公卧護北門如裴度暫大金陵之纛即青王氏之
氊某違離門牆荏苒歲月不自意其末路得再見於清
華
賀張魏公判建康楊誠齋
制詔舊德藩宣陪京留丞相於關中深託本根之重用
真儒於天下大新朝野之瞻某官學術咸三道原貫一
得仁者之靜應羣動而不窮參化育之誠聽萬物之自
遂補天而莫見其妙洗日而不言其功顧德裕何負於
敏中乃元稹自憎於裴度憂以王室居江湖而未忘樂
乎韋編言洙泗而無間人仰傅巖之雨天開衡岳之雲
帝予右之已恨不早公其來上勿徐其驅姑煩東土之
保釐暫倚北門之卧護乾旋坤轉方用夏以變夷風輝
日舒要整軍而經武仰惟勲德之元老素定國家之遠
謀諸將震於威名百蠻問其容貌正賴指縱迄成掃清
安石其如蒼生何已快老成之起司馬復相中國矣佇
觀書贊之新某自負荒凉恭承覆載丈席之侍玉振每
得而聞尺書之論金縢今近乎䜟
太守類
賀平江趙守洪平齋
恭審課最周藩班升曉閣奎躔新度視文昌公座之尊
磐石舊封增扶風三輔之重旄倪歡抃麾幟精明恭惟
某官行整而氣醇材周而學䆳九霄玉露抗仙掌於建
章柏梁之間萬里銀潢泛靈槎於黃河崑崙之表天不
虚生於龍種人皆想見於麟儀洗京洛之緇塵訪江湖
之竒觀為民司命與國分憂慶朔堂前細轉春風之有
脚滕王閣下横陳秋水之無波上方深思肺腑之臣公
乃近牧股肱之郡勢強宗翰福及王畿趣下詔以召參
爭遮途而借寇爰進弘璧天球之直又為清香畫戟之
留昔者房喬首冠瀛洲十八人之選今焉黃覇獨高穎
川二千石之功有開入相之基即鬯致君之業某埋頭
塵駕寄命恩閎頃嘗曳裾於天府之遊辱賜推轂於公
車之辟奈迫倚門之望徒厪飛騎之追朅來東楚之平
反聳聽西清之顯耀起而舞手知所屬心月朗虎丘臨
照何分於疆界冰寒燕谷生成早轉於陶鈞倘借餘波
終歸大庇
賀真州洪守劉後村
伏審申錫璽書榮分符竹迎鑾置郡舊稱江左之雄藩
當宁選侯暫屈朝中之名勝甫先聲之入境已和氣之
滿城矧肆走趨敢稽迎候某官風規高潔宇量崇深蹈
名義之大閑襲文章之正印忠宣仗節何慙歸漢之蘇
卿文惠秉鈞不減過江之王導玉帶樞臣之碩畫金蓮
翰長之雄詞亶惟明公克肖先烈頃陪髦士鷺振振以
于飛既覽德輝鳳縹縹而高逝歛青雲之逸步尋綠野
之舊遊會在廷渴見於嚴徐而中禁嘆無於頗牧亟頒
一札趣建兩轓廟論憂邊方急防秋之計家傳許國寧
為擇地之謀迺眷吾州號為重鎮雖長江天塹誇洶湧
之波濤然數處風寒合綢繆於戸牖諒規模之素定使
精采之一新澤中之鴻鴈奠居帳下之貔貅稟令前旌
所指樂哉皂蓋之行春左轄久虚行矣青氊之復舊某
讀書雖苦涉事至迂耕汾曲之田可支饘粥遮長安之
日誤棄釣竿本深入於閩中忽遠移於塞上倦遊已久
念自放於一丘泥古不通了莫諳於三尺竊承開府預
恐曠官倘尚寬震慴之威庶獲舉平反之職哀矜勿喜
蓋其少小之所聞深刻寡恩諒亦君侯之不喜
賀池州焦守鄭雪巖
伏以君辭天陛剖竹齊安我往日畿乘軺浙水雖似燕
鴻之相避詎容魚鯉之未將同年得無情乎交隣胡可
廢也恭惟某官為廷唱首本儒者流授一編書才優王
佐學萬人敵氣壓將家出入禁闥之中拱揖冕旒之側
密承師錫昭布外庸壯長江之波濤誰思飲馬宣朝廷
之德化旁及離鴻直追令公威名豈羡營平軍册某同
登龍虎榜久别鵷鷺行覿面莫疎知心已久聊憑尺楮
少將末路之敬恭行造雙旌共話當年之塗抹望風增
喜有語莫殫
賀瑞州游守(孝嚴)辛鄂州
恭審一札塗芝五符分竹捲珠簾之雨悵别日之何多
頒錦江之春幸趨風之未遠湖山改色牙纛增輝恭惟
某官卓爾燭微英標映世武夷之峰峭拔心跡雙清紫
陽之學淵源父祖一脈彯纓膴仕驅駕榮塗才無施而
不宜治所至而輙最升華舊府列屬容臺化北溟之鯤
薦乘泥軾集議堂之鳳載擁朱轓豈康廬彭蠡之能淹
宜堯陛虞廷之迅召勾稽棘寺簡在楓宸進陟三丞已
密鄰於要路歸尋一壑何勇退於急流世共仰山斗之
文公合整雲霄之武西江道院南服名邦聿求二千石
之良以廣十萬戶之福絲綸天落襦袴春融鑄頑成仁
豈俟涪翁之語安老懷少益明夫子之心選表可期入
覲伊邇某家舊受㕓於宇下身今寓跡於鄰封顧方需
次以杜門側聽涓剛而開府馬策不進燕賀未遑遐瞻
碧落之堂如隔蓬萊之水裁小夫之竿櫝聊致敬恭有
先人之田廬尚依帡庇皈心徒切營吻亡竒
賀瑞州游守湯息庵
恭審鳳詔起家魚書領郡簪盍德星之社夙幸論交槎
通靈漢之津兹欣遡潤輒憑寄鴈寅慶拂龜欽惟某官
精識際天懿文振古典刑是似英英御史之名家悃愊
無華繼繼默齋之的嗣早騰清貫寖簡皇明金耀主書
旋贊奉常之禮樂緹輿斂惠洊馳刺史之旌麾洎棘路
之躋聫參稼卿而進貳氊還可竢鴻去彌高屬勤宣室
之思首遴御屏之選寵分半竹來訪瑞芝雲出無心睨
偃松而懷古春如有脚俯翠樾以供唫襦袴詠歌鼓角
讙亮賦成道院信眉父老之相安圭覲禁墀拭目公侯
之復始某凄其假守久矣懷歸歘聆盈耳之謠亟飭建
牙之賀襟期維舊輝暎方新虞虢唇齒之依相望接畛
游夏淵源之素尚丐餘波嚮詠維深染濡則淺
賀瑞州游守陳乘之
芝檢攽香竹符疏寵昔居烏府嘗登名侍從之門今受
滕㕓又覩新使君之政未展望塵之拜敢稽賀櫝之恭
欽惟某官天韻宏深風猷凝遠家傳詩禮學宗東魯之
師門盛衣冠人誦西平之子典刑是似譽處俱揚一通
籍於金閨遄進班於玉筍華參省架謹簿書文籍之藏
班陟社司明禮樂典章之故自為丞之再轉旋出守而
一麾六鰲方載於瀛洲五馬又驅於蜀水眷兹斗壘著
此星躔製菡萏酌清泠賦韻尚傳於山谷垂天虹度雲
巘詩篇猶憶於誠齋矧今道院之主人來自武夷之仙
洞百萬戸蒙福已聞襦袴之謠十二旒簡知佇復囊氊
之舊某壯行漫仕老去投閑思觚稜之重遊恍如昨夢
玩珍臺之真樂頗遂初心託身蒙地主之恩共社有年
豐之樂偶然浪出訪尋坡老之雪堂久矣懷歸願傍召
公之棠舍編摩語淺贊頌情深
賀鎮江守傅侍郎洪平齋
恭審自天錫命易地建藩紫槖聲華共識西清之法從
碧幢號令鼎來北固之主人旄倪歡呼鼓角喧亮恭惟
某官姓名日月氣節華崧文轢商周可謂昌黎之篤道
言稱堯舜無如孟子之敬王早蒙濩蠖之知徧歴高華
之選每於器能政理見所舉不以富貴利達動其心蓄
之彌明翔而後集爰徑登於禁路遂獨立於諫坡秉節
如中流砥柱之不移遇事雖驚雷破硠而不懾善類倚
之而增氣僉人聞之而寒心倦從豹尾之游願奉龍潛
之最民庸幸甚國論謂何瀟洒玉清無限愛棠之父老
周遭鐵甕有來騎竹之兒童矧此名邦為今要地控天
塹於萬里煙濤之際拱日畿於五雲霄漢之間知謀帥
之良難喜得公而為重好是天球琰琬翻奎壁之祥光
不妨羽扇綸巾挹金焦之勝概聊屈掌北門之鑰即歸
斡西府之樞某稅駕未能植牙在望尚想樓頭望眼歸
兩淮形勢之圖還思江上一尊吊三國英雄之志
賀建寧守王侍郎(極)王臞軒
禁廬厭直帝綍疏榮待對松階涖寧廟藏書之府剖符
竹使在阜陵潛邸之邦單車一來千里胥慶某官西州
人物前輩風流抉雲漢之章最宜為誥擺雷硠之筆得
所以言入而論思出則藩翰丹山碧水本全閩第一之
州靺鞈褆衣分徒列連營之伍屬汀邵之煽變剙招捕
以兼司繼命庶官成驟重驟輕之勢肆胎竒禍於一嚬
一笑之微至煩水西滸之兵入戡火城中之難收拾餘
燼歸為長雄增竈取贏幾千人矣籌沙唱飽其屢空乎
鄔既富於黃金權遂傾於皂蓋以至不掉殆將倒懸惠
然肯來有豹尾雞翹之彦齊之以禮讋狼貪羊狠之驕
不踰晷刻之間遽復承平之舊淮陽非薄長孺已藹治
聲朝廷深知弱翁即趨嚴召某密逃空谷背縛衡門有
事西疇方耦受㕓之父老不知東騎莫隨騎竹之兒童
得之所聞喜而不寐桑麻影裏願觀仁政之濃桃李光
中庶養病身之佚
賀太守謝刑部王&KR0751;軒
伏審陞華寳宇移鎮玉山碧草綠波殊鬱憩棠之父老
朱幡皂蓋已歌騎竹之兒童安得一語借寇君於帝前
正恐兩州爭杜公於境上去思之極喜躍伊何恭惟書
府斗牛相門星鳳夢池塘之草家自有於詩聲鄙階砌
之蘭世共推於儒傑思昔先正時維巨公使吾君為堯
舜之君今猶被於宗社以所學皆周孔之學端復存其
子孫獨先生自取之廉有識者見謂之屈屢乞一麾而
去遄飛五袴之謠方兹蹈德而詠仁奈何奪此以與彼
雖未覺雲霄之迥已頓驚分野之殊恐開藩之未間不
俟駕而歸覲前有召父後有杜母賴撫摩凋瘵之餘坐
而堯言進而舜趨竚獻納熙恬之盛某猥誤衮褒之辱
每虞錦製之傷鳴鳳凰於高岡式徯九苞之瑞世摶鯤
鵬於溟海莫隨六翮之培風
賀太守劉寺丞方秋崖
伏審夙戒麾符儼臨戟衛呈琅玕呌閶闔正聫星宿之
班羞崑崙薄蓬萊自求山水之郡此名此德甚盛甚休
恭惟玉簨黃鍾之函和瑶瑟朱絃之挺直雖不為表暴
於議論之際要自有公是非顧未嘗標置於名氏之間
此所謂真道學早策勛於翰墨乃課最於簿書州縣之
職徒勞人洊出郎官之宰賢能之舉不待次尚參計相
之賓凢晉權萬貨之經與均會百工之給皆未究其所
藴何厥聞之甚都龍左角為天田肆陞華於九扈驂右
騑者刺史訖自詭於一麾上若曰古君子之儒時則入
漢循吏之傳以去帝城不遠耳冀潤九里而及京師然
豈君相之意哉乃先一州而後天下聞有迅召願無疾
驅某自守其迂見謂之拙思昔中牟之化今已在七不
堪之中正復陽城之生亦付之六太息而已過不自料勇
為此來一用其策之平平兩書其考之下下有人民有社
稷久矣厚顔為保障為繭絲凜乎掣肘公既至止吾知免
夫披雲霧而覩青天敢忘賀厦為草木而到君地或可
逢春
上豐真州(有俊)劉後村
奉幕府之文書昔嘗依於麾下主功曺之刀筆今復入
於彀中何所取材居然蒙幸敢飭牋題之陋僭干棨戟
之嚴某官直氣蟠空清規照世單傳名節實惟元祐之
故家尚友英豪見謂北方之學者卓爾門庭之自立恥
於蹊徑之旁通頃從國老之招出贊戎昭之重箭已傳
於瓜步烽遽徹於甘泉衆議畫江恐投鞭而飲胡馬公
方乘塞獨移書以折佛狸迨息肩載續於舊盟乃絶口
不談於前事晩繇半刺往建兩幡方此憩棠已盡銷於
嚚訟政惟拔薤遂見忌於強宗一簔徑上於漁舟四壁
了無於鶴料嘆滔滔之皆是而皦皦之難全賴朝廷之
深知屬疆埸之有事誓江慷慨天知祖逖之精忠對壘
雍容人伏羊公之雅量方且外招流附内拊凋殘大而
經畫於中原小則蔽遮于吾圉倘來富貴諒久付於浮
雲不朽功名定有光於信史某頃繇祿仕早誤賞音性
不通方動與世人而寡合衆皆欲殺獨蒙執事之憐才
初不吏於朱雲每待延於枚叟愧酬知之無地乃抱痛
以不天空使時賢見誚景升之子豈無先友誰憐嵇紹
之孤買山之興甚濃誓墓之詞良苦昨聆剖竹漫意彈
冠苐歸閩者累年無入淛之一字當趨事赴功之際自
審闊疎矧操心慮患之餘頓忘精銳不圖狂簡尚挂辟
書廟堂知出於無私士友或疑其不稱拊丹心而感慨
常中夕以激昂懷燕昭市骨之恩慕豫子漆身之報然
某戴星即路觸熱泝灘值漲潦之奔狂駭風帆之淪覆
已偕十口下從河伯之居偶有扁舟來起湘纍之死幼
稚僅逃於魚葬衣冠蓋甚於懸鶉况生涯盡化於波濤
而性命僅存於絲髮進已資身之無策退將避事之有
嫌却返敝廬共卧牛衣之疾重尋來路自憐㕍影之孤
漫揮衰涕以泣岐未覺驚魂之守舍今者既趨京轂密
邇麗譙度已耗之心思決不堪於事任何以舉賤有司
之職得無辱大君子之知簿書之間類非所能恐上煩
於程督箠楚之下何求不得竊有意於平反苟不愧心
是為報德
通建寧葉尚書(時)劉後村
長六官於禁近昔銜選授之恩倡九牧以蕃宣今玷附
庸之數世未有不難之縣令身獨逢易事之府公敢飾
鄙詞以干嚴分恭惟某官高明而密察博大而崇深疇
昔並遊尚及接乾道淳熙之彦平生孤立不知有熙寧
元祐之朋自為諫官御史以來至居方伯連帥之任惜
善類如衛頭目愛吾民若養體膚議令則欲寬一分理
財則欲捐末利君實視副樞之貴莫肯次遷富公當新
法之行獨云不曉至今甌粤衡湘之境皆有召杜龔黃
之思逮寧考之末年召耆英於邇列灼知聖意欲付事
樞未及覆於金甌忽巳馮於玉几羣公翊戴瞻龍氣以
雲從一老傍徨抱烏號而雨泣露章力請天語莫回遂
繇喉舌之司來鎮股肱之郡其出處語默之際皆理亂
安危所關黃髮番番焉可捨朝廷而去赤舄几几終當
遄廊廟之歸某號為狂生名在惡子臂紅旗於塞上力
戰無功叱黃犢於田間躬耕不飽加以親頭雪白先緒
灰寒頃於吏部以覓官適直明公之典選誦句百僚之
上即日知名割炙衆賓之中滿堂動色特捐大邑俾字
小民蓋有愛當世人材之心豈專為通家子弟之故然
而曩收虚譽今課實能強顔讀城旦之書惡乎折獄流
涕秉牢盆之筆何以生財雖素為大尹所知恐不免督
郵之辱凜冰淵之戰内駭湯鑊之臨前尚賴涵容少寬
怵迫以繭絲為喻必能味尹鐸之言倘芻牧不求安敢
逃距心之罪陳情之始空臆以言
通興化范太守王臞軒
出綸閶闔作屏壺山范老十萬兵於胸中時方倚重元
結數百輩在天下民其少甦闖上日之匪遥企下風而
起敬恭惟某官清凌冰柱峻埒斗杓月旦題評元方季
方之行誼天庠模楷大陸小陸之文章講學遍諸老之
參著書作千載之計屬權姦之當國紛競習之移人一
世瀾趨相與染曺蜍之沫二難壁立斷不汙元規之塵
紉蘭自馨食蘗有味迨聖化已新調瑟而衆賢交起彈
冠所挾者高尤難於進謂寧得小國寡民以行志不願
為枉尋直尺以留中惟莆稱詩書禮樂之邦久焉弄印
以公為忠信慈惠之長宜此分符旌麾未肅前驅襦袴
已歌來暮吏狃於政弱而垢玩民困於軍興之誅求剜
肉醫瘡甚矣羣生之寡遂酣歌常舞幾於一國之若狂
所望獨立使君之來以為一方疲甿之幸仁必有勇嚴
以濟寬使鄉無打門索錢之胥則家有左饘右粥之樂
然而世道隘甚人物𦕈然此獨何時横濟川之舟於野
渡行且有詔起擎天之柱於明堂某為儒而迂入仕而
拙愚戅既見排於紹定疎狂復不合於端平竊禄祠庭
已自分煙霞之疾贅丞鄰郡初何心風月之分惟平生
於方册以服膺乃一旦隸治封而親炙必有訂頑砭愚
之誨以為鍼膏起廢之方嘉與斯民新沐循良之德化
更祈暇日拱聞經濟之緒餘
通漳守鄭左司王&KR0751;軒
綴班蓬觀稔聞尚書曳履之聲竊稍叢祠敢作刺史題
輿之望偶叨恩而起閒散得帥屬以奉教條敬飭墨卿
敢干籖帥恭惟某官清凌冰柱峻埒斗杓昔在元樞不
作漢唐之人物篤生令子克紹韓吕之世家方在盛年
見稱偉器容與功名之會更閱理義之多正色立朝舌
底吐冰人之語一麾出守毫端宣澤物之仁奈西風之
塵一高而東山之興莫遏著書平屋講學專門卷之而
懷已並復齋之高躅充然有得誠如西山之薦章及聖
化新琴瑟之調宜名勝應弓旌而起繇郎闈之雋武參
樞掾之宏謨習明先朝之典章蕩滌累年之垢玩形之
論建多所施行獻可有先見之明方為時出龜山又不
合而去正坐名高賢者進退之非輕世道汙隆之所繋
比興思於側席亟有命以起家眷言清漳之名區宜有
通儒之報政旌麾至止襦袴藹然崇教尚文振起紫陽
之墜緒蠲租減賦舉行竹隠之寬條惟是時事日新善
類星散朔黨洛黨之論横起南軍北軍之變未銷此獨
何時横濟川之舟於野渡行且有詔起擎天之柱於明
堂某徒有苦心本無甜舌戇拙既不容於紹定疎狂復
見斥於端平耕具釣竿已分煙霞之痼疾箳星泥軾何
心風月之平分獨幸以邑子而事鄉尊况復以書生而
師素宦必有訂頑砭愚之教以為鍼膏起廢之方嘉與
同僚欽奉循良之政令願言暇日拱聞經濟之緒餘
通南劔守游郎中劉後村
問縣譜於山隂方懷憂責瞻耆英於洛社喜識典刑以
半生薰炙之心寓一紙干麾之敬恭惟某官任重而道
遠源深以流長以游先生之故家從朱文公於精舍方
執經講河汾之曲高弟固多及逢掖立魯門之東一儒
而已早著勲名於荆漢晩陪議論於朝廷觀其諤諤以
昌言豈不凜凜而可畏千羊皮不如一狐之腋百鳥羣
忽見孤鳳之鳴疏傳而竈婢出驚自去而畫工圖繪著
之廊廟真如太史所云在彼澗阿深得考槃之樂屬逢
初政起牧鄰邦得喪付之無心出處莫不有義過里門
而下慕恬侯之謙恭露印綬於懷笑買臣之膚淺靡待
藩條之布佇聞驛召之來某潦倒不堪嶔﨑可笑醉登
廣武嘗妄議於英雄病卧壺頭始回思於鄉里亦既買
山而隱矣乃如有物以敗之而况邑介通衢身居謗府
若之何而施設可以免於悔尤如公之賢舉國所敬雖
不至言游之室頗思避齊相之堂法令為師敢襲漢儒
之卑論詩書執禮庶聞夫子之雅言
通吉州史太守洪平齋
伏以訪小范老子之舊遊愧承遺俗望六一先生之故
國喜在下風輒抒削櫝之恭庸點製鈴之聽恭惟某官
丰規峻整氣度深閎鼎盛一門獨抱富貴不移之志瀾
翻萬卷欲乘功名自至之機氣吞牛斗以何高手格象
犀而甚勇半千逢運四十專城清香凝寢以無心白粲
連檣而滿眼羣兒相賀歡傳太守之中和萬馬不嘶聳
動元戎之號令隠如敵國倚若泰山要驅沸鼎之遊魚
悉解佩刀而買犢謝安之屐欲折亟收敗賊之功魏證
之笏尚存益振傳家之烈某侵尋老景鞅掌偏州登陸
有四明舊矣聲聞於東越滙澤為彭蠡今焉𣲖接於西
江念其臭味之同假以帡幪之託庶幾知免尤切傾依
通迓歐陽太守洪平齋
伏以涣發綠綈鼎來皂蓋六一先生之家法在覺斯民
小范老子之藩條復見今日歡傳騎竹風動采芹恭惟
某官氣明且清識遠而粹攬天地之秀於筆下沛若湧
泉納古今之變於胸中燎如觀火志不求於速化事惟
應於無心用能大其所居之官於以培此有用之業問
津三輔迂徑五溪陶蠻蜑為禮義之邦洗炎障為清涼
之境方返南州之旆又分東國之符乃睠螺洲旁連蠡
澤漢潘君忠烈之可想唐魯公典刑之具存近觀兩年
至易三守出則振使星之風采入則耀郎宿之光芒盛
事可書芳塵有繼慶朔堂之坐嘯雅稱凝香紫宸閣之
趨班即看鳴玉某虀鹽風味燈火生涯十廬占天目之
陽夙依喬木倚席噉芝山之麓行挹甘棠喜後學之知
宗望先驅而起敬力張是道端屬其人沂水詠歸首肯
與舞雩之曾點魯宫蒞止更期頌修泮之僖公
通新贑州葉守戴象麓
伏審光膺鳳檢榮領虎符真館優賢久嘆老成之去國
侯藩擇牧深嘉鎮撫之得人都邑均庥輿情胥慶恭惟
某官斯民元氣前輩盛心風雲飽溢於壯懷嶽瀆間鍾
其偉器進退周旋而可度艱難險阻之不渝清絶一塵
炯若木蘭之墜露文追五色皎然玉樹之臨風温乎廊
廟之珍允矣搢紳之表時方期於霖雨公乃抗於浮雲
信知士夫進退之難獨得古人出處之大高標山峙素
履淵澄然杖屨東山之風為先生則甚高矣而升斗西
江之水如細民之久望何帥垣方力薦之初天子嘆相
見之晩亟下楓宸之命即分竹使之符十八灘之上流
素稱名郡二千石之重寄兹得真儒佇觀渤海賣刀之
勲即膺宣室前席之問某鄉閭晩出州縣謭才屬除目
之初傳動鄉心而增喜一邑如斗幸依東藩千騎之雄
尺素馳書少羾南豐一瓣之敬其為頌詠罔既編摩
通丁太守牟存齋
玉座疇咨金郵迅喜閒臺泮奐方將窮勝事於園林統
府浩瀼乃幸屈价人於藩翰紫馬西來而捧擁青羅東
首以徯迎敢後鱗函式前鷺翿恭惟某官星沙上瑞天
柱高標文章五色錦之脱機光奪日月器量萬斛舟之
轉柁勢壓波濤平生自詭於民庸時望積關於朝著京
之西蜀之表從容前箸之借籌淮之東江之南掩冉除
麾之交映俄主書於金耀旋持正於玉條總夏官司武
之權七兵有秩覽蒼籙考工之記五雉惟修步武峻窮
功言炳蔚以韓吏部斗山之望參裴丞相淮蔡之軍方
共占勝氣於赤雲已同奏捷書於清晝天知一節霜揭
六絲華表鶴歸久矣認令威之城郭草廬龍卧豈容閑
諸葛之扇巾合展翮於鵬圖俄移輪於熊軾粤惟吉水
實號奧都式喬木之廬山尚帶醉翁之文墨誦連檣之
句世誇傳蘇子之風流蔚然諸老典刑之邦著此當代
文章之手璪旒念念惠顧遠民步屧村村爭誇新尹玉
符訢合竹馬驩迎近事日存已揭使華之樣遠猷心渴
諒虚從槖之班某鉛槧罔功緹屏非據昔寄巢雪外固
嘗竊大幕府之庇休今别駕治中又獲際古諸侯之節
度將幸識荆之有日孰云御李之無從君子憂道不憂
貧巳躍躍志得輿之喜國人望公如望歲毋徐徐為緩
轡之行
代通南劔守徐兵部方烏山
帝懷望郡詔選倫魁恰則十年合身坐池邊之鳳却來
千里覺光搖津底之龍謹飭魚緘往迎騎足恭惟某官
忱恂而毅莊栗以温論議崇谹不沗董子孫弘之對淵
源深遠嘗遊陳方康成之間由其三場非為喫著之謀
是以九遷不出丞郎之選允哉任重而道遠何其勇退
而守專睠鐔川之名都為戟寢之勝處今暫屈六鰲之
彦豈徒榮五馬之觀名節竒芬訪了齋翁之手筆問學
墜緒續龜山老之心燈時則優哉游哉志其大者遠者
明教化而采魯侯之藻平獄訟而種召伯之棠和氣溢
而歌麥兩岐巨姓馴而拔薤一本無愧經史之紀載又
特事業之緒餘百年幾見之聲名立矣千載不朽者官
職云乎執事勉之斯文幸甚某蝗粟無補牡駕胡為竒
哉八郡之同寅森若三星之相望况輝躔其尤邇切華
潤以滋多安敢強顔搴帷裳於上坐徒能洗耳來襦袴
之新謠欣幸方深掞濡靡竟
回新守陳(夢龍)劉後村
當宁掄才專城作牧鄉邦相望新懷會稽太守之章父
老來迎如見國子先生之面稍修書札以候節麾恭惟
某官書讀五車辭傾三峽朗陵荀有文若視元凱而有
光靖恭揚生敬之方屈馬而無愧冠三舍俊造之選號
七閩文章之家衆由徑以疾趨獨盈科而後進佐陪京
之留鑰風月洊分牧思陵之潛藩瘴煙一洗蓋趣召吾
丘而奉計顧重煩韋守之凝香眷此邦人種何福德鴻
碩照臨之未遠象賢選擇以重來昔尚父報政於齊何
其疾矣國僑遺愛於鄭誰其嗣之未有上冡過家拜廳
眡事光復周公之舊宇增培召伯之憩棠歴觀舊史所
書鮮如今日之懿譜端明之丹茘可繼先賢對舍人之
紫薇莫須公等某坐虚名之過實為衆毁之求全岌岌
之蹤甚危狺狺之吠未息身離禁苑永孤明主之知名
列黨碑尤當纍臣之罪自嗟垂暮偶未溘先躬詩書以
教子孫力田園以奉公上聞雙旌之孔邇扶一杖而起
迎太守賓懽猶記鳴禽之同樂郎君官貴恐難行馬之
重窺
回新守趙寺丞劉後村
温詔趣行輕裝赴鎮閩嶠有壺公之勝宅牧不輕邦人
望結輩之來聞風相慶可無尺牘以候雙旌恭惟某官
講貫於家庭切磋於師友黃巖萬家之邑藹若誦弦西
橋諸趙之賢尤其冠冕廼如執事克肖前人其踐履則
司直奉常其施設則省郎中祕三載令君之勤恤百年
父老之去思洎擢廷紳蓋旌縣譜為丞再轉少留宜列
宿之可攀乞郡三章勇去雖六丁而莫挽莆本樂土守
多名卿屬此儉荒加之供億遣防江之戍衛募入水之
佽飛西北之事會無窮東南之膏血已竭國有三空之
患孰不懷於隠憂民受一分之寬公盍念於斯語靡容
席煖即有璽褒某妄想灰寒顛毛雪白昔過鳴琴之境
嘗接緒言今為負耒之民已尋初服聞涓上日喜托餘
齡騎竹迎細侯固難入小兒之隊尋花訪野老尚能和
大尹之詩折屐之深濡毫罔既
答鄉守潘宫教劉後村
遴選名儒出臨雅俗邦人欣欣相告久屬望於英聲使
君徐徐其行孰不歌於來暮亟馳尺牘往候雙旌恭惟
某官稟奎昴之精英鍾山川之清淑蓋諸老並生於寳
婺而偉人多出於華宗成公席下所聞終身實踐柱史
殿上之叱千古直聲既盡讀善和之書且單傳麗澤之
學不由介紹自致清華東觀羣儒推蔡邕尤知漢事太
學諸生曰韓愈宜為人師厭輦轂之紛華愛桐廬之瀟
洒衆歌别駕詔遣追鋒長孺廷之直臣有足憚者梁王
上之介弟遂使傅之但嘗為朱邸之賓鮮不在烏臺之
選視猶凂己義不呈身對揚咫尺之威枚數中外之事
痛哭陳治安之策天為動顔長揖出光範之門士有愧
色莆方弄印帝命剖符俗無澆淳治有粹駮昔鄭人嘗
病鄊校之議自孟子巳形巨室之言惟清可律懦頑惟
理可屈權勢不必參伍以問牛馬當如中孚之及豚魚
小國寡民未究師儒之施設聖君賢相方褒牧守之循
良煖席未皇予環不遠某乾淳舊族海嶠孤生四紀驅
馳人知其文俗吏一朝際遇上擢以清望官紊進士任
子之品流妨文人才士之塗轍以兹蔽罪良所甘心乃
若騰樂羊之謗書殆未見張華之諫草衆怒欲加于丹
頸寬恩獨念其白頭獲以殘年安於故里聞擁麾之且
至將扶杖以願觀僕視彼徐穉任棠則慊然侯賢於陳
蕃龐參也遠甚庶因暇日可聽緒言懸車而示子孫不
容緩矣灌園以奉公上尚可勉旃
回瑞守游寺丞趙提刑
奉天子詔分刺史符製菡萏於劔池古稱道院憩甘棠
於南國今得仁侯受幸突來協寅有幸某官丹山英氣
翠竹高標周程問學之傳挺然祖烈嚴徐侍從之選籍
甚父風以閥閱之貴游尚州縣之歴試頃守星渚治潁
川欲俾我民之寬幸有若士者在一札載頒於禁掖兩
轓洊駕於高安善推所為不勞而治老手便劇郡想凝
畫戟之香雅意在本朝行復青氊之舊某無堪諏隰有
愧空囹忽聞軍將之打門喜得詞人之居牧江山千里
雖未快眉宇之瞻臺郡一家所願為臂指之應亹亹欲
謝草草是慚
回游瑞州趙崇潔
裁容臺損益之儀僅知從長載宥府編摩之筆猥使兼
官中懷沗竊之羞外借推揚之重恭惟某官風猷凝遠
地望高華祖烈有傳浚源流於伊水父書早讀開步武
於甘泉得諸服襲者不凢隨所發揮而愈偉盍繇棘寺
晉儀帝左右之班自詭竹符嘉惠江東西之境方渤海
甫下車之始為高安洗珥筆之誣閭閻風草之不驚田
野耕桑之自樂維其時矣適當五月報政之期歸我公
兮迅輅一札成文之寵某非材共二取數過多甚慚謝
牘之魯臯過辱慶函之鄭重俎豆軍旅之事皆所未聞
簿書期會之間願言共濟情真皈倚語絶栞敷
回游瑞州馬裕齋
甘泉從臣之真方拜誤恩於神甸瀛洲學士之直忽叨
隆委於陪都沗切亡堪游揚有自愧謝言之未控驚慶
語之先馳某官達識周才遠心曠度建中御史之裔代
有聞人紫陽夫子之鄉地鍾間氣幾更出長而入治不
知内重而外輕屬駕朱轓肯臨翠樾製劔池菡萏之服
名譽亦香參愚山簷葡之林丰標自潔郡真成乎道院
民胥得於湖山昔四岳而今潁川固爾公爾侯之表先
一州而後天下豈吾君吾相之心會有召環趣登禁甬
某師干初試邊遽適殷江隔東西願借斗升之水禮尚
來往先交咫尺之書歸侍無央鋪張不盡
上游瑞州金之炎
中興南渡久聞御史之家薄宦西江猥沗諸侯之客自
賀茆芹之生意宛同花木之向陽闖燕寢以齋心差鱗
緘而曝敬恭惟某官標凝霽月襟貯清秋生武夷洞中
之天百年文獻立伊川門外之雪一脈淵源膏馥三萬
軸之牙籖曲調五十絃之錦瑟其立也獨故進退出處
一付諸天所養者深故窮達得喪不易其操名高見忌
道大難容聖朝非不用人矧是名門之舊君子豈容去
國苦於公論之無芥視榮華葉輕去就帝念江南之右
瑞為望郡之雄勝槩翠微曾著鍾離飛墨之蹟先賢清
節猶帶醉翁吟筆之香而况錦水市河福地已符於佳
䜟蘆鞭席帽天街近喝於狀元宜此擁麾暫焉稅駕一
琴至止五袴懽如出佛手以救度衆生試仙方而甦醒
羣命前召後杜吾於明公見之左禹右臯是特分内事
爾伏念某金華晩學璧沼陳人初竊一官頗負雞出籠
之喜坐遲遠次復懷鳩控地之羞人共嘆其淹回己獨
安於恬退徒以欲報罔極之德正當既喜且懼之年俶
聽報瓜亟驅行李拜二蘇之遺像挹三劉之高風雖决無
倚席之疎或難逭在城之刺孰為道地我有使天夜雨
青燈祗分鄭廣文之獨冷暇時鈴閣拱聽朱夫子之的
傳鑽嚮方深栞摩不足
上游瑞守王監庫
國用充於外府績茂贊丞庫官辱在底僚禮端趨事
立下風而起肅滴晨露以箋忱容德如天布心有地某
官大林喬梓衆芳蘭荃問學光游氏朱氏相傳之燈人
物方韓公范公齊驅之駕雍容大雅長記先君子之典
型奕燁令名可謂士大夫之融顯自異清風而飛舄漸
階丹地以彯纓好溪不妨風月之遊星渚會是江山之
主公道大明於棘路庶政宜禆於穡臣古井自止無波
之心長松益茂凌霜之色高安稱道院正須山谷之大
書歐陽為寺丞已召初僚而草制自參寺事克當上心
監臨藉以分勞出納確然奉法為國家惜貨幣之積如
山象父祖賢侍從之除有日伏念某才拘尺短心力寸
耕曾踵美續聞之無稱視學古入官而有愧屬皇上軫
及先臣之留笏而相國忍困人子於負薪指鈔引以受
官期筦庫之儲士縱許望塵入局之拜奈速觸事面牆
之譏徼福先公得師宗匠誓將勤而補拙庶矜愚而愛
能情知有所托身高飛恨不插羽觀道德聽教誨偶同
退之為吏之逢相啓告慕慇懃苐慊武侯集忠之益拳
拳所寓㗲㗲奚殫
通游瑞州吳雨巖
里中一别慨轅轍之差池江上相逢幸節麾之聮合翩
然雲翰賁此風帆恭惟某官明茂凝姿惠和毓德祖風
未遠親接元公正公之傳家學相承又濟默齋受齋之
美既源流之甚正宜標致之不凢班筍屢催上恩濃甚
觀桃懶詠時論韙之多幸劔池丹井之民久借皂蓋朱幡
之蔭簡靜柳武陵之政清廉張職方其人中和樂職宣
布之詩已關上聽侍從論思獻納之選即踵前芳某久
已勌遊冐當分遣守三尺法豈能小大之得情改一封
軺顧使東西之惟命揣已若為而稱任同寅正喜於得
賢數及瓜而代之期去何疾也念維梓必恭之誼能勿
誨乎心之精微辭不宣鬯
翰苑新書續集卷十五
