翰苑新書前集卷六十四
慶賀
元日
歴代事實三朝(後班固曰春王三朝會同漢京又前孔光傳哀帝曰歲之朝曰三朝)三元
(王燭寶典正月為端月其一日為元日亦云正朝亦云三元亦云三朔)五始(前王褒傳曰共惟春秋法)
(五始之要)首祚(王羲之月儀書曰日往月來元正首祚太簇吉辰微陽始布罄無不宜和神養素)始
和(禮天官太宰正月之吉始和布治于邦國都鄙)人統(前漢歴志太簇為人統又曰太簇寅為人正夏)
(正建寅也)歲始(月令歲旦更始)端月(玉燭寶典云元日端月)歲朔(李翰文選注元日歲朔也)
決八風(漢天文志魏鮮候正月旦決八風風從南來大旱西南小旱西方有兵西北豆成北方中歲東)
(北上歲東方大水東南疾疫歲惡八風常與其對課多勝少久勝亟疾勝徐)獻歲發春(屈原離騷)
(經曰獻歲發春又曰孟&KR1101;)履端於始(左傳履端於始序則不愆)獻椒花頌(晉劉臻妻元日)
(獻椒花頌)稱栢葉觴(白氏六帖云元日稱栢葉之觴謂歲日進栢葉酒也)進椒栢酒(崔寔)
(月令曰正月進椒栢酒是玉衡之精服之令人却老栢亦是仙藥又云進酒次第從年少者至老)爆竹
(荆楚記山臊惡鬼犯人則病惡爆竹聲)造桃板(白氏六帖造桃板著戶謂之仙木象鬱壘)食辛
盤(同上五辛盤注曰風土記正月元日食五辛練形辛菜所以助發五藏也)懸葦索(荆楚歲時記正)
(月一日懸葦索於戶)放鳩(前地理志滎陽有井沛公避項羽雙鳩集井上故漢世正旦放鳩又見孔叢子)
帖雞(荆楚歲時記正旦帖畫雞於戶上插符於其傍而百鬼畏又宋書舊時歲朔縣官殺羊設葦茭桃梗)
(磔雞於門以禳惡氣)磔雞懸羊(見上注)飲屠酥(韻語陽秋飲屠酥酒所以祓瘟禳惡其法)
(必自幼飲何也董勛曰少者得歲故先酒賀之老者失歲故後與酒)進雕胡米(揚州進雕胡米一斗)
(供正旦進御)稱觴奉夀(崔寔月令云元日進酒降神異室家尊卑次列於先祖之前各上椒酒於)
(家長稱觴奉夀欣欣如也)大饗含元殿(盧鈞帝元日大饗含元殿鈞年九十升降如儀)御樓
御殿(唐輦下歲時記元日御樓御殿發號施令慶賜遂行)栢葉銘(周庾信)戴憑奪席
(東觀漢記戴憑為侍中正旦朝帝命羣臣說經不通輒奪其席憑乃獨坐三十席)孟嘉在坐(陶淵)
(明集庾亮元規正旦大會州府人士河南褚裒問亮江州有孟嘉其人何在亮曰在坐卿但自覓之裒歴觀遂)
(指嘉謂亮曰將無是耶亮笑曰不喜裒之得嘉竒嘉為裒之所得)七十二候之初(六帖七十)
(二候之初三百六旬之首)火城(國史補遺冬至元日百官已集宰相列燭多至數百炬謂之火城至則衆)
(燭皆滅)
前賢詩詞韶光催柳色(虞世南讌宫臣詩韶光催柳色日彩泛槐烟)獻夀又
稱觴(杜甫元日示宗武賦詩猶落筆獻夀又稱觴)灰律動初陽(唐太宗正月臨朝詩條風)
(開獻節灰律動初陽)川谷風景温(韋應物詩川谷風景温城池草木發)不辭最後飲
屠蘇(東坡但把窮愁博長健不辭最後飲屠蘇)春色已知回寸草(黃庭堅會朝四海登)
(圖籍絳闕青都想盛容春色已知回寸草霜威從此霽寒松)羽儀如畫已朝天(杜光庭數)
(聲雞唱錦樓前引得春風散錦川星斗似沈初報曉羽儀如畫已朝天翠華尚未離三蜀白日那堪又一年秪)
(為明時倍多感瑤爐重炷祝堯烟)纔飲屠蘇定年齒(方干纔飲屠蘇定年齒座中惟笑鬢)
(毛班)衣冠拜冕旒(劉旦元日甘泉會衣冠拜冕旒圖書一四海玉帛萬諸侯)椒盤又頌
一年初(楊誠齋椒盤又頌一年初多拜猶欣未要扶山色長供青蒻笠春光不為白髭鬚仙家風土閒)
(中長歲後鶯花較早無人事馳驅不須嘆倦來添得睡工夫)
四六警語(履端于始何福不臻)(梅放柳舒竹苞松茂)(一氣始和三靈錫羨)
(德潜天粹政播民和)(清徹冰壺和鍾玉律)(氣挑冬凜德配春融)(清標冰峙和氣緹温)
(宜從桃葦之辰茂介椿松之祉)(問訊梅邊之咏亟催花底之朝)
(盤既頌於椒花戶益蟠於桃實)(三陽茅拔以茹連百禄竹苞而松茂)
(暫凝畫戟之香即簇春旗之仗)(仁風轉蕙以汎蘭善類拔茅而連茹)
(歲除赤奮日月初臨律動青陽地天交泰)
(國典待來歲之宜元正啓祚王人序諸侯之上夀考維祺)
(三陽交泰驗正月之始和五福照臨瞻輔星而有耀)
(重來及芳菲笑逢春之白傅誰能更拘束羨守歲之杜陵)
(斗攜龍角又班羲仲之春雪滿兔園請賦梁王之夀)
(紅塵畫靖不妨圍夜觀之棋紫禁春回會歸押曉班之仗)
(庚寅孟陬六十齡之復見甲子朔旦四五紀之罕逢)
(望公如歲更當晝對於延英與物為春可但曉行於湘水)
(慶襲璿源默應璿璣之運寶分玉帶益調玉燭之和)
(願開夀域使無不達之萌勾尚念荒莊俾預向陽之草木)
(學舊桃符漸恐門墻之遠築新堤路莫觀衮繡之來)
(兩鬢霜濃難望東風之解凍一犂雨足願從南畝以歸耕)
(三朝受四海之籍肇蕆正儀八荒轉一氣之鈞佇觀歸衮)
(水晶宮冷已回襦袴之温金鸞殿高即奉冕旒之對)
(二千石班春占土牛而得歲五百年住世摩銅狄以興嗟)
(麥苗綠漲挽回幾千萬戶之和柳葉青歸喚起二十四橋之夢)
冬至
歴代事實一陽(易傳曰冬至日一陽為復二陽為臨三陽為泰)三至(孝經注冬至有三義)
(一者隂之至二者陽氣始至三者日行南至故謂之三至)三極(後漢律歷志注月令章句日有三極晝漏)
(極短去極極遠晷景極長)天正(前律歷志黃鍾子為天正)天統(同上黃鍾為天統)亞歲(宋書)
(朝賀享祀皆如元日之儀又曰魏晉冬至日百僚稱賀因大會其儀亞於歲朝)履長之賀(玉燭寶典)
(十一月建子周之正月冬至日極南影極長隂陽日月萬物之始律當黃鍾其管最長故有履長之賀)日
極南(見上注)日影長(周禮地官注冬至日影長一丈三尺)陽事起(漢雜事冬至陽事起)
(故賀夏至隂事起故不賀)日短星昴(尚書堯典日短星昴以殷仲冬)宵長晝短(白氏六帖)
(宵長晝短隂極陽生冬至一陽至)月建子(孝經說斗指子)日南至(左傳王正月辛亥朔日南)
(至)復見天地心(易復卦七日來復其見天地之心乎)至朔同日謂之章(後律)
(歴志歲首至也月首朔也至朔同日謂之章)得天地之紀(史封禪書黃帝得寶鼎神策是歲己)
(酉朔旦冬至得天地之紀於是黃帝迎日推策後率二十歲復朔旦冬至)太初甲子(前武帝五星如)
(連珠應劭注曰太初上元甲子朔冬至時也七曜皆會牽牛)日月如連璧(桓譚新語自天元以)
(來訖十一月朔冬至日月如連璧)閉關(易復卦雷在地中復先王以至日閉關商旅不行后不省方)
視朔(左傳僖公五年辛亥朔日南至公既視朔遂登觀臺以望而書禮也凡分至啟閉必書雲物為備故)
(也)書雲(見上注)登觀臺(見上注)進履韈(崔浩女儀云近古常以冬至進履韈於舅)
(姑又崔寔襪銘有建子之月助養之事)奏雲和瑟(禮大司樂凡樂雷鼓雷鼗孤竹之管雲和之瑟)
(雲門之舞冬日至於地上之圜丘奏之)絡秀舉觴(晉周顗母字絡秀冬至舉觴賜諸子曰爾等並)
(貴列吾復何憂)立表視晷(後律歴志冬至之日立八尺之表日中視其晷如度者其歲美不如度則)
(歲惡)繡增一線(杜詩註唐宫中以女工揆日之長短冬至後繡工日增一線黃魯直云此說是也)
火城(見元日門注)郊祭迎長(記郊之祭也迎長日之至也)踐長(曹植曰冬至獻履所)
(以迎福踐長)蚯蚓結(月令冬至之日蚯蚓結水泉動)鶡旦不鳴(同上仲冬之月鶡旦不鳴)
(虎始交)伯趙司(左傳伯趙氏司至者也)芸生荔出(月令芸始生荔挺出)權土炭
(蔡邕律歷記候鍾律權土炭冬至陽氣應黃鍾通土炭輕而衡卬夏至隂氣應𬎼賓通土炭重而衡低)
前賢詩詞五更三點入鴛行(杜詩去歲兹辰捧御床五更三點入鴛行)刺繡
五紋添弱線(同上天時人事日相催冬至陽生春又來刺繡五紋添弱線吹葭六管動浮灰)陽
進君子升(謝元逸陽進君子升隂退小人伏此理洞然明不疑何更卜微和回根荄餘光借草木但)
(有堂前梅南枝已芳馥)臺上候祥風(崔琮慶歷三陽首朝天萬國同斗邊看子月臺上候祥風)
陽德比君子(杜牧之陽德比君子初生甚微芒排隂出九地萬物隨開張)灰管移新
律(劉商灰管移新律窮隂變一陽)
四六警語(貢禹舉冬式敬人時之授伯趙司至肇迎天統之長)(來復之爻既占視履之祥可考)
(歲籥在申驗乞漿之踰願斗柄插子盍把酒以迎年)
(身為國史自當書辛日之雲君遣使臣願便餐丁年之雪)
(陽德由子而孳地氣上騰善類觀復之亨天休滋至)
(七日來復聖人見天地之心九江孔殷太守宅生靈之命)
(和門晝静士撫挾纊之温候柝宵沈民謝閉關之樂)
(襟懷霜潔談笑春温)(兹對五雲之瑞密回九地之春)
(顧恐六日四分之鳳律將催五更三點之鴛行)(緹縵灰浮絲綸鼎至)
(屬繡線之迎長覺衮衣之增耀)(仁風舒柳以放梅和氣生芸而挺荔)
(獻履徑上於星辰合璧長依於日月)(順此履長之慶適當促覲之期)
(律諧鳳應日迎天統之長士飽馬騰雷動雲屯之喜)
(鳳歷起黃鍾之籥地氣上騰燕寢凝畫戟之香天休滋至)
(灰動重緹撫三軍於挾纊日長一線總六轡以如絲)
(硯含金井方愁坐客之無氊灰動玉葭忽報繡紋之增線)
(舊游天禄飽看芸草之生今使江南尚作梅花之寄)
(奉詔寬大細民同挾纊之温秉節剛嚴老吏有折綿之凜)
(日長一線賦豈急於繭絲氣暖重緹香自凝於燕寢)
(聽鳴鳳兩節之間氣占夜半旅牽牛六宿之分景驗昏中)
(至朔同日謂之章章有慶矣夀考維祺介以福福履綏之)
(天隅把繡自知無一線之長月琯吹葭更願假重緹之芘)
(一道冰銜猥辱先施之寵五色雲物願迎方至之休)
(梅邊山意頤思從同社而醉遊雪後杖藜恨不偕賓客而旅進)
生辰
歴代事實初度(屈原離騷經皇覽揆余之初度兮名余曰正則字余曰靈均)左弧(記曰)
(男子生以桑弧蓬矢六射天地四方示男子之所有事也又曰男子設弧於門左)玉燕投懷(定命)
(錄唐張說母夢玉燕投懷中遂生說)紱麟(王子年拾遺記徵在以繡紱繫麟角及夫子將終抱麟解紱)
麟吐玉書(王子年拾遺記先是有麟吐玉書於闕里人家云水精之子系衰周而素王)鈴入
懷(本傳梁昉母晝卧夢五彩旗蓋四角懸鈴自天而墜其一鈴落入懷中因而有孕占者曰必生才子遂生)
(昉)神光照舍(後漢應樞生四子見神光照舍樞見光以問卜者曰此天符也子孫其興乎)白
鵠聳雲(吳時張承家有白鵠聳雲占者曰鵠是延年之物從室入雲自卑升高之象當使子孫位極人)
(臣若生子可以名曰鵠後生子昭至輔國將軍)五星降庭(王子年拾遺記孔子生二龍遶室五星降)
(庭)白鹿入胎(商芸小說老子乘白鹿入母胎既生廣顙大目疎齒方口耳有三門鼻有雙柱足蹈)
(五字手把十紋)鶴南飛曲(東坡十二月十九生日置酒赤壁下酒酣笛聲起江上使人問之云進士)
(李聞坡生日作鶴南飛曲以獻奏曲嘹唳有穿雲裂石之聲)昴宿生蕭(三輔黃圖昴星精為輔佐)
(謂蕭何文選云蕭何昴宿之精)長庚生白(李太白母夢長庚星遂生白因名之)趙普微垣
(湘山野錄陳希夷曰趙普紫微垣一小星)歲星生朔(西京雜記東方朔云天下無知我者惟歷官太)
(伍公知之帝召問之曰諸星皆在惟歲星不見)摩挲銅狄(薊子訓與一老翁共摩挲銅狄曰適見鑄)
(此巳五百年)蓬萊水淺(麻姑云自接待以來三見海水變為桑田近過蓬萊弱水亦復淺矣)懷
玉山人(玉壺清話揚大年父文逸為玉山令大年將生一道士袖刺來謁自稱懷玉山人冠褐秀爽斯)
(須遽失大年遂生)授長生術(神仙傳老子升崑崙關令尹喜占風知有神人來過乃道見老子老)
(子授以長生術)九霞觴(列仙傳許碏詩誤翻王母九霞觴)千歲芝(十洲記北海外有鍾山生)
(千歲芝)飲菊水(後漢地理志南陽侯國注曰縣北八里有菊潭水飲者上夀百二三十歲)玄鹿
脯(述異記云鹿千年化為蒼又五百年為白又五百年為玄成帝時山中人得玄鹿烹之骨皆黑色仙者云)
(玄鹿為脯夀二千歲)餌黃精(文選絶交書又聞道士餌术黃精令人久夀)魯僖耆艾(閟宫)
(頌魯僖公俾爾昌而大俾爾耆而艾萬有千歲眉夀無有害天錫公純嘏眉夀保魯)金籠放鴿(倦遊)
(錄王丞相生日鞏大卿籠雀鴿造相府以獻搢笏開籠一一放去每一放祝曰願相公百二十歲東坡詩云記)
(得金籠放雪衣)盤古萬八千(三五歷曰天地混沌如雞子盤古生其中萬八千歲)廣成子
千二百歲(同上)夢蘭(左傳鄭文公妾夢蘭生穆公)吞鳦(詩商頌注簡狄吞鳦卵生契為)
(堯司徒)夢燕(開元遺事張說母夢有玉燕自東南飛來投入懷中而有孕生說後為宰相)弄璋
(斯干詩乃生男子載弄之璋朱芾斯皇室家君王)麒麟兒(杜詩徐卿二子歌孔子釋氏親抱送盡是)
(天上麒麟兒僧寶誌撫徐陵曰天上石麒麟也)為湯餅(李叡松窗錄王后泣訴曰三郎不記何忠脱紫)
(半臂為生日湯餅耶)生上相(本朝有賀人七月十四日生詩曰何時生上相明日是中元)寧馨
兒(晉王衍傳何物老嫗生寧馨兒)真英物(晉桓温生日温嶠見之曰此兒有竒骨可激使啼及聞其)
(聲曰真英物也)珠生老蚌(孔融與韋端書曰不意雙珠生老蚌)
前賢詩詞每向同人話疇昔(張安道生日東坡以鐵杖為夀詩云先生真是地行)
(仙住世因循五百年每向同人話疇昔故教鐵杖鬭剛堅)却教龜鶴羨長年(雲齋錄錢穆公)
(尹應天府生日楊次畫老子出關圖作詩獻曰私藏函谷關中子來獻蓬萊閤上仙願得鬚眉如此老却教龜)
(鶴羨長年)玉顔長自春(李白詩金骨既不毁玉顔長自春)錯寫弄璋書(東坡賀人)
(生子詩甚欲去為湯餅客只愁錯寫弄璋書)崧嶽再生申(本朝賀吕申公生日詩渭川重得吕)
(崧嶽再生申)金粟如來是後身(湖州司馬問李白是何人白以詩荅曰青蓮居士謫仙人)
(酒肆藏名四十春湖州司馬如相問金粟如來是後身)
四六警語並係回啓(既愛之欲生且喜之溢美)(莫省我辰之安在有慙皇覽之揆初)
(野樗浸老空勞大塊之生沅芷復春重枉騷人之賦)
(蓼莪廢誦久悵悼於孤蹤金薤垂篇辱寵光其初度)
(髮種種矣安知初度之臨芳菲菲兮莫住韶光之去)
(我生之初尚無為慨中年之寡遂詞人之賦麗以則曾下體之不遺)
(長庚大昴揆吉夢以蔑聞喬嶽洪河舉夀祺而相況)
(贈金錯而報綈袍深漸無物舞短蓑而擊銅斗共樂餘年)
(胡蝶莊周久相忘於夢寐蟪蛄彭祖今安在其短長)
(歌詩必類更傷絲竹之娛人把酒自憐永嘆車牛之服賈)
(桃李笑人老矣無能為己藥石生我忠焉能勿誨乎)
(老色上面方愁桃李之笑人媚語悅心安得藥石而生我)
(老苒苒兮將至拊是憂傷芳菲菲其彌章絜兹報稱)
(雖義迫當辭將捲錦鯨而還客然詞貪可寶不知蘭佩之襲予)
(箕斗之虚名安用將還贄以三辭珪璋之特達難忘姑受言而十襲)
翰苑新書前集卷六十四
