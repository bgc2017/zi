翰苑新書前集卷五十四
通判
通判(秦置郡丞以佐守在邊為長史掌兵馬漢因之于定國條州大小為設官員治中别駕諸郡從事晉)
(因之而省郡丞至隋改别駕治中為長史司馬煬帝罷之而置郡贊治後又改為丞至唐而郡丞廢矣有長史)
(别駕通典分紀本朝乾德初下湖南始置諸州通判命刑部郎中賈玭等充建隆四年詔知府公事並須長史)
(通判簽議連書方許行下時大郡置二員西京南京天雄成德益杭并鄆荆南潭廣秦定等州餘置一員州不)
(及萬戶不置正刺史以上及諸司使副知州者雖小郡亦特置掌倅貳郡正與長史均禮凡兵民錢穀戶口賦)
(役獄訟聽斷之事可否裁決與守通簽所部官有善否及職事修廢得刺舉以聞四朝志逮至景德戶口寖息)
(解州以滿萬戶置通判自是諸郡多滿萬戶矣宣和二年詔諸州茶鹽香礬並委通判此事據續會要但通判)
(掌常平水利免役等錢會要不載當考經總制錢舊法守貳通掌而隸提刑司李朝正為戶部侍郎建言始置)
(通判其後復知通同掌無歲不虧於是議者乃復請委通判紹興十六年專委通判後五年知通同掌建炎初)
(諸州通判三員處減一員紹興以後旋行申請添置中興會要)
歴代事實上佐(職源别駕長史司馬通謂之上佐)佐守(見官制)别乘(職源别駕)
(從事一人從刺史行部别乘一佐車故謂之别駕漢制也)黃綬(前百官志郡丞秦官也應劭曰景帝置郡)
(丞秩六百石黃綬)皂衣(晉職官志郡丞視通直一梁冠皂衣銅印黃綬秩六百石)緋魚(見緋魚賞)
(功注)屏星(孔恂字巨卿為别駕别駕車舊有丨丨如刺史車刺史因怒欲去之恂曰徹去丨丨毁國舊儀)
(别駕可去丨丨不可去乃止)箳篂(白居易集自江州車乘丨丨送艛艓驛船迎)題輿(後漢周景)
(為荆州辟陳蕃為别駕蕃不就景題駕輿曰陳仲子坐不復起辟蕃起視職)泥軾(黃霸為刺史詔賜車)
(蓋高一丈别駕車緹油屏丨於丨前以章有德)别榻(孔休源為晉安王長史休源累佐名藩王深相倚仗)
(常於齋中丨施一丨云此是孔長史坐人莫預焉)忠烈慷慨(魏志審配少丨丨丨丨有不可犯之)
(節袁紹領冀州委配腹心之任以為治中别駕)忠肅公亮(晉書唐彬檄為治中别駕丨丨丨丨正救)
(違闕盡規誨以納諫不顯言以彰主當朝正色焉)方正亮直(類要晉王基薦劉毅於公府曰毅丨)
(丨丨丨往日僑仕平陽為郡股肱正色立朝舉綱引墨朱紫有分)公清如水(隋趙軌别本作張軌)
(為齊州别駕有能名在州四年考績最優徵入朝父老揮涕隨逐曰丨丨丨丨請酌一杯水奉餞公受而飲之)
公輔量(吕虔有佩刀工相之以為必登三公可服此刀虔語别駕王祥曰苟非其人刀或有害卿有丨)
(丨之丨故以相與祥死之日以刀授弟覽曰汝後必興足稱此刀覽後奕世多賢才興於江左也)宰相
才(唐武后求宰相狄仁傑曰荆州長史張柬之其人雖老丨丨丨也)荆楚材(羅含字君章桓温臨)
(州轉别駕温常集僚屬問羅生何如人時有答者曰可謂丨丨之丨)千里駒(顧和字君孝叔榮雅重之)
(曰此吾家丨丨丨興吾宗者此子也公孝始為别駕遷尚書令)宗室千里駒(唐丨丨榮歴岳州别)
(駕人遺以金拒而不納武后曰吾家丨丨丨改名千里)可敵三王(見有政績注)唐多名
士(裴懷古杜如晦張柬之陸象先姚崇賈敦頤蘇瓌魏元忠張嘉貞並為長史楊綰李泌韋安石李元紘白)
(居易柳子厚皆為司馬)有能名(見公清如水注)委腹心(袁紹領冀州以審配為别駕丨以丨)
(丨并總幕府)為股肱(見方正亮直注)展驥足(蜀龐統以從事守耒陽令不治免官魯肅遺先)
(主書曰龐士元非百里之才使處治中别駕之任始當丨其丨丨耳乃以為治中)同宣教化(續通)
(典唐以堂吏朱儉廉為華州别駕給事中蕭倣駁曰别駕古為治中從事與刺史别駕丨丨丨丨任居刺史之)
(半豈宜以人吏兼副政之名)參校政事(杜牧行馬迥制云半刺上佐得與二千石丨丨丨丨短長)
(利病者也今以名郡藉其興助)處議當法(黃霸為人明察内敏習文法為丞丨丨丨於丨太守甚重)
(之)散粟活人(分紀李臯字子簡為温州長史無幾攝行州事歲歉有官粟數十萬斛臯欲行賑救)
(掾吏乞侯上旨臯曰夫人日不再食當死安暇禀君命若殺我一身活人數千命利莫大焉於是開倉盡散之)
(以擅貸之罪飛章自劾上嘉之)開倉賑饑(隋書張須陁為齊郡丞屬歲饑將開倉賑給官屬咸曰待)
(詔不可擅與須陁曰吾若以此獲罪死無所恨先開而後上狀帝知之而不責)海沂歌(晉王祥為徐州)
(别駕以股肱之忠糾合義衆州境獲寧人歌曰海沂之康實賴王祥邦國不空别駕之功)紀德碑(姚崇)
(為揚州長史政條簡肅人為丨丨於丨)有惠政(唐黃敦實遷洛州長史甚丨丨丨曰政在養人義須)
(存恤)有政績(張仁愿中宗時檢校洛州長史時都城穀貴盜竊甚衆仁愿一切皆獲杖殺之積屍府門)
(遠近震慴高宗時賈敦頤為洛州刺史亦有政績與仁愿皆為一時之最故時人語曰洛州前賈後張可敵京)
(兆三王)刺史辟(通典曰武帝詔州郡佐吏自别駕長史以下皆丨丨太守自丨)從事為(世說)
(習鑿齒史才不常桓温深器之年未三十用為荆州治中别駕謝牋曰不遇明公荆州從事焉爾)刺史
引(見清論終日注)命處士(晉桓冲温之弟也為刺史丨丨丨劉麟之為長史麟之不肯屈親往迎禮)
(甚厚)宜得英儒(管寧辭文公云州民管寧誕燕雀之賤棲朝桐之華别駕者明使君之羽翼丨丨丨)
(丨)品置六雄(元和後朱紫淆并韋處厚乃置六雄十望等悉補别駕由是流品澄别)製詩
贈行(賀知章因病求還鄉拜其子曾為會稽郡司馬令侍養御丨丨以丨丨)擇日而遣(崔神)
(慶則天時擢拜并州長史因曰并州朕之枌榆又有軍馬比日簡擇無如卿者前後長史皆從尚書為之以其)
(委重所以授卿也則天為按行圖丨丨丨丨)别駕知州(唐德宗命盧峴為渭州丨丨丨丨事賜緋)
(魚袋賞有功也)長史為州(裴懷古為并州大都督别駕吏民懷愛召為左羽林大將未至官還知并)
(州人皆攜扶老幼出迎)長史攝州(見散粟活人注)上佐州事(大歷十二年制刺史有故)
(及闕本道使不得差攝但令丨丨知丨丨)遷尚書(見千里駒注)至三公(後漢趙温字子柔為)
(京兆郡丞歎曰丈夫當雄飛安能雌伏遂棄官去後官丨丨丨)璽書褒政(孔昌㝢字廣成貞觀中對)
(策高第歷魏州司馬治狀帝為不置刺史為政三年丨丨丨美)緋魚賞功(見别駕知州注)扶老
出迎(見長史為州注)酌水奉餞(見公清如水注)從容山水間(見羣書精語)岸
幘嘯詠(通典晉謝奕字元奕桓温辟為安西司馬奕在温座丨丨丨丨曰我方外司馬也)清論
終日(冀州刺史裴徵召管輅相見丨丨丨丨不覺疲倦天時大熱移床在亭前樹下自是汲引輅為别駕)
皇朝事實監郡(歸田錄國朝始置諸州通判既非官屬故嘗與知州争權每云我是丨丨朝廷)
(使我來監汝舉動為所制有錢昆少卿家世杭人也嗜蟹常求補外郡人問所欲何郡昆曰但得有螃蟹無通)
(判處可矣)倅州(胡文恭行陳湜制分丨丨治)府判(高宗日歷常同劾陸寘疏云寘乃内侍王通之)
(客為明州通判避通名改稱倅州今浙東州軍有呼通判為丨丨者自寘始也)分乘倅車(胡文恭行)
(張士燮制丨丨丨丨)别車(胡文恭行周世南制分乘丨丨)有賢行(言行錄歐陽公知潁州時吕公)
(著為通判為人丨丨丨而深自晦默時人未甚知公後還朝力薦之由是漸見擢用)不分珠(言行錄潭)
(州一巨賈私藏蚌胎為關吏所搜太守而下輕其估悉自售焉唐質肅公時以言事謫潭倅分珠獄發奏方入)
(仁宗謂近侍曰唐介必不肯賣案具奏覆覽之果然)有台輔之量(真宗實錄趙昌言喜推奬後進)
(掌漕湖外時李沆通判澶州昌言謂其丨丨丨丨丨表聞於朝)有宰相之器(蘇軾撰行狀富文忠)
(公弼從王曾辟通州鄆州趙元昊反公上疏陳八事議者以為丨丨丨丨丨召還)異日秉鈞(言行)
(錄吕許公通判濱州人稱其材王文正公謂王沂公曰此人丨丨與舍人對丨丨軸沂公曰何以得之曰以其)
(奏請得之如不税農器數事卒與沂公並相)知密院(太宗朝前河南府通判劉昌言賜對稱旨五月)
(除少卿六月丨樞丨丨事)水晶燈籠(談苑劉隨待制為成都通判嚴明通達人謂之丨丨丨丨)為
文戮鱷(言行錄陳文惠公堯佐通判潮州潮之惡溪有鱷魚食人公命捕得以文告而戮之鱷魚屏息)
不屈&KR0564;貴(長編王濟通判鎮州牧守多勲舊武臣倨貴陵下濟未嘗撓屈戎卒頗恣暴不法夜或焚)
(民居為盗濟部壯士數十潜往窺伺果得數輩并所盗物即斬之馳奏其事上大喜都校孫進使酒無賴毆折)
(人齒濟不俟奏杖脊送闕下軍府畏肅連三詔褒奬焉)使外夷禀正朔(言行錄蘇文忠公通)
(判杭州高麗入貢使者驕横發幣於官吏書稱甲子公却之曰高麗於本朝稱臣而不禀正朔吾安敢受使者)
(易書稱熙寧然後受之)抗論内侍(仁宗實錄劉文安公沆通判舒州州有大獄歴歲不决沆詣治)
(數日而决之是時章獻太后詔修山谷寺資聖浮圖内侍張懷信督役嚴急州將移疾不敢出沆抗言於朝罷)
(懷信歸)杖黥猾吏(詹定菴撰孫昭遠墓誌公通判滑州兵馬司吏王實結宦官横甚公一日攝行)
(郡事適有訟實者捕寘獄籍其家贜萬計杖而黥之)奏除農器筭(仁宗實錄吕夷簡通判濠通二)
(州往河北按行水災還丨田器有筭非所以重本請丨之因詔天下丨丨皆免丨)請置常平倉
(言行錄王文正公旦通判鄭州建言丨丨丨丨丨以抑兼并)請減市木數(九朝通略天聖間建)
(太乙宫及洪福院市木於陜西通判陳州范仲淹言宜罷修寺觀減定常歲市木之數事雖不行以范仲淹為)
(忠)歲饑食有餘(言行錄曾鞏字子固為通判丨丨常平不足仰以賑給而田居野處之人不得)
(皆至城郭前期喻屬縣召富人使自實粟數總得十五萬石民得從便受粟不出田里而丨丨丨粟價為平)
左右郡政(言行錄趙清獻公抃通判泗州泗守昏不事事監司欲罷遣之公獨左右其政而誨其所)
(以然使若權不出於己者守得以善罷)濟太守以寬(言行錄蔡文忠公濟通判兖州太守王臻)
(治政嚴急公務為裁損濟之以寬獄訟為之不冤)與知州爭事(仁宗實錄王質字子野通判蘇)
(州丨丨丨黃宗旦數丨丨宗旦曰少年敢與丈人抗耶質曰受命佐公事有當争職也嘗以病在告一日宗旦)
(省視因言獄有盗鑄錢百餘人吾以術隂鈎得之質曰弋不射宿惡隂中於物也今殺數人而徒流者又數十)
(百人公中之也宗旦大驚為貸其死罪而餘悉輕出之)佐郡守之治(中興會要知成都席益奏)
(州郡置倅所以丨丨丨丨丨入則貳政出則按縣)中書籍治狀(元豐三年詔諸路監分司具到)
(部通判治狀最優有未經朝廷任使者令書籍其姓名)請擇宗賢攝儲貳(東坡集司馬光)
(通判并州上疏丨丨丨室丨者丨丨丨䟽三上一留中二付中書)獻平戎十策(言行錄張文定)
(公方平字安道通判睦州趙元昊欲叛公丨丨丨丨丨方元昊之叛也條上利害八事)館職外補
(言行錄陳忠肅公瓘字瑩中公自丨丨請丨丨得倅滄州)召入史館(孫何通判陜州丨丨直丨丨遷)
(祕書丞京西轉運副使)直史館為轉運(王隨通判同州代還丨丨丨出丨京西丨丨使)戮
郡奸民(言行錄李及通判曹州州有趙諫者交通權貴持郡短長縱為奸利及既受命而諫適至京師)
(求見及及拒之乃慢罵而去因誣及毁朝政會有發諫事者命及察其狀盡疏前後所為以聞下御史鞫之斬)
(於都市及由是知名)
自敘安能雌伏(見至三公注)聾丞(前黃霸為潁川太守長史許丞老病聾督郵白欲逐)
(之霸曰許丞廉吏雖老尚能拜起迎送頗重聽何傷且善助之幸無失賢者意)持板(職林刺史六條曰州)
(别駕治中見部刺史丨丨拜刺史答拜)荆州從事(見從事為注)君孝超卿(顧和别傳)
(顧球時為揚州别駕顧榮謂球曰卿步速丨丨丨丨矣顧和字君孝)無展驥能(陳子昂集為鄭資州)
(讓官表云題輿佐岳丨丨丨之丨)自放山澤(唐職林柳宗元貶永州司馬丨丨丨丨間其堙厄感)
(鬱一寓諸文久而文思益深)
羣書精語可以從容於山水間(白樂天江州司馬廳記江州土高氣清富有佳)
(境刺史守土不遠觀遊郡吏執事不自暇佚惟司馬綽綽丨丨丨丨丨丨丨詩酒丨於是郡南樓山北樓水湓)
(亭百花亭鳳凰石嵓瀑布廬宫源潭洞東西二林寺泉石松雪司馬盡有之矣苟有志於吏隠者捨此官何求)
(焉)復踐端寮之列(劉豐商州長史制云宜膺受服之寵丨丨丨丨丨丨)
名賢詩詞半刺已翺翔(杜甫寄岑長史云云丨丨丨丨丨)欲化北溟鯤
(同上贈虞司馬爽氣金天豁清談玉露繁佇鳴南岳鳳丨丨丨丨丨)通守三春風(誠齋詩太守九)
(秋露丨丨丨丨丨太守鏡照膽通守淵涵空)風月平分破(古詞獨倚胡床庾公樓外峯千朵與)
(誰同坐明月清風我别乘一來有唱終須和還知麽自從添箇丨丨丨丨丨)風烟入興便成
章(劉禹錫送王司馬案牘來時惟署字丨丨丨丨丨丨丨)風流别駕貴公子(坡詩丨丨)
(丨丨丨丨丨欲把笙歌暖鋒鏑)賴有風流半刺史(同上)吟風弄月思天衢
(山谷詩朱紱蹉跎晚監郡丨丨丨丨丨丨丨)但憂無蠏有監州(坡詩欲問君王乞符竹丨)
(丨丨丨丨丨丨)風流别乘多才思(同上)志在必騰騫(杜甫寄賈司馬嚴使君詩)
(月分梁漢米春得水衡錢云云每覺昇元輔深期列大賢如君盡雄俊丨丨丨丨丨)三年佐郡神
明政(孔毅父送張倅云云清若冰壺斷若金孜孜長見恤民深丨丨丨丨丨丨丨一旦歸期父老心遺愛)
(海波無斷處去思秋色有餘隂臨行曲為留旬日少慰攀轅淚滿襟)守官清且閒(李白云云從弟)
(宣州長史爾佐宣城郡丨丨丨丨丨常誇雲月好邀我敬亭山)朱紱白銀章(同上送弟鄱陽司馬)
(丨丨丨丨丨上官佐鄱陽)别駕得王祥(岑參送懷州吳别駕春流飲去馬暮雨濕行裝云云覃懷)
(人總喜丨丨丨丨丨)佐車屈時英(朱文公云池陽實天藩丨丨丨丨丨)曾子獨超軼
(東坡送曾子固倅越丨丨丨丨丨孤芳陋羣妍)風流半刺史(同上送趙㞦赴永嘉丨丨丨丨丨清)
(絶校書郎到郡詩成集尋溪水濺裳)中和助宣布(王荆公送文學士倅卭州忽乘駟馬車牛酒過)
(故鄉丨丨丨丨丨循吏綴前芳)看即吹噓送上天(楊誠齋送黃巖老通判全州皇家旁搜清)
(廟珍竒珍墮在湘水濱烏衣樞相今水鏡手持一道人材枋外臺况復有三賢丨丨丨丨丨丨丨)畫堂
五丈容旗旄(東坡)
四六警語(半刺貳車)(緹屏倅車)(通守郡丞)(治中别乘)(詔下十行寵分半刺)
(詔檢中班屏星夙駕)(帝以碩望貳于名藩)(中疏一札外贊六條)
(陪京地重别駕官尊)
起聯(十行疏寵分湖山風月之竒别駕展軨傾邦國江河之望)(聊爾平分於風月歸歟直上於雲霄)
(魏闕九重丕顯出綸之命䕫江千里喜傳别駕之臨)
(竊伏海濱未快屏星之覩棲遲嶺表佇瞻紫氣之來)
(綰兩郡之綬夕引道以何嫌駕一乘之車宿舂糧而亟至)
(雲鶴戾至柱月渚以先施泥軾前驅知星屏之直至)
(陳仲舉以題輿而擅美何恭祖以灑幘而馳稱)
(裂名城而共理雖專守土之權半刺史以分輝尤重監州之選)
警聯(有陳蕃之望以題輿公為先達無王祥之才而别駕僕忝後塵)
(司馬雖甘於吏隠野王宜在於公卿)(别駕長史恐難淹於賢才國子先生烏可凂以吏事)
(清風明月之平分折瓊枝而繼佩高蓋華軒之一丈齊玉軑以並馳)
(霞佩錦裳雖少緩雲霄之步星屏泥軾不妨尋風月之盟)
(乘扶搖之風刷羽翰而徑上枉玲瓏之轡分風月以南來)
(獨放懷於山川風月之勝不屑意於簿書期會之間)
(右半刺之茂選郡板所資上初潜之舊邦地望最重)
(相公拍手欲留鳬舄以居中執事掉頭願展驥足而補外)
(周樂願交已著題輿之蓋王祥協理竚歌别駕之功)
(海鄉之賴王祥久思佐理宣室之思賈誼即聽遄歸)
(煌煌泥軾用彰賢德之臨奕奕佩刀已有公輔之望)
(子美晚趨於幕府可謂非宜蕭生雅意於本朝行當大用)
(題輿以俟偉仲舉之高名投傳而歸小巨卿之獨操)
(景郇堂上不妨風月之分文石陛中即布雲霄之武)
(重拂青氊賡潯陽琵琶之曲行持紫槖聽長樂鐘鼓之聲)
(斂霄漢之武而分風月之光身謀則拙借山隂之彦而為嶽麓之重此地何榮)
(暇時談笑未妨風月之分不日騫翔即快雲霄之步)
(頗聞之諸公貴人欲寘諸長安近日之地正使為治中别駕亦宜在通都會府之中)
(海沂播詠暫還風月之平分宸扆簡知行躡雲霄而直上)
結聯(邦國不空豈特康於沂海公卿有闕遂將入於漢庭)
(岸司馬之幘恐未欵於笑吟趣舍人之裝行縱觀於騰踔)
(屏星漫爾不妨題别駕之輿台斗燦然重見曳尚書之履)
(坐嘯而談風月豈惟緹軾之淹聽履而上星辰佇見青氊之復)
(誰云閩彦暫煩風月之分端恐鋒車促下雲霄之遠)
(泥軾鼎來久欽聞於風采魚書敬往冀快接於光儀)
(栖栖者非為佞也誠慕是邦之賢大夫休休焉是能容之願進吾黨之狂小子)
翰苑新書前集卷五十四
