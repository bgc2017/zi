翰苑新書别集卷六
劄子
代回何侍郎方秋崖
某伏以綠隂清美雲助麥寒恭惟某官戟衛靖嚴民以
嘉賴上帝宥密台候動止萬福某謹墨筆以黷燕凝之
暇
某觀頥之象乃知一身之間自有宇宙爕調妙用盖與
造化者同功約而歸之則不出於鼎飪外某敢願戲下
少留之意
某惟經濟之學堯舜吾君密勿論思不當一日去上旁
近也常為郡雖離天纔尺五抑何至騎麒麟翳鳳凰而
辱臨之寸懷春風物物生意東西行者誦袴襦之謠相
踵某敢寄聲為父老賀
某每謂皇上厲精如漢宣帝而嘉與諸儒論天下事左
臯右契紳佩斤斤萬玉之班盖已極一世之選孰有畫
治安策如賈太傅而久外者耶宣室竚思聞已趣四軰
召矣時事孔棘願為上痛哭流涕太息而言之海内其
受賜
某冉冉將老而嫠幃之憂絲棼顧瞻江山有嘅其歎綠
波黯别曾歲月之幾何鼓角相聞僅隔此一衣帶水然
赤白嚢羽相及一書亦未暇也戲下不督過之而相問
勞如此某敢歌伐木之詩以拜
某四年淮閫鼯技已窮敵為封豕長蛇荐食上國天不
悔禍岌岌然自危之丐骸之章凡幾上而幾郤矣同舟
遇風之時中流一壺之賜某不旡望
某伏想蓬翠之集佩明月者天人也某不敢問起居狀
而請事於將命者
代回王都丞方秋崖
某伏以梧風已秋碧宙如洗恭惟某官銀莬有偉偃護
龍潛天棐靖共台候動止萬福某謹寄聲為南州父老
賀
某惟寳婺之秀揚光斗牛䔍生儒英棟幹吾國敢願采
明堂月令以爕調一身之隂陽山川百示予曰有先後
某自廉車使江上嘗得屬櫜鞬具鞾袴以迎候于風濤
浩渺之間不自意一世偉人乃能相與握手出肺肝以
共談天下事憂國之淚衣襟尚寒
某時則目送歸艎倒指奏事榻前之日想像上問江防
利病使者聚米為山谷處應荅如響天顔喜動將以安
危二柄付之不謂事乃有大謬不然也抑古語有去不
難无以見君子
某試嘗謂武夷當天下勝絶處而西山老子之闕里也
都丞以衣鉢的𫝊擁麾其鄉孰瞻孰儀有像在堂然則
以詩書澤斯民者盖老先生之枌榆而賢刺史之甘棠
乎幸少安之天子有詔
某鼠技窮矣旡以分上顧憂於皇絲綸班我端殿亦安
知先翁十年邊𤨏盖身後始得之豈其不肖之孤克邁
前人之寵巽櫝行得請敬避賀言之三舍
某伏想戟衛飛瓊之佩郁穆仙壼疎逖者不敢僣起居
而惟請所條委者
代回蔡緫鄉方秋崖
某伏以春襲仲陽雨寒猶峭恭惟某官緫司輿賦宏濟
中興神扈輯諧台候動止曼福某謹三肅以拜將命者
之辱某試嘗倚平山欄檻望治城在煙雨有旡之間未
嘗不喟然歎曰長江天塹有管夷吾在焉山君海王其
必為吾國寳之某是以有節宣鼎食之請
某惟宋有天下三百餘年於此矣聖聖相授共守一仁
雨恬春熙乃有孽芽其間者敵負戎馬足併吞窮荒封
豕旡厭荐食上國遭時多事至以饋餉勞吾儒宗然中
郎禮樂之家名父文章之印使之從容帝所謨明弼諧
蠢彼裔夷必將相戒以毋生事開邊隙而奚南牧之敢
某日望之
某聞李牧之守鴈門匈奴不近趙邊者十數年盖老熊
當道之勢如此今兹誰實顓閫而淮流上下草木震驚
西援肥河所謂奉漏甕沃焦釡不足以喻其急敵騎宵
遁亦將士之勞耳書何力之有焉忽奉詔函授以大司
寇印綬再上免牘期必得請而後已有來慶問某避之
三舍
某限此一衣帶水鴈雲杳茫江山愁予嘅其歎矣顧今
人物寥落思濟囏難者能幾人舉眼而視八荒願承下
風以請曷日佳晤顧所懷
某維縹緲樓居者天人也香深翠水九霞飄蕭燕及崑
臺同一禔福
某邈在邊鄙何當敬奉使令鞭弭以須敢告執御
回趙寺丞方秋崖
某伏以麥之秋矣風日清妍恭惟建牙于藩宣布寬大
天人闓懌台候動止萬福某滌筆滄浪之水挹蘿月而
寫之惟清
某私切惟念郡刺史佩二千石印綬綏寧一邦而某也
帶笭箵於鷗邊臥襏襫於牛下則野人也奚其茵憑之
敢問
某屏廢林壑且十稔於當世士大夫遥遥乎蓬萊之隔
弱水也然碧宙寥泬月明在天林密山深亦被光景某
盖嘗瀉浩露而搴長風矣
某惟執事先生家有周公之履舄廟有山甫之鼎彛其
氣吞餘子而盖當世也退然素士方且與枯槁為春風
以幽隠作皓月此其尺度未易量也是以有衮衣兮无以
我公歸兮某未敢以誦者邦人之私耳
某窮老不學所謂悻直而无涵養之功徑率而无矯楺
之力岩居穴處化為猿猱政坐鬼擘口耳天所以與我
者如此恬然安之山北山南掛書牛角而讀某與受其
賜
某舊常學氓事大夫之禮矣遣一介之使奉咫尺之書
迎候前驅唯所進退者此其常也乃今負罪引慝潜幽
而伏深固不得與薦紳比率然以名聞恐執訊者之斥
其黷則林慙旡盡而澗媿不歇也某如之何而可
某日與芸夫蕘子安樂耕桑切聞寬之一分折劵而捐
之者動為緍錢數十百萬相與贊歎誦言愛民抑不知
其能下士又如此也何物小子鄙在山林不吾書而吾
先之非自學問中來不我怒亦不我屈矣某拜手書諸
紳
回馮提刑方秋崖
某維春以雨霪農事未競恭惟某官以書平凖民所宅
生篤棐斯皇台候&KR0978;止萬福某謹拜手修名于典史氏
某聞康廬天下勝處生其間則高者為隠逸又高者為
神仙不得獨當竒也必有提一筆福蒼生者飜然出此
山中咨爾山靈其敬乃職
某維天方祚宋所以眷命用懋者政在屢豊年一詩耳
故雖百脉皆病元氣猶存此執事者高枕而卧也乃歲
比不入民方采西山之薇嵐翠軒窗豈公獨樂時耶鮮
于福星為爾一出自江以西某何幸
某嘗切有歎謂何蕃為六館諸生時聲名已獵獵北斗
南矣一經科目卧餘子百尺樓下使騎麒麟翳鳳凰而
上顧獨不得與上界官府等伍耶時來則為之寧不我
與
某兒時學于里之東臯識厚齋癯然山澤之儒也壯歲
仕于淮浙之東西識二季軒然湖海之豪也於名門獨
不見最良白眉耳假守來此則已揭節而西尚徼福賢
父子令兄弟間惠然教我
某與世少可所至賦歸去來始裴晉公督九節度之師
擇廷臣自從而某在其選莫之可以雅意本朝也至然
後請置散造化者不得已出麾鄭公之鄉歲月幾何不
自意及惟愛其桑梓以施及其謬守某知免夫
某惟霄漢之臺冰玉之御非疎賤者所得問起居何如
也若此山之左花右竹則護眎旡敢不謹
回南康太守游寺丞趙松壑(淮東緫領使)
某伏以朱衡云杪紅鏡開炎恭惟某官雙旌有華五袴
流詠閟昭顯相台候動止萬福某謹濡子墨祗復主籖
首幾紆省
某如左之儀飾矣載惟良二千石福十萬家福之所基
歛於身者可知矣調冰紾綌之請敢得以略
某耳飲霆聲不知幾冰暑未酬輕封萬戸之願斗山仰
止實勞我心巧緣有開朅來餉道獲締寅盟遡風不覺
屐齒之折
某仰惟某官人物粹㓗玉壺冰清履行孤高錦亭栢古
蚤以正學敡于明時振武鵷鷺行久締冕旒非常之眷
績凝棘路榮剖竹符地重瑞陽式弘蕃宣之略簡静平
易鑄頑成仁革珥筆之澆風樂耕耒之常業山谷所賦
今親見之佇膺璽札之褒入繼槖班之武
某處奉珍祠正便苕溪盟鷗之趣誤恩下逮畀以東道
饟事之重控辭弗獲冐為是來司存赤立事事築底凛
然未知所以為淑後之方惟冀軫念同舟共圖叶濟鄙
免曠戾徼福孔多馮禇宣心矜體是幸
某方圖染記以露謝忱儷玉駢珠首厪委况拓棼控酢
厓約一莞為榮
某皇恐申問黃堂羣玉之輯伏計一和所召百禄是遒
赤柳骫需供俟攽曉
回游太守趙崇潔(編修)
某伏以秧疇足雨荷屋唫風恭惟某官森戟凝香十同
自化三極炳扶台候動止萬福某九頓此首蕆籖房之
敬肅丐訾省
某聞之司牧民者吹之喣之拊手摩之不專為一身計
也區區饔寢之祝故得以略
某疇昨深耕栝嶺幸甚獲與白𫝊草堂賓客之數甘棠
勿翦至今與里中兒和習之盖十年猶一日也古之所
去見思者其謂是歟
某仰惟某官親接伊水一脉之𫝊兼備孔門四科之美
行鵷序鷺朝望巋然展驥馮能民庸藉甚江西道院暫
借汲重卧治之選所表為公卿有地節之故事在
某習閑成癖榮望已灰誤踏班行荐更玷葛容臺何地
宥府何曹以若人而居之其非據也甚矣厥有藥石之
誨願无金玉其音夙託廛氓必蒙矜念
某尺箋申共寅之謝禮也軟紅眯目遂墮因循璀璨雙
緘恍從天落情文謙縟若施之事大者然凜弗克當永
以為好斐兮占報不敵所蒙其何適非辠
某粤軼加拜申敬黃堂星聚翠閬雲深繇裏暨邊儲祥
匯祉是間委役无敢不恭
回南康游太守饒左司(虎臣)
某伏以夏至紀月巽二迎薰恭惟某官畫戟更新條教
簡靖環境歡舞台候動止萬福某輒馳尺書為兩州之
民折衷歸留之請
某惟五馬所次百神洋洋易地皆然旡往不利饔綵謬
敬可略
某恭審自天易鎮諏日臨民兩賢交馳千里胥慶仰惟
某官早出惠利夙絲講聞其應物也如止水之無心其布
政也如陽春之有脚擬看三峯之秀却從五老之游其
在康廬號江東神仙之郡則近道矣盖河南高第之家
足光前修聳觀後效
某烏帽黃塵辰入酉出聞有書函自浮嵐暖翠中來者
亟拜亟讀謙光爛垂六儷聯珠何為至我細繹不稱捲
錦以歸
某力已竭伎已窮但欲從君問青雲白石之趣既非強
助唯唯奚禆行復引籲天之䟽
某伏想金芙蓉觀中煙霧怱欝亭亭玉立香遠益清不
成亦福
某恐有委于修門豈旡白鶴飛來之便
回判府游南康方秋崖
某伏以菊將秋老鴈帶寒歸恭惟某官風熙雨濡潤澤
千里神比天同台候動止萬福某薰祓素書以復將命
者惟中㳙史所裁
某聞参同一書子朱子嘗加之意造化有爐果身外事
乎身欽惠於一方福也輙歌魯侯千歲之詩以送之
某敬以某官丹山碧水之所儲與胸襟洒落益以風月
再分之而後懷太守之章也近捨樵城遠易廬阜豈王
淵三峽非有武夷曲二之清香不足與於此歟馬鬃一
滴願亟霈之紫槖青氊將探手可復
某移郡而與鄭鄉為隣一幸也得替而有名家為代二
幸也幸不及者交臂失之不能親儆紫馬而已雖然未
一月而兩薦名氏何幸如之
某技短才拙視英游非觧先着一鞭取樵所棄竹馬姑
曰塞上翁毋失可矣居前誚糠粃相倚媿兼葭每三復
歐公語則成山無一事可告
某平時則謂柳子非以抽對為巧也執事者耻之矣對
秋風之破屋而懷廣厦獨無杜陵之嘆歟眼前突兀恨
不身化為雲
某惟堂堂大婘森列乎雲階月地之間尊穉序列何福
不除至於羈靮所從尚以誨之鞭筴為寵
回隆興謝府教方鐵庵
某冬行逾半陽欲離潜恭惟某官宏開綘帳絃誦洋然
靈脩相只台候動止萬福某劈一牋以酬先施伏祈鍳
在
某望斗牛間若有閟其光者豈非文星至而引避乎吉
耀實從靡祥不舍何以節宣彛禱為
某乙亥冬握手錢塘各携一遠坎歸計前日事而轉眄
七霜已堕夢境若倒指而推團司齒拜之集又夢之夢
也江鄉比肩機緣豈偶尋春隔面斷不其然
某恭審來司魯泮實主齊盟尊年丈文雄行粹少有大
學聲壯而兩仕非儒官不就其必有樂乎此府庠之外
又有湖堂然在府者曷嘗不談性命在湖者曷嘗不語
科舉會其歸而導其入師儒事也領䄂成均教亦如是
請以今卜
某護漕篆至宜春留百五十五日側聆賀上之期不得
與諸客俱者勢也今與其長俱還矣迂疎拙僻無補幕
畫不復自言執事見之矣見而不以教且告僕將得以
有辭
某兹領誨汗有儷語焉若施之素昩者躊躇累日不敢
不併酬幸勿哂其拙
某端拜申問年家大眷恭惟福英禄華耆孺演迤既晉
會矣何敢請具文委
回黃機察方烏山
某伏以清和之月新暑已祥恭惟某官政學夷猶華問
甚偉相維未只台候動止萬福某薰祓柔訥仰復謙施
伏幾詧省
某聞佳士勝流所至有碧紗籠擁護復雖居塵土中餐
沆瀣跨馮濛自若也茵鼎彛恭毋庸翋食煙火人語
某敬以某官名家之英士林之秀自當策足儲華超取
顯美䄂手未試諸公愛之若琪璧然陪珠履之上游列
翹林之重客固其宜也一閧之市不幾委竒寳於道旁
乎然府公今代鉅人其所識察選擇當有意義得非欲
借玉雪以一洗湫隘之塵耶扶搖在望諒非淹此留也
某欽祝
某耳飫香名浩有歲月山川悠𬗟瞻際旡從不圖一朝
得遂平生慕用之意執鞭為御固所願焉如之何而勿
喜
某兀兀窮年弊精神於螢窗雪案問其所得者皆虛名
而不切於實用以格分教市井屠㳓之軰皆足以得之
政爾偶然不足貴也惟是觸熱一來得與公等完交論
文何異濯清風而沃冷泉寂寞中獨賴有此耳良朝暇
日不鄙過從忘形到爾汝相與同襟期少陵鄭老不得
專此樂矣願望願望
某行役及境方聞執事太守游子兹揆分不敢以姓名
自通先施堕前不敏愧罪涉筆以謝略其文而取其意
足矣
某僣易端拜申問隨軒珤眷伏惟由堂徂序均介休祺
閑廳有可備委令者敢請
回本司吕運管方熾庵
某伏以軫之方中冰霜稿野恭惟某露祓首塗先聲敷
鬯江靈奔&KR2049;台候動止萬福某三薰九頓晉記于主書
者伏祈錫擥
某觀飬生之經多矣而揆時韵序則自吕令出宜採當
蒙之說順陽氣之生充其身之和散為一道之和某也
贊而不禱
某恭審天綍中頒星軺上介贊百萬計之娩畫沸十一
城之歡聲仰惟某官材名當世少雙閥閱中朝第一與
國終始者幾相倡道東南非一人丕揚賢聲綽有偉績
合階而上尚迂此行謂西江觀風之王人乃吾家麗澤
之高第將見賓主談笑之頃少行師友疇昔之言盡展
宏施要湏顯擢
某少之日知有兩申公家世矣稍知讀書惟太史是朝
是夕近遊江鄉又知筠有大愚叟一叚話今又得其玉
委如執事者非惟既見之將日趨走其旁觀瞻典刑叩
請源委大喜過望
某一官十五年冷官之考三閑居之歲久啜菽親旁與
世不接十月三日又見其身之為計属也一長一短徬
徨四顧祗事之初賢車適至惟入公家則有使長入私
舍則有親長均之事長若父與兄僅見迯罵俾得視梓
人之色執兹役而趨以底于成如我元僚之賜子弟有
請長者宜許之
某切惟迓騎遣行之時僕也未至一牋燕賀不得與同
列俱至既也又不能專价而馳隆施行之珠至侈甚牽
課慶謝不敏不工併二罪而責之夫奚辭
某晉越加拜后問行軒珤聚自天錫羡河漢旡極恐有
委役請于前驅
回司馬司理方烏山
某伏以南風之薰槐晝清潤恭惟某官候騎鼎來平反
聲沸吉衛鱗襲台候動止萬福某熏祓柔訥奉迎先驅
伏俟裁幸
某仰惟名家偉人遊戲官轍存養於潜虛得法出入於
通鑑自隨世俗茵鼎腐辭某無所容喙
某恭審瓜期熟戍李掾趨行吏民欣犴獄之清臺郡傒
家賢之至伏惟歡慶某敬以某官文武淵源之所漸濡
器度才識之所植立自許簮紱便是地位中人屑二州
縣似不憚煩意其重厚難進謙晦不伐盖家法也朝家謹
于庶獄非格高者不在此選俛於一得非于門愈大之
兆耶亟通金閨還賜寳笏某尚幾親見
某半生景仰聞家不在兒童走卒役山川寥闊親炙無
從不圖以文學掾獲尾英游見未見聞未聞將自是如
謂戸外之屐不折者非情也日夕傾企
某一生骯髒寡諧尤不曉場屋舉子捷徑亦不失一第
再青家氊忝倖甚矣倚席止一年有竒罵鄭虔嘲邊韶
之聲幸不到耳然自揣瓠落决非可以追時好取世資
者昔者先正其於待人處己事君立朝具有本末聞孫
是以讞議之暇某不敏尚願有請於下執
某僻處空山與時邈不相接忽聞前旌壓境亟課儷語
自通姓名定落人後震擲而原省之某幸甚
某揆分尚新不敢僣申隨軒眷聚福履之問伏想轍迹
所迎茀祉駢蕃新治恐有委令某不敢以冷官為辭
回趙知錄方烏山
某伏以回風癡雲商量欲雪恭惟某官綱紀名都先聲
載路清寧顯相台候動止萬福某熏祓竿牘仰闖賀床
伏祈詧省
某欽惟天家英雋來自日邊次舍所臨呵護鱗襲遡江
度嶺濃霜戒晴愛日轉燠即天相也膳服贅禱何庸多
談
某兹者恭審選勝卸鞍㳙剛滌籕千里聳觀於佳掾一
城駭歎於神君輿言相懽幕下增重伏惟贊慶某敬以
某官神明之超然信厚之藹然博洽之充然儲書天禄
閣獻樂三雍宫則其選也曲江宴集歲行且再周矣猶
在州縣間何耶糾郡雖號都曹在執事居之則為俯就
抑輕車熟路不嫌更展三昧手浮屠穎合則徐行於前
者固所以緊擢於後也某何幸拭目
某異時廛隠王城距霅上一衣帶水好事者輕車小舫
暇日過從不疎里中勝游多獲詹際雅聞名德欲見旡
繇何圖兹今有此并合殆佛家所謂宿昔緣耶喜見顔
間自賀欲舞
某才不瘉人以格分教朅來倚席幸與士友相安無柳
子厚所謂拂耳搔心之事惟是狂名久著實行未孚肯
心雖勤綿力不逮先逹名子見事多涉世久忠焉能勿
誨乎不揆下風斂衽忱情
某久徯車塵方脩贄禮居僻偵伺不的竟為記室所先
亟抒賀忱且謝隆施不敏負罪伏惟台慈實寬假之
某僣易端拜申問使閎隨軒瑶輯伏想由堂徂序僉擁
新祺冷廳委官令聞命請自今始
回交代葉判縣劉後村
某伏以四月維夏暑風清微恭惟某官政成岩邑民譽
藹然靈脩森介台候動止萬福某熏祓拜手登名記室
仰乞裁幸
某寒暄庸敬前萷惟謹比辰梅潦初收不稔台用何似
欽惟民之父母神所勞相更冀順百里之望四時之和
以對薦書以輅召節某誠敬
某敬以某官靖退之風廉約之操望之如振鷺白圭殆
非塵土中人東陽壯哉縣異時人望而畏執事為之三
年有成未嘗擊斷而豪強退聽无所綜練而事物自理
盖其悃愊無華似劉(闕)方高簡無欲似元紫芝至於鹽
筴賦板綽有餘裕雖聖門由求不能過也上方收召羣
賢褒表循吏觧印入覲必為清望官矣某不佞
某服膺名德願執鞭為御之日久矣山川間之厥路無
由適有天幸獲繼芳躅快景星之覩託雲來之好乃自
今始遥遡風高喜而不寐
某少時妄喜功名二十年間浮江淮放浪嶺海時命大
謬始欲入山讀書然世故轇轕隠事未諧去春集注欲
擬兹闕人皆曰是不可嚮邇或又曰今明府整頓一番
昔之難者轉而為易矣愚意遂决然才短智鈍視閣下
無能為役凜焉它日敗闕是虞所恃良法美意悉可循
守嘉言善話不吝啟發萬一藉手蒙成以不為交承之
羞抑門墻之賜也敢布腹心惟執事實圖利之
某屏居村疃戍期尚賖未獲踵門先辱華翰廼知高誼
度越古人某不敏甚矣斐然短牋姑以見執贄之恭致
負荆之謝筆硯久廢言語不工倘垂覧瞩幸甚過望
某皇恐僣越端拜申問使閎尊大之眷伏惟德星所聚
和氣致祥田舍恐有使令拱聽鐫曉
回新黃判丞劉後村
某伏以暮春之月天朗氣清恭惟某官騎氣鼎來貴名
日起靈修森介台候動止萬福某敬奏記于主書切幾
鍳省
某暄凉彛敬己肅右染比辰未諗台用復奚似敢乞為
器業之重珍護次舍對越薦敡至扣
某枌榆錯壤挹芳名於方冊間亦有年矣前此常恨未
及及一面敢謂試吏于兹遂有同寅之幸承顔接詞自
今日始遥睇前驅預切折躍
某切以某官自其在場屋時已負重名每一篇出士林
𫝊寫為紙貴置之紅藥紫薇之畔夫豈不宜顧來拂藍
田壁記耶新天子方留意翰墨馳情文賦必有吹噓送
上者某欽遲
某不量謭薄冒試劇邑賦訟浩繁臺府迫近凛然有不
勝任之憂賢者此來休戚同丼苦切必有以扶持而箴
切之某庶乎其知免矣通贄之始僣布腹心惶恐死罪
某兹承瓜戍有日方圖修敬過沐謙光先貽華問不腆
短啟姑敘好雅非所以論文也儻垂電覧榮幸孰甚
某僣越再拜敬問台閎珤眷伏惟自天錫羡如日方升
邑中預有骫願垂䥴曉
回李判簿方秋崖
某伏以春酣霧景花柳事殷恭惟某官老成典刑惠我
巖邑有嚴有翼台候動止萬福某敢拜手以復典史者
為里父老賀
某聞動静吾乾坤也呼吸吾隂陽也君子用易之泰消
息一身盖造化之委和具焉鼎烹養賢惟左右者之宏
其用
某得之父兄之言曰自爾去民畝為士伍賢大夫之屈
吾鄉者僅若而人有來枳棲真古仇覧惜爾之交一臂
而失也遡瞻家山有嘅其歎
某惟孔子先簿正大訓凜然孫實所謂士安得自高盖
猶未足與語此執事筆扛龍文百斛之鼎手探鳳巢五
色之丹繇他人觀之謂當跨閬風登崑崙而乃肯以朱
墨最僻縣或者吾夫子之意與何以薦聞厥有董德元
故事
某識字田夫耳歸眡吾故牛衣未寒諸公不相知留佐
軍者三年矣敢謂憶松江之鱸而來乃復跨楊州之鶴
而去從古所歎行或使然
某有茅半間比鄰明月今燼矣人或以為王參元賀然
相攸瓦礫中心怛兮賢哉大夫寧無惻於此用敢介吾
翁之舊以請
某疎遠也望九霞飛珮之仙惟有虔敬若曰奉區冊云
者某惟力之眡
回泰寧張縣尉方烏山
某伏以夏既初望天氣清和恭惟某官司警花城先聲
籍甚相維天只台候動止萬福某謹齋宿登名于主書
吏伏俟裁幸
某欽惟偉人家于三十六洞天之下扶輿清淑與生俱
生燠金凉茵無庸薦食煙火語
某兹者恭審趣戍觧鞍㳙辰滌籕吏民改觀田里懽呼
伏惟贊慶某恭以某官士林之秀學者之師其博習也
可儀儒館其練歴也可陪國論明庭上對柄人物者盖
思所處願觧鵠袍紆黃綬雖曰資格貴然然非所以旌
宿學也抑前賢不卑此官謂與民最親可以行志及物
勉於一來意或在是鸂鶒告祥鶚薦且交上某惟有拭
某從少父兄宦遊于建丹山碧水賢豪多獲交際歛袵
下風浩有歲月不圖兹今諧既見之願於是雲萍增一
板矣如之何勿喜
某孤苦百罹甫收一第以格分教非犯好為戒也幸甚
常僚實維前一軰人攷德問業將於是乎在然執事方
有百里鄉鄰之托不知可以數奉從容否也興懷及此
不勝卷卷
某引領前旌方欲以姓名自通不意乃為記室所先遂
堕不敏率課儷語且賀且謝知不足以辱甓幸發一笑
某皇恐僣易申問隨軒使眷伏惟由中及外序擁休嘉
冷廳有可使令願稟要束
翰苑新書别集卷六
