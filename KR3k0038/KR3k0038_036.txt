翰苑新書前集卷三十六
開府儀同三司(特進使節度)(太尉請奉朝)
開府儀同三司(漢文帝元年用宋昌為衛將軍位亞三司漢書無位亞三司之文事見通典宣)
(帝使車騎將軍馬防班同三司三司之名始此殤帝鄧隲為車騎將軍儀同三司儀同三司之名始此魏黃權)
(以車騎將軍開府儀同三司開府之名始此東觀漢紀魏志晉羊祜為車騎將軍開府如三司之儀晉起居注)
(自是以後又有如開府同三司之儀者自祜始焉通典宋太宰以下至光禄大夫開府者為文公大司馬以下)
(至諸將軍開府者為武公沈休文宋書唐武德改為輕車都尉後以開府儀同三司為文散官唐職官志雖三)
(公三司師亦必冠以此號聖朝因唐節度使兼平章事號使相元豐官制既罷同平章事遂以節度開府為使)
(相而文官寄禄官亦存之職略)
歴代事實衮職(齊書徐孝嗣加儀同三司孝嗣聞詔斂容謂左右曰吾德慙古人位登衮職衮)
(職將何以堪之固辭不受)儀台(權相嚴震墓誌階極儀台晏云安必開府儀同三司也)朱服皂
服(魏以後將軍開府依大司馬朱服光禄大夫開府依司徒皂服)九命(唐大詔令聖王納制九命俾尊)
(於開府)如公(南齊百官志開府儀同三司如公)位次三公(隋百官志梁置位次三公)位
次王公(隋煬帝同漢魏之制位次王公)班同衮章(齊王儉拜儀同三司章曰班同衮章)班
同三事(東觀紀馬防班同三事見北忩書抄)班同三府(袁宏漢紀馬防位逾九卿班同三府)
盛德居(通典開元以前舊例開府特進雖不𢃄事皆給俸禄與朝會皆崇官盛德罷劇就閒者居之)
以勲授(隋何稠為散騎常侍安集嶺南欽州刺史宥猛方欲為逆至是請身入朝稠與之約詣京師後)
(猛方臨終戒其子曰云云長真如言入朝上大悅曰何稠著信蠻夷乃至於此以勲授開府)佐命為
(晉起居注泰始八年詔曰衞將軍羊祜歴文武有佐命之勲其為車騎將軍開府如三司之儀)不以名
稱(國史補宋璟不以名稱止曰宋開府)四人(南部新書自先天初至開元儀同姚崇宋璟王同皎王毛)
(仲四人)
皇朝事實使相(會要元豐以前凡以檢校官兼中書令侍中同門下平章事者謂之使相唐制)
(皆書勅五代以來不預政事朝會親王則分班餘官則綴本班正衙見謝則押班凡宣制除授者勅尾有其銜)
(而不書側注使字)視儀上宰(曲阜行燕□贈使相制)以儀同為相(見官制)寵
遇大臣(會要大觀二年詔賜使相以上生日幣帛器物當遣使人銜命而故事上差親戚失寵遇大臣)
(之意自今並取旨差官)
自叙靦貌槐庭(國朝梁王諱為王儀同瑩初讓表云可以妄參鉉席靦貌槐庭)效犬馬
之勞(陳書張昭達字伯通寳應初授鎮前將軍開府儀同三司初文帝夢昭達升台鉉及旦以夢告之至)
(是侍宴酒酣顧昭逹曰卿憶夢否卿何以償對曰臣當效犬馬之勞以盡臣節自餘無以奉償)
羣書精語禮優八命秩比三台(常衮加杜冕開府儀同三司制云禮優八命秩)
(比三台)八命儀亞槐庭(常衮制宜進秩於八命儀亞槐庭)比公府之命秩
(常衮行張自勉制云)宅慶紫霄聯休皇極(梁書庾肩吾武陵王拜儀同章臣曰宅慶紫霄)
(聯休皇極)心馳紫路目送白雲(晉江揔謝儀同三司表云心馳紫路登文石而莫由目送)
(白雲拜承明而未果)神夢紫霄心飛丹掖(梁王僧孺為南平王讓儀同表云神夢紫霄心)
(飛丹掖)
前賢詩詞開府當朝傑(杜甫贈哥舒開府開府當朝傑論兵邁古風先鋒百勝在略地)
(两隅同智謀垂睿想出入冠諸公勲業青冥上交情氣槩中)
特進(漢制諸侯功德優盛朝廷所敬異者賜位特進位在三公下故曰特進湖廣制度自宣帝用太子外)
(祖許廣漢為平恩侯位特進而特進之名始見於此其後或領城門兵得舉吏如五府王商或見禮如丞相得)
(置從事史張禹或給事中薛宣或奉朝請傅喜或議大政張禹其職不一後漢皇后兄弟率為特進侯隋志曰)
(特進舊位從公是特進引見之稱無官定體也二漢及魏晉以為加官唐為文散官雖不𢃄職事皆給俸禄國)
(朝元豐新制改左右僕射為特進居文階之首大觀著令非宰臣不除)
歴代事實次三公(後漢樊宏傳位特進次三公)榮亞三公(李德裕謝加特進狀)
(漢制進以文冕列侍清祠榮亞三公品居第二自非學深張禹功重竇融則何以膺是寵章)位尊為
國師(見下布被瓦器注)冠諸侯上(文行馬延己制)文階之首(見官制)勲德
之盛(唐大詔令李光顔除特進制僉曰古諸侯勲德之盛則就加特進以寵之)茂勲俊德(李德)
(裕集神策劉公神道碑云除特進位次三公居驃騎儀同之上非茂勲俊德曷以處之)加德齊者
(隋百官志特進以加文武之德齊者)布被瓦器(謝承後漢書趙典尊為國師位特進而為國師寢則)
(布被瓦器而食)為天子師(張禹雖居家以特進為天子師國家每有大政必與定議)特見優
禮(後魏刁雍拜特進以年高特見優禮)賜安車駟馬(後漢梁適位特進賜安車駟馬)進達
海内名士(曹勝加位特進其所進達皆海内名士)掾吏皆天下俊哲(司馬彪後)
(漢書隂識拜執金吾位特進入則極言正諫至與賓客哲語不及國事慕仲山甫匪躬之節所用掾吏皆天下俊)
羣書精語巍巍特進赫赫三事(張九齡上姚令公書曰大見信用巍巍特進仍)
(踐其位赫赫三事躬佩其紱曷日太平)
皇朝事實朝位特見(公是行劉沆除特進制)非宰相不除(見官制)二
品崇階(徐騎省集謝匡策除特進制)
前賢詩詞天人夙德升(杜甫贈特進汝陽王特進羣公表天人夙德升霜蹄千里駿風)
(翮九霄鵬學業醇儒富辭華哲匠能筆飛鸞聳立章罷鳳騫騰)
太尉(秦官漢因之或置或省武帝元狩四年始置大司馬以當太尉之職後漢建武二十七年復舊名為)
(太尉公每帝初即位多與太尉同錄尚書事靈帝以劉虞為大司馬而太尉如故自此大司馬與太尉始並置)
(矣隋以太尉司徒司空為三公正一品唐因隋制本朝沿隋唐之舊以太尉司徒司空為三公政和新制罷三公置)
(三少以太尉本秦官居主兵之任遂定為武階之首初以授童貫焉職略又續會要云政和二年七月御筆近)
(降武選官名以錄多士比元豐文階無極品之官文武一道分職定位理當不殊太尉古官舊掌武事雖循沿)
(秦漢為三公之任名稱已久可改為武選一品之位在節度使上其儀物班序居執政之次令尚書省裁定以聞)
歴代事實上司(楊震為太尉謂門生曰吾蒙恩上司)上公(見勲德俱茂注)上台(摯虞)
(冊隴西王太尉文進登上台)萬石(唐職林大尉在漢月俸三百五十斛加秩至萬石班第十八)正
一品(見官制)武階之首(同上)鹿轓(後漢鄭弘為臨淮太守行春有雨鹿随地夾轂而行)
(弘怪問主簿黃國賀曰聞三公車轓晝作鹿明府當為宰相弘後為太尉鹿轓)鵲印(博物志云後漢常山)
(張顥為梁相天新雨後有鳥如鵲飛翔稍下墮地人取化為一圓石顥椎破之得金印曰忠孝侯印顥表上聞)
(藏之祕府靈帝時至太尉帝紀注亦有)金印紫綬(漢書百官表太尉金印紫綬掌武事)玄衣
纁裳(晉制郊廟太尉冕服七旒玄衣纁裳七章)雲母屏風(後漢第五倫為會稽太守署鄭弘為)
(督郵及弘為大尉倫為司空位在下每朝見弘曲躬自卑帝知遂置雲母屏風分隔其間由此以為故事)道
行清純(晉武制荀歆字景倩道行清純敷揚五教宜登上司以光治典)勲德俱茂(吳詔曰范)
(謹勲德俱茂朕所倚憑宜豋上公以副衆望可為太尉)清不可及(傅子日敢問今之君子曰華太)
(尉積德居順其智可及也其清不可及也)在位清白(後漢鄧彪字智伯為太尉在位清白為百僚式)
文武兼資(見訓五兵注)主五兵(通典秦立見官之職太尉主五兵漢因循而不革)主
九伐(謝靈運晉書曰太尉故司馬之官主九伐之職)訓五兵(先賢傳陳蕃曰不愆不忘率由舊章)
(臣不如胡廣訓五兵臣不如議郎王暢文武兼資為國牙爪臣不如李&KR3243;)職重品尊(唐大詔令冊杜)
(讓能太尉文大尉之任歴代所崇盖以其掌四方之兵冠百辟之首其職重其品尊)尊與相等(通典)
(景帝三年復置其尊與丞相等又漢書上欲用田蚡為丞相籍福說蚡云云將軍必為太尉尊與丞相等)唐
興惟七人(唐李德裕拜太尉固讓言唐興太尉惟七人臣顧守舊秩足矣帝曰吾恨無官酬公無固)
(辭)父子至太尉(唐李晟官至太尉子愬亦贈太尉杜牧題詩曰家呼小太尉國號大凉公)不
以名稱(國史補開元以後不以名稱者房太尉叚太尉房琯段秀實也)星在杓南(天文錄三)
(公星在杓南主宣德化和隂陽太尉之象)
皇朝事實上公一品(曲阜行林槩贈太尉制)右資極品(政和除童貫制訂掌)
(武之崇稱為右資之極品視古命數有加印紱之榮著令班儀密次機衡之峻)一品之任(會要政和)
(二年御筆改太尉為一品之任在節度使上)班序執政之次(其儀物班序居執政之次)
自叙自陳年老(劉寔自陳年老固辭不許)不如王李(見訓五兵注)憂心如
醉(劉寬字文饒為太尉常於坐被酒睡伏靈帝問醉曰太尉醉耶寬曰臣不敢醉任大責重憂心如)
羣公精語務重綂兵事先掌武(孫樵記室新書云云注後漢百官志云太尉一)
(人掌綂四方兵事掌武事見金印紫綬注)恩加錦被寵賜雲屏(記室新書云云注後漢宋)
(寵為太尉朝廷賜錦被粱肉雲屏事見前雲母屏風注)揆路揚輝台庭改觀(梁沈約齊)
(太尉文憲王公墓誌)拜上司之極品(唐大詔令冊杜讓能太尉文是用拜上司之極品居亞獻)
(之殊榮)被日月之衣居上司之位(汝南先賢傳李宣為太尉黃瓊所辟宣曰明公)
(被日月之衣居上司之位)
節度使(後漢劉虞為幽州牧就拜大司馬公孫瓉討烏桓詔令授節度後漢書晉伐吳詔王濬受王渾)
(節度晉書唐道有大將一人曰大總管已而又曰大都督自高宗永徽已後都督𢃄使持節者謂之節度使然)
(猶未以名官景雲二年以賀拔延嗣充河西節度使自此以後接乎開元天寳之間諸鎮皆置節度使唐兵志)
(緣邊之地凡八節度外任之重無比焉至德以後天下用兵中原刺史亦循其例受節度使之號圓朝節度使)
(並兼管内觀察處置等使以本州刺史長史為節度觀察等使不臨本部者以它官知判州府事故事節度使)
(不𢃄使相位在卿監下至乾德五年升節度使班在龍墀内金吾將軍上節度使無定員恩數與執政同初除)
(領院降麻禮尤異焉祖宗以待宗室近屬外戚國壻年勞久次若外任除殿帥始授此官政和以後宦官秉節)
(銊者盖八員戚里以濫恩破格横遷者亦時有之四朝志節度使旌節門旗二龍虎旌一節一麾槍二豹尾二)
(凡八物旗以紅繒為之上為塗金銅龍頭以揭旌加木盤節以金銅葉為之盤加紅絲為龍旄麾槍亦施木盤)
(豹尾畫豹文皆以髹漆為杠文臣以朱武臣以黑旗則綢以紅繒節及麾槍則綢以碧油故謂之碧油紅旆受)
(賜者藏於公宇私室别為堂號節堂每朔望次日祭之號衙日唐制有六纛今無也石林燕語)
歴代事實戎閫(唐刺史兼都知兵馬使制云兼副戎閫)牙璋(唐行軍司馬制云務贊牙)
(璋)金節(見精語類)麾鉞(楊炎節度使制寵任麾鉞)旌節(職官分紀天寳中緣邊禦戎之地置)
(八節度使受命之日賜之旌節謂之節度使得以專制軍事行則建節樹六纛外任之重無比焉)雙旌
雙節(唐百官志節度使掌總軍旅辭之日賜雙旌雙節)玄纛青旌(元集云)鶻銜綬
𢃄(續會要曰貞元七年三月初賜節度觀察使新制時服上曰頃來賜衣文采不常非制也朕今思之俾有)
(定稱節度使以鶻銜綬帶取其武毅以靖封内觀察以鴈銜威儀取其行列有序牧人有威儀也威儀者瑞草)
(也)麾盖鉄棨(元集云)纛鉞旂戟(白集云)龍旂四牡(見精語類)龍節
蜺旌(見精語類)彛樽龍勺(牛僧孺字思黯為山東道節度賜&KR0595;樽龍勺詔曰精金古器以比况)
(君子)節樓(唐職官志唐節度使入境州縣築節樓迎以鼓角衙仗居前旌幢居中大將鳴珂金鉦鼓角居)
(後州縣齎印迎于道左視事三日洗印視其刓闕歲以八月考其治否銷兵為上考足食為中考邊功為下考)
鳴珂居後(上注)位望隆赫(見下注)兼三節度(李抱玉代宗時兼三節度位望)
(隆赫)佩四將印(唐王忠嗣事)卧護北門(裴度為河東節度帝命盧弘宣諭曰為朕卧護)
(北門可也)堪當閫寄(唐玄宗求良將委以河東河北之事問郭子儀子儀薦李光弼堪當閫寄)專
制軍事(見旌節注)出總師干(唐書李絳傳制曰入參廟筭出總師干)持幢節就
第(唐職林自至德後方鎮降拜必遣内使持幢節就第)忠厚名臣(見入為宰相注)威令簡
肅(李愿元和初為銀州等節度威令簡肅甚得綏懷之術)親王遥領(唐百官志開元中剡王除)
(安北大都護充安撫河東開内隴右諸蕃部落大使親王遥領節度自此始)宰相遥領(同上開元)
(十四年河西節度副大使知節度使蕭嵩除同中書門下平章事節度如故宰相遥領節度自此始)六秉
旄節(郭子儀事)四登將壇(裴度事)六遷大鎮(李愬六遷大鎮所處先授舊宅一院)
(而已)六開幕府(柳公綽為節度使六開幕府得人為感)十領節麾(唐李晟之子聽十領)
(節麾)餞太液亭(崔銛字台顧罷相出為淮南節度帝餞太液亭)詔賜古器(見彛樽龍勺注)
受命賜節(見旌節注)賜通天𢃄(裴度字中立討蔡為彰義節度及行帝賜通天御𢃄)賦
朝天獻壽詩(張建封朝覲京師深蒙恩顧賦朝天獻壽詩)獻繼天誕聖樂(唐貞)
(元十二年昭義軍節度使王虔休獻纖天誕聖樂)烏集遷官(柳仲郢為太平軍節度使每遷官羣)
(烏大集里第戟棨皆滿尼五日詔下)入為宰相(唐興以來邊帥皆用忠厚名臣不久任不遥領不兼)
(統功名著者往往入為宰相及開元中天子有吞四夷之志為邊將者十餘年不易始久任矣皇子則慶忠諸)
(王宰相則蕭嵩牛仙客始遥領矣盖嘉運王嗣忠專制數道始兼統矣李林甫欲杜邊帥入相之路以胡人不)
(知書乃奏文臣為將怯不若用寒族蕃人始用蕃人矣)父子入相(李吉甫年五十一節鎮淮南五)
(十四復入相其子德裕鎮淮南亦復入相一如父之年)父子更九鎮(唐柳仲郢父子更九鎮)
父子同日受命(田布弘正之子也弘正撻成德以布為河陽節度使父子同日受命)父子
俱授弓鉞(韓愈為韓弘許國公神道碑曰公子公武與公一時俱授弓鉞)父子繼鎮(見父)
(子入相注)兄弟秉節(崔能字子才授嶺南節度與弟從皆秉節)旬日踐父兄两鎮
(李愬字元直帝方經略□右徙愬節度鳳翔李師道反詔愬帥武寧旬日踐父兄两鎮世以為榮)
皇朝事實齋鉞(東坡除苗授制肅將齋鉞)帥鉞將旄(曲阜行王藻贈節使帥鉞將旄)
(非功弗授)授以節旄(南豐擬制錫之土宇授以節旄)碧油紅旆(見官制)有三印
(祥符中上覧河南節度使知許州石普奏狀用許州觀察印以問宰相王旦曰節度軍州有三印兵伏則節度)
(判官掌書記推官署狀用節度印印之田賦則觀察判官署狀用觀察印印之符制□縣則大使判署用州印)
(印之)班龍墀内(見官制)石鴈(楊洪裕少時有騎授二石鴈一翼掩右是年生女為淑妃明年)
(生子廷□後為建雄軍節度使出太□實錄詳見淑妃門)麤官(北窗𤨏言唐薛尚書能以文章自負累出)
(戎鎮嘗欝欝歎惜因有詩云麄官乞與眞抛却賴有詩名合得償盖以節將為麤官也)債帥(唐忠武節)
(度王沛死宰相裴度韋處厚以高瑀領忠武節度自大思後擇帥悉出管軍中尉所輸貨者假貨富人旣得所)
(欲則椎髓斲膏倍以酬息十償六七及瑀有命士夫相告曰韋裴作相天下無償帥)父子兄弟(朝野)
(雜記渡江後父子建節十三家劉光世父廷慶錢忱父景臻邢煥子孝掦韋淵子謙吳珍子拱吳璘子挺郭浩)
(孫杲楊存中子倓□錡父武仲吳益子琚珽吳孟子瓌吳挺子曦兄弟建節七家吳玠璘錢忱愐韋謙讜吳益)
(盖吳拱挺吳琚瓌珽李孝友孝純)三世四世五世(同上三世節度一家吳璘子挺孫曦四世)
(節度使二家錢忱高祖俶曾祖惟演父景臻鄭藻大父紳父成之子興裔五世節度使一家韓侂胄曾祖忠獻)
(從子邈從孫同鄉曾孫竢)
羣書精語鑿門命將授鉞專征(類要云)壽甲琱戈集旟鷩
尾(涇原節度劉昌碑云壽甲琱戈涇師以征集旟鷩㞑涇俗以寧時昌為南邪王檢校僕射)授鉞開
府(白集授鉞開府殿我漢南)持衛青之印授岑彭之節(元集設壇而拜授鉞以征)
(授衞青之印即拜軍中授岑彭之節行於聞外)豹尾神旗槖兜戟纛(韓文田弘正先廟碑)
(豹尾神旗槖兜戟纛以長魏師)出節少府(韓文元和聖德詩云續命於廷出節少府謂授劉闕節也)
撫其四封率彼五長(常集節度使制統節制之師貞否臧之律撫其四封率彼五長)旌
惟進善節以詰姦(常集謝旌節表云)龍節蜺旌鸞書翠軸(常集再麾)
(飄颻而出守十乘𨼆轔以啟行龍節蜺旌降於天下鸞書翠軸□在掌中)龍旆四牡鉤膺鏤
錫(徐集節度使碑龍旆四牡鉤膺鏤錫命服有煒先君載揚)為王瓜牙為國藩垣(韓愈)
(上邵君牙書曰為王瓜牙為國蕃垣)幢牙葺纛金節析羽(柳宗元嶺南節度使饗軍堂記)
(云幢牙葺纛金節析羽旆旗旟旞)擁七尺之節(唐李觀邠寧節度使軍記云擁七尺之節)仗
鉞總戎之臣(同上)鐡鉞琱戈(李國貞碑云鐵鉞琱戈乃主夏盟山玄朱組以靖蜀京)
奉朝請(漢律春曰朝秋曰請見後漢和帝紀注奉朝請亡員本不為官通典宣帝為皇孫時得奉朝請)
(宣紀三輔職如太守獨奉朝請張禹以特進奉朝請蕭望之以關内侯奉朝請漢官解註前漢列侯奉朝靖在)
(長安次三公續漢書東京罷省三公外戚皇室諸侯多奉朝請奉朝請者奉朝會請召而已晉武帝亦以皇室)
(外戚為奉車駙馬都尉而奉朝請焉歴代多有之隋開皇三年罷通典國朝亦間有之)
歴代事實歲時為朝臣(石奮歲時為朝臣注謂奉朝請也)處不競之地
(沈約宋書王敬弘子恢之被召為秘書郎敬弘求為奉朝請與恢之書曰彼秘書有限故有競奉朝請無限故)
(無競吾欲使汝處於不競之地文帝嘉而許之)脱朝服掛神武門(宋陶弘景為諸王侍講奉)
(朝請永明十年脱朝服掛神武門上表辭禄)
皇朝事實列邸留朝(蘇魏公集行宗愈加食邑制)春朝秋請(同上)俾參
朝請(文恭行李瑋制云)
四六警語開府(使弼衮鉞)(班視衮章視儀三事)(視儀上宰參華公衮)
(赤舄繡裳華衮命圭)特進(賜位)太尉(尉府)(武階之長冠秩西班)
節使(齋鉞騂旄)(齋壇玉節)(六纛授鉞)(連旄節鉞)
(疇庸秘殿錫命齋壇)(誕布制麻榮分齋鉞)(肆頒宸渥特正使名)
(文武兼資益聳朝廷之望威名素著荐隆輦轂之權)
(琱戈盪節獨高京兆之風尺藉伍符遥改龍工之觀)
(植牙建纛式分外閫之權鳴玉趍班仍奉内朝之秩)
(油幢畫戟載荒四履之封琱戈淑旂益振三軍之氣)
(方兹尹天子之一圻固乃啟元戎之十乘)
(政必與聞策數其復)
(方資節制之雄益勵復讐之志)(訂山河於盟府聳麾盖於戎軒)
(功屢藏於盟府寵宜錫於齋髦)(鴻鴈之民以安犬羊之膽自破)
翰苑新書前集卷三十六
