翰苑新書別集卷三
劄
通程内翰方壺山
某伏以孟夏謹月恭惟某官旗纛戒嚴德望填壓神天拱
衛台候動止萬福某敬熏沐九頓首奏記戲下仰乞財
幸某申詗彝儀已嚴右剡比辰麥秋清潤暑氣未炎不
諗召用何似欽惟道德詞章之老蕃宣屏翰之望動息
之頃安危所關敢乞體璪旒之眷厚永給之奉對揚環
召歸秉事樞某毣
某兹者竊審冠班奎閣作牧潜藩温詔趣行仁聲載路
伏深歡忭某待罪道傍縣令行當鞠躬歛板盤辟雅拜
於車塵馬足之間引領前旌無羽飛肉
某恭以某官龍章鳳姿之表足以儀刑百辟地負海涵
之學足以貫穿千古日光玉潔之辭足以羽翊六經先
帝簡拔以遺陛下二十年來朝廷大議論大典冊皆出
其筆他學士傍觀而已昔陸宣公秉筆於奉天蘇長公
代言於元祐汪龍溪視章於建炎皆於翰墨之間有以服
天下之心鼓天下之動大雅不作非我公其誰繼之今
兹抗章勇退巖顔毅色不以三公易其介凜然有古大
臣出處進退之風矣皇上勉留數四雅志莫回便朝引
對龍光密勿識者以此覘魚水之眷素厚風雲之運方
開建雖巨藩安能鬱鬱久居者歸衮衣宣青麻某何幸
拭目
某海濱賤士少於方册𫝊誦夫子之辭章壯從縉紳講
貫賢人之德業居常積泰山北斗之瞻思一快景星鳳
凰之觀而不可得敢謂高牙大纛來式南邦遂獲以附
庸小吏受察於使天之下永言際遇云胡不喜
某莆之鄙人祖父皆奮寒苦歴清望至某失學始不能
世其家北遊江淮南騖嶺海偶然脫選以格試縣實在
四通八達之衢羣嘲衆笑之地某戴星治事飲冰律已
兩考又七閱月矣末路兢兢愈危愈懼一旦天惠仁牧
來照臨之方且與百里髦倪游詠歌舞於祥風慶雲之
内豈非幸歟至於保全覆護之請當開府建牙之始仁
行如春威行如秋某敢私禱以干大戮惟閣下裁哀之
某公守綦賤不敢申貢行府瑤輯福履之問伏恐屬邑
有驅策事件乞賜行下
通楊左司方秋崖
某伏以風露雙清秋宇如拭恭惟某官雍腴郎省翊亮
宰涂吉衛紛綸台候動止萬福某雪研薰毫敢專拜羽
忱於典記者
某謂帝遴碩賢調娛鼎實噓呵元氣笙鏞至和寳令循
彝謹毋庸瀆
某仰惟先正太師以甘盤舊學金玉睿明未究經綸上
意有屬某官濟美巍科舒翹清路懷香武部承耀辰階
紹興天子謂學為宰相者匪公則誰顯相吉辛綠綈褒
擢以丕昭前人光某尚親見之
某三生機緣叨尾題雁飄茵墮砌終然分殊山翠蒙密
無從以隻字入地城分也匪嫚也容光必照焉
某生無媚骨與世少諧七稔耕雲百念俱冷分麾縮戍
莫遂祈閑有旨趣行冐然祗役自矢冰蘖謹護本根苐
揣狷迂未知攸淑每念小孫某濫次童科階榮仕版陽
和粲筆成始成終菌幹桐枝生意彌滿緣是徼福俾我
熙臺游泳九霄雨露中某知免夫
某寒涉蛩吻詎應晉紊鈞韶然舍是無以旌悃愊流電
垂灼億秭其榮
某仰只瓊樓玉宇雲氣高寒敢替不敢問偏壘百骩惟
命之恭
通隆興帥曹吏部方壺山
某伏以閏餘謹月霽景留春恭惟某官坐鎮方岳帥表
徹侯帝眷神依台候動止萬福某一介吏屬贄敬齊鉞
之下必薰祓而后敢前仰祈財鑒
某聞元氣在身猶忠賢之在國也寸膚無不愛而培養
則有所當先者自公之西寬上憂顧四肢強矣願進内
君子之說以強國脈某既以公譬之國願公以國而愛
其身
某近觀有叩天氏閽者劇論當世人物惟某官為第一
質之卿士採之國是如出一口非一人之私言也蓋學
問準的於聖賢而倫不詭名節著明於事功而慮更深
漢上之變湘中之寇蜀邊之擾談笑底定是特一班忠
言至計欲吐更多千里見王及畿而返出鎮江右又復
踰年人心勃然遂激而為叩閽之書者金蒙古相形和
戰守未定欲決國論問誰可相無如公者敬請促裝
某僻居于莆望康廬精舍有一世大儒在焉家貧且遠
無說裹糧說屨戸外麾節徜徉疇不有遇獨未得如半
山事韓于楊后山事坡于穎懷此有年乃令以計屬一
寒奔走玉帳下召還有日賤成在秋或者末至之已遲
凜乎趨承之靡及
某拙根於天賦學無所師承乙丑叨塵忝需冷次七年
劒學僥滿又需今次四年閑之日不自力仕而學則已
疎餽餉責殷禆贊謀嗇奉二老以就養喜元帥之有依
曳組白事與列屬俱執經問疑以諸生見教警提撕倘
自今始是明公一日之留寧不為賤子一生之幸
某通明之初合一莊毫素以極其尊敬之意束於牘制
短啓將誠語言不工自速誅絶倘經電瞥没齒餘榮
某惕畏株守不敢僣申使閎崑閬之婘即日如天之福
伏恐莆中有筆策件某歛袵而聽要束
通王安撫劉後村
某伏以仲秋謹月恭惟某官閫鉞尊嚴威鬯仁洽穹厚
昭貺台候動止萬福某敬薰祓再拜奏記戲下伏祈財
幸
某愛取小忠輒忘重出比辰積雨初收風露不爽不諗
台用何似欽惟道德之老慈惠之師與物為春與天為
徒固已備乎中和之氣不導引而壽矣世俗膳服之禱
某謹不敢贊一辭
某竊以某官有管仲樂毅之才故豪傑仰其高有賈誼
陸贄之學故拘儒服其通有汲黯張昭之節故諂子憚
其嚴立乎本朝道合則留不合則去嗜名義如飴蜜棄
榮利如涕唾二十年來舊人日少明府執牛耳獨主齊
盟可謂魁礨骨骾之臣矣深惟今日局面至急擔子至
重非閣下發大願力有大氣魄誰與領此閩疆樂土願
無淹留某拭目以觀衮歸
某側聞侍郎於八州五十縣屬吏教之而已未嘗誅譴
也董之而已未嘗操切也有慈父嚴師之意焉某於此
時獲叨明社與里胥亭長同受約束於大都督府顧非
幸焉引領轅門且喜且懼
某兒時便蒙賞音歲月幾何忽焉老人北戍淮南度嶺髮
禿齒落所成何事其羞辱知已甚矣道傍劇邑宜得健
令某罷輭不勝任一可慮孤危不自保二可慮衡此二
慮欲前復郤然終不免一出仰恃侍即鎮物如山容物
如天豈不欲庇一門下士乎至於佩孔門學愛之訓味
蓋公清靜之言推廣元帥詩書禮樂之化則某不敢不
勉
某事上之始法當通名惟是筆硯廢放文義鄙淺必為
帳下兒所嗤倘蒙重仁俯賜覽矚某幸孰甚焉
某退循分守不敢申貢使閎尊眷福履之問某伏恐下
邑有一切驅筴恭請攽下
通鞏漕權帥方壺山
某伏以矩秋得正穡寳告成恭惟某官雙組熒煌列城
震竦天維顯思台候動止萬福某行矣伏謁(闕)敢潔
滌旅羾慶于記府僣祈電矚
某再申詗禮隃述頌聲閫之十連即臺之一道不加富
也而事權則加重歡謠則彌鬯觀風亭上襟帶堂中同
一主人有川后山君之隤祉何饔人綡子之足云
某恭審外臺底績中旨疏榮就兼督府之權益壯洪都
之勢伏惟歡慶竊觀中朝人物所謂卓然俊偉者萃在
江西方曹公之鎮於此先生之漕于此同時皆以右侍
郎至人曰兩吏部也今帥以簮槖陞矣先生兼節鉞而
佩之蜚輓之功既高保釐之績彌著叢此外庸入當籌
幄次則来以三銓召以二卿軌轍具在蓋視曹公有過
無不及也非獨以國之論云然
某日者飾固陋之辭展趨承之敬屬吏禮也陂量容涵
不抵于地幸矣報之書愈幸矣珠玉頫賜又講施報幸
出望外拜賜而驚傳觀已遍襲藏不朽今復弗揆紉緝
儷詞修賀則宜洊瀆有罪
某居貧日久携扶頗難遠騎踵門瓜期往戍仰體薰慈
矜念其屬之意盡室皈感以中秋後三日問塗行行及
憶觀瞻道德依倚聲光真副不空此生之願然久閑驟
出進趨朴野語言拙訥不能逃臺參之一見必矣雖曰
久心厥職豈能自效所長預恐曠瘝仰祈容覆有請至
再伏紙淩兢
某以卑事高仰視使閎自有等威不敢淩躐而貢起居
之問
某自閩涉江將入部内竊視條教某用敢薰祓以請要
束之頒
通王運使劉後村
某伏以孟秋謹月恭惟某官弭節行臺風采竦動后皇
簡相台候動止萬福某敬薰沐拜手登名主書伏乞財
幸
某申詗彝儀具嚴右染比辰秋氣尚淺餘暑未清不審
台用何似敢丐體藻旒之眷厚裀鼎之奉對越嚴召入
登要津某忱扣
某恭惟某官以忠孝傳家以才業發身以力量運用斯
世明足以發摘而養之以晦剛足以擊斷而發之以和
臨郡國則著甘棠之愛立朝廷則負喬木之望蓋管葛
之器識荀賈之謀知龔黃之政事王謝之文獻悉兼之
矣輟從華省奉使全閩八州數十縣吏民畏之愛之如
秋霜嚴而春旦温也瞻之仰之如福星臨而喬岳鎮也
上方圖回一新號召四出趣歸禁近超秉事樞有元祐
鼻祖之衣鉢在某非敢為䛕
某少窺方冊尊慕奕葉之忠節壯從縉紳講貫當世之
大名仰觀宫牆邈在霄漢陸沉下士未觀鳳星乃今作
吏一行没階而赴望塵而拜將自此始非天侈其逄乎
請言幸會喜懼交并
某家世莆田老人大父皆由寒苦自奮某不肖不能紹
先
某一介小吏僣越通名之始謹齊沐牽謂短啓少贄下
忱塵滓太清蕪醜汗下辱賜覽擲榮感萬分某不勝皇
懼之至
某揆分穹巖不敢僣申隨軒蓬方列仙之敬庀職微𦕈
又不敢請先庚之令惟教條頒新所以惠幸下邑者某
俯伏三肅俟命
通吳運使戴象麓
某伏以春用季琯雨足江犂恭惟某官俶建計臺仍開
帥閫玉旒寬顧三辰贊襄台候動止萬福某謹齋明拜
手薰祓裁牋東望星軺少伸卷卷燕賀之禮仰祈矜
體
某欽惟聖天子惠顧江右百萬元元借重儒魁出司邦
餉福星所舍一路皆春叢祉隤祥弗禱自輯某一介小
吏謹不敢以律襲彝語塵溷茵憑之下仰乞涵貸
某恭審某官疏恩天陛總餉星臺拜詔即行單騎赴軍
民之望受知最厚雙龜兼臺閫之雄教令方新吏民交
忭伏惟慶愜某不才賤吏學製偏陬屬受容受察之初
實與一道耄穉同此鼓舞仰乞矜察
某恭以某官中庸之學自明而誠剛大之氣配義與道
所養者得周程正大之學問亶自家傳故發而皆孔孟
經濟之事功蔚為世用遂以海内寡二之學而收人間
第一之科自寳劒之發新硎如輕車之駕熟路出宣漢
詔入簉周行秉撰祕儲旋討論於史院進陪銓部復密
贊於樞庭方貴騰日月之名盍蚤上星辰之履帝念江
西數郡久罹兵旱之餘公實斗南一人暫出虚危之分
外給貔貅之萬竈内安鴻雁之羣居為朕寬南顧之憂
少蘇鮒轍即日渙東歸之詔行覿龍光某敢以中外所
期徯者輙於塵幅之末私布之某皇汗僣越
某皇恐小官事尊之初禮合為小啟贄賤名於函席之
前約束有嚴不敢冐昧進退維谷仰乞矜原
某塵坌小吏景慕魁斗在天可望而不可迎不圖天畀
竒遇獲預鞭策使令之末榮幸何如第以生長孤寒稟
受庸拙業儒無術試吏罔功區區自揣僅有一寸愚丹
小廉小謹律身恤民以報國家終始不替而已惟是學
製無譜善後尤艱方此凜然而忻際先生持節洪都以
幸一路玉振金聲何啻大鏞之在東序俾一命以上皆
得假春容之聲以警所不逮先生之惠後學弘矣某拳
拳歸向之切
某私竊自慶以下邑而申大府起居之恭以屬吏而請
崇臺驅策之目皆僣也某併用不敢惟先庚教條某謹
百拜以請命下
翰苑新書別集卷三
