翰苑新書續集卷一
丞相類
賀鄭太傅再入相鄭雪巖
伏審廷宣白麻垣崇黃髮聖人能内外無患圖任必周
君子立邦家太平登庸惟舊翕受十益朋龜之助預覘
一時治象之新萬化仰成四方無侮竊謂天下安注意
相人主職在任賢帝念時艱公仍宅揆曰疏附曰奔奏
分命股肱孰主張孰綱維允資心膂不待夢卜久孚觀
瞻恭惟某官忠恕而行直方且大正堅林下見一之操
何計槐邊達三之尊勇退急流不容高卧正觀夹輔初
政不負秦府眷知景祐再入中書依然天聖勁直起司
馬公於獨樂園之内付謝太傅總諸節鎮之權若岸誕
登則作舟航若苗來蘇則為霖雨中興所屬僉望方深
同寅協恭和衷直追盛世賡歌之美開誠布公廣益豈
使前人獨美之專若大醫王之識病鍼砭不浪施如古
善奕之對棋著數弗輕下疇不共慶會合風雲之盛方
幸重見整頓乾坤之功某虀鹽陳人鑪鞴舊物公西華
問方六七十之對昔侍誨言蘧伯玉知四十九年之非
今纔夢覺景翳翳以將入車皇皇而何之老驥脫牢盆
叨恩己過假牛充馬運失職奚疑其誰尼之非人力也
長夜漫漫而不寐甫田忉忉而隠憂儻朽木可雕未必
中輪輿之選若弊芻無用祇望結香火之緣大厦賀成
一巢私托
賀史丞相除太傅李梅亭
師臣巽命帝傅升班七十從心公亦何心於極品三千
同德獨高崇德之紹勲叶朱衣介幘之祥增黃耳玉鉉
之重竊以傅者傅之德義不惟其官惟其人臣哉臣作
股肱罕有是父有是子若西京厚王陵之寵及東都旌
卓茂之年雖加衡紞以鞶纓俱匪箕裘之鼎鼐於皇孝
廟舊學越王當淳熙丙午之夀上皇以正月戊子而進
亞父今專槐之正位有喬木之世臣父子一家兩兩齊
三台之色君臣千載重重聚四紀之間賁然綠綈之新
復此青氊之舊恭惟某官清和而任直大以方禹以功
臯以謨遹全絶德綘之果霍之勇難以修能無敵知儒
者之真可久見賢人之德一柱障黃河之決兩手洗白
日之光三登二十七年萬機幾千百變内除狗鼠旋安
鴻雁之居外率熊羆顯築鯨鯢之觀風震雨凌而棟梁
自若火炎水潤而鼎實各調盖享天心非要人爵陶侃
之指紋貫徹猶三遜以滋高丁固之松夢留連甘十年
之不調上念慈闈之訓日思元老之功無官酬公維師
尚父猶堅謙抑力反渙揚姑隆絶席之班式舉載輿之
典虹明帶玉龜顧印金備衮冕之上儀增衣冠之盛事
改容而禮論道以經平淮用八千兵更酬謝𫝊蒼生之
志辭齊封三萬戶會尋留侯黃石之盟某久累播鈞遐
瞻巖石聳聽上卷之一命阻陪潭府之三才斐然成章
是以有慶乘雪邊之節𫝊無因拜夀杖之尊窺天上之
階符願長輔化樞之運
賀史丞相除太傅李梅亭
顯拜師臣榮躋帝傅聖人惟能饗帝復歸美於重闈太
宰以禮佐王併加恩於一命實清廟之盛典非元老之
私榮昔周家既立三事之官在成王猶遴仲父之選始
命姬旦以其師保萬民繼用畢高以其弼亮四世自兹
以往稱此惟艱若西京之遷王陵與東都之寵鄧禹雖
稱異數實飾虚文惟我孝廟之盛時夙敬越王之舊學
奉巵為夀驩既洽於兩宫絶席隆師秩爰登於一品疇
昔鯉趨於學禮只今虎拜以揚休千載君臣聚見四十
年之内一家父子併成二萬石之榮與國咸休生民未
有恭惟某官鼎彛舊學柱石世臣惟說總百官力贊事
神之勿黷暨湯有一德首明立愛之惟親相儀南至之
郊蕆敬東朝之冊克禋克祀敷皇極而錫厥庶民得禄
得名受介福而于其王母二難具美三遜滋高既力避
於維垣亦何辭於命衮日月如璧映玉佩之魚垂天地
為鑪鑄金章而龜顧一相主乎内幾年淹九棘之班三
公惟其人今日正專槐之面是故舊物青氊之赤舄尤
覺明公黃閣之黑頭行開茅土之封式對山河之誓某
夙勤甄錄聳聽郵音雖箝尾在虺蜮之區然馳心賀燕
雀之厦宣麻綴文德之聽身隔重湖揲蓍攷武岡之占
公宜百禄
賀鄭少師鄭雪巖
恭審涓吉宣麻敷恩升棘貳公弘化一通横寳帶之輝
崇德報功六纛畀錦鄉之節勸經氊上授室國中異數
便蕃羣瞻聳動若稽昭代率重元勲潞公以維垣而陪
講筵忠獻以本鎮而膺受鉞或為内相而侈帶圍之詠
或由舊學而賜京第之居是皆昭一時非常之恩未有
備今日極盛之典恭惟某官沉潜而有略真實而無華
不知三公之為尊依然寒素如見一介之有技納之陂
汪憂國形癯愛君心赤方更張於新化爰圖任於舊人
非道不陳王前與與如也斯謀惟我后德贊贊襄哉業
之隆者酬必隆眷之厚者施亦厚此禮非諸臣之敢望
惟上知我公之獨深非但勸當世之至忠又將貽後王
之丕則賡歌相戒元首明哉股肱良哉難老為期受命
長矣茀禄康矣某自遊環璧久囿大鈞聞盛事之巍煌
倍輿情而欣抃乘當時之驛傳適綴稱觴望武公之威
儀就加舉笏永言頌詠罔既編摩
賀鄭丞相除少師劉後村
登冠貳公褒崇元老孤旜茸纛恨無官之可酬甲第殊
庭欲有謀焉則就帝學賴緝熙之益身章煥佩服之珍
載籍罕聞搢紳相慶竊稽列聖待勛舊之典非無上公
領使弼之榮然潞國貴極維垣不過河陽之鈇鉞紫巖
位尊弘化亦惟長樂之麾幢乃如致身為帝王之師賜
履於父母之國度越先朝之故實眷存昭代之耆英則
自生民以來未有我公之懿恭惟某官道隆而德駿業
廣而功崇粤從挟龍而飛天忠勞鮮儷不待審象而求
野望實已孚勱相端平挽回元祐至今廟堂經濟之老
皆昔翹館招延之餘十年羨衣錦之歸一旦就安車之
聘爾則告后方欲咨君陳之猷予其明農未可遂周公
之志乃超三少之秩乃擁元戎之旄腰方玉以垂紳卜
新圖而考室問祈招於子革靡所不知設醴酒於穆生
久而愈敬雖熙寧遇師臣之厚迨阜陵眷舊學之深以
昔準今有隆無殺錫公千歲重賡純嘏之詩以王萬年
光輔太平之業某屬馳軺𫝊聳聽制麻方千贄之滿前
顧一箋之獨後老文學為歌頌愧非僕之所堪辭將相
作神仙願於公而有獻
賀史丞相除少師李梅亭
巽避公槐升魁師棘萬世策定盍徑躋萬石之班三台
色齊乃退位三孤之長寸心如此千載無之恭惟某官
厚大而裕和端凝而洪毅周拜乎前魯拜乎後邁韋平
父子之榮陟格于帝尹格于天續堯舜君民之業自開
禧之末一麾九日相嘉定之治十有七年於我如浮雲
心本游於淡泊用汝作霖雨身爰佩于安危既難挽鼎
湖之龍乃力洗咸池之日周勃之誅吕迎代尚觀望於
軍情霍光之擁昭立宣幾動搖於庭議未有獨運於掌
上不煩執事之顔行為天下得人與生民立極導憑几
之命而晏然仍几輔垂簾之政而遄已徹簾三邊絶赤
白之囊萬國布黃朱之乘風雷屏息日月重光宜神聖
建道德之師見輔弼為社稷之寳比播維垣之命允孚
巖石之瞻乃執撝謙力回成渙弗敢基命定命正倚弼
諧若曰父師少師何拘等級姑冠班於洪化即顓面以
經邦坤載物而承天盖得下裳之吉鼎以木而巽火實
存上鉉之虚九重尊李泌以先生四海戴子儀為尚父
黃河如帶山如礪豈惟難拒於公珪青櫺有洞石有窗
恐合紹開於王社某夙勤坏冶自抵簡書泥塗久隔於
朝紳夢寐尚隨於賀臆輙憑魚繭之素恭布燕雀之私
亮天地而弼一人諒益基無窮之聞理隂陽而遂萬物
尚祈澤不獲之夫
賀史丞相除少師楊誠齋
巽避公槐升魁孤棘奮庸而宅百揆輔茂陵十八載之
隆平寅亮而弼一人開寳慶億萬年之晏粲明良交際
動植均驩恭惟某官德鉅才全器閎用博累世躬行於
忠孝四朝身佩於安危河決平原力挽百川而注海風
搖夏屋獨高一柱以擎天盡返齊疆全歸趙璧金甌閒
暇從容作商野之霖玉几導揚談笑取虞淵之日與生
民而立極為天下以得人九夷八蠻服整頓乾坤之手
兩宫二聖知扶持社稷之心肆疇巖石之瞻亟出維垣
之命甫揚成渙遽執撝謙重違再命三命之共甫轉父
師少師之拜元圭衮冕尚猶恨無官以酬公夏篆通旃
夫豈以辭榮而邀上惟楓陛比隆於皇祖則茅封仰紹
於先王西平有子我有臣垂光簡冊周公拜前魯拜後
濟美鼎彛某自分泥塗夙蒙甄冶毫釐千里既自投丹
筆之書首尾八年未易復白圭之玷兹復坦明之制但
增踴躍之私黃麻之似六經自此尚觀於蕃錫洪鈞之
轉一氣更祈俯振於餘生
賀鄭丞相除少師方秋崖
進陟師垣誕分使鉞錫帶御府身垂追琢之章開第神
京天睠相攸之樂伏惟某官伊尹先覺周公多材日就
月將緝熙聖學於無極乾旋坤轉運動化工而不知凜
吾道之在三宜恩徽之莫二某欣聞播告與被光華國
有師臣是為治道之元氣君無過舉將躋斯世於太平
賀史丞相除少傅李梅亭
雄麻渙命孤棘升班相堯之功已書二十八載之半弘
周之化始介三公九卿之間取之甚嚴簡在則厚恭惟
某官直方而大智勇且仁海晏河清藉整頓乾坤之手
天明地察鑒經綸社稷之心奏琴瑟改絃之功贊七鬯
主器之治進律固加於有德酬公真限於無官矧如拔
去凶邪收洪範福威之柄且復芟夷煩亂整素王筆削
之功是皆非常之原宜受不次之賞猶且固辭於專面
姑令明陟於貳公惟時亞保之休盖古司空之選若稽
漢制專司萬乘之晏私其在周官實任兩儀之寅亮聊
丕昭於蕃錫豈盡荅於元勲昔魏王再相於淳熙首升
此職故高宗獨稱於德夀謂無幾人爰正師垣宏開夀
域尚式周公之猷訓惟其有之是以似之以覲文王之
耿光心乎愛矣遐不謂矣某忻逢盛典倍激懽悰歌芘
士之詩敢忘燕雀之賀厦作得賢之頌或憐蟋蟀之吟
秋
賀鄭丞相除少傅方秋崖
合宫展采宣室均釐時則有若甘盤尊為帝傅念已封
之曲阜併衍公圭豈伊惠餕之彛允注凝旒之意伏惟
某官以經綸典聖學以緝熙贊皇猷從容訪道之庭獨
隆體貌敷錫配天之澤備極榮懷某欣讀綸言輙修賀
幅雖布衣之願於張良足矣永懷自牧之謙然衮職有
闕惟山甫補之未稱多聞之益是為輿誦等冀監融
賀鄭丞相除少傅劉後村
細旃徹卷孤棘冠班知我惟春秋既暢尊王之旨弼予
亮天地遂登亞傅之崇簡冊有光縉紳相慶惟綱常之
大義具筆削之一經曰子曰人辨内夏外夷之分書叛
書殺誅亂臣賊子之心迨本朝之名儒掃諸家之諛論
然而孫明復所著莫小試於慶歷胡文定之說不盡行
於紹興孰若舊學之宗工躬闡素王之本指爰切劘於
后德亦扶植於國經恭惟某官以伊吕王佐之才抗喬
松物表之志江湖遠引共高嚴子之羊裘廊廟重來依
舊孔明之魚水首延登於保輔俾入侍於燕閒密勿龍
光敷陳麟史以天理之二字蔽聖經於一言將使夫竊
寳玉大弓之徒皆凜然畏斧鉞華衮之筆莫如我敬王
者已畢遺編兹予其明農哉欲尋初志乃陟司徒之極
品乃荒句踐之昔封方留公旦以經邦未許甘盤之遯
野傅以德義老成尤重於典刑緝于光明終始有資於
斆學重提化筆峻拜師垣某側聆制麻幾折屐齒子無
曲學素鄙平津之從師帝順下風長即廣成而問道
賀史丞相除少傅楊誠齋
冊命元勲序升孤傅三少特揖雖均為貳公之官四夷
咸賓見時乃萬世之績君臣叶慶朝野交驩恭惟某官
明允而篤誠洪深而肅括調政化不調之琴瑟續古今
難續之鼎彛中書十五秋得賢人可久之德闢國數百
里復寧王有指之疆迄今大寳之還詎止小球之受盖
帝王盛德之必頌獨頌獻琛而春秋常事之不書特書
得玉然皆出魯公之力庸並垂周室之休敢圖古風復
見今日宜亟正專槐之面乃姑循次棘之階功臣封爵
山河式觀繼世少傅寅亮天地詎足酬庸某全託一陶
獲歸三徑龜魚竊新亭之蔭亦有肺腸燕雀賀大厦之
成恨無羽翼
賀史丞相除少傅林克齋
大廷揚緯亞保陟班堯舜典謨之篇𫝊信式昭於帝範
韋平父子之懿疏榮亟踐於世官體貌隆崇見聞闓懌
竊謂琴瑟必改絃乃鼓顧更化之宜先璠璵由琢器而
成念作經之尤重惟慶歷大臣嘗條陳於救弊而元祐
正史亦訂正於辨誣矧偉績之兼全宜徽章之特異恭
惟某官精忠天稟粹學家𫝊器量渾深色不形於喜
愠規模廣大身獨佩於安危曩儀禁近之聯已袖轉旋之
手首除元惡遂柄繁機蒐獵羣英路廣開於衆正燮調
元氣年遄格於屢豐内振朝綱外恢邊瑣觀化慰山東
之老信威清淮北之氛爰贊決於清衷肆緜休於元嗣
積勲庸其甚茂避榮寵而不居眷言係日之成書實刊
琬琰彼乃貪天而載偽幾變丹青提綱資筆削之公芟
穢著燕貽之實方爾寳儲之奉載加華渥之頒秩以貳
公式是百辟垂萬世至公之軌遷累年不拜之官文丕
顯武丕承啓佑益彰於有典周拜前魯拜後登躋即踵
於維垣諒何官之可酬惟與國而無極某欣聆麻制屬
領花城緬惟翹館之多才莫陪旅賀曾是化鈞之一物
尚冀陶成
賀鄭丞相加少保鄭雪巖
恭審廷播黃麻輪迎赤舄尊甘盤而思舊學彰聖性之
益明召潞公而登經筵見治功之先定重開興運有相
斯文恭惟某官先生心與天通學造聖處任天下重無
非阿衡樂道之真為王者師早得黃石𫝊書之妙駕風
濤於既濟歛雲雨以若無不為林下之無人共訝山中
之有相雖得丘園之趣豈忘魏闕之忠如有謀焉則就
之肯終浩然而歸也上渴典刑之想時當鼎軸之虚圖
任舊人寵加異數挺綠竹之操復見武公之威儀上金
鑑之書遠邁唐臣之風節鳳新五紀虎拜萬年某隨仗
稱觴觀光遄衮太平有象適當泰道之亨華髮元龜翕
受益朋之助修辭申禱舞手詠歸
賀錢丞相加少保陳篔窗
顯詔元臣榮躋亞保傳家而為碩輔信槐棘之罕聞去
國而有殊褒又枌榆之創見尊榮廟社開闢江山竊以
知進知退者所以為名節之全善始善終者所以為寵
靈之備歷觀往事多愧此言或朵頥鍾鼎而不為閑適
之人或掉臂山林而無復便蕃之渥臣既懷利君亦少
恩但思締合於一時遑恤譏評於千載必聖賢之胥遇
能道德以相求可去則去既不較於升沉當褒而褒亦
豈問其出處爰有方來之綸綍及乎告老之軒裳自古
無多如今寡二某官唐元凱之器度漢韋平之勲庸早
步黃扉誠欲扶於民命晚投綠野正不係於身謀盖陽
和已播則有收歛之時而雷雨既行則有蟄藏之日天
運猶爾公心可知方將蟬蛻囂塵鴻冥寥邈自適於逍
遥之境永游乎安利之淵奈盛名愈抑而愈高故聖主
彌疎而彌睠惟朝綱肅静則思更化之人惟邊報安寧
則念和戎之客雖其既去尚擬重來亦何愛於褒恩不
少伸於别緒願以九重之此意與夫六合之具瞻儲養
神明調娱氣序使日月伴其不老而乾坤與之俱閑或
再位於元台抑亦公之餘事某曩懷附鳳比獲登龍忽
𫝊異詔之丁寧切倍常情之呼舞但忻寰海見眀良天
合之情肯為鄉閭草世俗雷同之賀永惟虔頌不在多
言
賀鄭相除少保醴泉觀使兼侍讀
劉後村
起賢濱海領使祥源圖任舊人拜召公而為保若稽古
道命倚相以讀書麻卷初𫝊縉紳相賀歷攷帝王之世
猶隆師傅之恩商宗之於甘盤曰台舊學漢祖之於嚴
子云朕故人或遯荒野而見思或釣桐江而彊起所以
示後世人主進修之法所以倡學士大夫名節之風久
矣寂寥偉哉遇合恭惟某官有尹躬之一德集孔氏之
大成嘉定初潛實賴綺園之力端平總攬首當莘渭之
求一變有涑水之風獨立少汲公之黨容身無地知我
者天上印而還中書角巾而即東路曲江感秋扇之喻
遠避隼猜魏公喜晝錦之歸冷看蝶閙屬者朝更政化
辟作福威區别忠邪顧瞻表著羣公環列類非昔者之
親臣一老獨存方且巋然於下國百辟迎安車之至九
重慰仄席之思謂莫繁乎一日萬機之勞莫要乎三墳
五典之道嘉與鴻碩相親燕閒弼予一人遂冠班於孤
棘益者三友時開卷於細旃内家賜聖製而開御筵太
史奏客星之近帝座寵光鮮儷邁史梁兩揆之榮典故
具存踵申潞二公之拜某久孤拔擢積困謗傷人或謂
之非辜自不知其何罪厚誣石介因以撼於富公巧詆
舜欽本欲傾於祁國不敢發塗窮之歎庶幾有天定之
時久疎翹館之起居忽聽大廷之播告僕方養母詎宜
起隠於終南公素憐才倘許逃歸於陽翟
賀史丞相父太師魏王追封越王
李梅亭
加冊元勲配祠清廟考十八侯定位之次惟蕭盖侑於
祭廷應五百年異姓之封於越肇開於封土遂吾相顯
親之願彰我皇念舊之恩宗社同休華夷胥懌恭惟先
正大丞相文惠師王始終三紀師保萬民湯於伊尹盖
學而臣之克同一德舜舉臯陶不仁者遠矣允叶重華
宜侑食以匹休曾易名之未稱思股肱於甘露想形貌
於凌煙一卷之書必立師矧實先朝之舊學七世之廟
可觀德誰踰烈祖之老臣徹彼土疆儐爾籩豆惟冒丕
單稱德峻加茅胙之分兹予大享先王永配椒馨之薦
丕昭異數夐掩前聞伏遇少保樞使大丞相國公克享
天心善繼人志故國非謂喬木盖倚世臣成績紀于太
常以昭先烈用宏兹賁曰篤不忘某世沐殊恩身逢盛
事屬嬰美疢莫陪東閣之賓疇允大邦竊頌西平之子
賀丞相加恩洪平齋
昕朝渙號揆路加恩立天官冢宰以佐王秩崇舊衮錫
土田附庸而為輔賦衍新畬體貌增隆股肱有喜恭惟
丞相國公先生眀昭日月道際天淵其萬物皆備反身
而誠則得孟軻之𫝊其一夫不獲時予之辜則任伊尹
之重敬行以簡柔動也剛崑崙擘而力有餘泰山壓而
色不變第知為國寧復顧家龍蛇驅而放之菹朝廷清
矣鴻雁飛而集于澤天下安之立太極之四維定洊雷
之一索主上悉心而委計都人稽首以留行甫更純吉
之儀已驗嘉祥之應臘中瑞雪十分秀麥之連雲春半
膏霖一望早秧之刺水妙調元於鼎鉉潛制勝於帷籌
步陟文階申陪書社漢則夏侯以說禮而召拜唐則李
靖以錄功而食封尚論昔人未如今日中國授室萬戶
奚足道哉大師維垣三公惟其人爾乾坤攸相社稷之
光某爐鞴寒灰甄陶頑鑛聳聽潭府之疏渥預知無爵
之酬勲必有宗工續宰相世繋之表第同野老誦慶歷
聖德之詩
賀史丞相眀堂加恩劉後村
播告大廷褒崇真宰類于上帝聿稽宗祀之文相維辟
公爰侈冢司之渥非止衍戸畬之入盖益隆岩石之瞻
典冊一新縉紳交慶伏惟某官功存社稷運際風雲
綽然應變守文之才巍乎經體贊元之學維聖主敬天
之意一本至誠自清朝更化以來四成熙事凡舉行於
縟禮皆典領於首台日者蕆大享之儀㳙中辛之吉月
星明概乾坤清夷奠玉而神祇顧歆合侑而祖宗昭格
法駕寳路肅臨清廟之豆籩朱芾葱珩於赫上公之冕
服以至御樓肆眚稱蹕還宫祭澤流行天顔開喜厥有
顯相之效恨無可酬之官荒大國之封豈推奄魯紀中
書之考其永相唐茂對龍光密扶龜祚某屬縻符鑰快
覩制麻徹申伯之田欽聆異渥入平津之閣莫綴賀賓
賀史丞相轉光禄進封魯國公王格齋
孚號大廷疏榮顯渥刺經作制勒成顥噩之書胙土苴
茅奄有龜蒙之境仍稽故典峻陟文階金章式煥於民
瞻采地增陪於邑入命冊一下懽聲四馳某官道冒古
初功存社稷洪鈞轉一氣乾坤日就於清夷庶績撫五
辰星宿亦為之明潤自贊解弦之化益隆調鼎之勲年
穀順成和氣旁行於農畆遠人咸慕夕烽不到於邊城
坐令薄海内外之人如在先朝全盛之世爰輟秉鈞之
暇定為畫一之規合古便今可通行於萬世舉綱提要
以明示於黎元爰涓選於良辰庸徹聞於黼扆肆覃茂
賞載荅顯庸登進厥民在王庭俾聞播告永弼乃后于
彛憲勿替欽承嗣膺維師尚父之尊有光先正保衡之
烈某心馳恩地迹滯侯藩靈丹就而雞犬俱仙敢萌榮
望大厦成而燕雀交賀空激抃悰頌詠彌勤科條莫既
賀鄭右相兼樞使進光禄李梅亭
登庸舊學揆序元台能自得師謹厥終而唯始爰立作
相置諸右以輔台兼總鈞樞屹隆柱石恭惟某官兩儀
間氣四海真儒淡乎如列仙之癯傑然為萬夫之特虀
鹽太學四賦接古詩之流芹藻泮宫三峽避詞源之水
領袖貫九經之庫範模徧雙字之宫虎觀螭坳司存雨
露麟臺鼇禁鼓舞風雷杞人憂天馭方危於六馬虞淵
取日功卓冠於五龍學焉而後臣之政不足與間也況
苞苴賄賂獨不入沂公之門且鼎鼐樓臺抑未聞寇相
之第衆浩然其歸重公持此以安歸天下無如召公久
當相成王之左生民未有夫子今乃得伊尹之時然萬
世永賴乃可謂功使匹夫不獲焉能無恥予惟克邁乃
訓千載一時天之降任是人百年幾見萬國魚頭正有
關於己任十年鳳沼亦何足為公榮見伊吕而失蕭曹
則知管晏之卑矣躋英衛而遜王魏此豈房杜之細耶
願荷棟桴力光竹帛某一寒戍雪十暑飲冰昔周旋康
成之間夙親氊坐且班次巨君之下實認履聲今聞宣
黃麻之六經適尚盤青泥之九折緇衣三章知不遺於
寸善洪鈞一氣亦何間於八荒子獻相國書乎往愬底
虞於逢怒君遣使臣禮也終更願聽其亟還
賀右丞相還朝劉後村
入覲宸旒進居鼎席舉咎繇於右甫平猾夏之憂歸周
公于東遂究經邦之業縉紳相慶竹帛有光恭惟某官
負命世之大才建丕天之偉績八陵一抔土之憤至此
少伸九世不戴天之讐曠然一洗及新鄰之崛起殆舉
國之莫當衆方顧影以偷生公獨奮身而敵愾執訊獲
俘於百戰暴衣露盖者九年建纛親行淮浦收十全之
勝揚帆直上漢江無一點之渾雖大臣之誼曾靡告勞
然明主之眷有不容釋密勿延英之對煇煌文德之麻
昔高孝兩朝方修攘之並舉若吕張二相皆出入之迭
更法此成規付之魁柄方將迓續景命挽回危機收泮
渙已離之人材作懦衰不武之士氣蔡方既定式遄裴
令之歸江左何憂尚有夷吾之在某繆叨刺部隃聽告
廷矧嘗蒙華衮一字之褒豈能無濃墨大書之喜海涵
春育聳聞東閣之開地老天荒自笑南轅之左
賀端平相正元台鄭雪巖
歷開休運位正元台外廷宣麻傾耳動色以相賀薄海
聞命舉手加額以交懽矧辱眷知若為欣躍竊以建隆
肇立家法中令擢自文臣累聖守是道相𫝊諸儒謂大
綱甚正稽前朝秉軸以至于今日而當代全功可數者
幾人凡銘鼎彛而被絃歌視昔猷而無媿必噓海岱而
出雲雨恥匹夫之不霑既非淺中狹量所能又豈不學
無術可致是宜商宗之良弼必命甘盤之舊臣恭惟某
官先生肅括而弘深高明而博厚玉立聳而山斗傾仰
崖略峻而軒裳具瞻退然不争不矜之風功能孰較進
有嘉謀嘉猷之告啓沃良多久煩共掌於政機爰命晉
登於魁輔否則能替人皆知補衮之忠和而不同上獨
味調羹之手身千一難逢之會志五三至治之隆號令
甫新精采立異吾道方泰善類同升謂黷貨無厭申三
風十愆之戒念挾書已甚開四門百揆之公八柄詔王
如雷震驚萬類含春聞風興起然新一時之觀聽易而
回積年之玩弛難必白去副封乃地節攬權之正更預
防中出循慶歷更化之規獻納論思各盡言揚激駁彈
擊母使迹避以此成久大之業足以致安強之威何憂
乎狐鼠之弄兵何懼乎鯨鯢之肆毒本立如是誰能禦
之正當力行好事之時厲精昔日重憫澤壅下流之久
永命祈天允屬宗工式孚僉徯欲放美陳而規寓不知
位卑而言高將望端平上相之紀功凌煙無及庶幾中
興百年之養士環璧有光某學校舊生門牆下士梅關
分校已幸璧全油幕贊籌誤蒙羅致方思寇弭奚暇已
謀塵埃險阻以備嘗俎豆戰陳之兼問苦無勞績累叨
公車之露章諒入鈞陶曾玷中書之記籍聆金甌之名
煥望黃閣以神馳久不通書敢冀元城異除之寵尚能
濃墨重賡徂徠聖德之詩雖匏繋以莫前喜厦成而有
托
賀杜丞相鄭雪巖
天下安注意相宸斷惟明人主職在用賢寰宇推服唐
任如晦宋得祁公允若合符其應如響恭惟某官氣養
剛大學主敬誠由室暗屋漏為工夫跬步不錯以道遠
器重為己任力量可知道義重利禄不足言名節高責
望亦甚至敬觀出處端繋重輕實虚寳鼎之調爰驗金
甌之契左右可國人可然後用之龜筮從卿士從謂大
同也取諸輿議簡在上心勢如奕棋正在初著事類築
室可無成規自紹定端平之更張迄嘉熙淳祐之經理
方其改絃而調瑟甚欲圖安何異操舟而遇風莫知底
止今積弊愈難於前日而叢委盡萃於我公此姬公吐
哺以求賢而武侯開心以廣助惟公則有萬能一惟信
則無往不孚向有言而道不行括囊而去今正己而物
自格絜矩則同善始非難有本如是庶幾讀書而為相
不負我祖之貽謀某梓里諸生桃蹊舊物愛之深者情
甚切祈之至者言不腴幸備驅馳敢私坱圠無語賡徂
徠之頌立誠獻富公之書台山增八千丈高與有榮耀
中書歷二十四考親見興隆無任勤拳於昭景鑠
賀游丞相鄭雪巖
恭審渙發大號震竦羣瞻當饋而思蕭何久虛右席和
羹而命𫝊說簡自上心式昭選用之公已卜清明之象
恭惟某官明通而公溥直大而剛方氣凛岷峨克振家
聲之忠孝源尋濓洛相𫝊道脈之精微方盤旋兩地之
崇有運動三極之妙自任以重正期致君如阿衡浩然
而歸無復為王留孟子逮作福作威之惟辟必立政立
事之得人孰不期大老之來謂即慰蒼生之望尚遲一
歲乃正三台天將開平治之機上自發英明之斷羣疑
頓釋百志惟熙以今艱難多事之餘有此閒暇片時之
幸如操舟中流同心以濟如推車峻坂協力以登罔俾
前修獨專盛美邊事屬右相人材屬左相未容張趙之
強分典故問東廳文學問西廳當合韓歐而為一既勲
庸之已定何事業之不成某久忝乘軺兹逢當軸上未
央之夀爰方啓行聽文德之麻云胡不喜有懷銜袖敢
尾賀裾
賀鄭丞相洪平齋
揚廷渙號宅揆奮庸天開聖人揭大明於積隂之後帝
賚良弼興霖雨於久旱之餘九鼎尊強萬殊闓懌切以
慶歷之進杜正獻盡革弊端元祐之相司馬公力回正
論凡其變則通通則久本乎定而静静而安聖上始親
於萬機朝家大整於百度追還盛觀允屬真儒恭惟某
官秉粹而履方造博而守約黃裳文在中也道𫝊往聖
之宗緇衣弊又為兮身繋衆賢之脈蚤勸初潛之學蔚
為大任之儲淵源養蒙羽翼出震六龍御天而萬物覩
依乘最先九鼇負地而四極安扶植更力肆增隆於上
眷亟入贊於中樞密勿引裾雍容補衮避權遠勢初無
富貴之心合意運籌自契明良之會覆金甌其久矣登
玉鉉焉遲之播一朝希闊之麻開幾年壅塞之路昔妖
星示變除舊之兆已萌今瑞雪應期作新之慶斯卜兩
全文武之憲獨斡中和之機惟國事總總乎方殷而民
食喁喁然更切決否泰之消長在乾坤之轉旋平輕重
於一舟丕展濟川之略寄安危於八柱迄成支厦之功
以福華夷以夀社稷某霜途易蹶冰谷難春夙蒙鑒賞
之殊快覩延登之盛調元有道坐培上甲子之休播物
無垠早吐雌丙申之氣
賀范左相劉後村
斷自宸衷付之魁柄惟辟作威作福方親攬於大權有
臣同德同心爰超居於端揆識者相慶翕然同詞於惟
華宗厥有名宰忠宣當元祐之世不主一偏覺民在建
炎之初有功再造惜也經綸之日淺甚哉遇合之際難
孰如我公自結明主十載雷聲之淵默一朝地闢而天
開國其庶幾政將焉往恭惟某官稟元化之精粹蹈聖
人之中庸貴處廟堂臞如山澤其秉心誠實故君子咸
附其蓄德深厚故小人不疑屬者諸公欲手版下新亭
之拜時惟元老獨舉扇障武昌之塵然後太阿之柄還
然後九鼎之勢重十全無遺慮矣一變猶反手然斯謀
斯猷惟君陳之告我朕夢朕卜以汝說而賚予必能容
折檻之人必不罪舉幡之士必開密網必革副封必斥
絶弘羊張湯必追還陽城陸贄魯安得削隠然儒無敵
之功吴未可圖良以彼有人之故綿基圖於箕翼紀勛
績於旂常某流落十年侵尋六袠福建子是惡既不可
以逃鄉江西社盛行又無從而入𣲖已分為農而没世
忽逢知己之秉鈞敢云茅拔而彙征不覺籟鳴而機動
希文得政豈無守道之獻詩司馬當朝不待器之之通
問
賀杜右相劉後村
渙發制麻晉登揆席朕夢朕卜聿開帝賚之祥汝翼汝
為其代天工之曠宗祧增重廉陛益尊在昔昭陵有臣
祁國内則寢斜封之請謁外則為清議之主盟學館頌
歌與希文而對秉宫闈嚴憚云杜某之郤還流𫝊千萬
世號為端人寂寥二百年誰可繼者偉矣元台之拜凜
然大節之同恭惟某官稟河嶽之英有莘渭之望充塞
天地不屈孟氏之至剛臨履淵冰孰知曾子之大勇嘗
叱義府於仗下亦責平津於上前自公辭高位而潔身
舉世順下風而俯首秦無客子居然擅國事於關中晉
有偉人何至移朝權於姑熟屬宸扆收太阿之柄而昕
朝虚岩石之瞻輟玉食而深思覆金甌而未決昭告昊
天上帝厥有休符謀及卿士庶民咸無異論付以機衡
之重趣其衮繡之歸夫既為書類所宗又將受公議之
責必也法先賢如秤之喻念前輩平舟之言起岩穴遺
材退刀筆小吏弛筦𣙜以紓民力寬尺度以取士心澶
淵采石之戰功指期可俟梁谿紫岩之相業視昔有光
某去國十年脫身萬里盖嘗使粤煩六丈之一勾不幸
産閩遭半山之三字敢意平生知已一旦奮庸豈云附
翼以攀鱗庶可揚眉而吐氣作夢得問鈞之賦文筆久
衰誦如晦猶天之言暮齡有托
賀陳右相陸笠澤
廷颺大號位冠羣公識者咨嗟益信道行之有命聞而
興起共知天定之勝人某嘗因故老之言竊考昭陵之
治乾坤大度固兼容而罔間日月之照實無隠而弗臨
小人雖有倖進而善類常多詖論亦或抵巇而公議
終勝故士屢折而復振謗既久而自消諤諤昌言天下誦
道輔仲淹之直昭昭成績史臣書韓琦富弼之賢固嘗
端拜於遺風豈意親逢於盛旦恭惟某官名盖當代材
高古人瑰偉之器足以遺大而投艱精微之學足以任
重而道遠方孤論折羣邪之銳盖一身為衆正之宗徇
國忘家惟天知我論去草者絶其本宜無失於事機及
驅龍而放之菹果不動於聲色卓矣回天之力孰曰拔
山之難積此茂勲降時大任豈獨明公視嘉祐之良弼
初無間然亦惟聖主享仁祖之治功殆其自此某孤遠
一介違離累年登李膺之舟恍如昨夢遊公孫之閤尚
覬兹時
代賀史丞相陳篔窗
妙揀元勲進持魁柄雖黃麻同日猶分左輔右弼之名
然青簡幾年及見前作後述之盛洋溢天人之喜婘連
家國之榮竊以何世無才落落罕調羹之手自古有相
滔滔多覆餗之人豈獨道乖端由器小乃若以三寸舌
定國中之是否以七尺身任海内之安危當其論思獻
納之時已足震耀假以輔相彌縫之日自應恢餘衆忻
汗竹之新猶恨登槐之晚某官高明而莊重肅括而洪
深定大事於胷中九牛莫撼挺成謀於物表羣蟄未知
早儀紫禁之班聯入預青宫之謀畫密毗威斷立去兇
邪掃四天之氛翳而擎出太陽捲百川之狂瀾而歛還
大海盖禄産既殞共知為綘侯之功而禹山既除宜首
用弱翁之相人方矜艷我乃韜藏迨翺翔乎四輔之聯
始奮揚乎百揆之命深惟今日固異往年牛放野而馬
歸山兵革已寢鳥逐風而魚衍壑英豪方興獨於衆人
可喜之中而有君子深憂之處難保者和議易玩者邊
防積儲已竭則當明裕國之方流離方殷豈可無足民
之術凡此數事賴公三思必不激以不隨乃可久而可
大況昔日師垣之底藴望此時宰路之發明天下歸心
吾君拱手某身縻下壘命寄中台聞大雅之得時知太
平之有日洪鈞之轉一氣本正大以無私廣厦之芘萬
間願恢洪於樂造
賀陳右相楊誠齋
登庸正人使宅次輔非難得宰相之位進賢則其國安
不必問太平之期用公則其效敏天有所待世或未知
恭惟某官續洙泗以後之淵源追唐虞未遠之人物動
容貌以肅天下皆已趨風舉夷夏而置胷中了如觀火
召來兩地亦既三年所挾愈大而合愈難求去者堅而
留者衆深觀其守道之如許不付之大事而其誰用之
小遲是以國人懷不滿之意試之既效然後明主有必
信之心右席久虚君子是荷宜有遠略用宏雋功治道
無他止在一正君之妙舉敵人易與終將九頓首於大
庭某自知其迂敢速於售抱賈誼積薪之疏空有狂言
哦少陵看鏡之詩真成半老獨恃知已不虚此生北道
之秉洪鈞豈謂千齡之遇東閣之來衆彦未應一士之
遺
賀趙丞相孫養晦
誕揚明綍寵拜元台國用真儒自無敵於天下朝更幾
相今始協于衆心巖陛尊嚴華夷闓懌某官智周事變
道貫精微硬語盤空獨唱出萬人之上貴名揭日横飛
絶四海之間感會風雲披陳藥石上有恢復中原之志
公懷燮調元化之才燭萬里之敵情謀無不勝參期月
之國論治己小成既簡在於帝心爰進專於國柄方將
修明法度考核人材新兵紀於驕惰自肆之餘鼓士氣
於委靡不振之日國今相司馬矣頓使氊裘之驚吾其
為東周乎會看版圖之復某叨持使節遠企台躔誦說
命之三書敢以為致君之賀續車攻之一雅又將誦却
敵之勲
賀鄭丞相王臞軒
庭揚大號材用真儒親授編書而為帝師素孚人望不
出都門而登相位復振家聲樞軸尊嚴朝野闓懌言念
執事位簽書之日嘗效狂夫獻一得之愚謂今猶五府
之協謀有可諉者設或為一相之居内則何以哉得君
如此其專報國盍思所稱自顧瞽言之太訐曲蒙淵量
之優容及夫冰山見日以消融斗柄當天而炳煥猶以
淺末而料弘深之見正恐濡忍而無夬決之謀乃紓徐
容與以俟之其光明俊偉者多矣此而不賀厥又何需
向也望之以直而去朝廷汲黯以戇而離禁闕今起忠
良於散地聘耆舊於遐陬向也元載以苞苴之富而肥
家林甫以溪壑之慾而典選今斥貪夫而弗齒洗舊染
以維新向也挾權貴以劾倫魁何止文昌之覓舉因駔
儈以營薦剡殆類鴻都之鬻官今痛懲已往之奸申飭
方來之禁如醫王之治廢疾半劑而甦如國手之捄危
枰一著即活恭惟某官道包萬類忠貫三精方其游太
學表率諸生之時已有坐廟堂進退百官之望甘盤舊
學何心霖雨之期南陽故人親際風雲之會由方寸恬
淡一介弗取故定力堅凝萬變莫搖有洗日之功而上
不疑有回天之論而世不駭大耐官職門庭賀客之寂
如貴極人臣山澤臞儒之自若凡端平大政之施設有
慶歷諸老之典刑朝絶壬人蠻夷率服邊無債帥淮蔡
底平時賢方動色以相誇不肖尚私憂而過計盖善始
固可喜而謹終為尤艱元祐甫九年事體轉而為紹聖
嘉定未數載識者慮其如宣和伏惟深思君子小人消
長之機密察中國外夷興衰之會必隄防密則邪慝不
能害正必根本壯則精神自可折衝惟幾惟康其難其
謹緝績美意常如正觀初治之年恢拓舊疆斯濟建武
中天之業某猥以拙直最辱知憐身縻選調以固窮書
比衆人而獨後向來狷介不屑依偃月之堂老去頌歌
或可入齊天之石
賀湯右相周平園
鵷序班庭聳聞大號鳳池宅揆首屬真儒萬邦新巖石
之瞻九廟壯覆盂之勢王民皥皥喜色欣欣竊以君莫
大於知人國尤難於置相惟高宗之得說若尹躬之暨
湯非天私我有商佑於一德夢帝賚予良弼正于四方
豈惟占卿士之從亦復契神祗之望自時厥後振古如
兹逮皇家開不拔之基將二百載凡公府錯非常之輔
餘八十人觀祖宗功德之隆知輔弼贊襄之盛方上聖
勵精於今日實羣公叶力之昌期適虚右拂之辨章有
待清朝之英傑眷注久矣延登在斯恭惟某官九德備
躬千齡應運淵渟岳峙凜漢相之威儀玉式金相妙臯
謨之述作粤濯纓而入仕即結綬以登畿常近城南尺
五之天不離玉階方寸之地備密訪於北門之邃總神
幾於西府之嚴言仁義於前第見欽王之孟子順謀猷
於外誰知告后之君陳及聞顓面以正朝始信同心而
合意昔漢既尊於康鼎至唐亦重於鄭覃皆以儒宗結
夫帝眷進擢遂居於台路委蛇靡出於修門偉治世之
登庸掩前聞而增賁而況沙隄甫築玉燭遽調正炎威
稍兆於常暘俄膏澤有開於豐歲天瑞示汝霖之作宫
童訛德雨之呼方且致主華勛躋時仁夀如太公宜生
見而知者豈管仲晏子可復許哉與國咸休固億萬斯
年之允賴錫公純嘏何二十四考之足云某椎鈍亡堪
塗窮已甚次遠需於泮水貧屢貸於監河幸大鈞方播
於無垠肆小子或容於有造借之春色倘參桃李之濃
隂報以歲寒敢廢松筠之勁節
賀陳左相楊誠齋
陞自揆路宅乃首台惟上相之顓面正朝虚焉已久非
天下之鉅人長德膺此者誰厥聲既覃所暨咸聳某官
喜怒不形於色安危自任於身如太山喬岳之靖深無
為而人自仰若和風慶雲之氣象不肅而物已孚登庸
有期經濟方懋觀其恢張萬化之意固非鹵莽一切之
圖民亦有言得無委付之未盡上既歷試是用尊信而
愈隆告于大廷陟以左席雖廟堂之維舊而風采之一
新魁柄不分豈復有牽而莫可同列既叶猶曰無助而
何為正君在初拔士宜博民之貧者無富國將之勝者
無敗軍朝廷治而四海從華夏強而百蠻服古未有改
言之似迂置乾坤一擲之中世豈不為之快然帝王萬
全之舉公必有處於斯某頃以狂言最蒙殊遇乃至延
譽於西府相與薦進於嚴宸事有作難退而靖竢今兩
賢合處而並相此其時哉當大鈞所播而不春信乎命
矣
賀留右相王格齋
大廷渙號亞輔疏榮士勱相我國家豈輕其選王寘諸
其左右今得其人綸言一頒國勢益壯某官道隆而德
備才鉅而能全解牛十九年而殊不更刀溜雨四十圍
而曾無改節不為俗學再還慶歷嘉祐之風自結主知
早侍上清虚皇之側舍人樣光生於鵷鷺尚書履徑上
於星辰入殫論思獻納之忠出課慈惠循良之最隨其
所到休有可書朱簾捲雨畫棟飛雲盡領洪都之勝連
峯去天枯松倚壁不辭蜀道之難召諸天梯石棧之間
參乃鈞府樞庭之貳載調元化益峻岩瞻盖方其左朱
轓之時已繫蒼生之望迨此右臯陶之選皆歎白麻之
遲風雷之號一𫝊天人之心交喜不動聲色固己見歲
時無易百榖用成益究設施要當使鍾簴不移廟貌如
故某寸長何有一障是乘嘉與闔境之人同囿洪鈞之
化使民安田里其孰非吾君吾相之恩雖政拙催科殆
必免大譴大訶之域
賀李丞相汪龍溪
躬被策書進居丞弼精忠貫日正二儀傾側之中凜氣
横秋揮萬騎笑談之頃國須賢立天為時生恭惟某官
厚德鎮浮英材經遠得文武弛張之樞要獨運胷中明
古今治亂之淵源不專紙上爰自踐&KR0993;之始每勤獻納
之忠老成尚有於典刑天下想聞其風采昨屬殊鄰之
擾上貽當宁之憂夕烽既徹於甘泉清蹕將遊於汾水
唯公夙夜與國存亡挺身六品之卑抗議九重之邃留
家誓死鑱血書詞銷大變於胚胎轉危機於呼吸洎干
戈之息戰援桴鼓以登陴義動三軍人皆奮死氣吞異
國敵輒請盟身雖九隕而一生國則崇朝而再造既名
高而衆媢乃䜛就而身危士訟公冤亟舉幡而集闕下
帝從民望令免胄以見國人荐經艱危益見竒偉方主
上清明於今日實邦家希闊之昌期欲衆賢同建於事
功非雅望孰為於師表將萬世維持之是賴何一時康
濟之足言某久托在閒欣聞盛事雖無緣於旅進旅退
陪賓客之後塵豈不能大書特書續山林之野史
賀錢右相黃雲溪
妙簡前旒升躋上衮得君行政已更萬化之原顓面正
朝兼總五兵之本裔夷欣抃宗祏尊安恭惟某官明允
篤誠直方剛大自任以重鎮如負海之六鼇獨立不移
屹若擎天之一柱頃東府同寅之日適北邊兆釁之秋
人無異辭咸曰擊之為便公獨長慮誦言明其不然使
忠誠果信於一時則嘉靖豈待於兹歲再還丞弼獨運
神謨拔去元凶曾靡動於聲色收召故老與共起於事
功然後立國本以安人心修戎好以息兵禍伊小試之
既效則大用其可知果擢元台用昭偉績仍兼榮於
帷幄益增重於廟堂載觀出綸之辰彌空其雪迨質扶
杖之老歡聲如雷則知天人之默符其必國家之浸盛
不惟虚左以有待正恐無官之可酬某得諸所聞喜而
欲舞未容斂板即趨光範之門第切懷鉛願繼徂徠之
頌
賀鄭丞相真西山
御紫宸朝登黃閣老人主師宜為宰相用尊𫝊道之功
政事本實在中書允賴佐王之學四門肅穆八表靖夷
盖聞國之將興皆好臣其受教時則有伊尹成湯所以
格皇天吾不如子房高祖所以成帝業惟今爰立視昔
匹休恭惟某官河岳英姿泗沂正𣲖方事初九潛龍之
始已兆半千遇合之期六鼇負圓嶠之山屹驚濤而不
動五龍夹虞淵之日升層漢以大明偉運量宇宙之材
參謀謨廊廟之寄密勿盡言而幾弗露從容應變而道
不窮當雷霆久蟄之餘有天地重開之象坐黼扆而親
聽斷如古哲王用金甌而覆姓名維予舊學夜刻博山
之印朝宣文德之麻信宿未逾規模立變進賢去佞儼
如慶歷之頌詩剔蠧濯汚快哉元祐之條貫和氣回而
天為飛雪貪風息而人樂飲冰閭閻知蘇醒之期朝野
起昇平之望致君於堯舜之上鄭公固所優為行政若
管晏之卑孟子豈其或比盡抒碩畫丕慰岩瞻某濫竊
州符久陶化冶方登崇於百揆首超擢於十連但訴公
道之伸敢矜私己之遇雖莫陪東閣竒士少禆康濟之
謀當敬率南方諸侯恪奉作新之詔
賀游丞相劉後村
播告辨朝延登真宰人主之職論相上方注倚於儒宗
大人為能格君公素講明於心學明良胥會今昔罕逢
歴觀莘渭王佐以來因歎漢唐相業之陋弘談經而阿
世崇挾術以捄時彼哉雜霸之淺圖無上自售責以敬
王之大節非乃所知是必道術得聖經賢𫝊之精微謀
謨與伊訓說命相表裏素負海内蒼黔之望始膺陛下
夢卜之求恭惟某官鍾間氣於岷峨沂大原於關洛窮
理盡性至命有作聖之功夫責難陳善閉邪積回天之
力量每獨立當雷霆之怒亦苦口進藥石之言其告於
旃厦也先大本大經其著於廊廟也皆仁心仁聞久矣
有登庸之意決於辭宥密之時裕陵敬光謂它人雖推
弗去仁祖用弼以近習莫知其名揚于廷而宣麻立乎
朝者舉笏盖先諸老而予環者上之眷後羣公而當軸
者公之謙兹天命人心去留之本源亦君德世道轉移
之機栝本氣實則客𤯝去初著誤則末勢分艱哉列聖
之經營重矣一身之負荷在典午末復存賴王謝之兩
賢洎建炎初再造亦趙張之二老以今準昔異世同符
固將享武公之年何止書汾陽之考某頃田間之負耒
期閣下之秉鈞不圖殘年真有今日非謂托身於元化
庶幾拭目於太平章句才衰無復徂徠之歌頌旨甘情
切但思陽翟之逃歸
賀鄭丞相魏鶴山
出命九重登庸二府崇甘盤之舊學著調鼎之新功方
兹地節親政之年赫然天章責治之意丕平所感端命
維休竊觀易道之微無如時義之大玩理於會通之分
沈幾於變化之神方處時之未然寧藏器以有待故乾
在下則潛龍勿用屯其膏則乘馬班如或需于沙或需
于泥或賁其須或賁其趾或且安於坎坎或退守於謙
謙脱事會之方來豈幾微之可失故坤之三以時而發
復之四惟道是從解既得中著有往夙吉之戒益雖居
下實利用大作之時井而汔至有羸瓶之凶豫而勿疑
為盍簮之得嘗原天地之運化以驗古今之屈伸何示
人之昭昭而聽我之藐藐盖狃於前失者闇大體而安
於小成者乏遠圖敢因師友之舊聞仰贊朝廷之先務
竊惟仁哲親政之始實踵章宣稱制之餘皆静觀者十
年而奮發於一日然而或以更張為一代之興辟或以
踵誤生百年之厲階乃知聽斷之初實係安危之判矧
一二日萬幾之遝至乃四十年大柄之倒持士習於放
利皇恤其他俗忲於積威不知有上典章浸泯廉恥蔑
聞不及今解絃而速更將自後噬臍而無及擬效涓塵
之報敢修固陋之辭且三省有造令出令之殊自王蔡
擅朝以後重在都司而三省之屬不能制其可否二府
有同班合班之異自秦韓專國以來惡人異已而二府
之事未嘗更相是非尚書特奉命之司胡為有先勾之
筆都堂為聚議之所何者開略入之端臺諫耳目之官
但見書名於紙尾給舍喉舌之寄未聞駁正於詞頭於
是有韓盧俱斃之嘲有時被伍伯之謗又其甚者請終
言之翰苑受命于禁中掖垣代言于閣下今或先數旬
而呈藁斷旡楊大年因三讓而求歸或後累月而草詞
亦非劉原父以九制而被遇凡曰論思之彦例蒙獻納
之譏目善類為好名指直言為歸過於是禁廷宣召經
幄留身二史直前百官輪對帥守監司之陛奏臣民庶
士之匭封例曰具文習成結舌火既燃而強寢疾已劇
而忌醫彼躬處休莫肯念亂河北列二十四郡獨無忠
臣雲南喪數十萬師反以捷告奚暇為事君安社稷之
慮大抵皆全軀保妻子之臣幸積曀之劃劙值大明之
臨照剥之无咎一陽久處於五隂之間剛長乃窮一隂
宜決於五陽之末於皇盛舉久屬通儒恭惟某官精誠
足以慮微訏謨足以經遠有嘉謀而告于内尚周臣良
顯之風持衆美以效之君得唐相彌縫之用雖光塵之
外合而冰蘖之獨持自建學於中興既閱年之九十豈
無大科異等由此而致通顯亦有文人才士隨世以就
功名然而章章乎正大之名卓卓乎廉隅之行揆之親
見夐若前聞是膺一德之求絶出羣臣之右當軸處中
曾幾何日拔奸扶善已若而人子儀徹樂黎幹減騶莫
匪精忠之觀感承宗削地韓弘討賊咸欽處分之得宜
某尚陳狂瞽之言仰贊盛明之政公卿幸得遭遇不勝
王陽長策之憂經制有所持循切陳賈傅太息之請以
是知我罪我惟公進之退之
賀鄭丞相劉後村
制麻播告揆席登崇太𫝊曰三公特寵初潛之舊人主
論一相盡收旁落之權政出廟堂慶流宗祏嘗慨君臣
之際莫難心德之同或親事法宫莫望其末光或低視
殿霤不荅於一語風雲之會不契岩石之瞻浸輕所以
季然問仲由冉求謂具臣矣必若孟子論伊尹管仲先
受學焉恭惟某官手挾龍飛力扶鼇斷初元一變粹然
用洓水之規模歲晚重來見者異潞公之年貌上欲托
國者屢矣公輙乞身而避之徜徉孤山夢寐一壑屬甘
泉之烽踵至而延英之議背馳臨朝不怡當饋太息德
望隆重能折遼夏之驕心事和平孰云洛蜀之黨艱矣
政事堂之任屹然靈光殿之存謝傅未起之謂何甘盤
欲遯而不可必有以易置壊局斡回危機扶天下之紀
綱文章繫中國之衣冠禮樂問朝問左右咸無異言惟
天惟祖宗克享一德方將開紫盖之運然後從赤松之
遊某進觸悔尤退安義命每佩臨别承君之訓不通平
生元城之書然猶聽避新麾超加美職託孤危於大化
勉忠孝於暮年昔誦狼跋之詩常思歸於公旦今被羊
裘而釣安敢累於君房
賀董丞相劉後村
播告辨朝登崇真宰敬王惟我非道不陳于前夢帝賚
予爰立而致諸右福流宗祏喜溢堪輿嘗合炎紹諸老
而觀莫如趙張二公之懿良由沿關洛而遡洙泗續先
儒絶學之傳故能膺戎狄而懲荆舒開有宋中天之業
萬古有光於史冊百年復見於矩堂恭惟某官藴兩朝
開濟之心兼四代禮樂之事胄出於江都相素漸三策之
敷陳生後於武夷翁實受四書之付托所謂識其大者詎
肯斵而小之臨邊號文武威風之臣在廷為魁礨骨骾
之老與二豸俱去竈婢亦驚及一馬重來都人太息遂
升廊廟歷秉鈞樞敵無佛貍飲江之謀國有猛虎在山
之勢屬者改調膠柱密覆金甌孰克享天心孰能熙帝
載孰尊王賤霸發明春秋一統之言孰脩身齊家踐履
大學九經之序或朵頥以䑛丹鼎上注意而出白麻垂
紳之流舉笏以賀必開泰道以聚人才之渙散必建皇
極以平國論之黨偏必正朝廷以及百官必合宫府而
為一體昔思軻生末造不為時君所知房魏開太平莫
奉明主之問仰惟今天子之聖輔以大宗師之賢如公
遭逢亘古稀闊某五窮不去百毁所歸上書而雪孝章
昔有北海納官而贖李白今無汾陽聞英衮之顓朝與
老農而擊壌乞黥刖以成後史事有不然刻金石而頌
中興老猶堪勉所為欣抃莫罄揄揚
賀丞相起復洪平齋
恭審孚號揚庭移忠體國奮庸而熙帝載獨嚴鼎鉉之
司不戰而屈人兵更妙斗樞之運兩宫倚重萬宇均懽
竊以同天下之憂者不當先一己之憂達聖人之節者
烏可徇匹夫之節故論相尤難於應變而顯親莫大於
揚名高廟之圖任舊人雖奪情而不憚阜陵之簡求元
輔亦變禮之是行關兩朝胥會之期垂百世無窮之譽
越在今日有光前人恭惟某官節勁而氣和材全而德
備是父之有是子不特大韋平之世家吾相之與吾君
可謂得伊吕之王佐任重九鼇之負地功高一柱之擎
天盡掃妖氛力扶元氣退小人而進君子迄成去四凶
之功弱私室而強公家盖有墮三都之意俾外蕃之奪
氣知中國之有人用能成召陵之盟于以息甘泉之警
九廟壯覆盂之勢萬方聳岩石之瞻股肱良哉納君德
於無過之地羽翼成矣貽孫謀於有道之長方注意於
鹽梅遽𫝊悲於風木孝思雖切睿簡尤深當饋而嘆無
蕭曹天子久為之虚佇奉書而召致園綺儲君日望其
遄歸三命俯於謙謙終吉之餘四輩趣於遲遲吾行之
頃欲強謝公之起更圖申伯之居爰入覲於天光庸進
專於魁柄嘉謀讜論周旋父子一堂之間文德武功維
持帝王萬世之業腹心惟舊體貌加新遹圖康濟之勲
丕展經綸之學調玉燭之四氣已觀大旱之作霖陳泰
階之六符便驗上台之齊色某影沉非地夢斷鈞天委
心下吏之塵埃傾耳上公之典策知太平之可冀識吾
道之將行厚德元勲復覩淳熙之相業濃墨大字願賡
慶歷之歌詩忻頌惟深仰摩罔究
賀史丞相起復林克齋
渙發制綸寵還宰枋改絃而圖善治夙資輔弼之良虚
席以俟來歸益副倚毘之助天人闓懌朝野尊依竊謂
有萬之幾職先論相在三之義孝可移忠故大臣以體
國為心自前代有奪情之典載稽往哲莫著本朝若開
國之元勲與中興之名輔屬當多故適阻私艱類皆遭
變以從權遂克建功而造業自更新於萬化實倚重於
一賢雖云底效於小康固有欲為而未究惟武丁得傅
說命朝夕啓乃心使太祖無元齡如左右失其手宜膺
圖任盡越拘攣恭惟某官天稟精忠家𫝊粹學遭時遇
主周旋筆槖之聮徇國忘軀揚厲旂常之績振皇綱於
弛墮奠神器於阽危内則翼元良以正萬邦外則續懽
盟而成五利肆由兩地亟踐中台方寄任於濟川俄茹
情於陟屺深切凝旒之眷式遄賜第之歸備咨訪於燕
閒意猶未廣正儀刑於衮職民具爾瞻使名均總於鴻
樞師表推高於鶴禁事崇業鉅任重責專方將乘盛際
於風雲勵有為之日月抑羣枉而開衆正建大政以興
太平兼曾閔之所無顯名永世揜韋平之未至繼踵維
垣某迹雖逖於崇墉心焉依於大造劃聆大號倍激私
衷播物無私倘備賦形之數奉羹有感更希錫類之仁
賀史丞相起復李梅亭
起躋上衮併領元樞家事雖勤詎可辭於王事國容既
肅爰兼整於軍容宗社奠安華夷震服竊以人臣名世
之盛者固宜獨佩於安危天子舉國而聽焉豈容或去
於左右如房元齡奪服於貞觀之際若趙韓王復位於
建隆之間時則宇縣迄平邦家底定非有干戈搶攘之
事與夫疆埸騷動之虞正惟朝廷恃以稽疑社稷因之
倚重所謂同德惟一伊尹乃格于天豈無它人雖百曹
參何補於漢故一時必圖舊而共政而二公亦移孝以
為忠況若主威雖振而體統未明國蠧既除而姦宄未
戢天變洊臻而未弭民力久困而未甦此豈具臣可以
克相自非才若擎天之八柱力如負海之六鼇精誠一
心勵翼庶務則何以結異眷於黃屋奪至情於素冠廷
有贊書國無異論恭惟某官德崇而業鉅學博而用周
功烈在人豈管晏之可許規模所至及周召而乃留早
繇禁塗獨贊密議祛邪崇俊決大疑於立談之間偃武
修文興長利於旋踵之頃國本安固人心敉寧弼諧未
幾經濟方懋甫正台衡之位俄纏風木之悲中扆深懷
竣訖㐮於大事左貂荐遣爰趣復於宰司厥今為政之
當先大率如前之所述雖無伯禽金革之事當資𫝊說
舟楫之才至若邊備弛於通和邦財空於横費名為更
化而士夫趨向之莫一實欲䘏民而州縣奉行之不虔
此其次焉又有大者必也羣工百執守法度而不變外
戚近習保富貴而有終城社無所容其姦廟堂當得行
其政孰出身而辦此顧舍公其誰哉此四海所以具瞻
正九重所以虚竚任天下之重幸瞻赤舄之來為帝者
之師佇復青氊之舊要使一門勲業之盛有光千載簡
冊之𫝊某夙出洪鈞欽聆渙號睠疇昔已蒙於百諾諒
伊匪定沐於一陶歌杜陵之詩願永依於廣厦為魏公
之客豈復出於它門
賀史丞相從吉加官林執善
徙月復常自天渙渥黃麻宣制增品秩於鼎司赤舄造
朝新威儀於宰路華夷𫝊誦廉陛尊崇切謂大臣佩安
危於一身孝移忠而兩盡盛旦會明良於千載家與國
以均休方素冠迄制於禮經宜丹扆加榮於命數某官
孤忠貫日一德格天明允篤誠世濟舒敳之美謀謨果
斷才兼房杜之長剪羣姦於原燎之餘定衆志於波頽
之末還福威於皇極乾清坤夷正基本於元良星暉海
潤光于前列酬以何官亟宅揆以奮熙遄奪情於艱疚
入則左饘右粥端思盧堊之中出則搢笏垂紳紆畫廟
堂之上來雋髦而濟濟銷奸宄於冥冥漢塞柝沉周京
枕奠丕慰蒸黎之衆迄成清静之規駒過隙以如馳甫
更吉制魚有水而相得庸侈徽恩登進穹階申陪腴賦
隆師模於副貳崇事柄於鈞樞固嘗先天下之憂而憂
豈以窮人爵之貴為貴一二日之幾毋曠共成兢業之
功八百年之歷過期永賁休明之運某劃聆成渙倍激
懽悰才俊滿前第遡風於東閣陽春無外會報暖於北
枝
翰苑新書續集卷一
