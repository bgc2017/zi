玉堂嘉話卷二
元王惲撰
看古玉器當觧其刀刻碾刻者刀刻為上碾與刀盖相
去甚遠丞相史公嘗收太康墓中玉環名曰泥湫龍係
昆吾刻也
磨李廷珪墨法商台符嘗云向抄合萬戸用聚星玉版研磨
李廷珪墨求木庵書研為墨所畫木庵亟止之曰用李氏墨
有法若用一分先以水依分數漬一宿然後磨研乃不傷研
論研先觀其石性粗細枯潤不必須有眼者其膩潤視
之有紫芒而不拒筆者即端之佳者也
看畫當觀其氣次觀神而畫筆又次之用漆點睛朱砂
紅石綠者皆唐畫也予嘗觀閻立本老子西昇如此
許魯齋云古人看漢書皆有傳授不然有難曉者豈律
歷天文之謂乎
太康冢或云漢梁孝王墓或云晉何曾墓以地里物色
考之恐皆非也予向與吳教授會真定因及此吳曰此
晉司馬文王陵也曰何據吳曰昔居太康時冢前有廟
晉文王祠至田夫野叟皆以文王呼之及發其龜趺皆刻
南征並壽之字以史攷之文王南征數矣豈其然歟
鹿庵先生曰前漢列傳多少好樣度于後插一銘詞篇
篇是箇碑表墓誌作者觀此足矣不必他求曹南湖亦
嘗說作銘辭法度謂如一人有數事好處取其重者論
之及詳史漢論贊其原盖出于此
坡詩雖二十字者皆有莫大議論
歐公文尊經尚體于中和中做精神
鹿庵曰文章以自得不蹈襲前人一言為貴曰取其意
而不取其辭恐終是踵人足跡俱不若孟軻氏一字皆
存經世大法其辭莊而有精彩也
南湖又云非莊無以䧺其辯非騷無以清其氣
予嘗問匡衡相業于先生先生曰汝以為何如曰學術
有餘而忠謇不足先生為首肯
地震說周語伯陽父曰陽伏而不能出隂迫而不能烝于
是有地震孔晁云陽氣伏于隂下見迫于隂故不能升以至
于動以地道安靜反動為異也又靈臺秘苑云地本于隂而
生萬物其形至厚其德至靜定而不動者也若忽震動是謂
臣強陽伏而不能出隂迫而不能入隂有餘也若外戚擅權
后妃專政則土為變異小人用下有謀及民擾則地震
其分多兵飢若動于宗廟宫庭或動而不已者國有叛
臣讒佞並進大臣數動誅罰不以理而上下不相親或
政在女子或秋行冬令則地裂若裂而有聲四方不寧
地忽陷臣專政民離散亦為失地若火燃者火為陽精
地為隂主若或燃則越隂之道行陽之政傷而不克之
象臣專恣而終以自害也若地忽生毛為金失其性人
將勞役乂漢應奉云人氣内逆則感動天地天變見于
星氣日蝕地變見于奇物震動者陽用其精隂用其形
猶人之有五臟六體五臟象天六體象地故臟病則氣
色發于面體病則欠伸動于貌前世術者乃以日辰分
配國土為占歲日月時辰及災見所在之地皆同用之
又有只以日時相加為占者如漢成建始三年日蝕地
震杜欽云殆為後宫何以言之日以戊申蝕時加未戊
未土也土者中宫之部也其夜地震未央宫殿中今本
朝大臣無不安之人外戚無乖刺之心諸侯無強大之
國四方無逆理之節此必嫡妾將有爭寵而相害者其
法甲為齊乙為海外東夷丙為楚丁為江淮南蠻海岱
戊為韓魏中州河濟已為韓魏庚為秦辛為華山以西
之國壬為燕趙衛癸為常山以北北方之國子為周丑
為翟魏亦主遼東寅為趙楚夘為鄭辰為晉邯鄲趙巳
為衛午為秦未為中山梁宋之國申為齊晉魏酉為魯
戍為趙吳越亥為燕
天鳴有聲人主驚憂而百姓勞失厥土
五福太乙所在每歲須利一事大斿三十六年一交十
二年司天十二年司地十二年司人小斿三年一交大
斿所在天開眼小斿所在人相食以上皆東平占星劉
明之說如此
日月徑一千里周三千里何以知之曰周天三百六十
有五度以太陽日行一度攷之則知矣
周公以陽城土圭測日自王城四面去千里則減一寸
凢日食于忩隙間穿紙如錢許取影視之可見食之多
寡東缺則西見西缺則東見
樞府典故唐初典兵禁中出於帷幄之議故機密名
官開元中設堂後五房而樞密自為一司其職秘獨
宰相得知舍人官屬無得預也貞元之後藩鎮旅拒
重以兵屬人乃以中官分領左右神策軍而樞密
之職歸於北司然常寄治省寺廡下延英會議則
屏立殿西勢猶奄奄𫝊道官省語而已至其盛時
其貴者號中尉次則樞密使皆得貼黃除吏唐末
乃除北司并南北軍於樞密使遂總天下之兵五
代以来多以武人領使而宰相知院事至宋復置
副貳簽書直學士之名大略文武參用間以宰相
兼領故得進退大吏預聞機政其任職盖重矣(陳繹修西)
(府記)
西使記壬子歲皇弟實喇統諸軍奉詔西征凢六年
拓境幾萬里己未正月甲子常德(字仁卿)馳驛西覲
自和林出烏遜中西北行二百餘里地漸高入站經
瀚海地極高寒雖酷暑雪不消山石皆松文西南七
日過瀚海行三百里地漸下有河闊數里曰罕木納
夏漲以舟楫濟數日過龍骨河復西北行與巴實伯
里南以相直近五百里多漢民有二麥黍榖河西注
瀦為海約千餘里曰赫色勒巴實多魚可食有碾磑
亦以水激之行漸西有城曰伊瑪又西南行過博囉
城所種皆麥稻山多栢不能株絡石而長城居肆囿
間錯土屋忩戶皆琉璃城北有海鐵山風出往往吹
行人墮海中西南行二十里有關曰特穆爾徹辰守
關者皆漢民關徑崎嶇似棧道出關至阿里瑪圖
城市井皆流水交貫有諸菓惟瓜蒲萄石榴最佳回
紇與漢民雜居其俗漸染頗似中國又南有齊默克城
居民多并汾人有獸似虎毛厚金色無文善傷人有蟲
如蛛毒中人則煩渴飲水立死惟過醉蒲萄酒吐則觧
有㗜酒博囉城迤西金銀銅為錢有文而無孔方至瑪
哈忠以馬撁拖床逓鋪負重而行疾或曰竒爾濟蘇易
馬以犬二月二十四日過伊都兩山間土平民多溝洫
映帶多故壘壊垣問之盖契丹故居也計其地去和林
萬五千里而近有河曰伊遜流洶洶東注土人云此黃
河也二十八日過塔喇寺三月一日過城有浮圖
諸回紇祈拜之所三日過丕實南諸回紇貿易如上已
節四日過呼展河渡船如弓鞋然土人云河源出南大
山地多産玉疑為崑崙山以西多龜蛇行相雜郵亭客
舍甃如浴室門戶皆以琉璃飾之民賦歲止輸金錢十
文然貧富有差八日過塔實干城大而民繁時羣花正
坼花唯梨薔薇玫瑰如中國餘多不能指名城之西所
植皆蒲萄粳稻有麥亦秋種又其滿地産藥十數種皆
中國所無藥物療疾甚效曰阿哲爾狀如苦参治馬鼠
瘡婦人損胎及打撲内損用豆許嚥之自消曰阿錫爾
状如地骨皮治婦人産後衣不下又治金瘡膿不出嚼
碎傅瘡上即出曰弩格薩爾形似桔梗治金瘡及腸與
筋斷者嚼碎傅之自續餘不能盡錄十四日過安巴河
夏不雨秋則雨溉田以水地多蝗有飛鳥食之十九日
過淋沁城其地有桑棗征西鄂囉屯駐于此二十六日
過瑪勒城又過諾爾桑城草皆苜蓿藩籬以栢二十九日
過塔舒爾城滿山皆鹽如水晶状近西南六七里新得國
曰穆錫其牛皆駝峰黑色地無水土人隔山嶺鑿井相
沿數十里下通流以溉田所属山城三百六十已而皆
下惟檐寒西一山城名竒塔卜孤峯峻絶不能矢石丙
辰年王師至城下城絶高險仰視之帽為墜諸道並進
敵大驚令相大哲古納實哩來納欵已而烏爾古納蘇勒坦
出降蘇勒坦猶國王也其父領兵别據山城令其子取之
七日而陷金寳物甚多一帶有直銀千笏者其國兵皆
刺客俗見男子勇壮者以利誘之令手刃父兄然後充
兵醉酒扶入窟室娱以音樂美女縱其慾數日復置故
處既醒問其所見教之能為刺客死則享福如此因授
以經呪日誦盖使蠱其心志死無悔也令潜使未服之
國必刺其主而後已雖婦人亦然其穆錫國在西域中
最為兇悍威脅鄰國霸四十餘年王師既克誅之無遺
類四月六日過竒拉爾城所産蛇皆四跗長五尺餘首
黑身黃皮如鯊魚口吐紫豔過阿勒鼎城密藏達爾人
被髮率以紅帕勒首衣青如鬼然王師自入西域降者幾
三十國有佛國名克實密爾西在印毒西北盖𫝊釋迦氏
衣鉢者其人儀状甚古如世所繪逹磨像不茹葷酒日
啖粳一合所談皆佛法禪定至暮方語丁巳歲取布達
國南北二千里其主曰哈里巴其城有東西城中有大
河西城無壁壘東城固之以甓繪其上甚盛王師至城
下一交戰破勝兵四十餘萬西城陷皆盡屠其民尋圍
東城六日而破死者以數十萬哈里巴以舸走獲焉其
國俗富庶為西域冠宫殿皆以沉檀烏木降真為之壁
皆以黑白玉為之金珠珍貝不可勝計其妃后皆漢人
所産大珠曰太歲彈蘭石瑟瑟金剛鑚之類𢃄有直千
金者其國六百餘年𫝊四十主至哈里巴則亡人物頗
秀于諸國所産馬名托必察哈里巴不悦以橙漿和糖
為飲琵琶三十六絃初哈里巴患頭痛醫不能治一伶
人作新琵琶七十二絃聽之立觧土人相傳布達諸國
之祖故諸國皆臣服布達之西馬行二十日有天房内
有天使神國之祖葬所也師名班巴爾其房中懸鐵絙
以手捫之心誠可及不誠者竟不得捫經文甚多皆為
班巴爾所作轄大城數十其民富實西有密實勒國尤
富地産金人夜視有光處誌之以灰翼日發之有大如
棗者至布達六千餘里國西即海海西有富浪國婦人
衣冠如世所畫菩薩伏男子炫服皆善寝不去衣雖夫
婦亦異處有大鳥駝蹄蒼色鼓翅而行高丈餘食火其
卵如升許其實喇斯國出珍珠其王名烏蘇阿逹必云
西南海也採珠盛以革囊止露兩手腰絙石墜入海手
取蛤并泥沙貯于囊中遇惡蟲以醋噀之即去既得蛤
滿囊撼絙舟人引出之往往有死者印毒國去中國最
近軍民一千二百萬戶所出細藥大胡桃珠寳烏木雞
舌賓鐵諸物國中懸大鐘有訴者擊之司鐘者紀其事
及時王官亦紀其名以防姦欺民居以蒲為屋夏大熱
人處水中己未年七月烏林國阿必鼎蘇勒坦來降城大
小一百二十民一百七十萬山產銀黑契丹國名竒勒
揚王名和達瑪鼎蘇勒坦聞王大賢亦來降其巴爾斯大
城獅子䧺者鬃尾如纓拂傷人吼則聲從腹中出馬聞
之怖溺血狼有鬃孔雀如中國畫者唯尾在翅内每日
中振羽香猫似土豹糞溺皆香如麝鸚鵡多五色風駝
急使乘日可千里鵓鴿傳日亦千里珊瑚出西南海取
以鐵網高有至三尺者蘭赤生西南海山石中有五色
鴨其價最高金剛鑚出印毒以肉投大澗底飛鳥食其
肉糞中得之薩巴爾出西海中盖瑇瑁之遺精蛟魚食
之吐出年深結為香價如金其假者即犀牛糞為之也骨
篤犀大蛇之角也觧諸毒龍種馬出西海中有鱗角牡
馬有駒不敢同牧騮馬引入海不復出皂鵰一産三卵
内一卵生犬灰色而毛短隨母影而走所逐禽無不獲者
壠種羊出西海羊臍種土中溉以水聞雷而生臍系地
中及長驚以木臍斷嚙草至秋可食臍内復有種又一
婦人觧馬語即知吉凶甚驗其怪異等事不可殫紀往
還凡一十一月郁歎曰西域之開始自張騫其土地山
川固在也然世代浸遠國號變易事亦難攷今之所謂
瀚海者即古金山也印毒即漢身毒也曰駝鳥者即安
息所産大馬爵也密實勒即唐拂菻地也觀其土産風
俗可知己又新唐書載拂菻去京師四萬里在西海上
所産珍異之物與今日地里正同盖無疑也中統四年
三月渾源劉郁記
堂叔伯者是並父之兄弟也
父之姊妹謂之女叔女弟
鄂王岳飛諡忠武文主爾忘身兹謂人臣之大節諡
以表行必稽天下之公言申錫贊書追告幽穸故
太師追封鄂王諡忠武岳飛威名震於遐邇智略
根乎詩書結髮從戎前無堅敵枕戈勵志誓清中
原謂恢復之義為必伸謂忠憤之氣為難遏上心
密契詔札具存夫何權臣力主和議未究凌煙之
偉績先罹偃月之隂謀李將軍口不出辭聞者流
涕藺相如身雖已死凛然猶生宜高皇眷念之不忘肆
孝廟哀矜之備至還故官而禮葬頒祠額以旌褒逮于
先帝之時襚以真王之爵既觧誣于累聖可無憾于九
京然而易名之典雖行議禮之言未一始為忠愍之號
旋更武穆之稱朕獲覩中興之舊章灼知皇祖之本意
爰取危身奉上之實仍采克定禍亂之文合此兩言節
其一惠昔孔明之志興漢室若子儀之光復唐都雖計
效以或殊在秉心而弗異垂之典册何嫌今古之同符
頼及子孫將與山河而並久英靈如在茂渥有承
鹿庵先生曰作文之體其輕重先後猶好事者以畫娛
客必先示其尋常而使精妙者出其後予偶悟曰此倒
食甘蔗之意也
作文字亦當從科舉中來不然豈惟不中格律而汗漫
披猖無首無尾是出入不由戶也又云後學雖不業科
舉至于唐一代時文律賦亦當披閱而不可忽其中體
制規模多有妙處
二王行書其蜿蜒欹傾之状若行雲流水似不拘于律
然即以筆意求之其端莊流麗皆有餘韻唯具眼乃能
識之
鹿庵先生嘗以歷代史學試問於不肖惲對曰自史漢
而下文字率猥併無法如新唐書雖事增于前辭省于
舊字愈竒而氣愈索不若新五代一唱而三嘆有餘音
者矣先生為忻然
西方之地物香而人臭或者謂飲食致然與草木之氣
所奪故也予曰不然西方者乃中國之隂也陽為馨香
隂為臭穢西方氣偏不得中和之正故香臭異常
辛殿撰小傳弃疾字幼安濟南人姿英偉尚氣節少與
泰安党懷英友善肅慎氏既有中夏誓不為金臣子一
日與懷英登一大丘置酒曰吾友安此余將從此逝矣
遂酌别而去既歸宋宋士夫非科舉莫進公笑曰此何
有消青銅三百易一部時文足矣已而果擢第孝宗曰
是以三百青蚨博吾爵者耶其為授觀文殿修撰及議
邊事主和者衆公曰昔齊桓公雪九世之恥春秋韙之
况我與金人不同戴天讎邪今日之計有戰伐而已時
丞相侂胄當軸與公議合自是敗盟開邊用兵於江淮
間者數年公力為居多開禧二年除知紹興府至陛辭
復以金人危亂宜亟攻為言辭情慷慨義形于色繼侂
胄再議恢復乃以樞密都承旨召公於越中道以疾卒
道號稼軒居士今文集中壽南澗翁者盖侂胄也初公
在北方時與竹溪嘗遊泰山之靈巖題名曰六十一上
人破辛字也至元二十年予按部來游其石刻宛在
聖上御極十有八年當至元十一年丙子春正月江左
平冬十二月圖書禮器並送京師勅平章太原張公兼
領監事尋詔許京朝官假觀予遂與左山商台符叩閤
披閱者竟日凡得書畫二百餘幅今列于左
王羲之四月帖(四十字)
獻之三帖(一洛中二佳音三北問)
王羲之與謝安石評書帖後有䟦云古人作字悉平生用
功安有不絶出于古今者邪觀王謝首所爭若此况他
哉蓋帖中有云自於山谷中臨學鍾氏張芝等書二十
餘年竹葉樹皮山石板木不可知數至縠牋藤紙反復書之
佳者收採自書皆記不能得而云此公何時用功夫深不逹耳
獻之鄱陽帖
右軍威略帖八十二字入梁唐御府至宋入蘇大簡
家崇寕癸未襄陽米芾審定真跡其圖書有秘玩手
臨
智永禪師臨右軍四帖後東坡䟦云辨書如聽響切脈
知其美惡則可謂必能名之者過也予觀秘閤墨跡皆
唐人硬黃臨本但得臨本皆可蓄惟鵝羣一帖似是獻
之真筆熙寧五年子瞻書
褚遂良臨黃庭南唐昇元三年装背紙則黃硬
米芾學右軍書并論其筆法後一幅亦學右軍書退之
詩俗書趁姿媚此公不為石鼔發想亦見此等物耳
獻之草洛神賦紙極殘缺向明視背萬綻縱横
謝安東山帖
右軍快睛帖米襄陽臨本
蘭亭五言帖後䟦云唐虞世南臨本
晉王恬帖(三十一字)
晉王敦帖作草聖書皆晉史中語
獻之書洛神賦後有梁普光間題䟦云唐人臨本不名
何人
獻之書陸士衡文賦
鍾太傅墨蹟議事表後錢惟演范堯夫薛道祖
題錢文僖公題尚父嘗寳此帖尚父謂武肅王鏐
也
唐太宗二帖一兩行十字若珠還合浦劔入延平泰和
二年三月司封員外郎柳公權記
唐玄宗賜道士李涵光勅
李陽冰墨跡篆侍御帖上有李後主合同印
李陽冰篆二十六字後有韋處厚李商隱題商隱字體
絶類黃庭經時開成三年也
高閑上人詫得韓序帖後有韓琦劉敞富弼歐陽修宋
敏求題云此卷蠟紙書非摹本也歐云如此韓公稱實
錄云書係顛草
歐陽率更帖二臨本度尚帖襄陽審定真蹟秘玩
智永禪師春雨帖真草千文墨跡
唐相李憕聯句帖後䟦云筆勢似李北海
李北海毒熱帖臨本李邕手簡後題觀者黃魯直張浮
休邵□王詵張舜民等凡六十九人
僧高閑觀張旭顛逸帖
唐史惟則墨跡篆隸韻系小篆體例修狹後張浮休李
公麟䟦
李太白醉歸墨跡後自題云吾頭懵懵試書此不能自
辨賀生為我讀之汝年少眼明上有四世三公之印
懷素草千文草聖遊京師帖論草字帖自叙
帖布帘帖上林花發帖
唐高宗已下諸帝墨跡手詔
李北海休休帖
白少傅墨跡六偈子
唐元和大理評事吳通微行書千文
唐人草北山移文垂拱二年寫貞元甲戌陸贄觀筆法
似是孫過庭
唐僧亞栖書
吳彩鸞龍鱗楷韻後柳誠懸題云吳彩鸞世傳謫仙也
一夕書廣韻一部即鬻于市人不測其意稔聞此說罕
見其書數載勤求方獲斯本觀其神全氣古筆力遒勁
出於自然非古今學人可及也時泰和九年九月十五
日題其冊共五十四葉鱗次相積皆留紙縫(天寳八載製)
懷素洛中帖近于洛中得王右丞苔磯靜釣水閣閒棋
二畫其林野之思物景之清不覺身在其間信精筆感
人也如此
李白墨跡送賀八歸越詩
顔書與兄常山太守書乞米帖與宗室李太保
勉奉辭帖與盧八倉公快雪晴時帖二十
八字與李太保状後有唐陳銓印誌祭濠州
文
孫過庭墨跡草書譜過庭字虔禮陳留人高宗垂拱二
年書徽宗書譜云孫草書皆逼羲獻妙于用筆雋拔剛
斷出於天材非積習所可至
孫思邈書計二十一字
東坡書洗玉池銘擘窠真書瘦勁
神奎閤碑墨跡及上清儲祥宫碑墨跡皆後書老泉撰
商左山云盖避黨禍故改云
東坡醉書盧仝詩為團練使書
東坡觀世音贊靖康元年五月書盖公殁前二月絶筆
書也
玉堂嘉話卷二
