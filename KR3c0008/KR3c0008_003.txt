後序
端平改元七月乙夘萬榮以尚右郎蒙恩陞對
首奉守一心之正以謹治原次奏懲群吏之貪
以固邦本天威咫尺洊賜褒嘉既而玉音巽發
謂朕嘗見卿所編棠隂比事知卿聽訟决能審
克萬榮即恭奏臣昨調建康司理右掾待次日
久因編此以資見聞豈料天侈其逄誤關乙覧
容臣下殿躬謝暨出黃門便有力求此本者鋟
梓星江遠莫之致是用重刊流布庶可上廣聖
主好生之德下禆涖官哀矜之意十月既望朝
散大夫新除直寶章閣知常德府桂萬榮謹識
棠隂比事後序
獄重事也獄而有疑則尤事之重君子所宜盡
心焉今之居是官者其果能盡是心乎吾表兄
桂夢恊讀書不讀律而每有哀憐無辜之心尉
滿參選特注司寇參軍而歸人問之則曰此吾
志也待次五年則曰此吾所欲也因取古人之
書有資於折獄者觀之其於和魯公之疑獄集
鄭公克之折獄龜鑑則又考之精翫之熟事之
類者不期而合韻之恊者不期而比屬辭七十
有二信乎臨事之不苟而遇物期於無悔也虙
嘗伏而讀之以為近世士夫鉤元提要以資博
識彊記者不知幾書類多無𥙷此書一傳天下
其無冤民乎則又從而思之竊謂鞭絲以出鐵
擊皮以驗鹽發冡知盗模金辨誣如此等事不
見於古之盛時而見於後世豈古之風俗尚淳
不俟乎測囚之法而後世如鬼如蜮不如是則
不得其情邪觀天子議獄緩死之言獨於中孚
之象發之盖惟天下之至誠可以動人悟物雖
開金石感鬼神可也苟推吾是心聽之以五聲
簡之以五辭不撓不屈志氣清明天威具嚴洋
洋在上謂人情不可得吾不信也吾表兄其知
之矣虙幹辨浙東安撫司事表兄携此書見示
未幾赴官金陵道出越上虙歸此書因題于後
以代送行序云嘉定辛未良月之望張虙識
嘉慶壬申正月借石門吴氏南泉草
堂藏本鈔廿四日校介叟時年八十又五
