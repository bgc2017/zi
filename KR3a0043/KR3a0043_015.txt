近思錄集註後序
近思錄集註既成或疑名物訓詁非是書所重胡考訂
援據之不憚煩為曰此正愚註之所以作也自宋史分
道學儒林為二而後之言程朱之學者往往但求之身
心性命之間而不復以通經學古為事於是彼稍稍知
究心古學者輒用是為詬病以謂道學之說興而經學
寖微噫何其言之甚歟夫道者所以為儒之具也而學
也者所以治其具也故人不學則不知道不知道則不可以為
儒而不通知古今則不可以言學夫經其本也不通經
則雖欲博觀今古亦泛濫而無所歸也宋史離而二之
過矣伊川分學者為三曰文章曰訓詁曰儒者夫六經
皆文章也其異同疑似為之博考而詳辨之即訓詁也
子曰有德者必有言非儒者之文章乎孟子曰不以文
害辭不以辭害志以意逆志是為得之非儒者之訓詁
乎然則文章也訓詁也而儒之所以為儒者要未始不
存乎其間然而伊川且必欲别儒於文章訓詁之外者
何也盖欲求儒者之道於文章訓詁中則可而欲以文
章訓詁盡儒者之道則不可其本末先後之間固有辨
也柰之何進訓詁章句之學於儒林而反别道學於儒
之外其無識可謂甚也夫道學與政術判為二事横渠
猶病之况離道學與儒而二之耶甚矣其蔽也盖嘗竊
論之馬鄭賈孔之說經譬則百貨之所聚也程朱諸先
生之說經譬則操權度以平百貨之長短輕重者也微
權度則貨之長短輕重不見而非百貨所聚則雖有權
度亦無所用之矣故愚嘗以謂欲求程朱之學者其必
自馬鄭諸傳疏始愚故於是編備著漢唐諸家之說以
見程朱諸先生之有本俾彼空疎寡學者無得以藉口
焉乾隆元年正月之望歸安後學茅星來謹識
