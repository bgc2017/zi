近思錄集註卷十四
歸安茅星來撰
觀聖賢(几二十六條)
明道先生曰堯與舜更無優劣及至湯武便别孟子言
性之反之自古無人如此說只孟子分别出來便知得
堯舜是生而知之湯武是學而能之文王之德則似堯
舜禹之德則似湯武要之皆是聖人(遺書上同)仲尼元氣也
顔子春生也孟子並秋殺盡見(見音現)仲尼無所不包顔
子示不違如愚之學於後世有自然之和氣不言而化
者也孟子則露其材盖亦時然而已(問孟子露其材盖亦時然而已豈孟)
(子亦有戰國之習否朱子曰亦是戰國之習如三代人物自是一般氣象左傳所載春秋人物又是一般氣象)
(戰國人物又是一般氣象)仲尼天地也顔子和風慶雲也孟子泰山
巖巖之氣象也觀其言皆可見之矣仲尼無迹顔子微
有迹孟子其迹著孔子儘是明快人顔子儘豈弟孟子
儘雄辯(豈弟愷悌同)伊川先生曰曾子傳聖人學其德後
來不可測安知其不至聖人如言吾得正而斃且休理
會文字只看他氣象極好被他所見處大後人雖有好
言語只被氣象卑終不類道(遺書又曰曾子疾病只要以正不慮死與武王殺一)
(不辜行一不義得天下不為同心)傳經為難如聖人之後纔百年傳
之已差聖人之學若非子思孟子則幾乎息矣道何嘗
息只是人不由之道非亡也幽厲不由也(差初加反舒漢書董仲)
(對賢良策云夫周道衰於幽厲非道亡也幽厲不絲也)荀卿才高其過多揚雄
才短其過少(卿吕本作子葉荀卿名况字卿為楚蘭陵令揚雄見前氏曰荀子才高過多如以)
(人性為惡子思孟子為非是也揚雄才短過少如作太玄擬易作法言擬論語皆摹倣前聖遺言是也朱子)
(曰荀子亦有說得好處君子大心則天而道小心則畏義而節又如說能定而後能應皆是好語揚子無好處)
(說到深處只是走入老莊窠窟裏去如清静寂寞之說皆是也)荀子極偏駁只一句
性惡大本已失揚子雖少過然已自不識性更說甚道
(荀子性惡篇人之性惡其善者偽也揚子修身篇人之性也善惡混修其善則為善人修其惡則為惡人氣者)
(所識善惡之馬也此因韓退之有荀與揚大醇小疵之說而論之如此朱子曰程子說荀子極偏駁揚子雖)
(少過此等語皆是就分金秤上說下來若不曾看荀子揚子則所謂偏駁少過等處亦見不得)董仲
舒曰正其義不謀其利明其道不計其功此董子所以
度越諸子(仲舒語見第二卷度越諸子見漢書揚雄贊顔師古曰度&KR0146;也或謂此語是有是非無)
(利害如何朱子曰是不論利害只論是非理固然也要亦當權其輕重方盡善但今人止知有利害於是非全)
(輕也川以上並伊語)漢儒如毛萇董仲舒最得聖賢之意然
見道不甚分明下此即至揚雄規模又窄狹矣(萇後漢書作長)
(間按孔氏毛詩正義漢書儒林傳云毛公趙人也為河獻王博士不言其名范曄後漢書云趙人毛萇傳詩)
(初學記荀卿授魯國毛亨作詁訓傳以授趙國毛萇時人謂亨為大毛公萇為小毛公朱子曰董子識得本原)
(如云正心修身可以治國平天下又仁義禮樂皆其具俱說得好問見道不分明處曰如命者天之令性者生)
(之質情者人之欲命非聖人不行性非教化不成情非制度不節等語似不識性善模樣又云明於天性知自)
(貴於物知自貴於物然後知仁義知仁義然後重禮節重禮節然後安處善安處善然後樂循理又似見得性)
(善模樣終是說得騎墻不甚分明端的問何故而取毛公曰考之詩傳緊要有數處如關睢所謂夫婦有别則)
(父子親父子親則君臣敬君臣敬則朝廷正朝廷正則王化成要之亦不多見只是氣象大概好)
伊川先生曰林希謂揚雄為禄隱揚雄後人只為見
他著書便須要做他是怎生做得是(只為之為去聲囊按遺書或問括)
(還做得在位使否先生曰六四位是在上然坤之六四却是重隂故曰賢人隐便做不得在位又問恐後人緣)
(此謂有朝隱者先生既答以安有此理而遂以林希嘗有此說語之也林希字子中長樂人阿章惇意草元祐)
(諸賢謫詞朱子曰子雲深沈善思索如隂陽消長之妙都去推求然如太玄之類亦是拙底工夫盖天地之間)
(只有自二而四自四而八如此推去都走不得子雲却添兩作三謂之天地人事事欲分作三截又有氣無朔)
(有日星無月恐不是道理)孔明有王佐之心道則未盡王者如天
地之無私心焉行一不義而得天下不為孔明必求有
成而取劉璋聖人寧無成耳此不可為也(孔明先世葛氏琅琊諸縣)
(人後徙陽都陽都先有葛姓者時人謂諸葛因氏劉璋字季江夏竟陵人益州牧焉子也張松勸璋迎先主先)
(主至涪璋往會之松勸先主於會襲璋先主不忍松兄廣漢太守肅懼禍及已因發其謀璋收松斬之敇諸關)
(戍文書勿復得通先主先主怒還兵擊璋所在戰剋進圍成都璋降遷之公安以病卒事詳後漢書及蜀志)
若劉表子琮將為曹公所并取而興劉氏可也(劉表字景升山)
(陽高平人為荆州牧卒子琮舉州降曹操先主久之乃覺或勸先主攻琮荆州可得日劉荆州臨亡托我以孤)
(遺背信自濟吾所不為且死何面目以見荆州乎遂將其衆去事詳後漢書及魏志)諸葛武侯
有儒者氣象(此程子所以語孫覺者如此有朱子曰孔明雖嘗學申韓然資質好却正大氣象)
孔明庶幾禮樂(中說王道篇曰使孔明而無死禮樂其有興乎朱子曰義利之大分武)
(侯知之有非他人所及者亦其天資有過人處若其細微之間則不能無未察處觀其讀書之時他人務為精)
(熟而已則獨觀大意此其大者固非人所及而不務精熟亦豈得無欠闕耶)文中子本是
一隱君子世人往往得其議論附會成書其間極有格
言荀揚道不到處(文中子見第三卷見朱子曰其書多為人添入真偽難然好處甚多就)
(中論世變因革處最好又曰文中子於作用處曉得故上書欲興太平為周公事業及知時勢不可為則急退)
(而續詩書續元經又欲為孔子事業殊不知孔子時有三代禮樂制度典謨故可以明道漢魏下不背道者甚)
(鮮安可取而續詩書春秋耶以上並伊川語)韓愈亦近世豪傑之士如原
道中言語雖有病然自孟子而後能將許大見識尋求
者才見此人至如斷曰孟子醇乎醇又曰荀與揚擇焉
而不精語焉而不詳若不是他見得豈千餘年後便能
斷得如此分明(韓愈見前却朱子曰王通于施為作用處極分曉于大體處不窺見退之于)
(大體處見得而于作用施為處却不曉又曰文中子根基淺却是以天下為心韓文公雖見得道之大用然却)
(無實用功處只是欲求官職而已)學本是修德有德然後有言退之
却倒學了因學文日求所未至遂有所得如曰軻之死
不得其傳似此言語非是蹈襲前人又非鑿空撰得出
必有所見若無所見不知言所傳者何事(伊川語文朱子曰韓公)
(見得大意已分明只是不曾就身上細密做工夫黃東發曰所傳者即原道篇所謂其位君臣父子其教禮樂)
(刑政其文詩書易春秋以至麻絲宫室粟米蔬菓魚肉皆道之實也故曰以是而傳以是者指原道之書所謂)
(道者而言之以明中國聖人皆以此道而為治也故他日論異端曰果孰傳之耶正言此之所謂道者無非實)
(而其傳具有自來彼之所謂道者無非虚而初無所自傳云爾非他有面相授受之密傳也愚按觀公送文暢)
(序道莫大乎仁義教莫正乎禮樂刑政下便接堯以是傳之舜云云則所傳者指仁義及禮樂刑政言之明矣)
(仁義便是性道便是率性之道教便是修道之教中庸要領已具於此朱子所謂於道之大體大用已見得及)
(見得大意已分明者盖即指此而言之也)周茂叔胸中灑落如光風霽月
(灑沙也反有見黃庭堅所作詩序李延平每誦此言以為善形容道者氣象朱子曰所謂灑落者只是形容)
(其不疑所行清明高遠之意若有一毫私吝心則何處更有此等氣象胡敬齋曰此二語終有清高意必如)
(所謂心廣體胖脺面盎背充實光輝真有道氣象此節言其體)其為政精密嚴恕務
盡道理(通書附錄濂見潘興嗣所撰墓誌政原文作治朱子曰溪在當時人見其有山林之志則)
(以為襟懷灑落有仙風道氣見其政事精絶則以為宦業過人無有知其學者惟程太中知之所見如此宜其)
(生兩程先生也此節言其用)伊川先生撰明道先生行状曰先生
資禀既異而充養有道純粹如精金温潤如良玉寬而
有制和而不流忠誠貫於金石孝弟通於神明視其色
其接物也如春陽之温聽其言其入人也如時雨之潤
胷懷洞然徹視無間測其藴則浩乎若滄溟之無際極
其德美言盖不足以形容(間去聲下同溟音明稟溟海也葉氏曰以上言資之粹)
(充養之厚也)先生行已内主於敬而行之以恕見善若出諸
已不欲勿施於人居廣居而行大道言有物而動有常
(葉氏曰以上言行已之有本也)先生為學自十五六時聞汝南周茂叔
論道遂厭科舉之業慨然有求道之志未知其要泛濫
於諸家出入於老釋者幾十年返求諸六經而後得之
(汝南周氏郡周平王少子烈食采汝墳漢興仍封其後於汝是為正公雖後屢遷徙猶稱汝南云濂溪為南安)
(軍司理參軍時程太中公攝通守事視其氣貎非常人與語知其為學知道也因與為友且使其二子受學焉)
(外書又云明道嘗言吾學雖有所受天理二字却是自字體貼出來盖其博求精察益充所聞以底於成者尤)
(多自得之功所朱子曰明道當時已見大意故始雖博取而能不為惑若此見得未的而更以釋老等說助)
(之恐為所漂蕩而無以自立也)明於庶物察於人物知盡性至命必本
於孝弟窮神知化由通於禮樂(明于庶物二句說見孟子朱子曰盡性至命二)
(句以心言窮神知化二句以用言言張楊園曰學者好言盡性至命而不盡愛敬之實好窮神知化而不思)
(進反之義遺下學而希上達所謂窮深極微而不可以入堯舜之道者也)辨異端似是之非
開百代未明之惑秦漢而下未有臻斯理也謂孟子殁
而聖學不傳以興起斯文為已任其言曰道之不明異
端害之也昔之害近而易知今之害深而難辨昔之惑
人也乘其迷暗今之入人也因其高明(葉氏曰淺近故迷暗者為所惑)
(深遠故高明者反陷其中)自謂窮神知化而不足以開物成務(謂下吕本)
(有之字成陳氏曰開物謂人所未知者開發之務謂人所欲為者成全之)言為無不周徧
實則外於倫理(其所言自以為大包法界細入微塵無不周徧矣而實則外于人倫物理胡氏)
(曰釋氏窺見心體故言為無不周徧然未知止於其所故外倫理而妄行夏氏以言為為所言所為拘泥不)
(可從)窮深極微而不可以入堯舜之道天下之學非淺陋
固滯則必入於此自道之不明也邪誕妖異之說競起
塗生民之耳目溺天下於汙濁雖高才明智膠於見聞
醉生夢死不自覺也是皆正路之蓁蕪聖門之蔽塞闕
之而後可以入道(蓁草盛貎蕪穢也葉氏曰淺陋固滯者刑名功利之習詞章訓詁之士是)
(也學者不入于淺陋固滯則必入於佛老之虚無)先生進將覺斯人退將明之
書不幸早世皆未及也其辨析精微稍見於世者學者
之所傳耳(見音現闢葉氏曰以上言學道之本末與其異端正人心之大略也)先生之
門學者多矣先生之言平易易知賢愚皆獲其益如羣
飲於河各充其量先生教人自致知至於知止誠意至
於平天下(此專就大學之教言之也陳氏曰格物致知所以求知所止誠意至于平天下所以求得)
(所止)灑埽應對至于窮理盡性(此兼大小學之教言之也陳氏曰灑埽應對小學之)
(教也窮理即致知至於知止之事盡性即誠意至于平天下之事)循循有序病世之學
者舍近而趨遠處下而闚高所以輕自大而卒無得也
(易並去聲下同灑舍近趨遠承致知至于知止二句而言處下闚高承埽應對二句而言未致知而求知止)
(未誠意而求平天下是舍近而趨遠也方灑掃應對而求窮理盡性是處下而闚高也葉氏曰以上言教人之)
(道本末備具而循序漸進恐學者厭卑近而務高遠輕自肆而無實得也)先生接物辨而不
間(辨分辨也間間隔也言雖賢否自有分辨而物我一體未嘗有間也)感而能通教人而
人易從怒人而人不怨賢愚善惡咸得其心狡偽者獻
其誠暴慢者致其恭聞風者誠服覿德者心醉(覿葉本作觀)
雖小人以趨向之異顧於利害時見排斥退而省其私
未有不以先生為君子也(荆公與先生雖道不同而嘗謂先生忠信先生每與論事)
(心平氣和荆公多為之動葉氏曰以上言接物之道)先生為政治惡以寬處煩而
裕當法令繁密之際未嘗從衆為應文逃責之事人皆
病於拘礙而先生處之綽然衆人憂以為甚難而先生
為之沛然(憂上吕本無人字)雖當倉卒不動聲色方監司競為
嚴急之時其待先生率皆寬厚設施之際有所頼焉(卒音)
(猝言葉氏曰以上為政之道)先生所為綱條法度人可效而為也至
其道之而從動之而和不求物而物應未施信而民信
則人不可及也(道音導此文集感葉氏連上為一節今正之節言應之逹有人之所不)
(可及者状朱子曰明道嘗為條例司不以為浼而伊川所作行乃獨不載其事明道謂青苗可放過而伊川)
(乃于西監一状較計如此盖明道所處是大賢以上事學者未至而輕議之恐失所守伊川所處雖高然實中)
(人皆可跂及又當觀用之淺深事之大小裁酌其宜難執一意君子所以貴窮理也按伊川先生既殁門人)
(高弟多已先亡無有能形容其德者故是編獨闕焉然先生嘗謂張繹曰我之道盖與明道同異時欲知我者)
(求之於此文可也讀者詳之)明道先生曰周茂叔窗前草不除去
問之云與自家意思一般(除下葉本無去字無遺書下同指生意周流間而言)
本註云子厚觀驢鳴亦謂如此(盖取其有自得意也)張子厚聞
生皇子喜甚見餓莩者食便不美(明道語)伯淳嘗與子
厚在興國寺講論終日而曰不知舊日曾有甚人於此
處講此事(按吕侍講家傳中亦有此語與此字句微盖别又但言與二程諸公不言子厚興作相)
(興國寺舊名相國寺宋太平興國中改今名在開封府城内)謝顯道曰明道先生
坐如泥塑人接人則渾是一圑和氣(外書下同之葉氏曰所謂望儼然)
(即之也温)侯師聖云朱公掞見明道于汝歸謂人曰光庭在
春風中坐了一箇月(掞舒店反生侯仲良字師聖河東人二程先舅氏無可之孫朱光)
(庭字公掞河南偃師人以給事中封還劉丞相摯罷政制落職後遷集賢院學士汝州名今属汝寧府時明道)
(以親老求近鄉監局得監汝州酒稅故公掞於此見之遺書内劉絢過汝所聞乃是時語也)游楊初
見伊川伊川瞑目而坐二子侍立既覺顧謂曰賢輩尚
在此乎日既晚且休矣及出門門外之雪深一尺(按是時明)
(道已殁而游楊復師事伊川於洛此一條言二先生氣象之不同也)劉安禮云明道
先生德性充完粹和之氣盎於面背樂易多恕終日怡
悅立之從先生三十年未嘗見其忿厲之容(樂音洛易音異附)
錄吕與叔撰明道先生哀詞云先生負特立之才知
大學之要博聞強識躬行力究察倫明物極其所止渙
然心釋洞見道體(強區兩反識去聲)其造於約也雖事變之感
不一知應以是心而不窮雖天下之理至衆知反之吾
身而自足其致于一也異端並立而不能移聖人復起
而不與易(復扶又反不葉氏曰致一者見之明而守之定故邪說能移百世以俟聖人而不惑也)
其養之成也和氣充浹見於聲容然望之崇深不可慢
也遇事優為從容不迫然誠心懇惻弗之措也(見音現從音冲)
(置措委也)其自任之重也寧學聖人而未至不欲以一善
成名(愚按士君子立志自當如此然善無大小隨分皆當自盡如以目前所當為之事而舍之而不為曰)
(吾不欲以一善成名也是又與於自欺之甚者也此等處學者須善看不以辭害志焉可也)寧以一
物不被澤為已病不欲以一時之利為已功其自信之
篤也吾志可行不苟潔其去就吾義所安雖小官有所
不屑吕與叔撰横渠先生行狀云康定用兵時先生年
十八慨然以功名自許上書謁范文正公公知其遠器
欲成就之乃責之曰儒者自有名教何事於兵因勸讀
中庸先生讀其書雖愛之猶以為未足(仁宗康定元年西夏趙元昊攻)
(保安軍取金明砦李士彬父子被執乘勝抵延州城下執副總管劉平石元孫以歸又陷塞門諸砦所謂用兵)
(時也范文正公時為陜西招討副使故先生上書謁之也先生與邠人焦寅遊寅喜談兵先生悅其言故亦喜)
(談兵)於是又訪諸釋老之書累年盡究其說知無所得反
而求之六經嘉祐初見程伯淳正叔于京師共語道學
之要先生渙然自信曰吾道自足何事旁求於是盡棄
異學淳如也(嘉祐宋仁宗年號也尹和靖以盡棄異學語言之程先生云表叔平生議論謂頤兄)
(弟有同處則可若謂學於頤兄弟則無是事頃属與叔刪去不謂尚存斯言幾于無忌憚然按淵源錄謂盡棄)
(異學語一本作盡棄其學而學焉則盡棄異學語恐是後來所改)本註尹彦明云横渠
昔在京師坐虎皮說周易聽從甚衆一夕二程先生至
論易次日横渠撤去虎皮曰吾平日為諸公說者皆亂
道有二程近到深明易道吾所不及汝輩可師之(為去聲不)
(及之不吕本作弗歸按外書注逐日虎皮出是日更不出虎皮也自是乃陜西朱子曰横渠之學實亦自)
(成一家但其源則自二程發之耳)晩自崇文移疾西歸横渠終日危坐
一室左右簡編俯而讀仰而思有得則識之或中夜起
坐取燭以書其至道精思未始須臾息亦未嘗須臾忘
也(識音志起坐宋本作坐起之崇文宋蔵書館名乾德初置三館於長慶門西謂西館書凡八萬卷太平)
(興國三年帝臨幸嫌其陋命于昇龍門東北創立三館賜名崇文院遷西館書貯焉三館者史館昭文館集賢)
(院也元豐定官制改名秘書省神宗熙寧二年吕正獻公薦先生有古學召見問治道先生曰為政不法三代)
(者終苟道也帝悅以為崇文院校書移疾顔師古漢書注移書言疾也愚按猶今言告病也)學者有
問多告以知禮成性變化氣質之道學必如聖人而後
已聞者莫不動心有進(知禮成性變化氣質說見第二卷)嘗謂門人曰
吾學既得於心則修其辭命辭無差然後斷事斷事無
失吾乃沛然精義入神者豫而已矣(斷都玩反第精義入神說見二卷)
(朱子曰張子謂須先說得分明然後方行得分明今人見得不明故說得自儱侗如何得行處分明)先生
氣質剛毅德盛貎嚴然與人居久而日親其治家接物
大要正已以感人人未之信反躬自治不以語人雖有
未喻安行而無悔故識與不識聞風而畏非其義也不
敢以一毫及之(治並平聲)横渠曰二程從十四五時便銳
然欲學聖人(銳吕本作脫注一作銳愚按從銳為優人語錄此言二程自幼立志如此以見)
(之皆可以為聖人也按二程已見于前此復引横渠之言以終之者盖隱以二程接古聖賢相傳之統亦所以)
(俟後聖於無窮也其旨深矣黃勉齋曰道之正統待人而後傳自周以後任傳道之責者不過數人而能使斯)
(道章章較著者一二人而止耳由孔子而後曾子子思繼其微至孟子而始著由孟子而後周程張子繼其絶)
(至朱子而始著識者以為知言)
近思錄集註卷十四
近思錄集註卷十四
婺源江永撰
(朱子曰此卷聖賢氣象)
明道先生曰堯與舜更無優劣及至湯武便别孟子言
性之反之自古無人如此說只孟子分别出來便知得
堯舜是生而知之湯武是學而能之文王之德則似堯
舜禹之德則似湯武要之皆是聖人(朱子曰堯舜天性渾全不假修習湯)
(武修身體道以復其性又曰性者得全於天無所汚壞不假修為聖之至也反之者修為以復其性而至於聖)
(人也以書觀之湯畢竟反之之功極細密如以義制事以理制心等語又自謂有慙德覺多不是往往自此)
(益去加切如武王大故疎其數紂之罪辭氣暴厲如湯便都不如此葉氏曰文王不識不知順帝之則蓋亦)
(生知之性也禹克勤克儉不矜不伐蓋亦學能之事也遺書下同)仲尼元氣也顔子
春生也孟子并秋殺盡見仲尼無所不包顔子示不違
如愚之學於後世有自然之和氣不言而化者也孟子
則露其才蓋亦時焉而已仲尼天地也顏子和風慶雲
也孟子泰山巖巖之氣象也觀其言皆可見之矣仲尼
無迹顏子微有迹孟子其迹著孔子儘是明快人顏子
儘豈弟孟子儘雄辯(問顏子春生孟子并秋殺盡見朱子曰仲尼無不包顏子方露出春)
(生之意如無伐善無施勞是也使此更不露便是孔子孟子便如秋殺都發出來露其才如所謂英氣是發用)
(處都見也明道下二句便是解上三句獨時焉而已難曉問顔子之微有迹處曰如願無伐善無施勞皆是)
(若孔子無迹只是人捉摸不著問孟子露其才時焉而已或曰非常如此蓋時出之耳或曰戰國之習俗如)
(此或曰世衰道微孟子不得已耳三者孰是曰恐只是習俗之說較穩大抵自堯舜以來至於本朝一代各自)
(是一樣氣象不同問時焉而已豈孟子亦有戰國之習否曰亦是戰國之習如三代人物自是一般氣象左)
(傳所載春秋人物又是一般氣象戰國人物又是一般氣象葉氏曰夫子清明在躬猶青天白日故極其明)
(快顔子有若無實若虛犯而不校故極其豈弟孟子息邪說距詖行放淫辭故極其雄辯)曾子傳
聖人學其德後來不可測安知其不至聖人如言吾得
正而斃且休理會文字只看他氣象極好被他所見處
大後人雖有好言語只被氣象卑終不類道(葉氏曰曾子易簣之)
(言自非樂善不倦安行天理一息尚在必歸於正夫豈一時之所能勉強哉)傳經為難如
聖人之後纔百年傳之已差聖人之學若非子思孟子
則幾乎息矣道何嘗息只是人不由之道非亡也幽厲
不由也(末二句董仲舒對策語葉氏曰羣經定於夫子之手至孟子時纔百年間微言絶而大義乖)
(猶賴曾子之門有傳子思孟子之徒相繼纘述提綱挈領闢邪輔正以垂萬世如論語大學中庸孟子之書可)
(見矣)荀子才高其過多揚雄才短其過少(葉氏曰荀子名況字卿為)
(楚蘭陵令揚雄字子雲為漢光祿卿荀卿才高敢為異論如以人性為惡以子思孟子為非其過多揚雄才短)
(如作太元擬易法言擬論語皆摸擬前聖之遺言其過少)荀子極偏駁只一句性
惡大本已失揚子雖少過然已自不識性更說甚道(朱子)
(曰荀揚諸人論性其實只說得氣荀子只見得不好人㡳性便說惡揚子見半善半惡㡳人便說善惡混問)
(揚雄言學者所以修性故伊川謂揚雄為不識性曰性不容修修是揠苗荀子極偏駁揚子雖少過等語皆)
(是就分金秤上說下來若不曾看荀子揚子則所謂極偏駁雖少過等語亦見不得)董仲舒曰
正其誼不謀其利明其道不計其功此董子所以度越
諸子(朱子曰漢儒惟董仲舒三篇說得稍親切終是不脱漢儒氣味只對江都易王云仁人正其誼不謀)
(其利明其道不計其功方無病又是儒者語誼必正非是有意要正道必明必是有意要明功利自是所不)
(論仁人於此有不能自已者師出無名事故不成明其為賊敵乃可服此便是有意立名以正其誼仲舒所)
(立甚高後世所以不如古人者道義功利關不透耳仲舒資質純良摸索道得數句如正誼不謀利之類然)
(亦非他眞見得這道理仲舒本領純正班固所謂醇儒極是至於天下國家事業恐施展未必得)漢
儒如毛萇董仲舒最得聖賢之意然見道不甚分明下
此即至揚雄規模又窄狹矣(毛萇治詩為河間獻王博士問伊川於毛公不知)
(何所主而取之朱子曰程子不知何所見而然嘗考之詩傳其緊要處有數處如關雎所謂夫婦有别則父子)
(親父子親則君臣敬君臣敬則朝廷正朝廷正則王化成要之亦不多見只是其氣象大槩好問董仲舒見)
(道不分明處曰見得鶻突如命者天之令性者生之質情者人之欲命非聖人不行性非教化不成情非制度)
(不節等語似不識性善模樣又云明於天性知自貴於物知自貴於物然後知仁義知仁義然後重禮節重禮)
(節然後安處善安處善然後樂循理又似見得性善模樣終是說得騎牆不分明端的揚子為人深沉會去)
(思索然太元亦是拙底功夫道理不是如此其學似本於黃老如云惟清惟靜惟寂惟寞之類某嘗謂揚雄最)
(無用眞是一腐儒到急處只是投黃老自身命也奈何不下如何會理得别事)林希謂揚雄
為禄隠揚雄後人只為見他著書便須要做他是怎生
做得是(葉氏曰祿隠謂浮沉下位依禄而隠雄失身仕莽以是禄隠何辭而可)孔明有
王佐之心道則未盡王者如天地之無私心焉行一不
義而得天下不為孔明必求有成而取劉璋聖人寧無
成耳此不可為也若劉表子琮將為曹公所并取而興
劉氏可也(朱子曰程子謂孔明有王佐之心道則未盡其論極嘗問殺劉璋事何如曰這只是不是)
(問聖人處此合如何曰亦須有别箇道理若似如此寧可事不成只為後世事欲苟成功欲苟就便有許多事)
(孔明大綱却好只為如此便有斑駁處葉氏曰琮降則地歸曹氏取以興漢何負於表較之取劉璋則曲直)
(有間矣)諸葛武侯有儒者氣象(問武侯有儒者氣象如何朱子曰孔明學不甚)
(正但資質好有正大氣象葉氏曰孔明輔漢討賊以信義為主以節制行師以公誠待人至於親賢臣遠小)
(人諮諏善道察納雅言有大臣格君之業永按鞠躬盡力死而後已成敗利鈍非所逆暏數言尤近儒者氣)
(象)孔明庶幾禮樂(文中子曰使孔明而無死禮樂其有興乎問孔明庶幾禮樂如何)
(朱子曰也不見得孔明是禮樂中人也只是粗㡳禮樂孔明也粗若興禮樂也是粗禮樂葉氏曰亮之治)
(國政刑修舉而人心豫附名正言順禮樂其庶幾乎)文中子本是一隠君子世
人往往得其議論附會成書其間極有格言荀揚道不
到處(朱子曰王通極□爽說得廣闊緣他於事上講究得精故於世變興亡人情物態更革沿襲施為作)
(用先後次第都曉得識得箇仁義禮樂都冇用處若用於世必有可觀只可惜不曾向上透一著於大體處有)
(所欠闕所以如此若更曉得高處一著那裏得來只細看他書便見他極有好處非特荀揚道不到雖韓退之)
(也道不到文中子其間有見處也即是老氏又其間被人夾雜今也難分别但不合有許多事全似孔子其)
(間論文史及時事世變煞好伊川謂文中子有些格言被後人添入壞了看來必是阮逸諸公增益張大復)
(借顒顯者以為重耳葉氏曰文中子王通隋末不仕教授河汾其弟王凝子福畤等收其議論增益為書名)
(曰中說)韓愈亦近世豪傑之士如原道中言語雖有病
然自孟子而後能將許大見識尋求者才見此人至如
斷曰孟子醇乎醇又曰荀與揚擇焉而不精語焉而不
詳若不是他見得豈千餘年後便能斷得如此分明(朱子)
(曰韓退之却有些本領如原道其言雖不精然皆實大綱是自古罕有人說得端的惟退之原道庶幾近之)
(却說自大體程子謂能作許大見識尋求眞箇如此他資才甚高然那時更無人制服他便做大了謂世無孔)
(子不當在弟子之列問遺書第一卷言韓愈近世豪傑揚子雲豈得如愈第六卷則曰揚子之學實韓子之)
(學華華則涉道淺二說取予似相牴牾曰只以言性論之則揚子善惡混之說所見僅足以比告子若退之見)
(得到處却甚峻絶性分三品正是說氣質之性至程門說破氣字方有去著此退之所以不易及而第二說未)
(得其實也問韓子稱孟子醇乎醇荀與揚大醇而小疪程子謂韓子稱孟子甚善非見得孟子意亦道不到)
(其論苟揚則非也竊謂韓子旣以失大本不識性者為大醇則其稱孟子醇乎醇亦只是說得到未必眞見得)
(到曰如何見得韓子稱荀揚大醇處便是就論性處說又云韓子說苟揚大醇是泛說與申不害韓非之徒較)
(之則荀揚為大醇韓子只說得那一邊凑不著這一邊若是會說底說那一邊亦自凑著這一邊)學
本是修德有德然後有言退之却倒學了因學文日求
所未至遂有所得如何軻之死不得其傳似此言語非
是蹈襲前人又非鑿空撰得出必有所見若無所見不
知言所傳者何事(朱子曰韓文公第一義是去學文字第二義才去窮究道理所以看得不)
(親切問韓公雖有心學問但於利祿之意甚重曰他也是不曾去做工夫他於外面皮殼上都見得只是不)
(曾向裏省察不曾就身上細密做工夫只從麄處去不見得原頭來處平日只以詩文飲酒博戲為事問軻)
(之死不得其傳程子以為非見得眞實不能出此語而屛山以為孤聖道絶後學如何先生笑曰屛山只要說)
(釋子道流皆得其傳耳朱子韓文考異云諸賢之論惟程子此條為能極其深處然考諸臨川王氏之書則)
(其詩有曰紛紛易盡百年身舉世何人識道眞力去陳言誇末俗可憐無補費精神其為予奪乃冇大不同者)
(故常折其衷而論之竊謂程子之意固為得其大端而王氏之言亦自不為無理蓋韓公之道知其用之周於)
(萬事而未知其體之具於吾之一心知其可行於天下而未知其本之當先於吾之一身也是以其言常詳於)
(外而略於内其志常極於遠大而其行未必能謹於細微雖知文與道有内外淺深之殊而終未能審其緩急)
(重輕之序以決取舍雖知汲汲以行道濟時抑邪崇正為事而或未免乎貪位慕祿之私此其見於文字之中)
(信有如王氏之所譏者但王氏雖能言此而其所謂道眞者實乃老佛之餘波正韓公所深詆則是楚雖失而)
(齊亦未為得耳)周茂叔胷中灑落如光風霽月(見黃庭堅所作詩序朱)
(子曰延平先生每誦此言以為善形容有道者氣象所謂灑落者只是形容一箇不疑所行清明高遠之意)
(若有一毫私吝心何處更有此等氣象)其為政精密嚴恕務盡道理(見潘延之)
(所撰墓誌通書附錄)伊川先生撰明道先生行狀曰先生資
稟旣異而充養有道純粹如精金溫潤如良玉寬而有
制和而不流忠誠貫於金石孝悌通於神明視其色其
接物也如春陽之溫聽其言其入人也如時雨之潤胷
懷洞然徹視無間測其蘊則浩乎若滄溟之無際極其
德美言蓋不足以形容(葉氏曰以上一節言資稟之粹充養之厚也)先生行
已内主於敬而行之以恕見善若出諸已不欲弗施於
人居廣居而行大道言有物而動有常(葉氏曰以上一節言行已之本)
(末也)先生為學自十五六時聞汝南周茂叔論道遂厭科
舉之業慨然有求道之志未知其要泛濫於諸家出入
於老釋者幾十年返求諸六經而後得之(朱子曰二程之於濓溪如)
(曰仲尼顔子所樂吟風弄月以歸皆當時口傳心受的當親切處後來二程先生舉似後學亦不將作第二義)
(看然則行狀所謂反求之六經然後得之者特語夫功用之大全耳至其入處則自濓溪不可誣也葉氏曰)
(按濓溪先生為南安軍司理參軍時程公珦攝通守事視其氣貌非常人與語知其為學知道也因與為友且)
(使其二子受學焉而程氏遺書言再見周茂叔後吟風弄月以歸有吾與點也之意明道學於濓溪者雖得其)
(大意然其博求精察益充所聞以抵於成者尤多自得之功)明於庶物察於人倫知
盡性至命必本於孝弟窮神知化由通於禮樂(朱子曰明道行)
(狀說孝弟禮樂處上兩句說心下兩句說用問盡性至命必本於孝弟盡性至命是聖人事然必從孝弟做)
(起否曰固是又問伊川說就孝弟中便可盡性至命看來孝弟上面更有幾多事如何只是孝弟便可至命曰)
(知得孝弟之理便是盡性至命也只如此若是做時須是從孝弟上推將去方始知得性命如孝弟為仁之本)
(不成孝弟便是仁了但是為仁自孝弟始若是聖人如舜之孝王季之友便是盡性至命事)辯異端
似是之非開百代未明之惑秦漢而下未有臻斯理也
謂孟子沒而聖學不傳以興起斯文為己任其言曰道
之不明異端害之也昔之害近而易知今之害深而難
辯昔之惑人也乘其迷暗今之入人也因其高明(葉氏曰昔)
(之害楊墨申韓是也今之害佛老是也淺近故迷暗者為所惑深遠故高明者反蹈其中)自謂之窮
神知化而不足以開物成務言為無不周遍實則外於
倫理窮深極微而不可以入堯舜之道天下之學非淺
陋固滯則必入於此自道之不明也邪誕妖異之說競
起塗生民之耳目溺天下於汚濁雖高才明智膠於見
聞醉生夢死不自覺也是皆正路之蓁蕪聖門之蔽塞
闢之而後可以入道先生進將覺斯人退將明之書不
幸早世皆未及也其辯析精微稍見於世者學者之所
傳耳(葉氏曰以上一節言學道本末與其闢異端正人心之大略也)先生之門學者多
矣先生之言平易易知賢愚皆獲其益如羣飲於河各
充其量(朱子曰明道之言一見便好久看愈好所以賢愚皆獲其益伊川之言乍見未好久看方好故)
(非久於玩索者不能識其味此其自任所以有成人材尊師道之不同)先生教人自致知
至於知止誠意至於平天下灑掃應對至於窮理盡性
循循有序病世之學者捨近而趨遠處下而窺高所以
輕自大而卒無得也(葉氏曰以上一節言教人之道本末備具而循序漸進也)先生
接物辨而不間(葉氏曰是非明辨而亦不絕之)感而能通教人而人易
從怒人而人不怨賢愚善惡咸得其心狡偽者獻其誠
暴慢者致其恭聞風者誠服覿德者心醉雖小人以趨
向之異顧於利害時見排斥退而省其私未有不以先
生為君子也(葉氏曰先生以議新法不合遂遭排斥然當時用事者亦曰伯淳忠信人也則其言)
(行之懿有不可誣者以上一節言接物之道)先生為政治惡以寬(葉氏曰聞其自新之)
(路改而止)處煩而裕(葉氏曰得其要領且順乎理)當法令繁密之際未嘗
從衆為應文逃責之事人皆病於拘礙而先生處之綽
然衆憂以為甚難而先生為之沛然(葉氏曰法令峻密而先生未嘗為苟)
(且應命之事然而處之有道故不見其礙為之有要故不見其難)雖當倉卒不動聲色
(葉氏曰理素明而志素定)方監司競為嚴急之時其待先生率皆寬
厚設施之際有所賴焉(葉氏曰忠信懇惻足以感人故能不狗時好而遂得其所為)
先生所為綱條法度人可效而為也至其道之而從動
之而和不求物而物應未施信而民信則人不可及也
(葉氏曰以上一節言為政之道文集)明道先生曰周茂叔窗前草不
除去問之云與自家意思一般(本註子厚觀驢鳴亦謂如此問周子是取其)
(生生自得之意邪抑於生物中欲觀天理流行處邪朱子曰此不要解得那田地自理會得須看自家意思與)
(那草㡳如何是一般問周子窗前草不除去即是謂生意與自家一般曰他也只是偶然見與自家意思相)
(契又問横渠觀驢鳴是天機自動意思曰固是但也是家偶然見他如此如謂革與自家意一般木葉便不與自)
(意一般乎如驢嗚與自家呼喚一般馬嗚便不與自家一般乎遺書下同)張子厚聞皇
子生喜甚見餓莩者食便不美(吳必大曰子厚聞皇子生云云正淳嘗云與人)
(同休戚陸子夀曰此主張題日耳先生曾問致思否曰皆是均氣同體惟在我者至公無私故能無間斷而與)
(之同休戚曰固是如此然亦只說得一截如是說時眞是主張題目實不曾識得今土木何嘗有私然與他物)
(不相管人則元有此心故至公無私便都管欇之無間斷也葉氏曰此即西銘之意亦其養德之厚故隨所)
(感遇蹶然動於中而不可遏初無擬議作意而為之也)伯淳嘗與子厚在興國
寺講論終日而曰不知舊日曾有甚人於此處講此事
(呂原明曰此處氣象自有合得如此等人說此等話道理)謝顯道云明道先生坐
如泥塑人接人則渾是一團和氣(葉氏曰所謂望之儼然即之也温外書)
(下同)侯師聖云朱公掞見明道於汝歸謂人曰光庭在
春風中坐了一箇月游楊初見伊川伊川瞑目而坐二
子俟立旣覺顧謂曰賢輩尚在此乎日旣晚且休矣及
出門門外之雪深一尺(侯仲良字師聖朱光庭字公掞皆程子門人葉氏曰明道接)
(人和粹伊川師道尊嚴皆盛德所形但氣質成就有不同耳明道似顔子伊川似孟子)劉安禮
云明道先生德性充完粹和之氣盎於面背樂易多恕
終日怡悦立之從先生三十年未嘗見其忿厲之容(葉氏)
(曰先生質之美養之厚德之全故其睟然發見從容豈弟如此百世之下聞之者鄙夫寬薄夫敦而況於親炙)
(之者乎附錄)吕與叔撰明道先生哀詞云先生負特立之
才知大學之要博文強識躬行力究察倫明物極其所
止渙然心釋洞見道體其造於約也雖事變之感不一
知應以是心而不窮雖天下之理至衆知反之吾身而
自足其致於一也異端並立而不能移聖人復起而不
能與易其養之成也和氣充浹見於聲容望之崇深不
可慢也遇事優為從容不廹然誠心懇惻弗之措也其
自任之重也寧學聖人而未至不欲以一善成名寧以
一物不被澤為己病不欲以一時之利為己功其自信
之篤也吾志可行不苟潔其去就吾義所安雖小官有
所不屑(葉氏曰志若可行不潔其去以為高義擇所安亦不屑於就以自卑)吕與叔撰
横渠先生行狀云康定用兵時先生年十八慨然以功
名自許上書謁范文正公公知其遠器欲成就之乃責
之曰儒者自有名教何事於兵因勸讀中庸先生讀其
書雖愛之猶以為未足於是又訪諸釋老之書累年盡
究其說知無所得反而求之六經嘉祐初見程伯淳正
叔於京師共語道學之要先生渙然自信曰吾道自足
何事旁求於是盡棄異學淳如也(本註尹彦明云横渠昔在京師坐虎皮說)
(周易聽從甚衆一夕二程先生至論易次日横渠撤去虎皮曰吾平日為諸公說者皆亂道有二程近到深明)
(易道吾所弗及汝輩可師之朱子曰行狀有兩本一云盡棄其學而學焉一云盡棄異學淳如也後本為勝)
(横渠之學實亦自成一家但其源則自二程先生發之葉氏曰此可見横渠先生勇於從善無一豪係吝)
(之意非大公至明孰能如是)晚自崇文移疾西歸横渠終日危坐一
室左右簡編俯而讀仰而思有得則識之或中夜起坐
取燭以書其志道精思未始須臾息亦未嘗須臾忘也
(朱子曰横渠教人道夜間自不合睡只為無可應接他人皆睡了己不得不睡他做正蒙時或夜裏默坐徹曉)
(他直是恁地勇方做得横渠作正蒙時中夜有得亦須起寫了方放下睡不然放不下無安著處)學者
有問多告以知禮成性變化氣質之道學必如聖人而
後已聞者莫不動心有進嘗謂門人曰吾學旣得於心
則修其辭命辭無差然後斷事斷事無失吾乃沛然精
義入神者豫而已矣(朱子曰横渠言吾學旣得於心云云他意謂須先說得分明然後行)
(處分明今人見得不明故說得自儱侗如何到得行處分明横渠言吾學旣得於心云云看來理會道理須)
(是說得出一字不穏便無下落所以中夜便筆之於紙只要有下落横渠如此若論道理他却未熟然他地位)
(却要如此高明底却不必如此天理人欲之分只爭些子故周先生只管說箇幾字然辨之又不可不早故)
(横渠每說豫字葉氏曰人於義理其初得於心者了然無疑及宣之於口筆之於牘則或有差故命辭無差)
(則所見已審以是應酬事物知明理精妙用無方矣是皆窮理致知之功素立而非勉強擬議於應事之時也)
先生氣質剛毅德盛貌嚴然與人居久而日親其治家
接物大要正己以感人人未之信反躬自治不以語人
雖有未諭安行而無悔故識與不識聞風而畏非其義
也不敢以一毫及之(葉氏曰德貌嚴毅而中誠懇惻故與人久而益親躬自厚而薄責於)
(人故人心服而不敢加以非義)横渠先生曰二程從十四五時便脱
然欲學聖人(朱子曰伊川好學論十八時作明道十四五時便學聖人二十及第出去做官一向)
(長進定性書二十二三時作語錄)
近思錄集註卷十四
