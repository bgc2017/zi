樂菴先生語錄後序
樂菴先生享年七十有九閱天下之義理居多自其中
年清修寡欲不啻如道人衲子静極而通故凡吾儒與
佛老二氏所談性命之奥心融神會超然獨得推其餘
波沾丐學者每語輒更僕不少倦盖以是為燕居之樂
吾友龔君立道篤意於學從先生游者六年聞微言要
指必書於策積之為五卷以示余余聞古人學道要必
有所悟入顔子繇克己復禮悟曾子繇一以貫之悟近
世如徐節孝繇莫安排而悟元城先生繇不妄語而悟
然知道易蹈道難此四君子見於履踐者皆可攷也余
觀先生始見趙公而悟於學而時習之之一言此其入
道之門戶至扵履踐之實又無愧於四君子者然則先
生之學所謂非苟知之亦允蹈之者與其没也今翰林
周公子充詒書所親曰樂菴臨行一著實是難學禪和
子亦須服他盖尋常說時甚易臘月三十日直是不能
謾人此老平生跌蕩到此乃得力可敬可羨翰林直道
正學其言不妄故具著之學者欲知先生講學之妙是
書固不可無欲知學力至到之地則觀諸翰林之言思
過半矣淳熙五年八月二日河南吳仁傑謹序
