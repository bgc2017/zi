樂菴語錄卷四
宋龔昱編
蠱之初六言幹父之蠱有子考无咎九二言幹母之蠱
不可貞九三言幹父之蠱小有悔无大咎六四言裕
父之蠱往見吝六五言幹父之蠱用裕此五爻皆言
幹蠱之事至上九則曰不事王侯高尚其事象曰不
事王侯志可則也後人往往引四皓子陵解此一爻
竊以為大不然出則事公卿入則事父兄不事王侯
高尚其事此素隱行怪者之所為也禮曰八十者一
子不從政九十者其家不從政上九處卦之終當父
母耄期之時不出從政非所以邀譽於鄕黨朋友非
惡干禄而然盖知尊尚孝德者也曾子居魯齊欲聘
以為卿曾子曰吾父母老不忍遠親以為人役斯人
也真百世之師故其象曰志可則也
易曰健而說决而和以言君子之於小人可去則去之
可殺則殺之未嘗有心以勝之也方其去之殺之之
時人見其為健且决而不知君子之心本未嘗動健
固無損於吾之說决亦無損於吾之和也昔韓魏公
鎮北門有一兵罵朝城令事上公府公問信否曰當
時乘忿實有言公即於解状判處斬從容平和略不
變色衆見其投筆方知有異若魏公者可謂能合大
易之旨矣
作文須要鍊意鍊意而後鍊句鍊句而後鍊字不可輕
易拈出頃見東坡梅花辭藁塗抹殆盡天才尚如此
況強勉學為文章者哉
事之究竟處只一箇是字道理既是看如何也撲不破
楊子曰學者審其是而已若不是便不可做
舜察於人倫者謂舉動之間須是子細推尋這道理若
差了一絲毫便壊了天来大事
禮記三十卷首言毋不敬佛氏五百大戒只此三字盡
之毋不云者十二時中行住坐卧皆能敬其事如鄉
黨一篇便是
道非事不形事非道不行
𫝊註之學有利有害須是自做主張方可
小人無知但要勝人君子則不然使之不能勝己便是
勝人
聖即是狂狂即是聖念否之間耳
道理之學口頭說得不濟事故孟子曰必有事焉
前輩謂胷中無藻鑑不可讀書
鬼神之心便是我之心我做處若善必隂隲默相做處
若不善神必悔怒故曰聪明正直依人而行
莊子理學既好文章又好
人須是規模廣
唐史謂憲宗任裴度為難吾以為不然憲宗與裴度心
志契合一旦用之以責成功其事甚易史臣視之以
為難耳
釋氏稱無量壽佛佛在甚處自家一念不動在太極
之下不為深先天地生不為久長於上玄不為老此
外更有甚無量壽佛
空之說須當子細體解若世間所有之事皆離而不親
世間所有之物皆棄而不欲以此為空則謂之頑空
當事物紛擾之中能一念不動即便空了豈待勉強
與物哉
吕吉甫讀莊子至參萬歲而一成純遂頓悟
中庸曰苟不至德至道不凝焉周禮曰至德以道為本
不以德言道非儒家說也
禹大聖人也方治水之時尚不能究河之所從來但曰
導河積石而不言其自張騫乃欲窮河源何哉
書言上帝降衷于民若有常性荀卿乃以為惡禮運言
禮本於天荀卿乃以為偽
前輩讀書甚刻苦范文正公就學南都時晝夜觀書不
絶以粥一器畫而四之饑則取食日以為常錢明逸
妙年中制科始學於山房遇天寒取其所為藁爇之
俟其氣稍温即就寑今之學者豈能如此
前輩謂作文如家書但責平易何嘗作急造語昔王岐
公作元宵應制詩章子厚問使甚事公曰使鼇山鳳
輦事章意以為陳腐且疑為所紿詩成果用此二語
所謂雙鳳雲中扶輦下六鼇海上駕山來是也章嘆
服以為不可改事雖平易只是安排得好此作文之
法也
王剛中嘗言士之為學當如商賈治財入者多出者少
此語最妙若不務讀書而專意作文字有甚意味
文章以意為主亦以誠為主苟不出於誠意便是亂道
且如做詩老便說老貧便說貧若未老說老不貧說
貧便不是誠意
張子韶樊茂實論作時文云每得一題先於一篇中求
之一篇中求之不得又於上下文求之上下文求之
又不得廼就一句上生意
作文須要悟入處無悟入處一辭不能措雖能措辭亦
無意義
戰國之時楊墨塞路唐之時佛老害道民生斯時如墜
塗炭莫有舉而出之者孟韓二公不忍天下之人坐
困如此是以卓然揭仁義之道舉而出之塗炭之中
其有功於名教多矣故曰舉天下於仁義莫若儒
有諸巳之謂信此一句孟子說得分曉須是自家能省
得我所固有者如此然後信得及若無知之人謂聖
人别是箇人孰肯自信我與聖人同此下士聞之所
以大笑也
父子因緣不偶然須是前生曾結得來其間有好者是
結得好因緣有不好者乃是一時相愛更不曾子細
契勘如堯有丹朱舜有商均豈是堯舜不積德當時
結了這因緣便來作父子且如人家養婢僕有得心
力底主人必愛之下至猫犬主人亦有愛者彼此若
一念動便來作眷屬無疑好人亦如此馬忠肅公居
維揚時近居有一禪刹公嘗於諸僧中擇其年老而
能自修者一二輩與之交遊甚密公初無子俄自喜
曰今得之矣未久有二僧死遂與公為父子這箇道
理甚顯然
人之為善不可出於有心有心於為善則與為不善同
昔人有嫁女者曰爾行矣謹毋為善曰將為不善耶
曰善且不為况不善乎處心到這裏方可
樂菴語錄卷四
