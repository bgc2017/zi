樂菴語錄卷一
宋龔昱編
先生曰宣和庚子歲某以舍選貢京師入辟雝肄業率
性齋同舍生趙孝孫仲修者洛人伊川先生高弟趙
顔子之子也於某有十年之長辛丑春同試南宫仲
修中優選而某被黜落仲修勉之曰公盛年一跌庸
何傷姑歸讀書可也且曰公曾讀論語否某意頗不
懌即應之曰三尺之童皆讀此何必某仲修笑曰公
既知讀此果曾從頭理會否且道學而時習之一句
以何者為學某未知所對仲修徐曰所謂學者非記
問誦說之謂非絺章繪句之謂所以學聖人也既欲
學聖人不可有作輟之偽出入起居之時學也飲食
遊觀之時學也疾病死生之時亦學也人須是識得
造次必於是顛沛必於是立則見其參於前在輿則
見其倚於衡方可以學聖人某聞其言頓若有悟請
益曰為學之道敬聞命矣敢問事業何如仲修曰事
業正自為學中来今且未要論大事只如作一郡若
行得論語中三句便做箇好知州先生曰願聞之仲
修曰道千乘之國敬事而信節用而愛人使民以時
是也千乘之國若今之一州果能行此如何做得不
好先生佩服其言每曰吾平生操心行已立朝事君
皆趙公之言有以發之
先生蚤歲嘗問胡靖元績曰人皆悦生惡死死果足畏
耶元績曰死何足畏人之所以畏死者無他只自惑
於釋氏天堂地獄之說我若無罪何畏之有先生曰
如何可使無罪元績曰但於顔子非禮勿視非禮勿
聽非禮勿言非禮勿動處再三體騐自然無罪先生
是其言常書之座右飲食起居以自省云
或問如何是道先生曰世所謂學道者往往外求不知
向外去又那得道若能於父子親於君臣義於夫婦
和於兄弟敬於朋友信只此便是道何必他求今人
更不去人倫上尋討但曰吾學道亦惑矣
人理會得一箇誠字便是天理中人不可只作不妄語
說中庸言誠則明孟子言反身而誠樂莫大焉到這
般田地上多少快活僕曰畢竟如何先生曰别有甚
難暁處只是一念不動若妄念一生便不是誠
或問如何是天命之謂性先生曰此一句要說出之謂
二字天命你的便是你之性不干天事
揚子雲著書首言學行之上也學而不行與不學同今
人讀書作文豈不是學至於聖賢事業則不能行所
閱者紙上語耳何益於事
瞿曇自謂從曠大劫来種種修行後来只得箇一念不
動方能成道雖然如是若只守著一念不動乃是箇
土木人易言寂然不動必繼之以感而遂通天下之
故人須是理會得這箇道理
或曰漢高祖言陳平智有餘而難獨任五常中惟智不
可有餘智有餘則流於小人所以難獨任先生曰豈
獨智不可有餘仁有餘則流而為姑息義有餘則流
而為忍人禮有餘則巽在床下信有餘則如尾生矣
大凡作事只是適中便了若有餘於此則不足於彼
人讀書須是識字固有讀書而不識字者如漢之孔光
張禹唐之許敬宗柳宗元非不讀書但不識字或問
其說先生曰孔光不識進退字張禹不識剛正字許
敬宗不識忠孝字柳宗元不識節義字
惟辟作威固是如此紂之作威殺戮豈不是作威乃以
此得罪天下後世惟有德然後可以作威故曰德威
惟畏
學者當以心明經不當以經明經
西都無三傑則四皓不得高卧東都無寇鄧則子陵不
得終隱
或問如何是天得一以清先生曰夫物不一而各有其
一如日月之照臨星辰之輝粲風雷之鼔舞雨露之
滲漉各有其一而不相亂天惟得此不一之一是以
清淨無為而化推此言之地得一以寧神得一以靈
谷得一以盈萬物得一以生侯王得一以為天下正
亦只是這箇道理且如人君治天下亦何容心哉公
卿大夫各依其等列士農工商各就其職分如此則
尊卑貴賤不相混殽好惡取舍不相貿亂天下自然
而治
天地之性人為貴當作兩句讀宇宙之間一切所有之
物皆具天地之性虎狼有父子之仁螻螘有君臣之
義雎鳩有夫婦之别鴻鴈有兄弟之序倉庚有朋友
之情若此者豈非天地之性而人獨為貴者何哉物
得其偏人得其全也
或問孟子盡心之說先生曰一念不動便是盡心處或
人未悟先生曰人生而静天之性也感物而動性之
情也人之真性了無一物一或翳之懵不之覺若不
為物所動則妄念情欲廓然自除非盡心而何
孔子曰朝聞道夕死可矣道是何物聞何所聞易曰通
乎晝夜之道而知又曰原始反終故知死生之說只
這箇便是道有生必有死猶有晝必有夜能通死生
於一理則可以死矣人所以貪生惡死者無他只為
不聞這箇道理
孔子對顔淵問仁曰克己復禮為仁一日克己復禮天
下歸仁焉必繼之曰為仁由己而由人乎哉堯舜非
不克己而不能詔其子禹非不克己而不能諍其父
周公非不克己而不能化其兄須是他自肯始得
中體也庸用也體以居之用以行之中庸之義盡矣
讀一部書須是識他宗旨如孟子一書宗旨在仁義上
人之貧富貴賤吉凶夭壽莫不有命召公告成王曰若
生子罔不在厥初生自貽哲命今天其命哲命吉凶
命歴年此數事固定於有生之初必曰自貽哲命豈
所謂命者雖係於天而亦自我為之邪
周之禮樂備於庶事之間如漢上之游女無思犯禮伐
條之婦人能勉以正衰世之公子信厚中林之武夫
好德無非禮樂中和之發見者至秦併吞六國盡有
三代禮樂之器揚子雲乃謂其庶事之不備者以其
皆文具也
曰心曰性曰天曰命此四物難為分别揮而散之一者
為四斂而歸之四者為一
王氏之學離伊川之學合
昔有學無心者前輩謂之曰將學無心即有心矣求之
六經曰存心也養心也治心也正心也知此然後可
以無心
聖人著書立言皆所以開導後學但一堕言詮未免一
偏之蔽要當言語斷絶處默識而意會
直方大固可與天地參然能直而不能屈能方而不能
圓能大而不能細第可語顯諸仁而不可語藏諸用
文章事業本無二理學者不可溺其偏一以貫之則無
入而不自得論語謂子以四教文行忠信則文在所
先又謂弟子入則孝出則弟謹而信汎愛衆而親仁
行有餘力則以學文則文在所後或先或後錯綜之
義也是之謂一貫之學
哀公問社於宰我宰我對曰夏后氏以松殷人以柏周
人以栗曰使民戰栗子聞之曰成事不說遂事不諫
既往不咎使民戰栗上又加一曰字即知非宰我對
哀公之辭乃哀公自言也夫子聞之是以云云若是
宰我錯說了夫子必直攻之
大事固當理會須是更去小事上用心子思言致廣大
而盡精微大者既無所不通於小事亦不放過如孔
子自是天縦聖人鄉黨一篇舉足動步皆不敢忽故
能&KR0655;悉盡善山谷嘗有詩戒少游云才難不易得志
大略細謹細謹誠不可略
子貢嘗曰夫子之文章可得而聞也夫子之言性與天
道不可得而聞也子貢非特不聞性與天道夫子之
文章亦未之聞日月星辰天之文也山川草木地之
文也威儀文辭人之文也天地一元之氣亭毒於覆
載之間故著為日月星辰散為山川草木聖人之盛
德充實而有光輝故見面盎背施於四體發而為威
儀文辭文章之與性天道豈二物哉
既曰思道又曰無思既曰得道又曰無得方求悟時固
當思固當得及其既悟則了無所思了無所得此入
道淺深之候也
子曰吾道一以貫之曾子曰唯至於論孝乃避席曰參
不敏何足以知之夫道在我一唯便悟無容聲焉若
論孝曾子非不曉必求夫子詳言之者豈欲因以詔
天下後世邪
以中庸大學雜置禮記中漢儒明經惟此一事可人意
散文自有聲律如盤谷序醉翁亭記皆可歌韓退之送
權秀才序云其文辭宫商相宣金石諧和即此可知
矣
柳子厚言儒者韓退之猶趙岐言儒家唯有孟子
曾子啟手足之際告孟敬子曰人之將死其言也善但
欲使孟敬子切於信已之說耳曾子之言何嘗一日
不善豈特見於將死之時
樂庵語錄卷一
