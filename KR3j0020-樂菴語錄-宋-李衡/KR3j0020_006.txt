宋史本𫝊
李衡字彦平江都人高祖昭素仕至侍御史衡幼善博
誦為文操筆立就登進士第授吴江主簿有部使者怙
勢作威侵刻下民衡不忍以敲扑迎合投劾於府拂衣
而歸後知溧陽專以誠意化民民莫不敬夏秋二稅以
期日榜縣門鄉無吏迹而輸送先它邑辦因任歴四年
獄戸未嘗繫一重囚隆興二年金犯淮堧人相驚曰寇
深矣官沿江多送其孥衡獨自浙右移家入縣民心大
安盜蝟起旁邑而溧陽靖晏自如帥江澈轉運使韓元
吉等列上治状詔進一秩尋召入為監察御史歴司封
郎中樞密院檢詳出知温婺台三州惟婺嘗涖其治加
直袐閣而衡引年乞身懇懇不休上累却其奏除秘閣
修撰致仕上思其忠樸旋召落致仕除侍御史以老固
辭不獲命差同知貢舉會外戚張說以節度使掌兵柄
衡力疏其事謂不當以母后肺腑為人擇官廷争移時
改除起居郎衡曰與其進而負於君孰若退而合於道
章五上請老愈力上知不可奪仍以秘撰致仕時給事
中莫濟不書敕翰林周必大不草制右正言王希吕亦
與衡相繼論奏同時去國士為四賢詩以紀之衡後定
居崑山結茅别墅杖履徜徉左右惟二蒼頭聚書踰萬
卷號曰樂菴卒年七十九衡自宣和間入辟雍同舍有
趙孝孫者洛人也其父實師程頥家學有源勸衡讀論
語曰學非記誦辭章之謂所以學聖賢也不可有絲毫
偽實處方可以言學衡心佩其訓雖博通羣書而以論
語為根本臨没沐浴冠櫛翛然而逝周必大聞之曰世
謂潜心釋氏乃能逹死生衡非逃儒入釋者而臨終超
然如此殆幾孔門所謂聞道者與
