脾胃論卷下
元李杲撰
大腸小腸五臟皆屬於胃胃虛則俱病論
黃帝鍼經云手陽明大腸手太陽小腸皆屬足陽明胃
小腸之穴在巨虛下廉大腸之穴在巨虛上廉此二穴
皆在足陽明胃三里穴下也大腸主津小腸主液大腸
小腸受胃之榮氣乃能行津液於上焦溉灌皮毛充實
腠理若飲食不節胃氣不及大腸小腸無所禀受故津
液涸竭焉内經云耳鳴耳聾九竅不利腸胃之所生也
此胃弱不能滋養手太陽小腸手陽明大腸故有此證
然亦止從胃弱而得之故聖人混言腸胃之所生也或
曰子謂混言腸胃所生亦有據乎予應之曰玉機真臟
論云脾不及令人九竅不通謂脾為死隂受胃之陽氣
能上升水糓之氣於肺上充皮毛散入四臟今脾無所
禀不能行氣於臟腑故有此證此則脾虛九竅不通之
謂也雖言脾虛亦胃之不足所致耳此不言脾不言腸
胃而言五臟者又何也予謂此說與上三說無以異也
蓋謂脾不受胃之禀命致五臟所主九竅不能上通天
氣皆閉塞不利也故以五臟言之此三者止是胃虛所
致耳然亦何止於此胃虛則五臟六腑十二經十五絡
四時皆不得營運之氣而百病生焉豈一端能盡之乎
脾胃虚則九竅不通論
真氣又名元氣乃先身生之精氣也非胃氣不能滋之
胃氣者糓氣也榮氣也運氣也生氣也清氣也衞氣也
陽氣也入天氣人氣地氣乃三焦之氣分而言之則異
其實一也不當作異名異論而觀之飲食勞役所傷自
汗小便數隂火乘土位清氣不生陽道不行乃隂血伏
火沉陽明胃土有燥有熱故化燥火而津液不能停且
小便與汗皆亡津液津液至中宮變化為血也血者脉
之腑也血亡則七神何依百脉皆從此中變來也人之
百病莫大於中風有汗則風邪客之無汗則陽氣固密
腠理閉拒諸邪不能傷也或曰經言陽不勝其隂則五
臟氣争九竅不通又脾不及則令人九竅不通名曰重
強又五臟不利則九竅不通又頭痛耳鳴九竅不通利
腸胃之所生也請析而解之荅曰夫脾者隂土也至隂
之氣主静而不動胃者陽土也主動而不息陽氣在於
地下乃能生化萬物故五運在上六氣在下其脾長一
尺掩太倉太倉者胃之上口也脾受胃禀乃能薰蒸腐
熟五糓者也胃者十二經之源水糓之海也平則萬化
安病則萬化危五臟之氣上通九竅五臟禀受氣於六
腑六腑受氣於胃六腑者在天為風寒暑濕燥火此無
形之氣也胃氣和平榮氣上升始生温熱温熱者春夏
也行陽二十五度六陽升散之極下而生隂隂降則下
行為秋冬行隂道為寒涼也胃既受病不能滋養皮膚
血脉筋骨故言五臟之氣已絶於外是六腑生氣先絶
五臟無所禀受而氣後絶矣肺本收下又主五氣氣絶
則下流與脾土疊於下焦故曰重強胃氣既病則下溜
經云濕從下受之脾為至隂本乎地也有形之土下填
九竅之源使不能上通於天故曰五臟不和則九竅不
通胃者行清氣而上即地之陽氣也積陽成天曰清陽
出大竅曰清陽實四肢曰清陽發腠理者也脾胃既為
隂火所乘糓氣閉塞而下流即清氣不升九竅為之不
利胃之一腑病則十二經元氣皆不足也氣少則津液
不行津液不行則血虧故筋皮肉血脉皆弱是氣血俱
羸弱矣勞役動作飲食飢飽可不慎乎凡有此病者雖
不變易他疾已損其夭年更加之鍼灸用藥差悞欲不
夭枉得乎
胃虛臟腑經絡皆無所受氣而俱病論
夫脾胃虛則濕土之氣溜於臍下腎與膀胱受邪膀胱
主寒腎為隂火二者俱弱潤澤之氣不行大腸者庚也
燥氣也主津小腸者丙也熱氣也主液此皆屬胃胃虛
則無所受氣而亦虛津液不濡睡覺口燥咽乾而皮毛
不澤也甲膽風也温也主生化周身之血氣丙小腸熱
也主長養周身之陽氣亦皆禀氣於胃則能浮散也升
發也胃虛則膽及小腸温熱生長之氣俱不足伏留於
有形血脉之中為熱病為中風其為病不可勝紀青赤
黃白黑五腑皆滯三焦者乃下焦元氣生發之根蔕為
火乘之是六腑之氣俱衰也腑者府庫之府包含五臟
及形質之物而藏焉且六腑之氣外無所主内有所受
感天地之風氣而生甲膽感暑氣而生丙小腸感濕化
而生戊胃感燥氣而生庚大腸感寒氣而生壬膀胱感
天一之氣而生三焦此賓父氣無形也風寒暑濕燥火
乃温熱寒涼之别稱也行陽二十五度右遷而升浮降
沈之化也其虛也皆由脾胃之弱以五臟論之心火亢
甚乘其脾土曰熱中脉洪大面煩悶難經云脾病當臍
有動氣按之牢若痛動氣築築然堅牢如有積而硬若
似痛也甚則亦大痛有是則脾虛病也無則非也更有
一辨食入則困倦精神昏冐而欲睡者脾虧弱也且心
火太盛左遷入於肝木之分風濕相搏一身盡痛其脉
洪大而弦時緩或為眩運戰摇或為麻木不仁此皆風
也脾病體重節痛為痛痺為寒痺為諸濕痺為痿輭失
力為大疽大癰若以辛熱助邪則為熱病為中風其變
不可勝紀木旺運行比越左遷入地助其腎水水得子
助入脾為痰涎自入為唾入肝為淚入肺為涕乘肝木
而反尅脾土明矣當先於隂分補其陽氣升騰行其陽
道而走空竅次加寒水之藥降其隂火黃蘖黃連之類
是也先補其陽後瀉其隂脾胃俱旺而復於中焦之本
位則隂陽氣平矣火曰炎上水曰潤下今言腎主五液
上至頭出於空竅俱作泣涕汗涎唾者何也曰病癎者
涎沫出於口冷汗出於身清涕出於鼻皆陽蹻隂蹻督
衝四脉之邪上行腎水不任熬煎沸騰上行為之也此
竒邪為病不繫五行隂陽十二經所拘當從督衝二蹻
四穴中竒邪之法治之五臟外有所主内無所受謂無
所受盛而外主皮毛血脉肌肉筋骨是也各主空竅若
胃氣一虛脾無禀受則四臟忍及經絡見焉蓋脾土無
陽乃死於經脉皮毛為使建中之名於此見焉病有緩
急收散升降浮沉澀滑之類非一從權立法于後
如皮毛肌肉之不伸無大熱不能食而渴者加葛根
(五錢)燥熱及胃氣上衝為衝脉所逆或作逆氣而裏
急者加炒黃蘖知毋
如覺胷中熱而不渴加炒黃芩
如胷中結滯氣澀或有熱者亦各加之
如食少而小便少者津液不足也勿利之益氣補胃
自行矣氣弱氣短者加人參只升陽之劑助陽尤勝
加人參
如惡熱發熱而躁渴脉洪大白虎湯主之或喘者加
人參如渴不止寒水石石膏各等分少少與之即錢
氏方中甘露飲主身大熱而小便數或上飲下溲此
燥熱也氣燥加白葵花血燥加赤葵花
如脉弦只加風藥不可用五苓散
如小便行病增者此内燥津液不能停當致津液加
炒黃蘖赤葵花
如心下痞悶者加黃連一黃芩三減諸甘藥
如不能食心下輭而痞者甘草瀉心湯則愈
如喘滿者加炙厚朴
如胃虛弱而痞加甘草
如喘而小便不利者加苦葶藶
證中髓氣平則生榮周身及四海皆旺十二神守職
皮毛密實外邪不能侮也
胃虛元氣不足諸病所生論
夫飲食勞役皆自汗乃足陽明化燥火津液不能停故
汗出小便數也邪之大者莫若中風風者百病之長善
行而數變雖然無虛邪則風雨寒不能獨傷人必先中
虛邪然得賊邪得入矣至於痿厥逆皆由汗出而得之
也且冬陽氣伏藏於水土之下如非常泄精陽氣已竭
則春令從何而得萬化俱失所矣在人則飲食勞役汗
下時出諸病遂生予所以諄諄如此者蓋亦欲人知所
慎也
忽肥忽瘦論
黃帝鍼經云寒熱少氣血上下行火氣虛不能寒血虛
不能熱血氣俱虛不能寒熱而胃虛不能上行則肺氣
無所養故少氣衞氣既虛不能寒也下行乘腎肝助火
為毒則隂分氣衰血虧故寒熱少氣血上下行者足陽
明胃之脉衰則衝脉并陽明之脉上行於其分逆行七
十二度脉之火大旺逆陽明脉中血上行其血衝滿於
上若火時退伏於下則血下行故言血上下行俗謂之
忽肥忽瘦者是也經曰熱傷氣又曰壯火食氣故脾胃
虛而火勝則必少氣不能衞護皮毛通貫上焦之氣而
短少也隂分血虧陽分氣削隂陽之分周身血氣俱少
不能寒熱故言寒熱也靈樞經云上焦開發宣五糓味
熏膚充身澤毛若霧露之溉此則胃氣平而上行也
天地隂陽生殺之理在升降浮沉之間論
隂陽應象論云天以陽生隂長地以陽殺隂藏然歲以
春為首正正也寅引也少陽之氣始於泉下引隂升而
在天地人之上即天之分百糓草木皆甲拆於此時也
至立夏少隂之火熾於太虛則草木盛茂垂枝布葉乃
陽之用隂之體此所謂天以陽生隂長經言歲半以前
天氣主之在乎升浮也至秋而太隂之運初自天而下
逐隂降而徹地則金振燥令風厲霜飛品物咸殞其枝
獨在若乎毫毛至冬則少隂之氣復伏於泉下水冰地
坼萬類周密隂之用陽之體也此所謂地以陽殺隂藏
經言歲半已後地氣主之在乎降沉也至於春氣温和
夏氣暑熱秋氣清涼冬氣冷冽此則正氣之序也故曰
履端於始序則不愆升巳而降降巳而升如環無端運
化萬物其實一氣也設或隂陽錯綜勝復之變自此而
起萬物之中人一也呼吸升降傚象天地凖繩隂陽蓋
胃為水糓之海飲食入胃而精氣先輸脾歸肺上行春
夏之令以滋養周身乃清氣為天者也升巳而下輸膀
胱行秋冬之令為傳化糟粕轉味而出乃濁隂為地者
也若夫順四時之氣起居有時以避寒暑飲食有節及
不暴喜怒以頥神志常欲四時均平而無偏勝則安不
然損傷脾胃真氣下溜或下泄而久不能升是有秋冬而
無春夏乃生長之用䧟於殞殺之氣而百病皆起或久
升而不降亦病焉於此求之則知履端之義矣
隂陽壽夭論
五常政大論云隂精所奉其人壽陽精所降其人夭夫
隂精所奉者上奉於陽謂春夏生長之氣也陽精所降
下降於隂謂秋冬收藏之氣也且如地之伏隂其精遇
春而變動升騰於上即曰生發之氣升極而浮即曰蕃
秀之氣此六氣右遷於天乃天之清陽也陽主生故壽
夭之元陽其精遇秋而退降墜於下乃為收歛殞殺之
氣降極而沈是為閉藏之氣此五運左遷入地乃地之
濁隂也隂主殺故天根於外者名曰氣化氣止則化絶
根於内者名曰神機神去則機息皆不升而降也地氣
者人之脾胃也脾主五臟之氣腎主五臟之精皆上奉
於天二者俱主生化以奉升浮是知春生夏長皆從胃
中出也故動止飲食各得其所必清必净不令損胃之
元氣下乘腎肝及行秋冬殞殺之令則亦合於天數耳
五臟之氣交變論
五臟别論云五氣入鼻藏於心肺難經云肺主鼻鼻和
則知香臭潔古云視聽明而清涼香臭辨而温煖此内
受天之氣而外利於九竅也夫三焦之竅開於喉出於
鼻鼻乃肺之竅此體也其聞香臭者用也心主五臭舍
於鼻蓋九竅之用皆禀長生為近心長生於酉酉者肺
故知鼻為心之所用而聞香臭也耳者上通天氣腎之
竅也乃腎之體而為肺之用蓋肺長生於子子乃腎之
舍而肺居其中而能聽音聲也一說聲者天之陽音者
天之隂在地為五律在人為喉之竅在口乃三焦之用
肺與心合而為言出於口也此口心之竅開於舌為體
三焦於肺為用又不可不知也肝之竅通於目離為火
能耀光而見物故分别五色也肝為之舍腎主五精鼻
藏氣於心肺故曰主百脉而行陽道經云脫氣者目盲
脫精者耳聾心肺有病而鼻為之不利此明耳目口鼻
為清氣所奉於天而心勞胃損則受邪也
隂陽升降論
易曰兩儀生四象乃天地氣交八卦是也在人則清濁
之氣皆從脾胃出榮氣榮養於身乃水糓之氣味化之
也
清陽為天(清陽成天地氣上為雲天氣下為雨水也穀之精氣也氣海也七神也元氣也父)
清中淸者清肺以助天真
清陽出上竅(耳日鼻口之七竅是也)
清中濁者榮華腠理
清陽發腠理(毛竅也)
清陽實四肢(真氣充實四肢)
濁隂為地(壘隂成地雲出天氣雨出地氣五穀五味之精是五味之化也血榮也維持神)
(明也血之府會也毋也)
濁中清者榮養於神(降至中脘雨為血故曰心主血心藏神)
濁隂出下竅(前隂膀胱之竅也)
濁中濁者堅強骨髓
濁隂走五臟(散於五臟之血也養血脉潤皮膚肌肉筋者是也而生肉者此也)
濁隂歸六腑(謂毛脉合精經氣歸於腑者是也)
天氣清静光明者也藏德不止故不下也天明則日月
不明邪害空竅陽氣者閉塞地氣者冐明雲霧不精則
上應白露不下交通不表萬物命故不施不施則名木
多死惡氣不發風雨不節白露不下則菀藁不榮賊風
數至暴雨數起天地四時不相保與道相失則未央絶
滅唯聖人從之故身無竒病萬物不失生氣不竭
此說人之不遇大寒傷形大熱傷氣四時節候變更
之異氣及飲食失節妄作勞役心生好惡皆令元氣
不行氣化為火乃失生夭折之由耳
調理脾胃治驗
治法用藥若不明升降浮沉差互反損論
予病脾胃久衰視聽半失此隂盛乘陽加之氣短精神
不足此由弦脉令虛多言之過皆陽氣衰弱不得舒伸
伏匿於隂中耳癸卯歲六七月間淫雨隂寒踰月不止
時人多病泄利濕多成五泄故也一日予體重肢節疼
痛大便泄并下者三而小便閉塞思其治法按内經標
本論大小便不利無問標本先利大小便又云在下者
引而竭之亦是先利小便也又云諸泄利小便不利先
分别之又云治濕不利小便非其治也皆當利其小便
必用淡味滲泄之劑以利之是其法也噫聖人之法雖
布在方册其不盡者可以求責耳今客邪寒濕之淫從
外而入裏以暴加之若從巳上法度用淡滲之劑以除
之病雖即巳是降之又降是復益其隂而重竭其陽氣
矣是陽氣愈削而精神愈短矣是隂重強而陽重衰矣
反助其邪之謂也故必用升陽風藥即差以羌活獨活
柴胡升麻各一錢防風根截半錢炙甘草根截半錢同
㕮咀水四中盞煎至一盞去柤梢熱服大法去濕寒之
勝助風以平之又曰下者舉之得陽氣升騰而去矣又
法云客者除之是因曲而為之直也夫聖人之法可以
類推舉一而知百病者也若不逹升降浮沉之理而一
槩施治其愈者幸也
戊申六月初樞判白文舉年六十二素有脾胃虛損病
目疾時作身面目睛俱黃小便或黃或白大便不調飲
食减少氣短上氣怠惰嗜卧四肢不收至六月中目疾
復作醫以瀉肝散下數行而前疾增劇予謂大黃牽牛
雖除濕熱而不能走經絡下咽不入肝經先入胃中大
黃苦寒重虛其胃牽牛其味至辛能瀉氣重虛肺本𠻳
大作蓋標實不去本虛愈甚加之適當暑雨之際素有
黃證之人所以增劇也此當於脾胃肺之本臟瀉外經
中之濕熱製清神益氣湯主之而俞
清神益氣湯
茯苓升麻(巳上各二分)澤瀉蒼术
防風(已上各三分)生薑(五分)
此藥能走經除濕熱而不守故不瀉本臟補肺與脾
胃本中氣之虛弱
青皮(一分)橘皮生甘草
白芍藥白术(巳上各二分)人參(五分)
此藥皆能守本而不走經不走經者不滋經絡中邪
守者能補臟之元氣
黃蘖(一分)麥門冬人參(巳上各二分)
五味子(三分)
此藥去時令浮熱濕蒸
右件剉如麻豆大都作一服水二盞煎至一盞去柤
稍熱空心服
火熾之極金伏之際而寒水絶體於此時也故急救之
以生脉散除其濕熱以惡其太甚肺欲收心苦緩皆酸
以收之心火盛則甘以瀉之故人參之甘佐以五味子
之酸孫思邈云夏月常服五味子以補五臟氣是也麥
門冬之微苦寒能滋水之源於金之位而清肅肺氣又
除火刑金之𠻳而斂其痰邪復微加黃蘖之苦寒以為
守位滋水之流以鎮墜其浮氣而除兩足之痿弱也
范大諫之内素有脾胃之證時顯煩躁胷中不利大便
不通初冬出外而晩歸為寒氣怫鬱悶亂大作火不得
伸故也醫疑有熱治以疎風丸大便行而病不減又疑
藥力小復加七八十丸下兩行前證仍不減復添吐逆
食不能停痰唾稠粘湧出不止眼黑頭旋惡心煩悶氣
短促上喘無力不欲言心神顛倒兀兀不止目不敢開
如在風雲中頭苦如裂身重如山四肢厥冷不得安卧
余謂前證乃胃氣已損復下兩次則重虛其胃而痰厥
頭痛作矣製半夏白术天麻湯主之而愈
半夏白术天麻湯
黃蘖(二分)乾薑(三分)天麻蒼术
白茯苓黃耆澤瀉人參(已上各五分)
白术炒麴(已上各一錢)半夏(湯洗七次)大麥糵麵
橘皮(已上各一錢五分)
右件㕮咀每服半兩水二盞煎至一盞去柤帶熱服
食前此頭痛苦甚謂之足太隂痰厥頭痛非半夏不
能療眼黑頭旋風虛内作非天麻不能除其由為定
風草獨不為風所動也黃耆甘温瀉火補元氣人參
甘温瀉火補中益氣二术俱甘苦温甘除濕補中益
氣澤苓利小便𨗳濕橘皮苦温益氣調中升陽麴消
食苦胃中滯氣大麥蘖麵寬中助胃氣乾薑辛熱以
滌中寒黃蘖苦大寒酒洗以主冬天少火在泉發躁
也
戊申有一貧士七月中病脾胃虛弱氣促憔悴因與人
參芍藥湯
人參芍藥湯
麥門冬(二分)當歸身人參(巳上各三分)
炙甘草白芍藥黃耆(巳上各一錢)
五味子(五箇)
右件㕮咀分作二服每服用水二盞煎至一盞去柤
稍熱服既愈繼而冬居曠室卧熱炕而吐血數次予
謂此人久虛弱臍有形而有大熱在内上氣不足陽
氣外虛當補表之陽氣瀉裏之虛熱冬居曠室衣服
復單薄是重虛其陽表有大寒壅遏裏熱火邪不得
舒伸故血出於口因思仲景太陽傷寒當以麻黃湯
發汗而不與之遂成衂血却與之立愈與此甚同因
與麻黃人參芍藥湯
麻黃人參芍藥湯
人參(益上焦元氣不足而實其表也)麥門冬(已上各三分)桂枝(以補皮虛)
當歸身(和血養血各五分)麻黃(去其外寒)炙甘草(補其脾)
白芍藥黃耆(已上各一錢)五味子(二箇安其肺氣)
右件㕮咀都作一服水三盞煑麻黃一味令沸去沫
至二盞入餘藥同煎至一盞去柤熱服臨卧
升陽散火湯
治男子婦人四肢發熱肌熱筋痺熱骨髓中熱發困
熱如燎捫之烙手此病多因血虛而得之或胃虛過
食冷物抑遏陽氣於脾土火鬱則發之
生甘草(二錢)防風(二錢五分)炙甘草(三錢)
升麻葛根獨活
白芍藥羌活人參(已上各五錢)
柴胡(八錢)
右㕮咀每服秤半兩水三大盞煎至一盞去柤稍熱
服忌寒涼之物及泠水月餘
安胃湯
治因飲食汗出日久心中虛風虛邪令人半身不遂
見偏風痿痺之證當先除其汗慓悍之氣按而收之
黃連(揀淨去鬚)五味子(去子)烏梅(去核)
生甘草(已上各一錢五分)熟甘草(三分)升麻稍(二分)
右㕮咀分作二服每服水二盞煎至一盞去柤温服
食遠忌濕麵酒五辛大料物之類
清胃散
治因服補胃熱藥而致上下牙痛不可忍牽引頭腦
滿熱發大痛此足陽明别絡入腦也喜寒惡熱此陽
明經中熱盛而作也
真生地黃當歸身(已上各三分)牡丹皮(半錢)
升麻(一錢)黃連(揀淨六分如黃連不好更加一分春夏月倍之大抵黃連)
(臨處增减無定)
右為細末都作一服水一盞半煎至七分去柤梢冷
服之
清陽湯
治口喎頰顋急緊胃中火盛必汗不止而小便數也
紅花酒黃蘖桂枝(已上各一分)
生甘草蘇木(已上各五分)炙甘草(一兩)
葛根(一錢五分)當歸身升麻
黃耆(已上各二錢)
右件為咀都作一服酒三大盞煎至一盞三分去柤
稍熱服食前服訖以火熨摩緊結處而愈夫口喎筋
急者是筋絡血脉中大寒此藥以代燔鍼劫刺破血
以去其凝結内則泄衝脉之火熾
胃風湯
治虛氣證能食麻木牙關急搐目内蠕瞤胃中有風
獨面腫
香白芷(一錢二分)炙甘草(一錢五分)升麻(二錢)
葛根(一錢)蒼术(一錢)柴胡(三分)
藁本(三分)蔓荆子(一分)羌活(三分)
黃蘖(三分)當歸身(一錢)麻黃(五分不去節)
草豆蔲(三分)乾生薑(二分)棗(四枚)
右件剉如麻豆大分二服每服水二大盞煎至一盞
去柤熱服食後服
陽明病濕勝自汗論
或曰濕之與汗隂乎陽乎曰西南坤土也脾胃也人之
汗猶天地之雨也隂滋其濕則為霧露雨也隂濕寒
下行之地氣也汗多則亡陽陽去則隂勝也甚為寒中
濕勝則音聲如從瓮印出云云濕若中水也相家有說
土音如居深瓮中言其壅也遠也不出也其為濕審矣
又知此二者一為隂寒也内經云氣虛則外寒雖見熱
中蒸蒸為汗終傳大寒知始為熱中表虛亡陽不任外
寒終傳寒中多成痺寒矣色以候天脉以候地形者乃
候地之隂陽也故以脉氣候之皆有形無形可見者也
調衞湯
治濕勝自汗補衞氣虛弱表虛不任外寒
黃耆麻黃(已上各一錢)生甘草(五分)
猪苓(二分)羌活(七分)麥門冬(三分)
當歸梢五分生地黃(三分)生黃芩(五分)
五味子(七枚)蘇木(一分)紅花(一分)
半夏(五分湯洗七次用)
右㕮咀如麻豆大作一服水二盞煎至一盞去柤稍
熱服中風證必自汗汗多不得重發汗故禁麻黃而
用根節也
濕熱成痿肺金受邪論
六七月間濕令大行子能令母實而熱旺濕熱相合而
刑庚大腸故寒涼以救之燥金受濕熱之邪絶寒水生
化之源源絶則腎虧痿厥之病大作腰已下痿輭癱瘓
不能動行走不正兩足欹側以清燥湯主之
柴胡(一分)黃連(一分去鬚)酒黃蘖(一分)
麥門冬生地黃炙甘草
猪苓麴(已上各二分)人參
白茯苓升麻(已上各三分)橘皮
白术澤瀉(已上各五分)蒼术(九分)
黃耆(一錢五分)五味子(九枚)
右㕮咀如麻豆大每服半兩水二盞半煎至一盞去
柤稍熱空心服
助陽和血補氣湯
治眼發後上熱壅白眼紅多眵淚無疼痛而[病-丙+(穩-禾)]澀難
開此服苦寒藥太過而真氣不能通九竅也故眼昏
花不明宜助陽和血補氣
香白芷(二分)蔓荆子(三分)炙甘草
當歸身(酒洗)柴胡(已上各五分)升麻
防風(已上各七分)黃耆(一錢)
右㕮咀都作一服水一盞半煎至一盞去柤熱服臨
卧避風處睡忌風寒及食冷物
升陽湯
治一日大便三四次溏而不多有時泄瀉腹中鳴小
便黃
柴胡益智仁當歸身
橘皮(已上各三分)升麻(六分)甘草(二錢)
黃耆(三錢)紅花(少許)
右㕮咀分作二服每服水二大盞煎至一盞去柤稍
熱服
升陽除濕湯
治脾胃虛弱不思飲食腸鳴腹痛泄瀉無度小便黃
四肢困弱
甘草大麥蘖麵(如胃寒腹鳴者加)陳皮
猪苓(已上各三分)澤瀉益智仁
半夏防風神麯
升麻柴胡羌活(已上各五分)
蒼术(一錢)
右㕮咀作一服水三大盞生薑三片枣二枚同煎至
一盞去柤空心服
益胃湯
治頭悶勞動則微痛不喜飲食四肢怠惰躁熱短氣
口不知味腸鳴大便微溏黃色身體昏悶口乾不喜
食冷
黃耆甘草半夏(已上各二分)
黃芩柴胡人參
益智仁白术(已上各三分)當歸梢
陳皮升麻(已上各五分)蒼术(一錢五分)
右㕮咀作一服水二大盞煎至一盞去柤稍熱服食
前忌飲食失節生冷硬物酒濕麵
生薑和中湯
治食不下口乾虛渴四肢困倦
生甘草炙甘草(已上各一分)酒黃芩
柴胡橘皮(已上各二分)升麻(三分)
人參葛根藁本
白术(已上各五分)羌活(七分)蒼术(一錢)
生黃芩(二錢)
右為咀作一服水二盞生薑五片枣三枚擘開同煎
至一盞去柤稍熱服之食前
強胃湯
治因飲食勞役所傷腹脇滿悶氣短遇春口淡無味
遇夏雖熱而惡寒如飽不喜食冷物
黃蘖甘草(已上各五分)升麻柴胡
當歸身陳皮(已上各一錢)生薑麯(已上各一錢五分)
草豆蔲(一錢)半夏人參(已上各三錢)黃耆(一兩)
右㕮咀每服三錢水二大盞煎至一盞去柤温服食
前
温胃湯
專治服寒藥多脾胃虛弱胃脘痛
人參甘草益智仁
縮砂仁厚朴(各二分)白豆蔲
乾生薑澤瀉姜黃(已上各三分)
黃耆陳皮(已上各七分)
右件為極細末每服三錢水一盞煎至半盞温服食
前
和中丸
人參乾生薑橘紅(已上各一錢)
乾木瓜(二錢)炙甘草(三錢)
右為細末蒸餅為丸如梧桐子大每服三五十丸温
水送下食前服
藿香安胃散
治脾胃虛弱不進飲食嘔吐不待腐熟
藿香丁香人參(已上各二錢五分)
橘紅(五錢)
右件四味為細末每服二錢水一大盞生薑一片同
煎至七分和柤冷服食前
異功散
治脾胃虛冷腹鳴腹痛自利不思飲食
人參茯苓白术甘草
橘紅(已上各五分)
右為麤散每服五錢水二大盞生薑三片枣一枚同
煎至一盞去柤温服食前先用數服以正其氣
飲食傷脾論
四十九難曰飲食勞倦則傷脾又云飲食自倍腸胃乃
傷腸澼為痔夫脾者行胃津液磨胃中之糓主五味也
胃既傷則飲食不化口不知味四肢倦困心腹痞滿兀
兀欲吐而惡食或為餐泄或為腸澼此胃傷脾亦傷明
矣大抵傷飲傷食其治不同傷飲者無形之氣也宜發
汗利小便以𨗳其濕傷食者有形之物也輕則消化或
損其糓此最為妙也重則方可吐下今立數方區分類
析以列于後
五苓散
治煩渴飲水過多或水入即吐心中淡淡停濕在内
小便不利
桂(一兩)茯苓猪苓白术(已上各一兩五錢)
澤瀉(二兩五錢)
右為細末每服二錢熱湯調服不拘時候服訖多飲
熱湯有汗出即愈
如瘀肉在裏身發黃疸濃煎茵蔯湯調下食前服之
如疸發渴及中暑引飲亦可用水調服
論飲酒過傷
夫酒者大熱有毒氣味俱陽乃無形之物也若傷之止
當發散汗出則愈矣其次莫如利小便二者乃上下分
消其濕今之酒病者往往服酒癥丸大熱之藥下之又
有用牽牛大黃下之者是無形元氣受病反下有形隂
血乖悞甚矣酒性大熱以傷元氣而復重瀉之况亦損
腎水真隂及有形隂血俱為不足如此則隂血愈虛真
水愈弱陽毒之熱大旺反增其隂火是以元氣消止折人
長命不然則虛損之病成矣酒疸下之久久為黑疸慎
不可犯以葛花解酲湯主之
葛花解酲湯
治飲酒太過嘔吐痰逆心神煩亂胷膈痞塞手足戰
摇飲食减少小便不利
蓮花青皮(去穣三分)木香(五分)橘皮(去白)
人參(去蘆)猪苓(去黑皮)白茯苓(已上各一錢五分)
神麯(炒黃色)澤瀉乾生薑
白术(各二錢)白豆蔲仁葛花
砂仁(已上各五錢)
右為極細末秤和勻每服三錢七白湯調下但得微
汗酒病去矣此蓋不得已而用之豈可恃賴日日飲
酒此方氣味辛辣偶因酒病服之則不損元氣何者
敵酒病也
枳术丸
治痞消食強胃
枳實(麩炒黃色去穣一兩)白术(二兩)
右同為極細末荷葉褁燒飯為丸如梧桐子大每服
五十丸多用白湯下無時白术者本意不取其食速
化但令人胃氣強不復傷也
橘皮枳术丸
治老幼元氣虛弱飲食不消臟腑不調心下痞悶
枳實(麩炒去穣)橘皮(已上各一兩)白术(二兩)
右件為細末荷葉燒飯為丸如梧桐子大每服五十
丸温水送下食遠夫内傷用藥之大法所貴服之強
人胃氣令胃氣益厚雖猛食多食重食而不傷此能
用食藥者也此藥久久益胃氣令不復致傷也
半夏枳术丸
治因冷食内傷
半夏(湯泡七次焙乾)枳實(麩炒黃色)白术(已上各二兩)
右同為極細末荷葉褁燒飯為丸如梧桐子大每服
五十丸添服不妨無定法如熱湯浸餅蒸為丸亦可
如食傷寒熱不調每服加上三黃丸十丸白湯下
更作一方加澤瀉(一兩)為丸有小便淋者用
木香乾薑枳實丸
除風寒滯氣消導飲食
木香(三錢)乾薑(五錢炮)枳實(一兩炒)白术(一兩五錢)
右為極細末荷葉燒飯為丸如梧桐子大每服三五
十丸温水送下食前
木香人參生薑枳术丸
開胃進食
乾生薑(二錢五分)木香(三錢)人參(三錢五分)
陳皮(四錢)枳實(一兩炒黃)白术(一兩五錢)
右為極細末荷葉燒飯為丸如梧桐子大每服三五
十丸温水送下食前忌飽食
和中丸
治病久虛弱厭厭不能食而臟腑或閉或溏此胃氣
虛弱也常服則和中理氣消痰去濕厚腸胃進飲食
木香(二錢五分)枳實(麩炒)炙甘草(已上各三錢五分)
㯽榔(四錢五分)陳皮(去白八錢)半夏(湯洗七次)
厚朴(薑汁已上各一兩)白术(一兩二錢)
右為細末生薑自然汁浸蒸餅為丸如梧桐子大每
服三五十丸温水湯下食前或食遠
交泰丸
升陽氣瀉隂火調榮氣進飲食助精神寬腹中除怠
惰嗜卧四肢不收沈困懶倦
乾薑(炮製三分)巴豆霜(五分)人參(去蘆)
肉桂(去皮已上各一錢)柴胡(去苖)小椒(炒去汗并閉目去子)
白术(已上各分一錢五)厚朴(去皮剉炒各加七錢)酒煑苦練
白茯苓砂仁(已上各三錢)川烏頭(炮去皮臍四錢五分)
知毋(七錢一半炒一半酒炒此一味春夏所宜秋冬去之)吳茱萸(湯泡七次五錢)
黃連(去鬚秋冬減一錢五分)皂角(水洗煨去皮弦)紫菀(去苖已上各六錢)
右除巴豆霜另研入外同為極細末煉蜜為丸如梧
桐子大每服十丸温水送下虛實加減
三稜消積丸
治傷生冷硬物不能消化心腹滿悶
丁皮益智(已上各三錢)巴豆(炒去皮米炒黑焦去米)
茴香(炒)陳皮青橘皮(已上各五錢)
京三稜(炮)廣茂(炮)炒麴(已上各七錢)
右件為細末醋打麵糊為丸如梧桐子大每服十丸
至二十丸温生薑湯送下食前量虛實加減得更衣
止後服
備急丹
治心腹百病卒痛如錐刺及脹滿不快氣急病治之
錦紋川大黃(為末)乾薑(炮為末)巴豆(先去皮膜心研如泥霜出油用霜)
右件三味等分同一處研勻煉蜜成劑臼内杵千百
下丸如大豌豆大夜卧温水下一丸如氣實者加一
丸如卒病不計時候服婦人有孕不可服如所傷飲
食在胸膈間兀兀欲吐反覆悶亂以物探吐去之
神保丸
治心膈痛腹痛血痛腎氣痛脇下痛大便不通氣噎
宿食不消
木香胡椒(已上各二錢五分)巴豆(十枚去皮油心膜研)
乾蝎(七枚)
右件四味為末湯浸蒸餅為丸麻子大硃砂三錢為
衣每服五丸
如心膈痛杮蔕燈心湯下
如腹痛杮蔕煨薑煎湯下
如血痛炒薑醋湯下
如腎氣痛脇下痛茴香酒下
如大便不通蜜調㯽榔末一錢下
如氣噎木香湯下
如宿食不消茶酒漿飲任下
雄黃聖餅子
治一切酒食所傷心腹滿不快
雄黃(五錢)巴豆(一百箇去油心膜)白麵(十兩重羅過)
右件三味内除白麵入丸用餘藥同為細末共麵和
勻用新水和作餅子如手大以漿水煑煑至浮於水
上漉出控旋看硬輭搗作劑丸如梧桐子大捻作餠
子每服五七餠子加至十餅十五餠嚼破一餠利一
行二餠利二行茶酒任下食前
蠲飲枳實丸
逐飲消痰𨗳滯清膈
枳實(麩炒去穣)半夏(湯洗)陳皮(去白已上各一兩)
黑牽牛(八兩内取頭末三兩)
右為細末水煑麵糊為丸如梧桐子大每服五十丸
食後生薑湯下
感應丸
治虛中積冷氣弱有傷停積胃脘不能傳化或因氣
傷冷因饑飽食飲酒過多心下堅滿兩脇脹痛心腹
大疼霍亂吐瀉大便頻後重遲澀久痢赤白膿血相
雜米穀不消愈而復發又治中酒嘔吐痰逆惡心喜
唾頭旋胸隔痞悶四肢倦怠不欲飲食又治姙娠傷
冷新産有傷若久有積寒喫熱藥不效者並悉治之
又治久病形羸荏苒歲月漸至虛弱面黃肌瘦飲食
或進或退大便或秘或泄不拘久新積冷並皆治之
乾薑(泡製一兩)南木香(去蘆)丁香(已上各一兩五錢)
百草霜(二兩)肉豆蔲(去皮三十箇)巴豆(去皮心膜油研七十箇)
杏仁(一百四十箇湯浸去皮尖研膏)
右七味除巴豆粉百草霜杏仁三味外餘四味搗為
細末却與三味同拌研令細用好蠟匱和先將蠟六
兩鎔化作汁以重綿濾去柤更以好酒一升於銀石
器内煑蠟溶滚數沸傾出候酒冷其蠟自浮於上取
蠟秤用丸春夏修合用清油一兩於銚内熬令末散
香熟次下酒煑蠟四兩同化作汁就鍋内乘熱拌和
前項藥末秋冬修合用清油一兩五錢同煎煑熟作
汁和匱藥末成劑分作小錠子以油單紙褁之旋丸
服耳
神應丸
治因一切冷物冷水及潼乳酪水腹痛腸鳴水糓不
化
丁香木香(已上各二錢)巴豆杏仁
百草霜乾薑(已上各五錢)黃蠟(二兩)
右先將黃蠟用好醋煑去柤穢將巴豆杏仁同炒黑
煙盡研如泥將黃蠟再上火春夏入小油五錢秋冬
入小油八錢溶開入在杏仁巴豆泥子内同攪旋下
丁香木香等藥末研勻搓作挺子油紙褁子旋丸用
每服三五十丸温米飲送下食前日三服大有神效
白术安胃散
治一切瀉痢無問膿血相雜裏急窘痛日夜無度又
治男子小腸氣痛及婦人臍下虛冷并産後兒枕塊
痛亦治産後虛弱寒熱不止者
五味子烏梅(取肉炒乾已丄各五錢)車前子
茯苓白术(已上各一兩)米殼(三兩去項蒂穣醋煮一宿炒乾)
右為末每服五錢水一盞半煎至一盞去柤空心温
服
聖餅子
治瀉痢赤白臍腹撮痛久不愈者
黃丹(二錢)定粉舶上硫黃
陀僧(已上各一錢)輕粉(少許)
右細剉為末入白麵四錢七滴水和如指尖大捻作
餠子隂乾食前温漿水磨服之大便黑色為效
當歸和血散
治腸澼下血濕毒下血
川芎(四分)青皮槐花荆芥穗
熟地黃白术(已上各六分)當歸升麻(已上各一錢)
右件為細末每服二三錢清米飲湯調下食前服
訶梨勒丸
治休息痢晝夜無度腥臭不可近臍腹撮痛諸藥不
效
訶子(五錢去核研)椿根白皮(一兩)母丁香(三十箇)
右為細末醋麵糊丸如梧桐子大每服五十丸陳米
飯湯入醋少許送下五更三日三服效
脾胃損在調飲食適寒温
十四難曰損其脾者調其飲食慎其寒温夫脾胃大腸
小腸三焦膀胱倉廪之本營之所居名曰氣能化糟粕
轉味而出入者也若飲食熱無圴圴寒無滄滄寒温中
適故氣將持乃不致邪僻或飲食失節寒温不適所生
之病或溏泄無度或心下痞悶腹脇䐜脹口失滋味四
肢困倦皆傷於脾胃所致而然也腸胃為市無物不包
無物不入若風寒暑濕燥一氣偏勝亦能傷脾損胃觀
證用藥者宜詳審焉
胃風湯
治大人小兒風冷乘虛入客腸胃水糓不化泄瀉注
下腹脇虛滿腸鳴㽲痛及腸胃濕毒下如豆汁或下
瘀血日夜無度並宜服之
人參(去蘆)白茯苓(去皮)芎藭桂(去柤皮)
當歸(去苖)白芍藥白术(已上各等分)
右為麤散每服二錢以水一大盞入粟米數百餘粒
同煎至七分去柤稍熱服空心食前小兒量力減之
三黃丸
治丈夫婦人三焦積熱上焦有熱攻衝眼目赤腫頭
項腫痛口舌生瘡中焦有熱心膈煩燥不美飲食下
焦有熱小便赤澀大便袐結五臟俱熱即生癰癤瘡
痍及治五般痔疾糞門腫痛或下鮮血
黃連(去蘆)黃芩(去蘆)大黃(已上各一兩)
右為細末煉蜜為丸如梧桐子大每服三十丸用熟
水吞下如臟腑壅實加服丸數小兒積熱宜服之
白术散
治虛熱而渴
人參(去蘆)白术木香白茯苓(去皮)
藿香葉(去土)甘草(炒已上各一兩)乾葛(二兩)
右件為麤末每服三錢至五錢水一盞煎至五分温
服如飲水者多煎與之無時服如不能食而渴潔古
先師倍加葛根如能食而渴白虎湯加人參服之
加減平胃散
治脾胃不和不思飲食心腹脇肋脹滿刺痛口苦無
味胷滿短氣嘔噦惡心噫氣吞酸面色萎黃肌體瘦
弱怠惰嗜卧體重節痛常多自利或發霍亂及五噎
八痞膈氣反胃
甘草(剉炒二兩)厚朴(去粗皮薑製炒香)陳皮(去白已上各三兩二錢)
蒼术(去粗皮米泔浸五兩)
右為細末每服二錢水一盞入生薑二片乾棗二枚
同煎至七分去柤温服或去薑枣帶熱服空心食前
入鹽一捻沸湯點服亦得常服調氣煖胃化宿食消
痰飲辟風寒冷濕四時非節之氣
如小便赤澀加白茯苓澤瀉
如米糓不化食飲多傷加枳實
如胷中氣不快心下痞氣加枳殼木香
如脾胃困弱不思飲食加黃耆人參
如心下痞悶腹脹者加厚朴甘草減半
如遇夏則加炒黃芩
如遇雨水濕潤時加茯苓
如遇有痰從加半夏陳皮
凡加時除蒼术厚朴外依例加之如一服五錢有痰
用半夏五分
如𠻳飲食減少脉弦細加當歸黃耆用身
如脉洪大緩加黃連黃芩
如大便硬加大黃三錢芒硝二錢先嚼麩炒桃仁爛
以藥送下
散滯氣湯
治因憂氣結中脘腹皮底微痛心下痞滿不思飲食
雖食不散常常有痞氣
當歸身(二分)陳皮(二分)柴胡(四分)
炙甘草(一錢)半夏(一錢五分)生薑(五片)
紅花(少許)
右件剉如麻豆大都作一服水二盞煎至一盞去柤
稍熱服食前忌濕麵酒
通幽湯
治幽門不通上衝吸門不開噎塞氣不得上下治在
幽門閉大便難此脾胃多受熱中多有此證名之曰
下脘不通
桃仁泥紅花(已上各一分)生地黃
熟地黃(已上各五分)當歸身炙甘草
升麻(已上各一錢)
右㕮咀都作一服水二大盞煎至一盞去柤稍熱服
之食前
潤腸丸
治飲食勞倦大便袐澀乾燥閉塞不通全不思食乃
風結血結皆能閉塞也潤燥和血疎風自然通利也
大黃(去皮)當歸梢羌活(已上各五錢)
桃仁(湯浸去錢皮尖一)麻子仁(去皮取仁一兩二錢五分)
右除麻仁另研如泥外搗羅為細末煉蜜為丸如梧
桐子大每服五十丸空心用白湯送下
𨗳氣除燥湯
治飲食勞倦而小便閉塞不通乃血澀致氣不通而
竅澀也
滑石(炒黃)茯苓(去皮已上各二錢)知毋(細剉酒洗)
澤瀉(已上各三錢)黃蘖(去皮四錢酒洗)
右㕮咀每服半兩水二盞煎至一盞去柤稍熱服空
心如急不拘時候
丁香茱萸湯
治胃虛嘔噦吐逆膈咽不通
乾生薑黃蘖(已上各二分)丁香炙甘草
柴胡橘皮半夏(已上各五分)升麻(七分)
吳茱萸草豆蔲黃蓍人參(已上各一錢)
當歸身(一錢五分)蒼术(二錢)
右件剉如麻豆大每服半兩水二盞煎至一盞去柤
稍熱食前忌冷物
草豆蔲丸
治脾胃虛而心火乘之不能滋榮上焦元氣遇冬腎
與膀胱之寒水旺時子能令母實致肺金大腸相輔
而來尅心乘脾胃此大復其讐也經云大勝必大復
故皮毛血脉分肉之間元氣已絶於外又大寒大燥
二氣倂乘之則苦惡風寒耳鳴及腰背相引胷中而
痛鼻息不通不聞香臭額寒腦痛目時眩目不欲開
腹中為寒水反乘痰唾沃沫食入反出常痛及心胃
痛脇下急縮有時而痛腹不能努大便多瀉而少袐
下氣不絶或腸鳴此脾胃虛之極也胷中氣亂心煩
不安而為霍亂之漸膈咽不通噎塞極則有聲喘喝
閉塞或日陽中或煖房内稍緩口吸風寒則復作四
肢厥逆身體沈重不能轉側頭不可以回顧小便溲
而時躁此藥主秋冬寒涼大復氣之藥也
澤瀉(一分小便數成半)柴胡(二分或四分消息脇痛多少用)神麴
薑黃(已上各四分)當歸身生甘草
熟甘草青皮(已上各六分)桃仁(湯洗去皮尖七分)
白殭蠶吳茱萸(湯洗去苦烈味出乾)益智仁
黃耆陳皮人參(已上各八分)
半夏(一錢湯泡七次)草豆蔲仁(一錢四分麵褁燒麵熱為度去皮用仁)
麥蘖麵(炒黃一錢五分)
右件一十八味同為細末桃仁另研如泥再同細末
一處研勻湯浸蒸餠為丸如梧桐子大每服三五十
丸熟白湯送下旋斟酌多少
神聖復氣湯
治復氣乘冬足太陽寒氣足少隂腎水之旺子能令
母實手太隂肺實反來侮土火木受邪腰背胷膈閉
塞疼痛善嚏口中涎目中泣鼻中流濁涕不止或如
息肉不聞香臭咳𠻳痰沫上熱如火下寒如冰頭陣
痛目中流火視物昏>昏>耳鳴耳聾頭并口鼻或惡風
寒喜日陽夜卧不安常覺痰塞膈咽不通口失味兩
脇縮急而痛牙齒動摇不能嚼物隂汗前隂冷行步
欹側起居艱難掌中寒風痺麻木小便數而晝多夜
頻而欠氣短喘喝少氣不足以息卒遺失無度婦人
白帶隂戶中痒痛牽心而痛黧黑失色男子控睪牽
心腹隂隂而痛面如赭色食少大小便不調煩心霍
亂逆氣裏急而腹皮色白後出餘氣腹不能努或腸
鳴膝下筋急脊胛大痛此皆寒水來復火土之讐也
黑附子(炮製去皮臍)乾薑(炮為末已上各三分)防風(剉如豆大)
郁李仁(湯浸去皮泥尖另研如)人參(已上各五分)當歸身(酒洗六分)
半夏(湯泡七分)升麻(剉已上各七分)甘草(剉)
藁本(已上各八分)柴胡(剉如豆大)羌活(剉如豆大已上各一錢)
白葵花(五朵去心細剪入)
右件藥都一服水五盞煎至二盞入
橘皮(五分)草豆蔲仁(麵褁燒熟去皮)黃耆(已上各一錢)
右件入在内再煎至一盞再入下項藥
生地黃(二分酒洗)黃蘖(酒浸)黃連(酒浸)
枳殼(已上各三分)
已上四味預一日另用新水浸又以
細辛(二分)川芎(細末)蔓荆子(已上各三分)
預一日用新水半大盞分作二處浸此三味并黃蘖
等煎正藥作一大盞不去柤入此浸者藥再上火煎
至一大盞去柤稍熱服空心又能治嚙頰嚙唇嚙舌
舌根強硬等證如神忌肉湯宜食肉不助經絡中火
邪也大抵腎并膀胱經中有寒元氣不足者皆宜服
之
脾胃將理法
白粥粳米菉豆小豆鹽䜴之類皆淡滲利小便且小
便數不可更利況大瀉陽氣反行隂道切禁濕麵如
食之覺快勿禁
藥中不可服澤瀉猪苓茯苓燈心琥珀通草木通滑
石之類皆行隂道而瀉陽道也如渴如小便不利或
閉塞不通則服得勿利再服
忌大鹹助火邪而瀉腎水真隂及大辛味蒜韭五辣
醋大料物官桂乾薑之類皆傷元氣
若服升沉之藥先一日將理次日腹空服服畢更宜
將理十日先三日尤甚不然則反害也
夫諸病四時用藥之法不問所病或温或涼或熱或寒
如春時有疾於所用藥内加清涼風藥夏月有疾加大
寒之藥秋月有疾加温氣藥冬月有疾加大熱藥是不
絶生化之源也錢仲陽醫小兒深得此理内經必先歲
氣毋代天和是為至治又曰無違時無伐化又曰無伐
生生之氣此皆常道也用藥之法若反其常道而變生
異證則從權施治假令病人飲酒或過食寒或過食熱
皆可以增病如此則以權衡應變治之權變之藥豈可
常用乎
攝養
忌浴當風汗當風湏以手摩汗孔合方許見風必無
中風中寒之疾
遇卒風暴寒衣服不能禦者則宜争努周身之氣以
當之氣弱不能禦者病
如衣薄而氣短則添衣於無風處居止氣尚短則以
沸湯一椀熏其口鼻即不短也
如衣厚於不通風處居止而氣短則宜減衣摩汗孔
令合於漫風處居止
如久居高屋或天寒隂濕所遏令氣短者亦如前法
熏之
如居周密小室或大熱而處寒涼氣短則出就風日
凡氣短皆宜食滋味陽飲令胃調和
或大熱能食而渴喜寒飲當從權以飲之然不可躭
嗜如冬寒喜熱物亦依時暫食
夜不安寢衾厚熱壅故也當急去之仍拭汗或薄而
不安即加之睡自穏也飢而睡不安則宜少食飽而
睡不安則少行坐
遇天氣變更風寒隂晦宜預避之大抵宜温煖避風
寒省語少勞役為上
遠欲
名與身孰親身與貨孰多以隋候之珠彈千仞之雀世
必笑之何取之輕而棄之重耶殘軀六十有五耳目半
失於視聽百脉沸騰而煩心身如衆派漂流瞑目則魂
如浪去神氣衰於前日飲食減於曩時但應人事病皆
彌甚以已之所有豈止隋候之珠哉安於淡薄少思寡
欲省語以養氣不妄作勞以養形虛心以維神壽夭得
失安之於數得喪既輕血氣自然諧和邪無所容病安
增劇苟能持此亦庶幾於道可謂得其真趣矣
省言箴
氣乃神之祖精乃氣之子氣者精神之根蔕也大矣哉
積氣以成精積精以全神必清必静御之以道可以為
天神矣有道者能之予何人哉切宜省言而已
脾胃論卷下
