脾胃論卷中
元李杲撰
氣運衰旺圖說
天地互為體用四說察病神機濕胃化
熱小腸長風膽生皆陷下不足先補則
黃耆人參甘草
當歸身柴胡升麻
乃辛甘發散以助春夏生長之用也
土脾形火心神木肝血
皆大盛上乘生長之氣後瀉則
甘草梢子之甘寒瀉火形於肺逆於胷中傷氣者
也
黃芩之苦寒以泄胷中之熱喘氣上奔者也
紅花以破惡血已用黃芩大補腎水益肺之氣瀉
血中火燥者也
寒膀胱藏氣燥大腸收氣
皆大旺後瀉則
黃耆之甘温止自汗實表虛使不受寒邪
當歸之辛温能潤燥更加桃仁以通幽門閉塞利
其隂路除大便之難燥者也
水腎精金肺氣
皆虛衰不足先補則
黃蘗之苦寒除濕熱為痿乘於腎救足膝無力亦
除隂汗隂痿而益精
甘草梢子黃芩補肺氣泄隂火之下行肺苦氣上
逆急食苦以泄之也
此初受熱中常治之法也非權也
權者臨病制宜之謂也
常道病則反常矣
春夏乃天之用也是地之體也
秋冬乃天之體也是地之用也
此天地之常道既病反常也
春夏天之用人亦應之
食罷四肢蹻徤精氣神皆出九竅通利是也口鼻氣
息自不聞其音語聲清音如鐘
春夏地之體人亦應之
食罷皮肉筯骨血脉皆滑利屈伸柔和而骨剛力盛
用力不乏
飲食勞倦所傷始為熱中論
古之至人窮於隂陽之化究乎生死之際所著内外經
悉言人以胃氣為本蓋人受水糓之氣以生所謂清氣
榮氣運氣衞氣春升之氣皆胃氣之别稱也人胃為水
榖之海飲食入胃游溢精氣上輸於脾脾氣散精上歸
於肺通調水道下輸膀胱水精四布五經並行合於四
時五臟隂陽揆度以為常也若飲食失節寒温不適則
脾胃乃傷喜怒憂恐損耗元氣既脾胃氣衰元氣不足
而心火獨盛心火者隂火也起於下焦其系繫於心心
不主令相火代之相火下焦包絡之火元氣之賊也火
與元氣不兩立一勝則一負脾胃氣虛則下流於腎隂
火得以乘其土位故脾證始得則氣高而喘身熱而煩
其脉洪大而頭痛或渴不止其皮膚不任風寒而生寒
熱蓋隂火上衝則氣高喘而煩熱為頭痛為渴而脉洪
脾胃之氣下流使榖氣不得升浮是春生之令不行則
無陽以護其榮衞則不任風寒乃生寒熱此皆脾胃之
氣不足所致也然而與外感風寒所得之證頗同而實
異内傷脾胃乃傷其氣外感風寒乃傷其形傷其外為
有餘有餘者瀉之傷其内為不足不足者補之内傷不
足之病苟誤認作外感有餘之病而反瀉之則虛其虛
也實實虛虛如此死者醫殺之耳然則奈何惟當以辛
甘温之劑補其中而升其陽甘寒以瀉其火則愈矣經
曰勞者温之損者温之又云温能除大熱大忌苦寒之
藥損其脾胃脾胃之證始得則熱中今立治始得之證
補中益氣湯
黃耆(病甚勞役熱甚者一錢)甘草(已上各五分炙)
人參(去蘆三分有𠻳去之)
已上三味除濕熱煩熱之聖藥也
當歸身(二分酒焙乾或日乾以和血脉)
橘皮(不去白二分或三分以導氣又能益元氣得論甘藥乃可若獨用瀉脾胃)
升麻(二分或三分引胃氣上騰而復其本位便是行春升之今)
柴胡(二分或三分引清氣行少陽之氣上升)
白术(三分除胃中熱利腰脊間血)
右件藥㕮咀都作一服水二盞煎至一盞量氣弱氣
盛臨病斟酌水盞大小去柤食遠稍熱服如傷之重
者不過二服而愈若病日久者以權立加減法治之
如腹中痛者加白芍藥(五分)炙甘草(三分)
如惡寒冷痛者加去皮中桂(一分或三分桂心是也)
如惡熱喜寒而腹痛者於己加白芍藥二味中更加
生黃芩(三分或二分)
如夏月腹痛而不惡熱者亦然治時熱也
如天涼時惡熱而痛於己加白芍藥甘草黃芩中更
少加桂
如天寒時腹痛去芍藥味酸而寒故也加益智(三分或二)
(分)或加半夏(五分)生薑(三片)
如頭痛加蔓荆子(二分或三分)
如痛甚者加川芎(二分)
如頂痛腦痛加藁本(三分或五分)
如苦痛者加細辛(二分華陰者)
諸頭痛者併用此四味足矣
如頭上有熱則此不能治别以清空膏主之
如臍下痛者加真熟地黃(五分)其痛立止如不已者
乃大寒也更加肉桂(去皮二分或三分)内經所說少腹痛皆
寒證從復法相報中來也經云大勝必大復從熱病
中變而作也若傷寒厥隂之證也(仲景之抵當湯并九主之乃血結下)
(焦膀胱也)
如胷中氣壅滯加青皮(二分)如氣促少氣者去之
如身有疼痛者濕若身重者亦濕加去桂五苓散(一錢)
如風濕相搏一身盡痛加羌活防風藁本根(已上各五分)
升麻蒼术(已上各一錢)勿用五苓所以然者為風藥已能
勝濕故别作一服與之如病去勿再服以諸風之藥
損人元氣而益其病故也
如大便祕澀加當歸梢(一錢)閉澀不行者煎成正藥
先用一口調玄明粉(五分或一錢)得行則止此病不宜下
下之恐變凶證也
如久病痰𠻳者去人參初病者勿去之冬月或春寒
或秋涼時各宜加不去根節麻仁
如春令大温只加佛耳草(三分)欵冬花(一分)
如夏月病𠻳加五味子(三十二枚)麥門冬(去心二分或三分)
如舌上白滑胎者是胷中有寒勿用之
如夏月不𠻳亦加人參(三分或一分)并五味子麥門冬各
等分救脉受火邪也
如病人能食而心下痞加黃連
如不能食心下痞勿加黃連
如脇下痛或脇下急縮俱加柴胡(三分甚則五分)
右一方加減是飲食勞倦喜怒不節始病熱中則可
用之若末𫝊為寒中則不可用也蓋甘酸適足益其
病爾如黃耆人參甘草芍藥五味子之類也今詳内
經鍼經熱中寒中之證列于左
調經論云血并於陽氣并於隂乃為炅中血并於上氣
并於下心煩惋善怒又云其生於隂者得之飲食起居
處隂陽喜怒又云有所勞倦形氣衰少榖氣不盛上焦
不行下腕不通胃氣熱熱氣熏胷中故曰内熱隂盛生
内寒厥氣上逆寒氣積於胷中而不瀉不瀉則濕氣去
寒獨留則血凝注血凝注則脉不通其脉盛大以濇故
曰寒中
先病熱中證者衝脉之火附二隂之裏𫝊之督脉督
脉者第二十一椎下長強穴是也與足太陽膀胱寒
氣為附經督脉其盛也如巨川之水疾如奔馬其勢
不可遏太陽寒氣細細如線逆太陽寒氣上行衝頂
入額下鼻尖入手太陽於胷中手太陽者丙熱氣也
足膀胱者壬寒氣也壬能尅丙寒熱逆於胷中故脉
盛大其手太陽小腸熱氣不能交入膀胱經者故十
一經之盛氣積於胷中故其脉盛大其膀胱逆行盛
之極子能令毋實手陽明大腸經金即其母也故燥
旺其燥氣挾子之勢故脉濇而大便不通以此言脉
盛大以濇者手陽明大腸脉也
黃帝鍼經胃病者腹脹胃脘當心而痛上支兩脇膈咽
不通飲食不下取三里以補之
若見此病中一證皆大寒禁用諸甘酸藥上已明之
矣
脾胃虛弱隨時為病隨病制方
夫脾胃虛弱必上焦之氣不足遇夏天氣熱盛損傷元
氣怠惰嗜卧四肢不收精神不足兩脚痿輭遇早晩寒
厥日高之後陽氣將旺復熱如火乃隂陽氣血俱不足
故或熱厥而隂虛或寒厥而氣虛口不知味目中溜火
而視物昏>昏>無所見小便頻數大便難而結袐胃脘當
心而痛兩脇痛或急縮臍下周圍如䋲束之急甚則如
刀刺腹難舒伸胷中閉塞時顯嘔噦或有痰𠻳口沃白
沫舌強腰背脾眼皆痛頭痛時作食不下或食入即飽
全不思食自汗尤甚若隂氣覆在皮毛之上皆天氣之
熱助本病也乃庚大腸辛肺金為熱所乘而作當先助
元氣理治庚辛之不足黃耆人參湯主之
黃耆(一錢如自汗過多更加一錢)升麻(六分)人參(去蘆)
橘皮(不去白)麥門冬(去心)蒼术(無汗更加五分)
白术(已上各五分)黃蘖(酒洗以救水之源)炒麴(已上各三分)
當歸身(酒洗)炙甘草(已上各二錢)五味子(九箇)
右件同㕮咀都作一服水二盞煎至一盞去柤稍熱
服食遠或空心服之忌酒濕麵大料物之類及過食
冷物
如心下痞悶加黃連(二分或三分)
如胃腕當心痛減大寒藥加草豆䓻仁(五分)
如脇下痛或縮急加柴胡(二分或三分)
如頭痛目中溜火加黃連(二分或三分)川芎(三分)
如頭痛目不清利上壅上熱加蔓荆子川芎(已上各三分)
藁本生地黃(已上各一分)細辛(一分)
如氣短精神如夢寐之間困乏無力加五味子(九箇)
如大便澀滯一二日不見者致食少食不下血少血
中伏火而不得潤也加當歸身生地黃麻子仁泥(已上)
(各五分)桃仁(三枚湯泡去皮尖另研)
如大便通行所加之藥勿再服
如大便又不快利勿用别藥少加大黃(煨五分)
如不利者非血結血袐而不通也是熱則生風其病
人必顯風證單血藥不可復加之止常服黃耆人參
湯藥只用羌活防風(已上各五錢)二味㕮咀以水四盞煎
至一盞去柤空心服之其大便必大走也一服便止
如胷中氣滯加青皮(皮薄清香可愛者一分或二分)并去白橘皮倍
之去其邪氣此病本元氣不足惟當補元氣不當瀉
之
如氣滯太甚或補藥太過病人心下有憂滯鬱結之
事更加木香縮砂仁(已上各三分或二分)白豆䓻仁(二分)與正
藥同煎
如腹痛不惡寒者加白芍藥(五分)黃芩(二分)却减五味
子
夫脾胃虛弱遇六七月間河漲霖雨諸物皆潤人汗
沾衣身重短氣甚則四肢痿輭行步不正脚欹眼黑欲
倒此腎水與膀胱俱竭之狀也當急救之滋肺氣以補
水之上源又使庚大腸不受邪熱不令汗大泄也汗泄
甚則亡津液亡津液則七神無所依經云津液相成神
乃自生津者庚大腸所主三伏之義為庚金受囚也若
亡津液汗大泄濕令亢甚則清肅之氣亡燥金受囚風
木無可以制故風濕相搏骨節煩疼一身盡痛亢則害
承乃制是也孫思邈云五月常服五味子是瀉丙火補
庚大腸益五臟之元氣壬膀胱之寒已絶於己癸腎水
已絶於午今更逢濕旺助熱為邪西方北方之寒清絶
矣聖人立法夏月宜補者補天元之真氣非補熱火也
令人夏食寒是也為熱傷元氣以人參麥門冬五味子
生脉脉者元氣也人參之甘補元氣瀉熱火也麥門冬
之苦寒補水之源而清肅燥金也五味子之酸以瀉火
補庚大腸與肺金也當此之時無病之人亦或有二證
或避暑熱納涼於深堂大厦得之者名曰中暑其病必
頭痛惡寒身形拘急肢節疼痛而煩心肌膚大熱無汗
為房屋之隂寒所遏使周身陽氣不得伸越世多以大
順散主之是也若行人或農夫於日中勞役得之者名
曰乍中熱其病必苦頭痛發燥熱惡熱捫之肌膚大熱
必大渴引飲汗大泄無氣以動乃為天熱外傷肺氣蒼
术白虎湯主之潔古云動而得之為中熱静而得之為
中暑中暑者隂證當發散也中熱者陽證為熱傷元氣
非形體受病也若虛損脾胃有宿疾之人遇此天暑將
理失所違時伐化必困乏無力懶語氣短氣弱氣促似
喘非喘骨節無力其形如夢寐䑃䑃如煙霧中不知身
所有也必大汗泄若風犯汗眼皮膚必搐頂筋皮枯毛
焦身體皆重肢節時有煩疼或一身盡痛或渴或不渴
或小便黃澀此風濕相摶也頭痛或頭重上墊壅盛口
鼻氣短氣促身心煩亂有不生之意情思慘悽此隂勝
陽之極也病甚則傳腎肝為痿厥厥者四肢如在火中為熱厥
四肢寒冷者為寒厥寒厥則腹中有寒熱厥則腹中有熱為脾主
四肢故也若肌肉濡潰痺而不仁傳為肉痿證證中皆
有肺疾用藥之人當以此調之氣上衝胷皆厥證也痿
者四肢痿輭而無力也其心煩冤不止厥者氣厥也甚
則大逆故曰厥逆其厥痿多相湏也於前巳立黃耆人
參五味子麥門冬湯中每服加白茯苓(二分)澤瀉(四分)
猪苓白术(巳上各一分)
如小便快利不黃澀者只加澤瀉(二分)與二术上下
分消其濕
如行步不正脚膝痿弱兩足欹側者巳中痿邪加酒
洗黃蘖知毋(三分或五分)令二足湧出氣力矣
如汗大泄者津脫也急止之加五味子(六枚)炒黃蘖
(五分)炒知母(三分)不令妨其食當以意斟酌若妨食
則止候食進則再服三里氣街以三稜鍼出血若汗
不减不止者於三里穴下三寸上廉穴出血禁酒濕
麵
夫痿者濕熱乘腎肝也當急去之不然則下焦元氣
竭盡而成輭癱必腰下不能動心煩冤而不止也若
身重減氣不短小便如常及濕熱之令退時或所增
之病氣退者不用五味子澤瀉茯苓猪苓黃蘖知母
蒼术白术之藥只依本病中證候加減常服藥亦湏
用酒黃蘖(二分或三分)如更時令清燥之氣大行却加辛
温瀉之若濕氣勝風證不退眩運麻木不巳除風濕
羌活湯主之
除風濕羌活湯
羌活(一兩)防風(去蘆)蒼术(酒浸去皮)黃耆(巳上各一錢)
炙甘草獨活柴胡(巳上各五分)川芎(去頭痛)
黃蘖橘皮藁本(巳上各二分)澤瀉
猪苓(去黑皮)茯苓(巳上各二分)黃連(去鬚一分)
右㕮咀每服秤三錢或五錢水二盞煎至一盞去柤
稍熱服量虛實施用如有不盡證候依加減法用之
夫脉弦洪緩而沈按之中之下得時一澀其證四肢
滿閉肢節煩疼難以屈伸身體沈重煩心不安忽肥
忽瘦四肢懶倦口失滋味腹難舒伸大小便清利而
數或上飲下便或大便澀滯不行一二日一見夏月
餐泄米穀不化或便後見血見白膿胷滿短氣膈咽
不通或痰𠻳稠粘口中沃沫食入反出耳鳴耳聾目
中流火視物昏花弩肉紅絲熱壅頭目不得安卧無
力不思飲食調中益氣湯主之
調中益氣湯
黃耆(一錢)人參(去蘆頭有𠻳者去之)甘草蒼术(已上各五分)
柴胡(一味為上氣不足胃氣與脾氣下溜乃補上氣從陰引陽也)橘皮(如腹中氣)
(不得運轉更加一分)升麻(已上各二分)木香(一分或二分)
右件剉麻豆大都作一服水二大盞煎至一盞去柤
帶熱宿食消盡服之寧心絶思藥必神效蓋病在四
肢血脉空腹在旦是也
如時顯熱燥是下元隂火蒸蒸發也加真生地黃(二)
(分)黃蘖(二分無此證則去之)
如大便虚坐不得或大便了而不了腹中常逼廹血
虛血澀也加當歸身(三分)
如身體沈重雖小便數多亦加茯苓(二分)蒼术(一錢)
澤瀉(五分)黃蘖(三分時暫從權而袪濕也不可常用兼足太隂巳病其脉亦絡於心中故)
(顯濕熱相合而煩亂)
如胃氣不和加湯洗半夏(五分)生薑(三片)有𠻳加生
薑生地黃(二分以制半夏之毒)
如痰厥頭痛非半夏不能除此足太隂脾所作也
如兼躁熱加黃蘖生地黃(巳上各二分)
如無巳上證只服前藥
右件剉如麻豆都作一服水一大盞去柤帶熱食遠
服之
如夏月湏加白芍藥(三分)
如春月腹中痛尤宜加
如惡熱而渴或腹痛者更加芍藥(五分)生黃芩(二分)
如惡寒腹中痛加中桂(三分)去黃芩謂之桂枝芍藥
湯亦於芍藥湯中加之同煎
如冬月腹痛不可用芍藥蓋大寒之藥也只加乾薑
(二分)或加半夏(五七分以生薑少許製之)
如秋冬之月胃脉四道為衝脉所逆并脇下少陽脉
二道而反上行病名曰厥逆内經曰逆氣上行滿脈
去形明七神昏絶離去其形而死矣其證氣上衝則
不得息而喘息有音不得卧加吳茱萸(五分或一錢五分湯洗去)
(苦)觀厥氣多少而用之
如夏月有此證為大熱也蓋此病隨四時為寒熱温
涼也宜以酒黃連酒黃蘖酒知母(各七分)為細末熟湯
為丸梧桐子大每服二百丸白湯送下空心服仍多
飲熱湯服畢少時便以美飲食壓之使不令胃中留
停直至下元以瀉衝脉之邪也大抵治飲食勞&KR0786;所
得之病乃虛勞七損證也當用温平甘多辛少之藥
治之是其本法也
如時上見寒熱病陽證也又或將理不如法或酒食
過多或辛熱之食作病或寒冷之食作病或居大熱
大寒之處蓋其病當臨時制宜暫用大寒大熱治法
而取效此從權也不可以得效之故而久用之必致
難治矣
黃帝鍼經云從下上者引而去之上氣不足推而揚之
蓋上氣者心肺上焦之氣陽病在隂從隂引陽宜以入
腎肝下焦之藥引甘多辛少之藥使升發脾胃之氣又
從而去其邪氣於腠理皮毛也又云視前痛者常失取
之是先以繆刺瀉其經絡之壅者為血凝而不流故先
去之而後治他病
長夏濕熱胃困尤甚用清暑益氣湯論
刺志論云氣虛身熱得之傷暑熱傷氣故也痿論云有
所遠行勞倦逢大熱而渴渴則陽氣内伐内伐則熱舍
於腎腎者水臟也今水不能勝火則骨枯而髓虛足不
任身發為骨痿故下經曰骨痿者生於大熱也此濕熱
成痿令人骨乏無力故治痿獨取於陽明時當夏長濕
熱大勝蒸蒸而熾人感之多四肢困倦精神短少懶於
動作胷滿氣促肢節沉疼或氣高而喘身熱而煩心下
膨痞小便黃而數大便唐而頻或痢出黃如糜或如泔
色或渴或不渴不思飲食自汗體重或汗少者血先病
而氣不病也其脉中得洪緩若濕氣相搏必加之以遲
遲病雖互換少差其天暑濕令則一也宜以清燥之劑
治之内經曰陽氣者衞外而為固也炅則氣泄今暑邪
干衞故身熱自汗以黃耆甘温補之為君人參橘皮當
歸甘草甘微温補中益氣為臣蒼术白术澤瀉滲利而
除濕升麻葛根甘苦平善解肌熱又以風勝濕也濕勝
則食不消而作痞滿故炒麴甘辛青皮辛温消食快氣
腎惡燥急食辛以潤之故以黃蘖苦辛寒借甘味瀉熱
補水虛者滋其化源以人參五味子麥門冬酸甘微寒
救天暑之傷於庚金為佐名曰清暑益氣湯
清暑益氣湯
黃耆(汗加減五分)蒼术(泔浸去皮)升麻(巳上各一錢)
人參(去蘆)澤瀉神麯(炒黃)
橘皮白术(已上各五分)麥門冬(去心)
當歸身炙甘草(巳上各三分)青皮(去白二分半)
黃蘖(酒洗去皮二分三分)葛根(二分)五味子(九枚)
右件同㕮咀都作一服水二大盞煎至一盞去柤大
温服食遠劑之多少臨病斟酌此病皆由飲食勞倦
損其脾胃乘天暑而病作也但藥中犯澤瀉猪苓茯
苓燈心通草木通澹滲利小便之類皆從時令之旺
氣以瀉脾胃之客邪而補金水之不足也此正方巳
是從權而立之若於無時病濕熱脾旺之證或小便
巳數腎肝不受邪者誤用之必大瀉真隂竭絶腎水
先損其兩目也復立變證加減法于後
心火乘脾乃血受火邪而不能升發陽氣復於地中
地者人之脾也必用當歸和血少用黃蘖以益真隂
脾胃不足之證湏少用升麻乃足陽明太隂引經之
藥也使行陽道自脾胃中右遷少陽行春令生萬物
之根蔕也更少加柴胡使諸經右遷生發隂陽之氣
以滋春之和氣也
脾虛緣心火亢甚而乘其土也其次肺氣受邪為熱
所傷必湏用黃耆最多甘草次之人参又次之三者
皆甘温之陽藥也脾始虛肺氣先絶故用黃耆之甘
温以益皮毛之氣而閉腠理不令自汗而損其元氣
也上喘氣短懶語湏用人參以補之心火乘脾湏用
炙甘草以瀉火熱而補脾胃中元氣甘草最少恐資
滿也若脾胃之急痛并脾胃大虛腹中急縮腹皮急
縮者却宜多用之經云急者緩之若從權必加升麻
以緩之恐左遷之邪堅盛卒不肯退反致項上及臀
尻肉添而反行隂道故使引之以行陽道使精氣之
出地右遷而上行以和隂陽之氣也若中滿者去甘
草咳甚者去人參如口乾嗌乾者加乾葛
脾胃既虛不能升浮為隂火傷其生發之氣榮血大
虧榮氣伏於地中隂火熾盛日漸煎熬血氣虧少且
心包與心主血血減則心無所養致使心亂而煩病
名曰悗悗者心惑而煩悶不安也是清氣不升濁氣
不降清濁相干亂於胷中使周身氣血逆行而亂内
經云從下上者引而去之故當加辛温甘温之劑生
陽陽生則隂長巳有甘温三味之論或曰甘温何能
生血又非血藥也曰仲景之法血虛以人參補之陽
旺則能生隂血也更加當歸和血又宜少加黃蘖以
救腎水蓋甘寒瀉熱火火減則心氣得平而安也如
煩亂猶不能止少加黃連以去之蓋將補腎水使腎
水旺而心火自降扶持地中陽氣矣
如氣浮心亂則以硃砂安神丸鎮固之得煩減勿再
服以防瀉陽氣之反䧟也如心下痞亦少加黃連氣
亂於胷為清濁相干故以橘皮理之又能助陽氣之
升而散滯氣又助諸甘辛為用也
長夏濕土客邪大旺可從權加蒼术白术澤瀉上下
分消其濕熱之氣也濕氣大勝主食不消化故食減
不知糓味加炒麴以消之復加五味子麥門冬人參
瀉火益肺氣助秋損也此三伏中長夏正旺之時藥
也
隨時加減用藥法
濁氣在陽亂於胷中則䐜滿閉塞大便不通夏月宜
少加酒洗黃蘖末苦寒之味冬月宜加吳茱萸大辛
苦熱之藥以從權乃隨時用氣以泄濁氣之不降也
借用大寒之氣於甘味中故曰甘寒瀉熱火也亦湏
用發散寒氣辛温之劑多黃蘖少也
清氣在隂者乃人之脾胃氣衰不能升發陽氣故用
升麻柴胡助辛甘之味以引元氣之升不令餐泄也
堵塞咽喉陽氣不得出者曰塞隂氣不得下降者曰
噎矣噎塞迎逆於咽喉胷膈之間令諸經不行則口
開目瞪氣欲絶當先用辛甘氣味俱陽之藥引胃氣
以治其本加堵塞之藥以瀉其標也寒月隂氣大助
隂邪於外於正藥内加吳茱萸大熱大辛苦之味以
瀉隂寒之氣暑月陽盛則於正藥中加青皮陳皮益
智黃蘖散寒氣泄隂火之上逆或以消痞丸合滋腎
丸滋腎丸者黃蘖知母微加肉桂三味是也或更以
黃連别作丸二藥七八十丸空心約宿食消盡服之
待少時以美食壓之不令胃中停留也
如食少不飢加炒麴
如食巳心下痞别服橘皮枳术丸
如脉弦四肢滿閉便難而心下痞加甘草黃連柴胡
如腹中氣上逆者是衝脉逆也加黃蘖(三分)黃連(一分)
(半)以泄之
如大便閉燥心下痞加黃連桃仁少加大黃當歸身
如心下痞夯悶者加白芍藥黃連
如心下痞腹脹加五味子白芍藥縮砂仁
如天寒少加乾薑或中桂
如心下痞中寒者加附子黃連
如心下痞中逆者加黃連生薑橘皮
如冬月不加黃連少入丁香藿香葉
如口乾嗌乾加五味子葛根
如脇下急或痛甚俱加柴胡甘草
如胷中滿悶鬱鬱然加橘皮紅青皮木香少許
如頭痛有痰沈重懶倦者乃太隂痰厥頭痛加半夏
(五分)生薑(二分三分)
如腹中或周身間有刺痛皆血澀不足加當歸身
如噦加五味子多益智少
如食不下胷中胃上有寒或氣澀滯加青皮陳皮木
香此三味為定法
如冬天加益智仁草豆蔲仁
如夏月少用更加黃連
如秋月氣澀滯食不下更加㯽榔草豆䓻仁縮砂仁
加白豆䓻仁
如三春之月食不下亦用青皮少陳皮多更加風藥
以退其寒覆其上
如初春猶寒更少加辛熱以補春氣之不足以為風
藥之佐益智草豆䓻皆可也
如脉弦者見風動之證以風藥通之
如脉澀覺氣澀滯者加當歸身天門冬木香青皮陳
皮有寒者加桂枝黃耆
如胷中緻塞或氣閉悶亂者肺氣澀滯而不行宜破
滯氣青皮陳皮少加木香㯽榔
如冬月加吳茱萸人參或胷中緻塞閉悶不通者為
外寒所遏使呼出之氣不得伸故也必寸口脉弦或
微緊乃胷中大寒也若加之以舌上有白胎滑者乃
丹田有熱胷中有寒明矣丹田有熱者必尻臀冷前
隂間冷汗兩丸冷是邪氣乘其本而正氣走於經絡
中也遇寒則必作隂隂而痛以此辨丹田中伏火也
加黃蘖生地黃勿誤作寒證治之
如秋冬天氣寒涼而腹痛者加半夏或益智或草豆
蔲之類
如發熱或捫之而肌表熱者此表證也可服補中益
氣湯一二服亦能得微汗則凉矣
如脚膝痿輭行步乏力或疼痛乃腎肝中伏濕熱少
加黃蘖空心服之不愈更增黃蘖加漢防己(五分)則
脚膝中氣力如故也
如多唾或唾白沫者胃口上停寒也加益智仁
如少氣不足以息者服正藥二三服氣猶短促者為
膈上及表間有寒所遏當引陽氣上升加羌活獨活
藁本最少升麻多柴胡次之黃耆加倍
腸澼下血論
夫隂陽明論云食飲不節起居不時者隂受之隂受之
則入五臟入五臟則䐜滿閉塞下為餐泄久為腸澼夫
腸澼者為水榖與血另作一𣲖如&KR2806;桶出也今時值長
夏濕熱大盛正當客氣喘而主氣弱也故腸澼之病甚
以涼血地黃湯主之
涼血地黃湯
黃蘖(去皮剉炒)知毋(剉炒已上各一錢)青皮(不去皮穰)槐子(炒)
熟地黃當歸(巳上各五分)
右件㕮咀都作一服用水一盞煎至七分去柤温服
如小便澀臍下悶或大便則復重調木香檳榔末(各五)
(分)稍熱服空心或食前
主生化之源足陽明為十二經之海主經營之氣諸經
皆禀之言陽明厥隂與何經相併而為病酌中以用藥
如權之在衡在兩則有在雨之中在斤則有在斤之中
也所以言此者發明脾胃之病不可一例而推之不可
一途而取之欲人知百病皆由脾胃衰而生也毫
釐之失則灾害立生假如時在長夏於長夏之令
中立方謂正當主氣衰而客氣旺之時也後之處
方者當從此法加時令藥名曰補脾胃瀉隂火升
陽湯
補脾胃瀉隂火升陽湯
柴胡(一兩五錢)甘草(炙)黃耆臣蒼术
(泔浸去黑皮切作片日曝乾剉碎炒)羌活(巳上各一兩)升麻(八錢)
人參(臣)黃芩(巳上各七錢)黃連(去鬚酒製五錢炒為)
(臣為佐)石膏(少許長夏微用過時去之從權)
右件㕮咀每服三錢水二盞煎至一盞去柤大
温服早飯後午飯前間日服服藥之時宜減食
宜美食服藥後忌語話一二時辰許及酒濕麵
大料物之類恐大濕熱之物復助火邪而愈損
元氣也亦忌冷水
如此證餐泄不禁以此藥𨗳其濕如餐泄及泄不止
以風藥升陽蒼术益胃去濕脉實腹脹閉塞不通從
權以苦多甘少藥泄之如得通復以升陽湯助其陽
或便以升陽湯中加泄藥
脾胃虛不可妄用吐藥論
六元政紀論云木鬱則逹之者蓋木性當動蕩軒舉是
其本體今乃鬱於地中無所施為即是風失其性人身
有木鬱之證者當開通之乃可用吐法以助風木是木
鬱則逹之之義也又說木鬱逹之者蓋謂木初失其性
鬱於地中今既開發行於天上是發而不鬱也是木復
其性也有餘也有餘則兼其所勝脾土受邪見之於木
鬱逹之條下不止此一驗也又厥隂司天亦風木旺也
厥隂之勝亦風木旺也俱是脾胃受邪見於上條其說
一同或者不悟木鬱逹之四字之義反作木鬱治之重
實其實脾胃又受木制又復其木正謂補有餘而損不
足也既脾胃之氣先巳不足豈不因此而重絶乎再明
胷中窒塞當吐氣口三倍大於人迎是食傷太隂上部
有脉下部無脉其人當吐不吐則死以其下部無脉知
其木鬱在下也塞道不行而肝氣下絶矣兼肺金主塞
而不降為物所膈金能尅木肝木受邪食塞胷咽故曰
在下者因而越之仲景云食煩以瓜蔕散吐之如經汗
下謂之虛煩又名懊憹煩躁不得眠知其木鬱也以梔
子豉湯吐之昧者將鬲咽不通上支兩脇腹脹胃虛不
足乃濁氣在上則生䐜脹之病吐之况胃虛必怒風木
巳來乘陵胃中内經以鐵酪鎮墜之豈可反吐助其風
木之邪不宜吐而吐其差舛如天地之懸隔大抵胷中
窒塞煩悶不止者宜吐之耳
安養心神調治脾胃論
靈蘭祕典論云心者君主之官神明出焉凡怒忿悲思
恐懼皆損元氣夫隂火之熾盛由心生凝滯七情不安
故也心脉者神之舍心君不寧化而為火火者七神之
賊也故曰隂火太盛經營之氣不能順養於神乃脉病
也神無所養津液不行不能生血脉也心之神真氣之
别名也得血則生血生則脉旺脉者神之舍若心生凝
滯七情離形而脉中唯有火矣善治斯疾者惟在調和
脾胃使心無凝滯或生懽忻或逢喜事或天氣暄和居
温和之處或食滋味或眼前見欲愛事則慧然如無病
矣蓋胃中元氣得舒伸故也
凡治病當問其所便
黃帝鍼經云中熱消癉則便寒寒中之屬則便熱胃中
熱則消糓令人懸心善飢臍巳上皮熱腸中熱則出黃
如糜臍巳下皮寒胃中寒則腹脹腸中寒則腸鳴餐泄
一說腸中寒則食巳窘廹腸鳴切痛大便色白腸中
寒胃中熱則疾飢小便痛脹腸中熱胃中寒則脹而
且泄非獨腸中熱則泄胃中寒𫝊化亦泄
胃欲熱飲腸欲寒飲雖好惡不同春夏先治標秋冬先
治本衣服寒無悽愴暑無出汗熱無灼灼寒無愴愴寒
温中適故氣將持乃不致邪僻也
此規矩法度乃常道也正理也揆度也當臨事制宜
以反常合變耳
胃氣下溜五臟氣皆亂其為病互相出見論
黃帝曰何謂逆而亂岐伯曰清氣在隂濁氣在陽榮氣
順脉衞氣逆行清濁相干亂於胷中是為大悗故氣亂
於心則煩心密嘿俛首静伏亂於肺則俛仰喘喝按手
以呼亂於腸胃則為霍亂亂於臂脛則為四厥亂於頭
則為厥逆頭重眩仆
大法云從下上者引而去之又法云在經者宜發之
黃帝曰五亂者刺之有道乎岐伯曰有道以下有道以
去審知其道是為身寳黃帝曰願聞其道岐伯曰氣在
於心者取之手少隂心主之輸(神門太陵)
滋以化源補以甘温瀉以甘寒以酸收之以小苦通
之以微苦辛甘輕劑同精𨗳氣使復其本位
氣在於肺者取之手太隂滎足少隂輸(角際并大淵腧)
太隂以苦甘寒乃亂於胷中之氣以分化之味去之
若成痿者以𨗳濕熱苦善多涕從權治以辛熱仍引
胃氣前出陽道不令濕土尅腎其穴在太谿
氣在於腸胃者取之足太隂陽明不下者取之三里(章門)
(中脘三里)
因足太隂虛者於募穴中𨗳引之於血中有一說腑
輸去腑病也胃虛而致太隂無所禀者於足陽明胃
之募穴中引𨗳如氣逆上為霍亂者取三里氣下乃
止不下復始
氣在於頭取之天柱大杼不知取足太陽滎輸(通谷深束谷深)
先取天柱大杼不補不瀉以𨗳氣而已取足太陽膀
胱經中不補不瀉深取通谷束骨丁心火巳脾土穴
中以引𨗳去之如用藥於太陽引經藥中少加苦寒
甘寒以𨗳去之清涼為之輔佐及使
氣在於臂足取之先取血脉後取其陽明少陽之滎輸
(二間三間深取之内庭䧟谷探取之)
視其足臂之血絡盡取之後治其痿厥皆不補不瀉
從隂深取引而上之上之者出也去也皆隂火有餘
陽氣不足伏匿於地中者血榮也當從隂引陽先於
地中升舉陽氣次瀉隂火乃𨗳氣同精之法
黃帝曰補瀉柰何岐伯曰徐入徐出謂之𨗳氣補瀉無
形謂之同精是非有餘不足也亂氣之相逆也帝曰允
乎哉道明乎哉論清著之玉版命曰治亂也
隂病治陽陽病治隂
隂陽應象論云審其隂陽以别柔剛陽病治隂隂病治
陽定其血氣各守其鄉血實宜決之氣虛宜掣引之
夫隂病在陽者是天外風寒之邪乘中而外入在人
之背上腑腧臟腧是人之受天外客邪亦有二說中
於陽則流於經此病始於外寒終歸外熱故以治風
寒之邪治其各臟之腧非止風寒而已亦淫濕暑燥
火皆五臟所受乃筋骨血脉受邪各有背上五臟腧
以除之傷寒一說從仲景中
風者有風論中暑者治在背上小腸腧中濕者治在
胃腧中燥者治在大腸腧此皆六淫客邪有餘之病
皆瀉在背之腑腧若病久𫝊變有虛有實各隨病之
𫝊變補瀉不定只治在背腑腧
另有上熱下寒經曰隂病在陽當從陽引隂必湏先
去絡脉經隧之血若隂中火旺上騰於天致六陽反
不衰而上充者先去五臟之血絡引而下行天氣降
下則下寒之病自去矣慎勿獨瀉其六陽此病陽亢
乃隂火之邪滋之只去隂火只損血絡經隧之(邪勿悞也)
陽病在隂者病從隂引陽是水糓之寒熱感則害人
六腑又曰飲食失節及勞役形質隂火乘於坤土之
中致糓氣榮氣清氣胃氣元氣不得上升滋於六腑
之陽氣是五陽之氣先絶於外外者天也下流伏於
坤土隂火之中皆先由喜怒悲憂恐為五賊所傷而
後胃氣不行勞役飲食不節繼之則元氣乃傷當從
胃合五里穴中推而揚之以伸元氣故曰從隂引陽
若元氣愈不足治在腹上諸腑之募穴若𫝊在五臟
為九竅不通隨各竅之病治其各臟之募穴於腹故
曰五臟不平乃六腑元氣閉塞之所生也又曰五臟
不和九竅不通皆陽氣不足隂氣有餘故曰陽不勝
其隂凡治腹之募皆為元氣不足從隂引陽勿悞也
若錯補四末之腧錯瀉四末之餘錯瀉者差尤甚矣
按岐伯所說況取穴於天上天上者人之背上五臟
六腑之腧豈有生者乎興言及此寒心徹骨若六淫
客邪及上熱下寒筋骨皮肉血脉之病錯取客於胃
之合及諸腹之募者必危亦岐伯之言下工豈可不
慎哉
三焦元氣衰旺
黃帝鍼經云上氣不足腦為之不滿耳為之苦鳴頭為
之傾目為之瞑中氣不足溲便為之變腸為之苦鳴下
氣不足則為痿厥心悗補足外踝下留之
如裏急後重又不去者當下之
如有傳變隨證加減
如腹中動摇有水聲而小便不調者停飲也診顯何
臟之脉以去水飲藥瀉之假令脉洪大用瀉火利小
便藥之類是也
如胃虛不能食而大渴不止者不可用淡滲之藥止
之乃胃中元氣少故也與七味白术散補之
如發熱惡熱煩燥大渴不止肌熱不欲近衣其脉洪
大按之無力者或兼目痛鼻乾者非白虎湯證也此
血虛發躁當以黃耆(一兩)當歸身(二錢)㕮咀水煎服
如大便閉塞或裏急後重數至圊而不能便或少有
白膿或少有血慎勿利之利之則必致病重反鬱結
而不通也以升陽除濕防風湯舉其陽則隂氣自降
矣
升陽除濕防風湯
蒼术(泔浸去皮四兩)防風(二錢)白术
白茯苓白芍藥(巳上各一錢)
件㕮咀除蒼术另作片子水一碗半煑此三元真
氣衰憊皆由脾胃先虛而氣不上行之所致也加
之以喜怒悲憂恐危亡速矣
脾胃論卷中
