欽定四庫全書
數學卷六
婺源江永撰
金水𤼵微
(勿菴先生五星紀要前數章論金水左旋右旋猶仍歷書之說以伏見輪同歲輪後因門人劉
允恭悟得金水自有歲輪而伏見輪乃其繞日圓象因詳為之說發前人所未發永初見此說
頗疑之即楊學山記卷末一條亦疑而不敢質再三思之繪圖試之果見伏見輪之繞日實由
歲輪上星行軌跡所成而二星本天皆在日天之下歷家以太陽之天為金水天以伏見輪當
次輪皆見其末而未及其本也此說悟於劉而勿菴先生發明之使五星高下遲速之原歸於
一貫即此一事已大有功於天學然非多作圖象詳為之說觀者終難瞭然是以特為此卷以
發先生之覆并可釋學山之疑)
勿菴先生曰問五星之法至西歷而詳明然其舊說五
星各一重天大小相函而皆以地為心其新說五星天
雖亦大小相函而以日為心若是其不同何也曰無不
同也西人九重天之說第一重宗動天次則恒星天又
次土星次木星次火星次太陽次金次水次太陰是皆
以其行度之遲速而知其距地有遠近因以知其天周
有大小理之可信者也星之天有大小既皆以距地之
遠近而知則皆以地心為心矣是故土木火三星距地
心甚遠故其天皆大於太陽之天而包於外金水二星
距地心漸近故其天皆小於太陽之天而在其内為太
陽天所包是其本天皆以地為心無可疑者惟是五星
之行各有歲輪歲輪亦圓象五星各以其本天載歲輪
歲輪心行於本天之周星之體則行於歲輪之周以成
遲疾留逆若以歲輪上星行之度聯之亦成圓象而以
太陽為心西洋新說謂五星皆以日為心蓋以此耳然
此圍日圈象原是歲輪周行度所成而歲輪之心又行
於本天之周本天原以地為心三者相待而成原非兩
法故曰無不同也(上三星在歲輪上右旋金水在歲輪上左旋皆挨度平行)夫圍
日圈象既為歲輪周星行之跡則遲留逆伏之度兩輪
皆有之故以歲輪立算可以得其遲留逆伏之度以圍
日圓輪立算所得不殊立法者溯本窮源用法者從簡
便算如歷書上三星用歲輪金水二星用伏見輪皆可
以求次均立算雖殊其歸一也或者不察遂謂五星之
天真以日為星失其指矣歷指又嘗言火星天獨以
日為心不與四星同余嘗斷其非是作圖以推明地谷
立法之根原以地為本天之心其說甚明其金水二星
歷指之說多淆亦久疑其非今得門人劉允恭悟得金
水二星之有歲輪其理的確而不可易可謂發前人之
未發矣問金水二星之求次均也用伏見輪歷指謂
其即歲輪其說非與曰非也伏見輪之法起於回歷而
歐邏因之若果即歲輪何為别立此名乎由今以觀蓋
即歲輪上星行繞日之圓象耳(王寅旭書亦云伏見輪非歲輪)然則
伏見輪既為圍日之跡上三星宜皆有之何以不用而
獨用之金水曰以其便用也蓋五星行於歲輪起合伏
終合伏皆從距日而生故五星之歲輪並與日天同大
而歲輪之心原在本天周故其圍日象又並與本天同
大上三星之本天包太陽外其大無倫又其行皆左旋
(所以左旋之故詳具後論)頗費解說故只用歲輪也至於金水本天
在太陽天内伏見輪既與之同大又其度順行故用伏
見輪(亦即繞日圓象)若用歲輪則金水之歲輪反大於本天(以歲
輪與日天同大故皆大於本天)故不用歲輪非無歲輪也承用者未能
深考立法之根輒謂伏見輪即歲輪其說似是而非不
可不知也伏見亦起合伏終合伏有似歲輪然歲輪之
心行於本天之周而伏見輪以太陽為心故遂以太陽
之平行為平行皆相因而誤者也然則金水既非以
太陽之平行為平行又何以求其平行曰歲輪之心行
於本天是為平行乃實度也實度者周度也(以本天分三百六十
度而以各星周率平分之則得其每日平行如土星二十九年竒而行本天一周則二十九日而行一度每日
平行十九分度之一是為最遲木星十二年周天每日平行約為十二分度之一火星二年周天約為每日平
行半度金星二百二十餘日周天約每日平行一度半強水星八十八日弱而周天約每日平行四度皆平行
實度)若歲輪及伏見輪雖亦各分三百六十度亦各有其
平行然而非實度也(此非本天上平行之度又非從地心實測之平行度)乃各星
之離度耳因此離度(下文詳之)用三角法從地心測之則得
其遲留伏逆之狀亦為實度矣(此實度不平行與本天之平行實度不同)
本天之度平行實度也歲輪及伏見乃離度也離度為
虛數故皆以半徑之大小為大小伏見輪上行度與
歲輪同所不同者半徑也伏見之半徑皆同本天歲輪
之半徑皆同日天問何以謂之離度曰於星平行内
減去太陽之平行故曰離度乃離日之度也以太陰譬
之其每日平行十三度竒者太陰平行實度每日十二
度竒者太陰之離度也(於太陽平行内减太陽平行)是故金星每日
行大半度竒水星每日約行三度皆於星平行内減太
陽之平行因金水行速其離度在太陽之前乃星離
於日之度故其度右旋順行與太陰同法也若上三
星則當於太陽平行内減去星行是為離度蓋以上三
星行遲在太陽之後乃星不及於日之度其度左旋而
成逆行與太陰相反然其為離日之行度一而已矣(王寅
旭五星行度解謂上三星左旋蓋謂此也然竟以此為本天終非了義)平行者對實行
而言也然實行有二一是本天最高卑之行亦曰實行
一是黃道上遲留逆伏實測亦曰視行是二者皆必以
本天之平行為宗若金水獨以太陽之平行為平行
是廢本天之平行矣又何以求最高卑乎圍日之輪
(即伏見輪)起合伏終合伏是即古法之合率也本天之行即
古法之周率也最高卑即古法之歷率也又有正交中
交以定緯度即如古法之太陰交率也(此一法是西法勝中法之一大
端)是數者皆必以本天取之故不得以圍日之輪為本
天歷指言金星正交定於最高前十六度水星正交
與最高同度其所指皆本天之度非伏見行之度則伏
見輪不得為本天明矣今以七政歷徵之不惟最高
卑之盈縮有定度即其交南北亦有定度故金星恒以
二百二十餘日而南北之交一終水星則八十八日竒
而交終此皆論本天實度原不論伏見行是尤其較著
者矣
永按七政皆有本天本天皆有平行之實度月與五
星皆有次輪而五星次輪亦曰歲輪皆因離日遠近
而生離度月之離度起合朔終合朔五星離度起合伏終合伏土木火三星在日之上其本天大其右行之度遲則於太陽平行度内減其星之行度是為歲輪上離度合伏至衝日半輪星西而日東衝日至合伏半輪星東而日西金水二星在日之下其本天小其右行之度速則於本天平行度内減太陽平行度為歲輪上離度合伏至衝日星東而日西衝日至合伏星西而日東金水本天雖小而歲輪亦如上三星與日天等大星在歲輪上半周則歲輪負星出日上至下半周乃在日天下其繞日之圓象實由歲輪上星行軌跡所成與上三星成繞日大圓者同理而歷家别名為伏見輪但於伏見輪上離度筭其距日實行則與歲輪所得不殊又即以太陽之平行為二星之平行皆徑捷之權法而承用者遂以伏見當歲輪以日天為二星本天且置本輪均輪於日天上而二星之本天與歲輪皆隐得勿菴先生發其藴本象始明終疑金星二百二十四日竒周天水星八十八日周天何以能終古附日也乃多作圖以顯其象
此設金星合伏時在歲輪之頂以為起算之端因及歲輪心行一象限也甲為地心亦為金星本天與黃道之心乙丁己戊為黃道午酉未申為本天庚辛心壬為歲輪庚辰寅夘為伏見輪歲輪心午在本天周乙為太陽庚為星合伏時星在日上從甲望之同在一直線此星在歲輪上本象也若設伏見輪繞日乙為輪心即太陽其合伏之點庚即歲輪之頂星在歲輪頂即在伏見輪頂也若向後五十六日有竒歲輪心行一象限(此姑以輪心行言之實因本天右旋故帶動歲輪也又本天上更有本輪本輪上有均輪歲輪心在均輪上其差者微此姑勿論後倣此)至酉為辰子丑癸輪則太陽自乙行至丙(五十五度竒)而星在歲輪上自癸行至亥(三十四度竒癸即前之合伏點庚)其繞日之伏見輪(戌亥氐亢)心至丙其周與歲輪交於亥(亥為星所到)房至亥(房為合伏點)猶癸至亥也(同度)
此又五十六日竒併前為一百十二日竒歲輪又行一象限心至未也(凡行象限)二太陽自乙至辰一百十度竒星自心至子六十九度竒若自伏見輪上觀之輪心在辰其周與歲輪交於子子即星所到也丑至子猶心至子也(丑與心皆合伏點)黃道上角至辰即星離日次均度也
此圖有二行其一己庚辛壬歲輪心行至戊則太陽在丙星在癸而伏見輪(夘巳寅癸輪)亦交於癸其一子丑午未歲輪心行至乙則太陽在丁星在申而伏見輪(申亢酉氐輪)亦交於申又五十六日竒併前為一百六十八日半強歲輪又行一象限心至戊(併前三象限)太陽自房心至丙一百六十六度強星自庚歷辛至癸(庚即第一圖合伏庚點)一百三度太強伏見輪自辰至癸亦如之(辰亦合伏點)又五十六日竒併前二百二十四日半強歲輪又行一象限心至乙(併前一周)太陽自房心至丁二百二十一度半弱星自子丑至申一百三十八度半強伏見輪自戌氐至申亦如之(子戌皆合伏點)
金星行歲
輪圖四
此圖亦有二行其一癸寅丑子歲輪心行至丙則太陽在夘星在申而伏見輪(酉申戌亥輪)亦交於申其一亢心氐房歲輪心行至丁則太陽在午星在未而伏見輪(尾箕未斗輪)亦交於未又五十六日竒併前為二百八十一日弱歲輪又行一象限心至丙(併前一周外又一象限)太陽自辛庚至夘二百七十六度太強星自子歴癸至申(子即第一圖合伏庚點)又五十六日竒併前為三百三十七日強歲輪又行一象限心至丁(併前一周外又二象限)太陽自辛庚至午三百三十二度強星自氐歷房亢至未二百七度太強(氐即第一圖合伏庚點)伏見輪自牛歷尾箕至未亦如之(牛亦合伏點)
此又五十六日竒併前為三百九十三日強歲輪(癸丑子寅)又行一象限(併前一周外又三象限)心至戊太陽行一周又自已至未二十七度半星自丑子寅至酉二百四十二度半弱(丑即第一圖合伏庚點)伏見輪自申辰午至酉亦如之(申亦合伏點)
此圖有二行其一戊壬癸庚次輪心行至丙則太陽在房星在酉而伏見輪(酉巳亥未輪)亦交於酉其一辛斗亢牛歲輪心行至午則太陽在心星在辰而伏見輪(夘辰寅氐輪)亦交於辰又五十六日竒併前為四百四十九日少強歲輪又行一象限心至丙(併前二周)太陽行一周又自丁至房八十二度太強星自戊歷壬癸至酉(戊即第一圖合伏庚點)二百七十七度強伏見輪自申歷巳亥未至酉亦如之(申亦合伏點)又五十六日竒併前為五百五日半強歲輪又行一象限心至午(併前二周又一象限)太陽行一周又自丁房至心一百三十八度強星自己歷辛斗亢至辰三百一十一度半強(己即第一圖合伏庚點)伏見輪自午歷寅氐夘至辰亦如之(午亦合伏點)
此圖亦有二行其一子牛壬癸歲輪心行至丙則太陽在心星在戌而伏見輪(申酉戌亥輪)亦交於戌其一寅辰斗角歲輪心行至女則太陽在丑星在午而伏見輪(夘未巳午輪)亦交於午又五十六日竒併前為五百六十一日太弱歲輪又行一象限心至丙(併前二周有半)太陽行一周又自丁歷戊庚至心一百九十三度半強星自壬歷癸子牛至戌三百四十六度強(壬即第一圖合伏庚點)伏見輪自亢歷亥申酉至戌亦如之(亢亦合伏點)又五十六日竒併前為六百一十七日太強歲輪又行一象限心至女(併前二周又三象限)太陽行一周又自丁戊庚至丑二百四十九度稍強星自辰左旋一周至午二十一度稍弱(辰即第一圖合伏庚點)伏見輪自房右旋一周至午亦如之(房亦合伏點)
此設水星合伏時在歲輪之頂因及歲輪心行一象限也甲為地心丙申未午為黃道乙丁己辛為本天戊亥尾亢為歲輪戊己子癸為伏見輪歲輪心乙在本天周丙為太陽戊為星合伏時星在日上從甲視之同一直線此星在歲輪上本象若設伏見輪繞日丙為輪心即太陽其合伏之點戊即歲輪之頂星在歲輪頂即在伏見輪頂也(本天上更有本輪均輪歲輪心在均輪上其差皆微此勿論後倣此)設合伏後二十二日弱歲輪行一象限(己角戌酉輪)心至丁則太陽自丙行至庚二十一度太弱星自酉至壬(酉即合伏戊點)六十八度少強自丑牛夘丙伏見輪上觀之則自斗至壬亦六十八度少強也(斗亦合伏點)
此圖有二行其一己子丁己歲輪心行至乙則太陽在酉星在房而伏見輪(未戌房申輪)亦交於房其一午癸丑夘歲輪心行至辛則太陽在亥星在心而伏見輪(尾角斗心輪)亦交於心又二十二日弱併前為四十四日弱歲輪又行一象限心至乙(併前二象限)太陽自庚至酉四十三度少強星自丁歷巳至房(丁即第一圖合伏戊點)一百三十六度半強伏見輪自氐歷戌至房亦如之又二十二日弱併前六十六日弱歲輪又行一象限心至辛(併前三象限)太陽自庚至亥六十五度強星自癸歷丑夘至心二百五度弱(癸即第一圖合伏戊點)伏見輪自亢歷角斗至心亦如之(亢亦合伏點)
此圖有三行其一戊寅庚夘歲輪心行至乙則太陽在午星在酉而伏見輪(酉柳女尾輪)亦交於酉其一辰子己房歲輪心行至氐則太陽在未星在戌而伏見輪(斗牛虛戌輪)亦交於戌其一丙亢壬角歲輪心行至巳則太陽在申星在亥而伏見輪(井室亥危輪)亦交於亥又二十二日弱併前為八十八日弱歲輪又行一象限心至乙(併前一周)太陽自丁行至午八十六度太弱星自戊歷寅庚夘至酉(戊即第一圖合伏戊點)二百七十三度少強伏見輪自心歷柳女
尾至酉亦如之(心亦合伏點)又二十二日弱併前為一百
一十日弱歲輪又行一象限心至氐(併前一周又一象限)太陽自
丁行至未一百八度少強星自房歷辰子巳至戌(房即
第一圖合伏戊點)三百四十一度半強伏見輪自壁歷虛牛斗
至戌亦如之(壁亦合伏點)又二十二日弱併前為一百三
十二日弱歲輪又行一象限心至巳(併前一周半)太陽自丁
至甲一百二十日強星自壬左旋一周又五十度弱至
亥(壬即第一圖合伏戊點)伏見輪自奎右旋一周復至亥亦如之
(奎亦合伏點)
錫山楊學山作枚曰(書五星紀要後)西法步五星土木火有歲
輪金水有伏見輪雖兩輪行度求角之法皆同然歲輪
上為星離日之虛度輪心在本天伏見輪則有自行度
輪心即太陽細按歷書之說蓋謂上三星本天包太陽
天外星離日而又與日有定距是生歲輪其半徑恒與
太陽天等若金水之本天即太陽天其平行與太陽同
距等亦與太陽等(俱一千一百四十二地半徑)而此伏見一輪以日
為心繞日環轉而為伏見使非此輪則星無所為伏見
(以平行同太陽故也)故名伏見輪其輪之半徑皆有定度(金星七千二百
竒水星三千八百竒)是其意原非以伏見輪當歲輪若果即為歲
輪則半徑宜有大小何則火星因與太陽天近尚有日
躔本天二差以變次均角豈金水在太陽天下而反無
之今測不然是伏見輪另為一種行動為金水之所獨
故昔人别立伏見輪之名也其所云即歲輪者蓋因行
法相同而混言之耳今勿菴之說又異是謂五星皆同
一法皆有歲輪上三星因本天大故用歲輪金水因歲
輪大難用故用繞日圓象(即伏見輪如上三星圍日之圈)如此可明金
水自有本天因得自有高卑亦自有平行度因在日天
下速於太陽本天斜倚黃道因有正交中交之名諸根
底俱有著落且五星一貫但依此立算凡星平行自行
之根數初均次均之度分南緯北緯之大小皆與歷書
數迥異騐之於天未識合否余嘗疑歷指論五星緯說
多混淆金水尤略因作五星緯行解一卷明之勿菴之
說不敢遽定其是非存之以待參攷焉
永按學山先生謂勿菴之說不敢遽定其是非今繪
圖試之歲輪上星所到與伏見輪上星所到一一相
符則勿菴先生之說信矣然諸圖皆設歲輪心於本
天未設本輪均輪愚初猶疑本輪均輪設於本天未
必能符伏見輪上所算之數也既而擬法算之(算例見後)
雖平行自行初均次均與伏見算大異而以後均加
減歲輪行則與伏見所算之實行不約而同於是前
疑盡釋而算例亦可立矣若南緯北緯之大小勿菴
先生已詳言之謂本天上歲輪心所行之周半在黃
道北半在黃道南其勢斜立星體行伏見輪周其勢
亦斜立與之相應故其交角等夫交角既等則歲輪
上之緯與伏見輪之緯亦必等豈兩輪事事相符而
緯行一事獨違異者況星之緯南緯北實由歲輪心
所到乎(輪心到正交中交則無緯度)楊先生亦可無疑於此也永
别有餘論具於左
凡星體皆載於歲輪上歲輪之心在均輪均輪之心
在本輪本輪之心在本天其大遲速在本天之行其
小盈縮在本輪均輪之轉五星皆同
歲輪由星為太陽所攝而生歲輪隨本天旋轉聯其
行跡自成繞日之輪其輪各與本天等大若主太陽
言之似星本繞日因星在繞日輪上旋轉而成與太
陽本天等大之歲輪(西士謂五星皆以日為心)若主本天言之則
繞日輪生於歲輪勿菴先生始謂上三星之繞日為
虛跡非實象後又謂金水伏見輪亦如圍日之圓象
實為歲輪周行度所成然則本天與歲輪猶表也繞
日圈伏見輪猶景也
置本輪均輪於金水歲輪上與伏見輪上所算之黃
道度不殊然則上三星亦可置本輪均輪於繞日圈
上立算此天能之巧妙若上三星用歲輪金水用伏
見輪則步算之權宜也各星本輪均輪止一耳何以
隨人兩置之而皆可由其本同故也其所以然者不
出三角之理後有圖明之
歷家於金水何以不用歲輪立算伏見顯而歲輪
隱也然則歷家既便於伏見立算矣必不用歲輪
之隱而曲勿菴先生之說亦可置勿論乎曰不然疇
人之所便用者法也儒家所講求者理也有勿菴之
說而後知二星亦有本天有歲輪與上三星一貫因
其本天在日天下故其左旋者漸遲右旋者漸速下
至太陰上至恒星高下遲速各以其等而西人始言
天有重數之說得此益明故愚以為甚有功也否則
但以二星之行與日等其本天與日天混而為一烏
覩所謂九重者乎
梅先生恐人謂歲輪實有堅硬之物則有人持珠竿
行於浮屠梯磴之喻門人劉著亦有風中放紙鳶之
喻皆謂員周為虛設二喻皆妙永又思之使其只有
一本天一歲輪則謂因相距之半徑隨天旋繞而成
員象可也而本天之上有本輪本輪之上有均輪均
輪之上乃有歲輪至太陰則小輪尤多諸輪又各有
其左旋右轉隨動自動起點行度之異又火星之次
輪時時不等水星之均輪一周三周一若實有諸輪
相聯相貫相推相盪又且多其變態者則在天雖無
輪之形質而有輪之神理雖謂之實有焉可也
學山謂火星因與太陽天近故有日躔本天二差以
變次均角愚始亦疑其然後細攷之此說未確使火
星之次輪半徑由近日天而致差則木星天距火星
未甚遠豈得無些小之差土星天雖去日天甚遠而
本輪比諸星獨大亦豈得無微細之差歷家積候之
久雖有小差必能立法以追其變使土木次輪亦如
火星之例豈不依火星距日日差之法為活動之算
以窮其變今攷之不然則次輪半徑有二差惟火星
則然金水雖最近日次輪半徑有定尤可互證
伏見輪雖曰以太陽為心其實亦非真以太陽之形
體為心也乃是太陽本輪之心為之心耳故算次均
角不因太陽之盈縮高卑而改變惟算合伏與退合
兩日以太陽實行定其實合伏實退合之時刻以此
例之土木二星繞日圈其真心亦是太陽本輪心非
太陽之形體也惟火星不然耳
梅先生云歲輪大小又因於太陽高卑伏見輪既以
日為心則太陽行最高時伏見輪從之亦高而星去
地遠太陽行最卑則伏見輪從之卑而去地近永思
之金水近日使伏見半徑果因太陽高卑而有改變
則太陽行至三宫九宫平視兩行差不啻兩度伏見
輪半徑亦當大兩度歷家有不覺者乎知其所謂心
者為太陽本輪心非太陽形體則此疑冰釋矣梅
先生又謂太陽有高卑則黃道半徑有大小星亦能
變緯度論視緯當兼用兩種高卑立算永謂算視緯
必用星距地心線定其遠近此線即黃道上星距太
陽本輪心之界線也算次均角即此線所界之度求
次均不因太陽高卑而變則此線亦不因太陽高卑
而改疑其無緯差
五星紀要詳於金略於水永考水星與金星不同者
有二事其一則均輪也他星均輪最高時起最近點
右旋而倍引數獨水星均輪最高時起最遠點右旋
三倍引數(引數一度均輪三度)其一則交角也金星交角三度
二十九分惟一耳水星交角則時時不同伏見輪心
在大距與黃道交角五度四十分伏見輪心在正交
當黃道北則減南則加伏見輪心在中交當黃道北
則加南則減其加減各有與大距交角相較之數以
距交實行逐度算其交角加減交角而得實交角此
二事蓋相因其理極精微
又按歷書水星前後緯表南北之向與金星相反初
不知其何故及考之歷象考成求金水正交行置最
高平行金星則減十六度水星則加減六宫得正交
平行乃知水星正交與最卑同度而舊法謂與最高
同度是以正交為中中交為正故南北與金星相反
當易其正中之名乃與諸曜一例
金水算例
從伏見輪立算二星皆以太陽之平行為平行輪上繞
日之行為伏見平行求初均於本星平行内減最高行
為引數金星用直角形水星用三角形(歷數考成之法)求得均
角以加減本星之平行為初實行(初宫至五宫為減六宫至十一宫為加)
又反用加減號以加減伏見平行為伏見實行(加星行則減伏
見行減星行則加伏見行)求次均先求伏見輪心距地心線(求得初均角即
用割線比例求之)以此線與伏見輪半徑為兩邊以伏見實行
為所夾之外角(過半周者與全周相減用其餘)用切線分外角法求半
較角以減半外角餘為次均角以加減初實行(伏見輪初宫至
五宫為加六宫至十一宫為減)為黃道上實行
右法歷家所用者也若用歲輪算法如後(永所推)
從歲輪立算二星皆以行度(即本星平行與太陽同)離度(即伏見平行)
併之為歲輪之平行置本輪均輪於各本天(與伏見法置於太陽
本天者異)於歲輪平行内減最高行為引數亦用直角(金星)三
角(水星)形法求均角以加減本星之行度為初實行又反
用加減以加減本星之離度為定離度於定離度内求
次均亦先求得歲輪心距地心線為一邊(此邊小)以歲輪
半徑為一邊(此邊大)定離度為所夾之外角(過半周者伏見輪之半徑
小次均為對小邊之角故以半較角減半外角為對邊之小角歲輪半徑大次均為對大邊之角故以半較角
加半外角為對邊之大角)以次均加減歲輪平行(初宫至五宫為減六宫至十一宫為
加)為黃道上實行與伏見輪所算實行同
算理
金水本天與太陽本天高下不同其本輪均輪一置於伏見輪心一置於歲輪心各依本法算之所得之初均次均數亦迥不同而求黃道實行兩者若合符節此必有所以然之理作圖明之
甲為地心丙為太陽乙
為金星辰午丁弧為本
天戊丙巳弧為黃道子
辛丑弧為歲輪壬乙癸
弧為伏見輪丁為歲輪
心丙為伏見輪心此設
太陽自戊行至丙而歲
輪心自辰行至丁則星
體必在乙乙點為歲輪與伏見輪相交之處也歲輪子乙弧與黃道戊丙弧同度亦即與伏見輪壬庚弧同度皆星本行之度與太陽行度等者也歲輪乙辛弧與黃道丙己弧同度亦即與伏見輪庚乙弧同度皆為星離合伏之度歷家所謂伏見行者也(歲輪左旋自辛至乙為離度伏見右旋自庚至乙為離度)夫辛乙與庚乙同度黃道上為丙夘巳之度而人從甲望乙見黃道上星在夘則夘丙為星距太陽之視度其角為夘甲丙角亦即庚甲乙角若從伏見立算當算庚甲乙角得丙夘加戊丙得戊夘為黃道上實行度若從歲輪立算則輪上辛乙從黃道上視之為巳夘其角為己甲夘亦即辛甲乙當算辛甲乙角得夘己以夘巳減戊巳亦得戊夘為黃道上實行度然則兩輪立算始異終同由辛乙與庚乙同度黃道上為丙己中間有星距地心線(乙甲)截丙巳於夘分為兩甲角(一夘甲丙一夘甲己)算兩甲角一加一減則必無不合也兩甲角成斜方形邊有四線丙甲為伏見輪心距地心線乙丙為伏見輪半徑丁甲為歲輪心距地心線乙丁為歲輪半徑兩輪心所到各不同則斜方形亦不一皆此四線之伸縮其極也四線合為一線中線如兩線之長(合伏與退合時)此圖未加本輪均輪則乙丙等丁甲乙丁等丙甲對邊皆平行本非天上實象姑以此明立算之本設本輪均輪之四線圖如左
此圖乙丙乙丁如前丙甲與
乙丁丁甲與乙丙各微不等
對邊亦各不平行由丙丁二
輪心有本輪均輪各有高卑
則丙甲丁甲二距地心線有
改變乙點為心所在亦有移
動而黃道上丙夘丙巳兩視度亦有損益也而算兩甲角以求實行度必無不合凖前圖論之丙甲丁甲二
距線若常如兩輪半徑則丙角與丁角同大(邊線平行同對乙甲
線故也)丙甲乙角與丁乙甲角同大(同對半徑小邊)丙乙甲角與
丁甲乙角同大(同對半徑大邊)如後圖丙甲丁甲二距線既變
則兩形中無相等之角即丙丁二甲亦變矣角變而丙
己之弧度不變是以其終必合也丙丁二角何以變
也依前圖言之丙角之外角度為伏見輪上庚乙丁角
之外角度為歲輪上辛乙庚乙與辛乙本同度也因兩
輪上各有初均加減則度不同而庚丙乙與乙丁辛兩
外角變矣外角變故内角必變也丙己之弧度何以
不變也凡初均數加星行者即減伏見加伏見者即減
星行二者迭為損益而總數不改是以斜方形中但移
其乙甲距線而黃道上丙己之度為戊丙之餘原與庚
乙乙辛等者未嘗變是以次均算得夘巳減戊己猶之
算得丙夘加戊丙也由是觀之任丙甲丁甲二邊時
時改變乙甲線時時移動而得黃道上戊夘之實度必
無不同乙甲丙角所對者乙丙小邊故以半較角減
半外角爲甲角乙甲丁角所對者乙丁大邊故以半較
角加半外角爲甲角自然之理也兩輪算黃道實度
旣同矣乙甲爲星距地心線亦同乎曰此不待言也乙
甲者丙角丁角同用之對邊也以角算度旣合矣邊焉
得不合
右圖就金星輪圖之水星倣此
數學卷六
