龍筋鳳髓判卷一唐張鷟撰
明劉允鵬注
中書二條(漢武帝置中書令魏晉以下始置省唐因之)
中書舍人王秀漏洩機密斷絞不伏款於掌事張
會處得語秀合是從會款所傳是實亦非大事不
伏科
鳳池清切(杜祐通典中書省謂之鳳凰池)鷄樹深嚴(魏晉世語殿中有鷄棲樹初學記韋)
(承慶中書省詩清切鳳凰池扶疎鷄樹枝)敷奏帝俞對揚休命(二句散出尚書左傳)召
為内史流雅譽於周年(史記召公奭支庶皆為周卿士蓋卿士即周官内史之職也爾)
(雅歲名周曰年)荀作令君振芳塵於魏闕(魏志荀彧所舉皆命世大才人謂之曰荀)
(令君之舉善不舉不休陸德明莊子音義曰魏象魏闕人君門也以其巍然故曰魏闕)張會掌機
右掖務在便蕃(唐宣政殿有兩掖中書省在右稱右掖)王秀負版中書情
惟密勿(孔安國論語注負版者持邦國之圖籍也文獻通考漢置中書令盖周官内史之職也以其總)
(掌禁中書記故謂之中書擅道鸞晉陽秋肅祖以温嶠為中書令曰卿文旨清遠宜居機密)理湏克
清克慎慕金人以口緘(家語孔子入后稷廟有金人三緘其口銘其背曰古之慎言人)
(也)一德一心仰星街而舌卷(尚書乃一德一心漢書曰畢昴間天街也街北胡也)
(街南中國也揚子觧嘲曰欲談者卷舌而同聲晉書天文志卷舌六星在昴北主口語以知䜛佞也)温樹
之號問且無言(漢書孔光典樞機十年或問温室省中樹光不應)惡木之隂過
而不息(陸機猛虎行熱不息惡木隂管子曰士懷耿介之心不蔭惡木之枝惡木尚能耻之况與惡人)
(同處乎)豈得漏秦相之騎乘故犯疎羅(史記秦始皇幸梁山宫望見丞相李)
(斯車騎衆弗善也或告丞相後損車騎始皇怒曰此中人泄吾語捕在旁者殺之)盗魏將之兵
符自輕刑典(通鑑秦伐趙魏將晉鄙救趙次于鄴公子無忌用侯生計說如姬竊兵符殺鄙奪其)
(軍以進)張會過言出口駟馬無追(鄧析子一言而非駟馬不能追一言而急駟馬)
(不能及)王秀轉泄於人三章莫捨(左傳言語漏泄職汝之由漢書高祖約法三章)
若潜謀討襲理實不容漏彼諸蕃情更難恕(若此則大事宜寘罪)
非密既非大事法許准法勿論待得指歸方可裁决
通事舍人崔暹奏事口誤御史彈付法大理斷笞
三十徵銅四斤暹款奏事雖誤不失事意不伏徵
銅
崔暹風神爽俊詞彩抑揚雅調疎通清音朗徹(上條既首述中)
(書事此徑就暹說起)裴楷之英姿肅肅朝野羽儀(晉書裴楷風神高邁容儀俊爽)
(時謂之玉人后為中書令班固幽通賦羽儀上京)魏舒之容止堂堂羣寮領袖
(晉書魏舒文帝重之曰魏舒堂堂人之領䄂也)自可曳裾紫禁(漢書鄒陽云何王之門不可以)
(曳長裾謝莊宣貴妃誄收華紫禁注云王者之宫為紫禁或謂宫中為紫禁)伏奏青規(尚書敷奏)
(以言漢書史丹為侍中諫元帝廢太子頓首伏青蒲上應劭注云以青規地曰青蒲)助朝廷之光
輝贊明時之喉舌(唐六典中書佐天子而執大政)芝泥發彩宣鳳藻而
騰文(河圖舜即位黃龍負圖置舜前黃玉柙白玉檢黃芝泥章曰黃帝符璽桉芝泥天子封璽所用)蘭
檢浮香潤龍縑而動色(河圖白玉檢蘇味道受啚温洛詩綠綺膺河檢李嶠拜洛詩)
(千秋瑞檢開初學記曰古者以縑帛依書長短截之名曰憣紙唐翰林志中書用黃白麻為綸命唐會要凡赦)
(書等用白麻不用印予按芝泥二句言印也蘭檢二句言麻也)豈容金馬之對未被
譽稱(漢書公孫弘對策天子擢為第一待詔金馬門)神羊之威俄聞奏劾(后漢書輿)
(服志獬豸神羊也能别曲直楚王嘗獲之以為冠秦滅楚以其冠賜御史服之)罰金既罹於疎
網(漢書曰犯蹕當罰金老子天網恢恢疎而不漏曹植責躬詩表天網不可重罹)辨璧無舍於
明珠(抱朴子識珍者必拾濁水之明珠賞氣者必採穢藪之芳蕙)過誤被彈止當笞
罪不失事意自合無辜(唐六典通事舍人宣讀失句度用拾遺團句以助之謂之把麻)
(漢書京房死後客星入市即無辜之騐)雖觸凝霜(大戴禮隂氣勝則凝而為霜崔篆御史箴簡上)
(霜凝)理宜清雪(清雪喻釋也王子年拾遺記廣延國常雨清雪)
門下省二條(漢謂之侍中寺晉給事黃門郎與侍中俱管門下事因謂之門下省)
給事中楊珍奏状錯以崔午為崔牛斷笞三十徵
銅四斤不伏
沉沉青瑣(漢官儀黃門郎日暮入對青瑣闈注云青瑣戸邊青鏤也刻為連瑣文而青塗也)肅
肅黃樞(盧諶宣徽賦楊朝隠於黃樞注云揚雄為黃門郎三葉不徙官)望重鸞司(初學記門)
(下省唐改曰鸞臺)任光龍作(尚書龍作納言孔安國注云龍臣名潘岳贈陸機詩齊轡羣龍讚納)
(言)掌壺負璽步頓於是生光(齊職儀漢孔安國為侍中掌御唾壺環齊要略侍中)
(古官也大駕出則負璽以從左思魏都賦習步頓以升降)左貂右蝉揖譲由其動價
(漢官儀侍中冠惠文冠左貂右蝉董已輿服志曰蝉取居高飲清貂取内勁悍外温潤意曹植贈王粲為侍中)
(詩戴蝉珥貂)楊珍門承積閥(史記注明其等曰閥積其功曰閱)榮重搢紳(史記)
(注搢插也插笏於紳)趋左掖之嚴凝(顔師古漢書注掖門在兩傍如人臂掖唐書含元殿右曰)
(宣政殿左右有兩掖按門下省在左故稱左掖)奏上臺之清切(初學記唐龍朔初改侍中為東)
(臺在左按上臺即東臺也)出納王命職當喉舌之官(毛詩出納王命王之喉舌孔安)
(國尚書注納言喉舌之官)光闡帝猷佐處腹心之地(盧諶贈劉琨詩光闡遠韻王融)
(曲水詩序紹清和於帝猷毛萇詩傳可以制斷公侯之腹心)恪勤之譽未出於丹闈
(後漢書胡廣恪勤職事爾雅宫中門謂之闈)舛繆之愆已塵於清憲(韻府羣玉何禎)
(詔為秘書丞主者謬以為郎按主者罪管子正月之朔君乃布憲大夫皆受憲)馬字點少尚懼
亡身(漢書石建為郎中令奏事書下讀之驚恐曰書馬者與尾而五今乃四不足一獲譴死矣註云馬下)
(曲者為尾并四點為四足凡五)人名不同難為逃責(後漢書王愔典選令吏唱名誤以盧)
(士深為士琛深自呼其名愔曰盧郎眀潤所以加玉)准犯既非切害原情理或可
容何者寧失不經宥過無大(此二句尚書大禹謨文孔安國注云仁愛之道也)
崔牛崔午即欲論辜甲申甲由如何定罪
左補闕陳邃司制勅知勅書有誤不奏輙改所改
之次與元勑同付法不伏
陳邃繆司綸綍(北史薛道衡典司綸綍)沗掌樞機(唐書温大雅性周謹掌樞機務)
(謝絶賓客)參詳蘭葉之文(河圖黃帝往視河洛見大魚折澑而至汎白啚蘭葉朱文以授於帝)
宣越芝英之字(初學記古今篆隸文體有芝英書唐翰林志天子召學士於禁中草詔雖出宸翰所)
(揮亦資檢校謂之視草)拾遺補闕躡山甫之清塵(應劭漢官儀侍中與帝升降拾)
(遺補闕毛詩曰衮職有闕仲山甫補之續漢記隂識拜時進極言正議常慕仲山甫夙夜匪懈楚辭聞赤松之)
(清塵)獻可替否尋晏嬰之勝迹(應劭漢官儀漢置散騎及中常侍各一人獻可替否)
(也左傳曰晏子曰君所謂可而有否焉臣獻其否以成其可君所謂否而有可焉臣献其可以去其否)設
令魚魯紕繆理合上聞(抱朴子書字之訛有寫魯為魚帝為虎)豕亥參差
無疑下斷(家語有人讀史云三豕渡河子夏曰乙亥渡河校之果然)豈容斟酌聖意
加減繇言(晉摯虞尚書箴闡我王繇王繇允塞)用寸管以窺天(莊子用管窺天不亦)
(小乎釋三藏法師傳寸管不可窺天小蠡難為酌海)持小瓠而測海(東方朔答客難以蠡測海)
(張晏注云蠡瓠瓢)未經上白(廣韻白告也)輙敢雌黃(韻府羣玉古人寫書用黃紙有)
(誤以雄黃滅)定字雖復無差據罪終湏結正八十之杖自作
難逃三千之條(尚書五刑之屬三千)理宜明罰(文子臯陶為大理天下無虐刑周易)
(明罰勑法)
公主二條(周天子嫁女於諸侯不自主婚必使諸侯同姓者主之故謂之公主)
永安公主出降有司奏禮錢加長公主二十萬(漢書)
(帝女為公主帝姊妹為長公主)造第宅所費亦如之羣下有疑
金機札札靈婺皎㓗於雲間(文選古詩皎皎河漢女札札弄機杼注云札札機杼)
(聲左傳曰有星出於婺女杜預注云星占婺女為既嫁之女織女為處女謝靈運詠牛女詩雲漢有靈匹)銀
漢亭亭少女倭遲於巽位(初學記天河謂之天漢亦曰銀漢按少女即星占處女也)
(毛萇詩傳倭遲歴遠之貌周易巽東南也陸機擬古詩織女東南顧大戴禮夏小正云七月初昏織女正東而)
(向)故瀟湘帝子乘洞浦而揚波(謝朓詩瀟湘帝子游山海經洞庭之山帝之二)
(女居之常游於江風交瀟湘之川郭璞注云二子游戱能令風波之氣共相交通言其靈蠁也許氏說文浦水)
(濱也按洞浦洞庭之濱也吳越春秋子胥死吳王投之江子胥因隨流揚波成濤激岸)巫峽仙妃
映高堂而散雨(山海經丹山西即巫山帝女居焉其間首尾一百六十里謂之巫峽宋玉高堂)
(賦序先王之游高堂夢一婦女王幸之去而辭曰妾在巫山之陽高堂之岨朝為行雲暮為行兩張景陽咏懷)
(詩雲乖雨散心乎愴而按散雨即雨散是離絶意梁張率長相思詩美人之遠如雨絶)公主穠華
發彩(毛詩何彼穠矣唐棣之華鄭元箋云喻顔色美盛)舜萼延祥(毛詩有女同車顔如舜華)
(鄭元毛詩箋承華者萼也)六珈玉步之辰(毛詩副笄六珈孔穎逹正義曰珈笄餙六珈餙之有)
(六左傳若步玉趾)百兩香飛之日(毛詩百兩將之毛萇詩傳百兩百乘也初學記張文恭七)
(夕詩雲路七香飛杜陽編漢唐公主下降乘七寳步輦四面綴香囊貯辟邪香瑞麟香皆異國所獻)三公
主婚(春秋指掌碎玉天子嫁女秦漢以來使三公主之故呼公主)鵷鸞接羽(唐牛鳳受圖温)
(洛詩微臣矯弱翮抃舞接鸞鷖)百枝燈燭光沁水之田園(漢書金枝秀華注云金枝)
(銅燈百二十枝晉孫惠百枝燈賦曄若雲亭爛已星布後漢書竇憲女弟立為皇后憲恃宫掖聲勢奪沁水公)
(主園)萬轉笙竽雜平陽之歌舞(漢書孝武衛皇后字子夫為平陽公主善謳者帝過)
(平陽公主謳者進獨悦子夫得幸陳周弘譲長笛詩氣吐平陽塢隋李德林夏日詩舞袖冠平陽)玲瓏
玉珮振霞錦於仙衣(漢武内傳上元夫人帶六出火玉之珮王子年拾遺記嶿支國貢列)
(堞錦文似雲霞覆於日月唐書司馬承禎廬天台睿宗召之問道錫霞文帔)熠燿花冠點星
珠於寳勝(漢武内傳上元夫人戴九星靈芝夜光之冠山海經崑崙之邱有人戴勝名曰西王母郭)
(璞注云勝玉勝也婦人首餙)飛鸞鏡匣向滿月以開輪(唐李義山詩舞鸞鏡匣收)
(殘黛異苑罽賓王一鸞三年不鳴夫人曰聞見類則鳴懸鏡照之覩影悲鳴)仙鳳樓臺映浮
雲而寫盖(唐李公主詩仙女鳳樓期列仙傳蕭史善吹簫秦穆公以女弄玉妻焉遂教弄玉吹作鳳)
(鳴鳳來集公為作鳳臺一旦飛去臺按向滿月開輪言鏡之光明映浮雲寫蓋言之高盛)弄珠分
態江姊為之含嚬(韓詩外傳鄭交甫過漢臯遇二女珮兩珠交甫請珮二女觧與之去十步)
(珮亡女亦不見張衡南都賦游女弄珠於漢臯之曲郭璞江賦江妃含嚬而緜眇)飛箭成婚天
公為之蹙笑(仙傳拾遺王公與一玉女投壺箭有不入者天為之嘻嘘注云嘻嘘開口而笑神異)
(經東王公與玉女投壺設有不接天為之笑開口流光金電是也)肅雝之制湏異常倫
(毛詩小序何彼穠矣美王姬成肅雝之德梁江淹雜詩高步超常倫)築舘之規特優恒
典(春秋築王姬之舘於外沈約宋書譲尚公主表云榮出望表恩加典外)小不加大必上
下和平卑不凌尊則親疎順序(左傳少凌長小加大逆也)先帝女之
儀注舊有章程山公主之禮容豈容逾越(春秋考異郵餙禮容成文)
(法左傳逾越險阻)
長陽公主為子求内官親得侍衛
山陽分輝若木(大荒經洞野之山有赤樹名曰若木高誘淮南子注若木端有十日狀如蓮華)
(謝莊月賦嗣若英於西溟)𣲖浪咸池(咸池星名史記咸池曰天五潢五帝居舍也凡宗室之家皆謂)
(之天潢魏王固表䟽𣲖天潢)七襄之駕既嚴(毛詩跂彼織女終日七襄鄭元箋云襄駕也駕)
(謂更其肆也從旦至暮七辰一移因謂之七襄初學記王微七襄怨詩藻帳越星波玉餙度雲川)萬金
之禮斯盛(公主出降有此盛禮上條永安公主禮錢二十萬是也)張敖勲舊竊湯
沐之微滋(漢書宣平候張敖尚惠帝姊魯元公主有女惠帝既立呂太后欲為重親以公主配帝漢)
(舊儀皇同皇太后各食三十縣曰湯沐邑)竇固名宗霑脂粉之餘潤(東觀漢記竇氏)
(一公兩侯二公主自祖至孫官府廐第相望雖親戚功臣莫與為比述異記吳宫西施浴處因名脂粉塘按)
(張敖竊湯沐微滋謂其女配帝為皇后竇固霑脂粉餘潤謂祖竇融封公父穆尚内黃公主固又尚温陽公主)
(甚見尊貴也)但任人以噐有國之大經官不私親前王之令
範(古者任官如此可妄求耶)拜官牀下時聞丞相之男(漢書張禹成帝朝丞相有)
(疾帝自臨問之禹有少子在側目之帝知其意即禹牀下拜為黃門郎)乞衛宫中惟允左
師之息(戰國策左師觸龍謂趙太后曰老臣賤息願令補黑衣之類以衛王宫太后曰敬諾注云息子)
(也)燕王之請身入侍竟不從依(漢書燕刺王旦武帝第三子也衛太子敗上書)
(求入衛帝怒下其使獄由是惡旦)舘陶之為子求郎終無允許(後漢書舘陶公)
(主為子求郎明帝不許曰郎官上應列宿是以難之)若有言有行胡越可以正除
(鄭元論語注言行如此雖不得禄亦同得禄之道鄒陽獄中書意合則胡越為昆弟由余子臧是也)無德
無功昆弟寧容濫及(周禮以德詔爵以功詔禄左傳武王之母弟八人五叔無官)宜
銓其器識(唐書士之致遠者當先器識而後文藝)察其廉能待得實才方
可詳擇
御史臺二條(御史之名周官有之秦漢始為紏察之任所居之署謂之憲臺)
御史王銓奉勑權衡州司馬鍾建未返制命輙干
他事觧來陽縣令張泰泰不伏
棲烏之府地凛冽而風生(漢書朱博為御史大夫其府列栢樹常有野烏數千棲宿)
(其上唐李白大獵賦寒氣凛冽晉書傳元每有奏劾或值日暮捧白簡以待旦臺閣風生)避馬之臺
氣威稜而霜動(後漢書桓典為侍御史常乘驄馬京師畏之曰行行且止避驄馬御史謝靈運)
(晉書漢官御史為憲臺漢書武帝謂李廣曰威稜懾於鄰國李竒注曰神靈之威曰稜)懲奸疾惡實
籍嚴明肅政弹非誠宣允列(杜祐通典御史風霜之任北齊書御史臺掌紏察弹)
(劾)王銓位參持斧(漢書武帝遣暴勝之為直指使者衣繡持斧)職在埋輪(後漢)
(書張綱為御史埋其車輪於洛陽都亭遂奏大將軍梁冀罪惡)履暴勝之清徽(注見持斧)乘
葛豊之雅烈(後漢書諸葛豊特立剛直刺舉無所避京師語曰間何闊逢諸葛)冠施鐵
柱貴戚傷心(漢官儀御史冠法冠以鐵為柱言其審固不撓)花發繡衣姦豪歛
手(漢書武帝時有繡衣直使者注云衣以繡者尊寵之也後漢書鮑永鮑恢抗直不避權貴光武嘗曰貴戚)
(且斂手以避二鮑)近辭端右(唐書侍御史號臺端人稱之曰端公)遠届衡陽(淮南子至)
(於衡陽注云衡山之陽)聮翩紫蓋之峯(魏曹植白馬篇白馬餙金羈聮翩西北馳初學記衡)
(山有三峯其一曰紫蓋)迢遞蒼梧之野(山海經南方蒼梧之邱漢書有蒼梧郡稽康琴賦指)
(蒼梧之迢逓)但御史推覈受委非輕(黃石公隂謀秘法熒惑大之精御史之象主禁)
(令刑罰收捕糾正)有罪必繩無幽不察(唐臺儀御史察微隠之罪)神羊竦角
必觸邪人(後漢書獬豸神羊能别曲直神異經獬廌性忠而邪則觸之唐太和勑憲官之職在指佞)
(觸邪)隼鷙驚飛先驅惡鳥(禮記月令季夏行冬令則鷹隼蚤鷙李善文選注鷙擊之鳥通)
(呼曰隼許氏說文鷙擊殺鳥也從鳥執聲取其執服衆鳥吕望六韜鷙鳥將擊卑飛斂翼唐蘇味道贈御史詩)
(難當擊隼去復覩落鵰歸魏曹子建集有惡鳥論惡鳥謂梟也)推鍾建之罪特奉繇言
舉張泰之辜無虧格式正當直指(漢書暴勝之為直指使者)豈是輒
干准犯量科宜從觧退
御史嚴宣前任洪洞縣尉日被長史田順鞭之宣
為御史弹順受贓二百貫勘當是實順訴宣挾私
弹事勘問宣挾私有實順受贓不虚
田順題輿晉望(後漢書河北刺史周璟辟陳蕃為别駕題其輿曰陳仲舉座唐書開元中定天)
(下州府為六雄十望十緊按晉望是晉之望州以洪洞在晉)譲佩汾陽(晉書吕虔有佩刀人相之)
(以為必登三公可服此刀虔譲别駕王祥曰卿有公輔之器故以相贈漢書汾水出汾陽北山按唐有汾州後)
(有汾陽軍順蓋汾州長史云)作貳分城(古詩詠太守云四十專城居按順為長史羣貳故稱分城)
參榮半刺(唐杜甫長史詩半刺已翺翔晉庾亮荅郭豫書别駕舊與刺史别乘居刺史之半按秦)
(置郡丞以佐守在邊為長史漢設别駕至唐高宗乃改别駕為長史夫田順長史也故判中與别駕事通用)性
非卓茂(後漢書卓茂遷密令有言所部亭長受米肉茂笑而不咎)酷甚常林(魏略常林性嚴)
(為少府檛吏不勝其痛嚾呼嗷嗷)鞭寗戚以振威(吕氏春秋晉王承為東海吏錄一犯夜人)
(云從師讀書不覺日暮承曰鞭撻寗戚以立威名非政理之本送令歸家)辱何䕫而逞志(魏志)
(太祖性嚴掾屬公事往往加杖何䕫常蓄毒藥誓死無辱是以終不見及此四句形容田順鞭嚴宣)嚴
宣昔為縣尉(事文類聚漢大縣兩尉小縣一人)雌伏喬元之班(後漢書趙温漢)
(曰大丈夫當為雄飛焉能雌伏續漢書喬元補洛陽尉與南陽太守陳球有隙及為司徒薦球為廷尉)今
踐憲司(五代會要御史執憲之司)雄飛杜林之位(東觀漢記杜林為侍御史先與鄭興)
(同寓隴右后乃薦興為大中大夫按四句借喬元杜林以明嚴宣自縣尉遷御史且二人俱薦舊者何嘗計)
(恩怨)祁奚舉薦不避親讐(左傳祁奚請老晉候問嗣焉稱觧狐其讐也又問焉對曰午也)
(可君子謂祁奚能舉善矣稱讐不為謟立子不為比韓非子忠臣舉賢不避仇讐)鮑永繩愆寧
論貴賤(後漢書鮑永以事劾趙王良朝廷肅然)許揚大辟(尚書大辟之罪其屬二百)詎
顧微嫌振白鷺之清塵糺黃魚之濁政(唐臺儀御史以鷺羽餙車以白)
(鷺見水中魚象御史察微隠之象按黃魚即泉中魚謂在黃泉之中明微隠意又郭璞注爾雅云江東呼鱣為)
(黃魚)貪殘有核(毛詩小序貪殘有位)贓状非虚此乃為國鋤凶(春秋合誠)
(圖誅鋤民害)豈是挟私弹事二百鏹坐(漢書注鏹錢貫也)法有常科
三千獄條刑兹罔捨
尚書都省二條(尚書秦官也在殿中主發書故號尚書北齊立尚書省唐因之)
左司郎中(唐於尚書省設左右司郎中二人)許鑑飲酒停制勑依
問款稱遇霍亂不得判署遂失機
鏘鏘會府(周禮司會鄭元注云會大計也司會主天下之大計若今之尚書荀綽晉百官表注尚書)
(為文昌府)掌北斗之璣衡(後漢書李固上書云國家有尚書猶天有北斗斟酌元氣尚書在璿)
(璣玉衡)肅肅禮闈(任昉王文憲集序出入禮闈李善注云崇禮門即尚書上省門建禮門即尚書)
(下舍門尚書省二門名禮故曰禮闈)握南宫之樞奥(南宫星名主郎官漢書天文志南宫二十)
(五星韻府羣玉漢建尚書百官府曰南宫杜甫詩南宫吾故人舊注以南宫為禮部非也韻府續編唐開元中)
(謂尚書皆為南省禮部郎中掌省中文翰謂之南宫舍人)是稱仙宇(司馬彪續漢官志尚書省在神)
(仙門内初學記衡山有仙宇)實號文昌(初學記天文志斗魁六星曰文昌宫荀綽云尚書是謂文)
(昌天府唐書職官志唐改尚書省為中臺亦曰文昌臺)虞書典百揆之宗(尚書納於百揆)
(孔安國注云揆度也孔穎逹正義云百揆官名納舜於此官也)周禮統六卿之職(周禮乃立)
(天官冡宰掌邦治鄭司農云邦治謂揔六官之職也按百揆者揆度庶政之官惟唐虞有之猶周之冡宰)
許鑑位膺列宿(後漢書郎官上應列宿)職綰通班(許氏說文綰繫也隋書梁武定)
(九品十八班注云即通班也劉子元忤時論僕少小從事早躡通班)揔八座之繁司(初學記光)
(武分尚書為六曹并一令一僕射謂之八座)承萬幾之要務(後漢書尚書敷奏萬幾)端
標指影檢局虧違置治和鈞糾繩稽失(言郎中職當如此張璠漢記左)
(雄為尚書令立限年法在位者各自肅晉中興書卞壼為尚書令奏王𨗳專任無敬舉朝惮壼)舉宏綱
於烏網則萬目皆張振修領於狐裘則千毛自整(魏志崔林)
(議考課之法萬目不張舉其綱衆毛不整振其領惟在守一勿失而已)兢兢戒慎尚有差
違(尚書兢兢業業孔安國注兢兢戒慎業業危懼)翼翼小心仍憂失墜(毛詩小心翼翼)
(太公金匱湯之居人上翼翼乎懼不敢息)豈得不存恭肅(尚書恭作肅東觀漢記竇融有子年)
(十五教以經藝欲令恭肅畏士恂恂於道)自縱荒淫(漢韋敬諷諫詩序荒淫不遵道)放曠鸚
鵡之杯(劉崑荅盧諶詩序近嘉阮生之放曠薛道衡戱場詩共酌瓊蘇酒同傾鸚鵡杯南州異物志鸚)
(鵡螺狀如覆杯頭如烏頭向其腹視似鸚鵡故以為名)淹停鳳凰之制(陸&KR1962;鄴中記石季龍)
(有詔書用五色紙啣於木鳳凰口中侍人放數百丈飛繩展轉而下)恪居官次異文惠之
勤公(左傳敬恭朝夕恪居官次杜預注云次舍也魏志高柔字文惠為令史夙夜匪懈擁膝抱文書而寢)
職務不修同景山之中聖(魏志徐邈字景山為尚書郎沉醉趙逹問以曹事邈曰中)
(聖人逹白太祖太祖怒鮮于輔曰醉客謂清者為聖人濁者為賢人邈醉言耳得免)紿云霍亂未
可依憑滯失機宜理從眀憲
令史(掌吏籍尚書六部通設唐書張元素為隋刑部令史太宗問卿仕隋何官元素耻之)王
隆每受路州文書皆納賄錢被御史弹付法計贓
十五匹斷絞不伏
王隆忝沾趨吏(慎子趨事之有司賤也)幸列胥徒(周禮注胥有才智為什長徒給)
(使役故一胥十徒也)禄雖給於斗儲(左思詠史詩外望無寸禄内顧無斗儲)官未階
於尺木(趙曄獻帝春秋龍欲騰翥先階尺木敖英綠雪亭雜言段成式言龍頭上有一物如慱山形名)
(曰尺木龍無尺木不能昇天)鷄卵之饌雖避嫌疑(史記苟變為吏食人二鷄卵衞侯弗)
(用)鵝目之錢若為窺覘(裴子野宋略泰始中通私鑄一貫長三寸謂之鵝目錢)每
受一狀皆取百文未申疵面之功(晉書趙孟為尚書令史善清談面有疵點)
(時人曰萬事不决問疵面)翻起黑頭之患(杜甫詩遠愧梁江摠還家尚黑頭注云摠在陳受尚)
(書令京師䧟入隋歸尚黑頭其人心事可知宋文天祥詩黑頭爾自誇江摠冷齒人能說禇公)獵青鳬
之小利(杜祐通典魏道武制官諸曹走使謂之鳬鴨取飛之迅速)觸驄馬之嚴威(唐駱)
(賓王詩驄馬刑章峻漢書桓典為御史乘驄馬語曰行行且止避驄馬御史)因事受財實非
通理枉法科罪頗涉深文宜據六贓式明三典(律書贓有六等)
(周禮大司寇掌建邦之三典)
吏部二條(吏部尚書周之天官卿也漢成帝置列曹尚書有常侍曹光武改為吏部曹主選舉歴代)
(不一唐興屢有改革卒因之)
吏部侍郎(隋諱中不設郎中置侍郎唐因之開元後選試皆侍郎專之)山巨源
奏稱選人極多員缺全少等邑之色書判不公詞
學優長選號復少望請判事鑑鏤詞理酸寒者雖
有等級十選並放
六卿分職(尚書六卿分職各率其屬)百官總己(論語百官總己以聽於冡宰)周開
冡宰之司(周禮乃立天官冡宰鄭元注云百官總焉則謂之冡山頂曰冡)漢列尚書之
位(漢書百官表成帝罷中書官初置尚書注云尚主也主天子文書故曰尚書)銓衡萬國不
易其人(梁陸倕吏部郎表銓衡庶品聲類蒼頡篇銓稱也所以稱物也漢書衡平也)藻鑑九
流古難斯任(李重吏部尚書箴序銓管九流品藻清濁杜祐通典分九品官謂之流内)在魏
則荀攸鑑識毛玠公方(任昉王文憲集序毛玠之公方李重之鑑識今曰荀攸鑑識)
(按魏志荀攸字公達鍾繇言我每思惟自謂無以易以咨公達輒復有過人意是其器識可知)居晉則
裴楷清通王戎簡要(晉書文帝時吏部缺問其人於鍾會對曰裴楷清通王戎簡要皆其)
(選也)故能轅輪莫棄玉石咸收不求備於寰中(尚書無求備於一人)
無滯才於天下(劉義慶世說鍾會見王戎裴楷揔角曰后二十年此二賢當為吏部尚書冀是)
(時天下無復滯才)宏詞碩學不積功勞(沈約宋書名儒碩學多著作東觀後漢書鄉舉)
(里選必累功勞)淺見狹聞多求等級(北史孫搴學淺行薄常服棘刺丸李楷調曰卿應自)
(足何假外求韻府羣玉級絲次第也一曰等級漢爵二十級隋李紹曰吾少無宦情豈以垂老求一階半級)
祗如視肉之軰(釋氏法苑珠林惰慢篇引莊子曰人而不學謂之視肉學而不行謂之撮嚢今)
(按莊子無此語)篌瑟莫分走骨之徒(走骨未詳所出)狐狸詎辨(桓譚新論鄙人)
(謂狐為狸以瑟為箜篌非徒不知狐與瑟乃不知狸與箜篌也)食梅衣葛無以暴其寒
酸(鮑照東門行食梅常苦酸衣葛常苦寒)咀棃飡荼不足方其辛苦(釋氏涅盤)
(經訶棃勒果根莖枝葉實悉苦謝朓尚書省詩飡荼更如薺李善注云言雖遇飡荼之苦更同如薺之甘)鷙
鳥累百不如一鶚之雄羊皮數千不如一狐之腋(史記趙簡)
(子曰鷙鳥累百不如一鶚又周舍死簡子曰千羊之皮不如一狐之腋四句皆本之趙簡子盖言選人雖多無)
(出衆者)鏤冰之子萬衆不可濫收(漢桓寬塩鐵論内無其質而外學其文若畫脂)
(鏤冰費日損功)畫餅之夫百選猶其堪總(魏志盧毓為吏部帝謂曰選舉莫取有名)
(名如畫地作䴵不可啖也)自然私謁之門塞(毛詩小序無險詖私謁之心魏志毛玠典選舉)
(請謁不行荀子公道逹而私門塞)公平之路開(東觀漢記袁安政令公平)長聞振鷺
之飛(毛詩振鷺于飛毛萇傳云振羣飛貌鷺白鳥也鄭元箋云白鳥喻潔白之德蔡邕釋誨振鷺充庭)
無復促牛之謗(寗戚相牛經角欲得細身欲得促晉書潘岳以在次宜為郎不得時山濤領選)
(岳非之作謠曰閣道東有大牛王濟鞅裴楷鞦和刺促不得休和謂和喬也)
王峴山有策略觧行兵選司補擬神武軍御史弹
不應置而置選部為首峴山為從並仰處分
峴山素閑武略(吳志魯肅拊吕蒙背曰吾謂弟但有武略今學識英博)早習戎昭
(左傳戎昭果毅魏志龐德戰死文帝策曰戎昭果毅蹈難成名)張良千里之謀(漢書高祖稱張)
(良運籌帷幄之中决勝千里之外)陳平六竒之術(漢書陳平凡六出竒計)觀丁父
鄧俘也楚王以為軍師(錦嚢故事楚文王遇鄧三甥勸鄧侯除之曰事有機會至於噬)
(臍雖悔何及弗聽后鄧果滅於楚所按此唯鄧楚事也其鄧俘云云則未詳出)李左車趙囚
也韓信收其兵計(史記韓信破趙獲李左車問攻燕伐齊從其策燕齊從風而靡)求賢
為國進善無私(言選部職宜以此)壓強敵而振威容安國家而
利社稷(影說峴山可用)徵雖要籍准法勿論量事應機據條尤
坐更宜審鞫(張晏漢書注鞫窮也謂窮問囚情也)方可裁科
考功二條(漢元帝時京房作考功法然其職不在尚書光武始以尚書曹主之)
考功郎中(魏初置歴代建革不一唐始復舊)吕訥奏比年奏考不
求才行貪猥軰好行賄賂請託多有使勤勞清慎
之徒不事行賕例應排擯若據部當考便成失鑑
若不收勞效又是弃功請為安穏法
同力度德(尚書泰誓文孔安國注云力均則有德者勝)為政之大經(禮記中庸經綸)
(天下之大經)明試以功(尚書舜典文孔穎逹正義云諸侯来朝明試之以要其功)經邦之
上策(梁陸倕石闕銘謀協上策)三載考績(舜典文孔安國注云三年有成故以考功)芳塵
振於有虞六府孔修(尚書禹貢文蔡沈注云水火金木土榖六者財用所自出故曰府)
懿範光於大禹故知激揚清濁(漢書贊命之臣靡激揚也尸子水有四德揚清)
(激濁義也)才行為先(後漢書士宜以才行為先不可純以閥閱)黜陟幽明(舜典文孔穎逹)
(正義云羣官懼黜思升各敬其事)勤勞是務(毛詩小序知臣下之勤勞)吕訥含香禮
閣(尚書百官志尚書郎含鷄舌以其奏事荅對欲使氣息芬芳也唐沈佺期寓直省中詩並命登仙閣通宵)
(直禮闈崇按閣稱其省中也尚書省在禮門西故曰禮閣)染翰仙臺(漢書儀尚書郎主作文書)
(起草故稱染翰梁主筠和劉尚書詩客舘動秋光仙臺起寒霧按尚書在漢稱中臺而尚書省在神仙門内)
(故曰仙臺)覺朱邑之廉名(漢書朱邑為大司農卒宣帝詔曰廉潔守節其賜邑子黃金百斤以)
(奉祭祀)知黃霸之尤異(漢書穎川太守黃霸以治行尤異賜爵關内侯)恐貪猥之
吏政以賄成(左傳杜預注云隨財制政)黷貨之夫(左傳黷貨無厭)情随利動
贈金蛇於梁冀(張璠漢記永昌太守劉君世鑄黃金為文蛇以獻梁冀)奔競無厭
(晉諸公讃傳宣定九品未訖劉疇代之悉改宣法於是人人望品求者奔競)獻璧馬於虞公
(淮南子虞公好寳而晉獻以璧馬釣之)驕滛不息(尚書驕淫矜誇將由惡終)遂令濁濫
之士却在上流清慎之徒(後周書裴夾清慎奉公)翻居下等蒼蠅
迷其黑白(魏曹植贈白馬王詩蒼蠅間白黑䜛巧令親疎鄭元毛詩箋蠅之為蟲汙白使黑汙黑使)
(白喻佞人變亂善惡也)素匠枉其丹青(周禮考工記几繪畫之事后素功鄭元注云素白彩)
(也后布之為其易漬汙也揚子法言爰變丹青注云丹青喻䜛)有蠧朝章(東觀漢記太尉趙喜博逹)
(事體明觧朝章)深驚物聽試可詢其政術察以廉能考殿最於
錙銖(陸機文賦考殿最於錙銖漢書注下功曰殿上功曰最)燭妍&KR1126;於水鏡(梁武帝連)
(珠水不以妍&KR1126;殊照)自然陳羣考課深明九品之宜(魏志陳羣為尚書制九品)
(官人之法)嚴助恭勤尤奉三年之最(漢書嚴助拜會稽太守無善聲武帝召之助恐)
(上書曰臣助當誅願奉三年計最)
諸州貢舉悉有保明及其簡試蕪濫極多若不量
殿舉主或恐奸源漸盛並仰折中處分(按唐初以考功郎中)
(監試貢舉至開元末始移貢舉於禮部)
進賢匡國(漢書鄭當時聞人之善進之毛詩以匡王國)先典攸高(邱遲與陳伯之書迷)
(途知反往哲是與不遠而復先典攸高)求賢審官(毛詩小序求賢審官知臣下之勤勞)前王
所重或學兼馬鄭(劉勰文心雕龍敷讃聖旨莫若注經馬鄭諸儒弘之已精謂馬融鄭元)
藴萬卷於胸中(梁書陶弘景讀書萬卷一事不知以為深耻)或業亞班揚(漢文)
(帝典論論文孔融時有所善揚班儔也王僧逹祭顏光禄文文蔽班揚謂班固揚雄)包九流於掌
内(後漢書稱班固九流百家無不窮究王子年拾遺記蘇秦張儀傭人寫書遇聖人之文無題記則以墨畫)
(於掌内佛經皆悉了知如觀掌内如是名為一切智慧)總斯羣藝乃應賓庭(周禮三年)
(大比考其德行道藝而興賢者能者以禮賓之)豈得舉不求才(後漢書鄧禹每有所舉皆當具)
(才)惟力是薦(左傳惟力是視注云惟力是求餘無所顧也朝野僉載崔湜為吏部侍郎掌選有選)
(人曰某能翹關負米湜笑曰若壯何不求選兵部答曰外議崔侍郎下有力者即得選)貢不求器
(漢書匡衡才智有餘經學絶倫貢之朝廷必為國器)惟賕是聞(晉書庾峻曰今山林之士利出一官)
(商君謂之六蝎韓非謂之五蠧不聞德譲惟爵是聞)徒招畫餅之譏(見前吏部條注)終致
舉肥之謗(後魏書楊愔典選多以顔貌取人時謗云尚書典選似貧人買瓜惟取大者天寳遺事明)
(皇問李白天后朝任人如何白曰如小兒市瓜惟棟肥大者)兔絲燕麥(抱朴子兔絲初生之根其)
(形似兔通志大菊曰燕麥爾雅蘥雀麥郭璞注云即燕麥唐劉禹錫集兔葵燕麥動搖春風)竟是虛
名(文選古詩虚名復何益)草狗泥龍(釋氏宗鏡錄老子云天地不仁以萬物為芻狗不仁者不)
(恃仁德也猶如草狗豈有吠守之能淮南子辟若歲旱之土龍周庾信喜晴詩已歡無石燕彌欲棄泥龍又新)
(睛詩云鷰燥還為石龍殘更是泥)終非實用(後漢書明帝以馮衍才過其實抑而不用)鷄冠
比玉乍可依稀(王逸玉部論或問玉符曰赤如鷄冠黃如蒸栗白如猪肪黑如純漆玉之符也)
魚目參珠曾何髣髴(雒書秦失金鏡魚目參珠鄭元注云金鏡喻明道魚目亂真珠也)
貢人不充分數舉主自合徵科法有常刑(尚書則有常刑)理難
逃責
司勲二條(周禮有司勲隋立司勲郎唐為司勲郎中掌官人之勲級)
洛陽人祁元泰賄司勲令徐整作偽勲插入申奏
大理斷泰為首整為從泰不伏
止戈為武(左傳夫止戈為武注云武字之義以止戈也)靖亂之嘉謀(左傳君務靖亂)
(尚書爾有嘉謀)致果為毅(尚書爾衆士其尚迪果毅孔安國注云殺敵為果致果為毅孔穎逹正義)
(云此二句左傳文果謂果敢毅謂強决)安邊之茂軌疇庸命賞(周禮民功曰庸漢書)
(疇其庸延及子孫注云疇等也功臣子孫襲封與先人等也)將酬犬馬之功(史記丞相翟青)
(曰臣不勝犬馬心)書勞策勲(孔穎逹左傳正義書勞與策勲一也王功曰勲事功曰勞)用答
鷹揚之效(毛詩時維鷹揚後漢書陳龜曰臣無文武之才而忝鷹揚之任)祁元泰奸回
是務(尚書崇信奸回)逞狙詐於千端(漢書狙詐之兵劉子宋有狙翁養狙曰與若芋朝三)
(而暮四衆狙怒曰朝四而暮三衆徂悦)徐整乾沒為懷(漢書張湯為小吏乾沒注云乾沒射)
(成敗也)縱狼心於百變(左傳狼子野心後漢書自是匈奴得志狼心復生)勲隨筆
注(南史恩幸傳紙為銅落筆由利染)官逐賄成(左傳政以賄成)將此白丁(魏志詔入粟賜)
(爵白民輸五百石白民猶白丁也)插名黃綬(董巴輿服志四百三百二百石皆黃綬一采)雖
復龍蛇共澤(左傳深山大澤實生龍蛇)善惡斯殊(趙岐孟子注以前代善惡為明鏡說)
(苑齊侯問晏子為政何患對曰患善惡之不分)終是鷄鶴同羣(晉書嵇紹初入洛或謂王戎曰)
(昨稠人中始見嵇紹昂昂然若野鶴之在鷄羣)是非交錯(莊子彼亦一是非此亦一是非春秋元命)
(苞交錯同端也)整行詐業泰受偽勲兩並日拙為非(尚書作偽心勞日拙)
(孔安國注云為偽餙巧百端於心勞苦而事日拙不可為)一種雷同獲罪(陸佃埤雅禮曰毋雷)
(同雷震百里謂之一同)執行故造造者自合流刑囑請貨求求者
元無首從(既同非則當同坐律所謂與者受者同罪是也)
前屯營將軍游最犯贓觧官乃於懷遠軍攷勲至
上柱國司勲郎中崔仵奏最犯名教不合加勲左
丞批(漢置尚書左右丞唐左丞判省事)士有百行可以功過相掩
游最素閑武略早習戎昭(吳志吕蒙有武略魏志龐德戎昭果毅)經述爪
牙之功(毛詩予王之爪牙)忝當心膂之寄(尚書作股肱心膂)不能恪勤
在職(後漢書胡廣恪勤職事)慮慎當懷(禮記君使其臣得志則慎慮而從之)俄擔張
武之贓(漢書張武受賂金錢)遽罷絳侯之職(漢書絳侯周勃免就相國)退從里
閈(梁江淹恨賦敬通見詆罷歸田里李善注云馮衍字閈敬通明帝以衍才過其實抑而不用左思蜀都賦里)
(對出劉淵林注云閈里門也)屏迹丘園(周易賁於丘園王淵注云失位無應隠處丘園也)却
掃處長門開閉無事(司馬彪續漢書趙壹閉門却掃非德不交)舊時廷尉徒
有箴於故人(漢書下邳翟公為廷尉賓客填門及罷門外可設雀羅后為廷尉乃署其門曰一貴)
(一賤交情乃見)昔日將軍終見訶於醉尉(漢書李廣屏居藍田嘗夜至亭霸陵醉尉)
(訶止廣曰故將軍尉曰今將軍尚不得行何故也)因兹結憤(應璩與劉公幹書識真者所為憤結)
展效邊荒申勁節於龍城(北魏書崔浩曰西方胡皆事龍神故名大會處為龍城)
蕩妖氛於鴈塞(盛弘之荆州記鴈塞北接梁州其間東西嶺屬天唯一處下朔鴈逹塞纔度故)
(名鴈塞)蒙輪競進(左傳諸侯伐偪陽狄虒彌建大車之輪蒙之以甲以為櫓楚辭皆競進以貪婪)
拔距争先(劉淵林吳都賦注拔距謂兩人以手相按能拔引之也)將宣百戰之勲
(戰國策魏太子過外黃徐子曰臣有百戰百勝之術太子曰願聞之孫武子知彼知己百戰不殆)以贖
九章之罪(漢書蕭何攟摭秦法取其宜於時者作律九章)郎中以往愆名教功
未可收左丞以今振其威勞堪補過曩雖貪財好色未
虧吳起之名(史記吳起歸魏文侯問諸李克克曰起貪財好色然用兵司馬穣租弗能過也)盗
嫂受金不掩陳平之智(史記陳平居家盗其嫂今受諸將金魏無知曰竒謀之士盗嫂)
(受金何足疑乎)海浮小芥詎玷洪波(抱朴子王交所著文時有小疵猶鄧林枯枝滄海流)
(芥未昜貶也十洲記溟海無風而洪波百丈)玉隠微瑕何妨美寳(淮南子若珠之有纇)
(玉之有瑕其小惡不足以妨大美也陸瑁與暨豔書此乃漢高棄瑕錄用之時也)如愚淺見敘
錄為宜
主爵二條(左傳晉文公作執秩注云執秩主爵秩之官北齊置主爵郎中唐初屢有改革卒復舊)
主爵員外郎(員外郎隋置唐因之)梁璨奏左僕射魏宰無汗
馬勞御史大夫李嘉為佐命功並妄爵也請皆追
奪
䟽茅建社(賈陸國語注䟽除也尚書徐州厥貢惟土五色孔安國注王者封五色土為社建諸侯則)
(各割其方土與之使立社汲冡周書諸侯建大社於國中其遺謂東青土南赤土西白土北驪土中央冐以黃)
(土鑿取其方一面上苴以白茅以土封之)剪桐開國(史記成王與叔虞戲剪桐葉為珪以封史佚因)
(請曰遂封於唐周易開國成家)隆定鼎於昌基(帝王世記武王伐紂營洛邑而定鼎焉今洛陽)
(西南洛水北有鼎中觀是也左傳武王定鼎於郟鄏卜世三十卜年七百)茂勤王之令典(左傳)
(周襄王出居於鄭狐偃言於晉侯曰求諸侯莫如勤王左傳蒍敖擇楚國之令典)公侯珪組百
代相仍(孝經援神契二王之后稱公大國稱侯謝靈運述祖德詩臨組乍不緤對珪寕肯分李善注云)
(組綬屬也緤繫也古者封爵賜之珪璧執以為信瑞)帶礪山河千秋不絶(楚漢春秋高帝)
(初封侯者皆賜丹書鐵劵曰使黃河如帶泰山若礪漢有宗廟爾無絶世唐中宗賞張仁愿制宜列河山之賞)
(式崇帶礪之榮)祗如吳鄧四縣東漢之功臣(後漢書光武大封功臣吳漢鄧禹各)
(四縣)蕭曹萬家西京之佐命(東觀漢記高祖功臣蕭曹為首漢書初封公臣大侯不過)
(萬家小者五六百戶易乾鑿度代者赤兊黃佐命宋襄注云赤兌謂漢高黃佐命張良也)莫不甘棠
敷化光宣召伯之風(毛詩小序甘棠美召伯也召伯之教行於南國)大樹辭榮
獨擅將軍之氣(宋謝惠連隴西行誰能守靜棄發辭榮後漢書馮異謙退不伐每所止舍諸將)
(論功異獨屏樹下軍中號大樹將軍)魏宰智不動俗曾無汗馬之勲(史記晉文)
(公歸國曰矢石之難汗馬之勞受資賞漢書蕭何曰何未有汗馬之勞)李嘉謀不出凡詎
展饑鷹之效(先賢傳薛勤謂陳仲舉父曰足下有不凡子魏志吕布求徐州收曹公不許曰譬如)
(養鷹饑則為用飽則颺去)無功而禄不可勵勲臣無德而官如何奬朝
士(周禮以功詔禄以德詔爵左傳無德而禄殃也漢書爵禄者所以&KR0008;世磨鈍朝野僉載唐楊烱每呼朝士)
(為麒麟楦曰今假弄麒麟者必修餙其形覆之驢上及去其皮還是驢爾言無德朱紫何以異是)昔豕
突命賞偽新於是覆亡(漢書王莾募天下囚奴為兵擊匈奴號豕突狶猛加以厚賞官)
(職潘岳西征賦由偽新之九廟漢書王莾定有天下號曰新)羊爛封侯更始由其喪
敗(漢書更始時羣小濫受官爵長安語曰爛羊頭封公侯)並為爵人失敘錫土無
綱(禮記爵人於朝毛詩錫山川土田)宜遵操斧之柯(陸機文賦操斧伐柯取則不遠李善)
(注云此喻見古人之法不遠)豈踵覆車之轍(韓詩外傳不知為史視己成事前車覆後車戒)
(后漢書覆車之軌其迹不遠)
羽林將軍王暢薨無嫡子取姪男襲爵庶子告不
合承
父昭子穆千齡不易之儀繼祖承祧萬代相承之道(周禮)
(小宗伯辨祧之昭穆鄭元注云祧迁王所藏之廟自始祖之后父曰昭子曰穆唐書古者譜系所以推序昭穆)
(使百世不得相亂)若骨肉無爽鳲鳩之美克昌(禮記文王世子云骨肉之親無)
(絶也吕氏春秋父母之於子也子之於父母也此之謂骨肉之親沈約安陸王碑一德無爽毛萇詩傳鳲鳩之)
(養其子朝從上下暮從下上平均如一毛詩克昌厥後)血屬不同(毛詩不屬於毛孔穎逹正義云)
(屬者父子天性相連屬言稟父之氣也)螟蛉之子何寄(陸機毛詩䟽螟蛉者桑上小青蟲也)
(蜾蠃土蜂也取桑蟲負之於木空中七日而化為其子)王暢名參驍衛(文獻通考漢有驍衞)
(將軍隋唐以來置驍衛府)職綰羽林(漢書武帝初置羽林騎韻府羣玉天有羽林大將軍星故以名)
(武官)俄纏風燭之災(任昉王文憲集序悲纏教義杜甫詩注晉阮瞻元日會親友曰人生如風)
(中燭樽酒何必拒其滿)近絶蒸嘗之嗣(爾雅秋祭曰嘗冬祭曰蒸郭璞注云嘗新谷進品物)
(也)棄其庶子收彼姪男意既不保其家(吳志諸葛瑾之子恪瑾謂非保)
(家之子每以憂戚)神必不歆其祀(左傳神不歆非類民不祀非族)故荀顗令君
子之子(魏志荀彧字文若號荀令君為尚書令晉書荀顗字道眀彧之子為侍中三禮圖君子者大夫)
(及公子之嫡妻之子)珠玉相輝(後漢書孔融謂韋元將兄弟為䨇珠吳志孫權謂諸葛恪為藍田之)
(玉子按荀彧為尚書令顗為侍中能繼父是為珠玉相輝)韋元成丞相之苖(史記韋賢)
(位至丞相第二子元成亦至丞相應劭漢官儀大司徒李固公族之苗)芝蘭逓茂(劉義慶世說謝)
(太傅問子姪何預人事車騎荅曰譬如芝蘭玉樹使生於階庭按賢及其子元成俱位至丞相是謂芝蘭逓)
(茂)枚臯孽子不廢光門(漢書枚臯者乘小妻之子也上書北闕拜為卿詩話妾隸之子)
(曰孽)裴秀旁生無妨貴族(晉書裴秀清俊母卑賤大母每令進食於客客見之皆起母曰)
(賤人也客曰當為子故大母知之竟不復使毛詩苞有三孽注云孽旁生萌孽也)三鱣之室銀
黃所以挺生(後漢書楊震有鸛雀啣三鱣集堂前都講曰鱣者卿大夫服之象先生自此升矣按)
(舊注云震后四代三公皆佩銀黃事文類聚楊璞懷銀黃垂三組誇鄉里注云銀銀印也黃金印也)七貂
之門金紫於焉間出(晉左思詠史詩七葉珥漢貂三輔故事金日磾有忠勤之節七葉侍)
(中漢官儀侍中左貂右蝉事文類聚蔡澤謂其御曰懷黃金之印結紫綬於腰四十三年足矣漢官儀御史大)
(夫金印紫綬漢書公孫弘贊異人間出)側男自湏紹胤(按側男側室之子妾出也)猶子
不合承宗(禮記兄弟之子猶子也)詐襲者處以徒刑應續者宜從
改正
戶部一條(戸部雖地官之任考其緣襲合出於度支度支計筭之官本周禮之司會云)
戸部侍郎(隋置民部侍郎唐改曰戶部廟諱故也)韋珍奏稱諸州造
籍脱落丁口租調破除倍多常歲請取由付法依
問考使皆言春疾疫死實多非故為疎漏
虞書五教實委司徒之官(虞書舜典契作司徒敬敷五教在寬)周禮六卿
爰開地官之位(吳澂周禮注六官之長為六卿鄭元周禮注象地立官地者載養萬物文獻通)
(考初戶部居禮部後武后改置天地四時之官以戶部為地官由是居禮部前)莫不織成都邑
(禮記詩云國家以寧都邑以成)編緝甿黎(晉書百姓歌曰惠我甿黎)設九土之綱維
(宋玉登徒子好色賦周覧九土李善注云九土九州之土後漢書為國綱維)成四方之管轄
(詩話管以冒轂轄以鏈輪二者金為之)班固申犬牙之制(班固漢書高帝王子弟地犬牙)
(相制釋義云言境土交接若犬牙不正相當而相銜入也)疆場綺分(班固西都賦堤封五萬疆埸綺)
(分)應&KR2011;論馬齒之規(應璩詩九州相錯雜相次如馬齒)井田鱗次(班固西都)
(賦溝塍刻鏤原隰龍鱗李尤辟雍賦攅羅鱗次)戸標九等(唐制九等攸辨百姓以親)俱陳萬
國之圖(左傳禹會諸侯於塗山執玉帛者萬國)人有十倫(按左傳人有十等禮記祭有十)
(倫此一句合二處而成)並掛三年之籍(周禮三年則受國之比要鄭司農注要謂其簿賈公)
(彦䟽云簿若今之造籍戸口田宅俱陳於簿也)豈容丁口脱漏任意疎遺租調
破除恣情抽减(新唐書食貨志租庸調之法以人丁為本開元以后戸籍久不更造人丁轉死)
(田畝賣易貧富升降不實)遂使厫庾頓乏(石氏星經天倉六星在婁南倉糓所蔵南三星天庾)
(積厨之所)帑藏皆空(東觀漢記更始至長安帑藏安堵如故許氏說文帑金帛所藏也天文要集離)
(珠為藏府在湏女北天積者天子藏府也)軍興於是缺支國用由其不足付
法科罪仍敢薄言依問欵辭咸推遘厲(鄭玄周禮注厲疫氣不和之疾)
(也)否終則泰造化之常圖福謙害盈幽眀之極數(此以周易)
(理數推之疫死事亦必有)魏文帝修書永嘆念親故之凋亡(魏文帝與吳貭)
(書昔年疾疫親故多罹其災徐陳應劉一時俱逝)劉孔才矯制徵兵促黎元之
殘喪(魏志劉劭字孔才著人物志百篇其曰矯制徵兵未詳其事)薦臻不息僵弊相
仍遽利人符(釋氏辨正論運祚修短雖曰天命興替延促抑亦人符)多編鬼錄(魏文)
(帝書觀其姓名已為鬼錄)生者固疑存附死者難以執留災異不拘
案宜從記
工部一條(周禮冬官其屬有考二掌百工之事至隋立工部尚書唐因之)
工部員外郎趙務支蒲陜布供漁陽軍幽易絹入
京百姓訴不便務款布是麄物將以供軍絹是細
物宜貯官庫
趙務鳴鶴登朝(周易鳴鶴在隂其子和之劉淵林魏都賦注近世王者聽政殿後有鳴鶴堂梁蕭)
(子題日出東南隅行十五張内侍十六賈登朝)含鷄伏奏(見上考功條注)轉筋之敏未
見稱竒(西京雜記曹元劉善算回筋知二國之粟不差升斗也)聚米之能無聞播
美(後漢書馬援聚米為山谷光武謂虜在吾目中矣)張倉之善算國用詎肯留
情(漢書張倉為計相善筭故令主郡國上計)馮勤之巧計軍儲曾何介意(后漢)
(書馮勤八歲善計注云善計善筭術也)廻長作短異趙逹之精心(吳志趙逹周思)
(精密治九宫一筭之數無不中效)變近成遥殊顧譚之屈指(吳志顧譚為節度每)
(省中書未嘗下籌徒屈指心計盡發疑謬)蒲陜之布却入漁陽幽易之縑(韻書)
(縑細絹也)反歸關隴同北轅之適越(釋氏卜門辨惑論北轅適越相去不亦漸遥哉)
(是猶適越者指沙漢而遵途)類東走之望秦(淮南子狂者東走逐者亦東走東走則同所以)
(東走則異釋氏甄正論方悟非狂東走之弊)人之情乎繄獨無也(左傳繄我獨無注云)
(繄與抑同語詞也丘遲與陳伯之書云將軍獨無情哉)細絹稱以納庫麄布貯以
充軍非直運者苦勞抑亦兵家賈怨宜從削黜(漢韋孟諷諫詩)
(輕此削黜)以肅愚頑
倉部二條(倉部即周禮倉人之任也魏晉而下並有倉部郎中唐因之)
倉部郎中胡敬稱内外官禄准令據階級有費倉
儲望請凖見任官品級極為禆益未知可否
冰霜凛冽白璧不可以禦形水旱災危黃金不可以適
口(韓詩外傳黃金白璧寳之至也漢書晁錯曰珠玉金銀饑不可食寒不可衣明君貴五穀而賤金玉)故
饑者念食不崇抵鵲之珍寒者思衣不貴靈蛇之寳(文子)
(聖人食足以充腹接氣衣足以蓋形禦寒漢桓寬塩鐵論南越以孔雀珥門戸崑山璞玉抵鳥雀魏曹植與楊)
(德祖書人人自謂握靈蛇之珠洞冥記塗云國有青蛇産珠色光白)珍臺閒舘不可以無
膳而存(揚雄甘泉賦天子穆然珍臺間舘)金城湯池不可以無粟而守
(韓非子金城湯池非粟不守漢書神農之教曰石城十仞湯池百步而無粟弗能守也)祗如給禄
給俸具在朝章准階准官俱編甲令豈容謟佞之軰曲
路邀名趨競之徒僻塗生巧(言禄俸官階有定制不可妄求而得)窺測人
主汲黯由其面折(漢書汲黯好面折)割剥黎元桑羊以之腰斬
(漢書桑弘羊籠盡天下之利時求雨卜式曰烹弘羊天乃雨)我國家咸有一德(尚書惟尹)
(躬暨湯咸有一德)法無二門(管子權不兩錯政不二門)動必依繩(毛詩其繩則直孔穎)
(逹正義云依此繩直起而築之文子聖人以仁義為凖繩中繩之謂君子不中繩之謂小人)言不踰
矩(論語所欲不踰矩馬融注云矩法也)比成王之制度令出惟行(尚書周官云王)
(考制度曰慎乃出令令出惟行弗惟反)則大舜之温恭朕言不再(尚書舜典云温)
(恭允塞大禹謨云朕言不再)胡敬識非稽古(尚書若稽古帝堯東觀漢記郭丹稽古含經)
學未知今(後漢書馮異遺李軼書云愚聞明鏡所以照形往事所以知今)作聰明而亂
舊章(尚書無作聰明亂舊章)恃薄才而隳正法南山之峻寧資覆
簣之饒(楊烱少姨碑北臨恒碣猶如聚米南望荆衡纔同覆簣抱朴子凌霄之高非一簣之積)東
海之津何藉操瓠之潤(見上門下省條注)請仍舊貫(論語仍舊貫鄭元注)
(云貫事也)無替前規(王儉禇淵碑自此厥後無替前規小按南山之峻以下言國家盛大何用省)
(以補之當因舊事以守定法)
滄瀛等州申稱神龍元年百姓遭水奉旨貸半租
供漁陽軍許折明年又遭澇免無租可折至三年
百姓訴州以去年合折不計百姓不伏事
滄瀛等州頻遭水澇泥牛轉盛滂沛成河(廣州記欝林郡有石牛歲)
(旱泥背即雨洗背泥盡即晴)石燕爭飛霖霪變浦(湘中記零凌山有石燕得風雨則飛)
(如真燕)當時奉旨令貸半租此日蠲科仍聞款訴准旨有
明年之語據條無三年之文以此狐疑(楚詞注狐多疑而善聽河冰始)
(合聽其下不聞水聲乃敢過)莫能龜决(史記决定諸疑斷以蓍龜)明年復澇乃是
折空後歲總徵元無折處菖蒲去蚤蝨而蚰蜒竟來(淮南)
(子昌羊去蚤蝨而來蛉窮除小害而致大賊注云昌羊菖蒲也蛉窮蚰蜒入耳之䖝也)&KR0552;石止齲
痛而牙根遂折(陶宏景木草注&KR0552;石以療牙痛多即裂齒是傷骨之證而云堅骨齒誠為疑也)
(按&KR0552;藥名有青黃白黑絳五種齲齒蠧也元年許折明年無租可折乃是折空至三年乃合前二年總徵是)
(謂元無折處夫許折若小便而總徵乃大害故以菖蒲&KR0552;石事喻之)所益全少所損愈多
徵一丁之半租招百姓之深怨是則國家之信不及於
豚魚(周易中孚豚魚吉孔穎逹正義云信發於中謂之中孚魚者蟲之隠豚者獸之微人主内有誠信雖)
(微隠之物信皆及矣莫不得其所而獲吉)王者之仁不流於行葦(毛詩小序行葦忠厚)
(也周家忠厚仁及草木瑞應圖騶虞仁獸王者恩及行葦則見)得原失信文公之所不
為(左傳晉侯圍原命三日之糧不降命去之諜出曰將降矣軍吏請待之公曰信民之所庇也得原失信何)
(以庇民)獻鼎棄言展季由其未許(劉向新序齊攻魯求岑鼎得而疑之曰柳下惠)
(以為是請受之柳下惠難之魯乃以真岑鼎往柳下惠可謂守信矣釋義柳下惠姓展名禽字季居柳下而施)
(德惠因以為號)有家有國乍可去食而去兵(論語去兵去食無信不立孔安國注)
(云治邦不可失信)大車小車不可無輗而無軏(論語人而無信大車無輗小車)
(無軏邢昺䟽云此為無信之人作譬也)譬如洞庭之嶼彭蠡之湖添隻鴈
不為之多去雙鳬不為之少(陸佃埤雅揚雄云江湖之崖渤澥之島乘鴈集不為)
(之多雙鳬飛不為之少言雙鳬乘鴈未足以為增損也蓋謂國家大矣一州之租或折或徵何足計也詎宜)
(失信於民)貨藏天下何必前徵而後徵物寄人間終是楚弓
而楚得(韓詩外傳晉平公藏貨之臺燒公子晏賀曰臣聞王者藏於天下今天降災於藏臺君之福也)
(家語楚共王出遊亡其烏號之弓左右請求之王曰楚人失弓楚人得之又何求焉盖謂租本國家之租在)
(民在官一也何必徵之民而藏之國)元貸未折許折還徵渙汗發而却收
(周易渙汗其大號漢書劉向封事云號令如汗汗出而不反今出令而反是反汗也)絲綸抽而復
返(孔穎逹尚書正義序絲綸之動不可不慎)四方取則百姓何憑政在養民
理從矜折(蓋謂王者之令天下之所法程而民依憑之矧國家以養人為本也據理自當矜憫准折)
(方為正)
龍筋鳳髓判卷一
