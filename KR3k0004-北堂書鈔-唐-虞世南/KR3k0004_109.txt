北堂書鈔卷一百九
唐虞世南撰
明陳禹謨補註
樂部
瑟九琴十
瑟九
庖羲作瑟(世本云庖羲氏作瑟瑟潔也作人精潔于心淳一于行也)晏龍為瑟(山海經云)
(帝俊生晏龍晏龍是始為琴瑟)朱襄作五絃之瑟(吕氏春秋云古朱襄氏之治天下也多風)
(而陽氣畜積萬物散解果實不成故士達作為五絃之瑟以采隂氣以定羣生案士達朱襄氏之臣補)黃
帝損庖羲之瑟(帝王世紀云黃帝損庖羲之瑟為二十五絃長七尺二寸)以正人德
(白虎通云瑟者嗇也閑也所以懲忿窒欲正人之德也)以定羣生(吕氏春秋見上)雲和之
瑟(周禮大司樂職鄭注云雲和地名也)空桑之瑟(同上鄭注云空桑山名)龍門之瑟
(同上鄭注云龍門山名)黃鐘之瑟(易通卦驗云冬至日人主從八龍之士鼔黃鐘之瑟)梓瑟
(楚辭云銵鐘搖簴揳梓瑟些云案注云銵撞也搖動也揳轢也些說文語詞也補)寳瑟(漢書金日磾傳)
(云莽何羅反走趨臥内欲入行觸寳瑟僵日磾得抱何羅因傳莽何羅反上驚起左右拔刃欲格之上恐并中)
(日磾止勿格日磾捽胡投何羅殿下得禽縳之補案晉灼云胡頸也捽其頸而投殿下也附)雅瑟(三禮)
(圖云雅瑟長八尺一寸廣二尺八寸二十三絃其常用者十九絃其餘四絃謂之蕃羸補)齊瑟(曹植箜篌)
(引云秦箏何慷慨齊瑟和且柔)雅善鼓瑟(漢書楊惲報孫會宗書云惲本秦人能為秦聲婦趙女也)
(雅善鼔瑟)俗好鼓瑟(交州記云要荒之地俗好鼔瑟)大師鼓瑟服之不窮(吕氏)
(春秋云鄭大師鼓瑟云云)素女鼓瑟而悲不止(史記封禪書云太帝使素女鼔五十絃瑟)
(而悲帝禁不止故破其瑟為二十五絃)王喬擁瑟(楚辭云少原之野赤松子王喬皆在旁二子擁)
(瑟而調均之余因稱乎清商也)子路鼓瑟(說苑云子路鼓瑟有北鄙之音)瓠巴鼓瑟(孫卿)
(子云瓠巴鼓瑟游魚出聽)白虎鼓瑟(張衡西京賦云總會仙倡戲豹舞羆白虎鼓瑟蒼龍吹箎)鼓
瑟而歌(典略云百里奚相秦其妻傭浣入秦至奚第自言能鼔瑟遂鼔瑟而歌)倚瑟而歌
(漢書云文帝行霸陵夫人鼔瑟上自倚瑟而歌)縆瑟交鼓(楚詞云縆瑟兮交鼔簫鐘兮瑶簴鳴䶵兮)
(吹竽思靈保兮賢姱補)擁瑟調均(楚辭見上)朱絃而疏越一唱而三歎
(禮樂記云清廟之瑟朱絃而疏越一唱而三歎有遺音者矣)作以采隂(吕氏春秋見上)稱乎
清商(楚辭見上)細大易序貴賤易位(韓子齊宣王問匡倩曰儒者鼔瑟乎對曰不也)
(夫瑟以小絃為大聲以大絃為小聲是大小易序貴賤易位儒者以為害義故不鼔宣王曰然)欲樂則
樂欲悲則悲(尸子云夫瑟賢者以其義而鼔之欲樂則樂欲悲則悲雖有暴君為之立變補)游
魚出聽(見前)六馬仰秣(王肅與廣陵太子書云昔伯牙鼔瑟六馬仰秣)敷席注瑟
(汲冢周書曰晉平公使叔譽于周見太子晉而與之言五稱而五窮逡巡而退歸告公曰太子晉行年十五而)
(臣弗能與言君請歸聲就復與田若不反及有天下將以為誅平公將歸之師曠不可曰請使暝臣往與之言)
(若能幪子反而復之師曠見太子稱曰臣聞王子之語高于泰山夜寢不寐晝居不安不遠長道而求一言王)
(子曰請入坐遂敷席注瑟師曠歌無射歌畢乃注瑟于王子王子歌嶠曰何自南極至于北極絶境越國弗愁)
(道遠師曠蹶然起曰暝臣請歸續補)
琴十
伏羲作琴(琴操云昔伏羲作琴以脩身理性反其天真也)神農作琴(傅玄琴賦序云神農)
(氏造琴所以恊和天下人性為至和之主)神物以臻(嵇康琴讚云昔在黃農神物以臻穆穆重華五)
(絃始興閑邪納正感物悟靈宣和養氣介乃遐齡)雅韻乃揚(蔡邕琴賦云繁絃既抑雅韻乃揚補)
樂之輿(風俗通云琴者樂之輿八音並行君臣以相御)德最優(嵇康琴賦序云衆器之中琴德)
(最優故綴叙所懷以為之賦)至和之主(傅玄琴賦見上)人心之好(成公綏琴賦云窮變)
(化于無極兮盡人心之好善補)通理治性(蔡邕琴賦云爰制雅器恊之鍾律通理治性恬淡清溢)
和人之性(傅玄琴賦見上)化人之情(琴操曰伯牙學琴於成連先生曰吾師有方子春者)
(善琴能化人之情)禁止淫邪(白虎通云琴者禁也禁止淫邪以正人心也)盪滌邪心
(李尤琴銘曰琴之在音盪滌邪心存雅却鄭浮侈是禁)體清心遠(嵇康琴賦亂云愔愔琴德不可)
(測兮體清心遠邈難極兮良質美手遇今世兮紛綸翕響冠衆藝兮識音者希誰能珍兮能盡雅琴唯至人兮)
(補)閑邪納正(嵇康琴讚見上)洞庭之椅(崔駰七依云洞庭之椅依峻岸而旁生)寒
山之桐(張景陽七命云寒山之桐出自太冥合黃鐘以吐幹據蒼岑而孤生補)載靈山(嵇康)
(琴讚云惟彼雅器載璞靈山體其德真清和自然澡以春雪澹若洞泉温乎其仁玉潤外鮮)託峻嶽
(嵇康琴賦云惟椅梧之所生兮託峻嶽之崇岡披重壤以誕載兮參辰極而高驤含天地之醇和兮吸日月之)
(休光鬱紛紜以獨茂兮飛英蕤于昊蒼夕納景于虞淵兮旦晞榦于九陽經千載以待價兮寂神跱而永康補)
據蒼岑(張景陽七命見上)依峻岸(七依見上)上森蕭下婆娑(關鴻琴賦云乃)
(從容以旁眺覩美材於山陽上森蕭以崇立下婆娑而四張)合天地之醇和吸日月
之休光(嵇康琴賦見上)翦蕤賓剖大吕(張景陽七命云翦蕤賓之陽柯剖大吕之隂莖)
(營匠斵其樸伶倫均其聲補)離子督墨匠石奮斤(嵇康琴賦云至人攄思制為雅琴乃)
(使離子督墨匠石奮斤䕫襄薦法班倕騁神鎪會裛厠朗密調均華繪雕琢布藻垂文錯以犀象藉以翠綠絃)
(以園客之絲徽以鍾山之玉爰有龍鳳之象古人之形伯牙揮手鍾期聽聲華容灼爍發采揚明何其麗也伶)
(倫比律田連操張進御君子新聲憀亮何其偉也補)考之詩人琴瑟是宜(蔡邕琴賦云觀)
(彼椅桐層山之陂丹華煒燁綠葉參差考之詩人琴瑟是宜)至人攄思制為雅琴(嵇康)
(琴賦見上)絃以山柘之絲飾以和氏之璧(崔駰七依云絃以山柘之絲飾以和)
(氏之璧)絃以園客之絲徽以鍾山之玉龍鳳之象古人
之形伶倫比律田連操張(並嵇康賦見上)播之以八風文之
以五聲(傅玄琴賦)揚和顏攘皓腕(嵇康琴賦云揚和顏攘皓腕飛纖指以馳騖紛㒊譶)
(以流漫李案注云㒊蘇合反譶徒合反善曰㒊譶疾貌補)彈五絃(家語云古者舜彈五絃之琴造)
(南風之詩)知四海(樂聲圖云琴以知四海琴音調之以及四海也)詠先王之風(韓詩外傳)
(云子夏居蓬戶之中彈琴以詠先王之風有人亦樂無人亦樂)理重華之操(嵇康琴賦云理重華)
(之遺操慨遠慕而長思)理正聲奏妙曲(又云理正聲奏妙曲揚白雪發清角紛淋浪以流離)
(渙淫衍而優渥補)進南荆發西秦(又云若乃華堂曲宴密友近賓蘭肴兼御旨酒清醇進南)
(荆發西秦紹陵陽度巴人紹案注云南荆西秦陵陽巴人並曲名發鼔繼度法也補)器冷絃調
心閒手敏(又云冬夜肅清朗月垂光新衣翠粲纓徽流芳于是器冷絃調心間手敏)秘弄乃
開(蔡邕琴賦云清聲發兮五音舉韻宫商兮動徵羽曲引興兮繁絃撫然後哀聲既發秘弄乃開左手抑揚)
(右手徘徊指掌反覆抑按藏摧于是繁絃既抑雅韻乃揚仲尼思歸鹿鳴三章梁父悲吟周公越裳青鳥西飛)
(别鶴東翔飲馬長城楚曲明光走獸率舞飛鳥下翔感激絃歌一低一昂補)竒弄乃發(嵇康琴賦)
(云於是曲引向闌衆音將歇改韻易調竒弄乃發)左手抑揚右手徘徊(蔡邕琴賦見上)
一奏雲起再奏雨隨(韓子云師曠鼔琴一奏有玄雲從西北方起再奏之大風至大雨隨)
(之裂幃幕破爼豆堕廊瓦坐者散走)徐動宫徵揮拂角羽(說苑云雍門周以琴見孟嘗君)
(周引琴而鼔之徐動宫徵揮拂角羽成曲而歌孟嘗君涕泣而增哀)角羽俱起宫徵相證
(嵇康琴賦云及其初調則角羽俱起宫徵相證參發並趣上下絫應踸䂽□硌美聲將興固以和昶而足耽矣)
(補)發宫商動徵羽(蔡邕琴賦見上)涉綠水奏清徵(嵇康琴賦云初涉綠水中)
(奏清徵雅昶唐堯終詠微子寬明弘潤優游躇峙拊絃安歌新聲代起補)揚白雪發清角(嵇康)
(琴賦見上)間關九絃(蔡邕琴賦云間關九絃出入律吕屈伸低昂十指如雨)一彈三&KR0008;
(又云一彈三&KR0008;悽有餘哀)千載待價(嵇康琴賦云夕納景于虞淵兮旦晞榦于九陽經千載以待價)
(兮寂神跱而永康補)一切承閒(又云下逮謠俗蔡氏五曲王昭楚妃千里别鶴猶有一切承閒簉乏)
(亦有可觀者焉補)出入律吕(蔡邕琴賦見上)感盟心情(嵇康琴賦云若論其體勢詳其)
(風聲器和故響逸張急故聲清閒遼故音痺絃長故徽鳴性絜静以端理含至德之和平誠可以感盪心志而)
(發㳿幽情矣補)志在深河(桓子云昔夏之時洪水懷山襄陵禹乃楥琴作操其聲清以溢潺潺湲湲)
(志在深河)志在流水(吕氏春秋云伯牙鼔琴鍾子期聽之方鼓琴而志在秦山鍾子期曰善哉乎鼔)
(琴巍巍乎若泰山少選之間而志在流水鍾子期又曰善哉乎鼔琴湯湯乎若流水鍾子期死伯牙破琴絶絃)
(終身不復鼔琴以為世無足復為鼔琴者補)流風徘徊(張衡南都賦云彈琴擫籥流風徘徊清角)
(發徵聽者增哀)流波湯湯(嵇康琴賦云状若崇山又象流波浩兮湯湯鬱兮峩峩)走獸率
舞飛鳥下翔(並蔡邕琴賦見上)白鵲翾翔(瑞應圖云師曠鼔琴通於神明玉羊)
(白鵲翾翔墜投)素鴈蜿蟺(劉鞠餘玄根頌云素鴈蜿蟺感清羽玄鶴迥翔應徵宫)玄鶴失
珠(韓子云師曠鼓琴有玄鶴啣明月珠在庭中舞失珠曠掩口而笑)六馬仰秣(孫子云伯牙鼓)
(琴六馬仰秣)孫登一絃(神仙傳云嵇康見孫登彈一絃琴康歎息而服焉)蔡氏五曲
(嵇康琴賦見上)青雀西飛别鶴東翔(蔡邕琴賦見上)飛龍鹿鳴鵾鷄遊
絃(嵇康琴賦云若次其曲引所宜則廣陵止息東武太山飛龍鹿鳴鵾鷄遊絃更唱迭奏聲若自然)白
雪之曲(司馬相如美人賦見前歌篇)送遠之操(西京雜記云趙后有寳琴曰鳳凰皆以金)
(玉隱起為龍鳳螭鸞古賢列女之象亦歸風送遠之操補)秋竹之曲(宋玉賦云臣嘗遠行僕飢馬疲)
(正值主人門開主人翁出獨有主人女在欲置臣堂上太高堂下太卑乃便為蘭房奥室止臣其中其中有鳴)
(琴焉臣援琴而鼓之為秋竹積雪之曲補)幽蘭之曲(司馬相如美人賦見前歌篇)别鶴操
(琴操云商陵穆子娶妻五年無子父母欲其改娶其妻聞之中夜悲嘯穆子感之而作别鶴操曰將乖比翼隔)
(天端山川悠遠路漫漫攬衾不寐食忘餐後仍為夫妻補)離鸞引(琴歷曰琴曲有蔡氏五弄雙鳳離鸞)
(等二十一章補)龜山操(琴操云孔子以季桓子受齊女樂諫不從望龜山而作歌曰余欲望魯兮龜山)
(蔽之手無斧柯奈龜山何補)走馬引(樗里牧恭作為父報仇殺人而亡藏于山林之下有天馬引之)
(感之作此引補)聽之而知殺心(華嶠漢書云初蔡邕在陳畱鄰人有以酒食召邕比往而酒以)
(酣客有彈琴于屏者邕至門潜聽之曰以樂召我而有殺心何也遂反將命者告主人主人遂自追問其故邕)
(具以告莫不憮然彈琴者曰我向見螳螂方向鳴蟬蟬將去而未飛螳螂為之一前一却吾心聳然惟恐螳螂)
(之失蟬也此豈為殺心而形于聲者乎邕笑曰此足以當之矣)聽之知有貪志(韓詩外傳云孔)
(子鼔琴曾子子貢側門而聽曲終曾子曰嗟乎夫子琴聲殆有貪狠之志邪僻之行何其不仁子貢以曾子之)
(言告子曰嗟乎夫參天下賢人也其習知音矣鄉者丘鼔琴有鼠出游狸見于屋循梁微行造焉而避厭目曲)
(脊求而不得丘以琴淫其聲參以丘為貪狠邪僻不亦宜乎案鼔琴一作鼔瑟附)聽者沾襟(阮籍)
(樂論云昔季流向風而鼔琴聽之者淚下沾襟)成曲涕泣(說苑見上)愀愴傷心(嵇康琴賦)
(云是故懷慼者聞之莫不㦧懍慘悽愀愴傷心)古今所貴(又云永服御而不厭信古今之所貴)緬
邈超倫(關鴻琴賦云嗟雅弄之淳妙時緬邈以超倫)歌人失曲舞者忘形(蔡邕)
(琴賦云於是歌人恍惚以失曲舞者亂節而忘形哀人塞耳以惆悵驤馬蹀足以悲鳴)金石寢聲
瓠竹屏氣(嵇康琴賦云于時也金石寢聲瓠竹屏氣王豹輟謳狄牙喪味天吳踴躍於重淵王喬披)
(雲而下墜舞鸑鷟於庭階游女飄焉而來萃)豈笙籥之能倫(又云料殊功而比操豈笙籥之)
(能倫)宣簫琴之足聽(蔡邕琴賦云苟斯樂之足貴宣簫琴之足聽)空桑之琴(周禮)
(大司樂職云孤竹之管雲和之琴瑟冬日至于地上圓丘奏之孤竹之管空桑之琴瑟夏日至于澤中方丘奏)
(之隂竹之管龍門之琴瑟于宗廟奏之補)山桐之琴(淮南子云山桐之琴潤澤之服)雲和之
琴龍門之琴(並見上)相如綠綺(史記司馬相如傳云相如之臨卭從車騎雍容)
(閒雅甚都及飲卓氏弄琴卓氏有女文君新寡好音竊從戶窺之心悅而好之夜亡奔相如案相如有綠綺琴)
(從卓氏奏鳳求皇之曲補)蔡邕焦尾(搜神記云吳人有燒桐以爨者蔡邕聞其爆聲曰此良材也因)
(請之削以為琴燒不盡因名焦尾有殊聲焉補)稷生妙琴(張衡逍遥賦云稷生揮妙琴)師氏
雅琴(劉向别錄云師氏雅琴者名忠東海下邳人言師曠之後至今邳俗猶多好琴也)寳琴(西京)
(雜記云趙后有寳琴曰鳳凰皆以金玉隱起為龍鳳螭鸞古賢烈女之象為歸風送遠之操補)和琴(王珣)
(琴讚云穆穆和琴至至愔愔如彼清風冷然經林)鄒忌舍之右室(史記云鄒忌以鼔琴見齊)
(威王悅之舍之右室須臾王自鼔琴忌推戶而入曰善哉鼓琴也王曰子見容未察何以知善耶忌曰夫大絃)
(濁以春温者君也小絃廉折以清者相也攫之深醳之愉者政令也均諧以鳴大小相益回邪而不相害者四)
(時也吾是以知其善也補)子賤身不下堂(說苑云宓子賤治單父彈鳴琴身不下堂而單父治)
(巫馬期亦治單父以星出以星入日夜不處以身親之而單父亦治巫馬期問其故于宓子賤宓子賤曰我之)
(謂任人子之謂任力補)孔子學琴(韓詩外傳云孔子學琴于師襄子而不進師襄子曰夫子可以)
(進矣孔子曰丘已得其曲矣未得其數也有間曰丘已得其數矣未得其意也有間曰丘已得其人矣未得其)
(類也有間曰邈然遠望洋洋乎翼翼乎必作此樂也黯然黑頎然而長以王天下以朝諸侯者其惟文王乎師)
(襄子再拜曰善師以為文王之操也故子持文王之聲知文王之為人補)太傅談琴(世說云戴公從)
(東出謝太傅往看之謝本經戴見但與論琴書戴既無吝色而談琴書愈妙謝悠然知其量)桓譚善
鼓琴(東觀漢記云上嘗問宋弘道通之士弘薦桓譚善鼔琴上聽說之)琴高善鼓琴(列仙)
(傳云琴高善鼓琴為宋康王舍人行㳙彭之術)杏壇鼔琴(莊子云孔子遊乎緇帷之林休坐杏壇之)
(上弟子讀書孔子絃歌鼓琴)燈下操琴(語林云嵇中散燈下彈琴有一人面甚小斯須轉大遂長)
(丈餘)正坐操琴(蔡邕女訓云舅姑若命之鼔琴必正坐操琴而奏曲若問曲名則捨琴而對)端
坐鼓琴(張華詩云北方有佳人端坐鼔名琴終晨撫管絃日夕不成音)讀易彈琴(孫登别傳)
(曰登清靜無為好讀易彈琴頽然自得覩其風神若遊六合之外)絃歌鼓琴(莊子云孔子窮於陳)
(蔡之間絃歌鼓琴未嘗絶音)佯狂鼔琴(史記云箕子諫紂不聽乃被髮佯狂而鼔琴以自悲)悲
歌鼓琴(說苑云晉靈公好悲歌鼔琴)鳳管之簫落霞之琴(洞冥記曰恒山夕望)
(東邊有青雲髣髴俄而見雙白鶴集于臺上倏忽化為二神女舞于臺上握鳳管之簫拊落霞之琴歌清吳春)
(波之曲補)丹蛟吹笙文豹鼓琴(傅玄京都賦)廣陵散(晉書嵇康傳云初康嘗遊)
(乎洛西暮宿華陽亭引琴而彈夜分忽有客詣之稱是古人與康共談音律辭致清辯因索琴彈之而為廣陵)
(散聲調絶倫遂以授康仍誓不傳人亦不言其姓字後康將刑東市索琴彈之曰昔袁孝尼嘗從吾學廣陵散)
(吾每靳固之廣陵散于今絶矣續補)楚明光(吳均續齊諧志曰王彥伯善鼔琴一日行至吳郵亭維舟)
(中渚秉燭理琴見一女子披幃而進二女從焉先施錦席于東床乃就坐女取琴調之聲甚哀雅類今之登歌)
(女子曰子識此否彥伯曰所未嘗聞女曰此曲所謂楚明光者也惟嵇叔夜能為此聲續補)
北堂書鈔卷一百九
