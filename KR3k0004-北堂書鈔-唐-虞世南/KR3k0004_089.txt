北堂書鈔卷八十九
唐虞世南撰
明陳禹謨補註
禮儀部十
祭祀總下十九
祭有三重獻之屬莫重於祼(禮祭統云初祭以灌地求神也)殷士膚敏
祼將于京甸師共蕭(周禮甸師職云祭祀共蕭茅鄭注蕭香蒿也茅以共祭之苴亦)
(以縮酒苴以藉祭縮酒泲酒也)縮酌用茅(郊特牲云縮酌用茅明酌也鄭注云謂泲醴齊以明酌也)
(明酌者事酒之上也名曰明者事酒今之醳酒皆新成也)取蕭祭脂取羝以軷(毛詩生民)
(篇鄭箋云言后稷即為郊祀之酒及其米取蕭草與祭牲之脂爇之於行神之位馨香既聞取羝羊之體以祭)
(神也)陳其簠簋(孝經鄭注云簠簋祭器受一斗二升方曰簠圓曰簋盛黍稷稻梁器陳奠素器而不)
(見親故哀慼也)籩豆既設(禮記曾子問)醢人掌四豆(周禮醢人掌四豆之實朝事之)
(豆其實韭菹醓醢昌本麇臡菁菹鹿臡茆菹麇臡案鄭注云臡乃兮切三臡亦醢也補)司尊彝掌
六尊(周禮司尊彝掌六尊六彝之位詔其酌辨其用與其實春祠夏禴祼用雞彝鳥彝皆有舟其朝踐用)
(兩獻尊其再獻用兩象尊皆有罍諸臣之所昨也秋嘗冬蒸祼用斝彝黃彝皆有舟其朝獻用兩著尊其饋獻)
(用兩壺尊皆有罍諸臣之所昨也凡四時之間祀追享朝享祼用虎彝蜼彝皆有舟其朝踐用兩大尊其再獻)
(用兩山尊皆有罍諸臣之所昨也案鄭注云昨讀為酢補)祼用雞彝(鄭玄云刻而畫之為雞鳳皇之)
(形者)朝踐用獻(鄭玄云獻讀為犧犧尊飾以翡翠者也)再獻用兩山(司尊彝見上)
朝獻用著尊(鄭注云著尊著地無足也)餽獻用兩壺(鄭注云壺者以壺為尊也)朝
事之籩白黑形鹽(周禮籩人職云朝事之籩其實麷蕡白黑形鹽膴鮑魚鱐鄭司農云朝事)
(謂清朝未食先進寒具口食之籩故麥曰麷蔴曰蕡稻曰白黍曰黑築鹽以為虎形謂之形鹽補)餽食
之籩棗栗桃李(籩人職云饋食之籩其實棗栗桃乾䕩榛實鄭注云饋食薦熟也乾䕩乾梅也)
(有桃諸梅諸是其乾者榛似栗而小補)籩豆大房(詩閟宫篇鄭箋云大房玉飾俎也其制足間有)
(横下有跗似乎堂後有房然也)籩豆靜嘉(詩既醉篇鄭箋云公尸以善言告之是何故乎乃用籩豆)
(之物潔清而美政平氣和所致故也)疏布巾幂八尊(周禮幂人職云祭祀以疏布巾幂八尊鄭)
(注云以疏布者天地之神尚質也)畫布巾幂六彝(鄭注云宗廟可以文畫者畫其雲氣與)
天子以犧牛(曲禮鄭注犧純色也)天子用太牢(漢書郊祀志云有上書言古者天子)
(三年一用太牢祠三一天一地一泰天子許之)天地之牛角繭栗(禮王制云貴誠也)宗
廟之牛角握(王制握謂長不出膚也)牲頒五官(周禮小宗伯云毛六牲辨其名物而)
(頒之于五官使共奉之鄭注云毛擇毛也司徒主牛宗伯主雞司馬主馬及羊司寇主犬司空主豕)展牲
則告牷(周禮充人職鄭司農曰展具也具牲若今時選牲也充人主以牲牷告展牲者也玄謂展牲若)
(今夕牲也)爾牲則具(詩無羊篇)禳飾其牲(周禮小子職云凡沈辜候禳飾其牲鄭注云沈)
(謂祭川爾雅曰祭川曰浮沈辜謂磔牲以祭也侯禳者候四時惡氣禳去之也)享以騂犧(毛詩閟宫)
(篇)善牲以祠(越絶書云益死之後啟歲善犧牲以祠之經曰夏啓善犧于益此之謂也補)陽
祀用騂牲陰祀用黝牲(周禮牧人職云陽祀用騂牲毛之隂祀用黝牲毛之鄭注云騂)
(牲色赤毛之取純毛也陽祀祭天於南郊及宗廟陰祀祭地于北郊及社稷也黝讀為幽黑也)饋食享
先王(大宗伯職見前)肆獻享先王(大宗伯職云以肆獻祼享先王鄭注曰肆者進所解牲體)
(謂薦熟時也獻獻醴謂薦血腥也)為酒為醴烝畀祖妣(詩豐年篇鄭箋云烝進也畀予)
(也言豐年所獲之稅釀為酒醴進於先祖先妣以會百衆之禮也)吉蠲為饎是用孝享
(詩天保篇)有椒其馨胡考之寧(詩載芟篇毛傳曰椒猶飶也胡壽也考成也鄭箋云寧安)
(也以芬香之酒醴祭於祖妣則多得其福佑也)苾苾芬芬祀事孔明(詩楚茨篇鄭箋云既)
(有牲物而進獻之苾苾芬芬然香祀禮於是則甚明也補)澤虞共澤物(周禮澤虞職云凡祭祀賓)
(客共澤物之奠鄭注云澤物之奠籩豆之實芹茆菱芡之屬)廩人共接(周禮廩人職云大祭祀則)
(共其接盛鄭注曰接讀為一扱再祭之扱扱以授舂人舂之大祭祀之穀藉田之收藏於神倉者也不以給小)
(用)司烜共明水(周禮司烜氏掌以夫遂取明火於日以鑒取明水於月以共祭祀之明齍明燭)
(共明水鄭注云陳明水以為玄酒也明齍謂以明水脩滌粢盛黍稷也補)鹽人共鹽(鹽人職云祭祀)
(共苦鹽散鹽杜子春注讀苦為鹽謂出鹽直用不湅治也)亨人共大羹(周禮亨人職云祭祀共大)
(羹鉶羹賓客亦如之鄭注云大羹不致五味也鉶羹加鹽菜矣)親自取禽(白虎通曰王者祭宗廟親)
(自取禽者尊重先祖必欲自致也續補)祀用赤黍(尚書大傳云)殷尚醴周尚酒
(明堂位孔疏云此皆其時之用也)虞祭首夏祭心殷祭肝周祭肺(鄭注云皆)
(氣主盛也)祭以清酒(詩斯干篇)既載清酤(詩烈祖篇鄭箋云既載清酒於尊酌以祼獻)
醆酒涗清(郊特牲鄭注曰謂泲醆酒以清酒也醆酒盎齊盎齊差清和之以清酒泲之而已泲盎齊)
(必和以清酒者皆久味相得)明水涗齊(郊特牲鄭注云涗猶清也五齊濁泲之使清謂之涗齊及)
(取明水皆貴新也明案祭統云夫人薦涗水注涗即盎齊因盎齊有水連言水耳補涗音稅附)禽享
礿(周禮大司馬職云遂以苗田如蒐之法車弊獻禽以享礿鄭注云礿宗廟之夏祭也冬夏田主于祭宗廟)
(者隂陽始起象神之在内也補)從以騂牡(詩信南山篇傳云周尚赤故祭騂牡也)騂牡既
備(詩既載篇)祀有執膰戎有受脤(左傳注云膰祭肉以賜諸侯者也)執其鸞
刀以啓其毛(詩信南山篇傳云鸞刀刀有鸞者言割中節也案禮運云割刀之用而鸞刀之貴)
(貴其義也聲和而後斷也注取其鸞鈴之聲調和而後斷割其肉補)牛曰大武豕曰剛鬛
(曲禮牛曰一元大武豕曰剛鬛鄭注云號牲物異於人也元頭也武迹也案梁武帝天監中八座議以大脯)
(代一元大武補)雞酒薄祭(後漢書曰徐穉嘗為太尉黃瓊所辟不就及瓊卒歸葬穉乃負粮徒步到)
(江夏赴弔設雞酒薄祭哭畢而去不告姓名於案謝承書穉諸公所辟雖不就有死喪負笈赴弔常家豫炙)
(鷄一隻以一兩綿絮漬酒中暴乾以裹鷄徑到所起冢璲外以水漬綿使有酒氣斗米飯白茅為籍以鷄置前)
(釃酒畢留謁則去不見喪主附)魚椒之祭(鹽鐵論云古者有魚椒之祭春秋祀其祖祠)蘭湯
沐浴(幽明錄曰廟方四丈不作墉道廣五丈夾樹蘭香齋者煮以沐浴後祭所謂蘭湯以祭補)脯餅
置籍(黃帝問玄女兵法見前)酌彼行潦(詩泂酌篇傳曰泂遠也行潦流潦也箋云流潦水之)
(薄者也遠酌取之投大器之中也)于彼行潦(詩采蘋篇于以采之于彼行潦鄭箋云藻之言澡也)
(婦人之行尚柔順自潔清故取名以為戒補)薦式蘋藻(王㫬祭徐聘士文云古人薦式蘋藻藉以)
(白茅豈必珍脩所以致之者誠耳)蘋藻是歆(殷元祭徐孺子文云微物將禮蘋藻是歆)黃琮
祀地(周禮大宗伯之職以玉作六器以禮天地四方以蒼璧禮天以黃琮禮地以青圭禮東方以赤璋禮)
(南方以白琥禮西方以玄璜禮北方)玄珪賓河(竹書紀年云壬申元帝即位以玄珪賓于河十三年)
(東狩于海獲大魚)四圭有邸以祀天旅上帝(周禮典瑞職鄭注曰於中央為璧圭)
(著其四面一玉俱成圭本著於璧故四圭有邸圭未四出故也)兩圭有邸以祀地旅四
望(典瑞職鄭注云兩圭者以象地數二也僢而同邸祀地謂所祀于北郊神州之神補)圭璧以祀
日月(典瑞職云圭璧以祀日月星辰鄭注云圭其邸為璧取殺於上帝)璋邸射以祀山
川(典瑞職云璋邸射以祀山川以造贈賓客鄭注云璋有邸而射取殺於四望射剡也)降三分璧
沈於洛水(尚書中候云陽降三分璧沈注曰降下也以三分之璧沈於洛也)搴長茭兮
湛美玉(漢武帝瓠子歌云河蕩蕩兮激潺湲北渡回兮迅流難搴長茭兮湛美玉河伯許兮薪不屬補)
(案武帝既封禪乃發卒數萬人塞瓠子決河還自臨祭沈白馬玉璧令羣臣從官皆負薪寘決河附)齊車
鹿幦(玉藻篇大夫齊車鹿幦豹犆朝車鄭注云幦復苓也犆謂緣也)龍旂承祀(詩閟宫篇鄭箋)
(云交龍為旂承祀謂視祭祀事也)龍旂十乘大糦是承(詩玄鳥篇鄭箋交龍為旂糦黍)
(稷也言諸侯建龍旂者十乘奉承黍稷而進之者亦言得諸侯之懽心十乘者三王後八州之大國)祀設
重案(周禮掌次職云朝日祀五帝則張大次小次設重帟重案合諸侯亦如之鄭注云重案牀重席也)
坐以蒲薦(盧湛云凡臨祭坐以蒲薦青布練褥其事從約也)齊有明衣常服
黼冔(詩文王篇傳曰黼白與黑也冔殷冠也鄭箋云殷之臣壯美而敏來助周祭其助祭自服殷之服明)
(文王以德不以彊也)有虞氏服韍夏后氏山(明堂位鄭注云韍冕服之&KR1302;也舜始作之)
(以尊祭服禹湯至周增以畫文後王彌飾也)祭以諸侯其尸服以侯服祭
以士其尸服以士服(並喪服小記)祭上帝樂明神(桓子新論云昔楚靈)
(王驕逸輕下簡賢務鬼信巫祝之道齊戒潔鮮以祀上帝羣神躬執羽紱起舞壇前吳人來攻其國人告急而)
(靈王鼔舞自若顧應之曰寡人方祭上帝樂明神當蒙福佑焉不敢赴救而吳兵遂至俘獲其太子及后姬以)
(下補)大雩帝用盛樂(月令仲夏之樂鄭注云雩呼嗟而求雨之祭也雩帝謂為壇南郊之旁雩)
(五精之帝配以先帝也自鞀鞞至柷敔皆作曰盛樂也)靁鼓鼓神祀(周禮鼔人職云以雷鼔鼔)
(神祀鄭注云雷鼔八面鼔也神祀祀天神也)路鼓鼓鬼享(鄭注云路鼓四面鼓也鬼享享宗廟)
(也)羽舞帥而舞四方之祭祀(周禮舞師掌教兵舞帥而舞山川之祭祀教帗舞帥)
(而舞社稷之祭祀教羽舞帥而舞四方之祭祀教皇舞帥而舞旱暵之事鄭注云羽析白羽為之形如帗也四)
(方之祭祀謂四望也)兵舞帥而舞山川之祭祀(見上)皇舞帥而舞旱
暵之事(鄭注云旱暵之事謂雩也皇析五采羽為之亦如帗也)祈年田祖擊土鼓
(周禮籥章職云凡國祈年于田祖龡豳雅擊土鼓以樂田畯鄭注曰祈年祈豐年也田祖始耕田者謂神農也)
(豳雅七月有于耜舉趾饁彼南畝之事是亦歌其類謂之雅者以其言男女之正也杜子春曰土鼔以瓦為匡)
(以革為兩面可擊也)琴瑟擊鼓以御田祖(詩大田篇鄭箋云御迎也祖先嗇謂神農也設)
(樂以迎祭先嗇謂郊後始耕也)祭歌擊拊(周禮小師職云大祭祀登歌擊拊鄭注云拊者擊石也謹)
(案登歌者升歌於堂上擊石磬也)下管擊鼓(小師職云下管擊應鼓鄭注云應鼓小鼓也)設
業設虡崇牙樹羽(詩有瞽篇傳云業大板也所以飾栒為懸也捷業如鋸齒或曰畫之植者)
(為虡横者為栒崇牙上飾卷然可以懸也樹羽置羽也)鐘鼓喤喤磬筦將將(詩執競篇)
(傳云喤喤和也將將集也)鐘鼓送尸神保聿歸(詩楚茨篇箋云尸節神者也尸出入奏肆)
(夏鐘鼓送尸者以哀其享否不可知自孝子之心耳其送尸猶自作樂也神者魂魄之氣郊特牲云魂氣歸于)
(天故言神安歸于天也補)雝禘太祖也(詩雝篇鄭箋云禘大祭也大於四時而小於祫太祖謂文)
(王謹案祫祭文王之廟歌此雝詩禘者審諦也祫者合也毀廟之主陳於太祖未毀廟之主同升合食於太祖)
(合祭羣廟之主)那祀成湯也(詩那篇序云那祀成湯也微子至于戴公其間禮樂廢壞有正考父)
(者得商頌十二篇於周之太師以那為首)清廟祀文王也(詩清廟篇鄭箋云清廟者祭有清明)
(之德者之宫也天德清明文王象焉故祭之而歌此詩也)執競祀武王也(詩執競篇鄭箋云執)
(競其敬反執持也韓詩云執服也)祭祀之容穆穆皇皇(周禮保氏掌諫王惡而養國子)
(以道乃教之六儀一曰祭祀之容鄭注云祭祀之容穆穆皇皇)有來雝雝至止肅肅(詩雝)
(篇鄭箋云雝雝然既至止而肅肅然乃助王禘祭)奉璋峨峨(詩棫樸篇傳云峨峨盛壯也鄭箋云)
(璋璋瓉也奉璋之儀峩峩然)執爨踖踖(詩楚茨篇傳云爨饔爨廩爨也踖踖言爨竈有容也)肅
雝顯相(詩清廟篇傳曰肅敬雝和相助也箋云顯光也見也於乎美哉周公之祭清廟也其禮儀敬且)
(和又諸侯有光明著見之德者來助祭)左右趣之(詩棫襆篇毛傳曰趣趍也箋云文王臨祭祀其)
(容濟濟然敬左右之臣皆促疾於事謂相助積新也)駿奔走在廟(詩清廟篇云駿奔走在廟不顯)
(不承無射于人斯鄭箋云駿大也諸侯與衆士於周公祭文王俱奔走而來在廟中助祭是不光明文王之德)
(與言其光明之也是不承順文王志意與言其承順之也此文王之德人無厭之補)肅肅在廟(詩思)
(齊篇傳云肅肅敬也箋云言羣臣助文王祭廟則尚敬言得禮之宜也)卜爾百福如幾如
式(詩楚茨篇箋云卜予也幾期也式法也神乃歆嗜女之飲食故予女之百福其來如期其多如法也補)
君曰卜爾萬壽無疆(詩天保篇傳曰君先君也卜予也尸所以象神君曰卜爾者尸嘏主)
(人傳神辭也)永錫爾極時萬時億(詩楚茨篇箋云永長也錫予也長賜女以中和之福)
(是萬是億言多無數也)祈福祥順豐年(周禮小祝掌小祭祀將事侯禱禳祠之祝號以祈福)
(祥順豐年逆時雨寧風旱彌烖兵遠辠疾鄭注云順豐年而順為之祝辭)祭得宜五穀豐(禮稽)
(命徵云天子祭天地宗廟六宗五岳得其宜則五穀豐雷雨時至四夷貢物)漢武帝祠五畤
獲白麟(漢書武帝紀元狩元年冬十月行幸雍祠五畤獲白麟作白麟之歌)高宗肜日越
有雊雉(尚書高宗肜日篇庫案說文云雷始動雉鳴而雊其頸晉書云武封閉甚密其中忽聞雉雊)
(張華曰此必蛇化也則視之雉側有蛇蛻焉補)黃鵠來壇(後漢書章帝紀云章帝元和二年二月幸)
(岱宗柴告既畢有黃鵠三十從西南來經祠壇上東北過于宫屋)紫氣散殿(後漢書云宣帝始幸)
(甘泉有紫黃氣從西來散於殿前)赤光入祠(列異傳云漢宣帝祀五畤時有赤光長十餘丈從雉)
(城來入祠中)光如流星(古史考云秦文公東獵至汧渭之間卜居之而吉文公夢黃蛇從天下屬)
(地其口止于鹿衍文公問史敦敦曰此上帝之徵君其祀之于是作鹿畤用三牲郊祭白帝有夜光如流星從)
(東方來集于祠城若雄雉其聲殷殷云野雞夜鳴補)神光三燭(漢書武帝紀云元封六年三月行幸河東)
(祠后土詔曰朕禮首山昆田出珍物化為黃金祭后土神光三燭其赦汾隂殊死以下賜天下貧民布一疋補)
文公逆祀去者三人(論衡云魯文公逆祀去者三人定公順祀叛者五人貫於禮者非禮)
(則去曉禮者寡則知是者稀)張寬從祀甘泉女子乳長七尺(益部耆舊傳云)
(蜀郡張寬漢文帝時為侍中從祀甘泉至渭橋有女子浴於渭水乳長七尺上怪其異遣問之女曰帝後第七)
(車知我所來時寬在第七車對曰天星主祭祀者齋戒不嚴則女人星見)辛有適伊川見被
髮而祭於野(左傳云初平王東遷辛有適伊川見被髮而祭於野者辛有曰不及百年此其戎)
(乎其禮先亡矣秋秦晉遷陸渾之戎於伊川杜預注曰辛有周大夫也伊川周地被髮而祭有象夷狄允姓之)
(戎居陸渾在秦晉西北二國誘而徙之伊川遂從戎號至今為陸渾縣也計此去辛有過百年而云不及百年)
(傳舉其事驗不必其年信補)索氏亡牲(家語云魯公索氏將祭而亡其下牲孔子聞之曰公索氏)
(不及二年必亡矣後一年而亡續補)玄保薦新(沈約宋書曰羊玄保自少至老謹于祭奠四時珍新)
(未得祠薦者口不妄嘗續補)菓菜以薦(齊書曰張沖永明八年為假節監青冀二州行刺史事沖)
(父初卒遺命曰祭我必以鄉土所産無用牲物沖在鎮西時還吳國取菓菜每至蒸嘗輒流涕薦焉續補)種
稻以祭(汝南先賢傳曰薛苞歸先人冢側坊中種稻以祭祀種芋以充飢續補)
北堂書鈔卷八十九
