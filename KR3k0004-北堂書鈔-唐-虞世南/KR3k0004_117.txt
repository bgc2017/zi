北堂書鈔卷一百十七
唐虞世南撰
明陳禹謨補註
武功部五
陣七騎八
軍容九兵勢十
陣七
善師者不陣(榖梁傳云善師者不陣善陣者不戰注曰師衆素嚴不須耀軍列陣軍陣嚴整敵望)
(而畏之莫敢戰補)善陣者不戰(見上)陣有七來來有三哀(周書云陣有七)
(來來有三哀一要不羸二喪民人三擯厥親有四赦一勝人必羸二取威信復三人樂生身四赦民所惡此七)
(者摶之來也注云所以懷來之也補)陣有七來來有四赦(見上)五陣(周書云凡有五)
(陣春為牝陣弓為前行夏為方陣戰為前行季夏圓陣牙為前行秋為牡陣劍為前行冬為伏陣楯為前行是)
(為五陣)八陣(荆州記云諸葛孔明積細石為壘方可數百步壘四郭又聚石為八行相去二丈許謂之)
(八陣圖曰八陣既成自今行師庶不覆敗自後深識見者莫能了桓宣武伐蜀望之以為常山蛇勢)四獸
陣(禮記云前朱鳥而後玄武左青龍而右白虎鄭玄注云以四獸為軍陣象天文也)三面陣(軍令)
(云舉黃帛兩半幅合旗為三面陣)一左一右一向一背(六韜武王問太公曰凡用兵為)
(天陣地陣人陣日月星辰斗柄一左一右一向一背此為天陣丘陵水泉亦有前後左右之利此謂地陣用車)
(用馬用文用武此謂人陣武王曰善哉補)車馬文武(六韜見上)丘陵水泉(六韜見上)春
牝秋牡(周書見上)夏方冬伏(周書見上)角人前兵象青龍商人前
兵象白虎(黃石公記云使商人為前兵者象白虎陣使羽人為前兵者象玄武陣使徵人為前兵者)
(象朱雀陣使角人為前兵者象青龍陣補)徵人前兵象朱雀羽人前兵象玄
武(見上)直者木銳者火(黃帝問玄女兵法云敵人為圓陣已以直陣攻之直陣者木陣也敵)
(人為方陣已以銳陣攻之銳陣者火陣也補)圓者土方者金(黃帝問玄女兵法云敵人為曲)
(陣已以圓陣攻之圓陣者土陣也敵人為直陣已以方陣攻之方陣者金陣也敵人以銳陣已以曲陣攻之曲)
(陣者水陣也銳案黃石公記云彼以直陣來者我以方陣應之方來應之銳來曲應之曲來圓應之圓來直)
(應之直木方金銳火曲水圓土也各以能克者應勝之補)握機連衡(洛書兵鈐云有連衡陣洞當陣)
(龍蛇陣鳥翔陣握機陣虎翼陣)龍蛇虎翼(見上)魚麗(左傳云王伐鄭鄭原繁高渠彌以中軍奉)
(公為魚麗之陣)鵝鸛(蔣子萬機論云魚麗鵝鸛之陣進退有節案古有破陣樂舞圖左圓右方先偏後)
(整魚麗鵝鸛箕張翼舒交錯屈伸首尾迴顧以象戰陣之形補)合騎之校(漢書曰陳湯伐西域韓延)
(壽聞之欲止焉湯怒按劍叱延壽曰大衆已集會豎子欲沮衆邪延壽遂從之部勒行陳益置揚威白虎合騎)
(之校漢兵胡兵合四萬餘人)山岳之盤(任子云善陣者徒衆整一如列宿之陳部伍周迴如山岳)
(之盤是陣之體也)韓信背水(漢書云韓信攻趙背水為陣曰破趙會食竟以勝趙)項羽因
山(漢書云項羽被漢追至東城迺存二十八騎追者數千羽自度不得脱謂其騎曰吾起兵至今八歲矣身)
(七十餘戰所當者破所擊者服未嘗敗北遂伯有天下然今卒困於此此天亡我非戰之罪也今日固決死願)
(為諸君快戰必三勝斬將艾旗迺後死使諸君知吾非用兵罪天亡我也于是引其騎因四隤山而為圜陳外)
(嚮漢騎圍之數重羽謂其騎曰吾為公取彼一將令四面騎馳下期山東為三處于是羽大呼馳下漢軍皆披)
(靡遂殺漢一將補)起自黃鳥訖于赤甫(鬻子云武王伐紂虎旅百萬陳于商郊起自黃)
(鳥訖于赤甫走如疾風聲如振霆武王乃使太公把旄以麾之紂軍反走補)前持戟盾後持
弓弩(漢書云李陵至浚稽山與單于相值騎可三萬圍陵軍軍居兩山間以大車為營陵引士出營外為)
(陣前行持戟盾後行持弓弩)上布星陣(陳琳武庫賦)箕張翼舒(張衡東京賦云火烈)
(具舉武士星敷鵝鸛魚麗箕張翼舒案文選王濟注曰鵝與鸛皆陣名魚麗陣勢箕張翼舒亦陣之形綜曰鵝)
(鸛魚麗並陣名也謂武士發于此而列行如箕之張如翼之舒也補)不便者以車陣而待
之(諸葛亮教云若賊騎左右來至徒行以戰者陟嶺不便宜以車蒙陣而待之地狹者以鋸齒而待之)地
狹者以鋸齒而待之(見上)重者如山如林(尉繚子云兵之所及羊腸亦勝)
(鋸齒亦勝緣山亦勝入谷亦勝方亦勝圓亦勝重者如山如林如江如河輕者如炮如燔如漏如潰如垣堵壓)
(之如雲霓覆之補)輕者如漏如潰(見上)緣山入谷(見上)羊羣大聚(抱朴)
(子云羊羣大聚攻城略地而所向無勍敵所摧無堅壘皆望景如狼駭聞風而鹿走柯折葉落本根亦仆嬰城)
(者雲徹帶邑者席捲猛乎黃帝五行之陣嚴乎孫吳卒然之衆)如垣堵壓之如雲霓覆
之(尉繚子見上)陣不違晦(左傳云晉楚遇于鄢陵卻至曰楚有六閒不可失也其二卿相惡王)
(卒以舊鄭陳而不整蠻軍而不陳陣不違晦在陣而囂合而加囂各顧其後莫有鬭心舊不必良以犯天忌我)
(必克之注曰晦月終隂之盡故兵家以為忌補)合而加嚻(見上)
騎八
國家膽核(張璠漢記曰蔡邕上靈帝書云復見幽州突騎冀州強弩為天下精兵國家膽核)軍
之鋒銳(桓範簡騎論曰夫騎者軍之鋒銳也進則衝敵陷堅退則鶚下鷹擊往如電發去如風過補)
幽州突騎(張璠漢記見上)豫州蕩騎(王隠晉書云御史中丞傳咸北軍中侯鄭翊等以為)
(三駕鹵薄圖有幽州突騎豫州蕩騎各五千人)西方畫白東方畫駹(漢書云冒頓縱精兵)
(三十餘萬騎圍高帝於白登七日漢兵中外不得相救餉匈奴騎其西方畫白東方畫駹北方畫驪南方畫騂)
(高帝迺使使閒厚遺閼氏閼氏迺謂冒頓曰兩主不相困今得漢地單于終非能居之且漢主有神單于察之)
(迺開圍一角於是高皇帝令士皆持滿傅矢外鄉從解角直出得與大軍合而冐頓遂引兵去漢亦引兵罷補)
梟騎(漢書云高帝時北貊來貢梟騎注曰梟勇也其勇如梟也)緹騎(東觀漢記云永平十五年顯宗)
(東巡郡國勅馮魴車駕發後將緹騎宿玄武門復道上領南宫吏士保宫給牀蓆子孫得到魴所補)虎騎
(魏志云太祖哀曹真少孤收養與諸子同使與文帝共止常獵為虎所逐顧射虎應聲而倒太祖壯其鷙勇使)
(將虎豹騎討靈丘賊拔之封靈壽亭侯補)豹騎(魏志云曹休字文烈太祖族子也北歸見太祖太祖謂左)
(右曰此吾家千里駒也使與文帝同止見待如子常從征伐使領虎豹騎宿衞劉備遣將吳蘭屯下辯太祖遣)
(曹洪征之以休為騎都尉補案休參洪軍事太祖謂休曰汝雖參軍其實帥也洪聞此令亦委事於休備遣張)
(飛屯固山欲斷軍後衆議狐疑休曰賊實斷道者當伏兵潛行今乃先張聲勢此其不能也宜及其未集促擊)
(蘭蘭破則飛自走矣洪從之進兵擊蘭大破之飛果走附)上下如飛材力絶人(漢書淮南)
(王安問伍被曰山東即有變漢必使大將軍將而制山東公以為大將軍何如人也被曰臣所善黃義從大將)
(軍擊匈奴言大將軍遇士大夫以禮與士卒有恩衆所樂為用騎上下山如飛材力絶人如此數將習兵未易)
(當也及謁曹梁使長安來言大將軍號令明當敵勇常為士卒先須士卒休乃舍穿井得水迺敢飲軍罷士卒)
(已踰河迺度皇太后所賜金錢盡以賞賜雖古名將不過也補)馬如激電人象飛仙(傅玄)
(正都賦)鶚下鷹擊電發風過(並桓範簡騎論見上)越溝塹登丘陵
冐險阻絶大澤(六韜曰選騎士之法取年四十已下長七尺五寸已上壯健捷疾超絶等倫能)
(馳騎彀射前後左右周旋進退越溝塹登丘陵冒險阻絶大澤馳強敵亂大衆者名曰武騎之士不可不厚也)
二十八騎(三略云欲知敵形色可勝之符先戰以二十八騎惑之二十八騎象二十八宿也)二
十四騎(東觀漢記云鄧禹攻赤眉賊不利吏士散已盡禹獨與二十四騎還詣洛陽)健騎數
十(英雄記云公孫瓚常與健騎數十人皆乘白馬以為左右翼自號為白馬義從)女騎千人(鄴中)
(記云石虎皇后出女騎千人皆著五采靴)充國善騎(漢書云趙充國始為騎士以六郡良家子善騎)
(射補羽林為人沈勇有大略少好將帥之節而學兵法通知四夷事補)韓嫣善騎(史記云韓嫣與)
(上學書相愛及上為太子愈益親嫣嫣善騎射善佞上即位欲事伐匈奴而嫣先習胡兵以故益尊貴淮南子)
(云夫善游者溺善騎者墮各以其所好反自為禍耳)
軍容九
選徒萬騎(司馬相如子虛賦云駕車千乘選徒萬騎畋於海濱列卒滿澤罘網彌山)簡車馬
(左傳見前講武篇)彌方城掩平原(陳琳武庫賦云百將羅峙千部列陳彌方城掩平原干戈)
(森其若林牙旗翻以如繪補)胡馬駢足戎車齊軌(又云南轅反旆爰振其旅胡馬駢足)
(戎車齊軌)旗幟蔽野(後漢書光武紀云王尋王邑以百萬之衆將昆陽城圍之數十重列營百數雲)
(車十餘丈瞰臨城中旗幟蔽野埃塵連天鉦鼓之聲聞數百里或為地道衝輣橦城積弩亂發矢下如雨城中)
(負戶而汲王鳳等乞降不許尋邑自以為功在漏刻意氣甚逸夜有流星墜營中晝有雲如壊山當營而隕不)
(及地尺而散吏士皆厭伏補)干戈若林(陳琳武庫賦見上)百兩彌塗(應瑒馳射賦云)
(百兩彌塗方軌連衡朱騎風馳鵰落層城)雷輜蔽路(班固封燕然山銘云元戎輕武長轂四分雷輜)
(蔽路萬有三千餘乘勒以八陣涖以威神玄甲耀日朱旗絳天)玄甲耀日朱旗絳天(見上)
羽毛揚蕤雄戟耀鋩(左思吳都賦云羽毛揚蕤雄戟耀鋩貝胄象弭織文鳥章案文選)
(王濟注曰羽毛旌旗類揚動也𬎼羽毛好貌鋩戟刃之端明貌有光耀也補)悠悠旆旌(詩云蕭蕭)
(馬鳴悠悠旆旌毛傳云言不讙譁也)旂旐央央(詩云方叔蒞止其車三千旂旐央央謹案央央鮮明)
(也此鄭箋云交龍為旂龜蛇為旐言軍衆將帥之車皆備補)矯矯虎旅(陳琳武庫賦序云矯矯虎)
(旅執戟撫弓)桓桓虎貔(尚書云尚桓桓如虎如貔如熊如羆)泛舟萬艘屯騎千
營(魏高貴鄉公四言詩曰赫赫東伐悠悠遠征泛舟萬艘屯騎千營)長戟百萬胡騎千
羣(應瑒檄文)元戎十乘(詩云元戎十乘以先啟行毛萇曰元大也夏后氏曰鉤車先正也殷曰寅)
(車先疾也周曰元戎先良也)革車千乘(左傳云大蒐于紅革車千乘)出車彭彭(詩曰)
(出車彭彭旂旐央央毛萇曰彭彭四馬貌)百兩彭彭(詩云韓侯迎止于蹶之里百兩彭彭八鸞鏘鏘)
(不顯其光補)戎車萬駟(傅玄魏德頌云戎車萬駟逸驥千羣)武騎千隊(江表傳云魏文)
(帝欲伐吳望大江歎曰吳據江流且多糧榖雖武騎千隊無所用也)四牡騤騤(詩云駕彼四牡四牡)
(騤騤毛萇曰騤騤強也)駟介旁旁(詩云清人在彭駟介旁旁毛傳曰介甲也謹案駟馬皆被甲旁)
(旁然強也)駟介麃麃(詩云清人在消駟介麃麃毛傳云麃麃武貌)四業業(詩云戎車)
(既駕四業業業毛傳曰業壯也)八鸞瑲瑲(詩云約軧錯衡八鸞瑲瑲傳曰瑲瑲聲也孔疏曰車)
(行動其四馬八鸞之聲瑲瑲然也補)
兵勢十
正正之旗堂堂之陣(孫子兵法見前論兵篇正案兵書要决云孫子稱無要正之旗無)
(擊堂堂之陣正正之旗者謂行軍也前後正治故不可要而擊之也堂堂之陣者謂營陣也堂堂不冐亂也不)
(可就而擊之也補)可望而不可當(三略見前)若鬼神之無迹(淮南子云用兵)
(之道先忤而後合前冥而後明若鬼神之無跡若水之無創故所向非所之也所見非所謀也補)軍如
流星(杜篤東都賦云勇惟鷹揚軍如流星)軍如鄧林(劉楨詩云旦發鄴城東暮次溟水旁三軍)
(如鄧林劍戟凜秋霜)如林如山(孫子兵法云兵疾如風其徐如林侵掠如火不動如山難知如隂)
如狼如虎(尉繚子云夫一人之兵如狼如虎如風如雨如雷如霆震震冥冥天下皆驚)如風
如雨如雷如霆(俱尉繚子見上)氣如飄風(淮南子云將充勇而輕敵卒果敢而)
(樂戰三軍之衆百萬之師志厲青雲氣如飄風聲如雷霆誠積踰而威加敵人此謂氣勢)氣如通雲
(楊德潤集云聲如震雷氣如通雲)乘雲附景(蘇武答李少卿書云當子銳氣深入之時朝發夕息)
(數千萬里雖乘風附景不足擬其迅也)山布星陳(陳琳武庫賦云整行案律決敵中原入部方置)
(山布星陳)鶚下鷹擊(桓範簡騎論見前騎篇)兔起鳬舉(吕氏春秋云凡兵欲急疾捷先)
(欲急疾捷先之道在於知緩徐遲後而急疾捷先之分也急疾捷先此所以決義兵之勝也而不可久處知其)
(不可久處則知所兔起鳬舉死殁之地矣雖有江河之險則凌之雖有太山之塞則陷之并氣專精心無有慮)
(目無有視耳無有聞一諸武而已矣補)雲合雷發(揚雄長楊賦云聖武勃怒爰整其旅乃命驃衞)
(汾沄沸渭雲合電發颷騰波流機駭蜂軼疾如奔星擊如震霆補)雲行風動(王統司空穆侯頌云)
(雲行風動如霆如雷)動猶風雨(齊都賦云五家之兵動猶風雨戰若雷霆)聲如雷霆(淮南)
(子見上)精逸擊電奔越驚風(齊都賦云精逸擊電奔越驚風)塵飛嚮起(應真)
(詩云齊楚連縱韓趙參衡塵飛嚮起將西攻秦)震天駭地(孫子荆與孫晧書曰爾乃皇輿整駕六師)
(徐征羽校燭曰旌旗流星游龍曜路歌吹盈耳士卒犇邁其會如林煙塵俱起震天駭地渴賞之士鋒鏑爭先)
(補)金鼓一駭(陳思王征蜀論云干戈所拂則何虜不崩金鼓一駭則何城不登)聲動天
地(國語曰吳王會晉於黃池既陳去晉軍一里昧明王乃秉枹親就鳴鐘鼓丁寧錞于振鐸勇怯盡應三軍)
(皆譁釦以振旅其聲動天地晉師大駭不出補)駭轟嘈囐盪心懼耳(陳琳武庫賦)震
震冥冥天下皆驚(尉繚子云見上)哧咤彭贔不可當禦(陳琳武庫賦云)
(元戎先馳甲騎隨繼雷師震激霜刃森利燁若颺炎閃如雲蔽哧咤彭贔不可當禦)麾城若振槁
(左思吳都賦云麾城若振槁搴旗若顧指木案文選注銑曰麾指也言攻城一麾若其摧枯槁之搴取也顧)
(前敵之旗可指而取之補)攻齊若決潰(史記云蘇代遺穰侯書曰夫齊罷國也以天下攻齊如以)
(千鈞之弩決且潰之癰也)戰如風發攻如決河(三略軍䜟曰良將之統軍恕己而治人推)
(惠施恩士力日新戰如風發攻如決河故其聚可望而不可當可下而不可勝以身先人故其兵為天下雄補)
戰若雷霆(齊都賦見前)攻如電擊(唐子云將者專命千里總帥六師攻如電擊戰如風)
(行)追奔逐北滅跡掃塵(李陵答蘇武書曰以五千之衆對十萬之軍策疲乏之兵當新)
(羈之馬然猶斬將搴旗追奔逐北滅跡掃塵斬其梟帥使三軍之士視死如歸)勢如彍弩(孫子云善)
(戰者勢如彍弩節如發機)承勁風以振秋蓬(何法盛晉書云執朽轡以馭逸馬承勁風以振)
(秋蓬)&KR0008;蕭斧以伐朝菌(說苑云以強秦之勢伐弱韓譬猶&KR0008;蕭斧以伐朝菌也補)決江
河以溉爝火(三略云以義誅不義若決江河以溉爝火臨不測而擠欲墮其克必矣補)鼓洪
罏以燎毛髮(魏志云陳琳為何進主簿進召四方猛將並使引兵向京城欲以劫恐太后琳諫進)
(曰易稱即鹿無虞諺有掩目捕雀夫微物尚不可欺以得志况國之大事其可以詐立乎今將軍總皇威握兵)
(要龍驤虎步高下在心以此行事無異于鼔洪爐以燎毛髮但當速發雷霆行權立斷違經合道天人順之而)
(反釋其利器更徵于他大兵合聚強者為雄所謂倒持干戈授人以柄必不成功祗為亂階進不納其言竟以)
(取禍補)猛虎之驅羣羊(陳琳武庫賦云猶猛虎之驅羣羊衝風之飛枯葉)衝風之
摧枯枝(陸賈典語云若衝風之摧枯枝烈燄之薰衰草)駟馬之載鴻毛(東觀漢記云易)
(于泰山之壓雞卵輕于駟馬之載鴻毛)奔兕之觸魯縞(曹洪與魏文帝書云若駭鯨之決細)
(網奔兕之觸魯縞未足以喻其易)泰山壓卵(蘇武集云如泰山之壓卵)似雪投湯(後漢)
(鄧禹曰以張將軍之衆當百萬之師似雪投湯也)五岳壓朽(諸葛論云鼔洪爐以燎毛髮傾五岳)
(以壓枯朽)千鈞壓卵(唐子云猶震霆摧枯千鈞壓卵)洗兵刷馬(左思魏都賦云尅剪方命)
(吞滅咆咻雲撤叛煥席卷虔劉祲威八紘荒阻率由洗兵海島刷馬江洲補)戎車戈船(吳都賊云)
(軍容蓄用器械兼儲吳鉤越棘純鉤湛盧戎車盈于石城戈船掩于江湖續補)
北堂書鈔卷一百十七
