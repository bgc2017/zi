北堂書鈔卷一百三十三
唐虞世南撰
明陳禹謨補註
儀飾部四
牀十五榻十六
簟十七薦十八
席十九案二十
几二十一杖二十二
牀十五
坐臥曰牀(釋名云人所坐臥曰牀牀裝也所以自装載也)寳牀(西京雜記云武帝為七寳牀雜)
(寳屏風八寳帳於宫中時人謂之寳宫補又攴僧載外國事云佛湼盤時自然有七寳牀從地中出附)玉
牀(又云昭陽殿設玉牀脚又鄴中記曰石虎於正殿安牀方三丈其餘皆局長六尺後宫别房中有小形)
(玉牀又有轉開牀射鳥獸補)金牀(馬明生别傳曰明生隨神女入室中有金牀玉几)石牀(荆州)
(記云湘州南寺賈誼所穿井井㫄有局脚石牀可容一人坐其形制甚古皆傳曰即誼所坐牀也)梨牀
(英雄記曰向詡常坐梨牀上)荃牀(曹植九詠云蕙幬兮荃牀)象牙(戰國策云孟嘗君出行五國至)
(楚獻象牙牀補)麡角(異物志云麡狼形似鹿而角觸前向入林則挂角故恒在平淺草中逐入林則得之)
(皮可作履襪角正四據南人因以作踞牀)沉香(異苑云沙門攴法存有八尺沉香板牀刺史某切求不與)
(遂殺而籍之後刺史疾法存出為祟)玳瑁(西京雜記云韓嫣以玳瑁為牀補)珊瑚(漢武内傳云武)
(帝受西王母真形經六甲雲飛十二車帝盛以黃金封以白玉函以珊瑚為牀素錦為帷著栢梁臺上)觜
蠵(劉禎清慮賦云布玳瑁之蓆設觜蠵之牀馮玫瑤之几對金精之盤)詔升御牀(晉書中宗既登)
(尊號百官陪列詔王導升御牀共坐導固辭曰太陽下同萬物蒼生何由仰照中宗乃止)出坐玉牀
(易是類謀云羣黨假威出坐玉牀注曰小人羣黨取王者威權坐於牀)處匡牀(商君書曰明者無所)
(不見人君處匡牀之上而天下治)坐玉牀(易林鼎之升云安坐玉牀聽韶行觴飲福萬歲曰壽無疆)
沛公踞牀(漢書曰沛公至高陽傳舍使人召酈食其食其至入謁沛公踞牀令兩女子跣足而見食)
(其食其長揖不拜曰足下欲聚徒合義兵不宜踞見長者於是沛公輟洗起衣延食其上坐謝之補)裴遐
堕牀(鄧晉記曰裴遐賦性恬和同類有試遐者推堕牀下遐乃拂衣還坐毫無愠色)撫軍不拂
(語林云簡文為撫軍時所坐牀生塵不命左右拂見鼠行跡視以為佳)伏牀泣(江表傳云孫權遣人)
(克荆州將吏悉皆歸附而潘濬獨稱疾不見權遣人以牀就家輿致之濬伏面着牀席不起涕泣交横)同
牀臥(史記云任安田仁俱為衛將軍舍人居門下同心相愛家貧兩人同牀臥)
榻十六
長狹而卑曰榻(釋名云長狹而卑曰榻言其榻然近地也)仙人玉榻(南岳記云衡山)
(有仙人石室中有白玉牀榻)薛淳板榻(後漢薛淳為漢中太守盛夏但坐板榻上不用席冬坐羊)
(皮河内高弘為琅琊相亦然)連榻坐客(郭子云杜預拜鎮南將軍朝士悉至皆連榻而坐羊稚舒)
(後至曰杜元凱復以連榻坐客不坐便去甚案晉書羊琇字稚舒幼涉學有智筭少與武帝通門相親狎每)
(接筵同席嘗謂帝曰若富貴見用任領護各十年帝戲而許之補)合榻對飲(吳志云周瑜薦魯肅)
(於孫權權見肅甚悦之引肅合榻對飲言議)陳蕃特設(後漢書曰陳蕃為豫章太守在郡不接賓)
(客唯徐孺子来特設一榻孺子去則懸之)簡雍獨擅(蜀志簡雍性簡傲跌宕在先主坐席猶箕踞傾)
(倚威儀不肅自縱適諸葛亮已下則獨擅一榻項枕卧語無所為屈)羊公卧處盡陷(列仙傳云)
(修羊公在華陰山石室中有懸石榻卧其上石盡穿陷)管寧膝處皆穿(皇甫謐高士傳云管)
(寧嘗坐一木榻積五十餘年未嘗箕股榻上當膝處皆穿補)
簟十七
赤花雙文簟(東宫舊事云太子納妃有赤花雙文簟)黃篾䨇文簟(庾翼與燕王書)
(云今致丈二細桃枝簟十黃篾䨇文簟二王獨受黃篾䨇文簟一枚補)象牙(晉書車永為廣州刺史永)
(子溢使工作象牙細簟又西京雜記云昭陽殿有鏤金玉几象牙簟)桃枝(東觀漢記馬稜為會稽太守詔)
(誥會稽車牛不務堅強車皆以桃枝細簟補)桃笙(左思吳都賦云桃笙象簟韜于筒中案桃笙竹簟)
(也與象牙簟皆藏於竹筒而致貢也補)楚簟(王鍳竹簟賦云楚簟陳於玉房巴箱列於椒臺)
薦十八
所以自薦(釋名云薦所以自薦藉也)紫羅薦(漢武内傳云帝齋於尋真臺設置紫羅薦夜二)
(更後西王母至補)黃莞薦(王子年拾遺曰穆王時西王母來敷碧蒲之席黃莞之薦補)茵薦
(曹植九詠云茵薦兮蘭席蕙幬兮荃牀補)錦緣(魯連子曰不知行與不行辟以方為輪也不知宜與不宜)
(辟以錦緣薦也補)草緣(鹽鉄論云古者皮毛草蓐無茵席之加旃蒻之美及其後大夫士複薦草緣蒲)
(平單莞庶人即草蓐索經單藺蘧蒢而已今富者繡茵翟柔蒲子露林中者&KR3197;皮代旃闒坐平莞補)
席十九
可卷可釋(釋名云蓆釋也可卷可釋也補)南向北向西方為上(曲禮云奉席如)
(橋衡請席何鄉請袵何趾南向北向以西方為上東鄉西鄉以南方為上若非飲食之客則布席席間函丈主)
(人跪正席客跪撫席而辭客徹重席主人固辭客踐席乃坐)東鄉西鄉以南方為上
主跪正席客跪撫席席間函丈(已上並曲禮見上)長者
必異(曲禮云羣居五人則長者必異席)揖遜而坐(雜記云吳議郎張純詣鎮南將軍朱據據)
(曰為賦一物然後乃坐純賦席曰席為冬設簟為夏施揖譲而坐君子攸宜補)舜不降席而治
紂不降席而亂(子思子曰舜不降席而天下治桀紂不降席而天下亂)安樂必敬
行無可悔(大戴禮曰武王踐祚席前左端之銘曰安樂必敬前右端之銘曰無行可悔)馮衍
銘左右(馮衍席前右銘云修爾容貌飾爾衣服文之以辭實之以德後右銘曰冠帶之貳從容有常威)
(儀之華惟德之英補)傅玄銘左右(傅玄席銘左端曰閒居勿極其歡右端曰寢處勿忘其患)燕
王設麟文(王子年拾遺云燕昭王設麟文席麟文者錯雜寳飾席為雲霞麟鳳之狀補)淮南
設象牙(神仙傳曰淮南王為八公設象牙席)鄭欽以茅(汝南先賢傳曰鄭欽以茅葭為席常)
(隨杞柳之陰)老萊以艾(高士傳曰老萊子親沒隠蒙山之陽枝木為牀蓍艾為席)石虎線
編(鄴中記云石虎作席以線編之雜以五香施以五彩緣以錦繡補)庶人草經(鹽鐵論見前薦)
(篇)繅席畫純(周禮司几筵職云凡大朝覲大饗射凡封國命諸侯王位設黼依依前南鄉設莞筵)
(紛純加繅席畫純加次席黼純左右玉几補)次席黼純(見上)祭天六采(漢舊儀云祭天)
(用六綵綺席)祠神白蒲(山海經曰鵲山至箕尾山其人皆鳥身龍首祠神用白蒲為席)瑤席
(楚辭云瑤席兮玉鎮)綺席(漢舊儀見上)紺席(漢舊儀曰天子祭地登紫壇用紺席六重補)椰
席(西京雜記曰趙飛燕為皇后其女弟上椰葉席)蘭席(曹植九詠見前薦篇)袵席(周禮云玉府掌)
(王之燕衣服袵席補案鄭司農云袵席單席也附)毛席(聲類云氍&KR0146;織毛為席也)莞蒲(漢書文帝)
(以莞蒲為席)文綺(六韜曰桀紂之時婦女坐文綺之席衣以紈綾之衣)碧蒲(拾遺記見前薦篇)
瑇瑁(劉&KR1027;清慮賦見前牀篇)雲母(盧毓冀州論云冀州有雲母御席)赤皮(東宫舊事云太)
(子有獨坐龍鬚席赤皮花經席補)青蒲(漢書史丹傳云太子長舅陽平侯王鳳為衛尉侍中與皇后太)
(子皆憂不知所出丹以親密臣得侍視疾候上間獨寝時丹直入臥内頓首伏青蒲上補案服虔曰青緣蒲席)
(也應劭曰以青規地曰青蒲自非皇后不得至此孟康曰以蒲青為席用蔽地也師古曰應說是也附)設
熊(周禮司几筵職曰甸役則設熊席右漆几鄭玄注曰謂王甸有司祭表貉所設席也孔疏云天子田獵既)
(陳有司表貉于陳前是時設熊席右漆几也補)鋪金(林邑記云東邑王楊邁其母懷之夢神鋪金席於其)
(地生兒落地席上金光照曜)滅葭(晏子曰景公獵休坐地而食晏子後至滅葭而坐公不悦子獨席何)
(也對曰臣聞介胄坐不席獄訟不席獄戶不席三者皆憂也臣故不敢以憂侍坐公曰善)薜荔(揚子雲甘)
(泉賦云靡薜荔以為席兮折瓊枝以為芳)同席坐(莊子曰申屠嘉與鄭子産同師合堂同席而坐)同
席書(漢書曰宣帝時侍中中郎將張彭祖少與帝同硯席而書)孟獻坐不重席(韓子曰孟)
(獻伯相魯食不二味坐不重席)薛惇家無全席(謝後漢書云汝南薛惇為北海長史家貧坐無)
(完席妻曰君無奉祿給子孫復無完席耶惇以善席與妻自坐敗者妻慙不敢復言)御史專席(東觀)
(漢記云宣帝建武元年拜御史中丞上特詔御史中丞與司隸校尉尚書令會同並專席而坐故京師號曰三)
(獨坐補)横野絶席(又云王常為横野大將軍位次與諸將絶席)管寧割席(世說云管)
(寧與華歆嘗同席讀書有乘軒冕過門者寧讀書如故歆廢書出看寧割席分坐曰子非吾友也)任安
斷席(史記云任安與田仁俱為衛將軍舍人居門下一日從衛將軍過平陽至主家令二子與騎奴同席)
(而食二子拔刀斷席而坐)介胄不席獄訟不席(並晏子見上)講勝者賜
(殷氏家傳云殷亮為博士講學帝前諸儒論勝者賜席亮坐以八九重席帝曰學不當如是補)不通輒
奪(謝承後漢書云戴馮字次仲汝南郡舉明經徵博士正旦朝賀帝令羣臣說經史更相詰難義有不通輒)
(奪其席以益通者馮遂重坐五十餘席補)以席自障(王晉書蘇峻亂王坦之妻以席自障得免)以
席為門(史記云陳平以敝席為門)坐熊不寒(呂氏春秋云衛靈公天寒鑿地宛春諫曰天寒)
(起役恐傷民公曰天寒乎宛春曰公衣狐裘坐熊席輒隅有竈是以不寒今民衣敝不補履缺不組君則不寒)
(矣民則寒矣公曰善令罷役補)坐則沒膝(西京雜記云昭陽殿設綠熊席毛皆長一尺餘眠而擁毛)
(自蔽望之者不能見也坐則没膝中雜薰諸香一坐此席餘香百日不歇補)趙簡子美上妨
義(韓子曰趙簡子謂左右曰車席太美夫冠雖惡頭必戴之履雖善足必履之今車如此其大美也吾將何)
(以履之且夫美而耗上妨義之道補)臧文仲妾織不仁(左傳云臧文仲不仁者三妾織蒲作)
(虛器縱逆祀家人販席與民爭利也)
案二十
承顔接賓(李尤書案銘云居則致樂承顔接賓承奉奏記通達詔刺尊上答下道合仁義補)道
合仁義承奉奏記通達詔刺(見上)抵破書案(東觀漢記云更始韓)
(夫人尢嗜酒每侍飲見常侍奏事輒怒曰帝方對我飲正用此時持事来乎起抵破書案)斫前奏案
(江表傳云曹公欲平荆州仍欲伐吳張昭等皆勸迎曹公惟周踰魯肅諫拒之孫權拔刃乃斫前奏案曰諸將)
(復有言迎曹者與此案同)漆畫書案(魏武上雜物疏云御物有純銀鏤帶漆畫書案一枚)金席
奏案(東宮舊事云皇太子納妃初拜有漆金渡足奏案一枚)青玉案(張衡四愁詩云美人贈我)
(錦綉段何以報之青玉案)雜寳案(西京雜記云武帝為七寳床雜寳案設桂宫中)金案(神仙傳曰)
(吳興人沈羲為仙人所迎上見老君玉女以金案玉杯藥賜羲曰此神仙丹不死之藥)玉案(鄴中記云)
(石虎以宫人為女官門下通事以玉案行文書)板案(潛夫論云前羌始叛器械未備虜或持銅鏡以蒙兵)
(或負板案以類楯誠易戰耳)石案(異苑云百丈山上有石房内有石案置石書二卷)多客大
案(夢書云凡夢見杯案賓客到多客大案少客小案)少客小案(見上)賜杯案食物
(東觀記云祭彤素清約在遼東三十年衣無儲副帝嘉其功賜錢百萬及衣冠刀劍下至杯案食物大小重疊)
賜玉案之食(楚漢春秋云項王使武涉說淮隂侯信信曰臣事項王位不過中郎官不過執戟乃)
(去楚歸漢漢王賜以玉案之食玉具之劍臣背叛之内愧于心)趙王持案進食(史記曰漢七年)
(高祖過趙趙王張敖自持案進食禮甚恭高祖箕踞罵之)許后奉上案食(漢書曰許后五日一)
(朝皇太后於長樂宫親奉案上食以婦道供養)子孫有過對案不食(漢書曰萬石君石奮)
(子孫有過不誚讓為便坐對案不食)每相與談屏案不食(東觀漢記云尹敏與班彪相友)
(每相與談論輒屏案不食)魏霸奉案前跪(東觀漢記云魏霸延平元年仕為光祿大夫妻死長)
(兄伯為娶妻送至官舍霸曰年老兒子備具何用空養他家老嫗為即自入拜其妻手奉案前跪霸曰不敢相)
(屈妻慙求去補)吳戒舉案投江(廣陵傳曰吳戒性剛直同業陳叔為賊戒往見之叔為設食戒)
(曰汝為賊奈何為人設食因舉案投江令其撤饌)良民畫案(鹽鐵論曰良民文杯畫案婢妾衣䊵)
(履絲所謂以亂治亂也)
几二十一
軒轅作法(李尤儿銘叙曰黃帝軒轅恐事之有闕作輿几之法)聖王設几(左傳蒍啓彊曰)
(聖王務行禮不求恥人朝聘有珪享覜有章小有述職大有巡功設几而不倚爵盈而不飲宴有好貨飱有陪)
(鼎入有郊勞出有贈賄禮之至也補)古人之風(魏志見前)以彰舊德(續漢書云魏文帝賜)
(班彪几杖以彰舊德)進者拂之(禮記曰進几杖者拂之注云去塵埃)操以從之(又云謀於)
(長者必操几杖以從之)不入公門(又曰龜策几杖席蓋重素袗絺綌不入公門)舅姑不
傳(又曰父母舅姑之衣衾簟席枕几不傳)虛左致賢(李尤床几銘曰虛左致賢設坐來賓筵床)
(對几盛養已陳殽仁飯義枕典席文道可醉飽何必清醇)設而勿倚(張華倚几銘曰倚几之設設而)
(不倚作器於此成禮於彼)仲秋養老(禮記曰仲秋之月養衰老授几杖)西伯善養(李尤)
(床几銘云西伯善養二老来遊)假物興思須以忘疲(蘇彦隠几銘曰良匠造器妙巧應規)
(俯仰灼照商略神奇假物興思須以忘疲)誦訓之諫書之於几(國語左史倚相曰倚几有)
(誦訓之諫注云誦訓工師所誦之諫書之于几)良匠造器(隱几銘見上)秀之尤妙(異苑)
(曰歷陽石秀之倏有一人着平巾袴褶語之曰聞君巧侔班匠刻几尤妙太山府君相召秀之自陳云劉政能)
(造數旬而殯故作几有名遂以致斃補)雕畫五色(鄴中記云石虎御坐几悉漆雕畫以五色花)
雕文備至(幽明錄曰海中有金臺内有金几雕文備制)漆畫重几(魏武上雜物疏云御)
(物三十種有上車漆畫重几大小各一枚)孤鵠蟠膝(語林曰任元褒為光禄勲孫翊往詣之見門吏)
(憑几視孫入語任曰吏几對客為不禮任便推之吏答曰得罰體痛以横木扶持非憑几也孫曰直木横施値)
(其兩足便為憑几何必孤鵠蟠膝曲木抱腰補)右雕几(周禮司几筵職云諸侯祭祀席蒲筵繢純加莞)
(席紛純右雕几補)左彤几(又云昨席莞筵紛純加繅席畫純筵國賓於牖前亦如之左彤几補)玉
几(馮明生别傳云岱宗山石室有金牀玉几)金几(漢武帝傳云帝受西王母五岳真經盛以黃金几)
祭天玉几(漢舊儀云祭天用玉几玉器)祭祀雕几(周禮掌几筵職見上)為孔光
置(漢書平帝詔為太師孔光省坐置几)請徐稚設(漢雜事云陳蕃請徐稚為功曹及師友祭酒時)
(設東面之坐重席漆几以候之)隠几而坐(莊子曰南郭子綦隱几而坐仰天而嘘㗳焉似喪其偶)
朱博抵几(漢書云朱博遷琅琊太守齊郡舒緩養名右曹掾史皆移病臥故事二千石新到遣使存)
(問致意乃起就職博奮然抵几而曰觀齊兒欲以為俗耶皆斥罷諸病史補)阮籍書几(竹林七賢)
(論曰魏封晉文王王辭公卿皆當喻旨司空鄭冲馳使從阮籍求其文立待之籍時在袁孝尼家宿醉扶而起)
(書几板為文無所治定乃寫封信補)智伯投几(國語曰諸侯之師久於偪陽荀偃士匄請於荀罃曰)
(水潦將降懼不能歸請班師智伯怒投之以几出于其間補案注智伯荀罃也附)吕布斫几(魏志)
(呂布遣陳登至太祖求徐州牧登因陳布勇而無謀宜早誅之太祖悦及登還布拔戟斫几責之補)
杖二十二
翼德(殷允杖銘云二老晨征匪杖不遠四皓降趾匪杖不反翼德扶耆匪杖焉資)扶老(易林云鳩)
(杖扶老衣食百口曾孫夀考凶害不起)履傾(陸賈新語曰夫居高者自處不可以不安履危者任杖不)
(可以不固自處不安則墜任杖不固則顛是以聖人居高處上則以仁義為巢乘危履傾則以聖賢為杖)扶
危(郭璞桃杖贊云叢薄幽薈從風蔚猗簟以寧寝杖以扶危)不安則傾(傅玄杖銘曰杖正心安厥)
(身以隨不安則傾不貞則危)不正陷墜(張華杖銘云不正陷墜不安傾危)五十杖於
家六十杖於鄉七十杖於國八十杖於朝(已上並禮)
(記)七十授之玉杖(續漢書禮儀志云仲秋案戶比民之年七十者授之玉杖杖端以鳩為飾)
(鳩者不噎之鳥也欲老人不噎之義)年高賜以復杖(吳書全綜年高云云)顧盻乎晞
陽之條(張幹杖賦云顧盻乎晞陽之條投刃乎直理之柯)投刃乎直理之柯(見上)
奥幹特挺(應貞朱杖銘曰天作之杖于樵之株奥幹特挺非柘非榆)雲竹篠簜(蘇彦卭竹)
(杖銘曰安不忘危任在所杖秀矣雲竹勁直篠簜節高質真霜雪彌亮圓以應物直以居當妙巧無功奇不待)
(匠君子是扶逍遥神王補)藋藋雲質(卞範之杖讚云)亭亭奇幹(李尤靈夀杖銘曰亭亭奇)
(幹實曰靈夀甘雨潤根清露流莖乃制為杖扶危定傾既憑其實亦貴其名)瑩牙為其眉額
朗金為其觜距(張幹杖賦云儀制裁於一尋假飾在乎首尾瑩牙為其眉額朗金為其觜距)
諸蔗雖美猶不可杖(崔瑗杖銘曰乘危履險非杖不行年老力竭非杖不強諸蔗雖美猶)
(不可杖溺人悅已亦不可相)都蔗雖甘杖之必折(曹植矯志詩云都蔗雖甘杖之必折)
(巧言雖美用之必滅)王母扶持永保百禄(崔駰杖頌曰植根於湘浦承雷夏之洪澤寓浮)
(雲而貽我合天生之質直用以為杖飾以犀角王母扶持永保百禄夀如南極子孫千億)高明執之
戒在驕蕩(應貞杖箴)玉杖(續漢書禮儀志見上)金杖(三石遺事佛圖澄死所持金鈿杖内)
(棺中後開棺視之唯見金杖古案晉書佛圖澄傳云石季龍造太武殿初成圖畫自賢聖忠臣孝子烈士貞)
(女皆變為胡狀旬餘頭悉縮入肩中惟冠䯰髣髴微出季龍大惡之袐而不言也澄對之流涕乃自啓塋墓于)
(鄴西紫陌還寺獨語曰得三年乎自答不得又曰得二年一年百日一月乎自答不得遂無復言謂弟子法祚)
(曰戊申歲禍亂漸萌己酉石氏當滅吾及其未亂先從化矣卒於鄴宫寺後有沙門從雍州来稱見澄西入關)
(季龍掘而視之惟有一石而無尸季龍惡之曰石者朕也葬我而去吾將死矣因而遇疾明年季龍死補)銀
杖(神異記云陳敏為江夏太守自建業越職聞宫亭廟驗過乞在任安穩當上銀杖一枚年限既滿作杖擬)
(以還廟鐵為幹以銀塗之尋徵為散騎常侍往宫亭送杖于廟中訖即進路日晚降神巫宣教曰陳敏許我銀)
(杖今以塗杖見與便投杖水中當送以還之欺蔑之罪不可容部衆取杖看之見鐵幹乃置之湖中杖浮江水)
(上其疾如飛遙到敏舫前敏舟遂覆補)銅杖(武當山記云山有石室室中有板牀銅杖長七尺八寸)
錫杖(法顯記云那端國有大佛寺寺中有錫杖長丈六七尺許以筒盛之百千人舉不能移)朱杖
(應貞朱杖銘見前)青笻(拾遺錄云老子當周之末居山與世人絶迹唯有黃髮友人五人手杖青笻之)
(杖出入室中與老子談補)青檀(應貞朱杖序云朱杖者其物蓋醮都朱德聲之有也其木青檀端而勁甚)
麟角(劉向别錄有麒麟角杖賦)銀角(魏武與楊彪書云今贈足下銀角杖一枚)延年(魏志曰文)
(帝引漢太尉楊彪待以客禮賜之几杖詔曰夫先王制几杖之錫所以賓禮黃耉褒崇老也昔孔光卓茂並以)
(淑德高年受兹嘉賜今賜延年杖及憑几補)靈夀(漢書孔光傳詔曰太師孔光聖人之後先師之子德)
(行純淑道術通明賜太師靈夀杖注曰扶老杖也)積竹刺杖(新序曰昌邑王徵為天子到滎陽置)
(積竹刺杖二枚龔遂諫云積竹刺杖者驕蹇少年杖也大王奉大喪當拄竹杖)成青竹杖(鄧德明南)
(康記云南野縣有術士陳憐其人通靈夜嘗乘龍還家其婦懷身憐母疑與外人通密看乃知是憐乘龍至家)
(輒化成青竹杖憐内致戶前母不知因將杖去須臾光彩滿堂俄爾飛去杖乃御䨇鵠還補)賜太師
靈夀杖(漢書孔光傳見上)賜太尉延年杖(魏志見前)六尺諭貴賤(吕氏)
(春秋曰孔子之弟子從遠方来者孔子荷杖而問之曰子之公不有恙乎摶杖而揖之問曰子之父母不有恙)
(乎置杖而問曰子之弟兄不有恙乎杙步而倍之問曰子之妻子不有恙乎故孔子以六尺之杖諭貴賤之等)
(辯疎親之義補案杙音弋橜也)九節仰指日(劉根别傳云孝武皇帝登少室見一女子以九)
(節杖仰指日閉左目開右目氣且絶久乃蘇息武帝使人問之所行何等女子不答東方朔曰婦人食日精者)
杖藜應門(莊子云原憲居魯環堵之室蓬戶不完上漏下濕匡坐而歌子貢乘大馬中紺而表素軒)
(車不容巷往見原憲憲草冠縰履杖藜而應門子貢曰嘻先生何病原憲曰憲聞之無財謂之貧學而不能行)
(謂之病仐憲貧也非病也子貢逡巡而有愧色補)金杖應門(搜神記云漢文帝嘗微服懷金過魯)
(少干少干拄金杖出應門)逍遙曳杖(檀弓曰孔子疾作負手曳杖逍遙於門而歌曰泰山其頽乎良)
(木其壊乎哲人其萎乎子貢聞之曰夫子殆將病也補)託病拄杖(魏略云晉宣帝好學曹洪自以)
(麄疎屈身輔帝帝恥往訪乃託病拄杖洪恨之以語太祖太祖召帝乃投杖以應命)擊杖折笄(國語)
(云范文子莫退於朝武子曰何莫也對曰有秦客庾辭于朝大夫莫之能對也吾知三焉武子怒曰大夫非不)
(能也譲父兄也爾童子何知而三掩人於朝吾不在晉國亡無日矣擊之以杖折委笄)舉杖擊地
(魏志太祖遣劉備詣徐州拒袁術術死備殺刺史車胄引軍屯沛袁紹遣騎佐之太祖遣劉岱王忠擊之不克)
(建安五年太祖自東征備田豐說紹襲太祖後紹辭以子疾不許豐舉杖擊地曰夫遭難遇之機而以嬰兒之)
(病失其會惜哉太祖擊破備備遂奔紹補)擁杖而起(莊子曰妸荷甘與神農同學于老龍吉神農隠)
(几闔戶晝暝妸荷甘日中奓戶而入老龍死矣神農隠几擁杖而起嚗然放杖而笑曰天知予僻陋慢訑故棄)
(予而死)杖筴而去(莊子曰大王亶父居邠狄人居之事之以皮帛而不受事之以犬馬而不受事)
(之以珠玉而不受狄人之所求者土地也大王亶父曰與人之兄居而殺其弟與人之父居而殺其子吾不忍)
(也子皆勉居矣為吾臣與為狄人臣奚以異且吾聞之不以所用養害所養因杖筴而去之民相連而從之遂)
(成國于岐山之下補)為鄧林(山海經云夸父與日競走渴飲河渭不足北走大澤未至道走死棄其杖)
(化為鄧林)作青龍(神仙傳云壺公遣費長房歸以一竹杖與之騎比當至家以杖投葛陂中長房騎杖)
(忽然如睡便到家以杖投葛陂中顧之乃青龍也補案後漢書費長房欲求道而顧家憂壺公乃斷一青竹杖)
(與長房身等使懸之舍後家人見以為縊死大小驚哭遂殯葬之長房立其傍人無見者後長房歸家人不信)
(是房乃發往日所葬竹杖猶存補)
北堂書鈔卷一百三十三
