北堂書鈔卷三十六
唐虞世南撰
明陳禹謨補註
政術部
清淨二十明察二十一
威嚴二十二疾惡二十三
勤官二十四稱職二十五
守職二十六
清淨二十
治貴清淨(前漢曹參傳參之相齊天下初定召長老諸先生問所以安集百姓而齊故諸儒以百數)
(言人人殊參未知所定聞膠西有蓋公善治黃老言使人厚幣請之既見蓋公蓋公為言治道貴清靜而民自)
(定推此類具言之參於是避正堂舍蓋公焉補)理民好靜(前漢汲黯傳黯遷東海太守學黃老言治)
(官民好清淨擇丞史任之責大指而已不細苛補)清淨少欲(東觀漢記甄宇)曹參為相
不事(前漢曹參傳參日夜飲酒卿大夫以下吏及賓客見參不事事來者皆欲有言至者參輒飲以醇酒)
(度之欲有言復飲酒醉而後去終莫得開說以為常相舍後園近吏舍吏舍日飲歌呼從吏患之無如何乃請)
(參遊後園聞吏醉歌呼從吏幸相國召按之乃反取酒張坐飲大歌呼與相和參見人之有細過掩匿覆蓋之)
(府中無事補)王丞相未令不看事(郭子云)五日一聽事(仲長統昌言云)
(宋均為九江守夏以旦冬以中)逍遥無事(袁崧後漢書云周璆為高唐令)朝廷清淨官
曹無事(崔瑗書云)
明察二十一
先王求明察之官(左傳云鄭人鑄刑書叔向使詒子產書曰昔先王議事以制不為刑辟懼)
(民之有爭心也)外寬内明(前漢黃霸以外寬内明得吏民心戶口歲增治為天下第一補)厥德
文明(東觀漢記郭貨為荆州刺史百姓歌之)為政清明(汝南先賢傳云黃浮為濮陽令為政)
(清明號為神明)在事清明(晉書山濤為尚書吏部郎文帝與濤書曰足下在事清明雅操邁時念多)
(所乏今致錢二十萬穀二百斛魏帝嘗賜景帝春服帝以賜濤又以母老并賜藜杖一枚補)進善黜
惡(魏志徐邈立學明訓禁厚葬斷淫祀進善黜惡風化大行百姓歸心焉西域流通荒戎入貢皆邈勛也補)
(案魏國初建為尚書郎時科禁酒而邈私飲至於沈醉校事趙達問以曹事邈曰中聖人達白之太祖太祖甚)
(怒渡遼將軍鮮于輔進曰平日醉客謂酒清者為聖人濁者為賢人邈性脩慎偶醉言耳文帝踐祚問邈曰頗)
(復中聖人不邈對曰昔子反斃於穀陽御叔罰於飲酒臣嗜同二子不能自懲時復中之然宿瘤以醜見傳而)
(臣以醉見識帝大笑顧左右曰名不虛立附)表章善惡(廣川先賢傳云黃豪拜司隸)吏不
容姦(蜀志諸葛亮)民不能欺(典略云西門豹治鄴)罔敢匿詐(司馬傳云)獄無
冤民(三輔決錄)官無停事(應璩與母丘仲恭書云客館不留賓)丙吉議小兒(風俗)
(通不案今本載)不疑收方遂(前漢雋不疑傳云始元五年有一男子自謂衛太子京兆尹不)
(疑叱從吏收縛補案夏陽人姓成名方遂居湖以卜筮為事有故太子舍人嘗從方遂卜謂曰子狀貌甚似衛)
(太子方遂心利其言幾得以富貴即詐自稱詣闕廷尉逮召鄉里識知者張宗禄等方遂坐誣罔不道要斬東)
(市一姓張名延年附)咸稱神明(前漢黃霸識事聰明吏民不知所出咸稱神明補)謂之神
明(後漢度尚除上虞長為政嚴峻明於發擿姦非吏人謂之神明補案謝承書曰尚進善愛人坐以待旦擢)
(門下書佐朱儁恒歎述之以為有不凡之操儁後官至車騎將軍遠近竒尚有知人之鑒附)志在理
察枉訟(後漢張禹初拜揚州刺史當過江行部中土民皆以江有子胥之神難於濟涉禹將渡吏固請)
(不聽禹厲言曰子胥如有靈知吾志在理察枉訟豈危我哉遂鼔棹而過補案酈原水經注曰吴王賜子胥死)
(浮屍於江夫差悔與羣臣臨江設祭修塘道及壇吴人因為立廟而祭焉附)入境高褰襜帷
(後漢賈琮為冀州刺史舊典傳車驂駕垂赤帷裳迎於州界及琮之部升車言曰刺史當遠視廣聽糾察美惡)
(何有反垂帷裳以自掩塞乎乃命御者褰之百城聞風自然竦震其諸臧過者望風解印綬去禱)民之
情偽盡知之矣(左傳)
威嚴二十二
有威可畏(左傳北宫文子言於衛侯曰楚令尹無威儀民無則焉)威而不猛威
能震敵(桓階為趙郡守)威能討姦(范曄漢書張堪世祖召見諸郡計吏樊顯曰堪昔在蜀其)
(仁以惠下威能討姦)畏以雷霆(王逸論云)誅暴立威(東觀漢記朱暉為臨淮守)州郡
畏威(前漢朱博傳博遷冀州刺史行部吏民數百人遮道自言官寺盡滿從事白請且留此縣錄見諸自)
(言者事畢乃發欲以觀試博博心知之告外趣駕既白駕辦博出就車見自言者使從事明敕告吏民欲言縣)
(丞尉者刺史不察黃綬各自詣郡欲言二千石墨綬長吏者使者行部還詣治所其民為吏所冤及言盜賊詞)
(訟事各使屬其部從事博駐車決遣四五百人皆罷去如神吏民大驚不意博應事變迺至於此後博徐問果)
(老從事教民聚會博殺此吏州郡畏博威嚴補)吏畏其威(東觀漢記朱暉斥遠佞人吏畏其威)民
不敢欺(典略云董安于治晉陽)公卿憚之(晉中興書卞壼為尚書令案壼幹實當官以)
(褒貶為己任勤於吏事欲軌正督世不肯苟同時好然性不弘裕才不副意故為諸名士所少而無卓爾優譽)
(明帝深器之於諸大臣而最任職阮孚每謂之曰卿恒無閑泰常如含瓦石不亦勞乎壼曰諸君以道德恢弘)
(風流相尚執鄙吝者非壼而誰時貴遊子弟多慕王澄謝鯤為達壼厲色於朝曰悖禮傷教罪莫斯甚中朝傾)
(覆實由於此欲奏推之王導庾亮不從乃止然而聞者莫不折節補)舉朝憚之(漢書)姦猾縮
首(吴志士燮上案燮兄弟並為列郡雄長一州偏在萬里威尊無出入鳴鐘磬備具威儀笳簫鼔吹車騎)
(滿道妻妾乘輜軿子弟從兵騎當時貴重震服百蠻尉佗不足喻也補)姦慝自弭(前漢孫寳傳寳)
(為京兆尹故吏侯文署東部督郵入見敕曰今口鷹隼始擊當順天氣取姦惡以成嚴霜之誅掾部渠有其人)
(乎文卬曰無其人不敢空受職寳曰誰也文曰霸陵杜穉季寳曰其次文曰豺狼當道不宜復問狐狸寳默然)
(文怪寳氣索知其有故因曰明府素著威名今不取穉季當且闔閤勿有所問穉季耳目長聞知之杜門不通)
(水火穿舍後牆為小戶但持鉏自治園遂不敢犯法補)王甫死杖下(後漢陽球傳云中常侍王)
(甫曹節等姦謔弄權扇動外内球嘗拊髀發憤曰若陽球作司隸此曹安得容乎光和二年遷為司隸校尉王)
(甫休沐里舍球詣闕謝恩奏收甫等送洛陽獄甫等五毒備極甫子萌謂球曰父子既當伏誅少以楚毒假借)
(老父球曰若罪無状死不滅責乃欲球假借耶萌乃罵曰爾前事吾父子如奴奴敢反汝主乎今日困吾行自)
(及也球使以土窒萌口箠扑交至父子悉死杖下拜案球能擊劍習弓馬性嚴厲好申韓之學有理姦才九)
(江太守球到設方略凶賊殄破收郡中姦吏盡殺之遷平原相出教曰相前莅高唐志掃姦鄙遂為貴郡所見)
(枉舉昔桓公釋管仲射鉤之讐高祖赦季布逃亡之罪雖以不德敢忘前義况君臣分定而可懷宿昔哉今一)
(蠲往愆期諸來效若受教之後而不改姦状者不得復有所容矣補)破柱取張朔(後漢李膺傳膺)
(拜司隸校尉時張讓弟朔為野王令貪殘無道至乃殺孕婦聞膺厲威嚴懼罪逃還京師因匿兄讓第舍藏於)
(合柱中膺知其狀率將吏卒破柱取朔付洛陽獄受辭畢即殺之讓訴冤於帝詔膺入殿御親臨軒詰以不先)
(請便加誅辟之意膺對曰昔仲尼為魯司寇七日而誅少正卯令臣到官已積一旬私懼以稽留為愆不意獲)
(速疾之罪誠自知釁責死不旋踵特乞留五日剋殄元惡退就鼎鑊始生之願也自此諸黃門常侍皆鞠躬屏)
(氣休沐不敢復出宫省帝怪問其故並叩頭泣曰畏李校尉補)號為取龍(益部耆舊傳)號為
蒼鷹(漢書郅都為中尉丞相條侯至貴倨也而都揖丞相是時民樸畏罪自重而都獨先嚴酷致行法不)
(避貴戚見者側目而視號曰蒼鷹補案都為人勇有氣公廉不發私書問遺無所受請寄無所聽常稱曰已背)
(親而出身固當奉職死節官下終不顧妻子矣附)不敢朝飲羊(孔子家語仲尼為大司寇沈猶)
(氏不敢朝飲羊)桃李不潜掇(韓子云子產治鄭)不惡而嚴嚴刑必斷
(應劭云王章)間何闊逢諸葛(前漢諸葛豐傳師古注云言間者何久闊不相見以逢諸葛故)
(也)屬縣解印四十餘城(汝南先賢傳周乘為交州刺史)郡縣聞之莫不
震慄(張璠記云賈琮為荆州刺史)奏二千石必先露章(前漢何武為掦州刺史所)
(舉奏二千石長吏必先露章服罪者為虧除免之而已不服極法奏之抵罪或至死補案九江太守戴聖禮經)
(號小戴者也行治多不法前刺史以其大儒優容之及武為刺史行部錄囚徒有所舉以屬郡聖曰後進生何)
(知迺欲亂人治皆無所決武使從事廉得其罪聖懼自免後為博士毁武於朝廷武聞之終不揚其惡而聖子)
(賓客為羣盜得繫廬江聖自以子必死武平心決之卒得不死自是後聖慙服武每奏事至京師聖未嘗不造)
(門謝恩補)二千石阿縱皆舉免之(魏志賈逵為豫州刺史考竟其二千石以下阿縱不)
(如法者皆舉奏免之帝曰逵真刺史矣布告天下當以豫州為法賜爵關内侯州南與吴接逵明斥候繕甲兵)
(為守戰之備賊不敢犯外修軍旅内治民事遏鄢汝造新陂又斷山溜長溪水造小弋陽陂又通運渠二百餘)
(里所謂賈侯渠者也補)百寮嚴憚罔不肅然(益部耆舊傳曰羅衡為萬年令)白巾
出府(前漢朱博為琅邪太守齊部舒緩養名博新視事右曹掾史皆移病卧博奮髥抵几曰觀齊兒欲以)
(此為俗耶皆斥罷諸病吏白巾走出府門郡中大驚補案博出教敇功曹官屬多褒衣大袑不中節度自今掾)
(史衣皆令去地三寸博尤不愛諸生所至郡輒罷去議曹曰豈可復置謀曹耶文學儒吏時有奏記稱說云云)
(博見謂曰如太守漢吏奉三尺律令以從事耳亡奈生所言聖人道何也且持此道歸堯舜君出為陳說之其)
(逆折人如此附)不敢舍郵亭(前漢黃霸為潁川太守吏出不敢舍郵亭食於道傍烏攫其肉民有)
(欲詣府口言事者適見之霸與語道此後日吏還謁霸霸見迎勞之曰甚苦食於道傍乃為烏所盜肉吏大驚)
(以霸具知其起居所問豪釐不敢有所隠鰥寡孤獨有死無以葬者鄉部書言霸具為區處某所大木可以為)
(棺某亭猪子可以祭吏往皆如言補)
疾惡二十三
見惡如農夫之務去草焉絶其本根勿使能植(春秋)疾惡
若仇(謝漢書張佺為山陽令御政清潔)疾惡如讎(王晉書)戮於兩觀尸朝
三日(家語孔子為魯司寇朝政七日而誅亂政大夫少正卯戮之於兩觀之下尸於朝三日子貢進曰夫)
(少正卯魯之聞人也今夫子為政而始誅之或者為失乎孔子曰居吾語女以其故天下有大惡者五而竊盜)
(不與焉一曰心逆而險二曰行辟而堅三曰言偽而辯四曰記醜而博五曰順非而澤此五者有一於人則不)
(免君子之誅而少正卯皆兼有之其居處足以撮徒成黨其談說足以飾褒瑩衆其強禦足以返是獨立此乃)
(人之姦雄者也不可以不除補)捕郡内豪猾(前漢王溫舒為河内太守捕郡中豪猾相連坐千餘)
(家盡十二月郡中無犬吠之盜其頗不得失之旁郡追求會春溫舒頓足歎曰嗟乎令冬月益展一月足吾事)
(矣補案溫舒多諂善事有勢者即無勢視之如奴有勢家雖有姦如山弗犯無勢雖有貴戚必侵辱舞文巧請)
(下戶之猾以動大豪其治中尉如此姦猾窮治大氐盡糜爛獄中行論無出者其爪牙吏虎而冠後坐事罪至)
(族自殺其時兩弟及兩婚家亦各自坐它罪而族光禄勲徐自為曰悲夫夫古者三族而王溫舒罪至同時而)
(五族乎附)問貴戚放横(後漢周䊸徵拜洛陽令下車先問大姓主名吏數閭里豪彊以對䊸厲聲)
(怒曰本問貴戚若馬竇等輩豈能知此賣菜傭乎補案䊸初為勃海太守每赦令到郡輒隠閉不出先遣使屬)
(縣盡決刑乃出詔書坐徵詣廷尉免歸䊸廉潔無資常築墼以自給肅宗聞而憐之復以為即再遷召陵侯相)
(廷掾憚䊸嚴明欲損其威乃晨取死人斷手足立寺門䊸聞便往至死人邊若與死人共語状隂察視口眼有)
(稻芒乃密問守門人曰悉誰載藁入城者門者對唯有廷掾耳又問鈴下外頗有疑令與死人語者不對曰廷)
(掾疑君乃收廷掾考問具服不殺人取道邊死人後人莫敢欺者附)近臣奢僣充皆舉劾
(前漢江充為謁者使匈奴還拜為直指繡衣使者督三輔盜賊禁察踰侈貴戚近臣多奢僣充皆舉劾補)陳
相罪惡玄收具考(後漢橋玄少為縣功曹時豫州刺史周景行部到梁國玄謁景因伏地言)
(陳相羊昌罪惡乞為部陳從事窮案其姦景壮玄意署而遣之玄到悉收昌賓客具考臧罪昌素為大將軍梁)
(冀所厚冀為馳檄救之景承旨召玄玄還檄不發案之益急昌坐檻車徵補)誅鋤姦黨門夜
不閉(益部耆舊傳云羅衡為萬年令)窮竟其姦道不拾遺(前漢嚴延年為涿郡守大)
(姓西高氏東高氏自郡吏以下皆畏避之莫敢與牾咸曰寧負二千石無負豪大家賓客放為盜賊發輒入高)
(氏吏不敢追其亂如此延年至遣掾蠡吾趙繡案高氏得其死罪繡見延年新將心内懼即為兩劾欲先白其)
(輕者觀延年意怒迺出其重劾延年已知其如此矣趙掾至果白其輕者延年索懷中得重劾即收送獄夜入)
(晨將至市論殺之先所按者死更遣吏分考兩高窮竟其姦誅殺各數十人郡中震恐道不拾遺補案延年巧)
(為獄文善吏書所欲誅殺奏成於手中主簿親近吏不得聞知奏可論死奄忽如神冬月傳屬縣囚會論府上)
(流血數里河南號曰屠伯是時張敞為京兆尹素與延年善敞治雖嚴然尚頗有縱舍聞延年用刑刻急迺以)
(書喻之曰昔韓盧之取莬也上觀下獲不甚多殺願次卿少緩誅罰思行此術延年報曰河南天下喉咽二周)
(餘弊莠盛苗穢何可不鉏也附)斥遠佞惡(東觀漢記朱暉為臨淮守)沙汰郡吏(晉書劉毅)
(幼有孝行少厲清節然好臧否人物王公貴人望風憚之僑居平陽太守杜恕請為功曹沙汰郡吏百餘人三)
(魏稱焉為之語曰但聞劉功曹不聞杜府君補案毅夙夜在公坐而待旦言議切直無所曲撓為朝野之所式)
(瞻嘗散齋而疾其妻省之毅便奏加妻罪而請解齋妻子有過立加杖箠其公正如此然以峭直故不至公輔)
(附)貪饕流放潔士盈朝(汝南先賢傳許子將守案後漢許劭初為郡功曹太徐璆甚)
(敬之府中聞子將為吏莫不改操飾行同郡袁紹公族豪俠去濮陽令歸車徒甚盛將入郡界乃謝遣賓客曰)
(吾輿服豈可使許子將見遂以單車歸家補)樊煜為天水盜無出獄(後漢樊煜為天)
(水太守政嚴猛好申韓法善惡立斷人有犯其禁者率不生出獄吏人及羌胡畏之道不拾遺行旅至夜聚衣)
(裝道傍曰以付樊公涼州為之歌曰游子常苦貧力子天所富寧見乳虎穴不入冀府寺大笑期必死忿怒或)
(見置嗟我樊府君安可再遭值補案曄初光武微時嘗以事拘於新野煜為市吏餽餌一笥帝德之不忘仍賜)
(曄御食及乘輿服物因戲之曰一笥餌得都尉何如附)何竝為潁川頭縣於市(前漢何竝)
(為潁川太守使文吏治鍾威趙季李欵三人獄武吏往捕之各有所部敕曰三人非負太守迺負王法不得不)
(治鍾威所犯多在赦前驅使入函谷關勿令汙民間不入關迺收之趙李桀惡雖遠去當得其頭以謝百姓鍾)
(威負其兄止雒陽吏格殺之亦得趙李它郡持頭還並皆縣頭補)
勤官二十四
民生在勤勤則不匱(在傳欒書曰楚自克庸以來其君無日不討國人而訓之於民生之)
(不易禍至之無日戒懼之不可以怠在軍無日不討軍實而申儆之於勝之不可保紂之百克而卒無後訓之)
(以若敖蚡冒篳路籃縷以啟山林箴之曰民生在勤勤則不匱補)夙夜罔或弗勤克
勤於家勤恤民隱而除其害(國語周穆王將征犬戎祭公謀父諫曰昔商王)
(帝辛大惡於民庶民弗忍欣戴武王以致戎於商牧是先王非務武也勤恤民隠而除其害也)自朝至
昃弗遑暇食日仄坐朝幽枉必達(范漢書明帝論云明帝日仄坐朝幽)
(枉必達)治民祇懼不敢康寧朝夕勤恪守以惇篤(國語祭公)
(謀父曰我先王不窋不敢怠業時序其德纂修其緒脩其訓典朝夕恪勤守以惇篤奕世載德不沗前人)王
事靡盬不遑啟處王事靡盬繼嗣我日夙興夜寐
無沗所生夙興夜寐洒掃庭内夙夜在公夙夜
匪懈不懈於位不敢怠遑黽勉從事朝夕從
事古訓是式威儀是力精力於職事(前漢書張安世精力於職)
(休沐未嘗出上行幸河東嘗亡書三篋詔問莫能知唯安世識之具作其事後購求得書以相校無所遺失補)
(案魏相上封事曰車騎將軍安世事孝武皇帝三十餘年忠信謹厚勤勞政事夙夜不怠與大將軍定策天下)
(受其福國家重臣也附)勤心有補益(范漢書)盡瘁事國盡心奉職
(東觀漢記周榮傳云榮為尚書令盡心不敢怠)不入内舍(謝漢書云范令不入内舍常卧廳事上)
常伏閤下(華嶠漢書馮豹字仲文為尚書郎勤力不懈每從昏至明帝聞而嘉之乃加賞賜)冠
劍不解(東觀漢記桓文高每當直事駐車而傳漏雖居閒鏁署冠劍不解於身為郎二十載未嘗被奏)
(三署服其重慎也)抱書而寐(魏民春秋曰高柔為刺史既處法平允又夙夜匪懈至擁膝抱文書)
(而寢太祖見而哀之徐解衣裘覆之而去自是辟焉其案護軍營士竇禮近出不還營以為亡表言逐捕沒)
(妻盈及男女為官奴婢盈連至州府稱冤自訟莫有省者乃辭詣廷尉柔問曰汝何以知夫不亡盈垂泣對曰)
(夫少單特養一老嫗為母事甚恭謹又哀兒女撫視不離非是輕狡不顧室家者也柔重問曰汝夫不與人有)
(怨讐乎對曰夫良善與人無讎又曰汝夫不與人交錢財乎對曰嘗出錢與同營士焦子文求不得時子文適)
(坐小事繫獄柔乃見子文問所坐言次曰汝頗曾舉人錢不子文曰自以單貧初不敢舉人錢物也柔察子文)
(色動遂曰汝昔舉竇禮錢何言不耶子文怪知事露應對不次柔曰汝已殺禮便宜早服子文於是叩頭具首)
(殺禮本末埋藏處所附)不離省闥(後漢書黃香為尚書郎嘗獨止宿臺上晝夜不離省闥上聞善)
(之告案元和元年肅宗詔香詣東觀讀所未嘗見書香後休及歸京師時千乘王冠帝會中山邸乃詔香殿)
(下顧謂諸王曰此天下無雙江夏黃童者也後管樞機甚見親重而香亦祇勤物務憂公如家十二年東平清)
(河奏妖言卿仲遼等所連及且千人香科别據奏全活甚衆又曉習邊事均量軍政皆得事宜帝知其精勤數)
(加恩賞疾病存問賜醫藥在位多所薦達寵遇甚盛議者譏其過倖補)沈迷簿領(劉楨詩云職事)
(煩填委文墨紛消散沈迷簿領閒回回自昏亂為案典略曰文帝嘗賜楨廓落帶其後師死欲借取以像因)
(書嘲楨曰夫物因人為貴故在賤者之手不御至尊之側今雖取之勿嫌其不反也楨答曰楨聞荆山之璞曜)
(元后之寳隨侯之珠燭衆士之好南垠之金登窈窕之首鼲貂之尾綴侍臣之幘此四寳者亦皆未能初自接)
(於至尊也夫尊者所服卑者所修也貴者所御賤者所先也故夏屋初成而大匠先立其下嘉禾始熟而農夫)
(先嘗其粒恨楨所帶無他妙飾若實殊異尚可納也附)白日接賓客夜間省文書
(吴志滕胤為太常白日接賓客夜省文書白案吴書曰胤年十二而孤單煢立能治身厲行為人晳威儀可)
(觀每正朔朝賀脩勤在位大臣見者無不歡賞又曰胤上表陳及事宜及民間優劣多所匡弼權以胤故增重)
(公主之賜屢加存問胤每聽辭訟斷罪法察言觀色務盡情理人有窮冤悲苦之言對之流涕又曰胤寵任彌)
(高接士愈勤表奏書疏皆自經意不以委下補)馳翰未遑食日昃不知晏(劉楨詩)
稱職二十五
吏稱其職(前漢書贊曰孝宣之世信賞必罰綜核名實政事文學法理之士咸精其能至於技巧工)
(匠器械自元成間鮮能及之亦足以知吏稱其職民安其業也遭值匈奴乖亂推亡固存信威北夷單于慕義)
(稽首稱藩功光祖宗業垂後嗣可謂中興侔德殷宗周宣矣)官人稱允(晉諸公贊曰山濤為吏部)
(尚書官人稱職)官脩其方(左傳蔡墨對魏獻子曰夫物有其官官修其方朝夕思之一日失職則死)
(及之也)能業其官(左傳子產對叔向曰昔金天氏有裔子曰昧為玄冥師生允格臺駘能業其官)
(宣汾洮障大澤以處大原帝用嘉之封諸汾川補)佐天子理隂陽(史記世家周勃為右丞相)
(文帝問勃曰一歲決獄錢榖出入幾何勃謝不知汗出沾背問陳平平曰有主者上曰君所主者何事乎平曰)
(主上佐天子理隂陽順四時下育萬物之宜外鎮撫四夷内親附百姓上曰善)拔貞實斥華偽
(先賢行状曰毛玠雅量公正在官清恪其典選舉拔貞實斥華偽進遜行抑阿黨諸宰臣治民功績不著而私)
(財豐足者皆免黜停廢久不選用於時四海翕然莫不勵行至乃長吏還者垢面羸衣常乘柴車補案魏志玠)
(嘗為東曹掾與崔琰並典選舉其所舉用皆清正之士雖於時有盛名而行不由本者終不得進務以儉率人)
(由是天下之士莫不以廉節自勵雖貴寵之臣輿服不敢過度太祖歎曰用人如此使天下人自治吾復何為)
(哉文帝為五官將親自詣玠屬所親眷玠答曰老臣以能守職幸得免戾今所說人非遷次是以不敢奉命附)
匡政理務拾遺補闕(漢記陳蕃為汝南功曹匡政理務拾遺補闕)執憲御下
舉正非法(東觀漢記樊凖字幼陵為御史中丞執憲御下舉正非法百姓官寮震慄案後漢樊凖)
(傳云永平初郡國多被飢困凖上疏太后從之悉以公田賦與貧人即擢凖守光禄大夫使冀州凖到部開倉)
(廩食慰安生業流人咸得蘇息還拜鉅鹿太守時飢荒之餘人庶流迸家戶且盡凖課督農桑廣施方略朞年)
(間穀粟豐賤數十倍而趙魏之郊數為羌所鈔暴凖外禦寇虜内撫百姓郡境以安補)居位持重
為任職臣(王晉書魏舒傳云山濤薨以舒領司徒有頃即真舒居位持重為任職臣)舉得其
罪(漢書田延年傳延年為河南太守以尹翁歸為督郵河東二十八縣分為兩部閎孺部汾北翁歸部汾南)
(所舉應法得其罪辜屬縣長吏雖中傷莫有怨者)罰當其過(韓詩外傳云季孫之治魯也衆殺人)
(而必當其罪多罰人而必當其過子貢曰暴哉治乎季孫聞之曰吾殺人必當其罪罰人必當其過先生以為)
(暴何也子貢曰夫奚不若子產之治鄭一年而負罰之過省二年而刑殺之罪亡三年而庫無拘人故民歸之)
(如水就下愛之如孝子敬父母今竊聞夫子疾之時則國人喜活則國人皆駭以死相賀以生相恐非暴而何)
(哉補)契為司徒百姓和睦䕫主賓客遠人畢至(典略)耿恭為
校尉烏孫遣子(後漢耿恭為戊校尉屯後王部金蒲城謁者關寵為已校尉屯前王部柳中城)
(恭至部移檄烏孫示漢威德大昆彌以下皆遣子入侍也案恭以疏勒城傍有澗水可固乃引兵據之匈奴)
(來攻恭遂於城下擁絶澗水恭於城中穿井十五丈不得水吏士渴乏笮馬糞汁而飲之恭仰歎曰聞昔貳師)
(將軍拔佩刀刺山飛泉涌出今漢德神明豈有窮哉乃整衣服向井再拜為吏士禱有頃水泉奔出乃令吏士)
(掦水以示虜虜以為神明遂引去補)郭展為太僕廏馬充丁(晉諸公贊云郭展為太僕)
(廏馬充丁其後征吴得以濟事)田仁刺三河奏事稱意(漢書武帝時田仁以壯勇為衞)
(將軍舍人後使刺三河還奏事稱意拜為京輔都尉月餘遷司直案田叔為魯相卒官魯以百金祠少子仁)
(不受曰義不傷先人名後為司直數歲戾太子舉兵仁部閉城門令太子得亡坐縱反者族補)孫會記
室書檄立成(王晉書云孫會以策干東海王越詭其姓名自稱南岳逸民動以勤王辭義甚美王)
(以為記室參軍每造檄或馹馬催之應命立成皆稱旨)牟融為司農稱為名卿(東觀)
(漢記牟融為大司農性明遠稱為名卿延案融為大司農時顯宗方勤萬機公卿數朝會每輒謀政事判折)
(獄訟融經明才高善論議朝廷皆服其能帝數嗟嘆以為才堪宰相補)袁安為河南尹名
重朝廷(後漢袁安為河南尹政號嚴明然未曾以臧罪鞫人常稱曰凡學仕者高則望宰相下則希牧)
(守錮人於聖世尹所不忍為也聞之者皆感激自勵在職十年京師肅然名重朝廷補案安父初沒母使安訪)
(求葬地道逢三書生問安何之安為言其故生乃指一處云葬此地當世為三公須臾不見安異之於是遂葬)
(其所占之地故累世隆盛焉附)翁歸曉文法(漢書尹翁歸少孤為獄小吏曉習文法)王基
明制度(魏志王基為荆州刺史明制度整軍農修學校南方稱之)挈瓶之智守不假
器(左傳晉人來治杞田季孫將以成與之謝息為孟孫守不可曰人有言雖有挈瓶之知守不假器禮也夫)
(子從君而守臣喪邑雖吾子猶有猜焉以杜注曰挈瓶汲者喻小知為人守器猶知不借人)君子得
輿飲食衎衎
守職二十六
守道不如守官(左傳云齊侯田于沛招虞人以弓不進公使執之辭曰昔先君之田也旃以招)
(大夫弓以招士皮冠以招虞人臣不見皮冠故不敢進乃舍之仲尼曰守道不如守官君子韙之)不在
其位不謀其政君子思不出其位敬恭朝夕恪居
官次(左傳季氏以公鉏為馬政慍而不出閔子馬見之曰子無然禍福無門惟人所召公鉏然之敬恭朝)
(夕恪居官次)小國供職(左傳昭公四年楚子合諸侯于申王使問禮于左師與子產左師曰小國)
(習之大國用之敢不薦聞獻公合諸侯之禮六子產曰小國共職敢不薦守獻伯子男會公之禮六君子謂左)
(師善守先代子產善相小國之杜注云宋爵公故獻公禮鄭伯爵故獻伯子男會公禮其禮同所從言之異)
(補)諸國正封(左傳云天子經略諸侯正封古之制也杜注云封疆有定分補)世不失職
(左傳少皡氏有四叔曰重曰該曰脩曰熙實能金木及水使重為句芒該為蓐收脩及熙為玄冥世不失職遂)
(濟窮桑職案杜注云窮桑少皡之號也四子能治其官使不失濟成少皡之功死皆為民所祀窮桑地在魯)
(北補)據法守職(韓詩外傳云據法守職而不敢為非者人吏也)奉職佳吏(吴志呂蒙常以)
(部曲事為江夏太守蔡遺所白蒙無恨意及豫章太守顧劭卒權問所用蒙因薦遺奉職佳吏)真守法
臣(韓非子楚王急召太子楚國之法車不得至茆門天雨庭中有潦太子遂驅車至茆門庭理舉殳擊其馬)
(敗其駕太子入為王泣請必誅之王曰前有先主而不踰後有儲主而不屬矜矣是真吾守法之臣也乃益爵)
(二級而開後門出太子勿復過馬一說荆莊王有茅門之法曰羣臣大夫諸公子入朝蹄踐霤者廷理斬其)
(輈戮其御於是太子入朝馬蹄踐霤廷理斬其輈戮其御太子怒入為王泣曰為我誅戮廷理王曰法者所以)
(敬宗廟尊社稷故能立法從令尊敬社稷者社稷之臣也焉可誅也夫犯法廢令不尊敬社稷者是臣乘君而)
(下尚校也臣乘君則主失威下尚校則上位危威失位危社稷不守吾將何以遺子孫於是太子乃還走避舍)
(露宿三日北面再拜請死罪補)善守先代(左傳見前)典司宗祏(左傳云鄭厲公入使謂原)
(繁曰寡人出伯父無裏言入又不念寡人寡人憾焉對曰先君桓公命我先人典司宗祏社稷有主而外其心)
(其何貳如之苟主社稷國内之民其誰不為臣臣無二心天之制也)妻為組善吳起使歸
(韓子云吴子示其妻以組曰子為我織組令之如是組已就而效之其組異善起曰使子為組令之如是而今)
(也異善何也其妻曰用財一也加務善之吴起曰非語也使之衣歸其父往請之吳起曰起家無虚言一說)
(吴起衛左氏中人也使其妻織組而幅狹于度吴子使更之其妻曰諾及成復度之果不中度吴子大怒其妻)
(對曰吾始經之而不可更也吴子出之其妻請其兄而索入其兄曰吴子為法者也其為法也且欲以與萬乘)
(致功必先踐之妻妾然後行之子毋幾索入矣其妻之弟又重於衛君乃因以衛君之重請吴子吴子不聽遂)
(去衛而入荆也補)帝至尚書陳矯跪問(魏志陳矯傳云明帝車駕卒至尚書門矯跪問)
(帝曰陛下欲何之帝曰欲案行文書耳矯曰此自臣職分非陛下所宜臨也若臣不稱其職則請就黜退陛下)
(宜還帝慙回車而返羣案矯從征漢中還為尚書行前未到鄴太祖崩洛陽臣拘常以為太子即位當須詔)
(命矯曰王薨于外天下惶懼太子宜割哀即位以繫遠近之望且又愛子在側彼此生變則社稷危矣即具官)
(備禮一日皆辦明旦以王后令策太子即位大赦蕩然文帝曰陳季弼臨大節明略過人信一時之俊傑也帝)
(即踐阼轉署吏部遷尚書令補)
北堂書鈔卷三十六
