北堂書鈔卷七十七
唐虞世南撰
明陳禹謨補註
設官部二十九
郡丞一百六十八郡尉一百六十九
督郵一百七十五官一百七十一
功曹一百七十二吏一百七十三
小吏一百七十四卒一百七十五
郡丞一百六十八
掌署文書典知倉獄(續漢書百官志云每屬國署丞各一人署文書典知倉獄)黃綬
大冠(漢官儀云四百石丞尉皆黃綬大冠)秩六百石(應劭漢官儀大府秩二千石有丞一人邊)
(都稱長史皆六百石注云長史衆史之長)任以郡職(謝承後漢書劉平舉孝廉拜濟隂郡丞太守劉)
(育甚重之任以郡職上書薦平)領太守事(吳志云孫權領會稽太守屯吳使丞之郡行文書事)黃
霸當法(漢書黃霸為河南太守丞霸為人明察内敏又習文法然温良有讓足知善御衆為丞處議當)
(於法合人心太守甚任之補)劉育見重(劉平見上)桓譚出補(東觀漢記光武議靈臺所)
(處上謂桓譚曰吾欲䜟決之何如譚默然良久曰臣不讀䜟帝問其故譚復極言䜟之非經帝大怒曰桓譚非)
(聖無法將下斬之譚叩頭流血良久乃得解出為六安郡丞意忽忽不樂道病卒補)陵遲末齒而
佐下蕃(陸機表伏見司徒下諫議大夫張暢除當為豫章内史丞暢才思清敏志節貞勵秉心立操早)
(有名譽其年時舊比多歷郡守惟暢陵遲末齒而佐下蕃遂蹈碎濁於暢名實損愚以為宜解舉試以近縣詔)
(暢既為是人所稱便差代之)
郡尉一百六十九
設武備(春秋元命苞云太尉主甲兵漢設武備注曰今時郡尉准此義者也)典武職(漢書百官)
(表云郡尉秦官掌佐守典武職甲卒秩比二千石有丞秩皆六百石景帝中更名都尉)羅姦非(韋曜)
(釋名云郡尉云云)督盜賊(續漢書光武帝歷問功臣各以次對至馬武曰臣以勇武可守尉督盜賊)
(上笑曰且勿為盜賊自至亭長斯可矣)充懸化為石(荆州圖記云澧水南岸有白石立類人形)
(昔有充懸左尉與零陵論強因相傷害化為此石也)採陵當為神(搜神記云蔣子文自謂死後當)
(為秣陵尉後至鍾山下賊擊傷遂死吳先主之初故吏見子文乘白馬執白羽曰我當為此地神願告百姓為)
(立祠當有瑞應也)
督郵一百七十
政舉大綱(鍾離意别傳云意為會稽督郵對太守曰夫千里立政但當舉大綱大綱若舉百目自張)
(矣)所舉應法(漢書尹翁歸傳云田延年為河東太守行縣至平陽悉召故吏五六十人延年親覽)
(令有文者東武者西閱數十人次到翁歸獨伏不肯起對曰翁歸文武兼備唯所施設功曹以為此吏倨傲不)
(遜延年曰何傷遂召上辭問甚竒其對除補卒史便從歸府案事發姦窮竟事情延年大重之自以能不及翁)
(歸徙署督郵河東二十八縣分為兩部閎孺部汾北翁歸部汾南所舉應法得其罪辜屬縣長吏雖中傷莫有)
(怨也補)為耳目(謝漢書蔣崇為北海相督郵署徐蒙為功曹遣行縣謂曰相以督郵為耳目者也)
為視聽(鍾離意别傳云意為會稽中部督郵亭長受民酒禮府下記案考之意封記還府不考太守黃)
(君大怒驛馬召意到對曰督郵受任中部當奉繩千里為視聽云云)文武兼備(漢書尹翁歸見上)
以備嚴霜(漢書孫寶為京兆尹以立秋日署侯文為東部督郵入見勅曰今日鷹隼始擊當順天氣)
(取姦惡以成嚴霜之誅掾部渠有其人乎文卬曰無其人不敢空受職寶曰誰也文曰霸陵杜穉季寶曰其次)
(文曰豺狼當道不宜復問狐狸補按師古云渠讀曰詎詎豈也又云卬讀曰仰謂仰頭而對也附)軺車
督郵(謝漢書許慶家貧為郡督郵乘牛車鄉里號曰軺車督郵)露車不冠(鍾離意别傳汝南黃)
(讜拜會稽太守署意中部督郵意乃露車不冠云云)善吏如良鷹(東觀漢記云趙勤明達好學介)
(然特立太守駱珍召署曹吏至掾督郵太守桓虞下車葉令雍霸及新野令皆不遵法乃署勤督郵到葉見霸)
(不問縣事但高談清論以激厲之霸即陳責解印綬去勤還入新野界令聞霸已去遣吏奏記陳罪復還印綬)
(去虞乃歎曰善吏如良鷹下韝即中補)為州尤最(王隠晉書陳頵為郡督郵檢獲隠匿者三千人)
(為一州尤最太守劉享拔為主簿州辟部從事乘馬車還家宗黨榮之補)郡縣斂手(干寶搜神記涼)
(輔新郡人為郡督郵州事大小必舉郡縣斂手焉)虞延占拜(東觀漢記云光武東巡路過小黃高)
(帝母昭靈后園陵在焉時虞延為部督郵詔呼引見問園陵之事延進止從容占拜可觀其園陵樹蘖皆諳其)
(數俎豆犧牲頗曉其禮帝善之勅延從駕到魯還經封邱城門下小不容羽蓋上怒使撻侍御史延因下見引)
(咎以為罪在督郵上詔曰以陳留督郵虞延故貸御史罪補)馬融博覽(馬融長笛賦序云融既博)
(覽典雅精覈數術又性好音律能鼓琴吹笛而為督郵無留事補)太守竒其才(張璠漢記宋穆)
(之年二十為郡督郵迎新太守到界上太守見穆之問曰君年少為督郵將因族世自有令德穆之曰郡中瞻)
(仰明公以為非顔淵不敢使迎孔子太守大竒其才問曰貞婦孝子隠闇未彰言於府穆之曰方今聖化大行)
(文武未墜於地家有貞婦戶有孝子比屋連棟不可勝記太守歎曰吾非仲尼督郵所謂顔回者也)太守
乃賢之(後漢書云鍾離意少為郡督郵時部縣亭長有受人酒禮者府下記案考之意封還記入言於)
(太守曰春秋先内後外詩云刑于寡妻以御于家邦明政化之本由近及遠今宜先清府内且闊略遠縣細微)
(之愆太守甚賢之遂任以縣事補)虞延從駕(謝漢書見上)禇禧稱史(陳留耆舊傳云)
(褚禧兼部督郵書史與太守以下俱稱史)文公不受一飡(謝漢書聞人統字文公昔為郡督郵)
(家貧無馬行則負擔卧則無被連麕皮以自覆不受人一飡之饋)孟博減直六十(汝南先賢)
(傳未詳)
五官一百七十一
貴其節行(應瑒集云汝南郡召陵王申為郡五官掾太守有私財悉委付之家人莫之知也太守卒)
(申以金銀悉還之人貴其節行云)為郡股肱(搜神記涼輔為郡五官掾郡枯旱輔祈禱三日無應)
(祝曰輔為郡股肱令天地不格至日中不雨請以身塞川乃積薪自焚至日中雨大作)抱書投火
(謝漢書王威為汝南五官掾太守郭公有罪當懲怖欲自殺威抱書自投火中而死太守得解其罪)積薪
自焚(見上)陳公思歸罪司敗(風俗通未詳)陳子游斷舌無辭(謝漢)
(書陳堪仕郡為五官掾府君被詔徵廷尉堪以五毒加身體斷舌無辭)王申買金(抱朴子云汝南)
(王申為郡五官掾太守盜各官錢密寄申太守暴亡申盡買黃金還其家汝南欲以列於先賢畫像抱朴子以)
(為不宜)闕敞還錢(汝南先賢傳平興闕敞為郡五官掾太守弟五常被徵以錢三十萬付寄掾)
(常後卒亡其孫長敞盡還之)黃香貧無奴僕(後漢書黃香傳云太守劉護召香為五官掾甚)
(見愛敬香家貧内無僕妾躬執勤苦盡心奉養遂博學經典究精道術補)張輔懷虎狼之心
(漢書張輔為安定五官掾懷虎狼之心)
功曹一百七十二
功曹衆吏之師(論衡云功曹衆吏之師虎諸獸之雄)為主吏(漢書蕭何以文母害為沛)
(主吏掾孟康注云主吏則功曹是也)作朝右(束晳謝功曹牋未詳)委以郡事(東觀漢記趙勤)
(為太守桓虞功曹委以郡事)光贊本朝(高士傳法真性恬静寡欲不涉人間事太守請見之真乃)
(幅巾詣謁太守曰昔魯哀公雖為不肖而仲尼稱臣太守虛薄欲以功曹相屈光贊本朝何如真曰以明府見)
(待有禮故敢自同賓末若欲吏之真將在北山之北南山之南矣太守戄然不敢復言友人郭正稱之曰法真)
(名可得而聞身難得而見逃名而名我隨避名而名我追可謂百世之師者矣乃共刊石頌之號曰玄德先生)
(補)李業召不詣(華陽國志李業少執志清白太守劉咸慕其名召為功曹十命不詣咸怒欲殺)
(之業竟入獄咸乃釋之)陳蕃特設榻(後漢書徐稺傳云陳蕃為太守以禮請署功曹稺不免之)
(既謁而退蕃在郡不接賓客唯穉來特設一榻去則懸之)昨日功曹今為郡將(杜畿傳云)
(畿與衛固少相狎侮固嘗輕畿畿嘗與固博而爭道畿嘗謂固曰仲堅我今作河東也固褰衣罵之及畿之官)
(而固為郡功曹張時故任京兆畿迎司隸與時會華隂時畿相見於儀當各持版時歎曰昨日功曹今為郡將)
(軍也)宗資主諾(後漢黨錮傳云汝南太守宗資任功曹范滂南陽太守成瑨亦委功曹岑晊二郡為)
(之謠曰汝南太守范孟博南陽宗資主畫諾南陽太守岑公孝弘農成瑨但坐嘯補)成瑨坐嘯(見上)
太守善用士(後漢書成瑨為南陽太守善用士)府君貴其名(會稽典錄魏徵仕郡)
(為功曹府君貴其名)孫紹稱廊廟才(吳錄云孫紹北海人為孔融功曹融稱紹有廊廟才後為)
(相)庾衮疑非常士(晉書庾衮傳云元康末潁川太守召為功曹衮服造役之衣杖鍤荷斧不)
(俟駕而行曰請受下夫之役太守飾車而迎衮逡巡辭退請徒行入郡將命者遂逼扶升車納於功曹舍既而)
(衮自取已車而寢處焉形雖恭而神有不可動之色太守知其不屈乃歎曰非常士也吾何以降之補)馮
勤高能(後漢馮勤初為太守姚期功曹有高能稱期常從光武征伐政事一以委勤補)岑晊高
才(袁山松後漢書曰岑晊有高才郭林宗朱公叔等皆為友李膺王暢稱其有幹國器雖在閭里慨然有董)
(正天下之志太守弘農成瑨下車欲振威嚴聞晊高名請為功曹補)臧洪竒士(魏志臧洪太守張超)
(請為功曹超兄邈謂超曰聞弟為郡守政教威恩不由已出動任臧洪洪者何人超曰洪才略智數優超超甚)
(愛之海内竒士也邈引見洪與語大異之)任旭真人(晉書云任旭幼孤弱兒童時勤於學及長立操)
(清修不染流俗鄉曲推而愛之郡將蔣秀嘉其名請為功曹秀居官貪穢每不奉法旭正色苦諫秀既不納旭)
(謝去閉門講習養志而已久之秀坐事被收旭狼狽營送秀慨然歎曰任功曹真人也吾違其讜言以至於此)
(復何言哉補)欒巴有道平坐入壁(神仙傳云欒巴少而好道不修俗事時太守躬詣請)
(屈為功曹待以師友之禮巴陵太守曰聞功曹有道寧可試見一竒乎巴曰唯即平坐却入壁中去冉冉如雲)
(氣之狀須臾失巴所在壁外人見化成一虎人並驚虎徑還功曹舍人往視虎虎乃巴成也補)性好人
倫(蜀志云龐統為郡功曹性好人倫勤於長養每所稱述多過其才時人怪而問之統答曰當今天下大亂)
(雅道陵遲善人少而惡人多方欲興風俗長道業不美其譚即聲名不足慕企不足慕企而為善者少矣今拔)
(十失五猶得其半而可以崇邁世教使有志者自勵不亦可乎補)尚仁義(汝南先賢傳云王威為汝)
(南郡功曹尚仁義)陳禪舉善(後漢書云陳禪仕郡功曹舉善黜惡為邦内所畏補)薛勤拔
賢(汝南先賢傳云)李壽薦異行(謝漢書云)許劭進賢才(汝南先賢傳云)當職
割斷(汝南先賢傳云)匡政理務拾遺補闕(後漢書云)不義掃迹(後漢書范)
(滂傳云太守宗資聞其名請署功曹委任政事滂在職嚴整疾惡其有行違孝弟不軌仁義者皆掃迹斥逐不)
(與共朝顯薦異節抽拔幽陋補)姦吏引去(魏志云袁渙好清静舉動必以禮郡命為功曹郡中姦吏)
(皆自引去補)當朝正色(會稽典錄云魏朗從太守行春寢于閤外感時志激中夜長歎府君朝問)
(昨歎息者是誰主簿曰書佐魏朗府君由是知朗有凌雲之志轉功曹佐正旦與掾史上朝時功曹吏顧翕被)
(喪以加朝服朗以喪非臣服翕不敬敕卒撤去翕恚而不聽以手毆卒朗右手鳴鼓左手撤喪以聞府君曰朗)
(當朝正色有不撓之節遂退翕以朗代之朗辭病不就補)善則稱君惡則稱已(陳寔别傳)
(陳寔為郡功曹時中常侍侯覽託太守高倫用吏倫教署文學掾寔知非其人乃懷檄請見乞從外署倫從之)
(于是鄉論怪其非舉倫後被徵為尚書郡中士大夫送至傳舍倫語衆人曰吾前為中常侍用吏此各由故人)
(畏憚強禦陳君可謂善則稱君惡則稱己者也聞者莫不歎息補)改操飾行(後漢許劭字子將初)
(為郡功曹太守徐璆甚敬之府中聞子將為吏莫不改節飾行同郡袁紹公族豪俠去濮陽令歸車徒甚盛將)
(入郡界乃謝遣賓客曰吾輿服豈可使許子將見遂以單車歸家補)清濁異流(汝南先賢傳范滂為)
(郡功曹云云)陳矯結為親友(魏志陳矯傳云太守陳登請矯為功曹使矯詣許謂曰許下議)
(論待吾不足足下相為觀察還以見誨矯還曰聞遠近之論頗謂明府驕而自矜登曰夫閨門雍穆有德有行)
(吾敬陳元方兄弟淵清玉潔有禮有法吾敬華子魚清修疾惡有識有義吾敬趙元逹博聞強記竒逸卓犖吾)
(敬孔文舉雄姿傑出有王霸之略吾敬劉玄德所敬如此何驕之有餘子瑣瑣亦焉足錄哉登雅意如此而深)
(敬友矯補)虞翻待以交友(吳志虞翻傳云翻歸孫策復命為功曹待以交友之禮身詣翻第補)
子陵清正(三輔決錄第五頡字子陵清正為郡功曹)幼陵分正(東觀漢記樊凖字幼陵為)
(郡功曹云云)衣不周身(華茂為功曹衣不周身)衣不覆軀(謝漢書周稷為功曹云云)
周章拔佩刀(後漢書曰周章初仕郡功曹時大將軍竇憲免封冠軍侯就國章從太守行春到冠)
(軍太守猶欲謁之章進諫曰今日公行春豈可越儀私交且憲椒房之親勢傾王室而退就藩國禍福難量明)
(府剖符大臣千里重任舉止進退其可輕乎太守不聽遂便升車章前拔佩刀絶馬鞅於是乃止及憲被誅公)
(卿以下多以交關得罪太守幸免以此重之補)鮑永拔佩刀(後漢書曰鮑永署功曹時有矯稱侍)
(中止傳舍者陳興欲謁之永疑其詐諫不聽而出興遂駕往永乃拔佩刀截馬當胷乃止後數日王莽詔書果)
(下捕矯稱者永由是知名補)編署黃堂(謝承後漢書云杜詩有案詩少有才能仕郡功曹公平)
(稱補)圖形明堂(邵氏家傳邵疇為會稽功曹詔郡縣圖形明堂)
吏一百七十三
理之所出(賈誼新書吏者理也理之所出也)福歸於君(鬻子云昔之帝王所以為明者)
(以其吏也昔之君子其所以為功者以其民也功最於吏福歸於君)理乎百揆(楊泉物理論云吏者)
(所以助萬機理百揆)民有三勤(揚子法言云民有三勤政善而吏惡一勤也吏善而政惡二勤也政)
(吏駢惡三勤也)善樹德(胡子云善為吏者樹其德)長子孫(漢書云武帝之初為吏者長子孫)
委吏(未詳)獄吏(史記云以千金為獄吏)削木為吏(漢書云畫地為牢期不入削木為吏)
(議不對)刀筆之吏(王傑儒吏論云陂刀筆之吏起于几案之下)有勸農之名無
賞罰之實(王粲務本論云末世吏有勸農之名云)兼人之吏未易得也(魏武)
(選舉令云)著巾幘(魏武選舉令云聞小吏或有著巾幘)負青幡(務本論云)萬人愛之
(鬻子云民者至卑者也而使之取吏焉必取所愛故十人愛之則十人之吏也百人愛之則百人之吏也千人)
(愛之則千人之吏也萬人愛之則萬人之吏也故萬人之吏選卿相矣補)百賈畏之(漢書尹翁歸為)
(市吏公廉不受饋百賈畏之)石苞販鐵(王隠晉書云石苞為縣吏乃販鐵于鄴市)鄭玄常
詣學宫(續漢書鄭玄少為鄉嗇夫得休歸常詣學宫不樂為吏父數怒之不能禁遂造太學受業師事)
(京兆第五元先始通京氏易公羊春秋三統歷九章算術)馮良恥在厮役(東觀漢記馮良少作)
(縣吏恥在厮役)
小吏一百七十四
幼未有用從容在職(韋昭辨釋名云門下之吏當作三綱幼未有用從容在職也)翁
歸文法(漢書云尹翁歸少孤為獄小吏曉習文法)王尊能史書(漢書云王尊少孤歸諸父)
(使牧羊澤中尊竊學問能史書年十三為獄小吏數歲給事太守府問詔書行事尊無不對太守竒之)張
既畜好刀筆(魏略曰張既世單家富為人有容儀少小工書疏為郡門下小吏而家富自惟門寒)
(念無以自達乃常畜好刀筆及版奏伺諸大吏有乏者輒給與以是見識焉補)許嘉持劍抱火
(謝先賢傳云許嘉為郡小吏常持劍抱火)孝廉越壇歡語而别(袁山松後漢書云吳祐舉)
(孝廉將行郡中為祖道祐越壇共小吏雍邱黃真歡語移時與結友而别)秀才頓亭指語箋
體(王隠晉書云劉官有亭民舉秀才刺史箋久不成官指語箋體然後成秀才語縣令曰劉官公掾之精者)
(何況為亭民令召為門下小吏)曹著廬山配女(祖台之志怪云建康小吏曹著為廬山使君所)
(迎配以女婉著意不安屢求請退婉澘然垂涕賦詩序别并贈繒織之類)吳龕浮石為妻(述異)
(記云武帝小吏吳龕得一浮石取置牀頭化作一女端正與龕為夫妻)
卒一百七十五
折薪為厮炊烹為養(史記張耳傳云趙王與張耳陳餘北略地燕界趙王閒出為燕軍所)
(得燕將囚之欲與分趙地半乃歸王使者往燕輒殺之以求地張耳陳餘患之有厮養卒謝其舍中曰吾為公)
(說燕與趙王載歸如淳注曰厮賤者也韋昭曰折薪為厮炊烹為養)開閉灑掃逐捕盜賊
(應劭曰舊亭有兩卒一主開閉灑掃一主逐捕盜賊)常生華隂門(列仙傳云穀城鄉平常生者不)
(知何所人也數死復生時人以為不然後大水出所害非一而平輒在缺門山頭大呼言平常生在此復云水)
(雨五日必止止則上山求祠之但見平衣帔革帶後數年復為華隂門卒補)懷道隠身(范煜後漢)
(書范式為荆州刺史有友人孔嵩家貧親老乃變名姓傭為新野縣何里街卒式行部到新野而縣選嵩為導)
(迎式式見而識之呼嵩把臂謂曰子非孔仲山邪對之歎息語及平生曰昔與子俱曳長裾遊息帝學吾蒙國)
(恩致位牧伯而子懷道隠身處於卒伍不亦惜乎)不願名器(世說云蘇峻亂諸庾逃散庾冰時為)
(吳郡單身奔亡民吏皆去唯郡卒獨以小船載冰出錢塘口籧篨覆之時峻賞募覓冰屬所在搜檢甚急卒捨)
(船市酒因飲酒醉還舞棹向船曰何處覓庾吳郡此中便是冰大惶怖然不敢動監司見船小裝狹謂卒狂醉)
(都不復疑自送過浙江寄山隂魏家得免後事平冰欲報卒適其所願卒曰出自厮下不願名器少苦執鞭恒)
(患不得快飲酒使其酒足餘年畢矣無所復須冰為起大舍市奴婢使門内百斛酒終其身時謂此卒非唯有)
(智且亦達生補)楊方讀五經(晉中興書云楊方少好學有異才初為郡鈴令威儀公事之暇輒讀)
(五經鄉邑未之知内史諸葛恢見而竒之待以門人之禮由是始得周旋貴人間補)非撾妻之人
(蜀志云劉琰妻胡氏入賀太后太后令特留胡氏經月乃出胡氏有美色琰疑其與後主有私呼卒五百撾胡)
(至於以履搏其面而後遣棄胡具以琰言告琰坐下獄有司議曰卒非撾妻之人面非受履之地琰竟棄市自)
(是大臣母妻朝慶遂絶)安能為人使(鄧粲晉記云胡母輔之過河南門下飲酒河南騶王子博)
(箕坐其傍輔之叱使取火子博曰我卒也惟不乏吾事則已安復為人使輔之因就與語歎曰吾不及也)
北堂書鈔卷七十七
