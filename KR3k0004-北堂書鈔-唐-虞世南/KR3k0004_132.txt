北堂書鈔卷一百三十二
唐虞世南撰
明陳禹謨補註
儀飾部三
幄一幕二
帟三幌四
帳五幬六
帷七&KR0008;八
幃九簾十
屏風十一牀襜十二
步障十三承塵十四
幄一
以帛衣板形如屋也(釋名云幄屋也以帛衣板施之形如屋也)所以居帳(周禮)
(云幕人掌帷幕幄帟綬之事鄭注云王出宫則有是事在旁曰帷在上曰幕幕或在地展陳于上帷幕皆以布)
(為之四合象宫室曰幄王所居之帳也補)所以覆帳(爾雅云以覆帳謂之幄)上下悉周
(三禮圖云在上曰帟四傍及上曰帷上下四傍悉周曰幄幄大帷也補)四合象宫(周禮見上)紺
幄(漢書儀云祭天紫壇有紺幄帳)緹幄(劉公幹晉都賦云緹幄彌津丹帷覆洲)設燭燈(桓子)
(新論武帝思念李夫人不已有方士齊人李少翁言能致夫人之神乃夜設燭燈於幄帷令帝别居它帳中遥)
(望見李夫人之貌)陳法服(陸機魏武賦云陳法服於絳幄列窈窕於錦屏)
幕二
雲幕(歸藏啟室曰昔者女媧氏張雲幕)毳幕(李陵答蘇武書曰自從初降以至今日身之窮困獨)
(坐愁苦終日無覩但見異類韋韝毳幕以禦風雨羶肉酪漿以充饑渴舉目言笑誰與為歡補)翠幕雲
布(潘岳籍田賦云青壇蔚其嶽立兮翠幕黕以雲布結崇基之靈址兮啟四途之廣阼補)翠幕蜺
連(張景陽洛神賦云朱幔虹舒翠幕蜺連)張幕設帟(周禮掌次職云師田則張幕設重帟重案)
(鄭注云下張幄者于是臨誓衆王或回顧占察補)野幕為府(崔駰與竇憲牋云君以野幕為府)
張帟幕會平原(左思蜀都賦云將饗獠者張帟幕會平原酌醪酤割芳鮮飲御酣賓旋旋車馬)
(雷駭轟轟闐闐補)張朱幕延羣臣(程咸詩序云平原邑三月日從華林園作壇建仙宫)
(朱幕詔延羣臣作詩以頌之)蘭室接羅幕(陸機樂府詞)明月照緹幕(劉公幹詩)
(云明月照緹幕華燈散炎暉)軍幕未辦(黃石公三略云軍井未達將不言渴軍幕未辦將不言倦)
(軍竈未炊將不言饑冬不服裘夏不操扇雨不張蓋是謂將禮補)軍幕自動(兵書云將軍在營帳)
(幕無故自動主敵人散走補)幕以陳上(三禮圖云幕以布地或以陳上)張幕虔卜(左傳)
(云晉侯伐鄭楚子救之楚子登巢車以望晉軍太宰伯州犁侍于王後王曰騁而左右何也曰召軍吏也皆聚)
(于中軍矣曰合謀也張幕矣曰虔卜于先君也徹幕矣曰將發命也甚囂且塵上矣曰將塞井夷竈而為行也)
(補)獻籩豆於幕下(又云晉趙文子過鄭鄭伯兼享之子皮戒文子禮終文子賦瓠葉子皮遂)
(成穆叔且告之穆叔曰趙孟欲一獻子其從之子皮曰敢乎穆叔曰夫人之所欲也又何可不敢及享具五獻)
(之籩豆于幕下補)造律歷於帷幕(揚雄與劉歆書云蕭何造律張倉撰歷皆成於帷幕貢之)
(於王)楚幕有烏(左傳楚子元伐鄭諸侯救鄭楚師夜遁鄭人將奔桐邱諜告曰楚幕有烏乃止補注)
(諜間也敢案大將所居以幕帳蔽風雨軍衆屯聚烏不止今楚幕有烏知楚師已遁也附)燕之巢
幕(又曰吳季札自衛如晉將宿于戚聞鐘聲焉曰異哉吾聞之也辨而不德必加于戮夫子獲罪于君以在)
(此懼猶不足而又何樂夫子之在此也猶燕之巢于幕上君又在殯而可以樂乎補)
帟三
小幕曰帟(釋名小幕曰帟張在上帟帟然也)在上曰帟(三禮圖見前)幕人掌
帟(周禮幕人職見前幄前)掌次設帟(周禮掌次職云祀五帝則張大次小次設重帟重案合諸)
(侯亦如之續補)
幌四
雲母幌(晉惠帝起居注有雲母幌又華延雋云洛陽城十八觀皆籠雲母幌補)絳紗幌(鄴中)
(記云石虎太武殿西有崑華殿閣上輙開大忩皆絳紗幌)房櫳對幌(左思吳都賦云房櫳對幌連閣)
(相經閽闥譎詭異出奇名補)流蘇開幌(又云張組帷搆流蘇開軒幌鏡水區篙工楫師選自閩禺)
(補)
帳五
形如覆斗(釋名云帳者張也張施床上也小帳曰斗形如覆斗補)上應星宿(晉中興書)
(紀瞻勸中宗即位帝不許使殿中將軍韓績徹去御座帷帳瞻叱績曰帝坐上應星宿敢有動者斬帝為之改)
(容補)絡以珠翠(潘岳西征賦云從逸遊于角觝絡甲乙以珠翠注云甲乙帳名也)流蘇為
飾(摯虞决疑要注天子帳以流蘇為飾)金織成(魏略云大秦國出金織成帳五色牀)珍錯雜
(漢武故事詳下)張羅綺之幔帷(司馬相如長門賦云張羅綺之幔帷兮垂楚組之連綱)張
參天之黼帳(杜預七頡)角安金爐頂安金蓮(石虎鄴中記云冬月用明光錦)
(以白縑為裏名複帳帳之四角安純金銀鑿鏤香爐爇以百和香帳頂安金蓮花中縣金箔織成錦囊)春
施錦帳夏用羅單(又云春秋施錦帳表以五色絲為裌帷夏用丹紗羅或綦文丹羅或縠文)
(羅為單帳)冬施青布夏施青練(晉陽秋云中宗性簡儉冲素有司嘗奏太極殿廣室施絳)
(帳帝曰漢文集上書皂囊為帷遂令冬施青布夏施青練帷帳補)黼帳高張(司馬相如美人賦云)
(芳香芬列黼帳高張)組帳霧合(抱朴子)藻帳垂陰(曹植詩云華屛列耀云云)綵帳
照野(成公綏洛神賦云綵帳照野丹絳燭天)甲帳(漢武故事云上以琉璃珠玉明月夜光雜錯天)
(下珍寳為甲帳其次為乙帳甲以居神乙以自居)乙帳(見上)黼帳(美人賦見前)藻帳(曹植)
(詩見前)寳帳(西京雜記曰帝為寳帳設于後宫)帛帳(傅子云太祖愍嫁娶之奢僣公女適人不)
(過帛帳從婢十人而已)玄帳(曹據五言詩云凉風動玄帳明月皎素輝)單帳(石虎鄴中記見前)
複帳(瀨鄉記注云老君碧複帳孔子青複帳)羅綺帳織成帳(並見前)絳紗帳
(馬融施絳紗帳前授生徒後列女樂)青布帳(魏武内誡令云後宫止設青布帳公女常謂太祖曰大人)
(自可施帳當令君臣上下悉共見之)書囊為帳(益部耆舊傳云翟酺上事曰漢文帝連上書囊以為)
(帳惡聞紈素之聲)設青布帳(見上)雄風動帳(大暑賦云雄風颯然時動帳帷之纖羅)
涼風動帳(曹據詩見上)他帳遙望(柏子新論見前幄篇)向帳作妓(魏志云武)
(帝嘗與妓女宴于銅雀臺施帷帳醉輒向帳作妓)
幬六
翡幬(楚辭云翡帷翠幬飾高堂些紅壁沙版玄玉之梁)羅幬(又云翡翠珠被爛齊光些蒻阿拂壁)
(羅幬張些注云言房内則以蒻席薄床四壁及與曲隅復施羅幬輕且凉也補)施蜺幬(馬融廣成頌曰)
(方餘皇連舼舟張雲帆施蜺幬靡颸風陵迅流發櫂歌縱水謳補)動單幬(李陵贈蘇子卿詩云微風)
(動單幬)褰幬請御(宋玉神女賦云褰余幬而請御願盡心之惓惓)寝無絳幬(陸雲芙蓉)
(詩云衣用䨇絹寝無絳幬)
帷七
先鍼後縷可以成帷(淮南子云先鍼而後縷可以成帷先縷而後鍼不可以成衣)朱
帷連綱(張衡南都賦云暮春之禊元巳之辰方軌齊軫袚于陽賓朱帷連綱曜野映雲)丹帷連
綱(曹植古詞云還行秋殿入侍君王椒房丹帷楚組連綱)弊帷不棄(禮記曰弊帷不棄為埋馬)
(也敝蓋不棄為埋狗也補)帷不作衣(風俗通云俗說帷帳不可作衣令人病癘)造律歷於
帷幕(揚雄與劉歆書見前幕篇)運籌算於帷幄(漢書高祖云運籌帷幄之中决勝千里之)
(外吾不如子房)下羅帷(琴操云雍門周說孟嘗君云下羅帷来清風)張翡帷(司馬相如子虛)
(賦云張翡帷連羽蓋)雄風動帷(大暑賦前帳篇)仲舒下帷講(史記董仲舒為慱士)
(下帷講誦弟子以次相受業或莫見其面三年不視舍園)然明坐帷講(東觀漢記云張奐字然明)
(使匃奴時休屠久及朔方烏丸並反燒度遼將軍門列屯赤地烟火相望兵衆大恐各欲亡去奐安坐帷内與)
(弟子講論自若軍士稍安)錦帷(典略云孔子反衛見夫人在錦帷中孔子北面稽首夫人自帷中再拜)
綺帷(司馬相如長門賦云張綺羅之幔帷垂梵組之連綱)組帷(庾闡楊都賦云皇帝迺坐路寝御組)
(帷)紗帷(晉陽秋云穆帝永和元年皇太后設紗帷於殿擁帝朝羣臣)下綃帷清風入
(拾遺記曰吳孫權趙夫善畫巧妙無䨇權居昭陽宫倦暑乃展紫綃之帷夫人曰此不足貴妾欲窮思慮能使)
(下綃帷而清風自入視外無有蔽碍列侍飄然自凉若御風而行補)張絳帷如嫁女(史記云西)
(門豹為鄴令問民疾苦長老曰鄴三老廷掾常為河伯娶婦河上張絳帷女居其中如嫁女之法)
幔八
雨不張幔(六韜曰將冬不服裘夏不操扇雨不張幔名曰禮將將不身服禮無以知士卒之寒暑)
不張油幔(稽含集云李方治為撫軍長史余為從軍中郎常隨撫軍時天熱露坐有頃雨降李不張)
(油幔)錦幔鸞翔(拾遺錄曰周穆王時摩連國獻鸞章錦幔其錦文如鸞翔補)朱幔虹舒
(張景陽洛神賦云朱幔虹舒翠幕蜺連)羅綺幔(司馬相如賦見前帳篇)絳紗幔(秦記云苻)
(堅以太常韋逞母宋傳其父業得周官音義乃就家立講堂書生百餘人隔絳紗幔而授業焉)張幔議
之(江表傳云孫權在武昌欲還建業乃於堂中張幔會僚議之)隠幔怛之(世說云庾亮有兒年)
(數歲温太真常隠幔怛之此兒神色恬然乃徐跪曰君侯何以為論者乃謂不减亮)布幔漬水(軍令)
(云戰時皆取舡上布幔布衣漬水中積聚之賊有火炬火箭以掩滅之)縑幔盛土(東觀記云岑彭)
(與吳漢圉隗囂以縑幔盛土為堤壅水灌城)
幃九
文帝幃不文繡(史記漢文帝幃帳不用文綉)衛夫人在絺幃(史記孔子見衛)
(夫人夫人在絺幃中環珮之聲鎗然)碧裏梁下幃(東宫舊事云太子納妃用青布碧裏梁下幃各)
(一紺絹青布窗戶幃各一)
簾十
蔽為廉恥(釋名云簾廉也自障蔽為廉恥也)金玉簾(凉州記云吕纂明光宫在漸臺西以)
(金玉珠璣為簾箔)白珠簾(漢武故事云甲帳居神以白珠為簾箔玳瑁押之象牙為篾)文繡
蔽簾(崔實正論云玩飾匿於懷袖文繡弊于簾幃)聲如珩珮(西京雜記云昭陽殿織珠為簾)
(風至聲如珩珮)竹為水文龍鳳之像(又云以竹為簾簾皆水文及龍鳳之像)玳瑁
押之象牙為篾(漢武故事見上)緯蕭為業(莊子河上有家貧窮緯蕭以為業司馬彪)
(注曰蕭蒿也織緝蒿為薄簾也補)織薄為生(史記周勃以織薄曲為生索隠曰勃以織蠶薄為生)
(業韋昭曰北方謂薄為曲補)高門懸薄(莊子張毅高門縣薄無不走也行年四十而有内熱之病)
(以死單豹巖居水飲不與民共利行年七十猶有嬰兒之色餓虎遇而食之豹養其内而虎食其外毅養其外)
(而病攻其内此二子者皆不鞭其後者也補)閉肆下簾(史記嚴君平卜筮于成都市日閱數人得)
(百錢則閉肆下簾授老子)
屏風十一
負斧扆(禮記云天子負斧扆南面而立鄭注曰斧扆者畫屏風也)設黼依(周禮司几筵職云王)
(位設黼依鄭注云斧謂之黼其綉白黑采以絳帛為質依其制如屛風)帝王之服(黃士度屛風序)
(頌云太寧三年皇帝詔遣殿上將賫御屏風寳劍嘉兹屏風帝王之服謹為述頌)古人之器(魏志)
(云太祖平柳城頒所獲器物有素屛風素几持以賜毛玠曰君有古人之風故賜君古人之器)立必端
直處必廉方(李尤屏風銘曰舍則潛避用則設張立必端直處必廉方擁閼風邪霧露是抗奉上)
(蔽下不失其常補)列在左右近君頭足(漢淮南王賦云惟斯屏風出自幽谷大匠治之)
(雕刻削斲等化器類庇蔭尊屋列在左右近君頭足不逢仁人永為枯木)金屈膝(鄴中記云石虎)
(作金銀鈕屈膝屏風以白縑畫義士仙人禽獸之像讃者皆三十二言高施則八尺下施則四尺或施六尺隨)
(意所欲也補)銀鉤鈕(東宫舊事云皇太子納妃有床上屏風十二牒銀鉤鈕梳頭屏風二合四牒地)
(屏風十四牒銅環鈕)高施八尺下施四尺(鄴中記見上)擁閼風邪霧露
是抗(李尤屏風銘見上)雲母屏風(漢書王莽嘗翳雲母屏風)琉璃屏風(語林云滿)
(奮體羸惡風侍坐晉武帝屢顧看雲母幌帝笑之奮云北窗琉璃屏風實密似疎帝有難色)有畫飾
(三禮圖云扆縱廣八尺畫斧文而無柄設而不用今之屏風皆有畫飾則遺象也)有刻鏤(三輔决錄)
(云何敞為汝南太守章帝南巡過郡有刻鏤屏風為帝設之帝命侍中黃香銘之曰古典務農雕鏤傷民忠在)
(竭節義在修身)雕刻削斵(漢淮南王賦見前)補衲(魏書太祖雅性節儉帷帳屏風壊則補衲)
織成(鄴中記見上)五色(桓譚新論曰五聲各從其方春角夏徵秋商冬羽宫居中央而兼四季以)
(五音須宫而成可以殿上五色錦屏風諭而示之望視則青赤白黃黑各各異類就視則皆以其色為地欲為)
(四時五行之樂亦當各以其聲為地而用四聲文飾之猶彼五色屏風矣)四合(傅玄擬楚辭云屏風四合)
(五采錯雜圖畫自然是紀開闔)白琉璃光洞徹(漢武故事云帝起神臺其上扉屏牖風悉以白)
(琉璃作之光照洞徹)圖自然紀開闔(見上)畫義士(鄴中記見上)畫簾闈(王羲)
(之與殷浩書云畫簾闈于屏風)點蠅(吳錄曰曹不興善畫孫權使畫屏風誤筆落點素因以作蠅權以為)
(生蠅舉手彈之)畫獸(鄴中記見前)上指問班伯(漢書班伯以侍中光禄大夫養病久之成)
(帝出過臨侯伯乃再視事自大將軍薨後富平定陵侯張放淳于長等始愛幸出為微行行則同執轡入則侍)
(中設宴飲之會及趙李諸侍中皆引滿舉伯時乘轡幄坐帳畫屏風畫紂醉踞妲己作長夜之樂上以伯新起)
(數日禮之因顧指畫而問伯紂為無道至於是乎伯對曰書云乃用婦女之言何有踞肆于朝所謂衆惡歸之)
(不如是之甚者也上曰苟不居此此圖何戒伯曰沉湎于酒微子所以告去也式號式呼大雅所以留連也詩)
(歎淫亂之戒其原皆在于酒上乃喟然嘆曰吾久不見班生今日復聞讜言放等不懌補)帝數顧列
女(東觀漢記曰宋弘嘗燕見御坐新施屏風圖畫列女帝數顧視之弘正容言曰未見好德如好色者上即)
(為撤之)後有侍史(史記曰孟嘗君侍客坐語屛風後常有侍史主記所與客語知其親戚居處客)
(去後使使謝餽無所遺失)立後應命(京兆舊事云杜陵蕭彪為巴郡太守以父老歸供養父有客嘗)
(立屏風後自應使命)鄭弘隔其間(後漢書鄭弘為太尉時舉第五倫為司空班次在下每正朔朝)
(見弘曲躬自卑上聞知其故遂聽置雲母屏風分隔其間由此為故事)紀亮隔其座(吳錄云景)
(帝時紀亮為尚書令子隲為中書令每朝會詔以御屏風分隔其座)
牀襜十二
絹綺牀襜(東宫舊事云皇太子納妃有綠絹綺牀襜二)
步障十三
錦步障五十里(晉書云石崇與王愷相尚愷以紫絲步障四十里崇曰以錦步障五十里敵之)
絲步障四十里(見上)有絲褁障(東宫舊事云皇太子納妃有絲布褁步障三十里)
十重鐵步障(語林云許玄度將弟出都婚諸人聞是玄度弟欽逆之既見乃甚癡便欲嘲弄之玄)
(度為之解紛諸人遂不敢犯境劉真長歎曰玄度為弟婚施十重鐵步障補)
承塵十四
朱畫承塵(楚辭曰經堂入奥朱塵筵些注曰塵承塵也言升殿過堂入房至室奥處上則有朱畫承)
(塵下則有簟筵好席可以休息也補)金箔承塵(支僧載外國事云斯訶條國有大富長者條三彌與)
(佛作金箔承塵一佛作兩重承塵)投金於上(謝承後漢書云豫章雷義嘗濟人死罪罪者後以金)
(二斤謝之義不受金主伺義不在默投金于承塵之上)獮猴走上(抱朴子曰余友人滕永叔嘗養)
(大獮猴以鐵鎻鏁之着床間而犬忽齧殺之永叔便合鎻埋之後百許日見獮猴走上承塵上不悟是獮猴鬼)
(也驚指之曰獮猴何以被傷流血斷足乎猴作悲鳴状永叔始悟曰始乃今日知獮死復有鬼乎補)鳩來
為福(搜神記曰長安有張氏者獨處一室有鳩自外入止于牀披懷而祝曰鳩爾来為我禍耶飛上承塵)
(上為我福也来入我懷鳩翻飛入懷乃化一鈎從爾資産巨萬)鷄落恐怖(語林曰傅信忿母母羸病)
(恒驚悸信乃取雞鴨去毛置承塵上行落地母輒恐怖)有神能語(搜神記云慱陵劉伯祖為河東)
(太守所止承塵上有神能語京詔書誥下消息輒預告伯祖伯祖問其所食啖欲得羊肝于前切之臠隨刀不)
(見盡兩羊肝有二老貍𦕈𦕈在案前持刀者舉刀欲斫之伯祖訶止自著承塵上須叟大笑曰向者啖肝醉忽)
(失形與府君相見大慙愧後伯祖當為司隸復先語伯祖曰某月某日書當到至期如言及入司隸府神隨逐)
(承塵上輒言省内事伯祖大恐怖謂神曰今職在刺舉左右貴人聞神在此因以相害神答曰如府君所慮當)
(相捨去遂無聲補)
北堂書鈔卷一百三十二
