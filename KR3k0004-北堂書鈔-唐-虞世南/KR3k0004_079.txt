北堂書鈔卷七十九
唐虞世南撰
明陳禹謨補註
設官部三十一
孝廉一百七十七秀才一百七十八
上計一百七十九嗇夫一百八十
亭長一百八十一戍一百八十二
孝廉一百七十七
興孝廉紹聖緒(漢書武帝詔曰今詔書昭先帝聖緒令二千石舉孝廉所以化元元移風易俗)
(也補)舉孝廉化風俗(又元朔元年詔曰舉孝廉以化風俗)口五十萬舉二人
(又云和帝詔曰大郡口五十萬舉孝廉二)戶十萬舉一人(魏志黃初二年初令郡國戶滿十萬)
(者歲察孝廉一人其有秀異無拘戶口)古之貢士(荀爽讓孝廉記云伏惟孝廉古之貢士賢則光)
(君愚則虧政爽以虧暗何當兹選)國之俊選(邴原别傳云孔融謂原曰往者應仲遠為秦山太守)
(舉一孝廉旬月之間而殺之夫君人者厚薄何常之有原對曰仲遠舉孝廉而殺之其義焉在夫孝廉國之俊)
(選也舉之若是則殺之非也若殺之是則舉之非也)歲貢(風俗通云豫章太守汝南封祈武興泰山太守)
(周乘子居為太守李所舉函封未發李病物故夫人于柩側下帷見六孝廉曰李氏蒙國厚恩據重任咨嘉休)
(懿相授歲貢上欲報稱聖朝下欲流惠氓隸今李氏獲保首領以天年終而諸君各懷進退未肯發引妾幸有)
(三孤足統喪紀正相追隨蓬斆墳柏何若曜德王室昭顯亡者亡者有靈實寵賴之歿而不朽此其然乎於是)
(周乘顧謂左右諸君欲行周乘當止者莫逮郎君盡其哀惻乘與鄭伯堅即日辭行祈與黃叔度郅伯嚮盛孔)
(叔留隨輀柩乘拜郎遷陵長治無異稱意亦薄之某官與祈相反俱為侍御史公車令享相位焉補)鄉舉
(陳羣同歲論云初選孝廉鄉舉里選郡各一人後積增益乃至六人)古之貢士耆儒甲科
(應劭漢官儀云孝廉古之貢士耆儒甲科)合素帛(傅子云漢武令郡國舉孝廉云云)無裝帛
(孔融同歲論云孝廉無裝帛)孝廉皆限年恐失賢才之士(崔氏家傳崔瑗上疏)
(曰臣聞孝廉皆限年三十乃得察舉恐失賢才之士也)不滿四十不得察舉(後漢書云)
(左雄為尚書遷僕射奏孝廉不滿四十不得察舉廣陵孝廉徐淑年未及舉臺郎疑而詰之對曰詔書曰有如)
(顔回子竒不拘年齒是故本郡以臣充選郎不能屈雄詰之曰昔顔回聞一知十孝廉聞一知幾耶淑無以對)
各詣御史(漢舊儀云武帝元年令郡國舉孝廉各一人詣御史)試之以事(王朗論考試孝)
(廉云臣聞試可乃謂試之以事非試之以誦也)先試箋奏(應劭漢官儀云孝廉年未五十先試箋奏)
試以章奏(後漢書云胡廣少孤貧家苦長大隨輩入郡為散吏太守法雄之子真從家省其父真頗)
(知人會歲終應舉雄敕真助其求才雄因大會諸吏真自於牖間密占察之乃指廣以白雄遂舉孝廉既到京)
(師試以章奏安帝以廣為天下第一旬月拜尚書郎之按謝承書曰廣有雅才學究五經古今術藝皆畢覽)
(年二十七舉孝廉續漢書曰故事孝廉高第三公及尚書輒優文特勞來其舉將于是公府下詔書勞來雄焉)
(及拜郎恪勤職事所掌辦護也補)孝廉經通誰應此舉(應璩詩云京師何繽紛車馬相)
(奔起借問乃爾為將欲要其仕孝廉務經通誰堪應此舉)經能博學可為孝廉(唐廉孝廉)
(經能博學行不犯經可謂孝廉)賢則光君愚則虧政(荀爽讓孝廉記見上)齎函(益部)
(耆舊傳云嚴羽字子翼仕郡功曹刺史辟為從事郡舉孝廉羽曰大士貢名下士貢身齎函貢身非高士也辭)
(孝廉取吏部除無錫長補)投板(汝南先賢傳云黃穆字子敬安成人也為郡主簿忠上率下朝廷肅清太)
(守荆寓舉穆孝廉乃荐讓殷仲才寓不聽遂懷板入見寓曰若仲才者六選之首也而穆先之適足以興謗議)
(便投板於内出則卧病寓知不可移遂從之補)鍾離意為天下第一(鍾離意别傳云意舉)
(孝廉為天下第一)七世孝廉(盛荆州記云魏太和時有縣人張詹七世舉孝廉)不過孝
廉(典略云劉陶世祖十八年常典六郡然世業儒學安貧樂道所居不過孝廉府第)姜詩大孝
(華陽國志云姜詩事母至孝母欲江水及鯉魚鱠又不能獨食須隣母共之詩嘗供備子汲江溺死秘言遣學)
(不使母知於是有涌泉出於舍側有江水之香朝朝出鯉魚二頭供二母之膳其泉灌田六頃施及比隣公孫)
(述平後東精為賊掠害不入詩里時大荒餓精致米肉於詩詩埋之永平三年察孝廉除江陽符長所居鄉皆)
(為之立祠補)何假大志(何假少時有大志長八尺五寸體貌魁梧善威儀舉孝廉為謁者贊拜殿)
(中和帝善之)袁安為賢(汝南先賢傳云袁安隠居時冬日大雪積地丈餘洛陽令自出案行見人)
(家皆除雪出有乞食者至袁安門無有行路謂安已死令人除雪入戶見安僵卧問何以不出安曰大雪人皆)
(餓不宜干人令以為賢舉為孝廉)黃憲為高(汝南先賢傳云黃憲舉孝廉無就意人以為高)李
郃絶榮(李郃别傳云太常豐欲遣吏通厚竇憲郃苦諫之及竇氏敗時盡收交通者豐于是竒郃能絶)
(榮舉孝廉)董昆令名(會稽先賢讚云董昆字文通餘姚人也清約守貧茹菜不厭郡守第五府君嘉)
(其令名署上計吏舉察孝廉為天下之最也)丁邯高節正直(東觀漢記云丁邯高節正直不)
(撓舉為孝廉)張馮言約旨遠(鄭才云張馮舉孝廉諸同舉者咸哂之張於末坐言約而旨遠)
(人皆服焉)周磐養母不充解帶就舉(後漢書云周磐居貧養母儉薄不充常誦詩至)
(汝墳之卒章慨然而歎乃解韋帶就孝廉之舉)封觀以兄名不顯稱疾不赴(續漢)
(書云封觀當舉孝廉以兄名不顯恥受之稱疾不赴後數年兄得舉觀乃就舉)董政還板(南海先賢)
(傳云董政字伯和南海人有令姿太守舉為孝廉云云)李固不就(後漢書李固少好學常步行尋)
(師不遠千里遂究覽墳籍結交英賢四方有志之士多慕其風而來學司隸益州並命郡舉孝廉固不就補)
吳佑牧猪(後漢書云吳估年二十喪父居無擔石儲不受贍遺常牧豕於長垣澤中後舉孝廉除新)
(蔡長世稱其清節)董養歎鵝(晉書董養傳云永嘉中洛城東北步廣里中地陷有二鵝出焉其蒼)
(者飛去白者不能飛養聞歎曰昔周時所盟會狄泉即此地也今有二鵝蒼者胡象白者國家之象其可盡言)
(乎謂謝鯤阮孚曰易稱知機其神乎君等可深藏矣乃與妻荷擔入蜀莫知所終補)
秀才一百七十八
進賢(白虎通云諸侯所貢士於天子者進賢觀善也天子聘取者求賢之義也)舉秀(晉品令云舉秀)
(才明經傳者以入學宫)四科(應劭漢官儀云漢世祖中興甲寅詔書曰方今選舉賢能朱紫錯用丞相)
(故事辟士四科一曰德行高妙志節清白二曰學通行修經中博士三曰明集法令足以決疑四曰剛毅多略)
(此之謂四科)五策(晉品令云舉秀才必五策皆通拜為郎中一策不通不得選)庸才貢其
身盛德貢其名(白虎通云云)上士貢名茂才是也(應劭漢官儀曰孝武)
(元封四年詔曰上士貢名茂才者是也)三年一貢治道成也(白虎通云諸侯三年一貢)
(士者治道三年有成也)試之射宫(禮記射義篇云諸侯歲貢士于天子試之射宫也)會樂
賢堂(晉中興書云咸和六年會秀才于樂賢堂)皆取才行一州之俊(晉品令云舉秀)
(才皆行義典為一州之俊)御二龍於長塗騁雙驥於千里(吳志云劉繇字正禮)
(平原陶邱洪薦繇欲令舉茂才刺史曰前年舉公山柰何復舉正禮乎洪曰若明使君用公山於前擢正禮於)
(後所謂御二龍於長塗騁雙驥於千里不亦可乎案公山繇兄名岱也)雷義讓陳重(後漢書云)
(雷義舉孝廉拜尚書侍郎有同時郎坐事當居刑作義默自表取其罪以此論司寇同臺郎覺之委位自上乞)
(贖義罪順帝詔皆除刑義歸舉茂才讓於陳重刺史不聽義遂佯狂被髮走不應命鄉里為之語曰膠漆自謂)
(堅不如雷與陳三府同時俱辟二人補)嚴象舉孫權(吳志云揚州刺史嚴象舉孫權為秀才)
(案權年十五以為陽羡長郡察孝廉州舉茂才行奉義校尉漢以策遠修職貢遣使者劉琬加錫命琬語人曰)
(吾觀孫氏兄弟雖各才秀明達然皆禄祚不終惟中弟孝廉形貌竒偉骨體不恒有大貴之表年又最壽爾試)
(識之補)陸機策之(晉書紀瞻少以方直知名徙家歷陽郡察孝廉不行後舉秀才尚書郎陸機策)
(之補其略曰成功之君勤于求才立名之士急于招世理無世不對而事千載恒背古之興王何道而如彼後)
(之衰世何闕而如此又問曰唐虞密皇人之闊網夏殷繁帝者之約法機心起而日進淳德往而莫返豈大樸)
(一離理不可振將聖人之道稍有降殺耶附)王濟嘲之(晉書華譚傳云太康初刺史嵇紹舉譚秀)
(才譚素以才學為東土所推博士王濟于衆中嘲之曰君吳楚之人亡國之餘有何秀異而應斯舉譚答曰秀)
(異固産于方外不出于中域也是以明珠文貝生于江鬱之濱夜光之璞出乎荆藍之下故以人求之文王生)
(于東夷大禹生于西羌子弗聞乎補)有何秀異而應斯舉(晉書云華譚見上)七年
不遷自乞減品(黃恭交州記吳列舉茂才七年不遷列有老母年九十以上上書自乞減品養)
(親)舉不知書(抱朴子桓靈之世州郡輕貢舉故人為之語曰舉秀才不知書察孝廉父别居)何
以為茂才(潛夫論曰孝明帝命刺史舉茂才帝曰汝非部南郡從事耶對曰是帝乃怒曰賊發部中)
(而不能禽茂才何以為也)恥以衒曜取邊(晉中興書云中興初以邊寇未靜學校陵遲特聽不)
(試孝廉而茂才猶依舊策諸州茂才皆憚不往楊儉猶忼慨恥以衒曜取邊終身不仕罷歸田里)佯狂
走不應命(後漢書雷義見前)
上計一百七十七
郡國上計(漢書云張蒼以列侯為主計四歲是時蕭何為相國而蒼乃自秦時為柱下御史明習天)
(下圖書計籍又善用筭律歷故令蒼以列侯居相府領主郡國上計補)諸侯朝使(闞駰十三州記)
(云上訃古之諸侯之奏使也漢因之號曰計偕)大聲上答(漢書哀帝元壽二年詔遣司徒出巡郡國)
(問百姓疾苦擇掾吏各一人音聲大者上答)應機答問(闞駰十三州記云計階次第歲入貢于天)
(子郡國豐瑞山川草木萬物有無不得隠飾云云)鄭玄為掾彭璆為吏(邴原别傳云原)
(為郡所召署功曹主簿時魯國孔融在郡教選計當任公卿之才乃以鄭玄為計掾彭璆為計吏原為計佐)
高孔父勵操(文士傳高岱字孔父少勵高操年二十七郡守遣使辟以為上計岱辭不行使曰卿)
(懷書千卷隠光藏輝擇君而仕太守今日屈行誠不展志然幸一出以副人望岱遂行至京稱病云)皇甫
嵩直亮(晉書皇甫嵩與賈達同歲舉計至丞相府曹公唯留嵩與語良久便辭之嵩知己直亮不能隨)
(時乃乘單車入蜀)竇玄絶衆(三輔決錄云竇玄為郡上計吏朝會數百人玄儀狀絶衆天子異其)
(貌以公主妻之)王璞絶常(束晳集云郡吏王璞初入朝上見之始知其絶常)劉劭對日
蝕荀彧善其言(魏志云劉劭建安中為計吏詣許太史上言正旦當日蝕劭時在尚書令荀彧)
(所坐者數十人或云當廢朝或云宜却會劭曰梓慎裨竈古之良史猶占水火錯失天時禮記曰諸侯旅見天)
(子及門不得終禮者四日蝕在一然則聖人垂制不為變豫廢朝禮者或灾消異服或推術謬誤也彧善其言)
(勅朝會如舊日亦不蝕)子出為哀帝傅(論衡未詳)元道對板楯反(華陽國志)
(云程已字元道光化元年為計吏至都會板楯反上考之以方略元道對曰板楯本忠勇立功先漢之義民也)
(由不蒙撫恤以致反亂重兵臨之無不平然不如選賢能太守服以威德彼自定矣)樊顯陳張堪
之行(後漢張堪傳云帝嘗召見諸郡計吏問其風土及前後守令能否蜀郡計掾樊顯進曰漁陽太守張)
(堪昔在蜀其仁以惠下威能討姦前公孫述破時珍寳山積捲握之物足富十世而堪去職之日乘折轅車布)
(被囊而已帝聞良久歎息拜顯為漁陽長方徵堪補)應奉記胡奴之名(謝承後漢書云應奉)
(少為上計吏許訓為計掾俱到京師訓自發鄉里在路晝頓暮宿所見長吏賓客亭長吏卒奴僕訓皆密疏姓)
(名欲試奉還郡出疏示奉奉云前食潁川綸氏都亭亭長胡奴名禄以飲漿來何不在疏坐中皆驚補案奉年)
(二十時嘗詣彭城相袁賀賀時出行閉門造車匠于内開門出半面視奉奉即委去後數十年于路見車匠識)
(而呼之附)
嗇夫一百八十
知民善惡為役先後(續漢書百官志云其鄉小者署嗇夫一人皆主知民善惡為役先後)
(知民貧富為賦多少者也)夫助縣國(交州記云秦兼天下又除附庸為鄉有鄉則有旅今之嗇夫是)
(也鄉之為言境也言在人境域之中是社稷之臣也夫之為言扶也直扶助縣國無自專之威也)聽訟
收賦(漢書百官表云嗇夫皆秦官十里一亭有長十亭一鄉鄉有三老有嗇夫三老掌教化嗇夫職聽訟)
(收賦稅也)廉平不苛(漢書曰朱邑少時為桐鄉嗇夫廉平不苛以愛利為行未嘗笞辱人案邑為)
(人惇厚篤於故舊然性公正不可交以私天子器之補)不為苛擾(殷氏世傳云殷勤少年為鄉嗇)
(夫常矜孤寡不為苛擾民皆愛之)得民歡心(後漢書第五倫為鄉嗇夫平徭賦理怨結得民之歡)
(心)問民得失(會稽典錄云鄭弘為鄉嗇夫太守第五倫見弘問民之得失深異之)東鄉嗇
夫龍負昇天(裴淵南海記云龍川縣傳羅為東鄉嗇夫有龍潛于川後負嗇夫升天因以龍川名)
(其地)虎圈嗇夫從旁代對(史記張釋之傳云上問上林尉諸禽獸簿十餘問尉左右視盡)
(不能對虎圈嗇夫從旁代尉對上所問禽獸簿甚悉欲以觀其能口對響應無窮者文帝曰吏不當若是耶尉)
(無賴續補)
亭長一百八十一
十里一亭(風俗通云漢家因秦大率十里一亭亭留也蓋行旅宿會之所亭吏舊名負弩今改為長)
(或謂亭父亭案顔師古曰亭長者主亭之吏也謂停留行旅宿食之館)一亭之長(風俗通云亭長)
(者一亭之長率也陳楚宋魏謂之亭父齊謂之師)習調五兵(漢舊儀云亭長習調五兵五兵言弩)
(戟刀劍鎧也)艤船以待(續漢書百官志云亭長艤船待項羽孟康曰附船著岸曰艤案史記艤)
(作檥徐廣曰檥音儀一音我應劭曰檥正也如淳曰南方人謂整船向岸曰檥索隠曰檥字諸家各以意解爾)
(鄒誕本作樣船以尚反補)蓐食去漢(漢書云韓信從南昌亭長食亭長妻苦之乃晨炊蓐食食時信)
(往不為具食信亦知其意自絶去)寄聲謝趙(漢書曰趙廣漢嘗記召湖都亭長湖都亭長西至界)
(上界上亭長戲曰至府為我多謝問趙君亭長既至廣漢與語問事畢謂曰界上亭長寄聲謝我何以不為致)
(問亭長叩頭服實有之廣漢因曰還爲吾謝界上亭長勉思職事有以自效京兆不忘卿厚意續補)龍壽
殺蒼梧女(漢書蒼梧女子蘇娥行宿鵲巢亭亭長殺之并其婢致富取其財物埋置樓下交趾刺史)
(行部宿亭覺壽姦罪奏之殺壽)遊徼殺涪令妻(益部耆舊傳云王純為郿令厘亭有鬼每殺止)
(客純直入亭止宿至夜半有女子稱冤曰妾涪令妻也過此亭亭長殺妾十餘口埋樓下奪取財物亭長今門)
(下遊徼是也其旦召問遊徼具服其罪)
戍一百八十二
南陵簿衛(曹毘江賦未詳)高安積米(桓温表未詳)葵邱(史記齊襄公使連稱管至)
(父戍葵邱瓜時而往及瓜而代往戍一歲卒瓜時而公弗為發代二人怒遂反)樂宅(盛弘之荆州記云襄)
(陽范蠡縣南七十里有晉何彦輔宅周回十餘畝名為宅戍)戍申戍甫戍許(毛傳)
(云戍守也申姜姓之國平王之舅甫許諸姜也孔疏曰平王母家申國所戍唯應戍申不戍甫許也言甫許者)
(以其同出四岳俱為姜姓既重章以變文因借甫許以言申其實不戍甫許也鄭箋云諸侯之戍亦由于王諸)
(侯之人所以不怨者時王政不加于諸侯諸侯自使戍耳假有所怨自怨其君故周人獨怨王也續補)
北堂書鈔卷七十九
