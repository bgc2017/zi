北堂書鈔卷十三
唐虞世南撰
明陳禹謨補註
帝王部
武功四十六
載纘武功無忘武功(春秋)皇矣漢祖聰明神武(漢書)武皇
之興神武蓋天(曹植論云)仁德内洽神武外照(晉中興書)徐方既
同天子之功嗣武受之勝殷遏劉耆定爾功禁暴
戢兵保定天下(左氏)明天之征猶時雨也(大戴禮)文王之時
民樂師興(春秋)南征北怨前歌後舞(樂書云)不言同辭(越絶)
不占自來(帝王世紀)文王一怒能安天下頓戟一怒伏尸
滿野(管子)天子之怒伏尸百萬(戰國)王奮厥武如震如怒
王赫斯怒爰整其旅相公征關右赫怒震天威(王粲詩)
天子出征受成於學天子出征類乎上帝帝王出
征車載廟主王用出征周王于邁殷受雒命誓
伐放横諸侯不義從而征之(帝王世紀)受命誅横順天之
德(春秋元命苞)承害誅害以從天心(春秋)兼弱攻昧推亡固存
黃帝伐九黎(帝王世紀)帝舜伐三苗堯伐驩兜禹伐共
工文王伐崇武王伐紂(並孫卿子)啓伐有扈(帝王世紀)啓征西河
(紀年)武始北出宣王北伐羲和湎淫胤往征之葛
伯不祀湯始征之誕將天威咸劉厥敵我伐用張
于湯有光保佑命爾燮伐大商韋顧既伐昆吾夏
桀截彼淮浦王師之所四征弗庭綏厥兆民式
辟四方徹我疆土晨舉脂燭過水拆舟示無返志(說苑)
有苗不恭汝徂征赫赫明明王命卿士整我六師
以修我戎王于興師修我戈矛武夫洸洸武夫
滔滔耀兵饗軍觀兵瀚海臨江觀兵(魏志)練師簡
卒爰整其旅(魏明帝)振師五柞習馬長楊(揚雄)戎車既飭
乃駕騖冥之乘(六韜)元戎十乘以先啓行伯也執殳爲
王前驅前朱雀後玄武左青龍右白虎以鵰鶡為
旗幟(列子)以旌爲和之門(周禮)旌旗十里(漢書)汎舟萬艘(魏文帝)
躬秉武節(典論)親御龍舟(魏志)陣為不戰(河圖)陣于商郊矢
于牧野維予侯興致天之届于牧之野敦商之旅
其會如林牧野洋洋檀車煌煌左杖黃鉞右秉
白旄武王載旆有虔秉鉞總千而山立武王之事
也貔貅戾獸黃帝教之戰(劉子)龍戰于野其血玄黃(易)
戰於鳴條大戰于甘戰于丹水之浦(六韜)血流漂杵
(書)滍水不流(東觀)以爾鉤援與爾臨衝臨衝閑閑崇墉
言言變化如神(魏書)變化無方(英雄記)龍舉翼起(楚漢春秋)龍
舉雲興(東觀)誕將天威將天命明威董之用威以
威天下以威不軌(左氏)威武紛紜(司馬相如)威靈外覆(王襃四子)
(講德)外輝武威威光左掃(曺植)威光遠震(劉邵)威加四海(漢書)
威震六合(張儼記云)威震天下(魏志)㒺弗祇畏莫不震疉
黃帝威四盜(蔣子萬機論)高陽平九黎五十二戰為天下
服二十七征德施諸侯革車三萬伐桀於鳴條(並帝)
(王世紀)甲士三千破紂於牧野(淮南子)撥亂反正(漢書)折鐵摧
木(論衡)罪人黜伏攘除不軌(風俗)修教爲伐因壘而降(左氏)
嬰城者雲撤帶邑者席捲(抱朴子)懸紂首於白旗斬妲己
以玄鉞(史記)殺蚩尤於絶轡之野(帝王世紀)克殷誅紂(尉繚子)并
項滅嬴(傅玄古今贊)取秦如鴻毛舉楚若拾遺(梅福)斷脩蛇禽
封豕(韓子)斬銅馬破檀鄉(後漢光武紀)高宗伐鬼方三年克之
孝武征匈奴掃五王之庭(典論)薄伐玁狁玁狁于襄
攘服四夷天下安然(新序)偏師出塞漠北地空(范曄後漢書)
劉單于之旗探符離之窟(典論)蕩鬼區於白水禽矯制
於遐川(曹植)南威百越北攘匈奴(劉歆)斷匈奴隔玄菟(劉歆)威
震赤谷(賈逵永平頌)威震匈奴(漢書)武義四加所征者服(桓子新論)
霜雪被而&KR1492;棘枯紘綱振而逆鱗掃(後漢書)總螭虎之勁
卒即矯塗其如夷(徐幹)踰長城之阻登單于之臺(典論)西壓
月窟東振日域(揚雄)東臨滄海西至玉門(陳思王)屠柳城度
龍塞(繆襲鼔吹曲)此蚩尤之兵非人之力也(史記)執訊獲醜
俘厥瑤玉于疆于理百戰百勝(鄧析子)克殷年豐
班師振旅殺一夫而利天下(六韜)一戎衣而天下大定
庶民弛政庶士倍禄釋箕子囚封比干墓出征執
罪釋奠于學歸而飲至以數軍實(春秋)拓土三千里往
返速若飛(王粲詩)
北堂書鈔卷十三
