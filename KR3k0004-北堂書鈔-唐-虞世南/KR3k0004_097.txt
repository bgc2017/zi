北堂書鈔卷九十七
唐虞世南撰
明陳禹謨補註
藝文部三
好學十博學十二
好學十一
少而好學(杜預集云預少而好學在官勤於吏治在家則滋味典籍)少孤好學(漢書翟方)
(進傳云方進少失父孤學給事太守府爲小史號遲頓不及事數爲掾史所詈辱方進自傷迺從汝南蔡父相)
(問已能所宜蔡父大奇其形貌謂曰小史有封侯骨當以經術進努力爲諸生學問方進既厭爲小史聞蔡父)
(言心喜欲西至京師受經母憐其幼隨之長安織屨以給積十餘年經學明習以射策甲科爲郎二三歲舉明)
(經遷議郎補)貧賤好學(漢書京房傳云梁人焦延壽貧賤好學得幸梁王)趙文好學
(新序云葉公沈諸梁問樂王鮒曰晉大夫趙文子爲何如人對曰好學而受規諫)闞澤好學(吳志)
(云闞澤好學居貧無資常爲人傭書以供紙筆所寫既畢誦讀亦遍追師論講究覽羣籍兼通歷數由是顯名)
(補)少從師學(益部耆舊傳云景鸞字漢伯少隨師學經涉七州之地能理齊詩施氏易兼受河洛)
(圖緯作易說及詩解文句兼取河洛以類相從名爲交集補)遠從師學(列女傳云河南樂羊子嘗)
(行路得遺金一餅還以與妻妻曰妾聞志士不飲盗泉之水廉者不受嗟來之食况拾遺求利以汚其行乎樂)
(羊子大慙乃捐金於野而遠尋師求學)投斧受經(廬江七賢傳云文黨未學之時與人俱入叢木)
(謂侣人曰吾欲遠學先試投我斧高木上斧當挂乃仰投之斧果上挂因之長安受經)折節學問
(魏略云徐庶先名單福少好任俠擊劍嘗爲人報讐後感激棄其刀戟更疎巾單衣折節學問始詣精舍諸生)
(聞其前作賊不肯與共止福乃卑躬早起常獨掃除動靜先意聽習經業義理精熟補)少遊太學
(後漢任安傳云安少遊太學受孟氏易兼通數經又從同郡楊厚學圖䜟究極其術時人稱曰欲知仲桓問任)
(安學終還家教授諸生自遠而至補)負笈追師(謝承後漢書云李固父郃爲司徒固改易姓名策杖)
(驅驢負笈追師)在馬融門三年不見(世說云鄭玄在馬融門下三年不得相見高足弟子)
(傳授而已嘗筭渾天不合諸弟子莫能解或言玄能者融召令筭一轉便决衆咸駭服及玄業成辭歸既而融)
(有禮樂皆東之歎補)專心學經(後漢書云張玄專心學經時琅邪徐業亦大儒也聞玄諸生試引見)
(之與語大驚曰今日相遭真解朦矣)潛心典籍(蜀志向朗潛心典籍孜孜不倦)篤於經書
(東觀漢記云鄧禹篤於經書子案後漢鄧禹傳云禹年十三能誦書受業長安後其訓不好文學禹常非之)
(補)篤志經學(東觀漢記云劉昆少治施氏易篤志經學案後漢劉昆傳平帝時昆受施氏易于)
(沛人載賓王莽世教授弟子恒五百餘人補)諷誦不倦(孔叢子云家有先人遺書兄弟相勉諷誦)
(不倦研精墳典十有餘年)講論不怠(東觀漢記云桓榮少勤學講論不怠案後漢桓榮傳云榮少)
(學長安習歐陽尚書事博士九江朱普貧窶無資常客傭以自給精力不倦十五年不窺家園王莽敗天下亂)
(榮抱其經書與弟子逃匿山谷雖常饑困而講論不輟補)精思經術(漢書云劉向精思經術晝誦書)
(傳夜觀天文名案今漢書劉向年十二以父德任爲輦郎宣帝招選儒俊材置左右向以通達能屬文辭與)
(王褒張子僑等並進對獻賦頌凡數十篇會初立榖梁春秋徵向受榖梁講論五經于石渠補)躭思經
書(後漢書云荀爽字慈明幼而好學年十二能通春秋論語太尉杜喬見而稱之曰可爲人師爽遂躭思經)
(書慶弔不行徵命不應潁川爲之語曰荀氏八龍慈明無雙補)精研六經(後漢書云何休雅有心思)
(精研六經世儒無及者)晝夜研精(後漢書云曹褒博雅疏通常憾禮朝廷制度未備慕叔孫通爲漢)
(儀晝夜研精沈吟專思寢則懷抱筆札行則誦習文書當其念至忘所之適補)躭古篤學(蜀志云譙)
(周耽古篤學家貧未嘗問産業誦讀典籍欣然獨笑以忘寢食研精六經尤善書札頗曉天文而不以畱意諸)
(子文章非心所存不悉徧視也補)躭述古學(劉良七舉云在昔上人躭述古學處窮困不易其常)
(在盈溢不變其操)枕經籍書(班固答賓戲云徒樂枕經籍書紆體衡門上無所蒂下無所根獨攄)
(意乎宇宙之外銳思于毫芒之内補)藴藉邱索(左太沖七諷云藴藉邱索漸磨典墳)婆娑翰
林(潘尼贈陸機詩云東南之美曩惟延州顯允陸生于今斟儔振鱗南海濯翼清流婆娑翰林容與墳邱補)
嚼茹墳典銳精詩書(曹植辨道論云苞懷仁義銳精詩書)專精趨學(王褒)
(四子講德論曰微斯文學問于虛儀夫子曰夫子閉門距躍專論精趨學有日矣幸遭聖主平世而久懷寶是)
(伯牙去鍾期而舜禹遁帝堯也于是欲顯名號建功業不亦難乎補)朝讀百篇(墨子云子墨子南遊)
(使衞關中載書甚多弦唐子見而怪之曰夫子載書何多墨子曰昔周公旦朝讀書百篇夕見七十士故周公)
(旦佐相天子其修至于今翟上無君上之事下無耕農之難吾安敢廢此補)月讀一遍(魏略云賈)
(逵好春秋左傳常自課月讀一遍)口誦芸耨行吟負薪(束晳讀書賦云耽道先生澹泊)
(閒居藻練精神呼吸清虛抗志雲表戢形陋廬垂帷帳以隱几被紈素而讀書抑揚嘈噆或疾或徐優游藴藉)
(亦卷亦舒頌卷耳則忠臣喜詠蓼莪則孝子悲稱碩鼠則貪民去唱白駒而賢士歸是故重華詠詩以終己仲)
(尼讀易於終身原憲潛吟而忘賤顔回精勤以輕貧倪寬口誦而芸耨買臣行吟而負薪賢聖其猶孳孳况中)
(才與小人補)寢懷鉛筆行誦詩書(東觀漢記云曹褒寢則懷鉛筆行則誦詩書)帶
經耕鋤(魏略云常林少單貧雖貧自非手力不取之于人性好學漢末爲諸生帶經耕鋤其妻嘗自餽)
(餉之林雖在田野其相敬如賓)負筆而耨(稽含集云畫則負筆而耨昏則帶經而息)行常帶
經(史記云倪寬行常帶經止則講習誦漢書兒寬傳云寬時行賃作帶經而鉏休息輒讀其精勤如此補)
耕常懷書(後漢崔琦除爲濟隂長不敢之職解印綬去梁冀令刺客隂求殺之琦耕於陌常懷書一)
(卷輟則偃而詠之客哀其志以實告琦曰將軍令吾要子今見君賢者情懷安忍可亟自逃吾亦於此亡矣琦)
(得脱走冀後竟捕殺之補)晝讀書傳夜觀天文(劉向見前)晝則傭賃暮還
讀書(文士傳云侯瑾字子喻家貧晝則傭賃暮還輒燒薪以讀書獨處一室如對尊賓補)牧羊學
問(漢書王尊少孤歸諸父使牧羊澤中尊竊學問能史書年十三求爲獄小吏數歲給事太守府問詔書行)
(事尊無不對太守奇之補)飢戹講誦(後漢書云桓榮遭亂與族人桓元卿同飢戹而榮講誦不息元)
(卿嗤榮曰但自苦氣力何時復施用乎榮笑不應及爲太常元卿歎曰我農家子豈意學之爲利乃若是哉補)
手繩口誦(晉書云劉寔少貧苦賣牛衣以自給然好學手約繩口誦書博通古今清身潔己行無瑕)
(玷補)燒柴讀書(文士傳侯瑾見上)㸐草讀書(文士傳云李康篤志好學善屬文辭藻清)
(美常㸐燒草火以讀書附案㸐與然同俗作燃非)柴火寫書(葛洪别傳云洪家貧負笈徒步賣薪)
(以給紙筆夜燃柴火寫書)穿壁引光(西京雜記云匡衡好學貧而無燭隣舍有燭而不逮衡乃穿壁)
(引其光以書映光而讀補)引錐刺股(戰國策云蘇秦說秦王書十上而說不行黑貂之裘敝黃金百)
(斤盡資用乏絶去秦而歸贏縢履蹻負書擔囊形容枯槁面目黧黑狀有愧色歸至家妻不下袵嫂不爲炊父)
(母不與言蘇秦喟然歎曰妻不以我爲夫嫂不以我爲叔父母不以我爲子是皆秦之罪也乃夜發書陳篋數)
(十得太公隂符之謀伏而誦之簡練以爲揣摩讀書欲睡引錐自刺其股血流至足曰安有說人主不能出其)
(金玉錦繡取卿相之尊者乎朞年揣摩成曰此真可以說當世之君矣補)買臣粟流(鄒子云朱買臣)
(孳孳修學不知雨之流粟)文通麥流(謝漢書云高鳳字文通家以農畝爲業而好學專精讀誦晝夜)
(不絶妻嘗曝麥於庭令鳳護之懼鷄以竿授之時天暴雨而鳳持竿讀書不覺潦水大至麥悉流去鳳甚愧之)
(補案庾信高鳳贊曰高鳳好學專心不迴畱連經笥對玩書臺石門雲度銅梁雨來麥流雖遠書卷猶開附)
乘馬不知牝牡(漢書云董仲舒躭學乘馬不知牝牡)不知馬之幾足(范曄後漢)
(書云朱穆年五歲便有孝稱父母有病輒不飲食差乃復常及壯躭學銳意講誦或時思至不自知亡失衣冠)
(顚隊阬岸其父常以爲專愚幾不知數馬足穆愈更精篤補)不知碁局幾道不知摴
蒱齒名(晉書葛洪少好學家貧躬自伐薪以貿紙筆夜輒寫書誦習以儒學知名性寡欲無所愛翫不)
(知棋局幾道摴蒱齒名爲人木訥不好榮利閉門却掃未嘗交游於餘杭山見何幼道郭文舉目擊而已各無)
(所言時或尋書問義不遠數千里崎嶇冒涉期於必得遂究覽典籍尤好神仙導養之法補)王充閱
書(范曄後漢書云王充好博覽而不守章句家貧無書常游洛陽市肆閱所賣書一見輒能誦憶遂博通衆)
(流百家之言後歸鄉里屏居教授仕郡爲功曹以數諫爭不合去充好論說始若詭異終有理實以爲俗儒守)
(文多失其眞乃閉門潛思絶慶弔之禮戶牖牆壁各置刀筆著論衡八十五篇二十餘萬言釋物類同異正時)
(俗嫌疑補)玄晏書淫(晉書云皇甫謐就鄉人席坦受書勤力不怠居貧躬自稼穡帶經而農沈静寡)
(欲以著述爲務自號玄晏先生耽翫典籍忘寢與食時人謂之書淫或有箴其過篤將損耗精神謐曰朝聞道)
(夕死可矣况命之修短分定懸天乎補)仲舒下帷(漢書云董仲舒少治春秋孝景時爲博士下帷)
(講誦弟子傳以久次相授業或莫見其面盖三年不窺園其精如此)管寧割席(世說云管寧華歆嘗)
(同席讀書有乘軒冕過門者寧讀如故歆廢書出看寧割席分坐曰子非吾友也)郤縠守學彌
惇(國語晉語云文公問元帥於趙衰衰對曰郤縠可行年五十矣守學彌惇夫先王之法志德義之府也夫)
(德義生民之本也能惇篤者不忘百姓也請使郤縠公從之補)買臣讀書不廢(漢書云朱買臣)
(家貧讀書不廢常艾薪樵賣以給食仕至會稽都尉)讀書晝夜不絶(謝漢書高鳳見上)誦
書夙夜不懈(吳錄云孟宗一名仁字公武少從南陽李肅學其母爲作厚褥大被或問其故母曰)
(小兒無德致客學者多貧故爲廣被庶可得與氣類接也其讀書夙夜不懈肅奇之曰卿宰相器也補)手
不釋卷以夜續日(晉中興書范宣少尚隱遁好學手不釋卷以夜續日博綜衆書)静潛
志於一懷用摛之乎八極(劉治敦學賦云清香於唇吻繫芳乎胷臆靜潛志於一懷)
(用摛之乎八極)婆娑術藝之場休息篇籍之囿(班固答賓戱云近者陸子優游)
(新語以興董生下帷發藻儒林劉向司籍辨章舊聞楊雄談思法言太玄皆及時君之門闈究先聖之壺奥婆)
(娑乎術藝之場休息乎篇籍之囿以全其質而發其文用約乎聖德烈炳乎後人補)披五素躭三
墳(崔駰三言詩)觀書石渠(揚子雲答劉歆書云雄爲郎之歲自奏少不得學而心好沈博絶麗)
(之文願不受三歲之奉且休脱直事之繇得肆心廣意以自克就有詔可不奪奉令尚書賜筆墨錢六萬得觀)
(書于石渠云云補)桓譚好離騷(桓譚新論云余少時學好離騷博觀他書輒欲反學)關某
好左氏(江表傳云關某好左氏諷誦略皆上口)以詩爲教(東觀漢記馮豹見前儒術篇)
說易不殆(長沙耆舊傳云虞授字承卿說易不殆諺曰不讀經視虞生)截蒲爲牒(漢書)
(路温舒傳云父爲里監門使使温舒牧羊温舒取澤中蒲截以爲牒編用寫書補)編柳爲簡(楚國)
(先賢傳云孫敬編柳簡以爲經本晨夕誦習之)竹籜寫書(洞冥記云董謁字仲玄家去京師三百里)
(或乘牛驢或躡履不日而至常息人家於座以筆題掌還家以竹籜寫之書竞則䑛掌中世謂之董仲玄掌錄)
樹葉代簡(又云董謁少好讀書常游山澤負挾圖書患其繁重家貧拾樹葉以代書簡言其易卷懷)
(也獸案謁編荆爲牀聚鳥毛以寢其上補)
博學十二
君子之學也博(禮儒行云哀公問于孔子曰夫子之服其儒服與孔子對曰丘少居魯衣逢掖)
(之衣長居宋冠章甫之冠丘聞之也君子之學也博其服也鄉丘不知儒服)博學求爲君子
(郭子云博學之士所求而不得者鮮矣未有不求而得者也)多識前言往行(易大畜象曰天)
(在山中大畜君子以多識前言往行以畜其德)鉤深致遠(易繫辭見前易篇)博學通明
(鄒衍别傳云衍博學通明才高志篤當世無其類)博學多聞(孟子曰人皆知糞其田而莫知糞其)
(心何謂糞心博學多聞也)博學多通(晉中興書云范汪博學多通至善言理)苞含六藝
遊覽百家(王逸折武論云苞含六藝遊覽百家用道德爲弓弩仁義爲鎧甲)苞羅載籍
管綜百氏(張超薦伯業云遠遺有冠世之德幹詩之才苞羅載籍管綜百氏登高能賦作器能銘)
研綜古今(劉向集序云向字子政楚元王玄孫德之子博覽洽聞研綜古今)博古通今
(晉書劉寔見前)博通百家(後漢書王充見前)博覽載籍(續漢書云班固年九歲能屬文)
(誦詩賦及長遂博貫載籍九流百家之言無不窮究所學無常師不爲章句舉大義而已)博覽圖籍
(晉書云張華博覽圖籍四海之内若指諸掌武帝嘗問漢宫室制度及建章千門萬戸華應對如流聽者忘倦)
(畫地成圖左右屬目帝甚異之時人比之子産補)彌覽載籍(張華應難云於微先王謂虛儀夫子)
(曰今子雖彌覽載籍積學於無用之地)博涉羣書(晉書裴楷風神高邁容儀俊爽博涉羣書特精)
(理義時人謂之玉人又稱見裴叔則如近玉山照映人也補)博通墳素(郭泰别傳云泰早孤就學)
(屈伯顔三年業畢博通墳素)孔子博學(論語鄭注云美孔子博學不成一名案抱朴子云孔子)
(聞商羊而戒浩瀁訪鳥砮而洽東肅諮萍實而言色味訊土狗而識墳羊披靈寶而知山隱因折爼而說專車)
(瞻離畢而分隂陽之候由冬螽而覺閏餘之錯何神之有學而已矣補)鄒子博學(鄒衍别傳云鄒子博)
(識善叙事有禹益之鴻才道深東海名重西山日月不能亂其暉金玉無以比其貴)學爲博物(家語)
(云夫子曰子産於民爲惠主於學爲博物吾以兄事之)學無所遺(典論云今之文人魯國孔融廣)
(陵陳琳山陽王粲北海徐幹陳畱阮瑀汝南應瑒東平劉楨斯七子者於學無所遺於辭無所假咸自以騁騏)
(驥於千里仰齊足而並馳粲長於辭賦幹時有逸氣然非粲匹也如粲之初征登楼槐賦征思幹之玄猨漏巵)
(圓扇橘賦雖張蔡不過也然於他文未能稱是琳瑀之章表書記今之儶也應瑒和而不壯劉禎壯而不密孔)
(融體氣高妙有過人者然不能持論理不勝辭至于雜以嘲戱及其所善揚班之儔也補)學無不窺
(史記莊子嘗爲蒙漆園吏與梁惠王齊宣王同時其學無所不窺然其要本歸于老子之言故其著書十餘萬)
(言大抵率寓言也)覽無不見(漢書云揚雄少而好學不爲章句訓詁通而已博覽無所不見)讀
三墳五典八索九邱(左傳見前)抗六典之崇奥辦九籍之至
言(應瑒贊德賦)山川能說祭祀能語(詩定之方中篇卜云其吉終焉允臧傳曰龜曰)
(卜建國必卜之故師旅能誓山川能說喪紀能誄祭祀能語云云君子能此數者可謂有德音可以爲大夫鄭)
(箋云山川能說者謂行過山川能說其形勢而陳述其狀也祭祀能語者謂于祭祀能祝告鬼神而爲言語云)
(云補)四海之内若指諸掌千門萬戶畫地成圖(晉書張華見前)殿
前鐘鳴張華知山毁(異苑云魏時殿前鐘大鳴衆皆震駭張華曰此蜀山毁故鐘鳴應之)
(蜀都尋上事皆如華言)嵩山得簡束晳辨策文(文士傳云人有嵩山下得竹簡一版)
(上有兩行科斗書中外傳以相示莫能知識張華以問束晢晢對曰此漢明帝顯節陵中策文驗之果然)觀
書石渠(揚雄答劉歆書見前好學篇)問事不休(謝後漢書云賈逵弱冠能誦左氏傳及五)
(經本文以大夏侯尚書教授雖爲古學兼通五經榖梁之說自爲兒童常在太學不通人間事身長八尺二寸)
(諸儒爲之語曰問事不休賈長頭)學之淵府(典論云北海鄭玄學之淵府又案范曄鄭玄論云)
(玄括囊大典網羅衆家刪裁繁蕪刊改漏失自是學者略知所歸王父豫章君每考先儒經訓而長于玄常以)
(爲仲尼之門不能過也及傳授生徒並專以鄭氏家法云附)
北堂書鈔卷九十七
