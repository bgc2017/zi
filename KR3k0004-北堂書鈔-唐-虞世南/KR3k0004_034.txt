北堂書鈔卷三十四
唐虞世南撰
明陳禹謨補註
政術部
任賢十五禮賢十六
任賢十五
君好士則賢士至(新序晉平公浮西河中流而歎曰嗟乎安得賢士與共此樂者船人固桑)
(進對曰君言過矣夫劒産於越珠產江漢玉産昆山此三寳者皆無足而至今君苟好士則賢士至矣平公曰)
(固桑來吾門下食客者三千餘人朝食不足暮收市租暮食不足朝收市租吾尚可謂不好士乎固桑對曰今)
(夫鴻鵠高飛冲天然其所恃者六翮耳夫腹下之毳背上之毛增去一把飛不為高下不知君之食客六翮耶)
(將腹背之毳也補)善用才者棄其邪(左傳鄭駟歂殺鄧析而用其竹刑君子謂子然於是)
(不忠苟有加於國家者棄其邪可也)善用木者不以膚寸之盤節而指干
雲之梓善用人者不以名行之不著而遺治世之才(抱朴)
(子)授方任能(春秋傳曰衛文公大布之衣大帛之冠務材訓能通商惠工敬教勸學云云)拔
賢舉善(汝南先賢傳云薛勤聰哲仕郡為功曹云)舉賢用之(韓非子郢人有遺燕相國書者)
(夜書火不明因謂持燭者曰舉燭云而過書舉燭舉燭非書意也燕相受書而說之曰舉燭者尚明也尚明也)
(者舉賢而任之燕相白王大說國以治治則治矣非書意也補)必聘賢士(漢書韓延壽為潁川守上)
(禮義好古教化所至必聘其賢士納諫爭姦人莫敢入界)招聘隠逸(後漢岑彭為魏郡守招聘隠逸)
(與參政事無為而化視事二年輿人歌之曰我有枳棘岑君伐之我有蟊賊岑君遏之狗吠不驚足下生氂含)
(哺鼔腹焉知凶灾我喜我生獨丁斯時美矣岑君於戲休茲補)甄拔隠屈(王晉書山濤為冀州刺史)
董昆清約守貧署上計吏(會稽先賢讚)顧和體履平貴請為
别駕(王丞相集以顧和為别駕宜得其才此案晉書顧和總角便有清操族叔榮雅重之曰吾家麒麟)
(興吾宗者必此子也時宗人球亦有令聞為州别駕榮謂之曰卿速步君孝超卿矣王導為揚州辟從事月旦)
(當朝未入停車門外周顗遇之和方擇蝨夷然不動顗既過顧指和心曰此中何所有和徐應曰此中最是難)
(測地顗入謂導曰卿州吏中有一令僕才導亦以為然請為别駕補)龐統州里所信召為
功曹(荆州先德傳云周瑜為南郡太守以龐統有重名召為功曹)任旭立操清修請
為功曹(晉書任旭傳旭幼孤弱兒童時勤於學及長立操清修不染流俗鄉曲推而愛之郡將蔣秀嘉)
(其名請為功曹秀居官貪穢每不奉法旭正色苦諫秀既不納旭謝去閉門講習養志而已補)陸續為
功曹郡内大治(後漢陸續傳續幼孤仕郡戶曹史時歲荒民饑困太守尹興使續於都亭賦民)
(饘粥續悉簡閱其民訊以名氏事畢興問所食幾何續因口說六百餘人皆分别姓名無有差謬補)王基
為别駕流稱青土(魏志王基少孤與叔父翁居翁撫養甚篤基亦以孝稱黃初中察孝廉除)
(郎中是時青土初定刺史王凌特表請基為别駕補案管輅見基基令作卦輅曰當有三怪基驚問吉凶輅曰)
(直客舍久遠魑魅魍魎為怪耳兒生便走非能自走直宋無忌之妖將其入竈也大蛇銜筆直老書佐耳烏與)
(鷰鬭直老鈴下耳附)署鍾離意為功曹威儀嚴肅(鍾離意傳竇翔召意署為功曹)
用岑晊為功曹褒善黜惡(後漢岑晊傳晊有高才郭林宗朱公叔等皆為友李膺)
(王暢稱其有幹國器雖在閭里慨然有董正天下之志太守弘農成瑨下車欲振威嚴聞晊高名謂為功曹補)
以趙勤為功曹委以郡事(東觀漢記)署華譚從事以為賓客
友(晉書華譚好學不倦爽慧有口辯為隣里所重揚州刺史周浚引為從事史愛其才器待以賓友之禮補)
(案譚在郡政嚴而與上司多忤掦州刺史劉陶素與譚不善因法收譚下壽陽獄鎮東將軍周馥與譚素相親)
(善理而出之及甘卓討馥百姓奔散謂譚已去遣人視之而更移近馥馥歎曰吾嘗謂華令思是臧子源之儔)
(今果效矣附)用沈窽補儒林祭酒拔孟嘉為勸學辟李
固為中郎(後漢梁商自以戚屬居大位每存謙柔虛已進賢辟漢陽巨覽上黨陳龜為掾屬李固周)
(舉為從事中郎於是京師翕然稱為良輔帝委重焉補)檄為文學(魏志管輅傳清河太守華表召)
(輅為文學掾安平趙孔曜薦輅於冀州刺史裴徽曰輅雅性寬大與世無忌仰觀天文則同妙甘公石申俯覽)
(周易則齊思季主今明使君方垂神幽藪留精九皋輅宜蒙隂和之應得及羽儀之時徽於是辟為文學從事)
(初應州召與弟季儒共載至武城西自卦吉凶語儒云當在故城中見三貍爾者乃顯前到河西故城角正見)
(三貍共踞城側兄弟並喜補)舉劉毅(晉書劉毅傳平陽太守杜恕請毅為功曹)其所辟命
皆海内長者(後漢王龔拜太尉在位恭慎白非公事不通州郡書記其所辟命皆海内長者補案)
(龔政崇溫和好才愛士引進郡人黃憲陳蕃等憲雖不屈蕃遂就吏蕃性氣高明初到龔不即召見之乃留記)
(謝病去龔怒使除其錄功曹袁閬請見言曰聞之傳曰人臣不見察於君不敢立於朝蕃既以賢見引不宜退)
(以非禮龔改容謝曰是吾過也乃復厚遇待之由是後進知名之士莫不歸心焉附)拔用武官(世語)
(云夏侯玄世名知人為中護軍拔用武官參戟衙門無非俊傑案魏志夏侯玄傳云太傅司馬宣王問以時)
(事玄議以為夫官才用人國之柄也故銓衡專於臺閣上之分也孝行存乎閭巷優劣任之鄉人下之敘也夫)
(欲清教審選在明其分敘不使相涉而已補)政事所施意為節度(鍾離意傳)文武
之事一以委昭(吴志張昭傳云孫策創業命昭為長史撫軍中郎將升堂拜母如比肩之舊文)
(武之事一以委昭補案昭每得北方士大夫書疏專歸美於昭昭欲嘿而不宣則懼有私宣之則恐非宜進退)
(不安策聞之歡笑曰昔管子相齊一則仲父二則仲父而桓公為霸者宗今子布賢我能用之其功名獨不在)
(我乎附)任以郡職(後漢劉平傳平舉孝廉拜濟隂郡丞太守劉育甚重之任以郡職上書薦平會)
(平遭父喪去官服闋拜全椒長政有恩惠百姓懷感人或增貲就賦或減年從役刺史太守行部獄無繫囚人)
(自以得所不知所問唯班詔書而去補)隂代其政(後漢韓稜初為郡功曹太守葛興中風病不能)
(聽政稜隂代興視事出入二年令無違者興子嘗發教欲署吏稜拒執不從因令怨者章之事下案驗吏以稜)
(掩蔽興病專典郡職遂至禁錮顯宗知其忠後詔特原之補)風聲大行(後漢陳寵為廣漢太守西)
(州豪右并兼吏多姦貪訴訟日百數寵到顯用良吏王渙鐔顯等以為腹心訟者日減郡中清肅先是洛縣城)
(南每隂雨常有哭聲聞於府中積數十年寵聞而疑其故使吏案行還言世衰亂時此下多死亡者而骸骨不)
(得葬儻在於是寵愴然驚歎即敕縣盡收斂葬之自是哭聲遂絶補)州境獲寧(王晉書云王仲秤為)
(别駕)寡人之有仲父猶飛鴻之有羽翼(管子)孤之有孔明猶
魚之有水(蜀志)高選長吏委任責成(王晉書王戎代王渾為司徒案王戎傳)
(戎為司徒雖位總鼎司而委事寮宷間乘小馬從便門而出游見者不知其三公也故吏多至大官道路相遇)
(輒避之補)南陽宗資主畫諾弘農成瑨但坐嘯(後漢書黨錮傳云汝)
(南太守宗資任功曹范滂南陽太守成瑨亦委功曹岑晊二郡為之謠曰汝南太守范孟慱南陽宗資主畫諾)
(南陽太守岑公孝弘農成瑨但坐嘯補)
禮賢十六
用上敬下謂之尊賢北面以求臣則朋友之才至西
面以求臣則賓師之才至(說苑燕昭王問於郭隗曰寡人地狹人寡齊人削取八城)
(匈奴馳驅棲煩之下以孤之不肖得承宗廟恐危社稷存之有道乎郭隗曰有然恐王之不能用也昭王避席)
(願請聞之郭隗曰帝者之臣其名臣也其實師也王者之臣其名臣也其實友也霸者之臣其名臣也其實賓)
(也危國之臣其名臣也其實虜也今王將東面目指氣使以求臣則厮役之材至矣南面聽朝不失損讓之禮)
(以求臣則人臣之材至矣西面等禮相亢下之以色不乘勢以求臣則朋友之材至矣北面拘指逡巡而退以)
(求臣則師傳之材至矣補)賢者之可得處禮之也(吕氏春秋周公旦曰吾不如者吾不)
(與處累我者也與我齊者吾不與處無益我者也惟賢者必與賢於已者處賢者之可得與處也禮之也補)
國之才人無不事(左傳文公十二年宋公子鮑禮於國人宋饑竭其粟而貸之年自七十以)
(上無不饋詒也時嘉羞珍異無日不數於六卿之門國之材人無不事也親自桓以下無不恤也補)九九
薄能因為禮之(說苑齊桓公設庭燎為士之欲造見者朞年而士不至於是東野鄙人有以九)
(九之術見者桓公曰九九何足以見乎鄙人對曰臣非以九九為足以見也夫九九薄能耳而君猶禮之况賢)
(於九九乎桓公曰善乃因禮之朞月四方之士相攜而並至補)一分之善莫不加禮(後漢)
(孔融傳融聞人之善若出諸已言有可採必演而成之面告其短而退稱所長薦達賢士多所奬進知而未言)
(以為已過故海内英俊皆信服之補)朝隘巷之士(戰國策李疵觀中山之君所傾蓋與車者而朝)
(窮閭隘巷之士者七十家)見窮閭之士(韓子云趙文侯)卑體下士(前漢倪寬為左内史)
(勸農業緩刑罰理獄訟卑體下士務在於得人心擇用仁厚士推情與下不求名聲吏民大信愛之補)謙
恭下士(前漢于定國為廷尉乃迎師學春秋身執經北面備弟子禮為人謙恭尤重經術士雖卑賤徒)
(步往過定國皆與鈞禮恩敬甚備學士咸稱焉補)賓客所歸傾心折節(後漢袁紹)折
節待士坐不重席(典略荀生)周公下白屋之士(說苑周公攝天子位七年)
(布衣之士執贄所師見者十二人窮巷白屋所先見者四十九人時進善者百人教士者千人官朝者萬人補)
齊桓下布衣之士(韓子云齊桓公)賓客千人與文等(史記孟嘗君在薛招)
(致諸侯賓客及亡人有罪者皆歸孟嘗君孟嘗君舍業厚遇之以故傾天下之士食客數千人無貴賤一與文)
(等補案索隠曰舍業者捨棄其家產業而厚事賓客也劉氏云舍音赦謂為之築舍立居業也附)平原
君側行襒席(史記孟子傳云騶衍重於齊適梁梁惠王郊迎執賓主之禮適趙平原君側行襒席)
(如燕昭王擁篲先驅請列弟子之座而受業築碣石宫身親往師之作主運補案字林云襒音疋結反韋昭音)
(敷蔑反張揖三蒼訓詁云襒拂也謂側行而衣襒席為敬不敢正坐當賓主之禮也劉向别錄云鄒子書有主)
(運篇附)燕太子側階迎光(史記鞠武謂燕太子丹曰燕有田光先生其為人智深而勇沈)
(可與謀太子曰願因太傅而得交於田先生可乎鞠武曰敬諾出見田先生道太子願圖國事於先生也田光)
(曰敬奉教乃造焉太子逢迎却行為導跪而蔽席補)倦不敢息(說苑魏文侯見段干木立倦而不敢)
(息及見翟璜踞堂而與之言翟璜不說文侯曰段干木官之則不肯禄之則不受今汝欲官則相至欲祿則上)
(卿既受吾賞又責吾禮毋乃難乎補)執轡愈恭(史記信陵君傳云魏有隠士曰侯嬴年七十家貧為)
(大梁夷門監者公子聞之往請欲厚遺之不肯受曰臣脩身潔行數十年終不以監門困故而受公子財公子)
(於是乃置酒大會賓客坐定公子從車騎虚左自迎夷門侯生侯生攝敝衣冠直上載公子上坐不讓欲以觀)
(公子公子執轡愈恭補)楚王郊迎至舍(說苑田忌去齊奔楚楚王郊迎至舍)齊王延
之於門(戰國策云先生王斗造門而欲見齊宣王宣王使謁者延入王斗曰斗趨見王為好勢王趨見)
(斗為好士於王何如使者復還報王曰先生徐之寡人請從宣王因趨而迎之於門補)魏王郊迎
(孔叢子魏王遣使者聘孔子曰君久聞下風願委國先生)曹參避堂(漢書注見前)擁篲先
驅(史記注見前)駕車而往(會稽典錄云范蠡)虚左往迎(史記注見前)虛館
以候(魏志管寧遇天下大亂往遼東投公孫度因案傳子曰寧往見度語唯經典不及世事還乃山為)
(廬鑿坏為室越海避難者皆來就之而居旬月而成邑遂講詩書陳俎豆飾威儀明禮讓非學者無見也由是)
(度安其賢民化其德邴原性剛直清議以格物度已下心不安之寧謂原曰潜龍以不見成德言非其時皆招)
(禍之道也密遣令西還度庶子康代居郡外以將軍太守為號而内實有王心卑已崇禮欲官寧以自鎮輔而)
(終莫敢發言其敬憚如此補)以朝車迎之(吕氏春秋齊桓公告魯曰管夷吾寡人之讐也願得)
(之而親加手焉魯君許諾乃使吏鞹其拳膠其目盛之以鴟夷置之車中至齊境桓公使人以朝車迎之祓以)
(爟火釁以犧猳焉生與之如國命有司除廟筵几而薦之補)備禮以待之(漢書掦雄)躧履
起迎(前漢雋不疑傳暴勝之素聞不疑賢至勃海遣吏請與相見不疑冠進賢冠帶櫑具劒佩環玦褒衣)
(慱帶盛服至門上謁門下欲使解劒不疑曰劒者君子武備所以衛身不可解請退吏白勝之勝之開閣延請)
(望見不疑容貌尊嚴衣冠甚偉勝之躧履起迎補)屣履造門(范曄後漢書)擥履而起
(魏志邴原别傳太祖北伐三郡單于還住昌國燕士大夫酒酣太祖曰孤反鄴守諸君必將來迎今日明旦度)
(皆至矣其不來者獨有邴祭酒耳言訖未久而原先至門下通謁太祖大驚喜擥履而起遠出迎原曰賢者誠)
(難測度孤謂君將不能來而遠自屈誠副饑虛之心謁訖而出補)衣下及席(續漢書皇甫規)聞
粲在門倒屣迎之(魏志王粲徙長安左中郎將蔡邕見而竒之時邕才學顯著貴重朝廷常)
(車騎填巷賓客盈坐聞粲在門倒屣迎之粲至年既幼弱容狀短小一坐盡驚邕曰此王公孫也有異才吾不)
(如也吾家書籍文章盡當與之補)晏聞弼來倒履迎之(世語云何晏為吏部郎時賓客)
(盈坐聞王弼來倒履迎之案裴松之注曰裴徽為吏部郎弼未弱冠往造焉徽一見而異之問弼曰夫無者誠)
(萬物之所資也然聖人莫肯致言而老子申之無已者何弼曰聖人體無無又不可以訓故不說也老子是冇)
(者也故恒言無所不足尋亦為傅嘏所知於是何晏為吏部尚書甚竒弼歎之曰仲尼稱後生可畏若斯人者)
(可與言天人之際乎補)誠副饑虚之心(魏志註見前)接以師友之道(後漢)
(班彪避地河西河西大將軍竇融以為從事深敬待之接以師友之道彪乃為融畫策事漢總河西以拒隗囂)
(及融徵還京師光武問曰所上章奏誰與參之融對曰皆從事班彪所為帝雅聞彪材因召入見舉司隸茂才)
(補)待以交友之禮(吴志虞翻歸孫策命為功曹待以交友之禮江表傳曰策書謂翻曰今)
(日之事當與卿共之勿謂孫策作郡吏相待也補案策好馳騁游獵翻諫曰明府用烏集之衆驅散附之士皆)
(得其死力雖高帝不及也至於輕出微行從官不暇嚴吏卒長苦之夫君人者不重則不威故白龍魚服困於)
(豫且白蛇自放劉季害之願少留意策曰君言是也然時有所思端坐悒悒有禆諶草創之計是以行耳附)
築碣石(史記註見前)起客館(前漢公孫弘起徒步數年至宰相封侯於是起客館開東閣以)
(延賢人與參謀議補)欽賢之館以待大賢翹材之館以待大才(西京)
(雜記平津侯自以布衣為宰相乃開東閣營客館以招天下之士其一曰欽賢館以待大賢次曰翹材館以待)
(大才次曰接士館以待國士其有德任毗贊佐理隂陽者處欽賢之館其有才堪九列將軍二千石者居翹材)
(之館其有一介之善一方之藝居接士之館而躬自菲薄所得俸祿以奉待之補)置郭隗上賓
(國策燕昭王於破燕後即位卑身厚幣以招賢者欲將報讐故往見郭隗先生曰敢問以國報讐者奈何郭隗)
(先生對曰王誠博選國中之賢者而朝其門下天下聞王朝其賢臣天下之士必趨於燕矣昭王曰寡人將誰)
(朝而可郭隗先生曰今王誠欲致士先從隗始隗且見事况賢於隗者乎豈遠千里哉於是昭王為隗築宫而)
(師之士爭湊燕補)舍貌辨上舍(國策靖郭君善齊貌辯齊貌辯之為人也多疵門人弗說士尉以)
(証靖郭君靖郭君不聽士尉辭而去孟嘗君又竊以諫靖郭君大怒曰剗而類破吾家苟可慊齊貌辨者吾無)
(辭為之於是舍之上舍令長子御之旦暮進食補)特設一榻(後漢徐穉傳時陳蕃為太守以禮請)
(署功曹穉既謁而退蕃在郡不接賓客唯穉來特設一榻去則縣之補)為設几杖(後漢鄭玄傳云)
(初中興之後范升陳元李育賈逵之徒争論古今學後馬融答北地太守劉瓌及玄答何休義據通深由是古)
(學遂明靈帝末黨禁解大將軍何進聞而辟之州郡以進權戚不敢違意遂迫脅玄不得已而詣之進為設几)
(杖禮待甚優玄不受朝服而以幅巾見一宿逃去補)修曾子之舍(說苑魯人攻鄪曾子辭於鄪君)
(曰請出寇罷而後復來請姑毋使狗豕入吾舍鄪君曰寡人之於先生也人無不聞今魯人攻我而先生去我)
(我胡守先生之舍魯人果攻鄪而數之罪十而曾子之所爭者九魯師罷鄪君復修曾子舍而後迎之補)軾
干木之閭(新序魏文侯過段干木之閭而軾其僕曰君何為軾曰此非段干木之閭乎段干木蓋賢)
(者也吾安敢不軾且吾聞段干木未嘗肯以己易寡人也吾安敢高之段干木光乎德寡人光乎地段干木富)
(乎義寡人富乎財地不如德財不如義寡人當事之者也補)賫黃金百斤聘以為相
(韓詩外傳楚莊王使使賫黃金百斤聘北郭先生先生曰臣有箕箒之使願入計之即謂婦人曰楚欲以我為)
(相今日相則結駟列騎食方丈於前如何婦人曰夫子以織屨為食食粥毚履無怵惕之憂者何哉與物無治)
(也今如結駟列騎所安不過容膝食方丈於前所甘不過一肉以容膝之安一肉之味而殉楚國之憂其可乎)
(於是遂不應聘與婦去之補)賜黃金百鎰為趙上卿(史記平原君傳云虞卿者游說)
(之士也躡蹻擔簦說趙孝成王一見賜黃金百鎰白璧一雙再見為趙上卿故號為虞卿補)奉書致
羊酒(魏志張臶為廣平太守盧毓到官三日綱紀白承前致版謁臶毓教曰張先生所謂上不事天子下)
(不友諸侯者也此豈版謁所可光飾哉遣主簿奉書致羊酒之禮)愛士好賓盛脩肴膳
(後漢崔瑗愛士好賓客盛脩肴膳單極滋味不問餘產居嘗蔬食菜羹而已補)勞謙接納坐無
空席(晉書王渾時吴人新附頗懷畏懼渾撫循羇旅虚懷綏納座無空席門不停賓於是江東之士莫不)
(悦附)文信待賓(史記吕不韋傳云魏有信陵楚有春申趙有平原齊有孟嘗皆下士喜賓客以相傾)
(吕不韋以秦之強羞不如亦招致士厚遇之至食客三千人補)田伯好士(韓詩)淮南養士
(前漢淮南王安為人好士鼓琴不喜弋獵狗馬馳騁亦欲以行隂德拊循百姓流名譽招致賓客方術之士數)
(千人補)公子愛客(魏陳思王詩)愛敬君子不恤小人(蜀志張飛傳關公善)
(待卒伍而驕於士大夫飛愛敬君子而不恤小人先主常戒之曰卿刑殺既過差又日鞭撾健兒而令在左右)
(此取禍之道也補)士雖徒步皆與鈞禮(前漢于定國注見前)士無貴賤與
之抗禮(後漢袁紹姿貎威容愛士養名既累世台司賓客所歸傾心折節莫不争赴其庭士無貴賤與)
(之抗禮輜軿柴轂填接街陌内官皆惡之中常侍趙忠言於省内曰袁本初坐作聲價好養死士不知此兒終)
(欲何作叔父太傅隗聞而呼紹以忠言責之紹終不改補案英雄記曰紹不妄通賓客非海内知名不得相見)
(又好游俠與張孟卓何伯求吴子卿許子遠皆為奔走之友附)入與共食出與同衣(說苑)
(宋司城子罕之貴子韋也入與共食出與同衣司城子罕亡子韋不從子罕來復召子韋而貴之左右曰君之)
(善子韋也君亡不從來又復貴之君獨不愧於君之忠臣乎子罕曰吾唯不能用子韋故至於亡今吾之得復)
(也尚是子韋之遺德餘教也吾故貴之且我之亡也吾臣之削迹拔樹以從我者奚益於吾亡哉補)出則
同輿坐則同席(蜀志先主傳曹公還許表先主為左將軍禮之愈重云云)同席而坐
同簋而食(魏書劉平結客刺備備不知而待客甚厚客以狀語之而去是時人民饑饉屯聚鈔暴備)
(外禦寇難内豐財施士之下者必與同席而坐同簋而食無所簡擇衆多歸焉補)同輿而載共
帳而寢(吴志太子孫登傳云權欲登讀漢書習知近代之事以張昭有師法重煩勞之乃令張休從昭)
(受讀還以授登登待接寮屬略用布衣之禮與休等或同車而載或共帳而寐補)隗囂與馬援
共卧(後漢馬援從南幸黎邱轉至東海及還以為待詔使太中大夫來歙持節送援西歸隴右隗囂與援)
(共卧起問以東方流言及京師得失補)關張與先主同牀(蜀志關公傳云先主為平原相)
(以關張為别部司馬分統部曲先主與二人寢則同牀恩若兄弟而稠人廣坐侍立終日隨先主周旋不避艱)
(險補)權肅對飲(吴志魯肅傳云周瑜薦肅才宜佐時權即見肅與語甚悦之衆賓罷退乃獨引肅還)
(合榻對飲因密議曰今漢室傾危四方雲擾孤承父兄餘業思有桓文之功君既惠顧何以佐之肅對曰昔高)
(帝區區欲尊事義帝而不獲者以項羽為害也今之曹操猶昔項羽將軍何由得為桓文乎肅竊料之漢室不)
(可復興曹操不可卒除為將軍計惟有鼎足江東以觀天下之釁規模如此亦自無嫌何者北方誠多務也因)
(其多務𠞰除黃祖進伐劉表竟長江所極據而有之然後建號帝王以圖天下此高帝之業也補)蓋覆
劉基(吴志劉基傳云孫權大暑時嘗於船中宴飲於船樓上值雷雨權以蓋自覆又命覆基餘人不得也)
(補案騎都尉虞翻醉酒犯忤權欲殺之威怒甚盛由基諫諍翻以得免附)不釋服而往遂以
襚之寫范蠡之狀(國語范蠡辭於王曰君王勉之臣不復入於越國矣遂乘輕舟以浮)
(於五湖莫知其所終極王命工以良金寫范蠡之狀而朝禮之浹日而令大夫朝之環會稽三百里者以為范)
(蠡地曰後世子孫有敢侵蠡之地者使無終沒於越國皇天后土四鄉地主正之補)禮徐穉之墓
(吴志顧劭為豫章太守下車祀先賢徐孺子之墓優待其後補)
北堂書鈔卷三十四
