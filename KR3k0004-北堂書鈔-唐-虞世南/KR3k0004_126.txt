北堂書鈔卷一百二十六
唐虞世南撰
明陳禹謨補註
武功部十四
箭筒四十九步叉五十
射桿五十一柝五十二
鹿角五十三(附箛槍)攻具五十四
勒五十五鑣五十六
羈五十七(缺今補)鞍五十八
障泥五十九珂六十
鞭六十一
箭筒四十九
仲秋獻箙獸皮為之(周禮云中秋獻矢服注云箙盛矢器也以獸皮為之)棚所以
覆蓋(詩義問云棚所以覆矢也謂箭筒蓋也)欗所以盛負(說文云欗所以盛弩矢人所以)
(負也)魚服(詩云象弭魚服鄭箋云服矢服也)夏服(司馬相如子虚賦云楚王乃駕馴駁之駟乘彫)
(玉之輿靡鬚之旃曳明月之珠旗建干將之雄戟左烏號之彫弓右夏服之勁箭注云服盛箭器補)童謠
箕服(周本紀云周宣王之時有童女謠曰檿弧箕服實亡周國韋昭曰山桑曰檿弧弓也箕木名服矢房)
(也補)鬼偷箭筒(集異記云丹陽張承先有一鬼為張偷得一箭云慎勿至新亭射此三井陶家物也)
步叉五十
矢房箭舍(並左傳見前箭篇)帶箭(釋名云步叉人所帶以箭叉其中也馬上曰鞬鞬建)
(也弓矢並建立其中也續補)建弓(見上)金步叉(趙書云石虎破劉曜獲馬二百疋金銀步叉弓)
(鞬三十具續補)銀步叉(見上)
射桿五十一
朱韋為之所以逐弦(三禮圖云檖者臂桿以朱韋為之謂之檖者所以遂弦也)桓公
脱桿(管子云桓公弋管仲隰朋朝公望二子㢮弓脱桿而迎之)后羿引桿(括地圖云羿年五歲)
(父母與入山其母置之大樹下羿為山間所養年二十能習弓矢仰天歎曰我將射遠方矢至吾門止引桿即)
(射矢果至羿門羿隨矢去補)
柝五十二
重門擊柝(繫詞重門擊析以待暴客蓋取諸豫)周廬擊柝(漢舊儀云中宫衞官城門擊刁)
(斗傳五夜衞士周廬擊木柝)函谷擊柝(張衝東京賦云函關擊柝于東西朝廷顛覆而莫持補)
不識擊刁斗(漢書李廣徙為隴西北地雁門雲中太守武帝即位左右言廣名將也由是入為未)
(央衞尉而程不識時亦為長樂衞尉不識故與廣俱以邊太守將屯及出擊胡而廣行無部曲行陣就善水草)
(頓舍人人自便不擊刁斗自衞幕府省文書然亦遠斥候未嘗遇害程不識正部曲行伍營陣擊刁斗吏治軍)
(簿至明軍不得自便不識曰李將軍極簡易然虜卒犯之無以禁而其士亦佚樂為之死我軍雖煩擾虜亦不)
(得犯我是時漢邊郡李廣程不識為名將然匈奴畏廣士卒多樂從而苦程不識補)宫門擊刁斗
(漢舊儀見上)
鹿角五十三(附箛槍)
燒鹿角(魏志云夏侯淵拜征西將軍劉備軍陽平關淵率諸將拒之相守連年次年正月備夜燒圍鹿)
(角淵使張郃護東圍自將輕兵護南圍備挑郃戰郃軍不利淵分所將兵半助郃為郃所襲補)拔鹿角
(江表傳云曹公出濡須號步騎四十萬臨江飲馬孫權率衆七萬應之使甘寧領三千人為前都督權密敕寧)
(使夜入魏軍寧乃選手下健兒百餘人徑詣曹公營下使拔鹿角踰壘入營斬得數十級北軍驚駭鼓噪舉火)
(如星寧已還入營作鼓吹稱萬歲因夜見權權喜曰足以驚駭老子否聊以觀卿膽耳即賜絹千疋刀百口權)
(曰孟德有張遼孤有興霸足相敵也補案寧字興霸附)鹿角為營(晉惠帝起居注曰王浚追石軍)
(于斥丘超持重不與戰以鹿角為營)露布竹箛(蔡謨與何驃騎書云今令數百步内皆見露布竹箛)
(如蝟毛賊不能飛何得卒至耶補)馬槍斷巷(謝靈運自理表云星言奔馳歸骨陛下及經山隂防)
(衞彰赫彭排馬槍斷截衢巷偵邏縱横戈甲竟道不知微臣罪為何事補)
攻具五十四
起衝車以臨城(魏略郝昭見前箭篇)作雲車以攻城(車穎秦書云苟萇圍襄陽)
(作飛雲車以攻城克之)大木拒敵(說文云旝建大木置石其上發為機以拒敵也春秋傳曰旝動)
(而鼓詩曰其旝如林補)彭排禦攻(釋名云彭排彭旁也在旁排敵禦攻也)造石車(魏志)
(云太祖與袁紹官渡合戰太祖軍不利復壁紹為高櫓起土山射營中營中皆蒙楯衆大懼太祖乃為發石車)
(擊紹樓皆破紹衆號為霹靂車補)建神鈎(陳琳武庫賦序云回天軍于易水之陽迺建雲梯神鈎之)
(具)公輸九設墨子距之(墨子云墨子自齊至郢見楚王楚王曰公輸般為我雲梯取宋)
(矣墨子乃見公輸般墨子解帶為城以牒為械公輸般九設攻城之機變墨子九距之公輸般之攻械盡墨子)
(之守圍有餘公輸般詘而曰吾知所以距子矣補)雲梯遠望(六韜云凡三軍行師令衆旦則有雲)
(梯遠望夜則有雲火萬炬)雲梯煙浮(劉子云雲梯煙浮魯生之巧補案魯攻宋城使魯般造雲梯)
通紫電過三埵(陳琳武庫賦云其攻也則飛梯臨雲上通紫電下過三埵)
勒五十五
身毒瑪瑙(西京雜記云武帝時身毒國獻連環羈皆以白玉作之瑪瑙石為勒白光琉璃為鞍鞍在)
(暗室中常照耀十餘丈如晝日補)乾羅金銀(述異記云乾羅者慕容廆之十世祖也著金銀𥜗鎧)
(乘白馬金銀鞍勒自天而降又說苑云田子方度西河造翟璜翟璜乘軒車載華蓋金銀之勒駟馬八十乘)
諸王純黑(東觀漢記明德馬皇后時諸王入問起居上望車騎鞍皆純黑無金銀采飾以白太后各)
(賜錢五百萬之案范後漢書云廣平鉅鹿樂成王車騎朴素無金銀飾帝以白太后太后即賜錢各五百萬)
(補)富者金琅(鹽鐵論云古者庶人賤騎繩控革鞮皮薦而已及其後革鞍氂成鐵鑣不飾今富者)
(&KR4287;耳銀鑷&KR0008;黃金琅勒罽繡弇汙垂珥胡鮮補)美其華采(魏文帝瑪瑙勒賦序云瑪瑙玉屬出自西)
(域文理交錯有似馬腦或以繫頸或以飾勒文帝美其華采命陳琳王粲賦之補)煥若羅星(陳琳)
(馬腦勒賦云夫珍物寄中山之崇岡稟金德之靈施含白虎之華章扇朔方之玄氣喜南離之焱陽歙中區之)
(黃采曜東夏之純蒼苞五色之明麗配皎日之流光内照浮景外鮮文繁竒章異采灼爍其間爾乃籍彼朱罽)
(華勒用成駢居列跱煥若羅星補)
鑣五十六
龍馬揚鑣(黃伯仁龍馬頌云揚鸞鑣兮揮紅沫之幡飄)駮馬銜鑣(董子曉乘輿駮馬賦)
(云驅觀若斯氣勢雲披銜金鑣著玉羈)象鑣(後漢書云禮制大亂兵革並作上下無法諸侯陪臣山楶)
(藻梲降及戰國奢僭益熾削滅禮籍蓋惡有害巳之語競修竒麗之服飾以輿馬文罽玉纓象鑣金鞌以相夸)
(上爭錐刀之利殺人若刈草補)鐵鑣(鹽鐵論見前勒篇)
羈五十七(缺今補)
馬絡(說文云羈馬絡頭也)馬紲(杜預注左傳云羈馬紲也也案左傳云晉公子重耳之及難秦伯)
(納之及河子犯以璧授公子曰臣負羈紲從君巡于天下臣之罪甚多矣請由此亡)飾以金羈(傅玄)
(良馬賦云飾以金羈申以玉纓結以輕軒節以和鈴)馬飾金羈(曹植遊俠篇云白馬飾金羈連翩西)
(北馳借問誰家子幽并遊俠兒)路失羈靽(吳時外國傳云加營國王好馬月支賈人常以舶載馬到)
(加營國國王悉為售之若于路失羈靽但將頭皮示王王亦售其半價)騎斷羈勒(世語云愍懷太)
(子好卑雞小馬小牛置田舍令左右騎斷羈勒令墜馬)金羈(傅玄良馬賦云金羈在首發以明珂鏤鞍)
(采䩸織防含華)玉羈(古今樂錄云襄陽銅鞮歌曰龍馬紫金鞍翠毛白玉羈照曜雙岩下知是襄陽兒)
孰負羈靮(韓詩外傳云昔衞獻公走反國及郊將班邑干從者而後入太史柳莊曰如皆守社稷則)
(孰負羈靮而從如皆從亡則孰守社稷君反國而復為私也無乃不可乎)剪落羈靮(摯虞逸驥詩云)
(逸驥無鑣轡騰陸從長川剪落就羈靮飛軒躡雲煙)銜羈之馬(杜夷曰銜羈之馬伏櫪之駒莫不思)
(平原曠澤翹尾而馳)羈絏之僕(左傳云初晉侯之豎頭須守藏者也其出也竊藏以逃盡用以求納)
(之及入求見公辭焉以沐謂僕人曰沐則心覆心覆則圖反宜吾不得見也居者為社稷之守行者為羈絏之)
(僕其亦可也何必罪居者國君而讐匹夫懼者甚衆矣僕人以告公遽見之案豎左右小吏頭須一曰里鳬)
(須心主謀畫既覆則所謀者亦反)
鞍五十八
青蓋金鞍(張華詩云青蓋覆金鞍)白馬銀鞍(見前勒篇)琉璃鞍(西京雜記見前)
(勒篇)高橋(魏百官名云紫菆題頭高橋鞍一具)純黑(東觀漢記見前勒篇)刀斫馬鞍(吳錄)
(云孫權駐軍宣城有賊數千人卒至權始得上馬而賊鋒忽已交左右賊以刀斫中馬鞍得衆將擁衞而脱)
手舉馬鞍(魏志云許禇從討韓遂馬超于潼關太祖將北渡臨濟河先渡兵獨與禇及虎士百餘人)
(留南岸斷後超將步騎萬餘人來奔太祖軍矢下如雨禇白太祖賊來多今兵渡已盡宜去濟船船重欲没禇)
(斬攀船者左手舉馬鞍蔽太祖船工為流矢所中死禇右手並泝船僅乃得渡)誤取它鞍罪當
死(漢書云許廣漢昌邑人時為漢昌邑王郎中從武帝上甘泉誤取它郎鞍以被馬發覺罪當死有詔下蠶)
(室)鼠齧馬鞍懼必死(魏志云太祖馬鞍在庫而為鼠所齧吏懼必死鄧哀王冲以刀穿單)
(衣若鼠齧者謬有愁色太祖問之冲曰俗以鼠齧衣者其主不祥太祖曰此妄言耳無所苦也俄而庫吏以齧)
(鞍聞太祖笑曰兒衣在側尚齧况鞍縣在柱乎一無所問)
鄣泥五十九
罽繡弇汙(見前勒篇)萬歲鄣泥(魏百官名云黃地金縷織成萬歲鄣泥一具)豹皮
鄣泥(晉書云韓友廬江舒人舒縣廷掾王睦病卒死已復魄友為筮之令以丹畫版作日月置牀頭又以)
(豹皮馬鄣泥卧上立愈)連錢鄣泥(晉書云王濟善解馬性嘗乘一馬著連乾鄣泥前有水終不肯)
(渡王濟云此必是惜鄣泥使人解去馬即渡水故杜預謂濟有馬癖案時洛京地甚貴濟買地為馬埒編錢)
(滿之時人謂為金溝補)
珂六十
明珂(傳玄馳射賦云明珂景服華珥朱鮮)玉珂(張華輕薄篇云文軒樹羽蓋乘馬佩玉珂)鏤金
華(西京雜記云武帝時長安始盛飾鞍馬競加雕鏤或一馬之飾直百金皆以南海白蜃為珂紫金為華補)
耀珊瑚(傳玄樂府豫章行云輕裘綴孔翠明珂耀珊瑚)
鞭六十一
施象牙(張華輕薄篇云横簪刻玳瑁長鞭施象牙)飾珊瑚(涼州記云咸寧二年發張駿冢得鞭)
(乃飾以珊瑚者)飾箠獻吳(吳會分地記云六山者勾踐于此山鑄銅銅不鑠則埋之上生馬箠勾踐)
(遣使者移于南社種之飾為馬箠獻于吳)書鞭為賦(魏文帝臨渦賦云余從上乘馬過渦水徜徉高)
(樹之下駐馬書鞭為臨渦賦)以鞭拄地(異苑云昔有人乘馬山行遥望二老翁相對摴蒲遂造焉)
(以策拄地而觀之自謂俄頃視其馬鞭摧然已爛顧其馬骸骨枮朽矣)以鞭藏刃(江表傳云費禕)
(為大將軍恣性汎愛信任太過張嶷書戒之曰昔岑彭率師來歙杖節咸見害于刺客今明將軍位尊權重宜)
(鑒前事少以為警後禕持節行酒醉魏降人郭修以鞭藏小刃刺禕禕至數日而薨補)執鞭(左傳云晉)
(公子重耳對楚子曰左執鞭弭右屬櫜鞬以與君周旋續補)投策(公羊傳云陽虎將殺季孫于蒲圃陽)
(虎之出也使臨南御之陽越者陽虎之從弟也為右諸陽之從者車數十乘至于孟衢臨南投策而墜之陽越)
(下取策臨南駷馬而由乎孟氏陽虎從而射之矢著于莊門然而甲起于琴如弑不成却反舍于郊皆說然息)
(續補)晉金馬鞭(世說云王敦在姑熟晉明帝出看敦覺追帝帝以金馬鞭與客姥追者問姥姥云去)
(已久矣續補案晉書王敦將舉兵内向帝密知之乃乘巴滇駿馬微行至于湖隂察敦營壘而出有軍士疑帝)
(非常人又敦正晝寢夢日環其城驚起曰此必黃鬚鮮卑奴來也帝母荀氏燕代人帝狀類外氏鬚黃敦故謂)
(帝云于是使五騎物色追帝帝亦馳去馬有遣糞輒以水灌之見逆旅賣食嫗以七寶鞭與之曰後有騎來可)
(以此示也俄而追者至問嫗嫗曰去已遠矣因以鞭示之五騎傳玩稽留遂久又見馬糞冷以為信遠而止不)
(追帝僅而獲免附)越銅馬箠(吳會分地記見上)齊刑(孔叢子云刑以齊民譬之以御則鞭)
(策也續補)占夢(夢書云占夢得鞭策欲有使也續補)
北堂書鈔卷一百二十六
