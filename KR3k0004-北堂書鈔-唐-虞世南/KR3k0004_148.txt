北堂書鈔卷一百四十八
唐虞世南撰
明陳禹謨補註
酒食部
酒六十
天有酒旗之星地列酒泉之郡(張璠漢紀云孔融天性氣爽頗推平生之意狎)
(侮太祖太祖制酒禁而融書啁之曰天有酒旗之星地列酒泉之郡人有旨酒之德故堯不飲千鍾無以成其)
(聖且桀紂以色亡國今令不禁婚姻也太祖外雖寬容而内不能平御史大夫郗慮知旨以法免融官歲餘拜)
(大中大夫雖居家失勢而賓客日滿其門愛才樂酒常歎曰坐上客常滿尊中酒不空吾無憂矣補)仰酒
旗之景曜(曹植酒賦云嘉儀氏之造思亮兹美之獨珍仰酒旗之景曜協嘉號于天辰穆生失禮而)
(辭楚侯嬴感爵而輕身其味有宜城醪醴蒼梧縹清補)推酒泉之嘉名(傳玄酒賦)空桑
穢飲酒之始也(酒經云空桑穢飲醖以稷麥以成醇醪酒之始也)九投百品酒
之終也(酒經云烏梅女䴷甜醹九投澄清百品酒之終也)少康作酒(世本云少康作&KR1045;酒)
儀狄作酒(戰國策曰儀狄作酒而進于禹禹飲而甘之曰後世必有以酒亡其國者遂疏儀狄而絶)
(旨酒補)辨三酒之物(周禮云酒正辨三酒之物一曰事酒二曰昔酒三曰清酒)辨五齊
之名(周禮曰酒正辨五齊之名一曰泛齊二曰醴齊三曰盎齊四曰緹齊五曰沉齊)四酎(楚辭云四)
(酎并熟不歰嗌只清馨凍飲不歠役只吳醴白蘖和楚瀝只)三重(說文云酴酒母也醴酒一宿熟也醪)
(汁滓酒也酎三重之酒也醨薄酒也醑首酒也補)九醖(張衡南都賦云酒則九醖十旬兼清醪敷徑寸)
(浮蟻若䓑其甘不爽醉而不酲)十旬(見上)香旗九醴淵清十旬(成公綏七唱云秦無)
(清醴先和宜醇香旗九醖淵澄十旬)辯其五齊節其三事(王粲酒賦云帝女儀狄旨酒是)
(獻苾芬享祀人神式宴辨其五齊節其三事醍沉盎泛清濁各異補)或三釀而速成九醖
而後成(傅玄酒序)春醖夏成(曹植酒賦云或秋藏冬發或春醖夏成或雲沸潮涌或素蟻浮)
(萍補)春醖九醖冬清十旬(張華上已篇云春醖踰九醖冬清過十旬)秋藏冬發
(曹植酒賦見上)化則變氣而成(曹植七啓云乃有春清縹酒康狄所營應化則變感氣則成彈)
(徵則苦發扣宫則甘生于是盛以翠樽酌以雕觴浮蟻鼎沸酷烈馨香可以和神可以娛腸補)鬱積生
味蓄氣(江統酒誥云酒之所興肇自上皇或云儀狄一曰杜康鬱積生味久蓄氣芳補)雲沸淵
停(傅玄七謨云於是乃有蒼梧之九醖中山之清醇金漿玉醴雲沸淵停甘芬潜結逸味横生補)雲沸
淵涌(袁山松酒賦秋醪春醴釀酪成湩浮藻吐秀雲沸淵涌補)苞苦含辛(傅選七誨云白醴九)
(成玄醖清醇泛華浮蟻苞苦含辛)逸味横生(傅玄七謨見上)甘芬潜結(七謨見上)瀾
徹神清(風土記云酒則星陳郡列春醖夏成珠連波泛瀾徹神清補)淵凝冰潔(嵇康酒賦)
(云重酎至清淵凝冰潔滋液兼備芬芳澂澈)浮蟻若萍(張華輕薄篇)浮蟻競升(袁山)
(松酒賦云素醪玉潤清酤淵澄纖羅輕布浮蟻競升泛芳樽以琥珀馨桂發而蘭興補)素蟻跳波
(張華輕薄篇)素蟻連珠(吳氏七矜云秋醖夏發素蟻連珠)浮蟻萍連醪華鱗
設(嵇含酒賦)甜苦無常五味相并(杜預酒論云重醖醇醴沃土泉清甜苦無常五味相)
(并)味蜜甜而膽苦(傅玄酒賦云至若中山之醇醑蒼梧之醽醁云云)馨桂發而
蘭興(袁山松酒賦見上)彈徵則苦發扣宫則甘生(曹植七啓見上)厚易
薄(淮南子云楚會諸侯魯趙皆獻酒于楚王主酒吏求酒于趙趙不與吏怒乃以趙厚酒易魯薄者奏之楚)
(王以趙酒薄遂圍邯鄲補)濁更清(幽明錄云東萊人作酒多醇濁而更清)味醇醲(神仙傳云)
(王方平至蔡經家謂經家人曰吾欲賜汝輩美酒此酒方出天厨其味醇醲非俗人所宜飲飲之或能爛腸今)
(當以水和之汝輩勿怪也乃以斗水合升酒攪之以賜經家人人飲一升許皆醉補)味淳美(古今注曰)
(烏孫國有青田核得水則有酒味甚淳美如好酒飲盡隨更注水隨盡隨成不可久久則苦不可飲名曰青田)
(酒補)美如肉清如鏡(神異經云西北荒中有王饋之酒酒泉注焉廣一丈長深三丈酒美如肉)
(澄清如鏡上有玉尊玉籩取一尊一尊復生焉與天地同休無乾時石邊有脯焉味如獐鹿脯飲此酒人不死)
(長生補)甘如乳清如華(樂府歌曰春酒甘如乳秋醴清如華)三酒既醇五
齊惟醹(徐幹齊都賦厚案說文云醹音乳酒也補)清酤如濟濁醪如河(左思)
(魏都賦云清酤如濟濁醪如河凍醴流澌温酎躍波豐肴衍衍行庖皤皤愔愔醧讌酣湑無譁補)素醪
玉潤清酤淵澄(袁山松酒賦見前)清濁各異(王粲酒賦見前)賢愚同好
(張載酃酒賦擬酒旗于玄象造甘醴以頥神雖賢愚之同好似大化之齊均補)聖人(魏志云徐邈為尚書)
(郎時科禁酒而邈私飲至于沉醉校事趙達問以曹事邈曰中聖人達白之太祖太祖甚怒渡遼將軍鮮于輔)
(進曰平日醉客以清者為聖人以濁者為賢人邈性修慎偶醉言耳由是得罪後文帝幸許昌見邈問曰頗復)
(中聖人不邈對曰昔子反斃于穀陽御叔罰于飲酒臣嗜同二子不能自懲時復中之然宿瘤以醜見傳而臣)
(以醉見識帝大笑顧左右曰名不虛立補)賢人(見上)從事(世說云桓温有主簿善别酒有輒令先嘗)
(好者謂之青州從事惡者謂平原督郵青州有齊郡言至臍平原有鬲縣言至膈上補)督郵(見上)名
酎出於咸陽甘醪貢於宜城(傅玄七模)王屋瓊蘇(南岳夫人傳云夫人)
(在王屋山王子喬等降夫人設瓊蘇綠酒)圓丘玄碧(列仙傳云安期先生與神女會圓丘酣玄碧之)
(香酒)蒼梧竹葉(張華輕薄篇見前)大宛蒲陶(漢書西域傳云大宛國以蒲陶為酒)桂
陽淥溪(荆州記云桂陽郡東界山下有淥溪源官常取此水為酒)湘東酃水(異錄云湘東酃)
(縣有酃水土人以水為酒)長安九釀(袁子正論云長安九釀中山清酤)宜城九醖(張華)
(輕薄篇見前)湘隂酎(陸機七羡云湘隂有酎其色澄清秋醪春醖酒惟九成)若下酒(吳地)
(記云長安故屬烏程太康十年分為五縣若下出美酒)長安醇(夏仲御别傳云爰有天水玄酎長安)
(清醇雜以東酃碧素苾馨客望杯而乾咽杯觸口而已傾補)巴鄉清(荆州記云永安宫西有巴鄉村)
(善釀酒)蘭英酒(枚乘七發云蘭英酒酌以滌口)瑶瓊酒(漢武内傳云西王母降帝設瑶瓊酒)
玉饋酒(神異經云西北方有玉饋之酒)金漿醪(西京雜記云梁人名酒曰金漿醪案今本不)
(載鄒陽為酒賦其詞曰清者為酒濁者為醴清者聖明濁者頑騃皆麴湒邱之麥釀野田之米倉風莫預方金)
(未啓嗟同物而異味嘆殊才而共侍流光醳醳甘滋泥泥醪釀既成綠瓷既啓且筐且漉載□載齊庶民以為)
(歡君子以為禮其品類則沙洛淥酃程鄉若下高公之清開中白薄青渚縈停凝醳醇酎千日一醒補)千
歲酒(抱朴子云黃帝酒泉法以麴米和藥成丹一斗酒内一升水藏之千歲其味常好)千日酒
(博物志云劉玄石曾于中山酒家沽酒酒家與千日酒飲之至家大醉其家不知以為死葬之後酒家計及千)
(日往視之云已葬于是開棺始醒俗云玄石飲酒一醉千日補案搜神記云狄希中山人也能造千日酒飲之)
(千日醉時有州人姓劉名玄石好飲酒往求之希曰我酒發來未定不敢飲君石曰縱未熟且與一杯得否希)
(聞此語不免飲之復索曰美哉可更與之希曰且歸别日當來只此一杯可眠千日也石别似有怍色至家醉)
(死家人不之疑哭而葬之經三年希曰玄石必應酒醒宜往問之既往石家詰曰石在否家人皆怪之曰玄石)
(亡來服已闋矣希驚曰酒之美矣而致醉眠千日計日今合醒矣乃命家人鑿塚破棺看之塚上汗氣徹天遂)
(命發塚方見開目張口引聲而言曰快哉醉我也因問希曰爾作何物也令我一杯大醉今日方醒日高幾許)
(墓上人皆笑之被石酒氣衝入鼻中亦各醉卧三月附)雞鳴酒(食經云夏雞鳴酒法秣米二升作糜)
(麯三升以水五升攪之今日作明日鷄鳴時熟)坐客酒(食經云坐客酒者平旦釀食時熟坐客時待酒)
(熟故以為名)胡椒酒(博物志云胡椒酒古人于歲朝飲之)皂莢酒(神仙傳云葛仙翁斬皂莢)
(樹為杯用以盛酒酒味益妙)燭草酒(神仙服食經云採南燭草煮其汁為酒碧暎五色服之通神)
文草酒(楊孚異物志云文草作酒其味甚美土人以金買草不言貴也)頓遜樹(扶桑記云頓遜)
(國有樹以石榴取其花汁貯盆内數日成好酒極美能醉人)青田核(古今注見前)天酒(神異)
(經云西北海外有人長三千里兩脚中間相去千里腹圍一千六百里俱日飲天酒五斗張華注曰天酒甘露)
(也不食五穀魚肉唯飲酒好游山海間不犯百姓不干萬物與天地同生名無路之人一名仁一名信一名神)
(補)仙酒(世語云白子高少好隱淪之術嘗為美酒給道客一旦有四仙人賫藥集其舍求酒子高知非)
(凡乃欲取他藥雜之仙人云吾亦有仙藥于是賓主各出其藥仙人謂子高曰卿藥陳久可服吾藥子高服之)
(因隨仙人飛去子高仙酒至今稱之)玉酒(十洲記云瀛洲有玉膏如酒味名曰玉酒飲數升令人長生)
玉醪(抱朴子云麟鳳洲以玉泉為醪醴)桂酒(楚辭云蕙肴烝兮蘭籍奠桂酒兮椒漿)椒酒
(邊讓章華臺賦云蘭肴山積椒酒淵流)玄醴(潘安仁金谷詩云玄醴染朱顔但數桮行遲)白醝
(孫詵三公山賦云九醖白醝)醥清(左思蜀都賦云觴以醥清鮮以紫鱗)素醪(袁山松酒賦見前)
吳醖楚瀝(楚辭云四酎并熟陳飲不歠爰發清馨吳醖楚瀝)玄酒白醴(張衡七辨云玄)
(酒白醴蒲萄竹葉)凍縹玄酎(王粲七釋云凍醥玄酎醴白腐清)凍醴温酎(左思魏都)
(賦見前)與天同生(神異經見上)千歲常好(抱朴子見前)過之咽唾(魏文)
(帝詔朝臣云蒲萄釀以為酒道之流涎咽唾况親飲之)觸口已傾(夏仲御别傳見前)彌日
乃醒(博物志云西域有蒲萄酒積年不敗彼俗傳云可至十年飲之彌日乃醒)千日方醒(志怪)
(云齊人田無已釀千日酒過飲一斗醉卧千日方醒)得酒乃解(東方朔别傳云武帝幸甘泉長平阪)
(道中有蟲赤如肝頭目口齒悉具人莫知也時朔在屬車中令往視焉朔曰此為怪氣必秦獄處也上使按地)
(圖果秦獄地朔曰夫積憂者得酒而解乃取蟲置酒中立消後屬車上盛酒為此故也補)以洽百禮
(詩載芟篇云為酒為醴烝畀祖妣以冾百禮有飶其香邦家之光有椒其馨胡考之寧)以介眉壽
(詩七月篇云為此春酒以介眉壽)以祈黃耉(詩行葦篇云曾孫惟主酒醴維醹酌以大斗以祈黃)
(耉)以温妻子(應璩詩曰酌彼春酒上得供養親老下得温飽妻子)百藥之長嘉會
之好(漢王莽詔曰酒者百藥云云)歆禱靈祗辨定賓主(劉惔酒箴云爰建上業曰)
(康曰狄作酒于社獻之明辟仰郊昊天俯祭后土歆禱靈祗辨定賓主啐酒成禮則彛倫攸叙此酒之用也補)
策勲飲至降神合人(抱朴子云一瓶之醪傾而三軍之衆悅解毒之觴行而盗馬之屬感)
(消憂成禮策勲飲至降神合人非此莫以也)策身扶老(春秋說題辭云酒之言乳也所以策身扶)
(老)通氣合好(晏子云景公飲酒醒三日而後發晏子見曰君病酒乎公曰然晏子曰古之飲酒也)
(足以通氣合好而已故男不羣樂以妨事女不羣樂以妨功男女羣樂者周觴五獻過之者誅君身服之故外)
(無怨治内無亂行今一日飲酒而三日寢之國治怨乎外左右亂乎内以刑罰自防者勸乎為非以賞譽自勸)
(者惰乎為善上離德行民輕賞罰失所以為國矣願君節之也補)適體頥性(焦贑易林云酒為歡)
(伯除憂來樂適體頥性補)除憂來樂(見上)宣百體之關蕩六府之務(袁山)
(松酒賦云一歠宣百體之關一飲蕩六府之務)可以和神可以娛腸(曹植七啓見前)和
睚眥之宿憾(曹植酒賦云和睚眥之宿憾雖怨讐其必親)分景福於眉壽(陸機)
(七徵)可以流湎千日可使三軍告捷(張協七命云荆南烏程豫北竹葉浮)
(蟻星沸飛華䓑接玄石嘗其味儀氏進其法傾罍一朝可以流湎千日單醪投川可使三軍告捷補)飲之
不竭(神仙傳云壺公詣費長房於樓上曰我有少酒相就飲之酒在樓下長房使人取之不能舉盎至數)
(十人莫能得上乃白公公乃下以一指提上與房共飲之酒器如拳許大飲之至暮不竭補)飲之不
饑(異苑云東陽徐公居在長山下常登嶺見二人坐於山崖對飲公索之二人乃與一小杯公飲之遂醉後)
(常不食亦不飢補)飲之長生(十洲記見前)飲之不死(湘州記云居山左右有美酒數)
(斛人飲之即不死)殷尚醴(禮記云殷尚醴周尚酒孔䟽云殷人稍文故用醴周人轉文故用酒此皆)
(其時之用耳補)周尚酒(見上)酒旗以侑神(春秋元命苞云酒旗主上尊酒所以侑神也)
美酒以給客(世語見前)酒斗至千(典論云孝靈帝末朝政墮廢羣官百司並湎于酒貴)
(戚尤甚斗酒千錢)酒斗十千(曹植詩云歸來宴平樂美酒斗十千)有酒如淮(左傳云晉)
(侯以齊侯晏中行穆子相投壺晉侯先穆子曰有酒如淮有肉如坻寡君中此為諸侯師中之齊侯舉矢曰有)
(酒如澠有肉如陵寡人中此與君代興亦中之補)有酒如澠(見上)有酒如浩川(應璩)
(新詩云有酒如浩川有肴如積岑)有酒流如川(同上)甌醴成川渠(傅玄酒賦云飲)
(者桮無算甌醴成川渠)置酒若淮泗(左思吳都賦云置酒若淮泗積肴若山邱飛輕軒而酌綠)
(醽方雙轡而賦珍羞飲烽起釂鼓震士遺倦衆懷忻補)屬車盛酒(東方朔别傳見前)抱甕
釀酒(語林云羊琇冬月令人抱甕釀酒)銅龍吐酒(西征記云太極殿前有銅龍長二丈銅樽)
(容四十斛正旦大會羣臣龍從腹内受酒口吐之於尊内)盛以翠樽酌以雕觴(曹植七啓)
(見前)供禮酒(周禮云酒人共賓客之禮酒飲酒而奉之)置法酒(史記云漢七年長樂宫成羣臣)
(皆朝十月復置法酒諸臣侍坐殿上皆伏以尊卑次第上壽觴九行謁者言罷酒御史執法舉不如儀者輒引)
(去竟朝置酒無敢失禮者高帝乃曰吾乃今日知為皇帝之貴也補)酌醪酤(左思蜀都賦云張奕幕會)
(平原酌醪酤割芳鮮)酌綠醽(左思吳都賦見前)致殷勤(曹植樂府歌云市肉取肥酤酒取醇)
(交觴接桮以致殷勤)相娛樂(古詩云青青陵上柏磊磊澗中石人生天地間忽如遠行客斗酒相娛樂)
(聊厚不為薄驅車策駑馬游戲宛與洛補)所以致尊讓(鄉飲酒云鄉飲酒之義主人拜迎賓于庠)
(門之外入三揖而後至階三讓而後升所以致尊讓也補)所以致潔敬(又云盥洗揚觶所以致㓗)
(也拜至拜洗拜受拜送拜既所以致敬也補)思為之死(黃石公記曰昔良將用兵有饋一簞醪者)
(使投之于河令將士逆流飲之夫一簞醪不能味一河水三軍思為之死非滋味及之也補)非以為
禍(禮記云夫豢豕為酒非以為禍也而獄訟益繁則酒之流生禍也)朝不廢朝暮不廢
夕(禮記云飲酒之節朝不廢朝暮不廢夕)終日飲酒而不得醉(禮記云先王因為酒)
(禮一獻之禮賓主百拜終日飲酒而不得醉焉此先王之所以備酒禍也補)竟朝置酒無敢
失禮(史記見前)君子有酒旨且多(詩魚麗篇云魚麗于&KR0034;鱨鯊君子有酒旨且多補)
酒自引人入勝地(郭子云三日不飲酒覺形神不復和親酒自引人入勝地耳)雖曰
賢聖亦咸斯嘗(江統酒誥)通人識士累於此物(祖台之與王荆州書)人
之齊聖飲酒温克(詩小宛云人之齊聖飲酒温克彼昏不知壹醉日富)羣庶崇飲
日富月奢(王粲酒賦)千鍾百觚堯舜之飲也唯酒無量仲
尼之能也(抱朴子云蓋聞千鍾百觚堯舜之飲也惟酒無量仲尼之能也姬旦酒殽不徹故能制禮)
(作樂漢高婆娑巨醉故能斬蛇鞠旅補)唐堯千鍾周文百觚(傅玄酒賦)孔子百
觚子路百榼(孔叢子云平原君與于高飲強子高曰昔有遺諺堯舜千鍾孔子百觚子路嗑嗑尚)
(飲百榼古之聖賢無不能飲也吾子何辭焉子高曰以予所聞聖賢以道德兼人未聞以飲食也平原君曰即)
(如先生所言則此言何生子高曰生于嗜酒者蓋其勸厲之辭非實然也平原君欣然曰吾不戲子無以聞此)
(雅言也補)穆生以醴而辭楚侯嬴感爵而輕身穆公酣而興
霸漢祖醉而蛇分(並曹植酒賦)引滿一斛斷獄益明(抱朴子云于公)
(引滿一斛而斷獄益明管輅傾仰三斗而清辯綺粲)飲三百杯容儀温偉(鄭玄别傳云袁)
(紹遣使邀玄大會賓客玄最後至紹必欲玄醉時會者三百人酣酒之後人人進爵玄飲至三百杯秀眉明目)
(容儀温偉補)數石不亂(漢書云于定國飲酒至數石不亂治獄益精明)八斗便止(晉中)
(興書山濤飲酒至八斗方醉帝欲試之乃以八斗飲濤密益其酒濤至本量而止)縱酒(鄧粲晉紀曰劉)
(伶縱酒放蕩或脱衣裸形在屋中人見譏之伶曰吾以天地為宅舍以屋宇為㡓衣諸君自不當入我㡓中又)
(何惡乎補)好酒(世說云孔屖好飲酒王丞相語云卿何為恒飲酒不見酒家覆瓿布日月糜爛羣曰不爾)
(不見糟肉乃更堪久羣常書于親舊今年田得七百斛秫米不了麯蘖事補)酒川(應璩新詩見前)酒
壺(吳志云鄭泉臨卒時語同輩曰必葬我陶家之側庶百歲之後化而成土幸見取為酒壺實獲我心矣補)
清酒百壺(詩韓奕篇云韓侯出祖出宿于屠顯父餞之清酒百壺)聚酒千鍾(禦寇子云)
(子産相鄭有兄曰公孫朝朝好酒朝之室也聚酒千鍾積麴成封望門百步糟漿之氣逆於人鼻方其荒于酒)
(也不知世道之安危人理之悔吝室内之有無九族之親疎存亡之哀樂也雖水火兵刃交于前弗知也補)
窟室夜飲(左傳云鄭伯有嗜酒為窟室而夜飲酒擊鐘焉朝至未巳朝者曰公焉在其人曰吾公在)
(壑谷皆自朝布路而罷補)閉戶共飲(晉中興書云胡母輔之等共飲酒散髮裸䄇閉戶不接外客)
飲清含醇(王升之續劉伯倫酒德頌云有酒則飲清含醇無酒則餔糟吮醨)餔糟吮醨
(見上)拍浮酒船(晉書畢卓為吏部郎常謂人曰得酒滿數百斛船四時甘味置兩頭右手持酒杯左)
(手持蟹螯拍浮酒船中便足了一生矣)覆沒飲之(吳志云鄭泉性嗜酒常曰願得美酒滿五百斛)
(船覆沒飲之)梁王請魯君為舉觴(戰國策云梁王魏嬰觴諸侯于范臺酒酣請魯君舉)
(觴魯君興避席擇言曰昔者帝女令儀狄作酒而美進之禹禹飲而甘之遂疏儀狄絶旨酒曰後世必有以酒)
(亡其國者補)高后以劉章為酒吏(漢書朱虛侯劉章年二十有氣力高后攝政諸吕擅)
(恣章私忿之嘗入侍宴飲章為酒吏自請曰臣將種也請得軍法行酒有詔可酒酣章進歌儛已而復曰請為)
(太后耕田歌太后笑曰顧汝父知田耳若生而為王者子安知田乎曰臣知之深耕廣種立苗欲䟽非其種者)
(鉏而去之太后默然頃之諸吕有亡酒者草拔劍追斬之而還報曰有亡酒一人臣謹按軍法斬之高后左右)
(大驚業許之矣無以罪也自是諸吕畏憚雖大臣亦皆依之補)諸阮共集不用常桮(世語)
(云諸阮皆能飲酒常與宗人共集不復用常桮以大&KR1805;盛酒圍坐相向大酌補)孫皓饗宴七升
為限(吳志孫皓每饗宴無不竟日後以七升為限)公榮終日共醉(世說云劉公榮與人)
(飲酒雜穢非類人或譏之答曰勝公榮者不可不與飲不如公榮者亦不可不與飲是公榮輩者又不可不與)
(飲故終日共飲而醉補)孔融罇酒不空(張璠漢記孔融見前)阮公醉眠婦側
(世說云阮公鄰家婦有美色當壚酤酒阮與王安豐常從婦飲酒阮醉便眠其婦側夫始殊疑之伺察終無他)
(意補)伯仁舊對共飲(晉書云周顗在中朝時能飲酒一石及過江雖日醉每稱無對偶有舊對)
(從北來顗遇之乃欣然出酒二石共飲各大醉及顗醒使視客已腐脅而死補)阮籍求為校尉
(世說云阮籍聞步兵厨中有貯酒數百斛籍乃求為步兵校尉補)鄭泉幸為酒壺(吳志見前)
張翰江東步兵(世說云張季鷹縱任不拘時人號為江東步兵或謂之曰卿乃可縱適一時獨)
(不為身后名耶答曰使我有身后名不如即時一杯酒)孔羣酒家瓿布(世說見前)漢祖
貫飲(漢書高祖好酒及色嘗從王媪武負貫酒時飲醉卧武負王嫗見其上嘗有怪高祖每酤留飲酒讐)
(數倍及見怪歲竟此兩家常折劵棄責補)潘璋賖酤(吳志云潘璋性薄蕩嗜酒居貧好賖酤債家至)
(門輒言後豪富相還)執榼承飲(左傳云晉楚戰于鄢陵晉使行人執榼承飲造于子重曰寡君乏使)
(鍼御持矛是以不得犒從者使某攝飲子重曰夫子嘗與吾言于楚必是故也不亦識乎受而飲之免使者而)
(復鼓補)賜荈當酒(吳志云韋曜素飲酒不過二升初見禮異時常為裁減或密賜茶荈以當酒)
(案荈音外晚取茶葉老者即茗也補)蒲萄善醉(魏文帝云蒲萄釀以為酒甘於麴米善醉)酒藤
消酲(崔豹古今草木注云酒桮藤出西域大如臂葉似葛實如梧實香美可酌能消宿酲)二人對
飲(異苑見前)三鬼酣醉(幽明錄云漢建武元年東莱人姓也家常作酒一日見三竒客共持麴飯)
(至索其酒飲飲竟而去傾有人來云見三鬼酣醉於林中)載酒從學(漢書揚雄家貧嗜酒人希至其)
(門時有好事者載酒從學)酌醴游談(蔡邕與袁公書云朝夕游談從學宴飲酌清醴㸋乾魚欣欣焉)
(樂在其間矣)投之於河將士同味(黃石公記見前)流之於江與民同
之(吕氏春秋云勾踐欲深得民心肥甘弗敢自御有酒流之於江與民同之)齊國失火噀酒
厭之(汝南先賢傳云郭憲從駕南郊憲含酒東北三噀執法奏不敬詔問何故憲對曰齊國失火噀酒厭)
(之後知齊國果失火燒數千家案噀音巽含水噴也補)臨武失火以酒救之(桂陽列仙)
(傳云平常生者不知何所人也常于客會飲生持杯不飲因以酒噀庭下或問之曰臨武失火故以此酒救之)
(補)成都失火因酒滅之(神仙傳云欒巴為尚書正朝大會巴獨後到又飲酒西南噀之)
(有司奏巴不敬有詔問巴巴頓首謝曰臣本縣成都市失火故因酒為雨以滅火臣不敢不敬詔即以驛書問)
(成都成都答言正旦大失火食時有雨從北來火乃息雨皆酒臭後忽一旦大風天霧晦暝對坐皆不相見失)
(巴所在尋問之云其日還成都與親故別續補)酒薄而邯鄲圍(淮南子見前)酒遺而
凉州拜(燉煌張氏傳云扶風孟化以蒲萄酒一斗遺張讓即拜凉州刺史)儀狄變味(世本)
(云儀狄始作酒醪變五味補)禹絶旨酒(戰國策見上)文王不腆於酒(酒誥云我)
(西土棐徂邦君御事小子尚克用文王教不腆于酒故我至于今克受殷之命)元帝進觴覆之
(晉中興書云元帝性嗜酒王導深以為誡帝常賜導酒導舉賜觴躬引覆之)屠蒯酌以飲工
(左傳云晉侯飲酒樂膳宰屠蒯趨入請佐公使尊許之而遂酌以飲工曰女為君耳將司聦也辰在子夘謂之)
(疾日君徹晏樂學人舍業為疾故也君之卿佐是謂股肱股肱或虧何痛如之女弗聞而樂是不聰也補)管
仲飲而棄半(管子云齊桓公飲管仲酒仲棄其半曰臣聞酒入舌出舌出言失言失身棄臣以為)
(棄身不如棄酒補)喪德罔非酒(酒誥云天降威我民用大亂喪德亦罔非酒惟行越小大邦用)
(喪亦罔非酒惟辜)喪邦罔非酒(見上)墮政(典論見上)荒性(秦子云今人知涉川必溺)
(而忘酒醴之荒性)亡國(戰國策見上)棄身(管子見上)釀者有刑(蜀志云先主以天旱)
(禁酒釀者有刑吏於人家索得釀具論者欲令與作酒者同罰簡雍與先主游觀見一男女行道雍謂先主曰)
(彼人欲行淫何以不縳先主曰卿何以知之雍對曰彼有其具欲釀者同先主大笑而原欲釀者補)釀者
罰金(晉書云凡民私釀私酤其有婚姻及疾病者聽之餘有犯罰金八兩)酒賦(揚雄酒賦云鴟夷滑)
(稽腹大如壺盡日盛酒人藉酤常為國器記于屬車出入兩宫經營公家由是言之酒何過乎補)酒頌
(劉伶酒德頌云捧甖承糟御桮漱醪無思無慮其樂陶陶)酒讚(戴逵酒讚云醇醪之興與理不乖古人既)
(陶至樂乃開有客乘之隗若山頽自絶羣動耳隔迅雷萬異既冥惟無有懷補)酒誡(庾闡斷酒誡云蓋神)
(明智慧人之所以靈也好惡情欲人之所以生也明智運于常性好欲安于自然吾以知窮智之害性任欲之)
(喪真于是椎金罍碎玉碗破兕觥損觚瓚補)酒誨(魏文帝典論云酒以成禮過則復敗而流于沉湎故)
(作酒誨以戒之)酒誥(江統酒誥云有飯不盡委余空桑本出於此不由竒方餘見上)
北堂書鈔卷一百四十八
