北堂書鈔卷一百二十七
唐虞世南撰
明陳禹謨補註
衣冠部一
冠一冕二
弁三幘四
纓五簪六
貂七巾八
帽九
冠一
冠&KR0008;持髮(白虎通云所以有冠者&KR0008;也所以&KR0008;持其髮也人懷五常莫不貴德示成禮有修飾首别)
(成人也補)制冠以飾首(見上)作冠以自表(莊子天下篇云不累于俗不飾于物不苟)
(于人不忮于衆願天下之安寧以活民命人我之養畢足而止以此白心古之道術有在于是者宋鈃尹文聞)
(其風而悦之作為華山之冠以自表補)居高無忘危在上無忘敬(傅玄冠銘云居)
(高無忘危在上無忘敬懼則安敬則正補)縞冠玄武(禮記云縞冠玄武子姓之冠也縞冠素紕既祥)
(之冠也玄冠縞武不齒之服也)玄冠組纓(禮記云玄冠朱組纓天子之冠也緇布冠繢緌諸侯之冠)
(也玄冠丹組纓諸侯之齊冠也玄冠綦組纓士之齊冠也)進賢三梁(蔡邕獨斷云天子冠通天冠諸)
(侯王冠遠遊冠公侯冠進賢冠公王三梁卿大夫尚書二千石博士冠兩梁千石六百石以下至小吏冠一梁)
(天子公卿特進朝侯祀天地明堂皆冠平冕補)小吏一梁(見上)通天金顔(徐爰釋問云通)
(天冠金博山蟬謂之金顔)大冠金璫(董巴輿服志云武冠一名武弁大冠諸武官冠之侍中中常侍)
(加黃金璫附蟬為文貂尾為飾謂之惠文冠)建華(三禮圖云建華冠祠天地五郊八佾舞人之所服也)
却非(續漢書輿服志却非冠似長冠宫殿間僕射冠之)方山(三禮圖云五采方山冠各以其彩名)
(為冠禮廟天子八佾樂五行舞人所服)兩角(晉諸侯贊云劉暾為侍御史修復庫事及軍器白上云郭)
(章豪強輕暾小官上呵暾曰我不能截君角以侍御史著法冠有兩角故上云云)哀公問冠于
孔子(家語云哀公問孔子曰昔舜何冠孔子不對公曰有問于子不對何也對曰舜之為君好生惡殺任)
(賢授能賢君舍是不遵而冠是問是以緩對補)趙王使制(桓子新論云魏牟見趙王王方使冠工制)
(冠於前問治國於牟對曰大王誠能重國若此二尺縰則國治且安王曰社稷至重而比之二尺縰何也牟曰)
(大王制冠不使親近而必求良工者非為其敗縰而冠不成歟)莊王觟冠(淮南子云楚莊王好觟冠)
(楚國傚之注曰觟冠今力士冠胡瓦切補)以竹皮作之(後漢輿服志云長冠一曰齊冠高七寸廣)
(三寸促漆纚為之制如板以竹為裏初高祖微時以竹皮為之謂之劉氏冠補)促漆纚為之(見上)
天子通天冠諸侯冠遠遊(並見上)公卿冠委(蔡邕獨斷云鄉射行禮公)
(卿冠委補)洗馬冠高山(續漢書輿服志云安帝立皇太子令謁高祖廟大夫從冠兩梁進賢洗馬)
(冠高山)執法服獬豸(乂云法冠一曰柱後高五寸以纚為展筩鐵柱卷執法者服之或謂之獬)
(豸冠)獄吏冠惠文(漢書云秦獄法吏冠柱後惠文冠如淳注曰惠蟬也冠細如蟬翅今御史冠是)
(也)舞者冠章華(袁氏要略云大禹樂祀天舞者冠章華)監門披燕尾(後漢輿服)
(志云却非冠制以長冠下促宫殿門吏僕射冠之負赤幡青翅燕尾諸僕射幡皆如是)羽林加鶡
尾(又云羽林左右監皆冠鶡冠按武冠以青絲為緄加䨇鶡尾䜿左右為鶡冠補)術氏冠趙王
服之(三禮圖云術氏冠趙武靈王好服之)雖弊加之於首(六韜云冠雖弊禮加之于首履)
(雖新法踐之于地補)雖弊弗以苴履(賈誼新書云履雖鮮弗以加枕冠雖弊弗以苴履補)
冕二
祭服曰冕(釋名曰祭服曰冕冕猶俛也俛平直貌亦言文也玄上纁下前後垂珠有文飾也補)所
以蔽明(大戴禮云古者冕而前旒所以蔽明也)前後邃延(玉藻云天子玉藻十有二旒前)
(後䆳延龍卷以祭補)前後垂珠(釋名見上)戴冕藻(禮記云戴冕藻十有二旒則天數也鄭注)
(云天之大數不過十二也)則天數(見上)虞皇(禮記云冕有虞曰皇夏曰收商曰&KR1168;王制又云有虞)
(氏皇而祭深衣而養老)夏收(白虎通云禮曰周冕而祭又曰殷&KR1168;夏收而祭此三代宗廟之冠也十一)
(月之時陽氣冕仰黃泉之下萬物被施前冕而後仰故謂之冕謂之詡者十二月之時施氣受化詡張而後得)
(牙故謂之詡謂之收者十三月之時氣收本舉生萬物而達出之故謂之收冕仰不同故前後乖也詡張故萌)
(大時物亦芽萌大也收而達故前葱大者在後時物亦前葱也補)殷&KR1168;(見上)周冕(禮記云周人冕)
(而祭玄衣而養老)祀上帝則裘冕(周禮司服職云王之吉服祀昊天上帝則服大裘而冕祀)
(五帝亦如之享先王則衮冕享先公鄉射則鷩冕祀四望山川則毳冕祭社稷五祀則希冕祭羣小祀則玄冕)
(補注裘羔裘也附)享先王則衮冕(見上注云衮卷龍衣也補)享先公則鷩冕
(見上注云鷩裨衣也補案鷩必滅切又府弊切)祀四望則毳冕(見上注云毳罽衣也補)祭
社稷則希冕(見上注云希讀為絺或作黹字之誤也補)祭羣小則玄冕(見上注云)
(玄者衣無文裳刺黻而已是以謂玄焉凡冕服皆玄衣纁裳補)拔本塞源(左傳曰王使詹桓伯辭于)
(晉曰我於伯父猶衣服之冠冕水木之有本源民人之有謀主伯父若裂冠毀冕拔本塞源專棄謀主雖戎狄)
(其何有余一人補)衮冕執玉(家語子路問於孔子曰有人于此披褐而懷玉如何子曰國無道隱)
(名可也國有道則冠冕而執玉補)
弁三
弁會玉璂(周禮弁師職云王之皮弁會五采玉璂鄭註云會縫中也璂讀如薄借綦之綦綦結也皮)
(弁之縫中每結五采玉十二以為飾謂之綦)皮弁素積(郊特牲云三王共皮弁素積鄭注云所不)
(易于先代)皮弁告朔(家語云諸侯以皮弁告朔于太廟)弁治民(左傳云天王使劉定公勞)
(趙文子于潁館于雒汭劉子曰美哉禹功明德遠矣微禹吾其魚乎吾與子弁冕端委以治民臨諸侯禹之力)
(也子盍亦遠績禹功而大庇民乎對曰老夫罪戾是懼焉能恤遠吾儕偷食朝不謀夕何其長也劉子歸以語)
(王曰諺所謂老將知而耄及之者其趙孟之謂乎補)會弁(詩有匪君子會弁如星)爵弁(董巴輿服)
(志云爵弁一名冕廣八寸長二尺二寸如爵形前小後大繒其上似爵補)眡朝皮弁服(周禮司服)
(職鄭注云眡朝内外朝之事)兵事韋弁服(又云凡兵事韋弁服鄭注云韋弁以韎韋為弁又以)
(為衣裳也)凶事服弁服(又云凡凶事服弁服鄭注云服弁喪冠也其服斬衰齊衰)弔事弁
絰服(又云凡弔事弁絰服鄭注云弁絰者如爵弁而素加環絰也)
幘四
執事所服(應劭漢官儀幘古者卑賤執事不冠者之所服也又董仲舒止雨書曰執事者皆赤幘如)
(不冠者之所服也補)元帝始進(蔡邕獨斷云漢元帝額有壮髮不欲使人見始進幘服之羣臣皆隨)
(焉)吉日進御(蔡邕雜章云陛下今月吉日加元服進御幘臣等不勝鳬藻謹奉牛一頭酒九鍾)
東耕改服幘(趙書云裴憲撰東耕儀中書令徐光奏議以東耕儀親耕宜改服幘)謁者着
湘幘(應劭漢官儀云謁者着湘幘大冠)謁者持赤幘(益部耆舊傳云何汝為謁者持赤幘)
(同僚問之曰日當食至晡日果食)從者白衣幘(後漢書云成帝好微行從者多至十餘人少五)
(六人皆白衣湘幘)力士黃衣幘(又云王莽造華蓋九重駕六馬力士百人皆黃衣幘御之)綠
幘(蔡邕獨斷云漢武帝幸館陶公主家召見董偃偃着青褠綠幘)紫幘(錄異傳云馬成病死已一日半)
(復得生云上天見一人着紫幘而坐)黑幘(謝承後漢書云蔡祖為揚州刺史黑幘毁壊不復改易)赤
幘(東觀漢記云光武初起義兵軍士持弓弩皆着縫衣赤幘)婢幘(後漢書云梁冀易輿服之制作平上)
(軿車婢幘狹冠折上巾擁身扇狐尾單衣)幘然後見(東觀漢記云馬援外類倜儻簡易而内重禮事)
(寡嫂雖在閫内必幘然後見也案范曄後漢書馬援傳云援三兄况余員並有才能援年十二而孤少有大志)
(諸兄奇之嘗受齊詩意不能守章句乃辭况欲就邊郡田牧况曰汝大才當晚成良工不示人以朴且從所好)
(會况卒援行服朞年不離墓所敬事寡嫂不冠不入廬補)幘不復改(謝承後漢書蔡祖見上)
纓五
見&KR0971;胡之制作纓𬎼之飾(後漢輿服志云後世聖人見鳥獸有冠角&KR0971;胡之制遂作)
(冠冕纓𬎼以為首飾凡十二章)朱組纓(禮記見前冠篇)青組纓(儀禮士冠禮云緇布冠缺項青)
(組纓屬于缺)皂纓(尉繚子云天子玄冠玄纓諸侯素纓士大夫以下皆皂冠皂纓)葛纓(崔駰達指)
(云有事則蹇裳而濡足挂冠不傾無事則葛纓爾)飛羽(漢舊儀云乘輿冠高山冠飛羽之纓)蟬翼
(徐幹齊都賦云纖纚細纓輕配蟬翼自尊及卑須此元服)放敶組纓(楚辭云士女雜坐亂而不分些)
(放敶組纓班其相紛些注云言男女共坐除去威嚴放其冠纓舒敶印綬班然相亂不可整理補)纖纚
細纓(徐幹齊都賦見上)美人絶纓(說苑云楚莊王賜羣臣酒日暮酒酣燈滅有引美人之衣)
(者美人爰絶其冠纓而告王取火来上視絶纓者王曰賜人酒使醉失禮奈何欲顯婦人之節而辱士乎乃命)
(左右曰今日與寡人飲不絶纓者不歡羣臣百餘皆絶去其冠纓而上火卒盡歡而罷)子路結纓
(左傳云石乞盂黶敵子路以戈擊之斷纓子路曰君子死冠不免結纓而死)
簪六
笄者今之簪(儀禮士冠禮云皮弁笄鄭注云笄今之簪有笄者屈組為紘垂為飾)簪者已
之尊(夢書云簪為身簪者巳之尊也夢着好簪身之喜歡也)鳳凰簪(後漢書輿服志云太皇太)
(后皇太后入廟服紺上皂下蠶青上縹下皆深衣制隠領袖緣以絛翦氂蔮簪珥耳璫垂珠簪以瑇瑁為擿長)
(一尺端為華勝上為鳳凰爵以翡翠為毛羽下有白珠垂黃金鑷左右一横簪之以安蔮結諸簪珥皆同制其)
(擿有等級焉補)玳瑁簪(班固與竇憲牋曰將軍哀憐賜以玉躬所喜玳瑁簪絳紈單衣以魯縞之質被)
(服鸞鳳之彩飾)黑犀簪(班固與弟超書令遺仲叔玳瑁黑犀簪)翡翠簪(後漢書輿服志見上)
通犀簪(江表傳云魏文帝遣使于吳求通犀簪羣臣曰貢有常典魏所求非法宜勿與孫權曰彼在諒)
(闇之中而所求若此寧可復與言禮皆備以付使補)垂珠簪(後漢書輿服志見上)夏禹簪不
顧(鹽鐵論云禹治洪水身親其勞澤行路宿過門不入當此之時簪墮不掇冠挂不顧而暇耕乎)周主
求之三日不得(韓子云周主亡玉簪令吏求之三日不能得也周主令人求而得之家人之屋)
(間周主曰吾知吏之不事事也求簪三日不得之吾令人求之不移日而得之於是吏皆聳懼以為君神明也)
趙相誘楚(史記云趙相平原君使楚誘楚為玳瑁簪)楚相駭齊(淮南子曰楚將子發好伎)
(道之士有善為偷者往見子發子發禮之無幾何齊伐楚子發將軍當之兵三却齊師逾強于是善偷者夜出)
(取幘明夕取枕明夕又取簪悉歸之齊師大駭今夕不去楚軍恐取吾首還師而去之故伎無細能無薄在人)
(君用之也補)班固遺仲叔(班固與弟超書見上)張華遺慕容(晉書云慕容廆幼而)
(魁岸美姿貌身長八尺雄傑有大度安北將軍張華雅有知人之鍳廆童丱時往謁之華甚嘆異謂曰君至長)
(必為命世之器匡難濟時者也因以所服簪幘遺廆結殷勤而别涉歸死其弟耐簒位將謀殺廆廆亡潛以避)
(禍後國人殺耐迎廆立之補)
貂七
貂璫表弁(應璩詩云當宁㧾庶事縣鞀垂法憲脱珥且納言貂璫表武弁)貂羽附蟬(漢書)
(云燕刺王旦招來郡國姦人賦歛銅鐵作甲兵數閱其車騎材官卒建旌旗鼓車旄頭先敺郎中侍從者着貂)
(羽黃金附蟬補)戴金貂之飾(漢書谷永對策云昔龍筦納言而帝命惟允四輔既備成王靡有過)
(事誠勅正左右齊栗之臣戴金貂之飾執常伯之職者皆使學先王之道知君臣之義濟濟謹孚無敖戲驕恣)
(之過則左右肅艾羣僚仰法化流四方補)假貂璫之飾(後漢書朱穆上疏曰建武以後乃悉用宦)
(者自延平以來浸益貴盛假貂璫之飾處常伯之任)貂蟬充盈(漢書劉向上封曰今王氏一姓中乘)
(朱輪華轂者二十三人皆青紫貂蟬充盈幄内)金貂連映(庾闡三都賦云金貂連映鳴珮鏘鏘)貂
璫煌煌(三輔决錄云杜陵韋伯考鬻書力養親既登常伯貂璫煌煌承事尤謹補)金貂炯炯
(潘岳秋興賦云登春臺之熙熙珥金貂之炯炯)
巾八
承露(方言云兩複結謂之幘巾或謂之承露巾或謂之覆髮巾)遇雨(郭林宗别傳云林宗嘗行陳梁)
(間遇雨故其巾一角玷而折二國學士着巾莫不折其角云作林宗巾其見儀則如此補)穿頂(束晳近遊)
(賦云戴穿頂之疎巾)折角(郭林宗别傳見上)絳巾(東觀漢記云耿純率宗族賓客二千餘人皆衣)
(縑䄡䄖絳衣絳巾奉迎世祖世祖拜純為前將軍封耿鄉侯補)白巾(漢書云朱博遷琅邪太守齊部舒緩)
(養名博新視事右曹掾史皆移病卧意問其故對言惶恐故事二千石新到輒遣吏存問致迺敢起就職)
(奮髯抵几曰觀齊兒欲以此為俗耶迺召見諸曹史書佐及縣大吏選視其可用者出教置之皆斥罷諸病吏)
(白巾走出府門郡中大驚補案師古曰齊部舒緩養名言齊人之俗其性遲緩多自高大以養名聲也移病謂)
(移書言病也附)幅巾而㞐(東觀漢記云昔更始以鮑永行大將軍更始没永與馮欽共罷兵幅巾而)
(㞐後歸世祖傅子云漢末王公多委王服以幅巾為飾)飾巾待終(後漢書陳實傳云大將軍何進)
(司徒袁隗遣人敦實欲特表以不次之位實乃謝使者曰實久絶人事飾巾待終而已補)鄭玄幅巾
(鄭玄别傳云大將軍何進禮待甚優玄不受朝服惟服幅巾一宿而去)孔融秃巾(後漢書曹操既)
(嫌忌孔融令丞相軍謀祭酒路粹枉状奏融云位為九列不遵朝議秃巾微行唐突宫掖)蔡琰清辨
曹操賜之(後漢列女傳云陳留董祀妻者同郡蔡邕之女也名琰字文姬博學有才辨乂妙于音律)
(適河東衛仲道夫亡無子歸寧于家興平中天下喪亂文姬為胡騎所獲沒于南匈奴左賢王在胡中十二年)
(生二子曹操素與邕善痛其無嗣乃遣使者以金璧贖之而重嫁于祀祀為屯田都尉犯法當死文姬詣曹操)
(請之時公卿名士及遠方使驛坐者滿堂操謂賓客曰蔡伯喈女在外今為諸君見之及文姬進蓬首徒行叩)
(頭請罪音辭清辯旨甚酸哀衆皆為改容操曰誠實相矜然文状已去奈何文姬曰明公廐馬萬匹虎士成林)
(何惜疾足一騎而不濟垂死之命乎操感其言乃追原祀罪時旦寒賜以頭巾履襪補)徐原慷慨
吕岱賜之(吳志云大司馬吕岱親近吳郡徐原慷慨有才志岱知其可成賜巾褠與共言論)
帽九
引四角(束晳近遊賦云帽引四角之縫裙有三條之殺)裁兩段(魏文帝與劉曄書曰劉生帽裁)
(兩段不長有似里人之服)戴翠帽(張衡西京賦云天子乃駕雕軫六駿駮戴翠帽倚金較璿弁玉纓遺)
(光儵□補)脱翠帽(吳志云陸遜破曹休休於石亭還上脱翠帽以賜遜)幼安着皂(魏志云管)
(寧字幼安在家常著皂帽布衣)盛公帽(荆州記曰桓公遊於靈溪劉盛公練帽以杖荷屐與桓語語畢)
(負荷而去)車師脱帽乞降(後漢耿秉傳云詔秉與奉車都尉竇固合兵萬四千騎出白山擊車)
(師車師有後王前王秉議先赴後王後王安得震怖從數百騎出迎秉而固司馬蘇安欲全功歸固即馳謂安)
(得曰漢貴將獨有奉車都尉天子姊壻爵為通侯當先降之安得乃還秉大怒被甲上馬麾其精騎徑造固壁)
(言曰車師王降訖今不至請往梟其首固大驚曰且止將敗事秉厲聲曰受降如受敵遂馳赴之安得惶恐走)
(出門脱帽抱馬足降補案東觀漢記云脱帽趨馬蹏也附)單于脱帽稽顙(魏志云裴潛為代郡)
(太守烏凡王及其大人凡四人各自稱單于專制郡事前太守莫能治正太祖欲授潛精兵以鎮討之潛辭曰)
(代郡戶口殷衆士馬控弦動有萬數單于自知放横日久内不自安今多將兵往必懼而拒境少將則不見惮)
(宜以計謀圖之不可以兵威迫也遂單車之郡單于驚喜潛撫之以靜單于以下脱帽稽顙補)
北堂書鈔卷一百二十七
