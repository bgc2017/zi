北堂書鈔卷六十四
唐虞世南撰
明陳禹謨補註
設官部十六
將軍總一百三驃騎將軍一百四
車騎將軍一百五中軍將軍一百六
前後左右將軍一百七護軍將軍一百八
領軍將軍一百九左右將軍一百十
四征將軍一百十一四鎮將軍一百十二
驍騎將軍一百十三(殿中將軍龍驤將軍輔國將軍冠軍將軍征虜將軍附)
伏波將軍一百十四(奮威將軍貳師將軍横野將軍建威將軍雜號將軍鎮遠將軍偏將軍附)
將軍總一百三
將軍周官也(周禮司馬職云天子六軍軍將皆命卿)將軍之號由來遠矣
(鶡冠子云人道何先曰先兵富則驕貴則贏兵者百歲不一用然不可一日忘也將軍之號由來遠矣)千
萬之軍無則必亂(尸子曰千萬之軍無將軍則必亂)登車不軾遭喪不
服振旅撫師以征不服(漢書李廣傳云將軍者國之爪牙也司馬法曰登車不軾遭喪)
(不服振旅撫師以征不服萃三軍之心同戰士之力故怒形則千里竦威振則萬物伏是以名聲暴於夷貉威)
(稜憺於隣國)結髮引枹而鼔(說苑云田單為齊上將軍興師十萬將以攻翟往見魯仲連子)
(仲連子曰將軍之攻翟必不能下矣單去上車不與言決攻翟三月而不能下齊嬰兒謠之曰大冠如箕長劍)
(拄頤攻翟不能下壘於梧邱于是田將軍恐駭往見魯仲連子曰先生何以知單之攻翟不能下也仲連子曰)
(夫將軍在即墨之時坐則織簣立則杖臿為士卒倡將軍有死之心士卒無生之氣今將軍東有掖邑之封西)
(有淄上之寶金銀黃帶騁乎淄澠之間是以樂生而惡死也田將軍明日結髮徑立矢石之所乃引枹而鼔之)
(翟人下之故將者士之心也士者將之肢體也心猶豫支體不用田將軍之謂乎補)出征授鉞朝
堂(漢魏故事云夫遣將軍出征授節鉞於朝堂)穰苴將兵扞燕(史記云齊景公召穰苴與)
(語兵事大悅之以為將軍將兵扞燕晉之師)田單興師攻翟(說苑見上)亞夫細柳
備胡(史記文帝後六年冬匈奴三萬人入上郡三萬人入雲中以中大夫徐勉為車騎將軍軍飛狐故楚)
(相蘇意為將軍軍句注將軍張武屯北地河内守周亞夫為將軍居細柳宗正劉禮為將軍居霸上祝兹侯軍)
(棘門以備胡補)
驃騎將軍一百四
位次丞相(漢官儀云漢置驃騎將軍位次丞相漢百官志云驃騎將軍秩與大將軍同)位在
公上(漢雜事云董重為驃騎將軍位在公上續漢書百官志云舊制驃騎大將軍與大司馬相兼)獲
葷允之士(漢書霍去病傳云去病騎兵車重與大將軍等而亡裨將悉以李敢等為大校當裨將出)
(代右北平二千餘里直左方兵所斬捕功已多於衛青既皆還上曰票騎將軍去病率師躬將所獲葷允之士)
(約輕齎絶大幕涉獲單于章渠以誅北車耆轉擊左大將雙獲旗鼓歷度難侯濟弓盧獲屯頭王韓王等三人)
(將軍相國當戶都尉八十三人封狼居胥山襌於姑衍登臨瀚海執訊獲醜七萬有四百四十三級師率減什)
(二取食于敵卓行殊遠而粮不絶以五千八百戶益封票騎將軍後元狩六年薨上悼之發屬國玄甲軍陳自)
(長安至茂陵為冢象祁連山補案服虔曰葷音熏葷允熏鬻也堯時曰熏鬻周曰獫允秦曰匈奴師古曰葷字)
(與薰同附)修水戰之具(謝後漢書張意為驃騎將軍討東甌賊意修水戰之具浮海就攻一戰大)
(破所向無敵也)修禮樂之制度(續漢書東平憲王蒼傳明帝詔曰東平王蒼寬博有謀可以託)
(六尺之孤其以蒼為驃騎將軍是時四方無虞蒼以天下化平宜修禮樂乃與公卿共議定南北郊冠冕車服)
(制度及祖廟登歌八佾舞數蒼以親輔政盡心王室每有議事上未嘗不見從名稱日重也)虚己禮
士(續漢書東平憲王蒼傳云蒼為驃騎將軍置長史掾史四十人位在三公上辟當世名士虚己禮之)高
選佐史(王隠晉書梁王肜傳云肜為驃騎將軍置左右長史司馬高選佐史也)趙儼义手
上輦(魏略云故事四征有官廚財籍遷轉之際無不因緣趙儼自西征為驃騎义手上車發到霸上忘持)
(其常所服藥雍州聞之乃追送雜藥材數箱儼笑曰人言語殊不易我偶問所服藥耳何用是為耶遂不取)
紀瞻止家為府(晉書云紀瞻為驃騎將軍服物制度一按舊典遣使就拜止家為府案瞻性)
(靜默少交游好讀書或手自抄寫凡所著述詩賦牋表數十篇兼解音樂殆盡其妙厚自奉養立宅于烏衣巷)
(館宇崇麗園池竹木有足賞翫焉慎行愛士老而彌篤補)東平王寬博有謀(續漢書東平憲)
(王傳見前)晉宣王戎昭果毅(曹植輔臣論云在朝廷則匡贊時俗百僚侍儀一臨事則戎昭)
(果毅折衝厭難者司馬驃騎也案司馬驃騎晉宣王也)
車騎將軍一百五
金印紫綬位次司空(漢官儀云和帝以竇憲為車騎將軍賜金印紫綬位次司空)銀
印青綬位在卿上(漢官儀云章帝以元舅馬防為車騎將軍服銀印青綬位在卿上)位
同九卿班同三府(華嶠漢書云馬防行車騎將軍事位同九卿班同三府也)馬防在
九卿上絶坐(漢雜事云章帝以城門校尉馬防為車騎將軍位在九卿上絶坐也)鄧鴻在
九卿上絶席(東觀漢記云永平六年鄧鴻行車騎將軍位在九卿上絶席也)拜金日磾
於卧牀下(漢書金日磾為車騎將軍拜于卧内牀下受詔輔少主)引張温於崇德
殿下(張璠漢記云張温以司空拜加車騎將軍征韓遂丙辰引温于崇德殿下温以軍禮長揖不拜也)
破單于登山紀功(後漢書云竇憲拜車騎將軍金印紫綬官屬依司空以執金吾耿秉為副)
(發北軍五校黎陽雍營緣邊十二郡騎士及羌胡兵出塞明年憲與秉各將四千騎及南匃奴左谷蠡王師子)
(萬騎出朔方雞鹿塞南單于屯屠河將萬餘騎出滿夷谷度遼將軍鄧鴻及緣邊義從羌胡八千騎與左賢王)
(安國萬騎出㧽陽塞皆會涿邪山憲分遣副校尉閻盤司馬耿䕫耿譚將左谷蠡王師子右呼衍王須訾等精)
(騎萬餘與北單于戰於稽落山大破之虜衆奔潰單于遁走追擊諸部遂臨斯渠北鞮海斬名王以下萬三千)
(級獲生口馬牛羊槖駞百餘萬頭于是温犢須日逐温吾夫渠王柳鞮等八十一部率衆降者前後二十餘萬)
(人憲秉遂登燕然山去塞三千餘里刻石勒功紀漢威德令班固作銘補)殄羌賊獻捷振旅
(謝後漢書云皇甫嵩字義真拜車騎將軍討弁涼羌胡公卿百僚皆祖送于平樂觀又臨虜廷掃殄羌胡靡有)
(孑遺卒整二州獻捷振旅也)討武陵平定荆州(謝後漢書云馮緄為車騎將軍南征武陵)
(蠻賊軍至長沙賊聞悉詣營乞降進繫斬首四千餘級受降十餘萬人荆州平定賜錢一億固辭不受)破
黃巾威震天下(華嶠漢書云皇甫嵩字義真拜車騎將軍領冀州牧嵩温䘏士卒甚得衆情每)
(行軍頓止須營幔修立然後就舍帳軍士皆食爾乃嘗飯嵩既破黃巾威震天下案黃巾既平嵩奏請冀州)
(一年田租以贍飢民帝從之百姓歌曰天下大亂兮市為墟母不保子兮妻失夫賴得皇甫兮復安居補)江
平征羌帝親幸府(華嶠漢書云馬防字江平行車騎將軍事與長水校尉耿恭同征盧水羌)
(還帝親駕幸其府)義真討胡百官祖送(謝承後漢書皇甫嵩見前)劉琰不預
國政(蜀志劉琰遷車騎將軍然不預國政但領兵千餘隨丞相亮諷議而已)王堪不能禦
難(晉諸公贊云王堪字世胄行車騎將軍征討諸軍事為敵所襲堪嘆曰我國家大將不能禦難何面目復)
(還朝廷遂至被害孝懷悼之)
中軍將軍一百六(衛尉將軍撫軍將軍附)
中軍總宿衛(晉起居注太始元年置中軍將軍總宿衛羊祜為之也)衛軍掌兵衛
(續漢書百官志云衛尉將軍掌京師兵衛)宋昌領北軍(漢書文帝紀云既即位乃夜拜中尉宋昌)
(為衛將軍領南北軍也)宣王總西事(魏志云文帝以司馬宣王為撫軍大將軍征吳召宣王曰)
(朕委卿蕭何之任不亦可乎車駕還詔曰吾東撫軍當總西事吾西撫軍當總東事)虞潭屢統軍
旅(晉書云虞潭進衛將軍潭貌雖和弱而内堅明有膽決雖屢統軍旅而尠有傾敗補案潭以宗正告歸會)
(王含沈充等攻逼京都潭遂于本縣招合宗人及郡中大姓共起義軍衆以數萬自假明威將軍乃進赴國難)
(至上虞明帝手詔潭為冠軍將軍領會稽内史潭即受命義衆雲集時有野鷹飛集屋梁衆咸懼潭曰起大義)
(而剛鷙之鳥來集破賊必矣遣長史孔坦領前鋒過浙江追躡充潭次于西陵為坦後繼會充已擒罷兵附)
前後左右將軍一百七
為國虎臣(漢書云辛慶忌為左將軍慶忌居處恭儉食飲被服尤節約然性好輿馬號為鮮明唯是)
(為奢為國虎臣遭世承平匃奴西域親附敬其威信補)為國爪牙(漢官儀云武帝西征西夷有前)
(後左右將軍為國爪牙所以揚示威靈折衝萬里)金印紫綬(漢書解詁云前後左右將軍皆周末)
(官秦因之位上卿金印紫綬皆掌兵及四夷有長史秩千石)位諸卿上(漢官解詁云前後左右將)
(軍宣元以後雖不出征猶有其官位在諸卿上也)常惠勤勞有功(漢書云常惠代蘇武為典)
(屬國明習外國事勤勞數有功為右將軍也)師丹廉直守位(漢書云師丹以廉直守位為左)
(將軍)定冊立宣帝(漢書云趙充國為後將軍與大將軍霍光定冊尊立宣帝)持節攻河
東(後漢書云鄧禹字仲華為前將軍持節中分麾下精兵二萬人遣西入關建武元年正月禹自箕關將入)
(河東河東都尉守關不開禹攻十日破之獲輜重千餘乘進圍安邑數月未能下更始大將軍樊參將數萬人)
(度大陽欲攻禹禹遣諸將逆擊於解南大破之補)文則持軍甚嚴整(魏志云于禁字文則)
(遷左將軍解節鉞禁持軍甚嚴整得賊財物無所私入案魏太祖使曹仁討關某于樊遣禁助仁時秋大霖)
(雨漢水溢平地水數丈禁等七軍皆沒遂降惟龐德不屈節而死太祖聞之哀歎者久之曰吾知禁三十年何)
(意臨危處難反不如龐悳耶禁復在吳文帝踐阼權稱藩遣禁還帝慰喻以荀林父孟明視故事後欲遣使吳)
(先令北詣鄴謁高陵帝使豫于陵屋畫關某戰克龐悳忿怒禁降服之狀禁見慙恚發病薨補)公明持
軍遠斥候(魏志云徐晃字公明為右將軍性儉約畏慎將軍遠斥候先為不可勝然後戰追奔爭利)
(士不暇食常歎曰古人患不遭明君今幸遇之當以功自效何用私譽為終不廣交援補)馳至金城
圖上方略(漢書云趙充國為後將軍年七十餘時西羌反上老充國使御史大夫丙吉問誰可將者)
(充國對曰亡踰於老臣者矣上遣問焉曰將軍度羌虜何如當用幾人充國曰百聞不如一見兵難隃度臣願)
(馳至金城圖上方略然羌戎小夷逆天背畔滅亡不久願陛下以屬老臣勿以為憂上笑曰諾)樂為邊
將不願宿衛(晉書云郭默為右將軍樂為邊將不願宿衛及赴召謂平南將軍劉胤曰我能禦胡)
(而不見用右軍主禁兵若疆場有虞被使出征方始配給將率無素恩信不著以此臨敵少有不敗矣時當為)
(官擇才若人臣自擇官安得不亂乎補)解綬賜仲都(東觀漢記云李忠字仲都為右將軍封武)
(侯辭時無綬上解所佩綬以賜之)使兵隨滿寵(魏志云滿寵字伯寧拜前將軍領豫州刺史代)
(曹仁督揚州諸軍事汝南兵民戀慕大小相率奔隨道路不可禁止)李將軍後期責之幕
府(漢書云李廣為前將軍與右將軍趙食其合軍出東道惑失道後大將軍大將軍使長史持糒醪遺廣因)
(問廣食其失道狀曰青欲上書報天子失軍曲折廣未對大將軍長史急責廣之幕府上簿廣曰諸校尉亡罪)
(乃我自失道吾今自上簿至幕府謂其麾下曰廣結髮與匈奴大小七十餘戰今幸從大將軍出接單于兵而)
(大將軍徙廣部行回遠又迷失道豈非天哉且廣年六十餘終不能復對刀筆之吏矣遂引刀自剄百姓聞之)
(知與不知老壯皆為垂泣而右將軍食其獨下吏當死贖為庶人補)趙食其失道贖為庶
人(見上)
護軍將軍一百八
護軍秦官(漢書百官公卿表云護軍將軍從秦官舍人李斯為之)武士管籥(皇甫謐集)
(云護軍武士軍之管籥)典選武(晉起居注云秦始皇七年詔曰中護軍與領軍史皆掌禁兵典選武)
盡護諸將(史記陳平降漢拜為都尉時絳侯灌嬰等咸讒之漢王疑召平曰先生事魏不終遂事楚)
(而去今又從吾游信者固多心乎平曰臣事魏王魏王不能用臣說故去事項王項王不能信人其所任愛非)
(諸項即妻之昆弟雖有竒士不能用平乃去楚聞漢王之能用人故歸大王臣躶身來不受金無以為資誠臣)
(計畫有可采者願大王用之使無可用者金具在請封輸官得請骸骨漢王乃謝厚賜拜為護軍中尉盡護諸)
(將補)總統諸將(魏略司馬景王代夏侯玄為護軍將軍總統諸軍主武官選事)隨何說英
布(史記高祖紀云漢王與楚大戰彭城不利謁者隨何將二十人使淮南說英布背楚歸漢乃拜何為謢軍)
(將軍)應詹滅王敦(王晉書應詹傳云時王敦作逆明帝問詹計將安出詹厲然慷慨曰陛下宜當)
(赫斯之威臣等當得負戈前驅庶憑宗廟之靈有征無戰如其不然王室必危帝以詹為都督前鋒軍事護軍)
(將軍以滅敦也補)太初拔用俊傑(世語曰夏侯玄字太初玄世名知人為中護軍拔用武官)
(參戟牙門無非俊傑補)景王舉不越功(王晉書云景王為護軍將軍軍作選用之法舉不越)
(功)任役在平(晉中興書王羲之為護軍將軍教揚案羲之本傳云羲之授護國將軍不拜州刺)
(史殷浩素雅重之勸使應命乃遺羲之書羲之報曰吾猶素自無志廊廟直王丞相時果欲内吾誓不許之手蹟)
(存由來尚矣不于足下參政而方進退自兒娶女嫁便懷向子平之志數與親知言之非一日也若蒙驅使關)
(隴巴蜀皆所不辭吾雖無專對之能直謹守時命宣國家威德固當不同于凡使必令遠近咸知朝廷留心于)
(無外此所益殊不同居護軍也補)與參謀議(後漢書班固傳云大將軍竇憲出征匈奴以班固為)
(中護軍與參謀議也)問以時事(魏志云夏侯玄遷中護軍太傅司馬宣王問以時事玄議以為夫官)
(才用人國之柄也故銓衡專于臺閣上之分也孝行存乎閭巷優劣任之鄉人下之敘也補)子通上
疏詔曰微君吾弗聞斯言(魏志云蔣濟字子通遷護軍將軍景初中外勤征役内務)
(宫室怨曠者多而年穀飢儉濟上疏曰凡使民必須農隙不奪其時夫欲大興功之君先料其民力而燠休之)
(勾踐養胎以待用昭王恤病以雪仇故能以弱燕服強齊羸越滅勁吳今二敵不攻不滅不事即侵當身不除)
(百世之責也以陛下聖明神武之略舍其緩者專心討賊臣以為無難矣又歡娛之躭害于精爽神太用則竭)
(形太勞則弊願大簡賢妙足以充百斯男者其冗散未齒且悉分出務在清淨詔曰微護軍吾弗聞斯言也補)
元嗣留鎮太祖曰安可以無護軍(魏書云韓浩字元嗣為中護軍從太祖討)
(張魯議者以浩智略足以綏邊欲留諸軍鎮漢中太祖曰吾安可以無護軍乃與俱還其見親任如此)安
國擊匈奴充國擊武都(漢書百官公卿表云韓安國以護軍將軍擊匈奴趙充國為大)
(將軍都尉擊武都)召吏收朱祐(後漢書云朱祐為護軍嘗見親幸舍止于中祐侍燕從容曰長)
(安政亂公有日角之相此天命也世祖曰召刺姦收護軍祐乃不敢復言案注云王莽置左右刺姦使督姦)
(猾補東觀記曰上在長安時嘗與祐共買蜜合藥上追念之賜祐白蜜一石問何如在長安時共買蜜乎其親)
(厚如此附)聞謠問蔣濟(魏略云蔣濟為護軍時謠言欲求牙門當得千區宣王與濟善以問濟濟)
(無以解之因戲曰洛下一錢不足則不可行也)親幸莫與為比(後漢朱祐見前)病卒流
涕累日(蜀志云法正為護軍將軍以病卒先主為之流涕者累日)陳平參乘絳灌讒
之(史記陳平見前)周顗失儀為有司所奏(晉書云周顗代戴若思為護軍將軍尚書)
(紀瞻置酒請顗及王導等顗荒醉失儀為有司所奏)今誠乏才豈可以趙泳居之
(晉中興書云司徒王導以趙泳為護軍宛愉謂導曰中興以來處此官者周伯仁應思遠今誠乏才豈可以趙)
(泳居之)
領軍將軍一百九
總六軍之要秉選舉之機(魏略中領軍職云)掌監五營(續漢書百官志)
(云北軍中候一人秩六百石掌監五營魏略云中領軍延康中置故漢北軍中候之官也)皆領禁兵
(魏志云韓浩者河内人及沛國史渙與浩俱以忠勇顯浩至中護軍渙至中領軍皆掌禁兵封列侯補案魏書)
(云太祖欲討柳城領軍史渙以為道遠深入非完計也欲與浩共諫浩曰今兵勢強盛威加四海戰勝攻取無)
(不如志不以此時遂除天下之患將為後憂且公神武舉無遺策吾與君為中軍主不宜沮衆遂從破柳城補)
脩車馬戒不虞(漢官解詁云中壘城門北軍士校脩爾車馬以戒不虞應劭注云漢掌兵官)
辭不復入(王隠晉書云羊祜字叔子遷中領軍悉統宿衛入直殿中執兵之要事兼内外祜以大)
(事既定辭不復入)自表去官(晉書紀瞻傳云瞻才兼文武朝廷稱其忠亮雅正俄轉領軍將軍當)
(時服其嚴毅雖恒疾病六軍敬憚之瞻以久病請去官不聽復加散騎常侍及王敦之逆帝使謂瞻曰卿雖病)
(但為朕卧護六軍所益多矣乃賜布千匹瞻不以歸家分賞將士賊平復自表還家帝不許補)與上殿
參定謀策(晉中興書云紀瞻拜領軍會錢鳳作逆詔上殿參定謀策事)韓伯從容養
病(晉起居注武帝泰始四年詔曰尚書韓伯陳疾解職漢軍閒無上直之勞可得從容養疾更以伯為領軍)
(將軍)紀瞻卧鎮六軍(晉書紀瞻見前)曹羲賓客盈坐(傅玄子云安鄉亭侯曹羲)
(為領軍將軍慕周公之下士賓客盈坐也)吳隠之分禄親族(晉書云吳隠之遷中領軍清儉)
(不革每月初得禄裁留身粮其餘悉分振親族家人紡績以供朝夕時有困絶或并日而食身恒布衣不完妻)
(子不霑寸禄補案隠之將嫁女謝石知其貧素遣女必當率薄乃令移廚帳助其經營使者至方見婢牽犬賣)
(之此外蕭然無辦附)
左右將軍一百一十
王濟領兵未欲轉之(山濤啓事云右衛將軍王濟誠亮有美才詔濟領禁兵不欲使轉也)
葛沖領兵未欲出之(山濤啟事云遊擊將軍諸葛沖精果有文武擬補兖州詔答沖領兵)
(未欲出之也)許褚為文帝親近(魏志云許褚從太祖討馬超韓遂太祖與遂超等單馬會)
(語左右皆不得從唯將禇超負其力隂欲前突太祖素聞褚勇疑從騎是褚乃問太祖曰公有虎侯者安在太)
(祖顧指褚褚瞋目盼之超不敢動乃各罷後數日會戰大破超等褚身斬首級遷武衛中郎將武衛之號自此)
(始也軍中以褚力如虎而癡故號曰虎癡後文帝踐阼進封萬歲亭侯遷武衛將軍都督中軍宿衛禁兵甚親近焉)
(補)虞胤為明帝所昵(晉書云虞胤轉右衛將軍與南頓王宗俱為明帝所昵並典禁兵及)
(帝不豫宗以隂謀發覺事連胤帝隠忍不問徙胤為宗正卿補)文度共輔幼主(晉書云王坦之)
(字文度領左衛將軍又領本州大中正與謝安共輔幼主)世瑜親侍至尊(晉中興書云劉超字)
(世瑜為右衛將軍親侍至尊)曹攄憂亡流涕(傳玄子云曹攄為武衛大縦酒作樂酒酣起為)
(壽憂亡流涕云藻案張隠文士傳云曹攄字顔遠少厲志操博學有才仕晉辟公府歷洛陽令有能名大司)
(馬齊王冏輔政攄與齊人左思俱為記室督從中郎出為襄陽太守征南司馬值天下亂攄討賊向吳戰敗死)
(補)劉超攀轂悲哀(晉中興書云劉超為左衛將軍時蘇峻逼遷天子超攀轂悲哀案超本)
(傳云蘇峻遷車駕石頭時天大雨道路沈陷超與侍中鍾雅步侍左右賊給馬不肯騎而悲哀慷慨峻聞之甚)
(不平然未加害而以其所親信許方等補司馬督殿中監外托宿衛内實防禦超等時飢饉米貴峻等問遺一)
(無所受繾綣朝夕臣節愈恭補)葛沖精果擬兖州(山濤啓諸葛沖見前)卞蘭才學
加散騎(魏志云卞蘭少有才學為游擊將軍加散騎常侍)
四征將軍一百一十一
治軍整齊(華嶠後漢書云岑彭說降朱鮪遷征南將軍治軍整齊秋毫無犯案范後漢書岑彭傳)
(云初公孫述聞漢兵在平曲故遣大兵逆之及彭至武陽繞出延岑軍後蜀地震駭述大驚以杖擊地曰是何)
(神也彭所營地名彭亡聞而惡之欲徙會日暮蜀刺客詐為亡奴降夜刺殺彭補范史論曰中興將帥立功名)
(者衆矣唯岑彭馮異建方面之號自圅谷以西方城以南兩將之功實為大焉若馮賈之不伐岑公之義信乃)
(足以感三軍而懷敵人故能剋成遠業終全其慶也昔高祖忌柏人之名違之以全福征南惡彭亡之地留之)
(以生灾豈幾慮自有明惑將期數使之然乎)與士簡易(華嶠後漢書云耿康為征西將軍出西域)
(康壯勇與士簡易)耿康為征西匈奴懷信(又云耿康為征西將軍出西域康鎮撫單)
(于匈奴懷其信)羊祜為征南江浦馳義(王晉書云羊祜為征南大將軍開府辟召儀同)
(三司乃進據險要開建五城收膏腴之地奪吳人之資於是江浦馳義也)破赤眉於崤底(後漢)
(書云馮異為征西大將軍會鄧禹率車騎將軍鄧弘等引歸與異相遇禹弘要異共攻赤眉異曰上今使諸將)
(屯澠池要其東而異擊其西一舉取之此萬成之計也禹弘不從弘遂大戰移日赤眉陽敗棄輜重走車皆載)
(土以豆覆其上兵士飢爭取之赤眉引還擊弘弘軍潰亂大為所敗異與麾下數人歸營收其散卒招集諸營)
(保數萬人與赤眉約期會戰大破於崤底降璽書勞異曰赤眉既平士吏勞苦始雖垂翅回谿終能奮翼澠池)
(可謂失之東隅收之桑榆方論功賞以答大功補)習水軍於三州(魏志云王昶為征南將軍)
(假節都督荆豫諸軍事乃表徙治新野習水軍於三州)收散卒奮翼澠池(後漢馮異見上)
將銳卒虎步江南(魏志曹休為征東將軍云云假案帝征孫權以休為征東大將軍黃鉞)
(督張遼等及諸州郡二十餘軍擊權大將軍吕範等於洞浦破之拜揚州牧補)張遼持戟先登
文帝謂之邵虎(魏志云張遼為征東將軍征孫權遼被甲持戟先登陷陣殺數十人斬二將文)
(帝謂之邵虎)曹仁披甲破賊三軍皆曰天人(魏志云曹仁為征南將軍留屯)
(江陵拒吳將周瑜瑜將數萬衆來攻前鋒數千人始至仁登城望之乃募得三百人遣部曲將牛金逆與挑戰)
(賊多金衆少遂為所圍金等垂沒左右皆失色仁意前氣奮怒遂披甲上馬將其麾下壯士數十騎出城直)
(衝入賊圍金等乃得解餘衆未盡出復直還突之拔出金兵亡其數人賊衆乃退長史陳矯等初見仁出皆懼)
(及見仁還乃歎曰將軍真天人也三軍服其勇太祖益壯之補)年老徵還(魏志云滿寵為征東將軍)
(以年老徵還遷為太尉寵不治産業家無餘財)老疾求還(魏志云趙儼遷征西將軍督雍涼以老疾)
(求還)
四鎮將軍一百十二
開邊據險(魏志云劉靖遷鎮北將軍假節都督河北諸軍事靖以為經常之大法莫善于守防使民)
(夷有別遂開拓邊守屯據險要又修廣房渠陵大堨水溉灌薊南北三更種稻邊民利之補案應璩書與靖曰)
(入作納言出臨京任富民之術日引月長藩落高峻絶穿窬之心五種别出遠水火之灾農器必具無失時之)
(闕蠶麥有苫備之用無雨濕之虞封符指期無流連之吏鰥寡孤獨蒙廩振之實加之以明擿幽微重之以秉)
(憲不撓有司供承王命百里垂拱仰辦雖昔趙張三王之治未足以方也附)鑿山通道(魏志鄧艾)
(為征西將軍都督隴右諸軍事艾自隂平道行無人之地七百餘里鑿山通道造作橋閣山高谷深至為艱險)
(又粮運將匱頻于危殆艾以氊自裹推轉而下將士皆攀木緣崖魚貫而進先登至江油蜀守將馬邈降至成)
(都蜀主劉襌遣使奉皇帝璽綬為箋詣艾請降補案詔曰艾耀威奮武深入虜庭斬將搴旗梟其鯨鯢使僭號)
(之主稽首係頸歷世逋誅一朝而平兵不踰時戰不終日雲徹席卷蕩定巴蜀雖白起破強楚韓信克勁趙吳)
(漢禽子陽亞夫滅七國計功論美不足比勲也附)深入虜庭(見上)拓平西夏(魏志云鍾)
(會為鎮西將軍詔曰會所向摧弊前無彊敵緘制衆城罔羅迸逸蜀之豪帥面縛歸命謀無遺策舉無廢功凡)
(所誅動以萬計全勝獨克有征無戰拓平西夏方隅清晏補)隴西王秉心誠亮(晉起居注)
(武帝詔曰關中内屏京畿外藩河右北扞戎狄南鎮巴漢宜任懿親以静西土隴西王素秉心誠亮云云)魯
芝鎮西恪勤在公(晉錄云鎮西將軍魯芝恪勤在公不營私門素無華宅使軍兵作屋五十)
(間)曹休為鎮南車駕臨送(魏志云曹休為鎮南將軍車駕臨送乃下輿執手而别)
鄧艾為鎮西劉襌奉璽(魏志鄧艾見上)黃權道隔降魏(蜀志云黃權為)
(鎮北將軍督江北軍以防魏師先主自在江南及吳將軍陸議乘流斷圍南軍敗績先主引退而道隔絶權不)
(得還故率將所領降于魏有司執法白收權妻子先主曰孤負黃權權不負孤也待之如初補案裴松之以為)
(漢武用虚妄之言滅李陵之家劉主拒憲司所執宥黃權之室二主得失縣邈遠矣附)許允散放
官物(魏氏春秋云許允為鎮北將軍都督河北諸軍事未發以散放官物收付廷尉徙樂浪道死)
驍騎將軍一百十三(殿中將軍龍驤將軍輔國將軍冠軍將軍征虜將軍附)
驍騎漢官建武始改(漢官儀云驍騎漢官也武帝以李廣為之後世祖建武九年始改屯)
(騎)出鴈門(漢書云李廣為驍騎將軍後四歲出鴈門擊匈奴匈奴兵多破廣軍生得廣單于素聞廣)
(賢令曰得李廣必生致之胡騎得廣廣時傷置兩馬間絡而盛之卧行十餘里廣陽死睨其傍有一兒騎善馬)
(暫騰而上胡兒馬因抱兒鞭馬南馳數十里得其餘軍匈奴騎數百追之廣行取兒弓射殺追騎以故得脫補)
出北塞(魏略云任城威王彰行驍騎將軍出北塞為虜寇所要彰獨與麾下數百騎突虜玉聞之曰我)
(黃鬚兒竟大竒也)馬成勤勞徵還(後漢馬成拜揚武將軍屯常山中山以備北邊并領建義)
(大將軍朱祜營又代驍騎大將軍杜茂繕治障塞自西河至渭橋河上至安邑太原至井陘中山至鄴皆築保)
(壁起烽燧十里一候在事五六年帝以成勤勞徵還京師邊人多上書求請者復遣成還屯補)選名家
以參顧問(晉起居注云殿中將軍武帝太元中募選名家以參顧問始用琅邪王茂之奏也)用
才學以開視聽(語林云庾公與郄公為殿中將軍舊用才學之士以開視聽而頓悉用面牆之)
(人也)何公為人勇士(玄中記漢桓帝時出遊河上忽有一青牛從河中出直走盪桓帝太尉何)
(公時為殿中將軍為人勇力走往逆之手攬其右足牛見公反走還河按何公進)祭遵憂國奉
公(華漢書祭遵為征虜將軍南擊弘農賊弩中遵洞出流血衆見遵傷稍引退遵呼叱止之士卒戰皆自倍)
(遂大破之)胡奮涉練戎事(晉起居注武帝詔曰議郎胡奮有文武才幹涉練戎事)叔源
求領戎行(續晉陽秋云謝混字叔源求領戎行拜征虜將軍案晉書混本傳云桓玄嘗欲以安宅)
(為營混曰召伯之仁猶惠及甘棠文靖之德更不保五畝之宅耶玄聞慙而止附)無忌乞解所
任(晉起居注輔國將軍何無忌表云云龍案晉書無忌本傳無忌為輔國將軍南追桓玄玄驤將軍何澹)
(之率軍來戰澹之常所乘舫旌旗甚盛無忌曰賊帥必不居此欲詐吾耳宜亟攻之衆咸曰澹之不在其中徒)
(得之無益無忌謂振武將軍劉道規曰今衆寡不敵戰無全勝澹之雖不居此舫取則易獲因縦兵騰之可以)
(一鼓而敗也道規從之遂獲賊舫因傳呼曰己得何澹之矣賊中驚擾無忌之衆亦謂為然道規乘勝徑進無)
(忌又鼔譟赴之澹之遂潰補)謝琰拒氐賊(晉書謝琰傳云謝安以琰有軍國才用出為輔國將)
(軍以精兵八千人距氐破賊有勲焉)王濬謀伐吳(晉書羊祜傳時吳有童謠歌曰阿童復阿童銜)
(刀浮渡江不畏岸上獸但畏水中龍祜聞之曰此必水軍有功但當思應其名者耳會益州刺史王濬徵為大)
(司農祜知其可任濬又小字阿童因表留濬監益州諸軍事加龍驤將軍以伐吳也補)
伏波將軍一百十四(奮威貳師横野建威雜號鎮遠偏將軍附)
馬援朝見次九卿(後漢書云馬援為伏波將軍振旅還京師賜援兵車一乘朝見位次九卿)
呂布假節比三司(魏志云吕布為奮威將軍假節比三司與司徒王允共秉政事)發騎
擊匈奴(漢書云李廣為貳師將軍發屬國六千騎及郡國少年萬人擊匈奴)引兵擊高峻
(續漢書云王常拜横野大將軍位次九卿諸將絶席引兵擊高峻)伯昭所向陷敵(後漢書云)
(耿弇字伯昭為建威將軍詔弇進攻漁陽弇以父據上谷又兄弟無在京師者自疑不敢獨進上書求詣洛陽)
(詔報曰將軍出身舉宗為國所向陷敵功效尤著何嫌何疑而欲求徵且與王常共屯涿郡勉思方略况聞弇)
(求徵亦不自安遣舒弟國入侍帝善之補)公明長驅入敵(魏志徐晃字公明為横野將軍太祖)
(遣晃討關某太祖令曰賊圍塹鹿角十重將軍致戰全勝遂陷賊圍多斬首虜吾用兵三十餘年及所聞古之)
(善用兵者未有長驅徑入敵圍者也且樊襄陽之在圍過於莒即墨將軍之功踰孫武穰苴晃振旅還摩陂太)
(祖迎晃七里置酒大會太祖舉巵酒勸晃且勞之曰全樊襄陽將軍之功也時諸軍皆集太祖案行諸營士卒)
(咸離陣觀而晃軍營整齊將士駐陣不動補太祖嘆曰徐將軍可謂有周亞夫之風矣)徐晃駐陣不
動(見上)張遼潰圍以出復入(魏志云張遼為雜號將軍守合肥為孫權所圍遼左右麾)
(圍直前急擊圍開遼將麾下數十人得出餘衆號呼曰將軍棄我乎遼復還突圍拔出餘衆補)王霸可
以獨任(後漢書王霸傳云帝以霸曉兵愛士可獨任拜為偏將軍補案時王郎起光武在薊郎移檄購)
(光武光武令霸至市中募人將以擊郎市人皆大笑舉手揶揄之霸慚懅而還光武即南馳至下曲陽傳聞王)
(郎兵在後從者皆恐及至滹沱河候吏還白河水流澌無船不可濟官屬大懼光武令霸往視之霸恐驚衆欲)
(且前阻水還即詭曰冰堅可渡官屬皆喜光武笑曰候吏果妄語也遂前比至河河冰亦合乃令霸護渡未畢)
(數騎而冰解光武謂霸曰安吾衆得濟免者卿之力也霸謝曰此明公至德神靈之祐雖武王白魚之應無以)
(加此光武謂官屬曰王霸權以濟事殆天瑞也附)魏延委以重任(蜀志云先主拔魏延為督)
(漢中鎮遠將軍領漢中太守一軍盡驚先主大會羣臣問延曰今委卿以重任卿居之欲云何延對曰若曹操)
(舉天下而來請為大王拒之偏將十萬之衆至請為大王吞之先主稱善衆咸壯其言補)元讓不拘
科制(魏志云夏侯惇字元讓為伏波將軍領尹如故使得以便宜從事不拘科制)休德無意
人物(會稽典錄云謝淵字休德為建武將軍雖在戎掖猶無意人物也)
北堂書鈔卷六十四
