北堂書鈔卷一百三十七
唐虞世南撰
明陳禹謨補註
舟部
舟總篇
見窽木而為舟(淮南子曰古人見窽木浮而知為舟以類取之也)因垂象以造
舟(棗據船賦云伊河海之深廣吁嗟綿邈而無垠彼限隔而靡覩兮此由之而莫聞雖厚土之同載兮實殊)
(代而乖分加聖王之神化兮理通微而達幽悼生民之隔塞兮愍王教之不周立成器以被用兮因垂象以造)
(舟濟淩波之絶嶮兮越巨川與縣流水無深而不渡兮路無廣而不由運重固之滯質雖載沉而載浮補)化
狄作舟(世本云共鼔化狄作舟注二人黃帝臣也)番禺為舟(山海經曰番禺始為舟)工
倕作舟(墨子)虞姁作舟(吕氏春秋)刳木為舟(易曰刳木為舟剡木為檝舟檝之利)
(以濟不通補)剡木為楫(見上)舟以行水(周禮曰作舟以行水)以濟萬物(張璠)
(漢記曰梁冀第池中船無故自覆問掾朱穆穆曰舟所以渡濟萬物非徒遊戲而已今覆者天戒將軍當濟渡)
(萬民不可長遊戲也)任重致遠(墨子曰古之民未知為舟車時重任不移遠道不致故聖王作為舟)
(車以便民事其為舟車也全固輕利可以任重致遠其為用財少而為利多是以民樂而利之補)載重
歷遠(李尤舟楫銘曰舟楫之利譬猶輿馬載重歷遠以濟天下相風視波窮究川野安慎懼審終無不可)
(補)天子造舟(爾雅曰舫舟也天子造舟諸侯維舟大夫方舟士特舟庶人乘柎注云造比舟為橋)
(也維連四船也方倂兩船也特單船也柎維木以為渡也補)諸侯維舟(見上)大夫方舟
士特舟(見上)越舼吳艇(淮南子曰越舼吳艇不能無水而行)越舲蜀艇(應場靈河)
(賦云龍艘白鯉越舲蜀艇泝㳂蔽水帆柁如林)大翼小翼(越絶書曰闔廬見子胥敢問船運之備何)
(如對曰船名大翼小翼突冒樓船橋船今船軍之教比陵軍之法乃可用之大翼者當陵軍之重車小翼者當)
(陵軍之輕車突冒者當陵軍衝車樓船者當陵軍之行樓車也橋船者當陵軍之輕足剽定騎也補)水車
水馬(抱朴子曰屈原没汩羅之日人並命舟楫以迎之至今以為競渡或以水車謂之飛鳧亦曰水馬一)
(州士庶悉觀臨之)乘長安舟(東方朔傳武帝乘長安舟游洛水又江表傳曰孫權于武昌新裝大)
(船名為長安試泛之釣臺泝時風大盛谷利令柁工取樊口權曰當張頭取羅州利拔刀向柁工曰不取樊口)
(者斬工即轉柁入樊口風遂猛不可行乃還補)飛龍(晉宫閣記云天泉池内有紫宫舟升進舟曜陽舟飛)
(龍舟射獵舟補)鳴鶴(又云靈芝池内有鳴鶴舟指南舟)青雀(王晉書曰陶侃擊蜀賊王真真以鉤)
(得上侃青雀舟侃欲投水都督王禳蘇品扶侃入小舟得脱)赤馬(杜預表云長史劉繪循治洛陽以東)
(運渠通舟嘗用赤馬)鸚鵡(蜀王本紀曰蜀王有鸚鵡舟)晨鳧(風土記云小曰舟大曰船温庥五會)
(者永寧縣出豫章材合五板以為大船因以五會為名也晨鳧即青桐大船名諸葛恪所造鴨頭船也魏樟柟)
(㭠諸木皆以多曲理盤節為堅勁也漂汎者言船之在水如蓮花散落浮于川也補)蒼隼(晉令云水戰有)
(飛雲舟相去五十步倉隼船相去四十步金船相去二十步小兒先登飛鳥船相去五十步補)華泉(晉宫)
(閣記云都亭池廣八十步内有華泉舟)紫宫(見上)青翰(說苑曰莊辛謂襄成君曰鄂君方汎舟於)
(澌波乘青翰之舟張翠羽之蓋)赤漆(續述征記曰石壺臺有敗赤漆船土民皆謂堯時物)沙棠(山海)
(經云崑崙有沙棠木食其實不溺以木為舟不沉銘曰安得沙棠木剡以為舟船)青桐(風土記見上)
五樓(吳志云曹公出濡湏孫權使董襲督五樓船住濡湏口)五會(風土記見上)飛雲(晉令)
(見上)飛鳥(晉令見上)雲母(晉宫閣記云舍利池闊一百步有雲母舟無極舟)曜陽升
進射獵指南(並見上)餘皇(左傳曰吳伐楚戰于長岸大敗吳師獲其乘舟餘皇)
(以歸杜預注云餘皇舟也本作艅艎)太白(蜀王本紀曰秦為太白船欲以攻楚)鳥舟(穆天子傳曰天)
(子乘鳥舟龍舟浮于大沼)龍舟(魏明帝詩云龍舟泛洪波旌旗蔽白日)松舟(詩曰檜楫松舟萇傳)
(云檜楫所以櫂舟也)桂舟(楚詞云美要眇兮宜修沛吾乘兮桂舟注云沛行貌吾屈原自謂也言已雖在)
(湖澤之中猶乘桂木之船沛然而行嘗香淨也補)革船(東觀漢記云鄧訓為護羌校尉乃發湟中六千)
(人令長史任尚將之縫革為船置于箄上以渡河掩擊迷唐廬落大豪多所斬獲)膠船(帝王世紀云周)
(昭王南征濟于漢漢江人惡之以膠船進王王御船至中流膠液船解王及祭公俱没于水中補)漆船
(三秦記云太虛山上有池神人常乘漆船于其内今有故漆船在焉)油船(吳歷云曹公出濡湏作油船夜)
(渡洲上權自來乘輕船從濡湏口入公軍五六里迴還作鼔吹公見舟船器仗軍伍整肅喟然嘆曰生子當如)
(孫仲謀劉景升兒子若豚犬耳補)金船(瑞應圖云王者德盛則金人下乘金船遊王後池)鐵船
(淮南子曰鐵可以為船)銅船(交州記云安定縣有越王銅船潮退則見又隂雨日百姓樵採見銅船出)
(水上補)土船(世本云廪君名務相姓巴氏與樊氏曋氏相氏鄭氏凡五姓皆爭事鬼神以土為船彫文)
(畫之而浮于水内約船浮者當以為君他姓船不能浮獨廪君船浮因立以為君長)蠡舟(拾遺記曰秦始)
(皇好神仙有羽人乘蠡舟浮黑水而至者身長十丈編毛為衣兩目如電方耳出于項間顔如童稚補)貝
船(曹植擬楚詞曰遡流兮遠邁貝船兮荷盖)竹船(山海經云衛邱之田有竹大可為舟註曰一節竹為)
(之)瓠船(莊子曰五石大瓠為舟浮于江湖)芥船(又曰水之積也不厚則負大舟也無力覆杯水)
(于坳堂之上則芥為之舟置杯焉則膠水淺而舟大也)藍舟(抱朴子曰策蹇驢而欲尋遺風櫂藍舟而)
(欲濟大川)扁舟(吳越春秋云范蠡既滅吳乃乘扁舟入五湖)瓜皮(王濬集云瓜皮船本圖以倉卒)
(用之耳寧可以深入敵境耶)掘頭(幽明錄云陽羡小吏吳龕乘掘頭船過溪獲五色浮石取之乃變為)
(女自稱是河伯女)鳥舟龍舟(穆天子傳曰天子乘鳥舟龍舟浮于大沼注云舟以龍鳥為形制猶)
(今吳之青雀舫)龍舟鷁首(淮南子曰龍舟鷁首浮吹以虞此遊于水也注云龍舟大舟也刻為龍文)
(以飾之鷁水鳥也畫其象著船首于舟中吹籟與竽以為樂故曰浮吹以虞之)可載萬人上起
宫室(漢宫室疏云武帝鑿大池匝四十里名曰昆明作豫章大船可載萬人云云)高十餘丈
旗幟加上(漢書武帝時南越叛漢欲用船戰乃大修昆明池列館環之治樓船高十餘丈旗幟加其)
(上)載萬斛(南州異物志云外域人名船曰&KR0008;大者長二十餘丈高去水三四丈望之如閣載六七百)
(人物萬斛補)浮千鈞(韓子曰千鈞得船則浮錙銖失舟則沉非千鈞輕而錙銖重也有勢之與無勢)
(也補)飛廬(釋名云船上屋曰廬象廬舍也其上重室曰飛廬在上故曰飛也)雀室(釋名云在上曰)
(雀室于中候望之若鳥雀之警視也)鷁首(方言云船首或謂之閣又謂之鷁首注云今江東貴人船前作)
(青雀是其象也舫案晉書武帝謀伐吳詔王濬修舟艦濬乃作大船連方百二十步受二千餘人以木為城)
(起樓櫓開四出門其上皆得馳馬往來又畫鷁首怪獸于船首以懼江神舟棹之盛自古未有補)繒綵
飾之(吳書曰陸遜破曹休當還西陵公卿並會設祖道上賜御船以繒綵飾之案吳志陸遜破曹休諸)
(軍振旅過武昌權令左右以御盖覆遜入出殿門凡所賜遜皆御物上珍于時莫與為比遣還西陵附)文
以丹漆(駱統陳諸將舟船飾麗牋云諸將舟船競相奢麗文以丹漆彫鏤之功好尚滋繁計其費耗所)
(損不少)雕刻丹鏤(吳志曰將軍賀齊性奢綺尤好軍事所乘船彫刻丹鏤青盖綘襜艨艟鬭艦望)
(之如山)青盖綘襜望之如山(並見上)堅之如閣(南州異物志見前)
漂汎如散蓮花(風土記見前)遥望若一樹葉(湘州記云繞川行舟遥望云云)
博昌習船(漢書曰卜式願與臨淄習弩博昌習船者死南越)渤海習舟(王粲為荀彧與)
(孫權檄云昨令將帥戰士就渤海七八百里演習舟楫四年之内無日休解今已擊櫂若飛回柁若環)舟
牧覆舟(禮記月令曰季春之月命舟牧覆舟五覆五反乃告舟備具於天子焉)陶河試船
(魏志曰杜畿受詔作御樓船於陶河試船遇風沒文帝為之流涕)操舟若神(莊子顔淵問仲尼云)
(吾嘗濟乎觴深之淵津人操舟若神吾問焉曰操舟可學邪曰可善遊者數能若乃夫沒人則未嘗見舟而便)
(操之也吾問焉而不吾告敢問何謂也仲尼曰善遊者數能忘水也若乃夫沒人之未嘗見舟而便操之也彼)
(視淵若陵視舟之覆猶其車却也覆却萬方陳乎前而不得入其舍惡往而不暇補)擊櫂若飛(見上)
萬艘咸興(傳玄王都賦云艨衝䑦&KR1139;蜀艇吳航萬艘咸興雲帆齊張補)萬里連檣(郭璞)
(江賦云舳艫相屬萬里連檣泝洄沿流或漁或商)浮舟萬艘(魏文帝浮淮賦序云建安十四年王)
(師自譙東征大興水軍浮舟萬艘時余從行始入淮口行泊東山覩師徒觀旗帆赫哉盛矣雖孝武盛唐之狩)
(舳艫千里殆不過之)舳艫千里(漢書云武帝自潯陽浮江而下舳艫千里注云舳後施柁處艫前頭)
(刺櫂處也)弘舸連舳巨艦接艫(左思吳都賦云弘舸連舳巨艦接艫飛雲盖海制非常模)
(疊華樓而島峙時彷彿于方壺比鷁首之有裕邁艅艎于往初補)青雀飛艫餘皇鼓柂
(庾闡揚都賦云龍坻華屋晨鳧之舸鷁首鋪于芙蓉磐蛟纏於赤馬青雀飛艫餘皇鼔柂)汎彼柏舟
(詩曰汎彼柏舟在彼中河箋云舟在河内猶婦人之在夫家是其常處)泛樓船(漢武帝秋風辭云泛)
(樓船兮濟汾河横中流兮揚素波簫鼓鳴兮發櫂歌歡樂極兮哀情多少壯幾時兮奈老何補)浮文鷁
(司馬相如子虚賦云怠而後發游于清池浮文鷁揚旌栧張翠帷建羽盖案文選向注云鷁水鳥也畫于船)
(首故曰文鷁也揚舉也旌析羽為之舉于船上栧楫也帷蓋皆翠羽飾之取其輕也補)越舼泛吳
艕浮(傅玄正都賦云戒水軍遵川流越舼汎吳艕浮歌玄雲詠石流)盤蛟纏於赤馬(庾闡)
(揚都賦)浮翠虬與玄武(傳毅洛賦云停清沼以汎舟浮翠虬與玄武)張翠帷建
羽盖(子虚賦見上)張雲帆施蜺幬(馬融廣成頌云方艅艎連舼舟張雲帆施蜺幬靡颸)
(風淩迅流發櫂歌縱水謳)齊栧女縱櫂歌(張衡西京賦云命舟牧為水嬉浮鷁首翳雲芝垂翠)
(葆建羽旗齊栧女縱櫂歌發引和校鳴葭奏淮南度陽阿感河馮懷湘娥驚蛧蜽惮蛟蛇)發櫂歌縱
水謳(馬融廣成頌見上)或漁或商(郭璞江賦見前)載沉載浮(棗據船賦見前)利
涉濟求(王叔元舟讃云致遠任重各因所由陸則騁車水惟用舟弱楫輕棹利涉濟求緬彼漁人鼓栧)
(清謳)乘風電驅(風土記曰若乃越騰百川濟江泛海其舟則温庥五會東甄晨鳧青桐梧樟航疾乘)
(風輕帆電驅)淩波泝流(傅玄正都賦云萬艘咸興雲帆齊張淩波泝流列星鴈行)雍河傑
跱風駭雲浮(夏侯弼吳都賦云岩岩船艫汎汎楊舟雍河傑跱風駭雲浮補)横截江流
(又曰輕帆迅櫂横截江流補)船容與而不進(楚辭云船容與而不進奄迴水以凝滯)衝
奔湍以檮杌(袁宏東征賦云驚瀾嶾嶙而嶽轉頽波嵔&KR1041;以嶺沒咨余舟之小狹衝奔湍以檮杋)
(櫂弱檝之弗施授洪荒以藏骨補)翼驚風以長驅(王粲浮海賦云乘桂棹之安舟浮大江而)
(遥逝翼驚風以長驅集會稽而一憩)濟淩波之絶嶮越巨川與懸流(棗據船賦)
(見前)徐日轉而月移(楊修出征賦云汎順風而迴艫徐日轉而月移旆已入乎河口殿尚集于)
(園池)乃魚翔而龍遊(棗據舟賦云登陽侯之激浦兮乃魚翔而龍游雖滔天而横厲兮長抱樂)
(而無憂)紼纚維之(詩曰汎汎楊舟紼纚維之傳曰紼繂也纚緌也明王能維持諸侯也鄭箋曰楊)
(木之舟浮于水上汎汎然東西無所定舟人以紼繫其緌以制行之猶諸侯之治民御之以禮法補)烝徒
檝之(又曰渒彼涇舟烝徒楫之傳云渒舟行貎楫櫂也謹案烝衆也渒渒然涇水中之舟流順而行者乃)
(衆徒船人以楫櫂之故也興衆臣之賢者行君政令)黃龍負舟(吕氏春秋曰禹南省方濟于江黃龍)
(負舟舟人無主禹仰天嘆曰吾受命于天竭力以養人生性也死命也奈何憂于龍焉龍弭耳曳尾而逝)兩
龍載舟(幽明錄曰吳猛還豫章附載客船一宿行千里同行客視船下有兩龍載之船不著水案晉)
(書吳猛年十四邑人丁義授其神方因還豫章江波甚急猛不假舟楫以白羽扇畫水而渡觀者異之附)兩
蛟繞船(吕氏春秋曰荆有佽飛者得寳劒涉江至中流有兩蛟繞其船佽飛拔寳劍赴江刺蛟殺之而)
(舟中之人皆活荆王聞之仕以執圭)鯉躍入舟(尚書圖緯曰太子發渡河白魚躍入王舟案武王)
(伐殷渡河有白魚跳入王舟補又搜神記曰宫亭湖石廟嘗有估客下都經其下見二子云可為買兩量絲履)
(自當厚報估客至都市履并市書刀俱内箱中既還以箱及香置廟中而去忘取刀至湖内汎舟忽有一鯉魚)
(躍入舟内破腹得書刀)鯪鯉吞舟(山海經云鯪鯉能吞舟腹背有刺如三角菱)大魚斷
船(臨海異物志云海内有大魚長十餘丈背負鋸船觸之皆斷)梓板夾船(豫章記云聶友夜射)
(白鹿中之尋蹤不見乃見箭著一梓樹皮即伐木皮便有血出旋斫旋合不可斷友更多著斧伐之樹遂斷取)
(其二板以為牂牁後友船行遇風作皆沒唯友船獨全尋看乃向梓板夾扶其船友大異之補)大槎破
船(異苑曰趙牙行舟于闔廬見水際有大槎人牽不動牙往舉得以之著船船破變為龍浮水而逝)乘
扁舟于五湖(見前)造舟于河(左傳云秦后子有寵于桓如二君于景其母曰弗去懼選)
(癸夘鍼適晉其車千乘后子享晉侯造舟于河十里舍車自雍及綘補)扣舷易水(會稽典錄云楊)
(橋上諫曰臣聞之曾子扣舷易水魚聞入淵鳥驚參天)汎舟西河(晉書曰王羲之為會稽太守汎)
(舟西河作蘭亭宴集終案羲之雅好服食養性不樂在京師初渡浙江便有焉之志會稽有佳山水名士多)
(居之謝安未仕時亦居焉孫綽李充許恂支遁等皆以文義冠世並築室東土與羲之同好嘗與同志宴集于)
(會稽山隂之蘭亭羲之自為之序以申其志補)烏江檥船(漢書云項羽至烏江烏江亭長檥船待羽)
(勸羽渡江羽謂亭長曰吾知公長者也以馬賜之)河側牽船(語林曰劉道真遭亂于河側自牽船)
(見一老嫗採桑逆旅劉調之曰女子何不調機刺杼而採桑逆旅女子答曰丈夫何不跨馬揮鞭而牽船乎)
陳平刺船(史記曰陳平自楚歸漢仗劍亡渡河舟人見其美丈夫獨行疑其亡將要下當有寳器金)
(玉目之欲殺平平心恐乃解衣臝而佐刺船船人知其無有乃止補)仲御戲船(高士傳曰夏仲御至)
(洛陽值公卿禊飲賈充謂曰卿居海濱能戲船不不答乃鼓楫登舟而去容止可觀)羽人乘蠡舟
(拾遺記見前)神人乘漆船(三秦記見上)陸納乘輕舟(晉書曰陸納為吳興太守)
(至郡不受俸禄頃之徵拜左民尚書領州大中正將應召外白宜裝幾船納曰私奴装糧食來無所復須也臨)
(發止有被襆而已其餘並封以還官補)袁宏業運船(晉袁宏少孤貧以船運租自業謝尚時鎮)
(牛渚秋夜乘月率爾與左右微服泛江會宏在舫中是諷詠聲既凊令辭乂藻拔遂駐聽久之遣問焉答云)
(袁臨汝郎誦詩尚即迎升舟與之談論申旦不寐自此名譽日茂補)郭翻還鄉庾翼引就
大船(晉書郭翻傳翻與翟湯俱為庾翼所薦公車博士徵不就咸康末朱小船暫歸武昌省墳墓安西將)
(軍以帝舅之重躬往造翻欲強起之翻曰人性各有所短焉可強逼翼乂以其船小狹欲引就大船翻曰使君)
(不以鄙賤而辱臨之此固野人之舟也翼俯屈入其船中終日而去補)許詢出都真長往
船造之(晉書許詢從會稽出都船泊淮渚劉真長為丹陽尹數往船造之)罷郡載土而
反(吳書曰洪規罷郡會稽歸無資糧又不欲令人知乃載土而反)罷縣單船而反(未詳)胡
越同舟(孔叢子云胡越之人同舟濟江中流遇風波其相救如左右手不慎所同之患是不如胡越之)
(人也又賈子曰同舟而濟胡越無異心)李郭仙舟(郭林宗别傳云林宗遊洛陽始見河南尹李膺)
(膺大竒之遂相友善後歸鄉曲衣冠諸儒送至河上車數千兩林宗唯與李&KR0574;同舟而濟衆賓望之以為神仙)
(焉)同舟遇風救患若一(鄧析書云同舟涉海中流遇風救患若一所憂同故也)同
舟相救如左右手(孔叢子見上)楊僕為戈船將軍(漢書云南越吕嘉為亂以)
(故歸義粤侯二人為戈船下瀨將軍出零陵往平之)女娟習檝為夫人(列女傳曰趙簡子南)
(擊荆至河津津吏醉卧不能渡簡子怒將殺之津吏之女娟乃持檝而前曰妾父聞主君將渡恐風波之起水)
(神動駭故禱祝九江三淮之神不勝杯酌餘&KR0377;醉于此君命之誅願以微軀易父之死簡子將渡舟楫少一人)
(娟曰妾居河濟之間世習舟楫之事願備員持楫簡子遂與渡中流奏河激之歌簡子乃聘以為夫人補)鄧
通濯船為大夫(漢書鄧通以濯船為黃頭郎文帝嘗夢欲上天不能有一黃頭郎推上天顧見)
(其衣尻帶後穿覺而之漸臺以夢中隂目求推者郎見鄧通其衣後穿夢中所見也召問其名姓姓鄧名通鄧)
(猶登也文帝甚悦尊倖之日日異通亦愿謹不好外交雖賜洗沭不欲出于是文帝賞賜通鉅萬以十數官至)
(上大夫補)蔡姬蕩公禁之不止(左傳齊候與蔡姬乘舟于囿蕩公公懼變色禁之不可公)
(怒歸之未絶之也蔡人嫁之補)置象大船知其輕重(魏志曰鄧哀王沖少聰察岐嶷生五)
(六歲有若成人之智時孫權曾致巨象太祖欲知其斤重訪之犀下咸莫能出其理沖曰置象大船之上而刻)
(其水痕所至稱物以載之則校可知矣太祖大悦即施行焉)迴船受箭箭均船平(魏略)
(曰孫權乘大船來觀軍公使弓弩亂發箭著其船船偏重將覆因迴船復以一面受箭箭均船平乃還)楚
人墜劍刻舟(吕氏春秋曰楚人有涉江者其劍自舟中墜于水遽刻其舟曰是吾劍所從墜也舟)
(去從所刻處入水求之不亦惑乎)海神擲書置船(神仙傳云有賈人從海還過一神廟前使)
(主簿送一函書令為達葛仙公因擲書置船頭書即著船人挽不脫還到報仙公公自取方脱)合肥漁
人聞筝絃之音(續搜神記曰合肥口有一大舶云是曹公舶船嘗有漁人夜宿傍以船繫之但)
(聞筝絃之音又聲氣非常漁人又夢人驅遣去云勿近公船此人驚覺即移船去相傳云曹公載數妓覆于此)
(今猶存焉補)宫亭商人沿泝皆舉帆(異苑曰宫亭湖有神廟商人過之各有禱請則)
(一時分風沿泝皆舉帆利涉無虞)海上得破船(魏志曰母邱儉使王頎追句麗王宫至海上云)
(得一破船有一人項中復有面與語不曉不食而死)方山有破舟(嵩山記云東北五方山上有一)
(池池中有破舟云禹所乘來者)水則載舟水則覆舟(孫卿子曰君者舟也庶人者水也水)
(則載舟水則覆舟)不為莫乘而不浮(淮南子曰夫舟在海不為莫乘而不浮君子行義不)
(為莫知而止)不為莫乘而沉(文子曰舟浮江海不為莫乘而沉君子行道不為莫知而止)
千鈞得船則浮錙銖失船則沉(韓子見前)藏舟于壑有力者
負之而走(莊子曰藏舟于壑藏山于澤謂之固矣然夜半有力者負之而走昧者不知也)虛船
來觸雖褊心之人不怒(又曰方舟而濟河有虚舟來觸雖有褊心之人終不怒也有一)
(人在其上則惡聲隨之向虛而今實也)無能者若不繋舟(又曰巧者勞而知者憂無能者)
(無所求也食而遨遊泛然若不繫之舟)無足者乘舟而來矣(韓詩外傳孔子使子貢適)
(齊久而未回孔子占之遇鼎謂弟子曰占之遇鼎無足而不來顔回掩口而笑孔子曰回也何哂曰回謂賜必)
(來孔子曰如何對曰卜而鼎無足必乘舟而來矣賜果至)焚舟(左傳曰秦伯伐晉濟河焚舟取王官及郊)
(晉人不出遂自茅津濟封殽尸而還遂伯西戎用孟明也補)燒船(魏志曰郭嘉死後太祖征荆州還于)
(巴邱遇疾疫燒船嘆曰郭奉孝在豈使孤至此自又江表傳操與權書曰赤壁之役值有疾病孤燒船退横)
(使周瑜虛獲此名附)無故自覆(張璠漢記梁冀見前)吳船自覆(漢書曰景帝三年吳中有)
(大船自覆吳地以為國家將亡之象)
北堂書鈔卷一百三十七
