北堂書鈔卷一百六十
唐虞世南撰
明陳禹謨補註
地理部四
石三十四山三十五(續補)
泰山三十六(續補)華山三十七(續補)
衡山三十八(續補)恒山三十九(續補)
嵩山四十(續補)名山四十一(續補)
石三十四
山體(釋名云山體曰石石格也堅捍格也補)土精(物理論云土精為石石氣之核也氣之生石猶)
(人筋絡之生爪牙也補)山含(春秋說題辭云周易艮為山為小石石隂中之陽陽中之隂隂精輔陽故)
(山含石)熊渠射虎(韓詩外傳云楚熊渠子夜行見寢石以為伏虎射之飲羽晝視知其石也因復)
(射之莫能入補)初平叱羊(神仙傳云皇初平年十五家使牧羊有道士見其良謹將至金華居石室)
(中四十餘年不念其家其兄初起行索初平見道士引至山與弟語畢問平羊何在平與兄往至山東見白石)
(因叱之石皆起成羊數萬頭補)王翦超距(史記云王翦擊荆荆兵數挑戰終不出久之翦使人問軍)
(中戲乎對曰方投石超距翦曰士卒可用矣補)延壽拔距(漢書韓延壽少以良家子善騎射為羽林)
(投石拔距絶於等倫補)以石為槨(史記張釋之為中郎將從行至覇陵主意慘悽悲懷顧謂羣臣)
(曰嗟乎以北山石為槨用紵絮斮陳絮漆其間豈可動哉左右皆曰善釋之前進曰使其中有可欲者雖錮南)
(山猶有郄使其中無可欲者雖無石槨又何戚焉文帝稱善補)立石封祀(史記二十八年始皇東行)
(郡縣上鄒嶧山立石與魯諸儒生議刻石頌秦德議封禪望祭山川之事乃遂上太山立石封祠祀下風雨暴)
(至休于樹下因封其樹為五大夫補)晉言(左傳云石言于晉魏榆晉侯問于師曠曰石何故言對曰石不)
(能言或憑焉不然民聽濫也抑臣又聞之曰作事不時怨讟動于民則有非言之物而言補)宋隕(左傳)
(云隕石于宋五隕星也補)立石(周禮云大司寇以嘉石平罷民有罪者坐諸嘉石以肺石達窮民凡煢獨)
(老幼欲復于上而求達者立于肺石鄭註云嘉文石肺赤石補)煮石(列仙傳云卭疏者周封史也能行氣)
(練形煮石髓而服之謂之石鍾乳至數百年往來入太室山中有卧石床枕焉補)抱石(孔叢子云抱石)
(救溺愈不濟也)負石(列仙傳云湯克桀得天下以讓務光光遂負石自沈于蓼水補)石室(列仙傳云)
(仇生者不知何所人也常食松脂在尸鄉北山上自作石室至周武王幸其室而祀之)石榻(列仙傳云)
(脩羊公者魏人也在華隂山上石室中有懸石榻卧其上石盡穿陷略不食時取黃精食之後以道干景帝帝)
(禮之使止王邸中數歲道不可得有詔問脩羊公能何日發語未訖牀上化為白羊題其脇曰脩羊公謝天子)
(後煮石羊于靈臺上羊後復去不知所在補)砥石(史記云虢太子死扁鵲至虢門下問中庶子喜方曰)
(聞太子不幸而死臣能生之中庶子以扁鵲言入報虢君虢君聞之大驚出見扁鵲扁鵲使弟子子陽厲鍼砥)
(石以取外三陽五會有間太子蘇補)矢石(漢書鼂錯上書曰戰勝守固則有拜爵之賞攻城屠邑則得其)
(財鹵以富家室故能使其衆蒙矢石赴湯火視死如生補)燔於東郡(史記云始皇三十六年熒惑守)
(心有墜星下東郡至地為石黔首或刻其石曰始皇帝死而地分始皇聞之遣御史逐問莫服盡取石旁居人)
(誅之因燔銷其石始皇不樂使博士為仙真人詩及行所游天下傳令樂人謌弦之補)祠彼榖城
(史記張良見下邳圯上老人出一編書云讀是則為王者師後十三年見我濟北榖城山下黃石即我也良後)
(果得黃石寳而祠之乃死并葬黃石伏而祠之補)磁石禦衝(鮑照蕪城賦云製磁石以禦衝)文
石欵梓(樂資春秋傳云秦人鄭客為始皇使還至關見華山上有素車白馬既而素車上人謂客曰吾)
(華山使願託一牘書致鎬池君所子之咸陽道過鎬池見一大梓樹下有文石取以欵樹當有應者即以書與)
(之客如其言果有人從樹出受書入有頃宫中讙曰祖龍死有一婦行哭出謝鄭客煩苦乃上白璧客讓之婦)
(人曰此鬼神事願毋讓鄭客受璧至始皇二十八年渡江沈所受璧乃賜鄭客金三百斤詔無泄語補)公
幹不動(文士傳曰魏文在東宫宴諸文學酒酣命甄后出拜衆皆伏劉楨仰觀之太祖聞之怒罰令徒)
(作後太祖閱諸徒諸徒咸敬而楨坐磨石不動太祖問石如何性楨對曰石出荆山懸崖之下彫之不增文磨)
(之不加瑩太祖曰名豈虛得也補案楨字公幹附)長房不移(神仙傳云壺公内費長房于石室頭)
(上有大石方數丈以茅繩懸之諸蛇齧繩欲斷長房不移公撫之曰子可教矣補)肅慎砮(帝王紀云)
(周成王時肅慎氏來獻楛矢石砮長尺有咫補)臨海矢(異物志云夷州上無銅鐵取磨礪青石以作弓)
(矢此石砮楛矢之類補)秩石(魏略云明帝青龍三年起太極諸殿築總章觀高十餘丈建翔鳳于其上)
(又于芳林園中起陂池楫櫂越歌又于列殿之北立八坊諸才人以次序處其中貴人夫人以上轉南附焉其)
(秩石擬百官之數帝嘗遊宴在内乃選女子知書可付信者六人以為女尚書使典信外奏事補)采石
(穆天子傳云天子升于采石之山于是取采石焉天子使重□之民鑄以成器于黑水之上)提若無
重(吳猛别傳云豫章縣東山中有石笥歷代不能開吳猛往遂得發之多有石䐑古字弟子莫有曉者猛亦)
(不言弟子數十人力舉蓋不動如山猛亦手提若無重焉)升若平路(吳猛别傳云縣南山有石直立)
(水中峻崿千仞猿猴不能至猛乃策杖升之令二弟子隨後忽若平路)石行(崔鴻前燕錄云慕容旣四)
(年棘城有大石自立而行)石浮(崔鴻夏錄赫連勃勃時有青石大如馬頭浮水上逆流而行行人見而送)
(之羣臣咸賀以為石者沈物浮隱者自出之義逆行荆吳入朝之象勃大悅)石立(崔鴻後趙錄云塗中)
(有大石二丈許自立石勒命斷之有魚羊之文于是字玄羊案漢書孝昭元鳳三年正月泰山萊蕪山南匈)
(匈有數千人聲民視之有大石自立高丈五尺大四十八圍入地深八尺三石為足補)石鳴(崔鴻趙錄)
(云石虎末洛陽西北九里石牛在青山上忽鳴聲聞三十里遣人打落兩耳及肩鐵釘四脚)石髓如
飴(晉書稽康遇王烈共入山烈嘗得石髓如飴即自服半餘半與康皆凝而為石)石碑生金(臧榮)
(緒晉書云懷帝時魏故豫州刺史賈逵墓西碑生黃金採取即復生)司馬為槨(禮宋桓司馬自為石)
(槨三年而不成夫子曰若是其靡也死不如速朽之愈也)樊重為室(荆州記云樊重母畏雷為石室)
(避之續補)繫石没水(孝子傳云霍子者不知何許人也早失母後母常以其亡母名召呼之不應輒)
(楚撻霍子泣涕不忍聞亡母之名念言之則喪後母不言而死則虧父名自游于河密以石繫其腰而没人皆)
(以為游不工而死不言父母之過補)負石赴河(孫卿子云負石而赴河行之難者也申徒狄能之續)
(補)形似芙蓉(名山志云芙蓉渚有聳石頭如初生芙蓉色青白續補)䃡名霹靂(玄中)
(記云玉門西南有一國國中有山石䃡數千枚名為霹靂䃡從春雷而䃡咸至秋䃡盡續補案䃡子林反)
明岌墓首(三十國春秋云燕黃門郎明岌將死誡其子曰吾所以在此朝者非要貴也直是避禍全)
(身耳葬可埋圓石于吾墓首引之晉有微臣明岌之冢以遂吾本志也)趙岐墓前(後漢書趙岐曰)
(吾死後置一圓石墓前刻曰漢有一人姓趙名岐有志無時命也何如續補)大秦九色(魏略云大)
(秦國石為城郭出九色玉石續補)沔陽八陣(梁州記云沔陽城泝漢上十五里有諸葛武侯所鎮)
(在漢水南背山向水門前累石以為陣水至壊其行列水去輒復故也續補)灌之便熱(異志云豫)
(章有石黃白色而理疎以水灌之便熱加鼎于上炊足以熱冷則灌之雷煥以問張華華曰燃石也續補)煎
之得鹽(華陽國志云汶山有鹽石煎之得鹽續補)辰韓押頭(魏志云辰韓在馬韓之東兒生)
(便以石押頭欲其扁今辰韓人頭皆扁續補)孫荆礪齒(晉書云孫子荆謂王武子曰當枕流漱石)
(王曰石非可漱流非可枕孫曰枕流欲洗其耳漱石欲礪其齒續補)狗吠(郡國志云宋武北伐南燕至吠)
(狗山夜聞狗吠明日視之見石狗焉續補)雁飛(潯陽記云廬山頂上有池中有三石雁霜降則飛續補)
石廩(臨川記云石廩其中可容千斛廩口開則歲儉閉則年豐也續補)石倉(鄱陽記云錢倉石在)
(饒州石形如倉囷昔漁人夜宿石上忽見石開窺其石中有錢取之盈艇因名焉續補)石脂(越絶書云)
(吳中穹窿山赤松子取赤石于此)石首(吳歸云石首魚至秋化為鳬鳥頭中有石)蜀女化石
(蜀記云梓桐縣有五婦山昔秦遺蜀五美人蜀遣五丁迎之至此五丁踏地大呼五女皆化為石續補)塗
山化石(淮南子云禹娶塗山化為石在嵩山下語曰歸我子石破北方而生啓續補)授石吞
聰悟(西京雜記五鹿充宗授學于彌成子彌成子嘗遇人以文石如卵授之成子吞之遂聰悟後成子病)
(吐出此石授充宗充宗吞之又為明學續補)採石治宫室(鄴中記云榖城山土中有文石鮮明)
(石虎使取以治宫室續補)乞子(郡國志云乞子石在馬湖南岸東石腹中出一小石西石腹中懷一小石)
(故僰人乞子于此有驗因號焉續補)磨刀(荆州記云臨賀有青石上有磨刀斧迹春夏明淨秋冬蕪穢云)
(是雷公磨刀續補)鵲化(搜神記云張顥為梁相有鳥如山鵲飛翔入市市人擲之墮地化為圓石顥椎)
(破之得金印文曰忠孝侯印續補)燕墮(西京雜記云竇太后在家嘗有白燕銜石大如指墮后績筐中)
(后取石剖為二中有文曰母天地后乃合之遂不復開後為皇后常并置璽櫝中號曰天璽也續補)煮石
為糧(神仙傳云白石生者常煮白石為糧常就白石居續補)以石為藥(後漢書火山山旁石)
(皆焦鎔流數十里乃凝堅人取以為藥)孝子取水(蜀中記云隗叔通僰人也性至孝母每食必須)
(江水水深難汲一旦水中石為之出叔通因之以汲今江中有石號孝子石續補)女郎浣衣(郡國)
(志云梁州女郎山張魯女浣衣于石上女便懷孕生二龍及女死將殯柩車忽騰躍升此山遂葬焉其浣衣石)
(猶在謂之女郎山續補)補天(列子云天地亦物也有不足石以補其闕續補)佐岳(王隱晉書云陳)
(總遷殿中侍御史詔遣詣終南山請雨總先除小石祠惟存大石一所而祈之上文曰峩峩大石佐岳通理含)
(滋吐潤惠我四海續補)
山三十五(續補)
宣氣(說文云山宣也宣氣散生萬物有名而高象形也)産物(釋名云山産也言産生萬物案山)
(頂曰冡亦曰巔亦曰椒山脊曰岡山大而高曰嵩小而高曰岑銳而高曰嶠卑而大曰扈小而衆曰巋上大下)
(小曰巘山有草木曰岵無草木曰垓石戴土曰岨土戴石曰崔嵬山東曰朝陽山西曰夕陽山足曰麓山穴曰)
(岫山邊曰崖崖之高曰巖上秀者曰峰陬獨高者曰岊山坡曰坂山三襲曰陟山再成曰坯山中絶曰陘未及)
(上曰翠微山屬曰嶧山狹而高曰巒巒山曰墮土山曰阜曲阜曰阿大阜曰陵小陵曰丘山精曰䕫亦曰跂亦)
(曰雲陽祭山曰&KR1297;)崖館(盧諶詩云逸居游名山松喬共相追層崖成崇館巖阿結重闈)雲府(庾肅)
(之山讃云懸崖杳翳神明攸居官府風雲懷吐川渠)動靜蒙險(易卦序論云險而止山也險而動泉)
(也動靜皆蒙險故曰山)含澤布氣(春秋說題辭云山含澤布氣調五神也)視三公(禮云)
(天子祭名山大川五岳視三公鄭註云視者牲器之數)植萬物(韓詩外傳云山者萬人之所瞻仰草)
(木生焉萬物植焉飛鳥集焉走獸㐲焉)地基(春秋運斗樞云山者地基也)地鎮(漢書翟方進傳)
(張晏註云元延中岷山崩山地之鎮宜固而崩所以示人患也)九山(國語云禹封九山山者土之聚也)
名山(管子云几天下名山五千三百七十出鐵之山三千六百有九上有丹砂者下有黃金上有磁石者)
(下有銅金上有綠石者下有鉛錫上有赭下有鐵)岪鬱(司馬相如云其山則盤紆岪鬱隆崇嵂崒)巉
巖(宋玉云登巉巖而下望)隱天(班固云崇山隱天)映遠(蕭詮云青山照落暉遠映望連飛仙)
(峰看玉笥關路視金微鼓吹聲疑盡香爐烟覺稀共君流水别勞此送將歸)刻削(庾肩吾云層雲霾峻)
(嶺絶潤倒危峰刻削臨千仞崖峩起百重)清暉(謝靈運云昏旦變氣候山水含清暉清暉能娛人游子澹)
(忘歸出谷日尚早入舟陽已微)高鳥路(隋劉斌詠山詩云石梁高鳥路瀑水近天河)近天河
(見上)買山(晉書云戴符山人問襄陽節度于頔求買山錢頔與百萬)濟勝(世說云許掾好游山水體)
(便登陟時云許非徒有勝情實有濟勝具)
泰山三十六(續補)
東嶽(地理志云泰山為東嶽兖州鎮山實萬物之始)天孫(博物志云泰山一曰天孫言為天帝孫也)
(主召人魂魄東方萬物始成故知人生命之長短)隂陽交代(風俗通云泰山山之尊一曰岱宗岱)
(始也宗長也萬物之始隂陽交代故為五嶽長王者受命恒封禪之)封禪高厚(白虎通云王者受命)
(必封禪封者增高也禪者廣厚也皆刻石紀號著己之功績以自效也天以高為尊地以厚為德故增泰山之)
(高以示報天禪梁甫之阯以報地)仙人閭(漢書云武帝封泰山禪石閭注云石閭在泰山下南方土)
(人言仙人閭)鬼神府(福地記云泰山多芝草玉石下有洞天周迴三千里鬼神之府)與河五
祠(漢書云五嶽四瀆皆有常祀惟泰山與河歲五祠江水四餘皆一禱而三祠)空洞三宫(茅君)
(内傳云岱宗之洞名三公空洞之天)金床玉几(列仙傳云岱宗石室中上下懸絶其中金床玉几)
金筴玉策(風俗通云古封太山禪梁甫說岱宗上有金篋玉策能知人年壽脩短漢武帝探策得十)
(八因倒讀八十其後果壽長八十)鉏父生白光(神仙傳云泰山下老父者失其姓名漢武帝東)
(遊見老父鉏于道間頭生白光)芝童乘白鹿(曹植飛龍篇云晨游泰山雲霧窈窕忽逢二童顔色)
(鮮好乘彼白鹿手翳芝草)三廟(從征記云泰山有上中下三廟廟前有大井水極香冷異于凡水不知何)
(代所掘)千株(泰山記云盤道屈曲而上凡五十餘盤經小天門大天門仰視天門如從穴中視天窗矣)
(自下至古封禪處凡四十里山頂西巖為仙人石閭東巖為介丘東南巖名日觀月觀者雞一鳴時見日始欲)
(出長三丈所又東南名秦觀秦觀者望見長安吳觀者望見會稽周觀者望見齊黃河去泰山二百餘里于祠)
(所瞻黃河如帶若在山阯山南有廟悉種栢千株大者十五六圍相傳云漢武所種小天門有秦時五大夫松)
(見在)雨徧天下(公羊傳云觸石而出膚寸而合不崇朝而徧雨天下者惟泰山乎)雲起封
中(漢書云武帝封泰山有白雲起封中)稷丘擁琴(列仙傳云稷丘君者泰山下道士漢武東巡泰)
(山乃擁琴來拜)文子賣藥(列仙傳云崔文子泰山山人好黃老術潜居山下作黃丸賣藥有疫氣者)
(飲藥即愈)鑿石釡(崔鴻前秦錄云處士張忠隱于泰山巖棲谷飲脩導養之法鑿石為釡泰山人于今)
(法之)禪玉簡(劉義恭詩云大明總神武乘時以御天金牒封梁甫玉簡禪岱山)刺天(謝靈運云)
(岱宗秀維岳崔崒刺雲天岞崿既嶮巇觸石輒遷綿登封瘞崇壇降禪藏肅然石閭何晻藹明堂秘靈雲)起
雲(張九齡云泰山起雲無遠不被)
華山三十七(續補)
萬物生華(白虎通云西方華山少隂用事萬物生華故曰華山)一名太華(山海經云華山)
(一名太華太華之山削成而四方高五千仞其廣十里)二華(張衡西京賦云綴以二華註云二華謂太)
(華少華也少華在華山西)二岑(述征記云華山有二岑直上數千仞自下小岑疊秀迄于嶺表有如削成)
蓮峰(華山記云華山頂生千葉蓮花)栢箭(韓子云秦昭王令工施鈎梯而上華山以松栢之心為博)
(箭長八尺棋長八寸而勒之曰昭王嘗與天神博于此)三峰(華山記云山上有三峰直上晴霽可觀謂)
(蓮花毛女&KR1912;也)二泉(華山記云華山頂上方七里有靈泉二所一名蒲池一名太上泉)稱太上
(昭文館記云上有三峰上接三光中有石池二十八所上應二十八宿青松綠竹叢生高岡白雲翠藹施于幽)
(草懷緼金玉蓄藏風雷為大帝之别宫乃神仙之窟宅也一稱太上山)通帝座(搔首集李白登落雁)
(峰曰此山最高呼吸之氣相通帝座矣)馭風憑雲(唐柳公權舊聞記云兹山峭拔若削自非馭風)
(憑雲亦無有去理)受西居中(張旭序云布五方則受其西列三條則居其中若廣獸竒虫山經有)
(紀經有望秩之禮典有生殖之祀蓋所以宗山川而報功也)石鼓(華山記云華山頂有石鼓父老傳云)
(嘗有聞其鳴者)玉漿(郭璞讃曰華岳靈峻削成四方爰有神女玉漿是挹案詩含神霧云華山上有明)
(星玉女持玉漿得上服之即成仙道險僻不通)雲臺峰(華山志云嶽東北有雲臺峰其山兩峰崢嶸四)
(面懸絶上冠景雲下通地脈嶷然獨秀有若雲臺下有穴昔有人入此穴出東方山行雲經黃河底上聞流水)
(之聲)集靈宫(桓譚仙賦序云華山下有集靈宫漢武帝欲懷集仙者故名殿為存仙門為望仙)足
跡猶存(西京賦註云華山對河東首陽山黃河流于二山之間古語云此本一山當河河水過之而曲)
(行河神巨靈以手擘開其上以足蹈離其下中分為兩以通河流今岳上有指掌之形首陽山下足跡亦存焉)
馬跡尚存(華山志云有神馬自華山出帝令置内棧馬不久留令人尋之見在山谷中石龕下故名)
(藏馬谷藏馬龕東北澗中石上馬跡尚存焉)百丈崖(華山記云山下自華岳廟列栢南行十一里又)
(東廻三里至中祠又西南出五里至南祠南入谷口七里又至一祠又南一里至天井天井纔容人上可長六)
(丈餘出井如望空視明如在室窺窗矣出井東南二里至峻坂斗上又東上百丈崖皆須攀繩挽葛而後行又)
(西南出六里又至一祠名胡越寺神又行二里便屇山頂上方七里)五里霧(後漢書云張楷字公超能)
(為五里霧所居成市後華山南有公超霧市)文公發狂(國史補云韓文公登華山之巔顧視其險)
(絶恐慄度不可下乃發狂慟哭而欲縋山以下遣書為訣時譏其好竒之過)東夷拜禮(唐語林云)
(東夷人有識山者徧拜五嶽一拜而退惟入關望華山自關西門拜禮至山下仰望咤曰京師衣冠文物之盛)
(由此而致)
衡山三十八(續補)
灊霍為副(搜神記云衡山南嶽也至軒轅乃以灊霍之山為副焉故爾雅云霍山為南嶽因其制也)
(至漢武南巡又以衡山遐遠道隔江漢乃徙南嶽之祭于廬江潜縣之霍山此亦承軒轅副義也案山海經)
(云衡山一名岣嶁山其上多青雘鳥多鸜鵒又爾雅註云霍山在廬江郡潜縣别名天柱)冥宿上承
(荆州記云南嶽衡山朱陵之靈臺太虚之寳洞上承冥宿銓德鈞物故名衡山下踞離宫攝位火向赤帝館其)
(嶺祝融託其陽故號南嶽周旋數百里高四千一十丈東南臨湘川自湘川至長沙七百里九向九背然後不)
(見)陣雲(湘中記云衡山遙望如陣雲)迴鴈(地記云衡山一峰極高鴈不能過過春北歸故名迴)
(鴈或曰峰勢如鴈之回故名)山聳五秀(長沙志云衡山軒翔聳拔九千餘丈尊卑差次七十二峰)
(巖洞溪澗泉石之勝交錯于中又有數十洞十五巖三十八泉二十五溪九池九潭六源八洞九井三穿三漏)
(此最著者七十二峰最大者五芙蓉紫蓋石廩天柱祝融而祝融最高)山有三峰(南嶽記云衡山)
(有三峰其一名紫蓋天景明徹有一雙白鶴徊翔其上一峰名石囷下有石室中常聞諷誦聲一峰名芙蓉上)
(有泉水飛流如舒一幅練)絃歌(湘中記云衡山九疑皆有舜廟太守至官常遣戸曹致敬脩祀則如有弦)
(歌之聲)神書(吳越春秋云禹傷父功不成乃巡衡山血馬以祭之仰天而嘯忽然而卧夢見赤繡文衣)
(男子自稱玄夷蒼水使者謂禹曰欲得我山神書者齋焉禹乃退齋三日遂獲金簡玉字之書得治水之要刻)
(石山之高處)入山採藥(臧榮緒晉書云劉鱗之好游山澤採藥至衡山深入忘返見有一澗水水)
(南有二石囷一開一閉水深不得過)遊山得書(異苑云湘東姚祖太元中為郡吏經衡山望巖下數)
(少年並執筆作書祖謂行旅休息乃過之未至百步少年相與飛颺遺一紙書在坐處前數句古時字自後皆)
(鳥跡一又荆州記云初有採藥衡山見老翁四五年少對坐執書)結宇(宋書云宗炳尋名山西陟荆巫)
(南登衡岳因結宇衡山欲懷尚平之志)憩輿(桓玄云姑洗之旬始暨衡岳憩輿素石映濯水湄)
恒山三十九(續補)
并州之鎮(周禮云并州之鎮恒山也)北嶽常山(爾雅云恒山謂之常山風俗通云恒常也)
(萬物伏北方有常也白虎通云北方有常山者何隂終陽始其道常久故曰常山)醫閭(韓愈云北嶽醫)
(閭鬼神受職)天極(魏文帝云天極搆高人暉肇啓幽明合歡百神同悅)鎮冀(程咸云奕奕恒山作)
(鎮冀方伊趙建國在嶽之陽)繞河(王褒云秋風吹木葉還似洞庭波常山臨代郡亭障繞黃河心悲異)
(方樂腸絶隴頭歌薄暮臨征馬失道北山阿)服神草(五岳圖云恒山高三千七百丈七尺上方三十)
(里周迴三千里有太玄之泉神草十九種服之可度世)置侍祀(後魏書云道武立廟于其上置侍祀)
(九十人歲時祈禱水旱)五名(括地志云北岳有五别名一曰蘭臺府二曰列女宫三曰華陽臺四曰紫)
(微宫五曰太乙宫或云大茂山)四種(管子云恒山北臨代南俯趙東接河海之間早生而晚殺五榖之所)
(蕃熟四種五獲焉)簡子藏符(史記趙簡子謂諸子曰吾藏寳符于恒山中往得者立為後諸子皆)
(競往無所得無恤曰恒山臨代代可取也簡子曰是知符矣遂立之)慕容得璧(前燕錄云慕容雋壽)
(光二年恒山得璧七十圭七十三光色精竒有異玉雋以為神岳之命以太牢祠之)神護(神農本草云常)
(山有草名神護置之門上每夜吠人)率然(孫子兵法曰常山之蛇名曰率然一身而兩頭擊其一頭則一)
(頭至擊其中則兩頭俱至)畢昴精(春秋元命苞云畢散為冀州分為趙國立為常山註云常山即恒山)
(也是畢昴之精)蓬蔂根(列仙傳云昌容者恒山道士自稱殷女食蓬蔂根往來山下見者二百餘年顔)
(色如二十許人)
嵩山四十(續補)
中嶽(白虎通云中央之岳獨加高字者何中央居四方之中而高故曰嵩高山)高崧(釋名云嵩字或)
(為崧山大而高曰崧)石室(西征記云嵩山東曰太室西曰少室相去十七里嵩其總名也謂之室者以其)
(下各有石室焉少室高八百六十丈方十里與太室相埓但小耳)仙宫(嵩山廟碑云九天地險五岳天)
(中蛇龍同穴日月仙宫)龍門(道書云自岳神廟東北二十里至一山名東龍門其東有三臺山昔漢武)
(東巡過此山見學仙女帝觀之遂以名焉)石孔(仙經云嵩山東南大巖下石孔方圓一丈西方北入五六)
(里有大室高三十餘丈周圍三百步自然明燭相見如日月無異中有十六仙人云月光童子常在天台時亦)
(往來此中人非有道不得望見)緱山鶴駕(雜道書云昔周靈王太子晉好吹笙作鳳鳴遊伊洛間道)
(士浮丘公接上嵩山三十餘年往來緱氏山嵩山之西曰緱氏山)嵩山仙館(劉義慶云嵩高山北)
(有大穴晉時有人誤堕穴中見二人圍棋下有一杯白飲與墮者飲氣力十倍棋者曰汝欲停此否墮者曰不)
(願停棋者曰從此西行有天井中有蛟龍但投身入井自當出若餓井中物食之墮者如言可半年乃出蜀中)
(至洛下問張華曰此仙館夫所飲者玉漿所食者龍穴石髓)神像光潤(嵩山記云岳廟神像有玉)
(人高五寸五色光潤制作亦佳莫知所造蓋岳神之像山中人云屢失之或經旬乃見)佛圖竒妙
(仙經云嵩高山大巖下有佛圖竒妙有一大金像在中來語寺僧密公密公時在嵩寺寺在嵩山脚下聞之欣)
(然即與人披林求索時白霧昏迷密公荒迷失路一往看之即入山中唯見一麝香出入三四步側足雙跳步)
(步回顧復去十步中有青炎出就視之有自然天地)石牀(關中記云嵩高山石室十餘孔有石牀池水食)
(飲之具道士多遊之可以避世)銅銚(嵩山記云嵩山正是栖神之靈藪長松綠栢生于嶺澗左右古人住)
(止處有銅銚器物東北出雲有自然五榖神芝仙藥)作萬歲亭(西征記云漢武帝于太室山作登仙)
(臺及萬歲亭)聞萬歲聲(漢書武帝禮登中岳聞有言萬歲聲三于是以三百戸封奉祀命曰崇高)
(為嵩高)赤理(山海經云太室之中山上有木焉葉狀如黎而赤理服者不妬)貝多(道書云漢時有)
(道士從外國將貝多子于嵩高西麓種之有四樹與衆木異一年三花白色香美)
名山四十一(續補)
終南(關中記云其山一名中南言在天之中居都之南故曰中南五經要義云終南山長安南山也一名)
(太一又漢書云太一山古文以為終南山)太行(李庾云太行枕甸登阯崇垓李白云見軍乘騶馬知上太)
(行道此地果摧輪全身以為寳)首陽(馬融云首陽山在河東蒲坂縣華山之北河曲之中案夷齊冡廟)
(在蒲之蒲坂首陽山之南馬融顔師古之說同而高誘乃以為洛東南去二十里之首陽山杜預阮籍之徒咸)
(以為然即今二山皆有夷齊冢廟九域志兩從之首山之名所在固不一曹大家云在隴西今隴西有地曰首)
(陽東有鳥鼠山謂之首陽或云首山在遼西今遼之和順東有山曰首陽其在吳郡亦有首山豈得徧為據邪)
北邙(白居易云賢愚貴賤同歸盡北邙冢墓高嵯峨)天台(柳泌云天台山靈仙所舍多異草願官于)
(此名山略記云天台山在剡縣即是衆聖所降葛仙公山也)羅浮(羅浮山記云羅浮者蓋總稱焉羅山)
(浮山二山合體謂之羅浮在增城博羅二縣之境舊說羅浮高三千丈有七十石室七十長溪神禽玉樹朱草)
(在焉)九疑(山海經云南方蒼梧之丘蒼梧之川其中九疑山為舜之所葬在長沙零陵界)會稽(越傳)
(云禹到越望苗山會諸侯爵有德封有功更名苗山曰會稽山又云會稽山上多金玉下多瑛石)虎丘
(王珣云虎丘山先名海湧山)石帆(荆州記云武陵舞陽縣有石帆山若數百幅帆)石鼓(南康記云)
(寧都溪西有山狀如鼓相傳謂之石鼓其山去縣三里璧立百餘丈赫然似朝霞初暉異于帆石)石門
(謝靈運云石門山兩巖間微有門行故以為稱瀑布飛瀉丹翠交曜)太平(孔靈符云餘姚江源出太平山)
(東至浹江口入海)蓬萊(秦本紀云秦始皇言海中有三神山名曰蓬萊方丈瀛洲仙人居之徐福言請)
(齋戒童男女求之于是遣徐福發童男女數千人入海求仙人列子云渤海之東有大壑中有五山岱輿圓嶠)
(方壺瀛洲蓬萊臺觀皆金玉所居皆仙聖之種五山之根無所連著常隨潮波上下帝恐流于西極命禺疆使)
(巨鼇十五舉首戴之始峙而不動)塗山(柳宗元云夏后氏萬國既同宣省風教自塗山而會諸侯大功)
(立焉)廬山(伏滔云廬山江陽之名嶽背岷流面彭蠡蟠根所據亘數百里重嶺傑嶂仰插雲日俯瞰川湖)
(之流焉)鍾山(釋門略云建康北十餘里有鍾山舊名金山漢末金陵尉蔣子文討賊戰亡靈發于山因)
(立蔣侯祠故世號曰蔣山李白云連山抱金陵霸氣昔騰張)岷山(河圖云岷山之地為井絡帝以會昌)
(神以建福上為天井)歷山(風土記云始寧剡二縣界上舜所耕田山下多柞樹吳越之間名柞為櫪故云)
(歷山冀案蘇氏演義云歷山有四一河中府二齊州歴陽三州四濮州皆有舜之遺跡一云歷山何止四哉)
(信都之歷山樂史亦以為舜耕在是太原府縣北二十里為舜城城有舜井有歷山上有堯舜二祠元和郡志謂)
(是兩帝南巡所至)海上五岳(龍魚河圖云崑崙山天中柱也葛仙公傳云崑崙一曰玄圃一曰積)
(石瑤房一曰閬風臺一曰華蓋一曰天柱皆神仙所居案雲笈七籖云崑崙山者天之中岳也廣乘山者天)
(之東岳也長離山者天之南岳也麗農山者天之西岳也廣野山者天之北岳也)交廣諸山(廣州)
(記云南海增城縣有白水山有瀑布懸注百許丈始昌縣有一石望之似牛向江名曰牛鼻山南海四會縣有)
(金崗山行人往往見金人見形崗側東莞寳安縣有參里山傳云曾參純孝其所居山林後以為名鬱林郡北)
(有太行山其高隱天上有池池有石牛祈雨以牛血和泥著石牛背即雨洗之則晴交州記云浮石山在海中)
(獨峙高數十丈浮在水中又云有一山神功刻鏤若射堋去石堂口百步夜常聞射聲裴氏廣記云蒼梧彰平)
(縣有石膏望之皎若霜雪地理記云廣州有靈洲山在鬱水中柳宗元云柳州山水云甑山之南皆大山多竒)
(人南且西曰駕鶴山壯聳環立張九齡云山五嶠號白靈謂嶺南也)
北堂書鈔卷一百六十
