北堂書鈔卷九十二
唐虞世南撰
明陳禹謨補註
禮儀部
死三十棺槨三十一
葬三十二挽歌三十三
死三十
逢天之慼大命殞墜(左傳云陳侯使公孫貞子聘吳未至而卒將以屍入吳子使大宰嚭)
(勞且辭上介芉尹盖對曰寡君聞楚爲不道薦伐吳國滅厥民人寡君使盖備使弔君之下吏無禄使人逢天)
(之慼大命殞墜今君使人曰無以尸造于門是我寡君之命委于艸莽也補)人有一死(司馬遷答)
(任少卿書云人固有一死死有重於太山有輕於鴻毛用之所趨異也)人有三死(說苑云魯哀公)
(問于孔子曰有智者夀乎對曰然人有三死而非命也者人自取之夫寢處不時飲食不節佚勞過度者疾共)
(殺之居上位而上忤其君嗜慾無厭而求不止者刑共殺之少以犯衆弱以侮強忿怒不量力者兵共殺之此)
(三死者非命也人自取之補)人所不免(國策范睢說秦昭王曰大王信行臣之言死不足以為臣)
(患亡不足以為臣憂漆身而為厲被髮而爲狂不足以為臣恥五帝之聖而死三王之仁而死五霸之賢而死)
(烏獲之力而死賁育之勇而死死者人之所必不免處必然之勢可以少有補於秦此臣之所大願也補)明
於分理(文子云老子曰聖人同死生愚人亦同死生聖人同死生明於分理愚人同死生不知利害之)
(所在道懸天物布地和在人人主不和即天氣不下地氣不上陰陽不調風雨不時人民疾飢補)精亡
形存(論衡云人死猶火之滅也人病且死與夫火之且滅無異火滅光消而燭在人死精亡而形存補)
猶火之滅(論衡見上)忽然長逝(傅玄詩云忽然長逝火滅煙消)隱然長寢(曹植)
(髑髏詩云牢落冥寞與道相駈隱然長寢其樂無踰)爲一棺土(淮南子云吾生有七尺之形死有一)
(棺之土)託萬鬼鄰(陸機王侯挽歌辭云昔居四人宅今託萬鬼鄰昔為七尺軀今成灰與塵補)
大夫曰卒士曰不禄(曲禮云天子死曰崩諸侯曰薨大夫曰卒士曰不禄庶人曰死)君
子曰終小人曰死(檀弓鄭注云事卒為終也死之言澌也消盡也)壽考曰卒(禮記)
(曰壽考曰卒短折曰不祿)死寇曰兵(禮鄭注云異於凡人當饗禄于後)置屍牖下(家語)
(曰衛蘧伯玉賢而靈公不用彌子瑕不肖反任之史魚驟諫而不從史魚病將卒命其子曰吾在衞朝不能進)
(蘧伯玉退彌子瑕是吾為臣不能正其君也生而不能正其君則死無以成禮我死女置屍牖下於我畢矣其)
(子從之靈公弔焉怪而問之其子以其父言告公公愕然失容曰是寡人之過也於是命之殯于客位進蘧伯)
(玉而用之退彌子瑕而遠之孔子聞之曰古之列諫者死則已矣未有若史魚死而屍諫忠感其君者也可不)
(謂直乎)形體獨陳(白虎通云屍者何謂也屍之為言陳也失氣亡神形體獨陳)復者盡
愛之道(檀弓云復盡愛之道也有禱祠之心焉鄭注云復謂招魂且分禱五祀庶幾其精氣之返)復
于太祖(周禮夏采職掌大喪以冕服復于太祖以乘車建綏復于四郊案鄭注云爲賓則公館復私)
(館不復夏采天子之官故以冕服復于太祖以乘車建綏復于四郊天子之禮也太祖始祖廟也故書綏為&KR2685;)
(補)復于小寢(檀弓)男子稱名婦人稱字(大喪記)虞人設階狄
人設階(喪大記云復有林麓則虞人設階無林麓則狄人設階鄭注云階所升屋者虞人主林麓之官)
(也狄人樂使也)升屋東榮(雜記云諸侯行而死于館則其復如於其國如於道則升其乘車之左轂)
(以其綏復)升車左轂(鄭注云象升屋東榮綏謂旌旗之旄也去其旒而用之異于生也)復者
朝服(喪大記云小臣復復者朝服所以事君之衣也復用死者之祭服以其求于神也)復以襃
衣(雜記云復諸侯以襃衣鄭注云復招魂復魄也襃衣亦始命為諸侯及朝覲見加賜之衣也襃猶進也)
國君以卷夫人屈狄(喪大記云復者朝服君以卷夫人以屈狄鄭注云君以卷為上公也)
(夫人以屈狄互言耳上公以褒則夫人用禕衣也)大夫玄頳世婦䄠衣(喪大記鄭注云)
(頳赤也玄衣赤裳所謂卿大夫自玄冕而下之服也其世婦亦以䄠衣也)士以爵弁士妻以
税衣(喪大記云)三日而歛(問喪云或問曰死三日而後歛者何也曰孝子親死悲哀志懣故匍)
(匐而哭之故曰三日而後歛者俟其生也三日而不生亦不生矣)大歛絞紟(又云大歛布絞縮者)
(三橫者五也)楔齒用角柶(喪大記鄭注云為將含恐口閉急也故使小臣以柶柱張尸齒令開)
(也)綴足用燕几(喪大記鄭注云綴猶拘也不令其辟戾也)挋用浴衣(喪大記鄭注云)
(挋拭也用生時浴衣拭尸肉令燥也)挋用巾(喪大記鄭注云挋晞也清也用巾拭髮及面也)璠璵
歛(孔子家語云季平子卒將以君之璠璵歛贈以珠玉孔子聞之曰送死以寶玉是猶暴屍于中原示人以姦利)
(之端也)具唅玉(左傳曰會吳伐齊陳子行命其徒具唅玉杜預注曰唅玉示必死)唅以珠貝
(釋名云唅以珠貝含其口中也)唅以蔬米(家語云孔子之喪公西赤掌殯葬焉唅以蔬米三貝襲衣十有)
(一稱加朝服一冠章甫之冠環象環徑五寸而綨組綬桐棺四寸柏椁五寸飾廧置翣設披周也設崇殷也綢練設)
(旐夏也兼用三王禮所以尊師且備古也葬於魯城北泗水上藏入地不及泉而封爲偃斧之形高四尺樹松栢為)
(志焉弟子皆家于墓行心喪之禮補)殯於客位(喪大記云喪禮每加以遠小歛於戸内大歛於阼殯于客)
(位)殯於兩楹(檀弓云殷人殯於兩楹之間則與賓主夾之也)殯於西階(又云周人殯於西階)
(之上則猶賓之也)殯于東階(又云夏后氏殯于東階之上則猶在阼也)掘肂見祍(儀禮士喪)
(禮云掘肂見祍鄭注云肂埋棺之坎也掘之於西階上祍小要也)攢置西序(喪大記云大夫殯以幬攢)
(至于西序塗不暨于棺鄭注云幬覆也暨及也大夫之殯置棺西牆下就牆攢其三面塗之不及棺者言攢中狹小)
(裁取容棺補)賵禭者所以助生送死(白虎通云禮有賵禭者所以助生送死追思終副至)
(意一曰賻助也賵者赴也所以助生送死追思終副至意也貨財曰賻車馬曰賵玩好曰贈衣服曰禭贈之為言稱)
(也禭之為言遺也補)知生則賻(春秋說題辭云知生則賻知死則賵)知死則賵(春秋說題辭見)
(上)乘馬曰賵(穀梁傳云乘馬曰賵衣服曰禭貝玉曰唅錢財曰賻謹案賵覆也車馬覆載人也唅含之)
(以口也賻助也所以助營凶事)衣服曰禭(公羊云衣服曰禭榖梁云衣衾曰禭)說驂而賻(檀弓)
(云孔子之衛遇舊館人之喪入而哭之哀出使子貢說驂而賻之鄭注曰賻助喪用也駢馬曰驂)祭服以
禭(檀弓曰衛有太史曰柳莊寢疾公曰若疾革雖當祭必告公再拜稽首請於尸曰有臣柳莊也者非寡人)
(之臣社稷之臣也聞之死請往不釋服而往遂以禭之鄭注曰不脱君祭服以禭臣親賢也)有司請
祖期(儀禮既夕云既夕哭請啓期告于賓夙興設盥祖廟門外有司請祖期)將祖納轜車
(賀循喪服要記云)始載於庭(白虎通云祖於庭何奪孝子之思也祖始始載於庭也乘車辭祖祚故為)
(祖載也)葬祖於庭(周禮喪祝職掌大喪勸防之事飾棺鄭注曰祖將葬祖于庭象生時出則祖也補)
棺槨三十一
古者不封不樹後世聖人易之以棺槨(周易云古之葬者厚衣之以薪)
(葬之中野不封不樹喪期無數後世聖人易之以棺槨)有虞氏瓦棺(檀弓鄭注曰始不用薪也)
(有虞氏上陶補)夏后氏堲周(檀弓鄭注曰火熟曰堲燒土冶以周於棺也)棺厚三寸
(帝王世紀云禹衣衾三領桐棺三寸衾案墨子云昔者堯北教乎八狄道死葬鞏山之隂衣三領榖木之棺)
(葛以緘之既&KR3423;而後哭滿塪無封已葬而牛馬乘之舜西教乎七戎道死葬南己之市衣衾三領榖木之棺葛)
(以緘之已葬而市人乘之禹東教乎九夷道死葬會稽之山衣衾三領桐棺三寸葛以緘之絞之不合道之不)
(塪土地之深下毋及泉上毋通臭既葬收餘壤其上壟若參耕之畝取止矣若以此三聖王者觀之則厚葬久)
(喪果非聖王之道補)桐棺四寸(家語見前)四寸之棺五寸之槨(檀弓云有子曰)
(夫子制於中都四寸之棺五寸之槨以斯知不欲速朽也)鯉也死有棺無槨(論語)張湯
死有棺無槨(漢書張湯傳云湯有罪自殺湯死家産直不過五百金皆所得奉賜無它贏昆弟諸)
(子欲厚葬湯湯母曰湯為天子大臣被惡言而死何厚葬為載以牛車有棺而無槨上聞之曰非此母不生此)
(子也)宋文公葬棺有翰&KR0008;(左傳云宋文公葬棺有翰&KR0008;杜預注云&KR0008;上飾翰旁飾皆僭王)
(者禮也)董賢自殺棺有珠璧(漢書董賢傳云有司奏董賢自殺伏辜死後父恭不悔過)
(乃復以硃砂畫棺四時之色左蒼龍右白虎上著金銀日月玉衣珠璧)温明祕器(晉公卿禮秩云)
(安平王孚薨給東園温明祕器河案晉書安平獻王孚傳云孚臨終遺令曰有魏貞士内温縣司馬孚字叔)
(達不伊不周不夷不惠立身行道終始若一以素棺單椁歛以時服泰始八年薨時年九十三帝於太極東堂)
(舉哀三日詔曰王勲德超世尊寵無二期頥在位朕之所倚庶永百齡諮仰訓導奄忽殂隕哀慕感切其以東)
(園温明祕器朝服一具衣一襲緋練百疋絹布各五百疋錢百萬榖千斛以供喪事補)東園秘器
(晉公卿禮秩云諸侯及從公薨者賜東園祕器)朱器(東觀漢記云梁商薨賜東園轜車朱壽器銀鏤黃玉)
(匣輔案商病篤勑子冀等曰吾以不德享受多福生無以益朝廷死必耗費帑藏衣衾飯唅玉匣珠貝之屬)
(何益朽骨百僚勞擾紛華道路秪增塵垢雖云禮制亦有權時方今邊境不寧盗賊未息豈宜重為國損氣絶)
(之後載至冢舍即時殯歛歛以時服皆以故衣無更裁制殯已開冢冢開即葬祭食如前無用三牲孝子善述)
(父志不宜違我言也補又漢書周亞夫傳亞夫子為父買工官上方甲楯五百被可以葬者取庸苦之不與錢)
(庸知其盗買縣官器怨而上變告子事連汙亞夫書既聞上下吏吏薄責亞夫亞夫不對召詣廷尉廷尉責問)
(曰君侯欲反何亞夫曰臣所買器迺葬器也何謂反乎吏曰君縱不欲反地上即欲反地下耳案此則亞夫之)
(詒謀不逮商遠矣附)朱棺(又云耿秉薨賜朱棺玉衣)瓦棺(帝王世紀云有苗氏叛虞舜南征崩)
(于鳴條殯用瓦棺)畫棺(謝承後漢書曰和帝追封謚皇太后父梁松爲褒親愍侯改殯賜東園畫棺玉)
(匣衣衾)玉棺(風俗通云鄴縣令王喬天下一王棺於廳事前令臣吏試入不動搖喬曰天帝獨欲召我)
(沐浴服飾寢其中盖便立覆之宿葬于城東土自成墳其夕縣中牛皆流汗吐舌人無知之者)石棺(荆州)
(記云臨湘水中有石床床上有二石棺色絕如銅鏡莫能詳也)賣馬買棺(謝承後漢書云徐相爲沙)
(郡守亡遺言不受贈有一匹私馬賣以買棺)雜木爲棺(續漢書曰楊震數切諫爲樊豐等所譛遣)
(歸本郡震行至城西夕陽亭乃慷慨謂其諸子門人曰身死之日以雜木爲棺布衣单被裁足盖形勿歸冡次)
(前案震葬于華隂潼亭十餘日有大鳥高丈餘集震喪俯仰悲鳴淚下霑地葬畢乃飛去續漢書曰大鳥來)
(止亭樹下地安行到柩前正立低頭淚出衆人更共摩撫抱持終不驚駭謝承書曰其鳥五色高丈餘兩翼長)
(二丈三尺人皆莫知其名也並附)暴雨漂棺(後漢書董卓傳云李傕等葬卓於郿并收董氏所焚)
(尸之灰合歛一棺而葬之葬日大風雨霆震卓墓流水入藏漂其棺木補案獻帝起居注曰冢戶開大風暴雨)
(水土流入杼出之棺向入輒復風雨水溢郭戶如此者三四冢中水半所樊稠等共下棺又風雨益暴甚遂閉)
(戸戸閉大風復破其冢附)發塜剖棺(魏志王淩傳云宣王討王淩先赦淩自知罪重試索棺釘以觀)
(太傅意太傅給之淩行到項夜呼掾屬與决曰行年八十身名並滅邪遂自殺宣王乃窮治其事淩愚罪宜如)
(舊典乃發淩愚冢剖棺暴屍於所近市三日燒其印綬朝服親土埋之補案干寶晉紀曰王凌到項見賈逵祠)
(在水側凌呼曰賈梁道王淩固忠於魏之社稷者惟爾有神知之其年八月太傅有疾夢凌逵爲癘甚惡之遂)
(薨附)栢棺(洛陽伽藍記云崔涵年十五而死爲人所發復蘇活見里人買棺具謂曰作柏木棺勿以桑木)
(爲榱人問其故涵曰吾在地下見人發鬼兵有一鬼訴稱是柏棺應免主兵吏曰爾雖柏棺桑木爲榱遂不免)
(京師聞此柏木踴貴續補)桑榱(見上)
葬三十二
昔葬也欲人之弗得見也(禮記國子高曰葬也者藏也也藏也者欲人之弗得見)
(是故衣足以飾身棺周於衣槨周於棺土周於槨)葬於墓所以即遠也(檀弓)
(子游曰飯於牖下小歛於戶内大歛於阼殯於客位祖於庭葬於墓所以即遠也故喪事有進而無退)
下殤葬於園(曾子問曰下殤土周葬于園遂輿機而往塗邇故也鄭注云周人以夏后氏之堲周)
(葬下殤於園中以其去成人遠不就墓也機輿尸之牀也以繩絙其中央又以繩從兩旁鉤之禮以機舉尸輿)
(之以就園而歛葬焉塗近故耳)小兒葬於道(風俗通云葬小兒必於道邊者傷其人道未成故置)
(於道側使視成人之道也)相地可葬(儀禮既夕云筮宅冢人物土鄭注云物猶相也相其地可葬者)
(乃營之)卜其宅兆(孝經云卜其宅兆而安措之鄭注云宅墓穴也兆塋域也葬事大故卜之)諸
侯五月同盟至大夫三月同位至士踰月外姻至(左傳云天)
(子七月而葬同軌畢至諸侯五月同盟至大夫三月同位至士踰月外姻至)不爲雨止(王制云葬)
(不爲雨止鄭注云雖雨猶葬以其禮儀少也)不避塗潦(曲禮云送喪不由逕送葬不避塗潦)反
葬於周(檀弓云太公封於營邱比及五世皆反葬於周鄭注云齊太公受封畱爲太師死葬於周子孫)
(生焉不忍離也五世之後乃葬於齊)合葬於防(又云孔子少孤不知其墓問於郰曼父之母然後得)
(合葬於防)藏於西階(又云季武子成寢杜氏之葬在西階之下請合葬焉武子曰合葬非古也自周)
(公以來未之有改也)兆在路寢(晏子春秋云景公成路寢之臺逢于何遭喪遇晏子于途再拜乎馬)
(前晏子下車挹之曰子何以命嬰也對曰于何之母死兆在路寢之臺牖下願請命合骨晏子入白公公作色)
(曰自古及今子亦嘗聞請合葬人主之宫者乎對曰古之人君不奪生人之居不殘死人之墓故未嘗聞請葬)
(人主之宫也且嬰聞之生者不得安命之曰畜憂死者不得葬命之曰畜哀畜憂者怨畜哀者危君不如許之)
(公曰諾逢于何遂葬其母于路寢之臺牖下)前有方相(蔡質漢官儀云隂太后崩前有方相)黃
金四目(周禮方相氏職掌蒙熊皮黃金四目玄衣朱裳執戈揚盾帥百隸而時難以索室毆疫)故
作旗頭(風俗通云俗說人死魂氣浮揚故作旗頭以存之)死不可别以旗識之
(檀弓云銘明旌也以死者爲不可别故以其旗識之盧相注曰形掩藏不可别故旌以别之)始死葬
銘各以其官(杜預喪服要記云始死葬銘凡卿大夫士各以其官婦人則書姓行)夏后氏
綢練(禮記明堂位云夏后氏之綢練鄭注云夏綢其杠以練爲之旒)周人牆置翣(檀弓云飾)
(棺牆置翣鄭注云牆之障柩猶垣牆障家也翣以布衣木如襵與)君顓翣(禮記鄭注云翣者車飾也)
設披周也設崇殷也(檀弓鄭注云披柩行夾引棺者崇牙旌旗素飾也)槀車載
簔笠(儀禮既夕鄭玄云槀猶散也散車以田以鄙之車簔笠備雨服今哀槀爲潦凡道車槀車之纓轡及)
(勒亦縣于衡也補)道車載朝服(儀禮既夕鄭注云道車朝夕及燕出入之車朝服日視朝之服)
(也玄衣素裳)禇幕丹質蟻結四隅(檀弓云褚幕丹質蟻結于四隅鄭注云以月布幕爲)
(禇葬覆棺不牆不翣畫楮之四角其文如蟻行往來相交錯蟻蚍蜉也殷之蟻結似今蛇文畫)男子西
鄉婦人東鄉(又云國昭子之母死問於子張曰葬及墓男子婦人安位子張曰司徒敬子之喪夫)
(子相男子西鄉婦人東鄉鄭注曰夾羡道爲位)止柩就道止哭聽變(禮記曾子問曰葬引)
(至于垣日有食之則有變乎且不乎孔子曰昔者吾從老𥅆助葬於巷黨及堩日有食之老𥅆曰止柩就道右)
(止哭以聽變既明反而後行禮也鄭注堩道也變謂異禮)黃帝葬於橋山(史記五帝紀云)帝
嚳葬於狄山(山海經云帝嚳葬于狄山之隂)炎帝葬長沙(帝王世紀云炎帝在)
(位百二十年而葬于長沙)帝嚳葬頓邱(又云帝嚳高辛氏姬姓也有聖德年十五而佐顓頊)
(三十登仕都亳在位七十年年百五歲而崩葬頓邱宜陽)顓頊葬鮒魚(山海經云漢水出鮒魚之)
(山帝顓頊葬于陽九嬪葬于陰四蛇衞之)帝堯葬濟陰(劉向曰堯葬濟隂邱壠山皇覽曰堯冢在)
(濟隂成陽郭生述征記云成陽城東南九里有堯陵陵東有中山夫人祠在城南二里盖堯妃也東南六里有)
(慶都冡上有祠廟水經注言成陽城西二里有堯陵陵南一里有慶都陵于城爲西南稱曰靈臺路史云堯之)
(冢在濟隂成陽漢宣帝元和二年使奉太牢祠堯于成湯靈臺是其處也今在澲之雷澤東南而王充乃云葬)
(崇山墨子則謂北教八狄道死南己之市而葬蛩山之隂盖儀墓爾補)堯葬榖林(吕氏春秋云堯)
(葬于谷林通樹之案注云通林以爲樹也傳曰堯葬榖林成陽山下有榖林補)舜葬九疑(山海經云)
(蒼梧之山帝舜葬于陽丹朱葬于陰注云蒼梧之山即九疑山也)舜葬紀市(吕氏春秋云舜葬紀)
(市不變其肆之案注云市肆如故言不煩民也傳曰舜葬蒼梧九疑山此云於紀市九疑山下亦有紀邑補)
禹葬會稽(吕氏春秋云禹葬于會稽不變人徒案注云變動也言無所興造不擾民也會稽山在會)
(稽縣南補)周公葬於畢(吕氏春秋京案皇覽曰文王武王周公冢皆在兆長安鎬聚東社中補)
葬臨江邱(吳會野記云禹年九十三崩葬山陰臨江之邱名曰富陵)葬于虎邱(越絶書云)
(闔閭冢在閶門外名虎邱下池廣六十步水深一丈五尺銅槨三重墳池六尺玉鳬之流扁諸之劍三千方圓)
(之口三千時耗魚腸之劍在焉千萬人築治之取土臨湖口築三日而白虎居上故號爲虎邱補)葬樂
池南(穆天子傳甲辰天子葬盛姬於樂池之南視皇后之葬法)葬魯城北(家語見前)葬於
嬴博(檀弓云延陵季子適齊於其反也其長子死葬於嬴博之間)葬於武庫(劉向疏云樗里)
(子葬于武庫曰案史記樗里子傳曰樗里子卒葬于渭南章臺之東後百年是當有天子宫夾我墓樗里子)
(疾室在于昭王廟西渭南陰鄉樗里故俗謂之樗里子至漢興長樂宮在其東未央宫在其西武庫正直其墓)
(秦人諺曰力則任鄙智則樗里)葬於城東(風俗通見前)葬於鄴西(趙書云前石有佛圖)
(澄號曰大和尚道法大行終於建武末葬於鄴西)葬藍田(漢書云臨江閔王榮以孝景前四年爲皇)
(太子四歲廢爲臨江王三歲坐侵廟壖地爲宫上徵榮榮詣中尉府對簿中尉郅都責訊王王恐自殺葬藍田)
(鷰數萬銜土置冢上百姓憐之)葬安陵(揚雄冢錄云子雲以甘露元年生天鳳五年卒葬安陵侯苞負)
(土作墳號曰元塚)死陵葬陵死澤葬澤(淮南子云禹之時天下大水禹身執畚鍤當此)
(之時死陵者葬陵死澤者葬澤節財薄葬焉)下毋及泉上毋通臭(墨子見棺槨篇)擇
不食之地(禮記云成子高寢疾慶遺入請曰子之病革矣如至乎大病則如之何子高曰吾聞之也)
(生有益於人死不害於人吾縱生無益於人吾可以死害於人乎哉我死則擇不食之地而葬我焉)擇不
毛之地(皇甫謐篤終論云吾本欲露形入坑以身親土或恐人情染俗來久頓革理難今故觕爲之制)
(奢不石槨儉不露形氣絶之後便即時服幅巾故衣以蘧蒢裹尸麻約二頭置尸床上擇不毛之地穿坑深十)
(尺闊六尺長一丈五尺廣六尺舉床就坑去床下尸平生之物皆無自隨惟齎孝經一卷示不忘孝道蘧蒢之)
(外便以親土土以地平還其故艸補)藉以黃壤(范煜後漢書曰趙咨將終告其故吏朱祗蕭建等曰)
(薄歛素棺藉以黃壤欲令速朽且歸后土不聽子孫改之)葬以土藏(楚國先賢傳云韓暨臨終遺言)
(曰夫俗奢易之以儉儉則節之以禮若曹敬聽吾言歛以時服葬以土藏穿畢便葬送之以瓦器愼勿有增益)
臝葬反眞(漢書楊王孫傳云王孫學黃老之術家業千金厚自奉養生亡所不致及病且終先令其)
(子曰吾欲臝葬以反吾眞必毋易吾意死則爲布囊盛尸入地七尺既下從足引脱其囊以身親上補案友人)
(祁侯與王孫書曰王孫苦疾僕從上祠雍未得詣前願存精神省思慮進醫藥厚自持竊聞王孫遺令臝葬令)
(死者亡知則已若有其知是戮尸地下將臝見先人竊爲王孫不取也且孝經曰爲之棺槨衣衾是亦聖人之)
(遺制何必區區獨守所聞願王孫察焉附)天地爲棺(莊子云莊子將死弟子欲厚葬之莊子曰吾以)
(天地爲棺槨日月爲連璧星辰爲珠璣萬物爲齊送吾葬具不備耶)蘧蒢裹屍(皇甫謐篤終論見上)
不用棺槨(盧植别傳云植初平三年卒臨困勑其子儉葬於山足不用棺槨附體单帛而已)堯
典一篇不忘聖道(後漢書周磐傳云磐年七十三歲朝會集諸生講論終日因令其二子曰)
(吾日者夢見先師東里先生與我講於隂堂之奥既而長歎豈吾齒之盡乎若命終之日桐棺足以周身外槨)
(足以周棺歛形懸封濯衣幅巾編二尺四寸簡寫堯典無一篇并刀筆各一以置棺前示不不忘聖道其月望日)
(病忽終學者以爲知命焉補)老子兩卷示存道德(虞翻别傳云翻遺令儉葬唯以老子)
(兩卷示存道德而已)葬我虞山以望齊國(吳越春秋云吳謀伐齊齊景公使女子爲質於)
(吳吳王因爲太子聘齊女齊女少思齊日夜哭泣發病闔閭乃起北門名曰齊門令女往游其上女思不止病)
(日益甚至日女死女曰令死有知必葬海虞山之巔以望齊國闔閭傷之甚用其言葬於虞山之巔以瞻齊國)
(是時太子亦病而死補)成旁爲冢久客思鄉(搜神記云温序字公次太原祁人任校尉)
(行部爲隗囂所殺更始憐之送葬到洛陽城旁爲築冢長子壽夢序告之曰久客思鄉壽即上書乞骸骨帝許)
(之)東望我子西望我夫(典略云秦始皇十年華陽启卒孝文王合葬壽陵襄王母夏太)
(后卒别葬社東臨死曰東望我子西望我夫後百年旁當有萬家邑及漢有天下宣帝果起陵邑焉補)東
奉二陵西瞻宫闕(杜預遺令云葬吾首陽之南東奉二陵西瞻宫闕南觀伊洛北望夷叔曠)
(然遠覽情之所安也補)冬日冬服夏日夏服(韓子云墨者之葬也冬日冬服夏日夏服)
(桐棺三寸執喪二日世主以爲儉而尤之儒者破家而葬賃子而償執喪三年毁而扶杖世主以爲孝而禮之)
絶哭泣之聲止婦女之送(魏略云沐德信年六十餘自慮無常豫作終制誡其子曰)
(以儉葬至嘉平中病甚臨困又勑豫掘塪誡氣絶令二人舉尸即塪絶哭泣之聲止婦女之送又誡後亡者不)
(得入藏不得封樹妻子皆遵之)葬要離冢側(後漢書曰梁鴻字伯鸞扶風人也隱居至吳依大家)
(臯伯通居廡下爲人賃舂每歸妻爲具食不敢於鴻前仰視舉案齊眉伯通察而異之曰彼傭能使其妻敬之)
(如此非凡人也乃方舍之於家鴻潜閉著書十餘篇疾且困告主人曰昔延陵季子葬子於嬴博之間不歸鄉)
(里愼勿令我子持喪歸去及卒伯通等爲求葬地於吳要離冢傍咸曰要離烈士而伯鸞清高可令相近葬畢)
(妻子歸扶風補案要離刺王子慶忌者冢在今蘇州吳縣西伯鸞墓在其北案吳越春秋吳王既殺王僚又憂)
(慶忌之在鄰國恐合諸侯來伐謀于子胥子胥舉要離要離乃詐得罪出奔遂如衞求見慶忌慶忌信其謀乃)
(揀練士卒遂之吳將渡江于中流要離力微坐于上風因風勢以矛鈎其冠順風而刺慶忌慶忌顧而揮之三)
(捽其頭于水中乃加于膝上曰嘻嘻哉天下之勇士也乃敢加兵刃于我左右欲殺之慶忌止之曰此是天下)
(勇士豈可一日而殺天下勇士二人哉乃誡左右曰可令還吳以旌其忠要離乃自斷手足伏劍而死附)葬
西門豹邊(魏略云田豫戒子曰葬我於西門豹邊妻子曰豹古之神人那可葬其邊曰豹履行與我)
(適等死而有靈當與我善也妻子從之)葬近蘧瑗願託賢靈(魏志中山恭王袞傳云袞)
(疾困勑令官屬曰昔衞大夫蘧瑗葬濮陽吾望其墓常想其遺風願託賢靈以弊髮齒營吾兆域必往從之補)
骸勿歸鄉(謝承後漢書崔瑗爲濟北相光禄大夫杜喬爲人使徇行郡國以賍罪奏瑗徵詣廷尉瑗)
(上書自訟得理出會病卒臨終顧命子寔曰夫人禀天地之氣以生及其終也歸精于天還骨于地何地不可)
(藏形骸勿歸鄉里其賵贈之物羊豕之奠一不得受寔奉遺令遂畱葬洛陽補)不戀本土(語林云王)
(太保有二兒喪一兒欲還舊塋一兒欲畱太保乃垂涕曰不忘故鄉仁也不戀本土達也唯仁與達吾二子有)
(焉)臣從死(史記秦繆公卒葬雍從死者百七十七人秦之良臣子輿氏三人名曰奄息仲行鍼虎亦)
(在從死之中秦人哀之爲作歌黃鳥之詩君子曰秦繆公廣地益國東服彊晉西霸戎夷然不爲諸侯盟主亦)
(宜哉死而棄民收其良臣而從死且先王崩尚猶遺德垂法况奪之善人良臣百姓所哀者乎是以知秦不能)
(復東征也補)後宫皆殉(皇覽塚墓記云秦始皇塚在驪山之右塜中以水銀爲百川金銀爲鳬鶴)
(機相灌輸上具天文下具地理以人魚膏爲燭度久不滅其葬時後宫無子者皆殉從死者甚衆補案顧凱之)
(啓蒙注曰魏時人有開周王塜者得殉葬女子經數日而有氣數月而能語年可二十送詣京師郭太后愛養)
(之十餘年太后崩哀思哭泣一年餘而死附)鼔鐘以葬(穆天子傳云甲辰天子葬盛姬於樂池之)
(南大匠御棺日月之旗七星之文鼔鐘以葬)舞鶴送死(吳越春秋吳王闔閭有女怨王自殺闔閭)
(痛之甚葬于閭門外金鼎玉杯銀樽珠襦之寶皆以送女乃舞白鶴于吳市中令萬民隨而觀之還使男女與)
(鶴俱入羡門因塞之殺生以送死國人非之補)葬於蜃炭(左傳云宋文公卒厚葬用蜃炭益車馬始)
(用殉重器備槨有四阿棺有翰&KR0008;君子謂華元樂舉于是不臣臣治煩去惑者也是以伏死而爭今二子者君)
(生則縱其惑死又益其侈是棄君于惡也何臣之爲補案杜注云四阿四注槨也翰旁飾&KR0008;上飾皆王禮附)
水銀爲川(皇覽冢墓記見上)施玉匣(吕氏春秋曰含珠鱗施今葬皆用之注云含珠口實)
(鱗施施玉匣於死者之體如魚鱗)埋珍寶(潛夫論云昔文帝葬於芒碭明帝葬于洛南皆不藏珠玉)
(不造廟不起山陵陵墓雖卑而聖高今京師貴戚郡縣豪家生不極養死乃崇喪或至刻金鏤玉檽梓楩柟良)
(家造塋黃壤致藏多埋珍寶偶人車馬造起大冢廣種松柏廬舍祠堂崇侈上僣競爲華觀此無益于奉終無)
(增于孝行但作煩攪擾傷害吏民補)齊國好厚葬布帛盡衾(韓非子云齊國好厚葬布)
(帛盡于衣衾材木盡于棺槨以案桓公告管仲曰布帛盡則無以爲蔽材木盡則無爲守備而人厚葬之不)
(休禁之柰何管仲對曰凡人之有爲也非名之則利之也於是乃下令曰棺槨過度者戮其尸罪夫當喪者夫)
(戮死無名罪當喪者無利人何故爲之也補)宋襄公葬其夫人醯醢百甕(檀弓)
(云宋襄公葬其夫人醯醢百甕曾子曰既曰明器矣而又實之)駟馬不行(博物志云漢滕公夏侯嬰)
(死送葬至東都門外駟馬不行掊地悲鳴即掘馬蹄下得石槨其銘云佳城鬱鬱三千年見白日吁嗟滕公居)
(此室乃葬斯地故謂之馬塜)書生語地(錄異傳曰袁安葬其母逢三書生語其葬地遂至四世三)
(公其後公路年十八驕豪故常食密飯諸女以絳爲地道遊行其上此葬地所致也補)泗水却流
(論衡云書傳言孔子當泗水之葬泗水爲之却流此言孔之德能使水却不湍其墓也世人信之是故儒者稱)
(論皆言孔子之後當封以泗水却流爲證如原省之殆虛言也補)大鳥徐步(後漢書楊震傳云震)
(爲太尉中常侍樊豐驕恣震常切諫由是共構譛震策罷遣歸本郡遂飲鴆而卒葬日有大鳥來止庭樹上須)
(臾下地行徐步到柩前止立低頭淚出衆人更共抱持終不驚駭)葬日大雨(後漢書董卓傳見前)
葬日大雪(國策云魏惠王死葬有日矣天大雨雪至于牛目壞城郭且爲棧道而葬羣臣多諫太子)
(者曰雪甚如此而喪行民必甚病之官費又恐不給請㢮期更日太子不許惠公駕而見太子曰昔王季歷葬)
(于楚山之尾灓水齧其墓見棺之前和文王曰嘻先君必欲一見羣臣百姓也夫故使灓水見之于是出而爲之)
(張于朝百姓皆見之三日而後更葬此文王之義也今葬有日矣而雪甚及牛目難以行太子爲及日之故得無)
(嫌于欲亟葬乎願太子更日先王必欲少畱而扶社稷安黔首也故使雪甚因㢮期而更爲日此文王之義也)
(若此而弗爲意者羞法文王乎太子曰甚善敬㢮期更擇日補)陪喪三百家(上黨郡記云令狐徵)
(君隱城東山中令狐終即爲塜焉諸生尊師法陪葬者三百餘家松千樹大皆數十圍高四五十丈今俗名其)
(山名令狐墓漢史所稱壺關三老令狐茂者是也)會葬千餘人(後漢書云郭泰字林宗卒四方)
(之士千餘人皆來會葬以案謝承書曰泰以建寧二年正月卒自弘農函谷關西河内湯陰以北二千里負)
(笈荷檐彌路柴車葦裝塞塗蓋有萬數來赴補又曰泰之所名人品乃定先言後驗衆皆服之故適陳畱則友)
(符偉明游太學則師仇季智之陳國則親魏德公入汝南則交黃叔度又泰别傳云泰名顯士爭歸之載刺常)
(盈車附)赴者千餘人(鄭玄别傳云玄卒遺令薄葬自郡守以下嘗受業者衰絰赴者千餘人)
赴者十餘人(晉陽秋云荀粲亡時年二十九性簡實不與常人交接所交者皆一時俊傑至葬夕赴者)
(纔十餘人同時知名士也哭之感動路人補)六親雲赴姻族如林(陸機塜墓賦云嗟長年之)
(靡執忽奄逝而難畱雖萬乘與聖喆赴此塗而俱休於是六親雲赴姻族如林歸塗慘戚涕淚沾襟補)民
謂京兆仟民謂原氏仟(漢書原涉傳云初武帝時京兆尹曹氏葬茂陵民謂其道爲京)
(兆仟涉慕之迺買地開道立表署曰南陽仟人不肯從謂之原氏仟)埋玉著土情何能已
(世說云庾文康亡何揚州臨葬云埋玉樹著土中使人情何能已案文康庾亮諡也揚州何充也補)
挽歌三十三
挽歌者執紼相和之聲(搜神記云挽歌者喪家之樂執紼相和之聲也)爲歌以
寄哀(譙周法訓曰挽歌者高帝召田橫至于尸鄉自斃從者晚至宫不敢哭而不勝其哀故爲此歌以寄)
(哀音)命徒歌虞殯(左傳云吳與齊戰齊人公孫夏將戰命其徒歌虞殯杜預注曰虞殯葬歌也以)
(示必死)武陵喜挽歌(續晉陽秋云武陵王晞未敗四五年喜爲挽歌自搖大鈴使左右和之)
桓伊能挽歌(裴啟語林云袁山松善音樂舊歌有行路難曲辭疎質山松好之乃文其辭句婉其)
(節奏每因酣醉繼歌之聽者流涕初羊曇善唱樂桓伊能挽歌及山松行路難繼之時謂之三絶)袁山
松出遊令左右挽歌(語林云張湛好於齋前種松柏養鴝鵒袁山松出遊令左右行好作)
(挽歌時人謂張湛屋下陳尸山松道上行殯)梁商倡樂終以薤露之歌(續漢書曰)
(大將軍梁商三月上巳日會洛水倡樂畢終以薤露之歌坐中流淚)欲悲淚已竭欲辭不
能言(傅玄挽歌辭曰人生尠能百哀情數百端不幸嬰篤疾凶候形素顔衣衾爲誰施束帶就闔棺欲悲)
(淚已竭欲辭不能言一去永不返長夜何漫漫)朝發高堂上暮宿黃泉下(繆襲挽歌)
(辭云生時遊國都死没棄中野朝發高堂上暮宿黃泉下白日入虞淵縣車息駟馬造化雖神明安能復存我)
(形容稍歇滅齒髮行常墮自古皆有然誰能離此者補)平生坐玉殿沒歸幽都宫
(傅玄挽歌云靈坐飛塵起魂衣正委移茫茫邱墓間松柏鬱參差明器無用時桐車不可馳平生坐玉殿沒歸)
(幽都宫地下無滿期安知秋與冬)魂衣何盈盈旟旐何習習(陸機挽歌辭曰魂衣)
(何盈盈旟旐何習習父母拊棺號兄弟扶筵泣靈轜動轇&KR0008;龍首矯崔嵬挽歌挾轂唱嘈嘈一何悲浮雲中容)
(與飄風不能迴淵魚仰失梁征烏俯墜飛補)車輪結不轉百駟齊悲鳴(傅玄挽歌)
(辭云路柳夾靈轜旟旐隨風征車輪結不轉百駟齊悲鳴)悲風鼓行軌傾雲結流藹
(陸士衡挽歌詞云流離親友思惆悵神不泰素驂佇轜軒玄駟鶩飛盖哀鳴興殯宫迴遲悲野外魂輿寂無響)
(但見冠與帶備物象平生長旌誰爲旆悲風鼓行軌傾雲結流藹振策指靈邱駕言從此逝補)安寢曾
邱下時聞板築聲(陸機士庶挽歌辭云陶犬不能吠瓦鷄焉能鳴安寢曾邱下時聞板築聲)
杳杳三泉室冥冥玄夜堂(傅玄七哀詩云)孤魂雖有識(陸機王侯挽歌)
(辭云孤魂雖有識冥漠難爲符操心玄芒内注血貽鬼區)長夜永無期(繆襲挽歌詞云壽堂何冥)
(冥長夜永無期欲呼舌無聲欲語口無辭)
北堂書鈔卷九十二
