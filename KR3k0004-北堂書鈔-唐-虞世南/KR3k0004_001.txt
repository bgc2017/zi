北堂書鈔卷一
唐虞世南撰
眀陳禹謨補註
帝王部
帝王總載一帝系二
誕載三竒表四
帝王總載一
皇者天人之總稱帝者天號正氣爲帝帝者天
下之所適王者天下之所往也(文子曰帝者天下之適也王者天下之往也天)
(下不適不往不可謂帝王故帝王不得人不能成得人失道亦不能守補)尊無二上土無
二王法五行相生形萬殊之體神所輸向人所樂
歸(春秋考耀文曰王者往也神所輸向人所樂歸補)作民父母爲天下王
天生民而樹之君以利之天生民而樹之君使司牧
之立天子以爲天下立君以爲國(吕氏春秋曰爲天下長慮莫如置天)
(子也爲一國長慮莫如置君也置君非以阿君也置天子非以阿天子也德衰世亂然後天子利天下國君利)
(國補)制二柄(韓非子曰明王之所導制其臣者二柄而已矣二柄者刑德也何謂刑德曰殺戮之謂刑)
(慶賞之謂德補)君天下養天下南面而聽天下王者尊位
所在立於無過之地唯辟玉食崇高莫大乎富
貴
帝系二
緜緜瓜瓞本支百世帝作邦作對玄王勤商
后稷勤周后稷始基纂堯之緒出自唐帝三
世舉孝廉
誕載三
天命玄鳥降而生商有娀方將帝立子生高誕彌
厥月先生如達不坼不副無灾無害生此文王篤
生武王生於翼下產於危辰履帝武敏(詩註姜嫄履大)
(人跡)電繞樞星(姚氏感樞星)星流華渚(修已感流星)白氣貫月
感龍而生(詩正義堯母慶都感赤龍而生)感蛇而生女登感
神夢日入懷夢月入懷(搜神記曰初孫堅夫人孕而夢月入其懷既而生策及權)
(在孕又夢日入其懷以告堅曰昔妊策夢月入我懷今也又夢日入我懷何也堅曰日月者陰陽之精極貴之)
(象吾子孫其興乎補)夢大人夢長人黃雲覆蓋雷電晦
冥修已吞神珠含始吞赤珠元鳥銜卵玉
鷄銜珠二十四月黃帝生(帝王世紀黃帝母曰附寶孕二十四月而生補)十
四月生堯帝赤光照室青雲如蓋夜有赤光
生有神光黃帝生於夀丘(長於姬水見世紀補)顓頊生於若
水庖犧生於成紀(帝王世紀曰燧人之世有大迹出雷澤華胥履之生庖犧氏於)
(成紀補)夏后出於塗山文王生於岐山武王生於元
氏神農生石穴帝堯生石乳禹生石紐(開山圖注)
(云女狄暮及石紐山下泉中得月精如鷄子愛而吞之遂孕十四月生禹補)啓生䃂石(楚辭)
(注云禹治水時自化為熊以通轘轅之道塗山氏見之而慙遂化為石時方孕啓禹曰歸我子於是石破)
(北方而啓生其石在嵩山補)生猗蘭殿(漢武内事云景帝坐崇方閣上有丹霞起赤龍盤棟)
(間使王夫人居之改為猗蘭殿後夫人夢日生武帝補)嘉禾九穗(東觀漢記云光武父欽令)
(濟陽有武帝行宫上將生欽開後殿居之時有赤光之異是歲嘉禾生一莖九穗補)藁草成禾
鳳凰來集甘露降樹
竒表四
蒼帝望之大視之博白帝望之明視之義(河圖云蒼帝方面赤帝玄)
(面白帝廣面黑帝深面補)太昊蛇形人首太帝人身牛首(帝系譜云神農)
(牛首伏羲人頭蛇身補)成湯倨身揚聲(帝王世紀曰成湯一名帝乙豐下銳上倨身而)
(揚聲長九尺有聖德補倨一作鋸)伏羲連珠神農戴玉(春秋命歷序曰有神人名石年)
(蒼赤大眉戴玉理藝文注玉理猶玉英補)伏羲龍狀重華日衡(雒書靈准聽曰有人)
(方面日衡重華握石椎懷神珠藝文注日衡衡有骨表如日者也握石錘謂知璇璣玉衡之道也懷神珠喻有)
(聖智也補)戴天履隂豐下銳上(注見前)帝嚳戴干帝
堯戴勝(帝王世紀曰帝堯陶唐氏祁姓也鳥庭河勝補)周文望羊堯眉八彩
(春秋元命苞曰堯眉八彩是謂通明補)舜目重瞳(藝文注云重瞳象電多精光也補)懷玉
柄戴玉英神農大眉(注見前)文王虎眉(帝王世紀曰文王昌龍顔)
(虎眉補)大禹虎鼻(援神契補)姬昌鳥鼻隂凖禹耳三漏(帝王世紀)
(曰伯禹生於石坳虎鼻大口兩耳參漏首戴鉤鈐胷有玉斗足文履已補)湯臂二肘(春秋元命苞曰)
(湯臂四肘是謂神肘補)文王四乳(春秋元命苞曰文王四乳是謂含良蓋法酒旗布恩舒明藝文)
(注云酒者乳也能乳天下布恩之謂也補)帝舜斗口秦始虎口(河圖補)帝堯
鳥廷漢祖斗胷(河圖提劉曰帝季日角戴勝斗胷龜背龍股補)長頸烏喙(越世)
(家范蠡遺大夫種書曰越王爲人長頸烏喙可與共患難不可與共安樂補)長目鳥武王
駢齒(元命苞補)顓頊駢幹龜背龍股龍行虎步手
握褒字(孝經援神契曰舜手握褒藝文注握褒手中有褒字喻從勞苦起受褒飾致大位也補)手
文握兵垂手下膝(蜀光主補)足下有毛(漢書曰孝宣皇帝足下有毛卧居數)
(有光耀補)履翼(宋符瑞志云堯足履翼宿補)履已(注見前)履矛大足(春秋繁露)
立髮垂地(魏氏春秋曰明帝天姿秀出立髮委地補)鬚垂委地(庖羲見拾遺記)鬚長
七尺(搜神記)生而有髭(漢書)美鬚髥(史記曰高祖美鬚髥又鐵圍山叢談云蔡君謨)
(美鬚髥一日屬清閒之燕偶顧問曰卿髥甚美長夜覆之於衾下乎將寘之於外乎君謨無以對歸舍暮就寢)
(思聖語以髥置之内外悉不安一夕不能寢蓋無心與有心異也附)紫髥(獻帝春秋張遼問吳降人曰向)
(有紫髥將軍長上短下大便馬善射是誰降人答曰是孫會稽也補)白毫(王隠晉書)湯身長九
尺舜身長六尺(帝王世紀)堯身長十尺(孔叢子)周文八尺三
寸高祖七尺八寸(河圖補)無如季相(史記吕公曰臣少好相人相人多矣)
(無如季相願季自愛補)容貌壯麗(東觀)瞻視非常毛骨非常(晉中興書)
(曰中宗元皇帝初誕有神光之異一室盡明所籍藁如始刈及長白毫生日角之左眼有精曜唯侍中譙國嵇)
(紹少而異之謂其友曰琅邪王毛骨非常補)睇盼煒如風骨不恒
北堂書鈔卷一
