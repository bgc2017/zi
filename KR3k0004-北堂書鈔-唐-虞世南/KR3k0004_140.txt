北堂書鈔卷一百四十
唐虞世南撰
明陳禹謨補註
車部
輅二輿三輦四
指南車五司馬車六軺車七(補)
雲母車八(補)畫輪九(補)犢車十(補)
鹿車十一(補)
輅二
天子所乘曰輅(釋名曰天子所乘曰輅輅車也謂之輅輅言行路也金輅玉輅以金玉飾車也象)
(革輅木輅各隨所名)仰觀天文(大戴禮云古之為路車也蓋圓以象天二十八橑以象列星軫之以)
(象地三十輻以象月故仰則觀天文俯則察地理補)俯察地理(見上)法度可以示訓
(摰虞會朝堂五輅制度議云諸車之合於法度可以示訓者則輅為名亦有殿堂之正者則曰輅寢也)玉
路(周禮云王之五路一曰玉路錫樊纓十有再就建太常十有二斿以祀鄭玄注曰王在焉曰路玉路以玉)
(飾諸末錫馬面當盧刻金為之所謂鏤錫也樊讀如鞶帶之鞶謂今馬大帶也纓今馬鞅玉路之樊及纓皆以)
(五采罽飾之十二就就成也補)金路(又云金路鉤樊纓九就建大旂以賓同姓以封鄭注曰金路以金飾)
(諸末鉤婁頷之鉤也金路無鍚有鉤亦以金為之其樊及纓以五采罽飾之而九成)象路(又云象路朱樊)
(纓七就建大赤以朝異姓以封鄭注云象路以象飾諸末象路無鉤以朱飾勒而已其樊及纓以五采罽飾之)
(而七成)革路(又云革路龍勒條纓五就建太白以即戎以封四衛鄭注云革勒輓之以革而漆之無他)
(飾龍䮾也以白黑飾韋雜色為勒條讀為絛其樊及纓以絛飾之而五成)木路(又云木路前樊鵠纓建大)
(麾以田以封蕃國鄭注云木路不輓以革漆之而已前讀為緇翦之翦翦淺色也木路無龍勒以淺黑飾韋為)
(樊鵠色飾韋為纓不言就數飾與革路同)戎路(又云車僕掌戎路之萃廣車之萃闕車之萃革車之萃輕)
(車之萃鄭注云萃猶副也此五者皆兵車所謂五戎也戎路王在軍所乘也)鸞車有虞氏之
路也(禮記孔穎達䟽云鸞車車有鸞和也路則車也補)鉤車夏后氏之路也(鄭注)
(曰鉤有曲輿者也孔疏云鉤曲也輿則車牀曲輿謂曲前闌也虞質未有鉤)大路殷路也(鄭注)
(云大路木路也)乘路周路也(鄭注云乘路玉路也漢祭天乘殷之路也今謂桑根車)乘鸞
輅駕蒼龍(月令云孟春之月天子居青陽左个乘鸞輅駕蒼龍載青旂衣青衣服蒼玉食麥與羊其)
(器疏以達鄭注云鸞路有虞氏之車有鸞和之節而飾之以青取其名耳春言鸞冬夏言色互文案呂氏春)
(秋注云輅車也鸞在衡和在軾鳥相應後世不能復致鑄銅為之飾金謂之鸞輅也周禮馬八尺以上為龍七)
(尺以上為騋六尺以上為馬也補)乘朱路駕赤駵(又曰孟夏之月天子居明堂左个乘朱路)
(駕赤駵載赤旂衣朱衣服赤玉食菽與雞其器高以粗案孔疏云路與服言朱駵與旂及玉言赤者色淺曰)
(赤色深曰朱路與衣服人功所為染必色深故云朱玉與駵馬自然之性皆不可色深故云赤旌旂雖人功所)
(為染之不須色深故亦云赤補)乘大路駕黃駵(又曰季夏之月天子居大廟大室乘大路駕黃)
(駵載黃旂衣黃衣服黃玉食稷與牛其器圜以閎鄭注曰大路殷路也車如殷路之制而飾之以黃補)乘
戎路駕白駱(又曰孟秋之月天子居總章左个乘戎路駕白駱載白旂衣白衣服白玉食麻與犬)
(其器廉以深鄭注云戎路兵車也制如周革路而飾之以白補)乘玄路駕鐵驪(又曰孟冬之月)
(天子居玄堂左个乘玄路駕鐵驪載玄旂衣黑衣服玄玉食黍與彘其器閎以奄)金路同姓以
封(周禮見上鄭注云同姓以封謂王子母弟率以功德出封雖為侯伯其畫服猶如上公若魯衛之屬其無)
(功德各以親疏食采畿内而已補)象路異姓以封(周禮見上鄭注云異姓王甥舅也補)大
輅繁纓一就(禮記鄭注云大輅殷路祭天車五色一匝為就)次輅繁纓七就(禮記)
(鄭注云象路七就也)重翟錫面朱總(周禮云王后之五路重翟錫面朱總厭翟勒面繢總安車)
(彫面鷖總皆有容盖鄭玄注云重翟重翟雉之羽也厭翟次其羽使相廹也勒面謂以如玉龍勒之韋為當面)
(飾也彫者畫龍以飾其韋安車坐乘車凡婦人車皆坐乘故書朱總為繢鄭司農云錫馬面錫繢當為總書亦)
(或為總鷖讀為鳬鷖之鷖鷖總者青黑色以繒為之總著馬勒直兩耳與兩鑣容謂幨車山東謂之裳幃或曰)
(幢容玄謂朱總繢總其施之如鷖總車衡輨亦宜有馬繢畫文也蓋如今小車蓋也皆有容有蓋則重翟厭翟)
(謂蔽也重翟后從王祭祀所乘厭翟后從王賓饗諸侯所乘安居無蔽后朝見于王所乘謂去飾也補)厭
翟勒面繢總(見上)大輅昭其儉(左傳云清廟茅屋大輅越席大羹不致粢食不鑿昭)
(其儉也)文所以大蒐(左傳云密須之鼓與其大路文所以大蒐也案杜注云密須姞姓國也)
(在安定隂密縣文王代之得其鼓路以蒐補)先輅乃發(張衡東京賦云奉引既畢先輅乃發鸞旗)
(皮軒通帛蒨帛)結飛雲之袷輅(乂云結飛雲之袷輅樹翠羽之高蓋)飾玉輅之繁
纓(曹植七啓曰駕雲龍之飛駟飾玉輅之繁纓垂宛虹之長綏抗招搖之華旍)
輿三
方地為輿(宋玉大言賦云方地為輿圓天為蓋)以地為輿(淮南子曰以天為蓋以地為輿)
(四時為馬補)追風之輿(曹植七啓云駕超野之駟乘追風之輿案文選注良曰超野追風言其)
(疾也補)氣電之輿(劉楨清虛賦云乃生氣電之班輿)九龍之輿(真人王君内傳云清)
(虛真人入陽谷山忽見天尊貴神乘三雲之輦駕九龍之輿)飛軨之輿(枚乘七發云將為太子馴)
(騏驥之馬駕飛軨之輿也案文選注翰曰飛軨輕輿補)玉輿(莊子曰越國無君求王子搜不得從之丹)
(穴王子搜不肯出越人薰之以艾乘以玉輿王子搜援綏登車仰天而呼曰君乎君乎獨不舍我乎王子搜非)
(惡為君也惡為君之患也若王子搜者可謂不以國傷生矣此固越人之所欲得為君也又宋玉高唐賦云)
(王乃乘玉輿駟蒼螭垂旒旌旂合諧紬大弦而雅聲流冽風過而增悲哀補)高輿(世說曰子旭未達時)
(家貧在京嘗見王恭乘高輿服寉氅裘于是大雪旭于籬間窺之曰此真神仙中人也)輕輿(左思吳都)
(賦云輕輿按轡以經隧樓船舉帆而過肆補)素輿(語林云武侯與宣王在渭濱將戰宣王戎服蒞事使)
(人視武侯乘素輿葛巾持白羽扇指麾三軍皆隨其進止宣王聞而嘆曰可謂名士)簡輿(陳留耆舊傳曰)
(洛陽令董宣死詔使視之有簡輿一乘白馬一匹帝曰董宣之清死乃知之)藍輿(晉書云陶潛解印後)
(有脚疾使一門生二兒舉藍輿詣王弘既至欣然與之飲酌)太宰載輿升殿(晉起居注云大)
(始四年正月臨軒太宰安平王孚載輿升殿)太傅載輿上殿(魏志鍾繇見惣篇)傅樞
足疾板輿上殿(晉諸公讃曰傳樞以足疾遜位不許乘板輿上殿)張遼進爵給
母輿車(魏志太祖遣張遼屯合肥進遼爵都鄉侯給遼母輿車及兵馬)同輿而載(吳志云黃)
(初二年立孫登為太子選置師傳銓簡秀士以為賓友于是諸葛恪張休顧譚陳表等以選入侍講詩書出從)
(騎射權欲登讀漢書習知近代事以張昭有師法重煩勞之乃令休從昭受讀還以授登登待接寮屬略用布)
(衣禮與恪休譚等或同輿而載或共帳而寐補)常同輿載(魏志云太祖軍擊破吕布軍于摩陂召夏)
(侯惇常與同輿載特見親重出入卧内諸將莫能比也續補)謝安夜夢乘桓温輿(晉書)
(謝安石謂所親曰昔桓温在時吾常懼不全忽夢乘温輿行十六里見一白鷄而止乘温輿者代其人也十六)
(里止今十六年矣白鷄主酉今太歲在酉吾病殆不起乎補)輿人成輿欲人富貴(韓子)
(曰輿人成輿則欲人富貴非與人仁不貴則不售也)徘徊輿(晉書云桓玄體大不堪乘馬作徘徊輿施)
(轉關令迴動無滯績補)
輦四
彫輦(張衡東京賦云九賓重臚人列崇牙張鏞鼔設郎將司階虎戟交鎩龍路充庭雲旗拂霓夏正三朝)
(庭燎晰晰撞洪鍾伐靈鼔旁震八鄙軒礚隱訇若疾霆轉雷而激迅風也是時稱警蹕已下彫輦于東厢冠通)
(天佩玉璽行黃徂要于將負斧扆次席紛純左右玉几穆穆而南面已聽矣補案文選注銑曰皇帝輦動左)
(右稱警東西席曰廂綜曰警謂清道也輦人挽車雕謂有雕飾也附)玉輦(潘岳籍田賦云天子乃御玉輦)
(蔭華蓋衝牙錚鎗綃紈綷䌨)大輦(晉書曰桓玄造大輦容三十人坐以二百人舁之補)小輦(魏略)
(云孟達䧏文帝乘小輦執手附其背而戲之曰得無為劉備作刺客邪)步輦(晉書曰山濤為太子少傅)
(諸武于宣城場時有疾詔乘步輦)坐輦(東宫舊事云皇太子有坐輦步輿補)輕輦(曹植公讌詩云)
(神颷接丹轂輕輦隨風移)獵輦(鄴中記云石虎好遊獵體壯大不堪乘馬作獵輦使二十人舁之如今之)
(步輦上安排曲蓋坐處施轉關若射鳥獸宜有所向開身而轉之)碧玉輦(王子年拾遺記云周穆王)
(馭黃金碧玉之輦從朝及暮而窮宇宙之内徧焉補)紫雲輦(漢武内傳云西王母乘紫雲之輦)雲
母輦(晉公卿禮秋云大宰安平王孚給雲母輦一乘)金根輦(鄴中記云石虎南郊有金根輦雲母)
(輦武剛輦數百乘虎皇后出乘高路輦香衣輦或朱漆卧輦以純雲母代純中外四望皆通徹補)金華
輦(趙書云皇后出蠶乘羽盖金華輦)高路輦朱漆輦(並鄴中記見上)香衣輦
(晉太康起居注曰齊王歸藩詔賜香衣輦一乘補)武剛輦(鄴中記見上)繡絪馮黃金
塗(漢書云霍禹廣治第室作乘輿輦如畫繡絪馮黃金塗韋絮薦輪侍婢以五采絲輓顯游戲第中補)
(師案如淳註曰絪亦茵馮謂所馮者也以黃金塗飾之占曰茵縟也以繡為茵馮而黃金塗輿輦也晉灼曰)
(御輦以韋緣輪著之以絮師古曰取其行安不搖動也附)坐處施轉關(鄴中記見上)四望
皆通徹(鄴中記見上)駕鹿輦(靈寳五符序云北方有夜光玉女服雲林之翠羅駕鹿輦于天)
(河護二像而不忒保羣命以永和)乘板輦(趙書云前石有佛圖澄號曰大和尚輦嘗乘板於大水上)御
輦以升山(應劭漢官儀云上封禪嘗乘玉輦以升山)輦過問馮唐(漢書云馮唐祖公趙人也)
(父徙代漢興徙安陵唐以孝著為郎中署長事文帝帝輦過問唐曰父老何自為郎家安在具以實言)帝輦
至郎署(漢武故事云帝輦至郎署見一老郎鬚髮皓白衣服不整上問曰公何時為郎對曰臣姓顔名駟江)
(都人也以文帝時為郎上曰何其老也對曰以臣不遇也文帝好文而臣好武景帝好老而臣尚幼陛下好少而臣)
(已老是以三世不遇也補)與上同輦(又曰上起明光宮發燕趙美女三千人充之常從行之徒與上同輦)
(者十六人員數恒使滿)行則同輦(漢書云傅昭儀有寵于上生定陶恭王恭王有才藝上甚愛之坐則)
(同席行則同輦)欲與同輦(漢書云孝成帝游於後庭嘗欲與班倢伃同輦載倢伃辭曰觀古圖畫賢聖之)
(君皆為明臣在側三代末主乃有嬖女今欲同輦得無近似之乎上善其言而止)迴車省病(晉書云左)
(思妹名芬少好學善綴文名亞於思武帝聞而納之後為貴嬪姿陋無寵以才德見禮體羸多患常居薄室帝每游)
(華林輒回輦過之言及文義辭對清華左右侍聽無不稱美補)出車入輦務以自佚(吕氏春秋)
(云貴富而不知道適足以為患不如貧賤貧賤之致物也難雖欲過之奚由出則以車入則以輦務以自佚命之曰)
(招蹷之機肥肉厚酒務以相強命之曰爛腸之食靡㬅皓齒鄭衛之音務以自樂命之曰伐性之斧三患者貴富之)
(所致也補案注曰人引車曰輦出門乘車入門用輦附)長君至雍扶輦下除(漢書云李陵謂)
(蘇武曰前長君為奉車從至雍棫陽宫扶輩下除觸柱折轅劾大不敬伏劍自刎賜錢二百萬以葬補)天樓
輦(後魏書禮儀志云天樓輦輈十二加以玉飾衡輪乘輿輅用駕牛十二續補)乾象輦(又曰乾象輦羽)
(葆圓蓋畫日月五星二十八宿大階雲漢山林雲氣龍神仙聖賢明忠孝節義游龍飛鳳朱雀玄武白虎青)
(竒禽異獸可為飾者皆辨圖焉皇太后祭祀郊廟則乘之續補)
指南車五(一作司南)
周公所作馬鈞遺法(崔豹古今注曰指南車者周公所作周公致治太平越裳氏重譯來)
(朝使者迷其歸路以軿車五乘皆為司南之制載之而朞年得返其國奉使大夫婁將送至國而還亦乘司南)
(復朞年而返上以其車屬中車氏行而載之常為清導車法具在尚方故事漢末喪亂其法中絶馬鈞悟而作)
(焉今指南車馬先生之遺法也霧又案古今注黃帝與蚩尤戰于涿鹿之野蚩尤作大軍士皆迷路帝作指)
(南車附)肅慎獻雉(鬼谷子云肅慎氏獻白雉于文王還恐迷路周公作指南車以送之)鄭人
取玉(又云鄭人之取玉也必載指南之車為其不惑也)指南司方(左思吳都賦云俞騎騾路)
(指南司方出車□□被練鏘鏘)持旛指南(述征記云尚方北門中有指南車車上有木仙人指信旛)
(車轉而人常指南續補)常為前導(古今注見上)駟馬正道(鹵簿曰指南車駕駟馬正)
(道匹一人駕十士四人續補)
司馬車六
大章車(崔豹古今注曰大章車用以識道起于西京亦曰司馬車上方故事有作車法)
軺車七(缺補)
遠望車(釋名曰軺車軺遥也遠也四向遠望之車也)將軍車(晉書輿服志之云軺車者古)
(將軍車也一馬曰軺車二馬曰軺傳車)小連(說文云軺車小連也)蔽容(李尤軺車銘曰輪以代步)
(屏以蔽容)軺車督郵(謝承後漢書曰許處字小伯家貧為督郵乘牛車鄕曰軺車督郵)軺車
幢蓋(晉書曰李矩假為滎陽太守矩招懷離散遠近多附之石勒親率大衆襲矩矩遣老弱入山命所在)
(散牛馬因設伏待之賊争取牛馬伏發齊呼聲動山谷遂大破之斬獲甚衆勒乃退藩表元帝加矩冠軍將軍)
(軺車幢蓋進爵陽武侯耳案傅暢故事曰尚書令軺車黑後戸附)
雲母車八(缺補)
時賜王公(袁子正論云以雲母飾車謂之雲母車臣下不得乘時以賜王公)奉迎惠帝
(晉書云惠帝自鄴還洛殿中官屬備雲母輦及雲母車以奉迎)賜蜀主(吳百官錄云劉蜀主得賜雲母)
(車一乘)贈齊王(晉太康起居注曰齊王出鎮詔贈清油雲母犢車)獲所乘(晉書曰謝玄敗)
(符堅於淝水獲所乘雲母車)
畫輪九(缺今補)
畫輪四望(東宫舊事曰皇太子初拜有畫輪四望車)門外易載(晉起居注曰穆帝永和六)
(年皇太后嘗與帝俱出拜陵太后乘畫輪車以輦為副軺尚書令曰故事大后出當乘輦車至建平陵門外易)
(載)
犢車十(缺今補)
短轅犢車(晉書王導見前塵尾篇)皂蓋犢車(晉書云武帝賜汝南王亮追鋒皂蓋犢車)
與之犢車(謝承後漢書云劉詡賑貧乏陳國張季弔乘師喪時值冰寒車毁牛病不能進詡以所)
(犢車與之季後知是詡還其車詡乃閉門不受)唯有犢車(桓譚别傳云譚時為太常錄尚書事後徙)
(交阯初吳以罪徙者皆收家財入官及下獄簿其資唯有犢車一乘牛數頭奴婢不滿十人無尺帛珠玉之寳)
(上聞而嘉之悉以付還)
鹿車十一(缺今補)
裁容一鹿(風俗通曰俗說鹿車窄小裁容一鹿)挽鹿車歸鄉(列女傳云鮑宣妻字少君)
(宣嘗就少君父學父竒其清苦故以女妻之裝送資賄甚盛宣不悦曰少君生富驕習美飾而吾實貧賤不敢)
(當禮妻曰大人以先生修德守約故使賤妾侍執巾櫛既奉承君子唯命是從宣笑曰能如是是吾志也妻乃)
(悉歸侍御服飾更著短布裳與宣共挽鹿車歸鄉里拜姑禮畢提甕出汲修行婦道鄉邦稱之宣哀帝時官至)
(司隸校尉子永中興初為魯郡太守永子昱從容問少君曰太夫人寧復識挽鹿車時不對曰先姑有言存不)
(忘亡安不忘危吾焉敢忘乎)推鹿車載喪(東觀漢記云杜林寄隗囂地終不降志辱身至簮蒿)
(席草不食其粟乃出令曰杜伯山天子所不能臣諸侯所不能友蓋伯夷叔齊恥食周粟今且從師友之位須)
(道關通使順所志林雖拘於囂而終不屈節建武六年囂乃聽林持喪東歸既遣而悔追令刺客楊賢於隴坻)
(遮殺之賢見林身推鹿車載致弟喪乃嘆曰當今之世誰能行義我雖小人何忍殺義士因亡去光武聞林已)
(還乃徵拜侍御史引見問以經書故事及西州事甚悦之賜車馬衣被羣寮知林以名德用甚尊憚之)身
自推車(後漢書曰更始拜趙熹為五威偏將軍使助諸將拒王尋王邑于昆陽光武破尋邑熹被創有)
(戰勞還拜中即將封勇功侯更始敗熹為赤眉兵所圍迫急乃踰屋亡走與所友善韓仲伯等數十人携小弱)
(越山阻徑出武關仲伯以婦色美慮有強暴者而已受其害欲棄之于道熹責怒不聽因以泥塗仲伯婦面載)
(以鹿車身自推之每道逢賊或欲逼略熹輒言其病狀以此得免)荷鍤隨車(晉書云劉伶與阮籍)
(稽康相遇欣然神解携手入林初不以家産有無介意常乘鹿車携一壺酒使人荷鍤而隨之謂曰死便埋我)
(其遺形骸如此)鹿角車(晉書云馬隆討羌依八陣圖作偏箱車地廣為鹿角車營路狹則為木屋施于)
(車上且戰且前弓矢所及應弦而倒補)
北堂書鈔卷一百四十
