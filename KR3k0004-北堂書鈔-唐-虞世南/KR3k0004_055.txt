北堂書鈔卷五十五
唐虞世南撰
明陳禹謨補註
設官部七
諸卿丞廷尉平
太史令廟令
公車令太官令
符節令太倉令
車府令武庫令
諸卿丞
秩比千石總署曹(續漢書百官志云太常丞一人比千石掌凡行禮及祭祀小事總署曹事)
谷永數言得失(漢書谷永為太常丞數上疏言得失建始三年冬日食地震同日俱發詔舉方)
(正直言極諫之士太常陽城侯劉慶忌舉永待詔公車對策與杜欽俱為上第補按永策曰凡災異之發各象)
(過失以類告人乃十二月朔戊申日食婺女之分地震蕭牆之内二者同日俱發以丁寧陛下厥咎不遠宜厚)
(求諸身意豈陛下志在聞門未䘏政事不慎舉錯婁失中與内寵大盛女不遵道嫉妬專上妨繼嗣與誠留意)
(於正身燕私之間以勞天下未有身治正而臣下邪者也誠修後宫之政明尊卑之序貴者不得嫉妬專寵以)
(絶驕嫚之端抑裒閻之亂未有閨門治而天下亂者也誠勅正左右齊栗之臣戴金貂之飾執常伯之職者皆)
(使學先王之道知君臣之義未有左右正而百官枉者也誠審思治人之術歡樂得賢之福論材選士必試於)
(職明度量以程能考功實以定德未有功賞得於前衆賢布于官而不治者也誠放退殘賊酷暴之吏錮廢勿)
(用益選温良上德之士以親萬姓平刑釋冤以理民命務省繇役毋奪民時薄收賦税毋殫民財未有德厚吏)
(良而民畔者也此五者王事之綱紀南面之急務唯陛下留神對奏天子異焉附)覆之決定疑
議(陶氏家傳云陶覆之為太常丞凡宗廟疑議之多所決定時人爲之語曰定禮決疑問陶覆)韋弘坐
廟事繫獄(漢書韋賢子韋弘為太常丞職奉宗廟典諸陵邑煩劇多罪過父以弘當為嗣故勅令自)
(免弘懷嫌不去官及賢病篤弘竟坐宗廟事繋獄也)衛翌賣偷石免官(山公啓事衛翌為少)
(府丞甚有頓益後坐賣偷石事免官今太子門夫缺不審可參選不也)
廷尉平
秩六百石平決詔獄(續漢書百官志云廷尉平一人秩六百石掌平決詔獄)宣帝
召次公(漢書黃霸字次公為河南太守丞是時俗吏尚嚴酷以為能而霸獨用寬和為名會宣帝即位)
(在民間時知百姓苦吏急也聞霸持法平召以為廷尉正數決疑獄廷中稱平守丞相長史坐公卿大議庭中)
(知長信少府夏侯勝非議詔書大不敬霸阿從不舉劾皆下廷尉繋獄當死霸因從勝受尚書獄中再踰冬積)
(三歲乃出補按勝霸既久繫霸欲從勝受經勝辭以罪死霸曰朝聞道夕死可矣勝賢其言遂授之繫再更冬)
(講論不怠至四年夏關東四十九郡同日地動或山崩壊城郭室屋殺六千餘人詔博問術士有以應變補朕)
(之闕毋有所諱因大赦勝出為諫大夫給事中霸為揚州刺史勝為人質樸守正簡易亡威儀見時謂上為君)
(誤相字于前上亦以是親信之附)丞相舉比干(三輔決錄云何比干漢武帝時丞相公孫弘舉)
(為廷尉右平獄無冤民法按何氏家傳云並祖父比干字少卿經明行修兼通律為汝隂縣獄吏決曹掾平)
(活數千人後為丹陽都尉獄無囚淮汝號曰何公補)伯眞明法律(謝漢書宗琳字伯真橋玄表琳)
(明法律徵拜廷尉正)顧榮用刑理(晉中興書云顧榮遷廷尉平時趙王倫誅淮南王允收允官屬)
(下廷尉議罪榮具明刑理不宜廣濫倫意解賴榮濟者甚衆)子成輕比(謝漢書陳咸字子成為廷)
(尉監議人常從輕比)子華宥疑(魏志司馬芝字子華遷大理正有盜官練置都厠上者吏疑女工收)
(以付獄芝曰夫刑罪之失失在苛暴今臧物先得而後詢其辭若不勝掠或至誣服誣服之情不可以折獄且)
(簡而易從大人之化也不失有罪庸世之治耳今宥所疑以隆易從之義不亦可乎太祖從其議補按芝為廣)
(平令時征虜將軍劉勲貴寵驕豪又芝故郡將賓客子弟在界數犯法勲與芝書不著姓名而多所屬托芝不)
(報其書一皆如法後勲以不軌誅交關者皆獲罪而芝以見稱故遷大理正附)何比干活者以
千數(後漢書何敞六世祖比干學尚書於晁錯武帝時為廷尉正與張湯同時湯持法深而比干務仁恕)
(數與湯争雖不能盡得然所濟活者以千數補按征和三年三月辛亥天大隂雨比干在家日中夢貴客車騎)
(滿門覺以語妻語未㔾而門有老嫗可八十餘頭白求寄避雨雨甚而衣履不沾漬雨止送至門乃謂比干曰)
(公有隂德今天錫君策以廣公之子孫因出懷中符策狀如簡長九寸凡九百九十枚以授比干子孫佩印綬)
(者當如此筭比干年五十八有六男又生三子本始元年自汝隂徙平陵代為名族附)陳咸多所
全活(謝漢書陳咸為廷尉監多所全活按今班漢書不載)陸鸞求築評堂(晉起居注)
(云廷尉監陸鸞求增築平堂圖書先賢者)江統作正刑論(王隱晉書云江統為廷尉正作正刑)
(論郡按統為廷尉正每州疑獄斷處從輕補)馬岐河南丞爲廷尉正(魏志司馬芝子)
(司馬岐從河南丞轉廷尉正遷陳留相梁郡有繫囚多所連及數歲不決詔書徙獄于岐屬縣縣請豫治牢具)
(岐曰今囚有數十既巧詐難符且已倦楚毒其情易見豈當久處囹圄耶及囚至詰之皆莫敢匿詐一朝決竟)
(遂超為廷尉補按是時曹爽專權尚書何晏鄧颺等為之輔翼南陽圭泰嘗以言迕指考繫廷尉颺訊獄將致)
(泰重刑岐數颺曰夫樞機大臣王室之佐既不能輔化成德齊美古人而乃肆其私忿枉論無辜使百姓危心)
(非此焉在颺於是慙怒而退岐終恐久獲罪以疾去官附)顧榮太子舍人轉廷尉正
(晉書曰顧榮機神朗悟弱冠仕吳為黃門侍郎太子輔義都尉吳平與陸機兄弟同入洛時人號為三俊例拜)
(為郎中歷尚書郎太子中舍人轉廷尉正補按榮恒縱酒酣暢謂友人張翰曰惟酒可以忘憂但無如作病何)
(耳初榮與同僚宴飲見執炙者状貌不凡有欲炙之色榮割炙啗之坐者問其故榮曰豈有終日執之而不知)
(其味及倫敗榮被執將誅而執炙者為督率遂救之得免附)
太史
太常屬官太史令(漢書百官公卿表云太常屬官有太史令一人)冠一梁秩六
百石(漢官儀云太史令秩六百石冠一梁丞二人三百石)不知先王之諱不知風
雨之眚此太史之任(賈誼新書云不知先王之諱與國之忌不知風雨雷霆之𤯝此太史)
(之任也)掌邦六典(周禮太史掌建邦之六典以逆邦國之治掌法以逆宫府之治掌則以逆都鄙)
(之治補按鄭注云典則亦法也逆迎也六典八法八則冢宰所建以治百官太史又建焉以為王迎受其治也)
(太史日官也春秋傳曰天子有日官諸侯有日御日官居卿以底日禮也附)掌記瑞應(續漢書百)
(官志云太史令凡國有瑞應災異掌記之)掌天時(後漢書百官志云太史令掌天時星歷周禮太史職)
(云正歲年以序事頒之于官府及都鄙鄭注云中數曰歲朔數曰年中數大小不齊正之以閏若今時作歷日)
(矣定四時以次序授民時之事按賈公彦疏曰正歲以年者謂造歷正歲年以閏則四時有次序依歷授民)
(事故云以序事也云頒之于官府及都鄙者官府據在朝都鄙據三等采地先近及遠故先言官府次言都鄙)
(下乃言邦國附)頒告朔(周禮太史職云頒告朔于邦國鄭玄注曰天子頒朔于諸侯諸侯藏之祖廟至)
(朔朝于廟告而受行之鄭司農云頒讀為班班布也以十二月朔布告天下諸侯補)奏新歷(漢書百官)
(志云太史令凡歲將終奏新年歷凡國祭祀喪娶之事掌奏良日及時節禁忌也)明得失(毛詩序云)
(國史明乎得失之跡)記時事(環濟要略云太史令取善記述者使記時事天下圖記最籍皆副焉)君
舉必書(漢書藝文志云古之王者世有史官君舉必書所以慎言行昭法式也)有過必書
(大戴禮云太子既冠成人免于保傅之嚴則有司過之史太子有過史必書之史之義不得不書過不書過則)
(死補)動則右史書之言則左史書之以副賞罰以輔法
教(荀悦申鑒云古者天子事必告廟有二史左史記言右史記事先記臧否成敗存焉下及士庶苟有茂異)
(咸在載籍或欲題而不得或欲隱而名彰得失一朝榮辱千載善人觀焉悖人懼焉先王重之以副賞罰以輔)
(法教者也)董狐良史(左傳趙穿攻靈公於桃園弑之宣子聞難未出境而復太史董狐書曰趙盾弑)
(其君宣子曰不然對曰子為正卿亡不越境反不討賊非子而誰宣子曰嗚呼我之懷矣自詒伊慼其我之謂)
(矣孔子曰董狐古之良史也書法不隱趙宣子古之良大夫也為法受惡補)唐氏神史(春秋文曜)
(鈎云楚有蒼雲如霓唐史曰君慢令簡宗廟以無禮見患七國俱謀皆懷屠君於是立禮正推禱醮於廟堂之)
(前曰唐史之策上減蒼雲神史也)青史記事(漢書藝文志云青史子五十七篇注曰古史官記事)
(也)太史據法(韓詩外傳云據法守職而人不敢非者太史也)右史朔朢以聞(周書)
(按今汲冡周書不載)南史執簡以往(左氏傳云崔杼弑其君壬太史書曰崔杼弑其君崔子殺)
(之其弟嗣書而死者二人其弟又書乃捨之南史氏聞太史盡死執簡而往聞既書矣乃還)作渾天
儀(後漢書張衡傳衡遷為太史令乃研覈隂陽妙盡璇璣之正作渾天儀著靈應筭罔論言甚詳明補按靈)
(憲序曰昔在先王將步天路用定靈軌尋緒本元先準之于渾體是為正儀故靈憲作興衡集無筭罔論蓋網)
(絡天地而筭之因名焉附)造地動儀(後漢張衡為太史令陽嘉元年復造候風地動儀以精銅鑄成)
(員徑八尺合蓋隆起形似酒尊飾以篆文山龜鳥獸之形中有都柱傍行八道施關發機外有八龍首銜銅丸)
(下有蟾蜍張口承之其牙機巧制皆隱在尊中覆蓋周密無際如有地動尊則振龍機發吐丸而蟾蜍銜之振)
(聲激揚伺者因此覺知雖一龍發機而七首不動尋其方面乃知震之所在驗之以事合契若神自書典所記)
(未之有也嘗一龍機發而地不覺動京師學者咸怪其無徵後數日馹至果地震隴西於是皆服其妙自此以)
(後乃令史官記地動所從方起補)蒼頡始作文字(帝王世紀云蒼頡取像鳥跡作文字史官)
(之作蓋自此始記其言行策而藏之也)胡母作博學章(漢書藝文志云博學七章者太史令)
(胡母敬所作也)倚相能讀五典(左傳云楚左史倚相能讀三墳五典八索九邱)張衡留
意天文(後漢書云張衡特留意天文由是遷太史令也按衡善機巧尤致思于天文隂陽歷筭常好)
(玄經謂崔瑗曰吾觀太玄方知子雲妙極道數乃與五經相擬非徒傳記之屬使人難論隂陽之事漢家得天)
(下二百歲之書也復二百歲殆將終乎所以作者之數必顯一世常然之符也漢四百歲玄其興矣補)許
芝陳天命(諸葛亮集云太史令許芝謁者僕射諸葛璋有書與亮陳天命人事欲使舉國稱藩亮遂)
(不報補)張壽非漢歷(蔡邕集議太史令張壽云云)終古出其圖法奔商
(吕氏春秋云夏太史終古見桀迷惑暴亂出其圖法執而泣之乃出奔如商)屠黍以其圖法
歸周(吕氏春秋云晉太史屠黍見晉之驕而無德義也出其圖法歸周按屠黍說苑作屠餘補)王
室多故桓公問史伯(國語云鄭桓公為司徒甚得周衆與東土之人問於史伯曰王室多)
(故余懼及焉其何所可以逃死史伯對曰其濟洛河潁之間乎是其子男之國虢鄶為大虢叔恃勢鄶仲恃險)
(是皆有驕侈怠慢之心而加之以貪冒君若以周難之故寄孥與賄焉不敢不許周亂而弊是驕而貪必將背)
(君君若以成周之衆奉辭伐罪無不克矣皆克二邑修典刑以守之唯是可以少固補)漢祚將終
曹公語王立(張璠漢記云太史令王立言漢祚將終代漢者魏曹公聞之使人語曰天道深遠幸)
(勿多言)單颺占黃龍(後漢單颺遷太史令初熹平末黃龍見譙橋玄問颺此何祥也颺曰其國)
(當有王者興不及五十年龍當復見此其應也魏郡人殷登密記之至建安二十五年春黃龍復見譙其冬魏)
(受禪補)蔡衡辯大鳥(三輔決錄云辛繕降大鳥太史蔡衡曰五色多青者鸞也)遠不度
古近不儀今(魏志高堂隆為侍中猶領太史令隆集上事曰太史許芝遠不度于古近不儀于今)
(晦按魏略曰太史上漢歷不及天時因更推步弦朢朔為太和歷帝以隆學問優深于天文又精乃詔使隆)
(與尚書郎楊偉太史待詔駱禄參共推校偉禄是太史隆故據舊歷更相劾奏紛紜數歲偉稱禄得日蝕而月)
(晦不盡隆不得日蝕而月晦盡詔從太史隆所争雖不得而遠近猶知其精微也補)
廟令
太常屬官有諸廟令(漢書百官公卿表云太常屬官有諸廟寢園食官令長丞又廱太宰)
(太祝令丞)醫令周官(漢官儀云太醫令周官也兩梁冠秩千石丞三百石)銅印墨綬(晉書)
(百官表注云太醫令一人周官也銅印墨綬進賢一梁冠也)景帝改爲祠祀令(漢書百官)
(公卿表云太祝令景帝更名為祠祀令武帝更曰廟祀令)明帝改曰大予令(續漢書百官志)
(云明帝永平十三年曹褒奏尚書璇璣鈐曰有帝漢出德洽作樂名予帝善之下詔曰今且改太樂官曰大予)
(樂詩曲操以俟君子)掌守陵園(續漢書百官志云高廟令守廟掌案行掃除無丞)掌祝辭
(周禮大祝掌六祝之辭以事鬼神示祈福祥求永貞一曰順祝二曰年祝三曰吉祝四曰化祝五曰瑞祝六曰)
(策祝鄭注曰永長也貞正也求多福歷年得正命也鄭司農云順祝順豐年也年祝求永貞也吉祝祈福祥也)
(化祝弭兵也瑞祝逆時雨寧風旱也筴祝遠罪疾也補)掌讀祝(續漢書百官志云太祝令一人六百)
(石本注曰凡國祭祀掌讀祝及迎送神補按漢舊儀曰廟祭太祝令主席廟漢官曰員吏四十一人其二人百)
(石二人斗食二十二人佐二人學事四人守學事九人有秩百五十人祝人宰二百四十二人屠者六十人附)
序神人(揚雄太樂令箴云笙磬既同鐘鼓羽籥周序神人協十萬國)典倡優(桓譚新論云昔)
(孝成帝時余為樂府令凡所典倡優伎樂蓋且千餘人按後漢桓譚傳云父成帝時為太樂令譚以父任為)
(郎因好音律善鼓琴博學多通徧習五經皆詁訓大義不為章句能文章尤好古學數從劉歆揚雄辯析疑異)
(性嗜樂簡易不修威儀而憙非毁俗儒由是多見排抵補)掌伎樂人(續漢書百官志云太子樂令一)
(人六百石掌伎樂凡國祭祀掌請奏樂及大饗用樂掌其陳序丞一人)教習伎樂(晉起居注云成)
(帝咸和中詔大樂令戴綬教習伎樂勤勞賜米百斛布三十匹)
公車令
衛尉屬官有公車令(漢書百官公卿表云衛尉屬官有公車司馬衛士旅賁三令丞按漢)
(舊儀云衛尉寺在宫内胡廣曰主宫闕之門戶衛士於周垣不為區廬區廬者若今之仗宿屋矣補)銅印
墨綬冠一梁(晉百官表注云公車司馬令一人周官也銅印墨綬絳服集賢一梁冠官品第七月)
(俸二十七斛)領徵召(漢官儀云公車司馬令周官也掌殿司馬門夜徼宫中天下上事及闕下凡所)
(徵召皆總領也)掌闕門(續漢書百官志公車司馬令一人六百石掌宫南闕門之事)釋之劾
奏不敬(漢書云張釋之為車府令頃之太子與梁孝王共車入朝不下司馬門于是釋之追止太子梁)
(王母入殿門遂劾不下公門不敬奏之薄太后聞之文帝免冠謝曰教兒子不謹薄太后使使承詔赦太子梁)
(王然後得入文帝繇是竒釋之拜為中大夫)周乘不畏強禦(周乘字子車召為公車令不畏)
(強禦以見惡幸臣拜交州刺史也)
太官令
少府屬官有太官令(漢書百官公卿表云少府屬官有太官令按師古注曰太官主膳食)
(補)秩六百石(漢書儀云太官令一人秩六百石掌鼎爼饌具)著兩梁冠(漢書儀云尚書)
(陳忠奏太官宜著兩梁冠也)司王饔(揚雄太官箴云時惟膳夫實司王饔)掌御膳(續漢書百)
(官志云太官令一人秩六百石掌御飲食)掌諸御米(環濟要略云導官令掌諸御米飛麪也)主
舂御米(續漢書百官志云導官令一人六百石主舂御米)掌六清之飲(應劭漢書百官)
(公卿表云太史官令掌六清之飲陳八珍之饌慎口實之御防有敗之奸按周禮膳夫職云凡王之饋食用)
(六穀膳用六牲飲用六清羞用百二十品珍用八物醬用百有二十罋鄭注云六清水漿醴䣼&KR2768;&KR0755;是也補)
正百品之羞(漢書百官公卿表云太官令職在正百品之羞納四棐之貢)謁者皆緗
幘單衣(又云太官謁者皆緗幘大冠白絹單衣也補)奴婢皆緹&KR0008;蔽膝(漢書儀云)
(太官湯官奴婢各三千人置酒皆緹&KR0008;蔽膝上食用黃金口器)職在鼎俎不陳階位(應劭)
(注漢書儀百官表云太官職在鼎俎不陳階位)職役斯碎非文雅使(蔡邕書云太官令職)
(役斯碎非文雅所使也)時苗壽春令爲太官(魏略云時苗為壽春令遷為太官令領中)
(郡中正)張登在職勤爲太官(魏志王朗集云朗薦張登詔曰登忠義彰著在職功勤名)
(位雖卑直亮宜顯饔膳近任當得此吏今以登為太官令)爐炭赤紅而髮不絶(韓非子晉)
(文公之時宰臣上炙而髮繞之文公召宰人而譙之曰女欲寡人之哽耶奚為以髮繞炙宰人頓首再拜請曰)
(有死罪三援礪砥刀利猶干將也切肉肉斷而髮不斷臣之罪一也援木而貫臠而不見髮臣之罪二也奉熾)
(爐炭火盡赤紅而炙熟而髮不燒臣之罪三也堂下得無微有疾臣者乎公曰善乃召其堂下而譙之果然乃)
(誅之補)增治吐炎而髮不銷(謝漢書魯國陳正叔為太官令時黃門郎宿與正叔有隙)
(因進食以髮穿實炙光武見髮勅斬正叔正叔曰臣有當死罪三熾以爐炭增治吐炎燋蘆爛肉而髮不銷臣)
(罪一也拔出佩刀砥礪五石虧肥截骨不能斷髮臣罪二也臣與丞及庖人六百而視不自臣始其罪三也詔)
(赦之收黃門也焉按韓非子曰昭僖侯之時宰人上食而羹中有生肝昭侯召宰人之次而誚之曰若何為)
(置生肝寡人羹中宰人頓首服死罪曰竊欲去尚宰人也又按吳歷曰孫亮出西苑方食生梅使黃門至中藏)
(取蜜漬梅蜜中有鼠矢召問藏吏藏吏叩頭亮問吏曰黃門從汝求蜜耶吏曰向求實不敢與黃門不服侍中)
(刁玄張邠啓黃門藏吏詞語不同請付獄推盡亮曰此易知耳令破鼠矢矢裏燥亮大笑謂玄邠曰若矢先在)
(蜜中中外當俱濕今外濕裏燥必是黃門所為黃門首服左右莫不驚悚此與上二事略同并附)
符節令
少府屬官有符節令(漢書百官公卿表云少府官屬有符節令御史令尚方令也)秩
千石(董巴漢中官傳云符節守宫令秩千石兩梁集賢冠也)領符璽郎(後漢書百官志云符)
(節令一人六百石為符節臺率主符節事凡遣使掌授節尚符璽郎中四人舊二人在中主璽及虎符竹符之)
(半者補按漢官曰周禮掌節有虎節龍節皆金也干寳注曰漢之銅虎符則其制也周禮又曰以英蕩輔之干)
(寳曰英刻書也蕩竹箭也刻而書其所使之事以助三節之信則漢之竹使符者亦則於故事也附)主作
器械(漢書百官公卿表云少府屬官有若盧考工室如淳注曰若盧官名也按臣瓚曰冬官為考工主作)
(器械也)典作衣服(續漢書百官志云御府令宦者典官婢作中衣服及補浣之屬也)主御
紙筆(後漢書百官志云守宫令一人六百石主御紙筆墨及尚書財用諸物及封泥)掌衣物(後漢)
(書百官志云内者令一人六百石掌中布張諸衣物)掌器物(後漢書百官志云尚方令掌上手工作御)
(刀劍諸好器物)主符節事(續漢書百官志見上)珍玩是聚(崔寔尚方令箴曰煌煌尚方古)
(之王府九貢是鍾珍玩是聚)宣命重威(漢舊儀云周禮有典瑞掌節之士蓋所以宣命重威為國)
(信者也)
太倉令
司農屬官有太倉令(漢書百官公卿表云司農屬官有太倉均輸平準都内籍田五令補)
秩六百石(續漢書百官志云平準令一人秩六百石按平準令掌知物價主練染作采色補)銅
印墨綬(晉書百官表注云太倉令一人銅印墨綬朝服進賢一梁冠品第七月俸月二十斛品俸與上)
(太醫令同也)領田丘(杜預奏事云竊惟籍田令本以籍田千畆十頃之田計其按行周旋不過數里)
(也)供宗廟粢盛(又云籍田令凡宗廟粢盛御用膳饈及羣神之調於是取所籍戶口足以當一)
(縣一邑所供至重事貴臨履也)趙有名譽(漢書趙廣漢傳云廣漢廉潔下士有名譽州郡舉茂才為)
(平準令敏按廣漢少為郡吏州從事以廉潔通下士為名舉茂才平準令補)宗不知書(梁冀别傳)
(云孫壽姊妹夫宗所不知書因壽得為太倉令粧按冀本傳云冀妻孫壽色美而善為妖態作愁眉嗁墮馬)
(髻折腰步齲齒笑以為媚惑冀愛監奴秦宫官至太倉令得出入壽所壽見宫輒屏御者託以言事因與私焉)
(宫内外兼寵威權大震刺史二千石皆謁辭之冀用壽言多斥奪諸梁在位者外以謙讓而實崇孫氏宗親冒)
(名而為侍中卿校尉郡守長吏者十餘人補風俗通云愁眉者細而曲折嗁粧者薄拭目下若啼處墮馬髻者)
(側在一邊折腰步者足不任體齲齒笑者若齒痛不忻忻附)
車府令
太僕屬官有車府令(漢書百官公卿表云太僕屬官有太廏未央家馬三令又車府路軨)
(騎馬駿馬四令丞)銅印墨綬官品第七(晉百官表注云車府令銅印墨綬朝服進賢一)
(梁冠官品第七月俸月二十斛)主乘輿車(續漢書百官志云車府令一人六百石主乘輿諸車)主
乘輿馬(續漢書百官志云未央廏令一人六百石主乘輿及廏中諸馬)通法獄(史記云秦王聞)
(趙高強力通法獄舉為中車府令按始皇三十七年十月行出游會稽並海上北扺琅邪丞相李斯中車府令)
(趙高兼行符璽令事皆從補又始皇本紀云趙高嘗教胡亥書及獄律令法事胡亥私幸之高乃與公子胡亥)
(丞相李斯隂謀破去始皇所封書賜公子扶蘇者而更詐為丞相斯受始皇遺詔沙邱立子胡亥為太子更為)
(書賜公子扶蘇蒙恬數以罪其賜死附)曹裒篤學(東觀漢記曹裒傳云裒篤學有大度舉孝廉拜)
(車府令禮按裒少篤志有大度結髮傳何充業博雅疎通尤好士常憾朝廷制度未備慕叔孫通為漢禮儀)
(晝夜研精沈吟專思寢則懷抱筆札行則誦習文書當其念至忘所之適初舉孝廉再遷圉令補)上官
憂不在馬(漢上官令遷未央廏令上體不安及愈見馬瘦上大怒曰令以我不復見馬耶桀曰聖體)
(不安日夜憂懼誠不在馬淚數行下上以為忠)劉訓將兵據門(東觀漢記劉訓傳云訓拜車府)
(令時東州郡國相驚有賊轉至京師吏民驚皆奔城郭上即夜詣省欲令將近兵據門以禦之也)徐匡
執法守正(後漢書吳良傳云永平中車駕近出而信陽侯隂就干突禁衛車府令徐匡鉤就車收御)
(者送獄詔書譴匡匡乃自繫良上言曰信陽侯就倚恃外戚干犯乘輿無人臣禮為大不敬匡執法守正反下)
(于理臣恐聖化由是而弛帝雖赦匡猶左轉良為即邱長補)
武庫令
金吾屬官有武庫令(漢書百官公卿表云金吾屬官有武庫令)銅印墨綬朝
服武冠(晉百官志云武庫令銅印墨綬朝服武冠官品第七月俸二十斛)主兵器(續漢書百)
(官志云武庫令一人六百石本注曰主兵器丞一人補)職閒無事(漢書杜欽傳云為武庫令職閒)
(無事欽所好也鄴按欽少好經書家富而目偏盲故不好為吏茂陵杜與欽同姓字俱以材能稱京師故衣)
(冠謂欽為盲杜子夏以相別欽惡以疾見詆迺為小冠高廣財二寸由是京師更謂欽為小冠杜子夏而鄴為)
(大冠杜子夏云時帝舅大將軍王鳳以外戚輔政求賢知自助深知欽能奏請欽為大將軍武庫令補)車
駕出先驅(漢舊儀云静令官車駕出在前先驅静清所徼以示重慎)車駕出持麾(後漢)
(書百官志云武庫令右屬執金吾本注曰本有式道左右中侯三人六百石車駕出掌在前清道還持麾至宫)
(門宫門乃開補)
市令
内史屬官長安市令(漢書百官公卿表云内史屬官有長安市厨兩令)祭遵奉
法(東觀漢記云祭遵為門下史從征河北為軍市令舍中兒犯法遵格殺之上怒命收遵時主簿陳副諫曰)
(今遵奉法不避是教令所行也上乃親貰之以為刺奸將軍按上謂諸將曰當備祭遵吾舍中兒犯法尚殺)
(之必不私諸卿也補)元儒知人(王隱晉書石苞傳云苞販鐵鄴市市長沛國趙元儒名知人見苞異)
(之因與結交歎苞遠量當至公輔由是知名語按苞雅容曠有智局容儀偉麗不修小節故時人為之曰石仲)
(姣無雙縣召為吏給農司馬會謁者陽翟郭玄信奉使求人為御司馬以苞及鄧艾給之行十餘里玄信謂二)
(人曰子後並當至卿相苞曰御吏也何卿相乎又見許允求為小縣允謂苞曰卿是我輩人當相引在朝廷何)
(欲小縣乎苞還歎息不意允之知己乃如此也)
北堂書鈔卷五十五
