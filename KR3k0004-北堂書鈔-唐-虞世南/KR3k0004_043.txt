北堂書鈔卷四十三
唐虞世南撰
明陳禹謨補註
刑法部
刑總一
刑者法五行(白虎通云刑所以五何法五行也又曰科條三千者應天地人情也補)法者
象四時(管子)象天道而行刑(刑法志云書所謂象刑也)因天討而作刑
(漢書刑法志云刑罰威獄以類天之震曜殺戮也故聖人因天討而作五刑大刑用甲兵其次用斧鉞中刑用)
(刀鋸其次用鑽鑿薄刑用鞭撲大者陳諸原野小者致之市朝其所繇來者上矣補)五刑者五常
之鞭策(白虎通云)刑罰威獄類天震曜(見上)刑罰威獄使民畏
忌(左傳太叔對趙簡子)刑者成也一成不變刑者教也質罪示
終(孝經鉤命訣云)刑以正刑(臧榮緒刑德志云)刑以輔教(尸子)刑以明威
(漢書云制禮以崇敬作刑以明威補)刑期無刑刑以正邪(左傳)設刑罰者
明有懼也(白虎通云懸罰賞者示有勸也設刑罰者明有所懼也補)嚴斷刑罰以威
其淫(左傳)刑法所以懲過刑法所以助治(白虎通云聖人治天下必)
(有刑法何所以佐德助治也)明于五刑以弼五教惟敬五刑以成
三德紀之以刑(國語管子云勸之以賞賜紀之以刑罰)齊之以刑明
慎用刑明慎刑罰(後漢書)聖君任法(管子云聖君任法而不任智)聖
王立法(韓子)正法直度(管子云正法直度罪殺不疑)明法正義法立
私善不行(慎子云有道之國法立則私善不行)使法民莫之犯(韓子云董閼于爲上)
(地守行石邑山中澗深峭如牆深百仞因問其旁鄉左右曰人嘗有入此者乎對曰無有曰嬰兒癡聾狂悖之)
(人嘗有入此者乎對曰無有牛馬犬彘嘗有入此者乎對曰無有董閼于喟然太息曰吾能治矣使吾治之無)
(赦猶入澗之必死也則人莫之敢犯也何為不治之補)有道之君重變法(韓子)置法
不變(管子云黃帝之治天下置法不變使民安泰)以道變法(慎子云守法不變則衰以道變)
(法者君長也)刑德制臣(韓子)法令治民(商子)齊刑以綜眞僞(傅玄云善)
(惡相蒙故齊之以刑也)張法以制陸梁(阮子云漁人羅於淵以制吞舟之魚明主張法天下)
(以制陸梁之士也)敬宗廟尊社稷(韓子荆王有茅門法見前)立朝廷(管子)理人
情(劉恭嗣云)國之脂澤(韓子云賞罰者國之脂澤粉黛也)國之大信(馮奉世傳云)
民之鞭策(尸子云刑罰者民之鞭策也)法嚴如火(傅玄云法之嚴如火烈)罰擬
秋霜(抱朴子云明君罰擬秋霜而無詭時之嚴)抑暴扶弱難犯易避(刑法志元帝詔)
(曰夫法令者所以抑暴扶弱)釋法思治堯不能正一國(韓子云)刑罰不
中則民無所措手足同罪異罰非刑也夏有亂政
而作禹刑商有亂政而作湯刑周有亂政而作九
刑三辟之興皆叔世也(上並左傳)爲禁令者急於未然(物理論云)
(為禁令者急之於未然寬之於已發)爲法者宜舉其要(傅子云塞一蟻孔而河決息掩一車)
(轄而覆乘止也)治則刑重亂則刑輕(刑法志云殺人者死傷人者刑百王之所同未有知)
(其所由來者也故治則云云)鞭扑不可弛於家刑罰不可廢於國(刑法)
(志又云征伐不可偃於天下用之有本末行之有逆順耳補按吕氏春秋古之賢王有義兵而無偃兵家無怒)
(笞則豎子嬰兒之有過也立見國無刑罰則百姓之互相侵也立見天下無誅伐則諸侯之相暴也立見故怒)
(笞不可偃於家刑罰不可偃於國誅伐不可偃於天下有巧有拙而已矣刑法志本此附)刑肅俗弊
法重民惡(說苑云殷法棄灰於街者刑)德薄任刑(文子云道狹任智德薄任刑)
強國争刑(管子)惟刑之恤其審克之五帝有流殛放
殺之誅三王有大辟刻肌之刑(東觀梁統傳云是以五帝三王之刑除殘去亂)
臯陶作刑(吕氏春秋)伯夷作刑(世本)八刑糾萬民(周禮司徒職云以鄉八刑)
(糾萬民一曰不孝之刑二曰不睦之刑三曰不婣之刑四曰不弟之刑五曰不任之刑六曰不恤之刑七曰造)
(言之刑八曰亂民之刑)五刑糾萬民(周禮司寇職云以五刑糾萬民一曰野刑上功糾力二曰)
(軍刑上命糾守三曰鄉刑上德糾孝四曰官刑上能糾職五曰國刑上愿糾暴鄭玄注云糾察異也)司刑
掌五刑之法以麗萬民之罪(周禮司刑掌五刑之法以麗萬民之罪墨罪五百劓)
(罪五百宫罪五百刖罪五百殺罪五百補按鄭注云墨黥也先刻其面以墨窒之劓截其鼻也今東西夷或以)
(墨劓爲俗古刑人亡逃者之世類與宫者丈夫則割其勢女子閉於宫中若今宦男女也刖斷足也周改臏作)
(刖殺死刑也書傳曰決關梁踰城郭而略盜者其刑臏男女不以義交者其刑宫觸易君命革輿服制度姦軌)
(盜攘傷人者其刑劓非事而事之出入不以道義而誦不詳之辭者其刑墨降畔寇賊劫略奪攘撟虔者其刑)
(死此二千五百罪之目略也附)五服三就五刑五用大刑用斧鉞
大罪陳原野(刑法志云)出入不以道義者其刑墨革
輿服制度者其刑劓踰城郭而盜者其刑臏男女
不義交者其刑宫降叛寇賊劫掠者其刑死(並書大傳)殺
王親者辜之(周禮掌戮職云凡殺王之親者辜之注云親為緦麻也)行僞而堅言
僞而辨學非而博以疑衆殺析言破律亂名改作執
左道以亂政殺假於鬼神時日卜筮以疑衆殺作
淫聲異服竒技竒器以疑衆殺改衣服易禮刑則放
(尸子云)棄灰者刑(韓非子云殷之法棄灰於街者刑子貢以重問之仲尼仲尼曰棄灰於街必燔)
(人人必怒怒則鬭鬭則三族相殺然則雖刑之可也補)僞金棄市(漢書景帝六年改諸官名定鑄)
(錢僞黃金棄市律偽按應劭曰文帝五年聽民放鑄律尚未除先時多作金偽金終不可成而徒損費轉相)
(誑燿窮則起為盜賊故定其律也孟康曰民先時多作偽金故其語曰金可作世可度費損甚多而終不成民)
(亦稍知其意犯者希因此定律也補)有爵者殺之于甸師(周禮掌戮職云唯王之同族與)
(有爵者殺之于甸師氏)公侯有罪聲于甸人刑人于市
北堂書鈔卷四十三
