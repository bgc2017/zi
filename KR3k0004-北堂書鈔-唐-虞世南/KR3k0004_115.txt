北堂書鈔卷一百十五
唐虞世南撰
明陳禹謨補註
武功部三
將帥四
將者國之命不可不詳擇(吳質將論云將者國之命不可不詳擇不可不審授也)
將者國之命制勝則國家安(三略軍䜟曰夫將者國之命也將能制勝則國家安)
(定)國之行主民之司命(蔣子萬機論云知兵之將國之行主民之司命古者重之後世)
(無逮焉補)惣軍執者將也(三略)提鼓枹者將也(尉繚子云提鼓揮枹接兵角力)
(者此將軍也)將不精微三軍失機將不常戒三軍失備(六韜云將)
(不仁則三軍不親將不勇則三軍不銳將不智則三軍大疑將不明則三軍大傾將不精微則三軍失其機將)
(不常戒則三軍失其備將不強力則三軍失其職故將者人之司命三軍與之俱治與之倛亂得賢將者兵強)
(國昌不得賢將者兵弱國亡補)將不明則三軍大傾將不仁則三軍不
親(見上)將無慮謀士去(黃石公三略云將無慮則謀士去將無勇則士卒恐將妄動則軍不)
(重將遷怒則一軍懼軍䜟曰慮也勇也將之所重動也怒也將之所用此四者將之明誡也又曰軍無財士不)
(來軍無賞士不往補)軍無賞士不往(見上)將有五才(六韜云武王問太公曰論將之)
(道奈何太公曰將有五才十過武王曰敢問其目太公曰所謂五才者勇知仁信忠也勇則不可犯智則不可)
(亂仁則愛人信則不欺忠則無心所謂十過者有勇而輕死者有急而心速者有貪而好利者有仁而不忍人)
(者有智而心怯者有信而喜信人者有廉潔而不愛人者有智而心緩者有剛毅而自用者有懦而喜任人者)
(勇而輕死者可暴也急而心速者可久也貪而好利者可貴也仁而不忍人者可勞也智而心怯者可窘也信)
(而喜信人者可誑也廉潔而不愛人者可侮也智而心緩者可襲也剛毅而自用者可事也懦而喜任人者可)
(欺也故兵者國之大事存亡之道命在於將將者國之輔先王之所重也故置將不可不察也補)將有
十過(見上)貴之無驕委之不專(孫子兵法云貴之而無驕委之而不專扶之而無隠)
(危之而不懼故良將之動也猶璧玉之不可汚也)以計為主(抱朴子云兵家以計為主以力為末)
以勇為本(魏志云夏侯淵為劉備所襲戰死初淵雖數戰勝太祖常誡曰為將當有怯弱時不可但)
(恃勇也將當以勇為本行之以智計但知任勇一匹夫敵耳)察五危(孫子兵法云用兵之法無恃其)
(不來恃吾有以待之無恃其不攻恃吾有所不可攻也故將有五危必死可殺必生可虜忿速可侮廉潔可辱)
(愛民可煩凡此五者將之過也用兵之災覆軍殺將必以五危不可不察也補)通九變(孫子曰凡用兵)
(之法將受命于君合軍聚衆圮地無舍衢地合交絶地無留圍地則謀死地則戰途有所不由軍有所不擊城)
(有所不攻地有所不爭君命有所不受故將通於九變之利者知用兵矣)見人所不見知人
所不知(淮南子云夫將者必獨見獨知獨見者見人所不見也獨知者知人所不知也見人所不見謂)
(之明知人所不知謂之神明者先勝者也先勝者守不可攻戰不可勝攻不可守補)思通神睿權
略無形(劉劭趙都賦云其謀謨之士則思通神睿權略無形沉竈生蛙轉敗為勝者也)潛謀龍
變應機虎發(傅玄讚楊阜云君搆潛謀以龍變應事機而虎發山西數郡獲安者君克敵之勲也)
不知彼而知己一勝一負(孫子兵法云知彼知己百戰不殆不知彼而知己一勝一)
(負不知彼不知己每戰必敗補)知彼知己百戰不殆(見上)將謀欲密士衆
欲一(三略云將謀欲密士衆欲一攻敵欲疾將謀密則姦心閉士衆一則軍心結攻敵疾則備不及設軍)
(有此三者則計不奪補)其動如神(兵法云風雨可鄣者有象也寒暑不可塞者無形也故良將慎)
(密其動如神補)制敵以智(蜀志云夫兵以竒勝制敵以智也)兵者凶器將者死
官(尉繚子云夫將者上不制於天下不制於地中不制於人故兵者凶器也爭者逆德也將者死官也故不)
(得已而用之補)將有死心士無生氣(說苑云田單為齊王將軍興師十萬將以攻狄往見)
(魯仲連子仲連子曰將軍之攻狄必不能下矣田曰單以十里之城五里之郭復齊之國何為攻狄不能下去)
(上車不與言决攻狄三月而不能下齊嬰兒謠之曰大冠如箕長劍拄頥攻狄不能下壘于梧丘于是田將軍)
(恐駭往見仲連子曰先生何以知單之攻狄不能下也仲連子曰夫將軍在即墨之時坐則織簣立則杖臿為)
(士卒倡曰宗廟亡矣魂魄喪矣歸何黨矣故將有死之心士卒無生之氣今將軍東有掖邑之封西有淄上之)
(寶金銀黃帶馳騁乎淄澠之間是以樂生而惡死也田將軍明日結髮徑立矢石之所乃引枹而鼔之狄人下)
(之故將者士之心也士者將之肢體也心猶豫則肢體不用田將軍之謂乎補)進不求名退不
避罪(淮南子云將臨敵决戰不顧必死無有二心是故無天於上無地於下無敵於前無主於後進不求)
(名退不避罪唯民是保利合于主國之實也上將之道也補)凜凜若履薄冰戰戰若
登朽木(抱朴子云夫大將者凜凜若負重而履薄冰戰戰如登朽木以臨萬仞)思計如饑
(孫子兵法祕要云良將思計如饑所以戰必勝攻必取也)思士如渴(三略云將者能思士如渴則策)
(從焉夫將拒諫則英雄散策不從則謀士叛善惡同則功臣倦專已則下歸咎自伐則下少功信讒則衆離心)
(貪財則姦不禁内顧則士卒淫將有一則衆不服有二則軍無式有三則下奔北有四則禍其國補)視卒
如愛子(孫子兵法曰視卒如嬰兒故可與之赴深谿視卒如愛子故可與之俱死愛而不能令厚而不)
(能使亂而不能治譬如驕子不可用也補)視卒如嬰兒(見上)軍不舉火將亦不
舉(六韜云將不身服力無以知士卒之勞苦軍皆定次將乃就舍炊者乃熟將乃就食軍不舉火將亦不舉)
(名曰止欲將補)冬不服裘夏不操扇(六韜云將冬不服裘夏不操扇雨不張蓋名曰禮將)
(將不身服禮無以知士卒之寒暑出隘塞阨泥塗將必先下步名曰力將補)軍幕未辦將不
言倦(三略軍䜟曰軍并未達將不言渴軍幕未辦將不言倦軍竈未炊將不言饑冬不服裘夏不操扇雨)
(不張蓋是謂將禮與之安與之危故其衆可合而不可離可用而不可疲以其恩素蓄謀素合也故曰蓄恩不)
(倦以一取萬補)軍井未達將不言渴(見上)百萬之衆不如一賢(漢書)
(唐林上書曰雖百萬之衆不如一賢故秦行千金以間廉頗漢散千金以疏亞父)尺素之功勝
於雲梯(抱朴子云韓信傳檄而定千里是以尺素之功勝于雲梯之械也)君親授鉞(淮南)
(子云國有難君卜吉日以受鼓旗將入廟門趨至堂下北面而立主親操鉞持頭授將軍其柄曰從此上至天)
(者將軍制之復操斧持頭授將軍其柄曰從此下至淵者將軍制之補)君親推轂(漢書馮唐詳下)
闑以内寡人制之闑以外將軍制之(漢書馮唐對文帝曰臣閫上古王者)
(遣將也跪而推轂曰闑以内寡人制之闑以外將軍制之軍功爵賞皆决於外歸而奏之委任而責成功也)
以匡王國(詩六月章見前征伐篇鄭箋云匡正也王曰今汝出征玁狁以正王國之封畿)以衞
社稷(禮記云戰于郎公叔禺人與其鄰童汪踦往皆死焉魯人欲勿殤童汪踦問于仲尼仲尼曰能執干)
(戈以衞社稷雖欲勿殤不亦可乎)方叔元老克壯其猶(詩采芑篇毛傳曰元大也五官)
(之長出于諸侯曰天子之老也)文武吉甫萬邦為憲(諸六月篇毛傳曰吉甫有文有武憲)
(法也案吉甫時為大將為萬國之所法則也)猛將如雲謀臣若雨(李陵與蘇武書云昔)
(高皇帝以三十萬衆困於平城當此之時猛將如雲謀臣如雨然猶七日不食僅乃得免)蜀得其龍
吳得其虎(世語云諸葛亮兄瑾弟誕並有令名各在一國人以為蜀得其龍吳得其虎魏得其狗)
雖在軍陣手不釋卷(吳書曰魯肅為人方嚴寡于玩飾内外節儉不務俗好治軍整頓禁)
(令必行雖在軍陣手不釋卷又善談論能屬文辭思度弘遠有過人之明周瑜之後肅為之冠補)雖在
軍旅不忘俎豆(東觀漢記云祭遵為將軍取士皆用儒術對酒設樂必雅歌投壺雖在軍旅不)
(忘俎豆)宣王戎服蒞事武侯乘輿指麾(世語云諸葛武侯與司馬宣王治軍)
(渭濱克日交戰宣王戎服蒞事使人視武侯獨乘素輿葛巾毛扇指麾三軍隨其進止宣王歎曰諸葛君可謂)
(名士矣)耿恭少多大略(漢書云耿恭少孤慷慨多大略有將帥才)王雄長涉道
藝(王武表云幽州刺史王雄長涉道藝天性仁勇剛毅有略約人儉已撫養吏士能得人歡心當任為大將)
(軍)信陵虎視龍驤(傅玄古今畫讚云信陵魏雄虎視龍驤謀嬴奮駭雷動北壃)亞夫
嚴猛哮吼(桓譚新論云周亞夫嚴猛哮吼可為國之大將)廉頗勇鷙忍恥(嚴尤三將)
(論云平原君曰廉頗之為人也勇鷙而愛士知難而忍恥)耿秉勇壯簡易(東觀漢記云耿秉性)
(勇壯而簡易于事軍行常自被甲在前休止不結營部然遠斥候明要誓有警軍陳立成士卒皆樂為死補案)
(秉有偉體腰帶八圍博通書記能說司馬兵法尤好將帥之略以父任為郎數上言兵事常以中國虛費邊陲)
(不寧其患專在匈奴以戰去戰盛王之道顯宗既有志北伐隂然其言附)黃鬚驍騎(魏志任城王彰)
(傳云建安中烏丸反以彰為北中郎將行驍騎將軍彰身自摶戰射胡騎應絃而倒者前後相屬戰過半日彰)
(鎧中數箭意氣益厲乘勝逐北至于桑乾一日一夜與虜相及擊大破之時太祖在長安召彰詣行前所大祖)
(喜持彰鬚曰黃鬚兒竟大竒也補案魏略曰太祖在漢中而劉備棲于山頭使劉封下挑戰太祖罵曰賣履舍)
(兒長使假子拒汝公乎待呼我黃鬚來令擊之乃召彰彰晨夜進道西到長安而太祖已還從漢中而歸彰鬚)
(黃故以呼之附)紫髯將軍(獻帝春秋曰張遼問吳降人向有紫髯將軍長上短下便馬善射是誰降)
(人答曰是孫會稽遼及樂進相遇言不早知之急追自得舉軍歎恨補)萬人敵(史記項羽本紀云項)
(籍少時學書不成去學劍又不成項梁怒之籍曰書足以記名姓而已劍一人敵不足學學萬人敵)一劍
任(尉繚子云吳起臨戰左右進劍起曰將專主旗鼓爾臨難决疑揮兵指刃此將事也一劍之任非將事也)
有智謀(范後漢書云鄧禹曰吳漢勇騺有智謀諸將鮮能及也)善變化(黃帝出軍訣云為將)
(黃色長耳善為策謀赤色小身善為變化補)運籌淵迴抱麾虎步(庾闡楊都賦云桓桓)
(勇武堂堂碩佐運籌則淵迴抱麾則虎步臨機如公瑾遺愛如子布是以朝宗江漢廓落王祚)謀而鮮
過惠訓不倦(王晉書云杜預身不跨馬射不穿札而每任大事輒居將率之列謀而鮮過惠訓不)
(倦)扶義而動推理而行(淮南子云將軍扶義而動推理而行掩節而斷割因資而成功)
滔滔如春曠曠如夏(淮南子云將軍之心滔滔如春曠曠如夏湫漻如秋典凝如冬)王
翦請宅(史記云秦始皇問李信曰吾欲攻取荆于將軍度用幾何人而足李信曰不過用二十萬人始)
(皇問王翦翦曰非六十萬人不可始皇曰王將軍老矣何怯也李將軍果勢壯勇其言是也遂使信行王翦謝)
(病歸老于頻陽信軍大敗始皇聞之自馳如頻陽見謝王翦曰寡人以不用將軍計李信果辱秦軍今聞荆兵)
(日進而西將軍雖病獨忍棄寡人乎翦曰大王必不得已用臣非六十萬人不可始皇曰為聽將軍計耳于是)
(王翦將兵六十萬人始皇自送至灞上王翦行請美田宅園池甚衆始皇曰將軍行矣何憂貧乎王翦曰為大)
(王將有功終不得封侯故及大王之嚮臣臣亦及時以請園池為子孫業耳始皇大笑王翦既至關使使還請)
(善田者五輩或曰將軍之乞貸亦已甚矣王翦曰不然夫秦王怚而不信人今空秦國甲士而專委于我我不)
(多請田宅為子孫業以自堅顧令秦王坐而疑我矣補案怚音麄一作粗附)吳漢分田(後漢書吳)
(漢嘗出征妻子在後買田業漢還讓之曰軍師在外吏士不足何多買田宅乎遂盡以分與昆弟外家補案)
(漢性彊力每從征伐帝未安恒側足而立諸將見戰陳不利或多惶懼失其常度漢意氣自若方整厲器械激)
(揚士吏帝時遣人觀大司馬何為還言方脩戰攻之具乃歎曰吳公差彊人意隠若一敵國矣每當出師朝受)
(詔夕即引道初無辦嚴之日故能常任職以功名終及在朝廷斤斤謹質形于體貌附)鄧芝賞罰
明斷(蜀志鄧芝為大將三十餘年賞罰明斷善䘏卒伍身之衣食資仰於官不苟素儉然終不治私産妻)
(子不免饑寒死之日家無餘財性剛簡不飾意氣不得士類之和于時人少所敬貴唯器異姜維云子良襲爵)
(景耀中為尚書左選郎晉朝廣漢太守補)段熲仁愛士卒(後漢書云段熲行軍仁愛士卒疾病)
(者親自瞻省手為裹創在邊十餘年未嘗一日蓐寢與將士同苦故皆樂為死戰補案熲字紀明少便習弓)
(馬尚遊俠輕財賄長乃折節好古學附)手為裹創(後漢書段熲見上)起為吮疽(史記)
(云吳起之卒有病疽者起為吮之卒母聞而哭之人曰子卒也而將軍自吮其疽何哭為母曰非然也往年吳)
(公吮其父其父戰不旋踵遂死于敵吳公今又吮其子妾不知其死所矣是以哭之)賞分戲下(漢書)
(云李廣歷七郡太守前後四十餘年得賞賜輒分其戲下飲食與士卒共之案師古注曰戲讀曰麾補)居
不重席(左傳吳侵陳楚大夫皆懼子西曰二三子恤不相睦無患吳矣昔闔廬食不二味居不重席在)
(軍熟食者分而後敢食其所嘗者卒乘與焉吾先大夫子常易之所以敗也今聞夫差珍異是聚觀樂是務視)
(民如讎而用之日新夫先自敗也已安能敗我補案分猶遍也附)食不二味(見上)與衆共
之(東觀漢記曰堅鐔獨孤絶南拒鄧奉北當董訢一年間道路隔塞糧饋不至食蔬菜與士卒共勞苦每急)
(輒先當矢石身被三創以此能全其衆及帝征南陽擊破訢奉以鐔為左曹常從征伐補)與民同之
(吕氏春秋云越王苦會稽之恥欲深得民心以致必死于吳身不安枕席口不厚甘味目不視靡曼耳不聽鐘)
(鼓三年苦身勞力焦唇乾肺内親羣臣下養百姓以求其心有甘脆不足分弗敢食有酒流之江與民同之身)
(親耕而食妻親織而衣味禁珍衣禁襲色禁二時出行路從車載食以視孤寡老弱之積病困窮顔色愁悴不)
(贍者必身自食之于是屬諸大夫而告之曰願一與吳徼天之衷今吳越之國相與俱殘士大夫履肝肺同日)
(而死孤與吳王接頸交臂而僨此孤之大願也若此而不可得也内量吾國不足以傷吳外事之諸侯不能害)
(之則孤將棄國家釋羣臣服劍臂刃變容貌易姓名執箕箒而臣事之以與吳王爭一旦之死孤雖知要領不)
(屬手足異處四枝布裂為天下戮孤之志必將出焉于是異日果與吳戰于五湖吳師大敗遂大圍王宫城門)
(不守禽夫差戮吳相殘吳二年而霸此先順民心也補)一醪投河(蔣子云秦穆公伐晉及河將軍)
(勞之醪唯一鍾蹇叔乃曰一杯可以投河而釀也穆公乃一醪投河三軍皆取飲之)拔刀刺山飛
泉湧出(漢書云貳師將軍李廣利破大宛圍山絶水廣利乃拔刀刺山飛泉湧出)整冠拜井
泉水飛出(後漢書耿恭以疏勒城傍有澗水可固乃引兵據之匈奴來攻恭遂于城下擁絶澗水恭)
(于城中穿井十五丈不得水吏士渴乏笮馬糞汁而飲之恭仰天歎曰聞昔貳師將軍拔佩刀刺山飛泉涌出)
(今漢德神明豈有窮哉乃整衣冠向井再拜為吏士禱有頃水泉奔出乃令吏士揚水以示虜虜以為神明遂)
(引去補)士皆為死(後漢書段熲見上)士皆為用(漢書趙充國傳云西羌反時充國年)
(七十餘上老之使御史大夫丙吉問誰可將者充國對曰亡踰于老臣者矣願陛下以屬老臣上笑曰諾充國)
(至金城常以遠斥候為務行必為戰備止必堅營壁尤能持重愛士卒先計而後戰遂西至西部都尉府日饗)
(軍士士皆欲為用虜數挑戰充國堅守捕得生口言羌豪相數責曰語汝亡反今天子遣趙將軍來年八九十)
(矣善為兵今請欲一鬭而死可得耶補)矯矯虎臣(詩云矯矯虎臣在泮獻馘)赳赳武夫
(又云赳赳武夫公侯腹心)所向無前(何晏韓白論曰白起為秦將攻城略地不可稱數所向無前每)
(戰必克)難與爭鋒(陳思王云白起為人小頭而銳瞳子白黑分明故可與持久難與爭鋒)連
百萬軍(漢書高祖曰連百萬之軍戰必勝攻必取吾不如韓信)專戰萬里(王濬表云臣受)
(命之日心與口誓授身死地專戰萬里)戰必勝攻必取(漢書高祖見上)屠城三百
(東觀漢記云耿弇少好學習父業常見郡尉試騎士建旗鼓隸馳射由是好將帥之事凡所平郡四十六屠城)
(三百未嘗挫折)蠻荆來威(詩采芑篇云顯允方叔征伐玁狁蠻荆來威鄭箋云方叔先與吉甫征伐)
(玁狁今特往伐蠻荆皆使來服于宣王之威美其功之多也)鮮卑收迹(蔡邕度遼將軍始受黃鉞)
(銘)
北堂書鈔卷一百十五
