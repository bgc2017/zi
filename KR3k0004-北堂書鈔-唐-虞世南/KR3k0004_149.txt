北堂書鈔卷一百四十九
唐虞世南撰
明陳禹謨補註
天部
天一日二
天一
立天之道曰隂與陽(易說卦云立天之道曰隂與陽立地之道曰柔與剛立人之道曰仁)
(與義)水土之氣升而為天(物理論)在上高顯(釋名云天豫司兖冀以古腹言)
(之天顯也在上高顯也青徐以舌頭言之天坦也坦然高而遠也補)至高無上(說文云天顛也至高)
(無上)輕清為天(易乾鑿度云輕清者上為天重濁者下為地)陽清為天(三五歷記曰天)
(地混沌如雞子盤古生其中萬八千歲天地開闢陽清為天隂濁為地盤古在其中一日九變神于天聖于地)
(天日高一丈地日厚一丈盤古日長一丈如此萬八千歲天數極高地數極深盤古極長後乃有三皇數起于)
(一立于三成于五盛于七處于九故天去地九萬里補)積陽為天(黃帝素問云積陽為天故天者)
(清陽也)積氣成天(禦寇子云虹蜺也雲霧也風雨也四時也此積氣之成乎天者也)元氣
闔陽(河圖叶光篇元氣闔陽為天)元氣浩大(物理論云元氣浩大則稱浩天)天圓以
動(張衡靈憲曰剛柔始分清濁異位天成干外而體陽故圓以動斯謂天元道之實也天有元位補)天
了無質(抱朴子云宣夜之書亾而㕁萌記先師相傳宣夜說云天了無質仰而瞻之高遠無極譬遠望)
(黃山皆青俯察千仞之谷而黝黑補)天高無窮(虞喜安天論云天高無窮地深不測)得一以
清(老子云天得一以清地得一以寧神得一以靈谷得一以盈侯王得一以為天下貞補)天象運
乎上(姚信昕天論云天行乎兩地之間地形立于下天象運乎上補)穹隆周乎下(太玄經云)
(天穹隆而周乎下地旁薄而向乎上人&KR0034;&KR0034;而處乎中天渾而㩣故其運不已地隤而靜故其生不遲人馴乎)
(天地故其施行不窮補)運轉無窮(蔡邕月令章句云天有純陽積剛運轉無窮其體運行包地之)
(外)展轉同規(王蕃渾天說云周天三百六十五度五百八十九分度之百四十五東南西北展轉)
(同規半覆地上半在地下故二十八舍半見半隱以儀准之其見常百八十二度有竒是以知其半覆地上半)
(在地下也補)出地而西入地而東(蔡邕月令章句云天左旋出地上而西入地下而東)
(其繞北極七十度常見不伏)星辰繫焉萬物覆焉(禮記)天無私覆(又云天無)
(私覆地無私載)天道下濟(易云天道下濟而光明地道卑而上行案濟傳作際言氣下交補)天
道無私(申子云天道無私是以恒正天道常正是以清明)天道無親(太公云天道無親常)
(與善人)其靜也專其動也直(易繫辭云夫乾其靜也專其動也直注云專專一也直剛)
(正也)統天首物變化之元(易繫辭注云乾統天首物為變化之元通乎形外者也)萬
物資始(易曰大哉乾元萬物資始乃統天)羣生所仰(物理論云天者羣生所仰)覆萬
物(揚子法言云天精天粹萬物作類註曰天以精粹覆萬物各成其類)彫衆形(揚子法言云或問彫)
(刻衆形者匪天與曰以其不彫刻也如物刻而彫之焉得力而給諸注曰言萬彙紛錯得之自然一一而刻之)
(何力能給補又莊子曰彫刻衆形而不為巧附)險不可升(易云天險不可升也注云不可得升故得)
(保其威尊補)仰無不在(太玄經云天蒼蒼然在于東面南面西面北面仰而無不在焉及其俛則)
(不見也)自極以南天之陽自極以北天之隂(並物理論)觀乎
天文以察時變(易孔疏云言聖人當觀視天文剛柔交錯相飾成文以察四時變化也補)觀
天之道四時不忒(易云觀天之神道而四時不忒聖人以神道設教而天下服矣補)有
十二分次(春秋内事云天有十二分次日月之所望)隱二十八舍(渾天說見前)轉
如車轂(渾天儀云天地各成氣而立載水而浮日月星辰繞地下故二十八宿半隱天轉如車轂之運)
圓如彈丸(王蕃渾天說云舊說天地之體狀如鳥卵天包地外猶殼之裹黃周圍如彈丸故曰渾天)
(言其形渾渾如也補)天若覆盆(論衡云天平正與地無異然而日出上日入下者隨天轉運視天若)
(覆盆之狀補)天如鳥卵(渾天說見上)圓天為蓋(宋玉大言賦云方地為車圓天為蓋)
(長劍耿介倚乎天外)天地為鑪(賈誼鵩鳥賦云天地為鑪兮造化為工隂陽為炭兮萬物為銅合消)
(散息安有常則案注言以天地造化陶鑄萬物合而成形散而歸無形自無生無自形出消息之理安有常哉)
(補)天如車蓋(天文錄曰天如欹車蓋南高北下補)天若倚蓋(論衡云天高南方下北方)
(日出高故見入下故不見天之居若倚蓋矣故極在人之北是其效也極其天下之中今在人北其若倚蓋明)
(矣補)天象蓋覆(周髀云天圓地方天青黑為表丹黃為裏故天象蓋覆中高四旁下也)夏依
於蓋(姚信昕天論云冬至極低天運近南故日去人遠斗去人近北天氣至故冰寒也夏至極起天運近)
(北故斗去人遠日去人近南天氣至故蒸熱也極之高時日所行地中淺故夜短天去地高故晝長極之低時)
(日所行地中深故夜長天去地下故晝短然則天行寒依于渾夏依于蓋也補)穹隆如笠(虞昺穹天)
(論云天形穹隆如笠而冐地之表浮元氣之上譬覆奩以抑水而不没者氣充其中也日繞辰極没西而還東)
(不入地中也補)邊行如磨(物理論云周髀立蓋天言天氣循邊而行如磨石焉補)天有三
體(賀道養渾天記云昔言天體者有三渾儀莫知其始書璿璣玉衡以齊七政蓋渾體也二曰宣夜夏毁之)
(法也三曰周髀周人志周公所傳也補)天有十端(春秋繁露云天有十端天為一端地為一端陽)
(為一端隂為一端水為一端土為一端人為一端金為一端木為一端火為一端凡十端天亦有喜怒之氣哀)
(樂之心與人相副以類合之天人一也春喜氣故生秋怒氣故殺夏樂氣故養冬哀氣故藏四者天人同有之)
(補)天有六氣(左傳云晉侯求醫於秦伯秦使醫和視之曰天有六氣降生五味發為五色徵為五)
(聲淫生六疾六氣曰隂陽風雨晦明也分為四時序為五節過則為災今君不節不時能無及此乎補)天
有七衡(楚辭注云圓天七衡六間夫天有七衡而六間者相去合十一萬九千里)天有八柱
(楚辭云八柱何當東南何虧注曰言天有八山為柱皆和當值東南不足誰能缺之補)天有九門
(太一子曰天有九門中道最長日月由此行之)天門九關(楚辭云魂兮歸來君無上天虎豹九關喙)
(害下人主案注云言天門九重使神虎豹執其關閉喙齧天下欲上之人而殺之補)天圓九重
(又云圓則九重孰營度之注曰言天圓而九重誰能營度而知之乎)鈞天(吕氏春秋曰天有九野中央曰)
(鈞天東方曰蒼天東北方曰變天北方曰玄天西北曰幽天西方曰皓天西南曰朱天南方曰炎天東南曰陽)
(天補)洞天(茅君内傳云大天之内有諸洞天乃仙真所居補)渾天(王蕃渾天說見前又劉氏正歷)
(論曰顓頊造渾天儀又賀道養作渾天記補)蒼天(爾雅云穹蒼蒼天也春為蒼天夏為昊天秋為旻天)
(冬為上天注曰天形穹隆其色蒼蒼然故曰蒼天春為蒼天者言萬物蒼蒼然生也補)昕天(姚信昕天)
(論云若使天裹地如卵含雞地何所倚立而自安固若有四維柱石則天之運轉將以相害使無四維因水勢)
(以浮則非立性也若天經地行于水中則日月星辰之行將不得其性是以兩地之說下地則上地之根也天)
(行乎兩地之間矣補)朱明天(茅君内傳云羅浮山有洞名曰朱明曜真之天)玉玄天(又云西玄)
(三山有洞名曰玉玄極真之天)隱玄天(又云蒼山有洞名曰成德隱玄之天)華陽天(又云句山)
(有洞名曰成德華陽之天)清靈天(又云王屋山有洞名曰小有清靈之天)清平天(又云赤城)
(丹山有洞名曰紫玉清平之天)松得天(又云西城有洞名曰太玄松得之天)幽墟天(又云林屋)
(山有洞名曰左神幽墟之天)九室天(又云青城山有洞名曰寶山九室之天)天宇(魏都賦云)
(延廣樂奏九成冠韶夏冒六英五莖嘈響起疑震霆天宇駭地廬驚億若大帝之所興作二嬴之所曾聆補)
天奥(太玄經云天以不見為玄地以不形為玄人以心腹為玄天奥西北鬱化精也地奥黃泉隱營魄也)
(人奥思慮含至精也補)天衢(易云何天之衢亨注云處畜之極畜極則通大畜以至于大亨之時何辭)
(也猶云何畜乃天之衢亨也補)天路(潘岳石榴賦云仰天路而遙瞻)天際(易云豐其屋天際翔也注)
(云翳光最甚者也補)天涯(古詩云相去萬餘里各在天一涯)天姓(蜀志云吳使張温來聘時秦宓)
(在諸葛亮坐温曰何人亮曰學士温問曰君學乎宓曰五尺童子皆學何必小人温復問曰天有頭乎宓曰有)
(詩云乃眷西顧天若無頭何以顧之又曰有耳乎曰有鶴鳴九臯聲聞于天無耳何以聞之温曰天有足乎曰)
(有天步艱難無足何以步之曰天有姓乎曰有曰何姓曰姓劉曰何以知之曰天子姓劉故以知之温大敬之)
(補)天頭天耳天足(並見上)天行(易曰天行健君子以自強不息)天步
(詩白華篇云天步艱難之子不猶鄭箋云言天行此艱難之妖久矣王不圖其變之所由耳補)天喜(春秋)
(繁露見上)天怒(尚書云皇天震怒命我文考肅將天威註曰言天怒紂之惡命文王敬行天罰也)天
動威(尚書云今天動威以彰周公之德注曰發雷風之威以明周公之聖德)天疾威(詩召旻篇)
(旻天疾威天篤降喪箋云謂急行暴虐之法厚下喪亂之教謂重賦歛也補)蒼璧禮天(周禮大宗)
(伯以蒼璧禮天注曰此禮天以冬至謂天皇大帝在北極者也)練石補天(列子云天地亦物也物有)
(不足故昔女媧氏練五色石以補其闕補)天可倚杵(河圖挺佐輔云百世之後地高天下不風不雨)
(不寒不暑民復食土皆知其母不知其父千歲之後而天可倚杵洶洶隆隆曾莫知其始終補)長劒倚
天(宋玉大言賦見上)天以順動(易云天地以順動故日月不過而四時不忒)天道益
謙(易云天道虧盈而益謙)天尊地卑乾坤定矣(易繫辭)在天成象在
地成形(同上)乾知大始(繫辭云乾知大始坤作成物乾以易知坤以簡能)乾以易
知(見上)
日二
懸象著明莫大日月(繫辭)衆陽之宗(皇甫謐年歷云日者衆陽之宗陽精外發)
(故日以晝明名曰曜靈補)羣陽之精(劉氏正歷云日者羣陽之精衆貴之象也補)羣陽之
宗(劉氏洪範傳云日者羣陽之宗也)太陽之精(范子計然云日者太陽之精又後漢書曰日者)
(太陽之精人君之象補)日天使也(淮南子四時者天之吏也日月者天之使也星辰者天之期也)
(虹蜺彗星者天之忌也補)日君象也(瑞應圖云日月揚光者人君之象也君不假臣下之權則日月)
(揚光又說文云日者實也字從口一象形也又君象也補)麗天(張衡靈憲曰凡文曜麗乎天其動者日月)
(五星也周旋若迴文補)出地(文子曰日出于地萬物蕃息補)居枝(山海經曰暘谷上有扶桑十日)
(所浴九日居上枝一日居下枝皆載烏補)在樹(淮南子曰日西垂景在樹端謂之桑榆注曰言其光在桑)
(榆樹上也補)貞正得一(易曰日月之道貞明者也孔疏云言日月照臨之道以貞正得一而為明)
(也補)明兩作離(易云明兩作離大人以繼明照于四方)常盛無虧(春秋元命苞云日尊)
(故滿滿故明明故精在外日滿者常盛無虧也)常滿有節(白虎通云日之為言實也常滿有節)大
如車輪(列子云孔子晨行見兩小兒爭辯而鬭孔子問其故一兒曰我以日始出時去人近日中時去)
(人遠一兒曰我以日初出時遠而日中時近曰爾何以知之一兒曰日初出如大車輪及中時如盤盂此不為)
(遠者小近者大乎一兒曰日初出滄滄涼涼及其中如探湯此不為近者熱而遠者涼乎孔子不能決兩兒笑)
(曰某孰為汝多知乎補)循環無端(范子計然云日行天一度周而復始循環無端)照四極
(尚書考靈曜云日有九光光照四極)行九州(淮南子云日行九州七舍有五億萬七千三百九里注曰)
(自暘谷至虞淵凡十六所為九州七舍也)浮光(太玄經云盛哉日乎五色浮光)氣員(山海經云泑山)
(神蓐收居之是山也西望日之所入其氣員神紅光之所司也注氣員日形員故其氣象亦然也補)宣明
(張衡靈憲云夫日宣明於晝納明於夜)隆照(尚書考靈曜云日光隆照注曰隆盛也)外景(范子)
(計然云日者火精也火者外景主畫居畫而為明處照而有光)朱明(廣雅云日名耀靈一名朱明一名東)
(君一名大明一名陽烏補)五色備具(易緯傳云聖王在上則日光明五色備具補)紅光所
司(山海經見上)甘泉之間羲和生(山海經云東海之外甘泉之間有羲和國有女子名)
(羲和為帝俊之妻是生十日常浴日于甘泉)山名含虛日月所出(又云大荒之中有山)
(名曰含虛日月所出)日所出為太平(爾雅云岠齊州以南戴日為丹穴東至日所出為太平西)
(至日所入為太蒙注云岠去也齊中也太蒙即蒙氾也補)日所入為太蒙(見上)若木(淮南)
(子云若木在建木西末有十日其華照地下註曰末端也若木端有十日狀如連珠華光照其地補)流
金(楚辭云十日並出流金礫石補)玄鳥(傅玄擬天問云景日曜靈玄鳥攸生)踆烏(淮南子云日中)
(有踆烏注曰踆趾也謂三足烏也)若合璧(漢書云太初歷晦朔弦望皆最密日月如合璧補又後漢)
(書曰五星如連珠日月如合璧附)如連珠(淮南子見上)重輪(樂府歌有日重輪行又管子)
(曰盛魄重輪六合俱照非日月能乎補)重暉(陸機詩曰魏王禪代奄宅九圍帝在洛邑光配紫微八風)
(應律日月重暉)日出東南隅(樂府歌有日出東南隅行歌曰扶桑升朝暉照此高臺端高臺多妖)
(麗濬房出清顔淑貌耀皎日惠心清且閒補)暾將出東方(楚辭云暾將出兮東方照吾檻兮扶)
(桑注云謂日始出東方其容暾暾而盛貌也補)十日並出(淮南子云堯時十日並出草木焦枯堯命)
(羿仰射十日中其九烏皆死墮羽翼)九日棲枝(傅玄雜詩云暘谷發精曜九日棲高枝願得並天御)
(六龍齊玉羈補)日浴温源(山海經云日浴温源谷上于扶桑一日方至一日方出皆載于烏注云温)
(源即陽谷也一日方至一日方出言交會相代也日中有三足烏故云載于烏補)日浴咸池(淮南)
(子詳下)土圭測景(周禮云大司徒以土圭之法測土深正日景以求地中日南則景短多暑日北)
(則景長多寒日東則景夕多風日西則景朝多隂補)測日之精(陸機漏賦云測日月之幽精)昺
明離章(太玄經云盛哉日乎昺明離章五色淳光注云言日炳然明朗光耀離散于天下補)日昃
之離(易云日昃之離不鼔缶而歌則大耋之嗟)反景(山海經云長留之山其神白帝少昊居之是神)
(也主司反景東案注云反景日西入則景反照主司察之補)日滿(春秋元命苞見上)日昃(易云)
(日中則昃月盈則食天地盈虛與時消息)日徑千里(春秋元命苞云日徑千里又白虎通云日月所)
(以懸著何助天行化昭明下地也日月徑千里補)圍三千里(徐整長歷云日徑千里周圍三千里)
(下于天七千里)日長三丈(應劭漢官儀云泰山東南名曰日觀雞鳴時見日出長三丈)日行
千里(論衡云日晝行千里夜行千里騏驥晝行亦千里然則日行舒疾與騏驥步相類補)太隂則
無光太陽則能照(物理論云極南為太陽極北為太隂云云)一日行一度(白虎)
(通云日行遲月行疾何君舒臣勞也日日行一度月日行十三度)一歲一週天(左傳隱三年二)
(月己巳日有蝕之注曰日行遲一歲一週天月行疾一月一週天一歲凡十二交會正陽六月君子忌之故有)
(伐鼓用幣之事補又范子計然曰日行天旦度又元命苞云日左行周天二十三萬里附)日南則影
短多暑日北則影長多寒日東則影夕多風日
西則影朝多隂(並周禮見上)白日西匿(王粲登樓賦云步栖遲以徙倚兮白日忽)
(其將匿風蕭瑟而並興兮天慘慘而無色獸狂顧以求羣兮鳥相鳴而舉翼補)日動而東(太玄經云)
(日動而東天動而西天日錯行隂陽更巡補)拂扶桑(淮南子云日出于暘谷浴于咸池拂于扶桑是)
(謂晨明登于扶桑之上爰始將行是謂朏明至于曲阿是謂旦明至于曾泉是謂早食至于桑野是謂宴食至)
(于衡陽是謂隅中至于昆吾是謂正中至于鳥次是謂小還至于悲谷是謂晡時至于女紀是謂大還至于虞)
(淵是謂高舂至于連石是謂下舂至于悲泉爰止其女爰息其馬是謂懸車至于虞淵是謂黃昏至于蒙谷是)
(謂定昏補)入細柳(論衡云日旦出扶桑暮入細柳扶桑東方之地細柳西方之地補)登于扶
桑是謂朏明至于曲阿是謂旦明至于鳥次是謂
小還至于曾泉是謂早食至于桑野是謂宴食
至于虞淵是謂高舂至于連石是謂下舂至于虞
淵是謂黃昏至于蒙谷是謂定昏至于悲泉是謂
懸車(並淮南子見上)冬日可愛夏日可畏(左傳云鄷舒問于賈季曰趙衰趙盾孰賢)
(對曰趙衰冬日之日也趙盾夏日之日也補)朝日含丹暉(傅玄詩云青天敷翠采朝日含丹暉)
素日馳清暉(樂府詩云青天含翠采素日馳清暉)晼晩易落(陸機感時賦云悲夫冬之)
(為氣亦何&KR0579;懍以蕭索天悠悠其彌高霧鬱鬱而四幕夜緜邈其難終日晼晚而易落補)曜靈安藏
(楚辭曰角宿未旦曜靈安藏案注云角東方星也曜靈日也言東方未旦之時藏其精光也補)戴日(爾雅)
(見上)負日(列子云宋有田夫曝日于野美之不識廣厦綿纊之屬謂其妻曰吾負日之暄以獻吾君必獲)
(重賞補)魯陽麾日(淮南子云魯陽公與韓戰戰酣日暮援戈而麾之日為之反三舍)壯士
翻日(李尤九曲歌云年歲晩暮日已斜安得壯士翻日車)張重答明帝之問(後漢張重)
(明帝時舉孝廉帝曰何郡小吏答曰臣日南吏帝曰日南郡人應向北看日答曰臣聞鴈門不見累鴈為門金)
(城郡不見積金為郡臣雖居日南未曾向北看日績補)孔子屈童子之言(列子見上)秦
皇觀其東出(三齊略云秦始皇作石橋于海上欲過海看日出處有神人驅石去不速神人鞭之)
(皆流血今石橋猶赤色也續補)周穆觀其西入(列子云周穆王駕八駿之乘西觀日所入處續)
(補)火氣之精(淮南子云積陽之氣生火火之氣精為日續補)陽德之母(春秋内事云日)
(者陽德之毋也續補)分隂(王隱晉書云陶侃少長勤整自強不息常語人曰大禹聖人乃惜寸隂至于凡)
(俗當惜分隂續補)寸晷(潘尼詩云尺璧信易遺寸晷難可踰成名非我事所翫琴與書續補)兩珥
(雜兵書云日冠者如半暈也法當在日上有冠文有兩珥者尤吉續補)重光(陸雲公讌詩曰辰晷重光)
(協風應律函夏無塵海外有謐續補)
北堂書鈔卷一百四十九
