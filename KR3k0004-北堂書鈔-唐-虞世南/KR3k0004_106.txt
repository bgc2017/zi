北堂書鈔卷一百六
唐虞世南撰
明陳禹謨補註
樂部
歌篇二
帝俊八子始為歌(山海經云帝俊八子是始為歌注曰帝俊帝舜也)歌永言(尚書)
(帝舜篇帝曰䕫命女典樂教胄子直而温寬而栗剛而無虐簡而無傲詩言志歌永言聲依永律和聲)歌
詠德(劉蒼世祖登歌議云歌所以詠德舞所以象功)歌德陳(樂記云夫歌直已而陳德也鄭注云)
(各因其德歌所宜補)歌德言(何休公羊注云歌者德之言也舞者德之容也)酒樂欲歌(淮南)
(子云飲酒樂便欲歌)心喜欲歌(白虎通云樂所以必歌者何夫歌者口之言之也中心喜樂口欲歌)
(之)作歌告哀(詩云君子作歌惟以告哀)情樂而歌(子思云情哀而歌歌弗信也其絃則)
(是其聲則非也)歌者在上(禮記云歌者在上匏竹在下貴人聲也)聲者登堂(禮記祭統)
(云夫祭有三重焉獻之屬莫重于祼聲莫重于升歌)上如抗下如墜倨中矩句中
鈎(樂記云樂者上如抗下如墜曲如折止如橋木倨中矩句中鈎纍纍乎端如貫珠)侯人作南
音(吕氏春秋云禹行功見塗山之女禹未之遇而巡省南土塗山氏之女乃令其妾待禹于塗山之陽女乃)
(作歌歌曰侯人兮猗實始作為南音周公及召公取風焉以為周南召南)破斧始為東音(吕氏)
(春秋云孔甲田于東陽萯山偶入民室主人方乳甲乃取其子以歸或曰之子是必有殃甲曰以為余子誰敢)
(殃之子長成人斧斫斬其足孔甲曰嗚呼有疾命矣夫乃作為破斧之歌實始為東音)齊右善歌
雍門善歌(列子云韓娥東之齊匱糧過雍門鬻歌假食既去而餘音繞梁欐三日不絶故雍門)
(之人至今善歌哭效娥之遺聲也)匏梁善歌(淮南子云匏梁之歌可隨也其所歌者不可為注曰)
(匏梁古善歌之人也)尚衣能歌(崔豹古今雜記云魏文帝宫人陳尚衣能歌舞故曰尚衣能歌)延
年變新聲(史記李延年善歌為變新聲而上方興天地祠欲造樂詩歌弦之延年善承意弦次初詩)
山松婉節制(晉書袁山松善音樂舊歌有行路難曲辭頗疎質山松好之乃文其辭句婉其節制)
(每因酣醉縱歌之聽者莫不流涕)趙侯好音(史記趙世家云烈侯好音謂相國公仲連曰寡人有)
(愛可以貴之乎公仲曰冨之可貴之則否烈侯曰然補)謝婫愛歌(謝婫歌記云余少好瑟長而愛)
(歌)能歌入寵(漢書云武帝李夫人之兄延年能歌入寵)造曲入宫(漢武故事云上幸平)
(陽公主家置酒作樂子夫為謳者善歌能造曲每歌挑上上喜動起更衣子夫因侍尚衣軒中遂得幸上見其)
(美髮悅之遂納于宫中時宫女數千皆以次幸子夫新入在籍末歲餘不得見上擇宫人不中用者出之子夫)
(因涕泣請出上曰吾昨夜夢子夫中庭生梓樹數株豈非天意乎是日幸之有娠生女凡三幸生二女後生男)
(即戾太子也補)動朱唇(曹植七啟云紅顏宜笑睇盻流光時與吾子携手同行踐飛除即閒房花燭爛)
(幄幕張動朱唇發清商揚羅袂振華裳九秋之夕為歡未央此聲色之妙也補)擢秀頸(杜預云擢秀頸)
(而長歌聲中節而合度逸清響於浮雲遊餘音於中路)抗聲長歌(杜預七規云抗清聲而長歌振)
(輕裙而屡舞)抗音高歌(潘岳閒居賦云浮杯樂飲絲竹駢羅頓足起舞抗音高歌)朱唇不
起皓齒不離(袁徵歌賦云朱唇不起皓齒不離或以停而不畱或以去而不去)激長歌
於丹唇(陸機七徵賦云激長歌於丹唇發鏗鏘乎柔木)激哀音于皓齒(成公綏云發妙)
(聲于丹唇激哀音于皓齒響抑揚而潛轉氣衝鬱而熛起補)潛氣内轉哀音外激(繁欽)
(與魏文帝牋云都尉薛訪子年始十四能轉喉引聲與葭同音潛氣内轉哀音外激大不抗越細不幽散)清
氣獨轉妍弄潛移(袁山松歌賦云朱唇不起皓齒不離清氣獨轉妍弄潛移)宫商和
暢清弄諧密(異苑云乘磯山下臨清川昔有漁父宿于川半夜聞水中有絃歌之音宫商和暢清)
(弄諧密)結鄭衛之遺風(張衡七辨云淮南清歌燕餘材舞列乎前堂遞奏代叙結鄭衛之遺)
(風揚清哇而激楚補)聲振林木(博物志云薛譚學謳於秦青未窮青之技而辭歸青餞譚於郊乃撫)
(節悲歌聲振林木響遏行雲譚乃謝求返)響拂丹梁(魏文帝詩云兹歌奏新詩遊響拂丹梁繁音赴)
(促節慷慨時激揚)餘音繞梁(列子見前)響遏行雲(博物志見上)齊唱入雲
(西京雜記云高帝令戚夫人歌出塞望歸之曲侍婢數百皆為之和後宫齊唱聲入雲霄)聽者動容
(王粲七釋云聽者動容梁塵為飛)聽者流涕(晉書袁山松見前)聞者灑涕(盛弘之荆)
(州記云馬乘縣有老人山居不娶善於謳歌聲甚悲聞者皆灑涕年八十餘而聲愈妙及病將困隣人往探之)
(及辭歸老人歌而送之聲振林木響遏行雲餘音傳谷數日不絶補)眄風長歌(劉楨魯都賦云弘顏)
(揚眸眄風長歌)臨風浩歌(楚辭九歌云與女沐兮咸池晞女髮兮陽之阿望美人兮未來臨風怳兮)
(浩歌)好歌(毛詩云蘇公刺暴作此好歌)雅歌(謝承後漢書祭遵為將取士皆用儒術對酒設樂必)
(雅歌投壺)陽阿妙曲(曹植七啓云既遊觀中原逍遥閒宫情放志蕩淫樂未終亦將有才人妙伎遺)
(世越容揚北里之流聲紹陽和之妙曲)淮南清歌(張衡七辨見上)舜唱卿雲(尚書大傳)
(曰舜為賓客禹為主人帝乃唱曰卿雲爛兮糺縵縵兮日月光華旦復旦兮注云禹為主受舜禪也旦或旦)
(明明相代也補)湯作晨露(吕氏春秋云湯命伊尹作大濩歌晨露)帝舜彈琴(樂記云昔)
(舜作五絃之琴為歌南風家語云帝舜歌曰南風之薰兮可以解吾民之愠兮)高祖擊筑(史記高帝)
(紀云高帝幸沛置酒沛宫醉擊筑自歌曰大風起兮雲飛揚威加海内兮歸故鄉安得猛士兮守四方)春
歌青陽夏歌朱明秋歌西皥冬歌玄冥(史記樂書云漢家常以正月上)
(辛祠太一甘泉使僮男僮女七十人俱歌春歌青陽夏歌朱明秋歌西皥冬歌玄冥案漢書禮樂志鄒子樂)
(云青陽開動根荄以遂膏潤并愛跂行畢逮霆聲發榮壧處頃聽枯槀復產迺成厥命衆庶熙熙施及夭胎羣)
(生啿啿惟春之褀朱明盛長旉與萬物桐生茂豫靡有所詘敷華就實既阜既昌登成甫田百鬼乃嘗廣大建)
(祀肅雍不忘神若宥之傳世無疆西顥沆碭秋氣肅殺含秀垂穎續舊不廢姦偽不萌妖孽伏息隅辟越遠四)
(貉咸服既畏兹威惟慕純德附而不驕正心翊翊玄冥陵隂蟄蟲蓋藏草木零落抵冬降霜易亂除邪革正異)
(俗兆民返本抱素懷樸條理信義望禮五嶽籍斂之時掩收嘉榖補臣瓚曰春為青陽夏為朱明韋昭曰西顥)
(一作西皥西方少昊也師古曰玄冥北方之神也)䟽緩節兮安歌(楚辭九歌云揚枹鼔兮拊)
(膺䟽緩節兮安歌陳竽瑟兮浩倡靈偃蹇兮姣服補)援櫂詠歌(黃閔武陵記云綠蘿山側巖垂水懸)
(下有明月池碧石潭澄澈百尺見底素岩若雪松如插翠風來時有絲桐之韻士人為之歌曰仰兹山兮迢迢)
(層石構兮嵯峨樂兹潭兮安流援爾櫂兮詠歌)曳杖歌(禮記云孔子早作負手曳杖逍遥於門歌曰太)
(山其頽乎梁木其壞乎哲人其萎乎)曳屐歌(莊子云曾子居衛捉襟而肘見納履而踵决曳屐而歌商)
(頌聲滿天地若出金石)撫節悲歌(博物志見上)撫絃悲歌(風俗通云百里奚為秦相)
(堂上作樂所賃浣婦自言知音呼之搏髀援琴撫絃而悲歌歌曰百里奚初娶我兮五羊皮臨當别行烹伏雞)
(今適冨貴忘我為尋問之乃其妻也)鼓琴而歌(說苑云曾參耘瓜而誤斬其根曾晳怒援大杖擊之)
(曾子仆地有頃乃蘇蹶然而起進曰曩者參得罪於大人大人得無疾乎退鼓琴而歌)撫絃而歌
(文士傳云太祖聞阮瑀名辟之不應連見偪促乃迯入山太祖使人焚山得瑀送至召入太祖時征長安大延)
(賓客使就技人列瑀善解音能鼓琴遂撫絃而歌曰奕奕天門開大魏應期運青蓋巡九州征東西人怨士為)
(知己死女為悅者玩恩義苟敷畼他人焉能亂為曲既捷音聲殊妙當時冠坐太祖大悅補)鼓盆而
歌(莊子云莊子妻死惠子弔之箕倨鼔盆而歌)相和而歌(莊子云子桑戶孟子反琴張三人相)
(與友有間而子桑戶死相和而歌子貢曰敢問臨尸而歌禮乎二子相視而笑曰是惡乎知禮也)乘牛
而歌(交州記云俗好鼓琴牧豎于野澤乘牛唱遼遼之歌)負水而歌(泉州記云歌山在吳寧縣)
(昔有人乘船從山下過見一女在波間及登北山負水行歌姿態甚妍而莫知所由故名為歌山)拾穗
並歌(列子云林類年且百歲拾遺穗於故畦並歌而進孔子適衛望之于野使子貢往訊之林類行不畱)
(歌不歇補)據地而歌(史記云東方朔酒酣據地而歌曰陸沈於俗避世金馬門宫殿中可以避世全)
(身何必深山之中蒿廬之下)擁楫而歌(說苑云襄成君始封之日衣翠衣帶玉璏劍履蹻舄立乎)
(流水上楚大夫莊辛過而悅之曰臣願把君之手可乎襄成君忿然作色而不言莊辛遷延而稱曰君獨不聞)
(夫鄂君方乘青瀚之舟張翠蓋會鐘鼔之音越人擁楫而歌曰今夕兮搴中流何日兮得與王子同舟山有木)
(兮木有枝心悅君兮君不知于是鄂君乃舉繡被而覆之補)執櫂而歌(列女傳曰趙簡子南擊楚)
(津吏醉不能渡怒將殺之津吏女娟持檝而前曰昔父聞君東渡不測之水恐風波之起故禱九江三淮之神)
(不勝巫祝杯酒餘瀝醉至於此矣妾願以鄙軀易父之死簡子將渡用楫少一人娟曰願備員用楫遂與渡中)
(流奏河激之歌曰升彼河兮西觀清水揚波兮杳冥禱求福兮醉不醒誅將加兮妾心驚罰既釋兮瀆乃清妾)
(持擑兮操其維蛟龍助兮主將歸呼來擢兮行勿疑簡子大悅立為夫人補)冗東歌(傅玄琵琶賦云)
(吹西笛兮冗東歌)發東歌(左思吳都賦曰幸乎館娃之宫張女樂而娛羣臣羅金石與絲竹若鈞天)
(之下陳發東歌操南音胤陽阿詠靺任荆豔楚舞吳歈越吟翕習容裔靡靡愔愔)坐南歌(張衡南都)
(賦云齊僮唱兮列趙女坐南歌兮起鄭舞白鶴飛兮繭曳緒脩袖繚繞而滿庭羅襪躡蹀而容與補)奏名
歌(張華輕薄篇云北里獻其竒舞大陵奏此名歌)奏大吕(楚辭招魂云見前樂摠篇)歌無射
(周書云晉平公使叔譽于周見太子晉而與之言五稱而五窮師曠曰請使暝臣往與之言若能懞子反而復)
(之師曠見太子與語師曠東躅其足曰善哉善哉王子曰太師何舉足驟師曠曰天寒足觸是以數也王子曰)
(請入坐遂敷席注瑟師曠歌無射曰國誠寧兮遠人來觀脩義經兮好樂無荒乃注瑟于王子王子歌嶠曰何)
(自南極至于北極絶境越國弗愁道遠師曠蹶然起曰暝臣請歸王子賜之乘車四馬補)歌白狐(吕氏)
(春秋云禹年三十未娶過塗山有白狐九尾而造塗山人歌曰綏綏白狐九尾龐龐成家成室我都彼昌禹因)
(娶塗山女)歌黃鵠(列女傳云陶嬰者魯陶門之女也少寡養幼孤無昆弟紡織為產魯人或聞其義將)
(求焉嬰聞之恐不得免作歌明已之不更二也其歌曰黃鵠之早寡兮七年不雙鵷頸獨宿兮不與衆同夜半)
(悲鳴兮想其故雄天命早寡兮獨宿何傷寡婦念此兮泣下數行嗚呼哀哉兮死者不可忘飛鳥尚然兮况于)
(忠良雖有賢匹兮終不重行魯人聞之曰斯女不可得已遂不敢復求嬰寡終身不改補)歌麥秀(枚乘)
(七發云龍門之桐以為琴野繭之絲以為絃孤子之鉤以為隠九寡之珥以為約使師堂操張伯牙為之歌歌)
(曰麥秀□兮雉朝飛向虚壑兮背槁槐依絶區兮臨廻溪飛鳥聞之翕翼而不能去野獸聞之垂耳而不能行)
(蚑蟜螻蟻聞之拄喙而不能前補)歌采菱(淮南子曰歌采菱發陽阿鄙人聽之不若延露陵陽非歌)
(拙也聽各異也)歌碧室(漢武内傳云西王母降命侍女安法嬰歌玄雲曲上元夫人彈雲林之璈歌部)
(玄之曲其辭曰淥景清颷起雲蓋映朱葩蘭房闢琳闕碧室啓瓊沙)歌玄圃(漢武内傳云西王母降命)
(侍女安法嬰歌玄圃)歌玉蘭(漢武内𫝊云西王母歌玉蘭之曲)歌玉昭(漢武内傳云上元夫)
(人歌玉昭)甯戚飯牛(三齊記云康浪水在濟城西南甯戚扣牛角歌曰康浪之水白石粲中有鯉魚)
(長尺半轂布單衣裁至骭清朝飯牛至夜半黃犢上坡且休息吾將捨汝相齊國案戚欲干齊桓公無以自)
(達飯牛車下望見桓公而悲擊牛角而疾為商歌曰南山矸白石爛生不逢堯與舜禪短布單衣適至骭從昏)
(飯牛薄夜半長夜漫漫何時旦桓公曰異哉歌者非常人也命後車載之補)馮煖彈鋏(戰國策云)
(齊人有馮煖屬孟嘗君願寄食門下孟嘗君授之居有頃倚柱彈其劒歌曰長鋏歸來兮食無魚云云案史)
(記馮煖作馮驩初驩聞孟嘗君好客躡屩而見之孟嘗君曰先生遠辱何以教文也馮驩曰聞君好士以貧身)
(歸于君孟嘗君置傳舍十日孟嘗君問傳舍長曰客何所為答曰馮先生甚貧猶有一劍耳又蒯緱彈其劍而)
(歌曰長鋏歸來兮食無魚孟嘗君遷之幸舍食有魚矣五日又問傳舍長答曰客復彈劍而歌曰長鋏歸來乎)
(出無輿孟嘗遷之代舍出入乘輿車矣五日孟嘗復問傳舍長舍長答曰先生又嘗彈劍而歌曰長鋏歸來乎)
(無以為家補索隠曰蒯草名緱謂把劍之物言其劍無物可装但以緱繩纏之故云蒯緱也附)荆軻易
水上一去不復還(史記曰荆軻入秦燕太子丹及賓客知其事者皆素衣冠送之至易水之)
(上既祖取道高漸離擊筑荆軻和而歌曰風蕭蕭兮易水寒壮士一去兮不復還)歌隴頭肝腸
絶(辛氏三秦記云隴右西關其阪九廻上有清水四注下俗歌曰隴頭流水鳴聲幽噎遥望秦川肝腸斷絶)
傷王困廹作窮劫之曲(吳越春秋云楚昭王敗辱楚君臣傷昭王困廹乃援琴為楚作)
(窮劫之曲)傷王用心作若何之歌(吳越春秋云采葛越之婦人傷越王用心之苦乃作)
(若何之歌)尺布斗粟歌(漢書云淮南厲王死民有作歌曰一尺布尚可縫一斗粟尚可舂奈何兄)
(弟二人不相容)有志無時歌(後漢書云趙岐字邠卿初名嘉後避難改名年三十餘有重疾臥蓐)
(七年自慮奄忽乃為遺令勅兄子曰大丈夫生世遯無箕山之操仕無伊吕之勲天不我與復何言哉可立一)
(員石立吾墓前刻之曰漢有逸人姓趙名嘉有志無時命也柰何其後疾瘳補)明君念鄉(漢書云元)
(帝以明君妻單于明君心念鄉土乃作怨曠之歌曰秋木萋萋其葉委黃有鳥爰止集于苞桑既得升雲遊倚)
(帷房志念幽沉不得頡頏我獨伊何改往變常翩翩之燕遠集西羌高山峨峨河水泱泱嗚呼哀哉憂心惻傷)
(補)細君思土(漢書云漢以江都王女細君妻烏孫悲愁自作歌曰吾家嫁我兮天一方遠托異國)
(兮烏孫王穹廬為室兮&KR0999;為墻肉為食兮酪為漿居常思土兮心内傷願為黃鵠兮歸故鄉)江淮鳥
散承之以歌(吳越春秋云越王入吳與羣臣别于浙江之上越王據船哭顧烏鵠啄江渚之蝦飛)
(去復來而歌之曰彼飛鳥兮鳶烏已迴翔兮翕蘇心在專兮素蝦何居食兮江湖徊復翔兮游颺去復返兮於)
(乎)梓上孤鶼乃承而歌(琴操云孔子遊於山隅見梓樹上有孤鶼乃承而歌之)蜀
王心愛畱之乃歌(譙周蜀王本紀云武都有人將其女獻之蜀王女不安水土欲歸蜀王心)
(愛其女畱之乃作東平之歌以悅之)趙王夢見想状乃歌(史記趙世家云武陵王夢見處)
(女鼔琴而歌詩曰美人熒熒兮顏若苕之榮命乎命乎曾無我嬴異日王飲酒樂數言所夢想見其狀吳廣聞)
(之因夫人而内其女娃嬴孟姚也孟姚甚有寵于王是為惠后)相如琴歌(相如琴歌云鳳兮鳳兮歸)
(故鄉遨遊四海求其皇吾今此夕升斯堂有豔淑女在此房室邇人遐毒我腸何緣交接為鴛鴦又曰鳳兮鳳)
(兮從皇棲得託子尾永為妃交情通體必和諧中夜相從别有誰補)女子絃歌(幽明錄云句章人至)
(東野還暮不及至門見路傍有小屋燈火因投寄宿有一女子夜彈琴問其姓名女不答彈絃而歌曰連綿葛)
(上藤一綏復一絙欲知我姓名姓陳名阿登)越人同舟(說苑見前)美人獨處(司馬相如)
(美人賦云有女獨處婉然在牀竒葩逸麗淑質豔光覩臣遷延微笑而言曰上客何國之公子所從來無乃遠)
(乎遂設旨酒進鳴琴臣遂撫絃為幽蘭白雪之曲女乃歌曰獨處室兮廓無依思佳人兮情傷悲有美人兮來)
(何遲日既暮兮顏色衰願托身兮長自私)棗下纂纂(潘岳笙賦云輟張女之哀彈流廣陵之名散詠)
(園桃之夭夭歌棗下之纂纂歌曰棗下纂纂朱實離離菀其落矣化為枯枝人生不能行樂死何以虛謚為補)
花上盈盈(異苑云林川聶包死經數年忽詣南豐相沈道襲作歌其歌笑甚有倫次每歌輒作花上)
(盈盈正聞行當歸不聞死復生事異辭怪)夷齊隱而作歌(史記云武王克殷伯夷叔齊恥之義)
(不食周粟隱于首陽山采薇而食之及餓且死作歌其辭曰登彼西山兮采其薇矣以暴易暴兮不知其非矣神農虞夏)
(忽焉沒兮我安適歸矣吁嗟徂兮命之衰矣)四皓退而作歌(崔琦四皓頌云昔有商山四皓)
(者蓋用里先生綺里季夏黃公東園公是也秦世道滅德消坑黜儒術于是乃退而作歌曰漠漠商洛深谷逶)
(迤曄曄紫芝可以療飢皇虡邈遠吾將安歸駟馬高蓋其憂甚大冨貴而畏人不如貧賤而輕世補)不逢
堯舜高歌夜長(甯戚飯牛見前扣案南山之歌一也南山白石甯戚以角取相南山種豆楊)
(惲以拊缶遭誅士際不諱之朝蓋亦難矣附)世無文王乃歌大道(孔叢子云楚王使使)
(奉金幣聘夫子宰子冉有遂請見問夫子曰太公許由孰賢夫子曰許由獨善其身者也太公兼利天下者也)
(然今世無文王之君也雖有太公孰能識之乃歌曰大道隱兮禮為基賢人竄兮將待時天下如一欲何之)
漁者過子胥(越絶書云伍子胥南奔吳至江上見漁者曰來渡我漁者知其非常人也欲往渡之)
(恐人知之歌而往過之曰日昭昭侵以施與子期甫蘆之碕子胥即從漁者之蘆碕日入漁者復歌往曰心中)
(目施子可渡河何為不出船到即載入舡而伏半江而仰謂漁者曰子之姓為誰還得報子之厚德漁者曰縱)
(荆邦之賊者我也報荆邦之仇者子也兩而不仁何相問姓名為子胥即解其劒以與漁者曰吾先人之劒直)
(百金請以與子也漁者曰吾聞荆平王有令曰得伍子胥者購之千金今吾不得荆平王之千金何以百金之)
(劍為漁者渡于斧之津乃發其簞飯請其壺漿而食而曰亟食而去毋令追者及子也子胥曰諾子胥食已)
(去顧謂漁者曰掩爾壺漿無令之露漁者曰諾子胥行即覆船挾匕首自刎而死江水之中明無洩也補)接
輿過孔子登西山(史記見前)陟北邙(三輔决錄云梁鴻東出關過京師作五噫)
(之歌曰陟彼北邙兮噫顧瞻帝京兮噫宫闕崔嵬兮噫民之劬勞兮噫遼遼未央兮噫肅宗聞而悲之求鴻不)
(得補)魯人歌之子路笑之(禮記云魯人有朝祥而暮歌者子路笑之夫子曰踰月則其善)
(也)羅獻固守(荆州先賢傳云昔羅獻守巴東大將步恊率衆攻圍固守不下羅因賦詩使人歌以)
(慰城中人)畱贊臨敵(吳書云畱贊為將臨敵必先被髮呌天因抗音而歌左右應之歌畢乃進戰)
韓娥謾聲(列子云昔韓娥因謾聲哀哭一里老幼悲啼涕泣三日不食娥復謾聲長歌一里老幼喜)
(躍忭舞)子直新韻(應璩云文帝在摩陂劉子直能為新聲帝以屏隔之使合新韻問卞蘭何如對)
(曰子直不復飲食晝夜呻吟欲作竒異然其音更以哭身)千人唱(司馬相如上林賦云奏陶唐氏之舞)
(聽葛天氏之歌千人唱萬人和)萬人歌(潘岳閑中記云秦始皇冢在驪山運石于渭南諸山故其歌曰)
(運石渭南嶺渭水為不流千人一唱萬人一歌)白麟之歌(漢書武帝紀云元狩元年冬十月行幸雍)
(祠五畤獲白麟作白麟之歌)朱鴈之歌(漢書武帝紀云天漢三年二月行幸東海獲赤鴈作朱鴈)
(之歌)寳鼎歌(班固西京賦序云白麟赤鴈芝房寳鼎之歌薦於郊廟)玄雪歌(武帝内傳云西)
(王母降命侍女安法嬰歌玄雪)白露歌(襄陽耆舊傳云白露歌曲名也)白雪歌(襄陽耆舊傳曰)
(宋玉對楚王曰昔楚有善歌者始而曰下里巴人國中唱而和之者數萬人中而曰陽阿薤露國中唱而和之)
(者數百人既而曰陽春白雪朝日魚離含商吐角絶節赴曲國中唱而和之者不過數人蓋其曲彌高其和彌)
(寡補)玄靈曲(漢武内傳云西王母呼帝共坐于坐上酒觴數遍王母乃命諸侍女王子登彈八琅之璈)
(董雙成吹雲和之笙石公子擊昆庭之金許飛瓊鼔震靈之簧凌婉華拊吾陵之石范成君擊湘隂之磬段安)
(香作九天之鈞于是衆聲澈朗靈音駭空又命法嬰歌玄靈之曲補)秣馬歌(洞歷記云紂無道比干極)
(諫知必死作秣馬之歌)魚離歌(襄陽耆舊傳見上)盛唐之歌(漢書云孝武帝南巡狩至)
(盛唐望祀虞舜于九嶷登灊天柱山自潯陽浮江親射蛟江中獲之舳艫千里薄樅陽而出作盛唐樅陽之歌)
(補案師古云蛟狀似蛇而四脚細頸頸有白嬰大者數圍卵生子如一二斛甕能吞人李斐曰舳船後持柁處)
(也艫船前頭刺櫂處也言其船多前後相銜千里不絶附)瓠子之歌(漢書武帝紀元封二年至瓠子)
(臨決河命從臣將軍已下皆負薪塞河隄作瓠子之歌)薤露(襄陽耆舊傳見上)豔歌(見陸機集)
櫂歌(漢武故事云上幸河東觀作秋風辭曰泛樓船兮濟汾河横中流兮揚素波簫鼔吹兮發櫂歌歡樂)
(極兮哀情多)楚歌(史記畱侯傳云上欲易太子畱侯招四皓羽翼之上召戚夫人曰吕后真而主矣戚)
(夫人泣上曰為我楚舞吾為若楚歌歌曰鴻鵠高飛一舉千里羽翮已就横絶四海横絶四海當可奈何雖有)
(矰繳尚安所施矢案韋昭曰繳弋射也其曰矰附)巷歌(晉書王恭傳云會稽王道子嘗集朝士置酒于)
(東府尚書令謝石因醉為委巷之歌恭正色曰居端右之重集藩王之第而肆淫聲欲令羣下何所取則石深)
(銜之補)悲歌(說苑云孫息學悲歌引琴作鄭衛之音靈公大感故作衛公之曲歌而和之)夏門
之歌(漢書武帝紀云天漢三年幸北地祠作夏門之歌)渡漳之歌(帝王世紀云黃帝使伶倫)
(氏為渡漳之歌)陽阿薤露(襄陽耆舊傳見前)
北堂書鈔卷一百六
