北堂書鈔卷一百二
唐虞世南撰
明陳禹謨補註
藝文部
詩二十四賦二十五
頌二十六箴二十七
連珠二十八碑二十九
誄三十哀辭三十一
弔文三十二
詩二十四
一言蔽之六德之本(周禮大師掌教六詩曰風曰賦曰比曰興曰雅曰頌以六德為)
(之本鄭注云所教詩必有智仁聖義中和之道然後可教以樂歌)天地之心君德之祖
(詩含神霧云詩者天地之心君德之祖百福之宗萬物之戸)詩有六義(詩序云詩有六義一曰風)
(二曰賦三曰比四曰興五曰雅六曰頌)是謂四始(詩序云是謂四始詩之至也鄭箋云始者王道)
(興衰之所由又孔疏云四始者風也小雅也大雅也頌也此四者人君行之則為興廢之則為衰也續補)移
風俗(詩序云先王以是經夫婦成孝敬厚人倫美教化移風俗補案孔䟽云此言用詩之事移風俗者王)
(者為政當移風易俗又孔子曰移風易俗莫善于樂此皆用詩為之故云先王以是言先王用詩之道為此五)
(事也附)合韶武(史記云古者詩三千餘篇孔子去其重取其可施於禮義者剛為三百篇皆弦歌以)
(合韶武雅頌之音)發言為詩(詩序見前)在事為詩(春秋說題辭見前)詩者志
之所之(詩序見前)詩者古之歌章(荀勖云詩者古之歌章)詩言志(摯虞文章)
(流别論云詩言志歌詠言古有採詩之言王者以知得失古詩之四言者振鷺于飛是也漢郊廟歌多用之五)
(言者誰謂雀無角何以穿我屋是也樂府亦用之七言者交交黃鳥止于桑是也於俳諧倡樂世用之古詩之)
(九言者泂酌彼行潦挹彼注兹是也不入歌謠之章故世希為之夫詩雖以情志為本而以成聲然則雅音之)
(韻四言為言其餘雖偹曲折之體而非音之正也補)詩緣情(陸機文賦云詩緣情而綺靡賦體物而瀏)
(亮碑披文以相質誄纏緜而悽愴銘博約而温潤箴頓挫而清壮頌優游以彬蔚論精微而朗暢奏平徹以閑)
(雅說煒&KR0974;而譎誑補)稱詩諭志(漢書藝文志云古者諸侯卿大夫交接隣國以微言相感當揖譲之)
(時必稱詩以諭其志蓋以别賢不肖而觀盛衰焉)作詩風諫(漢書韋賢傳云其先韋孟家本彭城)
(為楚元王傳傳子夷王及孫王戊戊荒滛不遵道孟作詩諷諫後遂去位徙家于鄒補)祈招之詩
(左傳云昔周穆王欲肆其心周行天下將必有車轍馬跡祭公謀父作祈招以止王心)宣布之詩
(漢書云益州刺史王襄欲宣風化於衆庶聞王褒有俊才請與相見使褒作中和樂職宣布詩選好事者令依)
(鹿鳴之聲習而歌之得案師古曰中和者言政治和平也樂職者言百官各其職也宣布者風化普洽無所)
(不被也補)彈琴歌南風(禮記云舜彈五絃之琴以歌南風之詩)雨雪歌黃竹(穆天)
(子傳曰天子筮獵革澤其卦遇訟天子乃休日中大寒北風雨雪有凍人天子作詩三章以哀民曰我徂黃竹)
(口員閟寒帝收九行嗟我公侯百辟冢卿皇我萬民旦夕忽忘補)能為七言乃得上坐
(漢武别傳元鼎二年春起栢梁臺詔羣臣二千石以上有能為七言詩者乃得上坐)
賦二十五
敷布其義(釋名云賦敷也敷布其義謂之賦也)古詩之流(摯虞文章流别論云賦者敷陳)
(之稱古詩之流也前世為賦者有孫卿屈原尚頗有古詩之義至宋玉則多淫浮之病矣楚詞之賦賦之善者)
(也故揚子稱賦莫深於離騷賈誼之作則屈原儔也補)以情義為主以事類為佐
(又云古之作詩者發乎情止乎禮義情之發因辭以形之禮義之指須事以明之故有賦焉所以假象盡辭敷)
(陳其志古詩之賦以情義為主以事類為佐今之賦以事形為本以義正為助情義為主則言省而文有例矣)
(事形為本則言當而辭無常矣文之煩省辭之險易蓋由於此夫假象過大則與類相遠逸辭過北則與事相)
(違辯言過理則與義相失麗靡過美則與情相悖此四過者所以背大體而害政教是以司馬遷割相如之浮)
(說揚雄疾辭人之賦麗以淫詩之流也補)以事形為本以義正為助(見上)包括
宇宙總覽人物(十六國春秋曰客有問司馬相如以作賦者相如曰合纂組以成文列錦繡而)
(為質一經一緯一宫一商此作賦之迹也賦家之心包括宇宙總覽人物斯乃得之于内不可得而傳也補)
大者古詩同義小者辯麗可喜(漢書王褎傳云上令褎與張子僑等並待詔褎)
(等數從游獵所幸宫館輒為歌頌第其高下以差賜帛議者多以為淫靡不急上曰不有博奕者乎為之猶賢)
(乎已辭賦大者與古詩同義小者辯麗可喜辟如女工有綺縠音樂有鄭衛今世俗猶皆以此娛說耳目辭賦)
(比之尚有仁義風諭鳥獸草木多聞之觀賢於倡優博奕遠矣補)可以為大夫(漢書藝文志云)
(不歌而誦謂之賦登高能賦下筆成章可以為大夫言感物造端材知深美可與圖事故可以為列大夫也)
能讀千賦則善為之矣(桓譚新論云余少時愛揚子雲麗文高論不量年少猥欲追及)
(嘗作小賦用精思大劇而立感動發病子雲亦言成帝上甘泉詔使作賦為之卒暴倦卧夢其五臟出地以手)
(收之覺大小氣病一歲余素好文見子雲善為賦欲從之學子雲曰能讀千首賦則善為之矣補)上每
有感輒使臯賦之(漢書云枚臯為賦善於東方朔也上每有所感輒使賦之為文疾受詔輒)
(成故所賦者多司馬相如善為文而遲故所作少而善於臯臯賦辭中自言為賦不如相如又言為賦迺俳見)
(視如倡自悔類倡也故其賦有詆娸東方朔又自詆娸其文骩骳曲隨其事皆得其意頗詼笑不甚閑靡補)
鳥獸異物命相如賦之(漢武故事云漢武好詞賦每所行幸及鳥獸異物輒命司馬相)
(如等賦之上亦自作詩賦數百篇賦成初不留意相如造文遲彌時而後成每歎其工妙謂相如曰以吾之速)
(易子之遲可乎相如曰於臣則可未知陛下何如耳上大笑而不責補)每上甘泉詔子雲
作賦(桓譚新論見上)登陽雲臺令大夫造賦(宋玉小言賦云楚襄王既登陽雲之)
(臺令諸大夫景差唐勒宋玉等並造大言賦賦畢而宋玉受賞王曰能為小言賦者賞雲夢之田玉賦畢遂賜)
(雲夢之田)銅爵臺成命諸子為賦(魏志云銅雀臺成太祖命諸子登臺使各為賦陳思)
(王植援筆立成)尚書給筆札(漢書司馬相如傳云蜀人楊得意為狗監侍上上讀子虚賦而善之)
(曰朕獨不得與此人同時哉得意曰臣邑人司馬相如自言為此賦上驚乃召問相如相如曰有是然此乃諸)
(侯之事未足觀請為天子游獵上林之賦上令尚書給筆札補案師古曰狗監主天子田獵犬也附)門庭
著紙筆(臧榮緒晉書云左思少傅覽史記作三都賦遂搆思十年門庭藩溷皆著紙筆賦成張華見而)
(咨嗟都邑豪貴競相傳寫)各賦一物然後乃坐(文士傳云張儼張純朱異俱童少往見朱)
(璩璩聞三人才名欲試之告曰其為吾各賦一物然後乃坐儼賦犬純賦蓆異賦弩三人各隨其目所見而賦)
(之皆成而後坐璩大歡悅補)染翰操紙慨然而賦(潘岳秋興賦序云染翰操紙慨然而)
(賦于時秋也故以秋興名篇)搆思十稔(晉書左思見前)不出戶牖(王隠晉書云左思父)
(雍起小吏以能擢為殿中侍御史思少學鍾繇書及鼓琴皆不成雍謂友人曰思所曉解不及我少時也思乃)
(發憤造齊都賦一年不出戶牖)因思大道(謝承後漢書云桓譚年七十憙非毁俗諸儒出為六安郡)
(丞感而作賦因思大道遂發病卒曰案譚時年七十餘初著書言當世行事二十九篇號新論上書獻之世)
(祖善焉琴道一篇未成肅宗使班固續成之所著賦誄書奏凡二十六篇補)為賦立成(文士傳云)
(劉禎在曹植坐厨人進瓜植命為賦禎賦立成)於坐立成(又云潘尼曾與同僚飲主人有瑠璃椀客)
(使賦之尼於坐立成)受詔輒成(漢書枚臯見上異案文心雕龍云人之禀才遲速分文之制體大)
(小殊功相如含筆而腐毫楊雄輟翰而驚夢桓譚疾感於苦思王充氣竭於思慮張衡研京以十年左思練都)
(以一紀雖有巨文亦思之緩也淮南崇朝而注騷枚臯應詔而成賦子建援牘如口誦仲宣舉筆以宿搆阮瑀)
(據案而制書禰衡當食而草奏雖有短篇亦思之速也補又西京雜記云枚臯文章敏疾長卿制作淹遲皆盡)
(一時之譽而長卿首尾温麗枚臯時有累句故知疾行無善迹矣揚子雲曰軍旅之際戎馬之間飛書馳檄用)
(枚臯廊廟之下朝廷之中高文典册用相如附)援筆立成(魏志曹植見前)文無加點(禰衡)
(為鸚鵡賦攬筆不停綴文無加點)甘泉書壁(桓子新論云予少時為奉車郎孝成帝幸甘泉宫欲)
(畫壁為之賦以頌美二仙之行余承命為作仙賦以書甘泉之壁)臨渦題鞭(魏文帝臨渦賦序云)
(余從上乘馬過渦水徜徉高樹之下駐馬書鞭為臨渦賦)賦成奏之天子異焉(漢書成帝)
(趙昭儀美方大幸每至往甘泉宫嘗從在屬車間豹尾中故揚雄盛言車騎之衆參麗之駕非所以感動天地)
(迎釐三辰又言屏玉女却宓妃以懲齋戒之事賦成奏之天子異焉補)少而好賦(揚子法言或問)
(余曰子少而好賦有諸曰然童子雕蟲篆刻壯夫不為詩人之賦麗以則辭人之賦麗以淫若孔子之門而用)
(賦則賈誼升堂相如入室補)九歲能賦(東觀漢記云班固九歲能作賦頌每隨巡狩輒獻賦頌)
大言受賞小言賜田(宋玉小言賦見上)文木贈馬(西京雜記云魯恭王得文)
(木一枚伐以為噐意甚玩之中山王遂為賦魯恭王大悦贈駿馬二匹)投壺賜帛(魏略云邯鄲淳)
(作投壺賦千餘言奏之文帝以為工賜帛千疋)賈誼升堂相如入室(揚子法言見上)試
以擲地作金石聲(世說云孫興公作天台賦成以示范榮期云卿試擲地要作金石聲范曰)
(恐子之金石非宫商中聲然每至佳句輒云應是我輩語補)
頌二十六
頌者美盛德之形容(詩序云頌者美盛德之形容以其成功告於神明者也)太平
而作(詩含神霧云頌者王道太平功成治定而作也)治定而興(文章流别論云頌詩之美者也)
(古者聖帝明王功成治定而頌聲興於是史錄其篇工歌其章以奏於宗廟告於神明)直而不倨
曲而不屈(左傳云吳季札觀風為之歌頌曰直而不倨曲而不屈邇而不偪遠而不携遷而不淫復)
(而不厭哀而不愁樂而不荒用而不匱廣而不宣施而不費取而不貪處而不底行而不流)穆如清
風(詩烝民篇云吉甫作誦穆如清風仲山甫咏懷以慰其心補)文比珠玉(論衡見前歎賞篇)
頌其武功(東觀漢記云馬防征西羌上喜防功令史官作頌頌其武功)思感舊德(范曄)
(後漢書云靈帝思感舊德乃圖畫胡廣及太尉黃瓊於省内詔議郎蔡邕為其頌)圖畫頌之(漢書)
(云趙充國以功德與霍光等列畫未央宫成帝時西羌常有警上思將帥之臣追美充國乃詔黃門郎揚雄即)
(充國圖畫而頌之)刊石頌之(後漢書法真傳友人郭玉稱之曰法真名可得聞身難得而見逃名)
(而名我隨避名而名我追可謂百世之師者矣乃共刊石頌之號曰玄德先生)刊葉著文(曹植柳頌)
(序云予以間暇駕言出游過友人楊德祖之家視其屋宇寥廓庭中有一柳樹聊戲刊其樹葉故著斯文表之)
(遺翰遂因辭勢以譏當今之士補)為龍馬頌其文甚麗(魯國先賢傳云黃伯仁不知何)
(許人嘗為龍馬頌其文甚麗)上西巡頌辭甚典美(後漢書云元和中肅宗始脩古禮巡)
(狩方岳崔駰上西巡頌以稱漢德辭甚典美)為頌賜帛(漢書云上命王褒等並待詔從遊獵所幸)
(宫館輒為歌頌第其上下以差賜帛)上頌賜金(魏略云黃初三年黃龍見鄴西漳水中王衮上頌賜)
(黃金十斤)
箴二十七
虞箴(左傳魏絳對晉侯云昔周辛甲之為太史也命百官官箴王闕於虞人之箴曰芒芒禹迹畫為九州)
(經啟九道民有寢廟獸有茂草各有攸處德用不擾在帝夷羿冐於原獸忘其國恤而思其麀牡武不可重用)
(不恢於夏家獸臣司原敢告僕夫虞箴如是可不懲乎于時晉侯好田故魏綘及之補)夏箴(夏箴云天)
(有四殃水旱饑荒非務積聚何以偹粮)外戚箴(後漢書崔琦傳云河南尹梁冀聞琦才請與交冀行)
(多不軌琦數引古今成敗以戒之冀不能受乃作外戚箴)百官箴(左傳見上)防微測隠文
麗旨深(潘岳新婚箴)崔氏累世彌縫胡公次其首目(摯虞文章流别)
(論云揚雄依虞箴作十二洲十二官箴而傳於世不具九官崔氏累世彌縫其闕胡公又以次其首目而為之)
(解署曰百官箴空案闕今文作闕失也也附)
連珠二十八
歷歷如貫珠(傅玄叙連珠曰所謂連珠者興於漢章帝之世班固賈逵傅毅三子受詔作之而蔡)
(邕張華之徒又廣焉其文體辭麗而言約不指說事情必假喻以達其旨而賢者微悟合于古詩勸興之義欲)
(使歷歷如貫珠易覩而可悅故謂之連珠也補)興於章帝之世必假喻以達
旨辭麗而言約易覩而可悅(已上並傅玄叙連珠見上)揚雄連
珠(臣聞明君取士貴拔衆之所遺忠臣薦善不廢格之所排是以岩穴無隠而側陋章顯也續補)班固
連珠(臣聞公輸愛其斧故能玅其巧明主貴其士故能成其治臣聞良匠度其材而成大厦明主器其士)
(而建功業臣聞聽決價而資玉者無楚和之名因近習而取士者無霸王之功故璵璠之為寳非駔儈之術也)
(伊吕之為佐非左右之舊也臣聞鸞鳳養六翮以凌雲帝王乘英雄以濟民臣聞馬伏櫪而不用則駑與良而為)
(羣士齊僚而不職則賢與愚而不分續補)魏文帝連珠(蓋聞琴瑟高張則哀彈發節士抗行則榮)
(名至是以申胥流音於南極蘇武揚聲於朔裔蓋聞四節異氣以成歲君子殊道以成名故微子奔走而顯比)
(干剖心而榮蓋聞駑蹇服御良樂咨嗟鉛刀剖截歐冶歎息故少師幸而季梁懼宰嚭任而伍員憂續補)王
粲倣連珠(臣聞明主舉士不待習近聖君用人不拘毁譽故吕尚一見而為師陳平烏集而為輔臣)
(聞紀功㤀過明君之道也不念舊惡賢人之業也是以齊用管仲而霸功立秦任孟明而晉恥雪臣聞振鷺雖)
(材非六翮無以翔四海帝王雖賢非良臣無以濟天下臣聞觀於明鏡則疵瑕不滯於軀聽於直言則過行不)
(累乎身續補)陸機連珠(臣聞世之所遺未為非寳主之所珍不必適治是以俊乂之藪希蒙翹車)
(之招金碧之嵓必辱鳳舉之使臣聞靈輝朝覯稱物納照時風夕灑程形賦音是以至道之行萬類取足於世)
(大化既洽百姓無匱於心臣聞鑚燧吐火以續暘谷之晷揮翮生風而繼飛廉之功是以物有微而毗著事有)
(𤨏而助洪臣聞絶節高唱非凡耳所悲肆義芳訊非庸聽所善是以南荆有寡和之歌東野有不釋之辯臣聞)
(飛轡西頓則離朱與矇瞍收察懸景東秀則夜光與碔砆匿耀是以才換世則俱困功偶時而並劭臣聞虐暑)
(薰天不減堅冰之寒涸隂凝地無累陵火之熱是以吞縱之強不能反蹈海之志漂鹵之威不能降西山之節)
(臣聞足於性者天損不能入貞於期者時累不能淫是以迅風陵雨不謬晨禽之察勁隂殺節不凋寒木之心)
(續補)
碑二十九
刻石立祠(魏志賈逵傳云逵死豫州吏民追思之為刻石立祠青龍中帝東征乘輦入逵祠詔曰昨)
(過豫州見賈逵碑像念之愴然)刊石立碑(後漢書陳寔傳云寔卒於家何進遣使弔祭海内赴者三)
(萬餘人制衰麻者以百數共刊石立碑謚為文範先生補)樹碑頌德(東觀漢記云竇章女年十二能)
(屬文以才貎選掖庭有寵與梁皇后並為貴人早卒帝追思之詔史官樹碑頌德帝自為之辭)臣子述
功(釋名云碑被也此本王莽時所設也施其轆轤以繩被其上以引棺也臣子追述君父之功美以書其上)
(後人因焉乃建於道陌之頭顯見之處名其文就謂之碑也補)銘紀功德(齊道記云琅邪城始皇東)
(遊至此立碑銘紀秦功德云是李斯所刻)述德紀功(李充起居戒云古之為碑者蓋以述德紀功歸)
(於實錄也)述詠功德(袁興萬年書云夫碑銘將以述詠功德流美千載)披文相質(陸機)
(文賦見詩前篇)絶妙好辭(世說云魏武嘗過曹娥碑下楊修從碑背上見題作黃絹幼婦外孫䪠臼)
(八字魏武謂修解不修曰解黃絹色絲也於字為絶幼婦少女也於字為妙外孫女子也於字為好䪠臼受辛)
(也於字為辭所謂絶妙好辭也)建碑於門(虞氏家記云虞譚值亂逆之世義守封疆澤洽黎庶故民)
(沈尹等共建碑於門)立碑於墓(文章流别論云古有宗廟之碑後世立碑於墓顯之衢路其所載者)
(銘辭也)置碑江上(王晉書陶侃薨帝為置石碑立廟像於武昌西江上又案晉書陶侃薨遺令)
(葬國南一十里故吏刊石碑畫像于武昌西補)立碑峴山(晉書云杜預好為後世名常言高岸為谷)
(深谷為陵刻石為二碑紀其勲績一沉萬山之下一立峴山之上曰焉知此後不為陵谷乎補案南部新書)
(云時人多使沉碑峴首唐賢往往有之據晉書沉碑峴首誤也當為沉碑方山方山按晉書作萬山必有一誤)
(並存之以俟知者附)民共立碑(陳留耆舊傳云王業為荆州府有德政卒於湘江有二白虎共衛其)
(墓民共立碑號曰湘江白虎墓)參佐立碑(荆州圖記云羊叔子與鄒潤甫嘗登峴山羊泣曰有宇宙)
(便有此山由來賢達登此望如我與卿者多矣皆湮滅無聞念此使人悲傷潤甫曰公德冠四海道嗣前哲令)
(問令望當與此山俱傳若潤甫軰乃當如公語耳後參佐為立碑在其望處百姓每行望碑莫不悲感杜預名)
(為墮淚碑補)翠碑表墳(曹毗郗公墓詩云青松比勁節翠碑表高墳玉顏無餘映薰風有遺薰)
石碑生金(王晉書石瑞紀云永嘉初陳國項縣賈逵石碑中生金人盗取盡復生此江東之瑞補)
曹仁記水溢(盛弘之荆州記云魯城南有曹仁記漢水溢碑後杜元凱因其伐吳事書于碑上補)
杜預書伐吳(荆州記見上)湖水加上(徐州記云徐州取徐山為名春秋時為宋邑有)
(秦始皇碑水至加上三尺石長丈八尺厚三尺八寸)沉萬山下(晉書杜預見上)蔡邕自書
册(後漢書云蔡邕奏求正定六經文字靈帝許之邕乃自書冊於碑使工鐫刻立於太學門外)鍾公
題年月(述征記云華岳三廟前立碑叚煨所刻其文弘農張昶所造仍自書之鍾公題年月二十餘字)
立碑思賢(豫章記云孫子墓在南郡永安中太守夏侯嵩於墓邊立思賢碑)望碑墮淚
(荆州圖記見上)西戎涕泣(晉諸公贊云司馬駿鎮西戎既葬西戎之人每見碑無不涕泣)百姓
悲感(荆州圖記見上)有道無媿(後漢郭泰傳云太卒四方之士千餘人皆來會葬同志者乃共)
(刻石立碑蔡邕為文既而謂盧植曰吾為碑銘多矣皆有慙德惟郭有道無愧色耳補)文肅不虚
(會稽典錄云虞歆字文肅歷郡守節操高厲魏曹植為東阿王東阿先有三十碑銘多非實植皆毁除之以歆)
(碑不虚獨全焉)刻石既精書亦甚工(述征記云曹真祠堂在北邙山刊石既精書亦甚工)
文既綺藻器亦絶妙(晉中興書云戴逵摠角時以鷄卵汁溲白瓦屑作鄭玄碑又為文而)
(自刻之文既綺藻器亦絶妙時人莫不驚歎)讀碑改字(魏志鄧艾至潁川讀陳實碑文言文為世)
(範行為士則艾遂自改名為範字士則後族有與同者故改焉)刊其碑隂(荆州記云冠軍縣有張唐)
(墓七世孝廉刻其碑背曰白楸之棺易朽之裳銅鐡不入瓦器不藏嗟爾後人幸勿見傷)
誄三十
誄(說苑云柳下惠死人將誄之妻曰將述夫子之德二三子不若妾之知為誄曰夫子之不伐夫子之不竭)
(謚宜為惠弟子聞而從之)述行(東觀記平原王葬鄧太后悲傷命史官述其行迹爲作傳誄藏於王府)
喪紀能誄(詩傳)累事稱之(曾子問篇云賤不誄貴幼不誄長禮也唯天子稱天以誄之諸)
(侯相誄非禮也爲鄭注云誄之爲言累也累舉其生平實行誄而定其諡以稱之也附)哀公誄孔
丘(檀弓篇云魯哀公誄孔丘曰天不遺耆老莫相子位焉嗚呼哀哉尼父案宣聖之誄數處文有不同左)
(傳哀公十六年夏四月己丑孔丘卒公誄之曰昊天不弔不愸遺一老俾屏余一人在位煢煢余在疚嗚呼哀)
(哉尼父無自律而史記孔子世家與左傳所載全同班氏前漢五行志則云孔丘卒哀公誄之曰昊天不弔不)
(愸遺一老俾屏余一人又與史記異補)世祖誄吳漢(東觀記云杜篤與美陽令交遊數從請託)
(不諧頗相恨令怒收篤送京師會大司馬吳漢薨世祖詔諸儒誄之篤于獄中為誄辭最高帝美之賜帛免刑)
公遂誄之(檀弓魯莊公及宋人戰于乘邱縣賁父御卜國為右馬驚敗績公隊佐車授綏公曰末之)
(卜也縣賁父曰他日不敗績而今敗績是無勇也遂死之圉人浴馬有流矢在白肉公曰非其罪也遂誄之士)
(之有誄自此始也皆案注縣音玄賁音奔縣卜氏也補)上自為誄(漢武故事云公孫弘薨上聞而)
(悲乃改殯之上自為誄)貴賤操筆四十餘人(晉書郄超傳云超所交友皆一時美秀雖)
(寒門後進亦拔而友之及死之日貴賤操筆而為誄者四十餘人其為衆所宗貴如此)章章殊興
句句感切(曹植答明帝詔云奉詔所作故平原公主誄文義相扶章章殊興句句感切)古今
莫比一時所推(王隠晉書云潘岳善屬文哀誄之妙古今莫比一時所推)
哀辭三十一
誄之流(摯虞文章流别論云哀辭者誄之流也崔瑗蘇順馬融等為之率以施於童殤夭折不以壽終)
(者建安中文帝與臨淄侯各失稚子命徐幹劉禎等為之哀辭哀辭之體以哀痛為主緣以歎心之辭補)哀
為主施於童夭緣以歎心(並見上)馬上三十步(班固馬仲)
(都哀辭曰車騎將軍順文侯馬仲都明帝舅也從車駕于洛水浮橋馬驚入水溺死帝顧謂侍御曰班固於馬)
(上三十步遂為哀辭續補)見之乃閣筆(南史曰劉孝綽三妹一適東海徐悱悱為晉安郡卒喪還)
(建業妻為祭文詞甚悽愴悱父勉欲為哀辭見之乃閣筆續補)
弔文三十二
瞻首陽弔伯夷(阮瑀弔伯夷文云余以王事到洛瞻首陽山敬弔伯夷求仁見歎仲尼芳名沒)
(而不朽)由西鄂弔平子(禰衡弔張衡文云余今反國命駕言歸路由西鄂道弔平子)寄
之山崗(麋元弔夷齊文云側聞先生餓于首陽敢不敬弔寄之山崗)寄之淥水(晉書云庾)
(闡出補零陵太守入湘川弔賈誼其辭曰悠悠太素存亡一指道來斯通世往斯圯吾哀其生未見其死敢不)
(敬弔寄之淥水鼓案庾闡弔賈誼文序云巾興二十三載余參守衡南栧三江路次巴陵望君山而過洞庭)
(涉湘川而觀汩水臨賈生投書之川慨以永懷矣及造長沙觀其遺像喟然有感乃弔之云補)投江流
以弔屈原(漢書云揚雄作書往往摭離騷文而反之自㟭山投諸江流以弔屈原名曰反離騷)託
白水而騰文(蔡邕弔屈原文)度湘水為賦以弔屈原(漢書云賈誼為長沙)
(王太𫝊及度湘水為賦以弔屈原)搦紙申辭以弔始皇(傅威弔始皇賦文)禰衡
停馬(禰衡别傳云南陽寇栢松嘗寄寓劉景升景升當暫小出屬守長胡政令給視之栢松父子宿與政)
(不佳景升不在胡政因而殺之景升還慚悼無已即治殺胡政為作二牲以祭正平為作板書弔之駐馬援筆)
(倚柱而作焉補)文度揮翰(王文度弔龔勝文云宿慕遺芳遐仰徽烈登封遠慨有傷高節揮翰欲弔)
(靈其名察)託仁封而永念(陸機弔蔡伯喈文云慨矣永歎敬弔于君託仁封而永念考遺烈於)
(舊文)雖緬邈而追傷(王文度弔范增文云余以升平五年正月庚申自下邳北征乃想項籍之)
(往轍惟楚漢之滎陽贍鴻門而增慨憶曩昔而興歎登亞父之故隴景忠諒之流芳感前烈而長思雖緬邈而)
(追傷)悼繐帳之冥漠怨西陵之茫茫(陸機弔魏武文云悼繐帳之冥漠怨西陵)
(之茫茫登雀臺而羣悲佇美目其何望既晞古以遺絫信禮簡而薄葬彼裘紱于何有貽塵謗于後王補)遐
哉邈矣長游幽冥(王晉書安慮仲元使蜀弔孔明曰適子之墓冥漠無聲廟堂猶在松栢冬)
(青遐哉邈矣長游幽冥)滅皎皎之玉質絶琅琅之金聲(李充弔嵇中散文曰)
(嗟乎先生逢時命之不丁翼後雕於歲寒遭繁霜而夏零滅皎皎之玉質絶琅琅之金聲)精爽遐登
形骸幽匿(束晳弔蕭孟恩文曰精爽遐登形骸幽匿有邪無邪莫之能測敬薦萍饋魂兮來食孟恩)
(孟恩豈猶我識續補)翼挂密網命絶霜刃(李顒弔平升父文)寳碎白刃蘭
焚原火(卞敬宗弔二陸文云寳碎白刃蘭焚原火豈不惜哉)
北堂書鈔卷一百二
