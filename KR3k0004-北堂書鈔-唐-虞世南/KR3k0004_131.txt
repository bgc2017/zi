北堂書鈔卷一百三十一
唐虞世南撰
明陳禹謨補註
儀飾部二
璽十三印十四
綬十五
璽十三
王者之印(說文云璽王者之印也)傳國守器(晉中興書王彪之議云未詳傳國璽造創)
(之始然歷代以來及太始之初揖遜禪位以兹相授故是傳國之守器也)揖遜相授(見上)世世
相授(漢書高祖入咸陽得秦璽及即天子位因御服其璽世世相授號曰傳國璽)在君則表
信神祗在臣則授職君上(玉璽譜云璽印信也在君則封册畿服表信神祗在臣則)
(授職君上顯用民下)受命於天既夀且康(應劭漢官儀云天子有傳國璽文曰受命于天)
(既夀且康)受命於天既夀永昌(漢末記云董卓時大亂天子北詣河上六璽不自隨掌璽)
(者以投井孫堅討董卓頓軍城南有五色氣從井中出堅使人浚之得漢傳國玉璽其文曰受命于天既夀永)
(昌方圓四寸上紐文盤五龍龍上一角缺補)昊天之命皇帝夀昌(晉陽秋云永和八年)
(冉閣大將軍蒋幹以傳國璽付河南太守戴施施獻之百僚皆賀璽光照洞徹上盤螭文隠起文曰昊天之命)
(皇帝夀昌蓋秦璽也石虎刻其旁曰天命石氏受案博古圖秦璽有二一曰受命于天既夀永昌一曰天之)
(命皇帝夀昌此作昊字附)長夀萬年(晉紀曰建武元年江寧縣民虞迪墾地得白玉麒麟璽以獻文)
(曰長夀萬年)克夀永昌(趙書劉曜于龍門河水中得一玉璽文曰云云曜以為天錫劒璽齋九日)
(而受臣案曜常夜閒居有二童子入跪曰菅涔王使小奉謁趙皇帝獻劍一口置前再拜而去補)置天
子坐(周書曰湯放桀服天子之璽置之天子之坐再拜曰天子之位有道者可以處之)常在外
殿(玉璽譜云晉元帝東渡歷數帝東渡常無玉璽)方圓四寸(漢末記見上)博袤三寸
(春秋運斗樞云黃龍五采負圖而出白玉飾檢黃金為封兩端有文曰天皇有玉璽五字博袤三寸)玉出
藍田李斯所書(玉璽譜曰始皇初定天下號稱始皇帝所刻之璽其玉出藍田丞相李斯所書)
(其文曰受命于天既夀永昌)鳥文(又云璽博袤四寸魚鳥為文)鳥篆(玉璽譜都恢表云慕容永)
(稱蕃奉璽方六寸厚三寸上蟠螭為鼻合高四寸六分下有八字其文曰受天之命皇帝夀昌鳥篆隠起巧麗)
(驚絶蓋雕鐫之巧非近所作也)螭虎鼻(漢舊儀云皇帝大璽皆白玉螭虎為鼻文曰皇帝行璽皇帝之)
(璽皇帝信璽天子行璽天子之璽天子信璽凡六璽補)螭虎紐(蔡邕獨斷云璽者印也印者信也天)
(子璽以玉螭虎紐古者尊卑共之月令曰固封璽補)印方則方印圜則圜(吕氏春秋云民)
(之於上若璽之於塗也印之以方則方印之以圜則圜若五種之于地也必應其類而蕃息于百倍此五帝三)
(王之所以無敵也補)主玉柙主銅縷(後漢禮儀志諸侯王列侯薨皆令贈印璽玉柙銀縷大貴)
(人長公主銅縷)雕䥴之巧(見前)巧麗驚絶(見前)暉景燭燿(蜀志云王休獻玉璽)
(曰潛漢水伏於淵暉景燭燿又霍光上書云昔高祖未即位時見漢水中神光燭照乃得傳國玉璽後遂有天)
(下即天子位)光昭洞徹(晉陽秋見前)井有五色(漢末記見前)黃霧四塞
(燕書云元璽六年蒋幹遣劉錡費博以國璽詣晉求救錡負璽欲亡匿私行數里忽黃霧四塞迷路不得進乃)
(復故道還始得去)銀璽(漢舊儀云秦以前民皆以金銀銅犀象為方寸璽各服所好自秦以来天子璽)
(始以玉為之)金璽(魏志云天子改授太祖金璽)跪上璽符(文帝紀代王至渭橋羣臣拜謁)
(稱臣代王下拜太尉周勃乃跪上天子璽補)拜受璽綬(晉中興書海西公廢大司馬桓温率百官)
(具乘輿法駕奉迎簡文于會稽邸于朝堂變服著平巾幘單衣東向拜受璽綬補)盆子宜陽奉
還(玉璽譜云建武三年劉盆子敗于宜陽奉還璽于光武)徐璆許都獻之(又云袁術死軍)
(破徐璆得其璽及還許都獻之魏)太后投地(漢書云王莽即位使王舜求璽太后出璽投之于地)
(涕泣横流曰天不祚爾左右莫能仰視補)皇后抵軒(續漢書曰曹皇后諱節魏受禪遣使求璽綬后)
(怒以璽綬抵軒下)霍光欲奪(玉璽譜云漢昭帝時殿中一夜相驚霍光即召持節郎取璽郎不與)
(光欲奪之郎按劍曰頭可得璽不可得光善之明日遷郎秩二等光後廢昌邑王賀立宣帝光自手解取賀璽)
(扶令下殿補)義陽強奪(玉璽譜云晉趙王倫簒立使義陽王威就惠帝取璽帝不與強奪之補)
絳侯綰璽(史記絳侯傳文帝朝太后以冐絮提文帝曰絳侯綰皇帝璽將兵于北軍不以此時反今)
(居小縣顧欲反耶冐案異物志謂頭上巾為絮補)霍光解璽(玉璽譜見上)王閎謂董
賢久持(漢書云哀帝臨崩以璽綰付董賢曰無以與人王閎白元后奪之謂賢曰上皇晏駕國嗣未立)
(何事久持璽綬以速禍至邪)曹彰問賈逵所在(魏志太祖崩洛陽賈逵典喪事時鄢陵侯)
(彰行越騎將軍從長安来赴問逵先王璽綬所在逵正色曰太子在鄴國有儲副先王璽綬非君侯所宜問也)
(補)陳陽於淮得(晉中興書云義熙十二年左衛陳陽于府事前淮水中得璽其文曰王者不隠)
(其遇則玉璧見璧亦璽也)韓強得元璽(石勒别傳曰韓強在長城縣西山巖石闕中得玄璽一所)
(方四寸厚二寸石虎以為縣瑞)王莽帶避火(玉璽譜云王莽敗時帶璽綬避火于漸臺)袁紹
舉向肘(又云袁紹有僭號意乃拘孫堅妻逼求其璽紹得璽舉以向肘後紹敗漢以禪魏魏以禪晉補)
平仲得璽(凉州記云吕光時陳平仲得玉璽博三寸長四寸光澤無文向日視之字在腹中有三十)
(四字)劉毅徵璽(晉書王導孫謐少有美譽領司徒桓玄將篡謐奉璽册詣玄玄封謐開國公及劉裕)
(破玄護軍將軍劉毅問謐曰璽綬何在謐懼出奔裕追還之委任如初史臣曰恬珣踵德副吕虔之佩刀謐)
(乃隤聲慙劉毅之徵璽恬王導子珣王洽子導之孫續補)
印十四
執政持信(說文云印執政所持信也)所以為信(東觀記馬援上書曰臣所假伏波將軍印)
(書伏字犬外嚮城臯令印臯字為白下羊承印四下羊尉印白下人人下即一縣長吏印文不同恐天下不正)
(者多符印所以為信也所宜齊同薦曉古文字者事下大司空正郡國印章奏可)非印不明非
印不行(李尢印銘云赤紱在服非印不明棨傳符節非印不行龜紐犢鼻用爾作程補)封物為
驗封物相因(釋名云印信也所以封物以為驗也亦言因也封物相因付也補)為光為
飾(胡伯始衣銘云明明上皇旌以服命紆朱懷金為光為飾邁種其澤撫寧四國宣慈惠和柔嘉維則克常)
(厥心膺兹多福登位歷夀子孫千億)是銘是刻(傅玄印銘云往昔先王配天垂則乃設印章作信萬)
(國取象晷度是銘是刻文明慎密直方其德)上隆下平(相印經云印有八角十二芒凡印欲周正)
(上隆下平光明潔清如此為善)出則有章(魏志云平原太守劉邠取印嚢及山雞毛著器中使管輅)
(筮之輅曰内方外圓五色成文舍寳守信出則有章此印嚢也高岳巖巖有鳥朱身羽翼玄黃鳴不失晨此山)
(雞毛也)以官為名(魏武設官令云魏諸官印各以官為名印如漢法斷二千石者章)尊卑
有常(李尤印銘)作信萬國(傳玄印銘見上)鎮撫方外(漢書嚴助云陛下以方寸之印)
(丈二之組鎮撫方外不勞一卒不頓一戟)龜者蟄藏(應劭漢官儀云印者因也龜者陰也抱甲負文)
(隨時蟄藏以示臣道功成而退)虎者威猛(又云所以虎劒者虎者獸之長取其威猛以繫服羣下也)
虎劍(同上)龜劍(又曰列侯黃金龜劍文曰印丞相大將軍金印龜文曰章)槖駞劍(又曰諸侯)
(黃金槖駞印劍文曰璽)銅印(又曰千石至三百石銅印)長文相法本出漢世(相印)
(書曰相印法本出陳長文陳以語韋仲將印工楊利從仲將受法以語許士宗利以法術占吉凶十可中八九)
(仲將問長文從誰得法長文曰本出漢世有相印相笏經)大印磊落駢組流離(蔡伯喈釋)
(誨)持印(趙堯傳云御史大夫周昌為趙相既行久之高祖持御史大夫印弄之曰誰可以為御史大夫)
(者熟視堯曰無以易堯遂拜趙堯為御史大夫)銷印(漢書云漢王與酈食其謀撓楚權酈生曰昔湯伐桀)
(封其後杞武王誅紂封其後宋今秦無道伐滅六國無立錐之地陛下誠復立六國後此皆爭陛下德義願為)
(臣妾德義已行南面稱伯楚必歛袵而朝漢主曰善趣刻印先生因行佩之酈生未行張良從外来謁漢王漢)
(王方食曰客有為我撓楚權者具以酈生計告良曰于子房何如良曰誰為陛下畫此計者陛下事去矣漢王)
(輟食吐哺罵曰豎儒幾敗迺公事令趣銷印補)蘇秦佩六國(蘇秦本傳云蘇秦憔悴而歸妻不下)
(機嫂不為炊及為秦相佩六國印歸兄弟妻嫂不敢視秦秦笑曰何前倨而後恭也嫂謝曰見季子位高金多)
(也補)犀首佩五國(又曰犀首姓公孫名衍張儀卒後有犀首入相秦常佩五國相印為約章)袁
紹向肘(玉璽譜云云見前)周顗繫肘(晉書王敦反王導率羣從詣闕請罪值顗將入導呼)
(顗謂曰伯仁以百口累卿顗直入不顧既見帝言導忠誠申救甚至帝然其言顗喜飲酒致醉而出導猶在門)
(又呼顗顗不與言顧左右曰今年殺諸賊奴取金印如斗大繫肘)成而被辱(魏氏春秋云許允善)
(相印出為鎮北將軍將拜以印不善使更刻之如此者三允曰印雖始成而已被辱問送使者果懷之而墜于)
(厠)鑄而左顧(晉中興書云孔愉經餘亭放龜溪中龜中流左顧後以功封餘亭侯及鑄侯印而龜)
(左顧更鑄亦然印工以聞愉愉悟乃取佩補)夏侯得一匱(漢書夏侯嬰從捕虜六十八人降卒)
(八百五十人得印一匱)段熲得一枚(東觀記段熲上書又掠得羌侯君長金印四十三銅印三)
(十一錫印一枚及紫綬三十八黃綬二枚尉印五枚)自防之法(周書云師有六都印皆是師自防之)
(法)以封所住(抱朴子内篇云登山之道立七十二精鎮符以制百邪之章及朱官郎印包元十二)
(印封所住之四方百邪不敢近之也補)泥戶不可開(列仙傳云方回者堯時隠人也隠于五柞)
(山中為人所劫閉之室中回化而得去更以泥作印掩封其戶終不可開補)夢見主得子(夢書)
(曰夢見印鈎主得子婦吞含印鈎主懷姙失印主子傷墮補)
綬十五
綬者有所承受(漢官儀云綬者有所承受也所以别尊卑彰有德也補)輔相結受
謂之綬(董巴輿服志云戰國解去紱佩留其係璲以為章表秦乃以采組結連于璲光明章表轉相結)
(受故謂之綬)法天地人(漢官儀云綬長一丈二尺法十二月闊三尺法天地人舊用赤韋示不忘)
(古也秦漢易之以絲至今以為常制)法十二月(見上)佩以自修(後漢胡廣笥銘云伏以斯)
(笥凡器為式受相君子承此印紱帝命所賚用襃令德佩以自修所以自勑)光明章表(董巴輿服)
(志見上)舊用赤韋(漢官儀見上)易之以絲(同上)黃赤紺縹(董巴輿服志曰)
(乘輿黃赤綬四采黃赤紺縹淳黃圭長丈九尺九寸五百首)黃地白羽(應劭漢官儀云乘輿綬黃)
(地冐白羽青絳綠五采四百首長二丈三尺)黃地黃羽(又云諸王赤綬黃地黃羽青綠四采赤圭)
(長二丈一尺三百二十首長丈八尺)黃地赤采(又云皇帝綬黃地赤采不佩璽)青地桃花
(又云二千石綬羽青地桃花縹三采百二十首長丈七尺)乘輿四采五百首(輿服志見上)
九卿三采青圭(輿服志云九卿中二千石青綬三采青白紅淳青圭長丈七尺一百二十首)
將軍三采紫圭(又云公侯將軍紫綬三采紫白淳紫圭長丈七尺百八十首公主封君同)五
首為文(又云凡先合單紡為一系四系為一扶五扶為一首五首為一文文采純為一圭首多者系細)
(少者系麤皆廣尺六寸)五色文綬(西京雜記趙飛鷰為皇后其娣上遺五色文綬)與綬同
采(輿服志云自青綬已上縌皆長三尺二寸與綬同采而首半之縌者古佩璲也佩綬相迎受故曰縌紫綬)
(以上縌綬之間得施玉環鐍云)紫艾綬(東觀記云馮魴孫石襲母公主封獲嘉侯為侍中遷衛尉能取)
(悅當世為安帝所寵帝嘗幸其府留飲十許日賜駁犀具劒佩刀紫艾綬玉玦各)靈飛綬(漢武内傳)
(云西王母交帶靈飛綬上元夫人佩鳳文臨華綬)天子玄組綬公侯朱組綬(禮記)
(云天子佩白玉而玄組綬公侯佩山玄玉而朱組綬)大夫純組綬世子綦組綬(又曰)
(大夫佩水蒼玉而純組綬世子佩瑜玉而綦組綬士佩瓀玟而緼組綬)臨華綬(漢武内傳見上)相
國綠綬(蔡邕雜章云相國金印綠綬位在公上所以殊異休烈羣臣莫得而齊)貴人緺綟
(蔡邕獨斷云皇后赤綬玉璽貴人緺綟金印補案緺綟色似綠緺音戈綬文也綟音例綬也)光武賜
仲都(東觀漢記云李忠子仲都發兵奉世祖封武固侯時無綬上自解所佩綬以賜忠)明帝送
王子(又曰沛王楚王來朝就國明帝告諸王傅相王子年五歲以上皆令帶列侯印送綬十九枚為諸子)
(在道欲急帶之也)光武縑綬不青(博物志云光武縑綬不青而細朱浮議更用青羽)朱
浮奏綬多黃(漢名臣奏云大司空朱浮奏曰乘輿綬五采何黃多也可更用赤絲為地)袁安
故綬不具丙丁(博物志云太僕朱浮言詔書云百官皆帶王莽時綬又不齊因前袁安故綬李)
(涉等六家所織綬不能具丙丁文募能為綬作丙丁文者)六安都尉能為丙丁(又云六安)
(都尉留應能為丙丁文應募上謹處應武庫給食三十日綬成賜帛五十疋)朱紱(魏文帝雜事云昔漢)
(高祖解衣以衣韓信光武解綬以帶李忠皆人主酬勞報功之心也今將軍竭盡勤勞朕嘗以昔時自所佩朱)
(紱與卿)青綬(曹植求通親親表云若得辭遠遊戴武弁解朱組佩青紱安宅京室執鞭珥筆出從華蓋)
(入侍輦轂承答聖問拾遺左右乃臣丹情之至願補)藍紱(魏武帝内誡令云公主貴人金印藍綬)紫
紱(漢末雜事云詔賜陳留蔡邕金龜紫紱邕上表云邕退省金龜紫紱之飾非臣庸體之所能當也)
北堂書鈔卷一百三十一
