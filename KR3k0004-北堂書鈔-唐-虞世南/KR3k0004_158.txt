北堂書鈔卷一百五十八
唐虞世南撰
明陳禹謨補註
地理部二
穴十五水十六(續補)
海十七(續補)江十八(續補)
河十九(續補)淮二十(續補)
漢二十一(續補)濟二十二(續補)
洛二十三(續補)渭二十四(續補)
涇二十五(續補)
穴十五
神農穴(水經注云夏平縣有重山即烈山也山下有一穴父老相傳是神農所生處補)大禹穴
(漢書司馬遷上會稽探禹穴又有禹井揚都賦云洞穴蒼梧註云有零陵人言從禹穴入至蒼梧出也補)穴
中風出(外國圖云風山之首高三十里有風穴春風自此出也)穴中水流(續搜神記云長)
(沙醴陵縣有小水有二人乘船取樵見岸下土穴中水流出有新斫木片逐水流上有人迹異之相謂曰可試)
(入水中看何由爾一人便以笠自鄣入穴穴纔容一人行數十步便開明朗然不異世上補)仙鼠撲
火(潯陽記云赤山下有石穴有人取鍾乳者經宿不知所窮水恒流出過數里輒見有光聞内有聲若霹靂)
(其人遽出竟無所以測遠近有仙鼠撲火補)蝙蝠撲火(武昌記云蕪菁山有龍穴其水深闇少得)
(入者人採鍾乳乘火而入下有水深數尺多有蝙蝠來撲火補)石臺仙穴(荆州記云縣北九十里有)
(石臺高十五丈廣三丈有穴深一里内甚平平整虛寂謂之仙穴補)虎室蛇穴(晏子云景公出獵上)
(山見虎下澤見蛇歸召晏子而問之曰今日寡人出獵上山則見虎下澤則見蛇殆所謂不祥也晏子對曰國)
(有三不祥夫有賢而不知一不祥知而不用二不祥用而不任三不祥也所謂不祥乃若此者今上山見虎虎)
(之室也下澤見蛇蛇之穴也如虎之室如蛇之穴而見之曷為不祥也補)鶴穴(沈約宋書云桓玄之國過)
(荆州行至鶴穴見一老翁驅青牛形色瓌異桓以所乘馬易之乘至靈溪駿駛非常因息飲牛牛徑入水不出)
(玄遣人覘守經日無所見)蟻穴(晉書陳頵云百尋之屋突直而焚燎千里之隄蟻穴而穿敗古人防小以)
(全大慎微以杜萌補)熊穴(山海經云熊山有穴曰熊穴恒有神人夏啟而冬門是穴若冬啟夏閉必有兵)
馬穴(宜都記云西陵北三十里有石穴名馬穿嘗有白馬出穴食人逐之入穴潜出漢中漢中人失馬亦)
(嘗出此穴相去數千里補)穟穴(後漢書云高驪國東有大穴號穟穴以十月終國中大會迎稼神祭之)
冰穴(臧榮緒晉書王祥繼母朱氏不慈而祥愈恭謹母有疾常欲生魚時天寒水凍祥解衣將剖冰求之)
(冰忽自解雙鯉從穴躍出祥持歸以奉母母疾愈)岩居穴處(崔鴻蜀錄云西山范長生岩居穴處)
(求道養志李雄迎以為君長)冬穴夏巢(帝王世紀云天地開闢有天皇氏地皇氏人皇氏或冬穴)
(夏巢或食禽獸之肉)穴得珠璧(謝承後漢書云李敬遷趙國相其奴僕嘗于舍内鼠穴中得珠璧及)
(璫珥敬即出問主簿主簿白言前相後夫人諸侯女也昔亡珠璣不知處所疑子婦竊之去婦殺婢敬即遣吏)
(送珠付前相慚乃還去婦)穴為塚壙(詩云維此奄息百夫之特臨其穴惴惴其慄彼蒼者天殱我良)
(人如可贖兮人百其身鄭註云穴謂塚壙中也秦人哀傷此奄息之死臨視其壙皆為之悼慄補)金穴
(范後漢書光武郭皇后弟况遷大鴻臚帝數幸其第會公卿諸侯親家飲燕賞賜金錢縑帛豐盛莫比京師號)
(况家為金穴補)丹穴(莊子云越人三世殺其君王子搜患之迯于丹穴而越人無君從之丹穴王子搜不)
(肯出穴人薰之以艾承以王輿補)四蛇入穴(說苑云介子推與母俱隱至死不復見晉文公推從)
(者憐之乃懸書宫門曰有龍矯矯頃失其所五蛇從之周徧天下龍饑無食一蛇割股龍反其淵安其壤土四)
(蛇入穴皆有處所一蛇無穴號于中野文公出見書曰嗟此介子推也吾方憂王室未圖報其功使人召之則)
(亡遂求其所在聞其入綿上山中于是文公表綿上山中而封之以為介推田號曰介山補)秋蛇同
穴(易林曰秋蛇同穴不失其節)龍穴(廬山記曰北面大嶺對鼓山東接黃龍山西連雞栖山山下有)
(洞穴世傳有黃龍出焉)蛇穴(拾遺記云禹鑿龍關之山亦謂之龍門至一空穴深數十里幽暗不可復)
(行禹乃負火而進有獸狀如豕銜夜明之珠其光如燭又有青犬行吠于前禹計可十里迷于晝夜即覺漸明)
(見向來豕犬變為人形皆著玄衣又見一神蛇身人面禹因與語神即示禹八卦之圖列于金板之上補)行
人畏憚(名山記云白丕山頂有穴常有僧從上窺瞰見色爛然行人畏憚無敢入者)民庶避
難(述征記云金鄉縣焦氏山有穴民庶遭亂則避難于此穴)有聲如雷(輿地紀勝云湘水中有穴)
(名太濩不知通何許每春夏江漲數百步外水皆奔入穴中有聲如雷開寳中有人往覘之但見歷年所沉板)
(木縱横其間兩蚌大如車輪補)石色如畫(南康記云郡西南有通天穴四壁石色如畫下有石牀又)
(有石子彈丸)鑿穴縱牛(史記云燕攻齊唯即墨不下田單乃收城中得千餘牛為絳繒衣畫以五)
(采龍文束兵刀于其角而灌脂束葦于尾燒其端鑿城數十穴夜縱牛壯士五千人隨其後牛尾熱怒而奔燕)
(軍燕軍大駭敗走補)丙穴出魚(周地圖記云沮水經丙穴而過每春三月上旬有魚長八九寸或二)
(三日連綿從穴出躍相傳名為嘉魚蜀都賦所謂嘉魚出于丙穴是也)石穴(孫資别傳云諸葛亮出在)
(南鄭時議者以為可因大發兵就討之帝意亦然以問資資曰昔武皇帝征南鄭取張魯陽平之役危而後濟)
(又自往拔出夏侯淵軍數言南鄭直為天獄中斜谷道為五百里石穴耳言其深險喜出淵軍之辭也補)陶
穴(詩云陶復陶穴未有家室)穴處(詩云我來自東零雨其濛鸛鳴于垤婦歎于室毛傳云垤塏塚也將)
(隂雨則穴處先知之矣鸛好水長鳴而喜也)穴居(王制云北方曰狄衣羽毛穴居有不粒食者矣)靈
府洞室(徐州記云延陵縣南有茅君山其山有靈府洞室交通四方有五穴南二東西北各一)燃
燈懸鏡(三十六國春秋曰京兆劉弘挾左道于天機第五山燃燈懸鏡于山穴中以為光明)地脈
(風土記云太湖中有包山下有洞庭穴傍行地中無所不通謂之地脈)聖穴(水經註云黃谷内西洪邊)
(有一洞深數丈去地千餘仞俗謂之聖人穴)人之巢穴(襄陽耆舊傳云龐公者南郡襄陽人也居)
(峴山之南未嘗入城府夫妻相敬如賓荆州刺史劉表數延請不能屈乃就候之曰夫保全一身孰若保全天)
(下乎龐公笑曰鴻鵠巢于高林之上暮而得所栖黿鼉穴于深淵之下夕而得所宿夫趣舍行止亦人之巢穴)
(也且各得其栖宿而已天下非所保也)寒則入穴(北燕錄云突國其人穴居多猪羊少馬牛夏衣)
(魚皮衣俗無尊卑之别寒則入穴聚案突與突同補)擲劒于穴(後漢巴蠻有五姓皆出武洛鍾離山)
(其山有赤黑二穴巴氏之子赤穴四姓之子皆生黑穴未有君長俱事鬼神乃共擲劒于石穴約能中者奉以)
(為君巴氏子務相乃獨中之衆皆歎因共立之是為廩君補)得鍾于穴(南燕錄曰慕容德時王瓉)
(得古銅鍾四枚于山穴獻之列于太極殿前賜瓉爵關内侯)石穴有聲(錢塘記云靈隱山有石穴)
(傍入行數十步有水廣丈餘昔有人採鍾乳見龍跡聞穴内搔搔有聲補)溪穴潜通(荆州記云宜都)
(佷山縣有山山有風穴口大數尺名為風井夏則風出冬則風入樵人有冬過者置笠穴口風吸之經月還涉)
(長陽溪而得其笠則知溪穴潜通補)請乞得水(宜都記云佷山縣有石穴平居無水有渴者至請乞)
(輒得水戲乞則不得補)將雨雲應(顧愷之曰婁江有馬鞍山南面有石穴高丈餘容十數人天將)
(雨輒有雲從南來山亦出雲應之即大雨)中聞浪聲(婁地記云洞庭山有三穴並有清泉流出惟西)
(北一穴傴僂纔得入吳大帝使人持行三十餘里而反云土聞有浪聲有大蝙蝠如鳥拂火穴中高處火照不)
(見穴有鵝管鍾乳冰寒可得入春夏不可入補)卵有人形(宋書云元徽中暨陽女人于黃中山穴中)
(得二卵如石割視有人形)見書二十卷(吳都賦序云虢州楊震宅西有龍望原南崖有太尉公藏)
(書穴太元初有人入穴見古書二十餘卷)見書三卷(神境記云滎陽郡北三十里有何家巖傍有一)
(穴始入幽峽而甚闇昔有採鍾乳至此見有書三卷)
水十六
立字(元命苞云水之為言演也隂化淖濡流施潜行也故其立字兩人交一以中出者為水)包天
(元命苞云水者天地之包幕五行之始萬物之所由生元氣之津液也)浮天載地(玄中記云天下)
(之多者水焉浮天載地高下無不至萬物無不潤)懷山襄陵(見書)冬春凝泮(淮南子云)
(夫水向冬則凝而為水迎春則泮而為水)深淺揭厲(見詩)臭過椒蘭(列子曰禹治水)
(土迷之一國無風雨霧露不生鳥獸山名壺領頂有口若圓環名曰滋穴有水湧出名曰神瀵臭過椒蘭味過)
(醪醴)利穿金石(淮南子云水之為物擊之無創射之不傷斬之不斷焚之不然利穿金石功濟天下)
五色不得不彰(禮曰水無當于五色五色不得不彰)百事不得不成(淮南子云)
(天下之物莫柔弱于水上天則為雨露下地則為潤澤萬物不得不生百事不得不成)不惡小谷
(墨子云江河不惡小谷之滿已也故能大是故江河之水非一源之流)不逆衆流(老子云江河所)
(以能為百谷王者以其無不受之苟有所逆衆流不至者多矣)百川灌河(莊子云秋水時至百川灌)
(河)百川派别(左太沖賦云百川派别歸海而會)異源(淮南子云百川異源皆歸于海)納
汙(左傳云川澤納汙山藪藏疾)通為川塞為淵(李蕭遠云水通之斯為川塞之斯為淵)
氣之導水之鍾(國語云古之長民者不防川不竇澤川氣之導也澤水之鍾也)原委(文子)
(云原泉所出也委泉所聚也泉案爾雅及詩註云水本曰源源曰泉正直上出曰濫從上流下曰下泉湧出)
(曰濆泉側出曰汍泉泉所出同所歸異曰肥泉異出同流曰瀵泉)灌浸(漢書溝洫志云泉流灌浸所以)
(育五榖)
海十七(續補)
四海為總(博物志云天地四方皆海水相通地在其中蓋無幾也七戎六蠻九夷八狄形類不同總)
(而言之謂之四海言皆近于海也)四海為脈(門令内傳云天有五億五萬五千五百五十里地亦)
(如之各以四海為脈)水宗(易林云海為水宗聰明且聖百流歸德無有畔逆)地紀(蜀都賦云天以)
(日月為綱地以四海為紀)浮天(文選海賦云浮天無岸銑註曰皆漫波狀貌廣大無岸若天浮于上)連
山(文選云波如連山翰註曰風起波高如山之連合散不定)大明鑣轡于金樞之穴
(文選海賦云大明鑣轡于金樞之穴翔陽逸駭于扶桑之津濟註曰大明月也月有御故云鑣轡金樞西方月)
(之没處月有窟故云穴也翔陽日也日中有烏故云翔陽逸駭日出疾也扶桑之津日出處)翔陽逸
駭于扶桑之津(見上)如天輪(文選向註云波濤相連如輪環旋而不絶也)似地
軸(向註云波濤似地軸拔出于地而波浪爭為迴復也)崩雲屑雨(文選良註曰大波之飛相磨激)
(勢相拂如雲之崩如雨之屑屑猶分散也)蕩雲沃日(文選濟註曰水畔生雲故蕩之日光浮于中故)
(沃之)包乾之奥括坤之區(海賦濟註云言其氣廣大包括天地之深要)惟神是
宅亦祗是廬(海賦云惟神是宅亦祗是廬何依不有何怪不儲良註曰宅居也言神祗之所居處)
(竒怪之所儲積)傾瀉百川(魯都賦云巨海分焉傾瀉百川)逥洑萬里(吳都賦云百川派别)
(歸海而會潮波汩起迴洑萬里)鯷壑(漢書云會稽海外有東鯷壑分為二十餘國以歲時來獻)鯤溟
(莊子曰北溟有魚其名曰鯤)窮髮(莊子云窮髮之北有溟海者天池也)聶耳(山海經云聶耳國在)
(無腸國東兩手聶其耳懸居海水中)蜃樓(漢書云海傍有蜃氣為樓臺)鮫室(木玄虛海賦云天深)
(水怪鮫人之室)金臺(幽明錄海中有金臺山高百丈結搆巧麗窮盡神工横立巖渚竦曜星門臺内有金)
(機彫文備制)銀城(大志經云大意初入海中至白銀城次至黃金城次至水精城次至琉璃城龍王各)
(與明月珠)三德(又云海有三德一曰深廣無邊二曰清靜不受雜穢三曰藏積無量珍寳菩薩之德義同)
(海也)五德(海志云海有五德一澄靜不受屍二多出妙寳三大龍澍雨沛如車軸受而不溢四風月不能)
(竭五淵深不測)
江十八(續補)
出物可貢(風俗通云江者貢也為其出珍物可貢獻也)出物必共(釋名云江者公也小)
(水流入其中出物不私所以公共也)蒲博投江(晉書陶侃參佐或以戲廢事者侃取其蒲博之具悉)
(投于江)以羽扇畫水(晉書吳猛年四十許邑人丁義始授神方因還豫章江水甚急猛不假舟)
(楫以白羽扇畫水而渡)拔劒斫水(謝承後漢書云王閎渡錢塘江遭風船欲覆閎拔劒斫水罵伍)
(子胥風息得濟)厲聲鼓楫(漢書云張禹拜揚州刺史當過江行部中土人皆以江有子胥之神難于)
(濟涉禹厲聲言曰子胥如其有靈知其志在理察枉訟豈危我哉遂鼓楫而過)温嶠燃犀(晉書云温)
(嶠至牛渚磯傳言水深不可測乃燃犀角照之須臾見水族竒怪或乘車馬至夜夢人謂曰與君幽明道隔何)
(苦相照嶠甚惡之未幾而卒)周穆叱黿(紀年云周穆王東至于九江叱黿鼉以為梁)聿經
始于洛沫(郭璞江賦云咨五才之並用實水德之靈長惟岷山之導江初發源乎濫觴聿經始于洛)
(沫攏萬川乎巴梁衝巫峽以迅激躋江津而起漲極泓量而海運壯滔天以淼芒總括漢泗兼包淮湘并吞沅)
(澧汲引沮漳源二分于崌崍流九派乎潯陽)攏萬川乎巴梁(見上)綱絡羣流商
搉涓澮(江賦云綱絡羣流商㩁涓澮表神委于江都混流宗而東會注五湖以漫漭灌三江而漰沛)
呼吸萬里吐納靈潮(江賦云呼吸萬里吐納靈潮自然往復或夕或朝激逸勢以前驅乃)
(鼓怒而作濤)流風蒸雷(江賦良註曰流風激鬱蒸之氣如雷聲也)騰虹揚霄(良註云騰)
(起虹蜺復飄而為薄雲霄薄雲也)豃如地裂(文選向註云豃深穴言水為烈風所吹四面浪起中)
(為深穴則豃然如地裂)豁若天開(向註云風波既息煙霧盡銷則豁然若天開)黃龍負
舟(郭璞江賦云駭黃龍之負舟識伯禹之仰嗟翰註曰駭驚也禹濟江有黃龍負舟舟人大驚禹乃仰天而)
(嗟曰余受命于天竭才養人生死命也何憂焉龍乃去之)荆飛擒蛟(郭璞江賦云能荆飛之擒蛟終)
(成氣乎太阿良註曰荆佽飛得太阿寳劒從楚王渡江江神將奪之風波大起兩蛟挾舟佽飛以劒斬蛟風乃)
(止故思而壯之終能成劎之神氣)要離圖慶(江賦云悍要離之圖慶在中流而推戈翰註云悍勇)
(也要離吳之勇人也吳王欲殺慶忌慶忌走捷王以六馬逐之不及要離乃與慶忌俱渡江江中拔劒殺慶忌)
(故云在中流而推戈戈與劒皆刃器故叶韻而言戈)靈均任石(江賦云悲靈均之任石歎漁父之櫂)
(歌銑註曰靈均屈原字也任懷也漁父常隱于江見屈原笑而歌曰滄浪之水清可以濯吾纓悲屈原至忠遭)
(遇放逐而懷石自投于江歎漁父賢人不為時所用)遇風長嘯(王廙别傳云廙字世將高明豪率王)
(導庾亮遊于石頭會廙至爾日迅風飛颿廙倚樓船長嘯神氣甚逸導謂亮曰世將為復識事亮曰正是舒其)
(逸耳)讀表失笑(吳錄步隲表言曰北降人王潛等說北相部伍圖以東向多作布嚢欲以盛沙塞江)
(以大向荆州夫備不豫設難以應卒宜為之防權曰此曹衰弱何能有圖必不敢來若不如孤言當以牛千頭)
(為君作主人後有吕範諸葛恪為說隲所言云每讀步隲表輒失笑此江與開闢俱生寧有可以沙囊塞理也)
大貝(春秋運斗樞云瑤光得則江吐大貝)大龜(書云九江納錫大龜)
河十九(續補)
上應天漢(援神契云河者水之伯上應天漢)下處通流(釋名云河下也隨地下處而通)
(流也)九折注海(淮南子云河水九折注海而流不絶者有崑崙之輸也)兩源出闐(漢書)
(云河有兩源一出䓗嶺一出于闐在南山下其河北流與䓗嶺河合東注蒲昌海)舜觀河洛(運斗)
(樞云舜于諸侯觀河洛有黃龍負圖出置帝前䠠入水而前去註云䠠去也之逝切案䠠尺制切二足行又寺)
(劣切)漢填決河(史記云元光中天子臨瓠子決河沈白馬玉璧令羣臣從官自將軍以下皆負薪填)
(決河取淇園之竹以為楗天子悼功之不成乃作瓠子之歌)三日五變(易乾鑿度云天降嘉應河)
(水先清三日清變為白白變為赤赤變為玄玄變為黃各三日)千年一清(拾遺記云丹丘千年一燒)
(黃河千年一清皆至聖之君以為大瑞又黃河清而聖人生)授河圖(水經註云禹理水觀于河見白)
(面二人魚身出曰吾河精也授禹河圖而還于淵)出馬圖(禮云河出馬圖)石門(山海經云積石)
(之山其下有石門河水冐以西南流)龍門(慎子云河下龍門流駃竹箭駟馬追不可及)綠字(晉地)
(理志云大禹觀于濁河而受綠字)綠圖(隋巢子云姬氏之興也河出綠圖)斗泥(桓譚新論大司)
(馬張仲議曰河水濁石水六斗泥而民競決河溉田令河不通利至三月桃花水至則決以其噎不泄也可以)
(禁民而復引河)寸膠(抱朴子云寸膠不能理黃河之濁尺水不能却蕭丘之火)沈珪(穆天子傳云王)
(子朝以成周之寳珪沈于河津人得之河上自浮出水將賣之則為石)投璧(左傳云晉文公入秦及河)
(子犯以璧授公子曰臣之罪甚多請由此亡公子曰所不與舅氏同心者有如白水投其璧于河)灌四
郡(漢書云成帝時河決潰金隄凡灌四郡河隄使者王延世塞以竹落長四丈大九圍盛以小石兩船夾載)
(而下之三十六日河隄成改年為河平)潤九里(張璠漢紀曰郭純為穎川太守光武詔曰賢能太守)
(去帝城不遠河潤九里冀京師并蒙其福)
淮二十(續補)
遶揚(釋名云淮圍也圍遶揚州自北界東至海)均務(說題辭云淮出桐栢淮者均也均其務)淮
奔二山(水經註云平阿縣有堂塗山淮出于荆山之左當塗之右奔二山之間而揚濤北注也)淮
有三洲(詩云鼓鍾伐鼛淮有三洲)天之奥府(易林云江河淮漢天之奥府衆利無聚可以饒)
(有)天之都市(易林變占云江河淮漢天之都市商人受福國家富有)禹乂(禹貢曰淮沂其)
(乂孔註云二水治也)晉竭(臧榮緒晉書云永嘉中淮濮水竭)化枳(周禮云橘踰淮而北化為枳此)
(地氣然也)變禽(郭璞遊仙詩云六龍安可頓運流有代謝淮海變徵禽吾生獨不化)釣淮(水經註云)
(淮水東經淮隂縣漢高祖封韓信為侯國昔韓信去下鄉而釣于此處)浮淮(王粲浮淮賦云從王師兮)
(南征浮淮水而遐逝背渦浦之曲流兮望馬丘之高澨泛洪櫓于中潮兮飛輕舟乎濱濟建衆檣以成林兮譬)
(無山之樹藝)蠙珠(禹貢淮夷蠙珠鱀魚)玉璽(臧榮緒晉書云安帝義熙十二年左衛兵陳陽于東)
(府前淮水中得玉璽一枚)潛周鼎于江淮(楚辭云潛周鼎于江淮兮釁王鬵于中宇註曰言藏)
(九鼎于江淮之中)沈魏璧于淮汜(魏略文帝黃初六年帝以舟軍入淮遣使者沈璧于淮汜)
會于泗沂(禹貢導淮自桐栢東會于泗沂入于海)經于譙沛(山海經云淮水出餘山餘)
(山在朝陽東義鄉西入海註曰今淮水出義陽平氏縣桐栢山東北經汝南淮南譙國沛國下邳經淮隂縣入)
(海也)
漢二十一(續補)
東流為漢(尚書孔註云泉始出山為漾水東南流為沔水至漢中東行為漢水)南國之紀
(詩云滔滔江漢南國之紀)涉漢遇兕(紀年云周昭王十六年伐楚涉漢遇大兕)入水截蛟
(荆州記云沔水隈潭極深先有蛟為害鄧遐為襄陽太守拔劒入水蛟繞其足遐自揮劒截蛟數段流血丹水)
(勇冠當時于後遂無蛟害)過三澨(尚書云東為滄浪之水過三澨至于大别南入于江)近二别
(左傳云吳師伐郢楚子常濟漢而陳自小别至于大别)鱣湍(水經註云漢水東經西城縣為鱣湍洪波)
(漭盪漰浪雲頽古者舊言有鱣魚奮鬐望濤直上至此𦢊腮因以名湍焉)龍泉(水經註云漢水經西城縣)
(故城南又東為龍泉泉上有胡鼻山石類胡人鼻故也下臨龍井渚泉深數丈)蔡侯執玉(左傳蔡昭)
(侯為兩珮與兩裘以如楚獻一珮一裘于昭王子常欲之不與三年止之蔡侯歸及漢執玉而祝曰余所濟漢)
(而南者有若大川)張公亡劒(水經註云襄陽故城北枕沔水昔張公遇害亡劒于此)含珠
(荆州記云荆藴玉以潤其區漢含珠而清其域)隱玉(蜀都賦云流漢湯湯驚浪雷奔望之天迥即之雲昏)
(水物殊品鱗介異族或藏蛟螭或隱璧玉)配天漢(蔡邕漢津賦云夫何大川之浩浩兮洪流淼以玄清)
(配命位乎天漢兮披厚土而載形)對月谷(水經註云漢水右對月谷山有月坂有月川于其中黃壤)
(沃衍)黃金水(水經註云漢水經大小黃金山南有黃金峭北對黃金谷有黃金戌)白石灘(水經)
(註云漢水東經魏興郡之錫縣故城北為白石灘縣故春秋之錫穴地也)七軍皆没(魏志云曹仁拜)
(征南將軍屯樊時關某攻樊漢水暴溢于禁等七軍皆没)六師盡喪(紀年云周昭王十九年天大曀)
(雉兔皆震喪六師于漢)
濟二十二(續補)
源出河北(釋名云濟濟也言源出河北濟河而南也)水出河東(山海經云濟水出河東垣)
(縣王屋山初名沇水東出温縣西北始名濟水)鬭水東流(西征記云濟水自大伾入河與河水鬭而)
(東流)沇水東流(禹貢云導沇水東流為濟入于河溢為滎孔註云濟水入河並流數千里而截河又)
(並河數里溢為滎澤)重源(水經註云濟水重源出河内縣西北平地水有二源所發因復謂之濟源合西)
(源出原城西東流注城南東合北水)異岸(述征記云河内温縣有濟入于黃河謂濟之源按二濟南北異)
(岸而相遠亦踰千里也)清泉(通典云天寳六載濟瀆封為清泉公)清濟(韓子云清濟濁河足以為)
(限長城巨防足以為塞)吳溝(吳越春秋云吳王夫差興兵伐齊掘深溝通于商魯之間北屬之濟)齊
阻(戰國策張儀說秦王曰齊據濟足以為阻)
洛二十三(續補)
言水繹耀(春秋說題辭云洛出熊耳山洛之為言繹也言水繹繹光耀也)忌水加佳(典略)
(云洛字或作雒初漢火行忌水故洛去水而加佳魏為土行土水之母水得土而流土得水而柔故去佳加水)
會于澗瀍(書云導洛自熊耳東北會于澗瀍又東會于伊又東北入于河)觀于河洛(河圖)
(云洛水地理隂精之官帝王明聖龜書出文天以與命地以授瑞接河令際居中護羣王道和洽吐圖佐神逆)
(名亂教摘亡弔存故聖人觀河洛也)魚躍于壇(典略云湯東觀洛沈璧黃魚雙躍出于壇)鳳翔
于洛(曹植兩儀篇云帝者化八極養萬物和隂陽隂陽和鳳至河洛翔)赤龍銜圖(尚書中候)
(曰武王觀于河沈璧禮畢且退至于日昧榮光並塞河沈璧青雲浮洛赤龍臨壇銜玄甲之圖吐之而去江淹)
(詣建平王上書云今聖歷欽明天下樂業青雲浮洛榮光蜜河)元龜負書(尚書中侯云堯率羣臣東)
(沈璧于洛退侯至于下稷赤光起元龜負書出赤文成字注曰稷讀曰側)洛出龜書(沈約宋書云元)
(龜洛書者天符也王者德至川泉則洛出龜書)洛見鯉文(河圖曰黃帝遊于洛見鯉魚長三丈青身)
(無鱗赤文成字也)河洛龍見(易乾鑿度曰帝王始興河洛龍見察其黑首者人正白者地正赤者)
(天正)河洛鳳集(沈約宋書云黃帝齋于中宫坐于元扈洛水之上有鳳凰集不食生虫不履生草其)
(雄自歌其雌自舞)温九日(易乾鑿度云帝盛德之應洛水先温九日乃寒五日變為五色玄黃)雨
七夜(帝王世紀云黃帝時天大霧六日帝遊洛水之上見大魚殺五牲以醮之天乃甚雨七日七夜魚流)
(始得圖書)洛竭夏亡(史記云周幽王二年西周三川皆震伯陽甫曰昔伊洛竭而夏亡今周德若二)
(代之季山崩川竭亡之徵也)洛鬭周亂(國語云周靈王時榖洛鬭將毁王宫王欲壅之太子晉諫)
(曰不可晉聞古之長民者不墮山不崇藪不防川不竇澤夫山土之聚也藪物之歸也川氣之導也澤水之鍾)
(也夫天地成而聚于高歸物于下疏為川谷以導其氣陂唐汚痺以鍾其美今吾執政無乃實有所辟而滑夫)
(二川之神使至于爭明以妨王宫王而飾之無乃不可乎王卒壅之案賈逵註曰榖洛二水名也鬭者兩水)
(格有似于鬭)底有礐石(述征記云洛水底礐石故上無冰)中有藻玉(山海經云秦冐)
(之山洛水出焉東流注于河其中有玉藻)洛伯(竹書云洛伯用與河馮夷鬭蓋洛水之神也)洛神
(漢書音義云宓妃宓羲氏之女溺死洛水為神)沈璧(帝王世紀云湯沈璧于洛獲黃魚黑玉之瑞)墜
鐘(孫嵓宋書云高祖平關洛致虡舊器南還一大鐘墜洛水)
渭二十四(續補)
流行(春秋說題云渭之為言布也渭謂流行貌)同穴(山海經云鳥鼠同穴之山其上多白虎白玉渭)
(水出焉而東流注于河註云山今在隴西首陽縣西南山有鳥鼠同穴鳥名曰䳜鼠名曰鼵鼵如人家鼠而短)
(尾䳜似燕而黃色穿地入數尺鼠在内鳥在外而共處尚書傳云共為雌雄地理記云不為牡牝也)象天
河(三輔記云秦都咸陽渭水貫都以象天河橋横南渡以法牽牛)出地幹(河圖曰鳥獸同穴山地之)
(幹也渭出其中)水秦祠(沈約宋書云秦漢都西京涇渭水雖不在祀典以近咸陽故盡得比大川之祠)
漢拜(漢書云文帝親拜㶚渭之會以郊見渭陽五帝如淳註曰二水之合也)龍飲(三秦記云昔有)
(黑龍從南山出飲渭水其行道為龍首山)雞翔(符書云苻健皇始四年冬山雞來入人家栖宿養子而去)
(羣聚傍渭水而游翔與家雞無異)渭陽應德(漢書云昔三代居三河而河洛出圖書秦居渭陽而)
(水數赤瑞異應德之效也)涇渭失紀(易林云山崩谷絶天福盡竭涇渭失紀王歷既闕)張寬
知星(益部耆舊傳云漢武帝時張寬為侍中從祀甘泉至渭橋有女子浴于渭水乳長七尺上怪其異遣)
(問之女曰帝後第七車知我所來時寬在第七車對曰天星主祭祀者齋戒不潔則女人星見)方朔相
氣(神仙傳云駙馬都尉北海巫炎字子都武帝出子都見于渭橋上見頭上鬱鬱有紫氣高丈餘帝召東方)
(朔使相此君有何道術曰此君有隂道之術)為壘(臧榮緒晉書云諸葛亮率衆出斜谷高祖拒亮遂濟)
(渭水背水為壘)設壇(裴景仁符書云苻健至長安賈玄等上尊號依舊儀立百官設壇城南于渭水之陽)
出周鼎(史記云文帝十五年趙人新垣平以望氣見因說上設立渭陽五帝廟欲出周鼎)得燕
璽(南燕書云姚秦皇初三年歲在丁酉于長安渭濱得赤璽上有文曰天命燕得)馬化龍(龍馬贊云)
(明皇帝在位靈昌郡得異馬于河其狀龍鱗虺尾拳尾環目肉鬛居帝閑二十年遇禍亂帝西幸馬至咸陽西)
(入渭水化為龍游泳去不知所終)蛙如鼎(唐志云神龍中渭水有蛙大如鼎里人聚觀數日而失)
涇二十五(續補)
出涇谷(山海經云涇西五十里曰涇谷之山涇水出焉東流注于渭)屬渭汭(尚書孔註云水)
(北曰汭言治涇水入于渭)雍州之川(周禮曰雍州其川涇汭)鄭國之渠(史記云韓聞秦)
(之好興利欲罷之無令東伐乃使水工鄭國間說秦令鑿涇自中山西抵瓠口為渠溉田因名鄭國渠)毒
流(左傳云晉侯伐秦師諸侯之師濟涇而次秦秦人毒涇上流師人多死)壅流(史記漢成帝河平四)
(年長陵臨涇岸岸頽壅涇流)合渭(三秦記云涇渭合流三百里清濁不雜)歷峽(水經註云涇水)
(東流歷峽謂之涇峽)秦崇(史記云秦二世夢白虎齧其左驂殺之卜涇水為祟二世乃齋望夷宫欲祠涇)
周震(史記云周幽王二年西周三川皆震伯陽甫曰周將亡矣註曰三川謂涇渭洛也)造舟至
涇(薛瑩後漢書云章帝北巡下長平御池陽宫東至高陵造舟至于涇而還)沈馬于涇(水經註云)
(秦二世將祠涇沈四白馬于涇)
北堂書鈔卷一百五十八
