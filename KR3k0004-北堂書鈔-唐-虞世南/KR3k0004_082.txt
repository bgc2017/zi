北堂書鈔卷八十二
唐虞世南撰
明陳禹謨補註
禮儀部三
饗燕篇六
天子當陽諸侯用命(左傳云衛甯武子聘于魯魯侯與之燕為賦湛露及彤弓不辭又不)
(答賦使行人私焉對曰臣以為肄業及之也昔諸侯朝正于王王燕樂之於是乎賦湛露則天子當陽諸侯用)
(命也諸侯敵王所愾而獻其功于是乎王賜之彤弓及矢以覺報宴今陪臣來繼舊好君辱貺之其敢干大禮)
(以自取戾魯人服之補)以饗燕之禮親四方之賓客(周禮大宗伯職云以饗燕)
(之禮親四方之賓客鄭注云賓客謂朝聘者)食饗之禮所以仁賓客也(禮仲尼燕)
(居篇云射鄉之禮所以仁鄉黨也食饗之禮所以仁賓客也鄭注云仁猶存也凡存此者所以全善之道也射)
(鄉食饗存生之善者也補)明君臣之義(禮射義篇云古者諸侯之射也必先行燕禮卿大夫士之)
(射也必先行鄉飲酒之禮故燕禮者所以明君臣之義也鄉飲酒之禮者所以明長幼之序也補)設賓
主之禮(燕義云設賓主飲酒之禮也使宰夫為獻主臣莫敢與君亢禮也不以公卿為賓而以大夫為)
(賓為疑也補)饗以訓恭儉燕以示慈惠(左傳云晉郤至如楚聘且莅盟楚子饗之)
(郤至曰諸侯間於天子之事則相朝也於是乎有享宴之禮享以訓恭儉宴以示慈惠恭儉以行禮而慈惠以)
(布政政以禮成民是以息百官承事朝而不夕此公侯之所以扞城其民也補)恭儉以行禮慈
惠以布政(見上)以明貴賤(禮燕義云席小卿次上卿大夫次小卿士庶子以次就位於下)
(所以明貴賤也)以觀威儀(左傳衛侯饗苦成叔甯惠子相苦成叔傲甯子曰苦成家其亡乎古之為)
(饗食也以觀儀威省禍福也今夫子傲取禍之道也補)公當饗卿當燕(左傳晉侯使士會平)
(王室定王饗之原襄公相禮殽烝武子私問其故王聞之召武子曰季氏而弗聞乎王饗有體薦燕有折俎公)
(當饗卿當燕王室之禮也)莫敢與君亢禮不敢與公卿為賓小
卿次上卿大夫次小卿(已上並禮燕義篇云見上)陳其薦俎序其禮
樂(禮仲尼燕居篇云陳其薦俎序其禮樂備其百官如此而後君子知仁焉)備物之饗以象
其德(左傳云王使周公閱來聘饗有昌歜白黑形鹽辭曰國君文足昭也武可畏也則有備物之饗以象)
(其德薦五味羞嘉穀鹽虎形以獻其功吾何以堪之杜注嘉穀熬稻黍也以象其文也鹽虎形以象虎武也)
饗有體薦燕有折俎(左傳見上)饗尚腶脩(禮郊特牲云諸侯為賓灌用鬱鬯灌)
(用臭也大饗尚腶脩而已矣)饗有昌歜(左傳見前)既有肥羜(小雅伐木篇云既有肥羜)
(以速諸父毛傳云羜未成羊也天子謂同姓諸侯諸侯謂同姓大夫皆曰父異姓則稱舅補)曰殺羔
羊(毛詩七月篇云九月肅霜十月滌場朋酒斯饗曰殺羔羊補案鄭箋云十月民事男女俱畢無飢寒之憂)
(國君間于政事而饗羣臣附)其殽維何炰鼈鮮魚其䔩維何維筍及
蒲(大雅韓奕篇鄭箋云炰鼈以火熟之也鮮魚中膾者也筍竹萌也蒲深蒲也補)清酒百壺(又云)
(韓侯出祖出宿于屠顯父餞之清酒百壺鄭箋云祖將去而祀軷也既覲而反國必祖者尊其所往去則如始)
(行焉祖于國外畢及出宿示行不留于是也顯父周之公卿也餞送之故有酒補)陳饋八簋(小雅)
(伐木篇云於粲洒掃陳饋八簋毛傳云粲鮮明貌圓曰簋天子八簋鄭箋云粲然已洒&KR2076;矣陳其黍稷矣謂為)
(食禮補)籩豆有踐(又伐木篇云籩豆有踐兄弟無遠鄭箋云踐陳列貌補)罇俎星陳
(張華詩云冠蓋雲集罇俎星陳)酒清人渴不敢飲(禮聘義云聘射之禮至大禮也質明而始)
(行事日幾中而後禮成非強有力者弗能行也故強有力者將以行禮也酒清人渴而不敢飲也肉乾人飢而)
(不敢食也日莫人倦齋莊正齊而不敢解惰以成禮節補)肉乾人飢弗敢食(見上)爵盈
而不飲(左傳云晉韓宣子如楚送女叔向為介楚子朝其大夫曰晉吾仇敵也苟得志焉無恤其他今)
(其來者上卿上大夫也若吾以韓起為閽以羊舌肹為司宫足以辱晉吾亦得志矣可乎大夫莫對薳啟疆曰)
(可苟有其備何故不可恥匹夫不可以無備況恥國乎是以聖王務行禮不求恥人朝聘有圭享頫有璋小有)
(述職大有巡功設机而不倚爵盈而不飲宴有好貨飱有陪鼎入有郊勞出有贈賄禮之至也國家之敗失之)
(道也則禍亂興補)上公九獻(周禮大行人職上公之禮饗九獻侯伯之禮饗七獻子男之禮饗五)
(獻鄭注云饗設盛禮以飲賓也)一獻之禮賓主百拜(禮樂記篇云是故先王因為酒禮一)
(獻之禮賓主百拜終日飲酒而不得醉焉此先王之所以備酒禍也)或獻或酢(大雅行葦篇云或獻)
(或酢洗爵奠斝毛傳云斝爵也夏曰醆殷曰斝周曰爵鄭箋云進酒于客曰獻客答之曰酢主人又洗爵醻客)
(客受而奠之不舉也用殷爵者尊兄弟也補)獻之酢之(小雅瓠葉篇云有兔斯首炮之燔之君子)
(有酒酌言獻之有兔斯首燔之炙之君子有酒酌言酢之毛傳云去毛曰炮加火曰燔獻奏也炕火曰炙酢報)
(也鄭箋云斯白也今俗語斯白之字作鮮齊魯之間聲近斯有兔白首者兔之小者也炮之燔之者將以為飲)
(酒之羞也飲酒之禮既奏酒于賓乃薦羞每酌言言者禮不下庶人庶人依士禮立賓注為酌名報者賓既卒)
(爵洗而酌主人也凡治兔之宜鮮者毛炰之柔者炙之乾者燔之補)甘泉饗客(漢書云武帝天漢元)
(年春正月行幸甘泉之宫饗外國來之賓客)未央置酒(漢書昭帝紀元鳳二年夏四月上自建章)
(宫徙未央宫大置酒賜郎從官帛及宗室子錢人二十萬吏民獻羊酒者賜帛人一疋補)燕彼羣后
(王齊從事華林詩云鬱鬱華林奕奕疎圃燕彼羣后秩秩有序)大會羣臣(晉起居注太康元年五月)
(吳平御臨軒大會羣臣于殿前)鈞臺之享(左傳椒舉言于楚子曰臣聞諸侯無歸禮以為歸今君始)
(得諸侯其慎禮矣霸之濟否在此會也夏啟有鈞臺之享商湯有景亳之命周武有孟津之誓成有岐陽之蒐)
(康有酆宫之朝穆有塗山之會齊桓有召陵之師晉文有踐土之盟君其何用補)建章置酒(漢武)
(帝天漢四年夏五月還幸建章宫大置酒)饗於大陵(歸藏云昔夏后饗神於大陵)會于上
池(竹書紀年云后敬即位諸夷賓于王門再保墉會于上池諸夷入舞)飲濕水之上(穆天子傳)
(云天子飲于濕水之上)觴雷首之阿(又云犬戎觴天子于雷首之阿乃獻食馬四匹天子使孔)
(牙受之)飲于温山飲于溽水(又曰丁未天子飲于温山已酉飲于溽水之上乃發憲令)
(詔六師之人)饗于楚邱(左傳云宋公饗晉侯于楚邱請以桑林荀罃辭荀偃士匄曰諸侯宋魯於)
(是觀禮魯有禘樂賓祭用之宋以桑林饗君不亦可乎杜預注曰桑林殷天子樂名)饗于新臺(又曰)
(楚會王饗于新臺好以大屈杜預注大屈弓名)曲燕城隅(曹植贈丁翼詩云嘉賓填城闕豐膳出中)
(廚吾與二三子曲燕此城隅秦筝發西氣齊瑟揚東謳肴來不虚歸觴至反無餘我豈狎異人朋友與我俱大)
(國多良材譬海出明珠君子義休待小人德無儲積善有餘慶榮枯立可須滔蕩固大節時俗多所拘君子通)
(大道無願為世儒補)賓入奏肆夏(郊特牲云賓入大門而奏肆夏示易以敬也鄭注云賓朝聘者)
(易和說也)客出奏祴夏(周禮鐘師職云凡樂事以鐘鼔奏九夏鄭注云夏大也樂之大歌有九杜)
(子春云祴讀為陔客辭而出奏陔夏也)三夏所以享元侯(左傳云穆叔如晉晉侯享之金)
(奏肆夏之三不拜工歌文王之三又不拜歌鹿鳴之三三拜韓獻子使行人子員問之曰子以君命辱於敝邑)
(先君之禮藉之以樂以辱吾子吾子舍其大而重拜其細敢問何禮也對曰三夏天子所以享元侯也使臣弗)
(敢與聞文王兩君相見之樂也臣不敢及鹿鳴君所以嘉寡君也敢不拜嘉四牡所以勞使臣也敢不重拜皇)
(皇者華君教使臣曰必諮于周臣聞之訪問於善為咨咨親為詢咨禮為度咨事為諏咨難為謀臣獲五善敢)
(不重拜補)四牡所以勞使臣(見上)湛露燕諸侯也鹿鳴燕羣
臣也棠棣燕兄弟也伐木燕朋友也(已上並詩序)升歌
發德(禮郊特牲云奠酬而工升歌發德也鄭注云以詩之義發明賓主之德)簫管備舉(周頌)
(有瞽篇云既備乃奏簫管備舉鄭箋云既備者懸也乃奏謂樂作也補)我有嘉賓鼓瑟吹
笙既見君子並坐鼓瑟既見君子並坐鼓簧(已上並見)
(詩)自擊筑(史記高祖本紀云高祖還歸過沛留置酒沛宫悉召故人父老子弟縱酒發沛中兒得百)
(二十人教之歌酒酣高祖擊筑自為歌起舞慷慨傷懷泣數行下謂沛父兄曰朕自沛公以誅暴逆遂有天下)
(其以沛為朕湯沐邑復其民世世無有所與沛父兄諸母故人日樂飲極懽道舊故為笑樂十餘日高祖欲去)
(沛父兄固請留高祖高祖復留止張飲三日補案張晏曰張帷帳也附)自御塤(東觀漢記明帝宴羣)
(臣自御塤篪)鼔咽咽醉言舞(魯頌有駜篇云振振鷺鷺于下鼓咽咽醉言舞于胥樂兮毛傳)
(云振振羣飛貌鷺白鳥也以興潔白之士咽咽鼓節也補)坎坎鼓我蹲蹲舞我(小雅伐木)
(篇毛傳云蹲蹲舞貌)會于上池諸夷入舞(紀年見前)君子以宴樂(易需卦象)
(云雲上于天需君子以飲食宴樂補案王弼注云童蒙已發盛德光亨飲食宴樂其在兹乎附)天子用
禮樂(禮月令云孟夏之月天子飲酎用禮樂鄭注云酎之言醇也謂重釀之酒也春酒至此始成與羣臣)
(以禮樂飲之于朝正尊卑也)置酒皓天之基張樂膠葛之宇(司馬相如上林)
(賦)一爵洒如也二爵而言言(禮玉藻云君子之飲酒也受一爵而色洒如也二爵)
(而言言斯禮已三爵而油油以退)稱彼兕觥(毛詩七月篇云躋彼公堂稱彼兕觥萬壽無疆補案)
(毛傳云公堂學校也觥所以誓衆也疆竟也附)酌彼兕觥(周南卷耳篇云陟彼高岡我馬玄黃我姑)
(酌彼兕觥維以不永傷毛傳云山脊曰岡玄馬病則黃兕觥角爵也傷思也鄭箋云此章為意不盡申殷勤也)
(觥罰爵也饗燕所以有之者禮自立司正之後旅醻必有醉而失禮者罰之亦所以為樂補案兕徐履反爾雅)
(云兕似牛觵古横反以兕角為之字又作觥韓詩云容五升禮圖云容七升附)有酒湑我(小雅伐木)
(篇云有酒湑我無酒酤我毛傳云湑莤之也酤一宿酒也鄭箋云酤買也此族人陳王之恩也王有酒則泲莤)
(之王無酒酤買之要欲厚于族人補)爾酒既清(大雅鳬鷖篇云爾酒既清爾殽既馨公尸燕飲福禄)
(來成毛傳云馨香之遠聞也補)張飲三日(史記高祖本紀見前)大饗六軍(魏書云文帝為)
(魏王南征次譙大饗六軍及父老設樂伎不戲)吉甫燕喜既多受祉(小雅六月篇毛傳云)
(祉福也鄭箋云吉甫既伐玁狁而歸天子以燕禮樂之則歡喜矣又多受賞賜也補)嘉賓式燕以
衎(小雅南有嘉魚篇云君子有酒嘉賓式燕以衎毛傳云衎樂也補)嘉賓式燕以樂(又云)
(君子有酒嘉賓式燕以樂補案鄭箋云君子斥時在位者也式用也用酒與賢者燕飲而樂也附)豈樂
飲酒(小雅魚藻篇云王在在鎬豈樂飲酒補案鄭箋云豈亦樂也天下平安萬物得其性武王何所處乎)
(處于鎬京樂八音之樂與羣臣飲酒而已附)和樂且湛(小雅常棣篇云兄弟既翕和樂且湛毛傳)
(云翕如也補)民之質矣(小雅天保篇云民之質矣日用飲食補案毛傳云質成也鄭箋云成平也)
(民事平以禮飲食相燕樂而已補)燕笑語兮(小雅蓼蕭篇云燕笑語兮是以有譽處兮鄭箋云天)
(子與之燕而笑語是以稱揚德美使聲譽常處天子補)道舊故為笑樂(史記高祖本紀見前)
今日良燕會(無名氏古詩云今日良燕會歡樂難具陳彈筝奮逸響新聲妙入神令德唱高言識)
(曲聽其真齊心同所願含意俱未申人生寄一世奄忽若飇塵何不策高足先據要路津無為守窮賤坎軻長)
(苦辛補案陸機擬今日良宴會詩云閑夜命歡友置酒迎風館齊僮梁甫吟秦娥張女彈哀音繞棟宇遺響入)
(雲漢四坐咸同志羽觴不可算高譚一何綺蔚若朝霞爛人生無幾何為樂常苦晏譬彼伺晨鳥揚聲當及旦)
(曷為恒憂苦守此貧與賤附)其未醉止威儀抑抑(小雅賓之篇云其未醉止威儀反反)
(其未醉止威儀抑抑補案毛傳云反反言重慎也抑抑慎密也附)其未醉止威儀反反
(見上)既飽以德(大雅云既醉以酒既飽以德毛傳云既者盡其禮終其事鄭箋云禮謂旅酬之屬事)
(謂施惠先後及歸俎之類補)既醉以酒(見上)飲酒之飫(小雅常棣篇云儐爾籩豆飲酒)
(之飫補案毛傳云儐陳飫飲也附)既醉既飽(小雅楚茨篇云既醉既飽小大稽首神嗜飲食使君)
(壽考補案鄭箋云小大猶長幼也同姓之臣燕已醉飽皆再拜稽首曰神乃歆嗜君子飲食使君壽且考此其)
(慶辭附)不醉無歸(小雅湛露篇云厭厭夜飲不醉無歸補案毛傳云厭厭安也夜飲私燕也宗子)
(將有事則族人皆侍不醉而出是不親也醉而不出是渫宗也附)旨酒盈罍(王粲公讌詩云昊天)
(隆豐澤百卉挺葳蕤涼風徹蒸暑清雲却炎暉高會君子堂並坐蔭華榱嘉肴充圓方旨酒盈金罍管絃發徽)
(音曲度清且悲合坐同所樂但愬杯行遲常聞詩人語不醉且無歸今日不極歡含情欲待誰見眷良不翅守)
(分豈能違古人有遺言君子福所綏願我賢主人與天享巍巍克符周公業奕世不可追補)百人高
會(世說孝武在西堂會伏滔預坐還下車呼其兒語之曰百人高會臨坐未得他語先問伏滔何在在此不)
(此故未易得為人作父如此何如)或燕于林或禊于汜(潘岳閑居賦云席長筵列孫子)
(柳垂隂車結軌陸摘紫房水挂赬鯉或宴于林或禊于汜昆弟斑白兒童稚齒稱萬壽以獻觴咸一懼而一喜)
(壽觴舉慈顔和浮杯樂飲絲竹駢羅頓足起舞抗音高歌人生安樂孰知其他附)里燕巷飲飛
觥舉白(左思吳都賦)饗以酬幣(聘禮云君不親食使大夫朝服致不以侑幣注云君不親)
(食謂有疾病及他故必致之者不廢其禮又云致饗以酬幣亦如之是親食有侑幣不親食則以侑幣致之然)
(則不親饗以酬幣致之明親饗有酬幣矣故知飲之而有幣謂酬幣也補)食有侑幣(見上)將其
厚意(正義曰序云以將其厚意則將為行厚意此云行幣帛與賓即主人行厚意于賓之義也補)承
筐是將(小雅鹿鳴篇云我有嘉賓鼓瑟吹笙吹笙鼓簧承筐是將補案毛傳云簧笙也吹笙而鼔簧筐)
(篚屬所以行幣帛鄭箋云承猶奉也書云篚厥玄黃補)
北堂書鈔卷八十二
