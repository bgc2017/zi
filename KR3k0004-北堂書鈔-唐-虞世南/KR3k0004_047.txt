北堂書鈔卷四十七
唐虞世南撰
明陳禹謨補註
封爵部中
功臣三死王事子孫封四
追封五異域降附封六
功臣三
將率之士使爲諸侯地兼五侯(史記諸侯年表周封五等公侯伯子男然)
(封伯禽康叔於魯衛地各四百里親親之義襃有德也太公於齊兼五侯地尊勤勞也按世家武王封師尚)
(父於齊營邱東就國道宿行遲逆旅之人曰吾聞時難得而易失客寢甚安殆非就國者也太公聞之衣衣而)
(行黎明至國萊夷來伐與之争營邱太公至國修政因其俗簡其禮通商工之業便魚鹽之利而人民多歸齊)
(齊為大國補)大國四縣(後漢光武紀云建武二年大司馬吳漢率九將軍擊檀鄉賊於鄴東大破)
(降之庚辰封功臣皆為列侯大國四縣餘各有差補)常全關中(漢蕭何傳云關内侯鄂千秋進曰陛)
(下雖數亡山東蕭何常全關中以待陛下此萬世功也奈何欲以一旦之功而加萬世功哉)永寧河
右(魏志張既傳詔曰卿踰河歷險以勞擊逸以寡勝衆功過南仲勤踰吉甫此勲非但破胡乃永寧河右使)
(吾長無西顧之念矣補)攻徐破之賜趙城(史記趙世家傳云造父幸於周繆王造父取驥)
(之秉匹與桃林盜驪驊驑綠耳獻之繆王繆王使造父御西巡狩見西王母樂之忘歸而徐偃王反繆王日馳)
(千里馬攻徐偃王大破之乃賜造父以趙城補)將兵救周賜以岐西(史記秦本紀云西戎)
(伐周秦襄公將兵救周戰甚力有功周避犬戎難東徙雒邑襄公以兵送周平王平王封襄公為諸侯賜之岐)
(西之地於是始國與諸侯通)入臨淄取祭器(史記樂毅傳云毅破齊攻入臨淄盡取齊寶物)
(祭器輸之燕燕昭王大說親至濟上勞軍行賞饗士封樂毅於昌國號為昌國君)登天山取蘭
成(魏志張遼傳云遼為盪寇將軍增邑假節太祖也論諸將功曰登天山履峻險以取蘭成盪寇功)夏侯
淵所向無前(魏志夏侯淵傳太祖令曰宋建造為亂逆三十餘年淵一舉滅之虎步關右所向無)
(前仲尼有言吾與爾不如也增封三百戶并前八百戶補)于禁淯水之難(魏志于禁傳太祖悦)
(謂禁曰淯水之難吾其急也將軍在亂能整討暴堅壘有不可動之節雖古名將何以加之於是錄禁前後功)
(封益壽亭侯補)張遼合肥之役(魏志張遼傳文帝詔曰合肥之役遼以步卒八百破賊十萬自)
(古用兵未之有也其分遼邑百戶賜子一人爵關内侯)守節秉誼以安宗廟(漢書霍光)
(傳光立孝宣皇帝明年下詔曰夫褒有德賞元功古今通誼也大司馬大將軍光宿衛忠正宣德明恩守節秉)
(誼以安宗廟其以河北東武陽益封光萬七千戶與故所食凡二萬戶補)曹休錄前後功(魏志)
(曹休傳太祖曰此吾家千里駒也錄前後功封東陽亭侯)陳平凡六出竒計(漢書陳平傳平)
(自初從至天下定後常以護軍中尉從擊臧荼陳豨黥布凡六出奇計輒益邑封奇計或頗秘世莫得聞也補)
蕭何發縱(漢書蕭何傳上以何功最盛先封為酇侯曰夫獵追殺獸者狗也而發縱指示獸處者人)
(也今諸君徒能得走獸耳功狗也至如蕭何發縱指示功人也且諸君獨以身從我多者三兩人蕭何舉宗數)
(十人皆從我功不可忘也補)張良決勝(漢書張良傳漢六年封功臣良未嘗有戰鬭功高帝曰運)
(籌策帷幄中決勝千里外子房功也自擇齊三萬戶良曰始臣起下邳與上會留此天以臣授陛下陛下用臣)
(計幸而時中臣願封留足矣不敢當三萬戶乃封良為留侯補)荀攸謀謨(魏志荀攸傳攸深密有智)
(防自從太祖征伐常謀謨帷幄時人及子弟莫知其所言冀州平太祖表封攸曰軍師荀攸自初佐臣無征不)
(從前後克敵皆攸之謀也於是封陵樹亭侯補)知水草處軍以不乏(漢書張騫傳騫以校)
(尉從大將軍擊匈奴知水草處軍得以不乏乃封騫為博望侯)大興屯田軍國致饒(魏志)
(任峻傳云羽林監潁川棗祇建置屯田太祖以峻為典農中郎將數年中所在積粟倉廪皆滿官渡之戰太祖)
(使峻典軍器粮運賊數寇鈔絶粮道乃使千乘為一部十道方行為複陳以營衛之賊不敢近軍國之饒起於)
(棗祇而成於峻太祖以峻功高乃表封為都亭侯邑三百戶補)羌胡畢至(後漢竇融傳云車駕西征)
(隗囂融率五郡太守及羌虜小月氐等步騎數萬輜重五千餘兩與大軍會高平遂共進軍囂衆大潰城邑皆)
(降帝高融功下詔以安豐陽泉蓼安安封四縣封融為安豐侯補)荒戎入貢(魏志徐邈傳云西域)
(流通荒戎入貢皆邈勛也封都亭侯邑三百戶補)介子誅樓蘭(漢書傅介子傳云介子謂大將)
(軍霍光曰樓蘭龜兹數反願往刺之遣介子齎金幣至樓蘭王隨介子入帳中屏語壯士二人從後刺之持首)
(詣闕封義陽侯食邑七百戶)延壽使西域(漢書甘延壽傳延壽為郎中諫大夫使西域都護騎)
(都尉與副校尉陳湯共斬郅支單于封義成侯補)仲升定西域(東觀記班超定西域五十餘國)
(詔封超為定遠侯嘆按超家貧常為官傭書以供養久勞苦嘗輟業投筆曰大丈夫無他志略猶當效傅介)
(子張騫立功異域以取封侯安能久事筆研間乎左右皆笑之超曰小子安知壯土志哉其後行詣相者曰祭)
(酒布衣諸生耳而當封侯萬里之外超問其狀相者指曰生燕頷虎頸飛而食肉此萬里侯相也補)景丹
歸故鄉(後漢景丹傳云封丹櫟陽侯帝謂丹曰今關東故王國雖數縣不過櫟陽萬戶邑夫富貴不歸)
(故鄉如衣繡夜行故以封鄉耳補)孫資封本縣(魏志云先是孫資歷縣令以參軍功封本縣也)
衛青封爲三侯(漢書衛青傳上曰大將軍青躬率我士師大捷獲匈奴王十有餘人宜封三子)
(侯青固謝曰臣幸得待罪行間賴陛下神靈軍大捷皆諸校力戰之功也陛下幸以益封臣青臣青子在襁褓)
(中未有勤勞上幸裂地封為三侯非臣待罪行間所以勸士力戰之意也上曰我非忘諸校功也今固且圖之)
(補)夏侯惇子孫畢侯(魏志夏侯惇傳云文帝追思惇功欲使子孫畢侯分惇邑千戶惇七)
(子二孫爵皆關内侯)舉鬻熊勤勞封熊繹於楚(史記楚世家云鬻熊子事文王早卒)
(當周成王之時舉文武勤勞之後嗣而封熊繹於楚蠻封以子男之田補)思張賀恩德封彭
祖陽都侯(漢書張安世傳云安世兄賀為掖庭令而宣帝以皇曾孫收養掖庭及曾孫壯大賀教詩)
(書令受詩為取許妃及宣帝即位追思賀欲封其家賀子早死安世小男彭祖彭祖又小與上同席研書指欲)
(封之故安世深辭賀封上曰吾自為掖庭令非為將軍也安世乃止遂下詔封賀弟子侍中關内侯彭祖為陽)
(都侯補)
死王事子孫封四
周苛守滎陽死事子成爲高景侯(漢書高后文功臣表云周苛守滎陽詈項)
(羽死事子成封為高景侯)紀城戰好畤死事子通爲襄平侯(漢書高惠帝功)
(臣侯表云紀城以將軍從擊破秦入漢定三秦功比平定侯戰好畤死事子通封為襄平侯補)孫印擊
匈奴死事子單爲缾侯(漢書孝文帝功臣侯表云孫印以北地都尉匈奴入力戰死事)
(子單封為缾侯補)樛樂擊南越死事子德爲龍侯(漢書孝武帝功臣侯表云)
(樛樂以校尉擊南越死事封子德為龍侯)食其死事子痊爲高梁共侯(漢書高祖)
(諸侯功臣表酈食其以客從破秦以列侯入還定諸侯常使使約和諸侯說齊王死事封子痊為高梁共侯)
夷吾死事子周爲商陵侯(漢書景武帝功臣表云趙夷吾以楚太傅王戊反不聽死)
(事封子周為高陵侯)龐德罵關羽死封子爲侯(魏志龐德傳德為關公所得謂曰不)
(早降何謂德罵曰孺子何謂降也遂為所殺太祖聞受而悲之為之流涕封其二子為列侯按德常曰我)
(國恩義當效死我欲自擊關某今年我不殺彼彼當殺我後親與公交戰射公中額時德常乘白馬軍中謂之)
(白馬將軍皆憚之補)馬賢子同命封侯(東觀順帝紀云永和六年十二月詔故將軍馬賢前)
(伐西夷剋敵深入父子三人同命其封武陽亭侯戰按永和六年春正月丙子征西將軍馬賢與且凍羌于)
(射北山賢軍敗没補)
追封五
追尊隂睦爲宣恩侯(東觀記隂識傳云建武二年追尊貴人父睦為宣恩侯按建武元)
(年光武遣使迎隂貴人於新野并徵識識隨貴人至以為騎都尉更封隂鄉侯二年以征伐軍功增封識叩頭)
(讓曰天下初定將帥有功者衆臣托屬掖庭仍加爵邑不可以示天下帝甚美之補)封梁竦爲裒
親愍侯(東觀漢記梁竦傳云永和元年制詔三公大鴻臚曰夫孝莫大於尊尊親親其義一也追命外)
(祖以篤親親其追封諡皇太后父竦爲裒親愍侯好爵顯服以慰母心按竦感悼子胥屈原以非辜沈身乃)
(作悼騷賦繫玄石而沈之竦閉門自養以經籍為娛著書數篇名曰七序班固見而稱曰孔子著春秋而亂臣)
(賊子懼梁竦作七序而竊位素餐者慙附)樊重追封壽張(東觀記樊重世祖即位追封為壽張)
(敬侯隸按重性温厚有法度其營理産業物無所棄課役童各得其宜至乃開廣田土三百餘頃其所起廬)
(舍皆有重堂高閣陂渠灌注又池魚牧畜有求必給嘗欲作器物先種梓漆時人嗤之然積以歲月皆得其用)
(貲至巨萬而賑贍宗族恩加鄉閭其素所假貸人間數百萬遺令焚削文契附)隂興追封鮦陽
(後漢書隂興傳永平元年詔曰故侍中衛尉關内侯興典領禁兵從平天下當以軍功顯受封爵又諸舅比例)
(應蒙恩澤興固讓安乎里巷輔導朕躬有周昌之直在家仁孝有曾閔之行賢者子孫宜加優異其以汝南之)
(鮦陽封興子慶為鮦陽侯追諡興曰翼侯補按鮦陽故城在今豫州新蔡縣北在鮦水之陽也鮦音紂附)宋
楊追封當陽侯(東觀漢記宋楊傳云安帝永寧元年遣大鴻臚寺持節至墓追封當陽侯)籍
建追封東鄉侯(東觀漢記順帝紀云中常侍籍建追封為汝隂東鄉侯)
異域降附封六
春秋潞子之爵(漢功臣表序云昔書稱蠻夷率服詩云徐方來同春秋列潞子之爵許其慕諸)
(夏也)漢興弓高之封(漢功臣表序云漢興至於孝文時乃有弓高襄城之封雖自外倈本功臣)
(後)離狄内附嘉之稱爵(應劭注漢功臣表序云潞子離狄内附春秋嘉之其爵列諸盟)
(會間)匈奴降漢侯之勸後(漢匈奴王徐盧等五人降漢景帝欲侯之亞夫曰彼皆王降之)
(不可上曰丞相議不可乃皆封侯也)匈奴先賢單于降封歸德侯(漢宣帝神爵元)
(年)鮮卑軻比能降拜歸義王(魏志烏丸鮮卑傳云鮮卑軻比能將部衆來降拜歸)
(義王也)南越桂林監諭氏降侯湘成(漢孝武功臣表云湘成侯監居翁以南越)
(桂林監聞漢兵破番禺諭甌駱氏四千餘萬降侯八百三十戶)徐盧以匈奴王降侯容
城(漢孝景功臣表云容城攜侯徐盧以匈奴王降侯七百戶)得南粤相吕嘉封臨蔡
侯(漢書功臣表云臨蔡侯孫都以南粤郎漢軍破番禺為伏波得南粤相吕嘉侯千戶)得南越王
建德封海常侯(漢書功臣表云海常嚴侯蘇弘以伏波司馬得南越王建德封侯)殺東
越王餘善封東城侯(漢書功臣表云東城侯居股以故東粤繇王斬東粤王餘善侯萬戶)
殺朝鮮王右渠封澅清侯(漢書朝鮮傳云尼谿相參乃使人殺朝鮮王右渠來降封)
(參為澅清侯也)斬西于王封下鄜侯(漢書閩粤傳云故甌駱將左黃同斬西于王封為下)
(鄜侯)誅成已封泹陽侯(漢書朝鮮傳云朝鮮相路人降道死右渠之大臣成已又反路人子)
(最告諭其民誅成已最以父死頗有功為泹陽侯唐按班固贊曰三方之開皆自好事之臣西南夷發於蒙)
(司馬相如兩粤起嚴助朱買臣朝鮮由涉何遭世富盛動能成功然已勤矣追觀太宗填撫尉佗豈古所謂招)
(攜以禮懷遠以德者哉補)
北堂書鈔卷四十七
