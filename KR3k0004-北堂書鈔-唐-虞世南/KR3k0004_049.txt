北堂書鈔卷四十九
唐虞世南撰
明陳禹謨補註
設官部一
總載篇宰相篇
總載篇
設官分職以爲民極(周禮天官職云惟王建國辨方正位體國經野設官分職以為民極)
立官以聽治(昏義云天子立六官三公九卿二十七大夫八十一元士以聽天下之外治)建
官以經治(李重奏議云古聖王建官垂制所以體國經治而功在簡要者也)建官惟賢
立官必方(吕氏春秋云先王之立高官也必使之方方則分定分定則下不相隱)授事
以尊賢賢才以級進(仲長子云公卿大夫雖有賢才皆級次進官猶知級階之有等)
(也)治亂在官(楊泉物理論云人主務在審官擇人者也)唐虞稽古建官惟百
夏商官倍亦克用乂(能用治也)舜命九官周分六職(李重奏議云舜)
(命九官周分六職秦乘古制漢仍秦舊倚丞相任九卿者也)太皡龍師龍名(左傳云郯子曰)
(太皥氏以龍紀故為龍師而龍名杜注太皥伏羲氏風姓之祖也有龍瑞故以龍命官)少皥鳥師
鳥名(又曰我高祖少昊摯之立也鳳鳥適至故紀於鳥為鳥師而鳥名鳳鳥氏歷正也杜注鳳鳥知天時)
(故以名歷正之官)帝嚳氏以人紀官(又曰自顓頊以來不能紀遠乃紀於近為民師而命)
(以民事則不能故也)典司六典(曲禮云天子建天官先六太曰太宰太宗太史太祝太士太卜典司)
(六典補)典制六材(又云天子之六工曰土工金工木工石工獸工草工典制六材)典司五
衆(又云天子之五官曰司徒司馬司空司士司寇典司五衆)典司六職(又云天子之六府曰司土)
(司木司水司革司器司貨典司六職)
宰相篇
屋在乎柱國在乎相(列女傳云齊孤逐者齊即墨之女也狀甚醜三逐於鄉五逐於里齊)
(相婦亡造襄王之門而求見王輟食而起與之語女曰何夫屋堅不堅在柱國家安不安在乎相王曰吾國相若)
(對曰王之國相比目之魚也外比内比然後能成其事王曰何謂對曰朋其左右賢其妻子是外比内比也王)
(曰善遂尊其相以逐女妻之齊國以治)有兩有三有五有倍貳(左傳趙簡子問於史)
(墨曰季氏出其君而民服何也對曰物生有兩有三有五有倍貳故天有三辰地有五行體有左右各有妃耦)
(王有公諸侯有卿皆其貳也天生季氏以貳魯侯民之服焉不亦宜乎)天子之相三一相
處乎内(傳云天子三公者何天子之相也自陜以東周公主之自陜以西召公主之一相處乎内也)
(按白虎通云不分南北何東方被聖人化日少西方被聖人化日久故分東西使聖人主其難者賢者主其易)
(者乃俱致太平也所分陜者是國中也若言面八百四十國矣補)黃帝得六相(管子曰昔者黃)
(帝得蚩尤而明乎天道得太常而察乎地利得蒼龍而辨乎東方得祝融而辨乎南方得本封而辨乎西方得)
(后土而辨乎北方黃帝得六相而天下治神明之至也)舜得友五人(尸子云舜得友五人曰雄)
(陶續耳柏楊東不識秦不空一國之賢人也)聞風便委國(孔叢子云魏王遣使者聘子順為相)
(曰魏國狹小乏於聖賢寡君久聞下風願委國先生親受教訓如肯降節豈惟魏國君臣是賴其亦社稷之神)
(祇實永受慶於是乃之魏魏王郊迎謂子順曰寡人不肖嗣先君之業先生聖人之後道德懿劭幸見顧臨願)
(圖國政對曰臣羇旅之臣慕君高義是以戾此君辱貺而問以政事敢不敬受君之明令補按子順孔姓名斌)
(子高之子附)跪行授以相(說苑云楊因見趙簡主曰臣居鄉三逐事君五去聞君好士故走來)
(見也趙簡主聞之絶食而歎跪而行左右進諫曰居鄉三逐是不容衆也事君五去是不忠上也今君有士)
(見過八矣簡主曰子不知矣夫美女者醜婦之仇也盛德之士亂世所疏也正直之行邪枉所憎也遂出見之)
(因授以為相而國大治由是觀之遠近之人不可以不察也補)若金作礪一則仲父
易哉爲君(吕氏春秋云有司請事於齊桓公桓公曰以告仲父有司又請公曰告仲父若是三習者)
(曰一則仲父二則仲父易哉為君桓公曰吾未得仲父則難已得仲父之後曷為其不易也)百揆時
敘四方享德猶鴻有翼(管子云桓公在位管仲隰朋見立有間有二鴻飛而)
(過之桓公嘆曰仲父今彼鴻鵠有時而南有時而北有時而往有時而來四方無遠所欲至而至焉非唯有羽)
(翼之故是以能通其意於天下乎管仲隰朋不對桓公曰二子何故不對管子對曰君有霸王之心而夷吾非)
(霸王之臣也是以不敢對桓公曰仲父胡為然盍不當言寡人其有鄉乎寡人之有仲父也猶飛鴻之有羽翼)
(也若濟大水有舟楫也仲父不一言教寡人寡人之有耳將安聞道而得度哉管子對曰君若將欲霸王舉大)
(事乎則必從其本事矣補)正事之臣羽翼之佐(謝承後漢書云非腹背之毛羽翼之)
(佐者也)社稷之器(蜀志蔣琬傳云諸葛稱社稷之器非百里之才)以尹天下(左傳曰昔)
(武王克商成王選建明德以蕃屏周周公相王室以尹天下)以治天下(鬻子云禹之治天下也得)
(臯陶得杜子業得既子得施子黯得季子甯得然子堪得輕子玉得七大夫以治天下而天下治湯得慶誧伊)
(尹湟里且東門虛南門蝡西門疵北門側得七大夫佐以治天下而天下治附)夾輔王室(帝王世紀)
(周平王元年鄭武公與晉文侯股肱周室夾輔平王率諸侯戮力一心東遷洛邑也)毗輔王室(帝王)
(世紀周平王昶薦劉銓文云明公允侔阿衡毗輔王室亮采側微日夕不暇相羅隱逸英彦盈庭也)爲王
者佐(吕氏春秋云武王至殷郊係墮五人御於前莫為係之曰吾所以事君者非係也武王左釋白羽右)
(釋黃鉞勉而自為係孔子聞之曰此五人者之所以為王者佐也不肖主之所弗安也補)保乂王家
保兹天子天子是毗王躬是保左右商王股
肱周室(左傳天王使劉定公錫齊侯命曰昔伯舅太公右我先王股肱周室師保萬民王室之不壊繄)
(伯舅是賴今予命汝環兹率舅氏之典敬之哉按環齊靈公名補)弼亮四世光輔五
君(左傳子木問于趙孟曰范武子之德何如對曰夫子之家事治言于晉國無隱情其祝史陳信于鬼神無)
(愧辭子木歸以語王王曰尚矣哉能歆神人宜其光輔五君以為盟主也)相二君而無私積
(左傳云季文子之忠於公室也相二君矣而無私積)三相楚而愈卑(荀子云繒丘之封人見楚)
(相孫叔敖曰吾聞之也處官久者士妬之禄厚者民怨之位尊者君恨之今相國有此三者而不得罪楚之士)
(民何也孫叔敖曰吾三相楚而心愈卑每益禄而施愈博位滋尊而禮愈恭是以不得罪干楚之士民也補按)
(繒與鄫同鄫丘故國封人掌疆界者漢書地理志繒縣屬東海附)格于皇天格于上
帝德光上下威服諸侯(淮南子云景陽淫酒被髮而御于婦人威服諸侯注)
(曰景陽楚相也)治國制義(國語云齊桓公使鮑叔為宰辭曰臣之不若夷吾者五寬惠柔民弗若也)
(治國家不失其柄弗若也忠信可結于百姓弗若也制禮義可法于四方弗若也執枹鼓立于軍門使百姓加)
(勇焉弗若也)安國家全社稷(說苑云梁相死惠子欲之梁渡河而遽堕水中船人救之船人)
(曰子欲何之而遽也曰梁無相吾欲往相之船人曰子居船檝之間而困無我則子死矣子何能相梁乎惠子)
(曰子居艘楫之間則吾不如子至於安國家全社稷子比我蒙蒙如未視之狗耳)鎮國家撫百
姓(史記高帝紀云鎮國家撫百姓餉饋不絶吾不如蕭何)富國安主(太公金匱云宰相不富國)
(安主調陰陽和羣臣樂萬民非吾宰相也)匡主濟民(蜀志下邳陳登謂先主曰今欲為使君合步騎)
(十萬上可以匡主濟民成五伯之業下可以割地守境書功於竹帛補)寧東夏平秦亂(左傳)
(祁午謂文子曰子相晉國以為盟主於今七年矣再合諸侯三合大夫服齊狄寧東夏平秦亂城淳于師徒不)
(煩國家不罷民無謗讟諸侯無怨天無大災子之力也有令名矣而終之以恥午也是懼補)國無盜
賊道不拾遺(韓子云子産相鄭為政五年國無盜累道不拾遺桃棗蔭於街者莫有援也錐刀遺)
(道三日可反三年不變民無飢也補按史記云子産為相一年豎子不戲狎斑白不提挈僮子不犁畔二年市)
(不豫賈三年門不夜關道不拾遺四年田器不歸五年士無尺籍喪期不令而治治鄭二十六年而死丁壯號)
(哭老人兒啼曰子産去我死乎民將安歸附)桃李莫援(吕氏春秋云子産相鄭十八年刑三人殺)
(二人桃李之垂於行者莫之援也錐刀之遺於道者莫之舉也)池淵不稅(說苑云公儀休相魯魯君)
(死左右請閉門公儀休曰止池淵吾不税蒙山吾不賦苛令吾不布吾已閉心矣何閉於門哉)酒肉不
徹鐘鼓不解(尸子云周公酒肉不徹于前鐘鼓不解于懸聽樂而治國無勞事焉)勞不坐
乘暑不張蓋(史記趙良說商君曰五羖大夫)無衣帛之妾無食粟之馬
(魯語季文子)茹美拔菜布好逐婦(史記公儀休為魯相食茹而美拔其園葵而棄之見)
(布而逐其婦也)一夫不得引爲己罪天下不得其所若已推
之(鹽鐡論云禹稷布衣之士思天下不得其所若己推之)武丁時有甘盤太戊
時有伊陟管仲相桓公九合諸侯一匡天下五羖
相秦繆三置晉國之君一救荆國之禍(趙良說商君)田氏相
齊君盈則已降(列子曰田氏相齊君盈則已降斂則已施民皆歸焉)仲尼相魯敵
國憂(晏子春秋云仲尼相魯景公患之謂晏子曰鄰國有聖人敵國之憂也今孔子相魯若何晏子對曰)
(君其勿憂彼魯君弱主也孔子聖相也君不如隂重孔子設以相齊孔子強諫而不聽必去去魯而之齊君勿)
(納也夫絶於魯無主於齊孔子困矣居期年孔子去魯之齊景公不納故困於陳蔡之間補)子産相
鄭無諸侯患(說苑云子産相鄭終簡公之身内無國中之亂外無諸侯之患也)顓頊十
五佐黃帝(鬻子云昔者顓頊年十五而佐黃帝二十而治天下其治天下也丄緣黃帝之道而行之)
(學黃帝之道而常之補)帝嚳十五佐顓頊(又云昔者帝嚳年十五而佐帝顓頊三十而治)
(天下其治天下也上緣黃帝之道而明之學帝顓頊之道而行之補)介子推十五相荆(說苑)
(云介子推行年十五而相荆仲尼聞之使人往視還曰廊下有二十五俊士堂上有二十五老人仲尼曰合二)
(十五人之智智於湯武并二十五人之力力於彭祖以治天下其固免矣乎補)甘羅年十二相
秦(史記甘茂傳云甘羅十二事秦相文信侯吕不韋後秦爵為上卿復以茂田宅賜之)伊尹放太
甲周公抱少主(吕氏春秋云文王造之而未遂武王遂之而未成周公旦抱少主而成之)
(故曰成王)復子明辟致政成王
北堂書鈔卷四十九
