北堂書鈔卷六十九
唐虞世南撰
明陳禹謨補註
設官部二十一
主簿一百四十公府祭酒一百四十一
錄事參軍一百四十二記室參軍一百四十三
中兵參軍一百四十四刑獄參軍一百四十五(闕)
行參軍一百四十六公府舍人一百四十七(參軍都護附)
主簿一百四十
省著衆事(續漢書百官志云司徒黃閣主簿省著衆事掌閣下威儀也)職在拾遺(崔駰)
(云主簿職在拾遺夙夜致思智慮淺短何益也)内經百度之規外諮千里之策
(桓階别傳云上平荆州乃引桓階入為主簿内經百度之規外諮千里之策案魏志桓階傳云劉表辟階為)
(從事祭酒欲妻以妻妹蔡氏階自陳已結昏拒而不受因辭疾告退太祖定荆州辟為丞相掾主簿遷趙郡太)
(守魏國初建為虎賁中郎將侍中時太子未定而臨菑侯有寵階數陳文帝德優齒長宜為儲副公規密諫前)
(後懇至遷尚書典選舉曹仁為關某所圍太祖遣徐晃救之不解太祖欲自南征以問羣下羣下皆謂王不亟)
(行今敗矣階獨曰大王以仁等為足以料事勢不也曰能大王恐二人遺力耶曰不然則何為自往曰吾恐虜)
(衆多而晃等勢不便耳階曰今仁等處重圍之中而守死無貳者誠以大王遠為之勢也夫居萬死之地必有)
(死爭之心内懷死爭外有彊救大王案千軍以示餘力何憂于敗而欲自往太祖善其言駐軍于摩陂賊遂退)
(補)能令公喜能令公怒(晉書郄超傳云桓温辟為征西大將軍掾温遷大司馬又轉為)
(參軍温英氣高邁罕有所推與超言常謂不能測遂傾意禮待超亦深自結納時王珣為温主簿亦為温所重)
(府中語曰髯參軍短主簿能令公喜能令公怒超髯珣短故也補)收羅賢俊(臧榮緒晉書云何充)
(少有名望大將軍王敦收羅賢俊辟為主簿也敦案充本傳云充風韻淹雅文義見稱初辟大將軍王掾轉)
(主簿孰兄含時為廬江郡貪汙狼籍敦嘗于座中稱曰家兄在郡定佳廬江人士咸稱之充正色曰充即廬江)
(人所聞異于此敦默然傍人皆為之不安充晏然自若補)收羅士物(世語云王敦字處仲太傅東海)
(王越收羅士物聞其名召以為主簿)太傅聞處仲(世語云王敦見上)元帝用道明
(世說云諸葛恢字道明弱冠知名時元帝為安東將軍以恢為主簿于時潁川荀闓字道明陳留蔡謨字道明)
(與恢俱有名譽號曰中興三明人為之語曰京都三明各有名蔡氏儒雅荀葛清)繁欽文才機
辯(典略云繁欽以文才機辯少得名于汝潁欽既長于書記又善為詩賦其所與太子書記喉轉意率皆巧)
(麗為丞相主簿補)顧榮機符朗徹(晉書云顧榮少有珪璋機符朗徹大司馬齊王攸以為主)
(簿)德祖豫作答教(世語曰楊脩字德祖與賈逵王凌並為丞相主簿而為植所友每當就植)
(慮事有關忖度太祖意豫作答教十餘條敕門下教出以次答教裁出答已入太祖怪其捷推問始泄補案脩)
(年二十五以名公子有才能為太祖所器與丁儀兄弟皆欲以植為嗣太子患之以車載廢簏内朝歌長吳質)
(與謀脩以白太祖未及推驗太子懼告質質曰何患明日復以簏受絹車内以惑之脩必復重白重白必推而)
(無驗則彼受罪矣世子從之脩果白而無人太祖由是疑焉後太祖遣太子及植各出鄴城一門密敕門不得)
(出以觀其所為太子至門不得出而還脩先戒植若門不出侯侯受王命可斬守者植從之故脩遂以交搆賜)
(死附)元琳更作白事(世語云王東亭為桓宣武更作白事無復同本案王東亭為桓宣武主)
(簿既承籍有美譽公甚欲其人地為一府之望初見謝失儀而神色自若坐上賓客即相貶笑公曰不然觀其)
(情貌必自不凡吾當試之後因月朝閣下伏公于内走馬直出突之左右皆宕仆而王不動名價于是大重咸)
(云是公輔器也附)指切竇憲(後漢書崔駰傳云竇憲為車騎將軍辟駰為掾憲府貴重掾屬三十)
(人皆故刺史二千石唯駰以處士年少擢在其間憲擅權驕恣駰數諫之及出擊匈奴道路愈多不法駰為主)
(簿前後奏記數十指切長短憲不能容稍疎之因察駰高第出為長岑長駰自以遠去不得意遂不之官而歸)
(補案肅宗雅好文章自見駰頌後每嗟嘆之謂侍中竇憲曰卿寧知崔駰乎對曰班固數為臣說之然未見也)
(帝曰公愛班固而忽崔駰此葉公之好龍也試請見之駰由此候憲憲屣履迎門笑謂駰曰亭伯吾受詔交公)
(公何得薄哉遂揖入為上客附)入諫諸葛(襄陽記云楊顒為丞相諸葛亮主簿亮嘗自校書顒直入)
(諫曰為治有職上下不相侵也)馮異披荆棘(後漢書馮異傳云異朝京師引見帝謂公卿曰是我)
(起兵時主簿也為吾披荆棘定關中既罷使中黃門賜以珍寶衣服錢帛詔曰倉卒蕪蔞亭豆粥滹沱河麥飯)
(厚意久不報異稽首謝曰臣聞管仲謂桓公曰願君無忘射鉤臣無忘檻車齊國賴之臣今亦願國家無忘河)
(北之難小臣不敢忘巾車之恩補)任續多規諫(文士傳云任續為會稽王主簿多所規諫)元
琳稱績(晉書云王珣字元琳為大司馬桓温主簿時温經略中夏軍中機務並委珣焉珣居要任有稱)
(績三軍文武及數萬人悉識其面)子玄無滯(文士傳云郭子玄為主簿天性閑朗事無疑滯雖處)
(要猶閑也)三軍悉識其面(晉書王珣見上)孫寶自高(漢書云孫寶以明經為郡吏御)
(史大夫張忠辟寶為屬欲令授子經更為除舍設儲偫寶自劾去忠固還之心内不平後署寶主簿寶徙入舍)
(祭灶請比隣忠隂察怪之使所親問寶前大夫為君設除大舍子自劾去者欲為高節也今兩府高士俗不為)
(主簿子既為之徙舍甚說何前後不相副也寶曰高士不為主簿而大夫以寶為可一府莫言非士安得獨自)
(高前日君男欲學文而移寶自近禮有來學義無往教道不可詘身詘何傷且不遭者可無不為况主簿乎忠)
(聞之甚慙補)郭象當權(晉書云郭象辟司徒掾稍至黃門侍郎東海王越引為太傅主簿甚見親)
(委遂任職當權薰灼内外由是素論去之補案象少有才理好老莊能清言太尉王衍每云聽象要語如縣河)
(瀉水注而不竭附)逵無惡意復職(魏略云賈逵為丞相主簿時太祖欲征吳而大霖雨三軍)
(多不願行太祖知其然恐外有諫者教曰今孤戒嚴未知所之有諫者死逵受教謂其同寮三主簿曰今實不)
(可出而教如此不可不諫也乃出諫草以示三人三人不獲已皆署名入白事太祖怒收逵等當送獄取造意)
(者逵即言我造意遂走詣獄獄吏以逵主簿也不即著械謂獄吏曰促械我尊者且疑我在近職求緩於卿今)
(將遣人來察我逵著械適訖而太祖果遣家人就獄視逵既而教曰逵無惡意原復其職補)楊綜為
其主宥之(世說曰楊綜為將軍曹爽主簿爽時誅方解印綬將出綜止之曰公挾主幃幄捨此以至)
(東市乎不從有司奏綜宣王曰各為其主也宥之)知人几案間事(郭子云時有為王遵主簿)
(校檢帳下遵說語主簿欲與主簿周旋無為知人几案間事)一月三易面皮(王晉書云阮孚)
(為東亭主簿東亭曰卿無乃榮乎我為宣武史一月三易面皮)
公府祭酒一百四十一
德妙第一乃補祭酒(胡伯始漢官儀云武帝丞相設四科以辟之德妙為第一科乃補南)
(閤祭酒)筭無遺策盡不失理(東阿王祭酒誄云乃署祭酒與君行止筭無遺策盡不失)
(理也)明帝朝戲邠任(東觀漢記云東平憲王蒼為驃騎開東閣延賢士薦邠任隠居教授辟為)
(祭酒後朝會明帝戲之曰先帝徵君不來驃騎辟君而來何也任曰先帝秉德以惠下臣可以禮進退驃騎執)
(法御臣臣懼法而至月餘遂去官)太祖起迎邴原(邴原别傳云太祖為司空辟原署東閤祭)
(酒太祖北伐三郡單于還住昌國燕士大夫酒酣太祖曰孤反鄴守諸君必將來迎今日明旦度皆至矣其不)
(來者獨有邴祭酒耳言訖未久而原先至門下通謁太祖大驚喜擥履而起遠出迎原曰賢者誠難測度孤謂)
(君將不能來而遠自屈誠副飢虚之心謁訖而出補)周澤少脩高節(東觀漢記云周澤少脩高)
(節建武十六年辟大司馬府署議曹祭酒也)紀瞻能玄理(晉書云紀瞻能言玄理司徒東海王)
(越以為公府祭酒)光禄辟顧榮(晉書云顧榮少有珪璋光禄大夫張華辟為祭酒)司徒
辟左思(王晉書云左思少好學司徒隴西王泰辟為祭酒)
錄事參軍一百四十二
總錄衆曹管其文案(干寶司徒儀云錄事之職掌總錄衆曹管其文案)舉善彈
非(劉弘教云錄事參軍務舉善彈非令史亦各隨職事修習也)舉直錯枉(干寶司徒儀曰錄事)
(參軍掌舉直錯枉)
記室參軍一百四十三
管機密斷大事(庾亮别傳云王胡之為丞相府記室亮答胡之書云云)掌啓奏(干寶)
(司徒儀云記室掌表章啓奏)主表章(續漢書百官志云記室主上表章雜書記秩百石)記室
之事創其草(干寶司徒儀云記室之儀凡有表章雜記之書掌創其草)弔賀之禮則
題署(干寶司徒儀云記室之職凡掌文墨表章啟奏弔賀之禮題署也)傅毅主記室(傅毅)
(集云毅字武伯為大將軍記室主記掾遷司馬也)專掌文疏(干寶晉紀云東海王越治兵召下邳)
(縣孫惠為記室云云)專典書記(晉中興書云虞預好學有文才中宗以為記室云云)陳琳阮
瑀俱典記室(魏志云太祖以陳琳阮瑀為司空軍謀祭酒管記室軍國書檄多琳瑀所作也補案)
(典略曰琳作諸書及檄草成呈太祖太祖先若頭風是日疾發卧讀琳所作翕然而起曰此愈我病數加厚賜)
(太祖嘗使瑀作書與韓遂時太祖適近出瑀隨從因于馬上具草書成呈之太祖竟不能增損附)曹攄
尤思俱為記室(文士傳云曹攄少勵志操精學有才操仕晉辟大司馬齊王冏記室尤思未詳)
鍾會記室心腹之任(魏志云鍾會為太僕固辭不就以中郎在大將軍府管記室事為心)
(腹之任)王參軍人倫之表(世說云太傅東海王鎮許昌以王安期為記室參軍雅相知重)
(敕世子毗曰夫學之所益者淺體之所安者深閑習禮度不如式瞻儀形諷味遺言不如親承音旨王參軍人)
(倫之表汝其師之或曰王趙鄧三參軍人倫之表汝其師之謂安期鄧伯道趙穆也袁宏作名士傳直云王參)
(軍附)作書馬上起草(典略阮瑀見上)書檄應命立成(晉書云孫惠為記室參軍)
(專掌文疏豫參謀議除散騎郎太子中庶子復請補司空從事中郎東海王越誅周穆等夜召參軍王廙造表)
(廙戰懼壞數紙不成時惠不在越嘆曰孫中郎在表久就矣越遷太傅以惠為軍諮祭酒數諮訪得失每造書)
(檄越或驛馬催之應命立成皆有文采補)書檄多琳瑀所作(魏志陳琳阮瑀見上)神堂
使阮瑀議之(魏武褒賞令云别部司馬請立齊桓公神堂使記室阮瑀議之)孔演稱職
(晉中興書)孫楚負才(世語曰孫楚為大司馬石苞記室參軍不敬府主楚負才檄苞曰天子命我也)
曹攄有才(文士傳見上文案晉書曹攄傳云攄少有孝行好學善屬太尉王衍見而器之調補臨)
(淄令縣有寡婦養姑甚謹姑以其年少勸令改適婦守節不移姑愍之密自殺親黨告婦殺姑官為考鞫寡婦)
(不勝苦楚乃自誣獄當決適值攄到攄知其有冤更加辨究具得情實時稱其明獄有死囚歲夕攄行獄愍之)
(曰卿等不幸致此非所如何新歲人情所重豈不欲暫見家邪衆囚皆涕泣曰若得暫歸死無恨也攄悉開獄)
(出之剋日令還掾吏固爭咸謂不可攄曰此雖小人義不見負至日相率而還並無違者一縣嘆服號曰聖君)
(補)王廣多才藝(晉中興書云琅邪王廣字世明多才藝為東海王越記室)殷浩善玄
言(晉書云殷浩識度清遠弱冠有美名尤善玄言三府辟皆不就征西將軍庾亮引為記室參軍補)袁
宏作賦(晉陽秋云袁宏字彦伯長於作賦為大司馬桓温府記室)李充善箴(晉中興書云李)
(充字和度為參軍善刑名也)
中兵參軍一百四十四
掌帳内(干寶司徒儀云中兵參軍掌督帳内牙門將及軍器給其軍事也)督牙門(晉書太原)
(王錄云王述為司徒王導中兵屬督牙門)罰姦詐均勞逸(干寶司徒儀云中兵之任凡在軍者)
(以時科其器械綜其人數罰姦詐均勞逸)祖逖智出人表(晉書祖逖傳云東海王越以逖為典)
(兵參軍智出人表)袁勗多所救免(袁氏家傳云袁勗字敬宗為大將軍參軍署賊曹督刑獄)
(事多所救免)
行參軍一百四十六(按此上原闕刑獄參軍一條)
掌使命不限數(干寶晉記云參軍宰吏惠帝立河間王顒為太宰輔政置行參軍不限數也)
周訪為安東行參軍(晉書周訪傳云元帝渡江命訪參鎮東軍事時有與訪同姓名者罪)
(當死吏誤收訪訪奮擊收者數十人皆散走而自歸於帝帝不之罪尋以為揚烈將軍補案訪少沈毅謙而能)
(讓果于斷割周窮振乏家無財時鄉人盜訪牛于冢間殺之訪得之密埋其肉不使人知附)王協為
撫軍行參軍(干寶晉記云丞相王導為協少有令譽乃以為撫軍行參軍)士行議軍
事(晉書陶侃字士行太傅東海王越以侃為參軍督護江州議軍事)竺瑶伐鮮卑(晉書云桓)
(温遣參軍督護竺瑶伐鮮卑)閻纘鯁直(晉書云閻纘為人鯁直不憚強禦初為太傅楊駿舍人轉)
(安復令駿之誅也纘棄官歸要駿故主簿潘岳掾崔基等共葬之基岳畏罪推纘為主墓成當葬駿從弟模告)
(武陵王澹將表殺造意者衆咸懼填冢而逃纘獨以家財成墓葬駿而去補)
公府舍人一百四十七(參軍都護附)
并參三軍(魏志張遼傳云太祖征孫權還使遼與樂進李典等將七千餘人屯合肥太祖征張魯教)
(與護軍薛悌署函邊曰賊至乃發俄而孫權率十萬衆圍合肥乃共發教教曰若孫權至者張李將軍出戰樂)
(將軍守護軍勿得與戰諸將皆疑遼曰公遠征在外比救至彼破我必矣是以教指及其未合逆擊之折其盛)
(勢以安衆心然後可守也成敗之機在此一戰諸君何疑補案并參三軍謂薛悌參張李樂三軍)三府
交命(晉中興書順陽范錄云范汪字玄平博學多通尤善玄理護軍平南三府交命案汪屏居吳郡從)
(容講肄不言枉直後至姑孰見桓温温時方起屈滯以傾朝廷謂汪遠來詣已傾身引望謂袁宏曰范公來可)
(作太常邪汪既至纔坐温謝其遠來意汪實來造温恐以趨時致損乃曰亡兒瘞此故來視之温殊失望而止)
(補)張温請恭祖(吳書云張温為車騎將軍請幽州刺史陶謙參軍事接遇甚厚案吳書曰陶)
(謙字恭祖父故餘姚長謙少孤始以不羈聞於縣中年梧十四猶綴帛為幡乘竹馬而戲邑中兒童皆隨之故蒼)
(太守同縣甘公出遇之見其容貌異而呼之與語甚悅許妻以女甘夫人怒曰陶家兒遨戲無度如何以女)
(許之甘公曰彼有竒表長必大成遂與之後除紓令郡太守張磐同郡先輩與謙父友謙恥為之屈嘗舞屬謙)
(謙不為起固強之乃舞舞又不轉磐曰不當轉邪曰不可轉轉則勝人補)庾亮請逸少(晉中興書)
(瑯邪王錄云王羲之字逸少弱冠知名庾亮請為參軍)問計賈詡(魏志云賈詡參司空軍事袁紹)
(圍太祖于官渡太祖粮方盡問詡計焉出詡曰公明勝紹勇勝紹用人勝紹決機勝紹有此四勝而半年不定)
(者但顧萬全故也必決其機須臾可定也太祖曰善補)接遇甚厚(吳書張温見上)深加器
敬(晉書云魏舒為相國參軍相國深加器敬)甚見敬重(魏志云徐範為議郎參丞相軍事甚見敬)
(重太祖征伐常令範及邴原留與世子居守太祖謂文帝舉動必諮此二人世子執子孫禮救恤窮乏家無所)
(餘中外孤寡皆歸焉贈遺無所逆亦終不用及去皆以還之補)甚見器遇(臧榮緒晉書周顗字伯仁)
(少有重名太尉東海王越出鎮兖州以顗為參軍深見器遇)委以機密(王晉書云裴邈東海王越)
(以為參軍委以機密)與謀時務(晉書潘尼傳云趙王倫簒位孫秀專政忠良之士皆罹禍酷尼遂稱)
(疾篤取假拜掃墳墓聞齊王冏起義乃赴許昌冏引為參軍與謀時務兼管書記補案尼少有清才與岳俱以)
(文章見知性靜退不競唯以勤學著述為事著安身論以明所守補)子猷在府日久(世說云王)
(子猷作桓車騎參軍桓謂王曰卿在府久比當相料理初不答直高視以手版拄頰曰西山朝來致有爽氣補)
道玄後莫逮(晉陽秋云荀邃字道玄少喜談論解音樂後晉賢莫逮驃騎將軍長沙王以為參軍)
張闓今之良(晉書云張闓少孤有志操太常薛兼進之於元帝言闓才幹貞固當今之良器即引)
(為安東參軍甚加禮遇補)陸機以高賢(陸機表詣吳王云相國參軍率取臺郎臣獨以高賢見取)
郭璞有才術(晉書云郭璞為尚書郎大將軍王敦以璞有才術為記室參軍)范任博學
多通(臧榮緒晉書云范任字玄平博學多通友善解謁參軍)祖納文義可觀(王晉書祖)
(納字士言能清談明理文義可觀為隴西王參軍)多出衆議(晉書云魏舒轉相國參軍封劇陽子)
(朝府碎務未嘗見是非至于廢興大事衆人莫能斷者舒徐為籌之多出衆議之表文帝深器重之每朝會坐)
(罷目送之曰魏舒堂堂人之領袖也補)常不能測(晉書云郄超少卓犖不羈有曠世之度交遊士)
(林每存勝拔善談論義理精微愔事天師道而超奉佛愔又好聚斂積錢數千萬嘗開庫任超所取超性好施)
(一日中散與親故都盡其任心獨詣皆此類也桓温辟為征西大將軍掾温遷大司馬又轉為參軍温英氣高)
(邁罕有所推與超言常謂不能測遂傾意禮待超亦深自結納補)知度沈邃(晉書云李徹容貌質)
(素頽然若不足者而知度沈邃言必有則初仕郡上計掾州辟部從事治中舉孝廉參鎮北軍事補)躭學
樂道(晉書云周顗以杜機為參軍事出教曰杜參軍躭學樂道)陽元未嘗是非(晉書魏舒)
(見上)景興罕有所推(晉書郄超字景興見上)庾敳常自神王(世說云司馬太)
(傅府多名士一時儁異庾文康云見子嵩在其中常自神王補案晉書云庾敳字子嵩參東海王越太傅軍事)
(轉軍諮祭酒時越府多儁異敳在其中常自神手豫州牧長史河南郭象善老莊時人以為王弼之亞敳甚知)
(之每曰郭子玄何必減庾子嵩象後為太傅主簿任事專勢敳謂象曰卿自是當世大才我疇昔之意都已盡)
(矣敳有重名為搢紳所推而聚斂積實談者譏之附)周顗正情嶷然(晉陽秋云周顗正情嶷然)
(雖一時儕類皆無敢媟近辟為太尉參軍補案世說云世目周侯嶷如斷山附)子猷欲為傲達
(晉中興書曰王徽之字子猷卓犖不羈欲為傲達放肆聲色頗過度時人欽其才穢其行也大司馬桓温以為)
(參軍補)彦道俶儻不羈(晉書云袁躭字彦道少有才氣倜儻不羈為士類所稱桓温少時游)
(于博徒資産俱盡尚有負進思自振之方莫知所出欲求濟于躭而躭在艱試以告焉躭略無難色遂變服懷)
(布帽隨温與債主戲躭素有藝名債者聞之而不相識謂之曰卿當不辦作袁彦道也遂就局十萬一擲直上)
(百萬躭投馬絶叫探布帽擲地曰竟識袁彦道不其通脫若此蘇峻之役王導引為參軍補)蓬髮飲
酒不以王務嬰心(晉書云元帝以阮孚為安東參軍蓬髮飲酒不以王務嬰心)蓬首
散帶不綜府事(晉書王徽之為大司馬桓温參軍蓬首散帶不綜府事又為車騎桓沖騎兵參)
(軍沖問卿署何曹對曰似是馬曹又問管幾馬曰不知馬何由知數又問馬比死多少曰未知生焉知死補)
孔愉不求聞達(會稽典錄云孔愉字敬康遇石冰作亂避地餘杭布衣蔬食不求聞達中宗鎮)
(江左命愉為參軍同案晉書孔愉傳云愉年十三而孤養祖母以孝聞與郡張茂字偉康丁潭字世康齊名)
(時人號曰會稽三康後值蘇峻反愉朝服守宗廟初愉為司徒長史以平南將軍温嶠母亡遭亂不葬乃不過)
(其居至是峻平而嶠有重功愉往石頭詣嶠嶠執愉乎而流涕曰天下喪亂忠孝道廢能持古人之節歲寒不)
(彤者唯君一人耳時人咸稱嶠居公而重愉之守正補)葛洪利得辟身(晉書葛洪見天下已)
(亂欲辟地南土乃參廣州刺史嵇含軍事及含遇害遂停南土補案洪少好學家貧躬自伐薪以貿紙筆夜輒)
(寫書誦習以儒學知名性寡欲無所愛翫不知棋局幾道摴蒲齒名為人木訥不好榮利閉門却掃未嘗交游)
(于餘杭山見何幼道郭文舉目擊而已各無所言時或尋書問義不遠數千里﨑嶇冒涉期于必得遂究覽典)
(籍尤好神仙導養之法附)
北堂書鈔卷六十九
