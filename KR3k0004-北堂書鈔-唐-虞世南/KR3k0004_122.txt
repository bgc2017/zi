北堂書鈔卷一百二十二
唐虞世南撰
明陳禹謨補註
武功部十
劍三十四
帝王臨朝(曹植雜詩云美玉生磐石寶劍出龍淵帝王臨朝服秉此威百蠻)先王觀變
(傅玄劍銘云道德不脩雖有千金之劍何所用之先王觀變而服劍所以立武象也太上有象而已其次)
(則親用之)真人代形(神仙傳曰真人去世多以劍代形五百年後劍亦能靈化補)搢紳咸
服(李尤寶劍銘云搢紳咸服翼宣儀刑餘見下)青龍之象(春秋繁露云劍之在左青龍象也劍)
(之在右白虎象也補)白虎之象(見上)光文耀武(傅玄劍銘云光文耀武以衞乃國)體
文經武(裴景聲文身劍銘云器以利顯實以名舉長劍耿介體文經武陸斷玄犀水截輕羽九功斯像)
(七德是輔補)帶以自禦(崔駰刀劍銘云龍泉太阿干將莫邪帶以自禦燁燁吐花)所以衞
身(漢書云暴勝之為直指使者素聞雋不疑賢至渤海遣吏請與相見不疑冠進賢冠帶櫑具劍佩環玦褒)
(衣博帶盛服至門上謁門下欲使解劍不疑曰劍者君子武備所以衞身不可解請退吏白勝之勝之開閣延)
(請望見不疑容貌尊嚴衣冠甚偉勝之躧履起迎補案櫑具木標首之劍櫑落壯大也附)防非常也
(釋名曰劍撿也所以防撿非常也)禦羣凶也(傅玄正都賦云苗山之鋌鑄以為劍其利也陸斷犀)
(兕水截輕鴻洒奔駟於中衢斬雙蛟於大江將以威天下而禦羣凶)九功斯像七德是輔
(裴景聲文身劍銘見上)服之可威百蠻(曹毗魏都賦云劍則寶匣吐輝清剛露皓服之可以)
(威百蠻指揮可以開昏擾)服者可以伐敵(吳越春秋云越王允常聘歐冶子作名劍五枚三大)
(二小一曰純鉤二曰湛盧三曰豪曹或曰盤郢四曰魚腸五曰鉅闕秦客薛燭善相劍王取豪曹示之薛燭曰)
(非寶劍也夫寶劍五色並見今豪曹五色黯然無華殞其光亡其神矣王復取鉅闕示之薛燭曰非寶劍也夫)
(寶劍金錫和同氣如雲煙今其光已離矣王復取魚腸示之燭曰夫寶劍者金精從理至本不逆今魚腸倒本)
(從末逆理之甚服此劍者臣弑其君子弑其父王取純鉤示之薛燭矍然而望之曰恍乎如屈陽之華沈沈如)
(芙蓉始生于湘池觀其文如列星之芒觀其光如流水之溢塘觀其色渙如冰將釋見日之光此純鉤也者王)
(曰是也客有買此劍者有市之鄉駿馬千匹千戶之都其可與乎薛燭曰不可臣聞王之初造此劍赤堇之山)
(破而出錫若耶之溪涸而出銅雨師灑道雷師發鼓蛟龍捧爐天帝裝炭太一下觀于是歐冶子曰天地之精)
(悉其伎巧造為此劍吉者宜王凶者可以遺人凶者尚直萬金况純鉤者耶王復取湛盧示之薛燭曰善哉銜)
(金鐵之英吐銀錫之精竒氣託靈有遊出之神服此劍者可以折衝伐敵人君有逆謀則去之他國允常乃以)
(湛盧獻吳吳公子殺王僚湛盧去如楚昭王得而召風胡子問曰此劍直幾何對曰赤堇之山嵯峨莫踰若耶)
(之溪深而不測羣神上天歐冶已死雖有傾城量金珠玉不可與况駿馬萬戶之都乎續補)用給左
右(魏文帝書曰僕有劍一枚明珠標首藍玉飾靶用給左右以除妖氛)服禦左右(魏文帝歌辭云)
(越民鑄寶劍出匣吐寒芒服之禦左右除凶致福祥)仁義為劍(鹽鐵論云以道德為胄仁義為劍莫)
(之敢當莫之敢禦湯武是也)謀謨為劍(陳思王征蜀論云今將以謀謨為劍戟以策略為旌旗)
德行則福(太公金匱劍銘云德行則福德廢則覆)行德則興(大戴禮劍之銘云帶之以)
(為服動必行德行德則興倍德則崩注云以順誅也補)葛廬山發而出金(管子云葛天廬)
(之山發而出金蚩尤受而制之以為劍鎧矛戟)赤堇山破而出錫(吳越春秋見上)苗山
之鋌(傅玄正都賦云五采文身質美光炫激衝風於秦鑪飛光天之烈燄)耶谿之鋌(張協七命)
(云楚之陽劍歐冶所營耶谿之鋌赤山之精銷踰羊頭鍱越鍜成乃鍊乃鑠萬辟千灌豐隆奮椎飛廉扇炭神)
(器化成陽文隂漫既而流綺星連浮彩豔發光如散電質如耀雪霜鍔水凝冰刃露潔形冠豪曹名珍鉅闕指)
(鄭則三軍白首麾晉則千里流血豈徒水截蛟龍陸灑奔駟斷浮翮以為工絶重甲而稱利云爾而已哉若其)
(靈寶則舒辟無方竒鋒異模形震薛燭光駭風胡價兼三鄉聲貴二都或馳名傾秦或夜飛去吳是以功冠萬)
(載威曜無窮揮之者無前擁之者身雄可以從服九國横制八戎爪牙景附函夏承風此蓋希代之神兵子豈)
(能從我而服之乎補)五月丙午(抱朴子云以五月丙午日取壯銅為雌雄劍)二月丙午
(典論云建安二十四年二月丙午魏太子丕造百辟寶劍色似采虹長四尺二寸重一斤十有五兩淬以清潼)
(礪以礛䃴飾以文玉表以通犀光似流星名曰飛景補)采山精(吳越春秋云干將者吳人也與歐冶)
(子同師俱能為劍越前來獻三枚闔閭得而寶之以故使劍匠作為二枚一曰干將二曰莫邪莫邪干將之妻)
(也干將作劍采五山之鐵精六合之金英候天伺地隂陽同光百神臨觀天氣下降而金鐵之精不銷淪流于)
(是干將不知其由莫邪曰子以善為劍聞于王使子作劍三月不成其有意乎干將曰我不知其理也莫邪曰)
(夫神物之化須人而成今夫子作劍得無得其人而後成乎干將曰昔吾師作冶金鐵之類不銷夫妻俱入冶)
(爐中然後成物至今後世即山作冶麻絰葌服然後敢鑄金于山今吾作劍不變化者其若斯耶莫邪曰師知)
(爍身以成物吾何難哉于是干將妻乃斷髮剪爪投于爐中使童女童男三百人鼓槖裝炭金鐵乃濡遂以成)
(劍陽曰干將隂曰莫邪陽作龜文隂作縵理干將匿其陽出其隂而獻之補)候月蝕(漢書云韓延壽)
(在東郡時取官銅物候月蝕鑄作刀劍鉤鐔放效尚方事案師古曰鐔似劍而小音尋補)隂陽同
光百神臨觀(吳越春秋見上)天精下降太一下觀(吳越春秋見上)靈物
髣髴飛鳥翔舞(典論云余好擊劍善以短乘長選茲良金命彼國之工精而煉之至于百辟其)
(始成也五色駭爐匡槖自鼓靈物髣髴飛鳥翔舞)悉伎巧(吳越春秋見上)命國工(典論見上)
煉質昆吾之竈定形薛燭之鑪(潘尼武庫賦云若夫大刀寶劍曠世絶殊煉質)
(于昆吾之竈定形于薛燭之爐)蛟龍捧爐(又云雷公鼔槖蛟龍捧爐)僮男進火(抱朴子云)
(以五月丙午日鑄劍僮男女進火)飛廉扇炭(張協七命見上)桂薪燒之剛炭鎔
之(抱朴子云以五月丙午日鑄劍五口下其銅于神爐中以桂薪燒之以剛炭鎔之令僮男女進火劍成各)
(長三尺六寸五分帶之入水則蛟龍不敢近人)雷公發鼓(吳越春秋見上)豐隆奮椎(張協)
(七命見上)精以煉之至於百辟(典論見上)礪以礛䃴(典論見上)清水淬
鋒越砥斂鍔(王子淵聖主得賢臣頌曰工人之用鈍器也勞筋苦骨終日矻矻及至巧冶鑄干將)
(之璞清水淬其鋒越砥斂其鍔水斷蛟龍陸剸犀革忽若彗汜畫塗補)斂以越砥(晉張協太阿劍)
(銘云太阿之劍世載其美淬以清波斂以越砥如玉斯耀若影在水不運自肅率土從軌補)淬以清
潼(典論見上)拭以西山黃土磨以華隂赤土(雷煥别傳云煥字孔章鄱陽人)
(善星歷卜占晉司空張華夜見異氣起牛斗華問煥見之乎煥曰此謂寶劍氣華曰時有相吾者云君當貴達)
(身佩寶劍此言欲效矣乃以煥為豐城令煥至縣移獄掘地三十餘尺得青石函一枚中有雙劍文采未甚明)
(煥取南昌西山黃白土用拭劍光豔照耀乃送一劍并黃土與華自留一劍華得劍并土曰此干將也莫耶已)
(復不至然天生神物終當合耳乃更以華隂赤土一斤送與煥煥得土磨劍鮮光愈亮及華誅劍亡玉匣莫知)
(所在後煥亡煥子爽帶劍經延平津劍無故墮水令人投水逐覓見二龍長數丈須臾光乘微發曜曰映川補)
舒辟無方竒鋒異摸(張協七命見上)麟角鳳體(崔駰刀劍銘云歐冶運巧鑄鋒)
(成鍔麟角鳳體玉飾金錯)鏤象龍螭(傅玄歌辭曰寶劍神竒鏤象龍螭文犀飾首錯以明珠光如電)
(影氣燭紫微補)素質(魏都賦云劍則含章飛影冶剛露皓流彩之珍素質之寳虹蔚波映龜文龍藻苕鋒)
(冰幹紫穎霜杪補)文身(傅玄正都賦見前)龜文(吳越春秋見上)龍藻(魏都賦見上)苕
鋒冰幹紫穎霜杪(見上)屈陽之華芙蓉始生文如列星光
如水溢金精順理至本不逆(並吳越春秋見上)鈲從文起至
脊而止(越絶書云楚王召風胡子而問之曰寡人聞吳有干將越有歐冶子此二人甲世而生寡人願)
(齎邦之重寶皆以奉子因吳王請此二人作鐵劍可乎于是乃令風胡子之吳見歐冶子干將使作鐵劍歐冶)
(子干將鑿茨山洩其溪取鐵英作為鐵劍三枚成風胡子奏之楚王大悦問之曰此三劍何物所象其名為何)
(風胡子對曰一曰龍淵二曰泰阿三曰工布楚王曰何為龍淵泰阿工布風胡子對曰欲知龍淵觀其狀如登)
(高山臨深淵欲知泰阿觀其鈲巍巍翼翼如流水之波欲知工布鈲從文起至脊而止如珠不可祍文若流水)
(不絶晉鄭王聞而求之不得興師圍楚于是王引泰阿之劍登城而麾之三軍破敗士卒迷惑流血千里猛獸)
(歐瞻江水折揚晉鄭之頭畢白楚王于是大悦曰此劍威耶寡人威耶風胡子對曰劍之威也因大王之神補)
白如積雪利若秋霜(魏文帝歌辭云歐氏寶劍何為低昂白如積雪利若秋霜又淮南子)
(云寶劍之色如秋霜)色似采虹(典論見上)光如散電(張協七命見上)光如水精
(龍魚河圖云西海有昆吾石冶其石為鐵作劍光明洞照如水精之光割玉如土)光如電影(傅玄)
(歌辭見上)質如耀雪(張協七命見上)氣如雲煙(吳越春秋見上)如玉斯燿若
影在水(張協太阿劍銘見上)華藻繁縟(曹植七啟云步光之劍華藻繁縟飾以文犀雕以翠)
(綠綴以驪龍之珠錯以荆山之玉陸斷犀象未足稱雋隨波截鴻水不漸刃補)光豔照耀(雷煥别傳)
(見上)紫氣見牛斗(豫章記曰吳未亡時恒有紫氣見于牛斗之間占者以為吳方興惟張華以為)
(不然及吳平此氣愈明張華聞雷孔章妙達緯象乃要宿屛人問天文將來吉凶孔章曰無他象惟牛斗之間)
(有異氣是寶物之精上徹于天耳此氣自正始嘉平至今日衆咸謂孫氏之祥惟吾識其不然今聞子言乃與)
(吾同今在何郡曰在豫章豐城張遂以孔章為豐城令至縣移獄掘地二丈得石匣長八九尺開之得二劍一)
(龍淵一太阿其夕牛斗氣不復見孔章乃留其一匣龍淵而進之劍至張公于密室中發之光焰曄曄煥若電)
(發後張遇害此劍飛入襄城水中孔章臨亡誡其子爽曰恒以劍自隨後其子為建安從事經淺瀨劍忽于腰)
(中躍出初出猶是劍入水乃變為龍逐而視之見二龍相隨而逝焉補)異氣起牛斗(雷煥别傳)
(見上)明珠標首(魏文帝書見上)明珠錯首(傅玄歌辭見上)飾以文犀雕以
翠綠(陳思王七啟見上)飾以文玉表以通犀(典論見上)綴以驪龍之
珠錯以荆山之玉(陳思王七啟見上)綴以南海之珠飾以夏后
之璜(傅玄正都賦云龍淵太阿巨闕干將純鉤莫邪辟閭步光綴以南海之珠飾以夏后之璜)華玉
為飾瑠璃為匣(西京雜記云高祖斬白蛇劍以七采華玉為飾五色瑠璃為匣刃上常如霜雪)
(光照于外開囊拔鞘輒有風氣射人補)泯然無際經物不覺(列子云魏黑卵以暱嫌殺)
(丘邴章丘邴章之子來丹謀報父之讐來丹之友申他曰子怨黑卵至矣黑卵之易子過矣將奚謀焉來丹垂)
(涕曰願子為我謀申他曰吾聞衞孔周其祖得殷帝之寶劍一童子服之却三軍之衆奚不請焉來丹遂適衞)
(見孔周執僕御之禮請先納妻子後言所欲孔周曰吾有三劍唯子所擇皆不能殺人且先言其狀一曰含光)
(視之不可見運之不知有其所觸也泯然無際經物而物不覺二曰承影將旦昧爽之交日夕昏明之際北面)
(而察之淡淡焉若有物存莫識其狀其所觸也竊竊然有聲經物而物不疾也三曰宵練方晝則見影而不見)
(光方夜見光而不見形其觸物也騞然而過隨過隨合覺疾而不血刃焉此三寳者傳之十三世矣而無施于)
(事匣而藏之未常啟封來丹曰雖然吾必請其下者孔周乃歸其妻子與齋七日晏隂之間跪而授其下劍來)
(丹再拜受之以歸來丹遂執劍從黑卵時黑卵之醉偃于牖下自頸至腰三斬之黑卵不覺來丹以黑卵之死)
(趣而退遇黑卵之子于門擊之三下如投虛黑卵之子方笑汝何蚩而三招予來丹知劍之不能殺人也歎而)
(歸黑卵既醒怒其妻曰醉而露我使我嗌疾而腰急其子曰疇昔來丹之來遇我于門三招我亦使我體絶而)
(支彊彼其厭我哉補)竊然有聲經物不疾(見上)水斷蛟龍陸剸犀革
(聖主得賢臣頌見前)水斷龍舟陸剸犀甲(淮南子云夫純鉤魚腸劍之始下型擊則不能)
(斷刺則不能入及加之砥礪磨其鋒鍔則水斷龍舟陸剸犀甲)水截輕鴻陸灑奔駟(張協)
(七命見上)水試斷鵠雁陸試斷牛馬(尹子云水試斷鵠雁陸試斷牛馬所以觀良劍)
(也)水截鯢鯨(李尤寳劍銘云五材並用誰能去兵龍淵耀竒太阿飛名陸斷犀兕水截鯢鯨縉紳)
(咸服翼宣儀刑豈徒振武義合金聲)陸斷犀兕(傅玄正都賦見前)陸陷玄犀(陳琳武庫)
(賦云其劍則越金楚冶棠谿名工清涇皓刃苗山銳鋒陸陷玄犀水截輕鴻)水截蛟龍(劉子云薛)
(燭之賞劍雖未陸斬玄犀水截蛟龍而銳刃之資亦已露矣補又云司馬蒯聵天下之攻擊劍者也令提劍鋒)
(而掉劍觚必刎其指而不能以陷腐木而况金甲乎若提其觚而掉其鋒雖則凡夫可以陸斬犀象水截蛟龍)
(矣附)割玉(龍魚河圖見前)斷金(拾遺記曰越王勾踐有劍曰真剛以之切玉斷金如刻削土木補案)
(勾踐使工人以白牛白馬祀昆吾山神以成八劍一曰掩日二曰斷水三曰轉魄四曰懸剪五曰驚鯢六曰滅)
(魂七曰却邪八曰真剛附)斬蛇(史記云高祖送徒驪山夜經澤中令一人行前行前者還報曰前有大蛇)
(當徑高祖乃前拔劍斬蛇霄案刀劍錄曰漢高祖得一鐵劍長三尺名赤即斬蛇劍也補)刺蛟(吕氏)
(春秋云荆有次非者得寶劍于干遂還反涉江至于中流有兩蛟夾繞其船次非謂舟人曰汝常見兩蛟夾舟)
(而舟中之人有全活者乎吾固江中腐肉朽骨耳棄劍而已余何愛焉遂攘臂袪衣拔劍赴江刺蛟殺之而復)
(上舟中人皆獲全荆王聞之仕以執圭次非一作攸非干遂地名補)揮之者無前擁之
者身雄從服九國横制八戎(並張協七命見上)麾則流血(越絶)
(書見上)一用天下服矣(莊子云昔趙文王喜劍莊子曰臣有寳劍惟王所用有天子劍有諸)
(侯劍有庶人劍王曰天子之劍何如曰天子之劍以燕谿石城為鋒齊岱為鍔晉衞為脊周宋為鐔韓魏為鋏)
(包以四夷裹以四時繞以渤海帶以常山制以五行論以刑德開以隂陽持以春夏行以秋冬此劍直之無前)
(舉之無上按之無下運之無旁上決浮雲下絶地紀此劍一用匡諸侯天下服矣補)價兼三鄉聲
貴二都(張協七命見上)值千金(班固詩云寳劍值千金)值百金(東觀漢記云世祖時)
(有貢名馬寶劍值百金上以馬駕鼓車劍賜騎士)其直千金(吕氏春秋曰伍員逃楚楚追之急至)
(江見一丈人刺小船方將漁從之求涉焉丈人刺船渡之已絶江問其名族不告員解劍以與之曰此劍其值)
(千金願獻之丈人丈人曰荆國之法得伍員者爵執圭禄萬石金干鎰豈直千金劍乎補)可直萬金
(世說云鍾會是荀勖從舅二人情好不協荀有寳劍可直百萬常在母鍾夫人許會善書學荀手跡作書于母)
(取劍仍竊去不還荀勗知是鍾而無由得也思所以報之後鍾兄弟以千萬起一宅始成甚精麗未得移住荀)
(極善畫乃潛往畫鍾門堂作太傅形象衣冠狀貌如平生二鍾入門便大感慟宅遂空廢補)桓公之
慈太公之闕(孫卿子云桓公之慈太公之闕文公之琢莊公之忽皆古之良劍也)文公之
琢莊公之忽(見上)殷帝之劍(列子見上)越女之劍(吳越春秋云越王問范蠡)
(用兵行陣軍鼓之事對曰越有處女出于南林之中願君王問以守戰之道立可見也越王乃使使聘之處女)
(將見道逢老人自稱袁公公問曰吾聞子善為劍願一觀之女曰妾不敢隠惟公試之袁公即杖箖箊竹竹枝)
(上頡橋末墮地女即捷末袁公即飛上樹變為白猿遂别去見越王越王大悦即加女號號曰越女乃命五板)
(之墮長高習之教軍士當世莫能勝越女劍補)純鉤湛盧豪曹(並吳越春秋見上)
太阿(史記李斯諫逐客上書云今陛下致昆山之玉有隨和之寶垂明月之珠服太阿之劍乘纖離之馬)
(建翠鳳之旗樹靈鼉之鼓此數寶者秦不生一焉而陛下悦之何也必秦國之所生然後可則是夜光之璧不)
(飾朝廷犀象之器不為玩好駿良駃騠不實外廏江南金錫不為用西蜀丹青不為采補)龍淵(李尤寳劍)
(銘見前)魚腸(淮南子見上)步光(陳思七啟見上)含光承影(並列子見上)分
景(典論見上)白虹(崔豹古今注云吳大皇帝有寶劍六一曰白虹二曰紫電三曰辟邪四曰流星五曰)
(青冥六曰百里)青冥(見上)宵練(列子見上)飛揚(龍魚河圖云飛揚劍名也)揮精(漢武内傳)
(云上元夫人戴九雲夜光之冠曳六出火玉之佩垂鳳文林華之綬腰流黃揮精之劍補)華鋒(典論云魏)
(太子丕造寶劍有三一曰飛景二曰華鋒三曰流采)流采(見上)流黃(漢武内傳見上)流星(崔豹)
(古今注云吳大皇帝有寶劍名流星)七星(吳越春秋云伍子胥過江解百金之劍與漁者曰此吾先君之)
(劍中有七星價直百金以此相答漁父曰吾聞楚王之法令得伍胥者賜粟五萬石爵執圭豈圖取百金之劍)
(乎遂辭不受)七采(西京雜記見上)干越(莊子云干越之劍匣而藏之不敢輕用寶之至也)干
將(吳越春秋見上)珠口(山海經注曰鮫魚皮有珠文而堅可以飾劍口補)玉頭(晉東宫舊事曰)
(太子儀飾有玉頭劍補案輿服雜事云漢魏儲君制不納舄劍屣上殿晉世始代以木貴者猶用玉首賤者用)
(蚌金銀玳瑁為雕飾附)櫑具(漢書雋不疑見前)玉具(漢書朱博奏王莽為庶人莽就國南陽太)
(守以莽貴重選門下掾孔休守新都休謁見莽莽盡禮延納休亦聞其名莽後病休候之莽緣恩意進其玉具)
(劍欲以為好休不肯受補)駮犀(東觀漢記云陳遵破匈奴詔賜駮犀劍)羽劍(管子云羽劍珠飾者)
(斬生之斧也)隂劍陽劍(吳越春秋見上)雄劍雌劍(烈士傳云干將為晉君作劍三年而)
(成劍有雄雌天下名器也乃以雌劍獻君留其雄者謂其妻曰吾藏劍在南山之隂北山之陽松生石上劍在)
(其中矣君若覺殺我爾生男以告之及君覺殺干將妻後生男名赤鼻具以告之赤鼻斫南山之松得劍欲往)
(刺之晉君夢一人眉廣三寸辭欲報仇君覺購求甚急鼻乃逃朱興山中遇客欲為之報乃刎首以奉晉君客)
(令鑊煮之頭三日三夜不爛君往視之客以雄劍倚擬君君頭墮鑊中客又自刎三夜悉爛不可分别葬之名)
(曰三王冢補案列異傳云莫邪為楚王作劍藏其雄者搜神記亦曰為楚王作劍餘悉同也附)鐵劍(史記)
(范睢傳秦昭王曰吾聞楚之鐵劍利而倡優拙夫鐵劍利則士勇倡優拙則思慮遠夫以遠思慮而御勇士吾)
(恐楚之圖秦也夫物不素具不可以應卒今武安君既死而鄭安平等畔内無良將而外多敵國吾是以憂欲)
(以激勵應侯應侯不知所出補)銅劍(王晉書云汲郡冢有銅劍一枚長三尺五寸)長劍七尺
(漢書廣川王去繆王太子也好文辭方技博奕倡優其殿門有成慶畫短衣大袴長劍去好之作七尺五寸劍)
(被服皆效焉)長劍一丈(班固幽通賦序云衞靈公太子蒯聵好帶劍長一丈公諫乃作短者長一)
(尺公知不可以傳國乃逐之)長劍耿介(宋玉大言賦云方地為車圓天為蓋長劍耿介倚天外)
(案耿介一作耿耿補)長鋏陸離(楚辭云余幼好此竒服年既老而不衰帶長鋏之陸離冠青雲之崔)
(巍注曰長鋏劍名)上世名器(典論云楚國太阿徐氏匕首上世名器)希代神兵(張協)
(七命見上)世載其美(張協太阿劍見上)擅名天下(崔寔正論云古有龍淵太阿至今擅)
(名天下)馳名傾秦(張協七命見上)薛燭善相(吳越春秋見上)君大曉習(桓子)
(新論云君大素曉習萬劍之名凡器遥視而知不須手持熟察)莒子好劍(左傳莒子庚與虐好劍苟)
(鑄劍必試諸人國人患之)趙王喜劍(莊子見上)章帝賜陳寵(稜後漢書云韓為尚書令)
(與僕射郅壽尚書陳寵同時俱以才能稱肅宗嘗賜諸尚書劍唯此三人特以寳劍自手署其名曰韓稜楚龍)
(淵郅壽蜀漢文陳寵濟南椎成時論者為之說以稜淵深有謀故得龍淵壽明遠有文章故得漢文寵敦朴善)
(不見外故得椎成補)安帝賜馮石(東觀漢記云馮石為安帝所寵帝常幸其府留飲十數日賜駮)
(犀具劍紫文綬玉玦各一枚)淵深有謀故得龍淵明達有文故得
漢文(並漢書韓稜傳見上)季札心許(史記云吳季札之初使北過徐君徐君好季札劍口弗敢)
(言季札心知之為使上國未獻還至徐徐君已死乃解其寶劍繫之徐君冢樹而去從者曰徐君已死當誰予)
(乎曰不然始吾已心許之豈以死倍吾心哉補)魏文追憶(文士傳云魏文帝愛楊修才修誅後追憶)
(修修曾以寶劍與文帝文帝後佩之告左右曰此楊修劍也)高祖提劍(史記曰高祖擊黥布為流)
(矢所中問醫醫曰病可治高祖曰吾提三尺劍取天下非命乎命在天雖扁鵲何益補)宣帝求劍
(漢書外戚傳云宣帝養于掖庭號皇曾孫時許廣漢有女平君年十四五其母將行卜相言當大貴母獨喜謂)
(廣言曾孫體近下人乃關内侯可妻也廣漢許諾遂與曾孫一歲生元帝數月曾孫立為帝平君為倢伃是時)
(公卿議更立皇后皆心議霍將軍女亦未有言上乃詔求微時故劍大臣知指因立許為后補)袁紹竦
劍(後漢書袁紹上書云臣獨將家兵百餘人抽戈承明竦劍翼室虎叱羣司奮擊凶醜)酈生按劍
(楚漢春秋云上過陳留酈生求見使者入適上方洗足問如何人曰狀類大儒上曰吾方以天下為事未暇見)
(大儒也使者出告酈生瞋目按劍入言高陽酒徒非大儒也補)彈劍而歌(家語云孔子之宋匡人簡)
(子以甲士圍之子路怒奮戟將與之戰孔子止之曰惡有脩仁義而不免世俗之惡者乎夫詩書之不講禮樂)
(之不習是丘之過也若以述先王好古法而為咎者則非丘之罪也命也夫由歌予和女子路彈劍而歌孔子)
(和之曲三終匡人解甲而罷補案彈劍一作彈琴附)拔劍而舞(家語云子路戎服見于孔子拔劍而)
(舞之曰古之君子固以劍而自衞乎孔子曰古之君子忠以為質仁以為衞不出環堵之室而知千里之外有)
(不善則以忠化之侵暴則以仁固之何待劍乎子路曰由乃今聞此言請攝齊以受教補)仗劍渡河
(史記陳平在楚封金與印使使歸項王而平身間行仗劍亡渡河船人見其美丈夫獨行疑其亡將要中當有)
(金玉寶器目之欲殺平平恐乃解衣躶而佐刺船船人知其無有乃止補)仗劍擊市(尉繚子云一夫)
(仗劍擊於市萬人無不避之者臣以為非一人之獨勇萬人皆不肖也)擘魚以進(史記專諸刺王)
(僚見前鎧篇)納劍求割地(管子云桓公與魯莊公及曹劌遇莊公與曹劌並納劍于懷而求割)
(地)請劍謀復讐(列子見上)舞劍欲擊(史記項羽置酒會沛公亞父令項莊拔劍起舞)
(欲擊沛公項伯亦起舞以蔽沛公獲免)執劍侍立(漢魏春秋云初孫權以妹妻先主妹才捷剛猛)
(有兄策風侍婢百餘人皆親執刀劍侍立先主心常懍懍)解劍挂壁(益部耆舊傳云趙珜好遊俠亭)
(長辱之珜乃歎曰吾無大志故為人所輕乃解劍挂壁曰珜不乘駟馬車不復佩劍也)以劍帶槐
(周斐先賢傳云許嘉給縣功曹儀小吏常持劍侍功曹月朔晨朝并持炬火嘉于是忿然歎曰男兒為吏不免)
(賤役即投火于地以劍帶槐樹趨詣府門補)留劍屬妻(烈士傳干將見上)遺劍與兒
(風俗通云沛國有富家趙某者子年數歲失母後妻復生一女性僻愛趙病會族人作遺書令悉以財屬女但)
(遺一劍與兒年十五以劍還之後女不肯與請族人謂當以劍占之夫劍主以決斷死者度此女必不還其劍)
(故以此令後人察之耳于是聞之官官乃奪其財悉以與子)末喜帶劍(列女傳云末喜者夏桀之)
(妃也美于色薄于德亂孽無道女子行丈夫心佩劍帶冠桀既棄禮義淫于婦人求美女積之于後宫日夜與)
(末喜及宫女飲酒無有休時置末喜于膝上聽用其言昏亂失道驕奢自恣龍逢進諫被誅後湯放之桀與末)
(喜嬖妾同舟流于海死于南巢之山補)李寄請劍(搜神記云東越門中有嶺高數十里下北隰中)
(有蛇長七八丈六十餘圍巫覡云欲得童女常以八月祭之凡祭輒吞已用九女李誕有小女名寄應募而行)
(乃請好劍往伺大口蛇出頭大如囤目如二尺鏡寄便以劍斫殺越王乃聘寄為后)弄劍躍空(列子)
(云宋有簡子者以技干宋元君弄七劍迭躍五劍常在空中元君大驚立賜金帛)跳劍揮霍(西京)
(賦云烏獲扛鼎都盧尋憧衝狹燕濯胷突銛鋒跳九劍之揮霍走索上而相逢)豪曹亡神莫
耶漫理(並吳越春秋見上)擊則不斷刺則不入(淮南子見上)賫千金
劍(陳思王樂府歌云所齎千金劍通犀間碧璵翡翠飾雞璧標首明月珠又案樂府名都篇云名都多妖女)
(京洛出少年寶劍直千金被服麗且鮮補)棄千金劍(符朗子云符朗棄千金之劍抱朴子趨謂曰何)
(夫子棄大而存小乎)燒庫飛去(異苑云晉武庫中舊藏孔子舊履及高祖斬白蛇之劍及武庫失火)
(人咸見此劍穿屋飛去莫知所向)發墓飛上(世語云王子喬墓在京陵戰國時人有盜發之者覩)
(無所見惟有一劍停在穴中欲進取之劍作龍鳴虎吼遂不敢進俄而徑飛上天)失劍於路至
暮守之(先賢行狀曰王烈字彦方通識達道時國中有盜牛者牛主得之盜者曰我邂逅迷惑從今以)
(後將改過子既已赦宥幸無使王烈知之人有以告烈者烈以布一端遺之或問此人既有盜畏君聞之反與)
(布何也烈曰昔秦穆公人盜其駿馬食之已而賜之酒盜者不愛其死以救穆公之難今此盜能悔其過懼聞)
(之知自恥則善心將生故與布勸為善也隔數年有行路老父擔重一人代擔行數十里至家置而去問姓字)
(不以告頃之老父復行失劍于路一人行而遇之欲置而去懼後人得之劍主永失欲取而購募恐致差錯遂)
(守之至暮劍主還見之乃前者代擔人也老父攬其袂曰子前者代吾擔不得姓名今子復守吾劍于路未有)
(若子之仁子請告吾姓名將以告王烈其人乃語之而去老父以告烈烈曰世有仁人吾未見之使人覓而視)
(之乃昔時盜牛人也補)墜劍於水刻舟求之(吕氏春秋云楚人有涉江者其劍自舟中)
(墜于水遽刻其舟曰吾是劍所從墜處也舟止從其所刻者入水求之舟已行矣而劍不行求劍如此不亦惑)
(乎補)逐之見二龍(雷煥别傳見上)取之作龍鳴(世語見上)
北堂書鈔卷一百二十二
