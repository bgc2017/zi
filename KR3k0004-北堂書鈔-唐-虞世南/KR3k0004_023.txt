北堂書鈔卷二十三
唐虞世南撰
明陳禹謨補註
后妃部
后妃總一竒相二
靈命三靈感四
臨朝五
后妃總一
天子之配謂之后為海内小君(白虎通曰天子之配謂之后后者君也天)
(子之配至尊故謂后也后者何也明海内之小君也補)聽天下之内治脩教於
内正位閨房(晉中興書)配乾作合(東觀)從尊聽女皇后玉璽
(漢舊儀曰皇后玉璽文與帝同皇后玉璽金螭虎鈕補)皇后椒房(應劭漢官儀曰皇后稱椒房詩)
(云椒聊之實蔓衍盈升美其繁興以椒塗石亦取溫暖除惡氣也猶天子赤泥殿上曰丹墀補)后聽女
順后聽内職后職内事(魏志)王立朝后在前君子
好俅名家應運(晉中興書)帝嚳納四妃(曺植姜嫄簡狄讚曰嚳卜四妃子皆)
(為皇帝摯早崩堯承天綱玄鳥大跡殷周美祥稷契既生羽化虞唐補)舜納三妃而生九
子(藝文注曰舜納三妃生九子娥皇無子女英生商均益比生二女宵明燭光舜不告而娶不立正妃故維)
(納三妃焉補)釐降二女人道大倫易基乾坤詩首關睢
(史記曰自古受命帝王及繼體守文之君非獨内德茂也蓋亦有外戚之助焉故易基乾坤詩首關睢書敘釐)
(降春秋譏不親迎夫妻之際人道之大倫也補)任姒配姬周室用熙(魏志)夏之興也
以塗山殷之興也以有娀紂之滅也嬖妲己周之興也
以姜嫄幽之滅也以褒姒(史記曰夏之興也以塗山而桀之放也用末喜殷之興也)
(以有娀及有㜪而紂之滅也嬖妲己周之興也以姜嫄及太任而幽王之禽也淫褒姒補)
竒相二
此成湯之骨法(後漢鄧皇后紀云相者見后曰此成湯之骨法也補)天下貴人(漢武)
(故事曰漢景帝王皇后少孤始嫁與金王孫生一男矣相工姚翁善相人千百弗失見后而歎曰天下貴人也)
(當生天子補)貴不可言(東觀)此女貴相乃不可言(魏書曰相者劉良相文昭)
(甄皇后及諸子良指后曰此女貴乃不可言補)方口美髮(後漢馬皇后紀后身長七尺二寸方口美)
(髮補)日角偃月(後漢梁皇后紀后時年十三相工茅通見后驚再拜賀曰此所謂日角偃月相之極)
(貴臣所未嘗見也補)身長七尺二寸(注見前)長七尺一寸(後漢何皇后紀靈思)
(何皇后南陽宛人家本屠者以選入掖庭長七尺一寸補)
靈命三
文王初載天作之合在洽之陽在渭之涘大帝之
女(春秋)俔天之妹離艮為后(春秋)水靈是輔(曹植)河間有竒
女元城有聖女(前漢元皇后傳元城建公曰昔春秋沙麓崩晉史卜之曰隂為陽雄土火)
(相乘故沙麓崩後六百四十五年宜有聖女興其齊田乎今王翁孺徙正值其地日月當之元城郭東有五鹿)
(之墟即沙麓地也後八十年當有貴女興天下云翁孺生禁字稚君少學法律長安為廷尉史本始三年生女)
(政君即元后也補)有貴人之氣(列女傳)有光景之祥(後漢梁皇后紀后生有光)
(景之祥少善女工好史書九歲能誦論語治韓詩大義略舉常以列女圖畫置於左右以自監戒補)黃雲
蓋(春秋)嘉樹沾渥(東觀)黃雲滿室(魏武)紫氣屬天(漢書)披手得玉
鉤(列女傳)玉衣覆其上(魏志文昭甄皇后生每寢寐家中髣髴見如有人持玉衣覆其上者)
(常共怪之補)夢飛蟲著身(後漢馬皇后紀先是數日夢有小飛蟲無數飛著身又入皮膚中而)
(後飛出既正位宫闈愈自謙肅補)夢捫天仰𠻳(後漢鄧皇后紀曰后嘗夢捫天蕩蕩正青若有)
(鍾乳狀乃仰𠻳飲之以訊諸占夢言堯夢攀天而上湯夢及天而咶之斯皆聖王之前占吉不可言補)歌
曰白狐(吕氏春秋)讖曰銅馬(晉陽秋)釋箸歎息龜筮並從(東觀)
靈感四
附寶見大電感而生軒轅(河圖握拒云附寶之郊野大電繞斗樞星耀感附寶生軒)
(轅胷文曰黃帝子補)握登見大虹意感而生舜瑶光貫月生黑
帝顓頊(河圖著命曰瑶光之星如蜺貫月正白感女樞於幽房之宫生黑帝顓頊補)夢接生
白帝(春秋元命苞曰黃帝時大星如虹下流華渚女節夢接意感生白帝補)夢日入懷(漢書)
夢月入懷(晉中興書)夢龍據胷(漢書)夢龍枕膝(晉中興書)夢帝謂已
余命而子曰虞(春秋)夢高祖謂已生子可名為彘(漢武故事云漢)
(景帝夢高祖謂已曰王美人得子可名為彘補)夢人感已(河圖)夢與神遇(史記)大迹
出雷澤華胥履之生宓犧(河圖)郊禖有神跡姜嫄履之生
子棄佳已感神龍而生神農(世紀)赤龍合慶都(春秋)赤龍
感女媧(毛含)玄鳥遺卵簡狄吞之玉雞銜珠含始吞之
(詩含)胷折生禹(世紀)石破生啟(淮南子)夢庭產棘(周書)丹蛇入紫
宫清鳥集臺上(漢武)羣燕銜土(前漢外戚傳定陶丁姬葬渭陵王莽奏請發冢徙歸)
(定陶葬共王冢次既復掘平周棘其處時有羣燕數千銜土投丁姬穿中補)暴風揚塵(史記)發
冢無屍(漢武故事曰鉤弋夫人卒既殯尸香聞十餘里因葬雲陵上哀悼之又疑其非常人乃發冢開)
(視空棺無屍惟衣履存補)
臨朝五
太后臨朝(前漢高皇后紀曰太后臨朝稱制師古注曰天子之言一曰制書二曰詔書制書者謂為)
(制度之命也非皇后所得稱今吕太后臨朝行天子事斷決萬幾故稱制詔補)太后攝政(東觀)太
后臨朝省庶獄(漢書)天子幼沖攝機臨朝稱制(晉中興書)專制
朝事(漢書)内攝時政外懷戎狄(東觀)臨朝攝政以寧天下(晉中)
(興)閨房之禮任天下之重修濟大艱(漢書)居危能重(漢南)
(記)内建鴻基外糺王慝(漢序)蕃國親睦遠近欣服
北堂書鈔卷二十三
