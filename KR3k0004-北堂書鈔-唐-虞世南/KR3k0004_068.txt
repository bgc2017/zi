北堂書鈔卷六十八
唐虞世南撰
明陳禹謨補註
設官部二十
長史一百三十四司馬一百三十五
從事郎中一百三十六掾一百三十七
屬一百三十八功曹一百三十九
長史一百三十四
銅印墨綬(晉百官表注云太宰長史銅印墨綬朝服進賢兩梁冠品第六俸五十斛)秩皆千
石(續漢百官表云太尉司徒司空諸將軍長史各一人秩皆千石)毗佐三台助鼎和味
(漢官儀云太尉司徒長史秩比二千石毗佐三台助鼎和味)差次九品詮衡人倫(干寶)
(司徒儀云左長史之職掌差次九品詮衡人倫也)職無不攬(胡伯始漢儀曰漢丞相置長史一人)
(銅印黃綬秩千石職無不攬)掌察郡吏(干寶司徒儀云左長史職掌佐公脩文政掌察郡吏)徐
奕統留事(魏志云太祖為司空辟徐奕為掾屬從西征馬超超破軍還時關中新服未甚安留奕為)
(丞相長史鎮撫西京出為魏郡太守太祖征孫權徙為留府長史謂奕曰君之忠亮古人不過也然微太嚴昔)
(西門豹佩韋以自緩夫能以柔弱制剛強者望之於君也今使君統留事孤無復還顧之憂也補案魏書云或)
(謂奕曰夫以史魚之直孰與蘧伯玉之智丁儀方貴重宜思所以下之奕曰以公明聖儀豈得久行其偽乎且)
(奸以事君者吾所能禦也子寧以他規我又傅子曰武皇帝至明也崔琰徐奕一時清賢皆以忠信顯于魏朝)
(丁儀間之徐奕失位而崔琰被誅附)杜襲為留府(魏志杜襲傳云太祖東還當選留府長史鎮守)
(長安主者所選多不當太祖令曰釋騏驥而不乘焉皇皇而更索遂以襲為留府長史駐關中補案時將軍許)
(攸擁部曲不附太祖而有慢言太祖大怒先欲伐之羣臣多諫可招懷攸共討彊敵太祖横刀于膝作色不聽)
(襲入欲諫太祖逆謂之曰吾計以定卿勿復言襲曰殿下何待下之不闡乎太祖曰許攸慢吾如何可置襲曰)
(殿下謂許攸何如人耶太祖曰凡人也襲曰凡人安能知非凡人耶臣聞千鈞之弩不為鼷鼠發機萬石之鐘)
(不以莛撞起音今區區之許攸何足以勞神武哉太祖曰善又夏侯尚昵于太子情好至密襲謂尚非益友不)
(足殊待以聞太祖文帝初甚不悅後乃追思語在尚傳其柔而不犯皆此類也附)心如鐡石(魏武)
(故事載令曰領長史王必是吾披荆棘時吏也忠能勤事心如鐵石國之良吏也故教辟之已署所宜便以領)
(長史統事如故補案三輔決錄注曰時有京兆金禕自以世為漢臣自日磾討莽何羅忠誠顯著名節累葉覩)
(漢祚將終謂可季興乃喟然發憤遂與耿紀韋晃吉本本子邈邈弟穆等結謀以禕慷慨有日磾之風又與王)
(必善因以聞之若殺必欲挾天子以攻魏南援劉備時關某彊盛而王在鄴留必典兵督許中事文然等率雜)
(人及家僮千餘人夜燒門攻必禕遣人為内應射必中肩其帳下扶必奔南城竟以創死附)恪勤王
事(晉書云薛兼遷丞相長史甚勤王事以上佐禄優每自約損取周而已進爵安陽鄉侯補)伯長才
長方用(山公啟事太尉長史缺案大將軍大掾泰山胡伯長云云)張勃軍間用長(山公)
(啓事鎮西長史缺案尚書郎張勃云云)鄧殷有文武(山公啓事云太尉長史鄧殷通識有文武)
耿遷有器幹(山公啓事云北中郎長史當更前御史耿遷云云)吳良方正(東觀漢記)
(云吳良為司徒長史以方正稱)傅咸執正(王晉書云傅咸為司徒左長史多所執正也)諸葛
亮舉張裔(蜀志云張裔至蜀丞相諸葛亮以為參軍署府事又領益州治中從事亮出駐漢中裔以)
(射聲校尉領留府長史常稱曰公賞不遺遠罰不阿近爵不可以無功取刑不可以貴勢免此賢愚之所以僉)
(忘其身者也其明年北詣亮諮事送者數百車乘盈路裔還書與所親曰近者涉道晝夜接賓不得寧息人自)
(敬丞相長史男子張君嗣附之疲倦欲死其談啁流速皆此類也補)劉弘知陶侃(晉書云劉弘為)
(鎮南將軍都督荆州軍事弘遣南蠻長史陶侃為大都護補案時天下大亂弘專督江漢威行南服前廣漢太守)
(羊冉說弘以從横之事弘大怒斬之附)卿宜節飲(晉書阮孚傳云琅邪王褒為車騎將軍鎮廣陵)
(高選綱佐以孚為長史帝謂曰卿既統軍府郊壘多事宜節飲也)慨然而退(晉書云劉驎之字子)
(驥車騎將軍桓沖聞其名請為長史驎之固辭不受沖嘗到其家驎之于樹條桑使者致命驎之曰使君既枉)
(駕光臨宜先詣家君沖聞大愧於是乃造其父父命驎之然後方還拂短褐與沖言話父使驎之於内自持濁)
(酒蔬菜供賓沖敕人代驎之斟酌父辭曰若使從者非野人之意也沖慨然至昏乃退補案驎之嘗採藥至衡)
(山深入忘反見有一澗水水南有二石囷一囷閉一囷開水深廣不得過欲還失道遇伐弓人問徑僅得還家)
(或說囷中皆仙靈方藥諸雜物驎之欲更尋索終不復知處附)
司馬一百三十五
修武政簡軍旅(干寶司徒儀云司馬之職常佐公修武政簡其軍旅飾其器械也)李鎮
才良方用(山公啟事云平南司馬缺案琅邪李鎮綱紀郡事練習兵馬良才也)趙虞軍間
用長(山公啓事云北中郎將司馬當便選尚書郎趙虞誠篤有略軍間用長)岸幘嘯詠因
酒縦狎(晉書云謝奕與桓温善温辟為安西司馬奕每因酒無復朝廷禮常逼温飲温走入南康主門)
(避之主曰君若無狂司馬我何由得相見奕遂攜酒就聽事引温一兵帥共飲曰失一老兵得一老兵亦何所)
(怪温不之責補案奕初為剡令有老人犯法奕以醇酒飲之醉猶未已安時年七八歲在奕膝邊諫止之奕為)
(改容遣之附)
從事中郎一百三十六
職參謀議(續漢書百官志云太尉從事中郎二人秩六百石本注曰職參謀議)維正大禮
(干寶司徒儀曰從事中郎之職分曹綱紀其事維正大禮)鄭逵志越其儔(三輔決錄云鄭逵字)
(文信累辟不就大將軍何進表為從事中郎逵志越其儔云)山簡不拘品位(鎮東大將軍司)
(馬袖表曰從事中郎缺用第三品中散大夫河内山簡清精履正才識通濟品儀第二也)棗據通識
(王晉書云太尉中郎棗據通識有文武案棗據本姓棘其先避仇改焉據美容貌善文辭弱冠辟大將軍府出)
(為山陽令有政績遷尚書郎轉右丞賈充伐吳請為從事中郎軍還徙黃門侍郎冀州刺史太子中庶子補)
荀組才識(晉書云荀組字大章弱冠太尉王衍見而稱之曰夷雅有才識初為司徒左西屬補太子)
(舍人司徒王渾請為從事中郎補案時天下已亂組兄弟貴盛懼不容於世雖居大官並諷議而已後帝欲以)
(組為司徒以問太常賀循循曰組舊望清重忠勤顯著遷訓五品實允衆望於是拜組為司徒組逼於石勒不)
(能自立附)劉道真為扶風王所用(晉百官名曰劉寶字道真高平人晉書曰寶嘗為徒)
(扶風王駿以五百疋布贖之用為從事中郎也補)阮遥集為元皇帝優容(晉書云阮)
(孚字遥集元帝以孚為安東參軍蓬髮飲酒不以王務嬰心時帝既用申韓以救世而孚之徒未能棄也雖然)
(不以事任處之轉丞相從事中郎終日酣縦恒為有司所按帝每優容之補)
掾一百三十七
公府掾比元士(續漢書百官志云公府掾比古元士三命者也案漢初掾史辟皆上言之故)
(有秩比命士其所不言則為百石屬其後皆自辟除故通為百石云補漢書音義曰正曰掾副曰屬附)東
西曹掾比四百石(後漢書百官志云漢舊注東西曹掾比四百石餘掾比三百石屬比二百)
(石補)三公喉舌(崔寔政論云三公則天子之股肱掾屬則三公之喉舌)朝廷為榮(又曰)
(三公掾屬位卑職重在朝廷以為榮)如師弟子日錄不拜(漢書儀曰丞相掾史見禮如師)
(弟子日錄不拜)敦明教義肅厲清風以訓羣吏以重朝望(干寶司徒)
(儀云掾屬之職云云)公辟則輕臺除則重(胡伯始漢官儀云初丞相掾史員七人分為東)
(西曹秩六百石漢末公辟則輕臺除則重)或期月而長州郡或數年而至公
卿(崔寔政論三府掾屬云云)邴原守訓典(魏志云太祖辟邴原為司空掾原女早亡時太祖愛)
(子倉舒亦沒太祖欲求合葬原辭曰合葬非禮也原之所以自容于明公公之所以待原者以能守訓典而不)
(易也若聽明公之命則是凡庸也明公焉以為哉太祖乃止補)高柔明憲典(魏志云高柔為尚書)
(郎轉拜丞相理曹掾令曰夫治定之化以禮為首撥亂之政以刑為先昔舜流四凶族臯陶作士漢祖除秦苛)
(法蕭何定律掾清識平當明于憲典勉恤之哉補)陳寵科條辭訟(後漢書云陳寵明習家業)
(少為州郡吏辟司徒鮑昱府是時三府掾屬專尚交遊以不肯視事為高寵常非之獨勤心物務數為昱陳當)
(世便宜昱高其能轉為辭曹掌天下獄訟其所平決無不厭服衆心時司徒辭訟久者數十年事類溷錯易為)
(輕重不良吏得生因緣寵為昱撰辭訟比七卷決事科條皆以事類相從昱奏上之其後公府奏以為法補)
班彪專心述作(後漢書云班彪辟司徒掾彪既才高而專心述作在史籍之間)典定文
義(桓譚新論茂陵周智云云)舉奏刺史(後漢書云第五種少厲志義為吏冠名州郡永壽中以司)
(徒掾清詔使冀州廉察災害舉奏刺史二千石以下所刑免甚衆棄官奔走者數十人還以奉使稱職拜高密)
(侯相遷兖州刺史中常侍單超兄子匡為濟隂太守負埶貪放種欲收舉未知所使會聞從事衛羽素抗厲乃)
(召羽具告之謂曰聞公不畏強禦今欲相委以重事若何對曰願庶幾於一割羽出遂馳至定陶閉門收匡賓)
(客親吏四十餘人六七日中糾發其臧五六十萬種即奏匡并以劾超匡窘迫遣刺客刺羽羽覺其奸乃收繫)
(客具得情狀州内震慄朝廷嗟歎之補案風俗通曰汝南周勃辟太尉清詔使荆州又此言以司徒清詔使冀)
(州蓋三公府有清詔員以承詔使也廉察也附)論議抗直(後漢書云何敞元和中辟太尉宋由府由)
(待以殊禮敞論議高常引大體多所匡正司徒袁安亦深敬重之補)論議正色(魏志云國淵太祖辟)
(為司空掾屬每於公朝論議常直言正色退無私焉)陳公昭常獨視事(後漢陳寵見前)鍾
離意為國用心(鍾離意别傳司徒侯霸辟意署議曹掾意能為國用心云云)兒寬温
良(漢書云兒寬為人温良有廉智自將善屬文然懦于武口弗能發明也時張湯為廷尉廷尉府盡用文史法律)
(之吏而寬以儒生在其間見謂不習事不署曹除為從史之北地視畜數年還至府上畜簿會廷尉時有疑奏)
(已再見卻矣掾史莫知所為寬為言其意掾史因使寬為奏奏成讀之皆服以白廷尉湯湯大驚召寬與語乃)
(奇其才以為掾上寬所作奏即時得可異日湯見上問曰前奏非俗吏所及誰為之者湯言兒寬上曰吾固聞)
(之久矣湯由是鄉學以寬為奏讞掾以古法義決疑獄甚重之及湯為御史大夫以寬為掾舉侍御史見上語)
(經學上說之補)王述簡貴(晉書王述字懷祖少襲父爵年三十尚未知名人或謂之癡司徒王導以)
(門地辟為中兵屬既見無他言惟問以在東米價述但張目不答導曰王掾不癡人何言癡也嘗見導每發言)
(一坐莫不贊美述正色曰人非堯舜何得每事盡善導改容謝之謂庾亮曰懷祖清貞簡貴不減祖父但曠淡)
(微不及耳補案坦之為桓温長史温欲為子求婚於坦之及還家省父而述愛坦之雖長大猶抱置膝上坦之)
(因言温意述大怒遽排下曰汝竟癡耶詎可畏温面而以女妻兵也坦之乃辭以他故温曰此尊君不肯耳遂)
(止簡文帝每言述才既不長直以真率便敵人耳謝安亦歎美之附)劉遐宰士之儁(山公啟事)
(云太尉掾劉遐有才宰士之儁也主案遐性果毅便弓馬開豁勇壯值天下大亂遐為塢每擊賊率壯士陷)
(陣摧鋒冀方比之張飛關某鄉人冀州刺史邵續深器之以女妻焉遐妻驍果有父風遐嘗為石季龍所圍妻)
(單將數騎拔遐出于萬衆之中補)劉琚宰士美者(山公啟事云今尚書郎御史東宫洗馬舍)
(人多缺宰士中後進美者司徒掾劉琚輩其選也)范滂有澄清之志(後漢書云范滂少厲)
(清節為州里所服舉孝廉光禄四行時冀州飢荒盜賊羣起乃以滂為清詔使案察之滂登車攬轡慨然有澄)
(清天下之志及至州境守令自知贓汚望風解印綬去其所舉奏莫不厭塞衆議補)馬良有克終
之美(蜀志云先主辟馬良為左將軍掾後遣使吳良謂諸葛亮曰今銜國命協穆二家幸為良介於孫將)
(軍亮曰君試自為文良即為草書曰寡君遣掾馬良通聘繼好以紹昆吾豕韋之勳其人吉士荆楚之令鮮于)
(造次之華而有克終之美願降心存納以慰將命孫權敬待之補)鮑宣質直(漢書鮑宣傳云哀帝)
(初大司空何武除宣為西曹掾甚敬重焉薦宣為諫大夫宣每居位常上書諫諍其言少文多實補)劉琨
儁朗(晉書劉琨傳云琨少得儁朗之目與范陽祖納俱以雄豪著名年二十六為司隸從事時征虜將軍)
(石崇河南金谷澗中有别廬冠絶時輩引致賓客日以賦詩琨預其間文咏頗為當時所許補)太子未
定太祖問邢顒(魏志云邢顒為丞相東曹掾初太子未定臨菑侯植有寵丁儀等並贊翼其美)
(太祖問顒顒對曰以庶代宗先世之戒也願殿下深重察之太祖識其意後遂以為太子少傅也)寒暑
不知黃瓊見李宣(汝南先賢傳云云)文帝待以友禮(魏志云陳羣領丞相)
(東西曹掾在朝無適無莫惟仗名義不以非道假人文帝在東宫深敬器焉待以交友之禮)太皇委
以書記(嚴氏家傳云嚴奏為太皇車騎掾委以書記)子泰非吾所宜吏(魏志云田)
(疇字子泰太祖遣使辟疇署司空戶曹掾引見諮議明日出令曰田子泰非吾所宜吏者)謝掾必擁
旄杖節王掾當作黑頭公(晉書王珣弱冠與陳郡謝玄為桓温掾俱為温所敬重嘗)
(謂之曰謝掾年四十必擁旄杖節王掾當作黑頭公皆未易才也)流涕諫明帝(魏志董尋為議)
(掾景初元年明帝大興宫室尋流涕諫云魏略載尋書曰臣聞天生忠直雖白刃沸湯往而不顧者誠為時主)
(愛惜天下也建安以來野戰死亡或門殫戶盡雖有存者遺孤老弱若今宮室狹小當廣大之猶宜隨時不妨)
(農務况乃作無益之物黃龍鳳皇九龍承露盤土山淵池此皆聖明之所不興也其功參倍於殿今陛下既尊)
(羣臣顯以冠冕被以文繡載以華輿所以異於小人而使穿方舉土面目垢黑沾體塗足毀國之光以崇無益)
(甚非謂也秉筆流涕心與世辭補案是歲徙長安諸鐘簴駱駝銅人承露盤盤折銅人重不可致留於霸城大)
(發銅鑄作銅人二號曰翁仲列坐於司馬門外又鑄黃龍鳳皇各一龍高四丈鳳高三丈餘置内殿前起土山)
(於芳林園西北陬使公卿羣僚皆負土成山樹松竹雜木善草於其上捕山禽雜獸置其中附)張目視
王公(晉書王述見上)宋弘受罪長孫上書(華嶠後漢書云陳元字長孫以才高著名)
(辟司空宋弘受罪上書訟之言甚切又敷陳當世便宜事也)齊王暴屍道明露板(晉書)
(荀闓字道明有名稱京師為之語曰洛中英英荀道明大司馬齊王冏辟為掾冏敗暴屍已三日莫敢收葬闓)
(與冏故吏李逑嵇含等露板請葬冏朝議聽之論者稱焉補)伯門乞代弟子(風俗通云巴郡)
(太守太山但望伯門為司徒掾同産子作客殺人繫望自劾去星行電征數日歸趨詣府露首肉袒辭謝太守)
(太尉李固謝與相見頓頭流血自說弟薄命早亡以孤為託無義方之教自陷罪惡自男穿既與知情幸有微)
(胤乞以代之言甚哀切李公達于原度即活出之補)孟玉不請弟子(又云高唐令樂安周糾孟)
(玉為大將軍掾弟子使客殺人捕得太守盛亮隂為宿留糾亦自劾去詣府亮與相見不乞請又不辭謝亮告)
(賓客周孟玉欲作抗直不恤其親我何能枉憲乎遂斃于獄弟婦不哭死子而哭孟玉世人誤之猶以為高補)
鍾離解病徒桎梏(後漢書云鍾離意辟大司徒侯霸府詔部送徒詣河内時冬寒徒病不能)
(行路過弘農意輒移屬縣使作徒衣服不得已與之而上書言狀意亦具以聞光武得奏以見霸曰君所使掾)
(何乃仁於用心誠良吏也意遂於道解徒桎梏恣所欲過與尅期俱至無或違者還以病免補案注在手曰梏)
(在足曰桎附)君達解鄧融桎梏(謝承後漢書風教傳曰封君達為司徒虞延所辟時隴西)
(太守鄧融以職被罪君達解其桎梏)范丹狷急佩韋(後漢書云范丹字史雲辟太尉府以狷急)
(不能從俗常佩韋于朝議者欲以為侍御史因遁身逃命於梁沛之間徒行弊服賣卜于市遭黨人禁錮遂推)
(鹿車載妻子捃拾自資或寓息客廬或依宿樹蔭如此十餘年乃結草室而居焉所止單陋有時絶粒窮居自)
(若言貌無改閭巷歌之曰甑中生塵范史雲釡中生魚范萊蕪及黨禁解為三府所辟乃應司空命補)何
䕫誓死畜藥(魏志云太祖辟何䕫為司空掾屬時有傳袁術軍亂者太祖問䕫曰君以為信否䕫)
(對曰天之所助者順人之所助者信術無信順之實而望天人之助此必不得志于天下夫失道之主親戚叛)
(之而况于左右乎以䕫觀之其亂必矣太祖曰為國失賢則亡君不為術所用亂不亦宜乎太祖性嚴掾屬公)
(事往往加杖䕫常畜毒藥誓死無辱是以終不見及補)蒲元作木牛(蒲元别傳云元為丞相諸)
(葛亮西曹掾亮欲伐魏患粮難致元牒與亮作一木牛人行六尺牛行四步)馬良為書草(蜀志)
(馬良見前)馮岱于與臺閣(謝承後漢書云馮岱辟司徒劉寵府與四府掾屬並詣臺集議邊事)
極輿馬之好(漢書陳遵傳云遵少孤與張竦伯松俱為京兆史竦博學通達以廉儉自守而遵放)
(縦不拘操行雖異然相親友哀帝之末俱著名字為後進冠並入公府公府掾史率皆羸馬小車不上鮮明而)
(遵獨極輿馬衣服之好門外車騎交錯又日出醉歸曹事數廢西曹以故事適之侍曹輒詣寺舍白遵曰陳卿)
(今日以某事適遵曰滿百乃相聞故事有百適者斥滿百西曹白請斥大司徒馬宫大儒優士又重遵謂西曹)
(此人大度士奈何以小文責之補案遵與竦後俱免官以列侯歸長安竦居貧無賓客時時好事者從之質疑)
(問事論道經書而已而遵晝夜呼號車騎滿門酒肉相屬附)專務於交遊(後漢書陳寵見前)
問不及政辭出自劾(東觀漢記閔仲叔傳云司徒侯霸辟仲叔留與相見勞問之下不及)
(政事仲叔曰被明公辟且喜且懼及奉見喜懼皆去遂以辭出自劾)奮手不顧皆投劾出
(先賢行狀曰鍾皓字季明為司徒掾公出道路泥濘導從惡其相灑去公車絶遠公推軾言司徒今日為獨行)
(耳還府向閤鈴下不扶令揖掾屬公奮手不顧時舉府掾屬皆投劾出皓為西曹掾即開府門分布曉語已出)
(者曰臣下不能得自直于君若司隷舉繩墨以公失宰相之禮又不勝任諸君終身何所任耶掾屬以故皆止)
(都官果移西曹掾問空府去意皓召都官吏以見掾屬名示之乃止補案皓温良篤慎博學詩律教授門生千)
(有餘人為郡功曹時太邱長陳寔為西門亭長皓深獨敬異寔少皓十七歲常禮待與同分義會辟公府臨辭)
(太守問誰可代君皓曰明府欲必得其人西門亭長可用寔曰鍾君似不察人為意不知何獨識我附)解
冠而去(續漢書胡廣傳云廣六世祖剛大司農馬宫辟為掾值王莽居攝剛即解其衣冠縣府門而去)
投劍潛歸(汝南先賢傳云許嘉字德珍辟司徒府到京師會黨錮事起李杜受誅嘉歎曰仲尼遊於)
(趙郊不入危國吾其行也投劍潛歸)劉頌出穀(臧榮緒晉書云劉頌辟相府掾奉使于蜀時蜀新平)
(人飢土荒頌表求振貸未報頌乃開倉出穀蜀民賴之由是除名)謝鯤取稾(晉書云謝鯤少知名)
(通簡有高識不修威儀好老易能歌善鼔琴王衍嵇紹並竒之永興中長沙王乂入輔政時有疾鯤者言其將)
(出奔乂欲鞭之鯤解衣就罰責無忤容既舍之又無喜色太傅東海王越聞其名辟為掾任達不拘尋坐家僮)
(取官稾除名于時名士王玄阮修之徒並以鯤初登宰府便至黜辱為之嘆恨鯤聞之方清歌鼔琴不以屑意)
(莫不服其遠暢而恬于榮辱補)阮千里三語掾(晉書云阮瞻字千里見司徒王戎戎問曰聖人)
(貴名教老莊明自然其旨同異瞻曰將無同戎咨嗟良久即命辟之時人謂之三語掾補案瞻性清虚寡欲自)
(得于懷讀書不甚研求而默識其要遇理而辯辭不足而旨有餘善彈琴人聞其能多往求聽不問貴賤長幼)
(皆為彈之神氣沖和而不知向人所在内兄潘岳每令鼓琴終日達夜無忤色由是識者嘆其恬淡不可榮辱)
(矣舉止灼然瞻嘗羣行冒熱渴甚逆旅有井衆人競趨之瞻獨逡巡在後須飲者畢乃進其夷退無競如此瞻)
(素執無鬼論物莫能難每自謂此理足可以辯正幽明忽有一客通名詣瞻寒温畢聊談名理客甚有才辯瞻)
(與之言良久及鬼神之事反覆甚苦客遂屈乃作色曰鬼神古今聖賢所共傳君何得獨言無即僕便是鬼于)
(是變為異形須臾消滅附)殺公掾(晉書云陳留周震累為諸府所辟辟書既下公輒喪亡僉號震為殺)
(公掾莫有辟者舒乃命之而竟無患識者以此稱其達命補)百六掾(晉書云虞悝長沙人也弟望字)
(子都並有士操孝悌廉信為鄉黨所稱而俱好臧否以人倫為己任少仕州郡兄弟更為治中别駕元帝為丞)
(相招延四方之士多辟府掾時人謂之百六掾望亦被召恥而不應補)
屬一百三十八
參定九品(干寶晉紀云王導為司徒置西屬一人佐長史參定九品也)了無一事(山公)
(啟事云事職有年限如公府掾屬了無一事)崔琰東曹(魏志崔琰授東曹屬時教曰君有伯夷之風史)
(魚之直貪夫慕名而清壯士尚稱而厲斯可以率時者矣故授東曹往踐厥職補)蔣濟賢屬(魏志)
(云蔣濟辟為丞相主簿西曹屬令舜舉臯陶不仁者遠臧否得中望於賢屬矣)谷永茂才轉(漢書)
(云谷永以茂才除補屬轉太常丞)陳寔灼然遷(續漢書云陳寔舉灼然為司徒屬遷大兵長)
太祖辟周逵陳羣以為穢德(魏志云太祖辟陳羣為司空西曹掾屬時有薦樂安)
(王模下邳周逵者太祖辟之羣封還教以為模逵穢德終必敗太祖不聽後模逵皆坐姦宂誅太祖以謝羣補)
文王遣鍾會邵悌謂其單身(魏志云邵悌辟大將軍司馬文王西曹屬初文王欲)
(遣鍾會伐蜀悌求見曰今遣鍾會率十餘萬衆伐蜀愚謂會單身無重任不若使餘人行文王笑曰我寧當復)
(不知此邪蜀為天下作患使民不得安息我今伐之如指掌耳而衆人皆言蜀不可伐夫人心豫怯則智勇並)
(竭智勇並竭而彊使之適為敵禽耳惟鍾會與人意同今遣會伐蜀必可滅蜀滅蜀之後就如卿所慮當何所)
(能一辨耶補)仲叔被辟且喜且懼(東觀漢記云閔仲叔見上)洪遠為屬終
日嘯詠(晉中興書云陳郡郭融字洪遠司徒王導以為西屬融飲酒喜舞終日嘯詠未嘗以事務自嬰)
(導甚相親悅也)
功曹一百三十九
糾司外内扶直繩違(孫綽為功曹參軍騎曹箋云綱紀居管轄之任以綽司外内駁議彈)
(劾誠無所拘然亦所以獻可替否扶直繩違者也)止舉大綱不拘文法(襄陽耆舊傳云)
(習嘏字彦文山簡以嘏才博有文章為征南功曹止舉大綱而已不拘文法簡益器之轉為記室參軍)毛
玠為太祖幕府功曹(魏志云毛玠為太祖幕府功曹後轉掾)嵇熹為晉武
撫軍功曹(嵇熹集云晉武為撫軍妙選官屬以熹為功曹)懷祖素清介(晉中興書云王)
(述字懷祖以清介稱康帝為驍騎將軍召補功曹)企生多才藝(晉書云羅企生多才藝初拜佐)
(著作郎以家貧親老求補臨汝令刺史王凝之請為别駕殷仲堪之鎮江陵引為功曹累遷武陵太守未之郡)
(而桓玄攻仲堪仲堪更以企生為諮議參軍仲堪多疑少決企生深憂之謂弟遵生曰殷侯仁而無斷事必無)
(成成敗天也吾當死生以之仲堪果走文武無送者惟企生從焉路經家門遵生曰作如此分離何可不執手)
(企生迴馬授手遵生有勇力便牽下之謂曰家有老母將欲何之企生揮淚曰今日之事我必死之玄遂害之)
(時年三十七衆咸悼焉先是玄以羔裘遺企生母胡氏及企生遇害即日焚裘補)文王悅茂伯
(晉書云向雄字茂伯雄初仕郡為主簿事太守王經及王經之死雄哭之盡哀市人咸為之悲後太守劉毅嘗)
(以非罪笞雄及吳奮代毅為太守又以少譴繫雄於獄司隷鍾會於獄中辟雄為都官從事會死無人殯斂雄)
(迎喪而葬之文帝召雄而責之曰往者王經之死卿哭王經於東市我不問也今鍾會躬為叛逆又輒收葬若復)
(相容其如王法何雄曰昔者先王掩骼埋胔仁流朽法骨當時豈先卜其功罪而後葬之哉今王誅既加於)
(以備雄感義收葬教亦無闕法立於上教弘於下何必使雄違生背死以立於時殿下讐枯骨而捐之中野為)
(將來仁賢之資不亦惜乎帝甚悅與談宴而遣之補)山簡器習嘏(襄陽耆舊傳見上)
北堂書鈔卷六十八
