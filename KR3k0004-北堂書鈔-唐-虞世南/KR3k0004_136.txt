北堂書鈔卷一百三十六
唐虞世南撰
明陳禹謨補註
儀飾部七
鏡六十五鏡臺六十六
嚴器六十七鑷子六十八
釵六十九錜七十
釧七十一指鐶七十二
梳七十三枇七十四
刷七十五觽七十六
手巾七十七拂七十八
帊七十九囊八十
屨八十一屣八十二
靴八十三韈八十四
屩八十五(屧附)屐八十六
鏡六十五
儀象曜靈(傅咸鏡賦云順陰位于西裔採秋金之剛精醮祝融以致虔命歐冶而是營晞日月之光)
(烈儀厥象乎曜靈補)上引大清(尚書洪範五行傳云夫握方諸之鏡處深澤之下而上引太清物類)
(相隨可不慎耶)表如日光(東方朔云玉之瑩石之精表如日光裏如衆星兩人相覩見相知情此名)
(為鏡)晞日之光(傅咸鏡賦見上)目精著鏡返還自照(劉仲伯造鏡論)日之
照鏡光燭乎壁(李顒鏡論)鏡喻清道(尚書帝命期曰桀失玉鏡用其噬獸注曰玉鏡)
(喻清明之道噬獸謂暴也)金鏡明道(尚書考靈曜云秦失金鏡魚目入珠注曰金鏡喻明道也)至
人用心若鏡(莊子曰至人之用心也若鏡不將不迎應而不藏故勝物而無憂傷)至人道
不如鏡(符子曰至人之道不如鏡有明有照有引有致)覽鏡止于見形(傅玄鏡銘曰人)
(徒鑒于鏡止于見形鑒人可以見情)疵瑕不滯于體(王粲演連珠曰臣聞觀于明鑒則疵瑕不)
(滯于體聽于直言則過行不累于身)思在前為明鏡(應瑒止情賦)見爾前慮爾
後(大戴禮曰武王踐阼于鑑為銘焉銘曰見爾前慮爾後云云)異光采流(孫承鏡賦叙云余昔)
(于吳市得鏡見即異之及晞日映水清朗明瑩異光采流有殊衆鑒殆曠世精寳不貲之異物也)照見
神仙(抱朴子云或問知將来吉凶有道乎曰用明鏡九寸自照有所思存七日則見神仙知千里外事也)
(明鏡或用一或用二謂之四規鏡)清朗明瑩(見上)毫細必察(潯陽記曰石鏡山上有一)
(圓石懸崖明淨照人毫細必察故號曰石鏡)明人好醜(蔡氏清化論云鏡能明人好醜而不能好)
(醜于人)寫人形體(陸機與弟雲書曰仁壽殿前有大方銅鏡高五尺餘廣三尺二寸立著庭中向)
(之便寫人形體了了)便於照形(淮南子曰鏡便于照形承食不如竹簟)既明且好
(秦嘉與婦徐淑書曰頃得此鏡既明且好世所希有意甚愛之故以相與淑答書曰今君征未旋鏡將何施行)
(明鏡鑒形當待君至補)窺形明鏡(淮南子曰莫窺形于生鐵而窺形于明鏡)明鏡察形
(孔子家語曰夫明鏡所以察形往古所以知今)飾整容顔(李尤鏡銘曰鑄銅為鑑整飾容顔修爾法)
(服正爾衣冠)垢顔不鑒(中鑒云君子有三鑒世人鏡鑒前惟順人惟賢鏡惟明夏商之衰不鑒于)
(禹湯也周秦之弊不鑒于民下也側弁垢顔不鑒于明鏡也故君子惟鑒之務若夫測景之鏡亡鑒矣補)
見四隣(淮南子曰高懸大鏡坐見四隣)知千里(抱朴子見上)有殊衆鑒(孫承鏡賦)
(見上)高五尺(陸機與弟書見上)徑三尺(鄴中記云石虎宫中鏡有徑二三尺者下有純金蟠)
(龍雕飾)金鏡(尚書考靈曜見上)玉鏡(尚書帝命期見上)銀鏡(魏武上雜物疏云御物有)
(尺二寸金錯鏡一枚皇太子雜用物純銀錯七寸鐵鏡四枚貴人至公主九寸鐡鏡四十枚)石鏡(吳興)
(郡記云臨安縣東五里有石鏡山東有石鏡一徑二尺四寸甚清亮具見人形狀)金薄(東宫舊事曰皇)
(太子納妃有著衣大鏡尺八寸銀華小鏡一尺二寸並衣紐自副漆奩盛蓋銀華金薄鏡三銀龍頭受福蓮花)
(鈕鏁自副補)青銅(幽明錄曰見前鈴篇)大珠(孝經援神契云神靈滋液百寳用則璣鏡出宋均注)
(大珠有光可為鏡補)明鏡四規(抱朴子云見上)純銀七寸(魏武雜物疏見上)金蟠
龍(鄴中記見上)銀龍頭(東宫舊事見上)金錯鐵鏡(魏武上雜物疏云有尺二金錯鐡鏡)
(一枚補)純金雕飾(鄴中記見上)舉鏡自鍳(夏候季若合歡被賦云舉華鏡以自鑒被)
(玄鬢而垂白)山雞鑑形而舞(異苑曰山雞愛其毛羽映水則舞魏武時南方獻之公子倉舒)
(令置大鏡其前雞鑒形而舞不知止遂乏死)援鑑自照(應璩與夏侯孝智書云遭值有道之世免)
(致貧賤之患援鑑自照鬢已半白良可懼也)鸞鳥覩影而鳴(范泰鸞鳥詩叙云昔罽賓王得)
(鸞鳥甚愛之欲其鳴而不得夫人曰聞鳥得類而後鳴何不懸鏡以照之王從其言鸞鳥覩影而鳴一奮而絶)
磨鏡取資(海内士品云徐孺子常事江夏黃公公卒往會葬家貧無行資以磨鏡其自隨每至所在)
(賃磨鏡取給然後能得達既至祭畢而還)負局循市(列仙傳曰負局先生語似燕代人因磨鏡循)
(市每問主人無有疾苦者若有輒出紫九赤藥與之)承不如簟(淮南子見上)得以蓋巵
(淮南子曰宫人得戟則以刈葵盲者得鏡則以蓋巵)鏡在甖内(續搜神記曰文獻曾令郭璞筮已一)
(年中吉凶璞曰當有小不吉利可取廣州二大甖盛水置床張二角名曰鏡好以厭之某時撤甖去水如此其)
(灾可消至日忘之尋失銅鏡不知所在後撤去水乃見所失鏡在子甖中甖口數寸鏡大尺餘王公後令筮鏡)
(甖之意璞云甖違期故致此妖邪魅所為無他故也使燒車轄以鏡立出補)鏡内器裏(異苑曰吳)
(興許寂之太元中忽有鬼怪攝取大鏡以内器裏)銅鏡象兵(潛夫論云前羌始叛草創新起器械)
(未備虜或持銅鏡以象兵或負板案以類楯惶懼擾攘未能相持補)石鏡表墓(蜀本紀云武都有大)
(夫化為女子顔色美好蓋山精也蜀王娶以為妻不習水土疾病欲歸國蜀王留之無幾物故蜀王發卒之成)
(都擔土于成都郭中葬蓋地數畆高七丈號曰武擔以石作鏡一枚表其墓補)孫策撲鏡大呌
(搜神記曰孫策既殺于吉每獨坐髣髴見吉在左右意深惡之頗有失後常治創方瘥而引鏡自照見吉在鏡)
(中顧而弗見如是再三因撲鏡大呌創皆崩裂須臾而死)夏侯撲鏡于地(魏志云夏侯惇從征)
(呂布為流矢所中傷左目時夏侯淵與惇俱為將軍軍中號惇為盲夏侯惇惡之每照鏡恚怒輒撲鏡于地補)
提鏡割鼻(列女傳曰梁寡婦高行者榮于色敏于行梁王聞而聘之乃提鏡割鼻梁王高具行號曰)
(梁高行補)以鏡觀面(韓子曰古之人目短于自見故以鏡觀面智短于自知故以道正已故鏡無見)
(疵之罪道無明過之怨目失鏡則無以正鬚眉身失道則無以知迷惑)照鏡不見頭(三石遺事)
(云石虎咸康二年遷都鄴宫照一大鏡不見頭宗武紀曰殷仲文在東陽照鏡不見頭旬日就戮案晉書曰)
(甘卓自照鏡不見其頭視庭樹而頭在樹上補)舉鏡知形死(蜀志云張裕善相術每舉鏡照面自)
(知形死未嘗不撲之于地後果為先主所殺)三破尚明淨(伍輯之祭冡冡中得小鏡一枚三破)
(之尚猶明淨)應語(王子年拾遺記云穆王時沮渠國貢火齊鏡人語則鏡中響應續補)照鬼(洞冥)
(記曰望蟾閣上有青金鏡廣四尺元光中波祗國獻此青金鏡照見魑魅百鬼不敢隠形續補)
鏡臺六十六
銀鏡臺(魏武上雜物疏云鏡臺出魏宫中有純銀參帶鏡臺一枚貴人公主純銀鏡臺四枚)玉
鏡臺(世說云温公喪婦從姑劉氏家値亂離散唯有一女甚有姿慧姑以屬公覓婚公密有自婚意答云)
(佳壻難得但如温比云何姑云喪敗之餘乞粗存活便足慰吾餘年何敢希汝比卻後少日公報姑云已覓得)
(婚處門第粗可壻身名宦盡不減嶠因下玉鏡臺一枚姑大喜既婚交禮女以手披紗扇撫掌大笑曰我固疑)
(是老奴果如所卜玉鏡臺是公為劉越石長史北征劉聰所得補案温氏譜嶠初娶高平李暅女中娶瑯琊王)
(詡女後娶廬江何邃女都不聞娶劉氏便為虚謬谷口云劉氏政謂其姑爾非指其女姓劉也孝標之注亦未)
(為得補)
嚴器六十七
鮮飾嚴具(魏武内嚴器誡令云孤不好鮮飾嚴具用新皮葦笥以黃葦緣中遇亂世無葦笥乃更作)
(竹方嚴具以皂葦衣之麄布裹之此孤平常之用者也内中婦曾置嚴具于時為之推壊今方竹嚴具綠漆甚)
(華好補)竹方嚴具(見上)方笥嚴器(汝南先賢傳曰戴良嫁女以竹方笥為嚴器)畫
方嚴器(魏武上雜物疏云油漆畫嚴器一純金參帶畫方嚴器一補)器方七寸(陸雲與兄)
(機書云按行視曹公器物嚴器方六七寸高四寸續補)金篾嚴器(齊書云宜都王鑑鎮姑熟于時)
(人發桓温女冢得今巾箱織金篾為嚴器條以啟聞鬱林敕以賜之鑑曰今取往物後取今物如此循環爾豈)
(可不熟念使長史蔡約自往約復纖毫不犯續補)馬齒嚴器(修復山陵故事云梓宫用嚴器五具)
(馬齒嚴器五具續補)
鑷子六十八
承鬢騁輝(孔孺七别曰長袖隨腕而遺曜紫鑷承鬢而騁輝補案釋名曰鑷攝也攝髮也又通俗文)
(曰攝減鬚髮謂之鑷附)非簪非釵(洞林曰卷縣令施安置鑷令郭璞射之璞曰非簪非釵常在領)
(下鬢髮飾物是有兩岐)魚頭如鑷(臨海水土記云鑷魚長七寸頭如鑷)銅鑷(沈約宋書云彭)
(城王義康餉沈熙光銅鑷續補)鐵鑷(修復山陵故事云梓宫中用鐵鏤鑷五枚續補)惟陳舊鑷
(齊書曰文安皇后為皇太子妃無寵太子為宫人製新麗衣裳及首飾而后牀惟陳古舊釵鑷數枚續補)即
擲去鑷(齊書曰高祖令左右拔白髮隆王昌時五歲帝曰兒言我是誰答曰太翁也帝曰豈有為人曾)
(祖拔白髮乎即擲去鑷續補)
釵六十九
可以曜首(秦嘉與婦徐淑書云今致寳釵一䨇價值千金可以曜首淑答曰未奉光儀則寳釵不設)
(補)鑷髮鑽瑩(崔瑗三珠釵銘云元正上日百福孔靈鬒髮如雲乃象衆星三珠璜釵鑷髮鑽瑩)
金釵(晉令云六品以下得服金釵以蔽髻三品以上服爵釵)銀釵(幽明錄曰義熙七年東陽楊道)
(思新娶得婦相愛婦梳頭道思戲以銀釵著戶閣頭)靈釵(華陽國志曰涪陵山有大龜其甲可卜其緣可)
(作釵世號曰靈釵)寶釵(徐淑答書見上)鐶釵(東宫舊事云太子納妃有金鐶釵)鳳釵(王子)
(年拾遺錄曰石崇愛婢翔風刻玉為倒龍之佩瑩金為鳳冠之釵結袖繞楹舞於晝夜使聲聲相接謂之恒舞)
(欲有所召者不呼姓名悉聽佩聲視釵色玉聲輕者居前金色豔者居後以為行次而進也補)爵釵(見上)
璜釵(崔瑗銘見上)銅鼓釵(裴淵廣州記曰南海豪富女子以金銀為大釵執以扣銅鼔故號為)
(銅鼓釵)同心(憑虛子贈婦書云合服同心釵)瑇瑁(續漢書輿服志云貴人助蠶服瑇瑁釵又繁欽)
(詩曰何以表别離耳服瑇瑁釵)翡翠(宋玉諷賦曰臣嘗出行僕饑馬疲正値主人門開主人翁出嫗又到)
(市獨有主人女在主人之女為臣炊彫胡之飯烹露葵之羹来勸臣食以翡翠之釵挂臣冠纓臣不忍仰視補)
駭雞(黃香九宫賦云連明月以為懸剥駭雞以為釵)金雀(陳思王美女篇云頭戴金雀釵腰珮翠琅)
(玕)價値千金(秦嘉書見上)玉釵挂冠(司馬相如美人賦云玉釵掛臣冠羅袖拂臣衣)
拔釵置戶(錄異傳云吳人費季客賈去家與諸賈人語曰吾臨行就婦求金釵婦與之吾乃置戶楣上)
(忘向婦說妻夢見季死前金釵在戶上妻取得發哀一年季却還補)剖魚得釵(異苑曰吳郡有徐君)
(廟吳時所立左右有為盜劫者便加束縛東陽長山縣吏李瑫遭事在郡婦出過廟請乞恩拔銀釵為願未至)
(富陽有白魚跳婦前剖腹得所願釵事尋解)
錜七十
華錜葳蕤(王仲宣七釋云戴明中之羽雀雜華錜之葳蕤)紫錜承鬢(孔煒七引云長袖隨)
(腕而遺耀紫錜承鬢而騁輝)
釧七十一
為環約腕(王粲間居賦云願為鐶以約腕)因物寄情(何偃與謝尚書云珍玉名釧因物寄)
(情)綰臂䨇金環(繁欽定情詩云何以致奉意綰臂䨇金環)皓腕約金環(陳思王樂)
(府云弱條日冉冉落葉何翩翩攘袖見素手皓腕約金環)脱釧得還(甄異記云樂安章沉病死將殯)
(而蘇云被錄到天曹主者是其外兄斷理得免見一女同時被錄乃脱金釧一䨇託沉以與主者亦得還遂共)
(燕接女云家在吳姓徐名秋英沉後尋問遂得之女父母因以女妻之補)許釧放還(續搜神記曰襄)
(陽徐陽病死夜忽崛然而起將婦臂上金環脱去明日復蘇婦問故陽云吏持吾去多見行貨得脱者即許金)
(釧便放令還)
指環七十二
紫磨金環(俗說云晉哀帝王皇后有一紫磨金指環至小止可第五指帶)同心金環(胡俗)
(傳曰始結婚姻相然許者便下金同心指環)宫人賜銀環(漢舊儀曰宫人御幸賜銀指環)林
邑獻金環(林道記云林邑王獻金指環于吳主)大秦出金環(玄中記曰天竺大秦國出)
(金指環)見指骨(西京雜記云戚姬以百鍊金彄照見指骨上惡之以賜侍兒續補)賣造墳
(益部耆舊傳云劉寵喪母時亂墳墓發傷寵乃矯母命為家貧無財唯有手上金環賣造墓供送免發掘續補)
挂枝上(拾遺錄云吳王潘夫人以火齊指環挂石榴枝上因其處臺名曰環榴臺時有諫者云今吳蜀)
(爭雄環榴之名將為妖乎孫權乃翻其名為榴環臺續補)投湯中(扶南傳云扶南有訟者煑水令沸以)
(金指環投湯中然後以手探湯其補直者手不爛有罪者入湯即焦續)
梳七十三
理髮不可無櫛(傅咸櫛賦序曰大才治世猶櫛之理髮也理髮不可無櫛治世不可無才)不
畜梳欲髮治(崔寔政論曰無賞罰而欲世之治是猶不畜梳枇而欲髮之治也補)瑇瑁梳
(高文惠與婦書云今致瑇瑁梳一枚)象牙梳(東宫舊事云太子納妃有瑇瑁梳三枚象牙梳三枚)思
其心理(蔡邕女誡云用櫛則思其心理)男女不同巾櫛(禮記)嬴氏執櫛(左傳)
(曰晉太子圉為質于秦將逃歸謂嬴氏曰與子歸乎對曰子晉太子而辱于秦子之欲歸不亦宜乎寡君使婢)
(子侍執巾櫛以固子也從子而歸棄君之命不敢從亦不敢言)越王墮櫛(十洲記曰臨海興安縣東)
(界去郡八十里縣邊有平石其上有石櫛俗云越王渡溪墮櫛于此)
枇七十四
髮治(崔寔政論云無賞罰而欲世之治是猶不畜梳枇而欲髮之治也)憂解(夢書曰夢梳枇為解)
(憂也虱盡去百病愈也續補)以梳為枇(魏志云徐季龍取十三種物著大篋中使管輅射云器中)
(籍籍有十三種物先說雞子後道蠶蛹逐一名之惟以梳為枇耳續補)梳枇各一(漢書曰孝文帝)
(遺匈奴襦袍梳枇各一續補)
刷七十五
刷髮令上(釋名曰刷者帥也帥髮長短皆令上從也亦言瑟也刷髮令上瑟然也)歸更刷
頭(董正别傳曰劉表子琮往候司馬徽遣左右候問徽自鋤園左右問曰司馬君在耶徽曰即是也左右乃)
(罵曰汝何等園奴而自稱徽乎徽于是歸内更刷頭著衣出見琮)勁刷理髮(嵇康養生論曰勁刷)
(理髮僅乃得之)刷處尚識(陸雲與兄機書云按行視曹公器物刷處尚可識)猪氂刷(東宫)
(舊事云太子納妃有漆畫猪氂刷大小三枚)
觽七十六(音暉與觹同)
童子佩觽(詩曰芄蘭之支童子佩觽)左佩小觽(内則曰子事父母左佩紛帨刀礪小觽金)
(燧右佩玦捍管遰大觽木燧補)觽以解結(說文云觽角銳端可以解結續補)觽貌如錐
(鄭玄禮注云小觽解小結也觽貌如錐以象骨為之續補)
手巾七十七
越巾(秦嘉婦與嘉書曰今奉越布手巾二枚)拭泣(漢名臣奏云王莽斥出王閎太后憐之閎伏泣)
(失聲太后親自以手巾拭閎泣)巫書手巾(幽明錄曰董卓信巫嘗有一巫者詣卓言事欲得布為用)
(卒以新布手巾與之巫又索取筆乃書手巾布上作兩口字一差小上下相對授卓曰當慎此)女贈紫
巾(志怪云會稽吳詳者少為縣吏夜行至溪見一女子溪邊洗脚呼詳共宿明旦别去女贈詳以紫布手巾)
(詳答以白布手巾)黃門跪授(博物志云魏文帝善彈碁能用手巾角揮之黃門跪授)
拂七十八
旄牛可拂塵垢(秦嘉婦與嘉書云今奉旄牛尾拂一枚可拂塵垢)繩拂以明儉
約(晉要事云武帝泰始四年有司奏先帝廟存舊物麻繩為細拂以明儉約)毦拂(東宫舊事云皇太子)
(納妃有白毦拂二枚)
帊七十九(案帊今作帕幞也附)
絳綾裹帊(東宫舊事云皇太子納妃有絳綾裹帊五)布帊敷坐(神仙傳云王遙字伯遼頗)
(能治病病無不愈者亦不祭祀不用符水針藥其行治病但以八尺布帊敷坐于地不飲不食須叟病愈便起)
囊八十
内方外圓(魏志曰平原太守劉邠取印嚢及山雞毛著器中使管輅筮曰内方外圓五色成文含寳)
(守信出則有章此印嚢也高岳巖巖有鳥朱身羽翼玄黃鳴不失晨此山雞毛也補)含寳守信(見上)
五色成文(見上)錐囊(曹植求自試表云昔毛遂趙之陪隸猶假錐囊之喻以悟主立功何况巍)
(巍大魏多士之朝而無慷慨死難之臣乎補)繡囊(葛襲與梁相牋云聞賜襲印衣繡囊細布皆珍重纖)
(麗)金囊(易林云爭雞失羊亡其金嚢)香囊(繁欽定情詩曰何以致區區耳中䨇明珠何以致叩)
(叩香嚢繫肘後補)琥珀(劉義七啓云承賜金縷琥珀茱萸囊七寳樹装絹裏副之)綦文(東宫舊事)
(云太子納妃有絳石綺絹褁被嚢一丹羅長命綺絹褁椀嚢一紫綦文綺絳絹褁椀嚢二也)紫羅(晉書)
(云謝玄少好佩紫羅香嚢叔父安患之而不欲傷其意因戲賭取即燒之補)金箔(鄴中記曰石虎造流)
(蘇斗帳上安金蓮花花中縣金箔盛腕嚢盛以異香帳之四面皆作十二章相采色爛耀)金縷(劉義七啓)
(見上)韜刀墨(胡虛刀筆嚢銘曰韜管刀墨常相左右)盛細物(曹瞞傳云操佻易自佩小鞶嚢)
(盛手巾細物)盛書用皂縹(晉中經簿云盛書用皂縹嚢布裏書函中皆有香囊)上書以
青布(東觀漢記曰制上書以青布囊素封書)韋嚢自隨(魏略云大秦國王有五宫相去各十)
(里王一旦至一宫廳事止宿明旦復至一宫遍而還出行常以一韋嚢自隨有上言者收詞嚢中還宫乃省之)
集書囊為帷(漢書云文帝以集書囊為殿帷)一囊粟(漢書東方朔上令待詔公車奉禄薄)
(未得省見久之朔紿騶朱儒曰上欲盡殺若曹朱儒大恐啼泣居有頃開上過朱儒皆號頓首上問何為對曰)
(朔言上欲盡殺臣等上召問朔對曰朱儒長三尺餘奉一嚢粟錢二百四十臣朔長九尺亦奉一囊粟錢二百)
(四十朱儒飽欲死臣朔饑欲死臣言可用幸異其禮不可用罷之無令但索長安米上大笑因使待詔金馬門)
(補)一囊錢(趙乙客秦詩云文籍徒滿腹不如一嚢錢)糞壤充幃(楚辭云蘇糞壤以充幃兮)
(謂申椒其不芳注云蘇取也充猶滿也壤土也幃謂之幐幐香嚢也)錐處末見(史記曰秦圍邯鄲趙)
(使平原君求救于楚與門下二十人偕得十九人餘無可取者毛遂自進于平原君君曰夫賢士之處世也譬)
(若錐之處嚢中其末立見今先生處勝之門下三年于此矣左右未有所稱遂曰臣乃今日請處嚢中耳使遂)
(早得處嚢中乃穎脫而出非特末見而已補)盛沙壅水(史記曰韓信已定臨淄楚使龍且救齊與)
(信夾濰水而陣信乃夜令人為萬餘嚢盛沙以壅水上流引兵半渡擊龍且陽不勝還走龍且果喜曰固知信)
(怯遂追渡水信使人決壅嚢水大至龍且軍大半不得渡即急擊殺龍且龍且水東軍散走齊王廣亡去信追)
(北至城陽虜廣楚卒皆降遂平齊地補)盛灰于車(後漢書云楊璇靈帝時為零陵太守是時蒼梧)
(桂陽猾賊相聚攻郡縣賊衆多而璇力弱吏人憂恐璇乃特制馬牛數十乘以排嚢乘石灰于車上繫布索于)
(馬尾又為兵車專彀弓弩尅共會戰乃令馬車居前順風鼓灰賊不得視因以火燒布布然馬驚奔突賊陣因)
(使後車弓弩亂發鉦鼓鳴震羣盜波駭破散追逐傷斬無數梟其渠帥郡境以清補)十囊五囊入
棗郎(晉書曰棗嵩用事于王浚時謠曰十嚢五嚢入棗郎)
屨八十一
赤繶青句(周禮云屨人掌王及后之服履為赤舄黑舄赤繶黃繶青句素履葛履注曰赤繶以赤絲)
(為下緣句當為絇補案絇音劬履飾也附)夏葛冬皮(詩曰糾糾葛屨可以履霜傳曰糾糾猶繚繚也)
(夏葛屨冬皮屨葛屨非所以履霜補)弗加之枕(賈誼新書曰履雖鮮弗加之于枕冠雖弊弗以苴履)
可以履霜(詩見上)資粮屝屨(左傳齊伐楚楚屈完及諸侯盟陳轅濤塗謂鄭申侯曰師)
(出于陳鄭之間國必甚病若出于東方觀兵于東夷循海而歸其可也申侯曰善濤塗以告齊侯許之申侯見)
(曰師老矣若出于東方而遇敵懼不可用也若出于陳鄭之間共其資粮屝屨其可也補案扉父沸切艸履也)
(附)坐而遷屨(禮記云坐而遷屨俯而納屨坐左納右坐右納左)俯而納屨(見上)楚
王愛踦(賈誼新書曰昔楚昭王與吳人戰楚軍敗昭王走屨決背而行失之行三十步復旋取屨及至)
(于隋左右問曰王何曾惜一踦屨乎昭王曰楚國雖貧豈愛一踦履哉思與偕反也補)曾子踵決
(莊子曰曾子居衛緼袍無表納履踵決)單下曰履(三禮圖曰複下曰舄單下曰履其色各隨裳色)
(夏用葛冬用皮)絲謂之履(方言曰絲作謂之履麻作謂之不借)步此坦道(李尤尤履銘曰)
(乃制兹履文質斌斌允顯明哲卑以牧身步此坦道絶彼埃塵)步蹈安審(劉楨魯都賦云纖纖絲履)
(燦爛鮮新表以文組綴以珠蠙步蹈安審接趾承身)夏用葛冬用皮(見上)八月韋十
月帛(崔寔四民月令云八月制韋履十月作帛履)庶人草履中者絲履(鹽鐵論曰)
(古者庶人麄屝革履縮絲尚韋而已及其後則綦下不借鞔鞮革舄今富者革中名正輕靡使容紈裡紃下越)
(端縱緣中者鄧里作蒯苴秦堅婢妾韋沓絲履補案范子計然曰絲履出潁川)組履(秦嘉與婦書云)
(今致龍虎組緹履一緉)厚履(漢書云王莽好高冠厚履)絳地(東宫舊事云太子納妃有絳地紋履)
(一緉)雜綵(魏武内式令云前于江陵得雜綵絲履以與家人約當著盡此履不得效作也)青絲(列仙)
(傳曰胡毋班為太山府君賫書詣河伯河伯貽其青絲履甚精巧)飾以銀連以珠(晏子春秋)
(曰景公為履黃金之綦飾以銀連以珠良玉之鉤其長尺許)黃金綦良玉鉤(見上)足躡
刺繡(陸機織女賦足躡刺綉之履)足下金薄(張華輕薄篇足下金薄履手中䨇黃邪)踐
遠遊(曹植洛神賦踐遠遊之文履曳霧綃之輕裾)躡承雲(甄迷美女詩曰足躡承雲履)出
躡珠履(左思吳都賦云締交翩翩儐從奕奕出躡珠履動以千百)劒履上殿(漢書曰蕭何劒)
(履上殿入朝不趨)履而上堂(說苑曰晉平公置酒虒祁之臺使郎中馬章布蒺藜于階上令人召)
(師曠師曠至履而上堂平公曰安有人臣履而上人主堂者乎師曠解履刺足伏而刺膝仰天而嘆)尚書
曳履(漢書曰鄭崇哀帝擢為尚書僕射數諫諍每見曳革履上笑曰我識鄭尚書履聲)使者躡
履(漢書暴勝之為直指使者威震州郡素聞雋不疑賢望見容貌尊嚴勝之躡履起迎)授履適秦
(韓詩外傳田子方之魏魏太子從車百乘而迎之郊太子再拜謁田子方不下車太子不悅曰敢問何如則可)
(以驕人矣田子方曰吾聞以天下驕人而亡者有矣由此觀之則貧賤可以驕人矣夫志不得則授履而適秦)
(楚耳安往而不得貧賤乎)織履徙越(淮南子曰魯人身善織屨妻善織縞而欲徙於越或謂之曰子)
(必窮矣魯人曰何也曰屨為履之也而越人跣行縞為冠之也而越人披髮以子之所長游於不用之國欲使)
(無窮其可得乎補)織以為食(列女傳楚王聞於陵子終賢欲以為相使使者持金百鎰往聘迎之)
(於陵子終入謂其妻曰楚王欲以我為相遣使者持金来妻曰夫子織屨以為食非與物無治也左琴右書樂)
(亦在其中矣補)織以給用(列女傳曰翟方進遊學於京師後母憐其幼隨之長安織履以給其用)
饑饉煑履(東觀漢記云朱敷上略曰隗囂叛亂殺戮官吏惟狄道為國固守然民饑饉啖弩煑履宜)
(救倒縣之急)藍縷繩履(英雄記曰幽州刺史劉虞食不重肴藍縷繩履)圯上渡(史記云張)
(良嘗閒從容步遊下邳圯上有一老父衣褐至良所直墮其履圯下顧謂良曰孺子下取履良愕然欲毆之為)
(其老彊忍下取履父曰履我良業為取履長跪而進之補)渡漢脱(荆州記云臨賀興安縣水邊平石上)
(有石履一具云越王渡漢脱履于此)盡踐地(史記曰東郭先生待詔公車貧困饑寒衣弊不完嘗行雪)
(中履有上無下足盡踐地道中人笑之)嘯父補(列仙傳曰嘯父冀州人在曲州市中補履數十年市)
(人奇其不老續補)
屣八十二
舉天下如釋屣(淮南子曰堯舉天下而傳之舜猶却行而釋屣)棄妻子如脱屣
(史記漢武皇帝曰使朕誠得如黃帝視棄妻子如脫屣耳補)蔡邕倒屣(魏志云王粲字仲宣山陽)
(人蔡邕見而奇之時賓客盈坐邕聞粲至倒屣迎之)何晏倒屣(世說云何晏為吏部尚書王弼未弱)
(冠往見之晏即倒屣迎之)
靴八十三
繡靴(慕容晃與顧和書云今致繡靴一緉)花靴(魏武與楊彪書云今遺足下織成花靴一緉)毛
寳血流滿靴(王隠晉書云温嶠討蘇峻參軍毛寳為箭所傷貫股徹鞌及歸營使人拔箭血流滿)
(靴)文賓賣靴為業(列仙傳云文賓太邱人賣靴屣為業)服鞾(釋名云鞾本胡服也趙武)
(靈王服之續補)綵鞾(鄴中記云石虎皇后出女騎千人皆著五綵織成靴續補)作鞾(北齊書云鄭太)
(妃初與神武避葛榮同走并州貧困燃馬屑自作鞾續補)換鞾(北齊書云王諧為并州刺史有婦人臨汾)
(水浣衣有乘馬人換其新鞾而去婦人持故鞾詣州言之諧召城外諸嫗以鞾示之諧曰有乘馬人于路被賊)
(劫害遺此鞾焉得無親屬乎一嫗撫膺哭曰兒昨著此鞾向妻家如其語捕獲一時稱明察續補)
韈八十四
足衣(說文曰韈足衣也)複紵(晉惠帝起居注曰愍懷太子賜典兵中郎將複紵韈一緉)文王
自結(韓非子云文王伐崇至鳳黃虛韈繫解因自結太公望曰何為也王曰上君與處皆其師中皆其友)
(下盡其使也今皆先君之臣故無可使也續補)釋之跪結(漢書云景帝時王生嘗召居庭中公卿盡)
(會張釋之為廷尉王生顧釋之曰吾韈解為我結韈釋之跪而結之)聲子登席(左傳曰衛侯為靈臺)
(于藉圃與諸大夫飲酒焉楮師聲子韈而登席公怒辭曰臣有疾異于人若見之君將殽之是以不敢補)賀
劭常着(會稽典錄曰賀劭為人美容止與人交久益敬之在官府左右莫見其洗沐坐常着韈希見其)
(足)魯平特賜(東觀漢記云和帝召諸儒魯平與侍中賈逵尚書令黃香等相難平善對事罷朝特)
(頒賜履韈)曹植獻七緉(曹植賀冬表云獻韈七緉并為韈頌曰玉趾既御履和蹈貞行與禄邁動)
(以福并補)將軍賜三具(班固與竇憲箋云將軍憐固乃賜以王躬所着瑇瑁韈三具)羅韈
生塵(曹植洛神賦云凌波微步羅韈生塵)羅韈容與(張衡南都賦云修袖繚繞而滿庭羅韈躡)
(蹀而容與)通意(皇甫規與馬融書云謹遣掾吏許尚奉絮被一䨇韈一緉以通微意)織成(高文惠婦)
(與文惠書云今奉織成韈一緉)
屩八十五(屧續補)
蹻蹻輕便(釋名曰屩蹻也出行着之蹻蹻輕便因以為名也)縮上如履(又曰鞵解也着)
(時縮其上如履然解其上則舒解也)靻屩羸蓋(史記云蘇秦以匹夫徒步之人靻屩羸蓋輕策萬乘)
(之主)棄屩得珠(諸葛亮集)未嘗脱屩(婁承先别傳云自云征討常著戎服未嘗脱屩)往
市賣屩(俗說云劉真長少時與母任氏寓居京口家貧織芒屩以為養往市賣之時方回數出南射堂)
(射過人無不看劉初不回顧方回異而問之答曰老母朝未得食至市貨屩不得展詣補)敗屩聚道
(搜神記云元康之末太安之間江浦之域有敗屩自聚于道多或至四五十量人散去之投林草中明日視之)
(悉復聚矣或云見貍銜而聚之世之所說屩者人之賤服而當勞辱下民之象也敗者皮弊之象也道者地理)
(四方所以交通王命所由往来也今敗屩聚于道者象下民疲病將相聚為亂絶四方而壅王命補)躡屩
(春秋後語曰趙相虞卿躡屩擔簦來說孝成王王說賜白璧一䨇黃金百鎰再見拜為上卿故號虞卿續)著
屩(宋書云張暢在彭城為魏太武所圍太武遣李伯至城欲與暢語李伯曰君南土膏梁何為着屩君而着)
(此使將士云何暢曰膏梁之言武誠為媿但以不武受命統軍戎陣之門不容綏服續補)使縣吏着
屩(齊書云沈瑀為餘姚令瑀初至堂吏皆鮮衣美服自彰别瑀怒曰汝等下縣吏何得自擬貴人悉使着芒)
(屩粗布侍立終日足有蹉跌輒加楚捶續補)使子弟着屩(又曰禇彦回幼有清譽宋元嘉末魏)
(軍逼瓜步百姓咸負擔而立時父湛之為丹陽尹使其子弟並著芒屩於齋前習行或譏之湛之曰安不忘危)
(彦回時年十餘甚有慙色續補)侯景童謠(梁書曰侯景即位童謠曰脱青袍着芒屩荆州太子挺應)
(着續補)沈衆士誚(陳書曰沈衆武帝時兼尚書監起太極殿恒穿布袍芒屩以麻繩為帶朝士咸)
(共誚其所為續補)屩魚(臨海水土記云屩魚長一尺状如屩形續補)嚼屩(笑林曰南方人至京)
(師者人戒之曰汝得物唯食慎勿問其名也後詣主人入門内見馬矢便食惡臭乃步進見敗屩棄于路因復)
(嚼殊不可咽顧伴曰且止人言不可皆信後詣貴官為設饌因相視曰故是首物且當勿食續補)步屧
郊野(宋書曰袁粲為丹陽尹步屧郊野間遇一士人便呼與食明日此人謂被知到門求進粲曰昨飲酒)
(無聊偶相耍耳竟不與相見續補)斫屧為業(齊書曰江泌字士倩濟陽人也少貧好學晝則斫屧)
(為業夜則讀書隨月光光斜則握卷升屋續補)屧直千萬(梁書云臨川王宏奢侈過度後庭數百人)
(皆極天下之選所幸江妃服玩侔于齊東昏潘妃寳屧直千萬續補)
屐八十六
搘以踐泥(釋名曰屐搘也為兩足搘以踐泥也)以備炊爨(汝南先賢傳云戴良嫁女布裳)
(木屐以備炊爨)婦女漆畫(風俗通云延嘉中京師長者皆着木屐婦女始嫁作漆畫屐五色采為系)
振屐見平原(孔叢子云孔穿振方屐見平原君)荷屐詣司空(荆州記曰桓司空臨)
(州與上佐遊於靈溪劉盛公詣市還着皂蓋布裙以杖荷屐詣司空)着屐出閤(義熙起居注曰兼黃)
(門郎徐應禎出為散騎着屐出省閣有司奏乃免官)挈屐而歸(華陽國志何隨家有竹園人盜其笋)
(隨過行見之恐盜者驚走乃挈屐徒步而歸補)着屐徐行(神仙傳云左慈見孫討逆孫着鞭驅馬逐)
(慈慈着木屐策杖徐步終莫能及)着屐行水(異苑曰丹陽縣故湖側有麻姑廟姑生時有道術能)
(着屐行水上)屐長七尺(秦記曰苻健皇始十年新平有長人見語百姓張靖曰苻氏應天受命今)
(當太平新平令以聞健以為妖下靖獄會大雨霖河渭溢蒲津監寇登得一屐于河長七尺三寸人跡稱之指)
(長尺餘文深一寸健嘆曰覆載之中何所不有張靖所見定不虛也赦之補)但見䨇屐(異苑曰武)
(陵宗超之奉經好道元嘉中亡將葬猶未闔棺其從兄簡之來會葬啟蓋視之但見䨇屐在棺中)祭酒
樂作(杜祭酒傳曰君治家清貧困窮學作屐以資供養之費屐為實價或誤得多直輒解而還之)阮
孚蠟屐(晉書云祖約性好財阮孚性好屐同是累而未判其得失有詣約見正料財物客至屏當不盡)
(餘小簏以著背後傾身障之意未能平或有詣阮正見自蠟屐因自嘆曰未知一生當着幾量屐神色甚閒暢)
(於是勝負始分補)鐵屐登城(晉書曰石勒擊劉曜使人着鐵屐施釘登城)
北堂書鈔卷一百三十六
