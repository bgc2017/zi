北堂書鈔卷一百三十四
唐虞世南撰
明陳禹謨補註
儀飾部五
蓋二十三扇二十四
麈尾二十五枕二十六
被二十七褥二十八
氈二十九氍毹三十
毾㲪三十一
蓋二十三
天為蓋(文子曰丈夫恬然無思淡然無慮以天為蓋以地為車)日為蓋(楚辭云建日月以為)
(蓋兮載玉女于後車)建月蓋(楚辭見上)綷雲蓋(司馬相如大人賦云屯余車而萬乘兮綷雲蓋)
(而樹華旗)張鳳蓋(班固兩都賦云後宫乘輚輅登龍舟張鳳蓋建華旗)張翠蓋(南都賦曰建華)
(旗張翠蓋又宋玉高唐賦云簡輿玄服建雲旆蜺為旌翠為蓋風起雨止千里而逝王濟注曰玄服法服也簡)
(擇輿車修法服以雲蜺為旌旆翠羽為蓋附)蔭華蓋(潘岳籍田賦云天子乃御玉輦蔭華蓋又說苑)
(云田子方渡西河造翟璜翟璜乘軒車載華蓋)飛素蓋(劉公幹詩云輦居飛素蓋從者盈路傍居李善)
(作車補)九重華蓋(續漢書曰靈帝時講武平樂觀建十重五彩華蓋高十丈建九重華蓋高九丈)
芝蓋三重(阮籍清思賦云折丹朱以蔽陽竦芝蓋之三重)華蓋十丈(續漢書見上)芝
蓋九葩(張衡西京賦云驪駕四鹿芝蓋九葩)華蓋重陰(傅玄朝會賦)芝蓋高舒
(孔瑋七引云華車輕駕芝蓋高舒)羽蓋葳蕤(張衡東京賦云羽蓋葳蕤葩瑵曲莖乂朝會賦云乘)
(羽蓋之葳蕤)素蓋翩翩(劉公幹詩云攬衣出巷去素蓋何翩翩)孔雀(宋元嘉起居注云呵)
(羅單國奉孔雀蓋一具)芙蓉(劉向九歎云芙蓉交華蓋)高蓋(漢于公曰少高大吾門令容駟馬高)
(蓋車補)曲蓋(東觀漢記曰叚熲起于徒中遷并州刺史有功徵熲乘車鼓吹曲蓋朱旗騎馬蔽日案)
(風俗通云武王伐紂大風折蓋遂為曲蓋補)荷蓋(楚辭云乘水車兮荷蓋駕兩龍兮驂螭)萍蓋
(陳思王九詠云詔萍蓋兮翠旌)覆以御蓋(後漢書祭遵傳云武帝東歸過汧幸遵營勞饗士卒作黃)
(門武樂良夜乃罷時遵有疾詔賜重茵覆以御蓋補)授以御蓋(吳志周泰傳孫權會諸將大為酣樂)
(權自行酒至泰前命泰解衣權手自指其創痕問以所起泰輒記昔戰鬭處以對畢使復服歡晏極夜其明日)
(遣使者授以御蓋補)傾蓋而語(孔子家語曰孔子之郯遇程子于途傾蓋而語終日甚相親顧)傾
蓋加覆(班固幽通賦注云管仲射小白中其鉤帶小白陽僵鮑叔割指血塗之傾蓋加覆)戴青
繖(異苑云義熙中烏陽小吏見女子戴青繖姿容甚麗遂要之女至多電光乃是大狸抽刀砍殺其繖乃枯)
(荷葉也)罩白繖(列仙傳云武成子從洛陽還宿長沙野樹下夜聞樹上有人語聲成子舉頭乃見二)
(白鶴知其神異至明晨到市門見二人罩白繖云云)鳥銜繖(俗說云徐干木年少時嘗夜夢見鳥從天)
(上飛銜繖樹其庭中如此凡三又作惡聲而去徐後遂以惡終)
扇二十四
受則萐莆(陸機羽扇賦曰昔楚㐮王會于章臺之上山西與河右諸侯在焉大夫宋玉唐勒侍昏操)
(白鶴之羽以為扇諸侯掩麈尾而笑㐮王不悦宋玉趨而進曰敢問諸侯何笑昔者武王玄覽造扇于前而五)
(明安衆世繁于後各有托于方圓蓋受則于萐莆舍兹器而不用顧奚取于鳥羽補)擬象靈羲(郭清)
(竹扇銘云器由造制用必以宜擢秀翠林擬象靈羲清飃来集炎景回施動靜非我與時推移)擬日定
規(孫康團扇銘曰有圓者扇誕此秀儀晞露散霾擬日定規朗姿玉暢惠風時披)象月定形(傅玄)
(團扇賦云何皎月之纖素擬皓日而軟貞晞箑莆之芳烈隨變體而殊名勁節剛以立質象日月之定形)規
上矩下(張衡扇賦云採兹竹以成扇乃畫象而造儀惟規上而矩下和采爛以雜施)或規或
矩(傅毅羽扇賦云背和暖于青春踐朱夏之炎赫搖輕箑以致涼爰自尊以暨卑織竹廓素或規或矩補)
仰明月以取象(徐幹圓扇賦云惟合歡之奇扇肇伊洛之纖素仰明月以取象規圓體之儀度)
規圓體之儀度(見上)屈申弛張時至時否(崔駰扇銘曰&KR0008;&KR0008;兹扇輔相君)
(子屈申弛張時至時否動招清風以禦炎暑)行藏惟時孔顔齊軌(傅咸扇銘序云武都)
(太守房仲發扇遺無以報為銘以識之云云)春夏用事秋冬潛處(蔡邕團扇賦云裁帛)
(制扇陳象應矩輕徹妙好其輶如羽動角揚徵清風逐暑春夏用事秋冬潛處)冬則龍潛夏則
鳳舉(傅毅扇銘云翩翩素圓清風載陽君子玉體賴以寧康冬則龍潛夏則鳳舉知進知退隨時出處)
始于荒蠻(潘尼扇賦云方圓應于規矩制不由于繩墨始顯用于荒蠻終表奇于上國)出自
南鄙(嵇舍羽扇賦云至吳楚之士多執鶴翼以為扇雖曰出自南鄙而可以遏陽隔暑)表奇上
國(見上)御于上國(又嵇含扇賦昔秦之兼趙取其冕服以付臣工晉之附吳亦遷其羽扇御于上)
(國)輔相君子(崔駰扇銘見上)賴以寧康(傅毅扇銘見上)以禦炎暑(崔駰扇賦)
(見上)朗姿玉暢(孫康團扇銘見上)織竹廓素(傅毅羽扇賦見上)託形竹素
(潘尼扇賦云夫器有經麄用有疎密安衆以方為體五明以圓為質或託形于竹素或取固于膠漆)擢秀
翠林(郭清竹扇銘)裁帛制扇(蔡邕團扇賦見上)裁輕翼(張載扇賦云弋翔冥之鵾)
(雞連王子之白鶴裁輕翼以為扇發清風于勁翮)執鶴翼(嵇含扇賦見上)團扇(見前)圓扇
(徐幹圓扇賦云見上)羽扇(陸機羽扇賦見上)絹扇(謝靈運晉書曰武帝時禁絹扇補)五明
(崔豹古今注云舜廣開視聽求賢人以自輔作五明扇漢公卿大夫皆用之魏晉非乘輿不得用補)九華
(曹植九華扇賦序云昔吾先常侍得幸漢桓帝帝賜尚方竹扇不方不圓其中結成文名曰九華故為賦)比
翼(陸機芙蓉詩云夏搖比翼扇)同心(東宫舊事云皇太子初拜供漆要扇青竹扇黃竹扇納妃同心)
(扇三十單竹扇二十補)合歡(班婕妤扇詩曰新製齊紈素皎潔如霜雪裁為合歡扇團圓似明月出入)
(君懷袖動搖微風發補)金薄(鄴中記曰石季龍作雲母五明金薄莫難扇此一扇之名也薄打純金如)
(蟬翼二面采漆畫列仙奇鳥異獸其五明方中方三寸或五寸隨扇大小雲母帖其中細縷縫其際雖掩盡而)
(彩色明徹看之如謂可取故名莫難也季龍出時以扇挾乘輿)象牙(搜神記云魯少千山陽人漢文帝微)
(服懷金欲問其道少千執象牙扇出應門補)擁身(後漢書曰梁冀妻孫夀為㐮成君善為妖態以為媚)
(惑冀亦改易輿服之制作平上軿車婢幘狹冠折上巾擁身扇狐尾單衣補案注云擁身大扇也附)安衆
(陸機羽扇賦見上)斑竹扇(周弘正有斑竹團扇詩齊紈將楚竹從来本相遠將申湘女悲宜並班姬)
(怨補)單竹扇(東宫舊事見上)尚方竹扇(曹植九華賦見上)轉扇障面(世說云王)
(敦在西朝見周顗轉扇障面而後得住後渡江不能復爾王歎曰不知吾進退伯仁補)披扇大笑
(世說曰温嶠娶姑女既婚交禮女以手披紗扇撫掌大笑曰我嫌是老奴果如所疑)顧榮麾以羽
扇(晉中興書云廣陵相陳敏反留顧榮與甘卓等潛謀起兵攻敏榮發橋斂舟于南岸敏率萬餘人出不獲)
(濟榮麾以羽扇其衆潰散事平還吳補)武侯白扇揮軍(語林云諸葛武侯與晉宣帝戰于渭)
(濱將戰武侯乘素輿著葛中捉白羽扇指麾三軍衆軍皆隨其進止)
麈尾二十五
移珍西岳賁藻南濆(張悦瑇瑁塵尾銘曰移珍西嶽賁藻南濆姚古流制鑠道飛文凝華)
(淡景搖彩爭雲夷心似鏡色象斯分)偉質軟蔚岑條疏理(許詢黑麈尾銘曰器以通顯廢)
(興非已偉質軟蔚岑條疏理體隨手運散飈清起通被玄詠申我先子)凝華淡景(見上)雲散
雪霏(許詢白麈尾銘云蔚蔚秀格偉偉奇姿荏弱軟潤雲散雪霏君子運之探玄理微因通無遠廢興可)
(師)御于君子(王導麈尾銘曰道無常貴所適惟理勿謂質卑御于君子拂穢清暑虛心以俟補)
君子運之(見上)因通無遠(見上)所適惟理(見上)探玄理微(見上)鑠
道飛文(見上)通彼玄詠(見上)體隨手運散飇清起(見上)鍳彼逸
傲(李尤麈尾銘曰撝成德柄言為訓辭鍳彼逸傲念兹在兹)撝成德柄言為訓辭(見上)
諸侯掩麈尾而笑(陸機羽扇賦云見前扇篇)長史轉麈尾而歎(郭子云王)
(長史病已篤寝燈下轉麈尾而視之歎曰如此人曾不得滿四十及亡劉尹臨殯以犀柄麈尾置柩中因慟哭)
石勒拜麈尾(晉陽秋石勒偽事王浚浚遺勒麈尾勒為不執置之于壁朝拜之云見王公所賜如)
(見公也)安國擲麈尾(郭子云孫安國往殷中軍許共語左右進食冷而復暖者數四彼我奮擲)
(麈尾悉墮落滿飰中賓主遂至暮忘飱)麈尾礭床(郭子云何次道嘗詣王丞相以麈尾礭床呼何)
(共坐曰此君子坐也)麈尾驅牛(晉書王導傳云初曹氏性妬導甚憚之乃密營别館以處衆妾曹氏)
(知將往焉導恐妾被辱遽令命駕猶恐遲之以所執麈尾柄驅牛而進司徒蔡謨聞之戲導曰朝廷欲加公九)
(錫導弗之覺但謙退而已謨曰不聞餘物惟有短轅犢車長柄麈尾導大怒謂人曰吾往與羣賢共遊洛中何)
(曾聞有蔡克兒也補)與手同色(晉書云王衍每捉玉柄麈尾與手同色義理有所不安隨即更改世)
(號口中雌黃朝野翕然謂之一世龍門續補)
枕二十六
貽我良材(崔瑗柏枕銘云元首云尊惟乾之精貽我良材玄冬再榮是用為枕爰勒之銘補)制
器象物(蔡邕警枕銘曰應龍蟠蟄潛德保靈制器象物示有其形哲人降鍳居安慮傾補)聊以
偃仰(張望枕銘云制為素枕聊以偃仰撫引應適永御君子)恭壹其德(崔駰六安枕銘云枕)
(有規矩恭一其德承先寧躬終始不忒案六安枕言六面安也)禦心以道閑邪以誠(蘇彥)
(楠榴枕銘曰頥神靖魄須以寧眠寢貴無想氣和體平禦心以道閑邪以誠色空無着故能忘情)撫引
應適永御君子(見上)寝貴無想氣和體平(見上)長隔灾氣永
集靈祉(卞敬宗無患枕贊云長隔灾氣永集靈祉展轉枕之寤寐含喜)無動無勞愈積
愈韜(殷道陽枕贊云孰若芳枕無動無勞功不近名愈積愈韜承閒媚性理超緼袍)允瓌允麗
惟淑惟珍(張紘瓌材枕箴云彧彧其文馥馥其芬出自幽阻升于氊茵允瓌允麗惟淑惟珍安安文)
(枕貳彼升冠冠御于晝枕式于昏代作充用榮已寧身輿寝有節適性和神補)應龍蟠蟄潛德
保靈(見上)蜿若蟠虬翩似交鸖(孫惠楠榴枕賦云體非一變姿難稱學蜿若蟠虬翩)
(似交鸖氤氲雲霧旁成山岳)覺寐枕翫功用潛施(卞範無患枕贊曰器物多祥君子攸)
(宜有去有取慶合患離覺寐枕翫功用潛施)承元寧躬終始不忒(崔駰六安枕銘見上)
柟榴枕(吳書云張紘見柟榴枕愛其文而為作賦陳琳在北見之以示人曰此吾鄉張子綱所作也補)
芳松枕(劉向别錄云向有芳松枕賦)龜文枕(西京雜記云趙飛鷰為皇后其女弟在昭陽殿)
(有龜文枕)摶芬若(司馬相如長門賦云摶芬若以為枕兮席荃蘭而茝香補案王濟注曰摶持也芬若)
(蘭茝皆香艸持以為枕席以喻修潔其行李善曰芬若荃蘭皆香草也言為枕席冀君來而幸臨也摶著也段)
(丸切附)大秦五色(魏略曰大秦國出五色枕)滕放六安(異苑云滕放夏枕文石枕臥忽)
(暴雷震其枕旁人莫不為之怖懾而放微覺有聲不怖也其所枕蓋六安也補)平子玉枕(語林云王)
(平子從荆州来王敦欲殺之平子手恒持玉枕以此未得發)太室石枕(列仙傳云卭疏者周封史)
(也能行氣鍊形煑石髓而服之謂之石鍾乳至數百年往来入太室山中有卧石牀枕焉補)龍頭(東宫)
(舊事云皇太子納妃有龍頭舊髻枕銀環鉤副之)虎頭(王子年拾遺記云魏帝宫中有虎頭枕)神
枕(神仙傳云漢武帝東巡見泰山老父鋤于道頭上白光高數尺呼問之對曰昨有一道士教臣作神枕枕)
(有三十二竅二十四以應二十四氣八竅應八風臣用之轉少齒生)角枕(詩云角枕粲兮錦衾爛兮又相)
(如美人賦寝具既設服玩珍奇金爐薰香黼帳高垂茵褥重陳角枕横施女㢮其服表其䙝衣皓體呈露弱骨)
(豐肌時来親臣柔滑如脂臣脉定於内心正于懷信誓旦旦秉志不回翻然高舉與彼長辭補)畫枕(魏武)
(上雜物疏云御物有漆畫韋枕二枚貴人公主有黑漆韋枕三十枚)素枕(張望枕銘見上)枕内選
秘書(幽冥錄云焦湖廟祝有柏枕三十餘年枕後一小折孔縣民湯林行經廟祈福祝曰婚姻未可就令)
(林入折内見朱門瓊宫瑤臺勝于見世趙太尉為林婚育子六人四男二女選林秘書郎俄遷黃門郎林在枕)
(中永無思歸之懷遂遭違忤之事祝令林出林在枕内謂歷年載而實俄忽之間也)枕内遷黃門
(同上)王臣枕應(列異傳云景初中咸陽吏王臣夜倦臥枕有頃聞竈下有呼聲曰承約何以不來枕)
(應曰我見枕不得動汝来就我飲至乃缶也)從事枕聲(語林云丞相從事中郎王文英枕自作聲)
夕起視枕(尸子曰孝子一夕五起視親衣之厚薄枕之高下)雞鳴斂枕(禮記曰凡内外)
(雞初鳴咸盥潄衣服斂枕簟洒掃室堂及庭布席各從其事補)
被二十七
所以覆人(釋名云被被也所以被覆人也補)無厚于已(傅玄被銘云被雖温無忘人之)
(寒無厚于己無薄于人)合歡(古詩云文采䨇鴛鴦裁為合歡被)文綺(東宫舊事云太子納妃有)
(七綵文綺被一絳羅四幅被四綉羅五幅被一)翡翠(楚辭云翡翠珠被爛齊光些言床上之被則飾以翡)
(翠之羽及與珠璣刻畫衆華其文爛然而同光明也補)鴛鴦(見上)珠被(見上)繡被(說苑云鄂)
(君乘青翰之舟張翠華之蓋越人擁檝而歌曰山有木兮木有枝心悦君兮君不知于是鄂君舉綉被而覆之)
(補)衆華(楚辭注見上)箕踵(桓任别傳云任後母酷惡常憎任為作二幅箕踵之被)皇甫
上乙䨇(皇甫規與馬融書云謹遣掾吏尚許奉上絮被一䨇韈一量以通微意)述祖送四
幅(孫舒元在窮記曰遭亂之後隰陽令述祖送四幅絳被一領)小吏入寝(晉中興書曰光逸字)
(孟祖為博昌小吏令使他往冐雨還令不在逸解衣入寝被衾中令還詰之逸曰衣單冐雨如不易衣必致凍)
(死何惜一被而殺人也令奇之而不問)功曹不覆(豫章烈士傳云林茂為郡功曹病被不覆軀郡)
(將與大被衣衿皆不受)公孫布被(史記汲黯云公孫弘位至三公俸祿甚厚為布被此詐也案西)
(京離記云公孫弘起家徒步為丞相故人高賀從之弘食以脱粟飯覆以布被賀怨曰何用故人富貴為脱粟)
(布被我自有之弘大慙賀告人曰公孫弘内服貂蟬外衣麻枲内厨五鼎外膳一肴豈可以示天下於是朝廷)
(疑其矯焉弘嘆曰寧逢惡賓不逢故人)孫晨無被(京兆舊事云長安孫晨家貧為郡功曹十月無)
(被夜卧藁一束晝收之)推被恤之(孫略别傳云親戚有窮老者略咸推被以恤之冬寒不解帶而)
(寝)舉被授之(杜祭酒别傳曰君曾新作被暖眠不覺晏起乃歎曰暖眠使人忘起因命著陌上有寒)
(苦人舉被授之君後常眠布被中)作十二幅(列女傳曰江夏孟宗少遊學與同學共處母為作十)
(二幅被其隣婦怪問之母曰小兒無異操懼朋類之不顧故大其被以招貧生之卧庶聞君子之言耳)為
作二幅(桓任别傳見上)大被竟牀(蔡邕協被賦云長枕横施大被云云)九州之被
(邊譲别傳云譲字元禮才辨俊逸孔融薦于魏武曰邊譲為九州之被則不足為單衣襜䄖則有餘)繡被
百領(漢書曰霍光薨詔賜繡被百領)繡被隨風(益部耆舊傳云王忳字少林嘗詣京師于客舍)
(中見諸生疾甚困謂忳曰腰下有黃金十斤願以相與乞收藏屍骸未及問其姓名呼吸困絶忳賣金一斤以)
(給棺柩餘九斤置生腰下後為大度亭長到亭有白馬一疋入亭中其日大風有一繡被隨風来忳乘馬馬突)
(入金彥父家彥父見曰真得盜矣忳說得馬之状又取被示之彥父曰卿有何隂德忳因書葬諸生事且說形)
(状彥父曰真我子也忳即以被馬歸之彥父不受遣迎生喪金具在焉補)
褥二十八
厚褥(吳錄云孟宗少從南陽李肅學其母為作厚褥大被或問其故母曰小兒無德致客學者多貧故為)
(廣被庶可得與氣類接也補)皮褥(張璠漢記云荀爽為三公食不過一肉脫粟飰坐皮褥)毛褥
(神異經云北方有冰萬里厚百丈鼷鼠在冰下土中其毛長八尺可以為褥却風寒)獨坐褥(東宫舊事)
(云皇太子納妃有承床褥三獨坐褥二)步輿褥(東宫舊事云皇太子拜有八尺褥一中褥一步輿褥)
(一)茵褥調良(蔡邕協被賦云莧蒻和軟茵褥調良)茵褥不安(陸機百年歌云百歲時盈)
(數已登肌肉單四支百節還相患目若濁鏡口垂涎呼吸嚬蹙反側難茵褥滋味不復安補)錦茵(南越)
(傳云尉佗卧象牀錦茵補又鄴中記石虎作褥長三丈用錦緣之附)繡茵(漢書云霍禹廣治第室作乘輿)
(輦加畫綉茵憑黃金塗韋絮薦輪侍婢以五采絲輓顯遊戲第中補)
氊二十九
毳可為氊(淮南子云夫胡人見麻不知其可以為布越人見毳不知其可以為氊故不通於物者不)
(可與言俗)荷氊被毳(聖主得賢臣頌曰夫荷氊被毳者難與道純錦之麗密)齧雪與氊
(漢書曰蘇武使匈奴絶不與食天雨雪武齧雪與氊毛裹咽之)并州佳氊(魏氏春秋云李勝為荆州)
(刺史曹爽令勝辭司馬宣王因伺察之宣王謬問勝曰并州有佳氊可致之勝出曰太傅老無能為也)氊
席千具(漢書食貨志云氊席千具亦比千乘之家)氊為牆(漢書昭君歌曰吾家嫁女兮天一方)
(遠適異國烏孫王穹廬為室氊為牆)氊陌頭(搜神記曰太康中天下以氊為陌頭及帶身袴口於是百)
(姓相戲曰中國其必為胡所破也夫氊胡之產者也而今天下以為陌頭帶身袴口胡既三制之矣補)魏
武青氈(魏武與楊彪書云今贈足下青氈牀褥三具)子敬青氊(晉書王獻之字子敬嘗與)
(徽之共在一室忽然火發徽之遽走取履獻之神色恬然徐呼左右扶出夜卧齋中而有偷人入其室盜物都)
(盡獻之徐曰偷兒青氊我家舊物可特置之羣盜驚走補)以氈自裹(魏志云鄧艾伐蜀自隂平行無)
(人之地鑿山通道作橋閣山高谷深至為艱險艾以氊自裹推轉而下將士皆攀木緣崖魚貫而進補)自
撤眠氈(俗說云桓豹奴病勞冷無氊可卧桓車騎自撤已眠氊與之)針著氈内(晉書曰杜)
(預子錫為愍懷太子舍人屢直諫于太子太子患之置針著錫坐處氊内錫坐刺之流血補)
氍毹三十
氍毹毛織(廣志云氍毹白㲲毛織也近出南海古文稱北漢之氍毹非其所生案氍毹本作氍&KR4516;)
(音瞿搜織毛褥也附)天竺出細靡氍毹(吳時外國傳云天竺國出細靡氍毹)大秦作
蠒織氍毹(異物志云大秦國以野蠒絲織成氍毹以羣獸五色毛雜之為鳥獸人物草木雲氣千奇)
(萬變惟意所作上有鸚鵡遠望軒軒若飛)月氏出氍毹(周書波斯國大月氏之别種也其地出氍)
(毹補)北堂坐氍毹(古樂府曰請客上北堂坐氊及氍毹補)千奇萬變(見上)軒軒
若飛(見上)
毾㲪三十一
氍毹細者謂之毾㲪(通俗文曰氍毹細者謂之毾㲪名毾㲪施大牀之前小榻之上所以)
(登而上牀也補案毾㲪亦作&KR0146;&KR1674;音㙮登罽也附)月支毾㲪(班固與弟超書云月支毾㲪大小相)
(雜但細好而已)五色九色(魏略曰大秦國以羊毛木皮野絲作之其屬有五色九色[翕毛]㲪海東諸國)
(所作也補)百種形像(異苑云沙門有法存者住廣州善醫術遂富有八尺毾㲪作百種形象乂有沉)
(香八尺板牀太原王淡為刺史大兒邵之屢求二物法存不與王殺而籍焉法存後形見于府内王尋得疾亡)
(邵之又喪補)毾㲪設酒(東觀記曰景丹率衆至廣阿光武出城外馬坐鞍置氊毾㲪上設酒肉續)
(補)毾㲪如山(杜篤邊論云匈奴請降毾㲪罽褥帳幔氊裘積如邱山續)出毾㲪(南史云中)
(天竺國出好裘毾㲪續補)鋪毾㲪(世說云王子猷詣郗雍州雍州在内未出王見鋪毾㲪云阿乞那得)
(此令左右送向家郗出王曰向有大力者負之去郗無忤續補)
北堂書鈔卷一百三十四
