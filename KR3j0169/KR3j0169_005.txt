雲烟過眼續錄
元湯允謨撰
總管太中灤陽趙伯仁舉收藏
羊鐙一内有款曰南宫羊鐙
古伯彝蓋一色青綠花瑩可愛上有把為所盜去
又有兩鼎内有款識字尤多在底下甚佳
又玉馬一高五寸有奇雕琢極精作嘶鳴狀如生玉色
温美古玉色如此樣有十餘枚或大或小或有文或無
文或青或綠長不滿寸蓋人綰繩之物玉人高五六寸
束髮于頂餘髮被腦後横插一簪衣垂至地不見足色
温潤與馬同人如顧愷之所畫列女圖中人物
子母螭玉鈎環徑六寸螭身白頭紅子亦紅走母腹上
作相視之狀宛然如生紅如荔枝白如酥製作精巧通前
人馬為諸玉之冠
楊光庭下生如來像思陵題乾卦印如來衣朱衣坐圓
光内
王右軍司州帖古黃紙書章宗泥金書僉明昌七印全
又屛風帖硬黃紙書徽宗泥金題僉首尾天水宣政内
府圖書等印並全
吳元瑜瑶池圖印二卷一作王母冠玉冠乘金車駕二
龍前後女從各執旄節導引攀龍者亦二□髻女童甚
奇卷尾作大池即瑶池也
一作穆王坐金殿據金椅而王母與一峩冠婦人鼎峙
而坐彼云右坐者上元夫人也畫極精緻而有院體前
後政和七印佑陵題宣和畫譜云三卷今止二卷
吳元瑜梅竹雪雀圖一明昌七印
西域貝葉二片長二尺餘高只二寸半即今西番字葉
色如蒲裹經細竹簾二片内有識字云大蜀皇帝賜撫
州溥山院今世畫工作羅漢誦經貝葉經像多作手持
甚謬可笑
古墨
潘衡墨一已斷止有潘衡二字約重四兩皆有金填篆
書墨成不敢用進上蓬萊宫
宣和雙龍一笏佑陵書八字云政和丙申宣和睿製
俞林一笏題順慶殿殿名未審當再攷
劉士元一笏題云緝熙殿乙未星砂胡光烈黑犀一笏
郭忠恕鏡湖方氏劉文通各一笏
郭圯一笏上題緝熙殿
宣和天水雙龍印有方員二樣法書用員名畫用方
宣和明昌二帝題簽法書用墨名畫用泥金
明昌七印其一曰内府葫蘆印其二曰郡玉秘珍其三
曰明昌珍玩其四曰明昌御覽其五曰御府寶繪其六
曰明昌中秘其七曰明昌御府
余家舊藏
司馬文正公父手錄富鄭公使北日抄一卷其長五六
丈字畫雖若古拙而首尾端書如一豈像其生平行止
耶史稱公之至誠可以動天地此卷見之丞相益國公
周必大子充為之跋賈師憲物也
祝君祥永昌收
趙千里釋迦佛行像一下有細字云臣伯駒奉聖旨畫
其像廣目深眉螺髮大耳耳垂二大金環螺髯而髮頂
有肉髻左眉放光一道衣紋腹腿隱隱可見筆法極佳
宛然西域一胡僧
端硯一背有黑紋者皆成細花面有鑽篆字兩行云王
次張漢老舊坑下岩子子孫孫其永寶用沼貯水不涸
其樣如此□王次張高宗紹興中為肇慶通判此硯
元賈秋壑物也
山居太史楊瑀所藏
古玉天禄長一尺餘背起一竅身皆水銀古虎斑文爪
牙製作極精古
銅虎符一全體具存背上篆云某處發兵待行腹下分
書十干唯戊癸二字合全餘八字皆平腹内作牝牡五
竅開合之則一全虎也往往有漢虎符者如禇雪巘及
吾真白所收皆是如符牌樣上鑄一小虎形下云某處
發兵或左右或止有一邊今此全虎形亦異矣
竹龜一迺以老竹片製首尾四足皆他竹外來者竅小
兩頭倍大可轉動而不可出故用縱横之竹繞理顯然
背上負三接碑牌一面兩側有轉(闕)亦是外來之竹
首大腰細不知何法得入雖巧于製作亦罔測之或云
鬼工也
奇石子一色青而質相大如鵝蛋形差匾上有兜塵觀
音像天然如畫或加磨洗精神愈見
又瓊漿石漿水石瑪瑙也二寸許迺塊石耳觀之滴水
在内搖之則上下流動(闕)古玉畫也
一圖書志云張文懿某有古玉畫义疑其故物也
智永石刻千文九成宫石刻皆金士孫所撫
余見施家有手卷錦表首漢王元昌羸馬圖上寫廣元
年七月奉聖旨檢入漢王元昌畫臣嚴款之臣陳淨心
進上有龍鳳印紹興印乾卦七印餘一不分曉
鮮于伯機有震琴云是許旌陽手植桐作惠子曰不為
詩又有黃素黃庭經飄飄有仙氣意其楊許舊迹蓋人
間至寶也琴背旌陽印劍之迹宛然經後有楊玄靖許
穆印
余見某家藏
宋徽宗御筆作一胡雁紅綠皮圈足前有一馬夬足栗
殼色甚奇特
又縢王雙蝶穿花上有一押印亦真跡也
東坡竹
昔漁者于江濱見雷公逐一小黃蛇擊殺之化為劍背
有火字許旌陽斬蛇第三劍蓋至寶也今在張伯雨處
趙雍家有閻立本作十八學士虞世南房玄齡最佳余
家舊藏林邑進雞鵝圖蓋唐貞觀時經進太宗以其思
歸幷二女皆送還國迺閻立本真跡也
楊元誠家所藏
唐王建親書宫體小詩一百二十首蓋宫詞極其宛轉
妖麗今人罕能及後有錢肅王印
押龍蓋宣和内物也其字皆章草
余見薛玄卿云示以銅香鼎一兩耳有三龍交蟠宛轉
目各有珠能轉及取不出蓋邰古物亦世之寶也
靳公子家藏
錦川石長五丈餘蓋宣和後宰門所謂艮嶽前河梁也
石色紫碧相間皆成文理近世罕得今藏戚順王家
雲烟過眼續錄
