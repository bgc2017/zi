雲烟過眼錄卷四
宋周密撰
劉漢卿所藏
回回刀小口背上皆金紫金錯回回書内金錯出一人
面獸精甚聞回回國王所佩者
趙德潤藏杏葉樣背有大鐵環迺掛鏡也上有銘云人
有一(闕)前牛無八角牛口走殊不可曉下有一牛轉頭
前有草一叢下篆辟祟驅邪兩旁亦有字細考之乃丙
午造三字其下牛與草必寓年號耳
張夢符孔孫云
今御府有寶硯所謂蒼龍横沼内有龍形横硯沼中趙
子龍云蒼龍世所謂岩花是也今在集賢院又有聚寶
硯玉板太乙船無眼而温潤皆寶硯也
琴則雷為第一向為宣和殿百琴堂稱最遂為章宗御
府第一琴章宗挾之以殉葬凡十八年復出人間略無
毫髮動今又為諸琴之冠蓋天地間尤物也
又有唐氏所斵琴玉振及黃鵠秋吟皆金徽曰玉焦尾
岳軫是矣
又有所謂混沌材自高麗來亦異寶也
又有殷武鉞長三丈餘一段美玉文藻細甚三代之寶
宣和故物又歸大金今在御府每大朝會必設之外庭
高彦敬二琴其一後題金儒鳴玉唐大中五年處士金
儒斵此琴其名鳴玉下刻高士談家寶藏六字已為人
削去尚有書跡此琴迺宣和御府故物後歸大金高士
談者金人以與宋通被殺故或者惡而去之其色赤如
新栗殼斷文隱起如蛇虬奇物也其一三足鼎峙皆美
玉咸通中張鉞斷款用小篆精妙又有銘文漫漶不可
識但見龍取像等數字
蒲序墨一笏亦古上有數字佳品其下光澤可愛
廉運使庭臣藏
玉澗鳴泉咸通二年西蜀雷迅斷
廉端甫藏
瓊響慶歷五年道士衛中正奉聖旨斷崇寧三年馬希
亮奉聖旨重修
喬仲山收求青太中祥符年西蜀葛亮斷馬希仁修
廉端甫又藏一琴名秋籟唐三慧大師斵
鮮于伯機收唐張鉞斷琴僧智仁重修
郭伯山收唐琴萬壑松白玉軫足
張受收懷古斷琴文如絲髮而赤色又一琴名霜鍾
李公路收雷威百衲琴雲和樣内外皆細紋腹内容三
指内題大宋太平興國六年歲次壬午六月望日殿前
承旨監杭州瓷司務趙仁濟再補修進入
吳越國王百衲雷威琴極薄而輕異物也
古今斵琴名手
唐雷霄雷威雷珏郭亮並蜀人
張鉞沈鐐皆江南人
蔡叡僧智仁衛中正慶歷中人
朱仁濟馬希亮馬希仁崇寧中人
金淵汴人紹興初
金公路所謂金道者紹興初人琴薄而清
陳道高宗朝厚而古
近世有嚴樽古清之祖馬大夫
梅四官人古清妻父龔老應奉
林杲東卿石橋之父
林石橋云近世琴有名者如趙都丞之大雅黃玉軫足
松雪今之趙子昂節齋之浮磬樊澤卜氏之奔雷
南北名琴
粘合文卿云古絶品昔聚于宣和後歸之于金今散落
見存者如春雷蜀人雷威作賜傅初菴可以為冠
石上清泉古篆書不知作者
寥玉一作寒玉江南沈鐐作
冰清唐郭亮作
百衲雷威作裏外皆漆吳越重修恐即李公路者
秋嘯内府之物
響泉即蔡邕所傳開成至寶少府監收如列子樣雷威
斵
秋塘寒玉雷民斵唐承旨收
冠古韵磬唐張鉞斵
禇伯秀云江南李後主常詔徐鉉以所藏前代墨蹟古
今法帖入石名昇元帖然則在淳化之前當為帖之祖
龔聖予云禊序有大業間石本其後有隋諸臣銜位然
則在智永所藏之前此帖亦當入御府
伯機仲山云具觀御府書畫譜已上三者余皆未之見
也
嘗見汪龍溪彦章一帖云去年得下血疾半年有餘今
春誤食胡桃能下血汪不善僉名葉如此寫
高宗御府手卷畫前上白引縫間用乾卦員印其下用
希世藏方印畫卷盡處之下用紹興二字印墨跡不用
卷上合縫卦印止用其下希世小印其後仍用紹興小
璽
徽宗朝墨蹟用天水雙龍縫及泥金御題淡青狹
僉頭是也
余家有火浣布尺餘外祖知泉州日得之里人後歸余
家又蠟沉重二十四兩
長生螺數枚置之醋中則活
瑪瑙盞二隻其一純白中有金鱓魚一條其一純紅中
有白鰍魚一條
沉香連三煖閣窗隔皆鏤花其下替板亦然下用抽替
打篆香在内則氣芬郁終日不散前後皆施錦綉簾後
卦屛皆官窑粧飾侈靡舉世未有後獻之福邸
先子向寓杭收奇異書太廟前尹氏嘗以粉畫三輔黃
圖求售每宫殿各繪成圖甚精後為衢人柴氏所得近
者左帑藏庫變賣禁中故書内有出相采畫本草一部
極佳
米氏研山後歸宣和御府今在台州戴覺民家
大衍庫出售雜物時有靈璧小峰長僅五六寸高半玲
瓏秀潤所謂胡桃玉色徽宗御書八小字刻于峰傍云
山高月小水落石出略無琢刻之形真奇物也
元豐間米老自號鹿門居士其印文云火正後人芾印
其後並不見用之
趙子俊孟籲藏一爵有款云(闕)色黑而褐亦佳物也
但一足已折粘綴于上為可惜耳
東坡詩卷近世跋云觀此真跡如覺偽者甚可笑也亦
善下語云三代遠矣鼎彝之器傳于今者絶少或僅而
傳類多損缺勢使然也今世收古之家必其完殊可笑
也其間自有一種色黑而文藻精細者往往皆宣和間
禮製局依倣而造今又見其完備乃以為三代器尤可
笑也余嘗得三代器之不完者其饕餮一羊首瑩如綠
玉其旁迺黃銅其後迺用藥烟薰染而成殊失古意
何道士收
古玉圭云出自土中玉色類珷玞長一尺三寸廣三寸
五分厚八分其上甚銳其下所執處隆起二分其底有
竅廣一寸而墮或半寸許□與他圭製絶異當攷
三十八代天師張廣微與材所藏
玉印一鈕方二寸厚一寸把手又高寸許一璞所成其
文曰陽平治都功印□鑽碾甚精美玉色温潤
法劍一口玉靶靶上兩面皆有篆字二行十餘字劍長
四尺許兩面皆細紫金作法篆其一面略記有□
□□□月内有兔春夏秋冬其下三台北斗
其一面字不能辨最下作雲電三字劍兩面俱有鋒鋩
無缺蝕蓋自漢到今千七百年累代所持以立教者止
此二物耳
又出御賜玉圭約長尺五寸廣四寸厚一寸餘瑩然白
玉略無纖瑕上銳下方圭面碾四小山迺思陵所(闕)鎮
圭也
□
又玉佩二環玦等八事穿以大珠亦宋諸帝之佩
又金冠一甚大幷頫仰簪共用黃金二十五兩前為北
斗後為南斗每面嵌紫金捺子五粒斗星皆大銳珠大
如彈者為之通計大白珠三十四粒頫仰如意簮亦嵌
大珠
法衣一領納失失者皆織雲鳳下闌皆升龍
絳帖第九卷大令書第四行内面字右邊轉筆全不成
字正在石破處隱然可見今迺無其面字下一字與第
五行第七字亦不同又第七行第一字舊本行書正字
今本乃草書心字筆法且俗以此推之今之所見多非
舊本
賈師憲丞相祭器銘曰維景定三年正月乙日詔太傅
丞相賈公似道奕世勲勞再造王室其錫家廟于行都
迺作俎豆侍奉特薦有子孫永寶之款
余家有墨粧圖不知所出後見周宣帝傳位太子自稱
天元皇帝禁天下婦人不得粉黛自非宫人者黃眉墨
粧方知所出
雲烟過眼錄卷四
