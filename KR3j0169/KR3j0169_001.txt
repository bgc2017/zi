雲烟過眼錄卷一
宋周密撰
喬達之簣成號中山所藏
衛賢高士圖上作楚狂接輿下作伯鸞孟光妙
吳道子火星
智永真草千文永興軍節度使印韓侂胄印
張符牧牛圖
李思訓溪山滿卷皆小景甚奇
董源山水
張萱彈琴宫女圖
王維畫維摩像如生
巨然畫溪山圖四人撑一舟甚佳
貫休羅漢
郭忠恕飛仙故實界畫甚麄山水佳
胡瓌番騎卓歇佳
李伯時女孝經伯時自書惜不全
右各有宣和御題及宣和大觀印睿思東閣大印其
後入金章宗或剪去舊印用明昌銜府明昌中秘明
昌珍玩明昌御覽大印軸桿多檀香餅合成蓋慮其
久而不蝕故也贉卷皆高麗紙後有大金密國公樗
軒收附題字
石屛一其上横岫石如黛色林木蓊然如著色元暉畫
莫知為何石
一琴名冰清唐開成中郭一製建中靖國修製作斷紋
皆非常琴可擬葉森于至元後戊寅歲秋見此琴大街
賣骨董康家又汝窰爐一瓶二喎盆二甚佳
靈璧石一甚佳
智永真草千文徽宗題有政和宣和印
李思訓江山漁樂圖金章宗題有明昌諸印
陸探微降靈文殊高宗御題本蘭坡故物後歸喬氏大
小人物共十八人飛仙四皆佳内亦有番僧手持髑髏
盂者蓋西域僧然此畫纖毫無遺恨真奇物也
顔魯公馬抐帖高宗題簽
李唐晉文公復國圖一卷又一卷高宗題幷三御璽人
物樹石絶類伯時尋常李唐為玩畫忽之迺知名下無
虛士也
焦達卿敏中所藏
晉王逸少十七帖真蹟五紙不出戸帖
唐孫過庭書譜真跡上下全徽宗滲金御題有政和宣
和印
古伯彝正如一青瓜色碧可愛湯仲謀云余至順壬申
見南(闕)總管趙伯昂所收古伯彝蓋色光瑩如漆内有
文曰古伯彝不審焦氏曾有蓋否葉森幼年見焦公此
彝正與前見同當時即無此蓋
鮮于伯機樞所藏
文思博要帝王一部唐類書也所引薊子慎子尸子等
皆古書也天寶十年十二月楷書臣胡山甫書字極遒
麗至唐大中年間方自館中雜書揀出是時亦止存一
卷而已卷後有史館山甫印用麻紙列館中典掌之人
及三校姓名贉卷皆紹聖間人題跋其後如張元長周
美成晁說之薛紹彭及諸人在内有歷下周子然不知
何許人也
湯仲謀曰允謩按文思博要一千三百卷太宗貞觀年
間詔左僕射高士廉特進魏徵等十四人取歷代載籍
摭其精義至十年書成即此書也
吳彩鸞書切韻一本其書一先為廿三先廿四仙不可
曉字畫尤古
沈傳師書積雪山隂馬過難殘更深夜鐵衣寒將軍破
了單于陣更把兵書仔細看右御史大夫沈傳師詩書
寄大府兄侍史(此二字甚新)
索靖章草月儀帖一短卷下有希世小印及永興節度
使印
晉武帝真蹟宣和御府物有唐人跋
王右軍與桓温薦謝玄真蹟用繭紙書字輕清不類右
軍後有駙馬蔡璀跋楊和王故物也牡丹錦標首儼然
著色畫蓋宣和法錦也
蘇東坡書詞一云東武城南連堤就郟湛初溢今刊本
作漣漪初溢非也
雜帖一冊内有劉涇巨濟墨跡一紙一印文曰劉巨濟
符(符字甚新)
玉印一其文曰鑒定寶書之印(闕)題幽字
伯機云太平州有重刻本瘞鶴銘然不知以何物為别
當叩識者又云孔子廟堂碑京兆府本無裂乃佳葉森
今收一本乃饒州錦江書院本極佳
又云骨咄犀迺蛇角也其性至毒而能解毒蓋以毒攻
毒也故又曰蠱毒犀然唐書有骨都國必其地所産今
人訛為骨咄耳葉森于延祐庚申夏其子必明將骨咄
犀刀靶二來看即此也其花紋如今市中所賣糖糕或
有白點或有如嵌糖糕點以手摸之作岩桂香若摩之
無香者為偽物也
一玉爐經火不甚佳然皆龍紋是謂思陵中物
有透光鏡一映則背花俱見凢突起之花其影皆空昔
麻知幾有詩余亦嘗賦詩其後伯機又得一面而郝滑
夫亦有二面最後胡永存齋一鏡透影極分明余因歸
以鏡映之或止透一半或透而不甚分明蓋凡鏡皆透
特有分明或不分明耳
張受益謙號古齋所藏
李西臺新竹詩後有蘇子美跋賈秋壑故物也
米元章帖十二冊各以其類為冊如手簡家書詩文各
分類聞是韓侂胄故物中間韓魏公家園池詩各有閱
古珍玩大印其後歸史衛王府凡如此五十六冊一一
精好米帖家書内有與友仁者有與寅哥者所謂虎兒
是也花押迺兩樣
李成看碑圖迺李成畫樹石王崇畫人物今止有一幅
其人物一幅則不可見矣余生平觀李營丘當以此幅
為最又山水一幅號李成雖非李然秀潤可喜人物屋
宇皆好
范寬雪景五幅闊景甚偉
唐人畫三官佳
張萱戲猫仕女佳著色山水三幅平
唐人畫阮孚蠟屐圖佳
周昉揮扇圖高宗題妙
李景元古木雀鷂
周昉所臨六朝人畫天官甚佳
黃筌獨釣圖山峯刻峭
徽宗橅李昭益摘瓜圖
易元吉紙上子母猿二十餘枚秦氏物前有尚書儀衛
使官印上題潭散吏易元吉作甚佳
易元吉獼猴擇虱圖有東坡題
歸去來圖二幅三幅闊云是唐人作畫史載者
寶覺大師二鶴圖二雙幅佳
鄧隱白描卷十二國圖後有劔南樵客趙昌押字跋云
雖太古文籀所不及尤袤延之亦有跋賈師憲物也甚
奇
袁嶬游魚高宗題後有賈師憲封字印
湯仲謀曰允摹按封字印篆文如此圖當是長字與其
家閱牧胡盧印皆美玉為之周公謹先生誤以為封字
葉森嘗于圖畫見賈氏此印約二寸餘闊印文不甚細
先師吾真亦云言封字者迺長字也又云是唐時物迺
摸印作六寸許匠者錢獻刊銅印于書畫中真者今在
張伯雨處
邊鸞葵花花心數蜂如活是楊中齋故物也
櫻桃枇杷二幅云是趙昌
山水二幅云是董源
銅器中最佳者莫如監水匜文藻精妙色如綠玉苐無
欵耳三代之器都無款歸之張與可
商甗内有款歸之張與可又細文大壺頸有彫戈一月
字
方壺一遍身皆硃砂斑色紅如血點又碧圓壺亦佳玩
楊中齋勤有堂故物
兩耳彝爐下連方座四周皆作雙牛文藻並起朱綠交
錯葉森按此制非名彝爐當是敦也
大尊彷彿如廉薌林家者(廉恐奩字)
小鼎一内有款曰□且&KR3187;文藻甚佳其色青綠(綠元作褐)
篦刀一其鐵皆細花文云此迺用銀片細剪又以鐵片
細剪如絲髮然後團打萬搥迺成自然之花其靶如合
色烏木乃西域雞舌香木也此乃金水總管所造刀也
上用滲金鐫錯造五字斌鐵自有細文如雪花以銀和
鐵團打恐非也
王子慶號(闕)所藏
五字不損本蘭亭原係堂後官盧宗邁家物墨花滿面
後一行空處後歸碑驛童道人姜堯章自童處得之凡
一册題跋上有白石生四屧之印又有鷹揚周郊鳳儀
虞廷印甚奇蓋宗姓名二字後歸蕭千岩之姪况介文
後有李秀岩跋既而復歸之俞壽松翁有夢鷗堂二跋
及會稽内史等三古印最後為趙子固所得喜甚乘舟
夜歸至湖中弁山舟覆幸值淺港行李俱渰子固獨持
此卷立淺水中示從者曰蘭亭已在其他不足憂矣其
跋語亦詳載且題八字于卷首曰性命可輕至寶是保
其風致殊似米老子固垂世以此歸賈氏悅生堂今藏
王子慶家後歸李叔固家葉森曾于其子仲庸參政處
見此本仲庸垂世屬之他人
趙太祖御批三卷其一卷侍御親軍都指揮使党進開
寶四年九月言給旗號樞密院官只押字而不僉名又
内前打鼓揀亭長失去放停公憑乞别給御批不行又
江南投來者三人賜衣服及送西京撰軍名收管照定
來又三司具糧料奏後有鹽鐵度支戶部使印又内前
打鼓亭長郭珣女阿劉稱夫韋韜為楊光美打傷御批
不行階級有法故也已上共五件其二卷御筆批出遞
還軍頭都虞候指揮使又宣徽南院使義成節度使曹
彬奏牛羊司失去驅羊人聖旨令收捉又發遣差補十
將御批我曾與你作指揮問定遠都頭有家累無家累
且發遣鐵騎將軍分又内前打鼓百姓王再興為人嗾
使打鼓告官差役不均御批與臀杖七十放已上共四
件其三卷忻州定襄縣開門寨歸明人進馬及代州界
投來四人各賜頭巾衣服等已上共三件今第三卷只
有二件疑有脫誤當參考志雅堂雜抄
真宗御書封泰山禁音樂批
仁宗飛白便面六枚
英宗舊名宗實監押侍禁私書及齒藥方云生乾地黃
細辛白芷蛀皂角各一兩去黑皮幷子入藏瓶内用黃
泥固濟用炭火五六斤煅令炭盡入白僵蠶一分甘草
二錢並為細末早晩用揩齒牙堅固幷治衂血動搖等
疾
哲宗御書便面掬水月在手弄花香滿衣巾有御押
李西臺古篆幷行書風后廟碑甚佳駙馬都尉王晉卿
家物也今印文迺用此一進士盖字通用又一文口如
作置好奇之過也又于一卷中用保母帖中曲水研樣
如此回内作古篆亦好奇之士也
高宗御書損齋二字幷御製損齋記左僕射沈該已下
聯名親書表在後
李伯時孝經圖幷書自題云鳳閣舍人楊公雅言孝經
迺六藝根本百行世訓所重謂龍眠山人李公麟曰能
圖其事以示人為有補元豐八年二月因摭其一二隨
筆之
曹元藹畫太宗御容小本舒脚幞頭上插生花六枝衣
金龍袍玉束帶描金龍軟靴手持毬杖神采英武真天
人也上下有題字必是天章閣本也
欽宗圍城日絹上蠟丸徵兵御書
邊鸞海棠上有一蝶
李伯時山隂圖許玄度王逸少謝安石支道林四像並題
小字米老書縫有睿思閣小璽幷米印上題南舒李伯
時為襄陽米元章作下用李公麟小印甚奇尾用小璽
紹興小璽跋尾
米元章與李伯時說許玄度王逸少謝安石支道林當
時同遊山隂南唐顧閎中遂畫為山隂圖三吳老僧寶
之莫肯傳借伯時卒然弄筆隨元章所說想像作此瀟
洒有山隂放浪之思元豐壬戌正月二十五日與何益
之李公擇魏季通同觀李琮記壬戌正月過山陽伯時
作迥若神明頓還舊觀襄陽米芾
一幅輕絹三尺闊百歲丹青半塵脫誰將光景寫吳綾
神采森然動毫末臨卷嘆張芝筆格入妙思疎眉映朗目
白玉無泥滓堂堂偉且長想見坦腹姿(長沙作)
山隂道士鶴目龜趺多秀氣右軍將軍瀟散精神一片
雲東山太傅落落龍驤兼虎步潦倒支公窮骨零丁少
道風仲殊伯時為元章作山隂道士圖神情邁往令
人顧接不暇今歸希文家宣和六年十二月十八日子
楚師正同觀
高宗御題李伯時畫歸去來辭薛紹彭逐段書調詞又
跋其後伯時天馬圖生意飛動有王晉卿蘇子瞻和詩
在後
又伯時白描于闐國貢獅子圖自後有跋云三名于左
李伯時天馬圖跋云一疋元祐元年十二月十六日右
騏驥院故于闐國進到鳳頭驄八歲五尺四寸右一疋
元祐元年四月初四日左騏驥院收董氊進到錦膊驄
八歲四尺六寸右一疋元祐二年十二月廿三日於左
天駟監揀中秦馬好頭赤九歲四尺五寸一疋元祐三
年閏月上元日泹溪進照夜白
山谷跋云余嘗評伯時人物似南朝諸謝中有邊幅者
然朝中士大夫多嘆息伯時久當在臺閣僅為書畫所
累余告之曰伯時丘壑中人暫熟之聲倘來之軒冕此
公殊不汲汲也此馬駔駿頗似吾友張文潛筆力瞿曇
所謂識鞭影者也黃魯直書
曾空青跋云余元祐庚午歲以方開科應詔來京師見
魯直九丈於酺池寺魯直方為張仲謨箋題李伯時畫
天馬圖魯直謂余曰異哉伯時貌天廐滿川花放筆而
馬徂矣蓋神駿精魂皆為伯時筆端攝之而去實古今
異事當作數語記之後十四年當崇寧癸未余以黨人
貶零陵魯直亦降殊藉徙真州過余瀟湘江上因與徐
靖國宋彦明道伯時畫殺滿川花事云此公卷所親見
余曰九丈當踐前言記之魯直笑曰只少此一件罪過
後二十七年余將漕二浙當紹興辛亥至嘉禾與梁仲
謨吳德素張元覽泛舟訪劉延仲于真如寺延仲處出
是圖開卷錯遥宛然疇昔拊事往念逾四十年憂患余
生巋然獨立徬徨弔影殆若異身也因詳序本末不特
使後來者知伯時一段異事亦魯直遺意且以玉軸遺
延仲重加裝飾云空青曾紆公卷書
按此事不見之他傳記中豈當時諱不敢言耶王逢
賦韓幹卷亦云傳云三馬同日死死魂到紙氣方就
豈前代亦有此事畫前後皆有乾坤卦紹興印
高宗題易元吉猿二有吳越之錢印及吳都深居莊書
休之印又羣獐一卷
清江九華圖一卷畫秋浦西岸岸中横大江林木椒臺
極其精細全類燕文貴後有石林二印石林藝文隱居
世寶及秦伯和叔印秦氏伯和章贉卷有建炎諫院之
印紹興諸王宫學朱記宗學之印御史臺六察之印建
炎御史臺吏察幷戶禮二察印後有劉須溪辰翁跋
黃筌雕撲雙狐
雙幅山水一幅自號李成
帝釋彼以為吳道子上有采幡居中立有四圍火燄手
合掌以方孔雀(闕)
横于二肘間後者凡十二其二類天官手執圭璧細而
乏力
李伯時草堂十志有劉娘子諸印記
後見趙大年水墨蘆雁上題令穰二字
又楊補之梅二紙一題云江右楊補之作
古鏡一中藏簧有聲鏗然蓋夾鑄也
雲烟過眼錄卷一
