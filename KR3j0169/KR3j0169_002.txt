雲烟過眼錄卷二
宋周密撰
王介石虎臣所藏
唐劉艮騵告及江南周宗卿詔用書詔之印咸通中吳
通微書莽贊告書體甚佳米老自跋
東坡書蔡君謨二小詩
又杭妓周韶詩初杭州營妓周韶能詩蘇子容過杭述
古飲之韶求脫籍子容令即席賦詩有云隴上巢空歲
月驚忍看回首自梳翎籠中若放雪衣女多念觀音般
若經一時嘆佳籍中諸妓之内有吳楚龍靚二妓詩最
佳事在侯鯖錄
陶弘景書板帖見東觀餘論
又御書十餘卷太祖者河陽武林關使身故乞差人充
替御筆上用内合同印
太宗迺尹京時葉打捕榜後有御押及行移書字甚草
草可見五代之物苟簡用開封府印
真宗數紙其後臣僚奏狀既無銜位亦只押而不書名
作匡巨狀殊不可曉
徽宗數幅皆處分中省進呈短奏亦多不急之事皆御
筆親書照已畫旨
欽宗一幅係親事官節級徐釗收稱某處某人聚衆疑
(闕)等事御批示付程振令追捕杖脊配千里封皮用御
前之寶
藥師佛甚佳云是吳生畫
李成風雨圖一幅
又紙上粉本天王僅盈尺而位置十一人筆繁不亂有
劉大年曹仲元收附
陳閎畫馬一真一天師像甚古手持章函前後植二劍
甚佳歸之崔晉葉森見此畫軸衣身魚鬛衣皆朱砂非
銀本也章函迺一瑪瑙函也善神立像二云是吳生畫
上有尚書省印其後秘書省印蓋宋秘閣物也
尉遲一僧坐神佳
又張璪花石高宗題為張燥畫
朱繇立神奇鬼天女奇詭之甚雙幅闊
王維畫孟浩然像昔為趙碧澗由祚後歸趙信之又歸
喬仲山仲山又歸之郭北山司德用進所藏
王維捕魚圖單幅小直幅徽宗題前有雙圖龍印後有
大觀政和二璽明昌七印上作岡阜古木全如李成所
作下作數舟閱溪取魚甚佳
又有尉遲一僧天王小像佳
范長壽醉道士圖好至正甲辰文璧見此畫
楊大光力士變相雄偉
丘文播渡水僧弱
范寬雪景佳
又李建中書絶句鶯已無聲花已老誰知三月盡頭時
亦佳句也
米老自畫東山朝陽岩海嶽庵圖率意而寫極有天趣
海嶽庵西朝陽岩背焦山其側有早來堂其後自書海
嶽庵賦幷五詩筆意奇絶誠佳物也至正癸卯正月二
十九日文璧與士文觀于張松谷家松谷迺士文大山
故予得一見
東丹王畫番部行程圖前有宣和御題後又題云世謂
東丹王者其畫甚佳
鄆王題唐人臨六朝人畫七賢
王晉卿臨小李將軍山水宗子敬畫灘魚
丁晞顔畫孝經晞顔字令子書畫皆精全似李伯時後
有米元章跋
吳元瑜紙畫翎毛四片甚佳
高麗紙畫翎毛梅花
張與可斯立號繡江所藏
陶隱居小字黃庭外景經
張旭草書真蹟有六一翁跋
楊凝式千文
元微之轉官誥
郭祐之大錫號北山所藏
晉右軍得告帖
又快雪時晴帖皆真蹟有米老跋遂以名齋且刻石葉
森曾見此二帖神韻精彩
又唐模千文
又蘭亭迺李山房故物有米老印
又有李常擇長印葉曾見戴厚甫持此來售迺南唐椒
閣錦標首
梁人臨重告等五帖
唐徐浩寶林寺詩真蹟
歐陽率更碧紙行書詠陳主詩
又夢真帖元是陳德翁物甚佳葉森芸齋所收即此本
亦存甫攜售也
虞永興汝南公主墓誌後有米老跋皆真蹟也
禇中令小楷西昇經後有遠山重叠傅古龍畫
韓滉歸去來圖又雙牛佳
盧楞迦羅漢
邊鸞躑躅孔雀平
李伯時白描維摩
勘書圖有元康二印平
張萱抱嬰仕女圖佳
黃筌時苗留犢雙幅二軸
又琴高故實
火星一軸云是吳生徽宗題
王端人物徽宗題
擊壤圖古
范寬雪景
董羽龍
王詵長山遠岫
李成晴巒叠嶂山水小幅四軸佳
盧楞迦羅漢徽宗題後有李後主題字花押
董源絳色千岩萬壑下有小屋村市中有小人物不類
尋常所見者今歸莊蓼塘矣
又胡瓌啗鷹圖佳
湯子昇軒轅鑄鏡圖徽宗題後有李後主書字作屠龍
殺虎之鬼神獰甚雄偉
荆浩山水一軸所畫屋簷皆仰起而樹石極粗與尤氏
一類不知果為荆畫否
易元吉雙孔雀一槲樹甚佳上有鴝鵒黃鶯摶黍之類
下有雙孔雀隱體元是王井西物
趙林所作豫章故人雙幅是宣和末人畫
阮孚蠟屐圖草中坐上祼止著犢鼻手執雙屐傍有一
人侍立手持貂尾幷冠蓋孚所戴者書簾中書五卷酒
一壺杯一盎恐是唐人畫比張受益者佳彼是小幅此
是卷子也
又閻立本西旅貢獅子圖獅子墨色類熊而猴貌大尾
殊與今時獅子不同聞近者外國所貢正此類也
山水一軸甚古上有五小字云後涼徐麟筆畫譜中未
聞其名然以余觀之前涼張軌後涼迺吕光正如後漢
前唐之類在當時未嘗自稱為後涼殊可疑也
尤氏所藏
支仲元四老圍棋圖手卷高宗題妙
又顧愷之水閣圍棋圖一卷亦佳悉歸之張受益
周文矩繡女卷高宗題佳
黃筌牡丹一軸後有奉華二印劉貴妃之物也
王齊翰過海天王平
胡瓌番馬平
盧楞迦妙聲如來高宗題乾卦紹興印記
杜子瓌寶檀菩薩幷玉印
袁嶬蟹高宗題
又戴嵩牛二其一有高宗題兩目凝紅凡戴牛皆然
郭熙秋晩殘霞
李成山水
厲歸真牛題云庚辰十月錦溪迂疎子作
荆浩畫漁樂圖二各書漁父辭數首柳體
關仝山水宣和大璽高宗題
易元吉猿二内二大猿皆有白牙出于頷外識者謂母
猿然後有牙上有宣和大璽
宣和御墨子母雉雞皆有御題幷印
又有古松荷花
趙千里訪戴圖有紹興璽
趙希遠漢武陵授蟠桃圖
又蟠桃大樹
趙左丞(闕)仁榮所藏(仁榮即伯昂之兄字伯華後為平章)
周文矩畫韓熙載夜宴圖紙本長七八尺前有蘇國老
題字内有題不如歸去來江南有人憶兩句十字又蘇
題識神采如生真文矩筆也元廣濟庫物先歸監賣官
張運副後歸之趙
劉浙漕伯益所藏
蒼玉符長可一尺闊三寸厚半寸許兩傍作雙螭中碾
七篆字云玄孫北文治水聖彼以為禹治水符甚珍之
余則以為偽物也蓋禹姒姓非徒(闕)之似又云孫迺軒
轅之孫何為曰玄孫且三代當作鍾鼎款識何為迺小
篆刻俱不工不足奇也
松江鎮守張萬戶所藏
聞所收唐卷甚多皆御府故物無非妙品余僅見下項
王維渡水僧高宗題
馮覲層巒叠嶂
顧德謙乳牛圖佑陵題凡三牛二犢一牧童奇甚
陶縝菜諸色凡二十種上題金陵陶縝筆
崔白五雀圖皆賈氏悦生堂物其間一印云賢者而後
樂此
王子才英孫號修竹所藏
米老自作自書上清儲祥宫碑川紙上大書甚佳舊在
向若水家後歸賈秋壑今歸子才迺與東坡同所作米
意極自得然非為彼文壓倒則此老必呌屈余家亦有
米老自畫自書天衣禪師第二碑字畫絶妙藏之甚久
為德生豪奪去甚惜之金一之應桂亦有之字大於此
然宛不及也
雪竇和尚親書詩一卷後有諸公題跋雪竇詩云有無
盡是兩頭語諸祖因不立言詮末代兒孫列戶牖一花
五葉失真傳
永嘉雖問曹溪路畢竟惟聞自巳禪桹器警拔誠難遇
鑿透高原始及泉
道人詩句從梁老筆意崢嶸自一家誰會林間相見事莫
都錯看亂飄花紹聖四年十二月二十四日周仲仁
百中神鎗歸妙手當時破敵祇因機餘花墮裓無人見
半偈流傳豈易知元符三年建安陳師錫
雪竇傍邊又生一孔北邙山下千塚萬塚兔角龜毛竟
將何用仔細思量不如珍重浮休居士
一幅昏昏半已空何人重出自為工從兹萬偈幷千頌
擾亂春風卒未窮襄陽米芾
真機昔振雲門路祖席今多雪竇孫傳到慧林花果盛
須知葉落總歸根崇寧二年鶴林居士葛蘩
老子休去歇去遺墨今傳古傳相見古來面目不離當
處湛然崇寧癸未高郵徐文(一作大)
郭熙關仝各一幅皆賈氏物頗佳
司馬相如入蜀圖二雙幅絶類郭熙後題御前待詔孫
沉水支慤其祖疑支仲元仲元五代人
童氏六隱圖一卷著色山水絶類小李將軍所畫溪山
舟楫及小兒類不知六隱故實何事高宗跋詳見宣和
書譜
張&KR4141;所藏名帖
御府蘭亭類考十冊凡百餘種及高宗十七帖内臨八
帖後有跋
越人董六千閣門所蓄
紅瑪瑙一塊徑三寸許搖撼之其中有聲汩汩然蓋中
虚有聲在内故也彼嘗欲易余崔白横披鵝二幅時不
與相易後不知歸何所葉森家舊有水晶鈎一亦如此
中空内有葉一枝隨水傾瀉後售魏塘陳家不知存否
文璧曾讀邵氏聞見錄載楚元輔家家藏一水晶中有
半繁杏一枝希代之寶也謂不足信今見葉森所記之
鈎始信元輔之藏不謬也
游氏家藏
陸探微摩利支天喜菩薩徽宗題四角宣和政和印及
金書題神品上上其畫青地細描三首四臂
邊鸞五色葵花花心皆突出蜂抱花心翅足活動真奇
物也元係楊中齋物今歸張受益
徐熙山水人物一騎從數人上有神宗飛白徐熙二字
滕良祐拒霜野鳬上有大蟬
關仝山水一
黃筌秋山詩意上寫唐詩八句
趙千里大雙幅畫范蠡西子圖(恐未真)
朱繇天王坐像
趙希遠夜景二
郭熙松石二幅麄甚恐非
許道寧山水
王端出山佛彼以為孫太古元作湍
黃居宷海棠折枝
厲歸真牛一
崔白描魚各一
馬和之倚樹觀音二
莊蓼塘肅所藏
張萱彈琴仕女有明昌御題幷前後印喬仲山物
楊光庭畫觀音徽宗題有宣和政和印及廣大定二印
蓋未入明昌之前已散在人間也
又孫太古上真其上作山水甚古怪木盤石神坐石上
其像甚佳側有捧劍天女絶佳下瞰海水有神龍足躡
巨鼇手捧琉璃方座上有龜蛇又有一龍神捧爐炷香
上有小樹數十株甚奇怪題云彭山孫知凝筆元楊澄
之物後和英之所得
董源溪岸圖思陵題上王井西得之雲川
董著色山居圖思陵題至正癸(闕)正月文璧與士文同觀
于迺岳張松谷家
又見張南本勘書圖思陵題上
戴松戲牛圖宣和題
李伯時絳色山居圖
唐畫戈船二隻甚佳
陸滉畫鹿人車
孫夢卿松石問禪宣和題上有雙龍印下有宣和印所
畫一僧妙絶
荆浩山水大幅
陸滉捕魚單幅有明昌題二漁人全類胡人
周昉揮扇士女圖高宗題上張受益文璧與士文同觀
于張松谷家
徐崇嗣花二幅
紙上山水一幅極細甚作范寬又云燕文貴
顧閎中畫明皇擊梧桐一本甚長元仲山家物
周文矩寫李季蘭真思陵題元仲山家物
王晉卿長江遠岫著色山水前一帶山水可喜中題杜
詩云門泊東吳萬里船之句其前後蔡京書後有山東
路轉運使印安平府印
又吳生過海騎馬天王高宗題元喬仲山家物
關仝山水及李思訓巫山神女圖明昌題曾入賈氏
郭忠恕飛閣晴椒明昌題四角皆有款上有御題
又冊葉十二册内有趙希遠趙千里共一冊馬和之一
冊畫院十冊皆精
廉端甫希貢號薌林所藏
商尊内久矣其質如漆紅黃綠之色皆具文藻絶妙尤
物也葉森登公門屢見之又有一尊恐是漢物
敦二皆有款識大小亦相似亦秦漢物又杯一天禄銜
杯研滴一元王延用物後歸鮮于伯機今以蠻人騎獅
子易到葉森延祐庚申謁趙承旨時亦蠻人騎獅子高
七尺許獅子昂首口可出水蠻人坐獅子背上頂作竅
可吸水起人披髮張刃于開左手擎鷹右手作引鷹勢
向薌林靈璧卧石上有刻字幷小詩皆向薌林伯恭書
又靈璧立石
唐人畫觀音像
銅鐸二
氏伯長漢印(氏疑作民)
東坡畫竹石小壁一堵元和書省汗青軒物也紅葉大
院二
錦禙阮譜七冊
徐容齋埃午方所藏
顔魯公自書行部尚書告迺紙書不可曉大歷十二年
唐人雙鈎蘭亭
孟蕳細書六賦
朱希真雙鈎力命帖黃庭經
王維騾網圖
白玉剛卯四面正方兩邊真字各兩行細如絲髮真奇
物也
葉森曾見先師吾真白所收剛卯一四面皆有字迺漢
隸也非真字
王晉卿長江叠嶂圖幾二丈後有與東坡唱和詩各二
首及王駙馬花押收附幷記
玉研高一尺廣六寸厚二寸雖未甚白然瑩净可愛獨
受墨處不光可以研磨真奇物也
葉森舊有紹興内府玉研作壺樣下碾字云玉壺長六
寸廣四寸半厚二寸玉色白潤然磨墨處光研墨亦起
又銅持研一枚類箕樣長近一尺其研池傍作一倭人
坐其上其後有一獸類雖四足以前兩足撫倭人之身
其上作牛首其地細花紋甚精此必倭人之舊物也
道士禇雪巘伯秀所藏
銅虎符一半上有篆文六云某處發兵合同下有楷書
甲至癸十字各擬古
葉森曾見先師吾真白收虎符一長有一尺五寸廣四
寸上剡首下平一面作虎蹲在上下有漢款識字云第
一至第五皆面上作身通垂下有磨滅不可辨剡首二
邊有字刊年月磨滅難辨
黃玉一片狀如匕首其色瑩潤禇以為雷斧非
葉森曾見禇弟子馬虚中出示禇所藏諸古錢皆作粉
牌綴錢于上下書其文禇有多佳品玩如金鈿天尊像
古編鍾鼎彝器之類
郝清浦清臣所藏
孫過庭草書千文五色紙書其縫内各有珍字印或謂
唐太宗或謂宋太宗印中唐弘文館印
張旭秋深不審帖上有雙龍團印前後有宣和政和印
記
又聞有蕭子雲出師頌真蹟未及見
李伯時白描陽關圖後有所題詩跋及書王右丞一詩
薛紹彭跋幷三鳳後人等印又有二印忠恕而已及關
西傖父不曉何人印也
又有唐模蘭亭
高彦敬克恭房山所藏
趙昌畫折枝花四段作一卷躑躅雞冠木瓜海棠初不
甚佳却有老米詩及蔡元度章子厚林攄林希劉原父
王晉卿徐競諸人題跋官印凡十數内有太原府尹中
書省秘書省温杭蘇州官察使等印私印有林希子中
秘笈清玩及徐競一印保大騎省宣和畫學博士及襄
陽漫士等印悉用黃絹素書本楊和王家故物有楊淡
名印後有周益文忠公必大及蕭然隣燧等題名
雲烟過眼錄卷二
