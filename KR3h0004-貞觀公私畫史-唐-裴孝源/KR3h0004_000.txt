提要
貞觀公私畫史藝術類一(書畫之屬)
(臣)等謹案貞觀公私畫史一卷唐裴孝源撰
孝源里貫未詳卷首有貞觀十三年八月自
序結銜題中書舍人按唐書藝文志有裴孝
源畫品錄一卷注曰中書舍人與此序合然
注又曰記貞觀顯慶年事而此書序中則稱
大唐漢王元昌每燕時暇日多與其流商確
精奥以予耿尚嘗賜討論遂命取魏晉以來
前賢遺蹟所存及品格高下列為先後起扵
高貴鄉公終於大唐貞觀十三年秘府及佛
寺并私家所蓄共二百九十八卷屋壁四十
七所為貞觀公私畫錄云云與注所言絶不
相符考張彦遠名畫錄引孝源畫錄最多皆
此書所無盖孝源别有一書記貞觀顯慶間
畫家品第如謝赫古畫品錄之例非此書也
又序稱高貴鄉公以下而此本所列乃以陸
探微為首反居其前疑𫝊寫之誤又序稱止
於貞觀十三年而此本所列皆隋代收蔵官
本其畫壁亦終於楊契丹均不可解考其序
末稱又集新錄官庫畫總二百九十八卷三
百三十卷是隋室官物十三卷是左僕射蕭
瑀進二十卷是楊素家得三十卷許善心進
十卷高平縣行書佐張氏所獻四卷禇安福
進十八卷先在秘府亦無所得人名並有天
和年月其間有二十三卷恐非晉宋人真迹
云云其文重沓不明疑𫝊寫有誤推其大意
似尚有新錄今佚之耳書中皆前列晝名後
列作者之名以梁太清目所有梁太清目所
無分注於下太清目既不可見則考隋以前
古畫名目者莫古於是亦賞鑒家之祖本矣
書譜
(臣)等謹案書譜一卷唐孫過庭撰竇臮述書
賦注曰孫過庭字虔禮富陽人右衛胄曹參
軍張懷瓘書斷則云孫虔禮字過庭陳留人
官至率府錄事參軍二人俱相距不遠而所
記名字爵里不同殆與舊唐書稱房喬字元
齡新唐書稱房元齡字喬者同一訛異疑唐
人多以字行故各據所聞不能畫一也是書
篇末自題垂拱三年蓋武后時作書斷謂之
筆意論然世傳石刻乃其手迹篇中自稱名
曰書譜則作書譜為是矣過庭之書頗為竇
臮述書賦所詆然自宋以来皆推能品不以
臮言為然張懷瓘推奬是書亦稱其深得旨
趣故操翰者奉為指南然過庭自稱撰為六
篇分為兩卷此本乃止一篇疑全書已佚流
傳真迹僅存其總序之文以前賢緒論姑存
以見一斑而仍題其全書之名耳然微言奥
義已足見其大凡矣乾隆四十五年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
