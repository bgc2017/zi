疑獄集卷四
晉和凝撰
若水疑留獄
宋錢若水為同州推官有富民家小女奴逃亡不知所
之奴父母訟於州命錄事參軍鞫之錄事嘗貸錢於富
民不獲乃劾富民父子數人共殺女奴棄屍水中遂失
其屍或為元謀或從而加功罪皆應死富民不勝捶楚
因自誣伏具獄上州官審覆無反異皆以為得實若水
獨疑之留其獄數日不決錄事詣若水廳詈之曰若受
富民錢欲出其死邪若水笑謝曰今數人當死豈可不
熟觀其獄詞邪留之且旬日知州屢趣之不能得上下
皆怪之若水一旦詣州屛人言曰若水所以留其獄者
密使令訪求其女奴今得之矣知州驚曰安在若水密
使人送女奴於知州乃垂簾引女奴父母問曰汝今見
汝女識之乎對曰安有不識也因從簾中推出示之父
母泣曰是也乃引富民父子悉破械縱之其人號泣不
忍去曰微君之賜其滅族矣知州曰推官之賜也非我
也其人趨詣若水廳事若水閉門拒之曰知州自求得
之我何與焉其人不得入繞垣而哭傾家資以飯僧為
若水祈福知州以若水雪冤死者數人欲為之奏論其
功若水固辭曰若水但求獄事正人不冤死耳論功非
其本心也且朝廷若以此為若水功當置錄事於何地
邪知州歎服曰如此尤不可及也錄事詣若水叩頭愧
謝若水曰獄情難知偶有過誤何謝也於是遠近翕然
稱之未幾太宗聞之驟加進擢不半歲為知制二年中
為樞密副使
敏中疑無贓
宋丞相向敏中字常之在西京時有僧暮過村民家求
寄止主人不許僧求寢於門外車箱中許之夜中有盜
入其家自墻上扶一婦人幷囊衣而出僧適不寐見之
自念不為主人所納而強求宿今主人亡其婦及財明
日必執我詣縣矣因夜亡去不敢循故道走荒草中忽
墮眢井則婦人已為人所殺先在其井中矣明日主人
搜訪亡財及子婦屍得之井中執以詣縣掠治僧自誣
云誘婦俱亡恐為人所得因殺之投井中暮夜不覺失
足亦墜其中贓在井傍不知何人所取獄成言府府皆
不以為疑敏中以贓不獲疑之引僧詰問數四僧但云
某前生嘗負此人死無可言者敏中固問之僧乃實對
敏中因密使吏訪其賊吏食於村店店嫗聞其自府中
來不知其吏也問之曰僧某者其獄何如吏紿之曰昨
日已杖死於市矣嫗歎息曰今若獲賊何如吏曰府已
誤決其獄矣雖獲賊亦不敢問嫗曰然則言之無傷矣
婦人者乃此村某甲所殺也吏曰某人安在嫗指示其
舍吏就舍掩捕獲之案問具狀幷得其贓一府咸以為
神
張詠勘賊僧
宋尚書張詠字復之時有僧行止不明有司執之以白
公公判其牒曰勘殺人賊既而案問果有一民與僧同
行道中殺僧取其祠部戒牒三衣因自披剃為僧寮屬
問公何以知之公曰吾見其額上猶有繫巾㾗也
遺書婦翁智
又有富民病將死子方三歲乃命其壻主其資而與壻
遺書曰他日分財即以十之三與子而七與壻子長立
果以財為訟壻持其遺書詣府請如元約公閱之以酒
酹地曰汝之婦翁智人也時以子幼故以此屬汝不然
子死汝手矣乃命以其財三與壻而子與七皆泣謝而
去服公明斷
韓億出乳醫
宋參政韓億知洋州日有大校李甲以財豪於鄉里誣
其兄之子為他姓賂里嫗之貌類者使認之為己子又
醉其嫂而嫁之盡奪其奩橐之物嫂姪訴於州及提轉
甲賂獄吏嫂姪被笞掠反自誣伏受杖而去積十餘年
洎公至又出訴公察其冤因取前後案牘視之皆未嘗
引乳醫為證一日盡召其黨立庭下出乳醫示之衆皆
伏罪子母復歸如初
包拯察牛舌
樞密包孝肅公名拯字希仁知天長縣有訴盜割牛舌
者公使歸屠其牛鬻之既而有告殺牛者公曰何為割
某家牛舌而又告之盜者驚伏
司馬議謀殺
司馬文正公名光字君實登州有不成婚婦謀殺其夫
傷而不死者吏疑問即承知州許遵讞之有司當絞而
詔貸之遵上議準律因犯殺傷而自首者得免所因之
罪婦當減二等不當絞詔公與王安石議之安石是遵
議公言謀殺猶故殺也皆一事若謀為所因與殺為二
則與故殺可為二邪自宰相文彦博以下皆附公議然
卒從安石言至今天下非之
范公疑姦毒
丞相范純仁知齊州時錄事參軍宋儋年中毒暴卒公
得罪人置於法初宋君因會客罷是夜門下人遽以疾
告公遣家人子弟視其喪事宋君小殮口鼻血出漫汗
幎帛公疑其死不以理果為寵妾與小吏為姦付有司
按治具伏因會客置毒鱉肉中公曰肉在第幾巡豈有
中毒而能終席邪命再劾之宋君果不吃鱉肉為坐客
所幷及客散醉歸置毒酒杯中而殺之承置毒鱉肉者
覬他日獄變為逃死之計也人以為公發姦摘伏如神
明若非遇公則宋君之冤無以申於地下矣
杖骨知子孝
近代有一婦人夫死子幼棄於夫族而再嫁又生一子
其婦死二子俱長前夫之子遂盜母之骨殖欲與父合
葬後嫁之子致相爭競訟於官其官即使從吏挈婦之
骨殖置於庭下乃曰此婦有子夫死不能守義致令二
子相爭如此可杖一百欲撲之際後嫁子奔於庭下泣
告曰不孝之子情願代之官曰此子真孝也遂斷與之
唐公問筐篚
大定唐公為冠氏縣令縣界有種瓜者一婦人因過瓜
圃摘一枚與其子瓜主執之詣官其瓜主意謂一瓜不
能致罪又自摘三十枚以誣告其婦令曰婦人盜瓜挈
何筐篚瓜主曰竝無令即叱瓜主抱子幷使盡拾其瓜
至十餘枚已不能抱也遂伏誣告之罪
伯通䑛鋤刃
章廟時路伯通為原武縣令有以種瓜為業者一夕為
人盡鋤其苗遂詣伯通陳告無明證即遣之翌日命於
種瓜鄰近村莊盡借所有之鋤託以他用令各書姓名
潛䑛鋤刃果有苦味者默遣吏捕獲遂伏其罪
公謹限擒賊
明昌間景州一婦畜二姦夫隸卒馬全王二皆不使相
知也婦欲歸寧與王二約曰城外某樹下相會馬全適
聞之為恨先往婦至輒殺之婦父因事入城問女所在
姑曰昨已往親家家也父愕然尋跡於某樹下得屍告
之於官有司按其姑曰近日有與兒婦共語約者否姑
曰某坊王二實約之遂收王二推勘不勝苦楚招之勘
者復問婦所挈衣物所在王二漫指於某道傍某樹下
埋之使人往索得之將至王二駭然曰如何果有吏人
張公謹曰此虚招也權州能假三日限為擒此賊從之
公謹詢於勘院門者曰我昨勘事時曾有人在垣外否
門者曰隸卒馬全者在垣久之而後去復詢於城門吏
曰昨晩曾有挈衣囊出城者否曰有馬全者瞷人静而
後出也公謹曰此事審矣攝全至一問即承時人稱為
神明
顯之勘詐契
趙顯之為閿鄉令時一農家累歲借粟於富者因别贏
家給當年不用貸借富者貪利怨之以為借於别主乃
賂先保人同捏借粟文字以騙之不伏訟於官顯之曰
此易見耳乃監保人富者各於一處以物色審之云般
借粟時大車邪小車邪斗量邪斛打邪倉中邪窖中邪
取狀相合人各不同遂伏騙賴之罪
疑獄集卷四
