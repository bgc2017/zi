疑獄集卷十
明張景撰
德甫聲冤
元白余三為行臺御史臺掾時至元戊寅夏與監察御
史李德甫慮江淮行省囚流人張傑等聲冤其說云傑
亡宋時池州軍之馬醫也一日夜分寢已騎卒錢勝者
叩門泣謂傑曰吾暮夜誤殺吾所飼馬明日將以暴死
聞有司驗實必以屬君君幸脱我當有厚報時重馬政
殺一馬如殺人罪傑素謹畏具以實聞勝抵罪爾後或
相值于道輒出怨言謂必報傑不殺傑不已明年池州
降勝自稱宋故官得管軍把總乃大得志加害於傑者
屢矣然非其部曲弗能也無何勝兼捕盜職傑以散卒
調砟木於池之西山一日勝跨馬擁衆捕傑及同役二
十四人械以巨木箠而問曰疇昔之夜劫估舟於江岸
者汝也當速承之不承死矣又謂同役者曰張傑我仇
讐也於若輩無預第指渠為賊即殛若等毋自苦為也
衆曰我輩與張傑同役跬步未嘗相違即作賊我輩皆
賊也實未有此言未竟白梃四落二人死焉明日解州
州將劉素信錢勝獄吏張友仁亦勝之故舊惟勝之言
是理所訴一切不聽搒掠燒爇身無完膚遂皆誣服所
索之贓物信口妄指即得不知其由數日後張友仁者
持文字數紙謂傑等曰朝廷沛恩到州汝等獄未具恐
不得預押即得出傑等不知為所紿尋即著字已而曰
詔減死流遠汝等強盜當流即械送行省某等數
號訴於省吏謂錢勝指傑等為盜之夜實在山中
祠神巫祝某及州之走卒某同飲抵明乞一會問
雖死且無憾事竟不行欲見宰相面訴之而不可
得今繋獄一季矣餘二十二人死已過半嗚呼冤
哉予與李君視其案與此言合乃上書于臺臺官
曰惜哉
王旻解卜
西川費孝先善術數世皆知名有客人王旻因售貨至
成都求為卦孝先曰教住莫住教洗莫洗一石榖搗得
三斗米遇明即活遇暗即死再三戒之令誦此數言足
矣旻受乃行塗中遇大雨憩一屋下路人盈塞乃思曰
教住莫住得非此邪遂冒雨行未幾屋顛覆獨得免焉
旻之妻已私謁隣比欲講終身之好俟夫歸將致毒謀
旻既至妻約其私人曰今夕但先沐者乃夫也日欲晡
果呼旻洗浴重易巾櫛旻思曰教洗莫洗得非此也堅
不從婦怒不肯自沐夜半反被害旻驚駭㒺測遂獨囚
繫官府拷訊獄就不能自辨郡守錄狀牘旻悲泣言曰
死則死矣但孝先所言略無驗左右以是語上達翌日
郡守命未得行法呼旻問曰汝鄰比何人也曰康七道
遣人捕之殺汝妻者必此人也已而果然因謂僚佐曰
一石榖搗得三斗米非康七乎旻既辯云誠遇明即活
之效歟
光祖詰蛙
馬光祖知處州禁民捕蛙一村民犯禁乃將冬瓜切作
蓋刳空其腹實蛙於中黎明持入城為門卒所捕械至
于庭公心怪之問曰汝何時捕此蛙答曰夜半曰有知
者否曰唯妻公輙疑其妻與人通姦進妻詰之妻曰與
人通其人俾妾教夫如此又先往語之卒以故捕得意
欲陷其夫於罪而據其妻也公窮究其罪遂寘妻并姦
夫於法
趙廉訪檄城隍
廣州某大家交結上位而蔑視邑官嘗私繫一逋債者
死焉其家經官取屍時邑尹王某有私忿逮至拷楚勒
令招承輙復異詞大家雖竭力營救而王尹亦百端究
竟累經省憲審覆展轉數年不得明白元貞乙未廉訪
趙副使到首及此事聞本州城隍及判官靈異移文兩
紙及紙錢至廟焚化喚廟祝責限三日報應三日無報
應則廟祝決二十七下判官決三十七下越一日大家
於囹圄中呼曰其人將到矣可疏我明日逋債者詣廉
訪衙呼曰我某人也雙手如縛抱頭不致問其來故曰
釋我縛容言之趙副使曰請城隍釋其縛其人遂下手
悉言逃故在三百里外某處昨日被人繫其手於首驅
之至此遂釋大家而問罪王尹焉
劉令假鬼
至元初北方有劉縣令未理任先以賣藥為名間行到
邑採訪時邑有寇殺一商官莫能明劉訪寇姓名及商
葬某所皆悉署事三日後同官方圜坐佯為見鬼狀
呼曰爾告何事同官及吏卒皆駭劉空中如與鬼語良
久呼吏筆之牒尉追捕及到即皆淮伏申解上司咸伏
其辜遠近以為神
胡向免被脅
胡向少卿為袁州司理參軍時有盜七人皆當死向疑
其有冤乃留訊之則二人者果不同謀始受其傭而中
道被脅以行卒得免死
良肱驗刃傷
余良肱大卿初為荆南司理參軍有捕得殺人者既自
誣服良肱獨以驗其屍與所用刃疑之曰豈有刃盈尺
而傷不及寸白請詳捕果獲真殺人者
哈雅釋孝
元博囉哈雅太宗時拜燕南諸路廉訪使未幾授斷事
官使職如故有民誤毆人死吏論以重法其子號泣請
代死博囉哈雅戒吏使擒于市懼則殺之既而不懼乃曰
誤殺人死情有可宥子而能孝義無可誅遂併釋之使
出銀以資葬埋且呼死者家諭之其人悦從
德輝察冤
李德輝世祖時為右三部尚書嘗錄囚山西河東懷仁
民有魏氏發得木偶持告其妻挾左道為厭勝謀不利
於已移數獄詞皆具德輝察其冤知其有愛妾疑妾所
為將搆陷其妻也召妾鞫之不移時而服遂杖其夫而
論妾以死
田滋得藁
田滋為浙西廉訪使有縣尹張或者被誣以贓獄成滋
審之但俛首泣而不語滋以為疑明日齋沐詣城隍祠
禱曰張或坐事有冤狀願神相滋明其誣守廟道士進
曰曩有王成等五人同持誓狀到祠焚禱火未盡而去
之燼中得其遺藁今藏於壁間豈其人邪視之果然明
日詣憲司詰成等不服因出所得火中誓狀示之皆驚
愕伏罪張或得釋
捕急濫冤丐
宣歙間有強盜夜殺一行旅棄屍道上携其首去將曉
一人繼至而踐其血亟走避之尋被追捕繫獄半年不
決有司欲得首結案乃嚴督里胥遍行搜索會一丐者
病臥窑中即斬以應命囚亦久厭拷掠遂伏誅後半年
強盜始敗于儀真獄成驗所斬首乃瘞于歙縣界彼里
胥之濫殺與平民之枉死皆緣有司急於得首以結案
也然則追責贓證可不審謹乎
游顯杖蒲
江淮省游平章顯公檄至明州開分省為政清明有城
中銀店失一蒲團後於鄰家認得鄰不服爭告不置平
章行馬至問其故二人以告平章曰一蒲團直幾乎失
兩家之好杖蒲團令棄之可也及杖之銀星滿地遂罪
其鄰
嘷犬起屍
成化間有一富商寓在京齊化門一寺中寺僧見其挾
有重貲因乞施焉商頷之而未發也僧自度其寺荒寂
乃約衆徒先殺其二僕屍壓其上實之以土全利其所
有越二日有貴官因遊賞過其寺寺犬嘷鳴不已使人
逐之去而復來官疑之命人隨犬所至犬至坎所伏地
悲嘷官使人發視之屍見矣起屍而下有呻吟之聲乃
商人復甦也以湯灌之少頃能言遂聞於朝盡捕其僧
而寘于法是歲例該度僧因是而止嗚呼僧不犬若也
姚守别食雞
京口王一之為福言姑蘇一人出商在外其妻家畜
雞數隻以待其歸凡數年而返一日殺而食之殆盡抵
夜死矣鄰家疑其有外姦首之官婦人不任拷掠遂自
誣服太守姚公堂上任閱其事而疑之乃以情問婦人
以食雞對守亟覓老雞數十令當死囚遍食之果殺二
人獄遂白
易貴杖石買紙
易貴成化間守辰州府有窶人擔紙息肩路旁倦而寐
熟失盜訴於貴即使人擡失紙處一石到府階下杖焉
擁入觀者如市閉門量罰入者以資窶人復詰曰汝紙
有識乎曰有遂俾潛住在外數日出公牘泛買諸賈人
紙彼送至令各書名于上乃召窶人認之果得原紙盜
紙人伏罪
彭祥還貲
郭彭祥弘治間守眉州問刑明決鄰封合州有兄弟二
人兄宦别省其貲每託弟携歸置産契劵俱弟收掌兄
卒于官嫂扶櫬歸弟絶無所與又無籍可稽嫂訴之州
訊不服廼越境訟於郭郭即隱告者取獄中賊指扳其
弟姓名同盜移文本州械至詰曰汝與某人為盜致富
其弟泣曰吾兄仕宦所得未嘗盜也固詰之詞甚詳一
一錄記乃速其嫂語之弟遂欵服還貲産
梅妻瘡死
有王梅者好酒其妻不潔圖去梅以快所私梅與族叔
鍇素讐相絶歲鄉人社會梅家醉散入夜梅忽死于碎
甕間鍇乍聞惻隱往視亟還妻懼鍇或訐發謀所私者
誣鍇挾讐乘梅醉跌未死往視之有司逮致訊鞫凡刑
加梅妻輒毁加鍇乃無毁焉疑其妻冤益拷鍇不勝遂
誣服尋上官讞改鍇戍邊遇雷雨必焚香籲天後梅妻
頸生惡瘡三呻吟苦楚以死所私者亦别姦重典蓋妻
故碎甕擠梅于上刃其頸三擬詭稱醉跌觸甕死適鍇
往視以其讐誣之則易信且滅所忌也刑具則所私賂
吏卒夾棍等鐡異新故索異麻草堅韌朽脆相懸絶用
惑有司云夫情偽微曖其變千狀姦惡不足異也明慎
可少忽邪若夫天人之際亦嚴矣
疑獄牽聯
祭酒宋本記工獄有曰京師小木局木工數百人置長
分領之一工與其長不睦不往來者半歲衆工謂口語
非大嫌醵酒肉強工造長家和解之暮醉散去工婦素
淫與所私者謀戕良人以其醉於讐而返也殺之倉卒
藏屍無所室有土塌中空乃啓塌磚割屍為四五始容
焉復磚如故明日婦往長家哭曰吾夫昨不歸必而殺
之訟諸警巡院院以長仇也逮至搒掠不勝毒自誣服
婦發喪成服召比丘修佛事哭盡哀院詰屍處曰棄壕
中責仵作二人索之壕弗得刑部御史京尹交促具獄
期十日得屍不得期七日又不得期五日期三日四被
笞終不得二人嘆惋循壕相語笞無巳時因謀别殺人
應命暮坐水傍一翁騎驢渡橋擠墮水中縱驢去旬餘
度翁爛不可識舉以聞院召婦審視婦撫而大號曰是
矣取夫招䰟壕上脱笄珥具棺葬之獄遂成案上未報
騎驢翁之族物色翁不得一人負驢皮道中宛然其家
畜奪而披視皮血未燥執愬於邑亦以鞫訊㦧酷自誣
劫翁驢翁拒而殺之屍藏某地求之不見輒更曰某地
辭數更卒不見負皮者庾(音雨饑寒死也)死獄中歲餘前長奏
下縛狴(音皮)犴(音岸狴犴獸名獄也)衆工隨而譟雖皆憤其冤而不
能為之明工長竟斬衆工愈哀嘆不置徧訪其事無所
得乃聚交鈔百錠置衢路有得某工死狀者酬以是初
婦每修佛事則丐者坌(並也)至求供飯一故偷兒常從丐
往乞一日偷兒將盜他人家尚蚤既熟婦門戶乃闇中
依其垣屋以待迫鐘時忽醉者踉蹌入酗而怒其婦詈
之拳之且蹴之婦不敢出聲醉者睡婦微誶(息醉切罵也)燭
下曰緣而殺吾夫體骸異處土塌下二歲餘矣塌既不
可大又不敢填治吾夫尚不知腐盡否今乃虐我嘆息
飲泣偷兒立墉外悉聽之明發入局中號於衆吾已得
某工死狀速付我錢因俾衆工遥隨往偷兒佯被酒入
婦舍挑之婦大罵隣居皆不平將毆之偷兒遽去土塌
扳(與攀同)磚作欲擊鬭狀則屍見矣衆工突入反接婦送
官婦吐實醉者則所私也官復審壕中死人何從來仵
作欵伏擠騎驢翁墮水仵作婦洎所私者磔於市先斷
工長死官吏皆廢終身官以庾死者事若發則官吏又
有得罪者數人遂寢負皮者冤此延祐初事也校官文
謙甫以語宋子宋子曰工之死當坐婦與所私者二人
耳乃牽聯殺四五人此事變之殷也解仇而伏酘刀逃
笞而得刃仵作殺而工婦磔負皮道中而死桎梏赴盜
而獲購此又轇轕而不可知者也悲夫
疑獄集卷十
