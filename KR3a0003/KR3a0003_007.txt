孔叢子卷第七
連叢子上第二十二
叙書
家之族胤一世相承以至九世相魏居大梁
(孔子生鯉字伯魚鯉生伋字子思伋生白字子上白生求字子家求生箕字子京箕生穿)
(字子高穿生子順相魏自叔梁紇至子順凡九世魏城大梁)始有三子焉
長子之後承殷綂爲宋公中子之後奉夫子
祀爲褒成侯小子之後彦以將士高祖有功
封蓼侯其子臧嗣焉歷位九卿遷御史大夫
辭曰臣世以經學爲業家傳相承作爲訓法
然今俗儒繁說遠本雜以妖妄難可以教侍
中安國受詔綴集古義臣乞爲太常典臣家
業與安國紀綱古訓使永垂來嗣孝武皇帝
重違其意遂拜太常其禮賜如三公在官數
年著書十篇而卒先時嘗爲賦二十四篇四
篇别不在集以其幼時之作也又爲書與從
弟及戒子皆有義故列之于左
諫格虎賦
帝使亡諸大夫問乎下國下國之君方帥將
士於中原車騎駢闐被行岡巒手格猛虎生
縳&KR1236;犴昧爽而出見星而還國政不恤惟此
爲歡乃誇於大夫曰下國鄙固不知帝者之
事敢問天子之格虎豈有異術哉大夫未之
應因又言曰下國𥚹陋莫以虞心故乃闢四
封以爲藪圍境内以爲林禽鳥育之驛驛淫
淫晝則鳴嚾夜則嘷吟飛禽起而日翳獸動
而雷音犯之者其罪死驚之者其刑深虞候
苑令是掌厥禁於是分幕將士營遮榛叢戴
星入野列火求蹤見虞自自乃往尋從張罝
網羅刃鋒驅檻車聽鼓鍾猛虎顛遽奔走西
東悕駭内懷迷冐怔忪耳目喪精值網而衝
局然自縳以絲組斬其瓜牙支輪登較高載
歸家孟賁被髮嗔目蹂猾紛華都邑百姓莫
不于邁陳列路隅咸稱萬歲斯亦畋獵之至
樂也大夫曰順君之心樂矣然非樂之至也
樂至者與百姓同之之謂也夫兕虎之生與
天地偕山林澤藪又其宅也被有德之君則
不爲害今君荒於遊獵莫恤國政驅民入山
林格虎於其廷妨害農業殘夭民命國政其
必亂民命其必散國亂民散君誰與處以此
爲至樂所未聞也於是下國之君乃蝢首曰
臣實不敏習之日久矣幸今承誨請遂改之
楊柳賦
嗟茲楊柳先生後傷蔚茂炎夏多隂可凉伐
之原野樹之中塘溉浸以時日引月長巨本
洪枝條脩遠楊夭繞連枝猗那其旁或拳句
以逮下土或擢跡而接穹蒼綠葉累疊欝茂
翳沈蒙籠交錯應風悲吟鳴鵠集聚百變其
音爾乃觀其四布運其所臨南垂大陽北被
宏隂西奄梓園東覆果林規方冐乎半頃清
室莫與比深於是朋友同好几筵列行論道
飲燕流川浮觴殽核紛雜賦詩斷章各陳厥
志考以先王賞恭罰慢事有紀綱洗觶酌樽
兕觥並揚飲不至醉樂不及荒威儀抑抑動
合典章退坐分别其樂難忘惟萬物之自然
固神妙之不如意此楊樹依我以生未經一
紀我頼以寧暑不御䈉凄而凉清内蔭我宗
外及有生物有可貴云何不銘乃作斯賦以
叙厥情
鶚賦
季夏庚子思道静居爰有飛鶚集我屋隅異
物之來吉凶之符觀之歡然覽考經書在德
爲祥棄常爲妖尋氣而應天道不渝昔在賈
生有識之士忌茲服鳥卒用喪己咨我令考
信道秉真變怪生家謂之天神脩德滅邪化
及其鄰禍福無門唯人所求聽天任命慎厥
所脩栖遅養志老氏之疇禄爵之來秪增我
憂時去不索時來不逆庶幾中庸仁義之宅
何思何慮自今勤劇
蓼蟲賦
季夏既望暑往凉還逍遥諷誦遂歷東園周
旋覽觀憩乎南藩覩茲茂蓼結葩吐榮猗郍
隨風綠葉紫莖爰有蠕蟲厥狀似螟群聚其
間食之以生於是悟物託事推况乎人幼長
斯蓼莫或知辛膏梁之子豈曰不人惟非德
義不以爲家安逸無心如禽獸何逸必致驕
驕必致亡匪唯辛苦乃丁大殃
與從弟書
臧報侍中相如深忿俗儒淫辭冐義有意欲
撥亂反正由來久矣然雅逹博通不世而出
流學守株比肩皆是衆口非非正將焉立每
獨念至此夙夜反側誠懼仁弟道未信於世
而以獨知爲愆也人之所欲天必從之舊章
潜於壁室正於紛擾之際欻爾而見俗儒結
舌古訓復申豈非聖祖之靈欲令仁弟讃明
其道以闡其業者哉且曩雖爲今學亦多所
不信唯聞尚書二十八篇取象二十八宿謂
爲至然也何圖古文乃自百篇邪如堯典說
者以爲堯舜同道弟常以爲雜有堯典今果
如所論及成王遇風雷周公見任俗儒群驅
狗吠雷同不得其髣髴惡能明聖道之真乎
知以今讐古以隷篆推科斗巳定五十餘篇
並爲之傳云其餘錯亂文字摩滅不可分了
欲垂待後賢誠合先君闕疑之義顧惟世移
名制變改文體義類轉益難知以弟博洽温
敏既善推理又習其書而猶尚絶意莫肯垂
留三思縱使來世亦有篤古碩儒其若斯何
嗚呼惜哉先王遺典闕而不𥙷聖祖之業分
半而泯後之君子將焉取法假令顔閔不殁
游夏更生其豈然乎其豈然乎不能巳己貴
復申之(衆口非非一作衆非非正)
與子琳書
告琳頃來聞汝與諸友生講肄書傳滋滋晝
夜衎衎不怠善矣人之進道唯問其志取必
以漸勤則得多山霤至柔石爲之穿蝎蟲至
弱木爲之弊夫霤非石之鑿蝎非木之鑿然
而能以微脆之形䧟堅剛之體豈非積漸之
致乎訓曰徒學知之未可多履而行之乃足
佳故學者所以餙百行也侍中子國明逹淵
博雅好絶倫言不及利行不欺名動遵禮法
少小及長操行如故雖與群臣並居近侍頗
見崇禮不供䙝事獨得掌御唾壼朝廷之士
莫不榮之此汝親所見也詩不云乎無念爾
祖聿脩厥德又曰操斧伐柯其則不遠遠則
尼父近則子國於以立身其庶矣乎
叙世
臧子琳位至諸吏亦傳學問琳子黃厥德不
脩失侯爵大司徒光以其祖有功德而邑士
廢絶分所食邑三百戸封黃弟茂爲關内侯
茂子子國生子卬爲諸生特善詩禮而傳之
子卬生仲驩爲博士弘農守善春秋三傳公
羊榖梁訓諸生仲驩生子立善詩書少游京
師與劉歆友善嘗以清論譏貶史丹史丹諸
子並用事爲是不仕以詩書教於闕里數百
人子立生子元以郞校書時歆大用事而子
元校書七年官不益故或譏以爲不恤於進
取唯楊子雲善之子元生子建與崔義幼相
善長相親也義仕王莾爲建新大尹數以世
利勸子建仕子建答曰吾有布衣之心子有
衮冕之志各從所好不亦善乎且習與子幼
同志故相友也今子以富貴爲榮而吾以貧
賎爲樂志巳乖矣乖而相友非中情也請與
子辭遂歸鄉里光武中興天下未悉從化董
憲彭豐等部衆暴於鄒魯之間郡守上黨鮑
府君長患之是時闕里無故荆棘叢生一旦
自闢廣千數百步從舊講堂坦然彦曰人之
性分氣度不同有體貌亢䟽色厲矜莊儀容
冰栗似若能断而當事少决不遂其爲者或
性玄静不與俗&KR1313;氣不勝辭似若無能而涉
事不顧臨危不橈者是爲似若強焉而不能
勝量似若弱焉而不可奪也君子觀之以表
推内察容而度心所以得之也若是似類相
亂如何取實乎子豐曰夫人者患在不察也
人之所綜物方志也慮恊於理固以守之此
之謂強知足以通變明足以破偽情足以審
疑果足以必志固足以先事而功成矣即所
謂寬柔内思不報無道之強也豈待形氣之
助乎若乃貌肅内荏高氣亢戾多意倨跡理
不充分業不一定執志不果此謂剛復非強
者也是故君子𣣔必其行而違其貌由是論
之強弱之分不取於氣色明矣必也察志在
觀其履事乎非定計於内而敏發於外孰能
称此強名乎哉子豐曰夫物有定名而論有
一至是故有可一言而得其難極雖千言之
不能奪者唯析理即實爲得不以濫䴡說辭
爲賢也然而世俗人聦逹者寡隨聲者衆持
論無主俯仰爲資因貴勢而附從託浮說以
爲定不求之於本不考之於理故長溷殽言
而衆莫能折其中所以爲口費而無得也夫
論辨者貴其能别是非之理非巧說之謂也
掌事要者納言而得理此乃辨也聽者猶弗
之察辭氣支離取喻多端弗較以類理不應
實而聽者因形飾偽從讃然之是所謂以巧
辭多喻爲辨而莫識一言而别實者也人皆
𣣔割析分理揆是真偽固不知所以精之如
自得其爲謬惑莫之甚焉是故舉多敗事而
寡特之智困於群醜也夫聦者不可惑以滛
聲明者不可眩以邪色故有氣色勢者佑德
之半無此二者損德之半
叙作左氏傳義詰者曰先生名竒字子異其
先魯人即襃成君次儒第二子之後也家于
茂陵以世學之門未嘗就遠方異師也唯兄
君魚少從劉子駿受春秋左氏傳於講業最
名爲精䆒其義子駿曰自以才學弗若也其
或訪經傳於子駿輒曰幸問孔君魚吾巳還
從之資道矣由是大以春秋見称當世王莾
之末君魚避地至大河之西以大將軍竇融
爲家常爲上賓從容以論道爲事是時先生
年二十一矣每與其兄議學其兄謝服焉及
世祖即祚君魚乃仕官至武都太守關内侯
以清儉聞海内先生雅好儒術淡忽榮禄不
碩從政遂刪撮左氏傳之難者集爲義詰發
伏闡幽讃明聖祖之道以祛後學著書未畢
而早世不永宗人子通痛其不遂惜兹大訓
不行于世乃校其篇目各如本第并序答問
凡三十一卷將来君子儻肯遊意幸詳錄之
焉子豐善於經學不好諸家書鮑彦與子豐
名齊而業殊故謂子豐曰諸家書多才辭莫
過淮南也讀之令人断氣方自知爲陋爾子
豐曰試說其最工不可及者彦曰君子有酒
小人鼓缶雖不可好亦不可醜此語何如子
豐曰不急爾彦曰且效作此語子豐曰君子
樂醼小人擊抃雖不足貴亦不可賤君子舞
象小人擊壤上化使然又何足賞吾能作數
十曲且無益於世故不爲爾鮑子於是屈而
無辭
連叢子下第二十三
元和二年三月孝章皇帝東巡過魯幸闕里以
大牢祠聖師作六代之樂天子升廟西面群臣
在庭北面皆再拜天子進爵而後坐乃召諸孔
丈夫年二十以上者六十三人臨賜酒飯子和
自陳曰臣草莾所蔽才非幹時行非絶倫託備
先聖遺嗣世名學家陛下誤加拔擢微臣蘭臺
令史會值車駕東巡先禮聖師猥以餘福惠及
臣宗誠非碎首所能報謝詔曰治何經對曰為
詩書頗涉禮傳詔曰今日之會寧扵卿宗有光
榮乎對曰非所敢當也臣聞明王聖主莫不尊
師而貴道今陛下尊臣祖之靈貴臣祖之道親
屈萬乘辱臨弊里此乃陛下所以崇聖也若夫
顧其遺嗣得與群臣同受釐福此乃陛下愛屋
及烏惠下之道所以崇德作聖臣宗弗與扵光
榮非所敢承天子嘆曰非聖者子孫惡有斯
言遂拜子和郎中詔隨車駕賜孔氏男女銭
帛子和從還京師遂校書東觀其年十二月
爲臨晉令其友崔駰以其家卦林占之謂爲
不吉語子和曰盍辭乎答曰學不爲人仕不
擇官所以爲吉也且卜以决疑不疑何卜吉
凶由人而由卦林乎徑往之官三年秋八月
天子巡后土登龍門子和自請從行在所天
子識其状貌燕見移時賜帛十端而還九月
旣望寢疾浸不瘳乃命其二子留葬焉二子
長曰長彦年十有二次曰季彦年十歲父之
友西洛人姚進先有道徵不就飬志于家長
彦季彦常受教焉旣除喪則苦身勞力以自
衣食家有先人遺書兄弟相勉諷誦不倦于
時蒲阪令汝南許君然造其宅勸使歸魯奉
以車二乘辭曰載柩而返則遺父違命舍墓
而去則心所不忍君然曰以孫就祖於禮爲
得碩子無疑答曰若以死有知也祖猶鄰宗
族焉父獨留此不以極乎吾其定矣遂還其
車於是甘貧味道研精墳典十餘年間會徒
數百故時人爲之語曰魯國孔氏好讀經兄
弟講誦皆可聽學士來者有聲名不過孔氏
郍得成長彦頗隨時爲今學季彦壹其家業
兼脩史漢不好諸家之書
華隂張太常問如何斯可謂備德君子季彦
答曰性能沈䆳則不可測志不在小則不可
度砥厲廉隅則不可越行高體卑則不可階
興事效業與言俱立捨巳從善不恥服人交
友以義不慕勢利並立相下不倡游言若此
可謂備德矣張生曰不有孝弟忠信乎答曰
别而論之則應此條惣而目之則曰孝弟忠
信張生聞是言喜而書之
魯人有同歲上計而死者𣣔爲之服問於季
彦季彦曰有恩好者其緦乎昔諸侯大夫共
會事于王及以君命同盟覇主其死則皆有
哭臨之禮今之上計並覲天子有交燕之歡
同名綈素上紀先君下錄子弟相敦以好相
厲以義又數相往來特有私親雖比之朋友
不亦可乎
崔駰學於大學而糧乏鄧衞尉欲餼焉而未
果季彦年九歲以其父命往見衞尉曰夫言
不在多在於當理施不在豊期於救乏崔生
臣父之執也不幸而貧公許賑之言旣當理
矣從來有曰嘉貺未至或欲豊之然後乃致
乎荅曰家物少湏租入當猥送之季彦曰公
顧盻崔生欲分禄以周其無君之惠也必欲
待君租入然後猥致則於崔生爲贏受人以
自贏非義崔生所不爲也且今已乏矣而方
湏租入是猶古人欲决江海以救牛蹄之魚
之類也鄧公曰諾
梁人取後妻後妻殺夫其子又殺之季彦返
魯過梁梁相曰此子當以大逆論禮繼母如
母是殺毋也季彦曰言如母則與親毋不等
欲以義督之也昔文姜與殺魯桓春秋去其
姜氏傳曰不稱姜氏絶不爲親禮也絶不爲
親即凡人爾且夫手殺重於知情知情猶不
得爲親則此下手之時母名絶矣方知古義
是子宜以非司寇而擅殺當之不得爲殺母
而論以逆也梁相從之
弘農太守皇甫威明問仲淵曰吾聞孔氏自
三父之後能傳祖之業者常在於叔祖今觀
連叢所記信如所聞然則伯季之後弗克負
荷矣荅曰不然也先君所以爲業者非唯經
傳而巳可以學則學可以進則進可以止則
止故曰無可無不可也盖唯執行中庸期於
得道非末嗣子孫所能及也是以先父各取
所能能仕則仕能學則學自伯祖之子孫世
仕有位季祖之子孫或學或仕或文或武所
綂不壹故學不稽古仕無高官文非爼豆武
非戢兵不專故也皇甫曰如高明之言是故
弗克負荷已荅曰伯之子孫今何其仕季之
子孫何所任所以世得聞焉且人之才性受
天有分若如君之論則成王伯禽雖致泰平
皆當以不聖蒙弗克負荷之罪乎皇甫笑曰
善既而或謂仲淵曰以古人推之自可如皇
甫之言爾而子矜之何也皇甫雖口與子心
實不與也荅曰吾其然然此君來言頗欲相
侵故激至於此豈曰得道由不獲己也
長孫尚書問季彦曰處士聖人之後也豈知
聖人之德惡乎齊荅曰德行邈於世智逹秀
於人幾於如此矣曰聖人者必能聞於無聲
見於無形然後稱聖爾如處士所言大賢則
能爲之季彦曰君之論宜若未之近也夫有
聲故可得而聽有形故可得而見若乃無聲
雖師曠側耳將何聞乎無形雖離婁並照將
何覩乎書曰惟狂克念作聖狂人思念道德
猶爲聖人聖人大賢之清者也賢人中人之
清者也
孔大夫謂季彦曰今朝廷以下四海之内皆
爲章句内學而君獨治古義治古義則不能
不非章句内學非章句内學則危身之道也
獨善固不容於世今古義雖善時世所廢也
而獨爲之必將有患盍固己乎荅曰君之此
言殆非所望也君以爲學學知乎學愚乎大
夫曰學所以求知也季彦曰君頻日聞吾說
古義一言輙再稱善善其使人知也以爲章
句内學迂誕不通即使人愚也今欲使吾釋
善善之知業習迂誕不通之愚學爲人謀如
此於義何居且君子立論必析是非以是易
非何傷之如主上聦明睿知不欲兩聞其義
博覧古今擇善從之以廣其聖乎吾學不要
禄貴得正義爾復以此受患猶甘心焉先聖
遺訓壁出古文臨淮傳義可謂妙矣而不在
科策之例世人固莫識其竒矣斯業之所以
不泯頼吾家世世獨脩之也今君猥爲禄利
之故欲廢先君之道此殆非所望也若從君
言是爲先君正義滅於今日將使來世逹人
見今文俗說因嗤笑前聖吾之力此盖爲先
人也物極則變比百年之外必當有明德君
子恨不與吾偕世者於是大夫悵然曰吾意
實不及此敢謝不敏
楊太尉問季彦曰吾聞臨晉君異才博聞周
洽群籍而世不歸大儒何也荅曰不爲禄學
故也惡直醜正實繁有徒辨經說義輙見增
疾但以所據者正故衆人不能害爾免害爲
幸何大儒之見歸乎
季彦見劉公客適有獻魚者公孰視魚歎曰
厚哉天之於人也生五榖以爲食育鳥獸以
爲之肴衆坐僉曰誠如明公之教也季彦曰
賤子愚意竊與衆君子不同以爲不如明公
之教也何者萬物之生各禀天地未必爲人
人徒以知得而食焉故孝經曰天地之性人
爲貴貴有知也伏羲始嘗草木可食者一日
而遇七十二毒然後五榖乃形非天本爲人
之生也蚊蚋食人蚓蟲食土非天故爲蚊蚋
生人蚓蟲生地也知此不然則五榖鳥獸之
生本不爲人可以爲無疑矣公良久曰辨哉
衆坐默然
永初二年季彦如京師省宗人仲淵是年夏
河南四縣雨雹如棬杯大者如斗殺禽畜雉
兔折樹木秋苗盡於是天子責躬省過並令
幽隱有道術之士各得因變事極陳厥故季
彦與仲淵說道其意狀曰此隂乘陽也貴臣
擅權母后黨盛多致此異然乃漢家之所大
忌也于時下邳長孫子逸止仲淵第聞是言
也心善之因見上說焉上召季彦季彦見於
德陽殿陳其事如與仲淵言也曰陛下增脩
聖德慮此二者而巳矣夫物之相感各以類
推其甚者必有山崩地震白氣相因其事不
可盡論往者延平之中鄧后稱制而東垣巨
屋山大崩聲動安邑即前事之驗者帝默然
左右皆不善其言季彦聞之曰吾豈容媚勢
臣而欺天子乎後子逸相魯舉季彦孝廉固
辭不就會遭兄長彦憂遂止乎家季彦爲人
謙退愛厚簡而不華終不以榮利變其恬然
之志見不義而富貴者視之如僕隷其下筆
則典誥成章吐言必正名務理故每所交游
莫不推先以爲楷則也年四十有九延光三
年十一月丁丑卒
