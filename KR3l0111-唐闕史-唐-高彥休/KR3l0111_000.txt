御題唐闕史
知不足齋奚不足(鮑士恭家藏書處名知不足齋)渴於書籍是賢乎長
編大部都庋閣小說巵言亦入厨闕史兩篇傳摭拾(是書)
(分上下兩卷)晚唐遺蹟見規模彦休自號參寥子參得寥天
一也無
唐闕史小說家𩔖二(異聞之屬)
提要
(臣)等謹案唐闕史三卷舊本題唐高彦休
撰彦休始末未詳書中載鄭少尹及第一
條有開成二年愚江夏伯祖再司文柄語考
舊唐唐高鍇傳鍇於太和三年以吏部員外
郎奉詔審定勅試别頭進士明經開成元年
以中書舍人權知禮部貢舉尋為禮部侍即
掌貢部者三年出為鄂岳觀察使而卒鄂岳
正江夏之地所言官品事跡俱合則彦休當
為鍇之從孫惟新舊書皆失鍇之里籍遂不
知彦休為何地人耳陳振孫書錄解題曰彦
休自號參寥子唐藝文志注亦同宋史藝文
志載闕史一卷註曰參寥子述又載高彦休
闕史三卷分為兩書兩人殊為舛誤又黃伯思
東觀餘論有此書跋云叙稱甲辰歲編次蓋
僖宗中和四年而其間有已書僖號者或後
人追改之今考序中自言乾符甲子生乾符
無甲子當為甲午之訛下距中和四年僅十
年不應即能著書由是以後惟晉開運元年
為甲辰上推乾符元年甲子生年當七十一
歲尚有著書之理然則彦休蓋五代人也是
書諸家著錄皆三卷今止上下二卷以從他
書抄撮而成非其原本張采宛邱集稱賈長
卿嘗辨此書所載白居易母墜井事此本無
之是亦不完之一証然自序言共五十一篇
分為上下二卷又似非有脱遺者或後人併
追改其序歟王士禎居易錄譏其首載李師
道之黨丁約獻俘闕下臨刑幻化仙去事以
為𨗳逆其說甚當然所載如周墀之對文宗
崔閫之對宣宗鄭薰判宦官之蔭子盧擕之
議鎮州皆足與史傳相參訂李可及戲論三
教一條謂伶人不當授官持論尤正他如皇
甫湜作福先寺碑劉蜕辨齊桓公器單長鳴
非姓單諸事亦足以資考証不盡小說荒怪
之談也乾隆四十一年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
唐闕史序
皇朝濟濟多士聲名文物之盛兩漢纔足以扶輪捧轂
而已區區晉魏周隋已降何足道哉故自武德貞觀而
後吮筆為小說小錄補史野史雜錄雜記者多矣貞元
大歴已前捃拾無遺事大中咸通而下或有可以為誇
尚者資談笑者垂訓誡者惜乎不書於方冊輙從而記
之其雅登於太史氏者不復載錄愚乾符甲子歲生唐
世二十有一始隨鄉薦于小宗伯或預聞長者之論退
必草于搗網歲月滋久所錄甚繁辱親朋所知謂近強
記中和歲齊偷搆逆翠華幸蜀搏虎未期鳴鸞在遠旅
泊江表問安之暇出所記述亡逸過半其間近屏幃者
涉疑誕者又刪去之十存三四焉共五十一篇分為上
下卷約以年代為次討尋經史之暇時或一覽猶至味
之有𦵔醢也甲辰歲清和月編次參寥子述
