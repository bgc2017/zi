宣和書譜卷十二
行書六
宋
李煜李建中
蘇舜欽王安石
蔡京蔡卞
劉正夫米芾
岑宗旦
江南偽後主李煜字重光早慧精敏審音律善書畫其
作大字不事筆卷帛而書之皆能如意世謂撮襟書復
喜作顫掣勢人又目其狀為金錯刀光喜作行書落筆
瘦硬而風神溢出然殊乏姿媚如窮谷道人酸寒書生
鶉衣而鳶肩略無富貴之氣要是當我祖宗應運之初
揭雲漢奎壁昭回在上彼竊據方郡者皆奄奄無氣不
復英偉故見於書畫者如此方煜歸本朝我藝祖嘗曰
煜雖有文只一翰林學士才耳乃知筆力縦或可尚方之
雄才大略之君赤幾何哉今御府所蔵行書二十有四
行書
淮南子春草賦
義天秤尺記浩歌行
克巳處分批元奏狀
禮三寳衆聖賢儀八師經
宫相詩李璟草堂等詩
高秋等詩牡丹等詩
古風詩二論道帖
招賢詩帖樂章羅帖
樂府三臨江仙
雜文藁
正書
金書心經智藏道師真贊
文臣李建中西洛人官至殿中丞恬於進取嘗掌西京
留守司御史臺至今謂之李西臺居洛中以林泉自娛
善篆籒草隸八分於真行尤精觀其字體初傚王羲之
而氣格不減徐浩當時士大夫得其筆跡莫不爭藏以
為楷法作科斗書郭忠恕汗簡集以獻頗見襃美處士
唐異善書世稱其與建中相為左右論書者以為尚有
五代衰陋之氣蓋以其作字淳厚不飄逸致然今御府所
藏行書四
千題詩雪花詩
韓見素致仕等詩畫屏等詩
文臣蘇舜欽字子美其先世居蜀後為開封人官至大
理評事少以蔭補從仕已而中第用范仲淹薦為集賢
挍理貌竒偉工文章歴官有政聲雖居下&KR1212;而慷慨喜言
事一時名卿喜與之游杜衍以女妻之人謂冰清玉潤
作事沈著而精神充實尤工行草評書之流謂入妙品
當時殘章片簡傳播天下美其文翰者有花發上林月
滉淮水之語兄舜元善篆隸亦工草字書名與舜欽相
先後蓋是下筆處同一關紐也今御府所藏五
行書
吳中詩草遊山草
學館臥病等詩夢歸等詩
草書
雉帶箭等詩
舒王王安石字介甫本撫州人後居金陵退相日官特
進荆國公旣殁諡曰文追封舒王神考朝聖賢相遇千
載一時其功業昭昭簡册具載當時安石慨然以真儒
之道為倡於天下後世蓋自比於孟軻其視揚雄韓愈
為不足道暮年歸老金陵浮沈漁樵間跨驢挾册往來
北山下道傍醉尉雖誰何不復介意作小詩如壯歲語
出奇凌轢脫去流俗學者編為北山詩平生視冨貴真
如浮雲不溺於財利聲色信宗公偉人也凡作行字率
多淡墨疾書初未嘗略經意惟達其辭而已然而使積
學者盡力莫能到豈其胸次有大過人者故筆端造次
便見不凡而評其書者謂得晉宋人用筆法美而不夭
饒秀而不枯瘁自是一世翰墨之英雄今御府所藏行
書一
集句詩筆
太師蔡京字元長莆田人也早有時譽擢進士甲科博
通經史揮洒篇翰手不停綴美風姿器量宏遠為郎日
謁大丞相王珪珪指其坐云公異日當居此宜自愛重
繼膺顯用入處要近出典大藩自擢翰林承旨前後三
入相位寅亮燮理秉國之鈞實維阿衡民所瞻仰至於
決大事建大議人所不能措意者笑談之間恢恢乎其
有餘矣乃時丕承祇載紹述先烈於志無不繼於事無
不述緝旣墜之典復甚盛之舉奠九鼎建明堂制禮作
樂興賢舉能其所以輔予一人而國事大定者京有力
焉眷惟神考勵精求治之初起王安石相與圖回至治
煥乎成一王法休功盛烈布在天下其眷遇之隆前無
擬倫屬嗣初載以還賴予良弼祇循先志以克用人故
於眷倚比隆神考之於安石罔敢後焉於是二十年間
天下無事無一夫一物不被其澤雖兒童走卒皆知其
所以為太平宰相頃解機務自朝廷至於遐陬異域微
而閭巷田畝間莫不惜其去故盛德至善民至于今懷
之喜為文詞作詩敏妙得杜甫句律制誥表章用事詳
明器體高妙於應制之際揮翰勤敏文不加點若夙搆
者未嘗起藁然性尤嗜書有臨池之風初類沈傳師久
之深得羲之筆意自名一家其字嚴而不拘逸而不外
規矩正書如冠劍大臣議於朝堂之上行書如貴胄公
子意氣赫奕光彩射人大字冠絶古今鮮有儔匹本朝
題㮄不可勝計作龜山二字盤結壯重筆力遒勁巍巍
若巨鼇之載崑崙翩翩如大鵬之翻溟海識與不識見
者莫不聳動斯亦一時之壯觀也大扺學者用筆有法
自古祕之必口口親授非人不傳由唐以來學者相宗
方造其妙至五季失其所傳遂有衰陋之氣京從兄襄
深悟厥旨其書為本朝第一而京獨神會心契得之於
心應之於手可與方駕議者謂飄逸過之至於斷紙餘墨
人争寶焉喜寫紈扇得者不減王羲之之六角葵扇也
其為世之所重如此所得惟行書為多今御府所藏七
十有七
行書
御製詩并和御製明節皇后傳
觀明節皇后像詩奉安明節皇后詩
劉貴妃制劉賢妃制
劉淑妃制明達墓誌文
宣和殿召輔臣記瓊蘭殿壁山後記
瑤林殿雙竹後記澄漪殿觀蓮記
玉宇洞後記延福宫題名記
題澄莊等詩回溪泛舟題名
留題栖雲軒萬年橋題名記
萬歲山記遊艮嶽祝夀詩
遊艮嶽詩艮嶽噰噰亭題記
題絳霄樓詩蕭閑館題名
擷芳園記芳華館賞花詩
定鼎記額梅竹雪雁詩二
繁杏水禽詩二閱駿射序上下二
觀碑記題甘露降詩
再降甘露記錫宴書題二
對屬題神霄宫詩
聽降題名步虚詞
太清樂玉扶步虛詞
柳真人步虛詞蓬萊仙步虚詞
大仙留題詩大仙詩曲
春宫詩二雪詩二
魏將軍歌飲中八仙歌二
歌元豐元豐行
驄馬行二古栢行二
丹青引三送孔巢父詩二
送西京提刑詩二曹霸畫馬詩二
洗兵馬詩三
壺春堂觀御題賞花詩
謝賜承平殿曲宴記表
宣和殿東閣屏山後記
正書
千文
文臣蔡卞字元度莆田人也少與其兄京遊太學馳聲
一時同年及進士第王安石見而奇之妻以女使從巳
學得安石學術議論為多自以王氏學擅一時時流歸
之自少喜學書初為顔行筆勢飄逸但圓熟未至故圭
角稍露其後自成一家亦長於大字厚重結密如其為
人初安石鎮金陵作精義堂記令卞書以進由是神考
知其名自爾進用多文字軄至晩年高位猶不倦書寫
稍親厚者必自書簡牘筆墨亦稍變殊不類往時也然
多喜作行書字今御府所藏行書六
進神驗記清淨經
莊子刻意篇杜甫驄馬行
千文二
文臣劉正夫字德初三衢人也少有文行鄕里畏服及
居太學俊名籍甚後登進士第知名四方旣被召擢立
朝謇謇有大臣節方時紹述熙豐正左右輔佐一德之
初而正夫以精忠相與圖回至治其所以持盈守成而
熙豐之盛德美意燦然一新正夫其有力焉閱歲以疾
不起方且登庸不期月間得疾卒不即用天下士夫皆
為之嗟惜訃聞帝震悼為之輟朝正夫平日喜書學多
作行法好與人論字嘗謂字美觀則不古初見之則使
人甚愛次見之則得其不到古人處三見之則偏傍點
畫不合古者歷歷在眼矣字不美觀者必古初見之則
不甚愛再見之則得其到古人處三見之則偏傍點畫
亦歴歴在眼矣故觀今之字如觀文繡觀古人字如觀
鍾鼎學古人字期於必到若至妙處如會於道則無愧
於古矣人以為知言然平生不泥於此亦不求人知所
書字間有被旨承命為碑刻者以是傳於世者絶少晩
年間作逸字獨藏於家官至少宰贈太師諡文獻今御
府所藏行書二
宣召記泛舟題名
文臣米芾字元章初居太原後為襄陽人官至禮部員
外郎博聞尚古不喜科舉學性好潔世號水滛違世異
俗每與物迕人又名米顛善屬文作韻語不蹈襲一字
崇寧間四方承平百揆時序典章禮樂燦然一新獨以
書畫未有傑然超出前古者獨膺簡在遂除書畫兩學
博士頗厭士論芾亦欣然就軄自以為己任又詔作黃
庭小楷千文以進旋加褒美大扺書傚羲之詩追李白
篆宗史籀隸法師宜官晩年出入規矩深得意外之旨
自謂善書者只得一筆我獨有四面識者然之方芾書
時其寸紙數字人爭售之以為珍玩至於請求碑㮄而
戶外之屨常滿家藏古帖由晉已來者甚富乃名其所
藏為寶晉齋好事簮纓之流出其所有奇字以求跋語
增重其書而芾或喜之即為作古紙臨倣便與真者無
辨兼喜作畫嘗為楚山清曉圖曾非俗師所能到也當
時名世之流評其人物以謂文則清雄絶俗氣則邁往
凌雲字則超妙入神人以為知言乃偉岸不羈口無俗
語頎然束帶一古君子故贈其詩者有衣冠唐制度人
物晉風流也然異議者謂其字神鋒太峻有如強弩射
三十里又如仲由未見孔子時風氣其為論或如此且
類多行書世亦罕及有山林集一百卷藏于家今御府
所藏行書二
千文二
内臣岑宗旦字子文開封人慶歴初以父遺表通籍壁
門然趣尚高遠不為苟合取容於世年十七棄官遊東
南山水間不復事事至和中仁祖錄功臣之世復官之
凡歴七任至元豐初又以尋醫自請方神考大有為之
時王中正以才敏侍上嘗薦之於朝宗旦恥折腰強顔
奔走於貴公子之前乃暫應召旨卒不從仕故自壯年
遂拂衣有歸與之志於是終九品官而無復遺恨世頗
高之暮年一無嗜好如道人衲子寄傲親朋間優游卒
歲略不為身後計得酒輒醉酣長哦揮洒以為真樂其作
詩以意為主不在鐫琢語言而已故若渾金璞玉見者
知貴嘗賦聽琴詩其略云琴中太古意方外無為心彈
之道頗散不彈理彌深所以陶元亮何須絃上音其他
皆類此又嘗取古之善書者自漢迄唐凡十有一人為
論以評其書曰張芝如班輸構堂不可增減鍾繇如盛
德君子容貌若愚語其衆妙足以爭造化者羲之也較
其父風但恨乏天機者獻之也世南潛心羲之蓋若顔
子之亞聖徐浩比肩儒雅有類仲由之勇態歐陽詢得
其正故如廟堂衣冠不失動静柳公權得其勁故如轅
門列兵森然環衞懷素之閒逸故如翩翩真仙真卿之
淳謹故厚重如周勃至如李邕則舉動不離規矩而有
虧適變之道焉此皆其自得於心積學於外而其吐論
所以不愧古人者與然宗旦作字尤善行書如銀鉤蠆
尾脫去嫵媚規模點畫當是蘇舜欽之亞顧筆力亦窮
於此矣當時既有書名人亦愛重字畫一出偶得之者
爭相賈售治平中英宗嘗遣使諭旨令書十扇以進宗
旦即書自為十篇上之英祖為之嘉賞平時廩賜雖厚
而周給貧匱隨手散去方其治時以所藏書千餘卷及
别業僦緡往歸姪孫筌家以就侍養而筌能以事父之
禮事之故得優游自適不復以死生窮達為念年逾七
十神明不衰及其委蛻裕如也今御府所藏行書四
太上道德經曉賦
書評崔白江湖等詩
宣和書譜卷十二
