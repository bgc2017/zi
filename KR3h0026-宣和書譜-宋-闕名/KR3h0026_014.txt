宣和書譜卷十四
草書二
晉
陸機索靖
郗鑒郗愔
王廙王敦
王導王恬
王洽王珣
王珉
陸機字士衡吳郡人也祖遜吳丞相父抗吳大司馬家
世皆奕奕為當代顯人雖沒不泯也機身長七尺其聲
如鐘自少以文章得名初受知於張華華謂人之為文
恨才少而機患其多至有見文而自欲棄其所學者以
故雖能章草以才長見掩耳然機自歸晉閉門十年篤
志儒學無所不窺書特其餘事也官至平原内史今御
府所藏二
章草
平復帖
行書
望想帖
索靖字幼安燉煌人張芝之姊孫也官至征南司馬少
有出羣之才與鄕人汜衷張甝(音含)索介索永俱遊太學
時稱燉煌五能及舉賢良方正對策高第張勃薦之謂
靖才藝絶人宜置臺閣經史之暇喜作字遂以章草名
動一時學者宗之如歐陽詢以翰墨自名未嘗妄許可
路見靖碑初過而不問徐視乃得之至卧碑下不忍去
王廙嘗得靖書每寶玩之遭永嘉喪亂乃四疊綴衣中
以渡江故論者以為飄風忽舉鷙鳥乍飛以狀其遒勁
或以謂如雪嶺孤松冰河危石以狀其峻嶮或以謂精
熟至極索不及張芝妙有餘姿張不及索靖或以謂八
分亞韋鍾楷法過衞瓘何其得譽之甚有至於此非特
人譽之也而其自許亦甚高嘗謂上稽科斗鳥篆之文
幽窮造化物象之奥可以命杜度運指張芝回腕要是
靖自得意處宜其書名與羲獻相後先也今御府所藏
章草四
急就章月儀
出師帖七月帖
郗鑒字道徽高平金鄕人官至侍中少孤貧躬耕隴畆
而未嘗廢書沈酣經史刻意翰墨以儒雅得名間自有
樂處學優入仕政復可觀有女將以妻王氏子弟聞有
東牀坦腹食者便知是佳壻於鑒裁甚高作草字下筆
剛決略無留滯厚實深沈豐茂宏麗而不乏風神蓋瘦
則風神生而鑒書厚實豐茂宜墮於朴野而筆力乃爾
激峻此所以宜知名於時也今御府所藏草書一
蘭陵帖
郗愔字方回高平金鄕人也官至司馬父鑒以草書稱
古勁超絶後所不能窺其藩籬至愔乃能接翼遂與張
芝齊名作章草尤工下筆若冰釋泉湧雲奔龍騰態度
旣多而筋骨有餘王僧虔以謂愔書亞王羲之豈妄論
也愔妻傅氏亦善書子超尤得家傳之妙今御府所藏
二
章草
諒弟帖
草書
遠近帖
王廙字世將瑯琊臨沂人也官至平南將軍荆州刺史
少能屬文工書畫至音律射御游藝無不精絶作草隷
飛白得張芝衞瓘遺法自王羲之過江前廙號為獨步
羲之蓋廙猶子廙嘗屬之曰吾無殊功異業與後人師
法惟書畫可傳其自許如此王僧虔謂廙書為右軍法
亦知其自信之篤也獨其草書為世所傳今御府所藏
四
草書
仲春帖
章草
鄭夫人帖
行書
賀雪表嫂何如帖
王敦字處仲司徒導之從兄尚武帝女自駙馬都尉遷
左將軍都督征討諸軍事敦性簡脫喜顛草自歷官已
來以威名自任及仗節專征負勲恃勢而肆驕陵識者
謂蜂目已露豺聲未發耳後果有窺竊晉祚之志棄親
用羈背賢任惡以錢鳳沈充為謀主昵凶慝誣忠良如
周嵩輩直亮忠義而皆罹禍天下為之駭心當時雖不
及顯誅而卒至剖棺戮屍以彰元惡觀者莫不稱慶敦
初以工書得家傳之學其筆勢雄健如對武帝擊鼔振
袖揚袍㫄若無人而飛揚跋扈之狀固已想見其惡逆
宜在所不錄姑畱此帖非以為玩也蓋謂淳化中太宗
收入法帖故不可得而削去然因其字而見其行因其
行而得其惡亦足以為萬世奸臣賊子之誡云今御府
所藏草書一
蜡節帖
王導字茂弘瑯琊臨沂人官至太保司徒諡文獻導少
有風鑒識量清遠簡素寡欲家無餘貲方年十四有見
而奇之者云此兒容貌志氣將相之器也元帝渡江之
初導與羣從輔成其業使晉祚中興真社稷之臣也非
常流可得擬者導善作字規模前人初師鍾繇衞瓘力
學不倦至喪亂狼狽攜鍾繇宣示帖過江則其拳拳之
志可知也行草尤工然論者以謂疎柯迥擢密葉危陰
雖秀有餘而實不足晉元明二帝竝工書皆推難於導
故當世尤所貴重子恬洽皆以書名時人方為杜衞焉
唐王方慶導之後裔也嘗以自導而下十一世書上則
天后后令崔融為寶章閣序其事以賜之舉朝為榮今
御府所藏草書二
省示帖改朔帖
王恬字敬豫丞相導之次子也雖世以儒傳家而恬最
好武馳馬試劍不為門閥所器傲誕不拘禮法氣岸凌
轢流輩輕之然晩節好士多能善隷書於草字尤妙稍
遷中書郎明帝欲以為中書令導固辭從之後為會稽
内史加散騎常侍是時張翼以書得名議者謂不能過
恬則王氏父子羣從各有遠過人者今御府所藏草書
一
得示帖
王洽字敬和官止中書令王導子羲之族弟也洽於導
諸子中最為白眉當時與荀羨俱有美稱而洽理識明
敏書兼衆體於行草尤工揮毫落紙有郢匠運斤成風
之妙羲之嘗謂洽曰弟書遂不減吾或以謂過論王僧
虔亦謂洽與羲之書俱變古形不爾至今猶法鍾張則
僧虔豈妄許可耶妻荀氏亦以書稱洽於書特餘事耳
方穆帝詔拜領軍尋加中書令待洽以友臣之義洽固
辭表疏凡十上則其所養可知也今御府所藏四
草書
叙還帖
行書
仁愛帖兄子帖
承問帖
王珣字元琳導之孫洽之子也與弟珉俱有名官至尚
書令珣三世以能書稱晉武帝雅好典籍珣與殷仲戡
徐邈王恭郗恢等竝以才學文章被遇嘗夢人以大筆
如椽與之旣覺語人云此當有大手筆於是珣詞翰為
時宗師然當時以弟珉書名尤著故有僧彌難為兄之
語僧彌珉之小字也則知珣之所以見知者不在書蓋
其家範世學乃晉室之所慕者此珣之草聖亦有傳焉
今御府所藏有二
草書
三月帖
行書
伯遠帖
王珉字季琰導之孫洽之少子也官至中書令少有才
藝工隸及行草世所寶者特是草聖名出珣兄之右時
人為語曰法護非不佳僧彌難為兄法護珣之小字也
自導至珉三世以書名著人以方杜度衞瓘二氏焉嘗
以四匹縑素自旦及暮操筆一揮首尾如一又無誤字
王獻之見而戲之曰弟書如騎騾駸駸欲度驊騮前故
當時遂與獻之齊名以珉嘗代獻之兼中書令世謂獻
之為大令珉為小令論者謂珉書弓善矢良兵利馬疾
突圍破敵難與爭鋒其亦知言者也妻汪氏亦善書今
御府所藏二
草書
力書帖
行書
鎮撫書
宣和書譜卷十四
