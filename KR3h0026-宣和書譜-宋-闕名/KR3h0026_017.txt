宣和書譜卷十七
草書五
梁
沈約蕭子雲
阮研
陳
陳伯智蔡景歴
蔡證陸繕
毛喜江總
鄭㐰陳逵
隋
釋智永
沈約吳興武康人也官至尚書令少家貧一意書史燃
膏繼晷晝夜不倦母恐其勞夜即滅燭約即以晝之所
讀夜輒誦之遂博通羣籍在齊為書記方齊文惠太子
在東宫延納多士乃特被親遇每入見日昃方出時與
蕭琛王融范雲任昉皆曳裾王門世稱其賢俊後為東
陽太守至今東陽八詠之作猶著後仕梁尤為器重約
著述頗多撰四聲韻譜自謂有入神之妙作草字亦工
大抵胸中所養不凡見之筆下者皆超絶故善論書者
以謂胸中有萬卷書下筆自無俗氣約其得之今御府
所藏草書一
今年帖
蕭子雲字景喬晉陵人官至侍中善正隸行草小篆飛
白而正隸飛白尤工意趣飄然有騫舉之狀而世多其
草字正隸初學王獻之晩學鍾繇乃能研二家之妙梁
武帝遂以為二王可以比迹亦雅為齊高祖所重嘗謂
子雲書曰筆力勁俊心手相應巧踰杜度美過崔寔當
與鍾繇竝驅爭先子特作草隸遂逼於卿其見賞如此
嘗以飛白作一蕭字於建業壁間後人取其壁入南徐
海榴堂中以為奇觀至唐有李約復載歸洛陽仁風里
構大厦以覆之目曰蕭齋張諗特為記而序其事初子
雲以書得名時百濟國使人至建業求書適子雲出麾
東陽維舟將發使者望舟次遠三十步輒落膝丐於前
曰侍中尺牘之美遠流海内今日所求惟在名蹟子雲
為停舟三日書三十紙與之當時以為榮今御府所藏
三
草書
千文
正書
進寫古文啓顔回問孝
阮研字文機陳留人官至荆州刺史善書師王羲之書
作行草尤卓絶若飛泉交注奔競不息當時蕭子雲陶
弘景輩謂各得羲之之一體然蕭子雲綿弱終不迨研
至作隸書則法鍾繇而風神所不及袁昂評研書如貴
冑失品次叢萃不能復排突英賢則研之書亦不可謂
無利鈍也今御府所藏草書三
宰相帖欣泰帖
得書帖
陳伯智字策之世祖第十二子也少敦厚有器局博涉
經史大建中立為永陽王雅意翰墨無狗馬之玩作字
勁舉而行草尤工師其成心而自為家學故名重于時
蓋傳習之陋論者以謂屋下架屋不免有奴書之誚此
伯智獨能擺脫而世有策馬馳逐葦航汎浮比其落筆
之妙者非虚語也今御府所藏草書一
習讀帖
蔡景歴字茂世濟陽考城人官至侍中景歴少俊爽不
羣有孝行家貧不廢讀書深達事機輔佐時主以能稱
初客游京口高祖鎮朱方聞景歴名以書要之景歴對
使人答書筆不停綴文不重改詞翰俱妙高祖甚加欽
賞景歴善尺牘工草隸任樸適俗而復不拘窘其為文
辭則不尚雕靡而長於叙事應機敏速於字法亦如之
有文集三十卷行于時亦可知其所得宜其立朝有足
觀者今御府所藏草書一
寂然帖
蔡證字希詳濟陽考城人侍中景歴之子官至左民尚
書後主器其才令十日一往東宫證每見太子必陳說
古今得失皆切時務遷中書令證美風姿談辨如傾河
搢紳戚里朝廷憲章風俗戸口山川土地問無不知然
亦留心翰墨蓋當時以書著名者甚鮮如蕭乾得子雲之
法證之父景歴亦以善隸書稱於世及觀證讀經帖草書
筆力遒勁頗合規矩豈非箕裘之習歟今御府所藏草
書一
讀經帖
陸繕字士繻吳郡人也父倕在梁為御史中丞繕以世
胄補官至中書侍郎陳有天下錄用舊臣累遷至左僕
射諡曰安繕儀表秀穎周旋中規步趨可法當時東宫
曁諸王咸取則焉其作字故亦象其為人之可喜也大
抵人心不同書亦如之顔真卿之筆凜然如社稷臣虞
世南之筆卓乎如廊廟之器以至王僧虔之字若王謝
家子弟是豈獨由外入之學其性以成之也固有自矣
觀繕草字風度亦可以見其人物之飄逸云今御府所
藏草書一
稽古帖
毛喜(一作熹)字伯武滎陽陽武人也官至侍中喜少好學
師古雅為高祖所知及鎮京口命喜與高宗俱往江陵
仍勅高宗曰汝至西朝可咨稟毛喜至高宗初為驃騎
將軍仍以喜為府咨議參軍領中記室府中文翰皆喜
詞也喜於翰墨間尤得名善草隸落筆峻激略無滯思
其奔放超絶處論者以比平郊逸驥晩景飛隼其亦善
取況者也今御府所藏草書一
從軍帖
江總字總持濟陽考城人官至尚書令總七歲而孤依
外氏吳平光矦蕭勵家而勵尤所鍾愛嘗謂總曰爾操
行殊異神采英拔後之知名當出吾右及長果好學能
屬文作行草為時獨步以詞翰兼妙得名有文集三十
卷行於世焉今御府所藏行書一
餘姚帖
鄭信失其世系官至東宫洗馬幼通經史尤善草字深
慕鍾王之法而得其旨觀其用筆俯仰屈折而筋力有
餘蓋論書者以謂豐力多筋者聖無力無筋者病而信
亦頗知其要處也又如信意喜用秃筆豈其鋒藏韻古
而至是耶抑又出其一時之意耶嘗聞漢蕭何用秃筆
書為時所重王僧虔用之而風韻不減是亦其得之於
心者㐰固不擇紙筆皆得如意也今御府所藏草書一
民務帖
陳逵無傳於史其書不多見作行草古而腴肥而不剩
肉雖未足以追配昔人要之蓋嘗論學又復不惡亦自
可珍至於草字則飄發不滯稍有羲獻之風蓋亦非規
矩形容王氏者至其合處乃有一斑雖欲勿取其可捨
諸雖然於衆人則有餘於作者則不足故其書名獨不
赫然與前人爭長宜哉今御府所藏二
草書
歲終帖
行書
明願帖
釋智永會稽人也晉右將軍王羲之之裔學書以羲之
為師法筆力縦横真草兼僃綽有祖風初勵志書札起
樓於所居之側因自誓曰書不成不下此樓後果大進
為一時推重而求其書者縑素牋紙堆案盈几先後積
壓塵為之生又戸外之屨常滿賓客造請門閾穿穴以
鐵固其限故人號曰鐵門限所用筆退即投大甕中歲
久輒貯數瓮自為銘以瘞之當是時詩人有以筆塜對
墨池者嘗作心成頌以示字法又作真草千文傳於世
學者率模倣焉今御府所藏二十有三
草書
常侍帖參軍帖
故舊帖至通法師帖
春雨帖千文七
臨王羲之言讌帖
真草
月儀月儀獻歲帖
千文七小字千文
宣和書譜卷十七
