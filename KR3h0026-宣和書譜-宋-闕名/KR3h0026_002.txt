宣和書譜卷二
篆書敘論
篆書所自來遠矣其古文科斗之書已見於鼎彝金石
之傳其間多以形象為主而文彩未備也自古文科斗
之法廢而後世易以大篆而大篆實出史籀也籀在周
宣王時為太史氏其書今之所存者石鼓是也以其籀
之所創故名之曰籀書以其為太史氏而得名故又謂
之曰史書若夫小篆則又出於大篆之法改省其筆畫
而為之其為小篆之祖實自李斯始然以秦穆公時詛
楚文考之則字形真是小篆疑小篆已見於往古而人
未之宗師而獨李斯擅有其名按秦初并天下丞相李
斯欲罷其不與秦文合者當時字畫惟古文與大篆耳
豈李斯别為小篆以異之耶自斯而降至漢得一許慎
魏得一韋誕而風流文物猶足以追往古而名一世信
斯文之出特非小補自漢魏以及唐室千載間寥寥相
望而終唐室三百年間又得一李陽冰篆跡殊絶自謂
蒼頡後身觀其字真不愧古作者五代時南唐偽主李
煜割據江左輕如鴻毛有一徐鉉篆畫高古人亦為之
改觀信此學之在世其存亡與人為重輕也至于今益
端獻王及章友直皆以篆學得名傑然作一家法今得
其自唐以來七人錄之于左曾非濫竽以進者若夢英
之徒為種種形似遠取名以流後世如所謂仙人務光
偃薤之篆是皆不經語學者羞之兹故不錄
篆書
唐
李陽冰衞包
唐元度釋元雅
宋
益端獻王徐鉉
章友直
唐李陽冰字少温趙郡人官至將作少監善詞章留心
小篆迨三十年初見李斯嶧山碑與仲尼延陵季子字
遂得其法乃能變化開合自名一家推原字學作筆法
論以别其點畫又嘗立說謂於天地山川得其方圓流
峙之形於日月星辰得其經緯昭回之度近取諸身遠
取萬類幽至於鬼神情狀細至於喜怒之舒慘莫不畢
載後人不足以明此於是誤謬滋多義理掃地雖李斯
之博雅以束為束蔡邕之知書以豊作豐故孔壁之餘
文汲冡之舊簡所存無幾幸天未喪斯文宗旨在已其
自許慎至是作刊定說文三十卷以紀其學人指以為
蒼頡後身方時顔真卿以書名世真卿書碑必得陽冰
題其額欲以擅連璧之美蓋其篆法玅天下如此議者
以蟲蝕鳥迹語其形風行雨集語其勢太阿龍泉語其
利嵩高華岳語其峻實不為過論有唐三百年以篆稱
者惟陽冰獨步舒元輿作玉筯篆志亦曰陽冰之書其
格峻其力猛其功備光大於秦斯倍矣此直見上天以
字寶瑞吾唐其知言哉今御府所藏篆書三
孝德訓新驛記
千文
唐衛包京兆人官至尚書郎史無其傳獨見於書家工
八分小篆且通字學其作字點畫不妄發落筆必左規
右矩以倒薤篆書鷦鷯賦信由積學所致故為書品所
錄昔王羲之初學衞夫人小楷不能造微入玅其後見
李斯曹喜篆蔡邕隷八分於是楷法高四海况其下羲
之數十等者豈可捨其模倣而無師自正耶若衞包之
書論其入法度之域則可謂其飄逸絶塵則未也今御
府所藏薤葉篆書一
鷦鷯賦
唐元度不知何許人也精于小學動不離規矩至於推
原字畫使有指歸横斜曲直偏傍上下必就楷則考其
用意精深非特記姓名而已真可列於六藝施之後學
得以模倣故作九經字樣辯證謬誤又為十體曰古文
曰大篆曰小篆曰八分曰飛白曰薤葉曰垂針曰垂露
曰鳥書曰連珠網羅古今繩墨蓋亦無遺然責其疎放
縱逸則非所長太宗時待詔翰林論書最詳惜其出於
法中而不能遺法以見意是以議者譏其太膠云今御
所藏書四
篆書
千文
正書
論書十體書二
釋元雅不載於傳好古喜學於科斗小篆各為千文以
隷書識其側其科斗小篆筆意淳古而隷書復灑然不
惡亦不謬於用心也且隷書生於篆而篆法又祖科斗
推本而言則字字固有源流不容妄作元雅者既以隷
而求篆又緣篆而作科斗則其知所本矣復於每體各
為千字則又見所學進修而該備歟初梁武帝得羲之
千字令周興嗣次之自爾書家每以是為程課如智永
草千文多至於八百本其說謂學者以千字經心則自
應手和心得可與入道若至八百本之多則定足以垂
世然惟知書者然後能道此若元雅亦有一於是今御
府所藏科斗小篆一
二體千字文
宋
皇叔益端獻王英宗第四子也姿表穎拔眉宇如畫年
十二已若成人侍講受經略不少懈暨長貫通經傳每
造朝進退可度百辟聳觀在藩邸請小學官以教諸子
詩禮之訓不絶于家遇下寬恕有細過略而不問手編
普惠乘間集效方以利物為意多藏藥石親視和劑以
拯病者至於留意翰墨而飛白篆籀皆造其玅嘗效唐
元度夢英作篆籀十八體又復出衆體之外作八體學
者多宗之嘗盡六幅絹作一字筆力神俊非積學不能
至此復善畫墨竹如老師匠其立朝輸忠得古賢臣之
大節已具載畫錄矣此得其略云今御府所藏篆書一
二十六體篆
徐鉉字鼎臣江左人仕江南偽主李煜官至御史大夫
以文雅為世推右來使本朝一時士人想望其風采江
南既平隨煜歸朝當太宗時直學士院典誥命稱得體
留心隷書嘗患字畫汩以俗學乃以隷字錄說文如蠅
頭大累數萬言以訓後學尤善篆與八分識者謂自陽
冰之後續篆法者惟鉉而已在江左日書猶未工及歸
于我朝見李斯嶧山字摹本自謂冥契乃搜求舊字焚
擲略盡悟昨非而今是耳後人跋其書者以謂筆實而
字畫勁亦似其文章至於篆籀氣質高古幾與陽冰竝
驅爭先此非私言天下之言也嘗奉詔挍定許慎說文
三十卷行于世又謂自暮年方得喎匾法識者然之今
御府所藏篆書七
大道不器賦上下二蟬賦一
篆隷二千文二
章友直字伯益閩人博通經史不以進取為意工玉筯
字學嘉祐中與楊南仲篆石經於國子監當時稱之太
常少卿元居中出領宿州素喜其書且富有之至宿則
盡所有摹諸石以廣其傳緣此東吳之地多其篆蹟友
直既以此書名世故家人女子亦莫不知筆法咄咄逼
真人復寶之說者云自李斯篆法之亡而得一陽冰陽
冰之後得一徐鉉而友直在鉉之門其猶游夏歟今御
府所藏篆書一
二經堂歌
隷書敘論
秦并六國一天下欲愚黔首自我作古往往非昔而是
今故以李斯變大篆以程邈作隷文種種有不勝言者
然而或足以垂法而利民宜後世有取焉此隷所由作
初邈以罪繫雲陽獄覃思十年變篆為隷得三千字一
日上之始皇稱善釋其罪而用為御史當時此書雖行
獨施於隸佐故名曰隸又以赴急速官府刑獄間用之
餘尚用篆此天下始用隷字之初也然而後人發臨淄
塜得齊太公六世孫胡公之棺棺之上有文隱起字同
今隷按胡公先始皇時已四百有餘年何為已有隷法
豈是書元與篆籀相生特未行於時耶若邈者既知此
體乃自作一家法而上於秦特以解雲陽之難耳不然
何胡公之棺有是哉其後漢有蔡邕魏有鍾繇得其遺
法筆意飛動點畫間一一成形斷碑墨本幾滿天下歷
千餘年精神如在學者仰之如景星鳳凰爭先見之為
快是豈可多得歟然斯道高古非世俗通行之書以故
闕然不講久矣唐開元年時主&KR0008;然知隷字不傳無以
矜式後學乃詔作字統四十卷專明隷書於是間得人
以應其求如韓擇木之徒是矣然則學之興廢繫其時
哉
唐
韓擇木昌黎人也官至工部尚書散騎常侍工隷兼作
八分字隷學之玅惟蔡邕一人而已擇木乃能追其遺
法風流閑媚世謂蔡邕中興焉擇木書法傳於時者為
多如以隷書天台桐柏觀記後世謂得其筆意信不虚
矣又觀杜甫贈李潮八分歌云尚書韓擇木騎曹蔡有
鄰開元以來數八分潮也奄有二子成三人甫固不妄
許可則知擇木亦於八分學復為世之所稱可知今御
府所藏四
隸書
桐柏觀記張載劍閣銘
八分書
曹子建表心經
宣和書譜卷二
