東軒筆錄卷七
宋魏泰撰
熙寧八年吕惠卿為參知政事權傾天下時元參政綘
為翰林學士判郡牧嘗問三命僧化成曰吕參政早
晩為相化成曰吕給事為參政譬如草屋上置鴟吻
耳元曰然則其不安乎成曰其黜免可立而待也是
時春方半元曰事應在何時有消息成曰在今年五
月十七日元憮然不測亦潛紀之既而吕權日盛臺
諫噤口無敢指議之者會五月十七日元退朝因語
府界提舉蔡確曰化成言吕參政禍在今日真漫浪
之語也二公相視而笑遂同還郡牧促召成而誚之
成曰言必無失姑且俟之二公愈笑其術之非既而
化成告去蔡亦上馬是時曾待制孝寬同判郡牧薄
晚來過廳方即坐元因訪今日有何事曾曰但聞御
史蔡承禧入劄子不知言何等事者也語未已内探
報今日蔡察院言吕參政兄弟元聞之大駭乃以化
成之言告曾公既而吕罷政事實始此日也
熙河之役高遵裕為總管有高學究者以宗人謁遵裕
因隸名軍中會王觀文韶以兵攻香子城學究從行
是日合戰大勝至晩旋師寨中官吏及召募人等皆
賀獨不見高學究遵裕歎曰高生且死於敵矣已而
士卒獻俘馘於庭以燭視之則學究之首在焉遵裕
大駭即推究所斬之人有軍士遽伏罪曰是軍回日
暮見高生獨騎遂斬以冒賞韶大怒磔軍士于轅門
王荆公之次子名雱為太常寺太祝素有心疾娶同郡
龐氏女為妻逾年生一子雱以貌不𩔖已百計欲殺
之竟以悸死又與其妻日相鬭閧荆公知其子失心
念其婦無罪欲離異之則恐其誤被惡聲遂與擇壻
而嫁之是時有工部員外郎侯叔獻者荆公之門人
也取魏氏女為妻少悍叔獻死而帷薄不肅荆公奏
逐魏氏婦歸本家京師有諺語曰王太祝生前嫁婦
侯工部死後休妻
汴渠舊例十月閉口則舟檝不行王荆公當國欲通冬
運遂不令閉口水既淺澁舟不可行而流冰頗損舟
檝於是以脚船數十前設巨碓以搗流冰而役夫苦
寒死者甚衆京師有諺語曰昔有磨(去)磨(平)漿水今
見碓搗冬凌
有王永年者娶宗室女得右班殿直監汝州税時竇卞
通判汝州與之接熟爾後卞知深州永年復為州監
押益相親暱遂至通家既而卞在京師永年求監金
曜門書庫卞為干提舉監司楊繪繪遂薦之永年常
置酒延卞繪於私室出其妻間坐妻以左右手掬酒
以飲卞繪謂之曰白玉蓮花杯其䙝狎至是後永年
盗賣庫書事發下獄永年引卞繪嘗受其饋送乃嘗
納璣貝於兩家方窮治未竟而永年死獄中朝議有
兩制交通匪人至為姦利落繪翰林學士知制誥降
為荆南副使落卞待制降監舒州靈僊觀明年卞卒
於貶所繪性少真無檢操居荆南日事遊宴往往與
小人接一日出家妓延客夜飲有𨕖人胡師文預會
師文本鄂州豪民子及第為荆南府學教授尤少士
檢半醉狎侮繪之家妓無所不至繪妻自屏後窺之
大以為恥叱妓入撻於屏後師文離席排繪使呼妓
出繪媿於其妻遽欲徹席師文狂怒奮拳毆繪賴衆
客救之幾至委頓近臣不自重至為小人凌暴士論
尤鄙之
壽州張侍中撫州晏丞相俱葬陽翟地相去數里有發
塜盗先築室于二塜之間自其家窽穴以通其隧道
始發張墓得金寳珠玉甚多遂完其棺櫬以揜覆其
穴次發晏公墓若有猛獸嘷吼盗甚懼遽出呼其徒
一人同入又聞兵甲鼓噪之聲盗益懼又呼一人同
之則寂然無響三盗笑曰丞相之神盡於是矣及穿
櫬槨殊無所有供設之器皆陶甓為之又破其棺棺
中惟木胎金褁帶一條金無數兩餘皆衣服腐朽如
塵矣盗失望而恚遂以刀斧摩碎其骨而出既而貨
張墓金盂于市為人擒之遂伏罪及言其事世謂均
破塜而張以厚葬完軀晏以薄葬碎骨事有不可知
如此者
王介性輕率語言無倫時人以為心風與王荆公舊交
公作詩曰吳興太守美如何柳惲詩才未足多遥想
郡人臨下擔白蘋洲上起滄波其意以水值風即起
波也介諭其意遂和十篇盛氣而誦於荆公其一曰
吳興太守美如何太守從來惡祝鮀正直聰明神鬼
畏死時應合作閻羅荆公笑曰閻羅見闕可速赴任
也
張堯佐以進士擢第累官至屯田員外郎知開州會其
姪女有寵於仁宗冊為修媛堯佐遂驟遷擢一日中
除宣徽節度景靈郡牧四使是時御史唐介上疏引
天寳楊國忠為戒不報又與諫官包拯吳奎等七人
論列殿上既而御史中丞留百官班欲以廷争卒奪
堯佐宣徽景靈兩使特加介一品服以旌敢言未幾
堯佐復除宣徽使知河陽唐謂同列曰是欲與宣徽
而假河陽為名耳我曹豈可中已耶同列依違不前
唐遂獨争之不能奪仁宗諭曰差除自是中書介遂
極言宰相文彦博以燈籠錦媚貴妃而致位宰相今
又以宣徽使結堯佐請逐彦博而相富弼又言諫官
觀望挾姦而言涉宫掖語甚切直仁宗怒趍召兩府
以疏示之介猶諍不已樞密副使梁適叱介使下殿
介諍愈切仁宗大怒玉音甚厲衆恐禍出不測是時
蔡襄修起居注立殿陛即進曰介誠狂直然納諫容
言人主之美德必望全貸遂貶春州别駕翊日御史
中丞王舉正救解之改為英州别駕始上怒未已兩
府竊議曰必重貶介則彦博不安彦博去則吾屬逓
遷矣既而果如其料當是時梅堯臣作書竄詩曰皇
祐辛卯冬十月十九日御史唐子方危言初造膝曰
朝有巨姦臣介所憤疾願條一二事臣職敢妄率巨
姦宰相博邪行世莫匹曩時守成都委曲媚貴暱銀
璫插左貂窮臘使馳馹邦媛將夸侈中賫金十鎰為
我寄使君竒紋織纖密遂傾西蜀巧日夜急鞭抶紅
經緯金縷排科鬭八七比比雙蓮花篝燈戴心出幾
日成一端持行如鬼疾明年觀上元被服稳稱質璨
然驚上目遽爾有薄詰既聞所從來佞對似未失且
云奉至尊於妾豈能必遂回天子顔百事容丐乞臣
今得初陳狡猾彼非一偷威與賣利次第推甲乙是
唯隂猾雄仁斷宜勇黜必欲致太平在列無如弼弼
亦昧平生况臣不阿屈臣言天下公奚以身自䘏君
傍有側目喑啞横詆叱指言為罔上廢汝還蓬蓽是
時白此心尚不避斧鑕雖令禁魑魅甘且同飴蜜既
如勿可懼復以強詞窒帝聲亦大厲論奏不容畢介
也容甚閒猛士膽為慄立貶嶺外春速欲為異物内
外臣恟恟陛下何未悉即敢救者誰襄執左史筆謂
此儻不容盛美有所咈平明中執法懷疏又堅述介
言或以狂百豈無一實恐傷四海和幸勿若倉卒亟
許遷英山衢路有嗟咄翊日宣白麻稱快口盈溢阿
附連諫官去若懷絮虱其間因獲利竊笑等蚌鷸英
州五千里瘦馬行䭿䭿毒蛇噴曉霧晝與嵐氣没妻
孥不同塗風浪過蛟窟存亡未可知旅舘愁傷骨饑
僕時後先隨猿拾橡栗越林多蔽天黃甘雜丹橘萬
室通釀酤撫遠無禁律醉去不須錢醒來弄鳴瑟山
水仍竒怪已可消愁欝莫作楚大夫懷沙自沉汨西
漢梅子真出為吳市卒市卒且不慙况兹别秉秩始
堯臣作此詩不敢示人及歐陽文忠公為編其集時
有嫌避又削去此詩是以人少知者故今盡錄
唐子方始彈張堯佐與諫官皆上疏及彈文公則吳奎
畏縮不前當時謂拽動陣脚及唐争論於上前遂并
及奎之背約執政又黜奎而文公益不安遂罷政事
時李師中作詩送唐略曰並遊英俊顔何厚未死姦
䛕骨已寒厚顔之句為奎發也
苗振以第四人及第既而召試舘職一日謁晏丞相晏
語之曰君久從吏事必疎筆硯今將就試宜稍温習
也振率然答曰豈有三十年為老娘而倒䙀孩兒者
乎晏公俛而哂之既而試澤宫𨕖士賦韻押有王字
振押之曰率土之濱莫非王由是不中𨕖晏公聞而
笑曰苖君竟倒䙀孩兒矣
越州僧願成客京師能為符籙咒時王雱幼子夜啼用
神咒而止雱雖德之然性靳嗇會章惇察訪荆湖南
北二路朝廷有意經略溪洞或云蠻人多行南法畏
符籙雱即薦成於章章至辰州先遣張裕李資明夷
中及成等入南江受降裕等至洞而穢亂蠻婦酋田
元猛者不勝其憤盡縛來使斬刳于柱次至成成搏
頰求哀元猛素事佛乃不殺押而遣之願成不以為
恥乃更乘大馬擁檛斧以自從稱察訪大師猶以入
洞之勞得紫衣師號時又有隨州僧知緣嘗以醫術
供奉仁宗英宗熙寧中朝廷取青唐武勝緣遂因執
政上言乞往鄯廓見棟戬說令納地上召見後苑賜
白金以遣行遂自稱經略大師深為王韶所惡罷歸
朝廷憐其意猶得左街首座卒
仁宗時西戎方熾韓魏公琦為經略招討副使欲五路
進兵以襲平夏時范文正公仲淹守慶州堅持不可是
時尹洙為秦州通判兼經略判官一日將魏公命至
慶州約范公以進兵范公曰我師新敗士卒氣沮當
自謹守以觀其變豈可輕兵深入耶以今觀之但見
敗形未見勝勢也洙歎曰公於此乃不及韓公也韓
公嘗云大凡用兵當先置勝敗於度外今公乃區區
過慎此所以不及韓公也范公曰大軍一動萬命所
懸而乃置於度外仲淹未見其可洙議不合遽還魏
公遂舉兵入界既而師次好水川元昊設覆全師䧟
没大將任福死之魏公遽還至半塗而亡卒父兄妻
子號於馬首者幾千人皆持故衣紙錢招魂而哭曰
汝昔從招討出征今招討歸而汝死矣汝之魂識亦
能從招討以歸乎既而哀慟聲震天地魏公不勝悲
憤掩泣駐馬不能前者數刻范公聞而歎曰當是時
難置勝敗於度外也
王韶罷樞密副使以禮部侍郎知鄂州一日宴客出家
妓奏樂入夜席客張績沉醉挽家妓不前遽將擁之
家妓泣訴於韶坐客皆失色韶徐曰比出爾曹以娛
賓而乃令賓客失懽命取大杯罰家妓既而容色不
動談笑如故人亦伏其量也
王沂公曾當國屢薦吕許公夷簡是時明肅太后聽政
沂公奏曰臣屢言吕夷簡才望可當政柄而兩宫終
未用以臣度太后之意不欲其班在樞密使張旻之
上耳且旻亦赤脚健兒豈容妨賢如此太后曰固無
此意行且用夷簡矣沂公曰兩宫既以許臣請即今
宣召學士草麻太后從之及許公大拜漸與沂公不
叶晚年暌異勢同水火當時士大夫各有附麗故慶
歷中朝廷有黨人論矣
東軒筆錄卷七
