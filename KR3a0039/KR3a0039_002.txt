上蔡語錄卷二宋謝良佐撰
仁是四肢不仁之仁不仁是不識痛癢仁是識痛癢
曾氏本此下云儒之仁佛之覺
不知禮無以立使人人皆能有立天下有治而無亂
曾本此下云不知禮無以為君子非謂君子也謂
學為君子者也
人湏識其真心見孺子將入井時是真心也非思而得
也非勉而中也予嘗學射到一把處難去半把處尤
難去則恁地放了底多昔有人學射模得鏃與把齊
然後放學者纔有些所得便住人多易住唯顔子善
學故孔子有見其進未見其止之歎須是百尺竿頭
更進始得
曾本云予嘗學射到一把(去聲)處難去半把尤難去
到一把放了底多半把放了者尤多少有鏃齊放
者人有學射模得鏃與把齊然後放因舉伯淳語
曰射法具而不滿者無志者也學者纔少有所得
便住人多易住伯淳常有語學者如登山平處孰
不闊步到峻處便往佛家有小歇場大歇場到孟
子處更一作便是好歇唯顔子善學故孔子有見
其進未見其止之歎須是百尺竿頭更須進步始
得學者日每進語相契伯淳必曰更湏勉力
問子思曰小人之中庸小人何故有中庸曰小人之中
庸者小人自以為中庸小人以他安常習故處為中
庸故無忌憚也君子而時中無往而不中也中無定
體須是權以取中執中無權猶執一也今人以變詐
為權便不壊了權字
曾本云問君子中庸小人反中庸又曰君子之中
庸小人之中庸不知小人何故有中庸或曰小人
自以中庸是否曰不湏著反字小人之中庸者小
人自以為中庸小人以能安常習故處為中庸故
無忌憚也君子而時中無往而非中也中無定體
因指所執扇曰以長短言之則彼為中以輕重言之
則此為中湏權輕重以取中(吳本云因指所執扇曰以扇頭為中則扇柄非)
(中也湏是以輕重之中為中)如此又却是權執中無權猶執一也
今人以變詐為權便不壊了權字
學者且湏是窮理物物皆有理窮理則能知天之所為
知天之所為則與天為一與天為一無往而非理也
窮理則是尋箇是處有我不能窮理人誰識真我何
者為我理便是我窮理之至自然不勉而中不思而
得從容中道曰理必物物而窮之乎曰必窮其大者
理一而已一處理窮觸處皆通恕其窮理之本歟
曾本云學者先湏窮理因搖扇曰此亦理物物皆
有理自然之理也天也窮理則能知天之所為知
天之所為則與天為一與天為一無往而非理也
窮理只是尋箇是處有我不能窮理人誰識真我
何者為我理便是我格物窮理也格物必至於知
至不知至是猶識金安知其非鍮石也故必知至
然後能意誠窮之至自然不思而得不勉而中從
容中道問理湏物物窮否曰理一而已一處理通
觸處皆通物雖細者亦有理也
今之學湏是如飢之湏食寒之湏衣始得若只欲彼善
於此則不得(一作不可)
釋與吾儒有非同非不同處蓋理之精微處纔有私意
便支離了
曾本云釋氏之與吾儒湏認取精微處有非同非
不同處湏認得理之精微處纔有私意便支離了
問敬慎有異否曰執輕如不克執虚如執盈慎之至也
敬則慎在其中矣敬則外物不能易學者須去却不
合做底事則於敬有功敬換不得方其敬也甚物事
換得因指所坐亭子曰這箇亭子須只換做白岡院
亭子却著甚底換得曰學者未能便窮理莫須先省
事否曰非事上做不得工夫也須就事上做工夫如
或人說動中有靜靜中有動有此理然靜而動者多
動而静者少故多著静不妨人須是卓立中塗不得
執一邊
曾本云問敬與慎同異曰執輕如不克執虚如執
盈入虚如有人慎之至也敬則慎在其中矣敬則
外物不能易坐如尸立如齋出門如見大賓使民
如承大祭非禮勿言動視聽湏是如顔子事斯語
(吳本有始得字)鄭氏云坐如尸坐時習立如齋立時習是
不可湏臾離也曰固是昔日作課簿以記日用言
動視聽是禮與非禮者昔日學時只垂足坐不敢
盤足因說伯淳終日坐如泥塑人然接人則渾是
一團和氣所謂望之儼然即之也温又云昔日用
工處甚多但不敢說與諸公恐諸公以謂湏得如
此(此下湏去不合做底事至多著静不妨與胡氏本同)昔伯淳先生教予只
管看他言語伯淳曰與賢說話却似扶醉漢救得
一邊倒了一邊只怕人執著一邊
或問或曰我初學問事必不當人必笑然我未有所得
湏直情言之若掩藏畏人笑徒自欺耳此言何如曰
是也謂同坐諸子曰亦湏切記此語
昔在二先生門下伯淳最愛中立正叔最愛定夫觀二
人氣象亦相似
默而識之與書紳者異矣
天理也人亦理也循理則與天為一與天為一我非我
也理也理非理也天也唯文王有純德故曰在帝左
右帝謂文王帝是天之作用處或曰意必固我有一
焉則與天地不相似矣曰然理上怎安得箇字易曰
與天地相似故不違相似猶自是語
問敬之貌如何曰於儼若思時可以見敬之貌問曰學
為敬不免有矜持如何曰矜持過當却不是尋常作
事用心過當便有失要在勿忘勿助長之間耳曰初
學莫未能和樂否曰雖不能便和樂亦須以和樂養之
曾本云問執輕如不克是慎之貌也如何是敬之
貌每遇事著心是否曰於儼若思時可以見敬之
貌問始學為敬不免有矜持否尋常矜持甚覺勞
是否曰太矜持却不是如尋常做事用心過當却
有失在勿忘勿助間耳強有力者亦須做得徹
然人亦須量力太強其心却成狂妄念起也且放
去又問佛氏有不怕念起只怕覺遲之說曰豈免
念起須識得念起時又問中心斯須不和不樂則
鄙詐之心入之矣外貌斯須不莊不敬則慢易之
心入之矣初學能至此否曰雖未能便至和樂亦
須以和樂養之此交相養之道也又問静時悠悠
思多如何去得曰能敬則悠悠思住不得自去
問言動非禮即可以止視聽如何得合禮曰四者皆不
可易易即多非禮故仁者先難而後獲所謂難者以
我視以我聽以我言以我動也又曰聖人以慎言語
為善學君子之言聽之也厲須存這箇氣味在胷中
朝夕玩味方可
曾本云問顔子請事斯語非禮則勿視聽言動若
言動非禮則止甚分明視聽如何得合禮曰視聽
言動皆不可易易則非禮故仁者先難而後獲所
謂難者以我視以我聽以我言以我動也仰面貪
看鳥回頭錯應人視聽不以我也胥失之矣又曰
聖人以慎言語為善學君子之言聽之也厲須存
這箇氣味在胷中朝夕玩味不須轉說與人不說與
人(吴本有不字)是吝輕說與人人未必信况(吴本無此上五字)
使人生鄙悖之心却是自家不是須留在胷中且
看尋常有些自得事在胷中別纔說了又別只看不
言不語底人做得出惡来也毒
問儒佛之辨曰吾儒下學而上達窮理之至自然見道
與天為一故孔子曰知我者其天乎以天為我也佛
氏不從理来故不自信必待人證明然後信
曾本云問佛氏見得何故不肯就理曰既見了自
是不肯就理因舉正叔視伯淳墳侍行問儒佛之
辨正叔指墳圍曰吾儒從裏面做豈有不見佛氏
只從墻外見了却不肯入来做不可謂佛氏無見
處吾儒下學而上達窮理之至自然見道與天為
一故孔子曰知我者其天乎以天為我也故自理
去則見得牢亦自信得及佛氏不從理来故不自
信必待人證明然後信
問忠恕之別曰猶形影也無忠做恕不出来恕如心而
已恕天道也
曾本云問忠恕曰猶形影也無忠做恕不出来如
己所不欲勿施於人施諸己而不願亦勿施諸人
說得自分明恕如心而已恕天道也伯淳曰天地
變化草木蕃是天地之恕天地閉賢人隠是天地
之不恕朱問天地何故亦有不恕曰天無意天因
人者也若不因人何故人能與天為一故有意必
固我則與天地不相似
能窮理理窮(吴本無此上二字)則便盡性性盡便知命因指屋
柱曰此木可以為柱者理也其曲直者性也所以為
曲直者命理性命一而已
門人有初見請教者先生曰人須先立志志立則有根
本因指小樹子須是先生根本然後栽培又曰須是
有諸己有諸己之謂信指小樹有箇根本在始培養
灌溉既成就為合抱之木若無根本又培養箇甚麽
又曰此學不可將以為善後學為人(此下與胡氏本皆同)
問視聽言動合理而與禮不相合如何曰言動猶可以禮
視聽有甚禮文以斯視以斯聽自然合理合理便合
禮文循理便是復禮
曾本云問合視聽言動處視聽言動只是理何故
得合禮曰怎生外面討得禮文来合循禮便是復
禮言動猶可以有禮文視聽有甚禮文以斯視以
斯聽自然合理合這箇理字便合禮文禮理之不
可易者也只是一箇敬字
問言有物而行有常如何是有物曰妄則無物物則是
箇實存誠則有物曰敬是存誠之道否曰是也須是
體便見得
曾本云問言有物而行有常如何是有物曰妄則
無物是不誠也不誠無物誠者物之終始終始者
有常之謂也物則是箇實存誠則有物問敬是存
誠之道否曰須是體便見得
學須是熟講
曾本云學不講用盡工夫只是舊時人學之不講
是吾憂也仁亦在夫熟之而已
這箇人與這箇仁相合為一便是道道立則仁與人之
名亡矣
問孟子云知天事天如何別曰今人莫不知有君能事
其君者少存心養性便是事天處曰心性何别曰心
是發用處性是自性
曾本云石問孟子所謂盡其心者知其性知其性
則知天存其心養其性所以事天知天事天如何
曰事天又別問知天莫便能事天否曰不然且如
今人莫不知有君父能事君父者少存心養心便是
事天處朱曰事天工夫最難周曰事則是不違又問
心與性是如何曰心是發用處性是自然
學須先從理上學盡人之理斯盡天之理學斯達矣下
學而上達其意如此故曰知我者其天乎人心與天
地一般只為私心(一本作意)自小了任理因物而已無與
焉天而已豈止與天地一般只便是天地
李泌不娶妻食肉見他已甚必不能久亦自無此理如
今只是學箇依本分
今人有明知此事義理有不可尚吝惜不肯捨去只是
不勇與月攘一雞何異天下之達德三智仁勇如斯
而已
有所偏且克將去尚恐不恰好不須慮恐過甚
曾本此下註云矯揉就中之謂也
問一日静坐見一切事平等皆在我和氣中此是仁否
曰此只是静中工夫只是心虚氣平也須於應事時
有此氣象方好
義重於生則舍生取義生重於義則當舍義取生最要
臨時權輕重以取中
佛之論性如儒之論心佛之論心如儒之論意循天之
理便是性不可容些私意纔有意便不能與天為一
曾本此下云便非天性
聞見之知非真知也知水火自然不蹈真知故也真知
自然行之不難真知而行未免有意意有盡時
孟子論性善論之至也性非不可為不善但非性之至
如水之就下摶擊之非不可上但非水之性性雖可
以為不善然善者依舊在觀過斯知仁既是過那得
仁然仁亦自在
學者先學文鮮有能至道至如博觀泛覽亦自為害故
明道先生教予嘗曰賢讀書慎勿尋行數墨
曾本云論楚州徐仲車所論煞得中體却謂人不
可不作文猶且演義禮作詩賦多是尋人意不到
處遶天十八遭走幾時曾教在宅中學者先學文鮮
有能至道又云至如博觀泛覽亦自為害因舉伯淳
語云賢讀書慎勿尋行數墨黎云古禪老有遮眼
之說蓋有所得以經遮眼可也無所得所謂牛皮
也須穿透
或以誠為專意先生曰誠是實理不是專
曾本云誠是實理不是專一尋常人謂至誠至是
謂專一如惡惡臭好好色不是安排来
鳶飛戾天魚躍于淵無些私意上下察以明道體無所
不在非指鳶魚而言也若指鳶魚為言則上面更有
天下面更有地在知勿忘勿助長則知此知此則知
夫子與點之意
曾本此下云季路冉求言志之事非大才(吴本作賢)做
不得然常懷此意在胷中在曾點看著正可笑爾
學者不可著一事在胷中纔著些事便不得其正
且道曾點有甚事列子御風事近之然易做只是
無心近於忘
敬是常惺惺法心齋是事事放下其理不同
或以知言養氣為一道事先生曰知言是智養氣是仁
浩然之氣須於心得其正時識取
曾本云問養氣只是集義所生亦須壯其氣盛氣
以作事否曰亦須壯著氣如今人有氣索時安能
充其體况塞天地明道云何謂浩然之氣曰難言
也是孟子有此氣其下旁說大綱問知言養氣或
謂辭氣是一道事曰知言是智養氣是仁又問行
有不慊於心或謂多不字曰慊是厭足之意看不
厭足時人氣如何又曰要識浩然之氣於心得其
正識取又曰志與氣交相養故下面論心然亦須
外面養他問與元道相似否曰是氣與神合只是
能配義與道又問如今有盛氣人作事不是却無
忌憚(此係是吳本却有不是事出於記義)能不慊否曰如此安能浩
然浩然是無虧欠時
或曰矜夸為害最大先生曰舜傳位與禹是大小大事
只稱他不矜不伐若無矜伐更有甚事人有己便有
夸心立已與物幾時到得與天為一處須是克己纔
覺時便克將去從偏勝處克克己之私則見理矣曰
獨處時未必有此心多是見人後如此曰子路衣敝
緼袍與衣狐貉者立而不恥許大子路孔子却只稱
其如此只為他心下無事此等事打疊過不怕此心
因事出来正好著工夫不見可欲却無下工夫處曰
有人未必有所得却能守本分何也曰亦有之人之
病不一此是賢病人却別有病處
曾本云問某有一病且如作一簡便須安排言語
寫教如法要人傳玩飯一客便要器皿飲饌如法
教人感激推此每事皆然先生曰此夸心欲以勝
人皆私也作簡請客如法是合做底只下面一句
便是病根此病根因甚有只為不合有己得人道
好於我何加因說孟子就宫室之美妻妾之奉所識
窮乏者得我與皆是有物欲心如今老郎家亦恐
不免又云有人愛騎好馬道長人精神又思古人
有自為衣服制度者推此多少般不可勝數此所
謂玩悦小兒家具(吴本有曰然底)因舉孟之反事予曰今
人亦有能此又須要人知其不伐先生笑曰直如此巧
(此四字吳本有如是底)又曰舜傳位與禹是大小大事只稱他不
矜不伐若無矜伐更有甚事夸勝為矜有其善為伐
矜伐煞害事又問更有一病稱好則溢美稱不好則
溢惡此猶是好惡使然且如今日泥濘只是五寸
須說一尺有利害猶且得無利害須要如此此病
在甚處曰欲以意氣加人亦是夸心有人做作說
話張筋弩脈皆為有已立已與物幾時到得與天
為一處須是克己纔覺時便克將去從偏勝處克
克者勝之之謂也又問獨處無事時未必有此心
纔遇事逢人此心便出不能忘我至末事如見人
著好衣便愛著好衣未必是自家本意多是為人
曰子路衣敝緼袍許大子路却只以此稱他只為
心下無此等事打疊得過又云亦須就事上做工
夫不怕此心因事出来正好處置與心自為賞罰
不見可欲却無下工夫處又問有一般人未必有
所得却能守本分不要夸勝人曰亦有之然人之病
不一此賢病人却别有病處
或曰無學之人好惡直做得十分儒者纔有道理去不
得處便住先生曰真儒不到得窒礙不能變通乃腐
儒爾此漢高所以慢罵者也
曾本云問堯夫論霍光周勃做得許大事只為無
學問無學問人做事好惡直到十分意謂儒者纔
有道理去不得處便住更前面有甚大事也不管
不肯枉尺直尋是否先生曰此亦一說真儒不到
得窒礙處不能通變乃腐儒爾此高祖所慢罵者
因舉張良立太子却致四皓所謂納約自牖從人
君明處納也
問學詩之法曰詩須諷咏以得之發乎情性止乎禮義
便是法
曾本云問學詩以何為先云先識取六義體面又
問莫須於小序中求否云小序亦不盡更有詩中
以下句證上句不可泥訓詁須諷咏以得之發乎
情性止乎禮義便是法
誠是無虧欠忠是實有之理忠近於誠
問聞見比昔日全別唯是見義未能決烈便為未能得
別如舊謝子曰使賢當初見二先生革一革便別須
是有道理革之不革其舊安能從新不見異人當讀
異書
投壺非著意非不著意莫知其所以然而中此神之所
為也但教每事如此
謝子見河南夫子辭而歸尹子送焉問曰何以教我謝
子曰吾徒朝夕從先生見行則學聞言則識譬如有
人服烏頭者方其服也顔色悅懌(一本作澤)筋力強盛一
旦烏頭力去將如之何尹子反以告夫子夫子曰可
謂益友矣
明道見謝子記問甚博曰賢却記得許多可謂玩物喪
志謝子被他折難身汗面赤先生曰只此便是惻隠
之心(惻然有隠之心)
為學必以聖人為之則志在天下必以宰相事業自期
䧏此寧足道乎
元城曰誠意積於中者既厚則感動於外者亦深故伯
淳所在臨政上下自然響應
四十萬人死於長平皆命乎曰可知皆是命只被人眼
孔小
上蔡語錄卷二
