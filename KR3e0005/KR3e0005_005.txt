鍼灸甲乙經卷五
晉皇甫謐撰
鍼灸禁忌第一(上)
黃帝問曰四時之氣各不同形百病之起皆有所生灸
刺之道何者為寳岐伯對曰四時之氣各有所生灸刺
之道氣穴為寳
故春刺絡脈諸滎大經分肉之間甚者深取之間者淺
取之素問曰春刺散俞及與分理血出而止又曰
春者木始治肝氣始生肝氣急其風疾經脈常深其氣
少不能深入故取絡脈分肉之間九卷云春刺滎者
正同於義為是又曰春取絡脈治皮膚又曰春取
經與脈分肉之間二者義亦略同又曰春氣在經脈
夏取諸俞孫絡肌肉皮膚之上又曰春刺俞二者正
同於義為是
長夏刺經又曰取盛經絡取分間絶皮膚又曰夏取
分腠治肌肉義亦略同素問曰夏刺絡俞見血而止
又曰夏者火始治心氣始長脈瘦氣弱陽氣流(一作留)
溢血温於腠内至於經故取盛經分腠絶膚而病去者
邪居淺也所謂盛經者陽脈也義亦略同又曰夏氣
在孫絡長夏氣在肌肉秋刺諸合餘如春法
秋取經俞邪氣在府取之於合素問曰秋刺皮膚循
理上下同法又曰秋者金始治肺將收殺金將勝火
陽氣在合隂初勝濕氣反體隂氣未盛未能深入故取
俞以瀉隂邪取合以虚陽邪陽氣始衰故取於合是謂
始秋之治變也又曰秋氣在膚閉腠者是也九卷
又曰秋取氣口治筋脈於義不同
冬取井諸俞之分欲深而留之又曰冬取井滎素
問曰冬取俞竅及於分理甚者直下間者散下俞竅與
諸俞之分義亦略同又曰冬者水始治腎方閉陽氣
衰少隂氣堅盛巨陽伏沉陽脈乃去取井以下隂逆取
滎以通氣(一云以實陽氣)又曰冬取井滎春不&KR0864;衂是謂末
冬之治變也又曰冬氣在骨髓又曰冬刺井病在
藏取之井二者正同於義為是又曰冬取經俞治骨
髓五藏五藏則同經俞有疑
春刺夏分脈亂氣微入淫骨髓病不得愈令人不嗜食
又且少氣春刺秋分筋攣逆氣環為欬嗽病不愈令
人時驚又且笑(一作哭)春刺冬分邪氣著藏令人腹脹
病不愈又且欲言語
夏刺春分病不愈令人解墮夏刺秋分病不愈令人
心中悶無言惕惕如人將捕之夏刺冬分病不愈令
人少氣時欲怒
秋刺春分病不愈令人惕然欲有所為起而忘之秋
刺夏分病不愈令人益嗜卧又且善夢謂立秋之後
秋刺冬分病不愈令人悽悽時寒
冬刺春分病不愈令人欲卧不能眠眠而有見謂十二
月中旬以前冬刺夏分病不愈令人氣上發為諸痺
冬刺秋分病不愈令人善渴
足之陽者隂中之少陽也足之隂者隂中之太隂也
手之陽者陽中之太陽也手之隂者陽中之少隂
也
正月二月三月人氣在左無刺左足之陽
四月五月六月人氣在右無刺右足之陽
七月八月九月人氣在右無刺右足之陽
十月十一月十二月人氣在左無刺左足之陽
刺法曰無刺熇熇之熱無刺漉漉之汗無刺渾渾(音魂)之
脈無刺病與脈相逆者上工刺其未生者也其次刺其
未成者也其次刺其已衰者也下工刺其方襲者與其
形之盛者與其病之與脈相逆者也故曰方其盛也勿
敢毁傷刺其已衰事必大昌故曰上工治未病不治已
病大寒無刺大温無凝月生無寫月滿無補月郭空
無治新内無刺已刺勿内大怒無刺已刺勿怒大勞
無刺已刺勿勞大醉無刺已刺勿醉大飽無刺已刺勿
飽大饑無刺已刺勿饑已渴無刺已刺勿渴乘車來者
卧而休之如食頃乃刺之步行來者坐而休之如行十
里頃乃刺之大驚大怒必定其氣乃刺之
凡禁者脈亂氣散逆其榮衛經氣不次因而刺之則陽
病入於隂隂病出於陽則邪復生粗工不察是謂伐形
身體淫濼反消骨髓津液不化脱其五味是謂失氣也
曰願聞刺淺深之分曰刺骨者無傷筋刺筋者無傷肉
刺肉者無傷脈刺脈者無傷皮刺皮者無傷肉刺肉者
無傷筋刺筋者無傷骨曰余不知所謂願聞其詳曰
刺骨無傷筋者鍼至筋而去不及骨也刺筋無傷肉者
至肉而去不及筋也刺肉無傷脈者至脈而去不及肉
也刺脈無傷皮者至皮而去不及脈也刺皮無傷肉者
病在皮中鍼入皮無中肉也刺肉無傷筋者過肉中筋
刺筋無傷骨者過筋中骨此之謂反也
刺中心一日死其動為噫刺中肺三日死其動為欬
刺中肝五日死其動為穴(素問作語)刺中脾十五日死
其動為吞(素問作十日一作五日)刺中腎三日死其動為嚏(素問)
(作六日一作七日)刺中膽一日半死其動為嘔刺中膈為
傷中其病雖愈不過一歲必死刺跗上中大脈血出
不止死刺隂股中大脈血出不止死刺面中流脈
不幸為盲刺客主人内陷中脈為漏為聾刺頭中
腦戶入腦立死刺膝臏出液為跛刺舌下中脈太
過出血不止為瘖刺臂中太隂脈出血多立死刺
足下布絡中脈血不出為腫刺足少隂脈重虚出血
為舌難以言刺郄中大脈令人仆脱色刺膺中陷
脈(素問作刺膺中䧟中肺)為喘逆仰息刺氣衝中脈血不出為
腫鼠&KR0008;(音卜)刺肘中内陷氣歸之為不屈伸刺脊間
中髓為傴刺隂股中隂三寸内陷令人遺溺刺乳
上中乳房為腫根蝕刺腋下脇間内陷令人欬刺
缺盆中内陷氣泄令人喘欬逆刺少腹中膀胱溺出
令人少腹滿刺手魚腹内陷為腫刺腨腸内陷為
腫刺上陷骨中脈為漏為盲刺關節中液出不
得屈伸
鍼灸禁忌第一(下)
黃帝問曰願聞刺要岐伯對曰病有浮沉刺有淺深各
至其理無過其道過之則内傷不及則生外壅壅則邪
從之淺深不及及為大賊内傷五藏後生大病故曰病有
在毫毛腠理者有在皮膚者有在肌肉者有在脈者有
在筋者有在骨者有在髓者是故刺毫毛腠理無傷皮
皮傷則内動肺肺動則秋病温瘧熱厥浙然寒慄刺皮
無傷肉肉傷則内動脾脾動則七十二日四季之月病
腹脹煩滿不嗜食刺肉無傷脈脈傷則内動心心動則
夏病心痛刺脈無傷筋筋傷則内動肝肝動則春病熱
而筋弛刺筋無傷骨骨傷則内動腎腎動則冬病脹腰
痛刺骨無傷髓髓傷則消濼胻痠體解㑊然不去矣
神庭禁不可刺上關禁不可刺深(深則令人耳無所聞)顱息
刺不可多出血左角刺不可久留人迎刺過深殺
人雲門刺不可深(深則使人逆息不能食)臍中禁不可刺
伏莵禁不可刺(本穴云刺入五分)三陽絡禁不可刺復溜
刺無多見血承筋禁不可刺然谷刺無多見血
乳中禁不可刺鳩尾禁不可刺
右刺禁
頭維禁不可灸承光禁不可灸腦戶禁不可灸
風府禁不可灸瘖門禁不可灸(灸之令人瘖)下關耳中
有乾&KR0008;禁不可灸(一作擿)耳門耳中有膿禁不可灸
人迎禁不可灸絲竹空禁不可灸(灸之不幸令人目小或昏)承
泣禁不可灸脊中禁不可灸(灸之使人僂)白環俞禁不
可灸乳中禁不可灸石門女子禁不可灸氣衝
禁不可灸(灸之不幸不得息)淵腋禁不可灸(灸之不幸生腫蝕)經
渠禁不可灸(傷人神)鳩尾禁不可灸隂市禁不可灸
陽關禁不可灸天府禁不可灸(使人逆息)伏莬禁不
可灸地五會禁不可灸(使人瘦)瘈脈禁不可灸
右禁灸
凡刺之道必中氣穴無中肉節中氣穴則鍼游于巷中
肉節則皮膚痛補寫反則病益篤中筋則筋緩邪氣不
出與直相薄亂而不去反還内著用鍼不審以順為逆
也凡刺之理補寫無過其度病與脈逆者無刺形
肉已奪是一奪也大奪血之後是二奪也大奪汗
之後是三奪也大泄之後是四奪也新産及大下
血是五奪也此皆不可瀉也
曰鍼能殺生人不能起死人乎曰能殺生人不起死生
者是人之所受氣糓糓之所注者胃也胃者水糓氣
血之海也海之所行雲雨者天下也胃之所出氣血者
經隧也經隧者五藏六府之大絡也逆而奪之而已矣
迎之五里中道而止五里而已五往(一作注)而藏之氣盡
矣故五五二十五而竭其俞矣此所謂奪其天氣故曰
闚門而刺之者死於家入門而刺之者死於堂帝曰請
傳之後世以為刺禁
九鍼九變十二節五刺五邪第二
黃帝問曰九鍼安生岐伯對曰九鍼者天地之數也天
地之數始於一終於九故一以法天二以法地三以法
人四以法四時五以法五音六以法六律七以法七星
八以法八風九以法九野曰以鍼應九之數奈何曰
一者天天者陽也五藏之應天者肺也肺者五藏六府
之蓋也皮者肺之合也人之陽也故為之治鑱鍼鑱
鍼者取法於布(一作中)鍼去末半寸卒兑之長一寸六分
大其頭而兑其末令無得深入而陽氣出主熱在頭身
故曰病在皮膚無常處者取之鑱鍼于病所膚白勿
取
二者地地者土也人之所以應土者肉也故為之治員
鍼員鍼者取法於絮鍼筩其身而員其末其鋒如卵
長一寸六分以寫肉分之氣令不傷肌肉則邪氣得竭
故曰病在分肉間取以員鍼
三者人也人之所以成生者血脈也故為之治鍉(音兑)鍼
鍉鍼者取法於黍粟大其身而員其末如黍粟之兑
長三寸五分令可以按脈勿陷以致其氣使邪獨出故
曰病在脈少氣當補之以鍉鍼鍼於井營分俞
四者時也時者人於四時八正之風客於經絡之中為
痼病者也故為之治鋒鍼鋒鍼者取法於絮鍼筩其
身而鋒其末其刃三隅長一寸六分令可以寫熱出血
發泄痼病故曰病在五藏固居者取以鋒鍼寫于井滎
分俞取以四時也
五者音也音者冬夏之分分于子午隂與陽别寒與熱
争兩氣相薄合為癰腫者故為之治鈹鍼鈹鍼者取
法於劒令末如劒鋒廣二分半長四寸可以取大膿出
血故曰病為大膿血取以鈹鍼
六者律也律者調隂陽四時合十二經脈虚邪客於經
絡而為㬥痺者也故為之治員利鍼員利鍼者取法
於氂鍼且員且兑身中微大長一寸六分以取癰腫㬥
痺一曰尖如氂微大其末反小其身令可深内也故曰
痺氣㬥發者取以員利鍼
七者星也星者人之七竅邪之所客於經舍於絡而為
痛痺者也故為之治毫鍼毫鍼者取法於毫毛長一
寸六分令尖如蚊䖟喙静以徐往微以久留正氣因之
真邪俱往出鍼而養主以治痛痺在絡也故曰病痺氣
補而去之者取之毫鍼
八者風也風者人之股肱八節也八正之虚風傷人内
舍於骨解腰脊節腠之間為深痺者也故為之治長鍼
長鍼者取法於綦鍼長七寸其身薄而鋒其末令可
以取深邪遠痺故曰病在中者取以長鍼
九者野也野者人之骨解虚風傷人内舍於骨解皮膚
之間也淫邪流溢於身如風水之狀不能過於機關大
節者也故為之治大鍼大鍼者取法於鋒鍼(一作鍉針)其
鋒微員長四寸以寫機關内外大氣之不能過關節者
也故曰病水腫不能過關節者取以大鍼
凡刺之要官鍼最妙九鍼之宜各有所為長短大小各
有所施不得其用病不能移疾淺鍼深内傷良肉皮膚
為癰疾深鍼淺病氣不寫反為大膿病小鍼大氣寫大
甚病後必為害病大鍼小大氣不寫泄亦為後敗夫鍼
之宜大者大寫小者不移以言其過請言其所施
凡刺有九以應九變一曰腧刺腧刺者刺諸經榮俞藏
俞也二曰道刺道刺者病在上取之下刺府俞也
三曰經刺經刺者刺大經之結絡經分也四曰絡刺
絡刺者刺小絡之血脈也五曰分刺分刺者刺分肉
之間也六曰大瀉刺(一作太刺)大瀉刺者刺大膿以鈹鍼
也七曰毛刺毛刺者刺浮痺於皮膚也八曰巨刺
巨刺者左取右右取左也九曰焠刺焠刺者燔鍼取
痺氣也
凡刺有十二節以應十二經一曰偶刺偶刺者以手
直心若背直痛所一刺前一刺後以刺心痺刺此者傍
鍼之也二曰報刺報刺者刺痛無常處上下行者直
内拔鍼以左手隨病所按之乃出鍼復刺之也三曰
恢刺恢刺者直刺傍之舉之前後恢筋急以治筋痺也
四曰齊刺齊刺者直入一傍入二以治寒熱氣小深
者或曰參刺參刺者治痺氣小深者也五曰揚刺揚
刺者正内一傍内四而浮之以治寒熱之博大者也
六曰直鍼刺直鍼刺者引皮乃刺之以治寒氣之淺者
也七曰腧刺腧刺者直入直出稀發鍼而深之以治
氣盛而熱者也八曰短刺短刺者刺骨痺稍搖而深
之致鍼骨所以上下摩骨也九曰浮刺浮刺者傍入
而浮之此治肌急而寒者也十曰隂刺隂刺者左右
率刺之此治寒厥中寒者取踝後少隂也十一曰傍
刺傍刺者直刺傍刺各一此治留痺久居者也十二
曰贊刺贊刺者直入直出數發鍼而淺之出血此治癰
腫者也脈之所居深不見者刺之微内鍼而久留之
致其脈空脈氣之淺者勿刺按絶其脈刺之無令精出
獨出其邪氣耳所謂三刺之則榖氣出者先淺刺絶皮
以出陽邪再刺則隂邪出者少益深絶皮致肌肉未入
分肉之間後刺深之已入分肉之間則榖氣出矣故刺
法曰始刺淺之以逐陽邪之氣後刺深之以致隂邪之
氣最後刺極深之以下榖氣此之謂也(此文解乃後鍼道終始篇三刺)
(及至榖邪之文也)故用鍼者不知年之所加氣之盛衰虚實
之所起不可以為工矣
凡刺有五以應五藏一曰半刺半刺者淺内而疾發
鍼無鍼傷肉如拔髮(一作毛)狀以取皮氣此肺之應也
三曰豹文刺豹文刺者左右前後鍼之中脈為故以取
經絡之血者此心之應也三曰關刺關刺者直刺左
右盡筋上以取筋痺慎無出血此肝之應也四曰合
谷刺或曰淵刺又曰豈刺合谷刺者左右雞足鍼于分
肉之間以取肌痺此脾之應也五曰腧刺腧刺者直
入直出深内之至骨以取骨痺此腎之應也
曰刺有五邪何謂五邪曰病有持癰者有大者有小者
有熱者有寒者是謂五邪凡刺癰邪用鈹鍼無迎隴
易俗移性不得膿越道更行去其鄉不安處所乃散亡
諸隂陽遇癰所者取之其俞寫也凡刺大邪用鋒鍼
曰以少泄奪其有餘乃益虚摽其道鍼其邪于肌内視
之無有乃自直道刺諸陽分肉之間凡刺小邪用員
鍼曰以大補益其不足乃無害視其所在迎之界遠近
盡至不得外侵而行之乃自貴(一作費)刺分肉之間凡
刺熱邪用鑱鍼越而滄出游不歸乃無病為開道乎闢
門戶使邪得出病乃已凡刺寒邪用毫鍼曰以温徐
往疾去致其神門戶已閉氣不分虚實得調真氣存
繆刺第三
黃帝問曰何謂繆刺岐伯對曰夫邪之客於形也必先
舍於皮毛留而不去入舍於絡脈留而不去入舍於經
脈内連五藏散於腸胃隂陽俱感五藏乃傷此乃邪之
從皮毛而入極於五藏之次也如此則治其經焉
今邪客於皮毛入舍於孫脈留而不去閉塞不通不得
入經溢於大絡而生奇病焉夫邪客大絡者左注右
右注左上下左右與經相干而布於四末其氣無常處
不及於經俞名曰繆刺曰以左取右以右取左其與
巨刺何以别之曰邪客於經也左盛則右病右盛則左
病亦有易且移者左痛未巳而右脈先病如此者必巨
刺之必中其經非絡脈也故絡病者其痛與經脈繆處
故曰繆刺(巨刺者刺其經繆刺者刺其絡)曰繆刺取之何如曰邪客
於足少隂之絡令人卒心痛暴脹胷脇反滿無積者刺
然谷之前出血如食頃而已左取右右取左病新發者
五日巳
邪客於手少隂(一作陽)之絡令人喉痺舌卷口乾心煩臂
外廉痛手不及頭刺手中指(當作小指)次指爪甲上去端如
韮葉各一痏(音悔)壯者立已老者有頃已左取右右取左
此新病數日巳
邪客於足厥隂之絡令人卒疝暴痛刺足大指爪甲上
與肉交者各一痏男子立已女子有頃已左取右右取
左
邪客於足太陽之絡令人頭項痛肩痛刺足小指爪甲
上與肉交者各一痏立已不已刺外踝上三痏左取右
右取左如食頃已
邪客於手陽明之絡令人氣滿胸中喘急而支胠胷中
熱刺手大指次指爪甲上去端如韮葉各一痏左取右
右取左如食頃已
邪客於臂掌之間不得屈刺其踝後先以指按之痛乃
刺之以月死生為數月生一日一痏二日二痏十五日
十五痏十六日十四痏
邪客於足陽蹻之脈令人目痛從内眥始刺外踝之下
半寸所各二痏左取右右取左如行十里頃而已人有
所墯墜惡血留於内腹中脹滿不得前後先飲利藥此
上傷厥隂之脈下傷少隂之絡刺足内踝之下然骨之
前血脈出血刺跗上動脈不已刺三毛上各一痏見血
立已左取右右取左善驚善悲不樂刺如右方
邪客於手陽明之絡令人耳聾時不聞音刺手大指次
指爪甲上端如韮葉各一痏立聞不已刺中指爪甲上
與肉交者立聞其不時聞者不可刺也耳中生風者亦
刺之如此數右取左左取右凡痺行往來無常處者在
分肉間痛而刺之以月生死為數用鍼者隨氣盛衰以
為痏數鍼過其日數則脱氣不及其日數則氣不寫左
刺右右刺左病如故復刺之如法以月死生為數月生
一日一痏二日二痏漸多之十五日十五痏十六日十
四痏漸少之
邪客於足陽明之絡(素問作經王冰云以其脈左右交於面部故舉經脈之病以明繆刺)
(之類)令人&KR0864;衂上齒寒刺足中指(素問註云刺大指次指)爪甲上與
肉交者各一痏左取右右取左
邪客於足少陽之絡令人脇痛不得息欬而汗出刺足
小指(素有次指二字)爪甲上與肉交者各一痏不得息立已汗
出立止欬者温衣飲食一日巳左刺右右刺左病立已
不已復刺如法
邪客於足少隂之絡令人咽痛不可内食無故善怒氣
上走賁上刺足中央之絡各三痏凡六刺立已左刺右
右刺左
邪客於足太隂之絡令人腰痛引少腹控䏚不可以仰
息刺其腰尻之解兩胂之上是腰俞以月死生為痏數
發鍼立已左刺右右刺左
邪客於足太陽之絡令人拘攣背急引脇而痛内引心
而痛刺之從項始數脊椎俠脊疾按之應手而痛刺入
傍三痏立已
邪客於足少陽之絡令人留於樞中痛髀不得氣(一作髀不)
(可舉)刺樞中以毫鍼寒則留鍼以月生死為痏數立已諸
經刺之所過者不病則繆刺之耳聾刺手陽明不已刺
其過脈出耳前者齒齲刺手陽明立已不已刺其脈入
齒中者立已
邪客於五藏之間其病也脈引而痛時來時止視其病
脈繆刺之於手足爪甲上視其脈出其血間者一刺一
刺不已五刺已繆傳引上齒齒唇寒(素多一痛字)視其手背
脈血者去之刺足陽明中指爪甲上一痏手大指次指
爪甲上各一痏立已左取右右取左嗌中腫不能内唾
不能出唾者繆刺然骨之前出血立已左取右右取左
(自嗌腫至此二十九字素問王冰註原在邪客足少隂絡之下今移在此)
邪客於手足少隂太隂(一作陽)足陽明之絡此五絡者皆
會於耳中上絡左角五絡俱竭令人身脈皆動而形無
知也其狀若尸或曰尸厥刺足大指内側爪甲上去端
如韮葉後刺足心後刺足中指爪甲上各一痏後刺手
大指内側爪甲上端如韮葉後刺手少隂兑骨之端各
一痏立已(素問又云後刺手心主者非也)不已以竹筒吹其兩耳中剔
其左角之髮方寸燔治飲以美酒一杯不能飲者灌之
立已
凡刺之數先視其經脈切而循之審其虚實而調之不
調者經刺之有痛而經不病者繆刺之目視其皮部有
血絡者盡取之此繆刺之數也
鍼道第四
夫鍼之要易陳而難入粗守形上守神神乎神客在門
未覩其病惡知其原刺之微在速遲粗守關上守機機
之不動不離其空空中之機清淨以微其來不可逢其
往不可追知機道者不可掛以髮不知機者叩之不發
知其往來要與之期粗之闇乎妙哉上獨有之也往者
為逆來者為順明知逆順正行無問迎而奪之惡得無
虚追而濟之惡得無實迎而隨之以意和之鍼道畢矣
凡用鍼者虚則實之滿則泄之菀陳則除之邪勝則
虚之太要曰徐而疾則實疾而徐則虚言其實與虚若
有若無察後與先若存若亡為虚為實若得若失虚實
之妙九鍼最妙補寫之時以鍼為之寫曰迎之迎
之意必持而内之放而出之排揚出鍼疾氣得泄按而
引鍼是謂内温血不得散氣不得出補曰隨之隨之
意若忘之若行若按如蚊蝱止如留如環去如絶絃令
左屬右其氣故止外門已閉中氣乃實必無留血急取
誅之持鍼之道堅者為實(素問作寳)正指直刺無鍼左右
神在秋毫屬意病者審視血脈刺之無殆方刺之時心
在懸陽及與兩衡(一作衝)神屬勿去如病存亡取血脈者
在俞横居視之獨滿切之獨堅夫氣之在脈也邪氣
在上濁氣在中清氣在下故鍼陷脈則邪氣出鍼中脈
則濁氣出鍼太深則邪反沉病益甚故曰皮肉筋脈各
有所處病各有所舍鍼各有所宜各不同形各以任其
所宜無實實虚虚損不足益有餘是為重病病益甚取
五脈者死取三脈者恇奪隂者厥奪陽者狂鍼害畢矣
知其所苦鬲有上下知其氣之所先得其道布而涿
之(太素作希而疎之)稍深而留之故能徐入之大熱在上者
推而下之從下上者引而去之視前痛者常先取之
大寒在外留而補之入於中者從合寫之鍼所不為灸
之所宜上氣不足推而揚之下氣不足積而從之隂陽
皆虚火自當之厥而寒甚骨廉陷下寒過於膝下陵三
里隂絡所過得之留止寒入於中推而行之經陷下者
即火當之結絡堅緊火之所治不知其苦兩蹻之下男
陽女隂良工所禁鍼論畢矣凡刺虚者實之滿者泄
之此皆衆工之所共知也若夫法天則地隨應而動和
之若響隨之若影道無鬼神獨來獨往凡刺之真必
先治神五藏已定九候已明後乃存鍼衆脈所(素作不)見
衆凶所(素作弗)聞外内相得無以形先可玩往來乃施於
人虚實之要五虚勿近五實勿遠至其當發間不容瞚
手動若務鍼耀而勻静意視義觀適之變是謂冥冥莫
知其形見其烏烏見其稷稷從見其飛不知其誰伏如
横努起若發機刺虚者須其實刺實者須其虚經氣已
至慎守勿失深淺在志遠近若一如臨深淵手如握虎
神無營於衆物
黃帝問曰願聞禁數岐伯對曰藏有要害不可不察肝
生於左肺藏於右心部於表腎治於裏脾為之使胃為
之市膈盲之上中有父母七節之傍中有志心(素作小心)順
之有福逆之有咎寫必用方(太素作員)切而轉之其氣乃
行疾入徐出邪氣乃出伸而迎之搖大其穴氣出乃疾
補必用員(太素作方)外引其皮令當其門左引其樞右推
其膚微旋而徐推之必端以正安以静堅心無解欲微
以留氣下而徐出之推其皮蓋其外門真氣乃存用鍼
之要無忘養神寫者以氣方盛以月方滿以日方温
以身方定以息方吸而内鍼乃復候其方吸而轉鍼乃
復候其方呼而徐引鍼補者行也行者移也刺必中其
榮復以吸排鍼也必知形之肥瘦榮衛血氣之衰盛血
氣者人之神不可不謹養形乎形目瞑瞑捫其所痛(素作)
(問其所痛)索之於經慧然在前按之弗得不知其情故曰形
乎神神耳不聞目明心開而志光慧然獨覺口弗能言
俱視獨見象若昏昭然獨明若風吹雲故曰神三部九
候為之原九鍼之論不必存凡刺之而氣不至無問
其數刺之而氣至乃去之勿復鍼鍼各有所宜各不同
形各任其所為刺之要氣至而效效之信若風吹雲昭
然于天凡刺之道畢矣節之交凡三百六十五會知
其要者一言而終不知其要者流散無窮所言節者神
氣之所遊行出入也非皮肉筋骨也覩其色察其目知
其散復一其形聽其動静知其邪正右主推之左持而
禦之氣至而去之凡將用鍼必先視脈氣之劇易乃可
以治病五藏之氣已絶于内而用鍼者反實其外是謂
重竭重竭必死其死也静治之者輒反其氣取腋與膺
五藏之氣已絶于外而用鍼者反實其内是謂逆厥逆
厥則必死其死也躁治之者反取四末刺之害中而不
去則精泄害中而去則致氣精泄則病甚而恇致氣則
生為癰瘍刺鍼必肅刺腫搖鍼經刺勿搖此刺之道
也刺諸熱者如手探湯刺寒清者如人不欲行刺虚
者刺其去刺實者刺其來刺上關者㰦不能欠刺下關
者欠不能㰦刺犢鼻者屈不能伸刺内關者伸不能屈
病高而内者取之隂陵泉病高而外者取之陽陵泉隂
有陽疾者取之下陵三里正往無殆下氣乃止不下復
始矣
鍼道終始第五
凡刺之道畢於終始明知終始五藏為紀隂陽定矣隂
者主藏陽者主府陽受氣於四肢隂受氣於五藏故寫
者迎之補者隨之知迎知隨氣可令和和氣之方必通
隂陽五藏為隂六府為陽謹奉天道請言終始終始
者經脈為紀持其脈口人迎以知隂陽有餘不足平與
不平天道畢矣所謂平人者不病也不病者脈口人
迎應四時也上下相應而俱往來也六經之脈不結
動也本末相遇寒温相守司形肉血氣必相稱也是謂
平人若少氣者脈口人迎俱少而不稱尺寸如是者則
隂陽俱不足補陽則隂竭寫隂則陽脱如是者可將以
甘藥不可飲以至劑如此者弗灸不已者因而寫之則
五藏氣壞矣人迎一盛病在足少陽一盛而躁在手
少陽人迎二盛病在足太陽二盛而躁在手太陽
人迎三盛病在足陽明三盛而躁在手陽明人迎四
盛且大且數名曰溢陽溢陽為外格脈口一盛病在
足厥隂一盛而躁在手心主脈口二盛病在足少隂
二盛而躁在手少隂脈口三盛在足太隂三盛而躁
在手太隂脈口四盛俱大且數名曰溢隂溢隂為内
關不通者死不治人迎與太隂脈口俱盛四倍已上
名曰關格關格者與之短期人迎一盛寫足少陽而
補足厥隂二寫一補日一取之必切而騐之疎取之上
氣和乃止人迎二盛寫足太陽而補足少隂二寫一
補二日一取之必切而騐之疎取之上氣和乃止人
迎三盛寫足陽明而補足太隂二寫一補日一取之必
切而騐之疎取之上氣和乃止脈口一盛寫足厥隂
而補足少陽二補一寫日一取之必切而騐之氣和乃
止疎取之脈口二盛寫足少隂而補足太陽二寫一
補二日一取之必切而騐之氣和乃止疎取之脈口
三盛寫足太隂而補足陽明二補一寫日二取之必切
而騐之氣和乃止疎取之所以日二取之者太隂主胃
大富於榖故可日二取之也人迎脈口俱盛四倍已
上(靈樞作三倍)名曰隂陽俱溢如是者不開則血脈閉塞氣
無所行流淫於中五藏内傷如此者因而灸之則變易
為他病矣凡刺之道氣和乃止補隂寫陽音聲益彰
耳目聰明反此者血氣不行所謂氣至而有效者寫
則脈虚虚者脈大如其故而不堅也大如故而益堅者
適雖言快病未去也補則益實實者脈大如其故而益
堅也大如故而不堅者適雖言快病未去也故補則實
寫則虚病雖不隨鍼減病必衰去矣必先通十二經之
所生病而後可傳於終始故隂陽不相移虚實不相傾
取之其經凡刺之屬三刺至榖氣邪澼妄合隂陽移
居逆順相反浮沉異處四時不相得稽留淫泆須鍼而
去故一刺陽邪出再刺隂邪出三刺則榖氣至而止所
謂榖氣至者已補而實已寫而虚故知榖氣至也邪
氣獨去者隂與陽未能調而病知愈也故曰補則實寫
則虚病雖不隨鍼減病必衰去矣(此文似解前第三篇中)
陽盛而隂虚先補其隂後寫其陽而和之隂盛而陽虚
先補其陽後寫其隂而和之三脈動於足大指之間必
審其虚實虚而寫之是謂重虚重虚病益甚凡刺此
者以指按之脈動而實且疾者則寫之虚而徐者則補
之反此者病益甚三脈動(一作重)於大指者謂陽明在
上厥隂在中少隂在下膺腧中膺背腧中背肩髀虚者
取之上重舌刺舌柱以鈹鍼也手屈而不伸者其病在
筋伸而不可屈者其病在骨在骨守骨在筋守筋補
須一方實深取之稀按其痏以極出其邪氣一方虚
淺刺之以養其脈疾按其痏無使邪氣得入邪氣之
來也緊而疾榖氣之來也徐而和脈實者深刺之以泄
其氣脈虚者淺刺之使精氣無得出以養其脈獨出其
邪氣刺諸痛者深刺之諸痛者其脈皆實從腰以上
者手太隂陽明主之從腰以下者足太隂陽明主之病
在下者高取之病在上者下取之病在頭者取之足病
在腰者取之膕病生於頭者頭重生於手者臂重生於
足者足重治病者先刺其病所從生者也
春氣在毫毛夏氣在皮膚秋氣在分肉冬氣在筋骨刺
此病者各以其時為齊刺肥人者以秋冬為之齊刺瘦
人者以春夏為之齊刺之痛者隂也痛而以手按之不
得者亦隂也深刺之癢者陽也淺刺之病在上者陽也
在下者隂也病先起於隂者先治其隂而後治其陽病
先起於陽者先治其陽而後治其隂久病者邪氣入深
刺此病者深内而久留之間日復刺之必先調其左右
去其血脈刺道畢矣
凡刺之法必察其形氣形氣未脱少氣而脈又躁躁厥
者(一作疾字)必為繆刺之散氣可收聚氣可布深居静處占
神往來閉戶塞牗魂魄不散專意一神精氣之分無聞
人聲以收其精必一其神令志在鍼淺而留之微而浮
之以移其神氣至乃休男女内外堅拒勿出謹守勿内
是謂得氣
鍼道自然逆順第六(前係逆順肥瘦文後係根結文)
黃帝問曰願聞鍼道自然岐伯對曰用自然者臨深決
水不用功力而水可竭也循掘決衝不顧堅密而經可
通也此言氣之滑濇血之清濁行之逆順也曰人之
黑白肥瘦少長各有數乎曰年質壯大血氣充盛皮膚
堅固因加以邪刺此者深而留之此肥人也廣肩腋項
肉薄厚皮而黑色唇臨臨然者其血黑以濁其氣濇以
遲其貪於取予刺此者深而留之多益其數曰刺瘦
人奈何曰瘦人者皮薄色少肉廉廉然薄唇輕言其血
清其氣滑易脱於氣易損於血刺此者淺而疾之曰
刺常人奈何曰視其黑白各為調之端正純厚者其血
氣和調刺此者無失其常數曰刺壯士真骨者奈何
曰刺壯士真骨堅肉緩節騐騐(一作監監)然此人重則氣濇
血濁刺此者深而留之多益其數勁則氣滑血清刺此
者淺而疾之也曰刺嬰兒奈何曰嬰兒者其肉脆血
少氣弱刺此者以毫鍼淺刺而疾發鍼日再可也曰
臨深決水奈何曰血清氣濁疾寫之則氣竭矣曰循
掘決衝奈何曰血濁氣濇疾而寫之則氣可通也
曰逆順五體經絡之數此皆布衣匹夫之士也食血者
(九墟作血食之君)身體柔脆膚肉耎弱血氣慓悍滑利刺之豈
可同乎曰夫膏梁菽藿之味何可同也氣滑則出疾氣
濇則出遲氣悍則鍼小而入淺氣濇則鍼大而入深深
則欲留淺則欲疾故刺布衣者深以留刺王公大人者
微以徐此皆因其氣之慓悍滑利者也曰形氣之逆
順奈何曰形氣不足病氣有餘是邪勝也急寫之形氣
有餘病氣不足急補之形氣不足病氣不足此隂陽俱
不足不可復刺之刺之則重不足重不足則隂陽俱竭
血氣皆盡五藏空虚筋骨髓枯老者絶滅壯者不復矣
形氣有餘病氣有餘者此謂隂陽俱有餘也急寫其虚
調其虚實故曰有餘者寫之不足者補之此之謂也故
曰刺不知逆順真邪相薄實而補之則隂陽血氣皆溢
腸胃充郭肺肝内脹隂陽相錯虚而寫之則經脈空虚
血氣枯竭腸胃懾辟皮膚薄著毛腠天焦予之死期故
曰用鍼之要在于知調調隂與陽精氣乃充合形與氣
使神内藏故曰上工平氣中工亂經下工絶氣危生不
可不慎也必察其五藏之變化五脈之相應經脈之虚
實皮膚之柔麄而後取之也
鍼道外揣縱合第七
黃帝問曰夫九鍼少則無内大則無外恍惚無窮流溢
無極余知其合於天道人事四時之變也余願渾求為
一可乎岐伯對曰夫唯道焉非道何可大小淺深離合
為一乎哉故遠者司外揣内近者司内揣外是謂隂陽
之極天地之蓋曰持鍼縱舍奈何曰必先明知十二
經之本末皮膚之寒熱脈之盛衰滑濇其脈滑而盛者
病日進虚而細者久以持大以濇者為痛痺隂陽如一
者病難治察其本末上下有熱者病常在其熱已衰者
其病亦去矣因持其尺察其肉之堅脆大小滑濇寒熱
燥濕因視目之五色以知五藏而決死生視其血脈察
其五色以知寒熱痺痛曰持鍼縱舍余未得其意也
曰持鍼之道欲端以正安以静先知虚實而行疾徐左
手執骨右手循之無與肉裹寫欲端正補必閉膚轉鍼
導氣邪氣不得淫泆真氣以居曰扞皮開腠理奈何
曰因其分肉左别其膚微内而徐端之適神不散邪氣
得去也
鍼灸甲乙經卷五
