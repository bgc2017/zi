鍼灸甲乙經卷十
晉皇甫謐撰
隂受病發痺第一(上)
黃帝問曰周痺之在身也上下移徙隨其脉上下左右
相應間不容空願聞此痛在血脉之中耶將在分肉之
間乎何以致是其痛之移也間不及下鍼其蓄之時不
及定治而痛已止矣何道使然岐伯對曰此衆痺也非
周痺也此各在其處更發更止更居更起以左應右以
右應左非能周也更發更休刺此者痛雖已止必刺其
處勿令復起曰周痺何如曰周痺在於血脉之中隨
脉以上循脉以下不能左右各當其所其痛從上下者先
刺其下以通之(通一作遏)後刺其上以脱之其痛從下上者先
刺其上以通之後刺其下以脱之曰此病安在因何有
名曰風寒濕氣客於分肉之間廹切而為沫沫得寒則聚
聚則排分肉而分裂分裂則痛痛則神歸之神歸之則熱
熱則痛解痛觧則厥厥則他痺發發則如是此内則在藏
而外未發於痺獨居分肉之間真氣不能周故名曰周痺
故刺痺者必先循切其上下之大經視其虚實及大絡之
血結而不通者及虚而脉陷空者而調之熨而通之其瘈
緊者轉引而行之曰何以候人之善病痺者少俞對曰
粗理而肉不堅者善病痺欲知其高下視其三部曰刺
有三變何也曰有刺榮者有刺衛者有刺寒痺之留經者
刺營者出血刺衛者出氣刺寒痺者内熱曰營衛寒痺
之為病奈何曰營之生病也寒熱少氣血上下行衛之生
病也氣痛時來去怫愾賁嚮風寒客於腸胃之中寒痺
之為病也留而不去時痛而皮不仁曰刺寒痺内熱奈何
曰刺布衣者用火焠之刺大人者藥熨之方用醇酒二十
升蜀椒一升乾薑一升桂一升凡四物各細㕮咀著清酒
中綿絮一斤細白布四丈二尺並内酒中置酒馬矢煴中
善封塗勿使氣泄五日五夜出布絮暴乾復漬之以盡其
汁每漬必晬其日乃出布絮乾之并用滓與絮布長六七
尺為六巾即用之生桑炭炙巾以熨寒痺所乘之處令
熱入至於病所寒復炙巾以熨之三十遍而止即汗出
炙巾以拭身亦三十遍而止起步内中無見風每刺必
熨如此病已失此所謂内熱曰痺將安生曰風寒濕
三氣合至雜而為痺其風氣勝者為行痺寒氣勝者為
痛痺濕氣勝者為著痺曰其有五者何也曰以冬遇
此者為骨痺以春遇此者為筋痺以夏遇此者為脉痺
以至隂遇此者為肌痺以秋遇此者為皮痺曰内舍
五藏六府何氣使然曰五藏皆有合病久而不去者内
舍於合故骨痺不已復感於邪内舍於腎筋痺不已復
感於邪内舍於肝脉痺不已復感於邪内舍於心肌痺
不已復感於邪内舍於脾皮痺不已復感於邪内舍於
肺所謂痺者各以其時感於風寒濕之氣也諸痺不
已亦益内也其風氣勝者其人易已曰其時有死者
或疼久者或易已者何也曰其入藏者死其留連筋骨
間者疼久其留連皮膚間者易已曰其容六府者何
如曰此亦其飲食居處為其病本也六府各有俞風寒
濕氣中其俞而飲食應之循俞而入各舍其府也曰
以鍼治之奈何曰五藏有俞六府有合循脉之分各有
所發各治其過則病瘳矣曰營衛之氣亦令人痺乎
曰營者水榖之精氣也和調五藏灑陳六府乃能入於
脉故循脉上下貫五藏絡六府衛者水榖之悍氣也其
氣剽疾滑利不能入於脉也故循皮膚之中分肉之間
熏於肓膜聚(素問作散)於胷腹逆其氣則病順其氣則愈不
與風寒濕氣合故不為痺也
隂受病發痺(下)
黃帝問曰痺或痛或不痛或不仁或寒或熱或燥或濕
者其故何也岐伯對曰痛者其寒氣多有寒故痛其不
痛不仁者病久入深營衛之行濇經絡時疎故不痛皮
膚不營故不仁其寒者陽氣少隂氣多與病相益故為
寒其熱者陽氣多隂氣少病氣勝陽乘隂故為熱其多
寒汗出而濡者此其逢濕勝也其陽氣少隂氣盛兩氣
相感故寒汗出而濡也夫痺在骨則重在脉則凝而不
流在筋則屈而不伸在肉則不仁在皮則寒故具此五
者則不痛凡痺之類逢寒則急逢熱則縱曰或有一
脉生數十病者或痛或癰或熱或癢或痺或不仁變化
無有窮時其故何也曰此皆邪氣之所生也曰人有
真氣有正氣有邪氣何謂也曰真氣者所受於天與水
穀氣並而充身者也正氣者正風從一方來非虚風也
(大素云非灾風也)邪氣者虚風也虚風之賊傷人也其中人也
深不得自去正風之中人也淺而自去其氣柔弱不能
傷真氣故自去虚邪之中人也悽索動形起毫毛而發
腠理其入深内薄於骨則為骨痺薄於筋則為筋攣薄
於脉中則為血閉而不通則為癰薄於肉中與衛氣相
薄陽勝則為熱隂勝則為寒寒則其氣去去則虚虚則
寒薄於皮膚其氣外發腠理開毫毛摇氣(一本作淫氣)往來
微行則為癢氣留而不去故為痺衛氣不行則為不仁
病在骨骨重不可舉骨髓痠痛寒氣至名曰骨痺深者
刺無傷脉肉為故其道大小分骨熱病已止病在筋
筋攣節痛不可以行名曰筋痺刺筋上為故刺分肉間
不可中骨病起筋熱病已止病在肌膚肌膚盡痛名
曰肌痺傷於寒濕刺大分小分多發鍼而深之以熱為
故無傷筋骨筋骨傷癰發若變諸分盡熱病已止
曰人身非衣寒也中非有寒氣也寒從中生者何曰是
人多痺陽氣少而隂氣多故身寒如從水中出曰人
有身寒湯火不能熱也厚衣不能温也然下為凍慄是
為何病曰是人者素腎氣勝以水為事太陽氣衰腎脂
枯不長一水不能勝兩火腎者水也而主骨腎不生則
髓不能滿故寒甚至骨所以不能凍慓者肝一陽也心
二陽也腎孤藏也一水不能勝上二火故不能凍慄病
名曰骨痺是人當攣節著痺不去久寒不已為肝痺(一作)
(骭痺)骨痺舉節不用而痛汗注煩心取三隂之經補之
厥痺者厥氣上及腹取隂陽之絡視主病者寫陽補
隂經也風痺注病(靈樞作淫濼)不可已者足如履冰時如
入湯中肢脛淫濼煩心頭痛時嘔時悶眩已汗出久則
目眩悲以喜怒短氣不樂不出三年死足髀不可舉
側而取之在樞闔中以員利鍼大鍼不可膝中痛取
犢鼻以員利鍼鍼發而間之鍼大如氂刺膝無疑
足不仁刺風府腰已下至足清不仁不可以坐起尻
不舉腰俞主之痺會隂及太淵消濼照海主之嗜
卧身體不能動摇大温(一本作濕)三陽絡主之骨痺煩滿
商丘主之足下熱痛不能久坐濕痺不能行三隂交
主之膝内廉痛引髕不可屈伸連腹引咽喉痛膝關
主之痺脛重足跗不收跟痛巨虚下廉主之脛痛
足緩失履濕痺足下熱不能久立條口主之脛苕苕
(一本作苦)痺膝不能屈伸不可以行梁丘主之膝寒痺不
仁不可屈伸髀關主之膚痛痿痺外丘主之膝外
廉痛不可屈伸脛痺不仁陽關主之髀痺引膝股外
廉痛不仁筋急陽陵泉主之寒氣在分肉間痛上下
痺不仁中瀆主之髀樞中痛不可舉以毫鍼寒留之
以月生死為宥數立已長鍼亦可腰脇相引痛急髀
筋瘈脛痛不可屈伸痺不仁環跳主之風寒從足小
指起脉痺上下帶胷脇痛無常處至隂主之足大指
搏傷下車挃地通背指端傷為筋痺解谿主之
陽受病發風第二(上)
黃帝問曰風之傷人也或為寒熱或為熱中或為寒中
或為厲風或為偏枯其為風也其病各異其名不同或
内至五藏六府不知其解願聞其說岐伯對曰風氣藏
於皮膚之間内不得通外不得泄風氣者善行而數變
腠理開則悽(素問作洒)然寒閉則熱而悶其寒也則衰食飲
其熱也則消肌肉使人解㑊(素問作怢慄)悶而不能食名曰
寒熱風氣與陽明入胃循脉而上至目内眥其人肥
則風氣不得外泄則為熱中而目黃人瘦則外泄而寒
則為寒中而泣出風氣與太陽俱入行諸脉俞散分
肉間衛氣悍邪時與衛氣相干(素問無衛氣干邪時五字)其道不利
故使肌肉膹脹而有瘍衛氣凝而有所不行故其肉有
不仁厲者有榮氣熱浮其氣不清故使鼻柱壊而色敗
皮膚瘍而潰風寒客於脉而不去名曰厲風或曰寒熱
以春甲乙傷於風者為肝風以夏丙丁傷於風者為
心風以季夏戊己傷於風者為脾風以秋庚辛傷
於風者為肺風以冬壬癸傷於風者為腎風風氣
中五藏六府之俞亦為藏府之風各入其門戶風之所
中則為偏風風氣循風府而上則為腦風入系頭則為
目風眼寒飲酒中風則為漏風入房汗出中風則為内
風新沐中風則為首風久風入中則為腸風飱泄而外
在腠理則為泄風故風者百病之長也至其變化乃為
他病無常方然故有風氣也
肺風之狀多寒惡風色皏(音平)然白時欬短氣晝日則差
暮則甚診在眉上其色白
心風之狀多汗惡風焦絶善怒色赤病甚則言不快診
在口其色赤
肝風之狀多汗惡風善悲色微蒼嗌乾善怒時憎女子
診在目下其色青
脾風之狀多汗惡風身體怠惰四肢不欲動色薄微黃
不嗜食診在鼻上其色黃
腎風之狀多汗惡風面痝然浮腫腰瘠痛不能正立色
炲隱曲不利診在肌上其色黑
胃風之狀頸多汗惡風食飲不下鬲塞不通腹善滿失
衣則䐜脹食寒則泄診形瘦而腹大
首風之狀頭痛而多汗惡風先當風一日則病甚頭痛
不可以出内至其風日則病少愈
漏風之狀或多汗常不可单衣食則汗出甚則身汗喘
息惡風衣常嚅口乾善渴不能勞事
泄風之狀多汗汗出泄衣上咽(素問作口中)乾上漬其風不
能勞事身體盡痛則寒
曰邪之在經也其病人何如取之奈何曰天有宿度地
有經水人有經脉天地温和則經水安静天寒地凍則
經水凝泣天暑地熱則經水沸溢卒風暴起則經水波
舉(素問作湧)而隴起夫邪之入於脉也寒則血凝泣暑則氣
淖澤虚邪因而入客也亦如經水之得風也經之動脉
其至也亦時隴起於脉中循循然其至寸口中手也時
大時小大則邪至小則平其行無常處在隂與陽不可
為度循而察之三部九候卒然逢之早遏其路吸則内
鍼無令氣忤静以久留無令邪布吸則轉鍼以得氣為
故候呼引鍼呼盡乃去大氣皆出故名曰寫曰不足
者補之奈何曰必先捫而循之切而散之推而按之彈
而怒之&KR0946;而下之通而散之外引其門以閉其神呼盡
内鍼静以久留以氣至為故如待所貴不知日暮其氣
已至適以自護候吸引鍼氣不得出各在其處推闔其
門令真氣(素問作神氣)存大氣留止故名曰補曰候氣奈
何曰夫邪去絡入於經舍於血脉之中其寒温未相得
如湧波之起也時來時去故不常在故曰方其來也必
按而止之止而取之無迎(素問作逢)其衝而寫之真氣者經
氣也經氣太虚故曰其氣(素問作其來)不可逢此之謂也故
曰候邪不審大氣已過寫之則真氣脱脱則不復邪氣
益至而病益蓄故曰其往不可追此之謂也不可掛以
髮者待邪之至時而發鍼寫焉若先若後者血氣已盡
其病不下故曰知其可取如發機不知其取如叩椎故
曰知機道者不可掛以髮不知機者叩之不發此之謂
也曰真邪以合波隴不起候之奈何曰審捫循三部
九候之盛虛而調之不知三部者隂陽不别天地不分
地以候地天以候天人以候人調之中府以定三部故
曰刺不知三部九候病脉之處雖有太過且至工不得
(素問作能)禁也誅罰無過命曰大惑反亂大經真不可復用
實為虚以邪為正(素問作真)用鍼無義反為氣賊奪人正氣
以順為逆營衛散亂真氣已失邪獨内著絶人長命予
人天殃不知三部九候故不能久長固(素問作因)不知合之
四時五行因加相勝釋邪攻正絶人長命邪之新客來
也未有定處推之則前引之則上逢而寫之其病立已
曰人之善病風灑灑汗出者何以候之曰肉不堅腠
理疎者善病風曰何以候肉之不堅也曰㬷肉不堅
而無分理者肉不堅膚粗而皮不緻者腠理疎也
陽受病發風第二(下)
黃帝問曰刺節言解惑者盡知調諸隂陽補寫有餘不
足相傾移也何以解之岐伯對曰大風在身血脉偏虚
虚者不足實者有餘輕重不得傾則宛伏不知東西南
北乍上乍下反覆顛倒無常甚則迷惑補其不足寫其
有餘隂陽平復用鍼如此疾於解惑淫邪偏客於半
身其入深内居營衛營衛稍衰則真氣去邪氣獨留發
為偏枯其邪氣淺者脉偏痛風逆暴四肢腫身漯漯
唏然時寒饑則煩飽則善變取手太隂表裏足少隂陽
明之經肉反清取營骨清取井經也偏枯身偏不
用而痛言不變智不亂病在分湊之間巨鍼取之益其
不足損其有餘乃可復也痱之為病也身無痛者四
肢不收智亂不甚其言微知可治甚則不能言不可治
也病先起於陽後入於隂者先取其陽後取其隂必
審其氣之浮沉而取之病大風骨節重鬚眉墜名曰
大風刺肌肉為故汗出百日刺骨髓汗出百日凡二百
日鬚眉生而止鍼曰有病身熱懈墮汗出如浴惡風
少氣此為何病曰名酒風治之以澤瀉术各十分糜銜
五分合以三指撮為後飲身有所傷出血多及中風
寒若有所墜墮四肢解㑊不收名曰體解取其少腹臍
下三結交三結交者陽明太隂(一本作陽)臍下三寸關元也
風眩善嘔煩滿神庭主之如顔青者上星主之取上星
者先取譩譆後取天牖風池頭痛顔青者𩕄會主之
風眩引頷痛上星主之取上星亦如上法風眩目
瞑惡風寒面赤腫前項主之頂上痛風頭重目如脱
不可左右顧百會主之風眩目眩顱上痛後頂主之
頭重頂痛目不明風到腦中寒重衣不熱汗出頭中
惡風刺腦戸主之頭痛項急不得傾倒目眩鼻不得
喘息舌急難言刺風府主之頭眩目痛頭半寒(千金下有)
(痛字)玉枕主之腦風目瞑頭痛風眩目痛腦空主之
頸頷榰滿痛引牙齒口噤不開急痛不能言曲鬢主之
頭痛引頸竅隂主之風頭耳後痛煩心及足不收
失履口喎僻頭項摇瘈牙車急完骨主之眩頭痛重
目如脱項似拔狂見鬼目上反項直不可以顧暴攣足
不任身痛欲折天柱主之腰脊強不得俛仰刺脊中
大風汗出膈俞主之又譩嘻主之(素問骨空註云大風汗出灸譩譆)
眩頭痛刺絲竹空主之口僻顴窌及齗交下關主之
面目惡風寒䪼腫臃痛招摇視瞻瘈瘲口僻巨窌主
之口不能水漿喎僻水溝主之口僻禁外關主之
瘈瘲口沫出上關主之偏枯四肢不用善驚大巨
主之大風逆氣多寒善悲大横主之手臂不得上
頭尺澤主之風寒出身腫喘喝多睡恍惚善忘嗜卧
不覺天府主之在腋下三寸臂内動脉之中風熱善
怒中心喜悲思慕歔欷善笑不休勞宫主之兩手攣
不收伸及腋偏枯不仁手瘈偏小筋急大陵主之頭
身風善嘔怵寒中少氣掌中熱胕急腋腫間使主之
足不收痛不可以行天泉主之足下緩失履衝陽主
之手及臂攣神門主之痱痿臂脘不用唇吻不收
合谷主之肘痛不能自帶衣起頭眩頷痛面黑風肩
背痛不可顧關衝主之嗌外腫肘臂痛五指瘈不可
屈伸頭眩頷額顱痛中渚主之馬刀腫瘻目痛肩不
舉心痡榰滿逆氣汗出口噤不可開支溝主之大風
默默不知所痛嗜卧善驚瘈瘲天井主之(千金云悲傷不樂)
偏枯臂腕發痛肘屈不得伸手又風頭痛涕出肩背頸
痛項急煩滿驚五指掣不可屈伸戰怵腕骨主之風
眩驚手腕痛泄風汗出至腰陽谷主之(千金手腕痛作手卷)風
逆暴四肢腫濕則唏然寒饑則煩心飽則眩大都主之
風入腹中俠臍急胷痛脇榰滿衂不止五指端盡痛
足不踐地湧泉主之偏枯不能行大風默默不知所
痛視如見星溺黃小腹熱咽乾照海主之寫在隂蹻右
少隂俞先刺隂蹻後刺少隂在横骨中風逆四肢腫
復溜主之風從頭至足面目赤口痛囓舌解谿主之
大風目外背痛身熱痱缺盆中痛臨泣主之善自
囓頰偏枯腰髀樞痛善摇頭京骨主之大風頭多汗
腰尻腹痛腨跟腫上齒痛脊背尻重不欲起聞食臭惡
聞人音泄風從頭至足崑崙主之痿厥風頭重額痛
樞股腨外廉骨痛瘈瘲痺不仁振寒時有熱四肢不舉
跌陽主之腰痛頸項痛歷節汗出而步履寒復不仁
腨中痛飛揚主之
八虚受病發拘攣第三
黃帝問曰人有八虚各以何候岐伯對曰肺心有邪其
氣留於兩股肝有邪其氣留於兩肘脾有邪其氣留於
兩髀腎有邪其氣留於兩膕凡此八虚者此機關之室
真氣之所過血絡之所由是八邪氣惡血因而得留留
則傷筋骨機關不得屈伸故拘攣
㬥拘攣癎眩足不任身取天柱主之掖拘攣㬥脉急
引脇而痛肉引心肺譩譆主之從頸至脊自脊已下至
十二椎應手刺之立已轉筋者立而取之可令遂已痿
厥者張而引之可令立快矣
熱在五藏發痿
黃帝問曰五藏使人痿何也岐伯對曰肺主身之皮毛
心主身之血脉肝主身之筋膜脾主身之肌肉腎主身
之骨髓故肺氣熱則葉焦焦則皮毛虚弱急薄著著則
生痿躄矣故心氣熱則下脉厥而上上則下脉虚虚
則生脉痿樞折瘈脛腫而不任地(素問瘈作挈腫作瘲)肝氣熱
則膽熱泄口苦筋膜乾筋脉乾則筋急而攣發為筋痿
脾氣熱則胃乾而渴肌肉不仁發為肉痿腎氣熱
則腰脊不舉骨枯而髓減發為骨痿
曰何以得之曰肺者藏之長也為心之蓋有所亡失所
求不得則發為肺鳴鳴則肺熱葉焦發為痿躄悲哀太
甚則胞絡絶胞絡絶則陽氣内動發則心下崩數溲血
故本病曰大經空虚發為肌痺𫝊為脉痿思想無窮所
願不得意淫於外入房太甚宗筋弛縱發為筋痿及為
白淫故下經曰筋痿生於肝使内也有漸於濕以水為
事若有所留居處傷濕肌肉濡潰痺而不仁發為肉痿
故下經曰肉痿者得之濕地有所遠行勞倦逢大熱而
渴渴則陽氣内伐内伐則熱合(素問作舍)於腎腎者水藏今
水不勝火則骨枯而髓空故足不任身熱發為骨痿故
下經曰骨痿生於大熱
曰何以别之曰肺熱者色白而毛散心熱者色赤而絡
脉溢肝熱者色蒼而爪枯脾熱者色黃而肉蠕動腎熱
者色黑而齒槁曰治痿者獨取陽明何謂也曰陽明
者五藏六府之海主潤宗筋宗筋者主束骨而利機關
衝脉者經脉之海主滲灌谿谷與陽明合於宗筋隂陽
揔宗筋之會會於氣衝而陽明為之長皆屬於帶脉而
絡於督脉故陽明虚則宗筋縱帶脉不引故足痿不用
治之各補其營而通其俞調其虛實和其逆順則筋脉
骨肉各以其時受月則病矣痿厥為四末束悶乃疾
解之日二不仁者十日而知無休病已止足緩不收
痿不能行不能言語手足痿躄不能行地倉主之痿
不相知太白主之(一云身重骨痿不相知)痿厥身體不仁手足
偏小先取京骨後取中封絶骨皆寫之痿厥寒足腕
不收躄坐不能起髀樞脚痛丘墟主之虚則痿躄坐
不能起實則厥脛熱時痛身體不仁手足偏小善囓頰
光明主之
手太隂陽明太陽少陽脉動發肩背痛肩前臑皆
痛肩似拔第五
肩痛不可舉天容及秉風主之肩背髀痛臂不舉寒
熱凄索肩井主之肩腫不得顧氣舍主之肩背髀
不舉血瘀肩中不能動摇巨骨主之肩中熱指臂痛
肩髃主之肩重不舉臂痛肩窌主之肩重肘臂痛
不可舉天宗主之肩胛甲痛而寒至肘肩外俞主之
肩胛周痺曲垣主之肩痛不可舉引缺盆痛雲門
主之肘痛尺澤主之臂瘈引口中寒䪼腫肩腫引
缺盆商陽主之肩肘中痛難屈伸手不可舉腕重急
曲池主之肩肘節酸重臂痛不可屈伸肘窌主之
肩痛不能自舉汗不出頸痛陽池主之肘中濯濯臂
内廉痛不可及頭外關主之肘痛引肩不可屈伸振
寒熱頸項肩背痛臂痿痺不仁天井主之(千金云肩内麻木)
肩不可舉不能帶衣清冷淵主之肘臂腕中痛頸腫
不可以顧頭項急痛眩淫濼肩胛小指痛前谷主之
肩痛不可自帶衣臂腕外側痛不舉陽谷主之臂不
可舉頭項痛咽腫不可咽前谷主之肩痛欲折臑如
拔手不能自上下養老主之肩背頭痛時眩湧泉主
之
水漿不消發飲第六
溢飲脇下堅痛中腕主之腰清脊強四肢懈墯善怒
欬少氣鬱然不得息厥逆肩不可舉馬刀痿身瞤章門
主之溢飲水道不通溺黃小腹痛裏急腫洞泄體痛
引骨京門主之飲渴身伏多睡隱白主之腠理氣
臑會主之
鍼灸甲乙經卷十
