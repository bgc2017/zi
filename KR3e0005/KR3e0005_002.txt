鍼灸甲乙經卷二
晉皇甫謐撰
十二經脉絡脉支别第一(上)
雷公問曰禁脉之言凡刺之理經脉為始願聞其道黃
帝荅曰經脉者所以決死生處百病調虚實不可不通
也
肺手太隂之脉起於中焦下絡大腸還循胃口上鬲屬
肺從肺系横出腋下下循臑内行少隂心主之前下肘
中循臂内上骨下廉入寸口上魚循魚際出大指之端
其支者從腕後直出次指内廉出其端是動則病肺脹
滿膨膨然而喘欬缺盆中痛甚則交兩手而瞀(音務又音茂)
是謂臂厥是主肺所生病者咳上氣喘喝煩心胷滿臑
(音如)臂内前廉痛厥掌中熱氣盛有餘則肩背痛風寒汗
出中風小便數而欠氣虚則肩背痛寒少氣不足以息
溺色變(一云卒遺矢無度)為此諸病凡十二經之病盛則寫之
虚則補之熱則疾之寒則留之陷下則灸之不盛不虚
以經取之盛者則寸口大三陪於人迎虚者則寸口反
小於人迎也
大腸手陽明之脉起於大指次指之端外側循指上廉
出合骨兩骨之間上入兩筋之中循臂上廉入肘外廉
上循臑外廉上肩出髃(音隅)骨之前廉上出柱骨之會上
下入缺盆絡肺下鬲屬大腸其支者從缺盆直上至頸
貫頬下入齒中還出俠口交人中左之右右之左上俠
鼻孔是動則病齒痛頬腫是主津液所生病者目黃口
乾鼽(音求)䘐喉痺肩前臑痛者大指次指痛不用氣盛有
餘則當脉所過者熱腫虚則寒慄不復為此諸病盛者
則人迎大三倍於寸口虚者則人迎反小於寸口也
胃足陽明之脉起於鼻交頞中傍約大腸之脉下循鼻
外上入齒中還出俠口環唇下交承漿却循頥後下廉
出大迎循頬車上耳前過客主人循髮際至額顱其支
者從大迎前下人迎循喉嚨入缺盆下鬲屬胃絡脾其
直者從缺盆下乳内廉下侠臍入氣街中其支者起于
胃口下循腹裏下至氣街中而合以下髀關抵伏兔下
入膝臏中下循胻外廉下足跗入中指内間其支者下
膝三寸而别以下入中指外間其支者别跗上人大指
間出其端是動則病凄凄然振寒善伸數欠顔黑病至
則惡人與火聞木音則惕然驚心欲動獨閉戶塞牖而
處甚則欲上高而歌棄衣而走賁響腹脹是為臂(一作骭)
厥是主血所生病者狂瘈(一作瘧)温淫汗出鼽䘐口喎唇
緊頸腫喉痺大腹水腫膝臏腫痛循膺乳氣街股伏兔
胻外廉足跗上皆痛中指不用氣盛則身以前皆熱其
有餘于胃則消榖善饑溺色黃氣不足則身以前皆寒
慄胃中寒則脹滿為此諸病盛者人迎大三倍于寸口
虚者人迎反小于寸口也
脾足太隂之脉起於大指之端循指内側白肉際過核
骨後上内踝前廉上腨内循胻骨後交出厥隂之前上
循膝股内前廉入腹屬脾絡胃上鬲侠咽連舌本散舌
下其支者復從胃别上鬲注心中是動則病舌本強食
則嘔胃脘痛腹脹善噫得後與氣則快然而衰身體皆重
是主脾所病者舌本痛體不能動摇食不下煩心心下
急寒瘧溏瘕(音加)泄水閉黃疸不能食唇青強立股膝内
腫痛厥足大指不用為此諸病盛者則寸口大三倍於
人迎虚者則寸口反小於人迎也
心少隂之脉起于心中出屬心系下鬲絡小腸其支者
從心系上侠咽繫目系(一本作循胷出腸)其直者復從心系却
上肺上出液下下循臑内後廉循太隂心主之後下肘
中内廉循臂内後廉抵掌後兑骨之端入掌内後廉循
小指内出其端是動則病嗌乾心痛渴而欲飲是為臂
厥是主心所生病者目黃脇滿痛臑臂内後廉痛厥掌
中熱痛為此諸病盛者則寸口大再倍于人迎虛者則
寸口反小於人迎也
小腸手太陽之脉起於小指之端循手外側上腕出踝
中直上循臂骨下廉出肘内側兩骨之間上循臑外後
廉出肩解繞肩胛交肩上入缺盆向腋下絡心循咽下
鬲抵胃屬小腸其支者從缺盆循頸上頬至目銳眥却
入耳中其支者别頬上䪼(音拙)抵鼻至目内眥斜絡於顴
是動則病嗌痛頷腫不可以顧肩似拔臑似折是主液
所生病者耳聾目黃頬腫頸頷肩臑肘臂外後廉痛為
此諸病盛者則人迎大再倍於寸口虚者則人迎反小
於寸口也
膀胱足太陽之脉起于目内眥上額交巔其支者從巔
至耳上角其直者從巔入絡腦還出别下項循肩摶内
挾脊抵腰中入循膂絡腎屬膀胱其支者從腰中下會
於後隂貫臀入膕中其支者從摶内左右别下貫胛(一作)
(髖)挟脊内過髀樞循髀外後廉下合膕中以下貫踹(足跟)
(也)内出外踝之後循京骨至小指外側是動則病腫頭
痛目似脱項似拔脊腰似折不可以曲膕如結踹如裂
是謂踝厥是主筋所生病者痔瘧狂顛疾頭𩕄(音信)項頸
間痛目黃淚出鼽䘐項背腰凥膕踹脚皆痛小指不用
為此諸病盛者則人迎大再倍于寸口虚者則人迎反
小於寸口也
腎足少隂之脉起於小指之下斜趣足心出然谷之下
循内踝之後别人跟中以上踹内出膕中内廉上股内
後廉貫脊屬腎絡膀胱其直者從腎上貫肝膈入肺中
循喉嚨侠舌本(一本云從横骨中挟臍循腹裏上行而入肺)其支者從肺出
絡心注胸中是動則病饑不欲食面黑如炭色咳唾則
有血喝喝而喘(一作喉鳴)坐而欲起目&KR0617;&KR0617;無所見心如懸
若饑状是為骨厥是主腎所病者口熱舌乾咽腫上氣
嗌乾及痛煩心心痛黃疽腸澼脊股内後廉痛痿厥嗜
卧足下熱而痛灸則強食生肉緩帶被髮大杖重履而
步為此諸病盛者則寸口大再倍於人迎虚者則寸口
反小於人迎也
心主手厥隂之脉起于胸中出屬心包絡下鬲歴絡三
焦其支者循胷出脇下腋三寸上抵腋下循臑内行太
隂少隂之間入肘中下循臂行兩筋之間循中指出其
端其支者别掌中循小指次指出其端是動則病手心
熱臂肘攣急腋腫甚則胷脇支滿心中憺憺大動面赤
目黃喜笑不休是主脉(一作心包絡)所生病者煩心心痛掌
中熱為此諸病盛者則寸口大一倍於人迎虚者則人
迎反大寸口反小於人迎也
三焦手少陽之脉起于小指次指之端上出兩指之間
循手表腕出臂外兩骨之間上貫肘循臑外上肩而交
出足少陽之後入缺盆布膻中散絡心包下鬲偏屬三
焦其支者從膻中上出缺盆上項侠耳後直上出耳上
角以屈下額(一作頰)至䪼其支者從耳後入耳中出走耳
前過客主人前交頬至目兑眥是動則病耳聾渾渾焞
焞嗌腫喉痺是主氣所生病者汗出目兑眥痛頬耳後
肩臑肘臂外皆痛小指次指不為用為此諸病盛者則
人迎大一倍於寸口虚者則人迎反小於寸口也
膽足少陽之脉起于目兑眥上抵頭角下耳後循頸行
手少陽之前至肩上却交出手少陽之後入缺盆其支
者從耳後入耳中出走耳前至目兑眥後其支者别兑
眥下大迎合手少陽抵於䪼下(一本云别兑眥上迎手少陽於頞)加頬
車下頸合缺盆以下胷中貫膈絡肝屬膽循脇裏出氣
街繞毛際横入髀厭中其直者從缺盆下腋循胸中過
季脇下合髀厭中以下循髀陽出膝外廉下外輔骨之
前直下抵絶骨之端下出外踝之前循足跗上入小指
次指之端其支者别跗上入大指之間循大指岐骨内
出其端還貫入瓜甲出三毛是動則病口苦善太息心
脇痛不能反側是則面微塵體無膏澤足外反熱是為
陽厥是主骨所生病者頭面頷痛目兑眥痛缺盆中腫
痛腋下腫痛馬刀挾癭汗出振寒瘧胸中脇肋髀膝外
至胻絶骨外踝前及諸節皆痛小指次指不用為此諸
病盛者則人迎大倍於寸口虚者人迎反小於人口也
肝足厥隂之脉起於大指叢毛之際上循足跗上廉去
内踝一寸外踝八寸交出太隂之後上膕内廉循股隂
入毛中環隂器抵少腹侠胃屬肝絡膽上貫膈布脇肋
循喉嚨之後上入頏顙連目系上出額與督脉會於巔
(一云其攴者從小腹與太隂少陽結於腰髁央脊下第三第四骨孔中)其支者從目系下
頬裏環唇内其支者復從肝别貫膈上注肺中是動則
病腰痛不可以俛仰丈夫㿗疝婦人少腹痛甚則嗌乾
面塵脱色是主肝所生病者胸滿嘔逆洞泄狐疝遺精
癃閉為此諸病盛者則寸口大一倍於人迎虚者則寸
口反小於人迎也
足少隂氣絶則骨枮少隂者冬脉也伏行而濡骨髄者
也故骨不濡(一作軟)則肉不能著骨也骨肉不相親則肉
濡而却肉濡而却故齒長而垢髮無潤澤無潤澤者骨
先死戊篤已死土勝水也
手少隂氣絶則脉不通脉不通則血不流血不流則髮
色不澤故面色如黧(一作漆柴)者血先死壬篤癸死水勝火
也靈樞云少隂終者面黑齒長而垢腹脹閉上下不
通而終矣
足太隂氣絶則脉不營其口唇口唇者肌肉之本也脉
弗營則肌肉濡肌肉濡則人中滿(一作舌痿)人中滿則唇反
唇反者肉先死甲篤乙死木勝土也
手太隂氣絶則皮毛焦太隂者行氣温於皮毛者也氣
弗營則皮毛焦皮毛焦則津液去津液去則皮節著皮
節著則爪枯毛折毛折者毛先死丙篤丁死火勝金也
九卷云腹脹閉不得息善噫善嘔嘔則逆逆則面赤
不逆上下不通上下不通則面黑皮毛焦而終矣
足厥隂氣絶則筋弛厥隂者肝脉也肝者筋之合也筋
者聚於隂器而脉絡於舌本故脉弗營則筋縮急筋縮
急則引卵與舌故唇青舌捲卵縮則筋先死庚篤辛死
金勝木也九卷云中熱嗌乾喜溺煩心甚則舌卷卵
上縮而終矣
五隂俱絶則目系轉轉則目運運為志先死故志先死
則遠一日半而死矣
太陽脉絶其終也戴眼及折瘈瘲其色白絶汗乃出則
終矣
少陽脉絶其終也耳聾百節盡縱目槖(一作睘一本無此字)系絶
系絶一半日死其死也目白乃死(一作色青白)
陽明脉絶其絶也口目動作善驚妄言色黃其上下經
盛而不行(一作不仁)則終矣
六陽俱絶則隂陽相離隂陽相離則腠理發泄絶汗乃
出大如貫珠轉出不流則氣先死矣故旦占夕死夕占
旦死此十二經之敗也
十二經脉絡脉支别第一(下)
黃帝問曰經脉十二而手太隂之脉獨動不休何也岐
伯對曰足陽明胃脉也胃者五藏六府之海其清氣上
注於肺肺氣從太隂而行之其行也以息往来故人脉
一呼再動一吸脉亦再動呼吸不已故動而不止曰
氣口何以獨為五藏主曰胃者水榖之海六府之大源
也五味入於口藏於胃以養五藏氣氣口亦太隂也是
以五藏六府之氣味皆出於胃變見於氣口故五氣入
於鼻藏於心肺肺有病而鼻為之不利也(九卷言其動素問論其氣)
(此言其為五藏之所主相發明也)曰氣之過於寸口也上出焉息下
入焉伏何道從還不知其極也曰氣之離於藏也卒然
如弓弩之發如水岸之下上於魚以反衰其餘氣衰散
以逆上故其行微也
曰足陽明因何而動曰胃氣上注於肺其悍氣上衝頭
者循喉上走空竅循眼系入絡腦出頷下客主人循牙
車合陽明并下人迎此胃氣走於陽明者也故隂陽上
下其動也若一故陽病而陽脉小者為逆隂病而隂脉
大者為逆隂陽俱盛與其俱動若引繩相傾者病曰
足少隂因何而動曰衝脉者十二經脉之海也與少隂
之絡起於腎下出于氣街循隂股内廉斜入膕中循胻
骨内廉並少隂之經下入内踝之後足下其别者斜入
踝内出屬跗上入大指之間以注諸絡以温足跗此脉
之常動者也
曰衛氣之行也上下相貫如環無端今有卒遇邪氣及
逢大寒手足不随其脉隂陽之道相腧之會行相失也
氣何由還曰夫四末隂陽之會此氣之大絡也四衝者
氣之經也(經一作徑)故絡絶則經通四末解則氣從合相輸
如環黃帝曰善此所謂如環無端莫知其紀終而復始
此之謂也
十二經脉伏行於分肉之間深而不見其常見者足太
隂脉過於外踝之上無所隠故諸脉之浮而常見者皆
絡脉也六經絡手陽明少隂之大絡起五指間上合肘
中飲酒者衛氣先行皮膚先充絡脉絡脉先盛則衛氣
以平營氣乃滿而經脉大盛也脉之卒然動者皆邪氣
居之留於本末不動則熱不堅則陷且空不與衆同是
以知其何脉之動也
雷公問曰何以知經脉之與絡脉異也黃帝荅曰經脉
者常不可見也其虚實也以氣口知之脉之見者皆絡
脉也諸絡脉皆不能經大節之間必行絶道而出入復
合於皮中其會皆見於外故諸刺絡脉者必刺其結上
甚血者雖無血結急取之以寫其邪而出其血留之發
為痺也
凡診絡脉脉色青則寒且痛赤則有熱胃中有寒則手
魚際之絡多青胃中有熱則魚際之絡赤其暴黑者久
留痺也其有赤有青有黑者寒熱也其青而小短者少
氣也凡刺寒熱者皆多血絡必間日而取之血盡乃止
調其虚實其小而短者少氣甚者寫之則悶悶甚則仆
不能言悶則急坐之也
手太隂之别名曰列缺起於腕上分間並太隂之經直
入掌中散入於魚際其病實則手兑骨掌熱虚則欠㰦
(音掐開口也)小便遺數取之去腕一寸别走陽明
手少隂之别名曰通里在腕一寸半别而上行循經入
於心中繫舌本屬目系實則支膈虚則不能言取之腕
後一寸别走太陽
手心主之别名曰内關去腕二寸出於兩筋之間循經
以上系於心包絡心系實則心痛虚則為煩心取之兩
筋間
手太陽之别名曰支正上腕五寸内注少隂其别者上
走肘絡肩髃實則筋弛肘廢虚則生肬小者如指痂疥
取之所别
手陽明之别名曰偏歴去腕三寸别走太隂其别者上
循臂乘肩&KR0008;上曲頬偏齒其别者入耳會於宗脉實則
&KR0008;(音禹)齒耳聾虚則齒寒痺鬲取之所别
手少陽之别名曰外關去腕二寸外繞臂注胷中合心
主實則肘攣虚則不收取之所别
足太陽之别名曰飛揚去踝七寸别走小隂實則窒鼻
(一云鼽窒)頭背痛虚則鼽䘐取之所别
足少陽之别名曰光明去踝上五寸别走厥隂並經下
絡足跗實則厥虚則痿躄坐不能起取之所别
足陽明之别名曰豐隆去踝八寸别走太隂其别者循
脛骨外廉上絡頭項合諸經之氣下絡喉嗌其病氣逆
則喉痺瘁瘖實則顛狂虚則足不收脛枯取之所别
足太隂之别名曰公孫去本節後一寸别走陽明其别
者入絡腸胃厥氣上逆則霍亂實則腸中切痛虚則鼓
脹取之所别
足少隂之别名曰大鍾當踝後繞跟别走太陽其别者
並經上走於心包下外貫腰脊其病氣逆則煩悶實則
癃閉虚則腰痛取之所别
足厥隂之别名曰蠡溝去内踝上五寸别走少陽其别
者循經上睾結於莖其病氣逆則睪腫卒疝實則挺長
熱虚則暴癢取之所别
任脉之别名曰尾翳下鳩尾散於腹實則腹皮痛虚則
搔癢取之所别
督脉之别名曰長強侠脊上項散頭上下當肩胛左右
别走太陽入貫膂實則脊強虚則頭重高摇之挟脊之
有過者(九墟無此九字)取之所别
脾之大絡名曰大包出淵腋下三寸布胸脇實則一身
盡痛虚則百脉皆縱此脉若羅絡之血者皆取之凡
此十五絡者實則必見虚則必下視之不見求之上下
人經不同絡脉異所别也
黃帝問曰皮有分部脉有經紀願聞其道岐伯對曰欲
知皮部以經脉為紀者諸經皆然陽明之陽名曰害蜚
十二經上下同法視其部中有浮絡者皆陽明之絡也
其色多青則痛多黑則痺黃赤則熱多白則寒五色皆
見則寒熱也絡盛則入客於經陽主外隂主内
少陽之陽名曰樞杼(一作持)視其部中有浮絡者皆少陽
之絡也絡盛則入客於經故在陽者主内在隂者主外
以滲於内也諸經皆然
太陽之陽名曰關樞視其部中有浮絡者皆太陽之絡
也絡盛則入客於經
少隂之隂名曰樞儒視其部中有浮絡者皆少隂之絡
也絡盛則入客於經其入於經也從陽部注於經其出
者從隂部内注於骨
心主之隂名曰害肩視其部中有浮絡者皆心主之絡
也絡盛則入客於經
太隂之隂名曰關蟄視其部中有浮絡者皆太隂之絡
也絡盛則入客於經凡此十二經絡脉者皮之部也
是故百病之始生也必先客於皮毛邪中之則腠理開
開則入客於絡脉留而不去傳入於經留而不去傳入
於腑禀於腸胃邪之始入於皮也淅然起毫毛開腠理
其入於絡也則絡脉盛色變其入客於經也則盛虚乃
陷下其留於筋骨之間寒多則筋攣骨痛熱多則筋弛
骨消肉爍骨破毛直而敗也曰十二部其生病何如
曰皮者脉之部也邪客於皮則腠理開開則邪入客於
絡脉絡脉滿則主于經脉經脉滿則入舍於府藏故皮
有分部不愈而生大病也曰夫絡脉之見其五色各異
其故何也曰經有常色而絡無常變曰經之常色何
如曰心赤肺白肝青脾黃腎黑皆亦應其經脉之色也
曰其絡之隂陽亦應其經乎曰隂絡之色應其經陽
絡之色變無常隨四時而行寒多則凝泣凝泣則青黑
熱多則淖滜(音皐)淖滜則黃赤此其常色者謂之無病五
色俱見謂之寒熱
曰余聞人之合於天地也内有五藏以應五音五色五
味五時五位外有六府以合六律主持隂陽諸經而合
之十二月十二辰十二節十二時十二經水十二經脉
此五藏六府所以應天道也夫十二經脉者人之所以
生病之所以成人之所以治病之所以起學之所始工
之所止粗之所易上之所難也其離合出入奈何曰此
粗之所過上之所悉也請悉言之
足太陽之正别入於膕中其一道下尻五寸别入於肛
屬於膀胱散之腎循膂當心入散直者從膂上出於項
復屬於太陽此為一經也
足少隂之正至膕中别走太陽而合上至腎當十四椎
出屬帶脉直者系舌本復出於項合於太陽此為一合
(九墟云或以諸隂之别者皆為正也)
足少陽之正或以諸隂别者為正(一本云繞髀入於毛際合於厥隂)别
者入季脇之間循胸裏屬膽散之上肝貫心以上侠咽
出頥頷中散於面繫目系合少陽於外眥
足厥隂之正别跗上上至毛際合於少陽與别俱行此
為二合
足陽明之正上至髀入於腹裏屬於胃散之脾上通於
心上循咽出於口上頞䪼還繫目合於陽明
足太隂之正則别上至髀合於陽明與别俱行上終於
咽貫舌本此為三合
手太陽之正指地别入於肩解入腋走心繫小腸
手少隂之正别下於淵腋兩筋之間屬心主上走喉嚨
出於面合目内眥此為四合
手少陽之正指天别於巔入於缺盆下走三焦散於胸
中
手心主之正别下淵腋三寸入胸中别屬三焦出循喉
嚨出耳後合少陽完骨之下此為五合
手陽明之正從手循膺乳别於肩髃入柱骨下走大腸
屬於肺上循喉嚨出缺盆合於陽明
手太隂之正别入淵腋少隂之前入走肺散之太陽上
出缺盆循喉嚨復合陽明此為六合
竒經八脉第二
黃帝問曰脉行之逆順奈何岐伯對曰手之三隂從藏
走手手之三陽從手走頭足之三陽從項走足足之三
隂從足走腹曰少隂之脉獨下行何也曰衝脉者五
藏六府之海也五藏六府皆禀焉其上者出於頏顙滲
諸陽灌諸隂其下者注少隂之大絡出於氣衝循隂股
内廉斜入膕中伏行髀骨内下至内踝之後屬而别其
下者至於少隂之經滲三隂其前者伏行出屬跗下循
跗入大指間滲諸絡而温肌肉故别絡結則跗上不動
不動則厥厥則寒矣曰何以明之曰以言道之切而
驗之其非必動然後可以明逆順之行也
衝脉任脉者皆起於胞中上循脊裏為經絡之海其浮
而外者循腹上(一作右)行會於咽喉别而絡唇口血氣盛
則充膚熱肉血獨盛則滲灌皮膚生毫毛婦人有餘於
氣不足於血以其月水下數脱血任衝並傷故也任衝
之交脉不營其唇故髭鬚不生焉任脉者起於中極
之上以下毛際循腹裏上關元至咽喉上頥循目入面
衝脉者起於氣衝並少隂之經(難經作陽明之經)侠臍上行
至胷中而散(其言衝脉與九脉異)任脉為病男子内結七疝女
子帶下瘕聚衝脉為病逆氣裏急督脉為病脊強
反折(亦與九卷互相發也)
曰人有傷於隂隂氣絶而不起隂不為用髭鬚不去宦
者獨去何也曰宦者去其宗筋傷其衝脉血瀉不復皮
膚内結唇口不營故無髭鬚夫宦者其任衝之脉不盛
宗筋不成有氣無血口唇不營故髭鬚不生(督脉者經缺不具見)
(於營氣曰上額循巔下項中循脊入骶是督脉也)
素問曰督脉者起於少腹以下骨中央女子入繫廷孔
其孔溺孔之端也其絡循隂器合纂間繞纂後别繞臀
至少隂與巨陽中絡者合少隂上股内後廉貫脊屬腎
與太陽起於目内眥上額交巔上入絡腦還出别下項
循肩髆内侠脊抵腰中入循膂絡腎其男子循莖下至
纂與女子等其小腹直上者貫臍中中央上貫心入喉
上頥環唇上繫兩目之中此生病從小腹上衝心而痛
不得前後為衝疝其女子不孕癃痔遺溺嗌乾督脉生
病治督脉
難經曰督脉者起於下極之俞並於脊裏上至風府入
屬於腦上巔循額至鼻柱陽脉之海也(九卷言營氣之行於督脉故從)
(上下難經言其脉之所起故從下上所以互相發也長素問言督脉似謂在衝多聞闕疑故并載以貽後之)
(者云)
曰蹻脉安起安止何氣營也曰蹻脉者少隂之别起於
然骨之後上内踝之上直上循隂股入隂上循胸裏入
缺盆上循人迎之前上入鼽(靈樞作頄字)屬目内眥合於太
陽陽蹻而上行氣相并相還則為濡(一作深)目氣不營則
目不合也
曰氣獨行五藏不營六府何也曰氣之不得無行也如
水之流如日月之行不休故隂脉營其藏陽脉營其府
如環之無端莫知其紀終而復始其流溢之氣内溉藏
府外濡腠理
曰蹻脉有隂陽何者當其數曰男子數其陽女子數其
隂其隂(一本無此二字)當數者為經不當數者為絡也
難經曰陽蹻脉者起於跟中循外踝上行入風池隂蹻
脉者亦起於跟中循内踝上行入喉嚨交貫衝脉此所
以互相發明也又曰陽維隂維者維絡於身溢畜不
能環流溉灌也故陽維起於諸陽會隂維起於諸隂交
也又曰帶脉起於季脇㢠廻身一周(自衝脉已下是謂竒經八脉)
又曰隂蹻為病陽緩而隂急陽蹻為病隂緩而陽急陽
維維於陽隂維維於隂隂陽不能相維為病腰腹縱容
如囊水之状(一云腹滿腰溶溶如坐水中状)此八脉之診也(維脉帶脉皆見如此)
(詳素問病論及見於九卷)
脉度第三
黃帝問曰願聞脉度岐伯對曰手之六陽從手至頭長
五尺五六合三丈手之六隂從手至胸中長三尺五寸
三六一丈八尺五六合三尺凡二丈一尺足之六陽從
頭至足長八尺六八合四丈八尺足之六隂從足至胸
中長六尺五寸六六合三丈六尺五六三尺凡三丈九
尺蹻脉從足至目長七尺五寸二七一丈四尺二五合
一尺凡一丈五尺督脉任脉各長四尺五寸二四合八
尺二五合一尺凡九尺凡都合一十六丈二尺此氣之
大經隧也經脉為裏支而横者為絡絡之别者為孫
絡孫絡之盛而有血者疾誅之盛者瀉之虚者飲藥以
補之
十二經標本第四
黃帝問曰五藏者所以藏精神魂魄也六府者所以受
水榖而化物者也其氣内循於五藏而外絡支節其浮
氣之不循於經者為衛氣其精氣之行於經者為營氣
隂陽相随外内相貫如環無端亭亭淳淳乎孰能窮之
然其分别隂陽皆有標本虚實所離之處能别隂陽十
二經者知病之所生候虚實之所在者能得病之高下
知六經之氣街者能知解結紹於門戶能知虚實之堅
濡者知補瀉之所在能知六經標本者可以無惑於天
下也岐伯對曰博哉聖帝之論臣請悉言之
足太陽之本在跟上五寸中標在兩絡命門命門者目
也
足少隂之本在内踝下上三寸中標在背腧與舌下兩
脉
足少陽之本在竅隂之間標在窗籠之前窗籠者耳
也(千金云窗籠者耳前上下脉以手按之動者是也)
足陽明之本在厲兑標在人迎上頬頏顙(九卷云標在人迎類上侠)
(頏顙)
足厥陽之本在行間上五寸所標在背腧
足太隂之本在中封前四寸之中標在背腧與舌本
手太陽之本在外踝之後標在命門之上一寸(千金云命門在)
(心上一寸)
手少陽之本在小指次指之間上三寸(一作二寸)標在耳後
上角下外眥
手陽明之本在肘骨中上至别陽標在頦下合鉗上
手太隂之本在寸口之中標在腋下内動脉是也
手少陽之本在兑骨之端標在背腧
手心主之本在掌後兩筋之間標在腋下三寸凡候
此者主下虚則厥下盛則熱上虚則眩上盛則熱痛故
實者絶而止之虚者引而起之請言氣街胸氣有街腹
氣有街頭氣有街䯒氣有街故氣在頭者上(一作止下同)之
於腦在胷中者上之膺與背腧氣在腹者上之於背腧
與衝脉於臍左右之動脉者氣在䯒者上之氣街與承
山踝上以下取此者用毫鍼必先按而久存之應於手
乃刺而予之所刺者頭痛眩仆腹痛中滿暴脹及有新
積可移者易己也積不痛者難已也
經脉根結第五
黃帝曰天地相感寒熱相移隂陽之數孰少孰多隂道
偶而陽道竒發於春夏隂氣少而陽氣多隂陽不調何
補何瀉發於秋冬陽氣少而隂氣多隂氣盛陽氣衰故
莖葉枯槁濕雨下歸隂陽相離何補何瀉竒邪離經不
可勝數不知根結五藏六府折關敗樞開闔而走隂陽
大失不可復取九鍼之要在於終始能知終始一言而
畢不知終始鍼道絶矣
太陽根於至隂結於命門命門者目也
陽明根於厲兑結於頏顙頏顙者鉗大鉗大者耳也
少陽根於竅隂結於窗籠窗籠者耳也
太陽為開陽明為闔少陽為樞故開折則内節潰緩而
暴病起矣故候暴病者取之太陽視有餘不足潰緩者
皮肉緩膲而弱也闔折則氣無所止息而痿病起矣故
痿病者皆取之陽明視有餘不足無所止息者真氣稽
留邪氣居之也樞折則骨摇而不能安於地故骨摇者
取之少陽視有餘不足節緩而不收者當覈其本
太隂根於隠白結於太倉
厥隂根於大敦結於玉英絡於膻中
少隂根於湧泉結於廉泉
太隂為開厥隂為闔少隂為樞故開折則倉廪無所輸
膈洞膈洞者取之太隂視有餘不足故開折者則氣不
足而生病闔則氣弛而善悲善悲者取之厥隂視有餘
不足樞折則脉有所結而不通不通者取之少隂視有
餘不足有結者皆取之
足太陽根於至隂流於京骨注於崑崙入於天柱飛揚
足少陽根於竅陽流於丘墟注於陽輔入於天容(疑誤)光
明
足陽明根於厲兌流於衝陽注於下陵入於人迎豐隆
手太陽根於少澤流於陽谷注於少海入於天窗(疑誤)支
正
手少陽根於關衝流於陽池注於支溝入於天牖外關
手陽明根於商陽流於合谷注於陽谿入於扶突偏歴
此所謂十二經絡也絡盛者當取之
經筋第六
足太陽之筋起於足小指上結於踝斜上結於膝其下
者從足外側結於踵上循跟結於膕其别者結於腨外
上膕中内廉與膕中並上結於臀上侠脊上項其支者
别入結於舌本其直者結於枕骨上頭下額(一作顔)結於
鼻其支者為目上綱下結於鼽(靈樞作頄字)其下支者從腋
後外廉結於肩髃其支者入腋下出缺盆上結於完骨
其支者出缺盆斜上入於鼽其病小指支踵跟痛(一作小指)
(支踵痛)膕攣急脊反折項筋急肩不舉腋支缺盆中紐痛
不可左右摇治在燔鍼劫刺以知為數以痛為輸名曰
仲春痺
足少陽之筋起於小指次指之上結於外踝上循胻外
廉結于膝外廉其支者别起於外輔骨上走髀前者結
于伏莵後者結於尻其直者上乘䏚季脇上走腋前廉
繫於膺乳結於缺盆直者上出腋貫缺盆出太陽之前
循耳後上額角交巔上下走頷上結於鼽其支者結於
目外眥為外維其病小指次指支轉筋引膝外轉筋膝
不可屈伸膕筋急前引髀後引尻上乘䏚季脇痛上引
缺盆膺乳頸維筋急從左之右右目不開上過右角并
蹻脉而行左絡於右故傷左角右足不用命曰維筋相
交治在燔鍼劫刺以知為數以痛為輸名曰孟春痺
足陽明之筋起於中三指結於跗上斜外上加於輔骨
上結於膝外廉直上結於髀樞上循脇屬脊其直者上
循骭結於膝其支者結於外輔骨合少陽其直者上循
伏莵上結於髀聚於隂器上腹而布至缺盆而結上頸
上侠口合於鼽下結於鼻上合於太陽太陽為目上綱
陽明為目下綱其支者從頬結於耳前其病足中指支
脛轉筋脚跳堅伏莵轉筋髀前腫㿗疝腹筋乃急引缺
盆及頬卒口僻急者目不合熱則經弛縱不勝目不開
頬筋有寒則急引頬移口有熱則筋弛縱不勝收故僻
治之以馬膏膏其急者以白酒和桂塗其緩者以桑鈎
鈎之即以生桑灰置之坎中高下與坐等以膏熨急頬
且飲美酒啖炙肉不飲酒者自強也為之三拊而已治
在燔鍼劫刺以知為數以痛為輸名曰季春痺
足太隂之筋起於大指之端内側上結於内踝其直者
上絡於膝内輔骨上循隂股結於髀聚於隂器上腹結
於臍循腹裏結於脇散於胸中其内者著於脊其病足
大指支内踝痛轉筋内輔骨痛隂股引髀而痛隂器紐
痛上臍兩脇痛膺中脊内痛治在燔鍼劫刺以知為數
以痛為輸名曰孟秋痺
足少隂之筋起於小指之下入足心並足太隂而斜走
内踝之下結於踵則與太陽之筋合而上結於内輔之
下並太隂之經而上循隂股結於隂器循膂内侠脊上
至項結於枕骨與足太隂之筋合其病足下轉筋及所
過而結者皆痛及轉筋病在此者主癎瘈及痓病在外
者不能俛在内者不能仰故陽病者腰反折不能俛隂
病者不能仰治在燔鍼劫刺以知為數以痛為輸在内
者熨引飲藥此筋折紐紐發數甚者死不治名曰仲秋
痺
足厥隂之筋起於大指之上結於内踝之前上衝胻上
結内輔之下上循隂股結於隂器絡諸經(一作筋)其病足
大指支内踝之前痛内輔痛隂股痛轉筋隂器不用傷
於内則不起傷於寒則隂縮入傷於熱則縱挺不收治
在行水清隂器其病轉筋者治在燔鍼劫刺以知為數
以痛為輸名曰季秋痺
手太陽之筋起於小指之上結於腕上循臂内廉結於
肘内兑骨之後彈之應小指之上入結於腋下其支者
從腋走後廉上繞臑外廉上肩胛循頸出足太陽之筋
前結於耳後完骨其支者入耳中直者出耳上下結於
頷上屬目外眥其病小指及肘内兑骨後廉痛循臂隂
入腋下腋下痛腋後廉痛繞肩胛引頸而痛應耳中鳴
痛引頷目暝良久乃能視頸筋急則為筋痿頸腫寒熱
在頸者治在燔鍼劫刺以知為數以痛為輸其為腫者
復而兑之名曰仲夏痺(原本復而兑之下有本支者上曲牙循耳前屬目外㫮上頷結)
(于角其痛當所過者支轉筋治在燔鍼劫刺以知為數以痛為輸一段)
手少陽之筋起於小指次指之端結於腕上循臂結於
肘上繞臑外廉上肩走頸合手太陽其支者上當曲頬
入繫於舌本其支者上曲牙循耳前屬目外眥上乘頷
結於角其病當所過者即支轉筋舌卷治在燔鍼劫刺
以知為數以痛為輸名曰季夏痺
手陽明之經起於大指次指之端結於腕上循臂上結
於肘上繞臑結於髃其支者繞肩胛侠脊其直者從肩
髃上頸其支者上頬結於鼽其直者上出手太陽之前
上左角絡頭下右頷其病當所過者支(一本下冇痛字及字)轉筋
痛肩不舉頸不可左右視治在燔鍼劫刺以知為數以
痛為輸名曰孟夏痺
手太隂之筋起於大指之上循指上行結於魚際後行
寸口外側上循臂結肘中上臑内廉入腋下上出缺盆
結肩前髃上結缺盆下結於胸裏散貫賁合脇下抵季
肋其病當所過者支轉筋痛甚成息賁脇急吐血治在
燔鍼劫刺以知為數以痛為輸名曰仲冬痺
手心主之筋起於中指與太隂之經並行結於肘内廉
上臂隂結腋下下散前後侠脇其支者入腋散胸中結
於臂其病當所過者支轉筋痛手心主前及胸痛息賁
治在燔鍼劫刺以知為數以痛為輸名曰孟冬痺
手少隂之筋起於小指之内側結於兑骨上結肘内廉
上入腋交太隂挟乳裏結於胸中循臂下繫於臍其病
内急心承伏梁下為肘綱其病當所過者支轉筋痛治
在燔鍼劫刺以知為數以痛為輸其成伏梁吐膿血者
死不治凢經筋之病寒則反折筋急熱則筋縱緩不
收隂痿不用陽急則反折隂急則俛不伸焠刺者刺寒
急也熱則筋縱不收無用燔鍼劫刺名曰季冬痺
足之陽明手之太陽筋急則口目為之僻目眥急不能
卒視治此皆如右方也
骨度腸度腸胃所受第七
黃帝問曰脉度言經脉之長短何以立之伯高對曰先
度其骨節之大小廣狹長短而脉度定矣曰人長七尺
五寸者其骨節之大小長短知各幾何曰頭(一作頸)之大
骨圍二尺六寸胸圍四尺五寸腰圍四尺二寸髮所覆
者顱至項一尺二寸髮以下至頥長一尺君子參(一作三又)
(作終)折結喉以下至缺盆中長四寸至缺盆下至&KR1075;骭長
九寸過則肺大不滿則肺小&KR1075;骭已下至天樞長八寸
過則胃大不及則胃小天樞已下至横骨長六寸半過
則廻腸廣長不滿則狹短横骨長六寸半横骨上廉以
下至内輔之上廉長一尺八寸内輔之上廉以下至下
廉長三寸半内輔下廉至内踝長一尺三寸内踝以下
至地長三寸膝膕以下至跗屬長一尺六寸跗屬以下
至地長三寸故骨圍大則太過小則不及角以下至柱
骨長一尺(一作寸)行腋中不見者長四寸腋以下至季脇
長一尺二寸季脇以下至髀樞長六寸髀樞以下至膝
中長一尺九寸膝以下至外踝長一尺六寸外踝以下
至京骨長三寸京骨以下至地長一寸耳後當完骨者
廣九寸耳前當耳門者廣一尺二寸(一作三寸)兩顴之間廣
九寸半(九墟作七寸)兩乳之間廣九寸半兩髀之間廣六寸
半足長一尺二寸廣四寸半肩至肘長一尺七寸肘至
腕長一尺二寸半腕至中指本節長四寸本節至其末
長四寸半項髮以下至脊骨長三寸半(一作二寸)脊骨以下
至尾骶二十一節長三尺上節長一寸四分分之七竒
分之一竒分在下故上七節下至膂骨九寸七分分之
七此衆人骨之度也所以立經脉之長短也是故視其
經脉之在於身也其見浮而堅其見明而大者多血細
而沉者多氣乃經之長短也
曰願聞六府𫝊榖者腸胃之大小長短受榖之多少奈
何曰榖之所從出入淺深遠近長短之度唇至齒長九
分廣二寸半齒以後至會厭深三寸半大容五合舌重
十兩長七寸廣二寸半咽門重十兩廣二寸半至胃長
一尺六寸胃紆曲屈伸之長二尺六寸大一尺五寸徑
五寸大容三(一作二)斗五升小腸後附脊左環廻周葉(一作)
(疉下同)積其注於廻腸者外附於臍上廻運環及十六曲
大二寸半徑八分分之少半長三丈二尺(一作三)廻腸當
臍左環廻周葉積而下廻運環反十六曲大四寸徑一
寸寸之少半長二丈一尺廣腸胻(一作傳)脊以受廻腸左
環葉積(一作脊)上下辟大八寸徑二寸寸之大半長二尺
八寸腸胃所入至所出長六丈四寸四分廻曲環反三
十二曲
曰人不食七日而死者何也曰胃大一尺五寸徑五寸
長二尺六寸横屈受水榖三斗五升其中之榖常留者
二斗水一斗五升而滿上焦泄氣出其精微慓悍滑疾
下焦下溉泄諸小腸小腸大二寸半徑八分分之少半
長三丈二尺受榖二斗四升水六升三合合之大半廻
腸大四寸徑一寸寸之少半長二丈二尺受榖一斗水
七升半廣腸大八寸徑二寸寸之大半長二尺八寸受
榖九升三合八分合之一腸胃之長凡五丈八尺四寸
受水榖九斗二升一合合之大半此腸胃所受水榖之
數也平人則不然胃滿則腸虚腸滿則胃虚更滿更
虚故氣得上下五藏安定血脉和利精神乃居故神者
水榖之精氣也故腸胃之中常留榖二斗四升水一斗
五升故人一日再至後後二升半一日中五升五七三
斗五升而留水榖盡矣故平人不飲不食七日而死者
水榖精氣津液皆盡故七日死矣
鍼灸甲乙經卷二
