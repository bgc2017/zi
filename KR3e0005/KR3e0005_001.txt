鍼灸甲乙經卷一
晉皇甫謐撰
精神五藏論第一
黃帝問曰凡刺之法必先本於神血脈營氣精神此五
藏之所藏也何謂德氣生精神魂魄心意志思智慮請
問其故岐伯對曰天之在我者德也地之在我者氣也
德流氣薄而生也故生之来謂之精兩精相搏謂之神
隨神往来謂之魂並精出入謂之魄可以任物謂之心
心有所憶謂之意意有所存謂之志因志存變謂之思
因思遠慕謂之慮因慮處物謂之智故智以養生也必
順四時而適寒暑和喜怒而安居處節隂陽而調剛柔
如是則邪僻不生長生久視是故怵惕思慮者則神傷
神傷則恐懼流淫而不正因悲哀動中者則竭絶而失
生喜樂者神嘽散而不藏愁憂者氣閉塞而不行盛怒
者迷惑而不治恐懼者蕩憚而不收(太素不收作失守)
素問曰怒則氣逆甚則嘔血及食而氣逆故氣上喜則
氣和志達營衛通利故氣緩悲則心系急肺布葉舉兩
焦不通營衛不散熱氣在中故氣消恐則神却却則上
焦閉閉則氣還還則下焦脹故氣不行熱則腠理開營
衛通汗大泄驚則心無所倚神無所歸慮無所定故氣
亂勞則喘且汗出内外皆越故氣耗思則心有所傷神
有所止氣流而不行故氣結(已上言九氣其義小異大同)
肝藏血血舍魂在氣為語在液為淚肝氣虚則恐實則
怒素問曰人卧血歸於肝目受血而能視足受血而能
步掌受血而能握指受血而能攝
心藏脈脈舍神在氣為吞在液為汗心氣虚則悲憂實
則笑不休
脾藏營營舍意在氣為噫在液為涎脾氣虚則四肢不
用五藏不安實則腹脹涇溲不利(噫音作噯)
肺藏氣氣舍魄在氣為欬在液為涕肺氣虚則鼻息不
利少氣實則喘喝胷憑(九墟作盈)仰息
腎藏精精舍氣在氣為欠在液為唾腎氣虚則厥實則
脹五藏不安必審察五藏之病形以知其氣之虚實而
謹調之
肝氣悲哀動中則傷魂魂傷則狂妄其精不守(一本作不精不)
(精則不正當)令人隂縮而筋攣兩脇肋骨不舉毛悴色夭死
于秋素問曰肝在聲為呼在變動為握在志為怒怒
傷肝九卷及素問又曰精氣并于肝則憂解曰肝虚則
恐實則怒怒而不已亦生憂矣肝之與腎脾之與肺互
相成也脾者土也四藏皆受成焉故恐發於肝而成於
腎愛發於脾而成於肝肝合膽膽者中精之府也腎藏
精故恐同其怒怒同其恐一過其節則二藏俱傷經言
若錯其歸一也
心怵惕思慮則傷神神傷則恐懼自失破㬷(音窘)脱肉毛
悴色夭死于冬素問曰心在聲為笑在變動為憂在
志為喜喜傷心九卷及素問又曰精氣并于心則喜或
言心與肺脾二經有錯何謂也解曰心虛則悲悲則憂
心實則笑笑則喜心之與肺脾之與心亦互相成也故喜
變於心而成於肺思發於脾而成於心一過其節則二
藏俱傷此經互言其義耳非有錯也又楊上善云心之
憂在心變動肺之憂在肺之志是則肺主於秋憂為正
也心主於憂變而生憂也脾愁憂不解則傷意意傷則
悶亂四肢不舉毛悴色夭死于春素問曰脾在聲為
歌在變動為噦在志為思思傷脾九卷及素問又曰精
氣并於脾則饑(一作畏)
肺喜樂樂極則傷魄魄傷則狂狂者意不存其人皮革
焦毛悴色夭死于夏素問曰肺在聲為哭在變動為
欬在志為憂憂傷肺九卷及素問又曰精氣并于肺則
悲
腎盛怒未止則傷志志傷則喜忘其前言腰脊不可俯
仰毛悴色夭死于季夏素問曰腎在聲為呻在變動
為慄在志為怒怒傷腎九卷及素問又曰精氣并於腎
則恐故恐懼而不改(一作解)則傷精精傷則骨痠痿厥精
時自下是故五藏主藏精者也不可傷傷則失守隂虚
隂虚則無氣無氣則死矣是故用鍼者觀察病人之態
以知精神魂魄之存亾得失之意五者已傷鍼不可以
治也
五藏變腧第二
黃帝問曰五藏五腧願聞其數岐伯對曰人有五藏藏
有五變變有五腧故五五二十五腧以應五時
肝為牡藏其色青其時春其日甲乙其音角其味酸(素問)
(曰肝在味為辛於經義為未通)
心為牡藏其色赤其時夏其日丙丁其音徵其味苦(素問)
(曰心在味為鹹於經義為未通)
脾為牡藏其色黃其時長夏其日戊巳其音宫其味甘
肺為牝藏其色白其時秋其日庚辛其音商其味辛(素問)
(曰肺在味為苦於經義為未通)
腎為牝藏其色黑其時冬其日壬癸其音羽其味鹹是
謂五變
藏主冬冬刺井色主春春刺榮時主夏夏刺腧音主長
夏長夏刺經味主秋秋刺合是謂五變以主五腧曰諸
原安合以致五腧曰原獨不應五時以經合之以應其
數故六六三十六腧
曰何謂藏主冬時主夏音主長夏味主秋色主春曰病
在藏者取之井病變於色者取之營病時間時甚者取
之腧病變於音者取之經經(一作絡)滿而血者病在胃(一作)
(胷)及以飲食不節得病者取之合故命曰味主合是謂
五變也人逆春氣則少陽不生肝氣内變逆夏氣則
太陽不長心氣内洞逆秋氣則太隂不收肺氣焦滿逆
冬氣則少隂不藏腎氣濁沈夫四時隂陽者萬物之根
本也所以聖人春夏養陽秋冬養隂以從其根逆其根
則伐其本矣故隂陽者萬物之終始也順之則生逆之
則死反順為逆是謂内格是故聖人不治已病治未病
論五藏相傳所勝也假使心病傳肺肺未病逆治之耳
五藏六府隂陽表裏第三
肺合大腸大腸者傳道之府心合小腸小腸者受盛之
府肝合膽膽者清淨之府脾合胃胃者五榖之府腎合
膀胱膀胱者津液之府少隂屬腎上連肺故將兩藏三
焦者中瀆之府冰道出焉屬膀胱是孤之府此六府之
所合者也
素問曰夫腦髄骨脈膽女子胞此六者地氣之所生也
皆藏於隂象於地故藏而不瀉名曰竒恒之府胃大腸
小腸三焦膀胱此五者天氣之所生也其氣象天故瀉
而不藏此受五藏濁氣名曰傳化之府此不能久留輸
瀉者也魄門亦為五藏使水榖不得久藏五藏者藏精
氣而不瀉故滿而不能實六府者傳化物而不藏故實
而不能滿水榖入口則胃實而腸虛食下則腸實而胃
虚故實而不滿滿而不實也氣口何以獨為五藏主胃
者水榖之海六府之大源也(稱六府雖少錯于理相發為佳)
肝膽為合故足厥隂與少陽為表裏脾胃為合故足太
隂與陽明為表裏腎與膀胱為合故足少隂與太陽為
表裏心與小腸為合故手少隂與太陽為表裏肺大腸
為合故手太隂與陽明為表裏
五藏者肺為之蓋巨肩陷咽喉見于外心為之主缺盆
為之道䯏(音滑)骨有餘以候内&KR1075;骬(音曷于)肝為之主將使
之候外欲知堅固視目大小脾主為胃(九虚太素作衛)使之迎
糧視唇舌好惡以知吉凶腎者主為外使之遠聽視耳
好惡以知其性六府者胃為之海廣骸(太素作䏖)大頸張胸
五榖乃容鼻隧以長以候大腸唇厚人中長以候小腸
目下裹大其膽乃横鼻孔在外膀胱漏泄鼻柱中央起
三焦乃約此所以候六府也上下三等藏安且良矣
五藏五官第四
鼻者肺之官目者肝之官口唇者脾之官舌者心之官
耳者腎之官凡五官者以候五藏肺病者喘息鼻張肝
病者目眥青脾病者唇黃心病者舌捲顴赤腎病者顴
與顔黑故肺氣通於鼻鼻和則能知香臭矣心氣通
於舌舌和則能知五味矣素問曰心在竅為耳(一云舌)夫
心者火也腎者水也水火既濟心氣通於舌舌非竅也
其通於竅者寄在於耳(王砅云手少隂之絡會于耳中)故肝氣通於
目目和則能視五色矣素問曰諸脉者皆屬於目又九
卷曰心藏肺肺舍神神明通體故云屬目脾氣通於
口口和則能别五榖味矣腎氣通於耳耳和則能聞五
音矣素問曰腎在竅為耳然則腎氣上通於耳下通於
隂也五藏不和則九竅不通六府不和則留結為癰
故邪在府則陽脈不和陽脈不和則氣留之氣留之則
陽氣盛矣邪在藏則隂脈不和隂脈不和則血留之血
留之則隂氣盛矣隂氣太盛則陽氣不得相營也故曰
格隂陽俱盛不得自相營也故曰關格關格者不得盡
(一作盡期)而死矣
五藏大小六府應候第五
黃帝問曰人俱受氣於天其有獨盡夭夀者不免於病
者何也岐伯對曰五藏者固有大小高下堅脆端正偏
傾者六府亦有大小長短厚薄結直緩急者凡此二十
五變者各各不同或善或惡或吉或凶也
心小則安邪弗能傷(太素云外邪不能傷)易傷於憂心大則憂弗
能傷易傷於邪(太素亦作外邪)心高則滿於肺中悶而善忘難
開以言心下則藏外易傷於寒易恐以言心堅則藏安
守固心脆則善病消癉熱中心端正則和利難傷心偏
傾則操持不一無守司也楊上善云心藏言神有八
變後四藏但言藏變不言神變者以神為魂魄意之主
言其神變則四藏可知故略而不言也
肺小則少飲不病喘(一作喘喝)肺大則多飲善病胸痺逆氣
肺高則上氣喘息欬逆肺下則逼賁廹肺善脇下痛肺
堅則不病欬逆上氣肺脆則善病消癉易傷也(一云易傷於熱)
(喘息鼻衂)肺端正則和利難傷肺偏傾則病胸脇偏痛
肝小則安無脇下之病肝大則逼胃迫咽迫咽則善(一作)
(苦)膈中且脇下痛肝高則上支賁加脇下急為息賁肝
下則逼胃脇下空空則易受邪肝堅則藏安難傷肝脆
則善病消癉易傷肝端正則和利難傷肝偏傾則脇下
偏痛
脾小則安難傷於邪脾大則善腠䏚(音停)而痛不能疾行
脾高則䏚引季脇而痛脾下則下加於大腸下加於大
腸則藏外易受邪脾堅則藏安難傷脾脆則善病消癉
易傷脾端正則和利難傷脾偏傾則瘈瘲善脹
腎小則安難傷腎大則(一本云耳聾或鳴汁出)善病腰痛不可以
俯仰易傷於邪腎高則善病背膂痛不可以俯仰(一云背急)
(綴耳膿血出或生肉塞)腎下則腰尻痛不可俯仰為狐疝腎堅則
不病腰痛腎脆則善病消癉易傷腎端正則和利難傷
腎偏傾則善病凥痛凡此二十五變者人之所以善常
病也
曰何以知其然曰赤色小理者心小粗理者心大無&KR1075;
骭者心高&KR1075;骬小短舉者心下&KR1075;骬長者心堅&KR1075;骬弱
小以薄者心脆&KR1075;骬直下不舉者心端正&KR1075;骬(一作面)一
方者心偏傾
白色小理者肺小粗理者肺大巨肩反(一作大)膺陷喉者
肺高合腋張脇者肺下好肩背厚者肺堅肩背薄者肺
脆背膺厚者肺端正膺偏竦(一作欹)者肺偏傾
青色小理者肝小粗理者肝大廣胸反骹者肝高合脇
脆骹者肝下胷脇好者肝堅脇骨弱者肝脆膺脇腹好
相得者肝端正脇骨偏舉者肝偏傾
黃色小理者脾小粗理者脾大揭唇者脾高唇下縱
者脾下唇堅者脾堅唇大而不堅者脾脆唇上下好者
脾端正唇偏舉者脾偏傾
黑色小理者腎小粗理者腎大耳高者腎高耳後陷者
腎下耳堅者腎堅耳薄不堅者腎脆耳好前居牙車者
腎端正耳偏高者腎偏傾凡此諸變者持則安減則病
也
曰願聞人之有不可病者至盡夭夀雖有深憂大恐怵
惕之志猶弗能感也大寒甚熱弗能傷也其有不離屏
蔽室内乂無怵惕之恐然不免於病者何也曰五藏六
府邪之舍也五藏皆小者少病善焦心人愁憂五藏皆
大者緩於事難使以憂五藏皆高者好高舉措五藏皆
下者好出人下五藏皆堅者無病五藏皆脆者不離於
病五藏皆端正者和利得人心五藏皆偏傾者邪心善
盜不可為人卒反復言語也
曰願聞六府之應曰肺合大腸大腸者皮其應也素問
曰肺之合皮也其榮毛也其主心也下章言腎之應毫
毛於義為錯
心合小腸小腸者脈其應也素問曰心之合肺也其榮
色也其主腎也其義相順
肝合膽膽者筋其應也素問曰肝之合筋也其榮爪也
其主肺也其義相順
脾合胃胃者肉其應也素問曰脾之合肉也其榮唇也
其主肝也其義相順
腎合三焦膀胱三焦膀胱者腠理毫毛其應也九卷又
曰腎合骨素問曰腎之合骨也其榮髮也其主脾也其
義相同
曰應之奈何曰肺應皮皮厚者大腸厚皮薄者大腸薄
皮緩腹裏大者大腸緩而長皮急而短皮滑者大腸直
皮肉不相離者大腸結
心應脈皮厚者脈厚脈厚者小腸厚皮薄者脈薄脈薄
者小腸薄皮緩者脈緩脈緩者小腸大而長皮薄而脈
冲小者小腸小而短諸陽經脈皆多紆屈者小腸結
脾應肉肉㬷堅大者胃厚肉㬷麽者胃薄肉㬷小而麽
者胃不堅肉㬷不稱其身者胃下胃下者小脘約不利
(太素作下脘未約)肉㬷不堅者胃緩肉㬷無小裹絫標緊(一本作無)
(小裹累)者胃急肉㬷多小裹絫(一本亦作累宇)者胃結胃結者上
脘約不利
肝應筋爪厚色黃者膽厚爪薄色紅者膽薄爪堅色青
者膽急爪濡色赤者膽緩爪直色白無約者膽直爪惡
色黑多文者膽結
腎應骨密理厚皮者三焦膀胱厚粗理薄皮者三焦膀
胱薄腠理疎者三焦膀胱緩皮急而無毫毛者三焦膀
胱急毫毛美而粗者三焦膀胱直稀毫毛者三焦膀胱
結
曰薄厚美惡皆有其形願聞其所病曰各視其外應以
知其内藏則知所病矣
十二原第六
五藏有六府六府有十二原十二原者出於四關四關
主治五藏五藏有疾當取之十二原十二原者五藏之
所以禀三百六十五骨之氣味者也五藏有疾出于十
二原而原各有所出明知其原覩其應知五藏之害矣
陽中之少隂肺也其原出於大淵二陽中之太陽心也
其原出於太陵二隂中之少陽肝也其原出於太衝二
隂中之太隂腎也其原出於太谿二隂中之至隂脾也
其原出於太白二膏之原出於鳩尾一肓之原出於脖
(滿没切)胦(烏朗切)一凡十二原主治五藏六府之有病者也
脹取三陽飱泄取三隂(一云滯取三隂)今夫五藏之有病譬
猶刺也猶汚也猶結也猶閉也刺雖久猶可拔也汚雖
久猶可雪也結雖久猶可解也閉雖久猶可决也或言
久疾之不可取者非其說也夫善用鍼者取其疾也猶
拔剌也猶雪汚也猶解結也猶決閉也疾雖久猶可畢
也言不可治者未得其術也
十二經水第七
黃帝問曰經脉十二者外合于十二經水而内屬于五
藏六府夫十二經水者受水而行之五藏者合神氣魂
魄而藏之六府者受榖而行之受氣而揚之經脉者受
血而營之合而以治奈何刺之深淺灸之壯數可得聞
乎岐伯對曰藏之堅脆府之大小榖之多少脉之長短
血之清濁氣之多少十二經中多血少氣與其少血多
氣與其皆多氣血與其皆少血氣皆有定數其治以鍼
灸各調其經氣固其常有合也此人之參天地而應隂
陽不可不審察之也
足陽明外合於海内屬於腎
足太陽外合於清水内屬於膀胱而通水道焉
足少陽外合於渭水内屬於膽
足太隂外合於湖水内屬於脾
足厥隂外合於澠水内屬於肝
足少隂外合於汝水内屬於腎
手陽明外合於江水内屬於大腸
手太陽外合於淮水内屬於小腸而水道出焉
手少陽外合於漯水内屬於三焦
手太隂外合於河水内屬於肺
手心主外合於漳水内屬於心包
手少隂外合於濟水内屬於心凡此五藏六府十二
經水者皆外有源泉而内有所禀此皆内外相貫如環
無端人經亦然故天為陽地為隂腰以上為天下為地
故海以北者為隂湖以北者為隂中之隂漳以南者為
陽河以北至漳者為陽中之隂漯以南至江者為陽中
之陽此一州之隂陽也此人所以與天地相參也
曰夫經水之應經脉也其遠近之淺深水血之多少各
不同合而刺之奈何曰足陽明五藏六府之海也其脉
大而血多氣盛熱壯刺此者不深弗敢不留不寫
足陽明多血氣刺深六分留十呼
足少陽少血氣刺深四分留五呼
足太陽多血氣刺深五分留七呼
足太隂多血少氣刺深三分留四呼
足少隂少血多氣刺深二分留三呼
足厥隂多血少氣刺深一分留一呼
手之隂陽其受氣之道近其氣之来也疾其刺深皆無
過二分留皆無過一呼其少長小大肥瘦以心料之命
曰法天之常灸之亦然灸而過此者得惡火則骨枯脉
濇刺而過此者則脱氣
曰夫經脉之大小血之多少膚之厚薄肉之堅脆及㬷
之大小可以為度量乎曰其可為量者取其中度者也
不甚脱肉而血氣不衰者也若失度人之痟(音消渴病)瘦而
形肉脱者惡可以度量刺乎審切循捫按視其寒温盛
衰而調之是謂因適而為之真也
四海第八
人有四海十二經水者皆注于海有髓海有血海有氣
海有水榖之海胃者為水榖之海其腧上在氣街下至
三里衝脉者為十二經之海其腧上在大杼下出巨虚
上下廉膻中者為氣之海其腧上在柱骨之上下前在
人迎腦者為髄之海其腧上在其蓋下在風府凡此四
海者得順者生得逆者敗知調者利不知調者害曰
四海之逆順奈何曰氣海有餘則氣滿胷中悗急息面
赤不足則氣少不足以言血海有餘則常想其身大怫
(鬱也)然不知其所病不足則常想其身小狭然不知其所
病水榖之海有餘則腹脹滿不足則饑不受榖食髄海
有餘則輕勁多力自過其度不足則腦轉耳鳴脛胻痠
眩冒目無所見懈怠安卧曰調之奈何曰審守其腧
而調其虚實無犯其害順者得復逆者必敗
氣息週身五十營四時日分漏刻第九
黃帝問曰五十營奈何岐伯對曰週天二十八宿宿三
十六分人氣行一週千八分人經絡上下左右前後二
十八脉週身十六大二尺以應二十八宿漏水下百刻
以分晝夜故人一呼脉再動氣行三寸一吸脉亦再動
氣行三寸呼吸定息氣行六寸十息脉行六尺日行二
分二百七十息氣行十六丈二尺氣行交通於中一周
於身下水二刻日行二十分有竒五百四十息氣行再
周於身下水四刻日行四十分有竒二千七百息氣行
十周於身下水二十刻日行五宿二百十分有竒一萬
三千五百息氣行五十營於身水下百刻日行二十八
宿漏水皆盡脉已終矣(王砅曰此略而言之也細言之則常以一千周加一分又十分)
(分之六乃竒分盡也)所謂交通者并行一數也故五十營備得盡
天地之夀矣氣凡行八百一十丈也一日一夜五十營
以營五藏之精不應數者謂之狂生所謂五十營者五
藏皆受氣也(此段舊在經脉根結之末今移在此)
曰衛氣之行出入之會何如曰歲有十二月日有十二
辰子午為經夘酉為緯天一面七宿周天四七二十八
宿房昴為緯張虚為經是故房至畢為陽昴至心為隂
陽主晝隂主夜故衛氣之行一日一夜五十周於身晝
日行於陽二十五周夜行於隂亦二十五周周於五藏
(一本作歲)是故平旦隂氣盡陽氣出於目目張則氣行於頭
循於項下足太陽循背下至小指端其散者分於目
别(一云别於日銳眥)下手太陽下至手小指外側其散者别
於目銳眥下足少陽注小指次指之間以上循手少
陽之分側下至小指之間别者以上至耳前合於頷脉
注足陽明下行至跗上入足五指之間其散者從耳
下手陽明入大指之間入掌中直至於足入足心出
内踝下行隂分復合於目故為一周是故日行一舍人
氣行於身一周與十分身之八日行二舍人氣行於身
三周與十分身之六日行三舍人氣行於身五周與十
分身之四日行四舍人氣行於身七周與十分身之二
日行五舍人氣行於身九周日行六舍人氣行於身十
周與十分身之八日行七舍人氣行於身十二周在身
與十分身之六日行十四舍人氣二十五周於身有竒
分與十分身之四陽盡於隂隂受氣矣其始入於隂常
從足少隂注於腎腎注於心心注於肺肺注於肝肝注
於脾脾復注於腎為一周是故夜行一舍人氣行於身(一云)
(隂藏)一周與十分藏之八亦如陽之行二十五周而復會
於目隂陽一日一夜舍於竒分十分身之四與十分藏
之四(一作二上文十分藏之八此言十分藏之四疑有悞)是故人之所以卧起之
時有早宴者以竒分不盡故也
曰衛氣之在身也上下往来無已其候氣而刺之奈何
曰分有多少日有長短春秋冬夏各有分理然後常以
平旦為紀夜盡為始是故一日一夜漏水百刻二十五
刻者半日之度也常如是無巳日入而止隨日之長短
各以為紀謹候氣之所在而刺之是謂逢時病在於陽
分必先候其氣之加在於陽分而刺之病在於隂分必
先候其氣之加在於隂分而刺之謹候其時病可與期
失時反候百病不除
水下一刻人氣在太陽水下二刻人氣在少陽
水下三刻人氣在陽明水下四刻人氣在隂分
水下五刻人氣在太陽水下六刻人氣在少陽
水下七刻人氣在陽明水下八刻人氣在隂分
水下九刻人氣在太陽水下十刻人氣在少陽
水下十一刻人氣在陽明
水下十二刻人氣在隂分
水下十三刻人氣在太陽
水下十四刻人氣在少陽
水下十五刻人氣在陽明
水下十六刻人氣在隂分
水下十七刻人氣在太陽
水下十八刻人氣在少陽
水下十九刻人氣在陽明
水下二十刻人氣在隂分
水下二十一刻人氣在太陽
水下二十二刻人氣在少陽
水下二十三刻人氣在陽明
水下二十四刻人氣在隂分
水下二十五刻人氣在太陽此少半日之度也
從房至畢一十四度水下五十刻半日之度也從昴至
心亦十四度水下五十刻終日之度也日行一舍者水
下三刻與十分(素問作七)刻之四大要常以日加之於宿上
也則知人氣在太陽是故日行一宿人氣在三陽與隂
分常如是無已與天地同紀紛紛&KR0008;&KR0008;(普巴切)終而復始
一日一夜水行百刻而盡矣故曰刺實者刺其来刺虚
者刺其去此言氣之存亡之時以候虛實而刺之也
營氣第十
營氣之道内榖為寳榖入於胃氣𫝊之肺流溢於中布
散於外精專者行於經隧常營無已終而復始是謂天
地之紀故氣從太隂出循臂内上廉注手陽明上行
至面注足陽明下行至跗上注大指間與太隂合上
行抵脾從脾注心中循手少隂出腋下臂注小指之
端合手太陽上行乘腋出䪼(一作項)内注目内眥上巔
下項合足太陽循脊下凥下行注小指之端循足心
注足少隂上行注腎從腎注心外散於胸中循心注
脉出腋下臂入(一作出)兩筋之間入掌中出手中指之端
還注小指次指之端合手少陽上行注膻中散於三
焦從三焦注膽出脇注足少陽下行至跗上復從跗
注大指間合足厥隂上行至肝從肝上注鬲上循喉
嚨入頏顙之竅究于畜門(一作關)其支别者上額循巔下
項中循脊入骶(音氐)是督脉也絡隂器上過毛中入臍中
上循腹裏入缺盆下注肺中復出太隂此營氣之行逆
順之常也
營衛三焦第十一
黃帝問曰人焉受氣隂陽焉會何氣為營何氣為衛營
安從生衛安從會老壯不同氣隂陽異位願聞其會岐
伯對曰人受氣於榖榖入於胃氣傳於肺五藏六府皆
以受氣其清者為營濁者為衛營行脉中衛行脉外營
周不休五十而復大會隂陽相貫如環無端衛氣行於
隂二十五度行於陽亦二十五度分為晝夜故至陽而
起至隂而止故日中而陽隴(一作襲下同)為重陽夜半而隂
隴為重隂故太隂主内太陽主外各行二十五度分為
晝夜夜半為隂隴夜半後而隂衰平旦隂盡而陽受氣
日中為陽隴日西而陽衰日入陽盡而隂受氣夜半而
大會萬民皆卧名曰合隂平旦隂盡而陽受氣如是無
已與天地同紀
曰老人不夜瞑少壯不夜寤者何氣使然曰壯者之氣
血盛其肌肉滑氣道利營衛之行不失其常故晝精而
夜瞑老者之氣血減其肌肉枯氣道濇五藏之氣相薄
營氣衰少而衛氣内伐故晝不精而夜不得瞑
曰願聞營衛之所行何道從始曰營出於中焦衛出於
上焦上焦出於胃口並咽以上貫膈而布胷中走腋循
足太隂之分而行還注手陽明上至舌下注足陽明常
與營俱行於隂陽各二十五度為一周故日夜五十周
而復始大會於手太隂
曰人有熱飲食下胃其氣未定則汗出於面或出於背
或出於身半其不循衛氣之道而出何也曰此外傷於
風内開腠理毛蒸理泄衛氣走乏固不得循其道此氣
悍慓滑疾見開而出故不得從其道名曰漏泄中焦亦
並於胃口出上焦之後此所以受氣泌糟粕蒸津液化
其精微上注於肺乃化而為血以奉生身莫貴於此故
獨得行於經隧命曰營氣
曰血之與氣異名同類何也曰營衛者精氣也血者神
氣也故血之與氣異名同類也故奪血者無汗奪汗者
無血故人有兩死而無兩生也下焦者别於廻腸注於
膀胱而滲入焉故水榖者常并居於胃中成糟粕而俱
下於大腸而為下焦滲而俱下滲泄别汁循下焦而滲
入膀胱也
曰人飲酒酒亦入胃米未熟而小便獨先下者何也曰
酒者熟榖之液也其氣悍以滑(一作清)故後榖而入先榖
而液出也故曰上焦如霧中焦如漚下焦如瀆此之謂
也
隂陽清濁精氣津液血脉第十二
黃帝問曰願聞人氣之清濁者何也岐伯對曰受榖者
濁受氣者清清者注隂濁者注陽濁而清者上出於咽
清而濁者下行於胃清者上行濁者下行清濁相干名
曰亂氣
曰夫隂清而陽濁濁中有清清中有濁别之奈何曰氣
之大别清者上注於肺濁者下流於胃胃之清氣上出
於口肺之濁氣下注于經内積于海曰諸陽皆濁何
陽獨甚曰手太陽獨受陽之濁手太隂獨受隂之清其
清者上走孔竅其濁者下行諸經故諸隂皆清足太隂
獨受其濁曰治之奈何曰清者其氣滑濁者其氣濇
此氣之常也故刺隂者深而留之刺陽者淺而疾取之
清濁相干者以數調之也
曰人有精氣津液血脉何謂也曰兩神相摶合而成形
常先身生是謂精上焦開發宣五榖味熏膚充身澤毛
若霧露之溉是謂氣腠理發泄汗出腠理(一作溱溱)是謂津
榖入氣滿淖澤注於骨骨屬屈伸出洩補益腦髄皮膚
潤澤是謂液中焦受汁變化而赤是謂血擁遏營氣令
無所避是謂脉也
曰六氣者有餘不足氣之多少腦髄之虚實血脉之清
濁何以知之曰精脱者耳聾氣脱者目不明津脱者腠
理開汗大泄液脱者骨痺屈伸不利色夭腦髄消胻痠
耳數鳴血脱者色白夭然不澤脉脱者其脉空虚此其
候也曰六氣貴賤何如曰六氣者各有部主也其貴
賤善惡可為常主然五榖與胃為大海也
津液五别第十二
黃帝問曰水榖入于口輸于腸胃其液别為五天寒衣
薄則為溺與氣天暑衣厚則為汗悲哀氣并則為泣中
熱胃緩則為唾邪氣内熱則氣為之閉塞而不行不行
則為水脹不知其何由生岐伯對曰水榖皆入於口其
味有五分注其海津液各走其道故上焦(一作三焦)出氣以
温肌肉充皮膚者為津其留而不行者為液天暑衣厚
則腠理開故汗出寒留於分肉之間聚沫則為痛天寒
則腠理閉氣濇不行水下留於膀胱則為溺與氣五藏
六府心為之主耳為之聽目為之視肺為之相肝為之
將脾為之衛腎為之主外故五藏六府之津液盡上滲
於目心悲氣并則心系急急則肺葉舉舉則液上溢夫
心系急肺不能常舉乍上乍下故欬而涎出矣中熱則
胃中消榖消榖則蟲上下作矣腸胃克郭故胃緩緩則
氣逆故唾出矣五榖之津液和合而為膏者内滲入於
骨空補益腦髄而下流於隂股隂陽不和則使液溢而
下流於隂髄液皆減而下下過度則虛虚則腰脊痛而
胻痠隂陽氣道不通四海閉塞三焦不瀉津液不化水
榖并於腸胃之中别於廻腸留於下焦不得滲於膀胱
則下焦脹水溢則為水脹此津液五别之順逆也
竒邪血絡第十四
黃帝問曰願聞其竒邪而不在經者何也岐伯對曰血
絡是也曰刺血絡而仆者何也血出而射者何也血
出黑而濁者血出清而半為汁者何也發鍼而腫者何
也血出若多若少而面色蒼蒼然者何也發鍼而面色
不變而煩悶者何也血出多而不動摇者何也願聞其
故曰脉氣甚而血虚者刺之則脱氣脱氣則仆血氣俱
盛而隂氣多者其血滑刺之則射陽氣積蓄久留不瀉
者其血黑以濁故不能射新飲而液滲於絡而未和合
於血故血出而汁别焉其不新飲者身中有水久則為
腫隂氣積於陽其氣因於絡故刺之血未出而氣先行
故腫隂陽之氣其新相得而未和合因而瀉之則隂陽
俱脱表裏相離故脱色而蒼蒼然也刺之不變而煩悶
者刺絡而虚經虚經之屬於隂者隂氣脱故煩悶隂陽
相得而合為痺者此為内溢於經而外注於絡如是隂
陽皆有餘雖多出血弗能虚也
曰相之奈何曰血脉盛堅横以赤上下無常處小者如
鍼大者如筯刺而瀉之萬全故無失數失數而返各如
其度曰鍼入肉著何也曰熱氣因於鍼則熱熱則肉
著於鍼故堅焉
五色第十五
雷公問曰聞風者百病之始也厥逆寒濕之所起也别
之奈何黃帝荅曰當候眉間(太素作關中)薄澤為風冲濁為
痺在地為厥此其常也各以其色言其病也
曰人有不病卒死何以知之曰大氣入於藏府者不病
而卒死矣曰凡病少愈而卒死者何以知之曰赤色
出於兩顴大如拇指者病雖少愈必卒死黑色出於顔
(太素作庭)大如拇指不病亦必卒死矣曰其死有期乎曰
察其色以言其時顔者首面也眉間以上者咽喉也(太素)
(眉間以上作關上)眉間以中(太素亦作關中)者肺也下極者心也直下
者肝也肝左者膽也下者脾也方上者胃也中央者大
腸也俠傍者腎也常腎者臍也面王(古本作壬字)以上者小
腸也面王以下者膀胱字子處也顴者肩也後顴者臂
也臂以下者手也目内眥上者膺乳也俠繩而上者背
也循牙車以上者股也中央者膝也膝以下者胻也當
胻以下者足也巨分者股裏也巨屈者膝臏也此五藏
六府支局(一作節)之部也五藏五色之見者皆出其部也
其部骨陷者必不免於病也其部色乘襲者雖病甚不
死也曰五官具五色何也曰青黑為痛黃赤為熱白
為寒是謂五官曰以色言病之間甚奈何曰其色麄
以明者為間沈堊(一作天下同)者為甚其色上行者病亦甚
其色下行如雲徹散者病方已五色各有藏部有外部
有内部其色從外部走内部者其病從外走内其色從
内部走外部者其病從内走外病生於内者先治其隂
後治其陽反者益甚病生於外者先治其陽後治其隂
(太素云病生於陽者先治其外後冶其内與此文異義同)反者益甚用陽和隂用隂
和陽審明部分萬舉萬當能别左右是謂大通男女異
位故曰隂陽審察澤堊謂之良工沉濁為内浮清為外
黃赤為風青黑為痛白為寒黃而膏澤者為膿赤甚者
為血痛甚者為攣寒甚者為皮不仁各見其部察其浮
沉以知淺深審其澤堊以觀成敗察其散浮以知近遠
視色上下以知病處積神於心以知往今故相氣不微
不知是非屬意勿去乃知新故色明不粗沉堊為甚不
明不澤其病不甚其色散駒駒然未有聚其病散而氣
痛聚未成也腎乘心心先病腎為應色其(一作皆)如是男
子色在面王為少腹痛下為卵痛其圜直為莖痛高為
本下為首狐疝㿗隂病之屬也女子色在面王為膀胱
字子處病散為痛薄為聚方圓左右各如其色形其随
而下至骶為淫有潤如膏狀為暴食不潔左為右(一作左)
右為左(一作右)其色有邪聚空滿而不端面色所指者也
色者青黑赤白黃皆端滿有别鄉别鄉赤者其色亦赤
大如榆筴在面王為不月其色上銳首空上向下銳下
向在左右如法以五色命藏青為肝赤為心白為肺黃
為脾黑為腎肝合筋青當筋心合脉赤當脉脾合肉黃
當肉肺合皮白當皮腎合骨黑當骨夫精明五色者氣
之華也赤欲如白裹朱不欲如赭色也白欲如白璧之
澤(一云鵝羽)不欲如堊(一云鹽)也青欲如蒼璧之澤不欲如藍
也黃欲如羅裹雄黃不欲如黃土也黑欲如重漆色不
欲如炭(素問作地蒼)也五色精微象見其夀不久也青如草
滋黑如炲煤黃如枳實赤如衃(音披)血白如枯骨此五色
見而死也青如翠羽黑如烏羽赤如雞冠黃如蟹腹白
如豕膏此五色見而生也生於心如以縞裹朱生於肺
如以縞裹紅生於肝如以縞裹紺生於脾如以縞裹括
蔞實生於腎如以縞裹紫此五藏所生之外營也凡
相五色面黃目青面黃目赤面黃目白面黃目黑者皆
不死也面青目赤(一作青)面赤目白面青目黑面黑目白
面赤目青者皆死也
隂陽二十五人形性血氣不同第十六
黃帝問曰人有隂陽何謂隂人何謂陽人少師對曰天
地之間不離於五人亦應之非徒一隂一陽而已蓋有
太隂之人少隂之人太陽之人少陽之人隂陽和平之
人凡此五人者其態不同其筋骨血氣亦不同也
太隂之人貪而不仁下齊湛湛好内而惡出心抑而不
發不務於時動而後人此太隂之人也
少隂之人少貪而賊心見人有亡常若有得好傷好害
見人有榮乃反愠怒心嫉而無恩此少隂之人也
太陽之人居處于于好言大事無能而虚說志發於四
野舉措不顧是非為事如常自用事雖敗而無改(一作悔)
此太陽之人也
少陽之人諟諦好自貴有小小官則高自宣好為外交
而不内附此少陽之人也
隂陽和平之人居處安静無為懼懼無為欣欣婉然從
物或與不争與時變化尊而謙讓卑而不諂是謂至治
古之善用鍼灸者視人五態乃治之盛者瀉之虚者補
之
太隂之人多隂而無陽其隂血濁其衛氣濇隂陽不和
緩筋而厚皮不之疾瀉不能移之
少隂之人多隂而少陽小胃而大腸六府不調其陽明
脉小而太陽脉大必審而調之其血易脱其氣易敗
太陽之人多陽而無隂必謹調之無脱其隂而寫其陽
陽重脱者易狂隂陽皆脱者暴死不知人
少陽之人多陽而少隂經小而絡大血在中而氣在外
實隂而虚陽獨寫其絡脉則強氣脱而疾中氣重不足
病不起矣
隂陽和平之人其隂陽之氣和血脉調宜謹審其隂陽
視其邪正安其容儀審其有餘察其不足盛者寫之虚
者補之不盛不虚以經取之此所以調隂陽别五態之
人也
太隂之人其状黮黮(音朕)然黑色念然下意臨臨然長大
㬷(音窘)然未僂
少隂之人其狀清然竊然固以隂賊立而躁險行而似
伏
太陽之人其狀軒軒儲儲反身折膕
少陽之人其狀立則好仰行則好摇其兩臂兩臂肘皆
出於背
隂陽和平之人其狀逶逶然随随然顒顒然衮衮然豆
豆然衆人皆曰君子(一本多愉愉然䁢䁢然)
黃帝問曰余聞隂陽之人於少師少師曰天地之間不
離於五故五五二十五人之形血氣之所生别而以候
從外知内何如岐伯對曰先立五形金木水火土别其
五色異其五聲而二十五人具也
木形之人比於上角蒼色小頭長面大肩平背直身小
手足好有材好勞心少力多憂勞於事耐春夏不耐秋
冬感而成病主足厥隂佗佗然太角(一曰左角)之人比於
左足少陽少陽之上遺遺然右角(一曰少角)之人比於右
足少陽少陽之下随随然鈦角(音太一曰右角)之人比於右
足少陽少陽之下鳩鳩然(一曰推推然)判角之人比於左
足少陽少陽之下括括然
火形之人比於上徵赤色廣䏖兑面小頭好肩背髀腹
小手足行安地疾心行摇肩背肉滿有氣輕財必信多
慮見事明了好顔急心不夀暴死耐春夏不耐秋冬感
而生病主手少隂竅竅然(一曰核核然)太徵之人比於左
手太陽太陽之上肌肌然少徵之人比於右手太陽
太陽之下慆慆然(慆音剔又音倘)右徵之人比於右手太陽
太陽之上鮫鮫然(一曰熊熊然)判徵之人比於左手太陽
太陽之下支支然熙熙然
土形之人比於上宫黃色大頭圓面美肩背大腹好股
脛小手足多肉上下相稱行安地舉足浮安心好利人
不喜權勢善附人耐秋冬不耐春夏春夏感而生病主
足太隂敦敦然太宫之人比於左足陽明陽明之上
婉婉然加宫之人比於左足陽明陽明之下烗烗(音欬)
然(一曰坎坎然)少宫之人比於右足陽明陽明之上樞樞
然左宫之人比於右足陽明陽明之下兀兀然(一曰衆之)
(人一曰陽明之上)
金形之人比於上商白色小頭方面小肩背小腹小手
足如骨發踵外骨輕身(一曰發動輕身)清廉急心静悍善為吏
耐秋冬不耐春夏春夏感而生病主手太隂敦敦然
太商之人比於左手陽明陽明之上廉廉然右商之
人比於左手陽明陽明之下脱脱然左商之人比於
右手陽明陽明之上監監然少商之人比於右手陽
明陽明之下嚴嚴然
水形之人比於上羽黑色大頭面不平(一云曲面)廣頤小肩
大腹小手足(小作大)發行摇身下凥長背延延然不敬畏
善欺紿人殆戮死耐秋冬不耐春夏春夏感而生病主
足少隂汚汚然太羽之人比於右足太陽太陽之上
頰頰然少羽之人比於左足太陽太陽之下紆紆然
衆之為人比於右足太陽太陽之下潔潔然桎之
為人比於左足太陽太陽之上安安然
曰得其形不得其色何如曰形勝色色勝形者至其勝
時年加害則病行失則憂矣形色相得富貴大樂曰
其形色相勝之時年加可知乎曰凡人之大忌常加七
歲九歲十六歲二十五歲三十四歲四十三歲五十二
歲六十一歲皆人之忌不可不自安也感則病失則憂
矣
曰脉之上下血氣之候以知形氣奈何曰足陽明之上
血氣盛則鬚美長血多氣少則鬚短氣多血少則鬚少
血氣俱少則無鬚兩吻多畫(鬚字一本俱作髯字吻音穏)足陽明
之下血氣盛則下毛美長至胷血多氣少則下毛美短
至臍行則善高舉足足大指少肉足善寒血少氣多則
肉善瘃(瘃音斸)血氣皆少則無毛有則稀而枯瘁善痿厥
足痺足少陽之上血氣盛則通鬚美長血多氣少則
通鬚美短血少氣多則少鬚血氣皆少則無鬚感於寒
濕則善痺骨痛爪枯足少陽之下血氣盛則脛毛美
長外踝肥血多氣少則脛毛美短外踝皮堅而厚血少
氣多則胻毛少外踝皮薄而軟血氣皆少則無毛外踝
瘦而無肉足太陽之上血氣盛則美眉眉有毫毛血
多氣少則惡眉面多小理血少氣盛則面多肉血氣和
則美色足太隂之下血氣盛則跟肉滿踵堅氣少血
多則瘦跟空血氣皆少則善轉筋踵下痛手陽明之
上氣血盛則上髭美血少氣多則髭惡血氣皆少則善
轉筋無髭手陽明之下血氣盛則腋下毛美手魚肉
以温氣血皆少則手瘦以寒手少陽之上血氣盛則
眉美以長耳色美血氣皆少則耳焦惡色手少陽之
下血氣盛則手拳多肉以温血氣皆少則瘦以寒氣少
血多則瘦以多脉手太陽之上血氣盛則多髯面多
肉以平血氣皆少則面瘦黑色手太陽之下血氣盛
則掌肉克滿血氣皆少則掌瘦以寒黃赤者多熱氣
青白者少熱氣黑色者多血少氣美眉者太陽多血通
髯極鬚者少陽多血美鬚者陽明多血此其時然也夫
人之常數太陽常多血少氣少陽常多氣少血陽明常
多血多氣厥隂常多氣少血少隂常多血少氣太隂常
多血少氣此天之常數也
曰二十五人者刺之有約乎曰美眉者足太陽之脉血
氣多惡眉者血氣少其肥而澤者血氣有餘肥而不澤
者氣有餘血不足瘦而無澤者氣血俱不足審察其形
氣有餘不足而調之可以知順逆矣曰刺其隂陽奈
何曰按其寸口人迎以調隂陽切循其經絡之凝泣結
而不通者此於身背為痛痺甚則不行故凝泣凝泣者
致氣以温之血和乃止其結絡者脉結血不行決之乃
行故曰氣有餘於上者導而下之氣不足於上者推而
往之其稽留不至者因而迎之必明於經隧乃能持之
寒與熱争者導而行之其宛陳血不結者即而取之必
先明知二十五人别血氣之所在左右上下則刺約畢
矣
曰或神動而氣先鍼行或氣與鍼相逢或鍼已出氣獨
行或數刺之乃知或發鍼而氣逆或數刺病益甚凡此
六者各不同形願聞其方曰重陽之盛人其神易動其
氣易往也矯矯蒿蒿(一本作熇熇高高)言語善疾舉足喜高心
肺之藏氣有餘陽氣滑盛而揚故神動而氣先行此人
頗有隂者也多陽者多喜多隂者多怒數怒者易解故
曰頗有隂其隂陽之離合難故其神不能先行隂陽和
調者血氣淖澤滑利故鍼入而氣出疾而相逢也其隂
多而陽少隂氣沉而陽氣浮者内藏故鍼已出氣乃随
其後故獨行也其多隂而少陽者其氣沉而氣往難故
數刺之乃知其氣逆與其數刺病益甚者非隂陽之氣
也沉浮之勢也此皆粗之所敗工之所失其形氣無過
也
鍼灸甲乙經卷一
