鍼灸甲乙經卷六
晉皇甫謐撰
八正八虚八風大論第一
黃帝問曰歲之所以皆同病者何氣使然少師對曰此
八症之候也候此者常以冬至之日風從南方来者名
曰虚風賊傷人者也其以夜半至者萬民皆卧而不犯
故其歲民少病其以晝至者萬民懈墯而皆中於邪風
故民多病虚邪入客於骨而不發於外至其立春陽氣
大發腠理開有因立春之日風從西方来萬民皆中虚
風此兩邪相摶經氣結代故諸逢其風而遇其雨者名
曰遇歲露焉因歲之和而少賊風者民少病而少死歲
多賊風邪氣寒温不和則民多病而死矣
曰虚邪之風其所貴賤何如候之奈何曰正月朔日風
從西方来而大名曰白骨將國有殃人多死亡正月
朔日平旦西北風行民多病十有三也正月朔日日
中北風夏民多死者(一作多病)正月朔日平旦北風春民
多死者正月朔日夕時北風秋民多死者正月朔
日天時和温不風民無病大寒疾風民多病二月丑
不風民多心腹病三月戌不風民多寒熱病四月
巳不暑民多癉病十月申不寒民多暴死諸所謂
風者發屋拔樹揚沙石起毫毛發腠理者也風從其
衝後来者名曰虚風賊傷人者也主殺害必謹候虚風
而謹避之避邪之道如避矢石然後邪弗能害也
風從南方来名曰大弱風其傷人也内舍於心外在於
脈其氣主為熱
風從西南方来名曰謀風其傷人也内舍於脾外在於
肌肉其氣主為弱
風從西方来名曰剛風其傷人也内舍於肺外在於皮
膚其氣主為燥
風從西北方来名曰折風其傷人也内舍於小腸外在
於手太陽之脈脈絶則泄脈閉則結不通善暴死
風從北方来名曰大剛風其傷人也内舍於腎外在於
骨與肩背之膂筋其氣主為寒
風從東北方来名曰凶風其傷人也内舍於大腸外在
於兩脅腋骨下及肢節
風從東方来名曰嬰兒風其傷人也内舍於肝外在於
筋紐其氣主為濕
風從東南方来名曰弱風其傷人也内舍於胃外在於
肌其氣主為體重
凡此八風者皆從其虚之鄉来乃能病人三虚相薄則
為暴病卒死兩虚一實則為淋露寒熱犯其雨濕之地
則為痿故聖人避邪如避矢石其三虚偏中於邪風則
為擊仆偏枯矣曰四時八風之中人也因有寒暑寒
則皮膚急腠理閉暑則皮膚緩腠理開賊風邪氣因得
以入乎將必須八正風邪乃能傷人乎曰賊風邪氣之
中人也不得以時然必因其開也其入深其内亟(一作極)
也疾其病人也卒暴因其閉也其入淺以留其病人也
徐以遲曰其有寒温和適腠理不開然有卒病者其
故何也曰人雖平居其腠理開閉緩急固常有時也夫
人與天地相參與日月相應故月滿則海水西盛人血
氣積肌肉充皮膚緻毛髮堅腠理郄煙垢著當是之時
雖遇賊風其入淺亦不深到其月郭空則海水東盛人
血氣虚其衛氣去形獨居肌肉減皮膚緩腠理開毛髮
薄㬷垢澤當是之時遇賊風其入深其病人卒暴曰
人有卒然暴死者何邪使然曰得三虚者其死疾得三
實者邪不能傷也乘年之衰逢月之空失時之和人氣
乏少因為賊風邪氣所傷是謂三虚故論不知三虚工
反為粗若逢年之盛遇月之滿得時之和雖有賊風邪
氣不能傷也
逆順病本末方宜形志大論第二
黃帝問曰治民治身可得聞乎岐伯對曰治民與自治
治彼與治此治小與治大治國與治家未有逆而能治
者夫惟順而已矣故入國問其俗臨病人問所便曰便
病奈何曰中熱消癉則便寒寒中之屬則便熱胃中熱
則消糓令人懸心善饑臍已上皮熱腸中熱則出黃如
糜色臍已下皮寒胃中寒則填脹腸中寒則腸鳴飱泄
胃中寒腸中熱則脹且泄胃中熱腸中寒則疾饑少腹
痛脹曰胃欲寒飲腸欲熱飲兩者相逆治之奈何曰
春夏先治其標後治其本秋冬先治其本後治其標
曰便其相逆者奈何曰便此者食飲衣服欲適寒温寒
無悽愴暑無出汗食飲者熱無灼灼寒無滄滄寒温中
適故氣摶持乃不致邪僻先病而後逆者治其本先
逆而後病者治其本先寒而後生病者治其本先病而
後生寒者治其本先熱而後生病者治其本先病而後
生熱者治其本先病而後生中滿者治其標先病而後
泄者治其本先泄而後生他病者治其本必先調之乃
治其他病先病而後中滿者治其標先中滿而後煩心
者治其本人有客氣同氣(同一作固)小大不利治其標小大
便利治其本病發而有餘本而標之先治其本後治其
標病發而不足標而本之先治其標後治其本謹察間
甚而調之間者并行甚者獨行小大不利而後生他病
者治其本
東方濱海傍水其民食魚嗜鹹魚者使人熱中鹹者勝
血其民皆黑色疎理其病多壅腫其治宜砭石
西方水土剛強其民華食而脂肥故邪不能傷其形體
其病生於内其治宜毒藥
北方風寒冰冽其民樂野處而乳食藏寒生滿病其治
宜炙&KR0778;
南方其地下水上弱霧露之所聚也其民嗜酸而食臊
故緻理而赤色其病攣痺其治宜微鍼
中央其地平以濕天地所生物者衆其民食雜而不勞
故其病多痿厥寒熱其治宜導引按蹻故聖人雜合以
治各得其宜
形樂志苦病生於脈治之以灸刺形苦志樂病生於筋
治之以熨引形樂志樂病生於肉治之以鍼石形苦志
苦病生於咽喝(一作困竭)治之以甘藥形數驚恐經絡不通
病生於不仁治之以按摩醪醴是謂五形故志曰刺陽
明出血氣刺太陽出血惡氣刺少陽出氣惡血刺太隂
出氣惡血刺少隂出血惡血刺厥隂出血惡氣
五藏六府虚實大論第三
黃帝問曰刺法言有餘寫之不足補之何謂也岐伯對
曰神有有餘有不足氣有有餘有不足血有有餘有不
足形有有餘有不足志有有餘有不足心藏神肺藏氣
肝藏血脾藏肉腎藏志志意通達内有骨髓而成形五
藏之道皆出於經渠以行血氣血氣不和百病乃變化
而生故守經渠焉
神有餘則笑不休不足則憂(素問作悲王冰曰作憂者誤)血氣未并
五藏安定邪客於形悽厥(素問作洒浙)起於毫毛未入於經
絡故命曰神之微神有餘則寫其小絡之血出血勿之
深斥無中其大經神氣乃平神不足者視其虚絡切而
致之刺而和之無出其血無泄其氣以通其經神氣乃
平曰刺微奈何曰按摩勿釋著鍼勿斥移氣於足(素問作不)
(足)神氣乃復
氣有餘則喘欬上氣不足則息利少氣血氣未并五藏
安定皮膚微病命曰白氣微泄有餘則寫其經渠無傷
其經無出其血無泄其氣不足則補其經渠無出其氣
曰刺微奈何曰按摩勿釋出鍼視之曰故將深之適人
必革精氣自伏邪氣亂散無所休息氣泄腠理真氣乃
相得
血有餘則怒不足則慧(素問作恐)血氣未并五藏安定孫絡
外溢則絡有留血有餘則刺其盛經出其血不足則視
其虚内鍼其脈中久留之血至(素問作而視)脈大疾出其鍼
無令血泄曰刺留奈何曰視其血絡刺出其血無令惡
血得入於經以成其病
形有餘則腹脹涇溲不利不足則四肢不用血氣未并
五藏安定肌肉蠕(一作溢)動名曰微風有餘則寫其陽經
不足則補其陽絡曰刺微奈何曰取分肉間無中其經
無傷其絡衛氣得復邪氣乃索
志有餘則腹脹飱泄不足則厥血氣未并五藏安定骨
節有傷有餘則寫然筋血者出其血不足則補其復溜
曰刺未并奈何曰即取之無中其經以去其邪乃能立
虚
曰虚實之形不知其何以生曰血氣已并隂陽相傾氣
亂於衛血逆於經血氣離居一實一虚血并於隂氣并
於陽故為驚狂血并於陽氣并於隂乃為炅中血并於
上氣并於下心煩悶善怒血并於下氣并於上亂而喜
忘(素作善忘)曰血并於隂氣并於陽如是血氣離居何者
為實何者為虚曰血氣者喜温而惡寒寒則泣不流温
則消而去之是故氣之所并為血虚血之所并為氣虚
曰人之所有者血與氣耳乃言血并為虚氣并為虚
是無實乎曰有者為實無者為虚故氣并則無血血并
則無氣今血與氣相失故為虚焉絡之與孫脈俱注(一作)
(輸)於經血與氣并則為實焉血之與氣并走於上則為
大厥厥則暴死氣復反則生不反則死曰實者何道
從来虚者何道從去曰夫隂與陽皆有輸會陽注於隂
隂滿之外隂陽紃(音巡)平(素作均平)以充其形九候若一名曰
平人夫邪之所生或生於陽或生於隂其生於陽者得
之風雨寒暑其生於隂者得之飲食起居隂陽喜怒
曰風雨之傷人奈何曰風雨之傷人也先客於皮膚𫝊
入於孫脈孫脈滿則𫝊入於絡脈絡脈滿乃注於大經
脈血氣與邪氣并客於分腠之間其脈堅大故曰實實
者外堅充滿不可按按之則痛曰寒濕之傷人奈何
曰寒濕之中人也皮膚收(素問作不收)肌肉堅緊營血濇衛
氣去故曰虚虚者攝辟氣不足血濇按之則氣足温之
故快然而不痛
曰隂之生實奈何曰喜怒不節則隂氣上逆上逆則下
虚下虚則陽氣走乏故曰實曰隂之生虚奈何曰喜
則氣下悲則氣消消則脈空虚因寒飲食寒氣動藏(一作)
(重滿)則血泣氣去故曰虚曰陽虚則外寒隂虚則内熱
陽盛則外熱隂盛則内寒不知所由然曰陽受氣於上
焦以温皮膚分肉之間今寒氣在外則上焦不通不通
則寒獨留於外故寒慄有所勞倦形氣衰少榖氣不盛
上焦不行下焦(素問作下脘)不通胃氣熱熏胷中故内熱上
焦不通利皮膚緻密腠理閉塞(素問下有玄府二字)不通衛氣不
得泄越故外熱厥氣上逆寒氣積於胷中而不寫不寫
則温氣去寒獨留則血凝泣凝則腠理不通其脉盛大
以濇故中寒
曰隂與陽并血氣已并病形已成刺之奈何曰刺此者
取之經渠取血於營取氣於衛用形哉因四時多少高
下曰血氣已并病形已成隂陽相傾補瀉奈何曰瀉
實者氣盛乃内鍼鍼與氣俱内以開其門如利其戶鍼
與氣俱出精氣不傷邪氣乃下外門不閉以出其疾摇
大其道如利其路是謂大寫必切而出大氣乃屈曰
補虚奈何曰持鍼勿置以定其意候呼内鍼氣出鍼入
鍼空四塞精無從去方實而疾出鍼氣入鍼出熱不得
還閉塞其門邪氣布散精氣乃得存動後時(素問作動氣後時)
近氣不失遠氣乃来是謂追之曰虚實有十生於五
藏五脈耳夫十二經脈者皆生百(素作其)病今獨言五藏
夫十二經脈者皆絡三百六十五節節有病必被經脈
經脈之病者皆有虚實何以合之乎曰五藏與六府為
表裏經絡肢節各生虚實視其病所居隨而調之病在
脈調之血病在血調之絡病在氣調諸衛病在肉調之
分肉病在筋調之筋病在骨調之骨燔鍼劫刺其下及
與急者病在骨碎鍼藥熨病不知所痛兩蹻為上身形
有痛九候莫病則繆刺之病在於左而右脈病者則巨
刺之必謹察其九候鍼道畢矣
隂陽清濁順治逆亂大論第四
黃帝問曰經脈十二者别為五行分為四時何失而亂
何得而治岐伯對曰五行有序四時有分相順而治相
逆而亂曰何謂相順而治曰經脈十二以應十二月
十二月者分為四時四時者春夏秋冬其氣各異營衛
相隨隂陽相和清濁不相干如是則順而治矣曰何
謂相逆而亂曰清氣在隂濁氣在陽營氣順脈衛氣逆
行清濁相干亂於胷中是謂大脱故氣亂於心則煩心
密默俛首静伏亂於肺則俛仰喘喝按手以呼亂於腸
胃則為霍亂亂於臂脛則為四厥亂於頭則為厥逆頭
痛(一作頭重)眩仆氣在心者取之手少隂心主之俞氣
在於肺者取之手太隂滎足少隂俞氣在於腸胃者
取之手足太隂陽明不下者取之三里氣在於頭者
取之天柱大杼不知取足(靈樞作手)太陽之榮俞氣在臂
足者先去血脈後取其陽明少陽之滎俞徐入徐出
是謂之導氣補寫無形是謂之同精是非有餘不足也
亂氣之相逆也
四時賊風邪氣大論第五
黃帝問曰有人於此並行並立其年之長少等也衣之
厚薄均也卒然遇烈風疾雨或病或不病或皆死其故
何也岐伯對曰春温風夏陽風秋凉風冬寒風凡此四
時之風者其所病各不同形黃色薄皮弱肉者不勝春
之虚風白色薄皮弱肉者不勝夏之虚風青色薄皮弱
肉者不勝秋之虚風赤色薄皮弱肉者不勝冬之虚風
曰黑色不病乎曰黑色而皮厚肉堅固不能傷於四
時之風其皮薄而肉不堅色不一者長夏至而有虚風
者病矣其皮厚而肌肉堅者長夏至而有虚風者不病
矣其皮厚而肌肉堅者必重感於寒内外皆然乃病也
曰賊風邪氣之傷人也令人病焉今有不離屏蔽不
出室穴之中卒然而病者其故何也曰此皆嘗有所傷
於濕氣藏於血脈之中外肉之間久留而不去若有所
墜墮惡血在内而不去卒然喜怒不節飲食不適寒温
不時腠理閉不通(素下有其開二字)而適遇風寒則血氣凝結
與故邪相襲則為寒痺其有熱則汗出汗出則受風雖
不遇賊風邪氣必有因加而發矣曰夫子之所言皆
病人所自知也其無遇邪風又無怵惕之志卒然而病
其故何也唯有因鬼神之事乎曰此亦有故邪留而未
發也因而志有所惡及有所慕血氣内亂兩氣相薄其
所從来者微視之不見聽之不聞故似鬼神曰其有
祝由而已者其故何也曰先巫者因知百病之勝先知
百病之所從者可祝由而已也
内外形診老壮肥瘦病旦慧夜甚大論第六
黃帝問曰人之生也有剛有柔有弱有強有短有長有
隂有陽願聞其方岐伯對曰隂中有陽陽中有隂審知
隂陽刺之有方得病所始刺之有理謹度病端與時相
應内合於五藏六府外合於筋骨皮膚是故内有隂陽
外有隂陽在内者五藏為隂六府為陽在外者筋骨為
隂皮膚為陽故曰病在隂之隂者刺隂之滎俞病在陽
之陽者刺陽之合病在陽之隂者刺隂之經病在隂之
陽者刺陽之絡病在陽者名曰風病在隂者名曰痺隂
陽俱病名曰風痺病有形而不痛者陽之類無形而痛
者隂之類無形而痛者其陽完(九墟完作緩下同)而隂傷急治
其陽無攻其隂(九墟作急治其隂無攻其陽)有形而不痛者其隂完
而陽傷急治其隂無攻其陽(九墟作急治其陽無攻其隂)隂陽俱動
乍有乍無加以煩心名曰隂勝其陽此謂不表不裏其
形不久也曰形氣病之先後内外之應奈何曰風寒
傷形憂恐忿怒傷氣氣傷藏乃病藏寒傷形乃應形風
傷筋脈筋脈乃應此形氣内外之相應也曰刺之奈
何曰病九日者三刺而已病一月者十刺而已多少遠
近以此衰之久痺不去身者視其血絡盡去其血曰
外内之病難易之治奈何曰形先病而未入藏者刺之
半其日藏先病而形乃應者刺之倍其日此外内難易
之應也
曰何以知其皮肉血氣筋骨之病也曰色起兩眉間薄
澤者病在皮唇色青黃赤白黑者病在肌肉營氣濡然
者病在血氣(千金方作脈)目色青黃赤白黑者病在筋耳焦
枯受塵垢者病在骨曰形病何如取之奈何曰皮有
部肉有柱氣血有俞(千金翼下有筋有結)骨有屬皮之部俞在於
四末肉之柱在臂胻諸陽肉分間與足少隂分間氣血
之俞在於諸絡脈氣血留居則盛而起筋部無隂無陽
無左無右候病所在骨之屬者骨空之所以受液而溢
腦髓者也曰取之奈何曰夫病之變化浮沉淺深不
可勝窮各在其處病間者淺之甚者深之間者少之甚
者衆之隨變而調氣故曰上工也曰人之肥瘦小大
寒温有老壮少小之别奈何曰人年五十已上為老三
十已上為壮十八已上為少六歲已上為小曰何以
度其肥瘦曰人有脂有膏有肉曰别此奈何曰㬷肉堅
皮滿者脂㬷肉不堅皮緩者膏皮肉不相離者肉曰
身之寒温何如曰膏者其肉淖而粗理者身寒細理者
身熱脂者其肉堅細理者和(靈作熱)粗理者寒(少肉者寒温之症未)
(詳)曰其肥瘦大小奈何曰膏者多氣而皮縱緩故能
縱腹垂膄肉者身體容大脂者其身收小曰三者之
氣血多少何如曰膏者多氣多氣者熱熱者耐寒也肉
者多血多血者則形充形充者則平也脂者其血清氣
滑少故不能大此别於衆人者也曰衆人如何曰衆
人之皮肉脂膏不能相加也血與氣不能相多也故其
形不小不大各自稱其身名曰衆人曰治之奈何曰
必先别其五形血之多少氣之清濁而後調之治無失
常經是故膏人者縱腹垂膄肉人者上下容大脂人者
雖脂不能大曰病者多以旦慧晝安夕加夜甚者何
也曰春生夏長秋收冬藏是氣之常也人亦應之以一
日一夜分為四時之氣朝為春日中為夏日入為秋夜
為冬朝則人氣始生病氣衰故旦慧日中則人氣長長
則勝邪故安夕則人氣始衰邪氣始生故加夜半人氣
入藏邪氣獨居於身故甚曰其時有反者何也曰是不
應四時之氣藏獨主其病者是必以藏氣之所不勝時
者甚以其所勝時者起也曰治之奈何曰順天之時
而病可與期順者為工逆者為粗也
隂陽大論第七
隂静陽躁陽生隂長陽殺隂藏陽化氣隂成形寒極生
熱熱極生寒寒氣生濁熱氣生清清氣在下則生飱泄
濁氣在上則生䐜脹此隂陽反作病之逆順也故清陽
為天濁隂為地地氣上為雲天氣下為雨雨出地氣雲
出天氣故清陽出上竅濁隂出下竅清陽發腠理濁隂
走五藏清陽實四肢濁隂歸六府水為隂火為陽陽為
氣隂為味味歸形形歸氣氣歸精精歸化精食氣形食
味化生精氣生形味傷形氣傷精精化為氣氣傷於味
隂味出下竅陽氣出上竅味厚者為隂薄為隂之陽氣
厚者為陽薄為陽之隂味厚則泄薄則通氣薄則發泄
厚則發熱壮火之氣衰少火之氣壮壮火食氣氣食少
火壮火散氣少火生氣氣味辛甘發散為陽酸苦涌泄
為隂隂勝則陽病陽勝則隂病隂病則熱陽病則寒(素問)
(作陽勝則熱隂勝則寒)重寒則熱重熱則寒寒傷形熱傷氣氣傷
痛形傷腫故先痛而後腫者氣傷形也先腫而後痛者
形傷氣也風勝則動熱勝則腫燥勝則乾寒勝則浮濕
勝則濡瀉天有四時五行以生長收藏以生寒暑燥濕
風人有五藏化為五氣以生喜怒悲憂恐故喜怒傷
氣寒暑傷形暴怒傷隂暴喜傷陽厥氣上行滿脈去
形故曰喜怒不節寒暑過度生乃不固重隂必陽重陽
必隂此隂陽之變也夫隂在内陽之守也陽在外隂
之使也陽勝則身熱腠理閉喘息麄為之後悶(素問作俛仰)
汗不出而熱齒乾以煩悶腹脹死耐冬不耐夏隂勝則
身寒汗出身常清數慄而寒寒則厥厥則腹滿死耐夏
不耐冬此隂陽更勝之變病之形能也曰調此二者
奈何曰能知七損八益則二者可調也不知用此則早
衰矣清陽上天濁隂歸地天氣通於肺地氣通於咽
風氣通於肝雷氣通於心榖氣通於脾雨氣通於腎六
經為川腸胃為海九竅為水注之氣暴風象雷逆氣象
陽故治不法天之紀不用地之理則灾害至矣邪風
之至疾如風雨故善治者治皮毛其次治肌膚其次治
筋脉其次治六府其次治五藏治五藏者半生半死矣
故天之邪氣感則害五藏水榖之寒熱感則害六府
地之濕氣感則害皮肉筋脈故善用鍼者從隂引陽從
陽引隂以右治左以左治右以我知彼以表知裏以觀
過與不及之理見微則過用之不殆善診者察色按脈
先别隂陽審清濁而知部分視喘息聽聲音而知病所
苦觀權衡視規矩而知病所生按尺寸觀浮沉滑濇而
知病所生以治則無過以診則無失矣故曰病之始起
可刺而已其盛也可待衰而已故因其輕而揚之因其
重而減之因其衰而彰之形不足者温之以氣精不足
者補之以味其高者因而越之其下者引而竭之中滿
者寫之於内其有形者漬形以為汗其在皮者汗而發
之其慓悍者按而收之其實者散而寫之審其陽隂以
别柔剛陽病治隂隂病治陽定其血氣各守其鄉血實
宜决之氣實宜掣之引之陽從右隂從左(素問作陽從左隂從右)
老從上少從下是以春夏歸陽為生歸秋冬為死反之
則歸秋冬為生是以氣之多少逆順皆為厥有餘者厥
也一上不下寒厥到膝少者秋冬死老者秋冬生氣上
不下頭痛癲疾求陽不得求之於隂(素問作求隂不審)五部隔
無徵若居曠野若伏空室綿綿乎屬不滿目
春三月之病在理已盡草與柳葉皆殺春隂陽皆絶期
在孟春冬三月之病病合陽者至春正月脈有死徵
皆歸於春(素問作始春)春三月之病曰陽殺隂陽皆絶期
在草乾夏三月之病至隂不過十日隂陽交期在溓
水秋三月之病三陽俱起不治自己隂陽交合者立
不能坐坐不能起三陽獨至期在石水二隂獨至期在
盛水
正邪襲内生夢大論第八
黃帝問曰淫邪泮衍奈何岐伯對曰正邪從外襲内未
有定舍反淫於藏不得定處與榮衛俱行而與魂魄飛
揚使人卧不得安而喜夢凡氣淫於府則夢有餘於外
不足於内氣淫於藏則夢有餘於内不足於外曰有
餘不足有形乎曰隂盛則夢涉大水而恐懼陽盛則夢
大火而燔&KR0778;隂陽俱盛則夢相殺毁傷上盛則夢飛下
盛則夢墮甚飽則夢予甚饑則夢取肝氣盛則夢怒肺
氣盛則夢哭泣恐懼飛揚心氣盛則夢喜笑及恐怖脾
氣盛則夢歌樂體重手足不舉腎氣盛則夢腰脊兩解
而不屬凡此十二盛者至而寫之立已厥氣客於心
則夢見丘山煙火客於肺則夢飛揚見金鐵之器及
竒物客於肝則夢見山林樹木客於脾則夢見丘
陵大澤壊屋風雨客於腎則夢臨淵沒居水中客
於膀胱則夢遊行客於胃則夢飲食客於大腸則
夢見田野客於小腸則夢見聚邑行街(一作衝衢)客於
膽則夢見鬭訟自刳客於隂器則夢接内客於項
則夢斬首客於胻則夢行走不能前及居深地窌苑
中客於股肱則夢禮節拜跪客於胞䐈則夢溲便
利凡此十五不足者至而補之立已
五味所宜五藏生病大論第九
黃帝問曰榖氣有五味其入藏分别奈何岐伯對曰胃
者五藏六府之海皆入於胃五藏六府皆禀於胃五味
各走其所喜故榖味酸先走肝九卷乂曰酸入胃其
氣濇(一作濇以收)不能出入不出則留於胃中胃中和温則
下注於膀胱之胞膀胱之胞薄以耎得酸則縮綣約而
不通水道不行故癃隂者積筋之所終聚也故酸入胃
而走於筋素問曰酸走筋筋病無多食酸其義相順又
曰肝欲辛多食酸則肉胝䐢而唇揭謂木勝土也(木辛與九)
(卷義錯作素問肝欲辛欲酸)
苦先走心九卷又曰苦入胃五榖之氣皆不能勝苦苦
入下脘下脘者三焦之路皆閉而不通故氣變嘔也齒
者骨之所絡也故苦入胃而走骨入而復出必黧疏是
知其走骨也水火既濟骨氣通於心素問曰苦走骨骨
病無多食苦其義相順又曰心欲酸食苦則皮稿而毛
拔謂火勝金也(火酸與九卷義錯)
甘先走脾九卷又曰甘入脾其氣弱少不能上至上焦
而與榖俱留於胃中甘者令人柔潤也胃柔則緩緩則
蟲動蟲動則令人心悶其氣通於皮故曰甘走皮皮者
肉之餘蓋皮雖屬肺與肉連體故甘潤肌肉并皮也素
問曰甘走肉肉病無多食甘其義相順又曰多食甘則
骨痛而髮落謂土勝水也(與九卷不錯)
辛先走肺九卷又曰辛入胃其氣走於上焦上焦者受
諸氣而營諸陽者也薑韮之氣熏至營衛營衛不時受
之久留於心下故洞(一作煴)心辛者與氣俱行故辛入胃
則與汗俱出矣(千金云辛入胃而走氣與氣俱出故氣盛)素問曰辛走氣氣
病無多食辛其義相順又曰肺欲苦多食辛則筋急而
爪枯謂金勝木也(肺欲苦與九卷義錯)
鹹先走腎九卷又曰鹹入胃其氣上走中焦注於諸脈
脈者血之所走也血與鹹相得則血涘(一作凝下同)血涘則
胃中竭竭則咽路焦故舌乾而善渴血脈者中焦之道
故鹹入而走血矣腎合三焦血脈雖屬肝心而為中焦
之道故鹹入而走血矣素問曰鹹走血血病無多食鹹
其義相順又曰多食鹹則脈涘泣而變色謂水勝火也
(雖俱言血脈其義不冋)榖氣營衛俱行津液已行營衛大通乃糟
粕以次𫝊下曰營衛俱行奈何曰榖始入於胃其精
微者先出於胃之兩焦以溉五藏别出兩焦行於營衛
之道其大氣之摶而不行者積於胷中名曰氣海出於
肺循於喉嚨故呼則出吸則入天地之精氣其大數常
出三而入一故榖不入半日則氣衰一日則氣少矣
曰榖之五味可得聞乎曰五榖粳米甘麻(素問作小豆)酸大
豆鹹小麥苦黃黍辛五果棗甘李酸栗鹹杏苦桃辛五
畜牛肉甘犬肉酸豕肉鹹羊肉苦雞肉辛五菜葵甘韮
酸藿鹹薤苦葱辛五色黃宜甘青宜酸黑宜鹹赤宜苦
白宜辛脾病者宜食粳米牛肉棗葵甘者入脾用
之心病者宜食麥羊肉杏薤苦者入心用之腎病
者宜食大豆豕肉栗藿鹹者入腎用之肺病者宜食
黍雞肉桃葱辛者入肺用之肝病者宜食麻犬肉李
韮酸者入肝用之肝病禁辛心病禁鹹脾病禁
酸肺病禁苦腎病禁甘
肝足厥隂少陽主治肝苦急食甘以緩之心手少隂
太陽主治心苦緩食鹹以收之脾足太隂陽明主治
脾苦濕急食苦以燥之肺手太隂陽明主治肺苦氣
上逆急食苦以泄之腎足少隂太陽主治腎苦燥急
食辛以潤之開腠理致津液通氣墜也毒藥攻邪五
榖為養五果為助五畜為益五菜為充氣味合而服之
以補精益氣此五味者各有所利辛散酸收廿緩苦堅
鹹耎
肝病者兩脇下痛引少腹令人善怒虚則目&KR0617;&KR0617;無所
見耳無所聞善恐如人將捕之取其經厥隂與少陽血
者氣逆則頭痛耳聾不聰頰腫取血者又曰徇蒙招
尤目瞑耳聾下實上虚過在足少陽厥隂甚則入肝
心病者胷中痛脇支滿兩胠下痛膺背肩甲間痛兩擘
内痛虚則胸腹大脇下與腰相引而痛取其經少隂太
陽血者(素問云舌下血者)其變病刺郄中血者又曰胸中痛
支滿腰脊相引而痛過在手少隂太陽(素問云心煩頭痛病在鬲中過)
(在手巨陽少隂)
脾病者身重善饑肌肉萎足不收行善瘈瘲脚下痛虚
則腹脹腸鳴飱泄食不化取其經太隂陽明少隂血者
又曰腹滿䐜脹支滿胠脇下厥上胃過在足太隂陽
明
肺病者喘逆咳氣肩背痛汗出尻隂股膝攣髀腨胻足
皆痛虚則少氣不能報息耳聾喉嚨乾取其經手太隂
足太陽外厥隂内少隂血者又曰欬嗽上氣病(素問作厥)
在胸中過在手陽明太隂
腎病者腹大脛腫痛欬喘身重寝汗出憎風虚則胸中
痛大腸小腸(素作大腹小腹)痛清厥意不樂取其經少隂太陽
血者又曰頭痛癲疾下實上虚過在足少隂太陽甚
則入腎
五藏𫝊病大論第十
病在肝愈於夏夏不愈甚於秋秋不死持於冬起於春
大病在肝愈於丙丁丙丁不愈加於庚辛庚辛不加(素問)
(作不死下同)持於壬癸起於甲乙禁當風病在肝平旦慧
下晡甚夜半静
病在心愈於長夏長夏不愈甚於冬冬不死持於春起
於夏病在心愈於戊已戊巳不愈加於壬癸壬癸不
加持於甲乙起於丙丁禁衣温食熱病在心日中慧
夜半甚平旦静
病在脾愈於秋秋不愈甚於春春不死持於夏起於長
夏病在脾愈於庚辛庚辛不愈加於甲乙甲乙不加
持於丙丁起於戊己禁温衣濕地(素問云禁温衣飽食濕地濡衣)病
在脾日昳慧平旦甚(素作日出)下晡静
病在肺愈於冬冬不愈甚於夏夏不死持於長夏起於
秋病在肺愈於壬癸壬癸不愈加於丙丁丙丁不加
持於戊己起於庚辛禁寒衣冷飲食病在肺下晡慧
日中甚夜半静
病在腎愈於春春不愈甚於長夏長夏不死持於秋起
於冬病在腎愈於甲乙甲乙不愈加於戊己戊己不
死持於庚辛起於壬癸禁犯焠㶼無食熱無温衣(素問作犯)
(焠㶼熱食温灸衣)病在腎夜半慧日乘四季甚下晡静
邪氣之客於身也以勝相加至其所生而愈至其所不
勝而甚至其所生而持自得其位而起
腎移寒於脾癰腫少氣脾移寒於肝癰腫筋攣肝
移寒於心狂鬲中心移寒於肺為肺消肺消者飲一
溲二死不治肺移寒於腎為涌水涌水者按其腹不
堅水氣客於大腸疾行腸鳴濯濯如囊裹漿治主肺者
(素問作水之病也)
脾移熱於肝則為驚䘐肝移熱於心則死心移熱
於肺𫝊為膈消肺移熱於腎𫝊為柔痓腎移熱於
脾𫝊為虚腸澼死不可治胞移熱於膀胱則癃溺血
膀胱移熱於小腸膈腸不便上為口糜小腸移熱
於大腸為虙瘕為沉大腸移熱於胃善食而瘦名曰
食㑊又胃移熱於膽亦名食㑊膽移熱於腦則辛頞
鼻淵鼻淵者濁涕下不止也𫝊為䘐䁾瞑目故得之厥
也
五藏受氣於其所生𫝊之於其所勝氣舍於其所生死
於其所不勝病之且死必先𫝊其所行至不勝乃死此
言氣之逆行也故死
肝受氣於心𫝊之於脾氣舍於腎至肺而死心受氣
於脾𫝊之於肺氣舍於肝至腎而死脾受氣於肺𫝊
之於腎氣舍於心至肝而死肺受氣於腎𫝊之於肝
氣舍於脾至心而死腎受氣於肝𫝊之於心氣舍於
肺至脾而死此皆逆死也一日一夜五分之此所以占
死者之早暮也
黃帝問曰余受九鍼於夫子而私覽於諸方或有導引
行氣按摩灸熨刺爇飲藥一者可獨守耶將盡行之乎
岐伯對曰諸人者衆人之方也非一人之所盡行也
曰此乃所謂守一勿失萬物畢具也余已聞隂陽之要
虚實之理傾移之過可治之屬願聞病之變化淫傳絶
敗而不可治者可得聞乎曰要乎哉問道昭乎其如
旦醒窘乎其如夜暝能被而服之神與俱成畢將服之
神自得之生神之理可著於竹帛不可傳之于子孫也
曰何謂旦醒曰明於隂陽如惑之解如醉之醒曰
何謂夜暝曰瘖乎其無聲漠乎其無形折毛發理正氣
横傾淫邪泮衍血脈傳留大氣入藏腹痛下淫可以致
死不可以致生曰大氣入藏奈何曰病先發於心心
痛一日之肺而欬三日之肝肋支滿五日之脾閉塞不
通身體重三日不已死冬夜半夏日中病先發於肺
喘咳三日之肝脇支滿一日之脾而身體痛五日之胃
而脹十日不已死冬日入夏日出病先發於肝頭痛
目眩肋多滿一日之脾而身體痛五日之胃而腹脹三
日之腎腰脊少腹痛胻痠三日不已死冬日中(素問作日入)
夏早食病先發於脾身痛體重一日之胃而脹二日
之腎少腹腰脊痛胻痠三日之膀胱背膂筋痛小便閉
十日不已死冬人定夏晏食病先發於胃脹滿五日
之腎少腹腰脊痛胻痠三日之膀胱背膂筋痛小便閉
五日而上之心身重六日不已死冬夜半夏日昳病
先發於腎少腹腰脊痛胻痠三日之膀胱背膂筋痛小
便閉三日而上之心心脹三日之小腸兩脇支痛三日
不已死冬大晨夏晏晡(按靈樞素問云三日而上之小腸此云三日而上之心乃皇甫)
(士安合二書為此篇文也)病先發於膀胱小便閉五日之腎少腹
脹腰脊痛胻痠一日之小腸而腸脹二日之脾而身體
痛二日不已死冬雞鳴夏下晡諸病以次相𫝊如是者
皆有死期不可刺也
夀夭形診病候耐痛不耐痛大論第十一
黃帝問曰形有緩急氣有盛衰骨有大小肉有堅脆皮
有厚薄其以立夀夭奈何伯高對曰形與氣相任則夀
不相任則夭皮與肉相裹則夀不相裹則夭血氣經絡
勝形則夀不勝形則夭曰何謂形緩急曰形充而皮
膚緩者則夀形充而皮膚急者則夭形充而脈堅大者
順也形充而脈小以弱者氣衰也衰則危矣形充而顴
不起者腎小也小則夭矣形充而大肉㬷堅而有分者
肉堅堅則夀矣形充而大皮肉無分理不堅者肉脆脆
則夭矣此夭之生命所以立形定氣而視夀夭者也必
明於此以立形定氣而後可以臨病人決死生也曰
形氣之相勝以立夀夭奈何曰平人而氣勝形者夀病
而形肉脱氣勝形者死形勝氣者危也凡五藏者中
之府中盛藏滿氣勝傷恐者聲如從室中言是中氣之
濕也言而微終日乃復言者此奪氣也衣被不歛言語
善惡不避親疎者此神明之亂也倉廪不藏者是門戶
不要也水泉不止者是膀胱不藏也得守者生失守者
死夫五藏者身之強也頭者精明之府頭傾視深神
將奪矣背者胸中之府背曲肩隨府將壊矣腰者
腎之府轉摇不能腎將憊矣膝者筋之府屈伸不能
行則僂附筋將憊矣骨者髓之府不能久立行則掉
慓骨將憊矣得強則生失強則死
岐伯曰反四時者有餘為精不足為消應太過不足
為精應不足有餘為消隂陽不相應病名曰關格人
之骨強筋勁肉緩皮膚厚者耐痛其於鍼石之痛火爇
亦然加以黑色而善(一本作美)骨者耐火爇堅肉薄皮者不
耐鍼石之痛於火爇亦然同時而傷其身多熱者易已
多寒者難已胃厚色黑大骨肉肥者皆勝毒其瘦而薄
者皆不勝毒也
形氣盛衰大論第十二
黃帝問曰氣之盛衰可得聞乎岐伯對曰人年十歲(一作)
(十六)五藏始定血氣已通其氣在下故好走二十歲血
氣始盛肌肉方長故好趨三十歲五藏大定肌肉堅
固血脈盛滿故好步四十歲五藏六府十二經脈皆
大盛平定腠理始開榮華剥落鬢髮頒白平盛不摇故
好坐五十歲肝氣始衰肝葉始薄膽汁始減目始不
明六十歲心氣始衰乃善憂悲血氣懈墯故好卧
七十歲脾氣虚皮膚始枯故四肢不舉八十歲肺氣
衰魂魄離散故言善悞九十歲腎氣焦藏乃萎枯經
脈空虚百歲五藏皆虚神氣皆去形骸獨居而終盡
矣
女子七歲腎氣盛齒更髮長二七天水至(素問作天癸至)任脈
通太衝脈盛月事以時下故有子三七腎氣平均故真
牙生而長極四七筋骨堅髮長極身體盛壮五七陽明
脈衰面皆焦髮始白七七任脈盛太衝(一作伏衝)脈衰少天
水竭地道不通故形壊而無子耳
丈夫八歲腎氣實髮長齒更二八腎氣盛天水至而精
氣溢寫隂陽和故能有子三八腎氣平均筋骨勁強故
真牙生而長極四八筋骨隆盛肌肉滿壮五八腎氣衰
髮墮齒稿六八陽氣衰於上面焦鬢髮頒白七八肝氣
衰筋不能動天水竭精少腎氣衰形體皆極八八則齒
髮去腎者主水受五藏六府之精而藏之故五藏盛乃
能寫今五藏皆衰筋骨懈墯天水盡矣故髮鬢白體重
行步不正而無子耳
鍼灸甲乙經卷六
