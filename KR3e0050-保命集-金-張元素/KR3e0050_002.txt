保命集卷中
金張元素撰
中風論第十
論曰經云風者百病之始善行而數變行者動也風本
生於熱以熱為本以風為標凡言風者熱也叔和云熱
則生風冷生氣是以熱則風動宜以靜勝其躁是養血
也治須少汗亦宜少下多汗則虚其衞多下則損其榮
汗下各得其宜然後宜治在經雖有汗下之戒而有中
藏中府之說中府者宜汗之中藏者宜下之此雖合汗
下亦不可過也仲景曰汗多則亡陽下多則亡隂亡陽
則損其氣亡隂則損其形經曰氣血者人之神不可不
謹養也初謂表裏不和須汗下之表裏已和是宜治之
在經也其中府者面加五色有表證脉浮而惡風惡寒
拘急不仁或中身之後或中身之前或中身之側皆曰
中府也其治多易中藏者唇吻不收舌不轉而失音鼻
不聞香臭耳聾而眼瞀大小便秘結皆曰中藏也其治
多難經曰六府不和流結為癰五藏不和九竅不通若
外無留結内無不通必知在經也初證既定宜以大藥
養之當順時令而調隂陽安藏府而和榮衞察病機審
氣宜而少有不愈者若風中府者先以加減續命湯隨
證發其表若忽中藏者則大便多秘澁宜以三化湯通
其滯表裏證已定别無他變故以大藥和治之大抵中
府者多著四肢中藏者多滯九竅雖中府者多兼中藏
之證至於舌強失音久服大藥能自愈也有中風濕者
夏月多有之其證身重如山不能轉側宜服除濕去熱
之藥治之不可用鍼可用灸今具六經續命湯方小續
命湯通治八風五痺痿厥等疾以一歲為緫以六經為
别春夏加石膏知母黃芩秋冬加桂附芍藥又於六經
别藥隨證細分加減自古名醫不能越此
凡覺中風必先審六經之候愼勿用大熱藥烏附之類
故陽劑剛勝積燎原為消狂瘡腫之屬則天癸竭而榮
涸是以中風有此誡故經所謂邪風之至疾如風雨易
曰橈萬物者莫疾乎風若感之淺者留於肌膚感之深
者達於骨髓盖禍患之機藏於細微非常人之豫見及
其至也雖智者不能善其後是以聖人之教下皆謂之
虚邪賊風避之有時故中風者俱有先兆之證凡人如
覺大拇指及次指麻木不仁或手足不用或肌肉蠕動
者三年内必有大風之至經曰肌肉蠕動命曰微風宜
先服八風散愈風湯天麻丸各一料為效故手大指次
指手太隂陽明經風多著此經也先服袪風滌熱之劑
辛凉之藥治内外之邪是以聖人治未病不治已病又
曰善治者治皮毛是止於萌芽也故初成者獲愈固久
者伐形是治未病之先也
中風之人如小便不利不可以藥利之既得自汗則津
液外亡小便自少若利之使榮衞枯竭無以制火煩熱
愈甚當候熱退汗止小便自行也兼此證乃陽明大忌
利小便須當識此中風之人能食者凡中風病多能食
盖甲已化土脾盛故能食由是多食則脾氣愈盛土克
制腎水水虧則病增劇也病宜廣服藥不欲多食病能
自愈中風多食者風木也盛則克脾脾受敵求助於食
經曰實則夢與虚則夢取是也當瀉肝木治風安脾脾
安則食少是其效也中風之人不宜用龍麝犀珠譬之
提鈴巡於街使盜者伏而不出益使風邪入於骨髓如
油入麫莫能出也此之類焉若痰潮不省昏憒不知事
宜用藥下其痰涎故風者百病之長庸可忽諸
小續命湯
麻黃(去節)人參黃芩(各一兩)芍藥
防己桂川芎(各一兩)防風(一兩半)
附子(半兩)杏仁甘草(各一兩)
右除附子杏仁外搗為麄末後入二味令勻每服五
七錢水一盞半生薑五片煎至一盞去滓稍熱服食前
凡中風不審六經之加减雖治之不能去其邪也内經
云開則浙然寒閉則熱而悶知暴中風邪宜先以加减
續命湯隨證治之
中風無汗惡寒麻黃續命主之
麻黃防風杏仁
依本方添加一倍宜鍼太陽至隂出血崑崙舉蹻
中風有汗惡風桂枝續命主之
桂枝芍藥杏仁
依本方加一倍宜鍼風府已上二證皆太陽經中
風也
中風無汗身熱不惡寒白虎續命主之
石膏知母(一料中各加二兩)甘草(依本方加一倍)
中風有汗身熱不惡風葛根續命主之
葛根(二兩)桂枝黃芩(依本方加一倍)
宜鍼陷谷刺厲兊鍼陷谷者去陽明之賊刺厲兊者
瀉陽明經之實也已上二證陽明經中風也
中風無汗身凉附子續命主之
附子(加一倍)乾薑(加一兩)甘草(加三兩)
宜刺隠白穴去太隂之賊也此一證太隂經中風也
中風有汗無熱桂枝續命主之
桂枝附子甘草(依本方加一倍)
宜鍼太谿此證少隂經中風也
中風六證混淆繫之於少陽厥隂或肢節攣痛或麻木
不仁宜羌活連翹續命主之
小續命(八兩)加羌活(四兩)連翹(六兩)
古之續命混淆無六證之别今各分經治療又分經鍼
刺法厥隂之井大敦刺以通其經少陽之經絶骨灸以
引其熱是鍼灸同象法治之大體也
中風外無六經之形證内無便溺之阻格知血弱不能
養筋故手足不能運動舌強不能言語宜養血而筋自
榮大秦芁湯主之
秦芁(三兩)甘草(二兩)川芎(二兩)當歸(二兩)
白芍藥(一兩)細辛(半兩)川羌活防風
黃芩(各一兩)石膏(二兩)吳白芷(一兩)白术(一兩)
生地黃(一兩)熟乾地黃(一兩)白茯苓(一兩)川獨活(二兩)
右一十六味剉每服一兩水煎去滓温服無時如遇
天隂加生薑煎如心下痞每兩加楮實一錢同煎
中風外有六經之形證先以加减續命湯隨證治之内
有便溺之阻格復以三化湯主之
厚朴大黃枳實羌活(各等分)
右剉如麻豆大每服三兩水三升煎至一升半終日
服之以微利為度無時法曰四肢不舉俗曰癱瘓故
經所謂太過則令人四肢不舉又曰土太過則敦阜
阜高也敦厚也既厚而又高則令除去此真所謂膏
粱之疾非肝腎經虚何以明之經所謂三陽三隂發
病為偏枯痿易四肢不舉王注曰三隂不足則發偏
枯三陽有餘則痿易易為變易常用而痿弱無力也
其治則瀉令氣弱陽衰土平而愈或三化湯調胃承
氣湯選而用之若脾虚則不用也經所謂土不及則
卑陷卑下也陷坑也故脾病四肢不用四肢皆禀氣
於胃而不能至經必因於脾乃不得禀受也令脾不
能與胃行其津液四肢不得禀水穀氣日以衰脉道
不利筋骨肌肉皆無氣以生故不用焉其治可補十
全散加减四物去邪留正
愈風湯中風證内邪已除外邪已盡當服此藥以行𨗳
諸經久服大風悉去縱有微邪只從此藥加减治之然
治病之法不可失其通塞或一氣之微汗或一旬之通
利如此為常治之法也久則清濁自分榮衞自和如此
初覺風動服此不致倒仆
羌活甘草防風蔓荆子
川芎細辛枳殼人參
麻黃甘菊薄荷枸杞子
當歸知母地骨皮黃耆
獨活杜仲吳白芷秦芁
柴胡半夏前胡厚朴
熟地黃防己(各二兩)茯苓黃芩(各二兩)
石膏(四兩)芍藥(三兩)蒼术生地黃(各四兩)
桂(一兩)已上三十三味通七十三兩
右剉每服一兩水二盞煎至一盞去滓溫服如遇天
隂加生薑煎空心一服臨卧再煎藥滓服俱要食遠
服空心一服噀下二丹丸為之重劑臨卧一服噀下
四白丹為之輕劑動以安神靜以清肺假令一氣之
微汗用愈風湯三兩麻黃一兩均作四服一服加生
薑五片空心服以粥投之得微汗則佳如一旬之通
利用愈風三兩大黃一兩亦均作四服如前煎臨卧
服得利則妙常服之藥不可失四時之轉如朢春大
寒之後加半夏二兩通四兩柴胡二兩通四兩人參
二兩通四兩謂迎而奪少陽之氣也朢夏之月半加
石膏二兩通六兩黃芩二兩通五兩知母二兩通四
兩謂迎而奪陽明之氣也季夏之月加防己二兩通
四兩白术二兩茯苓二兩通五兩謂勝脾土之濕也
初秋大暑之後加厚朴二兩通四兩藿香二兩桂一
兩通二兩謂迎而奪太隂之氣也霜降後朢冬加附
子一兩桂一兩通二兩當歸二兩通四兩謂勝少隂
之氣也得春减冬四時類此雖立法於四時之加减
更宜臨病之際審病之虚實熱寒土地之宜邪氣之
多少此藥具七情六慾四氣無使五藏偏勝及不動
於榮衞如風秘服之則永不燥結如久瀉服之則能
自調初覺風氣便能服此藥及新方中天麻丸各一
料相為表裏治未病之勝藥也及已病者更宜常服
無問男子婦人及小兒驚癎搐急慢驚風等病服之
神效如解利四時傷風隨四時加减法又療脾腎虛
筋弱語言難精神昏憒及治内弱風濕内弱者乃風
熱火光體重者乃風濕土餘内弱之為病或一臂肢
體偏枯或肥而半身不隨或恐而健忘喜以多思故
思忘之道皆情不足也是以心亂則百病皆生心靜
則萬病悉去故此藥能安心養神調隂陽無偏勝及
不動榮衞
四白丹能消肺氣養魄謂中風者多昏冒氣不清利也
白术(半兩)白芷(一兩)白茯苓(半兩)白檀(一錢半)
人參(半兩)知母(二錢)縮砂仁(半兩)羌活(二錢半)
薄荷(三錢半)獨活(二錢半)防風川芎(各五錢)
細辛(二錢)甘草(五錢)甜竹葉(二兩)香附子(五錢炒)
龍腦(半錢另研)麝香(一字另研)牛黃(半錢)藿香(一錢半)
右件二十味計八兩六錢三字為細末煉蜜為丸每
兩作十丸臨卧嚼一丸分五七次嚼之上清肺氣下
強骨髄
二丹丸治健忘養神定志和血内安心神外華腠理
丹參(一兩半)丹砂(五錢為衣)遠志(半兩去心)茯神(一兩)
人參(五錢)菖蒲(五錢)熟地黃(一兩半)天門冬(一兩半去心)
麥門冬(一兩去心)甘草(一兩)
右為細末煉蜜為丸如桐子大每服五十丸至一百
丸空心食前常服安神定志一藥清肺一藥安神故
清中清者歸肺以助天真淸中濁者堅強骨髓血中
之清榮養於神血中之濁華榮腠理如素有痰久病
中風津液湧溢在胸中氣所不利用獨聖散吐之後
用利氣瀉火之劑本方在後
瀉青丸治中風自汗昏冒發熱不惡寒不能安卧此
是風熱煩燥
當歸龍膽川芎梔子
羌活大黃防風(各等分)
右為細末煉蜜為丸如彈子大每服一丸竹葉湯化下
天麻丸係新方中
天麻(六兩酒浸三日曝乾秤)牛膝(六兩同上浸)杜仲(七兩剉炒去絲)萆解(六兩别碾為細末秤)
玄參(六兩)當歸(十兩)生地黃(十六兩)羌活(十兩)
附子(一兩)
右為細末煉蜜為丸如桐子大常服五七十丸病大
至百丸空心食前温酒或白湯下平明服藥至日高
饑則止服藥大忌壅塞失於通利故服藥半月稍覺
壅微以七宣丸輕疎之使藥再為用也牛膝萆解治
筋骨杜仲使筋骨相著天麻羌活和風之勝藥當歸
地黃養血能和榮衞玄參主用附子佐之行經也
獨聖散治諸風隔實諸癎痰涎津液湧溢雜病亦然
瓜蒂(一兩)
右剉如麻豆大炒令黃色為細末每服量虚實久新
或三錢藥末茶一錢酸虀汁一盞調下若用吐法天
氣清明隂晦無用如病卒暴者不拘於此法吐時辰
午巳前故内經曰平旦至日中天之陽陽中之陽也
論四時之氣仲景曰大法春宜吐是天氣在上人氣
亦在上一日之氣卯辰之寅候也故宜早不宜夜也
先令病人隔夜不食服藥不吐再用熱虀水投之如
吐風癎病者加全蝎半錢微炒如有蟲者加狗油五
七點雄黃末一錢甚者加芫花末半錢立吐其蟲如
濕腫滿者加赤小豆末一錢故此不可常用大要辨
其虚實實則瓜蒂散虚則梔子䜴湯滿加厚朴不可
一槩用之吐罷可服降火利氣安神定志之劑
治風癎病不能愈者從厚朴丸宜春秋加添外又於每一
料中加
人參菖蒲茯神(去木各一兩半)
右依厚朴丸春秋加添法和劑服餌厚朴丸方在吐
論中
防風通聖散
防風川芎當歸芍藥
大黃芒硝連翹薄荷
麻黃(不去節各半兩)石膏桔梗黃芩(各一兩)
白术山梔子荆芥穗(各二錢半)滑石(三兩)
甘草(二兩)
右為麄末每服一兩生薑同煎温服日再服勞汗當
風汗出為皶鬱乃座勞汗出於玄府脂液所凝去芒
硝倍加芍藥當歸發散玄府之風當調其榮衞俗云
風刺或生癮疹或赤或白倍加麻黃鹽豉葱白出其
汗麻黃去節亦去芒硝醎走血而内凝故不能發汗
罷依前方中加四物湯黃連觧毒三藥合而飲之日
二服故内經曰以苦發之謂熱在肌表連内也小便
淋閟去麻黃加滑石連翹煎藥湯調木香末二錢七
麻黃主表不主於裏故去之腰脇痛走疰疼痛者加
硝石當歸甘草一服各二錢調車前子末海金砂末
各一錢内經曰腰者腎之府破傷風者如在表則辛
以散之在裏則苦以下之兼散之汗下後通利血氣
袪逐風邪每一兩内加荆芥穗大黃各二錢調全蝎
末一錢羌活末一錢諸風潮搐小兒急慢驚風大便
結秘邪熱暴甚腸胃乾燥寢汗咬牙上竄睡語筋轉
驚悸肌肉蠕動每一兩加大黃二錢梔子二錢調茯
苓末二錢如肌肉蠕動者調羌活末一錢故經曰肌
肉蠕動命曰微風風傷於肺欬嗽喘急每一兩加半
夏桔梗紫菀各二錢如打撲傷損支節疼痛腹中惡
血不下每一兩加當歸大黃各三錢半調沒藥乳香
末各二錢解利四時傷寒内外所傷每一兩内加益
元散一兩葱白十莖鹽䜴一合生薑半兩水一椀同
煎至五七沸或煎一小椀温冷服一半以筯投之即
吐罷後服一半稍熱服汗出立解如飲酒中風身熱
頭痛如破者加黃連鬚二錢葱白十莖依法立愈慎
勿用桂枝麻黃湯解之頭旋腦熱鼻塞濁涕時下每
一兩加薄荷黃連各二錢半内經曰膽移熱於腦則
辛頞鼻淵鼻淵者濁涕下不已也王注曰膽液下澄
則為濁涕下不已如水泉故曰鼻淵也此為足太陽
脉與陽明脉俱盛也如氣逆者調木香末一錢
癘風論第十
内經曰癘風者有榮氣熱附其氣不清故使鼻柱壊而
色敗皮膚瘍潰故先風寒客於脉而不去名曰癘風又
曰脉風成為癘俗云癩病也故治法云大風骨節重鬚
眉堕名曰大風刺肌内病故汗出百日王注曰泄衞氣
之怫熱刺骨髓汗出百日泄榮氣之&KR0008;熱凡二百日鬚
眉生而止鍼&KR0008;熱屏退隂氣内復故多汗出鬚眉生也
先樺皮散從少至多服五七日後灸承漿穴七壯灸瘡
輕再灸瘡愈再灸後服二聖散泄熱祛血之風邪戒房
室三年鍼灸藥止述類象形此治肺風之法也然非止
肺藏有之俗云鼻屬肺而病發於肺端而言之不然如
此者既鼻準腫赤脹但為瘡之類乃謂血隨氣化既氣
不施化則血聚矣然血既聚使肉腐爛而生蟲也謂厥
隂主生五蟲厥隂為風木故木主生五蟲盖三焦相火
熱甚而制金金衰故木來尅侮經曰侮勝也宣瀉火熱
利氣之劑䖝自不生也法云流水不腐戶樞不蠧此之
類也故此疾血熱明矣當以藥緩疎泄之煎局方内外
升麻湯下錢氏内瀉青丸餘各隨經言之故病風者陽
氣先受上也
樺皮散治肺藏風毒遍身瘡疥及癮疹瘙痒搔之成
瘡又治面風刺及婦人粉刺
樺皮(四兩燒灰)荆芥穗(二兩)甘草(半兩炙)
杏仁(二兩去皮尖用水一椀於銀器内熬去水一半已来放令乾)枳殼(四兩去穣用炭火燒欲灰於温紙上令冷)
右件除杏仁外餘藥為末將杏仁别研令細次用諸
藥令勻磁合内放之每服三錢食後溫酒調下
二聖散治大風癘疾
大黃(半兩)皂角刺(三錢燒灰)
右將皂角刺一二斤燒灰研細煎大黃半兩湯調下
二錢早服樺皮散中煎升麻湯下瀉青丸晚服二聖
散此數等之藥皆為緩疎泄血中之風熱也
七聖丸(局方中)七宣丸(局方中)皆治風壅邪熱潤利大腸中風
風癎風癘大便秘澁皆可服之此方局方中治法曰雖
呵子味苦澁而能止藏腑此利藥中用呵子令大黃枳
實緩緩而推陳泄去邪氣若年老風秘澁者乃津液内
亡也故不可用峻劑攻之内經曰年四十而氣自半也
起居衰矣年五十體重耳目不聰明矣年六十隂痿氣
大衰九竅不利下虛上實涕淚出矣故曰知之則強不
知則老舉世皆言年老之人無熱俱虛豈不明年四十
而隂氣自半故隂虚陽盛明矣是以隂虚其下陽甚其
上故上實下虚此理明矣
破傷風論第十二
論曰夫風者百病之始也清淨則腠理閉拒雖有大風
苛毒而弗能為害也故破傷風者通於表裏分别隂陽
同傷寒證治閭閻往往有不知者只知有發表者不知
有攻裏者和解者此汗下和三法也亦同傷寒證有在
表者有在裏者有半在表半在裏者在裏宜下在表宜
發汗在表裏之間宜和解然汗下亦不可過其法也又
不可妄意處治各通其藏脉免汗泄之非宜也故破傷
風者從外至内甚於内者則病也因此卒暴傷損風襲
之間傳播經絡至使寒熱更作身體反強口噤不開甚
者邪氣入藏則分汗下之治諸瘡不差榮衞虚肌肉不
生瘡眼不合者風邪亦能外入於瘡為破傷風之候故
諸瘡不差時舉世皆言著灸為上是謂熟瘡而不知火
熱客毒逐經諸變不可勝數微則發熱甚則生風而搐
或角弓反張口噤目斜皆因瘡鬱結于榮衞不得宣通
而生亦有破傷不灸而病此者瘡著白痂瘡口閉塞氣
難通泄故陽熱易為鬱結而熱甚則生風也故表脉浮
而無力太陽也脉長而有力者陽明也脉浮而弦小者
少陽也太陽宜汗陽明宜下少陽宜和解若明此三法
而治不中病者未之有也
羌活防風湯治破傷風邪初傳在表
羌活防風川芎藁本
當歸芍藥甘草(各一兩)地榆
華細辛(各二兩)
右㕮咀每服五錢水一盞半同煎至七分去滓熱服
不拘時候量緊慢加减用之熱則加大黃二兩大便
秘則加大黃一兩緩緩令過
白术防風湯若服煎藥之過有自汗者宜服此藥
白术(一兩)防風(二兩)黃耆(一兩)
右㕮咀每服五七錢水一盞半煎至一盞去滓溫服
不拘時候藏府和而有自汗可用此藥破傷風藏府
秘小便赤自汗不止者因用熱藥汗出不休故知無
寒也宜速下之先用芎黃湯三二服後用大芎黃湯
下之
芎黃湯
川芎(一兩)黃芩(六錢)甘草(二錢)
右㕮咀每服五七錢水一盞半同煎至七分去滓温
服不拘時候三服即止再用下藥
大芎黃湯
川芎(一錢)羌活黃芩大黃(各一兩)
右㕮咀依前煎服宜和為度
發表雄黃散
雄黃(一錢)防風(二錢)草烏(一錢)
右件為細末每服一字温酒調下裏和至愈可服裏
不和不可服
蜈蚣散
蜈蚣(一對)鰾(五錢)左蟠龍(五錢炒煙盡為度野鴿糞是也)
右件為細末每服一錢清酒調下治法依前用裏和
至愈可服但有裏證不可服次當下之用前蜈蚣散
四錢巴豆霜半錢燒飰為丸如菉豆大每服一丸漸
加六七丸清酒調蜈蚣散少許送下宣利為度内外
風去可常服羌活湯緩緩而治不拘時候服之羌活
湯者治半在表半在裏也
羌活湯
羌活菊花麻黃川芎
石膏防風前胡黃芩
細辛甘草枳殼白茯苓
蔓荆子(已上各一兩)薄荷(半兩)吳白芷(半兩)
右㕮咀每服五錢水一盞半入生薑五片同煎至一
盞去滓稍熱服不拘時候日進二服
防風湯治破傷風同傷寒表證未傳入裏宜急服此
藥
防風羌活獨活川芎(各等分)
右㕮咀每服五錢水一盞半煎至七分去滓温服三
二服後宜調蜈蚣散大效
蜈蚣散
蜈蚣(一對)鰾(三錢)
右為細末用防風湯調下如前藥解表不已覺轉入
裏當服左龍丸漸漸看大便硬軟加巴豆霜服之
左龍丸
左蟠龍(五錢炒)白殭蠶(五錢炒)鰾(半兩炒)雄黃(一錢)
右同為細末燒飰為丸如桐子大每服十五丸温酒
下如裏證不已當於左龍丸末一半内入巴豆霜半
錢燒飰為丸如桐子大每服一丸同左龍丸一處合
服每服藥中加一丸如此漸加服至利為度若利後
更服後藥若搐痓不已亦宜服後藥羌活湯也
羌活湯
羌活獨活防風地榆(各一兩)
右㕮咀每服五錢水一盞半煎至一盞去滓溫服如
有熱加黃芩有涎加半夏若病日久氣血漸虛邪氣
入胃全養血為度
養血當歸地黃散
當歸地黃芍藥川芎
藁本防風白芷(各一兩)細辛(五錢)
右㕮咀依前煎服
雄黃散治表藥
天南星(三錢)半夏(五錢)天麻(五錢)雄黃(二錢半)
右為細末每服一錢温酒調下如有涎於此藥中加
大黃為下藥
地榆防風散治破傷風中風半在表半在裏頭微汗
身無汗不可發汗宜表裏治之
地榆防風地丁香馬齒莧(各等分)
右件為細末每服三錢温米飲調下
白术湯治破傷風大汗不止筋攣搐搦
白术葛根(各一兩)升麻黃芩(各半兩)
芍藥(二兩)甘草(二錢半)
右㕮咀每服一兩水一盞半煎至一盞去滓温服不
拘時候
江鰾丸治破傷風驚而發搐藏府秘澁知病在裏可
用江鰾丸下之
江鰾(剉炒半兩)野鴿糞(半兩炒)雄黃(一錢)白殭蠶(半兩)
蜈蚣(一對)天麻(一兩)
右件為細末又將藥末作三分用二分燒飰為丸如
桐子大硃砂為衣後將一分入巴豆霜一錢同和亦
以燒飰為丸如桐子大不用硃砂衣每服硃砂為衣
丸二十丸入巴豆霜一丸第二服二丸加至利為度
再服硃砂為衣藥病愈止
沒藥散刀箭藥止血住痛
定粉(一兩)風化灰(一兩)枯白礬(三錢另研)乳香(半錢另研)
没藥(一字另研)
右件各研為細末同和勻再研摻之
解利傷寒論第十三
論曰傷寒之法先言表裏及有緩急三陽表當急裏當
緩三隂表當緩裏當急又曰脉浮當汗脉沉當下脉浮
汗急而下緩謂三陽表也脉沉下急而汗緩謂三隂裏
也麻黃湯謂之急麻黃附子細辛湯謂之緩内經云有
漬形以為汗為汗之緩裏之表也又云在皮者汗而發
之為汗之急表之表也急汗者太陽緩汗者少隂是藏
府之輸應也假令麻黃附子細辛湯是少隂證始得發
熱脉沉裏和無汗故漬形以為汗假令麻黃湯是太陽
證頭項痛腰脊強脉浮無汗裏和是也在皮者汗而發
之也經曰治主以緩治客以急此之謂也
麻黃湯
麻黃(去節五錢)桂枝(三錢)甘草(三錢炙)杏仁(去皮尖炒三十箇)
右㕮咀都作一服水煎去滓温服
假令得肝脉其外證善潔面青善怒其三部脉俱弦而
浮惡寒裏和(謂清便自調也)麻黃湯内加羌活防風各三錢謂肝
主風是膽經受病大便秘或泄下赤水無數皆裏不和
也假令得心脉其外證面赤口乾善笑其尺寸脉俱
浮而洪惡寒裏和(謂清便自調也)麻黃湯内加黃芩石膏各三錢
謂主心熱是小腸受病也假令得脾脉其外證面黃
善噫善思善味尺寸脉俱浮而緩裏和惡寒麻黃湯内
加白术防己各五錢謂脾主濕是胃經受病也假令
得肺脈其外證面白善嚏悲愁不樂欲哭其尺寸脉俱浮
而澁裏和惡寒麻黃湯内加桂枝生薑各三錢謂肺主
燥是大腸受病也假令得腎脉其外證面黑善恐顯
其尺寸脉俱浮而裏和惡寒麻黃湯加附子生薑謂腎
主寒是膀胱受病也
已上各五證皆表之表謂在皮者急汗而發之也皆腑
受病表之裏者下之當緩謂隨藏表證外顯尺寸脉俱
浮而復有裏證謂發熱飲水便利赤澁或泄下赤水按
之内實或痛麻黃湯去麻黃杏仁與隨藏元加藥同煎
作五服每下一證初一服加大黃半錢邪盡則止未盡
第二服加大黃一錢邪未盡第三服加大黃一錢半如
邪未盡又加之邪盡則止此謂先緩而後急是表之裏
證下之當緩也
麻黃附子細辛湯
麻黃(半兩去根節)細辛(半兩去苗土)附子(一錢一分半炮裂去皮臍)
右㕮咀都作一服水煎去滓温服
假令得肝脉其内證滿閉淋溲便難轉筋其尺寸脉俱
沉而弦裏和惡寒肝經受病麻黃附子細辛内加羌活
防風各三錢假令得心脉其内證煩心心痛掌中熱
而噦其尺寸脉俱沉裏和惡寒心經受病加黃芩石膏
各三錢假令得脾脉其内證腹脹滿食不消怠堕嗜
卧其尺寸脉俱沉裏和惡寒脾經受病加白术防己各
三錢假令得肺脉其内證喘咳洒浙寒熱其尺寸脉
俱沉裏和惡寒肺經受病加生薑桂各三錢假令得
腎脉其内證泄如下重足脛寒而逆其尺寸脉俱沉裏
和惡寒腎經受病更加附子生薑各三錢
已上五證裏之表也宜漬形以為汗皆藏受病也裏之
裏者下之當急謂隨藏内證以顯尺寸脉俱沉復有裏
證者謂大小便秘澁或泄下赤水或瀉無數不能飲食
不惡風寒發熱引飲其脉俱沉或按之内實而痛此謂
裏實宜速下之麻黃附子細辛内麻黃與隨藏元加藥
内分作三服每下一證初一服加大黃三錢邪盡則止
如邪未盡再一服加大黃二錢又未盡第三服加大黃
一錢此先急而後緩謂裏之裏也當速下之也
通解利傷寒不問何經之受皆能混然解之謂不犯各
經之受病雖不解盡亦無壞證
羌活湯
羌活(二兩)防風(一兩)川芎(一兩)黃芩(一兩)
細辛(二錢半)甘草(一兩炒)黑地黃(一兩)薄荷(半兩)
白术(二兩如用蒼术加一兩)
右㕮咀每服五七錢水二盞煎至一盞無時溫服淸
如覺發熱引飲加黃芩甘草各一兩更隨證加頭痛
惡風於白术湯一兩内加羌活散三錢都作一服
羌活散
羌活(一兩半)川芎(七錢)細辛根(二兩半)
如身熱依前加石膏湯四錢
石膏湯
石膏(二兩)知母(半兩)白芷(七錢)
如腹中痛者加芍藥散三錢
芍藥散
芍藥(二兩)桂(五錢)
如往來寒熱而嘔加柴胡散二錢
柴胡散
柴胡根(一兩)半夏(五錢洗)
加生薑煎如心下痞加枳實一錢如有裏證加大黃
初一服一錢次二錢又三錢邪盡則止
論曰有汗不得服麻黃無汗不得服桂枝然春夏汗孔
疎雖有汗不當用桂枝宜用黃耆湯和解秋冬汗孔閉
雖無汗不當用麻黃宜用川芎湯和解春夏有汗脉乃
微而弱惡風惡寒者乃太陽證秋冬之脉也亦宜黃耆
湯無汗亦宜川芎湯秋冬有汗脉盛而浮發熱身熱者
乃陽明證春夏之脉也亦宜黃耆湯無汗亦宜川芎湯
大抵有汗者皆可用黃耆湯無汗者亦可用川芎湯
黃耆湯有汗則止也
黃耆白术防風(各等分)
右㕮咀每服五七錢至十餘錢或半兩一兩水煎温
服清汗多惡風甚者加桂枝
川芎湯無汗則發也
川芎白术羌活(各等分)
右㕮咀同黃耆湯稍熱服惡寒甚則及脉大浮半加
麻黃法云五藏之脉寸關尺也今止言尺寸隂陽也
如陽緩而隂急表和而裏病隂緩而陽急裏和而表
病也
若傷寒食少發渴止可和胃止渴不可太凉藥止之然
恐凉藥止之損着胃氣必不能食也
和胃白术湯
白术茯苓
起卧不能謂之濕身重是也小柴胡湯黃芩芍藥湯起
卧不安眠睡不穏謂之煩梔豉湯竹葉石膏湯解利四
時傷寒混解六經不犯禁忌
大白术湯
白术(二兩)防風(一兩)羌活(一兩)川芎(一兩)
黃芩(五錢)細辛(三錢)白芷(一兩半)石膏(二兩)
知母(七錢)甘草(五錢或一兩)枳實(去穰五錢)
右為麄末每服半兩水一盞半煎至一盞大温服清
未解更一服兩服藥滓又作一服春倍防風羌活夏
倍黃芩知母季夏雨淫倍白术白芷秋加桂五錢冬
桂八錢或一兩立夏之後至立秋處暑之間傷寒者
身多微凉微有自汗四肢沉重謂之濕溫又謂之濕
淫宜蒼术石膏湯
蒼术石膏湯
蒼术(細剉半兩)石膏末(三錢)知母(剉一錢半)甘草(剉一錢)
右同和勻都作一服水兩盞煎至一盞温服清謂内
有濕熱也多不欲飲水如身熱脉洪無汗多渴者是
熱在上焦積於胸中宜桔梗散
桔梗散
薄荷(一錢)黃芩(一錢)甘草(一錢)桔梗(半兩)
連翹(二錢)山梔子仁(一錢)
右剉每服五錢或七錢秤半兩水煎加竹葉如大便
秘結加大黃半錢
熱論第十四
論曰有表而熱者謂之表熱也無表而熱者謂之裏熱
也有暴發而為熱者乃久不宣通而致也有服温藥過
劑而為熱者有惡寒戰慄而熱者盖諸熱之屬者心火
之象也王注曰百端之起皆自心生是以上善若水下
愚若火治法曰小熱之氣凉以和之大熱之氣寒以取
之甚熱之氣則汗發之發之不盡則逆治之制之不盡
求其屬以衰之故曰苦者以治五藏五藏屬隂而居於
内辛者以治六府六府屬陽而在外故内者下之外者
發之又宜養血益隂其熱自愈此所謂不治而治也故
不治謂之常治治而不治謂之暴治經所謂諸寒而熱
者取之隂諸熱而寒者取之陽此所謂求其屬也王注
曰益火之源以消隂翳用水之主以制陽光此之謂也
病有暴熱者病在心肺有積熱者病在腎肝暴熱者
宜局方中雄黃解毒丸積熱者局方中妙香丸暴熱
上喘者病在心肺謂之高喘木香金鈴子散上焦熱
而煩者牛黃散藏府秘者大黃牽牛散上焦熱無它
證者桔梗湯有虛熱不能食而熱者脾虚也宜以厚
朴白术陳皮之類治之有實熱能食而熱者胃實也
宜以梔子黃芩湯或三黃丸之類治之蔚金柴胡之
類亦是也有病久憔悴發熱盜汗謂五藏齊損此熱
勞骨蒸病也瘦弱虛煩腸癖下血皆蒸勞也宜養血
益隂熱自能退當歸生地黃或錢氏地黃丸是也
木香金鈴子散治暴熱心肺上喘不已
大黃(半兩)金鈴子(三錢)木香(三錢)輕粉(少許)
朴硝(二錢)
右為細末柳白皮湯調下三錢或四錢食後服以利
為度喘止即止
牛黃散治上焦熱而煩不能睡卧
梔子(半兩)大黃(半兩)蔚金(半兩)甘草(二錢半)
右為細末每服五錢水煎温服食後微利則已
大黃牽牛散治相火之氣遊走藏府大便秘結
大黃(一兩)牽牛(頭末五錢)
右為細末每服三錢有厥冷用酒調三錢無厥冷而
手足煩熱者蜜湯調下食後微利為度此謂不時而
熱者濕熱也
地黃丸治久新憔悴寢汗發熱五藏齊損瘦弱虚煩
腸癖下血骨蒸痿弱無力不能運動
熟地黃(一兩)山茱萸(四錢)乾山藥(四錢)牡丹皮
白茯苓澤瀉(各三錢)
右為細末煉蜜為丸桐子大每服五十丸空心溫酒
送下
防風當歸飲子如煩渴皮膚索澤食後煎服防風飲
子空心服地黃丸
柴胡人參黃芩甘草(各一兩)
大黃當歸芍藥(各半兩)滑石(三兩)
右為麄末每服五錢水一盞半生薑三片同煎至七
分去滓温服如痰實欬嗽加半夏如大便黃米穀完
出驚悸溺血淋悶欬血衂血自汗頭痛積熱肺痿後
服大金花丸
大金花丸
黃連黃栢黃芩山梔子(各一兩)
右為細末滴水為丸如小豆大每服一百丸温水下
日二三服或大便實加大黃自利不用大黃如中外
有熱者此藥作散剉服名解毒湯或腹滿嘔吐欲作
利者每服半兩解毒湯中加半夏茯苓厚朴各三錢
生薑三片如白膿下痢後重者加大黃三錢
凉膈散加减附于后
連翹山梔子大黃薄荷葉(各半兩)
黃芩(半兩)甘草(一兩半)朴硝(二錢半)
右件為麄末每服半兩水一盞半煎至一盞去滓入
蜜一匙微煎温服食後咽嗌不利腫痛并涎嗽者
加桔梗一兩荆芥穗半兩欬而嘔者加半夏二錢
半生薑煎鼻衂嘔血者加當歸芍藥生地黃各半
兩(一料内)
如淋閟者加滑石四兩茯苓一兩或閟而不通臍下收
如覆椀痛閟不可忍者乃腸胃乾涸膻中氣不下故經
所謂膀胱者州都之官津液藏焉氣化則能出矣故
膻中者臣使之官名三焦相火下合右腎為氣海也
王注曰膀胱津液之府胞内居之少腹處間毛内藏
胞器若得氣海之氣施化則溲便注下氣海氣之不
及則閟隱不通故不得便利也先用木香沉香各三
錢酒調下或八政散甚則宜上湧之令氣通達小便
自通經所謂病在下上取之王注曰熱攻於上不
利於下氣盛於上則温辛散之苦以利之
當歸承氣湯
當歸大黃(各一兩)甘草(半兩)芒硝(九錢)
右剉如麻豆大每服二兩水一大椀入生薑五片棗
十枚同煎至半椀去滓熱服若陽狂奔走罵詈不避
親疎此陽有餘隂不足大黃芒硝去胃中實當歸補
血益隂甘草緩中加生薑棗胃屬土此引至於胃中
也經所謂微者逆之甚者從之此之謂也以大利為
度微緩以瓜蒂散加防風蔾蘆吐其病立愈後調法
洗心散凉膈散解毒湯等藥調治之
治熱入血室發狂不認人牛黃膏
牛黃(二錢半)硃砂(三錢)腦子(一錢)蔚金(三錢)
甘草(一錢)牡丹皮(三錢)
右為細末煉蜜為丸如皂子大新水化下
治暴熱者局方中雄黃解毒丸治久熱者局方中妙
香丸治虛勞骨蒸煩熱下血者錢氏地黃丸治虚
熱不能食者脾虚也宜以厚朴白术陳皮之類治之治
實熱能食者胃實也宜以梔子黃芩或三黃丸之類治
之蔚金柴胡亦可治表熱惡寒而渴白虎湯也膚
如火燎而熱以手取之不甚熱為肺熱也目白睛赤煩
躁或引飲獨黃芩一味主之水煎兩脇下肌熱脉浮
弦者柴胡飲子主之兩脇肋熱或一身盡熱者或日晡
肌熱者皆為血熱也四順飲子主之夜發熱主行隂乃
血熱也四順桃仁承氣選用當視其腹痛血刺痛與有
表入裏腹中轉失氣燥結之異晝則明了夜則譫語四
順飲子證與桃仁承氣相似不可不辨也發熱雖無脇
熱亦為柴胡證晝則行陽二十五度氣藥也大抵則柴
胡夜則行隂二十五度血藥也大抵四順飲子
内傷論第十五
論曰人之生也由五穀之精化五味之備故能生形經
曰味歸形若傷於味亦能損形令飲食反過其節腸胃
不能勝氣不及化故傷焉經曰壯火食氣氣食少火壯
火散氣少火生氣痺論曰飲食自倍腸胃乃傷或失四
時之調養故能為人之病也經曰氣口緊而傷於食心
胸滿而口無味與氣口同氣口者乃脾之外候故脾胃
傷則氣口緊盛夫傷者有多少有輕重如氣口一盛脉
得六至則傷於厥隂乃傷之輕也㯽榔丸主之氣口二
盛脉得七至則傷於少隂乃傷之重也煮黃丸厚朴丸
主之氣口三盛脉得八至則傷於太隂膩塞悶亂甚則
心胃大痛兀兀欲吐得吐則已俗呼食迷國是也經曰
上部有脉下部無脉其人當吐不吐則死宜吐之以瓜
蒂散如不能則無治也經曰高者因而越之下者引而
竭之是也
檳榔丸
檳榔(二錢半)陳皮(去白一兩)木香(二錢半)牽牛(頭末半兩)
右為細末醋糊為丸如桐子大每服十五丸至二十
丸米飲下生薑湯亦可
煮黃丸
雄黃(一兩另研)巴豆(五錢生用去皮研爛入雄黃末)
右二味再研入白麵二兩同和再研勻滴水為丸如
桐子大每服時先煎漿水冷沸下藥二十四丸煑三
十沸撈入冷漿水中沉水冷一時下一丸(二日二十四時也)加至
微利為度用浸藥水送下此藥脇下痃癖痛如神
瓜蒂散
瓜蒂(三錢)赤小豆(三錢)
右為細末温水調一錢以吐為度如傷之太重備急
丸獨行丸皆急藥也
金露丸治天行時疾内傷飲食心下痞悶
大黃(二兩)枳實(炒五錢)牽牛(頭末二兩)桔梗(二兩)
右同為細末燒飰為丸如桐子大每服三五十丸食
後溫水下如常服十丸二十丸甚妙
治氣不下降食難消化常服進食逐飲
枳實丸
枳實(麩炒五錢)白术(一兩剉)
右為細末燒飰為丸如桐子大每服五十丸水飲下
治飲食不化心腹膨悶檳榔丸主之如甚則脇肋虚
脹煮黃丸主之治氣不下降飲食難消金露丸主之
諸瘧論第十六
經曰夏傷於暑秋必病瘧盖傷之淺者近而暴發傷之
重者遠而痎瘧痎者久瘧也是知夏傷於暑温熱閉藏
而不能發泄於外邪氣内行至秋而發為瘧也初不知
何經受之隨其動而取之有中三陽者有中三隂者大
抵經中邪氣其證各殊同傷寒論之也故内經曰五藏
皆有瘧其治各别在太陽經者謂之風瘧治多汗之在
陽明經者謂之熱瘧治多下之在少陽經者謂風熱瘧
治多和之此三陽受病皆謂之暴瘧發在夏至後處暑
前此乃傷之淺者近而暴也在隂經則不分三經總謂
之温瘧當從太隂經論之其病發在處暑後冬至前此
乃傷之重者遠而為痎痎者老也故謂之久瘧氣居西
方宜毒藥療之瘧之為病因内積暑熱之氣不能宣泄
于外而為瘧也當盛夏之時能食寒凉之物而助隂氣
者後使有暑熱之氣微者自消矣更時復以藥疎利藏
府使邪氣自下内經曰春食凉夏食寒秋食温冬食熱
是謂春夏養陽秋冬養隂人能於飲食起居之間順四
時之氣而行之邪氣何由得生也
治瘧病處暑前頭痛項強脉浮惡寒有汗桂枝羌活湯
桂枝羌活防風甘草(炙各半兩)
右為麄末每服半兩水一盞半煎至一盞温服清迎
發而服之如吐者加半夏麴等分
治瘧病頭痛項強脉浮惡風無汗者麻黃羌活湯
麻黃(去節)羌活防風甘草(炙各半兩)
同前服如吐者加半夏麴等分
治法瘧如前證而夜發者麻黃桂枝湯主之
麻黃(一兩去節)甘草(炙三錢)桃仁(三十箇去皮尖)黃芩(五錢)
桂(二錢)
右五味同為細末依前服桃仁味苦甘辛肝者血之
海血聚則肝氣燥經所謂肝苦急急食甘以緩之故
桃仁散血緩肝謂邪氣深遠而入血故夜發乃隂經
有邪此湯發散血中風寒之劑
治瘧病身熱目痛熱多寒少脉長睡卧不安先以大柴
胡湯下之微利為度如下過外微邪未盡者宜服白芷
湯盡其邪
白芷(一兩)知毋(一兩七錢)石膏(四兩)
右為麄末同前服
治瘧無他證隔日發先寒後熱寒少熱多宜桂枝石膏湯
桂枝(五錢)石膏(一兩半)知母(一兩半)黃芩(一兩)
右為麄末分作三服每服水一盞同前煎服間日者
邪氣所舍深也
治瘧寒熱大作不論先後此太陽陽明合病也謂之大
爭寒作則必戰動經曰熱勝而動也發熱則必汗泄經
曰汗出不愈知為熱也陽盛隂虚之證當内實外虚不
治必傳入隂經也桂枝芍藥湯主之
桂(三錢)黃耆(二兩)知母(一兩)石膏(一兩)
芍藥(一兩)
右為麄末每服五七錢至半兩水煎如前藥服之寒
熱轉大者知太陽陽明少陽三陽合病也宜用桂枝
黃芩湯和之
柴胡(一兩二錢)黃芩(四錢半)人參(四錢半)半夏(四錢)
甘草(四錢半)石膏(五錢)知母(五錢)桂(二錢)
右為麄末依前服之服藥已如外邪已罷内邪未已
再詮下藥從卯至午時發者宜以大柴胡湯下之從
午至酉時發者知其邪氣在血也宜以桃仁承氣湯
主之
前項下藥微利為便以小柴胡湯徹其微邪之氣立
秋之後及處暑前發瘧漸瘦不能食者謂之痎瘧此
邪氣深遠而中隂經為久瘧也
治久瘧不能飲食胷中鬱鬱如吐欲吐不能吐者宜吐
則已當以蔾蘆雄黃散吐之
蔾蘆散
大蔾蘆末(半錢)溫虀水調下以吐為度
雄黃散
雄黃瓜蒂赤小豆(各一錢)
右為細末每服半錢温水調下以吐為度
治秋深久瘧胷中無物又無痰癖腹高而食少俗謂瘧
氣入腹宜蒼术湯主之
蒼术(四兩)草烏頭(一錢)杏仁(三十箇)
右為麄末都作一服水三升煎至一半均作三服一
日服盡迎發而服局方中七宣丸治瘧之聖藥也
局方中神效飲子乃瘧疾聖藥也又名交結飲子
吐論第十七
論曰吐有三氣積寒也皆從三焦論之上焦在胃口上
通於天氣主内而不出中焦在中脘上通天氣下通地
氣主腐熱水穀下焦在臍下下通地氣主出而不納是
故上焦吐者皆從於氣氣者天之陽也其脉浮而洪其
證食已暴吐渴欲飲水大便燥結氣上衝而胷發痛其
治當降氣和中中焦吐者皆從於積有隂有陽食與氣
相假為積而痛其脉浮而匿其證或先痛而後吐或先
吐而後痛治法當以毒藥去其積檳榔木香行其氣下
焦吐者皆從於寒地道也其脉沉而遲其證朝食暮吐
暮食朝吐小便清利大便秘而不通治法當以毒藥通
其閉塞温其寒氣大便漸通復以中焦藥和之不令大
便秘結而自愈也
治上焦氣熱上衝食已暴吐脉浮而洪宜先和中桔梗
湯
桔梗(一兩半)半夏麴(二兩)陳皮(去白一兩)枳實(麩炒一兩)
白茯苓(去皮一兩)白术(一兩半)厚朴(一兩薑製炒香)
右㕮咀每服一兩水一盞煎至七分取清温調木香
散二錢隔夜空腹食前服之三服之後氣漸下吐漸
止然後去木香散加芍藥二兩黃耆一兩半每料中
叩筭加上件分兩依前服之病愈則已如大便燥結
食不盡下以大承氣湯去硝微下之少利為度再服
前藥補之如大便復結又依前再微下
木香散
木香檳榔(各等分)
右為細末前藥調服
治暴吐者上焦氣熱所衝也經曰諸嘔吐酸暴主下迫
皆屬於火脉洪而浮者荆黃湯主之
荆芥穗(一兩)人參(五錢)甘草(二錢半)大黃(三錢)
右為麄末都作一服水二盞煎至一盞去滓調檳榔
散二錢空心服
檳榔散
檳榔(二錢)木香(一錢半)輕粉(少許)
右為細末用前藥調服如為丸亦可用水浸蒸餅為
丸如小豆大每服二十丸食後
治上焦吐頭發痛有汗脉弦青鎮丸主之
柴胡(二兩去苗)黃芩(七錢半)甘草(半兩)半夏(湯洗半兩)
青黛(二錢半)人參(半錢)
右為細末薑汁浸蒸餅為丸如桐子大每服五十丸
生薑湯下食後
白术湯治胃中虚損及痰而吐者
半夏麴(半兩)白术(一錢)檳榔(二錢半)木香(一錢)
甘草(一錢)茯苓(二錢)
右六味同為細末每服二錢煎生薑湯調下食前吐
而食脉弦者肝盛於脾而吐乃由脾胃之虚宜治風
安脾之藥
金花丸
半夏(湯洗一兩)檳榔(二錢)雄黃(一錢半)
右為細末薑汁浸蒸餅為丸如桐子大小兒另丸生
薑湯下從少至多漸次服之以吐為度羈絆於脾故
飲食自下
治中焦吐食由食積與寒氣相假故吐而痛宜服紫沉丸
半夏麴(三錢)烏梅(去核一錢)代赭石(三錢)杏仁(去皮尖一錢)
縮砂仁(三錢)丁香(二錢)沉香(一錢)檳榔(二錢)
木香(一錢)陳皮(五錢)白豆蔲(半錢)白术(一錢)
巴豆霜(半錢另研)
右為細末入巴豆霜令勻醋糊為丸如黍米大每服
五十丸食後生薑湯下吐愈則止小兒另丸
治小兒食積吐食亦大妙
一法治飜胃吐食用橘皮壹箇浸少時去白褁生薑一
塊麵褁紙封燒令熟去麵外生薑為三番並橘皮下紫
沉丸一百丸一日二服得大便通至不吐則止此主寒
積氣皆可治嘔吐腹中痛者是無積也胃強而乾嘔有
聲無物脾強而吐食持實繫強是以腹中痛當以木香
白术散和之
木香(一錢)白术(半兩)半夏麴(一兩)檳榔(二錢)
茯苓(半兩)甘草(四錢)
右為細末濃煎芍藥生薑湯調下一二錢有積而痛
手按之愈痛無積者按之不痛
治下焦吐食朝食暮吐暮食朝吐大便不通宜附子丸
附子(炮五錢)巴豆霜(一錢)砒(半錢研細)
右同研極細鎔黃蠟為丸如桐子大每服一二丸冷
水送下利則為度利後更服紫沉丸常服不令再閉
厚朴丸主反胃吐逆飲食噎塞氣上衝心腹中諸疾
加法在後
厚朴(二兩半)黃連(二兩半)紫菀(去土苗)吳茱萸(湯洗七次)
菖蒲柴胡(去苗)桔梗皂角(去皮弦子炙)
茯苓(去皮)官桂(刮)乾薑(炮已上各二兩)人參(二兩)
巴豆霜(一兩)蜀椒(去日閉口者做炒出汗二兩)川烏頭(炮裂去皮臍二兩半减半更炒)
右為細末入巴豆霜勻煉蜜和丸為劑旋丸桐子大
每服三丸漸次加至以利為度生薑湯下食後臨卧
此藥治療與局方温白丸同及治處暑以後秋冬間
藏府下利大效春夏再加黃連二兩秋冬再加厚朴
二兩計四兩
治風癎病不能愈者從厚朴丸依春秋加添外又於每
料中加人參菖蒲茯苓去皮各一兩半右依前法和劑
服餌治反胃又大便不通者是腸勝胃也服局方中半
硫丸一二百丸如大便秘用後藥
附子(半兩)巴豆(二枚)砒(一豆許)
右為極細末生薑糊為丸如菉豆大每服一丸白湯下
霍亂論第十八
論曰醫之用藥如將帥之用兵本草曰良醫不能以無
藥愈疾猶良將無兵不足以勝敵也故用藥如用兵轉
筋霍亂者治法同用兵之急不可緩也故吐瀉不止者
其本在於中焦或因渴大飲或飲而過量或饑而飽甚
或濕内甚故隂陽交而不和是為吐瀉仲景曰邪在上
焦則吐邪在下焦則瀉邪在中焦則既吐且利此為急
病也然吐利為急十死其一二如揮霍撩亂而不得吐
瀉此名乾霍亂必死法曰既有其入必有所出今有其
入而不得其出者否也塞也故轉筋吐瀉者其氣有三
一曰火二曰風三曰濕吐為暍熱也王注曰炎熱薄爍
心之氣也火能炎上故吐也瀉為濕也叔和云濕多成
五泄内經曰濕勝則濡瀉又經曰風勝則動筋屬肝而
應於風木故脚轉筋燥急也内經曰諸筋反戾水液渾
濁皆屬於熱故仲景治法曰熱多欲飲水五苓散寒多
不飲水者理中丸凡覺此證或先五苓益元桂苓甘露
散乃吐瀉之聖藥也慎無與粟米粥湯穀入於胃則必
死本草曰粟米醎微味寒無毒主養腎氣去脾胃中熱
益氣霍亂者脾胃極損不能傳化加以粟米如人欲斃
更以利刀鋸其首豈有能生者邪如吐瀉多時欲住之
後宜微以粥飲漸以養之以遲為妙
治霍亂轉筋吐瀉不止半夏湯
半夏麴茯苓白术(各半兩)淡桂(一錢半)
甘草(炙二錢半)
右為細末渴者凉水調下不渴者溫水調下不計時
候
五苓散
白术茯苓木猪苓(各一兩半)澤瀉(二兩半)
桂(一兩)
右為細末冷水調下或水煎三沸冷服亦得
理中丸
白术人參乾薑甘草(各等分)
右為細末煉蜜為丸彈子大每服一丸冷水化下
如吐瀉不止身冷汗出無脉者可服後瀉利論中漿水
散兼桂枝湯白术湯皆可用後痢門中藥亦可選用
凡霍亂不可飲熱白米湯飲之死不救
瀉論第十九
論曰藏府瀉利其證多種大抵從風濕熱論是知寒少
而熱多寒則不能久也故曰暴瀉非陽久瀉非隂論曰
春宜緩形形緩動則肝木乃榮反靜密則是行秋令金
能制木風氣内藏夏至則火盛而金去獨火木旺而脾
土損矣輕則飱泄身熱脉洪穀不能化重則下痢膿血
稠粘皆屬於火經曰溲而便膿血知氣行而血止也宜
大黃湯下之是為重劑黃芩芍藥湯為之輕劑是實則
瀉其子木能自虚而脾土實矣故經曰春傷於風夏必
飱泄此逆四時之氣人所自為也有自太隂脾經受濕
而為水泄虚滑微滿身重不知穀味假令春宜益黃散
補之夏宜瀉之法云宜補宜瀉宜和宜止假令和則芍
藥湯是也止則呵子湯是也久則防變而為膿血脾經
傳腎謂之賊邪故難愈若先痢而後滑謂之微邪故易
痊此皆脾土受實天行為也雖聖智不能逃口食味鼻
食氣從鼻而入留積於脾而為水瀉有厥隂經動下痢
不止其脉沉而遲手足厥逆涕唾膿血此難治宜麻黃
湯小續命汗之法曰謂有表邪縮於内當散表邪而愈
有暴下無聲身冷自汗小便清利大便不禁氣難布息
脉微嘔吐急以重藥温之漿水散是也故法云後重則
宜下腹痛則宜和身重則除濕脉弦則去風血膿稠粘
以重藥竭之身冷自汗以毒藥溫之風邪内縮宜汗之
則愈鶩溏為痢當溫之又云在表者發之在裏者下之
在上者湧之在下者竭之身表熱者内疎之小便澁者
分利之又曰盛者和之去者送之過者止之兵法云避
其來銳擊其惰歸此之謂也凡病泄而惡風寒是太隂
傳少隂是木來尅水也用除濕白术茯苓安脾芍藥桂
黃連破血也火邪不能勝水也太隂經不能傳少隂而
反火邪上乘肺經而痢必白膿也加黃連當歸之類又
裏急後重脉大而洪實為裏熱而甚蔽是有物結墜也
若脉浮大甚不宜下雖裏急後重而脉沉細弱者謂寒
邪在内而氣散也可溫養而自愈裏急後重閉者大腸
經氣不宣通也宜加檳榔木香宣通其氣如痢或泄而
嘔者胃中氣不和也上焦不和治以生薑橘皮中焦不
和治以芍藥當歸桂茯苓下焦不和寒治以輕熱甚以
重熱藥大便虚秘澁久不愈恐太隂傳少隂多傳變為
痢太隂傳少隂是為賊邪先以枳實厚朴湯以防其變
若四肢懶倦小便少或不利大便走沉困飲食减宜調
胃去濕白术芍藥茯苓三味水煎服以白术之甘能入
胃而除脾胃之濕芍藥之酸澁除胃中之濕熱四肢困
茯苓之淡泄能通水道走濕此三味泄痢須用此如發
熱惡寒腹不痛加黃芩為主如未見膿而惡寒乃太隂
欲傳少隂也加黃連為主桂枝佐之如腹痛甚者加當
歸倍芍藥如見血加黃連為主桂當歸佐之如燥煩或
先便白膿後血或發熱或惡寒非黃芩不止上部血也
如惡寒脉沉或白腰痛或血臍下痛非黃連不能止此
中部血也如惡寒脉沉先血後便非地榆不能除此下
部邪也血也如便膿血相雜而脉浮大慎不可以大黃
下之下之必死謂氣下竭也而陽無所收也凡隂陽不
和唯可以分隂陽藥治之又云暴泄非隂久泄非陽大
便完穀下有寒有熱者脉疾身多動音聲響亮暴注下
迫此陽也寒者脉沉而細疾身不動作目睛不可了了
飲食不下鼻凖氣息者薑附湯主之若身重四肢不舉
术附湯主之
治泄痢腹痛或後重身熱久而不愈脉洪疾者反下痢
膿血稠粘黃芩芍藥湯
黃芩芍藥(各一兩)甘草(五錢)
右為麄末每服半兩水一盞半煎至一盞溫服清無
時如痛則加桂少許
治泄痢久不愈膿血稠粘裏急後重日夜無度久不愈
者用大黃湯
大黃(一兩)
右為細剉好酒二大盞同浸半日許再同煎至一盞
半去大黃不用將酒分為二服頓服之痢止一服如
未止再服以利為度服芍藥湯和之痢止再服黃芩
芍藥湯和之以徹其毒也
芍藥湯下血調氣經曰溲而便膿氣行而血止行血
則便自愈調氣則後重除
芍藥(一兩)當歸(半兩)黃連(半兩)檳榔(二錢)
木香(二錢)甘草(二錢炒)大黃(三錢)黃芩(半兩)
官桂(二錢半)
右㕮咀每服半兩水二盞煎至一盞食後溫服清如
血痢則漸加大黃如汗後藏毒加黃蘗半兩依前服
白术黃耆湯服前藥痢雖已除猶宜此藥和之
白术(一兩)黃耆(七錢)甘草(三錢)
右㕮咀勻作三服水一盞半煎至一盞去滓温服清
治泄痢飱泄身熱脉弦腹痛而渴及頭痛微汗宜防風
芍藥湯
防風芍藥黃芩(各一兩)
右㕮咀每服半兩或一兩水三盞煎至一盞温服清
治太隂脾經受濕水泄注下體微重微滿困弱無力不
欲飲食暴洩無數水穀不化先宜白术芍藥湯和之身
重暴下是大勢來亦宜和之
白术芍藥湯
白术(一兩)芍藥(一兩)甘草(五錢)
右剉每服一兩水二盞煎至一盞溫服清如痛甚者宜
蒼术芍藥湯
蒼术(二兩)芍藥(一兩)黃芩(半兩)
右剉每服一兩加淡味桂半錢水一盞半煎至一盞
溫服清如脉弦頭微痛者宜
蒼术防風湯
蒼术防風(各二兩)上使
右剉同前煎服如下血者宜
蒼术地榆湯
蒼术(二兩)地榆(一兩)下使
右剉同前煎服
已上證如心下痞每服各加枳實一錢如小便不利每
服各加茯苓二錢如腹痛漸已瀉下微少宜訶子散止
之法云大勢已去而宜止之
訶子散
訶子(一兩半生半熟)木香(半兩)黃連(三錢)甘草(三錢)
右為細末每服三錢以白术芍藥湯調下如止之不
已宜歸而送之也訶子散加厚朴一兩竭其邪氣也
虚滑久不愈者多待變為痢疾太隂傳待少隂是為
鬼邪先以厚朴枳實湯防其待變
厚朴枳實湯
厚朴(一兩剉)枳實(一兩剉)訶子(一兩半生半熟半)木香(半兩)
黃連(二錢)甘草(三錢炙)大黃(三錢)
右為細末每服三五錢水一盞半煎至一盞去滓溫服
治暴泄如水周身汗出一身盡冷脉微而弱氣少而不
能語其甚者加吐此謂急病宜治之以漿水散
半夏(湯洗二兩)附子(半兩炮)乾薑(五錢)良薑(二錢半)
桂(五錢)甘草(五錢炙)
右為細末每服三五錢漿水二盞煎至一盞和滓熱
服甚者三四服微者三服太陽經動下痢為鶩溏大
腸不能禁固卒然而下成小泊光色其中或有硬物
欲起而又下欲了而不了小便多清此寒也宜温之
春夏桂枝秋冬白术湯
桂枝湯
桂白术芍藥(各半兩)甘草(二錢炙)
右剉每服半兩水一盞煎至七分去滓溫服淸
白术湯
白术芍藥(各三錢)乾薑(半兩炒)甘草(二錢炙)
右剉為麄末如前服之甚則去乾薑加附子三錢辛
能發也
治厥隂動為瀉痢者寸脉沉而遲手足厥逆下部脉不
至咽喉不利或涕唾膿血瀉痢不止者為難治宜升麻
湯或小續命湯以發之法云謂表邪縮于内故下痢不
止當散表邪于四肢布於絡脉外無其邪則藏府自安
矣
治水積入胃名曰溢飲滑泄渴能飲水水下復瀉而又
渴此無藥證當灸大推
諸瀉痢久不止或暴下者皆太隂受病故不可離于芍
藥若不受濕不能下痢故須用白术是以聖人立法若
四時下痢於芍藥白术内春加防風夏加黃芩秋加厚
朴冬加桂附然更詳外證寒熱處之如裏急後重須加
大黃如身困倦須加白术如通身自汗逆冷氣息微加
桂附以温之如或後重膿血稠粘雖在盛冬於溫藥内
亦加大黃
諸下痢之後小便利而腹中虚痛不可忍者此謂隂陽
交錯不和之甚也當服神效越桃散
大梔子(三錢)高良薑(三錢)
右和勻每服三錢米飲或酒調下其痛立效
治大便後下血腹中不痛謂之濕毒下血宜服黃連湯
黃連(去須)當歸(各半兩)甘草(二錢炙)
右㕮咀每服五錢水一盞煎至七分食後温服
治大便後下血腹中痛者謂熱毒下血當服芍藥黃連
湯
芍藥當歸黃連(各半兩)大黃(一錢)
桂(淡味半錢)甘草(一錢炙)
右㕮咀每服半兩同前煎服如痛甚者調木香㯽榔
末一錢服之
治久病腸風痛痒不任大便下血地榆湯
蒼术(去皮四兩)地榆(二兩)
右㕮咀每服一兩水一盞煎至七分食前多服除根
治濕瀉茯苓湯
白术(一兩)茯苓(去皮七錢半)
右㕮咀水煎一兩食前服食入而瀉謂胃中有宿穀
也當枳實五錢酒入而瀉温熱瀉也加黃芩五錢
治寒積痢男子小兒婦人皆不同赤白或清痢如水不
後重者寒也經云澄徹清冷皆屬於寒此為虚寒中有
積也宜附子巴豆之類下之見利則愈空心服
治瀉痢久藏府不止虚滑穀不化用蒼术湯下桃花丸
蒼术(二兩)防風(二兩)
右剉細水用一椀煎至一大盞絞清汁下桃花丸八
十丸立愈如小便澁少以五苓散下桃花丸或赤石
脂丸小便利則愈矣
太陽為脇熱痢凉膈散主之
陽明為痼瘕進退大承氣湯主之珍珠囊中有
少陽風氣自動其脉弦大柴胡湯主之
太隂濕勝濡瀉不可利而可溫四逆湯主之
少隂蟄封不動禁固可澁赤石脂丸乾薑湯主之
厥隂風泄以風治風小續命湯消風散主之
治下痢膿血裏急後重日夜無度𨗳氣湯
芍藥(一兩)當歸(五錢)大黃黃芩(各一錢半)
黃連木香(各一錢)㯽榔(一錢)
右為末每服三五錢水一盞煎至七分去滓温服清
如未止再煎服不後重則止
雜例
溲而便膿者小腸泄也脉五至之上洪者宜以七宣
丸如脉平者立秋至春分宜香連丸春分至立秋宜
芍藥蘗皮四季通用宜加减平胃散七宣丸之類後
宜服此藥去其餘邪兼平胃氣芍藥蘖皮丸
芍藥黃蘖(各等分)
右為細末醋糊為丸如桐子大每服五七十丸至二
百丸溫水下食前
加减平胃散
白术厚朴陳皮(各一兩)甘草(七錢)
㯽榔(三錢)木香(三錢)桃仁黃連
人參阿膠(各半兩)白茯苓(去皮半兩)
右為細末同平胃散煎服血多加桃仁泄加黃連小
便澁加茯苓氣不下後重加㯽榔木香腹痛加芍藥
甘草膿加阿膠濕加白术脉洪加大黃四時以胃氣
為本久下血痢則脾虚損而血不流於四肢入於胃
中為血宜滋養脾胃則愈
夫五洩者之病其治法各不同者外證各異也
胃泄者飲食不化多黃承氣湯下
脾泄者腹脹滿泄注食即嘔吐逆津建中理中
大腸泄者食已逼窘迫大便白腸鳴切痛乾薑附子
小腸泄者溲便膿血少腹痛承氣湯
大瘕泄者裏急後重數至圊而不能便足少隂是也
莖中痛急利小便此五瀉之病也胃小腸大瘕三證皆
清凉飲子主之其泄自止後厥隂少隂二證另有治法
厥隂證而加甘草謂主莖中痛是肝也内經曰肝苦急
急食甘以緩之少隂經證多裏急後重故加大黃令急
推過物去則輕矣内經曰因其重而减之又曰在下者
引而竭之又有太隂陽明二經證當進退大承氣主之
太隂證不能食也當先補而後瀉之乃進藥法也先煎
厚朴半兩俱依本方加製水一盞半煎至一半服若三
兩服後未已謂有宿食不消又加枳實二錢同煎服三
兩服泄又未已如稍加食尚有熱毒又加大黃三錢推
過泄止住藥如泄未止謂腸胃有久塵垢滑粘加芒硝
半合宿垢去盡則愈也陽明證能食是也當先瀉而後
補謂退藥法也先用大承氣湯五錢水一盞依前法煎
至七分稍熱服如泄未止去芒硝後稍熱退减大黃一
半煎兩服如熱氣雖已其人必腹滿又减去大黃枳實
厚朴湯又煎三兩服如腹脹滿退泄亦自愈後服厚朴湯
數服則已
又寒熱水洩之例于后
洩者一也總包五法謂之六義曰六解難經有傷寒五
泄叔和云濕多成五洩仲景解四經泄痢有不可汗有
不可下者可吐可灸者仲景隨經自言之假令渴引飲
者是熱在膈上水多入則下鬲入胃中胃經本無熱不
勝其水名曰水恣故使米穀一時下此證當灸大推三
五壯立已乃瀉督也如用藥使車前子雷丸白术茯苓
之類可選用之五苓散亦可又有寒泄者大腹滿而泄
又有鶩溏者是寒泄也鴨溏者大便如水中有少結糞
者是也如此者當用天麻附子乾薑之類是也
又法曰泄有虚實寒熱虛則無力粘衣不便已洩出謂
不能禁固也實則數至圊而不能便俗云虛坐努責是
也裏急後重皆依前法進退大承氣湯主之一說素問
云春傷於風夏必飱泄又云久風為飱泄泄者乃水穀
不化而完出非水入胃而成此證非前水恣也此一證
不飲水而穀完出名曰飱泄治法於後先以宣風散𨗳
之出錢氏方中四味者是也後服蒼术防風湯
蒼术(去皮四兩)麻黃(去根節四兩)防風(去芦頭五錢)
右為麄末每服一兩生薑七片水二盞煎至一盞去
滓溫服泄止後服椒术丸
蒼术(二兩)小椒(一兩去目炒)
右為極細末醋糊為丸如桐子大每服二十丸或三
十丸食前溫水下一法惡痢久不愈者彌加如小兒
病丸如黍米大
治瀉痢膿血乃至脱肛地榆芍藥湯
蒼术(八兩)地榆(三兩)卷柏(三兩)芍藥(三兩)
右㕮咀每服一兩水一大盞半煎至一半温服清病
退藥止
五泄傷寒乃分三節
初說暴次說中後說久泄
此說在難經二十二難是三節内包十五法初以暴藥
中以的對證藥後疾得中也末治久泄法仲景論厥隂
經治法是也
治久泄法先進縮煎小續命湯是發其汗使邪氣不能
侵于内然後治其痢秋冬間下痢風吐論中加减厚朴
丸大效
凡藏府之秘不可一例治療有虛秘有實秘胃實而秘
者能飲食小便赤當以麻仁丸七宣丸之類主之胃虛
而秘者不能飲食小便清利厚朴湯主之
厚朴(薑制一兩)白术(五兩)半夏麴(二兩)枳實(一兩炒)
陳皮(去白一兩)甘草(三兩炙)
右為麄末每服三五錢水一盞半生薑五片棗三枚
煎至一盞去滓溫服空心實秘者物也虛秘者氣也
平胃丸治病久虚弱厭厭不能食而藏府或秘或溏此
胃氣虛弱也常服和中消痰去濕及厚腸胃進飲食
厚朴(一兩)白术(一兩二錢)陳皮(八錢去白)木香(一錢)
生半夏(湯洗二兩)檳榔(二錢半)枳實(半錢)甘草(三錢炙)
右為細末薑汁浸蒸餅丸桐子大每服三五十丸生
薑湯或温水送下
心痛論第二十
論曰諸心痛者皆少隂厥氣上衝也有熱厥心痛者身
熱是寒痛甚則煩燥而吐額自汗出知為熱也其脉洪
大當灸大谿及崑崙謂表裏俱瀉之是謂熱病汗不出
引熱下行表汗通身而出者愈也灸畢服金鈴子散痛
止服枳术丸去其餘邪也有實心中痛者因氣而食卒
然發痛大便或秘久而注悶心胷高起按之愈痛不能
飲食急以煮黃丸利之利後以槀本湯去其餘邪有寒
厥心痛者手足逆而通身冷汗出便利溺清或大便利
而不渴氣微力弱急以术附湯溫之寒厥暴痛非久病
也朝發暮死當急救之是知久痛無寒而暴痛非熱也
治熱厥心痛或發或止久不愈者當用金鈴子散
金鈴子玄胡(各一兩)
右為細末每服三錢酒調下
大實心痛煮黃丸
雄黃(一兩研)已豆(五錢去皮生用研細入雄黃末)
右再研二味白麵二兩同和再研勻滴水丸如桐子
大每服時先煎漿水令沸下藥二十四丸煮一二十
沸撈入冷漿水沉冷一時服一丸二日二十四時加
至微利為度用浸藥水送下此治脇下痃癖痛如神
治大實心痛大便已利宜藁本湯徹其痛也
藁本(半兩)蒼术(一兩)
右為麄末每服一兩水二盞煎至一盞温服清
治寒厥暴痛脉微氣弱宜术附湯
术附湯
附子(一兩炮去皮臍細切一兩)白术(四兩)甘草(二兩炒)
右為麄末入附子令勻每服三錢水一大盞半入生
薑五片棗一枚劈破同煎至一盞去滓溫服食前此
藥又治風濕相搏身重疼煩不能轉側不嘔不渴大
便堅硬小便自利及風虚頭目眩重者不知食味暖
肌補中助陽氣止自汗
治男子婦人心經中搐熱如癎病狀宜服妙香丸風癎
者煎羌活為引下妙香丸血癎當歸湯引下
刺心痛諸穴於後
真心痛手足青至節痛甚旦發夕死夕發旦死心痛
腹脹嗇嗇然大便不利取足太隂心痛引腰脊欲嘔
取刺足少隂心痛引小腹滿上下無常處便溺難刺
足厥隂心痛短氣刺手太隂心痛當九節刺之立已
不已上下求之得之則已
接經三法
心痛與背相接善恐如從後觸其心傴僂者腎心痛
也先刺經骨崑崙不已刺合骨
心痛腹脹胷滿心尤痛者胃心痛也刺太都太白二穴
心痛如錐刺乃脾心痛也刺然谷太谿
心痛蒼然如死狀終日不得休息乃肝心痛刺行間
太衝
心痛卧若徒居心痛間動作益痛甚者其色不變此
肺心痛也刺魚際太淵宣通氣行無所凝滯則病愈
也
太谿穴足少隂腎經土也為腧在足内踝後根骨上脉
動陷中可灸三壯或五七壯此瀉熱厥心痛
崑崙足太陽膀胱經水也在足外踝後根骨上陷中可
灸三壯或五七壯亦可瀉熱厥痛
保命集卷中
