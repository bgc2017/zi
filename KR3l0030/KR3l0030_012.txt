涑水記聞卷十二
宋司馬光撰
范帥雍在鄜延命李金明士彬分兵守三十六寨勿令
敵得入寨其子諫曰敵大舉將入寇宜聚兵以待之兵
分則弱不能拒也士彬不從康定元年敵兵大至士彬
所部皆潰其子力戰而死彬遂為所擒(郭帥云)
金明既陷安遠塞門二寨在金明之北知延州趙振不
能救并移安遠救城中兵民以歸又移書塞門寨主高
延政曰可守則守不可守亦救兵民以歸延政守半歲
救兵不至遂率衆棄城歸敵據險邀之寨衆皆沒及元
昊請降遂割其地以賜之(郭帥云)
寶元元年九月十六日鄜延路都鈐轄司奏今月五日
六宅副使金明縣都監新寨解家河盧關路巡檢李士
彬申四日戌時男殿直懷寳及七羅寨指揮使引到宥
州團練侍者密臧福羅以趙元昊所給告身三道來云
山禺令公先在元昊處為樞密元昊數誅諸部大人且
盡又欲誅山禺八月二十五日山禺自河外與侍者二
人逃歸既濟河集緣河兵斷河津三處二十八日山禺
使其弟三太尉者將宥州兵監河津諸屯九月一日告
密臧福羅以事狀哭且言曰去年大王弟侍中謀反欲
殺大王賴我聞之以告大王大王存至今日我之力也
今乃欲殺我汝為我齎此告身三道赴金明導引告延
州大人我當悉以黃河以南戶口歸命朝廷朝廷欲得
質者以我子若我弟皆可也大王來追我自以所部兵
拒之汝至南得何語當亟來我别以馬七八百匹獻朝
廷更令使者自保安軍驛路告延州我此月三日集宥
州監州兵至河上悉發戶口歸朝廷也密臧福羅至金
明以狀言本司契勘前此元昊所部有叛者為元昊所
誅已具奏聞今山禺云欲歸朝廷本司商量令李士彬
還其告身諭以元昊職貢無虧難議受其降款遣之還
臣等仍恐彼為姦詐已戒緣邊刺候嚴備去訖又奏六
日保安軍北番官巡檢殿直劉懷中狀申詗知山禺等
于二日起兵有衆二千餘人刦掠村社族帳只在宥州
境内尋得保安軍狀云五日寅時山禺及弟二防禦三
防禦等將麾下一十五騎至皆被甲執兵告指揮使云
欲歸命朝廷臣等已令保安軍詰問山禺等所以來事
故勒令北歸仍令緣邊部族首領嚴兵巡邏或更有北
來戶口皆約遣令還毋得承受别致引惹者詔鄜延路
都鈐轄司嚴飭緣邊諸寨及番官等晨夜設備遣人詗
候如敵人自在其境互相攻戰即于界首密行托落毋
得張皇或更有山禺所部來投告者令李士彬等只為
彼意婉順約回務令安靜所詗知事宜節次驛置以聞
仍下環慶涇原路部署司麟府路軍馬司準此是時知
延州管勾鄜延路軍馬公事刑部郎中天章閣待制郭
勸都鈐轄四方館使惠州刺史李渭知保安軍供備庫
副使朱吉高繼隆等破後橋寨康定元年五月十八日
鄜延環慶路經略使范雍奏洛苑使環慶路鈐轄高繼
隆禮賓使環慶路駐泊鈐轄知慶州張崇俊部領兵馬
入西賊界打破賊後橋寨先令番官奉職巡檢李明領
番部圍寨繼隆崇俊領大軍繼進與賊鬭敵相殺又分
擘兵甲令柔遠寨主侍禁閤門祗候武英監押左侍禁
王慶東谷寨監押奉職張立左侍禁閤門祗候北路都
巡檢郝仁禹攻打寨城其武英先打破寨北門入城又
令淮安鎮都監西頭供奉官閤門祗候劉政東谷寨主
左侍禁賈慶各部領兵馬入賊界駐泊牽拽策應破蕩
諸族帳又令入内西頭侍奉官走馬承受公事石全政
把截十二盤路口其殿侍軍員兵士及番官使喚得力
或斫倒人頭或傷中重係第一等功勞者凡一百一十
五人伏乞體驗今來北人往來沿邊作禍正當用人之
際特與各轉補名目所貴激賞邊臣及各軍吏效命奉
聖旨高繼隆張崇俊于見今使額上各轉七資劉政郝
仁禹以下各轉官有差
寶元二年二月甲寅保順軍節度使邈州首領唃斯羅
(案斯羅東都事略作厮囉)遣使入貢方物四月辛酉朔癸亥樞密院
奏唃斯羅前妻為尼已有二子今再娶喬氏女為妻詔
唃斯羅前妻賜紫衣師號及法名今妻賜邑號二子並
除團練使
寶元二年九月金明都監李士彬捕得元昊偽署環州
刺史劉乞&KR2206;(案字書不著&KR2206;字此與後康定元年秋條神樹&KR2206;地名竝見)送京師斬
于都市以元昊令入延州界誘保塞番官故也
康定元年三月癸酉韓琦奏昨者夏人寇延州有西路
都巡檢使侍禁閤門祗候郭遵從劉平與賊戰有跨馬
舞二劍以出大呼云欲鬭將者平問諸將無敢敵者遵
獨請行因上馬舞二鐵簡與賊格鬭賊應手腦碎餘衆
遂卻頃之遵又横大&KR1579;刀率百餘人進陷彼陣至其帳
而還凡三出三入所殺者幾百人遵馬倒為賊所害聞
賊中皆歎服其勇也乞優賜襃贈及錄其子孫詔贈遵
果州團練使母妻皆封郡君諸子悉除供奉官侍禁殿
直兄弟亦以差拜官丙子黑風自西北起京師晝晦如
墨移刻而止丁丑始遣中使隨問劉平石元孫家屬加
賜贈(案劉平郭遵石元孫禦寇事已見前第四卷第十一卷而所記始末與此詳略各異互證乃備)
四月戊子都轉運司奏請令準江南造紙甲三二萬副
本路給防城手力詔委逐路州軍以遠年帳籍製造
康定元年六月言事者以朝廷發兵戍守西邊恐諸處
無備乞于京東西州軍增置弓手辛丑詔天章閣待制
高若訥為京西體量安撫使就委點集甲辰中書門下
奏諸路並宜增置弓手以備盜賊詔除陜西河北河東
京西已從差及川陜廣南福建更不點外其餘路量戶
口多少增置戊申三司奏乞下開封府并河北買驢三
千頭載軍器輸陜西詔減二千頭仍增京東西南路
康定元年四月癸巳秦鳳路部署司奏邈州首領唃斯
羅之子摩戩自請奮擊夏人乞朝廷遣使監護乃降詔
命從之八月辛丑詔屯田員外郎劉渙往秦州至邈州
以東勾當公事渙知晉州自請使外國故也
康定元年九月丙寅詔河北河東強壯陜西京東京西
新添弓手皆以二十五人為團團置押官一員四團為
都置正副都頭一人五都為一營指揮使一人教習
康定元年秋夏人寇保安軍鎮戎軍九月二十日環慶
路部署知慶州任福謀襲夏人白豹城以牽制其勢使
東路都巡檢任政華沙寨主胡永錫擊之使鳳川寨監
押殿直劉世卿將廣勇神虎二指揮會華沙又使淮安
鎮都監劉政監押張立將兵趨西谷寨與寨主等共擊
近寨諸族期以二十日丑時俱發福以十六日夜閉門
後授諸軍甲十七日未明出兵令城門非從兵行無得
輒出一人聲言巡邊是夜宿業樂鎮十八日晚入柔遠
寨十九日犒諭柔遠諸番部禁止毋得出城密部分諸
將使駐泊都監王懷正攻白豹城西斷神樹&KR2206;來路(案此)
(神樹&KR2206;之&KR2206;與前寳元二年九月條劉乞&KR2206;之&KR2206;不著字書而宋史夏國傳亦有&KR2206;移等率屬來降之文則&KR2206;)
(字自非傳寫之誤)北都巡檢范全攻其東斷金湯之路柔遠寨
主譚嘉震攻其北斷葉市之路供奉官王慶走馬承受
石全政攻其南族帳駐泊都監武英主入城門鬭敵福
以大軍駐于城南照管策應是日引兵柔遠寨置番官
等于福馬前而行凡七十里二十日丑時至白豹城各
分部令即時攻城卯時克之悉焚其僞署李太尉衙署
酒税務糧倉草場及民居室四十里内禾稼聚積諸將
分破族帳四十一擒僞署張團練殺首七人斬獲二百
五十有餘級虜牛馬羊槖駞七千餘頭器械三百餘事
印記六面僞宣敕告身及番書五十通軍士死者一百
六十四人以范全及番官巡檢趙明為殿而還
康定二年府州奏七月二十三日西賊不知萬數圍逼
州城攻擊四日夜乃退尋令鄉兵趙素等探候西賊尚
在後河州赤土嶺毛家塢一帶下寨未起去州三十二
里州司竊慮西賊虚作退勢誘引大兵追逐别設伏兵
奔衝州城見不輟令人探候及申并代部署司乞救應
次麟府路走馬承受公事樊玉奏竊見本路軍馬司準
麟州公文自七月二十七日被西賊攻圍西城二十八
日至九月九日午時其賊拔寨過屈野河西山上白草
平一帶下寨去州約十五里其夜當州令通引官魏智
及百姓兼千白政等偷路往州東探候建寧寨已為西
賊所破賊于周迴下七寨殺獲寨主監押及寨内軍民
焚蕩倉場庫務軍營民居敵樓戰棚皆盡其賊亦不輟
下屈野河來奔衝州城當州日夜拒守軍民危困今遣
百姓李珣飛騎長夜偷路去急乞軍馬司星夜進城發
兵救應河東路轉運使文彦博奏昨西賊圍豐州及寧
遠寨其并代州都部署通判團練使王元麟府州鈐轄
東染院使昭州刺史康德輿只在府州閉壘自守並無
出兵救援之意以致八月七日寧遠寨破十九日豐州
破二十一日西賊引退已遠麟州路通二十三日元等
乃牒府州索隨軍十日糧草計人糧馬料九千石草五
萬六千束以二十六日出軍臣尋急令保德火山岢嵐
軍人戶各備脚乘于府州請搬上件隨軍其王元康德
輿只于府州城外五七里下寨作食所搬糧草經三日
復將所部兵馬入城亦不先告人戶令知其人戶等見
軍馬入城謂是西賊將至皆倉皇奔竄入城棄所搬糧
草腳乘並在野寨明日方令人戶搬所餘糧草于倉場
回納竊緣人戶請搬糧草雇腳乘所費至重臣取得人
戶雇腳契帖每搬隨軍草一束糧一斗不以遠近日數
計錢一貫文如此費耗若一兩次何以任之若或出軍
擊賊遠救城寨須要糧草先行雖有重費不可辭勞其
如賊退已遠麟州道路已通方領軍馬出城又不前去
追襲卻只在府州城外五七里劄寨令人戶運糧元輩
何以自安方今西事未平捍邊全藉良將若王元康德
輿駑下之材如此舉動必致敗事伏乞朝廷明行重典
以戒懦夫别擇武臣付以邊事詔昨以西賊圍閉麟州
府專差王元及并代州鈐轄供備庫使楊懷志往彼策
應自部領軍馬到府州並不出兵廣作聲援救應致陷
沒豐州及寧遠寨其康德輿係專管勾麟府路軍馬公
事亦只在府州端坐不出救應已降敕命王元降右衛
將軍陵州團練使楊懷志降供備庫副使康德輿落遙
郡軍令逐路都部署司遍行戒飭仍令王元康德輿分
析上件因依聞奏
知延州范雍奏前月趙元昊悉衆入寇陷金明寨執都
監李士彬父子遂攻安遠塞門永平三寨安遠最居極
邊賊斫壊兩重門監押侍禁邵元吉遣下軍士斫追賊
兵復奪得城門拒守數日賊乃去賊遂合衆屯於州城
之北三川口列十餘寨二十三日賊分兵出東西城之
後及西城之間呼噪射城上人城上諸軍發矢攻賊死
者頗衆遂不敢攻明日賊引兵退其守城將佐鈐轄盧
守懃等謹條次其功狀乞超資酬賞以勵後來又奏栲
栳寨主殿直高益監押殿直韓遂安遠寨主供奉官蔡
詠奉職曹度借職王懿皆死于賊邵元吉及塞門寨主
供奉官高延德權監押右侍禁王繼元永平寨主左侍
禁郭延珍權監押左侍禁王懿皆有拒守之功詔死事
者優與贈官仍賻錢絹錄其子孫元吉遷西頭供奉官
閤門祗候充安遠寨主
李士彬世為屬國邊酋領金明都巡檢使所部十有八
寨邊兵近十萬人延州人謂之鐵壁相公夏人素畏之
元昊叛遣使誘士彬士彬殺之元昊乃使其民詐降士
彬士彬白之延州范雍請徙置南方雍曰討而擒之孰
若招而致之乃賞以金帛使隷于士彬于是降者日至
分隸十八寨甚衆元昊使其諸將每與士彬遇輒不戰
而走曰吾士卒聞鐵壁相公名莫不墜膽于地狼狽奔
走不可禁止也士彬益驕又以嚴酷御下或有所侵暴
故其下多有怨憤者元昊乃隂以金爵誘其所部往往
受之而士彬不知是歲元昊遣衙校賀眞來見范雍自
言欲改過自新歸命朝廷雍喜厚禮而遣之凡先所獲
俘梟首于市者皆歛而葬之官為致祭眞既出境敵騎
大入諸降蕃皆為内應士彬時在黃帷寨聞賊至索馬
左右以弱馬進賊遂鞚馬以詣元昊士彬使其腹心赤
豆軍主以珠帶示母妻使逃母妻策馬奔延州范雍猶
疑使人詗賊皆為所擒明日騎至城下元昊割士彬耳
而不殺後十餘年卒于夏地
康定初夏人入寇參知政事宋庠薦供奉官閤門祗候
桑懌有勇略今在嶺南請召于西邊任使詔遷内殿崇
班充鄜延路駐泊都監頃之徙涇原路駐泊都監屯鎮
戎軍至是戰死
慶歷元年二月十二日趙元昊寇渭州先遣遊兵數千
騎入塞侵掠懷遠寨靜邊寨籠竿城西路都同巡檢常
鼎劉肅及諸寨與戰斬獲頗衆于是環慶路部署任福
及鈐轄朱觀涇原路都監王珪桑懌渭州都監趙律鎮
戎軍都監李簡監押李禹亨等合兵三萬餘人追擊之
將作監丞耿傳掌督芻糧亦在軍州賊隂引兵數萬自
武延川入據姚家温家好水三川口諸將及士卒貪擄
獲分道爭進十四日晨至三川口是時官軍追賊已三
日士卒飢疲猝與賊遇懌力戰先死福等兵大敗福與
武英王珪趙律李簡李禹亨劉肅耿傳皆死于賊指揮
使忠佐死者十五人軍員二百七十一人士卒六千七
百餘人亡馬一千三百匹殺人民五千九百餘口熟戶
一千四百餘口焚二千二百六帳斬賊首五百一十級
獲馬一百五十四匹
任福字祐之開封人少時頗涉書史咸平中應募補殿
前諸班以材力選為列校凡六遷至遙領刺史寳元初
夏州趙元昊始絶朝貢朝廷選班直諸校有勇幹者除
前班官任以邊事除福莫州刺史充嵐石隰州都巡檢
使尋改鳳翔秦鳳階成等路駐泊馬部軍副都部署兼
知隴州康定元年遷忻州團練使充鄜延路駐泊兵馬
部署尋徙知慶州兼邠寧環慶路兵馬部署安撫使是
歲九月福與諸將攻元昊白豹城拔之破其四十餘帳
獲其防禦團練使等七人朝廷賞其功遷賀州防禦使
兼神龍衛四廂都指揮使月餘又遷侍御親軍都虞候
明年春受詔乘傳至涇原與陜西都部署經制邊事二
月元昊寇渭州福與諸將出兵合數萬人禦之先戰小
利乘勝直進至三川口忽遇夏兵且二十萬官軍大敗
矢中福子懷亮之嗌懷亮墜馬援福馬鞅告之福猶趣
以疾戰賊擊懷亮墜崖死福乘馬運四刃鐵簡與賊鬭
身被十矢頰中二刃乃為賊所殺年六十一上聞而惜
之贈武勝軍節度使檢校太尉兼侍中進封其母董氏
為隴西郡太夫人妻王氏封瑯琊郡夫人子懷德除供
備庫副使懷亮贈率府副率懷譽除供奉官懷謹侍禁
孫惟恭惟讓皆除殿直姪懷玉除借職賜田宅&KR0608;贈甚
多
王立字誠之維州北海人咸平三年進士及第補寧化
軍判官天聖四年為䕫州路轉運使施州徼外蠻夷利
得賜物每歲求入貢者甚多所過煩擾為公私患立奏
令以貢物輸施州遣還溪洞又城施州通雲安軍道以
運鹽朝廷嘉之歴江南東陜西河北東路轉運使并州
有羣盜攻刦行旅州縣不能制立行部至并州選巡檢
兵士十五人自隨陽云以護行裝微詗知盜處掩捕盡
獲之五日中獲十八人盜賊遂息自河東徙揚州明道
二年以太常少卿為戶部副使尋以足疾出知廬州遷
右諫議大夫徙知密州秩滿歸卒
慶歷初趙元昊圍麟州二十七日城中無井掘地以貯
雨水是時水竭知州苗繼宣拍泥以塗藁積備火箭射
賊有諜者潛入城中出告元昊城中水已竭不過二日
當破元昊望見塗積曰城中無水何暇塗積斬諜者解
圍去麟州之圍苗繼宣募吏民有能通信求援于外者
通引官王吉應募繼宣問曰須幾人從行吉曰今賊騎
百重無所用處請改換衣服手挾弓矢齎糧餉為邊人
夜縋而出遇賊問則為蠻語答之兩晝夜然後出賊寨
之外走詣府州告急府州遣將兵救之吉復間道入城
城中皆呼萬歲及圍解詔除吉奉職本州指使
吉嘗從都監王凱及中貴人將兵數千人猝遇賊數萬
騎中貴人惶恐以手帛自經吉曰官何患不死何不且
令王吉與賊戰若吉不勝死未晚也因使其左右數人
守中貴曰貴人有不虞當盡斬若屬因將所部先登射
殺賊大將賊衆大奔衆軍乘之賊墜崖死者萬餘人奏
上凱自侍禁除禮賓使本路鈐轄吉自奉職除禮賓副
使吉嘗與夏人戰其子文宣年十八從行戰罷不見文
宣其麾下請入賊中求之吉止曰此王吉子而為賊所
獲尚何以求為頃之文宣挈二首以至吉乃喜曰如此
真我子也吉每與賊戰所發不過一矢即捨弓肉袒而
入手殺數人然後反曰及其張弓挾矢之時直往抱之
使彼倉猝無以拒吾則成擒矣吾前後數入其陣未嘗
兩矢也時又有張節與吉齊名皆不至顯官而卒
慶歷三年正月廣南東路轉運司奏前此温台府巡檢
軍士鄂陵殺巡檢使寇掠數十州境亡入占城泉州商
人邵保以私財募人之占城取鄂陵等七人而歸梟首
廣市乞旌賞詔補殿侍監南劒州酒税初内臣温台巡
檢張懷信性苛虐號張列挈康定元年鄂陵等不勝怨
忿殺之至是始平焉
慶歷四年夏四月壬辰朔丁酉潭州奏山蠻鄧和尚等
寇掠衡道永郴州桂陽監先是宜州奏本管環州蠻賊
歐希範僭稱桂王歐正辭僣稱桂州牧(案宋朝事實作歐希範推歐正)
(辭為桂王與此有異)攻環州殺官吏詔以虞部員外杜杞為刑部
員外郎直集賢院充廣南西路轉運按察使兼本路安
撫委以便宜經略
慶歷四年七月梓州路轉運司奏知瀘州侍禁閤門祗
候李康伯令教練使史受招諭淯井叛蠻酋長出降乞
旌賞及補授殿侍充淯州監一路巡檢李康伯與提點
刑獄
邈州首領唃斯羅有三子曰摩戩轄戩董戩董戩尤桀
黠殺二兄而并其衆唃斯羅老國事皆委之董戩秦鳳
經略使張方平使人誘董戩入貢許奏為防禦使董戩
遣使入貢會知雜御史吳中復劾奏方平擅以官爵許
戎啟其貪心方平議遂不行契丹以女妻董戩與之共
圖夏國夏主諒祚與之戰屢為所敗嘉祐六年秋諒祚
遣使請尚公主鄜延經略司奏之朝廷令鄜延勿納其
使會諒祚舉兵擊董戩屯于古渭州之側古渭州熟戶
諸酋長皆懼以為諒祚且來併吞諸族皆詣方平訴求
救方平懼飾樓櫓為守城之備盡籍諸縣馬悉發下番
兵以自救(樞密張公云)
皇祐末古渭州熟戶反增秦州戍兵甚多事平文公悉
分屯于永興涇原環慶三路期以有警急則召之以省
芻糧謂之下番兵關西震聳方平仍驛書言狀乞發京
畿禁軍十指揮赴本路樞密使張昪言于上曰臣昔在
秦鳳邊人言賊入寇前後甚衆皆無事實今事未可知
而發京畿以赴之驚動遠近非計也請少須之上從之
數日方平復奏諒祚已引兵西去擊董戩矣諒祚尋復
為董戩所敗築堡于古渭州之側而還(薛向云)
涑水記聞卷十二
