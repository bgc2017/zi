涑水記聞卷五
宋司馬光撰
明道二年四月己未吕夷簡罷爲武勝軍節度使同平
章事判陳州上與吕夷簡謀以夏竦等皆莊獻太后之
黨悉罷之(案宋史吕公綽傳初諡眞宗五后皆曰莊以公綽言眞宗諡章聖而后曰莊非禮乃更爲)
(章此書稱莊獻稱章獻前後不一今悉仍原文)退告郭后郭后曰夷簡獨不附
太后耶但多機巧善應變耳由是并夷簡罷之是日夷
簡押班聞唱其名大駭不知其故夷簡素與内侍副都
知閻文應相結使爲中詗久之乃知事由郭后
十月戊午張士遜罷吕夷簡復入相上以張士遜等在
相位多不稱職復思吕夷簡會上莊獻太后諡還過樞
密使楊崇勲飲酒致班慰失時罷士遜爲左僕射崇勲
河陽節度使同平章事復以夷簡爲門下侍郎兼吏部
尚書平章事
初莊獻太后稱制郭后恃太后勢頗驕横後宫多爲太
后所禁遏不得進太后崩上始得自縱適美人尚氏陽
氏尤得幸尚氏父自所由除直殿賞賜無算恩寵傾京
師郭后妒屢與之忿爭尚氏嘗於上前有侵后不遜語
后不勝忿起批其頰上自起救之后誤批上頰上大怒
閻文應勸上以爪痕示執政大臣而謀之上以示吕夷
簡且告之故夷簡因密勸上廢后上疑之夷簡曰光武
漢之明主也郭后止以怨懟坐廢況傷乘輿乎廢之未
損聖德上未許外人籍籍頗有聞之者左司諫祕閣校
理范仲淹因登對極陳其不可且曰宜早息此議不可
使有聞於外也夷簡將廢后奏請敕有司無得受臺諫
章奏十二月乙卯稱皇后請入道賜號淨妃居别宫有
諫議大夫權御史中丞孔道輔怪閤門不受章奏遣吏
詗之始知其事未降詔書丙辰與范仲淹帥諸臺諫詣
閤門請對閤門不爲奏道輔欲自宣祐門入趨内東門
宣祐監宦者闔扉拒之道輔拊門銅環大呼曰皇后被
廢奈何不聽我曹入諫宦者奏之須臾有旨令臺諫欲
有所言宜詣中書附奏道輔等悉詣中書論辨喧譁夷
簡曰廢后自有典故仲淹曰相公不過引漢光武勸上
耳此漢光武失德又何足法耶其餘廢后皆昏君所爲
主上躬堯舜之資而相公更勸之效昏君所爲乎夷簡
拱立曰兹事明日請君更自登對力陳之道輔等退夷
簡即爲敕狀貶出道輔等故事中丞罷須有告詞至是
直以敕除之道輔等始還家敕尋至遣人押出城
十一月戊午故后郭氏薨后之獲罪也上直以一時之
忿且爲吕夷簡閻文應所譖故廢之既而悔之后出居
瑶華宫章惠太后亦逐楊尚二美人而立曹后久之上
遊後園見郭后故肩輿悽然傷之作慶金枝詞遣小黃
門賜之且曰當復召汝夷簡文應聞之大懼會后有小
疾文應使醫官故以藥發其疾疾甚未絶文應以不救
聞遽以棺歛之王伯庸時爲諫官上言郭后未卒數日
先具棺器請推按其起居狀上不從但以后禮葬于佛
舍而已
始平公自鄆徙并過京師謁上時上特用文富爲相以
爲得人謂公曰朕新用二相如何公曰二臣皆朝廷高
選陛下拔而用之甚副天下之望上曰誠如卿言文彦
博猶多私至於富弼萬口同詞皆曰賢相也始平公曰
文彦博臣頃與之同在中書詳知所爲實無所私但惡
之者毁之耳況前者被謗而出今當愈畏愼矣富弼頃
爲樞密院副使未執大政朝士大夫有與之爲恩者故
交口譽之冀其進用而已有所利焉若富弼以陛下之
爵禄樹私恩則非忠臣何足賢也若一以公議槩之則
向之譽者將轉爲謗矣比陛下既知二臣之賢而用之
則當信之堅任之久然後可以責成功若以一人之言
進之未幾又以一人言疑之臣恐太平之功未易可致
也上曰卿言是也
慶歷四年三月癸亥朔丁卯上曰楊安國趙師民皆醇
儒乃昔時遵度之比久侍經筵各宜進職于是安國加
直龍圖閣仍賜紫又以安國新除母服家貧賜金百兩
師民充天章閣侍讀仍賜緋
吕許公疾病仁宗剪髭爲藥以賜之又手詔以問羣臣
可任兩府者其親遇如此
文公爲相龐公爲樞密使以國用不足同議省兵于是
揀放爲民者六萬餘人減其衣糧之半者二萬餘人衆
議紛然以爲不可施昌言李昭亮尤甚皆言衣食于官
久不願爲農又皆習弓刀一旦散之閭閻必皆爲盜賊
上亦疑之以問二公公曰今公私困竭上下皇皇其故
非他正由蓄養宂兵太多故也今不省去無由蘇息萬
一果有聚爲盜賊者二臣請以死當之既而昭亮又奏
兵人揀放所以如是多者大抵皆縮頸曲膕詐爲短小
以欺官司耳公乃言兵人苟不樂歸農何爲詐欺如此
上意乃決邊儲由是稍蘇後數年王德用爲樞密使許
懷德爲殿前都指揮使復奏選廂軍以補禁軍增數萬
人
狄青既破儂智高平邕州上甚喜欲以爲樞密使同平
章事宰相龐籍曰昔太祖時慕容延釗將兵一舉得荆
南湖南之地方數千里兵不血刃不過遷官加爵邑賜
金帛不用爲樞密使也曹彬平江南李煜欲求使相太
祖不與曰今西有河東北有幽州汝爲使相那肯復爲
朕死戰耶賜錢二十萬貫而已祖宗重名器如山嶽輕
金帛如糞壤此陛下所當法今青奉陛下威靈殄戮兇
醜克稱聖心誠可褒賞然方于延釗與彬之功則不逮
遠矣遂用爲樞密使同平章事則青名位極矣寇盜之
警不可前知萬一他日青更立大功欲以何官賞之哉
且樞密使高若訥無過若之何罷之不若且爲之移鎮
加檢校官賜之金帛亦足以酬青之功矣上曰向者諫
官御史言若訥舉胡恢書石經恢狂險無行又若訥前
導者毆人致死可謂無過乎龐公曰今之庶僚舉選人
充官未遷官者猶不坐況若訥大臣舉恢以本官書石
經未嘗有所遷也奈何以此解其樞務哉若訥居馬上
前導去之里餘不幸毆人致死若訥尋執之以付開封
正其法若訥何罪哉且諫官御史上言之時陛下既已
赦若訥不問矣今乃追舉以爲罪無乃不可乎參知政
事梁適曰王則止據貝州一城文彦博攻而拔之還爲
宰相儂智高擾亂廣南兩路青討平之爲樞密使何足
爲過哉籍曰貝州之賞當時論者已嫌其太重然彦博
爲參知政事若宰相有缺次補亦當爲之況有功乎又
國家文臣爲宰相出入無常武臣爲樞密使非有大罪
不可罷也且臣不欲使青爲樞密使者非徒爲國家惜
名器亦欲保全青之功耳青起于行伍驟擢爲樞密副
使中外洶洶以爲朝廷未有此比今青立大功言者方
息若又賞之太過是復召衆言也爭之累日上乃從之
曰然則更與其諸子官何如籍曰昔衛青有功四子皆
封侯此固有前世之比無傷也于是以青爲護國軍節
度使河中尹加檢校太傅諸子皆超遷數官賞賜金帛
甚厚後數月兩府奏事上顧籍笑曰卿前日商量除狄
青官深合事宜可謂深遠之慮矣是時適意以若訥爲
樞密使位在已上宰相有缺若訥當次補青武臣雖爲
樞密使不妨巳塗轍故于上前爭之既不能得退甚不
懌乃密爲奏言狄青功大賞之太薄無以勸後又密令
人以上前之語告青又使語内侍省押班石全斌使于
禁中自訟其功及言與孫沔襃賞太薄許爲外助上既
日日聞之不能無信頃之上忽對兩府謂籍曰平蜀之
功前日賞之太薄今以狄青爲樞密使孫沔爲樞密副
使石全斌先給觀察使俸更候一年除觀察使高若訥
優遷一官加遷上學士置之經筵又言張堯佐亦除宣
徽使聲色俱厲籍錯愕對曰容臣等退至中書商議明
日再奏上曰勿往中書只于殿門閤内議之朕坐于此
以候之也若訥時爲戶部侍郎籍乃與同列議於閤内
以若訥爲尚書左丞加觀文殿學士兼侍讀其餘皆如
聖旨入奏之上容色乃和遂下詔行之
始平公定州歸朝既入見退詣中書白執政以求致仕
執政曰康寧如是又主上意方厚而求去如此之堅何
也始平公曰若待筋力不支人主厭棄然後去乃不得
已也豈得爲止足哉因退歸私第堅卧不起自青州至
是三年凡七上表其劄子不勝數朝廷乃許之以太保
致仕是時論者皆謂公精力克壯未必肯決去至是乃
服
嘉祐元年正月甲寅朔上御大慶殿立仗朝會前夕大
雪至壓宫架折上在禁庭跣禱於天及旦霽百官就列
既捲簾上暴感風眩冠冕欹側左右復下簾或以指抉
上口出涎乃小愈復捲簾趣行禮而罷戊午宴契丹使
者于紫宸殿平章事文彦博奉觴詣御榻上壽上顧曰
不樂耶彦博知上有疾猝愕無對然尚能終宴己未契
丹使者入辭置酒紫宸殿使者入至庭中上疾呼曰趣
召使者升殿朕幾不相見語言無次左右知上疾作遽
扶入禁中文彦博遣人以上旨諭契丹使者云昨日宫
中飲酒過多今不能親臨宴遣大臣就驛賜宴仍授國
書彦博與兩府俟于殿閤久之召内侍都知史志聰鄧
保吉等問上至禁中起居狀志聰對以禁中事嚴密不
敢泄彦博怒叱之曰主上暴得疾係社稷之安危爾曹
出入禁闥不令宰相知天子起居欲何爲耶自今疾勢
增損必一一見白仍命直省官引至中書取軍令狀志
聰等素謹愿及夕諸宫門白下鏁志聰曰汝曹自白宰
相我不任受其軍令庚辰兩府詣東閣小殿門起居上
自禁中大呼而出曰皇后與張茂則謀大逆語極紛錯
宫人扶侍者皆隨上而出謂宰相曰相公且爲天子肆
赦消災兩府退始議下赦茂則内侍也上素不喜聞上
語即自縊左右救解得不死文彦博召茂則責之曰天
子有疾譫言耳汝何遽如是汝若死使中宫何所自容
耶令常侍上左右毋得輙離曹后以是亦不敢輙近上
左右諸宫主最長(案諸宫主當是周陳國公主)時已病心初不知上
之有疾更無至親在上側者惟十閣宫人侍奉而已既
不能省事兩府但相與議定稱詔行之兩府謀以上躬
不寧欲留宿宫中而無名辛酉文彦博建議設醮祈福
于大慶殿兩府晝夜焚香設幄于殿之西廡史志聰等
白故事兩府無留宿殿中者彦博曰今何論故事也壬
戌上疾小間暫出御勤政殿以安衆心癸亥賜在京諸
軍月支錢兩府求請詣殿見上史志聰等難之平章事
富弼責之志聰等不敢違是日兩府始入福寧殿卧内
奏事兩制近臣日詣内東門起居百官五日一入甲子
赦天下知開封府王素夜叩宫門求見執政白事文彦
博曰此際宫門何可夜開詰旦素入白有卒告都虞候
欲爲變者執政欲收捕搜治彦博曰如此則張皇驚衆
乃召殿前都指揮使許懷德問之曰都虞候某甲者何
如人懷德曰在軍職中最爲謹良彦博曰可保乎曰可
保彦博曰然則此卒有怨於彼誣之耳當亟誅以靖衆
衆以爲然彦博乃請平章事劉沆判狀尾斬于軍門及
上疾愈沆譖彦博于上曰陛下違豫時彦博擅斬告反
者彦博以沆判呈上上意乃解先是富弼用朝士李仲
昌策自澶州商胡河穿六漯渠入横隴故道北京留守
賈昌朝素惡弼隂結内侍右班副都知武繼隆令司天
官二人候兩府聚處于大慶殿庭執狀抗言國家不當
穿河于北方致上體不安文彦博知其意有所在未有
以制也後數日二人又上言請皇后同聽政亦繼隆所
教也史志聰等以其狀白宰執彦博視而懷之不以示
同列同列問不以告既而召二人而語曰汝今日有所
言乎對曰然彦博曰天文變異汝職當言也何得輙預
國家大事汝罪當族二人懼色變彦博曰觀汝直狂愚
耳未欲治汝罪自今無得復爾二人退彦博乃以狀示
同列皆憤怒曰奴敢爾妄言何不斬之彦博曰斬之則
事彰灼中宫不安衆皆曰善既而議遣司天官定六漯
于京師方位彦博復遣二人武繼隆白請留之彦博曰
彼不敢輙妄言有人教之耳繼隆默不敢對二人至六
漯恐治前罪乃更言六漯在東北非正北無害也戊辰
以後上神思寖清寧然終不語羣臣奏事大抵首肯而
已壬申罷醮兩府始分番歸第者各宿其二府二月癸
未朔甲申詔惟兩府近臣候問于内東門餘悉罷之甲
辰上始御延和殿自省府官以上及宗室皆入參丙午
百官奏賀康復
貢父曰章獻劉后本蜀人善播鼗蜀人宫美(案李攸宋朝事實及)
(宋史后妃傳竝作龔美)擕之入京美以鍜銀爲業時眞宗爲皇太
子尹開封美因鍜得見太子語之曰蜀婦人多才慧汝
爲我求一蜀姬美因納后于太子見之大悅寵幸專房
太子乳母惡之太宗嘗問乳母太子近日容貎瘦瘠左
右有何人乳母以后對上命去之太子不得已置于殿
侍張耆之家耆避嫌遂不敢下直未幾太宗宴駕太子
即帝位復召入宫
劉貢父曰眞宗將立劉后參知政事趙安仁以爲劉后
寒微不可以母天下不如沈德妃出于相門上雖不樂
而以其守正無以罪也他日上從容與王冀公論方今
大臣誰最爲長者冀公欲擠安仁乃譽之曰無若趙安
仁上曰何以言之冀公曰安仁昔爲故相沈義倫所知
(案宋史沈倫傳舊名義倫以與太宗名下字同止名倫此仍作義倫當是因太宗于太平興國二年改名炅有)
(詔舊名二字今後不須迴避也)至今不忘舊德常欲報之上默然明日
安仁遂致政事
王旦太尉薦寇萊公爲相萊公數短太尉于上前而太
尉專稱其長上一日謂太尉曰卿雖稱其美彼專談卿
惡太尉曰理當然臣所以重凖也上由是益賢太尉萊
公在藩鎮嘗因生日搆山棚大宴又財用僭侈爲人所
奏上怒甚謂太尉曰寇凖每事欲效朕可乎太尉徐對
曰準誠能無如騃何上意遽解曰然此正是騃耳遂不
問及太尉疾亟上問以後事惟對以早宜召寇準爲相
(袁默云)
錢資元曰眞宗末王冀公每奏事或懷數奏出其一二
其餘皆匿之既退以意稱聖旨行之嘗與馬知節俱奏
事上前冀公將退知節目之曰懷中奏何不盡出之
張乖崖常言使寇公治蜀未必如詠至如澶淵一擲詠
不敢爲也深歎服之(富公云)
邢惇雍州人以學術稱鄉曲家居不仕眞宗末以布衣
召對問以治道惇不對上問其故惇曰陛下東封西祀
皆已畢矣臣復何言上因除試四門助教遣歸惇衣服
居處一如平日鄉人不覺其有官也既卒人見其敕與
廢紙同束屋梁間(滕元發云)
涑水記聞卷五
