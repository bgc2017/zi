涑水記聞卷七
宋司馬光撰
樞密直學士張詠知益州有廵檢所領龍猛軍人潰爲
羣盜龍猛軍者本皆募羣盜不可制者充之慓悍善鬭
連入數州俘掠而去蜀人大恐詠一日召鈐轄以州事
委之諤然請其故詠曰今盜勢如此而鈐轄晏然安坐
無討賊心是欲令詠自行也鈐轄宜攝州事詠將出討
之鈐轄驚曰某行矣詠曰何時曰即今詠領左右張酒
具于城西門上曰鈐轄將出吾今餞之鈐轄不得已勒
兵出城與飲于樓上酒數行鈐轄曰某願有謁于公詠
曰何也曰某所求兵糧願皆應付詠曰諾老夫亦有謁
于鈐轄曰何也詠曰鈐轄今往必滅賊若無功而退必
斷頭于此樓之下矣鈐轄震慄而去既而與賊戰果敗
士衆皆還走幾十里鈐轄召其將校告之曰觀此翁所
爲眞斬我不爲異也遂復進力戰大破之賊遂平
張詠時有僧行止不明有司執之以白詠詠熟視判其
牒曰勘殺人賊既而案問果一民也與僧同行于道中
殺僧取其祠部戒牒三衣因自披剃爲僧僚屬問詠何
以知之詠曰吾見其額上猶有繫巾痕也(王勝之云)
眞宗造玉清昭應宫張詠上言不審造宫觀竭天下之
財傷生民之命此皆賊臣丁謂誑惑陛下乞斬丁謂頭
置于國門以謝天下然後斬詠頭置于丁謂之門以謝
丁謂上亦不罪焉(不記所傳)
眞宗判開封府楊礪爲府僚及登儲貳因爲東宫官即
位爲樞密副使病甚眞宗幸其第問疾所居在隘巷中
輦不能進左右請還上不許因降輦步至其第存問甚
至(原叔云)
楊礪太祖建隆初狀元及第在開封府眞宗問礪何年
及第礪唯唯不對眞宗退問左右然後知之自悔失問
礪不以科名自伐由是重之
眞宗知開封府李應機知咸平縣府遣散從以帖下縣
有所追捕散從恃勢讙呼于縣庭應機怒曰汝所事者
王也我所事者王之父也父之人可以笞子之人汝乃
敢如此杖之二十散從走歸具道其語泣訴于王王不
答而默記其名嘉其諒直及即帝位擢應機通判益州
事召之登殿謂之曰朕方以西蜀爲憂故除卿此官委
以蜀事此未足爲大任卿行第勉之有便宜事密疏以
聞應機至州未幾有走馬入奏事前一日知州置酒餞
之應機故稱疾不會走馬心已不平及暮應機又使人
謂走馬曰應機有密疏欲附走馬入奏明日未可行也
走馬不知其受上旨愈怒強應之曰諾明日走馬使人
詣應機曰某治裝已畢且行矣願得所賫文疏應機曰
某之疏不可使人傳也當自來受之走馬雖怒其意欲
積其驕横之狀具奏于上乃詣應機廨舍受其疏以行
既至陞殿上迎問曰李應機無恙乎有疏來否走馬愕
然失據即對曰有因探其懷出之上周覽稱善數四因
問應機在蜀治行何如走馬踧踖轉辭更稱譽之上曰
汝還語應機凡所言事皆善已施行矣更有意見盡當
以聞蜀中無事行召卿矣頃之召入遷擢數歲中至顯
官應機爲吏強敏而貪財多權詐其後上亦察其人寖
疎之(李公逹云)
景德初契丹侵澶州樞密使陳堯叟奏請江河皆撤去
浮橋舟船皆收南岸敕下河陽陜州河中府如其奏百
姓大驚擾監察御史王濟知河中府獨不肯撤封還敕
書且奏以爲不可陜州通判張稷時以公事在外州中
已撤浮橋稷還聞河中府不撤乃復修寇相時在中書
由是知此二人明年召濟爲員外郎兼侍御史知雜事
方且進用濟性鯁直衆多嫌之及寇相出濟遂以郎中
知杭州徙知洪州而卒稷亦徙爲三司判官轉運使
景德初契丹犯河北王欽若鎮府有兵十萬餘契丹將
至城中惶遽欽若與諸將探符守諸門閤門使孫全照
曰全照將家子請不探符諸官自擇便利處所不肯當
者某請當之既而莫肯守北門者乃以全照付之欽若
亦自分守南門全照曰不可參政主帥號令所出謀畫
所決北門至南門二十里請復待報必失機會不如居
中央府署保固腹心處分四面則大善欽若從之全照
素教蓄每地分弩手皆執朱漆弩射人馬洞徹重甲隨
所指揮用無不勝于是大開北門下釣橋以待之契丹
素畏其名皆環過攻東門良久捨之急趣故城是夜月
黑契丹自故城潛師復過魏府伏兵斷其後魏兵不能
進退全照請于欽若曰若亡此兵是無魏也北門不足
守全照請救之欽若許之全照率麾下出南門力戰殺
傷契丹後兵略盡魏乃復存(董照云)
寇萊公少時不修小節頗愛飛鷹走狗太夫人性嚴嘗
不勝怒舉秤錘投之中足流血由是折節從學及貴母
已亡捫其痕輙哭(楚楷云)
景德中契丹犯澶淵天子親征樞密使陳堯叟王欽若
密奏宜幸金陵以避其鋒是時乘輿在河上行宫召寇
準入謀事準將入聞内中人謂上曰羣臣欲將兵何之
耶何不速還京師準入見上以金陵謀問之準曰羣臣
怯懦無知不異于向者婦人之言今強敵迫近四方危
心陛下惟可進尺不可退寸河北將士旦夕望陛下至
氣勢百倍今若陛下回鑾數步則四方瓦解敵乘其勢
金陵可得至耶上善其計乃北渡河
丁寇異趨不協久矣寇爲樞密使曹利用爲副使寇以
其武人輕之議事有不合者萊公輙曰君一武夫耳豈
解此國家大體鄆公由是銜之眞宗將立劉后萊公及
王旦向敏中皆諫以爲出于側微不可劉氏宗人横于
蜀中奪民鹽井上以后欲捨其罪萊公固請必行其罪
是時上已不能記覽政事多宫中所決丁相知曹寇不
平遂與鄆公合謀罷萊公政事除太子少傅上初不知
歲餘忽問左右曰吾目中久不見寇準何也左右亦莫
敢言上崩太后稱制萊公貶雷州是歲丁相亦獲罪
張齊賢爲布衣時倜儻有大度孤貧落魄常舍道上逆
旅有羣盜十餘人會食于逆旅之間居人皆惶恐竄匿
齊賢徑前揖之曰賤子貧困欲就諸大夫求一醉飽可
乎盜喜曰秀才乃肯自屈何不可者顧吾輩麤疎恐爲
秀才笑耳即延之坐齊賢曰盜者非齷齪兒所能爲也
皆世之英雄耳僕亦慷慨士諸君又何間焉乃取大碗
滿酌飲之一舉而盡如是者三又取豚肩以指分爲數
段而啗之勢若狼虎羣盜視之愕眙皆咨嗟曰眞宰相
器也不然何能不拘小節如此也他日宰執天下當念
吾曹皆不得已而爲盜耳願早自結納競以金帛遺之
齊賢皆受不讓重負而還
張齊賢眞宗時爲相戚里有爭分財不均者更相訴訟
又因入宫自理于上前更十餘日不能斷齊賢曰是非
臺府所能決也臣請自治之上許之齊賢坐相府召諸
訟者曰汝非以彼所分財少乎皆曰然即命各供狀結
實乃召兩吏趣從其家令甲家入乙舍乙家入甲舍貨
財皆按堵如故分書則交易之訟者乃止明日奏上大
悅曰朕固知非君莫能定者(張昭孫云)
長安多仕族子弟恃廕縱横二千石鮮能治之者陳堯
咨知府有李太監者堯咨舊交其子尤爲強暴一旦以
事自致公府堯咨問其父兄宦遊何方得安信否語言
勤至既而讓曰汝不肖無頼如是我不能與汝言官法
又不能及汝恃贖刑無復恥耳我與爾父兄善義猶骨
肉當代汝父兄訓之乃引于便坐手自杖之數十下由
是子弟亡頼者皆惕息然其用刑過酷有博戲者杖之
桎梏列于市置死馬于其傍腐臭氣中瘡皆死後來者
係于先死者之足其殘忍如此(董昭云)
眞宗時王欽若善承人主意上望見輙悅之每拜一官
中謝日輙問曰除此官且可意否其寵遇如此欽若爲
人隂險多詐善以巧譎中人人莫之悟與王旦同爲相
翰林學士李宗諤有時名旦善視之旦欲引參政事以
告欽若欽若曰善旦曰當以白上宗諤家貧禄廩不足
以給㛰嫁且前後資借之凡千餘緡欽若知之故事參
知政事中謝日所賜物近三千緡欽若因密奏宗諤負
王旦私錢不能償旦欲引宗諤參知政事得賜物以償
已債非爲國擇賢也明日旦果以宗諤名薦于上上作
色不許其權譎皆此𩔖後罷相爲資政殿學士故事雜
學士竝在翰林學士下及欽若入朝上見其位在李宗
諤下怪之以問左右左右以故事對上即除欽若資政
殿大學士位在翰林學士上資政殿大學士自此始初
欽若與丁謂善援引至兩府及謂得志稍叛欽若欽若
憾之及立皇太子以當時兩府領少師少傅少保召欽
若于外爲太子太保眞宗不豫事多遺忘丁謂方用事
尋有詔欽若以太子太保歸班欽若袖詔書曰上命臣
以歸班不識詔旨所謂上留其詔改除司空資政殿大
學士頃之欽若宴見上問卿何故不如中書對曰臣不
爲宰相安敢之中書上顧都知送欽若詣中書視事欽
若既出使都知奏以無白麻不敢奉詔因歸私第上命
中書降麻丁謂因除欽若節度使同平章事西京留守
(案此下原本缺數句)欽若上表請覲未反亟留府事委僚屬而入
朝謂因責以擅委符印詣闕無人臣禮下詔貶司農卿
南京分司會今上即位丁謂敗章獻太后以欽若先朝
寵臣復起知昇州自昇州召還至北京大臣始知之既
至復爲相然欽若不復大用事如眞宗時矣未幾有朝
士自外方以寄遺欽若爲人所知欽若因自發其事太
后由是解體頃之薨于位諡曰文穆無子養族人爲後
欽若方用事時四方饋遺不可勝紀其家金帛圖書竒
玩富于丁謂爲天火所焚一朝殆盡(辛若渝云)
王文穆爲人雖深刻然其人智略士也澶淵之役文穆
鎮天雄契丹既退王親軍率大兵嚮魏府魏府鈐轄懼
欲閉城拒之文穆曰不可若果如此則積嫌遂形是成
其叛心也乃命于城外十里結綵棚以待之至則迎勞
歡宴飲酒連日既罷其所統兵皆已分散諸道矣親軍
皆不知焉康定初河亭上遇一朝士縗服者言之
王欽若爲翰林學士與比部員外郎直集賢院修起居
注洪湛同知貢舉湛後差入貢院時諸科已試第六場
是時法禁尚疎欽若奴祁睿得出入貢院欽若妻受一
舉人賂書睿掌以姓名語欽若皆奏名有濟源經科因
一僧許賂欽若銀十鋌既入六鋌餘負而不歸僧往索
之因喧鬭事發下御史臺鞫案事方紛紜眞宗擢欽若
參知政事中丞趙昌言以獄辭聞收欽若下臺對辨上
雖知其事終不許曰朕待欽若至厚欽若欲銀當就朕
求之何苦受舉人賂耶且欽若纔登兩府豈可遽令下
吏乎昌言争不能得湛乃獨承其罪詔免死罪杖背免
刺面配嶺南牢城湛家貧每會客從同僚梁顥借銀器
是時適在其家沒以爲贓欽若内亦自愧其後擢湛子
鼎爲官以報之眞宗晚年欽若恩遇寖衰人有言其受
金者欽若于上前辨白乞下御史臺覈實上不悅曰國
家置御史臺固欲爲人辨虚實耳欽若惶恐因求出藩
乃命知杭州(蘇子容云)
王欽若爲亳州判官監會亭倉天久雨倉司以榖濕不
爲受納民自遠方來輸租者食榖且盡不能得輸欽若
悉命輸之倉奏請不拘年次先支濕榖不至朽敗奏至
太宗大喜手詔答許之因識其名秩滿入見擢爲朝官
眞宗即位欽若首乞免放欠負由是大被知遇以至作
相天聖初契丹遣使請借塞内地牧馬朝廷疑惑不知
所答欽若方病在家章獻太后命肩輿入殿中問之欽
若曰不與則示怯不如與之彼以虚言相恐喝耳未必
敢來宜密詔曹瑋使奏乞整頓士馬以備非常太后從
之契丹果不入塞地瑋時知定州(董沔云)
太宗時大臣得罪者貶謫無所假貸制辭極言詆之未
幾思其才輙復起用眞宗重于進退大臣制辭亦加審
慎向敏中爲相典故薛居正宅居正子婦柴氏上書訟
敏中典之虧價且言敏中欲娶己己不許上面問敏中
對曰臣自喪妻以來未嘗謀及再娶既而上聞其欲娶
王承衍女弟責其不實罷相歸班其麻辭曰翌贊之功
未著廉潔之操蔑聞又曰朕選用不明搢紳興誚議者
以敏中爲終身擯棄不復用矣是時凡舊相出鎮者多
不以吏事爲意寇萊公雖有重名所至之處終日遊宴
所愛伶人或付與富室輙有所得然人皆樂與之處不
以爲非也張齊賢倜儻任情獲劫盜或時縱遣之所至
著稱上曰大臣出臨方面惟向敏中盡心于民事耳于
是有復用之意會夏州李繼遷末年兵敗被傷(爲潘羅支所射)
(傷)自度孤危且死屬其子德明必歸朝廷曰一表不聽
則再請雖累百表不得請勿止也繼遷死德明納款上
亦欲息兵乃自永興徙敏中知延州受其降事畢徙知
汝南府東封西祀皆以敏中爲東京留守西祀還遂復
爲相薨相位
向相在西京有僧暮過村民家求寄止主人不許僧求
寢于門外車箱中許之夜半有盜入其家自牆上挾一
婦人并嚢衣而出僧適不寐見之自念不爲主人所納
而強求宿而主人亡其婦及財明日必執我詣縣矣因
夜亡去不敢循故道走荒草中忽墮眢井則婦人已爲
人所殺先在其中矣明日主人搜訪亡僧并婦屍得之
井中執以詣縣掠治僧自誣云與子婦姦誘與俱亡恐
爲人所得因殺之投井中暮夜不覺失足亦墜其中贓
在井旁亡失不知何人所取獄成詣府府皆不以爲疑
獨敏中以贓不獲爲疑引僧詰問數四僧服罪但言某
前生當負此人死無可辨者敏中問之僧乃以實對敏
中因密使吏訪其賊吏食于村店店嫗聞其自府中來
不知其吏也問之曰某僧者其獄如何吏紿之曰昨日
已笞死于市矣嫗歎息曰今若獲賊何如吏曰府已誤
決此獄矣雖獲賊亦不敢問也嫗曰然則言之無傷矣
婦人者乃此村中少年某甲所殺也吏曰某人安在嫗
指示其舍吏就舍中掩捕獲之案問心服并得其贓一
府咸以爲神(始平公云)
王旦字子明大名人祖徹進士及第官至左拾遺父祐
以文學介直知名知制誥二十餘年官至兵部侍郎風
鑑精審旦少時祐嘗明以語人謂旦必至公輔手植三
槐于庭以識之旦自幼聰悟寬裕清粹太平興國中一
舉登進士第除大理評事知岳州平江縣事徙監潭州
酒稅知州事何承矩薦其才行太宗詔除著作郎時方
興文學修三館建祕閣購文籍旦以選預校正遭父喪
趣出供職端拱中通判鄭州事月餘徙濠州遭母喪去
詔復故任淳化初以殿中丞直史館明年除右正言知
制誥四年同判吏部流内銓知攷課院會妻父趙昌言
參知政事旦上奏以知制誥中書屬官引唐獨孤郁避
權德輿事固求解職上嘉而許之以禮部郎中充集賢
院修撰掌銓課如故踰年昌言罷政事旦即日復知制
誥依前修撰仍賜金紫逮眞宗即位除中書舍人數月
召入翰林爲學士尋知審官院兼通進銀臺司咸平三
年權知貢舉鎖宿旬日就拜給事中同知樞密院事明
年遷工部侍郎參知政事景德初契丹南侵從車駕幸
澶淵時鄆王留守京師暴得心疾詔旦權東京留守事
乘傳而歸聽以便宜從事三年以工部尚書同中書門
下平章事集賢殿大學士明年車駕幸永安以旦爲朝
拜諸陵大禮使及還監修國史大中祥符元年天書降
以旦爲封禪大禮使又爲天書儀衛使從登封泰山遷
中書侍郎兼刑部尚書同平章事受詔作封禪壇頌遷
兵部尚書同平章事及祀汾隂以旦爲汾隂大禮使還
遷左僕射同平章事受詔作汾隂祠壇頌上更欲遷旦
官旦瀝懇固辭乃止加昭文館大學士及增加功臣而
已及聖祖降臨又加門下侍郎玉清昭應宫成以旦爲
玉清昭應宫使鑄銅像成以旦爲迎奉聖像大禮使寳
符閣成又爲天書刻玉使車駕幸亳以旦爲奉祀大禮
使上以兗州壽丘爲聖母降生之地于是處建景靈宫
以旦爲朝修使宫成拜司空國史成進拜司徒天禧元
年進拜太保同平章事聖祖上尊號以旦爲太極觀奉
上寳冊使旦在政府十有八年以疾辭累章不許及自
兗州還懇請備至乃詔冊封太尉兼侍中五日一赴起
居因入中書遇軍國有重事不以時日竝入參決旦聞
之惶恐拜章乞寢恩至閤門候命乃止增加封邑而優
假之數卒如前詔既而疾甚求對便坐扶以升殿上見
其癯瘠惻然許之旦退復上奏明日冊拜太尉依前玉
清昭應宫使罷知政事特給宰臣月俸之半仍令禮官
草具尚書省都堂署事之儀未及行其年九月己酉薨
贈太師尚書令諡文正上出次發哀羣臣奉慰擢其弟
度支員外郎子大理評事睦爲衛尉寺丞兄子大理寺
丞質爲大理寺丞(案自其弟以下至此有脫譌旦兄懿弟旭子雍沖素兄子睦弟子質也)
外孫韓綱蘇舜元范禧竝同學究出身子素弟子徽俱
未官素補太常寺太祝徽祕書省校書郎初旦與錢若
水同直史館知制誥有僧善相謂若水曰王舍人他日
位極人臣富貴無與爲比若水曰王舍人面偏而喉有
骨高如何其貴也僧曰作相之後面當自正喉骨高者
主自奉養薄耳後果如其言旦以寬厚清約爲相幾二
十年遭時承平人主寵遇至厚公廉自守中外至今稱
之事寡嫂謹撫弟妹恩禄賜所得與宗族共之家事悉
委弟旭一無所問遇恩蔭補徧于羣從身没之日諸子
猶有褐衣者性好釋氏臨終遺命鬀髮著僧衣棺中勿
藏金玉用茶毗火葬法作卵塔而不爲墳其子弟不忍
但置僧衣于棺中不藏金玉而已
眞宗時馬知節林崇訓皆以檢校官簽書樞密院事知
節爲人質直眞宗東封泰山車駕發京師上及從官皆
蔬食封禪禮畢上問宰臣王旦等曰卿等久食蔬不易
旦等皆再拜知節言蔬食者惟陛下一人而已王旦等
在道中與臣同次舍無不私食肉者又顧旦等曰知節
言是否旦再拜曰誠如知節言(鄧言吉云)
涑水記聞卷七
