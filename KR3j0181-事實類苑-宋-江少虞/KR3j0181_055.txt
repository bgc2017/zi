事實類苑卷五十五宋江少虞撰
忠孝節義
范文正
景祐中范文正公以言事觸宰相黜守饒州到任謝表
云此而為郡陳優優布政之方必也立朝增蹇蹇匪躬
之節天下歎公至誠許國始終不渝不以進退易其守
也
二
范文正公輕財好施尤厚於族人既貴近郭買良田數
千畝為義田以給羣從之貧者擇族之長而賢者一人
主其出納人日食米一升歲衣絲一匹嫁娶喪葬皆有
贍給聚族人僅百口公歿逾四十年子孫賢至今奉公
之法不敢廢弛(並見澠水燕談)
歐陽文忠公
歐陽文忠公在蔡州屢乞致仕門下生蔡承禧因間言
曰公德望為朝廷倚重且未及引年豈容遽去也
歐陽答曰某平生名節為後生描畫盡惟有速退
以全節豈可更俟驅逐乎承禧歎息無以答既而
以太子少保致仕(倦遊襍錄)
陳喬
陳喬仕江南為門下侍郎掌樞密後主之稱疾不
朝喬預其謀及王師問罪警以固守時張洎為喬
之副常言於後主苟社稷失守二臣死之城陷喬
將死後主執其手曰當與我同北歸喬曰臣死之
即陛下保無恙但歸咎于臣為陛下建不朝之謀
斯計之上也掣其手去入視廳内語二親僕曰共
縊殺我二僕不忍解所服金帶與之遂自經後主
求喬不得或謂張洎者已詣北軍矣喬既死從吏
撤屍而瘞之明年朝廷嘉其忠詔改葬後見其屍
如生而不僵掘得屍以手加額上如所覩者(見揚文公)
(談苑)
劉温叟
國初御史中丞劉温叟博學惇厚動必由禮義父諱岳
叟終身不聽絲竹嘗令子和藥有天靈蓋温叟見之惻然
亟令致奠瘞于郊外五代士人鮮蹈禮義温叟篤行為
世所推
馬遂
慶歷末妖賊王則盗據貝州賈魏公鎮北門倉卒發兵
圍之未有破賊之計公日夜憂思有指使馬遂者白公
曰堅城深池不可力取願得公一言手殺元兇餘黨可
說而下也公壯其言遣行丁寧囑之曰壯士立功名在
此行也遂至城下浮渡濠水呼守城者垂匹練縋身以
上見賊偶坐為陳朝廷恩信爾能束身出城公為爾請
於朝亦不失富貴若守迷自固天子遣一將提兵數千
不日城陷血膏劔戟肉飽犬彘悔無及矣辭甚激切賊
不答遂度終不能聽乃復白曰公有密旨願屏左右以
語賊令左右引避遂急擊賊仆地扼其喉幾死左右兵
至遂被殺聞者莫不義之是時翰林鄭毅夫方客魏特
為之作傳(出澠水燕談)
趙師旦曹覲
儂賊破邕州偶江漲遂乘桴沿流入番禺時贊善大夫
趙師旦知康州到任始一日賊既逼境諭官屬吏民使
避謂曰吾固知斯城不可守守城而死乃監兵洎吾之
職耳若曹無預禍賊既至率弱卒不滿百禦之半日城
陷趙與監兵皆死之士卒得免者無一二先是一日趙
方出其妻藏於山谷之間有一子棄草中賊去比三日
歸視之尚生人謂忠義之感有曹覲者以太子中舍知
封州賊既至乃易服遁去未十餘里為賊所擒賊酋謂
曰汝乃好罵我南人作變者今日猶不拜耶曹竟不屈
至晚積薪燔死于時本路至漕運者與曹有舊仍依師
旦事勒書於石朝廷贈覲太子少卿子孫弟姪洎女子
受官賞命服者數人趙贈衛尉少卿一子得殿直趙使
君之事嶺外率知之康人為之立祠堂至今祭祀不絶
劉潛
劉潛以州從事官權知鄆州平隂縣事一日與客飲驛
亭左右忽報夫人暴疾潛馳歸已不救矣潛抱母一慟
而絶其妻見潛死復撫潜屍大號而卒時人謂之曰子
死於孝妻死於義孝義之事併集于家(並見倦遊錄)
徐積
山陽徐積仲車博學志行父石少亡積終身不登山行
遇石必避嘗冐暑道遇奔喪者輟馬以遺之徒行還家
年僅四十勉從母命作詩賦一舉登第久之喪母哀毁
過人鄉里化之葬其母助葬者數千人
支漸
資州資陽縣支漸熙寧中喪母既葬廬墓日號躬行縢
步負土成墳有雙白鶴徘徊松上狐狸馴側觀漸上土
又有異鳥一目如丹每漸哭鳥亦悲鳴夜有一狐狸環
呼坟側如巡警狀久之有羣鳥翔集中一白鳥獨日至
又有五色雀萬餘隨漸行哭七日而去年七十每號慟
涕淚流如雨日食脫粟不盥手洗足所衣苴麻碎爛不
易鬚髮蓬亂久皆斷落見者為之悽惻隣舍子勾氏自
娶棄其父母觀漸至行感愧迎其親侍奉不衰漸後年
八十餘與其妻王氏皆康寧漸白髮再黑四齒脱復生
步履輕健飲食如少年人以為至孝之感神宗詔賜漸
粟帛付之史官元祐八年范祖禹奏乞優與旌獎以助
孝治詔為資州助教(出澠水燕談)
朱夀昌
司農少卿朱夀昌方在襁褓而所生母被出及長仕於
四方孜孜訪尋不逮治平中官至正郎矣或傳其母嫁
為關中民妻夀昌即棄官入關中得母於陜州士大夫
嘉其孝行多以歌詩美之蘇子瞻為作詩序且譏激世
人之不養者李定見其序大恚恨會定為中丞劾軾嘗
作詩謗訕朝廷事下御史府鞫劾時至不測頼上保之
止黜為黃州團練副使軾素喜作詩自是結舌不敢為
一字
鍾離君
予為兒童時嘗聞祖母集慶郡夫人言江南有國日有
縣令鍾離君與鄰縣令許君結姻鍾離女將出適買一
婢以從嫁一日其婢執箕帚治地至堂前熟視地之窊
處惻然泣下鍾離君適見怪問之婢泣曰幼時我父於
此穴地為毬窩道我戲劇歲久矣而窊處未改也鍾離
君驚曰而父何人婢曰我父乃兩政前縣令也身死家
破遂落民間而更賣為婢鍾離君遽呼牙儈問之後質
於老吏具得其實是時許令子納采有日鍾離君遽以
書抵許令而止其子且曰吾買婢得前令之女吾特憐
而悲之義不可久辱當輟吾女之奩篚先求婿以嫁前
令之女也更俟一年别為吾女營辦嫁資以歸君子可
乎許君答言曰蘧伯玉恥獨為君子君何自專仁義願
以前令之女配吾子然後君别求良門以嫁君女於是
前令之女卒歸許氏祖母語畢歎曰此等事前輩之所
常行今則不復見矣余時尚幼恨不記二令之名姑書
其事亦足以激天下之義也(見東軒筆錄)
魯簡肅
仁宗在東宫魯簡肅公宗道為諭德其居在門外俗謂
之浴堂巷有酒肆在其側號仁和酒肆有名於京師公
往往易服微行飲於其中一日真宗急召公將有所問
使者及門而公不在移時乃自仁和肆中飲歸中使遽
先入白乃與公約曰上若怪公來遲當託何事為對幸
先教莫不異同公曰但以實告曰然則當得罪公曰飲
酒人之常情欺君臣子之大罪也中使嗟歎而去真宗
果問使者具如公對真宗問公何故私入酒家公謝曰
臣家貧無器皿酒肆百物具偹賓至如歸適有鄉里親
客遠來遂與之飲然臣既易服市人亦無識臣者真宗
笑曰卿為近臣恐為御史所彈然自此竒公以為忠實可
大用晚年為章獻明肅太后言羣臣可大用者數人公
其一也後章獻皆用之(廬陵歸田錄)
趙延嗣
趙隣幾好學善著述太宗朝權知制誥逾年卒子東之
亦有文前以職事死塞上家極貧三女皆幼無田以養
無宅以居僕趙延嗣者久事舍人義不忍去竭力營衣
食以給之雖苦不避如是者十餘年三女皆長延嗣未
嘗見其面一日至京師訪舍人之友謀嫁三女見宋翰林
白楊侍郎徽之發聲大哭具道所以二公驚謝曰吾徒
披儒衣冠且與舍人友而不能恤舍人之孤不迨汝遠
矣即迎三女京師求良士嫁之三女皆有歸延嗣乃去
徂徠先生石守道為之作傳以勵天下云
于令儀
曹州于令儀茗市井人也長厚不忤物晚年家頗豐富
一夕盜入其家諸子擒之乃隣舍子也令儀曰爾素寡
過何苦為盜盜曰廹於貧耳問其所欲曰得十千足以
資衣食如其欲予之既去復呼之盜大懼語之曰爾貧
甚夜負十千以歸恐為邏者所詰留之至明使去盜大
感愧卒為良民鄉里稱君為善士君擇子姪之秀者起
學堂延名儒以誨之子伋姪傑倣皆登進士第今為南
曹令族
姚栖雲
唐貞元中調卒戍邊河中府永樂縣姚栖雲之父語其
兄嗣未立無往某幸已有子請代兄行遂戰歿塞上時
栖雲方三歲後其母再嫁栖雲鞠於伯母如事其母伯
母亡栖雲葬之又招魂葬其父廬於墓次終身哀慕不
衰縣令蘇轍以俸錢買開阡刻石表之河中尹渾瑊上
其事詔加優賜旌表門閭名其鄉曰孝悌社曰節義里
曰敬愛栖雲生岳岳生君儒君儒生師正自岳至師正
四世廬墓五世孫厚六世孫雅七世孫文八世孫敬真
九世孫直十世孫宗明慶歷初本府奏自栖雲十世同
居顯有孝行仁宗詔賜旌表復其徭役十一世孫和用
十二世孫士明十三世孫德自和用至德又三世自慶
歷至今又五十餘年而其家孝友不衰姚氏世為農無為
學者不甚富田數十頃聚族百餘口子孫躬耕農桑僅給
衣食歷三百餘年無人異辭者經唐末五代干戈亂離
而子孫保守坟墓骨肉不相離散求之天下未有也永
樂熙寧初隸河東余元祐中知河東以狀列於府乞持
檄奏下其事史官重加旌表特免戶役錢以旌孝義以
勵風俗狀丁尚書不報(見澠水燕談)
莫節婦
翰林朱昂嘗撰莫節婦傳大為人倫之勸節婦少歸周
謂謂紹州人布衣謁太祖召使殿試時務大稱上旨擢
贊善大夫當天造之初凡所任人處置從便符彦卿暴
恣不法謂為屬邑求濟縣令俾繩之彦卿聞其來魂膽
俱喪鞬櫜郊迎謂但折於馬上境上數強盗劫財傷人
彦卿受賂縱之使逸謂出令敢有藏盗者斬不數日獲
之解府即時斬决以按具奏太祖大壯之興國二年詔
移副廣南羅延旨為轉運使以定嶺寇時奔命赴道不
得與莫别後委寄繁劇嶺塞馳走不還於家二十六年
父欲奪莫嫁之莫泣謂曰吾夫豈碌碌久困者耶食貧
守死以俟之父不敢強莫執禮事舅姑益謹閨閫有法
家素貧莫歲事蠶績得絲則機而為杼軸勤儉自營生
計漸盛子長築舘於外置書令師教之後産業益豐舅
姑將老選美丘大為夀坟松檟茂密盡得其制又為其
夫創上腴田數百頃水竹别墅高閣相望然謂在路亦
修高節以莫二十六年間畢婚二家皆清望之族迨謂
歸俱已皓首勸夫終老于家林焉
張誠
鄆州須城縣楊村民張誠者其家自綰至誠六代同居
九百一十七口内外無間言衣裳無常主旦日家長坐
堂上率子弟而分職事罔不祗勤張氏世無冠冕者不
讀書耕田捕漁為業無蓄積歲給一歲而能人人孝弟
友順六世幾二百年百餘口無一日少異亦可尚也
曹修古女
曹修古明道初為御史知雜上書乞章獻太后還政謫
守興化軍暴疾終於官家貧死之日無衣以歛郡之寮
屬若吏民之賢者莫不號慕歎惜相與出錢帛數十萬
賻其家曹女年始笄泣語其母曰先人忠節名聞天下
不幸以直言謫死且君子不家於喪安可受此以凂我
先人之全德哉哭不已謝而遣之吏民固請卒不受一
錢其純孝高識如此曹建安人四御史之一也(見澠水燕談)
衛融
衛融字明遠太原劉崇相國劉均助李筠融為王師所
擒太祖責謂何故贊成劉均助李筠對曰犬各吠非其
主臣四十口為劉氏温衣美食不忍負之陛下縱不殺
臣臣豈為陛下用臣今得路必走河東太祖怒以鐵撾
擊其首遣曳出戮之融大聲曰大丈夫死或重於泰山
或輕於鴻毛太祖謂左右曰忠臣也命釋之召於御座
前以萬金良藥親傅其瘡賜襲衣金帶鞍馬既而太祖
欲放融歸乃先遣融為書以諭均助周先遜等即遣融去
不報授融太府卿賜第京師
崔輪
崔輪京兆人鎮安軍節度免商陽開都部置召還以疾
留京師疾間請見上曰臣以身許國不願死於家太祖
壯之便令之仕輪驍勇有方略所至立功公少時不修
小節頗愛飛鷹走犬太夫人性嚴嘗不勝怒舉枰槌投
之中足流血由是折節從學及貴母已亡捫其痕輙哭
史吉
康定初夏敵寇延州永平寨主監押欲引兵匿深山候
敵去復歸指揮使史吉帥所部數百遮戟門立於馬前
曰寨主監押欲何之二人以謀告吉曰如此兵則完矣
如城中百姓芻糧何此往還之迹何可掩異日為有司
所劾吉為指揮使不免於斬願先斬於馬前不然不敢
以此兵從行也寨主監押慙懼引轡而返敵至圍城吉
帥下拒守數日而敵去朝廷以寨主監押完城各遷官
曰幸不喪城寨者論功乎後官至團練女為郭進夫人
亦有明識進善治生家甚富夫人嘗規之曰我與公俱
老所衣食能幾何子孫皆有官位望不輕胡為多藏以
敗名也
任福
任福字祐之開封人少時頗涉書史咸平中應募補殿
前諸班以材力例選為列校凡六遷至遥領刺史寳元
初夏州趙元昊始絶朝貢朝廷選班直諸校有勇幹者
除(闕)
事實類苑卷五十五
