事實類苑卷三宋江少虞撰
祖宗聖訓
真宗
龍圖閣直學士陳彭年因次對論儒術汚隆君臣難易
之要上曰朕每念太祖太宗丕變衰俗崇尚斯文垂世
教人實有深旨朕謹遵聖訓紹繼前烈庶警學者人君
之所難在於聽受人臣之不易在於忠直其或君以寬
大接下臣以誠明奉上君臣之心皆歸於正上下之際
靡失厥中直道而行至公而遇此天下之逹理先王之
(闕)猶指諸掌孰曰難哉因作二論示之(出守突)
右正言知制誥朱巽上言朝廷命令不宜屡改自今應
陳述利害更張法制請委官司議其可否如經久可行
者行之不可者止之真宗謂羣臣曰命令屡改甚失治
體卿等識之且事有可否執政者所宜盡心無有隠也
(三朝聖政錄)
石熙正知寧州上言昨靖遠軍失守盖朝廷素不留意
因調兵三五萬太宗曰西邊事吾未嘗敢忘之石熙乃
敢如此不遜必罪之上曰羣臣敢言者亦甚難得其言
可用則用之不可用置之若必加罪後復誰敢有言者
因賜詔書褒嘉焉秦國長公主嘗為子莊宅使世隆求
正刺史真宗曰正刺史繫朝廷公議不可魯國長公主
為翰林醫官使趙自化求尚食使兼醫官院事上謂王
繼英曰雍王元份亦為自化求遥郡朕以遥郡非醫官
所領此固不可也
駙馬都尉石保吉自求見上言僕夫盗財乞特加重罪
上曰有司自有常法豈肯以卿故亂天下法耶又請於
私第决罰亦不許
真宗即位每旦御前殿中書樞密院三司開封府審刑
院及請對官以次奏事辰後入宫上食少時出坐後殿
閱武事至日中罷夜則召侍講侍讀學士詢問政事或
至夜分還宫其後率以為常
真宗初即位以工部侍郎郭贄知天雄軍贄自陳戀闕
泣下不肯去真宗曰全魏重地委任於卿亦非輕也宜
去贄退召輔臣問之輔臣對以近例亦有已受命而復
留者曰朕初嗣位命贄知大藩而不行則何以使人卒
遣之羣臣皆畏服(見國朝事實)
五年講春秋畢邢昺曰春秋一經少有人聽多或中輟
帝曰勤學有益最勝他事且深資政理無如經書朕聽
政之暇惟文史是樂講論文藝以日繫時寧有倦耶十
月召近臣觀書龍圖閣帝曰朕自幼至今讀經典其間
有聽過數四在東宫時惟以聚書為急其間亡佚者多
方搜求頗有所得今已類成正本除三舘秘閣外又於
後苑龍圖閣各有一本但恨校對未精如青宫要紀繼
體治民論此一書二名並列篇目盖收書之初務於數
多不嫌複無謂也
景德四年三月召近臣觀書玉宸殿即帝偃息之所茵
幃皆絹為之無文綵之飾聚書八千餘卷
天禧四年二月詔太子中允直龍圖閣馮元講易於宣
和門之北閣待制預焉自是聽政之暇遂以為常三年
九月召宰相樞密兩制及東宫僚屬於清景殿觀書帝
以青宫要紀事有未備因博采羣書廣為承華要略十
卷每篇以賜皇太子至是書成故召近臣咸聚觀焉時
帝雖政務繁劇亦中夕披閱條其舛誤纖毫窮究諸儒
疲於應對為文務求温雅製述尤多外書奏歌謠無不
重複省覧暑月或衣單絺流汗浹體而詳覧不輟文史
政事之外無他玩好帝讀經史摭其可以為後世法者
著正就五十篇其後仁宗御經筵命侍臣日讀一篇(已上)
(見帝學)
景德元年十二月契丹使韓祖奉書於行宫請息兵納
和與曹利用偕来初議求關南地真宗曰為民屈已誠
所不辭但關南地極無名朕守祖宗基業不敢失墜必
若固求當决一戰所念河南重擾倘歲以金帛濟其不
足於體無傷利用言國母一車别無供帳親與利用飲
食軛上横板布食器主及其臣重行而坐語云私語左
右曰爾見北塞兵否勁卒利器與前聞不同臣熟察之
倘求割地必請會即蕩平及通好二年十一月癸酉國
母國主各遣使来賀承天節致御衣十二襲皆裘細繡
刻絲透背紗縠貯以金玉水晶鞍勒馬八散馬四百弓
矢鑌鐵刀鷹鵲粆腊契丹新罷酒青白鹽果實百品貯
以練𥜗器使人以戎禮見賜氊冠窄袍金鞾初時見李
宗鶚引令式不許佩刀玉至上閣門欣然解之上曰戎
人佩刀是其常禮傳詔許其自便副使劉經曰聖上推
心置人腹中足以示信遐邇也
真宗覽兩浙提點刑獄皇甫選獄空奏因謂近臣曰聞
選務欲所部獄空常戒諸州毋得濫受詞訟夫禁止告
辨則人之曲直邪正無以辨明當諭轉運使飭止之因
道諸非法栲訊恐致非辜近覧其獄尚復逾越當申明
前詔戒之(已上見三朝訓鍳)
真宗好文雅以文辭取士然必視其器識每御崇政殿
賜進士及第必召其高第三四人並列於廷更察其形
神俊朗者始賜第一人及第或取其所試文詞有理趣
者孫奭鑄鼎象物賦云足為下正詎聞公餗之欹傾鉉乃
上居實取王臣之威重遂以為第一蔡齊欹器賦云安天
下於覆盂其功可大遂以為第一(出廬陵歸田錄)
真宗喜談經一日命馮元談易經筵之常講也謂元曰
朕不欲煩近侍久立欲於齋亭閣選純學之士三四
人止如同人便裘頂帽横經並坐暇則薦茗果盡已論
削去進說之儀遇疲則罷元薦查道李虛巳李行簡
三人入奏曰道欽州人母病常思鱖魚羹方冬無魚默
禱河神於水中得鱖魚一尺者以歸虛巳母喪明醫
者曰須以舌䑛勿藥自痊虛已䑛睛二年遂明行簡
父患癰嘗吮其敗膏不唾於地父疾遂平元薦倍侍
真宗喜曰朕得人矣(玉壺清話)
上嘗謂近臣曰朕樂聞朝臣讜議近羣僚奏章多自是
陳等績過行國家政事自有大體使期不嚴(闕)豈可
慘虐剋剝邀為已功使之臨民徒傷和氣此軰真酷吏
也
上嘗謂近臣曰朕聽政之外未嘗虚度時日探討簡編
素所耽玩古聖賢奥旨有未曉處不免廢忘昨置侍讀
侍講學士自今令秘閣官每夕具名奏聞朕欲召見得
以訪問其後每當直或召對多至二三鼓方退
上嘗謂王旦等曰經史之文有國家之龜鑑保邦治民
之要盡在是矣然三代之後典章文物制度聲名參今
古而適時用莫若史漢學者可不盡心焉旦曰孔子於
衰周歴聘諸國退而刪詩書定禮樂以五常之道垂萬
世法後之王者雖上聖必師範之古人云生民以来未
有如夫子者盖以此也如云志在春秋者誠欲以褒貶
極筆於終古誅賞之法使亂臣賊子觀而知懼兹立教
之深旨為國家之大要自司馬遷為一家之書盖知春
秋凡例不可記故曰紀曰書曰世家曰列𫝊勸懲之微
旨在焉班固而下不出其意但謂詞采而已上曰夫子
之道不可斯須而舍迂儒或言堯舜之時無夫子亦治
此淺說之甚殊不知夫子之道堯舜之道也故曰祖述
堯舜憲章文武又曰惟天為大惟堯則之其推尊而宗
奉彌至所謂夫子之道與堯舜無異也
上嘗謂侍臣曰古人多言禱神可以延福未必如此能
行好事神必福之如禮記世子篇注云文王以憂勤損
夀武王以快樂延年其聖經之旨必不如此盖注皆不
思之甚也文王焦思勞神以憂天下豈得減夀耶夏禹
焦勞有錫圭之瑞而享國永年大約帝王能憂人之憂
不自暇逸豈無感應鄭康成注此頗不近理安足為之
鑒戒朕常與邢昺論之昺不能對(已上出事實)
咸平初修太宗實錄命錢若水主其事若水舉給事中
柴成務起居舍人李宗諤侍御史宗度洎予及職方員
外郎吴淑上指宗諤曰自太平興國八年已後皆昉在
中書日事史策本憑直筆倘子為父隐何以𫝊信於後
代乎除宗諤不許餘悉可之(楊文公談苑)
太宗善草隸行八分篆飛白六體皆極其妙草書尤竒
絶今上悉各求編次凡三十餘卷于闐玉水晶檀香為
軸素紫綾標文錦條黃絹帕金漆櫃作圖閣於含元殿
之西南隅以藏之頻召近臣觀覽稱歎上自作太宗聖
文神筆頌親書刻碑以美其事碑隂列其部秩名題以
墨本賜近臣焉(楊文公談苑)
祥符中諸王有以翰林使醫有效乞除遥郡真宗曰醫
工為郡非治朝美事厚賜之可也仍令宰臣面諭此意
真宗一日晚坐承明殿召學士對既退中人就宣諭曰
朕適忘御袍帶卿無訝焉學士將降謝中人止之曰上
深自愧責有旨放謝真宗禮遇詞臣厚矣(出澠水燕談)
真宗嘗諭宰相(闕)補郎官稱其行甚美俟罷郡来朝
與除監司及還帝還詰及之執政擬奏將以次日上之
晚歸里第其父来謁明日乃以名薦上默然不許退察
所以乃知已為伺察者密報矣終真宗之世其人不復
進用真宗之惡奔競如此
真宗詔諸儒編君臣事迹一千卷曰冊府元龜不欲以
后妃婦人等厠其間别有纂彤管懿範七十卷又命陳
文信公裒歴代帝王文章為宸章集二十五卷
真宗時京師民家子有與人鬪者其母追而呼之不從
母顛躓而死會(闕)决法官處其罪當笞上曰母言不
從犯教令當徒二年何言笞也羣臣無不驚服(涑水紀聞)
真宗嘗謂李宗諤曰聞卿能敦睦宗族不隕家聲朕今
保守祖宗基業亦猶卿之治家也
咸平三年大理寺上言曰本寺案牘未决者常幾百事
言近日踰月並無公案漢文决死刑四百(闕)唐太宗
决下罪三百死(闕)之以刑措今以四海之廣而刑奏
不聞動輙踰月是以知民識禮義而不死於有司也請
載之史筆
景德初契丹寇澶車駕議幸是時曺武公瑋及秦翰為
澶駐泊詔許便宜軍馬事不由申覆二將議曰戎輅不
過河則已敵騎萬一度橋奈澶州素不設備遂督士卒
深闊渠以遶城旋開旋(闕)以枯蒿襍草覆渠面使敵
不測其深淺駕至澶臣僚乞駐蹕澶南寇凖固請過河
以取威高殿前瓊力挽鑾駕以進揚其聲曰儒人之言
多二三願陛下莫遲疑不渡河無以安六軍之心御駕
方渡橋時士卒不山呼左右頗異之瓊曰乞急張黃屋
使遠近認之既張繖果齊聲呼萬歲士氣歡振是時車
駕次澶北匃奴毳帳前一黑星隕若沉石其聲鳴吼移
刻始盡此最為澶淵之先吉也皇弟雍王元份留守東
京暴中風眩急詔王文正旦代司留守(出湘山野錄)
真宗西祀回召臣寮赴後苑宣示太清樓聚書記朝拜
諸陵自幸西京記西京内東門彈丸壁記皆御筆書也
笑謂近臣曰雖不至精優盡是朕親撰不假手於人此
語盖指在楊大年也(歸田錄述之湘山野錄)
真宗嘗面諭宰臣以河東之役兵力十倍謂當一舉克
捷良由上黨發兵之時左右有聞之者賊聞此語知
神兵自戢堅守不即下至煩再舉(東軒筆錄)
真宗聽政之暇惟務觀書每觀畢即有篇詠使近臣從
之和故有御製看尚書三章看春秋三章看周易三章
看禮記三章看孝經三章後有御製讀宋書(闕)首讀
(闕)書二首讀後魏書三首讀北齊書二首讀後周書
三首讀隋書二首讀唐書三首讀五代梁史二首讀五
代後唐史二首讀五代晉史二首讀五代漢史二首讀
五代周史三首可謂近時好學之主也(青緗襍記)
真宗幸崇文院閱新編君臣事迹門楊億修撰條例真
宗曰著書難事非精敏詳實後無取信億曰史臣記事
誠合備書然事有依據可載簡冊者方得紀錄修書
景德二年詔國子監直講孔奭龍圖閣待制杜鎬等同
校定莊子鎬等以莊子序非郭象之文因刪去
真宗嘗出序文謂宰相曰觀其文理可尚但𫝊寫訛舛
耳乃命翰林學士李宗諤楊億直學士陳彭年龍圖閣
待制等别加讐校冠篇首直史舘陳靖言吉州陸曄被
疾狂噪迭相論訴不可治民望寘諸文館以鉛槧供職
真宗曰國家文舘以待天下賢俊豈養疾之所耶陳靖
妄有陳述當謹戒之(見蓬山志)
景德四年朝陵次鞏縣監軍康繼彬獻洛鯉三十尾上
曰朕見其生不忍食之又玉宸殿養魚垂釣得亟令放
之顧左右曰萬類一死無再生不欲殺也
右正言知制誥宋巽轉對言朝廷命令不可屡有改更
自今應陳述利害改張法制者望先委有司詳議其經
久可行者行之不可行者止之庶張紀綱以絶分争上
顧宰相曰此甚識體且事之可否執政之地所宜盡言無
隠惟貴君臣道合若上下同心何憂不治今四方無虞
頼卿等慎守經制若一事遽行則攀援徼訐詞說競起
處置頗難是命令所施不可不慎至若言事利病輕為
釐革初則皆以為當後則翻成有害及復正其事乃是
朝令夕改此事尤當執守書云慎乃出令令出惟行此
之謂也上又曰涖官之人不可太寬致成弛慢亦不可
過求人之罪務於煩擾王旦曰古人有法出而弊作令
下而奸生寬則民慢䧟法者多極則民殘無所措手足
正謂此也上深然之(已上見事實)
事實類苑卷三
