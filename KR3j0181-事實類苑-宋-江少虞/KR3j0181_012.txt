事實類苑卷十二宋江少虞撰
名臣事迹
石守道
石守道學士為舉子時寓學於南都其固窮苦學世無
比者王侍郎聞其勤約因會客以盤餐遺之石謝曰甘
脆者亦某之願也但日享之則可若止脩一餐則明日
何以繼乎朝享膏粱暮厭粗糲人之常情也某所以不
受賜便以食還王益重之(倦游雜錄)
韓丕
廬山白鹿觀有道士王某通五經結茅廬數十區講授
生徒幾百人韓丕亦嘗從之學王間遣生徒往近村沽
市酒一日命韓挈榼以往王謂諸生曰韓秀才風骨粹
重向去進士不可量也然到山歲餘未嘗見其所業命
破扄索其寢室中於席下得槲葉厚四寸或二三葉或
十數葉以細梗貫之乃韓之著述也王見之驚駭自此
加禮待之其後官至貳卿翰林學士(倦游雜錄)
曹侍中
曹利用以蔭補殿前承旨嘗陳備邊之策契丹南侵六
師薄伐至於澶淵契丹遣使求和真宗曰須忠義識略
之人可以入敵境觀其誠偽不必限以位秩高下二府
薦利用可使真宗曰是嘗陳邊事者召見首陳和戎息
民為便上問家所在利用曰臣盡節得死為幸豈顧家
耶乃假崇儀副使將命至大名路梗不通縋城而下晝
夜兼行抵其帳彼主請割關南地利用慷慨宣國威靈
稱朝廷歲以繒帛為遺可也遂與韓祀同還以書詞未
遜復與祀往敵遣王繼忠與利用言兩朝歡好實為美
事我主年少願兄事南朝又遣姚柬之俱來講解遂北
歸
李詢
李詢授龍圖閣學士知開封府詢嗜酒常早朝上奏事
宿酲未解酒氣薰然衝於御座上謂曰開封府煩卿宜
節酒詢再拜謝罪然不飲酒不樂竟以過度而卒
韓忠獻
臣唐英嘗聞縉紳先生言故太師許國公在中書日嘗
見天下諸路有司摭拾官吏小過輒顔色不懌曰今天
下太平主上之心雖蟲魚草木皆欲得所夫仕者大則
望為公卿次亦望為侍從職司二千石其下亦望京朝
幕職奈何錮之於聖世持心如此昔袁安不以贓罪鞠
人其韓公之謂乎上嘗思之命張方平撰神道碑(夲朝名臣)
(𫝊)
王文正
祥符初趙德明上言本國饑求粟百萬斛大臣皆請以
違誓責之王魏公旦獨請具粟如數於京師詔德明來
取真宗大喜德明得詔大慙且歎朝廷有人(澠水燕談)
二
王魏公與楊文公大年友善疾篤延大年於卧内記草
遺奏言忝為宰相不可以將盡之言為宗親求官止叙
平生遭遇之意表上真宗歎惜之遽造就第取名數錄
進(涑水紀聞)
三
王旦字子明大名人祖澈進士及第官左拾遺父祐以
文學知名知制誥二十餘年至兵部侍郎風鑑精審旦少
時祐嘗明以語人謂旦必至公輔手植三槐於庭以識
之旦幼聰悟寬裕精粹太平興國中一舉登進士除大
理評事知岳州平江縣事徙監潭州酒稅知州事何承
矩薦其行太宗召除著作佐郎是時方興文學脩二舘
建秘閣求文籍旦以選與校正遭父喪迨出供職端拱
中通判鄭州事月餘徙濠以旦為玉清昭應宫使鑄天
尊銅像成旦為迎奉聖像大禮使寶符閣成又為天書
刻玉使車駕幸亳以旦為奉祀大禮使上以兖州壽丘
為聖祖降生之地於是處建景靈宫以旦為朝脩使宫
成拜司空國史成進拜司徒天禧元年進拜太保並同
平章事聖祖上尊號以旦為太極觀奉上寶册使旦在
政府十有八年以疾辭累章不許及自兖州還懇請備
至乃詔册拜太尉兼侍中五日一起居因入中書遇有
軍國重事不以時日並入參决旦聞之惶恐拜章乞寢
息合門俟命乃止增封邑而優假之數率如前詔既而
疾甚求對便殿扶杖以升殿上見其癯瘠惻然許之旦
退復上奏明日冊拜太尉依前玉清昭應宫使罷知政
事特給宰臣月俸之半仍令禮官尚書省都堂署事之
儀未及行其年九月己酉薨冊贈太師尚書令諡文正
上出次發哀羣臣奉慰擢其弟度支員外郎旭為司封
員外郎子大理評事睦為衛尉寺丞兄子大理寺丞弟
子衛尉寺丞質為大理寺丞外甥韓綱蘇舜元范禧並
同學究出身子素弟子徽俱官素補太常寺太祝徽秘
書省校書郎初旦與錢若水同直史舘知制誥有僧善
相謂若水曰王舍人他日位極人臣富貴無與為比若
水曰王舍人面偏而喉骨高如何其貴也僧曰作相之
後面當自正喉骨高者主自奉薄耳後果如其言旦以
寬厚清約為相幾二十年遭時承平人主寵遇至厚公
廉自守中外至今稱之事寡嫂謹撫弟妹有恩禄賜所
得與宗族共之家事悉委弟旭一無所問遇恩蔭補徧
於羣從身殁之日諸子猶有布衣者性好釋氏臨終遺
命剃髮著僧衣服棺中勿藏金玉用茶毗火葬法作塔
而為墳其子弟不忍但置僧衣於棺中不藏金玉而已
旦久疾不愈上命肩輿入禁中使其子雍與直省吏扶
之見於延和殿勞勉數四問曰卿今疾亟萬一有不諱
使朕以天下事付之誰乎旦謝曰知臣莫若君惟明主
擇之再三問不對是時張詠馬亮皆為尚書上曰張詠
何如不對又言馬亮如何不對上曰卿試以意言之旦
強起舉笏曰以臣之愚莫若寇準上憮然又曰寇凖性
剛褊卿更思其次旦曰他人臣所不知也臣病因不任
久待遂辭退旦薨歲餘上卒用準為相(涑水紀聞)
四
真宗時以任中正知成都代張尚書言者以為不可是
時王文正公為相上問之對曰非中正不能守詠之規
他人狂妄有變更矣上是之言者亦服王之能用人也
(湘山野錄)
五
王文正公旦相真宗僅二十年時值四夷納欵海内無
事天書薦降祥瑞沓臻而大駕封岱祠汾皆為儀衛使
扈蹕處士魏野獻詩曰太平宰相年年出君在中書十
四秋西祀東封俱已畢可能來伴赤松游世傳王公嘗
記前世為僧與唐房太尉事頗相類及將捐舘遺命剃
髮以僧服歛家人不欲止以緇衣一襲納諸棺然公風
骨峭峻項微結喉有僧人相皆謂其寒薄獨一善相者曰
公名位俱極但禄氣不豐耳故旦雖位極一品而飲啗
全少家亦不蓄聲伎晚年移疾在告真宗嘗密賚白金
五千兩旦謝表曰已恨多藏况無用處竟不之受其清
苦如此(東齋記事)
六
本朝眷待舊德於儀物之盛惟王文正公病深屢乞骸
不允扶掖求對於便坐面懇之真宗遣皇太子出幕拜
留曰吾方以卿翼吾兒卿瘦瘠如此朕安敢強翌日冊
拜太尉詔禮官草儀就都堂赴上五日一起居起居日
入中書預參决遇軍國重事不限時日並入至病之革
公召楊文公於卧内囑以後事曰吾深厭煩惱慕釋典
願未來世得為苾芻林間宴坐觀心為樂將易簀之時
君為我剃除鬚髮服緇色衣勿以金銀之物置棺内用荼
毘火葬之法藏骨先塋之側起一茒塔用酬夙願吾雖
深戒子弟恐其拘俗託子叮寧告之又曰仗子撰遺表
但罄叙感恩而已慎毋及姻戚大年謂之餘事敢不一
一拜教若剃髮緇衣之事此必難遵公三公也萬一薨奄
鑾輅必有祓祧之臨自當歛贈衮衣豈可加於僧體乎
至薨大年與諸孤恊議但以緇衣置柩中不藏寶貨而已
壽六十一配享真宗廟廷(湘山野錄)
七
王文正公一日諭諸公曰上官泌差知河陽乃批署之
諸公復曰公泌欲一轉運使會京東有闕諸公曰可差
上官泌也公不答因奏對言上官泌向日議差河陽亦
合入一職司會京東轉運使闕吏稟上旨上閱泌歴曰
與轉運使諸公歸以相語曰王公無私如此
八
王文正公為兖州景靈宫朝修使時被手詔採察河北
京東兩路公言當官有才者十餘人皆降詔奬諭有以
問公曰為元宰將命出使而所舉不一恩止得詔奬毋
乃輕耶公曰既薦之又力行之是上恩皆出於已矣此
人臣之大嫌也
九
王文正公或歸私第不去冠帶入靜室中默坐家人惶
恐不敢復前不知其意後公弟問趙公安仁曰家兄歸
時有如此何也趙公曰見議事公不欲行而未决此必
憂朝廷矣
十
王文正公晚年官重每人家出賀立令止之因語弟曰
遭遇如此愈增憂懼何可賀也公每有賜予見家人置
於庭下乃瞑目而嘆曰生民膏血安用許多
十一
王文正公門庭未嘗接客公薨上諭近臣曰王某家不
覺冷寂緣當國日亦門庭清肅吕文靖夷簡魯簡肅宗道
初參預政事二人妻謝章獻太后語之曰爾各歸語其
夫王某在政府多年終始一節先帝以此重之宜為師
範也
十二
東封二府議道飾車服以盛法從諸公令人於公第日
伺之而無所為王冀公欽若繡韉以送公曰前議我恐
已令為之公使還其直而置之冀公見其不乘而訝之
公曰常所跨者君上所賜非不華也豈可更奢僭以隳
制度
十三
王冀公欽若自江寧歸再執魁柄魯公時參知大政凡
聚議冀公不堪語諸公曰掌武相公在政府時參政豈
敢如此魯公笑曰王文正先朝重德豈他人可企苟相
公執政平允宗道安敢不服馮文懿拯為侍中有問之
者曰向與掌武相公同在政府盡見國體今異於昔何
也馮曰王公德業孰可同乃彼一時此一時也(並見名臣遺事)
事實類苑卷十二
