事實類苑卷七宋江少虞撰
君臣知遇
王元之
王元之嘗草李繼遷制繼遷送馬五十匹潤筆公却之
後守永陽閩人鄭褒有文行徒步謁公及還公買一馬
遺之或謗其虧價者太宗曰彼能却繼遷五十匹顧肯
虧一匹馬價耶(見澠水燕談)
二
王禹偁濮州人生十餘歲能屬文太平興國八年進士
及第補成武主簿改大理評事知長洲縣太宗方奬拔
文士聞其名召拜拾遺直史舘賜緋給銀帶上特命以
文犀帶錫之禹偁獻端拱箴以為戒尋以左司諫知制
誥上嘗稱之曰王禹偁文章當今天下獨步判大理寺
散騎常侍徐鉉為妖巫道安所誣謫官禹偁上䟽訟之
請反坐尼罪由是貶商州團練副使無禄種蔬自給徙
解州團練副使上思其才復召為左正言仍命宰相以
剛直不容物戒之真宗初即位召王禹偁於揚州復知
制誥脩太宗實錄執政疑禹偁輕重其間落職出知董
州州境有二虎鬭食其一冬雷羣雞夜鳴禹偁上䟽引
洪範陳戒且自劾上以問司天官對以守臣任其咎移
知蘄州尋召還朝禹偁已卒
三
禹偁之卒諫議大夫戚綸誄曰事上不邪曲居下不諂
佞見善若已有疾惡過仇讐世以為知言祥符中真宗
觀書龍圖閣得禹偁奏章歎美切直因訪其後宰相稱
其子嘉言以進士第為江都尉即召對擢大理評事(並涑)
(水紀聞)
四
王元之在翰林太宗恩遇極厚嘗侍宴瓊林獨召至御
榻顧問帝語宰相曰王某文章獨步當代異日垂名不
朽故元之有詩云瓊林侍遊宴金口獨褒揚(見澠水燕談)
杜文正
真宗重禮杜鎬鎬直龍圖閣上嘗因沐浴罷飲上尊酒
封其餘遣使賜鎬於閣下鎬素不飲得賜喜飲之至盡
因動舊疾忽僵不知人上聞之驚步行出至閣下自調
藥飲之仍詔其子津入侍疾少頃鎬稍蘇見至尊在欲
起上撫令卧鎬疾平然後入宫方鎬疾亟時上深自咎
責為由已賜酒致鎬病也
楊礪
真宗判開封府楊礪為府寮及登儲貳因為東宮官即
位為樞密副使病甚真宗幸其第問疾所居在隘巷中
輦不能進左右請還上不許因降輦步至其第存勞甚
至楊礪太宗建隆初状元及第在開封府真宗問礪何
年及第礪唯唯不對真宗退問左右然後知之自悔失
問礪不以科名自伐由是重之(已上出涑水紀聞)
董遵誨
董遵誨父宗本為隨州將太祖微時往依宗本與遵誨
游常共臂鷹逐兔小不如意為遵誨所辱太祖遂辭去
宗本固留厚給遺之即位之初訪求遵誨欲自殺其妻
止之曰等死亦未晚矣萬乘之主豈念舊惡將因禍致
福豈可測哉遵誨感其言幅巾見於便殿叩頭請死上
曰汝昔日豪蕩太過我方將任汝事即命左右掖起賜
冠帶設食案賜食上前語及舊故歡笑以為通遠軍使
專委一面之事賦入悉以給軍用不藉於有司每歲賜
予無數幕府許自辟署選精甲數千人隸麾下不復更
代隔歲以春夏令歸營省妻子遵誨至申嚴邊候鎮撫
蕃部號令如一戎族之強盛者倚為腹心有謀為寇者
必立以告發所部襲之剪滅無焦類凡在出師大克捷
党項諸羌畏威惕息養馬數千匹擇其良以入貢親僕
數百人皆厚給衣食日夕馳射田獵擊鞠呼盧飲食作
鼔吹為樂羌中動靜即時知之朝廷不復西顧歲時其
親表押馬来獻上必召問遵誨晨夕所為擊節大喜曰
是能快活耶多解服御衣物珠貝珍異以為賜遵誨捧
之未嘗不泣下每數歲一来朝賜食御前笑語移晷賜
御膳羊上樽酒皆五百數金帛累萬復遣去終太祖朝
不易其任末年稍遷羅州刺史有判官者因朝廷訪利
害上言通遠軍養兵每歲轉運使調發地錢勞費民力
本軍關𣙜之入自可市糴給用上遣錄判官所奏下本
軍及申約外討凡歲調入如故不得竊議市租徙判官
於他郡遵誨感激流涕左右皆泣(楊文公談苑)
种放
真宗優禮种放近世無比一日登龍圖閣放從行真宗
垂手援放臂上以顧近臣曰昔明皇優待李白御手調
羹今朕以手援放登閣厚賢之禮無愧於前代矣故蔣
穎叙薦放姪孫誼云放早以逸民被遇帝有握手登樓
之眷真宗屢欲大用放固辭乃止惜哉(澠水燕談)
張乖崖
乖崖公曰吾河曲一書生爾猥自出身遭逢聖主太平
興國中進士及第屢親民政自太常博士罷荆湖北路
轉運使入覲時太宗皇帝御長春殿召對數刻上曰卿
奏事精審可信特賜金紫降虞部郎中旋授樞密直學
士知益州面奉聖旨西川經賊後民頗傷殘不聊生卿
去後可便宜行事欽哉君不疑臣委任至重乃感恩泣
下到川後奉詔條之外事有大可苹者奏後始行其有
從權而合義者先行後奏上悉允之故能展微效立功
名誠由上信不疑下讒不入(見忠定公語錄)
二
忠定公為御史中丞一日於行香所見宰相張齊賢呼
參知政事温仲舒為鄉弟及他語鄙甚公以非所宜言
失大臣體遂彈奏之齊賢深以為恨後於上前短公曰
張詠本無文凡有章奏皆姻家王禹偁代為之禹偁前
任翰林作齊賢罷相麻其詞醜詆及再入中書禹偁亦
再知制誥故兩中傷之公聞自辨曰臣苦心文學縉紳
莫不知齊賢以臣假手於人是掩上之明誣臣之非罪
也上曰卿平生著述幾多可進来公遂以所著進上閱
於龍圖閣未竟賜坐曰今日暑甚顧黃門於御几取常
所執紅綃金龍扇賜公且稱文善公起再拜乃納扇於
几上曰便以賜卿美今日獻文事也(出澠水燕談)
張文定
太祖幸西都肆赦張文定公齊賢以布衣獻策太祖召
至便坐令面陳其事文定以手畫地條陳十策内四說
稱旨文定堅執其六說皆善太祖怒令武士拽出及車
駕還京語太宗曰我幸西都惟得一張齊賢耳我不欲
爵之以官異時汝可收之使輔汝為相也至太宗即位
放進士榜必欲置於高等而有司偶失遴選在第三甲
之末太宗不悅及注官有旨一榜盡與京官通判文定
釋褐將作監丞通判衡州不十年果作相(東軒筆錄)
柳仲塗
柳開知潤州有監兵錢供奉者亦忠懿之近屬也其父
方奉朝請在京師開乘間来謁造其書閣見壁有繪婦
人像甚美詰以誰氏監兵對曰某之女弟也旣笄矣柳
喜曰開喪偶已踰期願取為繼室錢曰候白家君敢議
姻事柳曰以開之才學不辱於錢氏之門遂強委禽焉
不旬日而遂成禮錢不敢拒走介白其父其父上殿面
訴柳開劫取臣女仁宗問曰卿識柳開否曰不識上曰
竒傑之士也卿家可謂得佳婿矣吾為卿媒可乎錢父
不敢再言但拜謝而退(見倦遊襍錄)
袁廓
袁廓梓潼人敢大言太祖竒之太祖即位遷殿中丞掌
市征歲終增緡錢數萬特賜錢百萬會錢俶納土詔廓
按行府庫倉廩所至公宴令别席而坐以寵之
錢俶
錢俶太宗即位来朝宴後苑泛舟池中太宗親酌酒以
賜俶俶跪而飲每貢乘輿服物器玩制作精妙遣使修
貢必羅於庭㷊香再拜(並見范蜀公蒙求)
呂正惠
呂正惠公端使高麗遇風濤恍惚間檣折舟人大恐公
恬然讀書若在齋閣時首台吕文穆公蒙正告老甚切
上宴後苑作釣魚詩獨賜公斷章云欲餌金鈎深未到
磻溪須問釣魚人以首相屬公公和云愚臣鈎直難堪
用宜問濠梁結網人文穆得謝果冠台席(見玉壺清話)
趙&KR0876;
趙&KR0876;字仲微單父人登進士第累為兵部員外郎益州
路轉運使真宗謂曰遠方之事朕皆欲聞一一奏来朕
當為卿行之&KR0876;至蜀奏利害最詳及後益州闕守乃自
三司鹽鐵副使授諫議大夫集賢院學士知益州天聖
中以工部侍郎知并州廻上殿奏事上曰先帝時嘗詔
益州市錦六千匹時有姓趙者知州止市千匹還是卿
否&KR0876;曰是上曰卿如此恤民誠至公嘗聞先帝言卿朴
厚可任未幾為刑部侍郎樞密副使以先帝所委故也
(見本朝名臣𫝊)
晏元獻
晏元獻公為童子時張文節薦之於朝廷召至闕下適
值御試進士便令公就試公一見試題曰臣十日前已
作此賦有賦草尚在乞别命題上極愛其不隠及為館
職時天下無事許臣僚擇勝宴飲當時侍從文館之士
大夫各為燕集以至市樓酒館往往皆供帳為游息之
地公是時貧甚不能出獨家居與昆弟講習一日選東
宫官忽自中批出除晏殊執政莫諭所因次日進覆上
諭之曰近聞館閣臣僚無不嬉游宴賞彌日繼夕惟殊
杜門與兄弟讀書如此謹厚正可為東宫官公旣授命
得對上面諭除授之意公語言質雅則曰臣非不樂宴
游者直以貧無可為之具臣若有錢亦須往但無錢不
能出耳上益嘉其誠實知事君體眷注日深仁宗朝卒
至大用(見筆談)
晁迥
大中祥符元年冬行升中之禮駐蹕岱宗晁迥當草赦
書之詞例先進呈裁定凖舊儀學士當直日或遇宣召
即繫鞋赴戴帽子見之迥入對度今皇上以封祝大禮
方在致齋之中必加嚴肅不同常時乃袍服秉笏造行
宫門有中使入奏俄出報云上適問之聞學士穿袍服
起入内矣可止此祇伺暨中使復入迥佇立移晷中使
來召引至幄次而上已改御巾幘而坐起居訖升詣帝
所望之儼然即之也温進呈詞稿省覽稱善怡顔俯問
有加常等既而賜坐令飲茶而退因思古之帝王優禮
節行之臣不冠不見則有之矣内愧孱瑣何以當聖君
體貌之重乎茲惟先皇帝恭己待士之盛德度越千古
歟
二
大中祥符天禧之間(忘其年月)暮春之月閣門傳宣布告令
赴池苑遊宴之會法從旣集俄而陰雲興密雨降有詔
罷後苑之遊上賜宴飲上御承明殿面北而坐預侍者
翼列如儀既而執事之臣捧金盤進名花有牡丹重台
千房者并諸竒花首置御座前餘皆散布諸臣雕俎之
上内臣先供奉至尊戴御花以及親賢宰執亦如之以
賜諸臣皆戴焉上忽乃眷西顧宣言曰與學士戴花(内庭)
(侍從唯學士不呼名)俄有中使數人遽至與迥及一二同僚戴之
觀者無不竦動也前代加寵詞臣有以寶裝方丈賜食
於前則嘗聞之矣豈謂臣荷日月之照待以王公之禮
何幸會之深歟
三
大中祥符天禧之間(忘其年日)迥當宿直方深夜奉召赴内
東門上御面東閣子坐起居訖升進次宣索坐物執事
者叠青墩於御坐之北隅方命坐而上語及遽起側立
以聽焉示諭令草詔(今忘其所詔之事)恭受宸旨畢命復坐賜
茶而退却行纔踰閾上宣言曰將蠟燭與學士照路俄
有中使就御前拔取列置密炤之其一圍徑甚大中使
執之前引内東門赴於本院引接人吏古之取金蓮燭
其若是乎上周知故事善視侍臣多此類也(並金坡遺事)
王文正
上宣諭曰舊尹京薦卿弟旭宰屬邑有廉幹之稱可委
以繁使公對曰臣待罪宰府恐公議非便上曰前代父
子兄弟並處貴位者多不可以卿故滯其才公曰今省
府乃士人要職若論平進遷擢又得孤寒者一人臣弟
陛下知名望他日出於宸衷且乞一閒局遂判吏部南
曹公歸喜語弟曰上知爾之才必有任使而終不言所
得之旨翌日被命乃知銓管入引對上見公弟賜與緋
魚公因對感謝恩被上曰不知尚著綠因朕失照管
二
王沂公曾張文節知白陳彭年參預政事因白公曰曾
等拔擢至此亦公之力然願有禆補公曰願聞其說沂
公等曰每奏事其間亦有不經上覽者公但批旨奉行
恐人言之以為不可公遜謝而已一日奏對公退諸公
留身上驚曰有何事不與王某同来諸公以前說聞於
上上曰誰所行諸公曰皆公上曰王某在朕左右多年
朕察之無毫髮之私自東封後朕諭王某令小可事一
面奉行卿等當謹奉之退而謝於公曰上之委遇非曾
所知也公曰向蒙諭及不可自言曾得上旨今後更賴
諸公規益文正每休暇多與二府往還莱公出鎮會宿
私第翊日公入朝上顧公曰昨日知有客甚歡朝廷無
事大臣和睦誠可喜也
三
上宣示公曰聞卿居甚陋密令更易之官為修營其間
更以卿意增益之公頓首曰臣所居乃先父舊廬當日
止庇風雨令葺已過甚矣每思先人嘗有愧色豈煩朝
廷上再三諭之公力辭乃止(並見名臣遺事)
禮遇詞臣
真宗好文待學士尤重王欽若召見最頻其後晁迴李
宗諤陳彭年王曾李繼數人皆被恩遇惟演再入院天
禧四年間屢蒙召對或龍圖閣滋福殿承明殿并宣和
門之北閣子皆從容賜坐移刻而出其言議及奏對此
略而不書又常令中使密至院門詢吏人云今日誰直
然後召之(見金坡遺事)
御書碑額
仁宗天縦多能尤精書學凡宫殿門觀多帝飛白題榜
勲賢神道率賜篆螭首王曾之碑曰旌賢寇凖曰旌忠
李迪曰遺直晏殊曰舊學丁度曰崇儒王旦曰全德元
老文彦博曰效忠積慶李用和曰親賢范仲淹曰褒賢
曹利用曰旌功吕夷簡曰懷忠張士遜曰舊德狄青曰
旌忠元勲其餘不可悉記或云初王子融守河(闕)唐明
皇題裴耀卿碑額獻之仁宗乃賜文正碑曰旌賢大臣
碑額賜篆盖始於此其後英廟神考亦屢有賜者(澠水燕談)
事實類苑卷七
