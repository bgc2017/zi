事實類苑卷四十六宋江少虞撰
仙釋僧道
趙自然
趙自然太平州人夢一人綸巾素袍鬢髮頒白自云姓
隂引出登山曰汝有道氣教汝辟榖之法乃出青栢枝
令㗖夢中食之及覺遂不食又夢老人教以傳書數百
字寤記之寫以示人皆不能識或云天象也乃道家符
籙耳太宗召賜道服後因病食榖如故
神仙二事
神仙之說傳聞固多予之目覩者二事供奉官陳允任
衢州監酒稅日允已老髮秃齒脫有客候之稱孫希齡
衣服甚襤褸贈允藥一刀圭令揩齒允不甚信之暇日
因取揩上齒數揩良久歸家家人見之笑曰何為以墨
染鬚允驚以鑑照之上髯黑如漆矣急去巾視童首之
髮已長數寸脫齒已隠然有生者予見允時年七十餘
上髯及髮盡黑而下髯如雪又正郎蕭渤罷白波輦運
至京師有黔卒姓石能以瓦石沙土手挼之悉成銀渤
厚禮之問其術石曰此真氣所化未可遽傳若服丹藥
可呵而變也遂授渤丹數粒渤餌之取瓦石呵之皆成
銀渤乃丞相荆公姻家是時丞相當國予為宰士目覩
此事都下士人求見石者如市遂逃去不知所之石纔
去渤之術遂無驗石齊人也時曾子固守齊聞之亦使
人訪其家了不知石所在渤既服其丹亦宜有補年夀
然不數年間渤乃病卒疑其所化特幻耳(筆談)
佛牙
熙寧中余察訪過咸平是時劉定子先知縣事同謁佛
寺子先謂余曰此有一佛牙甚異予乃齋潔取視之其
牙忽生舍利如人身之汗颯然湧出莫知其數或飛空
中或墮地人以手承之即透過或著床榻摘然有聲復
透下光明瑩徹爛然滿目予到京師盛傳於公卿間後
有人迎至京師執政官取入東府以次流布士大夫之
家神異之迹不可悉數有詔留入相國寺創造木浮屠
以藏之今相國西塔是也(筆談)
吳僧文捷
吳僧文捷戒律精苦奇迹甚多能知宿命然罕與人言
予羣從遘為知制誥知杭州禮為上客遘嘗學誦揭諦呪
都未有人知捷一日相見曰舍人誦呪何故闕一句既
而思之果少一句浙人多言文通不夀一日齋心往問
捷曰公更三年為翰林學士夀四十歲後當為地下職
任事權不減生時與楊樂道待制聯曹然公此時當衣
縗絰視事文通聞之大駭曰數十日前曾夢楊樂道相
過云受命與公同職事所居甚適慎勿辭也後數年果
為學士而丁母憂年三十九矣明年秋捷忽使人與文
通訣别時文通在姑蘇急往錢塘見之文捷驚曰公大
期在此月何用更來宜即速還屈指計之曰急行尚可到
家文通如其言馳還徧别骨肉是夜無疾而終文捷與
人言多如此不能悉記此吾家事耳捷常持如意輪呪
靈變尤多瓶中水呪之則湧出畜一舍利晝夜轉於瑠
璃瓶中捷行道遶之捷行速則舍利亦速行緩則舍利
亦緩士人郎忠厚事之至謹就捷乞舍利捷遂與之
封護甚嚴一日忽失所在但空瓶耳忠厚齋戒延文捷
加持少頃見觀音像衣上一物蠢蠢而動疑其蟲也試
取乃所亡舍利如此者非一忠厚以予愛之持以見歸
予家至今嚴奉蓋神物也(筆談)
金剛題誌
郢州漁人擲網于漢水至一潭底舉之覺重得一石長
尺餘圓直如斷椽細視之乃羣小蛤鱗次相比綢繆鞏固以
物試抉其一端得一書卷乃唐天寶中所造金剛經題誌
甚詳字法奇古其末云醫博士攝比陽縣令朱均施比
陽乃唐州屬邑不知何年墜水中首尾略無霑漬為土
豪李孝源所得孝源素奉佛寶藏其書蛤復養之水中
客至欲見則出以示之孝源因感經像之勝異施家財
萬餘緡寫佛經一藏於郢州興陽寺特為嚴麗(筆談)
鴈蕩山老人
熙寧七年嘉興僧道親號通照大師為秀州副僧因遊
温州鴈蕩山自大龍湫回欲至瑞麗院見一人衣布𥜗
行澗邊身輕若飛履木葉而過葉皆不動心疑其為異
人乃下澗中揖之遂相與坐石上問其氏族閭里年齒
皆不答鬚髮皓白面色如少年謂道親曰今宋朝第六帝
也更後九年當有疾汝可持吾藥獻天子此藥人臣不
可服服之有大責宜善保守乃探囊出一丸指端大紫
色重如金錫以授道親曰龍夀丹也欲去又謂道親曰明
年歲當大疫吳越尤甚汝名已在死籍今食吾藥勉修
善業當免此患探囊中取一栢葉與之道親即時食之
老人曰定免矣慎守吾藥至癸亥歲自詣闕獻之言訖遂
去南方大疫兩浙無冨貧病死者十有五六道親殊無
恙至元豐六年夏夢老人趣之曰時至矣何不速上闕
獻藥夢中為雷霆驅逐惶懼而起徑詣秀州具述本末
謁假入京詣尚書省獻之執政親問以為狂人不受其
獻明日因對奏知上急使人追尋付内侍省問狀以所遇
對未數日先帝果不豫乃使勾當御藥院梁從政持御
香賜裝錢百千同道親乘驛詣雁蕩山求訪老人不
復見乃於所遇處焚香而還先帝尋康復謂輔臣曰此
但預示服藥兆耳問其藥至今在彰善閣當時不曾進
御(見筆談)
廬山錢文
廬山太平觀乃九天採訪使者祠自唐開元中創建元
豐二年道士陶智仙建一舍令門人陳若拙董作發地
忽得一瓶封鐍甚固破之中皆五色土惟有一銅錢文
有應元保運四字若拙得之以歸其師不甚為異至元
豐四年忽有詔進號九天採訪使者為應元保運真君
遣内侍廖維持御書殿額賜之乃與錢文符同時知制
誥熊本提舉太平觀具聞其事召本官主首推詰其詳
審其無偽乃以其錢付廖維表獻之(見筆談)
趙抱一
秦州趙抱一者初嘗牧牛田間一夕有人叩門召之以
杖引行杖端有氣如烟其香可悅俄至山崖絕頂數人
會飲音樂交奏抱一駭莫能測會巡檢過其下聞樂聲
以為羣盗懽集令呼民梯山而上至則無所覩惟抱一
獨在援以下之自是不食大中祥符四年至京師猶強
健詔賜名為道士(見談苑)
賀蘭捷真
賀蘭捷真不知何許人為道士自言百餘歲善服氣不
畏寒暑往來不食或時縱酒遊市㕓啖醋腐數斤後召
至闕下真宗賜之以詩
禮法師
明州天台教主禮法師高僧也聚徒四五百衆以往生
淨土訣勸衆修行晚(闕)僧修三年懴燒身為約楊大年
慕其道行以書留之云曾聞我師此修千日之懴特捨
四大之軀結淨社之十僧生樂邦之凡品竊曾具懇冀
徇羣情乞畢世以為期廣傳道以與衆願希岳諾冀獲
瞻風後禮師終不諾又詒書州天竺式懴主託渡江留
之云億再拜為明州禮教主宏發願心精修懴法結十人
之淨侣約千日之近期決取樂國之往生並付久先之
正受再懷景重切欲欵留誠以天台大教宗師海國羣
倫之歸嚮傳演秘詮之學增延慧命之期冀期往世之
悠長廣作有情之饒益遂形邈請罄叙誠言得其報音
確乎不奪慮喪人天之眼目孰為象教之津梁懴主大
師同稟哲師並化本國可願涉錢塘之巨浪造鄞水之
淨居善悅無窮宜伸於理奪真機相契須仗於神交是
年延節邈永興冠相國薦紫衣留之馬樞副知節請大
年撰其父全義神道碑潤筆一物不受止求薦一師號
為樞奏臣撰碑况辭臣潤筆國之常規乞降聖旨俾受
臣所贈真宗召大年問之因得以其事言真宗深嘉歎
重謂大年曰但傳朕意留之住世若師號朕與之潤筆
卿宜無讓遂賜號法智大師住世七年方入滅錢希白
碑其異於塔
光梵大師
譯經鴻臚少卿光梵大師惟淨江南李王從謙子也通
敏有先識解五天竺國梵語慶歷中朝廷百度例務減
省惟淨知言者必廢譯館不若預奏乞罷之臣聞在國
之初大建譯園逐年聖節西域進經合會新舊何啻萬
軸盈函溢屋佛語多矣又况鴻臚之設虛費廩禄恩賜
用給率養尸位欲乞罷廢仁宗曰三聖崇奉朕焉敢罷且
又賝貢所籍名件皆異域文字非鴻臚安辨因不允未
幾大中丞孔道輔果乞廢罷上因出惟淨疏示之方已
景祐中景靈宫公館傭解木木既分中有蟲鏤紋數十
字如梵字傍行之狀因進呈仁宗遣都知羅宗勳譯經
潤文使夏英公竦詣傳上意特詔開堂遵譯(凡詔譯經即謂之開)
(堂)冀得祥異之語以識國瑞淨焚天香遵譯踰刻方曰
五竺無此字不通辨譯左璫恚曰諸大師且領聖意若
稍成文譯館恩例不淺而英公亦此意諷之淨因曰某
等幸若蠧紋稍可箋辨誠教門之殊光恐致日彰謬誕
之迹雖萬死何補二官竟不能屈遂稱非字惟淨皇祐
三年入滅碑其塔者即此二節特不書惜哉
趙山人
趙山人景趙昂學士之親弟子熟識之善導引煉藥向
為東陽簿棄官歸似有所遇八十餘落魄在塵中未嘗
騎馬遠近攜一枝拄杖而去皇祐初至虞城旅邸翹一
足坐于牀倚杖而終其屍不壊于今在虞城尼寺安厝
謝仙火
歐陽永叔侍郎說永州有一亭為火所燒獨存一柱柱
根不倒刻三字云謝仙火好事問何仙姑仙姑永州之
異人也仙姑曰雷部中有此姓名夫婦二人身長纔三
尺潔白如玉其名謝仙主行火者(見趙康靖公聞見錄)
行火真君
内中舊有玉石三清真像初在真遊殿既而大内火遂
遷於玉清昭應宫已而玉清又火遷於洞真洞真又火
遷於上清上清又火皆焚蕩無餘遺遂又遷於景靈而
宫司道官相與惶恐上言真像所至輙火景靈必不免
願遷他所遂遷於集禧宫迎祥池水心殿而都人謂之
行火真君(見歸田錄)
黃覺
黃覺善詩梅昌言出鎮并州覺贈詩曰五馬雍容出鎮
時都人曾看好風儀文章一代喧高價忠直三朝受聖
知帳下軍容森劍戟門前行色擁旌旗雲籠古戍黃榆
暗雪滿長郊白草衰出去暫閒貔虎幕歸來須占鳳凰
池鬚間未有一莖白陶鑄蒼生固不遲梅雅自修飾容
狀偉如得詩大喜之覺仕宦不遂嘗送客都門下至則
客已遠不及旅舍中見一羽士在側因取所攜酒炙呼
道士共飲食之既罷道士舉杯挹水寫吕字覺始悟其
為吕洞賓也道士又曰明年江南見君覺果得江南官
及期見道士懷中大錢七其次十又三小錢曰數不可
益也予藥可數寸許告曰歲旦以磨酒服之可保一歲
無疾覺如其言至七十餘藥亦垂盡作詩曰牀頭歷子
無多日屈指明年七十三果以是歲終(見劉貢父詩話)
許昌齡
潁陽石唐山一峰特峙勢雄秀獨迢遙通絶頂有石室
邢和璞筭(闕)處也治平中許昌齡者安世諸父早得神
仙術杖策來居天下傾焉後遊太清宫時歐陽文忠公
守亳社公生平不肯信老佛聞之邀致州舍與語豁然
有悟贈之詩曰綠鬢青瞳瘦骨輕飄然乘鶴去吹笙郡
齋坐覺風生竹疑是(闕)公集中載許道
人石唐山隠者皆昌齡也一日公問術許告以宫室已
壊難復語此但明了前竟猶庶幾焉與遊嵩山見神清
洞事公默有所契語秘不傳後公歸汝隂臨行以詩寄
之云石唐仙室紫雲深潁陽真人此等心真人已去昇
寥廓歲歲巖花自開落昔公曾為洛陽客偶向岩前坐
磐石四字丹書萬仞崖神清洞壑鎻樓臺雲深路絶無
人到鸞鶴今應待我來公又嘗手書昌齡詩南莊相見
北莊居更入深山十里餘幽谷每尋樵徑上真心還與
世情疎雲中犬吠流星過天外雞鳴曉日初昨日有人
相問訊旋將落葉寫回書讀此想見其人矣神清洞世
固詳其事而昌齡尤瑰異信公真神仙中人也(見西清詩話)
正覺禪師
僧本逸俗姓彭氏福州閩人也幼不茹葷九歲出家年
十五辭普度恩不受後四年以試經中第遊方至廬山依
開元寺暹禪師一日入室舉達磨傳法偈於此穎悟住
饒州薦福院凡十年學徒寖盛至元豐六年詔住大相
國寺智海禪院賜以紫衣號正覺禪師自王公至士庶
皆敬慕之於紹聖三年六月中升堂舉手示衆曰撒手
那邊千里外迴頭堪作大中(闕)衆莫之測翊日沐浴更
衣升堂集衆而逝衆乃號呼曰師慈為人今日何不留
一言而去須臾師復開目伸手索筆作頌曰七十四年
如掣電臨行為君通一線鐵牛勃跳過新羅撞破虛空
七八片遂擲於地復儼然而逝方暑經三日體色不變
都人敬禮者雲集衆乃葬師於東郊之塔
張乖崖
乖崖公在蜀設厨刲羊及百口具毛角召行人估價納
錢送一僧院令與羊子轉經有一學禪僧得錢來謝公
與之坐且曰微生向來不轉經昨日亦為羊子轉經兩
卷公厲聲曰和尚轉則便轉和尚如轉不得便莫轉為甚
恰為羊子轉呵起之公動不容佞皆若此類
二
乖崖公言未第時至鄭州有一山人氣貌甚古同宿旅
中與之語皆塵外之事問不言姓氏自稱神和子而已
質明為别語吾云異日相會於西川吾稍異之昨因患
頭瘡未愈蒙聖恩差人内侍省高班羅自賓到川奉傳
聖旨撫問卿治郡不易頭上瘡子痊否某感君父至
恩遂於龍興觀設醮乞保殘軀以期報國是夕吾坐寐
中夢昔神和子謂吾曰頭上瘡公勿疑不是死病及覺
語與道士王文正文正云曾收得鄭韶州處士贈神和
子歌索而䦧之益異其事乃建大閣上下十四間號曰
仙遊閣吾故曰神仙既便於西遊士庶不妨於登覽其
歌先在觀内五靈院刻石存焉
三
乖崖公在成都府嘗夜夢謁紫府真君接語未久吏忽
報請到西門黃兼濟承事兼濟以幅巾道服而趨真君
降階接之禮頗隆盡且揖張公坐承事之下詢顧(闕)
似有欽歎之禮意公翊旦即遣典客詣西門請黃承事
者戒令其常所衣服來比至果如夢中所見公即以所
夢告之問平日有何隂德蒙真君厚遇如此且居某之
上座邪兼濟云無他長惟每歲遇未麥熟時以錢三萬
緡收糴至明年禾麥未熟小民艱食之際糶之價且不
增升斗亦無高下在我者初無所損而小民得所濟急
公曰此承事所以坐某之上即索公裳令二吏掖之使
端受四拜嗚呼古先賢聞一善言見一善行若决江河
沛然莫之能禦而公以夢中所得屈巳一封部中人夫
豈詐善以要譽哉欲使人知神明有以勸察而不敢私
耳然則公之所積又當如何二公名字固在仙籍而黃
君後裔繁衍至今在仕路者比比青紫建炎四年十一
月一日(闕)開封劉靖子直書于妙嚴院有樂道積善者
為我刻板以廣其傳冀其聞黃氏之風而悅之者推賞
善救物之心膺天道好還之德神明共善福夀無量豈
曰小補之哉(見忠定公語錄)
風和尚
邢州開元寺僧法明落魄不檢嗜酒好博每飲至大醉
惟唱柳永詞由是邢人莫不侮之或有召齋者則不赴
有召飲者則欣然而從酒酣乃謳柳詞數闋而後已日
以為常如是者十餘年里巷小兒皆目以風和尚一日
忽謂寺衆曰吾明日當逝汝等無出觀吾往焉僧笑曰
豈有是哉翊日晨起法明乃攝衣就座遽呼衆曰吾往
矣當留一頌而去衆僧驚愕急起以聽法明曰平生醉
裏顛蹶醉裏却有分别今宵酒醒何處楊柳岸曉風殘
月言訖趺跏而逝衆嘆異之因以厚葬焉
黑殺將軍
開寶中有神降於終南道士張守真自言我天之尊神
號黑殺將軍與玄武天蓬等列為天之三大將言禍福
多驗每守真齋戒請之神必降室中風肅肅然聲如嬰
兒獨守真能曉之太宗不豫驛召守真至闕下館於建
隆館令下神神言天上宫闕已成玉鎻關晉王有仁心
言訖不復降太宗以其妖將加誅會晏駕真宗即位築
宫於山隂將塑像請於神神曰我人形怒目披髮騎龍
按創前指一星如其言造之六年宫成封神為翊聖將
軍每歲春秋遣中使祈醮立碑記其事守真時來京師
得召見至道三年春太宗弗豫召見真至令為下神守
真屢請神不降歸纔至而卒後數日宫車晏駕此事異
也(見楊文公談苑)
僧無夢
有僧法名無夢自云鄯州人多教化村落間手持一木
牌上書詩二首一云身為車兮心為軾隨何所往無休
息交梨火棗是誰無自是不除荆與棘二云身為客兮
心為主主人平和客安堵若還主客不康寧精神管定
隨君去後至封丘縣富固村曰一片地可以寄吾身乃
坐化去(見名賢詩話)
僧惠圓
僧惠圓俗姓于氏開封酸棗人也本田家子幼出家於
本邑建福寺德禮光為師性樸魯寡語言衆以奴隸畜
之然執勤不解久之主僧乃出鬻度牒俾為僧居數歲
乃辭師出遊師初不許已而諾之惠圓幼依佛教未嘗
知有禪宗故聞南方禪刹甚盛乃詣江州東林欲學其
道而至惠圓舉止山野辭語鄙俚貌極不揚衆莫不指
以為笑一日乘間問衆曰如何是禪衆見其愚長嘯戲
之曰對門鳴者乃禪也惠圓不悟其旨遂面壁深思至
于骨立後數月出行殿庭間忽足顛而仆起乃釋然有
悟乃謂一行者曰吾不習字欲作一頌汝能書乎為我
題之壁間行者笑而許之其詞曰這一交這一交萬兩
黃金也合消頭上笠腰下包一輪明月杖頭挑翌日延
請東林長老法聰因過惠圓留題之所驚謂左右曰誰
作此頌一人前白曰向一村僧題之於此法聰曰又被
這漢打了一竅乃迹其所往莫能知之後紹聖間有鄉
人見之於餘杭視容貌無驚人處真得道之士也(見雲齋廣)
(記)
事實類苑卷四十六
