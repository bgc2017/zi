事實類苑卷十五宋江少虞撰
顧問奏對
雷德驤
雷德驤判大理寺因便殿奏事太祖方燕服見之因問
曰古者以官奴婢賜臣下遂與本家姓其意安在德驤
曰古人制貴賤之分使不可瀆恐後世譜牒不明有以
奴主為婚者太祖喜曰卿深得古人立法意由是嘆重
久之自後每德驤奏事雖在燕處為御袍帶以見(東軒筆錄)
王貽孫
太祖嘗問趙韓王曰男尊女卑何以男跪女不跪歴問
羣臣無有知者惟貽孫曰古者男女皆跪至天后始拜
而不跪韓王曰何以為質貽孫曰古詩云長跪問故夫
遂得振譽(玉壺清話)
种司諫
真宗西祀回蹕次河中時長安父老三千人具表詣行
在乞臨幸且稱漢唐舊都關河雄固神祇人民無不望
天光之下臨也上意未果召种司諫放以决之時种持
兄喪於家既至行在真廟攜之登鸛鵲樓與决雍都之
幸种懇奏曰大駕此幸有不便者三陛下方以孝治天
下翻事秦漢侈心封禪羣嶽而更臨游别都久抛宗廟
於孝為闕此其不便一也百司供擬頓仗事繁晚春蠶
麥已登深費農務此不便二也精兵重臣扈從車蹕京
國一空民心無依况九廟乎此陛下深宜念之乃其三
也上悚然曰臣僚無一語及此者放曰近臣但願扈清
蹕行曠典文頌聲以邀已名此陛下當自寤於清衷也
翌日傳詔鸞輿還闕臨遣雍人請幸宜不允真宗便欲
邀放從駕至京放乞還家林上曰不久即當召卿(湘山野錄)
王彦超
太祖微時嘗游鳳翔從王彦超遺十千遣之後即位悉
徵藩侯入覲宴苑中縱酒為樂諸帥競論疇昔功勲惟
彦超獨言久忝藩寄無功能可紀願納符節入備宿衛
上喜曰前朝異世事安足論彦超之言是也從容謂彦
超卿當日不留我何也對曰蹄涔之水豈足容神龍萬
一留止安得有今日之事帝之受命非細事也(楊文公談苑)
趙韓王
太祖初即位趙韓王為相顧趙曰汝雖為相見舊相班
立坐起也須且讓他趙奏曰陛下初創業以臣為相正
欲彈壓四方臣見舊相須在上不可更讓也太祖嘉之
後因奏事忤旨上怒就趙手掣奏劄子挼而擲之趙徐
拾起以手展開近前復奏上愈怒拂袖起趙猶奏曰此
事合如此容臣進入取旨其膽量如此一日因大宴雨
驟至太祖不悅少頃雨不止形於顔色以至叱怒左右
趙近前奏曰外面百姓久望雨官家大宴何妨只是損
得些陳設濕得些樂官衣裳但令樂官雨中做雜劇此
時雨難得當百姓得雨快活之際正好喫酒娛樂太祖
於是大喜宣樂人就雨中做雜劇奏樂於是屢勸近臣
百官軍員喫酒盡醉而散趙之為相臨時機變能回上
心也如此(晉公談錄)
二
弭德超起自冗列為諸司使雍熙中因奏事稱旨驟加
委遇時侍中曹公彬勲望特隆德超陰以計中傷誣其
不軌太祖疑之拜德超樞密副使不數月屬趙公普再
相秉鈞軸因為辨雪保證事狀明白上乃大悟即時竄
逐德超而待彬如初自是數日上頗不懌從容謂普等
曰朕以聽斷不明幾悞大事夙夜循省内愧於心普對
曰陛下知德超才幹而任用之知曹彬無罪而昭雪之
有勞者進有罪者誅物無遁情事必立斷此所以彰陛
下之至美太平興國中朝士祖吉歴典方郡奸贓事覺
下獄案劾欵尚未具時郊祀將近太宗怒其貪墨遣中
使諭旨於執政曰祖吉特俾郊赦不貸翊日宰相趙公
普奏曰敗官抵罪宜正刑辟然而國家卜郊肆類所以
對越天地告於神明而吉本何人亦安足以墮陛下赦
令哉上善其對而止(沂國文正公筆錄)
三
太祖一日召趙中令出取幽州圖以示之趙中令詳觀
稱嘆曰必是曺翰所為也帝曰何以知之普對曰方今
將帥材謀無出於翰此圖非翰他人不可為也翰往必
得幽州然既取幽州陛下遣何人代翰帝默然持圖歸
内(春明退朝錄)
僧贊寧
太祖皇帝初幸相國寺至佛像前燒香問當拜與不拜
僧錄贊寧奏曰不拜問其何故對曰見在佛不拜過去
佛贊寧者頗知書有口辯其語雖類俳優然適會上意
故微笑而頷之遂以為定制至今行幸焚香皆不拜也
議者以為得禮(廬陵歸田錄)
沈文通
英宗素憤戚里之奢僭初即位殿前馬步軍都指揮使
李璋家犯銷金即日下有司必欲窮治知開封府沈遘
從容奏曰陛下出繼仁宗李璋乃仁宗舅家也英宗惕
然曰初不思也學士為我平之沈退坐府召衆匠出衣
示曰此銷金乎銷銅乎匠曰銅也沈即命火焚之而罷
(東軒筆錄)
竇儀
陶糓竇儀在翰林乾德二年正月范質王溥魏仁浦俱
罷相傳趙韓王登庸制既下而韓王綸誥無宰相署勅
詔問學士陶榖建議云自古輔臣未嘗有虛位者惟唐
大中甘露事後數日絶班當是時僕射令狐楚鄭覃奉
行制書今南省官亦可署勅儀曰榖之所陳非承平之
時不足援據今皇弟開封府尹同平章事即宰相之任
也可以署勅太祖聞之喜曰儀之言是也即令太宗署
勅以賜之(金坡遺事)
范文正
慶歷四年四月戊戌上與執政論及朋黨事參知政事
范仲淹對曰方以類聚物以羣分自古以來邪正在朝
未嘗不各為一黨不可禁也在聖鑒辨之耳誠使君子
相朋為善其於國家何害(涑水紀聞)
劉煜
王文康治蜀頗以法御下有謗之者會劉煜召還為左
正言真宗召問凌策王某治蜀孰優曰凌策在蜀值歲
豐故得以平易治之王某值歲少歉慮民為盜故以法
治之使之易治則皆然真宗善其言(本朝名臣傳)
蘇易簡
太宗命蘇易簡詳講文中子有素遺子食多經羹黎糗
之說上因問曰食品珍琛何物為最易簡對曰臣聞物
無定味適口者琛臣止知虀汁為美太宗笑問其故曰
臣憶一夕寒甚擁爐燒火乘興痛飲大醉就寢四鼓始
醒以重衾所擁咽吻燥渴時中庭月明殘雪中覆一虀
盎不暇呼僮披衣掬雪以兩手滿引數缶連沃渴肺咀
虀數莖燦若金脆臣此時自謂上界仙厨鸞脯鳳脂殆
恐不及屢欲作冰壺先生傳記其事因循未暇也太宗
笑然之
丁晉公
真宗嘗曲宴羣臣於太清樓君臣懽悅談笑無間忽問
市沽尤佳者何處中貴人奏有南仁和者亟令進之遍
賜宴席上亦頗愛之問其直中貴人以實價對之上遽
問近臣曰唐酒價幾何無能對者惟丁晉公奏曰唐酒
每一升三十上曰安知丁曰臣嘗記杜甫詩曰速須相
聚飲一斗恰有三百青銅錢是知一升三十上大喜曰
甫之詩自為一時之史(並出玉壺清話)
魏諫議
魏諫議常出守利州兼轄一路巡檢使尋加戶部員外
郎未幾會卭蜀順賊作孽就差陜西至益州轉運使鈐
轄一路兵車公事委寄之重時議榮之凡百運籌洞明
利害於是徑馳單騎入詣雙闕既而闕門宣旨曰若有
事即與中書評議公覆奏曰臣遠持國家機事取斷於
宸衷致於獲罪而乃甘心匪為宰相而來日方午太宗
召對曰臣僚上言草寇些少兼將寧靜公對曰臣之所
見誠恐上昧天聽今賊徒控扼藩方劫掠郡縣然上憑
聖算剋日剪除其如朝廷為之貽憂軍民為之騷動且
西蜀阻險地遠王化更慮向此凶䜿遺類接跡草莽未
可詳焉太宗英悟從容聽納賜錢五十萬假甲第一區以
安其家仍給公人警喝前後乘傳復往餘孽悉平咸平
中王鈞盜發果符公先見之明也(見聞見錄)
李侍讀
李侍讀仲容魁梧善飲兩禁號為李萬回真宗飲量近
臣無擬者欲敵飲則詔公公居嘗寡談頗無記誦酒至
酣則應答如流一夕真宗命巨觥俾滿引欲劇觀其量
大醉起固辭曰告官家撤巨器上乘醉問之何故謂天
子為官家遽對曰臣嘗讀蔣濟萬機論言三皇官天下
五帝家天下兼三五之德故曰官家上甚喜從容數杯
上又曰真所謂君臣千載遇也李亟曰臣惟有忠孝一
生心也縱冥搜不及於此(並見湘山野錄)
劉綜
劉綜名臣也少孤依外兄通遠軍使董遵誨以從學遵
誨遣齎貢見上綜時年十六歲奏曰臣外兄止以方物
脩貢人臣之常節陛下解寶勒賜之臣别立殊績陛下
當何以賜之敷奏清雅辭容秀徹太祖愛之謂左右曰
兒非常材從容謂之曰吾委遵誨以方面不謂爾善之
(涑水紀聞)
李南陽
李至為參知政事今上初即位朝士韓見素彭繪淳于
雍等數人連乞致仕上頗訝之謂宰相曰縉紳中多求
退迹何也至對曰退迹者幾何躁進者盖甚衆矣上默
然後或引疾者皆遂其請亦仁者之言也
二
禮記月令篇舊第四鄭玄注孔穎達作疏皆依此篇自
開元中李林甫受詔學者重加增損多所改易舊文其
篇居第一至今用之李至任秘書監日因召對其事遂
下館閣議胡旦草議狀取鄭李二家對較之凡數千言攻
林甫之失兼云貢舉試用孔疏而文注乃用林甫甚相
矛盾請復用鄭注為是宰相吕端不能决報罷之後至
參政亦不能釐整其事(已上並楊文公談苑)
唐質肅
熙寧以來大臣盡學術該貫人主明博議政罷每留之
詢講道義彌日論及近代名臣始終大節時宰相有舉
馮道者盖言歴事四朝不渝其守參政唐公介曰兢慎
自全道則有之然歴君多未可謂完節宰相曰借如伊尹
五就湯五就桀非歴君之多乎唐公曰有伊尹之志則
可况擬人必於其倫以馮道竊比伊尹則臣所未諭也
始平公
始平公自鄆徙并過京師上謁是時上新用文富為相
自以為得人謂公曰朕新用二相如何公對二臣皆朝
廷高選陛下拔而用之甚副天下之望上曰誠如卿言
但彦博多私至於富弼則萬口同詞皆云賢相也始平
公曰文彦博臣頃與之在中書詳知其所為實無所私
但怨之者毁之耳况前日被謗而出今當愈畏慎矣富
弼為樞密副使未執大政朝士大夫未有與之為怨者
故交口譽之冀其進用而已有所利焉若富弼以陛下
之爵禄樹私恩則非忠臣何足賢也若一以公議槩之
則向之譽者將轉而為謗矣此陛下所以宜深察也且
陛下既知二臣之賢而用之則當信之堅任之久然後
可以責成功若以一人之言進之未幾又以一人之言
疑之臣恐太平之功未易可致也上曰卿言是也(見涑水紀)
(聞)
張昭
劉鋹至闕下欲獻俘太廟莫知其儀時張昭以戶部尚
書致仕於家深識典故國初規制皆張昭與竇儀所定
太宗遣學士李澣就問俘廟之儀庶同參酌張昭臥病
口占其式以授澣不遺一字澣遂心伏昭之該博(玉壺清話)
文潞公
元豐中文潞公自北都召對上問以至和繼嗣事公對
曰臣等備位兩府當此之際議繼嗣乃職分耳然亦幸
值時無李輔國王守澄之徒用事於中故臣等得效其
忠懇耳上憮然有感
寇萊公
澶淵之役王超傅潛兵力不支遂致中外之議不一至
有以契丹狃開運之勝聞於上者惟寇萊公準首乞親
征李沆宋湜贊之然而臣下終以未必勝為言時陳堯
叟請幸蜀王欽若乞幸江南真宗一夕召萊公語曰有
人勸朕幸江南與西川者卿以為如何萊公答曰不知
何人發此二謀真宗曰卿姑斷其可否勿問其人也萊
公曰臣欲得獻策之人斬以釁鼔然後北伐耳真宗默
然而悟遂决澶淵之行
吕許公
寶元中御史府久闕中丞一日李淑對仁宗偶問以憲
長久虚之故李奏曰此乃吕夷簡欲用蘇紳臣聞夷簡
已許紳矣仁宗疑之異時因問許公曰何故久不除中
丞許公奏曰中丞者風憲之長自宰相而下皆得彈擊
其選用當出聖意臣等豈敢銓量之仁宗頷之自是知
其直矣(並見東軒筆錄)
司馬温公
熙寧二年十一月庚辰司馬光讀資治通鑑漢紀至曺
參代蕭何為相國一遵何故事因言參以無事鎮撫海
内得守成之道故孝惠高后時天下宴然衣食滋給上曰
使漢常守蕭何之法久而不變可乎光曰何獨漢夫道
萬世無弊夏商周之子孫苟能常守禹湯文武之法雖
至今存可也武王克商乃反商政政由舊雖周亦用商
政書曰毋作聰明亂舊章然則祖宗舊章何可變也漢
武帝用張湯之言取高帝法紛更之盜賊半天下宣帝
用高帝舊法但擇良二千石使治民而天下大治元帝
初立頗改宣帝之政丞相衡上疏曰竊恨國家釋樂成
之業虛為此紛紛也陛下視宣帝之為政何如荀卿曰
有治人無治法故為治在得人不在變法也上曰人與
法亦相表裏耳光曰苟得其人則無患法之不善不得
其人雖有善法失先後之師矣故當急於求人而緩於
立法也
二
壬午吕惠卿講咸有一德因言法不可不變先王之法
有一歲一變者正月始和置於魏象是也有五歲一變
者五載一巡守考制度於諸侯是也有一世一變者刑
罰世輕世重是也有百世不變者父慈子孝兄友弟恭
是也前日司馬光言漢守蕭何之法則治變之則亂臣
竊以為不然惠帝除三族罪妖言令挾書律文帝除收
孥令安得謂之不變哉武帝以窮兵黷武奢淫厚歛而
盜賊起宣帝以綜覈名實而天下治元帝以任用恭顯
殺蕭望之而漢道衰皆非由變法與不變法也夫以弊
則不必變安得坐視其弊而不變耶書所謂無作聰明
亂舊章者謂實非聰明而妄作之非謂舊章不可變也
光之措意盖不徒然必以國家近日多更張舊政因此
規諷又以臣制置三司條例及看詳中書條例故發此
論也臣願陛下深察光言苟光言為是則當從之若光
言為非陛下亦當播告之使不匿厥旨召光詰問使議
論歸一上召光謂曰卿聞吕惠卿之言如何光對曰惠
卿之言有是有非惠卿言漢惠文武宣元治亂之體是
也言先王之法有一歲一變則非也正月始和置於象
魏乃舊章也非一歲一變也亦猶州長黨正族師於四
孟月朔属民而讀邦法也豈得為時變即天子恐諸侯
變禮易樂故五載一巡守有變亂舊章者則削黜之非
五歲一變法也刑罰世輕世重者盖新國亂國平國隨
時而用非一世一變也且治天下譬如居室弊則修之
非大壊不更造也大壊更造必得良匠又得美材今日
二者皆無有臣恐風雨之不庇也講筵之官皆在此乞
陛下問之三司使掌天下財不才而黜可也不可使兩
府侵其事今為制置三司條例司何也宰相以道佐人
主安用利乎苟用利而已則胥吏足矣今為看詳中書
條例司何也惠卿曰司馬光備位侍從見朝廷事有未
便即當論列有官守者不得其職則去豈可但已光曰
前者詔書責侍從之臣言事君嘗上疏指陳得失如制
置條例司之類盡在其中未審得進達聖聽否上曰見
之光曰然則臣不為不言也至於言不用而不去此則
臣之罪也惠卿責臣實當其罪臣不敢逃上曰相與共
講是非耳何至乃爾王珪進曰司馬所言盖以朝廷所
更之事或為利甚少為害甚多者亦不必更矣因目光
令退王珪進讀史記光進讀資治通鑑畢降階將退上
命遷坐墩於門内御榻之前皆命就坐王珪禮辭不許
皆再拜而坐左右皆避去上曰朝廷每更一事舉朝士
大夫洶洶皆以為不可又不能指名其不便者果何事
也珪對曰臣疏賤在闕門之外朝廷之事不能盡知借
使聞諸道路又不能知其虚實也上曰據所聞言之光
曰朝廷散青苗錢兹事非便今閭里富民乘貧者困乏
之際出息錢以貸之候其收穫責以榖麥貧者寒耕熱
芸僅得斗斛之收未離場圃已盡為富室奪去彼皆編
戶富民非有上下之勢刑罰之威徒以富有之故尚能
蠶食細民使之困瘁况縣官督責之嚴乎臣恐細民將
不聊生矣吕惠卿曰司馬光不知此事彼富室為之則
害民今縣官為之乃所以利民也昨者青苗錢令民願
取者則與之不願不強也光曰愚民知取債之利不知
還債之害非獨縣官不強富民亦不強也臣聞作法於
貪弊將若何昔太宗平河東立和糴法時米斗十錢草
束八錢民樂與官為市其後物貴而和糴不解遂為陜西河
東之病上曰行之久矣民不以為病也光曰臣陜西人也見
其病不見其利朝廷初不許也而有司尚能以病民况
今立法許之乎上曰坐倉糴米何如王珪等皆起對曰
坐倉甚不便朝廷近罷之甚善上曰未嘗罷也光曰京
師有七年之儲而錢常乏若坐倉錢益乏米益陳奈何
惠卿曰坐倉得米百萬石則歲減東南百萬之漕以其
錢供京師何患無錢光曰東南錢荒而米狼戾今不糴
米而納錢棄其有餘取其不足農末皆病矣侍講吳申起
曰光言至論也光曰皆細事不足煩聖慮陛下但當擇
人而久任之有功則賞有罪則罰此則陛下職也上曰
然文王罔攸兼於庶言庶獄庶慎惟有司之牧夫正謂
此也上復與衆人講論治道至晡後王珪等請起上命
賜湯濩謂光曰卿勿以嚮者吕惠卿之言遂不慰意光
對曰不敢遂退
三
七年十二月戊辰端明殿學士司馬光上資治通鑑五
代紀三十卷資治通鑑自治平三年置局每修一代史
畢奏上書成總二百九十四卷目錄考異各三十卷上
諭輔臣曰前代未嘗有此書過荀悅漢紀遠矣輔臣請
觀之遂命付三省仍令速進入以為資政殿學士降詔
奬諭(出涑水紀聞)
事實類苑卷十五
