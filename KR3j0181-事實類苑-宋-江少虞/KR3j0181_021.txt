事實類苑卷二十一宋江少虞撰
官政治績
諸監鑪鑄錢
江南因唐舊制饒州置永平監鑄錢歲六萬貫江南平
增爲七萬貫常患銅少張齊賢任轉運使求得江南舊
承旨丁釗盡知信運等州各銅鉛處齊賢即調發丁夫
采之初年得十數倍明年得銅鉛八十五萬斤錫六十
萬斤因增爲鉛錫錢鑄三十六萬貫以釗爲殿前承旨
領三州銅山先是永平監所鑄錢周通元寳錢法肉好
周郭精好至是雜用鉛錫兼失古制數雖增而錢惡其
後信州鉛山縣出銅無算常十餘萬人采鑿不逞無頼
之徒萃於淵藪官所市銅鉛數千餘萬斤大有餘羡而
銅山所出益多有司議減銅價鑿山者稍稍引去饒州
官市薪炭不能給鼔鑄分爲池州置永寧監建州置永
豐監並歲鑄錢二十萬貫以鉛山銅給之既有所供價
乃復舊而二監並集杭州置保興監萬四監歲鑄百餘
萬貫而極盛矣唐天寳之制(闕)楊潤(闕)鄂益蔚柳(闕)
十州共置九十九鑪鑄錢一鑪役丁匠三十人每年六
七月傳十月作十番一鑪約用銅二萬一千二百三十
斤白蠟二千七百九十斤黑鉛五百四十斤每鑪鑄錢
三千三百貫計一二日可鑄錢三百餘國家之制一二
日千餘用銅鉛蠟之法亦異於古其數雖倍而錢稍惡
每擊擲亦多缺予在史局因錄唐制與今(闕)王丞相後
歲月有詔暑月諸監減半工蓋主上勤恤之至也(談苑)
和買絹
祥符初王旭知穎州因歲饑出庫錢貸民約蠶熟千輸
一縑其後李士衡行之陜西民以爲便令天下於歲首
給之謂之和買絹或曰預買始於旭也
上供軍糧
國初江淮湖浙上供軍糧歲無定數景德中發運使李
溥奏乞立年額乃詔歲以六百萬石為定有灾即申乞減
數至今以爲常
納牛皮錢
國初令民田七頃納牛皮一張角一對筋四兩建隆中
令共納價錢一貫五百文今稅額中牛皮錢是也(澠水燕談)
内門買物支錢
京師置雜物務買内所頒之物而東内門復有字號徑
下諸行市物以供禁中凡行鏞供物之後往往經歲不
給其值至於積錢至十萬者或云其直尋給而幹當内
門内臣故爲稽滯京師甚苦之蔡襄尹京師詢知其弊
建言乞取内東門買物字號付雜買物務具供過物價
徑牒内藏庫截支以給行人仁宗大以爲然其事至今
行矣(東軒筆錄)
預買綢絹
太宗時馬元方爲二司判司建言方春民乏絶時預給
庫錢貸之至秋夏令輸絹於官預買綢絹蓋始於此
河北布糧草用三稅見錢之法
河北入布糧草舊用見錢慶歷八年後以茶鹽香藥見
錢爲四稅緣邊用之茶鹽香藥爲三稅近裏州軍見錢
爲商旅用之不時得錢賤市交鈔而貴糶糧斛由是物
價騰貴米豆七百甚者至千錢緣邊所入至少而京師
償價倍多其利盡歸於富商矣皇祐二年茶交引舊賣
百千者得錢六十五千至是正二十千者一斤賣三千
八百者止得六百鹽賣百千者止得六十千至三千復
更用見錢而令商旅自便買鹽茶香藥議者謂三稅四
稅與見錢之法皆不可常守必視邊計之厚薄與物價
之高下一時而變通之乃可也(東齋紀事)
蠲田畝
江南有國時民畝率十畝蠲一畝以充瘠薄(退朝錄)
歲鑄錢數
國朝初平江南歲鑄錢七萬貫自後稍增廣至天聖中
歲鑄一百餘萬貫慶歷至三百萬貫熙寧六年以後歲
鑄銅鐡錢六百萬貫
茶利
國朝茶利除官本及雜費外淨入錢禁𣙜時取一年最
中數計一百九萬四千九十三貫八百八十五内六十
四萬九千六十九貫茶淨利賣茶嘉祐二年收十六萬
四百三十一貫五百二十七除元本及雜費外得淨利
十萬六千九百五十七貫六百八十五客茶交引錢嘉
祐三年除元本及雜費外得淨利五十四萬二千一百
一十一貫五百二十四四十四萬五千二十貫六百
七十茶稅錢最中嘉祐元年所收數除川茶錢在外通
商後來取一年最中數計一百一十七萬五千一百四
貫九百一十九錢内三十六萬九千七十二貫四百七
十一錢茶租嘉祐四年通商立定茶交引錢六十八萬
四千三百二十一貫三百八十後累經減放至治平二
年最中分收上數八十萬六千三十二貫六百四十八
錢茶稅最中治平三年除川茶稅錢外會此數
二
本朝茶法乾德二年始詔在京建州漢蘄口各置𣙜貨
務五年始禁私賣茶從不應爲情理重太平興國二年
删定禁法條貫始立各等科罪淳化二年令商賈就園
戶買茶公於官場貼射始行貼射法淳化四年初行交
引罷貼射法西北入粟給交引自通利軍始是歲罷諸
處𣙜貨務尋復依舊至咸平元年茶利錢以一百三十
九萬二千一百三十九貫三百一十九爲額至嘉祐三
年凡六十一年用此額官本雜費皆在内中間時有增
虧歲入不常咸平五年三司使王嗣宗始立三法分以
十分茶價四分給香藥三分犀象二分茶引六年又改
支六分香藥犀象四分茶引景德二年許人入中錢帛
金銀謂之三稅至祥符九年茶引益輕用知秦州曹瑋
議就永興鳳翔以官錢收買客引以捄引價前此屢增
加饒錢至天禧二年鎮戎軍納大麥一斗本價通加饒
共支錢一貫二百五十四乾興元年改三分法支茶引
三分東南見錢二分半香藥四分半天聖元年復行貼
射法行之三年茶利盡歸大商官場但得黃晚惡茶乃
詔孫奭重議罷貼射法明年推治元議省吏計覆官旬
獻等皆决配沙門島元詳定樞密副使張鄧公參知政
事吕許公魯簡肅各罰俸一月御史中丞劉筠入内内
侍省副知都周文質西上閣門使薛昭廓三部副使各
罰銅二十斤前三司使李諮落樞密直學士依舊知洪
州皇祐三年算茶依舊只用見錢至嘉祐四年二月五
日降勅罷茶禁國朝六𣙜貨務十三山場都賣茶歲一
千五十三萬三千七百四十七斤半租額錢二百二十
五萬四千四十七貫一十其六𣙜貨務取最中嘉祐六
年抛占茶五百七十三萬六千七百八十六斤半租額
錢一百九十六萬四千六百四十七貫二百七十八荆
南府租額錢三十一萬五千一百四十八貫三百七十
五受納潭鼎灃岳歸峽州荆南府片散茶共八十七萬
五千三百五十七斤漢陽軍租額錢二十一萬八千三
百二十一貫五十一受納鄂州片茶二十三萬八千三
百斤半蘄州蘄口租額錢三十五萬九千八百三十九
貫八百一十四受納潭建州興國軍片茶五十萬斤無
爲軍租額錢三十四萬八千六百二十貫四百三十受
納潭筠袁池饒建歙江洪州南康興國軍片散茶共八
十四萬二千三百三十三斤真州租額錢五十一萬四
千二十二貫九百三十二受納潭袁池饒歙建撫筠宣
江吉洪州興國臨江南康軍片散茶共二百八十五萬
六千二百六斤海州租額錢三十萬八千七百三貫六
百七十六受納睦湖杭越衢温婺台常明饒歙州片散
茶共四十二萬四千五百九十斤十三山場租額錢共
二十八萬九千三百九十九貫七百三十二共買茶四
百七十九萬六千九百六十一斤光州光山場買茶三
十萬七千二百六十斤賣錢一萬二千四百五十六貫
子安場買茶二十二萬八千三十斤賣錢一萬三千六
百八十九貫三百四十八商城場買茶四十萬五百五
十二斤賣錢二萬七千七十九貫四百四十六夀州麻
步場買茶三十三萬一千八百三十三斤賣錢三萬四
千六百二十一貫三百五十霍山場買茶五十三萬二
千三百九斤賣錢三萬五千五百九十五貫四百八十
九開順場買茶二十六萬九千七十七斤賣錢一萬七
千一百三十貫廬州王同場買茶二十九萬七千三百
二十八斤賣錢一萬四千三百五十七貫六百四十二
黃州麻城場買茶二十八萬四千二百七十四斤賣錢
一萬三千五百四十貫舒州羅源場買茶一十八萬五
千八十二斤賣錢一萬四百六十九貫七百八十五太
湖場買茶八十二萬九千三十二斤賣錢三萬六千九
十六貫六百八十蘄州洗馬場買茶四十萬斤賣錢二
萬六千三百六十貫王祺場買茶一十八萬二千二百
二十七斤賣錢一萬一千九百五十三貫九百九十二
石橋場買茶五十五萬斤賣錢三萬六千八十貫
三
世傳算茶有三說法最便三說者皆謂見錢爲一說犀
牙香藥爲一說茶爲一說深不然也此乃三分法其謂
緣邊入納糧草其價折爲三分一分支見錢一分折犀
象雜貨一分折茶耳後又有折鹽爲四分法更改不一
皆非三說也予在三司求得三說舊案三說者乃是三
事博糴爲一說便糴爲一說直便爲一說其謂之博糴
者極邊糧草歲入必欲足常額每歲自三司抛數下庫
務先封椿見錢緊便錢緊茶鈔(緊便錢謂水路商旅所便處緊茶鈔謂上三山)
(場𣙜務)然後召人入中便糴者次邊糧草乃詣京師等情
慢便錢慢茶鈔及雜貨(慢便謂道路貨易非便處慢茶鈔謂下三山場𣙜務)直便
者商人取便於緣邊入納見錢於京師請領三說先博
糴數足然後聽便糴及直便以此商人競趨争先赴極
邊博糴故邊粟常充足不爲諸郡分裂糧草之價不能
翔踴諸路稅課亦皆盈衍此良法也予在三司方欲講
求會左遷不果建議(筆談)
四
世稱陳恕爲三司使改茶法歲計幾增十倍余爲三司
使時考其籍蓋自景德中北敵入寇之後河北糴便之
法蕩盡此後茶利十喪其九恕在任值北敵講解商人
頓復歲課遂增雖云十倍之多考之尚未盈舊額至今
稱道蓋不虞之譽也(筆談)
劉晏知物之術
劉晏掌南計數百里外物價高下即日知之人有得晏
一事予在三司時嘗行之於東南每歲發運司和糴米
於郡縣未知價之高下須先具價申禀然後視其貴賤
貴則寡取賤則取盈盡得郡縣之價方能契數行下比
至則粟價已增所以常得貴售晏法則令多粟通途郡
縣以數十歲糴價與所糴粟數高下各爲五等其籍於
主者(今通發運司)粟價纔定更不申禀即時廩收但第一價
則糴第五數第五價則糴第一數第二價則糴第四數
第四價則糴第二數乃即馳逓報發運司如此賤粟之
地自糴盡極數其餘節級各得其宜已無極售發運司
仍會諸郡所糴之數計之若過於多則損貴與遠者若
尚少則增賤與近者自此粟價未嘗失時各當本處豐
儉即日知價信皆有術(筆談)
稅額
五代方鎮割據多於舊賦之外重取於民國初悉皆蠲
正稅額一定其間有或重輕未均處隨事均之福歙州
稅額太重福州則令以錢二貫五百折納絹一疋歙州
輸官之絹止重數兩太原府輸賦全除乃以減價糴糶
補之後人往往疑福歙折絹太貴太原折米太賤蓋不
見當時均賦之意也(筆談)
發運司米
發運司歲供京司米以六百萬石爲額淮南一百三十
萬石江南東路九十九萬一千一百石江南西路一百
二十萬八千九百石荆湖南路六十五萬石荆湖北路
三十五萬石兩浙路一百五十萬石通羡餘歲入六百
二十萬石(筆談)
漕河
國初方隅未一京師儲廩仰給惟京東京西數路而已
河渠轉漕最為急務京東自維密以西州郡租税悉輸
沿河諸倉以備上供清河起清淄合黃河歴齊郡倉梁
山濼濟州入五丈河達汴都歲漕百餘萬石所謂清河
濟水也而五丈河常苦淤淺每春初農隙調發夫衆大
興利役已而開濬使得舟楫通利無所壅遏太祖皇帝
素知其事先所属意至歲終興役之際必御駕親臨督
課率以為常先是夫不給口食古之制也上憫其勞苦
特令一夫日給米二升天下諸處丁夫亦如之迄今為
成式(金坡遺事)
穀粟均配人戶納見錢
皇祐初三司出絹數十萬收市穀粟轉運司均配人戶
變納見錢期限甚促韓魏公以軍儲不乏請滿歲方輸
官仍克配方郭第四第五等村鄉亦聽以斛折納於是
人力舒緩無逼近之憂(魏王别錄)
詔藩鎮支郡直属京師
太平興國初右拾遺李幹上言諸道藩鎮所管支郡多
遣吏掌其市征留滯商賈不便詔頒寧經源渭鄜坊延
丹陜虢襄坊房復鄧唐澶濮宋豪鄆濟漕單師不隸節
鎮(楊文公談苑)
枷三等
舊制枷惟二等以二十五斤二十斤為限景德初陳綱
提點河北路刑獄上言請制杖罪枷十五斤為三等詔
可其奏遂為常法(澠水燕談)
牓刻儀制令四條
孔弧次恭為大理正太平興國中上言儀制令云賤避
貴少避長輕避重去避來望令兩京諸州於要害處刻
牓以揭之所以興禮讓而厚風俗詔從之令於通衢四
刻牓記今多有焉(楊文公談苑)
二
孔承恭上言儀制令四條件乞置木牌立於郵堠一日
太宗問承恭曰令文中貴賤少長輕重各自相避並記
何必又云去避來此義安在承恭曰此必恭戒於去來
者至相回避耳上曰不然借使去來相避止是憧憧於
通衢之人密如交蟻焉能一一必相避哉但恐設律者
别有他意其精悉若是(玉壺清話)
諸州斷死罪奏案
建隆二年太祖謂宰相曰五代以來諸侯䟦扈有枉法
殺人者朝廷置而不問刑部之職久廢且人命至重姑
息藩鎮當若是耶自今諸州凡有審訖錄案聞奏委刑
部覆視之奏案自此始(國朝事實)
法官親節案
大理法官皆親節案不得使吏人中書檢正官不置吏
人每房給楷書一人錄淨而已盡欲士人躬親職事格
吏兼歴試人才也(筆談)
事實類苑卷二十一
