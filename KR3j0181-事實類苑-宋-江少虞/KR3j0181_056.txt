事實類苑卷五十六宋江少虞撰
忠孝節義
柳仲塗
河東先生柳仲塗少時縱飲酒肆坐側有書生接語乃
以貧不能葬其父母將謁魏守王公裕求資以辦事先
生問費幾何曰得錢二十萬可矣先生曰子姑就舍吾
且為子謀之罄其貲得白金百兩錢數萬以遺之議者
以郭代公之義不能遠過(澠水燕談)
死婦阿毛
愍說者不知何人所撰偶一弊冊中錄之云熙寧丙辰
四月二十六日襄州通衢一死婦阿毛其夫楊金配隸
房陵既死本州請陳願負夫骨歸葬故鄉遭時大疫遂
斃于道嗚呼轅門之匹婦豈不知改從於人免凍餒以
苟餘生乎翻能以義藏中毅然不憚數千里之遠負夫骨
以歸此節婦義女之為及斃于道天乎福善助順之理
信所以難忱也膏粱士俗之家夫始屬纊即括奩結橐
求他耦而適者多矣宜將何理以殛之(玉堂嘉話)
馮守信
馮守信事真宗為步軍指揮會郊禮其弟欲以其子冒
為守信子取高蔭守信曰吾自行伍主上拔擢至此每
愧無以報稱奈何欺之耶是歲并巳子無所蔭以明於
弟無所愛
田元均
慶歷中田元均帥秦鳳喪其父乞解官奔喪仁宗累降
手詔乂遣中使勉諭元均既葬託邊事求見上曰陛下
以孝治天下方邊隅無事而區區之心不得自從因泣
下上視其貌乃許終喪其後富韓公以宰相丁母憂仁
宗詔諭數十竟終喪乃起蓋大臣終喪自二公始(澠水燕談)
相州部民張某
張洎言典相州日有部民張某殺一家六人詣縣自陳
縣上州洎詰之曰某家之姻貧困常取息少有所負被
其詬辱我熟見而心不平思為姻家報仇幸畢其志然
所恨七口而遺其一使有噍類私仇已報願公執法洎
曰殺人一家寧無黨乎對曰某既出身就死肯復連及
同謀又曰汝何不亡命對曰姻家即某鄰苟不獲盗豈
得安堵又曰汝不即死何就縲絏曰我若滅口誰當辨
吾姻之不與謀乂孰與暴其事於天下等死死義可乎
洎曰吾將聞上赦汝之死曰殺人一家而苟活且先王
以殺止殺若殺人不誅是殺人終無已豈願以一身亂
天下法哉速死為幸洎嗟歎數四卒案誅河朔間無不
傳其事者(楊文公談苑)
龔穎
龔穎邵武人先仕江南歸朝為侍御史嘗憤臣盧絳殺
其叔慎義文害其家後絳來陛見舞蹈次穎遽前以笏
擊而踣之太祖驚問其故穎曰臣為叔父復讎非有他
也因俯伏頓首請罪極言絳狼子野心不可畜太祖即
下令誅絳義穎而赦之
劉温叟
劉温叟父名岳終身不聽樂不遊嵩峰每赴内宴聞鈞
奏回則號泣移時以謂若非君命則不至于是此與唐
李賀父名晉肅賀不敢舉進士事頗相類(並青箱襍記)
張藴
咸平中契丹舉國入寇南至淄青淄川小郡城壘不完
刺史吏民咸欲棄城奔於南山兵馬監押張藴按劍厲
聲曰今何去城隍委府庫大衆一潰更相剽奪敵未至
而民已殘矣刺史若出吾當斬以徇由是無敢動者後
為環州馬嶺鎮監押雖處窮塞猶建孔子祠刻石為記
慶歷中范文正公適其地書其碑隂以美之藴二子揆
掞以文學才行有名于世皆登侍從
劉煇
鉛山劉煇俊敏有詞學嘉祐初連冠國庠及天府進士
四年崇政殿試又為天下第一得大理評事簽書建康
判官喪其祖母乞解官以嫡孫承重服國朝有諸叔而
嫡孫承重服者自煇始煇哀族人之不能為生者買田
數百畝以養之四方士人從煇學者甚衆乃擇山谷勝
處以處之縣大夫易其里曰義榮社名其舘曰義榮齋
未終喪而卒大夫惜之初范文正公吳文肅公皆有志
置義田及後登二府禄賜豐厚方能成其志而煇于初
仕家無餘貲能力為之士君子尤以為難
富大監王郎中
扈郎中褒嘗言昔知蘇州吳縣蘇州士大夫寓居者多
然無不請託州縣獨致仕富大監嚴三年無事相委又
丘太傅舜元言嘗知洪州新建縣洪之右族多撓官政
但致仕王郎中述安貧杜門衣食不足而未始苦人斯
二人者固未嘗知其廉節也(倦遊錄)
劉煥
康定中趙元昊既獲劉平遂約吐蕃毋與中國通隂相
為援朝廷患之擇能使絶域者將以恩信喻唃氏尚書
屯田員外郎劉煥上書請行間道馳至青唐城誚讓唃
氏皆頓首悔謝請以死捍邊因盡畫其地形并誓書還
奏仁宗嘉歎進直昭文館俄而元昊臣服再加刑部郎
中賜金紫煥之奉使也或數日不得食於佩囊得藥數
粒咀潤咽喉唃嘶囉(吐蕃呼啼曰唃嘶囉諀烏兒子二字稱為佛之兒子也)更鼓
自昏逹旦三撾而已每有公事量大小以綿綺裹其訟
牒物多者為有理(澠水燕談)
王逵
王逵屯田郎中李曇僕夫也事曇父親信之既而去曇
應募兵以選入櫸目軍十餘年會曇以子學妖術妄言
事父子械繫御史臺獄上怒甚治獄方急曇平生親友
無一人敢問之者逵旦夕守臺門不離給飲食候信問
者四十餘日曇坐貶南思州别駕仍即時監防出城諸
子皆流嶺外逵追送之防者逼之逵曰我主人也豈得
不送之乎曇河朔人不習嶺南水土其從者皆辭去曰
某不能從君之死鄉也數日曇感患自死旁又無家人
逵使母守其屍出為之治喪事朝夕哭如親父子見者
皆為流涕殯曇於城南佛舍然後去嗚呼逵賤隸也非
知有古忠臣烈士之行又非矯節求令名以取禄士也
獨能發於天性至誠不顧罪戾以救其故主之急於終
始無倦如此豈不賢哉嗚呼彼所得於曇不過一飯一
衣而已今世之士大夫因人之力或致位公卿已而故
人臨不測之患屏手側足戾目窺之猶懼其禍之延及
己也若畏猛火遠避去之或從而擠之以自脱敢望其
憂恤拯救耶彼雖巍然衣冠類君子哉稽其行事則此
僕夫必羞之(涑水紀聞)
潘盎謝福
皇祐四年五月廣原蠻儂智高率衆陷邕又將襲廣至
梧州有潘盎者棄妻子儒衣常持一大翣行坐獨語南
粤謂愚為盎儂賊聞其異召而問曰吾形貌如何盎曰
汝一賊耳他無所類又問曰梧州幾日可陷曰百年亦
不可陷又曰吾欲據此城以為南粤如何曰汝將斬首
豈能有粤耶賊遂害之一日城西有人疾呼曰城中將
士宜無懈賊計窮矣明日當燒西門急備水以滅之問
曰汝何人曰虎翼兵謝福也先為賊虜今不忍負國故
以死告語罷賊殺之明日果以硫黃聚草燒西門賴水
撲滅賊乃解去(湘山野錄)
將相才略
曹武惠
曹武惠彬始生周歲日父母以百玩之具羅于席觀其
所取武惠左手持干戈右手取爼豆斯須取一印餘無
所視後果為樞密使相卒贈濟陽王配饗帝食雖兼領
將帥不以爵禄自大造門者皆降廡而揖不名呼下吏
吏之禀白者雖劇暑不冠不與見平江南西蜀二國諸
將皆捆載而歸惟公但圖史衾席而已為藩帥途中遇
朝紳必引車廻避過市戢其傳呵戒導吏云馬不得越
十輪恐壅遏市井性仁恕清慎無撓強記善談論清白
如寒儒宅帑無十日之蓄至坐武帳正衣冠綈紵素而
已征幽州偶失律于涿鹿素服待罪趙參政昌言請案
朝廷察之止貶右騎衛上將軍未幾趙𠫭政自延安還
因事被劾於尚書省久不許見時公方復樞密使三抗
疏力雪之方許朝謁士論歎服天禧三年授使相拜制
未久而卒(玉壺清話)
二
曹彬事太祖時將討金陵責後主稱疾不朝之罪以彬
長者令為統帥以保全其城彬累遣告城中大軍決取
十一月二十七日破城宜早為之圖後主將遣其愛子
清源郡公仲寓入覲至仲冬下旬日日克期仲寓將出
彬屢遣督之言郎君到寨即四面罷攻終惑左右之言
以為堅壘如此天象無變豈可計日而取盖敵人之言
豈足為信但報言行李之物未備宫中之宴餞未畢將
以二十七日出彬又令懇言至二十六日亦無及矣果
以是日城陷整軍成列至其宫城門後主方開門奉表
納降彬答拜為之盡禮先是宫中預積薪後主誓言若
社稷失守當攜血屬以赴火既見彬彬諭以歸朝俸賜
有限費用至廣當厚自齎裝既歸有司之籍則無及矣
遣後主入治裝禆將梁迥田欽祚皆力爭以為苟有不
虞咎將誰執彬但笑而不荅迥等切諫彬曰非爾所知
觀煜神氣懦夫女子之不若豈能自引决哉煜果無他
彬遣五百人為搬致輜重登舟有一卒負下道迴旋彬
立命斬之負擔者罔敢蹉跎後主既失國殊無心問家
計既升舟隨軍官吏入宫觀屏幃几硯什器皆設不動
所賫持鮮矣後賈黃中知州因領賓客歷覽宫内見一
斜門封鎻甚固即召官吏同啟鎖視之得金寳受用物
言直三百萬緡城之陷也有淨德尼院近四十餘衆皆
宫中人出家者也城危亦積薪于院庭後主悔之約如
有不虞宫中舉火為應當皆焚死是日浙兵縱火淨德
遥觀其焰起一院四十人皆赴火死無一人肯脱者(楊文)
(公談苑)
三
曹冀王彬前後受命帥師征討諸國凡降四國主江南
西川廣南湖南也未嘗殺一無辜功名顯著為諸將之
首諸子皆賢令瑋琮璨繼領旄鉞陶弼觀王畫像有詩
曰蒐兵四解降王縛教子三登上將壇其後少子玘追
封王爵實生光獻慈聖太后輔佐仁宗母儀累朝聖功
仁德天下懷慕以至濟陽生享王爵子孫昌盛近世無
比非元功隂德饗報深厚何以至此雖漢馬唐郭殆無
以過嗚呼盛哉(澠水燕談)
四
曹武惠王彬國朝名將勲業之盛無與為比嘗曰自吾
為將殺人多矣然未嘗以私喜怒輙戮一人其所居堂
室弊壞子弟請加修葺曰時方嚴冬牆壁瓦石之間百
蟲所蟄不可傷其生其仁心愛物蓋如此既平江南回
詣閤門入見榜子稱奉勅江南幹當公事回其謙恭不
伐又如此
辛仲甫
太祖問趙韓王儒臣中有才勇兼人者何人趙以辛仲
甫為對曰仲甫才勇有文頃從事於郭崇文教其射法後
崇文反師之贍辨該博縱横可用遂召見時太祖方以
武臣戡定寰宇更不暇他試使令武庫以為新漆勁弓
令射仲甫輕挽即圓破的而中又取堅鎧令擐之若披
單衣太祖大稱愛仲甫奏曰臣不幸本學先王之道願
致陛下於堯舜之上臣惟遇昌時陛下止以武夫之藝
試臣一弧一矢其誰不能上慰之曰果有竒勲用卿非
晚後&KR0993;歴險易雍熙三年參大政公嘗為起居舍人使
契丹敵主曰中朝黨進者真驍將也如進輩有幾敵所
以固矜者以為進本北人中國無也公對若進輩鷹犬
駑材耳行伍中若進者不可勝數敵主少沮以維縶意
中之辛曰兩朝以誠講好今渝約見逼臣有死而已嘗
笑李陵輩苟生甘耻于荒遠之城無足取也契丹厚賂
遣之度其志必不可奪也
折御卿
折御卿淳化中拜永安節度使府總管契丹萬餘騎忽
入寇御卿一擊遂敗斬五千級獲馬千匹擒司徒舍史
數十人敵中號為突厥太尉太宗大賞之自後世襲其
爵子孫世為府州總管治其郡夏倚中立常言嘉祐中
為麟倅公牒至府州其時乃御卿四世孫不類武夫雖
為雲中北州大族風貌龐厚揖讓和雅其子弟亦粗知
書留州中凡數日出圖史器玩琴樽弧矢之具雖中州
縉紳家止于是耳信乎文德之遐被也數馬于庭雖上
閑殆少歲仲春縱遊牝于燕山孕歸于櫪任自産其種
必渥洼也然其牝(闕)有歸者
馬太尉
真宗車駕在澶淵大將王超擁兵十萬屯真定逗留不
進馬太尉知節移書詬讓復辭以中渡無橋徒涉為患
公命工度材一夕而就始肯出兵知節全義之子七歲
父卒太祖軫念曰真羽林孤兒也召入内送國子學列
青衿胄子之間御賜今名彼果有立纔三十餘為樞密
使咸平初帥秦號為善政奏質羌酋支屬二三十輩殆
二紀公悉遣歸諸蕃懷感終其任不敢犯邊水泉銀緋
累歲不發歲課不除主吏破産鞭扑累世公三奏悉已
之知延州或人將謀入鈔值上元令大張燈累夕大開
諸門敵不測即皆引去
李士衡
李士衡少時有一俠者遺一劍嘱之曰若他日發迹在
於劍記之後為秘書丞知劍州王均亂成都陷漢州進
攻綿不下因趨劍門士衡預度寇至城必不能守縱全
綿居民保劍閣焚其倉庫厚募軍卒之流迸者得數千
人賊果至公與監軍裴臻據關禦之倉庫既焚數夕大
冰雪均衆食敗槽木皮臻與再戰斬凍餒者三千級堕
崖壑者無算賊宵遁保益州馳奏既上除士衡度支員
外郎臻崇義使公果因劍發迹以至貴顯逮卒劍亦失
之
雷宣徽
雷宣徽有終李順亂為峽漕調發兵食規畫戎事大有
紀律至廣安軍賊勢充斥公瀕江之南樹柵一夕隂晦
賊衆掩至鼓譟舉火公安坐自若賊既合公引竒兵出
其後擊之賊驚亂赴水火死者無算遷右諫議知益州
寓佛舍度賊必至命左右重關召土人嚴更警備初夕
間道而出賊圍寺(闕)得擊柝者公喜施予豐於宴犒
費不足則頃私帑給之奉身止銅鞍勒而已頗涉道因
讀史廢書流涕曰功名者貪夫之釣餌横戈開邊拔劍
討叛死生食息之不顧及其死也一棺戢萬事已悲夫
景德初卒
王顯
王顯太宗在藩與周榮為給事赤脚道者相顯曰此兒
須為宰相但無隂德耳及長太宗愛之曰爾非儒家奈
寡學問他日富貴不免面牆取軍誡三篇令誦之咸平
三年以使相出帥定州便宜從事忽一旦道士投刺進
謁破冠褐自稱酆都觀主笑則口角至耳亂鬢若剛鬛
謂顯曰昨日上帝牒蕃魂二萬至末觀未敢收於冥籍
死於公之手者公果殺之則功冠於世然減公算十年
二端請裁之顯謂風狂叱起後日契丹引數萬騎獵於
威遠軍境而梁門也會雨敵弓皆皮弦緩弱不可用顯
引兵勁襲大破之梟名將王貴輩十五輩獲偽羽林印
二組斬二萬級築京觀於境上露布至闕朝以樞相詔
歸赴道數程而卒
楊信
楊信高陽人忠朴善御士卒開寳三年為散指揮廨居
直大内之北一夕終夜忽夢巨龜銜敕叩其寢信驚起
披衣曰大廷必有警果太祖開玄武門急召信入禁中
擒叛黨杜庭等十九人隂以姓名授之離明盡為信所
捕上擒至便殿不用吏鞠面詰得實悉戮於市信忽患
瘖太祖惜其善撫轄以重兵之柄委之雖不能語而申
呵紀律嚴肅有度有女童曰玉奴者天賦其慧善揣信
意凡奏事及指揮賓客語論但回顧女奴盡掌其字悉
能代信語輕重緩急便否避坐盡協其意病將革忽能
語太祖親幸其第信力疾扶於榻感步叙謝音詞明徹
至死猶叩頭乞嚴邊備無忽邊障信泣太祖亦泣之翌
日卒賜端玉小玦為含(並玉壺清話)
事實類苑卷五十六
