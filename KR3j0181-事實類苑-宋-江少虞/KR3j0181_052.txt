事實類苑卷五十二宋江少虞撰
書畫技藝
太祖賜翰林院書畫
太祖平江南賜本院書三千卷皆紙札精妙多先
唐舊書亦有是徐鍇手校者其後散失過半惟演
再入院編排得千餘卷而不成部帙其三史三國
誌晉書即是晁迥李宗諤在院時奏請其書即署
部帙
二
太祖平江南所得圖畫賜本院初有五十餘軸及景德
咸平中只有雨村牧牛圖三軸無名寒蘆野鴨三軸徐
熙筆五王飲酪圖二軸周文舉筆亦令重装背焉(見金坡遺)
(事)
秘閣藏書
端拱元年以崇文院之(闕)常置秘閣命吏部侍郎李志
兼秘書提點并御圖書選三舘書本正萬卷實之置直
秘閣及校理之職命至擇其人奏置吏以内侍監之其
外省自隸百司秘閣列於集賢之下寫御書及百餘卷
即秘監以奉進御退藏於秘閣内居從中降圖畫及前
賢李王迹數千軸以藏之淳化中始造閣成上飛白書
額親幸召近臣縱視圖籍賜宴又以供奉僧元藹所寫
御容二軸藏於閣(見楊文公談苑)
置御書院
翰林學士院自五代以來兵難相繼待詔軍習王書以
院體相傳字勢輕弱筆體無法凡詔令刻石皆不足觀
太宗留心筆札即位之後募求善書許自言於公車置
御書院首得蜀人王著以士人任簿尉即召為御書院
祇候遷翰林侍書著善草隸獨步一時取智永禪師真
草千字文缺數百字著補之刻石但見形範而無神妙
世亦寳重之修東嶽廟立碑命著書著時仕著作佐郎
辭以官卑不題刻即日遷著作郎時吕文仲為翰林侍
讀與著更侍禁中太宗每歲九月後至暮夜即召宿直
侍書及待詔書藝於東門北偏小殿内張燭令對御書
字或問以外事常至一夜而罷著善大書其筆甚大全
用勁毫號散卓筆市中鬻者一管百錢初以紙一番令
書八字又一番分書六字又一番書四字又一番兩字
又一番一字皆極於遒勁上稱善厚賞之著後官至殿
中侍御史賜金紫太平興國中選善書者七人補翰林
待詔各賜緋銀魚袋十枚並兼御書院祗候更配宿兩
院餘者以次補外官自是内著書詔筆體一變燦然可
觀人用傳寳遠追唐室矣(見楊文公談苑)
秘閣畫
太宗皇帝淳化元年八月内出古畫墨迹百一十四軸
藏之閣上有唐太宗明皇晉王羲之獻之庾亮梁蕭子
雲唐歐陽詢顔真卿柳公權懷素懷仁墨迹顧愷之畫
維摩詰像韓幹馬薛稷鶴戴嵩牛及近代東丹王李贊
華千角鹿西蜀黃筌白兔一時之妙也今懷仁墨蹟維
摩詰像韓馬薛鶴皆不存考之積年舊籍亦不復載大
中祥符八年榮王宫火延燒秘閣然則書畫豈亦有亡
逸耶秘書省請以秘閣所藏墨迹未經太宗廟摹刻者
刊於中有旨從之至建中靖國元年四月二十二日内
出緡錢十五萬趣其工以八月旦日畢釐十卷上之東
丹王名突欲阿保機之長子也唐同光中從其父攻渤
海扶餘城下之改為東丹國以突欲為東丹王保機死
其母立其次子突數欲自以失位且畏逼遂歸中國唐
明宗賜姓李氏名贊華出鎮滑州贊華尤工畫歸朝載
書數千卷自隨亦能為五言詩其子尤欲亦善丹青千
角鹿出塞外觀其所畫誠妙筆也五星二十八宿真形
圖卷首題梁令瓉姓名而以箕宿為風星盖避明皇諱
也此雖不知畫者為誰要是唐人妙筆耳然經星惟有
十二宿初疑亡去其餘徐觀其用筆次第所畫至是而
止耳昔吳道子畫壁下筆未盡處後之人終莫能繼豈
妙於藝者當嗇其巧而不欲盡耶傅古龍用筆簡勁雖
柝縑敗裂而神氣活動曾不少虧牧羊圖品格灑落皆
妙作也比於下庫故畫中得之因加整治藏之閣上牧
羊圖乃曾氏子以罪籍沒然驗其印記盖太平興國初
禁印所蓄畫也不知外人何自得之千角鹿五星二十
八宿真形圖傅古龍牧羊圖崇寧四年八月有旨取入
内留之(見蓬山志)
太宗碁品第一
太宗碁品至第一待詔有賈玄者臻於絶格時人以為
王積薪之比也楊希紫蔣元吉李應昌朱懷璧亦皆國
手然非玄之敵玄嗜酒病死上痛惜之末年得洪州人
李仲玄年甚少而碁格絶勝可侔於玄歲餘亦卒朝臣
有潘慎修蔣居才亦善碁至三品内侍陳好玄至第四
品多得侍碁自玄而下皆受三道慎修受四道好玄受
五道慎修常獻詩云如今樂得仙翁術也怯君王四路
饒又作碁說千餘言以獻上嘉歎之皆涉治道(見楊文公談苑)
撥鐙法
錢鄧州若水嘗言古之善書鮮有得筆法者唐陸希聲
得之凡五字擫押鈎格抵用筆雙鈎則點畫遒勁而益
妙矣謂之撥鐙法希聲自言昔二王皆傳此法自斯公
以至陽冰亦𫝊之希聲以受沙門𧦬光入長安為翰林
供奉希聲未逹以詩寄𧦬光曰筆下龍蛇似有神天池
雷雨變逡廵寄言昔日不龜手應念江頭洴澼人𧦬光
感其言因引薦希聲於貴倖至宰相刁衎言江南後主
得此法書絶勁復增二字曰導送今待詔尹熙古亦得
之而所書為時之絶李無惑工篆亦得其法查道始習
篆患其體勢柔弱熙古教以此法仍用雙鈎用筆經半
年始習熟而篆體勢勁直甚佳
墨
仁宗嘉祐中宴次羣臣於羣玉殿嘗以其墨賜之曰新
安香墨其後翰林諸君承賜者皆廷珪雙脊龍尤為佳
品(出澠水燕談)
草書
凡章草小草點畫皆有法不可率意輒書近年李君簡
善草書太宗甚愛之以贊善大夫直御書院王詞宗亦
習而不能精諺云信速不及草書家貧不辨素食言其
難卒置也然小草尤難
僧喜書
近年釋子中多善書者廬山僧顥彬茂蔣善王書關右
僧夢貞善柳書浙東僧苑基善顔書多寫碑石印板皆
不下前輩壽春僧惠崇善王書又其次
張維
公言張維者蜀人也為沙門後反初尤善王書絶得懷
素之骨世鮮能及之王嗣宗曾薦於今上召試御書院
維自負其能少所可意於院内環視諸人所書不覺微
笑衆怒共排之止得隸秘閣為稽書不就景德末扈駕
謁陵還經鄭州從幸開元寺觀新塔僧前揖言聞公深
信内典願為之碑因諾之後為撰碑維為真書一時之
絶也維貧薄甚後寄死人家
縉雲醖匠
縉雲𣙜置一匠善醞經手者罔不醇美嘗令寫其方俾
建安酒家造之味不佳因召匠詰𫝊方之謬匠曰方盡
於是矣然其酘漿隨天氣溫炎寒凉量多少之數均冷
煖之節攬勻洽嘗味體測此不可口授但能心曉耳家
二子亦不能𫝊其要此亦莊子斵輪之意也(見楊文公談苑)
王舍城寺璧
北都臨清縣北有王舍城僧寺東一古殿皆吳生畫佛
像旁有題記類禇河南筆法國朝已來奉使大僚皆道
出寺下例往觀之題名粉板或則取一二像今且盡矣
秘府書畫
秘府書畫予盡得觀之二王真蹟内三兩卷有陶榖尚
書䟦尾者尤竒其畫梁令瓉二十八宿真形圖李思訓
著色山水韓(闕)水牛東丹王千角鹿其江南徐熙暨蜀黃
筌父子畫筆甚多
畫三朝聖迹
皇佑中仁宗命待詔高堯明輩盡出三朝聖迹一百事
人物才寸餘宫殿山川車馬儀衛咸具詔學士李淑等
(闕)
壽聖寺畫壁
王鉷據陜州聚天下良工畫壽聖寺壁為一時妙絶畫
凡二十八人皆殺之同為一坎瘞於寺西廂使天下不
復有此筆其不道如此至今尚有十餘堵其間西廊迎
佛舍利東院佛母壁最竒妙神彩皆欲飛動又有鬼母
瘐佛二壁差次其餘亦不甚過人
摹字
世之摹字者多為筆勢牽掣失其舊蹟惟當横摹之汎然
不問其點畫惟舊蹟是循然後盡其妙也
散草隸
古人以散筆作隸書謂之散隸近歲蔡君謨又以散筆
作草書謂之散草或曰飛草其法皆生於飛白亦自成
一家(見筆談)
畫廳
淳化甲午李順亂蜀張乖崖平之偽蜀僣侈其宫室規
模皆王建孟知祥乘其弊而為之公至則盡損之如列
郡之式郡有西樓前有堂廳屏乃黃筌畫雙鶴花竹怪
石甚衆名曰雙鶴廳南壁有黃氏畫湖灘山水雙鷺二
般畫妙格冠於兩川賊鋒既平公自壊屋盡置畫為一
堂名曰畫廳(見湘山野錄)
辨畫絹
唐彦猷侍讀詢弟彦範詔俱擅一時才雅之譽彦猷知
書好古彦範文章氣格高簡不屈疎秀比六朝人物尤
精翰墨遣一小札必精致成妙品忽一客擕黃筌梨花
卧鶴於花中歛羽合目其態逼真彦猷蓄畫最多開篋
蜀之趙昌唐之崔彜數名花較之俱所不及題曰錦江
釣叟黃荃筆彦猷賞其半因暫留齋中少玩其絹色晦
淡酷類縑彦猷訝其圖角有巨印徐潤揭而窺之乃和
買絹印彦範知世故大笑曰和買始於祥符初因王勉
知穎州歲大饑出府錢十萬緡與民約曰來年蠶熟每
貫輸一縑謂之和買自爾為例黃筌唐末人此後人矯
為也遂還之不受其誣也
書字肥瘦
唐初書字得晉宋之風故以勁健相尚至禇薛則尤極
瘦硬矣開元天寳已後變為肥厚至蘇靈芝輩幾於重
濁故老杜詩云書貴瘦硬方通神雖其言為篆字而發
亦似有激於當時也貞元元和已後柳沈之徒復尚清
勁唐末五代字學大壊無足觀者其間王凝式國初李
建中妙絶一時而行草結字亦主於肥厚至李昌武以
書著名而不免於重濁故歐陽永叔評書曰書之肥者
譬如厚皮饅頭食之未必不佳而世命之為俗物矣亦
有激而云耳江南李後主鄙之曰真卿之書有楷法而
無韵處正如义手並脚田舍漢耳(見東軒筆錄)
蜀人善畫者
蜀有孫太古知微善畫山水仙官星辰人物其性高介
不娶隱於大面山時時往來導江青城故二邑人家至
今多藏其畫亦嘗畫於成都今壽寧院十二曜絶精妙
有先君題記在焉又有李懷襄者成都人亦善山水又
能為水石翎毛其嘗所居及寢處皆置筆雖夜中酒醒
睡覺得意時急起畫於地或被上運指模寫之則丘壑
悉如所為也又有趙昌者漢州人善畫花每朝晨露下
時遶檻欄諦玩手中調彩色寫之自號寫生趙昌人謂
趙昌畫染成不布彩色驗之者以手捫摸不為采色所
隱乃真趙昌畫也其為生菜折枝果尤妙三人者平生
至意精思一發為畫故其為士而能名於世又有王有
者漢州卒也州將每令趙昌畫則遣有服事供應是以
其畫遂亞於昌其為人亦清潔有巧思非卒之流輩也
(見東齋記亊)
葉子格
葉子格者自唐中世以後有之說者云因人有姓葉號
子青者撰此格因以為名此說非也唐人藏書皆作卷
軸其後有葉子其制似今策子凡文字有備檢用者卷
軸難數卷舒故以葉子寫之如吳彩鸞唐韵李郃彩選
之類是也骰子格本備檢用故亦以葉子寫之因以為
名耳唐世士人宴聚盛行葉子格五代國初猶然後漸
廢不𫝊今其格世或有之而人無知者惟昔楊大年好
之仲待制簡大年門下客也故亦能之大年又取葉子
歌名紅鶴皂鶴者别演為鶴格鄭宣徽戩章郇公得象
皆大年門下客也故皆能之予少時亦有此二格後失
其本今絶無知者(見歸田錄)
投壺格
司馬溫公既居洛每對客談詩賦文或投壺以娛賓公
以舊格不合禮意更定新格以為傾邪險詖不足為法
而舊圖為竒箭多與之算如倚干帶劍之類合皆廢其
算以罰之顛倒反覆惡之大者奈何以為上如倒中之
類今當盡廢舊列壺中之算以明逆順大扺以精
密者為工偶中者為下使夫用機徼幸者無所措
手此足以見公之志雖嬉戲之間不忘於正也(澠水)
(燕談)
張僧繇畫壁
保定軍東北數里(闕)路噇一小寺殿後照壁舊有畫水
世傳張僧繇筆勢若搖動真名手也熙寧初地震壁壊
好事者或取一二段藏去今無復可見矣
近時名畫
近時名畫李成巨然山水包鼎虎趙昌花果成官至尚
書郎其山水寒林往往人家有之巨然之筆惟學士院
玉堂北壁獨存人間不復見也包氏宣州人也世以畫
虎名家而鼎最為妙今子孫猶以畫虎為業而曾不得
其彷彿也昌花寫生逼真而筆法軟俗殊無古人格致
然時亦未有其比
玉堂畫壁
玉堂北壁舊有董羽畫水二堵筆力甚勁勢若動搖其
下三尺頗有雨壊處蘇易簡為學士尤愛重之蘇適受
詔知舉將入南宫語於同院韓丕使召工完葺之蘇既
去韓不擇名手呼圬者汚墁其半而用采畫檻欄以承
之蘇出見之悵恨累日命水洗滌而痕迹至今尚在時
人以蘇之鑒尚韓之純樸兩重焉(金坡遺事)
君謨潤筆
蔡君謨既為余書集古目錄序刻石其字尤精勁為世
所珍余以鼠鬚栗尾筆銅綠筆格大小龍茶惠山泉等
物為潤筆君謨大笑以為太清而不俗後月餘有人遺
予以清泉香餅一篋者君謨聞之歎曰香餅來遲使我
潤筆猶無此一種物兹又可笑也清泉地名香餅石炭
也用以焚香一餅之大可終日不滅(見廬陵居士歸田錄)
王揵鍊金
真宗朝有王揵者汀州長汀人少時薄游江介至星子
縣夜宿逆旅遇道士授黃白術未盡其要後再遇其人
於茆山相擕至歴陽指示靈草又𫝊以和合密訣誠皆
有驗仍别付靈方環劍絨縢之書戒曰非遇人君慎勿
輕述揵後以徉狂犯禁配流嶺南時供奉官閣門祗候
謝德權適總兵頗聞其異揵後竄歸闕下權乃館於私
第鍊成藥銀上進真宗異之命隸軍籍使劉承珪詰其
事揵以師戒甚嚴終不敢泄唯願見至尊面陳於是承
珪乃為揵改名中政俾詣登聞始得召見即授揵許州
散掾留止京師尋授神武將軍致仕仍給全俸遷高州
刺史康州團練使前後貢藥金銀累巨萬數輝彩絶異
不類世寳常時賜臣下天慶觀金寳牌即其所鑄金也
然中政亦不敢妄賈唯周濟貧乏崇奉仙釋而已今汀
州開元寺乃其施財所建也卒贈鎮南軍節度此近古
所未有也(見青箱雜錄)
雪中芭蕉
書畫之妙當以神會難可以形器求也世之觀畫者多
能指摘其間形像位置采色瑕疵而已至於奥理冥造
者罕見其人如彦如畫評言王維畫物多不問四時如
畫花往往以桃杏芙蓉蓮花同畫一景予家所藏摩詰
畫袁安卧雪圖有雪中芭蕉此乃得心應手意到便成
故其理入神迥得天意此難可與俗論也謝赫云衛恊
之畫雖不該備形妙而有氣韵凌跨羣雄曠代絶筆又
歐陽文忠盤車圖詩云古畫畫意不畫彩梅詩詠物無
隠情忘形得意知者寡不若見詩如見畫此真為識畫
也
黃梅出山圖
王仲至閱吾家畫最愛王維畫黃梅出山圖盖其所圖
黃梅曹溪二人氣韵神檢皆如其為人讀二人事迹還
觀所畫可以想見其人
按樂圖
國史譜言客有以按樂圖示王維維曰此霓裳第三疊
第一拍也客未然之引工按曲乃信此好竒者為之凡
畫奏樂止能畫一聲不過金石管絃同用一字耳何曲
無此聲豈獨霓裳第三疊第一拍也或疑舞節及他舉
動拍法中則有竒聲可驗此亦不然霓裳曲凡十三疊
前六疊無拍至第七疊方謂之疊遍自此始有拍而舞
作故白樂天詩云中序擘騞初入拍中序即第七疊也
第三疊安得有拍但言第三疊第一拍即知其妄也或
說嘗有人觀畫彈琴圖曰此彈廣陵散也此或可信廣
陵散中有數聲異他曲如潑攦之類是也
沈括論畫
畫牛虎皆畫毛惟馬不畫予嘗以問畫工工言馬毛細
不可畫予難之曰鼠毛更細何故却畫工不能對大凡
畫馬其大不過盈尺此乃以大為小所以毛細而不可
畫鼠乃如其大自當畫毛然牛毛亦是以大為小理亦
應見毛但牛虎深毛馬淺毛理有别故名筆為小牛小
虎雖毛但略拂拭而已若務詳密翻成冗長約略拂拭
自有神觀迥然生動難可與俗人論也若畫馬如牛虎
之大者理當畫毛盖見小馬無毛遂亦不□此庸人襲
迹難可與論理也又李成畫山上亭舘及樓塔之類皆
仰畫飛簷其說以為自下望上如人平地望塔簷間見
其榱桷此謬論也大抵山水之法大觀小如人觀假山
耳若同真山之法以下望上只合見一重山豈可重重
悉見兼且不應見其溪谷間事又如屋舍亦不應見中
庭及後巷中事若人在東立則山西便合是遠境人在
西立則山東却合是遠境似此如何成畫李君盖不知
以大觀小之法其間折高折遠自有妙理豈在折屋角
也畫工畫佛身光有匾圓如扇者身側則光亦側此大
謬也渠但見雕本佛耳不知此光常圓也又有畫行佛
光尾向後謂之順風光此亦謬也佛光乃定果之光雖
劫風不可動豈常風能搖哉(出筆談)
事實類苑卷五十二
