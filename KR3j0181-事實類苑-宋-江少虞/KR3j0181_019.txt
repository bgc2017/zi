事實類苑卷十九宋江少虞撰
典禮音律
恊律
燕龍圖肅判太常建言今之樂太高始下詔求天下知
音律者李照言樂比古高五律而胡瑗阮逸相繼出矣
李照之樂以縱黍累尺黍細而尺長律之容乃千七百
三十黍胡瑗以横黍累尺黍大而尺短律之容千三百
黍而徑乃三分四釐六毫與徑三分四釐六毫與容千
七百二十黍皆謂以尺而生律也阮逸又欲以量而求
音皆非也最後有房庶者亦言今之樂高五律蓋用唐
樂而知之因收方響一箇皆唐樂也其法以律生尺而
黍用一桴二米者是時無二米黍據見黍爲律雖無千
七百三十黍之謬與三分四釐六毫之差然其聲才下
三律蓋黍細耳其法則是矣王原叔胡瑗大不喜其說
朝廷但授庶祕書省校書郎不究其說而庶房玄齡之
後其爲人簡脫嘗與鄉薦然好音宋京田元君薦而召
之是時臣下亦已得雅笛二與庶笛同又嘗於雄州王
臨處收得界笛一比太常樂下四律教坊樂下二律而
高於堂上樂一律又嘗於才元處得并州銅尺一比大
府尺長三分以之定律與唐樂聲同大府之尺定律笛
同二者必有一得也若得其黍用房庶法爲律以考之
其爲至當不疑矣其黍一稃二米者
二
世言王朴爲樂而不知樂之壊自朴始也初依常鐘磬
皆無疑識用横黍尺制律命鐘磬而誌刻之太祖患
樂太高和峴用影長尺方能下律樂比唐爲高五律矣
今太常鑄鐘最大者黃鍾庶之黃鍾誌刻乃下林鍾餘
鐘率皆如此李照則多鑱磬削鐘以合其律而鐘磬又
異朴時雖非大聲而其噐不完矣惜哉
三
君實與予莫逆之友也惟議樂爲不合君實以胡瑗一
黍之廣爲尺而後制律予用房庶一稃二米積一千二
百黍之廣爲律而後生尺律之法曰凡律圖九合以尺
而生律者律爲十分三釐八毫矣以其不合又變而爲
方分其差謬處不可一二數也以律生尺者九十分黃
鍾之長加十分以爲尺凡律皆徑三分圍九分長分積
千八百一十分自九十分損益而十二律長短相形矣
自八百一十三分損益之而十一律積實相通之往在
舘閣時決於同舍同舍莫能決遂變碁以決之君實不
勝乃定其後一十年君實西京爲留臺予往候之不持
他書惟持所撰樂論八篇示之爭論者數多莫能決又
投壺以決之予不勝君實戲曰大樂還魂矣凡半月卒
不得要領而歸豈所見然邪將戲謔抑遂莫所執不敢
改之邪俱不可得而知也是必戲謔矣(並東齋紀事)
鼓
周禮雷鼓鼔神祀靈鼓社祭路鼓鼓鬼享康成云雷鼓
八面鼔也靈鼔六面鼔也路鼓四面鼓也鼔之數不見
於經然神有尊卑則其數有多寡等殺理或然也必漢
時尚然所以康成云也幾面鼓猶言幾兩車幾區宅幾
壥田也而唐開元中蜀人有繪其圖以獻者一鼓而爲
八面六面四面既不可考擊乃於縣内别置散鼓國朝
仍之却於宗廟設而不作景祐中馮章靖公言雷鼓靈
鼓路鼓並當擊考而散鼔請凖乾德四年詔廢不用然
不言鼔制之是非甚可憎也(東齋紀事)
二
吾聞羯鼔錄序羯鼓之聲云透空碎遠極異衆樂唐羯
鼓曲唯有邠州一父老能之有大合蟬滴滴泉之曲予
在鄜延時尚聞其聲涇原承受公事楊元孫因奏事回
有旨令召此人赴闕元孫至邠而其人已死羯鼓遺音
遂絶今樂部中所有但名存而已透空碎遠了無餘迹
唐明帝與李龜年論羯鼓云杖之弊者四櫃用力如此
其爲藝可知矣
三
唐之杖鼓本謂之兩杖鼔兩頭皆用杖今之杖鼓一頭
以手拊之則唐之漢震第二鼔也明帝宋開府皆善此
鼓其曲多獨奏如鼓笛曲是也今時杖鼔常時只是打
拍鮮有專門獨奏之妙古曲悉皆散亡頃年王師南征
得黃帝炎一曲於交趾乃是杖鼓曲也
琴
秀水祥符院僧智和畜一古琴琴徽碧石細紋軫製作
精巧音韻清越中刻李陽冰篆三十九字其略云南溟
夷島産木名伽陀羅紋如銀屑其堅如石遂用此作琴
臨岳沈括筆談朱長文琴譜皆著此琴即唐相汧公李
勉所置響泉之名見勉本傳元祐末智和死州將以其
琴匣送尚書禮部付太常收管好事者時時取鼓之非
他琴比也
二
錢塘沈振畜一琴名冰清腹有晉陵子銘云卓哉斯器
樂惟至正音韻清古月澄風勁三餘神爽泛絶機静雪
夜敲冰霜天擊磬隂陽潛感否臧前鏡人其審之豈獨
知政大歷三年三月三日上底蜀郡雷氏斵鳳沼内書
貞元十一年七月八日再修士雄記聲極清越山隂陳
聖與名知琴少在錢塘從振借琴彈酷愛之後三十年
聖與官太常會振侄述鬻冰清索百千不售未幾述卒
其妻得二十千鬻於僧道清轉落於太一道士楊道英
久之聖與以五十千購得極珍秘之或以爲晉陵子杜
牧之道號篆法類李義山筆亦莫可辨又不知士雄何
人也(並澠水燕談)
三
盧氏雜說韓皐謂嵇康琴曲有廣陵散者以王陵毋丘
儉輩皆自廣陵敗散言魏散亡自廣陵始故名其曲曰
廣陵散以予考之散自是曲名如操弄操淡序引之類
故潘岳笙賦輟張女之哀彈流廣陵之名散又應璩與
劉孔才書云聽廣陵之清散知散爲曲名明矣或者康
借此名以諫諷時事散取曲名廣陵乃其所命相附爲
義耳
四
琴雖用桐然須多年木性都盡聲始發越予曾見唐初
路氏琴木皆枯朽殆不勝指而其聲愈清又嘗見越人
陶道真畜一張越琴傳云古塚中敗棺杉木也聲極勁
挺吳僧智和有一琴瑟瑟徽碧紋石爲軫制度音韻皆
臻妙腹有李陽冰篆數十字其略云南溟島上得一木
名伽陀羅紋如銀屑其堅如石命工斵爲此琴篆文甚
古勁琴材欲輕鬆脆滑謂之四善木堅如石可以製琴
亦所未喻也投荒錄云瓊管多烏樠呿陀皆竒木疑伽
陀羅即呿陀也(並筆談)
鐘
國朝雅樂即用王朴所制周樂太祖時和峴以爲聲高
遂下其一律然至今言樂者又下其聲太常歌工以其
太濁歌不成聲當鑄鐘時乃私賂鑄匠使減其銅齊而
聲稍清歌乃叶而成聲而李照竟不知以此知審音作
樂之難也照每謂人曰聲高則急促下則舒緩吾樂之
作久而可使人心感之皆舒和而人物之生亦當豐大
王侍讀洙身尤短小常笑戲之曰君樂之成能使我長
乎聞者以爲笑而樂成竟不用
二
太常所用王朴樂編鐘皆不圓而側垂自李照胡瑗之
徒皆以爲非及照作新樂將鑄編鐘給銅鑄瀉務得古
編鐘一枚工人不敢銷毀遂藏於太常鐘不知何代所
作其銘曰粤朕皇祖寳龢鐘粤斯萬年子子孫孫永寳
用叩其聲與王朴夷則清聲合而其形不圓側垂正與
朴鐘同然後知朴博古好學不爲無據也其後胡瑗改
鑄編鐘遂圓其形而下垂叩之掩欝而不揚其鎛鐘又
長甬而震掉其聲不和著作佐郎劉羲叟竊謂人曰此
與周景王無射鐘無異必有眩惑之疾未幾而仁廟得
疾人以羲叟之言騐矣其樂亦尋廢不用(並歸田錄)
三
今太常鐘鎛皆於甬本爲紐謂之旋蟲側垂之皇祐中
杭州西湖側發地得一古鐘匾而短其枚長幾半寸大
略制度如鳬氏所載惟甬乃中空甬半以上差小所謂
衡者予細考其制亦似有義甬所以中空者疑鐘縻自
其中垂下當衡甬之間以横括掛之横括疑所謂旋蟲
也今考其名竹筩之筩文從竹從甬則僅乎空甬半以
上微小者所礙横括以其横括所在也則有横之義也
其横括之形似蟲而可旋疑所謂旋蟲以今之鐘鎛校
之此衡甬中空則猶小於甬者乃欲礙横括似有所因
彼衡甬俱實則衡小於甬似無所因又以其括之横於
中也則宜有衡義實甬直上植之而謂之衡者何義又
横括以其可旋而有蟲形或可謂之旋蟲今鐘則實其
紐不動何緣得旋名若以側垂之其鐘可以掉蕩旋轉
則鐘常不定擊者安能常當其燧此皆可疑未知孰是
其鐘今尚在錢塘予羣從家藏之
磬
獨異志云唐承隋亂樂簴散失獨無徵音李嗣真密求
得之聞弩營中砧聲求得喪車一鐸入振之於東南隅
果有應者掘之得石一段裁爲四具以補樂簴之闕此
妄也聲在短長厚薄之間故考工記磬氏爲磬以上則
磨其旁已下則磨其端磨其毫末則聲隨而變豈有帛
砧裁琢爲磬而尚存故聲哉兼古樂宫商無定聲隨律
命之迭爲宫徵嗣真必常爲新磬好事者遂附益爲之
說既云裁爲四具則是不獨補徵聲也
二
國史纂異云潤州曾得玉磬十二以獻張率更叩其一
曰晉某歲所造也是歲閏月造磬者法月數當有十三
宜於黃鍾東九尺掘必得焉從之果如其言此妄也法
月令律爲磬當依節氣閏月自在其間閏月無中氣豈
當月律此懵然者爲之也扣其一安知其是晉某年所
造既淪陷在地中豈暇復按方隅尺寸埋之此欺誕之
甚也
律吕
漢志隂陽相生自黃鍾始而左旋八八爲伍八八爲伍
者謂一上生與一下生相間如此則自大吕以後律數
皆差須自蕤賓再上生方得本數此八八爲伍之誤也
或曰律無上生吕之理但當下生而用獨倍二說皆通
然至蕤賓清宫生大吕清宫又當再上生如此時上時
下即非自然之數不免牽合矣自子至巳爲陽律陽吕
自午至亥爲隂律隂吕凡陽律陽吕皆下生隂律隂吕
皆上生故巳方謂之律謂之中吕言隂陽至此而中也
至午則謂之蕤賓陽常爲主隂常爲賓蕤賓者陽至此
而爲賓也納音之法自黃鍾相生至於中吕而終謂之
陽紀自蕤賓相生至於應鍾而終謂之隂紀蓋中吕爲
隂陽之中子午爲隂陽之分也
二
漢志言數曰太極元氣函三爲一極中也元始也行於
十二辰始動於子參之於丑得三又參之於寅得九又
參之於夘得二十七歴十二辰得十七萬七千一百四
十七此隂陽合德氣鍾於子化生萬物者也殊不知此
乃求律吕長短體算立成法耳别有何義爲史者但見
其數浩博莫測所用乃曰此隂陽合德化生萬物者也
常有人於土中得一朽敝搗帛杵不識持歸以示隣里
大小聚觀莫不怪愕不知何物後有一書生過見之曰
此靈物也吾聞防風氏身長三丈骨節專車此防風氏
脛骨也鄉人皆喜築廟祭之謂之脛廟班固此論亦近
乎脛廟也
凱歌
邊兵每得勝回則連隊抗聲凱歌乃古之遺音也凱歌
詞甚多皆市井鄙俚之語予在鄜延時製數十曲令士
卒歌之今麤記得數篇其一先取山西十二州别分子
將打衙頭回看秦塞低如馬漸見黃河直北流其二天
威卷地過黃河萬里羌人盡漢歌莫堰横山倒流水從
教西去作恩波其三馬尾胡琴隨漢車曲聲猶自怨單
于彎弓莫射雲中雁歸雁如今不寄書其四旗隊渾
如錦繡堆銀裝背㟴打回回先教淨掃安西路待向河
源飲馬來其五靈武西涼不用圍蕃家總待納王師城
中半是關西種猶有當時軋吃兒(軋一作斡)
霓裳羽衣曲
霓裳羽衣曲劉禹錫詩云三鄉陌上望仙山歸作霓裳
羽衣曲又王建詩云聽風聽水作霓裳白樂天詩注云
開元中西涼府節度使楊敬述造鄭嵎津陽門詩注云
葉法善嘗引上入月宫聞仙樂及上歸但記其半遂於
笛中寫之會西涼府都督楊敬述進婆羅門曲與其聲
調相符遂以月中所聞爲散序用敬述所進爲其腔而
名霓裳羽衣曲諸說各不同今蒲中逍遙樓楣上有唐
人横書類梵字相傳是霓裳譜字訓不通莫知是非或
謂今燕部有獻仙音曲乃其遺聲然霓裳本謂之道調
法曲今獻仙音乃小石調耳未知孰是(並筆談)
二
歐陽公歸田錄論王建霓裳調弟子部中留一色聽風
聽水作霓裳以不曉聽風聽水爲恨余嘗觀唐人西域
記云龜兹國王與臣庶知樂者於大山間聽風水之聲
均節成音後翻入中國如伊州涼州甘州皆是龜兹至
也此說近之但不及霓裳耳鄭嵎津陽門詩注葉法善
引明皇入月宫聞樂歸以笛寫其半會西涼府楊敬述
進婆羅門曲聲調脗同按之使韻乃合二者製霓裳羽
衣則知霓裳亦來自西域云(出西清詩話)
抛毬曲
海州士人李慎言嘗夢至一處水殿中觀宫女戱毬曲
十餘闋爲之傳叙其事甚詳有抛毬曲十餘闋詞皆清
麗今獨記兩闋侍燕黃昏曉未休玉階夜色月如流朝
來自覺承恩最笑倩旁人認繡毬堪恨誰家幾帝王舞
茵操盡繡鴛鴦如今重到抛毬處不是金爐舊日香
歌曲
世稱善歌者皆曰郢人郢州至今有白雪樓此乃因宋
玉問曰客有歌於郢中者其始曰下里巴人次爲陽阿
薤露又爲陽春白雪引商刻羽雜以流徵遂謂郢人善
歌殊不考其義其曰客有歌於郢中者則歌者非郢人
也其曰陽春白雪國中属而和者不過數十人引商刻
羽雜以流徵則和者不過數人而已以楚之故都人物
猥盛而知者止於數人則爲不知歌甚矣故玉以此自
况陽春白雪皆郢人所不能也以其所不能者名其俗
豈非大誤也襄陽耆舊傳雖云楚有善歌者歌陽菱白
露朝日魚麗知之者不過數人復無陽春白雪之名又
今郢州本謂之北郢亦非古之楚都或曰楚都在今宜
城界中有故墟尚在亦不然也此鄢也非郢也據左傳
楚成王使鬭申宜爲商公沿漢沂江將入郢王在渚宫
下見之沿漢至於夏口然後泝江則郢當在江上不在
漢上也又王在渚宫下見之則渚宫蓋在郢也楚始都
丹陽在今枝江文王遷郢昭王遷鄀皆在今江陵境中
杜預注左傳云楚國今南郡江陵縣北紀南城也謝靈
運鄴中集詩云南登宛郢城今江陵北十二里有紀南
城即古之郢都也又謂之南郢
歌舞
古人飲酒皆以歌舞属獻夀尊者亦往往歌舞長沙王
小舉袖云國小不足回旋太宗亦自起舞属羣臣古人
淳質舞以達歡欣不必合度臻好故人人可爲之不差
不及也張燕公詩云醉後歡更好全勝未醉時動容皆
是舞出語總成詩又云要須回舞袖拂盡五松頽醉後
涼風起吹人舞袖回盖舞者曲折益盡竒妙非有師承
不可得故士大夫不復起舞矣或有善舞者人以其似
樂人所為古人之歌亦復如是節奏簡淡故三百篇可
以吟咏緣時未有新繁之聲是可善自新變聲作日益
繁靡欲今人彌置繁聲以三百篇爲法何可得也隋以
前南北朝舊曲猶頗似古如公莫舞丁督護之類豈不
簡淡自唐以來此等曲辭大率不入聽矣又但知畏聞
古韶夏之類直恐見之未能忘味也胡瓊善琴教人作
采蘋鹿鳴等曲稍蔓延其聲傍近鄭衛雖可聽非古法
也近世樂府爲繁聲不已又加重叠謂之纏聲促數尤
甚固不從容一唱三歎矣太學諸生承胡先生之教許
鼓琴吹簫及以方響代編摩然所奏唯鹿鳴采蘋數章
而已諸生因緣爲鄭衛聲聞者疑之或以相問有戲之
者曰此無他直纏聲鹿鳴采蘋(劉真之詩証)
事實類苑卷十九
