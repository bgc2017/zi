事實類苑卷二十九宋江少虞撰
詞翰書籍
制詞異名
學士之職所草文辭名目浸廣拜免王公將相妃主曰
制賜恩(闕)曰赦書曰德音處分事曰勅榜文號令曰御
劄賜五品已上曰詔六品已上曰勅書批勅羣臣表奏
曰批答賜外國曰著書道醮青詞釋門曰齊文教方略
命曰自語土木興建曰上梁文宣勞錫賜曰口宣此外
更有祝文祭文諸王亦政牓號簿隊名讚文佛疏語又
有别受詔旨作銘碑墓誌樂章奏議之屬此外章表歌
頌應制之作舊說唐朝官中常於學士取眠兒歌偽蜀
學士作桃符文孟昶學士辛寅遜題桃符云新年納餘
慶佳節號長春是也
白麻
翰林規制自妃后皇太子親王公主宰相樞密節度使
並降制用白麻紙書每行四字不用印進入後降付正
衙宣讀其麻即付中書門下當日本院官告院取素綾
紙待詔寫官誥只用麻詞官誥所署中書三司官宣奉
行並依誥身體式常用門長一人銜位(並談苑)
西掖植紫薇
咸平中翰林李昌武宗諤初知制誥至西掖追故事獨
無紫薇自别墅移植聞今庭中直院老吏相𫝊猶是武
昌手植晏元獻寫賦于壁曰得自羊墅來從名園有昔
日之絳老無當時之仲文觀茂悦以懷舊指蔽芾以思
人(湘山野錄)
答北敵書
景德初北敵請盟欲撰答書久無體制時趙文定安仁
為學士獨記太祖朝書禮規式詔撰之及修講盟好之
制深得輕重朝論美之(三盛清話)
知制誥上事閣長壓角
舍人院每知制誥上事必設紫褥於庭面北拜廳閣長
立褥之東北隅謂之壓角宗衮作掖垣業誌而不解其
事按唐書亦無聞焉惟裴瑶裕王陵遺事二舍人上事
知印宰相當壓角則其禮相𫝊自唐也予為舍人日邰
與宗入院不疑為閣長壓角時議美之
學士繫鞋
翰林故事學士每退於中書皆公服靸鞋坐西堂使院
吏入白學士至丞相出迎然此禮不行久矣章惇為知
制誥直學士院力欲行之會一日兩制俱白事於中書
其他學士皆鞹足秉笏而惇獨散手繫鞋翰林故事十
廢七八忽行此禮大諠物議而中丞鄧綰尤肆抵毁既
而罷惇直院而繫鞋之禮後亦無肯行之者京師春秋
祭社多差兩制攝事王僕射珪為内外制十五年祭社
者屢矣
學士俸薄
先朝翰林學士不領他局故俸納最薄楊億久為學士
有乞郡表其略曰虛添甘泉之從官終作莫敖之餒鬼
又有方朔饑欲死之句自後乃得判他局至元豐改官
制而學士無主判如先朝矣
進退宰相議論皆出學士
進退宰相其帖例草儀皆出翰林學士舊制學士有闕
則第一廳舍人為之嘉祐末王荆公為閣老會學士有
闕韓魏公素忌介甫不欲使之入禁林遂以端明殿學
士張方平為承旨盖用舊學士也既而魏公罷政凡議
論皆出安道之手(東軒筆錄)
知制誥先試後命
國朝之制知制誥必先試而後命有國以來百年不試
而命者纔三人陳堯佐楊億及修忝預其一耳
索潤筆
王元之在翰林當草夏州李繼遷制繼遷送潤筆物數
倍於常然用啟頭書送拒而不納盖惜事體也近時舍
人院草制有送潤筆物稍後時者必遣院子詣門催索
而當送者往往不送相承既久今索者送者皆恬然不
以為怪也
學士朱衣雙引
故事學士在内中院吏朱衣雙引太祖朝李昉為學士
太宗在南衙朱衣一人前引而已昉亦去其一人至今
如此
學士入劄不著姓
往時學士入劄不著姓但云學士臣某先朝盛度丁度
並為學士遂著姓以别之其後遂皆著姓
三館
梁祖都汴庶事草創止明終始于今日長慶門東北創
小屋數十間為三館湫隘尤甚又周廬微道咸出其旁
衞士騶卒朝夕喧雜每受詔撰述皆移他所至太平興
國中車駕臨幸顧左右曰若此卑陋何以待天下之賢
俊哉即日詔有司規度左昇龍門東北居府地為三館
命内臣督役晨夜兼作不日而成尋下詔賜名崇文院
以東廊為昭文館書事南廊為集賢院書庫西廊入經
史子集四部為史館書庫凡六庫書籍正副本僅入萬
卷斯為盛也昭文館本前世弘文館建隆中以其犯宣
祖廟諱改焉淳化初以呂祐之趙安德裕勾中正並直
昭文館則本朝直昭文館自呂祐之等始也集賢有直
院有校理端拱初以李宗諤為集賢校理淳化初以和
㠓為集賢院則本朝直集賢校理自和㠓李宗諤始也
史館有直館有修撰有編修有校勘有檢討太平興國
中趙隣幾呂蒙正皆為直史館掌修撰而楊文舉為史
館編修是時修撰未列于職至至道中始以李若拙為
史館修撰雍熙中以宋炎為史館校勘淳化中以郭延
澤董元亨為史館檢討則本朝直史館編修史館修撰
史館檢討史館校勘自趙隣幾呂蒙正李若拙楊文舉
宋炎郭延澤董元亨等始也
本朝三館之外復有秘閣圖書置直閣文置校理咸平
初以杜鎬為秘閣校理皆自杜鎬始也三館名目所
謂崇文館史館集賢院建隆元年二月避諱字詔易名
昭文館端拱元年五月詔直祕閣于崇文院之中堂
學士賜帶不佩魚
國朝之制自學士以上賜金帶者例不佩魚若奉使契
丹及伴北使則佩事已復去之惟兩府之臣則賜佩謂
之重金
得學士體
仁宗初立今上為太子令中書召學士草詔學士王珪
當直詔至中書諭之曰王此大事也必須面奉聖旨于
是求對明白面禀得旨草詔羣公皆以王為真得學士
體也
咨報
唐人奏事非表非狀者謂之牓子亦謂之錄子今謂之
劄子凡羣臣百司上殿奏事兩制已上非時有所奏陳
皆用劄子中書樞密院事有不降宣勅者亦用劄子與
兩府自相往來亦然若有司申中書皆用狀惟學士院
用咨報其實如劄子亦不出名但當直學士一人押字
而已謂之咨報今俗所謂草書名謂押字此唐學士舊
規也唐世學士院故事近時隳廢殆盡惟此一事在耳
學士日益自卑
往時學士循唐故事見宰相不具靴笏繫鞋坐玉堂上
遣院吏計會堂頭直官學士將至宰相出迎近時學士
始具靴笏至中書與常參官雜坐于客位有移時不得
見者學士日益自卑丞相禮亦漸薄盖習見已久恬然
不復為怪也
翰林院故事
唐翰林院學士中乃人主燕居之所玉堂承明金鑾皆
在其間應供奉之人自學士以下工伎郡官司隸籍其
間者皆稱翰林如今之翰林監官翰林待詔之類是也
惟翰林茶酒司正稱翰林司蓋相承關文唐制宰相而
下初命皆無宣召之禮惟學士宣召蓋學士院在禁中
非内臣宣召無因得入故院門别設復門亦以其通禁
庭也又學士院北扉者為其在玉堂之南便於應召今
學士初拜自東華門入至左承天門下馬待詔院吏自
左承天門雙引聖閣門此亦用唐故事也唐宣召學士
自東門入者彼時學士院在西掖故自翰林院東門赴
召非若今東華門也至今撓鈴故事亦緣其在禁中雖
學士院吏亦止于玉堂門外則其嚴密可知如今學士
院在外與諸司無異亦設鈴索悉皆文其故事而已(歸田)
(錄)
二
學士院玉堂太宗皇帝曾親幸至今惟學士上日許正
坐他日皆不敢獨坐故事堂中設視草臺每草制則具
衣冠據臺而坐今不復如此但存空臺而已玉堂東承
旨閣子窗格上有火燃處太宗嘗夜幸玉堂蘇易簡為
學士已寢遽起無燭具衣冠宮嬪自窗格引燭入照之
至今不欲更易以為玉堂一盛事
學士躡履見丞相
衣冠故事多無著令但相承為例耳如學士舍人躡履
見丞相往還祇用平狀扣階乘馬之類皆用故事也近
歲多用靴簡章子厚為學士日因論列事例今則遂為
著令矣
槐廳
學士院第三廳學士閣當前有一巨槐素號槐廳舊𫝊
居此閣者多至入相學士爭槐廳至有抵徹前人行李
而強據之者予為學士時日觀此事
學士上日用樂
舊制翰林學士地勢清切皆不兼他務文館職任自校
理以上皆有職田惟内外制不給楊大年久為學士家
貧請外表詞千餘言其間兩聯曰虛忝甘泉之從臣終
作莫敖之餒鬼從者之病莫興方朔之饑欲死京師百
官上日惟翰林學士勅設用樂他雖宰相亦無此禮優
伶並開封府點集陳和叔除學士時和叔知開封府遂
不用女優學士院勅設不用女優自和叔始
罷潤筆
内外制凡草制除官自給諫待制以上皆有潤筆物太
宗時立潤筆錢數降詔刻石于舍人院每除官則移文
督之在院官下至吏人院騶皆分霑元豐中改立官制
内外制皆有添給罷潤筆物
直院
唐制官序未至而以他官權攝者為直官如許敬宗為
直記室是也國朝學士舍人皆置直院熙寧中復置直
舍人學士院他以資淺者為之其實正官也熙寧六年
舍人皆遷罷閣下無人乃以章子平權知制誥而不除
直院者以其暫攝也古人兼官多是暫時攝領有長兼
者即同正官予家藏海陵王墓誌謝朓文稱兼中書侍
郎(出筆談)
制書不可稱德音
本朝之制凡霑宥大赦曲赦德音三種自分等差宗衮
言德音非可名制書乃臣下奉行制書之名天子自謂
德音非也余按唐常衮集赦令一門總謂之德音蓋得
之矣(退朝錄)
學士職任事體與外司不同
先公嘗言翰林學士居深嚴之地職任事體與外司不
同至于謁見相府自非朔望慶弔止公服繫鞋而已學
士於内庭出入或應詔亦不具靴簡若同列齊行前此
命朱衣吏雙引抗聲言學士來直至室門方止歸院則
朱衣吏遞聲呼學士來者數四故事學士叙班只在宰
相後今之參知政事班位即舊日學士立班處也近日
以來會赴内殿起居叙班在樞密宣徽使後惟大朝會
入閣聖節上夀始得級台司步武為吾曰延州歸關再
奉内職與朱崖盧相同列依舊命吏前後雙引既而盧
謂吾曰今府尹令尹(時皇上開封府尹兼中書令)親賢英傑復兼在
相尚以一朱衣前導吾儕為學士而命吏雙引得毋格
物議乎因而全罷雙引自是抗聲𫝊呼之儀後亦稍罷
矣(退朝錄)
學士班次
學士班舊制雖遺補府參軍亦在丞郎之上建隆中陶
穀任學士自以官至尚書因上言學士官未至丞郎者
並叙于丞郎之下至丞郎者在左右常侍之上至尚書
者從本品序從之淳化五年六月詔曰翰林樞密直學
士職參内直禮絶外司况品秩以既殊在等威而益峻
頃有所易深未便安宜申明于舊章用遵行于故事自
今叙立班位宜依舊在丞郎之上舊規云學士大慶賀
大朝會並列于宰相之後今分付凡立在親王使相之
後坐即居左重行於參知政事之後國朝侍讀侍講皆
帶翰林之名在密直學士之上又置龍圖閣亦在密直
學士之上龍圖閣直學士即在密直學士之下立班坐
位並少退
二
舊制端明殿學士必於翰林中久任者遷授後改為文
明殿學士皇朝惟李昉為之資政殿學士真宗特置此
官以王欽若罷參知政事優禮之也時執政奏班次學
士之下上不悦月餘授欽若兵部侍郎充資政殿學士
班在翰林之上天禧初張知白自參知政事罷為侍讀
學士以兩府舊臣詔特升在學士之上
三
學士入院舊不以職之高下惟以先後為班以乾德元
年十一月工部尚書竇儀為學士詔議儀班次承旨陶
穀天禧四年四月楊億再入翰林詔億班在錢惟演之
下盛度之上惟演奏讓云竊見太祖朝竇儀自工部尚
書再入翰林班在舊學士之上太宗朝王旦以禮部侍
郎再知制誥在呂祐之上况楊億在景德中已為學士
今來官位與臣並是丞郎伏乞聖慈特升楊億班在臣
之上遂降詔從之故億謝表云緣篤相先之義俄頒得
請之文
學士罷晚朝
舊規學士當直則趁晚朝不當直即無逐日起居國朝
之制並早赴内朝而罷晚朝矣或知審官三班及判流
内銓者三五日一詣承明禀奏公事即俟上再坐也舊
制謂之諸司散今謂諸司公事退也(已上出金坡遺事)
直學士院
開寶二年李文公以中書舍人盧相以知制誥並命直
學士院六年知制誥張公澹權直學士院太平興國元
年湯率更悦徐騎省鉉直學士院王梓州克政張侍郎
洎直舍人院四人皆江南文士也熙寧二年復制舊館
韓丕不長應用出院
韓丕有清操頗能為詩及入禁中不甚長於應用一夕
須詔書甚急韓停筆既久問吏索舊草吏以本典直戶
出宿不可搜檢丕乃破鎖取之改易而進丕越月遂出
院
學士之職清切貴重
淳化四年五月命張洎錢若水為學士赴之日太宗謂
近臣曰學士之職清要貴重非他官可比朕常重此官
故事學士赴上有勅入殿弄獼猴之戲久罷其事然亦
非宜令教坊有雜伎跳丸舞矟之類今當設之仍詔樞
密直學士呂端劉昌言及知制誥紫宸預會自此學士
知制密學赴會承印給諫不得預也
太祖命李昉
李文正公昉開寳中為中書舍人時盧多遜為兵部員外
知制誥會學士闕人太祖並命更直禁林未幾昉請疾
假多遜先為學士及九月九日宴大明殿太祖見昉坐
於多遜之下怪而問之執政言多遜已為學士昉是更
直太祖坐閣命為學士又以昉之舊德坐於多遜之上
自開寶五年昉也(出金坡遺事)
儤直例
學士初入儤直例(淳化二年刻石合礱于三堂複東瓦壁)諸行尚書(三十五直)
左右承郎(四十直)常侍諫議給事(四十五直)諸官知制誥(五十直如)
(諫議知印四十五直)太常少卿諸行郎中(五十五直)諸行員外起居侍
御史(六十直)殿中司諫(六十五直)未昇朝(一百二十直白身一百四十五直)前
賀各加五直初入轉官二直已後每轉一直改服色一
直如知制誥二直已上俱本直便儤一日每新人入五
直舊學士一點次三直一點後兩直一點亦須酌量如
大儤直日數以定三等多少如兩人齊入則不點如舊
官再入納計前直減半
二
楊鉅舊規交宿吏云新人常早入舊人即輪一巡早入
(闕)已後即晚入人待交早入人常先出早入卯時晚入
趁早堂國朝學士每日趁朝故皆早入學士惟單直故
無早入之事
試館閣知制誥等
試京官及草澤等每試人前一日學士聚廳共撰詩賦
論各五題封進明日早降出有御筆點定者用之自朝
直館閣京官州縣官草澤皆院中試之惟試知制誥即
在中書禁門將開門三五刻下直學士即出如試未了
即為拖白矣或詔兩院同試即舍人並過院其日必盛
饌置酒勸飲至暮也天禧四年六月詔每遇試人令翰
林御厨供酒食
冊皇太子
舊規云唐世冊皇太子學士並就班賀禮畢又上表賀
並上皇太子學士就出班賀禮畢又上表賀並上皇太
子牋天禧四年九月今上為皇太子學士晁公等並用
此禮
學士新入院
舊規云學士新入院飛龍賜馬一匹鞍轡及芻粟謂之
長借今則賜馬並鞍轡續翰志云舊賜白成釘口鞍太
宗改賜銀閙裝又改居要職帶為金荔枝舊規云後兩
三日内令就院置宴金率以上日便賜宴舊規云十月
初别賜錦長襖子國初已來賜翠毛錦淳化中蘇易簡
入院改賜黃盤雕輿觀察使同其諸賜賚古今小異者
皆具在李武昌翰林雜記矣
事實類苑卷二十九
