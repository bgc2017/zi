事實類苑卷二十六宋江少虞撰
官職儀制
賜毬露金帶
毬露金帶俗謂之笏頭帶非二府大臣不得賜武臣而
得賜者惟張耆為樞密使李用和以元舅王貽永為駙
馬都尉李昭亮亦戚里四人者皆兼侍中出於特恩(東齋)
(記亊)
職田
天聖七年晏元獻公奏朝廷置職田蓋欲稍資俸給其
官吏不務至公以差遣徇私僥倖者極衆屢致訟言上
煩聽覽欲乞停罷時可其奏但令佃戶逐年收課利類
聚天下都數紐價均散見任官員至九年二月忽降勅
國家均敷職田以勵清白向因僥倖遂行停罷風聞縉
紳之間持廉守道者甚衆苦節難守宜布明恩悉仍舊
貫審官三班流内銓今後將有無職田處均濟公平定
奪差遣不得徇私(湘山野錄)
賜常參官冬衣
建隆二年十月賜近臣冬衣有司言累代故事止賜將
相學士諸軍大校太祖曰不賜常參官甚無謂也宜亦
賜之自是文武常參官悉賜冬衣自此始(玉壺清話)
宰樞聚廳見客
王元之常謂宰相于政事堂樞密於都堂同時見客不
許本廳私接識者以為是疑大臣以私也遂寢或以元
之所請為當但難其率宰相于政事堂共見耳其後二
府乞以朝退時聚廳見客以杜請謁從之率如元之言
(澠水燕談)
二
天禧中宰臣奏中書樞密院接見賓客然兩府慎密之
地亦欲咨訪天下之良楛早暮接待勿滯留機務又分
廳言事各有異同欲今後中書樞密院每有所在外得
替又在京主執臣僚如有公事並逐日於巳時以前聚
廳見客已分廳即俟次日急速者不在此限非公事不
得到中書樞密院(玉壺清話)
學士預曲宴承旨預肆赦
故事便殿宴勞將帥翰林學士預坐開寳中閣門使梁
迥輕鄙儒士啟太祖以曲宴將相安用此書生輩遂罷
之淳化中蘇易簡知政事始引故事為請自今後當直
學士與樞密直學士並預長春殿曲宴又引元(闕)承旨
廳記御樓肆赦惟承旨得升丹鳳樓之西南隅(楊文公談苑)
前兩府白事宰相掇案
熙寧中曾孝寬以端明殿學士簽書樞密公事未幾以
父魯公解去服除判司農事舊例百官以事至中書即
宰相據案百官北向而坐前兩府白事即宰相案去叙
賓主東西行坐時謂之掇案及孝寬之至司農也吳正
憲公當國不以前兩府禮待之每至中書不為掇桉自
後每有建白止令同判寺太常博士周直孺請中書孝
寬不至矣正憲頗疑之未幾除直孺為兩浙提刑以張
璪判寺事璪為翰林學士班在端明之上乃本寺官長
也異時白事皆璪詣中書而孝寬亦竟不至於是正憲
知其果以掇案為嫌而出譏其隘矣
兩制下獄
仁宗朝兩制近臣得罪雖有贓汚亦止降為散官無下
獄者旋亦收叙熙寧初龍圖直學士祖無擇始以臺官
下秀州獄是時鄭獬知杭州上章救解言甚切直自後
許將沈季長劉奉世舒亶相繼下臺獄而天下習熟見
聞莫有為之救解者(東軒筆錄)
前任班趁辨
唐朝(闕)闕則補之後唐長興二年詔諸州得替節
度防禦團練副使並令隨常朝官逐日立班二年放免
常朝令五日赴起居國初尚多前資官令閣門儀制尚
有見任前任防禦團練使(倦遊襍錄)
節度使罷除降麻不降麻
真宗時丁晉公謂自平江節度使除兵部尚書參知政
事節度使當降麻而朝(闕)惜之遂以制除近者陳相執
中罷使相除僕射乃降麻龐籍罷節度使觀文殿學士
又不降麻蓋無定制也
樞密使除罷降麻不降麻
嘉祐二年樞密使田公况罷為尚書太丞觀文殿學士
兼翰林院侍讀學士罷樞密使當降麻而止以制除盖
往時高若訥罷樞密使所除官職正與田公同亦不降
麻遂以為故事
二
漢乾祐中除樞密使始降麻如將相之制本朝循之石
元懿罷為僕射亦降麻高文莊曰宣簡吕寳臣罷止舍
人院出(春明退朝錄)
三衙官不敢謁舍人逢之則立馬
寳元康定之間余自貶所還過京見王君貺初作舍人
自契丹使歸余在坐見都知押班殿前馬步軍聯騎立
門外呈牓子稱不敢求見舍人遣人謝之而去至慶歷
三年余作舍人此禮已廢然三衙管軍臣僚于道路相
逢望見舍人呵引者即歛馬駐立前呵者傳聲太尉立
馬即遣人謝之比舍人馬過然後敢行後官於外十年
而還遂入翰林學士見三衙呵引甚雄不復如當時與
學士相逢分道而過更無歛避之禮盖兩制漸輕而三
衙漸重
有偶出一時而為故事者
朝廷之制有因偶出一時而遂為故事者契丹人使見
辭賜宴雜學士員雖多皆赴坐惟翰林學士祇召當直
一員餘皆不赴諸王宫教授入謝祖宗特偶因便殿不
御袍帶見之至今教授入謝必俟上入内解袍帶復出
見之有司皆以為定制也
三班喫香羣牧喫糞
三班院所領使臣八十餘人涖事於外其罷而在院者
常數百人每歲乾元節醵錢飯僧進香合以祝聖夀謂
之香錢判院官常利其餘以為餐錢羣牧司領内外坊
監使判官比他司俸入最優又歲收糞墼錢頗多以充
公用故京師為之語曰三班喫香羣牧喫糞是也
官稱訛謬
官制廢久矣今其名稱訛謬者多雖士大夫皆從俗不
以為怪皇女為公主其夫必拜駙馬都尉故謂之駙馬
宗室女封郡主者謂其夫為郡馬封縣主者為縣馬不
知何義唐制三衙有司階司戈執干執戟謂之四色官
今三衙廢無官惟金吾有一人每日為正衙放朝唱不坐
直謂之四色官尤可笑也
樞密使侍宴賜衣循唐舊
國朝之制大宴樞密使副不坐侍立殿上既而退就御
厨賜食與閣門引進四方舘使列坐簾下親王一人伴
食每春秋賜衣門謝則與内諸司副使班於垂拱殿外
廷中而中書則别班謝於門上故朝中為之語曰厨中
賜食階下謝衣蓋樞密使唐制以内臣為之故常與内
諸司使副為伍自後唐莊宗用郭崇韜與宰相分秉政
文事出中書武事出樞密自此之後其權漸盛至本朝
遂號為兩府事權進用禄賜禮遇與宰相均惟趨内朝
侍宴賜衣等事尚循唐舊制其任隆輔弼之崇而雜用
内諸司故事使朝廷制度輕重失序盖沿革異時因循
不能釐正也(歸田錄)
禮遇講讀官
崇政殿之西有延義閣南向近陽門之北有邇英閣東
向皆講讀之所也仁宗皇帝新即位多御延義閣每初
講讀終篇則宣二府大臣同聽賜飛白書或遂賜宴其
後不復御延義專御邇英春以二月中起至端午罷秋
以八月中起至冬至罷講讀官移門上賜食俟後殿公
事退繋(闕)以入宣坐賜茶就南壁下以賜坐復以次起
講讀之宣坐賜湯其禮數恩渥雖執政大臣亦莫得與
也(澠水燕談)
堂劄子
唐中書指揮謂之堂帖子曾見唐人堂帖宰相簽押如
今之堂劄子也
宣頭
予為史舘檢討時樞密院劄子問宣頭所起余按唐故
事中書舍人職掌詔誥皆寫四本一本為底一本為宣
此宣謂行出耳未以名書也晚唐樞密使自禁中受旨
出付中書即謂之宣中書丞受錄之於籍謂之宣底今
史舘中尚有梁室底三卷如今之聖語簿也梁朝初置
崇政院專行密命至後唐莊宗復樞密使郭崇韜安重
誨為之始分領政事不關由中書直行下者謂之宣如
中書之勅小事則廢發頭子擬唐帖也至今樞密院亦
用劄子中書劄子宰相押字在上次相及參政以次向下
樞密劄子樞長押字在下副二以次向上以次為别頭
子繼給驛馬之類用也(湘山野錄)
宣勅
樞密院問龍宣故事具故申院按今有梁朝宣底二本
載朱梁貞明四年三年事每事下有月日云臣李振宣
或除官差官或宣事於方鎮等處其間有云宣頭宣命
宣旨者梁朝以樞密院為崇政院始置使以大臣領之
任以政事貞明四年李振為使當時以宣傳上旨故名
之曰宣而樞密院所出文字之名也似欲與中書勅並
行雖無所明見疑降宣始自朱梁之時晉天福五年改
樞密承旨為承宣亦似相合其底乃底本也係日月姓
名者此所以為底本今尚仍舊名熙寧七年六月十三
日或問今之勅起於何時按蔡邕獨斷曰天子下書有
四一曰策書二曰制書三曰詔書四曰戒勅然自隋唐
以来除改百官必有告敕而從勅字予家有景龍年敕
其制盖須由中書門下省故劉禕之云不經鳳閣鸞臺
何謂之敕唐時政事堂在門下省而除擬百官必中書
令宣侍郎奉舍人行進入畫勅字此所以為勅也然後
政事堂出牒布於外所以云牒奉勅云云也慶歷中予
與蘇子美同在舘子美嘗攜其遠祖珦唐時勅數本來
觀與予家者一同字書不載勅令非近世所用也(春明退朝)
(錄)
百官拜宰相
百官於中書見宰相九卿而下臺省吏高聲唱一聲屈
則趨而入宰相揖及進茶皆抗聲贊喝謂之屈揖待制
以上見則言請某官吏不屈揖臨退仍進湯皆於席面
南横設百官之位升朝坐京官以下皆立後殿引臣僚
則待制以上宣名拜舞(闕)官但贊拜不宣名不舞蹈中
書略貴者不示與之抗也上前則略微(闕)者殺禮也
籠門謝
唐制丞郎拜官即籠門謝今三司副使以上拜官則拜
舞蹈于門下百官拜于門下亦不舞蹈此亦籠門故事
也(湘山野錄)
都堂及寺舘百官會集坐次
都堂及寺舘百官會拜坐次多出臨時唐以前故事皆
不可考惟顔真卿與左僕射定襄郡國王郭英文書云
宰相御史大夫兩省五品供奉官自為一行十二衛大
將軍次之三師三公太僕少師保傅尚書左右丞侍郎
自為一行九卿三監對之從古以来未嘗參錯此亦略
見當時故事今錄於此以備闕文(湘山野錄)
請修時政記
梁修撰周幹一歲後苑燕從臣各探韻賦詩得春字曰
百花將盡牡丹拆十雨初晴太液春上特稱之為史舘
修撰上疏自今崇德長春二殿皇帝之言侍臣論列之
事令中書修為時政記其樞密院使涉機密亦令本院
編修至月終送史舘其餘百司凡于對拜除授沿革之
事悉條報本院仍令舍人分直皆從之(玉壺清話)
宰相許纔午歸第
太祖受禪以趙韓王普有佐命功勲除右諫議大夫樞
密直學士未幾范質罷相以公為門下侍郎平章事既
冠台符參搃朝權參政李餘慶薛居正雖副之但奉行
制書備位而已不宣制不預奏事不押班每候對長春
殿啓沃小大之務盡決於公兼權之議喧于時論會李繼
遷擾邊用公計封趙保忠守夏臺(闕)池令滅之保忠反
與繼遷合謀大為邊患河西極撓罪歸於公因不得專
政詔令參政長史即押班奏事分其權也舊制宰相報
到未刻方出中(闕)會歲大熟特許云纔午歸第遂為永
制(玉壺清話)
丁晉公自節度使以制除參政
丁晉公自保信軍節度使知江寧府召為參知政事中
書以丁節度使召學士草麻時盛文肅為學士以為參
知政事合用舍人草制遂以制除丁甚恨之(倦游襍錄)
納節不降麻
唐制節度使僕射尚書侍郎謂之納節皆不降麻止舍
人院出制天禧中丁晉公自保信軍節度使除吏部尚
書參知政事先公在西閣當制至和中韓魏公自武康
軍節度使除工部尚書三司使降麻非故事也
請立家廟者子孫襲三品階勲及爵
皇祐中宗衮請置家廟下兩制禮官議以為廟室若當
靈長身殁而子孫官微則廟隨毁請以其子孫襲三品
階勲及爵庶常得奉祀不報
文武官朝參
唐在京文武職事九品以上朔望日朝其文官五品以
上官及監察御史員外郎太常博士每日參武官五品
以上仍每月五日十一日二十一日二十五日參三品
以上九日十九日二十九日又參其長上折衝果毅若
文武散官五品以上直諸司及長上者各准職事參其
昭文舘及國子監博士每季參若雨露沾服失容及泥
潦並假以上唐儀制凡今在京百司有常參官謂五品
以上職事八品以上供奉官以上唐大典貞觀元年勅
文官充翰林學士皇太子諸王侍讀武官充禁軍職事
並不常朝參其在三舘等諸職掌者並朝參訖各歸所
務是年御史中丞竇(闕)奏常參文官准令每日參自艱
難以来遂許分日得待戎事稍平即依常式其武准令
五品以上每月六參三品以上每月六參二品以上更
加三參頃並停廢今請准令却復舊儀十三年御史奉
奏諸司常參文官隔三日益以横行參假其武班每日
先配九參六參(九參謂一月九次六參謂一月六次)今後每經三節假滿
縱不是配八日並令文官例横行參假(以上唐要典)後唐同
光二年四方舘參令後除隨駕將校及外方進奉專使
文武兩班三品以上官可於殿内對見其餘並詣正衙
從之天成元年御禮文武百僚每日正衙常朝外五日
一赴内殿起居每月朔望日賜廊下食唐室太平時常
參官每日入朝謂之廊餐自乾符離亂罷之惟月旦入
閣日賜食明宗即位請文武百僚五日一起居見對於
便殿李琪以為非故事以五日為緊請每月朔望日入
閣賜廊下食罷五日起居之儀至是宣旨朔望閣外五
日一起居遂以為常天成元年勅今後若遇不坐正殿
未御内殿前便令閣門使傳宣不坐朝班退是年御史
臺奏凡新除官及差使者合於正衙謝辭若遇内殿起
居日百官不於正衙叙班其差使及新除官辭謝不得
合參謝每内殿起居日百僚先叙於文明殿庭後謝官
退則班入内殿從之晉天福二年中書門下奏在廷諸
司使等每除正官諸令赴正衙謝後不赴常朝其京官
未升朝官秪赴朔望日朝班從之國朝諸在京升朝官
每日朝其制免常朝者五日一參起居國朝令文掌唐
制文武職事官並赴常參武班五日一參又有三日一
參五日參為朔望為六參三日參乃九參所謂常參官
未有無(闕)者由後唐同光中乃常朝内殿凡隨駕官將
校及外方進奉使文武三品以上官即于内殿對見其
餘並詣正衙至天成初詔文武百官每日常朝外五日
一赴内殿起居其趨朝官遇宣不坐放朝各退歸司本
朝之制文德殿曰外朝以不釐務朝臣日赴是謂常朝
垂拱殿曰内殿宰臣樞密以下要近職事者并班(闕)日
赴是謂常起居每日文武朝臣釐務不釐務並赴内朝
謂之百官大起居是則奉朝之制自為三等盖天子坐
朝莫先於正衙殿于禮羣臣無一日不朝有故正衙雖
不坐常參官獨立班後放朝乃退(凡有職事謂之常朝今格外朝不釐務者)
(謂之常參)
參假横行之禮
舊制凡連假三日而著於令者宰相至升朝官盡赴文
德殿參假為之横行次日百官乃赴内殿起居(闕)年連
假後多便起居而廢横行之禮
宰執押知印
開寳六年六月敕參知政事薛居正李餘慶於都堂與
宰臣趙普同議公事是月又勅中書門下押班知印及
祠祭行香今後宜令宰臣趙普與參知政事薛居正李
餘慶輪知七月既而復有釐革
二
雍熙四年文德殿前始置參政位在宰相之後至道中
寇莱公為參知政事復與宰相輪日知印正衙押班簿
位遂與中書門下一班書勅齊列銜街衢並馬宰相使
相上事并有公事並升都堂後莱公罷遂詔令宰臣押
班知印參政止得輪祠祭行香正衙位次宰臣之下立
究有公事並與宰臣同升都堂如宰臣使相上事即不
得升景德四年六月勅臣僚自外到闕及在京主執如
有公事並逐日於己時以前中書樞密院聚廳相見其
後復分廳見客慶歷八年禁止之如景德之制
賜笏頭帶
太宗制笏頭帶以賜輔臣其(闕)服之至祥符中
趙文公罷參知政事為兵部侍郎後數載除景靈宫副
使真宗廷賜御仙花帶與繡韉服御仙帶自後二府罷
者學士與散官通服此帶遂以為故事予嘗見蔡文忠
公罷參知政事為戶部侍郎服此帶盖曾為學士用昭
文金帶曾經賜者許繫之(沂公為翰林及侍讀學士三清遂落職為中書舍人初舊)
(服年皆如此景祐三八月方)其宰相罷免雖散官并衣舊服笏帶
(闕)文定公天聖中自秘書監来朝除刑部侍郎并服笏
帶其後有罷參政者黑帶佩魚而入非故事也入兩府
自黑帶賜笏帶者太宗朝甚多祥符中張文節自待制
為中丞而參知政事天聖中姜侍郎自三司副使為諫
議大夫而樞密並賜如上(以上皆春明退朝錄)
事實類苑卷二十六
