事實類苑卷六十三宋江少虞撰
風俗雜誌
犀
犀之類不一生邕管之内及交趾者角文如蔴實理燥
少温潤來自船上生大食者文如茱萸理潤如綴光彩
瑩徹甚類犬鼻若傅以膏甚有花文而尤異者曰通天
犀或如日星或如雲月或如葩花或如山水或成飛走
或成魚龍或成神仙或成宫殿至有衣冠眉目杖履羽
毛鱗角完具若繪畫然為世所貴其價不貲莫知其所
以然也或以犀愛一物玩之之久則物形潜入角中是又不
可以理推之者其文有正插者有倒插者有腰鼓插者
其類不一方其角之未解也雖海人亦未知其為異也
故波斯以象牙為白暗犀角為黑暗以其難别識也犀
之有通天花文者自顧其影則怖常飲濁水不欲照見
其角也海人之取犀也多於山麓植木如列羊棧久則
木朽犀前足短止則依木而立朽折犀倒不能自立因
格殺之犀歲亦退角培土埋僻處海人偵知為木角易
取之西域謂犀為竭伽角為毗沙拏言一角也(澠水燕談)
酒令
唐人飲酒喜以令為罰韓吏部詩曰令徵前事為白傅
詩云醉翻襴衫抛小令今人以絲管歌謳為令者即白
傅所謂大都欲以酒勸故始言送而繼承者辭之搖首
按舞之属皆却之也至八遍而窮斯可受矣其舉故事
物色則韓詩所謂耳近歲有以進士為舉首者其黨人
意侮之會其人出令以字偏旁為率曰金銀釵釧鋪次
一人曰絲綿綢絹網至其黨人曰鬼魅魍魎魁俗有謎
語曰急打急圓慢打慢圓分為四段送在窰前初以陶
元乃為令耳(劉貢父詩話)
二
酒令謂飲酒有舞手者遠起于堯民也既醉以酒浩然
陶情不覺鼔腹手舞盖無事醉飽樂極則然也嘗聞風
俗聞言飲酒欲勸無由自醉得飲則沈湎矣乃有設舞
手即解之時欲以酒属前人則舞手招之前人辭之則
舞手拂為又以手作期刻之勢以恤其不飲前人不受
作叩頭之状如是則有招也拂也期也刻也而後機巧
生焉以四字合為章段伺其手舞不及樂拍不合律者
皆為犯酒家令也主者以分數罰之然詩中稱取彼兕
觥又云不醉無歸不醉而出是不親也其來不近矣東
漢賈景伯著酒令九篇始形載籍然終尋求未見唐高
宗鄧宏慶以平素有精為令始也及天寶以來海内無
事京師人家多聚飲樂歌令新奇故穆宗好聲技觀教
坊樂問丁公著曰比聞公卿云庶俗為酣燕皆極歡娛
亦可為慰公著曰此事誠不可嘉且言賓燕之禮不繼
以淫前代名士或清談雅論詠歌獻酬不至於亂天寶
之末風俗奢靡沈醉諠譁由是官務多廢聖心求理安
得不勞神慮帝深嘉其言後皇甫松撰醉鄉日月一卷
言醉樂如入壺中天也亦無舞手飲酒之法其次有崔
端已著庭萱譜令之所出象有漸然也言萱草一名忘
憂也謂始解體恣其放縱則忘憂也然則賈逵濫觴于
其前皇崔波瀾于其後梁元帝宴集屬不二為酒令規
曰江左以來未有此舉蕭探傳詔謂為知言也吳都賦
曰里讌巷飲飛觴舉白凡犯令者罸之詩曰振振鷺鷺
于下鼓咽咽醉言舞于胥樂兮(贊寧要言)
採珠
嶺南襍錄曰海灘之上有珠池居人探而取之予嘗知
容州與浦密近頗知其事珠池凡有千餘處皆海也非
在灘上自某縣岸至某處是某池若靈漉囊材田場條
樓斷望皆其名也悉相接在海中但因地名而殊矣斷
望地接交趾界産大珠而蜑往採之多為交人所掠海
水深數百尺以上方有珠往往有大魚護之蜑亦不敢
近(倦遊襍錄)
二
劉鋹據嶺南置兵數千人以採珠為事目曰媚川都每
以石硾其足入海至五七百人溺而死者相屬也久之
珠璣充積内府所居殿宇梁棟簾箔率以珠為飾窮極
華侈及王師入城一火而盡藝祖詔廢媚川都點其壯
者為軍老者放歸田里仍詔百姓不得以採珠為業於
是俗知務農矣(澠水燕談)
鴿寄書
古詩云袖中有短書欲寄雙飛燕詩意以燕春去秋來
似可寄書故偶然耳今人則養鴿通信皆非虛言也雖
至外數千里縱之輒能還家蜀人有事至京師者以鴿
寄書不旬日皆達及賈人船浮海亦以鴿通信陸機使
黃耳寄書此殆不然自洛至吳更歴江淮犬何能浮水
必從舟楫犬豈能喻意涉事也若此犬通神不可測度
則不從言說耳或者陸氏有奴名黃耳因此以為真狗
也(劉貢父詩話)
俗謂州郡事簡者為道院
江陰軍北距大江地僻鮮過客無將迎之煩所隸一孤公
事絶少通州南阻江東北瀕海士大夫罕至居民以鹽
魚自給不為盜賊訟稀事簡仕宦二州者最為安逸故
士大夫謂江陰為兩浙道院通州謂淮南道院(澠水燕談)
仕宦嶺南
嶺南諸州多瘴毒歲閏尤甚近年多選京朝官知州及
吏部選授三班使臣生還者十無二三雖幸免死亦多
中風氣容色變黑數歲發作頗難治療舊日小縣及州
郡官率用士人攝官涖之習其水土後言事者以為輕
遠任朝廷可其言稍益俸入加以時養貪冒之徒多亦
願往雖喪軀亦不悔也
舉子投䞇
國初襲唐末士風舉子見先達先投刺字謂之請見既
與之見他日再投啟事謂之謝見又數日再投啟事謂
之温卷或先達以書謝或有稱譽即别裁啟事委曲叙
謝更求一見當時舉子之於先達者其禮如此之恭近
歲不復行此禮而上官亦鮮有延譽後進者(澠水燕談)
二
先公嘗言近日舉子多紫衣皂衫乘馬以虎豹皮裝飾
鞍韉謁見士大夫並不以箋啟為先容往往仍不具襴
鞹甚無謂也吾不敢以遠事言之只記後唐明宗朝公
卿大僚皆唐室舊儒務以禮法相尚其時進士明經皆
衣紵布襴衫藍鐵帶着靴乘驢䮴角木不施&KR1639;&KR3391;重帶
書筒照袋(書筒貯門狀照袋貯筆硯紙墨照見前製說)每見公卿門並數步
外下驢整衣冠歛樸然後躬趨門下求執事者通箋啟
刺字請見既得他日復投啟事謂之謝見又數日如袖
文卷授以執事閽者不更求見又數日後投啟事謂之
温卷大都見不可數數則黷黷則見待之禮懈矣或大
僚有書題詩卷他處聞有稱譽之言則别裁啟事委曲
叙感不可更求一見當時進士各以所業止投一卷至
兩卷但于詩賦歌篇古調之中取其最精者投擲兩行
卷號曰雙行謂之多矣故桑魏公維翰只行五首賦白
少李椇愚只行五首(闕)但取大名以至大位豈必以多為
貴哉裴說補闕只行五言十九首至來秋復行舊卷
人有譏之者裴曰只此十九首者今尚未有人見知
何暇别行卷哉識者以為知言故兵部侍郎祐狀元
轍之子其父與桑魏公同年祐既幼孤文章有天才
祐纔冠以啓投桑公其文約數千字桑公一見大驚
賞由是聲價溢于輦下以此言之益知惬心貴當文
愈以見不在多行之驗也明宗晚年重榮為羣小所
悞稱兵向闕洛下震驚憂患方寧靖而市肆未開居
人閉門不敢出時有舉子數人乘驢並著大袴白衫戴
皂紗帽往來于通衢間居人見者無不笑之是知敦尚
儒雅乃昇平之美事耳開關之際猶以此卜治亂況他
事乎(李學士叢談)
泉水
河中府舜泉坊二井相通所謂匿空旁出者也祥符中
真宗祀汾陰駐蹕蒲中車駕親臨賜名廣孝泉井以名
其坊御製贊紀之蒲瀕河地鹵泉鹹獨此井甘美世以
為異
二
皇祐中范文正公鎮靑龍興僧舍西南洋溪中有醴泉
湧出公構亭泉上刻石記之其後靑人思公之德目之
曰范公泉環泉古木蒙密塵迹不到去市㕓纔數百步
而若在深山中者自是幽人逋客往往賦詩鳴琴烹茶
其上日光玲瓏珍禽上下真物外之遊似非人間世也
歐陽文忠公劉翰林貢父及諸名公各賦詩刻石而文
忠公及張禹功蘇唐卿篆石榜之亭中最為營丘佳處元
祐中靑守以其地與民為水磑稍復完葺
三
靑州城西南皆山中貫洋水限為二城先時跨水植柱
為橋每歲六七月間山水暴漲水與柱鬭率常壊橋州以為
患眀道中夏英公守靑思有以捍之會得守城廢卒有
智思叠巨石固其岸取大木數十相貫架為飛橋無柱
至今五十餘年橋不復壊慶歷中陳希亮守宿州以汴
橋壊率常損官舟害人命乃法靑州所作飛橋至今沿
汴皆飛橋為往來之利俗曰虹橋(並澠水燕談)
四
齊州城西張意諫議園泉有金線泉甃方池廣袤丈餘
泉亂發其下東注城濠中澄徹見底池心南北有金線
一道隠起水面以油滴一隅則線文遠去或以杖亂之
則線輒不見水止如故天陰亦不見齊為東方名郡而
張氏濟南盛族園池乃郡之勝遊泉之出百年矣士大
夫過濟南至泉上者不可勝數而無能究其所以然亦
無一人題咏獨蘇子瞻有詩曰槍旗攜到齊西境更試
城南金線奇然亦不辨泉之所以有金線也
五
雍熙二年鳳翔秦政山縣周公廟有泉湧舊老相傳時
平則流時亂則竭安史之亂其泉竭至大中年復流賜
號潤德泉後又涸今其泉復湧澄甘瑩澈太宗嘉之(湘山)
(野錄)
芋蘿蔔
江東居民歲課程藝初年種芋三十畆計省三十斛次
年種蘿蔔二十畆計益米三十斛可知蘿蔔消食也爾
雅葖蘆萉郭璞注萉宜為菔蘆菔蕪菁屬紫花大根俗呼
雹葖更始敗掖庭中宫女數百人幽閉殿門内掘庭中
蘆菔食之今蘿蔔也
小窰李
許州小窰出好李太常少卿劉蒙正有園在焉多植之
每遣人負擔歸京師以遺貴要竊得嘗之絶大而味嘉
所謂小窰李也(並楊文公談苑)
蓬莪荗
嶺南靑薑根下如合捧其旁附而生者狀如薑往往如
大芋南人取其中者乾之名蓬莪术北人則呼為蓬莪
荗字書亦無荗字名之為术乃是有人病淺痢者取青
薑磨酒煑服之多愈蓋蓬莪术和氣耳
魚
河豚魚有大毒肝與卵人食之必死每至暮春柳花飛
墜此魚大肥江淮人以為時珍更相贈遺臠其肉襍䕡
蒿荻芽瀹而為羹或不甚熟亦能害人歲有被毒而死
者南人嗜之不已嶺南有五臠魚五百斜紋色如虹或
云與蛇為牝牡春時如食其卵亦能殺人㗖其肉襍䕡
必致嘔洩又有抱石魚狀類科斗生急灘石上凡廬陵
南康雄韶人皆取食之釀䰻瀹羹以為奇味今之通遠
軍乃古渭州之地渭源出焉中有水蟲類如鳥作覓覓
之聲見者即以挺刃擊之多化為石可以為礪石曰覓
石長尺餘直一二千兵刃經其磨者青光而不繡亦奇
物也
菩薩石
嘉州娥眉山有菩薩石人多採得之色瑩白若太山狼
牙石上饒水晶之類日光射之有五色如佛頂圓光(出楊)
(文公談苑)
鳳凰
南思州北甘山壁立千仞有瀑水飛下猿狖不能至鳳
凰巢其上彼人呼為鳳凰山所食以魚蟲遇大風雨或
飄墜其雛小者猶如鶴而足差短南人截取其嘴謂之
鳳凰杯古詩謂鳳凰生于丹穴即南方也盖此禽出塵
寰之外能遠羅弋以為羽族之長者以其智能遠害逢
時而出也本朝嘗集清遠合歡之樹
鴆鳥
至和中予赴任邕至金城馹一郵置早膳聞如以手答
腰鼓者問郵卒曰何處作樂曰非也乃鴆鳥禁蛇耳(並出)
(倦遊襍錄)
物性相感
金橘産於江西以遠難致都人初不識明道景祐初始
與竹子俱至京師竹子味酸人不甚喜後遂不至金橘
香清味美置之尊俎間光彩灼爍如金彈丸誠珍果也
都人初不甚貴其後因温成皇后尤好食之由是價重
京師余世家江西見吉州人甚惜此果其欲久留者則
于菉豆中藏之可經時不變云橘性熱豆性涼故能久
也凡物有相感出于自然非人智慮所及皆因其舊俗
而習知之今唐鄧間多大柿其初生澀堅實如石凡百
十柿以一榠樝置其中榅桲亦可則紅熟爛如泥而可
食土人謂之烘柿者非用火乃用此耳淮南人藏鹽酒
蟹以皂莢半挺置其中則可藏經歲不沙至于薄荷醉猫
死猫引竹之類皆世俗常知而翡翠屑金人氣粉犀此
二物則世人未知者余家有一玉罌制作甚古而精巧
始得之梅聖俞以為碧玉在潁州時常以示僚属坐有
兵馬鈐轄鄧保吉者真宗朝老内臣也識之曰此寶器
也謂之翡翠云禁中寶物皆藏宜聖庫中有翡翠盞一
隻所以識也其後予偶以金環於罌腹信手磨之金屑
紛紛而落如硯中磨墨始知翡翠之能屑金也諸藥中
犀最難搗必先鎊屑乃入衆藥中搗之衆藥篩羅已盡
而犀屑獨存偶見一醫僧元達者解犀為小塊子方半
寸許以極薄之紙裹置於懷中近肉以人氣蒸之候氣
薰蒸浹洽乘熱投臼中急搗應手如粉因知人氣之能
粉犀也然今醫工皆莫有知者(歸田錄)
沈香木
沈香木嶺南諸郡悉有之瀕海諸郡尤多柯葉交蔭崗嶺
相接數千里不絶葉如冬靑大者合數人抱木性虛柔
山民或以創茒廬或為橋梁為飯甑尤佳有香者百無
一二盖木得水方結香多在折枝枯榦中或為沈或為
箋其黃熟自枯死者謂之水盤今南息高竇等州惟産
生結香盖山民入山見山木之曲榦斜枝必以力折之
成坎經年得雨水所漬遂結香復鋸取之刮去白木其
香結為班點亦曰鷓鴣班燔之極清烈沈之良者惟在
瓊崕等州俗謂角沈乃生木中取者宜用薰衣黃沈乃
枯木中所得者宜入藥用依木皮而結謂之靑桂氣尤
清山中歲久不待刻剔而精者謂之龍鱗亦有削之自
卷咀之柔軟者謂之黃蠟沈尤難得(倦遊雜錄)
二
嶺南雷州及海外瓊崕中多香樹山中夷民折采賣與
人其一樹出香三等曰沈香曰箋香曰黃熟香沈箋皆
二品曰熟結曰生結熟結者樹自枯爛而得之生結者
伐仆之久爛脫而剔取黃熟有三品曰莢曰箋其破者
為黃散香夷民率以香樹為槽以飼雞犬未嘗珍惜足
貴也
麝裂臍狨犛牛斷尾
公嘗言商汝山多羣麝所遺屎嘗就一處雖遠近食必
還走之不敢遺迹也所慮為人獲人反以是求得必掩
羣而取之麝絶愛其臍每為人所逐勢且急即自投高
巗舉爪裂出其香就縶而死猶抱四足保其臍李商隠
詩云投巗麝退香許渾云尋麝殺生香是也狨類鼠而
大尾長而金色生川峽深山中人以藥矢射殺之取其
尾以擲之惡其為身患杜甫詩云狨擲寒條馬見驚盖
輕捷善緣木猿猱之類也犛牛出西域尾長而脛短中
國以為纓人或射之亦自斷其尾而莊周以牛白顙豚
之亢鼻與人有痔病者巫祝不以適河乃無用之為大祥
也
鼃變為鶉
至道二年夏秋間京師鬻鶉者積于市諸門皆以大車
載而入鶉纔直二錢是時雨水絶無鼃聲人有得於水
次者半為鶉半為鼃乃鼃之變也列子天瑞篇曰鼃變
為鶉張湛注云事見墨子斯不謬矣又田鼠變為鶉盖
物之變非一揆也
猩猩
猩猩南中獸山海經云如豕而人面汲冢周書云狀如
黃狗人面頭如雄雞酈元水經云形如黃狗而面目端
正善與人言聲音妙麗如婦人對語聞之無不酸楚其
血可以染紈素尤為絶好太宗平嶺南求得猩猩如雞
鴨而大取其血以染色如渥丹與傳記所載不類
鸕鷀捕魚
士人劉克博觀異書杜甫詩有家家養烏鬼頓頓食黃
魚世之說者皆謂䕫峽間至今有鬼戶乃夷人也其主謂
之鬼主然不聞有烏鬼之說又鬼戸者夷人所稱又非
人家所養克乃按䕫州圖經稱峽中人謂鸕鷀為烏鬼
蜀人臨水居者皆養鸕鷀繩繫其頸使之捕魚得魚則
倒提出之至今如此予在蜀中見人家養鸕鷀使捕
魚信然但不知謂之烏鬼耳(筆談)
病癭
夫頸處嶮而癭今汝洛間多而浙右閩廣山嶺重阻人
鮮病之者按本草海藻昆布主癭瘤注云凡海菜皆療
瘤結氣青苔紫菜亦然盖瀕海之邦食其惟錯之味能
療之也
土厚水深無病
公嘗言春秋傳曰土厚水深居之無病言其為燥予往
年守郡江表地氣卑濕得痔漏下血之疾垂二十年不
愈未嘗有經日不發景德中從駕幸洛前年從祀汾陰
往還皆無恙今年退卧潁陰濱嵩少之麓井水深數丈
而絶甘此疾遂已都城土薄水淺城南穿土尺餘已沙
濕盖自武牢已西接秦晉之地皆水土深厚罕發痼疾
白鹿洞藏書
江州廬山白鹿洞李公擇嘗聚書籍以招徠四方之學
者有膳田數十頃給之選大學中庸者授以他官領洞
事以職教授自江南北為學者争凑焉常數百人厨廩
置給太平興國初有王明起諫議以田入官而齒仕籍
得蔡州褒信簿既乏供餽學徒日散室廬隳壊因而廢
焉
建州多佛刹
人言吾鄉建州山水奇秀江淹為建安令以為碧水丹
山靈木珍草皆平生所至愛不覺行路之遠即吾邑也
而巖谷幽勝上人多創佛刹落落相望(闕)曰州所領
十一場縣後分置邵武軍割隸劍州今所管六縣而建
安佛寺三百五十一建陜二百五十七浦城一百七十
八崇安八十五松溪四十一關隸五十二僅十區而杜
牧江南絶句云南朝四百八十寺六朝帝州之地何足
多也(並楊文公談苑)
少虞自幼喜雜覽家居摘諸史雜記關於風化者纂
成此編題曰皇宋事實類苑始於本朝祖宗聖訓終
于風土雜誌搃六十三卷少虞不敏豈敢有著述但
傳舊而已考之歲月越十四寒暑更俟博洽君子訂
焉紹興戊寅九月日江少虞志
事實類苑卷六十三
