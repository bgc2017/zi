事實類苑卷十宋江少虞撰
名臣事迹
大官高夀者
夲朝大官最享高夀者凡三人曰太傅張公士遜樞相
張公昇少師趙公槩皆夀至八十六又二人次之曰陳
文惠公堯佐至八十二杜祁公衍至八十二又一人次
之曰富文忠公弼夀至八十餘皆不及焉故文惠致政
以詩寄退𫝊曰青雲岐路游將遍白髮光隂得最多盖
謂是也仁宗篤師𫝊恩遇公特厚致政後每大朝會常
令綴兩府班公時已八十餘而拜跪輕利仁宗晚乃飛
白百歲二字賜之公遂進歌以謝優詔褒荅此雖漢顯
宗之遇桓榮不過是也(出青箱襍記)
將相世家
李密學濬與李昌武宗諤同宗同歲月後一日而生二
人者畢生休戚惨舒一與之同及昌武死濬亦後一日
卒昌武即司空昉第三子在玉堂真宗召公同丁晉公
侍宴玉宸殿上曰朕嘗思國朝將相之家世緒不墜者
惟曹彬耳聞卿家尤更雍睦有法朕繼二聖基業亦如
卿家保守閥閱(東軒筆錄)
大臣奢儉不同
鄧州花蠟燭名著天下雖京師不能造相𫝊云是寇莱
公燭法公嘗知鄧州而自少年富貴不點油燈尤好夜
宴劇飲雖寢室亦燃燭達旦每罷官去後人至官舍見
厠溷間燭淚在地往往成堆杜祁公為人清儉在官未
嘗燃燭油燈一炷熒然欲滅與客相對清談而已二公
皆為功臣而奢儉不同如此祁公夀考吉終莱公晚有
南遷之禍遂歿不返雖其不幸亦可以為戒也(歸田錄)
貴門子弟
初翰林學士彭(闕)不訓子弟文學參軍范宗翰上啟責
之曰王氏之琪珪玘瓘器盡璠璵韓氏之綜絳縝維才
皆經緯非蔭而得由學而然謂王氏皆以玉為名韓氏
亦皆以系為名故云璠璵經緯大抵天下之衣冠子弟
取高科者惟王韓二族為盛故於其命名舉之以訓子
弟焉(出名臣𫝊)
陳恭公
陳恭公初罷政判亳州年六十九遇生日親族往往獻
老人星圖以為夀獨其姪世修獻范蠡游五湖圖且贊
曰賢哉陶朱覇越平吴名遂身退扁舟五湖恭公甚喜
即日上表納節明年累表求退遂以司徒致仕矣
二
陳恭公事仁宗兩為相悉心盡瘁百度振舉然性嚴重
語言簡直與人少周旋接賓客以至親戚骨肉未嘗從
容談笑尤靳恩澤士大夫多怨之惟仁宗嘗曰不昧我
者惟陳執中耳及其薨也韓維張洞諡之曰榮&KR0034;仁宗
賜諡曰恭薨後月餘夫人謝氏繼卒一子纔七歲會葬
日門下之人惟解賓三至墓所世人嗟悼之梅堯臣作
挽詞兩首具載其事曰位至三公有恩加錫諡無再調
金鼎鉉屢刻玉麟符已歎鸞同穴還悲鳳少雛擁圖看
鹵簿誰為畢三虞公在中書日朝廷百事崇王官多不
喜天子以為忠富貴人間有恩榮歿後隆若非笳鼔咽
寂寞奈秋風(東軒筆錄)
文潞公
至和初陳恭公罷並用文富二公(彦博弼)正衙宣麻之際
上遣小黃門密於百官班中聽其議論而二公久有人
望一旦復用朝士往往相賀黃門具奏上大悅余時為
學士後數日奏事垂拱殿上問新除彦博等外議如何
余以朝士相賀為對上曰自古人君用人或以夢卜苟
不知人當從人望夢卜豈足憑也故余作文公批荅云
永為商周之所記至以夢卜而求賢孰若用縉紳之公
言從中外之人望者其述上語也(廬陵居士集)
又
文彦博知永興軍起居舍人母湜鄠人也至和中湜上
言陕西鐵錢不便於民乞一切廢之朝廷雖不從其鄉
人多知之争以鐵錢買物賣者不肯受長安為之亂民
多閉肆僚屬請禁之彦博曰如此是愈使惑擾也乃召
絲絹行人出其家縑帛數百匹使賣之曰納其直盡以鐵
錢勿以銅錢也於是衆曉然知鐵錢不廢市肆復安(並見)
(涑水紀聞)
厠上讀書
錢思公雖生長富貴而少所嗜好在西洛時嘗語僚
屬言平生惟好讀書坐則誦經史卧則讀小說上厠則
閱小詞蓋未嘗頃刻釋卷謝希深亦言宋公垂同在史
院每登厠必執書以往諷誦之聲琅然聞於遠近其篤
學如此余因謂希深曰余生平所作文章多在三上乃
馬上枕上厠上也蓋惟此尤可屬思耳(已上並廬陵居士集)
張文定
張僕射齊賢體質豐大飲食過人尤嗜肥豬肉每食數
斤天夀院風藥黑神丸常人所食不過一彈丸公常以
五兩為一大劑夹以胡餅而頓服之淳化中罷相知安
州安陸山郡未嘗識達官見公飲啗不類常人本郡驚
駭常以賓客會食厨史置一金漆大桶於廳側窺公所
食如其物投桶中至暮酒漿浸漬漲溢滿桶郡人嗟愕
以謂享富貴者必有異於人也然而晏元獻公清瘦如
削其飲食甚微每析半餅以筯卷之抽去其筯内捻頭
一莖而食此亦異於常人也(廬陵歸田錄)
李文定
李文定公為參知政事時仁宗為皇太子文定兼賓客
一日召對滋福殿欲相之固辭俄而太子出謝曰蒙恩
以賓客為宰相真宗顧謂曰尚可辭耶乃拜吏部侍郎
兼太子少傅同中書門下平章事久之與丁謂争事罷
天下之人皆以寬直許之(東齋記事)
二
李文定公迪罷陜西都轉運使還朝是時真宗方議東
封西祀修太平事業知蔡州曹瑋奏羌人潛謀入寇請
大益兵為備上大怒以為瑋虚張虜勢恐嚇朝廷以求
益兵以迪新自陕西還召見示以瑋奏問其虚實欲斬
瑋以戒妄言者迪因奏曰瑋良將必不妄言臣觀陛下
意不欲從鄭州門出兵耳秦之旁郡兵數為小冊常置
鞶囊中以自隨今未敢以進上曰趣取之迪取於鞶囊
以進上指曰某州某州兵若干戌秦州卿即𫝊詔於樞
密發之旣而虜果大至入寇瑋迎擊大破之遂開山後
之地奏到大喜謂迪曰山後之捷卿之功也及上將立
章獻后迪為翰林學士屢上䟽諫以章獻起於寒微不
可母天下由是章獻深銜之周懷政之誅上怒甚欲責
及太子羣臣莫敢言迪為參知政事候上怒稍息從容
奏曰陛下有幾子乃欲為此計上大寤由是獨誅懷政
等而東宫不動迪之力也及為相時真宗已不豫丁謂
與迪同奏事退旣下殿謂矯書詔欲為林特還官迪不
勝怒與謂爭辨引手板欲擊謂謂走獲免因相論奏詔
二人俱罷
宋鄭公
宋鄭公初名郊字伯庠與其弟祁自布衣時名動天下
號為二宋其後為知制誥仁宗驟加奬眷便欲大用有
忌其先進者譛之謂其姓符國號名應郊天又曰郊者
交也交者替代之名也宋郊其言不祥仁宗遽命改之
公怏怏不獲已乃改名庠字公序後更踐二府二十餘
年以司空致仕兼享福夀而終而譛者竟不見用而卒
足可以為小人之戒也(歸田錄)
二
宋丞相庠早以文行負重名於時晚年尤精字學嘗手
校郭忠恕佩觽三篇寳玩之其在中書堂吏書牒尾以
俗體書宋為宋公見之不肯下筆責堂吏曰吾雖不才
尚能見姓書名此不是我姓堂吏惶恐改之乃肯書名
(出歸田錄)
錢文僖
錢文僖若水嘗率衆過河號令軍伍分布行列悉有規
節深為戌將所服上知之謂左右曰朕嘗見儒人談兵
不過講之於樽俎硯席之間於文字則引孫吳述形勢
皆閒暇清論可也責之於用則罕見有成效者若水亦
儒人曉武事深可喜也時邊警猶擾上密以手札訪之
公奏曰制邊滅戎之策無他臣聞唐室三百年而魏北
一鎮敵人甚少不及今日之盛所以未嘗侵境者蓋幽
薊為唐北門命帥屯兵以鎮之稍有侵軼則呼吸應敵
時言者請城綏州積兵禦党項詔公自魏疾乘𫝊往按
至則乞罷時論韙之上嘗語左右曰朕觀若水風骨秀
邁神仙姿格苟用之材力有餘朕止疑其筭部蹙隘若
至大用恐愈迫之其後果然(出玉壺清話)
鄭毅夫
鄭毅夫為翰林學士數月今左揆王相國繼入玉堂故
事以先入者班列居上鄭公奏曰臣德業學術及天下
士論皆在王某之下今班列驟居其上實不遑安欲乞
在下主上面諭之揆相固辭曰豈可循鄭某謙抑而變
祖宗典故耶又數日鄭公乞罷禁林以避之主上特傳
聖語王某班列鄭某之上不得為永例後揆相為鄭父
某誌其墓語筆優重至挽辭有欲知隂德事看取玉堂
人之句佳其謙也
唐質肅
唐質肅介一日自政府歸語諸子曰吾備位政府知無
不言桃李固未嘗為汝等栽培而荆棘則甚多矣然汝
等窮達亦莫不有命惟自勉而已(湘山野錄)
張文節
天聖中張文節在政府國封歲入見莊獻母儀天下見
其二侍婢老且陋怪其過自貶納對以丞相不許市妙
年者因勅國封密市二婢或丞相問但言吾意國封遂
買二女奴首飾服用不啻三十餘萬一日文節歸第二
婢拜於庭文節詢其所自國封具以告從容指旁侍二
姬謂夫人曰此二姬乃夫人昔之媵侍今出之亦無所
歸固當終身於此耳若二姝齒未踰笄將嫁少年子後
日之事固不可知若今守一老翁甚無謂也雖蒙太后
聖慈垂念某之志豈可踰也他日入見宜以此懇敷奏
遽召宅老呼二婢之父兄對之折劵并衣服首飾與之
俾為嫁資謂曰若更僱於人必當送府勘問(澠水燕談)
二
桑贊以旄節鎮古城張文節在幕下桑月給幕職厨料
人十五以下文節家貧食甚衆命倍給之文節亦止取
其半或不得已過有所用即其所用之因聞於桑歸其
餘於帑藏贊雖武人嘗謂文節曰公異日必大用恨吾
老不能見也祥符中文節為京東轉運使奏稱昔在桑
贊幕下知臣最厚今贊死葬濟州子弟悉官於外臣乞
每遇寒節暫至贊墓拜掃詔可之自是歲一往祭奉之
禮如在相府凡桑氏子孫来見者待之有如骨肉(出廬陵歸)
(田錄)
楊文公
楊文公億以文章擅天下然特剛勁寡合有惡之者以
事譖之大年在學士院忽夜召見於一小閣深在禁中
旣見賜茶從容顧問久之出文藁數箧以示大年云卿
識朕字迹乎皆朕自起草未嘗命臣下代作也大年惶
恐不知所對頓首再拜而出乃知必為人所譛矣由是
佯狂奔於楊翟真宗好文初待大年眷顧無比晚年恩
禮漸衰亦由此也(出廬陵歸田錄)
劉温叟
秘書監劉温叟父岳退居河隂劉温叟方七歲嘗謂客
曰吾老矣他無覬覦得世難消息與兒偕為温路之叟
耕釣烟月為太平之漁樵平生足矣後記父語因名為
温叟後仕為學士晉少帝時又為學士當世榮之受命
之日抱勅立堂下其母未與之見隔簾聞魚鑰聲俄而
開箧二青衣舉一箱至庭則紫袍(闕)衣也母始捲簾見
之曰此則汝父在禁林内庫所賜温叟捧號開影寢列
祀以文告其先方拜母又以父名岳終身不聽樂大朝
會有樂亦以亊辭之客有犯其諱則慟哭急起與樂俱
絶太宗聞之喜歎益久温叟時為中丞家貧太宗致五
百緡以贈之拜祝訖以一櫃置於御史府西楹令来使
緘鐍而去至明年端午以執扇角黍賜之視其向時封
宛然所親諷之曰晉邸賜緡恤公之貧盍開扄以濟其
乏温叟曰晉王身為京兆兄為天子吾為御史長拒之
則似鮮敬受之則何以激流品於後太宗聞之益加歎
重(見東軒筆錄)
張鄧公
退傳張公光化軍生百日始能啼襁褓中喪其父母少
孤貧讀書武當山有道士見而異之曰子有道骨可隨
我學仙公不欲道士亦弗強曰即不然亦位極人臣公
以淳化三年孫何榜下及第久困未調年幾五十始轉
著作佐郎邵武縣還朝以文贄楊公大年比二日至門
下連值楊公與同輩打葉子門吏不敢通公亦弗去楊
公忽自窗隙目之知非常人也延入欵語又觀所為文
以為有宰相器未幾薦為御史尋充夀春王友由此際
會遂登台輔然公寬厚長者記存故舊嘗與邵武姓魚
一僧相善及貴猶不忘為魚奏紫方袍弟子守仙亦沾
錫服晚年致政猶時時遺守仙物不絶答書皆親筆而
詩語用稠叠勤處其敦篤如此(並見青箱襍記)
又
淳化中張鄧公為射坡令會歲旱禱於白崖山陸使君
祠遂雨立廷下若聽命然雨足乃退蜀人刻石記其祠
中真宗時為廣東轉運使會詔天下置天慶觀公曰請
即舊規為之以舒天下土木之勞(湘山野錄)
杜祁公
杜祁公衍越州人父早卒遺腹生公其祖愛之初時祖
父脫帽使公執之會山水暴至家人散走其姑投一竿
與之使挟以自泛公一手挾竿一手執帽漂流久之救
得免而帽竟不濡前母有二子不孝悌其母改適河陽
錢氏祖父卒公十五六其二兄以為其母匿私財以適
人執公按之不得實劔斫之傷腦走歸其姑姑匿之重
橑上出血數升僅而得免乃詣河陽歸其母繼父不能
容往来道路間貧甚傭書以自資嘗至濟源富民相里
民竒之妻以女由是資用稍給舉進士殿試第四及貴
其長兄猶存待遇甚有恩禮二兄及錢氏姑氏子孫受
公補蔭官者數人乃皆為之婚嫁(出東軒筆錄)
二
杜祁公以宫師致仕於南都時新榜一巍峩者出倅巨
藩道由應天太師王資政舉正以其少年高科方得意
於時盡假以牙兵寳轡旌鉞導從呵擁特盛祁公遇於
通衢無他路可避乘款段裘帽暗弊二老卒歛馬側立於
旁舉袖障面新貴人頗恚其立馬而避問從者曰誰乎
卒對曰太師相公(湘山野錄)
三
杜正獻公為相蔡君謨孫之翰為諫官屢乞出仁宗云
卿等審欲得郡當具所欲乞奏来於是蔡除福州孫除
安州正獻公曰諫官無故出終非美事乞且如舊上可
之退書聖語時陳恭公為參政不肯書曰某初不聞正
獻懼遂焚之由此遂罷相議者謂正獻當明日奏審不
當遽焚其書也正獻言始在西府時上每訪以中書事
及為相雖中書事亦不以訪公因言君臣之間能全終
始者蓋難也蘇子瞻云(出東軒筆錄)
事實類苑卷十
