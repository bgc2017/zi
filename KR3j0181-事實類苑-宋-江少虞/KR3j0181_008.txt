事實類苑卷八宋江少虞撰
名臣事迹
韓魏公
韓魏公以元勲舊德夷夏具瞻熙寧留守北都遼使每
過境必先戒其下曰韓丞相在此無得過有須索遼使
與京尹書故事紙尾止押字至是悉書名其為遼人敬
畏如此每使至其國必問侍中安否其後公子忠彦奉
使至遼問嘗使中國者曰國使類丞相否或曰類即命
工圖之
二
韓魏公在相府時家有女樂二十餘輩及崔夫人亡一
日盡厚遣之同列多勸且留以為暮年歡悅公曰所樂
能幾何而常令人心勞孰若吾簡靜之樂也識者以為
過人遠矣公舊有德於關中秦人愛之後子忠彥丞相
出宣撫秦之父老有遠来觀於道旁者乃諤然相謂曰
吾以為韓公乃非也於是相引以去遼人每見漢使必
起立致恭以問曰韓公安否今在何處次問文富二老
亦以公餘或以官以名而已公鎮大名四年遼使每涉
臨清縣即戒其下曰此韓侍中境内慎勿亂須索以辱
我也又嘗有使曰我輩在國中想望韓公名今幸過此
如何得見故事惟通判攝少尹與之相見而留守不出
也又嘗有諭其下者曰獻侍中馬須擇好者来旣而不
如旨怒曰此豈比他處敢爾不加意遂笞其人易其馬
三
治平中夏國汎使將至以十事聞朝廷未知其何事也
時太常少卿祝誥主舘伴使既受命先見樞密府已而
見丞相韓魏公曰樞密何語曰樞府云若使人議及十
事苐云受命舘伴不敢輙及邊事公笑曰豈有止主飲
食而不及他語也公乃料十事以授祝曰彼及某事則
以某詞對辨某事則以某詞折祝唯唯而退及宴使者
果及十事凡八事正中公所料祝如所教荅之夏人聳
服祝常以為魏公真賢相非他人可及也
四
韓忠獻公神道牌神宗御制也中云公薨前一夕有大
星殞于園中櫪馬皆鳴又曰公奉詔立皇子被顧命立
英宗為皇帝立朕以承祖宗之叙可謂定策元勲之臣
後銘其碑曰公行不歸中夕是悼尚想公儀淚落苑草
復御篆十字填金以冠其額曰兩朝顧命定策元勲之
碑(見歸田錄)
五
熙寧初在咸秦平凉經略使蔡挺建議欲城白塔公許
之及夲路兵馬丁夫旣興而虜騎亦至寨下挺恐兵敗
而事不濟且已任其罪乃走使京師具事勢如此及其
可憂二状請命於朝廷惟責公留下當增修保障致一
路溝城懼於奔衝而不知始建謀者挺也公亦不自辨
自城成無事公復奏挺之功而乞加奬諭焉
六
公鎮大名魏之牒訴甚劇而事無大小公親視之雖在
疾病不出亦許通問請命而就决於卧内人或以公甚
勞事過多勉其略于總核委于佐屬而少自便安曰兩
詞在官人之大事或死或生或予或奪至此一言而决
吾將何敢略也吾恐有所不盡而未嘗輙敢有略也况
其可以委之乎
七
公嘗在政府十有餘年贊輔三朝黜陟羣才其入踐台
省外總方鎮出於門下者過半矣然其知恩感義於公
者幾希人或以此為說公曰吾以至公之道薦人而不
求人知以至公之道責人不避人怨但無愧於天地豈
復邀譽於人也
八
慶歷八年大水歲飢流民滿道公大發倉廪募人入粟
分命官吏設飰粥以食民公日往按視遠近歸之者不
可勝數明年皆給路粮遣歸優詔褒美其略曰河北都
轉運司奏去年河北艱食人戶流亡卿多方擘畫全活
人命及七百萬並歸夲業盖是卿用心拯救朕甚嘉之
(並見魏王别錄)
司馬文正
司馬文正公以高才全德大得中外之望士大夫識與
不識稱之曰君實下至閭閻畎畆匹夫匹婦莫不能道
司馬公之退有十餘年而天下日冀其復用于朝熙寧
末余夜宿青州北淄河馬舖晨起北行見村民百餘懽
呼踴躍自北而南余驚問之皆曰人𫝊司馬為宰相矣
余以為雖出於野人妄𫝊亦其情之所素欲也故蘇子
瞻為公獨樂園詩曰先生獨何事四海望陶冶兒童誦
君實走卒知司馬盖紀實也(出澠水燕談)
孫威敏
皇祐末契丹使請觀太廟樂仁宗以問宰相對曰恐非
祀享不可以習也樞密副使孫威敏公沔曰當以禮折
之謂使者曰廟樂之作皆夲朝所以歌詠祖宗功德也
豈他國可用耶使人如能留助吾祭可以觀之仁宗從
其議使者不敢復請
陳文惠
陳文惠公將終前一日自為墓誌曰有宋穎川先生堯
佐字希元道號餘子夀八十二不為夭官一品不為賤
使相納禄不為辱三者粗備歸息於先秦國公燕國太
夫人仲兄丞相棲神之域吾何恨焉(並涑水紀聞)
王沔
王沔字楚望端拱初參大政敏於裁斷時趙韓王罷政
出洛吕文穆公蒙正寬厚自任中書多決於沔舊例丞
相待漏於廬燃巨燭天殆曉將入朝尚有留按遣未盡
沔當漏舍止燃數寸事都畢猶徘徊笑談方曉上每試
舉人多令公讀試卷素善讀雖有文格下者能抑揚高
下迎其詞而讀之聽者無厭經讀者高選舉子嘗納卷
祝之曰得王楚望讀之幸也
陶尚書
陶尚書榖為學士嘗晚召對太祖御便殿陶至望見上
將前而復却者數四左右催宣甚急榖終徬徨不進太
祖笑曰此措大索事回顧左右取袍帶来上已束帶榖
遂趨入(並歸田錄)
韓魏公
皇祐五年韓魏公拜武康軍節度使經略河東時公在
定五年矣將行定人爭欲遮留公使不得出公聞之一
日偽游長春園隂由他道去民初不知至日晡時始悟
奔走宿於北門門不得闔寮属相與設祖於道鈐轄郝
質壯勇士也首感泣大慟聲徹于外官吏皆泣下既而
道路士庶哭聲動原野
二
北嶽祠在州之曲陽縣歲久不葺守臣奉祀與執事者
升降於頽垣壊廡間公以為慢神莫斯為甚廼完廟宇
煥然一新每雨雪不時降公即走寮属禱於祠下而神
必應之時北道薦飢定獨屢豐故嘗有詩曰靈嶽祠官
尚未回六花隨禱下瓊瑰其後公改帥并門人嘗題于
廟門後每時有水旱必致禱無不響應故定人即靈居
以謝(並見魏王别錄)
王荆公
王丞相嘗云(自)議新法(謂青苖免役更及法令等)始終言可行者曾
布也言不可行者司馬光也餘皆前叛後附或出或入
(澠水燕談)
二
王荆公再為丞相黨人之後平日肘腋盡去而在者已
不可信又才不足以任事平日唯與子雱謀議而雱又
死知道之難行也於是慨然復求罷去遂以使相再鎮
金陵未幾納節求閒地久之得會靈觀使居於金陵一
日豫國夫人之弟吳生者謁荆公寓止於佛寺行香廳
會同天節建道場府寮當會於所謂行香廳太守葉均
使人白遣吴生不肯遷洎行香畢大會于其廳而吳生
於屏後嫚罵不止葉均俛首不聽而轉運毛抗判官李
宗大不平之牒州令取問州遣一皂將牒逮吳生吳生
奔荆公家以自匿荆公初未知其事也頃之二皂至門
下云捕人而諠忿於庭荆公偶出見之猶紛紛不已叱
二皂去葉均聞之遂拔二皂而與毛抗李宗大皆詣荆
公謝以二皂生疎失於戒束荆公唯唯不荅而豫國夫
人於屛後叱均抗等曰相公罷政門下之人解體者十
七八然亦無敢捕吾親属於庭者汝等乃敢爾耶均等
趨出會中使撫問適至而聞争廳事中使回日悉以此
奏聞於是葉均毛抗李宗大皆罷而以吕嘉問為首又
除王安上提點江東刑獄俾遷治所於金陵
三
熙寧庚戌冬荆公自參知政事拜同中書門下平章事
史舘大學士是日百官造門奔賀者不下數百人荆公
以未謝皆不見之獨與余坐西廡之小閣荆公語次忽
顰蹙取筆書窗曰霜筠雪竹鍾山寺投老歸歟寄此生
放筆揖余入後二年公罷相知金陵明年復拜昭文舘
大學士又明年再出判金陵遂納節辭平章事又乞宫
觀久之得會靈觀使遂築一第於西門外元豐癸丑春
余謁公於第公遽邀余同游鍾山憩法雲寺偶坐於僧
房余因為公道平昔之事及誦書窗之詩公撫然曰有
是乎微笑而已(並筆談)
向文簡
太宗飛白書張詠向敏中二臣名付中書二人者名臣
為朕記之向公自員外郎為諫議知樞密院止百餘日
同平章事後坐事出永興軍駕幸澶淵手賜密詔盡付
西鄙事許便宜從事公得詔藏之視政如常會邦人因
儺有告禁卒欲倚儺為亂者密使麾兵被甲衣袍伏於
簾幕明日盡召賓僚兵官置酒縱閱無一人預知其事
者命儺先入令馳逞於中門外復召至階公振袂一揮
伏卒齊出盡擒之各懷短刃即席誅之勦訖屏屍亟命
灰沙掃庭張樂宴飲賓從股栗
富文忠
慶歷末富文忠公鎮青州會河决商胡北方大水流民坌
入京東公所勸撫八州之民出粟以助賑給各因村坊
擇寺廟及公私空舍又因崖為窟以處流離擇寄居官無
職事者各給以俸即民所贅聚藉而授劵以時給之器
物薪芻無不完具不幸死者為義塜收瘞自為文遣使
祭之明年夏大稔計其道路資遣還業八州之間所全
活者無慮四十餘萬人其募為兵者又萬餘人仁宗嘉
之拜公禮部侍郎公曰恤災賑乏臣之職也卒辭不受
(澠水燕談)
二
富公弼忠厚正直出於天性始終一節故富公之使北
也朝廷以三書與之其一增物二十萬其一增十萬其
一以公主妻梁王使與敵約曰能為我令元昊稱臣納
欵我歲增二十萬物不能者歲增十萬敵曰元昊稱臣
納欵我頥指之勞耳汝當以二十萬與我然須是謂之
獻或謂之納然後可至於公主則不必爾也富公固爭
獻納之名以尊朝廷(見洓水紀聞)
三
富公為人温良寬厚汎與人語若無所異同者及其臨
大節正色慷慨莫之能屈智識深遠過人遠甚而事無
巨細皆反復熟慮必萬全無失然後行之宰相自唐以
来謂之禮絶百僚見者無長幼皆拜宰相平立垂手扶
之送客未嘗下階客坐稍久則吏從旁唱相公尊重客
踧踖起退及公為相雖微官及布衣謁見皆與之抗禮
坐語從容送之及門視其已上馬乃還自是羣公稍效
之自公始也自致仕歸西都十餘年常深居不出晚年
賓客請見者亦多謝以疾所親問其故曰凡待人無貴
賤賢愚禮貌當如一吾累世居洛親舊盖以千百數若
有見有不見是非均一之道若人人見之吾衰疾不能
堪也士大夫亦知其心無怨也嘗欲之老子祠乘小轎
過天津橋會府中從市於橋側市人喜公之出隨而觀
之至於安門市為之空其得人心也如此及違世士大
夫無遠近皆相見則以言不相見則以書更相弔唁往
往垂泣其得士大夫心又如此嗚呼苟非事君盡忠愛
民盡仁惻怛至誠之心充於内而見於外能如是乎
四
治平中公自定州歸朝既入見退詣中書白執政以求
致仕執政曰康寧如是又主上意方厚而求去如此之
堅何也公曰若待筋力不支人主厭棄後去乃不得已
也豈得為止足哉因退歸私第堅卧不起自青州至是
三年凡七上表其劄子不可勝數朝廷乃許之以太保
致仕先是論者皆謂公筋力旣壮必未肯告去至是乃
服(廬陵居士集)
五
富韓公熙寧中罷相鎮亳常深居養疾罕出視事幕府
諸君須有事必禀命者常以状白公公批數字於紙尾
莫不盡其理或事有難决諸君憂疑不能措手者相與
求見公公以一二言裁處徐語他事諸君曉然率常失
其所疑者退而歎服莫可及也公早使強敵以片言折
狂謀尊中國及摠大政視天下事若不足為者矧退處
一郡乎(澠水燕談)
梅聖俞
王副樞疇之夫人梅鼎臣之女也景彛初除樞密副使
梅夫人入謝慈夀宫太后問曰夫人誰家子對曰梅鼎
臣女也太后笑曰是聖俞家乎由是始知聖俞名聞於
宫禁也聖俞時在家甚貧余或至其家飲酒甚醇非常
人家所有問其所得云皇親有好學者宛轉致之余又
聞皇親有以錢數千得聖俞詩一篇者其名重於時如
此(廬陵歸田錄)
吕文穆
吕文穆公蒙正以寬厚為宰相太宗有所眷遇有一朝
士家藏古鑑自言能照二百里欲因公弟獻以求知其
弟因間從容言之公笑曰吾面不過鏡子大安用照二
百里其弟遂不敢言聞者歎服以為賢于李衛公遠矣
盖寡好而不為物累者昔賢之所難也
二
吕中令蒙正國朝三入中書惟公與趙韓王耳未嘗以
婚戚徼寵澤子從簡當奏補時公為門下相舊制宰相
奏子起家即授水部員外郎加朝階公奏曰臣昔忝甲
科及第釋褐止授六品京官况天下才能老於岩穴不
能霑寸禄者無限今臣男從簡始離襁褓一物不知膺
此寵命恐罹隂譴止乞以臣釋褐所授官補之固讓方
允止授六品京官自爾為制公生於洛中祖第正寢至
易簀亦在其寢其子集賢二卿居簡平日親與文寳語
此云(並廬陵居士集)
燕王元儼
燕王元儼太宗幼子也太宗子八人真宗朝已亡歿至
仁宗即位獨燕王在以皇叔之親特見尊禮契丹亦畏
其名其疾亟時仁宗幸其宫親為調藥平生未嘗語朝
政遺言一二事皆切于理余時知制誥所作贈官制所
載皆事實(見廬陵歸田錄)
陳堯叟
陳堯叟字廣夫為廣西轉運使上言苧布所穅與桑柘
不殊旣成宿根旋報新幹枝葉繁茂則刈之周歲之間
三收其苧一固其夲十年不衰每織布一端止售百錢
盖織者多而市者少故地有遺利人無餘資固克復交
市帛之數歲萬匹自勸農廣植麻苧以鹽錢折變收市
帛未及二年已得三十七萬餘疋請以苧麻允折桑柘
之數合佐書歷為課範(范蜀公蒙求)
李文靖
李文靖公沆為相王魏公旦方參知政事時西北隅尚
用兵或至旰食魏公歎曰我輩安能致太平得優游無
事耶文靖曰少憂勤足以為警戒他日四方寧謐朝廷
未必無事其後契丹講和西戎納欵而封禪祠汾蒐講
墜典靡有暇日魏公始歎文靖之先識過人遠矣(見廬陵居)
(士集)
二
李文靖公沆嘗被同年馬亮責之曰外議以兄為無口
匏公歎曰吾在政府雖無長才但外所陳利害一切報
罷聊以此報國耳今國家防制纖悉密若凝脂苟畢徇
所陳一一行之則所傷實多陸象先曰庸人擾之正此
謂也憸人苟一時之進豈念于民耶公薨沐浴左脇而
逝七日盛暑中方殮不聞腐氣信踐履之明效也
三
李丞相沆有長者譽一世僕逋宅金十千忽一夕遁去
有女將十歲美姿容自為一劵繫于帶願賣于宅以償
焉丞相大惻之祝夫人曰願如已子育于室訓教婦德
俟長成求夫嫁之雖止請夫人親結䄜以主其婚然而
務在明潔夫人如所誨及笄擇一婿亦頗良具奩歸之
女範果堅白其二親後歸舊京聞之感公刻心骨丞相
病夫婦刲股為羹饋之至薨衰絰三年(見湘山野錄)
四
公嘗言李丞相沆重厚淳質言無枝葉善属文識治體
樂賢好善為丞相有長譽頗通釋典尤厭榮利世務罕
以攖其心自奉甚薄所居陋巷廳事無重門偪下已甚
頽垣壊壁沆不以屑慮堂前藥欄壊妻戒守舍者勿令
葺以試沆沆朝夕見之經月終不言妻以語沆沆笑謂
其弟維曰豈可以此動吾一念哉家人勸治居第未嘗
荅維因語次及之沆曰身食厚禄有時有横賜計囊装
亦可以次苐但念内與以此世界為缺䧟安得圓滿如
意自求稱足今市新宅須一年繕完人生朝暮不可保
又豈能久居巢枝聊自足耳安事豐屋哉後遇疾沐浴
左脇而逝時盛暑停屍七日室中無穢氣亦履行之報
也沆在相位接賓客常寡言馬亮與沆同年生又與其
弟維善語維曰外議以大兄為無口匏維乘間嘗達亮
語沆曰吾非不知也然今之朝士得升殿言事上封論
奏了無壅滯多下有司皆見之矣若邦國大事北有強
敵西有戎遷日旰條議所以備禦之策非不詳究薦紳
中如李宗諤趙安仁皆時之英秀與之談皆不能啟發
吾意自餘通籍之子坐起拜揖尚周章失措即席必自
論功最以希寵奬此有何策而與之接語哉苟屈意妄
行即世所謂籠罩籠罩之事僕病未能也為我謝馬君
沆嘗言居重位實無補萬分唯中外所陳利害一切報
罷之唯此少以報國耳朝廷防制纖悉備具或殉所陳
請施行一事即所傷多矣此盖陸象先庸人擾之之謂
也(楊文公談苑)
五
真宗時或薦梅詢可用者上曰李沆嘗言其非君子時
沆之沒盖二十餘年矣歐陽文忠公嘗問蘇子容云宰
相沒二十年能使主上追信其言以何道子容言獨以
無心耳軾謂陳執中俗吏耳特以至公猶能取信主上
况如李公之才識而濟之無心耶時元祐三年龍興節
賜宴尚書省論此(東坡志林)
事實類苑卷八
