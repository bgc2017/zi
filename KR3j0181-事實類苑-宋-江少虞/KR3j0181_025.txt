事實類苑卷二十五宋江少虞撰
官職儀制
樞密使
唐以中官為樞密使與中尉謂之内貴梁為崇政殿院
使後唐舊有帶相印者分東西二院晉廢國初復置中
書為二府亦曰二院但行東院印耳其後除授不常以
檢校官不帶餘使正官自趙普始使帶節鉞自曹彬始
使簽書院事自石熙載始以文資官充使亦自熙載始
知院自張士遜始以文臣知院兼使相自王欽若始簽
書兼藩鎮自曹瑋始今官制復古而樞密之職舊與三
省長官同通謂之執政官矣
三司使
唐末始分鹽鐵度支戶部專領財賦後唐明宗始號一
司總以二使國朝或曰判三司或曰權判或曰點檢三
司開寶中以參知政事二人提點三司既而更用宰相
為都提舉興國中分二使同判三司逾年復析為三使
淳化中又合為三司既而又以天下為十道二京為左
右計置二計使分判十道别命三司總計使判左右計
事所謂三司如故咸平末三司各置副使其官輕則曰
發遣迄元豐初不廢今悉歸尚書省矣
司理參軍
五代以来諸州馬步軍院都虞候以牙校為之太祖慮
其任私高下其手乃置司寇參軍以進士九經及第人
充之河東柳開先生初及第為宋州司寇參軍後又改
曰司理參軍至今俚俗猶以司理院為馬步院
選朝官知縣
建隆中擇才能之士出宰大邑大理正奚璵知大名府
舘陶縣監察御史王祐知魏縣選朝官知縣自璵等始
太祖重縣令之任至矣
參知政事
國初趙普為朝相欲用薛居正吕餘慶同政而不欲令
與普齊難其名號詔問陶穀曰唐有參知政事知機務
下宰相一等故以命居正等參知政事然不押班不知
印按唐裴寂以僕射參知政事郭待舉以資政任(闕)於
中書門下同受承進止平章事然則平章大於參政穀
乃以為參政下宰相一等失之遠矣其後因之不改迨
官制更革始罷
進奏院
國初州郡各自置邸吏散在都下外州將吏不樂久居
京師又移符行下率多稽滯或漏泄密事太平興國中
起居郎何保樞以為非便奏置鈐轄諸道都進奏院以
革其弊人給以銅朱印一紐起居王沂公外祖而予妻
之曾祖也
發運使
至道初朝廷始遣洛陽苑使楊允恭作(闕)副使李延遂
太子中書舍人王子輿為江淮兩淛發運使并置制茶
鹽就江南劍南局後兼領荆湖南路旋又加都大字後
廢景德中復置迨今猶存
提點刑獄
景德中真宗御筆六事以示近輔三曰提點刑獄可於
朝臣及武臣使副中選清幹者使提點一路刑獄按舉
官吏賢否後又加權使迨今不廢而武臣廢置不常
糾察在京刑獄
祥符二年朝廷以京師獄訟之繁懼有冤滯始置糾察
在京刑獄司以省冤濫命知制誥周起侍御史趙緗為
之凡在京師刑獄御史開封府皆得察之起慮屈抑者
不能盡知許令糾察陳狀從之但非鞫獄耳
宣徽使
宣徽使位在樞密使之下副使之上咸平初周營為宣
徽使有所避乞居其下亦從之遂以為例(以上並澠水燕談)
中書五房
中書有制勅院院内有五房第一曰孔目房次吏房戶
房刑房禮房舊每房堂後第一人主生事第二人主熟
事第三人發勅向下逐房只置堂後堂一人(闕)行遣文
書至道中逐房只置堂後堂一人却置主事錄事各一
人仍别置提點五員一員迄今行之
察院一司四房
察院所管一司四房一司曰院襍司第一房曰兵房次
吏房戶房禮房逐房有副承旨一人次有主事令史書
令史貼房之人並行遣公事有都承旨副承旨諸房副
承旨諸人並都管一院之事所置名目不定
三司子司
三司子司三部各有計院都磨勘司支收司拘取司開
拆司憑由司理欠司三計院各一人判之磨勘支收一
人判之開拆衙司一人判之憑由理欠一人判之
刑部主判詳覆法直官
刑部主判官或一員兩員不定詳覆官六員主詳覆天
下斷訖大辟奏案法直官一員以流内人任之年滿得
京官
審刑院
審刑本中書刑房宰臣所領之職淳化中析出置審刑
院每大奏案須經審刑詳覆判院官同詳議官一人進
呈得旨後批送中書降勅始以樞密直學士李昌齡知
院使置詳議官六員以京朝官並賜緋
御史臺
御史自大夫至主簿並存六典舊式今只置中丞臺端
各一員共判臺事外有推直言或以他官充左右廵使
各一御史充主簿一員與推直同管刑獄公事舊更有
推官勘主外勘公事今竝存
大理寺官
大理寺判官或一員兩員不定少卿一員以他官權詳
斷官十二員法直官一員以流内人任之年滿得京官
三班院
國初承舊制有東頭供奉官左右班殿直殿前承旨凡
三班隸宣徽院第其任使熙寧四年始别置三班院以
崇儀副使尉進掌之效其勞績授以内外之任其名籍
仍隸宣徽後又增置左右班改殿前承旨為三班奉職
舊有借職承旨改為三班借職復有殿侍隸焉自供奉
官至殿侍凡六等此亦必白之三署郎漢百官表屬光
禄勲有儀郎中郎侍郎郎中之類無員數所謂總領從
官預聞政事者也
騏驥院
在京有騏驥院舊名天廏坊左右天駟各二監此外又
有毛馱峝退馬務駞坊養駞致遠務養牛驢
中貴帶將仕郎
祥符以前中貴人盡帶將仕郎階若太尉秦翰者左璫
之名將累立戰功始以將仕郎内侍省内府承局今則
不問翰建彰國軍節(湘山野錄)
禮部郎官
予治平初同判尚書禮部掌諸處納到廢印極多率皆
無用按唐舊說禮部郎中掌省中文翰謂之南宫舍人
百日内須知制誥王元之與宋給事詩云須知百日掌
絲綸又謂員外郎為瑞錦窠員外郎廳前有大石諸州
府送到廢印皆於石上碎之又圖寫祥瑞亦員外郎廳所
掌令狐楚元和初任禮部員外郎有詩曰移石幾廻敲
廢印開箱何處送新圖是也今之廢印宜準故事碎之
(春明退朝錄)
南郊置五使
每南郊大禮循唐制命五使宰相為大禮使學士為禮
儀仗使知開封府為橋道頓逓使而禮儀使本太常卿
事主事圖鹵簿使是其職也儀仗使排列之而鹵簿使
督攝之其職頗相通
資政殿學士大學士
景德中上欲優寵王欽若乃特置資政殿學士以處之
既而有司定議班在翰林學士下尋又置資政殿大學
士亦以王欽若爲之而班在翰林承旨之上則資政殿
學士與大學士皆自王欽若始也
端明殿學士
後唐明宗不知書每四方章奏止令樞密使安重誨讀
而重誨亦了曉大義宰相孔循特置端明殿學士二員
班在翰林學士上以馮道趙鳳為之則端明殿學士自
馮道趙鳳始也國初亦嘗制此職而班在翰林學士之
下尋改爲文明殿學士以侍郎程羽爲之序立乃在樞
密副使之下逮明道初復改承明殿為端明殿再置端
明殿學士自宋綬始也
二
端明殿學士五代後唐時置國朝尤以為貴多以翰林
學士兼之其不以翰院兼職及換職者百年間纔兩人
特拜程戡王素是也
御史言事不白長官
御史臺故事三院御史言事必先白中丞自劉子儀為
中丞始榜臺中今後御史所言不須先白中丞至今如
此
龍圖閣官
本朝太宗御書及典籍圖書寶瑞之物並藏於龍圖閣
而閣有學士直學士待制直閣故景德初杜鎬戚綸為
龍圖閣待制不數年鎬遷龍圖閣直學士班在樞密直
學士下至祥符中鎬又遷龍圖閣學士而班在樞密直
學士上則本朝龍圖閣待制龍圖閣直學士龍圖閣學
士皆自杜鎬始也又祥符末以崇文院檢討馮元為太
子中允直龍圖閣則本朝直龍圖閣自馮元始也
天章閣官
本朝真宗御集御書並藏於天章閣天聖末始置待制
以范諷為之景祐中又置侍讀以賈昌朝趙希言王宗
道為之則本朝天章閣待制及侍讀自范諷賈昌朝等
始也(並青箱雜記)
三舘
唐兩京皆有三舘兩各爲之所以逐舘命修撰文字而
本朝三舘合焉並在崇文院中景祐中命修總目則在
崇文院餘各置局他所蓋避衆人所見太宗實錄在諸
王賜食廳真宗祥符中修冊府元龜王文穆為樞密使
領其事乃就宣徽南院使廳以便其事自後遂修國史
會要名曰編修院又修仁宗實錄而英宗實錄同時並
修遂在慶寧宫使舘領歷日周置修撰二員宰相爲監
修自置編修院以修撰一人主之而歷日等書皆歸編
修院
三衙官
舊制侍御親軍與殿前分爲兩司自侍衛司不置馬步
軍都指揮使止置馬步軍指揮使以来侍衛一司自分
爲二故與殿前司列爲三衙也五代軍制非無典法而
今又非其舊制者多矣
同三品同二品
唐時始有同中書門下三品時中書令侍中皆正三品
大歷中並升為二品晉天福五年升中書門下平章事
為正二品國初樞密使吳延祚以父諱璋加同中書門
下二品用外品也
觀文殿
丁文簡公度罷參知政事爲紫宸殿學士即文明殿學
士也文明本有大學士爲宰相之兼職又有學士爲諸
學士之首後以文明者真宗之諡號也遂更曰紫宸近
世學士皆以殿名爲官稱如端明殿資政殿是也丁既
受命遂曰丁紫宸議者又謂紫宸之號非人臣之所宜
更曰觀文然又是隋時殿名理宜避之盖當時不知然
朝廷之事不可以不學也
知州判州
節度使爲三品刺史州為五品唐内臣爲中尉唯屬大
都督國初曹翰觀察司判穎州是以四品臨五品也品
同爲知隔品爲判自後唯輔臣宣徽使太子太保僕射
為判餘並為知州
通判
國朝自下湖南置諸州通判院非副貳又非屬官故常
與知州爭權每云我是監郡朝廷使我来監汝舉動為
其所制太祖聞而患之下詔書戒勵使與長吏同押文
書非與長吏同簽書者不得承受施行自此至今州郡
往往與通判不和往時有錢昆少卿者家世餘杭人也
杭人嗜蟹昆嘗求補外郡人問其所欲何州昆曰但得
有螃蟹無通判處則可矣至今士人以為口實(並廬陵居士歸)
(田錄)
東西頭供奉官
東西頭供奉官本唐從官之名自永徽以後人主多居
大明宫别置從官謂之東頭供奉官西内具員不廢則
謂之西頭供奉官
蛾眉班
唐制兩頭供奉官東西對立謂之蛾眉班國初供奉班
於百官前列王溥罷相為東宫一品班在供奉班之後
遂令供奉班依舊分立慶歷中賈安公為中丞以東西
班對拜為非禮復令横行至今初叙班分立百官班定
乃轉班横行參罷復分立百官班退乃出參用舊制也
(筆談)
賜裌公服
文武陛朝官遇郊廟展禮諸大朝會並朝服起居並公
服今百執事用常服上每歲誕節端午初冬各賜時服
有差凡公服舊制雖冬賜亦祗單製至太祖皇帝在位
訝其方冬而单衣詰諸有司對以遵用古法盖前代之
闕典上於是特命改製今公卿大夫之有裌公服自此
始也
賜狀元金吾衛士
蔡文忠公自為布衣時固已恢廓有大志而姿表秀異
見者聳動祥符中擢進士為天下第一人真宗臨軒望
其堂堂英偉進退有法大悅之顧寇莱公曰得人矣特
詔給金吾衛士七人清道以為榮尋詔自今第一及第
給金吾七人當直許出兩對引喝上聞公單貧傭僦僕
隸故有此詔
特詔佩魚
陳堯咨以龍圖閣學士換觀察使自陳臣本儒生少習
俎豆今荷聖恩易以武弁願佩金魚以示優異特詔從
之(澠水燕談)
兄弟封贈
天聖中詔每遇恩霈朝臣中兄弟俱該封贈者許列狀
陳乞特比常制例加優封叙從王子融請也
賜衣服
國朝之制文武官諸单(闕)在京者端午十月及聖誕節
皆賜衣服其在外者賜冬衣袄遣使將之舊制在内者
中書樞密察院節度使至刺史諸軍列校以上學士金
吾駙馬各給袍有差而學士給黃獅子錦品極貴淳化
中改給盤鵰法錦之衣暈錦之袍凡袍錦之品四曰天
下樂暈錦以給樞宰親王皇族觀察使以上侍衛步軍
都虞候以上節度使盤鵰法錦衣給學士中丞三司使
觀察使以上軍頭團練使以上皇族將軍以上駙馬都
尉舊宰相翠毛鋼錦以給防團刺史軍主軍頭領刺史
者黃獅子以給三司副使知開封府審刑登聞龍圖直
學士簇欄錦之品十曰天下(闕)節度觀察使領部
署者次暈錦以賜尚書以上學士管軍者盤鵰以賜觀
察使丞郎翠毛以賜閣門使以上防團刺史管禁軍者
倒仙丹以賜刺史以上方勝宜男賜諸司使領郡以上
盤毬雲雁賜諸司使方勝練雀賜河北河東陕西轉運
使副使餘軍校復有黃獅子寶照之品焉
賜帶
腰帶凡金玉犀銀之品自樞宰節度使賜二十五兩金
帶舊用荔枝帶松花倒子寳照之品作瑞草地毬路文
方圓胯帶副以金魚賜中書樞密其武臣有宣徽樞密
使者仍舊制學士三司使中丞觀察使管軍四廂主而
下賜二十兩金帶知制誥賜犀帶塗金魚亦嘗賜金飾
牯犀副金魚非常例凡面賜紫者給犀帶塗銀寳瓶帶
其賜伎術官雖紫緣皆給金銀帶使出賜金束帶兩數
如其秩刺史而上受邊計者辭日亦賜二十兩金束帶
其赴任者出賜塗金銀帶諸司使至崇班出為邊城鈐
轄者亦賜金束帶十五兩二十兩凡二等惟駙馬都尉
初選尚賜白玉帶自親王皇族皆許通服士大夫金帶
雕玉白玉犀通牯犀帶
賜鞍轡
鞍轡除乘輿服黃金白玉雕玉玳瑁珍寶等鞍垂去鞘轡
有三領諸王或賜金鞍者得乘之宰相使相賜寳相花
韀八十兩金塗銀裝銜鐙參政副樞宣徽節度使駙馬
繡盤鳳襍花韀七十兩陷銀銜鐙學士中丞三司使觀
察使麻皮錦韀五十兩撒星素銜鐙復有三十兩决束
鞍以賜東宫官属
重戴
重戴者大裁帽也本野夫巖叟之服以皂為之後魏孝
文帝自雲中徙代以賜百僚五代以来惟御史服之淳
化初宰相學士御史臺北省官尚書省五品以上皆令
服之
憲銜
唐德宗幸奉天還京諸州郡(闕)例得假憲銜後至有郡
王者迄今用之
勅書樓
太祖朝令天下置勅書樓(並見楊文公談苑)
賜飲宰相第
真宗朝歲時賜飲於宰相第兩省待制以上赴林尚書
以諫議大夫爲三司副使亦預既而并諸副使遂以為
常王太尉(闕)會惟用大官之膳少加堂餐自丁晉公助
一家饌今皆踵之
賜金帶
國朝翰林學士得服金帶朱衣吏一人前兩府則朱衣
吏兩人金笏頭帶佩金魚謂之重金居兩制久者則曰
眼前何日赤腰下甚時黃處内廷久者又曰眼赤何時
兩腰黃甚日重
真宗幸吕文穆宅
文穆有大第在洛中真宗祀汾時常駕幸正廳其後人
不敢復坐閑以闌干設御榻焉即今張文孝公宅是也
(並見倦遊襍錄)
事實類苑卷二十五
