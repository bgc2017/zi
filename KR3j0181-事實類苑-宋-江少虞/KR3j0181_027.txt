事實類苑卷二十七宋江少虞撰
官職儀制
對剔判銓
吏部流内銓每除官皆去權判正衙謝後正衙前殿引
選人謝辭由唐以来謂之對剔判銓與選人同入起居
畢判銓於殿前近北西向立選人謝辭訖出判銓官亦
謝而出近止令選人門謝辭判銓不復入
罰俸例
罰俸例一品八貫二品六貫三品五貫四品三貫五百
五品三貫六品二貫七品一貫七百五十八品一貫三
百九品一貫五十
除節度使例
外臣除節度使景德中以前止舍人院作制楊文公外
制集載潘羅支厮鐸督朔方軍節度使數制是也其後
遂學士院降麻如大禮加恩在將相後數日方下然不
鎖院不宣麻近年遂同將相例鎖院告庭矣
尚書以下不得靸鞋過都堂門
尚書省舊制尚書侍郎官不得着靸鞋過都堂門
諫議班
諫議班在知制誥上若帶制則在知制誥下從職也戲
語謂之帶墜(並見春明退朝錄)
五司廳
余為鄜延經略使日新一廳謂之五司廳延州正廳乃
都督廳洎延州事五司廳治鄜延路軍事如唐之使院
也五司者經略安撫總管節度觀使也唐制方鎮皆帶
節度觀察處置三使今節度之職多歸總管司觀察歸
安撫司處置歸經略司其節度觀察而按并支掌推判
官今皆治州事而已經略安撫司不置佐官以帥權不
可不專也都總管副總管鈐轄都監同簽書而皆受經
略使節制
銀臺司
銀臺司兼門下封(闕)乃給事中之制當隸門下故事乃
隸樞密院下寺監皆用劄子寺監具申雖三司亦言上
銀臺主判不以官品初冬獨賜翠七錦袍學士以上自
從本品行案用樞密院襍司人吏主判食樞密厨盖樞
密院子司也
步行學士
叔(闕)鑑(闕)皆自左掖門下馬入舘當時謂之步行學士
嘉祐中於崇文院置編校局授官皆許乘馬至門院後
其中書五房習學公事官緣例乘馬赴局
衛士
車駕行幸前驅謂之隊即古之清道也其次衛仗衛仗
者視(闕)入宮門法則古之外仗也其中謂之禁圍如殿
中仗天官掌舍無宫則供人門今謂之殿門天武官極
天下長人之選八人上御前殿則執鉞立於紫宸門下
行幸則為禁圍門行子仗馬之前又有衡門十人隊長
一人選諸武士力絶倫者為之上御後殿則執撾東西
對立於殿前亦古之虎賁人門之類也
三司使班
三司使班在翰林學士之上舊制權使即與正同故三
司使結銜皆在官職之上慶歷中葉道卿為權三司使
執政有欲抑道卿者降勅時移權三司使在職下結銜
遂立翰林學士之下至今為例後嘗有人錯列結銜雖
依舊而權三司使初除閤門取旨間有叙學士上者然
不為定例
三告官打杖子持藤杖
三司開封府外州官長升廳事則有衙吏前道告喝國
朝之制在禁中惟三官得告宰相告於中書翰林學士
告於本院御史告於朝堂皆用朱衣吏謂之三告官所
經過處闇吏以挺叩地警衆謂之打杖子兩府親王自
殿門打至本司及上馬處宣徽使打於本院三司使知
開封府打於本司近歲寺監長官亦打非故事前宰相
赴朝亦有旨許張盖打杖子者係臨時指曯執絲梢鞭
入内自三司副使以上副使惟乘紫緫暖坐從人隊長
特執木挺自待制以上近歲寺監長官持藤杖非故事
也百官儀範著令之外諸家所記尚有遺者雖至猥細
亦一時儀物也
功臣號
賜功臣號始於唐德宗奉天之後自後藩鎮下至從軍
資深者例賜功臣本朝惟以賜將相熙寧中因上皇帝
尊號宰相率同列面請三四上終不允曰徽號正如卿
等功臣何補名實是時吳正憲為首相乃請上功臣號
從之自是羣臣相繼請(闕)遂不復次(並筆談)
按察之職
舊制轉運使官銜帶按察二字慶歷中沈邈薛坤為京
東轉運使按察使欲令獲吏民之情乃請部吏之險猾
者四人尚同李孝先徐九思孔宗旦俾偵伺一路而四
人者怙權恣睢頗致騷擾時謂之山東四倀王達楊紈
王鼎皆為轉運按察使尤苛虐多任耳目以害官吏時
謂之江東三虎仁宗知其事下詔戒勅削去按察二字
後澆風漸革而士大夫務崇寬厚無復暴察之名矣至
熙寧中執政建言天下官吏皆持禄養交政事頽靡務
相容貸盖由在上無督責之實於是出臺閣新進分按
諸路謂之察訪既而又分三院御史為六察官領六察
按以督舉中外事自是按察之政復行矣(東軒筆錄)
帶侍讀學士出外
故事侍讀學士無帶出外張知白罷參知政事授此職
知大名府然非歷二府而出者不得焉寳元中梅詢始
帶知鄭州自後兩制遂為例(見東齋記事)
三司属官兼直舘
韓國華字光弼相州人為右司諫鹽鐵判官每歲後苑
賞花三舘學士皆預國華與潘大初封對自言任兩省
清官兼計司職不得侍曲宴即日命直昭文舘後三日
苑宴即命陪預三司属官兼直舘自國華等始(見范蜀公蒙求)
罷二府大禮進官
建隆至天禧每朝廷大禮二府必進官天聖二年南郊
吕許公懇言之乃止自是加恩而已
加食邑
每大禮兩府加恩功臣階勲食邑實封内直三種學士
至待制大兩府得階勲而下二種皆大卿監至少卿監
一種得加食邑郎中而下京朝官一種階勲而已凡加
食邑宰相千戶實封四百戶餘降麻官食邑五百戶實
封二百戶舍人待制散尚書至少卿監已上食邑三百
戶實封二百戶凡實食邑三百戶封縣開國男五百戶
封子七百戶封伯一千戶封郡侯二千戶封公五千戶
(以上始加食邑)
封贈
凡朝官父在經大禮推恩得致仕官不給俸父任升朝
官以上致仕自得俸舊制若因其子更加秩即不給俸
凡宰相使相母封國太夫人妻封國夫人樞密使副使
參知政事尚書節度使母封郡太夫人妻封郡夫人(樞密)
(使參政母經南郊封國太夫人)直學士以上給諫大卿監觀察母封郡
太君妻封郡君舊制學士官至諫議大夫以上方得郡封
天禧中改之少卿防團以下至升朝官母封縣太君妻
封縣君凡輔臣宣徽初入封三代東宫三少(曾祖為少保祖為少)
(傅父為少師)因進官或遇大禮進加至太師兩令國公使相
節度亦封三代尚書資政殿大學士三司使封二代至
太尉大學士(自加兩府例)學士至待制封一代至太尉餘升
朝官以吏部尚書(父歴兩府贈至太師令國公歴兩制大禮者贈至太尉)
掌選官限内不朝
唐兵部吏部侍郎郎官選限内不朝今審官東西院三
班院皆預内朝而流内銓止趨五日起居疑循舊制
使相節度使不領京師官局
祖宗朝使相節度使未嘗有領京師官局者其奉朝請
必改他官多為東宫三少上將軍統軍趙中令以使相
自河陽還除太子少保至明道中錢相始為景靈宫使治
平中武康節度使李公端愿始為温泉觀使真宗時東
封西祀奉祀皆輔臣為五使南(闕)用學士仁宗(闕)田
恭謝大饗明堂祫饗上饗並循真廟之制
罷相得職
祖宗時宰相罷免惟趙中令得相餘多本官歸班參樞
亦然天禧中張文節始得侍讀學士知南京天聖(闕)文
康以資政學士知陜州自慶歷後解免罷卒皆得職焉
𢃄禁職出外任
祖宗時惟樞密直學士帶出外任李尚書維罷翰林為
集賢院學士知許州劉中學儀自翰林為臺丞學憲壬
戌以翰林推三司使皆蘄出並以樞密直學士判知穎
州李知洪判蔡文忠以翰林兼侍讀兩學士改龍圖閣
學士知密州自翰林龍圖閣而出藩由文忠始也近歲帶
侍讀及端明學士邢公昺以侍讀學士知曹州孫宣公
亦以侍讀知兖州二公皆久奉勘合勸講遂聽以其職
補外自張文節始舊輔臣帶侍讀出守至寳元中梅公
詢始以侍讀學士知許州侍讀帶外任自梅公始也其
後翰林出者率皆換此職晁文元公天禧中自翰林承
旨換集賢院學士判西京普臺吳正肅公皇祐中以資
政殿學士李少師公明嘉祐中以龍圖直學士並換集
賢判西臺近歲皆以禁職分臺
二府相壓
二府舊以官相壓李文正公自文明殿學士工部侍郎
為參知政事而宋惠安自左諫議大夫參知政事為刑
部尚書居其上至拜王沂公與張文節公參知政事
王轉給事中張轉工部侍郎兩班沂公下意頗不悅乃
復還二卿之命止以舊官優加階邑自後第以先後入
為次第
未有磨勘轉官
祖宗時未有磨勘每遇郊祀等恩皆轉官未滿二載者
不轉官例加五階王黃州自知制誥未有勲便加柱國
在滁州為散郎自承奉加朝散大夫階
不隔磨勘遷官
太宗時始置磨勘差遣院後改為審官真宗時京朝
官四年乃得遷天聖中方有三年之制而在外任者不
得遷須至京引對乃得改秩明道中始許外任歲滿亦
遷時恭謝天地覃恩不隔磨勘有併進者於是朝士始
多皇祐覃恩磨勘人情苦其不均英宗與神宗即位故
復用恭謝之例
太常卿秘書監
先公嘗言太常卿不是卿秘書監不是監以其職列清
重不與諸卿監侔耳唐室士大夫多尚臺省官不樂九
卿故目秘書監為宰相病坊少監為給舍病坊然中秘
書崇典籍有麒麟天禄二閣為藏書之所歴代名居禁
中亦曰中書兩漢劉向楊雄皆典校於其内東漢班固
為蘭臺令史尚為美職况監令乎故其秩甚重迄今班
在太常宗正之下七寺卿之上是以名儒宿老不務趨
競者多樂就此任唐白樂天劉夢得薛逢皆敡歴焉不
可一一悉記吾為翰林學士承旨日厲以病嘗語同列
云禁中視草非養病之地他日解職得遂大監之拜歸
十數畞之園入就三品之列為國家典掌圖籍於九流
百氏之中優游以為老則甚幸也寧期遭逢明聖參預
輔相此固非平昔之覬望也諸子因上問曰太常卿班
列如何公曰太常卿在六尚書之下其資望與吏部尚
書同每入朝隨尚書立班與尚書承郎同幕次故太常
卿舍為尚書裏行者盖為此也少卿即寄郎中幕次博
士即寄員外幕次卿與少卿每入幕次皆横行獨據一
榻向門而坐他卿不得並也
建隆班簿
建隆三年十二月班簿計二百二十四員文班一百五
十人内南班一百一十人兩省二十七人學士三人留
司十人武班七十四人内留司一十二人(以上並春明退朝錄)
吏禄
天下吏人素無常禄惟以受財為生往往有致富者熙
寧三年始制天下吏禄而設重法以絶請託之弊是歲
京師諸司歲支吏禄錢三千八百三十四貫二百五十
四歲歲增廣至熙寧八年歲支三十七萬一千五百三
十七貫一百七十八自後增損不常皆不過此數京師
舊有禄者及天下吏禄皆不預焉(春明退朝錄)
食邑滿萬戶封國公
舊制將相食邑萬戶即封國公王太尉為相遇萬戶而
謙抑不受慶歷七年南郊中外將相惟夏鄭公滿萬戶
上書請封英國公因詔使相未滿萬戶皆得封於是王
康靖追封遂國公章文簡封郇國公王武恭封冀國公
其後遂以邑封合萬戶者徹國
二
國朝以封采封國者范侍中魯王文獻祁向侍中拱譙
秦静難節度劉公重進燕保大節度趙公贊衛定國節
度馮公繼業梁張侍中永德鄧衛張尚書詔鄭陳孟中
令㫤秦王中令彥超邠趙中令梁許魏吕文穆徐許寇
忠愍莱丁秩監晉馮文懿魏章文簡郇曹襄悼韓魯蘄
王文穆冀張榮禧岐鄧李吕文靖申許王文正沂張文
懿鄒鄧夏文莊英鄭王文康遂鄧王武恭祁魯賈文元
安許魏陳恭公英岐文侍中潞杜正獻祁宋元憲莒鄭
龐莊敏英韓侍中儀衛魏曾侍中英魯富相祁鄭
宰相自草奏擬狀
余嘗求得後唐閔帝應順元年案檢一道乃除宰相劉
昫并判三司堂檢前有擬狀云具官劉昫伏以劉昫經
國才高匡君志切方属體元之運實資謀始之規宜注
宸衷委司判計漸期庶富永贊聖明臣等高(闕)望授依
前中書侍郎兼吏部尚書同中書門下平章事充集賢
殿大學士兼判三司散官勲封如故未審可否如蒙許
允望付翰林降制處分謹錄奏聞其後有制書曰宰臣
劉昫可兼判三司公事宜令中書門下准此四月十
日用御前新鑄之印與今政府行遣稍異本朝要事對
禀常事擬進入書可然後施行謂之熟状事速不及待
報則先行下具制草奏知謂之進草熟状白紙書宰相
押字他執政具姓名進草即黃紙書宰相臣報政皆於
状背押字堂押檢宰執皆不押惟宰相檢皆書押堂吏
書名印用此擬状有詞宰相檢押不印此其為異也大
率唐人風俗自朝廷下至郡縣决事皆有詞謂之判則
書判科是也押檢二人乃馮道李愚也状檢瀛王親筆
甚有改竄句抺處按舊五代史應順元年四月九日己
卯鄂王薨庚辰以宰相劉昫判三司正是十日與此檢
無差来次道記開元宰相奏請鄭敏鳳池藁草擬状注
制集悉多用四六皆宰相自草今此擬状馮道親筆盖
故事也
宰相奏擬状
唐宰相奉朝請即退延英止論故事大體某進擬差除
但執熟状書可今所存有開元宰相奏請状二卷鄭敏
鳳池藁草内載兩為相奏擬状數卷秘府有擬状注制
十卷多用四六紀其人履歴往行諭請皆宰相自草五
代亦然寇莱公謂楊文公曰予不能為唐宰相盖懶於
詞命也今中書進呈差除退即批聖旨而因列押字國
初范魯公始為之
宰相上殿命坐賜茶
舊制宰相早朝上殿命坐有軍國大事則議之常從容
賜茶而退自謂號令除拜刑賞廢置事無巨細並熟状
擬進入于禁中親覽批紙尾用御寳可其奏謂之印(闕)
止降出奉行而已由唐室歴五代不改其制抑古所
謂坐而論道者歟國朝范魯公質王宫師溥魏相仁浦
皆在相位上雖傾心眷倚而質等自以前朝舊相憚太
祖英武具劄子面取進止朝退各疏其事所得聖旨臣
等同署字以志之如此則盡禀承之方可免妄設之失
帝從之自是奏御寖或至旰昃啜茶之禮尋廢固弗暇
於坐論矣于今遂為定或自魯公始也(並出金坡遺事)
提舉宫觀
天聖七年玉清宫成遂罷輔臣為宫觀事使而景靈會
靈祥源三宫觀以學士舍人管幹康定元年李康靖公
罷參知政事為資政殿大學士提舉會靈觀自後學士
皆為提舉至和初晏元獻公以舊相為觀文殿大學士
提舉景靈觀而當時有武臣令致政李少師端愿為觀
察使止管幹祥源觀自陳於樞密府宗衮(宋元憲也謝脁謂謝安為)
(宗衮)乃加以都管當今朝官亦云提舉非故事也
樞密副使同知不並置
本朝置樞密使副或置樞密院同知院然使副與知院
不並置也熙寧元年文潞公品宣徽為使而潤州陳宰
相自越州召為知院前一歲陳丞相為副使位在吕公
之上故也
文臣為樞密皆帶檢校官
太平興國四年石元懿始以樞密直學士簽書院事八
年張司空齊賢王公沔並以諫議大夫同簽書樞密院
事治平二年令郭宣徽為同簽書院事文臣為樞密使
皆帶檢校太尉太傅兼本官乾興元年錢文禧以兵部
尚書為樞密使不帶檢校官有司之失也
相員
國初范魯公王沂公魏僕射三相罷趙令獨相始置參
知政事自是一相或二相至咸平中始有吕文穆李文
靖向文簡三相又至至和中文潞公劉丞相富鄭公三
相
三司權使公事為兩等
咸平六年併三部為三司使官輕則為權使公事慶歷
中葉翰林再總計止云權使盖中書誤也其後遂分權
使與公事為兩等
因例賜帶加服色
李西樞憲成為知制誥尚緋衣出守荆南召為學士閤
門舉例賜金帶而不可加於緋衣乃並賜三品之服
事實類苑卷二十七
