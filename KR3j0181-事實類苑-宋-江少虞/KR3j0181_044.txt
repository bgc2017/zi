事實類苑卷四十四宋江少虞撰
曠達隠逸
孫明復先生
孫明復先生退居太山之陽枯槁憔悴鬢髮皓白著春
秋尊王發微十五卷為春秋學者未有能過之者也故
相李文定公守兖就見之嘆曰先生年五十一室獨居
誰事左右不幸風雨飲食生疾奈何吾弟之女賢甚可
以奉先生箕箒先生固辭文定曰吾女不妻先生不過
一官人妻先生德高天下幸壻李氏榮貴莫大于此先
生曰宰相女不以妻公侯貴戚而顧以嫁山谷衰老藜
藿不充之人相國之賢古無有也予不可不成相國之
賢遂娶之其女亦甘淡泊事先生盡妻道當時士大夫
莫不賢之(見澠水燕談)
蘇澄隠
太祖征太原還至真定幸龍興觀道士蘇澄隠迎鑾駕
毫髮星星年九十許氣貌翹疎上因延問甚久自言頃
與亳州道士丁少微華山陳摶結遊於關洛嘗過從麞
皮處士上問曰得何術對曰臣得長嘯引和之法遂令
長嘯清入杳冥移時不絶上嘿久低迷欲寐殆食頃方欠
伸其聲略不中斷上大奇之因問養生之要隠對曰帝
王養生異於是老子曰我無為而民自化我無欲而民
自樸無為無欲凝神太和唐堯所以享國永圖得此道
也遂賜號熙素先生
李集賢
李集賢建中恬退喜道處縉紳有逍遥之風善翰劄行
有筆工至於草隸分篆俱楷兼妙人得之則寶焉為詩
清淡閒暇如其人有杭州望湖樓詩小艇閒撐處湖天
景亦微春波無限綠白鳥自由飛落日孤汀遠輕煙古
寺稀時攜一壺酒戀到晚凉歸西湖詩有障煙春氣重
貯月夜痕深之句皆類如此晚喜洛中景物詠留司園
池亭榭蕭然自如每喜誦楞嚴中四句云將聞持佛佛
何不自閑閑聞復翳根除塵消覺圓淨凡起居皆詠之
後被詔與張君房集賢校勘道藏時號稱職
朱侍郎
朱昂晚以工部侍郎懇求歸江陵逾年方允乃入謝於
殿門外有詔賜坐時方劇暑恩旨寵留詔秋凉進程時
吳淑贈行詩有漢殿夜凉初閣筆渚宫秋晚得懸車之
句尤為中的賜宴玉津園中人傳詔令各賦詩為送李
承旨維有清朝納禄猶強健白首還家正太平陳文惠
堯佐部吏有函通爵里送兵千騎過荆門之句四十八
篇皆警絶一體朝論榮之弟協亦同𨼆皆享眉夀家林
相接謂之渚宫二疏荆帥陳康肅堯咨表其居為東西致
仕坊八十二薨門人請諡正俗先生
王昭素
王昭素酸棗人學古純直行高於世市物隨所索價與
其直賣者反曰所索實非本價昭素謂之曰汝且受之
免陷汝於妄語咎自爾人無敢欺者相告曰王先生市
物不可虛索一夕盗者穿窬將入以横木滿室不用其
穴昭素覺之盡室之物潜擲於外謂窬兒曰速去恐有
捕者盗慚委物而遁去盗即息李穆昔師之逮為學士
薦於太宗年七十顔如渥丹目如盪漆鰥居絶欲四十
歲家無女侍上賜坐講乾卦至九五飛龍在天起整衣
稽顙改容而說上問曰何故昭素奏曰此爻史作文王
正陛下之今日事引諭該證微含箴補上側聽善之講
罷留果茗讌語賜國子博士致仕留禁中月餘詢至養
身之術昭素曰治世莫如安民養身無如寡欲此外無
他上愛之書於屛几享年八十九
王元澤
壬子歲王雱元澤記會稽開杞刻之以廣其傳庶乎世
之聞見者有所警焉戊午歲元澤病中友人魏道輔奉
謁于寢對榻一片屛大書曰宋故王先生之墓君名雱
字元澤登第於治平四年釋褐授旌德尉起身事熙寧
天子纔六年拜天章閣待制以病廢于家後尚有數十
言掛衣于屏角覆之不能盡見此亦得謂之達歟
郭延卿
錢文僖公惟演生貴家而文雅樂善出扵天性晚年以
使相留守西京時通判謝絳掌書記尹洙留府推官歐
陽修皆一時文士游宴吟詠未嘗不同洛下多水竹奇
花凡園囿之勝無不到者有郭延卿者居水南少與張
文定公吕文穆公遊累舉不第以文行稱於鄉里張吕
相繼作相更薦之得職官然延卿亦未嘗出仕葺園亭
藝花足迹不及城市是時年八十餘矣一日文僖率僚
屬往遊去其居一里外即屏騎從腰輿張蓋而訪之不
告以名氏洛下士族多過客衆延卿未始出蓋莫知其
何人也但歡然相接道服對談而已數公疎爽闓朗天
下之選延卿歎曰陋居罕有過從而平日所接之人亦
無若數君者老夫甚愜願少留對花小酌也於是以陶
尊果䔩而進文僖愛其野逸為引滿不辭既而吏報申
牌府吏牙兵列庭中延卿徐曰公等何官而從吏之多
也尹洙指而告曰留守相公也延卿歎曰不圖相國肯
顧野人遂相與大笑又曰尚能飲否文僖欣然從之又
數杯延客之禮數杯盤無少加於前而談笑自若日入
辭去延卿送之門顧曰老病不能造謝希無訝也文僖
登車茫然自失翊日語僚屬曰此真隠者也彼視冨貴
為何等物耶歎息累日不止(見東軒筆錄)
馮樞密
馮樞密京熙寧初以端明殿學士帥太原時王左丞安
禮以池州司戸參軍掌機宜文字馮雅相好因以書詫
於王平甫曰并門歌舞妙麗吾閉目不窺但日與和甫
談禪耳平甫答曰所謂禪者直恐明公未達也蓋閉目
不窺已是一重公案馮深服其言(東軒筆錄)
王荆公
王荆公再罷政以使相判金陵到任即納節讓同平章
亊懇請賜允改左僕射未幾又求宫觀累表得會靈觀
使築第南門外七里去蔣山亦七里平日乘一驢從數
僮游諸山寺欲入城則乘小舫泛潮溝以行蓋未嘗乘
馬與肩輿也所居之地四無人家其宅僅庇風雨又不
設垣牆望之若逆旅之舍有勸築垣輙不答元豐末荆
公被疾奏捨此宅為寺有旨賜名報寧既而荆公疾愈
稅城中室以居竟不復造宅(東軒筆錄)
韓丕薦三處士
韓丕少游學嵩山間性質朴刻勵著名於時作感秋詩
三十篇人多傳誦後為翰林學士太宗召問當時流輩
頗有遺逸否以萬適楊朴田誥為對上悉令召之而誥
詔下乃卒朴至召對自言不願仕進賜束帛遣還與一
子出身適醉後至閉門拒之不得見居京城半年僅至
免餓丕又出翰林因表言其事詔以為廬州慎縣主簿
敕下數日卒朴善歌詩每乘牛往來郭店自稱東里遺
民常杖策入嵩山窮絶處苦思為歌詩數年得百餘篇
而已誥歴城人好著述聚徒數百人頗有舉進士顯達
者稱其師名聞於朝中宋維翰許袞皆其弟子誥所著
書百餘篇世亦傳之大率迂闊每注思必匿深草中絶
不聞人聲俄自草中躍出則一篇成矣
楊文公
王文正公旦與楊文公億為空門友楊公謫汝州公適
當軸每音問不及他事惟談論真諦而已余嘗見楊公
親筆與公云山栗一秤聊表村信盖汝惟産栗而億與
王公忘形以一秤栗遺之斯亦昔人雞黍縞紵之意也
(見青箱雜記)
張宗晦
慶歷中張宗晦以秘書監致仕居洛陽一日謁留守其子
庚言唐賀監知章以道士服歸會稽明皇賜以鑑湖今
洛中嵩山雖非朝廷所賜大人可衣羽服優游其間何
必事請謁宗晦曰吾作白頭老監枕書而眠何必學賀
老作道士服耶時以為名言宗晦英公齊賢子(見澠水燕談)
杜五郎
潁昌陽翟縣有一杜生者不知其名邑人但謂之杜五
郎所居去縣三十餘里唯有屋兩間一間自居一間其
子居之前有空地丈餘即是籬門杜生不出籬門凡三
十年矣黎陽縣尉孫軫嘗往訪之見其人頗瀟洒自陳
村民無所能何為見訪孫問其不出門之因其人笑曰
以告者過也指門外一桑曰十五年前亦曾到此桑下
納凉何謂不出門也但無用於時無求於人偶自不出
耳何足尚哉問其所以為生曰昔時居邑之南有田五
十畝與兄同耕後兄之子娶婦度所耕不足贍乃以田
與兄攜妻子至此偶有鄉人借此屋遂居之惟為人擇
日又賣一藥以給饘粥亦有時不繼後子能耕鄉人見
憐與田三十畝令子耕之尚有餘力為人傭耕自此足
食鄉人貧以醫卜自給者甚多自食既足不當更兼鄉
人之利自爾擇日賣藥一切不為又問常日何所為曰
端坐耳無可為也問頗觀書否曰三十年前亦曾觀書
問觀何書曰曾有人惠一冊書無題號其間多說淨名
經亦不知淨名經何書當時極愛其議論今亦忘之并
書亦不知所在久矣氣韵閒曠言詞精簡有道之士也
盛寒但布袍草履室中枵然一榻而已問其子之為人
曰村童也然質性甚淳未嘗妄言未嘗嬉游惟買鹽酪
則一至邑中可數其行迹以待其歸徑往徑還未嘗旁
遊一步也予時方有軍事至夜半未卧疲甚與官屬閒話
因遂及此不覺蕭然頓忘煩勞(見夢溪筆談)
种放
景德中种放賜號先生暫還嵩山真宗治酒資政
殿餞放當直者四人預焉時所司不宿具皆相顧不
敢坐上乃親定位次翰林學士晁迥西向資政殿
學士王欽若東向知制誥朱選西向次迴待制戚
綸東向次欽若放北面對上特示客禮酒半上賦
七言詩一首賜放放和侍臣皆賦士大夫榮之(見澠)
(水燕談)
二
种放明逸少舉進士不第希夷先生謂之曰此去逢豹
則止他日當自出於衆人初莫知其意放隠終南山豹
林谷真宗召見寵遇非常拜工部侍郎皆符其言(澠水燕談)
三
种放别業在終南山放學行高古後生從之學者甚衆
性頗嗜酒躬耕種秫以自釀所居有林泉之勝殊為幽
絶真宗聞之遣中使攜畫工圖之開龍圖閣召輔臣觀
焉上歎賞之其後甘棠魏野郊居有幽致帝亦遣人圖
之故野詩云幽居帝畫看(澠水燕談)
四
初种隠居少時與弟汶往拜陳希夷摶陳宿戒厨僕來
日有三客来可膳於廊纔旦果至惟邀放升堂殷勤睥
睨以一絶贈之曰鑑中有客白髭多鑑外先生識也麽
只少六年年六十此生隂德莫蹉跎种視之不曉但屈
指以三語授之曰子貴帝友而無科名晚為權貴所陷
种又乞素履之術陳曰子若寡欲可滿其數种因而不
娶而年夀六十一
五
种放字明逸河南洛陽人父故吏部令史滿調補長安
簿卒於官种七歲能屬文既長父昂令赴舉放辭以業
未成不可妄動父卒數兄皆干進放與母隠終南山豹
林谷結草茅為廬日以講習為業後生多從之學問得
其束修以自給著書十卷人多傳寫之為歌詩亦播人
口宋維翰為陜西轉運使表薦之太宗令本州給裝錢
三萬遣赴闕量才收用放詣府受金治行素與張貨善
貨適自秦州從事公累免官居京兆放詣貨謀其事貨
曰君今赴召不過得一縣尉耳不如稱疾候再召而往
當得好官放然之即託貨為奏章稱疾太宗曰此山野
之人亦安用之令本府歲時存問不復召其母甚賢聞
有朝命謂曰嘗勸汝勿聚徒講學身既隠矣何為名為
果為人知而不得安處我將棄汝深入窮山矣放既辭
疾母悉取其筆硯焚之與放轉詣窮僻人迹罕至後卒
無以葬遣僮奴持書於錢若水宋湜若水湜同上言以
為先朝嘗加召命今貧不能葬其母欲以私覿是掠朝
廷之美詔京兆府賜錢三萬帛三千疋粟三千石咸平
末張齊賢知京兆府表薦召為左司諫直昭文館賜五
品服
六
真宗初召种隠君放至闕以敷對稱旨日高中人送中
書膳諸相皆盛服俟其來种隠君幅巾韋布長揖而已
楊大年聞之頗不平以詩嘲之曰不把一言禆萬乘祗
义雙手揖三公上聞之獨召楊曰知卿有詩戲种某楊
汗浹股栗不敢匿避上曰卿安知無一言禆朕乎出一
皂囊内有十軸乃放所奏之書也其書曰十議所謂議
道議德議仁議義議兵議刑議政議賦議安議危俾大
年觀之從容奏曰臣當别日負荆謝罪(見湘山野錄)
石曼卿
石曼卿磊落奇才知名當世氣雄貌偉飲酒過人有劉
潜者亦志義之士也嘗與曼卿為酒敵聞京師沙行王
氏新開酒樓遂往造焉對飲終日不交一言王氏怪其
所飲過多非常人之量以為異人稍獻肴果益取好酒
奉之甚謹二人飲㗖自若傲然不顧至夕殊無酒色相
揖而去明日都下喧傳王氏酒樓有二酒仙來飲久之
乃知劉石也(見歸田錄)
二
石曼卿一日謂秘演曰館俸清薄不得痛飲且僚友擾
之殆遍奈何演曰非久引一酒主人奉謁不可不見不
數日引一納粟牛監簿者高貲好義宅在朱家曲為薪
炭市評别第在繁臺寺西房緡日數十千嘗謂演曰某
雖薄有貲産而身迹塵賤難近清貴慕師交遊盡館閣
名士或游奉有闕無恡示及演因是攜之以謁曼卿使
令置官醪十擔為贄列醖於庭演為傳刺曼卿愕然問
曰何人演曰前所謂酒主人者不得已因延之乃問甲
第何許生曰一别舍介繁臺之側其生亦翔雅曼卿間
語演曰繁臺寺閣虚爽可愛久不一登其生離席曰學
士與大師果欲登閣乞預寵諭下處正與閣對當具家
蔬在閣迎候石因諾之一日休沐約演同登演預戒生
生至期果陳具於閣器皿肴核冠于都下石演高歌褫
帶飲至落景曼卿醉喜曰此游可紀以盆漬墨濡巨筆
以題云石延年曼卿同空門詩友老演登此生拜叩曰
塵賤之人幸獲陪侍乞掛一名以光賤迹石雖大醉猶
握筆沉思慮無其策以拒之遂目演醉舞佯聲諷之曰
太牢生捧硯用事可也竟不免題云牛某捧硯永叔後
以詩戲曰捧硯得全牛(見湘山野錄)
三
石曼卿居蔡河下曲隣有一豪家日聞歌樂之聲其家僮
僕數十人常往來曼卿之門曼卿呼一僕問豪為何人
對曰姓李氏主人方二十歲並無昆弟家妾曳羅綺者
數十人曼卿欲求見之其人曰郎君素未嘗接士大夫
也他人必不可見然喜飲酒屢言聞學士能飲酒意亦
似欲相見待試問之一日果使人延曼卿即衫帽往見之
坐于堂上久之方出主人者頭巾繫勒帛不具衣冠見
曼卿全不知拱揖之禮引曼卿入别室供帳赫然坐良
久有二鬟妾各持一小盤至曼卿前盤中紅牙牌十餘
其一盤是酒凡十餘品令曼卿擇一牌其一盤餚饌名
令擇五品既而二鬟去有羣妓十餘人各執餚果樂器
粧服入人品皆豔麗燦然一妓酌酒以進酒罷樂作羣
妓執果餚者萃立其前食罷則分立左右京師人謂之
軟盤酒五行羣妓皆退主人亦翩然而入略不揖客曼卿
獨步而出曼卿言豪者之狀懵然愚騃殆不分菽麥而
奉養如此極可怪也他日試使人通鄭重則閉門不納
亦無應門者問其近隣云其人未嘗與人往來雖隣家
亦不識面古人謂之錢癡信有之(見筆談)
張乖崖
張乖崖少時任俠擊劔心溢六合將遺世仙去始與逸
人傅霖者同學霖隠不仕公中第日先顯散遣親密四
方求霖者三十年不可得嘗作憶霖詩寄語巢由莫相
笑此生終不羡輕肥晚歲罷成都轉運守宛丘詞訟簡
稀一日卧鈴閣有被褐騎蹇驢氣貌高勝者叩門大呼
曰尚書青州傅霖來閽吏異之走白公聞驚且喜倒屣
出迎召吏責曰傅先生天下賢士太守不得友何人敢
姓名乎霖即從容笑曰别子一世尚爾童心是豈知世
間有我耶公道舊且問何昔隠今出霖曰子將去矣來
報子耳曰詠亦自知之霖曰知復何言翊日而去後一
月公薨于鎮云乖崖事迹滿世咸謂公弄九霞酌天醴
出入清都者久矣及得傳傅霖事然後知其為真仙無
疑余謂子房於黃石公武侯於龐德公李藥師於虬髯
客顔魯公於張志和李太白於賀知章少陵於司馬子
微文章誇古今功業蓋後世者未嘗不遇寰宇外士摩
發激勵而後光華烜赫名動千古者又豈特乖崖而已
世不尚師友而聞道者鮮矣(西清詩話)
邢惇
邢惇雍丘人以學術稱于鄉曲家居不仕真宗末以布
衣召對問以治道惇不對上問其故惇曰陛下東封西
祀皆已畢矣臣復何言上悅除試四門助教遣歸惇衣
服居處一如平日鄉人不覺其有官也既卒人乃見其
勅與廢紙同束置屋梁間(見涑水紀聞)
張俞
康定間益州書生張俞嘗獻書于天子由是朝廷知其
名然不喜仕宦常隠於青城山白雲溪時樞密使田况
守成都日與詩曰深慙蜀太守不及採芝人又謂僚佐
曰斯人用之使作王言司諫不用之則巖谷之病叟耳
有文三十卷行于世(見雲溪新話)
事實類苑卷四十四
