事實類苑卷三十七宋江少虞撰
詩賦歌詠
劉沆
劉沆與鄉人尹鑑少同場屋劉已登第大拜皇祐中尹
以恩榜始登第劉以詩送之曰少年相欵老相逢鄉舉
雖同遇不同我已位登三事後君方名列五科中榮登
莫計名高下宦達須由善始終若到鄉關人見問為言
歸思滿秋風
張師錫
張師錫年八十餘卒又有喜其子及第詩曰御榜今朝
至見名心始安子能俱中第吾遂可休官賀客留連飲
家書反覆看世科誰不繼得慰二親難
寇萊公
向敏中寇準同以太平興國五年登科向秉鈞寇以使
相知永興軍向作絶句贈寇寇酬之曰玉殿登科四十
年當時僚友盡英賢歲寒惟有君兼我白首猶持將相
權(見青箱雜記)
陳恭公
陳恭公執中以衞尉寺丞知吳州驛遞上疏乞立儲貳
真宗喜其敢言翊日臨朝袖其疏以示執政歎想久之
召為右正言然為王冀公所忌一日真宗賦御溝柳詩
宣自宰相兩省皆和進恭公因進詩曰一度春歸一度
新翠光長得照龍津君王自愛天然態恨殺昭陽學舞
人
宋子京
韓魏公知定州日作閱古堂自為記書於石後又畫公
像於堂上宋子京知定州作樂歌十闋其一曰聽說山
中好韓家閱古堂畫圖真宰相刻石好文章魏公聞之
不喜
胡恢
金陵人胡恢博物強記善篆隸臧否人物坐法失官十
餘年潦倒貧困赴選集於京師是時韓魏公當國恢獻
小詩自達其一聯云建鄴關山千里遠長安風雪一家
寒魏公深憐之令篆太學石經因此得復官任華州推
官而卒
魏野
蜀人魏野隱居不仕宦善為詩以詩著名卜居陜州東
門之外有陜州平陸縣詩云寒食花藏院重陽菊遶灣
一聲離岸櫓數點别州山最為警句所居頗瀟灑當時
顯人多與之遊寇忠愍尤愛之嘗有贈忠愍詩云好向
上天辭富貴却來平地作神仙後忠愍鎮北都召野置
門下時北都有妓女美色而舉止生梗土人謂之生張
八因府會忠愍令乞詩於野野贈之詩曰君為北道生
張八我是西州熟魏三莫惜樽前無笑語半生半熟未
相猜吳正憲憶改郊詩云南郭迎天使東郊詔隱人謂
野也野死有子閑亦有清名今尚居陜中
朱台符
朱台符眉州人俊邁敏博少有(闕)各同輩課試以尺
正度其晷台符八寸而一賦已就凡有所作文字其彫
篆皆類於賦章疏歌曲亦然河西作梗因上封事其略
曰且夫結之以恩者彼必懷之示之以威者彼必畏之
若爾則所謂繼遷者自當革面而束手款塞而來庭矣
又嘗為(闕)數闋其略曰歌遏雲兮慘客在回雪兮腰一
搦又曰顰多而翠黛難成望(闕)而烏雲易散本當(闕)身
心兮牡丹期到如今兮賜冰頒扇鄉人日錫嘗曰朱拱
正一闋乃閨怨賦一首只少(闕)
錢熙
錢熙泉南才雅之士進四夷來王賦萬餘言太宗愛其
才擢館職有司請試上笑曰試官前進士趙某親自選
中嘗撰三釣酸文舉世稱精絶略曰渭川凝碧早抛釣
月之流商嶺排青不逐眠雲之侣又曰年年落第春風
徒泣於遷鶯處處羈遊夜雨空傷於斷雁其文數千言
率類於此卒鄉人李慶孫為詩哭之曰四夷妙賦無人
誦三釣酸文舉世𫝊
汪處士
文瑩至長沙首訪故國馬氏天策府諸學士所著文章
擅其名者惟徐東野李高弘邇遂得東野詩浮脆輕豔
皆鉛華歌舞媚一時樽俎耳其好句不過牡丹宿醉蘭
蕙春悲霞宫日城剪紅刻翠而已獨汪處士一篇庶乎
可採曰門在深松裏山僧幾度過藥靈丸不大碁妙子
無多薄霧濛寒徑殘風戀綠蘿金烏兼玉兔年幾奈君
何又得高弘雜文十卷皆搐章繪句雖齪齪者亦能道
信乎文之難(見玉壺清話)
徐鉉
太祖太宗下諸國其偽命臣僚忠於所事者無不面加
獎激以至棄瑕錄用故徐鉉潘眘修輩皆承眷禮至如
衛融張泊應答不遜獨優假之故雖陳遠寇讐無不盡
其忠力太平興國中吳王李煜薨太宗詔侍臣撰吳王
神道碑時有與徐鉉爭名而欲重傷之者面奏曰知吳
王事迹莫若徐鉉為詳太宗未悟詔徐鉉撰碑遽請對
而泣曰臣舊事李煜陛下容臣存故主之義乃敢奉詔
太宗始悟讓者之義許之故鉉之為碑但推言歷數有
盡天命有歸而已其警句云東鄰結禍南箕扇疑投杼
致慈親之惑乞火無里婦之談始勞因壘之師終後塗
山之會又有偃王之比太宗覽之獨稱歎異日復得鉉
所撰吳王挽詞三首尤加歎賞每對宰臣稱鉉之忠義
吳王挽詞今記者二首曰倏忽千齡盡冥茫萬事空青
松洛陽陌荒草建康宫道德遺文在興衰自古同受恩
無補報反袂哭途窮土德承餘烈江南廣舊恩一朝人
事變千古信書存哀挽周原道旌名鄭國門此生雖未
死寂寞已消魂李王葬北邙江南錄乃鉉與湯悦奉詔
撰故有鄰國信書之句東隣謂錢俶也
黃孝先
宗衮嘗賞黃子温詩子温名孝恭天聖八年登進士第
為大理寺丞失官從兄子思亦善詩詠懷曰日者未知
裴令貴世人爭笑禰生狂(闕)句曰風簾燕引五六子
露井榴開三四花子思名孝先天聖二年登進士第終
太常博士
賈公餗
蔡文忠公擢進士第一以將作丞倅兖將母之官年少
氣銳日沈酣以酒色廢務賢良賈公餗居郡中屢謁不
得見因書一絶屏間聖君寵厚龍頭選慈母恩深鶴髮
垂君寵母恩俱未報酒如為患悔何追文忠見之亟往
泣謝自是終身不飲酒
王君玉
王君玉琪詩務刻琢而深醇獨至高視古今每云初學
詩易於形狀寫物而難於題贈至成一家言則反此君
玉秋後蓮實詩蠶寒冰繭瘦蜂老露窠甜比興曲盡妙
也他詩數百十首字字清奇讀之咀冰嚼雪若魚寒不
食清池釣鷺靜頻驚小閣棋聞角詩隴㕍半驚天在水
征人相顧月如霜之類是也
李邯鄲
李邯鄲公作詩格句自三字至九字有五字成篇者盡
古今詩之格律足以資詳博不可不知也伯父娶邯鄲
孫女嘗聞邯鄲公與小宋飲酒咏一物隸僻事以多者
為勝飲不勝者他人莫敢造席
張文定
張司空齊賢致仕歸洛康寧福壽先得裴晉公午橋莊
鑿渠周堂花竹照日與故舊乘小舟攜酒游釣牓於門
曰老夫已毁裂冠冕或公綬垂訪不敢拜見造一卧榻
舉以視田稼醉則憩於木隂酒醒則起嘗作詩戲贈故
人午橋今得晉公廬花木烟雲興有餘師亮白頭心已
足四登兩府九尚書公慕唐李文亮為人對上前申明
律意惟務裁減又奏乞罷三班吏杖罰請從贖論皆可知
(見玉壺清話)
王化基
王化基言任中丞日鞠祖吉知晉州受賕事敗詢其土
豪王基者云吾小民見州將貧乏相醵率為一日之壽
豈知其犯法哉悵歎不已化基詰其前後郡守王基言
三十年以來唯梁都官不受一錢餘無免者乃梁勖也
勖漢乾祐中司徒詡下進士及第有文詞太祖欲令知
制誥為時宰所忌遂止化基言於太宗時勖以老病不
任吏事特授華州行軍司馬給郎中俸料其子昭璉亦
舉進士得杭州從事化基送以詩曰文章換貴雙枝秀
清白𫝊家兩地貧人多傳誦(見文公談苑)
王嗣宗
种放以處士召見拜官真宗待以殊禮名動海内後謁
歸終南山恃恩驕倨甚王嗣宗時知長安放至通判以
下羣拜謁放小俛垂首接之而已嗣宗内不平放召其
諸姓出拜嗣宗嗣宗坐受之放怒嗣宗曰向者通判以
下拜君扶之而已此百十耳嗣宗狀元及第名位不輕
胡為不得坐受其拜放曰以手搏得狀元耳何足道哉
嗣宗怒遂上疏言放實空疎才識無以踰人專飾詐功
蹈虛名陛下尊禮放擢為顯官誠恐天下竊笑益長澆
偽之風且陛下召魏野閉門避匿而放隂結權貴以自
薦達因抉(闕)放(闕)事數條上雖兩不之問而待放之
意寢衰齊州進士李冠嘗獻嗣宗詩曰終南處士聲名
滅邠土妖狐窟穴空
張乖崖
張忠定公詠布衣希夷先生一見奇之公曰願分華山
一半居之可乎先生曰於公固可及别贈以毫褚公曰是
將嬰我以世務也後公顯貴果以名德重天下將赴劍
南以詩寄先生曰性愚不肯林泉住剛要清流擬致君
今日星馳劍南去回頭慚愧華山雲及還又寄以詩曰
世人大抵重官榮見我東歸夾道迎應被華山高士笑
天真喪盡得虚名(見澠水燕談)
聱隅子
黃晞閩人好讀書客遊京師數十年不歸高文苦學貧而
有守衣不蔽體得錢輒買書所費殆數百緡自號聱隅
子石守道為直講聞其名使諸生如古禮執羔雁束帛
就里中聘之以補學職晞固辭不就故歐陽永叔哭徂
徠先生詩云羔雁聘黃晞晞驚走隣家是也著書甚多
在至和中薦於朝除試太醫助教月餘未及(闕)綠袍遇
疾暴卒有子甚愚魯所聚及自著書皆散失無存者(見涑)
(水記聞)
王沂公
王沂公為布衣時以所業贄吕文穆蒙正中有早梅詩
其警句云雪中未論和羹事且向百花頭上開文穆云
此生登第已安排作狀元宰相矣已而果然(見魏王語錄)
僧有明
浮圖詩者不少士大夫莫為汲引多汩没不顯嘗仕福
州見山僧有明有詩百餘首其中佳句如虹收千嶂雨
潮展半江天詩因試客分題僻碁為饒人下著低不減
唐人
花蕊夫人
孟蜀時花蕊夫人能為詩而世不傳其歌詞清婉可聽
他日王平甫治館中廢書得其七言詩一卷題云八十
九首而存者纔三十餘篇大約似王建宫詞一篇云厨
船進食簇時新列坐無非侍從臣日午殿頭宣索膾隔
花催喚打魚人又云月頭支給買花錢滿殿宫娥近數
千遇著唱名多不語含羞急過御床前他篇類此
楊玢
楊玢靖恭虞卿之曾孫也仕前偽蜀王建至顯官隨王
衍歸後唐以老得工部尚書致仕居長安舊居多為隣
里侵占子弟欲詣府訴其事以狀白玢玢批紙尾云四
隣侵我我從伊畢竟須思未有時試上含元殿基望秋
風秋草正離離子弟不復敢言
孫僅
孫何孫僅俱以能文馳名一時僅為陜西轉運使作驪
山詩二首其後篇有云秦帝墓成陳勝起明皇宫就禄
山來時方建玉清昭應宫有惡僅者欲中傷之因錄其
詩以進真宗讀前篇云朱衣吏引上驪山遽曰僅小器
也此何足誇遂棄不讀而陳勝禄山之語卒不得聞人
以為幸也(見廬陵居士錄)
王禹玉
京師祭二社多差近臣王禹玉在兩禁二十年熙寧三
年為翰林承旨又膺是任題詩齋宫曰隣雞未動曉驂
催又向靈壇飲福杯自笑治聾不知足明年強健更重
來執政聞而憐之(見倦遊雜錄)
陳烈先生
陳烈先生初嘗與蔡君謨同硯席時君謨出鎮福州束
吏治民毫髮不容一日烈往見之維舟城下聞其嚴察
不往謁之但留詩於庭曰溪山龍虎蟠溪水鼓角喧中
宵卿雲破六月夜衾寒風雨生殘樹蛟螭喜怒瀾慇懃
祝舟子移棹過前灘亭吏不敢隱錄詩呈公自是公為
之少霽威稜
事實類苑卷三十七
