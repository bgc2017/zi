事實類苑卷三十宋江少虞撰
詞翰書籍
學士院
學士院在資福殿横街之南宣徽院北玉堂上東閣承
旨居之西閣第二廳學士居之玉堂後東西各二閣第
三廳而(闕)分處之淳化中蘇易簡為學士時建小樓於
北軒甚低窄天禧三年惟演奏重葺治因去其下窗牖
施以曲檻始明敞矣待詔房六間在玉堂西南孔目院
在西(謂之兩頭)驅使在東(謂之兩頭)玉堂後東北一室二間不甚
高敞大中祥符中今王相居之二年入參大政次李相
迪又自此閣拜命其後入者多求居之此室常不空前
簷有大槐樹意以為祥亦有不令剪伐者
學士從行幸
太祖太宗出征時學士並於行宮之外安下自上東封
泰山西祀汾隂幸亳學士始設次於行宮内綵殿之東
當直者居之以俟詔命其頒賜飲食茗果則日有四五
皆與親王丞相等焉
學士預丹鳳樓放赦
唐制皇帝御樓肆赦學士得昇丹鳳樓之西南隅侍立
五代已後因循廢之淳化四年蘇易簡自院入參大政
乃奏自今上御樓覃恩望令與樞密使侍立御榻之側
從之
小宴學士預坐
淳化四年十月武寧軍節度使曹彬來朝上宴於長春
殿乃命翰林學士錢若水樞密直學士張詠皆赴坐舊
制每便殿小宴當直學士與文明樞密直學士皆預坐
故相李昉及扈蒙在翰林日常預斯宴後為閣門使梁
迥奏罷之至是給事中參知政事蘇易簡奏復之
學士草麻
學士每非時召對即公服繫鞋袖具員而入每恩例除
改即宰相得旨後入熟狀至晚或召對或降出熟狀便
草麻推進退宰相及非時將旨改除皆夜後宣入面受
處分宰相不得知也
二
天禧三年七月十六日夜降熟狀以殿前都指揮使忠
武軍節度使曹璨移領河陽同中書門下平章事五更
三點麻卷入本家奏璨卒牓子亦至其麻遂不宣明日
却赴院架閣
學士草制次第
舊規當制者草第一第三並以命官高卑為次不繫學
士官位今單直不以多少皆獨坐惟大禮後加恩即學
士齋宿翰長草第一學士以次分之如四廳學士即翰
長却草第五他皆類此
舍人賜書預宴
皇朝太祖英武聖文神德皇帝因置酒於紫雲樓下命
兩制侍宴歡甚因命中書舍人來辰因綴内制起居令
為通式仍各賜書千餘卷以備檢閱舊體每游宴止學
士得赴召暨皇上留心儒墨精賞文翰時綸閣之臣使
召赴曲宴或令和御詩舍人從游宴自此始也厥後立
春鏤銀旂彩幡勝之物亦及之太平興國八年詔閣下
舍人李公穆宋公白賈公黃中呂公蒙正李公至入院
承旨扈公蒙贈詩賀之有五鳳齊飛入禁林之句為一
時之盛事其或觀稼於南薰門賞花於含芳園春晝嚴
蹕有司景從幸園西之金明池下雕輦登龍舟都人和
百樂具舉憩瓊林苑有複道御層樓臨軒置酒以閱繁
盛兩制必侍從焉至上苑春融千花萬卉妍麗冠絶上
必曲宴宰衡勲舊詔兩制詞臣俯龍池垂金鈎舉觴賦
詩終日而罷
詞臣神仙之職
上嘗謂宰職近臣曰詞臣寔神仙之職也翊日凡所進
詩悉為御毫屬和以賜焉雍熙三年十月敕由兩制詞
臣公朝精選典司綸誥親近冕旒宜於俸禄之間特示
優豐之寵起自今後兩制俸料並以見緡充
禁中墨妙
上聽政之暇搜訪鍾王之迹以資閱翫焉御毫飛動神
機妙思出竒制勝乃召書吏之有格性者置之便殿躬
自省閱仍授以筆法既睹其有成各賜其銀章象笏令
入院充待詔者僅十人自是書詔四出寰海之内咸識
禁中之墨妙焉
賜學士加等
舊體學士凡召入院止賜白成鍔(都了切)口銀鞍勒暨
今上即位優待特異則金塗銀閙裝鞍勒對衣荔枝花
帶郊禋稷畢賜對衣金帶或牯犀金魚副之(朝士自唐末久缺佩)
(魚者今方復之)十月朔舊賜對衣紅錦袍上特以細花熟錦代
之(淳化二年代以細花盤雕錦下丞相一等)自是遠方之珍果天府之法釀
龍鳳之茗荈伏臘之餅餌以時而賜悉加等焉
玉堂瀛洲之象
玉堂東西壁延袤數丈畫水以布之風濤浩渺盖擬瀛
洲之象(待詔董羽之筆)修篁皓鶴悉圖廊廡竒花異木羅植軒
砌每外喧已寂風𫝊玉漏月色滿庭真人世之仙境也
學士和詩草制
禁中垂簾人靜之際則有中使忽降示御書宣令屬和
則必尋拜謝狀後信宿方和進如聲韻竒險難以賡載
者必拜章瀝懇陳述寡和之意優詔多免焉每錫賜謝
恩奏狀必當直學士草或郊禋行慶制命填委必聚廳
以分張之其餘書詔辭祝頃刻之間雖繽紛而至必獨
當或數直有不草一詞者自可探賾往誥研窮理體以
備顧問焉
學士拜命
學士凡拜命先閣門受制書於常朝殿門之階上(依舊格入)
(院偶差中使賜)拜伏跪受訖求於便殿對敭陳述寵用遭值之
由謂之告謝上必從容賜坐奬飭戒諭而退選日謝恩
前一日待詔一人就宅宣召預於庭設茵褥堂設酒醴
待詔稱有敕望皇居拜伏聽命其詞皆褒奬嚴召之意
(於本院舊學士)本人舞蹈訖升堂飲饌以謝恩奏狀拜伏跪受
之來日待詔迎於待漏院與新學士偕行引至閣門而
退閣門舍人始引入中謝賜對衣金帶金陞鞍勒馬(近例)
(就院轉官特承旨則賜分物敕設如初拜之例餘不得比也)入本院上事宣徽院告
報勅制儀鸞宿陳帟幕大官備珍備饌設尊酒茗果畢
至赴是設者止鳳閣舍人餘不預坐(舊體禁中上事元無樂前代或有使)
(藝人弄獼猴及歲稱之戲)
玉堂坐次
玉堂之上惟上事受吏人賀禮始得正坐餘雖承旨亦
須坐於東廂其副翰坐西廂餘依雙隻對坐居是職者
人物之選亦已極矣儒墨之榮亦已至矣苟能節用以
安貧杜門以省事採真儒之旨養浩然之氣來者瞻望
其出處時君優假其顔色逍遥卒歲非神仙而何每上
直一依舊制入者先之出者後之或食已日旰之後同
列出翰院直學士苟已褫巾笏則可紗帽靸履送至於
玉堂之上盖同列相恕其坦率也
進制書小字本
舊規云大順二年十月宣旨每進麻制書詔錄小字留
内永為定式自後令凡機密公事即用小字本常詔不
進國朝自大中祥符九年後詔麻制進小字本盖便於
看覽焉書詔亦進之
學士中謝
舊規云學士中謝先于殿西北隅立俟容省奏某乞到
殿上云喚容省使逅(闕)去喚即趨至中庭此禮今謂之
通喚惟將相即通喚學士即不
進草
舊制學士晚得熟狀其密旨多從夜降出苹麻五更三
點進惟演大中祥符八年十二月十四日入院禮上是
夕召入面令草今上封上春郡王制惟演面奏此制一
出天下𫝊寫臣欲先進草本乞神筆判削然後寫麻上
再三不允堅請方從之是夕一更二點進草入三點降
出御筆書依奏書寫四字方封待詔寫及天禧二年正
月十七日再入院二月二日又召對令草今上封昇麻
一更初進草便降出御批依奏書寫四字其後南郊加
恩及冊皇太子皆晁公當之亦進草親王宰臣等即不
進(國朝事始)
太宗賜趙昌國及第
太宗朝有趙昌國者自陳乞應百篇舉帝親出五言四
句詩為題云秋風雪月天花竹鶴雲烟詩酒春池雨山
僧道柳泉凡二十字一字為五篇篇四韻至晚僅能成
數篇詞意不足取示賜及第用勸舉學者
開封解以孫暨為第一
咸平元年開封發解以高輔堯為首錢易次之易有時
名不得魁薦頗不平之上書言試題語涉譏諷輔堯亦
請解頭讓易上命錢若水覆考既而上以為士人爭進
幾不可長上令擢文行無著者一人為首乃以孫暨為
第一輔堯次之易第三餘如舊(並澠水燕談)
太宗親試進士以孫何為第一
太宗時親試進士每以先進卷子者賜第一及第孫何
與李庶幾同在科場皆有時名庶幾文思敏速何尤苦
思遲會言事者上言舉子輕薄為文不求義理惟以敏
速相誇因言庶幾與舉子於餅肆中作賦以一餅熟成
一韻者為勝太宗聞之大怒是歲殿試庶幾最先進卷
子遽叱出之由是何為第一(出歸田錄)
舉子重戴
李巽字仲權邵武人以蜃樓上鼔周處斬蛟三賦馳名
累舉不第反為鄉人所侮曰李秀才應舉空去空回知
席帽甚時得離身巽亦不校至是乃貽鄉人詩曰當年
蹤跡困埃塵不意乘時亦化鱗為報鄉閭親戚道如今
席帽已離身盖國初猶襲唐風士子皆曳袍重戴出則
以席帽自隨巽從仕至度支郎中兩浙轉運使卒與王
禹偁相友善今小畜集有送李仲權赴官序即巽也
二
世𫝊潘閬安鴻漸八才子圖皆策蹇重戴又王禹偁贈
(崔)遵度及第未脱白詩云且留重戴士風多則國初舉
子猶重戴矣(並青箱襍錄)
御焚試卷於真宗影殿前
真宗尤重儒學今科場條制皆當時所定至今每親試
進士已放及第自十人已上御試卷子並錄本於真宗
影殿前焚制舉登科者亦然
收李迪出賈邊
景德中李迪賈邊皆舉進士有名當時及就省試主文
咸欲取之既而二人皆不與取其卷視之迪以賦落韻
邊以當仁不讓於師論以師為衆與註疏異說乃為奏
具道所以乞特收試時王文正公為相議曰迪雖犯不
考然出於不意其過可恕如邊特立異說此漸不可啟
今後倘務為穿鑿破壞科場舊格遂收迪而出邊云(東齋)
(記事)
貢院設位供帳
禮部貢院試進士日設香案於階前主司與舉人對拜
此唐故事也所坐設位供帳甚盛有司具茶湯飲漿焉
試學究則悉撤帳幕毡席之類亦無茶湯渴則飲硯水
人人皆黔其吻非故欲困之乃防毡幕及供應人私𫝊
所試經義盖常有敗者故事為之防歐文忠有詩焚香
禮進士徹幕待經生以為禮數重輕如此其寔自為之
御試許詳定官别立等
嘉祐中進士奏名訖未御試京師妄𫝊王俊民為狀元
莫知言之所起人亦莫知俊民為何人及御試王荆公
時為知制誥與天章閣待制楊樂道二人為詳定官舊
制御試舉人設初考官先定等第復彌封之以送覆考
官再定等第乃付詳定官發初考官所定等以對覆考
之等如同即已不同則詳其程文當從初考或從覆考
即不得别立等是時王荆公以初覆考所定第一人皆
未允當合行間别取一人為狀首楊樂道守法以為不
可議論未決太常少卿朱從道時為彌封官聞之謂同
舍曰二公何用力爭從道十日前已聞王俊民為狀元
事必前定二公徒自苦耳既而二人各以己意進禀而
詔從王荆公之請及發封乃王俊民也詳定官得别立
等自此始遂為定例(並沈存中筆談)
學士無𢃄出外
故事侍讀學士無帶出外者張知白罷參知政事授此
職知大名府然非歴二府而出者不得焉寶元中梅詢
始帶知鄭州自後兩制遂為例(東齋記事)
試進士沿革
進士之舉至本朝尤盛而沿革不一開寶六年因徐士
廉伐鼔訴訟帝御講武殿覆試自此始賜出身興國二
年呂蒙正榜始分甲乙自興國八年王世躬榜始賜袍
笏自呂蒙正榜始及第時賜袍笏自祥符中姚曄榜始
賜宴自呂蒙正榜始賜同出身自王世則榜始賜别科
出身自咸平三年陳堯咨榜始唱名自雍熙二年梁顥
榜始彌封謄錄覆考編排皆始於景德祥符之間唐制
禮部試舉人夜試以三鼓為限無名子嘲之曰三條燭
盡燒焦學士之心八韻賦成笑破侍郎之口後唐長興
令晝試竇真固以短晷難成文字不盡意非取士之道
奏覆夜試本朝引校多士率用白晝不復繼燭雍熙中
著作佐郎樂史特賜進士及第詔附與興國五年第一
等之下賜第附榜始於此
舉人謁先師
國初詔諸人員貢舉人羣見訖就國子監謁先師迄今
行之循唐制也(並春明退朝錄)
春秋放榜
太平興國三年九月賜進士胡旦等七十四人及第先
是去年秋諸州已薦士即詔罷之上恐有留滯者詔除
三禮三𫝊學究外以八月至闕下故事惟春秋放榜至
是秋試非常例也(國朝始事)
降聖節齋宴
舊規云皇帝降聖之日學士六員共率一百三十緡寺
中齋今送五十千與樞密使同開道場節前一日赴宴
唐時惟大學士及二使赴待詔雖發書屈亦不預坐(國朝)
(事始)
江南書籍
雍熙中太宗以拔(闕)九經尚多譌謬俾學官重加刊校
史館先有宋藏榮緒梁岑之敬所檢左傳諸儒引以為
証祭酒孔維上言其書來自南朝不可案據章下有司
檢討杜鎬引貞觀四年敕以經籍訛舛盖自劉石紛爭
天下學士率多南遷中國經術浸微之至也今後並以
六朝舊本為証持以詰維維不能對王師平金陵得書
十餘萬卷分配三館及學士舍人院其書多讎校精當
編帙全具與諸國書不類(談苑)
事實類苑卷三十
