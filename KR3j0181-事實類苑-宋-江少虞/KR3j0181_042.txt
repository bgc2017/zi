事實類苑卷四十二宋江少虞撰
文章四六
錢昭序
錢昭序鄧王俶之族子也為(闕)京副使知通利軍至道
初獲赤烏白兔昭序表獻曰烏乃陽精兔唯隂類告火
德蕃昌之盛示金方馴服之微懿兹希世之珍罕有同
時而見當時多傳誦昭序文詞作數賦自一至十凡十
篇甚為蘇易簡及江陵從祖所傳誦
湯悅
湯悅父應舉唐末有才名悅本名崇義仕江南為宰相
建隆初宣祖諱改姓楊初在吳為舍人受詔撰揚州孝
先寺碑世宗親往駐驆此寺讀其文賞歎顯德中主遣
悅入貢世宗為之加禮自淮上用兵凡書詔多悅之作
特為典贍切於事情世宗每覽江南字形於嗟歎(闕)
王狀元
王狀元君貺天聖庚午甲科及第元豐戊午垂五十年
方有重金之賜謝表載其略云黃金三紀未佩隨身之
魚賜𢃄萬釘改觀在廷之目豈伊敢任得拜恩章車服
以庸品儀辨等國朝故事惟二府刻毬路之花文武近
班通一例號羣仙之樣特承南命越度朝規此盖陛下
寵厚老臣禮加常例憫事三朝之舊俾偕四輔之榮奉
以垂腰既表重鏐之麗寳之在體更增上物之華
劉貢父
劉攽王介甫同為開封府試官舉人有用畜者字介謂
音犯主上嫌名攽謂禮院先未嘗定此名為諱不可用
以黜落因紛争不已而介以惡語侵攽攽不較既而御
史張戩程灝并彈之遂皆贖金御史中丞吕公著又以
為議罪太輕遂奪其主判其實中丞不樂攽也謝表略
曰彍弩射市薄命難逃飄瓦在前忮心不校又曰在矢
人之術唯恐不傷而田主之牛奪之已甚盖謂是也
錢若水
錢若水為學士太宗禮遇殊厚嘗草賜趙保忠詔云不
斬繼遷存狡兔之三穴潛凝光嗣持首尾之兩端太宗
覽之甚悅謂若水曰此四句正道著我意又與趙保忠
詔有既除手足之親已失輔車之勢其辭甚矣太宗御
筆批其後云依此詔本經好至今延平寳藏之(見金坡遺事)
錢熙
錢熙泉南雄才之士進四夷未至賦萬餘言太宗愛其
才雄擢館職嘗撰三釣酸文世稱精絶略曰渭川凝碧
早抛釣月之流商嶺排青不逐眠雲之客又年年落第
春風徒泣於遷鶯處處羈遊夜雨空悲於斷雁鄉人李
慶孫器之曰四夷妙賦無人誦三釣酸文舉世傳
陳思道
陳思道子昌齡醜陋吃訥聰明絶人年十七八海州試
海水揚波賦即席一筆而成文不煩加點其警句披碣
石之宿霧歛蒼梧之夕雲月入靈槎泛寒光而落魄波
翻瀛島湛清影以遥連(見名賢詩話)
貶錢惟演詞
時錢公為樞相以非辜降節度使貶謫東會禁林有主
誥者素為深仇貶語云公侯之家鮮克禀訓茅土之後
多或墜涼具官某王國之衰緒孽臣之累姻孽臣盖晉
公也時家宰謂典誥者曰萬選公其貶語太酷禁林曰
當留數句以俟後乎太宰曰是尚未逞憾乎
郡燕樂詞
范文正公鎮餘杭日侍讀王樂道公正在幕楊内翰億
甫公察謫信州未發召還赴闕過杭公厚遇之持排日
遣樂吏往察判廳請樂詞樂道(闕)之不與來日酒數行
遣吏投書於席大概言陶之學先王之道未始遊心於
俳優之藝始某從事公幕天下之士類皆以陶為賀盖
今巖穴蟠潜修立之士無不由明公之門揄濯以至於
華顯者獨某不幸更於左右公嘗調之以道德磨之以
仁義及以佼戲之事資之非某素望也且今莘陽公以
吾儒高第之一人爾苟某始者躐巍科歴清秩過執事
之境必不肯以優伶之辭為錯也公以書示隱甫隱甫
曰被及當司尤無謂也公頗動容既而非久移鎮青杜
樂道少安又王尚書拱辰長安上事理椽撰樂詞有人
間合作大丞相天下尤呼小狀元之句又龍圖摯餘上
杭事一日曹僚撰頭盞曲有黃歌方間金鼎調羹正待
梅之句二吏因受知蒙二公薦擢不數年並陞於臺閣
皆繫乎幸不幸爾
章懿太后神道碑
晏元獻公撰章懿李太后神道碑破題云五嶽峥嶸崑
山出玉四溟浩渺麗水生金盖言誕育聖躬實繫后奈
仁宗夙以母儀事明肅劉太后膺先帝(闕)之托(闕)
然才者則愛其善比也獨仁宗不悦謂晏曰何不
直言誕育朕躬使天下知之晏公具以前意奏之上曰
此等事卿置之區區不足較當更别改晏曰已焚草於
神寢上終不悅建升祔二后赦文孫承旨抃當筆協(闕)
主意直叙曰章懿太后(闕)擁慶羡實生渺躬顧復之恩
深保綏之念重神御既往仙遊斯遠嗟乎為天下之母
育天下之君不逮乎九重之承顔不及乎四海之致養
念言一追至慕增結帝覽之感泣彌月明賜之外悉以
東宫舊玩密賚之歲餘參大政
文老不衰
嘗謂文老不衰誠有之今大參元厚之絳向在禁林懷
荆南舊遊云去年曾醉海棠叢聞說新枝發舊紅昨夜
夢回花下飲不知身在玉堂中詞氣不少衰又今曾公
年八十筆力尚完時曾子宣内翰謫守鄱陽手寫一簡
慰之略曰扶搖方遠六月不得不息消長以道七日自
當來復又有中秘書楊經臣博贍才雅而嘗誦之經臣
曾謂余曰此非知其然而為神驅氣使之然耳
奬詞臣
乾德九年正月乾元殿(闕)王朝扈蒙參定其儀有外
請說之制甚繁具本文蒙繼上聖功頌次年將東封又
進御札草上愛之批於紙尾奬之云聖功頌無一字可
議後范詩有微臣自愧頭如雪也向鈞天侍玉皇上和
之以賜曰珍重老臣純不已我慚寡昧繼三皇為之傳
美(玉壺清話)
賜恩澤出身章服誥
景祐初元張唐卿牓賜恩澤出身章服等語詞略云青
衿就學白首空歸屢陳卿老之書不預賢能之選靡務
激昂而自勵止期華皓以見收仁宗怒曰後世得不貽
其子孫之疑乎御筆抹去宋鄭公庠别進云久淪巖穴
夙藴經綸鶯遷未出於喬木鶚薦屢先於鄉版縱轡誠
希於遠到摶風勉屈於卑飛上頗悅(見玉壺清話)
高麗使先狀
高麗海外諸夷中最好儒學祖宗以來數有賓貢進士
登第者自天聖後數十年不通中國熙寧四年始復遣
使修貢因泉州黃慎者為向導將由四明登岸比至為
海風飄至通州海門縣新港先以狀致通州太守云望
斗極以乘槎初離下國指桃源而迷路誤到仙鄉詞甚
切當使臣御事民官侍郎金第與同行朴寅亮詩尤精
如泗州龜山寺詩云門前客棹洪波急竹下僧碁白日
閒等句中士人亦稱之寅亮為其國詞臣以罪廢久之
復與金第使中國(出澠水燕談)
音韻
切韻之學本出於西域漢人訓字止曰讀如某字末用
反切然語已有二聲合為一字者如不可為叵何不為盍
如是為爾而已為耳之乎為諸之類以西域二合之音
盖切字之源也如輭字文從而犬亦切音也殆與聲俱
生莫知從來今切韻之法先類其字各歸其母唇音舌
音各八牙音喉音各四齒音十半齒半舌音二凡三十
六分為五音天下之聲總於是矣每聲復有四等謂清
次清濁平也如顛天田年邦降龐厖之類是也皆得之
自然非人為之如幫字横調之為五音幫當剛臧央是
也(幫宫之清當商之清剛角之清臧徵之清央羽之清也)縱調之為四等幫滂傍
茫是也(幫宫之清滂宫之次清傍宫之濁茫宫之不清不濁)就本音本等調之為
四聲幫牓傍博是也(幫宫之清平牓宫之清上傍宫之清去博宫之清入)四等之
聲多有聲無字者如封峰逢止有三字邕匈止有兩字
竦火欲以皆止有一字五音亦然滂湯康蒼止有四字
四聲則有無聲亦有無字者如蕭字肴字全韻皆無入
聲此皆聲之類也所謂切韻者上字為切下字為韻切
須歸本母韻須歸本等切歸本母謂之音和如德紅為
東之類德與東同一母也字有重中重輕中輕本等聲
盡汎入别等謂之類隔雖隔等須以其類謂唇與唇類
齒與齒類如武延為綿符兵為平之類是也韻歸本等
如冬與東字母皆屬端字冬乃端字中第一等聲故都
宗切宗字第一等韻也以其歸精字故精徵音第一等
聲東字乃端字中第三等聲故德紅切紅字第三等韻
也以其歸匣字故匣羽音第三等聲又有互用借聲類
例頗多大都自沈約為四聲音韻愈密然梵學則有華
竺之異南渡之後又雜以吳音故音韻厖駮師法多門
至於所分五音法亦不一如樂家所用則隨律命之本
無定音常以濁者為宫稍清為商最清為角清濁不常
為徵羽切韻家則定以唇齒牙舌喉為宫商角徵羽其
間又有半徵半商者如來日二字是也皆不論清濁五
行家則以韻類清濁參配今五姓是也梵學則喉牙齒
舌唇之外又有折攝二聲折聲自臍輪起至唇上發如
鈝字(浮金反)之類是也攝聲鼻音如歆字鼻中發之類是
也字母則有四十二曰阿多波者那囉拖婆茶沙嚩哆
也瑟吒(二合)迦娑麽伽他杜鎻呼拖(前一拖輕呼此一拖重呼)奢佉又
(二合)娑多(二合)壤曷攞多(二合)婆(上聲)車娑麽(二合)縒伽(上聲)吒拏娑
頗(二合)娑伽(二合)也娑(二合)室者(二合)佗陀為法不同各有理致
雖先王所不言然不害有此理歷世浸久學者日深自
當造微耳
二
幽州僧行均集佛書中字為切韻訓詁凡十六萬字分
四卷號龍龕手鏡燕僧智光為之序甚有詞辯契丹重
熙二年集契丹書禁甚嚴𫝊入中國者法皆死熙寧中
有人自彼中得之入傅欽之家蒲傳正帥浙西取以鏤
板其序末舊云重熙二年五月序蒲公削去之觀其字
音韻次第皆有理法後世殆不以其為燕人也(已上見筆談)
歐陽文忠公
歐陽公撰石曼卿墓表蘇子美書邵餗篆額山東詩僧
秘演力幹欵督歐俾速撰文成演以車二兩置石於相
藍南食殿礲訖白歐公寫石之日為具召館閣諸公觀
子美書丹演大喜曰吾死足矣飲散歐蘇囑演曰鐫訖且
未得打竟以辭翰之妙演不能却歐公忽適定力院見
之問寺僧曰何得僧曰半千買得歐怒因詬演曰吾之
文與庸人半千鬻之何無識之甚演滑稽特精徐語歐
曰學士已多他三百八十三矣歐愈怒曰是何言演曰
豈不記得作省元時庸人競摹新賦呌於通衢復更名
呼之(闕)文來買歐陽某省元賦今一碑五百價已多矣
歐陽因解頥徐又語歐曰吾友曼卿不幸早世固欲得
公之文張其名自與日星相摩而又窮民售之頗濟其
乏又非利乎公但笑而無語(見湘山野錄)
事實類苑卷四十二
