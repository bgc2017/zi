事實類苑卷二十宋江少虞撰
典禮音律
笛
馬融笛賦云裁以當簻使易持李善注謂簻馬策也裁
笛以當馬簻故使易持此說謬也笛安可爲馬策簻管
也古人謂樂之管爲簻故潘岳笙賦云修簻内辟餘簫
外逶裁以當簻者餘器多裁衆簻以成音此笛但裁一
簻五音皆具當簻之上不假繁猥所以便而易持也
二
笛有雅笛有羌笛其形制所始舊說皆不同周禮笙師
掌教篪篴或云漢武帝時丘仲始作笛又云起於羌人
後漢馬融所賦長笛空洞無底剡其上孔五孔一孔出
其背正似今之尺八李善爲之注云七孔長一尺四寸
此乃今之横笛耳太常鼓吹部中謂之横吹非融之所
賦者融賦云易京君明識音律故本四孔加以一君明
所加孔後出是爲商聲五音畢而沈約宋書亦云京房
備具五音周禮笙師注杜子春云篴乃今時所吹五空
竹篴以融約所紀論之則古篴不應有五孔則子春之
說亦未爲然今三禮圖畫篴亦横設而有五孔又不知
出何典據
審聲
五音宫商角爲從聲徵羽爲變聲從謂律從律吕從吕
變謂以律從吕以吕從律故從聲以配君臣民尊卑有
定不可相踰變聲以爲事物則或遇於君聲無嫌六律
爲君聲則商角皆以律應徵羽以吕應六吕爲君聲則
商角皆以吕應徵羽以律應加變徵則從變之聲已瀆
矣隋柱國鄭譯始條具之均展轉相生爲八十四調清
濁混淆紛亂無統競爲新聲自後又有犯聲側聲正殺
寄殺偏字傍字雙字半字之法從變之聲無復調理矣
外國之聲前世自别爲四夷樂自唐天寳十三載始詔
法曲與北部合奏自此樂奏全失古法以先王之樂爲
雅樂前世新聲爲清樂合胡部者爲宴樂古詩皆咏之
然後以聲依永爲成曲謂之恊律其志安和則以安和
之聲詠之其志怨思則以怨思之聲詠之故治世之音
安以樂則詩與志聲與曲莫不安且樂亂世之音怨以
怒則詩與志聲與曲莫不怨且怒此所以審音而知政
也詩之外又有和聲則所謂曲也古樂府皆有聲有詞
連属書之如曰賀賀賀何何何之類皆和聲也今管絃
之中纏聲亦其遺法也唐人乃以詞填入曲中不復用
和聲此格雖云自王涯始然貞元元和之時爲之者已
多亦有在涯之前者又小曲有咸陽沽酒寳釵空之句
云是李白所製然李白集中有清平調詩三首獨無是
詩而花間集所載咸陽沽酒寳釵空乃是云張泌所爲
莫知孰是也今聲詞相從惟閭巷間歌謠及陽關搗練
之類稍類舊俗然唐人填曲多詠其曲名所以哀樂與
聲尚相諧會今人則不復知有聲矣哀聲而歌樂詞樂
聲而歌怨詞故語雖切而不能感動人情由聲與意不
相諧故也
二
古樂有三調聲爲清調平調側調也王建詩云側商調
裏唱伊州是也今樂部中有三調樂品皆短小其聲噍
殺惟道調小石法曲用之雖謂之三調樂皆不復辨清
平側聲但比他樂特爲煩數耳
三
虞書曰戞擊鳴球搏拊琴瑟以詠祖考來格鳴球非可
以戞擊和之至詠之不足有時而至於戞且擊琴瑟非
可以搏拊和之至詠之不足有時而至於搏且拊所謂
手之舞之足之蹈之而不自知其然和之至則宜祖考
之來格也和之生於心其可見者如此後之爲樂者文
備而實不足樂師之志主於中節奏諧聲律而已古之
樂師皆能通天下之志故其哀樂成於心然後宣於聲
則必有形容以表之故樂有志聲有容其所以感人深
者不獨出於器而已
四
高郵人桑景舒性知音聽百物之聲悉能占其災福尤
善樂律舊傳有虞美人草聞人作虞美人曲則枝葉皆
動他曲不然景舒試之誠如所傳仍詳其曲聲曰皆吳
音也他日取琴試用吳音製一曲對草鼓之枝葉亦動
乃謂之虞美人操其聲調與虞美人曲全不相近始末
無一聲相似者而草輙應之與虞美人曲無異者律法
同管也其知音臻妙如此景舒進士及第終於州縣官
今虞美人操盛傳於江湖間人亦莫知其何如者爲吴
音
五
前世遺事於古人文章中見之元稹詩有琵琶宫調八
十一三調絃中彈不出琵琶八十四調蓋十二律各七
均乃成八十四調稹詩言八十一調人多不諭所謂予
於金陵丞相家得唐賀懷智琵琶譜一册其序云琵琶
八十四調内黃鍾太簇林鍾宫聲絃中彈不出須管色
定絃其餘八十一調皆以此三調爲準更不用管色定
絃始喻元詩言如今之調琴須先用管色合字定宫絃
乃以宫絃下生徵徵絃上生商上下相生終於少商凡下
生者隔二絃上生者隔一絃取之凡絃聲皆當如此古
人仍須以金石爲準商頌依我磬聲是也今人苟簡不
復以絃管定聲故其高下無準出於臨時懷智琵琶譜
調格於今樂全不同唐人樂學精深尚有雅律遺法今
之燕樂古聲多亡而新聲大率皆無法度樂工自不能
言其義如何得其聲和
六
今教坊燕樂比律高二均弱合字比太簇微下郤以凡
字當宫聲比宫之清宫微高外方樂尤無法度律又高
教坊一均以來唯北部樂聲比教坊樂下二均大凡北
人衣冠文物多用唐俗此樂疑亦唐之遺音也
七
今之燕樂二十八調布在十二律唯黃鍾中吕林鍾三
律各具宫商角徵四音其餘或有一調至二三調獨蕤
賓一律都無内中管仙吕調乃是蕤賓聲亦不正當本
律其間聲音出入亦不全應古法略可配合而已如今
之中吕宫郤是古夾鍾宫南吕宫乃古林鍾宫今林鍾
商乃古無射宫今大吕調乃古林鍾羽雖國工亦莫能
知其所因十二律并清宫當有十六聲今之燕樂止有
十五聲蓋今樂高於古樂二律以下故無正黃鍾聲只
以合字當大吕猶差高當在大吕太簇之間下四字近
太簇高四字近夾鍾下一字近姑洗高一字近中吕
上字近蕤賓勾字近林鍾尺字近夷則工字近南吕高
工字近無射六字近應鍾凡字爲黃鍾清高凡字爲大
吕清下五字爲太簇清高五字爲夾鍾清下法雖如此
然諸調殺聲不能盡歸本律故有偏殺側殺寄殺元殺
之類雖與古法不同推之亦皆有理知聲者皆能言之
此不備載也
八
古法鐘磬每簴十六乃十六律也然一簴又自應一律
有黃鍾之簴有大吕之簴其他樂皆然且以琴言之雖
皆清實其間有聲重者有聲輕者材中自有五音古之
人名琴或謂之清徵或謂之清角不獨五音也又應諸
調予友人家有一琵琶置之虚室以管色奏雙調琵琶
絃輒有聲應之奏他調則不應寳之以爲異物殊不知
此乃常理二十八調但有聲同者即應若徧二十八調
而不應則是逸調聲也古法一律有七音十二律共八
十四調更細分之尚不止八十四逸調至多偶在二十
八調中人見其應則以爲怪此常理耳此聲學至要妙
處也今人不知此理故不能極天地至和之聲世之樂
工絃上音調尚不能知何暇及此(筆談)
九
元豐三年七月命劉凡范鍾定樂八月凡言太常鐘聲
三等王朴一李照二胡瑗阮逸三王樂之太高太祖皇
帝所常言不待論而後明仁宗皇帝景祐中命李照定
樂乃下律法以取黃鍾聲見時人習舊疑其太重照樂
由是不用皇祐中阮逸定樂比王朴微下而聲律相近
及鑄大鐘或議其鬱弇内亦不用於是郊廟依舊用王
朴樂然王朴鐘磬太高聖人作樂必紀中和之聲所以
道中和之氣清不可太高重不可太下使八音恊諧歌
者從容而能永其言乃中和之謂也乃請下朴樂二律
以定中和之聲又禮官楊傑言金聲(闕)容失之則重
石聲温潤失之則輕土聲函胡失之則下竹聲清越失
之則高絲聲纖微失之則細革聲降天失之則洪匏聲
(闕)聚失之則長木聲無餘失之則短惟人禀中和之氣
而有中和之聲足以權量八音使律吕皆以人聲爲度
以聲歌一言言雖永不可過其聲故先儒云依八音而
制樂託樂器以寫音樂本倣樂清詳人樂以歌爲本聲
必依永律必和聲(元豐聖訓)
乾德樂
乾德四年(闕)禮樂節刊正(闕)備有司奏其詞典但少
宗廟殿庭宫懸三十六架加鼓吹熊羆十二年按樂禮
朝會登歌用吾(闕)郊廟(闕)瑞迴伏至樓前奏采茨
之曲御樓奏隆安之曲各用樂章(闕)八佾之舞以象
文德武功請用玄德升聞天下大定之舞率從其請(玉壺)
(清話)
二
乾德四年詔太常寺太廟會復用二舞先是晉天福末
契丹之亂中朝多事遂廢之至是始復是歲冬至御乾
元殿始用雅樂登歌(國朝聞見錄)
馮言善琵琶
馮瀛王道德度凝厚事累朝貌山立其子言時浮俊無
檢爲少卿善琵琶妙出樂府世無及者父貽書戒之略
不少悛一日家宴因欲辱之處賤伶之中執器立於庭
奏數曲罷則以纏頭縑繦隨衆伶給之言置縑繦於左
肩抱琵琶按膝長跪厲聲呼謝而退家人大笑於箔回
告於父曰能爲言進此伎於天子否凡賓僚飲聚長爲
不速酒酣即彈琵琶罷作詩偘然而自謂曰馮三絶及
撰昭憲太后諡議舉歎服(玉壺清話)
律中生六事
律管假氣之管以銅爲之古則以銅玉爲者防人增減
令法有失耳用十二管始以黃鍾之律是十一月子律
長九寸十分之一圍九分黃鍾帝使伶倫斷解谷之竹
而吹之爲黃鍾之宫制十二筩以聽鳳鳴雌雄各六故
十二律吕也一於律中且歴所數二律中生聲樂三律
中生禮四度其長短生分寸尺丈引也其法本取律管
中容黍之廣度九十分黃鍾之長一爲一分十分爲寸
十寸爲尺十尺爲丈十丈爲引也五量多少生其量者
龠合升斗斛也先黃鍾之龠實黍中者一千二百粒盛
龠中以井水凖其槩十龠爲合十合爲升十升爲斗十
斗爲斛五量嘉矣其器用銅方内而圓其外有&KR0146;(音桃)其
上爲斛其下爲斗左耳爲升右耳爲合龠狀似爵以麋
爵禄上三下二參天兩地圓而函方左一右二隂陽之
象也六稱法生平律中取黃鍾之重龠容一千二百粒
黍重一十二銖兩之爲兩二十四銖爲一兩十六兩爲
一鈞四鈞爲石也古之爲鍾之法形如環珠爲肉孔爲
好肉厚而好少也鍾者稱之權也都謂之權衡衡即稱
衡凡律度量衡用銅者名同名也取同之名以合於同
也所以同天下齊風俗也銅爲物至精不爲燥濕變其
節不爲風雨暴露改其形是以用銅焉是以帝王和如
聲律謹於三量慎於法度惟今聖朝能行焉諸國之異
制則不混同也隂陽既和時序大順不外於物必納於
歸故也曰以利兆民正天下於一同四海之歸也(贊寧要言)
嘉量
周之用深尺内方尺而圓其外不實六十四升積百三
分六千八百分千二百八十龠之實也深尺十寸之尺
也内方尺者八寸之尺也圓其外者圓(闕)相往來之數
也其臀一寸者深也其耳三寸者深也由是而規圓之
以圓函方之法也必以圓而函方者欲其聲圓也必爲
耳於左右者欲其聲(闕)韻也亦猶鍾之有乳也漢斛之
法方内而圓其外其旁九釐五毫其實十斗積百六十
二萬分二千龠之實也不言深而言方者無尺寸之别
也圓其外者亦相生之數也其上爲斛其下爲斗左耳
爲升右耳爲合夫耳者謂升合耳形附於斛之左右也
今之升合皆方制之而斛方寸深一凡六寸二分是一
方分置算而然也龠其狀似爵者謂如爵也今之所(闕)
深八分一釐亦一方分置算上下二者謂斛在上并
升合爲三也斗在下升合爲二也圓而函方斛之形也
上下皆同也今上以圓函方下爲升斗而已左一右二
者升在上而左合在下龠在下而俱右也今合龠俱右
上而升在左下崇義失之於前而胡瑗阮逸踵之於後
也夫斗斛非是而欲考正黃鍾安可得也(東齋紀事)
九鼎
九鼎國之厚寳也古之帝王必鑄鼎然有多例一鑄鼎
煉丹以求仙去如黃帝是也一以爲烹熟品飪如陪鼎
以食是也一鑄鼎象物以作國圖而天下之美惡如大
禹鑄九鼎是也一奉供宗廟如祭器是也然其取出五
金如東漢漅湖黃金鼎黃帝煉昔山之銅以鑄鼎則清
金也其次鐡鼎尊卑共用唯白金無聞焉爾雅白鼎絶
大謂之鼐圓合上謂之(闕)注鼎歛上而小口附耳外謂
之鈛注鼎耳在表也歛足者謂鬲注鼎曲脚也夏是則
成竭郢天子位還遷九鼎於亳都至大(闕)而有惡德蓋
以品代君也殷亡遷鼎於洛也夏都平陽及安邑如夏
桀亡鼎遷於亳乃(闕)也此來論是殷凡幾遷都鼎遷
來其地多不明白惟周遷商鼎分曉焉禹鼎制度則左
傳所謂夏方有德遠方圖物貢金九牧鑄鼎象物百物
爲之備使民知神奸者圖鬼神百物之形使民逆知之
故民人入川澤山林不逢不若魍魎莫能逢之則於揚
州鼎象章江怪物牛渚磯水府&KR0008;鰐蛇蟲蜮皆鑄形書
處令揚州之民懸防也故王子年拾遺云上古鑄鼎器
皆圖鸐形出幽州羽山之北人面鳥喙八翼一足毛色
如雄行不踐他其聲似鍾磬笙竽也然鸐不聞灾害圖
之奚利郭通曰此不害物虫入必兆灾福得民預知苟
鑄幽鼎必圖弁山之暴器也詳其禹鼎不止圖山川鬼
神猛鷙之物抑又每州民戶地里寬狹皆可知也故後
語云九鼎寳器必由據九鼎按圖籍注云秦據得周九
鼎自然業次如九州戶籍圖書也或問鼎之大小郭通
曰昔周微弱秦武王以兵臨周以求九鼎王患之顔率
說齊來救及秦兵退顔率謂齊曰夏亡鼎歸商商滅歸
周其數九一鼎九萬人挽之九九八十一萬人也鼎未
入齊必經魏魏豈不愛鼎耶由是觀之鼎大可知也周
威烈王二十二年九鼎震及秦武王有(闕)好力士及平
韓取置陽遂窺周室與孟說舉龍文之鼎武王絶臏而
卒可以對舉之者知其小也或問曰周武王遷商鼎(闕)
有今及郡知渡何河耶通曰如顔率言一鼎用九萬人
士卒師徒器械備具焉詳(闕)時造舟馬梁越明泮而至
洛必矣雖遷徙至河南時安置未得所成王定鼎於郟
鄏城也或問爲在朝廟耶通曰雖云左宗廟右社稷凡
宫室有東西廟曰廟置在宫(闕)廟也是以後語謂之發
器後世謂之大寳之器言龜與鼎也或問曰二周鼎何
所通曰帝王世紀中秦昭襄王自稱西帝攻周廢赧王
取九鼎事頗蒙昧或問曰漢桓平何言鼎沒泗水耶通
曰秦本記亦云二十八年使千人沒泗水求鼎不獲已
而漢武汾隂獲鼎東漢漅湖獲黃金鼎焉累朝所得皆
制度輕小鼎也梁書何予李隠逸武帝(闕)之請更鑄九
鼎曰鼎者神器有國之先也唐貞觀二十一年六月遂
州涪水中獲古鼎受五石三斗至天后朝梓橦縣江中
獲鼎受十六斛篆文曰王李五百代至萬歲通天二年
四月勅鑄九鼎成計用青金五十六萬七百一十二斤
焉豫州鼎名永昌高一丈八尺受一千八百斛莫州名
武興雍州名長安兖州名目觀青州名少陽徐州名車
原揚州名江都制州名金陵梁州名成都惟豫州鼎大
八州各高一丈四尺受一千二百斛鼎上各圖寫本州
産物之象鍾紹京等題請各鼎用十萬人牛象等自玄
武門外曳入置於明堂之庭各依方向安置焉玄宗開
元薛謙光獻九鼎銘宰臣以豫州鼎銘武后所製有玄
宗御名便爲符瑞請付史舘明皇甚悅焉乾元中三殿
上安銅鼎上津汚流占曰必雨之候果信矣此又小鼎
也(贊寧要言)
事實類苑卷二十
