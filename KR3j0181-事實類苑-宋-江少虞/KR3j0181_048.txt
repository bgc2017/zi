事實類苑卷四十八宋江少虞撰
休祥夢兆
原國公
仁皇朝原國公承炳之姪侍宴於崇政殿仁皇數以酒
屬之不敢辭遂醉即廷中賜輿親視其升勅衞士送還
邸明日遣内人問起居以輩行呼而不名公好老氏之
學一夕夢青衣執雉扇前導寤而告家人曰吾數盡矣
具冠帶將朝而卒
王文穆公
王文穆公作舉人時謁南頓喬給事喬晝寐夢有人告
云相公來謁喬戒閽者曰有賓客來悉通報(闕)次有一
舉人投刺乃文穆也喬引入卧内見其容貌磊落以家
人禮待之洎公作相喬之子孫俱拔擢(見康靖公聞見錄)
歐陽文忠公
歐陽永叔侍郎說頃年知南譙日忽夢授潁州又夢公
僕輩具帳明日與幕中會計什物於廳下夢中問主者
曰何用對曰此宴相公物令交割與新知州明日與幕
中會因說此夢必當移潁州未幾移揚州又數年果差
知潁州人云食禄有地信前定之不可移也
李文定公
李文定公迪美髭髯未御試前一夕夢被人剃削俱盡
迪惡之有解者曰秀才須作狀元緣今歲省元是劉滋
已替滋矣非狀元而何是歲果第一人
劉相國
相國劉公沆累舉不第天聖中將辦裝赴省試一夕夢
被人斫落頭心甚惡之有鄉人為之解曰狀元不到十
二郎做(劉公第十二)只得第二人劉公因詰之曰雖斫却頭
留沆在裏盖南音謂沆為項留劉同音後果第二名(見青)
(箱襍記)
元厚之
元厚之少時曾夢人告之曰異日當為翰林學士須弟
兄數人同在禁林厚之自思素無兄弟疑此夢為不然
熙寧中厚之除學士同時相先後入學士院一韓持國維
一陳和叔繹一鄧文約綰一楊元素繪并厚之名絳五
人名皆從糸始悟兄弟之說(筆談)
辛文悅
辛文悅嘗以五經教授太祖幼時從之肄業周顯德中
太祖為殿前都檢點久不獲見一日夢邀車駕請見既
下拜乃太祖也太祖亦夢其來謁因令左右尋之文悅
果自至後累至員外郎
凌侍郎
張乖崖鎮益州屢乞代當蜀難已平願均勞逸王文正
旦舉凌侍郎策且言性稟純懿臨涖強濟無所曠上喜
遂除之凌公少年嘗夢人以六部印懸劍以授之後在
劍外六年(見蜀苑蒙求)
謝濤
太子賓客謝濤生平清慎恬於榮利晚節乞知西臺尋
分務洛中不接賓客日覽舊史一編以代賓話將終前
一日夢中得詩一章覺呼其孫景初錄之曰百年事業
半張紙千古英雄一窖塵唯有炳然周孔教至今仁義
浸生民足以見篤於仁義著於神明至死而不亂也(見澠)
(水燕談)
懿德皇后
懿德皇后符氏陳州宛丘人彦卿之女太宗之后后生
之夕有大星出光掩衆宿識者以為貴兆
楊礪
楊礪字汝礪京兆人嘗寓僧舍夢一人衣冠甚古謂曰
若能從我遊乎隨之至一宫大殿其人服王者服秉珪
南向凡三十餘人礪即禮謁之最上者前有案置籍記
人姓名礪見己名冠首因請指休咎一人示曰此來知
天尊異日為汝主礪問功名曰此去四十年汝成功名
乃顯寤而志之初名礪後改名從夢中見者至是為襄
王記室謂諸子曰即夢中所見來知天尊
盧秉
盧秉元豐間有能詩名嘗卧疾夢入古祠祠有大池島
嶼森列錦衣綉幘者襍焉繽紛數十百人問之曰未央
宫也頃一綠衣中使亟召盧過池至大殿坐土木偶數
十(闕)餘丹綠陳暗而笑語高徹旁一人引盧就席給
筆札命賦宫詞既寤記其半是日向午復昏絶又續其
夢中夜而興乃盡得其詩絮撲芙蓉苑花開太液波黃
頭吹月笛櫂影落天河草染天邊碧荷舒日脚紅應知
親帝澤不必藉春工花萼絳光影簾旌燕子風遊絲避
金葆吹過紫垣東翠環䨇鳳帶小隊五行啼十二龍鉤
捲棃花爛漫時苑帶水流遠閒從秘苑來春風如解意
不敢起纖埃粉蝶飛仙骨隨風過苑牆穿花不敢採應
怯内家香沉沉水過宫槐綠寂寂春殘輦路香細想人
間無此景夜來魂夢到昭陽迎春新燕尾纖纖拂柳穿
花掠翠簷聞道萼華三十六美人爭為捲珠簾蓬萊風
蹙水文斑月甃風廊四百間雲外蹕聲穿嶺去行宫簇
馬望驪山落月濛濛立夏天樓前槐葉影初團傳聞紫
殿深深處便有薰風入舜絃明年病夢如乍聽霓裳三
獻覺而語家人曰霓裳聲絶人世矣又三獻吾能久乎
已而果卒今觀前人辭章不正者類託之夢兆此詩明
白怪奇如是殆不可理推也(見西清詩話)
趙閱道
治平初龍圖閣直學士趙公抃鎮成都有張山人者不
知所居數至李道士舍一日語李曰為我白龍圖公促
治裝行當入覲且參知大政矣趙聞而異之喻李令與
俱來及再至李欲邀之同見公張固辭曰與公相見自
有期今未可也李具以告公公曰候其再至密令人來
白公當屏去導從默往見之他日又至李方遣人白公
而張遽求還留之不可曰龍圖且來矣公方命駕聞其
去乃止益奇之未幾果膺召命乃貳政柄及出鎮青社
熙寧五年張遺公書云當來相見公大喜語賓僚曰張
山人且來矣久之無耗至秋公奉詔再鎮成都方悟曰
山人言來乃吾當往也故將行先寄張詩有不同參政
初時入謂李餘慶也也學尚書兩度來謂張乖崖公也
到日先生應笑我白頭猶自走塵埃之句(見渑水燕談)
邊鎬
江南邊鎬初生其父忽夢謝靈運持刺來謁自陳永嘉
守修髯秀彩骨清神疎所披衣巾輕若烟霞曰欲托君
為父子頃寄游西飛來峰番譯金剛經然其疏分中有
未合佛旨者願寄君家刊正無他祝慎勿以葷羶噉我
及七歲放我出家為真僧以畢前經夢訖鎬生眉顔高
古類夢中者父愛之小字康樂成童聰敏好文字盡若
夙誦堅求出家其親不肯以葷逼之初不能食後亦稍
進及冠翹秀議姻者衆雙親強而娶焉後嗣主璟愛其
博雅累用之然而柔懦寡斷唯好釋氏初從軍平建州
凡所克捷惟務全活建人德之號為邊羅漢及克湘潭
鎬為統軍諸將欲縱掠獨鎬不允軍入其城巷不改市
潭人益嘉之謂之邊菩薩及帥於潭政出多門絶無成
斷惟事佛僧楚人失望謂之邊和尚
艾侍郎
艾侍郎穎少年赴鄉舉逆旅中遇一村儒狀極闒茸顧
謂艾曰君此登第必矣艾曰賤子家於鄆無師友加之
汶上少典籍今學問疎寡聊觀場屋爾安敢俯拾耶儒
者曰吾有書一卷以授君宜少俟於此詰旦奉納翌日
果持至乃左傳第十卷也謂艾曰此卷書宜讀取富貴
後四十年亦有人因此書登甲第然齡禄俱不及君記
之艾頗為異時亦諷誦來會李愚知舉試鑄鼎象物賦
事在卷中一揮而就愚愛之擢甲科後四十年當祥符
五年御前放進士亦試此題徐奭為狀元後艾果以戸
部侍郎致仕七十八薨於汶徐歲四十四翰林學士卒
(見玉壺清話)
胡旦
胡旦為兵部郎中知制誥將獲罪前數日禁中忽報云
召對賜鞭馬𫝊者悉白有位邸吏傳報四方既而詰之
虚也並不知所得之自數日貶安州行軍司馬此事目
所覩焉
富鄭公
富鄭公早年嘗夢青州王相公以後事相託鄭公曰相
公德被生民當得遐夀何遽及此後二年罷相知鄆州
辟鄭公為倅到任歲餘有大星墜於宅園東北角家人
怪之相公曰後月當見至後月薨鄭公為主喪事故鄭
挽詞曰遺德被生民正與當年夢中符契
吕端公
吕誨端公先朝為御史直言正色傾動朝野以言事出
知安州一日獨坐瞑目忽見一碧衣童云非久玉帝南
游炎州命子隨行(闕)正羣仙炎州苦熱上帝賜公清涼
丹一粒公拜賜因而吞之若冰雪下咽乃覺公頗異其
事亦為所親者言之不久公捐館進士朱明復登第自
湖北渡湘江道見有擁兵數百人前導次見公跨玉角
青鹿左右皆青衣(闕)明復雅與公善乃降騎拜曰公何
之也公其已仙乎公笑而不答公曰吾侍上帝南游不
得叙欵曲口占一篇為别詩曰功行偶然書玉闕衣冠
無限葬塵埃我今從帝為司紏更有何人値栢臺乃南
去後數日方聞公謝世云
鍾輻
金陵才士鍾輻少年氣豪一老僧相之曰君及第則家
亡時樊若水愛輻之才以女妻之及燕爾應詔洛中果
中科甲由是攜一女僕青箱過華洲蒲城其宰乃故人
延留數日一夕盛暑追凉縣樓痛飲而寢是夕夢樊氏
出一詩示生怨責頗深詩云楚水平如練雙雙白鷺飛
金陵幾多地一去不言歸夢中恍謝戲答一篇曰還吳
東下過蒲城樓上清風酒半醒想得到家春已暮海棠
千樹必凋零既寤因趣裝歸至采石渡青箱心疼數刻
暴卒生為藁葬於一新墳之旁洎至家門巷空寂聞妻
妾已亡數月詢之親隣樊亡之日乃夢於縣樓之時也
青箱葬處乃樊之塋地也不植他樹惟海棠數枝葉萼
凋謝正合詩意鍾歎曰浮圖老僧之說信哉竟不仕隠
于鍾山著書養氣夀八十餘
王素
王素待制乃丞相旦之子自筮仕所至稱為能吏既升
臺憲風力愈勁嘗與同列奏事上前事有不合衆皆引
去公方論列是非俟得旨乃退帝曰真御史也議者目
公為獨擊鶻一日欲作奏論亊方據几案則瞑目思睡
乃就枕夢至一處若瓊瑶世界殿上有紺服翠冠與公
對揖紺服者謂公曰公棄去仙局下謫塵世未久也吾
即玉京黃金闕東門侍郎也公向以奏牘玉帝語傷鯁
訐暫謫下世今公欲作奏論事事有大利害容更審之
而後諍也公曰諾上顧左右送公歸乃寤夜已三鼓乃
索筆書一絶於窗云似至華胥國裏來雲霞深處見樓
臺月光冷射雞鳴急驚覺游仙一夢回後出鎮定武亦
以惠政稱晚歲思玉京之夢乃為詩曰虛碧深藏白玉
京夢魂飛入黃金城何時再步煙霞外皓齒青瞳已掃
廳
石曼卿
石曼卿天聖寶元間以詩歌豪於時嘗於平陽會中作
代意寄尹師魯一篇詞意深美曰十年一夢花空委依
舊山河損桃李鴈聲北去燕西飛高樓日月春風裏眉
北石州山對起嬌波泪落粧如洗汾河不見天南流天
色無情淡如水曼卿死後數年故人關詠字永言忽夢
曼卿曰延年平生作詩多矣獨常以為平陽代意一篇
最為得意而世人罕稱之能令此詩盛傳於世在永言
耳詠覺後增演其詞隠度以入迷仙引聲韵於是天下
爭歌之他日復夢曼卿致謝(見名賢詩話)
韓魏公
魏公治維揚日有一異人相訪云公之名位當如州東
(闕)官至公師而憂責過之候某年某月日可見但一
生為丘八所攖耳既而潜去不復見嘉祐中自樞密使
拜集賢相有來賀者乃當時維揚所見之人也語公曰
記當時所道月日否乃今日也公此去方任重責山野
之人今將永托門下公喜留之會客至先起尋失所在
二
元絳與堂叔來赴省試既至都下叔因疾委頓厚之已
為營幹凶具矣經久復蘇乃云冥中曾到一官府殿閣
甚多金碧相照俄過一堂上有榜云侍中堂俯而窺則
字皆黃金又以青紗覆之其人姓名有四曰趙普曰丁
謂曰馮拯曰韓某厚之即書其事於紙公時未第人亦
莫知有公姓名後省榜出忽見之人猶戲相謂曰元氏
之夢非此人乎既而唱名公亞榜首聞時事者固己異
之既授監丞通判詣朝堂過正衙時朝堂中數朝士見
一衣朱少年同坐未甚禮焉及相問姓名乃云近有人
夢君為侍中知否公遜謝不敢當後推考本朝為真侍
中者惟此四人而已(魏王别錄)
後山居士
夢中賦詩往往有之宣和己亥歲僕在洪州宿城北鄭
和叔家夜夢行一大路中寒沙没足其旁皆田苗丘隴
一婦人黃衣紫裳行田間因曰此中無沙易行僕從之
不能登婦人援僕手登焉月明無樹彌望皆野田麥婦
人求詩引僕籍草坐有短磚臺一上有紙筆僕題詩四
句云閒花亂草春春有邊鴻社燕年年歸青天露下麥
苗濕古道月寒人迹稀拍筆磚上有聲驚覺宛然記憶
是歲大病幾死後亦無他
江子之
予友江子之夢與余同登樓飲酒送客子之夢中作詩
云晚風殘日下危樓斜倚闌干滿眼愁休唱陽關催别
酒春愁離恨總悠悠(見李希聲詩話)
夢中賦詩
昔士人忘其姓名夢到一處與客泛舟環水皆奇峰可
愛賦詩云山色濃如滴湖光平如席風月不相識相逢
更相得既寤而言之後數日卒
詩䜟
范魯公之孫令孫也有學行登甲科(闕)公輔器之王魏
公旦妻以息女令孫嘗以登覽有詩曰孤雲不為雨盡
日却歸山識者謂不極進用之兆令孫官止右正言年
五十卒士大夫哀而惜之
二
濮州人李植成伯與張續禹功師事徂徠石守道為門
人高弟歐陽文忠讀徂徠集詩常續最高弟騫淅各名
科成伯少首被名當嘉祐中詔舉天下行義之士敦遣
詣闕成伯前被此舉詔書方下而卒士大夫痛惜之時
禹功居南曹成伯卒前數日以詩寄禹功其句曰野堂
吹落讀殘書禹功怪其語不祥逕往訪之未至濮成伯
已卒矣(見澠水燕談)
三
詩以言志言以知物信不誣矣江南李觀通經術有文
章應大科召試第一嘗作詩曰人言日落是天涯望極
天涯不見家已恨碧山相掩映碧山還被暮雲遮識者
曰觀此詩意有重重障礙李君恐時命不偶後竟如其
言陳文惠公未達時嘗作詩曰千里好山雲乍歛一樓
明月雨初晴觀此詩意與李君異矣然則文惠致位宰
相夀八十餘不亦宜乎(見青箱雜記)
四
宋莒公庠知許州開西湖作詩曰鑿開魚鳥忘情地展
盡江湖極目天識者觀詩意則知公位極一品矣孟郊
下第詩曰棄置復棄置情如刀劔傷又再下第詩曰兩
度長安陌空將泪見花其後及第詩曰昔日齷齪不足
嗟今朝放蕩思無涯青春得意馬蹄疾一日看盡長安
花大凡進取得失蓋亦常事而郊器宇不宏偶一下第則
其情隕穫如傷刀劍以致下泪暨後登科則其志充溢
若無所容一日之間花即看盡何其速也後郊授溧陽
尉竟死焉(見青箱雜記)
五
丞相劉公沆廬陵人少以義氣自許嘗詠牡丹詩云三
月内方有百花中更無又述懷詩曰虎生三日便窺牛
獵食寧能掉尾求若不去登黃閣貴便湏來伴赤松遊
奴顔婢舌誠堪恥羊狠狼貪自合羞三尺太阿星斗煥
何時去取魏齊頭皇祐中公初出鎮豫章轉運使潘公
素有詩名乃以小孤山四十字示公公即席和呈文不
加點詩曰擎天有八柱一柱此焉存石聳千尋勢波留
四面痕江湖中作鎮風浪裏蟠根平地安然者饒他五
嶽尊覽者皆知公有宰相器矣未幾參大政遂正鼎席
六
寇萊公少時作詩曰去海止十里過山應萬重及貶至
雷州吏至呈州圖問州去海幾里對云十里則南遷之
禍前詩已預䜟矣(見青箱雜記)
七
乖崖張公詠晚年典淮陽郡遊趙氏西園作詩曰方信承
平無一事淮陽閒殺老尚書後一年捐館亦詩䜟也(見青箱雜記)
八
蘇緘字宣甫性忠義喜功名皇祐中以秘書丞知英州
值儂賊作亂他州皆不能守獨緘捍禦有功恩授閣職
尋坐事貶房州司馬嘉祐中復官權知越州諸暨縣余
與之同僚嘗贈緘詩曰燕頷將軍欲白頭昔年忠勇動
南州心如鐵石老不挫功在桑榆晚可收後十有八年
緘知邕管交趾叛攻城力戰陷没朝廷憫之贈奉國軍
節度使賜諡忠勇則所謂忠勇之諡已先於余詩䜟之
矣(見青箱雜記)
九
蘇子美慶歷末謫居姑蘇以詩酒自放一日觀魚滄浪
亭有詩曰我嗟不及遊魚樂虛作人間半世人識者以
為不祥未幾果卒年四十一天下士大夫咸嗟惜之(見澠)
(水燕談)
十
鄭毅夫詩格飄放晚年為遇雨詩曰老天燒空未肯休
忽驚快雨破新秋晚雲濃澹白日下只在楚江南岸頭
未幾自杭移青道病&KR0712;舟高郵亭下乃卒何自䜟之明
也(見澠水燕談)
十一
丁晉公在中書總領真宗山陵事李維在翰林援其親
識為挽郎有懇請於謂曰更在陶鑄丁應聲曰陶鑄復
陶鑄齋郎更挽郎李繼曰自然堪下淚何必更斜陽未
幾丁敗(見名賢詩話)
十二
晉公從駕東封與顯官聚話因話及東嶽有奈何黑水
乃人間隂獄也晉公感其事而成詩焉黑水溪旁聊駐
馬奈何岸上是回頭高崖昏處是隂獄須信人生到此
休公後貶崖州亦前定也
事實類苑卷四十八
