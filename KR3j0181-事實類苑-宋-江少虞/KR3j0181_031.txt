事實類苑卷三十一宋江少虞撰
詞翰書籍
藏書之府
淳化元年二月二十一日李至等言曰王者藏書之府
自漢置未央宫即麒麟天禄閣在其中命劉向揚雄典
校皆在禁中謂之中書即内庫書也後漢藏之東觀亦
在禁中至(犯淵聖名)帝時始制秘書監掌禁中圖書秘記謂
之秘書及魏分秘書為中書而秘書監掌藝文圖籍之
事後以秘書屬少府故王肅為秘書監表論秘書不應
屬少府曰謂之秘書即漢之東觀因是不屬少府而蘭
臺亦藏書故薛夏云蘭臺為外臺秘書為内閣然則秘
閣之書藏之於内明矣晉宋以還皆有秘閣之號故晉
武好覽文章敕秘書郎徐廣料秘閣四部三萬餘卷宋
謝靈運為秘書監補秘閣之遺逸齊末兵火延燒秘書
經籍遺散梁江子一亦請歸秘閣觀書隋煬帝即位寫
秘閣之書分為三品於觀文殿東西廊貯之然則秘閣
之設其來久矣及唐開元五年亦於乾元殿東廊寫四
庫書以充内庫命散騎常侍褚無量秘書監馬懷素總
其事至十三年乃以集仙殿為集賢殿因置集賢院雖
沿革不常然秘閣之書皆置於内也自唐天寶陵夷文
籍蕩然近及百年斯道幾廢國家承衰弊之末開佑文
之源三館之書搜求漸備陛下復建秘閣以藏竒書况
睿藻宸翰盈編積簡則其奧妙非復與羣師為比乞降
明詔令與三館並列至於高下之次先後之稱亦乞著
為定式其秘書省既無書籍元隸京百司請一如舊制
八月詔曰朕肇興秘府典掌羣書仍選名儒入直於内
文籍大備粲然可觀處中禁宏開非外之為比自今秘
閣宜次三館其秘書省依舊屬京百司
二
淳化三年五月詔增修秘閣(先是度崇文院之中堂為秘閣地會未立書籍止存)
(廳廡内至是始修文)八月閣成
三
景德四年五月以其廹隘詔分内藏西庫地廣之大中
祥符八年四月榮王元儼宮火延燒而閣後所廣地復
為内庫所有建大牆以限之其後以直舍狹隘數請侵
地於内庫主者所吝乃詔以大慶殿東廊二十間給崇
文院復以地不方正而格其詔案其地即殿前都點檢
廨舍太祖龍興於此國初為車輅庫今西京記所謂和
鑾門内有車輅庫是也故前詔稱車府焉
四
景德四年五月詔分内藏西庫地廣秘閣大中祥符榮
王宮火延燔詔制三館於左右掖門外以為崇文外院
乃以舊地歸内帑天聖九年十一月復三館於崇文院
其直舍未暇增修至嘉祐四年差官編校館閣書朝廷
復以内帑屋三十間還崇文自後書庫直舍方具
五
元豐五年改崇文院為秘書省内帑復請其地六年十
二月詔以前所得屋三十間歸之哲宗朝又詔内帑復
秘省仍以朝服法物庫給與之以充所取之數本省尚
慮他時復有侵紊則有司復失其所守奏乞定為永久
之制有詔可之
六
淳化三年八月壬戌秘閣成太宗作贊賜之宰臣李昉
等請刻石閣下李至上表引唐秘書省有薛稷畫鶴郎
餘令畫鳳賀知章草書當時目為三絶又引顔真卿請
肅宗題放生碑額近翰林學士承旨蘇易簡乞御飛白
書玉堂為此願賜新額以光秘府戊辰詔中書樞密院
近臣觀新閣又賜上樽酒大官供饍是日遣中使賫御
飛白書秘閣二字以賜李至李昉等相率詣朝殿稱謝
退就飲宴三館學士預焉又賜御詩以美其事李至上
表請以御製贊刊石秘閣帝以宰臣前已陳請又重違
至意詔曰近以延閣載新萬幾多暇聊書贊詠以美成
功所記微猷深虞漏略出於成典豈足多稱遽覽封章
願刊珉石垂於不朽良積厚顔其贊序朕兼為親書並
篆額以旌秘省九月五日奉詔摹勒石立十月遣中使
李懷節以御草書千字文一卷付秘閣李至請於御製
秘閣贊碑隂勒石帝謂近臣曰千字文盖梁武得鍾繇
書破碑千餘字俾周興嗣以韻次之詞理固無可取乘
間偶書且非垂世立教之文孝經一卷乃本行之本實
朕嘗親書之勒諸碑隂可也因賜李至等詔書喻旨
七
太平興國三年三館新成盡遷舊館之書分為兩廡置
庫藏之裒合為國文集參以舊書正副本凡八萬卷皆
以類相從周雕木為梁以青綾帕幕之簡冊之府翕然
一變矣
八
乾德元年平荆南詔有司盡收高氏圖籍以實三館(國初)
(三館裁數櫃計萬三千餘卷)三年九月命石拾遺孫逢吉往西川取
偽蜀法物圖籍印篆赴闕得萬三千卷送三館開寶九
年平江南命太子洗馬呂龜祥就金陵籍其圖書得二
萬餘卷悉送史館(偽國皆聚典籍惟蜀為多而江左頗為精真亦多修述)
九
兩浙錢俶歸朝遣使收其書籍悉送館閣端拱元年五
月詔置秘閣至是乃以史館書萬餘卷以實其中
十
又詔史館書收天文占候䜟緯方術等書五千一十二
卷悉藏閣上
十一
景祐初年元詔羣儒即書府盡啟先帝所藏校定餘目
翰林學士王堯臣史館檢討王洙館閣校勘歐陽修等
入祕府選詩論譔文擇其偽濫者刪去之遺缺者補緝
之摘其重複刊其訛舛集其書之總數凡三萬六百六
十九卷以類分門為目成一十七卷初書府之制廢於
五代太平興國之初始建崇文院合聚昭文史館集賢
之書又建祕閣則貯三館真本書籍萬餘卷故賜名曰
崇文總目(崇文總目係以三館秘閣書集併合著錄)京師藏書之家惟故相
王溥家為多官嘗借本𫝊寫丁謂家書亦多收入秘府
三館秘閣所藏之書皆分經史子集四類昭文館三萬
八千二百九十一卷史館四萬一千五百五十三卷集
賢院四萬二千五百五十四卷祕閣一萬五千七百八
十五卷
十二
淳化五年七月詔選官分校史記前漢後漢書既畢遣
内侍集於杭州鏤板咸平中真宗謂宰相曰太宗崇尚
文史而三史板本舊聞當時校勘官未能精詳尚有謬
誤當再加刊正乃命直史館陳堯佐等覆校史記景德
元年正月校畢並錄差誤文字五卷同進詔賜帛有差
又命直秘館刁術等覆校前後漢書凡修改三百四十
九簽正卷集賢院四萬二千五百五十四卷其間雜編
歲久多蠧秘閣一萬五千七百八十五卷皆黃本書編
帙嚴整以備進御
十三
大中祥符八年十二月詔樞密使王欽若都大提舉抄
寫校勘三館秘閣書籍翰林學士陳彭年副之令吏部
銓選幕職州縣官有文學者先試判策擇可取者又送
學士院試詩賦論命赴三館秘閣校勘又令翰林學士李
惟晁迥王曾錢惟演知制誥盛度知陳知微於館閣京
朝官令各舉服勤文學者一人為覆勘官迥等遂以集
賢校理(闕)晏殊直集賢院徐奭麻温直崇文院檢討
馮元充選凡校勘畢送覆校勘官覆校既畢遂送主判
館閣官檢點校勘又待制三人覆加點校皆有程課以
考勤惰焉
十四
天聖二年六月詔校勘官南北史隋書以直史館張觀
集賢校理王質晁宗慤李俶秘閣陳括館閣校勘陳彭
年國子監直講孫覺校正命知制誥宋綬龍圖待制劉
曄提舉
十五
景祐元年四月命直史館宋祁秘閣校理張觀館閣校
勘胡宿張宗古覆校南北史康定元年冬十月十一之
閏六月命翰林學士張觀知制誥李俶宋郊編校三館
書判閣盛度章得象石中立李仲容覆校
十六
景祐三年十一月命太子中允集賢校理嵇(闕)大理寺
丞館閣校勘胡宿重校地理書
十七
嘉祐二年命崇文院校尉掌禹錫秘閣校理林億張洞
館閣校勘蘇頌太子中書陳(闕)校正醫書樞密使韓琦
提舉
十八
嘉祐四年仁宗謂輔臣曰宋齊梁陳後魏後周北齊書
罕有善本未行之學官可委編校官精加校勘八月命
編校書籍孟恂丁寶臣鄭穆趙彦若錢藻孫覺曾鞏校
宋齊梁陳後魏北齊後周七史恂等言梁陳等書缺獨
館所藏恐不足以定本願詔京師及州縣藏書之家使
悉上之仁宗皇帝為下其事至七年冬稍稍始集然後
校正訛舛為完書刊本行之
十九
景祐六年四月以大理寺丞郭固編校秘閣所藏兵書
類三百四十七部一千九百五十六卷委郭固校之先是三
館秘閣置官編校書籍與天文為秘書兵書獨不預大臣
有言固晚知兵法仍命就秘閣編校抄成黃本七十二
冊國初以選換六皂副本至治平四年六月以編書畢
選内藏庫副使路分都監
二十
哲宗朝臣寮言竊見高麗獻到書内有黃帝鍼經九卷
據素問序稱漢文書藝文志黃帝内經十八篇素問與
此書各九卷乃合本數此書幾經兵火散失幾盡偏存
於東夷今此來獻篇帙具存不可不宣布海内使學者
誦習伏望朝廷詳酌下尚書工部雕刻印板送國子監
依例摹印施行所貴濟衆之功溥及天下有旨令秘書
省選奏通曉醫書官三兩員校對及令本省詳定訖依
所奏施行
二十一
舊制每日校對書籍功冊葉背面二十一紙三館都監
於每月終逐員功課聞奏自嘉祐中置編校此制遂廢
元祐六年復著為令又案六典考工之職二十七最十
日讎校精審明於刊定為校足之最乞以月終所奏降
付考功詔依紹聖四年四月省尚書勘會館職每月校
對書籍已有條制立定功課即不須逐旋奏聞其考功
自來别無行遣顯屬繁冗奉聖旨元祐六年指揮不施
行
二十二
淳化元年二月詔自今游宴宣召三館其集賢秘閣校
理並行令預會初校理李宗諤舉進士獻文自薦詔相
府賦詩頌各一篇選授集賢校理之職自興國後罕有
任者會帝宴近臣於後苑三館學士悉預宗諤任校理
閣門吏拒之不得入翌日獻詩述其事故有是詔又請
令京官乘馬入禁門並無故事(集賢有修撰校理之職其類雖異而職務略同)
(後苑閣門拒校理不得預宴蓋更易之矣)祖宗時每時序游幸或雨雪休應
皆賜宴於崇文院祥符天禧之際宸章睿藻宣示臣下
自宰職至帖職皆得賡載仁宗最善飛白書每賜臣下
館閣諸臣上已重陽館閣賜宴於瑞聖園
二十三
天聖中仁宗幸後苑賞花宴輔臣宗室從官以下及三
館京官以上並預先是得唐明皇帝山水字石於長安
置於清揮殿是日命從臣觀畢應制賦詩仁宗親第其
能否
二十四
慶歷七年十二月二十六日羣玉殿宴三館預焉其禮
數悉如召近臣觀書之會
二十五
皇祐二年賜太宗九絃琴譜御製明堂樂譜圖皇朝訓
鑒圖三聖寶字御篆明堂字御飛白書明堂之明字編
建館職賞花釣魚館閣學士悉預宴賦詩寶元後西方
用兵遂罷
二十六
嘉祐七年三月復講之後雖罷宴歲命中使賜牡丹酒
於閣下秘省所藏之書盡歲一曝之自五月一日始至
八日罷二月詔尚書侍郎學士待制御史中丞開封尹
殿中監大夫司成兩省官暨館職宴於閣下陳圖書古
器縱閱之題名於榜而去凡酒醴膳餼之事有司供之
仍賜錢百緡以佐其費大觀元年八月請於朝又增賜
百緡會宴日遣中使以御酒化成殿果子賜在省官最
為盛席前此未有
二十七
咸平二年以楊徽之夏侯嶠呂文仲為侍讀學士邢昺
為侍講學士按故事唐開元中置侍講其後有翰林侍
講學士五代以來四方多事時君右武不暇嚮學故此
職久廢太宗崇尚儒術聽政之暇觀書為樂殆至宵分
手不釋卷由是命文仲為翰林侍讀寓直禁中以備顧
問然名秩未崇帝聰明稽古奉承先志首置此職擇耆
儒舊德以充其選班秩次翰林學士禄賜如之設直廬
於秘閣侍讀更直侍講長向日給尚食珍膳夜則迭宿
令監館閣書籍中使劉崇超日具當宿官名於内東門
進入自是多召對詢訪或至中夕焉
二十八
康定元年四月宋綬任禮部尚書知樞密院同提舉編
修會要雜置官屬寓局于崇文院迄今因之著為故事
(以上並蓬山志)
二十九
前世藏書分隸數處蓋防水火散亡也今三館秘閣凡
四處藏書然同在崇文院其間官書多為人盜竊去士
大夫往往得之嘉祐中乃置編校官八員校讎四館書
吏百人悉以黃紙為大冊寫之自此私家不敢輙藏校
讎累年僅能終昭文一館之書而罷(沈存中筆談)
館職稱學士
集賢院開元故事校書官許稱學士今三館職事皆稱
學士用開元故事也
置編修局
舊校書官多不恤職但職取舊書以墨漫一字復注舊
字於其間以為日課自置編校局只得以朱圍之仍於
卷末書校官姓名
雌黃塗字
館閣新書淨本有誤字處以雌黃塗之嘗校改字之法
刮洗則傷紙紙貼之久易脱粉塗則字不没塗數遍漫
滅惟雌黃則漫滅仍久而不脱古人謂之鉛黃盖用之
有素矣(沈括筆談)
事實類苑卷三十一
