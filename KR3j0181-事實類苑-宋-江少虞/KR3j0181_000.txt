事實類苑雜家類五(雜纂之屬)
提要
(臣)等謹案事實類苑六十三卷宋江少虞撰
少虞字里未詳據序首自題稱左朝請大夫
權發遣吉州軍州事而江西通志亦未載其
履貫盖其事蹟己不可復考矣其書成於紹
興十五年以宋代朝章國典見於諸家記錄
甚多而畔散不屬難於稽考因為選擇類次
之分祖宗聖訓君臣知遇名臣事迹德量智
識頋問奏對忠言讜論典禮音律官政治績
衣冠盛事官職儀制詞翰書籍典故沿革詩
賦歌詠文章四六曠逹隠逸仙釋僧道休祥
夢兆占相醫藥書畫技藝忠孝節義將相才
略知人薦舉廣知搏識風俗雜誌凡二十四
門自序作二十八門盖𫝊錄之訛也所引之
書悉以類相從全錄原文不加增損而以書
名注明每條之下共六十餘家凡用功十四
年而成故徵採極為浩博至其雜摭成編有
一事為兩書所載而先後並存者又如邊鎬
稱邊和尚等事及諸家詩話所摘唐人詩句
皆與宋朝事實無關亦槩錄之未免有汜濫
之失然北宋一代遺文逸事略具於斯實可
資於辨証王士禎居易錄稱為宋人說部之
宏偹而有禆於史者良非虚語至其間若國
朝事始三朝聖政錄三朝訓鑒蓬山志忠言
讜論元豐聖訓傅商公佳話兩朝寳訓熙寧
奏對劉真之詩話李學士叢談等書俱已久
佚無𫝊均藉此足以考見一二是尤說家之
總彙矣王士禎又載此書四十卷而今本寔
六十三卷檢勘諸本皆合並無同異疑亦士
禎筆誤之失云乾隆四十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
事實類苑原序
古之史者載籍極博其所表見皆不虚書其軼乃時時
見於他說不可不知也太史公網羅天下放失舊聞至
於分散數家之事則甚多䟽略後世猶或非之然則自
漢以来千有餘歲君臣善惡治亂之外紛紛籍籍日有
日繁使論著之人随世裒掇有所未盡况軼入他說者
歴年浸久疎殘之餘不少槩見則史失其傳矣史冊所
無有學者不道也錯亂磨滅不可復知者可勝計耶我
宋肇興聖神克繼垂二百年太平憲物容典踵古治而
增華未有緝熙炳煥可考如今者也不刊信史誠足以
表覈萬代然而秘省䆳嚴非外學所得見若其遺文逸
說事美一時語流千載者縉紳先生尚能言之往往皆
前日今世巨公名卿老師宿儒以其所接於耳目可以
警憲於世者筆之載錄𫝊紀無慮數十家嘗惜其畔散
不屬難以稽考曩因餘暇備極討論自一話一言皆比
附倫類而整齊之去其文不雅馴或有牴牾者自餘據
實條次不敢以一字增損總凡會目合為一書名曰皇
宋事實類苑聖謨神訓朝事典物與夫勲名賢逹前言
往行藝術仙釋神怪之事異域風俗之殊纖悉備有釐
為二十八門選義按部考詞就班如出一家語不待旁
搜遠覽而太平遺逸之美麗具在足以觀見當時風政
庶幾乎尚有典刑哉此學士大夫之所欲聞亦喜𫝊而
樂道也深愧識見淺陋擇焉不精取焉不詳故於每門
之末不敢斷以已意錄而存之將以有望於後之君子
云紹興十五年五月十七日江少虞謹序
