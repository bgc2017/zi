事實類苑卷三十三宋江少虞撰
典故沿革
皇后諡
皇后有諡起於東漢自是至隋於隋皆單諡光烈隂皇
后明德馬皇后和憙鄧皇后文獻獨孤皇后是也史家
取帝諡冠其上以别之如云光之烈皇后隂氏明之德
皇后馬氏也非謂欲連帝諡而名之也然則質家尚單
文家尚複後世或用複諡如唐貞觀中長孫皇后文德
後太宗諡文皇后文德自是複諡蓋取用二名偶同太
宗之諡耳中宗諡孝和趙皇后諡和思言取帝諡配之
其後昭成肅明元獻章敬睿真昭德莊憲諸后皆不
得連帝諡國初追尊四祖三宗之后冠以帝諡及杜太
后崩始諡明獻未幾欲同三祖之后遂改昭憲及太祖
之后自連孝字太宗后連德字真宗后連莊字皆用複
字非連帝諡為義慶歷中乃言孝字連太祖諡德字連
太宗諡遂改為章以連真宗諡且祖宗諡號皆十餘字
豈止配一字為義又太祖功烈豈專以孝稱太宗后連
德字及在下與祖宗后諡又不對如何東漢諸后單舉
之乎皇祐中余為禮官龍圖閣直學士趙周翰林奏議
甚詳下禮院時新以章易莊朝廷以宗廟事重不欲數
更張遂寢其所奏
臣僚卒輟朝
太祖時大卿監卒皆輟朝一日景德以前文武官賜三
品皆不得諡曾任三品官乃得諡真宗大中祥符中命
陳文僖公彭年重定以正三品尚書節度使卒始輟朝
贈尚書節度使許定諡自後遵用其制而(闕)緣國史
皆遺其事(並筆談)
國忌行香
舊制國忌迭命宰相參知政事一員率文武常參官赴
佛寺行香内職不與焉景德中同知樞密院事王公欽
若陳公堯叟請率内職學士諸司使軍職下迨列校同
為一班先詔西上閣門近(闕)奉慰訖退赴佛寺行香小
忌則否(金坡遺事)
投金龍玉簡
道家有金龍玉簡學士院撰文具一歲中齋醮故投於
名山洞府天聖中仁宗皇帝以其隂遠窮僻賫送醮祭
文頗為州郡之擾乃下道錄院裁度才留二十處餘悉
罷之河南府平陽洞台州赤城山玉京洞江寧府華陽
洞舒州潛三司真洞杭州火滌洞鼎州桃源洞常州張
公洞南康軍廬山詠真洞建州武夷有昇真洞南嶽朱
陵洞江州馬當山上水府太平州水府潤州金山下水
府錢塘江水府河陽濟瀆北海水府鳳朔府聖水仙游
潭河中府百丈泓龍潭杭州天目山龍潭華州車湘潭
所罷處不可悉記余嘗於學士院取金龍玉簡視之金
龍以銅制玉簡以階石制(出東齋記事)
給金寶牌
祥符中詔以聖祖神化金寶牌分給京城寺觀及外州
名山福地牌長三尺闊一尺文曰玉清昭應宮城天尊
萬夀金寶其背文曰永鎮福地勅四周皆隠起虯龍花
卉之狀盛以絳紗囊體塗金御題其上
應天院建聖像殿
西都北市應天禪院乃太祖誕聖之地國初為𫝊舍真
宗幸洛陽顧瞻遺跡徘徊感愴乃命建為僧舍功成賜
額奉安御容命知制誥劉筠為之記仁宗初又建别殿
分二位塑太宗真宗聖像丞相王欽若為之記後圃植
牡丹萬本皆洛中尤品慶歷八年仁宗御篆神御三殿
牌藝祖曰興先太宗曰帝華真宗曰昭孝今為忌日行
香之地去留府甚遠故詩有正夢寐中行十里謂此也
(並澠水燕談)
罷睦親神御殿
嘉祐中修睦親宅神御殿歐陽永叔言祖宗廟貌非人
臣私家所宜有者劉貢父亦謂為然詔下兩制臺諫官
禮官議而引漢韋元成議春秋之義父不祭於支庶之
室君不祭於臣僕之家王不祭於下土諸侯遂罷郡國
廟於是修神御殿
降青詞
降青詞每進天度天祺先天降聖三元節及皇帝本命
各預先一月降入焉遞兖州會真宮太極觀景靈宮亳
州明道宮本清宮慶成軍太寧宮西凉上清宮嵩嶽崇
福宮昇州茅山鳳翔府太平宮中岳天封宮泗州延祺
觀杭州天柱山大滌洞霄宮五嶽真君觀内中延真殿
天符觀會慶殿天安殿滋福殿玉清昭應宮景靈宫會
靈觀祥源觀上清宮金明池水殿等非時建道場即當
直日草詞或急者學士未入亦就宅草自大中祥符每
立春立秋醮真君觀惟有東西北中四岳而南岳真君
獨闕其禮惟演天禧二年再入翰林當草七月詞見闕
此嶽惟演乃入劄子奏乞檢會事下禮儀院所司以從初
漏闕懼罪久而不奏及立春將近惟演再上言以南岳
闕醮盖有司之誤然屢經大宥免乞免有司之罪但依例
添入御筆可其奏遂轉報中書門下自此五嶽皆備矣
(蓬山志)
勘箭勘契
太祖初郊凡闕典大儀修講或未全備至於勘契之式
次郊方舉大禮畢鑾輅還至闕門則行勘箭之儀勘箭
者以銅為鏃長三寸形若鑿柄其箭香檀木為之長三
尺金線飾之絳羅泥金囊韜之金吾仗掌焉其鏃以紫
羅泥金囊置之駕前司掌焉每大駕還闔中扉駐蹕少
候有司聲之云南來何之駕前司告云大宋皇帝行大
禮畢禮儀使疏奏曰請行勘箭金吾司取其箭駕前司
取其鏃兩勘之罷即奏曰勘箭訖有司齊聲曰是不是
贊喝聲者齊聲曰是如是三方開扉列班起居迎駕大
輅方進勘契者以檀刻魚形金飾鱗鬛别以香檀板象
魚形坎而為範其魚則駕前掌焉其範則宮殿門司掌
焉鑾輿過宮殿門以魚合範然後開扉迎駕其贊唱喝
迎拜一如勘箭之式(玉壺清話)
二
大駕鹵簿中有勘箭如古之勘契也其牡謂之雄牡箭
牝謂之闢仗箭本胡法也熙寧中罷(沈括筆談)
街鼓
京師街衢置鼓於小樓之上以警昏曉太宗時張公洎
製坊名列牌於樓上按唐馬周始建議置鼓鼕鼓惟兩
京有之後北都亦有鼕鼓是則京師之制也二紀以來
不聞街鼓之聲金吾職廢矣(倦游錄)
禁衛五重
禁衛凡五重親從官為一重文武官為一重御龍為箭
直弩直為一重御龍骨朵子直為一重御龍直為一重
凡入禁圍自一重徒一年至三年上誤者減二等傳下
嘗誤入禁圍定私罪永叔再為論奏為公罪得應制舉
(東齋記事)
駕頭扇筤
正衙法座香木為之加金飾四足墮角其前小偃織籐
冐為之每車駕出幸則使老内臣馬上抱之曰駕頭輦
後曲盖謂之筤兩扇夾心通謂之扇筤皆繡亦有銷金者
即今之華盖也
喚仗入閣
唐日御宣政殿中設仗兵部旂旛等立於庭朝官退皆
賜食自開元後朔望宗廟上牙盤石明皇意欲避正殿
遂御紫宸殿喚仗入閣門遂有入閣之名在唐時殊不
知為盛禮唐未嘗御殿更無仗御朔望時設之趨朝者
仍給廊下食所以鄭谷輩多形於詩詠歎美而五代因
不絶故祖宗數御文德殿入閣之禮熙寧二年予被詔
修閣門儀制以為文德入閣非是當喚仗御紫宸殿請
下兩制與太常議之學士承旨王公珪等以為入閣是
唐時坐朝之儀不足行削去之予與閣門諸君同請如
唐御宣政禮量設仗衞之儀詔乃可仐朔望御文德殿
始於此也閣門有舊入閣圖頗約其禮而簡便之凡文
武官百人執仗四百人其五龍五鳳五岳五星旗御焉
皆立殿門之外(沈括筆談)
洞案
予昔領門下省會天子排正仗吏供洞案者設於前殿
兩螭首間案上設燎香爐修注官夾案立予詰吏何名
洞吏辭不知予思之通朱漆為案故名洞案耳丞相公
序(宋庠字)謂然唐人鄭谷嘗用之(景文公筆記)
接伴遼使
遼使韓祀者始修聘好獷悍無檢命趙文忠公接伴公
旋教習覲見之儀方漸馴擾及將辭嫌朝服太長步武
縈足欲從其俗公謂之曰君將入陛殿受還書去天顔
咫尺可乎剛折之纔不敢明年遼選姚東之翹者至闕
復接伴東之者輕捷善辯坐則談兵公徐謂之曰君號
多聞者豈不聞兵者不祥之器聖人不得已而用之今
得已之時也二國始以禮義修好非君所談之事方
此少戢酬對得體(玉壺清話)
交州進奉授官
交州進奉使多遣兵馬使或攝管内刺史或靜海節度
賓幕之職及其歸多加檢校官或遷其職如行軍司馬
副使之類近皆自稱土官又近時有以王官命之者(春明)
(退朝錄)
北朝官
北朝書白詔紙寫用御寶印横金鍍匣子盛錦托裏渾
金鍍鎖鑰請御寶印並紅絲絲重錦黃襆白面籖云書
至大契丹皇帝闕下云太宗皇帝封國后即云嬸
大契丹大皇后籖云覲致書下云謹封再用紅羅襆封
畢用詔紙封帶復用御寶印大中祥符正月契丹太后
喪弔慰書用黃羅襆乾興元年二月告哀亦用黃羅襆
當十月與契丹皇后生辰書却用紅羅襆
外國書
外國書白詔紙寫亦用御寶印間金鍍匣子盛錦托裏
間金鎖鑰封一同前錦裹用黃絹襆封面籖云勅其國
王或某王(並蓬山志)
仙源積慶圖
趙文定拜宗正掌玉牒屬籍國初梁周翰劄宗籍之制
不辨宮邸公裁酌得宜又造仙源積慶圖盡列長幼親
疎之目以進於便坐張之為盛事也
置宗正及教授等官
予嘗修玉牒知國家慶緒之繁衍治平中宗室四十餘
人男女相半存亡亦相半親王置翊善侍講記室餘則
(闕)官院置都講教授時歲有喜慶則燕崇政殿或太清
樓命之射課其書禮或賦以歌詩擇其能者而推賜器
幣以旌勸之景祐三年始置大宗正司以濮王及彰化
軍留守趙守節領其事有所奏請不得專逹必宗正司詳
酌而後以聞所以勉進其敦睦而糾愆違也其後增置
講書官四員别置小學教授十二員及增同知太守正
一員而置官益多其疎屬又聽其外學以自勵而向學
者彌衆矣(澠水燕談)
宗子授南班官
宗子授南班官世𫝊王文正為太尉宰相日始開此議
不然也故事宗子無遷官法唯遇稀曠大慶則普遷一
官景祐中初定祖宗並配南郊宗室欲緣大禮乞推恩
使諸王官教授刁約草表上之後約見丞相王沂公公
問前日宗室乞遷官表何人所為約未測其意荅以不
知歸而思之恐事窮且得罪乃再詣相府沂公問之如
前約愈恐不復敢隠遂以實對公曰無他但愛其文詞
耳再三加獎徐曰已得旨别有措置更數日當有指揮
自此遂有南班之授近屬自初除小將軍凡七遷則為
節度使遂為定制諸宗子以千縑謝約約辭不敢受予
與刁親舊刁嘗出表藁以示予(沈括筆談)
諸王公主制中稱呼
近世諸王公主制中稱皇子皇弟皇女疑皇字相承為
例止合云第幾子第幾弟第幾女云(退朝錄)
燕王贈天策上將軍
慶歷中皇叔燕王元儼薨仁宗追悼尤深詔有司擇位
號之尤美尊者以追榮之乃特贈天策上將軍非常典
也(王之嚴毅威望著于天下民間識與不識咸畏憚之)
親王公主封國
淳化五年九月真宗封壽王詔壽國封為大國在晉國
之下諸王之上景德三年二月二十二日奉聖旨壽梁
趙宋四國今後更不得封大中祥符六年正月十九日
降制衞國長公主特進國封徐國長公主楚國長公主
報慈正覺大師特進封頒國長公主越國長公主特進封
宿國長公主所有徐頒宿三國特昇為大國在衞楚越
國之上(蓬山志)
歴代用歷
上古以來逐朝歷名黃帝起元辛夘歷顓帝用乙夘歷
虞用戊午歷夏用丙寅歷湯用甲寅歷周用丁巳歷魯
用庚子歷秦用乙夘歷漢用太初歷四分歷三統歷魏
用黃初歷景初歷晉用玄昭歷合元歷萬分歷宋用大
明歷嘉元歷齊用天保歷同章歷正象歷後魏用興和
歷正兀歷正象歷梁用大同歷乾象歷永昌歷後周用
天和歷丙寅歷明玄歷隋用甲子歷開皇歷皇極歷大
業歷唐用丙寅歷麟德歷神龍歷大衍歷元和觀象歷
長慶宣明歷寳應歷正元歷景福崇賢歷天福用調元
歷周顯德用欽天歷本朝太祖用應元歷太宗用乾元
歷真宗用宣天歷仁宗用崇天歷英宗用明天歷已而
復用崇天歷(退朝錄)
併省州縣
熙寧中廢併天下州縣迄八年凡廢州軍監三十一儀
滑慈鄭集萬乾儋南儀復蒙㫪陵憲遼竇璧梅漢陽通
利寧化清平永康荆門廣濟高郵江隂富順漣水宣化
廢縣一百二十七晉州(趙城)杭州(南新)普州(普康)磁州(昭德)華州
(渭南)德州(德平)陵州(貴平藉縣)忠州(桂溪)兖州(鄒縣)廣州(信安四會)陜州(胡威)
(峽石)河中(河西永樂)巴州(七盤其章)坊州(昇平)春州(銅陵)北京(大名洹水經城永濟)
莫州(鄚長豐)梧州(戎城縣)邛州(臨溪)梓州(永泰)河陽(汜水)滄州(饒安臨津)
融州(武陽羅城)象州(武化)歸州(興山)汝州(龍興)懷州(修武武涉)道州(營道)慶
州(樂蟠華池)瀛州(東城景城)順安(高陽)澶州(頓邱)洛州(曲周臨洛)丹州(雲巖汾川)
潞州(黎城)瓊州(舍城)火山(火山)横州(永定)宜州(古陽澧丹金城述昆)汾州(孝義)
延州(金明豐林延水)太原(平晉)隨州(光化)邢州(堯山任縣平鄉)秦州(長道)達州
(三山石鼔蜀)揚州(廣陵)趙州(栢平栢鄉贊皇)雅州(百文榮經)祁州(保澤)同州(夏陽)
嘉州(平羌)河南(洛陽福昌潁陽緱氏伊闕)濱州(相安)慈州(文城吉鄉)成都(犀浦)戎
州(宜賓)綿州(高昌)榮州(公井)寧化(寧化)乾寧(乾寧)真定(靈夀井陘)荆南(建寧)
(支江)辰州(麻陽招化)陳州(南頓)桂州(修仁永寧)安州(雲夢)忻州(定襄)劔門關
(劔門)漢陽(漢川)恩州(清陽)熙州(狄道)河州(枹罕)衛州(新鄉衛)渝州(南川)虢
州(玉城)果州(流溪)利州(平蜀)許州(許田)岢嵐(嵐谷)蓬州(蓬山良山)冀州(新珂)
涪州(温山)閬州(晉安岐坪)復州(王涉)潤州(延出筆陵談)
事實類苑卷三十三
