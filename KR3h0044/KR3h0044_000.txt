珊瑚木難藝術類一(書畫之屬)
提要
臣等謹案珊瑚木難八卷明朱存理編存理
字性父長洲人朱彝尊詩話稱存理自少至
老未嘗一日忘學問人有異書必從訪求以
必得為志所纂集凡數百卷既老不厭坐貧
無以自資其書旋亦散去江南通志稱元季
明初中吳南園何氏笠澤虞氏廬山陳氏書
籍金石之富甲於海内繼其後者存理其尤
也兹編悉載所見字畫題跋其卷中前人詩
文世所罕覩者亦附錄焉前有文徵明文嘉
王穉登王騰程四人姓氏蓋出於其家收藏
者為多徵明等皆以賞鑒自許故所貯並屬
名蹟存理又工於評隲大抵品題允當不愧
馴雅之目與真贗雜糅者不同惟其書從無
刻本流傳抄帙相沿頗多訛脱今詳加釐訂
而闕其所不可知者著之於錄至世别有鐵
網珊瑚一書為趙琦美所編輯而傳者誤以
為存理作遂與此書混而一之益非其實矣
乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
