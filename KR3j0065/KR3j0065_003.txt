徐氏筆精卷三
明徐&KR0958;撰
詩談
古詞有本
古樂府巴東三峽猿鳴悲夜鳴三聲淚沾衣杜甫聽猿
實下三聲淚本此梁簡文採蓮渡頭擬黃河郎今欲渡
畏風波李白郎今欲渡緣何事如此風波不可行本此
古辭白石郎臨江居前導江伯後從魚李賀沙浦走魚
白石郎本此古辭陳孔驕赭白陸郎乘斑騅李賀陸郎
去矣乘斑騅本此唐人作詩必熟讀樂府諸作能化舊
為新時時見筆端不為蹈襲
風雅
屈宋之文出于風韓柳之文出于雅風者動也雅者常
也如曾點之言志似風三子之言志似雅伯竒之履霜
操似風閔子之失紖語似雅柳詩多似風韓詩多似雅
太白風多于雅子美雅多于風至于義山飛卿雖本國
風然篇篇入鄭衛之響矣
繐帳馬策
魏武命銅雀臺施六尺牀下繐帳陸機文曰悼繐帳之
溟漠至謝脁詩云繐帳飄井幹張正見詩云曲罷繐帷
空乃易帳為帷左傳秦繞朝贈士會以策李白詩云臨
行將贈繞朝鞭乃易策為鞭盖帳即帷策即鞭古今更
端用之不嫌杜撰
阿嚲回
樂府有阿濫堆名曰阿嚲回李白司馬將軍歌羌笛横
吹阿嚲回是也
釣竿
古今注云釣竿者伯常子避仇河濱為漁者其妻思之
而作也每至河側輙歌之後司馬相如作釣竿詩故卓
文君白頭吟云竹竿何嫋嫋魚尾何簁簁正引伯常子
事以諷相如非漫無所指也
如花似乳
梁張率對酒詩云如花良可貴似乳更堪珍言酒之香
如花色如乳也孝經緯曰酒者乳也乳名本此
東鄰棗
庾肩吾云池通西舍之流窗映東鄰之棗杜子美詩堂
前剝棗任西鄰用庾語耳
别賦
鮑照升天行云暫遊越萬里近别數千齡江淹别賦暫
遊萬里少别千年襲其語也
祖陶句
陶詩云雖無紀歷志四時自成歲唐詩云山中無歷日
寒盡不知年又云山僧不解數甲子一葉落知天下秋
王百谷云此地人家無玉歷梅花開處是新年皆從陶
詩變化也
茅山僧林和靖
茅山老僧詩云一池荷葉衣無盡數畝松花食有餘剛
被傍人相問訊老僧今日又移居林和靖詩云山水未
深猿鳥少此生猶擬别移居直過天竺溪流上獨樹為
橋小結廬二作頗相類然皆蹈襲唐陳羽吳融二絶也
羽詩云雖有柴門長不關古烟高木共身閒猶嫌住近
人知處現欲移居入遠山吳融云石臼山頭有一僧朝
無香積夜無燈近嫌俗客知蹤跡擬向中峯斷石層
宿酲中酒
詩云憂心如酲徐幹情詩云憂思連相屬中心如宿酲
唐人下第詩云氣味如中酒情懷似别人本此
六朝詩似唐
六朝人詩與唐迥别然有句法類唐者如朔風動秋草
邊馬有歸心亂流趨正絶孤嶼媚中川野曠沙岸靜天
高秋月明銅陵映碧澗石竇瀉紅泉歸華先委露别葉
早辭風秋河曙耿耿寒渚夜蒼蒼雲去蒼梧野水還江
漢流實開盛唐之門戶也
蹈襲古句
晉羊球西樓賦畫棟浮細細之輕雲朱栱濕濛濛之飛
雨王勃滕王閣則襲為畫棟朝飛南浦雲珠簾暮捲西
山雨也杜甫陽城郡王新樓又襲為碧窗宿霧濛濛濕
朱栱浮雲細細輕也唐人多讀古賦往往變化而用之
若勃序一篇蹈襲甚多前人拔出不獨落霞秋水而已
唐詩蹈襲
唐詩往往蹈襲六朝人語句戴叔倫一年將盡夜萬里
未歸人則梁武帝一年漏將盡萬里人未歸也郎士元
暮蟬不可聽秋葉豈堪聞則吳均落葉思紛紛蟬聲猶
可聞也高適功名萬里外心事一杯中則庾信悲生萬
里外恨起一杯中也杜甫薄雲巖際宿孤月浪中翻則
何遜薄雲巖際出孤月波中上也
滕王閣序
王勃滕王閣序云層巒聳翠上出重霄飛閣流丹下臨
無地乃襲王屮頭陀寺碑云層軒延袤上出雲霓飛閣
逶迤下臨無地又不獨落霞秋水襲庾信也
犀渠
鮑照白紵歌象牀瑶席鎮犀渠鎮壓席之物即今之鎮
子也古者坐必席地以鎮石壓其四角恐捲動不安犀
渠即硨磲也梁昭明將進酒宜城溢渠盌中山浮羽巵
渠盌亦車渠也
獨漉
傅玄有獨漉篇注云一作獨禄晉歌為鹿字古通用也
不知何義汲冡周書王命篇有獨鹿是獸名
歲腴
梁武帝江南弄舞春心臨歲腴歲腴未詳所出似指豐
年而言
博山爐
古詞楊叛兒歡作沈水香儂作博山爐博山爐上有盖
如山形香烟纏繞不相離也
鐵鹿
古詞長檣鐵鹿子鐵鹿者以鐵為轆轤而拘帆者故下
句云布帆阿那起阿那二字又狀布帆因轆轤而動之
意
望羊
文王操五神運精合謀房兮興我之業望羊來兮按竹
書紀年武王駢齒望羊望羊言目如羊之望視五星聚
房亦是當時事此文王望武王克商之意孔子學琴於
師襄有曰黮而黑頎而長曠如望羊奄有四方非文王
孰能為此鄭侯升秕言解曰按釋名望羊陽氣在上舉
頭高似若望之然也
輞川詩
摩詰輞川詩來者復為誰空悲昔人有注皆未分明盖
輞川舊為宋之問别業摩詰後改為莊此二句盖指之
問而言昔人即之問也余嘗質陳幼孺深然之
艇板
古樂府暫泊牛渚磯歡不下艇板艇板即今上岸透板
也刻本誤作廷板非
弓蛇弩蛇
漢應彬為汲縣令請主簿杜宣賜酒壁上有懸赤弩照
于杯中形如蛇宣惡之謂蛇入腹遂病後至其故處知
弩影遂解晉樂廣嘗有親客曰前蒙賜酒杯中有蛇即
飲而疾于時河南廳事有角弓畫作蛇廣復置酒曰復
有所見否客曰如初廣告之故沉疴頓愈二事絶相類
梁簡文詩云沉疴類弩影杜子美詩云弩影落杯中皆
用宣事
金盌
南史沈炯行經漢武通天臺為表奏之曰甲帳朱簾一
朝零落茂陵玉盌遂出人間杜詩早時金盌出人間注
杜者謂欲避玉魚故改作金曲為掩護耳金玉兩物安
可通用耶焦氏筆乘載盧充金盌足破諸注之妄
杮蒂綾
杭州古有杮蒂綾白樂天杭州春望詩云紅袖織綾誇
柿蒂元張翥詩云為織春袍柿蒂綾樂天自注云柿蒂
花者尤佳施肩吾詩云朝織葡萄綾不知出何地
鶴雲
易緯立春雲如白鶴唐魏徵郊祀樂章云鶴雲旦起言
青帝也
走竿丸劍
走竿丸劍之戲古已有之至宋齊尤盛何承天詩云脩
標多巧捷丸劍亦入神標竿也丸劍能縮劍成丸而復
伸之也今倭國有軟刀亦丸劍之遺制
馬飾
鐵裲襠鐵&KR3127;鉾鏤渠鞍皆馬上飾鞍之具苻融云齊著
鐵裲襠又云齊著鐵&KR3127;鉾徐陵云雕鞍名鏤渠渠即車
渠也
鱗
風吹水上紋如魚鱗郭璞詩閶闔西南來潛波渙鱗起
言兌為閶闔風水波渙然如魚鱗之起也若認鱗為魚
則索然無味矣
撲朔撲渥
撲朔兔走也木蘭辭雄兔脚撲朔又作撲渥東坡詩寒
窗暖足來撲渥
日三竿
今作詩者用日三竿按齊書天文志永明五年十一月
丁亥日出三竿其色黃赤暈三竿之說本此
僑裝
客裝一曰僑裝鮑照云僑裝多闕絶旅服少裁縫
井如六博
楊用修云二十八宿井星形似六博乃詩人北斗挹酒
漿之意余按陳謝燮詩云井公能六箸玉女解投壺周
王褒詩云誰能攬六博還當訪井公按神異經云穆天
子東征與井公博三日不決井公指人也用脩語想别
有據
勞劍
劍屢殺人曰勞劍唐鮑溶詩云閒弓失月影勞劍無龍
光勞劍即勞薪之例
軒帆
謝惠連詩軒帆遡遥路軒帆即車舟也
羅塵
羅塵羅襪之塵也顧野王艷歌行羅塵笑洛妃又云豈
知洛渚羅塵步新竒可愛
薤葉簟
薤葉簟紋之細如薤葉也陸龜蒙詩云小簟風來薤葉
凉
砂牀
陸龜蒙云自拂烟霞安筆格獨開封檢試砂牀按五溪
蠻地産丹砂石之不碎而砂附其上者名砂牀見宋輔
溪蠻叢笑
委蛇
詩羔羊曰委蛇離騷曰載雲旗之委蛇一本作逶迤一
本作逶移劉向九嘆曰遵江曲之逶移張衡西京賦曰聲
清暢而委蛇孫綽天台賦曰路威夷而脩通潘安仁金
谷詩曰峻坂路威夷漢書作逶蛇樂郊詩有水出逶夷
蓋聲同而字屢變不妨通用惟韓退之石鼓歌蛇字叶
陀
昔耶
蒼苔一曰昔耶梁王僧孺詩云夜風吹熠燿朝光照昔
耶又南方草木狀素馨花一名昔耶茗
烽
唐邊塞未嘗置驛以烽計程張說云黑山烽外陣雲開
迴樂烽前沙似雪可證岑參云苜蓿烽邊逢立春戎昱云
山頭烽子聲聲呌烽子守烽卒也
外獎
謝靈運詩云沮漳自可美客心非外獎江淹詩云得失
非外獎言内有所樂非外人所能勸獎也
噫嘻吁
蜀人見物驚異必曰噫嘻吁李白蜀道難用方言也古
文未見此三語耳
更點
唐更漏二十五點故云二十五聲秋點長宋減初更二
點五更二點本朝依之
南叶心韻
南字古叶心韻詩經凱風自南吹彼棘心漢鐃歌美人
歸以南駕車馳馬美人傷我心蘇頲幼稱捷悟避裴談
諱誦枯樹賦易其韻曰昔年楊柳依依漢隂何不押心
字韻以誦之以叶江潯之句乎
寗音
寗古韻叶平聲與沈韻庚青通用漢郊祀歌云穰穰復
正直往寗馮蠵切和䟽寫平
疆場
疆場左傳讀易韻陳後主馬草報疆場叶陽字韻唐人
多叶陽亦失攷耳
車字叶韻
車叶魚又叶麻韋昭曰古無居音自漢以來始有也然
易暌卦先張之弧後脱之弧見豕負塗載鬼一車已協
居韻矣
櫓字誤
古詞張罾不得魚不櫓罾不歸櫓字恐是魚字之誤各
本俱作櫓于義不暢
岫
爾雅曰山有穴曰岫陶淵明云雲無心以出岫是也謝
玄暉云窗中列遠岫徐季海云孤岫龜形在皆誤用耳
後世盡以岫為峯去爾雅遠矣
白苧舞
古辭晉白苧舞歌分作三首首章用兩韻至晉世方昌
樂未央意盡矣質如輕雲色如銀另是一首豈當初編
次之誤遂相沿襲耶
伯竒稱考
尹伯竒履霜操履朝霜兮採晨寒考不明其心兮聽䜛
言按父沒則稱考子竒投河而死吉甫尚在此必後人
述之之作也
騎吹鼓吹
古樂府騎吹鼓吹曲有分别列殿廷者名鼓吹從行者
名騎吹
木蘭辭
木蘭辭女子代父從征之作也中有可汗大點兵之句
按後魏太武帝時蠕蠕始自號伊利可汗則是辭當是
晉以後人所作也或者疑萬里赴戎機關山度若飛朔
氣傳金柝寒光照鐵衣四句如唐人詩遂以為唐人偽
為之者不知齊梁如此句甚多也如玉珂鳴戰馬金距
鬭場雞蓮花穿劍鍔秋月掩刀環絶漠衝風急交河夜
月明等句不類唐人句法耶如當窗理雲髩對鏡貼花
黃大類齊梁口吻予謂此辭出齊梁作者無疑
崔顥李白
崔顥黃鶴樓詩古今絶唱首起四句渾然短歌句法也
李白鳳凰臺效之聲調亦似歌行今人槩收入律恐未
必當唐人律格甚嚴漢陽樹對鸚鵡洲青天外對白鷺
洲謂之歌體則自然謂之律體則遷就矣
匡山
子美憶李白詩匡山讀書處頭白好歸來趙子常及諸
注皆謂其指廬山五老峰而言也唯修可引白墓在蜀
之彰明有大小匡山白讀書于大匡山有讀書臺尚存
非潯陽之廬山也余謂以指蜀之匡山為是盖甫時在
蜀而憶白之在夜郎故云歸來若是廬山則來字無著
落而讀書處又無實事矣
高適學詩
史言高適五十始學為詩辯者以為不然予觀子美云
歎息高生老新詩日又多曰老曰新則適學詩之遲可
見矣
樊川别集
杜牧樊川集語多猥澁惟别集句調新清宋姚西溪以
别集為許渾詩言之有據且今世許集傳本多鬱林詩
盖渾曾至鬱林也杜牧未有粤西之行而别集忽有松
牌出象州之句似可證非牧詩然其中又有寄許渾并
華堂今日綺筵開詩乃牧之作然疑信相半千載而下
莫能為之分别也
天馬歌
李白天馬歌馬之形態悉備儼然相馬經也中云白雲
在天丘陵遠崔巍鹽車上峻坂諸本天字上增一青字
遂失句讀
相思子
筆叢謂唐人骰子近方寸凡四點當加緋者或嵌相思
子其中温庭筠詩云玲瓏骰子安紅豆入骨相思知也
無相思子即今紅豆也愚按嶺南閩中有相思木歲久
結子色紅如大豆故名相思子每一樹結子數斛非即
紅豆也惟和兄子夜歌云紅豆落深坑到底相思子亦
沿襲温語之誤
糺
卿雲歌卿雲爛兮禮漫漫兮禮字乃糺字之誤糺似礼
又誤作禮失之遠矣糺紛也注云郁郁紛紛即糺字之
義見宋書樂志人皆未考耳
康浪
甯戚歌滄浪之水白石粲滄當作康齊有康浪水見一
統志滄浪楚水也
剔齒纖
仙人鄭思遠常騎彪故人許隠齒痛求治鄭拔彪鬚及
熱插齒間即愈陸雲與兄機書曰有剔齒纖一枚以寄
兄所謂纖者疑是此類趙子昂老態詩云食肉先尋剔
齒纖今皆作籖
詩題誤
郎士元送南史云雨餘清巷靜獨酌送殘春車馬雖嫌
僻鶯花不厭貧蟲聲粘戶網鼠跡印牀塵借問山陽會
如今有幾人通篇全非送别語諸選本俱相仍未有考
其本題者
葉想衣裳
太白清平調雲想衣裳花想容蔡端明曾書此詩作葉
想衣裳劉后村以為落筆之誤非也盖端明書不苟作
况首字安得有誤然細味之葉想衣裳固自與牡丹穏
帖差勝雲字豈端明得正本而後世反誤耶
雲霄一羽毛
杜甫詠諸葛云三分割據紆籌策萬古雲霄一羽毛虞
伯生注云三分鼎立之計可謂屈曲而費心思矣然此
籌策無以復加獨見之超出萬古之上雲霄之間見一
羽毛無與儔匹也鄉先軰謝大司農漢甫詹言云雖三
分割據未伸其籌策而萬古雲霄長瞻其羽毛羽毛猶
言羽儀也二說予猶有疑焉予謂武侯三分割據之籌
策其功甚大然以武侯視之不過萬古雲霄之上一羽
毛耳言視如此大功輕若鴻毛也
歸期無奈何
子美遊何將軍山林六首末首起句云幽意忽不愜歸
期無奈何趙注云自叙客懷謂所以忽不愜者由未有
歸期也真類說夢耳盖子美前五首俱述何氏山林之
勝故末首云幽意忽不愜將别何氏而歸真無奈何耳
故頸聯云出門流水住回首白雲多尚有戀戀之意結
句云祇應與朋好風雨亦來過全首俱是眷戀山林之
想若作自叙客懷思歸故鄉大無意味矣
杜律虞注
杜律虞註楊文貞作序疑其不出伯生之手然實京口
張性伯成所著也性亦元進士後世借伯生之名以行
予家有張刻古本名杜律演義世所罕知也謝司農嘗
言使琉球時見彼國讀書無經而以杜律虞註當之是
以燕石寳少陵也今其註具存若鶯啼修竹不知為梁
孝之園犬吠白雲不知為淮南之宅宗臣之贊不知為
蕭何頻煩之表不知為庾亮如意不知為王戎下鞲不
知為桓虞仗鉞不知為宗資褰帷不知為賈琮斷石不
知為峽長流不知為江自寬不知有榮期息機不知有
馬援如泥不知有周澤高門不知有鮑宣郫筒不知有
李商隠行路難不知有袁山松烏皮几不知有謝玄暉
與夫窮愁之本於史記獨夜之本於七哀糺紛之本於賈
誼幽側之本於沈約真源之本於昭明青龍之本於葛
陂朱栱之本於西樓伯仲之本於典論指揮之本於漢
書莫打鴉之本於古曲欲教鋤之本於卜居芰荷之本
於離騷蕙葉之本於孔雀賦悲壯之本於漁陽撾奉引
之本於聖公傳袈裟之本於四分律甚者金盌泥於
玉盌步檐訛為步蟾軍儲自供未稽府兵之制洞門對
雪莫詧掖垣之規高葉忽雲石之光打鼓昧發船之節
芋栗忘其橡實諸天遺乎内典柑黃三寸莫憶義康之
豪鵬礙九天弗紀楚文之異則其涉於蕪陋也滋甚曾
謂聞人之注有是乎&KR0958;按張本編次與虞本大異其中
訓詁張簡而虞繁必後人以張之舊稿稍增益之偽為
伯生所註盖伯生位極人臣而張宦不達故耳元吳伯
慶有挽張伯成詩云何處重逢說别時斯文千載盡交
期學憐知己先登早生愧同庚後死遲箋疏空令傳杜
律誌銘誰與繼唐碑寡妻弱子將焉託節傳遺文只益
悲楊文貞素以博洽聞又去元季未遠序文猶未能決
其非虞筆宜乎愈久而愈誤也
冬青行
楊璉真伽發諸陵骨義士唐珏林景熙收而葬之後人紛
紛不知為唐為林李西涯云唐義士林義士千載傳疑
定誰是陶九成輟耕錄云唐收者諸陵骨林收者高孝
兩陵骨故林詩中有雙匣之語皆拘方之見也夫當時
發掘陵寢二義士協力收瘞共賦冬青行三首以紀其
事是以唐林二集俱載九成謂林詩誤入於唐集尤拘
泥也今諸誌以冬青行三首分為兩人所作予未敢謂
信史耳
華清宫詩
杜常華清宫詩云行盡江南數十程曉風殘月入華清
朝元閣上西風急都入長楊作雨聲連用二風字瞿宗
吉詩話云向見一善本作暁乘殘月入華清殊覺氣味
深長
驅雁
謝曰可廷讚云王右丞出塞第三句暮雲空磧時驅馬
七句玉靶角弓珠勒馬重一馬字按鮑照詩秋霜暁驅
雁又北風驅雁天雨霜又洛陽伽藍記北風驅雁千里
飛雲然則右丞句為驅雁無疑矣曰可此辯足破千古
之疑
郎士元詩
每讀郎士元月在上方諸品静心持半偈萬緣空末句
又云此心期與故人同重一心字且費解偶見馮元成
藝海泂酌云於朱太史家見宋本此心作他時於義了
然是以書貴古本也
鼉鼓
鼉鳴如鼓其數應更江淮人以鼉鼓為鼉更夏小正剥
鼉為鼓鼉介屬皮不可冒鼓漢儒傅會其說耳鼉鼓即
蛙鼓之例唐李賀詩云吹龍笛擊鼉鼓後人皆襲用之
然詩曰鼉鼓逢逢矇瞍奏公則又似可為鼓者
木葉城
木葉城在今遼東之地沈雲卿古意九月寒風催木葉
是也後人改為下葉誤矣
右丞詩
右丞詩迸水定侵香案濕魏禹卿辯云定水迸侵又桃
源面面絶風塵陳可棟辯云桃源西面對柳市南頭皆
破千古疑案
面皮䰄
賀知章回鄉詩云少小離鄉老大回鄉音難改面皮䰄
兒童相見不相識笑問客從何處來今本俱作鬢毛衰
非唐韻矣近覩侯鯖錄始知是面皮䰄䰄多鬚也
唐詩誤字
鄧泰素語予曰嘗見古本唐詩滿寺枇杷冬著花滿樹
作滿寺近與單車向洛陽近與作匹馬昨夜微霜初度
河昨夜作乍夜驛路西連漢畤平驛路作驛樹二水中
分白鷺洲二水作一水細味自得也焦弱侯筆乘云疎
松影落空壇静細草春香小洞幽春香作香生的對况
又有砧聲近報漢宫秋之句豈當復著春字耶
溶溶雨
世傳晏元獻詩梨花院落溶溶月柳絮池塘淡淡風為
警句然溶溶水流貎月不得名溶溶予嘗病之近閱吳
處厚青箱雜記云梨花院落溶溶雨始知月者後人改
之雨字自妙
淵明采菊詩
沈啟南咏淵明采菊云典午河山已不支先生歸去自
嫌遲寄奴蔓草無容地慳剩黃花一兩籬見石田集陳
眉公秘笈以為王行作誤也
銅鞮伯氏
鄭繼之野興詩末云年來混迹漁樵下况有銅鞮伯氏
風按春秋晉叔向其兄銅鞮伯華匿德藏光不與叔向
游者罕知伯華仲尼稱之曰多聞内植進退兩尊繼之
銅鞮句用伯華事耳向見鄭詩刻本疑其用白銅鞮故
事改為習氏夫題曰野興用伯氏固宜改曰習氏不惟
失作者本意而於題旨句法不相符矣板本未更因筆
而出之以俟知者
草堂詩餘
宋人選詩餘名曰草堂楊用修強為之解曰李白有草
堂集詩餘中有憶秦娥菩薩蠻二闋為百代詞曲之祖
故名草堂殊牽合附會今世此書盛行人人傳誦然知
其說者盖寡矣胡元瑞稱博洽亦未釋然於此
西園詩麈
張維城西園詩麈云易象幽微法鄰比興書辭旉暢式
用賦物春秋借儆義本風刺三禮莊鴻體類雅頌匪謂
六籍同歸於詩祇緣六義觸處皆是不先窮經而以别
才别趣之說自盖者究竟與此道何涉又云五言古莫
工於漢魏莫盛於晉七言古莫工於初唐莫盛於盛唐
五言律莫工於盛唐亦莫盛於盛唐絶句莫工於盛唐
莫盛於晩唐獨七言律自唐而工至我明而始盛又云
世謂作詩勿入唐以後事自五代入明事物人羣之變
不知幾許而謂盡不堪入詩料此詞家習談實藝林之
積蠧又云宋三百年間名卿碩儒高士踔絶諸代製作
纍纍豈無篇句可追蹤往昔流布來兹者一稱宋詩竟
從抹殺既未目覩且不耳聆相率唾棄真可涕可怪右
數段皆發前哲之所未發實論詩之金針也今人乍占
四聲即自負曰詩有别才不窺四部而欲横行藝苑試
取維誠詩麈讀之
詩道之敝
屠田叔詩談云近時崇尚甫解之乎輙便咿啞稍習聲
偶遽夀棗梨人靡不握管城以摛詩詩無不丐元晏而
為序詩道崇尚無過今日清風輟響亦無過此時
沈韻
屠緯真云天下事有最僥倖而不可解者沈約韻書是
也一東與二冬六魚與七虞之屬前此諸韻並通孔子
作經及漢魏古詩班班可考豈盡譌謬至約始改正耶
約吳興人局於方言蠻俗不審宫羽而敢背越聖賢變
亂千古後世遵之如聖經百代而不敢易此甚不可暁
也約本齊臣更事梁武禪代之詔出約手後夢齊和帝
引刀斷舌乃上章于天謂禪代之事不由已出天可欺
乎古文人最濫得名者此人也
賀鑑湖
賀知章乞鑑湖歸老時年八十餘矣其詩曰少小離鄉
老大回鄉音難改髩毛衰兒童相見不相識笑問客從
何處來夫少小仕宦至於兒童不相識貪戀禄位亦已
久矣及將歸又問明皇乞鑑湖一曲占故鄉之水利推
知章之心無一事一息放過後世侈為賢達高尚不已
過乎盖當時明皇有詩送之在朝各有贈言後世遂因
之而重亦知章之幸也
趙子昂題陶詩
趙子昂題陶潛歸去來圖云生世各有時出處非偶然
淵明賦歸來佳處未易言後人多慕之效顰惑媸妍終
然不能去俯仰塵埃間斯人真有道名與日月懸青松
卓然操黃花霜中鮮棄官亦易耳忍窮北窗眠撫卷嘗
三嘆世久無此賢觀此詩子昂之慕淵明至矣然身事
異姓貽譏後世信能言而行不逮也
王李劉詩文
屠緯真云讀元美詩如入武庫不勝利鈍讀元美文如
覽江海終成大觀讀于鱗詩初喜其雄俊多則厭其雷
同若雜一首于衆作之中則矯然特出不翅衆鳥中一
蒼隼矣劉子威文深古艱澁驚心聱牙文章如是不妨
自成一家詩道必不可爾所謂本性情中宫商被管絃
相距萬里矣
劉徐贈答
劉楨贈徐幹云思子沈心曲長嘆不能言起坐失次第
一日三四遷幹答云與子别無幾所經未一旬我思一
何篤其愁如三春雖路在咫尺難涉如九閽皆情至之
語顔謝以降華藻勝而情語稍漓矣
覓句
古今詩人摹寫覓句景象有極工者如吟安五箇字撚
斷數莖鬚如險覓天應悶狂搜海亦枯如竟日覓不得
有時還自來如句向夜深得心從天外歸如是事精皆
易惟詩會却難如窮理多瞑目含毫靜倚松如終篇渾
不寐危坐到晨鐘如兩句三年得一吟雙淚流如夜吟
暁不休苦吟神鬼愁如生應無輟日死是不吟時如五
七字中苦百千年後清如宿客嫌吟苦乖童恨睡遲宋
林逋云只緣吟有味不覺坐勞神此非深於詩者不能
道也
唐詩温厚
豈不惜賢達其如高尚心唐玄宗不逆其臣得罪風霜
苦全生天地仁劉長卿不怨其君家貧僮僕慢官罷友
朋疎耿湋不罪其友見詩人温厚之意
磨筓戴斗
唐張易之出塞曲云轉戰磨筓地横行戴斗鄉磨筓見
戰國策戴斗見爾雅又云將軍占太白小婦怨流黃腰
裊青絲騎娉婷紅粉粧一春鶯度曲八月雁成行皆佳
句也是故君子不以人廢言
乾坤
杜少陵喜用乾坤字曰乾坤萬里眼乾坤一草亭乾坤
一腐儒無力正乾坤納納乾坤大乾坤水上萍乾坤一
戰收乾坤繞漢宫開闢乾坤正皆鄙俗可厭惟乾坤日
夜浮一句頗佳
岳陽樓詩
杜甫岳陽樓詩大都與浩然伯仲杜起首句昔聞洞庭
水今上岳陽樓孟云八月湖水平涵虛混太清杜首聯
吳楚東南坼乾坤日夜浮孟云氣蒸雲夢澤波撼岳陽
城皆渾雄警策至于杜次聯親朋無一字孟云端居耻
聖明覺無謂而結句各不稱矣
霜雨雪雲
唐張謂餞田尚書還兖州云别路逢霜雨行營對雪雲
霜雨雪雲原非連綿之字張合用之亦新不似盛唐人
句
塞上四時
張敬忠五原春色舊來遲二月垂楊未掛絲即今河畔
冰開日正是長安花落時盖言春之氣候異也盧弼盧
龍塞外草初肥燕乳平蕪曉不飛鄉國近來音信斷至
今猶自著寒衣盖言夏之氣候異也王縉莫將邊地比
京都八月秋風草已枯今日登高尊酒裏不知能有菊
花無盖言秋之氣候異也李頻關門南北雜戎夷草木
秋來即出師落日風沙長暝早窮冬雨雪轉春遲盖言
冬之氣候異也四詩摹寫邊塞光景極肖
任華長篇
盛唐任華寄李白寄杜甫懷素草書歌三長篇信口狂
呌不遵紀律亦是怪體盧仝飲茶月蝕詩效之耳
贈鄰
錢起贈鄰居齊六詩云雞聲共林巷燭影隔茅茨于鵠
題隣居云蒸藜常共竈澆薤亦同渠傳履朝尋藥分燈
夜讀書高季迪贈鄰友云林近書燈露溪迴酒舫通放
鳬長合隊移竹每分叢傅木虛贈隣人馬水莆云樓迥常
分月墻低不隔花陳軒伯贈隣友云夜泉皆屋後暁塔
共窗中趙仁甫題隣舍云戶外分垂柳墻頭過落花又
徐鎧喜李少保卜隣云井泉分地脉砧杵共秋聲梅堯
臣贈隣居云籬根分井口壁隙透燈光皆能摹寫真切
者也予與隣友吳元化交最密戲贈十韻云草舍相隣
並幽居隔短垣山光齊到屋樹蔭兩遮園碧露篝燈影
香聞壓酒尊花分黏戶片苔長過籬痕碩鼠均偷果驕
尨互守門藝蔬先得種蒔竹易移根蛛網牽簷近雞羣
鬭柵繁不窺家室好時聽笑聲喧賽社輪僮僕搏沙狎
子孫杜華與王翰朝夕往來煩
言詩
今之為官者皆諱言詩盖言詩往往不利于官也不惟
今時為然即唐以詩取士詩高者官多不達錢起有云
微官是何物許可廢言詩其意遠矣
日斜人去
賈誼鵩鳥賦云四月孟夏庚子日斜野鳥入室主人將
去劉長卿過賈誼宅首聫云秋草獨尋人去後寒林空
見日斜時用其語略無痕迹
劉方平銅雀臺詩
劉方平銅雀臺詩云遺令奉君王顰蛾強一妝歲移陵
樹色恩在舞衣香玉座生秋氣銅臺下夕陽淚痕沾井
幹舞袖為誰長此詩較昔年分鼎地之作可相伯仲
殺風景
松間喝道甚殺風景嚴維遊雲門寺云深木鳴騶馭晴
山耀武賁實不雅也蔡襄云欲望喬松却飛盖為聽山
鳥歇鳴騶庶幾免俗
馬汗驚濤
李益云馬汗凍成霜孫魴云驚濤濺佛身人謂冬月豈
有汗馬驚濤不入佛寺然竒妙處正在此以理論詩失
之遠矣
徐氏筆精卷三
