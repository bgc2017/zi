徐氏筆精卷八
明徐&KR0958;撰
雜記
文惠文安
宋陳文惠堯佐以太子太師致仕卒年八十二子十人
長尚書主客郎中述古次比部員外郎求古次主客員
外郎學古次虞部員外郎道古次大理寺評事博古次
殿中丞修古次秘書省正字履古次光禄丞游古次大
理丞襲古次太常丞大祝象古我朝林文安瀚以太子
太保致仕卒年八十六子男九人長鄉進士庭桂次太
子太保工部尚書庭㭿次指揮僉事庭楷次慶遠知府
庭杓次廣東都司經歴庭樟次潮州推官庭榆次上虞
縣丞庭枌次鄉進士庭枝次太子少保禮部尚書庭機
古今多福多夀多男子兩公而外不多見也二公俱史
館知制誥俱諡文而子皆列宦籍尤相等也
狀元宰相
宋狀元為宰相者六人吕蒙正王曾李迪宋祁留夢炎
文天祥國朝狀元為相者十四人吳伯宗胡廣馬愉曹
鼐陳循彭時謝遷費宏顧鼎臣李春芳申時行朱國祚
周延儒商輅
浙江文場
弘治壬子浙江文場中夜半場中人見東西立二巨人
一衣緋一衣綠合言曰三人好做事遂隠不見是年胡
公世寧王公守仁孫公燧同舉于鄉卒之宸濠之變胡
公發其奸孫公折其氣王公平其難三人相次成功云
見王允寧孫忠烈傳
第十九名
建陽李有年舉嘉靖庚子鄉試第十九名其弟有則舉
己酉亦第十九名有年子聞韶舉萬歷甲午亦第十九
名父子兄弟榜次相同亦一竒也又建寧貳守吳興施
可大二子夀明浚明先後中萬歷壬辰乙未會試俱第
十九名尤竒矣
掾曹
國朝進取不拘資格有掾史而置身青雲者自況鍾外
不可悉數如閩縣吳復任工部侍郎陳永祥任惠州知
府南平楊文達惠安洪炬俱任太僕寺丞連江孫瑛任
吏部郎中建安盧大政任吏部主事侯官胡鼎任戶部
郎中福清游元欽任濟南通判高世岳任承天通判孫
瑛洪武中陳永祥宣德中吳復胡鼎天順中楊文達洪
炬正德中盧大政游元欽高世岳嘉靖中
父子百歲
義烏人陳世恭至萬歷戊寅年一百六歲子陳迪亦夀
九十八歲
福清三老
宋季福清有三老政和間林雄年百七歲紹興中林洞
年百十七歲並恩授迪功郎張魏公浚名其堂曰眉夀
二子年俱九十餘同時有吳齊年九十三亦恩授迪功
郎又蔡伯俙三歲舉神童年八十七卒林瓌年九十卒
烏青九老姓氏
宣德間湖州烏青鎮有九老趙嶬官序班年九十一吳
煥年九十趙岐年八十九孫孟吉建文中太常博士年
八十五水宗達運司年八十二漏瑜建文中御史唐其
諒建文中縣丞胡敏錢郁年皆八十漏瑜會稽人唐其
諒鳳陽人革除後流寓烏鎮俱能詩結社倡和亦一時
之盛
莆田九老八老
嘉靖初莆田有逸老會皆鄉邦之望都憲林茂達年七
十五憲副吳希由逸士林嘉績俱年六十七御史林季
瓊知縣宋元翰俱年六十五憲副林有年年六十四侍
郎鄭岳年六十三侍郎林富寺丞李廷梧亦幾六十有
逸老詩集行於世隆慶己巳有耆老會太守鄭弼年七
十八少参雍瀾年七十七太守陳叙年七十六運使林
汝永年七十五主事柯維騏年七十四太守林允宗年
七十二尚書康太和年七十一太和賦詩云故里重開
耆老會七人五百二十三後尚書林雲同年六十九亦
與斯會真太平盛事也
同居
世傳同居皆曰張公藝九世難矣熙寧中上虞劉承詔
家同居十世四百餘人趙清獻為越州具奏上聞旌表
其門人鮮知者田子藝留青日札序至十八世承詔不
與
積善之家
人行一善可謂之善矣行數善可謂之積善之人如范
希文父子捐麥舟事可謂之積善之家矣易曰積善之
家必有餘慶非指一人一事言也
智巖警語
世有怨府畏途禍胎鬼趣積習晏安於其中未曾一念
覺悟今人於四者無不蹈之後患其能免乎
殺人欠債
諺云殺人償命欠債還錢今之豪家以威勢殺人貨賄
官府即脱巨室以厚息逼人致死官府亦不之究是殺
人還錢欠債償命也
好給沙門
何次道好佛供給沙門而不施貧乏殷仲堪好道不恡
財賄而嗇于周急今有佞佛求福者廣施貲財不吝千
金而貧交尠一錢之贈與其結納髠徒不如周賑困乏
延師舫
陳履吉林熙工皆余友也熙工修淨業足跡尠入城市
履吉雅重之一日具贄幣拜熙工為師執弟子禮特造
一船扁曰延師舫履吉長熙工一歲鬚髭盡白同輩無
不笑之目為病狂履吉曰今之司理縣令皆少年科第
無道德學問足以教人而人望風投拜惟恐其不我納
也一與晉接人以為榮吾之求師非求少年權貴世自
病狂吾何病之有然熙工儼然受其隅坐兩見其高也
交友
利瑪竇歐邏巴人也著天主實義人傳誦之而交友論
尤切中人情有云古有二人同行一極富一極貧或曰
二人為友至密矣竇法德曰既然何一為富者一為貧
者哉言友之物皆與共也又云視其人之友如林則知
其德之盛視其人之友落落則知其德之薄
死友
張幼于有友姚文學懋言借齋中養疾疾篤其伯氏懋
樂欲舁之歸幼于艴然曰生為吾友死即非吾友耶竟
卒于館舍幼于服緦送之嘗閱陳沂蓄德錄載吳文定
寬為修撰時有同年賀恩寢疾將易簀託于公之旁廡
公即掃室請遷及卒舉殮於中堂使其子服衰以答弔
者幼于此舉可謂不愧文定矣
通財
余嘗嘅朋友無通財之誼聖門諸賢推顔子原憲為最
顔則簞食瓢飲所居陋巷原則三旬九食捉衿見肘甕
牖繩樞貧亦極矣乃同時有子貢廢著鬻財于曹魯之
間最為饒益且結駟連騎以訪原憲又有公西華乘肥
衣輕當時亦不能分給二子稍稍不至乏絶可見通財
之義賢者猶難之况末世乎善夫利西泰交友論曰一
貧一富號曰相知某人曰既云相知何為一貧一富哉
温公僕
司馬温公家一僕三十年止稱君實許魯齋在中書欲
買一僕牙儈以能應對&KR0570;禮節者進輒謝去後得蓬首
垢面愚騃者用之或詰其故曰聰明過我我反為其所
使矣噫此腐儒之見也蘧伯玉使人於孔子孔子曰使
乎使乎未嘗愛愚騃之人也至司馬公為其僕呼君實
乃公之盛德若人家畜此奴不大悞事耶後世腐儒遵
此為訓是主僕皆憒憒者耳閩中福興漳泉人家僕軰
頗跳梁然皆識體至延建邵汀主人肅客而捧茶僮奴
隅坐主人不以為怪僕愚騃垢面終身不知著衣戴帽
魯齋之言悞之也
狐鼠蚊盜
晝伏夜動者狐也鼠也蚊也盜也四者秉隂氣人之所
惡也士君子昏夜乞哀其狐鼠蚊盜之類與
夀夭
戶樞不蠧流水不腐是以安逸者常多疾病勞碌者恒
鮮損傷好花易謝不材天年是以智巧者恒致夭折魯
鈍者多享遐齡
飲食
高帝不忘情於頡羹韓信不負諾於漂絮靈輒赴難以
酬恩淵明乞食思冥報誰謂口腹之微無關心身之重
祈禱
武王疾而周公以身代聖人亦不能以命自安孔子病
而子路以禱請賢者亦不免以神為佞是以聖人賢者
作之於前愚夫愚婦惑之於後
再拜
玉藻君酒肉之賜弗再拜子思於繆公餽鼎肉稽首再
拜而受孟子亦曰以君命將之再拜稽首而受子思孟
子先與禮舛矣毋怪後世之廢古禮也
諺
今人諺語皆本於古句法恒相類如掩耳偷鈴刻舟求
劍坐井觀天抱薪救火守株待兔膠柱調瑟落井下石
隔靴掻痒炊沙作飯見兔放鷹灼艾分痛臨寒索裘又
如水中摸月佛面削金管中窺豹夢中說夢屋上架屋
人皆常談鮮有究其義者
山林公案
友人陳履吉云山中何景最竒曰雨後露前花朝雪夜
何事最竒曰釣同鶴守果遣猿收華亭陳仲醇云三月
茶笋初肥梅風未困九月蓴鱸正美秫酒初香勝客晴
窗出古人法書名畫焚香評賞無過此時二語足為山
林公案
睡訣
陸文量睡訣云半酣酒獨自宿軟枕頭煖蓋足能息心
自瞑目余不甚喜睡嘗有訣云俗事簡聲色恬不怯冷
無苦炎厚襯褥低下簾倦即卧自黑甜友人陳履吉云
手宋人陳編輒自引寐此山窗睡訣也過矣過矣
煮茶
友人羅高君曰山堂夜坐汲泉煮茗至水火相戰儼聽
松濤傾瀉入杯雲光㶑灧此時幽趣未易與俗人言
奕棋
奕雖小技然日長一局是最清境界林君復生平極清
至以著棋與擔糞並稱煞風景矣不如楊廉夫云棋損
閒心畫為人役語和緩有致
銕冠
楊廉夫號銕冠道人所戴銕冠重四錢六分向藏高太
醫家陳眉公今收得之聞其買銕冠時正在除夕前數
日公私之逋蝟集猶抽力置此足稱名士
竹如意笋籜冠
南齊明僧紹隠勞山詔徵不就賜竹根如意笋籜冠隠
者以為榮
著裘帶帽
華亭孫雪居太守十月便以薪草縛柑橘上陳眉公曰
此為木奴著裘余小園中喜種菊結苞時以龍眼殼罩
之直至臘後放殼始開陳惟秦嘗戲余云此為菊花戴
帽可為的對
種菜
宋宇種菜三十品雨後按行園圃曰天茁此徒助余鼎
俎周顒曰春初早韭秋末晩菘王維詩云松下清齋折
露葵三君皆得農圃風味此况未可與肉食肥漢道也
蹲䲭
顔氏家訓云江南有一權貴讀誤本蜀都賦注解蹲䲭
芋也乃為羊字人饋羊肉答書云損惠蹲䲭舉朝驚駭
張九齡知蕭炅不學故為調謔一日送芋書稱蹲䲭蕭
答云損芋拜嘉惟蹲鴟未至耳然僕家多怪不願見此
惡鳥也九齡以書示客滿座大笑
赤雪
仙家有絳雪晉朝雜事云太康七年雨赤雪二頃唐五
行志貞元二十一年正月雨赤雪于京師孫甫有論赤
雪䟽非祥兆也
甜雪
周穆王時西王母獻嵰山甜雪見拾遺記
金馬碧雞
金馬碧雞二山在雲南神在成都漢遣王褒祀金馬碧
雞之神實在蜀也蜀有碧雞坊薛濤曾居之
廬山
周武王時方輔先生與李老君跨白驢入山煉丹得道
仙去惟廬存故名廬山又云周威烈王以安車迓匡續
續仙去惟廬存因命其山為靖廬山邦人以先生姓呼匡
山又曰匡阜
山川異聲
平涼有彈箏峽峽口水流風吹滴厓如彈箏之韻金陵
靈谷寺有琵琶街湖口有石鐘山武夷有鼓子峰皆山
川之異聲也
武夷木樓
武夷鼓樓巖舊志云石樓四楹非也萬歷癸未五月陳
孔震司馬憑陳羽士引至鼓子峰前鐘模石下緣石壁
至其所見木造鼓樓一區高廣三四尺瓦甓皆以木窗
櫺戶牖皆具制甚精巧釘頭出木外四五分不知何代
物傳云飛來或然也司馬至時不難及歸怖甚幾作昌
黎華山之慟程羽士力掖之始得下
吕梁洪石硯
吕梁洪行署之北山韞美石可為硯嘉靖初張鏜為主
事分司其地始剖石製硯姚明山淶紀其事云此石貞
潤受墨不讓端歙徐州又有一種花斑石非此類也
印文
内外諸司印文俱用叠篆以九畫為止字用成雙不及
雙者足以之字而總兵所掛印文則用柳葉篆其玉璽
與王府之寳則用玉箸篆其印形方大小有差一品者
三臺二品者二臺俱銀三品以下者銅惟應天府特賜
銀印廵按御史鐵印柄端有孔條穿之其餘職衙門則
形稍長不方謂之條記
永樂天順正德
南唐賊張遇賢宋方臘俱改元永樂遼舒嚕號天順皇
帝宋西夏賊號正德我朝同此三號儒臣失考之過也
甚矣宰相湏用讀書人
周太祖十二樂
五代周太祖廣順元年邊蔚議改漢十二成為十二順
之樂祭天神奏昭順之樂祭地祗奏寧順之樂祭宗廟
奏肅順之樂登歌奠玉帛奏感順之樂皇帝行幸及臨
軒奏治順之樂王公出入送文舞迎武舞奏忠順之樂
皇帝食舉奏康順之樂皇帝受朝皇后入宫奏雍順之
樂皇太子軒懸出入奏温順之樂正至皇帝禮會登歌
奏禮順之樂郊廟俎入奏禋順之樂酌獻飲福奏福順
之樂祭孔宣父齊太公降神同用禮順之樂三公升降
及行同用忠順之樂享籍田同用寧順之樂今五代史
無志故樂名闕焉十二樂見郭茂倩樂府足補史氏之
缺
金花帖制
唐登進士有金花榜帖用塗金黃紙闊三寸長四寸大
書姓名下有兩知舉花押仍用白紙作大帖貯金花帖
外亦書姓名二字蓋以此報其人也見崑山志
茶戶
北苑團茶盛於宋民編徭役名曰茶戶及至我朝久罷
其貢而茶戶子孫年費數十金輸官多至破産歴洪武
迄萬歷初無有議免其額者泰和郭公子章理建州廉
得其狀請於兩臺蠲其税夫團茶之貢久廢禍及茶戶
十數代子孫無名横征莫此為甚郭公初仕即能釐數
百年積弊真有實政在民者不識當時丁蔡輸貢日民
之苦又何如也
孟子出妻
荀子言孟子惡敗而出其妻韓詩外傳言孟子欲出妻
因母言而止二說不同書可盡信哉
高柴為武城宰
人知子游為武城宰不知高柴亦為武城宰而化行民
有不服其親者改之行喪如禮君子之德風也以身先
之而民不遺其親右見陶元亮士孝傳家語亦云仕為
武城宰
子平
宋有徐子平精星學術士宗之但稱曰子平子平名居
易五季人與麻衣道者同隠華山今之推子平者祖宋
末徐彦昇實非子平也
玉璽圖說
天啓四年九月四日磁州東八里臨漳縣務本村漳河
北岸有田夫邢姓者正畊野間瞥見異風數陣河岸攤
塌聲震林木隨滚出黃白色物如斗大光芒陸離精彩
奪目三尺許乃除去浮土得玉璽不敢自秘因呈本道
按而騐之重一百二十兩方各四寸面厚一寸二分螭
龍紐高一寸八分篆文曰受命于天既夀永昌於都懿
哉余觀此寳埋光掩彩不知閱幾千年聖明在御遂獻
禎符是天終不愛道地終不愛寳也所謂既夀永昌且
為我皇上發之矧夫黃河澄清鳳凰來儀諸瑞畢至廼
爾未有禎祥迭見如今日之盛者億萬斯年惟願皇上
相傳若此敢不靖共厥位以輔受命于無疆哉分廵河
北道副使齊東張夢鯨撰按南村輟耕錄云至元三十
一年甲午春正月太師國王之孫曰實德哩者嘗得通政
院事既歿家計窘極其妻托克托濟農病一子九歲以玉
貿供朝夕及出玉印也取視色混青綠而玄光彩射人
其方可尺四寸厚方之三背紐盤螭四厭方際紐盡璽
&KR2050;之上取中通一横窽可徑二分舊貫以韋條面有象
文八皆若蟲鳥魚龍之狀其文曰受命于天既夀永昌
此傳國璽文也秦以和氏璧所造厥後有天下者寳之
以君萬國御史楊桓率百官進獻皇太后御前傳旨賜
收玉之家楮幣三千五百貫御史中丞崔彧進傳國牋
歴攷累朝傳授亡失之由見輟耕錄但篆文係鳥跡非
若天啓四年臨漳所拾者也崔彧牋曰徽宗為金所虜
凡有寳璽金皆取之内璽十有四青玉傳國璽一與至
元所獻同則知南渡二百年無傳國璽也明矣天啓四
年所獻璽與至元大小不相侔篆文亦異豈徽宗十四
璽中之一乎記之以俟博古者
石鐘
湖口石鐘山水經注以為水石相搏若洪鐘唐李渤以
為潭上有雙石聲清越若鐘蘇東坡親履水濱聽風濤
鏜鞳遂非李說千百年幾成聚訟東坡好竒者也又酈
道元載之水經可據若李說山石之響宇内何處無之
烏足以名是山哉
瓦棺
人死藏魄於木古禮也金陵瓦棺僧事甚異陸放翁筆
記云靖康丙午臨卭夾門鎮山險處得瓦棺長七尺厚
二寸與木棺同骨猶不壊然則昔之以瓦為棺不獨一
僧也
金蓮炬
金蓮炬送歸院始于令狐綯宋王珪蘇軾晁迥史浩亦
被此寵今人但知蘇軾
銕硯
古人用銕硯者桑維翰也洪厓先生欲歸河内舍人劉
守璋贈以揚雄銕硯以銕為硯始自揚雄維翰效之耳
琵琶故事
琵琶故事烏孫公主王昭君潯陽商婦最著皆婦人也
男子無聞
放龜
毛寳放龜事實其軍人見寳本傳諸書誤以為寳相沿
不察寳守邾城石虎遣將攻城寳突圍出溺死江中
戮鱷
人但知韓文公能驅鱷魚遠徙而不知宋陳文惠堯佐
詔縣吏操網捕鱷戮而烹之唐有鱷既徙至宋猶出食
人文惠一戮之後不聞鱷再為患然則文惠之功在昌
黎上矣文惠有自撰戮鱷文
放鶴
徐州雲龍山有山人張天驥放鶴亭山人有二鶴甚馴
旦則望西山而放莫則望東山而歸蘇子瞻為作記今
人但知林和靖孤山放鶴亭而天驥之名不著特表出
之
捕蟬
今之穉子捕蟬每用桃膠塗竹竿梢上粘之即得曹子
建云怪柔竿之冉冉兮運微粘而我纏欲翻飛而逾滯
兮知性命之長捐蓋自古已然矣
朱子前定數
義烏東平山有宋平昌刺史劉豪墓隆慶戊辰長至裔
孫尚恭重修墓碑掘數尺見墳臺臺上有磚方尺許刻
晦菴卜墓數云天聖戊辰葬此丘蔭十八紀出公侯子
子孫孫垂不替繩繩武武永無休五百四十一年損十
七八歲裔孫修戊辰戊辰新一石重修重修千百秋秘
書郎朱熹書按天聖戊辰至隆慶戊辰年數良是而長
至又恰戊辰仍孫劉仕龍在宋贈武節侯修墓裔孫果年
十七歲文公之數亦竒矣劉之曾孫煇熺皆文公門人
故為之卜而刻之墓
吳司空夢
新建吳司空桂芳未第時至鯉湖禱夢仙書云蘭陵美
酒賞心樂事功蓋天下澤及萬民公密記之人問夢只
以前兩句對及登第出守揚州蒞任之日見酒肆中懸
一招牌則前兩句憬然有悟但後兩句未騐耳後公累
官漕運總督經略淮海晉工部尚書以勞瘁卒贈太子
少保制云功蓋天下澤及萬民乃歿後始驗也
水去就好
華亭曹别駕藩為書生日禱於鯉湖夢一童子云君榜
上已有名但水去就好甲午試北畿從閘河入京竟不
第迨丁酉歲焦弱侯為考官錄其文魁禮經寫榜人誤
書藩字作番所謂水去之應也别駕與余言
禇氏平脈
南齊禇澄精於醫著書十篇刻石殉葬後盜發其塜書
傳人間第三篇平脈言女子肺脾命在左心肝腎在右
與今人診脈殊異錄之備攷
學醫五難
祝允明云病家貴驕不肯敬從一也病人愚愎強謂自
知不能服從二也愚下之輩不辨良庸時有劣工謬得
俗譽愚下必棄上匠而委劣工三也劣謬之徒信其妄
施偶中他力自執為是四也良雖薦藥服者他參用而
復疑愈不專工敗乃分謗五也
阿育王塔
四明鄮山阿育王塔晉太康三年從地湧出其狀青色
似石非石高一尺四寸方廣七寸露盤五層四角挺然
中懸金色小鐘舍利綴於鐘下圓轉不定繞塔四周俱
是鏤空諸佛菩薩金剛聖僧八部等像神工聖迹非人
力所及萬歷丙子平湖陸五臺公瞻禮初見舍利大如
芡實已如彈丸已大如瓜最後大如車輪五色變幻光
彩射目壬子泰和郭孔泰孔陵到山瞻禮舍利初視若
黍珠已如豆如蓮子同觀者或見如新菱出殼兩角垂
絲絲綴以珠或見如葡萄色或見如桃瓣或見如金蓮
花瑞相種種莫可殫述始知佛大神通歴千百年不滅
也
金雞
武夷接筍道士程應元者曾入金雞下洞從舟中仰視
洞若不甚深廣所堆木若有限比履其所甚宏邃内有
三丈餘楠木上閣仙蜕十三函每函頭顱一二片脛骨
一二莖手骨一二節皆裹以錦帕一函中有鶴骨頭與
足各一又楠木刳一舟長丈餘闊三尺内細羅香末并
香灰幾滿而洞中香灰成堆者亦纍纍然上金雞洞視
下洞為小人不敢到萬歷丁丑五月有張富郎者年八
十餘冒險入其中則見數人鼾睡香灰内傍有銅磬覆
地富郎翻而視之磬下一雞遽展翼鼓扇香灰眯目倉
皇俯伏半晌稍息亟由籃縋下半空籃掀富郎墜入舟
子懷中無恙後年九十終應元親見富郎道其詳陳司
馬又親見應元紀其實
金雞洞香爐
武夷金雞洞舊志云嘉靖甲午飛來銕香爐可三百斤
戊戌御史李元陽作記謂洞中見新置一物如香奩狀
丹朱炫耀約方六七尺侍御先一日望洞中無有次日乃
有見洞在二十仞之上下臨不測何一宿之頃能致之
速耶據此二說則洞中飛來者先為香爐後飛者不知
何物也邇年陳司馬孔震記云只見洞傍小石巖中有
一爐若盤盂而不見所謂六七尺及三百斤者豈變幻
無常耶
石鏡
高州府城有洗夫人廟祀梁太守馮寳妻廟前古碑一
通厚可尺餘有石鏡一點白色形類碁子通明瑩徹視
之可見後殿屋宇器物余幼游高涼及壯所見異物僅
此耳
蛇精蟒精
范鎮東齋記事云蔡君謨知福州疾不視事者累日夜
夢登鼓樓憑鼓而睡通判有怪鼓角將累日不打三更
者因對數夜有大蛇盤據鼓上君謨既愈與通判言所
夢正與鼓角將所說同遂以君謨為蛇精米襄陽志林
云米知無為軍嘗呼譙門鼓吏曰夜來三更不聞鼓聲
吏言有巨白蛇纏繞其鼓故不敢近米頷之叱吏去不
復問故郡人疑其蟒精
朱晦菴魏鶴山
宋咸淳間蜀人彭澹軒罷江東倅遊武夷山嘗獨行林
藪入草菴中見二士夫峩冠博帶對食招彭坐俎中豕
首一羊肺一雞一所言皆先天圖易傳性理之學玄妙
深奥不可暁彭問其姓字右坐者曰姓魏山林野叟無
字可稱問左坐者不答日暮辭出彭明日携僕挈榼再
往無徑可達下山至一富家言所以富家曰異哉昨日
至朱祠致祭正俎中之肴方悟左者朱晦菴右者魏鶴
山也此段載異聞總錄可備武夷山志之缺
鱉異
錢塘張尚書曾孫某典簿堯恩之子也有塘栖吕氏饋
張活鱉張付烹炰俄聞釡中有慨嘆聲張異之取視而
鱉斃矣剖其腹中有人長二寸眉目口鼻肢體手足無
一不具跏趺坐蓮花上金中丞公子魯親見之為余言
時萬歷戊申年也
龜異
孫太初居南屏山時養一龜後去道場山遺龜于南屏
僧寺孫化十數年僧明鏡夢青衣人求救曰某孫太初
伴也願師明晨索我于花臺之下僧悟往發得一龜徑
尺為石所壓其筒半裂而蛆叢集僧欲瘞之越夕不知
所往然歲歲聞其聲至今不絶
魚異
仁和張問渠者冡宰元洲之兄也母陳畜朱魚二十餘
頭玩弄日久母殁問渠哀毁不忍往視皆變為白羣客
聚觀咸謂魚常變色無異也比及去喪之日魚復變赤
儼同除喪人謂孝感所致
金字牌
萬歷己酉五月十四日揚子江心風浪大作有渡船載
百餘人幾覆忽見浪中有鬼面者持一牌起書金字一
字衆謂必有金姓者在舟當死果有姓金者一人衆欲
推之入水金本持齋誦經乃曰若活衆命吾何惜死然
數止此安能倖免乃躍入水中時風狂舟速金彷彿若
有人扶之出巨浪送上郭璞墓墩而立見舟翻覆俱溺
死獨金得生江右劉觀南觀察親見其事
毁佛
魏莊渠毁佛搥碎六祖遺鉢折寺院無數後嗣乏絶聶
雙江毁寺亦無嗣誰云佛無報應哉
雷震毁寺
蜀成都府彭縣有寂光寺廣袤五六里香火甚盛其地
有縉紳劉志淵者垂涎梵宇可拓私居斥逐僧流毁除
佛像方埋佛入地忽霹靂一聲震志淵立斃身首異處
火玉
唐武宗時夫餘國貢火玉光照數十步積之可以然鼎
寘室内不必挾纊古所無也
窑變
饒州府學神庫中有窑變香爐一花瓶二相傳舊為回
青所畫變成赤色今花紋或淡或濃宛然錦繡上署永
樂四年造但神爐非玩器也
宋硯
三十年前吾鄉宋硯最多人不知重故家收藏與凡硯
等余目擊宋硯不下百數二十年間轉鬻吳越殆盡蓋
鄉人利其厚值故也余友林熙工家藏一硯石質完好
背刻嘉祐御賜鄭穆六字林得于鄭之子孫真世寳也
穆字閎中侯官人居館閣三十年官至祭酒閩先達也
此硯欵識宛然為吾鄉第一
流黃劍
上元夫人佩流黃劍會王母於漢武宫中
軟倭刀
嘉靖中胡總制宗憲有軟倭刀長七尺出鞘地上卷之
詰曲如盤蛇舒之則勁自若唐天寳時有軟玉鞭光可
鑑物屈之則如環伸之則如繩亦異國所獻銕玉最堅
剛之物能屈伸之理之不可暁者
鵲尾爐
費崇先信佛法以鵲尾香爐置膝前陶貞白有金鵲尾
香爐
料絲燈
料絲出滇金齒者勝詢之土人云以瑪瑙紫石英諸藥
品搗為屑煮腐如粉然必市北方天花菜點之方凝即
繅為絲織如絹狀上繪山水人物諸色極晶熒可愛以
煮料為絲故名料絲
桃花故事
謝在杭文海披沙徵芙蓉事極多謂他不能稱是予以
桃花為名亦甚夥因列于後
桃花源(武陵)桃花渡(四明地名)桃花雨(天寳中雨如桃花明年有馬嵬之變)桃
花水(三月之水)桃花浪(杜詩三月桃花浪)桃花醋(唐世風俗貴葫蘆油桃花醋)
桃花蜆(海錯)桃花蹊桃花紙(楊炎在中書糊窗用桃花紙塗以水油)桃
花馬(馬名)桃花稉(閩穀名)桃花石(在定海桃州山昔安期生以醉墨洒石成桃花)
桃花扇桃花帳桃花縹(二千石後名出漢官儀)桃花信(毒藥)
桃花米(宋武帝張妃事)桃花癲桃花妝(貴妃事開寳遺事)桃花酒
(酒漬桃花益人顔色見太清卉木方)桃花犬(宋太宗淳化中綿州貢)桃花灘(在貴溪縣)
桃花觀(元都觀在朗州)桃花面(人面桃花相映紅崔護詩)桃花賦(皮日休)桃
花岩(在邵武)桃花洞(在杭州)桃花精(博異記紅衣人送酒事)桃花嶺
(談圃石曼卿判海州日以桃核抛嶺上二三歲花開如錦)桃花舖(安慶太湖縣)桃花臉
桃花腮桃花塢(杭州臯亭山鍾山獨龍岡)桃花煞(咸池煞)桃花
犬(山西廉使趙澤民家獵犬見秘笈)桃花偈(志勤禪師)桃花汗(貴妃)桃花井
(師曠聞天老曰井上種桃花落井中不祥)桃花廳(在許州梅聖俞有詩)桃花絲(青齊間桃)
(花垂絲二三尺練以松脂相纏織鞋履雲仙雜記)桃花骨(守宫塗臂而骨紅名桃花骨)桃
花行(李嶠作桃花詩帝采入樂府因名)桃花寺(見宋趙師秀詩)桃花夫人(即鬼)
(夫人見杜牧詩)桃花茶(東坡詩問大冶長老乞桃花茶)
凌霄金錢
凌霄花金錢花皆有毒不宜近眼花露入眼則失明
刺桐
嶺南異物志曰刺桐南海至福州皆有之叢生繁茂唐
陳去疾家于閩郡因言方物云刺桐葉綠花紅今泉州
名刺桐城問之泉人亦云不識此樹何狀福州蓋未之
見矣
枸杞
枸杞續仙傳朱孺子見二犬入杞叢下異之乃尋掘得
二杞根形如犬故名狗杞杜子美以狗杞對雞栖白樂
天詩云不知靈藥根成狗怪得時聞夜吠聲後世方書
皆曰枸杞誤也
大茶
天台記丹丘出大茶服之生羽翼又蒙山頂茶一服祛
疾二服無病三服換骨四服即為地仙故盧仝歌云但
覺兩腋習習清風生蓬萊山在何處玉川子乘此欲歸
去皆有所據非漫語也
異草
善語國有草食之令人不眠名却睡草(洞冥記)興慶池南
有草紫葉而香醉者嗅之即醒名醒醉草(開元遺事)常山有
草置諸門夜有人過輒叱之名護門草(酉陽雜俎)東海祖州有
草人死三日覆之即活一株可活一人名不死草(十洲記)
瓊州有草視其節知一歲風候名知風草(一統志)黃帝時
有草生於庭佞人入則指之名指佞草(御覽)漢武帝時異
國獻草似蒲帝思李夫人懷此草輒夢見之名懷夢草
(酉陽雜俎)
禹餘糧
張華博物志曰扶海川上有草名蒒其實食之如大麥
七月熟民斂之至冬乃訖名自然榖或曰禹餘糧唐詩
云澗有堯時韭山餘禹日糧
嘉客紅
宋福清翁昭文先儒亢從子也圃中非時生荔支其母
曰豈有嘉客踵門耶頃之莆田林光朝至因名為嘉客
紅可補荔譜之缺
龍荔
交南有一種龍荔實如小荔枝味如龍眼木與葉亦類
閩廣陳剛中詩云龍荔綴如珠
三寸柑
凡柑皆圓獨成都産者形如鴨卵故杜甫詩云三寸黃
柑猶自青三寸言其長也余嘗過臨江府地産黃柑有
長三寸者
嘉慶子
唐韋述兩京記東都嘉慶坊有李樹極美故稱嘉慶李
千百年後稱李子皆曰嘉慶子他物未有如此之得名
悠久也
丹青樹
西京雜記云終南山有合離樹紅綠相雜斑駁如錦繡
長安謂之丹青樹
蚊樹
嶺南異物志曰有樹如冬青實生枝間如枇杷每熟即
坼裂蚊子羣飛惟皮殼而已名蚊子樹今永福山中有
之鄉人為余言
梟非不祥
梟惡鳥也人聞其鳴輒為不祥昔謝艾梟鳴牙旗乃兆
軍勝張率南梟鳴庭樹乃兆授官唐章顓將放榜日梟
鳴簷際逐之復還顓曰我失意無所恨兼恐横罹災患
湏臾榜出顓登第然則梟非惡鳥也
念佛鳥
九華山産念佛鳥形大如鳩色黃褐翠碧間而成文音
韻清滑如誦佛聲唐韋蟾詩云靜聽林飛念佛鳥細看
壁畫䭾經馬
龍九子
龍生九子所載不同一曰蒲牢好鳴鐘紐之獸囚牛好
音樂器之獸鴟吻好吞殿脊之獸嘲風好險殿角之獸
睚眦好殺刀頭之獸屓屭好文碑旁之獸狴犴好訟獄
門之獸狻猊好坐佛座之獸霸下好重碑座之獸又云
瓦猫好險簷前獸饕餮好水橋下獸&KR0008;&KR0008;好慵門前獸
憲章好囚獄門獸蜥蜴好腥刀頭獸蒲牢霸下屓屭鴟
吻與前同
猫睡
猫之善捕鼠者日常睡終日跳擲者必不捕鼠見陳止
齋集猫不捕鼠者名麒麟猫有味
鮫魚皮
閩中産銅鐵鑄刀劍甲天下劍鞘以鮫魚皮為之堅硬
如石海中有魚名鮫魚或以為鯊魚皮非也李長吉劍
子歌云鮫鮐皮老蒺藜刺鸊鵜淬花白鷴尾正指此也
魚皮隠起細刺如蒺藜故云
鱟車螯蠣
閩中産鱟見韓退之詩車螯見歐陽永叔詩蠣見蘇子
瞻詩
徐氏筆精卷八
