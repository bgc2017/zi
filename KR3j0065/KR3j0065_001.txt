徐氏筆精卷一
明徐&KR0958;撰
易通
潛龍勿用
鄭氏曰乾初一畫有初九潛龍勿用之象故聖人係之
以潛龍勿用之辭朱子分潛龍為象勿用為占似支離
決裂如九二見龍在田亦是一氣語坤之六二有占無
象是其證也
天行健
胡安定曰天形蒼然一晝一夜行九十餘萬里故曰天
行健人身小天地上有天關下有地軸若能迴天關轉
地軸上下往來一息一周天矣君子自強不息欲吾身
内運轉如天之行健耳
潛龍勿用陽在下也
婁東張元蒙曰孔子發明曰陽在下也陽氣潛藏在下
者非有時而在上也即在上者常在下也潛藏者非有
時而發用也即發用者常潛藏也此聖人退藏於密老
子書皆主此故曰猶龍
雲從龍風從虎
楊氏慎曰張璠從音隨從之從去聲雲出則龍必從之
風出則虎必從之猶曰龍從雲虎從風也今按此說甚
異諸家而有至理凡龍起必雲生謂龍能致雲非也虎出
必風生謂虎能致風非也猶蟻徙必雨乃雨氣感蟻蜥
蜴聚必雹乃雹氣感蜥蜴謂蟻能作雨蜥蜴能作雹可乎
古人多倒語成文後人不達便成滯義古樂府云虎嘯
谷風起龍興景雲浮無怪乎今之誤也
至哉坤元萬物資生
徐氏曰至哉坤元萬物資生乃順承天夫人之元氣藏
於腹猶萬物之藏於坤神入氣中猶天氣降而至地氣
與神合猶地上而承天天地以此而生物吾身以此而
生育太玄經云藏心於淵美厥靈根參同契云恒順地
理承天布宣本易旨也
必有餘慶
黃氏震曰慶當作平聲與下文殃字協韻上文乃終有
慶亦與應地無疆平聲相協暌卦志行也往有慶也亦
協韻益卦其道大光中正有慶亦協韻他如井困豐兑
凡易中慶字無不與平聲協韻者
黃中
徐氏曰坤為腹故太玄以坤為黃宫黃宫即黃庭也黃
屬土而在中又曰黃中艮卦行其庭即黃庭也道書解
極玄奥宋儒釋之淺矣
九五屯其膏小貞吉大貞凶
楊氏曰漢書谷永傳引此文孟康註云膏者所以入潤
肌膚爵禄亦所以養人也小貞臣也大貞君也遭屯難
饑荒君當開倉廩振百姓而反吝則凶臣吝嗇則吉也
利用刑人
張氏鼎思曰初六發蒙利用刑人用說桎梏以往吝三
原王氏曰利用刑人刑即書所謂扑作教刑學記稱夏
楚二物是也責之以警其怠惰使之從教程傳威之以
刑者所以說去昏蒙之桎梏也若痛懲有甚於擊蒙似
拷訊罪者非發蒙之道也
需于沙衍在中也
楊氏曰衍寬平之地也左傳地名有昌衍漢書地名有
鄜衍衍之文亦承需沙為義也孟喜易文辭作需于沙
衍
天與水違行
張氏曰象曰天與水違行訟先儒謂天在上水在下其
行相違故訟或謂上下體也非行也違者天西旋水東
注有相左之義故取此象訟也
或錫之鞶帶
張氏曰鞶帶命服之飾草廬吴氏以為革帶所以繫鞞
繫佩凡命服先束革帶乃加大帶禮曰男鞶革即此帶
也先儒就以鞶帶為大帶蓋未詳耳
丈人
黃氏曰程云尊嚴之稱朱云長老之稱丈者黍龠尺引
之積王充論衡云人形以一丈為正故名男子為丈夫
尊翁嫗為丈人此說亦可補諸說淮南子謂老者杖於
人為丈人
毒天下之民
徐氏曰師卦以此毒天下之民而民從之朱子注毒害
也凡有害於民則民弗從許慎說文毒音篤訓生厚也
從生母會意䓯音獨傷害也從草毒諧音二字聲音訓
義皆有分别
風行天上
陳潛室曰風行天上似無蓄聚之理何以謂之小畜風
者披揚解散之意今為風矣而止行于天之上是猶有
物止蓄而未得解散所以成畜之小
輿說輻
吴草廬曰輿說輻與大畜九二輿說輹同殊不知大畜
小畜義異安得以為同一輹哉蓋輹伏莵也在軸之上
承輿者車不行則脱之大畜陽能自止欲不行則說輹
也小畜則陽與隂爭有傷於輻而說之不得行也則輹
主於不欲行亦有辨耳
有所疑
張氏曰君子征凶有所疑也疑舊作礙謂畜道已成抗
陽之時也隂抗陽如小人害君子其徑路必為布置阻
礙動則不利君子安得行乎礙且與韻叶
其旋元吉
黃氏曰旋字上連視履恐是旋踵之旋
苞桑
張氏曰其亡其亡繫于苞桑今之解者以苞桑為固結
之喻非也苞桑豈固結之物乎蓋古人朽索六馬虎尾
春冰之類也陸宣公收復河北後請罷兵狀云邦國之
杌隉綿綿聮聮若苞桑綴旒幸而不殊者屢矣此得其
解
簮
猗覺寮曰豫之九四朋盍簮王弼云盍合也簮集也謂
朋來之速子美云盍簮喧櫪馬列炬散林鵶以簮為冠
簮之簮古冠有笄不謂之簮簮後人所名弼言為是
澤中有雷
臨川鄒氏曰澤中有雷此收聲于兑之時也
不事王侯
焦氏竑曰蠱之五爻皆言幹父之蠱至上九則曰不事
王侯高尚其事象曰不事王侯志可則也後人往往引
四皓子陵解此一爻誤矣出則事公卿入則事父兄不
事王侯此索隠行怪之為聖人不取也禮曰八十者一
子不從政九十者其家不從政上九處卦之終當父母
耄期之日不出從政非所以要譽鄉黨朋友非惡干禄
而然蓋知尊尚孝德者也曾子居魯齊欲聘為卿曾子
曰吾父母老不忍違親以為人役斯人也其百世之師
歟故曰志可則也
雷電噬嗑
黃氏曰程朱諸家皆言于卦合云電雷今云雷電者字
相類而誤惟鄒氏謂象亦云雷電合而章不必以是疑
經文此卦雖離上震下然陽氣將震發乃閃然成火故
雷與電止一氣而雷為主電者雷之精光如爆杖火一
出而聲即透亦主在聲雷電非其他判然二象之比彖
言雷電合而章語意絶好經文未必誤也
噬乾胏得金矢
徐氏曰王肅注易十卷今不傳其注噬乾胏得金矢曰
四體離隂卦骨之象骨在乾肉脯之象金矢所以獲野
禽故食之反得金矢君子于味必思其毒于利必備其
難見太平御覽
賁于丘園束帛戔戔
張氏鳳翼曰賁于丘園束帛戔戔吝終吉是言人君禮
聘賢才令光生丘園也宋王敬宏奏云宜加旌聘賁于
丘園以彰止遜之美即是此意但聘賢之禮貴乎厚而
戔戔其薄者以隂性吝嗇故耳然禮賢自是盛典故終
可以得吉
以杞包瓜
蔡節齋曰五與初無相遇之道猶以高大之把包在地
之瓜惟當自畜其德以待之其有隕墜乃出於天非人
所能為也(楊氏曰太玄蒼木維流厥美可以逹于瓜包)
先王以至日閉關商旅不行后不省方
慈溪黃氏曰商旅至賤也后至貴也上自后下至商旅
皆以安靜為事此說諸家未之及也蓋若不如此兩下
總提則先王與后分為兩主人矣
何天之衢
長洲張氏曰何梁武帝作荷負也王延壽魯靈光殿賦
云直荷天衢以元亨程子曰天之衢亨誤加何字朱子
曰何天之衢何其通達之甚也讃之也俞玉吾集說引
晦叔王氏曰荷當作行以上四說均于易有禆而晦叔
王氏似尤簡明
過涉滅頂凶无咎
張氏鳳翼曰大過辭云過涉滅頂凶无咎趙温與李𣙜
書謂一為過再為涉三而弗改則滅其頂凶可見无咎
云者蓋言無所歸咎如易所謂又誰咎也本義與此義
殊
遇坎有酒
徐氏曰坎之六四樽酒簋貳用缶需九五需于酒食未
濟上九有孚于飲酒困九二困于酒食卦皆有坎文王
周公以酒告戒其象見于易三爻皆陽剛制之之意也
坎不盈祗既平
張氏曰祗既平祗鄭作坻水渚也詩宛在水中坻說文
云小渚坎之象也澤水盈科而後進九五坎之陽流而
不盈適平于坻而已蓋陽剛中正而能出險之象
離麗也
黃氏曰古說皆以為附愚恐亦兼文明之意如日月麗
乎天百穀草木麗乎土重明以麗乎正皆有華麗氣象
不特言附著而已
咸其脢
徐氏曰古註云脢心之上口之下進不能大感退亦不
為無志其志淺末故無悔而已背肉之說起于程朱
肥遯
焦氏竑曰遯卦肥遯无不利肥字古作&KR1446;與古蜚字相
似後世同譌為肥字九師道訓云遁而能飛吉孰大焉
張平子思玄賦云欲飛遁以保名曹子建七啓云飛遁
離俗金陵攝山碑緬懷飛遁皆可證焦氏之說本姚西
溪叢語
大壯則止
大壯則止遯則退也熊氏曰大壯剛以動而曰止非其
象矣止蓋上字之誤大壯之勢陽上而不已遯則陽退
諸家之說紛紛多牽合無取也
晉如鼫鼠
鼫鼠子夏康成皆作碩碩大也二三四五艮象鼠九陽
為大鼠本草指為螻蛄項本菴以土狗言皆非
箕子
陸氏深曰明夷箕子以之漢趙賓訓箕子者隂陽之氣
萬物方荄滋非商箕子也賓蜀人
晉晝明夷誅
晉書明夷誅也誅孫奕作昧明出地上為晝明入地中
為昧得反對之義關子明曰蒙昧者厥道求乎明明夷
亦昧也昧不明蓋傷之也孫奕本此
風自火出
潛室陳氏曰風自火出何以謂之家人猶言風化自内
出也火文明之德夫夫婦婦父父子子兄兄弟弟即内
文明之象一家之風化由嚴明中來所以一卦多尚嚴
明
馬為曳
其于馬也為曳邵氏雍曰馬字誤當作其于輿也為曳
易曰見輿曳又曰曳其輪輿有曳而馬無曳也
位正當也
毛晃曰易當位不當位皆作平聲讀俗作去聲讀誤
蹇利西南不利東北
劉子新論利西南就土順也不利東北登山逆也
龜弗克違
徐氏曰程傳云或益之一句十朋之一句龜弗克違即
書云龜從之意
莧陸夬夬
徐氏曰夬卦九五莧陸夬夬稽攷萈誤作莧朱子注莧
即馬齒莧按許氏說文萈音桓山羊細角者象山羊蝸
角形寬字諧其音易傳澤天夬為兑兑為羊見關朗易
傳
萈陸
顔氏玩詞曰萈音丸山羊也陸其所行之路也猶鴻漸
于陸之陸兑為羊在上卦有山羊之象&KR0958;按說文莧山
羊細角也從兔足莧聲讀若丸萈字從此徐鍇按本草
注莧羊似鹿羊角有文俗作羱
學齋佔畢曰莧陸草之柔脆者也決之至易故曰夬夬
以莧陸為一草至馬鄭曰莧陸商陸也以莧陸為一物
宋衷云莧莧菜也陸商陸也虞云莧蕢也陸商也然後
别而為二至注疏正義乃引子夏傳云莧陸木根草莖
剛下柔上馬融鄭玄王肅皆云莧陸一名商陸皆以莧
陸為一惟董遇云莧人莧也陸商陸也以莧陸為二終
不訂其或一或二異名之說余因謂釋經莫若爾雅為
正且祖因証之爾雅疏草部云蕢赤莧釋曰赤莧一名
蕢今莧菜之赤莖者也又曰遂薚釋曰藥草商陸也一
名當陸初無莧陸一名商陸之說則莧自莧陸自陸莧
為菜陸為草其為二物明甚宋謂之菜虞謂之蕢董謂
之人莧三家之說得之矣
萃亨
徐氏曰萃聚也民富物阜財力有餘之時也萃則亨矣
經文原有亨字解之未嘗不通本義以亨字衍文豈以
彖文不及亨字乎太拘矣
用大牲
太倉陸氏曰萃卦用大牲吉大牲者坤為衆為牛牛乃
牲之大者以萃時而有此象如其象而用之可也
困于酒食朱紱方來
徐氏曰二以剛處困無酒食以施惠困于酒食之少也
乃朱紱之貴卒然而來困吝不足可知已利用享祀乃
利用禴之意薄祭只可羞鬼神而巳豈可以奉王公也
哉
困于赤紱
徐氏曰困之九五劓刖困于赤紱乾鑿度曰文王在諸
侯之位上困于紂也天子三公九卿朱紱諸侯赤紱
利用祭祀
徐氏曰困九五曰利用祭祀謂明雖困于人而幽可感
于神豈以人不能知而鬼獨知之乎孔子曰知我者其
天乎韓子云惟乖于時乃與天通不求人知而求天知
處困之道也
木上有水井君子以勞民勸相
張元蒙曰以木為器汲水而上井之象君子法井之象
制為井田使民服田力穡勤勞于下供給乎上勸其相
助不敢惰農自安亦井養而不窮也卦以養人為義象
以使民交相養為義
井收勿幕
徐氏曰井收者井口之臼亦一井之體收于此也掘井
及泉渫之使清甃之使固自下而上至于井收則井之
功畢矣井甃者所以禦惡于内井收者所以禦惡于外
收以禦惡非杜人之汲也故禁之使勿幕
已日乃孚
張氏曰經典義理之說最為無窮以故解釋傳疏自漢
至今不可槩舉至有一字而數說者姑以周易革卦言
之已日乃孚革而信之自王輔嗣以降大抵謂即日不
孚已日乃孚已字讀如音矣蓋其義亦止是耳唯朱子
發讀為戊己之己洪适曰昔與易僧曇瑩論及此曰或
誤作己(音紀)日何如瑩曰豈惟此也雖作己日亦有義乃
言曰天元十干自甲至己然後庚庚者革也故己日乃
孚猶云從此而革也十二辰自子至巳六陽數極則變
而之隂于是為午故巳日乃孚猶云從此而變也用是
知好奇者欲穿鑿附會固各有說云
豹變
君子豹變言變而為豹也揚子曰貍變則豹所謂豹變
大人虎變言變而為虎也揚子曰豹變則虎所謂虎變
厲薰心
學齋佔畢曰唐李鼎祚所集易傳李巽嵒序引頗取之
予近詳觀則皆漢晉諸儒之解虞翻一家頗多而稍的
切于玄弼之上宜乎自詭以夢吞三畫也其在艮卦之
九三艮其限列其夤厲薰心今易作薰心而李本作閽
心且引虞翻注曰限腰帶處也坎為腰五來之三坎為
心厲危也艮為閽閽守門人坎盜動門故厲閽心古閽
作薰字馬因言薰灼其心未聞以坎水薰灼人也荀氏
以薰為勲或又誤作動皆非也大率鼎祚六十四卦皆
指動爻互體卦為說非後人之所及又于鼎卦鼎象也
注引虞翻曰六十四卦皆觀繫辭而獨于鼎言象何也
象事知器故獨言象也尤為有理余又按艮為閽寺乃
易繫辭說卦虞翻援引非曲學也
徐氏筆精卷一
