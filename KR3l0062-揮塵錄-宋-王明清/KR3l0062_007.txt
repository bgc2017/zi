揮麈後錄卷之二
(三十)汝隂王明清
宣和中燕諸王于禁中高宗以困於酒倦甚小愒
幄次徽宗忽詢康王何往乎左右告以故
徽宗幸其所視之甫入即返驚鄂默然内侍請于
上上云適揭簾之次但見金龍丈餘蜿蜒榻上
不欲呼之所以亟出歎息久之云此天命也繇是
(三一)異待焉(趙士籛彭老云)
高宗嘗語吕頥浩云朕在宫中每天下奏案至莫不
熟閱再三求其生路有至夜分卿可以此意戒刑
寺官凢於治獄切當留心勿草草頥浩再拜贊即
(三二)以上旨喻之(姜安礼處恭云)
曹功顯勛語明清云昨從徽宗北狩至燕山逃歸
顯仁令奏高宗曰上爲康王再使虜中欲就
鞍時二后洎宫人送至廳前有小婢招兒者見
四金甲人狀貌雄偉各執弓劒擁衛上體婢指
示衆雖不見然莫不畏肅后即悟曰我事四聖
香火甚謹必其隂助今䧟虜中愈當虔事自後夜
深必四十拜止更令奏上宜嚴祟奉以荅景貺
高宗後跓蹕臨安即詔於西湖建觀像設以祀
甚爲壯麗又云后未知上即位嘗用象戲局
子褁以黃羅書康王字貼於將上焚香禱曰今三
十二子俱擲於局若康王字入九宫者必得天位
一擲其將子果入九宫他子皆不近后以手加
額喜甚即具奏徽廟大喜復謂后曰瑞卜昭
(三三)應異常可無慮矣
元符末掖廷訛言祟出有茅山道士劉混康者以法
籙符水爲人祈禳且善捕逐鬼物上聞得出入禁
中頗有驗崇恩尤敬事之寵遇無比至於即其鄕
里建置道宫甲于宇内祐陵登極之初皇嗣未廣
混康言京城東北隅地叶堪輿倘形勢加以少高
當有多男之祥始命爲數仞崗阜巳而後宫占熊
不絶上甚以爲喜繇是崇信道教土木之工興
矣一時佞倖因而逢迎遂竭國力而經營之是爲
艮嶽宣和壬寅歲始告成御製爲記云京師天
下之本昔之王者申畫畿疆相方視址考山川之
所會占隂陽之所和據天下之上游以會同六合
臨觀八極故周人胥字於𡵨山之陽而又卜澗水
之西秦臨函谷二殽之關有百二之嶮漢人因之
又表以太華終南之山帶以黃河清渭之川宰制
四海然周以龍興卜年八百秦以虎視失於二世
漢德弗嗣中分二京何則在德不在嶮也昔我
藝祖撥乱造邦削平五季方是時周京市邑千門
萬肆不改棄之而弗頋漢室提封五方阻山浮渭
屹然尚在也捨之而弗都于胥斯原在浚之郊通
逹大川平臯千里此維與宅故今都邑廣野平陸
當八逹之衝無崇山峻嶺襟帶於左右又無洪流
巨浸浩蕩汹湧經緯於四疆因舊貫之居不以襲
嶮爲屏且使後世子孫世世脩德爲萬世不拔之
基垂二百年于兹祖功宗德民心固於泰華社
稷流長過於三江五湖之遠足以跨周軼漢蓋所
恃者德而非嶮也然文王之囿方七十里其作靈
臺則庶民子來其作靈沼則於仞魚躍高上金闕
則玉京之山神霄大帝亦下遊廣愛而海上有蓬
萊三島則帝王所都仙聖所宅非形勝不居也傳
曰爲山九仞功虧一簣是山可爲功不可書於是
太尉梁師成董其事師成博雅忠藎思精志巧多
才可属乃分官列職曰雍曰琮曰琳各任其事遂
以圖材付之按圖度地庀徒僝工累土積石畚插
之役不勞斧斤之聲不鳴設洞庭湖口絲谿仇池
之深淵與泗濱林慮靈壁芙蓉之諸山取瓌竒特
異瑶琨之石即姑蘇武林明越之壤荆楚江湘南
粤之野移枇杷橙柚橘柑榔栝荔枝之木金蛾玉
羞虎耳鳳尾素馨渠郍末利含笑之草不以土地
之殊風氣之異悉生成長飬於雕欄曲檻而穿石
出罅崗連阜属東西相望前後相續左山而右水
後谿而旁隴連綿彌滿吞山懷谷其東則高峰峙
立其下則植梅以萬數綠萼承趺芬芳馥&KR4607;結(高宗)
(廟諱)山根號萼綠華堂又旁有承嵐崑雲之亭有屋
外方内圓如半月是名書舘又有八仙舘屋圓如
規又有紫石之岩祈真之嶝攬秀之軒龍吟之堂
清林秀出其南則壽山嵯峨兩峯並峙列嶂如屏
瀑布下入鴈池池水清泚漣漪鳬鴈浮泳水面棲
息石間不可勝計其上亭曰噰噰北直絳霄樓峯
巒崛起千疊萬複不知其幾千里而方廣無數十
里其西則參术𣏌菊黃精芎藭被山彌塢中號藥
寮又禾麻菽麥黍豆秔秫築室若農家故名西㽵
上有亭曰巢雲高出峰岫下視羣嶺若在掌上自
南徂北行崗脊兩石間綿亘數里與東山相望水
出石口噴薄飛注如獸面名之曰白龍沜濯龍峽
蟠秀練光跨雲亭羅漢岩又西半山間樓曰倚翠
青松蔽密布于前後號萬松嶺上下設兩關出關
下平地有大方沼中有兩洲東爲蘆渚亭曰浮陽
西爲梅渚亭曰雲浪沼水西流爲鳳池東出爲研
池中分二舘東曰流碧西曰環山舘有閣曰巢鳳
堂曰三秀以奉九華玉真安妃聖像東池後結棟
山下曰揮雲廳復由嶝道盤行縈曲捫石而上旣
而山絶路隔繼之以木棧木倚石排空周環曲折
有蜀道之難躋攀至介亭最高諸山前列巨石凢
三丈許號排衙巧怪嶄巖藤蘿蔓衍若龍若鳳不
可殫窮麓雲半山居右極目蕭森居左北俯景龍
江長波遠岸彌十餘里其上流注山間西行潺湲
爲漱玉軒又行石間爲煉丹凝亭觀圌山亭下視
水際見高陽酒肆清斯閣北岸萬竹蒼翠蓊欎仰
不見明有勝筠庵躡雲臺蕭閑舘飛岑亭無雜花
異木四面皆竹也又支流爲山莊爲回溪自山蹊
石罅搴滌下平陸中立而四頋則岩峽洞穴亭閣
樓觀喬木茂草或高或下或遠或近一出一入一
榮一彫四向周匝徘徊而仰頋若在重山大壑幽谷
深巖之底而不知京邑空曠坦蕩而平夷也又不
知郛郭寰會紛華而填委也真天造地設神謀化
力非人所能爲者此舉其梗槩焉及夫時序之景
物朝昏之變態也若夫土膏起脉農祥晨正萬類
胥動和風在條宿凍分沾泳渌水之新波被石際
之宿草紅苞翠萼爭笑並開於煙瞑新鶯歸燕呢
喃百轉於木末攀柯弄蘂藉石臨流使人情舒體
墮而忘料峭之味及雲峯四起列日照耀紅桃綠
李半垂間出於密葉芙蕖&KR1341;蓞薵蓼芳苓搖莖弄
芳倚縻於川湄蒲菰荇蕖茭菱葦蘆㳂岸而泝流
青苔綠蘚落英墜實飄巖而鋪砌披清風之廣莫
蔭繁木之餘隂清虚爽塏使人有物外之興而忘
扇箑之勞及一葉初驚蓐收調辛燕翩翩而辤巢
蟬寂寞而無聲白露旣下草木搖落天高氣清霞
散雲薄逍遥徜徉坐堂㐲檻曠然自怡無蕭瑟沉
寥之悲及朔風凛冽寒雲闇幕萬物調疎禽烏縮
漂層冰峨峨飛雪飄舞而青松獨秀於高巔香梅
含華於凍霧離榭擁幕體道復命無歲律云暮之
歎此四時朝昏之景殊而所樂之趣無窮也朕萬
機之餘徐步一到不知崇高貴冨之榮而騰山赴
壑窮深探嶮綠葉朱苞華閣飛陞玩心愜志與神
合契遂忘塵俗之&KR0813;紛而飄然有凌雲之志終可
樂也及陳清夜之醮奏𣑽唄之音而煙雲起於巖
竇火炬煥於半空環珮雜遝下臨於脩塗狹徑迅
雷掣電震動於庭軒戶牖旣而車輿冠冕往來交
錯嘗甘味酸覽香酌醴而遺瀝墜核紛積床下俄
頃揮霍騰飛乘雲沉然無聲夫天不人不因人不
天不成信矣朕履萬乘之尊居九重之奥而有山
間林下之逸澡漑肺腑發明耳目恍然如見玉京
廣愛之舊而東南萬里天台鴈蕩鳳凰廬阜之竒
偉二川三峽雲夢之曠蕩四方之遠且異徒各擅
其一美未若此山并包羅列又兼其絶勝颯爽溟
涬參諸造化若開闢之素有雖人爲之山頋豈小
哉山在國之艮故名之曰艮嶽則是山與泰華嵩
衡等同固作配無極壬寅歲正月朔日記又命睿
思殿應制李質曹組各爲賦以進質云宣和四年
歲在壬寅夏五月朔艮嶽告成命小臣質恭詣作
古賦以進臣俯伏惴慄懼學術荒陋不足以奉
詔正衣冠屏息竊誦宸製如日月照映至於經
營終始與其命名之意義備載奎文使執筆之
臣徒震汗縮伏辝其不能雖然臣之榮遇千載一
時敢不祗若休命於是虚心滌慮再拜稽首而獻
賦焉其詞曰偉兹嶽之宏厚兮固磐基於坤軸
跨穹隆之高標兮俯萬象於林麓一氣肇其吐吞
兮割隂陽於晦昱信天造而地設兮行聖心之神
欲相美利於艮維兮膺億載之假福允定命以匹
休兮同澗瀍之乃卜惟重熙兮累洽固帝祚之無
疆繄浚都之是宅陋周原之匪臧誠體國之有制
擬形勢而辨方伊岡聮與阜属翼慶瑞兮綿長仰
黃屋之非心融至道以垂裳即崇山之奥區翳薈
鬱其蒼蒼紛川澤之沮洳限江湖之渺茫類曾城
與丹丘仍飈馭之求翔鳴遼鶴於晝寂嘯巴猿於
夜决靄煙霞之超絶殆未邈乎康莊時萬機之餘
暇頓六轡以高驤逸天步之轍跡怡聖情而弗忘
俾飛雲以川泳均草木之有光軒重闉之敞敞植
梅桃以時崗挺八仙之桂檜漲潤氣以䟽香屹舞
手之竒石導風𬒮以前鄣仰奎文之聖述如震
慄乎春雷兼虞商之渾灝類雲漢之昭回蟣虱之
臣不敢久以伏讀兮一再誦而心開燦八龍之神
藻覺虎卧之煤埃惟明光之絢練永作鎮於鈞臺
俄北行而少進驚泛雪之虚闢屏分翠綠以雙抗
兮沃泉中湛而凝碧伊留雲與宿霧佐清致於瑶
席飲甌面之瓊膄貯風生於兩腋登和容於射圃
&KR0719;弧矢之神威流芳馨於素華且舒笑而忘歸撫
跨雲之欄楯驚倚翠之翬飛陟半山而前瞩虚廡
亘其縄直聳凝觀而北列視鑑湖之湜湜忽峥嶸
而環合想圌山之嘉色敞玉霄之閟洞仙真過而
寓息冀煉丹以服餌生身體之羽翼闢瓊津與清
斯望龍江而西東何茂脩之夾植中演漾而溶溶
覿山莊之派別引回徯而曲通挹飛岑於秀發倚
躡雲之崇崇虛蕭閑之邃宇貯毫楮於厥中延勝
筠之宿潤發五蓋之遊蒙無雜卉以周布端此君
之迎逢委檜隂之修逕出高陽之酒亭奉千鍾之
湛露傾葵藿於堯齡欲洗練其神宅耳漱瓊之泠
泠度金霞而矯首介亭屹其上征險年腸於九折
升雲棧而心驚有排衙之巨石間珍木之敷榮爲
巉妙之絶巘類簫臺之玉京宜帝真之下墮後電
掣而雷鳴繼神光之燭壇響環珮之琮琤何天人
之無間本皇上之精誠路逶迤而東轉經極目
之蕭森下來禽之茂嶺披合歡之華林始祈真於
磴杪終欖秀於軒隂啓龍吟之虛堂面紫石之高
壁分竹齋於向背沸不老之泉液愛揮雲之翔鱗
若騰躍於天地踰萬松之峻嶺設兩關而嶔﨑垂
濯龍之瀑布與蟠秀而東馳憩練光以容與仰竒
峯而登躋矧梅蘆之二渚結雲浪與浮陽俄就夷
而絶嶮復淵澄而沼方池名鳳以號硯乃餘波之
洋洋旣流碧之霞錯又環山之翼張嚴宏堂之三
秀奉九華之玉真悵白雲之巳遠追音徽之尚存
壯阿閣以巢鳳擁萬木之巖春何漣漪之䬃爽仰
拱霄之是鄰覿書舘之幽致擅著古之佳名極驚
蛇而走虺知草聖之縱横臨清流而喜賦鄙秋風
之淫聲揭崑雲兮承嵐相岧嶤而抗衡彼會真之
高舘㹅羣玉之邃清儼疎梅之盈萬常沐雨而披
煙儷冰姿於萼綠非取媚而争妍駭白龍之噴激
落銀漢於九天方巢雲之入望亘黃果之綿連登
絳霄以遊目聳萬壽之南山瀉烏龍之垂霤注鴈
池於石間企噰噰之峻亭諒絶塵而可攀欣藥寮
之西闢藴丹華之秀巖羅玉芝與雲桂産南燭之
非凡下丁香之密逕有間植之松杉嗟禾麻兮菽
麥蓻黍稷兮惟艱開西莊以務本信農事之匪閑
俯明秀之傑閣晞梅岩及春華偃霜風之老檜跋
鳳翼之欹斜蔭檀栾之芸舘豁凝思之雅堂備上
臺之珍文若星燦而霞章臣盖聞赤縣神州之說
方壼員嶠之言旣不周之具載亦同紀於崑崙定
洪荒之無考宜姑置而勿論窮山川於疇昔效子
長之飛蹇登岱宗而佇貽嘗歴井於天門瞻巍然
之日觀視鳬繹之駿奔維祝融之巨鎮欎紫盖之
竒峯摽赤城而霞起滴九疑之翠濃觀羅浮與鴈
蕩望廬阜之横空陟嵩高之峻極有二室之重巒
森峩峩之太華若秀色之可餐聳天平於林慮睇
王屋之仙壇何諸山之環異均賦美於一端豈若
兹嶽神模聖作揔衆德而大備冨千嵓兮萬壑何
小臣之榮觀忽承詔而駭愕捨蓽門之圭竇詣
鈞天之廣樂驚蓬心與蒿目蕩&KR0909;次之煩濁欲粗
窮其勝槩徒喙息乎林薄蜂房櫛比視閭閻也垤
蟻往來觀市人也縈紆如綫貫汲流也布筭縱横
俯阡陌也累塊積蘇羅層臺也翾飛蚊聚聽輪跡
也其體穹崇旁日月也其用浩博行變化也塵翳翳
以電掃兮雲溶溶而承字旣崛起以崷崒兮又盤
互而深阻遠而望之則或抗戾以分暌或附從而
黨伍或然而仰或偃然而俯或相蹲踞或相旁
午迫而視之則或如躍龍或如虎或若會同之
冠冕或若隱翳之環堵或引援而維持或參差而
齟齬或名三竒或號太古萬形千狀不可得而備
舉也而又瑕石詭暉嶙峋巉巖靈壁之秀發於淮
之北太湖之異來自江之南㐲犀抱犢紫金之峯
凌雲透月瓊玉之嵓遂根拏而固結成聳翠之煙
嵐植湘水之丹橘列洞庭之黃柑盈待鳳之椅梧
聳負霜之楩柟篔簹䈽篾橚矗以森萃青綸紫荧
曄曄而䯯鬖遂凌岑而跨谷仰締&KR0799;於其間虹梁
並亘旅楹有閑嘉玉舄之輝潤睇雲楯之爛班臨
飛陛之揭孽淼平波之汪灣艤青翰投丈竿却龍
舟而弗御規就橋而處安得元珠於赤水仰神聖
之在宥推無爲於象先擴堯仁之天覆且帝澤之
旁流復上昭而下漏宜乎絶珠殊祥駢至迭輳潜
生沼之丹魚萃育藪之皓獸神爵棲其林麒麟臻
其囿屈軼茂而蓂莢滋紫脫華而朱英秀何動植
之休嘉表自天之多祐臣又聞積水成淵而蛟龍
生積土成山而風雨興皆物理之自然豈人力之
所能盖嘗觀雲氣之靄靄時出没而相仍作寰區
之潤澤肇五榖之豐登霈爲霖而復歛抱虚壁之
層層舉兹山之盡美渠可得而誦稱尔乃或遐瞩
以寄情或周覽以託興衆彩迭燿臣目迷而不能
得視羣籟互鳴臣耳惑而不能得聽何神用之莫
測使凢氣之無定品物流形各正厥命如文王之
在靈臺民樂其有德武王之居鎬京物不失其性
豈若左太華而右褒斜爲長楊之誇南丹水而北
紫淵爲上林之盛而巳哉夫昔唐堯訪四子於藐
姑射之山周穆賓西王母於瑶池之上是皆篤要
妙而有輕天下之心務逸舉而有和雲謠之唱盖
翠華之遠遊徒赤子之在望惟吾皇之至神擴
廣愛之遐想曾何遠於九重邁蓬瀛之清賞得忠
嘉之信臣恊規制於明兩罄丹𣢾以爰謀念賢勞
之鞅掌迄成功於九仞說見知於天獎凡經營於
六載之間而爲萬世無窮之休豈不廣哉曹組云
臣伏蒙聖慈宣示李質所進艮嶽賦特命臣繼
作頋臣才短學疎豈能仰副睿旨進退皇懼不
知所裁謹齋心百拜以賦其辭曰客有遊輦轂之
下以問京師之主人曰東北之隅地勢綿連岡嶺
秀深氣象萬千不知何所而乃如此焉主人曰
國家壽山子孫福地名曰艮嶽客曰蓋聞五星在
天五嶽在地東有泰山甲於區宇下臨滄溟旁跨
齊魯南有衡山祝融紫盖湘潭爲址九向九背西
有太華三峯插天枕瞰函谷横斜渭川北則常山
以限天驕太河朔漢仰其岧嶤中則嵩高與天峻
極襟帶河洛屏翰京國復見兹於中都何前此而
未識且山嶽之大天造地設開闢之初元氣凝結
是豈人爲願聞其說主人曰清濁旣分爰其隂陽
播之大鈞孰爲主張是必造物區處維綱今以一
人之尊大統華夏宰制萬物而役使羣衆阜成兆
民而道濟天下夫惟不爲動心侔於造化則兹嶽
之興固其所也而况水浮陸走天助神相凡動之
呇來萬物之享上故適再閠而歲六周星萬壑千
巖芳菲丹青之寫圖障也客曰嶽有五焉今益其
一在於五行數則差失主人曰客不聞五行在天
乃六氣君火以名相火以位寒暑運行曾無越次
矧此有形創於神智生生不窮悠遠之義然則五
岳視三公之官艮岳爲多男之地乃其宜也夫何
擬議客首肯久之曰吾見乎岳之外矣吾聞乎岳
之說矣獨有未詳孰知其中盖禁鑰十二皇居
九重深嚴祕奥内外莫通願子陳其次弟庶幾因
以形容主人唯唯曰其大則可以槩舉其細則莫
能縷數唯乘輿有時臨幸雖山岳亦類於庭廡
請先陳其嵓谷岡巒之體勢後狀其樓觀池臺之
處所皆聖作而神𫐠盡宏規而傑矩夫艮者八卦
之列位岳者衆山之惣名高爲峯則秀拔拱爲岫
則崢嶸霽色晩静風光曉凝陟崔嵬而直上俯蹬
道以寬平雜花異香莫知其名佳木繁隂欣欣其
榮唯特立於諸峯之右者乃主乎壽照之以南極
之星所謂山者如此淺若龍龕深若雲竇鎻煙霞
於杳冥留風雨於昏晝或秉炬而可入或捫扄而
可叩石磊磊以巉巖木森森而聳秀間則流潤雲
蒸可卜以隂晴之候所謂洞者如此爲山之屏爲
洞之扄承乎上則安若榱桷芘於下則覆若簷楹
珍叢幽芳古木長藤蘢絡蔽虧高低相層鳥啼花
發則春容淡蕩霜降木脫則石角崚嶒所謂巖者
如此兩山之間氣聚其中衆木斯茂泉流暗通或
重羅以瞑晝或偃草而進風裊長春之翠莖挺堅
節之霜松每晨曦之照耀靄朝霧以空濛所謂谷
者如此又有岡則隱然而起勢連山谷殊萃屼之
峯巒類縈紆之林麓白雪照夜則寒梅盛開紅雲
嬌春則仙桃極目恍如望千畒之銳非巖之秀横
石壁壘亘若岡阜旣草木以敷榮復地形之延袤
迢迢大庾隔絶遐荒落落萬松得名錢塘今移根
於南北亦不限於炎凉至若溶溶大波瀦爲巨派
其流則小其合則大瑩上下之天光漑淺深之湍
瀨有巨魚以潜波扈龍舟而夾載岸容萬柳春風
柔柯飛花滿空長條拂波或趁景而移棹或鳴根
而笑歌此謂之江者回環山根縈帶竒石淺以蕩
谷深以凝碧潺湲不窮流衍潄激泛桃花之露紅
浮洞天之春色輕鷗文禽棲息其側荷花不斷雲
錦舒張或聚而爲曲沼或漲而爲横塘煙梢露蓧
交翠伭昂此之謂溪者夫山洞嵓谷岡嶺江溪旣
略陳矣子獨不見樓有綘霄朱欄倚空跨晴雲之
縹渺挂瑞日之曈曨綺疎凝霧天香散風覺星辰
之逼近如霄漢之穹隆招飛仙於蓬壷揖素娥於
蟾宫霓旌鶴馭稅駕其中又不見閣有巢鳳異乎
高崗豈丹穴之瑞應無雄(高宗廟諱)以翶翔即其軒楹
架以傑閣芘五彩之鴛雛下九霄之鸑鷟因太平
之象會廊廟之人置酒大嚼歸美逢辰續夏日之
句頌南風之薰其北也諸山之上衆木之杪俯雲
壑之沉沉視煙霄之杳杳西瞻太行於晴霽東望
海霞於清曉山巃嵸石嶙峋挹長風之回玉宇導
明月之湧冰輪齋心嘗比於崆峒精禱每延乎上
真見飄飄之仙馭隨裊裊之青芬視其榜曰介亭
有排衙蒼碧之前陳者也因山高下周以回廊如
璧月之環坐復晴曦之騰光玩牙籖之甲乙發寳
書之祕藏徐遶砌而散步間挾策而寓興花雖芳
而晝寂鳥雖啼而人静俲隱士之山堂取逸人之
三逕其搒曰書舘豈蓬戶陳編之可並者也亭有
勝筠周以美竹何禁籞之寳檻迸藍田之叢玉巳
交戞而近砌復扶疎而出屋分月影之瑣碎聽風
聲之斷續遊塵不到清意自生目蒼雲之翳翳面
霜節之亭亭挺然不屈四時長青宸襟對爽固以
貺名且舘曰蕭閑深庭邃宇來萬籟之清風無九
夏之劇暑棲寓懷之寳玩備宸章之毫楮前横
江練傍列山莊或遣乘槎而上漢或笑喝石而爲
羊超然燕處真逍遥自適之鄕雜花争妍紅紫相
鮮或引縄而爲逕或彌望而成川錦綉照空而明
煥風露散曉而香傳肅然行列若羽林之萬騎粲
然豔粧如宫女之三千四時之候參差不齊異塵
埃之桃李雜紛蹂以成蹊斯號林華之苑見鏤玉
之珍題至若山莊竹籬蘿蔓蓊鬱睨綠筠之共茂
夾脩逕而高出俯以愛蒼苔之承步仰以見雲梢
之蔽日軒亭欄檻各相方而搒名故扶晨散綺洞
煥秀瀾隨所寓而不一晴波融怡是爲鴈池望風
中之飛練接雲際之虹霓南山巍然而蒼翠北渚
湛若而漣漪聽雝雝之下集觀肅肅以高飛朝離
乎雪霜之野暮宿乎葭葦之湄唯恩波之可泳豈
墮陽之恨遲練以幽芳萼綠華堂何玉顔之澹佇
見竒姿之異常鄙江梅之尚紅陋臘梅之太黃得
天上碧桃之露掩薰爐清遠之香恍聖情而異禀
蒙天笑以增光故賜神仙之號闊珠戶而敞文䆫
然而如此之類安能悉紀若夢遊仙髣髴而巳客
曰子之所陳心存意識或欲周知何從皆得主人
曰人間天下飛潜動植率在其中不可殫極姑陳
述乎二三而已徯累言於千百非若子虛上林之
夸大兩京三都之緣飾頋難狀於言辝徒充塞于
&KR0909;臆客曰姑置是事請質所疑何一隅之形勢若
千里之封圻主人笑曰嘻夫耳目之不際何可以
意測思慮不至孰可以強知望壺中者初不察其
天地遊武陵者亦豈意其有桃溪矧都邑紛華之
地藏十洲三岱之竒客又曰盖聞橘不踰淮貉不
踰汶令兹草木來自四方原莫知夫遠近物理地
宜請得而論主人曰天子神聖明堂頒制視四
海爲一家通天下爲一氣考其迹則車書混同䆒
其理則南北無異故草木之至微不變根荄於易
地是豈資於人力盖巳默然運於天意故五岳之
設也天臨宇宙五岳之望也列於百神兹岳之崇
也作配萬壽彼以滋庶物之蕃昌此以壯天支之
擢秀是知真人膺運非特役巨靈而驅五丁自生
民以來蓋未之有客恍然聞所未聞於是鼓舞懽
忻頌詠太平等乾坤之永久又詔二臣共作艮嶽
百詠詩以進艮嶽勢連坤軸近乾崗地首東維鎮
八方江不風波山不險子孫千億壽無彊介亭雲
棧横空入翠煙躋攀端可躡飛仙介然獨出諸山
上磊磊排衙石滿前極目亭千里飛鴻坐上看山
川風月在憑欄不知地占最高處但覺恢恢天宇
寬圌山亭軒楹正在翠微中欲雪雲生四面峯璀
璨地鋪紅瑪瑙㠝岏山聳碧芙蓉跨雲亭地高天
近怯憑欄下視浮雲咫尺間只怪輕雷起嵓際不
知飛雨過山前半山亭憑高玉輦每從容中路嘗
聞憩六龍塵外有人如到此便須行徹最高峯蕭
森亭曉日珍瓏宿霧開四簷時有好風來不應班
竹林中見却似松根琥珀堆麓雲亭山下深林起
白雲白雲飛處斷紅塵伴行直到高峯上舒卷縱
横不礙人清賦亭四海熙熙萬物和太平廊廟只
賡歌欲追林下騷人意却是臨流得句多散綺亭
斷虹飛雨過天涯碧落浮雲不復遮明日隂晴真
可卜倚欄來此看餘霞清斯亭天波萬斛瀉鎔銀
跨水横橋麗(高宗廟諱)新但取真堪濯纓意玉階金
闕本無塵煉丹亭藥爐龍虎正交馳五色雲生固
濟泥凡骨欲逃三万日君王曾賜一刀圭璿波亭
水影摇暉動碧虚日華凌乱上金鋪安知不是鮫
人寳往往淵中得美殊小隱亭古木回環石路横
居山初不在峥嶸聖人天下藏天下小隱聊爲戲
事名飛岑亭微雲將雨洗層巒石磴莓苔路屈盤
正是江南最佳處仰看蒼翠俯澄瀾草聖亭落筆
縱横走電光近臣時得賜雲章龍盤鳳翥皆天縱
渴驥驚蛇不足方書隱亭吾皇聖學自天衷載籍
源流一一通宵旰萬機營四海更將心醉六經中
高陽亭仙舟時倚碧溪灣花外青旗映淺山不醉
閬風緣底事要看豪飲似人間噰噰亭聖主從來
不射生池邊群鴈恣飛鳴成行却入雲霄去全似
人間好弟兄忘歸亭玉景金霞長不夜松篁泉石
更留人廣寒宫殿秋偏好待看林梢月色新八仙
舘蟠桃初熟玉京春圓屋如規戶牖新盡是瑶池
高會客豈容塵世飲中人環山舘峯巒回合聳雲
屏巖靄溪光面面横開戶忽驚千仞翠憑高方見
九重城芸舘玉堂金馬盡名儒黃本牙籖付石渠
向此別藏三萬卷不憂中有蠧書魚書舘蓮燭詞
臣在外庭青錢學士巳登瀛回廊屈曲隨巖阜挾
策何妨取次行蕭閑舘書草吹來種種香好風移
韻入松篁丹臺紫府無塵事倚覺壺中日月長漱
瓊軒淺碧分江入衆山山深無處不潺開軒最近
寒溪口噴薄松風嚮珮環書林軒甲乙森然盡寳
書校讎曾授魯中儒萬機多暇時來此玉軸牙籖
自卷舒雲岫軒山上飛雲片片輕雲山相似倚空
明從龍本合封中去觸石光從望處生梅池玉鈿
勻點鑑新磨香逐風來水上多應爲横斜詩句好
故教疎影瀉平波鴈池暮天飛下一行行淺渚平
沙足稻梁有此恩波好游泳何須辛苦去衡陽硯
池黑雲凌乱曉光凝氣接崑崙冷不冰龍餅麝元
皆御墨游魚吞却化鯤鵬林華苑連雲複道映樓
臺茂苑竒花日日開但得如春天一笑芳菲何必
曉風吹絳霄樓翼瓦飛薨跨閬風捲簾滄海日曈
曨佳時自有群仙到笑語雲霞縹緲中倚翠樓梯
空牎戶半山間滴滴嵐光照畫欄六月火雲揮汗
日雲唯覺石屏寒奎文樓龍蟠鰲負出風雲鏤玉
填金聖製新自與六經垂日月更令羣目仰星辰
巢鳳閣朝陽鳴處有亭梧争似珠簾映綺䟽丹穴
來儀聽九奏不妨於此長鵷鶵竹崗蒼雲蒙密竹
森無數新篁出妨林巳有鳳山調玉律正隨天籟
作龍吟梅崗闊連峯嶺玉崔嵬春逐陽和動地來
不似前村深雪裏夜寒唯有一枝開萬松嶺蒼蒼
森列萬株松終日無風亦自風白鶴來時清露下
月明天籟滿秋空蟠桃嶺不到瑶臺曰玉京海中
仙菓但聞名何人爲報西王母嶺上如今種巳成
梅嶺雪林横夜月交光萬壑風來處處香聖主乾
坤爲度量包藏曾不限遐荒三秀堂牎戶深沉晝
不開鳳凰時下九層臺月明夜静聞環珮知有霓
旌羽扇來萼綠華堂綠萼承趺玉蘂輕清香續續
度簷楹天教不雜開桃李賜與神仙物外名嵓春
堂桂影亭亭漾碧溪尋芳曾被暗香迷碧桃開後
晴風暖花外幽禽自在啼躡雲臺萬本琅玕密不
開林深明碧瑣高臺更無一點遊塵到伹覺雲随
步步來玉霄洞披香尋徑百花中蝶引蜂隨路不
窮但見凌霄纏古木洞天應與碧虚通清虚洞天
玉關金鎻一重重只見桃源路暗通行到水雲空
洞處恍如身世在壺中和容廳白羽流星一點眀
上林飛鴈幾回驚弓開月到天心滿風外唯聞中
的聲泉石廳縈迂流碧與環山月地雲階在兩間
有此清泠居物外方知塵土属人環揮雲亭天風
吹作海濤聲揮斥浮雲日更明波上石鯨時吼雨
只知樓閣是蓬瀛泛雪廳月團携下九重天來試
人間第一泉正在水聲山色裏六花浮動紫甌圓
虚妙齋武王屈巳尊箕子黃帝齋心問廣成惟道
集虚觀衆妙超然將見不能名壽山(太上御名)大崇高
秀氣連清風不老月長圓春遊玉座時相對花發
鶯啼億萬年杏岫山上晴霞興綵雲芳菲時節避
花繁分明自有神仙種不是青旗賣酒村景龍江
潤通河漢碧涵空影倒光山曉翠重聞說巨魚時
駭浪只應風雨是神龍鑑湖水天澄澈瑩寒光一
片平波六月凉移得會稽三百里不教全属賀知
章桃溪霏霏紅雨落清潯流出山中直至今休道
仙源在平地空教人向武陵尋回溪穿雲透石落
潺潺戀浦餘波尚繞山只怪嵐光迷向背不知流
水正回環滴滴巖蒼苔青潤石嶙泉脉㳙㳙濕
白雲疑有天仙深夜過丁當環珮月中聞榴花嵓
絶域移根上苑栽又分紅綠向嵓隈纍纍子巳枝
間滿灼灼花猶葉底開枇杷嵓結根常得近林巒
晚翠誰憐却歲寒不見龍文横桿面方知垂實作
金丸日觀嵓朝陽初上海霞紅五色雲生碧洞中
回首爛柯人自老棋聲猶在石門東雨花嵓紛紛
泊泊弄晴暉曾逐春風上綉衣不爲胡僧飜貝葉
仙家長有碧桃飛蘆渚萬葉梢梢秋意初斜風細
雨憶江湖誰知雪壓波澄後更與宫中作畫圖梅
渚只借晴波爲曉鑑不隨花島作江雲未須吹笛
風中去多得清香水際聞榠查谷折花宜與酒相
薰結難隨酒入唇一陣暗香無處覓不知幽谷巧
藏春秋香谷玉屑花繁淡淡黃碧嵓曾伴紫欄芳
月明露洗三秋葉山迥風傳七里香松谷雲藏煙
鎻晝蒼蒼得地何須作棟梁聞道九龍扶輦過一
山風又作笙簧長春谷洞天風物幾人知暗得隂
陽造化機不似寒鄕待鄒律四時嵓際有芳菲桐
徑不嫌春老花飛濕要聽秋來雨打聲一自移根
來禁籞朝陽常有鳳凰鳴松徑夾路成行一樣清
吟風篩月自亭亭雲章正寫人間瑞坐待雲根長
茯苓百花徑紅紫交加一徑通翠條柔蔓浴玲瓏
日晴煙暖微風度百和香薰錦綉中合歡徑綵絲
拂拂機中錦綉縷茸茸馬項纓却似漢宫三十六
黃昏時節掩羅屏竹徑翠葉吟風長浙瀝寒梢擎
露忽高低有時杳杳穿雲去碧玉交加四望迷雪
香徑夾徑梨花玉作英年年寒食半隂晴要看雪
色無邊際十二樓前月正明海棠屏清明微雨欲
開時收什狂香付整齊但得浣花春在眼不須枝
上杜鵑啼百花屏衆香芬馥著人衣雲母光寒露
未晞圍得春風勝綉幕紛紛紅紫闘芳菲蠟梅屏
冶葉倡條不受羈翠筠輕束最繁枝未能隔絶蜂
相見一一花房似蜜脾飛來峯突兀初驚倚碧空
翠嵐仍與瑞煙重吴儂莫作西來認真是蓬萊第
一峯留雲石白雲何事苦留連中有嵌空小洞天
却恐商嵓要霖雨因風時到日華邊宿霧石飛煙
自遶龍樓駐瑞氣長隨海日開獨有春風花上露
夜深多伴月明來辛夷塢山中常壓早梅開不待
暄風暖景催似與東君書造化筆頭春色最先來
橙塢磊磊金丸畫不如空濛香霧幾千株應怜綠
橘秋江上却被人間喚木奴海棠川清明時候暖
風吹葉暗花明滿目開石在劒門猶北向錦江春
色亦須來仙李園亳社靈蹤亘古存混元龍蛻出
風塵移根更接蟠桃嶺結子開花萬万春紫石壁
没水攀蘿琢馬肝齎持堅潤出風湍潜藩每恨端
谿遠疊作山中峭絶看椒崖團枝紅實見秋成曾
按方書合五行不遣漢宫塗屋璧此間吞餌得長
生濯龍峽山束蒼煙細路通噴泉飛雨洒晴空真
龍豈許尋常見故作雲間飲澗虹不老泉來從雲
竇不知遠湧出碧嵓無暫停花落鶯啼春自晩潺
湲長得坐中聽柳岸牽風拂水弄春柔三月花飛
滿御樓不似津亭供悵望一生長得繫龍舟棧路
六丁開處只通秦此地天臨萬國春駐蹕有時思
叱馭服勞王事愛忠臣藥寮巳聞頒朔向明堂百
草猶思一一嘗天意應怜民疾苦欲躋仁壽佐平
康太素庵結草鋪茅不用華白雲深處列仙家蕭
騷風玉千竿竹翠葉濃隂襯碧霞祈真磴臺上爐
香裊翠煙雲間風馭巳翩翩吾皇奉道明靈降惟
德從來可動天躑躅巋春風曉日乱晴霞豔豔初
開一巋花疑是仙琴紅玉軫醉歸遺在紫皇家山
庄重崖置屋亦常關下法龍眠小隱山縱有青牛
不耕稼但聞犬吠白雲間西庄低作柴扉短作籬
日晴雞犬自熙熙躬耕每以農爲夲稼穡艱難舊
亦知東西關天上人間自不同故留關鑰限西東
姓名若在黃金籍日日朝元路自通敷春門帝力
無私萬國通尚思寒谷待春風欲將和氣均天下
都在熙熙造化中又詔翰林學士王安中令登豐
樂樓望而賦詩云日邊高擁瑞雲深萬井喧闐正
下臨金碧樓臺雖禁籞煙霞嵓洞却山林巍然適
(高宗廟諱)千齡運仰止常傾四海心此地去天真尺五
九霄𡵨路不容尋質字文伯熙陵時參知政事昌
齡之曾孫組字元寵穎昌陽翟人俱有才思晩始
際遇悉授右列侍祐陵時寵臣皆内侍梁師成所
引遂得愛幸質少不檢文其身賜號錦體謫仙後
隨從北狩組逢辰未久而没官止副使有子即勛
也頗能文祐陵即以其父官𥙷之後獲幸
高宗位至使相錄之于秩以紀當時之盛近王稱
作東都事略載蜀僧祖秀所述游華陽宫記不若
是之備也是時獨有太學生鄧肅上十詩備述花
石之擾其末句云但願君王安万姓圃中何日不
東風詔屏逐之靖康初李伯紀啓其事薦其才
召對賜進士出身後爲右正言著亮直之名于當
日肅字志宏南劒人有文集號栟櫚遺文三十卷
詩印集中
祖宗以來除拜二府必遷六曹侍郞或諫大夫當時
爲寄禄官在今皆太中大夫以上是以從官入參
機務也登兩制必左右正言前行郎中爲之今承
議郎以上是以朝臣而論思獻納也元豐官制行
𥙿陵考唐六典太宗用魏鄭公爲祕書監参知機
務故事易執政爲中大夫王和父蒲傳正是矣而
從臣易爲通直郎猶曰朝官舒亶徐禧是也巳爲
殺矣近日錢師魏登政府坐謬舉降三官明清即
以啓之以謂自昔以來未有朝請大夫而參知政
(三五)事者且大臣有過當去位不當降罰不報
明清嘗觀歐陽文忠與劉邍父書問荅入閤儀詞甚
諄複見兩賢文集中近閱田宣簡儒林公議語簡
而詳今載于左國家承五代大乱之餘每朔望
起居及常朝並無仗衞或數年始一立冬正仗當
世人士或不識朝廷容衛迄至缺然太宗朝
常詔史舘修撰楊徽之等校定入閤舊圖時江
南張洎獻狀述朝會之制得失明著且要云今之
乾元殿即唐之含元殿也在周爲外朝在唐爲大
朝冬至元日立全仗朝百國在此殿也今之文德
殿即唐之宣政殿在周爲中朝在漢爲前殿在唐
爲正衙凢朔望起居冊拜后妃皇太子王公大臣
對四夷君長試制策科舉人在此殿也昔東晉太
極殿有東西閤唐置紫宸上閤法此制也且人君
恭已南面嚮眀而理紫微黃屋至尊至重故廵幸
則有大駕法從之盛御殿則有勾陳羽衛之嚴故
雖隻日常朝亦猶立仗前代謂之入閤儀者盖隻
日御紫宸上閤之時先於宣政殿前立黃麾金吾
仗候勘契畢喚仗即自東西閤門入故謂之入閤
今朝廷且以文德正衙權宜爲上閤甚非憲度
况國家繼百王之後天下隆平凢曰憲章咸從
損益惟視朝之禮尚自因循竊見長春殿正與文
德殿南北相對殿前地位連横街亦甚廣博伏請
改創此殿作上閤爲隻日立仗視朝之所其崇政
殿即唐之延英是也爲雙日常時聽斷之所庶乎
臨御之式允恊前經今論以入閤儀注爲朝廷
非常之禮甚無謂也臣竊按舊史中書門下御史
臺謂之三署爲侍從供奉之官今常朝之日侍從
官先次入殿庭東西立定俟正班入一時起居其
侍從官則東西對拜甚失北面朝謁之禮今請准
舊儀侍從官先次入起居畢在左右分行侍立於
丹墀之下故謂之蛾眉班然後宰相率執政班入
起居庶免侍從官有東西對拜之文得遵正禮至
慶曆三年予知制誥時始詔臺省侍從官隨宰相
正班北面起居其他則無所更焉
嘉祐中詔宋景文歐陽文忠諸公重脩唐書時有
蜀人吳縝者初登弟因范景仁而請于文忠願預
官属之末上書文忠言甚懇切文忠以其年少輕
佻距之縝鞅鞅而去逮夫新書之成廼從其間指
摘瑕疵爲糺繆一書至元祐中縝游宦蹉跎老爲
郡守與五代史纂誤俱刊行之紹興中福唐吳仲
實元美爲湖州教授復刻于郡庠且作後序以謂
鍼膏肓起廢疾杜預實爲左氏之忠臣然不知縝
(三七)著書之本意也(張仲宗云)
明清家有續皇王寳運錄一書凡十卷王景彛家所
藏印識存焉多叙唐中葉以後事至於詔令文檄
悉備唐史新舊二書之闕文也但殊乏文華所恨
宋景文歐陽文忠諸公未曾見之其載黃巢王氣
一事盡存舊詞姑綴于編中和三年夏太白先生
自號太白山人不拘禮則又云姓王竟不知何許
人也金州耆宿云每三年見入州市一度自見此
先生賣藥已僅三四十年顔皃不改不老其年夏
六月三日太白山人修謁金州刺史檢校尚書左
僕射兼御史大夫崔堯封云本州直北有牛山傍
有黃巢谷金桶水且大寇之帥黃巢凌劫州縣盗
據上京近巳六年又僞國大齊年號金統必慮王
氣在北牛山伏請聞奏蜀京掘破牛山則此賊自
敗散堯封聽之大喜且具茶菓與之言話移時太
白山人禮揖而去堯封遂與州官商量點諸縣義
丁男日使萬工掘牛山一箇月餘其山後崖崩十
丈以來有一石桶桶深三尺徑三尺桶中有一頭
黃腰獸桶上有一劒長三尺黃腰見之乃&KR0687;然數
聲自撲而死堯封遂封劒及畫所掘地圖所見石
桶事件聞奏僖宗大悅尋加堯封檢校司徒封博
陵侯黃巢至秋果衰是歲中原尅平如昭洗王涯
(三八)等七家之詔亦見是書也
舊制京官造朝不許步行每自外任代還朝參日步
軍司即差兵士三人馬一疋隨從得差遣朝辝畢
所属徑關排岸司應副回綱船乘座以歸如在蘇
杭間居止即差浙西綱船選人改官授告有日閤
門關步軍司差人馬如五人改官即五騎十五人
伺候内前授告了各乘馬以故一時戲語云宜徐
(☰九)行照管踏了選人
祖宗開國以來西北兵革旣定故寬其賦役民間生
業每三畒之地止收一畒之稅緣此公私富庶人
不思乱政和間謀利之臣建議以爲彼處减匿稅
賦乃創置一司號西城所命内侍李彦主治之盡
行根刷拘催專供御前支用州縣官吏無郤顧之
心竭澤而漁急如星火其推行爲尤者京東漕臣
王宓劉寄是也人不堪命遂皆去而爲盗胡馬未
南牧河北蜂起游䆠商賈巳不可行至靖康初智
勇俱困有啓于欽宗者命斬彦竄斥宓寄以
徇下寬恤之詔然無鄕從之心矣其後散爲巨
寇于江淮間如張遇曹成鍾相李成之徒皆其人
(四十)也(外舅云)
沈義倫盧多遜爲相其子起家即授水部員外郎後
遂以爲常今之朝奉郞也吕文穆爲相當任子奏
曰臣忝甲科及第釋褐止授九品京官况天下才
能老於巖穴不能霑寸禄者多矣今臣男始離襁
褓膺此寵命恐罹譴責乞以臣釋褐時所授官𥙷
(四一)之自是止授九品京秩因以爲定制以至今日
太平興國五年詔通判得舉選人充京官運判所舉
人數與提刑等至熙寧三年置諸路提舉常平廣
惠倉各添舉員有旨今後通判更不舉選人充京
(四二)官運判比提刑减人數之半
唐制郊祀行慶止進勲階五代肆赦例遷官秩本朝
因之未暇革也章聖時左司諫孫何與起居郎
耿望言其非制
(四三)上嘉納之遂定三年磨勘進秩之法(孫鄰幾家傳云)
官制未改時知制誥今之中書舍人但演詞而巳不
聞繳駮也康定二年冨文忠爲知制誥先是昭
陵聘后蜀中有王氏女姿色冠世入京備選
章獻一見以爲妖豔太甚恐不利於少主乃以嫁
其姪從德而擇郭后位中宫上終不樂之王氏
之父蒙正由劉氏婣黨屢典名藩未幾從德卒至
是中批王氏封遂國夫人許入禁中文忠適當草
制封還抗章甚力遂併寢其旨外制繳詞頭蓋自
此始崇觀姦佞用事賄賂關節干祈恩澤多以
御筆行下朱書其旁云稽留時刻者以大不恭論
流三千里三省無所干預大啓倖門爲宦途之捷
徑宣和五年有黃冠丁希元者得幸爲侍晨道錄
自云晉公之孫忽降御筆丁謂輔相真宗逮
仁宗即位有定策之功未經褒贈可特贈少保官
其後五人時盧㐮贊元爲吏部尚書袖其牘請對
啓于上云使謂過可湔洗則累朝叙䘏久矣
獨至今乎倘罪悪顯然一旦褒錄豈不駭四方之
聽於是命格不下自是御筆遂有執奏不行者
(四四)矣二者皆甚盛之舉也
張唐英字次功西蜀人與天覺爲同包兄也熙寧中
仕至殿中侍御史嘗述仁宗政要上于朝又盡
作昭陵朝宰執近臣知名之賢諸傳於其中今世
所謂嘉祐名臣傳者是也特政要中一門耳然印
本亦未盡焉眀清家有政要全書可考次功父文
(四五)蔚范蜀公作墓碑
韓魏公嘉祐末以翊戴功輔英宗旣爲永昭山
陵使使事畢而上不豫矣不敢辭位四載而永厚
鼎成以元宰復護葬于洛
魏公先自
上䟽云自有唐至于五代
山陵使事訖求去今先帝巳祔廟而臣兩爲山
陵使恬然不能援故事去位則是不知典故何以
勝天下之責雖陛下欲以私恩留臣顧中外公
議且謂臣何神宗再三留之卧家不出遂以司
徒兩鎮節度使判鄕郡相州
元符末章子厚爲永泰山陵使子厚專權之久人
情欎陶有曾誕敷文者作詞略云草草山陵職事
厭厭罷相情懷謂故事也紹興間會稽因山秦會
之爲固位之計廼除孟仁仲爲樞密使以代其行
仁仲不悟其機事竣猶入國門會之怒諷言路引
(四六)以論列出典金陵
熙寧初韓魏公力辭機政以司徒侍中判相州巳命
未辭忽報西邊有警曾宣靖乞召公同議廷中神
宗從之公辭云巳去相位今帥臣也但當奉行詔
書豈敢預聞國論時人以爲得體元豐末吕吉父
以前兩地守延安過闕乞與樞密院同奏事上
親批云弼臣議政自請造前輕躁矯誣深駭
朕聽免朝辭疾速之任巳而落職知單州其後吉
父貶建州安置東坡先生行制辝云輕躁矯誣德
(四七)音猶在謂此也
孫叔易近爲先人言大觀中自南京教授差作試官
回次朱遷鎮閱邸報吳侔兄弟以左道伏誅坐中
監鎮使臣云某少日作吳冲卿丞相直省官親見
元豐中交趾李乾德䧟邕廉州詔郭逵討之
神宗問所以平交趾者逵曰兵難預度願馳至邕
管上方略師往遂復邕州進次冨良江又破之獲
賊將洪真太子者於是乾德議降而逵以重兵壓
富良江與交人止一水之隔冲卿忌其成功堂帖
令班師逵逗遛不進交人大入全軍皆覆逵坐貶
秩侔儲冲卿孫也此盖天報之云當時詩人陳傳
作佐郞將云林中生致左郎將名王頭顱十四五
乾德可禽嗟不謀同惡相濟能包羞降書冉冉過
中洲中軍傳呼笑點頭蠻首算成勿藥喜君臣稱
觴弭多壘元戎凱旋隔天水夜經桄榔趍决里駈
(四八)將十萬人性命換得交州數張紙
眀清前錄載和買起于王絲後閱范蜀公東齋記事
云太宗時馬元方爲三司判官建言方春民乏
絶時預給官錢貸之至夏秋令輸絹於官和買紬
絹蓋始於此然在昔止是一時權宜措置於一歲
之間或行於一郡邑而巳至熙寧新法乃施之天
下示爲凖則是時越州會稽縣民繁而貪所貸最
多舊額不除至今爲害而不能革惟婺州永康縣
有一桀黠老農鼓帥鄕民不令稱貸且云官中豈
可打交道邪衆不敢請獨此一邑遂無是患聞今
(四九)不然
紹聖初孟后廢處道宫偶遼國遣使來詔命邢和
叔舘之邢白時宰章子厚曰北使萬一問及瑶華
事何以爲詞子厚曰當云罪如詔書巳而北人
不及之忽問曰南朝近日行遣元祐人何邪邢
即以子厚語荅之歸奏泰陵大喜以謂善於專
(五十)對(劉季高云)
五代時有姓吕爲侍郞者三人皆各族俱有後仕本
朝爲相吕琦晉天福爲兵部侍郞曾孫文惠端相
太宗吕夢竒後唐長興中爲兵部侍郎孫文穆蒙
正相太宗曾孫文靖夷簡相仁宗衣冠最盛
巳具前錄吕咸休周顯德中爲戶部侍郞七世孫
(五一)正愍大防相哲宗異哉
冨鄭公晩居西都嘗會客于第中邵康節與焉因食
羊肉鄭公頋康節云煑羊惟堂中爲勝堯夫所未
知也康節云野人豈識堂食之味但林下𬞞筍則
(五二)常喫耳鄭公𧹞然曰弼失言(邵公濟云)
治平初詔改諸路馬步軍部署爲緫管避厚陵名
也考之前史緫字皆從手合作揔字非從絲無疑
(五三)出於一時稽考不審㳂襲至今不可更矣
李成季昭玘元祐左史自號樂静居士五代宰相李
濤五世孫濤至本朝以兵部尚書莒國公致仕尚
書當時階官也其家自洛徙齊成季猶子漢老邴
也中興初位政府一時大詔令多出其手秦少游
作李公擇常行狀云遠祖濤五代時號稱名臣仕
皇朝爲兵部尚書封莒國公莒公少時仕於湖南
有一子留江南公其裔孫也所以今爲南康建昌
人世號山房李氏成季與公擇鄕里雖各南北要
是本出一族子孫皆鼎盛不知後來兩家曾叙昭
(五四)穆否耳
儂賊犯交廣毒流數州諸將久無成功狄武襄旣受
命顓征首責崇儀使陳曙斬之余襄公皇恐降階
祈求武襄尉藉遣之於是軍聲大振竟破賊而桂
人爲崇儀建廟兒祀事至今唯謹東坡先生以書
抵廣西憲曹子方云閑居偶念一事非吾子方莫
可告者故崇儀陳侯忠勇絶世死非其罪廟食西
路威靈肅然願公與程之邵議或同一削乞載祀
典使此侯英魄少信眉於地中如何如何武襄必
無濫誅而廣人奉事之益嚴又有東坡之說如此
不可曉也隆興初帥臣張維奏詔賜其廟額曰忠
愍曙高郵人進士及第後換右列靈芝王平甫撰
其碑志甚詳其壻許光疑始以布衣自嶺外護其
(五五)喪以歸人皆多之後登第終吏部尚書
唐書特立宗室傳贊乃云宰相以宗室進者九人林
甫姦䛕幾亡天下程知柔在位無所發明林甫在姦
臣傳知柔相昭宗附宣惠太子業傳後(第五卷)止
叙七人(適之峴勉夷簡程石回)然李麟乃懿祖後李逢吉李
蔚俱隴西同系李宗閔出鄭王房李揆亦出隴西
宰相共十三人也不同作一傳何耶
揮麈後錄卷之二
