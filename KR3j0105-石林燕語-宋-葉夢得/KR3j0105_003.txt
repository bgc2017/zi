石林燕語卷三
宋葉夢得撰
宇文紹奕考異
唐舊事門狀清要官見宰相及交友同列往來皆不書
前銜止曰某謹祗候某官謹狀其人親在即曰謹祇候
某官兼起居謹狀祇候起居不並稱各有所施也至於
府縣官見長吏諸司僚屬見官長藩鎮入朝見宰相及
臺參則用公狀前具銜稱右某謹祇候某官伏聽處分
牒件狀如前謹牒此乃申狀非門狀也元豐以前門狀
尚帶牒件狀如前等語蓋沿習之久後雖去而祇候起
居並稱猶不改今從官而上於某官下稱謹狀去伏候
裁旨四字略如唐制而具前銜謂之小狀他官則前銜
與前四字兼具而不言謹狀不知有牒件狀如前謹牒
七字則謹狀字自不應重出若既去此七字則當稱謹
狀以為恭而反簡自元豐以來失之也
太平興國中司天言太一式有五福大游小游四神天
一地一真符君綦臣綦民綦凡十神皆天之貴神而五
福所臨無兵疫凡行五宫四十五年一易今自甲申歲
入黃室巽宫當吳分請即蘇州建宫祠之已而復有言
今京城東南有蘇村可應姑蘇之名乃改築於蘇村京
師建太一宫自此始
樞密使拜罷舊皆用麻皇祐中狄武襄嶺南成功廻高
文莊若訥為使罷為羣牧制置使武襄自副使補其闕
止令舍人院草辭自是遂為故事
唐起居郎舍人皆隨宰相入殿預聞奏事仗在紫宸則
立殿下直第二螭頭即其坳處和墨以記事故號螭頭
或曰螭拗自高宗後前殿不奏事則二史固無所書矣
本朝記注初不侍立但於前後殿為次使候上殿臣寮
退面問所嘗言書之然未嘗有敢告之也後始詔後殿
輪日入侍崇寧初鄭丞相逹夫為史官復建言併前殿
皆入並立於垜殿雖存故事而奏對語略不相聞亦不
敢自書惟經筵與講讀官並列嘉祐間賈直孺所請也
太祖初平諸偽國得其帑藏金帛以别庫儲之曰封
樁庫本以待經營契丹也其後三司歲終所用常賦有
餘亦併歸之嘗諭近臣欲候滿三五百萬即以與契丹
以贖幽燕故土不從則為用兵之費蓋不欲常賦横歛
於民故不隸於三司今内藏庫是也
狨坐不知始何時唐以前猶未施用太平興國中詔工
商庶人許乘烏漆素鞍不得用狨毛暖坐則當時蓋通
上下用之矣天禧元年始定兩省五品宗室將軍以上
許乘狨毛暖坐餘悉禁遂為定制今文臣自中書舍人
以上武臣節度使以上方許用而宗室將軍之制亦不
行矣
考異太平興國七年翰林學士承旨李昉等奏商賈
庶人有僭乘銀装鞍勒狨毛暖坐等請禁斷從之當
時以為僭則非通上下用之矣今著令諫議大夫以
上及節度使曾任執政官者許乘狨坐此云文臣中
書舍人以上武臣節度使以上方許用非也
參知政事班舊不與宰相同行至道中吕正惠公與寇
萊公同為參知政事正惠先相恐萊公意不平乃請進
與宰相同行萊公罷復如舊
服色凡言賜者謂於官品未合服而特賜也故職事官
服紫雖侍從以上官未當其品亦皆言賜若官當其品
雖非侍從如磨勘告便不帶賜矣告不帶賜則亦不當
入銜近見士大夫有悞以賜為正服之名雖官及品而
銜猶沿習言賜此不惟不知所應服亦自讀其告不審
也
郭進守雄州太祖令有司造第於御街之東欲以賜之
使盡用&KR1877;瓦有司言非親王公主例不應用太祖大怒
曰進為我捍契丹十餘年使我不憂西北豈不可比我
兒女卒用之宅成以賜進屢辭乃敢受太平興國中始
别賜進宅或以為因展修相國寺併入為寺基也
祖宗駙馬都尉宅主薨例皆復納入官或别賜第曹沂
王宅許懷德舊第也李和文宅亦王貽永舊第自和文
始世有之宏麗甲諸主第園池尤勝號東庄和文好賢
樂士以楊文公為師友其子孫多守家法一時名公卿
率從之游宣和間復取為擷芳園後改崇德宫以居寧
德皇后云
哲宗元祐初春秋尚少淵嘿未嘗語一日經筵司馬康
講洪範至乂用三德忽問只此三德為更有德羣臣聳
然康言三德雖少然推而廣之天下事無不皆在上曰
然
太宗留意字書淳化中嘗出内府及士大夫家所藏漢
晉以下古帖集為十卷刻石于秘閣世傳為閣帖是也
中間晉宋帖多出王貽永家貽永祁公之子國初藏名
書畫最多真蹟今猶有為李駙馬公炤家所得者實為
竒蹟而當時摹勒出待詔手筆多凝滯間亦有偽本如
李斯書乃李陽冰王密德政碑石本也石後禁中被火
焚絳人潘師旦取閣本再摹藏於家為絳本慶歴間劉
丞相沆知潭州亦令僧希白摹刻於州廨為潭本絳本
雜以五代近世人書微出鋒希白自善書潭本差能得
其行筆意元祐間徐王府又取閣本刻於木板無甚精
彩建中靖國初曾丞相布當國命劉燾為館職取淳化
所遺與近出者别為續法帖十卷字多作燾體又每下
矣
考異淳化官帖黃魯直秦少游所記皆云板刻此乃
云刻石非也魯直云元祐中親賢宅從禁中借板墨
百本分遺宫僚此云徐王府取閣本刻於木板豈各
自一事耶續法帖跋云元祐五年四月十三日祕書
省請以祕閣所藏墨跡未經太宗朝摹刻者刊於石
有旨從之至建中靖國元年四月二十三日出内藏
緡錢十五萬趣其工以八月旦日畢釐為十卷上之
此乃云曾丞相當國命劉燾别為續法帖十卷非也
楊文公以工部侍郎卒舊制四品不應得諡王文康公
為樞密使明其嘗與宼萊公共議請皇太子决事以其
家奏草上聞遂特賜諡李獻臣當制略曰天禧之末政
漸宫闈能叶元臣議尊儲極文康萊公壻也
張僕射齊賢為相時其母晉國夫人年八十餘尚康強
太宗方眷張時召其母入内親欵如家人余嘗於張氏
家見賜其母詩云往日貧儒母年高夀太平齊賢行孝
侍神理甚分明又一手詔云張齊賢拜相不是今生宿
世遭逄本性於家孝事君忠婆婆老福見兒榮貴祖宗
誠意待大臣簡質不為飾蓋如此也
宣徽南北院使唐末舊官也置院在樞密院之北總内
諸司及三班内侍等事國初與樞密先後入叙班蓋視
二府一等也每除樞密先為使者必辭請居其下而後
從之熙寧間始詔定班樞密副使下元豐官制行猶存
不廢自王拱辰改除節度使遂罷不除元祐間復置以
命張安道後亦廢
燕樂教坊外復有雲韶班鈞容直二樂太祖平嶺表得
劉氏閹官聰慧者八十人使學於教坊賜名簫韶部後
改今名鈞容直軍樂也太平興國中擇軍中善樂者初
曰引龍直以備行幸騎導淳化中改今名皆與教坊參
用元豐後又有化成殿親事官
唐中書制詔有四封拜冊書用簡以竹為之畫旨而施
行者曰發曰勅用黃麻紙承旨而行者曰勅牒用黃藤
紙赦書皆用絹黃紙始貞觀間或云取其不蠧也紙以
麻為上藤次之用此為重輕之辨學士制不自中書出
故獨用白麻紙而已因謂之白麻今制不復以紙為辨
號為白麻者亦池州楮紙耳曰發曰勅蓋今手詔之類
而勅牒乃尚書省牒其紙皆一等也
職事官差除皆除目先下惟中書舍人宰相得旨朝退
遣直省官召詣都堂面傳旨召試被命者致辭宰相謝
之直省官徑引入中書省前期侍郎廳設幕次几案於
中就坐少頃本省吏房主首持宰相封題目來即就試
中書具食罷侍郎致茶果是日宰相住省俟納試卷始
上馬翌日進呈除命方下蓋召試之制也有思遲不即
就者往往過期或為留内門然已不稱職矣嘉祐間有
試而不除改天章閣待制者
考異咸平中黃夷簡曾致堯皆試而不除嘉祐七年
司馬温公既試除知制誥力辭改天章閣待制黃曾
雖試而不除非改待制也温公雖改待制非試而不
除也
韓門下維以賜出身熙寧末特除翰林學士崇寧中林
彦振賜出身用韓例亦除翰林學士國朝以來學士不
由科第除者唯此二人
唐制翰林學士本職在官下五代趙鳳為之始諷宰相
任圜移在官上後遂為定制本朝凡兼學士結銜皆以
職名為冠蓋沿習此例
考異趙鳳乃端明殿學士此云翰林學士非此書第
四卷亦云趙鳳為端明殿學士云兼學士非兼也此
云本朝凡兼學士結銜皆以職名為冠第四卷又云
唐以宰相兼昭文館集賢殿學士結銜皆在官下蓋
兼職宜然本朝循用其舊云云前後未免牴牾
自兩漢以來謂中書為政本盖中書省出令而門下省
覆之王命之重莫大於此故唐以後以同中書門下平
章事為宰相者此也尚書省但受成事而行之耳本朝
沿習唐制官制行始用六典别尚書門下中書為三省
各以其省長官為宰相則侍中中書尚書令是也既又
以秩高不除故以尚書令之貳左右僕射為宰相而左
僕射兼門下侍郎以行侍中之職右僕射兼中書侍郎
以行中書令之職而别置侍郎以佐之則三省互相兼
矣然左右僕射既為宰相則凡命令進擬未有不由之
出者而左僕射又為之長則出命令之職自已身行尚
何省而覆之乎方其進對執政無不同則所謂門下侍
郎者亦預聞之矣故批旨皆曰三省同奉聖旨既已奉
之而又審之亦無是理門下省事惟給事中封駮而己
未有左僕射與門下侍郎自駮已奉之命者則侍中侍
郎所謂省審者殆成虛文也元祐間議者以詔令稽留
吏員冗多徒為重複因有併廢門下省之意後雖不行
然事有當奏稟左相必批送中書左相將上而右相有
不同往往或持之不上或退送不受左相無如之何侍
郎無所用力事權多在中書自中書侍郎遷門下侍郎
雖名進其實皆未必樂也
考異此云唐以後以同中書門下平章事為宰相後
又云唐参知乃宰相而平章乃參佐之名秦漢至唐
有官名雖相沿而實不同者尚書秦官漢武帝使宦
者典事尚書謂之中書故蕭望之謂中書政本又云
尚書百官之本宜罷中書宦官也至成帝乃罷中書
宦者置尚書魏武帝為魏王置秘書令典尚書奏事
文帝改為中書令此云自兩漢以來謂中書為政本
中書省出令而門下省覆之又云尚書省但受成事
行之蓋漢魏所謂尚書中書者本出於一且初未有
門下省今乃以歴代官名職制混而言之非也
故事職事官以告老得謝受命即行不入謝辭為其致
為臣而去也神宗初李少保東之自侍讀致仕上特召
對延和殿命坐賜茶退偕講讀官燕餞於資善堂後數
日李侍郎受繼去亦用東之故事召對賜燕二人皆英
宗經筵舊臣故禮之特厚非常例也當時謂之二李東
之文定公子素忠謹樂易受亦謹慎長者云
景祐中宋莒公為知制誥仁宗眷之厚即除同知樞密
院事時王沂公為相以故事未有自知制誥除二府者
乃改翰林學士明年遂除參知政事
唐𠫭議朝政參議政事參知機務參知政事皆宰相之
任也𠫭知政事蓋劉洎為相時名唐初宰相未有定名
因人而命皆出於臨時其後高宗欲用郭待舉為參知
政事以其資淺故命於中書門下同受進止平章事參
知非參佐也蓋宰相非一人猶言共知爾而平章乃參
佐之名本朝太祖始以趙中令獨相久欲拜薛文惠公
等為之副而難其名召學士陶榖問下丞相一等有何
官榖以唐有參知政事對遂以命之不知此名本自高
於平章事輕重失倫後遂沿習莫能改云
本朝以科舉取士得人為最盛宰相同在第一甲者王
文正榜王文忠宋莒公榜曾魯公王伯庸榜韓魏公文
潞公劉輝榜劉莘老章子厚葉祖洽榜蔡魯公趙正夫
惟楊寘榜王禹玉韓子華王荆公三人皆又連名前世
未有也自熙寧三年余中榜至今惟焦蹈榜徐擇之一
人而已他榜亦未有登執政者
元豐末文潞公致仕歸洛入對時年幾八十矣神宗見
其康強問卿攝生亦有道乎潞公對無他臣但能任意
自適不以外物傷和氣不敢做過當事酌中恰好即止
上以為名言
館職初除故事皆行啓徧謝内外從官以上從官惟中
書舍人初除亦行啓徧謝内外蓋惟此兩職試而後除
與直拜命者異故其禮亦殊近年中書舍人行啓但及
見任執政而不及外館職雖在内從官亦有不及者矣
三衙内見宰執皆横杖子文德殿後主廊階下唱喏宰
執出笏階上揖之外遇從官於通衢皆歛馬避歛馬之
制久廢前軰記之矣惟内中横杖子之禮迄今不敢廢
也
舊制幞頭巾皆折而歛前神宗嘗謂近臣此製有承上
之意紹聖後始有改而偃後者一時宗之謂前為歛巾
遂不復用此雖非古服隨時之好然古者為冕皆前俯
而後仰歛巾尚有遺意也
元豐既新官制四十年間職事官未有不經除者惟御
史大夫左右散騎常侍至今未嘗除人蓋兩官為臺諫
之長非宰執所利故無有啓之者或云元豐末黃安中
為中丞久次神宗欲擢為常侍會寢疾不果崇寧中朱
聖予為中丞嘗請除二官竟不行
唐制降勅有所更改以紙貼之謂之貼黃蓋勅書用黃
紙則貼者亦黃紙也今奏狀劄子皆白紙有意所未盡
揭其要處以黃紙别書於後乃謂之貼黃蓋失之矣其
表章略舉事目與日月道里見於前及封皮者又謂之
引黃
舊大朝會等慶賀及春秋謝賜衣請上聽政之類宰相
率百官奉表皆禮部郎官之職唐人謂之南宫舍人元
豐官制行謂之知名表郎官禮部别有印曰知名表印
以其從上官一人掌之大觀後朝廷慶賀事多非常例
郎官不能得其意蔡魯公乃命中書舍人雜為之既又
不欲有所去取於是參取首尾或摘其一兩聯次比成
之故辭多不倫當時謂之集句表禮部所撰惟春秋兩
謝賜衣表而已
後唐明宗嘗入倉觀受納主吏懼責其多取乃故為輕
量明宗曰倉廩宿藏動經數歲若取之如此後豈免銷
折乎吏因訴曰自來主藏者所以至破家竭産以償欠
正為是明宗惻然乃詔自今石取二升為雀鼠耗至今
行之所謂加耗者是也明宗知恤吏矣不知反墮其計
中遂為民害近世立盤量出剩法本防吏姦而州縣貪
暴者因以歛民至於倍蓰以其正數上供及應監司之
求而留出剰以自給監司知之亦不問加耗又不足言
也
唐至五代國初京師皆不禁打繖五代始命御史服裁
帽本朝淳化初又命公卿皆服之既有繖又服帽故謂
之重戴自祥符後始禁惟親王宗室得打繖其後通及
宰相樞密參政則重戴之名有别矣今席帽裁帽分為
兩等中丞至御史與六曹郎中則於席帽前加全幅皂
紗僅圍其半為裁帽非臺官及自郎中而上與員外而
下則無有為席帽不知何義而裁與席之名亦不可曉
宋次道記金帶曾經賜者皆許繫宰相罷免雖散官並
依舊服笏帶因宣獻公為學士以玉清昭應宫災落職
為中書舍人仍繫遇仙花帶李文定天聖中自秘書監
来朝除刑部侍郎仍繫笏頭帶以為經賜許服景祐中
著於詔令近歲前執政官到闕止繫遇仙花帶從官非
見帶學士亦不敢繫待制自如本品無職則隨本官在
庶官班中皆繫皂帶盖閤門之制不知衝改始何時余
建炎中召至揚州行在以杭州變罷職官朝請大夫親
如上制
元豐以後待高麗之禮特厚所過州皆旋為築館别為
庫以儲供帳什物始至太守皆郊迓其餞亦如之張安
道知南京獨曰吾嘗班二府不可為陪臣屈乃使通判
代將迎已受謁而後報時以為得體大觀中蔡元度知
鎮江高麗来朝遂亦用安道例
契丹歷法與本朝素差一日熙寕中蘇子容奉使賀生
辰適遇冬至本朝先契丹一日使副欲為慶而契丹館
伴官不受子容徐曰歷家遲速不同不能無小異既不
能一各以其日為節致慶可也契丹不能奪遂從之歸
奏神宗喜曰此事難處無踰於此其後奉使者或不知
此遇朔日有不同至更相推謁而不受非國體也
考異此云熙寧中第九卷云元豐中此云冬至本朝
先契丹一日第九卷云契丹歷先一日此云使副欲
為慶契丹館伴官不受第九卷云契丹趣使者入賀
皆前後牴牾按蘇墓誌云熙寧十年冬至本朝歷先
契丹一日敵疑彼此致慶當孰從公言各從本朝歷
可也
給事中中書舍人雖皆四品給事中自服緋除受告日
便自易服蓋品應得也惟中書舍人必俟後殿正謝面
賜乃易服後殿不常坐或待數日則或緋或綠猶仍其
舊服祖宗時知制誥皆然而亦有不賜者李憲成公諮
自知制誥出守荆南尚服緋以學士召還併賜紫而後
服金帶是也
國朝選人寄祿官凡四等七資留守節察判官掌書記
支使防團判官留守節察推官軍事判官為兩使職官
防團軍事推官軍監判官為初等職官司錄縣令知縣
為令錄軍巡判官司理司戶司法簿尉為判司簿尉其
陞遷之序則自判司簿尉舉令錄遷令錄舉職官遷初
等職官自職令薦書及格皆改京官不及格而有二薦
書則遷兩使職官謂之短般以勞叙賞謂之循資崇寧
中鄧樞密洵武建言以為名實混淆不正乃改今七等
名
