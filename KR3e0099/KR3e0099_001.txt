傷寒類方卷上
吳江徐大椿撰
桂枝湯類一
桂枝湯(一)
桂枝(三兩去皮)芍藥(三兩)甘草(二兩炙)生薑(三兩)大棗(十二枚擘)
右五味㕮咀以水七升微火煮取三升去滓適寒温
服一升服已須臾歠熱稀粥一升餘以助藥力(桂枝本不)
(能發汗故須助以熱粥内經云榖入於胃以傳於肺肺主皮毛汗所從出歠粥充胃氣以達於肺也觀此)
(可知傷寒不禁食矣)温覆令一時許遍身漐漐微似有汗者益
佳不可令如水流漓病不必除(此解肌之法也若如水流漓則動營氣衛)
(邪仍在)若一服汗出病瘥停後服不必盡劑若不汗更
服依前法又不汗後服小促其間半日許令三服盡
若病重者一日一夜服周時觀之服一劑盡病証猶
在者更作服若汗不出乃服至二三劑(桂枝湯全料謂之一劑三)
(分之一謂之一服古一兩今二錢零則一劑之藥除薑棗僅一兩六錢零一服不過五錢零矣治傷寒大)
(症分兩不過如此一服即汗不再服無汗服至二三劑總以中病為主後世見服藥得效者反令多服無)
(效者即疑藥誤又復易方無往不誤矣)禁生冷粘滑肉麪五辛酒酪及
臭惡等物
太陽中風陽浮而隂弱(風在外故陽脈浮衛氣有邪則不能護營故隂脈弱)陽浮
者熱自發(風為陽邪故發熱桂枝之辛以散之)隂弱者汗自出(芍藥之酸以收之甘)
(草之甘以緩之)嗇嗇惡寒淅淅惡風(惡風未有不惡寒者但惡寒甚輕非若中寒及隂經)
(之甚也)翕翕發熱(其熱亦不如陽明之甚)鼻鳴乾嘔者(鼻鳴似屬陽明乾嘔似屬)
(少陽蓋三陽相近故略有兼病但不甚耳)桂枝湯主之
太陽病頭痛發熱汗出惡風者桂枝湯主之(此桂枝湯總症)
太陽病下之後其氣上衝者可與桂枝湯方用前法(誤治)
若不上衝者不可與之(此誤下之症誤下而仍上衝則邪氣猶在陽分故仍用桂枝發)
(表若不上衝則其邪已下陷變病不一當隨宜施治論中誤治諸法詳觀自明)
太陽病初服桂枝湯反煩不解者先刺風池風府却與
桂枝湯則愈(此非誤治因風邪凝結於太陽之要路則藥力不能流通故刺以解其結蓋邪風太)
(甚不僅在衛而在經刺之以洩經氣陽風府一穴在項上入髮際一寸大筋内宛宛中督脈維之會刺入四)
(分留三呼風池二穴在顳顬後髮際陷者中足少陽陽維之會針入三分留三呼)
太陽病外症未解脈浮弱者當以汗解宜桂枝湯(病雖過期)
(脈症屬太陽仍不離桂枝法)
太陽病外症未解者不可下也(此禁下總訣)下之為逆欲解
外者宜服(言雖有當下之症而外症未除亦不可下仍宜解外而後下也)
太陽病先發汗不解而復下之脈浮者不愈浮為在外
而反下之故令不愈今脈浮故知在外當須解外則愈
宜服(脈浮而下此為誤下下後仍浮則邪不因誤下而陷入仍在太陽不得因已汗下而不復用桂枝也)
病嘗自汗出者此為榮氣和榮氣和者外不諧以衛氣
不共榮氣和諧故爾(榮氣和者言榮氣不病非調和之和故又申言之)以營行
脈中衛行脈外復發其汗營衛和則愈宜桂枝湯(自汗與發)
(汗迥别自汗乃營衛相離發汗使營衛相合自汗傷正發汗驅邪復發者因其自汗而更發之則榮衛和而自)
(汗反止矣)
病人藏無他病時發熱自汗出而不愈者此衛氣不和
也先其時(未熱之時)發汗則愈宜桂枝湯主之(無他病太陽諸症不必備)
(而惟發熱自汗故亦用桂枝湯)
傷寒不大便六七日(宜下之候)頭痛有熱者未可與承氣湯
(太陽症仍在不得以日久不便而下也字按未可二字從金匱增入傷寒論失此二)其小便清
者知不在裡仍在表也(便赤為裡有熱)當須發汗若頭痛者必
衂(汗出而頭痛未解則藴熱在經而血動矣)宜桂枝湯
傷寒發汗解半日許復煩脈浮數者可更發汗(發汗未透故煩)
(乃服藥不及之故)宜桂枝湯
傷寒醫下之續得下痢清榖不止(裡症)身疼痛者(表症)急當
救裡(此誤下之症邪在外而引之入隂故便清榖陽氣下脱可危雖表症未除而救裡為急傷寒論不)
(可下篇云誤下寒多者便清榖熱多者便膿血)後身疼痛清便自調者急當救
表(清榖已止疼痛未除仍從表治蓋凡病皆當先表後裏惟下痢清榖則以扶陽為急而表症為緩也表裏)
(分治而序不亂後人欲以一方治數症必至兩誤)救裡宜四逆湯救表宜桂枝
湯
太陽病發熱汗出者此為榮弱衛強故使汗出欲救邪
風者宜桂枝湯(提出邪風二字見桂枝為驅風聖藥)
陽明病脈遲汗出多微惡寒者表未解也可發汗宜此
方(陽明本自多汗但不惡寒而惡熱今多汗而猶惡寒則仍在太陽矣雖陽明病而治從太陽)
太隂病脈浮者可發汗宜桂枝湯(太隂本無汗法因其脈獨浮則邪仍在表)
(故亦用桂枝從脈不從症也)
病人煩熱汗出則解又加瘧狀(有時復熱)日晡所發熱者屬
陽明也(日晡發熱則為陽明之潮熱而非瘧矣)脈實者宜下之脈虚浮者
宜發汗(一症而治法迥别全以脈為憑此亦從脈而不從症之法)下之與大承氣湯
發汗宜桂枝湯
下痢腹脹滿(裡症)身疼痛者(表症)先温其裡乃攻其表温裡
宜四逆湯攻表宜桂枝湯(此節屬厥隂症未必由誤治而得然既見表症亦宜兼治)
吐痢止而身痛不休者當消息和解其外宜桂枝湯小
和之(裡症除而表症猶在仍宜用桂枝法輕其劑而加減之可也)
傷寒大下後復發汗(再誤)心下痞(邪入中焦)惡寒者表未解也
不可攻痞當先解表表解乃可攻痞解表宜桂枝湯攻
痞宜大黃黃連瀉心湯(苦寒開降之法詳見後)
桂枝加附子湯(二)
桂枝湯原方加附子(一枚炮去皮破八片)右六味以水七升煮
取三升去查温服一升
太陽病發汗遂漏不止(此發汗太過如水流漓或藥不對症之故)其人惡風
(中風本惡風汗後當愈今仍惡風則表邪未盡也)小便難(津液少)四肢微急難以
屈伸(四肢為諸陽之本急難屈伸乃津脱陽虚之象但不至亡陽耳若更甚而厥冷惡寒則有陽脱之慮)
(當用四逆湯矣)桂枝加附子湯主之(桂枝同附子服則能止汗回陽)
桂枝加桂湯(三)(桂枝原方加桂二兩即另立湯名治症迥别古聖立方之嚴如此)
桂枝湯原方加桂(二兩)右五味以水七升煮取三升
去滓温服一升
燒針令其汗針處被寒(復感新寒)核起而赤者必發奔豚氣
從小腹上衝心者灸其核上各一壯(不止一針故云各一壯)與桂
枝加桂湯(重加桂枝不特禦寒且制腎氣又藥味重則能逹下凡奔豚症此方可增減用之)
桂枝去芍藥湯(四)
桂枝湯原方去芍藥右四味以水七升煮取三升温
服一升
桂枝去芍藥加附子湯(五)
即前方加附子(一枚炮去皮破八片)餘依前法
太陽病下之後脈促胸滿者(中虚而表邪仍在)桂枝去芍藥湯
主之(太陽之邪未盡故用桂枝下後傷隂不宜更用凉藥)若微惡寒者去芍藥方
中加附子湯主之(微惡寒則陽亦虚矣故加附子)
桂枝加厚朴杏仁湯(六)
桂枝湯原方加厚朴(二兩炙去皮)杏仁(五十枚)右七味以水
七升微火煮取三升温服一升覆取微似汗
喘家作桂枝湯加厚朴杏仁佳(别錄厚朴主消痰下氣本經杏仁主咳逆上氣)
太陽病下之微喘者表未解故也此湯主之(前條乃本然之喘此)
(乃誤下之喘因殊而法一)
小建中湯(七)
桂枝湯原方加膠飴(一升)右六味以水七升煮取三
升去滓納飴更上微火消解温服一升日三服嘔家
不可用建中湯以甜故也
傷寒陽脈濇隂脈弦(中宫之陽氣虚則木來乘土故陽濇而隂弦也)法當腹中
急痛先與小建中湯(膠飴大甘以助中宫)不差者與小柴胡湯主
之(治太隂不愈變而治少陽所以疎土中之木也以脈弦故用此法)
傷寒二三日心中悸而煩者小建中湯主之(悸而煩其為虚煩可)
(知故用建中湯以補心脾之氣蓋梔子湯治有熱之虚煩此治無熱之虚煩也)
桂枝加芍藥生薑人參新加湯(八)
桂枝湯原方芍藥生薑各增一兩加人參三兩右六
味以水一斗二升煮取三升去滓温服一升(此以多煎為妙)
(取其味厚入隂也)
發汗後身疼痛(表未盡)脈沈遲(氣虚已甚)此湯主之(邪未盡宜表而氣虚)
(不能勝散藥故用人參凡素體虚而過汗者方可用)
桂枝甘草湯(九)
桂枝(四兩去皮)甘草(二兩炙)右二味以水三升煮取一升頓
服(此以一劑為一服者)
發汗過多其人义手自冒心心下悸欲得按者此湯主
之(發汗不誤誤在過多汗為心之液多則心氣虚二味扶陽補中此乃陽虚之輕者甚而振振欲擗地則用)
(真武湯矣一症而輕重不同用方迥異其義精矣)
茯苓桂枝甘草大棗湯(十)
茯苓(半斤)桂枝(四兩去皮)甘草(二兩炙)大棗(十二枚擘)右四味以
甘爛水一斗(以水二斗揚之萬遍取用之按甘爛水大約取其動極思靜意)先煮
茯苓(凡方中專重之藥法必先煮)减二升内諸藥煮取三升去渣
温服一升日三服
發汗後其人臍下悸者欲作奔豚此湯主之(心下悸是擾胸中之)
(陽臍下悸則因發汗太過上焦乾涸腎水上救故重用茯苓以制腎水桂枝以治奔豚)
桂枝麻黃各半湯(十一)
桂枝(一兩十六銖去皮)芍藥生薑甘草(炙)麻黃
(去節各一兩)大棗(四枚)杏仁(二十四枚去皮及雙仁者)右七味以水五
升先煮麻黃一二沸去上沫(欲去沫故先煮)内諸藥煮取一
升八合(減去三之一)去滓温服六合一云桂枝湯三合麻
黃湯三合頓服將息如上法
太陽病得之八九日(過經)如瘧狀發熱惡寒熱多寒少(邪已)
(漸輕)其人不嘔(非少陽)清便欲自可(無裡熱)一日二三度發(非瘧)
(象)脈微緩者(不浮不弦不大)為欲愈也(餘邪欲退之象)脈微而惡寒者
此隂陽俱虚不可更發汗更下更吐也(此三句申明上文欲愈之故蓋)
(由病氣雖除而正氣亦衰當靜以養之使胃氣漸充則榮衛自和若更用汗吐下之法益虛其氣則病從藥增)
(醫者不審誤人多矣)面色反有熱色者未欲解也(面有熱色則餘邪尚鬱)以
其不得小汗出身必痒宜服(微邪已在皮膚中欲自出不得故身痒以此湯取其)
(小汗足矣陽明篇云身痒如蟲行皮中狀者此以久虚故也按此方分兩甚輕計共約六兩合今之秤僅一)
(兩三四錢分三服祇服四錢零乃治邪退後至輕之劑猶勿藥也)
桂枝二麻黃一湯(十二)
桂枝(一兩十七銖去皮)芍藥(一兩六銖)甘草(一兩二銖)杏仁(十六枚去皮尖)麻
黃(十六銖去節)生薑(一兩六銖)大棗(五枚)右七味以水五升先
煮麻黃一二沸去上沫内諸藥煮取二升去滓温服
一升日再服一本云桂枝湯二升麻黃湯一升合為
三升分再服
服桂枝湯大汗出脈洪大者(汗雖出而邪未盡)與桂枝湯如前
法(此所謂邪不盡行復如法者也)若形如瘧日再發者汗出必解桂枝
二麻黃一湯主之(此與桂枝麻黃各半湯意略同但此因大汗出之後故桂枝略重而麻黃)
(略輕)
桂枝二越婢一湯(十三)(桂枝湯加麻黃石羔二味)
桂枝(去皮)芍藥甘草麻黃(去節各十八銖)大棗(四)
(枚)生薑(一兩二銖)石羔(二十四銖碎綿裹)右七味以水五升煮麻
黃一二沸去上沫内諸藥煮取二升去渣温服一升
(附越婢方)(麻黃六兩生薑三兩)(甘草二兩枚石羔半觔大棗十五)
太陽病發熱惡寒熱多寒少脈微弱者此無陽也不可
更汗(此無陽與亡陽不同并與他處之陽虚亦别蓋其人本非壯盛而邪氣亦輕故身有寒熱而脈微弱)
(若發其汗必至有又手冒心臍下悸等症故以此湯清疎營衛令得似汗而解况熱多寒少熱在氣分尤與石)
(羔為宜古聖用藥之審如此凖按以上三方所謂一二各半之說照方計算並不對未知何說或云將本方)
(各煎或一分或二分相和服此亦一法但方中又各藥注明分兩則何也存考)
桂枝去桂加茯苓白术湯(十四)
芍藥(三兩)甘草(二兩炙)生薑茯苓白术(各三兩)
大棗(十二枚)右六味以水八升煮取三升去滓温服一
升小便利則愈(此方專於利小便)
服桂枝湯或下之仍頭項強痛翕翕發熱無汗心下滿
微痛小便不利者此湯主之(頭痛發熱桂枝症仍在也以其無汗則不宜更用桂)
(枝心下滿則用白术小便不利則用茯苓此症乃亡津液而有停飲者也凡方中有加減法皆佐使之藥若)
(去其君藥則另立方名今去桂枝而仍以桂枝為名所不可解殆以此方雖去桂枝而意仍不離乎桂枝也)
桂枝去芍藥加蜀漆龍骨牡蠣救逆湯(十五)
桂枝湯原方去芍藥加蜀漆(三兩洗去腥)牡蠣(五兩熬)龍骨
(四兩)右七味以水一斗二升先煮蜀漆减二升内諸
藥煮取三升去滓温服一升
傷寒脈浮醫以火迫劫之亡陽必驚狂(以火劫其胸中之陽)起卧
不安者此湯主之(此與少隂汗出之亡陽迥别蓋少隂之亡陽乃亡隂中之陽故用四逆輩)
(回其陽於腎中今乃以火逼汗亡其陽中之陽故用安神之品鎮其陽於心中各有至理不可易也去芍藥)
(因陽虚不復助隂也蜀漆去心腹邪積龍骨牡蠣治驚癎熱氣)
桂枝甘草龍骨牡蠣湯(十六)
桂枝(一兩去皮)甘草(二兩炙)牡蠣(二兩熬)龍骨(二兩)右四味以
水五升煮取二升半去渣温服八合日三服
脈浮宜以汗解(此治脈浮之總訣)用火灸之(誤治)邪無從出因火
而盛(火反入内)病從腰以下必重而痺名火逆也(火氣在上則隂氣獨)
(治於下故重而痺)
火逆下之(又誤治)因燒針煩燥者(更誤治下之虚其隂燒針又益其陽則胸中益)
(煩燥不寧矣)桂枝甘草龍骨牡蠣湯主之(鎮其隂氣散其火邪上下同治前方)
(驚狂治重在心故用蜀漆此無驚狂象故蜀漆不用其症藥大段相同)
桂枝加葛根湯(十七)(此湯成無已本有麻黃非有麻黃則為葛根湯矣)
桂枝湯原方加葛根四兩桂枝芍藥各减一兩餘同
右六味以水一斗先煮葛根减二升去上沫内諸藥
煮取三升去渣温服一升覆取微似汗不須啜粥
太陽病項背強几几反汗出惡風者(几几伸頸之象邪氣漸深故加葛根)
桂枝加葛根湯主之
桂枝加芍藥湯(十八)
桂枝湯原方芍藥加一倍右五味以水七升煮取三
升温服一升日三服
桂枝加大黃湯(十九)(此二方俱治太隂症而法不離乎桂枝)
桂枝湯原方加大黃一兩芍藥一倍右六味以水七
升煮取三升去滓温服一升日三服
本太陽病醫反下之(誤治)因而腹滿時痛屬太隂也(引邪入於)
(太隂故所現皆太隂之症)桂枝加芍藥湯主之(雖見太隂症而太陽之症尚未罷故仍用)
(桂枝湯只加芍藥一倍以斂太隂之症)
大實痛者(此句承上文腹滿時痛言腹滿時痛不過傷太隂之氣大實痛則邪氣結於太隂矣)桂
枝加大黃湯主之(此因誤下而見太隂之症大實痛則反成太隂之實邪仍用大黃引之即)
(從太隂出不因誤下而禁下見症施治無不盡然江按活人書云桂枝湯自西北人四時行之無不應驗淮)
(間惟冬及春可行之春末及夏至以前桂枝症可加黃芩一分謂之陽旦湯夏至後可加知母半兩石羔一兩)
(或加升麻一分若病人素虚寒者不必加減)
麻黃湯類二
麻黃湯(一)
麻黃(三兩去節)桂枝(二兩去皮)甘草(一兩炙)杏仁(七十個去皮尖)右四味
以水九升先煮麻黃減二升(此須多煮取其力專不僅為去上沫止煮一二)
(沸矣)去上沫内諸藥煮取二升半去滓温服八合覆取
微似汗不須啜粥(以其易發汗也)餘如桂枝將息法(活人書云夏至)
(後用麻黃湯量加知母石羔黃芩蓋麻黃性熱恐有發黃斑出之意)
太陽病頭痛發熱身疼腰痛骨節疼痛(此痛處比桂枝症尤多而重因)
(榮衛俱傷故也)惡風無汗而喘者(此二症乃肺氣不舒之故麻黃治無汗杏仁治喘桂枝甘)
(草治太陽諸症無一味不緊切所以謂之經方)
太陽與陽明合病(陽明之病象甚多如身熱不惡寒口苦鼻乾之類但見一二症即是不必)
(全具也太陽病即上文所指者)喘而胸滿者不可下(病俱在上焦)宜麻黃湯
主之(喘而胸滿此麻黃症之太陽合陽明也)
太陽病十日以去(過經)脈浮細(邪已退)而嗜卧者(正漸復)外已
解也設胸滿脇痛者與小柴胡湯(胸滿脇痛病延日久邪留少陽故與此湯)
脈但浮者與麻黃湯(若果邪在少陽脈必帶弦今但浮則尚在太陽矣故仍用麻黃湯此)
(亦從脈不從症之法)
太陽病脈浮緊無汗發熱身疼痛(此乃太陽傷寒的症經云諸緊為寒)八
九日不解表証仍在(表証即上文數端)此當發其汗(宜麻黃湯)服藥
已微除其人發煩目瞑(陽鬱而不能外達)劇者必衂衂乃解(熱甚)
(動血血由肺之清道而出與汗從皮毛而洩同故熱邪亦解俗語所云紅汗也經云陽明病口燥但欲潄水不)
(欲嚥者此必衂)所以然者陽氣重故也(風鬱固為熱寒鬱亦為熱内經云熱病者皆傷)
(寒之類也)麻黃湯主之(此言未衂之前可用麻黃非衂後更用麻黃也)
脈浮者病在表可發汗宜麻黃湯(此脈浮必帶緊)
脈浮而數者可發汗宜麻黃湯(數為陽氣欲出)
傷寒脈浮緊不發汗(失治)因致衂者麻黃湯主之(前段衂後而解)
(則不必復用麻黃衂後尚未解則仍用此湯)
陽明病脈浮無汗而喘者(陽明本脈大自汗今乃脈浮無汗而喘則為麻黃湯症矣)
發汗則愈宜麻黃湯
麻黃杏仁甘草石羔湯(二)(此即越婢湯加杏仁也)
麻黃(四兩去節)杏仁(五十個去皮尖)甘草(二兩炙)石膏(半斤碎綿褁)右四
味以水七升先煮麻黃減二升去上沫内諸藥煮取
二升去滓温服一升
發汗後不可更行桂枝湯(既汗不可再汗津液不得重傷)汗出而喘(尚有)
(留邪在肺故汗出而喘)無大熱者(邪已輕也)可與此湯(汗出故用石膏喘故用麻杏)
發汗後飲水多者必喘以水灌之亦喘(此二句明致喘之所由蓋喘未)
(必皆由於水而飲水則無有不喘者戒之)
下後不可更行桂枝湯(既下不可復汗津液不得兩傷)若汗出而喘無
大熱者可與此湯
大青龍湯(三)(此合麻黃桂枝越婢三方為一方而無芍藥)
麻黃(六兩去節)桂枝(二兩去皮)甘草(二兩炙)杏仁(四十枚去皮尖)生薑(三兩)
(切)大棗(十二枚)石膏(碎如雞子大一塊)右七味以水九升先煮
麻黃减二升去上沫内諸藥煮取三升去滓温服一
升取微似汗汗出多者温粉撲之(此外治之法論中無温粉方明理論)
(載白术藁本川芎白芷各等分入米粉和勻撲之無藁本亦得後人用牡蠣麻黃根鉛粉龍骨亦可)一
服汗者停後服汗多亡陽遂虚惡風煩燥不得眠也
太陽中風脈浮緊(緊為隂脈故汗不易出)發熱惡寒(非惡風)身疼痛
不汗出而煩燥者(邪深熱鬱)大青龍湯主之若脈微弱汗出
惡風者不可服服之則厥逆筋惕肉瞤此為逆也(惡風乃桂)
(枝症誤服此則汗不止而有亡陽之象矣立此方即垂此戒聖人之意深矣按此方合麻桂而用石羔何以)
(發汗如是之烈蓋麻黃湯麻黃用二兩而此用六兩越婢湯石羔用半斤而此用鷄子大一塊一劑之藥除大)
(棗約共十六兩以今稱計之亦重三兩有餘則發汗之重劑矣雖少加石羔終不足以相制也少隂篇云脈)
(隂陽俱緊反汗出者亡陽也)
傷寒脈浮緩身不疼但重乍有輕時無少隂症者大青
龍湯主之(脈不沉緊身有輕時為無少隂外症不厥利吐逆為無少隂裡症此邪氣俱在外也故以)
(大青龍發其汗乍按此條必有誤脈浮緩邪輕易散身不疼外邪已退有輕時病未入隂又别無少隂等症)
(此病之最輕者何必投以青龍險峻之劑此必另有主方而誤以大青龍當之者也)
小青龍湯(四)
麻黃(去節)芍藥細辛亁薑甘草
桂枝(去皮各三兩)五味子(半斤)半夏(半斤湯洗)右八味以水一
斗先煮麻黃減二升去上沫内諸藥煮取三升去滓
温服一升
若微利者去麻黃加蕘花如鷄子大熬令赤色(利屬下焦)
(隂分不可更發其陽蕘花明理論作芫花恐誤本草蕘花芫花花葉相近而蕘花不常用當時已不可得)
(故改用芫花以其皆有去水之功也)若渴者去半夏加括婁根三兩(本草)
(括婁根主消渴)若噎者(噎古作䭇論云寒氣相搏則為腸鳴醫乃不知而反飲冷水令汗大出水)
(得寒氣冷必相搏其人即䭇者按内經無噎字疑即呃逆之輕)去麻黃加附子一
枚炮(本草附子温中)若小便不利少腹滿去麻黃加茯苓四
兩(小便不利而少腹滿則水不在上而在下矣故用茯苓)若喘者去麻黃加杏
仁半升去皮尖(杏仁見前為按此方專治水氣蓋汗為水類肺水源邪汗未盡必停於)
(肺胃之間病屬有形非一味發散所能除此方無微不到真神劑也)
傷寒表不解(發汗未透)心下有水氣(即未出之汗)乾嘔發熱而欬
或渴或痢或噎或小便不利少腹滿或喘者小青龍湯
主之(以上皆水停心下現症其每症治法皆在加減中)
傷寒心下有水氣欬而微喘發熱不渴(凡水停心下者喘而不渴)服
湯已(即小青龍湯也)渴者此寒氣欲解也(寒飲欲去)小青龍湯主之
(此倒筆法即指服湯已三字非謂欲解之後更服小青龍湯也)
麻黃附子細辛湯(五)
麻黃(去節二兩)細辛(二兩)附子(一枚炮)右三味先煮麻黃减
二升去上沫内諸藥煮取三升去滓温服一升日三
服
少隂病始得之反發熱脈沉者此湯主之(少隂病三字所該者廣必)
(從少隂諸現症細細詳審然後反發熱知為少隂之發熱否則何以知其非太陽陽明之發熱耶又必候其脈)
(象之沉然後益知其為少隂無疑也凡審症皆當如此附子細辛為少隂温經之藥夫人知之用麻黃者以)
(其發熱則邪猶連太陽未盡入隂猶可引之外逹不用桂枝而用麻黃者蓋桂枝表裏通用亦能温裡故隂經)
(諸藥皆用之麻黃則專於發表今欲散少隂始入之邪非麻黃不可况已有附子足以温少隂之經矣)
麻黃附子甘草湯(六)
麻黃(去節二兩)甘草(二兩炙)附子(一枚炮)右三味以水七升先
煮麻黃一兩沸(此當少煮)去上沫内諸藥煮取三升去渣
温服一升日三服
少隂病得之二三日麻黃附子甘草湯微發汗以二三
日無裡症故微發汗也(三隂經惟少隂與太陽為表裏而位最近故猶有汗解之理况)
(二三日而無裡症則其邪未深入此方較麻黃附子細辛少輕以其無裏症也)
葛根湯類三
葛根湯(一)(此即桂枝湯加麻黃三兩葛根四兩)
葛根(四兩)麻黃(三兩去節)芍藥(二兩)生薑(三兩切)甘草(二兩炙)
桂枝(二兩去皮)大棗(十二枚)右七味以水一斗先煮麻黃葛
根(二味主藥先煮)減二升去上沫内諸藥煮取三升去滓温
服一升覆取微似汗不須啜粥(已能發汗矣)餘如桂枝法
將息及禁忌
太陽病項背強几几無汗惡風葛根湯主之(前桂枝加葛根湯一)
(條其現症亦同但彼云反汗出故無麻黃此云無汗故加麻黃也陽明症汗出而惡熱今無汗而惡風則未)
(全入陽明故曰太陽病陽按葛根本草治身大熱大熱乃陽明之症也以太將入陽明之經故加此藥)
太陽與陽明合病者必自下利葛根湯主之(合病全在下利一症)
(上審出蓋風邪入胃則下利矣)
葛根黃芩黃連湯(二)
葛根(半斤)甘草(二兩炙)黃芩(三兩)黃連(三兩)右四味以
水八升先煮葛根减二升内諸藥煮取二升去渣分
温再服
太陽病桂枝症(桂枝症即太陽傷風之正病也)醫反下之(大誤)利遂不止
(邪下䧟則利無止時)脈促者表未解也(促有數意邪猶在外尚未䧟入三隂而見沉微等象)
(故不用理中等法)喘而汗出者此湯主之(因表未解故用葛根因喘汗而利故用芩)
(連之苦以洩之堅之藥芩連甘草為治痢之主)
葛根加半夏湯(三)
葛根湯原方加半夏半升洗煎服法同
太陽與陽明合病不下利(前條因下利而知太陽陽明合病今既不下利則合病何)
(從而知必須從兩經本症一一對勘即不下利而亦可定為合病矣)但嘔者葛根加半夏
湯主之(前條太陽誤下而成利則用芩連治利因其本屬桂枝症而脈促故止加葛根一味以解陽明)
(初入之邪此條乃太陽陽明合病故用葛根湯全方因其但嘔加半夏一味以止嘔隨病立方各有法度)
柴胡湯類四
小柴胡湯(一)
柴胡(半斤)黃芩人參甘草(炙)生薑(各三兩)
半夏(半斤)大棗(十二枚)右七味以水一斗二升煮取六
升去渣再煎(此又一法)取三升温服一升日三服(此湯除大棗共)
(二十八兩較今秤亦五兩六錢零雖分三服已為重劑蓋少陽介於兩陽之間須兼顧三經故藥不宜輕)
(去滓再煎者此方乃和解之劑再煎則藥性和合能使經氣相融不復往來出入古聖不但用藥之妙其)
(煎法俱有精義)若胸中煩而不嘔者去半夏人參(不嘔不必用半夏煩)
(不可用人參)加括婁實一枚(括婁實除胸痺此小䧟胸之法也)若渴者去
半夏(半夏能滌痰濕即能耗津液)加人參(生津液)合前成四兩半括
婁根四兩(治消渴)若腹中痛者去黃芩(苦寒)加芍藥三兩
(除腹痛)若脇下痞鞭去大棗(以其能補脾胃)加牡蠣四兩(别錄云治)
(脇下痞熱)若心下悸小便不利者去黃芩加茯苓四兩(利小)
(便)若不渴外有微熱者去人參(不渴則津液自足)加桂枝三
兩(微熱則邪留太陽)温覆取微似汗愈若欬者去人參大棗
(二味與𠻳非宜)生薑(加乾薑故去生薑)加五味子半升乾薑二兩(古方)
(治𠻳五味乾薑必同用一以散寒邪一以斂正氣從無單用五味治𠻳之法後人不知用必有害况傷熱)
(勞怯火嗆與此處寒飲犯肺之症又大不同乃獨用五味收斂風火痰涎深入肺藏永難救療矣又按)
(小柴胡與桂枝二方用處極多能深求其義則法變化心生矣論中凡可通用之方必有加減)
傷寒五六日(正當傳少陽之期)中風往來寒熱(太陽之寒熱寒時亦熱熱時亦)
(寒往来者寒已而熱熱已而寒也)胸脇苦滿(胸脇為少陽之位)默默不欲飲食
(木邪干土)心煩喜嘔(木氣上逆)或胸中煩而不嘔或渴(少陽火邪)或腹
中痛(木尅土)或脇下痞鞭(木氣填鬱)或心下悸(有痰飲)小便不利
或不渴(有蓄飲)身有微熱(太陽未盡)或欬者(肺有留飲)此湯主之(少陽)
(所現之症甚多柴胡湯所治之症亦不一加減法具載方末)
血弱氣盡腠理開邪氣因入與正氣相搏結於脇下正
邪分爭往來寒熱休作有時默默不欲飲食藏府相連
其痛必下邪高痛下故使嘔也(此條申明所以往來寒熱及不欲食下痛上嘔)
(之故皆因正衰邪入藏府相牽所致則立方之意可推而知矣)小柴胡湯主之
服柴胡湯已渴者屬陽明也以法治之(此必先見少陽之症故用柴胡)
(湯服後而渴則轉屬陽明矣)
傷寒四五日身熱惡風頸項強(此是太陽所同)脇下滿(此則少陽所獨)
手足温而渴者(前條之渴者屬陽明此因脇下滿則雖似陽明不作陽明治矣)小柴胡
湯主之
傷寒陽脈濇隂脈弦法當腹中急痛先與小建中湯不
差者與小柴胡湯主之(詳見桂枝類中)
傷寒中風有柴胡症但見一証便是不必悉具(少陽與太陽陽)
(明相為出入一証可據雖有他証可兼治矣)
凡柴胡湯病証而下之(誤治)若柴胡証不罷者復與柴胡
湯(凡誤治而本証未罷仍用本証之方他經盡同不獨柴胡証也)必蒸蒸而振却發熱
汗出而解(邪已䧟下故必振動而後能達於外辨脈法篇云戰而汗出者其人本虚是以發戰發熱)
(汗出邪仍從少陽而出)
傷寒十三日不解(過經二候)胸脇滿而嘔(此少陽的症)日晡所發
潮熱(此似陽明)已而微利(又現裡症藥亂則症亦亂)此本柴胡症下之而
不得利今反利者知醫以丸藥下之非其治也(以湯劑利之不)
(應復以丸藥利之是謂重傷)潮熱者實也先宜小柴胡湯以解外(雖潮)
(熱本屬少陽之邪故仍以柴胡解外)後以柴胡加芒硝主之(解在後加芒硝湯下)
傷寒五六日頭汗出微惡寒手足冷心下滿口不欲食
大便鞭脈細者此為陽微結(陽氣不能隨經而散故鬱結不舒非藥誤即遷延所)
(致亦壊症之輕者)必有表復有裡也(以上諸症有表有裡柴胡湯兼治表裡)脈沉
亦在裡也(脈細者必沉)汗出為陽微(以汗為徵)假令純隂結不得
復有外証(隂則無汗)此為半在裡半在表也(脈沉為裡汗出為表)脈雖
沉緊(細即有緊象)不得為少隂病所以然者隂不得有汗(此為)
(要訣)今頭汗出故知非少隂也可與小柴胡湯設不了了
者得屎而解(得湯而不了了者以有裡症故大便鞭必通其大便而後其病可愈其通便之法即)
(加芒硝及大柴胡等方是也)
陽明病發潮熱大便溏小便自可胸脇滿而不去者小
柴胡湯主之(陽明潮熱乃當下之症因大便小便自可則裡症未具又胸脇嘗滿則邪留少陽無)
(疑用此湯和解之)
陽明病脇下鞭滿(少陽症)不大便(可下)而嘔(亦少陽症)舌上白胎
者(邪未結於陽明故舌胎白雖不大便不可下此要訣也)可與小柴胡湯上焦得
通津液得下胃氣因和身濈然汗出而解也(此四句申明小柴胡)
(之功效如此所以諸症得之皆愈也陽按少陽之外為太陽裡為陽明而少陽居其間故少之症有兼太陽)
(者有兼陽明者内中見少陽一症即可用小柴胡湯必能兩顧得效仲景所以獨重此方也)
陽明中風脈弦浮大(弦屬少陽浮大屬陽明)而短氣腹都滿脇下
及心痛(此少陽症)久按之氣不通鼻乾不得汗嗜卧(此症又似少隂)
一身面目悉黃小便難(此二症又似太隂)有潮熱(此似陽明)耳前後
腫刺之小差外不解病過十日脈續浮者與小柴胡湯
(脈浮雖有裏症邪仍欲外出)脈但浮無餘症者與麻黃湯(但浮無餘症則裏症)
(全無必從汗解故用麻黃湯則此二條明陽明中風之症有裏邪用小柴胡無裏邪用麻黃總以脈症為憑)
(無一定法也)若不尿(膀胱氣絶)腹滿加噦者不治(論中陽明篇云陽明病不能食)
(攻其熱必噦所以然者胃中虚冷故也虚冷二字尤明蓋陽微欲盡也又云大吐大下汗出怫鬱復與之水以)
(發其汗因得噦靈樞云真邪相攻氣并相逆故為噦即呃逆也素問云病深者其聲噦乃肺胃之氣隔絶所致)
(兼以腹滿故不治)
本太陽病不解轉入少陽者(此為傳經之邪也)脇下鞭滿乾嘔
不能食往來寒熱(以上皆少陽本症)尚未吐下脈沉緊者(未吐下不)
(經誤治也少陽已漸入裡故不浮而沉緊則弦之甚者亦少陽本脈)與小柴胡湯
嘔而發熱者小柴胡湯主之(但發熱而非往來寒熱則與太陽陽明同惟嘔則少)
(陽所獨故亦用此湯)
太陽病十日以去脈浮細而嗜卧者外已解也設胸滿
脇痛者與小柴胡湯脈但浮者與麻黃湯(解見麻黃湯)
傷寒差以後更發熱者小柴胡主之(此復症也非勞復非女勞復乃正氣)
(不充餘邪未盡留在半表半裏之間故亦用小柴胡復病治法明著於此後世議論不一皆非正治)脈浮
者以汗解之脈沉實者以下解之(復症之中更當考此二脈如果脈見浮象)
(則邪留太陽當用汗法如脈見沉實則裏邪未盡當用下法但汗下不著方名者因汗下之法不一醫者於麻)
(黃桂枝及承氣大柴胡等方對症之輕重擇而用之則無不中病矣)
婦人中風七八日續得寒熱發作有時(此即下文所謂如瘧也)經
水適斷者此為熱入血室其血必結(血因熱結而成瘀矣)故使如
瘧狀發作有時小柴胡湯主之(即以治瘧之法治之)
又云婦人中風發熱惡寒經水適來(彼云斷此云來)得之七八
日熱除而脈遲身凉(外邪内伏)胸脇下滿如結胸狀讝語者
此為熱入血室也(血室為中焦營氣之所聚肝藏血心主血營血結滯則肝氣與心經之氣)
(亦凝故脇滿而神昏讝語)當刺期門隨其實而瀉之(期門在乳下第二肋端去乳頭)
(約四寸肝募也厥隂隂維之會刺入四分血結則為有形之症湯劑一時難效刺期門以瀉厥隂有餘之熱則)
(尤親切而易散)
又云婦人傷寒發熱經水適來晝日明了暮則讝語如
見鬼狀者此為熱入血室(晝清而夜昏者血室屬隂病在隂經也)無犯胃
氣及上二焦必自愈(此為中焦營氣之疾汗下二法皆非所宜小柴胡湯刺期門則其治)
(也最按熱入血室之狀此二條為最詳婦人傷寒此症多前條症稍輕後二條症尤重男子亦有之)
大柴胡湯(二)(小柴胡去人參甘草加枳實芍藥大黃乃少陽陽明合治之方也)
柴胡(半斤)半夏(半斤)黃芩(三兩)芍藥(三兩)生薑(五兩)
枳實(四枚)大棗(十二枚)右七味以水一斗二升煮取六
升再煎取三升温服一升日三服
此方本有大黃二兩王叔和云若不加大黃恐不為
大柴胡也
太陽病過經十餘日反二三下之(一誤再誤)後二三日柴胡
症仍在者(如寒熱嘔逆之類)先與小柴胡湯嘔不止心下急鬱
鬱微煩者(猶有裏症)為未解也與大柴胡湯下之則愈(前雖已下)
(非下法也以大柴胡兩解之)
傷寒十餘日熱結在裏(此大黃之對症)復往來寒熱(此柴胡之對症)與
大柴胡湯
傷寒發熱汗出不解(當用柴胡)心中痞鞭嘔吐而下痢者(邪内)
(䧟故用枳實半夏大黃)此湯主之
傷寒後(後者過經之後諸症漸輕而未全愈也)脈沉沉者内實也(沉為在裏)下
解之宜大柴胡湯
柴胡桂枝湯(三)(此小柴胡與桂枝湯併為一方乃少陽太陽合病之方)
柴胡(四兩)黃芩人參桂枝芍藥
生薑(各一兩半)半夏(二合半)甘草(一兩炙)大棗(六枚)右九味水
七升煮取三升去渣温服一升
傷寒六七日發熱微惡寒支節疼煩(以上太陽症)微嘔心下
支結(以上少陽症)外症未去者(太陽症為外症)柴胡桂枝湯主之
發汗多亡陽譫語者(此亡陽之輕者也)不可下(勿誤以為有燥屎之譫語故以)
(為戒)與柴胡桂枝湯和其營衛以通津液後自愈(桂枝湯和營衛)
(柴胡湯通津液深著二湯合用之功效而陽亡可復矣)
柴胡加龍骨牡蠣湯(四)
柴胡龍骨生薑人參茯苓
鉛丹黃芩牡蠣桂枝(各一兩半)半夏(二合)
大棗(六枚)大黃(二兩)右十二味以水八升煮取四升
内大黃更煮一二沸(大黃只煮一二沸取其生而流利也)去滓温服一
升
傷寒八九日下之(即䧟入裡)胸滿(柴胡黃芩)煩驚(龍骨鉛丹牡蠣)小便不
利(茯苓)讝語(大黃)一身盡重不能轉側者(茯苓)此湯主之(此乃正氣)
(虚耗邪已入裏而復外擾三陽故現症錯雜藥亦隨症施治真神化無方者也按此方能下肝胆之驚痰以)
(之治癲癎必效)
柴胡桂枝乾薑湯(五)
柴胡(半斤)桂枝(三兩)黃芩(三兩)亁薑牡蠣(熬)
甘草(各二兩)括婁根(四兩)右七味以水一斗二升煮取
六升去渣再煎取三升温服一升日三服初服微煩
復服汗出便愈(邪氣已深一時不能即出如蒸蒸而振發熱汗出而解之類)
傷寒五六日已發汗而復下之(一誤再誤)胸脇滿(用牡蠣)微結
小便不利渴(以上皆少陽症渴故用括婁)而不嘔(故去半夏生薑)但頭汗出
(陽氣上越用牡蠣)往來寒熱(用柴芩)心下煩者(黃芩牡蠣)此為未解也
柴胡桂枝乾薑湯主之
柴胡加芒硝湯(六)(柴胡湯原方加芒硝分兩各不同)
柴胡(二兩十六銖)黃芩甘草(炙)人參生薑(各一)
(兩)半夏(二十銖)大棗(四枚)芒硝(二兩)右八味以水四升
煮取二升去渣内芒硝更煮微沸分温再服不解更
作(不解不大便也則此藥劑之最輕者以今秤計之約二兩分二服一服止一兩耳按大柴胡湯)
(加大黃枳實乃合用小承氣也此加芒硝乃合用調胃承氣也皆少陽陽明同治之方)
傷寒十三日不解胸脇滿而嘔日晡所發潮熱已而微
利此本柴胡証下之而不得利今反利者知醫以丸藥
下之非其治也潮熱者實也先宜小柴胡湯以解外後
以柴胡加芒硝湯主之(本草芒硝治六府積聚因其利而復下之所謂通因通用之法)
(也潮熱而利則邪不停結故較之大柴胡症用藥稍輕)
梔子湯類五
梔子䜴湯(一)
梔子(十四枚)香豉(四合綿裹)右二味以水四升先煮梔子得
二升半内豉煮取升半去滓分為二服温進一服得
吐止後服(此劑分兩最小凡治上焦之藥皆然)
發汗吐下後(諸法俱用未必皆誤而正氣已傷矣)虚煩不得眠(虚為正氣虚煩為邪)
(氣擾發汗吐下實邪雖去而其餘邪因正氣不充留於上焦故陽氣擾動而不得眠也)若劇者必
反覆顛倒心中懊憹(反覆顛倒身不得寕也心中懊憹心不得安也)梔子豉湯
吐之(此非汗下之所能除者吐之而痰涎結氣無不出矣按汗吐下之後而邪未盡則不在經而在肺)
(胃之間為有形之物故必吐而出之反覆顛倒心中懊憹摩寫病狀何等詳切凡醫者之於病人必事事體貼)
(如若身受之而後用藥無誤)
發汗若下之而煩熱胸中窒者(煩熱且窒較前虚煩等象為稍實)梔子
豉湯主之
傷寒五六日大下之後(誤治)身熱不去心中結痛者未欲
解也(外内之邪俱未解結痛更甚於窒矣)梔子豉湯主之(按胸中窒結痛何以不用小䧟)
(胸蓋小䧟胸症乃心下痛胸中在心之上故不得用陷胸何以不用瀉心諸法蓋瀉心症乃心下痞痞為無形)
(痛為有象故不得用瀉心古人治病非但内外不失厘毫即上下亦不踰分寸也)
陽明病脈浮而緊咽燥口苦胸滿而喘發熱汗出不惡
寒反惡熱身重(以上皆陽明本症非因誤治而得者)若發汗則躁心憒憒
反讝語(汗多陽虚)若加燒針必怵惕煩燥不得眠(即前以火逼汗亡陽)
(驚狂之意)若下之則胃中空虚客氣動膈心中懊憹(以前因用三法)
(未必合度故病不解各有現症如此)舌上胎者(此句乃要訣舌上有白胎則胸中有物而可用吐法)
(否則邪尚未結恐無物可吐也)梔子豉湯主之
陽明病下之其外有熱(表邪未盡)手足温不結胸(無實邪)心中
懊憹饑不能食(痰涎停結)但頭汗出(陽邪在上欲洩不洩)梔子豉湯主
之
下利後更煩按之心下濡者(濡者濕滯之象非窒非痛也)為虚煩也
宜梔子豉湯
梔子甘草䜴湯(二)
梔子湯原方加甘草二兩炙右三味以水四升先煮
梔子甘草取二升半内䜴煮取升半分二服温進一
服得吐便止
梔子生薑豉湯(三)
梔子湯原方加生薑五兩先煮梔子生薑餘俱如前
法得吐止後服
凡用梔子湯病人舊微溏者不可與服之(此服梔子湯之戒按梔)
(子清越上焦之火與腸胃亦無大害微溏者即不可服未知何義想因大腸之氣滑脱者肺氣不宜更洩也)
若少氣者梔子甘草豉湯主之(甘草能補中氣)若嘔者梔子生
薑豉湯主之(此二條言凡遇當用梔子湯之病見此二症則加此二味也按無物為嘔有物為)
(吐欲止其嘔反令其吐吐之而嘔反止真匪夷所思也)
梔子乾薑湯(四)
梔子(十四枚)乾薑(二兩)右二味以水三升半煮取一升
半去滓分二服温進一服得吐止後服
傷寒醫以丸藥大下之(下未必誤以丸藥大下則誤矣)身熱不去(外有微邪)
微煩(下後而煩即虚煩也)此湯主之(下後故用乾薑)
梔子厚朴枳實湯(五)
梔子(十四枚)厚朴(四兩薑炙)枳實(四枚水浸去穰炒)煮服法同前
傷寒下後心煩(即微煩)腹滿卧起不安者(煩而加之腹滿則卧起俱不寧)
(矣厚朴枳實以治腹滿也)梔子厚朴湯主之
梔子檗皮湯(六)
梔子(十五枚)甘草(一兩)黃檗(二兩)右三味以水四升煮
取升半去滓分温再服
傷寒身黃發熱者梔子檗皮湯主之(本草檗皮散藏府結熱黃疸)
枳實梔子䜴湯(七)
枳實(三枚)梔子(十四枚)豉(一升)右三味以清漿水七升
空煮(又一煮法漿水即淘米之泔水久貯味酸為佳)取四升内枳實梔子煮
取二升下䜴更煮五六沸去渣分温再服覆令微似
汗(此不取吐而取汗)
大病差後勞復者(勞復乃病後之餘症不在吐法故取微汗)枳實梔子湯主
之(勞復因病後氣虚邪氣又結於上焦其症不一故不著其病形惟散其上焦之邪足矣後人以峻補之劑)
(治勞復則病變百出矣)若有宿食者加大黃如博棋子大五六枚
(此指勞復之有宿食者治食復之法亦在其中矣方可吐篇云宿食在上脘當吐之按梔子湯加減七既)
(不注定何經亦不專治何誤總由汗吐下之後正氣已虚尚有痰涎滯氣凝結上焦非汗下之所能除經所云)
(在上者因而越之則不動經氣而正不重傷此為最便乃不易之法也古方梔子皆生用故入口即吐後人作)
(湯以梔子炒黑不復作吐全失用梔子之意然服之於虚煩症亦有騐想其清肺除煩之性故在也終當從古)
(法生用為妙)
傷寒類方卷上
