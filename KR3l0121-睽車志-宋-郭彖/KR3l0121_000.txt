睽車志小說家𩔖二(異聞之屬)
提要
(臣)等謹案睽車志六卷宋郭彖撰彖字次象
和州人由進士歷官知興國軍是書皆紀鬼
怪神異之事為當時耳目所聞見者其名睽
車志蓋取睽上六載鬼一車之語也宋史藝
文志載有是書一卷陳振孫書錄解題馬端
臨經籍考俱作五卷而明會稽商濬刻入稗
海者又作六卷參錯不一蓋後人屢有所分
析故卷目多寡互異耳書中所載多建炎紹
興乾道淳熙間事而汴京舊聞亦間為錄入
各條之末悉分注某人所說蓋用洪邁夷堅
志之例其大旨亦主於因果報應以為世勸
戒特摭拾既廣有聞即錄往往傳述附會於
事實不免荒唐如米芾本北宋名流而疑為
蟒精程迥亦南渡後儒宿多所著述而以為
其家奉玉真娘子由此致富張觷能斥奸平
亂志操甚正身後至廟食邵武而以為挾嫌
殺人白晝見鬼而卒此𩔖皆灼然可知其妄
其他紀載亦多涉瑣碎然齊諧志怪之書古
所不廢雖無禆考證而有助談資此書亦搜
神記稽神錄之支流故仍錄而存之以備小
說家之一種焉乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
