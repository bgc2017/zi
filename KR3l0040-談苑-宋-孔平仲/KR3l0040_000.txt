談苑小說家𩔖一(雜事之屬)
提要
(臣)等謹案談苑四卷舊本題宋孔平仲撰
平仲有珩璜新論已著錄是書多錄當時
瑣事而頗病叢雜趙與旹賓退錄嘗駁其記
吕夷簡張士遜事謂以宰相押麻與當時體
制不合疑為不知典故者所為必非孔氏真
本今考其所載往往與他書相出入如梁灝
八十二為狀元一條見於遯齋閒覽錢俶進
寶𢃄一條王禹玉上元應制一條見於錢氏
私志宰相早朝上殿一條見於王文正筆錄
上元燃燈一條詔勅用黃紙一條見于春明
退朝錄寇萊公守北門一條見于國老談苑
其書或在平仲前或與平仲同時似亦摭拾
成編之一證至于王雱才辨傲狠新法之行
雱實有力而稱之為不慧殊非事實至張士
遜死入地獄等事尤誕幻無稽不可為訓與
旹所論未可謂之無因姑以宋人舊本存備
參稽云爾乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
