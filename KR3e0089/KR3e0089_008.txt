本草乘雅半偈卷八
明盧之頤撰
别錄上品
黃精升麻
豆蔲忍冬
芥莖葉(芥子子附白芥)飴餹
沈香雞舌香(丁香附)
熏陸龍腦
枇杷琥珀
珍珠酥
别錄中品一
莎草香薷
糱米(麥糱稻糱)(穬麥糱菽糱)(黍糱)(稷糱)
大豆豉龍眼
柿楮實
别錄中品二
大青高良薑
黍稷
大麥小麥
粱粟
艾㯽榔
乳汁虎骨
别錄上品
黃精氣味甘平無毒主補中益氣除風濕安五藏久服
輕身延年不饑
覈曰隋羊公云黃精芝草之精也五符經云黃精獲
天地之純精故一名戊巳芝南北皆有以嵩山茅山
者佳三月生苗高一二尺一根只一莖莖梗柔脆本
黃末赤葉如竹不尖而短或兩葉三葉四五六葉俱
兩兩相對若偏生不對者偏精也四月開花青白狀
如小豆花結子白色如黍粒即名垂珠言象形也根
如嫰薑而色黃亦如鬼臼黃連輩一年一節節大不
平大者如拳小者如拇指一種莖葉根形俱相似但
莖不紫赤葉尖有毛鈎二枚者鈎吻也誤服殺人博
物志云黃帝問于天老曰天地所生有食之令人不
死者乎對曰太陽之草名黃精食之可以長生太隂
之精名鈎吻不可食令人立死今人但信鈎吻殺人
不信黃精益夀不亦惑乎修治以溪水洗淨蒸之從
已至子薄切暴乾可入藥用服食宜生初時只可食
一寸半多則刺人咽喉漸漸增之十日不食服止三
尺五寸三百日後盡見鬼神久則輕身飛行矣忌梅
實
參曰無緣自生獨得土大之體用故名黃精一名戊
巳芝也土位乎中故補中而益中氣為風所侵而土
體失濡濕泥濘而土用廢者黃精補土之體充土之
用即居中府藏亦藉以咸安矣形骸軀殼悉土所攝
輕身延年不飢總屬土事耳
别錄上品
升麻氣味苦平微寒無毒主解百毒殺百精老物殃鬼
辟瘟疫瘴氣邪氣蠱毒入口皆吐出中惡腹痛時氣毒
癘頭痛寒熱風腫諸毒喉痛口痛久服不夭輕身長年
覈曰出蜀漢陜西淮南州郡蜀川者佳春生苗高三
尺葉似麻並青色四月著花似粟穗白色六月結實
黑色根如蒿多鬚紫黑色細小極堅削去皮青綠色
者謂之鷄骨升麻功力殊勝也虚大黃白色者不堪
用一種外黑裏白質雖緊實謂之鬼臉升麻嵩高一
種純青色質亦堅功力俱不如蜀川青綠色者為重
也一種落新婦根形似色非今人呼為小升麻亦能
解毒取其葉挼作小兒浴湯主驚忤其他用力則殊
大小亦别不可不辨也修治刮去粗皮黃精自然汁
浸一宿暴乾剉蒸再暴用
先人云人身氣機升出降入謂之一周能升則氣機
無不周矣又云生陽之氣發揚邪僻之隂自死入口
皆吐出此其外徵又云長升即是長生下者舉之此
為要藥從混濁散漫之中拔其精微之妙的是樞機
之劑但上行須有真氣在否則是煮無米粥矣又云
雷公炮製用黃精自然汁浸一宿即煉已築基大裨
體用上行者有根可據矣
參曰升即四氣之先機時令之首兆也經云春三月
此謂發陳者是矣設無成功之藏之入亦無將來之
生之升矣所謂柔以時升積小以高大實非決驟之
比故十龠曰升登合之量也大鼗曰麻羣隂之長也
是以允升天地俱生萬物以榮生勿殺予勿奪賞勿
罰此春氣之應養生之道也主治百疾以及變遷皆
嚮晦入宴息而冥升功能用晦而明仍利于不息之
貞
(世以頓為升此以升為漸頓漸殊途各宜體認隂升麻稟天地清陽之氣以生故能升陽氣于至)
(之下顯明滅暗致新推陳升麻兩得之矣)
别錄上品
豆蔲氣味辛温濇無毒主温中心腹痛嘔吐去口臭氣
覈曰豆䓻生南海及交阯今嶺南八閩亦有生成已
詳參内南人采花作果尤貴嫰者并穗入鹽淹治疊
疊作朵不散更以木槿花合浸之欲其色紅耳廣中
人入梅鹽汁浸令紅暴乾薦酒名紅鹽草果初結小
者名鸚哥舌元朝飲膳皆以草果為上供南人用火
楊梅偽充豆蔲形圓而粗氣辛而猛山薑也入藥不
可不辨修治須去蔕取向裏子及皮用茱萸同于𨫼
上緩炒待茱萸色微黃黑即去茱萸取豆蔲皮及子
用之
參曰草實之中名豆蔲者凡三形色功能各有同異
入足太隂陽明府藏手少陽三焦則一也形似芭蕉
葉似杜若高八九尺冬夏不凋開花淺黃色綴實作
朵似葡萄初生微青熟則轉白孚圓似白牽牛仁粒
似縮砂蔤氣味辛大温充腎間生陽鼓肺氣呼吸宣
五穀味主納主出者白豆䓻也初春抽苗入夏作莖
開花結實似豆蔲實圓微長表有皺紋裏肉斑纈似
檳榔無仁有肉氣味辛温秉剛燖之用温中化食宣
五穀五畜味為養為充者肉豆蔲也苗似荻蘆葉似
杜若根似高良薑二月開花作穗房綴莖下嫰葉卷
之初出似芙蓉微紅色穗頭色深其葉漸開花漸出
色漸淡矣亦有黃白二色者實似龍眼而銳皮色黃
白表無鱗甲殼薄有稜峭仁粒似縮砂蔤而稍壯氣
味辛濇温宣攝中氣温中益上焦受納水穀治心腹
痛嘔吐去臭氣宣五穀五果五菜味為養為助為益
者豆䓻也開寶名草豆蔲草物志名漏蔲金光明經
名蘇乞迷羅細鄭樵通志名草果雖非果類用充茶
食故有草果之稱
(豆蔲輔中益上以宣為體以攝為用綴實在莖下亦具有密義雖與縮砂蔤同歸于退藏至體用則)
(迥别矣縮砂蔤以攝為體以宣為用順時序之升沈故用舍自由豆蔲效降肅之聚斂終屬勉強設)
(久服盡劑恐反亟奪其生陽有餘于用不足于體故爾唯白豆䓻三緣合和體用平均堪為匹配但)
(縮砂蔤專司于下徧及上中白豆蔲專司于中徧及上下用之者果能各加料簡不唯四種功力判)
(然即五穀糱及飴麴櫨蘹之屬亦可比量條分不致溷亂妄投矣)
别錄上品
忍冬氣味甘温無毒主寒熱身腫久服輕身長年益夀
覈曰在處有之藤蔓左纏繞覆草木上或籬落間莖
色微紫對節生葉葉似薜茘而青有濇毛三四月開
花長寸許垂鬚倍之一蒂二花兩瓣大小不齊若半
朵狀初開蘂瓣俱白經三日漸變金黃新舊交參黃
白掩映幽香襲人燥濕不變花名金銀花金釵股老
翁鬚藤名鴛鴦鷺鷥左纏蜜桶統名忍冬通靈草功
相並形相肖色相同也夏采花秋采葉冬采藤
參曰藤蔓左旋兩花一蒂兩瓣一花效一陽始于二
隂下震象也惟能忍冬乃得震&KR0658;故主飛尸遁尸風
尸沈尸尸疰坏我形藏者振肅而啓若寒熱身腫以
及風濕痺氣鬼擊癰瘍失承左道者使之仍順乎天
施所謂神轉不迴迴則不轉乃得其機此蓋益其夀
命而強者也
别錄上品
芥莖葉氣味辛温無毒主歸鼻除腎經邪氣利九竅明
耳目安中久食温中
芥子氣味辛温無毒主歸鼻去一切邪惡疰氣喉痺
白芥子氣味辛温無毒主發汗胸膈痰冷上氣面目黃
赤醋研傅射工毒
覈曰南地多芥相傳嶺南無蕪菁土人移種種之盡
變為芥地土使然耳今北地亦多芥南地亦有蕪菁
矣八月布種冬茂者曰冬芥春茂者曰春芥夏尤可
食者曰夏芥春末抽薹謂之芥藍瀹食脆美頃則作
花正黃四出莢長一二寸子粒如蘇子色紫褐味極
辛研調作漿以侑蔬品香辣爽人白芥子稍肥大色
黃白入藥充啖臭味轉勝也種類亦多有青芥似菘
而毛色青綠一名刺芥味極辛有大芥葉大而皺色
深綠味更辣俱為藥用有馬芥葉如青芥而無毛有
花芥葉多缺刻而如菘有紫芥莖葉俱紫而如蘇有
石芥莖繁細碎而低小有旋芥葉紋旋繞如大芥有
南芥高五六尺子大如雞卵劉恂異物志云出嶺南
多此芥此又芥之特異者白芥一名胡芥原從大原
河東來今近道亦有但種蒔者少六八月布種冬月
可食春末起薹高三四尺葉花有义如花芥色青白
莖中虛質極脆疾風大雪須謹護之否則易于損折
三月黃花香郁可愛角子亦如芥但少肥壯色黃白
耳又有一種莖大而中實子粒更大雖屬芥類形色
迥别入藥則勝于諸芥也孫思邈曰同兔食發惡疾
同鯽魚食發水腫大葉者良細葉有毛者食之有損
無益耳
參曰農書云氣味辛烈菜中之介然者食之令人剛
介故字從介說文云芥者界也發汗散氣畍我者也
左傳曰介人之寵楚辭云悲江介之遺風蓋人身一
皮二膚三肌四脇五胸六腹七胃各有定界邪氣入
經漫然難以分裂者芥義可以界矣顧食芥墮淚望
梅生津此五液之自外至也愧而汗發慕而涎垂此
五液之自内至也是以芥氣歸鼻涕淚交注經言諸
陽走上竅濁隂歸下竅芥則兩得之矣主治證形正
諸陽之不走上竅致濁隂之不歸下竅耳所謂陽無
界然我不立而畛畦失矣
(激朗清厲隨光之介也牢刺拂戾諸賁之氣也為此春酒以介眉夀神之聽之介爾景福軸轤千里)
(名卒億計運兹威以赫怒清海隅之葉芥)
别錄上品
飴糖氣味甘大温無毒主補虚乏止渴去血
覈曰飴軟糖也稻秔秫粟蜀秫大麻子枳椇子黃精
白术並堪熬造惟以稻作者入藥秫粟者次之餘供
食物耳稻即糯秔即粳秫即粟之糯而黃者近世用
麥糱穀牙及諸米煎熬而成醫方亦有采用者
先人云糱米造飴宛似水穀入胃醖釀作汁出入未
定之時也可以澄飲可以成血然甘能緩中投之不
當反致濡滯
參曰稻秔粟麥秫皆可萌糱造飴釋名云糖之濡弱
者飴其形怡怡然餌之怡怡和悦也蓋物之成終而
成始者艮帝之所出物即乘氣以出者震由微而著
鮮潔均齊者㢲嚮明而治形色並昭者離受前此之
火生後此之金致役者坤理氣充足懽然交適者兑
也然則稻秔粟麥秫之為艮其始乎震及悦乎兌而
怡怡然不惟具土之體復具土之用矣誠土爰稼穡
藉離麗之火而稼穡甘成坤之至兊之悦矣緣土以
能生為用稼穡即所生之形物耳是以穀入于胃賴
土用以宣五行五氣之與味乃得奉火歸赤獨行經
隧溉灌形藏以成化育若物戰乎乾慰勞乎坎為形
氣寧定歸宿之所也復若至此自有而無從前生意
此成其終亦自無而有嗣後生意此成其始此則帝
氣之成言乎艮者自震而逓相化育者也設土大頑
頽則體用廢致物不能乘帝氣以出而逓相化育者
不致役乎坤故爾别錄主補虚乏即補土大體用之
虚乏也致失于溉灌而消渴失行經隧而血溢穀府
上竅不納而咽痛下竅不決而腸鳴與遊溢轉輸無
以上注于肺而為嗽為涸者飴糖輔土之體宣土之
用且也自震而兌穀味因之以化育何患其不戰乎
乾勞乎坎成言乎艮其所以致役者坤亦即土體之
與用歟
(麥糱功力不能成始者始而終之飴糖功力不能成終者終而始之始終終始大須體認)
别錄上品
沈香氣味辛微温無毒主風水毒腫去惡氣
覈曰出天竺及海南諸國今嶺南州郡悉有傍海處
尤多竒幹連枝岡嶺相接材理虚柔凌冬不凋皮膜
作紙沾水易爛小者拱抱大者數圍體如白楊葉如
橘柚花如蕤穗實如小檳未經斧斤者雖百歲之本
亦不孕香若半老之木其斜枝曲幹斫鑿成坎雨露
浸漬斯膏脈凝聚漸積成香凡三等其一即斫鑿之
坎氣聚色變木端棕透切而取之入水輕浮者為黃
熟其二津沫營注木理堅實剝而取之入水或浮或
半浮者為棧香棧香速香也其三脂液所鍾醖結成
魄或自脱或解取入水沈底者為沈香品亦凡四曰
熟結曰生結曰脱落曰蟲漏蟲漏者因蠧&KR0008;而結也
脱落者因木朽而結也生結者因所鑿而結也熟結
者因自腐而結也故熟結一名死結死結則全體膏
脈凝聚成香此等之至上品之至貴者也顧四結總
屬一木竒狀甚多凡四十有二如角沈革沈黃沈烏
沈水盌承露青桂黃蠟蠒栗菌芝金絡葉子麻葉竹
&KR0034;機梭附子馬蹄牛頭燕口蝟刺龍鱗烏刺虎脛鷄
骨蓬萊虎班弄水鷓鴣斑仙人杖及為杵為臼為肘
為拳為山石為槎枿為鳳雀龜蛇雲氣人物種種肖
象既所稟不侔亦復優劣有異各俟其形全氣足而
後采取功力始備今嶺南人不耐其成每多趨利伐
賊之害惟璚管黎人非時不妄翦鑿故屢獲異香雖
纖薄如紙入水亦沈萬安黎母山東峒者更冠絶天
下一片嘗值萬錢以東峒日鍾朝陽之氣其香更幽
醖于他産耳若舶上來者臭多腥烈尾烟必焦交阯
海北者更甚故南人不甚重之此皆沈香等品竒狀
也而竒南一香原屬同類因樹分牝牡則隂陽形質
臭味情性各各差别其成沈之本為牝為隂故味苦
厚性通利臭含藏燃之臭轉勝隂體而陽用藏精而
起亟也成南之本為牡為陽故味辛辣臭顯發性禁
止繫之閉二便陽體而隂用衛外而為固也至若等
分黃棧品成四結狀肖四十有二則一矣第牝多牡
少獨竒南世稱至貴即黃棧二等亦得因之以淪高
下沈本黃熟固坎端棕透淺而材白臭亦易散竒本
黃熟不惟棕透而黃質邃理猶如熟色遠勝生香爇
炙經旬尚襲襲難過也棧即竒南液重者曰金絲其
熟結生結蟲漏脫落四品雖統稱竒南結而四品之
中又各分别油結糖結蜜結綠結金絲結為熟為生
為漏為落井然成秩耳大都沈香所重在質故通體
作香入水便沈竒南雖結同四品不惟味極辛辣著
舌便木顧四結之中每必抱木曰油曰糖曰蜜曰綠
曰金絲色相生成亦迥别也凡使沈香須要不枯如
觜角硬重沈沒水下者為上用紙裹懷中候煖乳研
易於成粉
參曰沈質香臭也蓋土爰稼穡稼穡作甘黍甘而香
故香从甘黍宜入脾脾味甘脾臭香脾穀黍故也設
土失黃中體通理用者咸可奪之誠脾土之陽分藥
方劑之對待法也上列證名不待詮釋當判然矣主
清人喉益人心即子令母實若上實下虚下寒上熱
又當顧名思義如骨節不任便淋腸閉亦屬具體亡
用苐加一轉語耳其竒南一品本草失載後人僅施
房術及佩圍繫握之供取其氣臭尚爾希竒用其形
味想更特異沈以力行行止為用竒以力行止行為
體體中設用用中具體牝牡隂陽互呈先後可默會
矣
别錄上品
雞舌香氣味辛温無毒主風水毒腫霍亂心痛去惡熱
宋開寶
丁香氣味辛温無毒主温脾胃止霍亂擁脹風毒諸腫
齒疳䘌能發諸香
覈曰出東海及崑崙國交廣南番亦有其樹並高丈
餘凌冬不凋似栗似桂葉似櫟花似梅實似山茱萸
者雞舌也一名母丁其實出枝實蓋如丁長三四分
者丁香也一名子丁並紫色既實稱母子當遵别錄
開寶為正安可妄别雌雄不知另有雄樹開花不實
花釀成粉香馥之臭經久不散出崑崙交愛以南修
治惟母丁力大入藥最勝用子丁須去實蓋乳子否
則發人癰背忌火畏鬱金
先人云雞舌雖象形然舌乃心苗内藏丁火暗相合
也又云辛温即心火氣味主臭亦心所攝持香即脾
之臭也有火土相襲之機丁幹就戊之道
參曰雞羽禽徵之音丙幹也丁位丙次舌者心苗心
亦火藏也故丁香曰丁雞舌曰母蓋丙為辛之剛丁
為壬之柔是知丙合辛而水潤下丁合壬而木曲直
也設木忘水源者應病風水毒腫為悖逆隂陽而霍
亂作自反而縮而心卒痛皆惡熱所釀非朝夕之故
繇之不早辨也要知辛當歸丙壬當歸丁丙丁植而
火炎上火炎上而稼穡甘隂凝至而至堅冰者泮然
釋矣開寶主温脾胃正所謂虚則補其母而土體充
宣五穀味而土用足也
别錄上品
熏陸香氣味苦辛微温無毒主風水毒腫去惡氣伏尸
癮疹痒毒乳香同功
覈曰熏陸香西出天竺南出波斯等國生沙磧中樹
類古松葉類棠梨盛夏脂溢皮表併皮鱗甲剝之為
熏陸溢脂之處垂滴乳頭為乳香斫鑿其樹脂流成
塊為揀香用缾接貯為缾香淋瀝根底雜砂石為乳
塌色黑為黑塌水浸色敗氣變為水濕塌斫削雜屑
為雜末播揚成塵為纏末熏陸一種近不易得得原
采垂滴乳頭圓明潤澤者為貴故内典謂之天澤香
言其温潤麗澤也天竺國者色黃白波斯國者色紫
赤日久者溢脂重疊纍纍然不成乳頭者即揀香也
修治置繒囊内掛窗隙良久取研則不粘易碾或同
酒研如泥水飛晒乾或糯米數粒或燈心草數莖或
人指爪甲二三片並研之亦易細
參曰火烟上出曰熏四時日月經行之地曰陸合生
成功用命名熏陸顧盛夏脂溢皮表效機衡之夏日
在膚泛泛乎若萬物之有餘所愛在外也故主逆機
衡之自下而上從内而外致交通不表惡氣不發風
雨不節菀槀不榮者仍使與萬物順浮沈於生長之
門功用頗捷
别錄上品
龍腦香氣味苦微寒無毒主婦人産難研末少許新汲
水服立下
覈曰龍腦香即俗稱冰片梅花腦出婆律抹羅短叱
諸國南海深山窮谷亦有之樹名波律又名固不婆
律高七八丈大六七圍如積年杉木狀但旁挺勁枝
葉正圓面青背白作花結實外皮甲錯仁粒如縮砂
蔤者其木肥肥者生脂為婆律膏斷其樹脂流根下
截其上脂溢木端其枝幹未經損動則有否則氣洩
無之矣無花實者其木瘦瘦者生香為龍腦香多歴
年歲者風清月朗或噴香若霏雪繽紛木上先其時
布帛樹底驚之令墮形如蜂蝶此屬無上乘頃則仍
吸香入木理不易得也斷其樹濕時無香乾之循理
而析狀類雲母瑩若冰霜或解木作板香溢縫間劈
而取之大者成片如花瓣小者成粒為米腦為速腦
為瑞腦為金脚腦為蒼龍腦因其形色以名總不及
成片者氣全力備也濕者為腦油清者為腦漿南唐
保大中貢龍腦漿貯之縑囊懸琉璃缾内少頃滴瀝
成水香氣馥烈大有益也近時多用火煏成片更以
樟腦昇打亂之不可不辨收貯燒杉木炭合養之或
糯米炭相思子並貯之則不耗修治入舊瓷鉢輕展
徐研務令塵細展急則捶鉢生熱便隨香竄耗欲藉
透肌走竅用平底小鐺以青布翦如底式一面噴潤
淨水拈貼鐺底置龍腦于布上覆以盌盌沿外餘布
數分水攪麥麵固濟盌布周沿毋使氣洩隔鐺底寸
許燃燒文火候麥麵色熟略覺焦黃即便住火候冷
開視火法合宜龍腦盡昇盌上輕盈潔白香馥百倍
于昔
先人云宋史熙寧九年英州雷震一山梓木盡枯中
皆化為龍腦樹王震絶尚有遺馨
參曰時乘御天曰龍首出庶物曰腦故資胚胎之首
出迅速立下唐本諸家陳列證形亦屬失于飛?惕
躍之宜安望黃中通理應地無疆者哉多服立殂者
盈不可久也知進而不知退知存而不知亡知得而
不知喪矣
别錄上品
枇杷葉氣味甘苦平無毒主卒啘不止下氣煮汁服
覈曰襄漢吳蜀閩浙江右南北皆産木高丈許四時
不凋肥枝長葉隂密青整葉底白毛如茸盛冬作花
白色仲夏綴實如彈楊萬里詩云大葉聳長耳一枝
堪滿盤茘枝分與核金橘却無酸頗盡其狀修治每
葉濕時重一兩者堪用粗布拭去白毛務令極淨否
則射人肺令人欬以甘草湯洗一遍用綿再拭俟乾
每一兩用酥二錢半塗上炙過用治胃以薑汁塗炙
治肺以蜜水塗炙亦良
先人云枇杷核下地即生亦易長近十年開花結果
性喜高疎最便山土秋英冬花春實夏熟核多于肉
葉盛于枝花繁成蓓一叢約三五十枚春半刪除十
之七則果大肉肥否則無肉且小矣青時有毛而酸
發白轉黃甘滑可口望夏布葉末倍于本雖並列園
林同登樽薦而生榮成美迥異時芳處天地閉藏獨
露英華值萬物蕃茂隂森肥遯世知葉充藥物未知
核仁兩瓣即將成兩葉木之胞閬也然核與葉較尤
多醖畜枝莖皮肉各有所施統體專精他果所不及
也
參曰收麥之器曰枇杷倉廩之官曰胃府象其能入
能出也麥冬茂夏實枇杷亦冬花夏果與璣衡冬入
夏出反謂其能闔能闢也故入胃府主卒啘嘔噦不
止兼走肺療欬唾氣窒者此即啘嘔噦濁之飲從肺
脈上至于肺則肺嗔肺脹上下合邪相擊成欬而為
唾為窒矣固受盛屬胃其腐化敷布必藉肺氣之吸
呼互為關鍵終始故也力主脚氣即飲濁下流瘡瘍
即飲濁外溢種種因證咸從胃生至若肅肺金資腎
水益脾土清心鎮肝此即轉出為入解暑暍消熱煩
止消渴除温辟疫此即轉入為出總不出者使之出
不入者使之入不開闔者使之開闔形氣咸調之良
品也經云隂之五宫生在五味隂之五宫傷在五味
然則枇杷不獨入胃與肺并入心肝脾腎五腑矣以
胃為五藏六腑經氣之始復為五藏六腑經氣之終
故爾
别錄上品
琥珀氣味甘平無毒主安五藏定䰟魄殺精魅邪鬼消
瘀血通五淋
覈曰出永昌舶上西戎高麗倭國者良即松樹榮盛
時流脂入土千歲後淪結所成也一種象物珀内有
物形一種血珀殷紅如血色一種赤松脂形如琥珀
濁大而脆文理皆横一種水珀淺黃色多皺文一種
石珀深黃色重如砂石一種花珀文如馬尾松而黃
白相間者次之别有一種蜜蠟珀臭之作蜜蠟香色
黃白即蜂蜜所化一種楓脂珀燒之不作松脂臭即
楓脂所化也入藥惟松脂血珀最良修治用水調側
栢子末安瓷堝中置琥珀于内煑之從已至申當有
異光研粉篩用
參曰虎魄入土化石松脂入土化珀同成堅固因名
琥珀況膏釋脂凝則松脂原具堅固相矣入土淪結
自然瑩光特異雖與松脂偕安五藏不若琥珀之能
奠安神室也䰟遊于天對待治之魄降于地想更親
切故定䰟魄之功昭著特甚瘀血五淋腐穢所成松
脂琥珀精英所聚殺精魅邪鬼者以異光璧照則鬼
魅遁形如神明在躬死隂自當?消默化矣
(猛虎非夀獸其魄入土化石者嗔業所致也松木耐歲寒其脂入土化珀者淨業所成也)
别錄上品
珍珠氣味甘温無毒主鎮心安魂魄去膚翳障膜塗面
令人潤澤好顔色塗手足去皮膚逆臚綿裹塞耳主聾
覈曰禹貢淮夷蠙珠後世乃出南北海川蜀西路女
瓜河北溏濼江南湖泖間亦時有之嶺表錄異云廉
州邊海中有洲島島上有大池池水淡潔謂之珠池
每歲刺史親監珠戸入池採老蚌剝珠以充貢廉州
志云合浦縣海中有梅青嬰三池蜑人每以長繩繫
腰攜籃入水拾珠母納其中即振繩令舟人急起之
設有線血浮水上其人即葬魚腹矣熊太古冀越集
云余嘗見蜑人入海取得珠子樹數擔狀如柳枝蚌
生于樹樹生于石鑿石得樹以求蚌甚可異也李珣
云南海之珠多産石決明女瓜者則蚌蛤耳錄異云
北海之蚌種類小别其中一種似江珧者腹亦有珠
咸不及海南者竒幻且多也宗奭云河北溏濼中珠
圍及寸色微紅其珠母亦與廉州者不相類但清流
水處者色光白止濁水處者色黑暗南珠色紅西洋
珠色白北海珠色微青各隨方色也格古論云南番
珠色白圓耀者為上廣以西者次之北海珠色微青
者為上粉白油黃者下矣西番馬價珠為上色青如
翠老色夾石粉青油烟者下矣南越志云珠品之上
者有九以五分至寸八分者為大品有光彩一邊似
度金者名璫珠次則走珠滑珠琭珠肖象珠子母珠
浮屠珠北帝子珠等品也埤雅云鱉孚乳以夏蚌孚
乳以秋聞雷聲則㾭其孕珠若懷妊然故謂之珠胎
與月盈肭淮南子所謂日至而麋角解月死而螺蚌
膲蚌一名蜃墨子云周之靈珪出于土石楚之明月
生于蚌蜃由是觀之士之賢不肖豈有種哉蓋物有
非其類而化者若牡蠣蚌蛤無隂陽牝牡須雀鴿以
化故蚌之久者能生珠焉一于隂也易曰離為蚌為
螺蓋螺之形銳蚌之形剡且皆外剛内柔而性又善
麗故也荀子云鳥無胃肺蛤蜃無藏蛭以空中而生
蠶以無胃而育陸佃云龍珠在頷蛇珠在口魚珠在
眼鮫珠在皮鱉珠在足蚌珠在腹抱朴子云真珠徑
寸以上服之令人長生以酪漿漬之皆化如水以浮
石蜂巢蛇黃等物合之可引長三四尺為丸以啖之
雷斆云凡用以新采未經鑚綴者絹囊盛之置牡蠣
四兩于平底鐺中將物四向支稳然後著珠于上乃
下地榆五花皮五方草各四兩籠住用漿水不住火
煮三日夜取出甘草湯淘淨石臼中搗細重篩復研
二萬下時珍云一法用人乳浸三日煮過如上搗研
又法貯之繒袋入豆腐腹裏煮一炷香云不傷珠忌
用曾作首飾及見尸氣者
參曰真者仙化通乎天珠者木一在中胞胎之象指
生成功行為名耳故中秋月滿海蚌食其光而孕珠
蓋月各有望惟中秋主維四氣之樞鍵處三秋之正
中交兩弦之嘘&KR0008;烹金水之華藏時也食其光而柔
麗乎中者此以坎填離神丹金液耳是故神室根身
因形而易點餌塗塞咸歸化成所謂神用無方不與
覺時同也
别錄上品
酥氣味甘微寒無毒主補五藏利大小腸治口瘡
覈曰酥出外國虜名馬思哥者是也隨地亦可為其
法用牛乳生汁一斗入砂堝内煎五七沸濾去滓傾
磁盆内次早汁面有凝衣遂撇取之熬去水氣酥成
矣宜臘月造他時者色味易變有用馬羊乳造者功
用有别不可不辨也
先人云乳分五味從乳生酪從酪生酥鑚搖取者曰
生酥經火取者曰熟酥酥中之精曰醍醐乳一斤可
得酥一兩酥十斤可得醍醐一兩得醍醐則酥不可
食得酥則酪不可食謂精粹已出餘皆渣魄耳
參曰牛土畜也土緩而和故易坤為牛牛胃也地雖
凍能胃而生也詩云爾牛來斯其耳濕濕濕濕言潤
澤也蓋牛之為物病則耳燥安則温潤而澤故古之
視牛者以耳乳者胃腑之别汁水食之精粹乳而酪
酪而酥酥又乳酪之純粹精也故可待腑藏之決而
躁形氣之瘁而臞經云腑藏形氣皆稟氣于胃胃者
腑藏形氣之本也若客熱欬逆以及諸疾咸從燥生
其耳濕濕力能温潤而澤也坤隂物也牛故蹄拆病
隂則陽勝故牛病則立足太隂病有強立一條宜為
對證順其性耳牛隂物也故起先後足卧先前足又
不獨治強立併可治四肢拘攣膝痛不可屈伸矣顧
草本之荄尚假牛膝為名功力較之牛酥若合符節
比量推度則得之矣
(牛常卧牛病則立馬常立馬病則卧是以牛走喜風順馬走喜風逆則凡形骸氣血經脈支絡㴑流)
(而上與不得順流而下者當百倍其力)
别錄中品
莎草氣味甘微寒無毒主胷中熱充皮毛久服令人益
氣長鬚眉
覈曰别錄莎草不别根苗後世僅用其根名香附子
併不知莎草名矣生田野下濕地所在都有惟隴西
涪都兩浙最饒苗似草蘭而柔又似細萱而勁葉心
有脊似劍又似菖蒲吉祥草輩光澤亦同嫰綠蕭疎
小别異耳五六月中抽一莖三稜中空莖端復出數
葉開青色花成穗似黍中有細子似葶藶車前子狀
根多白鬚鬚下另結子一二枚轉相延生外裹細黑
茸毛大者似羊棗兩頭尖耐水旱雖分劈亦不知死
先人云多屬螻蟈化生土人每從沙地荒圃或麥門
冬地上鋤得香附半存螻蟈形者兩足為根頭作苗
葉身成香附子緣緣而生延蔓可厭土人患之其地
即改種絡麻麻盛不得雨露方纔悶絶呼為狗薑或
麥冬餘氣幻結所成或螻蟈嗜啖麥冬化生所致故
香附子氣臭頗似麥冬其非麥冬地者則不可知然
的是螻蟈化生為始楞嚴經云化以離應即此類也
修治隂乾石臼搗之忌鐵器
先人云胸為肺金之部分氣為肺金之所司皮毛為
肺金之所主香附子功能解表利水所以泄金之鬱
經云金鬱則泄之解表利小水也
參曰莎品凡三臺薠薃也爾雅載薃埤雅載臺子虚
賦載薠爾雅翼載臺薃而兼言薠本草混臺薠薃為
一物由辨之當早辨也薠即青薠一名大莎說文以
為青薠似薃但大小有異生江湖為鴈所食臺即夫
須一名莎草子虚賦所為嶭漢書音義所謂藾可以
為衣疎而無温編之若甲狀毶毶而垂使雨順流而
下匹夫所須也薃即鎬侯一名侯莎爾雅翼所謂莎
廣成頌所謂綠莎顔師古所謂青莎晏元獻公有庭
莎記言此草耐水旱樂延蔓雖枝心隕葉亦弗之絶
莖葉都似三稜圖經所謂水香稜又名水莎水巴戟
廣雅所謂地毛記事珠所謂抱靈居士此皆指薃苗
莖葉為名也根若附子相附連續周匝有毛大者如
羊棗乃子也另有細根如白髮根上結子二三枚或
有或無有則轉相延蔓者為牝别錄所謂香附子圖
經所謂草附子又名莎結續草根金光明經所謂日
萃哆唐本所謂雀頭香魏文帝于吳求雀頭香即薃
根香附子也用合衆香能發衆香臭是以性專捭闔
開發上焦宣五穀味熏膚充身澤毛若霧露之溉中
焦亦得藉之以宣化下焦亦得藉之以宣瀆又不獨
僅宣五穀味併宣諸藥味而為諸藥之先聘通使如
上焦&KR0146;闔則諸陽之氣逆于胸中致胸中熱嘗日憂
愁不樂心忪少氣者捭闔從開既順迺宣矣則胸熱
自除憂愁自釋心忪自平少氣自益充皮毛長鬚眉
誠若霧若露灌溉之休徵也若食飲積痞滿堅或霍
亂嘔逆或月事不以時下者此正中焦失于宣化若
膀胱氣妨或崩漏帶下或下血尿血者此正下焦失
于宣瀆若肌肉消削或癮疹瘙痒或皮聚毛拆者此
正上焦失于宣發不熏膚不充身不澤毛不若霧露
之溉耳觀天寶方煮汁熏浴令汗出五七度除癮疹
止瘙痒則知若霧露熏充灌溉之為用矣頻湖云得
鹽入血得青鹽入腎得酒行經絡得苦酒消積聚得
薑化痰飲得參术益氣得歸芐補營得木香流滯得
檀香醒脾得沈香升降諸氣得芎术總解六鬱得茯
苓交心腎得茴香補骨脂引氣歸元得厚朴半夏決
癰消脹得葱蘇發越六淫得稜莪釋磨瘕癖得艾調
煖子宫及作種種藥石之聘使捭闔揣摩之為用大
矣
别錄中品
香薷氣味辛微温無毒主霍亂腹痛吐下散水腫
覈曰生山野間荆湖南北二川皆有中州人作圃種
之呼為香菜用充蔬品四月生苗葉似茵蔯穗似荆
芥花似水蘇氣味則迥别也一種葉大莖方似牡荆
葉而尖小一種葉最細僅高數寸葉似落帚芬芳轉
勝乃石香薷也九月開花著穗時采之彌佳去根取
莖葉暴乾修治各隨方製勿令犯火服至十兩一生
不得食白仙桃矣
參曰香臭也薷柔也亦工于區别解釋也以言其臭
香其質柔其功力工于區别解釋也世固熟知其功
力工于治暑苐未暇詰其能治之因所治之證謹守
水中頓冷飲法亦未暇詰其飲法之宜忌失却香薷
幾多功績矣蓋暑氣流行曰暑淫肺金受邪曰金鬱
暑淫則勝已所勝之金金鬱則必待已所生之水為
母復所不勝之暑暑自降心而退舍焉然則香薷功
力既屬解釋肺金之助品宜乎全具區别水大之體
用者也是故别水之體區水之用其功獨著經云飲
入于胃遊溢精氣上輸于肺通調水道下輸膀胱顧
精氣之不遊不溢水道之不通不調亦令金受其鬱
則鬱金之因不獨暑氣而已香薷功力亦不獨僅逆
暑氣而已即遊溢精氣通調水道亦即所以蘇金之
鬱設舍遊溢其精氣上輸于肺亦無由通調其水道
下輸于膀胱香薷功力又屬精氣之助品矣經云金
鬱則泄之疏云解表利小水也顧玄府閉則表氣拒
幽門闔則膀胱癃亦令金受其鬱即開提玄府啟闢
幽門亦即所以穌金之鬱設舍開提其玄府亦無由
啟闢其幽門香薷功力又屬玄府之助品矣經云藏
真高于肺以行營衛隂陽也顧營泣脈中衛弛脈外
陽失衛固隂亡起亟亦令金受其鬱即整營于脈中
肅衛于脈外固陽之守起隂之使亦即所以穌金之
鬱設舍高源之藏真營衛隂陽亦無由將行其形藏
香薷功力又屬藏真之助品矣至于肺主氣氣壅亦
令金鬱肺竅鼻鼻窒亦令金鬱肺為開開折亦令金
鬱肺司聲聲嘶聲瘖亦令金鬱肺通朝使朝使廢亦
令金鬱肺行呼吸呼吸賁呼吸弛亦令金鬱肺華皮
毛毛落皮聚亦令金鬱乃若悲傷肺憂愁亦傷肺魄
失奠安亦傷肺形寒飲冷亦傷肺治節不出亦傷肺
與逆秋氣則太隂不收肺氣焦滿均名之曰金鬱以
及種種鬱金之因變生種種金鬱之證咸可穌之穌
之即所以泄之經言金鬱則泄之泄之之義又不獨
疏言解表利小水而已矣别錄主治霍亂霍亂者隂
陽舛錯固屬藏真失于將行苐水穀不泌亦失于區
别率爾吐下寧非土鬱乎土鬱則奪之香薷功力又
工于奪土之鬱矣即治五水暴聚成腫固屬精氣失
于遊溢轉輸苐水以潤為體溉為用聚則具體無用
寧非水鬱乎水鬱則折之香薷功力原工于折水之
鬱今更昭然顯著矣諦觀致病霍亂五水之因又寧
獨暑氣為本本風亦可本寒亦可本濕亦可本虚亦
可本實亦可本營衛不調亦可本飲食失節亦可香
薷功力不獨僅逆暑氣亦昭然顯著矣簡易方主四
時傷寒不正之氣斯足徵矣即局方香薷飲陳列因
證治暑月卧濕當風生冷不禁以致真邪相干遂成
吐逆或發熱頭痛體痛或心腹痛或轉筋乾嘔或四
肢逆冷煩悶欲死者佐以藊豆厚朴剉末作散以酒
以水煮之成飲更足徵矣設僅逆暑氣大明亦胡以
主療嘔逆冷氣而反從治其本寒與標隂之因證者
乎瀕湖有云夏月之用香薷猶若冬月之用麻黃又
足徵矣肘後方治舌上出血如鑚孔聖惠方治鼻中
衂血不止外臺秘要方治吐血如湧泉永類鈐方治
小兒髮遲髮即血之餘也誦此四方則知藏真高于
肺以行營衛隂陽之機彀矣局方煎之以酒以水水
中頓冷飲胡洽居士水熬作圓深師方取汁煉膏簡
易方搗篩成末酒調熱服取汗此各因其勢而利導
之又寧獨水中頓冷飲反佐以取之之一法乎更觀
古人稱香薷曰膳膏則得之矣頤偶有所得不避譏
嫌推廣如此或藉此尋求五鬱之因證比量藥石之
功力不致為耳食所束縳則草木疾疚之幸大矣
别錄中品
糱米穬麥糱氣味鹹温無毒主消食和中粟糱氣味苦
温無毒主寒中下氣除熱
覈曰諸糱米各以其穀日用水潤候其芽生曝乾去
鬚取其中米研麫用
參曰稻黍稷麥菽曰五穀皆可區萌達糱也糱者生
不以時人力可為耳此從艮而震自癸而甲由終而
始矣經云五穀為養各有專司當别五穀糱合五藏
神物各從其類也别錄秖列穬麥糱旁收粟糱時珍
續補稻糱失采黍糱稷糱菽糱粟即黍類爾雅翼云
古不以粟為穀之名但米之有孚殼者皆稱粟今人
以穀之最細而圓者為粟孔子曰粟之為言續也為
陸種之首此指細圓者之為粟矣既以粟為糱不若
黍為糱黍承帝氣南火之正令專司心藏故也近世
僅用穬麥糱併黍稷稻菽四糱而棄置之更稱穬麥
糱曰麥芽穬麥糱名號世亦不復見聞矣麥者東南
木藏之穀也接絶續乏之曰麥雖承帝氣出而達糱
為五行五氣之先蓋即所以成其始亦即所以成其
終苐各有專司不無各有專向之為性矣然穀府之
受盛五穀本具木火土金水之五行升出中降入之
五氣乃能敷布化育宣五穀味開發上焦與上焦開
發宣五穀味事同而理則異矣然則木火金水當建
土為本土者行之長也升出降入當標中為樞中者
氣之機也其所以為本為樞主宰陽出隂入者吾身
中黃之生氣也與天樞八方之帝氣揆度萬物之出
為震入為艮同一機衡耳諸家易釋僅解萬物之生
曰帝出乎震未解帝出乎震萬物承帝氣以生之為
震也東垣脾胃論僅解胃具木火金水之四行升出
降入之四氣未解四行之以土為本四氣之以中為
樞及所以為本為樞主宰陽出隂入者即吾身中黃
之生氣也是以中黃之生氣出則穀味宣宣則開發
上焦熏膚充身澤毛若霧露之溉矣中黃之生氣入
則穀味成成則淫氣于五藏而五藏安散精于五形
而五形駐斯府精神明留于四藏氣歸權衡權衡以
平氣口成寸矣蓋中黃生氣固為五行五氣之主亦
須行氣均平始得承生氣之出以出生氣之入以入
互為關鍵爾設行氣有少廢生氣亦即為之少息是
必察何行何氣之缺陷而以專司之穀糱養之充之
即以成其所自始亦即以成其所自終也如麥實有
孚甲肝之穀也黍莠善舒散心之穀也稷為五穀長
脾之穀也稻粒如秋霜肺之穀也菽實孚甲堅腎之
穀也故五穀為五藏養五糱為形氣充充之養之所
以承吾身中黃之生氣以出以入效天樞八方之帝
氣揆度萬物之出為震入為艮耳至于主療疾疚此
其末務詳主治形證則得之矣更能推廣五穀五糱
之功力為用真無盡藏矣設少陽不生肝氣内變者
生之逆之則傷肝夏為寒變者順之生之順之宜麥
糱也太陽不長心氣内洞者長之逆之則傷心秋為
痎瘧者順之長之順之宜黍糱也至隂不平張精乃
絶者續之逆之則傷脾四維相代者順之續之順之
宜稷糱也太隂不收肺氣焦滿者收之逆之則傷肺
冬為飱泄者順之收之順之宜稻糱也少隂不藏腎
氣獨沈者藏之逆之則傷腎春為痿厥者順之藏之
順之宜菽糱也然則五穀功力豈獨快脾健胃消食
化積而已别錄以粟糱主寒中寒中即内洞此得五
行之火五氣之出之機矣粟即黍類南方火藏之穀
故也時珍以稻糱主下氣氣下即容平此得五行之
金五氣之降之機矣稻者西方金藏之穀故也别錄
以穬麥糱主和中和中即發陳此得五行之木五氣
之升之機矣麥者東方木藏之穀故也菽稷二糱理
可類推若五穀糱舍充養吾身中黃之生氣亦不能
具五行具五氣安望其為本為樞為本之長為樞之
機者乎
别錄中品
大豆敊氣味苦寒無毒主寒熱傷寒頭痛瘴氣惡毒煩
躁滿悶虚勞喘吸兩脚疼冷殺六畜胎子諸毒
覈曰諸大豆皆可造敊以黑大豆者入藥有鹹敊淡
敊兩種入藥只宜淡敊其法六月内用黑大豆二三
斗水淘淨浸一宿瀝乾蒸熟取出攤席上俟微温即
以蒿覆之每三日一看候黃衣上徧即取曝乾篩簸
極淨再以水拌乾濕得所以汁出指間為準即置甕
中築極實乾桑葉覆蓋厚三寸許泥封甕口勿令泄
氣晒七日取出曝一時又以水拌入甕凡七次取出
蒸過攤去氣甕收之封築日久則敊成矣
先人云菽者水藏之主穀也用蒸罯黴晒之法使之
變水作火故可從治温暑萬端原從寒本作始者莫
不精良
參曰腎穀曰菽菽者衆豆之總名色黑者曰大豆稟
潤下水大之專精為腎水藏之主穀也嵇康養生論
云豆令人重說者以為啖豆三年則身重而行止難
故五穀形大而質重者惟豆鬱之成敊曰淡敊配鹽
者曰鹽敊敊者幽敊幽謂造之幽暗也鹽敊食品淡
敊藥物也其質輕揚而臭香美其味濃厚而性爽朗
此以潤下沈重之水體轉作炎上輕揚之火用復為
腎火藏之主穀也故秉火味之苦水氣之寒從治冬
氣傷寒之寒氣轉以火味之苦佐治傷寒標陽之陽
化者也以冬氣通于腎腎主冬三月此謂閉藏設冬
氣化薄或寒威凜烈以致中傷天氣者如寒本專令
則火滅標陽熾盛則水消故必從之以水佐之以火
火炎水下本寒自却標陽自息矣始于氣傷化者藉
氣勝之藥物從標以逆本揚心液而為汗後為氣傷
形者仗味勝之主穀從本以佐標揚穀精而為汗所
謂汗生于穀穀生于精精勝則邪却矣蓋藏真通于
腎腎藏精血之氣也敊者腎之穀大豆鬱之以成敊
故從佐兩腎水火以堅形乃得驅冬氣之寒風從外
而内者還復自内而外若寒本專令與氣傷氣化或
標陽熾盛雖氣傷形層而已成痞滿燥實堅者皆當
遜而謝之否則轉致陷入變生不測矣讀仲景先生
梔子敊湯則知雖涉形層之胸而未成陷入之實其
證曰虚煩心中懊憹反復顛倒不得眠身熱不去者
主之則得之矣顧俾重從輕重為輕根故也用藥施
治全藉使佐之指揮乃可下之上上之下内之外外
之内隂之陽陽之隂附諸方之為義亦得之矣
(天氣為本隂陽為標因標始識本因本始病標也本與標合則互有勝負故有從本而得者有從標)
(而得者有從標本而得者有病反其本得標之病治反其本得標之方者惟太陽少隂從本從標少)
(陽太隂從本陽明厥隂不從標本從乎中治中者標之下中之見也在三陽宜從標而忌本在三隂)
(忌本亦忌標標本之旨難言矣)
别錄中品
龍眼氣味甘平無毒主五藏邪氣安志厭食除蠱毒去
三蟲久服強䰟聰明輕身不老通神明
覈曰龍眼别名益志又名龍目比目驪珠燕卵鮫淚
蜜脾川彈子亞茘枝茘枝奴俗名圓眼皆形相似也
生海南山谷今閩廣蜀道出茘枝處皆有性畏寒故
與茘枝並生煖地蜀都賦云旁挺龍目側生茘枝蘇
頌云茘枝纔過龍眼即熟木高一二丈似茘枝而枝
葉微小凌冬不凋春末夏初開花細白似林檎七月
果熟果極繁每枝三四十顆作穗類蔔萄殼色青黃
文成鱗甲形如彈丸核若木梡子而不堅内白有漿
味甘如蜜白露采摘晒焙令乾黃土拌挹鮮黃可觀
也
參曰鱗蟲木屬為龍肝木根竅為眼久服強䰟䰟者
肝藏之神識也䰟強肝木之體具體具肝木之用行
用行升出中降入之五氣行各有次而五志安五邪
治三蟲去蠱毒除身輕根淨皆得所欲
(心藏神脾藏意與志志為脾土之專藏矣四氣謂神春三月以使志生夏三月無怒其志秋三月無)
(外其志冬三月使志若伏若匿若有私意若已有得則藏各有志神亦不專心所藏矣)
别錄中品
柿氣味甘濇寒無毒主安五藏通耳鼻氣治腸胃不足
解酒毒壓胃間熱止口乾乾者尤良蒂主噦逆久欬
覈曰南北皆有樹極高大亦有小株者接則易茂本
生者果稀味濇惟堪造漆葉圓光澤花小黃白五月
綴實八月果熟生時青綠熟則丹紅種類亦多惟紅
柿所在皆有黃柿出汴雒朱柿出華山珍椑柿色青
可生啖著蓋柿蒂下别有一重如覆瓶之蓋更有鹿
心牛奶雞卵猴棗蒸餅鏡面丁香福孫多寶團花及
白柿烏柿琭柿莊柿碧柿火柿水柿之别其蒂有方
有元有薄有厚有覆有仰其核有正有側有圓有扁
有長有短有軟有堅有本尖有末銳有有稜有無稜
有有核有無核核少者佳無核者食之至美而益人
者也初采頗濇或灰或米或温水覆養旬日濇味去
甘滑可口矣或置木瓜酥梨橘葉于中更易熟而臭
香惟水浸可以久藏謂之醂柿乘半熟去皮先熏後
暴或懸有風處俟乾納器中久之徧體生霜均名曰
柿餅更有柿切柿心及禽魚鳥獸之名此各隨賦形
之小大造製之相肖耳事類合璧云柿朱果也大者
如楪八稜稍扁其次如拳如卵如心一種小而如折
二錢者謂之猴棗其根甚固謂之柿盤世傳柿有七
絶一多夀二多隂三無鳥窠四無蟲蠧五霜葉可玩
六嘉實七落葉肥滑可以臨書也柿同蟹食令人腹
痛飲酒食柿令人易醉
先人云多肉多絡具經脈之形味甘性滑有養竅之
利晚熟稟秋金之化落葉得肥火之暄又云蒂有主
義吸義降義轉輸義順行義故可對待逆上之氣呼
出不得自主亦非專主于降力能專主于不逆也
參曰柿赤實果也青黑者椑所謂梁侯烏椑之柿是
也爾雅翼云柿于經乃復罕見惟内則所加庶羞三
十一物中有之其實利以作漆蟹化之成水也蟹以
膏勝漆以脂勝膏釋脂凝昭然可徵矣柿本濇而熟
則甘蒂則仍含本有之濇而不遷濇者酸收之甚耳
宜入太隂肺為肺經之體用藥也如肺所生病為上
氣欬逆煩心胷滿其不足則病啘噦諸氣緣體失從
革之堅致用失敵應之變濇本從體滑本從用柿則
兩得之矣
(柿本甘而蒂濇如瓜本甘而蒂苦吮抽水液抵當惟蒂所以見中樞之别于開闔也苦則涌洩以待)
(濇自下而上還復自上而下以從開濇則降肅以待脱從上而下更復從下而上以從闔濇開脱闔)
(各宜體會不獨盡二蒂之主治并盡方劑之作用矣)
别錄中品
楮實氣味甘寒無毒主隂痿水腫益氣充肌明目久服
不饑不老輕身
覈曰生少室山所在亦有之雌雄兩種雄者皮有斑
文葉無乂椏三月開花成穗若柳絮狀遂謝不實雌
者皮無斑點葉有椏乂四月開花成穗若楊梅半熟
時狀初夏色青綠六七月漸深紅乃熟也水操去子
蜜煎充果葉茁花蕤並堪作茹皮膜為冠造紙練布
撚毡咸有用也修治水浸三日攪旋投水浮者即揀
去之漉出晒乾酒潤一伏時蒸之從己至亥焙燥用
參曰惡木之中有名曰楮曰穀曰構葉無瓣者構有
瓣者楮皮白者穀皮斑者楮也相感志云楮漿可以
團丹砂語云楮膠作金石之漆者是也江南人績其
皮為布搗其皮為紙楮則專精于皮于漿矣故營衛
隂陽咸相宜耳何則陽者衛外而為固隂者營精而
起亟隂陽者營衛外内之體用故主隂痿水腫者起
亟之功用爾不饑不老輕身者衛固之休徵爾明目
者亦衛從目出協營上注識精根識爾實則包醖全
體葉惟偏向于衛故專司身熱若食不生肌肥肌充
腠亦屬衛所司爾
别錄中品
大青氣味苦大寒有毒主時氣頭痛大熱口瘡
覈曰出東境邊道及江東州郡今荆南眉蜀濠州所
在亦有之矣春生青紫莖高二三尺對節作葉長三
四寸面青背淡放花如蓼色紅紫亦似芫花狀結實
青碧大若椒粒霜降則紅三四月采莖葉隂乾用
參曰東方生風入通于肝其主木也其色青也言能
宣大風木之用因名大青味大苦氣大寒雖待陽為
標熱為本亦非隂凝走下之比力使自外而内者仍
從自内而外也讀仲景先生大青龍湯兩法一主標
陽本風之從化一發標陽本寒之將陷則得之矣
别錄中品
高良薑氣味辛大温無毒主暴冷胃中冷逆霍亂腹痛
覈曰唐詩云豆蔲稍頭二月初桂海虞衡志云紅豆
蔲花叢生葉瘦如碧蘆春末始發未開花時先抽一
幹有大籜包之籜解花見一穗數十蕊淡紅鮮妍如
桃杏蕊重則垂如葡萄又如火齊瓔珞及翦彩鸞枝
之狀有花無實不與草豆蔲同種每蕊心有兩瓣相
並詞人託興如比目連理云資暇集云豆有圓而紅
其首烏者舉世呼為相思子即紅豆蔲之異名其木
斜斫之則有文可為彈博局及琵琶槽其樹大株而
白枝葉似槐其花與皂莢花無殊其子若&KR0008;豆處于
甲中通體皆紅李善云其實赤如珊瑚徐氏筆精云
嶺南閩中有相思木歲久結子色紅如大豆故名相
思子每一樹結子數斛非紅豆也筆叢謂温廷筠詩
玲瓏骰子安紅豆入骨相思知也無相思子即紅豆
者亦謬矣方物略記云紅豆花白色實若大豆而紅
以似得名葉如冬青
參曰高崇也倉舍同良善也薑界也氣味辛大温對
待暴冷為因胃中冷逆霍亂腹痛為證經云脾胃者
倉廩之官使道閉塞而不通形乃大傷閔閔之當孰
者為良
(具豆蔲之宣攝肉䓻之剛燖白蔲之開發三皆草實此獨草荄下焦亦得藉此以成決瀆矣冥冥之)
(當舍此孰良)
别錄中品
黍氣味甘平無毒主補中益氣
覈曰出荆郢州及汴雒河陜間待暑而種與植穀同
時覆土鋤治皆如禾法但早登為别異也月令仲夏
之月農既登黍矣天子以雛嘗黍羞與含桃先薦寢
廟其晩種而晩熟者庶人始薦故庶人秋乃薦黍若
天子之禮自重其所先熟者而嘗薦之耳其苗大體
似稷故詩云彼黍離離彼稷之苗其秀成枝而舒散
一稃二米兩粒並均雖地有肥瘠歲有凶穰大小輕
重略無差等色玄者秬色黃者秠故累秠定律秬鬱
成鬯此嘉穀也
參曰黍者百穀之精稟天地中和之氣以生故一桴
二米均無差等象太極之兩儀是以之定律為隂陽
衡量之始他穀所不及也主補中益氣者蓋音始于
宫宫土音也其數八十一其聲最大而中聲出于脾
合口而通之四體百骸動皆中節
别錄中品
稷氣味甘寒無毒主益氣補不足
覈曰稷與黍同類而異種故其苗俱似粟而低小有
毛秀特舒散米粒悦澤一稃一米米粒稍肥者稷也
一稃二米米粒稍細者黍也但稷刈欲早植黍欲晚
故古者號稷為首種成熟亦早作飯則疎爽而香貴
而為五穀之長尊而配大社之神陶唐之世名農官
為后稷者以此吕氏春秋云飯之美者有陽山之穄
高誘註云關西謂之&KR1265;冀州謂之䵖廣雅云䵖穄也
禮記云稷曰明粢爾雅云粢稷也故本草有稷不載
穄耳
參曰稷為脾穀五穀之長也五行土為尊故五穀稷
為長徧歴四氣土大季旺故爾是能宜脾利胃安中
益氣補諸不足也至若解暑以將來者進成功者退
涼血故宜
别錄中品
大麥氣味鹹微温無毒主消渴除熱解煩益氣和中久
服頭不白
覈曰詩云貽我來牟牟大麥來小麥也麳生於桃二
百四十日秀秀後六十日成麰生杏二百日秀秀後
五十日成孟子曰麰麥播種而耰之其地同樹之時
又同勃然而生至于日至之時皆熟矣麰有孚甲麰
大于麳因名大麥
參曰麳麰之始自天降皆以和致和貽我形藏者也
麳輔肝體為營血之守麰宣肝用為藏隂之使故和
中益氣奉髮美毛有諸内而形諸外也至若解厥隂
風動之成煩除少陽標盛之為熱從逆反佐兩無異
矣
别錄中品
小麥氣味甘微寒無毒主除客熱止煩渴咽燥利小便
養肝氣止漏血唾血令女子易孕
覈曰小麥即天所降瑞麥之麳也秋種冬長春秀夏
實方夏之時舊穀已絶新穀未登民于時乏食而麥
熟最先故春秋他穀不書至麥禾不成則書之以此
見聖人于五穀最重麥禾也按武帝勸關中種麥明
堂月令亦有仲秋勸種麥文其有失時者行罪無疑
凡以接絶所賴懼民不以為意耳每本根科一十有
二月閏之歲科增其一麥秋將至根藁一科本黃一
節根本皆黃藁則實成矣性惡濕江北地燥天常晴
皮薄麪多為上品江南地濕天常雨皮厚麪少為下
品故久雨水潦即色黑而砂甚則朽敗不實春種者
夏亦熟中含有毒萊菔制之
參曰麥先五穀成肝木府藏之主穀也徧歴四氣者
開闔互呈體用始備乃能養育肝氣令女子易孕為
接絶之所賴緣厥隂為胚胎之本少陽為甲拆之樞
身前身後靡不以肝膽為終始經云留愛為種納想
成胎夢有青氣入母腹而母思酸此亦肝木之色與
味也至若體失藏血之守為漏為唾用失疎洩之令
為約為癃及厥隂風動而煩少陽火熾而燥取效頗
捷人莫不飲食鮮能知此功行矣春種夏實者僅歴
四氣之半全缺降入之終致樞機促發適所以逢肝
之怒耳
别錄中品
粱氣味甘平無毒主益氣和中止洩
覈曰粱似粟大莖葉皆香芽頭色異為别也出荆揚
青冀之間其類有三青粱殼穗有毛粒青米亦微青
而細于黃白米也夏月食之極為清涼但以味短色
惡不如黃白粱故人少種之亦早熟而收少作餳青
白則勝餘米耳黃粱穗大毛長殼米俱麤于白粱而
收子少不耐水旱食之香味逾于諸粱人號竹根黃
也白粱穗亦大毛多而長殼粗扁長不似粟圓米亦
白而大其香美為黃粱之亞
參曰青粱夏月食之極為清涼黃粱香味逾于諸粱
白粱香美為黃粱之亞古天子之飯有白粱黃粱者
明取黃白二種則青粱當是藥物矣故諸粱比之他
穀最為益胃但氣微寒其聲為涼蓋是亦借涼音如
黍大暑而種則以黍從暑粱從涼其義一也清涼對
待熱惱更為親切暑傷氣氣損中虚中虚洞洩以暑
為本者相宜或夏暑未盡秋涼驟斂者在所當忌
别錄中品
粟氣味鹹微寒無毒主養腎氣去脾胃中熱益氣陳者
苦寒治胃熱消渴利小便
覈曰粟字本義作[桌-日+(ㄇ@(人人))]象穗在禾之上春秋題辭云粟
乃金所立米為陽之精西叶米而粟成矣古者粟為
黍稷粱秫之總稱即今之粟在古但稱為粱粱與粟
亦有别穗大毛長粒粗者粱也穗小毛短粒細者粟
也南北皆有北田尤多苗都似茅色有青赤黃白黑
褐之殊或因姓氏地名或因形似時令隨義賦名不
啻十數種矣如早有趕麥黃百日糧之類中有八月
黃老軍頭之類晚有鴈頭青寒露粟之類齊民要術
云粟之成熟有早晚苗稈有高下山澤有宜異收實
有息耗質性有強弱氣味有美惡順天時量地利則
用力少而成功多任性返道勞而無穫大抵早粟皮
薄而米充晚粟皮厚而米稀大而粘者粱細而秔者
粟故一名秈粟
參曰粱粟不獨大小有别粱之味甘粟之味鹹甘入
脾鹹入腎亦自有辨也故粟益腎氣開竅于二隂設
腎苦燥致脾胃中熱則消渴引飲以自救矣陳者尤
良謂以鹹轉苦則自下者上從内者外輔水之體復
具水之用矣
别錄中品
艾葉氣味苦微温無毒主灸百病作煎止吐血下利下
部慝瘡婦人漏血利隂氣生肌肉辟風寒使人有子作
煎勿令見風
覈曰生山谷田野間蘄州者最貴四明者亦佳春時
宿根再發布地生苗如蒿作叢莖直上高四五尺葉
四布具五尖九尖者勝椏上復有小尖面青背白八
月葉間復出穗細花結實纍纍盈枝中有細子霜後
始枯蓍草類也修治揀摘淨葉揚去塵屑入石臼内
木杵搗熟羅去渣滓再搗如綿則灸火得力如入丸
散將茯苓作片同碾即時可作細末亦一異也苦酒
香附為之使
參曰蓍艾同類但分老少耳五十曰艾千百曰蓍艾
即少艾有生息止息二義霜後始枯所謂大勞已艾
言其止也望春再發所謂更歴美艾言其生也蓍則
更歴年久氣味和平艾則方生銳氣氣味宣發灸百
病者陷下則灸之火鬱則發之也所陳諸證悉屬火
鬱于下而無散大之令及隂氣承陽致血衂妄行也
生肌肉者艾以氣勝使有子者亦生息之義也勿令
見風恐氣散耳
别錄中品
檳榔氣味苦辛温濇無毒主消穀逐水除痰澼殺三蟲
伏尸寸白
覈曰出南海交州廣州及崑崘今嶺外州郡皆有子
狀非凡木亦特異初生似笋漸積老成引莖直上旁
無枝柯本末若一其中虚其外堅皮似青桐而厚節
似菌竹而概大者三圍高者九丈葉生木端似甘蕉
栟櫚輩條分岐破三月葉中起房蝟刺若棘遂自折
裂擢穗綴實凡數百枚大似桃李至夏乃熟連殼收
貯入北者灰煮焙乾否則易于腐敗真羅山疏云一
種山檳榔名蒳子生日南木似栟櫚而小與檳榔同
狀一叢十餘幹一幹十餘房一房數百子子長寸許
五月採之味近甘苦一種豬檳榔大而味濇核亦大
即大腹子也修治用白檳存坐稳正心堅錦文者最
佳刮去底細切之經火則無力雷公云生用為良熟
使絶無用矣南方草木狀云交廣人凡貴勝族客必
先呈此果用扶留藤古賁灰相合嚼之吐去紅水一
口方滑美不濇言能洗瘴也
先人云無枝直上此從甲而乙從乙而丙生長炎方
色白味濇謂有金氣雜之西南偏隅故也故其氣前
往有右遷之象焉又云氣勝機速四氣咸宜然于脾
土為最親切運用迭行尸蟲何地安立耶又云性與
物反上者能使之下下者能使之上又不是徑上亦
不是徑下
參曰說文云向陽者檳向隂者榔雷公云頭圓矮毗
者榔形尖紫文者檳則檳與榔各以其形而為向道
矣蓋檳諧賓書云寅賓日出道陽使麗養萬物也志
云蕤賓律名道隂使續養萬物也是檳獨為升陽之
兆升隂之始矣而榔諧郎郎者亭署言華秀房中子
結房外其擢穗似黍其綴實似穀亭亭若署列之猶
郎耳顧本大者三圍幹高者九丈末不小本不大下
不倚上不傾椆直概節外勁中空葉叢木上房系葉
下步其林則寥朗芘其隂則蕭疎與竟直上行者不
同類謂其概節如候漸積而成允升者也故高者抑
之如奔豚之上逆脚氣之衝心忽忽眩冒而巔疾也
下者舉之如瀉利之後重清氣之下沈胸痛引背下
則兩脇胠滿也有餘者平之如水飲之留癖癥瘕之
堅積胸腹痞滿燥實也不足者輔之如藏形之勞極
三焦之&KR0146;闔脾土萎黃飲食不能為肌膚也闔者開
之如藏府之壅滯竅節之窒塞五膈反胃水穀不納
也開者闔之如飱泄之腸澼吐嘔之湧逆霍亂自汗
煩悶欲死也醉者醒之惺然頓釋也醒者醉之熏然
頰赤也飢者飽之充然氣盛也飽者飢之豁然氣散
也乃若殺三蟲驅伏尸滅寸白逐諸蟲伏匿百骸致
病久不瘥變生驚奇形證者道以麗繼萬物之生陽
反乎嚮晦幽深之死隂耳
别錄中品
乳汁氣味甘鹹平無毒主補五藏令人肥白悦澤療目
赤痛多淚解獨肝牛肉毒合濃豉汁服之神效
覈曰乳者化之信故從孚從化省作匕爾方家隠其
名謂之仙人酒白硃砂乃隂血所成生于脾胃攝于
衝任未妊則下為月水既妊則留以養胎已産則上
為乳汁凡入藥用並取首生男兒無病婦之乳色白
汁稠無臭者佳有孕之乳謂之忌妳小兒飲之或作
吐瀉或成疳魃最為有毒時珍云人乳無定性其人
和平食飲有節其乳必純其人躁暴食飲不節其乳
必熱凡服食須熱飲晒曝成粉入藥尤佳
參曰陽明别汁曰乳水穀之精粹也藏府傾頽者餌
之奠安百骸槁瘁者餌之悦澤蓋藏府百骸皆稟氣
于胃胃者水穀之本也水穀尚有神奇况水穀之純
粹精乎
别錄中品
虎骨氣味辛微熱無毒主邪惡氣殺鬼疰毒止驚悸治
惡瘡鼠瘻頭骨尤良
覈曰虎百獸之長山獸之君也陳魏謂之李父江淮
南楚謂之李耳或謂之&KR0146;或謂之䖚䖘自關東西謂
之伯都漢書云於檡也淺毛曰虦白曰甝黑曰虪黃
黑曰蜼蒼白曰貊似虎而五指曰貙似虎而非真曰
彪似虎而有角曰虒也形如貓巨如牛黃質黑章鋸
牙鈎瓜項短鼻齆鬚健而銳舌大而刺聲吼若雷風
從以生百獸震恐七月始嘯嘯而風生風生而萬籟
皆作伏而風止風止而萬籟皆息故止樂用虎爾風
木也虎金也木受金制故風從虎虎嘯風生自然之
理也今虎所在麂必鳴以告人死于虎則為倀導虎
而行也其出有時猶龍見有期也隂物以冬見陽蟲
以夏出出應其氣氣動其類參伐以冬出心尾以夏
見參伐則虎星心尾則龍象也奮則衝破行則坼地
今人畫地觀奇耦者謂之虎卜云性至猛烈雖遭逐
猶復徘徊顧步其傷重者輒跑踍作聲而去聽其聲
之多少以知去之遠近率鳴一聲者為一里靠岩而
坐倚木而死終不僵仆也其搏物不過三躍不中則
捨之食物值耳則止以為觸其名名耳故也故嘗傷
人者耳輒有缺若鋸夜視以一目放光一目看物宛
然燈火獵人候而射之目光墮地得之如白石或曰
即其魄也仲冬始交交而月暈七月而乳三九二十
七數其主星星主虎故敔為虎形二十七齟齬也三
九陽氣成陽主七故首尾長七尺般般文者隂陽雜
也子生三日即有食牛之氣其不能搏噬者輒殺之
為墮武也一世一乳一乳必雙三則一子豹豹小于
虎尾赤而黃花文如錢比比相次而中空質赤文黑
曰赤豹質白文黑曰白豹懸其鼻于戸令人生子故
古者胎教欲見虎豹勇擊之物耳食狗則醉聞羊角
烟則走虎害人獸蝟鼠能制之智無小大也獅駮猶
耳黃腰渠搜能食虎勢無強弱也古有貙虎變人貙
人變虎海有鯊亦能變虎自有是理矣修治用虎頭
及頸骨色黃白者佳前掌腕中之骨形圓扁似棋子
者力最勝虎力在掌故也凡虎身數物俱用雄虎者
良藥箭毒死者不堪用其毒侵漬骨血間能傷人也
並槌碎塗酥或酒或醋各隨方法柳炭火炙黃脆研
如飛塵否則粘著腸間為痞積也
先人云氣鍾肅殺天地間隂厲之物也吼則撼物動
則風生若隨身宫殿然毒死者不可用固各隨法製
還須用狗肉包裹一夜法雷公炮製投其所嗜以回
其靈又云虎之所在風必從之故主風木不及風大
太過咸相宜耳
參曰一陽剛長而始交純隂厥盡而始生以言武也
武止戈也莫之敢攖而戈止矣客曰主療諸疾若形
若藏若腑若經若内所因若外所因轉致變生不測
而乃咸從肝膽夫西方金獸而反司東方甲膽乙肝
者何也曰此所謂制則化也無制則亢亢則害矣顧
其奮衝破畫地卜食爪坼奇耦者不獨專決斷且專
謀慮矣是以肝生風其嘯風生肝竅目其目夜光肝
藏筋其筋獨異于衆類死猶矻立不仆也肝志怒故
養之者不敢以物之生及全者與之為其殺之決之
之怒也蓋不處中和勢極則反必然之數耳斯其主
肝膽失處中和致勢極則反者仍使之決斷出自中
正謀慮出自將軍也客曰無制則亢敬聞命矣乃厥
肖惟寅而居艮何也曰天以南為陽北為隂地以北
為陽南為隂對待之理也故其垣寅而宫尾若艮則
所以象其止也於以表其神武而不殺也夫是之為
謀慮是之為決斷客更進曰胎于子而剖于已固矣
乃紀載稗官所𫝊多屬化生者何也曰此義幽玄備
在釋典情想密移總歸業報凡屬有生事殊理一故
曰惟心所現誠不可不慎所發也
本草乘雅半偈卷八
