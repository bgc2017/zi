法書要錄卷十唐張彦遠撰
右軍書記
十七帖長一丈二尺即貞觀中内夲也一百七行九
百四十二字是烜赫著名帖也太宗皇帝購求二王
書大王艸有三千紙率以一丈二尺為卷取其書迹
及言語以數相從綴成卷以貞觀兩字為二小印印
之褚河南監装背率多紫檀軸首白檀身紫羅褾織
成帶開元皇帝又以開元二字為二小印印之跋尾
又列當時大臣等十七帖者以卷首有十七日字故
號之二王書後人亦有取帖内一句語稍異者標為
帖名大約多取卷首三两字及帖首三兩字也
十七日先書郗司馬未去即日得足下書為慰先書以
具示復數字
吾前東粗足作佳觀吾為逸民之懷久矣足下何以方
復及此似夢中語耶無緣言面為歎書何能悉
瞻近無緣省告但有悲歎足下小大悉平安也云卿當
来居此喜遲不可言想必果言告有期耳亦度卿當不
居京此既僻又節氣佳是以欣卿来也此信旨還具示
問
龍保等平安也謝之甚遲見卿舅可早至為簡隔也
知足下行至吳念違離不可居叔當西耶遲知問
計與足下别廿六年於今雖時書問不解闊懷省足下
先後二書但增歎慨頃積雪凝寒五十年中所無想頃
如常冀来夏秋間或復得足下問耳比者悠悠如何可
言吾服食久猶為劣劣大都比之年時為復可耳足下
保愛為上臨書但有惆悵
省足下别疏具彼土山川諸竒揚雄蜀都左太冲三都
殊為不備悉彼故為多竒益令其游目意足也可得果
當告卿求迎少人足耳至時示意遲此期真以日為歲
想足下鎮彼土未有動理耳要欲及卿在彼登汶嶺峩
眉而旋實不朽之盛事但言此心以馳於彼矣
諸從竝數有問粗平安唯修載在遠音問不數懸情司
州疾篤不果西公私可恨足下所云皆盡事勢吾無間
然諸問想足下别具不復一一
得足下旃罽胡桃藥二種知足下至戎鹽乃要也是服
食所湏知足下謂湏服食方回近之未許吾此志知我
者希此有成言無緣見卿以當一笑
云譙周有孫高尚不出今為所在其人有以副此志不
令人依依足下具示嚴君平司馬相如揚子雲皆有後
不
天鼠膏治耳聾有驗否有驗者乃是要藥
朱處仁今所在往得其書信遂不取荅今因足下荅其
書可令必達
省别具足下小大問為慰多分張念足下懸情武昌諸
子亦多遠宦足下兼懷竝數問不老婦頃疾篤救命恒
憂慮餘粗平安知足下情至
旦夕都邑動静清和想足下使還具時州將桓公告
慰情企足下數使命也謝無奕外任數書問無他仁祖
日往言尋悲酸如何可言
知有漢時講堂在是漢和帝時立此知畫三皇五帝以
来備有畫又精妙甚可觀也彼有能畫者不欲摹取當
可得不湏具告
往在都見諸葛顒曾具問蜀中事云成都城池門屋樓
觀皆是秦時司馬錯所修令人遠想慨然為爾不信一
一示為欲廣異聞
青李来禽櫻桃日給藤(已上四行)子皆囊盛為佳函封多不
生足下所疏云此果佳可為致子當種之此種彼胡桃
皆生也吾篤喜種果今在田里惟以此為事故遠及足
下致此子者大惠也
彼所湏此藥草可示當致
虞安吉者昔與共事常念之今為殿中將軍前過云與
足下中表不以年老甚欲與足下為下寮意其資可得
小郡足下可思致之耶所念故遠及
吾有七兒一女皆同生㛰娶以畢惟一小者尚未㛰耳
過此一㛰便得至彼今内外孫有十六人足慰目前足
下情至委曲故具示(已上十七帖也)
玄度先乃可耳嘗謂有理因祠祀絶多感其夜便至此
致之生而速之每尋痛惋不能已已省君書增酸恐大
分自不可移時至不可以智力救如此
先生適書亦小小不能佳大都可耳此書因謝常侍信
還令知問可令謝長史且消息
數親問叔穆嘉賓竝有問為慰
知道長不孤得□力疾重而邇進退甚令人憂念遲信
還知問
婦安和婦故羸疾憂之焦心餘亦諸患
君昨示欲見穆生叙讚今欲默語興廢之格粗當書爾
不玄度好佳君謂何似
從事經過崔阮諸人昨旦與書疾故示毒愁當增其疾
吾如今尚劣劣又晚熱未有定發日有定示足下興耳
近書或欲畱吾甚欲與俱而吾疾患遲速無常其竟云
何足下今知問
適太常司州領軍諸人二十五六書皆佳司州以為平
復此慶慶可言餘親親皆佳大奴以還吳也冀或見之
司州供給寥落去無期也不果者公私之望無理或復
是福得大等書慰心今因書也野數言疏平安定太宰
中郎
適州將十五日告徐一癰方尺許口四寸云數如来小
如差然疾源如此憂怛尚深故遣信治徐舍人書以示
徐還示足下也不堪縲疑事列上台周青州視事今以
當至下耶甚是事宜無方身世而任事者疾患如此使
人短氣
六月十九日羲之白使還得八日書知不佳何爾耿耿
僕日弊而得此熱忽忽解日爾力遣不具王羲之白(白字)
(只點成)
一見尚書書一二日遣信以具必宜有行者情事恐不
可委行使耶遲還具問亦以與尚書諮懷今復遣諮吳
興也
遠近清和士人平安荀矦定住下邳復遣軍下城此間
民事愚智長歎乃亦無所隱如之何又湏求雨以復為
灾卿彼何似
江生佳湏大活以始見之與人上蕭索可歎
汝宜速下不可稽畱計日遲望今日亦語劉長史令速
近因得里人書想至知故面腫今差不吾比日食意如
差而骭(玉篇下諫反堅也)中故不差以此為至患至不可勞力
數字令弟知聞耳
姉適復二告安和郗故病篤無復他治為消息耳憂之
深今移至田舍就道家也事畢當吾遣信視淑還母子
平安為慰至恨不得暫見故未得下船道夷書云已得
一宅想今安穩耳不政解此移趨知部兒不快何所在
今已佳也耿耿信白
與殷矦彼此格卿取
卒喜慰氣滿無他治噉數合米来三日
知足下哀感不佳耿耿吾下勢腹痛小差湏用女蔞丸
得應甚速也
在我而已誠無所多云與謝豫州共入河不乃煩劇得
安萬送書云六日可至諸賢云朝廷失之轉覺闕然與
卿書同(此四字注)不有君子其能國乎此言深也但云卿當
入何以如夢恐卿表將復經年想仁祖差時還内鎮慰
人情耳皆在卿懷矣
産婦兒萬畱之月盡遣甚慰心
得袁二謝書具為慰袁生暫至都已還未此生至到之
懷吾所盡也弟預湏遇之大事得其書無已已二謝云
秋末必来計日遲朢萬羸不知必俱不知弟往别停幾
日決其共為樂也尋分旦與江姚女和别殊當不可言
也
知庾丹陽差數深深致心致心
得孔彭祖十七日具問為慰云襄經還蠡是反善之誠
也於殷必得速還無復道路之憂比者尚懸悒得其去
月書省之悲慨也
上流近問不竟何日即路知謝定出居内所弘故重是
不情廢情存大
明或就卿圍棋邑□今雨寒未可以治謝
江表付還(此四字一行)
得書知足下問吾骯髂(上下黨反下口亞反腰骨)拘(闕)痛俛仰欲不
得此何理耶願輒與相見無盡治宜足下得益使之不
疑也但月又未陰沈沈恐不可針不知何以教目前甚
憂顇王羲之
比信尋知足下有書可道知足下未能得果朢近為然
知得家問賢子動疾念甚憂慮懸得後問不分張何可
久幼小故疾患無賴
野大皆當以至不得還問懸心大得善悉也野當不能
遏卿竝轉茂清談
足下小大佳也諸疾苦憂勞非一如何復得都下近問
不吾得敬和二十三日書無他重熙住定為善
謝二矦(此三字又一行)
山下多日不得復意問一昨晩還未得遣書得告知中
冷不解更壯溼甚耿耿服何藥耶僕此日差勝尋知問
王羲之頓首
羲之頓首向又慘慘自舉哀乏氣勿勿知便當西且不
相知来想熊能更言問力遣不次王羲之頓首(此二帖帶行)
七日告期痛念玄度未能(闕)心汝臨哭悲慟何可言言
及惋塞夜(闕)市器俱不合用令摧之也吾平平但昨来
念玄度體中便不堪之耶告
汝當湏過殯還恒有悲惻
王延期省(此四字一行)
妹轉佳慶不及啼不憶念奴殊不可言凉當迎之
昨即得丹陽水上書與足下書同故不送昨諸書付還
去冬遣使想久至乖離忽四年言之歎慨豈言所喻悠
悠數十卒當何期汝等將慎為上知復何云
念足下竆&KR0736;兼至不可居處雨氣無已卿復何似耿耿
善將息吾故劣力知問王羲之
吾何當還(此四字一行)
汝尚小愁思兼至不可居處多疾足下前許歲未今暫
還想必可爾故復白
十一月十三日告期等得所高餘姚并吳興二十八日
二疏知並平安慰吾平平比服寒食酒如似為佳力因
王會稽不一一阿耶告知
想大小皆佳丹陽頃極佳也云自有書不附此信耳大
小問多患懸心想二奴母子佳遲卿問也
吾去日盡欲畱女過吾去自當送之想可垂許一出未
知還期是以白意夫人涉道康和足下小大皆佳度十
五日必濟江故二日知問湏信還知定當近道迎足下
也可令時還遲面以日為歲
去冬臨臨安事近便欲決去而何侯不許事聞以有小
寇今未便得果然故有移南意尚未可倉卒復信更具
信汝也
六日昨書信未得去時尋復逼或謂不可以不恭命遂
不獲已處世之道盡矣何所復言
丹陽旦送吾體氣極佳共在卿故處增&KR0736;詠
若可得耳要當湏吾自南但增感塞
十四日諸問如昨云西有伐蜀意復是大事速送袍来
遂當發詔催吾帝王之命是何等事而辱在草澤憂歎
之懷當復何言見足下一一
昨送諸書令示卿想見之恐殷矦必行義朢雖宜爾然
今此集信為未易卿若便西者良不可言
安復後問不想必停君諸舍疾若差也便疾綿篤了不
欲食轉側湏人憂懷深小妹亦故進退不孤得散力煩
不得眠食至少疾患經日兼燋勞不可言迎集中表親
疏略盡實朢投老得盡田里骨肉之歡此一條不謝二
疏而人理難知此不知小却得遂本心不交衰朽羸劣
所憂營如此君視是頤養之功當有何理今都絶&KR0736;此
事也冀疾患差末秋初冬必&KR0736;與諸君一佳集遣無益
快共為樂欲省補頃者之慘蹙也追尋前者意事豈可
復得且當率目前及當此急要願諸君各保愛以俟此
期未近見君有諸結力聊以當面各各間意必欲省安
西如今意無前却也想君必俱賊勢可之者必進許洛
無可不果相遇于一世豈可度之尋常以此至終故當
極盡志氣之所託也君此意弘足然決在必行(當面止似為一)
(帖)
未復知問晴快卿轉勝向平復也猶耿耿想上下無恙
力知問不具王羲之敬問
日月如馳一㛐弃背再周去月穆松大祥奉瞻廓然永
惟悲摧情如切割汝亦增慕省疏酸感
延期官奴小女病疾不救痛愍貫心吾以西夕情愿所
鍾唯在此等豈圖十日之中二孫夭命惋傷之甚未能
喻心可復如何(此有两帖語小異)
敬親今在剡其後復亡甚不可言
穰鐵不知已得(一行短書)
行近遣書想即至此雨汝佳不得懸心吾之劣力數字
七月十三日告鄱陽兄弟大降制終去悔悼甚永絶悲
傷痛懷切割心情也
諸葛吝者君識之不才幹好佳往為錢塘著績又入僕
府有以盡悉宰民之至也甚欲自託於明德云臨安春
當闕爾者君能請不僕必欲言得佳長史亦當是君所
湏既得里人共事異常故乃爾湏還告之
人理不可得都絶每至屬致使人多歎
十五日羲之報近甚倉卒得十三日音知卿佳慰之力
及陽主書不一一羲之報
會稽亦復與選論卿否吾誠勅勅於論事然于弟尚不
惜小宜謂選官前意已佳可不復煩重卿更&KR0736;必謂宜
論者必有違矣
上下安也和緒過見之欣然敬豫乃成委頓令人深憂
江生亦連病今已差
知阮生轉佳甚慰甚慰會稽近患下始差諸謝粗佳
足下差否甚耿耿㗋中不復燥耳故知問具示王羲之
白
冷過足下夜得眠不祗差也復何治甚耿耿長史復何
似故問具示王羲之白
遂無雨候使人歎得諸孫書高田皆欲了
得書知足下患癤念卿無賴&KR0736;見足下冀脫果力不一
一王羲之白
此賢懷所禮也面一一
五月十四日羲之近反至也得七日書知足下故爾耿
耿善將息吾腫得此霖雨轉劇憂深力不一一羲之
適萬石去月五日書為慰尋得彭祖送萬九日露版再
破賊有所獲想足摧寇越逸之勢宜適許司農書為慰
無人未能得重故向餘杭間(此注三行短)
因緣示致問非書能悉想君行有旨信
伯熊上下安和為慰可令知問叔夷子前恨不見可令
熊知消息
羊參軍還朝論長見敦恕其為慶慰無物以喻今又告
誠先靈以文示足下感懷慟心
又以表書示卿政當亦不
痛念玄度立如志而更速禍可惋可痛者省君書亦增
酸
服食故不可乃將冷藥僕即復是中之者腸胃中一冷
不可如何是以要春秋輒大起多腹中不調適君宜深
以為意省君書亦比得之物養之玅豈復容言直無其
人耳許君見驗何煩多云矣
袁彭祖何日過江想安穩耳失此諸賢至不可言足下
分離如何可言
此叚不見足下乃甚久遲面明行集冀得見卿
得申近不問(此五字一行)
謝矦(此二字一行)
四月五日羲之報建安靈柩至慈陰幽絶□卅年永惟
崩慕痛徹五内永酷奈何無由言告臨紙摧哽羲之報
(此一帖真艸書)
十一月十八日羲之頓首頓首從弟子夭沒孫女不育
哀痛兼傷不自勝奈何奈何王羲之頓首(此一帖行書)
二蔡過葬来居此親親集事而君復出為因耳(此一帖草書)
九月十八日羲之頓首茂善晚生兒不育痛之惻心奈
何奈何轉寒足下可不可不不得問多日懸情吾故劣
力不具王羲之頓首(此一帖行艸)
十月十一日羲之敬問得旦書知佳為慰吾為轉差力
不一一羲之敬問(行草)
二十七日告姜汝母子佳不力不一一耶告(此一帖行艸)
羲之頓首二孫女夭殤悼痛切心豈意一旬之中二孫
至此傷惋之甚不能已已可復如何羲之頓首(真行)
廿八日羲之白得昨告承飲動懸情想小爾耳還旨不
具王羲之再拜(艸書)
庾新婦入門未幾豈圖奄至此禍情愿不遂緬然永絶
痛之深至情不能已况汝豈可勝任奈何奈何無由叙
哀悲酸(此帖行書)
君服前賢弟逝沒一旦奄至痛當奈何當復奈何臨紙
咽塞王羲之頓首頓首(此一帖真行)
雪候既不已寒甚盛冬平可苦患足下亦當不堪之轉
復知問王羲之(此一帖行書)
書末云得諸為慰知汝姨欲西情事難處然今時諸不
易得東安書甚不欲令汝姨出懇至想自思之(行書)
上下可耳産行往當迎慶&KR0736;之不可言(此一帖行書)
今付吳興酢二器(真行)
一日不暫展至恨叱而不已便懷不果東至可恨&KR0736;叙
想閒暇必顧也
適都使還諸書具一一湏直具懷
得征西近書委悉為慰不得安西許有問不知何久長
風書平安今知殷矦不久畱之甚善甚善
舍内佳不中書何似家中疾篤&KR3571;救旦夕比知覺有省
書想至
義興何似懸情慕容遂来據鄴可深憂官復遣軍可以
示義興中書
昨得殷矦荅書今寫示君承無怒意既而意謂速&KR0736;順
從或有怨理大小宜盤桓或至嫌也想復深&KR0736;
復征許也(此四字一行)
八月二十四日羲之頓首(闕)竟增哀感奈何奈何两足
下可耳不得問(闕)日懸心吾故劣劣王羲之頓首
此雨足何耳故當收佳云彼甚快大事吳義興吳(闕)是
蕩然可歎
知諸患耿耿今差也華母子佳
時行皆遍事輕耳彼云何
道祖㿃下乃危篤憂怛憂怛
賊勢可見此云方軌萬萬如志但守之尚足令智者勞
心此回書恒懷湯火處世不易豈惟公道(此两字行也下側書)
諸人十二日書云慕容乃抄梁下得數(闕)目下疾疫非
常乃以至京極有傷此憂之下者想君勤勤之
復委篤恐無興理諸人書亦云爾也憂之怛怛得停乃
公私大計也
君頃以何永日憶去冬不可得知如何如何
桓公以江州還臺選每事勝也不可當在誰耳
源書以發吾欲路次見之亦不欲停甚(闕)
官舍佳也得諸舍問不不知遮何日西言及辛酸卿不
可懷期等故勿憂勿憂深
近書及至也瞻朢不遠而未期暫直如之何遲得問也
謝矦數不在歎(此一行至底皆缺)
前知足下欲居此常喜遲知定不果悵恨未知見卿期
當數音問也
得都近問清和為慰云劉生近欲舉君為山陰以中當
為最君期於未獲供養處相為慨然仕宦殆是想也
君學書有意今相與草書一卷
小大佳不可得司馬問懸情適安以中軍出鎮有避賢
意乃云行得言直不知公私此理卒當之耶甚憂真夲
無集之者想今與君書一一
見此當何言但恐今婦必門首有出(四字注)復有將来之
弊耳此願盡珍御理
想彼人士平安二郗數(闕)也敬豫諸人近来停數日悉
佳安石已南遷其諸兄弟此改殊命蕭索聞君以復入
相府何時當應命未得坐處亦當愁㒺&KR0736;得為鄰豈常
情恐君方處務此命難期如之何不一一小佳復意問
也
源遂差不云尚未恭命終之何聞真長知吳興想必如
意南道差不
君大小佳不松廬善斲也僕信還秦州將去月十二日
告甚慰如曹失護語此君甚康壯常是肥渴耳實尋還
遲之不可言二妹差佳慰問心期中冷頃時行可畏愁
人
不得司馬近問懸情近所送書即至也君信明早令得
後得鄙書未至即想東不久耳
此鄙問無恙諸從皆佳比諸數耳知劉阮數(闕)
温公在此前東北直還此復初(闕)散為慰便乞良不可
言卿得知之復共一快樂
武妹小大佳也(闕一字)
知郡荒吾前東周旋五千里所在皆爾可歎江東自有
大頓勢不知何方以救其弊民事自欲歎復為意卿示
聊及(闕一字)
數得桓公問疾轉佳也每懸胡云征事未有日佳也以
逼勢不知卒云何爾
君大小佳不至此乃知熙往覺少不得同萬恨萬恨云
出便當西念遠别何可言遅見玄度今或以在道
賓如人往不堪致心憶之不忘懷之
妹不快憂勞餘平安
未得安西問玄度忽腫至可憂慮得其昨書云小差然
疾候自恐難耶
與安石俱佳還七日增想投命積日不復知問弟佳寧
善然復憂之不去懷吾遂沈滯兼下如近數日分無復
理昨来增服陟釐丸得下不知遂斷不了無所噉而藥
得停不知當復見弟(二字注)理不獨下便長歎小蘇息更
知問二奴庶諸人何以謝之(已上九字注两行)
想清和士人皆佳彭祖諸人得足下慰旦夕也此諸賢
平安每直粗有嘆慨追恨近日不得夲善散無已已度
足下還期不久耳此者數令知問
懷足下可謂禮之(闕)今以志心寄卿想必至到論之救
命不暇此事於今為奢遠耳要是事其本心
所欲論事今付
今與馮公論何産足下可&KR0736;助明清談至是舉今又語
真道今宣旨矣
臣羲之言寒嚴不審聖體御膳何如謹付承動静臣羲
之言(召表皇太后一)
臣羲之言伏惟陛下天縱聖哲德齊二儀(自哲以下則注)應期
承運踐登大祚普天率土莫不同慶臣抱疾遐外不獲
隨例瞻朢宸極屏營一隅臣羲之言
劉氏平安也梅妹可得袁妹腰痛冀當小爾耳汝母故
若以不安食疾久憂憒當&KR0736;平理也神意不同前者也
今付北方脯二夾吳興鮓二器蒜條四千二百
司馬雖篤疾久頃轉平除無他感動奄忽長逝痛毒之
甚驚惋摧慟痛切五内當奈何奈何省書感哽
雨寒卿各佳(一字注)不諸患無賴力書不一一羲之問
想官舍無恙吾必果二十日後乃往遲喜散恙比爾自
相聞也
九月三日羲之報敬倫遮諸人去晦祥禫情以酸割念
卿傷切諸人豈可堪處奈何奈何及書不既羲之批
九月二十五日羲之頓首便陟冬日時速感歎兼哀傷
切不能自勝奈何得七月末時書為慰始欲寒足下常
疾比何似每耿耿吾故不平復憂悴力困不一一王羲
之頓首
旦極寒得示承夫人復小欬不善得眠助反側想小爾
復進何藥念足下猶悚息卿可否吾昨暮復大吐小噉
物便爾旦来可耳知足下念王羲之頓首
延期官奴小女竝得㬥疾遂至不救愍痛心奈何吾以
西夕至情所寄唯在此等以禁慰餘年何意旬日之中
二孫夭命日夕左右事在心目痛之纏心無復一至於
此可復如何臨紙咽塞
六月二十七日羲之報周嫂弃背再周忌日大服終此
晦感摧傷悼兼情切劇不能自勝奈何奈何穆松垂祥
除不可居處言以酸切及領軍信書不次羲之報
頓首頓首亡嫂居長情所鍾奉始獲奉集冀遂至誠展
其情愿何圖至此未盈數旬奄見背弃情至乖喪莫此
之甚追尋酷恨悲惋深至痛切心肝當奈何奈何兄子
荼毒備嬰不可忍見發言痛心奈何奈何王羲之頓首
頓首
君頃復以何散懷鐵云秋當解褐行復分張想君比爾
快為樂彥仁書云仁祖家欲至蕪湖單弱伶俜何所成
君書得載停郡迎喪甚事宜但異域之乖素已不可言
何時可得發
六日告姜復内始晴快情汝(一字注)母子平安
二十七日告姜汝母子佳不力不一一耶告
前使還有書哀猥不能敘懷情痛兼哀若割當奈何奈
何省弟累紙哀毒之極但報書難為心懷况卿處之何
可具忍有始有卒自古而然雖當時不能無情痛理有
大斷豈可以之致弊何由寫心絶筆猥咽不知何言也
十二月六日羲之報一昨因暨主簿不悉昨得去月十
五日二十三日二書為慰两書夜無解夜来復雪弟各
可也此日中冷患之始小佳力及不一一羲之報
羲之死罪前得雲子諸人書竝毁頓胡之惟分推難為
心當有分西者否羲之死罪
七月五日羲之頓首昨便斷艸葬送期近痛傷情深奈
何奈何得去月二十八日告具問慰懷力還不次王羲
之頓首
七月十六日羲之報凶禍累仍周嫂弃背大賢不救哀
痛兼傷切割心情奈何奈何遣書感塞羲之報
二十三日發至長安云渭南患無他然云苻健衆尚七
萬苟及最近雖衆由匹夫耳即今尅此一叚不知歲終
云何守之想勝才弘之自當有方耳
隔以久諸懷既不可言且今多慘戚遲君果前暫得一
散懷知以多疾不果乃當秋事省告同此歎恨如何可
言葬事不可倉卒當在九月初過此故欲一與吳興集
冀無不尅耳然事来萬端不知如人意不非書能悉君
數告以慰之耳
六月十六日羲之頓首秋節垂至痛悼傷惻兼情切割
奈何奈何此雨過得十日告知君如常吳興轉勝甚慰
想得此凉日佳患散乃委煩耿耿且以佳興消息僕故
是常耳劣劣解日力不次王羲之頓首
歌章輒付卿或有寫書人者可寫一道與吾也
羲之死罪去冬在東鄮因還使白牋伏想至自頃公私
無信便故不復承動静至於詠德之深無日有隧省告
可謂眷顧之至尋翫三四但有悲慨民年以西夕而衰
疾日甚自恐無暫展語平生理也以此忘情將無其人
何以復言惟願珍重為國為家時垂告慰絶筆情塞羲
之死罪
六月十一日羲之報道護不救疾惻怛傷懷念弟聞問
悲傷不可勝奈何奈何曹妹累喪兒女不可為心如何
得二十三日書為慰及還不次王羲之報
追尋傷悼但有痛心當奈何奈何得吾慰之吾昨頻哀
感便欲不自勝舉旦服散行之益頓乏推理皆如足下
所誨然吾老矣餘願未盡唯在子輩耳一旦哭之垂盡
之年轉無復理此當何益冀小却漸消散耳省卿書但
有酸塞足下念故言散所豁多也王羲之頓首
向遣書想夜至得書知足下問當遠行諸懷何可言一
十必早發想足下如向期也阮矦止於界上耳向書已
具不復一一王羲之白
宿息想足下安書吾猶不勝能佳一十早往遲王羲之
頓首
二十九日羲之報月終哀摧傷切奈何奈何得昨示知
弟下不斷昨紫石散未佳卿先羸甚羸甚好消息吾比
日極不快不得眠食殊頓勿令合陽冀當佳力不一一
王羲之報
九月二十八日羲之頓首頓首昨者書想至參軍近有
慰阮光禄信在耳許中郎家欲因書比去報知庾君遂
不救疾摧切心情不得自(塗两三字)甚痛當奈何深當寬勉
以不忘先心臨紙但有酸惻王羲之頓首
羲之白不復直有勞得示足下佳為慰吾却遽又睡甚
勿勿力不具王羲之白
十一月五日羲之報適為不吾悉不適弟各佳不吾至
勿勿力數(闕)羲之報
兄弟上下遠至此慰不可言嫂不和憂懷深期等殊勿
勿燋心
桓公不得敘情不可居處雲子諸人何似耿耿能數省
否
彥仁數問也修載暫来忻慰
六月十九日羲之白使還得八日書知不佳爾何耿耿
僕日弊而得此熱勿勿解白耳力遣不具王羲之白
十二月一日羲之白昨得還書知極不加疾人甚憂耿
耿消息比佳耳吾至乏劣為爾日日力不一一羲之報
想明日可謝諸子
十四日羲之白近反不悉(闕)两足下佳不不得近問問
無殊不佳頓劣因不一一羲之白
羲之頓首何貺知意至諸君皆困乏常想無之何緣作
此煩損今付還王羲之
長高當暫還耶
范公書如此今示君湏庾見故當勸果之告旨語君遲
而不可言
一日多恨知足下散動耿耿護護吾至不佳劣劣不一
一王羲之頓首
司馬疾篤不果西憂之深公私無所成
知比得丹陽書甚慰乖離之歎當復可言尋荅其書足
下反事復行便為索然良不可言此亦分耳遲面一一
比日尋省卿文集雖不能悉周徧尋翫以為佳者名固
不虚序述高士所𫝊小有異同見卿一一問應止楊王
孫前以共及意同可誠述敘之耶暇日無為想不忘之
初月一日羲之白忽然改年新故之際致歎至深君亦
同懷近過得告故云腹痛懸情災雨比復何似氣力能
勝不僕為耳力不一一王羲之
旦書至也得示為慰云小大多患念勞心遲見足下未
果為(两字注)結力不一一王羲之白
三日先疏未得去得四日疏為慰兄書已具不復一一
鎮軍昨至尚未見也尋見之悲欣不可言
上下近問慰馳情不知何似絶不得松問汝得旨問馳
白宜豫知分春事也吾日東可語期令知消息
復數橘子即云乃好可噉久得新栗此院冬桃不能得
多送觸事何當不存往恒語然獨折
知書有去縣犇去誠意義官至也有禮制恐不必果耶
且君在彼縣常以為得意宜&KR0736;之耶意至故示
兄子發尚未有定日當送至瀾遠乖不可復言
適欲遣書會得足下示
十九日羲之報迎書反至也得八日書知吳故羸敬倫
動氣發耿耿想得冷此為佳也敬文佳不一一羲之報
省足下前後書未嘗不憂欲與事地相與有深情者何
能不恨然古人云行其道忘其為身真卿今日之謂政
自當豁其胸懷然得公平正直耳未能忘已便自不得
行然此皆在足下懷願卿為復廣求於衆所悟故多山
之高言次何能不
十一月七日羲之報近因(闕)子卿書想行至(三字注)霜寒
弟可不頃日了不得食至為虚劣力及數字羲之報
二十三日羲之報一日得書皆在計書所不得有反轉
熱卿各佳否定何可得来遲直不一一羲之報
知須果裁便可遣取視君勢陳欲欲無出理
近書至也得十八日書為慰雨蒸比各(一字注)可不參軍
轉差也懸耿吾胛痛劇炙不得力至患之不得書自力
數字
尊夫人向来復何如為何所患甚懸情念卿累息具至
羲之欲問
想諸舍人小大皆佳弟摧之可為心且得集目下此慰
多矣姉累告安和梅妹大都可行袁妹極得石散力然
故不善佳疾久尚憂之想野久恙至善分張諸懷可云
不知其期何時可果永嘉競逐者有力恐難冀得大柿
當種之
篤不喜見客篤不堪煩事此自死不可化而人理所重
如此都郡江東所聚自非復弱幹所堪足下未知之耳
給領與卿同殊為過差交人士因開門以勉待之無所
復言
君遠在此乃受恩来今畱之明晩共親親集想君未便
至餘姚爾
云殷生得快罔大事數謝生書但有藥耳云彥仁或宣
城甚佳情事實宜今有云想深復征許也
寂不得都問知卿云曰問故未知西審問使人憂耿得
問示
信使甚數而無還者似書疏不可得得問宜示告之知
長翔田舍比卿還當知何候湏得音副民朢甚善
羲之白霧氣足下各何如長素轉佳甚耿耿
冀行直遣知問王羲之白
昨道諸書今示卿相見之恐殷矦必行義朢雖宜爾然
今此集信為未易卿者便西者良不可言也
晴快足下各佳不長素轉佳也甚耿耿故知問具示王
羲之白
足下晚可耳至劣劣力不一一王羲之白
十二月二十四日羲之報歲盡感歎得十二日書為慰
大寒比可不吾故羸乏力不一一王羲之報
藥湯諸人佳也今知問朱博士何當還君可致意令速
還想無稽畱
吾至今目欲不復見字
見君小大佳不過此乃知熙佳覺少不得同萬恨萬恨
云出便當西念遠别何可云遲見玄度今或以在道
賓諸人佳不皆致心憶之不忘懷
妹不快憂勞餘平安
初月十二日羲之累書至得去月二十六日書為慰比
可不僕下連連不斷無所一欲噉輒不化消諸弊甚不
知何以救之罔極然及不一一義之白
昨近有書至此故不多也遲書不悉耳
知尚書中郎差為慰不得吴興問懸心數吴中聞耳小
奴在此忽患瘧比數發今日最為大都輕瘧耳尚小停
今在吾廐中念猶懸心小患耳無所垂心湏佳乃去
此言不可乏得知足下問吾忽忽力數字
直遣軍使者可各差十五人耶合三十人足周事
足下知消息今故遣問使至具示之力書不一一王羲
之白
方回遂舉為侍中都下書云殷生議論殊異處憂之道
故&KR0736;同歲寒盡對此書還
論亦不能佳體懷省無所乏然卿供給人士及使役吏
人論者亦謂大任意在世中政自不得不小俯仰同異
卿復為意卿此懷亦當玄同不能勉人耳
見尚書一日遣信以具必宜有行者情事恐不可委行
使耶遲還具問亦以與尚書諮懷今復遣諮吴興也
官舍佳也節氣不適可憂彼云何昨得羲書比佳甚慰
甚慰得官奴晉寧書賓平安念懸心此粗佳一日書此
一一
民以頃情事不可不勤&KR0736;自補節勤以食噉為意乃勝
前者而氣力所堪不如自喪初不哭不能不有時惻愴
然便非所堪哀事損人故最深益知不可不豁之
知足下數祖伯諸人問助慰絶不得兄子問懸念可言
此於南北旨使無理比欲歎久也亦同失人竝欲勿勿
羣從書皆佳道冲書平安汝當改葬不可云勞冲遇此
事或復連畱
省告一一足下此舉由来吾所具卿所云皆是情言然
權事慮之重則當廢情以從宜非書所悉見卿一一
吾陟冬節便覺風動日日增甚至去月十日便至委篤
事事如去春但為輕微耳尋得小差固爾不能轉勝沈
滯進退體氣肌肉便大損憂懷甚湥今尚得坐起神意
為復可耳直疾不除晝夜無復聊賴不知當(塗一字)得
暫有間還得(闕)其寫不如今忽忽日前耳手亦惡欲不
得書示令足下知問
七月十五日羲之白秋日感懷深得五日告甚慰晚熱
盛君比可不遲復後問僕平平力及不一一王羲之白
知君患隱何以及爾是為疲之極也一知此事恐不可
以不絶骨肉之愛無論人事也乃甚憂君若自量過歎
患不以輕心者一事不爾當何理
鄙故勿勿飲日三㪷小行四升至可憂慮如桓公書旨
闕其不去恐不能平
此信過不得熙書想其書一一也小大佳不賓轉勝皆
謝之賢妹大都勝前至不欲食篤羸&KR3571;令人憂餘粗佳
阿刁近来到卞上下皆佳姜夫數白
得書知足下且欲顧何以不進耶向與謝生書說欲往
知登停山停山非所辯故可共集謝生處登山可他日
耶王羲之白
不得君家書疏多往来皆平安耳今年此夏節氣至惡
當令人危幼小疾苦故爾憂勞不可言
七月二十一日羲之白昨十七日告為慰極有秋氣君
比可耳力及不一一王羲之頓首
近復因還信書至也
得九日問亦云鄙平平想得凉轉勝以疾乃服法必解
此意
来月必欲就到家而得其問云尚多溪毒當復小却耳
僕故有至臨州意尚未定自更有果南行者還乃得至
夀春耳
得都九日問無他
得豫章書為慰想以具問昨得都十七日書賊徑還蠡
臺不攻譙是其反善之誠也想殷生得過此者猶令人
憂期諸處分猶未定羊參軍旦夕至也遲一一
殷廢責事便行也令人歎悵無已
安石定目絶令人悵然一爾恐未䘚有散理期諸處分
猶未定憂縣益深念君馳情又遣從事發遣君無復坐
理交疾患何以堪此何以堪此恐屬無所復厝懷即乖
大小不可言且憂君以疾他曳不易
得司州書轉佳此慶慰可言云與君數數或採藥山崖
可願樂遥想而已云必欲剋餘杭之遲期此不可言要
湏君旨問僕事中久宜暫東復令白便行還便行當至
剡槌上二十日後還以示政當與君前期會耳遲此情
兼二三
昨暮得無奕阿萬此月二日書甚近清和耳羌賊故在
許下自當了也桓公未有行日阿萬定(闕)吴興
未復宏道近書見與宏遠書恐卿不得久坐何如休稚
玄佳不想數得足下旨令知問
曚風膠今年似晩来年其主不起首者想或可得借乎
得反又獲示知足下發動脅腫卿此疾苦甚似期一一
想消一當轉佳為何治也吾為亦劣大都復是平平隔
耳許日前後有其效何喻冀凉日晩散耳尋復知問王
羲之
羲之頓首賢女殯斂永畢情以傷惋不能已己兄足下
愍悴深至何可為心奈何奈何不能無時之痛憂卿便
深今何如患湥達既往吾志勿勿力知問臨書惻惻王
羲之頓首
賢室何如何可為心唯絶難於人理耳諸患猶爾憂勞
深似(闕)江矦(關到行底)足下遺臨惙次冷取書
得謝范六日書為慰桓公威勲當求之古令人歎息比
當集姚襄也
斷酒事終不見許然守之尚堅弟亦當&KR0736;同此懷此郡
斷酒一年所省百餘萬斛米乃過於租此救民命當可
勝言近復重論相賞有理卿可復論
知數致苦言於相時弊亦何可不耳頗得應對不吾書
未被荅得桓護軍書云口米增運皆當停為善
問董祥吾亦問之冀必来兵時得之甚佳頃日憒憒不
暇復此省示及乃復憶之耳
周公東征四國是遑誠心欵著謂之累積頻頻書想至
隂寒想自勝常皇矣漢祖纂堯(此四字真後闕)
羲之死罪荀葛各一國佐命宗臣觀其轍迹實竒士也
然荀獲譏於憂䘚意長恨恨謂其弘濟之心宜被大道
諸葛經國達治無間然處事而無玷累獲全名於數代
至於建鼎足之勢未能忘己所謂命世大才以天下為
心者容得爾乎前試論意久欲呈多疾憒憒遂忘致今
送願因暇日可垂試省大期賢達興廢之道不審謂粗
得阡陌不
信所懷願告其中并爾郎子意同異復云何邈然無諮
敘之期每賜翰墨使如暫展羲之死罪(此一帖真行)
足下行穰久人還竟應快不大都當任縣量宜其令(闕二)
(字)因便任耳立俟王羲之白
足下各可不都五日書今送謝即至想源得免豺狼耳
王羲之
羲之死罪近因周𠫭筆白牒伏想必達此春以過時速
與深兼哀傷摧切割心情奈何奈何湏臾寒食節不審
尊體何如不承問以經月馳企民疾根治滯了無差候
轉久憂深叔(闕)遣信自力粗白不宣備羲之死罪
墳墓在臨川行欲改就吳中終是所歸中軍往以還田
一頃烏澤田二頃吳興想弟可還以與吾故示想弟居
意故如往言忠終高也是以&KR0736;同之
此三頃田樂吳舊耳云卿軍府甚多田也(已上八字注)
宐須一用心吏可差次忠良
十九日羲之頓首明二旬增感切奈何奈何得十二日
書知佳為慰僕左邊大劇且食少至虚乏力不一一王
羲之頓首
十二日告李氏甥得六日書為吾劣劣力不一一羲之
書(行書)
羲之死罪復蒙殊遇求之本心公私愧歎無言以喻去
月十一日發都違遠朝廷親舊乖離情懸兼至良不可
言且轉遠非徒無諮覲之由音問轉復難通情慨湥矣
故旨遣承問還願具告羲之死罪
羣從彫落將盡餘年幾何而禍痛至此舉目摧喪不能
自喻且和方左右時務公私所賴一旦長逝相為痛惜
豈惟骨肉之情言及摧惋永往奈何袁妹委篤示致問
荒憒不得此熱不能不取給腹中便復惡無賴
羲之死罪累白想至雨快想比安和遲復承問下官劣
劣日前可力白不具王羲之死罪
皆以具示復自耳羊參軍尋至具一一子期諸人何似
耿耿心制行終不可居處
餘皆平安也(此五字一行闕)
及以令弟食後來想必如期果之小晚恐不展也故復
旨示羲之報
增運白米來者云必行此無所復云吾於時地甚疏卑
致言城不易然太老子以在大臣之末要為居時任豈
可坐視危難今便極言於相并與殷謝書皆封示卿勿
廣宣之諸人皆謂盡當今事宜直恐不能行耳足下亦
不可思致若言耶人之至誠故當有所面不爾坐視死
亡耳當何(當何已下闕)
吾復五六日至東縣還復至問
想官舍佳見護軍近書甚慰仁祖轉嘉然疾根不除尚
令人憂復得問未復反書甚慰入月共至窟山看甘橘
&KR0736;君宜深想鐵已還旦夕展也故復旨示羲之報
小大佳也不得尚書中書問耿耿得業書慰之
亦得業書為慰今付還安方決去不言言即卿書致
適阮兒書其氣散㬥處便危篤憂之怛怛
貴奴差不想不成大病傷寒可畏令人憂當盡消息地
蚶二斛厲二斛前示噉蚶得味今旨送此想噉之故以
為佳比來食日幾許得味不具示
所欲示之(一行)
若治風教可弘今忠著於上義行於下雖古之逸士亦
將眷然况下此者觀頃舉厝君子之道盡矣今得護軍
還君屈以申時玄平頃命朝有君子曉然復謂有容足
地常如前者雖患九天不可階九地無所逃何論於世
路萬石僕雖不敏不能期之以道義豈苟且豈苟且若
復以此進退直是利動之徒耳所不忍為所不以為
上方寬博多通資生有十倍之覺是所委息乃有南眷
情足謂何以密示一勿宣此意為與卿共思之省以付
火
諸暨始寧屬事自可得如教丹陽意簡而理通屬所無
復逮錄之煩為佳想君不復須言謝丹陽亦云此語君
諸暨始寧
古之辭世者或被髮徉狂或汚身穢迹可謂艱矣今僕
坐而獲免遂其宿心其為幸慶豈非天賜違天不祥(四字)
(注)頃東遊還修治桑果今盛敷榮率諸子抱孫遊觀其
間有一味之甘割而分之以娛目前雖植德無殊邈猶
欲教養子孫以敦厚退讓戒以輕薄庶令舉策數馬彷
彿萬石之風君謂此何如遇重熙去當與安石東遊山
海并行田盡地利頤養閒暇衣食之餘欲與親知時共
歡讌雖不能興言高詠銜杯引滿語田里所行故以為
撫掌之資其為得意可勝言耶常依陸賈班嗣楊王孫
之處世甚欲希風數子老夫志願盡於此也君察此當
有二言不真所謂賢者志於大不肖志其小無緣見君
故悉心而言(五字注)以當一面
想大小皆佳知賓猶伏爾耿耿想得夏節佳也念君勞
心賢妹大都轉差然以故有時嘔食不已是老年衰疾
更亦非可倉卒大都轉差為慰以大近不復服散當將
陟釐也此藥為益如君告
大都夏冬自可可春秋輒有患此亦人之常期等平安
姜此羸少差先生至其歡慰且卿女一而已
大㛰定芳勢道也
先生頃可耳今日略至遲委垂知樂公可為之慰桃膠
易得可以少耶專一物不移乃不忠也充迎不致意知
陽意事迎願人之善
行政五十日不復得問懸情皆佳也(闕)何貽云得潁陽
書平安慰意不得吳諸人問懸遲之
古之御世者乃志小天下今封域區區一方任耳而恒
憂不治為時耻之但今卿重熙之徒必得申其道更自
行有餘力相弘也
甲夜羲之頓首向遂大醉乃不憶與足下别時至家乃
解尋憶乖離其為歎恨言何能喻聚散人理之常亦復
何云唯願足下保愛為上以俟後期故旨遣此信期取
足下過江問臨紙情塞王羲之頓首
足下識先日之言信信具(此一帖似闕)
前得君書即有反想至也謂君前書是戲言耳亦或謂
君當是舉不失親在安石耳省君今示頗知如何老僕
之懷謂君體之方復致斯言愧誠心之不著若僕世懷
不盡前者自當端坐觀時直方其道或將為世大明耶
政有救其弊算之熟悉不因放恕之會得期於奉身而
退良有已良有已此共得之心不待多言又餘年幾何
而逝者相尋此最所懷之重者頃勞服食之資如有萬
一方欲思盡頤養過此以往未知敢聞言止於今也
知諸賢往數見范生亦得其近書為慰又得孔生書亦
云不能數何爾耶江生可耳斷絶冀涼集也得司州十
六日書諸疾患至憂之至深矣有斷未想桓公數便亦
知謝生大得情和至慰安以當至吳興遲見之也
知須米告求常如雲此便大乏勑以米五十斛與卿有
無當共何以論借
今有教勑付米可送之
數上下問如常何可得集耶念馳情未異果為結念致
問
不得東陽問想卿婦遂平復耳聾佳不謝之幼小頃可
行華母子平安知足下故望暫還歲内何理過歲必有
理不思存足下復得一叙平生當可言得卿書尋省反
復但有悲慨比者且當數致年知(闕一字)
畢力果思遲言面不可復得此與范期後月五日遂乃
剋耳還遣旨進
頃猶小差欲極遊目之娛而吏卒守之可歎耳陽化果
似小可何日得卿諸人
鄙疾進退憂之甚深使自表求解職時以許乃當是公
私大計然此舉不深又不宜是之於始二三無所成可
以示從女其劣欲知消息
足下所欲餘姚地輒勑驗所須輒告
此雨過將為受想彼不必同苗稼好也
比見敬祖小大可耳念孫阮諸人皆何似耿耿
尚書中郎諸人皆佳比面雖近隔殊思卿度還旦夕
吾頃胸中惡不欲食積日勿勿五六日來小差尚甚虚
劣且風大動舉體急痛何耶賴力及足下家信不能悉
王羲之
永和九年歲在癸丑暮春之初會于會稽山隂之蘭亭
修禊事也羣賢畢至少長咸集此地有崇山峻嶺茂林
修竹又有清流激湍映帶左右引以為流觴曲水列坐
其次雖無絲竹管絃之盛一觴一詠亦足以暢叙幽情
是日也天朗氣清惠風和暢仰觀宇宙之大俯察品類
之盛所以遊目騁懷足以極視聽之娱信可樂也夫人
之相與俯仰一世或取諸懷抱悟言一室之内或因寄
所託放浪形骸之外雖趨舍萬殊静躁不同當其欣于
所遇暫得於已快然自足不知老之將至及其所之既
倦情隨事遷感慨係之矣向之所欣俛仰之間以為陳
蹟猶不能不以之興懷况脩短隨化終期於盡古人云
死生亦大矣豈不痛哉每攬昔人興感之由若合一契
未嘗不臨文嗟悼不能喻之於懷固知一死生為虚誕
齊彭殤為妄作後之視今亦猶今之視昔悲夫故列叙
時人錄其所述雖世殊事異所以興懷其致一也後之
覽者亦將有感於斯文
纏利害未若任所遇逍遙良辰會(其一)三春啓群品(五字草)
寄暢在所因仰眺望天際俯瞰綠水濱寥朗無涯觀寓
目理自陳大矣造化功萬殊莫不均群籟雖參差適我
無非新(其二)猗歟二三子莫非齊所託造真探玄退涉世
若過客前世非所期虛室是我宅(自前字至宅字注)遠想千載
外何必謝曩昔相與無所與形骸自脱落(其三)鑑明去塵
垢止則鄙郄生體之周未易三觴解天形方寸無停主
務伐將自平雖無絲與竹玄泉有清聲雖無嘯與歌詠
言有餘馨取樂在一朝寄之齊千齡(其四)合散固有常修
短定無始造新不暫停一往不再起於今為神奇信宿
同塵滓誰能無慷慨散之在推理言立同不折河清非
所俟(其五)
十一月四日右將軍會稽内史瑯琊王羲之敢致書司
空高平郗公足下上祖舒散騎常侍撫軍將軍會稽内
史鎮軍儀同三司夫人右將軍劉(闕)女誕晏之允之允
之建威將軍錢塘令會稽都尉義興太守南中郎將江
州刺史衛將軍夫人散騎常侍苟文女誕希之仲之及
尊叔廙平南將軍荆州刺史侍中驃騎將軍武陵康侯
夫人雍州刺史濟隂郄說女誕頤之胡之耆之美之内
兄胡之侍中丹陽尹西中郎將司州刺史妻常侍譙國
夏侯女誕茂之氶之羲之妻太宰高平郗鑒女誕元之
凝之肅之徽之操之獻之肅之授中書郎驃騎諮議太
子左率不就徽之黃門郎獻之字子敬少有清譽善隸
書咄咄逼人仰與公宿舊通家光隂相接承公賢女淑
質直亮確懿純美敢欲使子敬為門閭之賓故具書祖
宗職諱可否之言進退惟命羲之再拜(此是郗家論婚書書迹似夫人)
良深路滯久矣况今季末無所多怪足荒何卹於此足
下志嶠外有由來及然以勢觀之卿入貴於不令耳書
政當爾王羲之白
知以智之所無奈何不復稍憂此誠理也然(闕)之懷何
能已已乎未能得面書何所悉怛深得近期暫還故因
教初日月
吾湖孰縣須水田卿都可遣僦之墓不知處去年僦之
者似是俞進可問之卿不出停此
親往為慰思後諸能數不想昨咁兄以日此粗佳二謝
叔喪興公近便索然玄度來數日有疾患便復來阿萬
小差大事問有重慮安佳行來遇大蕩然阮公政散耿
懷祖可呼賀祭酒俱
足下欲同至上虞一宿還無所廢吾初至便與長史俱
行無不可不
吾為卿任此聲者但此懷自不復得闕之於時
小大皆佳也度有近問不得上虞甚佳足下當能相就
不思面卿前云當來何能果也遲散無喻吾後月當出
以省念示
下近欲麻紙適成今付三百寫書竟訪得不得其人示
之
省書知定疑來汝君長臘所飬雖小要為喪玉劉夫人
靈坐在堂政爾遠來於禮誠不可違所以狼狽遠迎汝
情地信難忍交恐有性念慮得來想慰釋實引是以下
復思此耳若汝能割遣無益得過喪制遂來居此乃事
宜也若自量不能違哀念須吳等旦夕相喻者當來汝
當自若吳意盡此也
若來大小祥當復出者殊更良昌若汝不出農當單出
汝能遣農速行不諸宜皆當自詳計審日遲望而更未
定殊更悵恨不可言
此乃為汝求宅謂汝來居止理軍千何可久處而情事
不得從意可歎可歎終果來居者故當為汝求也以書
示農
初月二日羲之頓首忽然此年感遠兼傷情痛切心奈
何奈何念君哀窮奄經新故仰慕崩絶豈可堪忍比各
何似相憂不忘當深消息以全勉為大僕衰老殆是日
不如日力知問王羲之頓首
思率府朝得書知問足下差但尚頓極之不一一
初月一日羲之報忽然改年感思兼傷不能自勝奈何
奈何異更寒諸疾此復何似不得問多日懸心不可言
吾猶小差甚尚劣力遣不知羲之報
卿各何罪似先羸而處至痛憂涕深重得之思寬遣吾
並乏劣自力不報息
此上下可耳出外解小分張也須產往迎慶思之不可
言知静婢面猶爾甚懸心
袁妹當來悲慰不言下家當慰意令知之
期小女四歲暴疾不救哀敏痛心奈何奈何吾衰老情
之所寄惟在此等失此女痛之纏心不能已已可復如
何臨紙情酸
知静婢猶未佳懸心可小須留爾
十月十五日羲之頓首月半哀傷切心奈何奈何不可
居忍得十三日書知問此何似恒耿耿吾至勿勿小佳
更致問王羲之頓首
謝范新婦得(闕)富春還諸道路安穩甚慰心比日涼即
至平安也上下集聚欣慶也華等佳不自新婦母子去
寂寞難言思子輩不可言
羲之死罪伏想朝廷清和稚恭遂進鎮東西齊舉想尅
定有期也羲之死罪死罪
羲之白乖違積年每惟乖苦痛切心肝惟同此情當可
居處羲之脚不踐地十五年無由奉展比欲奉迎不審
能垂降不豫唯哽(闕)故先承問羲之再拜
再昔來熱如小有覺然晝故難堪知足下患之云故以
圍棋是不為患吾其爾無佳自得此熱顦顇終日未果
如何王羲之頓首
五月二十七日州民王羲之死罪死罪此夏復便半(闕)
惟違離衆情兼至時增傷悼頃雨水未知有不審尊體
如何得疾除也不承近問馳企民自服橡屑下斷體氣
便自差強此物益人斷下去陟釐劫樊遠也以為良方
出何是真此之謂謹及因青州白牒不備羲之死罪死
罪
寒伏想安和小大悉佳奉展乃具
羲之死罪見子卿具一一荒民惠懷(塗一字)最要也甚以
欣慰惟愿不倦為善承畱此生當廣陵任佳此生處事
以驗海陵江(闕)間殊令人有懷也羲之死罪死罪
想元道弘廣平安道充當得還不
羲之頓首凉君可不女差不耿耿想比能果力不王羲
之頓首頓首
阮信止於界上耳向書已具不復一一王羲之頓首
昨得殷侯答書今寫示君承無怒詔連思順從或有怨
望其不宜盤桓或順從至嫌也想復深思
驗同罪(一行)
十二月十日羲之白近復追付期想先後(三字注)皆至昨
得二十七日告知君故乏劣腹痛甚懸情灾雨比日復
何似善消息遲後問復平平不一一王羲之白
知尋遣家信遲具問
向遣書想夜至得書知足下問當遠行諸懷何可言十
一必早發想至足下如向期也
行當是防民流逸不以為利耶此於郡為由上守郡更
尋詳若不由上命而斷中求絶者此為以利卿絶之是
也縱民所之恐有如向者流散之患可無善詳具聞
君欲船輒勑給所須告之
得君戲詠承念至此年乃未見
太保思一散知足下歸乃至孔建安家熱乃爾往還以
十實非乏所堪若之不復(兩字注)更尅近道唯命是往矣
恐有簿書之煩益屬所事可立制縣不給下貧(二字注)而
給饒有之家開令治國别許為盛田不平者嚴制如此
事省而虚實可知其或非所樂而絶付給者今為不賦
得里人遂安黃籍前年皆斯人非復一條可歎今便獨
坐令白郄侯求官邈等想必可得君亦當得見書若萬
一不樂想可共思得州(二字注)數十家見經營不爾無坐
此理也别當以具慰深共思不待煩言
十二月二十二日羲之白節近感歎情深得去月二十
三日書知君故苦日耿耿善護之往不僕得大寒疾不
堪甚力還不具王羲之白
十四口疏昨信未即取遣適得孔彭祖書得其弟都下
七日書說雲子暴霍亂亡人理乃當可耳惋惋桓公周
生之痛豈可為心(禇映)
農敬親同日至至數日耳道路平安為慰妹且停為大
慶(懷充)
知弟不果行吾不佳面近也(玠)
適書至也知足下明還行復剋面王羲之白
小大佳也賢兄如猶當小佳然下不斷尚憂之(僧權)
近所示欲依上虞别上申一期尋案臺報不聽上當戮
力於事不可但役解散君縣乃是今勝縣而復以為難耶
知足下以界内有此事便欲去縣豈有此理此縣弊
久因足下始有次第耳必無此理便當息意今勑諸處
事及縣者省馳書於臺中論必釋然故遣旨信示意
羲之頓首白雨無已不兒猶小差力不一一王羲之頓
首
省告攝功曹事一一屬以所求寬逋廢守命必欲肅之
是以間意其志既立不得不必行(普通三年三月徐僧權一十五紙天寳十)
(載三月二十八日安定胡英裝朝議郎檢挍尚書金部員外郎徐浩)
與殷侯物示當爾不可不卿定之勿疑(下字注)
李母猶小小不和馳情伏想行平康郗新婦大都小差
卿大小佳(四字别行縫有僧權字)
近書至也得十八日書為慰雨蒸各可不參軍轉差也
懸耿吾胛痛劇灸不得力至患之不得書自力數字(縫上)
(僧權字不全開元十五年跋尾其折處非本卷翰印楷處)
足下當為遠慮不可計日(前僧權)
省示知足下奉法轉到勝理極此此故蕩滌塵垢研遣
滯慮可謂盡矣無以復加(四字注)漆園比之殊誕謾如下言
也吾所奉設教意政同但為形迹小異耳方欲盡心此
事所以重增辭世之篤今雖形係於俗誠心終日常在
於此足下試觀其終(懷充褚映)
適都十五日問清和傳賦問定寂寂當是虚也然始興
郡奴屯結不肻出恐成令人邑邑想官吏長制之耳(褚映)
雨寒卿各佳(一字注)不諸患無賴力無不一一羲之問(君清)
庾雖篤疾謂必得治力豈圖凶問奄至痛惋情深半年
之中禍毒至此尋念相摧不能已已况弟情何可任遮
等荼毒備盡當何可忍視言之酸心奈何奈何可懷君
懷
此公立德由來而嬰斯疾每以惋惋常冀積善之慶當
獲潛佑契同㫺人尋億(闕)事緬然永絶哀惋深至未能
喻心省足下書固不可言已矣可復奈何絶筆流涕
足下各可耳復雨可厭若吾所噉日去不復辭此意想
足下明必顧之遲散羲之頓首
范公及阮公既并微旨足下謂合損益之耳不謝
羲之死罪累白至也辱十四日告慰情念轉塞想善平
和下官至匆匆自力白羲之死罪諸人何似耿耿
遣令使白恐不時至耳
奉黃柑二百不能佳想故得至耳船信不可得知前者
至不
云停雲子代萬頃桓公至今令荀臨淮權領其府懷祖
都共事已行(前僧權)
月十三日羲之頓首追傷切割心不能自勝奈何奈何
昨反想至向來快雨想君佳方得此雨為佳深為欣喜
信既乏劣又頭痛甚無(闕)力不一一王羲之頓首
兄靈柩垂至永惟崩慕痛貫心膂痛當奈何計慈顔幽
翳十三年而吾勿勿不知堪臨始終不發言哽絶當復
奈何吾頃至劣劣比加下昨
羲之頓首想創轉差僕其爾未欲佳憂憒力知問王羲
之頓首(長史劉信)
三月十三日羲之頓首近反亦至念足下哀悼之至不
可勝更寒外足下何如吾劣劣力遣知問王羲之頓首
書雖備至聚宜有以宣事情今遣羊參軍西諸懷所具
必欲(一字注)今觀想可思今得時面克令得還也(僧權徐浩)
羲之白一日殊不叙闊懷得書知足下咳劇甚耿耿護
之冀以散力不一一王羲之白
知德孝故平平想當轉得散力每耿耿不忘懷足下大
小佳不
忽然夏中感懷冷冷不適足下復何似耿耿吾故不佳
得遠近問不虞生何當來遲一集昨見無奕十九日(三字)
(注)書二十六日西也云仁祖服石散一齊不覺佳酷羸
至可憂力知問王羲之書白
書成得十一日疏甚慰三舍動静馳情先書已具不得
一一
知汝表出便去不得見汝此何可言想秋必還恐此書
不復及汝不一一(滉後有四行字是韓晉公章草批)
九家真慰鸞開鶴瑞集客登秦望書一紙
孔侍郎著作(闕三字)朝當時侍從庾參軍兄弟三人輒承
命參軍弟至都孫道常約孔東遷駒承命長曹言切勑
侍從承命謝功曹長旭故夫謝輶死罪死罪奉命輒侍
從(塗三字)孔孝廉前吏孔琨死罪命違輒侍從王征東郎
最言輒當侍從孫參軍定伯承命
王逸少字(注)頓首謝七日登秦望可俱行當早也(僧權闕字)
諸患者復何如懸心比疏已具不復一一
桓安西觀自代蜀五
書勿勿未得遣信又不知足下問吾既不快弱小疾苦
甚無賴損尚小停有定(定字注)去日更與足下相聞還不
具王羲之白
兒故未至不知何父知足下念
適書至也此人須當令埿想足下可為停之故示王羲
之頓首(徐僧權徐浩)
六月三日羲之白徂暑此歲已半載慨深可得二十七
日書知足下安頃耿耿愁增患耶善消息吾至勿勿常
恐一夏不可過不一一王羲之白
賊以還不知遇官軍云何可深憂之欲依上虞初到别
上令勑聽之縣事不同直不相連耳
旦奉祠感思悲慟得書知問吾之劣力不一一王羲之
問(僧權)
重熙去具今子日與曹諭謝嶧吾又不下蔡書一一足
下清談(四字注)想必有理耳長任比得解未吾與(二字注)江
生論書荅如此足下思所向示之要至懷也須卿示
王逸少頓首敬謝各可不欲小集想集後能果
想曹參軍疾者已往必能同來
得告慰為妹下斷以為至慶吾比日至未果殊有邑想
王羲之頓首
見弘遠二書皆以遠也動散即佳為慰
足下晚各何似恒灼灼吾坦之欲不復堪事内然力不
一一王羲之頓首(前邊僧權後邊珍)
足下各復何似恒灼灼故問王羲之白
足下似有董仲舒開閉隂陽法可勑令料付不雨憂之
深珍重
曹庾王六君别(六字别行僧權)
羲之頓首君可不語差也耿耿力之問王羲之頓首
上下無恙從妹佳也得敬和近問不人有至憂其疾者
令人深憂隔久何日能來(六字别行)
曹參軍(三字别行珍哲弟僧權開元五年闕十五日倍戎副尉臣張善慶裝云云)
累書想至君比各可不僕近下數日勿勿腫劇數爾進
退憂之轉深亦不知當復何治下由食榖也自食榖小
有肌肉氣力不勝更生餘患去月盡來停榖噉麫復平
平耳
知玄度在彼善悉也無由見之此何可言
今與王會稽丘山隂書借人想故當有所得又語丘令
臨葬(兩字注)必得耳(縫上僧權)
知劉公差甚慰甚慰知前乃爾委頓追以怛然今轉平
復也阮公近聞不萬轉差也
已上右軍書語都計四百六十五帖
大令書語
得諸慰意吾故冀惡尋視汝又告
未復東近動静馳情昨即遣行為不至耶
如省(此二字一行僧權)
二十三日獻之問得十九日書之間後何如吾故劣力
不一一王獻之問
向聞遊諸縣作今退念時事(闕)覽之後復慨然(縫上起居郎臣)
(禇遂良姜珍)
五月十二日獻之白節過感懷深至念痛傷難勝得五
日告知君轉勝甚慰甚慰雨過此復何如想消息日平
復也謹僕近暴不佳如惡氣當時極惡賴即退耳故虚
劣勿勿還不多王獻之白
知祖希佳為慰慰數不得書其云至水門增深款之
思想轉思省告知君亦同如今未知面期近遠此慨可
言惟深保愛數音問尋故旨取君消息
適得元直二十三日疏送白鮓今送十裹似並猶堪噉
獻之白
信明還東有還書願送來已今分明至著都上
慰之吾故沈頓思見之故想時能問疾得來先報之不
能得自致者旨取車王獻之答
獻之白兄静息應佳何以復小惡耶復想比消息理盡
轉勝耳礐石深是可疑事兄憙患散輒發癰熱積乃不
易願復更思惟賴消息獻之内外(二字注)極生冷而心腹
中恒無他此一事是差但疾源不得佳論事當隨宜思
之也獻之白(又一行屈猶存湏見出欲)
獻之白奉承問近雪寒患面疼腫脚中更急痛兼少下
甚馳情轉和佳不審尊體復何如得此諸患少差不復
思何如幸能復散故鎮益久藥何以不更將之遲尋復
旨若獻之弊於淡飰飲得春風氣惽亂言故欲熱復食
酒為腹可耳獻之白(縫上紹宗點處各闕一字)
獻之白承姉故常惡不審得春氣復何如冬馳情餘安
和至寧此故耳獻之白
育等可不轉思見之知恩慕不中(鍾紹京僧權)
忽動小行多晝夜十三四起所去多又風不差脚更腫
轉欲書疏自不可已惟絶歎於人理耳二妹復平平昨
來山下差静岐當還
知汝決欲來下是至願然嫂當得供養冀郡固有理若
宣城瑯琊不果南有空缺可作者計信還具白當與在
事論為不可須留者便可決作來下記也上方大枋想
汝不過數枋足彼故當足合偶此耳人方當粗足不果
耳可白
吾當託桓江州助汝此不辨得遣人船迎汝當具東改
枋枋三四吾小可(三字注)當自力蕪湖迎汝故可得五六
十人小枋諸謝當有便是見今當語之大理盡此信還
一一白胛痛不可堪而比作書欲不能成之
張彦遠河東人能文工字學隸書喜作八分其家既出
累世縉紳之後且復好事故藏積圖書如鍾張衛索王
羲獻而下每至成軸其大父稔已有書名初得鍾繇筆
意壯歲遂倣獻之莫年人許有羲之風度蓋凡三變而
後成此其遺風餘澤沾馥後人者特非一日彦遠既世
其家乃富有典刑而落筆不愧作者觀其為論以謂書
非小道本以助人倫窮物理神化不能以藏其秘靈怪
不能以遁其形則知盤礴胸次者固已吞雲夢者八九
矣其流於筆端自應過人矧夫歴代竒觀一一到眼而
心傳手受處復有家學耶嘗作法書要錄一十卷具載
古人論書語且以傳列之又以九等品第書學人物自
漢至唐上下千百載間其大筆名流幾不逃彀中矣更
撰歴代名畫記為十卷自序其右云得此二書則書畫
之事畢矣觀其編次之善果非虚論又嘗以八分錄前
人詩什數章至其倣古出奇亦非凡子可到(出畫譜本傳)
法書要錄卷十
