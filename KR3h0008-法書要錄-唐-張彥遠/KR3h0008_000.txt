法書要錄目錄藝術類一(書畫之屬)
卷一
後漢趙一非草書
晉王羲之論書
王羲之教子敬筆論(不錄)
晉衛夫人筆陣圖
王羲之題筆陣圖後
宋羊欣采能書人名
齊王僧虔答太祖書
王僧虔論書
宋王愔文字志目
齊蕭子雲啟
卷二
梁虞龢論書表
梁武帝論鍾書十二意
梁武帝與陶隠居論書啓九首
梁庾元威論書
梁庾肩吾書品論
梁袁昂古今書評
陳釋智永題右軍樂毅論後
後魏江式論書表
卷三
唐虞世南書旨述
褚遂良右軍書目
李嗣真後書品
武平一徐氏法書記
徐浩論書
徐浩古迹記
何延之蘭亭記
褚遂良榻本樂毅論記
崔備壁書飛白蕭字記
李約壁書飛白蕭字記
大父相國高平公蕭齋記
蔡惲書無定體論(不錄)
卷四
顔師古註急就章(不錄)
張懷瓘書話
張懷瓘二王等書錄
張懷瓘書議
張懷瓘文字論
張懷瓘六體書(不錄)
唐朝敘書錄
韋述敘書錄
盧元卿法書錄
卷五
竇臮述書賦上
卷六
竇臮述書賦下
卷七
張懷瓘書斷上
卷八
張懷瓘書斷中
卷九
張懷瓘書斷下
卷十
右軍書記
(臣)等謹案法書要錄十卷唐張彦遠撰書首
有彦遠自序但題郡望而不著官爵郭若虚
圖畫見聞志晁公武讀書志亦止稱其字曰
愛賓而未詳其家世故明毛晉跋第以河東
張氏目之今以新唐書世系表列傳與彦遠
自序參考知彦遠乃明皇時宰相嘉貞之玄
孫序稱高祖河東公者即嘉貞其稱曾祖魏
國公者為同平章事延賞稱大父高平公者
為同平章事弘靖稱先君尚書者為桂管觀
察使文規唐書皆有傳而延賞封魏國公本
傳不載惟見於彦遠之序本傳又稱彦遠博
學有文辭乾符中至大理卿而世系表作祠
部員外郎則當以傳為得實此書末載畫譜
本傳乃謂彦遠大父名稔不知何據盖未攷
唐書而附會之者也史又載弘靖家聚書畫
侔秘府彦遠承其餘澤故聞見尤富是編集
古人論書之語起於東漢迄於元和皆具錄
原文而如王愔文字志之未見其書者則特
存其目編次極為詳贍其中不加論斷而李
嗣真書品後之類間亦有注語者疑即彦遠
所自附考藝文略所紀法書一類自漢至唐
凡六十餘家今多佚不傳而庾肩吾張懷瓘
竇臮等著述獨賴此書以得顯於世則蒐羅
裒輯之功為不可没矣乾隆四十二年八月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
張彦遠法書要錄自序
彦遠家傳法書名畫自高祖河東公收藏珍祕河東公
書迹俊異尤能大書本傳云不因師法而天姿䧺勁(定州)
(北嶽碑為好事所傳)曾祖魏國公少禀師訓玅合鍾張尺牘尤為
合作大父高平公幼學元常自鎮蒲陕迹類子敬及處
台司乃同逸少書體三變為時所稱金帛散施之外悉
購圖書古来名迹存於箧笥元和十三年憲宗累訪珍
迹當時不敢緘藏遂皆進獻長慶初又於豳州散失傳
家所有十無一二先君尚書少耽墨玅備盡楷模彦遠
自幼至長習熟知見竟不能學一字夙夜自責然而收
藏鑒識有一日之長因採掇自古論書凡百萹勒為十
卷名曰法書要錄又别撰歴代名畫記十卷有好事者
得余二書書畫之事畢矣豈敢言具哉
