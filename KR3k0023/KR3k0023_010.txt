錦繡萬花谷前集卷十
三省
都臺唐龍朔中改尚書省曰中堂光宅中又改曰文昌
臺俄曰文昌都省垂拱中又改曰都臺(唐百官志)
畫省蔡質漢官典職曰尚書省中皆以胡粉塗壁畫古
賢列士
内臺尚書省亦謂之内臺居建禮門内(通典)
西掖劉公幹誰謂相去遠隔此西掖垣拘限清切禁中
情無由宣漢官儀曰左右曹受尚書事前世文士以中
書在右因謂中書為右曹又稱西掖
鳳凰池晉荀勖為中書監除尚書令人賀之荀曰奪我
鳳凰池諸君何賀耶
龍鳳池卞伯玉中書郎詩曰大方信包容優渥遂不已
躍鱗龍鳳池揮翰紫宸裏
鸞臺唐武德中改門下省曰東臺武后改曰鸞臺天寳
初又曰黃門省
紫微省龍朔中改中書省曰西臺開元初曰紫微省中
書令曰紫微令
萬年枝紅藥謝玄暉直中書省詩紫薇隂肅肅彤庭赫
弘敞風動萬年枝日華承露掌玲瓏結綺錢深沉映珠
網紅藥當階飜蒼苔依砌上兹言翔鳳池鳴珮多清響
信美非吾室中園思偃仰
東臺西臺文昌臺南臺唐高宗改門下省為東臺中書
省為西臺尚書省為文昌臺故御史臺呼為南臺(出趙璘因)
(話錄)
南省北省左省右省開元中謂尚書省為南省門下中
書為北省亦謂門下為左省中書為右省
移左右省治平中祖無擇言中書省不當在東乞與門
下省對移今乃左省在西右省在東宜對移從之(職官分紀)
宰相
名覆金甌唐玄宗每命相皆先書其名一日書崔琳等
名覆以金甌會太子入謂曰此宰相名若自意之誰乎
太子曰非崔琳盧從愿乎帝曰然時兩人宰相望卒不
用(琳𫝊)
内名琉璃瓶中五代唐廢帝欲擇宰相以盧文紀姚顗
有人望悉書名内琉璃瓶中焚香祝天以筯挾之首得
文紀欣然相之(文紀𫝊)
三月謗止孔子相魯魯人謗曰麛裘而鞸投之無戾鞸
之麛裘投之無郵及三月政成化行民誦曰衮衣章甫
實獲我所章甫衮衣惠我無私(孔叢子)
書名器中唐宣宗擇相盡書羣臣當選者以名内器中
禱憲宗神御前筯取之(李景讓傳)
三年謗止子産相鄭一年輿人謂之曰取我衣冠而褚
之取我田疇而伍之孰殺子産吾其與之三年又謂曰
我有子弟子産誨之我有田疇子産植之子産而死誰
其嗣之
聖相李義山以裴度為聖相其詩曰帝得聖相曰裴度
(見義山集)
真相皮日休以房杜為真相李晟為真將(文粹)
百官班迎至和二年七月詔凡宰相召自外者百官班
迎之自内拜者聽行事上禮(職官分紀)
見百官禮百官於中書見宰相九卿而下即省吏唱一
聲屈則趨而入宰相揖及進茶皆抗聲贊喝謂之屈揖
待制以上見則請某官更不屈揖臨朝乃進湯皆於席
南横設百官之位陞朝官則坐京官以下皆立後殿引
臣僚則待制以上宣名拜舞庶官但贊拜不宣名不舞
蹈中書則略貴者示與之抗也上前則略微者殺禮也
(沈存中筆談)
堂判並施簽表范質初作相與馮道同堂道輕其新進
潜視所為質當判事語吏曰堂判之事並施簽表得以
視而書之慮臨文失誤貽天下笑道聞嘆曰真識大體
吾不如也(文公談苑)
府門不設鈴警鼓晉百官表注云漢丞相府門無闌不
設鈴不警鼓言其深大闊遠無節限也(職官分紀)
端右之職大熙元年詔曰總百揆之得失管王政之開
塞者端右之職也(晉王戎傳)
萬方之數江總護表曰天府文昌萬方之藪禮華三獨
事昭百揆(職官分紀)
心益卑體愈恭曾子之荆入見楚相孫叔敖曰吾聞處
官久者士妬之禄厚者民怨之位尊者民恨之今相國
有此三者不得罪於楚何也曰吾三相楚而心益卑每
益禄而施益博位尊而體愈恭是以不得罪於楚也(荀子)
辭和氣平凡人語及其不平則氣必動色必變辭必厲
唯韓魏公不然說到小人忘恩負義欲傾已處辭和氣
平如道常事(魏王别錄)
熟狀劄子舊制宰相早朝上殿命坐有軍國大事則議
之從容茶湯而退自餘除拜號令刑賞廢置事無巨細
並熟狀擬定進入上扵禁中親批紙尾用御印可其奏
謂之印畫降出奉行而已由唐歷五代不改其制國初
范質等自以憚太祖英睿具劄子面取進止朝退各䟽
其事所得聖旨同署字以志之自是奏御寖多或至日
昃命坐啜茶之禮亦廢今遂為定制(王沂公筆錄)
人才冊子吕蒙正為相諸子嘗云大人為相甚善但人
言無能為公曰我誠無能但有一能善用人耳此真宰
相事也公夾袋中有冊子每四方人替罷謁見必問有
何人才客去隨即䟽之悉分門類或一人而數人稱之
者必賢也朝廷求賢取之囊中故公為相文武百官各
稱職者以此(巵史)
三公如喉咽春秋合誠圖曰天理在斗司中三公如人
喉在咽以理舌語(宋均注曰斗為天之舌主出政教三公主道宣召命如喉在咽使言有條)
(矣分紀)
天子之股肱崔寔政論三公天子之股肱掾屬三公之
喉舌天子取正於三公三公亦委策於掾屬以答天子
(分紀)
士夫相慶至和二年拜富鄭公為集賢相與文彦博並
命宣制之日士大夫相慶上遣小黃門密扵百官班中
聽其議論黃門具奏上大悦謂侍臣曰古之求相者或
得夢卜今朕用二相人情如此豈不賢於夢卜哉(神道碑)
布衣抗禮宰相自唐以来謂之禮絶百僚見者無長幼
皆拜宰相平立少垂手扶之送客未嘗下階客坐稍久
則吏從旁唱相公尊重客踧踖起退及富鄭公為相雖
微官布衣謁見皆與之抗禮送之及門視其上馬乃還
自是羣公稍效之(紀聞)
無口匏李沆為相同年馬亮責之曰外議以兄為無口
匏公笑曰吾在政府雖無長材但外所陳利害一切報
罷以此報國爾今國家防制纖密憸人苟一時之進豈
念扵民苟畢徇所陳一一行之所傷實多(文公談苑)
置二大甕趙中書令普為相於屏後置二大甕凡人有
投利害文字皆置甕中滿即焚扵通衢李沆文静為相
當太平之際凡建議務更張喜激昂者一切不用曰用
此報國耳(邵氏聞見錄)
鳳池雞樹唐憲宗將用衞次公為相王涯為麻兩句云
雞樹之徒老風煙鳳池之空淹歲月將宣麻有飄風墜
地左右收之未竟上意中輟令止其事由此遂不拜(續定)
(命錄)
老鳳蹲池曾魯公公亮自嘉祐秉政至熙寧中尚在中
書雖年甚高而精力不衰故臺諫無非之者惟李復圭
以為不可作詩云老鳳池邊蹲不去饑烏臺上噤無聲
未幾曾公亦去(東軒筆錄)
廟鬼持扇五代周祖舉兵向闕范魯公質方微隠民間
坐封丘巷茶肆有人貌&KR0988;陋揖曰相公無慮時暑中公
所執扇偶書大暑去酷吏清風来故人二句其人曰世
之酷吏何止如大暑公他日當深究此弊因攜其扇去
公後至祅廟見一土木短鬼其貌類茶肆中見者其扇
亦在手中公異焉(邵氏聞見錄)
饐瓜亭吕蒙正微時在龍門讀書一日行伊水上見賣
瓜者意欲得之無錢其人偶遺一枚於地公悵然取食
之後作相買園洛城東南下直伊水起亭以饐瓜為名
不忘貧賤也
以墨攪熟水真宗不豫大漸之夕李文定公廸與宰執
宿内殿時仁宗幼八大王元儼者有威名以問疾留禁
中累日不肯出執政患之無以為計偶翰林司以金盂
貯熟水曰王所需也廸取案上墨筆攪水中盡黑王見
之大驚意其有毒即上馬去文定臨事大抵類此(聞見錄)
罷宦官監軍景祐末西鄙用兵大將劉平死議者以宦
官監軍主帥不得專致平失利或請罷諸帥監軍仁宗
以問宰臣吕文靖公公曰不必罷但擇謹厚者為之仁
宗委公擇之對曰臣待罪宰相不當與中貴私交何由
知其賢否願詔都知押班保舉有不稱者與同罪仁宗
從之翊日都知叩頭乞罷監軍宦官士夫嘉公有謀(涑水)
(記聞)
子産治鄭鄭以子産為相一年稚子不戲狎班白不提
挈童子不犁畔二年市不預價三年國不夜閉道不拾
遺四年田器不歸五年無尺籍喪期不令而治治鄭二
十六年而死丁壯號哭老人兒啼
五羖大夫相秦五羖大夫之相秦也勞不坐乘暑不張
盖行國中不驅車不操干戈功名藏於庫府德行施扵
後世死之日國中男女流涕童子不歌舂者不相杵(史記)
起草院精思亭李德裕為相帝令作詔曰學士不能盡
吾意所居安邑里第有院號起草院亭曰精思亭每計
大事多處其中(職官分紀)
五房張說為相改政事堂號中書門下列五房於其後
一曰吏房二曰樞機三曰兵房四曰戶房五曰刑禮房
分以曹官主衆務焉(唐百官志)
登庸衣鉢范魯公質舉進士主文和凝愛其文以第十
三登第謂質曰君之文宜冠多士屈居第十三者欲君
𫝊老夫衣鉢耳質以為榮有獻詩云從此廟堂添故事
登庸衣鉢亦相𫝊後果相(邵氏聞見錄)
名教宗主五代趙光逢兩登廊廟四退丘園百行五常
不欺暗室縉紳咸仰以為名教宗主(夲𫝊)
沙堤火城唐凡拜相府縣載沙自宫城至其第名為沙
堤每元日冬至百官已集宰相列燭多至數百炬謂之
火城宰相至則衆皆滅燭(李肇國史補)
黃閤䲭尾陳舊制三公黃閣廳事置鴟尾後蕭摩訶以
功為侍中大將軍光禄大夫詔摩訶開閣門施行馬廳
事寢堂並置鴟尾(職官分紀)
當軸處中車丞相當軸處中括囊不言容身而去彼哉
彼哉(前漢本𫝊贊)
推車子韓魏公言慶歷中與范希文富彦國同在西府
上前争事各别下殿各不失和氣如未嘗争事當時三
人正如推車子其心主於車行而已不為己也(魏王别錄)
賜五熟金銘魏國初建鍾繇遷相國文帝在東宫賜五
熟釡為之銘曰於赫有魏作漢藩輔厥相惟鍾實幹心
膂靖恭夙夜匪遑樂胥(魏志)
撫箏歌詩晉謝安為相功名甚盛嫌隙遂成帝召桓伊
飲宴安侍坐伊撫箏而歌詩云周旦佐文武金縢事不
刊推心輔王政二叔乃流言安泣下乃越席就捋其鬚
曰使君於此不凡帝有愧色(伊𫝊)
吕許公得輔臣體慶歷初仁宗服藥久不視朝一日聖
體康復思見執政坐便殿促召二府宰相吕許公移刻
方赴召比至行愈緩既見上曰久疾方平喜與卿等相
見而遲遲其来何也公曰陛下不豫中外頗憂一旦聞
急召近臣臣若奔馳以進慮人心驚動耳上以為深得
輔臣之體(紀聞)
韋郇公終日默然慶歷中富韓執政俱少年務興作章
郇公位宰相終日默然或問郇公富韓勇於事為何如
曰得象每見小兒跳躑戲劇不可訶止俟其抵觸墻壁
自退耳方銳扵跳躑時難遏也後富韓公經涉憂患始
知天下之事不可妄有紛更而荆公年少氣盛變亂不
可救始歎郇公言(邵氏聞見錄)
不負所學陸贄為相常曰吾上不負天子下不負所學
(夲傳)
不知有法慶歷中上用杜衍范仲淹富弼韓琦任政事
孫之翰為諫官嘗家居石介過之介言富公言滕宗諒
等守慶州用公使錢坐法杜公則欲置宗諒重法范公
則欲薄其罪富公欲抵重法則懼違范公欲薄其罪則
懼違杜公不知所決之翰曰守道以為如何介曰切慮
之乃嘆曰法者人主之操柄今富公是不知有法而未
嘗意在人主也(南豐雜識)
最得大臣體元城論本朝名相最得大臣體者惟李文
靖公沆有人上利害一切不行祖宗經變多矣所立法
度如老醫看病極多用藥不至孟浪又每奏事畢必以
四方水旱盜賊之事奏聞上為之變色慘然沆謂同列
曰人主豈可不知憂懼也不知憂懼則無所不至矣惟
此兩事最為得體盖擅變法度則綱紀亂惡言災異則
人主驕此大患也(元城錄)又宋元憲庠嘗奏事而帶寬誤
墜文書于地不顧而行仁宗呼内侍拾以與之識者謂
仁宗得人君體宋公得大臣體(吕氏家塾)
偉然宰相器王旦之為相才有過人者類馮道皆偉然
宰相器也道不幸生於亂世死生之際不能自立旦事
真宗言聽諫從安於勢位封禪天書等事旦但能黽勉
而從不能力爭每為天書使常悒悒不樂雖富貴不得
志也(龍川志)
事皆偶成韓魏公曰某平生仗孤忠每遇大事以死自
處幸而不死事皆偶成實天扶持非人能也(魏王别錄)
宰相自有體朱浮論曰吴起與田文論功文不及者三
朱買臣難公孫宏十策不得其一終之田文相魏公孫
宰漢誠知宰相自有體(職官分紀)
豈可教上殺人至手滑慶歷三年范文正公作參政富
文忠公作樞副時盜起京西掠唐鄭光化知軍棄城走
奏至二公同對上前富公乞取知軍行軍法范公曰光
化無城郭兵甲知軍所以棄城乞薄其罪仁宗可之罷
朝富公怒甚曰六丈要作佛耶范公笑曰人何用作佛
某之言有理可聽為君言之富公益不禁范公從容曰
上春秋鼎盛豈可教之殺人至於手滑吾輩首領將不
保矣富公聞之汗下起立以謝曰非某所及也(邵氏聞見錄)
喜雨詩韓魏公作相久旱喜雨詩斷句云須臾慰滿三
農望却歛神功寂似無(遺事)
無密啟真宗嘗問李文靖沆曰人皆有密啟卿獨無何
也沆曰臣待罪宰相公事則公言之何用密啟夫有密
啟非讒則佞臣常惡之豈可效尤(龜山語話)
三不開五代末帝命馬裔孫素未諳練中書百職無能
專決但書名而已又少賓客時人目之為三不開謂口
不開門不開印不開(職官分紀)
鶴相丁晉公每遇醮祭即奏有仙鶴盤舞及記真宗東
封事宿奉高宫之夕及升中展事皆有仙鶴迎舞又天
書每降必奏有仙鶴前𨗳又以其令威之後而好言鶴
故但呼為鶴相猶牛僧孺為丑生也(筆錄)
粥飯僧五代李愚為相迂闊廢帝謂愚等無所事常目
為粥飯僧以謂飽食終日無所用心(本𫝊)
禪僧放鷹或間馮道於少帝曰道好平時宰相無以濟
其艱難譬如禪僧不可令放鷹也於是出為同州節度
(職官分紀)
金椀盛溲五代孫忌與馮延巳俱作相忌輕延已曰金
椀玉杯而盛溲溺可乎
棄蘇合香丸取蜣蜋之轉五代唐明宗罷豆盧革等相
任圜與安重誨鄭珏孔循議當為相者圜意屬李琪而
珏循不欲謂重誨曰李琪非無文藝但不廉耳宰相端
方有器度者足以為之太常卿崔協可也他日明宗問
相重誨以協對圜争曰重誨未識朝廷人物為人所賣
天下皆知崔協不識文字而虛有其表號沒字碑陛下
誤進不知書以臣一人取笑足矣相位有幾豈容更益
笑端明宗曰宰相重位卿等更自詳審馮書記先朝判
官稱為長者可以相矣馮書記道也議未決重誨等退
休於中興殿廊下孔循拂衣去行且罵曰天下事一則
任圜二則任圜圜乃何人圜謂重誨曰李琪才藝可兼
時輩百人而讒夫忌害其能若舍琪相協如棄蘇合香
丸而取蜣蜋之轉也重誨笑而止然重誨終以循言為
信月餘協與馮道皆拜相人多嗤協所為(圜𫝊)
三台星兩兩相比春秋元命曰魁下六星兩兩相比曰
三台星(後郎顗𫝊)
樞府
樞密使唐制樞密使以内臣為之後唐莊宗用郭崇韜
與宰相分秉朝政文事出中書武事出樞密自此之後
其權漸盛至本朝號為兩府矣(歸田錄)
文臣充使知院唐以中官為樞密使梁為崇政殿使國
初與中書為二府其後除授不常帶節鉞自曹彬始以
文官充使及簽書院事自石熙載始知院自張士遜始
兼使相自王欽若始(湘山野錄)
主兵范蜀公鎮至和中嘗論中書主民樞密主兵三司
主財各不相知故財已匱而樞密益兵無窮民已困而
三司取財不已
洪樞元祐趙瞻拜同知院事敕贊一人之休必資耆德
握萬兵之夲爰賴舊臣又云宜煩故老就翊洪樞
天下顒顒望為宰相田况拜樞密使天下顒顒望為宰
相無何罷為資政殿學士
酌酒相賀慶歷初方委韓琦范仲淹入討元昊元昊大
懼上表稱藩上曰昊賊納欵皆琦仲淹之方也天下聞
之欣然士大夫酌酒相賀曰上用韓琦范仲淹非為社
稷之福乃天下生民之幸(並職官分紀)
一筆勾范仲淹為參政與韓富二樞並命銳意天下事
患諸監司不才更用杜杞張昷之輩公取班簿視不才
監司每見一人姓名一筆勾之以次更易富公以丈事
公謂公曰則是一筆勾焉知一家哭矣公曰一家哭何
如一路哭遂罷之(遺事)
厨中賜食階下謝衣國朝之制大宴樞密使副不坐侍
立殿上既而退就御厨賜食與閤門引進四方館使列
坐廡下親王一人伴食每春秋賜衣門謝與内諸司使
副班于垂拱殿外而中書則引班列謝於門上故朝中
為之語曰厨中賜食階下謝衣盖樞使唐以内臣為之
故常與内使副為伍盖㳂革因循不能釐正也(職官分紀)
尚書
常伯龍朔二年改尚書為太常伯咸亨元年依舊(唐百官志)
喉舌之司李固上書曰陛下有尚書猶天之有北斗北
斗斟酌元氣為天之喉舌尚書出納王命為天子之喉
舌(後固𫝊)
民曹成帝置四尚書民曹尚書主凡吏上書事典繕治
功作監池苑囿盜賊事(漢百官志)
起部度支尚書領度支金部倉部起部四曹(南齊百官志)梁
武時六尚書又有起部尚書營宗廟宫室(隋百官志)
履聲鄭崇嘗曳革履數上諫上曰我識鄭尚書履聲
龍館張瓉故左民尚書沈旻墓銘云十升龍館四至九
卿
誅起部石虎以五月發民築華林苑到八月天雨雪深
三尺太史奏作役非時天降此變虎誅起部尚書以塞
災(並職官分紀)
清直不變傅堯俞拜中書侍郎論事率由大公而未嘗
容心其薦引多得吉人良士及薨太皇太后喻近臣曰
傅侍郎清直一節終始不變金玉君子人也嗟惜久之
兩宫皆幸其第哭之慟(墓誌)
好鬚唐太宗在翠微宫以李緯為民部尚書有自京師
来者帝曰房玄齡聞緯為尚書謂何曰唯稱好鬚帝遽
改之(房玄齡傳)
尚猶主秦世遣吏四人在殿中主發書故謂之尚書尚
猶主也漢初有尚冠尚衣等六尚書是也(宋百官志)
侍郎
吏部天官唐龍朔中改尚書為太常伯侍郎為少常伯
武德初曰選部龍朔中曰主爵武后曰天官天寳末曰
文部皆吏部也其屬有四
吏部掌文官階品朝集禄賜給其告身
司封掌封命朝會賜予之給
司勲掌官吏勲給奏擬戰功凡十有二轉
考功掌文武百官功過善惡其法有四善二十七最為
上中下考
三銓四法吏部以三銓之法官天下之材以身言書判
較其優劣而為之注擬(唐百官志)
小宰尚書為太宰侍郎曰小宰(六帖)
省眼舊說吏部為省眼(職林)
選部漢靈帝以梁鵠為選部尚書及魏改選部為吏部
(晉百官志)
玉人晉裴楷武帝時為吏部侍郎風神高邁容儀俊爽
時人謂之玉人見楷如見玉山照映人也
金背鏡唐高季輔為侍郎善銓叙人物太宗賜金背鏡
况其清鑒(夲𫝊)
戶部地官唐初曰民部高宗曰戶部武后改曰地官尚
書為大司徒侍郎小司徒掌天下土地人民錢榖之數
貢賦之差其屬有四(唐志)
戶部掌戶口土田賦役貢獻優復婚姻繼嗣之事
度支掌租賦物産豐約歲計所出入
金部掌庫藏出納權衡之數宫市交易之事
倉部掌庫儲禄糧義倉常平倉偹凶年榖價
司元唐龍朔中改戶部為司元太常伯(職官分紀)
版使唐韋澳曰已遜版使矣謂戶部也
禮部春官武德初曰儀曹龍朔改曰司禮武后改曰春
官尚書大宗伯亦曰春卿侍郎曰小宗伯亦曰秩宗同
周禮其屬有四
禮部掌禮樂學校衣冠符印冊命祥瑞喪葬
祠部掌祠祝天文刻漏醫藥僧尼之事
膳部掌陵廟牲豆酒膳諸司供奉
主客掌二王後諸侯朝見之事
兵部夏官龍朔中曰司戎光宅中曰夏官天寳末曰武
部尚書大司馬也亦曰夏卿侍郎曰小司馬武選掌貢
舉車馬甲械之事其屬有四(六帖)
兵部掌武選貢舉武階將出征授斧鉞
職方掌地圖烽堠四夷歸化之事
駕部掌輿輦車乘厩牧馬牛之事
庫部掌戎器鹵簿儀仗
刑部秋官龍朔中曰司刑光宅中曰秋官天寳曰司憲
掌律法按覆之事尚書曰大司寇亦曰秋卿侍郎曰小
司寇其屬有四
刑部掌法律按覆大理及天下奏讞
都官掌俘隸簿錄五官奴婢
比部掌勾會賦斂經費俸禄之物
司門掌門關出入之籍
工部冬官龍朔中曰司平光宅中曰冬官掌山澤屯田
工匠之事尚書曰大司空亦曰冬卿侍郎曰小司空其
屬有四
工部掌城池土木工役少府將作共其用
屯田掌天下屯田及京文武職田公廨田
虞部掌京都衢閧苑囿山澤蕃客薪炭之事
水部掌溝洫船艫堤㙺漕運之事
錦繡萬花谷前集卷十
