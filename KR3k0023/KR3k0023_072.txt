錦繡萬花谷後集卷三十二
雅樂
異文合愛樂者異文合愛者也(禮記)
五莖樂汁圖徵曰帝顓頊樂曰五莖(宋均注為五行之道立根莖也)
九奏趙簡子疾五日不知人扁鵲曰晉繆公嘗如此五
日不知人七日乃寤居二日半簡子寤語大夫曰我之
帝所甚樂與百神遊于鈞天廣樂九奏萬舞不類三代
之樂其聲動人心(史記)
承雲周穆王時有化人来穆王敬之若神奏承雲六瑩
九招晨露以樂之(張湛注承雲黃帝樂六瑩帝嚳樂九招舜樂晨露湯樂列子)
調露樂汁圖徵曰時元曰受氣於天布之於地以時出
入物者也四時之節動反各有分失不得相越當以度
行也謂調露之樂(宋均注以時出入月令十二月政是也從其入則無災祅也調露調和致)
(於甘露樂)
歌鍾鄭賂晉侯歌鍾二肆(杜預注肆列也左𫝊)
舞籥周禮籥師掌國子舞羽吹籥(鄭玄注文舞有持羽吹籥者所謂籥舞也)
(又左傳吳季札見舞南籥者)
節八風物得其常曰樂樂之集曰聲聲相保曰和細大
不踰曰平如是金摩之石擊之絲木越之匏竹節之鼓
而行之節八風(賈逵注八風八卦之風也國語)
三變周禮曰凡六樂者一變而致羽物三變而致鱗物
(鄭玄注變更也樂成則更奏也)
鳳歌庾闡詩簫史吹鳴管王子吐鳳歌
鸞舞抱朴子云鸞鳥聞樂而舞圭則國安
人籟地籟天籟莊子曰汝聞人籟未聞地籟既聞地籟
而未聞天籟(郭象注曰簫管參差雖萬殊而不異也)
南音北音塗山女令其妾往候禹女作歌始作南音有
娀氏二侯女帝令燕遺二卵北飛不退二女作歌始作
北音(吕氏春秋)
赤簫紫笛涼州人發涼王張駿墓得赤玉簫紫玉笛(三十)
(國春秋)
孤竹雲和周禮曰孤竹之管雲和之琴瑟冬日至於地
上圓丘奏之(鄭玄注雲和空桑龍門皆山也)
燕竽拊燕竽調齊笙引宫徵唱清平(袁宏夜酣賦)
趙瑟秦王與趙王飲酒酣曰寡人竊聞趙王好音請王
鼓瑟秦御史前書曰某年某月秦王與趙王會於澠池
秦王令趙王鼓瑟(史記)
秦筝鮑昭白苧詞曰秦筝趙瑟挾笙竽
日聞鐘鼓聲李晟與馬燧皆在朝每宴樂恩賜使者相
衝于家兩家日出無鍾鼓聲則金吾以聞少選使者至
必問何不舉樂
奉聖順聖李夷簡徙師劒南西川始韋臯作奉聖樂于
頔作順聖樂常奏之軍中夷簡輒廢去謂禮樂非諸侯
可擅制語其屬曰吾欲蓋前人非以詒戒後来(並六帖)
繼天誕聖王虔休嘗得太常樂家劉玠撰繼天誕聖樂
因帝誕以獻其樂以宫為鈞示五聲有君也以土為德
本五運在中也奏二十五疊取二十四氣而成一歲奏
十六節象元凱于朝云後中和樂本于此
人和則樂和張文收復請重正餘樂太宗不許曰朕聞
人和則樂和隋末喪亂雖改音律而樂不和若百姓安
樂金石自諧矣(唐樂志)
詩綺筵移暮景紫商引宵前南陣歌塵合分階舞影連
聲流三處管響扎一重絃不似秦樓上吹簫空學仙(唐太)
(宗)趙琴含清音秦筝凝逸響參差陳九夏依遲紛四上
從風繞金梁含雲映蛛網逓奏豈二八繁絃非一兩幸
叨東郭吹側陪南風賞忘味信鏗鏘飡和終俯仰輕塵
已飛散游魚亦翻蕩恩光實難遇詠言寧易放(梁王暕)大
樂遺鐘鼓至樂貴忘情俗久中和變年深禮教生嶰谷
調孤管籥山學鳳鳴浮雲成舞曲白雪作歌名聞詩六
義辨觀漏八風平肅穆皇威暢淪漣河水清鈞天動絲
竹括地響錞鉦盡美兼韶濩威德總咸英寥亮鳬鍾徹
飄揚翟羽輕小臣屬千載時幸預簪纓行欣負蒼璧衢
壇聽九成東海餘風大陶唐遺思深何如觀遍舞奏
鼓間摐金清管調絲竹朱絃韻瑟琴八行陳樹羽六德
審知音至道兼韶濩充庭總韎任高天度流火落日廣
成隂百神諧景福萬國仰君臨大樂非鐘鼓且用戒民
心(隋何妥)旌門臨古堞徼道度深隍月冷疑秋夜山寒落
夏霜遙空丁暮色清景散餘光笳聲喧隴水鼓曲噪漁
陽沉鬱興神思眺德發天章嵩岱終難學丘陵徒自強
(薛道衡)大君膺寳歷出豫表功成鈞天金石響洞庭絃管
清八音動繁會九變叶希聲和雲留睿賞薰風悅聖情
盛烈光韶濩易俗邁咸英切吹良無取率舞抃輕生(隋孔)
(德紹)昔人夢黃帝尚喜預鈞天況兹開景業作樂武功宣
大雅廢還理乘風毁更懸中和誠易擬韶夏詎相沿犍
為磬響徹嶰谷管聲𫝊小臣濫清耳長奉南風絃(卞嫵)維
陽盛禮樂治定昔君臨充庭觀樹羽謁帝仰從金既因
鍾石變將隨河海沉湛露廢還序承風絶復尋衮章無
舊迹韶夏有餘音澤竭英莖散人遺憂思深悲来未減
瑟淚下正聞琴詎以文侯睡聊同微子吟鍾奏殊南北
商聲異古今獨有延州聽應知亡國音(許善心)
雜樂
東舞西音魏文帝詩曰齊倡發東舞秦筝奏西音
優施舞幕下定公十一年夾谷會齊人使優施舞於魯
君之幕下孔子曰笑君者罪當死使司馬行法焉(穀梁𫝊)
東山畜妓郭子曰謝公在東山畜妓簡文曰安石必出
與人同樂亦不得與人同憂(謝公安石也)
侏儒戲魯定公與齊侯會於夾谷孔子攝行相事齊宫
中之樂俳優侏儒戲於前(家語)
爛漫樂夏桀既棄禮義滛於婦人求四方美人積之後
宫造爛漫之樂(前列女𫝊)
著羅縠衣蹋鼓楊阜為武都太守會馬超来寇曹洪禦
之超退洪置酒大會令女倡着羅縠衣蹋鼓一座皆笑
楊阜厲聲責洪曰男女有别云云遂奮衣出洪立罷女
樂請阜還一座肅然憚之(魏志)
樂律授官中唐帝使太常少卿祖孝孫以樂律授宫中
音家伎不進數被讓珪與温彦博同進曰孝孫脩謹士
陛下使教女樂又責難之天下其以士為輕乎(王珪傳)
詩娥月漸成光燕姬戲小堂胡舞開齊閣鈴盤出步廊
起龍調節鼓却鳳點笙簧樹交臨舞席荷生夾妓航竹
密無分影花疎有異香捉杯時笑語歡兹樂未央(梁元帝)
炎光向夕歛徙宴臨前池泉將影相得花與面相宜篪
聲如鳥弄舞袖寫風枝歡樂不知醉千秋長若斯(昭明太子)
燕姬奏妙舞鄭女發清歌迴羞出慢臉送態表嚬哦寧
殊遇行雨詎減見淩波想君愁落日應羨魯陽戈(劉孝綽)
佳麗盡時年合瞑不能眠銀龍銜燭燼金鳳起爐煙吹
篪先弄曲調筝更撮絃歌還團扇後舞出妓行前絶代
終難及誰復數神仙(北齊蕭放)簾間月色度燭定妓成行迴
身釧玉動頓履珮珠鳴低衫拂鬟影舉扇起歌聲匣中
曲猶奏掌上體應輕(後梁沈君攸)佳人遍綺席妙曲動鵾絃
樓似陽臺上池如洛浦邊鶯啼歌扇後花落舞衫前翠
柳將斜日偏是晩粧鮮(陳隂鏗)綠珠歌扇薄飛燕舞衫長
琴曲隨流水簫聲逐鳳凰細縷纏鍾格圓花釘鼓牀懸
知曲不誤無事畏周郎(周庾信)起樓侵碧漢初日照紅粧
絃心艷卓女曲誤動周郎並歌時轉黛息舞暫分香掛
纓銀燭下莫笑玉釵長(江總)倡樓對三道吹臺臨九重笙
隨山上鶴笛奏水中龍怨歌聲易斷妙舞態難逢誰能
暫留客解珮一相逢(盧思道)京洛重新年復屬月輪圓雲
間璧獨轉空裏鏡孤懸萬方皆集會百戲盡来前臨衢
車不絶夹道閣相連驚鴻出洛水翔鶴下伊川艷質迴
風雪笙歌韻管絃(薛道衡)微雨散芳菲中園照落暉紅樹
摇歌扇綠珠飄舞衣繁絃調對酒雜引動思歸愁人當
此夕羞見落花飛(陳李元操)桂山留上客蘭室命婬妖城中
畫眉黛宫内束纖腰舞袖風前舉歌聲扇後驕周郎不
相顧今日管絃調(釋法宣)妖姬飭淨粧窈窕出蘭房日照
當軒影風吹滿路香早時歌扇薄今日舞衫長不應令
曲誤特此試周郎
琴
歸風趙后有寳琴曰鳳凰皆以金玉隠起為龍鳳螭鸞
古賢烈女之象亦善為歸風送遠之操(西京雜記)
神女舞臺上恒山夕望東邊有青雲彷彿俄而見雙白
鶴集於臺上握鳳管之簫拊落霞之琴歌清吳春波之
曲(洞冥記)
白鵠翔師曠鼓琴通於神明而白鵠翔(瑞應圖)
梁甫吟繁絃既抑雅音乃揚仲尼思歸鹿鳴三章梁甫
悲吟周公越裳青雀西飛别鶴東翔(蔡邕琴賦)
君山獻曲遂創新聲爰改舊用君山獻曲伯牙奏弄(成公)
(綏琴賦)
秦楚聲李龜年至岐王宅聞琴曰此秦聲良久又曰此
楚聲主人入問之則前彈者隴西沈妍後彈者揚州薛
滿(辯音集)
終身不鼓衛次公本善琴方未顯時京兆尹李齊運使
子與游請授之法吹公拒絶因終身不復鼓
眼疾不治獨孤及晩嗜琴有眼疾不肯治欲聽之專也
取漆角為之李研公雅好琴常斫桐又取漆角為之多
至數百張(並六帖)
三聲類聚段由夫攜琴就松風問響之嘗曰三者皆自
然之聲正合類聚半曇即以金縷衣邀之曲終云
河輪佩玉嵇康抱琴訪山濤濤醉欲割琴康曰吾賣東
陽舊業以得琴乞尚書今河輪佩玉藏為徽貨所衣玉
簾中單買縮絲為袋論之其價與武庫争先如欲割之
吾即死矣(並金徽變化篇)
心驅神遇天隨趙璧彈五絃琴人問其術璧曰吾之五
絃也始則心驅之中則神遇之終則天隨之方吾浩然
眼如耳如鼻不知五絃之為璧璧之為五絃也(語林)
五聲叢鳴舒元輿斵琴志曰越客沈蚪子斵琴絃素絲
七條其上備指一弄五聲業鳴鳴中有靈峯横空烏泉
出雲鳳龍騰凌鶴哀烏啼松吟風悲
筝聲琵琶聲于頔嘗令客彈琴有知音者聽于簾下嘆
曰三分之中一分筝聲二分琵琶聲絶無琴韻(國史補)
詩洞庭風雨幹龍門生死枝雕刻分布護冲響鬱清危
春風搖蕙草秋月滿階池是時别鶴叫浸滛客淚垂(南齊)
(謝朓)上宫秋露結上客夜琴鳴幽蘭暫罷曲積雪更𫝊聲
(劉孝綽)上客敞前扉鳴琴月晩暉掩抑歌張女凄清奏楚
妃稍視紅塵落漸覺白雲飛新聲獨見賞莫恨知音稀
(馬元熙)為我彈清琴琴鳴傷我心半死無人覺入竈始知
音空為貞女引誰達楚妃心雍門何假說落淚自滛滛
(陳沈烱)洞門涼氣滿閒館夕隂生絃隨流水急調雜秋風
清掩抑朝飛弄凄斷夜啼聲至人齊物我持此悅高情
(蕭慤)可憐嶧陽木雕此綠綺琴田文垂睫淚卓女弄絃心
戲鶴聞應舞游魚聽不沉楚妃幸勿嘆此異丘中吟
絲𫝊園客意曲奏楚妃情罕有知音者空勞流水聲(江總)
北林鵲夜飛南軒日斜進調絃發清徽蕩心祛褊恡變
作離鴻聲還入思歸引長嘆未終極秋風飄素鬢久
擅龍門質孤竦嶧陽名齊娥初發弄趙女正調聲嘉客
勿遽反繁絃曲未成(楊希道)昔在龍門側誰想鳳鳴時雕
琢今為器宫商不自持巴人緩疎節楚客弄繁絲欲作
高張引翻成下調悲(劉允濟)碧山卒岑寂素絲何清幽彈
為風入松崖谷颯已秋嗚呼鍾子期零落歸山丘死兮
若有知魂兮從我游(劉希夷)有客天一方寄我孤桐琴迢
迢萬里隔託此𫝊幽音冰霜中自結龍鳳相與吟(韋應物)
有琴且徽絃再鼓聽愈淡古聲久埋滅無由見真濫(韓愈)
嶧陽孤桐石聳天骨根老水泉葉苦霜月斵為綠綺徽
聲粲發秋風入松萬古竒絶(李白琴贊)
鍾
生一樂汁圖徵曰黃鍾生一一生萬物故君子鑠金為
鐘
抱鍾而朝鄭簡公謂子産曰飲酒之不樂鐘鼓之不鳴
寡人之任也國家之不乂朝廷之不治與諸侯交之不
得志子之任也子無入寡人之樂寡人無入子之朝自
是以来子産治鄭城門不閉國無盜賊道無餓人孔子
曰鄭簡公之好樂雖抱鍾而朝可也(尸子)
聽聲思武禮記曰鐘聲鏗鏗以立號號以立横横以立
武君子聽鐘聲則思武臣
太極殿前洛陽太極殿前左右各三銅鐘相對大者三
十二圍小者二十五圍(戴延之西征記)
山弛先鳴漢武帝時未央宫殿前鐘無故自鳴三夜三
日不止上問東方朔朔對曰臣聞銅者土之子以隂陽
氣類言之子母相感山恐有能弛者故鐘先鳴易曰鳴
鶴在隂其子和之上曰應在幾日朔曰在五日内居三
日南郡太守上言山崩延袤二十里上大笑賜帛三十
疋(東方朔𫝊)
鯨魚擊蒲牢張衡西京賦發鯨魚鏗華鐘(薛綜注曰海中大魚名鯨)
(海島又有大獸名蒲牢蒲牢畏鯨魚鯨魚一擊蒲牢輒大鳴吼凡鐘欲令聲大故作蒲牢於上以所擊之者為)
(鯨魚有篆刻文故曰華鐘)
郊雉皆雊齊景公族鑄大鐘撞之於庭下郊雉皆雊(許慎)
(注曰族聚也其鐘聲如雷震雉皆應之淮南子)
九乳樂汁圖徵曰君子&KR0008;金為鐘四時九乳是以撞鐘
以知君鐘調則君道得(宋均注九乳法九州)
三人皆曰將毁齊景公為大鐘將懸之仲尼伯常騫晏
子三人俱来朝皆曰鐘將毁撞之果毁公召三子問之
晏子曰鐘大非禮是以曰將毁仲尼曰鐘大懸下其氣
不得上薄是以曰將毁伯常騫曰今日庚申雷日也隂
莫勝於雷是以曰將毁(晏子春秋)
上有科斗書義熙十一年霍山崩毁出銅鐘六枚上有
文科斗書人莫能識(何法盛晉中興書)
江水得鍾有字吳時於江水中得鐘有百餘字募求讀
者竟無人曉(志林)
鼓
交阯鑄銅馬援好騎善别馬名交阯得駱越銅鼓乃鑄
為馬式進上(范曄後漢書)
三陽聖木始興郡山陽縣有豫章木徑可長二丈名為
聖木秦時伐此木為鼓顙(荆州記)
南郡獻銘建武二十四年南郡男子獻銅鼓有銘(志)
雙鶴中飛吳王夫差移於建康之宫南門有雙鶴從鼓
中而飛上入雲中(吳錄)
時鼓張薦明為道士高祖召見延入内殿薦明聞宫中
奏時鼓曰陛下聞鼓乎其聲一而已五音十二律鼓無
一也然和之者鼓也(五代史)
石鼓冀縣有天鼓山山有石如鼓河鼓星搖動則石鼓
鳴鳴則秦土有殃(酉陽雜爼)
八者領袖唐玄宗云羯鼓八音之領袖(樂志)
南山起雲宋璟尤善羯鼓詞云南山起雲北山起雨者
宋所作也
羯鼓解穢玄宗嘗聽琴未終遽止之曰速令花奴持羯
鼓来為我解穢(並六帖)
笛
昭華琯高祖初入咸陽宫周行府庫金玉珍寳不可稱
言其尤驚異者笛長二尺三寸六孔名曰昭華之琯(西京)
(雜記)
柯亭竹伏滔長笛賦序曰余同僚桓子野有故長笛𫝊
之耆老云蔡邕所製也初邕避位江南宿於柯亭之館
以竹為椽邕仰而盼之曰良竹也取以為笛竒聲獨絶
歴代𫝊之
雜引相和晉太始十年中書監荀勖中書令張華令赧
王鼓筝宋同吹笛以為雜引相和
平陽逆旅馬融精該術數性好音律能吹笛為督郵無
事獨臥郡平陽邸有雒客舍逆旅吹笛融去京師踰年
暫聞甚悲之而作長笛賦序
一定之調晉書云按周禮金石有一定之音故諸音皆
受鐘磬之均至於饗宴殿堂之上不懸鐘磬則以笛有
一定之調故諸絃歌皆從為正也
三尺二調晉荀勖問列和曰若不知律吕之義作樂者
均高下清濁之調當以何名之和曰每合樂時隨歌者
清濁聲假聲濁者用三尺二笛因名曰此二尺九調漢
魏相𫝊施行皆然也(六帖)
紫雲迴曲明皇夢遊月宫諸仙奏上清之樂流亮清越
殆非人間所聞覺以玉笛寫之名紫雲迴曲(開元𫝊信記)
七月望前竹許雲封言竹生雲夢之南鑒在柯亭之下
以今年七月望前生明年七月望前伐過期不伐則其
音窒未期而伐則其音浮(甘澤謠)
洞庭老父賈客吕筠卿嘗於中春夜泊舟於君山側命
酒吹笛數曲忽見一老父拿舟而来遂於懷袖間出笛
三管其一大如合拱其次如常人之所蓄其一絶小如
細筆管筠卿請老父一吹老父曰其大者諸天之樂不
可發其次者對洞府諸仙合樂而吹其小者是老身與
朋儕可樂者試為子吹之不知可終一曲否言畢抽笛
吹三聲湖上風動波濤沆瀁魚龍跳噴五聲六聲君山
上鳥獸叫噪月色昏昧舟人大恐老父遂止(博異志)
詩吹笛秋山風月清誰家巧作斷腸聲風飄律吕相和
切月傍關山幾處明胡騎中宵堪北走武陵一曲想南
征故園楊柳今搖落何得愁中曲盡生(杜甫)商聲𫝊後出
龍吟鬱前渚情斷山陽舍氣吐平陽塢胡騎争此歸偏
知引鄉苦羇旅情易傷零淚如交雨(周弘遜)胡關氛霧侵
羌笛吐清音韻切山陽曲聲悲隴上吟柳折城邊樹梅
舒嶺外林方知出塞虜不憚武溪深(賀徹)作曲是佳人製
名由巧匠鵾絃時莫並鳳管還相向隨歌響更發逐舞
聲彌亮宛轉度雲窗逶迤出黼帳長隨畫堂裏承恩無
所讓(隋姚察)涼秋夜笛鳴流風韻九成調高時慷慨曲變
或凄清征客懷離緒隣人思舊情幸以知音顧千載有
竒聲(劉孝綽)
歌
巴渝末曲贊皇一品集云豈謂擊壤餘音謬入帝堯之
聽巴渝末曲猥蒙漢祖之知
得寳歌韋堅鑿潭成帝為升樓每舟署某郡以所産暴
陳其上若廣陵則錦銅器先是人間唱得體紇歌有揚
州銅器語叶更變為得寳歌自造曲唱習至是衣缺袴
衫錦半臂絳帽額立艫前倡人數百皆巾㡚鱗治齊聲
應和鼓吹合作(並六帖)
障後歌寧王有妓寵姐美姿色善謳唱客莫能見李白
侍酒戲曰聞王有寵姐善歌今酒殽醉飽羣公宴倦王
何吝此女示於衆王笑謂左右曰設七寳花障召於障
後歌之白起而謝曰雖不許見面聞其聲亦幸矣(開元遺事)
進水調歌興慶宫帝潜邸於西南隅起花萼相輝二樓
與諸王遊處禄山犯順乘遽以聞議欲遷幸置酒樓上
命作樂有進水調歌者曰山川滿目淚霑衣富貴榮華
得幾時不見只今汾水上惟有年年秋雁飛上問誰為
此詞曰李嶠上曰真才子也遂不終飲而去(明皇雜錄)
善歌者得不死符存審少微賤嘗犯法當死臨刑指旁
壊垣顧主者曰願就死於彼冀得垣土覆尸主者哀而
許之為徙垣下而主將方飲酒顧其愛妓思得善歌者
佐酒妓言有符存審常為妾歌甚善主將馳騎召存審
而存審以徙垣下故未加刑因往就召使歌而悦之存
審因得不死(五代史)
和者數千人楚襄王問於宋玉曰先生有遺行歟何士
庶不譽之甚也玉對曰客有歌於郢中下里巴人屬而
和者數千人為陽春白雪國中和者不過數人其曲彌
高其和彌寡(宋玉對問)
泉涌迴流臨城縣南二十里有蓋山登百許步有舒姑
泉俗𫝊云有舒氏女未適人與其父析薪於此女坐泉
處牽挽不動遽告家比還惟見清泉湛然母云女好音
樂乃作絃歌泉涌迴流(紀義宣城記)
聲入雲霄高帝令戚夫人歌出塞望歸之曲侍婢數百
皆為之後宫齊唱聲入雲霄(西京雜記)
餘音𫝊谷臨賀馮乘縣有老姥善歌餘音𫝊谷數日(出荆)
(州記)
響遏行雲薛譚學謳於秦青未窮青之技而辭歸青餞
於郊乃撫節悲歌聲振林木響遏行雲譚乃謝求反(出博)
(物志)
莫愁善歌莫愁樂者亦因石城樂而有此歌石城西有
女子名莫愁善歌謠且石城樂和中有忘愁聲因有此
歌(古今樂錄)
詩汗輕紅紛濕坐久翠眉愁浮聲入鐘罄餘囀入箜篌
(梁元帝)獨明花裏翠偏光粉上津屢將歌罷扇迴拂影中
塵(劉孝綽)扇中通慢臉曲裏奏陽春久應迷座客何啻起
梁塵(北齊劉逖)斜光入丹扇的的最分明欲持照雕栱仍作
繞梁聲(周弘正)協律新教罷河陽始學歸但令聞一曲餘
聲三日飛(庾信)繁聲絃迸闋細寒管裂蘆衆音不能逐裊
裊穿雲衢盼盼乍垂袖一聲雛鳳呼贈之天馬錦副以
水犀梳(杜牧)滿堂慘不樂響下清虚裏江城帶素月況乃
清夜起老夫悲暮年壯士淚如水(杜甫)
舞
龍轉鳳翔成公綏七唱曰奮長袖以飈回擢纖腰以煙
起鎮抗首而委蛇䬃頓足而立跱紛龍轉而鳳翔忽若
倒而中止
沐猴狗鬭漢平恩伯許伯入第長信少府檀長卿起舞
為沐猴與狗鬭司隸蓋寬饒劾長卿以列卿而沐猴舞
失禮不敬許伯為謝良久乃解(漢史)
鸜鵒舞晉王導補謝尚為掾導有勝會謂之曰聞君能
作鸜鵒舞一座傾想尚便著衣幘而舞令座上擊節為
應俯仰皆中旁若無人(本𫝊)
五經掃地帝與羣臣宴飲祝欽明自言能八風舞帝許
之欽明體肥醜據地搖頭睆目左右顧盼帝大笑吏部
侍郎盧藏用嘆曰是舉五經掃地矣(唐本𫝊)
詔學士舞回波沈佺期兼修文館直學士既侍宴帝詔
學士等舞回波佺期為弄辭悅帝(本𫝊)
舞為五字南蠻西舍利請獻夷中歌曲令舞人服南詔
衣絳裠襦黑頭囊金袪苴畫皮鞾首飾抹額冠金寳花
鬘襦上復加畫半臂執羽翟舞俯伏以象朝拜裠襦畫
鳥獸草木文以五采雜華以象庶物咸遂葆羽四垂以
象天無不覆正方布位以象地無不載分四列以象四
氣舞為五字以象五行(六帖)
詩嬌情因曲動弱步逐風吹懸釵隨舞落飛袖拂鬟垂
戚里多妖麗重娉蔑燕餘逐節工新舞嬌態似凌虚
扇開衫影亂巾度履行疎徒勞交甫憶自合專城居
可憐二八初逐節似飛鴻懸勝河陽妓闇與淮南同入
行看履進轉面望鬟空腕動昭華玉衫隨如意風上客
何須起啼烏曲未終因羞強正釵顧影時迴袂非關
善留客便是嬌夫婿(並梁簡文帝)倡女多豔色入選盡華年
舉腕嫌衫重迴腰覺態妍情繞陽春吹影逐相思絃履
度開裠&KR1645;鬟轉匝花鈿所愁餘曲罷為欲在君前(劉遵)新
粧本絶世妙舞亦如仙傾腰逐韻管斂色聽張絃袖輕
風易入釵重步難前笑態千金動衣香十里𫝊特比雙
飛燕定當誰可憐(王訓)紅顔自燕趙妙妓舞陽阿就行齊
逐唱赴節闇相和折腰送餘曲歛袖待新歌顰容生翠
羽慢睇出横波雖稱趙飛燕比此詎成多(楊皦)逐唱迴纖
手聽曲動蛾眉日暮能留客相看詎此時(何遜)從風迴綺
袖映日轉花鈿同情依促柱共影赴危絃(王暕)迴履裙香
散飄衫釧響𫝊低釵依促管慢睇入繁絃依歌移弱
步傍燭艷新粧徐来翻應節去去反成行(並劉孝儀)飛鳬袖
始拂啼鳥曲未終聊因斷續唱試記往還風(庾肩吾)
錦繡萬花谷後集卷三十二
