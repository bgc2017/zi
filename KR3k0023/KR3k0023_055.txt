錦繡萬花谷後集卷十五
父子
公庭展私敬楊玄感與父素俱為柱國朝會則齊列隋
文帝命玄感降一等謝曰不意陛下寵臣之甚許以公
庭展私敬(隋史)
不書官紙阮孝緒十餘歲隨父為湘州行事不書官紙
以成親之清白
知子莫若父京兆尹訪蘇瓌既去瓌令男頲詠尹字乃
詠曰丑雖有足甲不成身見君無口知伊少人其敏捷
如此明皇問瓌草書難其人誰可瓌曰臣不知其他臣
男頲為文甚速可備使令援筆立就明皇撫背曰知子
莫若父(明皇雜錄)
積習名教柳仲郢牛僧孺辟武昌幕府有父風矩僧孺
嘆曰非積習名教安及此耶
卿令子朕直臣鄭餘慶子涵為右補闕敢言無所諱憲
宗謂慶餘曰卿令子朕直臣也可更相賀(本傳)
求降外官增父秩孫逖父嘉之逖遷中書舍人嘉之八
十猶為令逖求降外官增父秩帝嘉納拜嘉之宋州司
馬聽致仕(唐史)
得書拜讀吳顧愷每得父書常掃洒几筵舒書於上拜
跪讀之每句應諾閱畢再拜若父有疾耗之問則臨書
垂泣語聲哽咽(六帖)
世不乏季子吳祐父恢為南海太守祐年十二隨官恢
欲殺青簡以寫經書祐諫曰踰越五嶺俗多珍怪上為
國家所疑下為權戚所望此書若成則載之兼兩昔馬
援以薏苡興謗王陽以衣囊徼名恢乃止因撫其首曰
吳氏世不乏季子矣(本𫝊)
楂何如梨張敷小名楂父劭小名梨宋文帝嘗戲之曰
楂何如梨敷曰梨是百果之宗楂何敢比也(碎事)
門生出迎楊嗣復父於陵嗣復領貢舉時於陵自洛入
朝乃率門生出迎置酒第中於陵坐堂上嗣復與諸生
坐兩序世以為美(六帖)
非熊再生顧况字退翁暮年有一子字非熊忽暴亡况
哀悼不勝乃作詩曰老人喪愛子日暮淚成血老人年
七十不作多時别非熊冥間聞之以情告冥官冥官憫
之却令生於况家二歲能言冥間聞父苦吟求再生事
歴歴然長成應舉擢第(詩話)
倚門居塚趙恂有孝性年五六歲時得甘美之物未嘗
獨食必先以哺父父出輙待還而後食過時不還則倚
門啼以俟父至數年父沒恂思慕哀號居於塜側鄉族
稱孝名聞流著(孝子傳)
省中見石薛元超轉中書舍人省中有磐石父道衡為
侍郎時嘗據以草制元超每見輙泫然流涕(六帖)
甘棠舊子孫廖齊父爽直嘗為永州刺史齊後遊零陵
於民間見父題壁感而成詩曰下馬連聲叩竹門主人
何事感遺恩回頭泣向兒童道重見甘棠舊子孫(青𤨏後集)
撞破煙樓王魏郎雜箴云家人有嚴君焉井竈之謂也
是以父喻井竈故東坡答陳季常書云在定日作松醪
賦一首今寫寄擇等庶以發後生妙思着鞭一躍當撞
破煙樓也
詩餘杭洪浩熙寧間遊太學十年不歸父已七十寄浩
詩曰太學何蕃久不歸十年甘旨誤庭闈休辭客路三
千遠須念人生七十稀腰下雖無蘇子印箧中幸有老
莱衣歸期定約春前後免使高堂賦式微浩得詩南歸
因而去者十有三焉(詩史)
母子
母師魯有九子之寡母穆公賜號曰母師(列女傳)
埋蛇孫叔敖為小兒出遊見兩頭蛇殺而埋之歸泣白
母曰兒聞兩頭蛇見者必死恐後人見乃埋之母曰爾
行隂德必有陽報德勝不祥又除百禍汝無憂矣叔敖
後為楚相(新序雜事篇)
寄鮓孟仁為監魚池司馬自結網捕魚作鮓寄母母還
之曰汝為魚官以鮓寄母非避嫌疑也(吳錄)
飲酒嘗吐蔡順字召仲有至孝之心少喪父奉養母甘
口之物不敢先嘗母至㛰家因飲酒變吐順恐中毒乃
嘗其吐(先賢傳)
傷慈終孝郭巨事繼母至孝家貧産子憂不能字謂其
妻曰傷慈以終孝吾無恨也遂葬之(裴子野志略)
投魚寄母杜孝巴郡人也少失父與母居以至孝稱後
在成都母喜食生魚孝於蜀截大竹筒盛魚二頭塞之
以草咒曰我母必得此因投中流婦出見筒横来觸岸
異而取視有二魚含笑曰此我夫所寄也熟而進之聞
者歎駭(蕭廣濟孝子傳)
窺與游知兒貴王珪始隠居時與房玄齡杜如晦善母
李氏嘗曰兒必貴然未知所與游者何如人試與偕来
會玄齡等過其家李窺大驚速具酒食歡盡日喜曰二
客公輔才汝貴不疑
與李杜齊名漢大誅黨人范滂母曰汝今得與李杜齊
名死亦何恨既有令名復求夀考可兼得乎滂跪受教
再拜而辭(李杜李膺杜密也並本傳)
失母方寸亂徐庶母為曹公所得庶謂劉備曰本欲為
明公效愚欵今失母方寸亂矣備遂聽庶降曹公(蜀志)
魚躍冰王祥繼親朱氏欲生魚祥解衣將剖冰冰解雙
魚躍出又思黃雀炙有數雀飛入幕中(晉書)
親𨗳母輿崔邠為太常卿故事太常視事大閱四部樂
都人縱觀邠自第去帽親𨗳母輿公卿見者皆避道都
人榮之(六帖)
忠孝不並立桓彦範誅二張也初將起事告其母母曰
忠孝不並立義先國家可也(唐書)
隨時進果羅威字德仁八歲喪父事母至孝耕耘為業
勤身苦體以奉供養竒果珍味隨時進前也(先賢𫝊)
得瓜未嘗先食殷憚生而謹愿七歲喪父哀號毁悴不
為戲弄得瓜果可啖之物懷持進母未嘗先食(孝子傳)
露集烏翔林攅母亡作塜屋其右有白烏来甘露降觀
察使李若初遣官屬驗實會露晞頓失色攅哭曰天所
降露禍我耶俄而露復集烏亦回翔詔作二闕於母墓
前又表其閭時號闕下林家(本𫝊)
非母賢不能成子杜悰牧溰陽宏詞李宣古數陪燕飲
戲謔侮慢杜不能容使辱之長林公主出而捄之云尚
書不念諸子學文遣易衣而赴中坐長林請為詩冀彌
縫也宣古詩云紅燈初上月輪高照見堂前萬朵桃觱
栗夜深抛耍令舞来挼去使人勞杜公賞之後二子裔
休儒休皆登第人曰非母賢不能成子(雲溪友議)
兄弟
三世不分財蔡邕與從弟同居三世不分財鄉黨高其
義(本傳)
兩驥劉正兄弟二人時號兩驥
自比王謝崔湜與弟液澄從兄涖並以文翰居要官每
宴私自比東晉王謝曰吾一門入仕歴官未嘗不為第
一丈夫當先據要路以制人豈能默默受制於人哉(六帖)
飲乳輟訟韓思彦廵察劔南兄弟相訟累年不决思彦
令厨宰飲以乳兄弟泣曰公以吾兄弟同乳而生耶乃
請輟訟
問食問衣司馬温公與其兄伯康友愛尤篤伯康年將
八十公奉之如嚴父保之如嬰兒每食少頃則問曰得
無饑乎天少冷則問曰衣得無薄乎(范太史集)
大山小山梁何胤為中書令後去職居會稽若耶山雲
門寺初胤二兄求點並棲遁求先卒至是胤又隠世號
點為大山胤為小山(本傳)
雙珠孟昶與弟顗並美風姿時人謂之雙珠
兩鳳連飛北齊崔陵與弟仲文同日受拜時號雙鳳連
飛
玉昆金友南史琳子銓弟錫銓雖學不及錫而孝行齊
焉時人以銓錫二王可謂玉昆金友矣
大秦君小秦君唐初漢書學大興其章章者若劉伯莊
秦景通兄弟劉訥言皆名家景通與弟暐皆有名精漢
書號大秦君小秦君(本𫝊)
小狀元孫僅與兄何齊名有聲場屋何淳化中魁多士
僅下第有詩曰前春再就天街試應被人呼小狀元次
舉中甲科王元之以詩贈曰病中何事忽開顔憶得詩
稱小狀元粉壁已懸龍虎榜錦標争屬鶺鴒原(古今詩話)
龍躍雲津晉張華見禇陶謂陸機曰君兄弟龍躍雲津
逢賊爭前死姜肱與弟季江謁郡夜於道逢賊欲殺之
肱兄弟爭前死賊遂兩釋之俱奪衣資(六帖)
天生羽翼明皇友悌古無有者嘗以書賜弟憲等魏文
帝詩曰西山一何高高高殊無極上有兩僊童不飲亦
不食賜我一丸藥光耀有五色服之四五日身輕生羽
翼朕每言服藥而生羽翼寧如兄弟天生之羽翼乎陳
思王之才足以經國詔其朝謁卒使憂鬱魏祚未終司
馬氏奪之豈神效丸耶(靈異記)
叔姪
濤舒上下晉王湛兄弟宗族皆以為癡兄子濟因共談
易大竒之初武帝見濟輙曰卿家癡叔死未濟無以答
復問濟曰臣叔不癡山濤之下魏舒之上由是顯名(本𫝊)
穢我素風晉謝安嘗詣陸納納兄子俶密作食供之納
設茶菓俶下精飯食罷納大怒杖四十曰不能光我叔
父而乃穢我素風
給麻為錢緡唐高宗嘗賜諸王綵五百以滕王蔣王貪
黷但下書曰滕叔蔣弟不須賜但給麻二車助為錢緡
二王大慙(本𫝊)
吾家佳子弟王羲之為從伯敦導所器敦嘗謂曰汝是
吾家佳子弟當不减阮主簿
千里駒苻朗字文達堅從兄子也堅嘗目之曰此吾家
千里駒(晉書)
含飯兩頰郗鑒遇永嘉亂窮餒鄉人共食之常攜兄子
外甥就食鄉人辭不能兼濟乃獨往含飯於兩頬歸吐
與二子(世說)
全姪棄兒鄧攸永嘉亂走擔其兒及弟子綏度不能兩
全乃謂妻曰吾弟早亡惟有一息理不可絶應自棄我
兒妻泣從之(晉書)
分封二百戸王基封安樂鄉侯上疏求分封二百戸賜
叔父子喬爵關内侯以報叔父詔特聽之(魏志)
夫婦
蓬首請夫罪蔡琰字文姬重嫁於董祀祀犯法當死文
姬詣曹操請之時賓客滿座操曰蔡伯喈女在外為諸
君見之文姬進蓬首徒行請罪音辭清辯旨甚哀痛操
乃出祀罪(六帖)
斜不若正黔婁先生卒覆以布被覆頭則足見覆足則
頭見曾西曰斜其被則斂矣妻曰斜之有餘不若正之
不足先生生而不斜死而斜之非先生之意(高士𫝊)
相對如賓常林好學漢末為諸生帶經耕鉏妻自餉之
雖在田野相對如賓(三國志)
自賦催粧詩陳嶠孑然無依暮年獲一第還鄉而耳已
順矣鄉里以儒家女妻之合卺之夕自賦催粧詩曰彭
祖尚聞年八百陳郎猶是小孩兒聞者絶倒(南部新書)
機中織錦晉竇滔妻蘇氏能屬文苻堅時滔坐徙流沙
蘇氏作回文七言詩織錦上以寄滔辭甚清婉又李白
詩機中織錦秦川女
比肩人吳都海鹽陸東美妻朱氏有容止寸步不相離
號曰比肩人後卒合葬處生梓樹同根二身相抱合成
一樹孫權封曰比肩墓後子弘與蘇氏亦相愛慕吳人
又呼為小比肩(三異記)
佳人難再得荀奉倩妻曹氏有豔色妻嘗病熱奉倩嘗
以冷身熨之妻亡歎曰佳人難再得人弔之不哭而傷
神未幾奉倩亦卒(世說)
分鏡陳太子舍人徐德言尚叔寳妹樂昌公主陳政衰
謂妻曰國破必入權豪家儻情緣未斷尚冀相見乃破
鏡人分其半約他日以正月望日賣於都市及陳亡其
妻果為楊越公得之乃為詩曰鏡與人俱去鏡歸人未
歸無復姮娥影空留明月輝樂昌得詩悲泣不已越公
知之愴然召德言還其妻(古今詩話)
下第登第詩杜羔妻劉氏善詩羔累舉不第將至家妻
先寄詩曰良人的的有竒才何事年年被放回如今妾
面羞郎面君若来時近夜来羔見詩即回去尋登第又
寄詩曰長安此去無多地鬱鬱葱葱佳氣浮良人得意
正年少今夜醉眠何處樓(南部新書)
使君自有婦邯鄲有美女姓秦名羅敷為邑人王仁妻
仁後為趙王家令羅敷出採桑於陌上趙王登臺見而
悦之因飲酒欲奪焉羅敷巧彈等作陌上桑之歌以自
明内有使君自有婦羅敷自有夫之句(崔豹古今注)
卧牛衣王章為諸生學長安獨與妻居章疾病無被卧
牛衣中與妻訣泣涕其妻呵怒之曰仲卿京師尊貴在
朝廷誰踰仲卿者今疾病困厄不自激昂廼反泣涕何
鄙也(本𫝊)
男子事非女子所知周彬不治財産服膺儒學其妻嘗
讓之曰汝家兄弟能力稼穡營已囊箱豐溢汝之不調
無思悔畢向何如答曰卿嘗與吾市油數金是亦力穡
營已但歲晩必得力及聞先主鎮金陵囊文以往錫賚
頗厚以所賜金帛陳列於庭謂妻曰吾昔與卿同營已
者今已一成矣比諸伯叔何箇為勝耶妻曰男子之事
非女子所能知(江南野史)
女蘿草兔絲花君為女蘿草妾作兔絲花百丈託遠松
纏綿成一家(李白詩)
夢孕生男楊國忠出使江浙其妻思念至深忽夜夢與
國忠交而有孕後生男名朏至國忠歸具述夢中之事
國忠曰此夫妻相念情感所致時人莫不譏笑也(天寳遺事)
妓妾
紅拂妓李靖謁楊素一妓執紅拂侍側目靖久之靖歸
逆旅夜有紫衣戴帽人叩門延入脱衣去帽乃十八九
一美人也靖驚詰之告曰妾楊家紅拂妓也絲蘿願托
喬木乃與俱適太原
善歌贈束綵寇莱公鎮北門有善歌者至庭公取金鐘
獨酌令歌數闋贈之束綵侍兒舊桃自内窺之為詩呈
公云夜冷衣單手屢呵幽窗軋軋度寒梭臘天日短不
盈尺何似妖姬一曲歌(東皋雜錄)
鏡湖春色元稹廉問浙東喜官妓劉採春嘗題詩云因
循歸未得不是戀鱸魚(人注曰戀鏡湖春色耳古今詩話)
老嫗吹篪後魏河間王有婢曰朝雲善吹篪諸羌叛王
令朝雲假為老嫗吹篪羌皆流涕服降語曰快馬健兒
不如老嫗吹篪(伽藍記)
一曲直千金官妓永新善歌帝曰此人一曲直千金矣
(開元遺事)
章臺柳韓翌得妓柳氏既成名留連都下不果迎寄詩
曰章臺柳章臺柳往日依依今在否縱使長條似舊時
也應攀折他人手
蕭郎是路人崔郊出妾臨行賦詩曰公子王孫逐後塵
綠珠垂淚裛羅中侯門一入深如海從此蕭郎是路人
(酉陽雜俎)
戲參寥求詩參寥来徐州訪東坡坡席上戲令一妓求
詩云多謝樽前窈窕娘好將幽夢惱襄王禪心已作沾
泥絮不逐東風上下狂
大喬小喬周瑜從孫策攻皖得喬公兩女皆國色策自
納大喬瑜納小喬(吳志)
花月之妖武三思妓素娥有殊色狄梁公請出之忽失
所在於堂奥中聞蘭麝芬馥附耳而聽即素娥語曰某
花月之妖帝遣奉公言笑梁公時之正人不敢見(六帖)
安處是吾鄉王定國嶺外歸出歌者勸東坡酒坡作定
風波序云定國歌兒名柔奴姓宇文氏家住京師定國
南遷歸予問柔廣南風土應是不好柔對曰此心安處
便是吾鄉因為綴詞云常羨人間琢玉郎天教分付點
酥娘自作清歌𫝊皓齒風起雪飛炎海變清凉萬里歸
来年愈少微笑笑時猶帶嶺梅香試問嶺南應不好却
道此心安處是吾鄉(東皋雜錄)
鸚鵡呼琵琶蔡持正侍兒名琵琶嘗養一鸚鵡持正每
呼琵琶即叩一響板鸚鵡傳言呼之琵琶卒後誤觸響
猶傳言呼之持正感傷成疾不起嘗為詩云鸚鵡言猶
在琵琶事已非傷心障江水同渡不同歸(侯鯖錄)
桃李鏡中開李白送姪良攜二妓赴會稽云遥看二桃
李雙入鏡中開(詩話)
詩寓筑字陳筑登第為福州古田尉至官惑一娼周氏
周能詩嘗有詩贈筑曰夢和殘月過樓西月過樓西夢
已迷喚起一聲腸斷處落花枝上鷓鴣啼首句盖寓筑
字也(夷堅志)
句中記姓記事韓康公上元召從官數人出官妓侍飲
其專寵者曰魯生偶中蜂螫少頃持扇就東坡乞詩詩
中有云魚吹細浪歌摇白舞罷花枝蜂入懷上句記姓
下句記事也(侯鯖錄)
蜂蝶慕香都下名妓楚蓮香國色無雙每出則蜂蝶相
隨慕其香也(天寳遺事)
詩落魄江湖載酒行楚腰纖細掌中情十年一覺揚州
夢嬴得青樓薄倖名(杜牧之)唱得陽關意外聲舊人惟有
米家榮近来年少輕前軰好染髭鬚事後生(韋應物)春來
無處不閒行楚閠相看别有情好是五更殘酒醒時時
聞喚狀元聲(鄭谷)當年不嫁惜娉婷傅白施朱作後生說
與傍人須早計隨宜梳洗莫傾城(無已)寳鈿香娥翡翠袖
粧成掩泣欲行雲慇懃好與襄王道莫向瑶臺夢使君
(戎昱)帷開見釵影簾動聞釧聲(蕭綸)娥翠斂時聞燕語泪珠
彈處見鴻歸多情妾似風花亂薄倖郎如露草晞(前人)清
潤潘郎玉不如中庭蕙草雪消初風流才子多春思腸
斷蕭娘一紙書(楊生賦蕭娘詩)雲慘當歌日松吟欲舞風(張正見)
美人
香兒有女名瓊英以香屑雜食啖之長而肌香因名香
兒(紺珠集)
捧心效顰西施病心而顰其里之醜人見而美之歸亦
捧心效顰里人見而走(莊子)
回風曲麗娟善歌嘗唱回風曲庭花飜落如深秋(洞冥記)
女相如煬帝御女吳絳僊以紅牋進詩謝帝帝曰絳僊
才調女相如也(南部煙花記)
眼色媚人念奴有色善歌官妓中第一帝嘗曰此女眼
色媚人(開元遺事)
一軍驚視李光顔初都統韓弘惡光顔忠力乃飾名姝
教歌舞遣使以遺光顔曰公以君暴露於外恭進侍者
慰君征行之勤光顔大會將校引使者以侍姝至秀曼
都雅一軍驚視光顔曰戰士皆棄妻子蹈白刃奈何獨
以女色為樂為我謝公因嗚咽泣下將卒數萬皆感激
(六帖)
蟬翼鬢魏文帝宫人所愛者有莫瓊樹在側瓊樹始製
為蟬鬢挈之漂渺如蟬翼故號曰蟬鬢(崔豹古今注)
飲乳而美矦君集死其家有三美人容色絶代言常不
飯飲人乳而美(嘉話)
秀色如瓊花李白秦女行云西門秦氏女秀色如瓊花
青羽裠南極夫人被青羽裠(王君内傳)
玉筯魏甄后面白淚雙垂如玉筯也(六帖)
詩三月三日天氣新長安水邊多麗人態濃意遠淑且
真肌膚細膩骨肉勻(杜甫)美人奪南國一笑開芙蓉青鏡
理雲髮褰簾出深重(韋蘇州)雪向淡眉天上女鳳簫鸞翅
欲飛去玉釵翹翠步無塵楚腰如柳不勝春(楊炎)北方有
美人絶世而獨立一笑傾人城再笑傾人國傾國與傾
城佳人難再得(李延年)二妃遊江濱逍遥順風翔傾城迷
下蔡容好結中腸(阮籍)蛾眉雙翠羽明眸發清光丹唇翳
皓齒秀韻若珪璋令儀希世出無乃古王嬙首戴金步
摇耳繫明月璫(傳玄)美女妖且閒採桑岐路間攘袖見素
手皓腕約金環顧盼遺光彩長笑氣若蘭行徒同息駕
休者亦忘餐(曹植)美目揚玉澤蛾眉象翠翰鮮膚一何潤
秀色若可餐(陸機)日落登雍臺佳人殊未来綺窗蓮花掩
洞戸琉璃開(吳均)簮玉出北房鳴金步南階(謝惠連)注口櫻
桃小添眉柳葉濃由来紫宫女共妬青蛾眉(李白)畫明
金冉冉筝語玉纖纖(温庭筠)愁機懶織同心苣悶繡先描
連理枝(李羣玉)
錦繡萬花谷後集卷十五
