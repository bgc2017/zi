錦繡萬花谷前集卷三十
神仙
木公金母木公亦云東王父又云東王公盖青陽元氣
也西王母亦云金母又云九靈太妙龜山金母一號太
虛九光龜臺金母元君皆稱以王者諸天尊之地也昔
道氣無為自然先以東華至真之氣化生木公以主陽
和之氣又以西華至妙之氣化生金母配西方母養羣
品男子得道者名隸木公女子得道者名隸金母漢時
有小兒歌曰揖金母拜木公時人不識惟張子房知而
拜之王母所居崑崙之圃閬風之苑有城千里玉樓十
二左帶瑶池右環翠水(仙傳拾遺)
老子度關尹喜為函谷關吏忽語其徒曰初冬十月天
里星西行貫昴今月以來融風三至東方真氣狀若龍
蛇而西度漢此大聖之徵果見老君乘青牛薄板車徐
甲為御來度關喜拜之老君教喜鍊氣内修吐納胎元
之道并授三宫正一之法道德經五千言而去西昇(出化)
(胡經)
上元夫人阿環集仙傳云上元夫人是道君弟子總領
真籍亞於龜臺又漢武内傳王母既降武帝乃遣侍女
與上元夫人相聞侍女返云阿環再拜遠隔絳河遂替
顔色近五十年時頃夫人至服赤霜之袍戴九靈夜光
之冠帶雲仙火玉之珮垂鳳文琳華之綬腰流黃揮精
之劫授帝以靈飛十二事乃去
董雙成許飛瓊西王母降武帝殿有侍女四人帝問其
名曰董雙成許飛瓊婉陵華段安香(張君房說)
王子登安法興西王母降武帝殿命侍女王子登彈八
琅之璈董雙成吹雲和之笛許飛瓊鼓靈虚之簧安法
興歌玄靈之曲(武帝内傳)
張天師張天師道陵字輔漢建武十年正月十五日生
於天目山得道善以符治病桓帝永夀元年於靈峯白
日上昇唐天寳七年封天師子孫散處無聞惟信州有
族甚盛世世有一人類天師襲其號傳其印印之所異
者累紙百幅而丹文必徹也又集仙傳張道陵伯九聖
七真朝王母王母授以瓊華寳耀七晨素經乃歸
湯保衡遇天師吕大臨作湯保衡傳嘉祐末京師麻家
巷有聚小學者李道太學生湯保衡與之游一日至學
有道士鬚髯與道相接既去保衡問道士居建隆觀他
日復見前道士去保衡默從之入觀至西廊而没保衡
尋之不見觀廊壁繪一道士正如所見者題云張天師
保衡異之他日具冠帶俟於李道之舍道士外至遂拜
之再三叩請道士曰某日會于某地保衡如約道士曰
但舉目視日十日可復會保衡視日乃覩道士在日中
復會道士曰復視日百日再會保衡如教視之乃見己
形亦在日中與道士立道士曰可教矣乃授符籙召攝
鬼神一日保衡語友人曰適見婦人頗有容色今夕小
飲當召所見婦人生魂至形質皆如生人但語聲似嬰
兒問保衡此何所也適既就寢不意至此疑是魂又疑
死保衡曰便可歸勿憂也遂欵曲與語遣去後保衡及
第為令(邵氏錄)
總真真人王方平王遠字方平東海人得道老君賜之
七轉變景靈符位為總真真人嘗七月七日過蔡經家
仙從赫奕如大將軍教蔡經尸解法如過狗竇經忽身
熱因解失其尸(總仙集)
蓬萊仙監陶弘景梁陶弘景師事陸修静弟子孫遊岳
為師入茅山自稱華陽隠居造三層樓棲止身居其上
弟子居中接賓客於下修本草遇神仙桓闓謂曰君之
隂功極著以所修本草用䖟蟲水蛭輩為藥功雖及人
而害物命以此一紀後方得解形南史云仙書云眼方
者夀千歲隠居末年一眼有時而方既化為馬樞得道
傳隠居授蓬萊仙監(南史雲笈經)
東華道君唐司馬承禎隠天台山有弟子焦静真女人
也因精思問有人導至方丈遇二女仙謂曰子欲為真
官可謁東華青童道君授三皇法請名氏則承禎也乃
歸而詣承禎(雲笈經)
東華真人嚥服十二環奄有仙人房暮騎紫鱗去海氣
侵肌凉贈我纍纍珠靡靡明月光東坡云李方叔出示
南岳典寳東華真人像又云此詩李真人作也又有人
江上遇之云即太白也(王直方詩話)
劉奉林服黃連奉林在嵩山四百年合神丹為邪物所
敗乃入委羽山今千餘年矣猶未升仙是試方不遇道
數未足故也此人但服黃連得不死不能有所役使也
疑丹不服毛伯達劉道泰謝稚堅張兆期後漢人學道
王屋山共合神丹毛服之而死劉服之又死謝張不敢
服捐山而去後見毛劉在山上二人悲愕就請道與之
茯苓持行方服之皆數百歲遊行五嶽但陸仙公(並陶隠仙)
(真誥)
壺公市藥有一老翁賣藥懸一壺市罷跳入壺中人不
知也費長房於樓上見之因奉酒脯翁乃與俱入壺中
玉堂嚴麗旨酒甘肴飲畢而出於是隨入山卧長房於
空室中以朽索懸萬斤於心上衆蛇競來嚙索索且斷
長房不移翁還撫之曰子可教也復使食糞糞中有三
蟲臭穢甚長房惡之翁曰子幾得道恨於此不成長房
辭歸翁與一竹杖曰騎此任所之則至又作一符曰以
此主地上鬼神(後漢本𫝊)
薊子訓後漢方伎傳薊子訓於長安東霸城與一老翁
共摩娑銅人相謂曰見鑄此已近五百歲矣
彭祖姓籛名鏗夀八百歲時歴三代喪四十九妻失五
十四子(神仙𫝊)
宂居不食孫權時蜀有李阿者宂居不食世號為八百
歲翁人問事阿無所言但占其顔色若歡喜則有事皆
吉若顔色慘戚則事皆凶若笑則有大慶微嘆則有憂
後一日去不知所在後有人姓李名寬到吳而蜀語能
呪水治病人呼為李八百(抱朴子)
握固長生後漢方伎傳冷夀光行仙容成公御婦人法
取精於玄牝其要谷神不死守生養氣者也御婦人之
術謂握固不泄還精補髓可以長生
紫陽真人唐有人夢書新宫銘者云紫陽真人山玄卿
撰其略曰良常西麓原澤東池新宫宏宏崇崇䡾䡾(廣記)
都仙太史唐漢卓異志許遜汝南人許子阿之後與族
子穆俱學道遜為旌陽縣令棄官後得仙又十二真君
本傳晉元帝時忽有仙人瑕丘仲奉玉皇命授許遜九
州都仙太史高明大使家屬四十二口皆乘雲去政和
中朝廷册封神功妙濟真君(本傳)
許遠遊許長史許遠遊名映丹陽句容人七世祖許子
阿有隂德在人世孫副副有八子第一子名邁字叔玄
小名映改名遠遊第五子名穆或名謐謐仕為護軍長
史穆有三子第三子玉斧長名翽字道翔玉斧位為上
德子黃民字玄文民子榮並得度世玉斧隠雷平山號
雷平真人黃民為臨川令真誥稱許掾是也(真誥及雲笈七籖)
陳希夷陳摶字圖南唐樵郡人舉進士不第去隠武當
山辭榖鍊氣後居華山雲臺觀多閉門臥經月或至百
日不起我太宗即位再召之雍熙初賜號希夷先生端
拱中化形於蓮花峯下張超谷中(談苑)摶唐長興中進
士有大志隠武當山有詩曰他年南面去記得此山名
張鄧公改南面為岳題其後云蘚壁題詩志何大可憐
今華老圖南嘗乘白騾從惡少年數百欲入汴州中途
聞藝祖登極大笑曰天下於是定矣遂入華山為道士
葺雲臺觀居之(邵氏錄)
吕洞賓吕巖字洞賓關右人唐咸通中舉進士不第值
巢賊為梗㩦家隠終南山絶世辟榖變易形體尤精劍
術(見雅言雜載)東坡云回先生過湖州沈東老庵以石榴
皮書壁云西鄰已富憂不足東老雖貧樂有餘白酒釀
來因好客黃金散盡為收書東軒筆錄云滕宗亮守
巴陵有回道士上謁宗亮口占詩贈之曰華州回道士
來到洛陽城别我遊何處秋空一劒横
寫詩榴皮有道士過沈東老飲酒用石榴皮寫絶句壁
上稱回山人(詩見前)東坡和云符離道士晨興際華嶽先
生尸解餘忽見黃廷丹篆字由傳青紙小朱書又云至
用榴皮緣底事中書君豈不中書(坡詩注)
謫鋤芝草蔡誕好道入山不堪其苦而還誑其家人曰
吾為地仙位卑為老君牧龍因羣仙博戲輸一五色班
龍緣此被謫崑崙山下耕鋤芝草(抱朴子)
藍采和嘗於市上歌曰踏踏歌藍采和世界能幾何紅
顔一春樹流年一擲梭古人混混去不返今人紛紛來
更多朝驂鸞鳳到碧落暮見桑田生白波長景明輝在
空際金銀宫闕高嵯峨(續仙傳)
顔魯公為地仙顔真卿常服丹使李希烈為希烈所殺
希烈敗改葬發其墓其體如生人隠士曹庸山曰此後
三十年即為地仙矣(明皇十七事)
淮南上昇淮南王安愛道術之士有八公詣門皆鬚眉
皓白王使閽人難之曰我欲上求延年不老中欲得博
物精義下欲得勇士武藝三者既乏餘不敢通八公曰
王薄吾老今則少矣言未竟八公皆變為童子門吏大
驚走以報王王跣而迎之北面叩首八童子乃復為老
人告王曰聞王好事故來相從未審王何所欲吾一人
能坐致風雨畫地為河撮土為嶽一人能崩高塞深收
束虎豹使没鬼神一人能分形易貌蔽六軍白日為暝
一人能乘雲步虚出入千里呼吸無間一人能入火不
灼入水不濡人射不中一人能移山駐流千變萬化一
人能煎泥成金煉水為石乘雲駕龍游於太虚任王所
欲王乃朝夕朝拜授王丹經三十六卷時雷被伍被乃
告王反八公謂王曰可以去矣八公與王白日昇天漢
史祕之安臨去時藥器置中庭雞犬䑛之盡得昇天故
雞鳴天上犬吠雲中也(太平廣記及神仙傳)
司馬延夀唐邢和璞善心筭與崔司馬有舊崔病積年
乃死心待邢崔一日覺臥室北墻有人斸聲視之無所
見如此七日斸不已墻忍透明如一粟經一日突大如
&KR0777;崔窺之墻外乃有數人荷鉏钁立云邢真人處分開
此司馬厄重倍費工力有頃導騎五六平幘朱衣曰真
人至見邢輿中白幍垂綬執五明扇去穴數十步謂崔
曰公筭盡僕為公再三論得延一紀言畢墻如舊旬日
病愈(酉陽雜爼)
魯女生初餌胡麻采藥嵩山見一女人以五嶽真形與
之(漢武内傳)
與陳尉書廓落王方平既降蔡經家經北舍有陳尉者
詣門乞見方平使行前向日而立方平從後觀之曰君
心邪不正未可教以仙道當授君地上主者以一符與
陳尉言此不能度世止能存君本夀出百歲向上可以
禳灾治病陳尉夀果一百十歲死自方平去後數十年
經復歸家有書與陳尉其書廓落大而不工陳尉家世
世存之以為寳(神仙傳)
授符理水真誥云王媚蘭為雲林夫人王母第十三女
玉清娥字愈意為紫微夫人王母第二十女又集仙傳
雲華夫人名瑶姬王母第二十三女嘗游東海過江上
有巫山焉留連久之時大禹理水大風卒至禹因拜夫
人求助夫人即授禹策檄召鬼神之書禹嘗詣之顧盼
之際變化形質干態萬狀禹初甚疑後乃信夫人授以
上清寳文理水之册禹拜授遂導波决川以成功焉(出集)
(仙傳)
學道昇仙真誥云二人皆王子喬妹周靈王女皆學道
得仙上昇
紫虚元君魏夫人晉司徒魏舒之女劉幼彦之妻生二
子學道服胡麻散茯苓丸忽有太極真人安度明方諸
青童扶桑碧河賜谷神王清虛真人王襲等來降授以
太上寳文八素隠身羽玄等書三十一卷位為紫虛元
君南嶽夫人昇天而去(顔魯公魏夫人碑)
少室仙伯王知遠師陶隠居善易知人生死作易總十
五卷一日雷雨雲霧中一老人叱遠曰所泄者書何在
上帝命吾攝六丁追取遠據地傍有六人青衣已捧書
立矣老人責曰上方禁文自有飛仙保衛金科秘藏玄
都汝何者輙藏箱帙知遠曰青丘老人傳授也後司命
授知遠為少室仙伯(雲笈經及異人傳)
九華真妃紫清上宫九華真妃是太虛上真元君金臺
李夫人之少女也昔遣詣龜山學上清道道成授太上
玉書署為此號於是賜姓安名鬱嬪字靈簫與紫微夫
人俱降楊羲欲為匹偶有詩與羲(見真誥)
九嶷得道女九嶷山中得道女羅郁也梁簡文帝時降
黃門郎羊權家贈權詩及火浣布金玉條脱各一枚此
女已九百歲矣(陶隠居真誥)
傅先生木鑽傅先生入焦山七年老君與之木鑚使穿
一石厚五尺云穿此便當得道其人晝夜鑚之積四十
七年鑚盡石穿遂得仙丹昇天(真誥)
帛和視石壁帛和入西域山事王君君令熟視石壁初
一年無所見二年漸有文字三年得神丹方及五嶽圖
乃去(神仙傳)
安期先生安期先生賣藥海邊瑯琊人人傳世見之計
已千年秦始皇召見與語三日三夜大異之乃賜之精
璧可直數千萬安期受而置之阜鄉以赤玉烏一兩為
報(抱朴子)
黃初平牧羊黃初平年十五家使牧羊有道士將至金
華山四十餘年其兄初起索之不得有道士引至金華
山尋之問羊所在初平曰在山初起往視但見白石初
平叱之羊起於是白石皆起成羊初起棄家就初平學
道服松脂茯苓能立日中無影
玉雲閣吏蔡少霞又有蔡少霞者夢人遺書碑略云昔
乘魚車今履端雲觸空仰塗綺輅輪囷其末題云五雲
閣吏蔡少霞書(並神仙傳)
紫陽真人坡詩注云紫陽真人周義山入蒙山遇羨門
子乘白鹿佩青髦之節從十餘玉女義山再拜乞長生
要訣羨門子曰子名在丹臺玉室何憂不僊
養聖胎李觀遊南嶽有一人持釘鉸之具問曰問君遊
南嶽奉煩寄語養素先生藍方云劉處士奉問先生十
月懷胎如何出得觀至南嶽訪方具道其語方寂然驚
曰其人眉間得無有白誌乎觀曰然方大驚曰吾不遇
此人命也此所謂劉海蟾也吾養聖胎已成患無術以
出之念非斯人不足以成吾道是年方卒(東軒筆錄)
鍊真氣黃真人石晉時為惠州太守棄官入羅浮山水
簾洞蘇養直居潤州有羅浮山道人江觀潮拜謁曰羅
浮黃真人以公氣母已成令某持丹度公袖中出藥養
直遲疑道人曰此丹非金石乃真氣煉成疑即止有急
服之出門不見養直後暴卒所親記道人之言取丹飲
之乃甦養直後與家人别行步如飛識者以姓江而夏
來即黃真人矣(百家詩序)
簡寂陸修静初楊羲等得道與紫微夫人諸仙遊諸仙
各授學道口訣并說羣仙事跡楊許退錄其書流𫝊吳
中有司馬郎得之嘗有雷電光怪晉人陸修静又得之
遂成此道宋武帝封修静為簡寂先生即陶隠居世師
也(見雲笈經)
神仙名義
大洞真經大洞者神仙也别有三山三山有七宫七宫
有七變朝化為金日中化為銀暮化為銅夜化為光或
化為山為水為石謂之七變七變有七經有二十一童
子隨之故曰大洞真經讀萬過即得真仙誥
食六氣楚詞云食六氣而飲沆瀣注陵陽子明經云春
食朝霞者日始出赤氣也秋食淪漢者日没後赤黃氣
也冬食沆瀣者北方夜半氣也夏食三陽者南方日中
氣也(又見杜詩注司馬相如𫝊注)
朱雀金花隂真君歌曰北方正氣為河車東方甲乙成
丹砂兩情合養為一體朱雀調運生金花(坡詩注)
姹女河車修煉法曰河車是水朱雀是火取水一斗鐺
中以火炎之百沸致聖石九兩其中初成姹女次謂之
玉液後成紫色謂之紫河車白色曰白河車青色曰青
河車赤色曰赤河車亦名黃芽出道書蓬壺集故白樂
天詩云黃芽與紫車謂此
太山五嶽形圖西王母與上元夫降漢武帝帝視箱中
有小書乞瞻覽母曰此五嶽真形圖也乃三天太上所
出豈汝所宜佩乎帝乞不已母遂與帝帝藏之栢梁臺
六甲靈飛十二事上元夫人與王母既會武帝謂曰阿
母發五嶽真形雖覩妙理而無六甲靈飛之符太隂六
丁玉女之籙太陽六戊之書左乙東象之文右庚攝殺
之律壬癸六道隠形之術丙丁之火九赤班符六辛月
華之法六已化形之方八禀十訣長生紫書内視中方
凡十二事可以總攝萬精驅策百鬼帝曰願賜指教夫
人即命侍女出六甲十二事來授王母曰若汝修善後
三十年當告汝要道而帝淫色殺伐不休不從王母上
元之戒二真遂不復來太初二年栢梁臺灾真形圖與
六甲靈飛十二事藏於栢梁臺並燒(武帝内𫝊)
九霞觴許碏登樓飲酒忽作一詩題於樓上云閬苑花
前是醉鄉誤翻王母九霞觴羣仙拍手嫌輕薄謫向人
間作酒狂題畢乘雲而去(列仙傳)
彈雲璈魏夫人華存學道久之龜臺金母三元夫人馮
雙禮珠來降教以神訣王母擊節而歌馮雙禮珠彈雲
璈而答歌(顔魯公魏夫人碑)
遐舉世人學道資一丹一藥之功聊固其命倚以修道
未能證就避忌尤多三官廵邏攝入鬼錄所以頻改姓
名先用尸解然後進取上法或五嶽授事校職仙曹優
游人間或至千歲功德升聞却朝玉皇往往遐舉世人
無由知也今之仙隠有騰空者服金丹也遐舉之事未
可希望或延年不死時亦有之(北夢𤨏言)
尸解凡今之人死必視其形如生乃尸解也足不青皮
不皺亦尸解也目光不毁頭髮盡脱不失其形骨者皆
尸解也有未斂而失尸者有人形猶在而無復骨者有
衣在形去者有髮脱而形去者白日去謂之上尸解夜
半去謂之下尸解向曉暮之際謂之地下主者得真僊
誥
胎息胎食習閉氣而呑之名曰胎息習潄舌下泉咽之
名曰胎食抱朴子曰胎息者能不以鼻口嘘吸如在胎
中也(内𫝊)
冰桃碧藕西王母降周穆王開宴有萬歲冰桃千歲碧
藕(穆天子𫝊)
仙人真人仙道有十二試皆意之所不悟皆太極真人
臨見之也試皆過授以真經青鳥公積四百七十二歲
十二試之有三不過太極道君以為仙人不得為真人
真人元君男之高仙曰真人女曰元君(並真誥)
黃庭經晉魏夫人名華存生二子學道服胡麻散道成
景林真人授以黃庭内境經令讀萬過乃得洞觀鬼神
(夫人碑)
胎息法胎息者能不以鼻口噓吸如在胞胎中初學行
氣鼻中引氣而閉之以心數至一百二十乃以口吐氣
出之及引氣皆不欲令自耳聞其氣出入之聲常令入
多出少以鴻毛著鼻口之上吐氣而鴻毛不動為度漸
習漸增其心數久久可至千則老者更少日還一日矣
夫行氣必當以生氣勿以死氣從半夜至日中為生氣
從日中至半夜為死氣行死氣無益也故行氣或可以
驅瘟疫或可以禁蛇虎或可以居水中或可以行水上
或可以辟饑渴或可以延年嘘水水為之逆流嘘火火
為之滅但行氣不欲多食及食生菜肥鮮之物令人氣
彊難閉且禁平居恚怒恚怒則氣亂令人發欬葛仙翁
每盛暑輙入深淵之底一日許乃出者正以能閉氣胎
息故耳(抱朴子)
鬼試又有鬼試多惑人須定志意熟視其規中珠子濁
不明則鬼試也則思七星在頭上以却之若規中方明
者仙道人也則拜之不悟則為試不過
僊相名在瓊簡者目有綠筋名在赤書者隂有伏骨名
在琳札者胸有偃骨名在星書者眼有四規皆上仙也
其次鼻如玄山腹有玄丘亦仙相也(真誥)
僊椹扶桑島有木如桑其實如椹九十年一實(十洲記)
玄州白柰空洞靈瓜謝玄卿遇神仙見素麟脂斑螭髓
玄州白柰空洞靈瓜又有瓊飴酒彈八琅之璈叢霄之
笙洞隂之磬又作回鸞轉鳳之舞皆非世間所聞(續仙𫝊)
青飢飯楊桐葉細冬青寒食人採其葉染飯色青而有
光食之資陽氣謂之陽桐飯道家所謂青飢飯(零陵總記又真)
(誥魏夫人碑)
瑶草姑射之山帝女死焉化為瑶草(山海經)帝之季女名
瑶姬未行而亡葬于巫山精神化為草(李善注高唐賦序)
青精飯杜詩豈無青精飯使我顔色好注陶隠居登真
隠訣載太極真人青精乾石飢飯(注云以南燭草木煮汁漬米為之真誥云)
(有道士鄧伯元者受青精石飯之法)
河車挽水黃庭經云北方正氣名河車又仙經云鉛絶
河車空所作皆無功鉛失河車絶萬事無所出道訣
云脅腹腰曲緣黃河水逆流蓋擊運法也坡詩云河車
挽水灌腦黑(詩注)
易骨易髓漢武叩王母求度世之術母曰子但愛精握
固閉氣吞液氣化為血血化為精精化為液液化為骨
行之不倦一年易氣二年易血三年易脈四年易肉五
年易體六年易筋七年易骨八年易髮九年易形變化
則成道(武帝内𫝊)
易遷童初宫易遷童初二宫是男女仙之堂館也其中
閒静東海青童君一年再遊校此有趙素臺者是漢趙
熙女在易遷宫已四百年化形煉景不肯徙自謂天下
無復此樂也
崑崙山司馬相如傳注崑崙山去中國五萬里廣袤百
里高八萬仞層城九重面有九井以玉為檻旁有五門
天帝之下都也又有閬風山在崑崙下閶闔之中水
經云崑崙山去嵩高五萬里其高一萬一千里(又仙傳拾遺記)
(說見三卷)
方諸宫天仙上真之宫室也高九千丈有大方諸小方
諸大方諸對會稽東南七萬里小方諸之上多有奉佛
者人皆服五星精讀夏歸藏經用以飛行(陶隠居真語)
坎離龍虎東坡云人之生死未有不自坎離者坎離交
則生分則死離為心坎為腎龍者汞也精也血也出於
腎而肝藏之坎之物也虎者鉛也氣也力也出於心而
肺主之離之物也不學道者其龍常出於水龍飛而汞
輕其虎常出於火故虎走而鉛枯故真人曰龍從火裏
出虎向水中生人能正坐瞑目調息以久為功則丹田
濕而水上行蓊然如雲蒸于泥丸火為水犯熱必從之
則所謂龍從火裏出也龍出於火則龍不飛而汞不乾
旬日之外腦滿而腰足輕常捲舌上䑛懸癰久則汞下
入口嚥送至丹田久則化為鉛此所謂虎向水中生也
(坡志林)
按天馬楚莊王時有乞食翁歌曰天庭發雙華仙源彰
隂邪清晨按天馬來詣太真家獨宋來子疑其仙人追
逐十二年此翁授以中仙之道乞食翁乃西嶽真人馮
延壽也手為天馬鼻為仙源(真誥)
脈望何諷嘗於書中得一髮捲規四寸許如環之無端
用力絶之兩端滴水投於火作髮氣莫知其何物也後
與方士言歎曰君不見仙命也此名脈望蠧魚三食神仙字則
化於此夜持向天從規中望星星便立降可求丹度世也(酉陽雜俎)
六甲行厨修道功深已成者自然享六甲行厨有所須
舉意即至(北夢𤨏言)
道語按籙真舘飛章太虛披蘂笈之靈文列瑶壇之芳
薦按瓊式之瑶臺企飈游之列馭預祓祠場之供
下延真馭之遊神功不宰天監孔昭庶資妙道丕
錫明休大道無私妙周萬物之用上帝有命隂定萬
民之生天明有象昭垂列緯之精神化無方默布惟
和之令延真祕宇按式靈壇瓊科案式蕊笈翻文
諷琅簡之内音㓗蕊宸之華供申祈帝祐垂鑒精
衷玉籍開文琅庖㓗獻庶緣齋懇欽達仙樽幸無
隔於霄穹俾克昌於眉壽施於億載參庇多祥諷雲
笈之内篇㓗霞飱之盛供諷蕊笈之靈文列秀華之
寳炬普延飈駕臨集罽場報應如響天無妄降之
灾恐懼自修人有可延之壽元氣斡於太虛至仁涵
於羣動大仁博愛而無私未嘗違物遇誠雖微而苟
至可以動天九清右下六氣居中案步虛於行臺
演冲科於祕館涵象紫虛實統本生之氣祕言丹籙
蓋司言命之文搜太素之琅函企紫宸之芝御載
企九清之御式敷三洞之科益嚴三境之科遥佇九
關之馭蕊章遥達芝御來臨綠章遥御羽駕下臨
集羽裾之净侣繹瓊笈之冲科熉幄延真肅揖靈
游之駕珠臺接式載披寳籙之文天慈洪育聖造曲
加伏願熉黃下集覽精意之勤斯肹蠁繁臻答羣生
之近止道非常名無方而善應誠之所至有感而遂
通道本無根功施不宰借凉風而滌濯洒甘露以
清凉列耀在天默司於隂隲衆真祐善有頼於祺祥
無為以清既照臨於七曜不言而信斡造化於羣生
臨下有赫降康自天有昊回祥皇天垂祐天聽則
卑無幽不燭人生而静有感斯通天難忱斯固隂陽
之不測民亦勞止况水旱之靡常惟帝難諶齋戒沐
浴可以事祭神如在聰明正直依而行伏望有昊回
祥皇靈垂祐五緯循軌俾年穀之屢登三階永平得雨
暘之時若民拱北辰之德政士窺東壁之文章商賈
趨天市之垣士子進文昌之府蒼龍直角農夫享播穀
之勤大火司心嬪婦獲絲蠶之利狼貪掃迹天狗垂頭
萬里妖氛挽天河而一洗千齡國壽整箕翼之重輝
妙道淵微非塵凡之可測圓穹杳邈有誠信之能通
仁者必壽信為天地之心學無不通宜從臣子之欲
虔遵道範仰叩真庭祗率多儀肅陳菲薦夏方用事而
飬禾天則溽暑而不雨失其機會且為饑凶走百神以
告哀蒙小惠而未徧是用洗心虛寂戒日吉蠲款帝聞
之崇高請民命於溝&KR0676;惟天地實民父母忍赤子之渴
饑雖山川能出風雲必有司其號令芝蓋飛章琅函
發素叩霄極以薦和佇飈游而來下瑶席瓊樽夙
陳於芳㓗芝華羽葆紛集於真虛式奉明科恭陳净
醮道本無為功施萬物福惟善應信若四時仰祈
乾造昭回列真敷祐天本蓋高曷嘗私於降監神雖不
測誠無昧於福謙祇嚴祕宇仰事崇霄式案明科敢
申欵謁肅奉潢汙之薦因殫螻蟻之誠清静窅邈
非聲臭之能通下土昏囂苟誠忱而必達天其仁而
愛博人有欲而必從輙殫凡&KR0548;仰扣大鈞伏望恩
光下燭慈寳溥臨道虛而應物無所不聞人窮則呼
天有祈必達天道雖遠孚信所以祐民人心至微㓗
精可以事帝撥糞壤之微軀被慈雲之巨蔭閔茲
將槁之苖賜以崇朝之澤強名曰道涵庶彙以皆周
不測者神運元功而斯廣二儀剖判實本於鴻濛萬
化施張聿崇於清净參天兩地於覆載以無私隂慘
陽舒實生成而莫測隂隲垂休至神儲慶蕃禧有
孚純祐無極宰司動植蓄泄風雲幽贊上天潛扶
大化空曰蓋高久昭於下濟道妙惟大實著於強名
望蓋高於霄極達封奏於都元精一之心克協奉吉
蠲之禱肹蠁之應沓臻符幽贊之誠奉祈報以惟寅
藴休祥而匪測誕敷隂隲永錫藩釐百嘉茂育允
洽歲功萬物伏藏是資隂隲財成物宜翼宣神化無
微不燭有感必通
地下主者三等地下主者有三等第一散在外舍閒亭
不受九宫考制不聞練化之業一百四十年得一進耳
二等便得仙階三等便得出入易遷童初二府入宴東
華臺受學化形濯景易氣三十年棺中骨還附神四十
年復如生人五十年位補仙階為上仙矣(真誥)
仙有數品華隂山神告劉根曰汝今髓不滿血不暖氣
少聽減筋急肉沮必欲長生必先治病十二年乃可服
仙藥藥有上下仙有數品不知房中之事行氣導引并
神藥者不能仙也藥上者為九轉還丹太一金液服之
皆立登天其次有雲母雌黃之屬雖不即乘雲亦可役
使鬼神次乃草木諸藥止可數百歲如欲長生先去三
尸三尸常以月望晦朔上天白人間罪過使人不夀蓋
人身中神欲得人生三尸欲人死人死則散而為鬼歆
享祭祀故欲人死也凡人夢與惡人鬭乃尸與人神相
戰也(太平廣記)
得神丹立便仙食草木之藥不知房中之法及行氣導
引服藥無益也若至意感靈亦不須草木之藥若但知
房中及導引不知神丹之法亦不得仙也若得神丹立
便仙矣若得大洞真經讀之萬過便仙不須金丹矣
積功子孫仙積功滿千雖有過得仙功滿三百而過不
足相補十者仙功滿二百者孫仙子無功德有過便得
仙其子孫若無志多過者只得富貴仙不可冀也
服隠芝為仙公仙官上下次秩有左右府左右公左右
卿左右大夫左右御史明大洞真經者為仙卿服金丹
者為大夫服衆芝為御史若得太極隠芝服之便為仙
公真人矣
託體遺迹南真夫人謂楊羲曰得道去世或隠或顯託
體遺跡鹿皮翁吞玉華流蟲出尸仇季子咽金液而臭
聞百里季主服五雲散以潜昇猶頭足異處墨秋咽虹
丹以投水寗生服石腦而赴火伯成納氣而腸胃三腐
(並真誥)
洗髓伐毛東方朔生三日而父母俱亡後遊澤中有一
黃眉翁指朔曰此吾兒也吾却食服氣三千年一反骨
洗髓二千年一剥皮伐毛吾生已三洗體三伐毛矣(武帝)
(故事)
真定真惠夫欲修道惟滅動心不滅照心但凝空心不
凝住心有事無事常若無心處静處喧其志惟一制而
不着放而不動處喧無惡涉事無惱者皆是真定以無
事為真宅有事為應迹不求惠而惠自生此名真惠(出定)
(觀經)
詩朝弄紫泥詔夕披丹霞裳揮手折若木拂此西日光
天上白玉京十二樓五城仙人撫我頂結髮受長生
閉劍琉璃匣鍊丹紫翠房身佩豁落圖腰垂虎盤囊
(李太白)渴飲靈泉水饑食玉樹枝白虎化坎青龍離銷禁
姹女關嬰兒樓臺十二紅玻璃木公金母相東西純鉛
真汞相光輝烏升兔降無年期(東坡)頭戴鹿胎皮身披鶴
&KR0769;衣月寒丹井立霜白醮壇歸(陳元老)土木形容殷七七
水雲情性許閒閒身中火棗無人會此藥元來便駐顔
(張天覺)仙翁無定數時入一壺藏夜夜桂露濕村村桃水
香醉中抛浩劫宿處有神光藥裹丹山鳳棋函白玉郎
弄河移砥柱吞日傍扶桑龍竹裁輕策鮫絲熨短裳樹
栽嗤漢帝橋板笑秦皇徑欲隨關令龍沙萬里強(李義山贈)
(玄微先生)
錦繡萬花谷前集卷三十
