錦繡萬花谷前集卷十五
將帥
弓為霹靂聲唐長孫無忌父晟討突厥突厥畏晟威聞
其弓聲謂為霹靂見其走馬稱為閃電
累磁石晉馬隆討西羌夾道累磁石賊負鐵鎧行不得
前隆卒悉負犀甲無礙賊以為神
能忍得勝晉朱伺有武勇江夏太守楊珉問將軍擊賊
何以每得勝伺曰兩敵相對惟當忍之我能忍是以勝
之
以智為本魏元忠上封事曰天下之柄二文武而已今
言武者先騎射不稽之權略文者首詞章不取之經綸
養由基射能穿札不止鄢陵之奔陸機識能辨亡無救
河橋之敗士在貧賤皆思立功懷琬琰就煨塵抱棟幹
困溝壑安知其方略哉故漢拜韓信舉軍驚笑蜀用魏
延羣臣觖望此富貴者易為善貧賤者難為功也故隂
陽不和拔士為相蠻貊不庭擢校為將齊段孝玄有言
持大兵如擎盤水一致蹉跌求止可得哉是知大將臨
戎以智為本
兩騎縈攪數萬人南史周盤龍與魏軍戰子奉叔單馬
率二百餘人陷陣魏萬餘騎張兩翼圍之一騎還報奉
叔已没盤龍馳馬奮矟奔魏軍魏人莫不披靡時奉叔
已大殺魏軍得出盤龍不知乃東西觸擊魏軍奉叔見
其父久不出復躍馬入陣父子兩騎縈攪數萬人魏軍
大敗盤龍父子由是名播北國
轅門二龍唐烏承玼烏承恩皆為平盧先鋒沉勇而决
號為轅門二龍(並本傳)
走如飛北魏將楊大眼驍捷走如飛尚書李冲典選大
眼往求冲不許大眼曰尚書不見知下官出一技便出
長繩三丈許繫於髻而走繩直如矢馬馳不及冲因驚
嘆遂用為軍主(北史)
折樹矟羊侃入南朝預燕時少府新造兩刃矟成長二
丈四尺圍一尺三寸帝因賜侃紫騮馬令試之侃執矟
上馬左右擊刺特盡其妙觀者登樹樹為折因號此矟
為折樹矟(分紀)
無部曲行陣李廣擊胡無部曲行陣頓舍不擊刁斗幕
府省文書然遠斥堠未嘗遇害
正行伍治簿至明程不識與李廣俱擊胡正部曲行伍
擊刁斗治簿至明軍不得休息未嘗遇害然士多樂廣
而苦不識
鐵瑕鞍劉曜僣位隴右陳安叛曜使平先討安安左手
奮七尺刀右手執丈八尺蛇矛平先與安戰三交奪其
蛇矛安棄馬走斬之隴右歌之曰隴上壯士有陳安䯀
驄交馬鐵瑕鞍七尺大刀奮如湍丈八蛇矛左右盤十
盪十決無當前
來嚼鐵唐來填為潁川太守賊來攻手射賊皆應弦而
仆賊拜城下目為來嚼鐵
王鐵槍五代梁王彦章驍勇能跣足履棘行百步持一
鐵槍騎而馳突奮疾如飛軍中號王鐵槍末帝用為招
討使問破敵之期對曰三日左右失笑彦章受命而出
兩日至滑飲酒半醉起引精兵趨德勝舉鎖燒斷之斬
浮橋急擊南城遂破蓋三日矣
避矟奪矟唐尉遲敬德戰善避矟每單騎入賊雖羣刺
之不能傷又能奪取賊矟還刺之齊王元吉使去刃與
之校敬德請王如刃而獨去之卒不能中帝嘗問奪矟
與避矟孰難對曰奪矟難試使與齊王戲王三失矟遂
大服
半段槍哥舒翰與吐蕃戰特半段槍迎擊所向披靡有
奴左車以力聞舒翰用槍追賊擬槍於肩叱之賊顧翰
刺其喉騰之高五尺左車斬其首(並本傳)
蹀血虜庭太宗踐阼突厥部離叛李靖率勁騎三千由
馬邑趨惡陽嶺頡利大驚靖夜襲定襄破之可汗脱身
走帝曰李陵以步卒五千絶漠然卒降匈奴其功尚得
書竹帛靖以騎三千蹀血虜庭古未有輩足澡吾渭上
之恥矣(靖傳)
微服度關狄青征儂智高頓軍崑崙關下翊日將度關
晨起諸將侍立甚久而青尚未坐日高諸將疑之入帳
周視則不知青所在諸將相顧驚怛俄有軍候至曰宣
徽傳語諸官請過關喫食方知青已微服度關矣(東軒筆錄)
三箭定天山薛仁貴討契丹九姓十餘萬令驍騎數十
來挑戰仁貴發三矢殺三人虜氣懾皆降軍中歌曰將
軍三箭定天山壯士長歌入漢關
天下可一箭而定五代安重誨為節度使與蕃使並轡
而行指飛鳥射之應弦而落觀者萬衆無不快抃由是
名振北狄自謂天下可以一箭而定(並本𫝊)
小尉遲本朝呼延贊以武勇為衞士直長自言受國恩
誓不與契丹同生徧刺其體作赤心殺契丹字反其唇
内亦刺之鞍韀兵仗皆作其字嘗召善黥者横劒於膝
呼其妻責以受禄無報當黥為字以報不然者斷首舉
家號泣以謂婦人黥面非宜願刺臂許之諸子僕妾亦
然嘗作破陣刀降魔杵鐵鞭鐵幞頭兩旁有刃皆重數
十斤乘騅馬緋林額慕尉遲之為人自稱小尉遲(文公)
賀若弼論將隋煬帝問賀若弼曰楊素韓擒虎史萬歲
皆良將也優劣如何弼曰楊素是猛將非謀將韓擒虎
是鬭將非領將史萬歲是騎將非大將帝曰誰也曰惟
所擇弼意自許也
大勝大敗唐太宗嘗曰當今名將惟李勣江夏王道宗
薛萬徹而已勣道宗雖不能大勝亦未嘗大敗至萬徹
非大勝即大敗矣(並本傳)
夢騎五色獅子齊王敬則夢騎五色獅子明帝即位以
敬則為直閣將軍(齊書)
賫九環金帶隋薛道衡出為襄州總管高祖謂曰爾之
去朕如斷一臂於是賫物三百段九環金帶馬十匹遣
之
狄天使狄青字漢臣汾州人世本農家隸縣為鄉書手
移易税賦事發遂逃走京師投拱聖營為兵遷散直為
延州指揮使會元昊叛屢將兵出戰四年間大小二十
五陣八中流矢西戎及砦下以至京師之人皆呼為狄
天使七遷涇原路副總管上欲見之詔令入朝會寇逼
邊俾圖像以進上觀其儀表曰朕關張也於是有敵萬
人之稱(並分紀)
榮公第六郎隋來護兒封榮國公第六子來整為武賁
郎將驍勇擊羣盜憚之作歌曰長白山頭百戰場十十
五五把長槍不畏官軍千萬衆只畏榮公第六郎(隋書)
种世衡用間种世衡守青澗城嘗以罪怒一番將杖其
背僚屬請莫能得其人被杖以奔元昊甚信之得出入
樞密院歲餘盡得其幾事以歸乃知世衡用間也
貪利以誘虜曹武穆瑋知鎮戎軍日嘗出戰小捷虜引
兵去瑋乃驅所掠牛羊輜重緩驅而還頗失部伍其下
言曰牛羊無用不如棄之整衆而歸瑋不答虜聞瑋利
牛羊而師不整還襲瑋瑋愈緩行得地利處乃止虜近
使人請之番軍遠來必甚疲我不欲乘人怠請休憩士
馬少選决戰虜欣然良久又使人諭之曰歇定乃馳矣
於是各鼓軍而進一戰大破虜師遂棄牛羊而還徐謂
其下曰吾知虜已疲故為貪利以誘之此其復來幾行
百里矣若乘銳便戰猶有勝負遠行之人若小憩則足
痺不能立人氣亦闌吾以此取之
鉦聲止破虜狄青在涇原以寡當衆必以竒勝預戒軍
中捨弓執短兵令軍中聞鉦聲一則止再聲則嚴陣三
而陽却鉦聲止則大呼而突出士卒如其教虜人大笑
鉦聲止忽前突之虜大亂相踵踐死(並筆談)
騎兵破標牌狄青征儂智高曾公亮問賊之標牌殆不
可當如何青曰標牌步兵也當騎兵則不能施矣青率
衆半夜度崑崙關逆戰於歸仁鋪縱騎二千出賊後標
牌為馬軍所突皆不能駐馬上鐵連枷擊之遂皆披靡
智高焚城遁去(南豐雜記)
隂德愈昌曹彬封冀王事太祖太宗收復四方未嘗枉
戮一人其後子孫益熾世為將相出皇后且三世為將
道家所忌而冀王後世愈昌豈非隂德所致(分紀)
楯上磨墨梁荀濟曰大丈夫當於楯上磨墨作檄(坡詩注)
好喚宰相吟詩景德元年虜犯澶淵真宗北伐高瓊自
扶輦擁衆渡河至浮橋一半高瓊執轡曰好喚宰相吟
兩首詩退虜騎蓋當時宰相王欽若陳堯叟好為詩以
薄此輩故高瓊有此語(元城語錄)
銳頭將軍杜詩銳頭將軍何來遲令我心中苦不足(白起)
(頭小而銳)
江南幹當公事曹武惠冀王彬凡降四國主江南西川
廣南湖南未嘗殺一無辜諸子皆賢瑋琮璨皆領旌鉞
陶弼有詩曰蒐兵四把降王縛教子三登上將壇其後
少子玘實生光獻慈聖太后輔佐仁宗母儀累朝子孫
昌盛近世無比既平江南回詣閣入見榜子稱奉敕江
南幹當公事回其謙恭不伐如此(涑水記聞)
銅梁門鐵遂城虜犯澶淵傅潜堅壁不戰河北支郡或
陷或棄是時魏能守安肅軍楊延朗守廣信軍乃世所
謂梁門遂城者二軍最逼虜境而攻圍不下時人目二
軍為銅梁門鐵遂城由二將能守也(筆談)
牙旗折成都王穎以陸機參大將軍事假機後將軍河
北大都督穎起兵討長沙王乂機督諸將二十餘萬臨
戎以牙旗折列軍朝歌至于河橋鼓聲聞數百里漢魏
出師未嘗有也長沙王乂奉天子與戰軍大敗宦人孟
玖譛機有異志穎遂大怒機遇害於軍中機臨刑嘆曰
華亭鶴唳豈可復聞乎是日昏霧晝合大風折木平地
尺雪以為陸機之冤也
坐無空席王渾平吳復鎮夀陽吳人新附渾虛懷綏納
坐無空席門下不停賓
吞十萬衆蜀先主問魏延曰今委卿以重任卿欲云何
對曰若曹操舉天下而來請為大王拒之偏將十萬之
衆至請為大王吞之衆壯其志(並本傳)
虎癡虎侯魏許禇從太祖討馬超其後太祖與超單馬
會語惟禇從超欲突太祖素聞禇勇疑從騎是乃問太
祖曰公有虎侯者安在太祖顧禇禇瞋目盻之超不敢
動乃罷軍中以禇力如虎而癡號曰癡虎是以超問虎
侯也(分紀)
詔出大驚唐劉闢據蜀阻兵宰相杜黃裳獨以長武城
使高崇文可以成功充節度使討闢時宿將甚衆人自
謂當選及詔出大驚卯時宣命辰時出師八戰皆捷(本傳)
不妄殺屠戮無遺曹彬征金陵垂克忽稱疾諸將皆來
問疾彬曰余之病非藥石所愈惟諸公共誓以克城之
日不妄殺一人則自愈矣諸將共焚香為誓及克城城
中皆按堵曹翰克江州忿其久不下屠戮無遺彬之子
孫貴盛不絶翰之子孫有乞丐者(涑水記聞)
青澗城鑿井种世衡建言延安東北二百里故寬州興
廢壘有三利朝廷從之以君董役然處險無泉鑿地百
五十尺至石工徒拱手君曰爾其屑之凡一畚償爾百
金過石數重泉果沛發人歡呼復鑿數井(墓誌)
遺侍姬种世衡守青澗湖酋蘇慕恩最彊嘗夜與慕恩
飲出侍姬佐酒世衡起入潜窺之慕恩潜與侍姬戲世
衡出掩之慕恩慚謝世衡笑曰君欲之耶即以遺之由
是得其死力(涑水記聞)
三鼓奪崑崙狄青宣撫廣西時儂智高手崑崙關青至
賓州值上元節令大張燈燭首夜燕從軍三夜饗軍校
首夜樂飲徹曉次夜二鼓時青忽稱疾暫起如内久之
使人諭孫元規令暫主席行酒少服藥乃出數使人勸
勞坐客至曉各未敢退忽有馳報者云是夜三鼓青已
奪崑崙矣
黑王相公王武恭公德用狀貎魁偉而面色正黑雖閭
巷遠夷識與不識稱之曰黑王相公北虜常呼其名以
驚小兒蘇紳孔道輔等言其宅枕乾岡貎類藝祖公奏
曰宅枕乾岡朝廷所賜貎類藝祖父母所生(燕談)
敖曹比項籍北齊高昂字敖曹其父以其昂藏故名而
字之為高歡將馬矟絶世左右無不一當百時人比之
項籍(北史)
詩將軍少年出武威入掌銀臺護紫微平明拂劒朝天
去薄暮垂鞭醉酒歸愛子臨風吹玉笛美人嬌面舞羅
衣都尉朝天躍馬歸香風吹入亂花飛銀鞍紫轡照
雲月左顧右盼生光輝將軍出使擁樓船江上旌旗
拂紫烟萬里横戈探虎穴三杯拔劒舞龍泉虬鬚顦
顇羽林郎曾入甘泉侍武皇鵰没夜雲知御苑馬隨曉
仗識天香五湖歸去扁舟月六國平來兩鬢霜(李白)錦衣
香重花垂足束玉光寒雪繞腰秣馬暖思秦地草弦弓
勁憶鴈門鵰(王操)淮海維揚一俊人金章紫綬照青春指
麾能事回天地訓練彊兵動鬼神湘西不得歸關羽河
内猶宜借寇恂總戎楚蜀應全未方駕曹劉不啻過
今日朝廷須汲黯中原將帥憶廉頗(杜甫)八表順風驚雨
露四溟隨劒息波濤手扶北極鴻圖永雲卷長天聖日
高未會漢家青史上韓彭何處有功勞(杜光庭)四朝憂國
鬢如絲龍馬精神海鶴姿天上玉書傳詔夜陣前金甲
受降時(李郢上裴度)才子却嫌天上桂世危翻作陣前功廉
頗解武文無說謝朓能文武不通雙美盡輸張太守二
南章句六鈞弓(杜荀鶴)家散萬金酬死士身留一劒答君
恩漁陽老將皆回席魯國書生半在門(劉長卿)九金神鼎
重丘山五玉諸侯雜佩環星坐通宵狼蠟暗戍樓吹笛
虎牙關(杜牧)玉匣銷龍鱗甲冷金鈴繫鶻羽毛寒早貂擁
出花當背白馬騎來月在鞍(施肩吾)接戰春來苦孤城日
漸危合圍侔月暈分守效魚麗屢厭黃塵起時將白羽
揮裹瘡猶出戰飲血更登陴忠信應難敵精誠諒不移
無人報天子心計欲何施(張巡守城作)黑雲厭城城欲摧甲
光向日金鱗開(李賀)胡騎入回中急鋒連夜過短刀穿虜
陣濺血貂裘涴一來輦轂下愁悶惟欲卧今朝從公獵
稍覺天宇大一雙鐵絲箭未發手先唾射殺雪毛狐腰
間餘一箇青綾衲衫暖襯甲紅線勒巾光遶脇秃襟
小袖鵰鶻盤大刀長劒龍蛇插兩軍鼓噪屋瓦動紅塵
白羽紛相戛將軍恩重此身輕笑裏鋒鋩如一搯書生
只肯坐帷幄談笑毫端弄生殺叫呼繁鼓催上竿猛士
應憐小兒黠試問黃河夜偷渡掠面驚沙寒霎霎何如
大艦日高眠一枕清風過苕霅(東坡)挽弓當挽強用箭當
用長射人先射馬擒賊先擒王苟能制侵陵豈在多殺
傷(杜甫)將軍昔着從事衫鐵馬馳突重兩銜被堅執銳略
西極崑崙月窟東嶄巖君門羽林萬猛士惡若哮虎子
所監五年起家列霜戟一日過海收風帆平生流輩徒
蠢蠢長安少年氣欲盡魏侯神骨聳精爽華嶽峯尖見
秋隼星躔寳校金盤陁夜騎天駟超天河欃槍熒惑不
敢動翠蕤雲矟相蕩摩吾為子起歌都護酒闌插劒肝
膽露鈎陳蒼蒼映玄武萬歲千秋奉明主臨江節士安
足數(杜魏將軍歌)成都猛將有花卿學語小兒知姓名用如
快鶻風火生見賊惟多身始輕(花卿歌)
儒將
輕裘緩帶羊祐在軍常輕裘緩帶身不被甲鈴閣之下
待衞不過十人也
射不穿札杜預為征南將軍身不跨馬射不穿札有左
傳癖
不為掩襲之計羊祜都督荆州與吳人交兵剋日方戰
不為掩襲之計有欲進詭譎之策輙飲以醇酒使不得
言(並本傳)
武夫奪氣柳公綽為荆州韓退之與書云獨閣下能出
入行間與士卒均辛苦用儒雅文字章句之業率先天
下武夫關其口而奪之氣(韓文)
數萬兵甲范仲淹領延安閱兵選將日夕訓練又請戒
諸將養兵蓄銳母得輕動夏人聞之相戒曰母以延州
為意今小范老子胷中自有數萬兵甲不比大范老子
可欺也戎人呼知州為老子大范為雍也(名臣傳)
師旅
國初兵十六萬藝祖初得周兵十三萬又得蜀兵十萬
太宗繼之兵餘三十萬又曾子固集太祖時舉中國才
十六萬人平五彊國不知兵之少也
百萬為額雍熙之間天下兵僅三十萬咸平景德以來
兵倍之寳元慶歷之間緣邊所屯至七八十萬天下遂
以百萬為額(蘇子由書)
㨂軍皇祐二年詔陜西㨂軍及保捷軍年五十以上若
不及格者皆免為民紛然以為邊事未可知不宜减兵
又云停卒一旦失衣糧歸鄉里必聚為盜沿邊諸將爭
之尤切是時文公執政龐公為樞密使固執行之不疑
是歲陜西所免凡三萬五千人皆歡呼反其家傅求曰
陜西計一歲費七百貫養一保捷是歲减二百四十五
萬貫陜西之民由是稍蘇(涑水記聞)
後唐戰馬後唐趙延慶為樞密使明宗問馬數幾何對
曰騎軍三萬五千明宗嘆曰吾居兵間四十年太祖馬
數不過七千莊宗與梁戰河上馬萬疋今有馬三萬五
千疋而不能一天下吾老矣(五代史)
察軍張儀曰秦帶甲百餘萬車千乘騎萬疋虎賁之士
跿跔科頭貫頤奮戟者至不可勝計秦馬之良戎兵之
衆探前趹後蹄間三尋騰者不可勝數山東之士披甲
蒙胄以會戰秦人捐甲徒裼以趨敵左挈人頭右挾生
虜夫秦卒與山東之卒猶孟賁之與怯夫烏獲之與嬰
兒垂千鈞於烏卵之上必無幸矣
沈括論車熙寧北虜將入寇亟遣中貴取西河民車以
為戰備自宰相以下言不便者俱不省時沈括為記注
一日持筆立御上顧曰卿知籍車之事乎括曰未知車
將何用上曰北虜以多馬故勝惟車可以當之括曰車
戰之利見於歷世巫臣教吳子以車戰遂霸中國李靖
用偏箱鹿角車以擒頡利臣但未知一事古人所謂輕
車者兵車也五御折旋利於輕速今之民間輜車重大
椎樸以牛挽之日不能行三十里少雨雪則跬步不進
故俗謂之太平車或可施於無事之日恐兵間不可用
也上喜曰無人如此說遂罷(邵氏後錄)
養兵不可廢韓魏公嘗議養兵事慨然曰養兵雖非古
然積習已久不可廢之又自有利處昔者百姓戍邊父
子有生離死别之苦漢唐調兵於民杜甫石壕吏其弊
乃至此後世既收拾強悍者養之為兵良民雖稅歛重
而終身保骨肉之樂此豈小事又其練習戰陣而豪勇
可使安得與農民同日道哉(别錄)
與契丹八十一戰熙寧中賜契丹金繒召二府觀焉衆
謂天子修貢為辱而陛下神武可一戰勝也張文正公
方平獨曰宋與契丹凡幾戰勝負幾何兩府八公皆莫
知也公曰宋與契丹戰大小八十一戰惟張齊賢太原
之戰纔一勝耳陛下視和與戰孰便上善之(談叢)
兵說
將有五危孫子曰將有五危必死可殺必生可虜忿速
可侮廉潔可辱愛民可煩
十圍五攻用兵之說十則圍之五則攻之倍則分之敵
則戰之少則逃之不若則避之是故小敵之堅大敵之
擒也
勢節激水之疾至於漂石者勢也鷙鳥之疾至於毁折
者節也善戰者其勢險其節短勢如彍弩節如發機
兵形象水孫子曰兵形象水水之形避高而趨下兵之
形避實而擊虛水因地而制流兵因敵而制勝故兵無
常勢水無常形
勿遏勿迫用兵之法佯北勿從銳卒勿攻餌兵勿食歸
師勿遏圍師勿缺窮寇勿迫途有所不由軍有所不擊
城有所不攻地有所不争君命有所不受
恃吾無恃其不來恃吾有以待之無恃其不攻恃吾有
所不可攻(孫子)
辭卑者進敵辭卑而益備者進也辭彊而進驅者退也
杖而立者飢也汲而先飲者渴也見利而不進者勞也
鳥集者虛也夜呼者恐也
攻堅棄瑕善用兵者不呼儆不苟聚不妄行不強進呼
儆則敵人戒苟聚則衆不用妄行則羣卒困強進則銳
士挫故凡用兵者攻堅則軔乘瑕則神攻堅則瑕者堅
乘瑕則堅者瑕故堅其堅者瑕其瑕者(管子)
暗合孫吳晉武平吳之後詔天下罷軍示海内大安州
郡悉去兵大郡置武吏百人小郡五十人時山濤論用
兵之本以為不宜去州郡武備于時咸以濤不學孫吳
而暗與之合(濤傳)
足制四夷唐太宗命李靖教侯君集兵法既而君集奏
靖且反兵之隱微不以示臣帝責靖靖曰方中國無事
臣之所教足以制四夷而君集欲盡臣術此君集欲反
耳(君集傳)
貪蛇忘尾端拱中敵卒萬餘騎襲威敵軍糧道李繼倫
領步騎千人巡徼忽當敵強敵蔑視不顧繼倫曰貪蛇
勇行必忘其尾吾當銜枚掩其後其夕懷短兵嘿逐其
後至唐河天未明舉兵一鏖如拉枯朽敵人曰黑大王
不可當(玉壺清話)
鼓繁氣易衰南史柳元景隨宋孝武入討至新亭據險
令軍曰鼓繁氣易衰叫數力易竭各銜枚疾戰一聽吾
鼓音賊遂大潰(本傳)
宿飽千里饋糧士有飢色樵蘇後㸑師不宿飽(韓信傳)
五兵魏相曰救亂除暴謂之義兵兵義者王敵加於已
不得已而起者謂之應兵兵應者勝争恨小故不忍憤
怒者謂之忿兵兵忿者敗利人土地貨寳者謂之貪兵
兵貪者破恃國家之大矜人民之衆欲見於敵者謂之
驕兵兵驕者滅此五者非但人事乃天道也(本𫝊)
竒謀
以敗兵擊勝兵曹公征張繡一朝引軍退繡自追之賈
詡曰不可追也追必敗繡不從大敗而還詡曰促更追
之必勝繡謝曰不用公言至此今已敗奈何復追詡曰
兵勢相變亟往必利繡信之遂追果以勝還問詡曰繡
以精兵追退軍而公曰必敗以敗軍擊勝軍而公曰必
克悉如公言何其反而皆驗詡曰此易知耳將軍非曹
公敵也軍雖新退曹公必自斷其後追兵雖精將不敵
故知必敗曹公攻將軍力未盡而退必國内有故已破
將軍必輕軍速進留諸將斷後諸將亦非將軍敵故雖
用敗兵而戰必勝也繡乃服(詡𫝊)
逆風而戰張彦澤與契丹戰陽城為契丹所圍而軍中
無水鑿井輙壊又天大風契丹順風揚塵奮擊甚銳軍
中大懼彦澤問諸將皆曰今虜乘上風而吾居其下宜
待風回乃可戰偏將藥元福獨謂彦澤曰今軍中飢渴
已甚若待風回吾屬為虜矣且逆風而戰敵人謂我不
能所謂出其不意彦澤即拔拒馬力戰契丹奔北二十
餘里至衞村又大敗之契丹遁去(五代史)
然馬尾灰車破賊後漢楊璇為零陵太守有滑賊攻郡
縣璇制馬車數十乘嚢盛石灰於車上繫布索於馬尾
又為兵車專彀弓弩馬車居前順風鼓灰賊不得視因
以火燒布然馬尾馬驚奔突賊陣弓弩亂發羣盗駭奔
追斬無數(本𫝊)
竒兵伏歸路盧光稠據虔州遣弟光睦攻潮州光睦好
勇而輕進譚金播戒其持重不聽度其必敗乃為奇兵
伏其歸路光睦果敗走潮人追之金播以伏兵邀擊大
敗之遂取潮州(五代史)
戰射觀者周韋孝寬與尉遲迥戰于鄴失利鄴中士民
觀戰者數萬人宇文忻曰事急當以詭道破之乃先射
觀者觀者皆走騰藉聲如雷忻乃呼曰賊敗矣軍復振
因其擾而乘之迥軍大敗(通鑑)
敵國
戰義戰德賈誼曰臣聞強國戰兵王者戰義帝者戰德
故湯祝網而漢隂降舜舞干羽而三苗服今漢帝國也
宜以厚德懷服則孰敢不承帝意陛下為臣建三表設
五餌以此與單于争則下匈奴猶振槁也(新書)
備邊馬成拜揚武將軍屯常山中山以備北邊又代驃
騎大將軍杜茂繕治障塞自西河至渭橋河上至安邑
太原至陘中山至鄴皆築堡壁起烽燧十里一候(後漢書西)
(羌𫝊)
遣子入侍後漢明帝命將北征匈奴取俾吾盧地置宜
禾都尉以屯田遂通西域于闐諸國皆遣子入侍
真長老魏梁習領并州刺史時高幹荒亂之餘吏民亡
叛習到官誘諭招納豪右以盡邊境肅清百姓布野勤
勸農桑令行禁止貢達名士咸顯于世太祖嘉之更拜
為真長老稱詠以為自所聞識刺史未及習者(魏志)
招来服遠康國求内附上曰前代帝王好招来絶域以
求服遠之名無益于用而糜弊百姓今康國内附儻有
急難於義不得不救師行萬里豈不疲勞勞百姓以取
虛名朕不為也遂不受(唐通鑑)
赤氣下垂隋長孫晟曰臣夜望磧北有赤氣長百餘里
如雨下垂按兵書名洒血欲滅匈奴願在今日(本𫝊)
三策唐劉貺以為嚴尤辨而未詳班固詳而未盡推其
至當周得上策秦得中策漢無策焉何以言之荒服之
外聲教所不逮其叛不為之勞師其降不為之釋備嚴
守禦險走集使其為寇不能也為臣不得也惠及中國
以綏四方周之道也故曰周得上策易稱王侯設險以
守其國築長城修障塞所以設險也趙簡子起長城燕
秦亦築長城後魏築長城人治一步方千里役三十萬
人不旬朔而獲久逸故曰秦得中策漢以宗女嫁匈奴
而高祖亦審魯元不能止趙王之逆謀謂能息匈奴之
叛非也且謂冒頓手弑其父而冀其不與外祖争彊豈
不惑哉方更靡耗貲糧連兵積年故嚴尤以為下策然
而漢至昭宣匈奴遠徙猶襲奉春之過舉傾府藏給西
北歲二億七十萬皇室淑女嬪于穹廬掖庭良人降於
沙漠夫貢子女方物臣僕之職也詩曰莫敢不來享莫
敢不來王荒服稱其來不言往也公及吳盟諱而不書
奈何以天子之尊與匈奴約為兄弟而漢之君臣竟莫
之恥哉誠能移其財以養戍卒則民富移其爵以餌守
臣則將良富利歸于我危亡移于彼棄此而不為故曰
漢無策(出突厥𫝊)
有罪後討頡利政亂薛延陀回紇等叛之頡利不能制
會大雪牛羊馬多死民大飢鴻臚卿鄭元璹使還言于
上乘間擊之上曰背盟不信利災不仁乘危不武縱其
種落盡叛六畜無餘朕終不擊必待有罪然後討之(唐通)
(鑑)
可為長城李世勣為并州長史上曰朕置世勣于晉陽
而邊城不驚可為長城
張說疏張說為相帝欲事吐蕃說密請講和帝曰待王
君㚟計之說出謂源乾耀曰君㚟好兵以奔利彼入吾
言不用矣後君㚟破吐蕃於青海說策其且敗因上疏
諷諭帝識其意納之後瓜州失守君㚟死(本𫝊)
康定軍范仲淹建鄜城為康定軍招集流亡定堡障通
斥堠于是羌漢之民相踵歸業
嶺南蠻夷蠻夷悍輕易怨以變其南州皆濱大海多洲
島飄風一日踔數千里漫不見蹤跡控御失所以險阻
機毒矢將吏撞搪呼號以相和應蜂屯蟻雜不可爬梳
好則人怒則獸故常薄其征入有所遺漏不究切之長
養兒子至紛不可治乃草薙而禽獮之盡根株痛斷乃
止故嶺南帥得其人則一邊盡治(韓送鄭序)
五溪酈元注水經云武陵有五溪雄溪樠溪酉溪潕溪
辰溪蠻夷所居皆盤瓠之子孫也今雄作熊樠作郎潕
作武皆在辰州界也(杜詩注)
多故
旄頭杜詩旄頭彗紫微無復俎豆事金甲相排蕩青衫
一憔悴(旄頭胡星也彗紫微言胡星犯帝坐)
大角兵氣日月還相鬭君臣屢合圍大角躔兵氣鈎陳
出帝畿烟塵昏御道耆舊把天衣(杜詩)
太平
休徵備至周公之時天下之人才皆已舉用姦邪讒佞
之徒皆已除去九夷八蠻在荒服之外者皆已賓貢天
災時變昆蟲草木之妖皆已消息天下之所謂禮樂刑
政教化之具皆已修理風俗皆已淳厚動植之物風雨
霜露之所沾被者皆已得宜休徵嘉瑞麟鳳龜龍之屬
皆已備至(韓退之書)
淨洗甲兵不知何國致白環復道諸山得銀甕隱士休
歌紫芝曲詞人解撰清河頌田家望望惜雨乾布榖處
處催春種安得壯士挽天河淨洗甲兵長不用(杜詩)
國賦
租庸調唐制凡授田者丁歲輸粟二斛稻三斛謂之租
丁隨鄉所出歲輸絹二匹綾絁二丈布加五之一綿三
兩麻三斤非蠶鄉輸銀十四兩謂之調用人之力歲二
十日閏加二日而不役者為絹三尺謂之庸
兩税法唐租庸調法壊自代宗時始以畆定税而歛以
夏秋德宗時宰相楊炎遂作兩税法戸無主客以居者
為簿人無丁中以貧富為差商賈税三十之一與居者
均被田税視大歷十四年墾田之數為定夏輸無過六
月秋輸無過十一月歲歛錢二千五十餘萬緡米四百
萬斛以供外錢九百二十餘萬緡米千六百餘萬斛以
供京師
歲入唐天寳長慶間兵九十九萬率三戸奉一兵宣宗
復河湟天下兩税搉酒榷鹽歲入九百二十二萬緡常
費少三百餘萬(食貨志)
歲費皇祐治平中歲入一億萬以上歲費亦一億萬以
上景德郊費六百萬皇祐郊費一千二百萬治平郊費
一千三十萬(曾子固集)
唐國計簿唐韋處厚撰太和國計簿王彦威撰古額供
軍圖李吉甫首創是法總天下方鎮戸二百四十四萬
此天寳四分减三兵八十三萬比天寳三分增一大率
二戸供一兵名曰元和國計簿是韋處厚王彦威倣而
為之
本朝會計錄丁謂景德中權三司使撰景德會計錄五
卷以上後蘇轍亦倣其法為皇祐會計錄紹興五年邇
臣亦有是議請自元年上四年為率名曰紹興會計簿
(職官分紀)
唐宋歲入唐東南之米歲運不過二百萬石國朝乃六
百萬石唐銅錫銀之冶凡六所而五在江浙歲入十數
萬緡國朝則百餘萬緡矣唐之鹽利劉晏增六百萬緡
本朝乃二千萬緡矣唐正元中茶利四十萬緡至國朝
乃一百二十五萬緡矣
唐宋歲運大中祥符二年召近臣觀書龍圖閣上閱元
和國計圖三司丁謂曰唐自江淮歲運米四千萬至長
安今江淮歲運米五百餘萬即知今府庫充實倉廪盈
衍上曰誠頼天地宗廟而國儲多備亦自計臣也謂再
拜(分紀)
不没賦舊名程文簡公琳為三司使議者患民税多目
如鹽曲錢之類名件頗碎慶歷中欲除其名併合為一
文簡以謂没其舊名一時之便也後有興利之臣必復
增之是重困民亦善慮事也
寬財論天禧三年李士衡為三司使罷陜西市木募民
送木京師如入粟法如售鹽及米綱任民私市以足數
民大便真宗以寬財論賜之仁宗即位士衡求罷上與
太后垂簾諭曰先帝常稱卿知錢穀利害以比劉晏宜
安其位(神道碑)
紹興費宣和間國家全盛每月支費九十五萬緡紹興
三年每月支一百一十萬以紹興初為率一歲通支一
千三百二十餘萬見張孝祥論又中興事實云紹興初
劉光世一軍給錢每月十六萬緡米三萬斛又范正輿
見管兵除激賞用外每月支用錢二十二萬餘貫
田畝
通率為十一司馬法曰夫三為屋屋三為井是九夫為
井孟子曰請野九一而助謂九夫之内與公助一夫周
制有貢助助者九夫而税一夫之田貢者什一而貢一
夫之榖通之二十夫而二夫是為十中税一也冬官匠
人注周制畿内用夏之貢法税夫無公田邦國用殷之
助法制公田不税夫貢者自治其所受田貢其税穀助
者借民力以治公田又使收歛焉助則九而助一貢則
十而貢一通率為十一也國中十一乃云使自賦是十
一之中使自賦之非什中一為賦也故鄭云通其率以
為十一
同養公田孟子曰方里而井井九百畝其中為公田八
家皆私百畝同養公田公事畢然後敢治私事班固云
井方一里是九夫八家共之各受私田百畝公田十畝
是為八百八十畝餘二十畝為廬舍其言取孟子而失
其本旨由是何休范寗趙岐宋均咸以為然夫言中為
公田則中央百畝共為公田不得家取十畝又云八家
皆私百畝則百畝皆屬公矣何得復以二十畝為廬舍
也言同養公田是八家共理公事何得分十畝自治之
也若家取十畝自治之安得謂之同養也若二十為廬
舍則别二畝亦入私矣何得為八家皆私百畆也(詩疏)
初税畝用田賦作丘甲周之徹法以私助公而上下兩
足及其弊也魯哀公履畝而税之民倍其出而上亦不
足春秋於是書曰初税畝丘十六井而出三牛一馬因
其田賦通而出是謂賦法及其弊也别其田各為一賦
季孫欲之國老無如之何春秋於是書曰用田賦六十
四井而為甸甸出甲士三人及其弊也丘出一人而甸
四人矣春秋於是書曰作丘甲(陳了翁錄)
畝益三升高允仕元魏魏太武問萬幾何先允因曰臣
少也賤所知惟田請言田事古人云方一里則為田三
頃七十畝方百里為田三萬七千頃若勸之則畝益三
升不勸則畝損三升方百里損益之率為粟二百二十
萬斛况天下之廣乎(高允𫝊)
國朝墾田景德戸七百三十萬墾田一百七十萬頃皇
祐戸一千萬墾田二百二十五萬頃治平戸一千二百
九十萬墾田四百三十萬頃(曾子固文)
坐食之人居其一張孝祥諭禹别九州地以頃計者凡
二千四百二十萬八千有竒田之墾者凡九百一十萬
八千有竒而其不墾者猶千五百萬二千頃也周莊王
之世自世子公侯以至庶民凡千一百八十四萬人而
受田者九百萬四千人以數計之耕作之人居其中而
坐食之人居其一也
周制百步為畝杜佑以為周制百步為畝百畝給一夫
商鞅佐秦以為地利不盡更以二百四十步為畝百畝
給一夫又以秦地曠而人寡晉地狹而人多誘三晉之
人耕而優其田宅復及子孫使秦人應敵於外非農與
戰不得入官大率百人以五十人為農五十人習敵故
兵彊國富(突厥傳)
周尺六尺四寸為步禮記王制云古者以周尺八尺為
步今以周尺六尺四寸為步古者百畝當今田百四十
六畝三十步古者百里當今百二十一里六十步四尺
二寸二分周尺之數未詳聞也實按禮記王制周以
十寸為尺蓋六國時變亂法度或言周尺八寸則步更
為八八六十四步以此計之古者百畝當今百五十六
畝二十五步古者百里當今百二十五里
戸口
漢唐前漢戸口一千二百二十三萬後漢一千六百七
萬魏九十四萬晉二百四十五萬宋九十萬後魏
三百三十七萬北齊三百三萬後周三百五十萬隋八
百九十萬唐九百六萬
國朝太祖戸口二百五十萬太宗三百五十七萬真宗
八百六萬仁宗一千九百九萬英宗一千二百四十八
萬神宗一千七百二十七萬(侯鯖錄)
二戸養一兵唐元和中供税賦八道戸百四十四萬兵
食於官者八十二萬通以二戸養一兵會昌永戸增至
四百九十五萬(食貨志)
鑄錢
歲鑄錢百餘萬貫國初江南平轉運使張齊賢得江南
舊承指丁釗盡知信建等州銅鉛處即調發丁夫采之
初江南饒州永平監歲鑄錢六萬貫齊賢初年增十數
倍明年得銅八十五萬斤錫六十萬斤因雜為鉛錫鑄
錢三十六萬貫其後信州鉛山出銅無筭錢所市數千
萬斤饒州薪炭不能給分池州置永寧監建州置永豐
監並歲鑄錢二十萬貫以鉛山銅給之杭州置保興監
凡四監歲鑄百餘萬貫(楊文公談苑)
歲鑄錢三百萬貫國初平江南歲鑄錢七萬貫至天聖
中稍增至歲鑄百餘萬貫慶歷至三百萬貫熙寧六年
以後歲鑄銅錢六百餘萬貫(沈括筆談)
廣寧寓於贛漢惟上林三官鑄錢其銅取諸關中唐武
德初置監于幽并益桂四州國朝十有六監曰雍曰綘
曰鄂曰饒曰池皆因唐舊唐極盛時歲鑄錢以鉅萬計
者僅能三之而嬴國朝天聖中已二倍其數熙寧以後
則二十倍矣中興以來所存者七監饒之永平池之永
豐江之廣寧韶之永通建之豐國嚴之神泉贛之鑄錢
院初鄂有寳泉監崇寧元年廢而置於贛紹興二年江
池為兵衝以永興寓於饒廣寧寓於贛於是贛之鼓鑄
倍於昔(楊舜俞記)
銅鐵錢國初立五監之銅以謹上供歲鑄錢百五十萬
緡又立三監之鐡以二蜀歲鑄鐵錢二十七萬緡銅錢
不入鐵錢界鐵錢不入銅錢界
鐵緡設交張乖崖在蜀以鐵緡重設質劑之法一交一
緡以三年一界換之雖智者不可改也(湘山野集)
搉茶
興茶税唐貞觀初趙贊興茶税而張滂繼之長慶初王
播又增其數大中裴休立十二條之利(南豐錄)
貼射法淳化二年令商賈就園戸買茶公私官場貼射
始行貼射法行之三年茶利盡歸大商官場但得黃晩
惡茶乃詔孫奭重議罷貼射法只用見法
三分法咸平五年三司使王嗣宗始立三分法以十分
茶價四分給香藥三分犀象二分茶引
三税景德中許人入中錢帛金銀謂之三税乾興元年
改三分法支茶引三分東南見錢二分半香藥四分半
歲入一百九萬餘貫國朝六搉貨務十三山場都賣茶
歲一千五十三萬餘斤除官本雜費錢外歲入净錢取
一年最中數計一百九萬四千餘貫
歲得錢四十萬緡唐德宗納趙贊議税天下茶十取一
以為常平本錢後罷之貞元八年張滂奏出茶州縣以
三等定估十税其一自是歲得錢四十萬緡穆宗即位
王播乃增天下茶税率百錢增五十大中初裴休著修
私鬻法三犯皆三百斤論死郡旅茶雖入少皆犯天下
税茶增倍(食貨志)
八牀主人馬殷為湖南節度使民得自摘山收茗筭募
戸置邸閣居茗號八牀主人歲筭數十萬用遂足(本𫝊)
㩁酤
起於桑弘羊搉酤之法起於桑弘羊而詳於王莽之魯
正罷於魏起陳又罷於隋之開皇復於唐之乾元代宗
行於廣德一切禁之穆宗行於正元則置肆酤之法罷
於憲宗復盛於昭宗國朝可程能之奏而搉酤始行王
城之中則征其蘖不征其市閩蜀之地取其税不禁其
私四方郡國則有常禁
搉錢百五十六萬唐初無酒禁肅宗以食方屈禁京城
酤酒廣德二年置肆酒斛收錢三千私釀者論其罪貞
元二年置肆以酤者計錢百五十凡天下搉酤錢百五
十六萬緡(食貨志)
歲入二千五百餘萬貫宣和元年淮南搉鹽歲一千四
五萬貫兩浙歲入七八萬貫兩路每歲通入不下二千
四五百萬餘貫解州不與焉(張孝祥論)
天下之賦鹽居其半劉晏以為因民所急而税之則國
足用於上鹽法輕重之宜歲得錢百餘萬貫至大歷未
六百餘萬貫天下之利鹽居半矣(唐食貨志)
不可弛茶鹽禁慶歷中議弛茶鹽之禁范文正公以為
不可茶鹽商税之入但分减商賈之利爾於商賈未甚
為害也今國用未减既不取之於山澤及商賈取之於
農與其害農孰若取之於商賈國用有餘當先寬賦役
然後及商賈弛禁非所當先也議遂寢(聖談)
罷河北搉鹽河朔地鹻民刮鹻煎鹽不買而足周世宗
嘗搉海鹽共得三十萬緡民多犯法苦之藝祖征河東
還父老進狀乞隨兩税納錢三十萬緡而罷搉法藝祖
許焉今兩税外食鹽錢是已及仁宗朝王拱辰君貺為
三司使復議搉法未定張方平安道繼之具本末以奏
不宜復搉仁宗驚曰朕不知也卿為朕撰數句語朕將
批出使河朔人知此意時賈魏公守北都聖語至即刻
石于府園騎山樓癭木亭上魏人以此深德賈公(龍川志)
錦繡萬花谷前集卷十五
