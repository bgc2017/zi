錦繡萬花谷前集卷十一
御史
烏府烏漢朱博為御史大夫府中列柏樹常有野烏數
十棲其上朝去暮集因名烏臺又名烏府又名柏臺
獬豸鐵冠御史法冠一名柱後一名獬豸豸獸名正直
常觸不正柱後以鐵為柱言其審固不撓(漢明廣𫝊)
柱後惠文柱後以鐵為柱張武曰當以柱後惠文冠治
之(漢官儀)
綘縐白簡顔延之為御史中丞何尚之與書曰絳騶清
路白簡深郊(宋書)
朱衣纁裳彈劾大事則大夫中丞押簽奏法冠朱衣纁
裳白沙中單小事常服
白筆魏明帝御史簮白筆側階而坐帝問曰此何官辛
毗曰此謂御史簮筆以奏不法也(魏略)
黑貂殿中侍御史掌殿庭之儀元日冬至朝會則乘皂
服戴黑貂升殿
辟車要秩唐中宗授楊再思為左臺大夫制辟車要秩
非德靡膺專席雄班惟賢是屬
蒼佩崇班唐蘇珣授右臺大夫制曰烏壹峻秩望總鐵
冠蒼佩崇班威高石室又曰簡上霜凝筆端風起(並分紀)
朝廷知尊肅宗時武臣無法度大將管崇嗣背闕坐笑
語喧譁御史李勉劾不恭帝歎曰吾有勉乃知朝廷尊
(勉傳)
天下相賀唐徐有功免官起為侍御史天下聞有功復
進灑然相賀(本𫝊)
青箱王維之自曾祖彪之四世御史中丞並譜江左舊
事緘之青箱世謂王氏青箱(吴志)
白簡任昉沈約為中丞彈文皆曰奏白簡以聞(南史)
赤棒北齊宗室琅邪王儼領御史中丞舊制王公皆遥
駐車馬以待中丞之過其或遲遲則赤棒棒之自都鄴
此儀浸絶武成欲寵儼使依舊制儼出北宫中丞之威
儀司徒之鹵簿莫不畢備帝在華林園東門張幕隔青
絲步陣觀之遣中貴驟馬止不得入自言奉敕赤棒應
聲碎其鞍帝大笑
赤囊南史何思證遷侍御史重其選車前依尚書二丞
給三騶執盛印青囊在前
皂鵰王志愔為侍御史執法剛正人呼為皂鵰
六察官唐志監察御史十五人其一察官人善惡其二
察戶口流散其三察農桑不勤其四察妖猾盗賊其五
察德行孝弟其六察黠吏豪宗大歷中以御史分察尚
書省六司第一人察吏部禮部第二人察兵部工部第
三人察戶部刑部歲終議殿最號六察(並分紀)
驄馬桓典為御史執法無所回避常乘驄馬京師憚之
語曰行行且止避驄馬御史(典略)
三獨坐漢光武時詔御史中丞與司隸校尉尚書令會
並專席而坐京師號曰三獨坐(後漢)
中執法高帝紀注御史中執法御史中丞也(晉灼云)
三告官國朝在禁中唯三官得告宰相告于中書翰林
學士告于本院御史告于朝堂皆用朱衣吏謂之三告
(筆談)
識面臺官孫抃為中丞薦唐介吴中復為御史或曰聞
君未嘗識二人荅曰昔人恥呈身御史今豈求識面臺
官耶後二人皆以風力稱於天下(東軒筆錄)
鐵面御史曾公亮以臺官薦趙清獻公為殿中侍御史
彈劾不避權倖京師號鐵面御史(神道碑)
肅繩之司唐楊瑒為侍御史反為崔日知所劾瑒奏曰
肅繩之司一為恐脅所屈開奸臣謀則御史廢可矣(瑒𫝊)
司過之吏孫皓每宴置黃門郎十人侍立為司過之吏
宴罷之後各奏其缺失大者加刑小者為罰(吴志)
七貴御史故事殿中得立花磚用紫案褥之類為七貴
(李肇國史補)
三司謂御史大夫中書省門下省凡儀同三司此也
三院一曰臺院侍御史隸焉二曰殿院殿中侍御史隸
焉三曰察院監察御史隸焉(唐志)
梓板御史臺在司馬門内署用梓板郭邑題曰御史大
夫寺(衞宏漢舊儀)
雜端癡牀侍御史號雜端最為雄劇臺中會聚則於坐
南設横榻號曰南牀又曰癡牀言倨傲如癡(御史臺記)
獨擊鶻王素為憲臺風力甚勁時號獨擊鶻(翰府名談)
柱下史侍御史於周為柱下史掌注記言行
端臺唐御史久次者一人知雜事謂之雜端亦號端臺
次一人知西雜三司受事號副端
臺綱正朝廷理狄兼謨遷中丞文帝謂曰御史臺朝廷
綱紀臺綱正則朝廷理朝廷正則天下理
國之龜寳柳彧為侍御史當朝正色上嘉之曰柳彧正
直之士國之龜寳(並分紀)
簉羽鴛鷺唐高宗以雍州司士參軍韋絢為殿中侍御
史或疑非遷上官儀曰御史供奉赤墀下接武䕫龍簉
羽鴛鷺豈雍州判佐比耶時以為清言
鵰鶚鷹鸇明目張膽唐韋思謙為御史大夫不可犯或
以為譏荅曰耳目官固當特立鵰鶚鷹鸇豈衆禽偶又
嘗曰大丈夫當敢言地要須明目張膽以報天子御史
出使不能動摇山嶽震慴州縣為不稱職
臺閣生風晉傅玄轉司隸校尉天性峻急不能有容每
有奏劾或值日暮捧白簡整簮𢃄竦踊不寐坐而待旦
於是貴遊懾伏臺閣生風(並本𫝊)
裏行龍朔中置監察御史裏行武后置殿中裏行後專
以裏行名官(唐志)又開元中置裏行無員數或有御史裏
行侍御史裏行殿中裏行監察裏行以未為正官(御史臺記)
唐武后稱制供奉官正員外多置裏行有臺令史將入
臺值裏行御史聚立門内令史不下驢諸御史大怒將
杖之令史云乞先數驢然後受罰謂驢曰汝伎藝可知
精神極鈍何物驢畜敢扵御史裏行諸御史慚而止(國朝)
(雜記)
肅政臺龍朔中改御史臺曰憲至武后改曰曰肅政臺
(唐志)
弄印無以易堯漢高祖用趙堯言徙御史大夫周昌為
趙相久之持御史大夫印弄之曰誰可以為者熟視趙
堯無以易堯遂拜堯
耳目唐韓琬曰御史乃耳目官知而不言尚何頼
清要唐高祖欲授李素立清要九品官有司擬雍州司
戶帝曰要而不清擬校書郎帝曰清而不要乃授侍御
史
李祐膽落李祐違詔進馬御史温造抨劾祐曰吾夜入
蔡州縳吴元濟未嘗心動今日膽落於温御史(並本𫝊)
碎首玉階王義方任職劾奏李義府曰碎首玉階素眀
臣節
鷹揚虎視傳咸御史中丞箴云煌煌天文宿星是環爰
立私法其輝有煥執憲之綱秉國之憲鷹揚虎視肅清
違慢又曰良農耘穢勿使能植無禮是逐安惜翅翼集
司隸校尉舊事號卧虎以舉綱而萬目理提領而衆裘
挈
近世獨步江淹為御史中丞明帝作相謂淹曰君今在
南司足以震肅百僚自宋以来不復有嚴眀中丞今日
可謂近世獨步也(並分紀)
殿上虎劉安世器之徧歷言路正色立朝知無不言其
面折庭争至雷霆之怒赫然則執簡却立俟天威少霽
復前極論一時奏對且前且却者或至四五殿庭觀者
皆汗縮竦聽公退則咨嗟嘆服以俚語目之曰殿上虎
(言行錄)
南臺起扵武后西臺起於本朝唐高宗改三省為臺故
呼御史為南臺趙璘因話錄言之璘又云武后朝御史
有左右肅政之號當時亦謂之左臺右臺則憲臺未曾
有東臺西臺之稱張鷟朝野僉載對天后戲語云左臺
胡御史右臺御史胡是也本朝李建中為分司西京留
司御史世以西臺目之李栖筠為御史大夫不樂者呼
為栖臺蓋斥其名也(揮麈錄)
賜紅銷金龍扇張泳為御史中丞真宗曰卿平生著述
幾多可進来公遂以所著進上閱於龍圖閣未竟賜坐
上曰今日暑甚顧黃門於御几取常執紅綃金龍扇賜
公且稱文善公起再拜乃納扇於几上曰便以賜卿美
今日獻文事
訖了治平元年孫覺與曾南豐言曰聞臺官以數言事
不用相約當共争濮王事不聽則決去盖是時知雜御
史吕誨吕大防范純仁等與諫官司馬光數論孫固庸
回王廣淵奸邪不當用其言愈切而用之愈堅事類此
者甚衆凡臺官諫官言入進呈訖寢之時人謂之訖了
臺吏每白御史曰某事又訖了也盖執政方持權欲一
切以沮言者而言者以不能塞職為慙故相約如此後
數日果聞臺官論濮王事甚急䟽已七八上不聽誨等
皆納敕求罷去臺官不留一人京師為之語曰絶市無
臺官然人主猶采物論後来者其言愈厲(南豐雜記)
本草唐賈忠言撰御史本草以裏行為合口椒最有毒
監察為開口椒毒微歇殿中為蘿蔔侍御史為脆梨漸
入佳味熱侯味虛著百官本草題御史有大熱有毒主
除邪疾杜姦回振冤滯攻貪濁服之長精神
南奔謝幾卿梁天監中自尚書三公郎為侍御史舊郎
官轉為此職者世謂之南奔(並侍史臺記)
呵佛罵祖元祐初張商英為開封推官簡蘇内翰子瞻
曰老僧欲住烏寺呵佛罵祖如何偶館職孫朴見之以
示吕申公之子希純希純白申公公不悦出商英(邵氏辨誣)
哄堂凢上堂絶言笑有不可忍者雜端大笑謂之哄堂
則不罰
南司梁陸杲為御史中丞劾山隂令虞眉中書舍人黃
睦之以眉託杲杲曰君小人何敢以罪人属南司也
臺主中丞出外為御史臺主歷晉亦然
其門北開北齊鄴都故事云御史臺在宫闕西南其門
北開取冬殺之義斯事久矣今東都臺門不北向者盖
欲變古之制或建造者不習故事耳(分紀)
只置中丞雜端御史自大夫至主簿並存六典舊式今
只置中丞雜端各一員並判臺事(湘山野錄)
閽梃横直御史有閽吏隸臺中四十餘年事二十餘中
丞矣聲喏之時以所執之梃待中丞賢否中丞賢則横
其梃不賢則直其梃此語諠於縉紳凡為中丞唯恐其
梃直也范諷為中丞一日視其梃直范大驚立召問曰
爾梃忽直豈我之失耶吏曰昨日見中丞召客諭庖人
造食指揮者數四去又呼之教戒又數四大凢役人者
授以法觀其成何事喋喋之繁若使中丞宰天下皆欲
如此之繁不亦勞而可厭乎某心鄙之不知其梃之直
也范大笑慙謝明日視之梃復横矣(東軒筆錄)
活萬人子孫興前漢王翁孺為繡衣御史逐捕盗賊吏
當坐者翁孺皆縦不誅嘆曰吾聞活千人封子孫吾所
活萬餘人後世其興乎後生孫女乃元成皇后也(夲𫝊)
諫官
諫垣舊唐著諫官元稹𫝊既居諫垣不欲碌碌自滯又
韓琦為諫官三年所存諫草欲歛而焚之以效古人謹
密之義然恐無以見人主從諫之美乃集七十餘章為
三卷曰諫垣藁自序於首大略曰諫主扵理勝而以至
誠將之(家𫝊)
諫曹唐權德輿為左補闕諫云臣職在諫曹(本𫝊)
補闕拾遺唐制左補闕六人左拾遺六人右補闕六人
右拾遺六人掌諷諫大事則廷論小事則上封事(唐志)
擇利近名王沂公曾嘗曰韓魏公章䟽甚好向来高若
訥多是擇利范希文亦未免近名須要純意於國家事
爾(魏王别錄)
坡拜今呼諫議為坡拜盖仍唐朝舊語自外入為諫議
班在給舍之上歲滿遷給事中又歲滿遷舍人故語云
君今上坡後當復下坡矣(談苑)唐諫議謂之坡班在給舍
上一遷為給事又遷為舍人有自他官為諫議者班給
舍上班中戱語曰饒君上坡去却須下坡来言遷給舍
却在下也(青箱雜記)
𢃄墜諫議班在知制誥上若𢃄待劒則在知制誥下戲
謂之𢃄墜(春明退朝錄)
四諫力引石介蔡臺慶歷中余靖歐陽修蔡襄王素為
諫官時謂四諫四人力引石介為諫官范仲淹為參知
政事獨謂曰石介剛正然性好竒異若使為諫官必以
難行之事責人君以行少咈其意則引裾折檻叩頭流
血無所不至主上雖富於春秋然無失德朝廷政事亦
自修舉安用如此諫官諸公伏其言而罷蔡君謨以詩
賀曰御筆新除三諫官喧然朝野競相歡當時流落丹
心在自古忠良得路難必有謀猷禆帝右直須風采動
朝端世間萬事俱塵土留取功名久遠看三公遂薦蔡
襄為諫官當時謂之四諫(東軒筆錄)
出自宸選明道中執政除其親舊二人為正言司諫上
謂曰祖宗法制臺諫須出自宸選若臺諫是大臣自除
則大臣過失無敢言者執政悸汗浹背而去
父為宰相子為諫官唐元和初杜從郁為左補闕韋貫
之曰父為宰相子為諫官若有得失不可使子論父改
為秘書丞(並分紀)
臺諫官專為言事英宗曰人言臺諫奪權歐陽修奏曰
此則為陛下言者過也朝廷置臺諫官專為言事若使
默然却是失職苟以言事為奪權則臺諫無職可供矣
(奏事錄)
朕之汲黯真宗見田錫色必莊嘗自之曰朕之汲黯也
(名臣𫝊)
田舍漢唐李昭德為内史婁師德為納言相隨入朝婁
體肥行緩李久待不至乃發怒曰叵耐田舍漢妻聞之
乃徐笑曰師德不是田舍漢更是誰
司諫正言唐有左右補闕國朝雍熙五年詔改左右補
闕為左右司諫又改唐左右拾遺為左右正言(分紀)
五諫一曰風諫二曰順諫謂順其所欲以微動之三曰
規諫陳其規矩而正其事四曰致諫致物以眀其意五
曰直諫直言君之過失(大戴禮)
給事中
夕郎黃門侍郎每日暮入對青瑣門拜謂之夕郎(靈帝紀)
塗歸給事中四人左右分判省事詔書不便者塗竄而
奏還謂之塗歸(唐志)
批勅唐李藩為給事中制有不可於黃𠡠後批之吏白
宜進白紙藩曰别以白紙是文狀豈曰批𠡠耶史臣曰
批勑有夕郎之風(分紀)
宜在𤨏闥久在黃扉唐郭承嘏為給事中出為華州刺
史盧載封還詔書且言承嘏宜在𤨏闥文宗曰承嘏久
在黃扉故優其俸禄暫令廉問近諫列章美事也乃復
留
回天之力張元素遷給事中諫太宗發卒修洛陽宫魏
證曰張公論事有回天之力可謂仁人之言矣(本𫝊)
翰苑
翰林院翰林院在禁中乃人主燕居之所玉堂承明金
鑾皆在焉應供奉人自學士以下工伎皆隸籍其間皆
稱翰林(沈存中筆談)
北門内相天子私人唐制乘輿所在必有文詞經學之
士以偹宴見而文書詔令則中書舍人主之自太宗時
名儒學士時召以草制未有名號至乾封以後始號北
門學士玄宗初翰林待詔掌四方表䟽批答又以中書
務劇乃選文學之士號翰林供奉掌制誥開元末又改
供奉為學士别置院專掌内命其後選用益重而禮遇
益親至號内相又以為天子私人(百官志)
金蓮花炬唐令狐綯為翰林承旨宣宗時夜對禁中燭
盡帝以乘輿金蓮花炬送還院吏望見以為天子乃綯
至皆驚
八磚德宗時學士入館視日影為候時李程為翰林性
懶日過八花磚乃至時號八磗學士(並本𫝊)
蓬池鱠郢水醪李德裕述夢詩荷静蓬池鱠天寒郢水
醪唐學士初上賜食悉是蓬池魚鱠夏至頒冰及酒以
酒味濃和水而飲盖禁中有郢水酒坊(李白詩)
口脂面藥唐制臘日賜北門學士口脂盛以碧鏤牙筩
故杜詩云口脂面藥隨恩澤翠管銀罌下九霄(苕溪詩話)
登瀛州太宗初作文學館以房杜等十八人為學士每
暇訪以詩書政事號十八學士命閻立夲圖像以章禮
賢是時天下慕向謂之登瀛洲(禇亮𫝊)
凌玉清翔紫霄凡登翰苑者謂之凌玉清翔紫霄(翰林志)
翠毛錦黃盤雕錦學士舊規十月初别賜錦長襖子國
初以来賜翠毛錦太宗改賜黃盤雕錦(金坡遺事)
玉鼻騂天厩新頒玉鼻騂(坡新為學士賜内厩良馬東坡詩)
馬鬛三花白樂天春深學士家詩鳳書裁五色馬鬛剪
三花唐學士例借飛龍厩馬
海曲龍山唐翰林壁畫海曲龍山宋宣公詩云憶昔唐
家扄禁地粉壁曲龍開古記承眀景象今頓還永與鑾
坡為故事
六幅山水屏玉堂兩壁有巨然畫山董羽畫水宋宣獻
公為學士時燕穆之復為六幅山水屏寄之乃置于中
門
郭熙春江曉景元豐末既移院玉堂中屏乃郭熙所作
春江曉景坡詩云玉堂晝掩春睡閒中有郭熙春畫山
今乃為玉堂佳物(詩話)
小三昧大三昧學士每下直出門相謔謂之小三昧出
銀臺門乘馬謂之大三昧(翰林志)
十八文星舊唐書太宗圖十八學士為之贊號十八文
星舊書贊曰十八文星輝炳煥
一條冰陳彭年在翰林兼數職皆文翰清秘之目人謂
其帶銜曰一條冰(國老聞談)
鰲峯最上頭宋景文公祁守益州有風力久次而不見
用以翰林學士承旨召道出長安以詩寄梁丞相略曰
梁園宴罷相如至宣室釐殘賈誼歸又曰粉署重来憶
舊遊蟠桃開盡海山秋寧知不是神仙骨上到鰲峯最
上頭
五鳳齊飛太宗時賈黃中宋白李至吕蒙正蘇易簡五
人同時拜翰林學士承旨扈蒙贈之詩云五鳳齊飛入
翰林其後吕為相賈李蘇為參政宋為尚書(廬陵集注)
五相一漁翁白樂天詩云元和六學士五相一漁翁王
禹偁在翰陵有同在翰林而大拜者王以啓賀之曰三
神山上曾陪鶴駕之遊六學士中獨有漁翁之嘆(青箱雜記)
甘泉從臣先朝翰林學士不領他局故俸薄楊億之為
學士有乞郡表略曰虛忝甘泉之從臣終作莫敖之餓
鬼自後乃得判他局(東軒筆錄)
飛帛玉堂太宗以玉堂之設虛𫝊其號而無名乃於紅
綃上御書飛帛四字題曰玉堂之署以賜焉本院掛于
玉堂之上方知貴矣(分紀)
待詔書詔太宗訪鍾王之迹御筆飛動乃召書史之有
格性者置於便殿授以筆法覩其有成名賜銀章象笏
令入翰林院充待詔書詔自是四海之内咸識禁中之
墨妙焉(澠水燕談)
著撰文名學士所著撰拜免公王將相妃主曰制賞賜
恩宥曰赦書曰德音處分事曰敕曰御札五品已上曰
詔六品以下曰敕批羣臣表曰批荅奬勲勞曰奬諭賜
外國曰蕃書醮曰青詞曰密詞釋曰齋文教坊致語曰
白話土木興建曰上梁文宣賜曰口宣此外有祝文祭
文碑銘神道碑樂章詩頌春帖子之類撰訖進入故事
遇有除拜以雙日鎻院隻日降麻故學士以雙日至又
談苑大號令曰御札餘皆同
餘酲尚在曾布以翰林學士權三司使坐言市易事落
職知饒州舍人許將當制頗多斥詞制下將往見曾曰
始得詞頭深欲繳納又思釁隙如此不過同貶耳於公
無益其中語言頗經改易公他日當自知曾曰公不聞
宋子京事乎昔晏元獻當國子京為翰林學士晏愛宋
才雅税一第於近廷居之遇中秋晏公啓宴召宋出妓
飲酒逹旦方罷翼日罷相宋當草詞頗極詆斥方子京
揮毫之際昨夕餘酲尚在觀者亦駭矣盖此事由来久
何足校耶許亦憮然而去
步行學士國朝選人不得乘馬入宫門天聖中選人為
館職自歐陽永叔軰始時號步行學士皆自左掖門下
馬步入(筆談)
視草堂筆談學士院玉堂太宗嘗親幸至今學士上日
許正坐他日皆不敢坐堂中設視草臺每草制則具衣
冠據臺而坐
垂簾草制拜相李吉甫裴垍在翰林同直裴垍草李吉
甫除中書侍郎平章事制李吉甫草武元衡制垂簾揮
翰兩不相知及暮吉甫存嘆息之聲垍終不言書麻尾
之後乃相慶賀禮絶之敬生於坐中黎明相府官吏候
于門
草麻潤筆草麻潤筆自隋唐有之隋鄭譯自隆州刺史
復爵李德林作詔高潁戲之曰筆頭乾譯曰出為方伯
策杖而歸不得一錢何以潤筆近朝除拜因循多不送
遣先帝慮經費有闕特定草麻例物朝謝日令閣門督
之既得乃以書進呈自是無敢闕者今以為定制
用白麻元和初凡赦書德音立后建儲大誅討拜免三
公宰相命將曰制書並用白麻不用印雙日起草候閣
門鑰入而後進書隻日百僚立班於宣政殿通事舍人
宣之機務要速並用雙日(並分紀)
進草密旨多夜降出草麻五更三點進祥符中錢惟演
入院是夕召入令草夀春王制惟演之進草乞御筆刊
削然後寫麻從之是夕一更二點進草三點降出御筆
書依奏方付待詔書寫其後南郊加恩及冊皇太子皆
晁迥當之亦進草親王宰臣等即不進(澠水燕談)
進小字本天順二年宣旨每進麻制書詔錄小字留内
自後機密公事即用小字本常詔不進國朝自祥符後
詔麻制進小字盖便扵觀省也書詔亦進
承旨居第一閤元稹翰林承旨記曰憲宗始命鄭絪為
承旨居諸學士上居東第一閤凡大詔令凡上所甚注
意莫不專受
學士院李肇翰林志駕在大内則於明福門内置院駕
在興慶宫則於金眀門内置院今在右銀臺門之北第
一門東向榜曰翰林之門入門直西為學士院其北為
翰林院(並分紀)
繫鞋白事翰林故事每白事中書公服靸鞋坐玉堂使
院吏入白丞相出迎然此禮不行久矣章惇直學士院
力欲行之一日兩制俱白事他學士皆鞹足執笏惇獨
散手繫鞋大咈物議繼罷惇直院
眼赤腰黃舊制學士以上並有一人朱衣引馬所服𢃄
用黃金而無魚至入兩府則金帶懸魚謂之重金世𫝊
館閣望為學士詩眼裏何時赤腰間甚日黃及為學士
詩云眼赤何時兩腰黃幾日重(筆談)
靈鵲噪本朝學士院有雙鵲嘗栖於海棠枝上每學士
會食翔集於玉堂之上或鳴噪必有大詔令或宣詔議
事因謂之靈鵲晁公詩云却聞靈鵲心應喜(金坡遺事)
鈴有聲田文炳續翰林故事李德裕云翰林院有懸鈴
以備警急文書引之以代𫝊呼予為學士時河北用兵
一夜鈴有聲俟之則無人後往往如此潜俟於下終無
所覩其鳴皆應用兵處緩急亦如之(分紀)
槐閣玉堂上東閣承旨居之西閣第三廳居之玉堂後
東西各二閣第三廳而下分處之玉堂後東北一室二
間大中祥符中王相居之入參大政李相廸又自此閣
拜命其後入者多求居之此室常不空前簷有大槐樹
意以為祥(澠水燕談)
承旨閣子王拱辰自翰林承旨除宣徽使張方平自承
旨為參知政事不數日以憂去服除以宣徽使召學士
院以承旨閣子為不利市凡入翰林無肯居之者熙寧
王珪為承旨韓絳戱之曰禹玉行將入宣徽矣未幾禹
玉除參知政事遂大拜凡秉政十五年而卒近世承旨
之逹無此比也
長春殿曲宴蘇易簡為參知政事引故事為請詔自今
後當直學士與樞密直學士並頒長春殿曲宴
升丹鳳樓肆赦蘇易簡又引唐元稹承旨廳記御樓肆
赦惟承旨得升丹鳳樓之西南隅(並楊文公談苑)
宫燭然忩蘇易簡為學士太宗嘗夜幸玉堂易簡已寢
遽起無燭具衣冠宫嬪自窗格引燭入照之忩格上有
火然忩處至今不欲更易以為玉堂盛事(筆談)
賜飛龍厩馬學士新入院飛龍厩賜馬一疋銀閙鞍粧
轡
蕭蕭句彭乘為翰林學士誥命尤為可笑有邊帥乞朝
仁宗許其候秋凉即途乘為批答語曰當俟蕭蕭之候
爰堪靡靡之行田况知成都值飢民流離况始入劒門
即發倉賑濟上表待罪乘义嘗批答曰纔度巖巖之險
便興惻惻之情王琪性滑稽乘死為挽詞云最是蕭蕭
句無人繼後塵(筆錄)
依樣畫葫蘆陶糓自五代至國初文翰為一時冠自以
久在詞禁宣力實多微俟上旨太祖笑曰頗聞翰林草
制皆檢前人舊本改換詞語世俗謂之依樣畫葫蘆爾
何宣力之有糓聞之乃作詩書于玉堂之壁曰官職須
由生處有才能不管用時無堪笑翰林陶學士年年依
樣畫葫蘆太祖益薄其怨望遂决不用
舉筆不㤀規諫歐公在翰林仁宗一日承間見御閤春
帖子讀而愛之問左右曰誰作左右對曰歐陽修之辭
也乃悉收諸宫帖閱之見其篇篇有意嘆曰舉筆不忘
規諫真侍從之臣也
瀛州之象玉堂東西壁延袤數丈待詔董羽畫水以布
之風濤浩渺盖擬瀛州之象也修篁皓鵠悉圖廊廡竒
花異木羅植軒砌每外喧已寂内務不至風傳漏禁月
色滿庭真人世之仙境也
木天内諸司舍屋唯祕書最宏壯閣下穹窿高敞謂之
木天(分紀)
兩制國朝翰林學士謂之内制中書舍人知制誥謂之
外制其後并雜學士待制通謂之兩制(事實)
親調藥餌真宗尤禮杜鎬直龍圖閣上開樽酒親封題
賜鎬鎬素不飲飲之疾作幾至不救真宗親至閣下臨
問手調藥餌撫慰令卧平乃歸内其待侍臣有如此者
(三朝寶訓)
盛事有七李昉赴玉堂賜燕詩序云今日之盛事有七
親賜衣帶鞍馬十月朔賜錦袍特宣草麻改賜内庫法
酒俸給現錢給親事隨從就院𠡠設(翰林志)
綸省推高除中書舍人李義山為學士制云綸省推高
(景龍文館院)
擬大言賦淳化四年太宗草書宋玉大言賦賜蘇易簡
易簡因擬宋玉作大言賦以獻其詞曰皇帝書白龍牋
作大言賦賜玉堂臣蘇易簡御筆煌煌雄詞洋洋瓌瑋
博逹不可偹詳易簡曰聖人興兮告成功登崑崙兮展
升中芳蓆地兮饗祖宗天籟起兮調笙鏞日烏月兔耀
文眀也參旗井鉞嚴武衛也執北斗兮尊玄酒也削西
華兮為石䃭也飛雲湧霞膰膳膫也刳鯨腊鵬代鶼鰈
也迅雷三發山神呼也流電三激爟火舉也四時一同
兮萬八千年泰山融兮溟海乾圓盖偃兮方輿穿(分紀)
能却繼遷馬太宗時王禹偁為翰林學士常草制李繼
遷送馬五十匹以偹濡潤以狀不如式却之及出守滁
州閩人鄭褒徒步謁禹偁禹偁愛其儒雅乃别為買一
匹馬或言買馬虧價者太宗曰彼能却繼遷五十疋馬
顧肯此虧價哉(紀事)
中書舍人
一佛出世唐太宗尤重内外制之任嘗曰朕聞朝廷命
一舍人六姻相賀諺以為一佛出世豈容謬哉(談苑)
尺書招贊普東坡元祐初為中書舍人上賜御書紫薇
花詩一首坡進詩落句云小臣願對紫薇花試掃尺書
招贊普(坡集)
五花判唐故事中書有軍國政事則中書舍人各執所
見雜書其名謂之五花判事(職林)
六押給省乃分司押事故唐舍人乃謂之六押(李祕家傳)
閣老唐制中書舍人六人掌詔旨冊命皆次第進畫以
久次者一人為閣老判本省雜事(唐志)
一人足辨我事孫處約為中書舍人高祖即位杜正倫
請增舍人員帝曰處約一人足辨我事止不除(本𫝊)
古事今事唐高仲舒崔琳同為中書舍人宋璟嘗曰古
事問仲舒今事問崔琳尚何疑(崔義玄𫝊)
撻額裹頭不由三事直拜中書舍人謂之撻額裹頭(出盧)
(氏記)
揮翰如飛陸扆拜中書舍人文思敏速揮翰如飛文理
俱惬(分紀)
斵忩舍人唐陽滔中為中書舍人時促命草制而吏持
門鑰他適無本乃斵忩取之時號斵忩舍人(朝野僉載)
易服飲酒于肆中魯宗道易服飲酒于仁和肆中一日
真宗急召將有所問使者于酒肆得之曰上問以何事
對幸先見教公曰以實對中使入上果問具如公對上
問何私入酒家公對曰臣家貧無器皿酒肆百物具偹
適有親客遠来遂與飲臣且易服市人無識臣者上笑
曰卿為宫臣恐為御史所彈以公為忠實後為明肅言
羣臣可大用者數人公其一也(歸田錄)
寺僧出迎張文懿為社令時出城過村幸村老老僧出
迎道邂逅過之亦必出迎文懿&KR0988;而詰之僧曰長官来
時山神夜夢告某相公至矣一日復往而僧不出文懿
曰不出何也僧謝曰神不我告也文懿以為誕使僧問
其所以夜夢告曰長官誤斷殺牛事天符已下不復相
矣文懿駭驚省之果嘗有殺牛事遂復改之眀日過寺
僧復出曰昨夕山神言長官復為相矣眀日當来但减
筭矣後果三入中書(王氏聞見錄)
知制誥
十年遲白樂天除知制誥與三舍人同宿詩曰莫&KR0988;不
如君氣味此中来校十年遲
衣綠國初知制誥有衣綠者錢若水自舍人遷學士入
謝曰閣門承旨例先賜金紫太宗訝之閣門以舊例對
太宗曰吾欲令若水綠袍上繫金帶儒門之美事也(東軒)
(筆錄)
閣長壓角舍人院每知制誥上事必設紫褥於庭面北
拜廳閣長立褥之東北隅謂之壓角裴庭裕正除通事
舍人上事知印宰相當壓角則其禮相𫝊自唐也邵興
宗入院不欲為舍人閣長壓角(春明退朝錄)
不試知制誥故事知制誥先試其文辭仁宗以陳堯佐
文學天下所知不復命試自國朝以来不試制誥者惟
楊億陳堯佐二人而已(神道碑)
錦繡萬花谷前集卷十一
