錦繡萬花谷續集卷二十六
類姓
周
真將軍周亞夫勃之子封條侯為將軍軍細柳文帝勞
軍至細柳曰此真將軍也緩急真可任(前漢史)
期期不奉詔周昌從兄曰周苛苛為御史大夫昌為中
尉後為御史大夫封汾隂侯高帝欲易太子昌諫口吃
曰陛下欲易太子臣期期不奉詔
五經縱横周舉姿貎短陋而博學洽聞為儒者所宗京
師語曰五經縱横周宣光舉茂才為平丘令上書言得
失辭甚切正拜尚書名重朝廷左右憚之遷諫議大夫
又遷侍中與八使巡行天下號曰八駿(後漢史舉字宣光)
賣菜傭周䊸拜洛陽令下車先問大姓主名吏數閭里
豪強以對䊸厲聲怒曰本問貴戚軰豈能知此賣菜傭
乎貴戚跼蹐京師肅清後為御史中丞(酷吏傳)
妻犯齋周澤拜太常清潔循行盡敬宗廟嘗卧疾齋宫
妻問之澤大怒以妻干犯齋禁收送詔獄謝罪時人語
曰生世不諧作太常妻一歲三百六十日三百五十九
日齋一日不齋醉如泥
萬人之英周瑜字公瑾年二十四吳中皆呼為周郎敗
魏師八十萬於赤壁性度恢廓程普曰與公瑾交若飲
醇醪不覺自醉文武籌略萬人之英少精意音樂謠曰
曲有誤周郎顧建獨斷之明出衆人之表(吳志)
三日僕射周顗字伯仁少有重名神彩秀徹賁嵩見之
歎曰汝潁固多可士拜袐書郎累遷尚書吏部郎後轉
尚書左僕射顗初以雅望獲海内盛名後頗以酒失為
僕射略無醒日號為三日僕射王導嘗指其腹答曰此
中空洞無物然足容卿軰數百人殺諸賊奴取金印如
斗大後為王敦所害王導曰吾雖不殺伯仁伯仁由我
而死幽冥之中負此良友(晉史)
望塵知敵數周德威為人勇而多智能望塵以知敵數
其狀貎雄偉笑不改容人見之凛如也後破夾城拜振
武節度使(五代史)
獻汴都賦周邦彦字美成性落魄不羈涉獵經史元豐
中獻汴京賦神宗異之自諸生命為太學正紹聖中除
袐書省正字後為校書郎遷衛尉卿出知隆德府召為
袐書監擢徽猷閣待制提舉大晟府未幾知真定改順
昌府提舉洞霄宫邦彦能文章世特𫝊其詞調
丘
終身祭酒不恨丘靈鞠少好學善屬文楮顔回曰此郡
才士惟有丘靈鞠仕梁領東觀祭酒曰人居官願數遷
使我終身為祭酒不恨也在宋時文名甚盛(南史)
寬厚著名丘和歴資梁蒲三州刺史以寬厚著名善撫
吏士得其心
斵石為人馬丘行恭有力善騎射聚兵保郿城人多依
之盗不敢窺境累從戰功多錫勞甚厚所守嚴烈僚吏
畏之太宗常思其功初討王世充流矢著太宗馬行恭
回射之發無虚鏃賊不敢前遂下拔箭以已馬進太宗
執長刀大呼斬數人突陣而還貞觀中詔斵石為人馬
象拔箭狀立昭陵闕前以旌武功(並唐史)
鄒
長裾曳王門鄒陽齊人獄中上梁孝王書王使人出之
卒為上客太史公曰鄒陽辭雖不遜然其比物連類有
足悲者亦可謂抗直不撓矣文辯著名長裾曳王門獄
中書云明月之珠夜光之璧以暗投人於道莫不按劒
相盻者無因至前也
盛夏降霜鄒衍事燕惠王左右譛之被繫於獄仰天而
哭盛夏天為降霜(並史記)
草表還親側鄒浩舉進士召對除右正言後遷司諫改
起居舍人歴吏部兵部侍郎以寳文閣待制知江寧府
改杭越二州大觀元年復直龍圖閣自草表還親側凡
六年而卒
擢進士第一鄒應龍字景初邵武泰寧人紹熙丙辰擢
進士第一人
樓
五侯上客樓護結士大夫無所不傾為人短小精辯議
論常依名節聽之者皆竦與谷永俱為五侯上客長安
號曰谷子雲筆扎樓君卿脣舌後舉方正為諫大夫使郡
國奏事稱意(前漢史)
操節清白樓望習嚴氏春秋操節清白有稱鄉閭教授
不倦世稱儒宗永平初為侍中入講省内(後漢儒林𫝊)
游
刺史有惠政游雅字伯度太武時知名徵拜中書博士
出為雍州刺史在任廉白甚有惠政
立像設祠游酢字定夫建州建陽人初受業於程顥顥
知扶溝縣以道學為己任酢為掌其事由是問學益進
又事程頥頥器之舉進士為蕭山尉除博士僉判泉州
召為監察御史尋知河州又知濮陽軍歴舒濠二州寓
居歴陽卒陳正同知建寧因立像設祠於學而屬晦菴
朱公記其事曰先生遠矣學者登是堂而拜其像於是
記也考其師友之淵源退訪其書而讀之於以求先生
之所以學者果惡乎在幸而心自得之則亦無以異乎
親而炙之矣
牛
對策第一牛僧孺隋僕射竒章沿弘之裔幼孤下杜樊
鄉有賜田數頃依以為生工屬文第進士元和初以賢
良方正對策第一條指失政其言骾訐不避宰相宰相
怒故楊於陵鄭敬韋貫之李益等坐考非其宜皆謫去
侯
刻石紀功侯君集以材雄稱破吐谷渾進吏部尚書君
集本以行伍奮不知學後貴益自喜好書及典選分明
課最有譽於時高昌不臣拜交河道行軍大總管出討
因拔其城俘男女七千進圍都城乃降高昌平君集刻
石紀功還
穿壙作冡侯知道居親喪穿壙作冡皆身執其勞李華
作贊表其行(並唐史)
牟
以尚書教授牟融以尚書教授門徒數百人以茂才為
豐令縣無獄訟為州郡最為司隷多舉正百僚敬憚之
後為司徒舉動方重甚得大臣節(後漢史)
任
對魏文侯魏文侯問士大夫曰寡人何如君也羣臣皆
曰君仁君也翟璜曰君非仁君文侯怒而逐璜至任座
曰君仁君也曰子何以言之對曰臣聞其君仁者其臣
直翟璜之言直是以知君仁君也文侯曰善復召璜入
拜為上卿(新序)
元龜指南任昉拜太學博士王儉見其文必三復殷勤
以為當時無軰仕梁官至袐書監為新安太守不事邊
幅為政清省好奬進士友得其延譽者多見升擢時人
慕之號曰任君及卒殷芸曰哲人云亡儀表長謝元龜
何寄指南何託(南史)
司文侍郎任孝恭讀書一遍諷誦略無所遺掌公家筆
翰為司文侍郎(文學傳)
願為一介使任瓌早孤伯忠撫愛甚每曰吾子雖多庸
保耳所以寄門戶者瓌也義師起瓌至龍門請見高祖
曰公將家子智筭練達論吾此舉濟事乎瓌曰願為一
介使入關先布威靈以收佐輔高祖曰是吾心也以瓌
為招慰大使高祖謂演夀曰閫外事與任瓌籌之以功
封管國公(唐史)
仁者之勇任圜為人明敏善談辯李嗣昭節度昭義辟
圜觀察支使梁兵圍潞州嗣昭危甚問圜去就之計圜
勸嗣昭堅守以待不可有二心已而莊宗攻破梁聞圜
為嗣昭畫守計甚嘉之由是益知名嗣昭從莊宗戰胡
柳擊敗梁兵圜頗有功莊宗勞之曰儒士亦破體邪仁
者之勇何其壯也(五代史)
郡人作菴任伋字師中慶歷六年賈黯榜登第東坡謂
之小任嘗為齊安令其民愛之因買田以居通判黃州
郡人德之為作師中菴任公亭蘇轍作師中菴記
隂
輔道東宫隂識光烈皇后之母兄其先出管仲七世孫
脩自齊適楚為隂大夫因而氏焉光武時遷侍中後守
執金吾輔導東宫常留鎮守京師帝敬重之常指識以
勑戒貴戚激厲左右
𫝊龜襲紫隂興識之弟為黃門侍郎甚見親信拜衛尉
輔導太子顯宗詔曰興輔導朕躬有周昌之直在家仁
孝有曾閔之行以其子慶為鮦陽侯恂恂苗胤𫝊龜襲
紫(並後漢史)
竈神見宣帝時隂子方者臘日晨炊而竈神形見家有
黃羊封以祀之自是暴至巨富有田七百餘頃
錦繡萬花谷續集卷二十六
