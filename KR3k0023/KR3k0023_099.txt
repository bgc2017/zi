錦繡萬花谷續集卷十九
類姓
荀
八龍荀淑少有高行補朗陵侯相涖事明理稱為神君
有子八人儉緄靖燾汪爽肅專並有稱名時人謂八龍
改其里曰高陽里靖有至行不仕號玄行先生爽字慈
明十二通春秋論語潁川語曰荀氏八龍慈明無雙(本𫝊)
非常人荀攸字公達入為尚書曹操曰公達非常人以
為軍師魏國初建為尚書令常謀謨帷幄人之師表前
後凡畫竒策十二(魏志)
醜舍人荀士遜為文清典見賞知音在齊為中書舍人
狀貌甚醜目曰醜舍人
辛
引裾辛毗為侍中諫文帝徙民實河南帝不答起入内
毗隨而引其裾
甄
教授數百人甄宇教授常數百人建武中徵拜博士𫝊
業子普普𫝊子承諸儒以承三世𫝊業莫不歸服之子
孫𫝊學不絶(後漢儒林𫝊)
還金之美甄法崇父匡位少府卿以清聞法崇宋初為
江陵令孫彬有行業鄉人稱善嘗以紵就人質錢後贖
紵於束中得五兩金即送還之後為益錄事參軍帶郫
縣令將行同列五人梁武戒以廉慎至彬獨曰卿昔還
金之美故不復以此言相屬(南史)
五辟詔十至甄濟好學以文雅稱居青巖山十餘年遠
近服其仁不敢畋漁諸府五辟詔十至堅臥不起(唐本𫝊)
文
真忠臣文聘太祖曰卿真忠臣也為江夏太守有威恩
名震外國則不敢侵遷後將軍封新野侯(魏志)
表門閭文獻叔八世同居詔表門閭蠲租稅(南史)
殷
風流談論所宗殷浩弱冠有美名為風流談論者所宗
廊廟之寳殷仲堪能清言善屬文武帝召為太子中庶
子甚相親愛後出鎮江陵將之任詔曰卿去有日使人
酸然常謂永為廊廟之寳而忽為荆楚之珍(並晉史)
冠冕一時殷景仁少有大成之量宋文帝時為侍中以
風力局幹冠冕一時後遷尚書僕射雖臥疾朝政大小
必以問焉(南史)
云
志節比欒布云敞師事吳章王莽斬章禁錮弟子不得
仕宦門人盡更名他師敞時為大司徒掾自劾吳章弟
子收章葬之京師稱焉將軍王舜高其志節比之欒布
薦為中郎諫大夫(前漢史)
雲
屯衛將軍雲定興善製器仗在隋擢少府丞累遷屯衛
大將軍(北史)
袁
四世居三公袁紹高祖父安為漢司空自安以下四世
居三公(魏志)
國士之交袁式歸魏為上客與崔浩一面便盡國士之
交性長者雖羇旅以泊而清貧守度不失士節時人甚
敬重之(北史)
轅
治詩博士轅固生治詩孝景時以廉直拜為清河王太
傅武帝立復以賢良徵固時公孫弘亦被徵側目而視
固固曰公孫子務正學以言無曲學以阿世齊之言詩
皆本轅固生(史記)
垣
此兒必大吾門垣崇祖垣護之弟子年十四有幹略護
之曰此兒必大吾門為瑯琊蘭陵二郡太守齊高帝時
用為豫州刺史進都督破魏軍陳力疆場(南史)
樊
樊侯學樊重世善農稼貲至萬而賑贍宗族恩加鄉閭
年八十餘終素所假貸人數百萬遺令焚削文契子宏
封夀張侯不求苟進常以前世貴戚為戒宗族染其化
未嘗犯法子鯈嘗刪定公羊嚴氏春秋章句世號樊侯
學(東漢史)
陪宴積翠池樊子蓋仕隋為武威太守以善政聞煬帝
曰人道公清定如此不謝曰臣安敢清止是小心不納
賄耳乃賜口味百斛子蓋曰願奉丹陛帝曰公侍朕則
一人而已委以四方則萬人之敵也後陪宴積翠池帝
親以金杯屬子蓋酒曰良筭嘉謨俟公後動即以此杯
賜公用為永年之瑞
文章成就樊遜專心典籍舉秀才第一楊愔曰文章成
就莫過樊孝謙為員外將軍
上下正樊安定樊叔略仕隋為汴州刺史甚有聲稱遷
相州刺史政為第一璽書褒美班示天下百姓語曰智
無窮清鄉公上下正樊安定出封清鄉安定公徵拜司
農卿(並北史)
排闥樊噲項羽目曰壯士排闥見高帝封舞陽侯願得
十萬衆横行匈奴(漢史)
元
解穰侯印元文遙敏慧夙成仕齊授中書舍人宣傅文
武號令楊遵彦云堪解穰侯印者必在斯人
一心事主元諧家世貴盛以軍功累遷大將軍拜寧州
刺史頗有威惠性剛愎不能取媚於左右嘗言於隋文
曰臣一心事主不曲取人意(並北史)
藥籠中物元澹博學通故訓及進士第狄仁傑器之嘗
謂仁傑曰聞下之事上譬富家儲積以自資也門下充
旨味者多矣願以小人備一藥石可乎仁傑笑曰君正
吾藥籠中物不可一日無也授太常少卿以系出拓拔
恨史無編年乃撰魏典三十篇事詳文略學者尚之(本𫝊)
源
吏事自許源師字踐言明辯有識悟尤以吏事自許仕
隋累遷尚書左丞以明幹著拜大理少卿
上柱國源雄少寬厚美姿容以平陳功特進上柱國(北史)
言
武城絃歌言偃字子游為武城宰子之武城聞絃歌之
聲
孫
著兵法十三篇孫子武斬吳王愛姬以行軍法闔廬以
為將西破強楚入郢比威齊晉顯名諸侯孫子與有力
焉著兵法十三篇(史記)
臨七郡五州孫禮凡臨七郡五州皆有威信後為司隸
校尉遷司空(蜀志)
折我右臂孫搴齊神武命作檄文援筆立就其文甚美
神武大悅即署相府主簿專典文筆及卒神武曰折我
右臂(北史)
誼臣孫伏迦武德初上言三事帝大悅即詔以伏迦至
誠慷慨據義懇切為治書侍御史初帝受禪伏迦最先
諫帝語裴寂曰若孫伏迦可謂誼臣矣(唐史)
書樓孫氏孫抃六世祖長孺喜藏書為樓而置其上蜀
人謂之書樓孫氏中進士甲科
今之賈誼孫洙字巨源年十九舉進士調秀州司戶色
拯歐陽修舉洙賢良方正洙上策論五十篇善言祖宗
事指切治體推往較今分辯得失韓琦見而竒之曰今
之賈誼也(並皇朝)
温
六龍温羡兄弟六人並知名於世號曰六龍至吏部尚
書(晉史)
卿相才温大雅性至孝與弟彦博大有皆知名薛道衡
見之嘆曰三人者皆卿相才也高祖兵興主文檄受禪
討定儀典遷皇門侍郎而彦博為中書侍郎帝嘗曰我
起晉陽為卿一門耳
處士墅温造嗜書少所降服不喜為吏隠王屋山人號
其居曰處士墅慨然有高世心(並唐史)
錦繡萬花谷續集卷十九
