錦繡萬花谷後集卷三十七
花
花中十友曾端伯十友調笑令云取友於十花芳友者
蘭也清友者梅也竒友者臘梅也殊友者瑞香也淨友
者蓮也禪友者薝蔔也佳友者菊也仙友者巖桂也名
友者海棠也韻友者荼䕷也仍有玉友來奉佳賓謂酒
也
花神潤州鶴林寺有杜鵑花寺僧相𫝊云正元中外國
僧自天台來鉢中以藥養其本植此寺人或見女子紅
裳佳麗遊於花下俗𫝊花神東坡詩云鶴林神女無消
息(出續仙𫝊)
衆花之精崔玄微遇數美人李氏陶氏又緋衣小女曰
石醋醋又報封家十八姨來石醋醋曰諸女伴皆住苑
中每被惡風所撓常求十八姨相庇處士每歲旦與作
一朱幡圖日月五星則免矣崔許之其日立旛東風刮
地折木飛花而苑中花不動玄微方悟衆花之精封家
姨乃風神也石醋石榴花也(出博異記)
詩小隠園中百本花各隨紅紫發新芽東君見借陽和
力不揀公侯富貴家(出擊壤集)長與韶光暗有期可憐蜂蝶
却先知誰家促席臨低樹何處横釵𢃄小枝(出薛能)繁枝
容易紛紛落嫩蕊商量細細開(出杜甫)花開只恐看來遲
看了愁多未看時家在楚鄉身在蜀一年春色負歸期
(出羅鄴)今年輕作東風客愁紫愁紅滿故園邂逅妖嬈成
一笑待歸端有幾枝存(出斯菴)誰將枝葉染還裁却使馨
香次第來春柄定教三月主天心合與一齊開如何零
露方滋菊豈得東風不為梅低蹙豔容愁似語也疑由
命不由才(出宋文安)玉女來看玉樹花異香先引紫雲車攀
枝弄雪時回首驚怪人間日易斜(出劉禹錫)淺深紅白宜相
間先後仍須次第栽我欲四時攜酒去莫教一日不花
開(出歐陽公)可笑陵陽太守家閒無一事只栽花已開漸落
并纔發長滿庭中五色霞(出文與可)
牡丹
狀元紅清香拂袖剪來紅似繞名園曉露叢欲作短章
憑阿素緩歌誇與落花風(出山谷)
花品第一我按花品此花第一脱略羣類獨占春風(出舒)
(元與賦)
牛黃大梁城裏雖罕見心知不是牛家花(大梁即汴京歐公牡丹釋)
(名四牛黃千葉出民間牛氏家比姚黃差小出山谷集)
一種天香李士傑詩一種天香分外竒
花開一千朵開元末裴士淹為郎官奉使幽冀過汾州
衆香寺得一株白牡丹移置長安私第天寶中為都城
竒賞當時名士裴給事看牡丹詩至德中馬僕射總鎮
太原又得紅紫二者今則至多與戎葵比矣興唐寺昔
有一株開花一千朵有正暈側暈紅紫黃白之色各不
同(出酉陽雜爼)
香豔醒酒明皇與妃子幸華清宫因宿酒初醒凭妃子
肩同看木芍藥帝親折一枝與妃子逓嗅其艷帝曰不
惟萱草忘憂此花香豔尤能醒酒(出天寶遺事)
詩淺紅釅綠各新樣雪白鵝黃非舊名擡舉精神微雨
過留連消息嫩寒生(出誠齋)沉香亭北無消息魏國姚家
亦寂寥不見君王殿中見溪園堂下雨瀟瀟(出介菴)漫山
桃李占春光始見檀心吐露芳春骨不禁寒料悄多煩
曉日為催粧(出歐彦成)一朵妖紅翠欲流春光回怨雪霜羞
化工只欲呈新巧不放閒花得少休人去簪花不自
羞花應羞上老人頭醉歸扶路人應笑更使珠簾半上
鈎(出東坡)今日花前飲甘心盡數杯但愁花有語不為老
人開(出劉禹錫)偶向豪家種牡丹數枝擎露出朱闌晩來低
面開檀口似笑窮愁病長官(出王禹偁)門倚長衢攅繡軛幄
籠輕日護香霞歌鍾滿座争歡賞肯信流年鬢有華(出羅)
(鄴)白帝工夫縷綵霞肯將顔色弄韶華酒粘織女秋衣
薄風動嫦娥鬢髻斜霜露莫摧今日蕊輪蹄争看異時
花隂陽自古栽培地不趁春光有幾家(出城山)名花國色
兩相歡常得君王帶笑看解釋春風無限恨沉香亭北
倚闌干(出李太白)擁毳看芳叢由來趣不同髮經今日白花
似去年紅豔曳隨朝露馨香逐晩風何須待零落然後
始知空(出僧文益)沉香亭北露華春曾識霓裳第一人千載
不歸羅襪夢綠枝紅豔只如新(出斯菴)既全國色與天香
底用家人紫共黃却喜騷人稱第一至今喚作百花王
(出北山集)風塵點汚青春面自汲寒泉洗醉紅徑欲題詩嫌
浪許杜郎覓句有新功故人拂袖剪來紅似繞名園
曉露濃(出山谷)輕霧欲籠藏暮碧斷霞初怨誤朝紅即時
苦待千枝爛計日先愁一樹空外客定聞瓊宴賞護春
長把錦帷蒙何須羣玉南頭見都似沉香北畔移護
地寶欄方自整尋春珠蓋有誰知鶯迷舊樹棲猶晚人
樂新英賞未遲(出宋貫之)秀出羣芳照碧闌世間顔色比應
難曉承露浥光先泛晩得雲隂葉未殘豔質易迷人競
賞道心無染興經闌使君認取真消息同向尊前笑裏
看(出胡安國)
芍藥
詩一聲鶗鴂畫樓東魏紫姚黃掃地空多謝化工憐寂
寞尚留芍藥殿春風小檻徘徊日自斜只愁春盡委
泥沙丹青欲寫傾城色世上今無楊子華倚竹佳人
翠袖長天寒猶着白羅裳揚州近日八千葉自是風流
時世粧(出東坡)
海棠
蜀中花有香此花有色無香惟蜀中昌州海棠花有香
其木合抱(出花譜)
三恨楚淵材三恨一恨鰣魚多骨二恨金橘太酸三恨
海棠無香
杜毋名杜草堂先生本集未嘗有一詩說着海棠以其
所生母名海棠故也庭堅詩云浣花溪上添惆悵子美
無情為發揚
詩傳芳遠遠自西隣錦傘高張熨眼新花睡覺來紅泪
落年年如憶故宫春(出曾景建)誰道名花獨故宫東城盛聚
足争雄横陳錦障闌干外盡吸紅雲酒盞中貪看不須
持夜燭倚狂直欲擅春風拾遺舊咏悲零落瘦損腰圍
擬未工今日春已半風雨停出遊瓶中海棠花數酌
相獻酬尚想錦宫城花時樂事稠金鞭過南市紅燭宴
西樓千株誇盛麗一枝賞纖柔那知茅簷低白髮見花
愁花亦如病姝掩抑向客羞尤物終動人要非桃李儔
(出放翁)海棠花上問春歸豈料春風雪滿枝應為紅粧太
妖豔故施微粉着臙脂宛轉風前不自持妖嬈微傅
淡臙脂花如剪綵層層見枝似輕絲裊裊垂(出垂絲海棠)山
碧花尤好徑長人自閒錦圍春照耀紅雨暮闌斑紅
粧翠袖一番新又向園林作好春却笑華清誇睡足只
今羅襪久無塵(出斯菴)幾樹繁紅一徑深春風裁剪錦成
屏花前莫作淵材恨且看楊妃睡未醒(出北山)
桃
蒸紅退之桃源詩種桃處處惟開花川源遠近蒸紅霞
介甫因用此句云春風過柳綠如繅晴日蒸紅出小桃
(出苕溪詩話)
蘭若中香異常史論在齊州時出獵憩蘭若中覺桃香
異常訪其僧僧言近有人施二桃因取獻論大如飯碗
論時饑盡之核大如雞卵論因詰其所自僧導論上山
越澗至一處清泉怪石非人境也有桃數百株其香撲
鼻論與僧各食一蔕取兩箇而返(出酉陽雜爼)
紅衣人歌紅衣人送酒歌曰絳衣披拂露盈盈淡染臙
脂一朵輕自恨紅顔留不住莫怨春風道薄情月中隨
而送之踰牆入苑中乃桃花精也(出博異記)
銷恨明皇於楚苑中初有千葉桃花盛開帝與貴妃日
夕宴花樹下帝曰不獨萱草忘憂此花亦能銷恨(開元遺事)
助嬌御苑有千葉桃帝親折一枝插於妃子寶冠上曰
此花尤能助嬌態(出天寶遺事)
詩禁苑春暉麗花蹊綺樹裝綴條深淺色點露參差光
向日分千笑迎風共一香如何仙嶺側獨秀隠遥芳(太宗)
結葉還臨影飛香欲徧空不意餘花落翻沉露井中(出孔)
(紹安)河陽縣裏雖無數濯錦江邊未滿園(出杜甫)灼灼開元
銷恨花連昌春苑盛恩華如今妖豔無人比笑倚東風
日自斜(詠千葉桃)雲錦漲春塢霞綃炫夕陽東風多樂意不
特為紅芳(韓子蒼)
李
鑚核王安豐有好李常賣之恐人得其種乃鑚核而賣
(出世說)
九標蕭瑀陳叔達於龍昌寺看李花相與論李有九標
謂香雅細淡潔密宜月夜宜綠鬢泛酒無異色皆實事
(出承平舊纂)
龍耳墮血崔奉國家一種李肉厚而無核識者曰天罰
乖龍必割其耳血墮地生此李也(出琴莊美事)
飛仙狀沆陵伍貫卿家李花一月夜奴婢遥見花作數
團如飛仙狀上天去花上露水倏作雨數千點花則亡
矣(出樞要錄)
杏
中使封樹司徒馬遂子鬯以第中大杏饋竇文場文場
以進德宗未嘗見頗怪鬯令中使就封其樹鬯懼進宅
為奉誠園(出桂苑叢談)
金杏濟南郡之東南有分流山山上多杏大如梨黃如
橘土人謂之漢帝杏亦曰金杏
二花阮文姬插鬢用杏花淘浦呼為二花(出河東備錄)
董仙杏林董奉居序山為人治病不取錢病重種杏五
株輕者一株數年成林號董仙杏林(出神仙𫝊)
詩殷紅鄙桃豔淡白笑梨花落處飄微霰繁時疊碎霞
苑宜開帝里壇稱在儒家麗日明珠箔清香襲絳紗(孫何)
草色青青柳色黃桃花零落杏花香東風不解吹愁却
春日偏能惹恨長(出山谷)
梨花
擅美春林李遵進梨表此花開處擅美春林(出耳目記)
雌雄梨九仙殿銀井有梨二株枝葉交結宫中呼為雌
雄(出金鑾密記)
千株雪退之梨花詩聞道郭西千株雪欲將君去醉如
何
洗粧洛陽梨花時人多攜酒其下曰為梨花洗粧(出唐餘錄)
壓帽梁緒梨花時折花簪之壓損帽簷(出祥雲志)
詩洛陽城外清明節百花寥落梨花發今日相逢瘴海
頭共看爛漫開正月(出退之)梨花院落無人處竊取寧王
玉笛吹(出張祜)風入池塘邀柳絮月來深院伴梨花(出詩話)
櫻桃
青衣攜籃天寶初有范陽盧子在東都下第嘗春暮遊
僧舍有僧開講盧子方詣講筵至精舍門見一青衣攜
一籃籠櫻桃因與同飱青衣云娘子姓盧即盧子再從
姑也盧便隨之盧自為御史大夫至為相經三十年却
到昔逢攜櫻桃青衣精舍門遂下馬升殿禮佛忽然昏
醉聞講僧云何久不起乃見身着白衫服飾如故訪其
僕曰日己午矣(出異聞集)
和以香酪召侍臣學士食櫻桃飲酴醿酒並以琉璃盤
和以香酪(出唐景龍文館記)
蠟帛丸雜果中李希烈始入汴聞戶曹參軍竇良女美
強取之嘗稱陳仙竒忠勇可用而妻亦竇姓願如姒媦
者以固其夫希烈許諾及希烈死子不發喪欲悉誅諸
將自立未决有獻含桃者竇請分遺仙竒因蠟帛丸雜
果中出所謀仙竒大驚率兵入斬之
詩華林滿芳景洛陽遍陽春朱顔含遠日翠色影長津
喬柯轉嬌鳥低枝暎美人昔作園中實今來席上珍(出唐)
(太宗)倒流映碧叢點露擎朱實花茂蝶争飛枝濃鳥相失
已麗金釵瓜仍美玉盤橘寧異梅似丸不羡萍如日永
植平臺垂長與雲桂匹徒然奉肥甘終以愧操筆(梁簡文帝)
石榴
天漿石榴甜者謂之天漿能已乳石毒
味絶洛中南詔石榴子大皮薄如藤紙味絶於洛中(並出)
(酉陽雜爼)
花如槿紅衡山祝融峯下法華寺有石榴花如槿花春
秋皆發
白馬甜榴宫人或轉遺親戚以為竒異得者不敢輙食
乃歴數家又有大者京師語曰白馬甜榴一石直牛(出伽)
(藍記)
開花不及春孔紹安仕隋高祖受禪間往來奔見之甚
悦拜内史舍人時夏侯端亦嘗為御史先歸朝紹安受
秘書監因侍宴應制詠石榴詩秖為時來晩開花不及
春時人稱之
一蔕六實武陵臨沈獻安石榴一蔕六實(出沈約宋書)
詩分根金谷裏移植廣庭中新枝含淺綠晩萼散輕紅
影入環階水香隨度隙風路遠無由寄徒念春閨空(出隋)
(魏彦深)何年安石國萬里貢榴花迢逓河源道因依漢使
槎綠葉裁煙翠紅英動日華(並出元稹)赤玉何人小琴軫
紅纈誰家合羅袴(出白居易)塗林未應發春暮轉相催燃燈
疑夜火連珠勝早梅西域移根至南方得酒來葉翠如
新剪花紅似故栽還憶河陽縣映水珊瑚開(出梁孝元帝)
蓮
金蓮花滄州金蓮花州人研之如泥竹間彩繪光影煥
爛與真金無異但不能入火而已更有莖出其花如蝶
每微風則摇蕩如飛婦人競採之以為首飾即語曰不
戴金蓮花不得到仙家(出杜陽編)
分香蓮三堂往事其宅有釣仙池一種蓮子一歲再結
實每實子十雙其花時香兼桃菊梅英郡人𫝊分香蓮
不論錢
睡蓮南海有睡蓮夜則花低入水(出酉陽雜爼)
金房煌煌芙蕖從風芬葩隂結其根陽發其華金房綠
葉素珠翠柯(出傅玄)
珠實漢昭帝遊柳池有芙蕖素色大如斗花葉甘可食
芬氣聞於十里之内蓮實如珠(出拾遺記)
一莖兩華文帝元嘉元年蓮生建康頟擔湖一莖兩華
(出宋紀)
千葉蓮華山頂有池生千葉蓮華服者羽化(出華山記)
詩紿伴戲芳塘攜手上雕航船移分細浪風散動浮香
遊鶯無定曲驚鳬有亂行蓮稀釧聲斷水短棹歌長棲
鳥還密樹泛流歸建章(出唐太宗)江風當夏清桂楫逐流螢
初疑京兆劍復以漢冠名荷香風送遠蓮影向根生葉
卷珠難溜花舒紅易輕日暮鳬舟滿歸來度錦城(出孝元帝)
灼灼荷華瑞亭亭出水中一莖孤引綠雙影共分紅色
奪歌人臉香亂舞衣風名蓮自可念况復兩心同(隋柳公瞻)
五月荷池未見花但擎餘蓋碧參差何人喚起凌波步
要見晨粧出曉霞(出斯菴)鑑湖三百里菡蓞發荷花五月
西施採人看憶若耶(出李太白)翠蓋佳人臨水立寂寞雨中
相對泣温泉洗出玉肌寒檀粉不勻香汗濕一陣風來
碧浪翻真珠零落難收拾(詠雨中荷花)誰種幽花傍淺清含
紅怨綠影亭亭雲歸巫女粧猶潤浴出楊妃困未醒好
把芳楊臨晚岸莫教飛片逐浮萍相看最憶吳船路萬
里芙蓉水蒲涇鑿破蒼苔漲作池芰荷分得綠參差曉
開一朵煙波上似畫真妃出浴時(出杜衍)紅白蓮花共一
塘兩般顔色一般香宫娥梳洗争先後半是濃粧半淡
粧(詠紅白蓮)淤泥不染如來性淨社如陪多士禪(詠白蓮)共憐
明皪水花淨并倚離披風蓋凉浪筆更題青玉案佳人
悵望碧雲鄉忽𫝊䕫府句并送遠公蓮翠蓋臨風迥
冰華浥露鮮舞衣侵縞袂仙景爛珠躔想像芙蓉闕冥
冥絶世緣(出晦菴)惜絲不肯織宫鞋花月仙人謫下來河
伯借泥封玉腕風神翻浪沃香腮無房不許蜂歸宿有
蓋嘗令鷺自開何事冤他結青女一朝收拾付塵灰(出池)
(藕花)四顧山光接水光凭欄十里芰荷香清風明月無人
管併作南來一味凉(出山谷)
桐
鳳條歴城房家園齊博陵君豹之山也其中雜樹森竦
或有人折其桐枝者君曰何為傷吾鳳條自後人不復
折(出酉陽雜爼)
破桐葉以進李泌德宗在奉天召赴行在時李懷光叛
歲又蝗旱議者欲赦懷光帝博問羣臣泌破一桐葉附
使者以進曰陛下與懷光君臣之分不可復合如此葉
矣由是不赦(出六帖)
錦繡萬花谷後集卷三十七
