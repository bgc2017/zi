錦繡萬花谷續集卷三十一
類姓
阮
青白眼阮籍字嗣宗任性不羈方外之士見崇禮典能
為青白眼見禮俗之士以白眼對之為步兵校尉(晉書)
北富南貧阮咸字仲容與叔父籍為竹林之遊居道南
北阮富南阮貧七月七日以竿挂大布犢鼻於庭曰未
能免俗聊復爾耳歷散騎侍郎補始平太守顔延年作
五君詠詠咸云屢薦不入官一麾乃出守
百錢挂杖阮修字宣子百錢挂杖頭當世富貴不肯顧
自得於林阜間
管
管城周文王第三子管叔鮮受封於管以國為氏焉今
鄭州管城是也齊有管夷吾字敬仲(姓纂)
龍頭龍尾管寧字幼安詔為太中大夫固辭不受遂下
詔曰寧耽懷道德服膺六藝清虛足以侔古廉白可以
當世又王基薦之曰寧含章素質冰潔淵清韜古今於
胷懷包道德之機要(魏志)世說云嘗與華歆同席讀書
有乘軒冕過門者寧讀書如故歆廢書而看寧割席分
坐曰子非吾友也寧歆邴原三人相善時人號為一龍
寧為龍頭原為龍腹歆為龍尾(魏志)
罕
餼國人粟左襄公二十九年鄭子皮以子展之命餼國
人粟米一鍾是以得鄭國之民故罕氏常掌國政以為
上卿
雋
褒衣博帶雋不疑字曼倩治春秋進退必以禮名聞州
郡暴勝之為直指使者至渤海不疑官進賢冠帶櫑具
劔佩環玦褒衣博帶盛服至門上謁勝之望見不疑容
貌尊嚴衣冠甚偉躧履起迎不疑曰凡為吏太剛則折
太柔則廢勝之敬納其戒擢京兆尹京師吏民敬其威
信(前漢史)
展
以字為氏左𨼆公八年無駭卒羽父請諡與族衆仲曰
諸侯以字為諡因以為族官有世功則有官族公命以
字為展氏
趙
良大夫宣公二年孔子曰趙宣子古之良大夫也
客數千人平原君趙勝喜賓客賓客至者數千人三去
相三復位封於東武城(史記)
定律令趙禹武帝時以刀筆吏積勞遷為御史與張湯
論定諸律令用法益刻(史記酷吏𫝊)
馬服君趙奢為趙田部吏收租稅平原君家不肯出奢
封馬服君以法治之殺平原君用事者九人(通鑑)
鉤距趙廣漢舉茂才察孝廉治行尤異守京兆尹遷潁
川太守教吏為缿筩投書相告訐善為鉤距以得事情
銖兩之姦皆知之吏民稱之不容口見事風生無所回
避(前漢史)
雄飛趙温字子柔初為京兆尹嘆曰大丈夫當雄飛安
能雌伏遂棄官去歲飢散家糧以賑窮餓所活萬餘人
拜司徒
宣揚國命趙岐字邠卿少明經有才藝後遷太僕為副
使宣揚國命所到郡縣百姓皆喜曰今日乃復見使者
車騎(並後漢史)
虎威將軍趙雲嘗將數十騎與曹公戰先主曰子龍一
身都是膽也軍中號為虎威將軍(蜀志)
置銅斗鐵尺趙煚少孤養母至孝年十四有人盗伐其
父墓中樹者對之號慟因執送官仕隋為冀州刺史甚
有威惠市多姦詐乃為銅斗鐵尺置於肆百姓便之(北史)
扈鑾學士趙鳳幽州人少以儒學知名為鄆州節度判
官晉取鄆州莊宗聞鳳名得之喜以為扈鑾學士莊宗
即位拜鳳中書舍人翰林學士明宗置端明殿學士以
馮道及鳳為之(五代史)
社稷臣趙普字則平幽州薊人太祖受禪普以佐命功
授右諫議大夫樞密直學士昭憲寢疾普入與顧命拜
樞密使乾德二年為門下侍郎同中書門下平章事集
賢殿大學士五年拜尚書左僕射昭文館大學士太祖
寵待普如左右手判大理寺雷德讓憤其屬附普增减
刑名因求見太祖語不遜太祖怒叱之曰鼎鐺尚有耳
汝不聞趙普吾之社稷臣乎德驤坐貶薨封真定郡王
諡曰忠獻
鮑
王咸舉幡鮑宣好學明經舉孝廉為郎何武薦為諫議
大夫後拜司隸以摧辱宰相下廷尉博士弟子王咸舉
幡太學下曰欲救鮑司隸者會此下諸生會者千餘人
(出後漢史)
馬
草茅言天下事馬周字賓王博州人入關留客汴舍新
豐逆旅主人不之顧周命酒一斗八升悠然獨酌衆異
之至長安舍中郎將常武家何武人不涉學問為條二
十餘事皆當世所切太宗怪問何何曰此非臣所能家
臣馬周教臣言之帝即召與語帝悅拜監察御史奉使
稱職帝嘗以飛帛書賜周曰鸞凰冲霄必假羽翼股肱
之寄要在忠力贊曰由一介草茅言天下事明習憲章
若素官于朝(唐史)
錦繡萬花谷續集卷三十一
