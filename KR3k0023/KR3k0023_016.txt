錦繡萬花谷前集卷十六
父子
侍寢問安文王有疾武王不說冠帶而養文王一飯武
王亦一飯文王再飯武王亦再飯文王為世子朝于王
季日三鷄初鳴而至寢門問内竪曰安否何如竪曰安
文王喜及日中又至亦如之及暮又至其有不安内竪
以告文王文王色憂
南山橋梓伯禽與康叔見周公三見三笞之二子乃問
商子商子曰南山之陽有木名橋南山之陰有木名梓
何不往觀之二子往見橋木高而仰梓木實而俯還告
商子商子曰橋者父道也梓者子道也(尚書大傳)
曾子耘瓜曾晳今曾子耘瓜誤傷其根曾晳怒擊其首
曾子仆地有頃乃蘇孔子聞之謂弟子曰參來勿内也
昔瞽瞍有子曰舜瞽瞍使之未嘗不往欲殺之未嘗可
得小杖則受大杖則逃不陷父於不義也(家語)
膝上王文度晉王述字懷祖子坦之字文度為桓温長
史温欲為子求婚於述坦之還家省父而述愛坦之雖
長大猶置膝上坦之因言温意述大怒遂排下曰汝竟
癡耶(述傳)
老萊兒啼老萊子事二親行年七十作嬰孩自娛着五
色綵衣取漿上堂跌仆因臥地為小兒啼(列女傳)
炊飯成糜陳太丘有子元方季方有客詣太丘談鋒甚
敵太丘令二子炊飯延客二子委甑竊聽客語飯落釡
成糜而進客去太丘責之二子言其故且誦客語無遺
太丘曰但糜自可何必飯(商芸小說)
循陔束晳補亡詩曰南陔孝子相戒以養也循彼南陔
言採其蘭眷戀庭闈心不遑安(選詩)
風月景山水謝莊生五子颺朏顥崧淪謂莊名子以風
月景山水(南史)
羲之生五子王羲之有子七人其知名者五人曰玄之
凝之徽之操之獻之孟郊詩曰羲之生五子羲之又有
之
踐霜挽車伯竒尹吉甫之子吉甫惑於後妻虐伯竒無
衣無履而使踐霜挽車伯竒順父之今不敢有辭
發假收嚴唐楊惟直名四子發假收嚴發以春為義假
以夏為義收以秋為義嚴以冬為義收大拜發至丞郎
阿戎王渾子戎幼爽阮籍謂渾曰戎清爽非卿倫也與
卿言不如與阿戎談(晉書)
屏風隔坐吳紀亮為尚書令子隲為中書令每朝會詔
以御屏風隔坐
犢子破車石季龍少時數彈人石勒白母欲殺之母曰
快牛為犢子時多能破車汝當小忍之勒乃止(晉書載記)
睡不聽父言漢陳萬年子咸數言事譏刺近臣萬年病召
咸戒牀下語至半夜咸睡頭觸屏風萬年大怒曰乃公
教戒汝汝反不聽吾言何也咸曰且曉所言大要教咸
諂也萬年乃不復言(咸傳)
過五男十日飲漢陸賈有五男賣槖中金分其子二百
金令為生產賈常乘安車侍者十餘寳劍直百金謂其
子曰與汝約過汝汝給人馬酒食十日更所死之家得
劍(賈傳)
雙珠出老蚌韋康元將弟誕仲將孔融與其父書曰前
日元將來淵才亮茂雅度弘毅偉世之器也昨日仲將
來文敏篤誠保家之主也不意雙珠近出老蚌(後漢)
父子骨滲血梁武帝第二子綜封豫章王初母吳淑媛
在齊東昏侯宫及幸武帝七月而生綜宫中多疑之及
綜年十四常夢一少年肥壯自挈其首對綜非一問母
母問夢中形狀類東昏因密報之勿泄綜遂於别室祠
齋廟然猶無以自信聞俗說以生者血瀝死者骨滲即
為父子綜私發東昏墓出其骨瀝血試之既驗在西州
生次男月餘潜殺之既瘞發其骨又試之(南史)
父胔滲子血唐王少玄父死兵遺腹生十歲問父所在
母以告即哀泣求尸時野中白骨覆壓或曰以子血潰
而滲者父胔也少玄鑱膚閱旬而獲(本傳)
好消息惡消息唐崔玄暉為軍校員外郎母盧氏戎之
曰吾見辛玄馭云兒子從官者聞有人來云貧乏不能
自存此是好消息若聞貲貨充足衣馬輕肥此是惡消
息吾重此言汝今坐食俸祿若不能忠清何以戴天履
地特加修潔勿累吾此意也(職官分紀)
盜酒不拜孔文舉有二子大十歲小五歲晝日父眠小
者牀頭盗酒飲之大兒謂曰何以不拜小者答曰偷何
行禮此言小而善言語也(世說)
添丁盧仝生子名曰添丁欲為國持役也
見白雲思親唐狄仁傑授幷州司法參軍親在河陽仁
傑登太行山反顧見白雲孤飛謂左右曰吾親舍其下顧
望久之雲移乃去
九子母丈夫錢穆父生九子東坡以九子母丈夫目之
(本𫝊)
同桓𫝊王荆公及子雱同修經義經成加荆公左僕射
雱龍圖直學士同日受命元絳賀詩曰陳前輿服同桓
𫝊拜後金珠有魯公(東軒筆錄)
三子列侍陳省華蜀人三子堯叟堯佐堯咨皆進士及
第而伯仲為天下第一晩年與燕國夫人馮氏俱康寧
堯叟知樞密院次子直史館少子知制誥每對客三子
列侍客不自安省華曰學士列侍常也士夫以為榮(渑水)
(燕談)
宰相侍立本朝王溥拜相年三十二其父祚累遷防禦
使每見客溥常朝服侍立客不安求去祚曰學生勞賢
者起避耶(廬陵歸田錄)
手植三槐于庭王晉公祜太祖朝為知制誥使魏州
太祖曰使還與卿王溥官職時王溥為相也使還帝怒
安置華州七年不召初祜赴貶時親朋送祜曰意公作
王溥官職矣祜笑曰某不做兒子二郎必做二郎者文
正公旦也祜手植三槐于庭曰吾子孫必有為三公者
已而果然天下謂之三槐王氏(邵氏錄)
索杖欲撻韓忠獻公億教子嚴肅知毫州第二子舍人
自京西倅謁告省覲康公與右相及姪宗彦皆中甲科
歸公喜置酒召僚屬之親厚者俾諸子坐於隅惟持國
多深思知必有義方之訓托疾不赴坐中忽云二郎吾
聞西京有疑獄奏讞者其詳云何舍人思之未得已訶
之再問未能對遂推案索杖大罵曰汝食朝廷爵祿倅
貳一府事無巨細皆當究心大辟奏案尚不能記則細
務可知必欲撻之衆賓力解方已諸子股栗家法之嚴
如此所以多賢子孫也(蘇氏談訓)
郎罷囝閩人呼子為囝謂父為郎罷顧况有詩述之青
箱雜記故山谷有詩送秦覯少章從東坡學云斑衣兒
啼真自樂從師學道也不惡但得新年勝舊年即如常
在郎罷前(黃集)
賢愚繫於汝邵堯夫四十餘始娶生男有詩曰我今行
年四十五生男方始為人父鞠育教誨誠在我夀夭賢
愚繋於汝我若夀年七十歲眼前見汝二十五我欲願
汝成大賢未知天意肯從否(聞見錄)
八龍國朝韓億忠獻公八子曰綱綜絳繹緯縝維緬多
為聞人絳縝皆為宰相維為門下侍郎以比荀氏八龍
(黃詩注)
窮達有命唐介一日自政府歸語諸子曰吾備位政府
知無不言桃李固未嘗與汝等栽培而荆棘則甚多矣
然汝等窮達莫不有命惟自勉而已(湘山野錄)
守鳴蟬賦予起作賦草他兒一視而過獨小子棐守之
不去此兒必能為吾此賦因以予之(歐集棐字叔弼)
長頭峙玉東坡中子迨生三年不能行請辯才師為落
髮摩頂祝之不數日能行坡有詩云我有長頭兒角頰
峙犀玉四歲不知行抱負煩背腹師來為摩頂起走趁
奔鹿
虎兒詩蘇子由己卯生坡嘗號為卯君生子名虎兒坡
有詩云舊聞老蚌生明珠未省老兔生於莵老兔自謂
月中物不騎快馬騎蟾蜍蟾蜍爬沙不肯行坐令青衫
垂白鬚於菟駿猛不類渠指揮黃熊駕墨貙丹沙紫麝
不用塗眼前百步走妖狐妖狐莫誇智有餘不勞搖牙
咀爾徒
母子
啓母化為石禹治水通轘轅山化為熊謂塗山氏女曰
欲餉必聞鼔聲乃來禹排石誤中鼓塗山氏往見禹方
作熊慙而去至嵩山下化為石方孕啓禹曰歸我子石
破北方而啓生(武帝紀注)
伊尹母化為枯桑伊尹母方孕行汲化為枯桑其夫尋
至水濱見桑穴中有兒乃收養之(尚書大𫝊)
搤臂呼參曾參出薪于野有客至其家欲去其母曰願
留參方到即以左手搤右臂臂痛參即馳至問母曰臂
何故痛母曰今者客至搤吾臂呼汝耶(論衡)
三釡曾子再仕而心再化曰吾及親仕三釡而心樂後
仕三千鍾而不汨吾心悲(莊子)
斷機孟軻母三徙既居孟子學而歸母問學所至孟子曰
自若也孟母以刀斷機曰子之廢學若吾斷機孟子懼
勤學不息遂成名儒
倚門王孫賈之母謂賈曰汝朝出而晩來則吾倚門而
望汝暮出而不還則吾倚閭而望(戰國策)
織屢漢翟方進年十二三失父為太守府小吏因病歸
家辭其後母欲西至京師授經母憐其幼隨至長安織
屢以給方進後十餘年至宰相母尚在
分椹後漢蔡順當王莽末大荒順拾椹以異器盛之赤
眉賊見而問之順曰黑者奉母赤者自食賊知其孝乃
遺米肉放之(本傳)
桑門遺瓜滕曇恭年五歲母患熱病思食寒瓜土俗不
産曇恭歴訪而不得俄遇一桑門曰我有雙瓜分一相
遺舉室驚異(南史本傳)
遺蒲萄陳叔達為納言嘗賜食得蒲萄不舉高祖問之
對曰臣母病渴嘗求不能致願歸奉之帝曰卿有母遺
乎因賜之(本傳)
和熊膽丸以助子勤柳仲郢幼嗜學母嘗和熊膽丸使
夜咀嚥以助子勤(唐本傳)
識杜黃裳潘孟陽母劉晏女常問末坐有綠衣少年何
人曰補闕杜黃裳夫人曰此人覺全别必是貴人後為
相(南部新書)
鼓吹震耀洛濱晉汝南王亮母伏太妃常有小疾祓於
洛水亮兄弟三人侍從並持節鼓吹震耀洛濱武帝登
凌雲臺望見曰伏妃可謂富貴矣
擁笏垂魚唐曹成王臯為刺史遭誣在治念其母太妃
老將驚而戚出則囚服就辨入則擁笏垂魚(退之曹王碑)
拜畫像金日磾母死武帝詔圖其形於甘泉宫日磾養
馬苑中每牽馬過見遺像輙拜
冰筯南史蕭叡明母病風積年叡明晝夜祈禱時寒叡
明下淚為之冰如筯額上叩頭血亦冰不溜後其母遂
安(孝義集)
當歸遠志姜維天水人既歸蜀得母書令求當歸維曰
但有遠志不在當歸(本傳)
刻母形丁蘭少喪父母不及養乃刻木為親形事之若
生隣人張叔妻從蘭妻有所借蘭妻跪報木人木人不
悅不以借之叔醉罵木人以杖敲其頭蘭歸奮殺張叔
郡縣嘉其孝遂上之圖形於靈臺(孫盛逸士傳)
社日悲慟魏王脩年七歲母社日死脩每至社日悲慟
鄰里為之輟社
拔刀逐賊僕固懷恩父子平史朝義舉河朔若拾遺護
回紇歸國過太原為辛雲京所拒閉關不犒軍大怒頓
軍汾州遣子瑒攻雲京偏將焦暉等斬瑒首獻闕下懷
恩聞以告母母曰我戒汝勿反國家訓汝不淺今衆變
禍且及我提刀逐之曰吾為國殺此賊取其心以令軍
中懷恩走以部曲三百走靈州詔輦其母歸京師贊曰
其母拔刀逐賊烈婦人哉
捧檄而喜毛義家貧養親張奉慕其名詣義會府檄至
以義為守令義捧檄入喜動顔色奉心賤之及義母死
舉賢良方正不就奉嘆曰往日之喜為親也(本傳)
寄物瓶中曹公令路粹枉狀奏孔融與布衣襧衡放言
云父之有子當有何親論其本意實為情欲發耳子之
於母亦復奚為譬寄物瓶中出則離矣(後孔融傳)
非此母不生此子陶侃母湛氏新塗人初侃父丹聘為
妾生侃陶氏貧賤母紡績資之番陽孝廉范逵寓宿於
侃時大雪湛氏乃徹所臥新薦自剉給其馬又密截䯻
供饌逵嘆曰非此母不生此子侃竟以功名顯(晉烈女傳)
母有疾輙病唐張志寬嘗詣縣忽稱母疾求急歸令問
狀答曰母有疾志寬輙病令疑妄繋於獄馳驗如言
執熨辭褌晉韓伯數歲大寒母方為作襦令伯提熨斗
而謂之曰且著襦尋當作複褌伯曰不須母問故曰火
在斗中而柄熱今既著襦下亦當煖(本傳)
百官回班候起居唐趙隠輔政他宰相及百官皆詣第
陞堂慶母懿宗誕日宴慈恩寺隠侍母以安輿臨觀宰
相率百官拜恩於庭回班候夫人起居縉紳以為榮(職官)
(分紀)
噬指悟子蔡順採薪於野有客卒至母望順不還噬其
指順即心動棄薪馳歸母曰有客來吾噬指以悟汝耳
喜錄囚平反漢雋不疑為京兆尹行縣錄囚還其母輙
問有所平反活幾何人即多有所平反母喜笑為飲食
異於他時或無所出母怒為不食故不疑為吏嚴而不
殘(本𫝊)
掃墓地嚴延年治河南酷刑號屠伯母數責延年天地
神明人不可獨殺我不忍當老見壯子被刑戮也行矣
去汝東歸掃墓地耳遂歸後歲餘果棄市東海莫不賢
智其母延年兄弟五人皆至大官母號萬石嚴嫗
那得生寧馨兒宋廢帝子業性凶悖其母疾篤召之帝
曰病人多鬼那可往其母怒謂侍者將刀來破我腹那
得生此寧馨兒(南史本傳)
秤槌中足寇萊公少時不修小節頗愛飛鷹走犬太夫
人性嚴每不勝怒舉秤槌投之中足流血由是折節從
學及貴母已亡每捫其瘡㾗輙哭(記聞)
剪髻杜甫詩送王砅(音例)砅是王珪之後云家貧無供給
客位但箕帚俄頃羞頗珍寂寥人散後入怪鬢髮空吁
嗟為之久自陳剪髻鬟市易充沽酒上云天下亂宜與
英俊厚秦王時在坐真氣驚戸牖及乎貞觀初尚書踐
台斗此稱珪母之賢(西清詩話)
杖碎金魚陳康叔善射號小由基及守荆南回其母馮
夫人問汝典郡有何異政堯咨云每以弓矢為樂母曰
汝父教以忠孝輔國家今汝不務行仁化而專務一夫
之勇豈汝父之志耶杖之碎其金魚
刺血寫經求母朱夀昌少不知母所在刺血寫經求之
五十年後得之蜀中東坡賀之以詩云嗟君七歲知念
母憐君壯大心愈苦羡君臨老得相逢喜極無言淚如
雨烹龍為炙玉為酒鶴髮初生千萬夀金花詔書錦作
囊白藤肩輿簾蹙繡感君離合傷我魂此事今無古未
聞長陵謁來見大娣仲孺豈意逢將軍開皇苦桃空記
面建中天子終不見西河太守誰復譏潁谷封人羞自
薦(坡集)
子孝婦義真宗朝有士人其母死乃號慟抱母屍而死
其妻見夫死乃抱夫屍而哭亦就死曰此家人子死於
孝婦死於義也
金花誥官誥院敕郡夫人使金花羅紙七張錦縹袋賜
以湯沐邑乃奉親之榮也(春明退朝錄)
兄弟
花萼相輝樓睿宗五子玄宗為季子製大衾長枕與諸
王共之後於宫南造花萼相輝之樓時時登之必召諸
王登樓賦詩世謂天子友悌無比有鶺鴒千數集麟德
殿柱帝嘗賜憲等書曰魏文帝詩曰西山一何高高高
殊無極上有兩仙童不飲亦不食賜我一丸藥光輝有
五色服之四五日身體生羽翼朕每言寧如兄弟天生
羽翼乎陳思王才足以經國家絶其朝謁卒以憂死魏祚
未終司馬氏奪之豈神丸效耶(明皇傳)
花萼集李義山與兄弟俱以文章自名同為一集號李
氏花萼集
酥醍乳酪穆贊兄弟皆和粹世以珍珠目之贊少信然
有格為酪質美而多文為酥員為醍酪賞為乳腐
雙與唐張越石楚金同舉有以兄弟不可兩收欲俱退
李勣嘆曰貢舉本求才行何妨雙與(乾&KR0871;子)
聮珠集竇羣與兄常牟弟庠鞏兄弟五人皆為郎工詞
章義取五星然故為聮珠集行於世(本傳)
白眉馬良兄弟五人並有才名鄉里諺曰馬氏五常白
眉最良良眉中有白毫故云(蜀志)
三珠樹唐王勃與兄勮勔皆著才名故杜易簡稱三珠
樹
紫荆花京兆田真兄弟三人欲分庭前紫荆花破而為
三明旦枯死真曰是人不如木也兄弟相感復合荆亦
茂陸機詩云三荆歡同株又古詩三荆同根生(續齊諧記)
蜀龍吳虎諸葛瑾仕吳諸葛亮仕蜀從弟誕仕魏後以
兵反見誅世人謂蜀得龍吳得虎魏得狗(世說)
難兄難弟漢陳元方子長父即陳羣也與季方子孝先
各論其父功德爭之不决諮於陳太丘太丘曰元方難
其兄季方難其弟(世說)
難兄晉王珉小字僧彌少有才藝名出珣右語曰法護
非不嘉僧彌難為兄法護珣小字(晉本傳)
人琴俱亡王徽之與獻之俱病術人曰應終而有生人
樂代則死者可生徽之曰吾才不如弟請代術人曰君
今與弟筭俱盡何可代獻之卒徽之奔喪直取獻之琴
鼓之久而不調曰子敬人琴俱亡因一慟而卒
夾河為郡漢杜周為廷史久任事列三公兩子夾河為
郡守(本𫝊)
少言佳客王子敬獻之與兄徽之操之俱詣謝安二兄
多言俗事獻之寒温而已既而客問王氏兄弟優劣安
曰少者佳客問其故安曰吉人之辭寡以其少言故知
之
封胡羯末晉謝氏尤彦秀者稱封胡羯末封謂謝歆胡
謂謝朗羯謂謝玄末謂謝川皆其小字也歆朗川皆早
卒惟玄以功名終
太祖娣太祖將北征自京師歸民間諠言當立點撿為
天子太祖聞之懼密以告家人大祖娣魏國長公主方
在厨引麪杖逐太祖曰大丈夫臨大事可否當決胷懷
乃來怖婦女太祖默然出(涑水記聞)
四鳥之悲孔子聞婦人哭聲謂顔淵曰此非獨哀又有
離别之聲何以知之曰昔桓山有鳥生四子羽翼既成
將分飛聲類於此問之果然父死賣子以葬(六帖)
灑血陳業兄渡海同死六十人骨肉消爛而不可别業
乃割臂流血灑骨上而後别也
連璧分鼎東坡子由孔文仲經甫武仲常甫平仲毅甫
俱以才名播天下魯直有詩云二蘇上連璧三孔分立
鼎天下墜斯文俱來集臺省
形貎相類張伯偕仲偕兄弟形貎相類仲偕妻新粧鏡
中忽見伯偕問曰今日新粧飾好否伯偕不顧仲偕妻
慚久伯偕復過仲偕妻復呼之曰向誤認伯偕是卿伯
偕又不顧仲偕妻始慚俱誤
友于世謂友弟謂友于朱浮蹀血友于杜甫詩云山鳥
山花皆友于皆歇後語也(洪駒父詩話)
爭死後漢時趙孝宗弟孝禮被賊捉去欲殺而食之孝
宗聞之走見賊曰孝禮不如孝宗肥願代弟死賊相謂
曰此義士也遂並放之(孝義𫝊)
子孫叔姪
霍氏衰張氏興張安世子千秋與霍光子禹俱為中郎
將隨度遼將軍范明友擊烏桓還謁大將軍光光問戰
鬭山川形勢千秋口對兵事手畫地成圖無所忘失復
問禹禹不能記曰皆有文書光由是賞千秋而以禹為
不才嘆曰霍氏衰張氏興矣
一夜十起第五倫或問倫曰有私乎曰余兄子嘗病一
夜乃十起退而安寢余子有病雖不省視而通夕不寐
(本傳)
紫羅囊謝玄嘗佩紫羅香囊叔安惡之而不欲傷其意
因戲賭得乃焚之(本𫝊)
買德郎桓温弟冲小字買德郎初温兄弟並少家貧母
患需羊以解温乃以冲為質羊主言不欲為質幸為養
買德郎(本𫝊)
烏衣郎晉宋時江左謂王謝子弟為烏衣諸郎(坡詩注)
碧梧鸞鵠瑶環瑜珥退之云余在京師不能自存拜北
平王於馬前王憐之賜食與衣召二子使為之主其季
遇我厚姆抱幼子立側肌肉玉雪可憐當是時見北平
王如龍虎變化不測見少傅翠竹碧梧鸞鵠停峙幼子
娟好靜秀瑶環瑜珥蘭茁其芽北平王馬燧也少傅燧
子暢也幼子燧之孫即少監也
未嘗教子孫學問王敬弘歲中見兒孫不過一再見見
輙刻日未嘗教子孫學問多隨所欲或問之答曰丹朱
不應乏教密越不聞被箠(南史)
阿買韓退之詩阿買不識字頗知書八分詩成使之寫
亦足張吾軍或問黃魯直阿買是退之何人魯直曰退
之姪必有據也(坡注)
仲容賢嗣宗諸子姪早覺仲容賢仲容乃阮咸字籍之
姪也(杜詩)
鳩車竹馬小兒五歲曰鳩車之戲七歲曰竹馬之戲(博物)
(志)
薦姪宰相吕蒙正居洛真宗祀汾陰過洛幸蒙正宅問
曰卿諸子孰可用對曰臣諸子皆豚犬不足用有姪夷
簡任潁州推官宰相才也帝記其語遂至大用文靖公
也(邵氏聞見錄)
璠璵經緯翰林學士彭乘不訓子弟范宗翰上啓責之
曰王氏之子琪珪玘瓘器盡璠璵韓氏之宗綜絳縝維
才皆經緯非蔭而得由學而然謂王氏皆以玉名韓氏
皆以絲名天下衣冠子弟取高科者唯王韓為盛(名臣𫝊)
梁羅蘇子由子遲适遠子瞻有詩云獨㩦三子出古刹
訪禪師高談付梁羅詩律對阿虎梁羅遲小字阿虎即
虎兒小字也(坡集)
磽磽頭玉東坡賀子由生孫云朋來四男子大壯泰臨
復無官一身輕有子萬事足舉家傳吉夢殊相驚凡目
爛爛開眼電磽磽峙頭玉李賀詩頭玉磽磽眉刷翠
杜郎生得真男子
夫婦
射雉始笑叔向曰昔賈大夫惡娶妻而美三年不言不
笑御以如臯射雉獲之其妻始笑而言(左𫝊)
扊扅歌百里奚仕秦其妻歌曰百里奚五羊皮憶别時
烹伏雌炊扊扅今日富貴忘我為
白頭吟司馬相如將聘茂陵女子為妾文君作白頭吟
凄凄重凄凄嫁娶不須啼願得一心人白頭不相離相
如感之乃止(西京雜記)
娶罵己者人有挑其隣之妻者其長者罵之其少者報
之後其夫死而娶其長者或曰夫非罵爾者耶曰在人
欲其報我在我欲其罵人(後馮衍𫝊)
三同馮衍字敬通其妻極悍劉孝標云予與敬通三同
不遇一同也剛直二同也馮有忌妻自操井臼予亦有
忌妻家道坎軻三同也(劉孝標𫝊)
以粉書扇後漢陰喻妻荀爽女名采早寡父母強嫁與
郭奕爽以詐疾召采采歸而懷白刃爽執奪不得已到
郭氏偽為歡建四燈以共談奕敬憚之及曙奕出采叱
左右辦浴既入室以粉書扇曰屍還陰氏字未成恐人
來乃以衣帶自縊死
卿卿晉王渾妻鍾氏常卿渾渾曰詎可爾妻曰憐卿愛
卿是以卿卿我不卿卿誰當卿卿(世說)
飲瓊搗霜裴航遇雲翹夫人與詩云一飲瓊漿百感生
玄霜搗盡見雲英藍橋便是神仙窟何必區區上玉京
後經過藍橋渴過一舍有老嫗揖之求漿嫗令雲英擎
一甌漿飲之即美女也航欲娶雲英嫗曰但得玉杵玉
臼當與之後航得杵臼為搗藥乃得娶遂得仙也(𫝊奇)
不對梳沐宋劉穆之貧往妻兄家乞食多見辱不以為
恥其妻江氏每禁不令往穆之猶往食畢求㯽榔江氏
兄弟戲曰檳榔消食君何需此妻復截髮市肴饌為其
兄弟以餉穆之自此不對穆之梳沐及穆之為丹陽尹
召妻兄弟飲至醉以金柈貯㯽榔一斛進之(本𫝊)
感孤燕南史衛敬瑜妻年十六而夫亡父母舅姑欲嫁
之乃截耳為誓不許戸有巢燕常雙飛後忽孤飛女感
其偏栖乃以縷繫脚為誌後歲此燕果復來猶帶前縷
女為詩曰昔年無偶去今春又獨歸故人恩意重不忍
更雙飛(張景仁傳)
黃鵠歌烈女陶嬰夫死守義作黃鵠歌曰黃鵠早寡兮
七年不雙宛頸獨宿兮想其故雄其命早寡兮獨宿
何傷念此寡婦兮泣下數行死不忘兮鳥將然雖有賢
雄兮終不重行魯人聞之遂不復求(列女𫝊)
箔上蠶機上絲王肅在江南聘謝氏女為妻及至京師
復尚公主其後謝氏為尼亦來奔肅作詩贈肅曰本為
箔上蠶今作機上絲得絡逐勝去頗憶纏綿時公主代肅
謝曰針是貫紳物目中常絍絲得帛縫新去何能袖故
時肅甚恨遂造正覺寺憩之(伽藍記)
寫真寄詩南楚才旅遊似無返舊之意其妻薛媛微知
其意乃對鏡自圖其形幷詩以寄之詩曰欲下丹青筆
先拈寳鏡端已驚顔索寞漸覺鬢凋殘淚眼描來易愁
腸寫出難恐君渾忘却時展畫圖看楚才遂歸如初(雲溪)
(友議)
出妻復還嚴灌夫娶慎氏十年無嗣乃出之妻乃為詩
以别曰當時心事已相關雨散雲收一餉間便是孤帆
從此去不堪重過望夫山遂如初
夢歸見寫詩有書生娶後遊大學久不歸一夕夢返其
家見妻秉筆寫詩云數日相望極須知意思迷夢魂不
怕險飛過大江西書生怪而記之後家書至妻有詩一
首如夢中所見無殊夢之夕乃發書之日
畫佛唐武侍御喪其配斂其遺服櫛珥鞶帨于亡月旦
十五日出陳之抱嬰兒以泣有浮屠者諭之曰是豈有
益耶吾師云人死則為鬼鬼且復為人隨所積善惡受
報環復不窮也西方有佛焉其土大樂能圖是佛而禮
之往生莫不如意韓愈聞而弔之曰圖西方兮道之勤
以妄塞悲兮慰新魂(韓弔武侍御畫佛文)
無雙唐劉震之女幼時許其甥王仙客未成婚會朱泚
之亂震夫妻死無雙没入掖庭仙客後二年入京遇舊
蒼頭塞鴻又得無雙婢採蘋與居後為縣尉至長安驛
忽有中使押内家三十人往元陵灑掃塞鴻烹茗於簾
外夜深忽聞簾下語曰塞鴻郎徤否明日我去後閤子
中取書送郎書後云常見敕使說富平縣古押衙有心
人今能求之否後仙客尋古押衙結以寳玉半歲古押
衙求茅山道士藥令採蘋假作中使賜無雙自盡立死
三日活以親屬贖屍以與仙客救療得愈押衙自盡仙
客與無雙易姓名偕老襄鄧間(太平廣記)
繡龜形詩唐會昌中有邊將張揆防邊近十年其妻侯
氏繡回文作龜形詩詣闕進曰睽離已是十年強對鏡
那堪更理粧聞鴈幾回修尺素見霜先為製衣裳開箱
疊練先垂淚拂杵調砧更斷腸繡作龜形獻天子願教
行客早還鄉
封髮三十年唐賈直言妻董氏直言坐事貶嶺南以妻
少年訣曰死生不可期吾死可别嫁董不答引䋲束髮
封以帛使直言署曰非君手不解直言貶二十年乃還
署帛宛然及湯沐髮墮無餘(本𫝊)
詩寄夫毛友龍達可未第時其内以一詩寄之剔燭親
封錦字書擬憑歸鴈寄天隅經年未報干秦策不識如
今舌在無(齋錄)
少婦集句夀之老醫娶少婦或集句嘲之曰隈他門戸
傍他墻年去年來來去忙採得百花成蜜後為他人作
嫁衣裳(后山詩話)
河東獅子吼陳慥字季常妻柳氏悍忌季常畏之東坡
詩戲之曰龍丘居士亦可憐談空談有夜不眠忽聞河
東獅子吼拄杖落手心茫然龍丘季常道號河東柳姓
郡也(西清詩話)
錦繡萬花谷前集卷十六
