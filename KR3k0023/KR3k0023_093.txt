錦繡萬花谷續集卷十三
潼川路
瀘州(瀘川)(合江)(江安)
瀘茶茶經云瀘州之茶樹夷獠常攜瓢穴其間每登樹
採摘茶含於口中待其展然後置瓢中旋塞其竅歸必
置於暖處故味極佳
題詠安樂溪上峯萬木森翠羽孤撑切天心横拓壓坤
股氣勢吞西夷光芒定南楚(出任伋詠安樂山在合江西五里)天師化
去知何日玉印相𫝊世共珍故國子孫今尚在滿山秋
葉豈能神(出東坡詠安樂峯延樂觀有石櫃為仙人藏經之所)瀘戎瘴癘窟閩越
山水鄉如何産此物爛然照炎荒(出劉望之詠荔枝)百斤黃鱸
膾玉萬戶赤酒流霞餘甘渡頭客艇荔枝林下人家(出唐)
(庾瀘州六言詠景物)歌唱竹枝終日楚笛吹梅弄數聲羌(出唐庾)
潼州府(郪縣鹽亭)(平江飛鳥)(涪城洞山)(通泉東關)(射洪永泰)
題詠牛頭見鶴林梯徑繞幽深春色浮山外天河宿殿
隂(出杜甫詠牛羊寺)兜率知名寺真如會法堂江山有巴蜀棟
宇自齊梁庾信哀雖久何顒好不忘白牛連遠近且欲
上慈航(出杜甫詠兜率寺在南名長夀)寺下春江深不流山腰官閣迥
添愁諸天合在藤蘿上昏黑應須到上頭(出杜甫詠香積寺在涪城)
(縣)江頭且繫船為爾獨相憐雲散灌壇雨春青彭澤田
(出杜甫題郪縣)金華山北涪水西仲冬風月始凄凄山連越巂
蟠三蜀水散巴渝下五溪(出杜甫)馬首見鹽亭高山擁縣
青雲溪花淡淡春郭水泠泠(出杜甫)官舍如僧舍翛然萬
慮清等閒無客到容易有苔生(出張士遜)山遶一城藏古寺
江連二水送孤舟(出李簡)山縣早休市江橋春聚船(出杜甫)
山圍梓蜀千秋景水接東吳萬里天(出劉公申)屏開十里畫
江渡兩岐風(出劉蛻遊南山)
遂寧府(少溪)(青石)(蓬溪)(遂寧)(長江)
青石九州要記云天下青石無加於此可為鐘磬
火井長江縣北之二里伏龍山下地窪若池以火引之
則聲隠隠然發於池中少須熾炎夏月積雨停水則焰
生水上水為之沸而寒如故水涸則土上有焰觀者至
焚其裾
題詠出城數里即青山路入青松白石間只合步行尋
石徑不宜呵喝入松關(出丁晉公詠廣利寺在小溪縣西五里巖壑之勝甲於一方)
四山藏一寺方丈壓諸峯回首坐禪處白雲深幾重(出孫)
(諤詠資聖)謫官自麻衣䘖怨至死時山根三尺墓人口數聯
詩仙桂終無分皇天似有私暗松風雨夜空使老猿悲
(出杜荀鶴題賈島墓在長江縣)誰解登高問上玄謫官何事謫詩仙不
知幾首南行曲留與巴兒萬口𫝊(鄭谷旅次遇裴晤員外謫居於此)
順慶府(南充)(相如)(西充)(流溪)
山有鳳凰州南十里昔爾朱仙及李淳風養煉之地山
有鳳凰集因置鳳山觀今存焉
文章學術在漢以忠節名義著在唐以神仙浮屠顯本
朝以文章學術名(出開漢志)
題詠山圍翠合水連雲萬室樓臺照眼明勝地風淳真
樂國四川惟說好充城(出邵伯温詠充城)從昔遨遊盛兩川充
城人物自駢闐萬家燈火春風陌十里綺羅明月天(出邵)
(伯温)衺斜不容幰之子欲何之鳥道一千里猿啼十二時
官橋祭酒客山木女郎祠别後同明月君應聽子規(出王)
(維)梓潼不見馬相如更欲南行問酒壚行到巴西覓譙
秀巴西惟是有寒蕪(出李商隠至巴西懷譙秀)雲液落山谷脈與崑
崙通云何山中叟八十桃顔紅(出在小方山道士何志飲此水年八十面如桃)
(紅)閬苑南邊第一州江山絶勝對城樓自昔充城號
奥區蜀人喚作小成都(並出邵伯温)
資州(盤石)(内江)(資陽)(龍水)
珠江相𫝊江中有珠其光夜現如燈燭故劉光祖狀元
樓記資號珠江以地之靈出産瓌異
題詠資山巖谷多神仙龍車鳳馬隨飛煙神女蕭蕭来
暮雨浮丘往往丁雲軿(出范祖禹詠資山在資陽縣)縣門倚巖石終
白對青峯初仕借為宰讀書過三冬忘機狎鷗鳥觀稼
親老農訟庭可羅雀銅印蘇苔封(出范祖禹宰龍水日賦詠)雲生氊
帽山頭雨日落琵琶峡口風(出宋京)
普州(安岳)(安居)(樂至)
秀以石郡志云眉之秀以水閬之秀以山普之秀以石
翰林灘天聖中郡守彭乘鑿石為曲水後名翰林灘每
歲修記事于此在安岳縣
題詠孟郊死葬北邙山日月星辰頓覺閒天恐文章中
斷絶更生賈島在人間(出韓愈題賈島祠在城南三里)地靈人勝風流
古石秀山回氣象雄(出郡守郭邛詠普城)地靈人秀誰稱首文屬
君華武硬弓(出馮如愚詠牟衮君華破荒及第劉澤武藝精絶從太祖定天下號劉硬弓)
合州(石照)(巴川)(銅梁)(漢初)(赤水)
題詠誰家遊冶郎闖首窺幽闥但見臉如花不知心似
鐡一夕變其軀雪姿暎雲髮昔為桃李姿今作松篁節
(劉儀鳳詠純陽山在石照縣)井陘東山縣山河古合州本根拏斷岸
急雨洗中流關下嘉陵水沙頭杜老舟江花應好在無
計會江樓(范成大)合水来如電黔江綠似藍(東坡)銅梁山昏
空翠重石鍾水落灘聲遲(晁公武發合州)
紹熙府(榮德)(資官)(應靈)(威遠)
題詠峭崕磨天如立壁柟根横走松倒植呀然一岫驚
墮前空洞坡坨三百尺幽隂宜為異物托角爪痕存猶
可識(陸游詠龍洞州東南四里)王師學琴三十年響如清夜落澗泉
有酒如繩客滿門不可一日無此君當時手栽數寸碧
聲挟風兩今連雲此君傾蓋如故舊骨相竒怪清且秀
程嬰杵臼立孤難伯夷叔齊採薇瘦霜鐘堂上弄秋月
微風入弦此君說(黃山谷題榮州無大師此君軒)山色臨巴迥江流入
漢清(崔仰之送人牧榮州)渺然孤城天一方𫝊者或云古夜郎(入榮)
(州)其民簡陋古甚良千里鬱為詩書鄉(並陸榮)賣蔬市近
還家早煑井人忙下麥遲(陸游晚登横溪閣)
昌州(大足)(昌元)(永川)
題詠昌元古佳郡比屋談經史山岡疊翠屏溪瀨瀉清
泚蓄為靈秀賓磊落出髦士(張孝芳别袁昌州)訟簡民淳羡小
州兩衙纔退似歸休一懷山果三勝酒暮掩青峯即下
樓(張唐民題捫參閣)無訟正如高隠地隆冬方似早春時雨
過温泉浴妃子露濃湯餅試何郎(戴淵詠昌元海棠惟此地海棠獨香)
渠州(流江)(隣山)(隣水)(大竹)
題詠水流花謝兩無情送盡東風過楚城蝴蝶夢中家
萬里杜鵑枝上月三更故園書動經年絶華髮春惟兩
鬢生自是不歸歸便得五湖煙景有誰争(唐僖宗避亂冲相寺)渠
江明净峡逶迤船到名灘拽&KR1850;遲櫓竅動搖妨作夢巴
童指點笑吟詩(詠南昌灘)畬餘宿麥黃山腹日背殘花白水
湄物色可憐心莫恨此行都是獨行時(並元微之)
叙州(宜賓)(宣化)(南溪)(慶府)
題詠王公權家荔枝綠廖致平家綠荔枝試傾一盞碧
色重快剥千顆輕紅肥潑醅葡萄未足數堆盤馬乳則
同時誰能同此勝絶味惟有老杜東樓詩南國苦笋
味勝肉籜龍稱冤莫採錄煩君便致蒼玉束明日風雨
皆成竹(山谷詠苦竹)夜泊防虎豹朝行逼魚龍一道鳴迅漏
兩邊走連峯猿拂岸花落鳥遲巖樹重煙靄吳楚連泝
沿湖海通(岑參發&KR1779;為至泥溪作)江水通三峡州城控百蠻亂山
圍古郡市易帶羣蠻瘦嶺春耕少孤城夜漏闌往時邊
有警征馬去無還(東坡詠叙州)畫船衝雨入戎州縹緲山横
杜若洲須信平時邊候静𫝊風夜夜到西樓(陸游詠西樓)鎖
江亭上一尊酒山自白雲江自横(山谷)天池十里如鑑湖
荷花可折魚可膾(牟孔錫)
懷安軍(金水)(金堂)
題詠五色玻瓈白晝寒當年佛脚印旃檀萬絲織出三
衣妙貝葉經𫝊一偈難夜看聖燈紅菡蓞曉驚飛石碧
琅玕更無鸚鵡因緣塔八十山僧試說看(李義山詠三學山)金
淵春三月桃李照城郭石峡頳鯉魚時時醉賓幕(勾龍行父)
(送孫太師)
廣安軍(渠江)(岳池)(新明)(和溪)
題詠濃洄江水瀉高灘中有神龍久屈蟠衆樂妙音時
響亮雙娃長袖忽闌珊世間變化無非幻閣上登臨正
好歡觀幻見真真亦幻谷花巖草謾凭闌(張無盡詠戲仙亭)欲
說賨城好先誇方物妍金羹收稻後紅腊落梅前照座
梨偏紫堆盤荔更鮮雪縢尤異産應不數花牋(憲使何志熙詠)
(賨城景物之勝)
長寧軍(安寧)
題詠綽約去朝真仙源萬木春要知竊桃客定是會稽
人(小桃源)醉眼誰能望夷落平生逸興斷鴻邊(楊君登寳屏詩)武
陵勝處今何在不問沿江問落花(張師䕫)
富順監
題詠漢家尺五道置吏撫南夷欲使文翁化兼令孟獲
知盤惟竘醬實歌雜竹枝辭(司馬光送張寺丞)唐家諭巴蜀通
道至卭僰列郡徼西南夷居半巖壁(韓絳送周知監)劍外吾能
說山川大抵同君行在巴徼民俗半夷風火田租賦薄
鹽井歲時豐(韓縝)土瘠事刀耕家無終歲蓄所資鹽井利
持易他州粟(韓絳)亭臺處處垂楊景街巷家家小酒旗(解旦)
錦繡萬花谷續集卷十三
