錦繡萬花谷後集卷十
御史
銅印黃綬前漢百官表其治書者銅印黃綬後改為侍
書
栢寺蘭臺栢寺圖書之府蘭臺章奏之庭踰鮑宣之再
入類胡廣之三登(類要)
鷺羽車舊制御史以鷺羽飾車以白鷺見泉中魚象御
史察隱微之罪
松廳會昌初監察御史鄭路所葺禮察廳謂之松廳南
有古松(閒話錄)
處南臺天下肅然北齊王高澄用崔暹為御史中尉宋
逖道為尚書左丞謂之曰卿一人處南臺一人處北省
當使天下肅然(通典注)
拗項橋唐尚書省東西隅有小橋相承曰拗項橋言侍
御中丞及殿中久次者至此必拗項望南宫也(筆錄)
出入天禁李嶠上疏曰御史得出入天禁
不吐剛茹柔薛宣為中丞執憲轂下不吐剛不茹柔(谷永)
(疏)
呈身御史韋澳字子斐方靜寡慾不肻見高元裕云恐
無呈身御史
四其御史唐郭弘霸為左臺殿中侍御史則天召見弘
霸自陳忠鯁云往年征徐敬業臣願抽其筋食其肉飲
其血絶其髓則天悦拜為左臺侍御史時號為四其御
史
鐵肝御史四朝國史劉述𫝊劉顗為御史言事貶蘇軾
以詩有烏府先生鐵作肝之句世因目為鐡肝御史
言事不白中丞歸田錄御史臺故事三院御史言事必
先白中丞自劉子儀為中丞始榜臺中今後御史有言
不須先白中丞至今如此(職源)
各自彈事唐蕭至忠劾宰相蘇味道贓汚御史大夫李
承嘉嘗召諸御史責之曰近日彈事不諮大夫禮乎至
忠曰御史人君之耳目比肩事主得各自彈不相關若
先白大夫而許彈事如彈大夫不知白誰也承嘉憚其
剛正(本傳)
弄印無如趙槩仁宗嘗言臺諫官須重厚知治體者方
可用中丞紀綱之首須選老成者為之朕弄印久矣無
如吾同姓及趙槩為中丞事不該理體者不言故上重
之
為官豈待情願御史中丞桓範舉陽嶠為御史嶠不樂
搏擊之任範曰為官擇人豈待情願遂引為左臺侍御
史
龍墀彈奏舊制入閣御史一員在龍墀邊祇候彈奏公
事
寫彈文紙貴江文蔚常為御史中丞危言激論權右振
竦朝野喧騰傳寫彈文為之紙貴(墓誌)
詩繡衣柱史何昂藏鐵冠白筆横秋霜三軍論事多引
納陛前虎士羅干將(李白)鷙鳥得秋氣法星懸火旻聖朝
寰宇靜所至不埋輪(劉禹錫)憲府初收迹丹墀共拜嘉分
行參瑞獸傳點亂宮鴉(柳子厚)侍中乃珥貂御史則冠豸
(山谷)
諫官
切問近對御登殿侍中居左散騎常侍居右備切問近
對(晉志)
願寄名雷霆下唐歸登拜右拾遺時欲相裴延齡陽城
熊執易等以危言忤旨初執易草疏示登登愕然曰願
寄名雷霆之下安忍足下獨當自是同列切諫登每欣
署共奏無所顧忌人稱重之(職源)
置諫院明道元年陳執中為諫官屢請置院於是以門
下省為諫院徙舊省於左掖之西置諫院自此始(舊史)
諫垣之長專言責元豐正名左右散騎常侍各一人旣
闕不除後左右諫議大夫遂為諫垣之長專言責焉(職略)
魯直天禧二年右正言魯宗道多所論列上頗厭其數
宗道因對自訟上慰諭良久他日念之因題彼屋曰魯
直(長編)
對客問曾誕與右正言鄒浩友善孟后之廢也誕三與
浩書勸使力請復后浩不報及浩以諫立劉后南遷誕
著玉山主人對客問一篇以譏之識者比韓愈諫臣論
(四朝國史)
月請諫紙唐肅宗制兩省官十月一日上封事白居易
與元稹書僕身為諫官月請諫紙詩云月請諫紙三百
張
不許諫官入閣王安石在臺閣侍從時每言唐太宗令
諫官隨宰相入閣最切於治道後世所當舉行也及入
司政事孫莘老李公擇遂請舉行安石不可曰是又益
兩參政(吕氏家塾記)
與龍逢遊地下孫伏迦自萬年主簿諫太宗怒特斷之
伏迦曰臣寧與龍逢遊地下不願事陛下太宗曰卿如
是朕何憂乃拜諫議
側門論事代宗詔曰諫官所獻封事不限早晩任進狀
來所由門司不得輒有停滯如從側門論事亦隨狀面
奏即便令引對(實錄)
日赴内朝慶歷三年田况言諫諍之臣不得日奉朝請
臣前在諫院每聞一事皆諸處采問比及論列或至後
時今若令諫官日奏朝請則可以日聞朝廷之事矣詔
每日赴内朝(會要)
詩獻納開東觀君王問長卿皂鵰寒始急天馬老能行
(杜甫)苦節酬知已清吟去掖垣(朱長文)諫省新登正直臣萬
方驚喜擇絲綸則知天子明如日肯放淮南南畆人(劉禹)
(錫)避人焚諫草騎馬欲雞棲(杜甫)判事有花皆可錄諫書
無草豈求名(南嶽)
給事中
小門下齊世呼侍中為門下給事黃門為小門下(雞跖集)
黃門要地唐德宗以王緯為給事中稱為黃門要地
執詞頭謁宰相袁高為給事中德宗復用盧把為刺史
命高草詔高執詞頭以謁宰相曰杞作相矯詐若更授
之大郡恐失天下望宰相不悦命舍人草之高執之不
下乃復奏論之(職官分紀)
封還詔書崔植為給事中皇甫鏄請減内外官俸禄植
封還詔書(本傳)
臚𫝊詔旨齊映為人白晳長大言音鴻爽帝令侍左右
或馬前臚𫝊詔旨
詩禁裏疎鐘官舍曉省中啼鳥吏人稀晨摇玉佩趨金
殿夕奏天書拜瑣闈(王維)兩省推丹地東曹拜瑣闈惠移
雙管筆恩降五時衣曉日千門啓初春八舍歸贈蘭
聞宿昔談樹隠芳菲(並沈佺期)再入青瑣闈沗官誠自非拂
塵驚物在開戸似僧歸積草漸無徑殘花尤洒衣禁垣
偏近日行坐是恩暉(薛存誠)
翰苑
禁中頗牧畢諴為翰林學士党項羌擾河西宣宗召學
士對諴論破羌之狀上曰不期頗牧在吾禁中即令諴
守河西(本傳)
朱衣雙引故事學士在内中院吏朱衣雙引李昉見太宗
在南衙朱衣一人前引昉亦去其一(職源)
作詔賜宫錦封敖為翰林學士武宗使作詔慰邊將傷
夷者曰傷居爾體痛在朕躬帝賜以宫錦
蠟液濡紙柳公權嘗夜召對燭窮而語未盡宫人以燭
液濡紙繼之(本𫝊)
七寶牀賜食李白序云明皇下詔召就金馬降輦步迎
以七寶牀賜食御手調羹以飯之
一夕草五制晁宗慤真宗時為翰林學士一夕草除將
相五制
山池曲宴宣宗雅好儒士每山池曲宴與學士屬和詩
什每公卿出鎮賦詩餞行時論以大中之政有貞觀風
(職源)
賜金印晉開運中賜學士院書詔金印一(翰林志)
江南文士開寶二年李文正盧相並直學士院太平興
國元年湯悦徐鉉直學士院王克正張洎直舍人院四
公皆江南文士也(退朝錄)
聚廳分草郊禋行慶制命填委必聚廳分草之(續志)
試五題翰林學士劉昫奏本院舊例學士入院除中書
舍人不試餘皆試麻制答番書批劄各一通詩賦各一
首號曰五題(續通典)
斷腕不草麻宰相韋貽範母喪詔還位韓渥當草制曰
腕可斷麻不可草(六帖)
宫嬪呵筆李白於便殿對明皇撰詔誥時十月大寒筆
凍莫能書字帝敕宫嬪十人侍白左右各執牙筆呵
之(天寶遺事)
擡步輦明皇在便殿甚思姚元崇論時務苦雨不止泥
濘盈尺上令侍御者擡步輦召學士來時元崇為翰林
學士中外榮之(開元遺事)
禁中草詔吳通元與弟通微踵召為翰林學士並知制
誥凡帝有撰述非通元筆未嘗慊與陸贄並位贄自恃
勁直屢短通元於帝前建言至德以來命集賢學士禁
中草書詔待進止於翰林院因以名官今四方無事制
書職分宜歸中書舍人請罷學士帝不許(本𫝊)
大手筆李德裕吉甫之子穆宗召為翰林學士帝在東
宫素聞吉甫之名旣見德裕尤重之禁中書詔之大手
筆多召德裕草之
自綠衣賜紫唐莊宗即位除馮道省郎充翰林學士自
綠衣賜紫(本傳)
措大索事分陶穀為學士嘗召對太祖御便殿穀至詔
見上將前見復却者數四左右催宣甚急穀終徬徨不
進太祖笑曰此措大索事分顧左右取袍帶來上已束
帶穀遽出
言詩唐德宗善為文尤長於篇詠每與學士言詩於浴
堂院夜分不寐
金馬直廬太祖鼎新大壯敝金馬之直廬(鑾坡遺事)
詩翰林通華蓋鯨力破滄溟天上張公子宫中漢客星
紫誥仍兼綰黃麻似六經内分金帶赤恩與荔枝青
冠冕通南極文章落上台詔從三殿出碑向百蠻開(並杜)
(甫)翰林風月三千首吏部文章二百年微霰霏霏點
玉堂詞頭夜下攬衣忙分光御燭星辰爛拜賜宫壺雨
露香醉眼有花書字大老人無睡漏聲長何時却逐桑
榆暖社酒寒燈樂未央(並東坡)晨趨紫禁中夕待金門詔
(李白)日上花磚簾捲後柳遮鈴索雨晴初(錢若水)銀臺直北
金鑾外暑雨初晴皓月中惟對松篁聽刻漏更無塵土
翳虛空綠香熨齒冰盤菓清冷侵肌水殿風夜久忽聞
鈴索動玉堂西畔響丁東(韓渥)古木隂森白玉堂長年來
此試文章日斜奏罷長楊賦閒拂塵埃看畫墻(王欽臣)苑
花似雪同隨輦宫月如眉伴直盧(白居易)詔出芝泥封去
潤朝迴蓮燭賜來香(楊徽之)銀花懸院榜鐵索引神鈴(出李)
(德裕)
中書舍人
七字舍人吕溱開敏善議論一時名軰推許然喜自貴
重見賓客不及數言時號曰七字舍人云
犀帶佩魚霍端友徽宗時為中書舍人服金紫故事唯
服黑角犀帶帝顧見之曰給事舍人等耳而服飾相絶
如是始命犀帶佩魚(並四朝國史)
父子演誥唐玄宗謂中書舍人賈至曰昔先帝遜位於
朕冊文則卿之先父所為今朕以神器大寶付儲君卿
又當演誥
鳳閣舍人樣徐堅少好學左庶子王方慶賞其文章典
實常稱曰掌綸誥之選也再思曰此鳳閣舍人樣如此
文士之極永淳已來天下文章最盛臺閣髦彦無不以
文章達惟中書舍人為文士之極仕朝廷之盛諸官莫
比焉(通典)
鳳閣王家唐王易從昆弟四人開元中三至鳳閣舍人
故號鳳閣王家(談苑)
王言不藏私家高郢為中書舍人掌誥累年家無制草
或謂之曰前輩皆留制集公何焚之對曰王言不可藏
私家(本傳)
詩晝漏稀聞高閣報天顔有喜近臣知宫中每出居東
省會見䕫龍集鳳池雲近蓬萊常五色雪殘鳷鵲亦
多時侍臣緩步歸青瑣退食從容出每遲獻納司存
雨露邊地分清切任才賢舍人退食收封事宫女開函
近御筵曉箭追移青瑣闥晴窗點檢白雲篇揚雄更有
河東賦惟待吹噓送上天(並杜甫)西掖重雲關禁署北山
疎雨點朝衣千門柳色連青瑣三殿花香入紫微(岑參)分
班曉入翔鴛閣直舍旁連浴鳳池東壁圖書府西垣
翰墨林(張說)
知制誥
秉小笏翰林學士楊偉秉小笏一日除知制誥中書進
擬上問曰得非秉小笏者乎
有爭臣風采柳公權為中書舍人文宗謂之曰極知舍
人不合作諫議以卿言事有爭臣風采也翌日降制以
諫議大夫知制誥(本傳)
以制誥為贄卷丁文簡公嘗言舉進士時以制誥為贄
卷旣而復自笑曰是不揆也然其後為知制誥翰林學
士參知政事亦見其所存者素矣(東齋記事)
宫中呼為才子穆宗在東宫有嬪妃左右誦元稹詩宫
中呼為元才子荆南監軍崔潭峻遇稹謫官江陵歸朝
出稹連昌宫詞百篇奏御穆宗大悦問稹安在對曰今
為南宫散官即日轉祠部郎中知制誥
獻皇極箴治平元年祖無擇知制誥獻皇極箴詔奬之
(事實)
錦繡萬花谷後集卷十
