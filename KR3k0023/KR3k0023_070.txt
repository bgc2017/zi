錦繡萬花谷後集卷三十
旌旗
翠鳳李斯上書曰今陛下建翠鳳之旗樹靈鼉之鼓
鼓音舉白金音舉青軍令曰聞雷鼓音舉白幢絲旗大
小船皆進戰不進者斬聞金音舉青旗船皆止不止者
斬
黃鳥之旗墨子曰赤鳥銜書降曰命周文王伐殷天賜
武王黃鳥之旗
正正之旗黃帝出軍決曰始立牙之日吉氣来應旗幡
指敵是謂堂堂之陣正正之旗此大勝之徵
翼星明翼星明旌旗用(天文要集)
鳥集旌上鳥集將軍旌上將軍增秩禄(趙氏兵書)
五方法風后曰予告汝帝之五旗東方法青龍曰旗南
方法赤鳥曰鼠西方法白虎曰典北方法玄蛇曰旂中
方法黃龍曰常(河圖)
旗上有光郝明古曰旗上有光人主大喜延年益夀
四獸禮記曰行前朱鳥而後玄武左青龍而右白虎招
搖在上急繕其怒(以此四獸為軍陣象天也畫招搖星於旌旗上以起居圍勁軍之威怒)
五牛晉元皇始制五牛之旗設青在左黃在中(周遷車服雜記)
蜿虹垂天王沉餞行賦曰曳招搖之脩旗若蜿虹之垂
天
旗制三十二旗之制三十有二其大總管一曰青龍旗
二曰白獸旗三曰朱雀旗四曰玄武旗五曰黃龍負圖
旗六曰應龍旗七曰龍馬旗八曰玉馬旗九曰鳳凰旗
十曰鸞旗十一曰鵕䴊旗十二曰太平旗十三曰麒麟
旗十四曰飛麟旗十五曰飛黃旗十六曰駃騠旗十七
曰白澤旗十八曰五牛旗十九曰犀角旗二十曰金牛
旗二十一曰兕旗二十二曰三角獸旗二十三曰角瑞
旗二十四曰吉利旗二十五曰騼䮷旗二十六曰騶牙
旗二十七曰黃鹿旗二十八曰白狼旗二十九曰赤熊
旗三十曰辟邪旗三十一曰苣文旗三十二曰白刃旗
(唐六典武庫令)
劒
青龍象劒之在左青龍象也(春秋繁露)
齊金桓公問曰齊國寡甲兵為之若何管子曰小罪謫
以金分宥問罪入美金以鑄劒戟試之狗馬(國語)
楚鐡秦昭王臨朝歎息曰吾聞楚之鐡劒利則士勇也
(史記)
玉頭張敞晉東宫舊事曰太子儀飾有玉頭劒
文玉通犀魏文帝典論曰余好擊劒命彼國工以為寳
器飾以文玉表以通犀
金鐡英銀錫精秦客薛燭善相劔楚王取湛盧示之燭
曰善哉銜金鐡之英吐銀錫之精(吳越春秋)
五色駭鑪余好擊劒善以短乘長選兹良金命彼國工
精而鍊之至于百辟其始成也五色駭鑪巨橐自鼓(魏文)
(帝典論)
華隂赤土雷煥得酆城劒取南昌西山下土拭劒送一
劒并土與張華以南昌土不如華隂赤土報雷煥書
云云兼以華隂土一斤致煥煥將拭劒轉精明也
青龍突陣開元中河西騎將宋青春每陣常運臂大呼
執馘而旋未嘗中鋒鏑西戎憚之後吐蕃入寇獲生口
數千軍帥令澤問衣大蟲皮者爾何不能害答曰嘗見
青龍突陣而来兵刃所及若叩銅鐡青春乃知劒亦有
靈也
火精德宗將幸奉天自攜火精劒出内殿因嘆曰千萬
年社稷豈謂狗鼠所竊耶遂以劒斫檻上鐡狻猊應手
而碎上曰若碎小寇如碎狻猊不足憂也及乘輿遇夜
侍從皆見上仗數尺光明即火精劒也(唐杜陽編)
生神芝生黑煙成都朱善存家世寳一劒每生神芝則
天下晏清如安史黃巢亂劒皆生黑煙屬天不差毫髮
(玉塵集)
鱗鋏星鐔鄭雲逵少時得一劒鱗鋏星鐔有時而吼常
在莊居晴日藉膝玩之忽有一人從庭樹窣然而下紫
衣朱糺髮露劒而立黑氣周身狀如重霧其人因言我
上界人知公有異劒願借一觀鄭謂曰此凡鐡爾不堪
君翫上界豈藉此乎其人求之不已鄭俟便疾起斫之
不中黑氣著地數日方散
色青無刃大歷中高郵人張存以踏藕為業嘗於陂中
見旱藕梢大如臂遂併力掘之深二丈大至合抱似不
可窮乃斷之中得一劒長二尺色青無刃(酉陽雜爼)
詩我有一寳劒出自昆吾溪照人如照水切玉如切泥
鍔邊霜凛凛匣上風凄凄寄語張公子何當来見攜(吳均)
寳劒出昆吾龜龍夾采珠五精初獻術十戸竟論都匣
氣衝牛斗山形轉鹿盧欲知天下貴持此問風湖(崔融)贈
劒刻玉字延平兩蛟龍(李白洞庭詩)挼絲團金懸䍡&KR1913;神光
欲截藍田玉提出西方白帝驚嗷嗷鬼母秋郊哭先
輩匣中三尺水曾入吳潭斬龍子(並李賀)寳劒雙蛟龍雪
花照芙蓉精光射天地電騰不可衝(感遇集)
刀
周之寳器赤刀周之寳器(博物志)
百鍊青犢漏景三刀名也(崔豹古今注)
鑄刀以五月丙午古人鑄刀以五月丙午取純火精以
協其數(吳喜志林)
百辟寳刀典論曰魏太子丕造百辟寳刀三一曰靈寳
二曰含章三曰素質又作露陌刀一名龍鱗矣
脱光龍魚河圖曰有脱光刀
金馬託形李無金馬書刀銘云巧冶鍊剛金馬託形
三公可服晉中興書云初魏徐州刺史任城吕虔佩刀
工相之以為必三公可服此刀虔為别駕王祥曰苟非
其人刀或為害卿有公輔之量故以相與祥辭之固強
乃受之
解數千人庖丁為文惠君解牛丁曰今臣之刀十九年
矣所解數千牛而刀若新發於硎彼節者有間而刀刃
者無厚以無厚入有間恢恢乎其游刃必有餘地矣是
以十九年刀刃如新(莊子)
龍熊為飾魏曹植寳刀賦曰建安中魏王命有司造寳
刀五枚以龍熊馬雀為飾
麥芒刀牛僧孺進士時常用麥芒刀字有誤謬隨手刪
割點定(三賢典略)
弓矢
天下精材齊景公使人為弓弓人之妻曰此弓者泰山
南烏號之柘燕牛之角荆麋之弭河魚之膠四物者天
下之精材也(韓詩外𫝊)
柘上竹下周禮曰凡取幹之道七柘為上檍次之檿桑
次之竹為下
蜃珧爾雅曰弓無緣者謂之弭以蜃謂之珧
成規周禮云天子之弓合九而成規大夫之弓合五而
成規士之弓合三而成規
東房尚書曰和之弓在東房(孔安國注曰和古之弓人也)
青檀河東有獨頭山多青檀可以為良弓(遁甲開山圖)
相幹欲赤黑陽聲周禮曰弓人為弓取六材必以其時凡
相幹欲赤黑而陽聲赤黑則向心陽聲則遠根
種麻為弦越絶書曰麻林山勾踐欲伐吳種麻為弓弦
使齊人守之
竹弓角弓晉令曰弓弩士習弓射者給竹弓角弓皆二
人一張
牛角麋筋晉平公使工為弓其妻見工曰妾之造此弓
亦已勞矣幹生太山之阿傅以燕牛之角纏以荆麋之
筋糊以河魚之膠此四者天下之選也(列女傳)
請弓人河中李德裕為鄭滑節度使徙劒南西川請弓
人河中由是蜀之器械皆犀銳
授士卒誌姓名王忠嗣召屬長付以兵使授士卒雖弓
矢亦誌姓名其上軍還遺弦亡鏃皆按名第罪以是部
下人自勸
青石為鏃挹婁在夫餘東北千餘里弓長四尺如弩括
長八寸青石為鏃(魏志)
電景太公六韜曰陷堅陣敗強敵大黃參連弓飛鳬電
景自副(電景矢名青莖赤羽以銅為首)
朱羽之矰吳晉會于黃池吳王擐甲陳卒赤旗朱羽之
矰望之如火(賈逵注曰朱羽為矰)
射石楚熊渠子夜行見寢石似伏獸射之没羽(劉向新序)
發銅智伯將伐趙趙襄子曰奈無箭何張孟談曰董安
于之治晉陽公宫之堂皆鍊銅為柱吾發而用之有餘
金矣(韓子)
忘歸楚王張繁弱之弓載忘歸之矢以射蛟兕於雲夢
(孔叢子)
信往趙氏兵書曰矢一名信往
詩上弦明月半激箭流星遠落雁帶書驚啼猿映枝轉
(唐太宗)虞人招不進繁氏久彌工已悲軒主跡復挹楚王
風(後梁宣帝)霜重麟膠勁風高月影圓鳥飛隨帝輦雁落逐
鳴弦(楊師道)
甲胃
甲之制十有三甲之制十有三一曰明光甲二曰光要
甲三曰細鱗甲四曰山文甲五曰烏鎚甲六曰白布甲
七曰皂絹甲八曰布背甲九曰步兵甲十曰皮甲十有
一曰木甲十有二曰鏁子甲十有三曰馬甲(明光光要細鱗山文)
(烏鎚鏁子皆鐡甲也皮甲以犀兕為之其餘皆因所用物名焉武庫令)
短長三制馬燧造鎧必短長三制稱士所衣以便進趨
鮫革犀兕荀卿子曰楚人鮫革犀兕以為甲
甲光炫日高麗時百濟上金髤鎧又以玄金為山五丈
鎧士被以從帝與勣會甲光炫日(唐書)
鎧甲華整王世充兄子琬使於建德乘隋帝廐馬鎧甲
華整出入軍中以誇衆(尉遲恭𫝊)
襞紙為鎧徐商拜河中節度置備征軍凡千人襞紙為
鎧勁矢不能動(六帖)
被甲而臥劉詞居暇日常被甲枕戈而臥謂人曰我以
此取富貴豈可一日輒忘之且人情易習若一墮其筋
力有事何以報國(五代史)
五色奪目石季龍左右直衛萬人皆着五色細鎧光耀
奪目(陸&KR1304;鄴中記)
高與熊耳山等劉盆子與丞相已下二十餘萬人詣宜陽
降光武積甲於宜陽城西高與熊耳山等(東觀漢記)
鞍轡
白光琉璃武帝時身毒國獻白光琉璃在暗室光照十
丈
攻㻁石武帝得貳師天馬造攻㻁石為鞍(西京雜記)
馬不肯渡王武子常乘一馬着連乾障泥前有水馬不
肯渡王云此必惜障泥使人解去馬乃渡(世說)
懸柱太祖馬鞍在庫為鼠所齧庫吏懼死鄧哀王冲以
刀穿單衣如鼠齧者謬有愁色太祖問之冲曰俗以鼠
齧衣者其主不吉太祖曰妄言耳俄而庫吏以齧鞍聞
太祖笑曰兒衣在側而齧況懸柱乎(魏志)
鏤衢梁冀以一鏤衢鞍遺公孫奮(三輔决錄)
紫茸魏百官各有紫茸題頭高橋鞍一具
令舍挈壺氏挈轡以令舍(鄭司農注云懸轡於所當舍止之處)
犯軷大馭掌馭玉路以祀及犯軷王自左馭馭下祝登
受轡犯軷遂驅之(並周禮)
正身以總善御馬者正身以總轡(家語)
太僕執百官春秋曰大駕公卿奉引太僕轡大將軍陪
乘光武東京郊祀法駕則河南尹奉引春車都尉執轡
侍中參乘
得手應心凡御者得之於銜應之於轡得之於手應之
於心(列子)
錦繡萬花谷後集卷三十
