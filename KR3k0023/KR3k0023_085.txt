錦繡萬花谷續集卷五
美丈夫
誰家玉人衛玠在齠齓中乘羊車於洛陽市咸曰誰家
玉人(别𫝊)
執麈與手一色王夷甫美容貌常執玉柄麈尾與手一
色而無别(晉史)
容貌甚麗班伯少受詩於師丹大將軍王鳳薦伯宜勤
學召見宴昵殿中容貌甚麗誦說有法拜中常侍(漢書)
神仙之類何晏方年七八歲慧心天悟形貌絶美出遊
行觀者盈路咸謂神仙之類(晏别傳)
得葛無恨鄢陽陳忠女名豐隣人葛勃有美姿豐與村
中數共聚絡絲戲相謂曰若得壻如葛勃無所恨也(異苑)
墻窺登徒子好色賦曰宋玉為人體貌閑麗口多微詞
性又好色願王勿與出入後宫宋玉曰臣東家之子增
之一分則太長减之一分則太短著粉太白施朱太赤
然此女登墻三年窺臣臣至今未許
龍章鳳姿嵇康長七尺八寸好容色雖土木形骸不自
飾而龍章鳳姿天質自然(嵇康别𫝊)
凝脂點漆王右軍目杜弘冶曰面如凝脂眼如點漆此
神仙中人(語林)
珪璧等質宋明帝姿貌豐潔與珪璧等質
行長安好少年驄馬鐵連錢陳王裝腦勒晉帝鑄金鞭
步摇如飛燕劍鍔似舒蓮去来新市北遨遊大道邊道
邊三老翁顔鬢似衰蓬自言生漢代少小見豪雄五侯
俱日拜七貴各論功建章連北闕複道應南宫太后居
長樂天子出回中玉輦迎飛燕金山賞鄧通一朝復一
日忽見市朝空扶桑無復海崑山倒向東少年何暇問
頽齡遇福終子孫宜滅盡鄉閭不復通淚盡眼方暗脾
傷耳自聾杖策尋遺老歌嘯詠悲翁遭隨今有遇非敢
訪童蒙(陳沈烱長安少年行)
醜人
大頭龍驤苻雄趙建武中拜龍驤將軍貌醜頭大而足
短故軍稱為大頭龍驤(崔鴻前秦錄)
興我宗必此兒周爕歛頤折額貌甚醜母欲不舉其父
曰吾聞諸聖賢人狀皆有異於人興我宗者必此兒遂
育之(汝南先賢𫝊)
銳頭劉謐之寵郎賦曰其頭也則中骼而上下銳頭平
而承枕四起
色如漆陳有惡人曰郭洽犫眉推顙色如漆也(吕氏春秋)
不可示遠人承宫名播匈奴時單于使求見宫曰夷狄
眩名非識實也臣狀貌醜不可以示遠人
飲食無威儀管輅容貌醜而嗜酒飲食無威儀也(魏志)
奴僕之下孫秀尚河東公主形陋短小奴僕之下等也
(晉書)
駘他魯哀公問仲尼曰衛有惡人焉曰哀駘他丈夫之
與處者思不能去也婦人見之請於父母曰與為人妻寧
為夫子妾者十數而未止也是必有以異乎人也寡人
召而觀之果以惡駭天下(莊子)
子羔貌惡高柴字子羔長不過六尺狀貌甚惡為人篤
孝知名孔子之門仕為郕宰(家語)
伯倫形陋梁作魏國統文曰劉伶字伯倫形貌醜陋身
長六尺然肆意放蕩悠焉獨暢自得一時常以宇宙為
狹
頤隠肩高支離疏頤隠於臍肩高扵頂會撮指天五管
在上兩髀為脇也(莊子)
長頸鳥喙尸子曰禹長頸鳥喙面目顔色亦惡矣天下
獨賢之
深目窈斗焦贛易林復之蒙曰鵰鷦娶妻深目窈斗折
腰不媚與伯相負
嫫母何承天纂文曰嫫母醜人也黃帝愛幸
神色卑下王廣娶諸葛誕女入室言語始交王語婦曰
神色卑下殊不似公休婦曰大丈夫不能髣髴彦雲而
令婦人比蹤英傑(世說)
孔明婦習鑿齒襄陽記曰黃承彦謂孔明曰君擇婦身
有醜女黃須黑色而才堪相配君子孔明許焉載送之
時人以為笑樂鄉里為之諺曰莫作孔明擇婦正得阿
承醜女
卬鼻齊鍾離舂者齊無鹽邑女宣王之正后也其為人
極醜無雙臼頭深目長肚大節卬鼻結喉肥項少髮折
腰出胸皮膚若漆行年三十無所容入行嫁不售於是
拂拭短褐自謁宣王宣王納之為后
項有大瘤齊宿瘤女者齊東郭採桑之女閔王后也項
有大瘤故號宿瘤
三逐五逐齊孤逐女者其狀甚醜三逐於鄉五逐扵里
過時無所容乃造襄王之門而求見王輟食而起謹敬
左右曰三逐於鄉者不忠五逐於里者少禮何足為貴
王曰子不識也夫牛鳴而馬不應者異類故此其人必
有異者遂見與之語而悅之(並劉向列女𫝊)
厚送齊王厚送女欲妻屠門肚肚辭以疾其友勸之曰
子孫死腥臭之肆而已乎何以辭之肚應曰其女醜其
友曰何謂也肚曰吾肉善如量而去苦少耳吾肉不善
雖以他附益之尚猶不讎今厚送子醜故耳其友下問
女果醜(韓詩外𫝊)
所乏惟容郭子曰許允婦是阮德如妹竒醜交禮竟許
出無復入理桓範勸之曰阮嫁醜女與卿故當有意宜
察之許便入見婦即出捉裾待之許謂婦曰婦有四德
卿有幾答曰新婦所乏惟容士有百行君有其幾許曰
皆備婦曰君好色不好德何謂皆備許有慚色遂雅相
重
勃屑楚辭曰西施媞媞而不得嫫母勃屑而日侍又曰
珪璋雜於甑室隴廉與孟陬同宫舉世以為恒俗固將
愁苦而終窮
賦登徒子妻蓬頭攣耳軹脣歴齒旁行踽僂又
疥且痔登徒子悅之使有五子王熟察之誰為好色者
矣(宋玉登徒子好色賦)
詩世有非常人實惟彼玄士禀兹至緇色内外皆相似
卧如驪牛𩥇立如烏牛跱忿如鸜鵒鬭樂似鸕鷀喜(朱彦)
(時詠黑兒)人皆得令室我命獨何咎不遇姜任德正值醜惡
婦才質陋且儉姿容劇嫫母鹿頭獼猴面推顙復出口
折額靨面鼻兩眼䫜如臼膚如老桑皮耳如側兩手頭
如研米槌髮如掘掃帚惡觀醜儀容不媚似鋪首闇鈍
拙梳髻刻畫又更醜粧頬如狗䑛額上獨偏厚朱唇似
踏血畫眉如鼠負傅粉堆頤上面中不遍有領如鹽豉
囊袖如常拭釡履中如和泥瓜甲長有垢脚&KR0008;可容箸
熟視令人嘔(劉思真)
長人
脚跡六尺秦始皇時有九人見臨洮身長五丈脚跡六
尺(史記)
魁梧爽氣尹緯身長八尺腰大十圍魁梧有爽氣
見襄武咸熙二年有大人見襄武縣長二丈餘脚跡長
三尺二寸白髮著黃單衣黃巾
軺車不能載王莽時有竒士長一丈大十圍自謂曰巨
母霸本出於蓬莱東五城西北昭如海濱軺車不能載
三馬不能勝即日大車四馬建旗載詣闕卧則枕其股
(漢書)
眉見軾魯文公十一年叔孫得臣敗狄于鹹𫝊曰長狄也弟
兄三人佚宕中國瓦石不能害叔孫得臣最善射者也
射其目身横九畝斷其首而載之眉見於軾(穀梁傳)
骨節專車吴伐越墮會稽獲骨焉節專車吴子使問仲
尼仲尼曰昔禹致羣臣於會稽之山防風氏後至禹戮
之其骨節專車此為大矣(國語)
長狄五丈尚書洪範五行𫝊曰長狄之人長盖五丈餘
也
千秋八尺田千秋為高寢郎戾太子敗千秋訟太子冤
上乃召見千秋長八尺餘體貌甚美(漢書)
面鼻雄異長樂衞尉馬騰其長八尺身體洪大面鼻雄
異而性賢厚人多敬之(袁宏漢紀)
體貌魁梧趙壹身長九尺美鬢眉望之甚偉恃才傲物
為鄉曲所擯
釣六鼇大壑中有五山天帝使巨鼇戴五山龍伯國有
大人釣六鼇合負而歸因灼其骨帝怒滅龍伯之國(列子)
大屐七尺三寸符徤皇始四年有長人見身長五丈語
張靖曰今當太平新平令以聞徤以為妖妄召靖繫之
是月霖雨河為泛溢滿坂津監寇登於河中流得大屐
一隻長七尺三寸足跡稱屐指長尺餘文深七寸
拂盖郎三十國春秋置左右鎮郎及拂盖郎長一丈九
尺
十丈數之極國語曰人之長極幾何仲尼曰長者不過
十丈數之極也
腹圍百輔東方朔神異經云東南隅大荒中有林父焉
其高千里腹圍百輔
一手當胸支提國人長三丈二尺有三手一手當胸手
足各三指(洞冥記)
賦世有大人兮在乎中州宅彌萬里兮曾不足以少留
悲世俗之迫隘兮朅輕舉而遠遊垂絳幡之素霓戴雲
氣而上浮建絡繹之修竿兮總光耀之彩旄垂旬始為
縿兮曳彗星而為髾掉指揮以偃蹇兮又旖旎以招摇
攬攙搶以為旌兮靡屈虹以為綢江杳眇以泫法兮焱
風涌而雲浮(司馬相如)
讃雙臂三丈體如中人彼曷為者長臂之人脩脚是負
捕魚海濱(郭璞詠長臂國)神哉夸父難以理尋傾河及日遁形
鄧林觸類而化應無常心(詠夸父)
短人
臧紇邾人莒人伐鄫臧紇救鄫敗扵狐駘國人誦之曰
臧之狐裘敗我於狐駘我君小子侏儒是使侏儒侏儒
使我敗於邾(左𫝊)
高柴家語曰高柴不過六尺為人篤孝
優旃優旃秦倡侏儒也始皇時置酒天雨陛者寒旃矜
之乃大呼曰女雖長雨中立我雖短故幸休始皇乃使
皆代之(史記)
行步俛僂蔡義為丞相時年八十餘短小無鬢眉貌似
老嫗行步俛僂常兩吏持夾乃能行(漢書)
行不勝衣荀卿子曰楚葉公子高微小短瘠其行將若
不勝衣
不從狗門入晏子春秋曰晏子短奉使楚楚為小門晏
子不入曰使狗國即從狗門入今使楚不當從狗門入
也
坐起端方宋書曰王敬弘形狀短小而起坐端方
不理節操益部雜記曰張松為人短小而放蕩不理節
操
精悍敏捷嚴延年為人短小精悍敏捷扵事(漢書)
巨靈七寸漢武帝故事曰東郡送一短人長七寸名曰
巨靈
畏海鵠西海外有鶴國人長七寸行如飛日千里百物
不敢犯惟畏海鵠海鵠遇則吞之夀三百歲人在鵠中
不死(王子年)
巴巔馬蔡邕短人賦曰巴巔馬兮押下狗
竫人郭璞讃曰㺘僥極麽竫人又小
東方詒騶漢書曰東方朔詒騶侏儒曰帝以若曹無益
於縣官今欲盡殺若曹侏儒大懼
賦侏儒短人僬僥之後出自外域戎狄别種去俗歸義
慕化企踵逐在中國形貌有部名之侏儒生則象父惟
有晏子在齊辯勇匡景拒崔加刃不恐其餘尫公劣厥
僂窶㗲噴怒語與人相距曚昧嗜酒喜索罰舉醉則揚
聲罵詈恣口衆人恐忌難與並侣是以陳賦引譬比偶
皆得形象誠如所語其詞曰雄荆雞兮鶩鸊鶻鳩雛兮
鶉晏雌冠戴勝兮啄木兒觀短人兮形若斯熱地蝗兮
蘆螂蛆繭中蛹兮蠢蠕蝢視短人兮形若斯木門閫兮
梁上柱弊鑿頭斷柯斧鞞鞨鼓兮補履樸脫椎柄兮擣
薤杵視短人兮形如許
錦繡萬花谷續集卷五
