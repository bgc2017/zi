錦繡萬花谷前集卷十九
生日
甜波上聲風木東方朔從西那國還得聲風木十枝長
九尺出甜波上帝以賜羣臣年百歲者此木有疾則枝
汗死則枝折此木千歲一濕萬歲一枯朔曰臣見此枝
三枯死矣(方朔外𫝊)
羊酒相賀兩家盧綰與高祖同里盧親與太上皇相愛
及生男高祖與綰同日生里中持羊酒賀兩家(綰𫝊)
紫半臂為湯餅唐明皇王皇后寵衰一日訴曰三郎獨
不記阿忠脫新紫半臂换一斗麪為生日湯餅耶上戚
然閔之(后𫝊)
斸墻延夀邢和璞善算得仙位真人與崔司馬有舊崔
病經年且死心恃邢崔一日臥室北墻有人斸聲七日
斸不已墻忽透明經一日穴中如盤崔窺之乃野外有
數人荷鍬钁立云邢真人處分開此司馬厄重倍費功
力有頃真人至見邢輿中謂崔曰公算盡璞為公論得
延一紀言畢墻如舊句日病愈(酉陽雜爼)
獻鶴南飛曲元符三年十二月十九日東坡生日置酒
赤壁下酒酣笛聲起江上使人問之即進士李委聞坡
生日作鶴南飛曲以獻奏曲嘹唳有穿雲裂石之聲(出玉)
(局文)
老子出關圖錢穆父尹天府生日楊次公畫老子出關
圖作詩獻曰秘蔵函谷關中子來獻蓬萊閣上仙願得
鬚眉如此老却教龜鶴羡長年(雲齋廣錄)
金籠放雪衣鞏大卿善事權貴王丞相生日籠雀鴿造
相府以獻搢笏開籠取雀鴿一一放之每一放祝曰願
相公百二十歲故東坡詩云記得金籠放雪衣(倦遊錄)
優曇華是人甚希有過於優曇華疏云優曇華鉢名瑞
應三千年一現現則金輪王出(法華經)
一萬春興王會靜妖氛氣聖夀宜過一萬春(杜詩)
詩庭下秋風吹紫蘭蟠桃為壽菊斑斕厭分銅虎天邊
郡屢直金鸞海上山洲渚忽然生戶外歲星今却在人
間願扶帝力須難老穏踏龍墀立近班(盧溪)先生真是地
行仙住世因循五百年每向銅人話疇昔故教鐵杖鬭
清堅入懷冰雪生秋思倚壁蛟龍護晝眠遥想人天會
方丈衆中驚倒野狐禪二年相伴影隨身踏遍江湖
草木春摘石舊㾗猶帶眼閉門高節欲生鱗畏塗自衛
真無敵捷徑争先却累人遠寄知公不嫌重筆端猶自
斡千鈞(東坡以鐵拄杖為張安道生日詩)嶽氣此時來世上文星今日
到人間降因天下思姚宋出為儒門繼孔顔靜神凝
想仰青冥此夕長天降瑞星海上昨聞鵬羽翼人間初
見鶴儀型(杜光庭)唐虞得良弼姬孔是前身尼邱鍾骨骼
嵩嶽與精神(王禹偁)只應門闥懸弧際正是乾坤和氣中
壽語珠聮千軸富賀樽鯨吸百川空(石敏)
前身
玉源道君劉沆赴舉有老人贈云今年且跨窮驢去異
日當乘寳馬歸公曰何以知之叟曰公自是羅浮山玉
源道君公愧謝而去(青瑣高議)
臨水觀影傅大士名善惠婺州人南齊時降于傅宣慈
家納劉氏女名妙志生普建普成二子梁武帝時會天
竺僧達摩號嵩頭陁謂大士曰我與汝毗婆尸佛所發
誓出兜率宫衣鉢見在何日當還因命臨水觀其影見
大士圓光寳盖大士笑時有法師聞法悟解言我師彌
勒應身耳大士呵之天嘉二年大士於松山頂雙林寺
行道入滅(𫝊燈錄)
李氏金鐶羊祜年五歲令乳母取金鐶乳母曰無此物
祜乃訪鄰人李氏東園桑樹中探得之主人大驚曰此
余亡兒所失物也乳母具言之李氏悲惋時人異之乃
知李氏子乃祜前身(本傳)
李白後身梅聖俞贈郭功甫詩以為李白後身詩云在
昔熟說汾陽王納官貰死義難忘今觀郭氏竒俊郎眉
目真似攻文章死生往復猶康莊樹穴探環知姓羊(苕溪)
(詩話)
白蝙蝠精明皇問葉法善張果老是何人曰混沌初分
時白蝙蝠精也(高僧傳)
蔡邕是張衡張衡死日蔡邕母始懷孕二人才貎甚相
類人云邕是張衡後身(商芸小說)
房綰是永禪師唐房綰為盧氏宰與道士邢和璞出遊
過夏口村入廢寺坐古松下和璞使人鑿地得甕中所
藏劉師德與永禪師書笑謂綰曰頗憶此耶綰因悵然
悟前生之為永禪也(東坡詩序)
邊鎬是謝靈運江南邊鎬初生父忽夢前永嘉守謝靈
運來謁願託君為父子鎬生貎類夢中者小字康樂及
冠穎秀嗣主累用之平建州克湘潭號為邊羅漢(玉壺清話)
三生唐曲沃縣尉孫緬家奴年六歲忽視緬母笑云娘
子總角時曾養一野狐今憶否母亦省之奴云爾時野
狸即奴身也見鷹得走入古冡後為獵人擊殪見閻羅
王王以無罪當得人身遂生海州為乞人子苦饑寒二
十而死又見王王曰與汝作貴人家奴遂得至此今已
三生矣(廣異記)
戒和尚蘇子由在高安聰禪師夢同迎戒禪師坡至云
某八九歲時時夢身是僧往來陜右又云妣方孕夢一
僧瘠而眇來託宿聰驚曰戒陜右人失一目暮年棄五
祖終於大愚逆數盖五十年矣後坡謫英州與僧書曰
戒和尚又鑿脫也(志林)
蛇精蔡君謨知福州疾累日每夢登鼓角樓凭鼓而臥
通判詰不打三更鼓角將對數夜有大蛇盤據鼓上驚
逐不去可畏不免避之遂致違更君謨既愈與通判言
遂以君謨為蛇精(東齋記事)
朋友
白犬丹雞之盟越人每能相交於山下作壇祭以白犬
丹鷄盟曰甲與乙為友上下四旁莫不並見卿若乘車
我戴笠後日相逢下車揖我若步行君乘馬後日相逢
君當下(段公路北戶錄)
遇雪先死羊角哀左伯桃二人為死友欲仕於楚道遇
雪饑寒不得行自度不俱生伯桃謂角哀曰俱死之後
骸骨莫收我不如子我樂在樹中角哀聽之伯桃入樹
中而死楚平王愛角哀之賢以上卿禮葬伯桃後角哀
夢伯桃曰正苦荆將軍塜相近今月十五日當大戰角
哀至期陳兵馬詣其塜作三桐人自殺下從之(烈士傳)
夢中往尋六國時張敏與高惠為友每相思不能見敏
便於夢中往尋行至半道即迷不知路(韓非子)
縞帶紵衣吳季札見鄭子産如舊相識與之縞帶子産
獻紵衣(左傳)
定交杵臼後漢吳祐為新蔡長時公沙穆來遊太學無
貲乃變服客傭為祐賃舂祐與語大驚遂定交杵臼之
間(祐𫝊)
千里不失期後漢范式與張元伯為友春到京師秋暮
為期元伯是日殺鷄炊黍以待之母曰千里何期之審
元伯曰臣卿信士終不失期言畢范至(式傳)
膠漆雷義陳仲為友情如兄弟時人語曰膠漆雖堅不
如雷與陳(義傳)
為友報仇郅惲友人董子張父為鄉人所害及子張病
將終惲往候之子張視惲歔欷不能言惲曰吾知子不
恐天命而痛讎不復也子在吾憂而不手子亡吾手而
不憂惲即將客遮仇人取其頭以示子張子張遂死
忘年爾汝禰衡有逸才與孔融作爾汝交時衡年二十
餘而融年已五十敬衡而忘年也(衡𫝊)
三友一龍華歆與邴原管寧為友時人號三友為一龍
歆為龍頭原為龍腹寧為龍尾(魏志)
斗酒隻鷄相酹曹操感喬玄知巳後經過玄墓自為祭
文曰承誓約之言徂役之後路有經過不以斗酒隻鷄
過祠沃酹車過三步頭痛勿怨
僑札之分魯肅指囷米與周瑜瑜益知其竒遂定僑札
之分謂季札與子産也(本傳)
廣絶交論任昉子四人東里西華南客北叟皆無術業
兄弟流離不能自振生平舊友莫有相䘏道逢劉孝標
泫然驚曰我當為汝作計乃著廣絶交論譏其舊友云
四䕫盧東美何長師李華韓衢為友淮泗間號為四䕫
(摭言)
握手出肺肝士窮乃見節義今夫平居里巷相慕悅酒
食遊戲相徵逐詡詡強笑語以相取下握手出肺肝相
示指天日涕泣誓生死不相背負真若可信一旦臨小
利害僅如毛髮比反眼若不相識落陷穽不一引手救
反擠之又下石焉者皆是也此宜禽獸夷狄所不忍為
而其人自是以為得計(退之柳子厚誌)
交大雅大忠大直范文正公贊王元之像曰昔王文正
公居宰府二十年未嘗見愛惡之迹天下謂之大雅寇
萊公左右天子却戎狄保社稷天下謂之大忠樞密馬
公慷慨立朝有犯無隠天下謂之大直此三君子者一
代之偉人也公與三君子深相交許情如金石則公之
道可知矣(八朝言行錄)
出謁更為僕韓參政億李參政若谷未第時俱貧同途
赴試京師共有氊一席一割分之每出謁更為僕李先
豋第授許州長社縣主簿赴官自控妻驢韓為負一箱
將至長社三十里李謂韓曰恐縣吏來箱中只有錢六
百以其半遺韓相持大哭别去後舉韓亦豋第皆至參
政(邵氏錄)
耐久朋唐魏元同與裴炎締交能保終始時號耐久朋
奴僕
典琴北齊王元景有奴名典琴(啟顔錄)
餘地公孫志節有蒼頭名餘地年七十二(書䟽風俗通)
漁童張志和有奴婢二人奴曰漁童婢曰樵青後與為
配偶(志和傳)
奴星送窮文云主人使奴星結柳作車(退之集)
責奴鬚髯王褒有奴號髯奴嘗有辭責其鬚曰我觀人
鬚長而黑髯弱而調離離若緣坡之竹鬱鬱若春田之
苖附以豐頤呈以妍姿黝若玄圭之垂若子髯既亂且
赭枯槁秃瘁濁垢流離汙穢泥土無素顔可依無豐頤
可恃獺鬚瘦面常如死灰曾不如犬羊之毛為子鬚者
不亦難哉(初學記)
臧獲揚雄方言云凡民男而婿婢謂之臧女而婦奴謂
之獲張揖云婿婢之子謂之臧婦奴之子謂之獲(莊子音義)
長鬚老無齒長鬚謂老僕也老無齒謂老婢也出韓退
之贈盧仝詩玉川先生洛城裏破屋數間而已矣一奴
長鬚不裹頭一婢赤脚老無齒
王褒僮約蜀郡王子泉以事到煎上寡婦楊惠舍有一
奴名便了倩行酤子擇上家巔曰大夫買便了時但約
事守不約為他家男女酤酒子泉大怒曰奴寧欲買耶
惠曰奴父訝人無欲者子即决買劵之奴復欲使皆上
劵不上劵便了不能為也子泉曰諾劵文曰神爵三年
正月十五日資中男王子泉從成都安志里楊惠買夫
時戸下髯奴便了决賣萬五千奴從百役使不得有二
言晨起洒掃食了洗滌當穿臼縳箒裁盂鑿斗浚渠博
洛鉏園研陌杜陴地刻大枷屈竹作把削地鹿盧出入
不得騎馬載車踑坐大呶下牀振頭垂釣刈芻結蓽蠟
纑紱不絡住䣯&KR2978;織履治麄秥雀張烏結網捕魚繳鴈
弹鳬豋山射虎入水捕龜涉園縱魚鴈騖百餘驅逐鴟
鳥題梢收猪種姜養羊育放豚駘糞除常潔餧食馬牛
鼓四起坐夜半益芻二月春分落桑披㯶種瓜作刳别
茄披䓤樊槎發筍壟集破封日月早畜鷄鳴起春調治
馬牛兼落三重舍有客至持壺行酤汲水作餔滌杯整
案披蒜斵蘇切脯築肉臛芉膾魚炰鱉烹茶盡力且餔
已而盖藏閉門熏竇餧猪縱犬勿與隣里争鬭當飯豆
水不得嗜酒欲飲美酒不得染唇漬口不得飲杯覆斗
不得晨出夜入交關伴偶不得夷蹲旁臥惡言醜罵多
作弓刀持斧入山斷槧裁轅焚薪作炭疊石薄岸治舍
盖屋前削代牘日暮以歸當送乾薪四月當披五月當
穫十月收豆多取蒲苧益作繩索無所為當編蔣織箔
樹桃李柘桑三丈一樹八尺為行果類相從縱横相當
果熟收斂不得吮嘗犬吠當起驚告隣里撑撥拄戶上
樓擊鼓勤心疾作不得遨遊奴老力索種莞織席浣衣
常白夜半無事當舂一石不得奸私事當關白如不聽
教當笞一百讀劵文訖詞窮咋索仡仡扣頭兩手自搏
目淚下落鼻涕一尺當如王大夫言不如早歸黃土陌
(初學記)
錦繡萬花谷前集卷十九
