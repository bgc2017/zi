錦繡萬花谷續集卷十六
類姓
郗
儒雅之士郗鑒字道徽王敦專制拜安西將軍鎮合淝
敦忌之表徵還與敦相見鑒曰丈夫既潔身北面豈可
偷生屈節靦顔天壤耶敦素懷無君之心聞鑒言大忿
之拘不遣敦之黨與譛毁日至鑒舉止自若初無懼心
敦謂錢鳳曰郗道徽儒雅之士名位既重何得害之(晉史)
(本𫝊)
百僚所憚郗隆始謇亮有匪躬之節初為尚書轉左丞
在朝為百僚所憚(本𫝊)
糜
安漢將軍糜竺拜安漢將軍雍容敦雅而翰翮非所長
待之以上賓之禮未嘗有所統御雍容風議見禮於世
(蜀志)
皮
少有武略皮豹少有武略太武時拜使持節仇池鎮將
有威信以前後戰功擢為内都大官(北史)
九諷七愛皮日休唐之文士著桃花賦九諷七愛(文粹)
施
論經石渠施讎與田王孫受易梁丘賀薦之拜為博士
與五經諸儒雜論同異於石渠閣(前儒林傳)
心筭口占施文慶陳後主以為中書舍人明閑吏職心
筭口占(南史)
眭
著知命論眭夸少有大度不拘小節耽好書𫝊不以世
務經心浩然物表高尚不仕寄情丘壑或謂夸曰吾聞
有大才者必居貴仕子獨何在桑榆乎乃著知命論以
釋之(北史)
支
廬墓支叔才隋末荒饉母為賊執叔才告以情賊閔其
孝為解母病癰叔才吮瘡注藥及亡廬墓有白鵲止其
傍高宗表異其家(唐書)
綦
疊挽三石弓四張綦連猛少有志氣便弓馬齊神武時
以軍功封廣興縣侯梁使来求角武藝遣猛接之梁人
引弓兩張皆三石猛併取四張疊挽過度梁人嗟服出
為定州刺史寬惠清慎吏人稱之
韋
鄒魯大儒韋賢魯國鄒人其先韋孟楚元王傅賢篤志
於學通禮尚書以詩教授號鄒大儒
儒宗韋彪孝行純至雅稱儒宗舉孝廉除郎中三輔諸
儒莫不仰慕之顯宗召拜謁者賜車馬衣服數陳政術
每歸寬厚拜大鴻臚
郇公五雲體韋陟遷吏部侍郎常以五采牋為書記使
侍妾主之陟惟署名自謂所書陟字若五朵雲時人慕
之號邭公五雲體(並本傳)
時
有功第一時溥為州牙將黃巢亂京師節度使支詳遣
溥與陳蕃率兵五千西討至莱蕪大破之諸將家有功
惟溥功第一加檢校司徒同中書門下平章事進檢校
太尉兼中書令鉅鹿郡王(五代史)
師
社稷臣前漢時師丹治詩舉孝廉為郎徵為光禄大夫後為
太子太傅後至大司空經為世儒宗德為國黃耉可謂
社稷之臣(本𫝊)
伊
雍容諷議伊籍為左將軍從事中郎使於孫權權聞其
才辯欲逆折之適入拜權曰勞事無道之君乎即對曰
一拜一起未足為勞籍機捷類如此遷昭文將軍雍容
諷議見禮於世(蜀志)
盧
清澹有遠識盧欽世以儒業顯清澹有遠識領吏部舉
必以材稱為廉平文武之稱著于方夏歴宰州郡不尚功名
惟以平理為務禄俸散之親故不營貲産(晉書)
五兵尚書盧?少有成人志尚文襄言其終可大用歴
司州别駕江州刺史所在有善政除揚州刺史在淮南
十三年大樹風績徵為五兵尚書
朱
善美之士朱季吏畏其威人懷其惠肅宗召拜僕射上
便宜報曰補公家之闕不累清白之素斯善美之士也
四官皆珥貂朱异徧覽經史尤明禮易明山賓表薦异
云金山萬丈緣陟未登玉海千尋窺暎不測為太子博
士居權要三十餘年自員外常侍至侍中四官皆珥貂
自右衛率至領軍四職並驅鹵簿
疏
明春秋為博士疏廣明春秋徵為博士徙為太子太傅
閭
上賓閭大肥蠕蠕人也道武時歸魏與弟並為上賓入
八議後以戰功授滎陽公
魚
言聞數百步魚俱羅馮翊人聲氣雄壯言聞數百步在
隋拜豐州總管突厥入境輒擒斬之自是屏迹不敢畜
牧於塞下(並北史)
徐
負石入海鄒陽上書曰徐衍負石入海義不苟取比周
於朝以移主上之心(新序)
陳蕃設榻徐穉字孺子豫章南昌人太守陳蕃不接賓
客惟穉来特設一榻去則懸之桓帝以安車萬纁備禮
徵之不至角立傑出南州高士(本𫝊)
柱臣徐宣文帝時為御史中丞有選尚書桓範薦宣體
忠厚之行秉直亮之性清雅特立不拘世俗確然難動
有社稷之節歴位州郡所在稱職以為左僕射詔曰宣
歴仕三朝公亮正色有託孤寄命之節可謂柱臣也(魏志)
佳吏部徐寧為輿縣宰通朗博涉庾亮每屬桓彛覓一
佳吏部及遇寧欣然謂亮曰為卿得佳吏部矣徐寧真
海岱清士因為叙之即遷吏部郎(本𫝊)
端貳之才徐嵩少以清白著稱苻堅時舉賢良為郎中
遷長安令貴戚子弟犯法者一皆考竟請託路絶落落
有端貳之才(出載記)
風亭月觀徐湛之事祖母及母以孝聞後為南兖州刺
史善政俱肅威惠並行起風亭月觀吹臺琴室招集文
士盡遊玩之適
石麒麟徐陵年數歲沙門釋寳誌摩其頂曰天上石麒
麟也(並南史)
忠臣徐鉉十歲能屬文與韓熙載齊名江南謂之韓徐
仕吳為秘書郎南唐為吏部尚書王師圍金陵煜遣鉉
朝京師求緩兵太祖以禮遣之後隨煜至京師太祖責
之鉉對曰臣仕江南國亡不能死臣之罪也太祖嘆曰
忠臣也以為太子率更令從征太原加給事中出為左
散騎常侍
虞
南陽太守虞延初生其上有物若一匹練遂上升天占
者以為吉及長長八尺六寸腰帶十圍力能扛鼎建武
初除細陽令歲時伏臘輒休遣徒繫使歸家並感其德
應期而還遷洛陽令外戚歛手莫敢干法遷南陽太守
十二通尚書虞詡十二通尚書為朝歌長故舊皆弔曰
得朝歌何衰詡曰不遇盤根錯節何以别利器太守馬
稜曰君儒者當謀謨廟堂後羌寇武都以詡有將帥之
略遷武都太守
五絶虞世南性沈静與兄世基同受學于吳顧野王餘
十年精思不懈文章綩縟世基辭章清勁過世南而贍
博不及也大業中至秘書郎秦王踐祚拜弘文館學士
人慕嚮之謂之登瀛洲世南貌懦謹外若不勝衣而中
抗烈論議持正帝嘗命寫列女𫝊於屏風於時無本世
南暗疏之無一字謬帝每稱其五絶一德行二忠直三
博學四文詞五書翰帝手詔魏王泰曰世南於我猶一
體拾遺補闕無日忘之(並本𫝊)
錦繡萬花谷續集卷十六
