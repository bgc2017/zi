錦繡萬花谷前集卷三十八
相貌
隆凖龍顔漢高祖隆準而龍顔美鬚髯左股有七十二
黑子(本紀)
鳳姿日表唐太宗生四歲有書生謁高祖曰公相法貴
人也必有貴子及見太宗曰龍鳳之姿天日之表必能
濟世安民(唐本紀)
龍瞳鳳頸袁天綱見武后母曰夫人法生貴子后幼姆
抱以見紿以男天綱視其步與目驚曰龍瞳鳳頸若為
男當作天子(后𫝊)
虎頭燕額漢班超詣相相者曰當封侯萬里之外問其
狀曰燕額虎頭飛而食肉萬里侯相也後封定遠侯
龍額上五柱入頂隋文帝楊堅龍額上有五柱入頂有
文在手曰王字長上短下相者來私謂帝曰公當為天
子後果然(本𫝊)
魚髮際四道已成石勒賣為奴有老父謂勒曰君魚龍
髮際上四道已成當貴為天子忽然不見勒後僣位
䲭目虎吻王莽為侈口蹷顄露目赤睛大聲而嘶長七
尺五寸反膺高視瞰臨左右有方技待詔黃門者或問
以莽形貌待詔曰所謂鴟目虎吻豺狼之聲者也故能
食人亦當為人所食(王莽)
形不如心心不如術相形不如論心論心不如擇術形
不勝心心不勝術形相雖惡而心性善無害為君子形
相雖善而心術惡無害為小人孫叔敖突秃長左徐偃
王有筋無骨不能俯視仲尼之狀面如蒙倛周公之狀
身如斷菑臯陶之狀色如削瓜閎夭之狀面無見膚傅
說之狀身如植鰭伊尹之狀面無鬚眉(荀子非相篇)
有相無心相形不如論心心相有三十六善不近小人
不忘故舊不念舊惡常行隂德之類三十六善全有位
極人臣諺曰有心無相相逐心生有相無心相隨心滅
(青箱雜記)
骨類多遜寇萊公十九及第有相者曰君相甚貴骨體
類盧多遜但及第太早恐不善終若早退庶免深禍(筆錄)
眼似王敦李承之在仁宗朝官州縣因邸吏報包拯拜
參政或曰朝廷自此多事矣承之正色曰包公無能為
今知鄞縣王安石眼多白甚似王敦他日亂天下者此
人也(邵氏錄)
相在怒時張憬藏相魏元忠久不答元忠怒曰窮通有
命何預君邪拂衣去憬藏遽起曰君之相在怒時位必
卿相也(本𫝊)
寢熟可相蘇子美謫居吳門有相僧子美謁之云俟寢
方可觀子美一日熟睡僧揭帳視之但云來得也曷吳
人語甚為曷子美扣之乃曰得一州縣官肯起否子美
意復召用聞之不樂果復湖州長史而卒(百家詩序)
奴有侯相衛青為所生父鄭季牧羊至甘泉居室有鉗
徒相青曰貴人也官至封侯青笑之曰奴之生得無笞
罵足矣安得封侯事乎後擊匃奴封關内侯(本𫝊)
當刑而王黥布姓英氏少時客相之曰當刑而王及壯
坐法黥布欣然而笑曰人相我當刑而王幾是乎(史記)
裴晉公隂德裴晉公質狀𦕈小有相者曰郎君若不至
貴即當饑死一日遊香山寺有婦人以父避罪假得玉
帶二犀帶一以賂津要致於欄楯忘收而去度得而授
之後見相者曰必有隂德及物前程萬里非某所知也
(摭言)
柳渾篤學柳渾十餘歲有巫告曰兒相夭且賤為浮屠
可緩死諸父欲從其言渾曰去聖教為異術不若速死
學愈篤後至宰相(本𫝊)
眉過其目袁天綱見岑文本曰學堂瑩夷眉過目文章
振天下(袁𫝊)
耳白於面歐公嘗曰少時有僧相我耳白於面名滿天
下唇不著齒無事得謗其言頗驗(仇池筆錄)
大貴人陳瑩中嘗入朝已立班上御朝差晩杲日照耀
衆莫敢仰視蔡京注目久而不瞬瑩中私謂中省曰此
公視日不瞬真大貴人也(百家詩序)
伏犀貫玉枕袁天綱見竇軌曰君伏犀貫玉枕輔角全
起十年且顯立功在梁益間後軌為益州行臺僕射
蘭臺學堂全袁天綱相杜淹曰公蘭臺學堂全且博將
以文章顯後淹以侍御史為學士(並本𫝊)
速登者易顛高智周郝處俊來濟孫處約客石仲覽家
仲覽使相工視之工語曰高之貴君不及見來早顯而
末躓郝顯而夀吾聞速登者易顛徐進者少患後濟等
皆顯(智周傳)
語遲者神定楊元琰生數歲未言相者視之曰語遲者
神定必為重器(唐本𫝊)
李固足履龜文李固鼎角匿犀足履龜文後為太尉(文選)
面長而身短五代桑維翰為人醜怪身短而面長常臨
鏡自奇曰七尺之身不如一尺之面後至相
面偏而喉骨高初王旦與錢若水同直史館有僧善相
謂若水曰王舍人他日位極人臣富貴無比若水曰王
舍人面偏而喉骨高如何其貴也僧曰作相之後面偏
自正喉骨高者主自奉養薄耳後果如言面自正(涑水記)
手摩重瞳廬山智常禪師以目有重瞳遂得藥手按摩
目眥俱赤號赤眼歸宗和尚(𫝊燈錄)
指有竪理相者謂陶侃曰君左手中指有竪理當為公
貴不可言侃以針刺決之見血洒壁上乃為公字後果
如云(本𫝊)
河目隆顙腰以下不及禹三寸孔叢子曰仲尼聖人之
表河目隆顙是帝皇之貌史記孔子立東門人曰其顙
似堯其頂類臯陶其肩類子産然自腰以下不及禹三
寸身長九尺六寸纍纍若喪家之狗
河目海口洛人陳去非河目海口大耳聳峙識者知其
為貴人也徽廟時為參政
又海口鈎命決曰仲尼海口言若蒼澤也
聖賢異貌堯眉八彩舜目二瞳子禹耳三漏文王四乳
臯陶馬喙(三漏有三穴也淮南子)
手相甚貴王克正任江南歸本朝直舍人院及死無子
其家修佛事唯一女十餘歲跪爐於像前會陳摶入弔
出語人曰王氏女吾雖不見其面但觀其捧爐手相甚
貴若是男子當白衣入翰林女子嫁即為國夫人後陳
晉公恕為參知政事一日太宗從容問曰卿娶誰氏有
幾子對曰臣無妻今有二子太宗曰王克正江南舊族
身後唯一女令淑卿可作配晉公辭年高太宗敦諭再
三遂納為室不數日封郡夫人如陳之相也(筆錄)
蔡澤懷印蔡澤從唐舉相曰吾聞先生相李兑百日之
内持國秉政有之乎曰有之曰若臣者何如唐舉熟視
而笑曰君曷鼻巨肩魋顔蹙齃膝攣吾聞聖人不相殆
先生乎蔡澤知唐舉戲之乃曰富貴吾所自有所不知
者夀也願聞之唐舉曰從今以往四十三歲澤笑謝而
去謂其御者曰吾躍馬疾駈懷黃金之印結綬於腰揖
讓人主之前食肉富貴四十三年足矣(史記)
小吏有封侯骨翟方進年十五為小吏遲鈍數為掾吏
罵辱乃詣蔡父相大奇其形曰小吏也而有封侯骨當
以經術進謝病而歸(本𫝊)
劉備自顧見耳劉先主身長七尺五寸垂手下膝自顧
見其耳(本𫝊)
錢若水無仙骨若水少時謁陳摶求相陳戒曰過半月
來至期陳邀入山齋中一老僧擁衲附火于爐若水揖
之其僧開目而已若水頗嫌之默坐久之陳問僧曰如
何僧摇頭曰無此等骨既而若水起陳戒曰三兩日却
來若水如期往陳曰吾始見子神觀清粹謂可學神仙
然見之未精不敢奉許特召此僧決之渠云子無仙骨
但可作貴公卿耳問僧何人陳曰麻衣道者也(湘山野錄)
食胡漢禄真宗為開封尹呼一術者且瞽令張耆夏守
贇楊崇勲輩揣聽聲骨或中或否至王繼忠瞽者駭曰
此人可訝半生食漢禄半生食胡禄真宗笑而遣之繼
忠復為高陽總管咸平六年與敵戰遂陷敵敵以其姿
儀雄偉以女妻之偽封為吳王改姓耶律終於敵
錢若水遇異人𫝊相法若水嘗遇異人𫝊相法其事甚
怪公後以傳楊大年故世稱二人有知人之明大年嘗
云章郇公張士遜皆有宰相器後皆如其言(並玉壺清話)
鬼貌藍色唐盧把體甚陋鬼貌藍色不恥惡衣菲食
桓温似劉琨初桓温自以雄姿是宣帝劉琨之流北伐
還得一巧作老婢訪之乃琨妓女也一見温澘然而泣
温問故答曰公甚似劉司空温笑出外整理衣冠入呼
問婢云面甚似恨薄眼甚似恨小鬚甚似恨赤形甚似
恨短聲甚似恨雌温於是褫冠解帶昏然而睡不怡者
數日
蝟毛磔劉掞稱桓温眼如紫石稜鬚作蝟毛磔(並本傳)
吳王濞有反相漢高帝立兄子濞為吳王已受印召濞
相之曰若狀有反相獨悔業已拜因拊其背曰漢後五
十年東南有亂豈若邪後果反(濞𫝊)
周亞夫飢死法周亞夫為河内守許負相之曰君後三
歲而侯侯八歲而將相貴重矣後九年而飢死亞夫笑
曰貴如負言又何飢死負指其口曰從理入口此飢死
法也後有罪入廷尉不食五日嘔血死(本𫝊)
病見吏鑿玉枕骨唐杭州獄吏凌華遇相者曰能捨吏
當為上將軍華為吏酷暴以取賄元和初病一夕死見
黃衣使宣牒云華昔宰劇縣甚著能績後有鈇行謫官
環扉俟其循省大乖乃心玉枕巋然委於庸賤付司追
凌鑿玉枕骨送上俄有執刀斧琢其腦華既醒捫其腦
而骨亡後十五年暴卒(異記)
眄刀歴陽陳訓相甘卓曰頭低視仰相名眄刀目中赤
脈自外入必兵死後果為王敦所殺(晉書)
卜命
天貴星臨門王處訥通星歷之學太宗時贊寧撰僧史
十卷充史館編修夀八十四處訥推其命孤薄三命禽
略六壬遁甲俱無夀貴之處謂寧曰師生時正得天貴
星臨門必有列土侯王在戶否寧曰母長謂某生時方
卧草錢文穆王元瓘往臨安縣拜瑩至門雨作避於茅
簷甚久浣浴襁藉徘徊方去(湘山野錄)
三處合章郇公得象曰人生貴賤莫不有命但生年月
日時臨胎有三處合者不為宰相亦為樞副張方平宋
子京退而召術者泛以朝士命推之唯得梁適吕公弼
命各有三處合皇祐間梁為相熙寧中吕為樞密使皆
如章言(歸田錄)
一日閱四宰相張鄧公云舉進士時與寇萊公詣一卜
肆卜者曰二人皆宰相也既出逢張齊賢王公遂復詣
之卜者大驚曰一日之内而有四宰相四人相顧笑因
是卜者消聲其後皆如其言
辨證
行李唐李濟翁資暇錄曰古文使字作山八子左氏𫝊
言行李乃是行使後人誤為李字學林按僖公三十年
左𫝊言若舍鄭以為東道主行李之往來共其困乏杜
預曰行李使人也襄公八年𫝊曰亦不使一介行李告
於寡君杜預曰行李行人也昭公十二年傳曰諸侯靖
兵好以為事行李之命無月不至杜預曰行李使人通
聘問者然則左𫝊或言行李皆謂行使也但文其言謂
之行李又謂之行理耳非改古文山八子字為行李也
介雞左昭公二十五年季郈之雞鬭季氏介其雞郈氏
為之金距杜預注曰擣介子播其羽或曰以膠沙播之
學林按史記改介為芥與介不相通者甲也介其雞者
為甲以蔽雞之臆以禦彼之金距又沙以膠播羽是自
累也
票姚霍去病為票姚校尉服虔注票姚音飄摇顔師古
注曰票頻妙切姚羊召切勁疾貌也學林按票姚字於
平聲去聲皆收杜詩借問大將誰恐是霍票姚漢朝頻
選將應拜霍票姚又云將軍數拜漢票姚子美皆作平
聲顔師古謂不當非也
魁梧聞張良之智勇以為其貌魁梧奇偉反若婦人女
子蘇林曰梧音悟也顔師古曰魁大貌言其可驚悟張
良𫝊東坡詩和劉貢父夫字韻云此詩尤偉麗夫子計
魁梧平聲韻押似誤也
浩穰京兆與京師長安中浩穰於三輔尤為劇郡穰人
掌切見張敞傳
耳孫前漢惠帝紀上造以上及外公孫耳孫有罪當刑
皆耐為鬼薪白粲李斐曰耳孫曾孫也學林按平帝紀
元始五年立梁孝王元孫之耳孫為王又梁孝王表曰
元始五年王音以孝王元孫之曾孫紹封然則紀言耳
表言曾其義明矣
鉛槧論衡曰斷本為槧揚雄采集異國殊語嘗把三寸
弱翰齎素紬四尺以問其異語歸以鉛摘刻之於槧
鄼郡史記高祖以蕭何功最盛封為鄼侯文穎注曰鄼
音贊今南陽縣也孫檢注曰有二縣音字多亂其屬沛
郡者音嵯屬南陽者音贊茂陵書蕭何國在南陽宜呼
贊前地理志南陽有鄼陽注云即蕭何所封也二路多
有區别
雌霓南史沈約作郊居賦以章草示王筠讀之至雌霓
連蜷撫掌恐人讀作雌霓平聲郊居賦注五結切與齧
同本朝范蜀公鎮召試學士院詩用彩霓字作平聲考
試者判郊居賦霓為入聲謂景仁失韻上除館閣校勘
學者皆為景仁憤鬱學林按霓字雖有兩音然文士用
倪音多而齧音少若專用雌霓則當音齧若泛用霓字
則倪齧可通用杜甫石龕詩驅車石龕下仲冬見虹霓
於迷字韻押又滕王亭子詩云尚思歌吹入千騎把霓
旌凡此以霓作平聲押何傷
井幹謝元暉詩繐屏飄井幹尊酒若平生五臣注銅雀
臺一名井幹樓學林案幹音寒史記始皇幽母於咸陽
宫諫者殺之於井幹闕下漢武立井幹樓高五十丈漢
郊祀志亦云顔師古注云井幹樓積木而高樓若井幹
形也井幹者井上木欄也其形或四角或八角又謂之
銀牀皆井橰也
繩牀以繩穿為坐器即俗謂之交椅也孟東野詩云繩
牀獨坐翁李濟翁資暇錄不曉乃改為藤牀誤矣(並學林)
慮囚雋不疑行縣錄囚注省錄之知其情今之慮囚本
錄聲之去音耳音力具反謂思慮之慮非不疑𫝊
藥欄園庭中藥欄欄即藥藥即欄猶言圜援非花藥之
欄有不曉其意者以蔬圃為切對漢宣帝池藥未御幸
者假與貧民又漢書闌入宫禁字多用草下欄則藥欄
分明也(資暇錄)
乘𫝊漢高紀乘𫝊詣洛陽如淳注曰律四馬高足為高
𫝊四馬中足為馳𫝊四馬下足為乘𫝊一馬二馬為軺
𫝊急者乘一乘傳張戀反(高紀)
精舍晉武帝初奉佛法立精舍於内殿引沙門居之故
今人皆以佛寺為精舍殊不知精舍乃儒者教授生徒
之地也後漢包咸檀敷劉淑傳皆有立精舍教授生徒
之文謝靈運石壁精舍詩曰披佛趨南徑愉悦偃東扉
非佛寺也李善注文選云精舍者今讀書齋是也
綠沉杜詩苔卧綠沉槍集注綠沉精鐡也隋文帝賜張
文淵綠沉槍甲獸文裝具按宋書御史中丞奏廣州刺
史韋朗作銀塗漆屏風二十三又綠沉屏風一牀請
奪朗官又鄴中記石季龍每出時乘輿用桃枝扇或綠
沈色或木欄色或紫紺色或鬱金色(初學記)
厠牏石建竊問侍者取父中羣厠牏身自澣洒注謂厠
牏小袖衫也師古曰近身之小衫若今汗衫也牏音投
青箱雜記以蘇林說牏溷板是也(石建𫝊)
睥睨杜詩睥睨登哀柝矛弧照夕曛注引宣公十二年
守陴者皆哭睥睥睨也左𫝊注作俾倪崔豹古今注女
牆城上小牆又名睥睨言於牆上睥睨人也(皆杜詩注)
樂石李斯嶧山碑云刻此樂石人多不曉師古云泗水
浮磬以作碑也(邵氏聞見錄)
倦游司馬相如𫝊長卿故倦游文穎注曰倦疲也言疲
厭游學博物多能也
慶音羌慶字音丘映切賀也又音卿禍福也又平聲音
羌學林考詩書慶皆當音羌楚茨曰祝祭于祊先祖是
皇孝孫有慶萬夀無疆爾殽既將莫怨具慶甫田曰與
我犧羊以社以方我田既臧農夫之慶又曰乃求千斯
倉乃求萬斯箱黍稷稻梁農夫之慶閟宫曰白牡騂剛
犧尊將將萬舞洋洋孝孫有慶俾爾夀而臧易曰東北
喪朋乃終有慶安貞之吉應地無疆又曰損上益下民
悦無疆自上而下其道大光利有攸往中正有慶凡此
慶者皆音羌可知矣揚雄甘泉賦曰直嶤嶤以造天兮
厥高慶而不可彌顔師古慶注曰慶音羌班固通幽賦
曰恐罔兩之貢景子慶未得其去已顔師古注慶音羌
以此知慶音羌不妄矣陸德明不能稽考於釋文不能
載(學林)
四十金惠帝紀賜將軍四十金二千石二十金六百石
以上六金五百石以下二金晉灼曰言黃金真金也不
言黃謂錢也食貨志黃金一斤直萬金錢師古曰言黃
金與之金不言黃金者一金與萬錢也
易數詩三人同行七十稀五郎念一鎮相隨七哥記取
常十五此是易數大希夷(無餘者不算)
短褐短褕褕常恕切列子云衣則短褐食以粢糲音義
引方言短複襦許慎注淮南子云楚人謂袍為短褐又
云粗衣又弊布襦也又儋褕短者謂之短褕荀子作豎
褐注童豎之褐漢書貢禹上書曰臣家貲不滿萬錢糠
豆不具短褐不完師古曰短褐謂童豎所著布長襦也
杜甫云賜浴皆長纓與宴非短褐又短褐風霜入還丹
日月遲皆作長短之短盖襜褕短者謂之短褕則短義
亦通(韓文注)
粳糯稻稌本草云粳米味甘稻味苦陶隠居云通呼粳
為稻耳唐本注云稻者穬穀通名爾紀勝之云秫稻三
月種秔稻四月種秫稻即並稱也今按李含光音義云
字書觧秫字云稻也秔字云稻屬也不粘者觧粢云稻
餅也明稻米作粢盖糯米也今通呼秔糯穀為稻所以
惑之矣今此稻米即是糯米也爾雅云稌稻郭璞云今
沛國呼稌周頌曰多黍多稌内則云牛宜稌豳風云十
月穫稻是也是一物也說文云沛國謂稻為穤秔稌屬
也學林云糯粘稻也秔稌不粘者師古刊謬正俗云本
草所謂稻米者今之糯米耳陶以糯為秫不識稻是糯
許氏觧字云秫稷之粘者稻稌也或通呼秔稻總謂之
稻孔子曰食夫稻周官有稻人之職漢置稻田使者此
並指粳糯為一色所以後混糯不知稻本是糯耳(本草注)
秫本草秫米味甘唐本草注云是稻秫也今大郡呼粟
糯為秫稻秫為糯耳北土亦多以粟秫釀酒顔師古刊
謬正俗云今之所謂秫者似黍而小亦堪作酒
瓦松昔耶崔融瓦松賦曰謂之木也訪山客而未詳謂
之草也驗神皇而罕紀段成式雜爼曰崔公博學豈不
知瓦松自有著說引梁簡文詩曰依簷映昔邪筆談云
段成式以昔邪為瓦松不知昔邪乃是垣衣瓦松自名
昨葉何草按陸龜蒙苔賦云高有瓦松卑有澤葵散巖
竇者石髮補空田者垣衣在屋者昔耶在藥者陟釐若
然則瓦松垣衣昔耶各一物也
方版簡策觚槧古人以木為方用以寫書張蒼為御史
主柱下方書如淳注曰方版也周禮硩簇氏掌覆天鳥
之巢以方書十日十二辰二十有八星之號垂巢上則
去之史記龜筴傳取龜筴事論於下方又曰謹連其事
於左方周禮内史王制禄則贊為之以方出之凡言方
者謂書其事於木方也古人寫書有簡有策有觚有方
有牘有札有槧有板盖簡策觚皆以竹為之方牘札槧
板皆以木為之後漢吳祐父恢以火炙竹令汗取其青
寫書謂之殺青簡汲郡掘冢得竹簡所謂竹簡此類是
也策象冊字形有二編孔子讀易韋編三絶以為貫編
作冊也觚以竹為之其形有方角亦作觚所謂操觚者
可以持書也方以木為之張蒼主柱下方書周禮以方
出之是也牘以木為之所謂尺牘盈尺之牘周勃𫝊獄
吏書牘背示之此類是也札以木為之而薄小者司馬
相如𫝊令給筆札又曰遺札書言封禪事又郊祀志卿
有札書顔師古曰札木簡之薄小者朱博𫝊曰與筆札
使自記姦贓是也槧以木為之而可脩削者玉篇曰槧
削簡牘也論衡曰斷木為槧釋名曰槧版長三尺西京
雜記子雲好事常懷鉛提槧是也版以木為之周禮小
宰聽閭里以版圖司馬掌邦中之版大胥掌學士之版
盖以板記戶籍論語曰式負版者謂民數書於版也古
未有紙故簡牘以竹或木為之其謬誤則以刀削之故
刀筆吏持刀筆以自隨後世或以縑帛寫書蔡倫乃用
木膚麻頭弊布魚網以為紙(並學林)
卒更踐更過更昭帝元鳳三年令三年以前逋更賦未
入者皆勿收如淳注曰更有三品有卒更踐更過更古
者正卒無常人皆迭為之一月一更是謂卒更貧人欲
得雇更錢者次直月出二千雇之是為踐更天下皆直
戍邊三日不可人人自行諸不行者出錢三百入官官
以給戍者是為過更此漢因秦法也(昭紀)
李白讀書匡山范𫝊正李白墓碑白之先客居蜀之彰
明太白生焉彰明緜州之屬邑也有小大匡山白讀書
於大匡山有讀書臺尚在清廉鄉後為隴西寺(杜詩注)
釋義
勺藥秦洧詩曰伊其相謔贈之以勺藥崔豹古今注勺
藥一名可離將行送之以此見意也上(市若切)下(以略切)子
虚賦勺藥之和具而後御之注曰以蘭桂調食五味之
和也南都賦歸鴈鳴鶵香稻鮮魚以為勺藥師古曰今
之於蘭桂五味以助諸食學林云子虛南都賦言勺藥
勺音酌藥音略乃以魚肉等物醢醬食物也與溱洧之
詩所言異矣枚乘七發張景陽七命勺藥之醬和兼芍
藥皆音酌略退之聯句云兩廂鋪氍毹五鼎調勺藥又
曰但擲顧笑金仍祈却老藥二藥字不同故也(學)
一切前平帝紀元始元年詔賜天下民爵一級吏在位
二百石以上一切滿秩如真師古注曰一切者如以刀
切物取整齊不顧長短縱横故曰一切李斯傳謂一切
逐客貨殖𫝊曰一切用文持之太史公自序曰唯一切
嚴削趙廣漢𫝊曰一切治理路温舒𫝊曰一切不顧國
患王莽𫝊曰設此一切之法光武紀曰罪非犯死一切
勿按明帝紀曰殊死者一切募下蠶室唐僕固懷恩𫝊
曰其他一切赦之凡此言一切者皆音千結切唯佛書
音切為砌儒家不當襲其音
蒲柳爾雅曰檉河柳旄澤柳陽蒲柳所謂蒲柳乃柳之
一種是一物也左𫝊曰董澤之蒲可勝既乎杜預注曰
蒲柳可以為箭杜甫詩手自移蒲柳家才足稻梁以蒲
柳為二物誤矣
羊棗孟子曰曾晳羊棗爾雅曰遵羊棗郭璞注曰俗呼
為羊矢棗一物也
貙劉後漢禮儀志立秋之日肄兵集戰斬牲以祀名曰
貙劉章懷太子引古今注永平六年六月令百官貙膢
又引風俗通曰嘗行始殺食曰貙劉又後漢祭祀志曰
立秋之日天子射牲以祭宗廟名曰貙劉學林按古謂
之貙膢至漢名曰貙劉盖人呼膢為劉漢高祖婁者劉
也然則貙劉貙膢其事一也字書曰貙(頼俱切)獸似豸劉
者殺也以此考之則貙劉者殺獸以祭也託此以肄兵
習戰耳
猶豫離騷曰心猶豫而狐疑兮蒯通曰猛虎之猶豫不
如蜂蠆之致螫孟賁之孤疑不如童子之必至此折離
騷之句以為文也高后紀禄計猶豫師古曰猶獸名性
疑慮故不決者稱猶豫顔氏家訓曰爾雅稱猶如麂學
林曰猶者心不能自決之辭也馬援詩曰計尤豫未決
廣韻曰猶豫不定也爾雅釋言曰猶圖也釋獸曰猶如
麂善登木廣韻去聲曰猶音救以此觀之則猶豫非獸
明矣師古家訓俱誤也猶尤字通用先事而圖之為猶
後事而圖之為豫故爾雅釋言猶圖也
朝請東方朔𫝊奉朝請之禮備臣妾之儀竇嬰𫝊不得
朝請吳王濞𫝊曰使人秋請師古注曰請才性反孟康
注曰律春曰朝秋曰請如古諸侯朝聘也
鶡冠師古注黃伯𫝊虎賁武騎皆鶡冠鶡黑色出上黨
以其鬭死乃止故用其尾以飾武臣冠又輿服志鶡勇
雉也其鬭死乃止故趙武靈王以表武臣又鶡似黑雉
無攫撮應爪摧衂故武騎以冠焉(並學林)
椎輪夫椎輪為大輅之始大輅寧有於椎輪(文選序)
氍毹上音瞿下音芻聲類曰毛席也風俗通曰織毛褥
謂之氍毹廣韻作氍毺韓文遠聯句兩牀鋪氍毹
康瓠賈誼弔屈原賦云斡棄周鼎寳康瓠兮注云康瓠
瓦盆底也爾雅謂之□(五利反)
掉磬内則舅姑使冢婦母怠不友無禮於介婦舅姑若
使介婦母敢敵耦於冢婦不敢並行不敢並命不敢並
坐注云不敢掉磬釋音云齊人以相絞訐為揮磬崔云
北海人謂激事為掉磬(釋文)
獄犴韓詩外𫝊鄉亭之獄曰犴朝廷之獄曰獄
狼烟諸侯時中國有事燒狼糞為烟以達諸侯(出五代殷文圭)
(集注)
緹騎漢制執金吾所管兵赤衣緹赤也坡賀觀燈詩翻
翻緹綺走香塵是也(坡請注)
冰蘖坡詩十年冰蘖戰膏梁白樂天所謂飲冰食蘖也
言清苦也(坡詩)
邊瑣案邊長史瑣科條其人張晏曰瑣錄也欲科條其
人老少及所經歴本以文武進也(丙吉𫝊)
扶輿王介甫詩扶輿渡陽羨窈窕一川花後漢陳球傳
太尉李咸時病乃扶輿而起退之送廖道士序云彬之
為州又當中州清淑之氣蜿蟺扶輿螃&KR0008;而委積王褒
九懷云登羊角兮扶輿
横陳楞嚴經云我欲無心應汝行事於横陳處味如嚼
蠟李商隠詩小蓮玉體横陳夜已報周師入晉陽王介
甫詩云歲晩蒼官才自保日高青女尚横陳又云木落
岡巒應自獻水歸洲渚得横陳洪駒父雪詩偏隨江月
横陳夜未放宮梅獨自春夏英公詩横陳皆錦繡器皿
盡金玉所謂横陳乃鋪陳之義也(並藝死雌黃)
税駕揚雄方言曰舍車曰税駕
籍甚陸雲𫝊名聲籍甚注云狼籍甚盛也
底事師古正謬云問曰何物為底底義訓何答曰此本
言何等物其後遂省促言直云等物底音都禮切又轉
音丁兒切(家訓)
子姓禮記喪大記曰子姓謂衆子孫也姓之言生也又
左昭公四年叔孫豹奔齊及庚宗遇婦人而宿焉適齊
會後魯人召之不告而歸所宿庚宗婦人獻雉問其姓
對曰余子長矣注問有子否
烽燧唐六典云鎮戍烽候大率相去三十里有一炬二
炬三炬四炬者每日初夜舉一炬謂之平安火餘則隨
賊多少為差光武紀作土臺臺上作桔橰頭有兜苓以
薪草置其中每遇有寇即燃火舉之以相告曰烽又多
積薪寇至燔之望其烟曰燧晝則燔燧夜則舉烽
廉問漢高帝紀詔曰且廉問有不如吾詔以重論之師
古曰廉察也
不佞漢文帝紀曰寡人不佞注佞才也
孤負李陵書陵雖孤恩漢亦負德老杜詩或作辜負盖
寫誤也(詩注)
部曲續漢書百官志將軍領將軍皆有部曲大將軍營
五部部有校尉一人部下有曲曲有軍候一人(李廣𫝊注)
落魄魄音薄衰惡之貌師古曰失業無次也(酈食其𫝊)
祖道黃帝之子纍祖好遠遊而死於道故後人祭以為
行神也祖祭因饗飲也(漢臨江王𫝊)
羈縻羈馬絡頭也縻牛紖也
方丈唐顯慶中長史王玄策因向印度過淨明宅以笏
量其地有十笏許故號方丈之室(法苑林林)
鄭重王莽𫝊稱非皇天所以鄭重降符命之意注云鄭
重猶頻煩也(青箱雜記)
辜㩁靈帝紀豪右辜㩁注辜障也㩁專也謂禁阻餘人
買賣而自取其利也(本紀)
棨戟漢雜事曰漢制假棨戟以代斧鉞崔豹古今注棨
戟前驅之器也以木為之後代刻偽無復典制以赤油
翰之謂之油戟亦曰棨戟(後杜詩𫝊注)
寢廟賈誼𫝊注室有東西廂曰廟無東西廂曰寢
蘭錡張平子西京賦云武庫禁兵記在蘭錡注架兵也
前修離騷云蹇吾法夫前脩兮非世俗之所服注前脩
謂前代修習道德之人韓退之閔已賦勤祖先令所貽
兮汲汲於前修騷作脩韓作修想同
鯫生張良𫝊沛公曰鯫生說我距關母納諸侯服虔注
曰鯫生小人也
唐捐法華經普門品謂唐捐虛棄也
股弁嚴延年𫝊吏皆股弁注股戰若弁弁謂撫手也
學宫文翁傳修起學宫於成都市注學之官舍也又賈
誼𫝊學宫所學之宫也注謂官舍
徼塞東北謂之塞西南謂之徼(鄧通𫝊注)
納陛王莽𫝊注納内也謂鑿殿基際為陛不使露也尊
之者不欲露而升陛故納之於霤下也
骯髒後漢起壹𫝊伊優北堂上骯髒依門邊注云骯髒
高亢訐直之貌也
濕捎唐李希烈攻陷汴州驅百姓運土木築壘道怒其
未就乃驅以填之謂之濕捎
奊詬賈誼𫝊奊詬無節上明結切下音后謂亡分也
桁楊莊子在宥篇桁楊相推也疏桁脚長械也戸剛反
夾脚及頸皆名桁楊
戌削子虛賦衯衯裶裶揚袘戌削注曰戌鮮也削刻除
貌(並職官分紀)又云曳獨繭之褕袣渺閻易以恤削注恤削
則刻畫作之也閻易衣長貌䄁裒也
無恙恙毒蟲也喜傷人古人草居露宿故相問勞則必
曰無恙否(風俗通)
狼狽本是兩物段成式酉陽雜爼云狼前足絶短狽前
足絶長每行常駕兩獸相失則不能行故世言有失者
常稱狼狽
六尺之孤語曰可以託六尺之孤周禮鄉大夫之職以
歲時登其夫家之衆寡辨其可任者國中自七尺以及六
十野自六尺以及六十五皆征之按韓詩外𫝊曰國中
二十行役然則七尺者二十歲也其升降皆以五年為
率則六尺者十五歲也孔穎達鄭氏云六尺之孤年十
五以下漢明帝詔曰高密侯禹東平王蒼並可以受六
尺之託注曰六尺謂十五以下皆以六尺該之也
㱾改剛夘許叔仲說文云㱾改大剛夘以逐鬼也㱾音
開改以玉篇云㱾改剛夘也大印以辟鬼也廣韻曰㱾
改大堅也王莽𫝊服虔注曰剛夘以正月夘日作佩之
長三寸廣一寸四方或用玉或用金或用桃著革帶佩
之又注當中央從穿作孔以采絲茸其底刻其上文曰
正月剛夘既央靈殳四方赤青白黃四色是當帝令祝
融以教䕫龍庶疫剛癉莫我敢當又曰疾曰嚴夘帝令
䕫化順爾國化伏兹靈殳既正既直既觚既方庶疫剛
癉莫我敢當凡六十二字㱾改者佩印也以正月夘日
作故謂剛夘又謂之大堅以辟邪也所謂佩雙印也(學林)
齋艦齋舲孫仲益尺牘與一巡檢云未果造謁齋艦注
云板屋舟也歐公送沈學士知常州詩云舊館花香鎖
寂寥齋舲東下入秋濤(本集)
廢著廢居史記貨殖𫝊子貢仕於衛廢著鬻財於曹魯
之間又越勾踐用計然則所謂積著所著者皆讀為貯
孔子弟子𫝊子貢好廢舉與時轉貨資注曰廢舉停貯
也物賤則買停貯貴則轉易貨賣平凖書富商大賈廢
居之邑注云廢居者貯蓄之名也然則所謂廢舉廢居
廢著其義皆同(學林)
斗擻煩惱選頭陁寺碑李善注云頭陀斗擻也言斗擻
煩惱也
束脩束帛論語疏謂十挺脯童子之贄用束脩也脯膊
肉無骨而曝之脩取肉鍜冶而加薑桂乾之周禮腊人
薄腊曰脯捶而施薑桂曰鍜脩故童子之贄用焉論語
曰自行束脩以上吾未嘗無誨焉謂自童子以上皆誨之
禮疏凡用牲為贄主人皆食之故司士云掌擯士者
善其贄鄭司農云王食其所執羔鴈之贄玄謂膳者入
於王之膳人崔駰𫝊注云吕覽云昔趙宣子之絳見桑
下餓人宣子餔之再咽而能視問之對曰臣官於絳歸
而糧絶宣子與脯三煦謂中屈也屈脯昫昫然餓人拜
受而不敢食問其故曰臣有母將以遺之宣子曰食之
吾更與汝乃復與脯二束束十挺也
孫稱姓孫皓弟瑾瑾母李膺之姑也瑾好學慕古與膺
同年俱有名聲膺祖修嘗言瑾稱我家姓(皓𫝊)
布縷為升玉藻數冕上前後䆳延以延覆冕上延用三
十升布染與版相著為一司馬公書儀云古者布以八
十縷為一升深衣用十五升以千二百縷為輕鍜濯灰
治打洗令和熟也
少吏長吏前漢百官表二百石以下為長吏匃奴𫝊今
以少吏之敗約注少吏猶小吏也(又見寗成𫝊)
旁午五午通用占篆五字為義象隂陽六爻之義午字
亦取此義周禮壺涿氏掌除水蟲以杜橭午貫象齒而
沉之則其神死鄭氏注曰午故書為五杜子春注曰五
貫為午盖用象齒交五貫於橭木之上也故書别本周
禮也故書作五則午五通用明矣史言旁午者四方八
達皆通亦縱横交五之義也端五或作端午亦見通用
資暇錄云者非也(學林)
稽首稽顙下衡曰稽首至地曰稽顙
平衡曰拜平衡為磬折頭與腰如衡平(並荀子大略)
賵賻襚贈含荀大略篇曰貨殖曰膊衣服曰禭輿馬曰
賵玩好曰贈玉具曰含注此與公羊之說同玩好謂明
器琴瑟竽笙之屬皆助生送死之禮荀子又曰賻賵所
以佐生贈襚所以送死陸德明釋文曰車馬曰賵布帛
曰賻珠玉曰含衣服曰襚總謂之贈(荀子釋文)
裞賻前漢朱建母死辟陽侯審食其奉百金祱列侯貴
人以辟陽侯故往賻凡五百金師古曰贈終者之衣被
曰裞(式芮反)布帛曰賻(朱𫝊)
酺文帝紀賜酺五曰注音步漢律三人以上無故羣飲
者罰四金兩詔横賜得令會聚飲五日也服虔音蒲周
禮族師曰春秋登酺鄭氏箋曰酺者為人物灾害之人
也族長因祭酺而與長幼相獻酧焉酺乃祭名當讀為
蒲是也
餂孟子曰士未可以言而言是以言餂之也可以言而
不言是以不言餂之也趙岐注餂取也郭璞方言音忝
謂取物也其字從金亦作(奴兼切)玉篇食部有餂字注曰
(達兼切)古甜字玉篇廣韻曰餂他點切取也其文與孟子
合
格亦讀曰各前漢文三王𫝊太后欲以梁王為嗣大臣
爰盎等有所關說太后議格蘇林注曰格(音閣)又義縱𫝊
楊可方受告緡縱以為亂民捕其使者天子聞以為廢
格沮事漢書音義曰廢格詔書沮已成之事師古曰格
(音閣)凡此皆讀為閣禮記學記發然後禁則扞格而不勝
注讀如凍洛之洛陸德明釋文云洛(故客反一音戶各反又戸鬲反凡此)
(讀為胡革反)又史記楊僕傳云置伯格長徐廣曰格古村落
字街陌落皆設督長也前漢楊僕𫝊曰置伯落長顔師
古注置伯及邑落之長則知史記讀格為落
辨字
臯許叔重說文云臯字下從卒亦作本亦作半東觀漢
記馬援上書云城臯縣印為白下半丞相四下羊尉印
白下人人下羊一縣長吏印文不同恐天下不正者多
符印所以為侯也事下大司空正郡國印章(並學林)
罰古從刀謂持刀詈人元命包改從寸寸法也(佩觽集)
對古從口漢文以言多非誠乃去口從士
壘古從三日言決罪三日得宜新室以三日太盛改三
田
貞梁武帝時有僧與人爭田帝於狀後書一貞字劉顯
曰與上人也
合魏武帝嘗賜羣臣酪器上書一合字楊脩曰人一口
也
陣軍陳為陣始於王羲之小學草
影形景為影本於雅川字苑
隋隋文帝以周齊不遑寧處始去□言之走也遂作隋
勅敇亦作勑字此詔敇之字也敇不若敇也從力則順
於行草書而美看故古今寫敇字唯用從力之敇然世
俗為束並作來字寫盖俗書變束為來也說文玉篇廣
韻勑字並音賚唯集韻來字韻中有勑字又於勑字韻
内收注曰相承用作勑字盖言相承用則元非勑字(學林)
馬母尚書考異王乘馬首開元文字子在母懷
毛卜河朔謂無曰毛漢書毛音無與無義同巴蜀謂北
曰卜詩自南自北無思不服取其協韻
甪里淳化中崔偓佺有字學判國子監太宗問曰四皓
中一人姓甪里或云用止加一撇詞云上加一點果何
音偓佺曰臣聞刀下用為㩁音兩點下用為鹿音用上
一撇一點俱不成字(卲氏後錄)
酉吳恭二在天下為酉口在天上為吳黃頭小人為恭
跡自反北齊廢帝年六歲初學反字於跡字下注云自
反侍者未達帝曰足傍亦字跡非自反耶(本紀)
無亦作亡無亦作亡自古只用此亡字秦時始以無字
為有無之字說文曰無文甫切今借為有無字玉篇云
□文甫切繁殃豐盛也今為有無字古經書皆篆文秦
變篆為隸多改其字形詩書二禮春秋論語等皆用無
字乃變篆為隸者改之唯周易首尾盡用无字盖變隸
時不曾改易不在焚之數亦不得而改至於亡字亦有
存而不改者論語有若亡亡而為有人皆有兄弟我獨
亡日知其所亡焉能為亡不如諸夏之亡以上亡字獨
不改者盖變隸者誤讀為存亡之亡故字而不改史書
亦多用之漢書曰内亡骨肉本根之輔外無尺土藩翼
之衛又曰朝亡廢官邑亡敖民地亡曠國土亡捐瘠司
馬相如賦曰亡是公者亡是人也賈山曰亡者之用器
也翟方進曰苟得亡恥漢書用亡字甚多
圖緯象形天保為一大人口八十甄舒仲為予舍西土
瓦中人董為千里草趙為小月走亨為二月了卓為十
日分李為十八子昌為二日運為軍走隆化為降死三
刀為州破田為丑凡此皆象形取義非字音偏傍之法
也
聲韻音切沈約傳曰約撰四聲譜以謂在昔詞人累千
載而不誤而獨得於胷襟窮其妙旨自謂入神陸德明
言論聲韻曰吳楚則傷輕淺燕趙則傷重濁秦隴則上
聲為入梁益則平聲似去故有即音切而知字之義如
之乎切為諸而已切為耳如是切為爾何不切為盍不
可切為叵至於閭里鄙語亦有以音切為呼者突鸞為
團屈陸為曲鶻崙為渾鶻盧為壺忒㬠為大咳洛為殼
凡此非有師學授之也天成自然莫知所以約所謂入
神殆此類耶(並學林)
長斗畛地馬頭人為長人持十為斗畛則爾有田地則
土乙力(張顯所作)
文潞公姓敬本朝文潞公其曾大父避晉高祖諱更姓
文至漢復姓敬入本朝其大父避翼祖諱又更姓文初
敬氏避諱各用其一偏或為文氏或為苟氏然敬氏從
䓔(音棘)非苟也從支非文也二者俱非一偏(邵氏後錄)
沝&KR1754;皕廿世□沝之水切南方謂水為沝&KR1754;許尾切吳
楚間謂火為&KR1754;皕音秘二百為皕廿音入二十為廿廿
先合反三十為世四十為&KR1354;先入切(說文)
用文代文用無混無攵普卜切无亡夫切旡已利切用
攵代文用无混旡便兩失矣(佩觽集)
錦繡萬花谷前集卷三十八
