錦繡萬花谷續集卷十七
類姓
胡
天下中庸胡廣察孝廉試為天下第一尚書郎五遷尚
書僕射為太傅時年已八十繼母在堂朝夕瞻省諺曰
萬事不理問伯始天下中庸有胡公在公台二十餘年
(廣字伯始出本𫝊)
家世將門胡奮性開朗有籌略家世將門晚乃好學滅
醜虜於河西制凶酋於硜北後加鎮軍大將軍(晉書)
舉進士第一皇朝胡旦字周父舉進士第一通判昇州
代還遷左拾遺出漕淮東徙知海州淳化中直集賢院
復知制誥久之通判襄州尋以祕書監致仕
胡公塘胡宿舉進士召試為館閣校勘改集賢校理通
判宣州知湖州築石塘百里捍水患大興學校學者盛
於東南自湖學始既去而思之名其塘曰胡公塘而學
者為立生祠久為兩浙轉運使召還修起居注知制誥
入翰林
余
三使北戎余靖字安道舉進士遷祕書丞集賢校理范
仲淹以言事忤意貶饒州諫言御史不敢言靖上疏論
仲淹不當貶且言陛下親政以来屢逐言事者恐鉗天
下口不可坐落職知秦州慶歷中除右正言方是時仁
宗勵精政事增諫官員將外有所為靖數言事合意遷
知制誥三使北庭宰相忌之出知吉州六年知虔州帥
潭移青州
吾
有卿相之骨吾粲生數歲城嫗見謂其母曰是兒有卿
相之骨(吳志)
蘇
二天蘇章字孺文為冀州刺史故人為清河太守行部
按其姦贓乃請太守喜曰人皆有一天我獨有二天章
曰今夕蘇孺文與故人飲者私恩也明日冀州刺史按
事者公法也遂舉正其罪州境望風畏肅(本𫝊)
累世二千石蘇綽累世二千石綽有王佐才對周文指
陳帝王之道周文不覺膝之前席曰綽真竒士即拜行
臺左丞參典機密常以天下為己任博求賢俊共弘正
道(北史)
十歲上書蘇文長十歲上書周武帝異其幼問讀何書
對治孝經論語帝曰何言可道答曰為國者不敢侮於
鰥寡為政以德帝曰善(唐本𫝊)
文章擅天下皇朝蘇洵屢舉進士賢良不中至和嘉祐
間與其二子軾轍至京師歐陽修得洵書二十篇大愛
其文辭以為賈誼劉向不過也以其書獻諸朝名動京
師而蘇氏文章遂擅天下一時學者皆尊其賢學其文
以為師法以其父子俱知名號為老蘇
吳
隠若一敵國吳漢為人質厚少文造次不能以辭自達
光武曰吳公差強人意隠若一敵國矣及在朝廷斤斤謹
質形於體貌勇鷙有智謀諸將鮮能及者拜大司馬封
廣平侯(本𫝊)
白首一節吳良恭儉安貧白首一節顯宗以為議郎
儒雅標名吳隠之博涉文史以儒雅標名弱冠而介立
有清操事母孝謹遷晉陵太守(後良吏𫝊)
制舉入三等皇朝吳育為人明敏勁果強學博辯舉進
士甲科舉賢良方正策入三等前此未有也除著作郎
集賢院慶歷五拜右諫議大夫樞密副使數月餘除參
知政事
符
談辭如雲符融遊太學師事李膺每見融輒絶他賓客
聽其言論融幅巾奮褏談辭如雲膺每捧手嘆息(本𫝊)
清談不及世務皇朝符彦卿少事唐漢周封魏王宋興
遷太史為御史所紏退居于洛八年間乘小車駟遍遊
佛寺名園人服其曠達對賓客清談終日不及世務
于
高門于永嗣至御史大夫始于公其門閭壊父老方共
治之公謂曰少高大令容駟馬高蓋車我治獄多隂德
子孫必有興者至定國為丞相永為御史大夫封侯𫝊
世云(本傳)
樂賢下善于休烈機鑒融敏善文章第進士又擢制科
歴祕書省正字肅宗立兼修國史時經大盜後史籍燔
缺休烈奏獻史籍進官獻五代論詩著舊章天子嘉之
雖歴清要不治産性恭儉仁愛樂賢推轂士甚衆年老
嗜學不厭(唐本𫝊)
舒
獻文闕下舒元輿大和五年獻文闕下不得報上書自
言所上八萬言其文鍜鍊精粹出入今古數千百年披
剔刮抉有可以輔教化豈主父可比哉(容軒隨筆)
俞
少有高行俞紫芝少有高行不娶得浮屠氏心法所至
翛然而工於詩王荆公居鍾山秀老數相往来尤愛重
之每見於詩所謂公詩何以解人愁初曰芙蕖暎碧流
未怕元劉争獨步不妨陶謝與同遊是也秀老嘗有夜
深童子喚不起猛虎一聲山月高之句尤為荆公所賞
和云新詩比舊仍增峭若許追攀莫太高秀老卒於元
祐初惜時無發明者不得與林和靖一流槩見於隠逸
奚
世稱忠孝奚斤代人也仕魏為侍郎親近左右後為左
丞相世稱忠孝每議政多見從用朝廷稱焉
少有將略奚眷少有將略道武世有戰功為武牢鎮將
為寇所憚(並北史)
賢士奚陟少篤志通羣書大歷末擢進士文辭清麗科
授弘文館校書郎病癰帝遣醫療視勅曰陟賢臣為我
善治之(唐本𫝊)
嵇
龍章鳳姿嵇康字叔夜其先姓奚避怨徙銍家于嵇山
之側因而命氏龍章鳳姿天質自然與魏室婚拜中散
大夫彈琴詠詩自足於懷為竹林七賢之遊吕安服康
高致每一相思命駕千里子紹(晉本傳)
黎
孝行聞於世黎景熙少以孝行聞於世好讀書強記默
識而無應對之能落魄不事生業有書千餘卷不以饑
寒易操後拜著作佐郎勤於所職著述不怠性尤專固
不合於一時一為史官十年不調終儀同三司(北史)
洼
洼君通洼丹字子玉𫝊孟氏易建武初為大鴻臚作易
通論七篇世號洼君通易家宗之稱為大儒(後儒林𫝊)
齊
王佐才齊瀚少開敏年十四見李嶠嶠稱有王佐才中
宗在廬陵瀚上言請抑諸武迎太子東宫不報及太子
還武后召瀚宴同明殿諭曰朕母子如初卿預有力焉
方不次待爾及進士第以拔萃調蒲州司法參軍景雲
初姚崇取為監察御史凡劾奏常先風教號善職開元
初為給事中中書舍人(唐本𫝊)
歸
對策第一歸宗敬治禮家學多識容與擢明經天寳中
舉博通墳策科對策第一有詔舉才可宰百里者復策
高等授左拾遺
倪
課第一倪若水擢進士第遷監察御史黜陟劍南道繩
舉嚴允課第一開元初為汴州刺史政清淨增修孔子
廟興州縣學廬勸生徒身為教化風化興行玄宗遣中
人捕鵁鶄鸂鶒江南若水上言帝手詔褒答(唐本𫝊)
雲陵集皇朝倪濤博學能文有操履舉進士擢太常博
士遷校書郎著作佐郎賜對除司勲員外郎遷左司朝
廷議有事燕雲濤獨曰毋輕議以貽後患宰相怒曰左
司敢沮軍事耶罷監朝城縣酒稅再謫茶陵造船場有
詩文號雲陵集
錦繡萬花谷續集卷十七
