錦繡萬花谷前集卷三十六
饌食
十字蒸餅晉何曾蒸餅上不作十字不食(本𫝊)
九飣盤唐御厨進饌用九飣盤
甘露羹李林甫壻鄭平為省郎鬢斑林甫曰上明日賜
甘露羹鄭郎食之能烏髮食之一夕髮如㙠(明皇雜錄)
炊金饌玉駱賓王謂盛饌為炊金饌玉(拾遺)
厨珍山谷謝人酥笋云玉人憐我長蔬食走送厨珍自
不嘗
郎官鱠江南人喜作鱠名郎官鱠因張翰思鱠得名(海物)
(異名記)
煖老玄鯽山谷詩偶因煖老庖玄鯽公遣霜鱗貫柳来
虀臼方看金作屑鱠盤已見雪成堆金屑以橙為鱠也
銀線玉簮湯餅一杯銀線亂蔞蒿數筯玉簮横(山谷詩)
金虀玉鱠南人魚鱠以細縷金橙拌之號為金虀玉鱠
隋時吴郡獻松江鱠煬帝曰所謂金虀玉鱠東南佳味
也(隋唐佳話又南部新書)
駞蹄羹勸客駞蹄羹霜橙壓香橘(杜詩)
牛心炙晉王愷有牛名八百里王武子與射賭得趨左
右探心作炙一啖而去
熱洛河唐明皇命射生官射鹿取血煎鹿腸食之謂之
熱洛河(盧氏雜記)
寒具晉人飲食中有寒具者乃今環餅也桓玄嘗收書
畫聚客觀之客有寒食具者不濯手執書畫汚之自是
不設&KR2571;&KR0008;亦名寒具也(雞跖集)
五侯鯖漢婁君卿遊五侯之門每旦五侯饋餉之君卿
乃合五侯所餉為鯖鯖與&KR1648;同音征盖煎和之名(太平廣記)
鱉着兩裠鵝增四脚僧謙光嘗云老僧無他願鵝增四
脚鱉着兩裙足矣(五代史補)
滫瀡内則滫瀡以滑之注秦人溲曰&KR0949;齊人滑曰瀡&KR0949;
音思酒切瀡音髓溲所九切又内則棗栗飴蜜以甘之
&KR0949;瀡以滑之脂膏以傅之注謂調和飲食也
醍醐陶隠居云佛書稱乳成酪酪成酥酥成醍醐醍醐
乃酥酪之精液也
南烹北饌退之詩我来禦魑魅自宜味南烹坡詩久客
厭北饌枵然思南烹
駞峯炙酉陽雜爼云將軍曲良翰作駞峯炙甚美
腹腴魚腹下肥肉也禮記少儀云冬右腴夏右鰭注冬
氣在上腴腹下也夏氣在下鰭脊也
通印魚披綿雀風卷飛花自入帷一尊遙想破愁眉泥
深厭聽雞頭滑酒淺欣嘗牛尾狸通印子魚猶葉骨披
綿黃雀漫多脂殷懃送去煩纖手為我磨刀削玉肌(坡送)
(牛尾狸與徐君)
糁缶將軍梁韋琳滑稽作䱉表以刺時人詞曰臣䱉言
伏覩除書以臣為糝缶將軍油蒸校尉臛州刺史臣聞
高沙老嫗非有意於綺羅白鮪女兒豈留心扵珠翠常
恐鮥朘之譏懼貽鱉巖之誚注高沙白鮪並江陵武南
地名其中多魚䱉與鱓同
盤遊飯谷薰羹江南人好作盤遊飯鮓脯膾炙無有不
埋在飯下里諺曰掘得窖子羅浮潁老取凡飲食雜烹
之類名谷薰羹陸道士出一聮云投膠薰谷羹鍋内掘
窖遊盤飯椀中(仇池筆談)
足以一笑爛蒸桐州羔灌以杏酪食以匕不以筯南都
撥心麵作槐芽温淘糝以襄邑抹猪炊共成香稻薦蒸
鵝吴興厨人砭松江鱸魚鱠繼以康王谷水烹增坑鬭
品茶焉解衣少卧使誦東坡赤壁賦足以一笑也(志林)
匹製貔貍刁約使契丹有詩云餞行三匹製密賜十貔
貍匹製以小大甖為之如黃漆貔貍形如鼠而大北狄
以為珍膳(古今詩話)
食將藥長漢食貨志曰曰鹽為食肴之將酒為百藥之
長
雲子漢武帝内𫝊王母謂帝曰太上之藥乃有玄光梨
角風實雲子故杜詩飯抄雲子白
籠餅唐侯思止食籠餅必令縮䓗如肉號縮䓗侍郎籠
餅即今饅頭也(朝野僉載)
湯餅唐人謂之饆飥今俗謂之餺飩晉束晳餅賦有饅
頭薄持起溲牢久之號惟饅頭今存而起溲牢久皆莫
曉為何物薄持荀氏謂之薄夜亦莫知其何物湯餅濕
麪(歸田錄)倦遊錄凡以麪為食煑之皆謂之湯餅(青箱雜記)
饘&KR0755;饘厚粥也酏薄粥也
潘瀾内則面垢燂潘請靧潘米瀾也釋文燂詳廉切
潘芳煩切淅米汁也
腒鱐内則云夏宜腒鱐腒其居切乾雉也釋文雉腊又
北方謂鳥腊曰腒鱐求所切乾魚也
膷音香牛臛也臐許云切羊臛也膮許堯切豕臛也藙
内則三牲用藙音魚氣切煎茱萸也
水梭花鑚籬菜僧謂酒為般若湯魚為水梭花雞為鑚
籬菜人有為不義而文之以美名者與此何異(東坡志林)
爛蒸葫蘆唐盧懷慎為相清儉召客食曰爛蒸去毛莫
拗折項疑鵝鴨已而下栗米飯一器及盛葫蘆一枚(盧氏)
(雜錄)
醒酒冰山谷詩冰厨欲罄浮蛆瓮饅婦初供醒酒冰山
谷自號水晶鱠為醒酒冰
詩姜侯設鱠當嚴冬昨日今日皆天風河凍求漁不易
得鑿冰恐侵河伯宫饔人受魚鮫人手洗魚磨刀魚眼
紅無聲細下飛碎雪有骨已刴觜春葱偏勸腹腴愧年
少軟炊香飯緣老翁落碪何曾白紙濕放筯未覺金盤
空新懽便飽姜侯德清觴異味情屢極(杜姜少府設鱠歌)青青
高槐葉採掇付中厨新麪来近市汁滓宛相具入鼎資
過熟加飱愁欲無碧鮮俱照筯香飯兼苞蘆經齒冷如
雪勸人投北珠願随金腰褭走置錦屠蘇萬里露寒殿
開冰清玉壺君王納凉晩此味亦時須(杜槐葉冷淘)五日一
見花猪肉十日一遇黃鷄粥土人頓頓食藷芋薦以重
鼠燒蝙蝠舊聞密唧嘗嘔吐稍近蝦蟆緣習俗十年京
國厭肥羜日日&KR0008;花厭紅玉從来此腹負將軍今日固
宜安脱粟人言天下無正味即且未肯賢麋鹿海康别
駕復何為帽寬𢃄落驚童僕相看會作兩臞仙還鄉定
可騎黃鵠(聞子由瘦作此海康別駕子由也)枇杷已熟粲金珠桑落初
嘗灔玉蛆暫借垂蓮十分盞一澆空腹五車書青浮夘
盌槐芽餅紅點冰盤藿葉魚醉飽高眠真事業此生有
味在三餘霏霏落雪看收麪隠隠疊鼓聞舂糠散流
一啜雲子白炊裂十字瓊肌香豈惟牢九薦古味要使
真一流天漿詩成捧腹便絶倒書生說食真膏肓(並東坡詩)
菓木
龍眼荔枝廣雅曰益智龍眼也交州記龍眼樹高五六
丈似荔枝而小廣州記曰子似荔枝而圓七月熟荔枝
樹高五六丈如桂樹實似雞子甘而多汁以安石榴有
甜酸者至日禺中翕然俱赤即可食(和帝紀注)
漢永元交州貢後永元中交州進荔枝龍眼十里一置
五里一堠奔騰蟲獸之害無數唐羌字伯游為臨武長
上書言南州炎熱惡蟲猛獸犯觸死亾此二物升殿未
必延年益夀和帝勅大官勿復受獻(後漢)
海山仙人坡詩海山仙人絳羅襦紅紗中單白玉膚不
須更待妃子笑風骨自是傾城姝
絳衣仙子蔡君謨七月食荔枝詩絳衣仙子過中元别
葉空枝去不還
與荔枝同祖本草廣州别有龍眼似荔枝而小又坡云
廉州龍眼質味殊絶可敵荔枝詩云龍眼與荔枝異出
同父祖
謂龍眼為奴海南人謂龍眼為荔枝奴(博物志)
似江鰩柱東坡嘗謂荔枝厚味高格兩絶果中無比推
江鰩柱河豚魚近之耳詩云似開江鰩斫玉柱更洗河
豚烹腹腴是也
日啖三百顆坡詩羅浮山下四時春盧橘楊梅次第新
日啖荔枝三百顆不辭長作嶺南人
側生野岸杜詩側生野岸及江浦不熟丹宫滿玉壺雲
壑布衣鮐背死勞人害馬翠眉須蜀都賦旁挺龍眼
側生荔枝翠眉指楊妃也
瀘戎青楓映憶過瀘戎摘荔枝青楓隠映日逶迤京華
應見無顔色紅顆酸甜只自知蜀無荔枝唯瀘戎最
多
紅塵一騎唐楊貴妃嗜荔枝必欲生致之乃置騎𫝊走
數千里味未變之時至京師杜牧詩云一騎紅塵妃子
笑無人知道荔枝来
十八娘蔡君謨荔枝譜荔枝有十八娘者其色深紅而
細長閩中王氏有女好噉此品因而得名有乾紅荔枝
以鹽浸佛桑花為紅漿投茘枚瀆之曝乾紅色而甘甜
有蜜荔枝剥生荔枝醡去其漿然後以蜜煑之
色變香變味變白樂天荔枝圖序云荔枝若離本根一
日色變二日香變三日味變四五日色香味盡去矣(白𫝊)
二十四五年乃實荔枝至難長二十四五年乃實坡詩
云柳天着水萬浮萍茘實周天兩歲星(坡詩)
羅公遠嗅橘明星食柑凢千餘枚背缺一瓣問進柑使
者云途嘗有道士嗅之盖羅公遠也(太平廣記)
羅浮種君家秋實羅浮種已作纍纍半佛墻莫遣兒童
酸打盡要看霜後十分黃(山谷詩)
凝祥池芡京師會靈觀凝祥池芡最盛僕射坡在鄭州
世亦稱其貢芡歐公詩云凝祥池鎻會靈園僕射荒村
安可比(王直方詩話)
剖蚌鴻頭山谷詩剖蚌煑鴻頭(周禮注黃雞頭一名鴻頭退之聮句鴻頭刺芡)
(實是也)
来禽青李法帖云来禽青李皆囊盛為佳勿函封東坡
詩云青李扶疎禽自来賓護尚書言来禽以味甘来衆
禽也
金衣素袖陳昭問蒲萄何如橘柚尉瑾曰金衣素袖見
作貢向齒自消良應不及(酉陽雜爼)
象席玳筵劉植瓜賦布象牙之席重玳瑁之筵憑雕玉
之几酌璙玉之樽
賜羣臣漢明帝宴羣臣以赤瑛盤盛櫻桃賜羣臣月下
視羣臣皆盧胡笑云是空盤也盖桃與盤同色(藝文類聚)
念慈母蓮實大如指分甘念慈母共房頭戢戢更深兄
弟思實中有么荷拳如小兒手(詠蓮)唐狄仁傑蒲萄願
歸母
綠浮瓜南史任昉死梁武帝方食綠浮瓜投之於盤哭
之悲不自勝
奠杜如晦唐杜如晦死太宗食瓜思之因輟瓜奠之(本𫝊)
湖目酉陽雜爼謂蓮為湖目也
蒲鴿青老杜園人送瓜云江間雖炎瘴瓜熟亦不早傾
筐蒲鴒青滿眼顔色好沉浮甜冰玉愛惜如芝草又云
飯抄雲子白瓜嚼水晶寒
橘弟淮南子云槐榆與橘柚合為兄弟言道能化同異
物也
食瓜皮元魏王羆性儉與客食瓜客削瓜皮厚羆意嫌
之引手取之食客甚愧(北史)
鉶谷瓜秦始皇改古文為篆隸國人多謗秦患天下不
從召諸生至者皆拜為郎凡七百人密令冬月種瓜於
驪山鉶谷中温處瓜實乃使人上書曰冬瓜有實有詔
博士諸生說之人人各異皆使往視之先為伏機諸生
方相論難發機從上填之以土皆終命(衛宏古今竒字序)
詩南村諸楊北村盧白華青葉冬不枯垂楊綴紫煙雨
裏特與荔枝為先駈海山仙人絳羅襦紅紗中單白玉
膚不須更待妃子笑風骨自是傾城姝不知天公有意
無遣此尤物生海隅雲山得伴松檜老霜雪自因楂梨
麄先生洗醆酌桂醑冰盤薦此頳虬珠似開江鰩斫玉
柱更洗河豚烹腹腴我生涉世本為口一官久已輕蓴
鱸人間何者非夢幻南来萬里真良圖(東坡)異哉西海濱
琪樹羅玄圃纍纍似桃李一一流膏乳坐疑星殞空又
恐珠還浦圖經未嘗說玉食遠莫數獨使皴皮生弄色
映琱爼蠻荒非汝辱幸免妃子汙時新滿座聞名字
别久何曾記色香葉似楊梅蒸霧雨花如盧橘傲風霜
每憐蓴菜下鹽䜴肯與蒲萄壓酒漿回首驚塵卷飛雪
詩情真合與君嘗代北寒虀擣韭萍竒苞零落似晨
星逢鹽久已成枯腊得蜜猶疑是薄刑欲就左慈求拄
杖便隨李白跨滄溟攀條與立新名字兒女稱呼恐不
經柳花着水萬浮萍荔實周天兩歲星本自玉肌非
鵠浴至今丹殼似猩刑侍郎賦詠窮三峡妃子煙霞動
四溟莫遣詩人說功過且隨香草附騷經丞相祠堂
下將軍大樹旁炎雲駢火實瑞露酌天漿爛紫垂先熟
高紅掛遠揚分甘徧鈴下也到黑衣郎(並東坡)芳華春漠
漠丹實夏煌煌深於紅躑躅大較白檳榔臙脂掌中顆
甘露舌頭漿(樂天)
蔬菜
庾郎三韭庾杲之食常有韭葅瀹韭生韭任昉戲之曰
誰謂庾郎貧食有二十七種謂三種韭也(南史)
李令公十八種李崇為尚書令富而多儉食常無肉正
有韭茹韭葅崇客李元祐謂人曰李令公一食十八種
人問故元祐曰二韭十八聞者大笑(雞跖集)
彫胡黑米本草云菰又謂之茭白歲久中心生白臺謂
之菰米其臺中有黑者謂之茭鬱至後結實乃彫胡黑
米也
綠葵紫蓼早韭晩菘周顒獨處山舍王儉問曰卿山中
何食曰赤米白鹽綠葵紫蓼太子問菜何者勝顒曰春
初早韭秋末晩菘(南史)
雉尾蓴四月蓴生莖而未葉名為雉尾蓴五月蓴葉舒
長名絲蓴入七八月中不食有蝸蟲故也又至十月冰
凍蟲死雖老猶可食(雞跖集)
馬蹄唐詩晩菘細切肥牛肚新笋初嘗嫩馬蹄
土酥如練杜詩云長安冬葅酸且綠金城土酥净如練
土酥即今之蘆菔也魏夫人帖云膾土酥如練(老杜詩注)
錦帶羹杜詩滑憶彫胡飯香聞錦帶羹荆渚間有錦
帶春未間開花紅如錦其苗嫩脆可食
銀包白銀作顆非琢成中有萬粟嚼輕冰戎州夏畦少
蔬供感君来飯在家僧畦町收盡垂露實葉底猶藏
十二三待得銀包已成殼更當乞種過江南(山谷)
玉版東坡同山谷訪玉版師玉版謂笋也
芋魁翟方進奏罷鴻隙陂郡中追怨童謠曰壊陂誰翟
子威飯我豆食羹芋魁以芋根為魁(本𫝊)
鴨脚葵禄米麞牙稻園蔬鴨脚葵
銀笳黃詩君家水笳白銀色殊勝埧裏紫彭亨埧音
必駕切蜀人謂平川曰埧
羊踏破菜園有人常食蔬茹忽食羊肉夢五臟神曰羊
踏破菜園(啓顔錄)
魚蟹
蟹胥周禮庖人注曰若青州之蟹胥按說文云胥蟹醢
也
海鏡膏葉盤海鏡廣人呼為膏葉盤兩片合成殼圓中
瑩滑内有紅蟹子海鏡飢則蟹出拾食蟹飽歸腹海鏡
亦飽迫之以火即蟹子走出立斃生剖之蟹子活逡廵
亦死(嶺表錄)
赤玉盤溪邊石蟹小如錢喜見輪囷赤玉盤半殼倉黃
宜點酒兩螯斫雪勸加飱(坡詩)
石蝤蛑明越間四時常有蝤蛑重者踰數斤其小而黃
者謂之石蝤蛑肉硬(風物志)
斫雪流膏坡云蝤蛑大蟹斫雪流膏
帶糟含酒東坡松醪賦云蛤半熟以含酒蟹微生而帶
糟
十足明越風物志蝤蛑並螯十足在海邊地泥宂中潮
退探之母蟹之臍團雄蟹之臍尖(坡詩注)
霜前兩螯東坡老饕賦嘗項下之一臠嚼霜前之兩螯
招潮海物異名記云蟹之小者每遇潮頭来出穴舉螯
迎之名招潮子
蟹奴海上有蟹大如錢腹下又有十蟹附之名曰蟹奴
(柱萱錄)
水母海中有物渾然凝結如覆盆小者如椀腹下有物
如懸絮俗謂之足而無口眼廣州謂之水母閩人謂之
蛇(蛇音癡嫁反)常有數十蝦寄腹下咂食其涎以五辣肉醋
食之補煖(嶺表錄)
寒沙奔火怒目横行與虎爭寒沙奔火禍胎成雖為天
上三辰次未免人間五鼎烹勃崒媻跚任涉波黃泥
出没尚横戈也知觳觫元無罪奈此尊前風味何形
模雖入婦女笑風味已解壯士顔寒蒲束縛十六軰已覺
酒興生江山(山谷)
墨魚烏賊魚又云墨魚所居放墨以藏身江東人取其
墨書契脱人財物書如淡墨踰年字消唯空紙耳
赤鱓唐律捕魚得鯉即放之號赤鱓公言鯉為李也(酉陽)
(雜爼)
縮項宋張敬兒為刺史作六艫船獻齊高帝曰奉槎頭
縮項鯿魚一千六百頭(古今詩話)
細鱗爾雅云魴魾也今之鯿魚是也陸機疏云魴魚廣
而薄肥甜而少肉盖細鱗之美者也杜詩魴魚鱍鱍色
勝銀是也
美味楚人云長腰粳米縮項鯿魚美味也
蟹筐禮記檀弓蠶則績而蟹有筐兄則死而子臯為之
衰
石虭沙虹河祗脯雞跖云石虭小蟹也沙虹蝦也河祗
脯乾魚也
鯨鯢鯨魚大者長千里小者數千丈五六月就岸生子
十八月從其子歸海鼓鬛成雷噴沫成雨雌者為鯢(古今)
(詩話)
槎頭鯿襄陽耆舊𫝊峴山下漢水中出鯿魚肥美常禁
人採捕以槎斷水謂之槎頭鯿
神守鯉魚能變化飛越小湖養魚者置鱉數頭池中鯉
不能去謂之神守(齊民要術)
娵隅晉郝隆詩曰娵隅躍清池桓温問曰何物答曰蠻
謂魚曰娵隅温曰何得作蠻語隆曰千里從君惟得一
蠻府參軍安得不作蠻語(世說)
亥日魚白樂天詩寅年籬下多逢虎亥日沙頭始賣魚
山谷漁父詩魚收亥日妻到市醉卧水㾗船信風
策策堂堂庾氏穴池養魚以木為凭欄登之者其聲堂
堂每凭欄投餌魚必踴躍而出辛氏云他出不投餌但
聞策策堂堂之聲魚亦出是庾氏之魚可名策策辛氏
之魚可名堂堂(宋齊丘化書)
不遺種越王謀吴七年越王謂范蠡曰令其蟹不遺種
可乎遂興兵伐吴
鱷魚王齊直知潮州鈎得一鱷魚其大如船畫以為圖
其形如鼉啄長半其身牙如鋸齒尾有三鈎極利遇鹿
豕即以尾戟之以食生卵甚多或為魚鼉其為鱷不過
一二(嶺表物志)
戮鱷魚陳堯佐文惠公謫官潮州惡溪有鱷魚食人公
命捕得鳴鼓于市以文告而戮之鱷患屏息(神道)
鱷魚圖陳文惠既戮鱷魚圖其形為之贊鱷大者數丈
或玄黃蒼白似龍而無角類蛇而有足睅目利齒卵化
山谷間為鱷者十二三餘或為黿或為鼉食人畜必以
尾卷去如象之任鼻也(澠水燕談)
詩溪邊石蟹小如錢喜見輪囷赤玉盤半殼含黃宜點
酒兩螯斫雪勸加餐蠻珍海錯聞名久&KR0988;雨腥風入座
寒堪笑吴興饞太守一詩換得兩尖團(丁公默送蝤蛑)霜筠細
破為雙掩中有長魚如卧劒紫荇穿顋氣惨悽紅鱗照
座光磨閃㩦来雖遠鬛尚動烹不待熟指先染坐客相
看為解顔香粳飽送如填塹早歲實為荆渚客黃魚屢
食沙頭店濱江易採不復珍盈尺輒棄無乃僭自從西
征復何有欲致南烹嗟久欠遊鯈瑣細空自腥亂骨縱
横動遭砭故人遠餽何以報客爼久空驚忽贍東道無
辭信使頻西隣幸有庖虀釅(東坡渼陂魚)綿州江水之東津
魴魚鱍鱍色勝銀漁人漾舟沉大網截江一擁數百鱗
衆魚常多盡却棄赤鯉騰出如有神潛龍無聲老蛟怒
回風颯颯吹沙塵饔子左右揮霜刀鱠飛金盤白玉高
徐州秃尾不足憶漢隂槎頭遠遁逃魴魚肥美知第一
既飽驩娱亦蕭瑟君不見朝来割素鬐咫尺波濤永相
失(老杜)蒼江漁子清晨集設網提綱取魚急能者操舟疾
若風撑突波濤挺又入小魚脱漏不可紀半死半生猶
戢戢大魚傷損皆垂頭崛強泥沙有時立東津觀魚已
再来主人罷鱠還傾杯日暮蛟龍改窟穴山根鱣鮪隨
雲雷干戈兵革鬭未止鳳凰麒麟安在哉吾徒胡為縱
此樂暴殄天物聖所哀(杜觀打魚)
錦繡萬花谷前集卷三十六
