錦繡萬花谷後集卷十二
京尹
所都曰尹凡帝王所都皆曰尹(通典)
四為京尹魏少遊以吏幹知名四為京尹有規檢雖任
無赫赫名而廉謹有足稱者(代宗實錄)
父子五為京兆柳仲郢父子更九鎮五為京兆再為河
東(職源)
前尹後尹李仲通天寳末為京兆尹弟叔時繼之長安
歌曰前尹赫赫具瞻允若後尹熙熙具瞻允斯
鵶挽鈴訴採雛人温彰為京兆尹一日聞挽鈴者視之
乃鵶也尹曰是必訴其採雛者命吏視之果得採雛者
搢紳盛事梁子美權開封尹入謝言曾祖顥祖適皆常
鎮府書今臣復攝尹懼弗克荷徽宗曰卿三世尹京縉
紳盛事(四朝國史)
豪右屏迹國朝李穆知開封府事豪右屏迹權幸不敢
干以私上益知其材
枹鼓稀鳴張敞為京兆長安市偷盗尤多一日捕數百
人枹鼔稀鳴市無偷盜其治略循趙廣漢之迹以經術
自輔其政
玉麟符樊子蓋檢校河南内史屢有理績隋文帝語曰
今為公别造玉麟符以代銅虎
詩驂駕乘駟馬謁帝朝承明(梁元帝尹荆州)雲霄今已逼台衮
更誰親(杜贈鮮于京兆)一别岑陽舊使君郡人回首望青雲政
聲長與江聲在自到津頭日夜聞(杜牧寄京兆韋尹)府中羅舊
尹沙道尚依然赫赫蕭京兆今為時所憐酒醉誇新
尹蓄眼未見有感此氣揚揚須知風化首(杜尹)
留守
彈壓為先紹興八年召吕頤浩付以建康頤浩以疾辭
趙鼎曰頤浩之政長於彈壓建康之民頗望其來上曰
繁劇之政固以彈壓為先若不動聲色使百姓隂受其
賜小人却不知也(中興會要)
詔特許張蓋紹興六年中書門下省言秦檜孟庾並係
兼行宫留守詔特許張蓋
京都之籥荆公除李璋制近付京都之籥(聖朝職略)
降絲綸同將相晉天福中勅留守之任委寄非輕凡降
絲綸宜同將相今後除留守宜降麻制留守降麻自安
彥威始(五代會要)
非卿不可景德元年駕幸澶淵真宗語王旦曰京師社
廟所重非卿不可(職略)
綠野堂必問安否裴度字中立文宗時留守東都時閹
豎擅威天子擁虛器度不復有經濟意乃治第東都綠
野堂野服蕭散為之把酒不問人間事帝知度精神未
衰每人自洛來必問度安否
無西顧之憂光武曰昔高祖任蕭何於關中無復西顧
之憂得專權山東徑成大業(後漢)
卧總留臺貞觀中太宗幸玉華宫房玄齡以疾卧總留
臺
詩星使出關東兵符賜上公山河歸舊國管鑰換離宫
行色旌旗動軍聲鼓角雄漢壘三秋靜胡沙萬里空其
如天下望旦夕詠清風(職林)吳越東西州浙江限其中都
人送留守郡吏迎相公江心波濤壯帳下鼓樂雄(放翁)
總帥
觀省風俗國朝咸平三年以翰林學士王欽若為西川
安撫使國子博士袁及甫副之閤門祇候李成象同勾
當安撫事知制誥梁顥為陜西路安撫使袐書丞李易
直副之所至錄問繫囚真宗復諭欽若曰觀省風俗尤
難其人數日思之無易卿等各宜宣布德澤使知朕勤
恤之意
祖於瓊林咸平四年以兵部尚書張齊賢充涇原儀渭
邠寧環慶鄜延州保安鎮戎清遠軍安撫經略使知制
誥梁顥副之帝以邊將玩寇朔方粮道艱阻故命齊賢
等使焉即命發日馳騎而往仍命宣徽南院使周瑩祖
於瓊林苑
取死囚斬河上景德中丁謂充鄲濟濮安撫使時契丹
稍南民奔楊劉渡舟人邀利不時濟人謂取死囚斬於
河上詭言取民錢者舟人大恐旦夕不敢停濟
監司
緋衣袋帶國朝侯陟改淮南轉運使賜緋衣袋帶
鑿潭通漕運韋堅運江淮租賦所在置吏督察以佐國
廪歲終增鉅萬元宗擢為陜郡太守水陸運使漢有運
渠起闕門西抵長安引山東租賦訖隋常治之堅為使
乃占咸陽壅渭為堰絶灞滻而東注永豐倉下復與渭
合初滻水御苑左有望春樓堅于下鑿為潭以通漕帝
為升樓詔羣臣臨觀下詔曰關浦之間尤資殷贍比來
轉輸未免艱辛故置此潭以通漕運萬代之利一朝而
成
關中計戸蕭何守關中計戸轉漕給軍又漢與楚相距
滎陽數年軍無見粮何轉漕關中給食不乏(並本傳)
歲運米萬餘石范旻為淮南轉運使太祖謂曰卿家素
貧凡所須並借用官錢悉以便宜從事不必一一中覆
也每歲運米萬餘石以給京師時論許其有心計
莫敢為非何剡為河北都轉運使郡縣官吏望風而肅
劾太原帥梁適病不知退及内官蘇安靜怙寵不法王
素為淮南都運所布耳目甚廣人人若素坐視其家莫
敢為非
水陸計度國初計度勾當某路水陸計度轉運事官高
者即曰使或曰同轉運使又有同知者
供調百萬億李士衡為湖北轉運使真宗幸澶州東封
西祀供調百萬億士衡有力焉
衣繡持斧天漢二年遣暴勝之等衣繡衣杖斧分部逐捕
(前武紀)
以御史為熙寧十年以館閣校勘丁執禮權發遣河北
西路提點刑獄上宣諭曰朕惟河朔地重慎選監司故
以舊御史為之又曰卿職在刑獄盜賊最急宜用心督
捕(職源)
貴勢無所借國朝王鼎提點河北刑獄摘發贓汚所案
問於貴勢無所借
郡守
一麾出守晉顔延之為永嘉太守甚怨憤作五君詠於
阮咸曰五薦不入朝一麾乃出守蓋自序也(本傳)
合浦還珠孟嘗遷合浦太守郡不產穀而海出珠與交
趾比境常通商販貨糴糧食先守多貪穢珠漸徙於交
趾界旅不至人無資嘗到官革易前弊求民利病去珠
復還百姓皆反其業商貨流通稱為神明(本傳)
荆部連璧普泰中韋孝寬除浙陽郡守時獨孤信為新
野郡守同隸荆州情好數密政術俱美荆部吏人號為
連璧(職源)
臺閣賢唐武后憂州縣非其人李嶠曰今朝廷重内官
輕外職每除牧守皆訴不行請選臺閣賢者分典大州
自近臣始(唐百官志)
暴虎渡江宋均為九江太守郡多暴虎均去檻穽虎相
與東渡江而去(本傳)
飛蝗赴海馬稜守武陵飛蝗赴海(六帖)
河潤九里郭伋拜潁川太守召見帝勞曰賢能太守去
帝城不遠河潤九里冀京師并蒙福也(本𫝊)
增秩賜金孝宣興于閭閻知民事之囏難及拜别刺史
守相輒親見問觀其所由退而考察所行以質其言有
名實不相應必知其所以然常稱曰庶民所以安其田
里而亡嘆息愁恨之心者政平訟理也與我共此者其
惟良二千石乎以為太守吏民之本也數變易則下不
安民知其將久不可欺㒺迺服從其教化故二千石有
治理效輒以璽書勉厲增秩賜金或爵至關内侯公卿
缺則選諸所表以次用之是故漢世良吏於是為盛稱
中興焉(漢史)
攀轅卧轍侯霸為臨淮太守被召百姓攀轅卧轍不許
去(本𫝊)
衣錦還鄉武帝謂朱買臣曰衣錦還鄉遂除會稽太守
(前漢朱買臣傳)
萬石君前漢石奮四子皆二千石號為萬石君
白鹿隨車後鄭弘為臨淮守有白鹿隨車
鳳凰集郡前漢時鳳凰神爵數集郡國潁川尤多天子
以霸治行終長者下詔稱揚曰潁川太守霸宣布詔令
百姓鄉化孝子悌弟正婦順孫日以衆多吏民鄉于教
化興於行誼可謂賢人君子矣(黃霸傳)
生立祠後漢王堂拜巴郡太守馳兵斬虜巴郡清靜吏
民生為立祠(本𫝊)
揚仁風慰黎庶袁宏為東郡謝安執宏手授扇宏曰輒
當奉揚仁風慰彼黎庶
化比齊魯文翁景帝末為蜀郡守仁愛好教化見蜀地
僻陋有蠻夷風修起學官於成都市中招下縣子弟以
為學官子弟繇是大化蜀地學於京師者比齊魯焉至
今巴蜀好文雅文翁之化也(本𫝊)
緋魚唐初刺史得佩魚品卑者假緋魚(循吏序)
召父前漢召信臣遷南陽太守好為民興利務在富之
躬勸耕農出入阡陌行視郡中水泉開通溝瀆以廣漑
灌戸口增倍盜賊獄訟衰止吏民親愛信臣號之曰召
父
杜母後漢杜詩遷南陽太守性節儉而政治清平以誅
暴立威又修治陂池廣拓土田郡内富足時人方於召
信臣故為之語曰前有召父後有杜母
越王石虞愿為晉安郡守海邊有越王石常隠雲霧清
廉太守乃見愿往見之
議定古禮韓延壽為潁川太守其俗多朋黨怨讐延夀
欲改之教以禮遜乃歴召郡中長老問以疾苦因與議
定嫁娶喪祭略依古禮皆便安之
廣州酌泉晉吳隠之為廣州至貪泉酌而飲之賦詩曰
古人云此水一歃懷千金若使夷齊飲終當不易心
吏民皆自新尹翁歸為東海太守察郡中吏民賢不肖
及姦邪罪名盡知之縣縣各有記籍自聽其政有急名
則少緩之吏民少解輒披籍縣縣收取黠吏豪民案致
其罪吏民皆服改行自新
獻金何無人知楊震為東萊守昌邑令王密夜半懷金
獻曰無人知震曰天知神知爾知我知何無人知也(並出)
(本𫝊)
屏風錄姓名唐太宗嘗曰朕思天下丙夜不安枕永惟
治人之本莫重於刺史故錄姓名於屏風卧興對之得
才否狀輒疏之下方以擬廢置(循吏序)
草木知名張福為濠州刺史德宗召謂曰先帝改爾名
正者所以褒也朕謂江淮草木亦知爾威名若從所改
恐賊不曉是卿也復賜舊名(本𫝊)
洛濱賜膳唐玄宗自選諸司長官有聲望者大理卿源
光裕尚書左丞楊承令兵部侍郎寇泚等十一人為刺
史命宰相諸王及諸司長官臺郎御史餞於洛濱賜以
御膳上自書十韻詩命高力士賜之(通鑑)
老子興不淺晉庾亮鎮武昌諸佐史秋夜登樓不覺亮
至亮曰老子興復不淺(本𫝊)
男女出境王澹為荆州刺史男女出境迎者萬餘(宋書)
棠棣碑賈敦頤為洛州刺史有惠政百姓植碑頌美及
敦實為洛州長史又立頌於兄碑之側號棠棣碑(本𫝊)
十萬戸受福唐陳子昂𫝊云一州得才刺臾十萬戸受
其福得不才刺史十萬戸受其困國家興衰在此職也
教民耕織韋丹為容州刺史教民耕織止惰游興學校
(本𫝊)
有千里眼楊逸為光州刺史為政愛人廣設耳目時人
謂有千里眼(後魏)
清如冰雪魏令狐邵字孔叔為洪農守所在清如冰雪
扇驅蚊蚋袁光庭典名藩有異政明皇謂宰輔曰袁光
庭性逐惡如扇驅蚊蚋(職源)
清白自將陸長源為汝州刺史諧易無威儀而清白自
將去汝州送車二乘曰吾祖罷魏州有車一乘而圖書
半之吾愧不及先人
車載入殿中蕭育望之子為南郡太守上以育耆舊名
臣之子乃以三公使車載育入殿中
皮鞭崔伯謙為北地太守改鞭用皮為之不忍見血示
辱而已(北史)
三尺階前是萬里于延陵授建州刺史宣宗問曰建去
京師遠近對曰八千里上曰朕左右前後皆建人卿若
潔已奉公糾緝凋瘵則常若在朕前或撓法度使遠人
無聊則三尺階前便是萬里
詩廊廟之具裴施州宿昔一逢無此流金鐘大鏞在東
序冰壺玉衡懸素秋堯有四岳明至理漢二千石真分
憂幾度寄書白鹽北苦寒贈我青羔裘霜雪迴光被錦
袖龍蛇動篋蟠銀鈎王室比為難高官皆武臣幽燕
通使者岳牧用詞人國待賢良急君當拔擢新衆寮宜
潔白萬里但平均(送陵州路使君)宫殿春門隔雲山紫邏深人
生五馬貴莫受二毛侵(送賈汝州)京兆先時傑琳琅照一門
朝廷偏注意接近與名藩看君善為政他日有殊恩
東藩駐皂蓋北渚臨清河使君騎紫馬捧擁從西來
(騎紫馬者太守也)清高金莖露正直朱絲絃昔在堯四岳今之
黃潁川(贈李勉)南圖回羽翮北極捧星辰(並杜甫)六代帝王
國三吳佳麗城賢人當重寄天子借高名巨海一邊靜
長江萬里清應須救趙策未肯育侯嬴(李白贈王使君)文石陛
前辭聖主碧雲天上作冥鴻(杜牧寄鄭宣州)鴛鷺差池出建章
綵旗朱戸鬱相望新恩共理犬牙地昨日同含雞舌香
(劉禹錫贈鄰郡詩)卿月昇金掌王春渡玉墀薰風行應律湛露
即歌詩(江陵送馬大卿赴闕)炎海韶州牧風流漢署郎分符先令
望同舍亦輝光(送韋韶州)鵬圖仍矯翼熊軾且移輪(贈蕭使君)斧
鉞下青冥樓船過洞庭北風隨爽氣南斗避文星(又並杜甫)
畫鳳仙楹遠圖雌郡閣閒(塗雌用黃堂事也平江州治因春申君故居塗以雌黃故)
(曰黃堂錢惟演送王滁州)少年不願萬戸侯亦不願識韓荆州頗願
身為漢嘉守載酒時作凌雲遊(送張嘉州)四朝耆舊冰霜後
兩郡風流水石間舊政猶𫝊蜀父老先聲已振越溪山
(送穆越州)竹馬迎郭侯大錢送劉寵勸農使者非常人一
言已破黎民駭上饒史君更超逸坐睨好山如累塊(並東)
(坡)曉出城東信馬蹄青梅墻角兩三枝竹雞叫罷雨來
急杜宇聲乾月落遲山店煮煙繰繭日野田鋤水插秧
時農桑勸課非無力為報新安太守知柳州柳刺史
種柳柳江邊好作思人樹慚無惠政傳(柳子厚)富沙亭上
聽灘聲已喜歸驂出建城愧乏異能書郡最幸無苛政
駭民情班陞延閣雲天近銜繫嵩山玉雪清鼎重君恩
難稱塞但知報國一身輕(葉文昌)鎮靜一如無頒條甫月
餘來惟盡傳客去不識兵符健判風生筆精祈雨洒車
丈夫何必假行矣兩輪朱雖擁朱轓貴清癯兩鬢霜
判花人競誦待草士深藏農飽因蠲賦州貧為救荒公
歸無愧面應可見嚴光瀟洒使君風度峻神仙謫墮
在人間只今坐嘯凝香處帝賜羅浮作鎮還郡人不
識疾呼聲甘雨和風遍一城歲久偏多遺愛事天高未
察借留情舟行精舍漁歌晩家近華亭鶴唳清倦入
承明聽履聲朱轓今復壓專城盪胷碧華供吟興照眼
清洢洗宦情鱸鱠何慙高士潔琴龜不減昔賢清未應
更葺東山墅出處方關世重輕聞道泉人截鐙留翰
林從此去吾州村中父老相持泣但祝今侯似故侯
淮漢紛紛戰血腥蜀山鬼哭不堪聽如何一線江西路
獨見奎星與福星(並南岳)天生守令與斯民本是同胞一
樣親莫把膏脂為爾禄當思痾癢切吾身此邦只似唐
時古我輩當為漢吏循今夕湘潭一巵酒重煩分散十
分春(真西山)
通判
方外司馬晉謝奕字元奕桓温辟為安西司馬奕在温
座岸幘嘯詠曰我方外司馬也
郡股肱晉王基薦劉毅於公府曰毅方正亮直往日僑
仕平陽為郡股肱正色立朝舉綱引墨朱紫有分(類要)
速步顧球時為揚州别駕顧榮謂球曰卿速步君孝超
卿矣(顧和别傳顧和字君孝)
從容山水間白樂天江州司馬廳記江州土高氣清富
有佳境刺史守土不遠觀遊郡吏執事不自暇佚惟司
馬綽綽可以從容於山水詩酒間於是郡南樓山北樓
水溢亭百花亭風篁石巖瀑布廬宫源潭洞東西二林
寺泉石松雪司馬盡有之矣苟有志於吏隠者捨此官
何求焉
持板拜刺史六條曰州别駕治中見部刺史持板拜刺
史答拜
紀德碑姚崇為揚州長史政條簡肅人為紀德碑(並職林)
太守自辟武帝詔州郡佐吏自别駕長史以下皆刺史
太守自辟(通典)
六雄十望十緊唐元和後朱紫清并韋處厚乃奏置六
雄州十望十緊悉補别駕由是流品澄别
有螃蠏無通判國朝懲藩鎮之弊置通判以貳州事故
常與知州爭權太祖聞之設戒勵使與長吏協和自此
稍息有錢昆者餘杭人嗜蠏嘗求補州郡人問其所欲
昆曰但得有螃蠏無通判處則可至今以為口實(歸田錄)
擇日而遣崔神慶則天時擢拜并州長史因曰并州朕
之枌榆又有軍馬比日簡擇無如卿者前後長史皆從
尚書為之以其委重所以授卿也則天為按行圖擇日
而遣之(分紀)
殺一身活人命李臯為温州長史攝行州事歲歉有官
粟數十萬斛臯欲行賑救掾吏乞候上旨臯曰夫人日
不再食當死安暇禀君命若殺我一身活人數千命利
莫大焉於是開倉盡散之以擅貸之罪飛章自劾上嘉
之(職林)
幕職
盛府元僚胡文恭行魚周詢制簽盛府之元僚
佐治之材韋亶等初擢第即通判諸州代還太宗以兩
使判官得替者先解故為闕員乃以亶等十五人為之
且令綿歴觀其佐治之材
拂衣而去李瓊鎮桂管奏柳璧為觀察判官軍政不惬
璧極言不納拂衣而去桂府尋亂
白身判官正元中仕進道塞奏請難行東省數月閉門
南臺惟一御史令狐楚為桂府白身判官七八年奏官
不下由是兩河競辟才雋抱器之士往往歸之用為謀
主日以恣横元和已來始進用有序(南窗新書)
出入將相李逢吉始從事振武日金城寺僧忽見一人
介胄持斧由門而入俄聞報李判官來僧具以告自是
逢吉每造其室即見其人先逢吉而至率為常矣故逢
吉出入將相二十餘年
小朝廷唐鄭從讜字正求為河東節度表王調劉崇龜
趙宗李渥崔澤等為判官書記支使皆一時選京州士
人比太原為小朝廷得才多也(唐書)
幕下上客晏元獻延賓客一時名士多出其門為西京
留守幕下王琪張亢最為上客(分紀)
入幕之賓謝安王坦之嘗請桓温論事温令郗超帳中
卧聽之風動帳開安笑曰郗生可謂入幕之賓矣(晉書)
鳳凰芝草韓退之上崔羣書曰足下仁者宜在高位託
在幕府則不為得所足下出類拔萃鳳凰芝草賢愚皆
以為美瑞青天白日奴隸亦知其清明
出人之見路嗣恭嶺南節度入覲曰臣從事柳渾有出
人之見
昆弟同幕府崔安潛帥詩及劍南劉崇望字希徒昆弟
四人同幕府世以為才
請斗酒作碑文裴度東都留守辟皇甫湜為判官度修
福先寺將立碑求文於白居易湜怒曰近捨湜而遠取
居易請從此辭度謝之湜請斗酒援筆立就度曰不羈
之才也
詩珊瑚市則無騏驥人得有早年見標格秀氣充星斗
事業富清機官曹正獨守須來樹嘉政皆已傳衆口討
論實解頤操制紛衆手入幕未展材秉鈞孰為偶崆
峒使節上清霄河隴降王欵聖朝宛馬總肥春苜蓿將
軍只數漢嫖姚陳留阮瑀誰爭長京兆田郎早見招麾
下賴君才並入獨能無意向漁樵(贈田九判官)滄滄煙月滿
川亭我有勞歌一為聽將取離魂隨白騎三台星裏拜
文星(杜牧)處士聞名早西秦獻疏回腹中書萬卷身外酒
千杯江雨春波闊園林客夢催今君拜旌戟凛凛近霜
臺安西幕府多才雄喧喧惟道三數公繡衣貂裘明
積雪飛書走檄如飄風(李白)城上赤雲呈瑞氣眉間黃色
見歸旗幕中無事惟須飲即是連鑣向闕時忽騎將
軍馬自號報恩子風雲入壯懷泉石别幽耳從軍古
云樂談笑青油幕燈明夜觀棋月暗秋聞柝何當鑄鉅
鉟相與歸臺閣銘山爾所工揮羽余何作策勲封龍額
歸騎獵麟脚推選閱羣材薦賢搜一鶚(並韓愈)歸路芙蓉
府離堂玳瑁筵(劉禹錫)桃李蹊空久芙蓉客暫依(李文饒)為
報南昌令乘馬入郡城同時趨府客此日望風迎文苑
臺中妙冰壺幕下清洛陽相去遠猶使故林榮(韋應物)幕
府初交辟郎官幸備員幕下郎官安穩無從來不奉
一行書固知貧病人須棄能使韋郎跡也疎得實翻
蒼竹搜枝把翠梧數脩封内事揮發府中趨王門高
德業幕府盛賢才清秋幕府井梧寒獨宿江城蠟炬
殘永夜角聲悲自語中天月色好誰看(並杜甫)官事何曾
曉閒名苦要簽大書公吏恐直語衆人嫌俸少食如古
醫傭病却添秋風墻下菊相對憶陶潛君山那可上
四面是層波此地風煙古前人賦詠多征帆衝鴈字官
舍近漁歌況爾修真者回仙必見過(紫芝)一昨聞公幕府
開夢魂頻遶嶺頭梅久抛鞾袴辭軍去忽有弓旌扣戸
來茅舍相過爭借問荷衣欲出却徘徊舊時檄草今焚
棄辜負黃金百尺臺(南岳)
曹官
意與天通杜景佺性嚴正為益州錄參逆折房司業之
不視事吏歌之曰錄事意與天通州司馬折威風由是
寖知名
與一府政韓愈誌董溪府君墓云公為京兆府司錄參
軍與一府政
話公美事裴懈為陜府錄參李勉除觀察召懈曰素聞
公名朝中親友話公美事請置在賓席
紀綱一州喬琳歴果綿遂懷四州刺史嘗謂錄事參軍
任紹業曰子紀綱一州能劾刺史乎紹業出條所失示
之驚曰能知吾失御史材也
總錄衆曹平寳司徒儀云錄事參軍之職掌總錄衆曹
管其文案自上佐以意違失者彈正以法
拂衣遊天下王勃年未冠以重名調補虢州參軍才大
官小拂衣遊天下
並選強明天聖七年以司理參軍並選強明兩任以上
判司簿尉充
誤入人罪者批歷祥符五年陜西轉運使薛顔言諸州
司理參軍朝廷謂其刑獄重難與免選限或任非其人
刑致枉濫請自今誤入人徒罪已上者令批歷依例守
選冀有所懲(並分紀)
念珠曹京兆尹曹月俸一百八索人號念珠曹(南部新書)
殺清吏是無天張元素仕隋為景城縣戸曹竇建德陷
景城執將殺之邑人千餘號令請代曰此清吏殺之是
無天也
斷死罪而無恨韋仁夀大業末為蜀郡司法書佐斷獄
平恕其有得罪者曰韋君所斷罪死而無恨(分紀)
斗南一人狄仁傑字懷英為并州法曹親在河陽仁傑
登太行山反顧見白雲孤飛謂左右曰吾親舍其下藺
仁基曰狄公之賢北斗以南一人而已
尹佛子尹正義為澤州都督府法曹百姓歌之曰前時
尹佛子
錦繡萬花谷後集卷十二
