錦繡萬花谷續集卷二十
類姓
韓
國器韓安國事梁孝王為中大夫後抵罪獄吏田甲辱
之安國曰死灰獨不復燃乎武帝拜為御史大夫與王
恢辯議和親所舉皆天下名士天子以為國器(本𫝊)
出羣之器韓伯字康伯留心文藝能自標置居然是出
羣之器(晉史)
王佐才韓桓張載竒之曰王佐才也博覽經籍無所不
通慕容巂時為揚烈將軍後傅東宫從太子入朝巂顧
謂左右此一代偉人未易繼也(載記)
志烈秋霜韓思彦舉下筆成章志烈秋霜擢科第授監
察御史昌言當世得失高宗加二階待詔洪文舘(唐史)
孝于家忠于國韓琬落魄少崖檢有姻勸舉茂才名動
里中刺史行鄉飲餞之主人揚觶曰孝于家忠于國今
始充賦請行無筭爵儒林榮之
韓荆州韓朝宗李白與之書云生不用萬戶侯但願一
識韓荆州(並唐史)
寒
三老上書寒朗博通書𫝊以尚書教授舉孝廉永平中
守侍御史廷争楚獄之冤篤矣仁者之情遷濟陽令去
官百姓追思之三老吏人上書陳其政狀由是辟為司
徒府(後漢史)
干
良史干寳博覽書記以才器詔為著作郎家貧求補山
隂令遷始安太守著晉紀二十卷直而能婉咸稱良史
撰搜神記號曰鬼董狐(晉史)
蘭
智武將軍蘭欽父子雲以軍功至冀州刺史欽有謀略
勇决善戰進號智武將軍百日中再破魏軍威振隣國
檀
志老之士檀翥字鳳翔好讀書解屬文仕魏除中書舍
人以才學自業加以清介志能之士也(北史)
萬里長城檀道濟都督諸軍侵魏資糧竭濟夜唱籌量
沙以少米散其上及旦魏軍謂資糧有餘故不復追進
司空鎮夀陽後文帝疾義康矯詔誅之時人歌曰可憐
白浮鳩枉殺檀江州道濟見收憤怒氣盛目光如炬脫
幘投地曰乃壊汝萬里長城(南史)
欒
欒社公欒布孝文時為燕相至將軍嘗有德者厚報之
以軍功封俞侯燕齊之間皆為立社號曰欒公(史記)
桂陽太守欒巴為桂陽太守以郡處南陲不閒典訓為
定婚姻喪紀之禮立校學以將進之遷豫章太守巴素
有道術能役鬼神(後漢)
桓
君才當自光大桓彦範字士則狄仁傑曰君之才當自
光大母䘏初厚為禮張柬之將誅易之等引與定策以
彦範敬暉為左右羽林將軍屬以禁兵斬易之中宗復
位以彦範為侍中工屬文所志惟忠孝居若不能言及
議論帝前安辭定色辯争愈切卒諡忠烈(唐史)
潘
大丈夫格業潘濬為湘鄉令治甚有名奉法不憚私義
公清剖斷節槩梗梗有大丈夫格業
竒童潘岳鄉邑號為竒童作籍田賦才名冠世出為河
陽令後遷廷尉評仕宦不達乃作閒居賦(並晉史)
安
剖心明皇嗣安金藏京兆人在太常工籍睿宗為皇嗣
有誣皇嗣異謀者武后詔来俊臣問狀金藏大呼曰公
不信我言請剖心以明皇嗣不反也引刀自刺腹中腸
出被地眩而仆后聞大驚命高醫内腸閱夕而蘇臨視
歎曰吾有子不能自明不如爾之忠也詔停獄朝廷士
大夫翕然稱其誼
謹厚見信安彦威少隸唐明宗麾下頗知兵法嘗為牙
將以謹厚見信晉高祖入立徙鎮歸德是時河决滑州
命彦威塞之彦威出私錢募民治隄遷西京留守遭歲
大饑彦威賑撫饑民民有犯法皆寬貸之饑民愛之不
忍流去彦威與安太妃同宗出帝事以為舅彦威未嘗
以為言及卒太妃臨哭人始知其同宗也當時益稱其
謹重(五代史)
顔
江左稱顔謝顔延之讀書無所不覽文章冠絶當時鮑
照曰君詩若鋪錦列繡雕繢滿眼議者以延之謝靈運
自潘岳陸機之後文士莫及江右稱潘陸江左稱顔謝
顔祕書顔師古少博覽精詁訓善屬文太宗嘗歎五經
去聖遠𫝊習寖訛詔師古於祕書省考定多所釐正學
者賴之拜祕書少監
辯獄而雨顔真卿開元中舉進士又擢制科遷監察御
史使河隴時五原有冤獄久不决天且旱真卿辯獄而
雨郡人呼御史雨
班
壯士之志班超有大志不修細節傭書養母投筆歎曰
大丈夫無他志略猶當立功異域以取封侯安能久事
筆硯間乎左右笑之超曰小子安知壯士之志哉相者
指曰生燕頷虎頭飛而食肉萬里侯相也其後出征安
集西域五十餘國悉皆納質内屬封定遠侯任尚與超
交代請誨告以總大綱而已尚曰我以班為當有竒策
今所言平平耳後尚失羌人之和果如超言
大家曹世叔妻班氏彪之女名昭字惠博學高才踵成
漢書表志號曰大家作女誡七章(並後漢書)
山
璞玉渾金山濤少有器量介然不羣為竹林之遊年四
十始為郡主簿功曹累遷吏部尚書遷右僕射加光禄
大夫以老疾辭詔曰君以道德為世模表吾將倚君以
穆風俗何乃欲獨高其志耶王茂目濤如璞玉渾金人
皆欽其寳莫名其器
高陽池山簡為征南將軍都督荆湘交廣四州諸軍事
假節鎮襄陽每出嬉遊多之習氏池上置酒輒醉名曰
高陽池童兒歌之有日夕倒載歸倒著白接䍦之句(並出)
(晉史)
田
食客數千人孟嘗君名文姓田氏招致賓客舍業厚遇
之以故傾天下之士食客數千人
河東太守田延年為河東太守誅鉏豪強姦邪不敢發
入為大司農
旬月取宰相車千秋本姓田氏為丞相封富民侯無他
才能術學又無閥閱功勞特以一言寤意旬月取宰相
封侯世未嘗有也初千秋年老上優之朝見得乘小車
入宫殿門因號車丞相(並漢史)
朱紫滿門田弘正充魏博節度使以功加司徒同平章
事来朝上眷勞殊等固請留闕下帝勞曰魏人樂卿之
政四隣畏卿之威為朕長城又安用辭朱紫滿門榮冠
當時性忠孝好功名起樓聚書萬餘卷(唐史)
延
屈千里足延篤字叔堅受左氏𫝊能著文章有名京師
舉孝廉後拜議郎著作東觀徙京兆尹李文德謂公卿
曰延叔堅有王佐之才柰何屈千里之足乎(後漢史)
錢
長者錢徽中進士第遷中書舍人加承旨憲宗獨召徽
稱其長者時内積財圖復河湟然禁無名貢獻而至者
不甚郤徽懇諫罷之帝密戒後有獻毋入右銀臺門以
避學士
李白才錢易字希白年十七舉進士御試三題日中而
就言者以其清俊而黜之太宗語蘇易簡曰朕恨不與
李白同時易簡曰有錢易者李白才也太宗喜曰若然
當用唐故事召至禁林會盜起劍南不果用復舉進士
甲科為光禄寺丞通判蘄州又舉賢良方正策入等除
祕書丞通判信州真宗封泰山獻殊祥錄遷太常博士
直集賢院
仙風道骨錢若水字淡成十歲能屬文入華山陳搏一
見以為有仙風道骨舉進士為同州推官有富民失女
奴其父母訟于州鞫于有司獄吏嘗有貸于富民不獲
乃劾富民父子數人共殺女奴棄之水中遂失其尸而
誣以罪皆應死若水疑之密使人訪求女奴得之乃引
以示女奴之父母皆泣曰是也富民父子賴以得免郡
太守欲薦之若水固辭曰且朝廷以此為若水功當置
獄吏於何地太守歎服太宗聞之遂召用擢祕書丞直
史館半歲中超遷知制誥翰林學士至道初拜右諫議
大夫同知樞密院事
錦繡萬花谷續集卷二十
