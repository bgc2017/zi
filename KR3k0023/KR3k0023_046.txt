錦繡萬花谷後集卷六
臨安
西部漢書曰錢塘西部都尉居之
東安吳志曰黃武五年丹陽會稽吳郡小寇攻没諸縣
乃分三部之要害地置東安郡居富春
樹呼龜孫權時獲一大龜持獻吳主夜宿越里繋船於
大桑樹樹呼龜曰元緒奚事爾耶龜曰行不擇日今方
見烹雖然盡南山之柴不能潰我(出異苑)
人化鶴孫鍾以種瓜為業有三少年詣鍾乞瓜曰此山
下善可作塚當為定墓鍾隨下山三十步三人悉化成
白鶴飛入空中即孫堅所葬地也
扈瀆吳都記曰松江東瀉海口名曰扈瀆輿地志曰扈
業者濱海漁捕之名插竹列於海中以繩編之向岸張
兩翼潮上即没潮落即出魚隨潮礙竹不得出名之曰
扈
鹽田輿地志曰海濱廣斥鹽田相望吳煮海為鹽即鹽
官縣境也
包山玄中記曰吳西具區澤中有包山有洞庭室
于隧戰國策曰越山散卒三千擒夫差於于隧吳縣西
北有地名于隧是也
鎮江
東府山謙之丹陽記曰東府城地則晉簡文為會稽王
時第東則丞相會稽王道子府道子領揚州牧俗稱東
府
西州丹陽記曰揚州廨王敦所創開東南西三門俗謂
之西州
孫陵丹陽記曰蔣陵因山以為名吳大帝陵也輿地志
曰臺當孫陵曲衍之傍故蔣陵亭亦名孫陵亭
蔣廟丹陽記曰蔣子文為秣陵尉自言已死當為神為
賊所殺故吏忽見子文乘白馬如平生孫權發使封子
文為都中侯立廟鍾山因改為蔣山
湖州
横山左傳曰楚子重伐吳克鳩兹至于衡山(在烏程南横古衡字)
長瀆吳興記曰河口山東濱大溪西帶長瀆
若下吳錄云長城若下酒有名溪南曰上若北曰下若
並有村村人取若下水以釀酒醇美勝雲陽
嵎中吳興記曰風渚南三十里曰嵎中即嵎山也
常州
蒼蛟溪孔氏志怪云義興有白額獸溪渚長橋有蒼蛟
并周處為三害
白獺穴長橋下有白獺若將有兵獺出穴口四望而嘷
舊言有神(出風土記)
横峴㟄山多縱石而有大横峴以承衆流(出風土記)
長塘洮湖即長塘湖(出輿地志)
越州(紹興府)
石帆玉笥射的北有石帆壁立臨水漫石宜山遙芃芃
有似張帆又名玉笥山又曰石簣山(出會稽志)
鏡水山隂南湖縈布郊郭白水翠巖互相映發若鏡若
圖故王逸少云山隂上路行如在鏡中遊(出輿地志)
銅溪昔歐冶子涸若耶之溪而出銅破赤堇之山而出
錫(出會稽志)
台州
丹洞登真𨼆訣云赤城山下有丹洞在三十六洞天數
其山足丹
赤城名山略記云赤城山一名燒山東卿司命君所居
洞周迴三百里上有玉清平天
金庭道書曰天台山其上八重視之如一中有金庭不
死之鄉
玉室許邁與王逸少書曰自山至臨海多有金堂玉室
仙人芝草
婺州
銅釜吳時軍士五百人破湖得銅釡發之水便暴出即
五百人湖也(出異苑)
石甑崑崙山頂有一孤石可高三十丈其形似甑人謂
之石甑(出東陽記)
宣州(寧國府)
慈姥江寧南有慈母山積石臨江生簫管竹俗呼為鼓
吹山江寧縣之慈姥山在當塗縣北(出丹陽記)
舒姑登蓋山百步有泉昔有舒氏女與父析薪於此山
忽坐處處牽挽不動父遽告家比來唯有清泉湛然因
名舒姑泉(出宣城記)
徽州
玉山郭璞注山海經曰玉山浙江水出其邊
石蓋歙縣靈山甚高峻有圓石高數丈上有石蓋
二礫黟縣南有五硍二礫兩邊皆壇石中央有溝裁五
尺許水甚懸迅(出輿地志)
三姑黟縣東有靈山山有三峯名為三姑山三年一遇
野火自燒百姓放火輒降雨不燃
饒州
蓮鑊弋陽嶺上多密巖宋元嘉中有人見其巖内三鐵
鑊鑊各容百斛中生蓮花他人往尋不知所在(出鄱陽記)
梅池宋初山川記曰廣陵縣東有梅池
夫岡鄱陽西有望夫岡昔縣人陳明與梅氏為姻未成
而妖魅詐迎婦去明詣卜者訣云西北行五十里求之
明如言見一大穴深邃無底以繩懸入遂得其婦乃令
婦先出而明所將隣人秦文遂不取明其妻乃自誓執
志登此岡首而望其夫因以名焉(出鄱陽記)
子石九子石在弋陽水在岸間相去數十步石形似印
楚州
射陂廣陵王相勝之奏奪王射陂草田賦與貧人
鹽瀆鹽瀆屬臨淮郡(並出漢書)
夀州
羊頭澗水經注曰肥水左合羊頭溪水受芍陂謂之羊
頭澗
龍泉陂伏滔正淮論曰彼夀陽者視龍泉之良疇萬頃
鑊里吳使孫綝大發卒屯鑊里(出吳志)
洞臺霍山下有洞臺方二百里有二門其中有五香芝
飛華之實(出黃庭經注)
鼓川泚水東北右會&KR0008;鼓川水
隠室八公山有隠室石井(並出水經注)
廬州
廬口廬江郡故廬子國(出應劭漢書注)
舒城廬江大縣東有舒城
桐鄉朱邑為桐鄉嗇夫廉平有恩惠病且死屬其子曰
桐鄉人愛我必葬我於桐鄉(出漢書)
巢邑楚為疆城巢輿地志曰楚名為巢邑(出左𫝊)
嚴州
賀齊城吳大帝使賀齊繋黟歙山賊定立新都郡輿地
志曰郡城賀齊所創也(出吳志)
嚴陵嚴光字子陵耕於富春山後人名其釣處為嚴陵
灘(出東觀漢記)
處州
東甌惠帝立閩君搖為東海王都甌(出漢書)
西隗西隗山東接安固西接松陽(出永嘉記)
江州
彭澤彭澤縣屬豫章郡彭蠡澤在西(出漢書)
淺源過九江至于敷淺源(出尚書)
廬山匡谷出於周威王時生而神靈𨼆淪?景廬于此
山俗稱廬君故山取號焉(出廬山記)
盆水盆水出青盆山因以為名(滯山雙流而右灌潯陽東北流入江潯陽記)
隆興府
銅精西山周回三百里此山時有夜光遠望如火氣輿
地志曰此為銅之精光也
劒窟豊城縣獄後有雷孔章掘神劒窟方七八尺(出豫章記)
然石建城縣西有羊山有然石色黃白而理疎以水灌
之便熱可煮物故謂然石(出宋永初山川記)
熱泉皮縣有熱泉如湯以生物投之須臾爛熟(出山川記)
吉州
茨野昔豫章太守賈萌與安城侯張普争墳戰於新茨
之野即兹地也
落亭郡渚江川發源同會落亭石上有芝草下有紫磨
金(並出安城記)
山都廬陵太山之間有山都似人裸身見人便走自有
男女可長四五尺能&KR0008;相喚常在幽昧之中似魑魅鬼
物
木客廬陵有木客鳥大如鵲千百為羣不與衆鳥相厠
云是木客化作(並出異物志)
贑州
金鷄雩都縣有金鷄石傍有穴宋永初中見金鷄棲翔
此穴頗時飛鳴
石雁覆笥山平湖中有石雁浮在水每至炎氣代序則
飛翔若知感候(並出南康記)
松闕歸美山有石城高數丈有二石夾左右石形松實
如雙闕(出輿地志)
梓潭梓潭昔有梓樹巨圍葉廣丈餘垂柯數畆吳王伐
樹作船使童男女挽之船自飛下水男女皆溺死至今
潭中時有歌唱之音(出南康記)
撫州
甘渚東興人家曾以木甑沉井中乃流出連樊溪甘渚
得之此泉穴相通也(出臨川記)
蜜巖五章山絶巖險峭有蜜蜂依之為房其形如笠登
者皆懸磴數丈然後得至其所
石人虚谷東英巨山巖内有石人坐磐石上體上塵穢
則興風濕潤則致雨晴日便舉體鮮潔朗然玉淨
楓鬼磨姑山上人登之有物人形眼鼻口面無臂脚俗
呼為楓子鬼(並出臨川記)
袁州
米砂鍾山臨水阻峡春夏則湍洑沸涌濆上有沙如米
兩岸各十餘斛呼曰米砂以之候歲若一岸偏饒則其
方豐穰(出安城記)
雪壁殷斌石室記曰第三室高十丈餘者粗相似皆素
壁若雪則萬象森羅
宜春水宜春泉水地道記曰春縣出美酒隨歲貢上(吳錄)
羅宵山羅宵山有石井天旱祠之以木投井即雨至井
溢木出乃雨止(出安城記)
鄂州
鸚洲夏口江中有鸚鵡洲(出輿地志)
鳳闕城東南角有岡名鳳闕吳時有鳳集之因以為名
(出武昌記)
渚鄂離騷云乘鄂渚而反顧
樊山樊口云東有樊山(出武昌記)
岳州
湘山秦始皇浮江至湘山(出史記)
沅水沅水注洞庭湖中方會於江也(出水經注)
地道君山有地道郭璞江賦曰爰有包上洞庭巴山地
道(出湘中記)
江門洞庭山帝女居之常游沅澧之交瀟湘之泉是在
九江之門(出山海經)
潭州
横渚横渚對岸古城孫權遣程普所立(出湘中記)
橘洲橘洲在郡南對南津常看如下及至夏水懷山渚
洲皆没橘洲獨在(出輿地志)
衡州
青壇祝融峯上有青玉壇方五尺有蓋香行道處(出湘中記)
紫蓋衡山有峯名曰華蓋又一名紫蓋(出異苑)
永州
菁口都溪又西北流入營水謂之菁口(出湘洲記)
蘭巖蘭巖山其路危阻近絶人迹登其山有石路松林
焉杳然便是雲霞中館宇矣(出王韶之神墳記)
澧州
天帚天門角上各生倒垂下一竹拂謂之天帚(出荆州圖副記)
松梁松梁之石間開處容數十丈其高以弩射之不及
其上(出吳錄)
郴州
熱石輿地志曰臨武縣山有熱石置物其上立焦
温泉荆州記曰郴州温泉下流有田資以溉灌常十二
月下種至明年三月新穀便登
常德府
龍池謝承為武陵守時有黃龍見郡東水中拜表上賀
因號龍池
江陵府
鶴澤劉義慶世說曰晉羊祜鎮荆州於江陵澤中得鶴
教其舞動以樂賓友
辰州
葱嶺沅川有孤山巖石崔嵬大有葱如人所種常時往
取援輒斷絶請神而求不挽自出武陵記謂之葱嶺(出沅)
(川記)
茗山茗山九峯嶮峻木多松獸多熊豹(出荆州圖副記)
邵州
石牀文斤山有石牀方高一丈四面綠竹扶疎常隨風
委拂(出湘洲記)
雲水邵陵水東會雲泉(出水經注)
巫州
浪水浪水出武陵鐔城北界山谷荆州記謂之浪溪(出水)
(經注)
舞溪舞溪東溪注沅西接牂牁
涪州
銅柱江中有銅柱灘(出周地圖記)
神窟黃葛峡有相思崖芳泉周灌浴謂之神窟(出益州記)
牂州
桂浦漢武帝平南夷置牂牁郡郡有桂浦關
石關華陽國志且蘭縣西南有石潼關
揚州
釣臺雷陂有臺高二丈南兖州記曰以為吳王濞之釣
臺也(出西征記)
輿浦輿浦朝夕恒淤濁一朝清徹太守范邈表以為瑞
(出南兖州記)
和州
豐州江水北合為江縣之豐浦上通湖池
苞湖次得隂塘水同受皇后湖湖水連接苞湖西翼潭
湖(出水經注)
濠州
鵲甫亭鵲甫溪水西北流經鵲甫亭南(出水經注)
馬丘聚當塗有馬丘聚徐鳳反於此(出續漢書)
舒州
趙屯城破虜磯東有趙屯城内有倉
周瑜廟江水對雷川之北側有周瑜廟(並出水經注)
蘄州
翻車九江英布於翻車水北以築翻車城(出史記)
積布江水又東經積布山南俗謂之積布磯(出水經注)
光州
弦子都楚人伐弦弦奔黃十三州志曰轂城故弦子都
也(出左𫝊)
虞丘郭弋陽郡東有虞丘郭南有伍子相廟(出水經注)
申州
九塞淮南子曰何謂九塞大汾冥阨荆苑方城豪阪井
隠今疵句注居庸也
三關後魏置平靖關於義陽故云義陽有三關之塞此
其一焉(出齊志)
安州
楚邑自漢口入二百里得涓口有村入三百里得鄭城
楚邑也(出漢水記)
新城安陸縣東有新城桓温征石季龍所築南臨涓水
(出輿地志)
沔州
龜頭山舉水出龜頭山
龍驤水江之左岸會龍驤水口(並出水經注)
廣州
蒲澗熙安縣東北有菖蒲澗咸淳中姚成甫澗側遇一
丈夫曰此菖蒲安期先生所餌可以不老
蘭湖番禺北有芝蘭湖並注西海(並出南越志)
連州
潮穴斯溪西通淮水其穴若井或枯涸彌年或一日十
盈十竭若潮水焉(出潮州記)
泉山泉山有峭壁高竦連阜緬石泉懸注瀑布飛流
韶州
石臺勞口東岸有石四方而高百餘步其狀若臺(出始興記)
銀甕林水源出盤石上羅列十甕皆蓋以青盆中悉銀
瓶有人遇之者得開觀而不可取取輒失路迷悶欲死
循州
龍川縣名屬南海郡(出漢書)
牛嶺羅浮山有石樓右帶牛嶺山左據龍尾(出南越志)
潮州
文貝潮陽南有小水注海濱帶曾山其中多文貝可以
解毒(出南越志)
錦蛇龍溪謂之盤龍蛇青黑色赤帶錦文隨瀆瀵水而
入于海有毒傷人輒死
泉州
靈江從餘姚至海三千里過温麻江有一江名靈江(出輿)
(地志)
神草霍山有神草三十四種(出道書)
建州
建安永安三年以會稽南郡為建安郡(出吳志)
肇慶府
石室高安石室自生風惆南北二門狀若人功意者以
為仙都(出南越志)
嵩臺高安有竦石廣六十餘丈高二百許仞士人謂之
嵩臺
德慶府
端石端溪有端山山有五色石石上多香水(出吳錄)
岑珠端溪俚人岑班入山遇一寳珠徑五寸取還夜光
明照燭俚人甚懼以火燒之雖已損猶照一室(出南越志)
岡州
香林盆元縣利山上多香林
綸木威寧縣有穿州其上多綸木似榖皮可以為綿(並出)
(南越志)
梧州
蒼梧蒼梧郡武帝元鼎六年開(出漢書)
斑石廣信縣之夀鄉有孤巖巖上斑石石皆五色(出輿地志)
賀州
賀水臨水經臨賀縣東又南至郡左合賀水(出湘洲記)
富川富川縣屬蒼梧郡(出漢書)
交州
二鼓後漢周敞為交趾刺史伐龍山木以為鼓以下分
鼓給桂林郡上分鼓給交趾郡擊一鼓則二鼓皆鳴(出輿)
(地志)
三田南方地氣暑熱一歲田三熟冬種春熟春種夏熟
夏種秋熟秋種冬熟(出廣志)
横州
蘇嶠寧浦郡東南有蘇摩嶠屈璆(出南越志)
麻嶺沙麻嶺在寧浦郡南郡即嶺之北垠(出道理記)
峯州
樹止狼野人居無室依樹宿止(出林邑記)
竹梁糞冷縣有大竹數圍可用為屋梁柱覆用之則當
瓦(出南正八郡志)
愛州
蟻漆居風縣有蟻絮藤人視土中知有蟻墾發以木皮
插其上則蟻出緣而生漆(出吳錄)
鷄潮移風縣有潮鷄鳴長旦清如吹角每潮至則鳴一
名林鷄
驩州
咸驩咸驩縣屬九真郡(出漢書)
都沃都沃縣屬九德郡(晉太康地志)
崖州
海中武帝立珠崖郡在南方大海中居廣衺千里(出漢書)
巢居珠崖人皆巢居(出廣志)
儋州
儋耳武帝元鼎六年定越以為儋耳郡(出漢書)
鏤頰儋耳鏤其頰及上連耳匡分為數支狀似鷄腸纍
纍下垂(出張晏注漢書)
高州
朱鼈海中多朱鼈狀如肺有四眼六脚而吐珠
&KR1411;馬平定縣東巨海有&KR1411;馬似馬牛尾一角(並出南越志)
襄陽府
南峴襄陽本楚之下邑桓溪帶其西峴山亘其南(出荆州記)
習池峴山南八百步西下道百步有習家魚池(出襄陽記)
荆州
雲澤春秋文耀鈎曰大别以東至雲澤九江衡山荆州
今按即雲夢澤也
景洲魏將夏侯尚圍南郡作浮橋度景洲洲今在江陵
縣界(出吳志)
隨州
厲鄉楚伐徐齊師伐厲以救之杜預注曰隨縣北有厲
鄉(出左𫝊)
舂邑元帝以舂陵卑濕割蔡際之白水二鄉為舂陵侯
邑
復州
馬水龍居縣南有馬水(出南雍州記)
鼉湖沔陽縣東三十里有鼉湖(出荆州記)
峡州
獸牙獸牙山有石壁其文黃赤色有牙齒形(出宜都山川記)
狼尾勾將山記曰縣去山四十里别從狼尾灘下南崖
䕫州
白鹽峰峡之首北岸曰白鹽峰中黃龍灘水沿泝所忌
(出荆州記)
白帝山白帝山北接緣馬嶺接赤甲山(出水經注)
渝州
明月峡巴郡江州有明月峡峡首南峯石壁有圓孔形
如溝月因以為名
縉雲山黃帝於上合神丹故山得名焉(出縉雲山志)
梁州
牛道秦王未知蜀道乃刻石牛五頭置金於尾下言此
天牛能糞金蜀人信之乃令五丁共引牛成道今在襄
城縣界
興州
落聚郡武都鳴水二縣屬東益州(出後魏書)
泉街泉街水出河池東南入沮縣(出水經注)
合州
銅梁外負銅梁宕渠内函要害膏腴(出左思蜀都賦)
石戸龍盤山南有石長三十丈高五尺當中有戶及扉
若人掩閉古老以為玉女房(出益州記)
利州
金溪益昌縣東山西北有金銅溪溪出金因以為名(出梁)
(州記)
銅水葭萌縣南十里有刀環山赤銅水出焉(出益州記)
益州(成都府)
蠺叢揚雄蜀本記曰蜀始王曰蠺叢次曰伯雍次曰魚
鳬
杜宇十三州志曰蜀主杜宇自號望帝
綿州
銀水華陽國志曰涪陵有孱山水其源有金鑛
金山金山東臨澗水光照映川(出益州記)
劒州
飛梁諸葛亮相蜀鑿石架空為飛梁閣道即古劒閣道
也(出華陽國志)
絶澗姜維抗鍾會故壘其山峭壁千丈下臨絶澗(出益州記)
閬州
南池南池在閬中縣東南八里
西水西水縣本秦閬中縣之地(出益州記)
梓州(潼川府)
郪道姜維等聞諸葛瞻破乃引軍由廣漢郪道以審虛
實(出蜀志)
射洪涪江水又東南至射洪今在射洪縣界(出水經注)
眉州
龍鶴山丹陽縣西北十五里有龍鶴(出華陽國志)
魚蛇水魚蛇水東北自陵州界入清神縣界(出益州記)
簡州
金堂水新都縣有金堂山水通於巴漢(出華陽國志)
銅宫山五城縣西南六十里有銅宫山高出衆峯(出益州記)
果州
昆井南充縣西南六十里有昆井鹽井
郵溪鷄郵神在相如縣東次北下步有鷄郵溪因此而
為之名(並出益州記)
雅州
卭水峡山卭水出焉其陽多黃金(出山海經)
鄧山文帝賜鄧通卭道銅山(出漢書)
瀘州
錦山合江北有綾錦山(出華陽國志)
綿水綿水至江陽縣方山下入江謂之綿江(出水經注)
曲池蘇初縣西北有泥池案今曲池是也係巂州(出應劭注)
(漢書)
成州
伏犀灘伏犀灘東南六十里有黃魚像岸今在僰道縣
界
騰龍水龍騰溪水源出南溪縣(並出益州記)
秦州
黑水黑水出黑城北西南經黑城西莫吾川
朱圉尚書曰西傾朱圉鳥鼠至于太華(並出水經注)
渭州
鷄聚襄武縣有五鷄聚(出漢書)
馬溪渭水東南流經首陽縣南左則天馬溪水參差翼
注(出水經注)
錦繡萬花谷後集卷六
