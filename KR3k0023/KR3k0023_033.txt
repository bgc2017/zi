錦繡萬花谷前集卷三十三
劔
龍泉大阿工市三劒楚王使風湖子之吴見歐冶子干
將使之為劒三枚一曰龍泉二曰太阿三曰工市楚王
問何如風湖子對曰龍泉狀如登高山臨深澤太阿巍
巍翼翼如流水之波從文起至脊如珠柱文若流而不
絶晉鄭聞之求之不得興師圍楚楚王引太阿麾之士
卒流血千里晉鄭之頭畢白
干將鏌邪干將吴人與歐冶子同師闔閭使造劒二枚
一曰干將二曰鏌邪鏌邪者干將之妻名干將作劒金
鐵之精未肯流干將夫妻乃斷髮剪指爪投之爐中金
鐵乃濡劒成陽曰干將隂曰鏌邪以其隂獻吴王列士
𫝊楚王干將乃鏌邪之子也楚王夫人常夏納凉抱鐵
柱心有所感遂孕生産一鐵楚王命鏌邪鑄此鐵為雙
劒三年乃成一雌一雄鏌邪乃留雄而以其雌進楚王
劒在匣中常鳴對曰劒有雌雄鳴者雌憶雄也王大怒
收鏌邪殺之子乃為父殺楚王
越王五劒越王允常聘歐冶子作五劒一曰鈍鈎二曰
湛盧三曰豪曹四曰魚腸五曰巨闕
許旌陽第三劒唐武勝之見雷公逐一小黃蛇盤繞灘
上以石戲投之蛇鏘然有聲雷乃飛去尋視蛇得一銅
劒文曰許旌陽斬蛇第三劒(廣漢記)
秋水越絶書太阿劒其色如秋水
韓楚龍淵漢文推成後漢肅宗賜韓楚龍淵賜郅壽蜀
漢文賜陳寵濟南推成皆劒名(漢𫝊)
兔膽鐵鑄劒昆吴山有獸如兔食銅鐵吴國武庫中兵
刃皆盡忽見雙兔殺之有鐵膽腎方知兵刃為兔所食
乃鑄鐵膽為二劒雄為干將雌為鏌邪(拾遺)
倚天劒荆楚故事曰襄王與唐勒景差宋玉等遊於雲
陽之臺王謂左右曰能為大言乎唐勒曰壯士怒兮絶
天柱北斗房兮泰山夷宋玉曰方地為輿圓天為盖彎
弓掛扶桑長劒倚天外
管涔王五色劒晉劉曜隐管涔山閒居有二童子跪入
曰管涔王使小臣奉謁趙皇帝獻劒一口置前再拜而
去以燭視劒長二尺赤玉為寳銘曰神劒曜遂服之劒
隨四時而變為五色(載記本𫝊)
白猿公越王問劒處女處女將見王道逢袁公曰聞子
善劒術女子曰願試也公即以劒杖簇竹枝上頡橋委
隨女即撓其末公操其本而刺女女因舉杖逐之袁公
變為白猿而去(吴越春秋)
疥癩賓顧彦輝有東川節度會諸將所以佩劒號疥癩
賓使侍左右曰生死同之違者先齒
櫑具劒首以玉作井轆轤形上刻木作山形似蓮花初
生未敷時雋不疑帶櫑具劒見暴勝(不疑傳)
詩雨餘江清風捲沙雷公躡雲捕黃蛇蛇生空中如注
矢雷公煜煜燒蛇尾或投以塊鏗有聲雷飛上天蛇入
水水上青山如削鐵神物欲出山自裂細看兩脇生碧
花猶是江西老蛇血蘇子得之何所為蒯緱彈鋏詠新
詩君不見凌烟功臣長九尺腰間玉具高柱頥(坡)君不
見昆吾鐵冶飛炎烟紅光紫氣俱赫然良工鍛鍊凡幾
年鑄作寳劒名龍泉龍泉顔色如霜雪良工咨嗟嘆奇
絶琉璃寳匣吐蓮花錯鏤金環生明月正逢天上無風
塵幸得用逢君子身精光黯黯青蛇色文章片片綠龜
鱗非真結交遊俠子亦曾親近英雄人何言中道遭棄
捐零落飄淪古獄邊雖復沉埋無所用猶能夜夜氣衝
天(唐郭元振上此武后竒之遂得擢用)
畫
五經三史晉顧愷之陸探微張僧繇北齊楊子華隋董
仲仁辰子奇唐吴道子鄭虔皆名畫顧陸張吴為五經
楊鄭董辰為三史餘畫為百家(名畫記)
通神手開元中李思訓畫大同殿壁明皇喻之曰卿所
畫夜聞水聲真通神佳手(炙轂子)
誤點成蠅吴曹不興誤點屏風因就畫為蠅孫權以手
拂之(吴志注)
誤筆成牛王獻之善丹青桓温使畫扇筆誤落因就畫
一駁牸牛甚妙(晉書)
龍生烟霧唐吴道子畫殿内五龍鱗石飛動每天將大
雨即生烟霧(後畫品)
六馬衮塵圖唐寧王善畫馬花萼樓壁上有六馬衮塵
圖明皇最脊玉面花聰風鬃霧鬛纖悉備具後壁上惟
有五馬信知神物變化(異人錄)
點龍眼飛去張僧繇在金陵安樂寺畫四龍不點眼睛
每云點之則飛去人以為誕因點其二須臾電雷破壁
二龍去(名畫記)
畫驢惱僧吴道子嘗訪僧僧不禮遂於壁上畫驢一頭
一夜僧房家具踏破惱亂不堪僧知是道子懇邀塗却
畫乃已(盧氏雜記)
有光發屋張僧繇在江陵天星寺柏堂畫盧舍那佛像
夜有光發寺屋壁(名畫記)
一揮圓光吴道子嘗畫佛留其圓光對萬衆中舉手一
揮圓中規觀者驚呼畫家自有法但以肩倚壁自然中
規吴道子妙不在此
天機所到唐王維字摩詰善畫思入神至山平水遠雲
勢石色繪工以為天機所到也(本𫝊)
天趣活筆陳用之善畫宋迪謂曰汝畫信工但少天趣
當求一敗墻張素倚之朝夕觀之既久隔素見敗墻之
土高平曲朽皆成山水之象心存目想高者為山下者
為水顯者為近晦者為遠神領意造恍然見其有人禽
草木飛動之象則隨意命筆自然境皆天就不類人為
是為活筆(海外記)
雲漢北風圖漢桓帝時劉襃畫雲漢圖見者皆熱及畫
北風圖見者皆寒(博物志)
晝夜牛本朝太宗時李至獻畫牛晝則齧草欄外夜則
歸臥欄中莫曉其理僧贊寧曰此幻藥所圖南海倭國
有蚌淚和色著物晝見夜隱沃焦山有石磨色染物晝
隱夜見(海外記)
牛鬭尾入股有蔵戴崧牛鬭與客觀旁有一牧童曰牛
鬭力在前尾入兩股間今尾掉何也
鳥飛頭足無兩展黃筌飛鴈頭足皆展不知飛鳥縮頭
則展足縮足則展頭無兩展者(仇池筆記)
按樂圖國史補云客有以按樂圖示王維維曰此霓裳
第三疊第一拍也客未然引工按曲乃信此好奇者為
之曰凡畫樂工能奏一聲金石絲竹同用一字何由無
此聲豈獨霓裳哉霓裳曲凡十三疊前六疊無拍至第
七疊始有拍而舞作故曰樂天詩中序擘驝初入柏中
序即第七疊也第三疊安得有拍也即見其妄(青箱雜記又見)
(類說)
畫樂琵琶誤撥下絃相國寺高益之畫奏樂最有意人
多病擁琵琶者誤撥下絃衆管皆發四字琵琶四字在
上絃此撥乃掩下誤也予以為非誤盖筦以發指為聲
琵琶以撥過為聲此撥掩下絃則聲在上絃也亦初心
匠如此(筆談)
韓幹周昉寫真郭汾陽女壻趙縱令韓幹寫真後又請
周昉寫真二人皆有能名令公嘗列二真畫於坐未定
優劣因女趙夫人歸省問云此何人對曰趙郎也何者
最似曰兩畫總似前畫得趙郎狀貌後畫兼移其神思
情性笑語之姿是日定二畫之優劣(畫斷)
畫花在似不在似畫花趙昌意在似徐熙意不在似非
高於畫者不能以似不似第其高下盖意不在似者太
史公之於文杜陵老之於詩是也
江都王馬江都王緒霍王元軌之子善畫鞍馬老杜詩
云國初已來畫鞍馬神妙獨數江都王是也(名畫記)
包鼎虎近時名畫李成巨然山水包鼎虎趙昌花鼎宣
州人世以畫虎為業而最為精妙(歸田錄)
畫家百世師五代營丘李成字咸熙尤妙畫山水王朴與之善畫平
遠寒林氣韻瀟洒古今一人真畫家百世師也昔稱王維李思訓
之徒不可同日而語其後燕貴翟阮深許道寧輩僅得一體(退朝錄)
本朝畫學古今第一荆浩曰山水之學吴道子為有筆
無墨項容有墨無筆王維李思訓之流不數也其所立
可知矣然入吾本朝如長安關同營丘季成原范寬之
絶藝荆浩者工不數也故本朝畫學古今第一(邵氏錄)
周昉絶冠畫斷云周昉窮丹青之妙至畫美人女子為
古今絶冠
詩筌逼真名畫評云黃筌蜀人善丹青凡所操筆皆逼
真與其子居寳從孟㫤歸朝居寳字伯鸞善畫竹蘇易
簡得其墨竹圖李宗諤作贊
神彩飛動王鉷據陜州集天下良工畫壽聖寺壁為一
時妙絶畫工凡十八人皆殺之使天下不復有此筆今
佛母壁最奇神彩飛動鬼母瘦佛次之(筆談)
神氣迥出國初江南布衣徐熙偽蜀翰林待詔黃筌皆
善畫著名筌與二子居寳惟亮皆隸圖畫院其後徐熙
至京師送畫院品其畫格諸黃妙在賦色巧細不見墨
迹但以輕色染成徐熙以墨筆畫之殊草草略施丹粉
神氣迥出别有飛動之意筌惡其軋已言其畫麤惡不
入格罷之熙之子乃效諸黃格更不用墨直以彩色圖
之謂之没骨圖工與諸黃不相上下筌等不復瑕疵遂
得齒院品然其氣韻皆不及熙遠甚(湘山野錄)
不以細碎為工翠微堂記云落筆之際未嘗以傅色暈
淡細碎為工
不為彩色所隱蜀有趙昌善畫花每晨露遶欄諦玩手
中調色寫之自號寫生趙昌人謂趙畫染成驗之者以
手捫摸不為彩色所隱者乃真也(東齋記事)
正午牡丹歐公得一古畫牡丹下有猫吴正肅公一見
曰此正午牡丹也其花披哆而色燥此日中時花也猫
眼朝暮不同黑晴如線正午猫眼也(歸田錄)
蛺蝶圖名畫記云嗣滕王湛然善畫蝴蝶王建宫詞云
𫝊得滕王峽蝶圖是也
寒具油桓玄好蓄法書名畫客至嘗出觀客食寒具而
油汙其畫後遂不設寒具(寒具今油餅也劉禹錫佳話)
永寧里王涯破垣唐王涯居永寧里蓄名書畫以金玉
為匳軸鑿垣貯之重複固祕及被誅為人破垣剔取金
玉而弃書畫於道
酒醒畫於地蜀有孫大古善畫山水又有李懷衮雖夜
中酒醒睡覺得意時急起畫於地遲明寫之則優於平
居所畫也(東齋記事)
僧擇仁畫松永嘉僧擇仁畫松一日夢看四百條龍自
是臻於神每醉揮墨醒後乃補之形狀極於奇怪常醉
永嘉市顧竹壁取拭盤布濡黑灑其上來日少增修為
狂根枯枿人伏其神(筆談)
以小為大畫牛虎皆畫毛惟馬不畫毛予以問畫工不
能對大凡畫以大為小所以毛細不可畫牛虎雖是以
大為小但牛虎深毛馬淺毛理須有别故名為小牛小
虎約略拂拭自有神觀若畫馬如牛虎之大理當畫毛
盖見小馬無毛遂亦不比庸人襲迹非可與論理也(筆談)
以大觀小李成畫山上亭館及樓塔之類皆仰畫飛簷
其說以謂自下望上如人平地望塔簷間見其榱桷此
謬論也大都山水之法盖以大觀小如人觀假山以上
望下只合見一重山又如屋舍不應中庭及後巷李君
不知以大觀小之法折高折遠自有妙理豈在掀屋角
也
韋偃朱景玄畫斷云韋偃伯父工龍馬父鸞工山水松
石偃又工仙僧老松異石人知其善畫馬不知松石更
工
黃梅出山圖黃梅出山圖王維所畫黃梅曹溪二人氣
韻神檢皆如其人王仲圭最愛之
雪裏芭蕉王維畫物多不問四時如畫花往往以桃杏
芙蓉蓮花同畫一景畫袁安卧雪圖有雪中芭蕉(畫評)
仲由木劒昭君帷帽吴道子畫仲由戴木劒閻令公畫
昭君著帷帽殊不知木劒創於晉代帷帽興於本朝舉
此凡例亦畫之病也(名畫記)
佛光風不可動今畫工畫佛光有圓匾如扇者謂身側
則光側此大謬也渠但見雕木佛耳不知此光常圓又
有畫行佛光尾向後謂之順風光此又謬也佛光乃定
果之光雖劫風不可動豈常風能搖哉(筆談)上古之畫迹
簡而意淡顧陸之流是也中古之畫細密而精微展鄭
之流是也吴玄縱以怪石崩灘山水之變始於道玄成
於李思訓父子樹石之狀妙於韋偃窮於張通又若王
右丞之深重楊僕射之竒贍王宰之巧密劉商之取象
(名畫記)
董羽董羽江左人善畫水太宗作端拱樓命羽四壁畫
龍水羽極其精思半年而畢意望恩賞太宗與宫嬪登
樓皇子幼遙見畫壁驚亟令圬墁之卒不獲賞
無古人格致近者名畫趙昌花寫生逼真筆法較俗無
古人格致然時亦未有其比昌每題其畫末曰劒南樵
叟(歸田錄)蜀有趙昌善畫花每晨露遶欄諦玩手中調
色寫之自號寫生趙昌人謂趙畫染成驗之者以手捫
摸不為采色所隱者乃真也(東齋記事)
東丹王贊華契丹阿寳機以長子突欲為東丹王後奔
于唐明宗賜其姓更名贊華圖畫見聞志云東丹王善
畫人物鞍馬而馬尚豐肥筆乏壯氣
不點眼顧長康每畫人數年不點眼人問之答曰四體
妍媸本無妙處𫝊神寫照正在阿堵中
癡絶顧愷之小字虎頭以一厨畫寄桓玄悉糊題之玄
乃發而取之好脩理而還之愷之見封題如初直云妙
畫通神變化而去玄云顧長康有三絶文絶畫絶癡絶
畫獅子愈瘧建康有陸溉患瘧醫療無效有顧光實能
畫遂命筆畫一獅子令於外榜之謂陸曰可虔心祈禱
當有驗如言中夜聞戶外有窸窣之聲明日看獅子口
臆有血淋&KR0377;溉病乃愈(窮怪錄)
生枝枯枝唐張藻善畫嘗以手握雙筆一時齊下一為
生枝一為枯枝生枝則潤含春澤枯枝則乾裂秋風(畫斷)
朱繇畫唐末朱繇善畫世所收吴道子畫多朱繇筆也
八景本朝度支員外郎宋廸工畫其得意處有平沙落
鴈遠浦歸帆山市晴嵐江天暮雪洞庭秋月瀟湘夜雨
煙寺晩鍾漁村落照(墨客揮犀)
時稱第一名畫評曰李成營丘人能畫山林時稱第一
山谷云郭熙因為蘇才翁家摹六幅李成驟雨從此筆
墨大進
工畫寒林郭熙河陽人熙寧初為御史院藝字工畫山
水寒林(郭若虛見聞志)
尤工小景惠崇建陽人工畫鵝鴈鷗鷺尤工小景煙汀
霧渚虛曠之象
神明殊勝顧長康圖裴楷後於頰上加三毛覺神明殊
勝(本𫝊)
藏秘閣之畫淳化元年太宗出古畫蔵之閣上有顧愷
之畫王維像韓幹馬薛稷鶴戴崧牛又近代東丹王李
贊華千角鹿蜀黃筌白兔皆一時之妙也東丹王契丹
人名托雲(蓬山志)
畫塑一法古畫塑一法楊惠之與吴道子同師張僧繇
學畫惠之見道子筆法已至不服居其次乃去學塑亦
為古今第一(邵氏錄)
詩堂上不合生楓樹怪底江山起烟霧聞君掃却赤縣
圖乘興遣畫滄洲趣畫師亦無數好手不可遇對此融
心神令君重毫素豈但祁岳與鄭虔筆跡遠過楊契丹
得非玄圃裂無乃瀟湘飜悄然坐我天姥下耳邊已似
聞清猿反思前夜風雨急乃是滿城鬼神入元氣淋漓
障猶濕真宰上訴天應泣野亭春還雜花遠漁翁暝踏
孤舟立滄浪水深青溟闊欹岸側島秋毫末不見湘妃
鼓瑟時至今斑竹臨江活劉侯天機精愛畫入骨髓自
有兩兒郎揮灑亦莫比大兒聰明到能添老樹巔崖裏
小兒心孔開貌得山僧及童子若耶溪雲門寺吾獨胡
為在泥滓青鞋布襪從此始(老杜出水障歌)十日畫一水五日
畫一石能事不受相促逼王宰始肯留真跡壯哉崑崙
方丈圖掛君高堂之素壁巴陵洞庭日本東赤岸水與
銀河通中有雲氣隨飛龍漁人舟子入浦漵山水盡亞
洪濤風尤工遠勢古莫比咫尺應須論萬里焉得并州
快剪刀剪取吴松半江水(老杜題王宰山水圖歌)老夫清晨梳白
頭玄都道士來相訪握髮呼兒延入戶手提新畫青松
障障子松林静杳冥憑軒忽若無丹青隂崖却承霜雪
榦偃盖反走虬龍形老夫平生好奇古對此興與精靈
聚已知仙客意相親更覺良工心獨苦松下丈人巾屨
同偶坐自是商山翁悵望聊歌紫芝曲時危慘淡來悲
風(題李尊師松)天下幾人畫古松畢宏已老韋偃少絶筆長
風起纖末滿堂動色嗟神妙兩株慘裂苔蘚皮屈鐵交
錯回高枝白摧朽骨龍虎死黑入太隂雷雨垂松根胡
僧憩寂寞龐眉皓首無住著偏袒右肩露雙脚葉裏松
子僧前落韋侯韋侯數相見我有一匹好素絹重之不
减錦繡段已今拂拭光凌亂請公放筆為直幹(老杜韋偃雙松)
(歌)楚公畫鷹鷹戴角殺氣森森到幽朔觀者貪愁掣臂
飛畫工不是無心學此鷹寫真在左綿却嗟真骨遂虚
𫝊梁間燕雀休驚怕亦未摶空上九天(杜題姜楚公鷹)高堂見
老鶻颯爽動秋骨初驚無拘攣何得立突兀乃知畫師
妙巧刮造化窟寫此神俊姿充君眼中物烏鵲滿樛枝
軒然恐其出側腦看青霄寧為衆禽没長翮如刀劒人
寰可超越乾坤空峥嶸粉墨且蕭瑟緬思雲沙際自有
烟霧質吾今意何傷顧步獨紆鬱(杜甫畫鶻行)素練風霜起
蒼鷹畫不殊&KR1143;身思狡兔側目似愁胡絛鏃光堪摘軒
楹勢可呼何當擊凡鳥毛血灑平蕪(杜詠鷹)鄭公粉繪隨
長夜曹霸丹青已白頭天下何曾有山水人間不解重
驊騮(老杜)往時李成寫驟雨萬里古色毫端聚人行深蔵
鳥不度便覺非復鵝溪素龍眠老腕作陽關比風低草
雪埋山行人客子兩愁絶未信蒲萄能解顔(李彭)五日十
日一水石此言雖工盖其跡請看天地開闢初煉就日
魂鎔月魄貴人費盡數寸管中有江湖萬里客(徐師川)世
人只數曹將軍誰知虎頭非癡人腰間大羽何足道頰
上三毛自有神平生狎侮諸公子戲著幼輿巖石裏故
教世世作黃冠布襪青鞋弄雲水(坡贈善畫李道士)論畫以形
似見與兒童隣賦詩必此詩定知非詩人詩畫本一律
天工與清新邊鸞雀寫生趙昌花𫝊神如何此兩幅疎
淡含精勻誰言一點紅解寄無邊春瘦竹如幽人幽花
如處女似昂枝上雀搖蕩花間雨若人留天巧春色入
毫楮懸知君能詩寄聲求妙語(並坡與王簿書)天容玉色誰敢
畫老師古寺晝閒房夢中神授心有得覺來信手筆已
忘幅巾常服儼不動孤臣入門涕自滂元老侑坐鬚
眉古虎臣侍立冠劒長平生慣寫龍鳳質肯顧草間猿
與麞都門踏破鐵門限黃金白璧空堆牀邇來摹寫亦
知我謂是先帝白髮郎(坡贈寫御容僧)貴人多金身復閒争買
書寫不計錢已將鐵石充逸才更補朱繇為道玄煙薰
屋滿装玉軸鹿皮蒼璧知誰賢吴生寫佛本神授夢中
幼化飛空仙覺來落筆不輕意神妙獨到秋毫巔我昔
長安見此畫嘆惜至寳空澘然素絲斷續不忍看已作
蝴蝶飛聮翩志公彷彿見刀尺脩羅天女由媸妍如觀
老杜飛鳥句脫字欲補知無緣貴人一見空羞怍錦嚢
千紙何足捐不須更用博麻縷付與一炬隨飛煙(坡旻畫)
玉堂晝掩春日閒中有郭熙畫春山鳴鳩乳燕初睡起
白波青嶂非人間離離短幅開平遠漠漠疎林寄秋晚
却似江南送客時中流回頭望平巘伊川佚老鬢如霜
卧看秋山思洛陽為君紙尾作行草炯如嵩落浮秋光
我從公遊如一日不覺青山映黃髮為畫龍門八節灘
待向伊川買泉石(東坡題文潞公跋郭熙畫)
畫馬詩將軍魏武之子孫於今為庶為清門英雄割據
雖已矣文彩風流今尚存學書初學衛夫人但恨無過
王右軍丹青不知老將至富貴於我如浮雲開元年中
常引見承恩數上南薰殿凌煙功臣少顔色將軍下筆
開生面良相頭上進賢冠猛將腰間大羽箭褒公岳公
毛髮動英姿颯爽來酣戰先帝天馬玉花驄畫工如山
貌不同是日牽來赤墀下迴立閶闔生長風詔謂將軍
拂捐素意匠慘澹經營中斯須九重真龍出一洗萬古
凡馬空玉花却在御榻上榻上庭前屹相向至尊含笑
催賜金圉人太僕皆惆悵弟子韓幹早入室亦能畫馬
窮殊相幹惟畫肉不畫骨忍使驊騮氣凋喪將軍盡善
盖有神必逢佳士亦寫真即令漂泊干戈際屢貌尋常
行路人途窮反遭俗眼白世上未有如公貧但看古來
盛名下終日坎壈纏其身(杜丹青引)國初已來畫鞍馬神妙
獨數江都王將軍得名三十載人間又見真乘黃曾貌
先帝照夜白龍池十日飛霹靂内府殷紅馬腦盤婕妤
𫝊詔才人索盌賜將軍拜舞歸輕紈細綺相追隨貴戚
權門得筆跡始覺屏障生光輝昔日太宗拳毛騧近時
郭家獅子花今之新圖有二馬復令識者久嘆嗟此皆
騎戰一敵萬縞素漠漠開風沙其餘七匹亦殊絶迴若
寒空動煙雪霜蹄蹴踏長楸間馬官厮飬森成列可憐
九馬争神駿顧視清高氣深穩借問苦心愛者誰後有
韋諷前支遁憶昔巡幸新豐宫翠華拂天來向東騰驤
磊落三萬匹皆與此圖筋骨同自從獻寳朝河宗無復
射蛟江水中君不見金粟堆前松柏裏龍媒去盡鳥呼
風韋侯别我有所適知我憐君畫無敵戲拈秃筆掃驊
騮歘見麒麟出東壁一匹齕草一匹嘶坐看千里當霜
蹄時危安得真致此與人同生亦同死(韋偃畫馬歌老杜)南山之
下汧渭之間想見開元天寳年八坊分屯隘秦川四十萬
匹如雲煙騅駓駰駱驪驊騮白魚赤兔騂皇翰龍顱鳳
頸獰且妍奇姿逸德穩且頑碧眼胡兒手足鮮歲時剪
刷供帝閑柘袍臨池侍三千紅粧照日光流淵樓下玉
螭吐清寒往來蹴踏生飛湍衆工舐筆和朱鉛先生曹
霸弟子韓廐馬多肉尻脽圓肉中畫骨誇尤難金羈玉
勒綠羅鞍鞭箠刻烙傷天全不知此圖近自然平沙細
草荒芊綿驚鴻駭兔争後先王良挾策飛上天何必俯
首服短轅(坡書韓幹牧馬圖)潭潭古屋雲幕垂省中書字如亂
絲忽見伯時畫天馬朔風胡沙生落錐天馬西來從西
極勢與落日争分馳龍膺豹股頭八尺奮迅不受人間
羈元狩虎脊聊可支開元玉花何足奇伯時有道真吏
隱飲啄不羡山梁雌丹青弄筆聊爾耳意在萬里誰知
之幹惟畫肉不畫骨而况失實空餘皮煩君巧脫腹中
事妙語欲遣黃泉知君不見韓生自言其所學廐馬萬
匹皆吾師(坡詩詠李伯時所蔵韓馬)儀鸞供帳饕蝨行翰林濕薪爆
竹聲風簾官燭淚縱横木穿石盤未渠透坐&KR1141;不遨令
人瘦貧馬伯藖逢一豆眼明見此玉花驄徑自著鞭隨
詩翁城西野桃尋小紅(山谷試院觀李伯時畫馬)少年鞍馬勒遠行
卧聞齕草追風聲見此忽思短策横十年髀肉磨欲透
那更陪君作詩瘦不如芋魁歸飯豆門前欲嘶御史驄
論詔三日休老翁羡君懷中雙橘紅(坡和山谷畫馬)山西戰馬
饑無肉夜嚼長稭如嚼竹蹻間三丈是徐行不是天山
有坑谷豈知廐馬好頭赤立仗歸來卧斜日莫教優孟
小葬地厚衣薪槱入桐歷(坡詩好頭赤)赤髯碧眼老鮮卑回
策如縈獨善騎赭白紫騮俱絶世馬中岳湛有妍姿(坡二)
(馬)神工妙技帝所收江都曹韓迹莫留人間畫馬惟韋
侯當年誰為掃驊騮至今霜蹄踏長楸圉人困卧沙隴
頭沙苑茫茫蒺䔧秋風騣霧鬛寒颼颼龍種尚有駑駘
遊長稭短豆豈我羞八鸞六轡非馬謀古來西山與東
丘(坡詠偃牧馬圖)于闐花驄龍八尺看雲不受絡頭絲西河驄
作蒲萄錦雙瞳夾鏡耳卓錐長楸前日試天步知有四
極無由馳李侯一顧嘆絶足領略古法生新奇一日真
龍入圖畫在坰羣雄望風雌曹霸弟子沙苑丞喜作肥
馬人笑之李侯論幹獨不爾妙畫不相遺毛皮况我平
生賞神駿僧中元是道林師(山谷)李侯畫骨不畫肉筆下
馬生如破竹秦駒雖入天仗圖猶恐真龍在空谷精神
權奇汗溝赤有頭赤馬能逐日安得身為漢都護三十
六城看歷歷(山谷詩)
錦繡萬花谷前集卷三十三
