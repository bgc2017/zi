錦繡萬花谷前集卷二十四
貴
東京貴莫比鄧禹自中興後累世寵貴侯者二十九人
公二人大將軍以下十三人中二千石十四人牧守四
十八人皇后二人東京貴莫比
七葉珥貂漢功臣惟金張二家親近貴寵比於外戚左
思詩云金張藉舊業七葉珥貂蟬(文選)
五侯漢成同日封舅五人譚商根立逢時為侯世謂之
五侯(元后傳)
八居九列四登三事劉寵自會稽太守罷歸八居九列
四登三事
三世僕射唐高士廉遷右僕射三世居此官人榮之(本傳)
持橐簮筆張安世持橐簮筆事孝武數十年(注)近臣負
橐簮筆從備顧問或有所記也(趙充國傳)
擊鍾鼎食張柬之謂宿衛將李多祚曰將軍居北門幾
何曰三十年矣將軍擊鍾鼎食貴重當世非先帝恩乎
曰死且不忘(多祚𫝊)
流水游龍後漢顯宗馬皇后詔曰前躍龍門上見外家
問安起居者車如流水馬如游龍(皇后記)
芝盖桂室北齊邢子才廣平王碑文云侍講金華參遊
銅雀出陪芝盖入奉桂室(分紀)
印纍纍綬若若漢石顯與中書僕射牢梁少府五鹿充
宗為黨附者得位民歌之曰牢邪石邪五鹿客耶印何
纍纍綬何若若耶若若長貎(石顯傳)
佩六國相印蘇秦曰使我有洛陽負郭田二頃豈能佩
六國相印乎
樹旗旄羅弓矢韓退之送李愿歸盤谷序云其在外則
樹旗旄羅弓矢武夫前呵從者塞途供給之人各執其
物夾道而疾驅才俊滿前道古今而譽盛德入耳而不
繁其在内則曲眉豐頰清聲而便體秀外而慧中飄輕
裾翳長袖粉白黛綠者列屋而閒居妬寵而負恃争妍
而取憐丈夫之遇知者之為也
龜組之華齊孔稚圭為王敬則讓司空表云遂得北帶
五州東跨六郡内亞二鼎外齊四岳蟬佩之映則左右
交輝龜組之華則縱横吐耀輕輪徐送則車騎如雲飛
盖暫停則歌鍾成列摐金龍吹鬱其前鳴笳鳳管疊其
後
東省南宫王績云左貂右蟬榮冠東省掌壺負璽望重
南宫朝夕丹墀揖讓增價往來青𤨏步武生光豐屋華
榱鳴鍾列鼎(文粹)
紫霄棲月梁書庾肩吾武陵王拜儀同三司章曰臣宅
慶紫霄聮依皇極地均栖月既無迹以成高仕若乘風
故不行而自遠
豐貂步文昌梁何敬容為尚書令以罪免復起謝郁致
書戒之曰昔君侯納言加首鳴玉在腰回豐貂以步文
昌聳高蟬以超武帳
八貂唐顯慶中置散騎常侍二人始有左右之名並金
蟬珥貂左常侍與之八貂(並分紀)
五鼎成列王維張公碑云重組累印珥香貂乘朱輪勝
衣則綺襦紈袴通籍則玉𤨏青墀動則兩驂如舞坐則
五鼎成列(文粹)
鳴珂里張嘉貞為相嘉祐任金吾昆弟每朝軒盖騶導
盈閭巷世號所居曰鳴珂里(嘉祐傳)
膏梁華腴唐柳芳氏族論曰三世有三公曰膏梁有令
僕曰華腴
貂拂帝手宋文帝元嘉中王嘉王曇首並為侍中與帝
接膝共語貂拂帝手拔貂置案上語畢復插之(分紀)
狗尾續貂晉趙王倫既簒位雖奴卒厮役亦加爵位每
朝會貂蟬盈坐時人語曰貂不足狗尾續
陳省華三子列侍諫議大夫陳省華華蜀人三子堯叟
堯佐堯咨皆登進士而伯仲為天下第一晩年與燕國
夫人馮氏俱康寧長子堯叟知樞密院次子直史館少
子知制誥每對客三子列侍客不自安省華曰學生侍
立常也士大夫以為榮(澠水燕談)
三參政二侍郎燕山竇禹鈞五子儀儼偁□僖皆及第
馮道贈之詩曰靈椿一株老丹桂五枝芳竇為尚書每
對客即三參政一侍郎一起居皆侍焉天下榮之(劇談錄)
一門二相六内翰本朝吕蒙正夷簡一門二相二十年
居政府又文靖公子公弼公著公亮公儒俱為内翰長
有名德又賈黃中昌朝一門二相(青𤨏集)
三十二拜相本朝王溥二十六歲狀元及第六年拜相
年三十二罷相歸班時四十二在具慶下其父見客公
以前宰相侍側無惰容客不安席引去甚衆(退朝錄)
王韓二族為盛初翰林學士彭乘不訓子弟范宗翰上
啓責之曰王氏之琪珪玘瓘器盡璠璵韓氏之綜絳縝
維才皆經緯非蔭而得由學而然謂王氏皆以玉為名
故云今天下衣冠子弟取高科者王韓二族為盛(國史)
重金疊蓋重金謂金帶上垂金魚疊蓋謂重戴(退朝錄)國
初兩制出入皆重戴(歸田錄)
富
三致千金范蠡善治生十九年三致千金(史記貨殖傳)
載金一舸唐馮盎豪俠入朝載金一舸自隨
歲俸二十四萬緡郭子儀歲入官俸無慮二十四萬緡
良田美器名園甲館不可勝紀
牙籌王戎田園水磑周遍天下自執牙籌晝夜筭計而
儉嗇不自奉養天下人謂之膏肓之疾有好李賣恐人
得種鑚其核以此獲譏(並本傳)
錢愚梁武帝弟蕭宏錢百萬一聚黃榜標之千萬一庫
掛一紫標如此三十餘間武帝見之計錢三億餘萬武
帝少子綜作錢愚論譏之(南史)
錢癖和嶠富擬王者人謂之錢癖
地癖唐李憕善殖産伊州有膏腴自都至關口田疇彌
望謂地癖
銅臭後漢桓帝時鴻都賣官崔烈用錢五百萬為三公謂
其子曰我為三公議者以為如何子對曰衆嫌大人銅臭
守錢虜馬援云凡殖財貴能賑施否則守錢虜耳
多田翁盧從愿為刑部尚書占良田數百頃玄宗薄之
欲以為用者屢矣卒以是止時號多田翁(並本𫝊)
張車子錢周犫貧夜耕困卧夢天公過而哀之勅外有
以與司錄案籍此人相貧限不過此惟有張車子錢千
萬車子未生請以借之天公曰善(干寳搜神記)
李窟郎崔昭生崔芸李兼生窟郎堆錢一百屋破散何
披猖今雖未即死饑凍幾欲僵(杜牧詩)
以富死獄陳子昂父世高貲子昂觧官歸縣令段簡貪
暴聞其富欲害之子昂家人納錢二十萬緡簡薄其賂
捕送獄中子昂見捕自筮卦成驚曰天命不祐吾殆死
乎果死獄中
錢聲如牛五代袁象先子正辭積錢盈室室中常有聲
如牛以為妖勸其散以禳之正辭曰吾聞物之有聲者
求其類耳宜益以錢聞者以為笑(並本傳)
黃金多漢高祖賜陳平黃金四萬斤以間楚梁孝王未
死時府庫黃金四十餘萬斤王莽敗時省中三十萬斤
遺匿者尚十許(漢書)
塢中金二三萬董卓築郿塢高與長安城埓積榖為三
十年儲云事成雄據天下不成守此足以畢老及卓死
塢中金二三萬銀八九萬竒玩雜物山崇阜積不可知
數(魏志)
奢
肉擡柈肉屏風唐宰相楊國忠家富凡有賓客設酒則
不設擡柈令妓女各執其事號曰肉擡柈又冬月則令
妓女圍之號肉屏風
香聞數十里楊貴妃得寵兄銛錡國忠諸姨五家第舍
聮亘治錦繡琢金玉者大抵千人變化若神仙每帝幸
華清宫五家隊合炯若萬花川谷成錦繡遺鈿墮舄瑟
瑟珠翠狼籍于道香聞數十里
烏羽澤米韋陟逍遥公後性奢縱侍兒列左右常數十窮
治饌羞以烏羽澤米每食厨中所棄猶不减萬錢以五
采牋為書使侍婢裁荅授意而已(並本傳)
玉釵直七十萬錢王涯居右位竇氏女歸請玉工貨釵
錢七十萬王曰七十萬錢豈於汝惜但釵直若此乃妖
物也禍必隨之後釵為外郎馮球妻首飾馮為賈餗門
人賈有奴頗横馮愛賈召奴責之未幾馮晨謁賈賈未
出有二青衣齎銀罌曰公恐君寒奉地黃酒三杯馮悦
盡飲之俄暴卒賈嘆惜不知其由(柳玭𫝊)
厠有紋帳絪縟劉寔以貧儉素嘗詣石崇家如厠見有
紋帳絪縟甚麗内婢持香嚢寔退走謂崇曰誤入卿内
崇曰厠耳(崇𫝊)
韭萍虀石崇為客作豆粥咄嗟而辦每冬得韭萍虀愷
常以此為恨
奢儉不同寇凖知鄧州自少年富貴不點燈尤好夜宴
劇欲雖寢室亦燃燭達旦每罷官去後人至官舍見厠
溷間燭淚在地往往成堆杜祈公為人清儉在官未嘗
燃燭油燈一炷熒然若滅與客相對清談而已二公皆
為名臣而奢儉不同如此祈公夀考終吉萊公晩年有
南遷之禍遂歿不返雖不幸亦為可戒也(歸田錄)
詩君家稻田冠西蜀𢷬玉揚珠三萬斛寒江流木起書
樓碧瓦朱欄照幽谷傾家取樂不論命散盡黃金如轉
燭惟餘舊書一百車方舟載入荆江讀(坡詩)
知遇
獵見太公太公姓姜字子牙行年八十不遇於渭水之
濱垂釣周文王出獵前期卜之曰所獵獲之物非熊非
羆非虎非貔乃帝王之師文王至渭水見太公因與之
語見其賢乃與同載而歸以父禮師之伐紂之策遂有
天下(史記)
拄天邢君牙唐邢君牙為隴右節度使有進士張汾不
待賓司引報直入見君牙君牙方怒宴設司欠錢汾起
曰汾在京師每聞京西有邢君牙上拄天下拄地今日
於汾前與設吏論錢君牙甚怍更與汾相親贈五百
縑(乾&KR0871;子)
墮甑孟敏客居太原甑墮地不顧而去郭林宗見而問
其意對曰甑已破矣視之何益林宗異之因勸令學十
年知名(林宗𫝊)
解驂齊越石父賢在縲紲中晏子遇之途解左骖贖之
載與歸石父曰君子屈於不知己而申於知己(史記)
倒屣蔡邕竒王粲聞粲至倒屣迎之既至容貎短小一
坐盡驚曰此王生也有異才吾家書文盡當與之(魏志)
擁篲鄒衍如燕昭王擁篲前驅築碣石之宫親師之(史記)
堂下一言叔向適鄭&KR0934;蔑心欲觀叔向從使之收器者
而往立於堂下一言而善叔向聞之曰必鬷蔑也下執
其手以上曰子若無言吾幾失子矣遂如故知(左𫝊)
說項斯楊敬贈項斯詩云幾度見君詩盡好及觀標格
過於詩平生不解藏人善到處逢人說項斯
蜀道難李白自蜀來京師以所業謁賀知章覽蜀道難
一篇曰子謫仙人也因薦之上(本𫝊)
崆峒叟元昊叛時關中士人姚嗣宗寫二詩於驛壁云
踏破賀蘭石掃清西海塵布衣能效死可惜作窮人
百越干戈未息肩九原金鼓又轟天崆峒山叟笑不語
静聽松風白日眠韓忠獻竒之遂奏補(分紀)
長安客有一庸生持一詩謁杜祁公曰昨夜雲中羽檄
來案兵誰解埽氛埃長安有客面如鐡為報君王早築
臺祁公亦異之奏補一尉胷中無物未幾貶去(湘山野錄)
文富二公皆出吕氏門富鄭公之父甚貧客吕文穆公
蒙正門下一日白公曰有兒子十歲許欲令入書院事
廷評大祝公許之其子韓公也文穆公見之驚曰此兒
他日名位與吾相似亟令供給甚厚後鄭公兩入相及
文靖公夷簡亦知人文潞公自兖州通判代歸文靖一
見竒之問潞公曰有兖州墨否㩦以來明日潞公進墨
文靖熟視久之欲相潞公手也薦為從官出將入相五
十年文富二公皆出吕氏之門
韓歐張三公知老蘇自雷簡夫始老蘇先生里居時雷
簡夫為雅州獨知之以書薦之韓忠獻張文定歐文忠
三公皆有味其言也三公自簡夫始知先生簡夫長安
人以遺才命官其文亦竒上韓忠獻書云不獲搢版約
袂疾指讀洵文於几格間以豁公之視聽也上張文定
書蘇洵乃天下之竒才今人欲糜珠虀芝躬執匕筯飫
其腹中恐他饋傷上歐文忠書必若知洵不以告人則
簡夫為有罪
國士無如富弼富韓公初遊場屋穆修伯長謂曰進士
不足以盡子之才當以大科鳴也果禮部試下西歸次
陜范文正公尹開封遣人追公曰有旨以大科取士可
亟還公見文正辭以未嘗為此學文正曰已同諸公薦
君矣久為開闢一室皆大科文字可往就館時晏元獻
公為相求婚於文正文正曰公之女若嫁官人某不敢
知必欲求國士無如富弼者元獻一見大愛之遂議婚
公亦繼以賢良登第(並聞見錄)
請不稅農器吕夷簡通判濱州王文公問王沂公曾曰
君識吕夷簡否曰不識也他日又問如初沂公以其所
問對文正曰此人他日與舍人對秉鈞軸沂公曰何以
知之曰吾亦不識之但以奏請得之如不稅農器等數
事也後卒與沂公並相(龍川志)
簡重貴相薛簡肅公奎知開封府參知政事明鎬為推
官奎待之甚厚以公輔竒之有問何以知其必貴公曰
為人端肅言簡而理盡凡簡重則尊嚴此貴臣相也其
後果至參政(歸田錄)
范蜀公廊廟人薛簡肅公知成都府范蜀公方為舉子
一見愛之館於府第每曰范君廊廟人也公益自謙乘
小駟至銅壺閣下步行趨府門踰年人不知其帥客也
簡肅公還朝載蜀公以去或問自成都府得何竒物曰
吾得一偉人耳後為賢從官(聞見錄)
貴人識貴人吕夷簡為布衣時馬尚書亮一見知其必
貴以女妻之馬公知江寧府陳恭公執策經過馬接之
曰寺丞他日必至宰相曾諫議致堯一日大李侍郎虛
己坐上見元獻晏公曰奉禮他日貴甚吕許公夷簡為
相文潞公進謁許公改容接之曰太博過於我位貴人
識貴人(筆談)
不遇
郎潜三葉不遇漢武帝至郎署見一老郎眉毛皓白問
何為郎對曰臣姓顔名駟以文帝時為郎文帝好文而
臣好武景帝好老臣尚少陛下好少臣已老是以三葉
不遇上感其言擢為會稽都尉(本𫝊)龐眉而郎潜兮(張衡賦)
孟浩然唐孟浩然與王維善私邀入内院而玄宗至浩
然匿牀下維以實對帝喜曰朕聞其人而未見也浩然
出帝問其詩自誦所為至不才明主棄之句帝曰卿不
求仕而朕未嘗棄卿奈何誣我命放還山
崔顥崔顥有文李邕聞其名虛舍邀之顥至獻詩首曰
十五嫁王昌邕叱曰小兒無禮不與接而去(並本𫝊)
窮猿投林晉李充家貧求出外除剡縣令語人曰窮猿
投林豈暇擇木
貧賤
簞食瓢飲一簞食一瓢飲在陋巷人不堪其憂(論語)孔子
謂顔淵曰家貧居卑胡不仕乎對曰回有郭外之田五
十畆足以為桑麻鼓琴足以自娛夫子之道足以自樂
不願仕也
蓬戶桑樞原憲居魯環堵之室茨以生草蓬戶不完桑
以為樞而甕牖二室上漏下濕匡坐而絃子貢乘大馬
中紺而表素往見憲憲華冠縰履杖藜而應門子貢曰
嘻先生何為病憲對曰聞之無財謂之貧學而不能行
謂之病今憲貧也非病也子貢有愧色(並莊子)
葭墻艾蓆梁書安城康王秀𫝊云或葭墻艾蓆樂在其
中矣
繩樞甕牖賈誼過秦論云繩樞甕牖之子材能不及
中庸
斗升之水莊子家貧往貸粟監河侯監河侯曰諾我將
得邑金貸子三百金可乎周忿然作色曰周昨來中道有
呼者顧視車轍中有鮒魚焉問之對曰我東海之波臣
也君豈有斗升之水而活我哉周曰諾我將南遊吳越
激西江之水而迎子可乎鮒魚忿然作色曰吾得斗升
之水活耳君乃言此曾不如索我於枯魚之肆(莊子外物篇)
數滴之泉于頔鎮襄陽鄭大穆以書投之曰分千樹一
葉之影即是隂濃减四海數滴之泉即為膏澤于公依
索數半與之(雲溪友議)
門多長者車張負隨陳平至其家家乃負郭窮巷以蓆
為門然門多長者車轍
門外可設雀羅下邳擢公為廷尉賓客填門及廢門外
可設雀羅後復為廷尉客欲往翟公大書其門曰一死
一生乃知交情一貧一賤交情乃見一富一貴乃知交
態(漢鄭當時傳)冷官門外可張羅(坡次楊褒詩)
貧無錐潙山香嚴頌曰去年貧未是貧今年貧始是貧
去年貧尚有卓錐之地今年貧錐地也無卓(𫝊燈錄)
肘見踵决曾子在衛緼袍無表正冠而纓絶捉襟而肘
見納履而踵决(莊子)
短衣不掩脛長鑱長鑱白木柄我生托子以為命黃精
無苖山雪盛短衣數挽不掩脛此時與子空歸來男呻
女吟四壁静(老杜詩)
車如雞栖朱震字伯厚諺曰車如雞栖馬如狗疾惡如
風朱伯厚(陳蕃𫝊)
白社衣百結董京在洛湯隠居白社以殘絮縷帛為衣
號百結衣(逸士𫝊)
䄂詩見張韓賈島初見韓退之及張籍有云袖有新成
詩欲見老張韓
脫羊裘高恭之曰生當夕脫羊裘朝佩珠玉(後魏)
㯽榔消酒劉穆之世貧往妻兄江氏乞食食畢求㯽榔
江氏戲曰㯽榔消食君嘗饑何須此後為丹陽尹乃以
金盤貯㯽榔一斛以進妻兄(南史)不索㯽榔常晏食(山谷)
蓬蒿偪人張仲蔚平陵人所居蓬蒿偪人(三輔决錄)仲蔚愛
窮居遶宅生蓬蒿(陶淵明詩)
貧賤驕人魏文侯師田子方太子擊逢之引車下謁子
方不為禮擊因問曰富貴者驕人乎貧賤者驕人乎曰
亦貧賤者驕人耳諸侯驕人失其國大夫驕人失其家
貧賤者行不合則去之楚越如脫屣(史記)
富不如貧向子平讀易至損卦喟然嘆曰吾已知貴不
如賤富不知貧未知死何如生耳(後本𫝊)
鬼笑劉伯龍貧窶尤甚常營什一之利忽見一鬼在傍
大笑伯龍曰貧困固有命乃為鬼所笑(南史)
兒號寒冬暖而兒號寒年登而妻啼饑頭童齒豁竟死
何禆(韓文公進學觧)
晩食當肉齊王蠋與齊王遊食必太牢出必乘車妻子
衣服麗都蠋辭曰玉生於山制璞則破焉士生於野推
選則禄焉然而璞不完形神不全蠋願得歸晩食當肉
安步當車無罪以當富貴蠋可謂安於貧者也未饑而
食雖八珍猶草木也使草木如八珍唯晩食為然(東坡志林)
舌耕賈逵通經門徒來學獻粟盈倉或云逵非力耕乃
舌耕(拾遺記)
硯城墨甲水硯者城池也筆者乃矟也墨者甲兵也心
意者將帥也(墨訣書數)
筆耕舌織唐王勃能文請者金帛盈積人謂勃舌織而
衣筆耕而食(張著盛事)
食蓼少年辛苦如食蓼老境清甜如啖蔗(坡詩)何異食蓼
甘不知是荼苦(樂天)
抱添丁看花玉川先生真可憐一生酖酒無一錢病過
春風九十日獨抱添丁看花發(坡詩注)數日不食行可忍
索我抱看滿樹花(盧仝示添丁)
借車借車載家具家具少於車乃是全無一物(孟郊移居詩)
食破硯我生無田食破硯邇來硯枯磨不出(坡詩)
處窮藥方東坡云吾聞戰國中有一方吾服之甚效其
藥有四味一曰無事以當貴二曰早寢以當富三曰安
步以當車四曰晩食以當肉若此則可謂善處窮矣
拆海圖牀前兩小女補綻纔過膝海圖拆波濤舊繡移
曲折天吳與紫鳳顛倒在短褐(杜詩)
藁席張晨為京兆功曹冬月無被惟有禾藁一束暮鋪
盖卧旦則收之
孫叔敖子貧問優孟楚孫叔敖病且死屬其子曰我死
汝必貧可往見優孟居數年貧困負薪逢優孟與曰我
孫叔敖之子也父死屬我見優孟孟曰若無遠遊有所
之即為孫叔敖衣冠抵掌談笑為敖像楚王與左右不
能别也以為孫叔敖復生欲以為相優孟請歸與婦計
三日來王曰婦言謂何孟曰楚相不足為也如孫叔敖
之相楚得以霸今死其子無立錐之地貧困負薪必如
孫叔敖不如自殺楚王於是召叔敖子封之寢丘四百
戶以奉其祀(史記)
窮巷掃軌漢陳平家乃負郭窮巷杜門掃軌然門外多
有長者車轍
無友之嘆東坡謫居海外與程夫侔書云此間食無肉
病無藥屋無居出無友
冰蘗聲王文正公姪王質在相門弗驕弗華以貧為寳
文正為舍人時家甚虛嘗貸金以贍昆弟過期不入輟
所乘馬償之公得其劵示家人曰此前人清風吾當不
墜又得顔魯公為尚書時乞米墨帖刻石遺親友間其
雅尚如此故所至有冰蘗聲(墓誌)
范文正補孫明復學職范文正公在睢陽掌學有孫秀
才上謁文正贈錢十千明日復謁又贈十千問何汲汲
於道路曰老母無以養若日得百錢則甘旨足矣公曰
吾觀子才非凡客也一年僕僕所得幾何而廢學吾今
補子學職月得三千以供養子安於學乎孫生大喜於
是授以春秋文正去睢陽孫亦辭歸後十年聞太山有
孫明復先生道德高邁朝廷召至太學乃昔日索遊孫
秀才文正嘆曰貧之為累大矣儻索遊至老則雖人材
如孫明復猶將汨没也(東軒筆錄)
早晩啗粥四塊范希文修學時最貧在長白山僧舍煮
粟米二升作粥一器經宿遂凝以刀劃為四塊早晩取二
塊斷虀數十莖醡汁半盂入少鹽煖而啗之如此者
三年(湘山野錄)
割鷺股我無置錐君立壁舂黍作糜甘勝密割白鷺股
何足難食鸕鷀肉未為失(後山詩)
夷白南史李潙謂古人安貧清白曰夷涅而不緇曰
白(本𫝊)
詩李髯家徒四立壁未嘗一飯曾留客春寒茅屋交相
風傍墻捫蝨讀書策老妻甘貧能養姑寕剪髻鬟不典
書大兒得飡不得魚小兒得禈不索𥜗未論功活人
飽活不嘗得妻寒尚賓敬兒餓猶筆墨平生貸米家十
輩來薄責囊無孔方兄面有陳蔡色君不見公車待
詔老詼諧饑來索米長安街君不見杜陵白頭在同谷
夜提長鑱掘黃獨文人古來例寒餓安得野蠶成繭天
雨粟(並山谷)君不如屈大夫夕飡但秋菊又不如顔平原
米盡且食粥癡人要贏餘椒有八百斛錢有一百屋(吕本)
(中)身在秋湖天一角嶺猿洲鴈亦相哀他時相見柯山
下土銼芳薪煮芋魁(盧㐮)本賣文為活翻令室倒懸荆扉
深蔓草土挫冷疎煙不㸑井晨凍無衣牀夜寒囊空
恐羞澁留得一錢看北里富薰天高樓夜吹笛焉知
南鄰客九月猶絺綌(並老杜)病多諳藥性年長信人愁螢
影竹窗下松聲茅屋頭盤飡市遠無兼味樽酒家貧
只舊醅肯與鄰翁相對飲隔籬呼取盡餘杯(並于鵠)多病
吳中一腐儒新來鉛水照髭鬍掃地静憐黃吻婢縳雞
賣遣白頭奴(盧㐮)無地可耕歸不得有恩堪報死何難流
年怕老相將去百計求安未得安(禇載)到來難遣去難留
着骨粘心萬事休潘岳愁絲生鬢裏婕妤悲色上眉頭
長途計盡空騎馬遠鴈聲初獨倚樓更有相思不相見
酒醒燈背月如鈎(李延壁愁詩)多才久被天公怪闕食惟應
㸑婦知杜叟挽衣那及脛顔公食粥敢言炊(坡和柳子玉詩)借
車載家具家具少於車鬢邊雖有絲不堪織寒衣(孟郊朝飢)
(詩)卧聞東牀琴凍折兩三絃其不止忍饑而已寒不可
忍也(歐公詩話)脫使端能去窮鬼自量無以致錢神(唐子西)煙
村舊業牽歸夢雪屋孤燈照病身(王禹偁)僧態盤飡雖笋
味道情欄檻只松花(魏野)千里故園魂夢裏百年生事寂
寥中(子由)暗天欲照盆無水貧女如花鏡不知(施肩吾)窮巷
悄然車馬絶案頭乾死讀書螢(老杜)舊屋但餘燒藥竈破
囊猶欠買山錢(盧㐮)髯奴便了能沽酒稚子添丁觧灌畦
(李彭)建鄴江山千里遠長安風雪一家寒(胡恢)老妻稻下收
遺&KR0008;稚子松間拾墮樵(荆公)雨荒春圃惟生草雪壓朝厨未
有煙(樂天)傍暖旋燒紅落葉覺寒猶着舊生衣(王建)車如
雞栖馬如狗閉門常多出門少(山谷)愁從竹葉杯中去老
向菱花鑑裏來(趙循道)一夜不眠孤客耳主人門外有芭
蕉(戎昱)兒餒嗔郎罷妻寒怨藁砧(唐子西)萬事不掛眼四愁
猶有詩(山谷)瓦池研竈煤葦管書柿葉(東坡)烏几重重縛鶉
衣寸寸針(老杜)朝食不盈腸冬衣纔掩體(韓愈)長喜詩無病
不憂家更貧(潘閬)貧教謀事拙病使出言憂(陶侃)每因多事
日減却少年心為農山澗曲卧病海雲邊(杜甫)醉中驚老
去笑裏覺愁來(包佶)瘦肌寒帶粟病眼餒生花(裴說)冷髮
不長黑貧交無久情(杜荀鶴)老覺僧齋健貧還藥債遲(姚合)
春非孤客事花在五侯門(薛能)眼昏書字大耳重覺聲高
(張洎)孟郊天地窄楊朱岐路多(石曼卿)竹齋燒藥竈花璵讀
書牀
錦繡萬花谷前集卷二十四
