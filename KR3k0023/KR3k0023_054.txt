錦繡萬花谷後集卷十四
將帥
聳劒元戎唐大詔令張延師冊執羈霸府盡忠肅之勤
誠聳劔元戎罄旌麾之茂績
玉帳金壇唐大詔令折衝之寄符玉帳而總金壇
御札授方略國朝淳化以參政趙昌言為川陕西路兵
馬都總管太宗以蜀寇尚有殘孽命昌言安撫招討仍
御札數幅叮嚀授以方略
賜黃金一噐天聖七年劉平授忻州團練使屬上封事
言趙元昊連姻耶律必為邊患授邠寧環慶副都總管
遣中使賜黃金一器
冐矢石不顧身張士貴貞觀中為龔州道行軍總管太
宗以其冐矢石先登勞之曰嘗聞以忠報國者不顧身
於公見之
帝為賦詩祖道張仁愿為朔方軍總管春還朝秋復督
軍備邊帝為賦詩祖道賞賚不貲
第人材為三等元豐王祖道言陕西河北京東府略將
皆朝廷所選擇尚多庸人其餘淮浙等路雖有團治訓
練之名而無教閱按試之實望密下諸路經略司體重
將副第人材為三等(職略)
甲第何營楊盈川碑匈奴未滅甲第何營壯士不還寒
風自起
鐡虎蔡祐與齊戰被明光甲所向無敵齊人謂之鐵虎
(職源)
黃騶少年裴果常乘騶黃馬白袍先陷陣時號黃騶少
年
飛將吕布字奉先便弓馬膂力過人號為飛將
佩四將印王忠嗣有武略佩四將印為隴西節度上平
戎十八策
卯受命辰行高崇文為長城使奉詔征劉闢御軍常若
寇至卯受命而辰行
先鋒白衣薛仁貴從征遼東恃驍勇乃異其服色着白
衣太宗遥見之問先鋒白衣者為誰特引見賜馬絹喜
得彪將
將門有將楊元感求領兵煬帝曰相門必有相將門必
有將
擊賊作露布傅奕字修期拜安遠將軍帝嘆曰上馬能
擊賊下馬作露布
一身都是膽蜀趙雲字子龍軍中號雲為一身都是膽
紅抹額婁師德字宗臣武后時募猛士討吐蕃乃自奮
戴紅抹額来應詔後與敵戰八遇八克
以少擊衆馬璘以百騎破賊五千光弼曰吾未見以少
擊衆如馬將軍者
著翅人後周韓果破稽胡散其種落稽胡號為着翅人
文帝曰着翅之名寧減飛將(本𫝊)
地上虎北齊高昂字敖曹兵趨商洛祭河伯曰河伯水
中之神高敖曹地上之虎行經所居故相沃酹
一瓜與將士共北齊蘭陵王長恭為將每得一瓜必與
將士共之
鶻入鵶羣文宣謂高思好曰汝擊賊如鶻入鵶羣
休止不結營後漢耿秉伯初擊匈奴封美陽侯簡易於
事休止不結營部然斥堠有警急軍陣立成
殺妻明不與齊吳起為魯將齊攻魯起妻齊女魯疑之
起就其召乃殺妻明不與齊也
得卿不東慮李希烈陷汝州詔拜哥舒曜東都汝州行
營節度使帝召見問曰卿治兵孰與父賢對曰先臣安
敢比但斬長蛇殪封豕然後待罪私室臣之願也帝曰
爾父在開元時朝廷無憂今朕得卿亦不東慮(本𫝊)
臨軒授鉞渾瑊為奉天行營副元帥帝臨軒授鉞用漢
拜韓信故事制曰寇賊干紀授爾節鉞以戡多難往欽
哉瑊頓首曰敢不畢力以對揚天子休命乃率諸軍趨
京師
勤政樓受命高仙芝安禄山反榮王為元帥仙芝副之
領飛騎彍騎及朔方等兵出禁財募關輔士繼封常清
東討帝御勤政樓引榮王受命宴仙芝以下帝又幸望
春亭勞遣
詩三十年前學六韜英名常得預時髦曾因國難披金
甲不為家貧賣寳刀臂健尚嫌弓力軟眼明猶識陣雲
高庭前昨夜秋風起羞着團花舊戰袍(國初曹翰)我愛李侍
中摽摽七尺長白羽入札弓陛壓綠檀槍風前略横陣
紫髯分兩傍淮西萬虎士怒目不敢當(杜牧)洗劔青海外
刻石天山中(杜甫)虜障天驕起秦城地脈分鋒刃奔濤色
旌旗焰火文焰五原烽火急六郡羽書催將軍朝授鉞
壯士夜銜枚(沈佺期)萬里赴戎機關山度若飛朔氣傳金
柝寒光照鐵衣(前人)平生弓箭自相隨剛被郎官遣作詩
江南花柳從君詠塞北風煙我自知(王侍中智興)天為國家
孕英才森森劒戟摧靈臺浩蕩深謀噴江海縱横逸氣
走風雷(李白贈哥舒翰)今代麒麟閣何人第一功開府當朝傑
論兵邁古風清海無𫝊箭天山早掛弓胡人愁逐北宛
馬又從東勲業青冥上交親氣槩中軍事留孫楚行
間識吕蒙防身一長劔將欲倚崆峒殊方又喜故人
来重鎮還須濟世才常怪偏禆終日待不知旌節隔年
回欲辭巴徼啼鶯合遠下荆門去鷁催身老時危思會
面一生懷抱向誰開(並杜甫)防秋戎馬恐来奔詔發將軍
入鴈門遥領短兵登隴首獨横長劔向河源悠揚落日
黃雲動莽蒼隂風白草翻若縱干戈更深入應聞收拾
到崑崙(送邊將李頻)白首羽林郎丁年成朔方隂天瞻磧路
秋日渡遼陽大漠寒山黑孤城夜月黃十年依蓐食
萬里帶金瘡拂露陳師祭衝風立教場箭飛瓊羽合旗
動火雲張虎翼分營勢魚鱗擁陣行功成封寵將力盡
到貧鄉雀老方悲海鷹衰却念霜空餘孤劔在開匣一
霑裳(楊巨源老將)昨釋兵符歸故里耳聽兵事幾番新偶逢
麾下来猶識欲說遼陽記不真兒覓寳刀堅愛惜奴吹
蘆管怨悲辛夜来忽作關山夢萬一君王起舊人(南岳)漢
家三十六將軍東方雷動横陣雲當街一叱百吏走馮
敬胷中函匕首兇徒側耳潛格心悍臣破膽皆吐口(柳子)
(厚)塞外衝沙損眼明特来養病住京城上高樓閣看星
坐着白衣裳把劔行常說老身思鬭將最悲無力制蕃
營翠眉紅頰和回鶻惆悵中原不用兵(長安退將頂斯)昨夜隂
山吼賊風帳中驚起紫髯翁平明不待全師出連把金
鞭打鐵騘(詩話)朝進東門營暮上河陽橋落日照大旗馬
鳴風蕭蕭平沙列萬幕部伍各見招借問大將誰恐是
霍嫖姚(杜甫送出塞)腰間羽箭久凋零太息燕然未勒銘老
子猶堪絶大漠諸君何至泣新亭一身報國有萬死雙
鬢向人無再青記取江湖泊船處卧聞新鴈落寒汀
羌胡忘覆育師旅備非常南服更旄節中軍鑄印章
白髮將軍亦壯哉西京昨夜捷書来人心敢作千年計
天意寧知一日回大將上兵符軍容備掃除共惟陛
下聖方采直臣書羽檄聫翩晝夜馳臣憂顧不在邊
陲軍容地密寧當議陛下恩深不忍欺北風吹急雪
夜半埋氊廬將軍八千騎萬里逐單于漢家如天臣
萬邦歡呼動地單于降鈴聲南来金閃爍赦書已報經
沙漠(並放翁)
儒將
手不釋卷魯肅為將手不釋卷(吳志)
涉獵見往事孫權謂吕蒙蔣欽曰宜學問自開益蒙曰
軍中日苦多務不及讀書權曰孤豈用卿治經為博士
耶但令涉獵見往事爾蒙始就學所覧見舊儒不及
軍中嘗儒服五代謝彦章為將好禮儒士雖居軍中嘗
儒服
據牀密料擊敵郝處俊好學嗜漢書第進士累遷吏部
侍郎高麗叛詔李勣為大緫管處俊副之師入敵境未
陣賊遽至舉軍危駭處俊據胡牀體胖安餐乾糒不顧
密料精銳擊之敵却衆壯其謀
元帥說禮樂楚子及諸侯圍宋宋公孫固如晉告急於
是乎蒐於被廬作三軍謀元帥趙衰曰郤縠可臣亟聞
其言矣說禮樂而敦詩書詩書義之府也禮樂德之則
也德義利之本也君其試之乃使郤縠將中軍(左𫝊)
修史即軍中論譔張說授并州長史兼天兵軍大使修
國史勅齎藁即軍中論譔
儒士知軍情柳渾字夷曠渾瑊與吐蕃會平凉代宗語
大臣以和戎息師之便馬燧賀曰已盟可百年無患柳
渾跪曰吐蕃人面獸心易以兵制難以信結臣竊憂之
帝變色曰渾儒生未達邊事夜半邠寧節度使韓游瓌
飛奏吐蕃劫盟將校皆覆沒帝大驚即以其表示渾明
日慰之曰卿儒士乃知軍戎萬里情乎益禮異之
老將
願屬老臣趙充國字翁孫年七十餘上老之丙吉問誰
可將者充國曰亡踰於老臣上遣問曰將軍度羌虜何
如充國曰百聞不如一見兵難豫度臣願馳至金城圖
上方略然羌戎小夷逆天背畔滅亡不久願陛下以屬
老臣勿以為憂(並本傳)
矍鑠是翁馬援年六十二請擊武陵五溪蠻夷光武愍
其老未許之援曰臣尚能被甲上馬帝令試之援據鞍
顧盼以示可用帝笑曰矍鑠哉是翁也(後漢本傳)
尚堪一行李靖字藥師吐谷渾寇邊太宗謂侍臣曰李
靖能復起為帥乎靖往見房玄齡曰吾雖老尚堪一行
帝喜以為西海道行軍大總管(唐本傳)
軍旅
五家兵齊桓既得管仲修齊國政連五家之兵(國語曰管仲制)
(國五家為軌十軌為里四里為連十連為鄉以為軍令)
鷄毛系檄漢高祖曰吾以羽檄召天下應劭曰以鷄毛
系檄
懸狐尾吐蕃以累世戰沒為甲門臨陣奔北者懸狐尾
於其首以表狐之性怯
罷二十萬還農唐故時邊鎮兵贏六十萬張說以時平
無所事請罷二十萬還農天下以為疑說曰邊兵雖廣
諸將自衛營私爾所以制敵不在衆也以陛下之明四
夷畏威不慮減兵而招寇臣請以闔門百指為保帝乃
可
娘子軍平陽昭公主下嫁柴紹帝渡河紹以數百騎並
南山来迎主引精兵萬人與秦王會渭北紹及主對置
幕府分定京師號娘子軍
願充一卒效力王事李邕貶遵化尉妻温復為邕請戍
邊自贖曰妾願使邕得充一卒效力王事膏塗朔邊骨
糞沙壤成邕夙心表入不省
鴉兒高仁厚初事劔南西川節度使陳敬瑄行營使黃
巢陷京師天子出居成都敬瑄遣黃頭軍部將李鋋鞏
成以兵萬五千屯興平數敗巢軍賊號蜀兵為鴉兒每
戰輙戒曰母與鴉兒鬭敬瑄喜其兵可用益選卒二千
使仁厚將而東
衛兵皆長安高貲帝餞田令孜章信門賚遺豐優然衛
兵皆長安高貲世籍兩軍得廪賜侈服怒馬以詫權豪
初不知戰聞科選皆哀哭于家隂出貲雇販區病坊以
備行陣不能持兵觀者寒毛以慄(黃巢𫝊)
精騎練卒代朔邠靈之騎士自昔之精騎也上黨盟津
之步卒當今之練卒也悉此彊勁委之山東勢分於將
多財強於兵廣(陸贄奏議)
竒謀
彈胡琵琶使二女子舞吐谷渾黨項寇邊敕柴紹討之
虜據高射紹軍雨矢士失色紹安坐遣人彈胡琵琶使
二女子舞虜疑之休射觀紹俟其懈以精騎從後掩擊
虜大潰斬首五百級(本傳)
士夜艾而入李希烈據汴滑副都統劉洽率曲環李克
信軍十餘萬戰白塔不利夜入宋州時洽將高彦昭劉
昌共嬰壘分守其屬作書言城且危彦昭視曰君輕我
耶取紙自為書洽得書喜曰健將在西吾何憂選士八
百夜艾而入賊不知詰旦𫝊城士奮出希烈大敗
置酒城上張守珪為瓜州刺史墨離軍使督衆完故城
版築方立虜奄至衆失色守珪曰瘡痍之餘詎可矢石
相确須權以勝之遂置酒城上會諸將作樂虜疑有備
不敢攻引去守珪縱兵擊敗之
雪夜入蔡城張柴殱其戍勅士少休益治鞍鎧發刃彀
弓會大雨雪天晦凛風偃旗裂膚馬皆縮慄士抱戈凍
死於道張柴之東坡澤阻奥衆未嘗蹈也皆謂投不測
始發吏請所向愬曰入蔡州取吳元濟士失色監軍使
者泣曰果落祐計然業從愬人人不敢自為計愬道分
輕兵斷橋以絶洄曲道又以兵絶朗山道行七十里夜
半至懸瓠城雪甚城旁皆鵝鶩池愬令擊之以亂軍聲
賊恃吳房朗山戍晏然無知者祐等坎墉先登衆從之
殺門者發關留持柝𫝊夜自如黎明雪止愬入駐元濟
外宅(六帖)
拔幟勝趙韓信拔趙選輕騎二千人人持一赤幟戒曰
趙見我走必空壁逐我若疾入拔趙旗幟立漢幟令其
禆將𫝊餐曰今日破趙會食諸將皆嘸然陽應曰諾乃
使萬人先行出背水陣趙兵望見大笑平旦信建大將
旗鼓鼓行出井陘口趙開壁逐之大戰良久信耳棄鼓
旗走水上軍軍皆殊死戰不可敗信所出竒兵候趙空壁
即馳入立漢赤幟二千趙軍已不能得信耳欲還歸壁
壁皆漢赤幟遂亂遁走於是漢軍夾擊破虜趙軍斬成
安君泜水上禽趙王歇發趙兵未發者擊齊信引兵東
聞漢王使酈食其已說下齊遂渡河襲歴下軍至臨淄
齊王走高密使使於楚請救楚使龍且將號稱二十萬
或說且曰漢兵遠鬭窮寇久戰鋒不可當齊楚自居其
地戰兵易敗散龍且曰吾平生知信為人易與耳寄食
於漂母無資身之策受辱於跨下無兼人之勇不足畏
也遂戰與信夾濰水陣信乃夜令人為萬餘囊盛沙以
壅水上流引兵半度陽不勝還走龍且果喜曰固知信
怯遂追度水信使人决壅嚢水大至龍且軍大半不得
度即急擊殺龍且遂平齊
野次降二將上元元年進圍懷州思明来救光弼再逐
北思明聲渡河絶餉路光弼壁野水渡既夕還軍留雍
希顥守曰賊將高暉李日越萬人敵也賊必使劫我爾
留此賊至勿與戰若降與偕来是日思明果召日越曰
光弼野次爾以鐵騎五百夜取之不然無歸日越至壘
使人問曰太尉在乎曰去矣兵幾何曰千人將為誰曰
雍希顥日越謂其下曰我受命云何今失李光弼得希
顥而歸吾死必矣不如降也遂請降希顥與之俱見光
弼光弼厚待之高暉聞亦降或問公降二將何易也光
弼曰思明再敗恨不野戰命將来襲必許以死日越懼
死不降何待高暉材出日越之右降者見遇貳者得不
思奮乎諸軍决丹水灌懷州未下光弼令廷玉由地道
入登陴乘城禽太清送京師獻俘太廟(本傳)
偃旗仆鼓沿山塹溪高宗時劇盜數起閩中荆湖震擾
朝廷為出禁旅遣辛全宗討之師老不能平福帥程邁
監司侯慤等力請改命將帥章四十三上太上乃除韓
忠武王福建江西荆湖南北路宣撫副參政孟庚以行
賊范汝為起建安衆踰十萬至僣造黃紅傘等王曰建
居閩嶺上流使賊沿流而下則七部皆血肉矣於是選
輕銳航海徑趨福唐擁衆而上福帥迎謁且言賊方銳
宜少休以俟元夕王笑曰吾以元夕凱還見公矣因酌
酒以别師次延平劔潭湍險賊焚橋以拒我師王策馬
先浮以濟師遂濟士氣益倍距建寧百里許賊盡塞途
路埋巨木為鹿角散布竹簽鐵蒺藜陷馬坑凡可以旅
拒王師者無不用其至王即命諸軍偃旗仆鼓捨正路
俾各擇便利沿山塹溪披踐榛棘遂達郡之鳳凰山繞
出賊背下瞰城邑如在井底火樓巨石天梯雲梯百道
齊攻汝為震怖以謂從天而下五日城陷汝為竄身自
焚(名臣事實)
錦繡萬花谷後集卷十四
