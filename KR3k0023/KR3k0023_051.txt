錦繡萬花谷後集卷十一
左右史
和墨濡筆門下省起居郎掌錄天子起居法度天子御
正殿則郎居左舍人居右有命俯陛以聽退而書之季
終以授史官貞觀中以給事中諫議大夫兼知起居注
事每仗下議政事起居郎一人執筆記錄于前史官隨
之其後復置起居舍人分侍左右秉筆隨宰相入殿若
仗在紫宸内閣則夾香案分立殿下直第二螭首和墨
濡筆皆即坳處時號螭頭(唐百官志)
守道不如守官唐太宗謂褚遂良曰卿知起居記錄何
事大抵人君得觀之否對曰今之起居左史右史也書
人君言事且記善惡以為檢誡不聞帝王親自觀史上
曰朕有不善卿必書之邪遂良曰守道不如守官臣職
當載筆君舉必記黃門侍郎劉洎曰設令遂良不記天
下之人亦皆記之(唐史)
君舉必書唐杜正倫知起居注太宗嘗謂侍臣曰朕每
日坐朝欲出一言即思此言於百姓有利益否正倫曰
君舉必書言存於左右史若一言乖於道理則千載累
於聖德非直當今損於百姓願陛下慎之(唐史)
執筆所記為史唐鄭朗為起居郎文宗恭勤節儉謂宰
臣曰朕聞前日内庫惟二錦袍飾以金鳥一袍玄宗幸
温湯時御之一與貴妃當時貴重如此如今奢靡豈復
貴之時朗執筆螭頭下宰臣退上謂朗曰適所議論卿
記錄未吾試觀之朗對曰臣執筆所記便名為史伏惟
故事帝王不可取觀帝乃宣謂宰臣曰鄭朗引故事不
欲朕見起居注夫人君之言善惡必書朕恐平常閒語
不關理體垂諸將來竊以為恥異日臨朝庶幾稍改何
妨一見朗遂進之(唐史)
記注之失有四隆興元年胡銓奏記注之失有四一人
主不當觀(國朝梁周翰以起居注每月追御慶歷中歐陽脩乞更不進本仁宗從之今望遵仁宗之)
(訓)二立非其地(國朝記注之臣立于座後歐陽脩謂當人主言動而書乃立於前脩罷復故今)
(乃立於殿之東南隅言動不聞乞復歐陽脩之制)三前殿不立(國朝古制前後殿皆侍立今獨)
(後殿侍立而前殿不立又左右史分日而立無言動之異欲乞於前後殿皆分日侍立)四奏不直
前(臣欲直前奏事閤門以不預牒却之嘗預牒矣又以無班為詞是雖有直前之名而無可奏之時矣乞左)
(右史奏事直前不必預牒及有無注次為拘也詔前殿依後殿侍立餘並依孝宗會要)
隨宰相入延英唐馮定請許左右史隨宰相入延英記
事宰臣不樂
政事詳於史氏張次宗有文學開成中為起居舍人每
入閤左右史執筆立于螭頭之下宰相奏事得以備錄
故開成政事詳於史氏次宗尤稱奉職
館閣
朱華姚崇敕於朱華閣長參梁有華林省學士又有文
德壽光省(南史)
文林北齊有文林館學士
育材之史國朝歐陽脩屢建言館閣育材之地材旣難
得而又難知則當博採而多蓄之時冀一得於其間則
傑然出為名臣矣餘亦不失為佳士也遂詔二府各舉
五人其後召試中選者往往在清近朝廷稍收其用
麒麟殿未央宫東麒麟殿藏秘書即揚雄校書之所也
(三輔黃圖)
藏書之策昔漢武帝建藏書之策置寫書之官於是天
下文籍悉在袐府謂之袐書至成哀世使劉向父子典
其事至于後漢則圖籍在東觀王肅表曰魏之袐書郎
漢之東觀(宋書)
御史臺為鄰漢初御史中丞掌蘭臺袐書圖籍之事至
魏晉其制猶存故歴代營都邑置府寺必以袐書省及
御史臺為鄰
汲冢竹書葛勖領袐書監太康二年汲郡冡中得竹書
勖躬自撰次注寫以為中經列於袐書經𫝊闕文多所
證明(晉諸公讚)
竒書難字顔師古拜袐書少監專典刊正所有竒書難
字衆所共惑者隨疑剖析曲盡其源
四部讐校梁任昉為袐書監自齊永元以來袐閣四部
篇卷紛雜昉手自讐校由是篇目定焉
野鶴在雞羣晉嵇紹中散大夫康之子也山濤領選啓
為袐書郎武帝謂濤曰如卿所言乃堪為丞何但郎也
乃發詔徵之起家為袐書丞紹始入洛或謂王戎曰昨
於稠人中始見嵇紹昂昂然若野鶴之在雞羣(晉史)
公事移蘭臺薛夏為袐書丞嘗以公事移蘭臺蘭臺目
以臺也而袐書署耳謂夏為不得儀也推使當有坐者
夏報之曰蘭臺為外臺袐書為内閣臺閣一也何不相
移之有蘭臺屈無以折(魏略)
依七略撰七志王儉為袐書丞上表求校墳籍依七略
撰七志四十卷獻之(齊書)
第一官第一人梁劉孝綽除袐書丞武帝曰第一官當
與第一人
圖書之府唐白樂天制圖書之府命汝為郎
芸閣李季蘭寄韓校書詩不知芸閣史寂寞意如何
海内文宗陳子昂善屬文為麟臺正字召見金華殿占
對慷慨為感遇詩王適曰必為海内文宗
正四庫國史袐書省正字掌讎校典籍刊正文字皆辨
其紕繆以正四庫之國史焉
郎官
吏事第一裴遵度遷吏部員外郎專判南曹天寶中海
内無事九流輻湊會府每歲吏部選人動盈萬遵度敏
識強精覈文簿詳而不滯時稱吏事第一由是大知名
南宫為眉目奚陟閱簿書紛拏盤錯一瞬而判劉禹錫
為陟神道碑云吏部員外郎是曹在南宫為眉目
侍郎之貳戸部郎中掌戸口土田賦役貢獻蠲免優復
婣婚繼嗣之事以為尚書侍郎之貳(唐志)
䜿籬插棘吕太一為戸部員外郎吏部移牒戸部令墻
宇悉䜿棘以防令史交通太一報牒曰眷彼吏部銓綜
之司當須簡要清通何必䜿籬插棘省中賞其俊拔(出唐)
(新語)
代視印篆蕭愿梁宰相傾之子性嗜酒無節職事弛慢
為兵部郎中掌告身印覃恩之次頗怠職事父傾為吏
部尚書代愿視印篆其散率如此(五代史)
廷無稽牒張嘉正兵部員外郎時功狀盈几嘉正詳處
廷無稽牒
六品國朝官品令郎中從六品
郡守資任為郎國朝元豐官制行郎官理郡守以上資
任者為郎中(四朝志)
不博駕部省中語曰中行刑戸不博前行駕部(國史補)
省郎不換他職國朝至道初張昱為刑部員外郎賜紫
知雅州先是西川招安使上官正上言部内雅州密邇
蠻寇在於鎮撫須得其人伏見前知陵州張昱以孤城
抗羣寇保全壁壘至今劒外服其威名望授諸司使令
知雅州事上以省郎之重不欲換他職故進其秩加賜
令服而遣焉
一時騷雅唐詩人鄭谷為都官郎中作詩自賀且為序
云故許昌薛尚書能嘗為都官郎中後數歲故建州李
員外頻自憲府彈拜都官員外郎皆一時騷雅宗師都
官之曹振盛於此余早年請益實受深知今忝此官復
是正秩因作詩自賀有云三轉郎曹自勉旃
泣諫玉階唐蔣係遷工部郎中兼史職宰相宋申錫為
北軍羅織罪在不測係與諫官崔元亮泣諫於玉階之
下申錫方減死時論稱之
號三列宿韋汝諧正觀中與弟謙兄季武同省時號三
列宿皆為郎中
山郎楊惲為中郎將罷山郎移長度大司農以給財用
其休謁洗沐皆以法令從事郎謁者有罪過輒奏免薦
舉其高第有行能者至郡守九卿郎官化之莫不自厲
絶請謁貨賂之端令行禁止官殿之内翕然同聲
腹心耳目顔真卿云郎官御史陛下腹心耳目之臣也
故出使天下事無細大得失皆俾訪察還以聞(本記)
駐車待漏樊梵為郎每欲奏事常駐車待漏(世說)
人之水鑑王隠晉書樂廣為尚書郎與何晏鄧颺等談
論衛瓘見而竒之曰常恐微言將絶今復開之命諸子
造焉謂曰人之水鑑也每見此人瑩然如披雲霧而覩
青天
詩吏部信才傑文鋒振竒響調與金石諧思逐風雲上
(沈約)並命登仙閣分宵直禮闈大官供宿饍侍史護朝衣
冠劒無時釋軒車待漏飛明朝題漢柱三省有光輝(沈佺)
(期)振鷺齊飛白遷鶯遠聽聞明光共待漏清覽各披雲
喜得廊廟舉嗟為臺閣分遠從南斗外遥仰列星文(蘇味)
(道)文昌新入有光輝紫界宫墻白粉闈曉日鷄人𫝊漏
箭春風侍女護朝衣(白樂天)
卿監
三珪莊子楚昭王延屠羊說以三珪之位謂三卿皆執
珪
大官晉悼公使張老為卿辭曰臣不如魏絳之智能治
大官其仁可以利公室若在卿位内外必平(國語)
一國之高舉一國之高以為九卿(淮南子)
臣直拜上卿魏文侯曰寡人何如君也翟璜曰君伐中
山不封君之弟而封君之長子君非仁君也文侯怒至
任座對曰君仁君也曰何以言之曰其君仁者其臣直
向翟璜之言直是以知君仁君也文侯曰善復召翟璜
入拜為上卿(新序)
閒職張環以太常為閒職(南史)
布被瓦器趙典為太常雖處上卿而布被瓦器(耆舊傳)
臨軒有金石蔡謨拜太常咸康四年臨軒門下奏非祭
祀宴享則無設樂謨奏臨軒宜有金石顯宗納焉(晉中興書)
賜御衣一襲後漢揚賜拜太常詔賜御衣一襲冠幘綬
金鐍鈎佩
特賜金紫國朝英宗賜少卿孔叔詹叔詹監裁造務以
勞當遷上不欲以卿監當筦庫之務故特賜金紫
清郎清卿韋聿修始為尚書郎不受遺後為少卿亦不
受劭曰弟昔為清郎今為清卿(北史)
二星在東南石氏星經有宗正二星在帝坐之東南
二雅孫湛為光祿勲以清廉稱與周澤相類京師號之
二雅(東觀漢記)
三日拜司空荀爽為光禄勲視事三日策拜司空
繫囚齋禱張文瓘嘗有疾繫囚相與齋禱願其視事當
時稱其執法平恕比戴胄焉
用法加仁恕季羔為衛士師刖人足俄衛有亂刖者守
門令之逃旣罷羔問之吾刖而足子逃我何也刖者曰
曩者論刑君愀然不樂見於顔色此臣所以說君也孔
子聞之曰善哉為吏乎其用法加仁恕則樹德加嚴暴
則樹怨公以行之其子羔乎(家語)
寺中二絶宋世軌為廷尉少卿大理正蘇珍之亦以平
幹知名寺中語曰決定嫌疑蘇珍之視見表裏宋世軌
時人以為寺中二絶(北史)
比漢于張徐有功遷司農少卿謂所親曰今身為大理
人命所懸必不能順旨詭辭以求苟免故前後為獄官
以諫奏枉誅者三經斷死而執志不渝酷吏由是少衰
時人比漢之于張焉
周稷之業漢朱邑為大司農張敞與邑書曰足下以清
明之德掌周稷之業
安車一乘後鄭玄公車徵為大司農給安車一乘所過
長史送迎
黃門就問商仁字季卿徵拜大鴻臚卿以年老乞骸骨
詔賜牛酒米帛若經𫝊有疑使小黃門就問之(謝承後漢書)
財物山積楊崇禮開元初為太府少卿雖錢帛充牣丈
尺間皆躬自省閱時議以為前後為太府無與為比擢
拜太府卿時太平且久御府財物山積以為經楊卿者
無不精好
尹卿筆唐尹思貞為司府少卿時侯知一亦厲威嚴吏
人為之語曰不畏侯卿杖惟畏尹卿筆其為人所服如
此
史館
善惡必書國朝淳化四年太宗問宰臣今館中修撰是
誰參知政事蘇易簡對曰楊徽之張佖梁周翰帝曰史
才甚難在乎善惡必書務摭實而去憎愛斯為良史矣
秉直筆成國典范果知壽州上言家世史官願得秉直
筆成國朝大典召為史館修撰
考功視行狀李翺字習之元和初轉史館修撰翺以史
館記事不實乃奏曰臣謬得秉筆史館以記注為職夫
勸善懲惡述忠賢事業載姦臣醜行以𫝊無窮史官之
任也凡人大善大惡無由得知訪於行狀諡議以為一
據今之作行狀多是門生故吏苟欲虛美於受恩之地
耳臣今請作行狀者但指事實直載事功假如作魏徵
傳但記其諫諍之辭足以為正直段秀實但記其倒用
司農印以追逆兵以象笏擊朱泚足以為忠烈若考功
視行狀不依此者不得受依此則考功下太常牒史館
然後定諡從之(唐史)
白衣充修撰丁謂初與孫何齊名翰林學士王禹偁延
譽於帝曰謂與何可使白衣充修撰由此聲名籍甚禹
偁嘗與詩曰三百年來學不振直從韓柳到孫丁而今
便合教修史二子之才似六經
著書藏名山前司馬遷書曰僕誠已著此書藏之名山
直筆東觀北齊著作郎魏收撰後魏史帝令羣臣各言
志收曰願得直筆東觀早出魏書帝乃使專其任(北史)
事繫日唐職官志起居注錄天子之言動法度以修記
事之史凡記事之制以事繫日以日繫月以月繫時以
時繫年以紀歷數典禮文物
據法守職韓詩外𫝊據法守職而不敢為非者太史也
獨典五朝史事國朝曾鞏神宗察其賢欲用鞏一日手
詔中書門下曰曾鞏以史學見稱士類宜典五朝史事
遂以為修撰近世修國史必衆選文學之士以大臣兼
總未有以五朝大典獨付一人如鞏者(長編)
譏評今古劉子玄著史通譏評今古徐堅讀之曰為史
氏者宜置此座右也
記繁志寡王通曰史之失自遷固始也記繁而志寡春
秋之失自歆向始也棄經而任傳(天地篇)
東宫
銀章青綬白氏六帖曰太子師傅古官也銀章青綬
琢磨玉質後應劭漢官儀太子太傅日就月將琢磨玉
質言太子有玉之質磨以道也
奈何以天下戲前叔孫通為太子太傅高祖欲易太子
通諫曰今太子仁孝天下皆聞之陛下必欲廢適而立
少臣願先伏誅以頸血汚地帝曰公罷矣吾特戲耳通
曰太子天下本本一摇天下震動奈何以天下戲帝曰
吾聽公(本𫝊)
賓客為宰相李文定公為參知政事時仁皇為太子文
定兼賓客一日召對滋福殿欲相之固辭俄而太子出
謝曰蒙恩以賓客為宰相真宗顧謂曰尚可辭耶乃拜
吏部侍郎兼太子太傅同中書門下平章事久之與丁
謂爭事罷天下皆以亮直許之
護儲元和制誥除太子賓客大都督府司馬曰猶謂皇
儲之貴是兼半刺之職
侍臣箴晉温嶠為中庶子獻侍臣箴甚見補益(晉史)
贊道賦李百藥作贊道賦以諷太子嬉遊
列侍左右龍朔二年置左右諭德各一人掌諭太子以
道德皇太子朝宫臣則列侍於左右階出入則騎從於
正道之左右其内外庶政有可為規諷者隨事而贊諭
焉(唐百官志)
清班優秩白樂天集制云東宫之有諭德猶上臺之有
騎省也清班優秩所選非輕
露門博士沈重字子厚授露門博士仍於露門館為皇
子講論語(北史)
學官
佩玉博士祭酒一人掌國子學皇朝服進賢兩梁冠佩
水蒼玉(漢百官表注)
百僚講論楊汪字元度為國子祭酒帝令百僚就學與
汪講論天下通儒碩學多萃焉論難鋒起皆不能屈帝
令御史書其問答奏之省而大悦賜良馬一疋(隋書)
三世國學師王承好儒業轉國子祭酒承祖倫父暕皆
為此職三世為國學師前代未之有當時以為榮(梁書)
陸德明抗對大建中國子祭酒徐孝克開講恃貴縱辨
衆莫敢當陸德明始弱冠往參焉便與抗對合朝賞嘆
一位元長胡廣曰凡官名祭酒皆一位之元長也古禮
賓客得主人饌則一人舉酒以祭於地舊說以為示有
先
生徒有法度唐陽城為司業旣至國學召諸生告之學
所以為忠與孝也諸生寧有不省其親者乎明日告歸
養者二十餘人有不歸侍者斥之簡孝秀升堂上不率
教者皆罷躬講經籍生徒斤斤皆有法度
待詔金馬門公孫弘對策時有百餘人太常奏弘居第
二天子擢為第一召入見容貌甚麗拜為博士待詔金
馬門(本𫝊)
號六儒馬光開皇初高祖徵山東義學之士光與張仲
遜孔龍竇仕榮張買奴劉祖仁等俱至並授太學博士
時人號曰六儒(隋書)
三家皆立博士後漢儒林𫝊曰前書云濟南伏生𫝊尚
書授濟南張生及千乘歐陽生歐生授同郡倪寬寬授
歐陽生之子世世相𫝊至曾孫歐陽高為尚書歐陽氏
學張生授夏侯都尉都尉授族子始昌始昌𫝊族子勝
為大夏侯氏學勝傳從兄子建建别為小夏侯氏學三
家皆立博士
朝士相慶韓愈為權德輿墓誌召拜博士朝士以得人
相慶
瘦羊博士甄宇拜博士每臘詔賜博士人一羊羊有大
小肥瘦時議欲殺羊分肉又欲投鈎宇因取瘦者自是
不復爭後召會詔問瘦羊博士所在都中因以為號(東觀)
(漢記)
錦繡萬花谷後集卷十一
