錦繡萬花谷後集卷一
天門
天體天體猶如彈圓周圍三百六十五度四分度之一
度者由日而立也天運一日一周而有餘則天者以其
餘者為一度三百六十五日四分之一而餘分之積於
天為一周則是天周圍三百六十五度四分度之一也
天形或問邵子曰天何依曰依乎地地何附曰附乎天
曰然則天地何所依附曰自相依附天依形地附氣其
形也有涯其氣也無涯有無之相生形氣之相息終則
有始終始之間其天地之所存乎
天運天圓十二綱運關三百六十轉為一周天運三千
六百周為陽孛(出酉陽雜俎)
九天一中天二羨天三從天四更天五臘天六廣天七
咸天八沈天九成天(出太元經)
四天三界外曰四天境謂常融玉隆梵度賈奕四天也
(出酉陽雜俎)
八柱山楚詞曰八柱何當東南虧王逸注曰言天有八
山為柱也
千柱殿閻摩那婆羅天娑羅樹中其殿淨如鏡第二樹
中有千柱殿(出酉陽雜俎)
張弓天之道其猶張弓乎高者抑之下者舉之有餘者
損之不足者補之天之道損有餘補不足(出老子)
運轂渾天儀曰二十八宿半𨼆半見天轉如車轂之運
三體天體者三一曰周髀二曰宣夜三曰渾天(出蔡邕天文志)
六氣傳曰天有六氣降生五味杜預注曰六氣者隂陽
風雨晦明
覆奩晉書天文志天形如覆奩又虞昺穹天論譬覆奩
以抑水而不没者氣充其中也
如笠虞昺穹天論曰天形如笠而冒地之表
六宫洞天六宫周一萬里高二千六百里是為六天鬼
神之宫一曰紂絶隂天宫二曰泰煞諒事宫三曰明辰
耐犯宫四曰怙照罪氣宫五曰宗靈七非宫六曰敢司
連苑宫人死皆至其中人欲常念六天宫名空洞之小
天三隂所治也(出酉陽雜俎)
九野何謂九野中央曰鈞天東曰蒼天東北曰變天北
曰玄天西北曰幽天西曰昊天西南曰朱天南曰炎天
東南曰陽天
地厚與天高等天去地二億一萬六千七百八十一里
半度地之厚與天高等天南北相去二億三萬三千五
十七里二十五步東西短減八步(出初學記)
天頭天耳天足秦宓字子敕吳遣使張温来聘温問曰
天有頭乎宓曰有温曰在何方曰在西方詩曰乃眷西
顧温曰天有耳乎宓曰天處高而聽卑詩曰鶴鳴于九
皋聲聞于天温曰天有足乎宓曰詩云天步艱難若其
無足何以步之(出蜀志本𫝊)
漢津天漢起漢津經箕尾之間謂之漢津乃分為天道
至天津下而合而西南行至七星南而沒(出晉天文志)
補天漏杜詩安得誅雲師疇能補天漏
降寳代宗詔曰上天降寳獻自楚州初楚州有尼真如
忽有人接去天上天帝言下方有災令此寳鎮之其數
十二一曰玄黃形如笏長八寸有孔二曰玉雞毛三曰
榖璧四曰西王母白環五曰闕名六曰如意寳珠七曰
紅靺鞨八曰琅玕珠九曰玉玦十曰玉印十一曰皇后
採桑鈎十二曰雷公石斧(唐寳記)
詩
兩儀始分元氣清列宿垂象六位成日月西流景東征
悠悠萬物殊品名聖人憂代念羣生(出傅玄)三光垂表象
天地有晷度聲和善響應形立影自附素日抱玄烏明
月懷靈兔(出劉孝綽)四時成歲律五色補天文(出山谷)紂絶標
帝晨諒事構重阿炎如霄漢烟勃若景耀華武陽帶神
鋒怙照吞清河開闔臨丹井雲門鬱嵯峨七非通宗靈
連苑亦敷磨六天横北道此是鬼神家(出項梁城天官頌)
日
太陽之精日者太陽之精主生養恩德人君之象也麗
天左旋一日繞地一周比天運為不及一度日有中道
中道者黃道也半在赤道内半在赤道外冬至之日在
赤道外二十四度去天頂六十度春分之日在赤道之
中與黃道交去天頂三十六度後入赤道内至夏至之
日在赤道内二十四度去天頂一十二度秋分之日復
在赤道之内與黃道交去天頂三十六度自後出赤道
外至冬至之日一歲周而復始日南去極遠晝短夜長
則景長日北去極近晝長夜短則景短景長則寒景短
則暑為月所掩則蝕
衆陽之長日也者衆陽之長人君之尊天雞曉唱靈烏
晝峻扶桑臨於大海若木照於崐崙太平太象所以司
其出入南至北至所以節其寒温龍山銜燭不能議其
光景夸父棄策無以方其駿奔(出唐楊烱渾天儀賦)
冠珥日冠者如半暈也法當在日上有冠又有兩珥者
尤吉(出雜兵書)
玉盤李長吉詩東方發紅照推捍頳玉盤
驥步日晝行千里夜行千里騏驥晝日亦行千里然則
日行舒疾與騏驥步相類(出王充論衡)
麒麟鬭麟鬭則日月蝕(出淮南子)
麾戈魯陽公與韓戰戰酣日暮拔戈而麾之日為返三
舍(出淮南子)
棄杖夸父欲追日影逐日於嵎谷之際渴飲河渭不足
北飲大澤未至道渴而死棄其杖化為鄧林也(出山海經)
火精范子計然曰日者火精也
蒙谷浦淮南子云日曙於蒙谷之浦(蒙谷濛汜之水也)
羲和之子郭璞注山海經曰羲和能生日也故日為羲
和之子堯因是立羲和之官以主四時
蚤食晏食日臨于曾泉是謂蚤食次于桑野是謂晏食
(出淮南子)
麋鹿解角許慎注淮南子曰日者陽之主是以春夏則
羣獸除角禮記曰日冬至麋角解日夏至鹿角解
詩
愁露凝高掌朝光上翠微參差麗雙闕照耀滿重闈仙
馭隨輪轉靈烏帶景飛還當葵藿志傾葉自相依(出唐太宗)
夜半起下視溟波銜日輪金鴉既騰翥六合俄清新(出退)
(之集)東陸蒼龍駕南郊赤羽馳傾心比葵藿朝夕奉堯曦
(出李嶠)藿葉隨光轉葵心逐照傾(出唐太宗)皓天舒白日靈景
耀神州(出左太冲)金烏升曉氣玉檻漾晨曦(孟康)金烏海底夜
飛来朱輝散射青霞開(出退之)
月
朔弦望晦月者太隂之精刑罰之義女主之象也亦麗
天左旋一日不及天十三度十九分度之七月有九道
黃道其一也春行青道二出黃道東夏行赤道二出黃
道南秋行白道二出黃道西冬行黑道二出黃道北魄
者月之體也月本無光受日則光合璧謂之朔近一遠
三謂之弦相與為衡分天之中則謂之望以速及舒光
盡體復則謂之晦月光常滿而有弦望晦朔者所見之
地不同也為日對衝則蝕
梯雲取月周生者有道術中秋夜與客會月色方瑩謂
坐客曰我能梯雲取月置之懷袂因取數百條繩而駕
之曰我梯此取月俄以手舉衣懷中出月寸許光色照
爛寒流入肌骨(出宣室志)
貼紙移月光長慶初山人楊隠之在郴州常尋訪道士
有唐居士楊謁之因留楊止宿及夜呼其女曰可將一
弦月子来其女遂貼月於壁上如片紙耳唐即起視之
曰今夕有客可賜光明言訖一室朗若張燭(出酉陽雜俎)
半天瓊樓翟天師名乾祐峡中人曾於江岸與弟子翫
月或曰此中竟何有翟笑曰可隨吾指觀弟子中兩人
見月視半天瓊樓金闕滿焉數息間不復見(出酉陽雜俎)
雲端瑶鏡李太白詩又疑瑶臺鏡飛上青雲端
廣寒清虛之府申天師作術與唐明皇遊月宫見天府
榜曰廣寒清虛之府少前見素娥十餘人皓衣乘白鸞
舞于桂樹下(出龍城錄)
影娥池蟾蜍臺武帝鑿池以翫月使宫人乘舟弄月影
名影娥池亦曰蟾蜍臺(出三輔黃圖)
三寸鏡王生云月不圓者月初生及既虧而後視之宜
如三寸鏡稍稍轉大不當如破環漸漸滿也(出抱朴子)
救月長安城中每月蝕時士女即取鑑向月擊之滿郭
如是蓋云救月也(出天寳遺事)
閻扶樹影釋氏書言須彌山南面有閻扶樹月過樹影
入月中或言月中蟾桂地影也空處水影也此語差近
(出酉陽雜俎)
金精月者金之精也(出河圖帝覽)
青桂裴筠娶蕭楚公女便擢進士羅隠曰細看月輪真
有意已知青桂近嫦娥(出曾公類苑)
兔蛤張衡靈憲曰月者隂精而成獸象兔蛤焉
顧兔在腹楚詞曰夜光何德死而又育厥利維何而顧
兔在腹
玄兔素蛾李周翰曰玄兔者月也中有兔毫故以名焉
娥者羿妻嫦娥也竊藥奔月因以為名月色白故云素
娥言能照耀帝王之臺后妃之寶
詩
入風先遶暈排霧急移輪若教長似扇堪拂豔歌塵(出朱)
(超)太液池邊月上時好風吹動萬年枝誰家鏡匣參差
蓋露出楞邊些子兒(出盧多遜)從来修月手合在廣寒宫(出東)
(坡)惜花攜酒喚人喫愛月把琴和露彈(出義山)玉兔步虛
碧冰輪碾太清廣寒宫有路桂子落無聲(出靈源)萬里瞿
塘峡春来六上弦時時開暗室故故滿青天(出杜甫)永夜
角聲悲自語中天月色好誰看昊天出新月茂林延
疎光(出杜詩)金波絢彩麗初筵玉冕流輝滿大圓鏡裡山
川同炯炯樓前風露共娟娟(出玉川)光彩徧空輪欲滿青
霄映出皎雲端縦饒喚得嫦娥下不許閒人取次看(出白)
(樂天)禁鼓樓頭第一敲彎彎新月上林梢誰家寳鏡新磨
出玉匣參差蓋未交(出王禹偁)黃金雙闕水晶宫灔灔銀潢
貫碧空一曲霓裳羽衣舞桂花如露濕天風(出滕宗諒)婆娑
海水南簸弄明月珠(出退之)輝斜通璧練彩碎射沙星(出退)
(之)星流時入暈桂長欲侵輪(出庾肩吾)山明疑有雪岸白不
關沙天漢看珠蚌星橋視桂花(出庾信)光射潛虯動明翻
宿鳥頻(出杜詩)暮靄不知天遠近閒雲休礙月升沉(出錢德載)
分簾疑碎璧隔幔似重鈎(出張正)水露疑霜雪林棲見羽
毛(出杜甫)
星
留行逆順五星五行之主其行或入黃道裡或出黃道
表猶月行出入有隂陽也然出入無常不可筭數求其
東行曰逆西行曰順不東不西曰留與日相近曰伏與
日同度曰合其留行逆順伏合犯陵變色芒角凡其所
主皆依時政五官五事之得失而見其變也
四星聚牛女晉永嘉中歲鎮熒惑太白聚牛女識者以
為當興王是歲元帝登位
五星聚箕尾唐天寳九年五月五星聚於箕尾占曰有
德則慶無德則殃
三星聚為景星赤方氣與青方氣相連赤方中有兩黃
星青方中有一黃星三星聚而為景星(出史天官書)
德星會秦分薛頥武德初進直秦王府密語曰德星會
秦分王當帝天下王表為太史丞
文星暗大中九年日官李景亮奏文星暗科場當有事
至是三科盡覆試宏詞趙矩皆落(出南部新書)
熒惑徙三舍宋景公時熒惑守心召子韋問子韋曰禍
當君可移於相公曰相所以與理國家曰可移於百姓
公曰百姓死寡人將誰為君曰可移於歲公曰歲荒人
必死為人君而殺其人誰以我為君乎子韋曰君有至
德之言三天必賞君熒惑必徙三舍果三徙
北斗神名北斗魁第一星神名曰執隂第二星曰叶諧
第三星曰視金第四星曰拒理第五星曰防仵第六星
曰開寳第七星曰招摇(出段成式書)
七星化為人唐太宗時李淳風奏北斗七星當化為人
明日至西市飲酒使人候之有僧七人共飲酒二石太
宗遣人召之笑曰此必李淳風小兒在彼言我也忽不
見(出國史纂異)
杓攜龍角史天官書杓攜龍角(杓北斗柄也龍角東方宿攜連也)
天牀紫宫門内外有天牀六星(出天文集)
天街漢高祖七年月暈圍參畢七重占曰昴畢間天街
也街北胡也街南中國也(出漢書)
黃石黃石鎮星之精也黃者鎮星色也石者星質也(出黃)
(石公記)
欃槍爾雅彗星欃槍形如掃箒又前漢書有天欃天槍
杜詩勠力掃欃槍(妖星喻盜賊也)
天女孫前漢天文志織女天女孫也(出史記)
曳練孫休永安二年將守質子羣聚嬉戲有異小兒忽
来曰我非人熒惑星也言訖飛上昇仰而觀之若曳一
匹練有頃而沒(出宋書)
辯月落參横洪景盧容齋隨筆云今人梅花詩詞多用
參横二字蓋出龍城錄所載趙師雄事然此實妄書或
以為劉無言所作也其語云東方已白起視大梅花樹
下月落參横且以冬半視之黃昏時參已見至于夜則
西沒矣安得將旦而横乎秦少游詩月落參横畫角哀
暗香銷盡令人老承此誤也唯東坡云紛紛初疑月掛
樹耿耿獨與參横昏乃為精當老杜有城擁朝来客天
横醉後參以全篇考之蓋初秋所作也
詩
丹桂看来能了了白榆種得許疎疎(出曾幾)歷歷東井舍
昭昭右掖垣雲際龍文出池中鳥色飜流暉下月露墜
影入河源方知潁川集别有太丘門(出董思恭)靈河隔神女
仙轡動星牛玉衡指棟落瑶光對幌留徒知仰閶闔乘
槎未有由(出蕭琮)欄干玉繩低耿耿太白曉(出東坡)
雨
峴山張蓋安定郡有峴陽峰峰上有池若雨則雲起池
中若車蓋故里諺曰峴山張蓋雨滂沱(出三水小牘)
石郎戴笠不願石郎戴笠難甘玉女披衣言雨多也(出段)
(成式詩)
鳩逐婦埤雅曰鵓鳩隂則屏逐其婦晴則呼之語曰天
將雨鳩逐婦
石燕飛湘州記云零陵山有石燕遇雨則飛如生燕雨
止則還如石庾信晴詩已歡無石燕
占雨石蘇頲有一錦紋花石鏤為筆架置於硯席間每
天欲雨即津出如汗逡巡而雨頲以此為候(出開元遺事)
龍蟠應鼓蜀都賦曰潛龍蟠於沮澤應鳴鼓而興雨
神女嫁西海太公為灌壇令文王夢見婦人笑當道問
其故曰吾太山神女嫁為西海婦吾行必以暴風雨灌
壇令當吾道不敢以疾風暴雨過也夢覺召太公語焉
三日果疾風暴雨過(出博物志)
霖鈴曲明皇既幸蜀初入邪谷霖雨彌旬於棧道中聞
鈴聲與山相應上憶念貴妃因將其聲為雨霖鈴曲以
寄恨焉(出明皇雜錄)
榆莢雨紀勝之書三月榆莢雨
桐木魚淮南子曰董仲舒請雨秋用桐木魚
液雨天時和暖似春故曰小春此月内一雨謂之液雨
百蟲飲此而藏蟄俗呼為藥水(出荆楚歲時記)
雨如酥韓退之詩云天街小雨潤如酥
魚噞淮南子曰天且雨也魚已噞之
噀酒為雨欒巴者蜀郡人也入為尚書正朝會欒巴得
酒不飲向西南噀之有司奏巴大不敬詔問巴巴謝曰
臣本縣都市失火臣故噀酒為雨滅火非敢不敬(出葛洪神)
(仙𫝊)
師興而雨衛大旱甯莊子曰今邢無道天其或者欲使
衛討邢乎從之師興而雨(出左僖十九年)
神漿盧師道謂雨曰神漿可挹(出雞跖集)
天洗兵武王伐紂至於有戎之隧風霽而乘以大雨散
宜生諫曰此非妖與王曰非也天洗兵也(出說苑)
坎化周易集林雜占曰占雨外卦得隂為雨得陽不雨
其爻發變得坎為雨得離不雨巽化為坎先風後雨坎
化為巽先雨後風
黑蜧躍淮南子曰黑蜧神蛇潛泉而居將雨則躍
遏水漬龍穴湘東郡新平縣有龍穴天旱人共遏水漬
此穴輒雨也(出吳錄)
祈雨
古鏡鼻盤龍開元中嘗旱玄宗令僧一行祈雨一行言
當得一器上有龍狀方可致雨上令於内庫中徧視之
皆言不類數日後指一古鏡鼻盤龍喜曰此有真龍矣
乃持入道場一夕而雨(出酉陽雜俎)
請天三日雨晉太康中郡大旱束晳為邑人請雨三日
而雨衆歌曰束先生通神明請天三日甘雨霖我黍以
育我稷以生(出晉書)
泥石牛背鬱林郡山東南有池池有石牛歲旱百姓殺
牛祈雨以牛血和泥泥石牛背祠畢大雨洗牛背泥盡
而晴(出廣州記)
土龍淮南子曰土龍致雨(注曰湯遭旱作土龍以象雲從龍也)
聚艾茅自環涼輔仕郡為五官掾時夏旱太守自祈請
輔於是聚艾茅以自環構火將自焚未及中時而大雲
晦合須臾澍雨
焚神山神農書云不雨積薪擊鼓焚山神
祠靈山齊景公時旱欲祠靈山晏子曰君避殿曝露其
索雨乎公出野曝露天果大雨(出晏子春秋)
舉卧石荆州永豐縣有卧石長九尺六寸其形似人體
清黃狀若雕刻境若旱便齊手而舉之小舉小雨大舉
大雨(出酉陽雜俎)
燒崕山太原郡東有崕山天旱土人常燒此山以求雨
俗傳崕山神娶河伯女故河伯見火必下雨救之(出酉陽雜)
(俎)
詩
梅樹耿長虹芳林散輕雨蜀郡隨仙去陽臺帶雲聚飄
花更濯枝潤石還侵柱詎得零陵燕隨風時共舞(出張正見)
安得夢隨霹靂駕馬上傾倒天瓢飜久苦趙盾日欣
逢傅說霖坐知千里足初覺兩河深微明燈火耿殘
夢半濕簾櫳浥舊香野水有紋增淡碧遠林無韻濕
疎黃(出東坡)皇天降德澤焦卷有生意楚雨石苔滋京
華消息遲神女花鈿落蛟人織杼悲(出杜甫)雲根臨八極
雨足洒四溟(出文選)雨来沾席上風急打船頭越女紅裠
濕燕姬翠黛愁(出杜甫)重雲出飛電高棟響行雲洒樹輕
花發滴沼細萍開(出朱超)山雲遥似帶庭芥近成舟寄言
一高士如何麥不收(出隂鏗)有情芍藥含春淚無力薔薇
卧曉枝(出秦觀)乍隨春靄亂還放夕陽明惆悵池塘遠荷
珠點點輕(出吳融)隴麥沾逾翠山花濕更然(出虞世南)平地三
尺雨農家三尺金我願此雨力生穗長如林(出鄭獬)高樹
送聲驚客枕小池分溜入清渠(出陸務觀)濺琴移榻避添硯
就簷承(出魏野)自是湘川石燕飛非關齊地商羊舞(出李端)
錦繡萬花谷後集卷一
