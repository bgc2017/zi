錦繡萬花谷前集卷三十一
古人稱號
紫庭真人(夏禹)西明仙公(文王)白水真人(光武)孔昇真人(明皇)茂
陵秋風客(漢武)祖龍(始皇)儋耳龍(德宗)紫髯將軍(孫權)曹瞞(魏武)潞
州别駕(明宗)闈編仙人(莊周)九霞仙人(李靖)紫垣小星(趙普)青蓮
居士騎鯨仙人錦袍仙(並李白)浣花翁草堂先生杜陵老
翁(並杜甫)醉吟先生(樂天)愚溪翁(柳子厚)泣麟翁魯叟(孔子)巾車
令(陶潛)甫里先生(陸龜蒙)玉溪生(李義山)漫郎琦玗子(元結)顧虎頭
(愷之)崑崙真人(富弼)涑水先生迂叟(司馬温公)老泉先生(蘇洵)醉翁(歐陽)
(文忠公)横渠先生(張載)峨眉先生玉堂仙玉局翁(並東坡)金華仙
伯涪翁(並魯直)半山老人(介甫)了翁(陳瓘瑩中)東湖居士(徐師川)後湖
病民青翁(蘇飬直)后山居士(陳無己)公是先生(劉原父)公非先生
(劉貢父)淇水釣翁(李清臣)龍眠居士(李伯時)石室先生笑笑先生
(並文與可)石林先生(葉夢得)初寮先生(王履道)浮休先生(張芸叟)竹
林先生(廖明略)歸叟(王直方)澗上丈人(陳叔易)漢上丈人(魏道輔)
灌園先生(吕南公)還還先生(高荷)無垢先生(張九成)南軒先生
(張軾)蕭灘居士(胡藏之)乖崖公(張詠)狄梁公(仁傑)趙韓王(普忠獻)范
魯公(質)王沂公(曾文正)王魏公(旦文正)李文定公(廸)向文簡
公(敏中)李文静公(沆)張忠定公(詠)宼萊公(凖忠愍)王冀公(欽若)
(文穆)李文正公(昉)曹武惠公(彬濟陽王)吕許公(文靖夷簡許申)吕文穆
公(蒙正)丁晉公(謂)楊文公(億)王文定公(堯臣)陳文惠公(堯佐)陳
康肅公(堯咨)張文孝公(觀)余襄公(靖)張鄧公(士遜)晏元獻公
(殊)孫宣公(奭)丁文簡公(度)宋莒公(庠)宋景文公(祁)宋宣
獻公(綬)陳晉公(恕)陳恭公(執中)錢思公(惟演)曾魯公(公亮宣靖)唐
肅公(介)章郇公(得象)狄武襄公(青)包孝肅公(拯)王章惠公
(隨)韓魏公(琦忠獻)韓康公(億忠獻)富韓公(弼初鄭文忠)范文正公
(仲淹)文潞公(彦博)王歧公(珪)范蜀公(鎮文忠)杜祁公(衍正獻)王文
康公(署遂鄧)程文簡公(林)龐穎公(莊敏籍)吴正肅公(育)王魯
公(德用武恭)李惠公(及)歐陽文忠公(脩)趙康肅公(槩)吴文肅
公(奎)張文定公(方平)胡文恭公(宿)趙清獻公(抃)王荆公(安石)
司馬温公(光文正)吕申公(公著正獻)曾文昭公(肇)蘇文忠公(軾)韓
康公(絳獻肅)傅獻簡公(堯俞)范忠宣公(純仁)劉忠肅公(摯)陳忠
肅公(瓘)張文節公(知白)馬正惠公(知節)吕汲公(微仲)曹武毅公
(翰)夏文莊公(竦英鄭)王懿恪公(拱辰)王懿敏公(素)張文定公
(齊賢)錢宣靖公(若水)曹武穆公(瑋)畢文簡公(士安)魯肅公(宗道)薛
簡肅公(奎)蔡文忠公(齊)衞國高武烈王(瓊)
書篆
三元八會雲篆光明隂陽分則有三元八會之文又有
八龍雲篆光明之章也其後三王之世演八會之文為
龍鳳之章拘省雲篆之迹以為順形梵書破分二道壊
真從易乃為六十四種之書遂播之三十六天上下也
今三元入會大極清仙之所用雲篆光明今所見神靈
符書之字是也(陶隱居真誥紫微夫人說)
鬼哭蒼頡觀鳥迹而成字鬼乃夜哭(淮南子)
大篆周宣王史籀變科斗文以為大篆(史記)
隸書秦既用篆奏事繁多難成即令隸人佐書曰隸字
或曰程邈囚獄中改籀文省為隸字上之始皇大喜免
其罪
八分書斷上谷王次中所作又佩觽集云八分篆法二
分隸文又云勢如八字有偃波之文又云二說皆非也
書有二體蔡伯喈於八體之後又分此法故云八分
行書魏初有鍾胡二家為行書法盛行於世行書即正
書之小變從簡易相間流行又云非草非真離方遁員
入真者謂之真行帶草謂之草行(張懷瓘書斷)
草書漢興有草書不知作者姓名至章帝時有杜度崔
瑗崔實皆稱工張伯英因而轉精巧下筆則號怱怱不
暇草書寸紙不遺(晉衞恒𫝊)
飛帛書蔡邕見鴻都門匠人施堊箒遂創意焉(雞跖集)
草聖張伯英臨池學書池水盡黑凡衣帛必書而後練
韋仲將謂之草聖(晉衞恒𫝊)
草賢崔瑗善章草謂之草賢
衞夫人書尚書郎李充母以夫衛姓自稱李衞正書如
玉壺之冰瑤臺之月婉然芳桂穆若清風(談苑)
王羲之書羲之字逸少為會稽右軍長史初學李衞夫
人書及渡江北見李斯等書之許見鍾繇梁鵠書之濟
見蔡邕書又見梁嶽碑始知學衛夫人書徒費日月(墨藪)
蘭亭序羲之蘭亭草號為最得意宋齊間不聞稱道者
永思晚出此書諸儒皆推其真行之祖所以唐太宗必
欲得之其後公私相盜至於發冢今遂亡之定武本盖
得髣髴褚庭誨所臨極肥洛陽張景元劚地得缺石極
瘦定武則肥不剩肉瘦不露骨猶可想其風流三石刻
皆有佳處不必寳已有而非彼也(南昌集)
王匣貯蘭亭唐太宗有大王真跡三千六百紙率以一
丈二尺為軸寳惜者蘭亭序為最嘗附耳謂高宗曰吾
千秋萬歲後與吾蘭亭序以玉匣貯蔵昭陵(故實)
入木七分羲之書北郊文欲改削墨入木皆七分書訣
墨藪又沈𫝊師詩鏘金七言陵杜老入木八分蟠高軒
坡詩八法舊聞宗長史
換鵝王右軍好鵝山隂道士有羣鵝意求市之道士云
為寫道德經當舉羣相贈寫畢籠鵝而歸(本𫝊)
李斯篆室李斯變蒼頡籀文為玉筯篆成一家法更八
姓無出其口者唐開元時李陽冰窮入篆室隔一千年
與秦斯相見(舒元輿篆書)法苑竇泉號陽冰為筆虎
得伯英筋肉衛瓘索靖俱善書時謂瓘得伯英之筋靖
得伯英之肉(本傳)
梁武帝論書鍾繇書如雲鵠游天羣鵝戲海王羲之書
如龍跳天門虎卧鳳閣張芝如漢武好德憑虚欲僊蔡
邕骨氣洞達如有神氣蕭子雲如危峯阻日孤松一枝
羊欣如大家婢為夫人舉止羞澁終不似真王獻之如
河間少年皆悉光悅索靖如飄風忽舉鷙鳥乍飛王僧
虔如王謝子弟之爽自有一種風流袁相如深山道士
見人便退縮(書斷)
梁元帝土東宫古跡啟師宜八分之巧元帝三體之妙
史籀李斯之篆梁鴻曺喜之書莫不總華桂宫盈滿甲
館竊以鸞驚之勢既聞之於索靖鷹跱之巧又顯之於
蔡邕是以遊霧重雲傳敬禮之法鳥鵠魚鵷表楊泉之
賦頗好六文多慙三禮尚方大篆既甚牢落柱下方書
何曾髣髴空慕河間之聚書竟徵東平之獻表齊收尺
牘顧已缺然北海楷隸終成難擬
結體遒麗貞觀永徽間虞世南禇遂良以書專家薛稷
外祖魏徵家多蔵虞禇書故稷銳精臨倣結體遒麗遂
以書名天下(本𫝊)
運筆超妙大令真蹟舊裂為三段在大丞相忠宣范公
家及范中濟侍郎與王晉卿都尉家忠宣之子為赤縣
尉時内翰尹京(内翰謂錢穆父)中濟為戶部侍郎時内翰為尚
書晉卿護葬宣仁聖烈陵寢時内翰為頓遞使因得盡
摸三家所蔵合而為一旦旦臨寫至老不倦其後運筆
超妙不復類臨本晚年尤為雄逸柳誠懸謂大令好寫
洛神賦人間合有數本今歲月益久先賢法書往往煨
燼得穆父此本足一見典刑焉(鄭給事跋于毗陵郡齋時紹興甲辰秋)
虞世南學智永書虞世南學書於浮屠智永究其法為
世秘愛太宗稱其五絶號曰書翰
禇遂良辨羲之帖遂良工隸楷太宗令侍書帝方求羲
之帖莫質真偽遂良獨論所出(並本傳)
常侍登太宗御牀唐太宗常作飛帛賜羣臣散騎常侍
劉洎登御牀引手得之帝笑曰昔聞婕妤辭醉輦今見
常侍登御牀故坡詩云遥憐醉常侍一笑開天容(詩注)
高麗求歐陽法歐陽詢初學羲之書後險勁過之因自
名體尺牘所𫝊人以為法高麗常遣使求之高祖嘆曰
彼觀其書謂形貌魁梧邪(本𫝊)
鍾繇嘔血鍾繇見蔡邕筆法椎胷三日因嘔血(墨藪)
衛夫人流涕羊欣筆陣圖曰王羲之年十二見前代筆
說於其父枕中竊而讀之父因與之不旬日書便大進
又學衛夫人書夫人見其書流涕曰此子必蔽吾名
五雲體韋陟封郇公性侈縱常以五彩牋為書記使侍
妾主之其裁答授意而已陟唯署名自謂所書陟字若
五朵雲時人慕之號郇公五雲體
連綿書唐吕向工草隸能一筆環寫百字若縈髮然世
號連綿書
銀鈎晉索靖善草書婉若銀鈎飄若驚鸞學張伯英(本𫝊)
金剪唐司馬承禎字子徽善篆别為一體名金剪書(出續)
(仙𫝊)
鶴頭蚊脚二書皆漢詔板所用各象其形也(法書苑)
隼尾波擊石波草書須緩前速後字有點者字竟乃安
隸書有擊石波八分書有隼尾波最為難作(墨藪)
筆塜墨池東坡云筆成塚墨成池不及羲之即獻之筆
秃千枝墨磨萬梃不作張芝作索靖(志林)
紙田墨稼劉氏小說蔡洪赴洛人問吴中舊業曰紙為
良田筆為鋤耒墨為稼穡義理為豐年文房四寳
三具韋誕字仲將諸書並善鄴都宫觀始成詔仲將題
署御筆墨不佳因奏若用張芝筆左伯紙臣墨兼此三
具又得臣手然後可以逞徑丈之勢(書斷)
堆墨八分陳文惠堯佐變古之法自成一家雖點畫肥
重而筆力勁健為方丈字謂之堆墨八分(湘山野錄)
家雞野鶩南史王僧虔庾翼少侍書與右軍齊名右軍
後進庾猶不忿與都下人書云小兒輩厭家鷄愛野鶩
皆學逸少書又云庾征西初亦不服逸少有家雞野鶩
之論後以為伯英復生
怒猊渴驥唐徐浩工書嘗書四十二幅屏八體皆備草
隸尤工世狀其法曰怒猊抉石渴驥奔泉(本𫝊)
精筆佳墨唐裴行儉工草隸唐中宗嘗給絹素詔寫文
選祕愛其法每曰禇遂良非精筆佳墨未嘗輒書不擇
筆墨而妍捷者余與世南耳(行儉傳)
手和墨調禇遂良嘗問虞世南曰吾書何如智永答曰
吾聞彼一字直五萬君豈得此孰與歐陽詢曰吾聞詢
不擇紙筆皆得如志君豈得此禇遂良曰然則何如世
南曰君若手和墨調足可貴尚遂良大喜(詢傳)
烟霏霞結王逸少裁成之妙煙霏霧結狀若斷而還連
鳳翥龍盤勢如斜而反正
風送雲收鄭虔草書如風送雲收霞催月上(法書苑)
沈聒講學書之神運雖得之於心然法度必資講學凡
字須均平若筆畫多寡相遠不可使停寡在左則取上
齊吟字是也寡在右則下齊知字是也(筆談)
紹宗積習正紹宗工草隸嘗與人書曰鄙夫書無工者
將由水墨積習耳嘗精心率意虛神空思以取之吴中
陸大夫常以余比虞世南以不臨寫故也聞世南被中
畫腹與余正同(本𫝊)
秃筆十八瓮僧智永善書以百本散於江南諸寺各留
一本其所居吴興學書積年有秃筆十八瓮
飛帛三百點仁宗飛帛書尤為神妙至和中有待詔李
唐卿撰飛帛三百點以進上頗嘉之乃特為清淨二字
以賜之其六點尤奇絶又出三百點之外(歸田錄)
周越蘇子美本朝尚書郎周越以書名於天聖景祐間
然筆法軟俗無古氣梅堯臣作詩閒談蘇舜欽子美喜
為健句草書尤俊快嘗曰吾不幸寫字為人比周越作
詩為人比梅堯臣良可歎(東軒筆談)
比崔杜不足趙襲燉煌太守先是杜伯度崔子玉以工
草書稱於前世襲與羅暉亦以能草頗自矜夸故張伯
草書與襲同郡太僕朱賜書曰上比崔杜不足下方羅
趙有餘(三輔决錄)羅叔景趙元嗣與張伯芝並時見稱於西
州伯英自云上比崔杜不足下方羅趙有餘(坡詩注)
歐陽草跡(貞元初為太子率更令)所謂如旱蛟得水毚兔走穴信
不虚邪(周越題千文)
蔡邕篆勢體有六篆巧妙入神或象龜文或比龍鱗紆
體放尾長翅短身揚波振激鷹跱鳥震延頸脅翼勢似
凌雲
章草書斷云漢黃門令史史游作急草觧散隸體麄書
之王羲之以草草答庾翼翼嘆服曰吾昔有伯英章草
十紙失之今見王書神明頓還舊觀
書勢盖草書之為狀也婉若銀鈎漂若驚鸞舒翼未發
若舉復安蟲蛇虬蟉或往或還頽阿郍以羸形歘奮釁
而桓桓及其逸遊盼嚮乍正乍邪騏驥暴怒逼其轡海
水窊隆揚其波玄熊對距于山嶽飛燕相追而差池舉
而察之又似和風吹林偃草扇樹枝條從風轉相比附
窈嬈廉苫隨體散布紛擾擾以綺靡中持疑而猶豫玄
螭狡獸嬉其間騰猨飛鼺相奔趨陵魚奮尾蛟龍反據
投空自竄張設牙距(晉索靖本𫝊)
鸚哥嬌劉十五論李十八草書謂之鸚哥嬌謂鸚鵡能
言不過數句大率鳥語十八其後稍進以書問僕曰比
舊日何如僕云可作秦吉了矣然僕此書自有公在乾
侯之意也(志林)
書虎唐李陽冰作篆字人不能及號書中虎
飄揚嚴重真書難於飄揚草書難於嚴重大字難於結
密小字難於寬綽(志林)
勁健端妙無惑同安人善小篆為翰林待詔徐鉉鄭文
寳查道高紳中革葛湍皆江東人善篆弗能及也其勁
健端妙又過於凝士夫藏以為寳
元和脚柳子厚酧劉禹錫家雞之贈云日日臨池弄小
雛還思寫論付官奴柳家新樣元和脚且盡薑牙歛手
徒(柳文)
貞觀字唐太宗求書凡得王羲之真行二百九十紙又
得獻之張芝等書以貞觀字為印草迹命禇遂良楷書
小字以影之開元五年玄宗又書開元字為印
觀舞劒而得其神張旭自言始見公主檐夫争道又聞
鼓吹而得筆法意觀公孫大娘舞劔器而得其神後人
論書者得其法惟崔邈顔真卿云(旭傳)
聽江聲而筆精進坡云古今人詩筆有所自長史以劍
器容有是理雷大簡云聽江聲而筆法進文與可亦言
見蛇鬭而草書長殆非誕(志林)
老人陳牒求判張旭為常熟尉有老人陳牒乞判宿昔
又来旭怒老人曰觀公筆竒妙欲以藏家爾因問所藏
盡出其父書旭視之天下竒筆也自是盡其法(本傳)
郎官&KR0550;壁記筆墨三昧張長史郎官廳壁記唐人正書
無出其右所以度越諸家無轍迹可尋可謂入筆三昧
(出山谷集)
神品妙品能品書有十體較其優劣之差為神妙能三
品居神品者二十有五妙品九十有八能品一百有七
古今善書盡於是矣(書斷)又書訣墨藪云張旭草入神品
八分入妙品隸入能品
真生行行生草真生行行生草真如立行如行草如走
未有未能立能行而能走也(志林)
印泥畫沙韋續書訣墨藪云張長史曰褚河南論書云
用筆如印泥畫沙始不悟後於江岸以錐畫字始信長
史之言貴藏鋒也
屈玉垂金竇泉作小篆贊曰釵頭屈玉鼎足垂金(書苑)
王羲之變格難儔李嗣真論右軍書每不同以變格難
儔書樂毅論太史箴體皆正直有忠臣烈士之象告誓
文曹娥碑其容憔悴有孝子順孫之象逍遥篇孤鴈賦
迹遠趣高有拔俗抱素之象畫像贊洛神賦姿儀雅麗
有矜莊嚴肅之象皆義以成字非得意以獨妍
李陽冰意在古篆字書冰或作凝與李夫人書云其意
在古篆於天地山川得方圓流峙之狀於日月星辰得
經緯昭回之度於雲霞草木得霏布滋蔓之容於文物
衣冠得揖遜周旋之體(並法書苑)
筆力遒婉顔魯公善正草書筆力遒婉世寳之見本𫝊
又南昌集云魯公已得張長史筆僧懷素自折釵股筆
魯公云折釵股何如屋漏法懷素起捉公手云老賊盡
之矣
筆法勁圓前朝翰林書藝正著筆法勁圓今所藏樂毅
論皆著墨迹此其長處不减季海所乏者韻耳(南昌集)
崇韜發壙舊𫝊樂毅論乃羲之親書于石其他皆紙素
所𫝊唐太宗聚二王墨迹惟樂毅論石本在其後隨太
宗入昭陵朱梁時耀州節度使郭崇韜發昭陵得之因
復傳人間或曰公主以偽本易之元不曾入壙本入高
紳學士家(筆談)
顔筋柳骨范文正公祭石曼卿文云曼卿之筆顔筋柳
骨散落人間寳為神物(志林)
素瘦張肥懷素草工瘦張長史草工肥瘦硬易作肥勁
難工又云此兩人一代草書之冠冕也(南昌集)
大小歐陽歐陽通早孤母教以父書使希父遺迹數年
大進亞於詢父子齊名號大小歐陽體
會稽六紙劉連州寄柳子厚詩云書成欲寄庾安西紙
背應勞手自題聞道近來諸子弟臨池尋已厭家雞注
云家有右軍書每紙背庾翼題云王會稽六紙二月三
十日(本集)
長沙得三昧長沙僧懷素善書自言得草聖三昧(國史補又)
(山谷詩)
李陽凝陳後山詩玉筯凝潮後注唐李陽凝李潮皆能
篆
鍾王無以尚唐柳公權書法結體勁媚嘗召至御前書
紙三番作真行草之體文宗嘗與公權聮句屬曰薰風
自南來殿閣生微凉帝命題於壁字徑率五寸帝嘆曰
鍾王無以尚也(本𫝊)
筆陣圖硯者城池也筆者刀矟也墨者兵甲也心意者
將帥也
一波三折筆鍾繇弟子宋翼每畫一波三折筆作一戈
如百鈞弩作一點如高鋒墜石作一牽如百歲枯藤作
一放縱如驚蛇入草此三折筆法(並書訣墨藪)
黃仙鶴李邕善書仍自刻多假立刻字人名如茯苓芝
黃仙鶴之類是也(法書苑)
殷鐵石坡詩已將鐵石充逸少注云殷鐵石梁武時人
今法帖大王書中有鐵石字
東吴精張旭蘇州人老杜旭草書詩斯人已云亡草聖
祕難得悲風生微綃萬古起古色嗚呼東吴精逸氣盛
清識
蔡君謨為本朝第一五代楊凝式筆迹雄強往往與顔
柳相上下世多稱李建中宋宣獻此二人書僕所不曉
宋寒李俗殆浪得名惟蔡君謨姿格既高當為本朝第
一(仇池筆談)
寫細字江南野史應用善寫細字微如毛髮嘗於一錢
上寫心經又於粒麻上寫國泰民安四字
蓬萊女官學山谷書徐清字静之蓬萊女官也下西里
王氏詩作謝體書效魯直妍妙可喜陳無已詩云蓬萊
仙子補天手筆妙詩清萬世功肯學黃家元祐脚信知
人厄匪天窮(後山集)
書象其人歐陽詢貌寒微敏悟過人其書勁險厲正稱
其貌爾是知凡書象其為人(志林)
學書如泝急流近年筆法蔡君謨獨步當世予嘗戲謂
君謨言學書如泝急流用盡氣力船不離處所君謨以
為能取譬
張顛以頭濡墨張旭善草書大醉呼叫狂走乃下筆或
以頭濡墨而書既醒自視以為神不可復得世呼張顛
(本𫝊)
張旭鄭虔亞栖書張旭草書如孤蓬自振驚沙坐飛鄭
虔草書如風送雲收霞催月上釋亞栖草書如飛烏出
林驚蛇入草
戈法太宗學虞世南隸書每難於戈法一日書遇戩字
召虞世南補寫其戈以示魏徵徵曰仰窺聖作内戩字
戈法逼真帝賞其鑒識(並法書苑)
□匾法江南徐騎省鉉善小篆映日視之畫之中心有
一繾濃墨正當其中至於曲折處亦當中乃筆鋒直下
不倒故鋒嘗在畫中鉉嘗自謂吾晚年始得□匾法凡
小篆喜瘦而長□匾法非老筆不能(湘山野錄)
撥橙法錢若水言唐陸希聲得筆法凡五字擫押鈎格
柢用筆雙鈎則點畫遒勁而盡妙矣謂之撥橙法希聲
以授沙門𧦬光光入長安為翰林供奉又宰相刁術言
江南後主得此法復增二字曰導送今待詔李希古亦
得之而所書為一時之妙(澠水筆談)
山谷論三家之法東軒筆錄云唐初字學勁健得晉宋
風開元後變為肥厚元和後柳沈之徒復尚清勁五代
楊凝式國初李建中妙絶一時行草亦主肥厚李昌式
不免於重濁山谷嘗論三家法以為楊少師如散僧入
聖李西臺如法師參禪王著小禪縛律(南昌集)
書凌雲殿晉太元中新起太極殿謝安欲王獻之題榜
而難之試謂曰魏時凌雲殿榜未題而匠者誤釘之不
可下乃使韋仲將懸橙書之比訖鬢鬚盡白纔餘氣息
獻之揣知其旨正色曰使其若此有以知魏德之不長
(王本𫝊)
隆冬枯樹獻之字勢疎瘦如隆冬之枯樹拘束如嚴家
之餓隸其枯樹雖槎枿而無屈伸其餓隸羈羸而不放
縱(本𫝊贊)
王著善大書翰林院自五代以來字勢輕弱筆體無法
太宗即賜筆札求善書許自言首得蜀人王著即召為
侍書著善草隸獨步一時初以紙一番今書八字乂令
書六字四字至一字皆極遒勁上稱善自是詔書體一
變燦然可觀(談苑)
一臺二妙索靖燉煌人靖草法武帝愛之時尚書令衛
瓘世號得伯英之筋一臺二妙(王隱晉書)
墨猪王逸少云凡字多肉微骨謂之墨猪書訣(墨藪)
無筋骨子雲近出擅名江表僅得成書無丈夫之氣行
行若縈春蚓字字如綰秋蛇卧王蒙於紙中坐徐偃於
筆下秃千兔之翰無一毫之筋窮萬谷之波無半分之
骨以茲播美非濫名邪(本𫝊)
神全守固苟可以寓其巧智使機應於心不挫於氣則
神全而守固雖外物至不膠於心堯舜禹湯治天下飬
叔治射庖丁治牛師曠治音聲扁鵲治病僚之於丸秋
之於奕伯倫之於酒樂之終身不厭奚暇外慕夫外慕
徙業者皆不造其堂不嚌其胾者也往時張旭善草書
不治他伎喜怒窘窮憂悲愉怢怨恨思慕酣醉無聊不
平有動於心必於草書發之觀於物見山水崖谷鳥獸
蟲魚草木花實日月列星風雨水火雷霆霹靂歌舞戰
鬭天地事物之變可喜可愕一寓於書故旭之書變動
猶鬼神不可端倪以此終其身而名後世(退之送高閒上人序)
詩蒼頡鳥跡既茫昧字體變化如浮雲陳倉石鼓文已
訛大小二篆生八分秦有李斯漢蔡邕中間作者寂不
聞嶧山之碑野火焚棗木𫝊刻肥失真苦縣光和尚骨
立書貴瘦硬方通神惜哉李蔡不復得吾甥李潮下筆
親尚書韓擇木騎曹蔡有鄰開元以來數八分潮也奄
有二子成三人况潮小篆逼秦相快劒長戟森相向八
分一字直萬金蛟龍盤拏肉屈強吴郡張顛誇草書草
書非古空雄壮豈知吾甥不流宕丞相中郎丈人行巴
東逢李潮逾月求我歌我今衰老才力薄潮乎潮乎奈
爾何(老杜)中郎石經後八分盖憔悴顧侯運爐錘筆力破
餘地昔在開元中韓蔡同贔屭玄宗妙其書是以數子
至御札早流𫝊揄揚非造次三人並入直恩澤各不二
顧於韓蔡内辨眼工小字分日侍諸王鈎深法更秘(老杜)
顛張醉素兩秃翁追逐世好稱書工何曾夢見王與鍾
妄自粉飾欺盲聾有如市倡抹青紅妖歌嫚舞眩兒童
謝家夫人淡丰容蕭然自有林下風天門蕩蕩驚跳龍
山林飛鳥一掃空為君草書續其終待我他日無怱怱
(坡題王逸少帖)空餘小來翰墨場松煙兔影傍明窗偶隨兒戲
灑墨汁衆人許在崔杜行晚學長沙小三昧幻出萬物
真成狂龍蛇起陸雷破柱自許竒觀繞繩牀家人罵笑
寧有道汙染黃素敗粉墻(山谷)人生識字憂患始姓名粗
記可以休何用草書誇神速開卷戃恍令人愁我嘗好
之每自笑君有此病何年瘳自言其中有真樂適意無
異逍遙游近者作堂名醉墨如飲斗酒消百憂君於此藝
亦云至堆墻敗筆如山丘興來一揮百紙盡駿馬倏忽
踏九州我書意造本無法點畫信手煩推求胡為議論
獨見假隻字片紙皆蔵收不減鍾王君自取下方羅趙
我亦優不須臨池更苦學完取絹素充衾裯(坡)蘭亭蠒
紙入昭陵世間遺墨猶龍騰顔公變法出新意細筋入
骨如秋鷹徐家父子亦秀絶字外出力中藏稜嶧山𫝊
刻典刑在千載筆法留陽冰杜陵評書貴瘦硬此論未
公吾不憑短長肥瘦各有態玉環飛燕誰敢憎吳興太
守真好古購買斷缺揮縑繒龜趺入坐螭隱壁空齋晝
静聞登登奇蹤散出走吴越勝事𫝊說誇友朋書來乞
詩要自寫為把栗尾書溪藤後來視今猶視昔過眼百
世如同燈他年劉郎憶賀監還道同時須服膺(坡墨妙亭)蓬
萊春晝永玉殿明房櫳金牋灑飛帛瑞霧縈長虹遙憐
醉常侍一笑開天容(坡)管城脫帽為徵笑便覺金光走
龍尾試較鵝經拂硬黃𫝊此寳書十餘紙紙光葉葉揭
雲摸字工戢戢行凍螘(僧惠洪)異時長笑王會稽野鶩腥
腥汙刀几暮年却得庾安西自厭家雞題六紙二子風
流冠當代顧與兒童争愠喜秦王十八已龍飛嗜好晚
將蛇蚓比(坡)三管曝書防蠧毁得見來禽與青李春蛇
秋蚓久相雜野鶩家雞定誰美玉函金鑰天上來紫衣
勅賜親臨啟紛綸過眼未易識磊落掛壁空雲委歸來
妙意獨追求坐想蓬萊二十秋怪君何處得此本上有
桓玄寒具油巧偷豪奪古來有一笑誰似癡虎頭君不
見長安永寕里王家破垣誰復修(坡次韻)元章作書日千
里平生自苦誰與美畫地為餅未必似要令癡兒出毚
水錦嚢玉軸來無趾餐然奪真疑聖智忍飢看書淚如
洗至今魯公乞餘米(坡次米元章跋王書)
錦繡萬花谷前集卷三十一
