錦繡萬花谷前集卷十八
婚姻
齊麯周禮地官媒氏(媒謀也謀合異類使和成者今齊人名麯麩曰媒是也)
婉娩女子十年不出姆教婉娩聽從執麻枲治絲繭(婉謂)
(言語也娩謂媚容也出記内則)
招招舟子匏有苦葉詩云招招舟子人涉卬不(招招號召之貎)
(舟子舟人主濟渡者舟人之子號召當渡者猶媒人之會男女使為匹配也)
宋子河魴詩云豈其娶妻必宋之子豈其食魚必河之
魴
七梅三梅標有梅其實七兮標有梅其實三兮求我庶
士迨其今兮(落梅在樹者三嫁娶急)
三星詩綢繆束薪三星在天主男女時禮而成若薪待
人而後束三星在天所以嫁娶箋云三星謂心星有夫
婦之象故嫁娶取以為候焉(出唐國風)
白狐九尾禹年三十未娶行塗山有白狐九尾造禹塗
山人歌曰緌緌白狐九尾龐龐成子家室乃都攸昌禹
遂娶之(呂氏春秋)
浩浩育育齊桓公使管仲求寗戚戚應之曰浩浩乎育
育乎管仲不知婢子曰詩有之浩浩者水育育者魚未
有室家安召我居(水魚喻人配偶寗戚有伉儷之思故陳此詩管子)
八世之後莫與京懿氏卜妻陳敬仲其妻占之是謂鳳
凰于飛和鳴鏘鏘有媯之後將育于姜五世其昌並于
正卿八世之後莫之與京(京大也左𫝊)
賢夫張耳游外黃外黃富人女甚美嫁其夫庸女去抵
父客素知張耳賢乃謂女曰必欲求賢夫從張耳女聽
嫁張耳(史記)
九子墨鄭衆言婚禮有合歡鈴九子墨鈴取音聲和諧
墨取長生子孫(通典)
鳳求凰司馬相如琴心挑文君歌曰鳳兮鳳兮歸故鄉
遨遊四海求其凰又云凰兮凰兮從我栖得托字尾兮
永為妃(玉臺新詠)
竹笥練裠後漢逸民戴良有五女疎裳布被竹笥木履
而遣之故東坡詩云竹笥與練裠隨時早婚嫁
玄纁加璧加羊晉志婚姻禮納徵王侯玄纁束帛加璧
乘馬大夫玄纁束帛加羊天子加榖圭諸侯加大璋羊
者祥也有羊漢末始也(晉志)
禁臠晉武帝為晉陵公主求婚謂王珣曰如真長子敬
便足珣曰謝鯤不及真長不减子敬未幾帝崩袁崧欲
以女妻之珣曰卿莫近禁臠(本傳)
玉鏡臺温嶠姑有女甚麗姑嘱之嶠曰佳壻難得如嶠
比如何曰何敢希汝比數日白姑已得壻身盡不减嶠
因下玉鏡臺一枚姑大悅既婚交禮女以手披紗扇撫
掌大笑曰吾固疑是老奴果然(世說)
快壻後魏劉昞少依博士郭瑀學有女求婚偶有心於
昞遂設一席召諸子弟曰吾有一女欲求一快女壻誰
當坐此席者昞奮衣來坐曰昞其人也遂妻之(北史)
剪刀為聘南史江祐求范雲女為婚因酒酣巾箱中取
剪刀與雲曰且以為聘雲笑而受之至祐貴雲曰昔
與將軍為黃鵠將軍今化為鳳凰荆布之室理隔華盛
因出剪刀還之祐更姻他族及祐敗妻子流離(本傳)
烏羊為禮南史孔淳之與王敬弘為方外之遊又申以
婚姻敬弘以女適淳之子遂以烏羊繫所乘車轅提壺
為禮至於盡歡共飲迄暮而歸或怪其如此答曰固亦
農夫田父之禮也(隠逸傳)
武秋之後沈約彈王源為婚滿璋璋庶人其祖滿奮字
武秋東晉之朝無聞其子孫(文選)
同系為婚晉劉頌嫁女於陳矯矯本劉氏子與頌近親
出養於姑改姓陳劉友譏之曰姚盧陳田本同根系而
世皆為婚禮律不禁(頌𫝊)
禹别之州劉曄未第時娶趙晃長女早亡有二妹復欲
妻之曄曰若是武有之德不敢為姻如言禹别之州庶
可從命蓋不欲七姨欲九姨故也夫人曰諺云薄餅從
上揭劉郎及第豈得便揀點人家之女曄曰非敢有擇
但七姨骨相寒薄遂娶九姨生七子皆大官(青箱雜記)
坦腹東牀郗鑒使門生求女壻於王導導令就東牀遍
觀子弟門生歸謂鑒曰王氏諸少並佳然聞信至咸自
矜惟一人在東牀坦腹獨若不聞鑒曰此正佳壻及訪
之乃羲之也遂以女妻之後為右軍
射孔雀目唐高祖竇皇后父毅嘗謂妻曰此女有竒相
何可妄與人因畫二孔雀於屏間請婚者射二矢陰約
中目則得之射者閱數十皆不合高祖最後射中各一
目遂歸之(帝后𫝊)
女坐壻鞍不經劉岳删定鄭餘慶書儀又以當時傳習
所見有親迎女坐壻鞍之類尤為不經(岳𫝊)
牽絲得妻唐郭元振少美宰相張嘉貞欲納為壻曰吾
五女各有姿色今各持一絲幔前使子取便牽之得者
為婦元振牽得一紅絲得第三女(天寳遺事)
盧舅善箜篌盧李二生隠太白山習吐納李生不甘貧
浪迹江湖後於揚州逢盧生昔號二舅以馬來迎朱門
斜開侍婢數百人一女子佐酒善箜篌容色極佳上有
朱字一行雲中辨江樹天際識歸舟燕罷曰莫願作姻
否其年汴州陸長源以女妻之宛類盧舅善箜篌者李
具言舊事女曰少年時因兄弟戲乃作夢入仙宫如公
所言(盧肇遺史)
碧鸛雀唐裴寬為潤州參軍刺史韋詵有女擇所宜歸
登樓見人於後圃有所瘞蔵訪諸吏曰參軍裴寬居也
詵問狀答曰適有人以鹿為餉不敢自欺故瘞之詵歎
異乃引為按察判官許妻以女歸語妻曰嘗求佳壻今
得矣明日會其族使觀之寬時衣碧瘠而長既入族人
皆笑呼為碧鸛雀詵曰愛其女必以為賢公侯妻也何
以貌求人卒妻寬(本傳)
飄葉題詩唐侯繼圖微時方倚檻於大慈寺樓忽有木
葉飄然而下有詩曰淺拭翠娥悲為鬱心中事搦管下
庭除書成相思字後貯巾篋五六年與任氏為姻常念
此詩任氏曰此是某作在左綿時書此爭得至此如今
書辨之無異(玉溪編事)
文書銜袖唐處士侯高將嫁其女曰吾一女憐之必嫁
官人不以與凡子王適懷奇負氣曰吾求婦久矣聞此
翁可人意且聞其女賢漫謂媒嫗曰吾明經及第即官
人侯翁女幸嫁若能令侯公許我即進百金嫗諾公曰
誠官人即取文書來適計窮吐實嫗曰無苦我祗得一
卷書粗若告身者我袖以往公未必取視公望見文書
銜袖果信不疑曰足矣以女適王氏(韓王適墓志)
華陽洞仙姻南昌蕭防得第為句容簿縣有三茅宫九
錫亭瑞芝舘碧柰澗防遍遊之至玉晨觀有青童請至
大門金書牌曰華陽洞又至一門曰蘂珠殿有一人紫
袍稱東方大夫名朔為華陽洞主謂曰公之遠祖蕭史
真人臠董雙成與公為婦扶侍者雲英夫人秉扇者吳
綵鸞許飛瓊接引者梁玉清衛承莊姮娥結髮麻姑合
卺中夜梁玉清衛承莊引防至蘂珠殿禮後堂見一女
子乃舊曾見諸葛氏交拜梁玉清致辭曰華陽玉女聖
世才郎仙凡契合如鳳求凰今日相偶和鳴鏘鏘夀筭
天地慶衍無疆禮畢宴於蘂珠殿曲終青童召防曰雙
成夫人請君暫起防避席恍若夢覺四顧已失蘂珠殿
矣但見左右深林茂草尋玉晨觀歸縣已半山防遂休
官入山(雲堂廣記)
立冰為媒令狐策夢立冰上與冰下人語問索紞紞曰
冰上為陽冰下為陰陰陽事也士如歸妻迨冰未泮婚
姻事也君當為人作媒冰泮而成婚果然(晉志)
赤繩婚牘唐韋固求婚次宋城南店中見老人倚布囊
而坐向月檢書覘之不識其字問之老人曰天下婚牘
耳固喜曰吾欲娶人有以潘昉女為議者可以成乎曰
未也君之婦適三歲因問囊中何物曰赤繩耳以繫其
夫妻之足君之足已繫於彼矣他求何益(續玄怪錄)
雙石婚禮有九子蒲朱葦雙石蒲葦取其心可屈伸雙
石義在兩固
青廬北方婚禮用青布幔為屋謂之青廬於此交拜行
禮(並酉陽雜爼)
得壻如龍楚國先賢傳孫雋文英與李元禮俱娶太尉
桓玄之女人謂桓叔元兩女乘龍言得壻如龍老杜詩
云門闌多喜色女壻近乘龍宋景文公云承家男得鳳
擇壻女乘龍皆謂此(潘子真詩話)
種玉得婦楊雍伯嘗設漿給行旅一日有人飲訖懷中
取石子一升與之曰種此生美玉并得好婦如言種之
有徐氏女極美求之徐公曰得白璧一雙即可乃於所
種得璧遂娶之(搜神記)又仙𫝊拾遺楊雍伯事親孝葬父
母水神感之泉出墓側有飲馬者以白石一升與之令
種生美玉一日有青童引至海山仙人曰汝孝於親當
夫婦皆仙後徐氏有女以白璧成婚數年夫婦俱升天
(太平廣記)
監中擇壻晏元獻判南京范希文以大理寺丞丁母憂
權掌西監一日晏謂范曰吾一女及笄君為我擇壻范
曰監中有二舉子富臯張為善並可壻也晏曰然則孰
優范曰富脩謹張疎俊晏即取富臯為壻後改名即富
鄭公也為善後亦更名方平(筆錄)
羅幃范文正公之子純仁娶婦婦將歸或傳以羅為幃
幔者公聞之不悅曰吾家素清儉安得亂吾家法持至
當火于庭(遺事)
戚里權要盛度錢惟演責詞云三星所構多戚里之家
百兩所迎皆權要之地蓋惟演之姑嫁劉氏而其子娶
丁謂也(東坡志林)
女嫁三日餉食為餪宋景文公納子婦三日子以婦家
饋食物書白即曰書錯一字姑報之子扣其錯以筆塗
暖字子扣當用何字久之怒聲曰從食從而從大子退
檢字書博雅中出餪字(注云女嫁三日餉食為餪邵氏後錄)
岳公歐陽永叔嘗云今人呼妻父為岳公以太山有丈
人峰又呼妻母為泰水不知出何書也(摭遺)
甥舅真冰玉蘇陳甥舅真冰玉(甥謂壻舅謂婦翁爾雅曰謂我舅者吾謂之甥)
(孟子曰帝館甥於貳室婦翁冰清女壻玉潤故云坡詩)
冰叟東坡生日子由壻王郎以詩賀坡和云朅來冰叟
來遊宦(衛玠妻父樂廣有重名時謂婦翁冰清故云)
紅纏酒缸誠堪壻阿巽買紅纏酒缸(山谷欲與子瞻子邁伯達為婚今人)
(定婚多以紅綵纏酒缸山谷詩)
教相里兒讀書杜祁公衍少時客濟陽縣縣令厚遇之
令與大姓相里氏議婚相里兄弟二人其兄尤之弟曰
杜君令之重客其可違兄悵然曰姑從之俾教諸兒讀
書耳祁公未成婚登第相里之兄厚資往見公曰婚議
已定其敢違但某既出仕憂門下無教兒讀書者相里
兄大慚以歸(聞見錄)
大姨夫小姨夫歐公與王拱辰同為薛簡肅公子壻文
忠公先娶長王拱辰娶其次後文忠再娶其妹故文忠
有舊女壻為新女壻大姨夫作小姨夫之戲(邵氏錄)
嫁女娶婦安定胡先生遺訓嫁女必須勝吾家娶婦必
須不若吾家或問其故曰嫁勝吾家則女之事人必欽
戒娶婦不若吾家則事舅姑必執婦道(曾孜滌記)
四六鳴鳳其昌已篤陳卿之舊同車彼美不遑鄭忽之
嫌疊煩信紹申篤嘉盟煥然純白之儀寵以問名之禮
蘿施松柏世方昌而莫與京桃報瓊瑶物雖薄而用可
重誤蒙重言委貺嘉幣維兹息女近若而人屈元禮之
高明及承阿之小醜著姓多有顧衰宗之眇然懿親不
忘維伯氏之好也恊比其鄰願為有室種成雙玉親
結五絲得人實邁於南容修睦有叨於東武和鳴雖
恊於鳳占定禮尚稽於鴈幣問名納綵式存先後之儀
修詞立誠允著再三之義是謂鳳凰之于飛永為好
也實惟幣帛以將意迨其吉兮謂大倫之至重諒前定
之有由是何宋子之求俯誤阿承之擇愛人以德無言
不酬拜命之嘉願珍藏於十襲匪報為好實有愧於雙
南烏絲欄之華幅錦繡段之美貽織女渡河徒慶七
襄之念藍橋㩦杵佇觀百兩之來名實缺然門地蕞
爾雖江湖橘柚之域遠京洛衣冠之遊顧嘗同僚辱貺
重禮藐是孫女逮于縱笄某人簮笏望於鄉閭芝蘭秀
於庭戸卜相宗事當求大家猥得附葭莩之親恐未勝
灑掃之職申以盟好不遑延遷勉輙拜嘉對越將命(山谷)
欽仰風流惟是婚姻之故講修世睦敢申嬿婉之求某
才不及中學未聞道猥叨命士方且異宫惟節春秋莫
助蘋藻伏承某人教承端緒德盛幽閒妄聽行媒之𫝊
豈顧鄙宗之陋謹占榖旦躬俟玉音(山谷)
孕育
虹流華渚河圖云大星如虹下流華渚女節感而生少
昊(初學記)
電繞斗樞少典氏取附寳見大電光繞斗樞星照郊野
感附寳孕二十四月生黃帝于壽丘
瑶光貫月昌意正妃女樞見瑶光之星貫月如虹感女樞
生顓頊
觀河感龍堯母慶都觀河遇赤龍感而生堯帝(並帝王世紀)
握褒舜龍顔大口手握褒字(手中有褒文孝經援神契)
流星貫昴脩已見流星貫昴又吞神珠已而生大禹
白氣貫月主癸之妃内扶都見白氣貫月意感以乙日
生湯故字天乙(並帝王世紀)
狼星之精成湯母感狼星之精又感黑龍而成
玉雞銜珠漢高母池浴見玉雞銜赤珠石名玉英吞之
有孕生高祖(並金樓子)
赤龍神女漢景帝坐崇方閣上有丹霞起赤龍盤棟間
使王夫人居之改崇方閣為猗蘭殿旬日景帝夢神女
捧日以授王夫人夫人吞之十四月而生武帝(漢武内傳)
甲舘畫堂漢元帝元后生成帝於甲觀畫堂為世適皇
孫宣帝愛之(漢書)
堯母門武帝鈎弋趙婕妤生昭帝妊十四月乃生上曰
聞堯十四月而生鈎弋亦然乃命其所生門曰堯母門
(外戚傳)
五麟七鳳光武生赤光照室影如五麟七鳳望氣者見
舂陵城郭曰佳哉鬱鬱葱葱(金樓子)
青雲如車魏文帝生有青雲如車蓋其上望氣者以為
貴證非人臣氣(魏志)
日精劉元海父劉豹妻祈子於龍門有大魚二角躍鱗
而去其夜夢所見魚變為人把一物授其妻曰此是日
精服之生貴子自是十三月生元海(載記)
遺龜陳武帝章后嘗遇道士以小龜遺之光彩五色及
期后生紫光照室因失龜所在(南史)
吞菖蒲花梁武帝母張后方孕忽見庭前菖蒲花光彩
非常侍者皆不見后曰嘗聞見菖蒲花者當富貴因取
吞之當日生武帝(南史)
虹光燭室後唐太祖在妊十三月生是時虹光燭室白
氣充庭井水暴溢(北夢瑣言)
西土樹神睿宗宫人初生贈太子撝武后以母賤欲不
齒以示浮屠萬回萬回詭曰此西土樹神宜兄弟后喜
乃止(本傳)
夢神入脅肅宗在東宫時張后忽寢厭不寤太子問之
曰夢神降我介而劒决我脅而入殆不能堪燭至其文
隠然遂生代宗(后妃𫝊)
煮鼎三覆明皇在東宫時太平公主忌帝蕭良娣有姙
帝不自安密語張說曰用事者不欲吾多子奈何命說
挾劑以入帝於曲室自煮之夢若有介而戈者環鼎三
而三煮盡覆以告說說曰天命也乃止生肅宗
腸遶吳門孫堅母姙堅夢腸出遶吳閶門寤而懼告鄰
母曰安知非吉證也遂生堅(吳紀注)
深愧無功南唐時宫中嘗賜洗兒果有近臣謝表云猥
蒙寵數深愧無功李主曰此事卿安得有功坡賀洗兒
詞曰犀錢玉果利市平分霑四坐深愧無功此事如何
得到儂(苕溪詩話)
無勲元帝生子普賜羣臣殷羨謝曰臣無功猥蒙頒賚
中宗笑曰此事豈可使卿有勲(世說)
産芝四十二葉仁宗誕降郭后榻下生靈芝四十二葉
後仁宗饗國四十二年其瑞應云(邵氏錄)
五星降庭孔子生之夜有二龍自天而下有二神女擎
香露于空中沐浴徵在有五老列於庭則五星之精也
先是有麟吐玉書於闕里人家云水精之子系衰周而
素王故二龍並下遶室五星降庭徵在以繡紱系麟角
及夫子將絶抱麟解紱而往(王子年拾遺記)
乘鹿入胎老子乘白鹿入母胎既生廣顙大目疎齒方
口耳有三門鼻有雙柱足蹈五字手把十文(商芸小說)
神光照社後漢應樞生四子見神光照社樞見光以問
卜者曰此天符也子孫其興乎乃探得黃金自是諸子
官學有名至瑒七世通顯(孝子傳)
老公子無影陳留有富翁年九十無子取田父女為婦
一交接便生得男大男謂其母曰我父年尊無父人道
一宿斯須何因有子汝小家滛佚反欲汙我種類乎爭
財數年州郡不决丞相丙吉思惟良久言曾聞真人無
影老公子亦無影又不耐寒可共試之時八月取同年
小兒俱解祼之此兒獨啼言寒又並令日中行此兒獨無
影人咸服(風俗通記)
赤光滿室石勒生時赤光滿室白氣自天屬于庭(本𫝊)
祈西門豹祠苻堅母苟氏祈子於西門豹祠其夜夢與
神交有孕生堅有神光自天燭其庭皆有赤文隠起成
字曰艸付臣(載記本𫝊)
吞流星桓玄温之孽子母馬氏嘗與同軰夜坐於月見
一流星墜銅盆水中忽如二寸火珠炯然明淨以瓢接
取馬氏得而吞之遂有孕生玄(晉𫝊)
明珠射體翠雞五色西子母浣帛於溪有明珠射體感
而孕又夢有翠雞五色自空而下久之化為鶚飛去(翰府)
(名談)
真英物桓玄生未朞温嶠見之曰此兒有英骨可試使
啼及聞其聲曰真英物也以其為嶠所賞故名之曰温
(本傳)
石榴房元魏安德王延宗納李祖收女為妃後帝幸李
宅宴而妃母薦二石榴於帝前人莫知其意祖收曰石
榴房多子王新婚其母欲子孫衆多也帝大悅(收傳)
弄麞書唐太常少卿姜度誕子李林甫手書慶之有曰
聞有弄麞之喜客視之掩口(職林)
門楣楊貴妃寵幸時謠曰男不封侯女作妃君看女却
作門楣(楊妃外傳)
卵生徐偃王徐君宫人有孕而生卵棄於水濱有犬&KR0008;
頡銜卵歸其母母腹暖之遂成兒宫人聞之乃取為己
子又東夷傳注云偃王有筋而無骨
夢蘭鄭文公父有賤妾燕姞夢天使與己蘭曰以是為
而子既而文公與之蘭而御之曰妾幸而有子敢徵蘭
乎(左傳)
范博范曄母如厠産曄額為博所傷故以博為小字
緇郎崔慎由鎮西川有異人曰君四十無子為公求之
終南翠微寺有僧絶粒五十年君遺以服玩受之則其
嗣也果受之僧尋卒遂生子字曰緇郎即崔徵也(南部新書)
白鵠聳雲吳時張承家有白鵠聳雲占者曰鵠是延年
之物從室入雲自卑升高之象當使子孫位極人臣名
擅江表若生子可以名曰鵠後承生昭至輔吳將軍(王子)
(年拾遺記)
虜脫上衣索充夢虜脫上衣索純曰虜去上男字也君
婦當生男果然
三美并集五代和峴晉宰相和凝之子峴生會凝入翰
林加金紫知貢舉凝喜曰我平生美事三者并集此子
宜於我矣且名曰三美(范蜀公蒙求)
高其戶齊田嬰賤妾有子名文五月五日生嬰告其母
曰勿舉也其母竊舉之及長其母因兄弟而見其子嬰
怒曰吾令若去此子而敢生之何也文頓首因曰君所
以不舉五月子者何故嬰曰五月子者長與戸齊將不
利其父母文曰必受命於戸則又高其戸耳人誰至者
嬰曰子休矣後文為孟嘗君(本傳)
胡廣生胡廣字伯始本姓黃以五月五日生惡之甕盛
棄江中胡公見收養為己子(世說)
王鳳生王鳳以五月五日生父欲不舉曰俗諺曰舉五
月五日子長及戶則自害否則害父母其叔父曰昔田
文以此日生後為孟嘗君非不祥也(西京雜記)
當有五丈夫商瞿年長無子其母為取室孔子使之齊
瞿母請之孔子曰無憂瞿年四十後當有五丈夫已而
果然(史記)
道士授碁子李泰伯母初無子禱無所不至祥符二年
夢二道士奕碁戶外往觀之其一人取局之一子授焉
遂孕生泰伯(本傳)
渡河湔裠北齊竇太母有娠期而不産大懼有巫云渡
河湔裠必易生因至水所忽一人云當生貴子還家生
泰(比史)
浮磬之精高琳母嘗袚褉泗濱見一石光彩可愛遂持
歸是夕夢人謂曰此浮磬之精若保之必生令子俄而
有孕生琳(北史)
楓生腹上唐張志和母夢楓生腹上遂生志和(本傳)
匹練升天後漢虞升初生有物若匹練上升於天占以
為吉後至太尉
夢鳳集身唐王知遠生母晝寢夢鳳集其身因有娠(本傳)
天人香爐陶弘景母夢兩天人手執香爐來至其所已
而有孕生弘景(本傳)又雲笈經云陶隠居初生母夢日精
在懷二天人手執金香爐降
靈鳳集身南史王曇逸母晝寢夢靈鳳集身因有娠又
聞腹中啼聲僧寳誌曰生子當為神仙宗伯(雞跖集)
禱軋犖山安禄山母禱子於軋犖山虜所謂闘戰神者
既而姙及生有光照穹廬野獸盡鳴望氣者言其祥范
陽節度張仁愿遣搜欲殺之匿而免母以神所命遂字
軋犖隨母嫁虜將安延偃遂冐姓安歸國更名祿山遂
亂天下(本傳)
印綬登樓而歌魏張奐為武威太守妻方孕夢印綬登
樓而歌奐占曰夫人生男復臨此郡必死官乎及生子
猛果為武威守自縊樓上
充閭賈充始生父逵曰後當有充閭之慶故名充字公
閭(本𫝊)
湯餅劉禹錫送張盥詩云爾生始懸弧我作坐上賓引
筯舉湯餅祝詞天麒麟(本𫝊)
五綵旗蓋梁任昉母晝臥夢五綵旗蓋四角懸鈴自天
而墜其一鈐落入懷中心悸因而有孕占曰必生才子
遂生昉(本𫝊)
夢長庚星李白欲生其母夢長庚星遂生白(本𫝊)
九鶴飛集張九齡母夢九鶴自天而下飛集于庭遂生
九齡(九齡家𫝊)
玉燕投懷張說母夢玉燕投懷遂生張說(定命錄)
白象入門第十祖脇尊者生時父夢白象背有寳座上
有明珠入門乃生(𫝊燈錄)
鳩集庭樹唐王庭湊始生有鳩數十朝集庭樹暮宿簷
戸長駢脇歴居戎職值亂殺田洪正推為留後子孫相
繼藩鎮一百年(唐年補錄)
遇産范雲與梁武帝宿顧暠之舍暠妻方産有鬼在門
曰此中有王有相雲起曰王當仰屬相以見歸(南史)晉魏
舒嘗詣野王主人妻夜産俄而聞車馬聲相問曰男也
女也男十五以兵死寢者為誰曰魏公舒後十五歲問
所生兒曰因條桑斧傷而死舒自知當為公果然(本𫝊)
識之無字白居易生七月能展書因指之無兩字雖試
百數不差(本𫝊)
七枝秀草西域有七枝秀草若羅漢聖人生則此草生
清淨之地第三祖和脩生時九枝秀草應時而生(𫝊燈錄)
懷玉山人楊大年父文逸為唐玉山令大年將生一道
士袖刺來謁自稱懷玉山人冠褐秀爽斯須遽失公遂
生後三十七為學士晝寢於玉堂忽夢道士來謁稱懷
玉山人故出一牒閱之寫三十七字大年驚曰得非數
乎許添乎道士命筆一點為四十七字至其數果卒(王壺)
(清話)
玉筯食羹邵康節母李氏其姑張氏遇之甚嚴一夕欲
自盡夢神人令以玉筯食羹一杯告曰無自盡當生佳
兒後生康節(聞見錄)
黑猿後李夫人因山行於雲霞間見大黑猿有感遂孕
臨蓐時慈烏滿庭人以為瑞是生康節七歲戲於庭蟻
穴中别見天日雲氣往來也(本𫝊)
夢木瓜枯墮死胎女邵康節母李夫人病瘦醫者投藥
夫人夢坐堂門左右木瓜二株右者已枯父取藥令覆
之及期生康節同墮死胎女後十餘年夫人病臥堂上
見女子拜泣曰母不察庸醫以藥毒兒可恨夫人曰命
也女子曰若命何兄獨生夫人曰汝兄獨生生乃命也
女子泣涕而去又十餘年夫人再見女子來泣曰一為
庸醫所誤二十年方得受生與母緣重故相别泣涕而
去(邵氏錄)
黃鶴樓有光王欽若父仲華侍祖郁官鄂渚欽若母有
孕值江水暴溢亟遷黃鶴樓始免身生公時隔岸漢陽
人望樓上若有光景(青箱雜記)
武夷君化鶴楊大年初生母章氏夢羽人自言武夷君
託化既生乃一鶴雛盡室驚駭棄之江叔父曰吾聞間
世之人其生必異追視之則鶴蛻而嬰兒具焉體尚有
毳經月乃落(詩序)
夢鄧禹范祖禹母夢一丈夫被金甲至寢曰吾故漢將
鄧禹也祖禹是日生公遂以名初字夢得温公以傳稱
鄧禹仲華内文明篤行淳備改字淳或配以甫故字淳
甫(家傳)
貛郎富獻簡公曰王荆公之生也有貛入其室俄失所
在故小字貛郎
道士授黃龜梅聖俞生男前一日夢道士贈龜一枚聖
俞和永叔洗兒詩云夜夢有人衣帔&KR0008;水邊授我黃龜
兒明朝我婦忽在蓐乃生男子實秀眉(聖俞集)
綠衣丱童相國王公丙申歲為譙幕值亡者數千戸公
奏乞貸種粒牛糧懇訴甚切朝廷可之一夕次驛舍夢
中有人召公出拜見一人紫綬象簡如牧守之儀遣一
綠衣丱童曰以汝有憂民之心上帝嘉之賜此童為宰
相子授訖寤是夕夫人亦有祥兆而孕焉後果生一子
慶之器格清粹談紫府間事祥符壬子歲謂所親曰上
元夫人命我為玉童只為吾父未受相印受則吾去矣
不數日公果正拜及踰月慶之卒(湘山野錄)
大蛇壓帳崇寧中大將劉法欲生其母幃帳忽墮壓而
下視之一大蛇蜿蜒母佈甚避之他所法生再視之但
見蛇蛻耳其後法為將有賢稱帥熙河童貫俾用老弱
策應遂陷(邵氏錄)
詩鬱葱佳氣夜充閭始見徐卿第二雛甚欲去為湯餅
客惟愁錯寫弄麞書參軍新婦賢相敵阿大中郎喜有
餘我亦從來識英物試教啼看定相如(東坡)
錦繡萬花谷前集卷十八
