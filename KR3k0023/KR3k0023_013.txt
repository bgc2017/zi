錦繡萬花谷前集卷十三
總漕
劉晏諸道巡院皆募駃足急驛以刺報四方之物直地
雖甚遠而低昂利害不數日悉可以周知始於代宗廣
德二年迄於德宗建中之六年凡二十餘載始自戶部
而領度支鹽鐡使拜平章事御史大夫右僕射始自河
南江淮次舉梁益荆湖又次舉關河始歲賦之入六十
萬末乃千二百萬
李巽劉晏之後有李巽繼之一年較其所入已如晏最
多之年明年過之又明年增百八十萬緡(唐志)
本朝許元王章惠公隨知揚州許元以舉子上謁章惠
獨狀薦之朝廷以為齋郎元有材謀曉錢穀為江淮制
置十餘年皇祐時上謂執政曰發運使總領六路八十
一軍州其財貨千百萬宜得其人而久任許元十一章
求去朕思之不若奬勵以盡其才乃賜進士出身
諸路漕米仁宗時都官員外郎吳耀卿言景德中江淮
漕米歲不過四百五十萬石其後益至六百五十萬石
故江淮之間穀價常貴而民貧請約咸平景德中歲漕
之數立為中制上以為然乃詔發運司歲减漕米五十
萬石淮南一百三十萬石江東九十九萬一千一百石
江西一百二十萬八千九百石湖南六十五萬石湖北
三十五萬石兩浙一百五十萬石
給餉饋不絶糧道漢高祖曰鎮國家撫百姓給餉饋不
絶糧道吾不如蕭何(本紀)
輦車驪駕寇恂守河内光武軍食急乏恂以輦車驪駕
轉輸前後不絶(驪馬也駕車人挽行之本𫝊)
願負米先趨劉晏與元載書曰見一水不通願荷鍤以
先往見一粒不運願負米而先趨焦心苦形期報明主
以運漕為任如此
登車傳命唐宣宗謂宣慰使鄭敬曰卿經明行修今登
車傳命宜體吾懷
不繫品位至道元年荆湖轉運使何士宗上言執政大
臣出領外郡申轉運司公事只書通判以下姓名上謂
宰相曰運使所部要繫州府不繫品位此朝廷典憲未
可輕改也
察官吏為三等景祐元年令諸路轉運使察所部官吏
能否為三等公勤廉幹武文可取利益於國惠及於民
者為上幹事而無治聲者為次畏懦而貪慢公事不治
贓狀未露濫聲頗彰者為下並列狀以聞(並職官分紀)
賜方勝練鵲袍河北河東陜西三路轉運使賜方勝練
鵲袍從劉錠之請也
三虎慶歷初王鼎擢江東提刑遷轉運使楊紘為判官
王緯在京東大稱嚴肅官吏怨之指為三虎(分紀)
監司
看古碑本朝孫何好古文為轉運使尚苛峻州縣吏患
之乃求古碑字磨滅者紙本釘於館中何至則讀其碑
辨識文字以爪搔髮垢而嗅之往往至暮
蛇虎韓魏公夫人之弟崔公孺性亮直魏公執政用監
司有非其人者公孺曰公居陶鎔之地宜法造化為心
造化以蛇虎者害人故置蛇於藪澤置虎於山林今公
乃置之於通衢使為民害可乎魏公甚嚴憚之(紀聞)
民力竭矣薛簡肅公天禧初為江淮轉運使見王文正
公王無他語但云東南民力竭矣薛退謂人曰真宰相
之言也(湘山野錄)
乘驛而至太宗時魏廷式任陜西益州轉運使因入奏
帝謂曰有事具白中書廷式曰臣三千里外乘驛而來
以機事上聞願斷自宸衷非為宰相而來也
郡守
刺史職同牧尹唐武德改太守曰刺史天寳又改刺史
曰太守職同牧尹(唐志)
郡將孫寳為京兆尹以侯文為督郵欲治杜穉穉杜門
自陳文曰願受將命(將郡將也受郡將之命本傳)
長史唐雍州置别駕永徽中改為長史開元改長史為
尹親王為牧皆不知事務職總歸於尹
使君公白樂天詩遥見朱輪來出郭相迎勞動使君公
坡詩洗盞拜馬前來夀使君公
五馬潘子真詩話禮天子六馬左右驂三公九卿駟馬
左驂漢制九卿則二千石亦右驂太守駟馬而已其有
加秩中二千石乃右驂故以五馬為太守美稱遁齋閒
覽與學林云漢時朝臣出使為太守增一馬故為五馬
黃堂吳郡國志吳郡太守所居之堂即春申君之子假
君之殿也因數失火塗以雌黃故曰黃堂(又見孫覿尺牘)
皂蓋朱幡漢制二千石皂蓋朱兩幡(前紀)
赤帷裳舊典傳車驂駕垂赤帷裳迎於州界賈琮為冀
州刺史令曰刺史當遠視廣聽糾察美惡反垂帷裳以
自掩塞乎命褰之(後琮傳)
赤幢晉向雄遷秦州刺史假赤幢曲蓋鼓吹(分紀)
銅虎符竹使符漢置郡國將置銅虎符竹使符發兵遣
至郡合符符合乃發(紀注)
銀莬符銅魚符唐高祖入長安罷隨竹使符班銀莬魚
其後改為銅魚符以起軍旅
青龍朱雀符東方諸州給青龍符南方諸州給朱雀符
西方諸州絡騶虞符北方諸州給玄武符皆左四右三
左者進内右者付外(並唐兵志)
玉麟符隋煬帝幸遼東命樊子蓋守東都楊玄感亂子
蓋備禦有功駕至高陽追詣行在勞曰今為公别造玉
麟符以代銅獸(職林)
玉麒麟夏竦詩造化平分荷大鈞腰間新佩玉麒麟
左金魚平生四海志佩得左魚歸又使君四十四兩佩
左金魚(杜牧)路擁東方騎腰横左顧龜(陳越)
魚書舊制刺史被代若别追皆降魚書乃得去(楊綰傳)
臨軒册授始刺史天子臨軒册授後不復册然猶受命
日對便殿賜衣物乃遣
側門候旨開元時刺史已辭仍詣側門候進旨(唐循吏傳)
烏鵲擁車李元紘治潤有惠政吏民遮留烏鵲羣飛翔
集于前以擁行車(天寳遺事)
祝鱷魚潮州惡溪有鱷魚食民畜産且盡退之為刺史
為文祝之約三日徙祝之夕震雷起盡徙于海
麥穗兩岐張堪為漁陽太守開田八百餘頃民以致富
歌曰桑無附枝麥穗兩岐(並本𫝊)
有脚陽春宋璟愛民卹物人謂有脚陽春(天寳遺事)
佩牛帶犢龔遂為渤海太守初郡人好帶刀佩劍遂令
賣劍買牛賣刀買犢曰何不佩牛而帶犢乎
狗足生釐後岑熙為魏郡太守無為而化興人歌曰狗
吠不驚足下生釐(犬無追吠故足下生毛本傳)
中和樂職漢王襄為益州刺史命王褒為中和樂職宣
布詩(中和言政化和平宣布言宣布天子德澤樂職言官樂其職何武𫝊)
萬物吐氣杜甫讀元結舂陵行序云今得結輩十數公
參錯天下為邦伯則萬物吐氣天下少安矣(杜甫集)
清畏人知晉胡質為荆州子威自京省父辭歸父賜縑
一匹威曰安得此絹質曰吾俸祿之餘後威為徐州帝
問曰卿清何如父對曰臣不如父臣清畏人不知父清
畏人知
題贊于廳盧奐為陜州刺史玄宗西還次陜嘉其政題
贊于廳曰專城之重公陜之雄外既利物内存匪躬此
為國寳不墜家風
薦書參聞唐薛珏為峽州刺史李承狀其簡趙贊言其
廉盧翰稱其肅薦書參聞賜金紫(並本𫝊)
恩嚴兩絶韋岳子武后時歷廬海等州刺史皆著風迹
恩嚴兩絶(韋弘機𫝊)
無三品酒晉劉弘為荆州刺史先酒室中有齋中酒廳
事酒猥酒三品弘曰投醪尚與三軍同醉豈得二其厚
薄自今不得分别(職林)
記惡碑盧奐素任大都所至之處畏如神明或有惡迹
之人以所犯之罪刻石立其門再犯者處乎極刑絶無
犯者民呼其石為記惡碑(摭遺)
懷塼之俗齊土風俗淺薄太守初至皆懷塼叩頭以見
意及其代去以塼擊之言其始終向背魏李延實為青
州刺史帝謂曰懷塼之俗世號難治宜用好心腹(伽藍記)
越王石海邊有越王石嘗隠雲霧相𫝊云清廉太守乃
得見宋虞愿為晉安太守往觀之清徹無所隠蔽(職林)
大馮君小馮君漢馮野王與弟立相代為太守民歌之
曰大馮君小馮君兄弟繼踵相因循(馮奉世𫝊)
挽不來鄧攸去郡數千人留牽攸船不得進夜中發去
吳人歌曰如打五更鼓雞鳴天欲曙鄧侯挽不來謝令
推不去
蒲鞭劉寬為南陽用蒲鞭示辱而已民不敢犯
拔薤置水龐參為漢陽太守郡人任棠有志節參先候
之棠不言但以薤一本水一盂置屏側抱孫兒伏戶下
參思其微旨曰水欲吾清拔薤欲吾擊強宗抱兒孫伏
戸下欲吾開門恤孤率而化之漢陽大治
五叟送錢劉寵為會稽守召入山隂有五叟皆龐眉皓
齒齎百錢送寵曰山谷之人未曾識郡他守發吏求民
間至夜不絶犬吠竟夕自明府來犬不夜吠人不識吏
寵為人選一大錢受之
五袴廉范為郡守蜀人歌曰廉叔度來何暮昔無一𥜗
今五袴(並本𫝊)田元均治成都有聲蜀人謂之照天蠟燭
(東齋記事)又張中廉知洋州民號為水晶燈籠(職官分紀)
着帽餳隋梁彦光徙相州刺史相風俗險陂目彦光為
着帽餳帝聞之徙彦光趙州彦光自請復為相州豪猾
聞彦光再來嗤之彦光至發摘奸伏有若神明豪滑潛
竄闔境為之大治(資治通鑑)
撫綏嚴峻唐崔郾守鄂尚撫綏經月不笞一人鎮郢則
嚴峻一毫不貸
惠愛彈壓柳仲郢以謂郡國之政尚惠愛輦轂之下先
彈壓(並本𫝊)
以平治豐以法治歉王文康公曙治蜀頗以法御下有
謗其太苛會劉燁召還真宗問之曰凌策王曙治蜀孰
優對曰凌策在蜀值豐歲得以平易治之王曙值歲小
歉慮民盜故以法治之使易地則皆然上善其言(名臣傳)
陽開隂閉中書舍人王公觀察江南西道八州之人所
不便及所欲公至之日皆罷行之春生秋殺陽開隂閉
令修於庭戸數月之間人自得於湖山千里之外(滕王閣記)
恩如春威如虎李燮為京兆尹吏民愛敬作歌曰我府
君教道舉恩如春威如虎訓如父愛如母
乘折轅車樊顯對光武曰昔張堪在蜀郡仁以惠下威
能討姦前公孫述破時珍寳山積帷幄之物足富十世
而堪去職之日乘折轅車布被嚢而已後以堪為漁陽
太守(並分紀)
一龜一鶴趙清獻公任成都㩦一龜一鶴以行其再任
也屏去龜鶴止一蒼頭執事張公裕學士送以詩云馬
諳舊路行來滑龜放長江不共來(吕氏家訓)
蟠螭怒澗蔡君謨鎮福唐束吏治民毫髮不容陳烈幼
與君謨同硯席一日往見之維舟亭下聞其嚴遂不往
留詩于亭云溪山龍虎蟠溪水角聲喧中宵鄉夢破六
月夜衾寒風雨生殘樹蛟螭喜怒瀾殷勤祝舟子移棹
過前灘君謨聞之為少霽
卧虎魏李崇有將略又寬厚在揚州十年常養壯士數
十人寇侵邊所向摧破號卧虎(分紀)
治民如治家陽城為道州刺史治民如治家州當上考
功第城自書曰撫字心勞催科政拙考下下(本𫝊)
喜慙交集桓範為兖州刺史表謝曰喜於復見選擢慙
於不堪所職悲於懷戀闕庭三者交集不知所裁
活饑民五十萬富韓公知青州會河朔大水民流京東
公擇所部豐稔二州勸民出粟得十五萬斛益以官廪
得公私廬舍十餘萬間寺廟山巖散處其人使寄居閒
官主其事三日一支山陵河泊之利聽流民取之其主
不得禁明年麥熟流民不分遠近受糧而歸凡活五十
餘萬人募而為兵者又萬人邵伯温曰公使虜功甚偉
每不以為功至活饑民每自言曰過於作中書二十四
考(神道碑)
發有餘以惠貧民皇祐中浙西大饑范文正公為杭州
召諸佛寺諭之曰饑歲工價甚賤可以大興土木之役
於是諸寺工作鼎新又新敖倉吏舍日役千夫監司奏
劾杭州不恤荒政公私興造不恤民力公乃自條叙所
以興造皆欲其發有餘以惠貧民凡工技力役之人仰
食於公私日不下數萬荒政之施莫此為大是歲兩浙
惟杭晏然民不流徙(筆談)
任增米價趙閱道熙寧中知越州兩浙旱蝗米價湧貴
饑死十五六諸州皆立榜賞禁人增米價閱道獨榜衢
路有米者任增價糶之於是諸州米商輻輳米價更賤
公盡所以救荒之術發廪勸分下令修城使民食其力
生者得食病者得藥死者得葬越雖饑不怨
笞饑民盜米王沂公曾守洛屬歲歉里有囷積者饑民
聚黨脅取隣郡以強盜論報死者甚衆公但重笞而遣
之遠近聞以為法全活者數千計(並言行錄)
减價糶米文潞公在成都米價騰貴因就城門相近九
十八處减價糶仍不限其數翌日米價遂减前此或限
升斗以糶或抑市井價直適以增其氣焰而終不能平
其價
輿賦納價范文正公鎮青州會河朔艱食青之輿賦博
州置場納青民大患輦置之苦公戒民納價每斗三鍰
給鈔與之以書與博守遣官輓金詣博坐倉招之至則
貿者山積不五日遂足尚餘數千緡給還之青民因立
祠焉(並東齋記事)
竹馬郭伋字細侯為并州行春趁竹馬兒童之期(本𫝊)
清徹底朱世良為清河守及去老人謝曰君非惟政善
清亦徹底(分紀)
鐺脚刺史薛大鼎為滄州鄭德本為瀛州賈敦頤為冀
州皆有治名故河北稱鐺脚刺史
隨車雨百里嵩為徐州境内旱嵩行步所經雨輙隨車
治蜀人不忍欺田况守成都尚和易去苛細以德化人
人不忍欺時謂張乖崖之明王文康之平程文簡之肅
韓忠獻之愛公兼有之(名臣傳)
與江神鬭李冰為蜀郡太守江神歲取童女二人以為
婦冰以其女與江神為㛰徑至神祠責之因忽不見良
久有蒼牛鬭於岸傍有間冰還流汗謂官屬曰吾鬭大
極當相助南向腰中正白者我綬也主簿刺殺北面者
江神也江神遂死人慕之生子名冰兒(職官分紀)
送三百里鄧攸作吳興郡有惠政離郡之日人攀其船
相送三百里不忍别(吳錄)
還雷塘民田揚州雷塘即漢之雷陂也舊屬民自唐以
來耕種其中往數十歲官取蓄水以備漕運舊田主二
十六家皆失業官議以他田償之竟無與之塘亦破决
不修漕運亦未嘗頼此舊田主三百餘口饑寒及劉敞
原父至田主詣府自訟原父即判還之發運使以漕事
動朝廷留之公用種稻事明其無用朝廷乃聽還之杜
祁公衍致仕南京聞之喜曰真良太守(劉公行狀)
帕首靴袴大府帥或道過其府府必戎服左握刀右弓
矢帕首靴袴迎于郊(韓送權尚書序)
兩制以上為州止押檢至道初何士宗請自今知州曾
經任中書樞密院者申轉運司止署通判以下姓名太
宗曰大臣出臨外藩亦統於轉運使非繫官也不許大
中祥符始詔文臣知制誥以上知州者止署檢武臣觀
察使以上(言行錄)
六條刺史班宣周行郡國省察治狀以六條問事一條
強宗豪右以強凌弱以衆暴寡二條二千石不奉詔書
侵漁百姓三條二千石不䘏疑獄剝截黎元四條二千
石苟阿所愛蔽賢寵頑五條二千石子弟怙恃榮勢請
託所監六條二千石阿附豪強通行賄賂(前漢表注)
彈燕李惠為雍州長於思察有燕爭巢惠令人掩獲以
弱竹彈之既而一去一留惠笑曰留者自計為巢功重
去者既經楚痛理無固心下伏其察(職林)
辯羊皮主李惠為雍州有負鹽負薪人同釋檐息樹隂
二人將行爭一羊皮各言藉背之物惠令置羊皮以杖
擊之見少鹽乃得實薪者伏罪(北史)
詩新賜魚書墨未乾賢人暫屈遠人安朝驅旌旆行時
令夜見星辰憶舊官梅萼履階鈴閣暖雪峯當戸戟枝
寒(劉禹錫)龍節分江國仙閨閉海蓬酒船李翰苑詩筆謝
康公去驛二千外專城四十中(石曼卿)異域化為儒雅俗
遠民爭看校讐郎下國難留金馬客新詩遠寄竹枝娘
(謝景山)政成郛郭春千里公退笙歌月一樓犬吠花隂無
舊警麥翻雲穗有新疇(石敏若)秀骨象山嶽英謀合鬼神
擁旄秉金節伐鼓乘朱輪澤被魚鳥悦令行草木春(李白)
琴書家慣有印杖客疑無閒僉歸業狀貧典舊山圖(魏野)
尚書八座貴大使十州雄仁民兼愛物時雨及春風(徐俯)
曾立玉墀聯近侍新持金節領諸侯屠龍伎倆終須用
探虎功名未肯休(孔常甫)九江皆渡虎三郡盡還珠白猿慙
劒竹黃石借兵符(李白)再扶日月歸行殿却領山河鎮夢
刀從此雄名壓寰海八溟爭敢起波濤(杜光庭)錦衣猶帶
御爐香宫殿移麾耀寵光千里龍旗新政令九重鳳闕
舊文章學窮造化乾坤窄醉聽笙歌日月長(詹用之)九金
神鼎重丘山五玉諸侯雜佩環星座通宵狼獵暗戍樓
吹笛虎牙閒(杜牧)黃堂孔北海真氣凛羣兒朱輪未及郊
清風已先知(東坡)坐移丞相節春入廣陵城紅旆擁雙節
白髭無一莖(白居易)曉出東郊信馬蹄青梅墻角兩三枝
竹雞啼罷雨來急杜宇聲乾月落遲山店煑烟繅繭日
野田鋤水插秧時農桑勸課非無力為報新安太守知
一麾同下西清路兩鎮交迎上將牙(曾布)一尊風月身
無事千里耕桑歲有秋(曾鞏)遺愛海波無繼處去思秋色
有餘清(孔毅文)醉裏眼開金使字紫旗風動耀篦明(鄭繁)朱
飾兩輪巡屬邑案留雙筆在中臺(錢帷演)國人久倚東園
望擬築沙堤到廣陵(李榮)恩威欲寄黃丞相仁信先聞郭
細侯(杜光庭)虎牙熊軾隠鈴齋棠樹隂隂長碧苔(林逋)沃野
桑麻涵細雨嚴城鼓角送斜陽鶴伴鳴琴公事晩鳥
驚調角戍城秋(錢惟演)鱷去惡溪韓吏部珠還合浦孟嘗
君(方諤)三十餘年霖雨手淹留河外作時豐(山谷)屏除奸吏
魂應喪養活疲民肉漸肥(王元之)印廳孤坐琴樽外鈴閣
清談易老中(林逋)組甲光寒圍夜帳綵旗風暖看春耕(歐公)
倅車
别駕長史唐武德初上州丞曰别駕高宗改别駕曰長
史上元二年復置别駕天寳八年廢文宗復置
長史司馬武德元年改司馬曰長史永徽中廢長史置
司馬聖歷中廢司馬置長史
治中武德中改贊治曰治中高宗即位曰司馬(並唐志)
半刺庾亮與郭游書曰别駕舊與刺史同乘流王化於
萬里之外任居刺史之半安可非其人
監州李商隠為倅庾亮謂之半刺侯景謂之監州國朝
下湖南始置通判常與知州爭權有錢少卿者餘杭人
嗜蟹常求補郡人欲問何州曰但得有蟹無通判處可
矣坡詩云欲問君王乞符竹但憂無蟹有監州(青箱雜記)
監郡御史中丞孫抃言通判古監郡之職一州利害全
藉議論與僚屬不同乞朝廷選差通判本與知州通判
一郡之事上曰卿言極是
郡丞漢景帝置郡丞秩六百石武帝改為長史
通判國朝通判州各一人京西南京杭鄆州各二人小
郡亦不置
通守贊治隋文帝罷郡以州統縣改别駕治中為長史
司馬煬帝罷州置郡長史司馬置贊治後改為丞又置
通守以貳太守
屏星廣韻屏星車轓也其上皆從竹後孔&KR2568;為别駕從
事刺史因怒欲去别駕車屏星曰使君毁國舊制乃投
傳去刺史謝之乃止
緹油屏泥軾黃霸為揚州刺史宣帝詔賜車蓋特高
一丈别駕主簿車緹油屏泥於軾前以彰有德
海沂歌王祥為徐州别駕時人歌曰海沂之康實頼王
祥國之不空别駕之功
清如水張軌為齊州别駕將入朝父老曰公清如水不
敢以杯酒相送酌水一盞奉錢(並分紀)
題輿周景為豫章刺史辟陳蕃為别駕蕃不就景題别
駕輿曰陳仲舉座
吕虔佩刀吕虔為刺史有佩刀相者以為三公服虔乃
贈别駕王祥曰以公有公輔之量故相與之(本傳)
展驥足任治中龐統字士元劉備為荆州牧以士元為
縣令魯肅曰士元長才百里不足以展驥足備遂任為
治中别駕(蜀志)
雄飛趙温為京兆郡丞嘆曰丈夫當雄飛安能雌伏遂
棄官
白帝神禦侮唐蕭遘韋保衡同登進士第保衡以倖進
無藝同年薄之遘形神秀偉慕李德裕為人保衡為相
摘遘失貶播州司馬維舟賦詩自悼慮保衡見害遽有
神人曰相公勿憂子為公禦侮遘異之過峽州經白帝
祠即所視神人也遘後遂入相(並分紀)
幕官
蓮花池晉王儉以庾杲之為長史與之書曰庾杲之泛
綠水依芙蓉何其麗也時人以儉府為蓮花池(南史)
板曹謂戶曹張彦實送張祜詩板曹平生詩作史(百家詩)
郡督郵紀綱掾州主簿郡督郵並令錄事參軍又云糾
司糾職紀綱掾皆錄事參軍謂以糾察為職(六帖)
决曹墨曹兩漢有决曹墨曹主刑法歷代或謂之賊曹
或謂之法曹墨曹又後百官志法曹主郵驛科程决曹
主糾罪法事(通典)
司錄開元初又改為司錄參軍(職官分紀)
三語掾阮千里瞻有令望司徒王戎問曰聖人貴名教
老莊明自然其旨同異答曰將無同戎咨嗟良久即命
辟之時人謂之三語掾(本傳)
坐嘯主諾漢成瑨為南陽守任功曹岑晊宗資為汝南
守任功曹范滂人語曰南陽太守岑公孝弘農成瑨但
坐嘯汝南太守范孟博南陽宗資主畫諾(滂傳)
髯參短簿桓温辟王恂為主簿郄超為參軍超多鬚恂
短小荆人語曰髯參軍短主簿能令公喜能令公怒(出晉)
(本傳)
娵隅郝隆為南蠻參軍作詩曰娵隅躍清池桓温問何
物答曰蠻名魚為娵隅桓曰何為作蠻語隆曰千里投
公始得一蠻府參軍那得不識蠻語耶(世紀)
歡喜詩杜審言為吉州司戸武后召見將加擢用問曰
卿歡喜否審言蹈舞謝恩因作歡喜詩甚見稱賞(分紀)
受紙百番杜暹為婺州參軍秩滿吏以紙萬番贐之為
受百番嘆曰昔清吏受一大錢何異哉
鬻馬徒步而歸范文正公以進士解褐為廣德司理參
軍止一馬秩滿鬻馬徒步而歸(汪藻撰祠堂記)
西山有爽氣王徽之字子猷作桓冲參軍冲曰卿在府
日久當相料理徽之初不酬答直視以手板拄頰云西
山朝來致有爽氣耳(本傳)
霹靂手唐裴琰之為同州司戸參軍年少不主務曹刺
史李崇義輕之吏白積案數百崇義使趣斷琰之乃命
吏連紙進筆省决一日畢予奪當理筆詞勁妙崇義驚
曰子何自晦以成吾過耶由是名動一州號霹靂手(本𫝊)
河東三絶徐彦伯調蒲州司兵參軍時司戸韋暠善判
司事李亘善書而彦伯善屬辭稱河東三絶(本傳)
簡重貴相薛奎為開封明鎬為幕曹奎以公輔期之有
問何以知公曰其為人端肅其言簡而理盡凡人簡重
則尊嚴此貴臣相也鎬後至參政(歸田錄)
措大官九國志王崇銖責權雍州司戸崇銖問吏曰參
軍何官衣何服吏曰下州判司綠衫槐簡而已崇銖大
笑曰若要頭便斬去吾何能作措大官耶(分紀)
錦繡萬花谷前集卷十三
