錦繡萬花谷續集卷十八
類姓
裴
後進領袖裴秀八歲能屬文時語曰後進領袖有裴秀
後為司空(晉本𫝊)
玉山映人裴楷以清通用為吏部郎時人稱見裴叔則
如近玉山暎照人也(本𫝊)
廊廟之才裴松之博覽墳籍立身簡素宋武帝克洛陽
松之居州行事武帝曰松之廊廟之才不宜久居邊務
召為太子洗馬轉中書侍郎(南史)
三河領袖裴駿魏太祖曰駿有當世才其忠義可嘉補
中書博士崔浩目為三河領袖宋使来聘以駿有才學
假散騎常侍於境上勞接(北史)
獨立使君裴侠州辟主簿舉秀才後除河北郡守愛人
如子惟食菽麥而已人歌曰肥鮮不食丁庸不取裴公
貞惠為世規矩嘗與諸牧守俱謁周文周文命侠别立
謂諸牧守曰侠清慎奉公為天下最衆有如侠者可與
之俱立衆皆默然無敢應者號為獨立使君(並北史)
卧護北門裴度在朝閹豎擅權天子擁虛器縉紳道喪
不復有經濟意乃治第東都集賢里號綠野堂野服蕭
散與白居易劉禹錫為文章窮晝夜相歡不問人間事
帝問度安否開成二年復以本官節度河東度牢辭帝
命宣諭曰為朕臥護北門可也上以宴羣臣曲江度不
赴帝賜詩曰注想待元老識君恨不早我家柱石衰憂
来學丘禱(本𫝊)
梅
𫝊以為仙梅福字子真明尚書穀梁春秋補南昌尉王
莽專政一朝棄妻子去九江至今𫝊以為僊後有見福
於會稽者變名姓為吳市門卒(前本𫝊)
世以詩名梅堯臣世以詩名堯臣遂以詩聞天下嘉祐
元年翰林學士趙槩等言于朝曰梅堯臣經行修明願
得畱與國子諸生講論道德作為雅頌以歌詠聖化乃
得國子監直講官至都官員外郎歐陽修論其詩曰世
謂詩人少達而多窮蓋非詩能窮人窮者而後工也
雷
投金承塵上雷義為郡功曹嘗濟人死罪罪者以金謝
之不受金主俟義不在默投金於承塵上後葺屋得金
金主已死乃以付縣曹與陳重為友語曰膠漆自謂堅
不如雷與陳(後本𫝊)
六矢著面不動雷萬春事張巡為偏將令狐潮圍雍丘
萬春立城上與潮語伏弩發六矢著面萬春不動潮疑
刻木人諜得其實乃驚遙謂巡曰向見雷將軍知君之
令嚴矣
王佐才雷簡夫在雅州蘇洵往見之簡夫謂曰子王佐
才也薦之于張方平韓琦歐陽修三人者延譽如不及
洵名振京師蓋自簡夫始云
臺
隠居南山臺産專京氏易善圖䜟祕緯天文洛書風角
星筭尤善望氣占候推步之術隠居商洛南山劉曜時
位至特進(晉藝術𫝊)
来
社稷臣来歙光武拜為太中大夫為人有信義言行不
違及往来遊說皆可案覆西州士大夫皆信重之曾孫
歴字伯珍少襲爵朝廷咸稱社稷臣(後本𫝊)
圖像以進来護兒常曰大丈夫當為國滅賊以取功名
安能區區專事筆硯後平江南位大將軍隋文嘉其功
使畫工圖其像以進遷瀛州刺史以善政聞煬帝曰昔
國步未康卿為名將今天下無事又為良二千石可謂
兼美封榮國公(北史)
崔
鬚長四尺崔琰遷中尉鬚長四尺甚有威重朝士瞻望
而太祖亦敬憚焉(魏志)
南鷂北鷹崔洪少以清厲顯名骨鯁不同於物人之有
過輒面折之為尚書左丞語曰叢生棘刺来自博陵在
南為鷂在北為鷹遷吏部尚書(晉史)
京師灼灼崔儦署其戶曰不讀五千卷書者無得入此
室初舉秀才為散騎侍郎歴尚書郎與李若俱見稱重
語曰京師灼灼崔儦李若仕隋累遷散騎侍郎
千里駒崔昂事母以孝聞孝芬曰此兒終當遠至是吾
家千里駒(北史)
清吏鄭善果母崔氏性賢明有節操善果出聽事母輒
坐胡牀於障後察之聞其剖斷合理歸則大悅若行事
不允乃蒙袂而泣終日不食善果由此克已號為清吏
年不可及崔湜第進士父子同為侍郎與弟液澄以文
翰居要官嘗曰吾一門入仕歴官未嘗不為第一湜執
政三十八嘗暮出端門緩轡諷詩張說嘆曰文與位固
可致年不可及
擬八龍崔珙父穎官同州刺史生八子皆有才世以擬
漢荀氏八龍珙為人有威重精吏治以拔萃異等累擢
嶺南節度使入對延英文宗訪治撫後先珙對精亮有
理趣帝咨嗟(唐史)
陳
卜妻陳完字敬仲初懿氏卜妻於敬仲占之曰是謂鳳
凰于飛和鳴鏘鏘有媯之後將育于姜五世其昌並于
正卿八世之後莫之與京(左𫝊)
門多長者車轍陳平陽武戶牖鄉人也為人長美色門
外多長者車轍張負以女孫予之曰固有好美如陳平
而長貧賤者乎後果以六出竒計封曲逆侯孝惠時為
丞相(前本𫝊)
此兒必興吾宗陳羣祖父寔父紀叔父諶皆有盛名號
曰三君寔曰此兒必興吾宗魏初為御史中丞(魏志)
江表虎臣陳武仁厚好施鄉里遠方客多依託之累有
功勞進位偏將軍江表之虎臣也(吳志)
四世同居陳玄子四世同居一百七口詔表門閭蠲租
稅(孝義𫝊)
上天降佐陳元康機敏有幹用神武遷為都官郎馬上
號令九十餘條元康屈指數盡能記憶神武曰此人世
間希有乃上天降佐也(北史)
真鹽鐡使皇朝陳恕少折節讀書王明知洪州見而嘆
曰竒士也知代州入為鹽鐡使恕有知計釐去宿弊太
祖深器之曰真鹽鐡使也拜給事中參知政事
作慶老堂陳繹奉親至孝嘗作慶老堂以娛其母王介
甫贈之詩云種竹嘗疑出冬笋開池故合涌寒泉(韻語陽秋)
秦
萬石秦氏秦彭與羣從同時為二千石者五人三輔號
曰萬石秦氏遷山陽太守百姓懷愛莫有欺犯姦吏跼
踳無所容詐轉潁川太守仍有鳳凰麒麟甘露之瑞集
其郡境(後本𫝊)
圖形凌煙閣秦瓊始為隋將来護兒帳内母喪護兒遣
使禭弔之吏怪曰將軍未有所問而獨弔之何也護兒
曰是子才而武豈久處貧賤邪後降高祖拜馬軍總管
破尉遲敬德帝賜以黃金瓶勞曰卿不恤妻子而来歸
我且又立功使朕肉可食當刈以啖爾況子女玉帛乎
從討世充等三盜積賜以千萬計封翼國公卒太宗圖
形凌煙閣(本𫝊)
申
安車駟馬申公魯人也弟子自遠方至受業者百十人
申公獨以詩經為訓武帝使使束帛加璧安車駟馬迎
申公至見天子問治亂之事時巳八十餘對曰為治者
不在多言顧力行何如耳乃以為太中大夫(漢史)
威惠兼著申怙歴下邳北海二郡太守所至皆有政績
為太山太守威惠兼著吏人便之(南史)
錦繡萬花谷續集卷十八
