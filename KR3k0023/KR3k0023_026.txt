錦繡萬花谷前集卷二十六
凶兆
夢奠兩楹之間孔子曰予疇昔之夜夢坐奠於兩楹之間
夫明王不興天下孰能宗余余殆將死也(禮記)
夢講東堂之奥後漢周磐年七十三謂子曰吾夢先師
東里先生與我講於東堂之奥既而長嘆豈吾齒之盡
乎其月卒(本𫝊)
泰山裂李虛中將疾謂其友韓愈曰吾夢泰山裂流出
赤黃物如金有人曰是所謂大還者虛中既歿愈追占
其夢曰山者艮為背裂而流赤黃疽象也大還者其去
之矣(韓李虛中墓銘)
水窮天盡李續長源一日忽有人在牀下誦詩曰行到
水窮處未知天盡時續斥曰誤矣豈非坐看雲起時耶
答曰此雲安能起兹必死期故來相别數日而卒(古今詩話)
雲穿雪壓廖融作詩曰雲穿搗藥屋雪壓釣魚舟自觧
曰屋破雲穿其中無人也船為雪壓無用後六十日卒(摭遺)
瓊瑰盈懷魯公孫嬰齊號聲伯初夢涉涇或與之瓊瑰
食之泣而為瓊瑰盈其懷從而歌之曰涉涇之水贈我
以瓊瑰歸乎歸乎瓊瑰盈吾懷乎不敢言三年言之暮
而卒(左傳)
草木皆稼唐天寳中諺曰冬凌樹稼達官怕其年冰稼
而寧王卒熙寧三年草木皆稼衆謂大臣當之未數日
韓琦卒(青箱雜記)
白蝙蝠李禪居廣陵晝忽有白蝙蝠繞庭而飛出院門
又出中門至外門不見其年禪妻卒輀車出即蝙蝠飛
翔處也(稽神錄)
玉魚符唐貞元中司勲郎中李朝歸第夢二黃衫人引
朝至戶外中有人曰未至須玉魚符下也後朝當龍尾
道上見一玉魚把玩至家數日卒(戎幕閒談)
月酉没晉文王司馬為魏國相蜀譙周書版示文王曰
典午忽兮月酉没兮典午謂司馬月酉謂八月文王
果卒(周𫝊)
白鷄年謝安曰桓溫在時吾夢乘輿行十六里止見一
白鷄而止今十六年矣白鷄在酉今太歲在酉吾殆不
起乎安尋卒(本𫝊)
龍蛇之年鄭玄字康成夢孔子告之曰起起今年歲
在辰明年歲在巳既悟以䜟合之知命當終(䜟云歲在龍蛇)
(賢人嗟本傳)
夢旌旗鶴鴈卲康節一日晝睡覺言曰吾夢旌旗鶴鴈
自空而下導吾行亂山中吾神往矣無以藥相逼也
夢桑丁固夢井中生桑以問趙答曰桑文四十八字君
夀恐不過此果然(佩觿集)
夢棗王子堇善占夢有人夢棗堇曰棗字重來來來呼
魂之貎其人果卒(酉陽雜爼)
夢燈廣守數人連卒多先夢燈後作守夢燈遍郡城未
幾果卒(雜錄)
風吹竈突後漢方伎李南女𫝊父風角術為人妻晨詣
㸑室卒有暴風婦便求歸辭二親姑不許乃跪曰家世
𫝊術疾風卒起先吹竈突及井此禍為主㸑者妾將亡
之應乃如期而卒(李南傳)
夢炊臼中有客張贍將歸夢炊臼中問觧夢者王生生
言君歸不見妻矣臼中炊無婦也及歸其妻果卒
甑上生蓮花宋滕景直家在廣州炊釡中有聲如雷家
人走視甑上花生漸長似蓮花而赤色俄頃萎景直旬
日卒(古今五行紀)
種樹孔子葬魯城北弟子各以其國樹種之於塋本毫
末之小至於合拱(文選劉夫人墓誌注)
破瓜吕仙翁有詩與張洎言將作鼎鼐之句其句云功
成當在破瓜年俗以破瓜為二八字洎六十四而卒乃
悟(談苑)
賦鵩賈誼為長沙王𫝊有鵩飛入誼舍乃為賦以自廣
曰單閼之歲四月孟夏庚子日斜鵩集予舍止于坐隅
貎甚閒暇(誼𫝊)
抱鶴林傑神童年十七忽有雙鶴下傑忻然抱得一隻
父恐其非祥令放之是夕得疾卒鄭丘以詩哭之曰才
高不及賈生年何事孤魂逐逝川螢聚帳中人已去鶴
離堂上月空圓(古今詩話)
鳳集兩拳有孫氏求官夢雙鳳集其兩拳以問卜者曰
鳳非梧桐不棲非竹實不食卿當大凶非苴杖則削杖
後孫氏果遭母喪(集異記)
牛足上出漢梁孝王獵梁山有獻牛足上出者王惡之
六月中病六日薨(牛丑畜衝在六月北方數六故六月六日薨本𫝊)
項赤楊大年臨終項赤跌坐戒家人語曰汝輩勿哭驚
吾既而果然釋教云項赤生天腹赤生人足赤沉滯(江鄰)
(幾雜誌)
與絹兩疋南史沈慶之臨賜死時年八十夢有人以兩
疋絹與之曰此絹足度寤而謂人曰老子今年不免矣
兩疋八十尺也足度無餘也(本𫝊)
織女着服晉成帝杜后時三吳女子相與簮白花如素
柰𫝊言天上織女死為之着服至七年后崩(后傳)
洞賓與錢吕洞賓與黃覺大錢七丈其次十文又小錢
三文曰數不可過也覺至七十餘作詩曰牀頭歷日無
多子屈指明年七十三果以是歲終(貢父詩話)
龍首山人前進士楊通與楊寘狀元相善夢寘投刺自
稱龍首山人慶歷中登第而卒後人觧曰龍首狀元也
山人無禄之稱(括異志)
死作神
孔子為廣桑山真官唐韓滉廉問浙西嘗有不軌之志
有李順夜漂船不知所止及明泊一山下上岸見一烏
巾古服引詣一宮有人自簾中語曰欲寓金陵韓公一
書順得書受之出門因問贊者曰此為何處恐韓公問
是何人致書曰東海廣桑山也是魯國仲尼得道為真
官理於此韓公即仲由也性強夫子恐其綴刑網致書
諭之順還投書韓公發視之九文九字皆科斗之書不
可曉詰問其由以為妖妄訪能篆籀之人有一客龐眉
古服自詣言識古文韓公以書示之捧書賀曰此孔宣
父科斗之文也曰告韓滉謹臣節勿妄動客出門不見
韓了然自憶克保終始(神仙感遇集)
上帝司糾吕誨為御史出知安陸一日燕坐忽見碧衣
人云非久上帝南遊炎洲命子為糾正羣仙賜公清凉
丹一粒吞之不見公捐館朱明復渡湘見公乘玉角青
鹿左右數百人明復拜曰公已仙乎公曰吾侍上帝南
遊口占一篇落句云我今從帝為司糾更有何人植栢
臺數日間謝世(古今詩話)
孔昇真人唐明皇移入大内玩紫玉笛吹數聲有雙鶴
下於庭上皇曰吾受上帝為元始孔昇真人笛可送與
大牧大牧玄宗小字也俄崩(楊后𫝊)
芙蓉城主石曼卿卒後有人見之者恍惚如夢言我今
為仙所主芙蓉城欲其人與遊不得忿然乘一青騾去
如飛(歐公詩話)
芙蓉館主慶歷中有朝士晩赴朝見美女三十餘兩兩
並馬而行觀之丁度按轡於後朝士驚問有一人最後
曰迎芙蓉館主俄聞丁卒(張師古括異志)
修門郎陶隐居真誥云洞天六宫人死皆至其中犯宫
一門有二亭長四修門郎一天門凡八修門郎顔淵卜
商今見居此職又云紀聸為天北修門郎代田錄為之
侍帝宸有八人徐庶龐德爰愉李廣王嘉何晏觧結殷
浩如世之侍中是北大帝之官極真仙中莊周為圍
編郎
靈芝宫王平甫在朝一夕夢至水殿榜曰靈芝宫邀平
甫曰欲與之俱往有人隔水止之曰時未至他日迎之
平甫恍然夢覺禁中已鳴鍾矣平甫每自負為詩曰萬
頃波濤木葉飛笙簫宫殿號靈芝揮毫不似人間世長
樂鐘聲夢覺時後四年平甫卒其家卜之曰君嘗夢往
靈芝宫果然乎卜曰然又三年曾阜夢與平甫會傍一
人曰平甫已列仙官矣(東軒筆錄)
助討骨蕝國宣室志韓退之晝卧見一神人謂曰帝命
與卿計事愈起整冠神人曰威粹骨蕝國世與韓氏
為仇今欲討之而力不足何如對曰臣願從大王討
之神人領而去於是書其辭置於坐側數日不能觧
十二月卒
北斗君許收夢烏衣吏奉六封書曰府君當為北斗
君陳康伯為主簿既覺陳康伯來謁收曰我作道師
死不過作社公今得北斗主簿余為忝矣明年同日
而卒(幽冥錄)
長白山主歐公子仲純嘗與東坡說吾夢道士特告吾
授上帝命汝為長白山主者何祥也後一年純父卒(坡詩)
為遮須夷國王劉聰有子約死後蘇言見其祖元海在
不周山謂約曰東北有遮須國無主待汝父為之汝父
三年當來約辭歸道過一國倚尼渠國與約皮囊一枚
曰為吾遺漢皇帝約歸置皮囊於几上俄而蘇取皮囊
開之有一方白玉題曰倚尼渠國天王敬訊遮須夷國
天王歲在攝提當相見也(北史)
王屋山道君許吉過王屋山見丞相龐公道服從三四
童而行吉詢童曰此丞相龐公乎童曰然吉曰何故遊
此曰公作王屋山道君治此山也(青𤨏)
五相清燕堂張澤民死七日復生自云至一處若瓊瑶
世界有堂高隆金牌曰五相清燕之堂澤民問其守門
吏曰五相可得聞乎曰吕相(夷簡)李相(迪)劉相(沆)龐相(籍)
富相(弼)也(翰府名談)
九江真人元豐間于立禮舟至落星寺舟沒立禮為人
導至一官府有牌曰三江都水使者九江真人立禮筭
未終令速送出門詢吏曰九江真人誰也曰大丞相
劉(沆)也
閻浮提王寇萊公有妾蒨桃隨南遷再移光州蒨桃泣
曰妾前世師事仙人為俠今將别去敢有所托願葬杭
州天竺寺萊公諾曰吾去非久也何之桃曰吾向不言
恐泄隂理今欲去言亦無害公當為地下主者浮提王
也公不久亦亡有王克勤見公於曹州境上擁驢北去
克勤詢後騎曰公何往曰閻浮提王交政也果為閻羅
王矣
神清之洞歐公為西洛推官梅聖俞為洛陽簿一日
約遊嵩山望西峯有丹書四字神清之洞指示聖俞
聖俞不見永叔不言洎高卧潁水因成詩四字丹書
萬仞崖神清之洞鎻樓臺烟霞極目無人到鸞鶴應
須待我來(青瑣)
淮陽上神田畫字丞君陽翟人其人物雄偉議論慷慨
知淮陽軍一日小疾不出軍之人盡見丞君擁騎從騰
空而去就問之死矣或曰為淮陽上神云
更生佛故德陽縣男虞祺字齊年起陵州諸生中初不
知佛書也每曰誠者天之道也思誠者人之道也其至
則一也吾知此而已矣間屬微疾凭几不言忽顧坐客
曰古佛俱來吾亦去矣男子允文旁立泣下又笑曰人
而為佛寧不可哉即云已逝矣明年陵州民鮮述者病
死一晝夜再生具言初為黃衣追去遇故里中曹生曰
卿之大人虞君主吏事當為更生佛亟見之前抵宫室
王者冕服正坐虞君也更問述為善狀述訴力貧但至
丸屋山見羣支佛瑞色甚勝得釋去王再語述過語吾
家廣置更生佛道場誦更生佛名號忽白光自王身起
直大觀闕黃金書榜大慈大悲更生如來述灑然而
悟(卲氏後錄)
閻羅王隋時韓擒虎有人疾篤忽驚走至擒虎家我欲
謁王左右問曰何王曰閻羅王子弟欲撻之擒虎止之
曰生為上柱國死作閻羅王亦足矣因寢疾而卒(本𫝊)
哀輓
尸陁林三水小牘僧從暴卒遺言送尸於建春門外尸
陁林施與鳥獸為食按唐僧經音義曰尸陁林本在王
舍城側死人多送其中今總指棄死屍之地名尸陁林
者取此也(坡詩注)
神道墓門前開道建石柱以為梁乃謂之神道(後漢中山王𫝊)
屬纊屬纊俟絶氣(纊今之新綿易動搖置口鼻之上以為候也禮記喪大記)
易簀曾子病童子隅坐而執燭曰華而皖大夫之簀歟
樂正子春曰止曾子聞之瞿然曰斯季孫之賜也我未
之能易也元起易簀舉扶而易之反席未安而歿(禮記)
馬鬛封孔子之喪有自燕來觀者舍於子夏氏子夏曰
昔者夫子言之曰吾見封之若堂者矣見若坊者矣見
若覆夏屋者矣見若斧者矣從若斧者馬鬛封之謂也
今一日而三斬板而已封尚行夫子之志乎哉(封築土為壟斧)
(形旁殺刃上而長孔子以為刃上難登狹又易為功馬鬛封俗間名也檀弓)
宰木拱泰伯怒蹇叔曰若爾之年宰上之木拱矣(宰冢也公)
(羊𫝊坡詩使宰樹出此)
鬼神惡韓退之詩云天公居高鬼神惡欲保性命誠難
哉東坡挽包氏云天高鬼神惡骨朽姓名芳
祖載白虎通曰祖載者始載柩於庭乘軸車辭祖禰故
曰祖載(初學記)
引紼禮儀志曰吊於喪者皆執紼(廟中曰紼在途曰引又見禮記)
闔棺韓詩外𫝊曰學而不已闔棺乃止晉劉毅云丈夫
蹤跡不可尋常混羣小中盖棺事方定矣
淚河世說人間顧長康哭桓宣武之狀如何曰鼻如廣
莫風眼如懸河决聲如振雷破山淚如傾河注海杜甫
用此云猶有淚成河經天復東注
滴淚到泉韓退之詩上呼無時聞滴地淚到泉羊祜薨
武帝哭之哀是日大寒帝涕淚沾項皆成冰
手遮瓶雀楞嚴經頻伽注精神居身内猶雀居瓶中瓶
破則雀去矣又云人身如瓶神識如雀五蘊既盡神識
自去以手遮之不可况以羅縠遮之可乎
四蛇二鼠有人入井遇四蛇傷足上樹則逢二鼠咬藤
四蛇喻四時二鼠喻日月迫促大限無所逃耳有偈云
井裏四蛇催命促攀枝二鼠囓藤傷
玉棺後漢王喬為葉令乃下玉棺於堂乃沐浴寢其中
盖便覆吏民葬城東土自成墳其夕縣中牛皆流汗
喘乏
黃金骨李太白詩三載夜郎還於兹鍊金骨雪竇頌鐡
椎擊破黃金骨天地之間有何物後山詩話地要黃金
骨天成白玉樓
慟哭西州門晉謝安卒甥王曇輟樂彌年不由西州路
嘗大醉不覺至州門曇悲感以馬策叩肩詠曹子建詩
生存處華屋零落歸山丘慟哭而去
不見嫁娶魏管輅嘆曰天與我才不與我夀恐四十七
八間不見女嫁男娶也卒時年果四十八
葬地可置萬家韓信母喪乃出營葬地擇高燥令旁可
置萬家
埋玉樹庾亮卒將葬何充嘆曰埋玉樹於土中使人情
何能已(本𫝊)
病鱠邢和璞居嵩潁間房琯問終身之事邢言降魄之
處病起於飡而休於龜兹板後房公舍閬州紫極宫見
有治龜兹板者始憶邢之言有頃刺史具鱠邀房房悟
具以白刺史其夕病鱠卒(酉陽雜爼)
布被黔婁先生卒曾西來吊見尸在牖下覆以布被手
足不盡覆頭則足見覆足則頭見西曰斜其被則歛矣
妻曰斜之有餘不若正之不足先生生而不斜而死斜
之非其意也(高士傳)
賻縑後漢陳遵大俠其友人喪親遵為護喪事賻功甚
豐王丹乃懷縑一疋陳之於前曰此縑出自機杼遵有
慚色(丹傳)
石兔刻文周長孺字士彦為共成縣令獵近郊有兔起
草間自射中之即其處不復見兔有石刻文曰士彦當
都而卒後士彦每至京師必遽歸後治平中以都官員
外郎卒(聞見錄)
泰山其頽梁木其壊孔子蚤作負手曳杖逍遥于門歌
曰泰山其頽乎梁木其壊乎哲人其萎乎子貢聞之曰
泰山其頽則吾將安仰梁木其壊哲人其萎則吾將安
放夫子殆將病也
元龜何寄指南何托任昉死殷芸與劉溉書曰哲人云
亡儀表長謝元龜何寄指南何托其為士夫所推如
此(南史)
秦舂不相山谷詩方祈酌周斗何意輟秦舂(行葦酌以大斗以祈)
(黃耉趙良曰五羖大夫死秦國舂者不相禮記鄰有喪舂不相)
助沐椁孔子之故人原壤母死夫子助之沐椁原壤登
木曰久矣予之不託於音也歌曰貍首之斑然執女手
之拳然夫子為弗聞也者而過之
投綠沉瓜任昉死梁武帝方食綠沉瓜投之於盤悲不
自勝哭久之(本𫝊)
巨篩落豆王師伐金陵城將破或夢女子行空中以巨
篩篩物散落如豆着地皆成人問其故曰此當死於難
復見一貴人盛冠服墜於地云此徐舍人也既寤聞鍇
死圍城中後王平甫和簁事韻詩云當時徐氏擅筆墨
夜圍夢墮空中簁謂此(西京詩話)
酒壚之嘆王戎經黃公酒壚嘆曰昔與嵇阮為竹林之
遊今嵇阮亡余為羈紲視此雖近邈若山河(晉書)
鄰笛之思向秀作思舊賦序云余少與嵇康吕安居止
並有不羈之才其後各以事見法經其舊廬于時鄰人
有吹笛者發音廖亮追思曩者感音而嘆故作賦云(文選)
乞肥牛亭漢張禹年老自治冢塋愛平陵肥牛亭地奏
請之上以賜禹令徙亭他所(本𫝊)
蔡邕作碑蔡伯喈為郭林宗作碑頌謂盧子朝曰吾與
有道獨無愧(世說)
八美句盧思道朝士多作文宣帝挽歌十首擇其善者
用之魏收陽休之等不過一二篇唯盧思道得八篇故
詩號八美盧郎(北史)
雙鶴吊陶侃丁母憂在墓下忽有客來吊儀服鮮異禮
畢遣人尋之但見雙鶴飛天而去
大鳥徐步楊震死葬日有大鳥立樹上須臾下地行到
柩前低頭淚出而去
奠芻郭林宗親喪會者甚衆徐孺子不言姓名來吊之
置生芻一束於前而去林宗曰必徐孺子也詩曰生芻
一束其人如玉吾無德何以堪之(後漢書)
貎類孔融與蔡邕友善邕卒後有虎賁士貎類邕融每
酒酣引與坐曰雖無老成且有典刑(後漢書本傳)
雲山遊已遍中書舍人鄭居中辭官遊名山一日搦管
寫詩才書五字曰雲山遊已遍筆忽墜地而終(分紀)
摧峯墜月南齊王融豫章王墓誌云半嶽摧峯中河墜
月鯨驂惋慕葆吹徘徊
臨白玉欄干賞牡丹仁宗光獻皇后崩上悲慕甚有姜
識者自言有神可使死者復生上以其術置壇外苑數旬
不效乃曰臣見太皇后方與仁宗宴臨白玉欄干賞
牡丹無意來人間也上知其誕亦不深罪蔡承禧進挽
詞曰天上玉欄花已拆人間方士術何施謂是也(筆錄)
葆挽晨鏘海陵王墓銘云龍纛夕儼葆挽晨鏘風搖草
色日照松光
復喪服大記注曰招魂復魄也氣絶則哭哭而復復而
不蘇然後可以為死事以衣升屋履危北面三號捲衣
投于前
虞檀弓曰葬日反日中而虞喪祭也虞士三大夫五卿
七天子九如七虞丁日虞己日又虞庚日又虞
不以死傷生喪服四制父母之喪衰冠繩纓菅屨三日
而食粥三月而沐期十三月而練冠三年而祥比三日
而食三月而沐期而練毀不滅性不以死傷生也
故為免以代之問喪冠者不肉袒故為免以代之(狀如)
(冠而廣寸)
練練而慨然(至小祥但歎慨日月若馳之速也又曰練練衣黃裹縓緣小祥練冠練中衣以黃為)
(内縓為飾黃之色畢於纁縓纁之類明外除)
練而祔殷練而祔周卒哭而祔孔子善殷(期而神人之情)
居堊室間𫝊父母之喪居倚廬寢苫枕塊不脱絰帶既
虞卒哭柱楣剪屏苄剪不納期而小祥居堊室寢有席
又期而大祥居復寢中月而禫
如壊墻婦人不宜袒故發背擊心爵踊殷殷田田如壊
墻然悲哀痛疾之至也
重檀弓重主道也(始死未作主以重主其神也重既虞而埋之乃復作主春秋𫝊曰虞主用)
(桑練主用栗周人作主徹重埋之)
遣車五乘遣車載所包牲遣而藏之(人臣賜車馬乃得有遣車天子九諸)
(侯七大夫五乘又云國君七箇遣車七乘大夫五箇遣車五乘箇謂所包遣奠牲體之數也)
芻靈檀弓注芻靈束茅為人馬謂之靈者神之類孔子
謂為芻靈者善謂為俑者不仁不殆於用人乎(俑偶人也有面)
(目機發有似於生人)
柳翣檀弓曰飾棺牆置翣(牆柳衣又云絞衾設柳翣飾絞衾尸之飾柳翣棺之牆)
(翣以木為筐廣三尺高二尺四寸方兩角衣以白布畫者畫雲氣柄長五尺車行使人持而從既穴之枉於壙)
(中飾棺者以華道路不欲衆惡其親也)
帷荒喪大記飾棺者君龍帷黼荒大夫畫帷畫荒荒蒙
也在旁曰帷在上曰荒皆所以衣柳也士布帷布荒者
白布也君大夫加文章焉
榆瀋禮記為榆瀋故設襏(襏所謂紼也以水澆榆白皮之汁有急以播地引&KR0008;車滑)
(瀋昌審切)
熬喪大記熬君四種八筐大夫三種六筐(熬者煎榖也設於棺傍所)
(以感蚍蜉使不至棺也)
哭聲三曲而偯斬衰之哭往而不返齊衰之哭若往而
返大功之哭三曲而偯小功緦麻哀容可也三曲一聲
三曲也偯聲從容也(偯音倚)
禪旁莊子云宋有荆氏宜松栢桑七圍八圍貴人富商
之家求禪旁者斬之禪音善(棺材之全一邊者)
送車五千乘劇孟葬其母送車五千乘
哀挽詩主家十二樓一身當三千古來妾命薄事主不
盡年起舞為主夀相送南陽阡忍着主衣裳為人作春
妍有聲當徹天有淚當徹泉死者恐無知妾身長自憐
葉落風不起山空花自紅捐世不待死惠妾無其終一
死尚可忍百歲何當窮天地豈不寬妾身自不容死者
如有知殺身以相從向來歌舞地夜雨鳴寒蛩(后山為南豐作)
挺然直節庇峨岷謀道從來不計身屬纊家無十金産
過車巷哭六州民塵埃輦寺三年别樽酒岐陽一夢新
他日思賢得遺像不論宿草更沾巾(東坡)成紀星郎李義
山適歸泉壤抱長嘆詞林枝葉三春盡學海波瀾一夜
乾(崔珏挽李義山)為愛詩名吟到此風魂雪魄去難招直教桂
子落墳上生得一枝魂始消(賈島哭孟郊)一簇草平秋欲暮
數聲鴉噪日將曛終須取去英靈骨葬近司倉賈島墳
(潘閬)此老已云没鄰人嗟亦休竟無宣室召徒有茂陵求
空堂繐帷在淅淅野風秋(杜甫)燕入非傍舍鴉歸只故池
斷橋無復板卧柳自生枝遂有山陽作多應鮑叔知(杜甫)
王家碧瑶樹一樹忽先摧海外故人泣天涯吊鶴來未
成霖雨用先失濟川材一罷廣陵散鳴琴終不開(李太白)
故人萬化盡閉骨茅山岡天上玉棺墜泉中掩龍章流
水生涯盡浮雲世事空唯餘舊臺栢蕭瑟九原中老
罷知明鏡悲來望白雲自從失詞伯無復更論文虛
歴金華省何殊地下郎致君丹檻折哭友白雲長涕
泗不能收哭君余白頭江雨銘旌濕湖風井幹秋無
由覩雄略火樹月蕭蕭談柄寂寥塵久暗墨池荒廢
草空青三招不見三巾濕擬畫軒昂太白星(林逋)軍門半
掩槐花宅每過猶聞哭臨聲漸窮老僕慵看馬着惨佳
人懶按筝詩侣酒徒消散盡一場春夢越王城(盧多遜)寡
妻無子息破宅帶林泉家近登天道詩隨過海船(賈島)祭
法宜修廟傳名不在碑何人為立傳願錄野人詩(魏野)一
代風流盡修文地下深斯人不重見臨老失知音(杜甫)垕
夜肯教黃壤曉悲風不許白楊春簞瓢顔子生仍促布
被黔婁死更貧未會悠悠天上意惜將富貴與何人(白居)
(易)沈約多清瘦文園仍病痟共疑天上召更欲水邊招
金馬人相吊長沙物易妖秋風吹越樹歸旐自飄飄(歐公)
位至三公有恩加錫諡無再調金鉉鼎屢剖玉麟符已
嘆鸞空穴還悲鳳少雛擁途看鹵簿誰為畢三虞(梅聖俞)
處外諸侯重居朝聖主知妖逄庚子日夢異戊丁時
古今皆可見富貴不常存歌者未離席吊賓俄在門
朱輪方反轍綠酒尚盈樽(梅聖俞挽劉沆)轉戰譙門日再晡空
拳猶自冒干殳柱下杲卿存斷舌袴間杵臼得遺孤可
憐三尺英雄氣不愧山西大丈夫(元厚之挽趙師旦)周南留
滯登封日魯國逍遥曳杖時海内時流今略盡不知誰
作蔡邕碑(李彭)早辭左史春秋筆學種東陵母子瓜愛酒
能詩似元亮作碑今盡與劉义天上新除黃紙詔人
間已度白雞年赤虬控御迎長吉明月心胷洗謫仙他
日西州難重過只今北阮已蕭然相思甲乙翻遺藁萬
斛珠璣得貫穿一夜風霜凋玉芝蒼生絶望士林悲空
懷濟世安民策不見男婚女嫁時(劉禹錫)韋公八十餘位
至六尚書五福惟無富一生誰得如桂枝攀最久蘭省
出仍初海内文章傑朝廷直諒聞黃瓊起處士子夏遽
修文貝錦生遷怒江湖久離羣傷心王佐略不得致華
勛(魏泰)今日臨風淚瀟瀟似綆縻空懷徐稚絮誰立鄭玄
碑無力酬推轂平時憤抵巇何人知枉狀路粹豈能為
(魏野挽王平甫)昨夜舟還浙水湄今朝丹旐欲何為纔收北浦
一竿釣未了西齋半局碁洛下已傳平子賦臨川争寫
謝公詩不堪舊里經行處風木蕭蕭鄰笛悲(郡閣雅談)詩到
年來更老成江山為助筆縱横眼看白骨埋黃土何况
人間父子情(山谷挽邢夫人)人物於今嘆渺然孤墳宿草已生
烟日暮行人道傍舍應何年少共談禪(蔡光啓挽敦夫)天喪我
良知無言雙淚垂唯求相見夢永絶寄來詩應有異人
吊從兹雅道衰春風古原上新冢草離離(潘若中)折玉摧
蘭事竟空貯雲含霧思無窮仙階忽列通明觀人世猶
稱太史公絳帳老生悲籍湜傳燈嫡子有徐洪以那為
首聊披拂三絶韋編對晩風(李彭讀山谷文)玄象中台拆皇家
上相薨大功銘玉鉉密事在金縢(王禹偁挽趙普)結髮逄明主
馳聲著兩朝奠楹先有夢升屋豈能招贈服三公衮兼
榮七葉貂春風笳鼓動松栢助蕭蕭(歐陽永叔)小堰門頭柳
繫船吳山堂上月侵筵潮聲半夜千門響詩句明朝萬
口傳豈意日斜庚子後忽驚歲在己辰年佳辰一閉無
窮事南望題詩淚灑牋少年才氣冠當時晩節孤風益
自竒君勝宜為夫子後林宗不愧蔡邕碑高才本
出朝廷右能事方推德業餘每見便聞曹植句至今
𫝊寳魏華書濟南名士新凋喪劍外生祠已潔除欲
寄西風兩行淚依然喬木鄭公廬祭禮𫝊家法阡
名載板圖會看千字誄木抄看龜趺東晉巾車令西京
執戟郎甘心向山水結髮更文章故自輕千戶何曾羡
一嚢天高鬼神惡骨朽姓名芳庾嶺銘旌濕秦淮舊宅
荒吾詩不用刻妙語有黃香才名慣作廣文寒月斧雲
斤琢肺肝玄晏一生都卧病子雲三世不遷官幽蘭空
覺香風在宿草何曾淚葉乾猶喜諸郎有曹志文章還
復富波瀾京口年来耆舊衰高人淪没路人悲空聞韋
叟一經在不見恬侯萬石時貧病只知為善樂逍遥却
恨棄官遲七年一别真如夢猶記蕭然瘦鶴姿先帝
親收十五人四方爭着擊鵬鵾他年京口尋遺迹宿草
猶應有淚痕妙齡馳譽百夫雄晩節心懷大隠中悃愊
無華真漢吏文章爾雅稱吾宗趨時肯負平生志有子
還應不死同惟我閒思十年事數行老淚寄西風一舸
南遊遂不歸清江赤壁照人悲請看行路無從涕盡是
當年不忍欺雪後獨來栽柳處行間行復採桑時山城
散盡尊前客舊恨新愁只自知大任剛烈世無有疾惡
如風朱伯厚小任溫毅老更文聰明慈愛小馮君兩任
才行不須說疇昔並友吾先人相看半作晨星沒可憐
太白與殘月大任先去塚未乾小任相繼呼不還強寄
一樽生死别樽中有淚酒應酸貴賤賢愚同盡耳君家
不盡緣賢子人間得喪了無憑只有天公終可倚(竝東)
(坡挽詩)先皇憑玉几未命寄元勲賓日行黃道攀髯上白
雲四時成歲律五色補天文不謂堂堂去今成馬鬛墳
(山谷挽王禹玉)宥密探黃閣光輝極上台藏舟移夜壑華屋掩
泉臺雨紼誰為挽寒笳故作哀傷心具瞻地無復衮衣
來方祈酌周斗何意輟秦舂水枝憂木稼食昴恨
長庚(山谷挽韓獻肅公)兩紀天中侍冕旒甘盤仍作濟川舟起
家經術終臺閣䄂手功名未白頭身自留侯初去漢葬
如姬旦不忘周千官祖奠城東陌十里春風鼓吹愁(汪彦)
(章)早扈六飛依日月晩辭三事作神仙馬蹄忽記滕公
室雞夢那逢謝傅年一品真王封異姓功名今不數凌煙
家有平津舊學𫝊人材嘉祐至和前運籌慣倚將軍
柱畫諾頻分刺史天字得鍾王真楷法心超粲可祖師禪
五葉𫝊清白由來福有基家無阿堵物門有寧馨兒
落日秋容惨流泉夜響悲箇中無限思惟有故人知
閱世松成盖𫝊家桂滿叢素車千兩送榮絶九原中耆舊
風流絶後塵尚容歲晩接冠巾英豪取友半天下議論
常傾一坐人横槊陣前工草檄結廬江上老垂綸只今
遺像髯如棘由足堂堂聳縉紳(盧溪)衣冠南渡塞漯川始
識蓬萊王自然舌卷風雷飜海嶽學窮精祲出人天歸
來元亮荒三徑老去揚雄有一㕓斗酒隻雞思欲吊無
因下馬拜新阡憶昔相逢子少年詩書從我自磨研平
生極力欲推挽世事驚人忽變遷未辦虛符送天上忽
將遺骨葬江邊雙親白髮終身恨不見青衫落眼前(並挽)
(黃忠臣)書報登科墨未乾已聞吊客在門闌只𫝊金榜魁
蘭省不得丹梯上廣寒詔下兩番隨計吏花開一日遍
長安誰知鬼錄南宫籍却作修文地下官異世雄姿冠
里閭唯公挾策似寒儒欲將那律九經庫定勝江南千
木奴玉柱諸郎新命誥錦囊丹詔寵光殊當年籍甚吳
丞相恩澤今歸兩鳳雛(王民瞻)早歲同充上國賓惟公先
占廣寒春青雲尚記當時事黃土今埋如此人别駕朱
幡星飾弁身紆茜綬帶鈎銀生前富貴皆無憾堂上空
遺白髮親我家羣從有封胡瀟灑如君更隠居豈但開
軒隐松竹能令滿屋貯圖書朱欄手植花猶在黃葉風
飄日已疎觸目自然堪痛哭不勝清淚濕衣裾初挾儒
書戰舉場弟兄旗鼓略相當探嚢聊復起人死繫肘空
餘濟世方翰苑舊曾知姓字壺天今在有仙鄉龍天由
抱玉函訣夜叩柴門乞水漿曾看詞鋒戰舉場弟兄旗
鼓略相當兩賢方折月中桂此老飜為地下郎弟妹力
㩦家數口文章空費紙千張廣寒宫裏叢生桂何日飄
來壠上芳宰樹連山谷祠堂照路隅養松無觸鹿助祭
有馴烏歸夢先寒食兒啼到白鬚遥知隣里化醉叟道
爭扶(東坡)十年帥越倦馳驅適意方謀一壑居賈誼有才
終太𫝊薛收無夀處中書傷心風月江山在過隙光隂
夢幻虛紅紫飄零春色盡後凋松栢獨蕭疎荒城難訪
十金醫半幅遺書世共悲寧有故人憐阿鶩但餘息女
類文姬氣概凌雲孰敢先中興事業冠英躔朝廷議
論一言定翰墨風流四海傳恰跨鰲頭升紫闥忽騎箕
尾上青天竹林笑傲今陳迹撫櫬江臯涕泫然(沈約之挽于湖)
布衣馳譽入京都丹旐俄聞反舊閭諸老誰能先賈誼
君王猶未識相如三年弟子行喪禮千兩鄉人會葬車
獨我空齋掛塵蹋遺編時閱子雲書(歐公挽老泉)文章天下
無雙譽伯仲人間第一流出入兩朝推舊德周旋三事
者嘉謀從容進退身名泰寵錫哀榮禮數優棠棣從來
敦友愛九原相望接松楸(歐公挽朱司空)昔歎䜛銷骨今傷淚
滿膺空餘雙玉劒無復一壺冰江勢飜銀礫天文露玉
繩何因㩦庾信同去哭徐陵(李義山)離居星歲易失望死
生分酒甕凝餘桂書籖冷舊芸江風吹鴈急山木帶蟬
曛一呌千回首天高不為聞(李義山哭劉司戶)上帝深居閉九
閽巫咸不下問銜冤廣陵别後春濤隔湓浦書來秋雨
飜只有安仁能作誄何曾宋玉觧招魂平生恩義兼師
友不敢同君哭寢門(李義山哭劉蕡)言中謀猷行中經關西人
物數清英欲於叔度留終日未見魯山空此生議論凋
零三益友功名分付二難兄老來尚有憂時嘆此涕無
從何處傾(東坡挽吕大臨)脫遺十句事經綸滿腹龍蛇自屈伸
南駕威聲傳絶域西征舊恨屬姦臣空餘諫疏驚頽靡
終憶詩詞話苦辛浩氣如雲未應盡一雙嗣子亦麒麟
(東坡挽李成之)
婦人挽詞栢舟高節冠鄉鄰絳帳清風聳縉紳豈似凡
人伹慈母能令孝子作忠臣當年織屨隨方進晚節稱
觴見伯仁回首悲凉便陳迹凱風吹盡棘成薪(東坡)鳳逐
清簫遠鸞隨幽境沉風前銀竹滅月冷洞房深(上官儀)回
廊簷斷燕飛入小閣塵凝人語空幽淚欲乾殘菊雨餘
香更入敗荷風(義山)海闊三山路香輪定不歸帳添閒翡
翠佩冷失珠璣明月留歌扇殘雲散舞衣都門送車返
宿草自春霏(御製)春風寒魯館明月斷秦簫塵入羅衣暗
香隨玉篆消歌鍾雖下館桃李不成春水折空還沚
樓高亦隔秦(神考挽公主)秋風一夕殞庭萱無復春歸夀母
門修墓已將徵在合渡江猶喜伯仁存早為舉桉齊眉
婦晩見扶牀坐膝孫(汪彦章)魚軒開大國鶴髮長高堂忽
報庭萱殞空餘扇枕凉他年黃閣地誰舉伯仁觴夀母膺
芝誥名郎戲彩衣凱風方欲報朝露忽先晞仙行三
千滿人生七十稀閒居他日賦應愴板輿非早暮梁鴻
婦來嬪冀缺夫生兒鱗一角供歲橘千奴洲橘應還熟
庭萱遂不芳他年冠盖會來看伏牛岡色難三釡外
賓夀百年間帝渥書泥紫兒嬉服綵斑空成潘鶴賦無
復板輿還平生未足魚軒樂故里空驚羽翣歸雌劒
忽先收夜氣寸芳由欲報春暉自慚不就磨笄志尚在
徒能淚滿衣閨庭蘭玉照鄉閭自昔雖貧樂有餘豈獨
家人在中饋却因麟趾識關睢雲軿忽已歸先府喬木依
然擁舊廬忽把還鄉千斛淚一時灑向老萊裾(東坡)杯
盤慣作陶家客絃誦嘗叨孟母鄰尚有升堂他日約豈
知負土一阡新今年我欲江湖去暮雨連山宰相春奔
月姮娥魂已清錦嚢空貯誥封榮穆家酥酪盈門貴謝
氏芝蘭滿砌生風散采雲吹碧落霜飄寒菊墮紅英佳
城萬古凄凉地隴水東流猿夜聲(盧溪)結䄜記初歡同穴
欺晚歲擇夫得溫嶠生子勝王濟高風雙賓友古義仍
兄弟從君吏隠中窮達初不計云何抱沈疾俯仰便一
世幽隂凄房櫳芳澤在巾袂百年縱得滿此路行亦逝
那將有恨身長瀉無益涕君文照今古不比山石脆當
觀千字誄寧用百金瘞(東坡挽毅父妻)蘇陳甥舅真冰玉正始
風流起頽俗夫人高節稱其家凛凛寒松映脩竹雞鳴
為善日日新八十三年如一晨豈惟室家宜夀母實與
朝廷生異人亡軀徇國乃吾子三仕何曾知慍喜不須
擁笏強垂魚我視去來皆夢耳誦詩相挽真區區墓碑
千字多遺餘他年太史取家傳知有班昭續漢書(東坡挽蘇)
(子容母陳氏)絳帳未經親宋母綠衣猶記識黃裳欲圖不朽
須詮載今代誰堪著石章(后山)剪髮賓筵盛齊眉婦禮閑
謂宜俱白髮忽去伴青山大夢歸蝴蝶何時識珮環哀
歌行欲絶丹旐雨班班(山谷)烏啼鵲噪昏喬木清明寒食
誰家哭風吹曠野紙錢飛古冡纍纍春艸綠棠梨花映
白楊路盡是死生離别處冥漠重泉哭不聞蕭蕭暮雨
人歸去(白樂天寒食作)後庭蘭蕙寒無色虛閣圖書夕有塵(石曼)
(卿)鹿眠荒圃寒蕪白鴉噪殘陽敗葉飛(曹崧)
錦繡萬花谷前集卷二十六
