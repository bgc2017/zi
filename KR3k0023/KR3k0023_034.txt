錦繡萬花谷前集卷三十四
琴
蓬莱移情伯牙學琴於成連先生乃與遊蓬莱山留伯
牙曰子居習之我將迎之師刺船而去伯牙迎過但見
海水澒洞山林冥杳鳥獸悲號嘆曰吾師將移我情乃
援琴而歌終成連至遂為天下妙為連仙(樂府解題)
廣陵散韓臯聞鼓琴至止息嘆曰美哉嵇康之為是曲
其當晉魏之際乎其音商商主金晉乘金運此所以知
魏季晉將代也王陵母丘儉文欽諸葛誕繼為揚州都
督咸有興復之謀皆為司徒所殺康以揚州廣陵地故
其曲曰廣陵散言魏散亡自廣陵始止息者篇名其音
哀傷&KR0579;痛迫脇晉雖暴興終於止息(臯𫝊)
洋洋翼翼孔子學琴於師襄子曰丘得其意未得其人
有間曰得其人矣洋洋乎翼翼乎其文王乎(家語)
巍巍蕩蕩伯牙鼓琴意在山鍾子期曰巍巍乎意在水
子期曰蕩蕩乎子期死伯牙絃絶
賀若世傳琴曲十小調皆隋賀若弼所製一不博金二
不換玉三峽泛吟四越溪吟五越江吟六孤猿吟七清
夜吟八葉下聞蟬九三清十亡其名琴家但名賀若而
已太宗尤愛之改不換金曰楚澤涵秋不換玉曰塞門
積雪命詞臣探題製詩時蘇易簡探得越江吟其詞曰
非雲非煙瑤池宴片片碧桃冷落黃金殿蝦鬚半捲天
香散春雲和孤竹清婉入霄漢紅顔翠態爛漫金輿轉
霓旌影亂簫聲遠(冷齋夜活)東坡聽武道士彈賀若詩云清
風終日自開簾凉月今宵肯挂簷琴裏若能知賀若詩
中定合愛陶潛賀若琴操名唐宣宗待詔賀若所製
因人得名(坡詩注)
武聲有安說善琴楊收問五絃外其二云何說曰世謂
周文武二王所加者收曰能為文王操乎說即以黃鍾
為宫而秦之以少商應大絃收曰止如子之言少商武
絃也且文世安得武聲乎說大驚
蘿蔦附灌木楊收嘗言琴通黃鍾姑洗無射三均側出
諸調猶蘿蔦附灌木然(並收𫝊)
孔子感猫鼠孔子晝息於室鼓琴焉閔子自外聞之告
曾子曰嚮也夫子之音清徹以和今也更為幽沉之聲
幽則利欲之所發沉則貪得之所施夫子何感若是乎
二子入問孔子孔子曰汝言是也向者見猫方取鼠欲
其得之故為之音也(孔叢子)
蔡邕聞殺聲蔡邕在陳留隣人召酒邕比往有客彈琴
邕聽有殺聲遂反主人自追問邕邕以告琴者曰我向
見螳螂方捕蟬此豈為殺心形於聲乎(邕𫝊)
蔡邕知絶絃蔡琰邕之女年六歲邕夜彈琴絃絶琰聞
之曰第一絃也復故斷一絃問之曰第四弦苞曰偶中
耳啖曰苦季札觀風知四國典衰師曠吹律知南風不
羆刮是言之何得不知(後漢)
退之得趣三吴信義海知琴或以歐公之論問海海曰
歐公一代英偉然斯語失矣昵昵兒女語恩怨相爾汝
言輕清柔細真情出見也劃然變軒昂勇士赴敵場精
神餘溢竦觀聽也浮雲柳絮無根蔕天地闊遠隨飛揚
縦横變態浩乎不失自然也喧啾百鳥羣忽見孤鳳凰
又見孤絶不同下俚也躋攀分寸不可上失勢一落千
丈強起伏不常抑揚不主故常也皆指下絲聲妙處惟
琴為然琵琶格上聲烏能耳退之深得趣未易譏評也
(西清詩話)
東坡未知琴三吴僧義海曰東坡琴詩亦未知琴大弦
春温和且平小弦廉折高以清絲聲皆然何獨琴也牛
鳴盎雉登木槩言宫商也八音宫角皆然何獨絲也聞
者以海為知言
單鵠寡鳬劉道強善鼓琴能為單鳴寡鳬之弄聽者悲
不自勝(西京雜記)
蟹行鸞鳴凡彈琴輪指曰蟹行側轉指曰鸞鳴若全用
甲則聲乾而多思全用肉則重濁而不勻(琴書訣)
十二操一將歸二猗蘭三龜山並孔子作四越裳周公
作五拘幽文王作六岐山周公為文王作七履霜尹伯
竒作八雉朝飛牧犢子作九别鵠商陵穆子作十殘形
曾子作十一水仙十二懷陵並伯牙作(見韓文)
雜弄二十一章有河間雜弄二十一章蔡氏五弄雙鳳
離鸞歸鳳送遠幽蘭白雲長清短清側清眀君胡笳廣
陵散白魚歎楚妃歎風入松烏夜啼石上流泉雙鸞離
陽春綠水悲風别鶴之類
九引列一列女楚姬作二伯飛魯伯飛作三貞次次魯
女作四思歸衞女作五霹靂楚商梁作六走馬恭侯作
七箜篌霍子高作入琴引秦皇作九楚引楚龍丘子作
(風俗通語)
九弄唯琴工曲傳楚漢舊及清調蔡邕五弄楚調四弄
謂之九弄(唐志)
輕鬆脆滑琴雖用桐然須多年木性都盡聲始發越予
曾見唐初路氏琴木皆枯朽殆不勝指而其聲愈清越
陶道真蓄一越琴云是古塚中敗棺杉木也聲極勁挺
大抵琴材欲輕鬆脆滑謂之四善謂堅如石亦所未論
(筆談)
四美嵇叔夜琴賦曰噐和故響逸絃急故聲清間遼故
音庳絃長故徽鳴此四皆美聲也東坡曰庫㪇聲音鮮
琴之有㪇聲以琴面不平或焦尾與岳高低不相應則
其聲㪇此琴之病聲也盖琴操弄中自有庳下聲非病
聲也間音知聲間遼者徽之遠處徽外近焦尾處聲手
取之自然庳下(學林)
四聲韓退之聽潁師琴詩歐公以為聽琵琶詩後注云
浮雲柳絮無根蔕天地闊遠隨飛楊此泛聲也謂輕糸
重非木也喧啾百鳥羣忽見孤鳳凰泛聲中寄指聲也
躋攀分寸不可上吟繹聲也失勢一落千丈強歷聲也
此數聲最難工文忠之論似未然
宫非宫角非角嘗考琴家謂宫者非宫角者非角又五
調迭犯特宫聲為多與五音之正者異(西清詩話)
腰紱鳴玉嵇紹遷侍中齊王冏燕會左右進琴紹推不
受曰紹雖庸鄙沗備常伯腰紱冠冕鳴玉殿省豈可操
執絲竹為伶人事若釋公服從私宴所不敢辭也冏大
慙(紹𫝊)
客授嵇康廣陵散嵇康嘗遊洛西暮宿華陽亭引琴而
彈夜分忽有客詣之稱是古人與康共談音律詞致清
辯索琴彈之而為廣陵散聲調絶倫遂以授康仍誓不
𫝊人亦不言其姓字(康傳)
筦色定絃調琴須用筦色合字定宫絃乃以宫絃下生
祉祉絃上生商上下相生終扵少商凡下生者隔二絃
上生者隔一絃取之凡絃聲皆當如此今之苟簡不復
以筦定聲故其高者無准聲無法度也(筆談)
增琴九絃太宗令待詔蔡裔增琴為九絃有待詔朱文
濟以為不可太宗曰古琴五絃而文武增之今有何不
可文濟曰五絃尚有遺音而益以二絃實無所關上怒
斥出遂增琴絃(筆談)
彈琴鬼嘆語林嵇中散夜彈琴忽有一鬼械而長嘆舉
其手袂曰君一絃一調中散與琴彈之聲清冷遙問不
對疑是蔡邕死之日身著桎梏(職官分紀)
琴正古之鄭衛世以琴為雅聲誤矣琴正古之鄭衞耳
今世所謂鄭衛者乃皆胡部非復古者之聲自天寳中
坐律部與胡合自爾莫能辨者
百納響泉韻磬劉禹錫嘉話載汧公李勉好雅琴取桐
絲精者雜綴號百納琴其尤絶者曰響泉韻磬(坡詩注)
焦尾蔡邕在吴聞人家爨下桐爆聲知其良材因請之
果良桐以治琴琴成尾有焦處因號焦尾(本𫝊)
雷氏琴蜀中雷氏琴最佳上者玉徽次瑟瑟徽次金徽
次螺蚌徽(國史補)
響泉秀州祥符院僧智和蓄一古琴瑟瑟徽碧文細石
為軫製作精巧音韻清越中刻李陽冰篆三十九字其
略云南溟夷鳥産木名伽陀羅文横如銀屑其堅如石
遂用作此朱長文琴譜皆著此琴即唐李勉所製響泉
也
冰清錢塘沈振蓄一琴名冰清腹有晉陵子銘云卓哉
斯器樂惟至正音清韻高月苦風勁璅餘神爽泛絶機
静雪夜敲冰霜天擊磬隂陽潜感石臧前鏡人其審之
豈獨知政書大歷三年三月三日上抵蜀郡雷氏斵奉
詔書貞元十一年七月八日再修士雄記或以謂晉陵
子杜牧道號篆法類李義山不知士雄何人也(澠水燕談)
琴暢琴操凡琴曲和樂而作命之曰暢言其道之暢也
憂愁而作命之曰操言周征窮追猶不失其操(風俗通)
瑤池燕東坡云琴曲有瑤池燕其詞曰飛花成陣春心
困寸寸别腸多少愁悶無人問偷啼自揾殘粧粉抱瑤
琴尋出新韻玉纖趁南風未解幽愠低雲鬢眉峯眉□
嬌和恨(坡集乃廖明略詞)
蛇蚹文知琴者以謂前一指後一紙為妙以蛇蚹文為
古王晉叔所蓄前幾不容指而後劣容紙然終無雜聲
可為妙矣
孫枝凡本實而末虛惟桐反之試取小枝削背實堅其
本皆中虚故世所以貴孫枝者貴其實也實故絲中有
木聲也(並志林)
詩昵昵兒女語恩怨相爾汝劃然變軒昂勇士赴敵場
浮雲柳絮無根蔕天地闊遠隨飛揚喧啾百鳥羣忽見
孤鳳凰躋攀分寸不可上失勢一落千丈強嗟余有兩
耳未省聽絲簧自聞潁師彈起坐在一牀推手遽止之
濕衣淚滂滂潁乎爾誠能無以冰炭置我腸(退之聽潁師琴)孤
禽曉警秋野露空澗夜落春巖泉經緯文章合調和
雌雄鳴颯颯驟風雨隆隆隠雷霆無射變凛冽黃鍾催
發生咏歌文王雅怨刺離騷經二典意淡薄三盤語丁
寧(歐公)大絃春温和且平小絃廉折亮以清平生未識宫
與角但聞牛鳴盎中雉登木門前剥啄誰叩門山僧未
閒君勿嗔歸家且覓千斛水淨洗從前筝笛耳(坡公)秋風
拂松疎獨鶴憶子籠中鳴鐵擊珊瑚一兩曲冰瀉玉壺
千萬聲至和無攫醳至平無按抑不知微妙聲究竟從
何出散我不平氣洗我不和心此心知有在尚復此微
吟(坡公)大聲粗若霰颯颯風和雨小聲細欲絶切切鬼神
語方知鵲報喜轉作猿啼苦(樂天)風松瀑布已清絶更愛
玉佩聲琅璫自從鄭衛亂雅樂古器殘破世已忘千年
寥落獨琴在有如老僧不死閱興亡世人不容獨反古
強以新曲求鏗鏘微音淡弄忽變轉數聲浮脆如笙簧
無情枯木一尚爾何况右意墮渺茫江空月出人響絶
夜闌更請彈文王(坡公)天寒絡繹悲向壁秋高風露聲入
林(林逋)拂琴開素匣何事獨顰眉古調俗不樂正聲公自
知寒泉出澗澁老檜倚風悲縱有来聽者誰堪繼子期
(王文元妻)湘水瀉秋碧古風吹太清(齊已)飛泉落翠巘爽籟生
寒空(孫何)池小未開春浪泛嶽低由欠暮雲生(無逸)
琵琶
龍香撥楊貴妃善琵琶以逤邏檀為槽龍香板為撥鄭
愚津陽門詩云玉奴琵琶龍香撥倚歌促酒嬌聲悲(坡注)
鵾絲鐵撥唐賀懷智以鵾雞筋作絃用鐵撥彈之坡詩
鵾絲鐵撥世無有
蕤賓鐵唐樂工廉郊池上彈琵琶作蕤賓調忽聞芰荷
間有物躍出乃是方響一片按之是蕤賓鐵也(琵琶錄)
皮絃歐公謫永陽其倅杜彬善琵琶酒間請之正色謝
不能後彬置酒遽起還微聞絲聲且作且止而漸近久
之抱器而出手不絶彈公喜甚故詩曰坐中醉客誰最
賢杜彬琵琶皮作絃自從彬死世莫傳玉連瑣聲入黃
泉
曹綱有右手裴興有左手樂天琵琶行云曲罷曾令善
才伏琵琶錄云元和中曹保有子善才善才有子綱皆
能琵琶又有裴興奴與曹同時樂府雜錄云曹綱善運
撥興奴長櫳撚時人謂綱有右手興有左手故樂天聽
曹綱琵琶示重蓮云誰能截得曹綱手插向重蓮紅袖
中(高齋詩話)
轉關護索樂譜琵琶曲有轉關六么取其聲調閒婉又
有護索梁州謂其音節閒繁(蔡寬大詩話)
琵聲多琶聲少漢中王瑀聞康崑崙奏琵琶曰琵聲多
琶聲少是未可彈五十四絲大絃也樂家以自下逆鼓
曰琵自上順鼓曰琶(漢中王𫝊)
三調不出唐元稹詩琵琶宫調八十一三條絃中彈不
出十二律各七均乃成八十四調稹云八十一調人多
不喻賀懷智琵琶譜序云八十四調内黃鍾太簇林鍾
宫聲絃中須管色定絃其餘八十一調皆以此為准更
不用管色也始悟(稹筆談)
詩春風和暖百鳥語磽确山路行人行啄木飛從何處
来花間葉底時丁丁林空山静啄愈響行人舉頭飛鳥
驚(歐公)鵾絃鐵撥世無有樂府舊工惟尚叟一生啄硬眼
無人坐此困窮今白首翠環女子年十七指法已似呼
韓婦驚濤渡海風掣回滿面塵沙和淚垢青衫不逢湓
浦客紅袖漫插曹綱手轉關護索動有神雪輥空堂戰
窗牖四絃一抹擁袂立再拜十分為我夀世人只解錦
纏頭與汝作詩傳不朽數絃已品龍香擁半面猶遮
鳳尾槽新曲飜從玉連瑣舊聲終愛鬱輪袍夢回尺記
歸舟字賦罷雙垂紫錦絛何異烏孫送公主碧天無際
鴈行高(坡詩)一彈既罷又一彈珠幢夜静聲珊珊低頭慢
弄關山思坐對燕然秋月寒一聲既罷又一聲驟彈曲
破音繁併百萬金鈴簇玉盤醉客滿船皆暫醒(元徽之)大
絃嘈嘈如急雨小絃切切如私語嘈嘈切切錯雜彈大
珠小珠落玉盤間關燕語花底滑幽咽泉流水下灘
銀瓶乍破玉漿迸鐵騎突出刀槍鳴(樂天)大絃聲遲小弦
促十指嬌羞彈啄木啄木不啄新生枝唯啄槎牙枯木
腹(歐公見王直謂女奴彈琵琶)湘水冷波慚鼔瑟秦樓明月罷吹簫
寒敲白玉聲何婉暖逼黃鶯語自嬌(王仁裕)
總樂曲
樂器八百般舜調八音計用樂器八百般至周改用宫
商角徵羽减樂器至五百般唐又减三百般太宗挑糸
部為胡部五音並分平上去入四聲其徵聲有聲而無
調(樂府雜錄)
從聲變聲五音宫商角為從聲徵羽為變聲從謂律從
律吕從吕變調以律從吕以吕從律故從聲以配君臣
尊卑有序不可相踰變聲以為事物則或過於君聲無
嫌六律為君聲則商角皆以律應徵羽以吕應六吕為
君聲則商角皆以吕應徵羽以律應加變徵則從變之
聲已凟矣(筆談)
八十四調隋鄭鐸牛洪及祖孝孫之徒以十二月旋相
為六十聲因五音生二變以一律為七音一音為七調
凡八十四調
二十八調陳周以上雅鄭淆亂隋文帝始分雅俗二部
所謂俗樂者二十有八調正宫高宫中吕宫道調宫南
吕宫仙吕宫黃鍾宫為七宫越調大石調高大石雙調
小石調歇指林鍾商為七商大角高大石角雙角小石
角歇指角林鍾角越角為七角中吕調正平調高平調
黃鍾羽般涉調高般涉為七羽皆從羽皆從濁至清下
益濁上益清
繁聲謂之入破天寳後詩人多為流寓之思及寄興於
江湖僧寺而樂曲亦多以邊地為名至其曲遍繁聲謂
之入破蓋破碎云(唐五行志)
祭祀不用商唐楊收曰上古祀天地宗廟皆不用商漢
祭天用商而宗廟不用謂鬼神畏商之剛唯用黃鍾一
均(本傳)
羯鼓羯鼓出夷樂以戎羯為名以山桑木為躁如漆桶
下以牙牀承之擊用兩杖其鳴烈急破作連鼓速碎之
聲又宜高樓晩景明月清風碎空透遠異於衆樂杖用
黃檀狗骨花楸等木乾緊絶濕氣而復柔膩乾取發越
響亮膩取戰裊健舉捲用鋼鐵至勻若不剛即應縢上
下搊捩不停不均即鼔面有緩急(羯鼓錄)明皇帝稱羯鼓
八音之領袖諸樂不可方也其音太簇一均龜兹高昌
疏勒天竺部皆用其聲焦殺(唐志)又羯鼔曲惟有邠州一
父老能之中有大合蟬滴滴泉之曲鄜延時尚聞其聲
涇源承事王元孫因奏事回有旨令召此人赴闕元孫
至邠而其人已死羯鼓遺音遂絶(筆談)
鼓吹唐紹曰鼓吹本軍容黃帝戰涿鹿以為警衞故曲
有靈䕫吼鵰鶚争石墜崖壮士怒之類唯功臣兼用之
男子有四方之功所以加寵雖郊祀天地不用設也(唐志)
阮咸有人破塚得銅器似琵琶正圓人莫辯元行冲曰
此阮咸所作也命易以木絃之其聲亮雅遂謂之阮(冲傳)
車鐸掘鍾武帝時太常缺黃鍾鑄不成李嗣真居崇業
里疑土中有之弗得其所道逢一車有鐸聲甚厲嗣真
曰宫聲也市以歸振於空地若有應者掘之得鍾樂遂
和
吹笛裂石李謩吹笛天下第一嘗乘月泛舟吹之俄有
呼船請載既至請笛而吹其聲清壯金石可裂及入破
呼吸盤檘應指粉碎疑客是蛟龍也(坡詩注)
迷魂曲師延當黃帝時已數百歲紂欲殺之師延奏迷
魂之曲乃免(拾遺記)
錦纏頭老杜詩樽前應有錦纏頭注唐王元寳富而無
學嘗會賓客明日人問必多佳論元寳曰但費綿纏頭
耳又唐明皇宴清殿元自打羯鼓曲終謂八姨曰樂籍
今日幸供養夫人請一纏頭八姨曰豈有大唐天子阿
姨無錢用邪出三百萬為一局戲(杜詩注)
有播遷之禍唐明皇時凉州獻新曲帝召諸王觀之讓
皇帝憲曰曲雖佳然宫離而屬商亂而暴君卑逼下臣
僣犯上發形於聲音播之詠歌見於金石臣恐一日有
播遷之禍帝默然果安史亂
人有中和之聲禮宫楊傑言金聲舂容失之則重石聲
温潤失之則輕土聲含胡失之則下竹聲清越失之則
高絲聲纖微失之則細革聲隆大失之則洪匏聲叢聚
失之則長木聲無餘失之則短惟人禀中和之氣有中
和之聲足以權量八音故先儒云依人音而製樂托樂
器以宣音請詳大樂以歌為本聲必依永律必和聲(元豐)
(聖訓)
李照劉几樂仁宗命李照改定大樂下王朴樂三律劉
几用李照樂加用四清聲而樂奏成(范景仁墓記)
大樂還魂范宣仁與司馬温公皆上疏論律尺之法又
與光往復論難凡數萬言往在館職唯議樂不合奕碁
以決之君實不勝後二十年君實在西京予往候之不
持他書唯持向所說樂論八篇爭論者數夕不能決又
投壺以決之景仁不勝君實讙曰大樂還魂(言行錄)
王朴樂太高元豐三年命劉几范鎮定樂凡言太常鍾
聲三等王朴一李照二胡瑗阮逸三王朴樂聲太高仁
宗命李照定樂乃下樂法時疑其太重照樂由是不用
皇祐中瑗逸定樂比王朴微下及鑄大鍾鬱弇亦不用
於是依舊用王朴樂今請下王朴樂二律(出元豐聖訓)又國
朝用王朴樂和現以為聲高遂下一律言樂猶以為高
李照作樂又下其聲太常歌工以其太濁歌不成聲鑄
鍾時乃私賂鑄匠使减其銅李照亦不知
王朴編鍾側垂太常所用王朴編鍾皆不圓而側垂李
照胡瑗之徒皆以為非及得古編鍾一枚工人不敢銷
毁叩其聲與王朴夷則清聲合而其形不圓側垂正與
朴鍾同然後知朴博古不為無據其後胡瑗改鑄編鍾
遂圓其形而下垂叩之掩抑而不揚其鎛鍾又震掉而
不和尋廢不用(歸田錄)
詩摘阮寒蟲催織月籠秋獨鴈叫羣天拍水楚國羇臣
放十年漢宫佳人嫁千里深宫洞房語恩怨紫燕黃鸝
韻桃李楚狂行歌同市人漁父拏舟在葭葦(山谷)
筝詩八鸞鏘鏘渡銀漢九雛威鳳鳴朝陽又馮夷蹁躚
舞綠波鮫人出聽停綃梭(劉禹錫)綿蠻巧囀花間舌嗚咽
交流水下泉(歐公)多景樓上彈神曲欲斷哀絃再三促江
妃出聽霧雨愁白浪翻空動浮玉喚取吾家雙鳳槽遣
作三峽孤猿號與君合奏芳春調啄木飛来霜樹杪(東坡)
(聽筝)
錦繡萬花谷前集卷三十四
