錦繡萬花谷前集卷四
元日
白獸樽魏正旦元會設白獸樽於殿庭有能獻直言發
樽飲酒(晉書通典)
放鳩漢地里滎陽有厄井沛公避項羽處時雙鳩集井
上故漢世正旦放之又孔叢子云邯鄲人正旦獻鳩於
趙簡子曰正旦放生恩也
椒花頌晉劉臻妻元日獻椒花頌(列女傳)栢葉銘(周庾信)服
桃湯(荆楚記)進椒酒(崔寔月令)仙术(白氏六帖)羽觴(晉荀勖)
說經奪席漢武帝正旦命羣臣說經不通者奪席戴馮
乃獨坐三十餘席(東觀記)
坐覓孟嘉庾亮元規正旦大會州府人士河南禇裒問
亮江州有孟嘉其人何在亮曰在坐卿但自覓之裒歷
觀遂指嘉謂亮曰將無是耶亮笑曰喜裒之得嘉竒嘉
為裒之所得(陶淵明集)
折七松董勛答問歲首折松枝男七女二以為藥飲之
(初學記)
决八風漢魏占候正月旦决八風風從南来大旱西南
小旱西方有兵西北豆成北方中歲東北為上歲東方
大水東南疾疫歲惡八風常與其對課多勝少久勝亟
疾勝徐(漢天文志)辛盤(風土記)爆竹(荆楚記)
飲屠蘇元日祓除不祥之具如桃枝葦索磔鷄之類是
也飲屠蘇酒所以祓瘟禳惡其法必自幼飲何也董勛
曰少者得歲故先酒賀之老者失歲故後與酒(韻語陽秋)又
元日進椒栢酒從少至老飲之今屠蘇酒其遺語也詩
云但把窮愁博長健不辭最後飲屠酥(東坡)開元(沈約宋書)獻
夀(杜甫)三朝(前漢禮樂志)三元(玉燭典寳)履端(晉熊遠)肇祚(何充)啓節(晉傅)
(充妻辛氏)畫鷄(荆楚歲時記)鞭聰明(唐元微之)
如願婢有商人過青湖見青湖君君問所欲云但乞如
願君許之得一婢有所求如願悉能致之後正旦如願
起晩商人撻之如願走入糞壤中不見今人以細繩繫
木偶投糞壤中云令如願(荆楚歲記)又戴歐明每過彭蠡湖
有禮青湖君感之贈以如願(錄異記)
人日
七日為人正月一日為鷄二日為狗三日為猪四日為
羊五日為牛六日為馬七日為人(北史魏收𫝊)又東方朔占
書云歲後八日是云其日晴所生之物育隂則災
隂時元日至人日未有不隂時(杜甫)蓂七葉青陽肇(出景)
(龍記)
梅花粧武帝夀陽公主人日梅花落額上成五色後人
效成梅花粧鏤金(董勛)
剪綵人日以七種菜為羹剪綵為人或鏤金為人以貼
屏風(荆楚記)銘山(述征記)飲爵(夀陽記)陳氏進儀(晉劉臻妻)
題詩寄草堂人日題詩寄草堂遥憐故人思故鄉柳條
弄色不可見梅花滿枝空斷腸(杜甫寄高適)晨最靈金花
(杜甫)西山(李充)煎餅(述征記)
清輝閣景龍記三年正月七日上御清輝閣令學士賦
詩鄭公歸(唐劉竦𫝊)
上元
鶴林遊趙嘏浙人有美妾洎計偕母不許攜行會上元
為鶴林之遊帥見之掩為己有明年嘏榮歸以詩感之
曰寂寞堂前日又曛陽臺去作不歸雲當時聞作沙吒
利今日青蛾屬使君帥聞遣歸(古今詩話)祠太乙(史)造大蛾
(金門事節)食芋節(影燈記)𫝊柑
漁陽摻禰衡字正平被魏武帝謫為鼓吏正月半試鼓
衡陽援桴作漁陽摻淵淵有金石之聲(本𫝊)百枝燈(開元遺事)
玉漏催銀花合(並蘇味道)
燈樓巧匠毛順上元為玄宗扵上陽宫庭建燈樓一百
五十尺懸以珠玉風至鏘然成韻(歲華紀麗)
光壁殿陳後主有光壁殿上元遥詠山燈詩(筆談)落釵(出張)
(蕭遠)
李摹偷曲明皇幸上陽宫夜新番一曲明夕正月十五
日潜遊忽聞酒樓上有笛奏前夕所番曲大駭之密捕
笛者詰之自云其夕於天津橋上翫月聞宫中奏曲愛
其聲遂以爪畫譜記之即長安少年李摹也元稹連昌
宫詞云李摹擫笛旁宫墻偷得新番數聲曲(連昌宫詞注)
鐵馬響冰前年侍玉輦端門萬枝燈壁月掛罘罳珠星
綴觚稜去年中山府老病亦宵興牙旗穿夜市鐵馬響
春冰(東坡)為踏歌(唐輦下記)七香車(王維詩)探官(開元遺事)放雉(司空圖)
祭門(荆楚記)燃燈(盤經)
詩十萬人家火燭光門門開處見紅粧歌鍾喧夜銅漏
暗羅綺滿階塵土香星宿别從天上出蓮花不向水中
芳(張蕭遠)雲消華月滿仙臺萬燭當樓寳扇開雙鳳雲中
扶輦下六鰲海上駕山来(王珪字禹玉)多少樓臺好風月樂
聲香氣更無空天醉笙歌外風香羅綺餘(並石曼卿)春風
来海上明月在江頭燈火家家市笙歌處處樓(樂天)玉作
芙蓉院院明博山香度小峥嶸莫言水北人稀到也有
盤姍勃崒行(韓子蒼)期人未至情如海穿市歸来月滿軒
(冷齋夜話)九枝火柱連金狄萬里霜輪上璧璫(錢惟演)天碧銀
河欲下来月華如水浸樓臺誰將萬斛金蓮子撤向星
都五夜開(楊億)
端午
鑄龍鏡天寳中揚州進水心鏡背有盤龍先有老人自
稱姓龍名護至鑄鏡所三日開戶已失所在鏡匠移爐
置船以五月五日於揚子江心鑄之背龍頗異後大旱
祠龍乃大雨(異聞集)
賜梟羹樂書注漢令郡國賜梟五月五日為梟羹賜百
官以惡鳥故食之也(郊祀至)
辟兵符或問辟五兵之道抱朴子曰以五月五日著赤
靈符於心
鬭百草端午日四民蹋百草今人又有鬭百草之戲(出荆)
(楚記)
剪靈運鬚劉公嘉話云晉謝靈運鬚美臨刑因施為南
海祗洹寺維摩詰像鬚唐中宗朝安樂公主五日鬭百
草欲廣其物令馳驛取之又恐為他所得因剪棄其餘
故黃朝英云因笑唐家公主騃預令馳驛剪祗洹(青箱雜記)
曹娥抱父屍曹娥父以五月五日溺死娥循江號哭七
日遂投江三日抱父屍俱出(異苑)
崔信明生唐崔信明五月五日生日方中有異雀鳴集
庭柱太史令史良占曰五日為火火生離離為文日中
文之盛也雀五色而鳴此兒將以文顯(本𫝊)
孟嘗君齊田嬰賤妾有子名文五月五日生嬰告母曰
勿舉也其母竊舉之及長其母因兄弟而見其子嬰怒
曰吾令若去此子而取之何也文頓首因曰君所以不
舉五月子者何故嬰曰五月子者長與戶齊將不利其
父母文曰人生受命於天乎受命於戶乎嬰默然文曰
必受命於戶則可高其戶耳人誰至者嬰曰子休矣後
文立是為孟嘗君
胡廣生胡廣字伯始本姓黃以五月五日生惡之甕盛
棄江中胡公見收養之為己子(世說)
王鳳生王鳳以五月五日生父欲不舉曰俗諺舉五日
之子及戶則自害不則害父母其叔父曰昔田文以此
日生後為孟嘗君非不祥也(西京雜記)
溺死屈原以五月五日自投汨羅死後人以舟楫救之
遂成俗為競渡也
水馬浮江黃朝英詩孟君此日鍾英氣王鳳今朝襲慶
源五色呈祥文必顯丙時先誕位非尊蘭湯備浴傳荆
俗水馬浮江吊屈原因笑唐家公主騃預令馳驛剪袛
洹(青箱雜記)祠陳(漢陳臨𫝊)祭屈(續齊諧記)浴蘭(青箱雜記)懸艾(荆楚歲時記)
七夕
王方平詣蔡經家仙人王遠字方平位為總真真人七
月七日偶降蔡經家威儀如大將軍持玉壺十二皆以
蠟封遣人招麻姑麻姑至指爪長數寸經見之意可以
爬癢忽有鐵鞭鞭經背有陳縣尉聞經家有神人乞見
遠曰君心邪未可以教仙道以一符與陳可以存本夀
陳後一百二十歲而死(神仙𫝊)
黃姑玉臺新詠載詠歌曰東飛伯勞西飛燕黃姑織女
長相見牽牛謂之河鼔河鼓聲轉而為黃姑也(夲注)
織女失侍兒秦併六國時太白星竊織女侍兒梁玉清
衞承莊逃入衛城小仙洞四十六日不出天帝怒命五
嶽搜捕太白歸位衛承莊逃焉玉清子名子休玉清謫
於北斗下常舂其子配與河伯行雨(獨異志)
方朔窺王母七月七日西王母降漢武帝東方朔於朱
雀窗中窺王母時母以桃七枚獻帝帝欲留核種之王
母笑曰此桃一千年生花一千年結實指方朔曰此兒
三偷桃矣(帝内𫝊)
長生殿私語唐玄宗與楊貴妃避暑驪山宫七月牛女
相見之夕夜半妃獨侍上上凭肩密相誓心願世世為
夫婦故長恨詞曰七月七日長生殿夜半無人私語時
在天願為比翼鳥在地願為連理枝
竇后神光竇后少小頭秃不為家人所齒遇七夕日人
皆看織女獨不許出乃有神光照室為后瑞(后傳)
開襟樓漢綵女七夕皆穿針於開襟樓(西京雜記)
王喬乘白鶴王子喬曰七月七日待於緱山頭其家候
之至日果乘白鶴於山頭望之不可到舉首謝時人而
去
騎赤龍陶安公時諺曰安公安公與天通七月七日迎
女以赤龍至時安公騎赤龍而去(並列仙傳)
九微火仙車駐七襄鳳駕出天潢月映九微火風吹百
和香(何遜七夕詩)
真如得雲寳唐開元中有李氏為尼號曰真如天寳七
年七月七日忽見五色雲墜地一囊中有五物乃寳玉
也肅宗元年真如為神人召往化城見天帝授以八寳
俾獻于朝真如乃併前五物皆獻之(唐寳記)
詩人間一葉梧桐飄蓐收行秋回斗杓神官召集役靈
鵲直渡銀河雲作橋河東美人天帝子機杼年年勞玉
指織成雲霧紫綃衣辛苦無歡容不理帝憐獨居無與
娱河西嫁與牽牛夫自從嫁後廢織紝綠鬢雲鬟朝暮
梳貪歡不歸天帝怒謫歸却踏来時路但令一歲一相
見七月七日橋邊渡别多會少知奈何却憶從前恩愛
多怱怱萬事說不盡燭龍已駕隨羲和橋邊靈官曉催
發令嚴不管輕離别空將雨淚作滂沱淚痕有盡愁無
歇我言織女君休歎天地無窮會相見猶勝姮娥不嫁
人夜夜孤眠廣寒殿(文潛)六幕西回斗轉車鮮雲點綴玉
鈎斜天孫已渡黃姑渚阿母還来漢帝家(楊大年)雲意不
交天更闊星光不動漢空流素娥青女曾無匹霜月亭
亭各自愁(石曼卿)玉殿凭肩共語時風清月墜有誰知梧
桐秋雨三山遠始信生前有别離(倪濤)七夕今宵看碧霄
牽牛織女渡河橋家家乞巧望秋月穿盡紅絲幾萬條
(林傑)盈盈一水不斯須經歲相過自作疎豈待翔禽報佳
會徑須飛過洗香車超騰水部陳篇上收拾愚溪作賦
餘(後山)年年乞與人間巧不道人間巧已多(楊朴)唯愁更漏
促離别在明朝(僧清江)恐是仙家好别離故教迢逓作佳
期由来碧落銀河畔可要金風玉露時清漏催移相望
久微雲未接過来遲豈能無意酬烏鵲唯與蜘蛛乞巧
絲已駕七香車心心待暁霞風輕唯響佩日暮不嫣
花桂嫩𫝊香遠榆高送影斜成都過卜肆曾是識靈槎
(並李義山)
中秋
登天柱峯趙知微有道術中秋積隂不解衆惜良辰知
微曰可備酒殽登天柱峯翫月既出門天色開霽及登
峯月色如晝及下山歸則凄風苦雨隂晦如故(三水小牘)
武夷君合樂武夷山神號武夷君一日語村人曰汝等
以八月十五日會山頂是日畢集聞空中人聲不見其
形須臾樂響但見樂器不見其人(諸山記)
取月置懷唐太和中有周生善道術方中秋日客来周
曰我能挈月置之懷袖因取數百斤繩而架之我將此
梯取月乃閉目久之忽天地黑仰視無雲俄呼曰至矣
手舉其衣出月寸許一室盡明寒入肌骨食頃如初(出宣)
(室志)
有月珠多海賈云中秋有月則是歲珠多(坡詩注)
不見折足鐺周貫自號木鴈子至袁州見李生秀韻欲
攜歸林下李嗜酒色難其行周指煑藥鐺作偈曰頑鈍
天教合作鐺從初三脚豈能行雖然有耳不能聽只愛
人間戀火坑後有人見於京師附書與李生云明年中
秋夕當上謁至時生以事出貫乃以白土書其門曰今
年中秋夕来赴去年約不見折足鐺彈指空剥剥(冷齋夜話)
三字来何中正登第求卜於郭從周贈之詩云三字来
時月正圓一麾從此出秦關何後以八月十五日授以
制誥言邊事忤旨出知秦州(翰苑名談)
金背蝦蟇長慶中八月十五日夜有人玩月見林中光
屬天如匹布尋視之見一金背蝦蟇(酉陽雜爼)
詩暮雲收盡溢清寒銀漢無聲轉玉盤此宵此景不長
好明月明年何處看明月未出羣山高瑞光千丈生
白毫一杯未盡銀闕湧亂雲脫壊如崩濤誰為天工洗
眸子應費銀河千斛水(東坡)風簾浙浙漏銀痕一半秋光
此夕分天為素蛾孀怨苦併教西北起浮雲(羅隠中秋不見月)
高秋渾似水萬里正圓明玉兔步虛碧冰輪碾太清廣
寒宫有路桂子落無聲吾館無弦彈棲烏莫要驚(靈原夫人)
九十日秋色今朝已中分孤光含列宿四面絶纖雲衆
木排疎影寒流疊細紋(廖不疑)
重陽
沙苑射鴈唐眀皇重陽日獵于沙苑有鴈飛帝射中之
鴈帶箭西南而去益州道觀第一院有道士徐佐卿寄
寓一日自外持一箭来曰吾行山中為飛箭所傷已無
恙因掛箭于壁書其月日且云此後十年箭主到此付
之後明皇幸蜀至此觀乃見箭(廣異記)
鶴林開花山石榴一名山躑躅一名杜鵑花潤州鶴林
寺有杜鵑花或見女子紅裳艷妝遊於花下俗𫝊花神
也周寶鎮浙西謂道人殷七七曰鶴林寺花可開副重
九乎曰可乃前二日往女子来謂曰今為道者開之至
九日爛漫故東坡詩云鶴林神女無消息
題東閣李義山乃令孤楚故吏楚子綯繼相殊不展分
重陽日義山詣綯廳事題云曾共山翁把酒巵霜天白
菊正離披十年泉下無消息九日樽前有所思莫學漢
臣裁苜蓿還同楚客詠江籬郎君官重施行馬東閣無
由得再窺綯乃閉此廳終身不處(北窗瑣言)
登響山李白集聞九日崔侍御遊敬亭余時登響山不
同此醉後寄崔詩有云九日茱萸熟插鬢傷早白登高
望山海滿目悲古昔(本集)
宴滕王閣王勃過鍾陵九月九日都督大宴滕王閣宿
命其婿作序因出紙筆遍請客至勃泛然不辭遂酣卧
少頃成文(本𫝊)
遊戲馬臺劉裕為宋公在彭城九月九日遊項羽戲馬
臺(文選)
龍山落帽孟嘉為桓温參軍九月九日温遊龍山僚佐
畢集風吹嘉帽落如厠不覺温令孫盛嘲之
騎臺後山詩平林廣野騎臺飛(騎臺即戲馬臺也)
佩茱飲菊漢武帝宫人賈佩蘭九月九日佩茱萸飲菊
酒云令人長夀坡詩菊盞茱萸自古傳
陸羽煎茶僧皎然九日與陸羽煎茶羽號桑苧翁坡詩
云明年桑苧煎茶處憶著衰翁首重回
黃菊歌唐韋綬為學士以心疾還第會九日德宗作黃
菊歌顧左右曰安可不示韋綬即遣使持往綬遽奉和
附進
高飈館齊高祖以九日登高飈館世呼為九日臺
緩箭不中唐蕭瑀不解射九月九日賜宴射瑀箭俱不
著垜歐陽詢詠之曰急風吹緩箭弱手御強弓欲高翻
復下應西還更東借問誰為此只應是宋公宋公瑀封
國也(太平廣記)
題餻劉夢得欲用餻字作九日詩以五經中無之不復
為宋子京以為不然故子京有九日食餻云飈館經霜
拂曙袍糗餈花飲鬭分曹劉郎不敢題餻字虛負詩中
一世豪遂為絶唱糗餌粉餈餻類也(邵氏聞見錄)
重巖細菊小驛香醪嫩重嚴細菊班遙知簇鞍馬回首
白雲間(杜詩)
詩老去悲秋強自寬興来聊復為君歡羞將短髮還吹
帽笑倩傍人為正冠藍水遠從雙澗落玉山高並兩峯
寒明年此會知誰健更把茱萸子細看(杜詩)木落霜洲溪
水清登臨滿目是飄零黃花有意憐幽獨白酒無聊漫
醉醒牢愁錯倚西風立楚些巴歈不可聽(李漢老)九日東
籬採菊英白衣遙見眼能明向令自有杯中物一段風
流可得成(韓子蒼)豈有白衣来剥啄亦從烏帽自欹斜真
成獨坐空搔首門外蕭蕭噪暮鴉(程致遠)我醉欲眠君罷
休已教從事到青州鬢霜饒我三千丈詩律輸君一百
籌聞道郎君閉東閣且容老子上南樓相逢不用忙歸
去明日黃花蝶也愁(東坡)九日清尊欺白髮十年為客負
黃花淮海少年天下士可能無地落烏紗(後山)
冬至
絡秀舉觴晉周顗母李氏字絡秀生顗及嵩謨元帝時
並列顯位嘗冬至舉觴賜三子曰爾等並貴列吾復何
憂嵩曰恐不如尊旨顗志大才短非自全之道嵩性直
不容於世唯阿奴碌碌當在母目下耳阿奴謨小字也
後皆如其言(本𫝊)
視日晷冬至之日立八尺之表日中視其晷晷如度者
其歲美不如度者則歲惡晷進則水晷退則旱進一尺
則日食退一尺則月食(後律歷志注)
會八能後漢天子以冬夏二至御前殿會八能之士陳
八音聽樂均度(禮儀志)
增一線去歲兹晨捧御牀五更三點入鵷行何人錯憶
窮愁日愁日愁隨一線長(唐宫中以女工揆日之長短冬至後繡工日增一線魯直)
(云此說是也杜詩)
一陽冬至日易𫝊曰一陽為復二陽為臨三陽為泰
三極月令章句曰有三極晝漏極短去極極遠晷景極
長(後漢律歷志注)
火城冬至元日百官已集宰相列燭多至數百炬謂之
火城至則衆燭皆滅(國史補)
翫冰筯唐開元冬至大雪簷溜皆為冰條妃子使侍兒
敲二枝看玩帝問何物妃子笑曰妾所玩者冰筯(摭遺)
繡線刺繡五紋添弱線吹葭六琯動飛灰(杜甫)
踐長曹植曰冬至獻履所以迎福踐長孫仲益云踐長
光亨之始
冰如玉炭長河夜欄干層冰如玉炭(鮑照冬至日詩)
歲除
大儺侲子侲音振逐疫之人也續漢書歲除大儺選中
黃門子弟十歲以上十二歲以下百二十人赤幘皂衣
執靴以行(東漢皇后紀)
阿㸙娶婦唐竇懷貞會歲除中宗宴近臣謂懷貞曰聞
卿喪妻今欲繼室可乎懷貞唯唯俄而禁中寳扇障衛
有衣翟衣出者已乃衛后乳媪所謂莒國夫人者故蠻
婢也懷貞納之不辭出謂媪婿為阿爹懷貞每奏事輒
自署皇后阿㸙而或謂國㸙軒然不慚(本𫝊)
烹白牛分歲長沙北禪賢和尚歲除示衆云今夜無可
供養大衆待烹箇露地白牛與諸人分歲舉猶未了有
僧出云今官中追呼和尚不合私剥耕牛兼索皮角賢
捋下頭䄂僧拾取歸衆松庵云北庵可謂孝順飜成骨
董含飯還覺面腫一物来到口邊先被旁人揤擃(松庵語錄)
餽歲别歲守歲蜀之風俗晩歲相與餽問謂之餽歲酒
食相邀為别歲至除夕逹旦不眠謂之守歲(東坡有三詩)
赴壑蛇欲知垂盡歲有似赴壑蛇修鱗半已沒去意誰
能遮况欲繫其尾雖勒知奈何(東坡詩)
詩今歲今宵盡明年明日催寒隨一夜去春逐五更来
氣色空中改容顔暗裏衰風光人不覺已入後園梅(史青)
雜日
正月二十日天穿江東俗號正月二十日為天穿日以
煎餅置屋上謂之補天穿李白詩云一枚煎餅補天穿
二月一日唐德宗以寒食多與上已同時欲以二月名
節自我為古李泌請廢正月晦以二月節為中和節因
賜大臣戚里尺謂之栽度民間以青囊盛百榖瓜菓相
問遺號獻生子里閭釀宜春酒以祭勾芒神以祈豐年
百官進農書以示務本帝悦乃著令與上已九日為三
令節(李泌𫝊注)
二月望日蜀人二月望日鬻蠶器扵市因作樂縦觀謂
之蠶市二蘇各有詩(子由詩序)
三月三日金人捧劒羽觴隨波晉武帝問摯虞三月曲
水其義何指答曰漢章帝時平原徐肈以月初生三女
至三日俱死一村以為&KR0988;乃招之水濱洗祓遂因流水
以泛觴曲水之義起此帝曰若如此說便非嘉事束晳
曰摯虞小生不足以知昔成王卜洛因流水以泛酒故
逸詩曰羽觴隨波又秦昭王三日置酒曲水有金人自
泉而出捧水心劒曰令君制有西夏因立為曲水二漢
相㳂皆為盛事(續齊諧記)
登八公山宋武帝三月三日登八公山劉安故臺曰城
郭如匹帛之繞叢花也
細柳圈景龍記三月三日祓禊於渭陽上賜羣臣細柳
圈各一云帶之免蠆毒也
四月八日洗佛藥山四月八日見遵布衲洗佛云汝只
洗得這箇還洗得那箇遵云請將那人来山遂默然歸
方丈密印禪師曰藥山無風起浪被遵布衲一靠直得
鋒鋩結舌羅麽一場(印語錄)
為母灌像劉敬宣四月八日見人灌佛乃下頭上金鏡
為母灌像因悲泣不自勝(本𫝊)
四月十五日櫻筍厨十五日自堂厨至百司厨謂之櫻
筍厨
五月三日扇市端午前兩日東市謂之扇市車馬特盛
(並秦中歲時記)
五月十三日竹醉魯直詩注云五月十三日竹醉宜栽
竹辰日可種瓜詩云夏栽醉竹餘千箇春種辰瓜滿百
區
七月十五日盂蘭盆目連以母生餓鬼中佛令作盂蘭
盆至七月十五日百味五果盖盆中供養十方而母得
食(佛經)
八月一日五明囊鄧紹以八月一日入華山見一童子
執五綵囊盛柏葉上露紹問之答曰赤松先生取以明
眼又梁簡文帝云婦人八月旦多錦翠為眼明囊凌晨
取露拭目(續齊諧記)又述仙記云八月一日作五明囊盛百
草露以洗眼(雞跖集)
天炙楚俗以八月一日以朱墨點小兒額為天炙以壓
疾病(荆楚歲時記)
膢祭揚子曰不膢臘也歟(八月旦也今河東奉以為祭祀法言)
八月五日千秋節唐明皇八月五日生張說奉詔置千秋
節顧况有八月五日歌云八月五日天氣新昭成太后
生聖人
承露囊隋唐舊事千秋節戚里王公進鏡綬帶士庶結
承露絲囊以相遺問
十月五日赤鳳来曲漢官故事十月五日上靈女廟吹
塤擊鼓連臂踏歌歌赤鳳来曲(趙飛燕外𫝊)
十二月十六日星回南詔以十二月十六日為星回節
是日登避風臺而清平官賦詩略曰自我居震旦翊衛
賴稷契盖南詔詞臣曰清平官天子曰震旦(玉溪編事)
清明繡羽䘖花朝来新火起新煙湖色春光淨客船繡
羽銜花他自得紅顔騎竹我無緣(繡羽眼前所見文禽銜花也杜甫清明詩)
錦繡萬花谷前集卷四
