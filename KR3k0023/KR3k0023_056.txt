錦繡萬花谷後集卷十六
宗族
田宅盡分宗族蕭瑀關内田宅悉賜&KR0564;家至是還給之
瑀盡以分宗族(本𫝊)
假蔭而官李懷遠少孤宗人欲以籍高隂懷遠退而曰
因人之勢高士之恥假蔭而官吾志邪(六帖)
東眷西眷中眷裴皥裴氏自晉魏以来世為名族居燕
者號東眷居凉者號西眷居河東者號中眷
各為大家裴為顯姓入唐尤盛支分族離各為大家(韓文)
得禄護宗族畢諴既貴所得禄奉養護宗族之乏無間
(本𫝊)
書忍字張公藝九世同居高宗有事泰山臨幸其居問
本末書忍字以對天子流涕(孝友𫝊)
舅甥
無對日下陸杲好學舅張融有高名杲風韻舉止頗類
時稱曰無對日下惟舅與甥(碎事)
舅甥王悦造其舅范寗寗曰卿風流峻望後来之秀悦
曰不有此舅焉有此甥(六帖)
外氏宅相魏舒少孤為外家寗氏所養寗氏起宅相者
曰當出貴甥舒曰當為外氏成此宅相(晉史)
與子同名姚崇外甥任奕任异少孤長於崇家乃與之
立家産謂之曰爾吾無間然矣惜殊宗而代疎命與其
子同名冀無以别也
牙後慧殷浩云康伯未得我牙後慧(康伯浩甥也甚愛之世說)
師範
精舍鳴鼓董春會稽餘姚人少好學師事王君仲授古
文尚書後詣京房授易後遷師立精舍遠方門徒學者
常數百人諸生每升講堂鳴鼓三通堂下横經捧手請
問者百人(漢書)
東陵立學宋紀曰詔徵士周劾於東陵立學裹糧受業
者百餘人
坐帷誦書張奐使匈奴休屠及朔方烏桓並同反叛遂
燒度遼將軍門煙火相望兵將大恐各欲亡去奐安坐
帷中與弟子誦書自若軍士稍安(東觀漢記)
隔幔授業苻堅幸太學問博士經典博士盧壺對曰周
官禮注未有其師韋逞母宋𫝊其父業得周官音義自
非此母無可授後生於是就宋立講室書堂生徒百二
十人隔絳幔而授業焉拜宋爵號宣文君賜侍婢十人
(裴景仁前秦記)
南面几杖魏高貴鄉公之學也將崇先典乃命王祥為
三老侍中鄭小同為五更祥南面几杖以師道自居帝
北面乞言(晉書)
省疾拜牀下姚泓為太子受經於太學博士淳于岐岐
病在家泓以師者人之表範𫝊先聖之訓加在三之義
不可以不重親詣省疾拜於牀下(崔鴻後秦錄)
鄭公鄉通德門鄭玄字康成北海人也玄好學學徒相
尋數千百人國相孔融深敬玄特立一鄉曰鄭公鄉廣
其門曰通德門(後漢書)
前生徒後女樂馬融為世通儒教養諸生千數不拘儒
生之節常坐高堂施絳帳前授生徒後列女樂弟子次
以相𫝊鮮有入其室者(本𫝊)
賓客
投轄陳遵大飲酒賓客滿座取客車轄投井中雖有急
不得出
安得此竒客崔弘禮過武宣從劉玄佐獵酒酣顧曰崔
生不知此樂耶弘禮笑曰我固喜武請為公歡玄佐臂
鷹與弘禮馳逐急緩在手一軍驚曰安得此竒客
置驛馬鄭當時置驛馬長安諸郊請謝賓客夜以繼日
至明早常恐不遍好黃老言其慕長者常恐不稱自見
年少官薄然其知友皆天下有名之士也
開東閣公孫弘置客館開東閣以延賢人弘食一肉脱
粟飯故人賓客仰衣食俸禄皆以給之
門無雜賓李景懷清素寡欲門無雜賓李涿罷浙西以
同里訪之避不見及責之斸其騙石焉(並本𫝊)
脫粟布被公孫弘食故人高賀以脱粟覆以布被賀曰
何用故人富貴脱粟布被我自有之怒而去語人曰弘
内厨五鼎外饍一肴其儉詐也弘聞之慚曰寧逢惡客
不逢故人
噉名客右軍指晉簡文顧語孫興公曰此噉名客簡文
曰天下自有利齒兒(世說)
詩門有車馬賓金鞍耀朱輪謂從丹霄落乃是故鄉親
(李白)歸家酒債多門客粲幾行高談滿四座一日傾千觴
座上客常滿樽中酒不空(並孔融)白酒釀来緣好客黃
金散盡為收書
行旅
千里不齎糧漢武帝使鄭莊治河决請治行五日曰吾
聞鄭莊行千里不齎糧治行者何也(本𫝊)
背箧懷牘柳宗元送文郁師序讀孔氏書遯而之釋背
笈箧懷筆牘挟海泝江獨行山水間
新豐逆旅馬周舍新豐逆旅主人不之顧
策驢天津橋裴晉公微時羇遊洛中一日策蹇驢上天
津橋時淮西不定已數年矣有二老人倚柱立曰蔡州
何時得平見晉公愕然而退有僕夫在後聞其語曰適
憂蔡州未平須得此人為將僕遽告公曰見我龍鍾故
相戲爾(劇談錄)
棄官客秦州杜甫出為華州司功參軍關輔饑輙棄官
去客秦州
行旅給於道魏徵勸帝行仁義至是天下大治行旅不
齎糧取給於道
解乘馬以遺王義方孤窶舉明經詣京師客有徒步疲
於道者自言父宦遠方病且革欲往省困不能前義方
哀之解所乘馬以遺不告姓名去由是譽振一時(六帖)
詩密竹復冬筍清池可放舟雖傷旅寓遠庶遂平生遊
中宵驅車去飲馬寒塘流大哉乾坤内吾道長悠悠
五載客蜀郡一年歸梓州如何關塞阻轉作瀟湘遊萬
事已黃髮殘生隨白鷗安危大臣在何必淚長流路
危行木杪身遠宿雲端雞鳴問前館世亂敢求安洪波
忽争道岸轉異江湖鄂渚分雲樹衡山引舳艫邵平先
入漢張翰復歸吳莫怪啼㾗數危檣逐夜烏納納乾
坤大行行郡國遥雲山兼五嶺風壤帶三苗野樹侵江
闊春蒲長雪消扁舟空遠去無補聖明朝衣醉長沙
酒曉行湘水春(並杜甫)心飛秦塞雲影滯楚關月(李白)客舍
盈樽酒江行滿箧詩(韋應物)風定雪新晴塵埃眼豁明青
山似相識終日伴行人南来十日盡山行北去前驅
野稍平邊日照人如月色野風吹草似泉聲鳴笳悲
咽愁須絶獨騎盤旋畫不成待與故人閒說此幾時歸
得到天京馬足知人意駸駸不少留路回山斗轉沙
漫水平流雪底青春動林梢赤氣浮故園花發早待得
到家否(范蜀公)何日燕南去平生此别稀定知花已發不
及鴈先歸寒日連雲慘驚沙帶雪飛胡中風土惡換盡
别家衣捲衣上馬去駸駸簷雨飄零楚客心歸路漸
驚紅葉老舊山已落白雲深莊鵬聊欲辭滄海越鳥終
須憶故林初啓松阡青未合嶺頭一望一霑襟(並鄭獬)流
落天涯與海涯舊山終日恨歸遲思量却得蹉跎力會
盡人間一肚皮(郭震)浪頭送過皇天蕩夕陽引到烏衣巷
惡風退作六鷁飛清秋不成一鶚上故人情親在千里
萬金不如一番紙望斷雲邊鴻影稀似聽枝間鵲聲喜
(高子勉)
朋友
名公願交韓愈家江南讀書著文其譽藹鬱當時名公
皆折官位輩行願為交
方外十友陸餘慶雅善趙貞固盧藏用陳子昂杜審言
宋之問畢搆郭襲微司馬承禎釋懷一時號方外十友
文章四友杜審言少與李嶠崔融蘇味道為文章四友
世號崔李蘇杜
同輿連璧夏侯湛孝若與潘岳友善每出同輿人謂之
連璧
面交如攜手顔堯自為誌文有面交如攜手見利即解
攜而去也(北夢𤨏言)
先友紀後交羣孔融才高倨傲年在陳紀陳羣之間融
先與紀友後與羣交更為紀拜(魏志)
傾蓋相悦孔子遇程子傾蓋而語終日甚相悦顧謂子
路曰程子天下之賢士取束帛以贈之(家語)
詩輕言託朋友對面九疑峯多花必早落桃李不如松
管鮑久已死何人繼其蹤(箜篌語)故友不相恤新交寧見
矜谷風刺輕薄交道方嶮巇斗酒強然諾寸心終自
疑(並李白)羇旅惜宴會艱難懷友朋(杜甫)少年樂新知衰暮
見故友(韓愈)種樹復擇地惡土變木根結交若失人中道
生謗言君子芳桂性春穠寒更繁小人槿花心朝在夕
不存莫躡冬冰堅中有潛浪翻惟當金石交可與賢達
論(文粹)玉殿登科四十年當時交友盡英賢歲寒惟有君
兼我頭白猶持將相權(白行簡)
奴婢
奚三百人奚三百人(鄭玄注曰古者從坐男女沒入縣官曰奴婢其少才智者以為奚今)
(時侍史官婢是也周禮)
犯罪沒官裴豹隸也(杜預注曰犯罪沒官為奴左𫝊)
賜奴婢百七十人宣帝詔大司馬光宿偉忠正宣德明
恩賞賜前後奴婢百七十人(漢書)
奴婢皆讀書鄭玄家奴婢皆讀書玄嘗怒使曳一婢於
泥中一婢来問曰胡為乎泥中答曰薄言往愬逢彼之
怒(世說)
羹爛汝手劉寬性簡略夫人欲試寬意俟當朝會裝嚴
已訖使婢奉肉羹翻汚朝衣婢收之寬神色不異乃徐
言羹爛汝手(東觀漢記)
佩刀斷席任安衛將軍舍人過平陽主家主家設食與
騎奴同席而食安拔佩刀斷席别坐(史記)
耕織問奴婢敵據滑臺太祖欲北伐沈慶之固諫不可
丹陽君徐湛之吏部尚書江湛並在坐上使湛之等難
慶之曰理國譬如理家耕當問奴織當問婢陛下今欲
伐國而與白面書生軰謀之事何由濟上大笑(宋書)
胡婢善射金禕為郡上計留在許都時魏武使長史伍
必將兵衛天子於許都褘與必善必見褘有胡婢善射
必嘗請之從後也(三輔决錄)
夷奴斫石林邑記曰范文夷師父奴也以刀斫石障如
斬蘆葦後為國主
賦金生砂礫珠出蚌泥歎茲窈窕産於卑微昑倩淑麗
皓齒蛾眉縱横接髮葉如低葵綺袖丹裳躡蹈絲扉盤
跚蹴蹀坐起低昂和暢善笑動楊朱唇都冶武媚卓躒
多姿精惠小心趨事如飛中饋裁割莫能雙追關雎之
潔不陷邪非察其所履世之鮮希宜作夫人為衆女使
伊何外命在此賤微代無樊姬楚莊晉妃感昔鄭季平
陽是私故因楊國歴爾邦畿雖得嬿娩舒寫情懷寒雪
繽紛充庭盈階兼裳累鎮展轉倒頽昕昕將曙鷄鳴相
催飭駕趣嚴將舍爾乖矇冒矇冒思不可排(蔡邕)彼何人
斯悦此豔姿麗詞美譽雅句斐斐文則可嘉志鄙意微
鳳兮鳳兮何德之衰高崗可華何必棘茨醴泉可飲何
必洿泥隋珠彈雀堂溪刈葵鴛雛啄鼠何異乎鳴歴觀
今古禍福之階多由孽妾淫妻書戒牝鷄詩載哲婦三
代之季皆由斯起晉獲驪戎斃壞公子有夏取仍覆宗
絶祀叔盻納由所聲狼似穆子私庚竪牛餒已黃歇之
敗從李園始魯受齊樂仲尼逝矣文公懷安姜誚其鄙
周漸將衰康王晏起畢公喟然深思古道感彼關雎得
不雙侣願若周公好以窈窕防微消漸諷諭君父孔氏
大之列冠篇首晏嬰潔志不顧景女及攜不疑奉霍不
受見尊不迷况此麗竪三族元紀綢繆不序蟹行索妃
旁行求偶㛰姻無媒宗廟無主門戸不名依其在所生
女為妾生男為虜歲時酬祀詣其先祖或於馬廐厨間
竈下東向長跪接狎觴酒悉請諸靈僻邪當主多乞少
出銅瓦鐵柱積繒累億皆来集聚婍婉歡心各有先後
臧獲之類蓋不足數古之贄壻尚為塵垢况明智者欲
作奴父
錦繡萬花谷後集卷十六
