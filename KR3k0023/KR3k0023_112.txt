錦繡萬花谷續集卷三十二
類姓
賈
股肱左昭十三年文公好學而不貳生十七年有賈佗
以為股肱
有力王室昭二十八年晉魏獻子為政以賈辛為祁大
夫謂賈辛有力於王室故舉之
洛陽年少賈誼洛陽人年十八以能誦詩屬書聞於郡
中吳公為河南守聞其秀才召置門下文帝召為博士
每詔令儀下諸老先生不能言誼盡為之對文帝悅之
超遷一歲中至太中大夫絳灌之屬害之以為雒陽年
少云云出為長沙王太傅渡湘為賦以弔屈原因陳治
安之策召見宣室問鬼神事夜半前席帝曰吾久不見
賈生自以為過之今不及也(史記)
至言賈山潁川人涉獵書記不能為醇儒孝文時言治
亂之道借秦為諭名曰至言
語妙天下賈捐之字君房誼之曾孫上疏言得失待詔
金馬門議擊珠厓不便惟君房下筆言語妙天下(並前漢史)
將相器賈復字君文少好學習尚書事舞隂李生李生
奇之曰賈君之容貌志氣如此將相之器有折衝千里
之威(後漢書)
褰帷裳賈琮舉孝廉遷京兆令交趾屯兵反三府舉琮為
交趾刺史巷路歌曰賈父來晚使我先反今日清平吏
不敢飯拜冀州刺史舊典傳車驂駕垂赤帷裳迎於州
界及琮之部升車言曰刺史當遠視廣聽糾察美惡何
有反垂帷裳使自掩塞乎乃命御者褰之百城聞風震
竦
賈長頭賈逵字景伯父徽受左氏春秋逵𫝊父業常在
太學不通人間事長八尺二寸諸儒語曰問事不休賈
長頭
賜錢旌潔皇朝賈黃中滄洲南皮人年六歲中神童十
五舉進士江南平知宣州太祖即位知昇州一日黃中
按行府庫見扄鐍甚嚴集僚吏發之得貨數十櫝皆李
氏宫闈之物不隸於籍者黃中悉表上之太宗歎曰吾
府庫之物有籍貪黷者尚冒禁盗之况此亡國之餘物
乎賜黃中錢三百萬以旌其潔召還知制誥遷翰林學
士淳化二年除給事參知政事
天章閣侍講賈昌朝眞定人天禧元年獻文章於朝召
試除晉陵簿國子監說書時孫奭判監一見許以公輔
景祐元年初置崇政殿說書以授昌朝而天章閣侍講
亦自昌朝始在經筵善稱說仁宗多所質問昌朝皆記
錄刪潤以進賜名邇英延議二閣記注錄英宗即位改
鳳翔節度使加左僕射進封魏國公
不欺賈黯舉進士第一嘉祐中擢御史中丞時用吕晦
為御史知雜誨以嘗言黯過失辭職黯奏曰諫官御史
本為人主耳目况一時公言非有嫌怨且誨初得御史
乃臣與孫抃薦舉臣知其為人方正謹厚今兹擢用甚
允衆望臣得與之共事必能協濟詔以諭誨誨遂就職
時人莫不賢黯也黯有學識初登第還南陽范仲淹知
鄧州黯謝仲淹曰黯晚輩偶得科第願受教仲淹曰君
不憂不顯唯不欺二字可終身行之黯拜其言其後黯
每以語人曰吾得於范公不欺二字平生用之不盡也
夏
百姓歡心夏恭字敬公習韓詩孟氏易門徒常千餘人
光武時常遷太山都尉和集百姓甚得其歡心
真宰相器皇朝夏竦舉制科對策庭下有老宦者曰閱
人多矣賢良他日必貴以吳綾手巾乞詩公題曰殿上
衮衣明日月硯中旗影動龍蛇縱横禮樂三千字獨對
丹墀日未斜楊徽之嘆曰真宰相器也初除館職時方
早秋上在拱辰殿按舞命中使索新詞公立進喜遷鶯
曰霞散綺月沉鈎簾捲未央樓夜凉河漢截天流宫闕
鎖新秋瑶階曙金莖露鳳髄香和雲霧三千珠翠擁宸
遊水殿按凉州上大悅
左
奏按無回避左雄為冀州刺史州部多豪族好請托常
閉門不與交通奏按貪猾二千石無所回避拜尚書遷
尚書令
少有神道左慈少有神道後曹操欲殺之郤入壁中霍
然不知所在(並後漢史)
作三都賦左思字太冲家世儒學貌寝口訥而詞藻壯
麗作三都賦十年而成豪貴競𫝊寫洛陽為之紙貴自
以其作不謝班張(晉史)
蔣
志吞吳會蒋濟文帝時出為東中郎蒋濟請留詔曰天
下未寧要須良臣以鎮邊境如其無事乃還鳴玉未為
後也濟兼資文武志節忼愾常有超越江湖吞吳會之
志(魏志)
良二千石蔣儼擢明經太宗將伐高麗募為使者人皆
憚行儼奮曰云云遂請行為莫離支所囚以兵脅之不
屈進蒲州刺史號良二千石
父子為學士蒋乂性銳敏七歲時見庾信哀江南賦再
讀輒誦父蒋明在集賢值兵興圖籍殽舛白宰相請引
又入院助力張鎰竒之署集賢小職正元九年擢史館
修撰德宗重其職先召見延英遷起居舍人帝前口誦
補侍臣圖贊帝嘆曰雖虞世南不是過條據神策軍建
置本末高郢等嘆曰集賢有人哉詔兼判集賢院事父
子為學士儒者榮之(並唐史)
三世修國史蒋偕歷史館修撰三世踵修國史世稱良
筆咸曰蒋氏日歷
試六論秘閣蒋之竒字穎叔舉進士又舉賢良方正科
試六論秘閣及射策報聞除監察御史英宗立為殿中
侍御史
柳
社稷之臣衛獻公出奔反於衛及郊將班邑於從者而
後入柳莊曰如皆守社稷則孰執羈靮而從如皆從則
孰守社稷君反其國而有私也毋乃不可乎弗果班衛
有太史曰柳莊寝疾公曰若疾革雖當祭必告公再拜
稽首請於尸曰有臣柳莊也者非寡人之臣社稷之臣
也(禮記檀弓下)
二龍柳惔字文通世隆次子少與兄悅齊名王儉曰柳
氏二龍可謂一日千里仕梁為太子詹事武帝貽惔詩
曰爾實冠羣后惟余實念功尋遷左僕射
可為儀表柳惲字文暢惔之弟與謝瀹友愛瀹曰宅南
柳郎可為儀表為吳興太守為政清静人吏懷之(並南史)
興吾門者此兒柳公綽始生三日伯父子華曰興吾門
者此兒也幼孝友起居皆有禮法屬文典正不讀非聖
書舉直言極諫賢良方正一年再登其科授渭南尉歲
歉家飯不過一器為吏部郎中憲宗數游畋公綽奏太
醫箴以諷天子高其才置之坐隅
述家訓柳玭仲郢子以明經補祕書正字為嶺南節度
副使廨中橘熟既食乃納直於官拜御史大夫清操有
父風玭常述家訓以戒子孫曰夫門地高者一事墜先
訓則異他人雖生可以苟爵位死不可以見祖先地下
又曰憂則恐懼恐懼則福至受福則驕奢驕奢則禍至
筆諫柳公權公綽弟年十二工辭賦元和初擢進士第
穆宗曰朕嘗於佛廟見卿筆蹟思之久矣即拜侍書學
士帝問公權用筆法對曰心正則筆正筆正則可法時
帝荒縱故及之帝改容悟其以筆諫也
文章卓偉柳宗元字子厚少精敏絶倫為文章卓偉精
緻一時輩行推仰第進士博學宏辭科授校書郎貞元
十九年為監察御史裏行俄貶永州司馬既竄斥因自
放其□厄感鬱寓諸文倣離騷數十篇元和十年徙柳
州刺史南方為進士者走數千里從宗元游經指授者
為文辭皆有法世號柳柳州(並唐史)
東郊野夫皇朝柳開字仲塗幼警悟豪悟舉進士第自
五代以來學者少尚義理有趙生者得韓文數十篇未
達乃擕以示開開一見遂知為文之趣自是屬辭必法
韓愈開著書號東郊野夫又號補亡先生作二傳以見
意
錦繡萬花谷續集卷三十二
