錦繡萬花谷前集卷二十二
科舉
始置進士科唐薛登疏曰古之取士考素行之碩詢鄉
曲之學以敦朴為先雕文為後以計貢賢愚為州之榮
辱李陵降而隴西慙干木隠而西河美冀缺以禮遜升
而晉人知禮文翁以經術教而蜀士多儒未有上行而
下不從也漢世求士必觀其行魏取放達晉先門閥梁
陳尚詞賦隋文納李諤之言禁浮詞煬帝始置進士科
後生相馳競綴小文名曰策學以浮為貴(本𫝊)
唐科取士有三學舘曰生徒州縣曰鄉貢天子自詔曰
制舉(選舉志)
南院東墻唐舊制都省考試南院放榜南院東墻别築起
一堵高丈餘未辨色自北院將榜南院張之(國史補)
千佛名經唐張倬東之之孫數舉進士不第捧登科記
頂上戴之曰此千佛名經
宴名宴名有九五曰櫻桃六曰月燈雜進士尤重櫻桃
宴櫻桃之熟和以糖酪
大科頭小科頭進士榜出便往期集院狀元請一人為
錄事其餘主宴主酒主樂探花主茶之類主樂兩人一
人主飲妓放榜後大科頭兩人第一部也小科頭一人
第二部也常宴小科頭主之大宴大科頭主之(並摭言)
探花宴進士杏園初會謂之探花宴以少俊二人為探
花使遍遊名園若他人先折得名花則二人被罰
榜花唐大中以來禮部放榜有姓氏稀僻者曰榜花(並秦中記)
春關得第謂之前進士俱捷謂之同年列姓名於慈恩
寺謂之題名籍而入選謂之春關不捷而醉飽謂之打
&KR0146;&KR0146;(國史補)
建福門鼓動新進士放榜翌日排建福門候謁宰相時
有詩云華陽觀裏鐘聲起建福門前鼓動時即其日也
(南部新書)
泥金信新進士及第以泥金帖子附家書謂之泥金信
(開元天寳遺事)
燒尾宴士人初登第必展歡宴謂之燒尾說者云虎化
為人惟尾不化須得燒去乃化又說新羊入羣羊抵觸
須燒其尾乃定又說魚躍龍門化為龍時必雷為燒其
尾乃得化(聞見錄)
謝衣鉢放榜後狀元以下到主司定謝名曰謝衣鉢衣
鉢謂得主司名第其或主司先人同名第即謝大衣鉢
也(摭言)
龍門交州記有龍門水深百尋大魚登此化成龍不得
過曝腮點額血流此水恒如丹池(後漢地理志注)又謂龍門今
在絳州(後李膺傳注)
龍虎榜唐歐陽詹與韓愈李觀李絳崔羣王涯聫第進
士皆天下選時稱龍虎榜(詹𫝊)
巨鰲戴石盧肇江西解末有謝啓云巨鰲贔屭首冠蓬
山有司怪其語答曰頑石處上巨魚戴之非首冠耶(摭言)
槐花黃諺云槐花黃舉子忙唐翁承贊詩雨中粧點望
中黃勾引蟬聲送夕陽憶得當年隨計吏馬蹄特特為
君忙
雷起南山吕蒙正微時於洛陽龍門利涉院與溫仲舒
讀書有詩曰八灘風急浪花飛手把漁竿傍釣磯自是
釣頭香餌别此心終待得魚歸又云怪得池塘春水滿
夜來雷雨起南山後狀元及第位至宰相
呼狀元韓持國知潁川府時彦以狀元及第唱稱狀元
持國怒曰狀元無官耶自此呼時簽判彦終身銜之馬
涓巨濟亦以狀元及第為秦簽亦呼狀元秦帥吕晉伯
曰狀元者及第未除也既為判官不可曰狀元巨濟媿
謝(邵氏聞見錄)
白衣公卿進士科始於隋大業盛於唐貞觀其重謂之
白衣公卿其艱難謂之三十老明經五十少進士(國史補)
芙蓉鏡唐李固言下第遊蜀遇一老姥與言郎君明年
芙蓉鏡下及第明年果狀頭及第詩賦有人鏡芙蓉之
目所遇老姥金天神也(酉陽雜爼)
挽弓射狗裴元質舉進士夜夢一狗從竇出挽弓射之
其箭遂撆以為不祥夢神觧之曰苟弟字頭也弓者第
字身也箭者第字竪也有撆為弟也尋唱第(朝野僉載)
夢踐積木孫屋夢積木數百踐其上自謂必作狀元居
衆材之上已而果然(摭言)
樹頭花塚中骨胥偃應舉時夢徐將軍斬下頭項作詩
云昔作樹頭花今為塜中骨以為不祥明年徐奭榜第
二人及第(南部新書)
第三人五代李慶顯德中舉進士工詩有云醉輕浮世
事老重故鄉人樞密王朴以此一聯薦于申文炳知舉
遂為第三人(玉壺清話)
第四人張文景以古文馳名第四人登第不厭所望有
詩云驚天動地張文景只得南宫第四人(續歸田錄)
第五人唐崔偃試進士東都吳武陵謂偃曰公方為天
子求竒才敢獻所益因出䄂中書偃讀之乃杜牧阿房
宫賦坐客皆驚武陵曰牧方試有司請以第一人處之
偃謝已得其人至第五偃未應間武陵勃然曰不爾宜
以賦見還偃曰如教牧果異等(武陵𫝊)
第十三人孟賓于湖湘連上人與李昉同擢第後昉寄
賓于詩曰初㩦書劒别湘潭金榜標名第十三昔日聲
名喧洛下只今詩句滿江南
夢龍駱駝丁咸序未第時夢乘龍而起回顧又有駱駝
在後二十年方捷殿榜出亞其名乃龍起次駱起因悟
夢(江南野史)
崔公下過堂唐張曙與崔昭緯同赴舉問卜者卜者殊
不顧曙曙有慍色卜者曰郎君亦及第但崔家郎君拜
相當於此時過堂既而張果不第崔首冠曙以詩别之
曰千里江山陪驥尾五更風水失龍鱗昨夜浣沙溪上
雨綠楊芳艸為何人後七年崔大拜曙果于裴公下及
第于崔公下過堂(摭言)
六舉孟賓于華山神卜珓有如一年乞一珓凡六擲得
上上大吉每年下第有詩今各舉一聫第一年云蟾宫
空手下澤國有誰來第二年云水國二親應探榜龍門
三月又傷春三年云仙島却回空說夢清朝未逹自嫌
身四年云雲僧不見城中事問是今年第幾人五年云
因逢日者教重應忍被雲僧勸却歸天福九年符下及
第果六舉也(郡國雅談)
夢葬劉發秦少游夢發殯而葬之者云是劉發之柩是
歲發首薦(東坡集)
夢剃髭髯李文定公迪美髭髯未御試前一夕夢被人
剃其髭髯俱盡迪惡之有觧者曰秀才須作狀元緣今
歲省元是劉滋已替滋矣非元而何是歲果然第一(青箱雜記)
斫頭留項劉公沆天聖中辦裝赴省夢被人斫落頭甚
惡之人觧曰狀元不到你只得第二人公詰曰雖斫却
頭留項在裏項沆劉留同音果第二人及第
席帽離身國初猶襲唐士子皆曳袍重戴出則席帽自
隨李巽累舉不第鄉人曰李秀才不知甚時席帽離身
及第後乃遺鄉人詩曰當年蹤跡困泥塵不意乘時亦
化鱗為報鄉閭親戚道如今席帽已離身(並青箱雜記)
造榜天唐陸扆舉進士時方遷幸六月榜出甚暑李士
轍戲曰造榜天也譏扆進非其時也
新郎君薛逢晩年厄於宦途策羸馬赴朝值新進士綴
行而出團司所由數十人見逢行李蕭然前導曰回避
新郎君逢□然遣介語曰莫貧相阿婆三五少年時也
曾東塗西抹來(摭言)
收第若摘髭佳句喧衆口考官敢瑕疵連年收科第若
摘頷下髭(韓退之詩)
鬱輪袍唐王維素為岐王所知將應舉告王為地王令
作琵琶曲引至貴戚家自彈其曲曰鬱輪袍貴戚大愛
之王曰此非伶人乃能文之士遂為夤緣是年為舉首
(廣異記)
列方物備充庭通典武后長夀二年始令舉人獻歲列
於方物前以備充庭詩充庭初識蒼龍礎賜醴行沾白
獸樽
子弟五人同及第慶歷五年仁宗臨軒賜進士第詳議
官祝諫侍廷中男唐次諮季許及一壻皆擢第每唱一
名祝即稱謝是日諫五拜殿下仁宗嘉賞之(澠水燕談)
試進士沿革開寶六年因徐士廉伐鼓訟不公帝御講
武殿覆試御試自此始賜詩自興國二年吕蒙正榜始
分甲次自興國八年王世則榜始及第日賜袍笏自祥
符中姚曄榜始賜宴自吕蒙正榜始賜同進士出身自
王世則榜唱名自雍熙二年梁顥榜封彌謄錄覆考編
排皆始於祥符景德之間唐制禮部試舉人夜以三鼓
為限本朝率用白晝不復繼燭(國朝事實)
廷試以策吕公著知貢舉密奏曰天子臨軒策士而用
詩賦非舉賢求治之意今來廷試乞出自宸衷惟以詔
策咨訪治道自是上臨軒始以策試進士(吕家𫝊)
墨氈書榜李紆侍郎放舉人命筆吏勒紙書榜未及填
禮部貢院字吏得疾令史王㫤亦善書詔令終其事值
㫤醉以氈筆染不能加墨迨明方覺字體濃淡相間反
致其妍自後法之遂為故事(賈魏公談錄)
日五色賦李程試日五色賦破題云德動天鑒祥開日
華擢為狀元後浩虛舟應宏詞復試此題程虞浩愈於
已馳一介取本觀破題云麗日焜煌中含瑞光程喜曰
李程在裏
錦標盧肇黃頗皆宜春人同舉郡守獨餞頗明年肇狀
元及第歸郡守會肇觀競渡肇即席作詩云報道是龍
君不信果然奪得錦標歸太守大慚(古今詩話)
喜得陳𫝊周師厚在鄭獬榜及第只壓得陳𫝊自賦詩
云有眼不堪看鄭獬回頭猶喜得陳𫝊(朱定國詩話)
破天荒荆州人每歲觧舉人多不成名號天荒觧劉蜕
以荆州觧及第號破天荒(北夢瑣言)
九肋舉人盧肇赴舉先達問所從來曰某袁民也先達
曰袁出舉人耶答曰袁之舉人亦猶沅江鱉甲九肋者
稀(摭言)
王俊民為狀元嘉祐中未御試京師𫝊王俊民為狀元
莫知言所起及御試王荆公楊樂道為羣定官舊制詳
定官不得立等荆公以覆考官所定第一人未當别取
一人為狀元樂道以為不可議論未决遂各以己意進
禀詔從荆公之請發封乃王俊民也(筆談)
手搏争狀元太祖時王嗣宗與趙昌言争狀元於殿前
乃命二人手搏約勝者與之趙昌言髮秃嗣宗歐其幞
頭墜地趨前曰臣勝之上笑以嗣宗為狀元(涑水記聞)
先衣新衣王拱辰與歐公同年進士文忠自監元省元
赴廷試銳意魁天下明日當唱名備新衣一襲拱辰輒
先衣以入文忠怪焉拱辰笑曰為狀元者當依此唱名
果第一(卲氏後錄)
五色雲天聖五年仁宗試進士韓魏公名在第二時唱
名第一甲方終太史奏曰五色雲見從官皆賀(魏公家語)
不在溫飽王曾青州發觧及南省廷試皆為首冠中山
劉子儀為翰林學士戲語之曰狀元試三場一生喫着
不盡沂公正色答曰曾平生之志不在溫飽(東軒筆記)
於休哉楊大年為翰林學士適禮部院試天下士一日
合鄉里待試者或云學士必持文衡幸預以教之大年
作色而入曰於休哉大年果知貢舉凡程文用於休哉
者皆中選而當時坐中之客半不以為意不用也(邵氏後錄)
及第授官正奏名第一甲賜進士及第第二甲同進士
及第第三甲第四甲賜進士出身第五甲賜同進士出
身特奏名第一等二名附前五甲餘並登仕郎第二等
京府助教第三等上州文學第四等下州文學並郊第
五等諸州助教進士第一人承事郎第二第三人文林
郎第四第五人從事郎以下至第五甲並廸功郎(官品)
月燈毬唐進士開宴寄於曲江亭既徹饌則侈樂泛舟
又有燈閣打毬之會故坡詩有曲江船舫月燈毬之句
(坡詩注)
制科仁宗天聖間從夏竦之奏增重制科之目於是自
賢良方正以下其科為六自書判拔萃以下其科為四
驗之以進策十卷先之以過閣六論薦之糾之以臺諫
上書乞應制舉夏英公以父没王事授丹陽縣主簿上
書乞應制舉其略曰若陛下以枕流漱石為達則臣世
居市井若陛下以金榜丹桂為材則臣未忝科第若陛
下以鳩杖台背為德則臣始踰弱冠若陛下以荷戈控
弦為勇則臣生不綿歴若陛下令臣待詔公車指陳時
事猶可與漢唐諸生並驅較其先後真廟再言賞激召
赴中書試論六首一曰定四時别九州聖功孰大論二
曰考定明堂制度論三曰光武二十八將功業先後論
四曰九功九法為國何先論五曰舜無為禹勤事孰優
論六曰曾參何以不列四科論是歲中制科(歸田錄)
制科無登三等宋興以來御試制科舉人無登三等者
惟吳肓第三等餘皆四等除此則落之(東軒筆錄)
一舉三十年推恩富鄭公當國立一舉三十年推恩之
法盖公與河南進士段希元魏升平同場屋相善公作
相不欲私之故為天下之制至今行之(聞見錄)
詩丹霞照上三清路瑞錦裁成五色毫預想平生騰躍
處龍津春碧浸仙桃(鄭谷)天上高高月桂叢分明四十一
枝風滿懷春色向人動遮路亂花迎馬紅鶴馭迥飄雲
雨外蘭亭不在管絃中居然盡是前賢事何必青樓倚
碧空(趙嘏)一戰文場拔趙旗便調金鼎佐無為跋勅案前
人到少築沙堤上馬歸遲(王仁裕)聞思蓬島會神仙二百
同年最少年利市襴衫抛白紵風流名字寫紅牋歌樓
夜宴停銀燭柳巷春泥汚錦韉(王禹偁)折桂一枝先許我
穿楊三葉盡驚人(樂天)鶴使曉來華表上分明說得帝都
春門開閶闔星河在榜注神仙姓字新(韓持國)春官南院
院牆東曉色初明日色紅文字一千重馬擁喜歡三十
二人同眼看魚變辭凡水心遂鶯飛弄曉風莫怪雲泥
從此隔總曾惆悵去年中(陳標)桃花先透三層浪月桂高
攀第一枝閬苑更無前驟馬杏園都是後題詩男兒顯
逹當如此滿袖馨香天下知(陳元老)青雲隨步登華榻紅
雪飄香入杏園(王禹偁)綠袍不怕露痕濕走入亂紅深處
來朝來已與碧桃約留住東風不放開(鄭獬)才唱第三條
燭盡南宫風月畫難成(韋承昭)洗眼上林看躍馬賀詩先
到古宣城(東坡)新向月中攀桂後更從天上領春回(趙嘏)名
同夜月家家見聲逐春雷處處聞(傳翼)三春省壁鶯遷榜
一字天津馬渡橋(禹錫)長樂遥聽上苑鍾彩衣稱慶桂香
濃(義山)
下第
飲墨水梁試進士不中程者飲以墨水又北齊選舉濫
者飲墨水一斗(坡詩注)
眼迷五色李方叔為東坡客坡知貢舉方叔下第有詩
云平生謾說古戰場過眼還迷日五色(王直方詩話)
夢貼月飛沈彬嘗夢着錦衣貼月飛識者謂身不入月
不及第果然(雅言參述)
蝶夢入桐花泉州劉昌言作下第詩云唯有夜來蝴蝶
夢翩翩飛入刺桐花(青箱雜記)
綱官蜀人石揚休屢拔鄉薦常屈春官蜀人比之綱官
盖謂牙校部土員入京師只空歸也(續歸田錄)
九泣都門月曹鄴未第時詩云一辭巖桂叢九泣都門
月年年孟春至看花不如雪(雅言參述)
白蠟明經張鷟號青錢學士謂萬選萬中時有董方九
舉不第號曰白蠟明經與鷟為對(朝野僉載)
白頭英雄唐制進士科甚重其老死文場者亦無恨故
有詩云太宗皇帝真長策賺得英雄盡白頭(國史補)
宋五坦率唐德宗微行西明寺宋濟葛巾方抄書上曰
茶請一碗濟曰鼎水方煎可自潑之上曰作何事業是
何姓名濟曰姓宋第五應進士舉須臾聞呼官家濟惶
懼上曰宋五坦率後聞禮部放榜上令探濟無名上曰
宋五又坦率也(盧氏雜記)
味如中酒唐人下第詩氣味如中酒情懷似别人(坡注)
下第集句石曼卿下第集句云一生不得文章力欲上
青天未有因聖主不勞千里召嫦娥何惜一枝春鳳凰
詔下須沾命豺虎叢中也立身啼得血流無着處朱衣
騎馬是何人(西清詩話)年去年來來去忙為他人作嫁衣裳
仰天大笑出門去獨對春風舞一場
歸燕詩唐章孝標下第為歸燕詩獻庾庚承宣云舊壘
危巢泥已落今年故向社前歸連天大厦無棲處更傍
誰家門戶飛庾得詩恨遺才期秋薦引庾果重典禮曹
章遂擢第(雲溪友議)
孟浩然詩令狐楚知張祜錄其詩三百首表薦之值元
稹在内庭上問祜詩高下稹曰張祜彫蟲小巧恐變陛
下風雅由是失意祜以詩自悼云賀知章口徒勞說孟
浩然身更不疑
曾到蓬山張濆陳商下狀元及第翰林覆落趙嘏以詩
貽之曰莫向春風訴酒杯謪仙真箇是仙才猶堪與世
為祥瑞曾到蓬山頂上來(並摭言)
羅隠詩六載辛勤九陌中却尋岐路五湖東名慙桂苑
一枝綠膾憶松江滿筯紅浮世到頭須適性男兒何必
盡成功唯應鮑叔深知我他日蒲帆百尺風(南楚新聞)
花樣不同盧仝不及第出都投逆旅有一人附火吟曰
學織錦綾工未多亂投機杼錯抛梭莫教宫錦行家見
把似文章笑殺他因問之云舊隸宫錦坊近以薄技投
本行云如今花樣不同且東歸也(盧氏雜記)
文章罷生兒胡曾下第詩云翰苑何時休嫁女文章早
晩罷生兒上林新桂年年發不許凡人折一枝
報羅使進士放榜後至春關前須有一人謝世名曰報
羅使言報大羅天也(秦中雜記)
刀劒傷孟郊下第詩棄置復棄置情如刀劍傷(名賢詩話)
與孤寒争路雍熙二年三月己未親試進士梁顥以下
賜及第始唱名内有李宗諤宰相昉之子吕蒙亨參政
吕蒙正之弟王䊿鹽鐵使明之子許待問度支仲宣之
子上曰斯並世家與孤寒争路縱以藝升天下亦謂朕
有私也並下第(聖政編年)
倒䙀孩兒苗振召試館職晏殊語之曰君久從仕必疎
筆硯今將就試宜稍溫習振曰豈有三十年為老娘而
倒䙀孩兒者乎既而試澤宫選士賦押韻有王字振曰
率土之濱莫非王由是不中選殊聞曰苗君竟倒䙀却
孩兒矣(筆談)
錦繡萬花谷前集卷二十二
