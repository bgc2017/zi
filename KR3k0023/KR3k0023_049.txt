錦繡萬花谷後集卷九
宰相
賜筯表卿直宋璟為宰相朝野人心歸美焉時春御宴
帝以所用金筯賜璟曰所賜之物非賜汝金蓋賜卿筯
以表卿直也(出開元遺事)
朝野相賀楊綰久積公輔之望及拜相詔出朝野相賀
清白宰相慶歷中杜衍為相苞苴貨殖不敢到其門時
號清白宰相
風流宰相王儉曰江南風流宰相惟有謝安(出南史)
朝廷有人趙德明言民饑求糧百萬斛大臣皆請以詔
書責之真宗問王旦旦請勅有司具百萬於京師詔德
明來取真宗大喜德明得詔慙且拜曰朝廷有人(出言行錄)
真宰相言薛簡肅公天禧中為江淮發運使辭文正公
公無他語但云東南民力竭矣薛退語人曰真宰相之
言也(出湘山野錄)
安排宰相王沂公曾布衣時以梅花詩獻吕文穆公云
雪壓喬林凍欲摧始知天意欲春回雪中未問和羹事
且向百花頭上開吕曰此生已安排狀元宰相也後果
然(出古今詩話)
不收恩避怨王沂公曾為人方正持重在中書嘗謂大
臣執政不當收恩避怨公嘗語尹師魯曰大臣執政恩
欲歸已怨使誰當聞者歎服以為名言
不呼名真宗初即位對宰相皆不呼名吕端等再拜懇
請帝曰公等顧命元老朕何敢比先帝乎(事實)
提一筆福蒼生劉夢得送令狐相詩云終當提一筆再
入福蒼生
黃閣漢舊儀丞相聽事閣曰黃閣
見管夷吾晉王導為丞相桓彛見導極談世事還謂周
顗曰向見管夷吾無復憂矣(晉史)
八柱承天張說撰姚崇神道碑云八柱承天高明之位
列四時成歲亭毒之功成(明皇雜記)
玉堂宸翰鄭畋為學士聞蹕聲出迎帝已升玉堂取案
上紙書云同中書門下平章事畋拜謝帝笑曰朕戲耳
畋曰唐叔剪桐周公以天子亡戲言况陛下宸翰焉可
為戲帝不得已相之(紀異錄)
花押宰相判四方事有堂案處分百司有堂帖不次押
名曰花押(國史補)
不營產太祖謂侍臣曰范質但有所居宅不營産真宰
相也太宗亦稱累朝宰輔以為循規矩惜名器無出質
之右者
大事不糊塗太宗欲相吕惠公或曰吕端為人糊塗帝
曰端小事糊塗大事不糊塗決意相之(並言行錄)
撫夷夏和隂陽淳化五年上謂吕蒙正曰撫夷夏和隂
陽使百度大理一人端拱此宰相之職也(職源)
引燭焚詔李沆為相真宗嘗夜遣使持詔問欲以某氏
為貴妃公對使者引燭焚詔書但道沆以為不可議遂
寢(言行錄)
知大體前漢丙吉問牛喘或譏之吉曰宰相不親小事
調和隂陽職當憂掾吏以吉為知大體(本傳)
先遠業後小數後漢中興以後居台相總持權衡者多
矣其能以任職取名者豈非先遠業而後小數乎故伏
湛造次急於鄉射之禮侯霸入朝先奏寬大之令(霸傳)
柱石臣前漢丞相王商國家柱石臣也其人守正不詘
節(元后傳)
模稜手唐蘇味道模稜持兩端故世號模稜手
安得一竒士唐武后謂狄仁傑曰安得一竒士用之仁
傑曰張柬之雖老宰相材也用之必盡節於國(張柬之傳)
堂老宰相相呼故曰堂老(國史補)
亡匕箸削寒温李德裕在相位不以顔色假人南遷或
作詩嘲之目視百僚亡匕箸氣吞同列削寒温(雜記)
朕之裴度慶歷中貝州王則反明鎬師久無功參政文
彥博請行上欣然委之凱旋除平章事及見上勞之曰
卿朕之裴度也
留取麻鞋常衮自禮部侍郎入相時潘琰為舍人引麻
因戲之曰留取破麻鞋著及衮視事不浹旬果拜(南部新書)
三日拂塵劉慶德賀牛奇章拜相云待公三日拂塵埃
(雲溪友議)
詩左轄頻虛位今年得舊儒相門韋氏在經術漢臣須
霖雨思賢佐丹青憶老臣應圖逢駿馬驚代得麒麟
沙汰江河濁調和鼎鼐新韋賢初相漢鮑叔已歸秦北
斗司喉舌東方領搢紳廟堂知至理風俗盡還淳(杜甫)十
年紫殿掌洪鈞出入天朝一品身文帝寵深陪雉尾武
皇恩厚宴龍津旗穿曉日雲霞雜山倚秋空劒戟明
敢請相公平賊後暫攜諸吏上崢嶸文武成功後君
為百辟師園林窮勝事鐘鼓樂清時(並韓退之)綠松窗對鳳
池開履迹衣香徧上台(王建)有官居鼎鼐無地起樓臺(魏野)
御爐煙滿袖丞相出朝時(韋賢)須知金印朝天客同是沙
堤避路人麟鳳偶時皆瑞聖應龍無水漫通神(薛逢)玉鼎
昇黃閣金章謁紫宸(任希古)
參政
押麻淳熙玉堂雜記凡鎖院文臣職事官承務郎釐務
官通直郎以上明日赴文德殿聽麻宰相樞密皆不往
惟輪參政一員麻卷自内閣内啓御封兩吏對展宣贊
舍人南面搢笏义手大聲摘首尾詞及階位姓名下數
句立所除之官而讀之不盡宣也聽訖到閣内官以授
參政參政付中書吏百官不拜而退若大詔令及冊后
之類則宰執文武百僚俱入
下丞相一等參政薛居正拜相制預大政於萬幾下丞
相之一等(實錄)又楊億代表云副師尹之具瞻下丞相之
一等
通知三省政事官制舊典云近詔復置參知政事二員
通知三省政事
節度除不降麻丁謂自保信軍節度使知江寧召為參
政中書以當降麻盛文肅為學士以參知政事合用舍
人草制遂以制除丁甚銜之(倦游錄)
善人李昉素與盧多遜善多遜知政事譖昉於上前人
有言於昉曰盧與我厚不當爾後盧敗昉知政事上言
及盧事昉頗捄解之上因言盧多遜尋常毀卿不直一
錢昉乃信上由此益重昉目為善人(事實)
薦人皆知名唐杜淹參預朝政所薦四十人後皆知名
魚頭公魯宗道為參政忠鯁自任時人謂魚頭公蓋以
骨鯁目之也
骰子選丁謂作參政楊文公賀之公曰骰子選耳何足
道哉
風範端凝李沆嘗侍曲宴太宗目送之曰李沆風範端
凝真貴人也俄拜參知政事
退思巖魯宗道為執政營一小室畫山水朝退獨坐謂
之退思巖(並國老閒談)
詩雍容陪大政密勿贊洪鈞在朝但覺民瞻聳參政
從知國勢高(瓜圃)政事資參決樞機賴典司(德夫)顯奉宸綸
寵參陪國論公
樞府
武事任樞密文事任宰相武事任樞密樞密之任既重
宰相自此失職(五代史)
開南廳常事密院自行至涉邊則三省聚議謂之開南
廳(家塾記)
置院中書西國初循唐制即中書之北置樞密院元豐
改制遂變於中書之西(續會要)
賜乘險二字夏竦為平章事臺諫交言其非改樞密使
上親隸乘險二字以賜之初竦得二字憂懼旣而又賜
文行忠信四字以勉之竦方釋然(職源)
賜軍戒三篇國朝興國八年王顯充樞密使上召謂曰
卿代非儒門少罹兵亂必寡於學問今在朕左右典掌
萬幾固無暇博覽羣書命左右取軍戒三篇賜之曰讀
此亦可免於面墻矣(分紀)
用宣及頭子郭崇韜安重誨為樞密使始分領政事不
由中書直行下者謂之宣如中書之敕小事則發頭子
擬堂帖也至今樞密院用宣及頭子(家塾廣記)
得人王德用樞密仁宗朝再入樞府是時富弼偕契丹
使來德用伴射使者曰天子以公典樞密而用富為相
可謂得人矣(職源)
帳中召問計後唐時魏州陷於梁澶淵之間寇益日至
民流地削軍殊不給莊宗計無所出郭崇韜時為樞密
使莊宗獨卧帳中召崇韜問計(五代史)
行東院印後唐樞密使凡東西院二員國朝亦有東院
西院但行東院印(會要)
尚書
賜劒因名表意漢章帝賜尚書劒一手署姓名韓凌淵
深有謀故得龍泉郅夀明達有文章故得文劒陳寵敦
朴有善於伏不見於外故得鍜成劒皆因名而表意(東觀)
(漢記)
八座比文昌劉洎疏曰八座比於文昌三丞方於管輅
舉扇一揮梁蕭子顯為吏部尚書性凝簡負才氣見凡
流賓客不與交言但舉扇一揮而已衣冠切恨之
李下無蹊徑李義王丘崔沔掌吏部皆獲當時之譽時
人為之語曰李下無蹊徑(職源)
山公啓事晉山濤為吏部尚書所奏甄拔人物各有題
目時稱山公啓事(本傳)
内宰相王琚佐明皇平内難為戸部尚書帝於琚眷委
特異號内宰相(本傳)
早拜蔡景歴拜度支尚書舊或拜官在日午後景歴拜
日適乘輿幸元武觀恐景歴不預特令早拜(南史)
從獵洛陽唐儉為民部尚書從獵洛陽苑羣豕突出帝
射四發輙殪四豕一豕躍及鐙儉投馬搏之帝拔劒斷
豕顧笑曰天策長史不見上將擊賊耶何懼之甚對曰
陛下以神武定四方豈復快心於一獸帝為罷獵
清哉尚書鍾離意為尚書詔以贓物賜百官意得珠玉
獨委地不拜曰此贓汙之物臣不敢受命曰清哉尚書
以庫錢二十萬賜之(本𫝊)
乘欵段馬唐李懷遠除兵部尚書雖久居榮位彌尚簡
率乘欵叚馬豆盧曰公榮貴如此何不買駿馬乘之答
曰此馬幸免驚蹶無暇别求聞者嘆服
我牀非閹人坐羊侃為都官尚書宦者張僧胤候侃侃
曰非閹人所坐竟不前之時論美其貞正(梁書)
談風月徐勉為吏部尚書嘗與門人夜集客有求詹事
五官勉正色曰今夕止可談風月不宜及公事(通鑑)
不能書紙尾蔡廓為吏部尚書因傅隆問𫝊亮選事若
悉以見付不論不然不能拜亮以語錄尚書徐羨之羨
之曰黃門以下悉以委蔡自此以上宜共參同異廓曰
我不能為徐干木書紙尾遂不拜干木羨之小字也(南史)
麟之口光庭手唐裴光庭為吏部尚書以門下主事王
麟之為心腹每麟之裁定光庭隨而下筆時語曰麟之
口光庭手(本傳)
侍郎
衣冠華選燕公曰侍郎自皇朝以來為衣冠華選自非
履歴清要望實具美者無以居之(職源)
判朱紱卧拜韋陟嘗任吏部侍郎有一致仕官叙五品
陟判之曰青氊展慶曾不立班朱紱承榮無宜卧拜時
推其強直
嘲屏墻遮賢路唐温彦博為吏部侍郎有選人裴略被
放乃自贊於彥博稱解嘲謔彥博即令嘲屏墻略曰高
下八九尺東西六七步突兀當廳坐幾許遮賢路彥博
曰此語似傷博略曰擬拔公䈥何止傷膊博慙而與官
(唐新語)
前裴馬後盧李高宗時裴行儉馬載為吏部最為稱職
及是盧從愿李朝隱同時典選時稱四吏部前有裴馬
後有盧李(分紀)
左戸唐戸部侍郎有二員判使案者别一署謂之左戸
元和後選舉華重為申此選崔羣旣相孟簡代之(職源)
重於宰相唐韋純字貫之為吏部侍郎取士抑浮華先
行實于時流競為息嘗從容奏曰禮部侍郎重於宰相
帝曰侍郎是宰相除安得重曰然為陛下東宰相者得
無重乎帝美其言(本𫝊)
兒郎有家風唐太宗以楊洪禮有文武材擢為兵部侍
郎入掌機務出統衆攻戰太宗曰越公兒郎故有家風
矣
朕得其人刑部侍郎唐太宗令執政妙擇其人奏皆不
可曰朕得其人也往者李道裕議張亮反狀未具此言
當矣遂授之(唐書)
白雲之司裴復除制云俾試白雲之司以黃帝時秋官
為白雲也
不可任丞郎錢昱為白州刺史由文資遷工部侍郎連
典數郡無治聲上謂宰相曰此貴家子不可任丞郎改
郢州團練使(筆談)
進官物結私恩唐李絳為戶部侍郎憲宗問戶部故有
獻而絳獨無有絳曰臣為陛下謹出納烏有羨餘若以
為獻是進官物結私恩帝瞿然悟(本傳)
私書盈几不省孔緯字化文歴戸部兵部侍郎吏部侍
郎選曹動循格令權要有所託私書盈几不省
瑞柳吕渭字君載遷禮部侍郎始中書省有古柳建中
末枯死德宗自梁還復榮茂人以為瑞柳渭令貢士賦
之帝聞以為善(本傳)
錦繡萬花谷後集卷九
