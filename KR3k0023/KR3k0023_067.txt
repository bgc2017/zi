錦繡萬花谷後集卷二十七
宫觀
蘂珠殿元稹詩閒開蘂珠殿闇閱金字經
藍天瓊室上有鬱藍天垂光抱瓊室(老仙詩)
壇級鄭谷詩煙蘿諸洞合鐘磬上清聞經轉掃壇級来
事紫陽君
紫臺陳隂鏗遊始興道館詩紫臺高不極
太微宫太微之宫列真之宇(文選)
仙遊館白氏六帖列仙遊館玄祖所居
銀宫太上决疑經銀宫金闕列仙攸館元祖所居
靈宫秘宇靈宫秘宇將尊道德之風宜廣神仙之術(文選)
丹室太洞五經注訣丹室朱火天室館也
葛仙觀信州圖經云費長房投杖化龍之所
仙都觀建昌軍麻姑壇咸平中改名仙都觀
玄都觀劉禹錫𫝊由和州刺史入為主客郎中復作遊
玄都觀詩且言始謫十年還京師道士植桃其盛若霞
又十四年過之無復一存惟兔葵燕麥動摇春風耳
酆都觀王顯咸平中帥定州忽一日有道士通謁自稱
酆都觀主笑則口角至耳謂顯曰昨日上帝牒番魂二
萬至本觀未敢收按冥籍死於公之手公果殺之功冠
于世然减公算十年二端請裁之顯謂風狂叱之後日
契丹引數萬騎獵于境會雨弓弦不可用顯引兵破之
斬二萬級朝廷以樞相召歸赴道數程而卒(玉壺清話)
玉真觀東坡延生觀詩自注云觀後上小山有堂玉真
公主修道之遺跡則此云小堂者玉真之堂也(按唐景雲元年)
(睿宗第八女西城公主第九女昌隆公主並出家為女冠二年西城改封金仙昌隆改封玉真雖長安輔興坊)
(西南有玉真女冠觀而今云有修道之跡宜乎後人為之立堂矣本朝端拱元年十月十八日奉勅賜此名額)
捨宅為觀天寳九載李林甫等皆請捨宅為觀以祝聖
帝悅
詩中天積翠玉臺遥上帝高居綘節朝遂有馮夷来擊
鼓始知嬴女善吹簫江光隠見黿鼉窟石勢參差烏鵲
橋更有紅顔生羽翰便應黃髮老漁樵浩劫因王造
平臺訪古遊綵雲簫史駐文字魯恭留宫闕通羣帝乾
坤到十洲人𫝊有笙鶴時過北山頭苔蘚山門古丹
青野殿空月明垂葉露雲度逐溪風(杜甫)道人幽夢曉初
還已覺笙簫下月壇風伯前驅清宿霧祝融參乘破朝
寒英姿連璧從多士妙句鏘金和八鑾已向詞臣得頗
牧路人莫作老儒看山行似覺鳥聲殊漸近神仙簡
寂居門外長溪容淨足山腰苦笋耿盤蔬喬崧定有藏
丹處大石仍存拜斗餘弟子蒼髯年十八飬生世世授
遺書石壁高千尺微蹤遠欲無飛簷如劍寺古柏似
仙都洞府煙霞遠人間爪髮枯飄飄乘到景誰復過遺
軀浮雲有意藏山頂流水無聲入稻田古木微風時
起籟諸峯落日盡藏煙(東坡)立鵲低昂煙雨裏行人出沒
樹林間獨宿澹泊境杳然心事空愛兹清溪月復有
三松風内慮苟不息外緣乃無窮能知静默理可與論
幽通龍首聳江上嵳峩層城宫仙源暗霧雨石殿鳴
松風天際白雲起人間神鼎空飄飄見遺像還欲駕冥
鴻(並張少遇)參差樓閣半天中六月清風百尺松隠約齋壇
低曉月五雲深處一聲鍾(尹介叔)紫臺高不極清溪千仞
餘壇邊逢藥銚洞裏閱仙書庭舞經乘鶴池遊被控魚
稍昏薤葉歛欲暝槿花疎(陳隂鏗)朝莫泉聲落寒暄樹色
同清猿不可聽偏在九秋中(皇甫冉)
神僊
五色雲母衛叔卿服雲母得仙其子名度世徧遊山海
求見其父一日山中見之與數人博戲坐白石牀度世
問博者誰曰洪崖先生許由巢父王子晉也我有仙方
在所居柱下度世歸掘之得玉函封以飛仙之印乃五
色雲母也度世服之果仙去
五色煙寗封子為黃帝陶正有人過之為其掌火能出
五色煙久則以教封子封子積火自燒能隨煙氣上下
(列仙𫝊)
碧落侍郎沈羲將飛昇忽有白鹿青龍車羽衣持節以
青玉界丹玉版拜為碧落侍郎(神仙𫝊)
弄玉吹簫蕭史秦人善吹簫秦王有女名弄玉好之遂
妻焉教弄玉吹簫作鳳鳴有鳳至其室乃作鳳臺居之
一夕吹簫鳳集乘之仙去乃作鳳女祠(列仙傳)
八百歲瞳子方李根兩目瞳子皆方(仙經云八百歲則瞳子方)
二十三處皆見薊子訓有道術至市中諸貴人多邀皆
許某日日午當往是日二十三處皆見子訓衣服論議
如一
落翮山王次仲變篆為隸始皇召之不至將殺之次仲
化為大鳥振翼而起使者拜曰無以復命恐見誅乃以
三大翮墮與使者始皇因名落翮山
枸杞叢下犬朱孺子幼事道士王元正居大若巖一日
汲于溪上見二花犬相趁因逐之入于枸杞叢下掘之
根形如二犬烹而食之忽覺身輕飛于峯上雲氣擁之
而去元正食其餘亦得不死因號童子峯
空中聞打麥王老者村居慕道有老道士造之留月餘
忽遍身瘡瘍謂王老曰得酒數斛浸之即愈遂為置酒
滿瓮道士坐甕中三日方出鬚髮皆黑顔如童子謂王
老曰能飲此酒可以仙去時方打麥王老全家飲之須
臾皆醉忽風動雲蒸一時輕舉舍屋鷄犬皆去空中猶
聞打麥聲
烏龍韋善俊攜一犬名烏龍後化作龍乘之飛去
飯粒成蜂葛玄師事左慈與客對食𠻳口中飯皆成大
蜂徐徐入口却成飯粒
仙臺郎侯道華晨起飛在松頂揮手謝衆曰玉帝詔我
為仙臺郎今去矣(並續僊𫝊)
桃核大如斗王㻌為王屋令常念黃庭經六千遍未了
深義罷官絶榖咽氣入洞中有嵌室石牀案上古經一
軸㻌再拜曰臣窮入洞天萬劫良會今睹玄經願許塵
目一披忽有一人曰吾東極真人王太虛黃庭經吾所
注授於子復與桃核大如數斗磨而服之愈疾延年子
未可此更二十年期㻌攜核與經同歸
彈一絃琴太真王夫人王母少女每彈一絃琴即百禽
飛集時乘一白龍周遊四海
一丸泥封戶方回為人所劫閉戶室中從求道回化而
去更以一丸泥封其戶以方回印印之時言得回一丸
泥封門戶終不可開(列仙𫝊)
女笞老翁漢使過河東見一女子笞老翁翁受杖甚恭
問之云此妾之子也昔舅氏伯山甫以神方教妾妾使
服之不精致此衰老故杖之問其年曰妾一百三十歲
兒纔七十餘耳
徐甲復生老子西度關關令尹喜知其非常人從之問
道老子大驚吐舌聃然故號老聃老子耳有三漏手握
十文其僕徐甲約日直百錢自云隨二百年計欠七百
二十萬錢甲詣關令索所欠令問老子對曰甲久應死
吾以太玄清生符救之得至今日使甲張口向地符出
丹書文字如新甲立成一聚枯骨令知老子神異叩頭
請命復以符投骨上甲乃復生(並神仙傳)
琅玕樹謝玄卿遇神仙見丹柯碧葉微風時叩五音相
節云琅玕樹也又設鳳冠粟龍睛稻素麟脂斑螭髓玄
洲白柰空洞靈瓜扶桑丹椹清河文藻又有瓊&KR0961;酒桂
芸英又彈八琅之璈叢霄之笙洞隂之磬奏元鈞歌作
回鸞轉鳳之舞(續仙傳)
眉上肉塊王守一貞觀初自稱終南山人王布衣賣藥
於洛陽市富人柳信惟有一子眉上生一肉塊布衣壺
中探藥一丸𫝊之須臾塊破有小蛇突出五色爛然漸
及一丈許布衣叱之蛇躍起雲霧昏暗布衣乘蛇而去
(王氏神仙𫝊)
召補仙官丞相王徽姪女幼年慕道持經撫琴嘗曰洞
宫有召命當補仙官題詩曰翫水登山無足時諸仙頻
下聽琴詩此心不戀居人世惟見天邊雙鶴飛是夕奄
然而終明月雙鶴音樂異香滿野舉形就木空衣而已
白雲如百尺樓王道真居鬼谷柏臺常有白雲出臺中
遠望如百尺樓道真常乘此雲遊戲山頂暮歸雲亦歛
入(並王氏神仙𫝊)
小兒誦經開元中文靖天師與司馬承禎各就枕忽聞
小兒誦經聲泠泠如金玉天師窺之承禎額上有小日
如錢光照一席逼而聽之乃承禎腦中聲也(高道𫝊)
牧童賦詩鍾弱翁帥平凉日有一方士通謁從牧童牽
黃犢立於庭下弱翁異之指牧童曰道人能賦此乎笑
曰不煩我語是兒能之牧童乃作詩曰草鋪横野六七
里笛弄晩風三四聲歸来飽飯黃昏後不脫蓑衣卧月
明
神僊名義
玄女吞氣三氣八十一萬億歲後化生玄妙玉女又生
後八十一萬億歲後三氣變化五色玄黃妙玉女口仍
即吞之八十一萬億乃化從玄妙玉女左腋而生生而
白首故號為老子(元妙内篇經)
綘雪丹開元中内人趙雲容問申元之乞延生之藥元
之與絳雪丹一粒曰汝服此必死不壊百年復生至元
和末百年雲容果再生(高道𫝊)
五性上元夫人謂帝曰汝好道乎數招方士登山祠神
亦為勤矣然汝胎性暴胎性滛胎性奢胎性酷胎性賊
五者常舍于榮衛之中五臟之内若從今捨爾五性反
諸柔善常為隂德救濟死厄不泄精液齋戒勤儉鳴天
鼓飲玉漿蕩華池叩金梁按而行之當有冀爾今阿母
迂大道之重下降蟪蛄之窟屈霄虛之靈詣孤鳥之爼
子厲之哉
金棺葬狗清虛真人曰黃赤之道混氣之法是張陵受
教施化為種子之一術非真人之事也吾數見行此而
絶種未見種子而得生所謂抱玉赴火以金棺葬狗也
道在長飬分生紫微夫人曰黃書赤界雖長生之私要
實得生之下術非上宫天真流軿晏景之夫所得言也
此道在長飬分生而已有懷於滛氣兼以行乎隠書者
適足以握水官之筆鳴三官之鼔耳
服日餐霞九華真妃曰日者霞之實霞者日之精惟聞
服日實之法未見知餐霞之精餐霞之經甚秘致霞之
道甚易此謂體生玉光霞映上清之法又曰眼者身之
鏡耳者體之牖視多則鏡昏聽衆則牖閉妾有磨鏡之
石决牖之術面者神之庭髮者腦之華心悲則面焦腦
减則髮素所以精元内喪丹津損竭妾有童面之經還
白之法精者體之神明者身之寳勞多則精散營竟則
明消妾有益精之道延明之經
神形如車馬太虛真人曰觀神載形時亦如車從馬車
敗馬奔亡牽連一時假哀世莫識此但是惜風火種罪
天綱上受毒地獄
人死適太隂若其人暫死適太隂權過三官者肉爛血
沉而猶五臟自生白骨如玉七魄營侍三魂守宅三元
權息太神内閉三二十年隨意而出收血育肉生津成
液復質成形滕于未死之容真人鍊形於太隂易貌於
三官者此之謂也
隠榖蟲得道者皆隠穀蟲之法而見三尸之術穀蟲死
則三尸枯三尸枯自然落矣
九患學道者有九患有志無時有時無友有友無志有
志不遇其師遇師不覺覺師不勤勤不守道或志不固
固不能久皆人之九患也
吐死氣取生氣欲為道者口常吐死氣取生氣慎笑節
語常思其形
服术叙紫微夫人服术叙云察草术之速益於已者並
不及术术氣則式遏鬼津益血生腦逐惡致真守精衛
命古人名為山精之卉山薑之精太上遵仙銘曰子欲
長生當服山精子欲輕翔當服山薑
拔愛欲根青童君曰人之為道能拔愛欲之根者如掇
懸珠一一掇之會有盡時稍去外惡會有盡時盡則得
道矣
小兒貪刀刃蜜紫微夫人曰為道者譬持火入冥室中
其冥即滅而明獨存財色於已如小兒貪刀刃之蜜其
憩不足美口即截舌之患
學道如彈琴太上真人問人曰子嘗彈琴絃緩何如答
曰不鳴不悲又問絃急何如曰聲絶而傷悲又問緩急
得中何如答曰衆音和合八音妙奏矣真人曰學道執
心調適亦如彈琴道可得矣
穿井學道如穿井形愈深而去土愈難運出當披其心
正其行乃見泉源
櫛髮呪櫛髮呪曰泥丸元華保精長存左為隠月右為
日根六合清鍊百神受恩呪畢咽液三過能常行之髮
不落而日生經曰理髮欲向王地
服日月東華真人服日月之象男服日象女服月象一
日不廢使人聰明五臟生華太虛真人曰以月五日夜
半存日象在心日從口入使照一心之内
存日月青牛道士口訣暮卧存日在額上月在臍上辟
千鬼萬邪致玉女来降
真人和六液學生之法不可泣淚及多唾泄是以真人
常吐納咽味以和六液
五卯之日甲寅庚申是尸鬼競亂精神躁穢之日夫婦
不可同席當清齋不寢凡五卯之日當齋心存神念炁
常如此者玉女降侍
詩朝遊北海暮蒼梧袖裏青蛇膽氣麄三入岳陽人不
識朗吟飛過洞庭湖飲海龜兒人不識燒丹符子鬼
難看一粒粟中藏世界二升鐺裏煮山川三千里外
無家客七百年前雲外身行滿蓬莱為别館道成瓦礫
是黃金待賓榼裏常存酒化藥爐中别有春積德求師
何患少由来天地不私親欲整鋒鋩敢憚勞凌晨開
匣玉龍嘷手中氣岸冰三尺石上精神蛇一條姦血暗
隨流水盡兇膏今逐漬㾗消削除浮世不平事與爾相
將上九霄(並吕洞賓)華山高處是吾宫出即凌空跨曉風臺
殿不將金鎻閉来時自有白雲封三峯千載客四海
一閒人(並陳圖南)仙術每將丹訣解史才曾把逸書删家僮
只有猿隨從坐客惟聞鶴往還處士星孤輕世俗大夫
松好賤官班碁殘夜石秦雲斷琴徹秋巖蜀月彎(孫隣幾)
洗硯魚吞墨烹茶鶴避烟閒惟歌聖代老不恨流年(魏仲)
(先)嘗恨清風千載鬱洞天今得恣遊遨松楸古色玉壇
静鸞鶴不来青帝高茅氏并寒丹已化玄宗碑斷夢仍
勞分明有箇長生路休向紅塵嘆二毛(許堅)宿植靈根何
太早洞悟真風何年少常令丹海飛日烏又使玉液朝
元腦崑臺氣候四時春紫府光隂夜如曉来時不用五
雲車跨着清風下蓬島(崔存)誰人能識白元君上士由来
盡見聞避世早空南火宅植田高種北山雲雞能抱卵
心常聽蟬到成形殼自分學取大羅些子術免教松下
作孤墳(伊用昌)省悟前非一息間更抛人世棄塵寰徒誇
美酒如瓊液休戀嬌娥似玉顔含笑謾教心思苦别離
還使鬢毛斑雲中幸有堪歸路無限青山是我山何
用燒丹學駐顔閙非城市静非山時人若覓長生藥對
景無心是大還(馬自然)肘𫝊丹篆千年術口誦黃庭兩卷
經鶴觀古壇槐隂裏悄無人迹戶常扃(吕仙翁)下瞰虛空
臨絶澗上排雲霧倚山顛四邊絶險無猿鳥獨卧深雲
二十年(率子連)千尋練帶新安水萬仞花屏問政山自少
雲霞居物外不多塵土到人間壺懸仙島吞丹罷椀浸
星宫呪水閒容易煮銀供客用辛勤栽果與猿攀溪童
乞火朝敲竹山鬼聽琴夜撼&KR1498;花氣熏人香馥馥澗聲
聆耳響潺潺早晩重逢蕭塢客願隨芝蓋出塵寰(聶師道)
手種一株松未老爐燒九轉藥新成心中已得黃庭術
頭上應無白髮生(寤公)青山雲水窟此地是吾家後夜流
瓊液凌晨咀絳霞琴彈碧玉調爐煉白朱砂寳鼎存金
虎元田飬白鵶一瓢藏世界三尺斬妖邪觧造逡廵酒
能開頃刻花有人能學我同共看仙葩(韓湘)翠羽旌幢仙
子隊紫雲樓閣玉皇家人間風雨易分散回首武陵空
落花(王世寕)
道士
三景法師太上八素真經曰凡道三景稱三景弟子已
度三人付師友已後𫝊授得稱三景法師
瓊華真人華陽公主大歷七年以病丐為道士號瓊華
真人
名在丹臺紫陽真人周季道入蒙山遇羡門子再拜乞
長生訣羡門子曰名在丹臺玉室中何憂不仙(並六帖)
幽逸之人周穆王尚神仙因尹真人草樓之觀遂召幽
逸之人置為道士(樓觀本記)
冠章甫衣黃衣稷丘公者太山下道士漢武帝東廵狩
乃冠章甫衣黃衣擁琴来迎(列仙𫝊)
父母師友陸法師曰凡道士道德為父神明為母清淨
為師太和為友大戒三百以杜未兆之禍威儀三千以
興自然之福
朱篆八字後唐清泰中進士龐式於嵩陽觀聚課有薛
學士者因上山採樵次見道士五人曳輕羅羽帔身長
大欲攜此子同去薛辭之乃禠其襂背上朱篆一行八
字道士乘虛而去薛歸觀話其事無有識其篆者(比夢𤨏言)
仙階之秀陳子昂頌尊師有弟子十人並仙階之秀
句曲山種果秦孝王時道士周大賓住句曲山下種五
果也(真誥)
夢遊帝居賀知章病夢遊帝居數日寤乃請為道士還
鄉里(六怗)
詩蒼蒼五老霧中壇杳杳三山洞裏官手護崑崙象牙
簡心推霹靂棗枝盤春飛雪粉加毫潤曉潄瓊膏冰齒
寒漸恨流年筋力少惟思露冕事星冠(包佶)偶逢蒲家郎
乃是葛仙客行常乘青竹饑即煮白石腰間嫌大組心
内保尺宅我願從之遊深山鏁玉液(令狐楚)一别高人世
事多歸山岐路轉蹉跎定知上藥延衰齒每憶玄談飬
太和任道人生如夢寐也從時態起風波錦囊真籙遥
相許只待飈輪更一過(徐鉉)道術曾留意先生早擊蒙家
家迎薊子處處識壺公長嘯峨嵋北潛行玉壘東有時
騎猛虎虚室使仙童(杜甫)相逢豈偶然標格是神仙角弁
峩秋頂筇枝閣暮肩結茅休買地跨鶴合冲天莫訝長
躭酒曾權子母錢(孫向)至今步虛象猶有孤飛鸞幽幽古
殿門下壓浮雲端萬丈水聲落四時松色寒(竇參)乘龍控
鯉真吾偶化石燒金即我曹塵世混来名異跡蓬山思
去夢魂勞吟依古栢天風斷嘯近仙壇海月高九轉丹
成顔愈少髮勝純漆臉勝桃(張希顔)幾度題書寄入山不
知何處得書看莓苔石上秋吟遠星斗壇中夜拜寒白
鶴有名呼即至黃金無用化非難憶師便欲尋師去芝
术栽成盡可飡(趙紫芝)
道語齋戒以享上帝夙罄精誠隂隲而福下民竚垂善
應忝造化爐中之物咸與為春戴生成宇内之天其
寧惟永琅函蘂笈披三洞之秘文絳節霓旌延九霄
之飛馭惟德動天敢自忘於惕厲大鈞播物實仰賴
於涵容作善降祥有高天之在上致誠不息如皦日之
難欺靈壇芬席備三日之彝儀丹篆朱章罄一心之
悃欵雖亦有禱於三清惟乞無災之二字自頂至
踵誠知報塞之難由身及家舉賴扶持之賜(並通用)炳炳
台符祥應誕彌之月昭昭天鑒筭增有永之年敢輸所
禱之誠更凟蓋高之聽伏願夀齊南極福比東溟與國
同休翊宗社無窮之祕錫公純嘏伴蓬壺不老之仙
少而壯壯而老固物理之盈虛誠則著著則明本人情
之清淨俯殫悃愊仰達穹蒼屬逢孟夏之辰復届始生
之月敢陳菲薦上凟高真爾夀爾昌皆本自天之祐將
安將樂上祈覆物之仁蓬矢門闌載遇始生之旦蘂
珠宫闕久依至道之宗將俯誕辰恭脩醮會奏諸天之
隠韻諷太上之真詮絳筆書詞虔拜章於玉闕銀編鑄
簡願益筭於金房(並生日)圓穹垂佑非求報於有生庶類
蒙休合知歸於洪造天道好生實賦形之攸自人倫
欲續荷所懇之必從大德曰生已協熊羆之夢至誠
無息敢傾螻蟻之心比臨蓐以懷憂輙望雲而請命亟
賴乾坤之孚佑肆令母子之歡康爰舉真科用酬丕貺
以嗣以續幸家世之有𫝊難終難窮庶年齡之未艾(祈嗣)
齋戒以事帝既殫精意之誠忱疾痛則呼天蓋出人情
之迫切隂陽為宼一身難保於至和禍福無門萬化
悉由於真宰方習是知非而有請宜赦過宥罪以無
私隂陽之升降偶失其序脾肺之逆順不相宜和或
者星宫之所加臨意其運歷之有會&KR1541;誓勤犬馬之
餘生圖報乾坤之大賜(禱病)農心憫雨深懷失業之憂吏
職承流敢憚責躬之請雨澤應期顧觧龜文之坼秋
成有望可占魚夢之祥惟天地實民父母忍赤子之
渴饑雖山川能出風雲必有司於號令興油雲一瞬之
間注甘雨四天之下鶴鳴九臯上雲霄而猶聞蟻居
大澤知隂雨之方来蓋蠕動之慘舒皆範圍於覆載民
之苛瘠帝實矜憐木饑火旱雖關冥數之推移金簡
玉書能拯含生之疾苦旱當七八月之間比殫虔禱雨
既三五日以往仰荷靈休有開必先無德不報庸即琳
宫之宇聿遵瓊簡之科五糓皆熟必不害於垂成三
日為霖即可書於大有仰祈昭鑒俯佑下民和氣致
祥五一風而十一雨大田多種千斯倉而萬斯箱(並祈雨)
山海暝冥嘆朝隮之靡間里閭昏墊憂暑濕之交侵誦
琅函參翠蓋之游啓金篆導華旗之密百榖既登收
穫僅同乎寇至三霖不止浸滛將害於秋成載嚴薰席
之陳仰格真綦之御九月築圃方欣南畝之歸三日
為霖或作西成之害天不言而善應民所欲而必從曀
曀其隂蠢爾一時之孽杲杲出日歡然百里之和帝意
何私人心易感謹輸丹悃上瀆紫霄神之格思仰九霄
而難報物其多矣庶萬庾以咸登(並祈晴)無父何怙可勝
痛割之情謂天蓋高俯聽忱恂之懇霓旌接引詣蓬莱
三島之中仙馭資陪處瑶林九霞之上科𫝊黃宅會
特啓於九幽魂度朱陵身必超於十極帝心簡在雖
禍福之無門天數莫逃信生死之有地朝露既晞重嘆
色身之幻遺風猶在恍存心目之間銜哀在疚曷勝莪
蓼之懷瀝血設誠用展蘋蘩之潔綠章盡徹黑簿盡
除仗兹清淨之緣破乃昏迷之障三清上聖曲垂赦
過之恩十極高真同賜度生之力玉京金闕步八景
之煙霞圓嶠方壺嘯一天之風月惟皇上帝道之尊
德之尊凡厥庶民生由是死由是死生有定子不能
為其親私窮苦方深天尚或從於人欲(並追薦)
錦繡萬花谷後集卷二十七
