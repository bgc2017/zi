錦繡萬花谷續集卷三十七
類姓
竇
賜璽書竇融字河西五郡大將軍事光武授為凉州牧
封安豐侯光武賜融璽書又賜外屬圖又詔報曰吾與
將軍如左右手耳賞賜恩寵傾動京師竇氏一公兩侯
三公主四二千石
鏤石燕山竇憲拜車騎將軍登燕然山去塞三千餘里
刻石勒功紀漢威德班固作銘封冠軍侯贊曰聽笳龍
庭鏤石燕然(並後漢史)
五龍皇朝竇儀字可象薊州漁陽人父禹鈞在周為諫
議大夫五子曰儀儼侃偁僖皆相繼登科時人謂之竇
氏五龍少舉進士宋興遷工部尚書加禮部尚書卒贈
右僕射
博物洽聞竇儼字望之舉進士廣順初拜中書舍人世
宗拜翰林學士國初就轉禮部侍郎卒年四十二儼博
物洽聞通音律歷數盧多遜楊徽之為諫官儼嘗謂之
曰丁夘歲五星聚奎自此太平矣二拾遺見之儼不與
也已而果然
廖
北郭先生廖扶字文起習詩書教授常數百人尤明天
文䜟緯風角推步之術號為北郭先生(後漢史)
楚之良才廖立年未三十擢長沙太守諸葛亮曰廖立
楚之良才(魏志)
堂名世綵皇朝廖剛字用中登崇寧五年進士第紹興
九年詔為御史中丞累世以華髮奉養嘗名堂曰世綵
諫議陳公播之聲詩
陸
懷橘陸績字公紀吳郡人六歲見袁術術出橘績懷三
枚去拜辭墮地曰欲歸遺母術大竒之
江東大族陸遜江東大族意思深長才堪負重觀其規
畫可大任(並吳志)
玄圃積玉陸機字士衡少有異才文章冠世君苖見其
文輒欲焚筆硯葛洪謂其文猶玄圃之積玉(晉史)
八科皆中陸元方初明經後舉八科皆中轉監察御史
賜名陸象先元方子器識沈邃舉制科高第景雲中同平章
事始名景初睿宗曰子能紹先是謂象賢乃賜名焉(並唐史)
真清陸景倩象先弟為扶溝丞河南按察使畢構覆州
縣殿最欲必得實有吏言状曰某強清某詐清惟景倩
曰真清終御史
内相陸贄字敬輿十八第進士中博學鴻辭正元七年
以兵部侍郎知貢舉明年竇參黜乃以中書侍郎同平
章事始入翰林年尚少以材幸天子常以輩行呼而不
名在奉天朝夕進見然小心精潔未嘗有過帝倚任之
參裁可否時號内相
穆
譔家令穆寧大歷初為和州刺史治有状召拜太子右
諭德居家嚴事寡姊恭甚嘗譔家令訓諸子人一通又
戒曰君子之事親養志為大吾志直道而已苟枉而道
三牲五鼎非吾養也疾病不嘗藥時稱知命(並唐史)
首唱古文皇朝穆脩字伯長師事陳摶而𫝊其易學方
是時學者從事聲律未知為古文脩首為之倡其後尹
源與弟洙始從之學古文又𫝊其春秋學
卜
西河教授仲尼弟子卜商字子夏孔子沒子夏居西河
教授為魏文侯師(史記)商也與人交推其長者違其短者
故能久也(家語)
谷
待詔公車谷永字子雲博學經書為太常丞數上疏言
得失舉方正直言極諫之士永待詔公車對者數十人
永為上第(前漢史)
九經庫谷那律魏州人淹識羣書禇遂良嘗稱為九經
庫為弘文館學士從太宗出獵遇雨沾漬因問曰油衣
若為而無漏耶那律曰以瓦為之當不漏帝悅其直賜
帛二十段(唐史)
麴
世為豪族麴允金城人與游氏世為豪族西州為之語
曰麴與游牛羊不數頭南開朱門北望青樓為始平太
守領雍州刺史至尚書左僕射(晉史)
伏
伏氏學伏恭字叔齊父黯字稚父明齊詩恭少𫝊父學
除劇令以惠政公廉聞遷常山太守敦脩學校教授不
輟由是北州多為伏氏學肅州以為三老(漢史)
服
春秋左𫝊經服虔字子慎少以清苦建志入太學受業
有雅才善著文論作春秋左氏𫝊解舉孝廉後拜九江
太守(後漢史)
樂
下齊城樂毅其先祖曰樂羊為魏文侯將毅使於燕昭
王以為亞卿後為上將軍并獲趙楚韓魏燕之兵以伐
齊下齊七十餘城
獻金明池賦皇朝樂史母夢異人令吞五色珠而生史
史有文辭初仕江南歸朝舉進士知陵州獻金明池賦
召為三館編脩
卓
通儒卓茂字子康南陽人父祖皆至郡守習詩禮及歷
筭稱為通儒為密令吏人親愛不忍欺之道不拾遺蝗
不入界光武即位先訪求茂以為太傅封褒德侯
畢
盈數大名左閔公元年卜偃曰畢萬之後必大萬盈數
也魏大名也以是始賞天啟之矣
拍浮酒船中畢卓字茂世為吏部郎常飲酒廢職盗飲
比舍酒甕間常謂人曰得酒滿數百斛船四時甘味置
兩頭右手持酒杯左手持蟹螯拍浮酒船中便足了一
生矣(晉史)
與寇凖並相皇朝畢士安字仁叟代州雲中人也後居
鄭州舉進士李沆夢中書闕宰相乃拜士安吏部侍郎
參知政事入謝上曰未也行且相卿士安曰寇凖慷慨
有大節朝臣罕出其右如凖者陛下所宜用也真宗亦
欲相凖藉士安宿德以鎮之不閱月與凖並相
進御樓觀燈詩畢仲衍字夷仲元豐中任中書舍人釐
正官制一經其手遂為萬世不刊之典撰中書備對二
十卷天下之事盡在其中後因館伴高麗貢使元夕御
樓觀燈進詩上俯同其韻以賜云先春佳氣集鈞臺樂
與民同盛宴開蟾彩暖催蓮焰發桂香輕泛管聲來形
容壮麗雖非極黼黻昇平是有才萬里海邦修貢使既
陪華觀勿辭推
郅
蒼鷹郅都孝景時為中郎將敢直諫面折大臣於朝濟
南瞷氏宗人三百餘家豪猾二千石莫能制景帝拜濟
南太守至則族滅瞷氏首惡餘皆股栗遷為中尉行法
不避貴戚列侯宗室見都側目而視號曰蒼鷹(史記)
拒關郅惲志在從政喟然歎曰天生俊士以為人也舉
孝廉為上東城門候帝出獵夜還惲拒關不開後為長
沙太守(後漢史)
吉
忠節吉挹字祖冲祖朗為御史中丞西朝傾覆隕身守
節挹亦立忠節(晉書忠義𫝊)
葛
勾漏令葛洪字稚川以儒學知名究覽典籍尤好神仙
導養之法從祖玄學道得仙號曰葛仙公洪聞交趾出
丹求為勾漏令(晉史)
屈
懷沙賦屈原名平作離騷之經與日月争光又作懷沙
之賦(史記)
尉
希世賢尉元世為豪宗父目斤勇略聞於當時位中山
太守元為羽林中郎後為鎮西大將軍甚得夷人之心
累遷尚書令進位司徒謝老詔曰前司徒尉元元亨利
正明允誠素位顯台階歸老私第可謂知始知卒希世
之賢也復拜為三老(北史)
錦繡萬花谷續集卷三十七
