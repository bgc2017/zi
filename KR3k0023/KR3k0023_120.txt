錦繡萬花谷續集卷四十
類姓
公孫
舉善公孫枝字子桑秦大夫也穆公之用百里奚孟明
子桑之舉也君子以為能舉善(大𫝊)
織屨公孫嬰齊字聲伯魯大夫織屨而食終身不食宣
公之食聲伯夢涉洹或與已瓊瑰(史記)
遺愛子産鄭卿公孫僑也鄭伯賜子産次路再命之服
不毁鄉校晉叔向曰古之遺愛也
商君公孫鞅衛之諸庶孽公子也少好學刑名之事入
秦見孝公三見而說以霸道公與語不自知膝之前於
席也語數日不厭號為商君
叔孫
起朝儀叔孫通薛人與弟子共起朝儀為綿蕞野外習
之拜為奉常因進諸弟子帝悉以為郎諸生喜曰叔孫
生聖人知當世務
王孫
對問鼎王孫滿周大夫也王使滿勞楚子楚子問鼎之
大小輕重對曰在德不在鼎云云鼎之輕重未可問也
(左𫝊)
長孫
一箭貫雙鵰長孫晟善彈工射趫捷過一人箭貫雙鵰
突厥大畏之聞其弓聲謂為霹靂見其走馬稱為閃電
(北史)
兼文武兩器長孫無忌從秦王征討有功王即位遷吏
部尚書以功第一封齊國公太宗曰無忌兼文武兩器
朕故相之朕得公遂定天下帝又思與共艱難頼無忌
以免作感鳳賦以賜(唐史)
哥舒
下石堡城哥舒翰其先盖突騎施酋長世居安西家富
于財任俠重然諾事王忠嗣署衙將翰能讀春秋漢書
通大義䟽財多施予天寳八載詔攻吐蕃石堡城三日
而下進封西平郡王(唐史)
逹奚
荆州總管逹奚長孺少懷操膽烈過人為夏州總管匈
奴憚之不敢窺塞轉荆州總管文帝曰江陵國之南門
今以委卿
万俟
慷慨勇銳万俟洛干隨孝武入關除左僕射慷慨有氣
節勇銳冠世(北史)
慕容
步摇慕容廆世居北夷號曰東胡曾祖莫護跋好冠步
摇冠諸部因呼之為步摇元帝拜廆為車騎將軍封遼
東郡公(晉載記)
率部兵廵邊皇朝慕容延釗字化龍太原人父章開州
刺史延釗少以勇敢聞太祖受禪延釗時握重兵屯真
定太祖諭旨聽以便宜從事延釗與韓令冲率所部兵
廵邊一方以安太祖深德之加殿前都點檢同中書門
下三品父名章故不曰平章事
賀若
獻取陳十策賀若弼字輔伯少有大志博涉書記有重
名隋文帝時以文武才幹拜吳州總管嘗遺原雄詩末
曰勿使麒麟上無我二人名乃獻取陳十策上稱善賜
以寳刀後拜大將軍
賀婁
風塵不警賀婁子幹字萬夀少以驍武知名在隋策授
上大將軍文帝以子幹習邊事授榆關總管甚為敵所
憚乃下書曰自公守此門風塵不警
斛斯
呼為天子斛斯徵字士亮博涉羣書尤精三禮魏孝武
時雅樂廢缺徵稽諸典故創新改舊樂始備焉周武帝
以徵經有師法詔授皇諸子呼為夫子儒者榮之
斛律
鴈臣斛律金魏除為第二領人酋長秋朝京師春還部
落號曰鴈臣後為肆州刺史進遷左丞相文宣曰公元
勲佐命父子忠誠朕當結以婚姻永為藩衛子光字明
月聲震關西
豆盧
惠政致祥瑞豆盧勣拜渭州刺史甚有惠政大致祥瑞
高武隴西来乏水勣馬足所踐忽飛泉涌出又有白烏
翔止廳前乳子謠曰我有丹楊山出王漿濟我人夷神
烏来翔(並北史)
居相十餘年豆盧欽望雍州人魏太和詔去豆姓著盧
欽望居宰相十餘年方易之三思等怙勢獨欽望諄諄
自全(唐史)
庫狄
暴過獨獸庫狄士文隋初拜貞州刺史上賜公卿入左
藏任取多少士文獨口銜絹一疋至州發摘姦諂尺布
斗粟之贓無所寬貸時司馬韋焜清河令趙逹並苛刻
唯長史有惠政語曰刺史羅刹政司馬蝮蛇瞋長史含
笑判清河生喫人上聞曰士文暴過獨獸竟坐免(北史)
若干
將士懷恩若干惠翊戴周文拜直閣將軍從禽竇泰復
弘農破沙苑每先登陷陣加儀同三司剛質有勇力善
撫御將士莫不懷恩
樗里
智囊樗里子名疾滑稽多智秦人號曰智囊武王立以
為丞相(史記)
上官
接武䕫龍上官儀工文詞涉貫墳典貞觀擢進士第遷
祕書郎太宗每屬文遣儀視藁高宗即位進西臺侍郎
時以雍州司士參軍韋絢為殿中侍御史或疑非遷儀
曰御史供奉赤墀下接武夔龍䔏羽鵷鷺豈雍州判佐
比乎時以為清言(唐史)
吾丘
任四千石吾丘夀王拜東郡都尉不復置太守多盗賊
詔賜璽書曰子在朕前之時知略輻輳以為天下少雙
海内寡二及至連十餘城之守任四千石之重職事並
廢盗賊從横甚不稱在前時何也夀王因言其狀後徵
為光禄大夫侍郎(前漢史)
由吾
辟榖餌松由吾道榮少為道士遊燕趙間聞晉陽有人
大明法術乃尋訪之道家符水禁呪隂陽歷數天文藥
性無不通觧後隠於琅琊山辟榖餌松术求長生之祕
(北史)
西門
河伯娶婦西門豹為鄴令鄴之三老常歲為河伯娶婦
巫行視人家女好者云是當為河伯婦即聘取洗沐為
治齋宫河上張綘帷女居其中浮之河中數十里乃沒
人多持女遠逃俗言不為河伯娶婦水来漂溺其人民
豹曰至期幸来告吾亦往送女至時豹往會之河上三
老父老皆會其巫老女從弟子數十人豹曰呼河伯婦
来視其好醜即將女出帷豹曰是女不好煩大巫嫗為
入報河伯待更求好女即使吏卒共抱大巫嫗投之河
中有頃曰巫嫗何久也弟子趣之復以弟子一人投之
河中凡三弟子豹曰巫嫗弟子女子也不能白事煩三
老為入白之復投三老河中豹簮筆磬折向河立待良
久曰嫗三老不来奈之何復欲使廷掾及豪長者趣之
皆叩頭血流久之罷去鄴之吏民大驚恐自後不復敢
言
成公
孝烏賦成公綏字子安少有俊才詞賦甚麗時有孝烏
每集其舍作賦美之綏好音律嘗當暑承風而嘯泠然
成曲因為嘯賦張華每見其文嘆服以為絶倫後徵為
博士(晉文苑𫝊)
胡母
吐佳言如木屑胡母輔之字彦國少擅高名吐佳言如
鋸木屑霏霏不絶為後進領袖後守繁昌令節酒自厲
甚有能名(晉史)
高堂
志存正君高堂隆魯高堂生後也為散騎常侍學業修
明志存正君因變陳戒發於懇誠及沒明帝曰天不欲
成吾事高堂生舍我亡也
秃髮
九州之外有人禿髮傉檀韋宗歎曰竒材英器不必華
夏明智敏識不必讀書吾乃今知九州之外五經之表
復自有人也(唐史)
黑齒
吐蕃不敢盗邊黑齒常之百濟人長七尺一寸驍毅有謀
略吐蕃使贊馬婆等入寇拜河源道經略大使使言斥
地置烽七十所墾田五千頃由是食衍士精卒破之獲
牛馬甲不貲詔書勞賜凡涖軍七年吐蕃懾畏不敢盗
邊封燕國公(唐史)
乞伏
敵不入境乞伏慧字令和鮮卑人少慷慨有大節仕隋
遷凉州總管嚴警烽燧遠為斥堠敵竟不入境(北史)
第五
不受千里馬第五倫或問有私乎曰昔有與千里馬者
雖不受每三公有所選舉心不能忘而亦終不用兄子
病一夜十往退而安寢子有疾雖不省視竟夕不眠豈
可謂無私乎(後漢史)
鹽鐵始名使第五琦拜監察御史勾當江淮租庸使兼
諸道鹽鐵鑄錢使鹽鐵名使自琦始當軍興隨事趣人
不益富而用以饒遷戶部侍郎判度支進同平章事(唐史)
主父
一歲四遷主父偃晚學易春秋百家言上書闕下朝奏
暮召天子謂曰公安在何相見之晩乃拜為郎中數上
䟽言事詔拜為謁者一歲中四遷丈夫生不五鼎食死
即五鼎烹(史記)
侯莫陳
清德侯莫陳穎字遵道少有器量為時軰所推在桂州
有惠政為南方所信服拜邢州刺史政為第一遷瀛州
刺史百姓立碑頌其清德(北史)
阿史郍
比金日碑阿史郍忠字義節資性謹居父喪哀慕過人
擢右驍衛大將軍宿衛四十八年無纖隙人比之金日
碑(唐史)
錦繡萬花谷續集卷四十
