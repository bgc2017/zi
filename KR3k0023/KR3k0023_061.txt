錦繡萬花谷後集卷二十一
高潔
五往見布衣士小臣稷者桓公凡三往不得見公歎曰
布衣之士輕爵禄則無以助萬乘之主萬乘之主不好
仁義則無以下布衣之士於是五往乃得見
屋埃墜飯中孔子絶糧子貢告於野人得米炊於壞屋
有埃墨墜飯中回取食之子貢以回為竊食入問孔子
曰仁人廉士窮則改節乎子曰若改節焉稱仁廉哉子
貢以回食飯告子子召回曰疇昔余夢先人炊飯吾將
祭焉回曰埃墨墜飯中欲寘之不潔欲棄之可惜回即
食之不可祭也回出孔子曰吾之信回非獨今日所信
者目目猶不可信所恃者心心猶不可恃弟子記之知
人故不易矣
外門車馬跡深陸通字接輿楚王使使聘曰請先生治
江南通笑而不應妻於市來曰外門車馬跡何深通曰
王遣使持金百鎰令治江南妻曰妾事先生躬耕以食
親績為衣據義而動樂亦足矣今受人重禄乘人良駟
食人肥濃將何以待之通曰吾不許也妻曰君使不從
非忠從之又違義不如去之於是變易姓名隠居於蜀
峨眉山
容膝之安陳仲子字子終楚王遣使持金百鎰聘以為
相仲子乃謂妻曰今日為相明日結駟連騎食方於前
妻曰左琴右書樂在其中矣結駟萬騎所安不過容膝
食方於前所甘不過一肉今以容膝之安一肉之味而
懷楚國之憂亂世多害恐先生不保命也仲子夫妻逃
去為人灌園
君房素癡嚴光世祖以安車聘之侯霸使掾侯子道奉
書霸戒子道曰子陵素高西陵宜卑禮下之光發書曰
君房素癡今為三公小小善否子道曰位居鼎足不癡
也子道曰公聞先生至即欲詣迫於典司是以不獲光
曰卿言不癡此非癡語也天子三徵我來人君尚未見
况人臣乎我手不能書以牀邊牘板與子道削書之光
口喻數語子道曰書何太少可小益也光曰何可益乎
(並出高士𫝊)
網羅在天王績大業中舉孝悌廉潔授秘書省正字不
樂在朝求為六合丞以嗜酒不任事時天下以亂因劾
遂解去歡曰網羅在天吾且安之乃還鄉里(出本𫝊)
請隸道士籍吳筠性高鯁不耐浮沉於時去居南陽倚
帝山請隸道士籍(出本𫝊)
像圖固辭不與朱敬則張易之等集名儒撰三教珠英
又繪武三思李嶠蘇味道李迥秀王紹宗等十八人像
以為圖欲引敬則固辭不與世潔其為人
隠逸
羲皇上人陶潜曰夏月虛凉高卧北窗之下清風颯至
自謂羲皇上人
淮陽一老漢有應曜隠於淮陽山中與四皓俱徵獨不
至時人語曰商山四皓不如淮陽一老
漢濱老父漢濱老父桓帝幸竟陵過雲夢臨沔水百姓
莫不觀者有老父獨耕不輟尚書郎南陽張温異之使
問曰人皆來觀老父獨不輟何也老父笑而不對温下
道百步自與言老父曰我野人耳不達斯語請問天下
亂而立天子邪理而立天子邪立天子以父天下邪役
天下以奉天子邪昔聖王宰世茅茨采椽而萬人以寧
今子之君勞人自縱逸遊無忌吾為子羞之子何忍欲
人觀之乎温大慙問其姓名不告而去(出本𫝊)
茅屋蓬戶王霸字儒仲太原廣武人王莽簒位棄冠帶
絶交官建武中徵到尚書有司問其故霸曰天子有所
不臣諸侯有所不友司徒侯霸讓位於霸閻陽毁之曰
太原俗黨儒仲頗有其風遂止以病歸隠居守志茅屋
蓬戶連徵不至(出本𫝊)
隠居黽池周黨被徵自陳願守所志帝詔曰自古明王
聖主必有不賓之士周黨不受朕禄亦各有志焉其賜
帛四十匹黨遂隠居黽池(出本𫝊)
猿藏熊緣段成式谷隠書事云隨樵劫猿藏隈石覷熊
緣
辦百萬資郗超每聞欲高尚隠退者輙為辦百萬資并
為造立居宅在剡為戴安道起宅甚精整(出晉史)
山谷臣顧歡被齊高帝徵既至稱山谷臣
鹿皮巾梁武帝賜陶隠居鹿皮巾
買印山支道林因人就深公買印山公曰未聞巢由買
山而隠(出世說)
撰漁歌張志和善圖山水酒酣或擊鼓吹笛䑛筆輙成
常撰漁歌憲宗圖真求其歌不能致(出本𫝊)
餌松柏葉王希夷隠嵩山師黃頥學飬生喜讀周易老
子餌松柏葉雜華年七十餘筋力柔彊刺史盧齊卿就
謁問政答曰己所不欲勿施於人此言足矣(出本傳)
居士屩朱桃椎結廬山中夏則臝冬緝木皮葉自蔽嘗
織十芒履置道上見者曰居士屩也為鬻米茗易之(本𫝊)
茂松清泉潘師正居逍遥谷高宗幸東都召見問所須
對曰茂松清泉臣所須也既不乏矣詔即其廬作崇堂
觀卒諡體玄先生(出本傳)
鹿皮翁鹿皮翁淄川人為少府小史隠岑山得仙時賣
藥於齊市
鹿門隠士皮日休為鹿門隠士書六十篇
一瓢許由居箕山惟有一瓢酌水掛于樹枝風吹瓢鳴
以為煩擲去之
百結衣董威在洛陽隠居白社以殘絮縷帛為衣號百
結衣(並出逸士𫝊)
五不可住肅宗既還京師李泌辭去云臣有五不可住
臣遇太早陛下用臣太重恩太深功太高而跡太竒力
辭果去(出鄴侯家𫝊)
詩謝公山不改陶令菊猶存苔蘚侵垂釣松篁長閉門
風霜清吏事江海諭君恩逸人歸路遠弟子出山迎
服藥顔須駐耽書癖已成柴扉度歲月藜杖見公卿更
作儒林傳還應有姓名(並出皇甫冉)坐窮今古掩書堂二頃
湖田一半荒荆樹有花兄弟樂橘林無實子孫忙龍歸
曉洞雲猶濕麝過春山草自香向夜欲歸心萬里故園
松月更蒼蒼草堂近西郭遥對敬亭開枕膩海雲起
簟凉山雨來高歌懷地肺遠賦憶天台應學相如志終
須駟馬回(出許渾)陶令已過半無心離此溪病嘗山藥遍
貧起草堂低為月窗從破因詩壁重泥近來常夜坐寂
寞與僧齊(出項斯)陶令曾居此弄琴遺世情田園三畝綠
軒冕一銖輕衰柳自無主白雲猶可耕不隨陵谷變應
只有高名(出崔塗)閒如雲鶴散如仙逸士聲名處處𫝊詩
自會來輕物象道從高後小林泉謀身只置煎茶鼎積
貨惟收賣藥錢見說新居更幽僻為憂徵詔到門前(出孫)
(鄰幾)任懶自掃地更貧誰怨天有名閒富貴無事小神仙
(出魏仲先)晨窗林影開夜戶山泉響隠去復何求無言道心
長抱膝小窗深讀書空谷響一笑有會心紛紛自雄
長寧懷栖遯情閒袖經綸手風雲儻未期猿鶴且為
友我不學許由隠煙霧得瓢不飲惟掛樹又不學德
義居虎丘帶瓢入市多騎牛分無玉甌囊古錦病渴文
園只瓢飲不瞰金溪新結亭未須引吸如長鯨但願金
溪化為酒歲歲持瓢醉花柳(並出詩話)梁燕欺春醉閒猿學
夜吟雲連平地起月向白波沉世人如不容我自縱
疎慵落葉憑風掃秋粳任水舂花朝連郭霧雪夜隔湖
鍾身在能無事頭宜白此峯(出方干)巢由不願仕堯舜豈
遺人(出林逋)十年縱跡走紅塵回首青山入夢頻紫陌縱
榮争及睡朱門雖貴不如貧愁聞劍戟扶危主悶見笙
歌聒醉人攜取舊書歸舊隠野花啼鳥一般春(出陳摶)九
重城裏人中貴五等諸侯閫外尊争似布衣雲水客不
將名字掛乾坤(出詩話)不信最清曠及来愁已空數點石
泉雨一溪霜葉風業在有山處道成無事中酌盡一杯
酒老夫顔已紅(出唐求)
棄官
池中種龍龐德公子奐字世文晉太康中為牂牁太守
去官歸鄉居白沙里鄉人宗敬之相語曰我家池中龍
種来里中化其德讓少壯皆代老者擔(出襄陽記)
免冠貢禹為河南令以賊事為府官所責免冠謝禹曰
冠一免豈可復冠耶遂去官(出漢書)
灌畦掇薪元結父延祖不仕年過四十親婭彊勒之再
調舂陵丞輙棄官去曰人生衣食可適飢飽不宜復有
所須每灌畦掇薪以為有生之役過此吾不思也
徒步歸鄉里肅宗為太子而左補闕薛令之兼侍讀時
東宫官積年不遷令之書壁言禮之薄帝見復題聽自
安令之即棄官徒步歸鄉里(並出唐書)
輕舟夜遁吕才東臯子王績集序天下亂藩部法嚴屢
被刻君歎曰羅網高懸去將安所遂出所受俸錢積于
縣城門前託以風疾輕舟夜遁
放情事外武元衡為華原令時畿輔有鎮軍督將恃恩
矜功者多撓吏民元衡苦之乃稱病去官放情事外沉
浮讌詠者久之德宗知其才召授比部員外郎(出舊史)
刺史不禮劉幽求制科中第調閬中尉刺史不禮棄官
去(出本傳)
杜門絶人事趙光逢昭宗時為御史中丞以世亂棄官
洛陽杜門絶人事
致仕
三驥軺車趙芬字士茂拜尚書右僕射以老病出為蒲
州刺史上表乞骸骨徵還京師賜以三驥軺車鳩杖被
褥歸于家(出本史)
角巾東洛薛革除左散騎常侍年至而無疾請告角巾
東洛時甚高之(出本史)
卧振高風蕭德言為秘書監以年老請致仕太宗詔曰
所冀才德猶茂卧振高風使濟南伏生重在于兹日關
西孔子故顯於當今(出本史)
知足不辱張霸為潁川太守謂掾史曰太守起自孤生
致位郡守老氏有言知足不辱遂上病(出本傳)
三分故禄漢制年老致仕者三分故禄以一與之以終
其身
投簪聊欲投吾簪(出左太冲招隠)
懸車告老遂隠丘山懸車告老(出蔡伯喈碑)
遺愛
帝為製碑崔圓兼劍南節度使肅宗立命與房琯韋見
素赴行在帝為制遺愛碑于蜀以寵之(出唐史)
忠清君亮州人為宋遊道生立祠堂像題曰忠清君
何時復来劉陶為順陽長病免人歌之曰悒然不樂思
我劉君何時復来安此下人(出六帖)
生創祠吕諲為荆州自景德以来處方面數十人諲最
有名荆人生創房祠及沒吏裒錢十萬徙祠府西(出本𫝊)
立遺愛頌廣人為宋璟立遺愛頌璟上言頌所以𫝊德
載功也臣之治不足記廣人以臣當國故為溢辭徒成
諂諛者欲釐正之請自臣始有詔許停(出本傳)
人指樹而懷吳湊為京兆尹官街樹缺所司植榆以補
之湊曰榆非九衢之物亟命易之以槐及槐隂成而湊
卒人指樹而懷之(出舊史)
罷市羊祜死南州為之罷市巷哭者聲相接(出晉史)
去見思何武當官無赫赫之名去後人見思(出本𫝊)
錦繡萬花谷後集卷二十一
