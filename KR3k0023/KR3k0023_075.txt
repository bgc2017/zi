錦繡萬花谷後集卷三十五
酒
五斗先生五斗先生其飲至五斗不亂人有以酒邀者
無貴賤輙往著五斗先生𫝊
六鶴齊飛古者交歡多為博列子曰虞氏設樂飲酒擊
博樓上其齒以牙飾以箭長五寸其數六刻一頭作鶴
形仙經云六鶴齊飛盖其名也宋齊以降多以摴蒱頭
戰酒骰子之制亦六鶴齊飛之變也(出醉鄉日月)
瓊蘇南嶽夫人𫝊曰夫人設王子喬瓊蘇綠酒
酴醿酒李絳曰今法令不及者五十餘州西戎内訌加
以水旱無年陛下焦心銷志求濟時之略渠便高枕而
卧哉帝謂左右曰絳言骨骾真宰相也遣使賜酴醿酒
(出唐書)
劇飲歡甚採訪使韓朝宗約孟浩然偕至京師欲薦諸
朝會故人至劇飲歡甚或曰君與韓公有期浩然曰業
已飲遑恤他卒不赴(出本𫝊)
生春酒德宗即位五月甲申劍南貢生春酒(出本紀)
紫酒青酒于闐以蒲萄為酒又有紫酒青酒不知其所
釀而味猶美(出五代史)
甘若飴韓愈詩一杯春酒甘若飴
地黃酒柳玼相國餗門人賈有奴頗横馮球愛賈召奴
責之奴泣謝未幾馮謁賈未出有二青衣齎罌出曰公
恐君寒奉地黃酒三杯馮說盡舉之
酒山南昌國有酒山山有泉其味如酒飲之甚美醉經
月不醒
碧芳酒房夀六月擣蓮花製碧芳酒涼物也(出叩頭錄)
䲻腦酒肅宗張皇后專權每進酒常寘䲻腦酒令人久
醉健忘(出酉陽雜爼)
石梁春滎陽之土窟春富平之石梁春酒名也(出國史補)
飲飾飲飾者如暑中置寒筵冰之類(出醉鄉日月)
明府曠官苛政凡飲以一人為明府主斟酌之宜酒懦
為曠官謂泠也酒猛為苛政謂熱也
三材凡飲以一人為錄事以糾坐人須擇有飲材者材
有三謂善令知音大戶也
飲儲下酒物色謂之飲儲
歡候十有三歡之候十有三得其時一也賓主久間二
也酒醇而主嚴三也非觥罍不謳四也不能令有耻五
也方飲不重膳六也不動筵七也錄事貌毅而法峻八
也明府不受請謁九也廢賣律十也廢替律十一也不
恃酒十二也使使勿歡勿暴十三也
不歡之候有九主人吝一也賓輕主二也鋪陳顇而不
叙三也樂生而妓驕四也數易令五也騁牛飲六也迭
恢諧七也手相屬八也歡骰子九也(並出醉鄉日月)
菖蒲桃花滄洲去國萬里出菖蒲桃花酒飲之神氣清
爽
換骨醪憲宗採鳳李花釀換骨醪晉國公平淮西回黃
帕金瓶遠賜二斗(出叙聞錄)
金牌斷酒安禄山眷寵既深人多疾之帝恐其遇毒賜
禄山以金牌繫臂每王公勸飲則示金牌准勅斷酒
㰂酒皮日休詩云明朝有物充君信㰂酒三瓶寄夜航
(㰂酒江外酒名)
崑崙觴魏賈將有奴善别水嘗乘舟於黃河中流以匏
瓠接河源水七八升經宿色如絳以釀酒名崑崙觴芳
味絶妙
般若湯北僧謂酒為般若湯蓋庾詞以避法禁
詩得錢即相覓沽酒不復疑忘形到爾汝痛飲真吾
師却憶去年人醉時只今未醉已先悲數莖白
髮那抛得百罰深杯亦不辭春酒杯濃琥珀薄水
漿椀碧瑪瑙寒(出杜甫)車旁側掛一壺酒鳳笙龍管行
相催咸陽市上嘆黃犬何如月下傾金罍溧陽酒
樓三月春楊花忙忙愁殺人胡雛綠眼吹玉笛吳歌
白苧飛梁塵(出李白)頻頻到口微成醉拍拍滿懷都是
春醺酣情味難名状醖釀二夫莫指陳斟有淺深存
燮理飲無多少寄經綸(出卲康節)擣香篩辣入缾盆盎盎
春溪帶雨渾收拾小山藏社甕招呼明月到芳樽稻
垂麥仰隂陽足器潔泉新表裏清曉日著顔紅有暈
春風入髓散無聲(出朱布真)白衣送酒舞淵明急掃風軒
洗破觥豈意青州六從事化為烏有一先生隔籬
不喚隣翁飲抱甕須防吏部來(出東坡)
茶
驚雷莢萱草帶覺林僧志崇收茶三等待客以驚雷莢
自奉以萱草𢃄供佛以紫茸香赴茶者以油囊盛餘瀝
歸(出蠻甌志)
綠華紫英同昌公主上每賜饌其茶則有綠華紫英之
號(出杜陽編)
官自治園令狐楚為鹽鐵轉運使先是鄭注建㩁茶使
王涯又議官自治園植茶人不便請廢使如舊法從之
(出本傳)
雲脚乳面凡茶少湯多則雲脚散湯少茶多則乳面聚
文火顧况論茶云煎以文火細煙小鼎長泉
六班白樂天方齋禹錫正病酒禹錫乃饋菊苖虀蘆服
鮓換取樂天六班茶二囊以自醒酒(出蠻甌志)
成象殿茶故例翰林學士春晩人困則日賜成象殿茶
(出金鑾密記)
自判品第陸龜蒙嗜茶置園顧渚山下歲取租茶自判
品第張文新為水說七種其二惠山泉三虎丘井六淞
江人助其好者雖百里為致之
詩活水還將活水烹自臨釣石汲深清大瓢酌月歸
春甕小杓分江入夜瓶雪乳已翻煎處脚松風仍作
瀉時聲枯腸未易禁三椀卧聽山城長短更(出東坡)汲
澗供煮茗浣我雞黍腸蕭然綠隂下復此甘露嘗慨
彼俗中士噂&KR0689;聲利場高情屬吾黨茗飲安可忘(出謝)
(幼槃)開緘試火煎須汲遠山泉自遶風爐立誰聽石碾
眠細微緣入麝猛沸恰如蝉羅細烹還好鐺新味更
全花隨僧筯破雲逐客甌圓痛惜藏書箧堅留待雪
天睡醒思滿啜吟困憶重煎祇此消塵慮何須作神
仙
香
龍鱗香葉子香即棧香之薄者又曰龍鱗香
龍涎香龍涎香出大石國國人候島林上有異禽翔集
下有羣魚遊泳則有伏龍吐涎浮水上舟人或探而得
之則為巨富其涎如膠
九和香三洞珠囊曰天人玉女持羅天香按玉爐燒九
和之香
入窨凡香須入窨貴燥濕得宜也合和訖乾器收蠟紙
封埋屋地下半月餘
日磾自合香金日磾入侍欲衣服香潔變胡虜氣自合
一香武帝果悅之
五方香牀隋煬帝觀文殿前兩廂為堂各十二間於十
二間堂每間十二寶橱前設五方香牀綴貼金玉珠翠
每駕至則宫人擎香爐在輦前行
屑沉泥壁唐宗楚客造新第沈香紅粉以泥壁開門則
香氣蓬勃
水麝天寶中虞人獲水麝臍香皆水也每取以針刺之
香氣倍於肉麝
文石卞山在湖州山下有無價香有老母拾得一文石
光彩可翫偶墜火中異香聞於遠近收而寶之每投火
中異香如初
薔薇水周顯德五年昆明國獻薔薇水十五缾云得自
西域以灑衣衣敝而香不滅
雞舌日華子云雞舌香治口氣所以三省郎含香奏事
笑蘭吳僧罄宜作笑蘭香予曰豈非韓魏公所謂濃梅
山谷所謂藏春者耶其法以沈為君雞舌為臣北苑之
塵秬鬯十二葉之英鉛華之粉柏麝之臍為佐以百花
之液為使一炷如芡子許油然鬱然若齅九畹之蘭而
挹百畝之蕙也
棋
金面棋盤蘇尚書八十猶參禪大潙以手拍碎金面棋
盤尚書尋悟(出禪學)
檀心棋子關中貴家以紫檀心瑞龍腦為棋子
玉棋子唐宣宗朝日本國王子來朝善圍棋帝令待詔
顧師言與之對手王子出本國楸玉棋局冷暖玉棋子
蓋玉之蒼者如楸玉色其冷暖者冬暖夏冷
圍棋短具王積薪每出遊必攜圍棋短具畫紙為局與
棋子併盛竹筒中繫於車轅馬鬛間道上雖遇匹夫亦
與對手勝則徵其餅餌牛酒(出北夢瑣言)
蛻龍牙取蜕龍牙一枚臨局自然機變横出(出棋訣)
可教常勢王積薪隨明皇西幸宿山中孤姥之家簷下
夜忽聞姑與婦棋因附身門扉一一密記共下止三十
六忽聞姑曰子已北矣吾之勝止七枰耳遲明王具禮
請問出局盡平生之好布子未及數十姑謂婦曰是子
可教以常勢因指示攻守殺奪救附拒之法其意甚略
曰此已無敵人間矣謝而别回顧失向之室矣(出異叢談記)
石枰仙奕山始登者得石枰于上黑肌而赤脈十有八
道可奕(出柳宗元山水記)
天帝召棋客滑能善奕忽有一小子自云張清與能對
奕思甚精敏能異而詰之曰我非世人天帝召公着碁
能忽奄然(出北夢瑣言)
博打子肅宗在彭原廨舍隘狹帝與張良娣博打子聲
聞於外李泌言帝乃潛令刻乾樹子不欲有聲良娣以
是怨泌
詩對敵常觀勢臨機便得先安危心不動殺活手能
專勿以欺為事須知劫是權旁人爛柯看當局是神
仙(出楊元素)天迥人空遠洞虛枰尚存何時方對奕驚俗
便冲軒羊恐多成石桃應别有源願逢柯迥爛長得
侍靈尊
食饌
瓊膏乳懿宗迎佛骨入内道場薦瓊膏乳訶陵國所獻
也(出杜陽編)
銀餅餤宣宗賜韋澳孫宏銀餅餤食之甚美皆乳酪膏
腴之所為(出摭言)
鴨肝猪肚王晉飯酒非鴨肝猪肚筯輒不舉(出醉仙圖)
月兒羹柳公權以隔風紗作龍城記及八朝名品號錦
樣書以進上方御剪刀麫月兒羹即命分賜公權(雲仙散錄)
龍鮓有人遺張華鮓華曰此龍肉也遂沃以苦酒中有
五色光(出世說)
同心鱠金門歲節曰洛陽人家七夕裝同心鱠(出雲仙散錄)
縠薄絲縷進士段碩常識南孝廉者善斫鱠縠薄絲縷
輕可吹起操刀響捷若合節奏因會客衒技先起魚架
之忽暴風雨雷震一聲鱠悉化為蝴蝶飛去南驚懼遂
折刀誓不復作(出酉陽雜爼)
骨青肉紫漢昭帝釣得蛟長三丈帝曰此魚鱔之類命
大官為鮓骨青肉紫食之甚美帝更求之不獲
含風鮓房州六月調羊酪造含風鮓(出叩頭錄)
野猪鮓安禄山恩寵莫比其所賜品目有野猪鮓有馬
酪(出酉陽雜爼)
雩肉南蠻室利佛寺有獸類野豕角如山羊名曰雩肉
味美以饋膳
素麟脂班螭髓謝玄卿遇神僊設素麟脂班螭髓(續神仙傳)
紅虬脯同昌公主上贈御饌有紅虬脯非虬也但貯於
盤中則虬健絲高一尺(出杜陽編)
麟肉脯王遠至蔡經家設麟肉脯(出神仙𫝊)
杏炙鼃炙飲食有杏炙鼃炙
蓴龜蓴龜羔之絶美江東謂之一蓴龜(並出酉陽雜爼)
錦繡萬花谷後集卷三十五
