錦繡萬花谷後集卷十三
知縣
雙鳬王喬為葉令顯宗時每自縣詣臺其臨至輒有雙
鳬從東南飛來
放囚如期而還虞延洛陽令每至歲時伏臘輒放遣囚
繫歸家並感恩德如期而還(並本𫝊)
河陽一縣花潘岳為河陽令縣樹桃李花人號曰河陽
一縣花(晉書)
晝日垂簾顧凱之為山隂令邑三萬戸凱之御繁以約
晝日垂簾門階閒寂自宋世為山隂務簡而事理莫能
尚也(晉史)
不行鞭罰裴子野出為諸曁令在縣不行鞭罰民有爭
者示之以理
不如一丘丘仲孚為山隂令甚有聲百姓謠曰二傅沈
劉不如一丘前世傅琰父子沈憲劉元明相繼宰山隂
並有政聲仲孚皆過之
慈君北涼張潭為和寧令百姓愛之如父母號曰慈君
白烏甘露後趙申錄為廣昌令白烏巢其庭樹甘露降
其廳事後為三公
置水投書孔翊為洛陽令置水庭前得囑託書皆投水
中一無所發(並職源)
慈父唐房謙為長葛令甚有惠化百姓號為慈父治為
天下第一超授郜州司馬吏民泣相語曰房明府今去
吾屬何以生為百姓思之立碑頌德
社稷器蜀蔣琬廣都長衆事不治諸葛亮曰琬社稷之
器非百里才也
獸皆南渡劉平為全椒長五日一聽事先時多獸每為
人害平視事三月獸皆南渡
蝗不入茂陵陽球為茂陵令寬和多惠以至誠接下為
民所愛比縣連歲蝗災不入茂陵又李孟元為盧氏
令務行德化時境悉蝗獨不入盧氏(並分紀)
就縣賜章服王正雅為萬年令穆宗時京兆號為難理
正雅抑強扶弱政甚有聲會柳公綽為京兆尹上前褒
稱穆宗命以緋衣銀章就縣賜之(職林)
元魯山元德秀字紫芝為魯山令誠信化人士夫高其
行語之云元魯山(唐史)
潁川四長潁川四長並以仁信篤誠使人不欺語荀淑
為當塗長韓韶為瀛長陳寔為太丘長鍾皓為林慮長
淑等皆潁川中人也(循吏傳)
對詔居第一開元初韋濟調鄄城令旣衆謝有詔問所
以安人者對凡二百人惟濟居第一不能對者免官
三年無囚何易于為益昌令刺史崔朴泛舟易于身引
舟凡鬭民在庭易于曉指杖遣之不以付吏獄三年無
囚(本傳)
惠如春風李白為馬昌宰韓仲卿去思碑云未下車人
懼之旣下車人悦之惠如春風三月大化姦吏束手豪
宗側耳
璽書奬飭玄宗時採訪使回以陸渾及諸道二十六縣
孝祥等政常循良帝皆降璽書奬飭明年縣令數十辭
赴職帝自制令長新誡以諭之仍於廟堂賜宴以遣之
其愛民揀吏如此也
終日清談王衍字夷甫為元成令終日清談縣務亦理
刻石劉宴為温令有惠利可紀民皆刻石以傳
置祠狄仁傑字懷英彭澤令人為立生祠
齋馬唐馮元淑歴浚儀始平二縣車騎赴職未嘗以妻
子之官所乘馬不與芻云令作齋馬
冰清玉白晉江韋襄邑令傅渾頌曰明府君侯臨下有
赫克隆有光惠我咫尺乃冰其清乃玉其白風抗其高
雲垂其澤君有遺愛民有餘思
水清衡平葉康直知光化縣豐稷為穀城令人歌之曰
葉光化豐穀城清如水平如衡(本傳)
讀五車書吳靖為長沙令一日自嘆曰讀五車書辛苦
十年不得綴鴛鷺班髮白蹤跡飄零為百里陶元亮復
何人邪
削木為牘燕蕭知臨卭縣民苦吏追擾削木為牘民公
事有連逮者書其姓名使召之如期而至(續通鑑)
詩聞宰江陽邑剪棘樹蘭芳城門何肅穆五月飛秋霜
(李白)東陽本是佳山水何況曾經沈隠侯化得邦人解吟
詠如今縣令亦風流新開潭洞疑仙境遠寫丹青到雍
州落在尋常畫工手猶能三伏凛生秋(劉禹錫)衡山雖小
邑首唱恢大義因見縣尹心根源舊官閟南紀改波瀾
西河共風味(杜甫)連城寳為重茂宰得才新山雉紀舟楫
江花報邑人白水過庭激綠槐夾門植(文選懷縣詩)來時人
指拙為謀出手方知刃解牛有病黃堂懷藥問丐歸紫
槖列銜留(瓜圃)陶潛一縣令獨飲仍獨醒猶將公田二頃
五十畝種秫作酒不種秔(東坡)古縣蕭條秋景晩昔年陶
令亦如君頭巾漉酒臨黃菊手扳支頤向白雲百里豈
能容驥足九霄終自别雞羣相思不恨書來少佳句多
從闕下聞(雍陶)邑事多商榷惟詩未暇論母慈催扇枕父
老欲攀轅三年非一事知盡愛人心滿任添新髮還
家帶舊琴鵲聲先棹去柳色到都深即日應冠豸憑共
記得沈(紫芝)兹邑猶淳古君行作長官假令三尺密終有
一分寬栗里歸差易桐鄉愛極難千峯青遶郭暇日想
憑欄(南岳)
縣丞
通判縣事隋及大唐縣丞各一人通判縣事(通典)
長史縣丞長史也百官表縣司戸以上為令皆有丞尉
秩四百石至二百石是為長史(漢書景紀)
簽書文檄元符詔縣丞簿尉日赴長官廳議事及簽書
文檄
述六職柳子厚武功縣丞壁記曰丞之位八品以下述
六職以輔其治也
令囚歸耕唐臨為萬泉丞縣有輕囚數十人會春暮時
雨臨白令請出之令不許臨曰明公若有所疑臨請自
當其罪令囚請假召囚悉令歸家耕種與之約令歸繫
所囚等皆感恩義至時畢集詣獄臨由是知名(唐書)
稱雨道晴裴子雨為下邳令張晴為縣丞二人但有聲
氣而善言語曾論事移時人私竊相語曰縣官甚不和
長官稱雨贊府道晴終日如此不和也(南部新書)
仕宦無休勢唐宋安恭為龍門丞年已五十八數年而
登列岳每語僚屬曰公輩但守清白何憂不遷俗云雙
陸無休勢余以為仕宦亦無休勢各宜勉之
閒官不領公事大中四年勅州有上佐縣有丞簿俗謂
閒官不領公事殊乖制作之本意(續通典)
簡靖柳文武功丞壁記曰潁川陳南仲居是官邑人宜
之號為簡靖夫以武功疆理之大人徒之多而陳生以
簡靖處其理斯固難矣
邑事無所不當問藍田縣丞壁記丞之職所以貳令於
一邑無所不當問
主簿
主諸簿目主簿謂主諸簿目(通典)
短主簿王恂為桓温主簿人曰短主簿
後來之英徐浩張說稱其才由魯山主簿薦為集賢校
理見喜雨五色鴿賦嗟曰後來之英也
三主簿並為相盧邁自河南簿為補闕鄭餘慶自氾水
簿為察院趙宗儒自陸渾簿為右拾遺三主簿並為宰
相(職源)
矮屋不堪擡頭張彖登科為華隂簿而為守令所仰歎
曰丈夫有凌雲蓋世之志而拘於下位若立身矮屋之
下使人擡頭不得乃棄官而去(天寶遺事)
髯鬚之職外史檮杌王建僭蜀李景上封事以為眉山
主簿制曰旌其忠藎之心委以髯鬚之職(注云雀豹古今注羊名髯)
(鬚主簿)
移文驅虎顧少連字夷仲為登封主簿邑有虎孽民患
之少連命塞陷穽移文岳神虎不為害(職源)
簿領中有是人吳擇仁字智夫為開封雍丘主簿元祐
中金水河堤壞十六縣皆選屬他役得詣朝堂白事宰
相范純仁獨異之曰簿領中乃有是人
有公輔器張昇字杲卿為楚丘主簿南京留守王曾謂
其有公輔器(並四朝國史)
口記物色無差顔春卿調羣浦主簿嘗送徒於州亡其
籍至廷口記物色凡千人無所差長史陸象先異之
通管縣事熙寧三年提舉王廣淵言一縣之事惟令佐
三員而主簿尉所職各異苟有謬誤所職者坐視其弊
而莫得禁止欲令主簿管稽簿書尉專管督盜依舊外
縣事並令通管從之
詩舍弟卑棲邑防川領簿曹倚賴天涯釣猶能掣巨
鰲(杜甫)昔時陶令彈琴縣今日君為主簿官地勝不嫌清
俸薄政公還得衆人歡江分九𣲖潮常到嶽疉千峯夏
亦寒閒客散遊來未得畫成圖軸乞予看(田翁虛舒寄彭澤主簿)
縣尉
五百空手行嚴安之崔譚俱為赤尉安之令五百執大
杖譚益大其狀如椽安之復令執小杖譚益小其狀至
如筯安之令五百空手行乃不能學(見聞記)
單言判獄李程字表臣為藍田尉有滯獄十年程單言
輒判京兆狀最遷監察御史
上寶劔篇郭震字元振初為通泉尉任俠使氣撥去小
節百姓厭苦武后欲詰與語竒之索所為文章上寶劒
篇后覽嘉歎詔示學士李嶠等即授鎧曹參軍
聰明尉盧莊道十六擢第為河北尉太宗謂聰明小兒
雍丘尉魏奉古一覽千餘言時謂聰明尉
擒姦摘伏李勉為開封尉與聯尉盧城軌並有擒姦摘
伏之名
首該賞典乾德元年以大名府元城縣尉張義元為本
縣令賞捕盜之功也天下縣尉久廢是歲復置義元首
該賞典以激勸之
清水明鑑河北尉馮履清水見底明鑑照心
摧姦抉隠李勉始調開封尉汴水陸一都會號難治勉
摧姦抉隱有名
台輔之器婁師德補江都尉揚州長史盧承業竒其才
謂曰吾子台輔之器當以子孫相託何可以官屬常禮
待也
吏能第一劉延祐補渭南尉有吏能治第一李勣戒之
曰子春秋少而有美名宜稍自抑無為出人上
召為翰林白居易調盩厔尉為集賢校理月中召入為
翰林學士(並職源)
處賤官有憂天下心寶元初有明州慈溪尉裴明允倜
儻不羣雖處賤官有憂天下之心屢上書言事後又詣
闕上書云漢成帝時梅福為南昌尉屢從縣道上書言
災異事求假即𫝊詣行在所
少府李白贈瑕丘王少府别西河劉少府贈秋浦柳少
府杜甫貽華陽柳少府如此則當是唐時縣尉多稱少
府也(類要)
材吏嚴挺之名浚調義興尉號材吏
彈琴蒔藥趙元亮自貞固少負志略好論辯武后稱制
懼不容其高調宜祿尉到職非公事不言彈琴蒔藥如
隱者之操自傷位不配才
廏目一覽魏奉古授雍丘尉嘗九日公燕有客草序五
百言奉古曰此舊文援筆倒疏之草序者默然自失列
座撫掌奉古徐笑曰適覽記之非舊習也由是知名時
珽涖汴州召奉古前曰此聰明府帥他日持廐目令示
奉古一覽便諷千餘言珽驚曰仕宦四十年未嘗見此
不言人非李白為李錫元勲去思碑云初拜夀光尉心
不掛細務口不言人非羣吏罕測望風敬憚
詩仙尉趙家玉英風凌四豪維舟至長蘆目送煙雲高
摇扇對酒樓持袂滿蟹螯(李白)隱吏逢梅福遊山憶謝公
(杜甫)皎皎鸞鳳姿飄飄神仙氣梅生亦何為來作南昌尉
清風佐鳴琴寂寞道為貴(李白)西尉鬱相望東西百步場
插旗蒲柳市伐鼓水雲鄉已作觀魚檻仍開射鴨堂(東坡)
錦繡萬花谷後集卷十三
