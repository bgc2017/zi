錦繡萬花谷續集卷十
淮西路
廬州(合淝)(梁縣)(舒城)
地所必爭魏文帝曰先帝東置合肥南守襄陽西向祁
山敵来輙破於三城之下地有所必爭也
龍死立祠合淝縣西之二十里有廣惠廟其碑云唐貞
觀間有僧慧滿結庵此山誦經忽有布衣造門曰我東
海龍王之少子屬時苦旱僧令其降雨答曰盗布天澤
罪當亟此須臾膏澤隨霈三日龍死於山隅僧乃擕以
葬而民為之立祠其後水旱禱之必驗
題詠勝境天然别精神入畫圖一山分四頂四面瞰平
湖(出羅隠詠四頂山在合肥東南)冠𢃄淮南第一州揚鞭得從使君遊
木魚聲斷東淮曉水荇香𫝊後浦秋(出郭祥正澄惠寺)昔年吴
魏交兵地今日承平會府開沃壤欲包淮甸盡堅城猶
抱蜀山回柳塘春水藏舟浦闌若秋風教弩臺獨有無
情原上草青青還入燒痕來(出朱照登郡城懷古)山為浮来海莫
沉蕭梁曾此布黃金梵僧親指耆闍路帝女歸𫝊逹磨
心地控好峯排萬仞澗餘流水落千尋靈蹤斷處今何
在日夕雲霞望轉深(出擇用孫題浮槎山在梁縣東南三十五里)肥川勝賞
冠他州浦口揚舲得俊遊梅雨正迷江國語萍風先破
洞庭秋(出朱服)將軍盪寇力能任陳迹依然得重尋血遶
樓船龍戰息水搖城堞雉飛深蜀山迥出千螺秀肥
水長縈一帶廻猶有金城藏後浦不惟銅雀起高臺(出郭)
(祥正)晴湖列遠岫萬疊来駿奔横入小蜀岡金支依玉昆
(出朱服)羊湖阻城南長淮帶城西壯哉金斗勢曹瞞築合
肥
無為軍(無為)(巢縣)(廬江)
王喬山巢縣西南九十里有山竒秀世𫝊昔王子喬於
此山採藥故名其山為王喬山
題詠臨塘古廟一神仙綉幌花容色儼然為逐朝雲来
此地因隨暮雨不歸天眉分初月湖中鑑香散餘風竹
上煙借問邑人沉水事已經秦漢幾千年(出羅隠詠姥山在巢湖中)
(湖䧟姥升此山今有廟)南北安危限兩關迅流一去幾時還凄凉
千古干戈地春水方生鷗自閒(出龔相詠濡須塢在巢縣東南四十餘里諸葛)
(於東關作大堤遏巢湖)掩映軍城隔水鄉人煙物景共蒼蒼酒家
樓閣搖風旆茶客舟船簇雨檣(出林逋詠景)飄然吟魄到鰲
山好句空流水石間眼界清虛心不息浮生能有幾人
間(出吕夷簡詠大寧院在軍東南)南臺舊觀再焚修鸞鳳徘徊無樹留
芳草滿時迷白鹿落花深處卧青牛九天宛轉雲常在
萬象縦横月不收應是廬江人不識蟾宫移下水晶樓
(出在廬江南一里南臺東漢左慈真人之故隠也有題此詩於玉虛觀壁或以為左慈真人復来也)
安豐軍(夀春)(安豐)(霍丘)(六合)
青岡晉書云謝元敗苻堅於青岡死者如麻即此地也
去夀春三十里
咄泉夀春縣東北十里有山(出泉大呌則大湧小叫則小湧)
題詠風獵紅旗入夀春滿城歌舞向朱輪八公山下清
淮水千騎塵中白面人(出劉禹錫詠楊夀州)陣前金牌生無愧鼔
下蠻奴死合羞三尺異嫌暗塵土凛然霜鶻欲横秋(出袁)
(世弼題劉仁瞻畫像曾守夀春)一别阻漢坻雙崤望河澳兹嶺復巑岏
分區奠淮服東限琅琊臺西距孟諸陸(出謝元暉詠八公山在夀春北)
(四里)
濠州(鍾離)(定遠)
種杏治病昔董奉居此山種杏為人治病其山在鍾離
縣之南六十里
三槐亭其亭既以三槐在其側又王欽若吕夷簡曾懷
皆為倅故名亭在倅聽
題詠川瑣支祁水尚渾地埋汪㒺骨應存樵蘇已入黃
熊廟烏鵲猶朝禹會村(出東坡詠塗山在鍾離縣西九十里)娶婦山中不
肯留會朝山下萬諸侯古人辛苦今誰信只見清淮入
海流(出蘇黃門詠塗山)跨歷商周看盛衰欲將齒髮鬭蛇龜空
飱雲母連山盡不見蟠桃結子時(出東坡詠雲母山在鍾離縣南四十里)
觀魚會子臺蕪没夢蝶莊生冡木秋惟有清淮供四望
年年依舊背城流(出東坡題清淮樓)欲將同異較錙銖肝膽猶
能楚越如若信萬殊皆一理子今知我我知魚(出東坡題觀魚)
(臺)常&KR0988;劉伶死便埋豈伊忘死未忘骸烏鳶奪得與螻
蟻誰信先生無此懷(出東坡題逍遙臺)帳下佳人拭淚㾗門前
壯士氣如雲倉皇不負君王意只有虞姬與鄭君(出東坡詠)
(虞姬塚在定遠縣南)紫蔓青條覆酒壺落花時與竹風俱歸来自
負花前醉笑向游魚問樂無(出唐獨孤及詠垂花塢)
和州(歷陽)(含山)(烏江)
雞籠山道家第四十福地淮南子云云麻湖初䧟時有
一老母提雞籠以登此山因化為石今有石狀若雞籠
故名其山
文理成字歷陽縣西北四十里有山名石文理皆成字
故吴志云歷陽山石文理成字
題詠歷陽賓主昔多賢三老風流二十年獬豸冠中曾
補衮鳳皇池上迭擎天(出胡彦國諫三先堂謂劉摯傅堯俞范純仁也)泠泠一
帶清溪水遠𣲖来通歷陽市涓涓出自碧湖中流入楚
江煙霧裏(出唐李聰詠歷溪在歷陽西一里)勝負兵家事不期包羞忍
耻是男兒江東子弟多豪俊卷土重来未可知(出杜牧詠西楚)
(霸王廟在烏江縣東南二里)一夕湖為地千年列郡名霸王迷路處
亞父所封城(出劉禹錫)軒宇憑虛出半天忽驚身寄碧雲端
(出劉忠肅詠凌雲亭)送客特過山口堰看花多向水心亭(出唐張籍詠水)
(心亭)沸井今無湧烏江舊有名(出劉禹錫詠沸并在郡西百步)將軍馬上
設良謀遙望青山指梅樹(出王安石詠梅山曹公指山梅與軍士止渴處)當利
江頭最僻州懷人惟是數登樓(出王微之)
安慶府(懷寧太湖)(桐城)(宿松)(望江)
吴塘陂懷寧縣南二十里皖水所注曹公遣朱元光屯
皖大開稻田吕蒙上言皖地肥美若一收熟彼衆必增
宜早除之乃征皖破之此塘即朱元光所開也
英輔齋太平寺東有一室乃王禹玉讀書之地公自舒
發解至登台輔郡守朱綽為之立名英輔齋
題詠諸山何處是龍眠舊日龍眠今不眠聞道已隨雲
物去不應只雨一方田(出山谷詠龍眠山在桐城縣之西北)早歲慕五嶽
嘗為塵機礙孰知天柱峯今與郡齋對漢皇南遊日望
秩此昭配法駕到谷口禮容振荒外燔柴百神趨執玉
萬方會如今封禪壇惟見雲雨晦(出獨孤及詠天柱峯在皖山高三千七百)
(丈周二百五十里)羣山奔来一峯起千丈芙蓉碧霄裏老松自
作孤鳳吟潮浪生時三井水(出郭祥正詠天柱閣在郡圖)開國桐鄉
已白頭國人誰復記前遊故情但有吴塘水轉入東江
向我流(出荆公詠吴塘陂在懷寧縣南二十里朱元光所開)君過秋浦正逢秋亦
到摐陽皖水頭九𣲖先將明月去三峯小為白雲留(出徐)
(師川)鬱鬱窈窈天官宅諸峯排霄帝不隔六時謁天開關
鑰我身金華牧羊客羊眠野草我世間高真衆靈思我
還石盆之中有甘露青牛駕我山谷路(出魯直題懷寧西山谷寺李伯)
(時畫黃魯直坐石先於寺魯直因自號山谷且題其石)桐鄉山遠復川長紫翠連
城碧滿隍今日桐鄉誰愛我當時我自愛桐鄉(出荆公封舒國)
(公自詠)久留舒子國慣作北門遊山遠三峯出溪長二水
流(出徐師川)離江漠漠樹重重東過長淮到宿松縣好也知
臨浣水官間應得看潛峯春生綠野吴歌怨雪霽平郊
楚酒濃留取餘杯待張翰明年歸棹一從容(出羅隠送宿松縣傅)
(堅)勢參吴楚分作鎮向同安地勝塵寰隔天深洞府寬
位將衡嶽敵根與霍山蟠日轉香爐暖風清玉照寒石
樓平郡堞天柱倚雲端禪鄰祖師塔仙接左慈壇元宗
曾立廟漢武亦鳴鑾(出孫僅題潛山)皖伯臺前綠樹春吴塘初
下碧溪分舊游風景長牽夢遙羡高齋望白雲(出徐任)皖
城終日静如山府掾應從到日間一水碧羅裁繚繞萬
峯蒼玉刻潺湲皖山西去百重山塵迹今埋杳靄間
白首行藏空自感春風江上照衰顔(並出荆公)虎頭玉照南
北嶺麟角石盆三兩峯横舟千古摐陽水一逕㳂容
逹觀臺(出徐師川)白水十丈瀑吳塘千頃流林依玉照遠雲
為石盆留春色年年好溪山事事幽(出徐濟川)
蘄州(蘄春羅田)(蘄水)(黃梅)(廣濟)
佳山秀水張子師廣教院記蘄春古郡左舒右黃佳山
秀水環絡千里有鼓吹白雲之勝
蔡山其山出大龜書云九江納錫大龜即此山也
題詠笛竹出蘄春霜刀劈翠筠纖成雙入簟寄與獨眠
人卷作筒中信舒為席上珍滑如鋪薤葉冷似卧龍鱗
清潤疑乘露鮮華不受塵通州炎瘴地此物最關身(出樂)
(天寄蘄簟與元九)古苔蒼蒼封老節石上孤生飽風雪商聲五
音隨指發水中龍應行雲絶曾將黃鶴樓上吹一曲占
盡秋江月(出劉禹錫詠蘄笛)石甃苔封百尺深試嘗茶味少知
音惟餘夜半泉中月留得先生一片心(出王元之詠三泉在鳳山之隂)
(蘭溪之陽極甘美)笛愁春盡梅花裏簟冷秋生薤葉中不道蘄
州歌酒少使君難稱與誰同(出白居易寄李蘄州)
黃州(黃岡)(黃陂)(麻城)
山靈川媚山靈川媚嘗生大賢為國家瑞慶(出許端夫瑞雲堂記)
武湖乃黃祖習戰閱武之所宋謝晦走武湖戍即此地
在黃陂(出郡縣志)
題詠翠湲尋竹白沙遊更挽藤梢到上頭豈有危巢尚
棲鶻亦無塵迹但飛鷗經營二頃將歸去眷戀青山為
見留百日史君何足道空餘詩句滿江樓(出韓少蒼遊赤壁詠)遠
吞山光平浥江瀨幽閴遼夐不可具狀(出王元之竹樓記)履巉
巖披蒙茸踞虎豹登虬龍攀棲鶻之危巢俯馮夷之幽
宫(出東坡賦赤壁)南山一尺雪雪盡山蒼然澗谷深自暖梅花
應已繁使君厭騎從車馬留山前行歌招野叟共步青
林間(出東坡詠南山)孫家兄弟晉龍驤馳騁功名業帝王畢竟
江山誰是主苔磯空屬釣魚郎(出杜牧詠横江館晉龍驤將軍蒯恩建)千
年栽種百年規好德無人助我儀為問幾株能合抱慇
懃記取角弓時(出東坡詠萬松亭在麻城縣西)繫舟着西日曳杖到東
坡暗井蛙成部荒祠鳥作窠老仙騎鶴去雉子飯牛歌
興廢何須問斯文自不磨(出張孝祥題東坡祠)弭節齊安郡孤城
百戰殘傍村林有虎帶郭縣無官暮角梅花怨清江桂
影寒黍離緣底事撩我起長嘆(出方干)柳岸風来影漸疎
使君家似野人居雲容水態還堪賞嘯志高懷亦自如
雨暗殘燈碁欲散酒醒孤館鴈来初可憐赤壁争雄地
惟有衰翁坐釣魚(出杜牧齊安詠景)
光州(定城)(固始)(光山)
墮玉鞭固始縣北有龍塘世𫝊漢高祖從此遁去墮玉
鞭塘中
題詠潢河遠出郡城樓樓入潢南城上頭天闊星連翼
軫分地長川帶漢江流(出趙彦珠詩潢城)此堂縱逐人俱廢亦
有陽冰篆字存(出張紫微詠煙水堂在光山縣西)佩蘭隠者今何在煉
杏仙翁去不還(出郝及中詠杏山在固始縣有抱朴子仙迹)
錦繡萬花谷續集卷十
