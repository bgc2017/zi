錦繡萬花谷前集卷八
帝王符瑞
斬蛇漢高祖為亭長送徒驪山被酒夜徑澤中一人行
前者曰前有大蛇當徑願還高祖曰壮士行何畏乃拔
劒斬蛇行數里醉卧後人至蛇所有老嫗夜哭曰吾子
白帝子也化為蛇當道今者赤帝子斬之故哭嫗忽不
見高祖獨喜(本紀)
赤蛇入鼻中藝祖微時入洛至長夀寺大佛殿西南角
枕柱礎晝寢有藏經院僧見赤蛇入帝鼻中帝寤僧問
所向帝曰欲見柴太尉於澶州無資僧曰某有一驢子
可乘又以錢幣為獻帝遂行柴太尉一見竒之留幕府
未幾柴太尉為天子是為周世宗帝與宣祖俱事之以
至受禪(邵氏聞見錄)
高祖母夢與神遇漢高祖母媪常息太澤之陂夢與神
遇是時雷電晦冥父太公往視則見交龍其上已而有
娠遂産高祖(本紀)
赤蛇化金孔子夢三槐間豐沛市有赤飈起呼顔回子
夏往觀之見赤蛇化為黃金上有文曰卯金刀後高祖
起豐沛(金樓子)
五星入房武王滅紂之時五星入房房蒼神之精以周
室木德故五星表木瑞(文選)
兩日相磨初太祖北征王處訥曰庚申歲太陽躔亢在
亢於德剛其獸龍恐與太陽並駕若果然則聖人利見
之時也庚申歲旦果有兩日相磨盪即太祖陳橋啓聖
之時也
歲星往来虛危中劉原父嘗齋太一宫與王堯臣夜語
曰歲星往来虛危間其色甚明以吾觀之當有興於齊
者歲餘英宗以齊州防禦使入繼大統遂登大位(劉行狀)
五星聚奎當魯分乾德五年三月五星如連珠聚于奎
當魯分從鎮星辰見東方占曰有德受慶大人奄有四
方子孫蕃昌明年真宗皇帝降生
金陵有天子氣秦時望氣者云五百年後金陵有天子
氣故始皇東遊以厭之塹北山以絶其勢及孫權之稱
號自謂當之孫盛以謂始皇逮於孫氏四百三十七載
考其歷數尤為未及元帝之渡江也五百二十六年真
人之應在於此矣(晉元帝紀)
神劒以殱三&KR0008;拾遺記漢太上皇微時遊山澤間有冶
鑄曰為天子鑄劒若得腰間佩刀雜冶即成神器可以
克天下昴星精為輔以殱三&KR0008;太上皇曰此物名匕首
遂解投煙焰中劒成授上皇上皇以賜高祖乃殱三&KR0008;
宅天下鈎命决云蕭何為昴星精項羽陳勝胡亥為三
&KR0008;(職官分紀)
竒異極貴太祖自陳橋還太夫人杜氏與王夫人方設
齋扵定力寺聞之王夫人聞變懼杜曰吾兒平生竒異
人皆言當極貴何憂言笑自若太祖曰帝王之興自有
天命周世宗見諸將方面大耳者皆殺之然我終日侍
側不能害我我若應為天下主誰能圖之(涑水記聞)
黃龍往来室中英宗天聖十年生於宣平坊赤光滿室
咸見黃龍往来室中濮王夢兩龍與日並墮以衣承之
復戲於空中其一龍視王曰吾非王所能有也後仁宗
立為皇子(事實)
聖祖大中祥符五年十月聖祖降扵延恩殿先是有汀
州人王捷者咸平初賈販扵南康軍逆旅遇道人自言
姓趙是冬再見於茅山命捷市鉛汞鍊之成金捷即隨
至和州諸山又授以小環神劒曰非遇人主勿輕言捷
詣闕求見不得乃謀以罪名自逹至信州佯狂大呼遂
坐配隸嶺南未久逃至京師閣門祗候謝德權知其有
術即為奏請釋軍籍劉承珪聞其異為改名中正得對
龍圖閣具陳靈隂特授許州參軍留止皇城舍時出遊
市嘗有道人與之偶語云即向来授法司命真君也承
珪為創新堂駐之景德四年五月降于堂之紗幬中戴
冠佩劒服皆青色凡有瑞異必先告中正𫝊逹其言既
降延恩殿前八日上夢景德中所覩神人𫝊玉皇之命
是夕五鼓殿庭先聞異香少頃黃光自東南至燈燭失
光俄見靈仙儀仗皆有光明天尊至冠服一如元始天
尊之像旁有六人秉圭仙衣上再拜於階下俄有黃霧
起須臾霧散天尊與六人皆坐上升西階仙童捧湯飲
一器類碧玉湯甘白如乳天尊曰吾人皇中九人之一
也是汝趙之始祖再降乃軒轅黃帝凡世所知少典之
子非也母感赤電夢天人生扵夀丘後唐時七月一日
下降生趙氏之族今已百年皇帝善撫育蒼生無怠前
志即離坐乘雲而去及曉以語宰相等仍召至殿上觀
降臨之所先東封畢加封司命天尊及此降延恩殿恭
上九天司命保生天尊號曰聖祖上靈高上九天司命
保生天尊大帝聖祖名玄朗詔中外不斥犯遂以聖祖
降臨之地建新宫名曰景靈宫琢玉石為聖祖像初聖
祖述靈電降生之地改兖州曲阜縣為仙源毁夀丘建
道宫以景靈為名命宰相王曾紀述其事(夲朝事實)
統運
七神三十五際唐虞之際以斗精受命者七神得四均
間氣而王者又二十八人所謂三十五際者也禹以金
德王故夏后氏之有天下也生數四百年契以水德王
故殷人之有天下也成數六百年稷以木德王故周人
之有天下也成數八百年伯益之命中天而堯族以火
德乘之故漢家之有天下也生數再及二百年其間距
王而興不能復大禹之迹皆五神之餘氣臯陶降德皇
唐受命(張說乾符頌)
咸窮於六漢自建武至建安二十五年一百六十九歲
而禪魏魏自黃初至咸熙二年四十六年而禪晉晉自
太始至元熙二年一百五十六年而禪宋宋自永初元
年至昇明三年凡六十歲咸以六終六受六亢位也(梁本)
(紀)文帝紀云三代揖遜咸窮於六
五運唐敬暉謂王者乘土王世五十數盡千年乘金王
世四十九數九百年乘水王世二十數六百年乘木王
世三十數八百年乘火王世二十數七百年天地之常
也自黃帝至漢五運適同(夲𫝊)
秦為閏位伏犧氏以木王五行以生為序神農以火黃
帝以土少昊以金顓帝以水帝嚳以木堯火舜土夏金
湯水周以木漢以火漢律歷志秦以水德在周漢木火
之間師古注曰秦為閏位不當五德之序漢火傳魏土
晉金也(職林)
赤烏飛魯門圖錄云得麟之後天墜血書魯端門明日
血書飛為赤烏言漢代周也
獲麟夫子見薪采者獲麟孔子按圖錄知劉季代周麟
者木精薪采者庶人然火之意孔子絶筆於春秋不書
下三時者起木絶火王明周木當受漢也(學林)
國朝火德藝祖有天下承周之木而以火德王建隆羣
臣之論已定
趙垂慶論金德趙垂慶謂皇朝當越五代上承唐統而
為金德以藝祖受禪於庚申其後聖祖降於癸酉天書
降於戊申申酉皆金位也
謝絳謂土德絳以謂皇朝當下黜五代紹唐為土德以
繼聖祖如漢之繼堯以藝祖之生於洛也包絡推黃鴻
圖既建五緯聚之於奎躔鎮星為主也
宫殿禁苑
華清宫天寳六載改温泉宫為華清宫北向正門曰津
陽門面西曰望京門南面曰昭陽門其中有瑶光殿飛
霜殿九龍殿宜春亭芳蘭閣(東坡詩注)
拾翠殿望雲亭長安志拾翠殿在大明宫翰林門外望
雲亭在太極官景福殿西(坡詩注)唐杜甫贈張垍詩曰天
上張公子宫中漢客星賦詩拾翠殿佐酒望雲亭
迎風露寒舘漢武先作迎風館於甘泉後又加露寒儲
胥二館(長楊賦注)
建章宫漢武帝時柏梁災於是作建章宫
延和殿崇政殿南有延和殿
金馬門漢武帝時相馬者東方京作銅馬法獻之詔立
馬於魯班門外更魯班門外為金馬門(仲舒𫝊注)
黃門禁門曰黃闥以中人主之門號黃門(輿服志)又靈帝
紀注應劭曰黃門侍郎每日暮入青瑣門拜謂之夕郎
漢官儀青𤨏或云刻為連𤨏文也盖在未央宫中前殿
之側云
修門宋玉招魂曰魂兮歸来入修門些(修門詔楚都郢城門也文選)
延閣武帝廣獻書之路書積如丘山故外有太常博士
之藏内有延閣廣内秘書之儲(劉歆士略云)
翰林院承明玉堂翰林院在禁中乃人主燕居之所玉
堂承明金鑾殿皆在其間應供奉人自學士以下至工
伎皆隸籍其間皆稱翰林如今翰林醫官之類(筆談)
觚稜金雀上觚稜而棲金雀(觚稜帝□之角也西都賦)
紫宸殿施敬本為左補闕唐昌公主出降敬本上疏曰
紫宸殿者漢之前殿周之路寢陛下所以負黼扆居黃
屋饗萬國朝諸侯人臣致敬之所(職官分紀)
置鍾景陽樓晉舊顯陽昭陽二殿太皇太后所居永明
中無太后羊貴嬪居昭陽殿西范貴嬪居昭陽殿東苟
昭華居鳳華柏殿中御居夀昌畫殿南閣置白鷺鼓吹
二部乾光殿東西頭置鍾磬兩廂皆燕樂處也以内深
隠不聞端門鼓漏聲置鍾於景陽樓上應宫人五鼓聞
鍾聲則早起粧飾
丹墀前漢尚書奏事明光殿省中以丹朱漆地也故曰
丹墀
魚鑰門鑰必以魚者取其不瞑目守夜之義(芝田錄)
渭烏漢靈帝作飜車渴烏施於玉門外西橋用洒南郊
路以省百姓洒道之費(渴烏為曲筒以氣引水上也後宦官傳)
丹地周紀曰椒房丹也(北史)又杜詩閣道通丹地梅福傳
注以丹掩泥塗殿上地陳無已寄東坡詩丹地開黃卷
謂坡在經筵也
金井欄太極殿上有金井欄金博山轆轤蛟龍負山扵
井上(戴延之西征記)
罼圭苑靈昆苑漢靈帝作罼圭靈昆苑(二苑並在洛陽門外也靈帝紀)
芙蓉殿龍武新軍深駐輦芙蓉别殿漫焚香(杜詩)
金華殿上方嚮學鄭寬中張禹朝夕入說尚書論語於
金華殿中(金華殿在未央宫中也班固𫝊)
隆儒殿隆儒殿在邇英閣後叢竹中(春明退朝錄)黃詩云隆
儒殿角對横經是也
罘罳漢文七年未央宫東闕罘罳災師古曰罘罳闕曲
閣也釋名云臣將入侍於此伏思也又蘇鴻演義稱罘
罳織絲為之象羅綱交文之状盖宫殿簷戶之間也又
段成式酉陽書稱殿桷護鳥雀為罘罳崔豹古今注罘
罳屏也罘者復也罳者思也臣朝至屏外復思所奏之
事顔師古云罘罳連闕曲閣也以覆重刻垣墉之處玉
篇云罘罳屏外門也但屏上雕刻其形如罘之狀二說
皆通以為屏柱刻木為之施扵城隅門闕之上此為長
(杜詩注)
詩天仗霄嚴建羽旄春雲送色曉雞號金爐香動螭頭
暗玉佩聲来雉尾高戎服上趨承北闕儒冠列侍映東
曹(韓昌黎)鴛鷺欲歸仙仗裏熊羆還入禁林中(韓昌黎)風回
玉宇簫聲遠日下瓊林佩影閒待得年光遍天下始教
春色到人間水晶宫殿接龍津碧樹陽春曉色新朱
戶曲房能駐日酥盤金勝自生春(晏元獻)文昌新入有光
輝紫界宫墻白粉闈曉日雞人傳漏箭春風侍女護朝
衣口厭含香握厭蘭紫微青𤨏舉頭看(白樂天)五夜漏
聲催曉箭九重春色醉仙桃旌旗日暖龍蛇動宫殿風
微燕雀高朝罷香煙攜滿袖詩成珠玉在揮毫欲知世
掌絲綸美池上于今有鳳毛憶昨逍遥供奉班去年
今日侍龍顔麒麟不動爐煙上孔雀徐開扇影還玉几
由来天北極朱衣只在殿中間孤城此日堪腸斷愁對
寒雲雪滿山城上春雲覆苑墻江亭晚色静年芳林
花著雨胭脂濕水荇牽風翠帶長龍武新軍深駐輦芙
蓉别殿漫焚香何時詔此金錢會爛醉佳人錦瑟旁
晝刻𫝊呼淺春旗簇仗齊退朝花底散歸院柳邊迷樓
雪融城濕宫雲去殿低避人焚諫草騎馬欲雞栖(杜甫)絳
幘雞人報曉籌尚衣方進翠雲裘九天閶闔開宫殿萬
國衣冠拜冕旒日色纔臨仙掌動香煙欲傍衮龍浮朝
罷須裁五色詔佩聲歸到鳳池頭(王維)雞鳴紫陌曉光寒
鶯囀皇州春色闌金闕曉鍾開萬戶玉階仙仗擁千官
花迎劒佩星初落柳拂旌旗露未乾獨有鳳凰池上客
陽春一曲和皆難(岑參)與君十五侍皇闈曉拂爐煙上玉
墀花開漢苑經過處雪下驪山沐浴時近臣零落今猶
在仙駕飄颻不可期此日相逢非舊日一杯成喜亦成
悲(韋應物)玉階春冷未催班暫拂衣袍枕笏眠孤立小心
還自笑夢魂潜繞御爐煙落花野静宫中漏微雨春
寒廊下班紫煙重疊苑春城廊下人稀唱漏聲偷得
微吟倚斜樹滿衣花露聽宫鶯(並鄭谷)紅樓曉色催宫漏
紫閣春嵐雜禁煙風定玉爐香影直日融金掌露華鮮
(洪覺範)金雀&KR4436;稜轉晚輝飄飄宫葉墜秋衣出門塵漲如
黃霧始覺身從天上歸(秦少游)漢閣西頭千步廊與公長
夏對匡牀隂隂樹色迷宫草寂寂棋聲渡苑墻(韓子蒼)璧
門金闕倚天開五見宮花落古槐明日扁舟滄海去却
尋雲氣望蓬莱(劉䕫)銅壺滴漏初冬高閣雞鳴半空催起
五門金鎻猶垂三殿珠櫳階前御柳搖綠仗下宫花散
紅鴛鷺數行曉日鑾旗百尺春風(高齋詩話)銀燭朝天紫陌
長禁城春色曉蒼蒼千條弱柳垂青𤨏百囀流鶯繞建
章劒佩聲隨玉墀步衣冠身惹御爐香共沐恩波鳳池
裏朝朝染翰侍君王(賈至)花萼夹城通御氣芙蓉小院入
邊愁珠簾繡柱圍黃鵠錦纜牙檣起白鷗(杜甫)絮撲芙蓉
苑花開太掖波黃頭吹月笛櫂影落天河草染天邊
碧花勻日脚紅須知親帝澤不必藉春工花萼蜂兒影
簾旌燕子風遊絲避金葆吹過紫垣東粉蝶非仙骨
隨風過苑墻穿花不敢採應怯内家香沉沉雨過宫
槐綠寂寂春殘輦路香細想人間無此景夜来魂夢到
昭陽(並盧秉)迎春燕子尾纖纖拂柳穿花掠翠簷聞道蘂
宫三十六美人爭為捲珠簾蓬莱風促水紋斑月甃
風廊數百間雲外蹕聲穿嶺去行宫簇馬望驪山落
絮濛濛立夏天樓前槐樹影初圓傳聞紫殿深深處别
有薰風入舜絃(西清詩話)疎星摇落曉光微殘月蒼龍闕角
西玉勒争門隨仗入牙牌當殿報班齊羽儀雖接鴛兼
鷺野性終存鹿與麛笑殺汝隂常處士十年騎馬聽朝
雞行殿峩峩出綠槐琳房芝闕聳崔嵬管絃飄落人
間去幢節疑從天上来(歐公)紅躑躅繁金殿暖碧芙蓉笑
水宫秋(廖凝)袖中諫草朝天去頭上宫花侍宴歸(王操)兩聲
鞭自禁門出一簇人從天上来(楊義方)春風試暖昭陽殿
明月還過鳷鵲樓(李白)冰殘玉甃泉初動水澁銅壺漏更
長(介甫)長樂鍾聲花外盡龍池柳色雨中深(東坡)星沉長樂
鍾聲外月掛觚稜闕影頭(宋庠)苑花似雪同隨輦宫月如
眉伴直盧(白樂天)觚稜金碧照山高萬國珪璋捧赭袍(杜牧)
三陪藻宴簮裾上五對龍顔日月邊(劉長卿)
服御行幸
大駕法駕小駕隋煬帝備法駕嫌屬車太多謂閻毗曰
屬車十二乘亦得據宋孝武帝時有司馬儀曰晉遷江
左唯設五乘尚書王宏曰秦兼七國并周共九國八十
一乘三十六乘無所准憑江左設五乘儉不中禮位帝
王文物旌旒之數爰及冕玉皆用十二今宜准此設十
二乘憲章往古大駕可從秦法駕依漢小駕依宋帝曰
何用秦法哉大駕宜三十六法駕宜十二小駕除之(北史)
屬車十乘唐制天子之車玉路金路象路革路木路别
有屬車十乘一曰指南車二曰記里鼓車三曰白鷺車
四曰鸞旗車五曰辟惡車六曰皮軒車七曰羊車八曰
耕根車九曰安車十曰四望車為十乘行幸則陳于鹵
簿(唐輿服志)
豹尾車崔豹古今注周制也所以象君子豹變必以尾
示其謙也今惟乘輿得建焉出則豹尾車最在後漢書
曰成帝以趙飛燕置屬車間豹尾中國朝最後一車豹
尾加於鹵簿内車上載朱漆竿以竿首綴豹尾隊正一
人執之(職官分紀)
逍遙子契丹犯澶淵真宗臨河未渡高瓊大呼逍遙子
公擁帝以升遂渡河成功(談叢)
駕頭正衙法坐香木為之加金飾四足墮角其前小偃
織藤帽之每車駕出幸則使老内臣馬上抱之曰駕頭
(沈括筆談)
驂乘乘車之法尊者車左御者車中又有一人處車之
右以備欹側是以戎事則稱車右其餘則曰驂乘驂乘
者三也取三人為義(文帝紀注)
翠盖望翠華之葳蕤(天子之羽葆也南都賦)
扇筤輦後曲盖之筤兩扇夾之通謂之扇筤皆繡亦有
銷金者即古之華盖也(筆談)
旄頭衞至尊摯虞决疑晉武帝時彭權為侍中帝問侍
臣旄頭之義權曰秦紀云秦國竒&KR0988;觸山截水無不崩
潰唯畏旄頭故使虎士冠之以衛至尊(職官分紀)
鹵薄鹵大盾也以大盾領一部之人故都言鹵簿蔡邕
獨斷曰漢天子出車駕次第謂之鹵簿(官儀注曰甘泉鹵簿國朝宋綬)
(序鹵簿圖謂有文章必有武偹故敕法物之駕嚴師兵之衞總名之曰鹵簿焉三家之說不同㩧矟之制義羅)
(曰犦擊聲也形如劒而三刃李綽輦下記引爾雅云犦牛幇牛也能抵觸百獸仗内犦矟刻牛首於上義鑑義)
(羅字皆作犦而通禮則用䂍字焉案字書從矛者不載二禮之用不同車輻列扵外仗之前崔豹曰車輻捧也)
(漢執金吾亦捧也漢百官表中尉秦官更名執金吾應劭曰吾禦也掌金革以禦非常顔師古曰金吾鳥名執)
(此象故以名官自象駕清道至掩後玄武隊殳仗細仗前後陳列皆謂之黃麾仗太祖親閱鹵薄凡仗内衣服)
(絹布綵畫者易以絲絁繡文累朝增益禮文大備郊祀籍田畢陳大駕明堂大享率用三引政和乃用三代鍾)
(鼎尊彛制作之象以墨車夏篆檀斿旗物易舊六引車旗且漢之大駕公卿奉引大將軍驂乘太僕卿御光武)
(止陳法駕公卿不在鹵簿中唯河南尹執金吾洛陽令奉引侍中驂乘奉車郎中御至唐兼列六引時文策題)
䂍槊宋宣獻公著鹵簿記䂍槊不得其始徧問諸儒無
知者予後十年得顔之推說云江佐有瓝槊以首大如
瓝故云(景文公筆談)
青油隊甲騎紋乾德三年再郊范魯公為大禮使以鹵
簿中青油隊舊甲騎盡取於武庫磨鏟堅厚精明可畏
於禮容有所未順陶榖為禮儀使出意以青綠畫黃絁
為甲紋青布囊之綠青為下裙絳皮為絡長短至膝銅
鈴遶前膺及後鞦至今用之(玉壺清話)
參旗井鉞蘇易簡擬宋玉大言賦獻之曰日烏月兔曜
文明也參旗井鉞嚴武偹也執北斗兮奠玄酒也削西
華兮為石䃭也(楊文公談苑)
外朝内朝本朝文德殿曰外朝凡不釐務官日赴是謂
常朝垂拱殿曰内朝宰臣以下并武班日赴是謂常起
居每五日文武朝官並赴内朝謂之百官大起居是謂
三等盖天子坐朝莫先於正衙於禮臣無一日不朝者
故正衙雖不坐常參官猶立班俟放朝乃還(春明退朝錄)
入閤涑水記聞上問宰相唐世入閤之儀參政宋庠退
而講求以進退有大内有大明宫大内謂之西門大明
宫謂東門高宗以後多居東門其正南門曰丹鳳丹鳳
之内曰含光殿至大朝會則御之次北曰宣政殿謂之
正衙朔望大冊拜則御之次北紫宸殿謂之上閤亦曰
内衙竒日視朝則御之唐制天子日視朝則必立仗扵
正衙或乘輿止於紫宸則呼仗自東西閤門入故唐世
謂竒日視朝為入閤又明皇欲避正殿遂御紫宸殿喚
仗入閤門遂有入閤之名本朝數御文德殿行入閤之
儀沈括被詔修閤門儀制以為文德殿入閤非是當喚
仗御紫宸殿請行兩制議沈請如唐御宣政禮詔可有
舊入閤圖文武官百人執仗四百人其五龍五鳳五岳
五星旗御馬皆立殿門之外(筆談)
常參入閤唐故事天子日御殿見羣臣曰常參朔望薦
享諸陵寢有思慕之心不能臨前殿則便殿見羣臣曰
入閤宣政前殿也謂之衙衙有仗紫宸便殿也謂之閤
其不御前殿而御紫宸也乃曰正衙喚仗由閤門而入
百官俟朝于衙者因隨以入見故謂之入閤然衙朝也
其禮尊閤宴見也其事殺自乾符以後天子不能日見
羣臣而見朔望故正衙常日廢仗而朔望入閤有仗其
後習見遂以入閤為重至出御前殿猶謂之入閤其後
亦廢(五代李琪)
由複道御層樓其或觀稼扵南薰門賞花於含芳園幸
金明池下雕輦登龍舟憩瓊苑由複道御層樓臨軒置
酒至上林春融千花萬卉妍麗冠絶上必曲宴宰衡等
(職官分紀)
洞案宋景文領門下省會天子排正仗吏供洞案設扵
前殿兩螭首間上設香爐修注官夾案立宋詰吏何名
洞吏不知宋以謂通朱漆為案故曰洞(朱筆記)
𫝊國璽𫝊國璽秦所製四方上紐交盤龍其文曰受命
於天既夀永昌二漢𫝊之歷魏晉晉敗没于劉聰聰敗
没于石氏石氏敗晉穆於永和中濮陽太守戴僧施得
之送于建鄴歷宋齊梁梁敗侯景得之景敗侍中趙思
賢以璽投南兗州刺史郭元建元建送于廣陵辛術術
送於北齊(辛𫝊)
受命玄璽唐太宗受命玄璽以白玉為螭首文曰皇天
景命有德者昌(唐志)
唐𫝊國八璽八璽皆玉為之神璽以鎮中國藏而不用
受命璽以封禪禮神皇帝行璽以報王公書皇帝之璽
以勞王公皇帝信璽以召王公天子行璽以報四裔天
子之璽以勞四方天子信璽以召兵四裔皆泥封大朝
會則符璽郎進神璽受命璽于御坐行幸則合八璽為
五轝從於黃鉞之内(唐志)
紫泥璽室漢中書以武都紫泥為璽室皆綠綈其上(西京)
(雜記)
金泥元封中浮圻圖貢蘭金芝泥常以封函匣及宫門
鬼魅不敢近衞青張騫皆受金泥之璽封(拾遺記)
咸陽村中得玉璽紹聖元年咸陽縣民段吉夏日雨後
村中立門足陷得玉璽一方四寸篆文如鳳鳥之狀曰
受命于天既夀永昌按璽記云秦始得卞氏玉刻以為
璽元后取璽投之地故一角缺騐之皆合唯記云色黃
此青蒼色耳盖漢世以為𫝊國璽孫堅入洛得於城南
井中至梁朱全忠始失所在全忠以下多都汴洛今璽
尚出於秦又云皆亦刻受天之命皇帝夀昌則無之有
司奏上廷議以為瑞改元元符命段吉以官至靖康金
人取去(邵氏後錄)
道冠徽宗北狩光堯方為天下兵馬大元帥南都即帝
位昭慈太后遣内侍劭成章以乘輿服御来有一道冠
非人間之制成章奉以奏上曰太后令奏殿下祖宗以
来退朝燕閒不裹巾只戴道冠自神宗始易以巾非舊
制也願即位後退朝燕閒只戴此冠庶幾如祖宗時氣
象上流涕受之(邵氏錄)
白紗帽蕭道成既立蒼梧王王敬則手取白紗帽加道
成首令即位又沈攸之召諸軍曰我被太后令大事若
克白紗帽共著耳盖晉宋齊梁以来唯人君得著白紗
帽家有畫梁武帝亦着白紗帽
詔敕
紫泥漢舊儀曰天子信璽六璽皆以武都紫泥封青囊
白素裹兩端無縫一尺板中約署皇帝(後志)
天子下書有四一曰冊二曰制三曰詔四曰敕自隋唐
以来除改百官必有告敕其制須由中書門下故劉禕
之曰不經鳳閣鸞臺何謂之敇唐時除擬百官必中書
侍郎宣奉舍人行進入獲刺字所以為敕也(退朝錄)
鳳詔石季龍為詔以五色紙寫在木鳳口中轆轤回轉
快若飛翔(載記)
金雞肆赦杜鎬言肆赦植金雞不知起何代關中風俗
傳云宋司馬膺之云按海中星占云天雞星動為有赦
隋刑法志北齊敕曰令武庫設金雞或云起於西凉吕
光未知孰是䆒其旨盖西方兊兊為澤金者巽之神巽
為號令合二物揭長竿使人觀之也(楊文公談苑)
黃白二麻風行四方中書用黃白二麻為綸命近者獨
用黃麻其白麻自非國之重事拜受將相則不得用扵
斯發揮大猷藻飾王命隻簡片削可以動乎人神風行
四方萬里如覩非制詔之謂歟盖人君深拱端默扵穆
清之中九區視聽不及雖堯德舜知禹哲湯眀不能庭
策以朝告不能家閱以戶臻必欲忘典謨掩訓誓隂諭
於天下密符於胷襟鴻荒以還所蔑聞也故議定扵内
而事條扵外言發扵上而旨敷扵下唐韋執誼翰林故
事(職官分紀)
把麻通事舍人宣詔舊令拾遺團句把麻盖謁者不知
書多失句度故用拾遺低聲摘句及吕温為拾遺被喚
把麻不肯去遂成故事拾遺不把麻自吕始也時柳宗
元戲云幸識一文半字何不與他把麻(職官分紀)
制敕用黃紙唐高宗敇曰制敕施行既為永式比用白
紙各有蟲蠧自今尚書頒下諸州縣並用黃紙(職官分紀)
中書舍人繳詞頭唐制唯給事中得封還制書康定間
富韓公為知制誥封還詞頭知制誥今中書舍人也中
書舍人繳詞頭自富公始(邵氏後錄)
綿繡萬花谷前集卷八
