錦繡萬花谷續集卷二十三
類姓
王
孝子忠臣王尊治尚書論語舉直言遷虢令先是王陽
為益州刺史行至邛郲九折坂嘆曰奉先人遺體柰何
數乘此險尊為刺史問曰此非王陽所畏道邪叱其馭
曰驅之王陽為孝子王尊為忠臣守京兆尹刺譏不憚
將相誅惡不避豪強
真漢相王商字子威京師相驚言大水至商獨曰此必
訛言有頃稍定問之果訛言後為丞相有威重長八尺
餘單于來朝仰視商貎大畏之遷延却退天子歎曰真
漢相矣
明經射策王嘉以明經射策甲科為郎察廉為南陵丞
舉直言超遷太中大夫出為九江河南太守治甚有聲
後為丞相為人剛直嚴毅有威重上甚敬之
賜爵關内侯王成為膠東相治甚有聲宣帝最先褒之
曰膠東相成勞來不怠治有異等賜爵關内侯所居民
富所去見思(並本𫝊)
權以濟事王霸字元伯言滹沱河冰合權以濟事善撫
士卒曉兵愛士拜偏將軍拜上谷太守在上谷二十餘
歲封淮陵侯
一逢掖王符耿介不同於俗以此不得升進著潛夫論
譏當時失得將軍皇甫規解官歸鄕入鴈門太守謁之
規卧不迎又白王符在門屣履迎之時語曰徒見二千
石不如一逢掖竟不仕(並後漢史)
獨步漢南王粲字仲宣蔡邕見而竒之聞粲在門倒屣
迎之拜侍中博物多識問無不對讀道邊碑而能暗誦
為人覆碁而不誤善屬文舉筆便成無所改定曹植與
楊脩書曰仲宣獨步於漢南(三國魏志)
文籍先生王沉典著作號為文籍先生在魏參席上之
珍居晉為幄中之士實有翼亮佐世之勲拜御史大夫
守尚書令加給事中
夜夢懸刀王濬嘗起宅開門前路廣數十步曰吾欲使
容長戟幡旗夜夢懸三刀於梁須臾又益一刀李毅曰
三刀為州字又益一者其臨益州乎果遷益州刺史有
平吳之功官至大將軍
管中窺豹王獻之字子敬風流為一時之冠管中窺豹
時見一斑嘗夜卧齋中有偷人入室盗物都盡徐曰偷
兒青氊我家舊物可特置之羣偷驚走工草隷善丹青
為吳興太守拜中書令
神仙中人王恭字孝伯起家為著作郎歎曰仕宦不為
宰相才志何足以騁恭美姿儀濯濯如春月柳嘗被鶴
氅裘涉雪而行孟㫤歎曰此真神仙中人也
江東獨步王坦之弱冠有重名語曰江東獨步王文度
(坦之字)遷中書令臨終與謝安書言不及私惟憂國家之
事
風流雋望王忱字元達弱冠知名流譽一時其舅范寗
謂曰卿風流雋望真後來之秀忱曰不有此舅焉有此
甥及鎮荆州威風肅然(並晉史)
螭蟠北海王猛字景略北海人懷佐世之志螭蟠北海
桓温入關被褐而詣之一面談當世之事捫蝨而言旁
若無人為苻秦相(載記)
將門有將王鎮惡猛之孫鎮惡以五月生家人以俗忌
欲令出繼疎宗猛曰昔孟嘗君惡月生而相齊是兒亦
將興吾門矣故名為鎮惡武帝與語異之謂諸佐曰鎮
惡王猛孫所謂將門有將後為龍驤將軍攻陷長安武
帝勞之曰成吾霸者真卿也
有封狼居意王玄謨幼而不羣領汝隂太守每陳北侵
之規文帝曰聞王玄謨陳設使人有封狼居意性嚴未
嘗妄笑眉頭未嘗伸
栝柏豫章王儉字仲寳袁粲見之曰宰相之門也栝栢
豫章雖小已有棟梁氣矣終當任人家國事尚宋明帝
公主齊臺建遷右僕射領吏部時年三十八多所引進
當朝理事决斷如流嘗謂人曰江左風流宰相惟有謝
安蓋自况也(並南史)
斗酒學士王績游北山東臯著書自號東皋子待詔門
下省官給酒日三升或問待詔何樂耶答曰良醖可戀
耳侍中陳叔達聞之日給一斗時稱斗酒學士著五斗
先生𫝊(唐史)
獻平邊策王樸舉進士周世宗即位遷比部郎中獻平
邊策(五代史)
動筆如飛王安石蚤有盛名博聞強記為文動筆如飛
封荆國公
張
運籌帷幄張良受書於圯上老父借箸畫籌於帷幄之
中以三寸舌為帝者師封萬戶位列侯願棄人間事從
赤松子遊(漢史)
為漢名將張蒼封北平侯太史公曰張蒼文學律歷為
漢名相
記亡書三篋張安世記亡書三篋上竒其材擢尚書令
白馬生張湛拜光祿勲光武臨朝或有惰容湛輙陳諫
其失常乘白馬帝每見湛輙言白馬生且復諫矣(並後漢史)
作五里霧張楷字公超性好道術能作五里霧
著西蜀銘張載字孟陽博學有文章為著作郎著西蜀
銘
江東步兵張翰字季鷹吳人有清才善屬文而縱任不
拘時人號為江東步兵因秋風起乃思吳中菰米蓴羹
鱸魚膾曰人生貴得適志何能羈宦數千里以要名爵
乎遂命駕而歸(並晉史)
五郎六郎張易之武后時其弟昌宗得侍昌宗白進易
之材用過人兄弟出入禁中不旬日貴震天下號易之
為五郎昌宗六郎
宰相材張柬之中進士第一武后謂狄仁傑曰安得一
竒士用之仁傑曰荆州長史張柬之雖老宰相材也即
拜侍郎同平章事
燕公張說字道濟開元後宰相不以姓著者曰燕公云
有宰相體張延賞拜中書侍郎同平章事帝待遇厚稱
奏議有宰相體
二朞至宰相張鎬拜同平章事起布衣二朞至宰相天
下之人推為舊德
青錢萬選萬中張鷟為兒時夢紫文大鳥五色成文止
其庭大父曰五色赤文鳳也紫文鸑鷟也若此殆以文
章瑞朝廷乎遂命以名員半千稱鷟文辭猶青銅錢萬
選萬中世號青錢學士
煙波釣徒張志和母夢楓生腹上而産志和擢明經以
策干肅宗特見賞重命待詔翰林後居江湖自稱煙波
釣徒號玄真子
獻頌闕下張昌齡貞觀末翠微宫成獻頌闕下召見試
息兵詔少選成
自號乖崖公張詠字復之知益州真宗遣使𫝊諭曰得
卿在蜀朕無西顧憂轉工部尚書進禮部自號乖崕公
乖則違衆崕不利物
無盡居士張商英字天覺中進士第徽宗立除龍圖閣
學士尋除中書侍郎拜右僕射徽宗親書商霖字以賜
之復觀文殿大學士商英學浮圖法自號無盡居士
錦繡萬花谷續集卷二十三
