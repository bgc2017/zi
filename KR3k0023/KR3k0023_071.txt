錦繡萬花谷後集卷三十一
金銀
狀如印齒廬江太守路永表言於穀城北見水岸邊紫
赤光得金一枚狀如印齒(晉永和起居注)
光若鏡盤黃金之氣赤黃千萬斤以上光大若鏡盤金
氣發本上赤下青也(地鎮圖)
鳴山涌地少昊時金鳴於山銀涌於地或如龜蛇之類
乍似人鬼之形(王子年拾遺記)
耀室董統上言於慕容垂曰臣聞陛下之竒有六焉厥
初之竒金光輝室(崔鴻後燕錄)
色照鬼魅方丈山有池泥色金而味辛以泥為器可作
丹砂百鍊可為金金色青照鬼魅猶如照面不得藏形
也(拾遺記)
探鳩長安有張氏者晝獨處室有鳩自入止于對牀張
惡之披懷祝曰鳩爾来為我禍耶止承塵為我福耶入
我懷鳩翻飛入懷以手探之不知所在而得一金帶鈎
遂寳焉自後子孫昌盛(劉義慶幽明錄)
洗礦潺水山水源有金銀礦洗取火合之以成金銀(出水)
(經注)
鑄礫小首山宋元嘉元年霖雨山崩自顛及麓崩處
有光耀有若辰焉居人往觀皆是銀礫鑄得銀焉(始興記)
鑄麟趾褭蹄漢武帝詔曰往者太山見金又有白麟神
馬之瑞宜以黃金鑄麟趾褭蹄以叶瑞焉
塗紙成金陳允升好道危全諷有姻禮市黃金郡中少
不足用呵責其下允升曰無怒吾能為之取厚藥以塗
紙投火中皆成金因以足用
剛可刻玉扶南出剛金狀類紫石英生水底石上人没
水取之可以刻玉(並六帖)
黃衣白衣陳尚書言某昔在鄉里好為詩俚人謂之陳
舍人比樂天也性疎簡喜賓客嘗有二道一黃衣一白
衣詣其家求宿舍之廳事夜聞二客牀上鍧然有聲久
之若無人秉燭視之見白衣下乃銀人也黃衣不復見
家遂富(稽神錄)
藥金孟詵遷鳳閣舍人他日至劉禕之家見賜金曰此
藥金也燒之火有五色起試之驗
珠玉
夜光真白大秦國出明珠夜光珠真白珠(魚豢魏略)
明月水精海中有大珠明月珠水精珠(南越志)
光照二千里西北荒中有二金闕相去百丈有明月珠
徑二尺光照二千里(東方朔神異經)
吐澤春秋保乾圖曰吐珠於澤誰能不含(宋均注曰珠出於野澤之)
(中誰能不含取以為寳也)
望若照月帝起甘泉望風臺臺上得白珠如花一枝帝
以飾九華之蓋望之若照月(洞冥記)
九品珠有九品大五分以上至一寸八九分為大品有
光彩一邊小平似覆釡者名璫珠璫珠之次為走珠走
珠之次為滑珠滑珠之次為磥砢珠磥砢珠之次為官
雨珠官雨珠之次為稅珠稅珠之次為䓤符珠(南越志)
六異和氏之璧夜光之珠三棘六異此諸侯所謂良寳
(墨子)
玄鶴銜舞晉平公鼔琴有玄鶴二八而下銜明珠舞於
庭一鶴失珠覓得而走師曠掩口而笑(瑞應圖)
上清珠代宗為兒時玄宗每命取上清珠以絳紗囊之
繫於頸上即罽賓國所貢光明潔白可照一室視之有
仙人玉女雲鶴絳節之象搖動其中及上即位寳庫中
往往有神光異氣(唐杜陽編)
洞光珠燕昭王時有黑鳥白頭集王之所銜洞光之珠
圓徑一尺此珠色黑如漆而懸室内百神不能隠其精
靈(拾遺記)
光可為鏡孝經援神契曰神靈滋百寳用則珠毋璣鏡
也(宋均注曰事神明得則文珠有光可為鏡)
蛇銜隨侯見傷蛇以藥封之蛇銜明珠徑寸純白夜光
燭室以報隨侯(六帖)
馬吐唐大和九年易定馬飲水因吐珠一以獻
清水珠馮翊嚴生家於漢南遊峴山得一珠如彈丸色
黑而有光視之瑩徹如冰焉以示西國胡人曰此清水
珠也即命注水濁缶以珠投之俄而淡然清澈矣胡人
以三十萬貨之(宣室志)
記事珠開元中張說為相有人惠一珠紺色有光名記
事珠或有遺忘即翫此珠心神頓悟(開元遺事)
抵鵲崑山之旁以玉璞抵烏鵲(桓寬鹽鐡論)
棲烏結東阿之扶桑接西雷乎燭龍上青雘之山蹈琳
珉之塗玉樹翠葉上棲金烏(劉禎清慮賦)
荆璆劉琨詩曰握中有玄璧乃自荆山璆
魯寳逸論語曰璠璵魯之寳玉也孔子曰美哉璠璵遠
而望之煥若也近而視之瑟若也一則理勝一則孚勝
白虹子貢問於孔子曰敢問君子貴玉而賤䃉何也子
曰夫玉者君子比德於玉焉温潤而澤仁也氣如白虹
天也(禮記)
青氣桓帝時光禄吏舍壁下夜有氣視之得玉鋑玦鈎
長七寸二分玦五寸四分各一枚身中皆彫鏤(司馬彪續漢書)
昌城蘂西王母云昌城玉蘂夜山火王(漢武内𫝊)
于闐國玉池于闐國有玉池每以端午日王親往取玉
自王以下至庶人皆取之每取一團玉以一團石投之
(西域記)
圓龍方虎唐順宗西域有進美玉者二一圓一方徑各
五寸光彩凝冷可鑑毛髮時伊祈玄解方坐於上前熟
視之曰此一龍玉一虎玉圓者龍也生於水中為龍所
寳若投之水必有虹霓出焉方者虎也生於巖谷為虎
所寳若以虎毛拂之即紫光迸逸而百獸懾伏上異其
言(杜陽編)
香聞數百步肅宗賜李輔國玉辟邪二各長一尺五寸
竒巧殆非人間所有其玉之香可聞於數百步雖鎻於
金函石櫃終不能掩其氣或以衣裠誤拂則芬馥經年
縱澣濯數四亦不消歇
火玉武宗會昌九年夫餘國貢火玉三斗色赤長半寸
上尖下圓光照數十步積之可以燃鼎置之室内則不
復挾纊(並六帖)
鞨靺寳李章武與王倡往来死後李經所居見王来同
寢將曙取一物紺碧似玉而冷狀如檞葉贈曰西嶽玉
京夫人所遺鞨靺寳也(異聞集)
玉精盌馬侍中嘗寳一玉精盌夏蠅不近盛水經月不
腐不耗或目痛含之立愈(酉陽雜爼)
玉婆羅門唐修行楊相公每朝常弄一小玉婆羅門子
高數寸瑩徹精巧可愛云是于闐王内庫之物(雞跖集)
錢銅
鮫文帝升望月臺有三青鴨化為三小童皆著青綺文
繻各握鮫文之大錢三枚以置帝几前身止而影動因
名曰輕影錢(郭子横洞冥記)
鵝眼沈輕之啟通私鑄而錢大壊矣一貫長三寸謂之
鵝眼錢(客略)
青蚨南方有蟲其形蟬而大其子著草葉如蠶種得子
以歸則母飛来就之殺其母以塗其子以其子塗母用
錢貨市旋則自還故淮南子術以之還錢名曰青蚨(干寳)
(搜神記)
白撰武帝更錢造銀錫為白金以為天用莫如龍地用
莫如馬人用莫如龜故曰金三品其一重八兩圓之其
文龍名曰白撰(漢書)
應乾效地黃金為父白銀為母鉛為長男錫為適婦天
性剛堅須火終始體圓應乾孔方效地(綦母氏錢神論)
積山流川惠帝時有錢神論曰錢之為體有乾坤之象
其積如山其流如川(王隠晉書)
數甕勞口東岸有石四方高百餘仞其狀如臺注云父
老相𫝊此石昔有三人伐木以作橋於石頂戲見數甕
錢共取半甕還(王韶之始興記)
馬排人排水排韓暨公至為監冶謁者舊時冶作馬排
一熟石用百匹更作人排又費功暨乃因長流為水排
計其利三倍於前
壊銅像為錢柳仲郢拜京兆尹會廢浮屠法盡壊銅像
為錢仲郢為鑄錢使吏請以字識錢者不答既淮南鑄
會昌字久之僧反取為鍾鈸
本倍於子韓洄上言江淮七監歲鑄錢四萬五千緡輸
京師工用運轉每緡度二千是本倍於子
順天得一史思明建元順天得一錢(並六帖)
永通泉貨南唐李景鍾謨請鑄大錢以一當十文曰永
通泉貨謨得罪而大錢廢韓熙載又鑄鐡錢以一當二
(本史)
飛錢唐憲宗以錢少復禁銅器時商賈至京師委錢諸
道進奏院及諸軍諸使富家以輕裝趨四方合劵乃取
之號飛錢(食貨志)
黃金鑄為巨錢廢王倧即位以黃金一鎰命近侍遠文
昌鑄為巨錢文昌意有所求䜟且懼不就乃宿謀於匠
者别鑄一以為備翌日以所授鑄之廢王臨視果不就
因潛以宿鑄者獻之(吳越備史)
鑄樣掐一甲㾗文德皇后武德中行開元通寳錢命名
及書皆歐陽詢所為初進鑄樣后掐一甲㾗因鑄之(出譚)
(賓錄)
通神張延賞聞度支有一冤獄久不决及公判度支期
以旬日平反視事日案上一帖云奉錢三萬貫乞不問
其獄公怒悉收吏訊之次日於盥洗處又一帖云奉錢
十萬貫公嘆曰錢至十萬通神矣(幽閒鼓吹)
挼葉成錢軒轅先生居羅浮山宣宗召入禁中能以桐
竹挼滿手葉悉成錢(大中遺事)
以州名鑄錢武宗廢浮屠法永平監官李郁彦請以銅
像鐘磬鑪鐸皆歸巡院州院銅益多矣鹽鐵使以工有
常力不足以加鑄許諸道觀察使皆得置錢坊淮南節
度使李紳請天下以州名鑄錢京師為京錢交易禁用
舊錢(唐食貨志)
市銅高麗高麗地産銀銅周世宗時遣尚書水部員外
郎韓彦卿以帛數千疋市銅于高麗以鑄錢(六帖)
銅神衡陽唐安縣東有略塘塘有銅神往往銅聲激水
水為變綠作銅腥魚盡死(酉陽雜爼)
鑑磬鐶鈕得用唐太和三年詔佛像以鉛錫土木為之
飾帶以金銀䃋石烏油藍鐡惟鑑磬釘鐶鈕得用銅餘
皆禁之(百官志)
錦繍
鳳皇朱雀御府中有鳳凰錦朱雀錦
斑文織錦羅在中尚坊三署皆數百人有斑文錦(並出陸&KR1304;)
(鄴中記)
鸞章周靈王起昆昭之臺以享羣臣張鸞章錦文如鸞
翔(拾遺記)
翻鴻漢武元鼎元年起招仙靈閣於甘泉宫西編翠羽
麟毫為錦有走龍錦翻鴻錦(郭子横洞冥記)
文鳥錦鳥文章如丹地錦而藻繢互交俗人見其似錦
因謂之錦鳥(異物志)
明霞錦唐宣宗大中初女蠻國獻明霞錦練水香麻以
為也光耀芬馥著人五色相間而美麗於中國之錦(出酉)
(陽雜爼)
魚油錦女王國貢魚油錦紋綵尤異入水不濡濕云有
魚油故也(六帖)
冰蠺絲錦康老子嘗賣一錦褥有波斯見之者乃曰此
冰蠺絲所織暑月陳於座滿室清凉(唐樂府錄)
花樣與前不同有錦工隸宫錦坊禄山亂後人尋其舊
坊不收曰如今花樣與前不同遣之(盧氏雜說)
霞光藻龍甘泉宫有霞光繡有藻龍繡(漢武别國洞冥記)
絲布
碧金唐代宗嘗幸興慶宫於複壁間得寳匣匣中軟玉
鞭遂命碧金為鞘絲即永泰元年彌羅國所貢云其國
有桑枝幹盤屈履地而生大者連延十數頃小者蔭百
畆其上有蠺可長四寸其色金其絲碧亦謂之金蠺絲
縱之一尺引之一丈撚而為鞘表裏通瑩如貫瑟琴(出杜)
(陽編)
靈泉大軫國以五色石甃池塘採大柘桑飼蠺于池中
始生如蚊睫及老可五六寸池中有挺荷雖驚風疾吹
不能傾動大者可闊三四尺而蠺經十五月即入荷中
成繭形如斗自然五色國人繰之以織神錦故謂靈泉
絲(六帖)
火浣火浣布出火山國績木皮為之(夷狄𫝊)
白疊高昌國有草實如繭中絲如細纑為白疊子國人
取以為布(海錄碎事)又白越細布也(越絶書)
春蕪波祇國産荃蘼草亦曰春蕪草其皮如絲可以為
布所謂春蕪布亦曰香荃布(洞冥記)
黃潤價過籝金黃潤比筒籝金所過(黃潤細布也盛於筒中其價過一籝)
(之金蜀都賊)
錦繡萬花谷後集卷三十一
