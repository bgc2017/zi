元明事類鈔卷二
監察御史姚之駰撰
地理門
地
幅員之廣元史元起朔漠併西域平西夏滅女直臣
高麗定南詔遂下江南而天下一故其地北踰隂山
西極流沙東盡遼左南越海表漢隋唐宋以來幅員
之廣咸不逮元
測景之所元史當時測景之所二十有七東極高麗
西至滇池南踰朱崖北盡鐵勒亦古人所未及為者
平雲南元程鉅夫集世祖授鉞專征絶洮踰吐蕃遣
使大理未幾拔善闡攻交趾金齒白衣羅鬼緬中諸
蠻相繼納欵雲南平列為郡縣刻石點蒼山以紀功
通緬國元史緬國為西南夷不知何種前史皆不載
其文字進上者用金葉寫之次用紙次用㯽榔葉謂
之緬書世祖遣使招之道始通
輿圖畫方綱鑑輿圖引是圖乃元人朱思本所畫思
本撫之臨川人博學多聞蹤跡遍宇内自叙此圖乃
其十年之力苟非目足所及未敢遽書可謂用心之
勤至其所為畫方之法則巧思者不逮也
慈悲國元史類編八百媳婦國民皆𤏡種好佛惡殺
每村創一寺每寺建一墖約以萬計有敵人來侵不
得已舉兵得其讐而止俗名慈悲國元世祖初命將
征之道遠不能通後竟招附焉
獞狼本朝陸祚蕃粤西偶記猺人服化最早獞人之
出自元至正始也狼人之出自明弘治始也
兩都草木子元世祖定大興為大都開平為上都每
年四月草青則幸上都避暑八月草將枯則駕回大
都矣
氣白明史藁龍泉胡深精術數元末兵亂嘆曰浙水
東地氣盡白禍將及矣乃集里中子弟自保
寰宇縦横明紀事本末洪武中寰宇通志成東距遼
左都司東北至三萬衛西極四川松潘衛西南距雲
南金齒南踰廣東崖州東南至福建漳州府北暨太
平大寧衛西北至陕西甘肅縦一萬九百里横一萬一
千五百里四裔不與焉
燕薊形勢明王鏊震澤長語古今都會未有及燕薊
之形勢者太行盤盤自西而北居庸古北松亭等關
北瞰沙漠南引江淮土厚水深博大爽塏豈非天造
其勝以貽帝王之業乎
建都籓籬明邱濬集建都於燕切臨邊境太行西來
逶迤而北歴居庸而東極於醫無閭是為第一層之
内籓籬也又東起大寧界越宣府大同代州之境而
西至於保定德州之黃河又為第二層之外籓籬也
驛傳古名楊慎集慎往年執簡史局見洪武中有請
以春秋兩漢地名名今各路驛傳者詔既從其請史
復書其事
大西洋明紀事本末萬歴時天津稅監進大西洋利
瑪竇方物明劉侗帝京景物略大西洋奉耶穌教者
利瑪竇自歐羅巴國航海九萬里入中國
開貴州明鄭曉今言貴州本西夷羅施鬼國國初靄
翠宋欽歸附乃其世官山峭地瘠夷情猾詐分隸川
湖雲南永樂癸巳始立三司明吳國倫詩我聞水西
奢香氏奉詔曾謁高皇宮承恩一語九驛通鑿山刊
木穿蒙茸
復哈密明史藁哈密漢西域唐伊州地也明高帝定
陜西甘肅諸鎮嘉峪關以西置不問永樂間封為忠
順王即其地置哈密衛
交趾興廢明紀事本末張輔平安南奏請為郡縣如
中國制乃置交趾布政使司都指揮按察司分十七
府四十七州一百五十七縣至仁宗朝交趾復反上
從楊士竒楊榮言遂棄之詔文武吏士携家來歸
五大洲談薈西洋利瑪竇為萬國全圖言天下有五
大洲一曰亞細亞洲中凡百餘國而中國居其一二
曰歐羅巴三曰利未亞四曰亞墨利加其地最大分
為南北二洲最後得墨瓦臘加洲為第五而域中大
地盡矣
地心測算西洋歴書天包地外地在天中其體皆圓
皆以三百六十度算之地經各有測法從地窺天其
自地心測算與自地面測算者多有不同
三輔五朝注略嘉靖二十九年以易州昌平通州為
三輔
陪京金陵社集海宇承平陪京佳麗仕宦者誇為仙
都游談者指為樂土
如一圓毬西洋歴書地形如一圓毬凡一切流峙動
植之物皆粘吸於毬上故海水遶毬而流土物環毬
而生於是有正者倒者横者斜者而天則虚空籠罩
毬外
燕山八景元陳櫟燕山八景賦建皇都於燕山信廣
大而超卓稽載籍之所傳跨亳殷與京雒仰景致之
佳絶殫泓穎而難窮味綺名之有八恍莫措其形容
案八景為瓊島春雲太液晴波玉泉垂虹西山晴雪
薊門烟樹盧溝曉月居庸叠翠金臺夕照
南溟竒甸邱濬賦序高皇帝勞海南衛指揮勑有曰
南溟之浩瀚中有竒甸數千里地名炎方是時瓊郡
入職方僅再朞荒僻陋鄙而聖祖即視之以畿甸而
褒之以竒之一言豈無意哉
留都明莫如忠留都詩班林禁旅譏訶卒頭白中璫
給掃人
烏撒明萬士和烏撒詩干羽未能馴鬼國祗貪關市
中鹽茶
無三尺平明朱茂時黔中曲疊嶂曾無三尺平盤江
狹處銕橋横自注地無三尺平黔中諺也
山
長白山名勝記長白山其巔有潭周八十里深不可
測南流為鴨綠江北流為渾同江明一統志長白山
在故會寧府南六十里横直千里高二百里
日月山元史憲宗二年八月始以冕服拜天於日月
山明徐尊生讀元史詩祭天遠在日月山
萬歲山輟耕錄相傳漠北有一山形勢雄偉金人望
此山有王氣謀厭勝之乃求通好以乞此山因大發
卒鑿掘輦運至幽州城北積累成山開挑海子營搆
宫殿為遊幸之所後金亡元世祖徙都之及興築宫
城山適在禁中遂賜名萬歲山明紀事本末宣德中召
蹇義夏原吉楊士竒等十八人遊萬歲山
煤山日下舊聞案宣宗廣寒殿記及楊文貞諸公西
苑諸記所稱萬歲山皆本金元之舊至馬仲房始以
煤山為萬歲山迨萬歴間揭萬歲門於後苑而紀事
者往往混二為一盖金元之萬歲山在西而明之萬
歲山在北也
仁山元史金履祥居仁山之下學者稱為仁山先生
點蒼山元史世祖平雲南刻石點蒼山以紀功德詔
程鉅夫撰其文
蟠龍山元史楊大淵建言取吳必先取蜀取蜀必先
據䕫乃遣其姪文安相䕫逹要衝城蟠龍山
慈悲嶺元史詔與高麗畫慈悲嶺為界
栲栳峯元詩話岑安鄉餘姚人自號栲栳山人以所
居近栲栳峯也
山分元史李忠至孝大德七年地震郇保山移所過
摧壓將近忠家分為二行五十餘步復合其家獨完
也
太和山明羅宏運卓異記本朝太和山即古武當山
也真武祀典之重前世無比明袁中道太和山詩山
為凾夏諸丘長帝是軒轅有道孫
封陵山嘉靖實錄上諭内閣昨議進祖陵皇陵二山
名朕思孝陵在鍾山亦宜同體文皇既封黃土山為
天夀山今又擬顯陵為純德山其祖陵宜曰基運山
皇陵宜曰翔聖山孝陵宜曰神烈山並方澤從祀
鷄鳴山聖君初政錄洪武時初建成均地多蜈蚣上
令築土峯以鎮之號鷄鳴山自是蜈蚣頓息
西山黃汝亨集西山之遊凡六日得泉樹十七得山
十三而禪宫梵刹居半此山自我明標置間有唐宋
元一二之遺故多宏麗少寂寞又皆為中貴人瘞骨
處香林佛地實多聚溷亦此山所遭也元馬祖常西
山詩鳳城西去玉泉頭楊柳堤邊馬上遊
琴杵王鏊七十二峯記有若琴者曰琴山有若杵者
杵山
封日本山卓異記島寇劫略文皇勑日本國王源道
義討之獲渠魁以獻上嘉其勤誠賜書褒賚又封其
國之山曰夀安鎮國之山
寶山明楊士竒集時航海者莫知停泊往往膠淺陳
平江瑄於太倉相可泊處以二十萬卒築高丘二十
丈延亘十里為表識衆便之稱寶山上親製文樹碑
焉
甕山帝京景物略甕山初未名甕也初一老父語人
曰山麓魁大而凹秀甕之屬也乃鑿之果得石甕因
留䜟曰石甕徙貧帝里嘉靖時甕忽失去嗣是物力
漸耗
康山本朝吳綺揚州鼓吹詞康山在徐寧門内傳為
開河時積土所成明康狀元海以救李夢陽罷官隠
居玩世於此因以此得名
進耳山湧幢小品高帝欲征雲南未發衢童即謠於
道求之知為土地神所洩因謫之雲南後憑巫於府
治之西山故名之曰進耳山
凌霄峯明紀事本末云成祖出塞次凌霄峯登絶頂
望漠北萬里蕭條顧謂胡廣等曰元盛時此皆民居
也
兔兒山天啓宫詞注兔兒山即旋磨臺天啓乙丑重
陽車臨幸
四面異色明史藁西洋忽魯謨斯有大山四面異色
一紅鹽石為器盛食物味自和一白土可塗壁一赤
土一黃土皆適於用
山移明李賢天順日錄王振擅權災異疊見浙江紹
興山移平地地動白毛遍生
崖豁二扉國初事蹟劉誠意未遇時知青田靈異日
手一編面山而坐忽崖上豁二扉公即入其中有石
室壁上有字云此石為劉基所破
湧山明史稿萬歷時狄道山崩平地湧大小山五禮
侍馮琦疏言山陷成谷地湧成山自開闢來惟唐垂
拱中有之而今再見
布嚢貯山明陳獻章行狀先生嘗夢一長髯道士以
布&KR0809;貯羅浮山遺之
望山為雲李夢陽集云内弟生不識山出陽武行望
見山喜以為雲已知其山也益有喜躍馬行懊不即
至
山市明吕維祺集山市自古未聞東牟志載棲霞大
方有之余按部棲霞薄暮峰雲繚繞皆如城郭臺榭
人物花鳥之狀已抵蓬萊禱海市見焉與棲霞所見
不殊
山鬭明李日華雜綴正統時太湖中大貢山小貢山
忽鬭開閤者數次乃共沉於水忽復起復鬭踰一時
乃止
山帶帽劉因集今朝雪嶺初逢雨應是郎山帶帽迎
自注土人語云郎山帶帽十日無道
惠山怪我明沈周冐雨登惠山詩惠山怪我昨徑去
歸來欲登却作雨
倦看北固明泳化類編云姚廣孝初為僧字斯道嘗
有京口覽古詩其末云蕭梁事業今何在北固青青
眼倦看僧宗泐見之曰此豈釋子語耶斯道薄南朝
矣
獻碧袁中道詩云天雨乍霽雲乍拆馬首諸山齊獻
碧
曾見古人明鄭琨青山詩把酒對崔巍青山顔亦開
吾嗟不如汝曾見古人來
山生面明魏學洢詩青山宜作生面觀耳目爛熟妍
亦醜
水
落際元史水至彭湖漸低近琉球謂之落際際者水
趨下不回也凡舟遇颶風漂流落際回者百無一二
䟽灤水元史决雙塔白浮諸水為通惠河以濟漕運
而京師無轉運之勞𨗳渾河䟽灤水而武清平灤無
墊溺之虞本朝高士竒松亭行記水經及注皆有
濡水漢地里志亦有濡水音乃官反五音集韻濡水
名一作渜据此則今水有灤而無濡且渜灤字形相
類豈古或通用而然耶
水高如山北征錄經闊灤海子遥望水高如山但見
白浪隠隠自高而下嘗經江湖望水無不平者獨此
水遠見如山之高近處若極下此理極不可曉
浮光上燭明張誼宦遊記聞宏治辛酉夏夜古渝城
上忽白光映天人起視之但見渝水明耀浮光上燭
而已次早視之宛如豆汁人不敢飲踰三日始澄澈
五色如畫明于慎行筆麈至正十四年汴河水皆成
五色花草如畫三日方解
水寶祝允明語怪宏治中有回回入貢道山西某地
見居民競汲山下一池謂伴者吾欲買此泉民漫言
須十金回回即與之民曰戱耳遂聞於縣及府至五
千金守不得已許焉回回鑿山入穴得泉源乃天生
一石池水從中出即舁之去問之曰此水寶也凡汲
者竭而復盈雖三軍萬衆城邑國都只用以汲終無
竭時
赤水獻徵錄討來里思國山下有水赤色望之如火
宣德年入貢
水僵李日華集正德中文安縣水忽僵立是日天大
寒遂凍為冰柱高五丈圍亦如之中空而旁有穴後
數日流賊過縣民避入冰穴賴以全活者甚衆
火萬炬霏雪錄洪武丁夘會稽王家堰夜大雨水暴
至溺人無算水上有火萬炬
水向高行戒菴漫筆孝陵牆内寺僧於沿墻脚下鑿
石作曲形引水水皆逆行自低向高與江水異
真水無香明王象晉羣芳譜洞庭張山人論水云山
頂泉清而輕山下泉清而重石中泉清而甘沙中泉
清而冽土中泉清而厚流動者良於安静負隂者勝
於向陽山削者泉寡山秀者有神真源無味真水無
香
襟街帶巷明吕柟固原州行水記襟街帶巷出逹南
河
善飲水李夢陽集邵道人善飲水鄉野人争來欲觀
道人令人自置水以椀列案無問多少飲之若冬月
水冰則齒間瀺瀺聲頃之肩踴面紅汗下如雨
竹溜劉因詩松巢低映帽竹溜細通厨
波如澱楊維楨詩瑤池春暖波如澱
海
海運元史朱清張瑄並為海道運糧萬戶輟耕錄國
朝海運咸謂古來未有不知此法自秦已行之張昱
詩國初海運自朱張百萬樓船渡大洋
星宿海元地理志河源在土番朵甘思西鄙有泉百
餘泓方可七八十里履高山下瞰燦若列星以故名
卾端諾爾卾端譯言星宿諾爾譯言海也徐尊生詩
窮河直至星宿海
海涸元五行志憲宗討八尺蠻於衮騰吉斯海會大
風吹海水盡涸濟師大捷
海子元史海子在皇城之北舊名積水潭聚西北諸
泉之水流入都城而滙於此汪洋如海人因名焉
雙泉海後北征錄次雙泉海即薩里竒爾元太祖發
迹之所舊建宫殿及郊壇每歲於此度夏前有二海
子一鹹一淡
文檄海神明蔡錫傳鄞人蔡錫仁廟時守泉州欲脩
洛陽橋橋跨海功難施錫以文檄海神忽一醉卒乞
往自沒於海俄而以醋字出錫意必八月廿一日也
遂以是日興工潮旬餘不至工遂成本朝宋犖筠
廊偶筆此事人不知而以附蔡端明且以為傳竒中
妄語矣
不與海争明潘損集陳讓知杭州時海漸内徙逼海
寧城羣策莫治公請去城一里許開支河築内堤延
袤十里以寬治猛不與海争利海果及堤而止
禱海神明紀事本末倭寇浙江趙文華請禱海神殺
賊遂遣如浙
祀海地邱濬集今制祀東海於登州祀南海於廣州
皆臨海而祭西海則望祀於蒲州北海則望祀於懷
慶此因循宋舊也今京師東北乃古碣石渤海之處
於此立祠為宜滇之極西百夷之外聞有大海通西
海島夷即西海也宜於雲南城西望祀之
海氣結市五雜爼海市海氣所結非蜃也家居海濱
每秋月極明海中蚌蛤車螯之屬皆能吐成城市樓
閣截流而渡至杳不可見盖借海之氣也
十更明史藁海道不可以里計舟人分一晝夜為十
更因以更計道里如臺灣至彭湖四更可達彭湖至
金門七更可達是也
羅刹海元王逢詩風黑浪高羅刹海月明天度使臣
星
滇海楊慎詩金碧山前惡氛起虜馬來飲滇海水
無分野明俞安期望海詩星臨東極無分野山入南
荒有沃焦
空青一片王世貞泛海詩空青一片引牙&KR0008;不遣乾
坤入混茫
江
源出崑崙江隂縣志徐霞客言河源星宿海在崑崙
之北江源犁牛石在崑崙之南佛書謂之殑伽河南
經石門關始東折而入麗江為金沙江又北曲為叙
州大江與岷山之江合金沙在蠻獠人迹不到故舍
遠而宗近也余親歴崑崙南境故知之
金沙江明紀事本末王驥征麓川師踰孟養至孟那
孟養在金沙江西去麓川千餘里諸部皆怖曰自古
漢人無渡金沙江者今王師至此真天威也元史鄭
鼎從憲宗征大理國至金沙河波濤洶湧案金沙河
疑即江也
通江滙明紀事本末初漕舟至淮安過壩渡淮以達
清河輸輓甚艱平江伯陳瑄采故老言鑿清江浦引
水由管家湖入鴨陳口達淮築堤置閘以便引舟浚
儀真瓜州通潮鑿吕梁百步二洪石以平水勢開泰
州白塔河通大江築高郵湖堤而江淮遂通
白石江明沐英傳英攻雲南梁王駐兵曲靖拒守英
乘大霧進至白石江阻水而止霧斂則已薄其營矣
黑龍江劉因詩黑龍江頭氣鬱葱自注黑龍江見金
史
孝女江明王穉登詩急雨潮平孝女江案即曺娥江
也
水色變白明朱國貞湧幢小品宏治時馬湖府底渦
江水色變白眀瑩可鍳翊日白濁如泔漿凝於岸者
如土粉
江色飛入明陶安江色詩竹屋晨起關江色直飛入
空碧壓几案隂隂四壁濕玻瓈作天地泠然手可挹
縈紆萬里明李東陽長江詩朝離巴峡暮洞庭九𣲖
却轉潯陽城縈紆南徐萬餘里更萬餘里通蓬瀛
河(漕河附)
平河碑元史至正四年黃河大溢命賈魯為總治河
防使發軍民十七萬人供役自四月至十一月水土
工畢掃諸堤成河復故道特命承旨歐陽元製平河
碑文以旌勞績元又從魯訪問方略及詢過客質吏
牘作至正河防記欲使後世罹河患者按而求之
河清元史順帝二十一年黃河自平陸三門磧下至
孟津五百里皆清凡七日泳化編世宗生之年河清
三日
尋河源元史至元中命多克實為招討使佩金虎符往
求河源四閱月始抵其處是冬還報其後學士潘昂
霄得其說撰為河源志臨川朱思本又得帝師所藏
梵字圖書而以華文譯之與昂霄所志互有詳略
明僧宗泐望河源詩漢使窮河源要領殊未得遂令
西戎子千載笑中國
河入淮元方回詩更乘四凟舟自注謂江淮河濟皆
至今黃河入淮歸有光詩淮水自西流黃河從北下
併合向東行終年無停瀉
會通河續文獻通考元世祖因夀張尹韓仲暉獻議
命興工起東平州安民山西南道夀張西北二百五
十里抵臨清引汶絶濟以達御河建牐三十有一以
節蓄洩遂名會通河
穆稜河元史張榮從太祖征西域至穆陵河召問濟
河之策榮請造船百艘一月而辦
金口河綱鑑順帝托克托用言者於都城外開金口河
引水東流達通州河成以水積泥壅卒以無功
通惠河元史世祖時開通惠河以郭守敬領都水監
道昌平白浮村神仙泉過䨇墖榆河引一畝玉泉諸
水入城滙於積水潭從京北而南入舊河逾年畢工
自是免都民陸運之勞帝京景物略嘉靖時御史吳
仲請修通惠河三月告成上登舟觀之大學士張璁
等聫句以聞
二凟合一邱濬集凟者獨入於海故江河淮濟皆名
焉今以一淮而受大河之全盖合二凟為一也
束水刷沙明潘季馴河防一覽通漕於河則治河即
以治漕會河於淮則治淮即以治河合河淮而同入
於海則治河淮即以治海惟在築堤束水借水刷沙
以此奏功百年可治
挑淺明馬從聘䟽黃河善淤故沿河州縣俱設有淺
夫以為挑河而設如夏鎮則一千餘名徐州至三千
餘名當水落之時率夫於灘淺處挑浚俟伏秋水至
衝刷一空矣自治河者為束水滌沙之說取其效速
而功顯無論旋滌於此復停於彼且河水暴發前堤
壩盡化為河身宜其高與城齊也
䟽水勢泳化編徐有貞治河先是治者率築堤以遏
之每築輙壊更七年弗成有貞䟽言治水當先䟽其
勢勢平乃治其决决至乃濬其淤於是作制水之閘
流水之渠凡數百里越三年功成
遏汶入河眀紀事本末永樂九年會通河成以汶泗
為源汶水出寧陽縣泗水出兖州至濟寧而合置天
井閘以分其流南流通於淮北流由新開河道東昌
入臨清置十五閘以時啓閉又於寧陽築壩以遏汶
水盡入漕河明謝肇浙詩汶流久湮絶負載勞牛車
戴村一以壩分水開龍渠畚鍤不再舉天府盈倉儲
誰建平成烈共城宋尚書
五色照映解縉河清頌榮光羃河河獻圖五色照映
冰玉壺昔洪武今永樂襲休祥頌聲作自注三門磧
黃河清凡三十有二日袁桷詩馬足曾窮五色河
河濟漕今言大禹治河易今治河難禹時直欲除害
今併欲興利以濟漕故甚難明紀事本末尚書朱衡
言古之治河惟欲避害今之治河兼欲資利
議河套五朝注略嘉靖時總督曾銑請復河套條八
議以上明吳一鵬詩去年搜河套今年搜河套河
套水草多反以資寇盗
合五行明紀事本末徐有貞治河功成渠名廣濟閘
名通源架濤截流栅木絡竹實之石而鍵以鐵盖合
五行用平水性
河入秦溝明紀事本末朱衡治河開廣秦溝以通運
道是名夏鎮於是河專由秦溝入洪而河治
新河河渠志劉榮嗣尚書銜命治河時駱馬湖潰運
道填淤乃創挽河之議起宿遷至徐州别鑿新河分
黃水注其中以通漕計二百餘里費金錢五十萬然
黃水衝沙往往成淤漕艘入新河者輙膠而潮水適
平可行尚書下獄論辟後駱馬湖復潰舟行新河人
頗稱便焉
河决汴梁明李光壂守汴日志闖賊三次圍汴最後
决河滿城俱成河洪止存鐘鼓二樓及王府屋脊相
國寺寺頂軍民溺死數十萬吳偉業詩城上黃河屋
注來千金堤帚一時開梁園遺跡銷沉盡誰與君王
避吹臺
堰帚河防一覽凡堤係掃灣預乾帚以衛堤根帚須
土多料少樁簽用長入地須深
度閘明貢奎度閘詩新河十里分三閘閘束水奔河
勢狭萬艘昂昂擁不前我愁度閘如度峡
一旬百里明邱兆麟泇河詩四月泇河濱運艘千百
檥我舟銜尾來偶與同起止八牐閉九日一旬得百
里前途牐更繁閉者轉難啓
春流無恙眀李攀龍上朱司空詩春流無恙桃花水
秋色依然瓠子宫
湖
湖水立宋濓集上攻陳友諒大戰於彭蠡湖軍聲嘯
呼湖水為之起立
東湖明吳寬集東湖本陳湖也在長洲邑東南周可
六七十里陳仁錫集予家東湖成宏間詩人倡和甚
多
臙脂湖明陸應𤾉廣輿記監利有臙脂湖相傳陳友
諒侍姬脂粉費以此湖漁利供之
複湖獻徵錄白昂奉命治河以高郵甓社湖風浪時
作多覆舟議即其東開複湖以避其患河成舟行無
險名其河曰康濟人思公惠别名白公堤
湖涸王世貞集于謙未死時杭之西湖涸龜底孫厚
貞時鎮其地語人曰哲人其萎乎吾甚虞于公
高士湖鴻書孫一元與殷近夫泛西湖帶華陽巾披
高士服把酒四望謂近夫曰昔青蓮與尚書郎張謂
泛沔州南湖因改為郎官湖今日予與子頗追蹤前
迹而湖可改為高士湖矣時已醉甚信口成長歌云
惠娜湖雲南志鶴慶城西有惠娜湖茂草佳木掩映
其旁葉落水面即有青鳥啣出
湖眉明聞啓祥種兩堤桃柳議子瞻云杭之有西湖
如人之有眉目余謂兩湖目也湖有兩堤堤有花柳
眉也葑草則其翳也為目計則先去葑為眉計莫先
植花柳與禁折花柳
襟帶三郡高啓太湖詩長溪如白虹分走荆霅𣲖具
區納羣流襟帶三郡界
泉
瑞應泉元史世祖賜長興縣金沙泉名瑞應泉此泉
不常出唐時用以造紫筍茶進貢有司祭之始得水
事訖輙涸宋末屡浚泉迄不出至是中書省遣官致
祭一夕水溢可溉田千畝故賜今名
明月泉元吳萊集浦陽舊有明月泉久而不應今乃
䟽𨗳其源似與弦望晦朔之間相為消長然
玉泉井元史太弟攻大理以久旱水遠軍渴甚乃仰
天默禱以劍插地清泉湧出名曰玉泉井
神應泉明紀事本末文皇北征至清水原水鹹苦不
可飲人馬俱困明日營西北二十里有泉涌出甚甘
冽賜名神應泉
玉泉垂虹一統志燕京八景有玉泉垂虹何景明玉
泉詩入宫朝太液穿苑象昆明
紫泉潜溪集貴州有紫泉去城百步相傳天子治則
紫泉出洪武元年冬泉流溢於江其色深紫光潔可
染
燃泉楊慎丹鉛錄犍為縣出泉如油人取燃之以代
燈燭
金線泉祝允明野錄齊州有金線泉池心西南有金
線一道微起水面以杖亂之線紋不見水止如故
呼來泉武夷山志每歲製茶令衆鳴金鼓揚聲齊喊
曰茶發芽旁有井旋即漸滿因名呼來泉詳見茶
南旺分泉湯顯祖南旺分泉詩惟王資轉輸畫地此
縈廻涓涓連衛潞洒洒注河淮吳偉業詩平分泰山
雨兩使濟河風
一人泉宋濓遊鍾山記泉出小窽中可飲一人繼以
干百勿竭
漉梨泉吳萊遊記西樵在南海西南巖有石室跳珠
飛瀑如瀉下為漉梨泉
水火共鼎明王衡陽泉記遵化州有湯泉泉本寒沁
有石根可一畝類焦釡覆之水受石性故沸所不及
則否盖數武之内而水火共鼎亦一竒也
石子養泉明徐獻忠水品移泉水遠去信㝛便不能
佳取泉中子石養之味可無變
洗屐元謝翺詩窟泉春洗屐
泉舞陶望齡第五泄詩客來泉亦喜舞作十溪雨赤
脚立雨中衣沾翳厓樹
潮
潮不至元史巴延破臨安進軍浙江之滸潮不至者
三日人以為天助納延詩三日錢塘海不波子嬰繋
組納山河
聞潮誤哭樂郊私語布哈至海上時秋濤大作潮夜
吼布哈起問門者誤聽為禍到驚跳入内呼其妻曰
不意今夕共作水鬼遂大慟外巡&KR0008;聞哭皆來意不
花遭大故也布哈方令閉門使水不得入門者破扉
而入見布哈夫婦皆升屋大呼救我因共詢知不覺
絶倒
息潮患元史天師張與材習掌道教時潮囓鹽官海
鹽兩州為患與材治之一夕大雷電以震明日見有
物魚首龜形者磔於水際潮患頓息
潮三至元紀事本末順帝十七年泉州海潮日三至
凍死潮明楊穆西墅雜記錢塘江潮自嘉靖甲午以
來非惟不能過夷亭或且旬日不至時人謂之凍死
潮
潮無信眀史鑑觀潮歌人言潮來信有時我言潮來
不可期君不見戎馬營沙人有待潮乎此時信何在
徒勞日後來不休萬古莫洗錢塘羞
層波複浪元黃溍詩前潮將斷後潮續層波複浪無
重數
井
龍泉陶宗儀元氏掖庭記龍井泉瑪瑙石為井床雨
花臺石為井甃香檀為盖離雲錦為索雲母石為汲
瓶
滿井長安客話滿井徑五尺餘清泉突出冬夏不竭
或鑿石欄以束之水常浮起散漫四溢
生石笋泳化編胡惟庸定遠舊宅井中忽生石笋出
水數尺諛者争言符瑞自是益有異謀
啜厨井水獻徵錄黃學士諫好評品泉水自郊畿論
之玉泉為第一自京城論之文華殿東大庖厨井水
所烹茶比衆過多或當罷講則連飲數杯曰暫與汝
辭談者以為嘉話
灑颶風明史藁天方國有一井水清而甘泛海者汲
以行遇颶風取水洒之即息鄭和使西洋所傳也
圓甃高啓冰壺井詩圓甃夏生冰光涵數星冷窗有
定中僧休牽轆轤綆
冰
嶺南冰元史嶺南素無冰卜天璋為廣東廉訪使始
有冰人謂政化所及
五色如畫元史順帝時汴河冰皆成五色花草如繪
畫
西湖冰合明田汝成集元至正間西湖冰合故老云
六十年前曾有此異元張仲舉詩西湖雪厚冰澈底
行人徑度如長川安得長冰通滄海我欲三島求神
仙
河冰夜合明紀事本末燕王列陣河西河水難渡是
日雪默禱曰天若助予則河冰合是夜果合遂擊敗
都督陳暉兵暉衆遁河冰忽觧溺死無算
冰異典故紀聞永樂時金水河及太液池冰凝具樓
閣龍鳳花卉之狀竒巧特甚此冰異也
湧浮屠獪園雜記常熟陳莊靖公瓉修净業彌留時
誦佛益莊時方賜冰既置冰於榻前衆見冰中七級
浮屠湧出欄楯鈎綴窗格玲瓏移時方消
盂水夏凍明史藁禮部侍郎蔡毅中有至性母病盛
夏思冰盂水忽凍
冰走元陳基詩濁浪滿河冰亂走
冰生癭劉因寒夜詩硯滴冰生癭
練色寒光明楊基咏冰詩壺清迷練色甌薄耀寒光
當座人俱素登筵體共凉
漕驛報冰明謝鐸詩漕鐸星馳已報冰
石
石囤元史鹽官州海溢壊堤侵及城郭有司請疉石
為塘詔曰築塘勞民其增石囤捍之
奎章元玉虞集詩序奎章閣有靈壁石竒絶名世御
書其上曰奎章元玉命集賦詩
石人隻眼元史歲庚寅河南北童謠云石人一隻眼
挑動黃河天下反及賈魯治河果於黃陵岡得石人
一眼而汝穎之寇起
血影石明史藁黃觀殉建文之難妻翁亦赴水死死
時嘔血石上成小影訛傳為大士像僧舁至庵中翁
夫人見夢曰我黃状元妻也比明沃之以水影愈明
有愁惨状後移至觀祠名血影石
折糧石本朝高士竒金鰲退食記萬歲山疉石巉巖
金元故物也或云本宋艮岳之石金人載此石自汴
至燕每石一准粮若干俗呼為折粮石
鸚鵡石雲林石譜荆南府有石如巨碑色淺綠不甚
堅名為鸚鵡石明程敏政月河梵苑記槐屋南為小
亭中度鸚鵡石其重二百觔色净綠
沁雪石沈周集趙文敏公鷗波亭前有二石一曰沁
雪一曰垂雲垂雲流落雲間沁雲在海虞縣治中錢
氏購之白石翁為作圖系之以詩
山水如畫宋濓集波斯人来閩相古墓有寶氣以錢
數萬市而發之見骨肉俱潰惟心堅如石鋸開觀之
有佳山水青碧如畫傍有一女靚粧凝睇盖此女有
愛山水癖朝夕玩望故能融結如此
蒼松白猿獪園程君某好畜竒石一石瑩澤如玉上
有老猿手攀枯松根而以一足掛下濯於水其松蒼
其猿白
文成梅花耳談楊給舍言曾見一大理屏黑質白文
成梅花一枝繪事所難工墜片紛紛撼風輕動樹下
一巽字端楷類趙承旨書
石行麈餘林都運應雷閒坐山齋有太湖石一片自
東行至西林惡之得疾卒
石函談薈嘉靖時奸僧李福達一日至蘇稅一大宅
袖中出一小石函縦横不數寸凡屏幛卧具衣服供
膳盡從中出又於函中挈出婦人男子凡數軰皆其
妾媵又有十餘小兒皆衣五彩將行仍挈諸人并器
玩一一納石函中負之而去
一種一杯筆麈海豊太宰楊公平生宦遊所歴名山
皆取其卷石以歸久之積石成小山閑時舉酒酬石
每石一種舉酒一杯亦自飲也
相思石王世懋閩部䟽莆田青山海濱産小白石狀
似杏仁而擘兩瓣腹有紋如蟲向無知其異者近有
人拾之貯之醯碟中兩石離立相對須臾能自動兩
相迎合名之曰雌雄石亦曰相思試之良然案宋周
公謹曰長生之螺置之醋中則活疑即此也
石可為器明通紀介休縣民言縣出五色石可為器
成祖曰此石飢不可食寒不可衣奈何以此累民
石坊血下本朝吳陳琰曠園雜志瓊州海忠介公以
直節顯崇禎甲申三月公石坊鐫名處泚然血下以
為其家禍拭之已復出至十九日乃止
石兔暖妹繇筆福清化南里童子入石洞見石無故
自動鑿開得一白兔走數步即化為石
六合文石筠廊偶筆明米友石為六合令好石六合
文石得名自公始其珍藏甚多第一枚如柿而匾彩
翠錯雜千絲萬縷即錦繡不及也
瑞石圖解縉永樂歌序有瑞石呈圖日月合璧重輪
宛然
點蒼石山堂肆考大理府點蒼山出石白質墨文有
山水草木之形温潤如玉可琢為屏五朝注略萬歴
時下雲南採大理石
出香石元王惲出香竒石詩一峯華不注堕我几案
間炷香烟滿竇野燒生春山
太古雪元楊仲宏詩往時天大風能吹華山裂墜此
一卷石或云太古雪
耄石明倪元璐宿碧雲寺詩耄石雛花巡佛案瘦雲
微雨裹禪房
城
一字城元史張君佐調守襄陽一字城
以城為墓元史亦都護鎮火州都勒斡圍之急都護
曰吾生以此城為家死以此城為墓不能從爾也
重城世宗實錄嘉靖四十三年京師重城成先是以
邊報日至羣臣請築外城乃命相度四面約七十餘
里既又慮工費重大只築正南一面東西轉北接内
城角可以刻期完報
瀕海城王世貞集高帝謂湯和曰日本數為侵盗當
固我封戍強為朕一行和乃巡視登萊淮揚吳越閩
嶺瀕海要害處築城凡數十民取一丁戌之弇州外
史曰余嘗按行海上父老咸指言湯信公功不劘滅
哉
活城元史鄂與漢陽分據大别山中挾巨浸號為活
城
南城舊京遺事初英廟居南城垣墉峻密及復辟之
日令人椎壊曰我得出此城天也至今皇城豁達如
洞
城如鳥巢明唐順之古北口詩諸城皆在山之坳此
城冠山如鳥巢
縳令築城湧幢小品胡司空松先為嘉興推官署印
平湖適倭寇至議築城公曰民難與慮始請縳某軍
前禦倭百姓受某恩必相急從之民大震不閱月城
成
元明事類鈔卷二
