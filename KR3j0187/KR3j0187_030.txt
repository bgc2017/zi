元眀事類鈔卷三十
監察御史姚之駰撰
器用門
舟
迎風船元史世祖命女直碩達勒達造日本迎風船
如弓鞋西使記過呼爾察河渡船如弓鞋然土人云河
源出大南山地多産玉疑為崑崙山
白鷂海船元史類編阿穆爾與王世強招討造白鷂海
船
黃鵠元史張宏範攻宋師於焦山宋師大敗追至圌
山獲黃鵠白鷂船數百艘
輪船元史至元中宋帥范文虎遣都統張順張貴駕
輪船饋襄陽衣甲
皮船元史類編舒穆嚕安扎攻叙州軍不得渡乃聚軍
中牛皮作渾脱及皮船乘之泳化編高煦謀不軌作
皮船以習水戰
龍船元史内苑造龍船首尾長一百二十尺旁畫雲
霞飾以五彩金裝水手二十四人衣紫衫金荔支帶
自後宫至前宫山下海子内往來遊戱其行時龍首
眼口爪尾皆動皆帝自製其樣
畫地為船元史劉整造船五千艘日練水軍雖雨不
能出亦畫地為船而習之得練卒千萬人
祭檣眀陸釴賢識錄太祖初渡江御舟瀕危得一檣
以免令樹此檣扵一舟而祭之遂為常制今在京城
清凉門外
白舟剪勝野聞太祖與偽漢戰扵湖時乘白舟漢主
以赤龍船厭勝及戰王師大捷因制令以赤船載俘
囚白船給官胥
混江龍眀通紀王師敗陳友諒兵扵龍江獲巨艦有
混江龍塞斷江撞倒山海江鰲諸名
滿江紅碧里雜存高祖欲圖集慶與徐達間行買
舟以觀江南虚寔元旦發舟舟人打號子曰聖天子
六龍護駕大將軍八面威風高帝甚喜登極後訪之
并封其舟而朱焉故今江中渡船皆謂之滿江紅
龍舟鳳舸西元集瓊華島有水殿二一蔵龍舟一蔵
鳳舸舟首尾刻龍鳳形上結樓臺以金飾之
方船水部偹考方船製長十丈九尺闊二丈九尺五
寸為方形嘉靖扵禁苑成造以偹用
錦帆涇楊儀壟起雜事姑蘇城内淤川士誠嘗以彩
漆金花舟施錦帆載美人泛此使伎女唱尋香採芳
之曲後遂名為錦帆涇高啓詩水遶荒城柳半枯錦
帆去後故宫蕪窮奢畢竟輸漁父長保西風一幅蒲
毁舟皇甫汸集吳郡巨麗寔為水區宏舸連軸巨艦
接艫治者惡其崇奢蕩志議將毁舟示以甲令焉先
生曰此剖斗折衡裂衣斷帶之禁也
拖床帝京景物略海子冬冰堅一人挽木小兜驅如
衢曰冰床雪後集十餘床罏分尊合月在雪雪在冰
東南未曾有也眀劉玉詩行人冰上引拖床按沈存
中筆談冬月作小坐牀扵冰上拽之謂之凌床則宋
時已有此然其名異故錄之
酒案袁中道詩荷花為麈尾酒案代遊舟自注御河
不敢用舟以釀酒者盛水之案如長盆可坐十人名
曰酒案
敵炮碎舟卓異記上與友諒戰劉基在御舟忽躍起
大呼上亦驚視但見基雙手揮之連聲曰難星過可
更舟上悟急過他舟未半晌前舟已為敵炮擊碎
浮梅艦黃汝亨集余遊黃山見竹筏行溪間好事者
載酒從之甚適歸而謀扵西湖製之地里志云有梅
湖者以梅為筏沈于此湖有時浮出至春則開花浮
滿湖面因題所製曰浮梅艦
刻鳥獸形獻徵錄陶諧為河南副使治理河道人渡
河每中流苦舟人窘索登岸不識姓名無所控訴公
令舟刻鳥獸形有被害者即指形詣告今天下津渡
多刻鳥獸自公始
雲母舟眀薛蕙行幸南京歌燕姬玉䄂抱箜篌馬上
常隨翠輦遊春來照影秦淮水愛殺江南雲母舟
竹船沈一貫若耶溪詩編竹為船任所之高低白石
上灘遲
十錦船眀錢復亨詩誰家樓外停歌舞又上西湖十
錦船
不繫園眀汪汝謙畫舫詩序偶得木蘭一本斵而為
舟入門數武堪貯百壺次進方丈足布兩席曲蔵斗
室可供卧吟側偃壁厨俾收醉墨出轉為廊廊升為
臺陳眉公題曰不繫園佳名勝事傳異日西湖一段
佳話也
蓮葉樣陶望齡西湖莊詩艇子舊裝蓮葉樣吳兒殊
有串珠喉
車
青質赤質元輿服志玉輅青質金装金輅赤質金装
象輅黃質金裝革輅白質金裝木輅黑質金裝
許乘小車元史趙世延拜中書平章政事固辭不允
詔以世延年高多疾許乘小車入内
賜車入禁元史葉李有足疾詔賜大小車各一許乘
小車入禁中仍給扶升殿
五雲車元氏掖庭記宫中制五雲車車有五箱以火
樹為檻式烏稜為輪轅頂懸眀珠按五方色張盖結
錦為重雲復頂中箱為帝座外四箱為妃嬪座每晦
夜遊幸御此以行不用燈燭
駞車納延詩翠幰金車錦駱駞芙蓉繡褥坐雙娥
氊車許有壬詩齋厨供玉食毳索出氊車
蠶裹繭袁桷車行詩隆如龜戴殼縳如蠶裹繭
八輪名山藏工部尚書毛伯温以意制八輪車前後
聯絡隨地夷險為低昂工作易就上聞之喜賜賚甚
渥
古銅車眀陸容雜記太監韋通于徐州桓山寺鑿井
得獨輪銅車色綠如瓜上有識云陸機造憲宗時以
進于朝受賞頗厚
步輿萬歷注略張若正請假歸葬真定守錢普剙為
步輿以媚之前軒後寢二童子侍揮箑炷香用三十
六人舁之
僦車一乘弇州别記石珤為相會有飛語中傷者因
請罷僦露車一乘行圖籍行李皆在焉自嘉靖中閣
臣廉貧無踰珤者
抵按摩陸深南廵日錄時扈蹕上車嚴介溪宗伯向
予云坐車可抵按摩
横板史概眀世宗示夏言罪諭云言扵禁中乘輿詰
之乃云横板
惟車一輛眀紀成化中陳選既貴顯服先人舊衣帶
客至瓦器蔬食官廣東布政行裝蕭然惟車一輛而
已
几
琴几黃庚詩柳隂分綠籠琴几花片飛紅落研池
欹几試莊玉堂叢話高皇召方孝孺使見太子賜宴
故欹其几以試之孝孺必正之乃坐高皇使人覘之
喜謂太子曰此莊士也當老其才以輔汝耳
設低几名世類苑張元禎為日講官上命設低几就
而聽之盖張短小不及四尺然聲音朗徹上亦起敬
故設此几以便之
杖
龍頭杖元史帝以所御金龍頭杖賜石天麟曰卿年
老出入宫掖杖此可也
杖指滅火續通考元僧振蔵主性慧居鄞城西寺一
日往定海見主家火起以杖指之乃反風而滅
杖為馬元史舒穆嚕眀安為童子時嘗騎杖為馬令羣
兒前𨗳行列整肅無敢諠譁者父老見而異之
楷木杖郝經集拜謁孔林家長翁以楷木笏杖各十
相貽為賦此詩宋濂集有楷木杖行
鐵靈杖楊維楨杖賦序故吏魏䩨得鐵靈杖以夀予
因感而賦伊珍木之托根兮乃在澹崖之山孕祝融
之火德兮食炎海之鹹泉得大椿之春秋兮曾不記
年之幾千
烏木杖姚燧烏木杖賦炎海之山珍木産焉金為之
聲石與其堅魋結伐荷投諸龍淵歲月祀之化而為
元折而杖之奔走相餉試扶衰以起策觸爪甲而鏗
響必求同扵所異纔黑蛇之彿彷
梅杖劉因梅杖詩鐵石心腸冰玉姿掌中?得歲寒
枝天教一握蔵春密風送餘香䄂手吹
琢棘杖泳化編太子諫高皇誅夷太過上一日以棘
杖遺地命太子持太子難之上曰汝弗能執我潤琢
以遺汝可乎今所誅者皆棘杖也
代鳩杖眀馮時可集王少湖父病劇一夕十數起先
生卧不交睫微聞謦欬則躍然起立為代鳩杖
杖竹生枝邵寳集羅孝子瑋居母喪病而廬卧所杖
竹倚壁生枝葉
投杖起眀紀事本末燕王欲殺謝貴張昺稱疾愈曳
杖坐賜宴行酒忽怒且詈于是護衞軍直前擒貴昺
等王投杖起曰我何病廹于若奸臣耳
簫杖眀謝常簫杖者黃大痴之珍玩也湘竹一枝脩
不逾五尺竅兩節間而吹之聲清剛而竒眀丁遜咏
簫杖詩吹時只恐成龍去策處常疑作鳳鳴
記方竹杖李日華集學士詹同以方竹杖一枝獻太
祖太祖大喜親洒翰成方竹記一篇授之
點雪挨花夏言咏杖詩寒溪點雪鳩頭白春徑挨花
鶴膝紅
龍杖王穉登龍杖詩何必葛陂方化去只今已作老
龍吟
過眉笻陳獻章詩獨來橋畔路高拄過眉笻
牀
五山珍元史世祖為五山珍御榻置廣寒殿
鏤金牀眀紀事本末江西行省以友諒鏤金牀進太
祖曰此與孟㫤七寳溺器何異命毁之
蹴床泳化編陳友諒偽丞相詣降請禁止若干事太
祖有難意劉基自後蹴所坐胡床太祖悟遂許之
象牙飾床眀史藁許存仁以博士告歸僉事程孔昭
劾存仁寓杭娶妾以象牙飾床失師臣體詔安置韶
州
竹床生葉雙槐歲抄南海黃蕭養為盜在獄逾年所
卧竹床皮忽青色漸生枝葉同禁者以為瑞教之越
獄遂嘯聚羣盜攻圍郡邑僣王改元後伏誅
草榻眀僧清珙詩草榻夢回忩有月竹爐茶熟竈無
烟
席
金絲簟癸辛雜識楊璉真伽發宋諸陵梓宫皆藉以
錦錦下承以竹絲簟取者往往擲地有聲盖金絲所
織云
滿花席元氏掖庭記順帝為英英起采芳館設唐人
滿花之席唐人高麗島名産滿花草性柔而澤土人
編之為席
餽簟無名内閣行寔廣東布政徐竒來朝載土簟諸
物以餽廷臣楊士竒獨無名
玳瑁席鴻一亭筆記北京工部庫有玳瑁席經緯相
錯若莞與蒲不知何代物
象簟野記安南鄧上舍說其祖初入朝時貢象簟金
枕象簟者凡象牙之中悉是逐條縱攅于内用法煮
軟逐條抽出柔靱如線以織為席
卻簟眀紀事本末洪武元年蘄州進竹簟命卻之仍
令四方毋妄獻
席止城外玉堂叢話朱恭靖公為禮部侍郎家載席
一車為公買宅費都城宦者止之且云必得一刺以
别真偽公弗許家人云必入乃得利公曰不得利又
何妨乎竟止城外平價售之
一簟幾工王廷相蘄民謠龍鬚作席光似電暑眠不
及蘄陽簟凉如水滑如藤一簟幾工能織成官府取
之只一聲有價誰敢爭
枕
碧玉枕元史至大中以内府碧玉寳枕賜王磐
菊枕馬祖常菊枕詩東籬采采數枝霜包裹西風入
夢凉半夜歸心三徑遠一囊秋色四屏香牀頭未覺
黃金盡鏡底難教白髮長幾度醉來消不得卧收清
氣入詩腸
枕易黃庚枕易詩古鼎烟銷倦點朱翛然高卧夜寒
初四簷寂寂半床夢兩鬢蕭蕭一卷書日月冥心知
代謝隂陽回首騐盈虚起來萬象皆吾有收拾乾坤
在草廬
雞鳴枕客座新聞偶武孟為武岡州幕官因鑿渠得
一瓦枕枕之聞其中鳴鼓起擂一更至五更次第不
差既聞雞鳴亦三唱而曉以為鬼怪碎之見其中設
機局以應夜氣識者謂此武侯雞鳴枕也
屏
吐霓元氏掖庭記有吐霓屏風火齊屏風
奎章石屏道園學古錄天子在奎章閣有獻文石者
其陽丹碧光彩有雲物山川屋邑之形其隂紫潤可
書可鐫命臣集記諸而攻材製匡廓植以為屏焉
進御屏萬歴注略張居正進御屏一座中三扇繪天
下疆域圖左六扇列文職名右六扇列武職名用浮
帖以便更換上命張文華殿
龍水御屏邵寳詩龍躍九淵屏隔座自注文華御屏
彩漆龍水日本貢物也
雕燈屏秦徵蘭天啓宫詞裕妃笑指燈屏問雕到寒
梅第幾枝自注上好雕鏤木器護燈小屏八幅手刻
寒雀爭梅令小璫鬻之仍諭以御製之物價湏一萬
巫峽巴江顧瑛石屏詩秀潔庚庚絶文理十二巫峯
横隐起芙蓉照影立亭亭遠落巴江一江水
夾紗燈屏明吳兆賦夾紗燈屏詩逶迤一片影匿匝
九枝華曉戶鶯窺鏡春窗蝶誤紗
藤障子湯顯祖萬州藤障子詩劍門藤絲如髮細織
作爭先出新意十二雲屏海上來平波瑩熨瀟湘字
連張徐賁咏屏詩密防宜便坐連張湏廣筵
簾
簾押元經世大典親王納妃公主下降皆有銀蒜簾
押幾百雙
虎皮簾貢師泰進講詩黃金為𢃄玉為檐劍戟如林
衛紫髯也受儒臣勤講讀向前輕揭虎皮簾
琉璃簾馬祖常咏琉璃簾詩萬縷横陳銀色界一塵
不入水晶宫
玳瑁簾鴻一亭筆記北京工部庫有玳瑁簾横數尺
其長倍之四旁縫以錦繡
朱筠紫氊瑣綴錄成化中閤門則夏秋懸朱筠簾冬
春紫氊簾
珠光瑣影沈周咏簾詩珠光蕩日花如夢瑣影通風
笑有聲
扇
雉扇元輿服志有大雉扇中雉扇小雉扇
暖箑歐陽元詩十月都人拱暖箑
搖箑鋪氊明紀事本末神宗敬禮張居正盛暑御講
就居正立處令内使搖扇詳見經筵
卓影辟邪陸容雜記奉天門朝座後内官持一小扇
黃絹裹之問一老將軍云非扇也其名卓影辟邪永
樂間外國所貢竟不知為何物
貢扇明紀事本末萬歴中四川貢扇不至布政使等
俱降調崇禎間免四川貢扇三年明陳三島川扇詩
險絶蠶叢地由來宫扇傳大都白帝竹盡用錦官箋
以扇擲地獻徵錄王雲鳳先生生而舉止端重十一
歲時或借其扇至妓家先生知之後扇還擲地不取
倭扇明馮時可續錄外國道人利瑪竇贈余倭扇四
柄合之不能一指輕而多風且堅緻
繪魏徵像獻徵錄尹直在内閣上出牙骨摺扇繪魏
徵像併書御製良臣頌以賜
返象扇明王時槐集劉侍講戬使交交地苦炎其舘
伴進一象骨扇及出關以其扇返之交王謝表有廷
臣清白之語
貂扇明紀事本末劉瑾冬月團扇飾以貂皮
不敢揮扇李元陽集張時宜教授建昌與郡人羅近
溪倡明道學每登講席同人咸聽雖盛暑不敢揮扇
金鉸箑夏言集上璽書云爰賜彩箑金鉸象飾與卿
同凉用滌炎熱
扇癖陳繼儒集荆溪陳定生博學嫻文有扇癖如沈
唐文祝匏菴荆川而下種種書畫名家皆出自匠心
形於便面定生收藏賞鑒可稱好事
扇贊方孝孺扇贊大火流金天地為爐汝扵是時伊
周大儒北風其凉雨雪載塗汝扵是時夷齊餓夫噫
用之則行舍之則藏惟我與爾有是夫
偵詩扇明史藁揚州知府劉鐸有才藻憤忠賢亂政
作詩書僧扇有隂霾國事非句偵者得之倪文煥遂
嗾忠賢逮治焉
賜扇于慎行賜畫面川扇詩九華彩扇貢巴東午日
承恩出漢宫
類鳳翎吳彩詩倭人小扇來東溟粉箋摺叠類鳳翎
揮洒字畫李日華集摺叠扇古名聚頭扇元時倭人
始貢永樂間稍效為之至揮洒字畫則始成化間
宫扇題詩萬歴注略上出宫扇三十柄命講官六人
題詩各書四柄
引風明僧大逐秋扇詩莫以凉風多棄捐敝篋裡試
記無風時是誰引風起
雁羽扇明曺文晦雁羽扇詩幾揮赤壁千年敵借得
衡陽六月秋
金翅薩都拉詩雙鳳曉開金翅扇六龍春駕五雲車
榴甖墜湧幢小品世廟賜勲輔大臣畫扇有木刻海榴甖
墜子寸許穴其腹蔵象刻物凡百件亦天下絶巧也
鏡
前知鏡元好問集陽曲劉氏寳鏡能照天地四方以前知
休咎常埋地中泰和中北方兵動欲卜之乃握鏡出
光耀爛然鏡中見北來兵騎無數餘三方俱無所覩
因大駭即埋之
鏡體不正典故紀聞太祖謂侍臣曰朕嘗發庫中古
鏡十餘以鑑貎多失真召工人問之言模範不正故
鏡體偏邪照人失真夫鏡一邪不可鑑形况人君之
心不正何以主宰萬物
掘鏡兆忠今獻偹遺孫忠烈燧初扵廳事前掘得古
鏡背刻篆字有昭眀光運忠扶日月等語後竟死忠
盖先兆云
辟瘧鏡郎瑛續已編吳縣陳氏傳古鏡一凡患瘧者
照之必見一物附于背其狀蓬首黧面糊塗不可辨
一舉鏡而此物如驚奄忽失去病即時愈盖瘧鬼畏
見其形而遁也
水能發光西吳枝乘鏡以吳興為良範金固不殊其
水清洌能發光也知名者薛氏
見墓中人野史成化時宿州農夫于古墓獲鏡磨炤
之見墓中人僵卧獨帶弓矢驚撲扵地又見農家室
戶男女宛然以為怪擲之
遠鏡帝京景物略大西洋工竒器有遠鏡狀如尺許
竹筍抽而出出五尺許節節玻璃眼光過此則視遠
者近小者大唘崇野乘薄珏造銅炮擊賊及三十里
又設千里鏡以偵賊之近遠
眼鏡吳寬謝人送西域眼鏡詩眼鏡從何來異哉不可詰
圓與莢錢同淨與雲母匹持之近眼眶偏宜對書帙蠅
頭瑣細字眀瑩類椽筆世傳離婁眀雙睛不能沒
古銅好揭徯斯何郎失鏡詩街頭不直半緡錢古銅終
較今銅好
粉綿磨瞿祐美人畫眉歌粉綿磨鏡不聞聲彩鸞
影落瑶臺裏
透光鏡麻九疇透光鏡詩奩開燿燿光走庭劃如剸
犀乍脱鞘
爐
卧褥元陳樵卧褥香爐賦藻繡叢中不火而然香生
襍縷五色非烟援衾拂席銀黃可鑑動如丸走止與
輪停觸鈿函而不轉環綬笥以如縈
宣銅首爐帝京景物略廟市器首重宣廟之銅宣銅
爐其首宣爐惟色不可偽為其色黯然竒光在裏望
之如一柔物可挼搯然廹視如膚肉内色藴火爇之
彩爛善變
爐價必翔薛岡筆餘本朝永樂宣成正嘉窑器與宣
廟銅爐數百年後價視宋時諸甆商周彛鼎必翔然
宣爐在今日已不多得矣
浴金爐高啓詩浴金熏爐鏤玉奩蘭香今夜為君添
宜火宜香眀張士昌宣爐歌吁嗟乎此爐不可狀南
鑄北鑄徒多樣曰除獸面象鼻與分襠戟耳魚耳斯
為上近來蘇鑄巧益精終然北鑄稱良匠爐所以者
質不同自宣鑄後更無兩贗者寧非名手造至妙難扵
向人道彛鼎青綠陳設多宜火宜香宣爐好
圍爐三百王文禄機警開濟舘某尚書家上郊祀索
白染圍爐三百尚書窘廹濟教截矮卓脚鑿圓孔白
紙糊之取鐵鍋為爐如𢾗進上喜詰之舉濟
圓爐眀集禮眀以黃金為圓爐大口細頸巨腹三足
飾以鈒花有盖為蹲龍形二飛鳳為耳
香
勝梅香劉秉忠焚勝梅香詩春風吹滅小檠釭夢斷
爐香結翠幢簷外杏花横素月恰如梅影在西忩
香墜張昱宫中詞尋出塗金香墜子安排衣線撚春
綿
香毬元輿服志儀仗香毬以銀為座上插蓮花爐罩
以圓毬鏤絪緼旋轉紋扵上黃金塗之
漚手香水南翰記經筵所展書官進詣御前跪出漚
手香注漚手香名太醫院每歲製此以分餽各官
沈香街觚賸項墨林游金陵妮一妓歸搆沈水香為
床復以紈錦製衣遺之入門值有客妓頋項若不識
者他日項命潔前堂舁床其中闔院爭來酒半忽抗
聲責妓呼僕出篋中衣裂之碎床焚于庭烟㷔裊空
遍城聞異香累日因名此街為沉香街
辟蟲香典故紀聞宣宗時尚衣監需辟蟲香二萬斤
乞差人收買上曰此非急務不必遣人且香藥安用
許多其减十之七
購龍涎湧幢小品嘉靖時宫中龍涎香悉燬扵火上
命再購尚書高燿進八兩上給價七百六十兩加太
子少保
甜香考槃餘事甜香惟宣德年製清遠味幽罈黑如
漆白底上有燒造年月
解家香吳寬謝人送解家香詩煖烟盤出絲縈碧細
屑圓成箸削金始信解家真得法清泉餅莫送詞林
香堕沼流眀史藁美洛居在東海中地有香山雨後
香堕沼流滿地拾起不竭其酋委積以待商舶之售
萬春香夏言賜萬春香詩黃紙重封護絳囊銀罌滿
貯萬春香
衣香眀馮汝訥餉衣香詩湘君搴薜荔魏帝采蘼蕪
盤龍連理帶翠鳳合歡𥜗
燈
罷張燈元史仁宗欲以元夕張燈宫中張養浩諫遽
命罷之
走馬燈元謝宗可走馬燈詩飈輪擁騎駕炎精飛遶
人間不夜城又秦軍夜潰咸陽火吳炬宵馳赤壁兵
麥燈王士騏詩序上張燈後苑以麥燈居中吾州所
産也詩織就絲絲冰比潔鏤成葉葉玉分光
市羊角名世類苑正統初下有司市羊角以製燈耿
清惠廵撫江西諫止之
米家燈眀詩話米按察萬鍾築勺園海淀之北自念
不能日涉因繪園中景為燈邱壑亭臺纖悉具偹都
人爭尚之號曰米家燈眀吕邦翰詩玉綃叠出上元
村雙炬懸來景物繁怳惚重遊邱壑裡米家燈是米
家園
觀燈送女焦竑筆乘史癡翁豪俠不羈女笄當嫁婿
家貧不能具禮詭詞攜之觀燈與其婦送之婿家大
噱而去
燈市帝京景物略永樂時令元宵節賜百官假十日
燈市在東華門亘二里九市開場貨隨隊分向夕而
燈張樂作烟火施放眀汪歷賢燈市竹枝詞長安燈
市晝連宵游女爭呈馬上腰蹋蹋燈光莫歸去前門
釘子玉河橋
料絲燈眀薛蕙咏料絲燈詩霏微狀蟬翼連娟伴網
絲烟空不礙視霧弱未勝持
屏風燈李東陽屏風燈詩春步轉迷絲作障夜遊翻
訝錦為衣
老人燈眀詩話李空同就醫京口故自矜重元夕張
飲王四樓磐在下座賦老人燈云形骸憔悴不堪描
還自心頭火未銷自分不知年老大也隨兒女閙元
宵空同心知其嘲默然而罷桑民懌咏老人燈詩得
火常時能煖腹避烟終夜只搖頭
墨紗燈曹學佺墨紗燈詩憑將彩筆畫認作剪刀
裁鳥向空中度花從鏡裡開
冰燈燕都遊覽志燈市有冰燈細剪百彩澆水成之
唐順之冰燈詩燭花不礙空中影暈氣宜從月裡看
幕方空眀史藁田貴妃多巧思宫中燈縷金匼匝妃
三分其圍去一方空而以輕綃幕之欲其眀也
石鐙眀張紞咏高麗石鐙詩竅石燭幽遐虚眀詎異
紗琢從箕子國爇向竺王家何景眀石鐙詩石盌何
年鑿瑶燈此夕燃
卵燈胡應麟剰言嘗扵燈市見一燈皆以卵殼為之
為燈為盖為帶為墜計數千百枚每殼必開四門皆
有攘拱忩楹金碧輝耀一中官以三百金易去
毬燈王世貞詩夜半毬燈出未央
魫燈續通考永樂中增定鹵簿有魫燈三對
珠燈王叔承宫詞珠燈别起珊瑚架引得君王帶醉
來
泡燈李東陽集上元節京師燒糯汁為瓶以貯水蓄
魚旁映屏燭通眀可愛俗呼為泡燈
燈蘭眀周容燈蘭賦序作客暮春朋酒卜夜清歌乍
歇燭影猶高有起剔煤心栽以欖核者吐燄如蘭三
四而燼感為賦之
河燈帝京景物略京師七月十五日諸寺建盂蘭盆
會夜扵水次放燈曰放河燈
燈謎眀人元夕詩猜殘燈謎無人解何處平添兩鬢
絲
蟲蠟羣芳譜古澆燭皆蜜蠟此蟲白蠟自元以來人
始知之今則為日用物矣
杯
用青瓷元史何榮祖身至大官而僦第以居飲器用
青瓷杯中宫聞之賜以上尊及金銀以旌其廉
大樽元史世祖造大樽扵殿樽以木為質銀内而外
鏤為雲龍高一丈七寸
奔月巵張雨奔月巵歌甓社眀珠奔入月脱殼政似
風蟬潔一扇桃核寬有餘半葉蕉心卷未舒飲非其
人躍入水怪雨盲風生座隅
鞋杯雲林遺事楊廉夫一日與元鎮會飲廉夫脱妓
鞋置酒杯其中名曰鞋杯元鎮見之甚怒連呼齷齪
而去西湖遊覽志鐵崖訪瞿士衡飲次脱妓鞋置杯
行酒名曰鞋杯謂其姪孫宗吉詠之宗吉作沁園春
以進
成窯如紙帝京景物略成窯酒盞薄纔如紙神廟光
宗尚前窯器成窯一雙值十萬錢矣吳偉業詩故國
滿前君莫問凄凉酒盞鬭成窯
宣窯字畫觚不觚錄窯器當重哥汝而十五年來忽
重宣德以至永樂成化價亦驟增十倍大抵吳人濫
觴而徽人導之謝在杭集宣窯不獨欵式端正色澤
細潤即其字畫亦精絶
磁杯見朕卓異記上最寵遇夏原吉一日賜茶杯是
白磁公覺其異為一注目上曰以賜卿令卿子孫世
世見朕也今杯為其家世寳無心視之内有永樂二
字久視不見
翠甌泳化編宣宗一日命尚方取一翠甌賜蹇公既
乃笑曰卿夫人得無競乎加賜一焉
見日月王宇泰筆麈劉貽哲為海南市舶提舉云見
一犀杯注酒晝則日夜則月見于酒中酒盡則隐
卵幕杯李日華集浮梁昊十九能吟善書隐陶輪間
所製精磁妙絶人巧嘗作卵幕杯薄如雞卵之幕瑩
白可愛一杯重半銖眀樊玉衡詩宣窑薄甚永窑厚
天下馳名昊十九
㭨杯不忠眀通紀鐵冠道人結廬鍾山下藍玉攜酒
訪之道人野服出迎玉以其輕己不悦酒行戲曰吾
有一語先生屬對脚穿芒屨迎賓足下無禮道人即
指玉所持㭨杯覆之曰手執㭨杯作盞尊前不忠玉
武人不悟其意
壓手杯帝京景物略永窑之壓手杯𫝊用可久價值
甚高
鐫犀玉杯眀紀事本末編修吳中行檢討趙用賢劾
張居正忘親貪位予廷杖即日出國門人不敢候視
庶子許文穆鐫玉杯一曰斑斑者何卞生淚英英者
何藺生氣追之琢之永成器以贈中行鐫犀杯一曰
文羊一角其理沈黝不惜刻心寧辭碎首黃流在中
為君子夀以贈用賢
雞缸帝京景物略凡成杯茶貴扵酒采貴扵青其最
者鬭雞可口謂之雞缸吴偉業詞厰盒鬭雞鍾
匏杯眀巢鳴盛匏杯詩剖心香自發刮垢力須攻
瓶
大食瓶吳莱大食瓶詩西夏有大食國自波斯𫝊茲
人最解寳厥土善陶埏素瓶一二尺金碧燦相鮮晶
濙龍宫獻錯落鬼斧鐫
刺篙得瓶黃大癡居烏程西每坐湖橋看山飲罷輙
投其瓶扵橋下舟人刺篙多得之至今呼黃大癡酒
瓶
枯根借潤袁桷張節婦瓶中杏枝著葉詩張氏之壺
如截肪真火練質千年剛枯根借潤袁貞志慎勿語
怪歸荒唐
因時因地眀張謙德缾花譜凡插花先須擇瓶春冬
用銅秋夏用磁因乎時也堂厦宜大書室宜小因乎
地也
花之金屋袁宏道瓶史養花瓶亦須精良嘗見人家
所蔵舊觚青翠入骨斑砂垤起可謂花之金屋其次
官哥象定等窑媚細滋潤皆花之精舍也
古瓶宜花瓶史古銅器入土年久受土氣深用以養
花花色鮮眀如枝頭開速而謝遲就瓶結寔陶器亦
然
隠瓶獻徵錄冷謙被逮乞水飲守者以瓶汲水與之
謙遽以足入其中其身漸隠攜至御前輙扵瓶中奏
對詳見仙
盤
吮紅盤帝京景物略宣窑之吮紅盤乃末西紅寳石
塗泑燒出發古未有案吮亦作祭
景泰盤眀金&KR2194;孫崇禎宫詞賜來榖雨新茶白景泰
盤承宣德甌
盒
厰盒帝京景物略剔紅宋多金銀為素國朝錫木為
胎永樂中果園厰製其法朱漆三十六次鏤以細錦
比元時劍環香草之式似為過之宣廟時厰器終不
逮前乃私購内蔵盤盒磨去永樂針書細欵刻宣德
大字濃金填掩而進之
剔紅盒吳偉業詩剔紅香盒豆青盤
盒子會眀詩話舊院扵月節有盒子會沈啟南為之
圖并歌
漏
香漏齊履謙集郭守敬進櫃香漏又作屏風香漏行
漏以偹郊廟行幸
自製宫漏元史順帝自製宫漏造木為櫃隂蔵諸壺
其中運水上下櫃上設三聖殿櫃腰立玉女捧時刻
籌時至輙浮水而上左右列金甲神一擊鐘一擊鉦
按更無差當鐘鉦之鳴獅鳳在側者皆翔舞櫃西東
有日月宫飛仙六人立宫前遇子午時飛仙自能耦
進度仙橋達三聖殿已復退立如前
燈漏齊履謙集七寳燈漏亦守敬所進其中鐘鼔皆
應時自鳴納延詩珠懸殿幄晨光動燈轉紗籠刻漏
長自注大眀殿幄懸大寳珠于上中設郭太史所製
燈漏
水晶刻漏典故紀聞司天監進元所製水晶刻漏偹
極機巧太祖謂侍臣曰此所謂作無益害有益也命
碎之
沙漏宋濓集沙漏之製貯細沙扵池而注扵斗凡運
五輪焉上貫于測景盤盤列十二時分刻盈百初灤
陽水善冰不能為漏新安詹君希元乃以沙代之
鵝卵漏李日華集西人利瑪竇一沙漏状如鵝卵寔
沙其中而顛倒渗泄之以候更數
印
别印鈕元經世大典符印以示信也而印鈕之製則
有龍獸蛇龜之别金銀銅雖異而又有三臺二臺之
辨
駞鈕元史世祖封皇子扵雲南賜駞鈕金渡銀印
印不可與元史張士誠稱吳王使人索行臺印章布
哈特穆爾封其印置諸庫曰我頭可斷印不可與遂
死之
賜圖書眀紀事本末仁宗賜蹇義楊士竒楊榮金幼
孜繩愆糾謬圖書
晬盤取印于慎行集殷文莊公士儋生而淵睿一歲
即能言誕日示以晬盤取筆書秤及石印一他不復
視後仕至大學士
鑄印續通考眀制各衙門印信俱禮部鑄印局專管
鑄造俱有定式又有鑄換辨騐等例
瓢
飲椰瓢劉因飲仲誠椰瓢詩君家匏落無所容江湖
誰辨平生胸海南佳氣久欝塞灧澦似喜今相逢
泣瓢王元美破瓢道人歌為吳孺子作也孺子常以
數縑市一大瓢朝夕摩挲陸離光怪過荆溪盗發其篋
怒而碎之抱而泣者累日王元美為作破瓢道人歌
釜
革釜元史太祖嘗困無所得食會一野馬來射之殪
遂刳革為釡出火扵石汲河水煮而啖之
舟中釡鳴元史富珠哩翀生扵舟中時釡鳴者三詳
見生子
借釡立磔弇州史料李文忠入杭州營扵麗譙下令
曰有擅入民居者殊死一卒下借民釡立磔以殉
自沸釡楊慎集麻城毛柱史言平谷縣畊民得一釡
以凉水沃之忽自沸以之炊飰即熟下有諸葛行鍋
四字鄉民以中有寳物碎之止複層中有水火二字
耳
戒滿方孝孺釡銘勿納非義以取滿盈非義多毒滿
盈必傾
甕
煅顛仙眀卓異記上厭周顛仙命沃以燒酒覆以甕
積薪煅之火息起視正坐宴然
懸樹作聲眀通紀成化中山東民穿窖得古塚一甕
貯水輙涸懸樹上作聲怪而破之識者云此寳器能
照數里
壺
龔春壺眀聞龍茶箋周文甫愛茶嘗蓄一龔春壺摩
挱寳愛用之既久外類紫玉内如碧雲真竒物也
大彬沙壺羣芳譜茶具宜雅潔今時大彬之沙壺士
大夫皆珍之
壺子傳眀劉唘元壺子傳壺子字酌之其先錫山人
質稍冥頑鎔化扵將作大匠復為之切磋以成其器
為人長喙大耳腹恢恢而有容
湯藴之眀支廷訓湯藴之傳湯藴之陽羡産也狀貎
雖不甚偉間修雅飾一準扵時且火候足入水不濡
歷金山玉泉碧澗咸為識賞
諸器
咏燭剪元武伯英咏燭剪詩啼殘瘦玉蘭心吐蹴落
春紅燕尾香李日華集此詩上句無味因改之云吞
殘月魄蟇頥動蹴就花鬚燕尾香又改云朱櫻顆折
金蟲動絳樹花殘玉燕斜更覺縟麗
風磨耶律楚材詩衝風磨舊麥懸碓杵新粳自注西
人作磨風動機軸以磨麥
牙刷元郭鈺詩南州牙刷寄來日去膩滌煩一金直
短簪削成玳瑁輕冰絲綴瑣銀騣密但當置我近清
流莫遣孫郎空潄石
銅碌山元好問集予家所蔵銅碌兩小山以酒沃之
清翠可摘
填漆帝京景物略填漆刻成花鳥彩填稠漆磨平如
畫久愈新也眀金聲觀宣廟填漆器歌宣廟填漆器
如新初形以彫後色真惟填紛挐但一片礱磨施之
色形見奴驅倭漆兄剔紅請為宣皇記考工
咏竹箸名世類苑劉誠意初見上與坐賜食問曰能
詩乎對曰能即舉所用竹箸曰試吟此基應聲曰一
對湘江玉細攢當年曾洒淚痕斑上曰秀才氣基曰
未也即續之云漢家四百年天下盡在張良一借間
得瓦劵徐渭集柳元榖以所得晉太康間冢中杯及
瓦劵來易余手繪詳玩劵文似買地于神若今祀后
土義非從人間買也
吞浪掠霞李時勉剪刀詩吳綾剪處魚吞浪蜀錦裁
時燕掠霞
子午鍼眀朱國祚瑣里行髹槃騐一綫鍼將子午求
萬屐齊擲眀雜紀周忠介被逮衆怒毆諸校尉詰曰
旨從何出曰魏上公于是衆共擊持偽旨者時大雨
堂下萬屐齊擲
竹爐王紱題真上人竹茶爐詩氣蒸陽羡三春雨聲
帶湘江兩岸秋吳寬集予遊惠山入聽松菴酌第二
泉煮茶竹爐出扵故王舍人孟端制古而雅
陀螺帝京景物略京師小兒二月謠云楊柳兒活抽
陀螺楊柳兒青放空鍾楊柳兒死踢鞬子楊柳發芽
兒打拔兒案陀螺等皆小兒戲物名
水火爐眀徐充暖姝由筆國初剙器物前代所無者
圍屏酒盤摺扇水火爐
倒掖氣帝京景物略京師正月扵琉璃厰賣琉璃瓶
盛朱魚别有銜而嘘吸者大聲咏咏小聲唪唪曰倒
掖氣
玉雪厨眀詩話黃冠吳少君巧扵製器嘗煉白堊為
竈名玉雪厨
元眀事類鈔卷三十
