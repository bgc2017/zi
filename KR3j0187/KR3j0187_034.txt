元眀事類鈔卷三十四
監察御史姚之駰撰
花草門(二)
芙蓉
花萬餘石林燕語温州江心寺文丞相祠有木芙蓉
一本高二丈幹圍四尺花幾萬餘朵
芙蓉屏元朱德潤題芙蓉花屏詩芙蓉發靚妝絶艷
秋江邊臨風拂羅幃紅裳擁三千
着色粧元宋褧詩芙蓉如妓繞横塘一叚秋容着色
粧
轉觀元蒲道源轉觀芙蓉詩未甘白紵居寒素也着
緋衣入品流
文官花花史卭州有弄色木芙蓉一日白二日淺紅
三日黃四日深紅比落色紫人號為文官花
三醉王世懋集芙蓉有曰三醉者一日間凡三換色
亦竒吳偉業芙蓉詩千絲衣薄荷同製三醉顔酡柳
共眼
芙蓉渚弇山園記偶得一石刻曰芙蓉渚是開元古
隸或云是范石湖家物因樹之池右池旁皆紅白芙
蓉環之盖亦不偶云
樓上觀學圃餘䟽芙蓉入江西俱成大樹人從樓上
觀
菊為兄弟眀謝遷芙蓉詩已呼晚菊為兄弟更為秋
江作主人
芙蓉沜申時行芙蓉沜詩艷態偏臨水幽姿獨拒霜
白者後開花䟽芙蓉白者最後開元陳基白芙蓉詩
自移長信宫中去學得班姬淡畫眉
晚操眀吳桂芳木芙蓉賦貞不絶俗節足自全不趨
時以逐榮歷遲暮而獨妍豈凋貞扵霜雪况比色扵
綺紈洵晚操之可嘉知春華之莫班
葵
柔軟金元好問集得黃葵子種之南菴眀年夏作花
佛經所謂閻浮檀金眀淨柔軟令人愛樂者此花可
以當之
紫暈黃旉馬祖常蜀葵詩紫暈成丹景黃旉綴綠
幢
欝金衣趙孟頫黃葵詩仙掌鬱金衣朝陽鳳露晞
金杯側袁易題畫黃葵詩祇今花似金杯側獨對西
風咏折枝
一丈紅近峰聞略成化末占城使臣嘗寓于蘇問葵
花何名人紿之曰一丈紅也即題一絶末云五尺闌
干遮不盡尚留一半與人看
如墨如靛學圃餘蔬蜀葵種色至多黑者如墨藍者
如靛
朱葵楊繼盛和人朱葵詩百年殊色因誰瘦萬古丹
心向日開
白衣向陽高啓白葵花詩素彩發庭隂凉滋玉露深
誰憐白衣者亦有向陽心
傾心衛足吳寬葵詩傾心識忠臣衛足存古典
萱
金臺王世懋集萱有一種小而絶黃者曰金臺
宫萱眀黃省曾洪武宫詞清萱到處碧鬖鬖興慶宫
前色倍含借問皇家何種此太平天子要宜男
雪中有華獻徵錄汧陽王至孝宏治辛酉冬雪中萱
草有華人謂孝感所致
傷抱高啟萱草詩不見堂上親空樹堂下草日暮欲
忘憂搴芳轉傷抱
獨苦心李東陽饋萱與太宰詩紫葵紅藥標題徧可
忍黃花獨苦心
荼䕷
萬玉娥元貢奎荼䕷架詩宛如萬玉娥素䄂舞雲中
珠璣千顆綴翠佩烟光籠
縋綠方回詩荼䕷縋綠長
風吹不斷元葉顒荼䕷詩千紅萬紫消磨盡猶有風
吹不斷香
雪纓絡羣芳譜酴醿一名瓊緩帶一名雪纓絡
酴醿露廣東志酴醿出大西洋國者花大如牡丹遇
天冷露凝花上瓊瑶青瑩芳香襲人用之澤體膩
髮香經月不滅貯以鉛瓶轉販他國
冬有餘香花史荼䕷盛開時折置書冊中冬取插鬢
猶有餘香
薔薇
閱兩國劉因薔薇詩色染女真黃露凝天水碧花開
日月長朝暮閱兩國
一撲黃劉秉忠詩新染薔薇一撲黃
五色珍珠船崇禎萬夀宫有五色薔薇是閒閒吳真
人手植
成洞房顧璘薔薇洞詩百丈薔薇枝繚繞成洞房密
葉翠帷重穠香紅錦張
弱香柔蔓眀王韋薔薇詩弱香柔蔓不勝寒十二圍
屏錦獨攢
七䙫始榮眀俞允文黃薔薇賦有中國之嘉卉兮體
天質之純青陋衆芳之穠艷兮昭粹色之竒英羌移
根而永托兮遂挺栽扵前庭含内美以俟時兮越七
&KR1124;而始榮
木香
木香洞府郝經夢遊木香洞府詩月忩青錦麝塵寒
夢繞烟條露蕊看但覺身輕似蝴蝶種香風物似槐
安
高架萬條羣芳譜木香以紫心白花者為最香馥清
遠高架萬條望若冰雪
黃紅不及花史木香有黃色紅色白色細朵中朵大朵
皆不及紫心者
紫藤
紫霞被王惲紫藤花歌竹宫瑣忩雲霧垂紫藤花發
何葳蕤天孫夜擲紫霞被滿意下覆須春曦
少宰手植燕都遊覽志紫藤花二株其一在少宰右
署中吳文定公手植也其一在司廳左署中
散紅纓吳寬朱藤詩有花散紅纓有子垂皂莢赤日
隔繁隂偃息可移榻
瑞香
萬箇丁香楊維禎瑞香花詩一團華蓋翠亭亭萬箇
丁香露欲零
蓬萊紫羣芳譜瑞香一名露甲一名蓬萊紫一名風
流樹
花開殊色眀宣宗瑞香花歌瑞香花葉如織其葉非
一狀花開亦殊色或如瑪瑙之殷紅或如玉雪之姿
容或含淺絳或深紫細蕤叠萼紛玲瓏
玫瑰
色媚而香花䟽玫瑰色媚而香甚旖旎可食可佩
黃碧色羣芳譜燕中有黃玫瑰稍小扵紫嵩山深處
有碧色者
紫玉眀陳淳玫瑰詩清香疑紫玉何必數薔薇
搗膏作餅羣芳譜採玫瑰花瓣搗成膏白梅水浸少
時加糖霜再勻研最香甜亦可印作餅
茉莉
和酒露范梈詩茉莉香深和酒露桄榔葉暗煮塩烟
編籬貢師泰詩茉莉編籬香旖旎
玲瓏雪元許棐茉莉詩荔枝香裡玲瓏雪
樹及簷泉南雜志余廨東所植茉莉其高及檐嘗扵
暑月設木榻坐其下王穉登茉莉曲贑州船子兩頭
尖茉莉初來價便添公子豪華錢不惜買花要揀樹齊
簷
黃馨廣東志雷瓊二州有綠茉莉本如蔦蘿又有黃
茉莉名黃馨
蒸液香譜今多採茉莉蒸取其液以代薔薇
猩紅朵唐寅詩手拈茉莉猩紅朵欲插逢人問可宜
梔子
觀花命賦黃佐集高皇北郊命文職陪祀者各即時
物賦咏既又命賦詩者往殿後觀梔子花人給紙一
俾各賦詩
炎天冰雪眀黃朝薦咏梔子花詩蘭葉春以榮桂花
秋露滋何如炎炎天挺此冰雪姿
含妙香陳淳梔子詩薝蔔含妙香來自天竺國
雪魄冰花沈周簷蔔花詩雪魄冰花凉氣清曲闌深
處艷精神
小花重臺羣芳譜梔子一種花小而重臺者園圃中
品
玉簪
玉瘦心清劉因玉簪詩玉瘦每憂和露滴心清誰恨
有絲長
玉𨗳纖長張雨玉簪花詞玉𨗳纖長頓化作雲英香
莢
紫鶴學圃餘䟽玉簪紫花者名紫鶴
露濯開吳寬詩玉削簪頭露濯開
綠鬢瑶笄田藝衡玉簪花賦微雨初沐淡然晚粧洗
盡鉛華月映霓裳插瑶笄扵綠鬢解瓊佩扵華堂獨
持雅潔以壓羣芳
罌粟
無香韻聞雁齋筆談罌粟花之無香韻者或種之盈
畆萬朵爛然亦足奪目
千態學圃餘䟽罌粟善變加意灌溉妙好千態
鸞臺瓶史罌粟蜀葵妍于籬落司空圖之鸞臺也
種自中秋眀吳幼培罌粟花詩種自中秋湏隔歲開
于初夏伴傾觴
虞美人
滿園春花䟽虞美人一名滿園春千葉者佳
如蝶翅花鏡虞美人花五色俱偹姿態葱秀因風飛
舞儼如蝶翅之扇動也
楚雲粧眀孫守之虞美人詩夜月空懸漢宫鏡幽姿
猶帶楚雲粧
逐歌聲眀徐茂吳虞美人花詩迎風似逐歌聲起宿
雨那經舞䄂垂
水仙
玉質金相元張伯淳題水仙圖帬長帶裊寒偏耐玉
質金相密更竒
翠虬白鳳倪瓚水仙詩曉夢盈盈香水春翠虬白鳳
照江濱
歲寒友學圃餘䟽水仙宜置瓶中前接蠟梅後接江
梅真歲寒友也
神骨清絶瓶史水仙神骨清絶織女之梁玉清也
風鬟霧鬢李東陽題水仙詩風鬟霧鬢無纏束不是
人間富貴粧
素質金蕤眀姚公綬水仙花賦惟炫素質不御鉛華
中有金蕤輕蒙臂紗衝斥暮雨揮霍朝霞
貴單葉花䟽水仙以單葉者為貴出嘉定者短葉高
花最是佳種
秋海棠
一壑皆丹荆溪䟽善卷洞後秋時海棠千本並着花
一壑皆丹
綠葉朱絲于若瀛文秋海棠岐處作淺絳色綠葉文
似朱絲婉媚可人不獨花也
小樣紅粧眀俞琬綸咏秋海棠詩薄羅初試怯風悽
小樣紅粧着雨低
不禁露王士騏題秋海棠詩弱質不禁露幽懷欲訴
風
瓊肌低顫眀葉襄秋海棠賦有美人兮倚山之阿既
㛹娟以靜冶復窈窕而婀娜薄春條之鬭艷樂秋景
之婆娑俯瓊肌以低顫逞嬌臉之微酡
酸態瓶史秋海棠嫣然有酸態鄭康成崔秀才之侍
兒也
雞冠
珊瑚瘦郝經咏雞冠詩胍絡引絲起一片珊瑚瘦雲
芝並紅腴紫茵卷翠脰
後庭花碧雞漫志吳蜀雞冠有一種小者高不過五
六寸目曰後庭花
淺淡粧花史解縉嘗侍上側上命賦雞冠花縉曰雞
冠本是胭脂染上忽䄂中出白雞冠云是白者縉曰
今日如何淺淡粧祇為五更貪報曉至今猶戴滿頭
霜
夀星羣芳譜一朵而紫黃各半名鴛鴦雞冠又有紫
白粉紅三色一朵者又一種五色者最矮名夀星雞
冠
紅突兀沈周詩高冠紅突兀獨立似晨雞
簷下晚盛眀仲宏道簷下雞冠花賦序百卉以雨露
為生簷下則雨露减矣乃雨露減者霜霰亦減此花
反因簷下而得晚盛嗚呼造化生物之盈虧固如是
其難料也
鳳仙
媚客三柳軒襍識鳳仙為媚客
灑金羣芳譜鳳仙多紅紫黃白碧及襍色有灑金者
白瓣上有紅色數點
倒影花花史謝長裾見鳳仙花命侍兒進葉公金膏
以麈尾稍灑之折一枝倒插影山側眀年此花金色
不去名倒影花
染指甲花史李玉映採鳳仙花染指甲後扵月中調
絃或比之落花流水徐階詩金鳳花開色最鮮佳人
染得指頭丹
雜花
長十八納延詩雙鬟小女玉娟娟自捲氊簾出帳前
忽見一枝長十八折來簪在帽簷邊自注長十八草
花名貢師泰詩忽見草間長十八
重樓金線元氏掖庭記重楼金線花出長白山花心
抽絲如金長至四五尺每尺寸縳結如樓形山中人
取以織之成幅
玉瓏鬆元好問詩漫山白白與紅紅小樹低叢看不
供總道楂花香氣好就中偏愛玉瓏鬆自注花名有
玉瓏鬆
瑶花元郭鈺瑶花詩瑶臺仙子初相見迥立天風飄
雪練東華梦破歸去遲素衣總被緇衣染芳心不委
春蝶狂水晶簾捲凝清香胭脂洗紅留殘暈海雲剪
碧浮霓裳自注花色白而變淺紅而碧
橦花元陳高種橦花詩炎方有橦樹衣被代𧖟桑結
實吐秋繭皎潔如雪霜緝治入機杼裁剪為衣裳禦
寒類挾纊老種免凄凉
猜花顧瑛詩分曹賭酒詩為令狎坐猜花手作&KR0848;
瓊妃烈女山房隨筆揚州瓊花天下祇一本花側作
亭扁曰無雙德祐末北師至花遂不榮趙炎詩云名
擅無雙氣色雄忍將一死報東風他年我若修花史
合傳瓊妃烈女中
佛桑花䟽五色佛桑出嶺南不能閱冬楊慎集佛桑
花出黎州蠻嶺盖朱槿之紅鮮重臺者
密檀花眀施敬詩東風吹盡密檀花案密檀花出滇
中
紫桃李日華集人從天台來贈余秋草一叢作花類
桃而艷紫可愛因植之雪霤峰下踰年遂滋蔓滿山
趾因取以名我軒
留地棠王世貞招元馭家馭看地棠詩弇園千樹錦
横斜雨妬風欺一任他惟愛君家兄弟好就中留得
地棠花
金雀花眀王越金雀花詩侯門看金雀金雀顔色好
化作枝上花凌春獨開早
七姊妹楊基咏七姊妹花詩三姊娉婷四姊嬌綠忩
虚度可憐宵八姨秦國休相姤腸斷江東大小喬
十姊妹眀黃繼立初夏詩楊花初點渡頭津十姊妹
花紅滿屏
草花眀高濓草花譜始扵甌蘭終扵青珊瑚凡數十
種
山花冬放眀陳子貞集合肥孝子張梅營祖葬祼身
温穴而積雪夜晴廬父墓泣血毁形而山花冬放
小紅留沈周落花詩魚沬煦恩殘粉在蛛絲牽愛小
紅留
草
草牛元史劉整攻襄陽諜知吕文煥將遣張貴出城
求援乃分部戰艦縳草如牛狀傍漢水綿亘參錯後
貴夜出順流下走因傍岸爇草牛如晝整麾戰艦轉
戰擒貴
封草張昱輦下曲墀左朱闌草滿叢世皇封殖意尤
濃艱難大業從兹起莫忘龍沙汗血功
苜蓿提領元史苜蓿園提領三員掌種苜蓿以飼馬
駝膳羊
天膏壟起襍事張王基亂後百餘年忽生一種異草
結實如小紅燈夜則開之以承露人飲之百病自愈
呼為天膏
香綿稳藉元好問詩香綿稳藉僧溪草蜀錦驚看
佛鉢花
感生席草卓異記無錫儲福靖難後不食死妻范氏
營葬事姑甚謹一日往澗邊浣衣見水邊草類蘇席
因取織席售以養姑范卒後席草不復生矣
繡墩草李東陽繡墩草詩野草不繡地青青常覆盆
風朝還雨夕留客意終存
翠雲草羣芳譜翠雲草性喜隂蒼翠可愛細葉柔莖
重重碎蹙儼若翠鈿
吉祥草羣芳譜吉祥草不拘水土石上俱可種或云
花開則有赦或云花開則家有喜元任士琳賦序吉
祥草似蘭而疎秀海國有其種率云十歲一花余過
僧室見一本綴花數十似瑞香而歛小翫之有香氣
曰種十五年矣今纔一開
茵陳香王世貞詩坐來薜荔時添潤齋罷茵陳尚送
香
蓬&KR1287;眀齊之鸞集西夏旱澇之餘見居人刈蓬科其
類有柿蓬刺蓬二種子皆可為&KR1287;飢民藉以充腹取
而啖之苦惡辛澀乃封題以進
莽草眀靳學顔莽草賦序予道商顔谷中見莽草橘
葉桂莖丹萼素蕾厥形麗矣然一葉入吻百内潰裂
是何形情之詭與廼製此賦示之來喆
烟葉蚓菴瑣語烟葉出自閩中邊土人寒疾非此不
治關外至以匹馬易烟一觔崇禎癸未下禁烟之令
後因邊軍病寒遂弛其禁至末年徧地栽種雖三尺童
子莫不食烟矣
嫩綠柔香楊基春草詩嫩綠柔香遠更濃春來無處
不茸茸
分沙陳繼儒詩新草微分一抹沙
芝
如珊瑚元史大德五年西鄉縣進芝一本色如珊瑚
華盖慶雲元史至正中芝草生扵當陽縣一本五幹
一本二幹相依附如珊瑚其高者結為華蓋慶雲之
狀
求徑尺眀紀事本末嘉靖三十七年禮部類進四方
所獻芝凡千八百六十有四詔更求廣徑尺以上者
芝林羣芳譜中丞潘季馴治河時嘗築舍扵崑山下
有芝生扵庭始則一本繼乃日盛至百本扶疎偃仰
紫色照目因標之曰芝林
芝山湧幢小品世宗時鄠縣民聚芝一百八十本為
山以獻内有徑一尺八寸者號曰仙應萬年芝山
獄中芝眀雜記周朝瑞袁化中顧大章楊漣左光斗
魏大中六君子被逮是年六月詔獄土地祠前樹下
生一黃芝六君子至日光彩映人環視適六瓣見者
疑吉兆顧公嘆曰芝瑞草也而生扵獄其妖乎未幾
六君子皆歿獄中
分芝鍊藥王世貞集上嘗分郡國所進五色芝授嵩
以方便鍊為藥而進御謂徐階曰卿政本所關不相
溷也階皇恐求得之
遶麓生李日華筆記葉臺山尊公為九江别駕衙齋
堆一小石山山成而遶麓生芝因築室名瑞芝堂臺
山時未弱冠課讀其中
有紫氣弇山園記含雪樓下産芝已三閱歲上有紫
氣受日晶瑩因名之曰榮芝所
孝芝眀吕維祺集吕子夜夢神如文昌者曰汝羽翼
孝經甚力上帝錫汝孝芝一本十有八莖葉與孝經
篇章相應翌日柱壁隙中果生芝踰月而堅徑六七
寸許圍可尺八九寸凡十八莖芳香光采各具五色
如兒手庚巳編漕湖之濱有農婦望湖灘一物白如
雪視之乃一小兒手也連臂約長尺許其下作聲唧
唧走報其夫共掘之根不可窮乃折而棄之湖嘗讀
神仙感遇傳名肉芝者正與此類食之得仙乃不幸
棄扵愚夫之手惜哉
藥成五色宛委餘編世宗末年奸人王金于崇文門
外積巨木置隂濕所以藥傅之即生芝隨藥成五色
用以進獻獲賞賚無數
蕉
蕉池積雪談薈張伯雨有古銅洗種小芭蕉白石名
之曰蕉池積雪
洞賓題詩西湖志元妙觀有蕉花一株以卜盛衰休
咎元時有羽客題葉上詩二首人以為吕洞賓云
蕉園馬汝驥西苑詩序從崇智殿至臨漪亭殿前有
牡丹數十株園名芭蕉豈昔有而今獨存其名耶歷
朝寔錄成扵此焚草
蕉女庚巳編馮漢坐齋中覩一女子綠衣翠裳映窗
而立叱之女子拜曰妾蕉氏也言畢忽入戶視之乃
絶色挽衣相狎女忙廹而去執得一帬角乃蕉葉耳
騐庭中蕉裂處正合遂伐之其根有血
雪蕉寔境陸深集予道建陽酌邑令堂後軒時大雪
而芭蕉一株横映粉墻盛開紅花世稱王維蕉畫為
竒格而此乃實境也
冬蔵地窟玉堂閑話天水之地寒不産芭蕉戎帥使
人于興元求之得二本至冬即連土掘之埋蔵地窟
候春暖再植之
作扇乞詩留青日札于肅愍為諸生時忽忩外有人
持一扇乞詩公醉中揮筆書曰大造乾坤手重扶社
稷時其人驚去乃鬼也視所遺扇則蕉葉一片
美人蕉學圃餘䟽芭蕉惟福州美人蕉最可愛歷冬
春不凋嘗吐朱蓮如簇
紅粧濕皇甫汸題美人蕉詩帶雨紅粧濕迎風翠
䄂翻欲知心不卷遲暮獨無言
不種蕉眀邊貢詩自聞蕉雨聲不種芭蕉樹
全無暑氣王守仁書庭蕉詩檐前蕉葉綠成林長夏
全無暑氣侵
蒲
開紫茸倪瓚詩石上菖蒲開紫茸
盆池靈苗元劉詵石菖蒲詩盆池有靈苗石罅忘偪
側微根亂繁絲疎葉散纖碧
蒲劍貫酸齋蒲劍詩長橋有影蛟龍懼流水無聲日
夜磨
蔵三寸眀太祖周顛仙傳顛者舊裙腰間蔵三寸許
菖蒲一莖問何用曰細嚼飲水腹無痛矣
愈瘠愈細羣芳譜石菖蒲之為物不假日色不資寸
土不計春秋愈久愈密愈瘠愈細書齋有此便覺清
趣瀟洒
花如車輪花史趙隐之母傅氏于山澗中見菖蒲花
大如車輪有神人守之戒勿洩享富貴後忽向子孫
說之得疾而終
蒲茵李東陽集蘇人織蒲為茵二片置床椅間藉背
及足甚宜冬寒友人見惠詩以報之輕蒲一簇軟如
花巧織重茵意未華吟處&KR1199;宜孤背倚坐来温愛兩
趺加
蘆
蘆花被元史貫酸齋見漁父織蘆花為被易之以禂
更為賦詩詳見衾禂
荻苫廪元史都城以荻苫廪或請以瓦易之因靳德
進諫而止
葦若旗槍元通鑑至元中彰德路葦葉順次倚叠而
生自編成若旂幟上尖葉聚粘如槍民謠云葦葉生
旂民皆流離葦葉成槍殺伐遭殃
青林匹江姚燧詩瀕江不可禾歲惟葭葦茁青林無
端倪永與江水匹
晴雪眀仁宗江樓秋望詩荻洲晴亦雪楓岸晝常霞
移根吳寬蘆詩移根偶種植溝淺土不汚每當風雨
夕蕭蕭亦江湖
蘆洲吳偉業詩江岸蘆洲不知里積浪吹沙長灘起
云是徐常舊賜莊百戰勲名照江水
天竹
雪中尤佳學圃餘䟽天竹纍纍朱實扶搖綠葉上雪
中尤佳
亂紅王世貞詩狎寒天竹亂紅多
老少年
頂紅羣芳譜老少年至秋深脚葉深紫而頂紅少年
老則頂黃而葉綠
殿羣芳陸樹聲老少年詩衰遲不為矜顔色留與羣
芳殿後塵
秋色媚眼王世貞咏老少年詩秋色空庭媚眼眀嫣
然衰葉轉盈盈虚傳夏女能傾族恰比徐娘尚有情
裛露丹楓聊借潤拒霜黃菊有同盟春英三五曾塗
抹短蔓長條恨已生
七尺珊瑚眀周翼咏雁來紅詩云翔雁南來塞草秋
未霜紅葉已先抽綠珠宴罷歸金谷七尺珊瑚夜未
收
候陽鳥楊慎雁來紅賦兹纖莖兮獨异候陽鳥而敷
芳盈盈渥赭奕奕鮮妝案慎自序云此余十七歲時
作
錦西風草花譜紅紫黃綠相兼者名錦西風又名十
樣錦又名錦布衲
苔
不使點壊雲林遺事元鎮閣前苔蘚盈庭不留水跡
綠縟可坐每遇墜葉輒令童子以針綴杖頭刺出之
不使點壊
斑斑綠元華幼武詩苔生白石斑斑綠
翠毯方回詩苔文深翠毯
黏石陳樵詩莓苔著雨長黏石
畏客殘李東陽苔徑詩豈不愛佳客客來殘我苔西
園十日雨三徑不曾開
紅苔楊繼盛獄中紅苔詩西風滿地苔痕紅盡是渭
囚冤淚血
萍
一夕生楊基賦得萍贈人詩浮萍𣪚寒星一夕生無
數惆悵别君時楊花滿衣絮
爭水面眀日本貢使咏萍詩曾與白雲爭水面豈容
眀月下波心
藤
蟠結成龕崑山縣志元衣和菴主隐居雪竇有藤一
枝蜿蜒其上乃蟠結成龕為蔵修之所故號栖雲
吏部藤帝京景物略吳文定公手植藤在吏部右堂
質本蔓生而出土便已幹直其引蔓也無軃委之態
方嚴好古如植者之為人馮元颺賦吏部古藤詩因
材皆帝力不變是臣心莫漫輕孤植居然表一林
大藤峽眀紀事本末廣西潯州大藤峽有孤藤渡峽
磵如徒杠然諸蠻聚此為亂韓雍討平之乃斬峽藤
斷焉因改為斷藤峽
藤蓑陳獻章藤蓑詩一蓑費幾藤南岡厲朝斧交加
落翠蔓制作類上古
為梁于若瀛詩藤古結為梁蜿蜒憑雲霧步步時動
搖疑駕彩虹度
元眀事類鈔卷三十四
