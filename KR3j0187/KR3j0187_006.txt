元眀事類鈔卷六
監察御史姚之駰撰
政術門(一)
法制
行中書省元史世祖混一天下立行中書省十一曰
嶺北遼陽河南陕西四川甘肅雲南江浙江西湖廣
征東
不立兆域元史諸帝皆葬起輦谷李日華集元人葬
起輦不立兆域無丘壟隧道用木刳中兩片合之金
皮束固髹漆重重至期穴土而埋厚覆土馳萬馬踏
平之列騎環坐至草生彌望不可復識乃馳去
泥金書誥談薈巴延擅政諛者上言其功勲盖世合
用泥金書制以尊之臺院議不可止金書上天眷命
皇帝聖旨八字
行漢法許衡集考之前代北方奄有中夏必行漢法
可以長久故後魏遼金歴年最多
絲綸簿今言王文恪公曰陸廉伯言内閣故有絲綸
簿楊文貞晚年以子稷故欲媚王振以絲綸簿付之
故内閣之權盡歸中官予入内閣見列朝詔誥底夲
皆在非所謂絲綸簿乎不聞送入也湯顯祖集譚侍
御疏言閣中故有絲綸簿為大璫竊去詔旨切責問
出何記竟謫歸
論分封泳化編太祖封諸王葉居升應詔陳言論分
封太侈太祖大怒曰小子敢間吾骨肉後死獄中雙
溪雜記國初諸王皆置護衛有兵權太宗靖難後遂
皆革罷其有感于居升之言耶
票旨詞林記洪武中批荅皆御前傳旨永洪猶然至
宣德時始令閣臣于章奏用小票黑書貼各疏面以
進御筆易紅書以出及遇大事則命大臣面議議定
即傳旨處分嗣後正統則止委中官弘治中幾復國
初之舊正德時批荅大率與正統類也
年號不更筆麈夲朝廟號多至十六字比之唐宋尤
為過溢惟年號不更及主上臨御不上尊號此前代
所不及
嫡裔博士王鏊集沈杰知衢州府初宣聖有嫡裔在
衢儕于齊民公始命復其家為疏于朝得世襲五經
博士
言事八件玉堂叢話自太祖相傳凡臨朝每至日昃
英宗幼冲三楊慮聖體易倦權制每日早朝只許言
事八件前一日先以副夲詣閣下豫為處分遇奏事
止依所陳傳旨而已後遂以為定制
制詞體眀張居正集成宏時誥𠡠不過百餘字至扵
慶典覃恩其詞尤簡此制體也近年以来多至百千
言或無實行虚為頌美以臣諛君猶謂之佞况以上
諛下乎
復内朝王鏊疏國家大朝會則奉天殿即古之正朝
常朝則奉天門即古之外朝而内朝獨缺然非缺也
華蓋謹身武英等殿非内朝之遺制乎今内朝罕臨
常朝之外人臣無復進見故上下之情壅惟陛下倣
古内朝之意大臣㦯三日或日一起居更不時引見
羣臣則眀目逹聪不是過矣
停内批吾學編孫懋疏言臣請每日視朝之餘即御
文華殿聽政凡章奏皆賜觀覧不時召入閣臣斟酌
裁決㦯有矛盾則勅廷臣集議不宜謀及䙝近徑從
内批
美諡震澤長語夲朝之諡有美無惡官由翰林者乃
得諡文定諡出扵秉筆一二人又不能如前代有博
士駁正之條何以服天下信後世哉
封贈如一于慎行集宋元封贈大父母降父母一等
父母降夲身一等夲朝則三代一如見爵教孝之典
可謂大偹
封夲生明張元忭集舊制為人後者不得兼封夲生
亦未有兼服夲生者諸公大綬痛之草奏祈貤封甚
懇肅皇嘉其孝允之經陳淑人喪衰絰三年當事為
疏于朝凡後于人者皆得服其夲生遂皆著為令
武爵襲蔭王鏊集時議武爵以世坐耗天下宜以漸
消之欲令繼絶者不得以旁支犯奸盜禠職者不得
襲陳凱時為武選郎中曰如前功何議凡同宗出自
立功者襲餘則否作姦禠職者夲支則坐属從降二
謂得調停之宜
糾儀陳政名世類苑孝廟登極御史湯鼐侍班糾儀
庶吉士鄒智告之曰祖宗盛時御史糾儀得面陳政
務當下取旨近年遇事惟退而進夲此君臣情分所
由隔也公值大政維新時請效盛時故事
辭密揭眀名臣錄孝宗召劉大夏語曰事有當行當
罷者可寫揭帖密封来公曰不敢臣下以揭帖進朝
廷以揭帖顯行是前代斜封墨勅之弊也
勸御朝萬歴注略王錫爵勸御朝疏云一刻臨御勝
于百刻披覽面決一事勝于手勒百言
誥勅宛委餘編凡給一品至五品皆誥六品以下勅
花色殊異公侯一品玉軸伯及二品犀軸三四品鍍
金軸餘角軸内用御寳加于年月上
遷都眀通紀永樂十四年上將建北亰宫殿命羣臣
會議諸臣上疏曰北亰聖主龍興之地誠萬世帝王
之都也宜蚤興工營建上從之十五年上廵北亰遂
遷都焉
排和議明紀事夲末額森聲言欲送上皇衆遂多主
和于謙獨排衆議曰社稷為重君為輕遣人申戒各
邊毋墮賊計
止南遷眀通紀土木之變徐珵請幸南亰于謙上疏
抗言京師天下根夲宗廟社稷陵寢百官萬姓帑蔵
倉儲咸在若一動則大勢盡去宋南渡之事可鑒也
珵妄言當斬
錦衣害天順日錄李賢言於上曰今天下百姓頗安
惟有一害上曰何害賢曰錦衣官校是也上即悟曰
此輩害人不問可知今後非重事不遣明通紀霍文
敏見亰官有罪即命錦衣衛擒挐上疏以為越介胄
之職侵刀筆之權使士大夫朝列清班暮汚幽獄
賞卓萬歴注略光禄卿言内廷賞卓之費不堪耗用
駕帖名世䫫苑王端&KR1063;公廵撫雲南錦衣官校絡繹
縦横公疏言駕帖下各衙門用司禮監印刑科掛號
皇城諸門俱用照出關防所以防詐偽也今所齎駕
帖俱無之臣恐行詐濟私其弊不一
毁要典眀紀事夲末倪元璐上言魏忠賢殺人則借
三案羣小求富貴則借三案以臣觀之三案者天下
之公議要典者魏氏之私書惟有毁之而已
十家牌王守仁集軍民之家多圖小利寄住来歴不
眀之人盜賊以之不靖今令在城居民每家置一牌
偹寫門戶籍貫及人丁多寡之數有無寄住暫宿之
人揭于門首以憑官查仍編十家為一牌開列各戸
姓名日輪一家按牌審察但有面目可疑即行報究
㦯有隠匿十家連罪
疆域
拓境萬里劉郁西使記帝弟實喇烏訥格統諸軍西征凡
六年拓境幾萬里
龍蟠&KR0849;踞元史世祖在潜邸語巴圖爾曰今天下稍
定我欲勸主上駐蹕回鶻何如對曰幽燕之地龍蟠
&KR0849;踞南控江淮北連朔漠大王欲經營天下駐蹕之
所非燕不可
路府州縣元地里志唐以前以郡領縣而已元則有
路府州縣四等大率以路領州領縣而腹裏或有以
路領府府領州州領縣者其府與州又有不隸路而
直隸省者
西域奉表眀史藁元太祖盡平西域封子弟為王鎮
之其小者則設官置戍元亡各自割據洪永間遣人
招諭稍稍来貢迄宣德朝稱臣奉表者多至七八十
部
都燕郭子章集成祖之營燕也當時臺諫交口言不
便成祖曰北平之遷吾與大臣密計數月而後行夫
燕非金元始也周為召公封國歴四十三世九百餘
年眎周歴且過意亦密計之一也
制馭西番眀史藁太祖建重鎮於甘肅以北據蒙古
南捍諸番不得相合又令番人得以馬易茶且亦許
其朝貢彼勢既分又動于利不敢為惡自邊臣失防
北寇得與番族交通西陲遂多事然䆒其患終在寇
而不在番故議者以太祖制馭為善
邊關為急吾學編額森薄京師大臣有奏留邊將守
亰者于公謙言今日之事邊關為急往者獨石營不
棄則六師何以䧟土木紫荆白羊不破則番騎何以
薄都城今宜遣將固守宣府居庸為便
通馬市眀紀事夲末仇鸞使諳達以貢馬互市為請
羣臣弗敢異兵部員外郎楊繼盛疏諫陳十不可五
謬焉
復河套王世貞集都御史曾銑議復河套夏言主之
相嵩不可竟斬銑
生熟番眀董份集洮岷古西羌地自國家服属號熟
番然尚羈縻之不約偹也洮叠之外諸名為生番者
則以計之得失為安危
衆建土司眀紀事夲末時西南荒服楊氏反播奢氏
反藺安氏反水西朱爕元総督五省軍務討平奢安
朝廷欲郡縣之爕元諫止以為不若衆建土司使其
勢少力分則易制各欲保土地傳子孫則不敢為逆
宜分水西之地授諸渠長及有功漢人制曰可
脩邊謠眀尹耕脩邊謠去年脩邊君莫喜血作邊墻
墻下水今年脩邊君莫憂石作邊墻墻下頭
憫黎詠眀錢嶫憫黎詠序嘉靖中崖吏失馭重以積
蠧之餘羣黎遂叛攻掠城邑當路請命征討予分典
戎事憫而詠之
任官
補吏經世大典元代入官之制自吏業進者為多卿
相守令于此出焉故補之法尤密
增俸玉堂綱鑑崔彧言今百官月俸不能副其贍養
難責以廉勤之&KR0894;遂詔官吏内外俸以十分為差增
給五分
貳蒙古元百官志序世祖命劉秉忠許衡定内外之
官自中書省以至路府州縣其長則蒙古人為之而
漢人南人貳焉
定朝班解酲語元史定朝班凡執政大臣謂擎天班
玉堂清署謂煥璧班言官法司謂劍鍔班親王謂瓊
枝班功臣將帥謂豹首班外戚謂淑蘭班其餘朝臣
謂隨班
先守令元史哈喇哈斯嘗言治道必先守令近者多
不得人于是精加遴選定官吏贓罪十二章
不致仕齊履謙集國家内外官年及七十並聽致仕
郭公守敬以舊臣且朝廷所頼獨不許其請至今翰
林太史司天官不致仕者自公始
職田元食貨志至元中定路府州縣官職田凡交代
芒種以前去任者其租後官收之以後去任者後官
分收
從吏入元史時由進士入官者僅百之一由吏致顯
要者常十之九帝欲起傅巖為吏部尚書御史韓鏞
言吏部掌天下銓衡巖從吏入官烏足盡知天下賢
才
集賽元史凡集賽出身者國初用左右宿衛心膂爪
牙故四集賽子孫世為宿衛之長使得自舉其属元
張憲詩集賽兒郎年十八手中弓箭無虚發黃昏偷
出齊化門大王莊前行劫奪
奪敕還粟元綱鑑順帝時令人入粟補官&KR0640;賑有匿
奸罪而輸粟得七品雜職者右司郎成遵以為鬻爵
已非令典况又賣與奸人必奪其敕還其粟著為令
乃可從之
河渠官元紀事夲末詔曰農桑之事以&KR0640;旱潦為先
凡河渠之利悉委夲處正官一員以時濬治民力不
足則相其輕重官為導之貧不能造水車者官具材
木給之
陞秩元史英宗時廣海郡邑官曠員勅愿往任者陞
秩二等
課賦吟詩元通鑑帝嘗從容問趙良弼曰漢人惟務
課賦吟詩將何用焉對曰此非學者之病在國家所
尚耳
章程學元史楊湜習章程學工書算辟為中書掾
用資格經濟錄邱文莊曰祖宗立法之善文職四品
及在京堂官在外方面皆具名以聞五品以下吏部
始得銓注此所謂用資格而有不用者也
西序書名卓異記洪熙初諭吏兵二部曰庶官賢否
軍民休戚所係皇考嘗書中外官姓名于武英殿南
閒暇觀之今在京官朝夕接見可察賢否若在外三
司官朕之未識可具其姓名履歴揭諸西序將考其
行事而黜陟焉
大選湧幢小品每雙月大選吏部先于門下奏選官
承旨退同吏科都給事中于御道謝恩出赴東闕領
酒飯赴午門外直房候上覧夲畢傳出印子夲于左
順門部官接出照夲填榜張掛于吏科之上除官看
榜選事畢各官出朝
久任成功眀胡世寧疏舊制藩臬守令皆久任而責
其成功今則一歲之中遷徙不常是諸官皆過客也
必以九載為滿以六期為限其政事卓異者璽書旌
奬增秩賜金如漢世庶得收用人之效乎
給道里費典故紀聞太祖時除郡縣官皆給道里費
蓋以先養其廉也
文武軒輊嘉靖注略楊一清奏言年来文武二途軒
輊太甚文吏以法䋲將官或寸牒不眀羅織驍將他
日邊事之壞未必不由于此
不拘曺局眀張衮集朱希周為南京吏尚考察時譛
者謂南科無一人之去以為私公曰使一曺皆賢必
去一人以為公則一曺偶皆不肖亦將姑去一二以
塞責乎上亦不之譴
用保舉名世類苑有言方面官及府州縣專用保舉
恩出于下宜仍洪永故事令吏部選除楊士竒曰宣
德時以官多不得其人是以令大臣保舉自後人才
頗出况衆官保舉吏部覈實奏請俞允然後授官恩
實非出于下也宜仍用保舉便
准周禮陸深集夲朝准周禮建官以吏戶禮兵刑工
為次第在廷立班亦然宋制雖不合而轉遷之次亦
同
文武職數眀史藁解學龍為給事言國初文職五千
四百有竒武職二萬八千有竒神宗時文增至一萬
六千餘武增至八萬二千餘今又不知增幾倍若冗
者汰之歲可得餉數十萬
譯言官邱濬大學衍義補譯言之官自古有之文皇
始為八館曰西天曰韃靼曰回回曰女直曰高昌曰
西番曰緬甸曰百夷初以舉人為之其後擇俊民使
專其業焉
孝行授官楊士竒集張信孝友出于天性自幼雖饑
渴飲食不先父母又嘗刲臂煮液療母疾永樂初有
司以逹于朝詔旌其門授為尚寳司丞
錦衣志王世貞錦衣志錦衣一禁校耳其領宿衛則
光禄勲也制奸則司隸也至炳而分將相任極矣一
重于紀綱再重于錢寕三重于陸炳其究乃位師保
參綸綍不亦異哉
經撫不和眀史藁熊廷弼經略遼東主守廵撫王化
貞一切反之中外舉知經撫不和必悞疆事已而果
然
問三李眀紀事夲末給事李魯生太僕李蕃謟事魏
忠賢與禮科李恒茂相善時人語曰官要起問三李
棄筐綰符觧縉集陛下進人不擇賢否授職不量重
輕使闒冗之輩朝捐刀鑷夕擁冠裳左棄筐篋右綰
符組
疏三病眀通紀莊烈帝時武舉陳啓新疏朝廷有三
大病一當停科目以黜虚文一當舉孝廉以崇實行
一當罷知推行取科道以除横恣之陋習上嘉異之
特簡為吏科給事
學校
免丁元史歲壬子料民丁于中原凡業儒者試通一
經即不同編戶儒人免丁者實月乃合始之也
分教三齋元史至元十四年立國子學而定其制設
博士通掌學事分教三齋凡讀書必先教經博士助
教親授句讀音訓正錄伴讀以次傳習其功課對属
詩章經解史評則博士出題生員具稿錄課簿以憑
考校
建學泳化編洪武己酉詔天下郡縣並建學校以作
養士類師生月廪米六斗有司給魚肉
立附學眀侯甸野記舊制生員惟有廪膳增廣廪膳
有額增無額然成化初京師語曰和尚普度秀才拘
數禮部姚䕫請奏立附學焉
選貢續通考宏治時祭酒張懋疏奏資格所拘美材
多滯乞于常員外令提學行選貢之法不分廪膳增
廣生員通行精選充貢
增廣生員眀紀洪武二十年令增廣生員不拘額數
正統元年生員名缺許夲處官員軍民之家及社學
俊秀無過犯者選補十二年奏准生員常額之外軍
民子弟碩入學者提調教官考選待補增廣名缺一
體應試
武臣聽講寓圃雜記正統十一年英國公張輔暨侯
伯二十餘人奏曰臣等武夫不諳經典碩賜假詣國
學聽講上命以三月三日往至日到監祭酒李時勉命
諸生立講五經各一章講罷設酒命諸生歌鹿鳴之
詩賓主雍雍抵暮而散
臨雍眀王錫衮聖駕臨雍詩俎豆三千士都俞十九
人公庭看萬舞未許羽衣陳眀雜記思陵再臨辟雍
龍虎山張真人適在亰疏請入監觀禮禮臣不可駁
回
納粟明史藁鄒幹成化時為禮部尚書不悅學嘗廵
視水災臨清諸生伍銘等碩輸粟入監讀書幹為之
請遂為例矣
移學眀張鼐疏古之時簡太學之不率教者移之郊
遂今之時舉四民之頑鈍無恥者移之太學臣未見
朝廷之能重太學也
經筵
陳七臣狀元史庫庫侍經筵日勸帝務學凡四書五
經所載治道必紬繹而言若柳宗元梓人傳張商英
七臣論尤喜誦說嘗于經筵力陳商英所言七臣之
狀左右錯愕有嫉之之色
經筵活我宋濂集危素檢討經筵一月進講者三嘗
繹民惟邦夲之言以進順帝大悅詔賜經筵官酒公
不飲詔復賜馬湩一革嚢已而詔下中書發錢粟千
萬賑河南永平民咸曰活我者經筵官也
隨事規諫玉堂綱鑑庫庫知經筵隨事規諫嘗曰天
下事宰相當言宰相不得言則臺諫言之臺諫不敢
言則經筵言之
不必忌諱歴代小史孝宗經筵日劉學士機進講責
難于君二句上注聽久之問何以不講末句答以不
敢上曰何害善者可感善心惡者可懲逸志自今不
必忌諱
分撰講義泳化編仁宗命翰林分撰講義與閣臣閱
改然後呈講乃以觧縉属書胡廣属詩金幼孜属春
秋楊士竒属易其義有疑必召四人辨析
念苦辛泳化編孝宗雅重講幄諸臣文華殿講書畢
賜織金緋衣金帶等頋勞之曰先生辛苦程敏政詩
經生職分尋常事消得君王念苦辛
重講官典故紀聞正統元年始開經筵每講畢上必
曰先生喫酒飰閣老與講官承旨而退成化時劉主
静入閣托中貴言今後酒飰只以成例賜無煩玉音
自是儼然而進默然而退先生之稱亦不獲聞左右
亦不知講官之重矣
搖扇鋪氊萬歴注略上每御講筵盛暑時先就居正
立處令内史搖扇殿角試其涼暄隆冬進講以氊一
片鋪丹地恐居正立處寒也
正勃字眀通紀神宗在講筵讀論語至色勃如也讀
勃作背居正從旁厲聲曰當作勃字上悚然而驚同
列皆失色說者謂居正有參乘之萌而不自覺也
講言可畏眀鄒元標集朱賡充日講經筵官一日聞
宫中娛情花石因講宋史花石綱極言羣小騷奪之
害上退戒左右曰講官言可畏
感出獄眀史藁文震孟在講筵最嚴正常講君使臣
以禮章反覆規諷帝即出尚書喬允升侍郎胡世賞
于獄
錦衣侍眀紀事夲末上以王振姪山為錦衣衛同知
尋命侍經筵
黃綾寫夲貢師泰詩黃綾寫夲奏經筵正是虞書第
二篇聖主從容聽講罷許教留在御床邊
經帷講殿楊慎經筵紀事詩經帷當日表講殿直天
中瑩德同金礪温規借玉攻
賦役
减絲賦元史世祖時勅减今歲絲賦之半
科差元史類編科差之名有二曰絲料曰包銀各騐
其戶之上下而科焉後又有俸鈔之科亦以戶之高
下為等于是以合科之數作大門攤分為三限輸納
以唐為法元史時取民大率以唐為法其取于内郡
者曰丁稅曰地稅此倣唐之租庸調也取于江南者
曰秋稅夏稅此倣唐之兩稅也
儲大倉元通鑑張宏範守大名以大水請免民租曰
朝廷儲小倉不若儲大倉帝曰何說對曰水潦不收
而責民輸賦民死亡且盡眀年租將安出曷若活其
民則歲有恒收非陛下大倉庫乎
助役粮元史泰定時立助役法命江南民戶有田一
頃以上者于所輸稅外每頃量出助役之田具出扵
冊歲收其入以助充役之費民賴以不困
蠲佃民元史成宗時江浙行省言今年蠲田租十分
之三然江南與江北異貧者佃富人之田歲輸其租
今所蠲特及田主是恩不逮于貧民也宜令佃民當
輸者亦如所蠲之數從之
不登羨課眀薛應旂元通鑑成宗語省臣曰比有以
歲課增羨希求爵賞者此非掊刻于民何從而出自
今除原額外勿以增羨作正數
市舶續通考世祖定市舶抽分例舶貨精者取十之
一粗者十之五
門攤元史御史臺言江南宋時行兩稅法自阿爾哈
雅改為門攤增課五萬今宣慰請復科夏稅與門攤
並徵以圖陞進湖湘重罹其害帝命輒罷之
至元新格元史時以至元新格定科差法諸差皆司
縣正官監視人吏置局均科夫役皆先富強後貧弱
貧富均者先多丁後少丁
免門徭元史成宗時詔免醫工門徭
廟戶給復元通鑑至元間王磐定孔子廟給民百戶
以供洒掃復其家
科船元史順帝時立船戶提舉司定船戶科差納鈔
夏稅秋粮經濟錄邱濬曰我朝稽古定制以天下之
墾田定天下之賦稅徵之以夏者謂之稅徵之以秋
者謂之粮歲有定額家有常數其額則具于黃冊搃
于戶部其徵輸期限則責之藩服州縣
減官田租眀實錄正統元年戶部奏浙江直隸蘇松
等處減除租粮命官為覈實其官田每畆秋粮四斗
一升至二石以上者減作二斗七升二斗一升以上
至四斗者減作一斗一升其二斗者減作一斗從之
魚鱗冊典故紀事太祖以兩浙田多詭寄遣國子生
往各處量之圖其田之方員次其字號書其主名及
丈尺四至類編為冊號為魚鱗圖冊
斛面尖頭眀吳道賢集楊繼宗知嘉興時粮長人役
有多收斛面尖頭事發公嘆曰是弊自上始于是先
革管粮官之遺賂後治其罪故彼時徵收石米但增
三升而已
不蠲舊逋焦竑集申公時行為相一切以寬大行之
蠲新稅不蠲舊逋俾民沾實惠而姦民不得濫免
減租詩眀宣帝減租詩官租頗繁重在昔蓋有因而
此服田者夲皆貧下民下詔減十三四方行之均實
錄宣德七年勅行在部院近年百姓稅粮遠運艱難
官田尤甚其悉為減免
除香米續通考太祖謂中書省臣曰金華歲貢香米
三十石其禁除之
黃冊眀史藁范敏授試戶部尚書高帝以徭役不均
命編造黃冊敏議百一十戶為里丁多者十人為里
長鳩一里之事以供歲役十年一周餘百戶為十甲
後遂仍其制
鱗圩櫛號王世貞集時方均田平湖之田多不實劉
士瑗為令召集三老正平帥區役之能者為分界植
標竅石弓步鱗圩櫛號聽民自實上之三老候躳自
稽之乃得實田之數
編審均徭續通考宏治元年令各處編審均徭查照
歲額差使有力者止編夲等差不許加增人戶并逃
亡者聽其空閒
丈量近峯聞略蘇守楊貢以民間多隠田乃為丈量
之法有投詩者曰量盡山田與水田只留滄海與青
天如今那有閒洲渚寄與沙鷗莫浪眠守為罷法
賠糧眀楊一清疏存伍止軍身有差撡隨伍軍餘例
撥屯種然附郭屯地每歸於該管官司勢要之家屯
田軍餘有終歲賠粮而不知屯地之所在者
增賦眀史藁楊嗣昌當國主加賦予餉然餉徒虚縻
兵益無實自神宗末增賦五百二十萬崇禎初再增
百四十萬総名遼餉至是復增勦餉練餉先後共增
一千六百七十萬民不聊生益起為盜迨帝末年始
詔罷練餉而賊兵已逼城下矣
十倍淮隂眀歸有光集國初田賦往往因其舊貫蘇
州田不及淮安半而吳賦十倍淮隂松江二縣粮與
畿内八府百七十縣埒其不均如此
因賦定役續通考明初因賦定役每十年大造黃冊
分上中下三等差役照冊僉定之凡各處賦役必騐
丁粮多寡産業厚薄以均其力
條八式眀史藁莊烈帝時畢自嚴為戶尚時軍餉匱
乏詔令輯賦役全書自嚴言自行一條鞭法距今已
四十五年有一事而此多彼少者其弊為混派有司
聽奸吏暗灑瓜分其弊為化派當大為申飭因條八
式以獻
市布漆眀紀事夲末工部奏修軍器請徵布漆于民
宣宗命給鈔市之
船稅湧幢小品國初止收商稅未有船鈔宣德間始
設鈔關凡七所河西務臨清九江滸墅淮安揚州杭
州萬歴注略時始徵湖口船稅後又徵長江船稅
礦稅眀紀編年禮部侍郎馮琦上言礦使出而天下
之苦甚于兵稅使出而天下之苦甚于礦
店租明紀事夲末萬歴中給督徵天津等處店租内
官關防又山東及荆州俱徵店稅
罷織造眀通紀莊烈帝即位罷蘇杭織造諭曰封疆
多事徵輸重繁朕不忍以衣被組綉之工重困此一
方民吳偉業聞撤織造志喜詩恩詔只今憐赤子貢
船從此罷黃河
素衣詩倪瓉素衣詩序素衣内自省也督輸店租羈
縶幽憤思棄田廬歛裳宵遁焉
裁驛站眀紀編年給事劉懋清請裁驛站即給郵乘
傳者有額無濫用縣官錢歲省費無算而河北游民
向藉食驛糈用是益無賴潰兵煽之而全陕無寕土
矣
議役法眀紀事夲末命中書議役法每田一頃出丁
夫一人不及頃者以别田足之名曰均工夫于農隙
用之
元眀事類鈔卷六
