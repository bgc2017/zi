元明事類鈔卷三
監察御史姚之駰撰
歲時門
春
賦清江引明查應賓靳史貫酸齋于立春小集客以
清江引請賦且限金木水火土五字冠于每句之首
句各用春字酸齋即題云金釵影搖春燕斜木秒生
春葉水塘春始波火候春初熱土牛兒載將春到也
迎春即至明皇甫庸近峯聞略正德冬駕幸揚州河
冰方合上問何時當觧江彬對曰立春然尚有旬餘
日也上曰春迎之即至耳焉能候之命迎春于揚州
之東郊明日百花盛開河冰流澌
春聫本朝陳尚古雜記春聫之設自明孝陵昉也帝
于除夕前忽傳旨公卿士庶家門上須加春聫一副
微行出觀以為笑樂偶見一家獨無詢知為奄豕苖
者帝大為書曰雙手劈開生死路一刀割斷是非根
投筆徑去
春加王上畜德錄景泰時立春日正值聖節衆議慶
賀迎春之先後于肅愍至衆質之公曰迎春宜先衆
曰何據曰不見春王正月春加王上乎衆是之
親觀迎春吕柟集武皇駐蹕留都親觀迎春寇公涂
水時為府丞啓具于郊外嬖倖欲劾公遲延或曰此
人勁直不可動乃免
賦春隂明詩話王欽佩為秀才時夢中聞人誦詩云
起來小步傍蘭階花霧襲衣寒氣重宏治乙丑閣試
春隂題以夢中句入之李長沙批其卷云二句如有
神助遂登上選
咬春金鏊退食記南花園在西苑門明時曰灰池植
瓜蔬于坑洞内烘養新菜以偹春盤薦生之用立春
日進鮮蘿蔔名曰咬春
賜春餅燕都遊覽志立春日于午門賜百官春餅
結羊腸揭徯斯詩正月十六日風光京師女兒結羊
腸焚香再拜禮神畢剪紙九道尺許長撚成對綰雙
雙結心有所祈口難說明趙雍詩結成羊腸腸反斷
惆悵春閨坐長嘆
春花湧幢小品正統中每立春順天府别造春牛春
花進御前及仁夀宫中宫凡三座每座用金銀珠翠
等物費錢九萬餘
耍燕九帝京景物略京師人于正月十九日集白雲
觀曰耍燕九弹射走馬焉吳寬燕九日詩京師勝日
稱燕九少年盡向城西走白雲觀前作大會射箭擊
毬人馬吼
春事明程羽文清閒供春時晨起點梅花湯課奚奴
洒掃護階苔取薔薇露浣手讀書晌午採蕨作供汲
泉試新茗午後乘欵段携柑酒往聽黃鸝日晡坐柳
風前裂五色牋集錦囊句薄暮遶徑灌花
窮春盤元耶律楚材驛中窮春盤詩勻和豌豆揉葱
白細剪萎蒿點韭黃
春不死陳樵詩春在地中常不死月行天盡又飛來
春光一擔馬臻西湖春日詩石函橋畔人烟晩挑得
春光一擔歸
望春如赦張欲詩寒谷望春如望赦雨雨風風惡相
嚇
四時春楊慎滇海曲天氣常如二三月花枝不斷四
時春
彩仗迎春李東陽立春駕詣南郊詩暖香和露繞蓬
萊彩仗迎春曉殿開北斗舊杓依歲轉南郊佳氣隔
城來
賦兩春王世貞集迎春日對酒客有談一歲兩春及
中秋再閏者賦之秋當好處仍留閏臘未窮時再見
春但使黃楊初厄過不妨青艸兩回新
花朝寒袁宏道集燕地寒花朝節後餘寒猶厲凍風
時作作則飛砂走礫局促室内
元日
簽柏枝明田汝成熙朝樂事正月朔日簽柏枝于柿
餅以大橘承之謂之百事大吉
旦除詩卷明詩話李杲堂云薛千仞年八十集其生
平元旦除夕詩為一卷起萬歷庚辰至崇禎庚辰身
為太平詞客六十年
閙嚷嚷北京歲華記元旦人家小兒女剪烏金紙作
蝴蝶戴之名曰閙嚷嚷
懷一品靳史吳子充遊大人以成名嘗于元旦賦詩
懷分宜閣老其友聞之笑曰歷頭第一日懷中朝第
一品循是懷人雖歲除亦輪不到吾軰
綵勝雲屏于慎行謝元旦賜門神掛屏葫蘆等物詩
綵勝曾分仙禁縷雲屏况借漢宫春
老畏歲朝明何園客元日詩老畏今朝至貧看去日
長
稀聞爆竹明程孟陽元日詩欲訪寒梅愁信遠稀聞
爆竹覺人遥
百花開明吳兆詩閩中風景麗元旦百花開有岸
皆縈草無波不染苔
人日
草堂禮像明朱日籓集升菴先生在江陽以畫像
寄我己未人日金大輿何良俊諸君過余先生像
在壁間諸君不肻背之坐各東西席覓陽羨茶烹
中泠泉為供作禮畢各嘆曰幸甚今日乃得覩升
菴先生也文子作人日草堂圖以寄先生并令諸
君各賦詩于上
與春并趙孟頫人日立春詩今年人日與春并人
得春來喜氣迎
人日南郊明胡儼人日從駕行南郊詩千門萬戶
東風暖勝裡金花剪綵新
人無頼明高承埏人日詩人日人無頼春風春可憐
元夕
罷燈山元史泰定帝以元夕勅搆燈山于内庭御史
趙思魯以水旱請罷從之
太平鼓帝京景物略上元時童子搖鼓傍夕向曉曰
太平鼓
侍母往觀明通紀永樂十年正月元宵賜百官宴聽
臣民赴午門外觀鰲山自是歲以為常上或御午門
示御製詩使儒臣奉和時尚書夏原吉侍其母往觀鰲
山上聞之曰賢母也賜鈔二百錠
十夜燈帝京景物略上元三夜燈始于唐五夜燈始
于北宋六夜燈始于南宋而十夜燈則始自明代也
太祖建南都放燈十日今北都燈市起初八至十三
而盛迄十七乃罷也
立成百首明彭時集劉定之資極穎敏一日中使傳
旨命製元宵詩公據几不停揮頃刻成四句七言詩
百首以進
報獻燈明紀事本末宣德元年高煦遣人獻元宵燈
或曰此是窺瞰朝廷特以進獻為名耳上曰吾惟推
誠待之復書報謝
罷烟火五朝注略神宗問居正元夕鰲山烟火祖制
乎居正曰非也成化時以奉母后當時多諫者隆慶
時方歲供耳乃命罷之
觀燈計歲明袁凱集偕王叔明黃元吉錢伯雲張夢
辰金彦振元夕觀燈會于蕭塘隐居景元舉酒屬客
曰七人四百九十歲以燈字為韻以此為首句因賦
此
與婦飲楊維楨元夕與婦飲詩問夜夜何其睠兹燈
火夕老婦記節序清夜羅酒席
憲王樂府李孟陽汴中元夕詩中山孺子倚新粧鄭
女燕姬獨擅場齊唱憲王春樂府金梁橋外月如霜
走橋明張宿走百病詩白綾衫照月光殊走過橋來
百病無再過前門釘觸手一行直得一年娛帝京景
物略上元時婦女相率宵行以消疾病曰走百病又
曰走橋
不夜天程敏政元夕奉太后致語窺月中之火樹疑
新開不夜之天分霜後之黃柑知共樂長春之宴
兩元宵明周用夀沈給事詩初度漫歌雙勸酒新年
恰見兩元宵
清明
戴柳熙朝樂事清明日人家插柳滿簷男女亦咸戴
之諺云清明不戴柳紅顔成皓首
書几明馮時可集王少湖先生年十䶖值清明節書
几云天何以清人何以濁天何以明人何以昏見者
驚其早慧
觀蟻墳帝京景物略京師人于清明日走海子觀螞
蟻墳詳見蟻
旅庖無烟元范梈清明日詩旅庖欲禁自無烟酒裡
中原熟食天不分小桃紅似火為人兒女照鞦韆
借看梨花明瞿祐清明詩客裡不甘佳節過借人亭
舘看梨花
上巳
爽心宴元氏掖庭記上巳日諸妃嬪祓于内園迎祥
亭漾碧池宴飲于中謂之爽心宴
走馬射兔燕北雜記三月三日以木雕為兔分朋走
馬射之先中者勝其負朋下馬奉勝朋人酒勝朋于馬
上接盞番呼此節為陶裒花陶裒是兔花是射
戴薺花賞心樂事三月三日男女皆戴薺花諺云三
春戴薺花桃李羞繁華
續蘭亭至元庚子劉仁本治師餘姚州作雪詠亭于
龍泉左麓仿彿蘭亭景物集名士趙俶謝理朱右天
台僧白雲以下四十二人修褉賦詩名曰續蘭亭會
脫圈元楊允孚詩脫圈窈窕意如何羅綺香風漾綠
波自注上巳日灤京士女競作繡圈臨水棄之即修
褉意也
老謝袚除沈周上巳詩老謝祓除何故事健追行樂
有間身
補褉吳偉業補禊詩春風好景定昆池散誕天涯却
誤期
夏
坐禪元歐陽公集貫雲石每夏坐禪包山暑退始入
城
避暑灤凉明周憲王元宫詞年年避暑出居庸北望
灤京朔漠中柯九思宫詞三十六宫齊上馬太平清
暑幸灤都
炎暑賦李東陽年譜公為庶吉士時劉文安閣試公
炎暑賦嘆曰此文殆絶無而僅有者觀子之志盖欲
用世吾老不及見矣
啓冰帝京景物略京師立夏日啓冰賜文武大臣編
氓得賣買賣者手二銅盞叠之其聲磕磕曰冰盞
暑不持盖王鏊集夏原吉為戶部尚書治水兩浙布
衣徒步晝夜經營盛暑或持盖至曰衆赤體暴日中
吾何忍求凉
火節明江盈科談叢滇俗每于六月二十八日各家
俱束葦為藁高七八尺遇夜炳燎其光燭天是日俱
為生肉切膾調以醯蒜名曰吃生總稱曰火節問其
故則弔忠臣王褘盖梁王以是日殺禕醢其肉也
可無三伏李日華集嘗見礐石大如拳明透閃爍象
一掬珠盖絶品也聞歸歙友程季白季白有王右丞
雪溪圖又兼取此可無三伏矣
巨檻載樹明詩小傳錢華能詩好客園池種荷數十
畆作錦香亭其中亭苦炎日以巨檻載大樹視日所
向蔭之林木鬱然不知為水榭也
夏供清閒供夏時晨起傍花枝吸露午後浮瓜沉李
搗蓮花飲碧芳酒日晡浴罷掉小舟垂釣薄暮蘀冠
蒲扇立層岡看雲峯
薦麥瓜清閒供六月初伏薦麥瓜中伏碧筩勸竹篠
飲二十四日蓮誕
紅泣香枯元薩都拉新夏曲紅泣香枯怨水流夜放
籜龍千尺尾
包暑明王維貞熱詩院深風不度火鍊井猶温林密
翻包暑蚊多故趁昏
暑嬾王世貞暑嬾詩一暑生百慵一慵百事簡偃息
衡門下悠悠夢初轉
紅嵐劉基大熱遣懷詩清晨登樓望四野皆紅嵐
暑中圖雪沈周暑中題雪圖詩老生放筆還自笑顛
倒炎凉聊戱爾
五日
散絨縧楊允孚詩酬節凉糕猶未品内家先散小絨
縧自注灤京重午節事
驃騎戱明周賓所識小編禁中端午有龍舟驃騎之
戱驃騎者一人騎而持幟前行後騎繼之各于馬上
呈弄巧技盖以習騎乘云實元制也彭時筆記五月
五日賜文武官走驃騎于後苑即俗名走解者也
游西苑五朝注略嘉靖時上以端午泛舟西苑召李
時夏言郭勛侍行賜艾虎綵索牙扇自芭蕉園歴玉
蝀金鰲橋至澄碧亭命諸臣近龍舟頋問
賜艾虎泳化編嘉靖甲子端陽賜大學士徐階以靈
符五道艾虎八個扇二把大符六道花縧一條陶望
齡端午詩艾葉巧成虎
女兒節帝京景物略京師五月一日至五日家家妍
飾小閨女簮以榴花曰女兒節余有丁帝京午日詩
都人重午女兒節酒蒲角黍榴花辰
擊射卓異記五日文皇幸東苑觀擊毬射柳聽朝臣
夷使及耆老聚觀皇太孫而下以次擊射
侍御供狀靳史高舉拜御史罷歸謝絶人事值重午
郡守飲月波樓以觀競渡舉微服坐小舟守怒令其
供狀舉書一絶云皇后升遐未一年今春先帝又賓
天江山草木皆含淚太守如何看畫船守詢知為高
侍御急延之公拂衣去
捕蝦蟇帝京景物略京城歲五日中侍列同太醫院
官金鼓前𨗳至南海子捕蝦蟇以取蟾酥
賜御詩扇泳化編天順五年端午賜諸臣扇有御製
十景七言古詩十首明年端午賜扇有御製清暑解
愠二歌國家賜朝官扇有御詩惟此
綠艾黃梅周權詩人家綠艾端陽節天氣黃梅細雨
時
午日雪行柳貫午日雪後詩尖峯猶是漠南山駝褐
蕭蕭午日寒艾葉漫將頭上插榴花應許夢中看
金葉銀符于慎行集端午賜黃金艾葉銀書靈符等
物歲以為常詩寶葉光分仙島月靈符香綴御爐烟
健人符明王屋端陽日詩重碧杯中滿輕黃額上塗
醉憐雙髩短還插健人符
賜粽明莊㫤端午食賜粽詩大官角黍菰蒲香綵䋲
萬縷雲霞光
釵符鎮膽高啟端午咏美人釵符詩靈篆貯紗囊薰
風綠鬢傍從今能鎮膽不怯睡空房
蛇首裝船明沐璘午日詩蛇首裝船十丈長船頭鐃
鼔間笙簧百夫劃槳齊聲去阿瓦城河沸似湯
半黍金鈴吳偉業端午詞葫蘆如豆虎如蝇旁繫纍
絲銀扇子半黍金鈴
秋
吞豆熙朝樂事立秋之日男女咸帶楸葉以應時節
或以秋水吞赤小豆七粒案戴楸葉宋夢華錄已有
之
秋供清閒供秋時晌午用蓮房洗硯拭梧竹午後戴
白接䍦望紅樹葉落得句題其上薄暮焚香壅菊
秋耕宜早羣芳譜秋耕宜早恐霜後掩入隂氣
樂清秋楊慎樂清秋賦皇天平則成四時兮竊獨樂
此清秋無宋玉之悲懷兮匪江淹之離愁袪炎曦之
燄燄兮追凉颮之颼颼
六月秋劉因詩山深六月有秋意
山瘦元黃庚詩落葉瘦秋山
滿天商吹明世宗秋日即事詩拂暑金風動衮裳滿
天商吹助新凉
減葉聲明梅鼎祚詩秋減葉聲中注云五字擅場雖
千章萬句何以加茲
秋先到王守仁詩客途最覺秋先到
衣偏早沈周詩老人衣服秋偏早
七夕
鬭巧宴元氏掖庭記至大中七夕臺上結綵為樓洪
妃與宫官數人升焉剪綵散臺下令宫嬪拾之以色
艷淡為勝負次日設宴大會謂之鬭巧負巧者罰一
席
九尾針元氏掖庭記九引臺七夕乞巧之所至夕宫
女登臺以五綵絲穿九尾針先完者為得巧遲完者
為輸巧各出資以贈得巧者
金合看巧周憲王元宫詞盝頂殿中逢七夕遥瞻牛
女列珍羞明朝看巧開金合喜得蛛絲笑未休
投巧針帝京景物略京師七月七日之午丢巧針婦
女曝盆水中令膜生面繡針投之則浮看水底針影
有成雲物花頭鳥獸形者謂乞得巧其影粗直或細
如絲此拙徵矣婦或嘆女有泣者
五生盆燕石集七夕前數日種麥于小瓦器為牽牛
之神謂之五生盆宋褧詩巧棚人静五生蔫
鵲橋衣明秦徵蘭天啟宫詞鵲橋衣卸巧山空自注
七夕節各宫立乞巧山子宫眷衣鵲橋補自初一至
初十止
踏歌乞巧明朱日藩集滇南風土每歲七夕前半月
人家女郎各分曹相聚以香水花果為供連臂踏歌
乞巧于天孫因採其意為滇南七夕歌
却巧元王達集昔柳儀曺曾製乞巧文銕崖亦嘗擬
之余于壬辰七夕讀二先生之作感而作却巧文
鍼線月張昱七夕詩乞與人間巧全凴此夜秋如何
鍼線月容易下西樓
地底相逢元趙雍七夕詩夜深只恐天輪轉地底相
逢未可知
曝畫倪瓉寄王叔明詩今年七夕聞多事曝畫繙書
到夕曛
祖席瓜果李攀龍七夕送茂秦詩祖席陳瓜果征衣
理薜蘿明年見牛女能不憶羊河
中元
盂蘭會帝京景物略京師七月十五日諸寺建盂蘭
盆會夜于水次放燈萬盞
西苑燈秦徵蘭天啟宫詞注中元節西苑作法事放
河燈
蘭舟燈火張雨中元西湖放燈詩共放蘭舟燈火閙
不知風露濕青冥如今池底休鋪錦此夕槎頭真掛
星
中秋
月圓佳會元氏掖庭記仲秋之夜武宗與諸嬪妃泛
月于太液池畫鷁中流蓮舟夹持舟上設女軍左曰
鳳隊右曰鶴團帝開宴而喜曰際此月圓共此佳會
池液之樂不減瑶池惜不聞步虚聲耳有駱妃者能
歌歌曰玉華兮如織照臨兮一色麗正兮中域同樂
兮萬國帝悦其以月喻已賜八寶盤玳瑁盞
看月會月令廣義燕都士庶中秋餽遺月餅西瓜之
屬名看月會
祭月帝京景物略京師八月十五日人家多祭月其
果餅必圓分瓜必牙錯瓣刻之如蓮花向月供而拜
則焚月光紙
停杯待月明郎瑛類藁永樂中中秋開宴不見月聖
情不懌學士觧縉口占風落梅一闋又賦長短句一
首上覽之歡甚為停杯以待夜午月復明上大笑曰
解縉真才子奪天手也命宫人滿酌宣勸盡歡而罷
撰致語王世貞集隆慶初年有旨令詞臣撰中秋致
語徐文貞階曰先帝神主在几即宴且不可而况致
語之盛于是併宴罷
中秋拔城明紀事本末燕師渡白溝河謂諸將曰今
夕中秋彼不偹飲酒為樂此可破也夜半至雄縣拔
之
團圓節帝京景物略京師八月十五日女歸寧者必
返其夫家曰團圓節也
閏而月王穉登集中秋而閏稱難遇矣閏而皆有月
又皆有江山樓閣良朋把酒相燕樂也豈不尤難而
予今者兩得之
分題賦詩明史藁王孫承埰齊庶人後于萬歷三十
二年中秋日大集四方名士百二十人于金陵分題
賦詩承埰名由此大著
伴嫦娥明陸濬原瀋餘長安婦女有好事者曾于侯
家覩一綵箋題曰一輪初滿萬戶皆清若乃狎處衾
帷不惟辜負蟾光亦恐嫦娥見妬涓于十五十六二
宵聫女伴同志者一茗一爐相從卜夜名曰伴嫦娥
虎丘看月明黃尊素虎丘看月賦八月之望吳公子
邀客&KR0894;單舸遊虎丘盖吳蘇翫月大抵集此綺羅竽
交笙歌鼎沸月懸扶桑烟浮水際有少年持檀板坐
生公石起子夜之吳歌振激楚之餘風善洞簫者倚
歌而和之吹窈眇激壮音嫋嫋餘響聞者沾襟
罷月賞何景明中秋無月詩月賞今年罷高樓獨客
愁
九日
五解方回重陽吟序興有不同而皆極天下之感陶
淵明曰閒居愛重九之名此閒寂之極感也蘇長翁
曰菊花開時即重陽此曠達之極感也潘邠老曰滿
城風雨近重陽此衰謝之極感也吕居仁曰亂山深
處過重陽此羈旅之極感也予不肖何足以跂前人
嘗有詩曰干戈叢裡見重陽此亦亂離之極感也癸
未之歲適遇閒居重九私念平生五感俱集遂吟為
五解焉
雲巖詩酒明徐有功集古菊節登高必以詩酒為樂
事然鮮能兼之龍山有酒無詩栗里有詩無酒藍田
齊山有詩有酒而又無屬和之什今雲巖之集盖前
此所未有也
春蘭秋菊熙朝樂事載云重九日以蘇子微漬青梅
滷和甘蔗與霜梨香橙玉榴小顆各品名之曰春蘭
秋菊
菊花補服金鰲退食記故老監云明時重九或幸萬
歲山或幸兔兒山登高宫眷内臣皆著重九景菊花
補服喫迎霜兔菊酒
神筄變魚曠園雜志崇禎癸未重九杭城數友登五
雲山一友戲拈神筄卜曰我輩今日得入城否時日
尚午筄語答以不能衆人一笑而去既下山見雙魚
溪頭可俯拾也乃共捕之良久始得因就南屏酒家
烹魚佐酒烹久不熟而禁門已扄矣啓視釜中乃廟
中兩木筄耳
花糕帝京景物略京師九日麫餅種棗栗其面星星
然曰花糕
重乾元余闕九日宴盛唐門詩今日良宴集玉帳設
金縣賓稱此嘉辰令德應重乾
赤棗糕高啓九日食賜糕詩故園莫憶黃花酒内府
初嘗赤棗糕
花糕旗帝京景物略九日糕肆摽紙彩旗曰花糕旗
都人市以相問遺父母必迎女食花糕
無菊沈周九日無菊詩苦無新菊安排醉漫有新詩
剪刻秋
滿城秋色謝榛九日過友無菊詩不種黃花君更嬾
滿城秋色幾人閒
天夀登高明潘緯聖駕九日天夀山登高詩仙輿九
日駐郊圻清蹕傳呼上翠微
莫上高峯明朝鮮總制鄭道傳九日詩望欲遠時愁
更遠登高莫上最高峯
冬
冬宜清閒供冬時午後攜籠向古松懸崖間敲冰煮
茗日晡皮帽策蹇問寒梅消息晩則圍爐煨芋魁說
無上偈
掃疥熙朝樂事立冬日以各色香草及菊花金銀花
煎湯沐浴謂之掃疥
冬暖如春明廖道南集洪武三年十一月冬暖如春
上召魏觀及危素宋濓等遊燕命各賦詩觀詩有淑
氣已從天上轉人間無地不陽春之句
送寒衣類函燕市俗刻版為男女衣状飾文五色印
以出售小民競以初一日鬻去焚之祖考名曰送寒
衣
紙籠花北京歲華記臘月束梅於盎匿地下五尺許
更深三尺用馬通然火使地微温梅漸放白用紙籠
之鬻於市小桃郁李迎春皆然
寒藉麥草明馬理集吕文簡柟夙夜居一矮屋危坐
莊誦隆冬足寒則藉麥草焉
妻御葛裳明史藁陳道亨為吏部郎遭憂僦屋以居
窮冬無衾幃妻或御葛裳日與其子拾遺薪爇以禦
寒
語笑凍咽明劉鳳斵冰記粟膚龜手不足言至語笑
皆為凍咽
癡隂元許衡詩癡隂冷墮雲間雪
成四絶明何中冬日山中樂詩云穆山山下數彎月
華山山崖千丈雪幽人獨在雪月中要與梅花成四
絶
冬令偷春明胡天游詩冬令偷春多得暖灞橋無思
可吟詩
長至
塗梅梅允孚詩試數窗間九九圖餘寒消盡暖回初
梅花點徧無餘白看到今朝是杏株自注冬至後貼
梅花一枝於窗間佳人曉粧以胭脂日塗一圈八十
一圈既足變作杏花即暖回矣
一線竿元氏掖庭記刺繡亭冬至則候日於此亭邊
有一線竿竿下為緝衮堂至日命宫人把刺以騐一
線之功
日躔箕宿獻徵錄博士朱裕上言臣將歲差之術參
詳較騐考得正德丙子歲冬至在辛夘丑初刻日躔
赤道箕宿六度四十七分五十秒黃道箕宿五度九
十六分四十三秒為歷元
大祀明會典冬至大祀天於圜丘配以太祖
服貂類函明制冬至節賜百官始戴貂帽服貂裘萬
歷初猶然
賀冬馬臻至節即事詩天街曉色瑞烟濃名紙相傳
盡賀冬明汪元量詩三殿乘輿去賀冬
新陽一縷董其昌長安冬至詩子月風光雪後看新
陽一縷動長安
冬假明高叔嗣至日省中詩蒙恩賜冬假拜手慶年
華
愁長明魯鐸至日詩日未及愁長
除夕
懸鍾馗舊京遺事禁中歲除各宫門改易春聫及安
放絹畫鍾馗像以素木小屏装之綴銅鐶懸掛
綵装門神艮齋筆記宫中不帖門神殿門外列綵装
二木人長與人等每歲除則飾以冠笏莊烈帝末綵
裝人入夜輙走久之日未落即走至内官不敢獨行
讀書牀上明史藁馮恩家貧力學除夜無米且雨室
盡濕恩讀書牀上自若後為御史以直言論死尋得
遣戍
却桃符名世類苑章文懿為福建僉事以振風紀為
己任嘗因歲序却桃符題其門曰要使鬼神司屋漏
不須鬱壘衛門庭
清寂可念明通紀神宗三十四年除夕上謂左右曰
此時廷臣受外覲官書帕開宴打閙惟侍郎楊時喬
李廷機副都詹沂三人清寂可念
褚囊衡石啓禎野乘郝給事仲輿每歲著述不輟紙
札投匭中除夕輙令侍兒以褚囊示客衡之中石相
與大笑曰聊以為豪具耳
令節不怡明季遺聞福籓稱制江南一日除夕忽不
怡韓贊周言新宫宜懽王曰梨園殊少佳者贊周泣
曰陛下令節或思皇考或念先帝乃作此想耶
比省過明世宗除夕詩序去年除夕朕以殘冬已盡
陽和回春遂賦詩一首以辭殘比省過迓歲比進善
以示楊少師一清
不須爆竹明張楷詩除夜不須燒爆竹四山烽火照
人紅按楷是時提督八閩軍務賦此詩為言者所劾
而罷
照田蠶高啓照田蠶詞東村西村作除夕高炬千竿
照田赤老人笑祝小兒歌願得宜蠶又宜麥
徧書春帖明徐霖除夕禁直書事詩徧書春帖子知
是沐恩殊
一年憂喜明謝臻除夕詩一年憂喜今宵過兩髩風
霜明日新
桃帖明盧琦除夕詩援筆題桃帖
除夕春王世貞除夕立春詩已遣黃雞催臘去真成
白雪和春來盤中傳菜猶疑栢庭際封條總是梅
除魔李贄除夕詩白髮催人無奈何可憐除夕不除
魔
不獨屠蘇明朱多炡除夕咏懷詩白屋多強仕朱門
屈壯夫萬端皆落後不獨是屠蘇
惠炭謝應芳謝人除夕惠炭詩范叔寒多正不禁烏
薪意重比烏金
閏
曇花多瓣雲南志優曇花在府城中土主廟高二十
丈每歲四月花開如蓮有十二瓣閏歲則多一瓣占
花多少以卜歲
閏日六硯齋筆記回回歷每月有閏日而無閏月二
月為一時六時為一歲
忘閏耶律楚材詩每春忘舊閏隨月出新年自注西
人不計閏以十二月為歲
閏中秋明洪希文閏中秋小集詩今年中秋月不見
白玉盤天公莫省事留待閏月看王穉登詩何人不
賞中秋閏幾度能逢八月雙
冬閏明嚴嵩詩歲閏移隂律寒深值晩冬
歷
歷理元史至正十三年詔王恂定新歷恂以歷家知
歷數而不知歷理乃召許衡至京與太史令郭守敬
等新製儀象圭表
授時歷元紀事本末許衡與郭守敬定歷增損古歲
差法上考春秋以來冬至無不盡合賜名曰授時歷
正歷失元史類編耶律楚材以大明歷後天言遲也
乃損節氣之分减周天之秒去交終之率治月轉之
餘課兩曜之後先調五行之出沒以正大明歷之失
大統歷眀紀事本末太祖吳元年太史院劉基率其
屬高翼上戊申大統歷
不用建除明葉秉敬說鈴解大紳封事云治歷明時
授民作事但伸播植之宜何用建除之謬方向煞神
事甚無謂孤虚宜忌亦且不經東行西行之論天德
月德之云臣料唐虞之歷必無此等
漏刻陸深燕閒錄歷家定漏刻長極六十短極四十
惟正統己巳有晝漏三十九夜刻六十一以為隂過
故有土木之變元授時歷則長極於六十二短極於
三十八以為騐於燕地稍偏者故然
以晷影眀紀事本末光禄少卿華湘言古今善治歷
者三家漢太初以鐘律唐大衍以蓍策元授時以晷
影而晷影為近其所因者本也
晷漏長短明鄭世子歷書元人都燕其七曜出沒之
早晏四時晝夜之永短皆凖大都晷漏算定國朝都
金陵故大統歷則依南京晷漏大統夏至晝冬至夜
皆五十九刻冬至晝夏至夜皆四十一刻授時夏至
晝冬至夜皆六十二刻冬至晝夏至夜皆三十八刻
相差三刻有竒
二分多少西洋歷書七政諸天之中心與各地心不
同處所春分至秋分多九日秋分至春分少九日此
由太陽天心與地心不同處所人從地面望之覺有
盈縮之差其本行初無盈縮
二歷有差歷學新說大統與授時歷相較時差九刻
若旦暮之間節氣所差不過一辰若處夜半之際所
差便隔一日夫節氣差天一日則置閏差天一月自
萬歷九年以來節氣差一日者甚多此非歷官之失
正由歷經當改而未改也
西洋歷法眀紀事本末太僕寺卿李之藻上言大西
洋國陪臣龐廸我龍化民熊三拔陽瑪諾諸人慕義
遠來洞知歷算之學携彼國書籍極多其言天文歷
數有中國昔賢所未及道者乞勑禮部依原文譯出
成書不無禆益
撰中經眀史藁自西域回回經緯歷入中國始聞經
緯凌犯之說然其立法度數與中歷不合名度亦異
唐順之欲剙緯法以會通中西卒官不果周述學乃
撰中經用中國之算測西域之占以畢順之之志
陪臣供歷眀紀事本末莊烈帝二年征西洋陪臣湯
若望羅雅谷供事歷局
論十二屬楊慎集十二屬之說天地自然之理日中
有金鷄乃酉之屬月中有玉兔乃夘之屬日月隂陽
互藏其宅也古篆巳字作蛇形亥字作猪形餘可推
而知矣
頒歷本朝王崇簡冬夜箋記眀頒歷舊在十一月朔
成化十五年是日冬至改于十月朔後随因之
正朔新徐禎卿奉天殿頒歷詩禮樂明堂舊乾坤正
朔新一陽回建子夏歷豫頒春
看歷紀年眀侯一元看新歷有感詩少日見星歷每
自閱紀年常常在人後漸漸出其前一朝見新歷我
辰不及編
寶歷銅儀明吳會送隂陽教授詩寶歷敬時頒歲正
銅儀窺夜識星文
元明事類鈔卷三
