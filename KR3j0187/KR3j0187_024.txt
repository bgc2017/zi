元明事類鈔卷二十四
監察御史姚之駰撰
衣冠門
帽
益前簷元史帽制舊無簷世祖因射日色眩目以語
后后即益以前簷帝大喜遂命為式
致敬於帽元史察罕武勇過人幼牧羊於野植杖于
地脱帽寘杖端跪拜歌舞太祖出獵見而問之對曰
獨行則帽在上而尊二人行則年長者尊今獨行致
敬於帽且聞有大官至先習禮儀耳帝異之挈以歸
抹額元史舞師黃羅繡抹額執器人紅䄂母追冠加
紅抹額
别帽丁鶴年别帽詩雲樣飄蕭月樣圓百年雄麗壓
南冠一從吹墮西風裏誰念蒙塵白髮寒
唐帽奏樂本朝朱彛尊日下舊聞元順帝時宫女奏
樂或用唐帽窄衫
凉帽薩都拉詩御羅凉帽插珠花
羔帽柳貫淶水秋風詩旋卷木皮斟醴酪半籠羔帽
敵風沙
奉白帽明紀事本末僧道衍知燕王當嗣大位自言
曰大王使臣得侍奉一白帽與大王戴蓋白冠王其
文皇也
燈花穴帽宋濓集湛淵先生白珽客授藏書家晝繙
夜誦燈墜花穴帽不覺
脫帽有蠍名世類苑吳與弼被徵英宗擇日御殿召
見問大略弼噤無以對左右促之但曰容臣上疏而
巳出至左順門脫帽視兩蠍存焉頂𩕳螫已腫人始
知其不能承旨之故
龍盤帽解縉集高皇攻雞籠山有龍盤帽
氊帽之戍名臣錄劉忠宣大夏以兵部尚書發戍氊
帽布袍徒步過大明門匍匐頓首乃行
紗帽觚不觚錄高皇制内臣常服紗帽與羣臣不同亦
不許用朝冠服及幞頭公服
賜翎武宗實錄江彬等戴遮陽帽上飄靛染天鵝翎
以為飾貴者三英次二英兵部尚書王瓊得賜一英
冠以下教場自謂殊遇
誰家紗帽明世說汪直每歴郡縣令長皆膝行稍不
如意即問曰爾頭上紗帽誰家的道沛亦以此詰令
令答曰某紗帽用白銀三錢在鐵匠衚衕買的直大
笑
暖耳謝鐸有旨百官戴暖耳詩九陛門深障曉颸暖
寒初致感恩辭
笠欹靳史胡汲仲應聘入京世皇召見趨進張皇不
覺笠子欹側上問曰秀才何學對曰修身齊家治國
平天下之學上笑曰自家一笠尚不能正又能平天
下耶然憐其貧特官教授
冠
漆紗冠薩都拉詩雄心端有望白髮漆紗冠
罟罟冠明夏雲英詩要知各位恩深淺只有珍珠罟
罟冠
忠靖冠嘉靖注略七年製忠靖冠
梁數明會典文武官梁冠以梁數分等第公八梁侯
伯一品七梁二品六梁三品五梁四品四梁五品三
梁六七品二梁八九品一梁
香葉冠明紀事本末世宗不欲翼善冠而御香葉巾
命尚方倣之製沈水香為五冠以賜夏言及嚴嵩等
言密揭謂非人臣法服不敢當上大怒嵩於召對日
故冠香葉巾于内而冒輕紗於外令上見之上果大
悅
望之有光明史稿田貴妃多巧思帝舊冠綴鴉青間
以珠妃易珠以琲而後尚之以石望之有光
假金市冠啟崇野乘劉念臺召為應天尹策一蹇就
道到京冠服不備假友人一金市之
籜冠王世貞答人貽籜冠詩竹萌含露供朝餐餘籜
猶堪劉氏冠不道道人心死盡雨來猶作化龍看
公自有纓玉堂叢話陳太常音怳忽嘗入朝誤置冠
纓於背及覩同列垂纓俯視頷下而駭曰公等悉冠
纓何吾獨無也一人遽持其纓曰公自有纓獨無背
後眼耳衆為大噱
春朝繡幘于慎行上尚冠巾禮成詩負扆年來海岳
安春朝繡幘始成冠
帶繡蘇句張民表十上不第有廬舍在夷門内客至
必留之醉頂高冠飄二帶帶繡東坡半升僅漉淵明
酒三寸纔容子夏冠之句
巾
完顔巾元郭翼詩序完顔巾金粟道人所製寄鐡崖
先生先生賦長歌以謝率余同作
凉巾熊鉌詩五月凉巾陟翠微竹枝香露襲人衣
易巾陳鑠易巾詩隨處聊憑製漆紗豈其官樣必京
華
軟角巾元輿服志祭宣聖廟執事儒服有軟角唐巾
吏巾明會典洪武三十年令令史典吏皆服吏巾巾
樣不與庶民同
平定巾枝山前聞今士庶所戴方頂大巾相傳高祖
召楊維楨維楨戴此以見上問何巾對曰四方平定
巾上悅遂令士庶依其製戴或謂有司初進樣方直
其頂上以手按偃落後儼如民字形遂為定制
折角向上明集禮皇帝常服烏紗折角向上巾盤領
窄䄂袍
隸業巾泳化編陳選為廣東布政聽訟不事刑朴隸
人惟令業網巾於左右以閒其心
進士巾李東陽詩暖日晴宜進士巾
萬髮皆齊卓異記高皇微行至神樂觀見一道士於
燈下結巾問此何物對曰網巾也用以裹之頭上則
萬髮皆齊矣明日有旨召神樂觀昨夜結網巾道士
命為道官又命取其網巾至遂為定制
網巾明藍仁賦網巾詩牽絲祗訝蛛臨戶覽鏡翻愁
鶴在籠
映吟鬢高啟謝人惠巾詩褁映秋吟鬢欹宜晩醉容
衣
吉貝衣解醒語元至正間遣使至馬八兒國求竒寳
得吉貝衣十襲吉貝樹名其花成時如鵝毳紡之作
布亦染五色織為斑布
茶噀新衣元史瑪爾為帝所䙝幸一日服新衣侍側
帝方啜茶即噀之瑪爾曰天子固當如是耶帝一笑
而已
衣皆縑素玉堂綱鑑元英宗御大安閣見太祖世祖
遺衣皆縑素木棉重加補綴嗟歎良久
無縫衣元史世祖使尚衣局織無縫衣
雨衣元史仁宗以旱故露香默禱既而大雨左右以
雨衣進帝曰為民祈雨何避焉
染綾祫元史裕宗為太子服綾祫為瀋所漬命侍臣
重加染治侍臣請織綾更製之太子曰吾織百端非
難顧是物未敝豈宜棄之
治絲工元經世大典國朝治絲之工始自甲戌年間
有史道安者精於其藝遂以御衣尚衣同為三局
珠半臂元史成宗賜李庭珠帽珠半臂金帶各一
濟遜元輿服志濟遜漢言一色服也内庭大宴則服
之臣下賜則服之亦名只孫張昱輦下曲只孫官樣
青紅錦褁肚圓文寳相珠
比甲元史世祖后自製一衣前有裳無祍後長倍於
前亦無領䄂綴以兩襻名曰比甲以便弓馬時皆倣
之
高麗樣張光弼輦下曲宫衣新尚高麗樣方領過腰
半臂裁
衣穿賜綺陸深餘話英宗在文華殿吏部尚書王翺
對畢辭去顧見其衣後穿呼還問衣穿何不補之對
曰臣偶服此到部適聞命不及更衣耳上撫掌笑命
賜一綺
衣觀修短吳中往哲記尚書楊仲舉為景皇帝所重
嘗製衣一襲命面服之以觀其修短焉
作百歲衣明運記宋濓致仕賜緡綺問濓今年壽幾
何對曰六十有八上曰藏此綺三十二年作百歲衣
濓頓首謝
賜蟒典故紀聞内閣賜蟒始於宏治十六年賜大學
士劉健李東陽謝遷大紅蟒衣各一襲
花樣明會典公侯駙馬伯麒麟白澤文一二品仙鶴
錦雞三四品孔雀雲鴈五品白鷴六七品鷺絲鸂鶒
八九品黃鸝鵪鶉風憲官用獬豸武一二品獅三四
品虎豹五品熊羆六七品彪八九品犀牛海馬
黃絹故衣今獻備遺秦綋廵撫陜西治秦府旗校不
少貸上怒逮下獄命籍其家止黃絹一匹故衣數事
上嗟歎良久即釋綋
製衣三襲歸有光集歸莘伯妻每製衣必三襲曰二叔
無室豈可使君獨被完㓗耶
黃罛甲武宗實錄正德時内教場諸軍悉衣黃罛甲
中外化之雖金緋盛服亦必加此於上
解葛衣國寳新編顧璘忤權璫初脫錦衣獄侵夏止
一緼袍田勤甫解葛衣相衣又為具单布中衣舉酒
送出宣武門
葉染衣吳偉業謝人贈葉染道衣詩娑羅多寳葉煎
水衲衣黃不染非真色拈來有妙香
題背解縉集學士羅復仁致仕賜大布之衣而題其
背曰性雖麄率忠直可喜賜此布衣放歸田里時人
榮之
鵲橋補秦蘭徵集七夕節宫眷衣鵲橋補詳見七夕
日易一衣王世貞集張居正性整潔好鮮麗日必易
一衣冰紈霞綺上方所不逮
曳撒觚不觚錄袴褶戎服也其䄂短或無䄂而衣中
斷其下有横摺而下復竪摺之若䄂長則為曳撒腰
中間斷以一線道横之則謂之程子衣無線導者謂
之道袍又曰直綴此三者燕居所常用也邇年來士
大夫宴會必衣曳撒是以戎服為重而雅服為輕矣
遜濟長安客話實錄載旨下工部造濟遜八百副皆
不知為何物後乃知為上直校鵝帽錦衣也
覆葛卓異記河西傭不知何許人靖難師入傭披葛
衣遯去冬至京城行乞日衣葛焉後過河西為傭買
羊裘披而必覆故葛即破縷縷亦不肯脫夏有新布
衣故葛亦必覆其上
寄畫衣居易錄高中丞衡莊烈帝時登第在京師手
畫白練衣一稱寄其内張夫人凡花卉二十五種作
三十二叢着色生動又題五七言絶句凡八首張把
園作畫衣記
拜斗衣明李蓘嘉靖宫詞玉貎終年侍禁闈每逄時
節賜金緋君王不愛纖腰舞裁作雷壇拜斗衣
裘葛且休明顧夢圭詩夏日行部至雷州思製一葛
且復休冬日行部至廉州思製一裘且復休故衣雖
穿尚可補絲毫擾民民亦苦
吟䄂明葉顒詩往來西山間岩扉濕吟䄂
袍
賜六花袍元史補遺王景賢著作超逸文宗喜其詩
賜以六花宫袍詳見賞譽
鸞袍元史樂服有青生色鸞袍緋羅生色鸞袍緋繡
義花鸞袍青繡義花鸞袍等
布袍數年元史烏克遜澤常曰士非儉無以養廉非
廉無以養身一布袍數年妻子朴素無華
墨布袍元陳霆詩墨布袍粗且黑心中事背上墨直
教蓋棺覆我首領纏我骨安能易彼章與黻自注墨
布袍者宋提刑游汶所服元初抗節不仕題其背曰
前宋遺民今為百姓
右祍袍明會典文武官公服用盤領右祍袍䄂寬三
尺一品至四品緋五品至七品青八品以下綠
冰花如繡典故紀聞靖難師至紫荆上所服素紅絨
袍忽冰花凝為龍紋鱗鬛如繡白如雪色諸將皆駭
異
却布袍明史稿王溥桂林人洪武末參政廣東以廉
名其弟自家來省屬吏與同舟贈以布袍溥命還之
曰此汙行辱身之漸也
袍䄂為裂明于謙傳土木之變百官廷毆王振之黨
于謙排衆翼郕王袍䄂為裂
鶴袍王世貞集嚴文靖訥為學士時官五品上特賜
鶴袍謂此一品服服之重祠釐於是六尚書咸不敢
服後又賜公麒麟飛魚服以至繡蟒
一布袍玉堂叢話呂仲木曰吾未見甘貧者也居翰
林而見何子粹夫焉一布袍六七年
紫袍渝明紀事本末神宗御文華殿舉袍示輔臣曰
此何色也居正以為青上曰紫也久而色渝居正曰
紫易渝昔皇祖不尚袨服御衣敝甚始易也
戰袍紅徐渭賦得戰袍紅詩海罽染啼猩征袍製始
成春籠香共疊夜帳火俱明自注時少保公得𤨏瞎
刺製袍命賦
衫
𤨏里衫元氏掖庭記順帝中秋夜放舟禁池宫人凝
香兒嘗着𤨏里綠蒙之衫衫蒙茸如氊&KR0008;但輕薄耳
宜秋時着之帝命工以金籠作鸞鳳之形
金鴻戲藻王禕逐鹿記王師入武昌友諒愛妃鸞氏
投臺死即埋臺下軍校毁臺忽聞太息掘地見妃脫
其金鴻戱藻衫去
繡重雉明會典命婦圓衫以紅羅為之繡重雉為等
第一品九等遞下至七品三等其餘不用繡雉
藍衫椒宫舊事高后見秀才巾服與胥吏同乃更製
儒巾斕衫上曰此真儒服也遂頒天下明史稿帝命
工部侍郎范逵製士子巾服式凡三易其製乃定賜
監生藍衫縧各一以為天下先明代士子衣冠蓋剏
自逵云
青苧衫明詩話葉青門初補學官弟子製青苧布為
斕衫後授兄子太僕坰以及孫曾家有青苧亭至今
存焉
不縫衫徐渭集夷女愁妖身畫丹夫行親授不縫衫
自注倭衫無縫
窄衫王士熙白苧詩窄衫裁苧清如水踏茵起舞雲
層層
裘
青鼠毛衣元張翥詩序予衰老畏寒始製青鼠袍賦
詩自志青鼠毛衣可禦寒禿衿空䄂放身寬遮頭更
着狐皮帽好個儂家老契丹
皮服飾金元史帝勅特哩所受海都皮服全飾以金
凡朝會宜服以表示焉
卉裘吳萊詩朔風吹塵織卉裘炕牀煤炭手足柔
銀鼠衣張翥詩白馬紫駝酒青貂銀鼠衣
帶
七寳帶元史桑阿克達爾遣使進緬國所貢珍珠珊瑚
異綵及七寳束帶
值千金西使記布達國城破金寳珍貝不可勝計帶
有值千金者穆錫國城破一帶有值銀千笏者
玉鵝帶元輿服志全凉帶一紅羅褁縷金為之上為
玉鵝七
玉帶鉤元史世祖命皇子從竇默學賜以玉帶鈎諭
之曰此帶内府故物汝老人佩服為宜
茘枝帶薩天錫詩紫䄂窄衫花萼遶黃金小帶茘枝
垂元史舞師紫服金銅茘枝帶
鶴頂帶彭時筆記上召李賢等賜金鑲鶴頂博帶一
條皆親授
從容繫帶𤨏綴錄正統中胡宗伯濙一日早朝承旨
跪起帶解落地從容繫之遂叩頭還班御史亦不糾
龍角帶湧幢小品永樂時貴龍角帶一銙直十餘金
後於嘉興掘龍墳所得甚多價為頓減
夢賜玉帶内閣行實劉文靖健生時母張氏夢一神
人致上帝命命持紫玉帶賜其家驚而寤猶有見也
帶何如環湧幢小品李長沙晩年時事多艱乞身不
遂一日退朝袍帶未解一道士服紫玉環來見指公
所服帶並自指曰此帶雖好何如我環倘能棄却相
從入山公曰久服誠無味然入山尚需時耳道士微
笑即乘雲去蓋吕仙也
綵雲捧日明英宗賜襄王書承賜綵雲捧日玉帶謹
以領訖
素犀似玉王錫爵集嚴清初拜尚書貧不能具服色
束素犀帶以朝或戱曰公釋褐時玳瑁帶故在耶公
笑曰夫犀帶不装金安知非玉吾顧恐難為上耳
五色分㩋李攀龍錦帶賦引如霜兮并刀剖五色兮
分㩋乍若彩霞初斷倚若木又如虹霓中絶垂碧濤
帕
御巾納懷虞集文上重張珪以御巾拭面額納諸公
懷曰朕澤之所存朕心之所存也其服膺毋失
番羅帕張昱大都詩無端收得番羅帕徹夜薔薇露
水香
籠指襯腮薩都拉手帕詩塵拂鳳箏籠笋指夢回鴛
枕襯桃腮
裳袴
花蘂裳元氏掖庭記香兒服玉河花蘂之裳于闐國
烏玉河生花蘂草採其蕊織之為錦故香兒歌詞云
蒙衫兮蕊裳瑶環兮瓊璫
氂裙筆麈聞長老傳數十年前俗以氂為裙著長衣
下令其蓬蓬張起為美即無氂裙至繫竹圈襯之殊
為可笑此與王莽好以氂毛装禇衣中事同
血裙歸葬明紀事本末王振使馬順殺劉球於獄支
解之董琳從旁匿球血裙以歸球家二子求尸止得
一臂乃以血裙葬
撻紅袴明詩話范菁山先生不畏強禦為國子監丞
時嚴世蕃着紅袴入先生撻之詳見師生
血漬袴閭史掇遺海鹽鄭履諄為尚寳司丞隆慶中
疏請用賢語甚激切廷杖一百血漬於袴今其子孫
尚藏笥中
鞾履
得履寳藏元通鑑文丞相被害人皆悲慟有得其一
履者亦寳藏之
長尺有咫元史類編吕文德微時鬻薪於市宋淮帥
趙葵見其遺履長尺有咫異之招致麾下後官京湖
安撫制置使
靿高䩺束元輿服志紅羅靴制以紅羅為之高靿雲
頭靴以皮帮嵌雲朵頭作雲象䩺束於脛
雪疊三山談薈元麗嬪張阿元為帝製繡絲絞布之
裘雪疊三山之履
雙耳元輿服志履制以納石失有雙耳二帶鈎飾以
珠
煮靴底元史賊寇信州軍民糧竭茶紙亦盡括靴底
煮食之
鴞爪鞾歐陽元集偰氏之先嘗盛暑袒跣臥樹下鴞
鳴樹上惡之攬衣起且鞾鴞下爪鞾者三方怒提之
毒蛇自上墮地賴鴞免於螫因戒子孫勿殺鴞
鵠嘴鞾楊維楨詩騎馬當軒鵠嘴鞾西風馬上鼔琵
琶
立月無聲元沈愚繡鞋詩南陌踏青春有跡西廂立
月夜無聲
繡鞾楊維楨無題詩繡鞾蹋踘句麗樣羅帕垂彎女
直装
入朝小履長安客話李文正幼舉神童帝抱置膝上
入朝小履一雙僅二寸餘猶是絆繫所成衫則粗紵
為天臺所得後歸其家帝京景物略耿定向贖公賜
第為公祠為具篋貯履衫撰文鏤篋蓋守祠者人歛
數錢則出示之
釵購草履獻徵錄姚伯華逃難屨幾不免尋以銀釵
購得之始獲濟遂終身織草屨以施貧乏後贈禮部
侍郎
穗出鞾王世貞集劉同野令歙介甚嘗步行一穗自
鞾出以為誤也引之愈長公徐曰藁也吾以代棉汪
伯玉笑之公亦笑曰吾昔讀書時嘗坐一木罌而積
藁其中令腰以下皆暖今僅藁吾足侈矣
聞履聲泳化編危素為學士太祖心薄之一日御東
閣素過之有履聲上問為誰對曰老臣危素太祖曰
朕將謂文天祥耳素頓首汗流浹背
衾禂
蘆花被元史貫酸齋過梁山濼見漁父織蘆花為被
雅愛之欲易以綢漁父疑之陽謂曰君欲吾被當更
賦詩遂援筆立成竟持被去人間喧傳蘆花被詩元
謝宗可蘆花被詩軟鋪香絮清無比醉壓晴霜夜
不融
金線衾元氏掖庭記帝為英英起采芳舘内設唐人
滿花之席重樓金線之衾浮香細鱗之帳六角雕羽
之屛重樓金線花名也出長白山
方褥輟耕錄元文定王實喇卜為學士嘗在上左右
一日體小倦遂於便殿之側偃臥而寐上因以藉坐
方褥親扶其首而枕之
種羊書褥吳萊四域種羊書褥歌四圍築垣聞杵聲
羊子還從脛骨生青草抽叢臍未斷馬蹄踣鐵繞垣
行羊子跳踉却在草鼠王如拳不同老飫肉筵開塞
饌肥裁皮褥作書林寶
絃織衾綢泳化編高后聞元世祖后煮故弓絃事亦
取練之織為衾禂以惠貧者
大織衣被陶望齡集徐渭不事生業客幕時有餽之
洮絨十餘匹者遂大製衣被下至所嬖私䙝之服靡
不備者一日都盡
兜羅被明高啟謝人惠兜羅被詩蠻工細擘冰蠶
繭織得長衾謝縫剪蒙茸柳恕不愁吹鋪壓高牀
夜香軟
紙被明龔詡詠紙被詩紙衾方幅六七尺厚軟輕温
膩而白霜天雪夜最相宜不使寒侵獨眠客
布
種出西番梧尋雜佩吾松以棉布衣被天下而棉花
之來莫詳其始相傳為種出西番元時始入中國按
通鑑梁武帝送木棉皂帳史照釋文謂即今之木棉
花非也此乃扳枝花耳楊用修曾辨之
番布元史世祖時咀南藩邦遣使進金書寳塔及黑
獅子番布
白茸茸方䕫詩木棉白茸茸
幼苾布明史稿須文逹那洪武時遣使貢幼苾布十
五疋隔著布入的力布各一疋
南北互鬻王象晉木棉譜序北土廣樹藝而昧於織
南土精織紝而寡於藝故棉則方舟而鬻於南布則
方舟而鬻諸北
折俸典故紀聞官吏折俸布舊於甲字庫折支者每
一匹折米四十石成化時始改三十石是一布價銀
三十兩矣從古所未有也
紫花湧價明詩話劉念臺先生居恒服紫花布衣士
大夫爭效之布為湧價羣芳譜木棉一種紫花者核
大而棉輕其布製衣甚朴雅
不受雲布明世說黎文僖淳性耿介門生尹華亭以
雲布寄淳淳不受責之曰古之為令拔葵萟麻今之
為令織布添花吾不受妖服也
封還匹布玉臺叢話劉忠愍球從弟玭知莆田奉夏
布一匹即日封還貽書戒之曰當力行清白以光前
人此非所望於賢弟者
吉布王楨木棉圖譜序木棉産自海南諸種藝制作
之法駸駸北來至南北混一之後商販於此被服漸
廣名曰吉布又曰棉布
麗密羣芳譜松布之巧者有折枝團鳳碁局字樣而
一切彈紡織綜綫挈花法皆始於黃媪其布之麗密
他方莫竝
出絮吐核明徐獻忠布賦鐡木相軋手挽足壓且餧且
扐出絮吐核張弓持弦弦急聲噎牽條絡車吚啞錯雜
葛
葛如裘元周權苦熱詩人間何處逃隆暑細葛如裘
汗如雨
易二葛名世類苑吳清惠廷舉宰順德時市舶太監
出銀市葛故事太監市物悉令民辦而以原金還公
即以銀易二葛曰以此為式如不可請還金且葛雷
産也太監怒取金去
黃陂葛明陶允宜黃陂葛詩楚人種葛不種麻男採
女績爭紛拏皎如白紵輕如紗進之内宫傳相誇價
值减少尺幅加織者十家逃九家
絨褐
緝駝茸元史世祖出獵見一女子緝駝茸應對有禮
因納為太子妃詳見后妃
石絨元史阿哈瑪特奏布格齊山出石絨織為布火不
能燃請遣官採取
駝褐典故紀聞永樂中以駝褐温暖令地方給官料
織五十匹正統初陜西右參政年富奏罷之
無責褐王世貞集楊繼盛謫臨洮典史有御史使責
鬻褐者公持其人曰御史無責褐也責褐即御史吾
且得請之其人大窘自是無來責邑褐者矣
半年得匹明紀事本末萬歴中陜西奏歲貢羊絨四
千匹奉命改織盤陵又降柘黃暗花二則每匹長五
丈八尺日織一寸七分半年得匹豈能加額
封還紅葛陳建通紀鄺埜按察陜西以一紅褐寄父
父封還移書責之詳見清介
錦綺
八答費著蜀錦譜上貢錦名八答暈錦
繡市元史掖庭記淑妃龍瑞嬌貪而且妬帝賜鸞鳳
靈芝五瓜龍萬夀字等段以巨萬數乃開市於左掖
門内買者給帖令不相禁由是京師四方豪貴爭買
焉時呼為繡市又號麗色多春之市
綵鸞摩雲逐鹿記張王城破時出綵帛十三庫散之
城中父老又取珍衣二十餘種焚於臥虎街正舉火
我軍已入有二校拾其二種一為彩鸞摩雲一為春
花競秀
麝香金元好問詩去去旃車雪三尺畫羅休縷麝香
金注云泥金色如麝香宫中所尚
疊雪袁桷詩宫羅疊雪撚金龍
經粗緯細輟耕錄河北絹經緯一等故無背面江南
絹則經粗緯細有背面
緋絹元輿服志蔽膝製以緋羅有縹緋絹為裏其形
如䄡袍上着之繡複身龍
海東白紵虞集答人寄海東白紵詩海國綀衣雪色
明寄將千里寄高情着隨野鶴渾相稱行近沙鷗亦
不驚
經冰緯玉周權白紵製服詩經冰緯玉紛縱横三盥
寒露方織成曉機裂下不敢翫一道雪瀑來中庭
誥綾謝翺將舊誥綾作手卷詩織文宛轉勅字新知
是初裁六尺誥
弓絃綢元史世祖后嘗於太府監支繒帛帝以為言
后乃率宫人親執女工拘諸舊弓絃練之緝為繒其
紉密比綾綺
落花流水談薈屠緯真云裱錦古有樗蒲錦又名闍
婆錦有樓閣錦走龍錦翻鴻錦粟地錦今蘇州有落
花流水錦
錦上花玉堂叢話高穀陞侍講履任公宴猶以新花
樣補舊錦袍人謂高學士錦上添花也
雙窠蜀錦譜有大窠獅子錦大窠馬大球錦雙窠雲
鴈錦宜男百花錦
添織明紀事本末萬歴中命浙直添織七萬三千張
居正言添織之費不下四五十萬不可上命減其半
罷織明通紀莊烈帝即位命罷蘇杭織造詳見賦役
五毒紅紗經濟錄江南廵撫疏劾中官王敬需索珍
寳組織綵粧五毒紅紗難以數計夫五毒者艾虎蜈
蚣蝦蟆蛇蝎也以此織為衣午節用之謂可辟邪而
其實不祥顧乃暴殄天物虐害蒸民如此
刻絲牡丹李東陽刻絲牡丹詩組織兼成刻畫功好
花芳蝶共春風摩挲舊物尋遺事不是唐宫也宋宫
實無一綾筆麈陸樹聲為吉士告滿詣闕世蕃知公
清望使人索松江綾二百疋當以翰苑予之陸謝曰
本不敢希翰苑又實無一綾惟公所置之
繭紬明張綱孫蒙陰詩傍午息蒙陰野店脫敝裘土
人延我坐率爾意綢繆誇彼繭紬好紅絲信清秋艱
苦養此蟲三時乃有收饑食槲樹葉渴飲清露流日
出虚幔張薄暮挑燈收男女賴苟活焉敢視悠悠
元明事類鈔卷二十四
