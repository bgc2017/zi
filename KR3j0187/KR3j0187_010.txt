元明事類鈔卷十
監察御史姚之駰撰
官品門(三)
総督
総制軍務列卿記成化時滿四亂始命都御史項忠
総督固原等處軍務後王越総制陜西馬文升節制
三邊然皆未有專職宏治時部議三邊宜得重臣專
任開府乃起王越為之又命秦綋総制軍務遂為定
規至嘉靖時避制字改為総督
擕二僮名臣錄劉大夏総督兩廣勅使臨門即擕二
僮以行兩廣人士聞其來如饑兒之得乳母
築邊牆獻徵錄翁萬達総督宣大偏保軍務議築邊
牆東自老營堡西距滑石澗延袤幾二萬丈于是自
居庸以臨三鎮室家無虞行旅絡繹皆築垣守要之
力也
旌廉杜餽海瑞集郭襄靖應聘総制兩粤粤故苦奉
大吏將領不暇扞圉日計剥取軍餉時遂有東山
之變公至未言討賊先下令旌廉杜餽吏民惴恐東
山叛卒争丐降矣
民為立祠名臣錄秦綋総制三邊造兵車置火器修
城堡關隘一萬四千餘處邊功孔多既去民為立祠
祀焉
上疏手書湧幢小品胡宗憲総督浙江先後上疏皆手
書如一蓋不獨有禦倭之功其一段敬謹心亦自難
及
約和市列卿記石茂華總督陜西時雲中和市初成
公與為期約不使越額後秦隴大饑日夜露禱為民
請命天果大雨
仍欲用論獻徵錄許論為薊遼総督有功入為尚書
敵掠灤西上曰朕仍欲用許論論至鎮敵伺大水峪
論登陴誓諸軍力戰而却之
撫蠻得宜列卿記王翺威望素著総督兩廣蠻人聞
其至大懼翺曰蠻人久反要在撫化得宜耳引其酋
長犒以金帛酒食多見歸順
封威寧名臣錄王越成化時総督三邊出延綏斬敵
搜河套奪其馬牛羊器械無算又出大同破威寧海
遂封威寧伯
設險除器泳化編劉天和総制三邊設重險以衛内
除戎器以備外于是有乾溝澗諸女牆濠墩之設又
制為有脚輕車強弩諸火器短兵之制
平奢安明紀事本末崇禎時起朱爕元仍総督貴湖
雲川廣五省軍務爕元再涖黔乃檄滇兵下烏撒蜀
兵出永寧畢節而親帥大軍駐陸廣八月奢崇明安
邦彦俱授首焉明史藁爕元長八尺腹大十圍飲噉
兼二十人治事明果使人各當其材
盡撤防兵名世類苑嘉靖中王守仁総制廣西等四
省軍務時土官作亂守仁至南寧盡撤防守之兵於
是思田二州頭目悉領其衆移境來歸
屹然巨障明謝純集正德改元命楊公一清総制全
陜兼督馬政公以寧夏花馬池要害地宜修濬牆墊
以固邊防乃興工築邊牆刻期奏績時劉瑾憾公公
乞休僅築四十餘里至今屹然巨障
諳逹封貢澹園集王襄毅崇古総督宣大諳逹數入
塞叛人趙全輩實傳翼之諳逹孫扣關請降厚遇之
以購全等竟執全以獻因議封諳逹為順義王歲貢
馬五百有九
方王明史藁萬歷時方逢時起故官總督宣大山西
軍務始逢時與王崇古共決大計貢市之議崇古獨
成之逢時復代崇古申明約信兩人首尾共濟邊境
遂安人稱方王云
巡邊供具玉堂叢話何元郎云王晉溪総制三邊時
每一巡邊雖打中伙亦費百金未嘗折乾到處俱要
供具燒羊亦數頭不數臠盡撤去散與從官雖衆頭
目亦皆沾及西北一有警則人人效命
墮淚碑明紀事本末荆襄流賊叛命項忠総督軍務
討平之忠多濫殺既樹平荆襄碑或亦呼為墮淚以
嘲焉
聽節制泳化編総督軍務自総兵下悉聽節制蓋自
靖遠伯王驥麓川之役始
元樞上略明馮錡賀総督啟帝眷元樞國資上略自
天子所出宣南仲之威以我公歸入領北軍之重
総河
河平圖元史順帝時河決命賈魯以工部尚書総治
河防功成帝遣使報祭河伯召魯還朝以河平圖獻
詳見河
宋陳功明紀事本末凡漕渠在齊魯間者宋禮功為
多在江淮間者陳瑄功為多
総河專官明馬從聘疏歴朝命大臣出総漕運兼理
河渠河漕原未分設間值河有他故亦旋設旋罷而
総河專官則自尚書潘季馴始
橇檋治河王世貞集劉尚書天和総理河道時河驟
南徙歴濟而徐皆旁溢公晨夜改舟車為橇檋探求
盡得其利便疏汴以殺其下流疏七十二泉以濬其
上流不淹時而河工就
治張秋泳化編孝宗時命劉大夏為僉都御史治張
秋決河大夏浚河築堤五旬而事竣費輕功重逾于
徐有貞云
得龍首明通紀萬歷時潘季馴総理河漕築高家堰
塞崔鎮東河淮正流使並趨入海三年而堰成一夕
黃浦涸得龍首以獻其大專車時以比龍首渠云
禱神潮湧名臣記喬毅以工部侍郎治漕河時亢旱
水淺舟膠公齋沐禱于江海之神江潮湧入漕河運
船遂通
事不中制明紀事本末景泰時河決兖州濟汶諸水
皆從之入海會通河遂淤上命徐有貞治之有貞言
治河必先疏上流水勢平乃治決決止乃濬淤多為
之方以時節宣時工部請如有貞言不中制以是得
有功蓋三年而告成
四治河潘季馴河防一覽河性湍悍善徙者水漫而
沙壅也法莫若以隄束水以水攻沙循河故道束而
湍之使水疾沙刷無留行而又近為縷隄縷隄之外
復為遙隄則水益淺遠不至旁決蓋季馴凡四治河
河皆治云
開淤避險明史藁李化龍総理河道與巡撫李三才
奏開淤河由直河入泇口抵夏鎮二百六十里避黃
河吕梁之險
禮官新祀邵寳詩我有瓣香何所致禮官新祀宋司空
按明工部尚書宋禮與平江伯陳瑄俱治會通河漕
運賴之建祠世祀于南旺
詔領河隄陳子龍送人擢河道少司空詩舊京開府
静牙璋詔領河隄入未央
総漕
始置督漕續通考景泰二年始置欽差總督漕運都
御史一員駐淮安府
從河運明紀事本末永樂十三年罷海運糧命平江
伯陳瑄于湖廣江西造平底淺船三千艘以從河運
歲運三百餘萬石
歲運不稽明張燦集李裕于憲宗時総督漕運時法
久弊生皆起于軍官掊克交兊違期閘河阻淺之故
公剔其弊而更之歲運不稽漕卒亦樂于趨事
疏河固隄明書馬卿以副都御史督漕會漕塞議者
紛紛言復海運開濟汶卿曰令六月無漕者京師困
矣他豈及救哉盍姑紓目前急乎仍疏河而固隄水
無泛洩漕旋通
奏留漕米列卿記張縉宏治中総督漕運兼巡撫造
舟之價必預給漕卒必選精壯者淮揚饑奏留漕米
萬石全活之
議導淮五朝注略萬歷二十三年河決総督漕運褚
鐵議導淮総督河道楊一魁議先分黃次導淮御史
牛應元議合行之
漕政一新明謝廷諒集鎮遠侯顧仕隆有心計時漕
政久壞督漕難其人咸推轂公公至漕政一新其大
者為士卒請月糧奏恩恤循仁宗詔書故事不禁附
載什物私鹽則禁軍士無不感泣者
敝衣數事列卿記李綱成化中総督漕運奏准運船
遭風漂流糧米免送問以疾卒箱中止敝衣數事
濬泇河明紀事本末莊烈帝七年漕運総督楊一鵬
議濬泇河從之九年泇河重濬成
漕府張翥詩每念京師食遙需漕府糧
巡撫
堪任侍郎泳化編宣德時以各省多逋糧欲差巡撫
等官上召胡濙問之濙與楊士竒議堪任侍郎者六
人分蒞各省
撫按政體張居正尺牘撫按職掌不同政體亦異振
綱維察奸弊摘幽隠糾貪殘如疾風迅雷一過而不
留者巡按之職也措錢榖調賦役飭武備安軍民如
高山大河奠潤一方而無壅者巡撫之責也
朝卿出監朱睦㮮集巡撫之設即成周以王朝卿出
監之意洪永之際或曰採訪或曰巡視事已即還宣
德庚戌乃置耑職其遷轉亦以年資計也
區處榆林邱濬集余肅敏子俊巡撫延綏以榆林列
戍未有衛也請以戍者編伍實之拓城加廣範銅鐵
為軍器擇軍中子弟之秀者請建學以教之又教民
種植蔬果開地以為屯田自是榆林為重鎮與寧夏
甘肅鼎立而三
王公周公名山藏王竑景泰中総督漕運兼巡撫請
發漕米以鎮淮安饑與巡撫周忱借餘米以足民食
皆先發後聞人稱名巡撫必曰王公周公云
築城徙番獻徵錄楊博巡撫甘肅始罕東屬番為土
魯番所逼入據肅州既久邊民苦之公召其酋長喻
以復業于是築白城威鹵金塔諸城于塞外諸番樂
焉盡徙去
捍海隄列卿記成均宣德中巡撫浙江築捍海堤民
賴之
夜書木簡名臣錄周文襄忱巡撫蘇松每夜留暗燈
及筆硯木簡于卧榻旁寤度政務有所得遂書之簡
即日施行
焚香禮示玉堂叢話王端慤恕巡撫雲南不挈僮僕
惟行竈一竹食籮一服無紗羅日給惟猪肉一觔乳
豆二塊其告示云欲攜家僮隨行恐致子民嗟怨是
以不惜衰老單身自來人皆錄詞而焚香禮之
知胡卿明陸粲集宣德初胡公槩巡撫南畿其為政
尚嚴一時豪猾之徒薙除略盡去之百年而其名猶
赫赫人皆知胡卿云
風雨必記玉堂叢話周忱為巡撫有一冊自記日行
事每日隂晴風雨亦必詳錄一日有告糧船失風者
公詰其失船何日風起何時及東西何方其人不知
妄對公一一語其實其人驚伏詐不得行乃知公之
風雨必記蓋亦公事非漫書也
龐父明詩綜傳會稽商初正萬歴初巡按福建與巡
撫龐尚鵬協心共事民歌云恤我甘苦龐父商母
置二匣名臣錄王守仁巡撫南贛置二匣行臺前榜
曰求通民情願聞已過
名錄屏風今獻備遺劉夔任保定巡撫屢荷殊恩世
宗常錄䕫名于屏風曰此可大用
思齊堂名世類苑彭惠安任蘇松巡撫何文肅書勉
之曰東吳巡撫有遺惠在人者周文襄也公遂作思
齊堂
二驢送客獻徵錄徐節巡撫山西居官甚廉不忍擾
民飼二驢于私廨鄉人過郡者以驢送出境
清風袖弇州史傳于謙為巡撫入朝人謂即不槖金
往寧無土物如合薌乾菌裹頭足充交際者謙兩舉
其袖曰吾惟有清風而已因賦詩見志
黃絹敝衣明通紀秦紘巡撫陜西時秦府旗校肆横
民苦之綋擒治不少貸秦王奏綋欺蔑親藩上怒逮
綋下獄籍其家只黃絹一疋敝衣數事上親閱嘉歎
良久詔釋之且賜鈔以旌廉
更記得獻徵錄保定巡撫陸鈳時車駕駐真定中貴
有厚望者偶語于馬前曰君記得送往迎來否鈳應
之曰記得更記得節用愛人
定二亂明史藁萬歷時杭州營兵以減餉搆亂縛毆
巡撫朝命張佳允來代甫入境而民以行保甲故亦
亂佳允知亂兵與亂民未合乃令營兵討亂民自贖
禽斬五十人佯予亂兵二人冠帶而密屬捕渠魁并
二人斬之二亂悉定
少黜罰寓圃雜記王恕為巡撫每御府縣小官少所
黜罰嘗曰此輩去此輩來徒費送迎耳真得大臣之
體
黑髯慈父列卿記陳鎰巡撫陜西值亢旱奏免宿逋
數百萬人呼為黑髯慈父明史藳陳鎰凡三鎮陜先
後十餘年每還朝必遮道擁泣再至則歡迎數百里
罷工天雨明李濓集鄭寧巡撫宣府時盛暑築城堡
工役數千人久旱祈禱莫應公曰此勞民弗息之徵
也下令罷工是夕大雨
絶優晏王世貞集陸樹德巡撫山東間一留客不過
酒茗鮭菜客偶謂齊優一何拙耶公念必藩司宴有
之次日入謁以微言自引咎不已衆相顧錯愕不敢
對而優晏絶矣
單騎諭降列卿記楊信民巡撫廣東時黃養蕭作亂
信民單騎諭降賊數十萬迨卒廣人奏請立廟水旱
疾疫必禱焉
由鄉舉明史藁明世舉于鄉而仕至巡撫者隆慶朝
海瑞萬歷朝張守中艾穆莊烈帝破格求才得十人
一方之本張居正集一方之本在撫按天下之本在
政府
牙旗高建唐順之寄周中丞詩牙旗高建白羊東彭
角殷殷瀚海空
玉節中丞王穉登送吳中丞詩玉節中丞新盪寇樓
船諸將舊平吳
鎮撫明羅洪先寄朱中丞巡撫山東詩鎮撫正資清
净理片言肻向盖公廳
巡按
長齋御史續藏書河東朱裳少勵清節躬自汲炊為
御史寒約如故巡按山東西有風采人稱為長齋御
史
有識量治世餘聞孝皇召戴珊劉大夏諭曰近各衙
門凡事俱奏巡按御史勘報豈以此官公道可托耶
大夏曰巡按無久交不掣肘故事多責成之上曰權
之所在惟在有識量者能不移其心今後差巡按務
揀老成有識者毋用輕躁新進之人
題詩還金寓圃雜記吳文正訥巡按貴州回三司遣
人賫黃金追送公不啟題其上還之詩曰蕭蕭行李
向東還要過前途最險灘若有贓私并土物任他沈
在碧波間
留經記京學志耿定向按關西歸行李惟二笥或餽
以石經慮疲役夫卒留之境上作留經記
一哲明通紀宏治中吳江王哲巡按江西所至恤民
隠作士風又善斷疑獄民為謠曰江西有一哲六月
飛霜雪天下有十哲太平無休歇
老奴司戶獻徵錄董建中按順天遣其妻子還獨留
老奴司戶毋敢私謁
斗米為餽于慎行集郭康介宗臯按江南時顧文康
公柄政公行部至縣以廩米一斗為餽吳中至今稱
御史廉平以公為最
願年年名臣錄鄰水楊純巡按貴州任滿百姓乞留
一年詔許之民乃謠曰鄰水楊但願年年巡貴陽
供張從儉春明夢餘錄憲綱開載巡按所至博採諸
司官吏行止不得多用導從飲食供張只宜從儉
稱神明吾學編于謙巡按江西平反冤獄稱為神明
不稅淤地名臣記高明巡按河南時大河南徙民耕
淤地畝收歲數斛議者欲履畝坐稅明曰河徙無常
稅額不改平陸亦復巨浸常稅猶按舊籍民何以堪
侵越巡撫張居正集近時直指使者往往舍其本職
而侵越巡撫之事此大謬也
登臺攬轡李攀龍送人按滇中詩登臺越巂山形合
攬轡昆明秋色來
玉&KR0865;金豸明劉溥送盛御史巡按廣東詩玉&KR0865;金豸
下青霄庾嶺南頭道路遙
巡鹽
禱雨減鹺王世貞集喻時視鹺河東屬歲旱公禱雨
旱弗利民而當饒得鹺或強公毋禱公不可禱竟雨
立澍而鹺額亦不虧
周視鹺池獻徵錄姚三譲為御史出按三河鹺周視
鹺池高下不令乾潦乃大有秋
遺民有家吕柟集雍泰巡鹽兩淮商民咸悅巡撫復
奏留一年初竈民貧而鰥者幾二千人比及二年具
與完室既去淮南人詠曰客邊檢槖渾無硯海上遺
民盡有家
炎瘴無避列卿記宏治中張憲以侍郎兼僉都整理
閩浙鹽法親歴諸場炎瘴無所避尋加右都御史仍
督其事
空手見瑾李夢陽集余下詔獄凃君業先繫獄相見
問故初瑾以鹽貨源也因厚望巡鹽御史貨他御史
入貨如瑾望凃君還則空手見瑾瑾怒下君獄坐掠
重尋卒案凃名禎
積羨抵額于慎行集馬文煒為御史按鹺兩淮比代
積羨十餘萬金以抵正額商困乃甦
如上供海忠介公傳鄢懋卿由中臺出理鹽政勢張
甚所至縣令如上供以得無叱辱為幸將往徽齊雲
牒所過郡邑供辦甚峻海公為淳安令上書泥之鄢
遂罷行
布政司
教禮儀元史賽音迪延齊行省雲南改立郡縣雲南舊無
禮儀男女往&KR0616;自相配偶親死則火之不為祭無
秔稻桑麻子弟不知讀書賽音迪延齊二教之建孔子
廟購經史授學田
方岳明宣宗制布政使箴國有方岳統治列郡先舉
其綱紀斯不紊
建藩李攀龍集上之臺中省中若建藩陳臬諸執事
席首布裙明崔鐃集石璞在山西其夫人與諸僚妻
燕歸愠曰彼多金珠綺采吾布裙襖不稱布政妻也
公曰爾何坐曰席首公曰使吾墨于憲汝安得居此
坐且吾豈以妻子故宦耶
例不取羨文震孟集陳方伯鎏署藩篆鈎羨萬金悉
歸庫筦庫者以例請公曰若知取羨例也不知不取
羨吾例耶
三速六字郭子章集夏公良心與予同籍同官比為
藩司長公得豫章予得閩予請益公曰我有三速速
收速批給速放且曰何以勖我予曰予有六字一錠
收原封放
准功得生明魏驥集梁楘為廣西布政一日洞蠻入
柳州界劫掠人民官軍追及之悉殺掠者以要功公
謂其首帥曰今後官軍但得被掠男女一人生者准
功一級自是得生者莫計其數
留履志異明楊文㐮集李贊為浙江布政教民敦本
實崇儉朴後致仕杭之老稚遮道泣留不得至留其
一履以志異
還令驢獻徵錄張賢為山西布政使子紀徒步入太
原道過曲沃令見其良苦以一驢送之既見賢怪其
跨驢也詰之乃痛箠紀還令驢并正其罪
分日治事明許國集故事籓司一切政務專制于左
使右署名而已萬士和為廣東左藩曰朝廷並設兩
使若左右手非有所輕重也約分日治事以明大體
還銀燭實錄豐慶為河南布政一日行部有一知縣
簠簋不飭無以紓解乃以白金為燭餽之廳子以告
次日從容謂知縣曰汝燭不然盡出之以易可然者
自今無復爾矣知縣大恐棄印綬去
雨獨不濡名臣紀魏棨為福建布政使延平郡久不
雨棨行部至郡禱壇下澍雨如注上有鮮雲一道棨
行雨中獨不濡見者異之
俸金貯庫獻徵錄張文奎為山西布政使惟攜二僮
以行俸金亦以貯庫
按察司
堂産芝元史類編烏克遜澤為福建廉訪使有芝五
色産于憲司澄清堂民謂澤宿有德于閩故致此
外臺元史時有議益國賦者慮按察司撓其事請併
入轉運使夾谷之竒曰按察司名外臺發擿姦伏責
任匪輕若使之理財則心勞事冗安能繩糾他人併
之非便
改廉訪元史世祖時改提刑按察使為肅政廉訪司
每道仍設官八員除二使留司以総制餘六人分臨
所部
憲臣明宣宗按察使箴國家養民藩牧是寄必有憲
臣紀綱攸繫
荆布夫人明彭森集周按察新未顯時夫人常治褥
以給及偕來浙處如貧日同僚私屬内宴公夫人荆
釵布帬諸婦慚還遂相變為澹素
風力無雙名世類苑雍尚書太初為吳縣時發奸摘
伏如神期年陞山西按察使或謂太宰曰雍某擢何
驟曰雍某風力無雙可以諸人遇之乎
摭道訴冤吾學編王恭毅按察河南剛方不撓被徵
下獄會襄王入朝上問所過官吏賢否王曰臣道河
南百姓摭道訴王廉使冤言廉使清勁殿下幸為百姓
還我王廉使上喜立命法司雪公
公拆書問名山藏周廷用按察江西凡以書問至者
令二吏于廳事公拆之請囑皆廢
平滯獄獻徵錄陶垕仲為福建按察使時多滯獄吏
夤緣為奸公治贓吏數千人盡革其宿弊
蠻僰畏懷名臣記劉釬為雲南按察使雲南外與哀
牢交阯接釬為治寬其禁令蠻僰畏而懷之
立遣繫囚黃佐集師逵為陜西按察使至則獄囚繫
者數千逵檢案牘訊鞫各以其罪輕重立為決遣旬
月而盡
二竹籠吾學編軒輗告歸上不許召問曰昔浙江廉
使考滿歸家具僅二竹籠是汝乎公頓首
洗滌廳事明史藳楊繼宗按察湖廣既至命汲水百
斛洗滌廳事而後視事曰吾以除穢也
登臺端徐禎卿野聞太祖微行與監生某同飲酒坊
舉翣几小木命賦詩生賦曰寸木元從斧削成每于
低處立功名他時若得臺端用要向人間治不平次
日召見曰汝欲登臺端乎遂除為按察使
浚西湖獻徵錄楊瑄按察浙江以西湖舊深廣能溉
田至十六萬頃今湮過半奏請浚深之于湧金門北
闢水門放湖流入城河出清河閘抵海寧黃灣以溉
田
不朝王明史藳都任按察山西性剛嚴月朔諸僚約
同朝晉王任曰會典朔望朝王惟都布二司按察職
在糾舉奈何與守土者同朝執不行
臬長明楊博集今制列省各置臬司臬之長與中臺
御史大夫實相表裏
風霜面明李思衍寄江西魏按察詩寒生柏府風霜
面清照梅花玉雪心
𣙜關
減額元史耶律楚材薦張奐為河南路徵稅長官廉
訪使奐先以愛民之道言于楚材既至減元額四之
一公私便之
不更籍明康泰和集沈鑒𣙜稅蕪湖為籍者三一存
堂一在門一頒縣商之輸稅使自取三籍書之及上
計即以是籍上不更籍
寧漏無擾邵寳送蕭戶部詩司徒𣙜課歲有常數或
不經寧惠商太原周公有是語至今傳頌盈廟堂自
注宏治中太原公在戶部人有言九江分司縱邏卒
擾商者或曰不爾有漏稅之弊公曰與其擾也寧漏
點籌放船啓禎野乘葉茂才𣙜蕪關國課既登自點
籌放船不取一緡
減纜價孫鑛集許孚遠督龍江關運舟入閘例輸米
舟五石名曰䌫價公欲革之不可則止收一石得米
四千石以千石築堰以千石賑貧餘二千石建倉貯
之備不虞頌者藉藉
稱抗者明張元忭集尤時熙𣙜滸墅稅一意便民長
洲令某與抗先生廉其賢不較他日代𣙜者至問吳
中令孰賢先生首稱長洲代者曰此非抗君者耶先
生曰吾儕論人惟其賢耳
薄征鈔倍明潘潢集潘鑑監浙江北新關關長日不
閉縱民往來才半月鈔額告溢則盡蠲小稅大者亦
損舊則十二是歲薄征而鈔倍公愀然曰歲入盈縮
視客艘多寡苟以是為率民勿堪矣乃歸其羡于大
司農以佐賑焉
稅減謝肇淛送人𣙜滸墅詩度支使者𣙜吳關飽看
姑蘇郭外山稅減任教商舶過吏稀常對戟門閒
鈔關續通考宣德中令南京至北京沿河漷縣臨清
州濟寧州徐州淮安府楊州府上新河客商輳集處
設立鈔關
運司
不上羨課元通鑑仁宗時張思明為兩浙鹽運使歲
課羨贏僚屬請上增數思明曰盈縮不常萬一以增
為額是希一已之榮遺萬世之害不可
禁逮婦人元史黃克敬轉兩浙鹽運使温州逮私鹽
者以婦人至克敬怒曰豈有婦人千百里外與吏卒
雜處者自今毋得連逮著為令
使君清泳化編耿九疇為兩淮鹽運使有廉聲常臨
水坐有童子戲其旁曰此水何清也童子曰尚不如
使君之清
鹽筴裁書王世貞送人遷兩淮運判詩飛蓋一江隔
棠隂兩地餘水經初罷注鹽筴旋裁書
領鹽官李攀龍送都轉運劉使君詩郡接荆衡分岳
牧場開海岱領鹽官
提學
督學校泳化編正統元年始置兩京各御史一員及
浙江等省僉事一員專一提督學校大學士楊士竒
議督學條例若干條皆從之
察三官汪道昆集在憲令凡遣使出視學必察之三
官官守問天官文學問大宗伯吏治問御史大夫皆
曰可然後以璽書命之
去糊名名世類苑張莊簡悅提督浙江學政始以糊
名校士尋去之曰我且自疑人誰信我諸所請託屹
不為動士皆帖服
林蘇陶望齡集林公偕春為浙江提學副使其所拔
擢始或疑駭後懸驗莫不稱服代先生者晉江蘇公
濬至今兩浙言良督學稱林蘇
用人最要吳寬集黃仲昭嘗云用人莫要于提學得
人則能培養天下之才為國家用
薛夫子薛瑄行狀公提學山東每臨視諸生親為講
解不事榎楚人皆呼之曰薛夫子
政嚴教寬名世類苑李西涯當國贈提學江西邵文
莊詩末云職在文學官在憲政宜嚴肅教宜寬文莊
嘗語人曰某在江右深得其力
視郵筒明詩綜傳譚昌言提學八閩有投私書者槩
不發試竣題數行裹原書覆之閩人語云來一封去
一封以為不信視郵筒
縳神投江明程文憲中洲野錄李空同督江西學政
渡江時有司請祀水神公怒命從者縛神投諸江且
曰以水神而投諸水得其所哉竟無恙
獨木橋本朝王逋蚓菴𤨏語萬歷時有學使者喬某
公廉嚴毅公瞽一目諸生嘲之為獨木橋蓋況其難
履也惡投考諸生吟哦搖首僉紙封其巾于几封紙
若斷攫其巾繳卷時另置一束文雖佳下一等
隨閱隨定獻徵錄孫鼎督學南畿行部單輿猝至諸
生集輙閉門面試一文或破題數首隨閱隨定畢使
開門呼名而出案牘隨之先後允愜私囑者無所措手
得三士明李元陽集楊文襄一清為提學謂人曰吾
于陜得三士康海吕柟馬理也後果為聞人
為損月俸獻實宗臣為福建督學進退諸生人人厭
服其貧者調學租贍之不給則為損月俸減供具繼
之以為常
始覩全經明李開先集李舜臣提學江西往時士子惟
留心好題無忌諱者詩廢風雅之變易廢凶咎之爻書
廢金縢顧命之策禮廢雜記喪服等篇春秋廢雨雹日
食地震之災弑殺崩薨之書公一切命題始覩全經矣
秉燭命講寓圃雜說陳選崇尚道學為繡衣提學南
畿教諸生讀書必自小學始其來居必學舍夜則秉
燭命諸生講解
如所自志獻徵錄何景明為副使督教關中以經術
世務如其所自志關中士習文藝自是一大變云
排闥擁去名臣記蘇葵督學江西公明服士鎮守太
監董讓作威葵守正不媚讓誣奏葵遣法司臨勘將
刑葵諸生數百排闥入擁之而去事竟得白
青衿擁坐明陸容送人之廣東提學詩畫鼓發船馴
巨鱷青衿擁座聽春蠶
元明事類鈔卷十
