元明事類鈔卷十八
監察御史姚之駰撰
藝術門
醫學
納牛腹元史布札爾力戰身中數矢血流悶仆太祖
命取一牛剖其腹納布札爾於内浸熱血中移時遂
甦
銅人鍼元史類編竇默少避亂蔡州遇名醫李浩授
以銅人鍼法
十三科元史諸人於十三科内不能精通一科者不
得行醫
賜鋌如年元史許國禎以醫徵莊聖太后疾治之即
愈太后時年五十三遂以白金鋌如年數賜之
東垣十書元史李杲深於醫所著有東垣十書
丹溪心法元史類編朱震亨師事許謙一日母病延
醫因自悟曰人子不知醫或委之庸人寧無有失於
是研究醫理治症多竒效學者稱丹溪先生
尚醫元史中統元年置宣差提點太醫院事二十年
改為尚醫監明馮璧詩尚醫冗食渠百軰公論共推
君十全
知非人脉庚巳編元至正間范益為醫官有老嫗擕
二女求醫益診之曰何以俱非人脉嫗曰妾西山老
狐也知公仁術故來投耳益曰禁城百神呵護何得
至此嫗曰真天子自在濠州此間空虚故得出入益
異其言授以藥
劉李王禕叢錄金時張潔古劉守真張子和李明之
皆精於醫潔古子和一再傳無聞焉明之專於補守
真主於攻李氏弟子多在中州劉氏傳於江南而南
方皆宗之
不言疹靨王世貞集痘疹于幼為甚危而醫之於方
絶不及或曰其症不起唐以前第不知所由始考之
前史備載人貌之妍醜正偏獨不言疹靨其然哉
紅丸三朝典要光宗大漸召諸臣入宫有鴻臚寺丞
李可灼自言欲進紅丸諸臣遲疑間可灼袖出萬病
回春書一卷載有此方旋召入診脉即和藥以進帝
舉玉杯飲之曰似已小安次蚤即聞上昇矣
下錫陸深金臺紀聞金華名醫戴元禮被召至京見
一醫家迎求溢戶其按方發劑皆無他異偶一人求
藥者既去追而告曰臨煎時下錫一塊元禮始大異
之叩之曰是古方耳元禮求得其書乃是餳字
下蝗震澤紀聞太宗得瘕疾諸藥不效召戴元禮至
問上所嗜曰生芹曰吾得之矣乃處劑以進是夜暴
下視之皆細蝗也蓋食生芹所致耳
砭犬異林葛可久遇異人授以醫術道有狂犬可久
曰是可療惡少環執之砭其腎犬臥良久差
授針術明史稿歸安凌漢章雲遊泰山古廟有病人
垂死雲嗟嘆久之一道人曰汝欲生之乎為針其左
股立蘇曰此人毒氣内侵非死也毒散自生耳因授
以針術雲拜受之為人治疾無不效
禮藥王王世貞贈盛國醫詩任是醫和通國脉可煩
臣意對師方生平怪殺兒曹嬾擁篲爭先禮藥王
診腸斷徐禎卿集葛可久醫術神異羣少戲里中望
見可久一少年從牗躍入室曰召可久診視不騐則
羣噪之可久診之曰腸已斷矣當立死耳有頃少年
死
證治凖繩明史稿金壇王肯堂官檢討貶福建參政
博極羣書兼通醫學所著證治凖繩為醫家所宗
本草綱目明史稿蘄州李時珍字東璧病本草之雜
乃窮搜博採芟煩補闕歴時三十年閱書八百餘家
稿三易而成本草綱目一書書成將上之朝而遽卒
後其子來獻神宗命刊行之
艾師楊維禎詩艾師艾師古中黃肘有補注明堂方
籠有岐伯神鍼之海草篋有軒轅洪爐之燧光
杏村清杵沈周分得藥臼謝醫詩抱疾人來識清杵
數聲遥在杏花村
藥市春楊慎藥市賦蓬邱仙伯匕刀圭而通神奈園
老宿品千二而稱珍何如蓉城之日重開藥市之春
卜筮
羊脾卜元史睿宗燒羊胛骨卜得吉兆果大勝
銀河棹楊慎集元至正間瑞州曾義山賣卜有瞽而
丐者曰明有三人共一目者來宜叩之巳果然遂以
其書相授且畫沙指訣其書名銀河棹山後占卜如
神臨終謂其子曰某月日劉姓過吾家取書畀之後
劉伯温官高安果經山家其子如言授焉
白馬將軍元史張廷瑞攻羌其酋長羅拜曰我近生
裂羊脾卜之視肉之分拆分吉凶其兆曰有白馬將
軍來可不勞兵而罷今公馬果白敢不從命
教學竒中元通鑑阿榮長文翰尤深於數學言多竒
中天歷三年春策士于庭阿榮與虞集會于直廬語
集曰更一科後科舉當輟輟兩科而復復則人材彬
彬矣後竟如其言
金姬卜湧幢小品李金兒章邱人從父得卜藝言皆
響應被俘入張士誠宫高郵被圍策其必勝及士誠
據姑蘇則以為不可居且有大患士誠不聽且將册
為妃姬知不免遂閉目而逝後屢見夢于士誠妻亂
後為默保其二子
三殿當燬卓異記永樂時三殿工畢上召刻漏博士
胡崙卜之曰明年某月某日午時當燬上怒囚之至
期獄卒報午過無火胡服毒死則午正三刻也殿果
焚
筮復辟明紀事本末上皇北狩隂遣使諭鎮守太監
裴富富私問卜者仝寅筮得乾之初九附奏曰大吉
可以賀矣龍君象也四初之應也龍潛躍必以秋應
以壬午浹歲而更龍變化之物也庚者更也庚午中
秋車駕其還乎還則必幽勿用故也或躍應焉或之
者疑之也計七八年當必復辟故曰大吉
狸七斤異林胡宏善卜易有一人家暴富心疑宏為
設卦曰家有貍奴走入室是其祥也曰然曰狸形必
大稱之得幾斤曰七斤曰富及七載狸奴當去後果
然
占勝兆稗史彙編華亭沈昭陽善卜太宗時驛取至
京命於午門上布卦問英國公征南事昭陽占曰此
大勝之兆時正午當得捷音至其時果有飛檄至報
安南平上大悦賜鈔幣
籌易知赦嘉靖注略楊爵復繫又三年冬日爵籌易
與同繫者飲曰須盡此杯明日出矣是日大高元殿
火火中恍呼爵名者遂併釋為民
十八孩兒明紀事本末李自成有卜者善河洛數名
宋獻策長不滿三尺獻圖䜟云十八孩兒當主神器
自成大喜拜軍師
賜筮錢程敏政集仝寅字景明英廟北狩占復辟日
月皆符將官之固辭乃命工鑄隂陽神靈四字為筮
錢十八文製牙盒貯之并金杯彩幣以賜
九宫數楊維禎集洪州矮張如矮瓠大帛深衣更雙
屨自言矮瓠不食酒惟貯先天九宫數
瞽師高啟贈談鬼谷數瞽師詩瞽師得異傳相去逾
千春不為縱横說談數妙入神
異術
識鷄卵元史田忠良好學通儒雜家言世祖召至俄
指西序第二人謂忠良曰彼手中握何物對曰鷄卵
也果然又帝出獵駐輦召忠良曰朕有所遺汝知何
物還可復得否對曰其數珠乎明日二十里外當有
得而來獻者已而果然
通鳥語元史補遺瑪爾藏能通禽鳥語道其呼鳴之故
試之輙騐互見幼慧
定相日談薈元相哥元名桑哥拜相後延日者書桑
字令拆曰欲知相位久近曰木字十八也上有三個
十字當有四十八個月相哥不滿遂更今名復書相
字令拆曰目字横看又是四字横直只四十八個月
後果然(按相哥桑哥俱應改僧格因載日者之言故仍其舊)
鐵冠竒中從信錄鐵冠道人張中曾遇異人授以太
極數學太祖聞豫章受圍問何日當解中曰當在七
月丙戌暨報至乃乙酉蓋日官算歷是月差一日實
在丙戌解去其他竒中類如此
秘記圖明季遺聞大内有密室劉誠意留秘記鐍鑰
甚固戒非大變勿啓崇禎癸未秋啓之柜中得繪圖
三軸第一圖繪文武官手執朝服披髮亂走第二圖
繪兵將倒戈窮民奔逃狀再展三圖圖像酷肖帝容
身穿白背心右足跣左足有履襪披髮中懸後煤山
之事皆符焉
將臺見水楊士竒集楊本精於遁法建文募才智之
士本應募授錦衣衛鎮撫時吳王撫軍一日本請王
出觀兵及登將臺見大水淼茫平階而一軍皆不見
本曰此水遁也
預知兵起卓異記熒惑守心岳池教諭程濟上言北
方兵起期在明年朝議以濟妄言將殺之濟曰陛下
幸囚臣至期無兵殺臣未晩也詔囚于獄至期靖難
兵果起
自知當竄獻徵錄宋琮洪武丁丑禮闈第一琮明於
易數謂其同進諸士曰旬月間翰林多罪琮其竄乎
後因西北人無登第者以試官徇私至主考劉三吾
等皆置於法琮以首舉連坐安置威虜衛
土遁白醉𤨏言正德初有太監入京一老人附舟日
與歡洽俄賊報至老人曰無恐令散諸僕留一二人
侍戒勿言笑乃出小嚢以七挑其中物于舟首尾曰
可高枕矣明晨賊騎皆四顧曰昨有龍衣船當泊此
今何之老人徐起收其物入囊而舟遂見或曰土遁
也
拆榜字霏雪錄洪武初參知政事劉某王某莅浙日
改拱北樓為來遠樓榜揭拆字者張乘槎視之曰三
日内主哀喪之事如期王父母夫人皆病卒劉以事
坐法或問之張曰來者喪字形遠者哀字形旁之一
點相結者泪點也
望大將氣王鏊集皇甫仲和善占土木之難敵騎逼
城下城中皆哭仲和登高望曰雲頭向南大將氣至
寇將退矣明日楊洪等入援敵遂遁
紅篋明通紀金川門失守太監王鉞曰昔高帝升遐
時有遺篋曰臨大難當發命急出之俄舁一紅篋至
四圍俱灌以鐵二鎻亦灌鐵程濟碎篋得度牒三張
袈裟帽鞋剃刀俱備建文帝乃即祝髮出亡
卜骰子本朝揆叙雜識閩鄭仰田有異術倪元璐與
温體仁忤將請告遇鄭于席上初未通名取骰子緋
四者予卜鄭曰京官四品而握印者非祭酒耶倪頷
之曰骰子骨所成而四面稜骨公必與當事忤姓名
𢃄骨字者又曰公欲歸乎得請矣骰體方類口四亦
類口乃回字也後果然
相字獻徵錄胡宏善相字有二士將赴試皆書立字
問得失宏云一當中一有服阻已而果然或問之宏
曰一問時適有人汲水而過水與立泣字也故知其
當有哭泣之戚一人問時偶有人立于旁成位字故
知其必中也
聞撞木聲庚巳編劉誠意遊吳門夜聞撞木聲則居
人上梁也曰吉日辰良上梁最宜問知是貧家僅數
楹屋嘆曰後日驟發必當更置此屋旺氣一去其衰
可待惜哉後果然
審音術甌江逸志富春孫君遇異人授以審音之術
周坦未第時偶坐市肆厲聲詬僕孫聞其聲往揖之
曰狀元何來耶周以紿已不答後果擢進士第一
當西南事明史稿朱爕元初官陜西遇一老人盡得
其風角占候遁甲諸術將别語爕元曰幸自愛異日
西南有事公當之矣後督雲貴廣西軍事安奢之難
皆平之
日者
居官有火獻徵錄古行翁王竒為諸生兼通星數之
學王郎中應煃問命翁曰是火氣太盛若官之南所至
必有火災後守台州三月郡中十室九燼王以疾去
知瞽女貴王世貞史傳郭公善日者言里中富翁有
女而瞽為推其支干曰是命當貴遂委禽焉自是家
益饒生仲子興封滁陽王
不諳自命李夢陽集副使周君善星命十中八九然
不諳自命華林之役有星命者實賊黨來談君命曰
美哉動罔不利君曰我刑殺太重無制其人曰夫刑
殺者利于兵者也遂决自攻賊竟死焉
命舍磨蝎高啓集蘇文忠謂韓文公身生磨蝎宫而
已命亦居是宫故平生毁譽頗相似余景仰二公無
能為役而命亦舍磨蝎又與文忠皆生丙子是幸而
偶同也
不對命邵寳集古行翁善星數之學在金陵吏部官
欲黜二御史而問其命翁曰命豈宜問于公哉進退
人才固有不在命者不對而出
多王侯命明王文禄龍興慈記劉伯温往臨淮見人
皆英雄直諒與之算多王侯貴人命嘆曰天子必在
此不然何從龍者之衆耶
焚禄命書本朝勞大與甌江逸志蕭鳴鳳精於星學
以郡守罷歸遇比部張公璁以命叩之曰禄命書從
此可焚矣僕自揣位應至方伯而今如此君命不出
三年便應入相而君猶郎署也豈吾術未至耶後張
入京僅三載以議大禮至大拜既貴憶蕭言即起之
果仕至方伯
拙運耶律楚材詩拙運且淹童子役雄材宜作帝王
師
相士
相子封侯明史稿濠州郭山甫善相人太祖微時過
其家山甫相之貴不可言因謂諸子子興英曰吾相
汝曹皆可封侯者以此亟遣從渡江並遣女侍後封
皇寕妃
視日不眩霏雪錄洪武中有胡僧善相見四明袁廷
禮欲授其術乃令袁視日久之雜以黑白豆令㨂之
袁目不眩遂以其術傳之
平世封侯明封爵考石亨方面豐軀美髯及膝從姪
彪亦雄偉髯亦過臍嘗同貰酒相工遇之酒肆大竒
之曰今當平世奈何二人有封侯相後亨封武靖伯
彪封定遠伯
酒肆趨拜傳信錄燕王聞袁珙名召至王從貌類者
十餘人知珙飲酒肆亦入焉珙一見即趨王前拜曰
殿下何自輕如此王手止之命入宫悉屏左右珙俯
伏曰大王太平天子也臣遊燕市見諸將相接肩則
以大王之故也王大喜
尚書骨法雙槐歲抄袁廷玉過鄞縣見婦人哭甚哀
曰夫戍當行遂往問其夫曰我金世忠也卜課度日
為強人以我代戍袁相之曰此尚書骨法也因厚贐
之囑曰他日無相忘金至戍所開卜肆以竒騐聞燕
邸召問靖難事卜吉多用其謀後至兵部尚書
相王于明史稿袁忠徹𫝊父相術相王文謂面無人
色法曰瀝血頭相于謙謂目常上視法曰望刀眼後
果如其言
摩頂卜相于謙集古春法師于予彌月時赴湯餅會
摩予頂曰此兒他日救時宰相
子星滿容泳化編徐昂初無嗣有相士王姓者言多
中曰君相不容嗣也徐後守西安途娶一嬖詰之故
家女也即焚券及之任擇士人嫁之後王生見之驚
曰君相異矣子星滿容詎非培德所致乎後果育五
子
識執扇兒獻實袁尚寳忠徹相術妙天下盛琦少役
于劉指揮家袁見其執扇在旁謂劉曰善視此兒乃
進士知縣也後果業舉子登進士授無錫尹
聖果圓王守仁年譜公年十二于長安街遇相者有
鬚至下丹田聖果圓之語詳見鬚
胖和尚卓異記姚廣孝嘗遊嵩山佛寺遇袁珙珙相
之曰寧馨胖和尚乃爾耶目三角影白形如餓虎性
必嗜殺他日劉秉忠之流也廣孝大笑
眉間氣高啓贈薛相士詩自言解相人視予難久藏
腦後骨已隆眉間氣已黃
地師
當出異人元史吳澄祖居南華蓋臨川二山之間望
氣者徐覺言其地當出異人
禁聽野師元典章郭貫上言江淮無知人多發掘坟
墓改售圖地或聽信野師妄以風水誑惑曰某山強
則某支富某水弱則某支貧以致輕發先塋請以此
同惡逆定罪野師責逐刑曹是其言著為令
狐臥芝園集李東陽父淳家貧業渡因渡一孝婦終
身不受直忽遇一老叟指一山視之曰此中狐臥處
善地也可以葬淳往果白狐稔睡不起驚狐去之而
葬訖復遇叟告之叟曰驚之而去後當中衰然汝子
不失為三公後果然
擇黃土潛確類書廖均卿精地理成祖擇夀陵久不
得吉壤均卿至昌平徧閱諸山擇黃土山最吉成祖
即日臨視封為天夀山授均卿以官
萬馬騰空卓異記王京兆某微時夢人授以一書曰
讀此可以衣緋翌日於道旁拾一書乃青烏家言遂
以其術顯文皇召見於房山指示所得地對曰此公
侯地耳更扈從至竇十郎故宅奏曰萬馬騰空而下
真龍穴也上從之今長陵是也
金鎻玉鈎湧幢小品舒梓溪微時嘗濟人之急除夕
聞鬼語曰銀環金鎻鎻簾捲玉鈎鈎後有形家者告
曰此中有大地為美女梳粧形有銀環金鎻珠簾玉
鈎先生念其與鬼語合遂葬其先人不數年廷試第一
風水御史明史稿萬歷時作夀宫于大峪山中有石
帝躬往視之終謂其吉御史柯挺因自言習葬法力
稱大峪之美獲督學南畿時稱風水御史
出金𢃄庚巳編長洲薛副使英祖墓在夷亭劉誠意
舟過之曰此地當出一繫金帶人時薛猶未達後果
然
玉帶數條筆麈正德時樂長臧賢被寵給一品服相
傳本司門曾改方向有形家云此中當出玉帶數條
未幾上有所幸伶兒詔盡官之使入為鐘鼓司後皆
賜玉
畫學
進比干圖元史順帝欲觀古名畫庫庫取郭忠恕比
干圖以進
妙在界畫虞集文永嘉王振鵬畫學妙在界畫運
筆和墨毫分縷柝左右高下不失錙銖
小弓彈粉明都穆譚纂王叔明知泰安廳事後有樓
對泰山叔明張絹素於壁每興至輙一舉筆凡三年
而圖成時陳汝言為經歷一日大雪叔明欲改雪景
汝言曰當為小弓夾粉筆張滿彈之粉落絹上儼然
飛舞之勢相顧以為神叔明題其上曰岱宗密雪圖
因贈陳
西域才人本朝查嗣瑮輯聞高尚書畫在元時推為
第一危素贈詩云房山居士高使君系出西域才超
羣周伯琦云西域才人畫似詩雲山高下墨淋漓
繪鑑元史類編夏士良篤愛繪事賞鍳無毫髮爽
乃自史皇封膜而下訖于有元刊冗補闕為五卷名
圖繪寳鑑
畫欵明沈顥畫麈元以前畫多不用欵欵或隠之石
隙恐書不精有傷畫局後來書繪並工附麗成觀
三絶圖虞集詩注高文簡公一日遊西湖見素屏
乘興畫竒石古木數日後文敏公為補叢竹後為楊
侍郎所得虞文靖公題詩其上此圖遂成三絶
補摘瓜圖張羽集趙文敏家藏小李將軍摘瓜圖歷
代寳之常倩胡廷暉同補暉私記其筆意歸寫一幅
質公公大驚賞謂其亂真
畫解元稗編陳汝言坐法臨刑猶從容作畫畫畢乃
就戮說者以兵解之法推之謂之畫解
飛白體真逸農田餘話古無畫葡萄者吳僧温日觀
於月下視葡萄影因以飛白書體為之明楊載題日
觀葡萄詩翠藤蟠屈那可辨但見滿紙生龍蛇
詰金釧元史岳柱八歲觀畫陶母剪髮圖詰金釧可
以易酒詳見幼慧
横披許衡詩桃溪風景寫横披渾是秦人避亂時
喜怒氣元僧覺隠集吾嘗以喜氣寫蘭怒氣寫竹
竹同八法柯九思題魏公竹石詩石如飛白竹如籀
寫竹原於八法同
手卷四家吳梅村詞元人手卷四家中注謂倪元鎮
王叔明黃子久吳仲圭也
寫逸氣元史類編倪瓚自題其畫竹云人每愛予竹
予之竹聊以寫胸中逸氣耳豈復較其是與非哉
紅袍垂釣陸深隨筆宣廟喜繪事戴文進入京衆
工妬之嘗進秋江獨釣圖一紅袍人垂釣畫家惟紅
色為難文進獨得古法妬者奏曰大紅是朝廷品官
服以此釣魚甚失大體遂揮去
工畫筆麈宣憲二宗雅好畫品武英待詔精者頗多
然皆工畫也
數年一幅懸笥𤨏探王孟端中書山水名筆嘗退朝
黔國公呼之不應謂同行者曰此必與我索畫耳黔
公又造其第求之數年始作一幅曰吾不可直寄黔公
其西賓吾故人也吾寄之待彼與求耳
詭翻墨汁獻徵錄吳次翁亦稱小仙憲宗命作松風
圖詭翻墨汁信手塗抹而風雲生屏障間上嘆曰仙
人筆也李夢陽詩帝命待詔仁智殿有時半酣被召
見詭翻墨汁信手塗白日慘淡風雲變
重元畫王世貞集畫當重宋而三十年忽重元乃至
倪元鎮以逮明沈周價增十倍矣
仁智殿四友齋叢說國朝設仁智殿以處畫士一時
在院中者人物則蔣子成翎毛則邊景昭山水則商
喜石銳馬軾李在倪端陳暹鍾欽禮王諤朱端然皆
畫家第二流人
畫兼詩書明薛岡筆餘吳中名畫如啓南徵仲伯
虎道復諸公後世珍之不在黃癡倪迂下以其皆文
人之筆無畫工色相更難在每畫之中詩與書法無
不佳
蜂蝶叢集籓獻記荆王厚烇精繪事一日拂素圖蜀
葵移暴日中蜂蝶叢集花上拂之輙來其神妙動物
如此
天真幽淡明莫是龍畫說倪迂晚年聚精于畫一變
古法以天真幽淡為宗要亦所謂漸老漸熟者若不
從北苑築基豈容易到
蒼潤盛貢士時泰善畫家有小軒文徵仲題曰蒼潤
以盛畫法倪迂沈啓南贈詩有筆蹤要是存蒼潤畫
法還應入有無之句
畫梅得米宋濓集王冕善畫梅不减楊補之求者相
望以繒幅短長為得米之差
賣畫為活明詩話六如淪落明時恒賣畫為活其詩
有湖上水田人不要誰來買我畫中山之句
渴苔攢苔畫麈山石點苔水泉索線常法也叔明渴
苔仲圭攢苔是二氏一種學二氏以苔取肖鈍漢也
俟時點苔紫桃軒雜綴山水林石家以苔為眉目古
人極不草草嘗聞白石翁積畫一篋俱未點苔語人
曰今日意思昏鈍侯精明澄徹時爲之
畫松馳聲楊士竒題費同知松樹障子歌當代畫松
誰最精王紱卓廸俱馳聲两生以來鮮繼者鳳池周
璿新得名
寫鳥用墨李夢陽題林良畫鷹詩百餘年來畫禽鳥
後有吕紀前邊昭二子工似不工意吮筆决眥分毫
毛林良寫烏只用墨開縑半掃風雲黑水禽陸禽並
臻妙挂出滿堂皆動色
真菊明莊寶題計汝和墨菊詩郎中畫菊真是菊蒙
泉葡萄太常竹一時能事併馳聲豈真文章難繼續
自注天順中語云林良翎毛夏㫤竹岳正葡萄計禮
菊
催賜金錢吴偉業詩武宗供奉徐髯仙豹房夜直從
遊畋青熊蒼兕寫竒特至尊催賜黃金錢
似龍眠陳繼儒集丁南羽白描似龍眠所畫阿羅漢
像絲髮之間而眉睫意態畢具
翎毛獨步蕭鎡詩宣德年間邊景昭彩色翎毛稱獨
步
烟霜董其昌集畫家烟景與霜景淆亂余未有以易
也丁酉冬燕山道上乃始悟之題詩驛樓末二句云
行人不到燕山道一種烟霜也自迷
淡墨欹斜白陽山人陳道復善畫尤好寫生一花
半葉淡墨欹斜非畫工可比
題元兔圖萬歷注略上御文華殿取宣宗元兔圖示
史官令賦詩復命張居正而下三十五人皆親書於
軸并得自用圖記
琳瑯照座獻徵錄錢叔寳嗜讀書以其餘工繪事嘗
裒吳中先賢而像之各手錄其誌傳而聯綴之開卷
一室琳琅照座
畫狀元獻徵錄孝廟時復召見吳小仙命畫稱旨賜
畫狀元印
稱腕痛袁凱咏朱澤民畫詩王卿巨公數見尋往往
閉門稱腕痛
侵畫位畫麈石田晚年題寫灑落每侵畫位翻多竒
趣人多效之
四齡善畫明詩話陳章侯四齡見翁家新堊壁登案
畫關侯像長八九尺翁見下拜遂以室奉之
朱竹談薈朱竹古所無起于國初宋仲温在試院卷
尾以朱筆掃之故張伯雨有偶見一枝紅石竹之句
管夫人常畫懸崖朱竹一枝楊廉夫題其上云網得
珊瑚枝擲向篔簹谷
江山圖徐禎卿野聞太祖召畫工周元素令畫天下
江山圖于殿壁元素曰惟陛下草建規模臣再潤之
帝即操筆倏成大勢令加潤元素進曰陛下山河
已定豈可動搖帝笑而唯之
挾畫工明紀事本末夏主明昇遣使來聘太祖遣蔡
哲報之哲挾畫工同往圖其山川險易以獻太祖覽
而嘉焉遂為取遂伐蜀之張本
畫像如塑帝京景物略西洋天主堂藻繢特異供耶
穌像其上畫像也望之如塑中國繢事所不及
繡畫李攀龍集許太安人生十歲兼善繪事嘗曰
刺繡制形圖畫制意形致欲實意致欲虚並伎相發
若輟若起
求古畫明紀事本末嚴世蕃嘗乞古畫于王忬忬有
臨幅類真者以獻世蕃知之後竟殺忬
射
貫松牌元史張廷瑞為蠻夷部宣慰使叛蠻善飛鎗
聯松枝為牌自蔽廷瑞討之所射矢出其牌半簳蠻
驚曰何物弓矢如此之力即請服
射雄元史太祖與賊遇將戰二飛鶩至命綽哈射之
請曰為雄乎為雌乎帝曰雄一發墜雄賊大驚
墜鵰元史類編諤勒哲圖勒諸軍大獵以耀武令降
人縱觀之適一鵰翔空中諤勒哲圖引仰射鵰應弦
而墜賊大慴服
洞虎喉元史張珪少能挽強命中嘗從父出林中遇
虎珪抽矢直前虎人立遂洞其喉一軍盡歡
剪柳明周賓所識小編永樂時禁中有剪柳之戱
即射柳也陳繼儒云以鵓鴿貯葫蘆中懸柳上射
中輙飛出以飛高為勝會于清明端午日名射柳
折兩弓典故紀聞都督武忠善射嘗使朝鮮國人請
閱兵忠挽弓輙嫌其弱並張兩弓折之會有雁横空
忠射之應弦而落
墜翔鴟楊士竒集平江伯陳瑄精騎射少侍大將出
郊遥望孤雁雜鵝羣命從者射不中公發一矢斃之
有翔鴟於上命公射應弦而墜
勝十萬師名世類苑鄱陽之戰友諒自督戰子興射
之死餘悉降上喜曰郭子興一箭勝十萬師
三發三中明紀事本末王守仁平宸濠張忠許泰軰
復以内旨討濠餘黨忠泰自挟所長較射教場乃強
守仁守仁故不得已應之忠泰笑守仁乃三發三中
北軍皆同聲呼躍
折青絲明王直射柳詩向風飛白羽和露折青絲
奕
不能碁泳化編故儼侍宣宗朝一日上命之圍棋對
不能問之對曰幼時父師嚴只教讀書不學無益
之亊所以不能案獻徵錄作尚書福事
消日明世說李西涯躭奕何燕泉勸之李曰將何消
日
老人指示胡應麟剰言方子振小時嗜奕嘗于月下
見一老人示之由是海内遂無敵者
以口對奕湧幢小品韓苑洛之弟邦靖有竒質嘗與
客奕背坐不視局以口對奕者始終不差一着
命終局王世貞集盛寅以御醫入直宣宗幸内直房
時方奕弗及屏上命終局且授韻俾賦奕詩明日上
倚和焉
不敢讓卓異記劉璟文成仲子嘗至燕文皇與奕不
勝文皇曰卿獨不少讓我耶璟正色曰可讓處璟不
敢不讓不可讓處璟不敢讓後文皇登極璟對語猶
稱殿下遂下獄自經死
用紙震澤長語宣宗一日過城令内䜿覸閣老何為
曰方對奕問何以不聞落子聲對曰棋用紙上笑曰
何陋也明日賜象牙棋一副
奕律王思任奕律笞十贖銀五厘杖十贖銀一分徒
作愚徒之徒每一年贖銀三錢不贖侍坐
勝國手陸深玉堂漫筆國初奕棋以江隂相子先為
國手鄞人樓得勝乃累勝子先得賜冠帶
蚤知勝負燕山叢錄閻子明善圍碁下子十餘便知
勝負所在終日對局令再布不差一子隆萬間推為
第一
敗中有勝楊慎集諺曰敗棋有勝著惜乎當局者迷耳
對奕救災龍興慈記聖祖賜劉誠意一金瓜曰擊門
椎有急則擊之一夕夜將半擊門而入曰睡不安思
聖上奕碁耳命對奕俄頃報太倉災命駕往救劉止
之曰且奕先遣一内使充乘輿往遂如言回則内使
已斃車中矣
怕死貪生明郭登棋詩怕死貪生錯認真運籌多少
費精神看來總是爭閒氣笑殺旁觀䄂手人
添燭了殘黃庚詩分茶醒酒客添燭了殘棋
篆刻
比紹之王世貞集童叟善書工鐫刻文待詔每書石
非叟刻不快待詔曰吾不能如鍾成侯戴居士手自
登石童生非吾茅紹之耶紹之者趙文敏客也
才子圖石唐寅傳伯虎文章風采照耀江表圖其石
曰江南第一風流才子
片石金價李維貞集何主臣以篆刻名東南一時無
軰設而人益重之片石與金同價
刀芒森立黃汝亨集鐫古篆如作古詩政使筆慧刀
瘢兩兩俱化為佳予所見何雪漁篆刻筆筆皆古人
而刀芒森立睨視流軰
擢尚寳卿明史稿進士郭琮由主事以篆刻為中人
所引擢尚寳少卿日與市井工技趨走闕廷
守三寸鐵吳寬題何刻工卷詩百年獨守三寸鐵姓
名與石同貞堅
銅章王世貞謝人刻五湖長銅章詩銅章仍再錫知
我莫如君果署五湖長應須十賚文
算法
算術一藝元史王恂善算術裕宗問焉曰算數六藝
之一定國家安人民乃大事也
誦年加减國學事跡許衡為祭酒欲令諸生習學算
術遂自唐堯戊辰至元壬申凡三千六百五年編其
世代歷年為一書俾諸生誦其年數而加减之
問答算數元史至元間初立太史局治歷皆司天臺
子太史王恂問以算數莫能對獨齊履謙隨問隨
答恂大竒之
洞淵九容元李冶測圓海鏡序予自幼善算數恒病
考圓之術例出牽強後得洞淵九容之說日夕玩之
遂衍為一百七十問
廢算法明鄭善夫請改歷元䟽本朝算法既廢戶部
考校數歲限取數人又止于算錢榖戶口此在九章
尚未得其一也
自撥盤珠明李開先集唐順之至廬州適府有算粮
事唐子乃索善算者十餘人人各與一數算訖記其
概只數字凡三四易自撥盤珠每一數亦只記數字
不移時而一府錢糧數目清矣老書算咸驚其神速
精明九數明從信錄博士元統奏言郭伯玉精明九
數願徵令推算以昭一代之制
雜技
見魏徵像元史劉元從阿爾尼格學西天梵相稱絶藝
大都作東嶽廟元造神聖帝像巍巍然有帝王之度
其侍臣像乃若憂深思遠者始元欲作侍臣像久之
未措手適閱秘書圖畫見唐魏徵像瞿然曰得之矣
非若此莫稱為相臣者遂走廟中為之即日成
繡工元史閩俗滛巧文繡局多取良家女充繡工范
梈為閱海道知事作詩歌述其弊後得罷遣
賞蹴踘元通鑑有近臣蹴踘帝前命出鈔十五萬貫
賜之阿實克布哈曰以蹴踘而受上賞則竒技滛巧之
人日進而賢者日退矣
織御容元史原廟御容皆阿爾尼格織錦為之圖畫弗
及
鍼灸像元史阿爾尼格以心為師知畫塑鑄金之藝帝
以明堂灸銅人歲久闕壊無能修完之者命新之後
新像成關鬲絡脉皆備金工嘆其大巧
烟火野獲編世宗居永夀宫冬夜火大作凡乘輿服
御及先朝異寳悉燼相傳上是夕被酒與尚美人于
貂帳下試小烟火延灼遂熾趙孟頫贈放烟火者詩
人間巧藝奪天工煉藥燃脂清晝同柳絮飛殘鋪地
白桃花落盡滿階紅
泥金畫漆張弼集義士楊塤父為漆工宣德間嘗遣
人至倭國傳泥金畫漆之法以歸塤習之更出已意
以五色金鈿並施物色各稱倭人見之亦齚指稱嘆
蓋其天資敏妙即一藝亦絶古今也
指鳥而下高啓集南宫生吳人博涉書傳喜擊劍走
馬尤善彈指飛鳥下之
壘石吳偉業集張南垣少學畫好寫人像兼通山水
遂以其意壘石最工董元宰陳仲醇亟稱之曰江南
諸山土中戴石一峯仲圭常言之南垣知夫畫脉者
也
補鍋卓異記補鍋匠不知何許人往來䕫慶間所至
不過三日必去有欲學補鍋者即教之不索謝但令
負擔從一日于市逢馮翁相顧愕然已復相持哭哭
已乃相牽入深山中
葉子譜潘之恒葉子譜題詞葉子古貝葉之遺製其
法始于崐山初用水滸傳中名色為角牴戲耳後為
馬掉
數錢葉汪道昆數錢葉譜語云河間姹女工數錢夫
錢無盡藏數無窮極工者為誰惟不貪乃能工故有
取于介士
演義吳偉業集柳敬亭善談論或問生何師曰
吾師乃儒者雲間莫後光莫君之言曰夫演義雖
小技其以辨性情考方俗形容萬類不與儒者異
道柳生退揣摩數月莫君望見驚起曰子得之矣目
之所視手之所倚足之所跂言未發而哀樂具乎其
前此說之全矣
治犀玉觚不觚錄吳中陸子岡之治玉鮑天成之治
犀朱碧山之治銀趙璧之治錫馬勲治扇周治治商
嵌及歙吕愛山治金王小溪治瑪瑙蔣抱雲治銅皆
比常價再倍也
昊十九明雜記浮梁人昊十九善製磁器士大夫多
與之遊時人語云成窑太薄永窑厚天下馳名昊十
九
元明事類鈔卷十八
