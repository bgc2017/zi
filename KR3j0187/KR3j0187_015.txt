元明事類鈔卷十五
監察御史姚之駰撰
人品門(一)
方正
以廉為姓元史博囉哈雅拜廉使子希憲始生喜曰
吾聞古以官為姓天其以廉為吾宗之姓乎故子孫
皆姓廉氏
裂絹却幣明顧元慶雲林遺事張士信使人持絹以
幣求元鎮畫元鎮曰予生不能為王門畫師即裂其
絹而却其幣
面折廷諍元史竇默于國家大計面折廷諍人謂汲
黯無以過之
手記暮書元史類編宇文公諒嘗挟手記一冊識其
編首曰晝有所為暮則書之其不可書即不敢為天
地鬼神實聞斯言
天下儒師元通鑑元迎帝師至京令朝臣郊迎大臣
俯伏進觴帝師不為動富珠哩翀時為祭酒舉觴立
進曰帝師釋迦之徒天下僧人師也余孔子之徒天
下儒人師也請各不為禮帝師笑而起舉觴卒飲
一人獨立眀紀事本末王振以楊士竒言召薛瑄為
大理少卿瑄至不謁振一日會議東閣公卿見振皆
拜一人獨立振知其為瑄也先揖之且告罪然自是
深銜之
硬黃李夢陽集尚書黃&KR0807;正色山立當為郎中時人
業以硬黃目之
不見時相詞林人物考李淑捷南宫相嚴嵩曰聞楚
有才士李某者吾鄉人也能一見我乎公謝不肯往
當射策夏太宰薦之鼎甲嵩故下之
豈可呈身獻徵錄隆慶時劉淛試南宫下第大學士
李公得其遺卷心竒之欲致一見不可曰落第書生
豈可呈身相門耶張居正欲致之東閣亦拒不相見
旋師却女傳信錄徐武寧南征至蘇州見一女子絶
色即以重幣遺之曰當為後期及師旋悔之令其他
適女父母堅求以侍巾櫛拒不從
謝延致眀史藁張居正欲其子及第羅名士以張之
聞湯顯祖及沈懋學名命諸子延致顯祖謝弗往懋
遂與居正子偕及第顯祖遲久始成進士
䄈褐見客嘉靖注略楊一清起總制陕西過雒陽造
故大學士劉健欵良久健䄈褐出曰應寧出將乎曰
承乏耳出甌茗飲之竟無一語
不致半詞明林俊集吴希賢為檢討預修實錄要人
子寇者賂優其父半詞公曰苟為是他日何以見董
狐于地下却之
還處子筆麈御史大夫葛端肅公終身不置姬侍年
且五十夫人求一姬奉之不得已一往見其無羞澁
態即拂衣出竟不復往數年乃召其家還之猶處子
也
長揖謝扇獻徵錄逆瑾肆虐一日贈川扇于諸翰林
有入而跪見者公獨長揖頃之受贈者復跪謝公傍
正色曰何跪而又跪也瑾大怒詰其姓名公自前對
曰翰林何塘
涕唾爵禄劉定之集元儒劉因傲晲濁世涕唾爵禄
是以裕宗不能留世祖不能致
叱權門犬明紀編年都城戒嚴趙貞吉議罷盛氣謁
相嵩嵩不見會趙文華入謂貞吉曰公休矣天下
當徐議之貞吉罵曰汝權門犬何知天下事
衡山有恒靳史文衡山素不至河下拜客嚴介溪過
吴門候之二日不至忿然謂顧東橋曰不拜他人猶
可渠亦敢以我概人耶東橋曰若非衡山有恒那得
介溪有芥
恥列鄉祠唐順之集羅念菴以吉水鄉祠駁雜所祀
非類耻其父與之同列欲奉其主以歸
效韓愈王鏊集西域法王来朝上將親勞之夏原吉
曰宜示以君臣之禮上曰爾欲效韓愈耶他日法王
見便殿上命公拜公曰臣死不敢奉詔上笑曰卿過
楊勉之拜獼猴遠矣
恥為諛墓明紀事本末忠賢嘗營坟于玉泉山遣人
詣繆昌期乞墓碑昌期叱之曰吾生平恥為䛕墓豈
肯順璫旨耶忠賢後起大獄竟殺之
不與瑾交吾學編吕柟為修撰時逆瑾用事以柟鄊
人欲引啗柟驟與卿佐柟遜避不與交瑾憾且中傷
會瑾敗得免
避臺選獻徵錄鄭世威嘉靖己丑進士會臺臣闕詔
廷臣從諸進士選擇衆競趨之世威曰才脱章句便
躐司耳目母論躁且虞曠也竟不往
首請削濠霍韜集王瓊為兵部尚書宸濠反聞朝士
愕駭持兩端公獨奮曰竪子鳥鼠聚刻期成擒又曰
王守仁據上游躡濠後擒濠必守仁乃從直房頃刻
覆十三疏首請下詔削濠屬籍正賊名次策命帥進
兵已而擒濠皆如公策
謝外丹徐階集羅念菴嘗遊衡嶽僧楚石欲授公外
丹公曰吾道自足寧須此
死拚一身維風編劉忠宣大夏遭逆瑾之難同難者
謀行賄紓禍公曰如此而死拚一身耳如此免死則
累一生且累子孫矣頼屠中丞得減死戍肅州
聽選人語可齋雜記學正魏齡至京侍古廉先生言
曰昨聽選郎羣衆相語但問某地有出産不聞一人
施政教方略為言者如此天下安得治先生聞之語
彭文憲曰新學正有志之士因力薦之
不題古畫獻實何景明為中書錢寧欲交驩景明持
古畫求題景明謝曰此名畫不可點汚卒不許
直道不貶武宗實錄馬文升歴事五朝垂六十年儉
節清名終始如一直道而行不阿權貴屢起屢仆卒
不少貶
顧獨坐明紀顧佐性嚴重為都御史非議政不與諸
司羣坐人稱為顧獨坐詳見都御史
在在逆旅王錫爵集海剛翁天下竒男子有傳其倦
遊狀者僕曰如此公不必歸不必不歸故衣一箧飢
僕數人在在皆逆旅息息皆嬰兒也
報詩却金嘉靖注略沈鍊以論嚴嵩戍宣府總督楊
瑞方媚事嵩然畏鍊之口時順方殺平民奏首功以
金遺鍊結好鍊報詩有云試聽沙場風雨夜冤魂相
喚覓頭顱順得詩大懼遂謀殺之
水汚吾手徐渭集葉信為工部時同舍郎某以墨聞
公從之飲醉沃手先同舍郎次公公叱奉盆者易水
曰是水汚吾手
手削署名明史藁顧憲成為主事時張居正病朝士
羣禱焉憲成不可同官代之署名憲成聞馳往手削
去之
越中四諫獻徵錄會稽沈束為給事中抗疏論嚴氏
下獄十八年其後餘姚趙錦上虞徐學詩會稽沈鍊
先後上書論嵩皆被逮譴謫以去時號越中四諫
不易一官函史宏治中景州阜城獻縣民田萬頃界
連東宫莊管莊内侍欲冐占民田訴于朝命戶部員
外官廉往勘内侍私之曰田歸我講官可得也廉曰
以萬人之命易一官我不忍為卒以田歸之民
長揖勢閹吴中故語况鍾知蘇州下車首謁一勢閹
于驛拜下不答歛揖起云老太監固不喜拜且長揖
既乃就坐與之抗論
半揖畫像明史藁耿如杞偹兵遵化廵撫劉詔懸魏
忠賢像于行署率文武將吏五拜三叩首杞半揖而
出忠賢令詔劾之
不建璫祠冬夜箋記梁應澤撫治鄖陽當魏忠賢擅
權天下廵撫鮮不具疏建祠者鄖陽獨無
東林明通紀萬歴中沈一貫為相以才自許不為人
下顧憲成謫歸講學于東林而孫丕揚鄒元標趙南
星之流謇諤自負與政府每相持憲成講學天下趨
之一貫持權求勝受黜者身去而名益高此東林浙
黨所自始也其後更相傾軋垂五十年
義烈
作生祭文元史類編王鼎翁負氣節文天祥被執至
青原作生祭文遺之
取姦臣頭玉堂綱鑑益都千戶王著殺阿哈瑪特于闕
下時阿哈瑪特病國欺君著因人心憤怨矯制殺之帝
命討亂者著臨刑大呼曰我為天下除害今日死矣
異日必有為我書其事者王惲義侠行堂堂義烈王
青州胸藏秘策通神謀䄂中金鎚斬馬劍談笑馘取
姦臣頭
葬陵骨張孟兼集楊璉真伽發宋陵唐珏隂召惡少
收貯遺骨瘞蘭亭山後人咸稱為義士詳見興亡
持竹夹鄭元祐雜錄東嘉林霽山當楊總統發諸陵
時林故為丐者背竹籮手持竹夹遇物即夹又鑄銀
作小牌擊腰間取賄番僧果得高孝兩朝骨歸葬
碎膝元史巴拉為父報仇不克被執逼令跪不屈以
鐵撾碎其膝終不跪
扑酹觴名臣錄于謙為曹吉祥軰所害行路嗟嘆吉
祥麾下有達官指揮多爾者以一觴酹其地而慟吉
祥恚扑之明日復酹慟如故
袒胷受射明通紀錢唐洪武中為刑部尚書後上讀
孟子欲去其配饗即上疏諫先是有旨来諫者當射
殺之唐置棺袒胸受射上見其諫甚切命太醫治其
瘡配饗得不廢眀陳南山詩引棺絶粒箭當胸拚死
扶持亞聖公
扶顛子眀盧演方氏本末記先生抗命時魏公澤時
尉寧海匿其幼子德宗天台余學䕫佯狂迓公而歌
有區區尚願效程嬰之句公心動叱曰扶顛子去越日
又歌如前公乃潜以德宗託之航海匿雲間依俞祠
部允萬歷時乃得復姓歸台
觀杖上疏明紀事本末鄒元標觀政刑部時吳中行
趙用賢艾穆沈思孝以劾江陵受杖復加鐐鎻元標
憤甚視四人杖畢而疏上旋亦受杖謫戍
書劾魏疏明史藁吳懷賢為中書楊漣劾忠賢疏出
懷賢書其上曰宜如韓魏公治任守忠故事即時遣
戍又與吳昌時書有事極必反反正不遠語忠賢偵
知之大怒矯旨下獄拷掠死
張屈字高啟集元至正間袁有一守多惠政郡使者
強奪其官一博雞人素豪聞之即連楮為巨幅廣二
丈大書一屈字以兩竿夾揭之走訴御史臺臺臣弗
理乃與其徒日張屈字遊金陵市中臺臣慚為復其
官
脫封刳梏李東陽集岳正為曹石所陷謫戍至涿州
傳舍手梏急氣奔且死涿人楊四為祈哀解人不肯
楊醉以酒伺其睡乃燒鏊令熱以酒噴梏封炙之紙
皆昂起因去釘脫梏刳其中復釘而封之其人覺有
異楊說之以銀為夀公乃得至戍所
射三鵠王世貞集沈青崖田保安塞外人争為公詈
相嵩公與從游士射立三鵠書李林甫秦檜嚴嵩名
于其上令射之
為世誅賊明紀事本末王振挾帝親征師潰于土木
帝北狩將軍樊忠從帝旁以所持錘捶死振曰吾為
天下誅此賊
璫頭祭忠啟崇野乘蔡經歴士順自號為東林鄉人
莊烈帝御極首拆璫祠萬憤逡廵尚為餘威所劫公
直前與王太守索璫像頭徧祭死事忠介諸公
疏相八罪明胡直集御史王宗茂劾相嵩八大罪以
為中外唾罵人神怨恫雖唐之楊國忠宋之秦檜大
有甚焉疏入謫平陽縣縣丞
白氣縷縷李夢陽集霍恩為上蔡令賊來攻城恩力
竭而潰遂遇害頸斷無血白氣縷縷若騰龍事聞詔
贈光禄少卿
說魏公明紀事本末周宗建逮至詔獄鞫時更慘偃
卧不能出聲許顯純罵之曰此時尚能說魏公不識
一丁否蓋宗建前疏中有此語也卒斃于獄
燕中少年王世貞錦衣志門達搆袁彬以死罪燕中
少年楊賢者常為漆工尚方奮曰袁公上魚服侣也
門達何人而輙害之因上疏詆達極稱彬枉詔併下
達治達捶賢至百餘賢以計呼冤上悟竟出袁彬
猛拚一死周順昌尺牘大丈夫猛拚一死何事不可
為末後一著定當俊偉
税官謠明欽叔陽稅官謠序太監孫隆以織造駐蘇
州朝廷方起稅額惡少年賄充委官勒索商稅民不
堪命崑山人葛誠率衆殺委官慷慨就獄焉詩斬爾
木揭爾竿隨我來殺稅官
討天下賊楊繼盛劾嚴嵩疏嵩有十罪五姦臣居兵
曹以討賊為職嵩盗權竊柄誤國殃民天下一大賊
也
五人墓明張溥五人墓碑記五人者當蓼洲周公之
被逮急于義而死者也至于今郡之賢士大夫請于
當道即除魏閹廢祠之址以葬之且立石墓門以旌
其所為五人曰顔佩韋楊念如馬杰沈揚周文元李
繼貞五人咏五人生為義士死為神不然厲鬼除君
側
孔孟主使明史藁宦官何鼎性忠直張鶴齡常侍内
宴帝如厠鶴齡倚酒戴帝冠他日復窺御帷鼎持大
瓜欲擊之張后激帝怒下鼎獄問有主使乎曰有問
誰耶曰孔子孟子也后竟殺之
紿賊斷喉明紀編年闖賊分宫嬪宫人費氏年十六
投眢井賊鈎出之紿曰我長公主也遂見自成察之
非是賞部校費復紿賊置酒成禮懷利刅俟賊醉斷
其喉因自刎
瓊枝曼仙本朝徐岳見聞錄張獻忠破荆州召惠府
樂戶行酒有瓊枝者色藝出羣命之歌不肯曰我雖
賤豈能以歌侑賊觴以刅挾之不畏乃臠之同時有
曼仙者召至刻意逢迎獻忠大悅曼仙侍寢置毒于
酒以奉獻忠妮之曰汝先飲此却之不得立飲而斃
獻忠始覺碎磔其尸
道學
儒道不廢虞集文南北未一許衡先得朱子之書伏
讀而深信之持其說以事世祖儒者之道不廢衡實
啟之
傳道圖元史趙復原羲農堯舜所以繼天立極孔子
顔孟所以垂世立教周程張朱氏所以發明紹續者
作傳道圖而以書目條列于後
戒科舉文元史許謙居東陽八華山學者不憚百舍
來受業然獨不以科舉之文授人曰此義利之所由
分也
德性為本元史類編吳澄嘗為學者言朱子道問學
之功居多而陸子静以尊德性為主學問不本于德
性其弊必偏于言語訓釋之末故學必以德性為本
議者遂以澄為陸氏之學所居草屋數椽程鉅夫題
曰草廬
不復赴試元通鑑休寧處士陳櫟致力聖賢之學科
舉初開不欲就試有司強之中選遂不復試禮部教
授于家學者稱為定宇先生
夢夫子元史黃澤明經學道嘗夢見夫子以為適然
既屢夢見之最後乃夢夫子手授所較六經字畫如
新由是深有感悟
親得二氏元通鑑金履祥從學同羣王柏及何基之
門二人蓋得朱子之傳者當時以為基之清介純實
似尹和靖柏之高明剛正似謝上蔡履祥則親得之
二氏而並克于巳者也
未嘗偃卧元史楊桓幼讀論語至宰予晝寢章慨然
立志由是終身非疾病未嘗偃卧
生朱子鄉明詹烜集趙東山汸謁虞公集于臨川時
江西憲試請題虞公擬策問朱陸所異同東山條對
精切虞公曰子常生朱子之鄉而得陸氏之說乎二
家所以成巳教人反覆究明蓋素用力于斯非綴緝
者比也
三禮尤深元史類編熊朋來于諸經中三禮尤深
持錢買水元史尚野誨人先經學而後文藝每謂諸
生曰學未有得徒事華藻若持錢買水所取有限能
自鑿井及泉而汲之不可勝用矣
儒風獨盛元史類編胡雲峰先生名炳文尤潜心朱
氏之學其族子淀為建明經書院以處四方學者儒
風之盛甲于東南
道學正脉明通紀薛瑄年十二作詩賦監司竒之稍
長講周程張朱書歎曰此道學正脉也遂焚其所作
後授御史三楊欲一識面不可得
活孟子玉堂叢話姜麟使貴州特枉道見白沙先生
出曰吾閱人多矣如先生者耳目口鼻人也所以視
聽言動者殆非人也至京師有問之者對曰活孟子
活孟子
傳習錄王守仁年譜先生講學始論知行合一後專
以致良知訓學者門人薛侃刻傳習錄後南大吉續
之
潛心錄李賢古穰襍錄吉水羅僑嘗為台州知府平
生所養甚正著潜心錄有云每見青天白日便看吾
心光明何如每見雲影蔽日便看吾心昏蔽何如每
見草木生意便看吾心生意何如每見禽獸自適便
看吾心自適何如
書與世敝明王慎中集陳紫峰之書焯乎昭布大行
而久存雖與世相敝可也今書肆所板四書淺說易
經通典是也
疏朱子言一統志胡一桂入元隠居著書以閩為文
公講學地過其鄉訪求緒論復從建安熊禾游十餘
年歸乃裒諸家之說以疏朱子之言學者稱雙湖先
生
二王明趙貞吉集泰州王艮講學以悟性為宗以格
物為要聞陽明良知之論即日往造江西就第子列
後從居越卒配越中為二王云
建書院獻徵錄湛尚書若水平生足跡所至必建書
院祀白沙無處不授徒無日不講學從游者殆遍天
下
多說夢泳化編吳康齋日錄多說夢錄首即說夢見
文王孔子與朱子中間復言夢孔子來訪朱子來訪
繫獄講經玉堂叢話金問坐繫獄十年非義相餽皆
不受時黃淮楊溥同坐繫三人相得甚省躬念舊之
暇各持一經講論曰此處憂患之道也
以敬名齋明書胡居仁字叔心從吳聘君遊其學以
主忠信為本以窮理盡性致命為期謂聖學成始成
終在于敬因以敬名齋
傳伊雒明吕維祺集中州真儒輩出程邵開天國初
曹月川與文清諸君子鼓吹羽翼隆萬之間雒有尤
西川新安有孟雲浦皆傳伊雒之鉢古道清時正學
垂後月川已諡静修而二先生尚未易名
六經正宗蔡清傳清之學以六經為正宗四書為嫡
傳宋四儒為真派摹擬闡解學者宗之稱曰虛齋先
生著有四書易經蒙引太極圖密箴世廟閱其易說
特命頒行列姓名于理學名臣錄中
志在世道明史稿涇陽先生顧憲成講學東林書院
嘗曰官輦轂志不在君父上官封疆志不在民生上
居水邊林下志不在世道上君子無取焉故其講習
之餘往往諷議朝政裁量人物朝士慕其風遙相應
和故東林名大著而忌者亦多
真士大夫名世類苑邵文莊嘗曰願為真士大夫不
願為假道學
辟良知明史稿越中自王守仁後弟子一再傳皆襍
于禪或以因果為說去之益遠劉宗周憂之乃築證
人書院集同志講肄臨殉難時語門人曰為學之要
一誠盡之而主敬其功也若良知之說鮮有不流于
禪者學者稱念臺先生
笑擁如花黃佐大醉言志詩倦游却憶少年事笑擁
如花歌落梅自注欲盡理還之喻王世貞集此公作
美官講學恐人得而持之故詩云云
清介
賣田之官元史董士選仕至平章每一之官必賣先
業田廬為行貲子孫不異寒士
休糧方輟畊錄胡長孺方絶糧趙孟頫為羅司徒奉
鈔百錠為父求墓銘長孺怒曰我豈為宦官作墓銘
者堅却之其送蔡如愚詩云薄糜不繼襖不煖謳吟
猶是鍾球鳴語之曰此余秘密藏中休糧方也
鬻産佐費元史黃潛天資介特在州縣惟以清白為
治月俸弗給每鬻産以佐其費
還金元史類編曺鑑任湖廣員外時有故掾顧淵伯
以辰砂一裹餽鑑漫置笥中半載後因割藥劑取視
之中有黃金三兩鑑驚歎曰淵伯以我為何如人也
時淵伯已殁呼其子歸之
行炭穴元史劉正以阿哈瑪特故被繫尋得釋上曰劉
正衣白衣行炭穴十年可謂廉潔
芥視珠犀元史類編庫庫往覈泉舶芥視珠犀不少
留目
世無貪墨楊士竒集楊氏世以清白聞不必遠舉由
元至今一二百年内自朝宁外至郡縣無不有焉而
無一人以貪墨失官者
冰霜鐵石明史稿馬謹正統時仕至廵撫素廉介楊
士竒嘗稱為冰霜鐵石
白袍點墨水東日記山襄毅廉正自持帥府有老隸
性敢言公呼試問曰世謂為將不忌貪有諸對曰白
袍點墨終不可湔公舉手曰教我教我
書壁却餐獻徵錄王敬臣廬居甚隘寄寓天王寺中
鬻書易米有餽餐者却之不已則書壁云不食嗟来
食寧為溝壑夫其人乃止
教鬼負筆麈徐階為宗伯其同邑孫承恩亦以大宗
伯掌詹徐賓客甚盛孫惟閉門深卧而已一日僕竊
語曰同為尚書他家車馬盈門相公第中鬼亦不至
我輩何望孫聞之曰任爾等他往留我一人在此教
鬼負去
餽目無名内閣行實廣東布政徐竒來朝載土簟諸
物以餽廷臣或得其單目以進上閱無士竒名召問
將治廷臣私交之罪士竒曰竒赴廣時衆皆作詩文
贈之故有此餽臣時病未有不然亦不免今受否未
可知且物微上意解命燬其目
弔馬張明石瑤集張舉為戶部主事日自擕菜果以
度饑渴所乘馬亦清鞚終日不與少秣人呼為弔馬
張
三日一肉古穰襍錄軒輗按察浙江俸資之外一毫
不取四時著一青布袍三日以米易肉一斤
貧不愛錢獻徵錄錢昕官布政魚侃守開封皆有廉
名人曰富不愛錢錢昕貧不愛錢魚侃
不二衾王世貞集陳察為南贛廵撫生平不二衾蔬
肉分日而食冠衣袽亡易令綴以絲襚色錯然久而
失其故
辭禄楊士竒集張昕為戶部主事即辭禄雖奉使在
外公廩一無所取
不增一室孫鑛集禮部尚書陶承學所居惟樓三楹
猶與季氏布政公共之子息既衆則屏藩以居終身
不增一室
辭計偕金雷禮集胡端敏世寧初舉鄉試第二故事
計偕者給路費百金公以浙眚竟辭其半
不受一蔬吳中往哲記長史顧德輝清介絶俗平生
不受人一蔬之餽詣人家誓不飲食或主自啜茶公
對之清談而已
却求畫四友齋叢說衡山先生于辭受界極嚴人或
持餅餌一&KR0034;來索書欣然納之唐王以黃金數笏遣
人求作畫先生拒絶不納竟不見其使
乳羊博沽續藏書劉麟為工部尚書罷歸太宰李默
訪之觴于逸老堂了無夙具旋以乳羊博市沽風雨
瀟瀟欣然逹夜
十擡周穉閩小紀永樂時洪公英以都御史還家有
十擡士紳疑皆輜重也相戒不與通公後知之令取
几案盡開諸笥陳之乃圖籍耳于是置十擡空摃于
案下人共窺探士紳方往來如初
就日而暴維風編李文正東陽清約之&KR0894;出自性成
冬月不爐披册&KR0894;觚不勝其慄輙就日而暴之日移
亦移
案設陶器獻徵錄成祖常宴近臣各設銀器一案因
以賜之惟兵部尚書張本坐案皆設陶器諭曰卿號
窮張銀器不知用也本頓首謝
死不汚財典故紀聞餘姚毛吉為副使以殺賊衆寡
不敵而死或閔其家貧無歸以所餘犒軍金密授其
僕是夜僕之婦忽據中堂舉止正如吉狀顧左右請
夏憲長來夏至起揖而言曰某受國恩死無所恨但
所遺官銀已付我家雖官無所考然汚我地下矣願
急以還官言畢而仆
歸益斛顧璘集景暘為司業與六館諸生講解不憚
寒暑典簿餽公廪私益以斛公知之歸其益讓之曰
吾雖貧何相賊也
却金賜酒明史藁孫祖夀為大帥部將以五百金遺
其子于家却不受他日來省賜之酒曰却金一事善
體我心否則將盡法于汝矣
焦紗為帷黃汝亨集王二固為留都侍御既殁吾輩
入哭于時寒風臘雪猶以敝焦紗為帷所覆布被陳
絮而已槖中如洗至無以為殮
醵金為殮明通紀海瑞為南京都御史卒于官僉都
王用汲入視葛帷敝籯有寒士所不堪者啟其篋僅
十餘金士大夫醵金為殮具士民哭之罷市者數日
明朱良佑弔海忠介詩蕭條棺外無餘物冷落靈前
有菜羹
盜不啟篋典故紀聞太僕少卿李綱居官廉介會于
途遇盜奪其篋將啟之既知為綱曰乃李少卿耶是
無錢不啟篋而去
蒼頭給㸑明史藁魏大中為都給事不以家自隨二
蒼頭給㸑而已入朝則鍵其戶寂無一人
家惟書籍明紀事本末英宗復辟籍于謙家無餘貲
蕭然僅書籍耳而正室鎻鑰甚固則皆上賜也
封還紅褐明陳建通紀鄺埜按察陜西其父家教至
嚴嘗以俸易一紅褐寄之父大怒曰子不才乃索此
汚我耶封還以書責之
贈䨇磁玉堂叢話萬公士和之饒時唐先生贈以雙
磁罌曰夫饒非乏磁而吾以磁贈知君不取磁于饒
也
厚德
追署案元史額勒登為右司員外郎嘗讞獄既論决而
中書譴其額勒登初未嘗署案及是乃竊署巳名或
訝之曰吾前偶不及署耳中書聞之併同列並免
歸田焚劵元史類編魏敬益好施與有田十六頃一
日語其子曰自吾買四莊村之田十頃環村之民多
不自給今將以田歸其人也乃呼四莊村民語之衆
愕不受因強與焉焚其劵丞相賀太平聞之詔授以
官不拜
奏勿殺掠元通鑑史天澤自真定病篤附奏曰臣死
不足惜但願天兵渡江慎勿殺掠語不及他
廉民廉希憲神道碑希憲行省江南初宋故官入謁
必廣羅珍貨希憲拒之見者輙獻所俘男女乃受之
聽其歸完聚歸者感德自稱廉民云
建惠局明趙貞吉集楊文忠廷和一生宦遊每歸則
為鄉人建一惠局初通水利灌涸田萬頃鄉人德之
號為學士堰次捐建坊費修縣城城成而賊至完生
命萬計次置義田于城西北以贍族人
不報少年獻徵錄呼良朋微時年少齮齕之比貴其
人悔謝且虞修報良朋曰騃䜿子乃公豈以一日遭
逢而傷汝曺令淮隂專美哉後少年中文法為解救
不使知
不問甬溜九朝野記尚書楊翥厚德事甚多如隣家
搆舍侵其甬溜墜其庭公不問曰晴日多雨日少也
又或侵其址公有普天之下皆王土更過些些也不
妨之句
慰遣偽師明錢鶴灘遺事梁溪華某以厚幣交公公
不納里中薛生潛謁華氏稱為公師華厚欵之俄報
公入邑薛馳詣公跪請願以死報公笑而慰遣之因
過華氏漫語曰所不辭䟦涉者為吾先生庚癸謀也
華乃更厚遺薛
租入分給吳文定公寬傳公篤厚倫誼吳中有田數
百畝每歲租入視親戚故舊之貧者分給之
不受失褐湧幢小品羅念菴尊人遵善公當會試時
忽亡其槖中褐同舍唐鵬物色其人比入座戲探其
囊出褐曰是不類君物耶公目逆曰毋戱言唐持褐
欲辨公趍出向其人曰唐誶語也唐歸責公公曰吾
失褐不甚損張彼惡名尚得為士人乎
戒洩偽金維風編魏驥為吏部侍郎奉命往南都所
積俸資召同年子官刑曺者付之其人請封鑰公不
允刑曺之壻乃為偽銀以盗其真者公竣事歸知之
戒勿洩已而刑曺微聞之乃盡數以償公曰君誤矣
奈何以不明跡加人乎予銀具在未有以偽易者迄
不受
市門散布顧璘集儲侍郎瓘曾大父仲文倜儻負義
嘗隆冬載布數乘入遼遇警道阻人多凍死遂立市
門散之
併價不取獻徵錄鄞人張翁尚書邦竒之父也公為
學憲時其廳事僅二楹旁一楹乃叔居願售公以倍
價買之告于翁翁知其倍也甚悦已忽淚下曰至日
拆屋彼夫婦何以為情公惻然遽抽身取劵翁止之
曰吾計其銀已償人去矣將若何公曰第併其價不
取可也翁乃欣然
憑闌不懌申時行集嚴文靖訥嘗樓于第之東落成
宴客酒半公憑闌四顧忽愀然不懌客問故公曰吾初
不知是棟直東隣此形家所忌亟更之其篤厚如此
薦用仇吏楊士竒集金忠襄公微時里人有數窘辱
公者公為尚書其人由吏來京師懼不為容公薦用
之或曰彼不于公有憾乎曰其才可用奈何以私故
掩人之長
不發偽文宋濂集楊鐡崖性寬厚無賴之徒偽為君文
以冐受金繒或疑以為問將發其奸君曰此誠予所作也
火焚簿錄劉基傳略基先世濠仕宋宋亡邑人倡義
事敗元遣使簿錄其黨將盡殱焉濠醉使者而寢之
樓夜縱火焚樓籍已燬乃托言有密戚可錄其名因
以渠魁二百人授之餘全活無算
不下㕓扉張鳳翼集秦鳴雷嘗肩輿入市有㕓扉礙
車蓋其人趣下之已而知為公曰吾以為他官若秦
尚書固可無下渠不我譴也
累杜君獻徵錄杜環好周人急父友死其母無所歸
環贍養十三年將死舉手向環曰吾累杜君環具殯
殮葬之歲時祭其墓
索還金環明雜錄天順癸未羅狀元倫赴春闈試宿
邸舍其家奉盥遺金環于盆僕取以行倫知返而還
之比至其婦為夫所逼幾捐生矣是歲禮闈火舉子
多厄倫竟免焉
解驢欲行馬氏日抄徐尚書晞始為郡吏有某甲以
人命被誣公密為釋之歲久跨驢行遇甲苦邀至家
與妻泣拜設雞黍已而甲逸妻曰吾夫感活命之恩
願以陋姿侍寢公大驚即起解驢欲行媍乃呼甲還
公慰諭再三待曙即去
發囊還金宋濓集金陵李疑好周人急金華范景祥
病且死願假一榻疑為之徵醫治疾景祥知不復生
告以有黃白金四十兩在故逆旅令自取焉疑求其
里人偕擕歸面封識之范死乃書召其二子同發囊
按籍而還之并贐以貨
言語
論三教輟畊錄富珠哩翀在翰林進講罷上問曰三
教何者為貴對曰釋如黃金道如白璧儒如五榖上
曰然則儒賤耶對曰黃金白璧無亦何妨五糓于世
豈可一日闕哉上大悦
辭賚金輟耕錄元文敏公明善副蒙古臣使交阯將
還國主賚以金蒙古受之公固辭曰彼使臣已受矣
公獨何為公曰彼所以受者安小國之心我所以不
受者全大國之體國主嘆服
鄕里人物明陳敬則明興襍記朱善為大學士太祖問
卿家豐城鄕里人物何如答曰鄉有長安長樂里
有鳳舞鸞歌人有張華雷煥物有龍泉太阿
對縣令西墅雜記宣德間慈谿一縣令初至任謂羣
下汝聞諺云滅門刺史破家縣令否乎一父老對曰
間者生員多讀書某等只聞得豈弟君子民之父母
縣令為之默然
龍鬚明馬生龍紀事太祖一日御膳中有髮一莖問
之光祿司對曰非髮也乃龍鬚耳上因捋鬚得數莖
乃罷遣之
關中三才明張治道集康海以救李獻吉往見劉瑾
留飲謂曰人謂自來狀元俱不如先生真為關中增
光先生紿言曰海何足言人稱關中有三才公聞之
否瑾驚問之先生曰其一為公次則李郎中如海亦
從二公後幸矣瑾曰非李夢陽耶若應死無赦先生
曰應則應矣殺之關中少一才矣明日瑾奏赦李
買東西兔園册思陵間遣中官問詞臣曰今市肆交
易只言買東西而不及南北何也詞臣猝無以對輔
臣周延儒曰南方火北方水求水火無弗與者此不
待交易故惟言買東西上善之
對似魏徵獻徵錄景帝欲易儲一日語内侍金英曰
七月二日東宫生日也英叩首曰東宫生日乃十一
月二日帝默然蓋帝所言謂懷敏英所對謂憲廟也
實與魏徵獻陵之對相似
勸誅瑾明通紀寘鐇之叛以誅劉瑾為名楊一清偕
太監張永討平之一清密勸永除瑾永難焉一清曰
公亦天子信幸臣公班師入京請上間語寧夏事上
必就公問公于此時上寘鐇偽&KR0702;并述瑾凶狡謀不
軌上英武必悟且怒誅瑾瑾誅必柄用公矣永攘臂
起曰我亦何惜餘生報主乎
不貪重寶王世貞集興濟伯楊善迎太上皇也先謂
有重寶來購乎善曰太師得重寶而歸我太上皇天
下後世謂太師貪重寶也歸太上皇而不索重寶天
下後世以太師貴信義而賤貪黷令名奕奕何况我
之德太師無已而重寶以漸繼也也先大悦
陳礦害明史藁沈鯉賀長至于仁德門帝賜食遣司
禮監陳矩侍鯉徐及礦税害民狀且曰小民猶可虧
聖體奈何矩問何也鯉曰自礦使出破壞天下名山
大川靈氣盡矣聖躬安得無虧矩還道之帝悚然咨
鯉所以補救者鯉言急停開鑿則靈氣自復帝聞為
首肯
復道周明紀編年黃道周在獄人謂必不可救時周
延儒承眷最深多以微詞回上意一日上言及岳飛
事延儒曰飛自是名將然史或多溢詞即如黃道周
之為人傳之史册不免曰其不用也天下惜之上默
然即傳旨復官
雅量
不抗御史經濟類編伯勒齊爾布哈諷御史劾阿嚕圖
不宜居相位阿嚕圖即辭避所親為之不平阿嚕圖
曰我固世裔豈以丞相為難得但御史臺世祖所建
我與御史抗即與世祖抗矣汝等勿復言
碎玉毋懼輟耕錄河南王布琳濟遠一日行郊天氣且
暄王易涼帽左右捧笠侍風吹墮石上擊碎御賜玉
頂王笑曰是有數也令毋懼
比安石白下紀聞宸濠報至南京都人洶洶喬公宇
時任留守從容籌畫客至則談笑飲奕自若京師恃
以無恐人謂公有安石雅量
大臣量實錄商輅在内閣與錢溥不相能溥至為秃
婦傳以譏之亦不與較黎淳以易儲事專歸咎于輅
上章攻之輅待之無異平時人咸謂其有大臣之量
鑿石椁王守仁年譜先生貶龍陽驛在貴州萬山中
時瑾憾未釋自計得失榮辱俱亡惟死生一念尚在
乃鑿石椁以俟命焉
稱艷科第埜記楊文貞自布衣至帝師且擅當時文
柄而其于進士科第稱艷誇道往往見之詩文
不責汙衣獻徵錄太宰屠襄惠公部堂燕居命辦事
官捧硯時公新衣白綾甚澤其人誤傾硯汁狼籍公
衣惶懼請罪公曰去去汝何為者吾方惡其太白而
易汚也
圍碁賦詩明費宏集謝文正公遷為逆瑾所切齒禠
職歸瑾意叵測人皆危之公曰天佑皇明我當無他
日與客圍碁賦詩以自娛
縲絏講文獻徵錄李時勉為祭酒王振惡其不附已
逮之方閱試卷錦衣官校猝至即掩卷起受縲絏合
監皆驚愕公神色自若徐呼諸生語曰某人某處講
是某處非某人今次稍勝前某人比前不及因顧僚
屬曰還須校定高下出榜語畢乃行
囊筆生吳偉業集石田先生隠相城有郡守召之圖
其樹塞門先生不肯祈免囊筆往圖畢而歸後守輯
瑞入吳文定公時為宗伯首迎問先生起居守愕詒
不能應退訪之則向者囊筆生也歸而惶恐執贄謝
先生已踰垣遁矣
獄中讀書楊榮神道碑漢庶人謀奪嫡宫臣楊文定
下獄十年家人供養數絶粮又上命叵測公方讀書
不輟或止之公曰朝聞道夕死可也
題素牓明紀事本末周順昌被逮曰吾固知詔使必
至也令請入治裝舉家號哭笑曰無事亂人懷顧案
上有素牓徐曰此龍樹菴僧屬我書者今日不了亦
一負心事乃題小雲栖三字投筆而起改囚服出門
三木賦詩明通紀御史黃尊素在詔獄獄吏曰内侍
欲斃公公何語可書以寄家尊素略不及他事即于
三木上賦詩是夜卒
元明事類鈔卷十五
