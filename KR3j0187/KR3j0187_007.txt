元明事類鈔卷七
監察御史姚之駰撰
政術門(二)
重農
勸農官元史至元九年命勸農官舉察勤惰
耕織圖虞集文元置十道勸農使皆慎擇其人親歴
原野而教之功成省歸憲司憲司置四僉事其二乃
勸農之官故天下守令皆以勸農繫銜憲司以耕桑
之事上大司農至郡縣大門兩壁皆畫耕織圖也
募耕間田續通考元至元中募民能耕江南曠土者
免其差徭又遣官墾甘肅間田給以牛種農器
社長元經世大典凡縣邑所屬村堡五十家立一社
擇高年曉農事者為社長以教督農桑為事凡種田
者立牌橛於田側書某社某人於上社長以時點視
舉不率教者姓名以授提點官責之有疾病凶喪不
能耕種者合力助之一社之中災病多者兩社助之
凡為長者復其身郡縣官不得以社長與科差事
農桑輯要元史世祖即位首詔天下國以民為本民
以衣食為本衣食以農桑為本於是頒農桑輯要之
書於民俾民崇本抑末
分司農元綱鑑順帝時托克托言近京水地宜募南人
耕種歲可得粟麥百萬餘石不煩海運京師足食帝
從之乃立分司農司立法佃種所用工價牛具悉從
官給
遍歴農家類函洪武間圜丘成帝出視太子從行因
命左右導之徧歴農家觀其居處飲食器用
墾田明紀沐英鎮雲南治水利墾田一百一萬餘畆
雲南遂為樂土
農桑鼓明紀事本末太祖令民每村置鼓凡遇農桑
時月晨起擊鼓會田所怠者里老督責之
耕夫記明通紀宣宗道路見耕夫因錄其語作耕夫
記
同觀收穫明通紀嘉靖十年無逸殿豳風亭成上召
翟鑾等同觀收穫諭曰農之辛勤見於紙上不如親
見為真果為粒粒皆辛苦也
教藝稻明史藁董應舉萬歴時以御史理天津至山
海屯務買田十八萬畆廣募耕者畀工廪田器牛種
濬渠築防教之藝稻凡費二萬六千而歲收黍麥榖
五萬五千餘石廷臣多論其功
開水田明申時行集京東諸縣多卑窪地可開水田
如江南耕耨法歲收自倍徐尚寳主其說墾田以億
計畆收一鍾而北人恐其起稅如江南也撓之水田
遂罷盡毁堤岸斥為間田案徐名貞明字孺東貴溪
人
漕糧
糧數元史天下歲入糧數總計一千二百十一萬四
千七百八石
海運元通鑑朱清張瑄並為海道運糧萬戸詳見海
京糧元史順帝時命大司農司屯種䧺覇二州以給
京師號京糧
倉數元史河西務十四倉京師二十二倉通州十三
倉
陸運術元史類編董摶霄言海寧一境不通舟楫惟
可陸運其陸運之方每人行十步三十六人可行一
里三百六十人可行十里三千六百人可行一百里
每人負米四斗以夾布囊盛之用印封識人不息肩
米不著地排列成行日行五百回計路二十八里日
可運米二百石此百里一日運糧之術也明史藁延
綏盗起李繼貞請發帑金用董摶霄人運法糴米輸
軍前莊烈帝不從
罷海運明紀事本末永樂十三年始罷海運凡漕渠
在齊魯間者宋禮功為多在江淮間者陳瑄功為多
長運續通考成祖時海陸兼運後會通河成於淮安
諸處設倉令軍船每歲通運四次所謂支運也宣德
時始令民補給脚價及加耗米與運弁則轉運變而
為兊運也成化時罷瓜淮兊運裏河官軍僱江船於
江南水次民加過江之費是兊運變而為長運也
通濟倉明實錄永樂七年修通州衛十六年置通州
衛通濟倉
益耗納官明紀事本末宣德時陳瑄言支運法軍民
均勞甚善但民病舍穡往還不若益耗兊軍便因改
為兊軍法行之既久耗亦納官矣
支變為兊明邵寳集我朝支運雖遇災傷民有免徵
而軍無免運支者不必出當年之居納納者不必供
當年之軍支蓋通數年之裒益而計之及支變為兊
向也轉輸今也直達派徵免納叢於一歲之中矣
冬月兊運玉堂叢話漕河通張居正謂歲賦逾春而
發即水横溢非次即涸乃采漕臣議令以孟冬月兊
運及歲初而畢發少罹水患
四凟畢涉明王恕漕河圖志序跨江入淮由河達濟
四凟畢涉舳艫相望者三千里
減耗續通考弘治二年令應天府上元等七縣官田
糧每石減耗米二斗五升民田每畆勸出米二升其
餘有差
粟支六年張居正尺牘運艘過淮無任欣慰今計太
倉之粟一千三百餘萬石可支五六年鄙意十年之
上當别有勾當今未敢言也
一耕十食劉基感時詩聖人别九州田賦揚為殿豳
風重稼穡王業丘山奠哀哉㒺稽古生齒徒蕃羡一
耕而十食何以奉征繕
漕四百萬吳寬詩幽燕建都邑九鼎從而遷八政一
曰食仰此東南偏歲漕四百萬舳艫相後先雲帆罷
轉海江淮達且沿迤邐經齊魯有渠昔人穿置牐以
啓閉相時為節宣
官倉行何景明官倉行帳前喧呼朝不休剪旌分隊
聽唱籌富家得粟堆如丘大車檻檻服兩牛鄉間餓
夫立墻下稍欲近前遭吏罵
鹽法
紅鹽甘元史類編寧夏所産紅鹽池不辦課程其池
隣接陜西環州百餘里紅鹽味甘而價賤解鹽味苦
而價貴百姓私相販而不可禁約
野鹽元史至元九年罷遼陽瀕海民煎熬野鹽
鹽利居八元史世祖時朝廷經費鹽利居十之八而
兩淮鹽商獨當天下之半法日以壊以郝彬行戶部
尚書省經理之
撈鹽元史中統十年命撈鹽戶每丁撈鹽一石給工
銀五錢
地震涌鹽元通鑑卭州有金鳳茅池二井因地震鹽
水湧溢民有願作什器煮鹽而輸課於官者從之
海竈圖名世類苑彭韶進海竈圖䟽曰庶民之中竈
戶尤苦今將兩浙鹽場景物事情略分八節各繪為
圖并述以詩装冊上進庶幾目擊貧竈之迹
開中續通考明初天下鹽課俱於各邊開中上納本
色米豆商人欲求鹽利於近邊轉運本色以待開中
故邊方粟豆無甚貴之時嘉靖時戶部尚書葉淇聽
商人言更其制而邊儲自此匱矣
不粟而銀明李文靖鹽法議輸之不粟而銀也不之
塞下而之鹺司也自度支葉淇始也
停奏討治世餘聞李東陽疏曰鹽法今大壊各邊開
中徒有其名商人無利不肯上納此皆因奏討之弊
蓋奏討之中有夾帶奏一分則夾帶十分也上然其
言
鹺有秋邢侗集姚三讓按山西鹺周視鹺池劑量池
勢高下别為塍畦翻車以時轉運不令亢旱潦淖鹺
乃大有秋
鹽租界元貢師泰詩法重鹽租嚴犯界官多魚稅倍
征關
黑井好明施武煮鹽詞使君不及鬱林廉舊例逡巡
新例添白井争如黑井好一斤水煮半斤鹽
茶馬
長短引續通考至元中定茶課長引短引之法以三
分取一後置𣙜茶都轉運司於江州總江淮荆湖福
建之稅遂除長引專用短引
䧏金牌經濟錄楊一清言我朝之制西番納馬謂之
差發我則酬以茶斤較之前代互市得失較然洪武
年頒降金牌以定茶馬數目今金牌制廢私販盛行
番人不知懷德畏威坐失茶馬之利此大弊也
折馬明袁黃羣書備考祖制種馬所以壯京營乃種
之既久而馬蕃則議折折之既久而價多則議借至
邊鎮之借者遂沿以為例而太僕大困矣
種馬明劉大夏疏祖宗之法種馬養在民間正欲孳
生起俵以備邊用今雖有種馬之額而無種馬之實
易馬續通考洪武初令陜西洮州河州西寧各茶馬
司收貯官茶每年一次差京官捧金牌信符往附近
番族將茶易馬上等馬每匹一百二十斤中七十斤
下五十斤
中茶續通考明招商中茶上引五千斤中引四千斤
下引三千斤每七斤蒸曬一篦運至茶司官商對分
官茶易馬商茶給賣每上引仍給附茶百篦中八十
下六十名曰酬勞
馬市明紀事本末嘉靖時仇鸞有貢馬互市之請詳
見疆域
餘地何罪王世貞集羅良司理大名時燕齊之境不
困賦而困養馬故事養馬而賦金者為牧地賦金而
免馬者為餘地後併賦金地悉通融養馬矣久之賦
復如故公曰餘地何罪而重困之乃更為調停蠲减
焉
荒政
不罪擅發元史王克敬除江浙行省都事番陽大饑
總管王都中出倉粟賑之行省欲罪其擅發克敬曰
番陽距此千里比待命民且死彼為仁而吾屬乃不
仁乎都中因得免
示糠餅元史蓋苖為單州判官歲饑郡遣苖至戶部
請賑部難之苖伏中書堂下出糠餅以示曰濟寧民
率食此况不得食此者尤多豈可坐視不救因泣下
時宰悟乃許賑
善法漢唐續通考元立義倉於鄉社又置常平於路
府使饑不損民豐不傷農可謂善法漢唐者矣
廪給流移明通紀宣宗時山西民饑流移至南陽諸
郡者十餘萬有司捕逐死亡者多上聞之曰民饑流
移豈其得已驅逐使之失所不仁甚矣其即發倉廪
給之隨其所至居住有捕治者罪之
秋賑明蔡清集何喬新按察河南時大水民艱食舊
制賑貸貧民至秋罷公曰止於秋者以秋成可仰也
今秋田無收賑可已乎命如舊賑之麥熟乃止
識額授票獻徵錄同安大饑俞大猷領賑東偏每詣
一鄉令民敷地而坐公徧行坐間審其餓者以藥識
其額就授以票使得受榖於官既不病里胥墨冐而
饑民又無離鄉而死者
濟農倉泳化編周忱巡撫江南諸郡大稔朝廷詔許
以官鈔平糴且勸借儲峙以待賑忱承命於各縣置
倉分貯名曰濟農倉
救荒令羣書備考凡救荒洪武六年有蠲免稅糧之
令二十六年有先發倉廪然後奏聞之令永樂二年
有星口借給之令六年有各項停徵之令景泰四年
有有力囚犯給米賑濟之令
散銀明朱睦㮮集山東大饑議出帑銀三萬賑之徐
有貞曰散銀有弊無益饑者李賢曰天下事未嘗無
弊顧奉行何如耳散銀有弊而不貸將聽其饑死乎
上以為然命增銀四萬兩民賴以活
救荒錄名世類苑王莊毅巡撫江北時淮南大祲公
不待奏報大發廣運倉賑之近者人日飼之粥遠者
量散以米流移者給米以為道食被鬻者贖其人以
還擇醫四十人空庾四十楹處流民之病者其死者
給以棺為叢冡葬之或述公行事為救荒錄傳世
糴以升斗玉堂叢話京師饑陳俊奉勅發太倉粟百
萬減價糶之有乘時射利者俊請凡糴以升斗計滿
一石者閉不與由是饑者獲濟
救荒平政明楊繼盛集京師有捨米飯及減價賣米
之惠人皆聞風而來而又鮮有實惠每至凍餓以死
夫救荒自有均平之政若令各處撫按作急賑濟然
後給示諭之使各歸鄉里又將所捨之米預支二三
十日以為回家之費則窮民有鄉井飽食之樂京師
無死亡道路之慘矣
移&KR0702;轉糴明朱坤集茅坤補丹徒令時旱饑徐沛間
稍登而閉糴公移&KR0702;諸司詞多剴切遂得弛禁於是
搜庫金五千兩并導富民出貲收糴於稔鄉歸而出
糶價踴者平矣
救荒本草獻徵錄周定王以庶草多可佐饑乃購諸
野人得四百餘種植圃中躬自辨别察其成熟繪圖
而注疏之作救荒本草四卷
發賑旁縣獻徵錄梁泂奉命賑徐州時蕭碭二縣亦
饑泂欲賑之有司以未有命沮泂泂曰民皆王民可
坐視其死耶有罪吾自任之遂發粟賑濟事聞太宗
嘉之
糴糧貯倉續通考正統時楊士竒言太祖備荒有制
郡縣悉出官鈔糴糧貯倉以時散歛歲久滋弊榖盡
倉毁請京官往督之五年敕立預備倉發所在庫銀
糴糧貯焉
贖鍰糴榖續通考嘉靖時許纉言郡縣贖鍰引稅多
乾没宜令糴榖備賑從之
刑法
循金律元史元興其初未有法守百官斷理獄訟循
用金律頗傷嚴刻
用七元經世大典五刑自七下至一百七數用七者
考之元以前斷獄皆用成數大德中刑部尚書王約
言國家用刑寬恕笞杖十減其三故笞十減為七今
之杖一百者宜止九十七不當又加十也議者憚於
變更其事遂寢
誤殺罰銅元史濟陽縣有牧童持鐵連擊野雀誤殺
同牧者繫獄數歲達爾瑪曰小兒實無殺人意難以
定罪罰銅而遣之
身被五刑元通鑑曺伯啟言五刑者刑異五等今黥
杖徒役於千里之外百無一生還者是一人身被五
刑也法當改
焚獄具元史富珠哩翀往淮東覈憲司官聲時憲臣
尚刑多置獄具翀曰國家所以立風紀將肅清天下
初不尚刑也取其獄具焚之
繩索法元典章王儀為刑部侍郎能以一繩縛囚令
其徧身痛楚稍重則四肢斷裂號王侍郎繩索法
贓吏治喪元綱鑑順帝時有議贓吏遭喪不許歸葬
須竟其獄者右司郎中成遵曰惡人固可怒然與人
倫孰重議遂寢
贖俸泳化編洪武中工部尚書坐法當笞太祖曰六
卿不宜以細故辱命以俸贖罪後百官有過皆許贖
俸蓋始此
審駁成卷吾學編王恭毅任兩法司及畿籓多所平
反諸所審駁會文切理倫要簡暢轉相傳錄類成卷
籍至今法司行之
八字五服續通考明律以名例攝科條以八字括詞
議以五服參情法以墨湼識盗竊凡死刑並讞上巳
乃聽决
焚會定書續通考宣德時王恕言近日書坊刊大明
律後有會定見行律一百八條皆輕重失倫不可行
於天下法司會議自後斷罪悉依大明律并奏准現
行事例不得用會定律條仍行書坊即將刻本燒毁
抱案聽讀明周忱墓誌文襄欲活一死獄而無路形
於憂嘆使吏抱成案讀之至數萬言背手立聽至一
處忽然點頭喜曰幸有此可生遂出其人
折獄緣文明文徵明集薛君采折獄詳明所當必允
緣餙以文條例燦然一時法家咸推之
枷鎖香楊繼盛朝審口吟詩風吹枷鎖滿城香簇簇
爭看員外郎
廷杖明伍袁萃集自古言官無杖辱者國初間有之
然皆不去衣重綿裹受汪直用事或教之曰言官不
怕貶只怕杖耳於是始去衣痛懲後宰執亦效尤而
斃杖下者多矣
重氊叠帊嘉靖注略林俊言古者撻人於朝辱之而
已成化初廷杖容令重氊叠帊至劉瑾始啓觧衣之
端釀成撻死之慘非祖宗仁厚之意
胡藍獄明紀事本末太祖時胡惟庸之獄僚屬黨與
被誅者凡萬五千人藍玉之獄坐黨論死者可二萬
人
瓜蔓抄王鏊集景清醢上晝寢夢清入繞殿追之曰
清猶能為厲耶命籍其鄉轉相攀染至數百千人謂
之瓜蔓抄明曾朝節方正學祠詩瓜蔓抄雖毒遺文
百世傳
鴆血染衣泳化編太祖用法過嚴一時仕者多以鴆
血染衣帶一有捕命即吮帶死每早朝即與妻子泣
訣至暮則相慶更生
二字獄明紀事本末英宗復辟徐有貞嗾言官以迎
立外籓議劾王文并誣于謙下獄勘之無騐法司阿
石亨軰乃以意欲二字成獄
犯聖經嘉靖注略楊繼盛論嚴嵩刑部受嵩指論絞
或問郎曰繼盛絞犯何律曰不犯律犯聖經耳直而
無禮則絞也滿朝傳為美談
遣緹騎天啓注略許顯純勘問汪文言受魏忠賢指
羅織楊漣左光斗魏大中諸人於是内傳旨遣緹騎
逮之明紀事本末御史楊仁願言臣子獲罪但勅撫
按檻車送詣未為不可緹騎一遣為害實深
用比律文徵明集吳愈為比部郎内庫遺火事連中
司坐死者數人公具獄以比請尚書言情罪既得奚
比為公曰法如是不可踰也獄上當讞者稱善曰此
所坐非正律宜以比言卒改用比律奏之
焚燬非刑明通紀莊烈帝元年詔曰非法非刑慘毒
異常豈盛世所宜有今遵高皇帝勅概從焚燬
賄賂
羊羔利元史時州縣多貸回鶻賈銀以償官息動累
數倍名羊羔利至奴其妻子猶不足楚材奏令本利
相侔而止民所負者官代償之
棒頭血楊維楨集四溪吏某積金若干盛以巨木櫃
妻曰此非金櫃乃血櫃耳吏問故曰棒頭舊血漸新
血櫃裏黃金壓白金櫃非血乎
四高會弇州史料嚴世蕃積貲滿百萬輒置酒一高
會其後四高會矣而乾没不止
以錢償明紀給事韓一良言今之世何處非用錢之
地何官非愛錢之人向以錢進安得不以錢償臣起
家縣官居言路知縣令行賄之首而給事納賄之魁
今但咎守令之不廉然守令亦安得廉乎
黃白米明史藁宦者李廣死於其家得路籍多文武
大臣名餽黃白米各千百石帝曰廣食幾何家亦甚
隘豈能容是左右曰黃米者金白米者銀也帝怒下
法司究交結廣者
京債明紀事本末劉瑾用事諸司官朝覲者各歛銀賂
之多貸於京師富豪復任日取官庫賠償名曰京債
古器貨賂明王穉登集往時吳中古器物視今價不
能一二今讀邸中書若某人為御史則曰以某器進
某人為監司則曰以某圖入是古鐘鼎金石圖書為
金錢貨賂矣
掃錢明季遺聞福籓稱制江南馬士英借徵餉名賣
官鬻爵時人語曰掃盡江南錢填塞馬家口
書帕長安明趙南星疏司選者每遇退朝羣遮留講
陞講調至署則公書私書闐戶盈几所謂面皮世界
書帕長安也
戲雙陸元史哈瑪爾寧宗乳母之子順帝深眷之官侍
御史嘗與帝雙陸為戱又密進西天僧以運氣術媚
帝帝習為之號演揲兒法
以言利進元綱鑑盧世榮初以言利進太子深非之
曰財非天降安能歲取贏乎後伏誅
佞幸
折柳鼓譟明通紀成祖寵任紀綱既久端午帝與羣
臣射柳綱屬鎮撫龐瑛曰我故射不中若折柳鼓譟
以覘衆瑛如其言無敢糾者綱喜曰是無能難我矣
遂謀不軌
臣安進皇甫庸紀略憲宗崩宫中得疏一篋皆房中
術也紙尾悉署臣安進太監懷恩袖至閣下示安曰
是大臣所為乎安慚汗不能出一語案萬安時為大
學士
遣校偵事明史藁天順時逯杲大幸遣校尉偵事凡
四方大吏及富家多進伎樂貨賄以祈免親籓郡王
亦然無賄者輙執送於是天下朝覲官大半罹罪
學五雷法明紀事本末憲宗好方術李孜省乃學五
雷法厚結中官以符籙進賜金冠法印至擢禮部侍
郎掌通政
大小丞相楊繼盛疏嵩以臣而弄君之權世蕃復以
子而弄父之柄京師有大丞相小丞相之謠
枕卧明史藁錢寧得幸賜國姓為義子其名刺自稱
皇庶子帝在豹房常醉枕寧卧百官候朝至晡莫得
帝起居密伺寧寧來則知駕將出矣
煉秋石獻徵錄顧可學以進士官參議家居十年瞷
上好長生重賄相嵩自言能煉秋石服食却老遂得
進用累擢至禮部尚書然惟帶空銜支俸不與聞公
事
兼公孤弇山堂集陸炳以乳媪子得幸勢傾天下累
加太保兼少傅掌錦衣如舊故事三公無兼三孤者
僅於炳見之
四字諡嘉靖注略邵元節入京大加寵信後拜禮部
尚書死時帝為出涕賜少師葬用伯爵禮禮官擬諡
榮靖不稱旨又擬文康帝遂兼用之互見道士
權奄
釋奠風異元通鑑武宗遣宦者李邦寧釋奠於孔子
方行禮忽大風起殿上及兩廡燭盡滅燭臺底銕鐏
入地尺許無不拔者邦寧慚悔累日
失鐵牌獻徵錄太祖置鐵牌高三尺上鑄内臣不得
干預政事八字在宫門内王振惡之一夕忽失牌所
在
西厰明紀事本末憲宗命太監汪直詗刺外事遂置
西厰初永樂中因僇建文諸臣設東厰主刺奸至是
名西厰以别之明商輅集去歲有妖物出自西北遶
城傷人當時人言必有應騐及妖怪方息遂立西厰
一如妖物害人之時若不除革禍卒難消
呼先生王鏊紀聞王振之横天子亦以先生呼之三
殿初成宴百官故事宦官雖貴寵不與上乃使人視
王先生何為振方大怒曰周公輔成王我獨不可一
坐乎使以復命乃命振由東華中門出使百官候振
拜振始悅
兩帝疏議輯略劉瑾肆惡四川巡撫林見素上疏以
為今日近而京師遠而天下皆有兩皇帝之謠曰朱
皇帝劉皇帝又曰坐皇帝立皇帝
入覲投冊明紀事本末莊烈帝時總理太監張彛憲
請入覲官投冊以隆體統許之僉事袁繼咸上言諸
臣未覲天子之光先拜内臣之座士大夫尚得有廉
恥乎
老伴來明陸釴漫記宦官覃吉識大體通書史輔導
東宫之功為多東宫嘗念高王經而吉適至駭曰老
伴來矣即以孝經自携吉跪曰主得無念經乎曰否
吾才讀孝經耳其見畏如此
垂手小扶王世貞觚不觚錄馮璫勢張甚固安武清
以長樂尊父見之亦叩頭惟謹馮少屈膝荅之曰皇
親免禮而已若駙馬叩頭則垂手小扶之耳
笞寄尚書嘉靖注略太監崔文奴横索民錢刑部鞠
之文請旨移訊錦衣尚書林俊不與文劾俊抗旨即
收捕告人捶之叱曰此笞寄與尚書
内臣總兵明紀事本末英宗使太監曺吉祥監定西
侯軍號都督多選降丁騎射以從此内臣總兵之始
呼士錄書吳中故語成化時太監王敬以采藥材書
籍至江南横暴尤甚呼士子錄書至千餘卷或不如
意則出梵經使鈔之得賂而止方近秋試復以紙牌
召集諸生於是有三學罵王敬一事
刻沉香明紀事本末英宗復辟悔殺王振乃刻沉香
木為振形葬之祀智化寺焉
厰臣並旨天啓注略時有旨稱朕與厰臣軫念云云
嗣後聖諭皆上與厰臣并稱而不名
蟒玉趨隨明楊漣疏魏忠賢進香涿州鐵騎之簇擁
如雲蟒玉之趨隨耀日警蹕傳呼清塵墊道
富貴自在明紀事本末闖賊薄彰義門太監杜勲縋
城上入見大内張皇賊勢語守璫輩曰吾黨富貴自
在也
秉筆尊明周宗建感事詩宫禁高皇誥尚存只今秉
筆自言尊
元明事類鈔卷七
