元明事類鈔卷十六
監察御史姚之駰撰
人品門(二)
聰敏
一覽千言元史許有壬幼穎悟一目五行嘗閱灤州
净居寺碑文近千言一覽輙背誦無遺
誦徹秘書玉堂叢話景清遊國學時同舍生有秘書
公假之約明旦即還生旦往索公謬曰吾未嘗假也
生忿訟于祭酒公即持所假書往見曰此清所業書
即誦徹卷祭酒問生生不能誦一詞因叱生退公出
即以書還生曰吾以子珍秘太甚特相戲耳
假書七日金幼孜集向都御史寶資性異常嘗從人
假通鑑綱目七日即還之間舉以問答之如響
疏碑文明史鑑集吕尚書震從上北征見碑立沙磧
中率從臣讀之後一年上語及碑詔往錄焉震曰臣
當時與讀此今尚記憶遂于上前疏之上不信密使
人至彼拓其本回校之無一字脱誤
已在胸中明黃伯生集劉誠意在燕京時書肆有天
文書一帙因閱之翌日即背誦如流其人大驚欲以
書授公公曰已在吾胸中矣無事于書也
持軸一揮澹園集張文僖益才甚敏捷而好圍碁求
者敦迫輒令侍書持軸舉筆一揮詞翰雙美
馬過成誦程敏政集湯允勣少負才入學為生徒日
記數萬言學有舊版文千餘字允勣騎馬過一目成
誦
一過識面洪武實錄陳洽為給事中嘗奉命閱軍一
過輒識面目記姓名有再至者輒叱去
按畢成誦宋濂小傳潛溪公善記張繼之問四書經
傳若干曰可通背公以一月為答繼之不信抽架上
雜書俾即記五百餘言公以指爪逐行按之按畢成
誦一字不遺
書染肆籍典故紀聞劉昌蚤歲穎悟嘗避雨染肆閱
其簿籍已而染肆火即書以畀之不失毫髮後仕至
參政案五雜俎作閩人林誌事
横看書啟崇野乘陳行人際泰一目數行嘗默二十
一史不三月而成人以為略公曰諸君目鈍我横看
耳
書繪圮壁玉堂叢話黃諫博學工篆隸兼善繪事館
中壁舊寫白菜其上題者先後數百人一日忽圮衆
共惋惜諫命亟立壁一一書之并繪白菜如舊
百韻二章明史藁屠長卿詩文一揮數紙常戲命兩
人對案分拈二題各賦百韻咄嗟之聲二章立就
幼慧
詰金釧元史岳柱八歲觀畫師何澄畫陶母剪髮圖
指陶母手中金釧詰之曰釧可易酒何剪髮為何大
驚
畫地為卦元史類編巴延生三歲以指畫地或三或
六若為卦者
識風丁元史王恂穎悟三歲時家人示以書帙輒識
風丁二字
畫地為陣元史齊榮顯幼聰悟與羣兒戲畫地為戰
陣端坐指揮各就行列九歲代父任為千戶
得錢市書元史類編馬祖常七歲知學得錢即以市
書十歲時見燭欹燒屋解衣沃水以滅火
童子舉元史補遺時舉童子科惟張奉山尤精篆籕
陳元麟能通性理葉留耕問元麟以四書大義則曰
無過事父母能竭其力事君能致其身
折軰與交元史李孟七歲能文通貫經史善論古今
治亂一時名人商挺王博文皆折行軰與交
日易一帙元史吳萊七歲能屬文書一經目輒成誦
嘗往族父家日易漢書一帙以去族父扣之萊琅然
而誦不遺一字
應口作詩解縉行狀公穎悟絶人六歲時人戲之曰
小兒何所愛即應口作四詩其一曰小兒何所愛愛
者芝蘭室更欲附飛龍上天看紅日
暗誦九經宋濂集曾魯官至侍郎七歲時能暗誦九
經一字不漏
賦鳳凰臺沈周年十五游金陵作百韻詩上地官崔
侍郎面試鳳凰臺賦援筆而就咸以為不減王子安
目市歷楊一清墓表公七歲時便能屬文讀書過目
成誦人欲試其心取諸市家日歷鱗雜米鹽之數令
目一過輒無遺脱
不易美衣明崔銑集劉主事佐生五歲值歲凶民有
鬻美衣于市者大母以升米易之曰將衣汝佐泣曰
今米與衣孰重無米死矣衣何用大母大奇之
石蟹金龍明吕本集袁文榮煒五歲時即能屬對試
之者曰書生尋石蟹公應聲曰學士跨金龍識者已
知為台輔矣
夾袋法言明吳儼集徐文靖溥為兒時從里師遊嘗
取經典法言為一冊題曰聖賢要語藏夾袋中以自
警里師疑為玩具逼而觀之乃大驚
神童脚短李東陽年譜文正四歲能作大書順天府
以神童薦入内庭過門限太監云神童脚短即高應
云天子門高召見文華殿命給紙筆書麟鳳龜龍十
餘字上甚喜抱置膝上賜珍果及寶鏹六歲八歲復
兩召試講尚書命隸京庠
詔試館閣明洗東之集程篁墩生而蚤慧十餘歲以
神童薦英廟喜其應對拜起如老成人詔館閣試之
賦聖節瑞雪詩并經義一篇援筆立就文采燦然
私作詩文劉定之行状公父石潭先生日授以書而
不令作文字公每私為之一日于床褥間得所作祀
竈文及咏桃漿諸詩先生大驚自是稍敢以文字進
為韻語王鏊集張少宰元貞生而靈異出語驚人寧
靖王聞其名召見之命為韻語響應無窮有心定萬
事定之語
咏寶刀陳繼儒集王元美年十五咏寶刀詩師為之
避席
老吏筆吳寬集倪文毅公生而瓌岸童時業文之餘
兼通吏事有羣吏將赴部試出獄詞為題令剖斷旁
觀者曰此老吏筆也
咏五指山黃佐集邱濬六歲時信口為歌詩語皆警
拔如咏五指山詩識者知其必為國器
賦赤雁薛應旂集舒芬幼峭穎甫成童入郡學郡守
試以赤雁賦奇其才謂當魁天下
父名輟讀明史藳姜士昌五歲授書至惟善為寶以
父名寶輟讀拱立師大奇之後仕至員外郎數有論
建
不學識字麽些詔元時有麥宗生七歲不學而識文
字旁通外番百蠻諸家之書
勤學
必至千遍元史韓擇積學四十年多讀書必熟誦乃
已嘗言人讀書不至千遍終于無益
抄日者家元史許衡遭世亂且貧無書嘗從日者家
見書疏義因請寓宿手抄
塞窗讀書姚燧集姚公樞稚弱讀書夜分不輟魯國
夫人恐傷耽苦每止之乃塞窗不使見燭就枕讀書
必至三鼓
就磨坊燈梧溪集李好文幼力學家貧夜夜就鄰之
磨坊燈讀書凡十餘年不懈
書柳簡元史類編秦起宗生長兵間學書無從得紙
父順削柳為簡寫以授之成誦削去更書
轆轤傳食明貝瓊集鐵崖先生父宏築萬卷樓使先
生讀書樓上懼易怠去梯轆轤傳食積五年
摘葉書事元史類編陶九成輟耕樹隂每記一事輒
摘葉書之貯一破盎去則埋于樹根十餘年遂累盎
至數十一日盡發其藏萃而錄之題曰南村輟耕錄
革衣偃卧元史蕭㪺讀書南山三十年製一革衣由
身半以下及卧輒倚于榻玩誦不置
赴操求火獻徵錄翟少傅鑾少時日記數千言每讀
書率終夜不寢鄰有武人張姓者每五鼓赴操必扣
門求火公自給之如是者數載
兩甎皆穿名山藏曹端篤尚理學專盡研究座下著
足皆穿
居牛棚明戚元佐集海寧祝先生教授生徒學者雲
集吳昂短褐草鞋負書走數十百里從學先生奇之
曰生來晩書室盡滿惟室旁一牛棚幸無牛生寧居
乎昂曰唯唯先生乃令人掃除塗塈昂解衣雜塗人
共作不日就舍後學業大成登進士仕至方伯
竹筩注膏唐順之集林吏部春少時家貧常以竹筩
注膏繫衣帶間惟所適則出膏于筩燃火讀書
獄中讀書明通紀楊溥在獄十年家人供食不能繼
日與死為鄰愈勵志讀書不輟同難者止之對曰朝
聞道夕死可也已而得釋晩年遭遇為閣老大制作
多出其手獄中讀書之功居多
藥主人獻徵錄王行家貧隨父讎藥時數歲閱藥千
品悉志其名主人遂悉所儲書恣其披閱三年辭去
對客紬繹經史纚纚不窮然几上無留冊叩其所自
曰向得之藥主人耳郡守魏觀為薦于朝
畫牧牛圖耿恭簡集董大參朴少魯讀書日不能數
行鄰父謂其父曰郎君不慧曷不令牧耶公聞之憤
丐畫工畫一牧子牧牛置座右益奮勵比長而發慧
卒成進士以文學顯
不踐房闥明黃姬水集趙僉事汴弱冠始室即晨興
佔俾多在雞鳴前一老嫗執燭辨明而出夜分而入
晝日不踐房闥曹夫人嬪公半載未識其面
燃葉諷誦獻徵錄鄒智幼讀書龍泉菴中貧無繼晷
之給掃樹葉蓄之燃以代燭諷誦達旦
習不待職王世貞集徐有貞為編修時于書無所不
讀而好習兵法刑名水利諸家于天文風角尤精究
不倦人曰此豈公職耶有貞笑曰待職而後習則已
晩矣
袪勌鬼李日華集吳匏菴少勤夜讀作祛勌鬼文宦
者傳入禁中世皇御筆改鬼作魔
讀書燈吳中有娶婦者夜大風雨滅燭徧乞火無應
者僉曰南濠都少卿家當有讀書燈在叩其門果得
火案少卿名穆
遶屋温誦王世貞集楊忠愍少讀書僧寺每至夜分
燈且盡瞑坐而思屬文誼會寒無下襦遶屋行且温
誦日所臆令脛以上微暖得少假寐五更起汲水手
凍屬于綆呵之乃解
褰裳送目陶望齡三條編夙齡嗜篇翰屈首受詩書
褰裳九流津送目萬古初
博物
三不可及元名臣事略郭公守敬以純德實學為世
師法然其不可及者有三一曰水利之學二曰歷數
之學三曰儀象制度之學
記僻學元史富珠哩翀記問宏博于異言僻語無不
淹貫
歲記月記山堂肆考袁伯長學士博問洽識江左絶
倫嘗語張伯雨曰宋東都典故能以歲記之渡江以
後事能以月記之
該貫旁通元史許謙肆力于學若天文地理典章制
度食貨刑法字學音韻醫經術數之說靡不該貫旁
通而釋老之言亦洞究其藴
如探篋笥元史侯均積學四十年無不淹貫兼通釋
老外典其答諸生所問窮索極搜如探諸篋笥雖方
言古語世所未曉者莫不隨問而答
職注張玉堂叢話武廟閱文獻通考有星名注張問
欽天監不知内使下問翰林楊慎對曰注張柳星也
周禮以注名者注曰注味也鳥喙也音呪南方朱鳥
七宿柳為鳥之咮也史記律書西至于注張漢書天
文志柳為鳥喙因取史記漢書二條以覆
熟藏書明羅圯集吳孜為典籍文淵閣藏書數萬卷
標目亦數帙或問之矢口縷縷如注
如探淵海獻徵錄翟鑾在内閣上嘗顧問羅峰張公
某事莫知所本公告以出劉向說苑手自檢授張公
嘆服曰公博物洽聞如探淵海非吾所及
矞宇嵬𤨏楊慎集嘉靖初給事張翀上疏論學術有
矞宇嵬瑣語上以此四字問内閣值慎在史館即取
荀子非十二子篇以復
對應龍王鏊記聞宣宗閱畫見龍有翼而飛者後問
閣下三楊諸公皆不能對上顧翰林諸臣曰有能知
者否陳繼時官在下對曰龍有翼曰應龍上問何出
對曰出廣雅命取視之信
求未見書獻徵錄邱濬名動京師益求人間所未見
書讀之遂以博極羣書稱于時尤熟本朝典故
詗四事明周復俊集楊升菴舉進士少師三南楊公
設四事詗之皆生平所未了者升菴從容酬對本末
融貫少師嘆曰此真才子
條對僻事明曾棨傳略成祖摘記載諸隠僻事問棨
條對無遺誤由是見寵有薦文字者帝必問才學如
棨否
熟掌故明史藳蔣德璟博聞強識熟前代典章及本
朝典故九邊阨塞河漕屯牧鹽筴水利歷律刑法莫
不究其利弊文章敏捷嘗一日應二十餘誥勅
識鑒
試古文元史淵穎先生吳萊人或以古文暗試之察
其詞氣即知為某代某人作
非遠器元史龔伯璲以才俊為馬祖常所喜欲虞集
為薦引集曰不可是子雖小有才然非遠器亦恐不
得令終伯璲後以事敗殺身世乃服集知人
脱俘籍元史類編姚樞奉詔即軍中求儒釋道醫卜
士凡儒生掛俘籍者輒脱之趙復在其中樞與之言
信奇士
縉非狂士名臣錄文皇嘗與解縉論羣臣御書蹇義
而下十人命各疏于下公以實對後驗之十不失一
仁宗出所評示楊士奇曰人謂縉狂士縉非狂士也
論相器劉誠意行狀上欲相楊憲公與憲素厚以為
不可曰憲有相才無相器上曰汪廣洋何如公曰此
褊淺曰胡惟庸何如公曰此小犢將僨轅矣
閱文知人李東陽集戴恭簡珊每試士閱文即知其
人之心術器識至年之修短位之崇卑悉斷决不爽
督學南畿其最賞譽者王公鏊也
持律與别趙貞吉集楊廷和少年讀中秘書才器廟
廊司馬余肅敏重之歸老之日獨持大明律與别曰
介夫當相天下為我熟此以助他日謀斷
解帶相贈張居正集僕年十三東橋顧公時為巡撫
一見即許以國士呼為小友每與人言此子將相才
也又解束帶以相贈曰子他日不束此聊以表吕虔
意耳
有王伯安明紀事本末宸濠反飛報至朝王瓊宣言
曰有王伯安在何患不久當有捷報耳卒如其言
文足傳世玉堂叢話吳文定未遇時受知于徐武功
有人來乞墓志公曰若欲名宦以榮親耶欲傳世之
文耶其人言為親不死計正欲傳世耳公曰若是則
吳寬秀才其文足傳世者盍往求之
嚙手出血獻徵錄趙尚書羾善賞識臧否于肅愍巡
撫河南時公方家居于數造焉一日公執于手嚙之
出血于即悟泣拜請教公不答于出其孫問之公憮
然曰于好官惜不得令終耳
朝服再拜明史藳楊繼宗嘗監鄉試得二卷具朝服
再拜曰二子當大魁吾為朝廷得人賀耳及拆卷乃
王華李旻也後果相繼為狀元
詩識賢輔獻徵錄郭璡為吏部尚書進士李賢入選
公試嘉禾詩奇賢輔相材授騐封主事
讓一頭地李賢雜錄楊文定溥鄉試胡儼典文衡批
其卷曰初學小子當退避三舍老夫亦讓一頭地又
曰他日立玉階方寸地必能為董子之正言而不效
公孫之阿曲時以儼為知人
能知人楊文襄行略文襄急于進賢而明于知人拔
仇鉞于列校而寘鐇擒舉王守仁于庶僚而宸豪誅
錄楊洪于編戍而總兵漕運俱得至于宇文定之首
倡義旅喬公宇之捍禦留都俞公諫之總制江右是
皆儲才于無事之時應用于有事之日也
戒吏伐鼓明史藳南樂魏允中為諸生副使王世貞
大器之歲鄉試戒門吏曰非魏允中第一無伐鼓以
傳也已而果然
識社禝臣本朝王貽上居易錄左光斗有知人鑒視
學北畿拔史可法為童子冠史年少貌寢左撫之曰
善自愛將來社禝臣也衆咸笑之後果大拜殉國難
賞譽
公輔器元史虞集聞成遵名亟欲見之會遵來謁集
方有目疾迫而視之曰適觀生文今見生貌公輔器
也
何如曼碩元史類編揭徯斯擢授經郎文宗多所咨
訪中書每奏用儒臣必問曰其才何如揭曼碩
神人元名臣事略太宗時西域諸國及高麗使者來
朝帝指楚材示之曰汝國有此人乎皆對曰無有殆
神人也帝曰朕亦度必無此人
宜居師範元史陳旅字衆仲為閩海儒學官中丞馬
雍右與俱至京虞集見其文嘆曰此所謂我老將休
付于斯文者即延至館中譽以博學多文宜居師範
之選
景星麟鳳元史同恕自京還家居縉紳望之若景星
麟鳳鄉里稱為先生而不姓
中原碩儒元史類編文宗嘗駐蹕龍虎臺馬祖常應
制賦詩尤被賞嘆稱為中原碩儒
文章政事元史廉希憲為名相慎許可嘗語人曰方
今文章政事兼備者王國賓也
賜六花袍元史補遺王景賢號愚谷著作超逸文宗
出居海南得所為詩嘉其清雋手書愚谷二大字賜
之及即位更賜以六花官袍
比之李蘇元史世祖與侍臣論文學之士曰趙孟頫
唐李太白宋蘇子瞻之流也
真臺掾元史張養浩辟為禮部令史仍薦入御史臺
一日病布呼珠親至其家問疾四顧壁立嘆曰此真
臺掾也
儒林四傑元史婺州黃溍與同郡柳貫臨川虞集豫
章揭徯斯齊名號為儒林四傑
追漷南元史揭徯斯年七十致仕而詔遣使追及于
漷南復奉旨還撰明宗神御殿碑文成賜楮幣甚渥
完名令德續通考本朝學者見道分明踐履篤實惟
薛文清一人至吕涇野𣆀出完名令德不忝文清
賜對明沈士謙明良錄陶安字主敬上賜對曰國朝
謀略無雙士翰院文章第一家
岐舌并口唐寅集僕往冒東南文士之上方斯時也
薦紳交友舉手以慶岐舌而贊并口而稱
真儒復出吾學編陳白沙遊太學邢祭酒讓試和楊
龜山此日不再得詩大驚曰龜山不如也即颺言朝
宁謂真儒復出由是名動京師
子房諸葛明劉瑜謝表先臣劉基放迹江湖識真主
于未遇决機帷幄翌丕運于方開故在軍則稱之曰
子房其命詞至比之為諸葛
厚重博大名臣錄蹇忠定公厚重博大為當代名臣
凡大臣得位行志未有若其顯且久者
楚三傑玉堂叢話世宗在藩邸獻皇帝語之曰吾楚
有三傑若知之乎兵部尚書劉大夏大學士李東陽
楊一清
古人未易明紀事本末陳獻章少所許可劉大夏在
廣東時獻章稱之曰劉公愛民如子守身如女無論
今人即古人亦未易得也
賦相逢行明陸師道集袁永之制作燦然動師邃古
北地李獻吉少所許可獨一見歡然如故賦相逢行
為贈且命其子他日必袁生表吾墓其重之如此
伯宗才子吾學編吳伯宗入朝太祖製十題命賦援
筆立就辭語峻潔太祖曰伯宗才子
先民遺軌憲章錄劉忠宣明識治理如賈誼通達治
體如陸贄質直不阿如汲黯廉潔不私如包拯忠誠
懇至如司馬光固先民之遺軌云
神駿祥鸞耿定向集李東陽幼負俊才藉有清譽藝
林推為神駿雲路比之祥鸞
恭慎醇粹名山藏劉閔恭慎醇粹孝行高古日無二
粥身無完衣而處之裕如宏治中尚書林俊薦以布
衣入侍東宫
一攀龍汪道昆集元美之多于鱗也其言曰漢庭兩
司馬吾代一攀龍言兼長也
玉光劍氣玉堂叢話吳祐幼而穎悟鄉先達葛元詰
曰此兒玉光劍氣終不可掩洪武三年鄉試又一年
禮部廷對皆第一
小韓子吾學編方孝孺髫齡已善屬文讀書十行俱
下曰積寸許人呼為小韓子
清剛簡貴梅村集黃陶菴先生為人清剛簡貴言規
行蚤有得于濂洛之傳
一身四現明薛剛筆餘長卿儀部之才如天風乍來
海濤忽勇漢之文園唐之青蓮宋之坡老明之長卿
蓋一身四現者也
兩文敏吳偉業題思翁倣趙承旨筆詩佘山雲接弁
山遥苕霅扁舟景色饒羨殺當時兩文敏一般殘墨
畫金焦董尚書其昌宏光補諡以其風流文物繼迹
承旨得諡文敏
名望
遇寇詭稱元史蕭㪺有盛名鄉人有暮行遇寇者詭
曰我蕭先生也寇驚愕釋去
容接為榮元名臣事略王磐夙有重名天下想聞風
采得被容接者終身以為榮
武夫知重貝瓊集楊鐵崖先生武夫悍卒識與不識
皆知其文為重
白雲先生元史許謙身任正學之重嘗以白雲山人
自號世稱為白雲先生又察罕暮年居德安白雲山
别墅以白雲自號嘗入見帝望之曰白雲先生來也
稱韓先生元史補遺韓性出無輿馬僕御所過負者
息肩行者避道巷夫街叟至于童稚厮役咸稱之曰
韓先生云
以米沽名元史類編有陳柏者被命監鑄祭器來杭
州倪瓚慕其名張燕湖山間餽米百石柏命從者舉
豆觥引伎樂悉分散之顧瓚曰自在京時即熟爾名
蓋以米沽之也遂絶不與交
禦寇還財典故紀聞陳公甫與族弟同舟遇寇盡刦
舟中財物而去公甫居舟尾呼曰我有行李在此寧
取我物耳寇問為誰答曰我陳獻章也寇曰小人不
知冒犯君子舟中人皆先生友也忍利其財乎悉還
于舟乃去
懸像對坐王瓊事略晉溪在本兵時王文成撫贛每
讀其疏必稱奇才平生不見先生面客有進先生像
者公懸之中堂焚香對坐左手抱孫右手執先生奏
讀之明日入奏事必盡行其所請明王士騏詩尚書
懸像拜中丞僕僕生前豈為名
疏薦遺佚明史藳鄒吏部元標里居講學從遊者曰
衆名高天下中外疏薦遺佚凡數十百上莫不以元
標為首
三甫嘉靖中五子創詩社于長安于鱗出守元美為
政南昌銅梁張肖甫及助甫相繼入焉是為七子元
美所謂吾黨有三甫是也
鼎立而三陳繼儒集御史楊公謁于忠肅公墓嘆曰
浙中伍大夫岳武穆與公鼎立而三命廓公祠遂成
湖上偉觀
不犯鄉里玉堂叢話正德中湖廣調土兵截殺流賊
所經擄掠一空至華容見劉司馬大夏各拜曰大人
鄉里安敢犯遂肅然出境
貢使問安明樓璉集海外殊絶罕至之國朝貢之使
接于國門必門宋公濂安否購公文集以歸孫蕡送
先生致仕詩高麗日本朝王使長向仙班問姓名
草木知名明史藳黃忠宣福兩以尚書領交阯布按
事多惠政後參贊南京有安南使來或問曰汝識此
大人否對曰南交草木亦知公名安得不識
關中先生明楊廉琬琰錄馬溪田未登仕籍安南貢
使問禮部主事黃清曰關中馬理先生何在其名重
外夷若是
蠻貊所重劉忠宣言行錄邑舉人張某會朝鮮使使
問公起居某詰其故曰吾聞中國有李西涯劉東山
某復扣其孰優使徐曰是何待言鄉人令廣中遇安
南使者入貢問曰爾鄉劉司馬遠戍西鄙今安否其
為蠻貊所重如此
東西王明史藳王直泰和人在翰林二十餘年著作
多出其手與金谿王英齊名人稱二王以居地目直
曰東王英曰西王
褐衣客李攀龍詩謝榛吾黨彦咄嗴名士籍遂令清
廟音乃在褐衣客
八君子明史藳時稱東林八君子顧憲成允成高攀
龍安希范劉元珍錢一本薛敷教葉茂才
老許小李啟崇野乘李維貞為庶吉士與許文穆齊
名同館有曰記不得問老許做不得問小李
四皇三張明詩話吳人皇甫沖兄弟四人並有盛名
既而張鳳翼兄弟三人亦有名于時吳人語云前有
四皇後有三張
羅刹成佛啟崇野乘方震孺在詔獄魏璫必欲置之
死其卒或時佐公飲啜公疑之卒曰此我妻聞公精
忠手治以獻者也公因賦羅刹成佛詩贈之
讀詩愛名藝苑巵言鄭郎中善夫初不識王廷相作
漫興中有云海内談詩王子衡春風坐徧魯諸生後
鄭卒王始知之為位而哭走使千里致奠仍刻其遺
文甚矣人之愛名也
四錢明史藁錢象坤在翰林時與龍錫士升並負物
望稱四錢
酒樓懸像陳眉公之名傾動寰宇遠而夷酋土司丐
其詞章近而酒樓茶館懸其畫像享高名食清福古
稱通隠庶幾似之
品藻
竇心姚才玉堂綱鑑元世祖嘗曰如竇渼卿之心姚
公茂之才合而為一可謂全人矣
不讓漢卿元史特穆爾好讀書與學士大夫遊字之
曰漢卿仁宗曰漢名卿不讓也字之宜矣
賢王聘問元史世祖在潛邸召李冶問人材賢否冶
曰今儒生如魏璠王鶚李獻卿蘭光庭趙復郝經王
博文軰皆有用之材又賢王所嘗聘問者
廉孟子元通鑑廉希憲一日方讀孟子聞召急懷以
進世祖問其說遂以性善義利仁暴之旨為對世祖
嘉之曰廉孟子
三楊元史楊湜工書算為中書掾與中山楊珍無極
楊卞齊名時人以三楊目之
氣融神邁元史吳澄身若不勝衣正坐拱手氣融神
邁
書畫掩才元史史官楊載稱孟頫之才頗為書畫所
掩知其書畫者不知其文章知其文章者不知其經
濟之學人以為知言
操翰自苦新倩籍文徵仲述造勤工嘗矯諸友曰君
等並持欵說而璧獨操翰自苦譬之騄耳泛駕蹇牛
負軛誠不可共語也
完人王守仁集世所謂完人若震澤先生王公非耶
内裕倫常無俯仰之憾外際明良極禄位聲光之顯
所謂夀福康寧攸好德而考終命者公殆無愧焉
人如龍虎明王維貞集在昔經國之臣有所謂楊石
淙者其人如龍又有所謂王晉溪者其人如虎龍所
在淵雷雨興焉虎所在山草木茂焉人罔不仰其為
祥亦罔不駭其為異
貌古心夷湛若水集莊定山貌古心夷學博志大就
之退遜若不勝衣而胸中多奇探之不窮使人恍然若
失
布衣學士湧幢小品明初南城瀟泗其父兄皆仕宦
泗獨為農而通經術多讀古書時號曰布衣學士
靖難人豪何良後集皇天眷佑凡國家有一大難必
生一人以靖之英宗北狩則生一于肅愍劉瑾謀逆
則生一楊文襄宸濠之變則生一王陽明武宗南巡
則生一喬白巖武宗大漸時江彬隂蓄異謀則生一
楊文忠王晉溪皆對病之藥手到病除
勲業文章玉堂叢話楊文懿守陳曰子房不見文詞
元齡僅辦符檄劉誠意勲業造邦文章傳世可謂千
古人豪
含宏亮直王鏊集成宏間翰林聲望最著者吳寬謝
遷二人皆狀元儀貌修偉寬温粹含宏遷明暢亮直
並有公輔之望
經濟大業楊文忠行狀太師李文正公曰文章我不
敢辭經濟大業須歸石齋梁文康公曰天下大事非
石齋莫能濟
四王王文貞集時海内有稱二王者則元馭兄弟而
又有稱四王者則濫及余與敬美余實不能當也
朗暢玉立國寶新編李夢陽朗暢玉立傲睨當世
字一字袁小修集顧鎬字京汝南人今人皆兩字字
而京獨字一字自東漢以下無之
真孝廉啓崇野乘吳江朱陛宣鄉舉後益儉約自矢
不名一錢惟日以娛親為樂幾度春闈獻歲而行甫
竣事即歸未嘗有三月淹巡按衫彪佳以真孝廉請
于朝贈翰林院待詔
擬禰李盧𥅆集余坐誣繫濬獄有人傳四溟詩集讀
之乃茂秦所為中二絶句矜予極冤擬之禰衡李白
夫禰李雖死詩文猶傳于世若余發跡既隠又罹重
患有說如山誰肯為余傳哉因作詩以答其意
三不貪海瑞集郭襄靖公之不貪三白首淹恤遲馬
後鞭處咸寧分宜江陵際進退完珏是不貪位自公
開府粤地夷罽停櫓珠胎斷罾是不貪利削平夷獠
功滿東南孫膚寂若&KR0008;&KR0008;儒生是不貪功案公名應
聘官兵部尚書
志肆材縮徐貞卿集唐寅悲以華盛榮名不立乃作
昭恤賦以自見又嘗自論曰嗟乎唐生何志之肆而
材之縮乎
醍醐稱弇山園稿徐子與舌有臧而無否莊事李攀
龍不敢以友進宗臣梁有譽早死攀龍高簡少延納
國倫與世貞不耐多口語獨于公無間言以故得醍
醐稱一曰國老和而甘且善劑也
表裏相稱李賢雜錄吏部侍郎缺上召李賢問之對
曰無如禮部二人上復問其優劣賢曰鄒幹為人端
謹但規模稍狹姚䕫表裏相稱有大臣之量上遂用
之
附庸風雅陳仲醇通明俊邁短章小詞皆有風致亦
可裝點山林附庸風雅
品第四等嘉靖注略御史曹嘉品第朝臣五十餘人
釐為四等上奏上以其狂肆令補外
隠逸
米桶中人元史補遺吕徽之隠居萬竹山諸貴游往
訪之時天寒忽米桶中坐一人乃其妻也問吕先生
何在曰溪上捕魚詣其處見之少頃擕魚換酒至盡
歡而别他日復往則遷居矣
老客婦楊維貞傅維貞于洪武二年召修禮樂書謝
曰豈有八十歲老婦就木不遠而再理嫁者耶賦老
客婦詞以進遂以白衣乞骸骨歸
林泉民貝瓊集陳留張夢辰居華亭之城東日與子
弟數十人講春秋或勸之仕不應人以是高之稱曰
林泉民
待清元史補遺潘音生十歲聞崖山之變不食者累
日長而絶意進取築居南洲山中扁其軒曰待清後
徵天下遺逸廉訪使&KR0702;贊之行固辭不就
畀床元史陳友諒陷江西吳當戴黃冠著道士服杜
門不出友諒辟之當卧床不食以死自誓乃畀床載
之舟送江陵終不為屈
致書丞相元史杜本隠武夷山丞相托克托以隠士
薦詔遣使以織幣上尊召為翰君待制使者致君相
意趣之行至杭州稱疾固辭致書丞相而返
枕槖卧明李希顔傳希顔隠居不仕太祖手書徵為
諸王師授贊善諸王就國希賢歸舊隠部使者騶輿
訪之途遇一老枕槖而卧前驅蹴之起乃希顔也倚
槖與語竟日而别
浮游湖山明周南老集倪處士元鎮晩歲益務恬退
棄散無所積屏慮釋累黃冠野服浮游湖山間足跡
不涉貴人之門
晉宋風致宋濂集吾衍意氣簡傲不為公侯屈生徒
從遊者常數十百人衍左目眇又跛右足一俯一仰
嫵媚可觀宛有晉宋風致
倚樓長嘯獻徵錄王冕每居小樓上客至僮入報命
之登乃登部使者行郡坐馬上求見拒之去去不數
武冕倚樓長嘯使者聞之大慚
行窩詩畫明張時徹集沈周隠居奉母居常戒入城
市郭外置一行窩間與親賓欵語有擁騶徒過者則
不納每欲至窩遠近喧傳曰沈先生來矣候之者舟
滿河干乞詩乞畫隨所欲應之然以母故亦不留宿
不足而足王鏊集東岡高士施鳳食貧礪行晩構一
臺于松竹之間客至與飲怡然終日有貴者過而問
焉曰君何所得而樂若是曰吾無得也吾所欲易足
耳貴者惘然曰吾足而不足君不足而足
鶴鹿夾輿王鏊集吳興有逸人王綸每值好風日肩
輿行山溪間蒼鹿一白鶴一夾輿馴擾鄉人遥望之
輒曰吳隠君來也
風神藻雅李夢陽集太白山人者吳越間放人也往
劉子過夷門數山人風神藻雅云與之遊令人坐忘
然予竟莫知其何人也明孫一元傳一元字大初入
太白山嚼草木因自號太白山人
世隠文震孟集顧氏自樂安君隠居臨頓里結椽三
楹署曰春潛子克成孫子武蓋三世饒隠德焉
大籠五六李東陽集王古直名佐旅食三十年無僮
僕不置釡甑有大籠五六惟詩畫數百幅中貯壺酒
晨出飲一再勺已復鑰之以去
一石支門獻徵錄陸叔平善繪事饒風雅築室支硎
山下蓺名花數百種佳客過從即迎至花所苟非其
人強造者以一石支門剥啄如弗聞矣
自答不在明韓奕小傳奕字公望絶意仕進與王賓
咸隠于醫建文初姚善守吳造請之公望不踰中門
于布簾内答云不在一日伺賓在掩入其室公望走
楞伽山善隨至則泛小舟入太湖善太息而去
苕溪五隠李夢陽集孫一元就昏吳興與劉麟吳珫
陸崐龍霓稱苕溪五隠
山人横金王世懋集余乞休不允強出朝過李臨涯
遇一舊識山人在座李謂余曰君知舊日山人多改
業乎是君為一中丞所知腰已横金矣余戲謂山人
方競横金那聽横金吏反作山人也
寒山名啓崇野乘趙凡夫得地寒山之陽鑿澗疏泉
披蓁削莾收戶三十連岑五百于是寒山之名聞海
内
煤書歷背本朝王士禎詩話天啟初潁川張遠度置
田潁南一日獨遊見耕而歌者聽之皆杜詩也遂呼
與語自言王姓清臣名因過其廬見舊歷紙背以煤
書所作詩皆有致
處士頭銜元陳旅贈梅石詩還家不復羨浮榮處士
頭銜字字清
地高卿相吳偉業題陳徵君祠詩通隠居城市風流
白石仙地高卿相上身遠亂離前
元明事類鈔卷十六
