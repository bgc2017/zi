元眀事類鈔卷五
監察御史姚之駰撰
君道門(二)
涼德
烟霞小仙元氏掖庭記順帝自稱玉宸館佩瓊花第
一洞烟霞小仙就萬歲山建玉宸館叠石為瓊花洞
以居焉
稱將軍眀紀事本末武宗議北征自稱威武大將軍
太師鎮國公朱夀廵邊令内閣草勅梁儲泣諫不可
上乃自稱之鄭善夫詩聞道漢天子身封鎮國公
大慶法王續蔵書康陵好佛自稱大慶法王内批禮
部稱大慶法王與聖旨等傅珪為禮部尚書佯不知
執奏孰為大慶法王者敢並至尊書䙝天子大不敬
詔勿問
上道號眀紀事本末世宗自號靈霄上清統雷元陽
竗一飛元真君後又加帝君等號各數十字
土木之變眀紀事本末英宗惑于王振親征額森前
軍覆沒因班師至土木敵四面来攻上遂被擁以去
尹耕詩永寧山外黃花鎮隆慶州旁土木城
外四家眀紀大同遊擊江彬入亰賂錢寧引入豹房
得見上上喜冒國姓為義兒時時在上前說兵事時
許泰劉暉皆有寵于上號外四家而彬尤甚
破産禮佛眀海瑞䟽陛下破産禮佛民間室如懸磬
天下因即位改元之號而臆之曰嘉靖者言家家皆
淨而無財用也
中旨眀通紀魏忠賢竊柄動曰中旨廷臣交諫給事
李魯生上言執中者帝宅中者王旨不自中出而誰
出時論鄙之
内撡眀紀事本末熹宗任忠賢開内撡鉦鼓之聲喧
衠宫禁眀沈德符天啟宫詞封章臺鎖俱休進萬乘
臨戎正内撡
選淑女明季遺聞福籓稱制江南惟以選淑女為事
特遣内監于杭州選到三人命戶工二部採辦珠冠
明沈一貫有觀選淑女詩其詞云吏符登門如索
仇斧柱破壁怒不休父母長跪兄嬸哭願奉千金從
吏贖
開帥府王世貞正德宫詞大内别開元帥府傳聲侍
女莫稱臣
興亡
冬青塜倪端叟遊杭雜稿會稽唐珏聞發宋陵事乃
聚諸少年潛收諸陵遺骨埋之又於宋常朝處掘冬
青樹植於所函土上楊維楨冬青塜篇云江南石馬
久不嘶塜上冬青今已拱袁洪道詩云六陵花鳥哭
冬青
羊兒年元史至正五年淮楚間童謠云富漢莫起樓
窮漢莫起屋但看羊兒年便是吳家國
日月並行明劉玉紀已瘧編元主嘗召一術士問以
國祚對曰國家千秋萬歲不必深慮惟日月並行為
可憂耳至明兵至而元亡
乾坤有恨明建文帝詩乾坤有恨家何在江漢無情
水自流
開箧披剃傳信錄太祖一日問劉基汝有何術以教
朕使守天下基對曰有因成一小箧用銕汁灌鎖戒
後世非有大故不可開後靖難師至建文開篋視之
則見袈裟一伽黎一剃刀一曰此伯温教我也遂披
剃而遁
製錫椑吾學編成祖崩于榆木川金文靖與楊文敏
速集諸内侍秘不發喪亟括行在及軍中錫器召攻
金者銷錫為椑權歛而錮之殺工以滅口命光祿寺
進饌如常儀
奪門眀紀事本末李賢對英宗曰陛下應天順人門
何必奪且内府門寧當奪耶泳化編時言奪門功者
紛紛上一日與李賢論及此深陳奪門二字之非
西山抔土眀顧起元詩西山一抔土寂寞亦冬春自
注舊傳建文君葬于西山不封不樹
藍衣朱履眀通紀京城䧟帝自經于萬歲山之夀皇
亭披髮御藍衣跣左足右朱履衣前書曰逆賊直逼
京師雖朕薄德匪躬然皆諸臣之誤朕也朕死無面
目見祖宗于地下去朕冠冕以髮覆面任賊分裂朕
屍勿傷百姓一人
眀亡厰衛眀詩話沈起嘗擬撰眀書謂眀不亡于流
寇而亡于厰衛自成化十二年秋始設西厰絶筆焉
眀季遺聞福王稱制時禮科袁彭年䟽諫錦衣緝事
言厰衛一盛于成化再盛于正德三盛于天啓即厰
衛之興廢而世運之治亂因之
皇后
却臨幸元史巴延呼圖克皇后從順帝廵上京次中道
一夕帝遣内官傳旨欲臨幸后曰暮夜非至尊往来
之候中使反覆者再竟不納
易院官元史成宗尊母為皇太后命設官属置徽政
院後院官有受獻浙西田七百頃籍于位下太后曰
江南率土皆國家所有我安得取之命中書省易院
官之受獻者
一視而返玉堂綱鑑世祖后鴻吉哩氏性眀逹帝以
宋府庫物置殿庭召后視之后一視而返帝問何欲
后曰宋人貯蓄以貽子孫子孫不能守我又何忍取
之
禮法自持輟耕錄皇后鴻吉哩氏性節儉不妬忌動
以禮法自持第二皇后竒氏有寵帝希幸后所后無
幾微怨望
法古賢后元史類編順帝諤勒哲呼圖克皇后故能矯飾
每暇則取女孝經史書訪問歴代皇后之有賢行者
為法四方貢獻珍羞輒先遣使薦太廟然後敢食
賜臣下酒元史史樞取劍州帝大宴頋皇后命飲樞
酒且曰我國家未有皇后賜臣下酒者以樞父子世
篤忠貞故寵以殊禮有能盡瘁國事者亦如之
豈能相救綱鑑巴延誅騰吉斯其弟走匿皇后座下
后蔽之以衣左右曳出斬之巴延并執后后呼曰陛
下救我帝曰汝兄弟為逆豈能相救
齋素作福剪勝野聞太祖欲殺宋濓太子救之不得
會與后食后具齋素帝問之對曰妾聞宋先生坐罪
薄作福佑之帝投筯而起竟使謫茂州
女官加刃眀書張太后謁陵還召英國公輔大學士
士竒榮漙尚書濙入頋上曰此五臣三朝所簡任貽
皇帝者頃之宣太監王振曰汝侍皇帝起居多不法
今賜汝死于是女官加刃振頸上為跪請太后曰我
聽帝姑留然自今不得令干國事
懷糗餌泳化編太祖曰皇后起布衣同甘苦嘗在軍
倉卒忍饑懷糗餌以進比之豆粥麥飯其困尤甚
戒垂簾泳化編英廟幼冲大臣請太后垂簾視事不
許且曰毋壞我祖宗家法使母后預政也
哀籲拜天寓圃雜記英宗錢后性謹不妬上北狩每
夜哀籲拜天倦則卧地因損一肢哭泣太多復損一
目傾宫中所有佐迎駕之費復辟之後處景皇后猶
有禮焉
星見燕分眀王家屏集慈聖太后降里中異香弥旬
不散司候言后星見燕分直帝城東南其地女家多
喜後慈聖儷莊皇帝于裕邸
夢月入懷眀史藁孝宗孝康皇后張氏興濟人母金
夢月入懷而生后
召諭大臣弇山堂别集宣宗侍太后謁陵太后命召
見大學士三楊英國公張輔少師蹇義于便殿諭曰
皇帝數言卿等忠勤今天下清寕固是祖宗福祐亦
卿等贊襄之功賜以酒肴及白金紵絲表裏
呼帝起眀史藁神宗初立李太后每當朝即五更至
帝寝所呼曰帝起勅左右掖帝坐取水為盥面挈之
登輦以出
讀趙高傳眀紀事本末張后賢眀魏客忌之上一日
幸后宫頋見几上書一卷問后何書曰趙高傳也上
默然
有娠托疾蕪史玉熙宫内安樂堂在焉成化間萬貴
妃專權孝穆紀皇后有娠托疾居此誕生孝宗
妃嬪
緝駝茸元史世祖出獵道渴見一女子緝駝茸從覓
馬潼女子曰馬潼有之但父母不在我女子難以與
汝世祖欲去女子曰我獨居此汝自来自去于理不
宜姑待父母歸須臾果歸出馬潼飲世祖賢之後納
為太子妃
聫縞元氏掖廷記熊嬪性耐寒嘗于月夜遊棃花亭
露袓坐紫斑石上帝見其身與棃花一色因名其亭
曰聮縞
玉龍笛元氏掖庭記程一寕未幸時嘗春夜登翠鸞
樓倚闌弄玉龍之笛歌中情詞悲愴帝聞之遂至其
所一寧見龍騎簇擁趨出俯伏帝以手扶之曰卿非
玉笛中自道其意朕安得至此
投敝梳泳化編代王母下邳人初太祖嘗過其家已
晩母曰人言汝當為天子因留宿詰旦去母曰有娠
以何為驗太祖投以敝梳既而果娠生代王
歌閔農詩椒宫舊事高皇登香雲閣觀後苑刈稻取
酒為賞令孫貴妃誦詩歌李紳閔農詩上大悦
天外玉簫明寧獻王宫詞忽聞天外玉簫聲花下聽
來獨自行王司綵宫詞贏得君王留步輦玉簫嘹喨
月明中注永樂間上寵幸高麗賢妃權氏穠粹善吹
簫宫中争效之司綵宣德中女官也亦詠權妃事
守宫論徐禎卿異林女氏沈秀州人孝宗嘗試六宫
守宫論沈發端云甚矣秦之無道也宫豈必守哉擢
第一贈弟溥試春官詩有同補山龍上衮衣之句
年長獲寵明史藁憲宗年十六即位萬貴妃巳三十
五矣寵之專房遂譛廢吳后六宫希得進御
訶妹妲五朝注略神宗元夕御宴慎嬪魏氏勸停礦
稅君民同樂面訶鄭貴妃為妹妲忤旨幽之七日卒
緘玉合明史藁鄭貴妃于大高元殿要帝謁神設誓
立其子為太子因御書一紙緘玉合中賜妃為符劵
後以廷臣之争既立皇長子帝遣人取玉合封識宛
然發合虫蝕書盡矣
羅巾有詩明郭子章詩話嘉靖中宫人張氏卒身畔
羅巾題自嘆詩有雨過玉階秋氣冷風吹金鎻夜聲
多之句上傷之杖死宫監數人案湧幢小品以為成
化宫人邵氏詩憲宗聞之遂召幸焉後誕獻皇帝
移宫三朝典要給事楊漣疏曰先帝升遐宫中有選
侍儼然以母道自居故諸臣請陛下暫居慈慶宫今
既登大寶豈有天子偏處東宫之理選侍非嫡母非
生母無妄恃舊恩曰我貴妃我哥兒作此大不敬語
宜勅遵天語立移入一號殿是為守禮安分
江南供設明史藁懷宗田貴妃知書善畫蘭鼔琴母
家本揚州宫中供設皆自江南輦致吳偉業永和宫
詞有私買瓊花新樣錦自修水遞進黃柑句
太子
承華事略元史裕宗在東宫王惲進承華事略二十
篇裕宗覽之至漢成帝不絶馳道唐肅宗改服絳紗
為朱眀服心甚喜曰我若遇是禮亦當如是王惲西
池幸遇詩首詢帝子龍樓召喜輟犀弓偃月彎自注
時進承華事略太子讀之喜至為輟射
旁求經籍元史類編仁宗為太子雅重儒學遣使旁
求經籍装潢成帙識以玉印時有進大學衍義者命
節而譯之曰治天下此一書足矣命與圖象孝經列
女傳並刊行以賜臣下
崇儒重道元通鑑世祖太子真金好賢若渴宋衟目
眚則賜鈔王磐請老官其壻于東平辟劉因舉夹谷
之竒為贊善孔洙自江南入覲則責張九思以學聖
人之道何不知有聖人之後其崇儒重道夲天性如
此
不效流觴元史東宫香殿成工請鑿石為池如曲水
流觴故事太子曰古有肉林酒池亦欲吾效之耶不
許
戒飛放輟耕錄太子在端夲堂讀書近侍之嘗以飛
放從者輒臂鷹至廊廡間喧呼馳逐將勾引出遊太
子授業畢徐令戒之曰此讀書之所先生長者在前
汝輩安敢褻狎如此衆皆驚懼而退
屏去臂禽元史許有壬前朝舊德太子敬禮之一日
入見方臂鷙禽以為樂遽呼左右屏去
置東宫官王世貞集元以太子領中書令高帝曰太
子當尊師傅習經傳他日軍國機務皆令唘聞何中
書令也其議置東宫官属
負逃圖剪勝野聞太祖嘗為漢兵所逐馬后負之而
逃太子私繪為圖及后崩帝愈肆誅虐太子驟諫帝
怒射之太子走帝追及太子探懷中所繪圖遺于地
帝發視之大慟而止
賑荒眀紀事本末仁宗為太子過鄒縣見男女持筐
路拾草實為食因下馬入民舍視民皆衣百結竈釜
傾仆嘆曰民隠不上聞至此乎賜之鈔即令布政使
停止秋稅且發官粟賑之官吏請人給三斗曰且與
六斗
起立拱聽李東陽集周文端為中允侍太子講文華
大訓太子每起拱聽大臣以為勞謂宜跪請坐聽公
不從竟得如禮
親封御物聖諭錄文皇北征命太子監國一日問楊
士竒太子何如士竒對曰太子孝敬仁眀有事宗廟
祭品祭器皆親閱每進御物必親為封識
情須自致眀紀懿文太子薨皇太孫欲服三年喪太
祖不可然三年内未嘗高聲笑未嘗露齒不飲酒食
肉不舉樂不御内人勸之則曰服可例除情須自致
養正圖萬歴注略修撰焦竑為皇長子講官進飬正
圖
讀三字經隆慶注略一日太子遇閣臣于御道西召
謂曰先生翊贊良苦閣臣頓首謝曰願殿下勤學荅
曰方讀三字經既而曰先生且休矣睿音清朗聽者
悚悅眀徐階朝賀東宫詞千官繞仗容常泰三字開
編誦已成
抱足對泣後渠雜識英皇病卧便殿召李賢諭曰今
庶事頗寕頋大者反搖奈何賢力陳國本不可動上
遂召太子太子至賢曰天下事定趨出謝太子抱上
足對泣讒遂不行
嘆不同時楊士竒集仁宗在東宫覽歐公奏議愛重
不已有生不同時之嘆常舉公所以事君者勉羣臣
好皇孫玉堂叢話漢庶人謀奪嫡成祖惑焉遂欲易
儲召重臣决之諸臣莫對觧縉獨曰好皇孫成祖由
是釋然盖縉以三語而决此大事云
啖金銀眀通紀景帝欲易太子恐大臣不從與太監
謀先啖閣下諸學士賜以金五十兩銀一百兩陳循
輩遂以太子為可易
所見七事明姚䕫集仁宗監國時有飛語上聞上属
胡濙往察之公至以所見七事皆誠敬孝謹密疏以
聞上自是不復疑
争國夲眀紀神宗晚年國夲之論起廟堂益相水火
上頗厭惡之斥逐相繼持論者愈堅乃一切置之高
閣
震器有歸明姚登孫賀建儲表坤元居上扶皇統于
中天震器有歸衍孫謀于奕世
三加冠眀陸釴漫記太子三加初折上巾二遠遊冠
三九旒冕
藩王
分封西北續文獻通考元初以親王分封西北其地
極遠去亰師數萬里
碩自歸藩元史噶瑪拉封晉王世祖崩奔赴上都王
于世祖為冡孫大臣皆属之王慨然曰昔皇祖命我
鎮朔方碩服厥職母弟特穆爾仁孝可嗣大統于是
成宗即位而王自歸籓
五世六王元元眀善集許慎氏五世六王六太師男
婚帝族女嫓王家入垂子則出垂臣範
一字王續文獻通考元制封一字王者金印獸紐兩
字王者金印螭紐
金印傳國元史穆呼哩沉毅多智略事太祖以忠勇
稱滅金後封為魯國忠武王賜黃金印曰子孫傳國
世世不絶
蜀秀才眀朱謀瑋籓獻記蜀獻王椿博綜典籍容止
都麗有儒素風高皇常以蜀秀才目之
喜生食人吾學編祥符王有熺喜生食人腦肝膽薄
暮每伺人過門輒誘入殺而食之故其邸前日未晡
即斷行迹
園亭待友獻徵錄唐恭王彌鉗平生雅尚儉素晚年
乃廣置園亭曰吾非耽樂以待賓友爾士大夫過南
陽無不造門求見者
製賦親餞明史藁襄王瞻墡入朝英宗為製峴山漢
水賦及襄陽四時歌親餞之盧溝橋
日賦一詩類函明秦簡王嗣位日賦一詩積三十年
薨後妃某氏命紀善校刻其詩號賓竹小鳴集
女不乞封籓獻志恭裕王載坅以已祿縻費國廪無
所補故事郡王女封縣主歲食祿六百石王四女皆
不乞封而以妻諸郡學弟子
囊雲送雪明寧獻王有囊雲詩注云臞仙每月令人
往匡廬最高處囊雲以歸搆雲齋障以簾幕放雲一囊
四壁氤氲如身在洞壑又周憲王有送雪詩自注云
汴土風俗每歲遇雪初下則以小合子盛之送親知
以為瑞或舉觴歡宴尤為宫中所尚焉按臞仙囊雲
憲王送雪此宗籓中佳話可以屬對
墐戶著書明史藁鎮國中尉謀㙔墐戶著書至百十
有二種皆手自繕寫黃汝亨為進賢令投謁抗禮劇
談久之逡廵改席次日遂北面稱弟子人兩高之
四葉有集類函蜀自獻王移四葉皆有文集行世昭
王仁厚好儒孝宗嘗賜詩以河間禮樂為比
不用婦言徵吾錄宸濠將叛婁妃泣諫不聽及後被
擒于檻車中泣語人曰昔紂用婦人言而亡天下我
以不用婦人言而亡其國
風流好文明錢希言遼邸記聞遼王宫室聲伎之樂
甲于諸籓且風流好文于諸技靡不狎弄四方之墨
卿賦客博徒酒人無不集其座上江陵相未第時極
為遼王所眷既入掌國事日夜思齮齕王十年間小
山蘭坂遂鞠為草莱矣
百子並封弇山堂集慶成王生百子俱長成每會紫
玉盈座詳見生子
兩疏上慰眀紀事夲末土木之變襄王兩上疏安太
后乞命太子攝位急圖迎復仍乞訓諭郕王盡心輔
政疏上景帝已立八日矣天順復辟得疏宫中上感
嘆取王入朝禮待甚隆
蜀府最富病逸漫記天下王府惟蜀府最富楚秦次
之其他如韓府襄城范德最貧至有喪不能舉服不
能完者
自比世民眀紀事夲末高煦封漢王不肯之國請得
天策衞為護衞曰我英武豈不類秦王世民乎後謀
反死
桐棺一寸眀史藁福王常洵就封洛陽是時帝所遣
稅礦使日進月奉貴妃斥十之九資之又賜莊田四
萬頃荻洲塩茶之稅以億萬計及為闖賊所殺兩承
奉乞收王骨賊義而許之桐棺一寸載以斷車
六王王世貞集今世知六王不知六王之為韓宋二
公而後不王者作李善長馮勝傳袁袠集眀興猛將
雲從而六王最著按六王徐中山逹常開平遇春李
岐陽文忠鄧寕河愈湯東甌和沐黔寧英
支禄法皇甫庸紀略宗籓之盛二百年来不下萬餘
人後以禄米不能供億定十六歲以上支禄之法又
定妃夫人而下不係奏請宫嬪所生皆與庶人同不
得混襲
司香眀敖英集舊制太子未生生而未立立而未長
親王一位不之國令其出閣而于太廟司香其慮深
遠矣
裁抑宗籓明通紀卓敬密奏裁抑宗籓于是燕周齊
湘代岷諸王頗相煽動上患之謀諸齊泰泰與黃子
澄首建削奪議
共篷分餅今言高帝子孫盖四萬有竒邸禄歲增民
財日窘至有共篷而居分餅而膳四旬未婚十年不
葬者
婚嫁命名眀史藁宗籓婚嫁命名例請于朝貧者為
部所稽積疏數千有已死尚未名者崇禎初用何如
寵請貧宗得嫁娶者六百餘人
辨方分土高啓封建親王賜宴詩漢運初興日周籓
並建年辨方分社土當陛列宫懸
公主
王公主元諸公主表秦漢以来惟帝姬得號公主而
元則諸王之女亦槩稱焉
以鈔還直元史類編廉希憲為北京行省平章長公
主入朝縦獵郊原希憲欲入奏公主恐碩以鈔五千
貫還民之直
諮禀軍政元史阿拉克必濟公主眀敏有智略太祖
征伐四出嘗使留守軍國大政悉諮禀而後行故師
出無内頋憂
拜甎雙趺紫柏禪師語錄潭柘寺有元妙嚴公主拜
甎雙趺隠起幾透磚背相傳妙嚴為元世祖女削髮
居此日禮觀音遂留此跡
駙馬安在明通紀駙馬都尉梅&KR0907;鎮淮安燕師假道
&KR0907;拒之革命日殷大慟欲死燕王迫公主囓血為書
以招殷後為人擠死橋下公主疑出上意牽衣大哭
曰駙馬安在文皇笑觧之
金瓶取一筆麈萬歴中選擇尚主兄弟三人入見太
后置其名金瓶中焚香祝天取其一即時緋袍覆之
送入春曹
貽書阻兵吾學編寕國公主嘗遺書阻靖難兵文皇
不荅兵至淮北與公主書言興師不得已故令遷居
太平門外公主亦不荅
孤婺高行眀史藁神宗榮昌公主下嫁楊春元春元
早卒主孤婺高行帝深重之
何敢偷生眀紀事夲末李自成犯京師尚衣監何新
入宫見長公主斷肩仆地與宫人救之而甦公主曰
父皇賜我死我何敢偷生
長平誄夲朝張宸長平公主誄賊以貴主既隕授屍
國戚越五日復生順治二年上書碩髠緇空王詔不
許以周君故劍是合俄焉薨逝葬于彰義門之賜莊
禮也
閏位
海精元史補遺方國珍生有膂力善馳跳時童謠云
楊嶼青出海精楊嶼者台州海上童山也延祐六年
忽草木欝然是歲國珍生後㩀有台温慶雲等路賜
爵衢國公眀興乃降
捕魚兒眀紀事夲末陳友諒鷙悍為羣䧺冠其初起
也父戒之曰若捕魚兒耳而乃圖大事友諒曰相塜
者言我家當富貴今其時矣及僣稱漢帝往迎父焉
康郎之戰敗死稱帝僅四年
張王楊循吉吳中故語迹士誠之所以起蓋亦乘亂
保結然在元猶貢運不絶亦固知有大義者蘇人至
今猶呼為張王云
黃菜葉眀紀事夲末張士誠委政于弟士信每事惟
與黃敬夫葉德新蔡彦文三人謀時有民謠曰丞相
做事業專用黃菜葉一朝西風起乾癟後徐達破平
江刳三參軍藁于旗杆之首眀胡儼姑蘇詩夜月人
歌黃菜葉秋風夢遶白駒場
樊樓主人壟起雜事韓林兒嘯亂稱小眀王都汴梁
起樊樓于街西飾紅裙綺瑟于上將帥出師飲餞于
此自稱樊樓主人
濠城甥館眀通紀時四方兵起定遠人郭子興據濠
上欲入濠城避兵卜吉而往子興以養女妻焉即高
后也上在甥館有救天下安生民之志後上克滁子
興立為滁陽王王卒上統其軍
披圖伐蜀明紀眀玉珍稱帝于蜀國號大夏遣使來
聘太祖使參知政事蔡哲往報哲挟畫工同往圖其
山川險易以獻太祖覽而嘉之遂為取道伐蜀之張
夲
元明事類鈔卷五
