元明事類鈔卷二十七
監察御史姚之駰撰
禮樂門
典制
禮樂所自元李好文集憲宗時有日月之祀當羣臣
奏對時上問禮樂自何始左右對以堯舜則其立神
基肇人極已宏遠矣
右為尊元名臣奏議泰定帝時遷列聖神主於太廟
新殿博士劉致議曰國家取唐宋定制為九世遂以
舊廟入室為六世昭穆不分父子並坐不合禮經雖
國家以右為尊然古人所尚左右初無定制今建宗
廟之方位既依禮經而宗廟之昭穆反不合禮經於
制未便
加封文宣元閻復草制朕纂承丕緒敬仰休風循治
古之良規舉追封之盛典加號大成至聖文宣王遣
使闕里祀以太牢
鹵簿圖元史類編英宗時拜珠進鹵簿圖帝以唐制
用萬二千三百人太多乃定大駕三千二百人法駕
二千五百人丹墀獨對至大中曾㢲初嘗著鹵簿圖
並書進之至英宗而鹵簿大興旗幟之繡繪者作於
閩浙人馬鎧甲被彩繡者作於江西又命留守作五
輅
太常集禮元史李好文言曩有詔集禮只令各郡縣
置局纂脩夫禮樂出自朝廷郡縣何有哉乃白院長
選僚屬出架閣文牘資其採擇三年書成名太常集
禮得旨頒示中外
星宿旗元輿服志儀仗有二十八宿旗各繪神像又
有風伯雨師雷公電母五嶽四瀆旗
尚左典故紀聞吳元年始命百官禮儀俱尚左改右
相國為左相國餘官如之
集禮書成明紀事本末洪武中集禮書成其書以吉
凶軍賓嘉冠服車輅儀仗鹵簿字學樂為綱凡升降
儀節制度名數皆偹通五十卷
革封號王褘擬詔嶽鎮海凟皆受命於上帝豈國家
封號之所得加今止以山水本名稱其神郡縣城隍
神號一體改正歴代忠臣烈士亦依當時初封以為
實號後世溢美之稱皆與革去
易木主明紀事本末嘉靖中正孔子祀典易木主及
釐正從事諸賢本朝谷霖蒼論孔子加封自漢平帝
始也王拜於帝僣已稱先師禮也廟祀設像自唐宋
元始也其䙝已甚易木主禮也八佾十二豆籩自宋
徽宗始也祭用生禄太學仍之郡國減等禮也帝釋
奠舞六佾謬巳從祀四聖七十二賢矣曾點顔路退
食廡下子先父食改附啓聖禮也刪申黨黜公伯寮
等十三人改蘧瑗等七人進后蒼等五人考証班班
勿僣勿黷禮也
尚赤明通紀洪武時詔定服色尚赤
綵旗夾壠泳化編正統時上祀先農畢釋祭服秉耒
三推戶部尚書捧青箱後隨耆老馭牛按轅教坊樂
工執彩旗夾壠謳一倡百和颭旗而行凡三往三返
鹵簿儀仗續通考明鹵簿儀仗凡正旦冬至聖節錦
衣衛陳鹵簿大駕於殿之東西郊祀鹵簿大駕全設
前期視牲丹陛駕其祭社稷太廟山川鹵簿内去白
澤旗以下等項耕籍幸學俱用鹵簿大駕
親蠶嘉靖注略夏言請舉親蠶上勅戸部建壇曰蠶
於禁中唐人便安之制不可法命翟車出入由元武
門壇制殺先農什一
孔門下馬典故紀聞成化時以監生虎臣言詔天下
孔廟所在凡過其門者皆下馬
六卿不及明紀編年成祖喪踰二十七日禮部尚書
請即吉羣臣釋服楊士竒以為宜素衣冠黑角帶明
日視朝上素冠麻衣麻經文臣惟學士武臣惟英國
公如上所服上曰張輔知禮六卿不及士竒所執是
也
大禮議明紀事本末論世宗尊為天子必欲使之不
皇其父興獻為天子父必欲與之共臣其子此議禮
諸臣之過也至必欲遷太廟崇徽號著實錄折衷禮
經毋乃不倫至於嚴父之說興睿宗之號進則以明
察始以豐禰終矣
為三龕獻徵錄周先生鑄嘗疑家禮四龕以西為上
之說僅循唐制乃為三龕中祀所繼之宗而祖禰以
昭穆處左右門人問之曰此固朱子意也
祀先祝稱續藏書吕文簡柟為翰林時受禄祀先祝
稱某之子某聞者羡其知禮
喪禮皆儒明詩話崇慶俗尚浮屠萬輔居喪獨遵家
禮鄉人化之諺曰萬輔一呼喪禮皆儒
雙摺刺王世貞集故事吏部尚書體最重六卿以下
投皆用雙摺刺惟翰林光學以单紅刺相往返又六
部尚書侍郎大小九卿於内閣用雙帖報之单紅及
余以太僕卿入都則惟内閣報单帖而六部皆以雙
帖見報矣余等於部屬等官皆用雙帖往返不知起
自何時殊覺陵替所費紙亦不少
論起復明羅倫集臣聞朝廷援楊溥故事起復李賢
臣竊謂李賢大臣起復大事綱常風化之所繫天下
後世之所監况比年以來朝廷以奪情為常典縉紳
以起復為美名臣不忍聖朝之世乃至於此
奪情明通紀張居正父喪上賻贈甚厚然亦無意留
之所善同年李幼孜等倡奪情之說居正惑之乃疏
乞守制示意馮保使勉留焉
脱屨泳化編樂韶鳳奏古者朝祭有脱舃禮今議於
郊祀廟享前期有司設御幕於壇門外及設執事官
脱屨之次於門西側從之
稱晩生觚不觚錄翰林舊規凡入舘而其人已拜學
士即不拜學士而先登第七科者投刺皆稱晩生
書正字觚不觚錄故事投刺於柬面書一正字雖甚
不雅而承傳已久余丙子入朝則投刺皆不書正字
乃避江陵諱也
祭祀
國禮割奠元史至元中祭宗廟始用沅州麻陽縣苞
茅天鵝野馬塔喇布哈(注其狀如獾)野鷄鶬黃羊呼齋爾
(注其狀如鳩)湩乳葡萄酒以國禮割奠
拜日月山元通鑑憲宗始以冕服拜天於日月山詳
見山
日月從祀元史武宗至大三年祀南郊以日月從祀
歲必親祀元通鑑英宗詔羣臣曰一歲太廟惟四祀
使人代之不能致如在之誠自今歲必親祀
十人從祀元史仁宗朝詔以宋儒周敦頥程顥顥弟
頥張載邵雍司馬光朱熹張栻吕祖謙及故中書許
衡從祀孔子廟廷歐陽元集時貢舉法行非程朱學
不式尋定濓洛以下九儒及衡為十人祀孔子廟
純色馬元史大德九年冬至祀天用純色馬一蒼犢
一羊鹿野豕各九後又改用蒼犢正副各一
太廟佛事元禮樂志命國師僧薦佛事於太廟七晝
夜造木質金表牌位十有六設大榻金椅奉安祐室
前
造祭器元史中統以來因金宋祭器而用之至治初
始造祭器於江浙行省其舊器悉置九閣
封號元史至元二十八年加上五岳帝號加封四凟
四海王號遣使致祭
服冕舃元禮典世祖立國建元考古昔之制而製服
焉冕舃之制祭祀則用之
后土祠續通考元世祖時每歲遣使代祀后土至元
五年嘗建后土壇於太寧宫十二年又立后土祠於
平陽之監湯
别設一室元史類編學宫中顔曾思孟為四配而顔
路曾點孔鯉乃在廡下熊勿軒謂宜别設一室以齊
國公叔梁紇居中而顔路曾晳孔鯉孟孫氏侑食春
秋二祀遣官分獻則可以示有尊而教民孝李東陽
集謝鐸在南監議别祀叔梁紇而曾晳顔路孔鯉配
之以全倫義又請增祀楊龜山而黜草廬吳氏皆不
果行
進十議元史類編袁桷居國史院時初建南郊桷進
十議曰天無二日天既不得有二五帝不得謂之天
作昊天五帝議祭天歲或為九或為二作祭天名數
議圜丘不見於五經郊不見於周官作圜丘非郊議
后土社也作后土即社議三歲一郊非古也作祭天
無間歲議燔柴不見於古經周官以禋祀為天其意
各有旨作燔柴泰壇議壇羣祀而合祠非周公之制
作郊不當立從祀議郊質而尊之明堂文而親之作
郊明堂禮儀異制議郊用辛魯禮也卜不得常為辛
作郊非辛日議北郊不見於三禮祭地而遵北郊鄭
氏之說也作北郊議禮官推其博洽多采用者
金幡元史祭五嶽有組金幡二四凟織金旛二四海
五鎮銷金幡二
孩乳必序元明善集藁城董公凡歲時有事於廟非
甚病不廢拜跪子雖孩乳亦使之序曰祀以孝先也
禮宜如是
合祀天地明紀事本末太祖於冬至合祀天地於奉
天殿列祖從
定南北郊今言嘉靖九年更定南北郊禮南郊皇天
上帝南向太祖西向東一壇大明西一壇夜明東二
壇二十八宿西二壇雲師雨師風師雷師北郊皇地
祇北向太祖西向東一壇中岳東岳南岳西岳北岳
基運山翊聖山神烈山西一壇中鎮東鎮南鎮西鎮
天夀山純德山東二壇東海西海南海北海西二壇
大江大淮大河大漢
祀郊禖明紀事本末世宗以生員李時颺言舉祀郊
禖之禮夏言充祈嗣醮壇監禮使
丁祭明史稿洪武初錢用壬為禮部尚書與諸儒臣
議以春秋仲月上丁於國子監釋奠丞相初獻翰林
學士亞獻祭酒終獻制曰可
通祀孔子獻徵錄先是釋奠之禮止行於京師洪武
十五年命天下每歲春秋通祀孔聖
别立廟明張孚敬集臣謂今日之禮宜别為興獻王
立廟京師使得隆尊親之孝且使母以子貴尊與父
同則興獻王不失其為父聖母不失其為母矣
論從祀王鏊集傳瀚為禮部侍郎時以龜山楊時從
祀孔廟言者因論羅從彦李侗亦當從祀公言二子
著述眎尹焞游酢謝良佐未知先後二子從祀則三
人似不可遺道學所在其可濫乎乃止
退揚進董實錄楊砥洪武中為行人上疏言揚雄仕
莾董仲舒有正義明道之言今孔子廟從祀有雄而
無仲舒臣以為宜退彼進此太祖從之
何獨廢澄王鏊集吳寬為學士或謂元儒吳澄出處
不正不宜從祀孔子公曰從祀亦觀其有益於經傳
否耳苟有禆經傳則揚雄馬融亦皆不廢何獨廢澄
也
建祠李春芳集國家二百年來勑建祠祀者惟文成
劉公基文貞楊公士竒暨文莊歐陽公德三人而已
明儒從祀明史稿隆慶初廷臣請以王守仁與薛瑄
陳獻章同從祀文廟帝獨允禮臣議以瑄配王世貞
集臺諫有請以明先儒從祀文廟者周少宰子義首
以王文成守仁陳檢討獻章應而蔡祭酒清胡布衣
居仁章文懿懋吕文莊柟亞之下羣臣議祀王陳而
布衣與焉按三賢從祀在萬歴十二年
議祧廟吳寬集倪岳為禮部侍郎時德祖以下九廟
已偹及憲宗神主將升祔於制當祧公言自德祖以
上莫推則德祖猶周之后稷也不可祧懿僖仁三祖
以次當祧至太祖太宗為周之文武百世不遷今憲
宗升祔當祧懿祖一廟宜於太廟寢殿後别建藏祧
主之所每歲暮則奉祧主合享應古祫祭之制
祭城隍嘉靖祀典上曰城隍人鬼也焉可與天神地
祇雜於一壇而祭議歸本廟於常祭外添設一壇
改祭渾源湧幢小品北嶽在渾源州自石晉割賂契
丹宋人遂祭於陽曲今都北平則陽曲反在其南宏
治中馬鈞陽請改祭渾源為部所格案有虞氏望
於山川未嘗登封漢書宣帝妃祀北嶽常山於上曲
陽以為嶽靈所居也通典唐武德中祀北嶽恒山於
定州則知北嶽望祠非始於宋朱國祚馬鈞陽言誤
矣
東西郊明紀洪武時增脩壇壝於大祀殿丹墀中東
西相向以祀日月罷朝日夕月之祭至嘉靖中用夏
言議改建四郊兆日於東郊兆月於西郊
奉先殿明史稿高帝諭陶凱欲盡所以追遠之道凱
以太廟已有常祀乃請於乾清宫之左别建奉先殿
以奉神御從之
司禮習儀明紀事本末懷宗幸太學先期司禮太監
王德化奉命率羣臣習儀於太學時比之唐魚朝恩
講經元李邦寧釋奠事
服裘秉珪明鄒德溥郊禋賦帝乃服大裘之霅煜兮
秉鎮圭而如壝握鸞刀以啓膋兮尊黃琮以為儀犢
與牲往&KR0616;象色兮圭兩邸以從數奏太簇而歌應鐘
兮又綴以咸池之舞
牲帖嚴嵩奉命視牲詩牲帖犧人報騶聲騎士催
展陵視寢明魏學禮大祀山陵賦萬歴庚辰皇帝將
有事於山陵宗伯以故事請曰展陵視寢永昭孝思
每帝嗣統則斯禮稱焉帝其念哉帝曰俞
瑶壇琳觀何景明郊觀詩丹戶乾坤闢雕墻海岳扶
瑶壇上星斗琳觀俯虚無
朝會
定朝儀元史至元六年上命許衡與太常卿徐世隆
定朝儀儀成帝臨觀甚悦
鳴鞭元禮樂志元正受朝儀皇帝出閣升輦鳴鞭三
俟兩宫升御榻鳴鞭三五品以下賜酒於日精月華
二門之外宴畢鳴鞭三
劈斧元輿服志次儀使一人左鹵簿使一人右次禮
儀使二人分左右持劈正斧一人當中趙孟頫宫詞
天步將臨玉斧來邱濬詩興隆無復殘笙譜劈正猶
知舊斧名
詐馬筵周伯琦詩序乘輿北幸上京歲以六月吉日
命宿衛大臣及近侍服所賜只孫珠翠金寶衣冠腰
帶盛飾名馬清晨自城外各持彩仗列隊馳入禁中
上盛服御殿臨觀乃大張宴為樂諸坊奏大樂陳百
戲凡三日而罷俗呼曰詐馬筵
兩宫升榻元史元正受朝儀皇帝皇后兩宫升御榻
殿前起居拜舞贊曰普天率土祈天地之洪福同上
皇帝皇后萬歲夀
孔雀蓋元輿服志孔雀蓋朱漆竿首建小蓋蓋頂以
孔雀毛徑尺許下垂孔雀尾簷下以青黃紅瀝水圍
之
控鶴呼元禮樂志朝儀有山呼注云凡傳山呼控鶴
呼噪應和曰萬歲
春班午仗薩都拉詩綵旗拂柳春班卷宫漏穿花午
仗移
列金撾楊基早朝詩錦襠繡帽列金撾玉節龍旗拱
歲華
由夘陛雷禮集禮部尚書崔亮對太祖曰天子祭天
升自午陛祭社升自子陛盖社主隂隂北方也君南
向答隂之義也郊主陽陽南方也君北向以答陽也
若羣臣朝參無答神之義俱當避君上之尊故升降
則皆由夘陛朝班則分列東西以避馳道
飲教乾李東陽慶成宴詩坐擁日華看漸近酒傳天
語飲教乾自注每宴必傳旨云滿斟酒又云官人每
飲乾
傳三呼程敏政元日早朝詩鴻臚立仗傳三呼馬監
隨班控六飛
樂律
徵遺樂元史太祖徵用舊樂於西夏太宗徵金太常
於燕京及憲宗始用登歌樂祀天於日月山世祖用
以享祖宗於中書省至元三年初用宫懸登歌文武
二舞於太廟
大成樂元史類編太宗命王鏞作大成樂元陶安大
成樂賦芹波環璧芝楹毓金素王凝旒有赫其臨運
隆文明之世樂鳴正大之音鏗宫商於翕繹調律吕
於精深
古樂釋奠元典章仁宗時制釋奠于太學用大成樂
令各路府選習古樂師教肄生徒不得仍用俳優歌
曲
玉律元史齊履謙精於樂律嘗得黑石古律管一長
尺有八寸外方内為圓空中有隔隔中有小竅盖以
通隔上其製與律家所說不同盖古所謂玉律者是
也
樂無全書明沈文初政記高皇於開國之初開禮樂
二局徵天下耆儒分任之當時集成有大明集禮而
樂未有全書
猶工尺字明鄭世子樂律全書古今論樂多誤於律
吕之說不知律吕乃樂家末務聖人用以識别音聲
之名猶今工尺字耳
律本律度明王廷相律論書曰律和聲故有律本有
律度律本黃鐘是也律度中聲是也
當去羽音黃佐樂論宋以火德王天下論避所尅旋
宫當去羽音明亦以火德王天下與宋同避尅當去
羽
夢大舜楊繼盛集師韓公謂予曰吾欲制十二律之
管每管各偹五音七聲各成一調何如予退而欲製
漫無可據廢寢食三日忽夜夢大舜坐堂上案下設
金鐘一命予曰此黃鐘也子可擊之連擊三醒而有
悟即燃燈取竹鑽至明而成管六至已而十二管成
以呈於師師曰刻志樂之日九鶴飛舞於庭其應乃
在子乎
無變律明朱載堉律吕精義序臣父恭王厚烷及臣
外舅祖都御史何瑭嘗論黃鐘九寸縱黍則八十一
分横黍則百分以證前賢九十分之誤又言援笙證
琴則知琴均當其七音援琴證律則知律數惟止十
二盖有變聲而無變律陳晹蔡元定所見皆非是
尺不同律吕精義國初冷謙定律用今工部營造尺
與蔡元定十二律管算法皆同惟尺不同謙律聲比
元定下五律餘失之盎緩元定比謙高五律餘失之
焦殺二者之間庶幾中聲乎
詩即樂經明劉濓樂經元義六經缺樂經古今有是
論愚謂樂經不缺三百篇者樂經也夫子刪詩取風
雅頌一一絃歌之得詩得聲者三百篇可見詩在聖
門辭與音並存矣後人知有辭不復知有音故僅以
詩為詩也
工尺明何瑭樂律管見律和聲者如作黃鐘宫調則
衆音之聲皆用黃鐘為節也今俗樂以工尺上一四
合為板眼如作工字則衆音皆以工為節然後不亂
乃其遺法
制器合奏王世貞集楊繼盛從韓公邦竒受樂謂韓
公曰樂有器而後有聲夫器理所寄也乃搆桐竹絲
漆手製管和矣已製琴若瑟若笙簫塤箎之類諧而
合奏之若一以復韓公公大悦
歌舞
崇德定功元史成宗時祀天南郊其文舞曰崇德之
舞武舞曰定功之舞
製八佾舞元史清廟雅樂只有登歌耶律鑄製宫懸
八佾之舞樂舞成表上之賜名大成
樂隊元史類編樂音王隊元旦用之夀星隊天夀節
用之禮樂隊朝會用之又有說法隊奏金字西番經
之曲
天魔舞元通鑑順帝荒於遊宴以宫女三聖努妙樂
努文殊努等十六人按舞名為天魔首垂髮數辮戴
象牙佛冠身穿纓絡大紅銷金長短裙雲肩合䄂綬
帶各執噶布喇之器内一人執鈴杵奏樂
象牛栖鳳續通考元文舞器纛二高七尺杠首刻象
牛首下拖朱繒盖以三重以𨗳文舞武舞器旌二其
制如纛杠首栖以鳳以飾武舞
白翎雀輟耕錄白翎雀者教坊大曲也雀生於烏桓
朔漠之地雌雄和鳴自得其樂世皇令伶人碩德閭
製曲以名之曲成上曰何其末有怨怒衰婺之音乎
張憲詩檀槽&KR1947;&KR1947;鳳凰齶十四銀鐶掛冰索摩訶不
作兜勒聲聽奏筵前白翎雀
儀鳳司楊允孚詩儀鳳伶官樂既成仙風吹送下蓬
瀛花冠簇簇停歌舞獨喜簫韶奏太平自注儀鳳司
天下樂工隸焉
龍歸洞元氏掖庭記武宗泛月於太液池舟上各設
女軍左曰鳳隊右曰鶴團兩軍水擊為戱既畢樂作
唱龍歸洞之歌而還
讚佛樂元史順帝用宫女十一人練搥髻勒帛常服
或用唐帽窄衫所奏樂用龍笛頭管小鼔箏&KR0793;琵琶
笙胡琴響板拍板遇宫中讚佛則按舞奏樂
新水令元史歌曲有新水令沽美酒太平令諸名
翻冠飛履元氏掖庭記才人凝香兒能為翻冠飛履
之舞舞間冠履皆翻覆飛空尋如故一舞中屢飛屢
覆百試不差
錦圍珠壓楊基詩遍地錦圍歌處席滿身珠壓舞時
腰
鷓鴣舞周憲王元宫詞殿前百戱皆呈應先向春風
舞鷓鴣
釋奠樂吾學編樂韶鳳博學能文洪武中命更製釋
奠先師樂章
定樂舞生律吕精義宋徽宗以士子恥於樂舞罷之
洪武中更定孔子釋奠樂舞生擇監生及大臣子弟
預教習之蓋矯宋徽之弊也
增武舞嘉靖注略詔世廟增武舞時張璁以天子八
佾文武各八桂萼以音貴人聲容貴干戚則去武舞
者去所貴也遂增之
時雍曲明褚蓮時莊烈帝宫詞日日南薰廣殿風&KR0008;
缸初進海榴紅新詞於變時雍曲詔許中書譜殿中
優侏儒&KR0008;明廖道南請稽古樂疏今大祀慶成設宴
於奉天殿教坊司承應雅俗混淆優侏儒&KR0008;恐非所
以秖承上天之餘惠也
水嬉過錦蕪史御前雜戱有水嬉過錦皆鐘鼔司承
應吳偉業集思陵在玉熙宫中梨園子弟奏水嬉過
錦諸戱内才人於煖閣齎縷金曲柄琵琶彈清商雜
調自河南寇亂天顔常慘然無復有此樂矣
天地元聲明宋新吳歌記吳歌自古絶唱予道姑胥
蒼頭皆善吳歌迭歌五六百首其敘事陳情有文人
騷士嚙指斷鬚而不得者豈非天地之元聲匹夫匹
婦所與能者乎
雜劇傳竒湯顯祖戱神清源師廟記清源師演古先
神聖八能千唱之節而為此道初止㸑弄參鵑後稍
為末泥三姑且等雜劇傳竒長者折至半百短者折
才四耳
西廂王鏊詩漫衍魚龍看未了梨園新部出西廂案
此咏武皇南巡事
魏譜梁詞明潘之恒聽曲詩白苧尚能調魏譜紅牙
原是按梁詞自注謂良輔伯龍也
崑山腔明崑山魏良輔精通曲律創造音調世謂之
崑山腔
全賓全白明單宇叢語北曲中有全賓全白兩人對
說曰賓一人自說曰白
海鹽聲湯顯祖集戱道有南北南則崑山其次為海
鹽吳浙音也其體局靜好以拍為之節江以西曰弋
陽其節以鼓其調喧至嘉靖而弋陽之調絶變為樂
平為徽青陽
觀音舞曲中志張幼于曰余猶及見徐驚鴻觀音舞
萬華兒善才舞今曲中廢此伎矣
鬻唱明許裴詩小妓新翻鬻唱聲
十反吳偉業詞江南好皓月石場歌一曲輕圓同伴
少十反麤細聽人多弦索應雲鑼案反平聲亦作番
琴
手斵琴元虞摯集宣慰趙淇尤妙琴事操多自譜琴
出其手斵者琴工音焉以為賢世所寶古琴遠甚
淡鈍楊維楨集潘師古以琴名時宗新聲皆鄙其淡
鈍余謂師古不為王門伶人新聲不必宗也
震餘琴趙孟頫集鮮于伯幾惠震餘琴云是許旌陽
手植桐所製
蛇蚹紋周權集古琴漆有蛇蚹紋者材之良也詩云
誰栽鳴鳳千年枝蛇蚹龍紋巧蟠紐
五絃九絃續通考元雅樂琴制五絃七絃九絃各二
雨寬線宋旡詩雨寬琴上線
春雷渌水亭雜識萬松老人耶律文正王之師也常
從王索琴王以承華殿春雷及種玉翁悲風譜贈之
願歌南風彭時筆記上御南薰殿召王翺李賢馬昂
彭時吕原五人入侍命内侍鼔琴上曰琴音和平足
養性情曩在南宫自撫一二曲今不暇及矣賢等對
曰願陛下歌南風之詩以解民愠
雷擊桐繩蟄錄徽王好琴有姚梅者善斵琴王命趙
德周從梅得其法梅嘗取學宫雷所擊桐斵之德周
願减值改畀已作
純陽琴格古要論底面俱用桐木為之謂之純陽琴
古無此製近世為之取其暮夜隂雨彈之不沈然不
能達遠聲不能實也
五百牀客燕雜記明懷宗於宫中鳴琴製於變時雍
等曲取尚書語為之内局造琴五百牀内監張姓者
主之遍訪知音之士
友琴徐渭集陸君以清嗜琴久之得其趣益與之狎
視琴猶人也憂喜所到手出其聲若與之語因自呼
友琴生
四善明陸樹聲筆談琴材以輕鬆脆滑謂之四善取
桐木多年者木性都盡液理枯勁則聲易發而清越
造三千張池北偶談明潞籓敬一主人風尚高雅嘗
造琴三千張
風鳴明梁有譽詩瑶琴不復理空餘山水情棄置石
床上風來時一鳴
忘琴明僧破忩詩對琴不見琴忘琴聽琴響坐久聽
亦無雲飛樹尖上
白玉琴震澤長語朱寧籍沒珍寶如山有白玉琴一
金船一白玉琵琶一
懸壁有聲居易錄楊正經善琴莊烈帝召見稱旨賜
二古琴癸未歸蜀次旅舍懸琴壁間鏗然有聲者三
正經泣曰此亡國之徵也是日李自成入潼關明年
明亡
天琴帝京景物略西洋有天琴鐵絲絃隨所按音調
如譜案天琴亦名自鳴琴吳偉業詩異物每邀天一
笑自鳴鐘應自鳴琴
瑟
兩端繪錦元樂志瑟面施采色兩端繪錦律吕精義
此近代俗制也古所稱錦瑟不過用錦一幅置於瑟
尾以襯絃耳
瑟僻元熊朋來瑟賦惟夫陸沈野逸舒湮宣鬱人莫
我好而吾瑟之僻於是采孤桐兮南山之陽致文梓
兮北山之北本以黃鐘度以周尺遂練朱而繩絲雖
繪錦而貴質小絃之縷七十餘二大絃之絲八十有
七
一派冰泉郝經瑟詩二十五絃百寶裝一派冰泉落
纖手
寒玉響泉談薈明盧中丞邁有寶瑟四各值數十萬
有寒玉石磬響泉和至之號
一絃一律續通考明瑟俱以朱絃中一絃名曰君絃
以黃色總二十五絃瑟絃與琴絃不同琴以徽為十
二律瑟每絃止為一律
黃絃明鄭世子律書今太常之瑟黃絃不彈夫初設
黃絃主意以其絃多難彈遂將黃鐘黃之覩黃絃即
知是黃鐘使人易識後乃傳訛謂君絃不宜彈於君
絃傍添設黃鐘當隔八乃隔九誤矣
鐘
寄周鐘趙孟頫集貞居先生遠寄周鐘銑間有文象
鳬之形所謂鳬氏為鐘者也擊之與夷則合而是日
又適立秋古物之來豈偶然哉
括鐘續通考至元初各道宣慰司括到鐘三百六十
有七
太和鐘明實錄洪武時鑄鐘倣宋景鐘以九九為數
拱以九龍植以龍簴建樓於圜丘齋宫之東北懸之
每郊祀則鳴上更名曰太和鐘
靈安錫續通考明鑄鐘法淨銅一斤加靈安錫四兩
如聲濁加黑鉛少許聲清者不必加鉛錫
躍水湧幢小品成化間大鐘二盪淮水中聲竑竑勢
欲躍起平江伯陳銳祭之一鐘遂止懸之朝宗門樓
聲聞百里其一止泗上
神鐘明豐坊集海鹽禪悦寺神鐘聲聞數十里天順
時忽無聲渡海者覩其影在波間浮屠用法攝之乃
復聲後鐘沉塗邑病尫將新其樓鐘忽自聲若扣百
有八於是鐘之神益顯
乳鐘諸寺竒物記方山定林寺有乳鐘即所稱景陽
鐘也鐘一百有八乳乳異聲故名乳鐘
鐘復洪亮明陳炘集樂頀為大名知府郡有譙鐘相
傳魏太武所鑄守清正則鐘聲洪亮否則不揚前守
惡而棄之適歲歉民言神物棄置為咎因祭而懸之
扣之不揚公不悦忽夢大衆喧於鐘所既再扣之鐘
果洪亮
紐絶皇甫庸紀略宏治乙丑春朝鐘新成而紐忽絶
蟒盤湧幢小品胡宗憲擊倭取各廟銅鐘製大將軍
惟桐廬縣城東一寺鐘有蟒蛇盤其上軍士懼不敢
動再取再如之
煨古鐘啓禎野乘薄珏有神解吳生懷古鐘失聲公
就地以火煨之聲遂如故
自鳴鐘篷忩續錄西人利瑪竇有自鳴鐘僅如小香
盒精金為之一日十二時凡十二次鳴案自鳴鐘亦
名候鐘見帝京景物略明朱國祚𤨏里行巧將制器
媚中涓自鳴鐘獻黃金殿
鼓
騾鼔元輿服志騾鼔六飾駝鼓九飾
猊趺續通考元樹鼔之制每樹三鼔采飾悉同唐建
鼔之制以青狻猊四為趺
駱駝鼔楊允孚詩御道聲聲駝鼓來自注謂駱駝鼔
也袁桷詩前行節駝鼓執御各在手
摶拊代鞞律吕精義革音有四器鼓也拊也鞞也鞀
也近代雅樂無鞉無鞞而借摶拊代鞞誠闕典也
聲敵大鏞獻徵錄張三丰元末居寶雞金臺觀後以
小鼓一腔留土民楊家而去鼓制甚小雖戞大鏞不
能亂其聲後亦亡去
腰鼓三百明詩話康海坐援獻吉遂挂清議歸田之
後耽心詞曲歿時家無長物腰鼔多至三百副
磬
靈璧石泳化編磬石出靈璧縣西北山取其一樣聲
之石琢成音諧如也
自擊石磬明紀事本末太祖御戟門閱雅樂自擊石
磬起居注熊鼎曰樂不外求在於君心君心和則天
地之氣亦和樂無不和矣
淮河曲石明鎦崧集鄧侍郎嘗過淮河漁父家見盆
盎上置曲石命滌視之有銘文焉則磬也漁父云得
之淮水中公以粟易之文理精緻聲極清越
揭燈代磬泳化編夏言以特磬難得巨石且石聲清
渺縱巨亦難及遠以銅為之又恐混同正懸之磬臣
思特磬之設以為樂節莫若揭燈於竿以為樂之作
止則不動聲色望而可知從之
夢拊磬陳獻章行狀公小時一夕夢拊石磬其音泠
泠然一偉人笑曰八音惟石為難今諧若是子異日
得道乎因號石齋云
午磬馬祖常詩夜廊酥燈明午磬梵唄集案此僧磬
名亦相同故附載
笙
斑竹紫竹續通考元巢笙和笙皆十九簧以斑竹為
之明笙式以紫竹為之簧用響銅薄片鵲石尖頭
興龍笙元史興隆笙形如夾屏竪紫竹管九十有二
皮封口用則繫風囊於口間囊如琵琶有柄一人挼
小管一人鼔風囊則簧自隨調而鳴本回回國所進
判官鄭秀增如今制案王禕集有興龍笙頌隆作龍
笙伶楊維楨集玉笙謠為鐵門笙伶周竒賦
用真匏律吕精義今笙以木代匏非真匏音常命良
工列簧匏中而吹之終不如代匏之妙聞今溪洞諸
蠻猶用匏為笙穴管之間盬而漏氣其音不若中國
之笙也
蘆笙明方以智詩誰伴愁人坐月明苖中兒女舞蘆
笙自言頗似江南曲不是秋笳出塞聲
簫
玉鸞顧瑛集楊廉夫昔有二鐵笛字之曰鐵龍今亡
其一偶得蒼玉簫一枝字為玉鸞用配鐵龍以書來
索賦玉鸞謠焉
鸞鳳為飾續通考元簫制如笛五孔排簫編竹為之
十六管闊尺有五分黑搶金鸞鳳為飾
簫材報明詩話王孟端善畫與一商人隣居月下聞
簫明日寫竹以贈之曰我聞簫聲以簫材報
山口續通考明製簫式以竹為之長一尺九寸五分
管圍三寸管上開竅名曰山口吹竅前五孔後一孔
天外玉簫明寧獻王宫詞忽聞天外玉簫聲花下聽
來獨自行注永樂間上寵賢妃權氏善吹簫故宫詞
暗咏其事詳見妃嬪
底簫櫝簫律吕精義陳晹樂書宋太常簫皆密底十
六管從左手為頭次第吹之元史樂志排簫有櫝今
明集禮所載之簫即宋制之底簫也明會典所載之
簫即元制之櫝簫也其制皆陋不可為法
笛
鐵笛楊維楨集鐵笛道人手持鐵笛一枝笛得之洞
庭湖中冶人緱氏子嘗掘地得古莫耶無所用鎔為
鐵葉筒之進於道人道人吹之皆應律竒聲絶人世
三孔七孔續通考元羌笛製如笛而長三孔龍笛七
孔横吹之管首製龍頭
圓聚侯元氏掖庭記程一寧才人以弄笛得幸帝笑
謂寧曰今夕之夕情圓氣聚然玉笛卿之三青也可
封為圓聚侯
鶴骨笛元薩都拉巧題百首有咏鶴骨笛詩
傘柄耶律楚材西域河中十咏傘柄學鑚笛宫門自
斵琴
鷓鴣篴明周定王元宫詞官裏猶思舊風俗鷓鴣長
篴序凉州
箏
如瑟續通考元制箏如瑟兩頭微垂有柱十三絃
賜軋筝元明善集樂師張淳善筝仁宗詔造軋箏岳
柱龍齦及緣盡以桐梓金玉錯之曲奏遂以賜淳
李節箏何良俊聽李節彈箏詩汩汩寒泉瀉玉箏泠
泠標格暎清冰愁中為破秋風曲不負移家住秣陵
教坊李節箏元朗品為第一盛仲交有元朗席上聽
彈箏歌
指亂蛾顰明王廷陳聞筝詩花月可憐春房櫳暎玉
人思繁纖指亂愁劇翠蛾顰授色歌頻變留賓態轉
新曲中仍自敘家世本西秦
琵琶
七十二絃西使記布達國琵琶有七十二絃者元雜
記元郭侃征克實密爾獲其樂器有七十二絃琵琶
史騾兒王逢詩引史騾兒燕人善琵琶至治間蒙上
愛幸上使酒縱威福一日御紫檀殿飲命騾絃而歌
之騾歌曲有酒神僊之句上怒殺之後問騾不在悔
曰騾以酒諷我也
一曲千金韞光樓雜志元世祖時有李宫人最善琵
琶揭曼碩袁伯長王繼學皆為作詩揭徯斯李宫人
琵琶行君王豈為紅顔惜自是他人彈不得玉觴未
舉樂未停一曲便覺千金值
鳳琶王惲詩綺席圍聲伎銀箏合鳳琶
獨奏竹枝亘史趙王雅愛茂秦詩得其竹枝十章命
所幸琵琶伎賈扣度而歌之茂秦謁王王宴之酒行
樂作止衆伎賈獨奏琵琶方一闋茂秦傾聽未敢發
言王曰此先生所製竹枝詞也命諸伎擁賈出拜光
華動人茂秦老不勝酒醉卧山亭王命姬以衽代薦
承之以肱後乃以盛禮而歸賈於邸舍
用二用八續通考明攛掇樂器用琵琶二丹墀大樂
樂器用八
左右手彈耳談明京師瞽者李近樓籍錦衣千戶善
琵琶能左右手彈新聲古曲無不絶妙平生羈愁哀
怨及人已胸中事皆於鳴絃鐵撥發之令人髮上指
淚交下
琵琶擊玉堂叢話康海罷官自隱聲酒時楊侍郎
廷儀少師廷和弟也以使事過康康置酒自彈
琵琶唱新詞為夀楊徐謂家兄恒相念君但得
一紙書吾當為君地康大怒罵曰若伶人我耶
手琵琶擊之楊走免
徵曲寫聲明袁尊尼聽彈琵琶賦按調流音徵曲
寫聲下上其手逆順有經絃無取多宫填鏗洪
殺會節要眇希清
查八十明張佑聽查八十琵琶詩註查善琵
琶曾應詔教内人如唐之賀老晩年流落
江湖人多題贈亦如開元之盛也王寅訪
查八十詩年来匹馬走燕雲聽盡琵琶盡
譲君
半槽餘暖明梁伯龍詩曲罷暗香人不識半槽餘暖
在琵琶
王康絶調吳偉業琵琶行琵琶急響多秦聲對山慷
忼稱入神同時漢陂亦第一兩人失志遭遷謫絶調
王康並盛名崑崙摩詰無顔色百餘百年操南風竹
枝水調歌吳儂
諸器
摶拊元禮樂志革部摶拊二製如鼔而小中實以糠
外髹以朱繪以綠雲繫以青絨兩手用之或摶或拊
以節登歌之樂
金剛癭鐵崖集胡琴在南為第二絃子在北為今名
亦古月琴之遺製也張猩猩絶妙於是時過余索金
剛癭作南北弄
地字阮耶律楚材集了然居士贈我東坡鐵杖地字
號阮真絶世寶也阮故宋物泰和間秘於禁中待詔
孫安仁之姊以琴阮得侍上以此阮賜之
吹螺張昱輦下曲三司侍晏皇情洽對御吹螺大禮
終
三絃楊慎詞品今之三絃始於元時小山詞云三絃
玉指雙鈎草字題贈玉娥兒明周憲王元宫詞三絃
彈處分明語不是歡聲是怨聲
提琴李日華集提琴之聲纖妙婉折如蠅語蚊吟具
有低昂節度其法以貛&KR0008;拂之
三尺檀龍楊維楨詩李卿李卿樂中仙玉京侍宴三
十年自言絃聲絶人世樂譜親向鈞天傳今年東遊
到吳下三尺檀龍為手把
火不思元史和必斯製如琵琶圓腹如半瓶榼以皮
為面四絃皮絣同一孤柱
紅牙管楊維楨集吕敬夫遺紅牙管云度廟老宫人
所傳物也
雲鑼吳偉業詞絃索應雲鑼詳見歌舞
元明事類鈔卷二十七
