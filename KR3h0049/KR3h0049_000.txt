繪事微言藝術類一(書畫之屬)
提要
(臣)等謹案繪事微言二卷眀唐志契撰志契
字敷五江都諸生與弟志尹並能畫而志契
尤以山水擅名是編乃其所著畫譜姜紹書
以為頗得六法之藴者也所錄畫家名論自
南齊謝赫而下至眀李日華諸人皆芟除蕪
冗擇取精華沿襲未考者如梁元帝畫松石
格不知為贋本王維山水論一篇見於王氏
畫苑此則以為洪谷子荆浩作而又誤題為
畫山水賦林泉高致本河陽郭思追述其父
熙遺蹟今即以為熙作盖技藝之流多喜依
託古人以神其授受地師動稱郭璞術家每
署劉基踵謬承訛猝難究詰但所言中理即
可無事深求至其自著論斷則多中肯綮如
云作畫以氣韻為本讀書為先誠確論也味
其語可以知其非庸史矣故
欽定佩文齋書畫譜採志契之說頗多云乾隆四十
二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
