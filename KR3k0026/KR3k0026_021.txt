卷二十一
名賢氏族言行類稿卷二十一
宋章定撰
何(四百三)
姓纂周成王弟唐叔虞裔孫韓王安為秦所滅子孫
分散江淮間音以韓為何遂為何氏
前漢何並字子廉為大司空掾何武高其志節舉能治
劇為長陵令道不拾遺遷潁川太守名次黃霸
君公蜀郡郫縣人治易以射策甲科為郎舉四
行謂質樸端厚遜讓有行義行也弟顯家有市籍
租常不入市嗇夫求商捕辱顯家顯怒武曰以吾家
租賦繇役不為衆先奉公吏不亦宜乎卒白太守召
商為卒史舉賢良射策拜諫議大夫遷揚州刺史
二千石有罪應時舉奏為刺史二千石行部必行
即學宫見諸生試其誦論問以得失然後入傳舍以
為常後為御史大夫改大司空好進士奬稱人之
善為楚内史厚兩龔在沛郡厚兩唐及為公卿薦之
朝廷所居無赫赫名去後常見思功名略比薛宣
後漢何敞字文高為汝南太守以寬和為政舉冤獄郡
中無怨聲百姓化其恩禮推財相讓者二百許人
何休字劭公質樸訥口雅有心思精研六經世儒無及
者作公羊墨守左氏膏肓穀梁廢疾
黨錮何顒字伯求顯名太學有聲荆豫之域後辭司空
府每三府會議莫不推顒之長
魏志何䕫字叔龍以孝友稱魏初拜尚書僕射又為太
子太傅以親則有輔弼之勲以賢則有醇固之茂
晉何曾字穎考少好學博文位太傅進太宰侍中明朗
高亮執心弘毅可謂舊德老成國之宗匠者也性
至孝閨門整肅無聲樂嬖幸之好然務在華侈幃帳
車服窮極綺麗日食萬錢猶無下筯處二子遵劭
劭字敬祖遷司徒驕奢簡貴亦有父風遵四子嵩
綏機羡綏字伯蔚位至侍中及弟汰侈尤甚與人
書疏詞札簡傲城陽王尼見綏書謂人曰伯蔚居亂
世而矜豪乃爾其能免乎人曰伯蔚聞卿言必相危
害尼曰伯蔚比聞我言自已死矣及永嘉之末何氏
無遺種
何充字次道器局方槩有萬夫之望徙中書令充居宰
相以社稷為己任凡所選用皆以功臣為先不以私
恩樹親戚
何無忌劉牢之之甥酷似其舅累遷江州刺史義師
之舉參贊大勲皆以筭略攻取為效
何琦字萬倫事母色養常患甘鮮不贍乃為郡主簿
母死不仕
何凖字幼道穆章皇后父高尚寡欲弱冠知名兄充為
驃騎將軍勸其仕凖曰第五之名何減驃騎兄弟中
凖居第五散帶衡門唯誦佛經而已
何攀字惠興榮陽令上便宜十事甚得名稱遷大司農
轉兖州刺史居心平允涖官整肅雖居顯職家甚貧
素惟以周窮濟乏為事
何澄字季玄清正有器望累遷祕書監
南史何尚之字彦德曾祖凖尚之仕宋累為尚書令今
執衡當朝畏遠權柄親故一無薦舉初為尚書令致
仕於方山著退歸賦以明所守議者咸謂尚之不能
固志子偃字仲弘轉吏部尚書尚之去選未五載
偃復襲其迹世以為榮子戢字惠景為吏部尚書
吳興太守求字子有偃弟之子為丹陽郡丞清退
無嗜慾後隠於吳虎丘山求弟點字子晢世論以
為孝隠士大夫多慕從之時人稱重通號曰游俠處
士點弟胤字子季仕齊為建安太守政有恩信人
不忍欺每伏臘放囚還家依期而反後為中書令
解職隠居若邪山兄弟皆隠世謂何氏三高烱字
士光十五從胤受業一期並通五經章句從兄戢曰
此子非止吳門之寶亦為一代偉人解褐為揚州主
簿舉秀才累遷記室侍書御史
何昌富字儼望尚之弟子少獨立不羣所交必當世清
名是以風流籍甚歴湘東南郡二太守皆以清白
稱卒於侍中子敬容字國禮仕梁為建安内史清
公有義績吏人稱之守吏部尚書銓序明審號為稱
職為吳郡太守勤䘏人隠辨訟如神政為天下第
一吏人詣闕請樹碑
何承天宋初為尚書祠部郎性剛愎不能屈意朝右後
除著作佐郎撰國史時年已老而諸佐郎並年少荀
伯子嘲之常呼為妳母博見古今為一時所重
曾孫遜字仲言弱冠舉秀才范雲見其策曰頃觀文
人質則過儒麗則傷俗其能舍清濁中古今見之何
生矣梁初兼尚書水部郎遜從叔僴字彦夷亦
以才著聞官初不達作拍張賦以喻意至臺郎
何憲字子思任昉執秘閣四部書問其所知自甲至丁
書說一事莫見所遺位博士
循吏何遠字義方為武昌太守杜絶交遊餽遺秋毫無
所受除名再為武康令愈厲廉節除淫祠正身率職
人甚稱之梁武帝聞其能擢為宣城太守自縣為近
畿大郡近代未之有秩俸錢並無所取至皆生為
立祠表年政狀遷東陽太守疾強富如仇讎視貧細
如子弟特為豪右所畏憚清公實為天下第一
何佟之字仕威少好三禮都下稱其醇儒當世服其孝
行仕梁為尚書左丞
文學何思澄字元静學工文重交結朝賢無不悉狎初
與宗人遜及子朗俱擅文名語曰東海三何子朗最
多朗字世明早有才思語曰人中爽爽有子朗
文學何之元好學有才思著梁典三十卷
孝義何子平事母至孝除海虞令縣禄惟供養母一身
不以及妻子幼持操檢雖處闇室如接大賓
北史何妥字栖鳳少機警八歲遊國子學時蕭眘亦有
雋才住青楊巷妥住白楊頭時語曰世有兩雋白楊
何妥青楊蕭眘仕周為太學博士
藝術何稠字桂林博覽古圖多識舊物波斯嘗獻金線
錦袍上命稠為之錦成踰所獻者
唐何蕃和州人事父母孝舉太學歲一歸父母不許間
二歲乃歸復不許凡五歲慨然以親且老不自安揖
諸生去乃共閉蕃空舍中衆共狀蕃義行白陽城請
留會城罷亦止初朱泚反諸生將從亂蕃正色叱不
聽故六館士無受汙者蕃居太學二十年有死喪無
歸者皆身為治喪
何澄粹親病剔股肉進親沒哭踊無數時號青陽孝子
何易于為益昌令縣距州四十里刺史崔朴常乘春與
賓客泛舟出益昌旁索民挽繂易于身引舟朴驚問
狀易于曰方春百姓耕令不事可任其勞朴愧疾去
鹽鐵官榷取茶利詔下所在毋敢隠易于視詔書
曰益昌人不征茶且不可活矧厚賦毒之乎命吏閣
詔曰吾敢愛一身移暴于民乎亦不使罪爾曹即自
焚之民有死喪不能葬者以俸敇吏為辦召高年
者問政得失凡鬭民在廷丁寧指曉枉直不以付吏
獄三年無囚以俸代輸下戶賦遷羅江令刺史裴
休嘗至邑導侍不過三人廉約蓋資性云
五代何瓚閩人也唐末舉進士及第莊宗為太原節度
使辟為判官莊宗每出征伐留張承業守太原承業
卒瓚代知留守事瓚為人明敏通於吏事莊宗建大
號于鄴都拜瓚諫議大夫留守北京
何澤廣州人也父鼎唐末為容管經略少好學長於歌
詩舉進士為洛陽令唐莊宗好畋獵數踐民田澤乃
潛身伏草間伺莊宗當馬諫曰陛下未能一天下以
休兵而暴歛疲民以給軍食奈何恣畋游以害多稼
使民何以出租賦吏何以督民耕陛下不聽臣言願賜
臣死於馬前使後世知陛下之過莊宗大笑為之止
獵遷倉部郎明宗時數上書言事明宗幸汴又欲幸
鄴而人情不便大臣屢言不聽澤伏閤切諫明宗嘉
之以太僕少卿致仕居于河陽時年已七十晉高祖
入立召為太常少卿
宋朝何繼筠字化龍河南人也父福進仕後唐至周官
至天平軍節度使福進節制鎮州繼筠補牙職宋興
以繼筠為棣州團練使關南兵馬都監加防禦使太
宗征太原繼筠奪并人汾河橋又敗其衆于城下擒
其將以獻開寶三年太祖親征太原契丹來援繼筠
屯石嶺關追奔數十里斬千餘級獲器用甚衆太祖
命以所獲首級鎧甲示於城下并人奪氣以功拜建
武軍節度使繼筠屢以少擊衆在塞上二十年胡人
畏其名繪其像而拜之子承矩
何承矩字正則從繼筠討劉崇除閑廏副使太平興國
中監兵泉州以功遷閑廏使知河陽徙譚州居六年
除淄州刺史僉書滄州事時契丹數寇邊承矩請屯
兵於順安砦西開易河蒲口引水築堤瀦水以助要
害太祖用其策屬霖潦為患議者以為非承矩援漢
魏至唐故事以折之詔以承矩為河北制置屯田使
民遂獲萑蒲魚蛤之利而稻田歲入亦助邊餉自是
高陽並海絶北人奔衝之虞自滄徙雄州契丹萬騎
夜逼城堞遲明承矩出戰獲其酋所謂特琳相公者
敵始引去復徙滄州真宗即位知雄州嘗上疏請和
戎為息民之利進英州團練使知澶州契丹修好真
宗益善其有謀又命知雄州拜本州團練使時敵使
初至承矩以為待之之禮宜得中庶可久也真宗嘉
納之
何郯字聖從成都人也舉進士由太博士擢侍御史
知雜上疏言宰相陳執中寡學參政丁度輕脱樞密
使夏竦回佞皆不協人望不當在此位章累上言不
已仁宗正色曰古之諫臣嘗有碎首者卿能行此否
郯曰古者諫不行言不聽故臣有碎首今陛下從諫
如流何用此舉必若碎首龍墀則美歸於臣子而過
在君上臣不忍為也仁宗悦
何執中字伯通處州龍泉人也舉進士為台州推官久
之為教授以經術醇深除太學博士諸王府
記室遷侍讀徽宗即位拜寶文閣侍制提舉萬夀觀
遷中書舍人歴兵部侍郎遷尚書崇寧四年為尚書
左丞大觀元年遷中書門下侍郎三年拜特進左僕
射政和二年加司空進少傅三年假太宰加少師封
榮國公六年以太傅就第朝朔望於是徽宗曰自相
位得謝古難其人本朝數十年無此事執中曰唯張
士遜以太傅鄧國公就第徽宗曰當時恩禮恐未必
爾其眷遇如此執中性謹畏嘗戒邊吏無生事節浮
費惜人才寬民力每為徽宗言之自以由攀附恩致
位宰相雖居富貴未嘗忘貧賤時斥緡錢萬置義庄
以贍宗族薨贈太師清源郡王諡曰正獻子正同
何灌字仲源開封祥符人也由武舉為府州黃河東岸
巡檢遼聚兵于山馳薄官軍灌迎高射之發輒中或
著崖石皆沒鏃後三十年遼臣蕭太師者會灌於雄
州嘆何巡檢神射灌曰灌是也累功遷内閣崇班知
寧化軍湟州姚雄為經略使剏墾田法募民開耕出
粟灌曰墾田固良法然民與牛皆足其地官田多墾
則私田必荒是設法奪民也時城東決達原有間田
近千頃灌命引邈川水溉之悉為沃壤號廣利渠
遼使來賜射玉津園灌以選伴射一發破的再發則
不遼使曰太尉殆不能邪灌曰非不能也以禮遜客
也整弓復發則又中徽宗親酌寵勞之除侍衛親軍
都虞侯金人南下朝廷出禁卒付内侍梁方平守濬
川灌謂宰相曰金人傾國遠來其鋒不可當萬一方
平不支梧何以善後乎詔灌迎敵沒于陣
何㮚字文縝仙井人也舉進士第一除校書郎欽宗即
位入翰林為學士擢拜尚書右丞遷中書侍郎時議
割三鎮未決㮚持之甚堅曰三鎮國家之根本奈何
一旦棄之况敵情變詐百出安可保其必信割之亦
來不割亦來且河北之民皆吾赤子棄地則井其民
棄之為民父母而棄子可乎欽宗然其言方金之再
入犯也㮚之杭州陛辭留領開封尹欽宗幸金營㮚
從以出㮚在敵中不食而死年三十九後有自金營
還者言㮚死狀始贈觀文殿大學士㮚在金營題詩
云念念通前劫依依返舊魂人生會有死遺恨滿乾
坤
何顔之字斯舉黃岡人自號樗叟篤學善屬文東坡先
生謫居齊安斯舉少年因侍教誨黃魯直嘗與書云
昏塞不記貴字欲奉字曰斯舉取色斯舉矣翔而後
集但恐或犯諱字爾又云觀斯舉詩多自得之它日
七八少年皆當壓倒老夫但須得忠信孝友深根固
蔕則枝葉有光輝矣斯舉連蹇場屋晩得一官韓子
蒼守是邦獨與唱和蓋所謂友其士之仁者歲在戊
申予將漕湖隂斯舉出坡谷諸公簡牘數巨軸其子
琥至今藏之琥亦好學有文(見百家詩選)
羅(四百四)
姓纂祝融之後妘姓國初封宜城徙枝江周末居長
沙漢有梁相羅懷襄陽記有羅象河南官氏志叱
羅氏改為羅
晉書羅憲字令則襄陽人十三能屬文輕財好施為巴
東太守忠烈果毅有才策器幹兄子尚字敬之為
益州刺史
羅企生字宗伯多才藝初拜著作郎
文苑君章夢鳥入口藻思日新可謂湘中之琳
琅桓溫問含何如人或曰可謂荆楚之材溫曰此自
江左之秀豈惟荆楚而已累遷至侍中及致仕還
家階庭有蘭菊叢生以為德行之感
南史羅妍字深微少有材辯為蜀郡别駕蜀土以文
達者唯研
北史羅結代人魏太武初累遷侍中外都大官總三十
六曹事年一百七歲精爽不衰太武以其忠慤甚信
待之監典後宫出入卧内後歸老賜第東川并為
築城號曰羅侯城朝廷每有大事驛馬詢問年一
百二十卒子斤以戰功除都大將
唐羅珦越州人擢廬州刺史修學宫政教簡易有芝草
白雀杜佑上治狀賜金紫服遷京兆尹請減平糴半
以常賦充之人賴其利
羅讓字景宣珦子以文章早著舉進士宏辭賢良方正
皆高第為御史中丞有仁惠名或以婢遺讓者問所
從答曰女兄九人皆為官所賣留者獨老母耳讓慘
然為焚劵召母歸之
羅藝襄州人勇攻戰善用槊大業末太原唐公起遂從
羅士信來降高祖拜陜西道行軍總官
羅道琮蒲州人慷慨尚節貞觀末上書忤旨徙領表後
擢明經仕至太學博士為時名儒
羅隠錢塘人工詩尤長於詠史唐宰相深器之隠累舉
進士不第錢鏐辟為從事官至給事中
五代羅紹威繼父弘信為魏博節度使遣使告梁乞兵
盡誅牙軍朱全忠留魏半歲紹威供億所殺羊牛遠
近七十萬資粮稱是所賂遺又近百萬比去蓄積為
之一空紹威雖去牙軍之逼而魏軍自是衰弱紹威
悔之謂人曰合六州四十三縣鐵不能鑄此錯也
宋朝羅處約蜀人也舉進士為臨渙簿再遷大理評事
知吳縣王禹偁與為倡酬人多傳誦處約與禹偁召
至京師太宗自定題以試之以禹偁為右拾遺處約
為著作郎皆直史館
和(四百五)
姓纂羲和堯時掌天地之官和仲和叔因以為氏晉
有和組父漢有和武
魏志和洽字陽士舉孝廉後為尚書令清貧守約至賣
田宅以自給封西陵鄉侯子逌才爽開濟官至廷
尉吏部尚書洽清和幹理一世之美士也
晉書和嶠字長輿逌之子有盛名於世朝野稱其能整
風俗理人倫遷潁川太守為政清簡甚得百姓歡心
庾凱見而歎曰嶠森森如千丈松雖磥砢多節目施
之大厦有棟梁之用後為尚書光禄大夫
北史和跋代人世領部落為魏附臣跋以才辯知名道
武擢為外朝大人參軍國大謀雅有智筭
和其奴少有操行善射御文成初累遷尚書左僕射在
官慎法不受私請
和洪勇烈過人仕周以軍功位車騎大將軍
唐和逢堯岐州人武后時負鼎闕下上書後十年乃舉
進士高第突厥默啜請尚公主逢堯以御史中丞攝
鴻臚卿報可默啜遣頡利來曰詔送金縷具鞍乃塗金
非天子意使者不可信雖得公主猶非實請罷和親
逢堯曰云云默啜信之為歛髮紫衣南面再拜稱臣
逢堯以使有指擢戶部侍郎唐興奉使者稱逢堯
五代和凝字成績鄆州須昌人也其九世祖逢堯為唐
監察御史其後世遂不復官凝父矩性嗜酒不拘小
節然獨好禮文士每傾資以交之以故凝得與之游
而凝幼聰敏形神秀發舉進士梁義成軍節度使賀
瓌辟為從事瓌與唐莊宗戰于胡柳瓌戰敗脱身走
獨凝隨之反顧見凝麾之使去凝曰大丈夫當為知
己死吾恨未得死所耳豈可去也已而一騎追瓌幾
及凝叱之不止即引弓射殺之瓌由此得免瓌歸戒
其諸子曰和生志義之士後必富貴爾其謹事之因
知貢舉是時進士多浮薄喜為諠譁以動主司主司
每放牓則圍之棘閉省門絶人出以為常凝徹棘開
門而士皆肅然無譁一時之秀稱為得人晉高祖
數召之問以時事拜同中書門下平章事漢高祖時
拜太子太傅封魯國公卒凝性樂善好稱道後進
之士唐故事知貢舉者所放進士以己及第時名次
為重凝舉進士及第時第五後知貢舉選范質為第
五後質位至宰相封魯國公官至太子太傅皆與凝
同當時以為榮
宋朝和詵字子美濮州鄄城人也以蔭補三班奉職為
河北副將累轉内殿崇班知岢嵐軍稍遷西上閤門
使知雄州改右武大夫威州刺史詵因上制勝強遠
弓式施行之弓能破堅於三百步外邊人號為鳳凰
弓轉拱衛大夫榮州防禦使遷侍中大夫相州觀察
使時金人數犯契丹童貫帥師巡邊至高陽關召詵
問以計策乃言南北兄弟之國誓好百有餘年今師
出無名宜按兵觀釁戒諸將無妄動貫愕然乃命詵
兼統制副种師道詵還瓦橋貫亦至而軍前統制楊
可世入北境而敗詵語師道斬可世以徇師道不從
引軍宵遁詵亦徒行亂兵間踰宿入雄州遼師至城
下而還貫奏詵不從節制責豪州團練副使筠州安
置徽宗亦詔貫班師會耶律淳死蕭太后立朝廷復
詔貫毋歸及收復燕京肆赦以詵初議不戰獨不放
還後數月蕭幹出盧龍攻破景州又敗常勝軍于石
門鎮薊州寇掠燕城人情忷忷有謀棄燕者徽宗於
是思詵言召還復正奉大夫宣州觀察使卒贈安化
軍承宣使
娥(四百六)
見姓苑
北史娥清代人也少有將略著戰功遷黃門侍郎明元
以為中領軍將軍渡河略地至湖陸遂鎮枋頭進爵
東平公子延賜爵南平公
柯(四百七)
錢塘宋書沈文季傳錢塘富人柯降齊書南兖州典
柯益孫河南官氏志柯拔氏改為柯氏
繁(音婆四百八)
左傳殷人七族有繁氏漢有御史大夫繁延夀潁
川魏丞相主簿繁欽字伯林後漢益州刺史繁興
番(音婆四百九)
姓苑吳君支孫氏焉
蛾(四百十)
左傳晉大夫蛾析之後
過(四百十一)
夏時有過國子孫氏焉漢有兖州刺史過栩急就章過
說
戈(四百十二)
夏時侯國為少康所滅因氏焉
渦(四百十三)
楚大夫封渦因氏焉三輔決錄扶風太守渦尚
郍(四百十四)
風俗通朝郍東夷也其後單姓氏後燕錄遼西太守郍
頡西魏有揚州刺史郍春
傰(音多亦音朋四百十五)
漢南山盗師傰宗
車(四百十六)
姓纂漢武帝時丞相田千秋以年老詔乘小車出入
省中時號車丞相子孫因為氏河南官志後魏獻
帝命疎屬曰車焜氏改為車氏
晉書車胤字武子聚螢讀書風姿美劭機悟敏速甚有
鄉曲之譽以寒素博學尤善於談會每有盛坐而胤
不在皆云無車公不樂領博士為吳興太守
丹陽尹遷吏部尚書
車濟字萬度果毅有大量為金城令
北史車伊洛世為東境部落帥恒修職貢延和中授平
西將軍
車路頭代人也少以忠厚選給東宫為帳下帥明元立
拜忠意將軍每評獄處理常獻寬恕之議以此見重
於朝
巴(四百十七)
姓纂代本云巴子國子孫以國為氏亦見左傳後漢
揚州刺史巴祗
前漢巴寡婦清其先得丹穴而擅其利數世婦能守其
業用財自衛人不敢犯始皇以為貞婦而客之為築
女懷清臺
後漢巴肅字恭祖渤海人
麻(四百十八)
風俗通齊大夫麻嬰之後漢麻光為御史大夫又麻達
論語唐左司郎中麻察太原狀云石趙梁州刺史
廣平麻秋之後唐功臣左金吾大將軍凉國公麻
宗賜姓李氏改名延昌子藏珍
家(四百十九)
左傳周大夫家父之後風俗通漢有家羡北海家羡
為劇令子孫因居焉
嘉(四百二十)
左傳晉大夫嘉父欒氏黨
瑕(四百二十一)
左傳周大夫瑕禽晉有瑕嘉漢有廷尉瑕更又有瑕倉
齊郡瑕倉為膠東相子孫因居齊郡
茶(徒加反蘇林云音瑯琊之琊四十二十二)
漢書江都易王傳有王子茶悟彭城吳志衛尉茶穎
生條太子少傅幾臨川太守
牙(四百二十三)
風俗通云周穆君牙之後以王父字為氏
衙(四百二十四)
秦穆公子食采于衙因氏焉漢長平令衙敬卿七代同
居
沙(四百二十五)
姓苑東莞有沙氏
佘(四百二十六)
南昌洪州有佘氏開元有太學博士佘欽洛陽唐佑
郎中佘珩祖集隋考功主事
蛇(四百二十七)
南安姚秦錄姚萇皇后蛇氏兄越滂南安太守又有建
武將軍蛇玄臨晉太守蛇也
諸(音遮四百二十八)
吳郡後漢洛陽令諸於
把(四百二十九)
本姓巴氏東樓公之後後漢靈帝時巴匡避董卓難改
為把氏安定把匡為安定太守因居焉
查(四百三十)
宣城涇縣武德池南宕二州刺史查文熙鄱陽貞元
富人查祥
媧(四百三十一)
氏女媧氏之後
花(四百三十二)
唐有倉部員外郎花季睦
名賢氏族言行類稿卷二十一
