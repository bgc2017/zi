卷七
名賢氏族言行類稿卷七
宋章定撰
蘇(百四十六)
姓纂顓頊祝融之後陸終生昆吾封蘇鄴西蘇城是
也蘇忿生為周司寇居河内也扶風武功漢蘇建
自河内徙扶風平陵
左傳莊公十九年蘇子奉子頽奔衛冬立子頹
尚書立政周公若曰太史司寇蘇公式敬爾由獄以長
我王國(忿生為武王司寇封蘇)
史記蘇秦東周雒陽人說六國合從佩六國相印秦
之弟曰代代弟曰厲太史公曰蘇秦兄弟三人皆
游說諸侯以顯名其術長於權變
新序曰鄒陽上書曰蘇秦相燕燕人惡之於燕王燕王
按劒而怒何則臣主剖心析肝相信豈移於予辭哉
前漢蘇建杜陵人以校尉從衛青有功為平陵侯後
為游擊將軍出朔方為右將軍出定襄後為代郡
太守卒子武
蘇武字子卿不降匈奴齧雪咽旃杖漢節牧羊
留匈奴十九歲及還拜為典屬國甘露元年上
思股肱之美乃圖畫其形於麒麟閣
揚子張騫蘇武之奉使也執節没身不屈王命雖古
之膚使其猶劣諸
後漢蘇竟字伯况拜代郡太守遷侍中
蘇章字孺文為冀州刺史故人為清河太守行部按其
姦贓乃請太守為設酒肴陳平生之好甚歡太守喜
曰人皆有一天我獨有二天章曰今夕蘇孺文與故
人飲者私恩也明日冀州刺史按事者公法也遂舉
正其罪州境望風畏肅
蘇不韋字公先父謙為李暠掠死獄中不韋仰天嘆
曰伍子胥獨何人也乃驅到魏郡掘其父冢斷頭以
祭父墳
儒林蘇順字孝山和帝時以才學見稱好養生術隠
處求道晩拜郎中
魏志蘇則字文師為酒泉太守轉安定武都所在有威
名徙為金城太守撫循甚謹流民皆歸得數千家親
自教民耕種歲大豐收
竇滔妻蘇氏名蕙字若蘭善屬文滔為秦州刺史被徙
流沙蘇氏思之織錦為迴文詩以贈滔名璇璣圖宛
轉循環以讀之詞甚悽惋
南史蘇侃字休烈仕齊為黃門郎領射聲校尉高帝
任以心膂
北史蘇綽字令綽累世二千石綽有王佐才對周文指
揮陳帝王之道周文不覺膝之前席曰綽真竒士即
拜行臺左丞參典機密常以天下為己任博求賢
俊共弘政道
蘇威字無畏綽之子仕隋累遷刑部尚書政刑大小無
不籌之
蘇䕫字伯尼威之子博覽羣言尤以鍾律自命隋詔天
下舉達禮樂源者晉王昭舉䕫帝曰惟此一人稱吾
所舉後拜鴻臚少卿
蘇亮字景順綽從兄亮與弟湛皆著名西土一家舉三
秀才在魏除中書監領著作修國史薦達後進
常如不及一年或至三遷官僉曰才至不怪其速
蘇孝慈仕隋轉工部尚書表請公卿以不給職田為
折州刺史洪州總管俱有惠政(蘇威䕫孝慈隋書皆有傳)
循吏蘇淑字仲和除樂陵内使在郡綏撫甚有人譽歴
滎陽中山二郡太守清心愛下為吏人所思稱為
良二千石
循吏蘇瓊字珍之為清河太守姦盜止息畜牧不收云
但存府君鄰郡富家將財物寄置界内以避盜
唐蘇世長京兆人十歲上書周武帝異其幼問讀何書
對曰治孝經論語帝曰何言可道荅曰為國者不敢
侮於鰥寡為政以德帝曰善高祖興授玉山屯監
與語平生調之曰卿自謂佞邪直邪對曰愚且直
後拜諫議大夫從獵涇陽大獲帝詫左右曰今日
畋樂乎世長曰陛下廢萬幾事游獵未為樂也帝笑
曰狂態發邪對曰為臣計則狂為陛下計則忠侍
宴披香殿酒酣進曰此煬帝作邪帝曰卿好諫似直
然詐也此殿我所營乃詭云煬帝邪對曰臣但見傾
宫瑤臺非受命聖人所為者今乃即隋之宫加雕飾
焉欲易其亂得乎帝咨重其言
蘇良嗣世長子垂拱初拜納言裴匪躬案諸苑建言鬻
果蔬儲利佐上供良嗣曰未聞天子賣果蔬與人爭
利遂止
蘇弁字元容良嗣從孫擢進士累倉部郎中判度支案
裴延齡死帝召弁見延英賜紫衣金魚副知度支事
位郎中上度支有副自弁始通學術吏事精明承
延齡後平賦緩役人賴其寬聚書二萬卷手自讎
定時稱與秘府埓
蘇烈字定方冀州人驍悍有氣決年十五從父戰數先
登陷陣貞觀初從李靖襲頡利於磧口遷左衛中郎
將與程名振使高麗拜右屯衛將軍擢定方伊麗
道行軍大總管復征賀魯縛賀魯以還由是修亭障
列蹊隧定疆畛唐之州縣極西海矣高宗臨軒定方
戎服奉賀魯以獻策功拜邢國公會都曼諸胡劫
所部三國復叛詔定方為安撫大使選精卒襲之遂
面縛降俘獻於乾陽殿嶺以西遂定出為神丘
道大總管率師討百濟俘義慈隆泰等獻東都定方
所滅三國皆生執其王
蘇安恒冀州人博學尤明周官春秋左氏學武后末
年太子雖還東宫政事一不與安恒投匭上書云云
書奏后雖猜克不能無感召見賜食遣之
蘇味道趙州人九歲能屬辭與李嶠以文翰顯時號蘇
李逮冠州舉進士第裴居道倩味道作章攬筆而
具閒徹清密當時盛傳練臺閣故事善占奏
蘇瓌字昌容雍州人擢進士第居母喪哀毁加人張大
安表舉孝悌歴朗歙二州刺史時來俊臣貶州參軍
人懼復用多致書獨瓌不致書轉揚州大都督長
史州多名珍前長史貲取鉅萬瓌單身襆被自持
入為尚書右丞明曉法令多識臺省舊章一朝格式
皆所刪定拜尚書右僕射同中書門下三品進封許
國公時大臣初拜官獻食天子曰燒尾瓌獨不進曰
臣不稱職不敢燒尾進左僕射瓌治州考課嘗最為
相陳當世利病甚多
蘇頲字廷碩瓌之子弱敏悟一覽至千言輙覆誦第進
士武后封嵩高舉賢良方正異等馬載曰古稱一日
千里蘇生是已遷監察御史拜中書舍人時瓌
同在禁苑朝廷榮之玄宗平内難書詔填委獨頲
在太極後閣口所占授功狀百緒輕重無所差李嶠
曰舍人思若涌泉無所不及起為工部侍郎辭不
拜帝問宰相有自工部侍郎得中書侍郎乎對曰陛
下用賢何資之計乃詔以頲為中書侍郎陸象先殁
紫微侍郎未嘗補朕思其人無易卿者頲頓首謝明
日加知制誥給政事食給食自頲始時李乂掌書
命帝曰前世李嶠蘇味道文擅當時號蘇李及朕得
頲與乂何愧前人與張說以文章顯稱望略等故
時號燕許大手筆帝愛其文曰卿所為文章朕當留
中李德裕著論曰近世詔誥惟題叙事外自為文章
云
蘇珦雍州人中明經第調鄠尉時李美琰為長史多訟
珦裁決明辨自是無訴者美琰異之顧廳事曰此公
坐也
蘇晉珦之子數歲知為文作八封論房穎叔王紹宗歎
曰後來之王粲也舉進士及大禮科皆上第先天
中為中書舍人玄宗監國所下制命多晉及賈曾藁
定數獻讜言遷吏部時宋璟兼尚書事晉與齊澣
更典二都選既糊名校判而晉獨事賞拔當時譽之
五代蘇逢吉京兆長安人也漢高祖鎮河東父悦為高
祖從事逢吉常代悦作奏記高祖以為節度判官高
祖建號拜逢吉中書侍郎同中書門下平章事是時
制度草創朝廷大事皆出逢吉
宋朝蘇易簡字太簡梓州銅山人也少好學風度凝粹
弱冠舉進士後為翰林學士淳化中充承旨易簡多
振舉翰林故事太宗為飛白書院額曰玉堂及以
詩賜之太宗曰此永為翰林中一美事易簡曰自有
翰林未有如今日之榮也太宗又草書宋玉大言賦
賜易簡易簡因擬賦以獻他日易簡當禁直以水
試欹器太宗密聞之因晩朝從容問曰聞卿所玩非
欹器耶易簡曰然乃進曰日中則昃月滿則虧器盈
則覆物盛則衰願陛下持盈守盛念終始固萬世之
基業則天下幸甚遷給事中參知政事易簡之執
政也太宗召其母薛氏入禁中賜寶冠霞帔命坐問
曰何以教子對曰幼則束以禮義長則訓以詩書太
宗歎曰孟母也賜白金千兩易簡性嗜酒太宗嘗
以詩戒之在翰林入直雖不敢飲在私第未嘗不醉
及其死太宗曰易簡果以酒敗可惜也
蘇紳字儀甫泉州晉江人也舉進士又舉賢良方正入
等遷祠部員外郎直史館為開封府官三司鹽鐵判
官仁宗以天異地震方春而雷下詔求直言紳上䟽
又陳八事仁宗嘉納之除史館修撰知制誥翰林
學士知河陽徙河中府子頌
蘇頌字子容紳之子也舉進士為南京留守推官杜衍
老居睢陽一見深器之為館職者九載餘神宗在藩
邸已聞其名即位擢知制誥至哲宗元祐中自翰林
承旨除尚書右丞越二年拜相又一年罷觀文殿大
學士集禧觀使其為相務在奉行故事使有司奉法
遵職執事最能授任杜絶僥倖之原深戒疆場之臣
邀功生事於書無所不讀子攜官徽猷閣待制汪
彦章尚銘其墓蘇權登第今為福州教官頌之後也
蘇洵字明允眉州眉山人也屢舉進士賢良不中至和
嘉祐間與其二子軾轍至京師歐陽修得洵書二十
篇大愛其文辭以為賈誼劉向不過也以其書獻諸
朝名動京師而蘇氏文章遂擅天下一時學者皆尊
其賢學其文以為師法以其父子俱知名號為老蘇
修既上書得召試而洵不就除試校書郎有文集
二十卷諡法三卷洵晩而好易曰易之道深矣汨而
不明者諸儒以附會之說亂之也去之則聖人之旨
見矣作易傳書未及成而卒英宗聞而哀之特贈光
祿寺丞張安道為墓表云王安石名始盛或勸先
生與之先生曰吾知其人矣是不近人情者鮮不
為天下患作辨姦論先生殁三年其言乃信
蘇軾字子瞻軾生十年而洵遊學四方母程氏親授以
書比冠學通經史屬文日數千言歐陽修試禮部得
軾論欲以冠多士疑曾鞏所為鞏修門下士也乃置
第二遂中乙科修復以直言薦之制策入三等英
宗在藩聞軾名欲以唐故事召入翰林宰相韓琦曰
蘇軾之才遠大之器也天下之士莫不畏慕降伏皆
欲其進用然不若朝廷培養之而後用也神宗召
見問何以助朕軾曰陛下求治太急聽言太廣進人
太銳願陛下安靜以應之神宗悚然嘉納出倅杭州
知密州徐州徙湖州以臺臣有言逮赴臺獄安置黃
州築室於東坡因自號居士移汝州哲宗即
位起知登州召為禮部郎除右史遷中書舍人尋遷
翰林學士兼侍讀軾嘗鏁宿禁中中使宣召入對便
殿宣仁后問曰卿前年為何官曰臣前年為汝州團
練使今為何官曰臣今待罪翰林學士曰何以遽至
此軾曰遭遇太皇太后皇帝陛下宣仁曰非也軾曰
豈大臣論薦乎宣仁曰亦非也軾驚曰臣雖無狀不
敢自他途以進宣仁曰此乃先帝之意也先帝每誦
卿文章必嘆曰竒才竒才但未及進用上僊耳軾不
覺哭失聲宣仁與哲宗亦泣左右皆感涕也已而命
坐賜茶徹御前金蓮燭送歸院請外以龍圖閣學
士知杭州軾治杭有德於民民為立祠召為翰林學
士承旨兼侍讀復請外乃以龍圖閣學士知潁州徙
揚俄以兵部尚書召還兼侍讀宣后崩哲宗親政
乞補外以二學士知定州軾治定嚴軍政繕修營房
禁止飲博軍中衣食稍足乃部勒以戰法衆皆畏服
紹聖初御史論譏斥先朝惠州安置移昌化軍
徽宗即位提舉玉局觀尋致仕卒於常州軾與弟
轍皆師洵為文幼而好書老而不倦為人篤於孝友
輕財好施奬善詆惡蓋其天性子邁迨過俱善為文
邁仕不顯迨靖康初為駕部郎過終定州倅
邁子符紹興間為禮部尚書符子山紹熙間為
司農少卿嶠乾道間為給事中峴淳熙間為太
府卿今判院䂞皆先生之孫也
蘇轍字子由與兄軾同舉進士又同舉直言轍因所問
極言得失考官胡宿請黜之仁宗曰以直言召人而
以直言棄之天下謂我何除商州推官後以著佐從
張文定辟為南京學官子瞻下御史獄上疏乞納官
贖罪責監筠州酒元祐初召為校書郎除右司諫劾
吕惠卿之罪除起居郎中書舍人遷戶部侍郎拜翰
林學士權吏部尚書使契丹還為御史中丞自元祐
革新庶政至是五年矣一時人心已定惟元豐舊黨
猶在近臣患之欲引用以平宿怨謂之調停轍奏䟽
曰親君子遠小人則主尊君子任小人則主
憂國殆此理之必然未聞以小人在外憂其不悦而
引之於内以自遺患也惟陛下斷自聖心不為流言
所惑毋使小人一進後有噬臍之悔則天下幸甚宣
仁后覽奏謂宰執曰蘇轍疑吾君臣兼用邪正其言
極中理除尚書右丞遷門下侍郎後連謫循雷二州
元符末復太中大夫宫觀築室于許號潁濱遺老
政和末薨年八十子遲适遜遲紹興間為工
部侍郎簡籕諤詡林麓森皆諸孫也
蘇緘字宜又泉州晉江人也舉進士為南海簿廣州領
市舶司每海商至選官閱實貲貨其商酋皆州里右姓
至則凌轢官府以客禮見主者緘以選往有大商樊
氏入見遽升階就榻緘捕繫杖之樊氏訴于州州將
召緘責以專決罰緘曰主簿雖卑邑官也舶商雖富
部民也部民有罪而邑官杖之安得為專州將慰諭
遣之累遷祕書丞知英州儂智高反圍廣州緘蒐部
兵募壯勇合數千人赴難以功换供備庫副使
蘇舜欽字子美易簡之孫耆之子也舉進士稍遷大理
寺丞為人倜儻不羈尤長於古文歌詩行草士大夫
收之以為墨寶舜欽數上書言朝廷之事范仲淹薦
其才得集賢校理監進奏院用故紙祠神會賓客為
御史所糾坐除名舜欽既廢居蘇州買水石作滄浪
亭以自適後二年得湖州長史以卒初杜衍愛舜欽
之才以女妻之
蘇元老字在廷軾從孫也軾謫居海上數以書往來軾
喜其為學有功其季叔祖轍頗愛奬之黃庭堅見而
竒之曰此蘇氏之秀也舉進士歴官司農衛尉太常
少卿言者謂元老蘇軾從孫且曰元祐邪說不宜位
朝廷罷為提點明道宫元老歎曰昔顔子附驥尾而
名顯元老以家世學術坐累豈不榮哉
吳(百四十七)
姓纂周太王子泰伯仲雍封吳後為越所滅子孫以
國為氏季札之後居齊魯間
吳季子名札吳子夀夢之少子出聘魯請觀周樂見
子産如舊相識
史記吳起衛人好用兵司馬穰苴不能過魏文侯以
為將與士卒分勞苦卒有病疽者起為吮之復為西
河太守去為楚相南平百越北并陳蔡却三晉西
伐秦諸侯患之說苑魏文侯浮西河曰美哉山河
之固此魏國之寶也吳起曰在德不在險
前漢吳芮秦時番陽令甚得江湖間心號曰番君
後漢吳漢字子彦南陽宛人為人質厚少文造次不能
以辭自達隠若一敵國及將朝廷斤斤謹質形
於體貌勇鷙有智謀諸將鮮能及者拜大司馬封廣
平侯
吳良字大儀躬儉安貧白首一節顯宗以為議郎
吳祐字季英陳留人嘗諫其父父撫其首曰吳氏世不
乏季子也(季札也)舉孝廉遷膠東侯相民有爭訟者
輒閉閤自責然後斷其訟以道譬之自是爭隙省息
吏人懷而不欺
吳志吳範字文則會稽人治歷數知風氣每有災祥推
數言狀其術多效領太史令為人剛直然與親故交
接有終始
晉書吳逵吳興人見孝友傳
良吏吳隠之字處默博涉文史以儒雅標名弱冠而介
立有清操事母孝謹遷晉陵太守在郡清儉轉廣州
刺史至石門酌貪泉賦詩曰古人云此水一飲懷千
金試使夷齊飲終當不易心清操不渝屢被褒飾
晉代良能此焉為最子延之復厲清操為鄱陽
太守延之弟及子為郡縣者常以廉慎為門法
藝術吳猛少有孝行夏日不驅蚊懼其去已而噬親年
四十受神方以白羽畫水而渡江不假舟楫
南史吳喜涉獵史漢頗見古今宋明帝時四方反叛以
喜東征所至克捷東土平定後轉驍騎將軍大破魏
軍於荆亭
吳明徹字通照頗以英雄自許累功給大都督鈇鉞龍
麾授兖州刺史
文學吳邁遠好為篇章宋明帝見之曰此人連絶之外
無所復有(附檀超傳)
文學吳均字叔庠好學有俊才文體清拔有古氣好事
者或效之謂為吳均體
孝義吳逵吳興人舉為孝廉
孝義吳慶之字文悦濮陽人也又吳欣之晉陵利城
人
孝義吳達之嘗讓世舊田與族弟弟不受田遂閒廢詔
表門閭
隠逸吳苞字天蓋善三禮及老莊徵為太學博士不就
立館教授當時稱其儒者
北史孝行吳悉達遷葬曾祖已下九喪哀感毁悴有過
初喪有司奏聞標閭免役以彰孝義
藝術吳遵世字季緒少學易入恒山見一老翁授之開
心符以水吞之遂明占卜
唐吳兢汴州人少厲志貫知經史方直寡諧北魏元忠
薦兢才堪論譔詔直史館修國史私撰唐書唐春
秋敘事簡核號良史世謂今董狐云
吳筠通經義美文辭舉進士不中居南陽倚帝山玄宗
遣使召見大同殿與語甚悦敕待詔翰林獻玄綱三
篇復問神仙治鍊法對曰此野人事非人主留意每
開陳皆名教世務以微言諷天子天子重之卒弟子
私諡為先生
五代吳巒字寶川鄆州盧縣人也清泰中大同沙彦珣
節度判官晉高祖起召契丹為援契丹過雲州彦珣
出城迎謁為契丹所擄城中推巒主州事巒即閉門
拒守契丹以兵圍之高祖入立以雲州入于契丹而
巒猶守城不下高祖義巒所為乃以書告契丹使解
兵去高祖召巒以為武寧軍節度副使諫議大夫
宋朝吳育字春卿建州建安人也為人明敏勁果強學
博辯舉進士甲科舉賢良方正策入三等有國以來
制舉惟育入三等前此未有也除著作郎直集賢院
通判蘇州加太常禮院為三司判官知諫院慶
歷五年拜右諫議大夫樞密副使數月除參知政事
山東盜起仁宗遣使察視還言盜不足慮也兖州
杜衍鄆州富弼山東人甚尊愛之臣切以為憂仁宗
欲徙二人育曰盜誠無足畏小人乘間以惑大臣此
可慮也議遂寢明年出知許州蔡州拜資政殿學士
徙知河南府又徙陜州永興軍以喪免服除知汝州
復知陜州加拜資政殿大學士尚書左丞知河中府
徙河南卒諡正肅弟充
吳充字沖卿舉進士嘗為國子監直講兼吳教授
他官與宗室狎習無誨導之誼充獨以嚴見憚為宗
室六箴以獻仁宗命分寫遍賜皇族英宗書之坐右
熙寧初為龍圖閣直學士右諫議大夫工部侍郎
逾年拜相充為相務安靜然素多病力辭位除觀
文殿大學士吏部尚書西太一宫使卒謚正憲充
神采秀徹詞氣温厚内行修飭凡事甚謹
吳奎字長文濰州北海人也舉進士尋知保州舉賢良
方正對策入等擢太博士通判陳州加直集賢院
改起居舍人同知諫院御史先事論赦書中語誥
所從來奎奏言御史許風聞言事事有非實則當容
之若窮其主名自後誰敢以事告于陛下者是自蔽
其耳目也奎奉使契丹遇虜主加稱號邀使者入
賀奎自以使事有職不為往比還中道與虜使遇虜
人衣服以金冠為重紗冠次之而使人輒欲以紗冠
邀漢使盛服奎不許而殺其禮見之坐是黜知壽州
至神宗即位復拜樞密副使踰月參知政事出知青
州卒諡文肅奎性強記博識於書無不覽少時甚
貧晚貴以錢二百緡置義庄以周親戚朋友之貧者
死之日家無餘財諸子至無屋以居當世稱之
吳中復字仲庶興國軍人也舉進士通判潭州孫抃未
識中復即舉為監察御史裏行或問其故抃曰昔人
恥呈身御史今豈薦識面臺官耶遷殿中侍御史裏
行擢天章閣待制知潭州徙瀛州改漕河東進龍圖
閣直學士知成都府移知成德軍時方行青苖法使
者至將徧行諸邑中復謂斂散固自有時止之移知
成都府遷給事中知永興軍知荆南卒中復為人
樂易簡約好周人之急士大夫稱之
吳居厚字敦老豫章人也舉進士第元豐初為提舉河
北常平又漕京東即萊蕪利國兩監官自鼓鑄贍足
一路一日手詔謂今内外財計之臣政績著驗未有
過居厚者即拜天章閣待制又請鑄大錢以一當二
歲出二十萬緡以佐關陜兵食神宗曰居厚於本職
之外䘏及他路非材智有餘不能爾居厚任職以辨
治聞數被褒詔出知和州創將理院致醫藥使病者
有歸多所全活後朝廷設坊安濟大槩如居厚所建
云再尹開封除戶部尚書拜右丞遷中書門下侍郎
復拜門下侍郎知樞密院事每從容言於徽宗曰北
朝盟好不可違也願益敦信誓以安其情徽宗嘉納
焉卒贈開府
吳淑字正儀潤州人也幼有俊才韓熙載潘佑皆以文
章著名江左一見淑深加器重曰吳正儀中林之蘭
蕙也因問以唐太宗杜淹論樂異同淑曰志氣未動
則聲能致和哀樂既行則樂乃思變熙載佑嘆曰足
以探禮樂之情矣淑在江南舉進士擢高第補丹陽
尉久之直内史從李煜歸朝以近臣薦積官職方員
外郎子遵路
吳遵路舉進士累遷司封員外郎除漕淮南知洪州入
修起居注除天章閣待制知開封府出知宣州上陜
西御戎要略二十篇徙陜西都運遷龍圖閣直學士
知永興軍卒遵路厚重寡言篤於風義居母喪廬
墓側䟽食終制
吳幵字正仲滁之全椒人與兄竝弟兹同舉進士與兹
偕試宏詞並中魁等士林多傳誦之當時宰相稱嘆
曰北郊大禮慶成頌新建尚書省記雖使老師宿儒
窮年抒思未必能到也出入中外垂三十年靖康初
入翰林進承旨建炎間以龍圖閣學士奉祠
吳敏字元中儀真人釋褐累官中書舍人遷給事中宣
和間復召還舊物兼直禁林制詞温厚人多傳誦河
北德音云桑麻千里皆祖宗涵養之休禮義百年亦
父老訓誨之力靖康初進元樞拜少傅建炎間起師
長沙
符(百四十八)
姓纂魯頃公孫公雅為秦符璽令因為氏焉
後漢符融字偉明遊太學師事李膺膺每見融輒絶它
賓客聽其言論融幅巾奮袖談辭如雲膺每捧手嘆
息公府連辟皆不應
唐符令竒沂州人挈子璘奔昭義節度使薛嵩嵩卒田
承嗣盜其地引令竒為右職田悦拒命馬璲敗之令
竒語璘曰吾觀田氏覆亡無時汝能委質朝廷為唐
忠臣吾亦名揚後世矣璘泣曰悦忍人也近禍可畏
荅曰今王師四合吾屬爼中醢兒今行吾死不朽不
行吾亦死尸疊逆地云何璘與父嚙臂别以衆降璲
悦怒引令竒切讓令竒罵曰爾忘義背主旦夕死吾
教子以順殺身庸何傷
五代符道昭蔡州人也梁太祖為元帥初開府而李周
彛以麟州降以為左司馬擇右司馬難其人及得道
昭乃授之
符存審字德詳陳州宛丘人也事李罕之罕之歸晉晉
王以為義兒軍使賜姓李名存審存審為將有機略
大小百餘戰未嘗敗衂與周德威齊名
符習趙州昭慶人也以事趙王自晉救趙破梁軍柏鄉
趙嘗遣習將兵從晉後拜習天平軍節度使二子
令謙蒙令謙官至趙州刺史有善政卒于州州人
號泣送葬數千人當時號為良刺史蒙少好學性
剛鯁為成德軍節度副使後事晉官至禮部侍郎
宋朝符彦卿字冠侯陳州宛丘人也父存審彦卿少事
唐晉漢周封魏王至宋興遷太師為御史所糾退居
于洛八年間乘小車駟遍遊佛寺名園人伏其曠達
性不飲酒謙恭待士對賓客清談終日不及世務為
將有謀善戰所得奉賜皆分給士卒故人樂為之用
周世宗二后宋太宗懿德皇后皆彦卿女也
蒲(百四十九)
姓纂風俗通有詹事蒲昌又有蒲遵晉書苻洪傳云
其先家居池中生蒲皆長三丈因號蒲家遂以為氏
後改為苻也
宋朝蒲宗孟字傳正閬州新井人也舉進士為蘇州推
官除館閣校勘熙寧中為集賢校理同修起居注直
舍人院擢右正言知制誥為翰林學士神宗曰學
士職清地近而官儀未寵自今宜佩魚學士佩魚自
宗孟始也元豐五年除尚書左丞出知汝州亳州杭
州鄆州河中府移帥永興又移北都以疾求河中既
至卒
苻(百五十)
姓纂前秦主苻健本姒姓有扈之後為啟所滅奔西
戎代為氐酋本姓蒲蒲洪以孫堅背上有草付文改
為苻
晉載記苻洪字廣世其先蓋有扈之苗裔世為西戎酋
長本氏蒲以䜟文有草付應王遂改姓苻氏自稱三
秦王
苻雄字元才洪之季子健僭位為佐命元勲謙謹奉法
子堅字永固
苻融字博休堅之季弟未弱冠便有台輔之望嘗著
浮圖賦壯麗清贍世咸珍之膂力雄勇百夫之敵
尤善斷獄姦無所容州郡疑獄莫不折之為將
善謀略專方征伐必有殊功
苻朗字元達堅從兄子幼懷遠操不屑時榮堅目之曰
吾家千里駒也及為方伯有若素士每談虛語
玄不覺日之將夕風流邁於一時
名賢氏族言行類稿卷七
