卷四十三
名賢氏族言行類稿卷四十三
宋章定撰
傅(七百九十九)
姓纂殷相說之後築於傅巖因以為姓北地人漢末
傅氏居南陽
尚書高宗夢得說使工營求諸野得諸傅巖
史記傅寬漢封為陽陵侯
前漢傅去古字稚游河内人傅太后從母弟遷右將軍
傅介子北地人以從軍為官求使大宛斬匈奴使
刺樓蘭王封義陽侯
後漢傅燮字南容拜議郎朝廷重其名方格每公卿有
缺為衆議所歸為漢陽太守初范津舉燮孝廉及
津為漢陽與燮交代合符而去鄉邦榮之
傅毅字武仲作迪至詩為蘭臺令史
傅俊字子衞從世祖破王尋以為偏將軍後為侍中
封昆陽侯
魏志傅瑕字蘭石弱冠知名遷黃門侍郎為河南尹其
治以德教為本持法有常簡而不可犯獄訟不加夏
楚而得其實吏民安之
晉書傅玄字休奕剛勁亮直不能容人之短舉秀才以
時譽選入著作為御史中丞每有奏劾或直日暮
捧白簡整簮帶竦踊不寐坐而待旦於是貴游懾伏
臺閣生風子咸字長虞剛簡有大節為御史中丞
摩天子逆鱗觸猛獸之鬚遷司隷校尉勁直忠果
劾按驚人子敷字穎根次子晞為上虞令甚有政績
傅祖字子莊父嘏以才識明練稱祖早樹風猷
南史傅亮字季友咸之玄孫入直中書省專典詔命
傅隆字伯祚亮族兄為御史中丞甚得司直之體
傅弘之字仲度少倜儻有大志
傅昭字茂遠虞通之貽其詩曰英妙擅山東才子傾洛
陽清塵誰能嗣及爾遘遺芳嗣梁歴位左戶尚書
博極古今世稱為學府弟映字徽遠位烏程令
傅縡字宜事博通羣書仕陳兼通事舍人掌詔誥為文
典麗
循吏傅琰字季珪父僧佑山陰令有能名琰仕宋為武
康令遷山陰令並著能名二縣皆謂之傅聖父子並
著竒績時云諸傅有理縣譜子孫相傳不以示人遷
益州刺史自縣遷州近世罕有子翽為吳令子
岐字景平除始新令後去人無老少皆出境拜送
博涉能專對魏使至常遣岐接對焉
北史傅永字脩期拜安遠將軍魏帝每嘆曰上馬能擊
賊下馬作露布唯傅脩期耳
傅豎眼以軍功遷益州刺史撫蜀人以恩信檢勒部下
守宰肅然
傅伏少從戎以戰功至開府仕齊周武帝招之不從及
聞後主被獲仰天大哭然後降周武帝曰為臣當若
此朕平齊唯見公一人
唐傅奕相州人高祖即位遷太史丞令時國制草具多
仍隋舊奕謂承亂世之後當有變更乃上言武德
七年上疏極詆浮圖法又上十二論言益痛切帝善
其對太宗即位問卿拒佛法奈何曰佛西域妄人欺
誣衆庶有害國家無補百姓帝異之弈卒自誌曰
傅弈青山白雲人也以醉死遺言戒子六經名教皆
可習也釋氏之法慎勿為吾死當倮葬弈善數自
言其學不可傳又注老子集晉魏以來與佛議駮者
為高識篇武帝時所改漏刻定十二軍號皆詔奕云
傅良弼字安道清河人以射冠軍中為沂州刺史
宋朝傅堯俞字欽之鄆州須城人十歲能為文未冠舉
進士知新息縣累遷太常博士擢監察御史裏行英
宗即位進殿侍御史遷起居舍人同知諫院初英宗
疾慈聖后同聽政至是疾平堯俞上書慈聖請還政
神宗即位移知廬州徙陜西轉運使除直史館遷鹽
鐵副使出知江寧府哲宗即位由知州召為祕書少
監兼侍講擢給事中吏部侍郎御史中丞御史張舜
民以言事罷詔堯俞更舉御史堯俞封還詔書請留
舜民即以堯俞為吏部侍郎堯俞不可遂以龍圖閣
待制知陳州入為吏部侍郎復除中丞遷吏部尚書
兼侍讀元祐四年拜中書侍郎在位二年卒謚獻簡
忠義傅察字公晦孟州濟源人也從曾祖曰堯俞察為
人端重有特操舉進士蔡京欲妻以子察力拒之為
青州司法參軍歴永平淄川丞久之除太常博士遷
吏部員外郎宣和七年接伴金使時金人已渝盟察
至燕山閗斡里雅布入寇或勸其母遂行察曰銜命以
出聞難而止若君命何遂行至境上遇斡里雅布領
兵斡里雅布怒曰爾乃不拜我耶麾令去察知不免謂
其下曰敵脅我以拜我義不辱我死必矣贈徽猷閣
待制三子長自強次自得自脩母夫人趙氏丞相
清獻公女也攜三子避地南徙踰嶺後由羊五抵泉
自得年未成童賦玉界尺詩語意警拔李公邴大驚
異之因許歸以女乃定居于泉初朝廷旣褒贈察而
錄其孤自得補承務郎歴福建提刑司幹官通判漳
泉二州為福建轉運副使奏蠲增鹽錢數十萬緡罷
科泉州宗子米泉民德之立生祠焉知寧國府會大
旱奏蠲租十餘萬斛旣去後守閱公帑之籍惟自得
迎新供帳無一不存因大歎服再將漕福建被召命
尋改除浙東憲初自得再試禮部輙不利三應博學
宏詞科一旣入等黜于中書遂不復應科舉誨諸子
甚力子伯夀伯成同登進士第伯夀復中詞科仕終
樞密伯成今自侍郎以集撰知建寧子壅丙辰鄒牓
登科自脩字勤道後以校正兼權工部侍郎丐外
除直寶文閣將漕江西
傅楫字元通係出北地自莊父季友世仕江南子孫因
散處江淮間有居夀州者遭廣明之亂從王潮奔温
陵遂為仙遊人楫嘗從學於陳襄襄稱之曰傅元通
金石人也以其女妻之治平間登進士第徽宗朝為
中書舍人丐外以龍圖閣待制知亳子友諒紹聖間
登科仕終尚書外郎孫仲益嘗誌其墓文甚竒湛
字元瞻楫之同屬紹興間登第仕終中書門下檢正
諸房公事誠字至叔弟諴字信叔亦皆湛之近屬
也誠辛丑黃牓諴甲辰衞牓俱登乙科
顧(八百)
姓纂顧伯夏殷侯國也子孫以國氏焉顧氏譜云越
王勾踐七代孫閩君摇漢封東歐摇别封其子為顧
余侯因氏焉漢初居會稽
吳志顧雍字元歎孫權曰顧公在座使人不樂為丞相
平尚書事選用文武將吏各隨能所任心無適莫
子邵子裕孫譚字子默為中庶子清識絶倫獨見
推重孫承字子直
晉顧榮字彦先機神朗悟與陸機兄弟同入洛時人號
為三俊例拜為郎中南金東箭世胄高門陳敏
之衆狐疑未决榮以白羽扇麾之衆皆潰去遂斬敏
顧和字君孝緫角便有清操族叔榮雅重之曰此吾家
麒麟興吾宗者必此子也王導辟為揚州從事周顗
指和心曰此中何所有應曰此中最是難測地顗謂
導曰卿州吏中有一令僕才拜御史中丞百僚憚
之居母憂不肯起復後遷尚書令
顧愷之字長康博學有才氣尤善丹青圖寫謝安以為
有蒼生以來未之有也俗傳其有三絶才絶畫絶癡
絶
顧悦之字君叔與簡文同年而髮早白帝問其故答曰
松柏之姿經霜猶茂蒲柳常質望秋先零
顧衆字長始以平蘇峻功拜丹陽尹
南史顧琛字弘瑋和之曾孫謹確不尚浮華累遷尚書
庫部郎
顧覬之字偉仁為山隂令山陰劇邑覬之御繁以約縣
用無事晝日垂簾門階閒寂常以為人禀命有定
分非智力所移唯應恭已守道而闇者不達妄意僥
倖徒虧雅道無關得喪子綽私財甚豐鄉里多負
責覬之禁不能止後誘出文劵一大厨悉令焚之
顧憲之字士思性尤清直為建康令號曰神明為政
甚得人和故都下飲酒者醇旨輙號顧建康謂其清
且美焉仕齊為衡陽内史刺史王奐初至衡陽獨
無訟者乃嘆曰顧衡陽之化至矣若九郡率然吾將
何事雖屢宰郡資無儋石及歸環堵不免饑寒
顧協字正禮舉秀才沈約覽其策曰江左以來未有斯
作
顧野王字希馮天文地理蓍龜占候無一不通仕陳
為黃門侍郎撰玉篇
儒林顧越字允南吳郡人專門教授通儒碩學必造門
質疑深明毛詩特善莊老除五經博士
孝義顧昌衍居喪幾至滅性王儉言之天子曰昌衍旣
有至行宜居禮闈以光郎署乃以為尚書庫部郎
隠逸顧歡字景怡隠於天台山開館聚徒受業者常近
百人
唐顧少連字夷仲蘇州人舉進士擢上第以拔萃補登封
主簿邑有虎民患之少連命塞陷穽移文嶽神虎不為
害遷中書舍人閣十年以謹密稱歴吏部侍郎裴延
齡方横無敢忤者嘗與田鎬少連會酒酣少連曰段秀
笏擊賊臣今吾笏將擊姦臣奮且前元友直勸解之
改京兆尹政尚寬簡不為灼灼名先是京畿租賦厚
薄不能一少連以法均之為東都留守表禁苑及
汝間田募耕以便民閱武力利鎧仗號良吏
步(八百一)
姓纂左傳晉大夫步陽之先食采于步因氏焉又有
步毅本郄氏仲尼弟子步叔乘齊人河南官氏志
步鹿氏改為步氏
吳志步隲字子山淮隂人游吳中著聲名為當時英俊
累遷都督西陵在西陵二十年鄰敵敬其威信以德
度規檢見器當世
晉藝術步熊字叔羆少好卜筮數術門徒甚盛
豫(八百二)
史記刺客豫讓晉人也嘗事范中行氏而無所知名去
事智伯甚尊寵之及趙襄子滅智伯讓為智伯報仇
襄子數讓云云讓曰中行氏衆人遇我我故衆人報
之智伯國士遇我我故國士報之
路(八百三)
姓纂炎帝之後黃帝封其支子於潞春秋時潞子嬰
兒是也今上黨潞縣子孫以路為氏
史記路博德平州人以衞尉為伏波將軍
前漢路温舒字長君鉅鹿東里人截蒲寫書受春秋
通大義舉孝廉上宣帝書云宜尚德緩刑子
孫皆至牧守
北史路恃慶字伯瑞祖綽陽平太守恃慶有幹用為鄉
閭所稱遷定州長史子祖璧弟仲信並有令名
循吏路邕在魏除魏郡太守涖政清勤經年儉日出
家粟賑賜貧窘下詔褒美遷青州刺史
循吏路去病仕齊為殿中侍御史彈劾不避貴戚以正
直知名
唐路嗣恭字懿範京兆人為蕭關令連徙神烏姑臧二
縣考績為天下最玄宗以為可嗣漢魯恭因賜名永
泰三年出為江西觀察使以善治財賦稱
路隋字南式父泌從渾城會盟平凉為敵所執死焉隋
長知父被執號泣不食母告以貌類泌終身不引鏡
舉明經授潤州參軍李錡欲困辱之使知市事怡然
坐肆不為屈
路應嗣恭之子李泌言於德宗加屯田郎中封襄陽郡
王
路敬淳貝州人擢進士第受詔纂輯慶䘏儀典武侯稱
之尤明姓系著姓略衣冠系錄等百篇
度(八百四)
姓纂古掌度之官因以命氏西京雜記漢成帝時侍
郎度安代居山陽
後漢度尚字博平除上虞長為政嚴峻明於發摘姦非
吏人謂之神明遷文安令遇時疾疫穀貴開倉廪給
營救疾者百姓蒙其濟後零陵賊起擢尚為荆州
刺史躬率部曲明設購賞大擊破之降者三萬人
為名將數有功
茹(八百五)
南史恩倖茹法亮仕齊為中書通事舍人事武帝勢
傾天下
茹法珍齊東昏時為制局監甚見愛幸口稱詔敕
北史恩倖茹皓
御(八百六)
周禮有御人職因官命氏焉左傳有御叔漢書有御長
倩者丞相公孫弘故人
鑢(又音盧八百七)
楚大夫有鑢全
絮(女據反又女居反八百八)
漢書京兆捕賊掾絮舜
遇(八百九)
風俗通漢有東安太守遇冲姓苑云東莞有遇氏
鑄(八百一十)
風俗通鑄國堯後也在濟北左傳臧宣叔娶鑄氏
具(八百十一)
左傳晉有具丙後漢宦者中常侍具瑗
附(八百十二)
後漢段穎將附都唐監察御史附德意
務(八百十三)
堯時有務成子見易傳列仙傳務光夏時人
孺(八百十四)
魯有孺悲欲見孔子見論語
露(八百十五)
風俗通漢有上黨都尉露平
固(八百十六)
晉平公時有舟人固來
布(八百十七)
風俗通趙有布子晉陶侃别傳有江夏人布興
喻(八百十八)
姓苑南昌有喻氏東晉有喻歸撰西河記三卷
庫(八百十九)
風俗通古守庫大夫因官命氏後漢竇融傅輔義侯庫
鈞
瓠(八百二十)
淮南子古有瓠巴善鼓琴
衞(八百二十一)
姓纂周文王第八子康叔受封於衞國四十餘代秦
末國滅子孫以國為氏
左傳僖二十四年富辰曰昔周封建親戚魯衞毛聃文
之昭也
史記衞綰代大陵人也以戲車為郎遷為中郎將醇謹
無它文帝屬孝景曰綰長者善遇之上以為廉忠
實無它賜封建陵侯遷御史大夫至丞相天子以為
敦厚可相少主
衞青字仲卿平陽人也後拜大將軍凡七出擊匈奴收
河南地置朔方郡子伉封為宜春侯不疑為隂安
侯登為發干侯青自封長平侯
後漢循吏衞颯字子産遷桂陽太守下車脩庠序之教
設婚姻之禮期年間邦俗從化理䘏民事居官如
家
衞宏字敬仲受詩學因作毛詩序
魏志衞覬字伯儒少以才學稱魏初拜侍中典制度
衞臻字公振文帝目曰天下之珍當與山陽共之遷吏
部尚書
晉書衞瓘字伯玉拜尚書令與尚書郎索靖俱善草
書號一臺二妙為政清簡甚得朝野聲譽子恒
字巨山善草隷書孫璪字仲寳為散騎侍郎玠
字叔寶總角乘羊車入市見者皆以為玉人玠舅王
濟見之輙歎曰珠玉在側覺我形穢又曰冏若明珠
之在側朗然照人王澄每聞玠言輙歎息絶倒語
曰衞玠談道平子絶倒妻父樂廣有重名議者以
為婦公冰清女壻玉潤終身不見喜愠之容中興
名士唯玠為當時第一
北史衞操字德元魏桓帝以為輔相任以國事
衞玄字文昇領京兆尹稱為強濟命鎮京師文帝曰關
右之任一委於公公安社稷乃安公危社稷亦危
賜玉麟符以代銅獸
唐衞大經卓然高行口無二言邃于易人謂之易聖
衞伯玉少習武技肅宗即位慨然願立功領神策兵馬
使破賊將李歸仁史朝義代宗幸陜以伯玉有幹略
可方面事拜荆南節度使
衞次公字從周河中人舉進士潘炎異之曰國器也擢
左補闕王叔文用事輕弄威柄次公多所持正知
禮部貢舉斥華取實不為權力侵撓
宋朝衛膚敏字商彦華亭人宣和初以上舍生擢第汪
彦章誌其墓曰建炎三年上自維揚狩臨安慨然思
中興獻替之臣一日顧宰臣曰衞膚敏安在其趣以
來繼公及上於平江上顧中丞張澂鄭㲄曰衞膚敏
至矣扈蹕至臨安拜禮侍卒子仲英仲傑仲巡
計(八百二十二)
國語有計然為越大夫范蠡師之本葵丘濮上人姓辛
字文子其先晉國亡公子也
後漢方術計子勲皆謂數百歲行來於人間
薊(八百二十三)
後漢方術薊子調有神異之道京師士大夫皆承風向
慕
惠(八百二十四)
周惠王支孫以諡為姓戰國有惠施為梁相漢有交趾
太守惠乘太僕惠根
桂(八百二十五)
風俗通漢有揚州刺史桂褒唐永寧令桂武仲吳人
昋(或作炅八百二十六)
漢有衞尉昋撗上計掾昋景曇(一作雲)吞横有四子一子
守墳墓改姓炅一子居徐州即曇之先也姓昋一子
居幽州姓桂一子居華陽姓炔以避難也
棣(八百二十七)
王莽有大司馬棣
隷(八百二十八)
古有隷首善筭
麗(八百二十九)
晉匠麗氏之後
制(八百三十)
漢初有樂工制氏
蒂(張細反八百三十一)
王莽傳有中常侍蒂
羿(八百三十二)
左傳有窮后羿簒夏后相之位
厲(八百三十三)
風俗通齊厲公之後漢有魏郡太守義陽侯厲温吳
志孫皓以孫秀奔魏改姓厲氏
苪(八百三十四)
左傳周司徒苪伯周同姓國也苪伯萬之後漢鉅鹿太
守苪強吳郡太守苪彌丹陽人
稅(八百三十五)
盛弘之荆州記信陵縣有稅氏昔蜀王欒君三巴蜀王
見廪君兵彊結好飲宴以稅氏五十人遺巴土廪君
世(八百三十六)
風俗通秦大夫世鈞漢有世寵又世顧者子書
銳(八百三十七)
齊有銳司徒
彘(八百三十八)
左傳士會支子士魴别食采於彘邑在平陽北故號恭
子
名賢氏族言行類稿卷四十三
