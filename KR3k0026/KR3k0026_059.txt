卷五十九
名賢氏族言行類稿卷五十九
宋章定撰
慕容(千百七五)
姓纂高辛少子居東北夷後徙遼西號鮮卑國於昌
黎棘成至涉歸為鮮卑單于自云慕二儀之德經三
光之容或云以冠步摇音訛為慕容氏
晉載記慕容廆世居北夷號曰東胡曾祖莫護跋好冠
步搖冠諸部因呼之為步搖元帝拜廆為車騎將
軍大單于封遼東郡公
慕容皝字元真廆第三子
慕容恪字玄恭皝第四子為將不尚威嚴專以恩信御
物後為太宰
慕容垂傾囊底智足以破之
北史慕容白曜少敦直給事宫中稍遷北部尚書後
為征南大將軍一旬拔四城威震齊土
慕容紹宗深為高祖所知高祖以之平侯景景甚畏伏
之
宋朝慕容延釗字化龍太原人也父章開州刺史延釗
少以勇敢聞漢高祖之起也周太祖為其佐命以延
釗隷帳下世宗即位領溪州刺史高平之戰以功遷
團練使拜睦州防禦使從世宗征淮南為殿前都虞
候與宋延偓大破其軍淮南平徙鎮鎮寧為殿前副
都點檢太祖受禪延釗時握重兵屯真定太祖諭
旨聽以便宜從事延釗與韓令坤率所部兵巡邊
一方以安太祖深嘉之加殿前都點檢同中書門
下三品以其父名章不曰平章事也
賀若(千百七六)
姓纂代居玄朔隨魏南遷北俗謂忠貞為賀若因以
為氏孝文時代人咸改單姓唯賀若氏不改
北史賀若敦其先居漠北世為部落大人曾祖貸入魏
為都官尚書侯瑱將兵逼湘州賀若敦將步騎救
渡江深入軍於湘州會秋水泛溢敦糧援斷絶分軍
抄掠以供資費敦恐瑱知其糧少乃於營内多為土
聚覆之以米召旁村人陽有訪問隨即遣之瑱聞之
信以為實敦又增修營壘造廬舍為久留之計湘羅
之間遂廢農業瑱等無如之何先是土人每乘輕船
載米粟鷄鴨以餉瑱軍敦患之乃偽為土人装船伏
甲士於中瑱軍人望見謂餉船之至逆來争取敦甲
士出而擒之又敦軍數有叛人乘馬投瑱者敦乃别
取一馬牽以趣船令船中逆以鞭鞭之如是者再三
馬畏船不上然後伏兵於江岸使人乘畏船馬以招
瑱軍詐云投附瑱遣兵迎投競来牽馬馬既畏船不
上伏兵發盡殺之此後實有饋餉及亡降者瑱猶謂
之詐並拒擊之相持日久乃歛兵百里之外聽敦歸
北子弼字輔伯少有大志博涉書記有重名隋
文帝時以文武才幹拜吴州總管嘗遺源雄詩文
曰勿使麒麟上無我二人名乃獻取陳十策上稱善
賜以寳刀後尅定三吴拜大將軍後坐事下獄
上數之曰公有三太猛敦弟誼剛果有幹略隋以
突厥為邊患誼素有威名拜靈州刺史甚為北夷所
憚
賀婁(千百七七)
姓纂代人本居漢北以國為氏孝文改為婁氏
北史賀婁子幹字萬壽少以驍武知名在隋策授上大
將軍文帝以子幹習邊事授榆關總管甚為虜所
憚乃下書曰自公守北門風塵不警兄詮亦有才
器位銀青光禄大夫
斛斯(千百七八)
姓纂其先居廣牧代襲莫弗大人號斛斯部因氏焉
北史斛斯椿字法燾其先世為莫弗大人入關孝武拜
尚書令子徵字士亮博涉羣書尤精三禮魏孝武
時雅樂廢缺徵稽諸典故創新改舊樂始備焉周武
帝以徵經有師法詔授皇諸子呼為夫子儒者榮之
斛律(千百七九)
姓纂代人代為部落統帥號斛律部因為氏焉
北史斛律金魏除為第二領人酋長秋朝京師春還部
落號曰鴈臣神武懷匡復金贊成大謀後為肆州刺
史進遷左丞相文宣曰公元勲佐命父子忠誠朕當
結以婚姻永為藩衛子孫皆封侯貴達子光字
明月聲震關西
豆盧(千百八十)
姓纂本姓慕容燕主廆弟西平王慕容運孫北地王
精入後魏北人謂歸義為豆盧道武因賜姓豆盧氏
北史豆盧寧字永安少驍果有志氣美姿容善騎射從
周文禽竇泰復弘農破沙苑除衛大將軍子勣字
定東拜渭州刺史甚有惠政大致祥瑞高武隴由
來乏水勣馬足所踐忽飛泉涌出又有白烏翔止廳
前乳子謠曰我有丹陽山出玉漿濟我人夷神烏來
翔子毓字道生以征突厥功授儀同三司
唐豆盧欽望雍州人魏太和詔去豆著姓盧欽望居宰
相十餘年方易之三思等怙勢獨謹身諄諄自全
豆盧瑑僖宗時同崔沆並同平章事時宰相有好施者
常使人以布囊貯錢隨行施丐者每出襤褸盈路有
朝士以書規之曰今百姓疲弊寇盗充斥相公宜舉
賢任能紀綱庶務使萬物各得其所則家給人足自
無貧者何必如此行小惠乎宰相大怒
庫狄(千百八一)
姓纂鮮卑段匹磾之後避難改姓庫狄居代後遷中
夏
北史庫狄迴洛代人少有武力初事尒朱兆神武舉兵
擁衆来歸累遷夏州刺史
庫狄盛字安盛少有武用從神武征伐遷幽州刺史
庫狄干鯁直少言有武藝為定州刺史清約自居不為
吏人所患威望之重為諸將所伏孫士文隋初
拜貝州刺史性清苦不受餽遺家無餘財親故絶
迹慶弔不通法令嚴肅吏人股戰道不拾遺上賜
公卿入左藏任取多少士文獨口銜絹一匹至州
發摘姦諂尺布斗粟之贓無所寬貸時司馬韋焜
清河令趙達並苛刻唯長史有惠政語曰刺史羅刹
政司馬蝮蛇瞋長史含笑判清河生喫人上聞曰士
文暴過其祖竟坐免
庫狄峙仕魏位高陽郡守政存仁恕百姓悦之拜中書
舍人參掌機密以恭謹見稱
若干(千百八二)
姓纂出自北代以國為氏
北史若干惠字惠保代武川人以國為姓後翊戴周文
拜直閣將軍從禽竇泰復弘農破沙苑每先登䧟陣
加儀同三司剛質有勇力善於撫御將士莫不懷
恩事毋以孝聞子鳳字逹摩有識度尚周文女位
儀同三司
秃髮(千百八三)
姓纂西河鮮卑也與後魏同出聖武帝詰汾長子疋
孤神元時率其部衆徙河西六代孫樹機能盡有凉
州之地
唐秃髮傉檀韋宗歎之曰竒才英器不必華夏明知敏
識不必讀書吾乃今知九州之外五經之來復自有
人也
黑齒(千百八四)
姓纂百濟西部人也
唐黑齒常之百濟人長七尺餘驍毅有謀略吐蕃使贊
馬婆等入寇拜河源道經略大使達言乃斥地置烽
七十所墾田五千頃由是食衍士精卒破之獲牛馬
甲不貲詔書勞賜凡&KR0681;軍七年吐蕃懾畏不敢盗邊
封燕國公
乞伏(千百八五)
姓纂乞伏國仁本鮮卑乞伏部首帥也晉孝武時僣
號西秦王大單于
北史乞伏慧字令和鮮卑人少慷慨有大節在隋遷凉
州總管嚴警烽燧遠為斥侯虜竟不入境
乞伏保高車部人見孝行傳
侯莫陳(千百八六)
姓纂其先後魏别郡居庫斛真水周書云武川人代
為渠帥隨魏南遷號侯莫陳
北史侯莫陳悦代人也好田獵便騎射普泰中除秦
州刺史
侯莫陳相從神武起兵破四胡於韓陵進爵白水王
侯莫陳崇字尚樂從周文帝禽竇泰復弘農破沙苑戰
河橋累戰皆有功進柱國大將軍子穎字遵道少
有器量為時輩所推在程州有惠政為南方所信
伏焉拜邢州刺史政為第一遷瀛州刺史百姓
立碑頌其清德崇兄順位驃騎大將軍
阿史那(千百八七)
姓纂夏氏之胤居夔牟山北人呼為突厥窟歴魏晉
十代為君長後屬蠕蠕阿史那最為首領後周末遂
滅蠕蠕霸強北土蓋百餘年至處羅蘇尼失等歸化
號阿史那開元改為史氏
唐阿史那忠字義節性謹厚居父喪哀慕過人擢右驍
衛大將軍宿衛四十八年無纖隙人比之金日磾
莫多婁(千百八八)
姓纂代人隨後魏遷洛陽
北史莫多婁貸文驍果有膽氣從神武起兵除車騎大
將軍子敬顯少以武力見知
可朱渾(千百八九)
自出代北又居懷朔隨魏南遷
名賢氏族言行類稿卷五十九
