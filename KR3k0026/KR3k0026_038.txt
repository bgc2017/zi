卷三十八
名賢氏族言行類稿卷三十八
宋章定撰
尹(六百七十二)
姓纂少昊之子封於尹城因氏焉風俗通云師尹三
公官也以官為姓周有尹吉甫
漢尹翁歸字子兄河東平陽人文武兼備唯所施設拜
東海太守于定國欲屬託邑子兩人與語終日不敢
見其邑子旣去謂曰此賢將不可干以私治東海明
察郡中吏民賢不肖及姦邪罪名盡知之縣各有記
籍以高第入守右扶風緩於小弱急於豪強京師畏
其威嚴課常為三輔最在公卿間清潔自守語不及
私甚得名譽於朝廷
酷吏尹齊東郡人以刀筆吏稍遷至御史督盜賊斬伐
不避貴勢
酷吏尹賞字子心鉅鹿人以三輔高第選守長安為虎
宂以大石覆其口收捕姦猾以次内其中百人為輩
覆以大石數日一發視皆相枕藉死三輔吏民甚畏
之四子皆至郡守長子立為京兆尹皆尚威嚴有治辦
名
後漢尹勲字伯元河南人剛毅直方每讀書得忠臣義
士之事未嘗不投書而仰嘆桓帝時以有道徵為尚
書令
尹敬字幼季習尚書建武中上疏陳洪範消災之術拜郎
蜀志尹默字思潛通諸經史專精左氏後拜諫議大夫
晉載記尹緯字景亮少有大志不營産業每覽書傳至
宰相立勲之際常輟書而嘆姚萇起為佐命元功
唐尹思貞京兆人弱冠以明經第授司府少卿時卿侯
知一亦厲威嚴吏為語曰不畏侯卿杖秪畏尹卿筆
其家坎地獲古戟十二俄而門樹戟時人異焉為青
州刺史治州有績蠶歲四熟黜陟使路敬潛至部嘆
曰是非善政致祥乎表言之
尹知章絳州少時忽夢人持巨鑿破其心内若劑焉驚
悟志思開徹遂徧明六經諸生嘗講授者更北面受
大義轉國子博士性和厚人不見有喜愠子欲廣市樵
米為歲中計知章曰如而計則貧人何以取資
尹元凱坐事免栖遲不出者三十年又有富嘉謨吳少
微等並負文辭時稱北京三傑
宋朝尹洙字師魯河南人兄源字子漸與洙俱以儒學知
名舉進士范仲淹薦其才遂知懷州官至太常博士
卒洙少舉進士為正平簿河南府戶曹邵武軍判官
舉書判拔遷山南東道掌書記知伊陽縣王晦叔薦
其才召試充館閣校勘遷太子中允范仲淹貶饒州
諫官御史不肯言洙上書言仲淹臣之師友願得與
俱貶貶監唐州稅復太子中允知河南縣充經略使
韓琦所深知也沈存中筆談云師魯與一佛者談師
魯自言以靜退為樂其人曰此猶有所係不若進退
兩忘師魯頓若有所得隱凡之日文正來哭之師魯
忽舉頭曰已與公别安用復來死生常理希文豈不
達此乃揖而逝俄頃又舉頭曰亦無鬼神亦無恐怖
言訖長往師魯所養至此可謂有力矣尚未能脫有
無之見得非進退兩忘猶存於胷中歟其孫焞字彦
明以文學行義老於山林
閔(六百七十三)
姓纂仲尼弟子閔損字子騫魯人
左襄公二十三年閔子馬曰禍福無門惟人所召為人子
者患不孝不患無所若能孝敬富倍季氏可也
論語德行顔淵閔子騫冉伯牛仲弓
史記閔損字子騫魯人不仕大夫不食汙君之祿
晉薛兼同閔鴻等號五雋張華見之曰皆南金也
後漢侯霸辟仲叔旣至不及政事徒勞苦而已仲叔恨
曰始蒙嘉命且喜且懼今見明公喜懼皆去以仲叔
為不足問耶不當辟也辟而不問是失人也
允(六百七十四)
允格之後又古允姓之戎居瓜州
隱(六百七十五)
吳志有廷尉監隱蕃云魯隱公之後以諡為姓
阮(六百七十六)
姓纂殷有阮國在岐渭之間周文王侵阮徂恭見毛
詩子孫以國為姓後漢有巴吾令阮敦
晉書阮籍字嗣宗任性不羈方外之士不崇禮典能為
青白眼見禮俗之士以白眼對之為步兵校
阮咸字仲容與叔父籍為竹林之遊居道南北阮富而
南阮貧七月七日以竿挂大布犢鼻於庭曰未能免
俗歴散騎侍郎補始平太守顔延年作五君詠詠咸
云屢薦不入官一麾乃出守其子瞻字千里見王戎
戎問聖人貴名教老莊明自然其旨同異瞻曰將無
同戎咨嗟良久即命辟之時人謂之三語掾孚字
遥集以金貂換酒時望所歸拜丹陽尹
阮脩字宣子百錢挂杖頭當世富貴不肯顧自得於林
阜之間
阮放字思度遷吏部郎在銓管之任甚有稱績裕字
思曠以德業知名拜臨海東陽二守及還剡山有肥
遯之志或問其辭徵聘而宰二郡何耶曰雖屢辭王
命非敢以為高也吾少無宦情
阮种字德猷察孝廉為府掾舉賢良擢第一轉中書郎
朝廷咸憚其威容拜南陽太守為政簡惠百姓稱之
南史循吏阮長之字景茂除臨海太守在官常擁敗絮
一生不侮闇室所蒞官皆有風政為後人所思宋世
言善政者咸稱之
文學阮卓篤志經籍尤工五言嘗聘於隋隋文帝夙聞
其名賜遣加禮
隱逸阮孝緒字嗣宗十三徧通五經屏居一室非定省
未嘗出戶呼為居士
宛(六百七十七)
姓纂左傳楚有宛春鄭有宛射犬漢有下邳相宛暹
吳興太守宛方
左僖公二十八年子玉使宛春告於晉師曰請復衞侯
而封曹臣亦釋宋之圍
襄公二十四年晉侯使張骼致楚師求御於鄭鄭人卜宛
射犬吉
苑(六百七十八)
姓纂狀云殷武丁子受封苑因氏焉或有音怨非
也左傳齊有苑何忌
後漢苑康字仲真受業太學後舉孝廉遷潁隂令有能
迹遷泰山太守豪姓多不治康至奮威怒施嚴令莫
有干犯者
管(六百七十九)
姓纂周文王第三子管叔鮮受封於管以國為氏焉
今鄭州管城是也齊有管夷吾字敬仲
左僖公二十四年富辰曰昔周公封建親戚管蔡郕霍
文之昭也
春秋氏族圖管脩楚賢大夫齊管印之後
莊公八年齊侯使連稱管至父戍葵丘瓜時而往曰及
瓜而代
新序楚共王曰管蘇與我處常待我以忠處我以道正
我以義其功不細必厚爵之
孟子曰管仲以其君霸管子曰禮義廉耻國之四維
(賈誼策)
魏志管寧字幼安詔為大中大夫固辭不受遂下詔曰
寧耽懷道德服膺六經清虚足以侔古廉白可以當
世又王基薦之曰寧含章素質冰潔淵清韜古今於
胷懷包道德之機要子邈拜郎中後為博士又世
說云嘗與華歆同席讀書有乘軒冕過門者寧讀書
如故歆廢書而看寧割席分坐曰子非吾友也寧歆
邴原三人相善時人號為一龍寧為龍頭原為龍腹
歆為龍尾
方伎管輅字公明善易筮
滿
姓纂風俗通荆蠻有瞞氏音舛變為滿氏漢有滿
昌
魏志滿寵字伯寧為許令時曹洪宗室親貴有賓客
在界數犯法寵收治之洪書報寵寵不聽乃速殺
之立志剛毅勇而有謀後遷為太尉子偉字公
衡以格度知名官至衛尉偉子長武有寵風
罕(六百八十一)
姓纂鄭穆公子喜字子罕生子展子展生子皮以王
父字為氏子皮名虎
左襄公二十九年鄭子皮以子展之命餼國人粟戶一
鍾是以得國之民故罕氏常掌國政以為上卿
昭公六年楚公子如晉過鄭鄭罕虎從鄭伯勞諸柤
定公十五年鄭罕逹敗宋師於老丘齊魏謀救宋
簡(六百八十二)
姓纂左傳晉大夫狐鞫居食采續邑因號續簡伯漢
有簡卿
蜀志簡雍字憲和為從事中郎嘗為談客往來使命拜
為昭德將軍
産(六百八十三)
國語註云祝産已姓
棧(六百八十四)
見姓苑任城魏志有棧潛
典(六百八十五)
姓纂見風俗通
魏典韋形貌魁梧膂力過人太祖引置左右韋旣壯武
其所將皆選卒每戰鬭常先登陷陣遷為校尉軍中
語曰帳下壯士有典君提一雙戟八十斤韋子滿為
郎中太祖思韋拜滿為司馬引自退
雋(六百八十六)
姓纂見姓苑渤海漢京兆尹雋不疑
前漢雋不疑字曼倩渤海人治春秋進退必以禮名聞
州郡暴勝之為直指使者至渤海不疑冠進賢冠帶
櫑具劔佩環玦褎衣博帶盛服至門上謁勝之望見
不疑容貌尊嚴衣冠甚偉躧履起迎不疑曰凡為吏
太剛則折太柔則廢勝之敬納其戒擢京兆尹京師
吏民敬其威信每行縣錄囚徒還其母輙問不疑有
所平反活幾何人即多所平反母喜笑為飲食言語
異於它時或亡所出母怒為不食故不疑為吏嚴而
不殘
展(六百八十七)
姓纂魯孝公子展之後孫無駭生展禽又展喜展莊
叔並其後也
左隱公八年無駭卒羽父請諡與族衆仲曰諸侯以字為
諡因以為族官有世功則有官族公命以字為展氏
僖公二十六年齊孝公伐我北鄙衞人伐齊洮之盟故
也公使展喜犒師使受命於展禽
襄公二十九年范獻子來聘公享之展莊叔執幣射者
三耦家臣展瑕展玉父為一耦
扁(六百八十八)
史記扁鵲渤海郡鄭人也姓秦名越人少時為人舍長
舍客長桑君知其非常人也以禁方傳之虢太子
死扁鵲生而起之天下盡以扁鵲能生死人
單(六百八十九)
姓纂周成王封少子臻於單邑為甸内侯因氏焉襄
公穆公靖公二十餘代為周卿士
後漢方術單颺字武宣以孤特清苦自立善明天官筭術舉
孝廉遷太史令後拜尚書卒
晉藝術單道開後入羅浮山獨處茅茨蕭然物外百餘
歲
圈(六百九十)
風俗通云楚鬻熊之後一本云本姓(闕)氏鄭穆公之後
秦末為博士逃難改為圈氏
蹇(六百九十一)
左傳秦有蹇叔後漢小黃門蹇石風俗通漢有蹇蘭為
交趾刺史
免(六百九十二)
左傳衞有免餘亦音問漢有免乙為上郡太守
善(六百九十三)
善卷堯時高士見吕氏春秋
衍(六百九十四)
風俗通云宋仲衍之後
宰(六百九十五)
姓纂周大夫宰孔宰周公之後以官為姓仲尼弟子
宰予字子我魯人也漢司空掾宰直
論語言語宰我子貢
家語宰我有文雅之辭
史記宰予字子我魯人利口辯辭為臨淄大夫
采(六百九十六)
黃帝封其子於右平采亭因氏焉
亥(六百九十七)
戰國策晉有亥唐河南官氏志俟亥氏改為亥
改(六百九十八)
秦大夫有改産
隗(六百九十九)
春秋時翟國隗姓子孫因氏焉
趙(七百)
姓纂帝顓頊伯益嬴姓之後益十三代至造父善御
事周穆王受封趙城因以為氏襄盾之後分晉為諸
侯都邯鄲王遷為秦所滅子代王嘉嘉子公輔主西
戎居隴西
新序晉平公曰善大夫趙武賢臣也相晉天下無兵革
者九年
葉公諸梁問樂王鮒曰晉大夫趙文子為人何若對曰
好學而受規諫
左僖公二十七年晉作三軍謀元帥趙衰曰郤縠可
文公七年酆舒問於賈季曰趙衰趙盾孰賢對曰趙衰
冬日之日也趙盾夏日之日也
宣公二年孔子曰趙宣子古之良大夫也
襄公三十年魯使者在晉歸語季武子曰晉未可媮也
有趙孟以為大夫其朝多君子
昭公五年韓起之下趙成魏舒皆諸侯之選也
昭公二十八年趙朝為平陽大夫謂能守業者也
史記平原君趙勝喜賓客賓客至者數千人三去相三
復位封於東武城
趙信以匈奴相國降為翕侯
趙食祋祤人也武帝立以主爵為右將軍
南越王尉佗真定人也姓趙氏漢十一年遣陸賈立佗
為南越王
酷吏趙禹斄人武帝時以刀筆吏積勞遷為御史與張
湯論定諸律令用法益刻
趙奢為趙田部吏收租稅平原君家不肯出奢以法治
奢封馬服君殺平原君用事者九人(見通鑑赧王)子趙括代
廉頗為將藺相如曰王以名使括若膠柱鼓瑟耳括
徒能讀其父書傳不知合變也
趙衰夙之弟也一曰成子字子餘趙衰以壺飱徑從
餒而弗食晉謀元帥衰曰說禮樂而敦詩書趙
盾字孟是曰趙宣子趙衰冬之日也趙盾夏之日也
齊宋衞陳鄭許曹會盾盟於扈趙宣子古之良大
夫也趙文子晉卿名武字孟父朔是為趙莊子宋
之盟武有仁人之心趙鞅乃趙簡子一名志父趙
武之孫父曰成簡子向子太叔而問揖讓周旋之禮
初尹鐸為晉陽請曰以為繭絲乎抑為保障乎簡
子曰保障哉趙無恤晉趙襄子也鞅之子
前漢趙充國字翁孫隴西人沈勇有大略少好將帥之
節擢為將軍宣帝問誰可將兵攻羌充國時年七
十餘對曰亡踰於老臣願馳至金城圖上方略明
主可為忠言遂上屯田奏條留田便宜十二事成帝
時西羌有警上思將帥之臣乃召揚雄即充國圖畫
而頌之東坡先生曰嗚呼使在位君子皆用其心
如充國則古今天下豈有不治者哉夫充國之用心
人臣常道爾然與充國同時在漢庭人未聞皆然而
充國獨然故可重也况今之人不及往時遠矣則充
國益可重也
趙廣漢字子都涿郡人舉茂才察廉治行尤異守京兆
尹遷潁川太守教吏為缿筩投書相告訐善為鉤距
以得事情銖兩之姦皆知之吏民稱之不容口見事
風生無所回避
儒林趙子河内人事韓生受詩佞幸孝文時宦者則有
趙談
後漢趙憙字伯陽光武拜平原太守蝗入界輒死歲屢
有年百姓歌之拜太尉
趙温字子柔初為京兆丞嘆曰大丈夫當雄飛安能雌
伏遂棄官去歲飢散家粮以賑窮餓所活萬餘人拜
司徒
趙咨字文楚拜東海相在官清簡計日受奉豪黨畏其
儉節
趙岐字邠卿少明經有才藝遷太僕為副使宣揚國命
所到郡縣百姓皆喜曰今日乃復見使者車騎
趙壹字元叔身長九尺體貌魁梧望之甚偉朝臣莫有
過之者名動京師士大夫想望其風采
趙苞字威豪遷遼西太守抗厲威嚴名振邊俗
方術趙彦
趙典字仲經少篤行隐約博學經書桓帝時四府表薦
拜議郎侍講後遷太常朝廷每有災異疑議輒咨問
云據經正對無所曲折子謙弟温相繼為三公
儒林趙曄字長君受韓詩嘗著諸納察色讀之嘆息以
為長於論衡還京師傳之學者咸誦習焉
趙孝字長平顯宗素聞其行詔拜長樂衞尉復徵其弟
禮為御史中丞嘉其兄弟篤行詔禮十日一就衞尉
府大官送供具令其相對盡歡剛毅有度轉大司馬
軍師
蜀志趙雲字子龍嘗將數十騎與曹公戰先主曰子龍
一身都是膽也軍中號為虎威將軍
吳志趙達河南人治九宫一筭之術究其微旨至計飛
蝗射隱伏無不中效仕三世不過太史郎
趙至字景真作書陳志云蹴崑崙使西倒蹋太山令東
覆吾之願也議論精辨有縱横才氣
南史趙倫之字幼成孝穆皇后弟事母以孝稱久居方
伯范泰戲謂曰司徒公缺必用汝老奴我不言汝資
地所任要是外戚高秩次第所至矣子伯符字潤
遠累遷徐兖二州刺史劫盜遠迸無敢入境
趙知禮字齊旦陳武帝引為書記每占授軍書下筆
便就沉靜有謀謨每軍國大事文帝輙令璽書問之
北史趙逸字思羣仕魏歴中書侍郎性好墳典年踰七
十手不釋卷兄温字思恭博學有高名為姚泓天
水太守子琰字叔起孝心色養餁熟之節必親調
之趙逸文雅自業琰加之孝義可謂世有人焉
趙柔字元順少以德行本學知名仕魏為河内太守
子默字冲明武威太守趙柔通涉經史才志不羣
價重四州有聞東國
趙隠字彦深神武補為丞相功曹文翰多出其手稱
敏給累遷尚書令歴事累朝常參機近每有引見或
升御榻齊朝宰相善始令終惟彦深一人
趙貴字元寳後拜柱國大將軍從兄善字僧慶仕魏
歴左右僕射位居端右愈自謙退時人稱其有公輔量
趙剛字僧慶少機辯有幹能累遷金紫光祿大夫弟
仲卿仕隋拜石州刺史法令嚴猛纖介之失無所寬
捨吏人戰慄無敢違犯盜賊屏息遷朔州總管時人
謂於莵
趙昶字長舒周文以為都督領降羌又破宕昌羌獠二
十餘萬拜武州刺史周文常曰不煩國家士馬而能
威服氐羌者昶有之矣
趙文表累世為二千石志存忠節後遷蓬州刺史政尚
仁恕夷獠懷之
趙肅字慶雍仕周除廷尉卿久在理官執心平允子軌
仕隋為齊州别駕在州考績連最文帝令入朝父老
將送曰别駕在官水火不與百姓交是以不敢杯酒
相送公清如水請酌一杯水奉餞軌受飲之轉壽州
長史開芍陂三十六門灌田五千餘頃人賴其利
趙煚字通賢少孤養母至孝年十四有人盜伐其父墓
中樹者對之號慟因執送官仕齊為冀州刺史甚有
威惠市多姦詐乃為銅斗鐵尺置於肆百姓便之
趙芬字士茂周文引為相府鎧曹參軍歴記室性彊濟
所居之職皆有聲績明習故事每朝廷有所疑議輙
為評斷莫不稱善
趙綽字士倬仕隋授大理丞處法平允考績連最每有
奏讞正色侃然遷大理少卿
趙才字孝才隋時遷右候衞大將軍
儒林趙文深字德本少學楷隷年十一獻書於魏帝除
相府法曹參軍筆勢可觀當時題榜皆其迹也
藝術趙輔和少明易善筮為齊神武館客
唐趙弘智河南人永徽初入為陳王師講孝經舌無留
語高宗喜曰試為我陳經之要對曰天子有爭臣七
人雖無道不失天下進國子祭酒
趙彦昭字奐然甘州人父武孟少游獵以所獲饋其母
母泣曰汝不好書而放蕩吾安望哉不為食武孟
感激遂力學淹該書記為侍御史著河西人物志十
篇彦昭少豪邁風骨秀爽及進士第景龍中遷同平
章事
趙憬字退翁渭州人志行峻潔不自衒賈李泌薦之憬
占奏明辯貞元中左丞缺帝曰趙憬堪此遂以命之
精治常道以國本在選賢節用薄賦歛寬刑罸懇為
天子言之又陳前世損益當時之變獻審官六議云
云帝皆然之性清約位台宰而筆室童獲猶儒先生
家也得廪入先建家廟而不營産其鎮湖南也令狐
峘崔儆為部刺史不守法彈治之皆遣客暴憬失
於朝及為相乃擢用峘儆人以為賢
趙宗儒字秉文鄧州人第進士判入等貞元中領考功
事黜陟詳當無所回憚帝善之遷給事中同平章事
文宗召訪政理對曰堯舜之化慈儉而已帝納其言
趙㳙冀州人第進士永泰時禁中火近東宫代宗疑㳙
以監察御史為巡使檢治明諦迹火所来乃宦人直
舍帝在東宫頗德之及治衢不為韓滉所容奏免官帝
見其名問宰相曰是豈永泰時御史乎對曰然旣至
勞之曰卿正直朕所自知乃以罪聞不信也命典吏部
趙隠字大隠京兆人擢進士第咸通末進同平章事性
仁悌不敢以貴權自處始布衣時家無貲與兄隲同
耕以食雖姻宗之富未嘗干以財懿宗誕日宴慈恩
寺隠侍母以安輿臨觀宰相方率百官拜恩於廷即
回班通夫人起居縉紳以為榮
五代趙鳳幽州人也少以儒學知名為鄆州節度判官
晉取鄆州莊宗聞鳳名得之喜以為扈鑾學士莊宗
即位拜鳳中書舍人翰林學士莊宗置端明殿學士
以馮道及鳳為之術士周玄豹以相法言人事多中
嘗為明宗言其後貴不可言明宗即位思玄豹以為
神將召至京師鳳諫曰好惡上所慎也今陛下神其
術而召之則傾國之人皆將奔走吉凶之說轉相惑
亂為患不細明宗遂不復召天成四年夏拜同平章
事後安重誨得罪羣臣無敢言者獨鳳數言重誨盡
忠明宗以鳳為朋黨罷為安國軍節度使鳳在鎮所
得俸禄悉以分將校賓客清泰二年卒
趙光逢字延吉以文行知名時人稱其方直温潤謂之
玉界尺唐亡事梁為中書侍郎同中書門下平章事
累遷左僕射以太保致仕
宋朝趙普字則平幽州薊人也父迥以亂世徙其族常
山又徙洛陽普性沉厚有大略周顯德初永興軍節
度使劉詞辟為從事詞卒遺奏薦其才世宗用兵淮
甸太祖克滁州以普為軍事判官太祖與語竒之時
宣祖將兵抵滁上得疾普躬親藥餌朝夕無倦宣祖
媿其情由是待以宗分太祖領定國軍節度使移
鎮滑許普皆在幕府最後為歸德軍節度掌書記
太祖受禪普以佐命功授右諫議大夫樞密直學士
昭憲寢疾普入與顧命拜樞密使初二叛旣平太祖
召普問天下自唐季以来數十年間凡易數姓兵革
不息蒼生塗地其故何也普曰唐季以来戰鬭不息
國家所以不安者由節鎮太重君弱臣強而已今所
以治之無他惟稍奪其權制其錢穀收其精兵則天
下自安矣頃之太祖因晚朝與石守信王審琦等飲
太祖屏左右謂曰我非汝曹之力不得至此念汝之
德無有窮矣然天下亦大艱難殊不若為節度使之
樂也守信等曰何故太祖曰是不難知矣居此位者
誰不欲為之守信頓首曰陛下何為出此言今天命
已定孰敢有異心太祖曰不然汝曹雖無其心其如
汝麾下之人欲富貴者何一旦以黃袍加汝雖欲不
為其可得乎守信等曰臣等愚不及此惟陛下哀矜
示以可生之塗太祖曰人生如駒過隙所謂好富貴
者不過多積金錢厚自娛樂使子孫無貧乏之憂汝
曹何不釋去兵權擇便好田宅市之為子孫立永久
之業多置歌舞日飲酒相歡以終天年君臣之間兩
無猜忌上下相安不亦善乎於是守信等皆稱疾請
解軍職乾德二年范質等三相罷以普為門下侍郎
同中書門下平章事集賢殿大學士普勸太祖革方
鎮之弊方鎮關帥命文臣權知所在場院間遣京朝
官廷臣監臨諸道置轉運使諸州置通判使主錢穀
自是利歸公上矣又數遣使者分詣諸道選本道兵
驍勇者籍其名送京師以備宿衞教習精練太祖每
御便殿親臨試之才數年兵甲精銳府庫充實皆普
之謀也五年拜尚書左僕射昭文館大學士太祖
嘗夜幸普第立風雪中普皇恐出迎太祖與普飲于
堂中設重䄄地坐熾炭燒肉普妻和氏行酒太祖以
嫂呼之普從容問曰夜久寒甚陛下何以出太祖曰
吾睡不能着一榻之外皆他人家也普曰陛下小天
下邪南征北伐今其時矣願聞成算所嚮太祖曰吾
欲取太原普默然久之曰非臣所知也太祖問其故
普曰太原當西二邊則一舉而下則二邊之患我獨
當之何不姑留以俟削平諸國則太原彈丸黑子之
地將無所逃矣太祖笑曰吾意正如此特以試卿耳
太祖寵待普如左右手判大理寺雷德驤憤其屬附
普增減刑名因求見太祖語不遜太祖怒叱之曰鼎
鐺尚有耳汝不聞趙普吾之社稷臣乎德驤坐貶方
普之在相位也嘗於視事閣坐屏後設二大甕凡中
外表奏普意不欲行者必投之甕中滿則束緼焚之
以是人多怨者雍熙三年太宗命曹彬等北伐普上
疏切諫曰自古聖帝明王無不置遠敵於度外陛下
何必留意於斯乎陛下典兵北伐驅百萬生靈悉令
輦運使之耕桑失時所得者少所失者多豈陛下之
利耶邪謟之徒進言者曰契丹時逢幼君災異屢見
可以用武以中陛下之意陛下樂禍求功以為萬全
遂興無名之舉豈不過甚矣哉太宗賜詔褒之上章
告老拜太師封魏國公給宰相俸仍遣其弟宗正少
卿安易齎詔賜之又遣使以璽書賜普曰皇帝問太
師頃以微痾懇求致政朕以居守之重慮煩耆耋維
師之命用表尊賢竚聞有瘳與朕相見今遣使撫問
仍賜銅羊上尊酒太師宜愛精神近藥石以副朕眷
注之意焉薨封真定郡王諡曰忠獻子承宗承煦
趙昌言字仲謨汾州孝義人也舉進士真宗幸澶淵
命知河陽歴天雄軍徙鎮州遷吏部侍郎卒昌言喜
推奬後進常薦李沆以為有公輔之器又以女妻王
旦二人皆賢相也
趙槩字叔平應天府虞城人也少孤力學舉進士授將
作監丞神宗立進尚書左丞數求去位以觀文殿學
士吏部尚書知徐州明年以太子少師致仕居睢陽十
五年而卒諡康靖槩為人樂易深中恢然偉人也平
生與人無所怨怒非特不形於色而又專務隱惡揚
善以德報怨出於至誠非勉強者歐陽修坐累對詔
獄槩獨抗章言修無罪為仇人所中傷陛下不可以
天下法為人報仇仁宗大感悟修以故得全人以槩
為長者槩旣老修亦退居汝南槩自睢陽往從之游
樂飲旬日其相得如此
趙抃字閱道衢州西安人也少孤貧舉進士為武安軍
節度推官有偽造印者吏以為當死抃曰造在赦前
而用在赦後赦前不用赦後不造法不當死遂以疑
讞之卒免死監潭州糧料院歲滿知棠安縣徙通判
宜州以母喪廬于墓三年不宿于家終喪起知海陵
江原二縣還通判泗州入為殿中侍御史彈劾不避權
倖京師號鐵面御史其言常欲朝廷别白君子小人
以謂小人雖小過當力排而絶之後乃無後患君子
不幸而有詿誤當保持愛惜以成就其德故言事雖
切而人不厭遷龍圖閣直學士知成都府神宗即位
召知諫院及謝神宗謂曰聞卿匹馬入蜀以一琴一
鶴自隨為政簡易亦稱是耶抃知神宗將用其言即
上疏論吕誨傅堯俞范純仁吕大防趙瞻趙鼎皆骨
鯁敢言久遣不復無以慰搢紳之望神宗納其說擢
右諫議大夫參知政事會王安石用事下視廟堂如
無人因爭新法怒其同列曰公輩坐不讀書耳抃折
之曰君言失矣如臯䕫稷契之時有何書可讀邪安
石默然熙寧三年以資政殿學士知杭州移越州吳
越大饑民死者過半抃出官廪平其價以糶次諭富
人出粟而以家貲先之民樂從焉告老以太子少保
致仕退居于衢有溪石松竹之勝與山僧野老游不
復有貴勢也居六年卒諡清獻抃和易長厚氣貌清
逸人不見其喜愠年四十九即不御肉自號知非為
吏誠心愛人所至崇學校禮師儒民有可與與之獄
有可出出之治虔與成都尤為世所稱道云子屼亦
篤行君子也嘗為御史論事知治體後為太僕少卿
以卒趙元儒幼聞之子登科為泉州教授聞抃之後
趙瞻字大觀鳳翔盩厔人也父剛太子賓客瞻舉進士
調孟州司戸參軍移萬泉令又知永昌縣築六堰均
灌漑以絶水訟民以比召杜神宗時為開封府推官
神宗問青苗法瞻曰青苗法唐行之於季世擾攘
中掊民財誠便今陛下欲為長久計愛百姓誠不便
出為陜西轉運副使哲宗即位自知滄州召為太常
少卿遷戸部侍郎元祐三年以樞密直學士僉書樞密
院事明年拜同知樞密院事都水王令圖請復黃河
故道朝廷數遣使按行論者不一瞻曰還河之策未
有宸論今役徒三十萬用稍木二千萬投於水以僥倖
萬一豈計哉卒諡懿簡
趙挺之字正夫密州諸城人也舉進士為登州教授通
判德州召試館職除集賢校理遷監察御史初挺之
在德州希意行市易法黃庭堅監德安鎮以為鎮小
民貧不堪誅求及挺之召試蘇軾曰挺之聚歛小人
學行無取豈堪此選至是挺之劾奏軾草麻有云民
亦勞止以為誹謗先帝軾上章自辯旣而諫官奏故
相蔡確作詩訕上而御史不以言挺之謫通判徐州
入為御史中丞歴左丞門下侍郎京復相挺之再除
觀文殿學士卒諡清憲
趙隆秦州成紀人也以勇敢應募從王韶收復熙河西
遷為三班惜職姚麟嘗因力戰被重創曰吾渴欲死
得水可活有泉近敵營隆潛往納衣泉中賊覺隆急
持濡衣且戰且歸裂取水以飲麟麟得活嘗從李憲
討賊數有功討鬼章也河外諸羌皆以兵應鬼章隆
率衆先至斧其橋鬼章失援擒之除涇原第九將童
貫與隆論燕雲事隆極言其不可貫曰君與此當有
異拜隆曰武夫豈敢干爵禄以敗祖宗百餘年之盟
好乎異時釁生雖萬死不足以謝天下貫知不可奪
明日白徽宗除知西寧州時又有邊將劉延壽過太
原帥臣方經營燕雲以問延夀延夀以可伐不可守
可守不可久矧祖宗盟誓一旦敗之恐有不測之變
帥甚忌之隆與延夀雖武士甚有精識隆至西寧羌
豪懾伏悉藉其戸三萬六千願比内地
趙尚寬字濟之安仁之子也初補秘書省正字嘗知忠
州以考課第一知唐州時議者言唐土曠民稀賦不
足以充役請廢為縣朝廷下其議尚寬非之乃按視
圖記得召信臣故迹蓋發卒復三大陂一大渠皆漑
田萬餘頃又教民自為支渠數十轉相浸灌而四方
之民来者雲集尚寬復請以荒田計口授之及貸民
官錢買耕牛比三年廢田盡為膏腴增戸萬餘尚寬
勤於農政治有異等之效仁宗聞而嘉之下詔褒焉
仍進秩賜金再留尚寬在唐民畫像祠之始王安石
作新田詩以美之後蘇軾自蜀之京師道過唐亦為
作新渠詩五章積官至司農卿以卒
趙隣幾字亞之鄆州須城人也好學能屬文章舉進士
太平興國初知制誥以卒
鮑(七百一)
姓纂姒姓夏禹之後有鮑敬叔仕齊食采於鮑氏因
以為氏敬叔生叔牙曾孫國代為齊卿
家語子貢問今之人臣孰賢子曰往者齊有鮑叔鄭有
子皮則賢者也
左成公十七年鮑國去鮑氏而來為施孝叔臣施氏卜
宰有百室之邑與匡句須邑使為宰以讓鮑國而致
邑焉
前漢鮑宣字子都渤海人好學明經舉孝廉為郎何武
薦為諫議大夫後拜司隷以摧辱宰相下廷尉
博士弟子王咸舉幡太學下曰欲救鮑司隷者會此
下諸生會者千餘人
後漢鮑永字君長事後母至孝妻於母前叱狗即去之
後為司隷校尉辟鮑恢為從事恢亦抗直不避強禦
帝嘗曰貴戚且宜歛手以避二鮑子昱字文泉拜
司隷奉法守正有父風後拜汝南太守陂地歲歲坎
壊昱乃作方梁石洫漑田倍多人以殷富昱子德為
南陽太守歲多荒災唯南陽豐穰吏人愛悅號為神父
魏志鮑勛字叔業為中庶子在東宫守正不撓為御史
中丞百寮嚴憚罔不肅然
晉藝術鮑靚字太原五歲記其前生學兼内外明天文
河洛之書為南海太守
南史鮑泉字潤岳博涉史傳兼有文筆為通直侍郎元
帝嘗責之云面如冠玉還疑木偶鬚似蝟毛徒勞繞
喙
鮑行卿以博學大才稱位中書舍人弟客卿位南康太
守客卿子正以才藝知名為湘東王佐好交游語曰
無處不逢烏噪無處不逢鮑佐
北史鮑宏字潤身周時為麟趾殿學士後奉使山南為
王謙所執竟不屈節謙敗馳入京隋文嘉之賜以金
帶
儒林鮑季詳甚明禮通左氏春秋仕齊
絞(七百二)
左傳絞國在隋唐之南以國為氏
佼(七百三)
漢光武時山陽盜長佼強
名賢氏族言行類稿卷三十八
