卷五十七
名賢氏族言行類稿卷五十七
宋章定撰
皇甫(千百四八)
姓纂子姓宋戴公之子充石字皇父子孫以王父字
為氏漢興改父為甫後漢定安都尉皇甫攜生稜始
居安定稜子彪有八子號八祖皇甫氏為姓
後漢皇甫規字威明舉賢良後為中郎將討諸羌諸羌
慕其威信相勸降者十餘萬黨事起天下名賢多
見染逮規雖為名將素譽不高自以西州豪傑耻不
得預迺自上言云云臣宜坐之朝廷知而不問時人
以規為賢
皇甫嵩字義真討黃巾大破之拜左車騎將軍奏請
冀州一年租贍饑民百姓歌曰天下大亂兮市為墟
母不保子兮妻失夫賴得皇甫兮復安居累拜太
尉
晉皇甫謐字士安博綜典籍百家之言自號玄晏先生
時人謂之書淫竟不仕子方回少有文才南土人
士咸崇敬之
皇甫重字倫叔沈果有才用為泰州刺史
載記皇甫真字楚季弱冠高才慕容皝時遷平州别駕
守遼東營丘二郡皆有善政
北史皇甫和字長諧深沉有雅量尤明禮儀為濟隂太
守子聿道以幹局知名位廣平令和弟亮字君翼
為尚書殿中郎攝儀曹屬有勅下司各列勤惰亮三
日不上省文宣詰其故亮曰一日雨一日醉一日病
酒文宣以其恕實優容之附裴佗傳
皇甫璠字景瑜仕周為隨州刺史政有簡惠百姓安之
小心奉法恒以清白自處當時稱為善人子誕字
玄慮仕隋遷治書侍御史朝臣無不肅憚
皇甫遐字永賢事毋以孝聞母喪廬墓負土為墳有詔
旌異之
唐皇甫無逸字仁儉仕隋歴淯陽太守治為天下最
王世充簒位棄母妻斬關自歸追騎及無逸顧曰吾
有死終不能同爾為逆解金帶投之地曰以與爾無
相困由是獲免高祖以無逸本隋勲舊尊遇之拜
御史大夫時蜀新定吏多横恣民不聊生詔無逸持
節巡撫既至黜貪暴用廉善蜀人以安徙益州大
都督長史所至輒閉閤不通賓客嘗按部宿民家燈
炷盡主人將續無逸抽刀斷帶為炷其廉介如此過
自畏慎每上表疏讀數十乃遣
皇甫鎛涇州人改戸部侍郎憲宗伐蔡急於用度鎛裒
會嚴亟以辦濟師蔡平之明年遂同平章事
皇甫湜字持正睦州人擢進士第裴度辟為判官度修
福先寺將立碑求文於白居易湜怒曰近捨湜而遠取
居易請從此辭度謝之湜請斗酒飲酣援筆立就度
贈以車馬繒綵甚厚湜大怒曰自吾為顧况集序未
嘗許人今碑字三千三縑何遇我薄耶度笑曰不羈
之才也從而又酬之
宋朝皇甫煥字堯文湖之長興人父子莅官所至皆有
可紀慶元間將漕廣東嘗捐俸錢七千緍置圭田以
給廣之與計偕者廉介之操士夫以無逸比之填埏
其二子也
東方(千百四九)
風俗通伏羲氏之後帝出乎震位主東方子孫因以
為氏焉
前漢東方朔字曼倩平原人十三學書三冬文史足用
目若懸珠齒若編貝勇若孟賁捷若慶忌廉若鮑叔
信若尾生文辭不遜高自稱譽上偉之令待詔公
車善射覆伏日割肉歸遺細君拜太中大夫
給事中對化民有道上書自訟獨不得大官
諷誦詩書百家之言自以智能海内無雙官不過
侍郎位不過執戟用之則為虎不用則為鼠言不純
師行不純德
上官(千百五十)
姓纂楚王子蘭為上官邑大夫因氏焉
唐上官儀字游韶陜州人工文詞涉貫墳典貞觀初擢
進士第遷秘書郎太宗每屬文遣儀視稿高宗即位
進西臺侍郎時以雍州司士參軍韋絢為殿中侍
御史或疑非遷儀曰此野人語耳御史供奉赤墀下
接武䕫龍簉羽鵷鷺豈雍州判佐比乎時以為清言
尤工詩人多效之謂之上官體
百里(千百五一)
姓纂秦大夫百里奚其先虞人家於百里因氏焉
史記秦繆公即位虞大夫百里奚為繆公夫人媵於秦
亡秦走宛楚人執之繆公聞百里奚賢欲重贖之恐
楚人不與乃請以五羖羊皮贖之(孟子曰自鬻於秦養牲者五羊之皮)
(與此言異)是時百里奚年已七十餘繆公釋其囚與語國
事繆公大說授之國政號曰五羖大夫孟子萬章
問曰或曰百里奚自鬻於秦養牲者五羊之皮食牛
以要秦繆公信乎孟子曰否不然好事者為之也知
虞公之將亡而先去之不可謂不知也時舉於秦知
繆公之可與有行也而相之可謂不智乎相秦而顯
其君於天下可傳於後世不賢而能之乎孟子曰
虞不用百里奚而亡秦繆公用之而霸
百里孟明名視秦大夫百里奚之子也晉饑乞糴於
秦秦伯謂百里與諸乎對曰救災䘏鄰道也秦伯
伐晉濟河焚舟取王官及郊晉人不出遂自茅津濟
封殽尸而還遂霸西戎用孟明也君子謂孟明之
臣也其不解也能懼思也
西門(千百五二)
姓纂鄭大夫居西門因氏焉列子有西門子魏文侯
時西門豹為鄴令
西門豹為鄴令鄭之三老常歲為河伯娶得巫行視人
家女好者云是當為河伯婦即聘取洗沐為治齋宫
河上張絳帷女居其中浮之河中數十里乃没人多
持女遠逃俗言不為河伯娶婦水來漂溺其人民豹
曰至期幸來告吾亦往送女至時豹往會之河上三
老父老皆會其巫老女從弟子女十人豹曰呼河伯
婦来視其好醜即將女出帷豹曰是女不好煩大巫
嫗為入報河伯待更求好女即使吏卒共抱大巫嫗
投之河中有頃曰巫嫗何久也弟子趣之復以弟子
一人投之河中凡三弟子豹曰巫嫗弟子女子也不
能白事煩三老為入白之復投三老河中西門豹簮
筆磬折嚮河立待良久曰巫三老不来奈之何復欲
使廷掾及豪長者趣之皆叩頭血流久之罷去鄴之
吏民大驚恐自後不復敢言
吾丘(千百五三)
姓纂吕氏春秋中山有力者吾丘象
前漢吾丘壽王字贛趙人拜東郡都尉不復置太守多
盗賊詔賜璽書曰子在朕前之時知略輻奏以為天
下少雙海内寡二及至連十餘城之守任四千石之
重職事並廢盗賊從横甚不稱在前時何也壽王因
言其状後徵為光禄大夫侍中議汾隂鼎為漢寳
由吾(千百五四)
姓纂由余之後仕吴子孫入越因號由吾氏
北史藝術由吾道榮少為道士遊燕趙間聞晉陽有人
大明法術乃尋訪之道家符水禁呪隂陽歷數天
文藥性無不通解後隱於琅邪山辟穀餌松术求
長生之祕
毋將(千百五五)
見姓苑
前漢毋將隆字君房為諫大夫成帝末奏封事請徵定
陶王竟立為太子隆遷冀州牧
主父(千百五六)
姓纂趙武靈王號主父支孫因以為氏
史記主父偃齊臨淄人也學長短縱横之術晩乃學易
春秋百家言上書闕下朝奏暮召天子謂曰公安在
何相見之晩乃拜為郎中數見上疏言事詔拜為謁
者一歲中四遷或說偃太横偃曰丈夫生不五鼎
食死即五鼎烹吾日暮途遠故倒行暴施之
索盧(千百五七)
姓纂吕氏春秋禽滑釐門人索盧參
後漢獨行索盧放字君陽以尚書教授千餘人初署
郡掾太守有事當斬放願以身代使者義而赦之由
是顯名光武徵為洛陽令政有能名徙諫議大
夫數納忠言後以疾徵不起使人輿之見於南宫
雲臺賜穀二千斛
樗里(千百五八)
姓纂秦丞相樗里子因氏焉
史記樗里子名疾秦惠王異母弟滑稽多智秦人號
曰智囊武王立以為丞相
成公(千百五九)
姓纂衛成公之後以諡為氏
晉成公簡字宗舒家世二千石性清素不求榮利潜心
味道罔有干其志者官至散騎常侍
文苑成公綏字子安少有俊才詞賦甚麗時有孝烏
每集其廬作賦美之雅好音律嘗當暑承風而嘯
泠然成曲因為嘯賦張華每見其文嘆服以為絶
倫徵為博士
胡母(千百六十)
姓纂齊宣王母弟封母鄉遠本胡公因曰胡母氏
晉胡毋輔之字彦國少擅高名吐佳言如鋸木屑霏霏
不絶為後進領袖守繁昌令節酒自厲甚有能名
高堂(千百六一)
風俗通齊卿高敬仲食采於高堂因氏焉
魏志高堂隆字升平魯高堂生後也為散騎常侍
學業修明志存匡君因變陳戒發於懇誠及没明
帝曰天不欲成吾事高堂生舍我亡也
聞人(千百六二)
風俗通少正卯魯之聞人其後遂以聞人為氏漢有太
子舍人聞人通沛人治后氏禮
老萊(千百六三)
老萊子楚賢人著書
名賢氏族言行類稿卷五十七
