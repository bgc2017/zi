卷三十二
名賢氏族言行類稿卷三十二
宋章定撰
游(五百三一)
姓纂左傳鄭穆公子偃字子游後以王父字為氏春
秋氏族圖鄭國游氏子游子太叔公孫楚游速
左傳成公六年鄭伯如晉拜成子游相授玉於東楹之東
襄公二十四年晉侯使張骼致楚師求御於鄭鄭人卜
宛射犬吉子太叔戒之曰大國之人不可與也
定公六年鄭游速帥師滅許以許男斯歸
北史游雅字伯度太武時知名徵拜中書博士出為
雍州刺史在任廉白甚有惠政徵為秘書監從祖弟
明根字志遠嘗於白渠坎為窟讀書積歲餘太武擢
假散騎常侍使宋宋孝武稱其長者迎送禮加常使
遷兖州刺史為政清平為儀曹長清約恭謹致仕為
五更凡國有大事恒璽書訪之歴官内外五十餘年
處身以仁和接物以禮譲時論貴之子肇字伯始
博綜經史謙素敦重文雅見任帶魏郡太守為政清
簡為畿内大使黜陟善惡賞罰分明歴御史中尉直
䋲所舉莫非傷風敗俗於吏事斷决反覆至於再三
然後下筆雖寵勢干請終無回撓方正之操時人服
之子祥字宗良
節義游元字楚客仕周歴夀春令譙州司馬俱有能名
宋朝游酢字定夫建州建陽人也兄醇與酢俱以文行
知名酢初受業於程顥顥知扶溝縣以道學為己任
酢為掌其事由是學問益進又事程頤頤器之舉進
士為蕭博士僉判泉州召為監察御史尋知
和州又知漢陽軍歴舒濠二州寓居歴陽卒陳正同
知建寧因立像設祠於學而属晦菴朱公熹記其事
曰先生遠矣學者登是堂而拜其像於是記也考其
師友之淵源退訪其書而讀之於以求先生之所以
學者果惡乎在幸而他日得之則亦無以異乎親而
炙之矣詩曰人之好我示我周行又曰高山仰止景
行行止熹雖不敏願與承學之士勉焉以無忘陳公
之德晦菴所謂退訪其書而讀之即公所著易說詩
二南義中庸義論語孟子雜解也
游子操字存誠有家學宣和三年擢進士第紹興中遷
祕書少監權禮部侍郎晩居旴江奉祠卒
游師雄字景升京兆武功人也舉進士久之除宗正寺
主簿遷軍器監丞吐蕃寇邊朝廷擇可使者與邊臣
措置以師雄行聽以便宜從事既至請於帥劉舜卿
分兵為兩道姚兕將而左神誼將而右兕破六逋宗
城攻講朱城斷莫河飛橋青唐十萬家不得度誼遂
破洮州擒鬼章及大酋領以師雄為陜西轉運判官
後還秦移陜州以卒
牛(五百三二)
姓纂宋微子之後司□牛父子孫以王父字為氏戰
國時趙有牛剪秦有牛缺
北史牛弘字里仁安定鶉觚人好學博聞仕周歴内史
上士專掌文翰修起居注仕隋授祕書監表請開獻
書之路拜禮部尚書上明堂議除太常卿作樂府歌
并議樂事拜吏部尚書先德行後文才所有進用並
多稱職隋室舊臣始終信任悔吝不及唯弘一人而
已(隋書亦有傳)
唐牛仙客涇州人初為縣小史令傅文静器之河西節
度使君㚟召為判官清勤不懈接士大夫以信蕭
嵩薦為凉州節度使始在河西嗇事省用倉庫積鉅萬
器械犀銳帝悅
牛僧孺字思黯隋僕射竒章公弘之裔幼孤下杜樊鄉
有賜田數頃依以為生工属文第進士元和初以賢
良方正對策第一條指失政其言鯁直不避宰相宰
相怒故楊於陵鄭敬韋貫之李益等坐考非其宜皆
謫去穆宗初徙御史中丞按治不法内外澄肅宿州
刺史李直臣坐賕嘗賂宦侍為助具獄上帝曰直臣
有才朕欲貸而用之僧孺曰彼不才者持禄取容耳
天子制法所以束縳有才者禄山朱泚以才過人故
亂天下帝異其言乃止賜金紫服以戶部侍郎同中
書門下平章事始韓弘入朝其子公武用財賂權貴
杜塞言者俄而弘公武卒孫弱不能事帝遣使者至其
家悉收貲簿校計出入所以餉中朝臣者皆在至僧
孺獨注其左曰某月日送錢千萬不納帝善之謂左
右曰吾不謬知人繇是遂以相尋遷中書侍郎敬宗
立進封竒章郡公是時政出近倖僧孺數表去位授
武昌節度使同平章事鄂城土惡亟圮歲增築賦蓑茅
於民吏倚為擾僧孺陶甓以城五年畢鄂人無復歲
費文宗立李宗閔當國屢稱僧孺賢不宜棄外復以
兵部尚書平章事幽州亂楊志誠逐李載義帝不時
召宰相問計僧孺曰是不足為朝廷憂夫范陽自安
史後國家無所繫休戚前日劉總挈境國荒財耗力
且百萬終不得范陽尺帛斗粟入天府俄復失之今志
誠繇向載義也苐付以節使扞奚契丹彼且自力不
足以逆順治也帝曰吾初不計此公言是也因遣使
慰撫之進門下侍郎弘文館大學士是時吐蕃請和
約弛兵而大酋悉怛謀舉維州入之劍南於是李德
裕上言韋臯經略西山至死恨不能致今以生羌三
千人燒十三橋擣虜之虚可以得志帝使羣臣大議
請如德裕策僧孺持不可曰吐蕃綿亘萬里失一維
州無害其彊今修好使者尚未至遽反其言且中國
禦戎守信為上應敵次之彼來責曰何故失信贊普
牧馬蔚茹川若東襲隴坂以騎綴回中不三日抵咸
陽橋則京師戒嚴是雖得百維州何益帝然之遂詔
返降者中尉王守澄引纖人竊議朝政他日延英見
宰相曰公等有意於太平乎何道以致之僧孺曰臣
待罪宰相不能康濟然太平亦無象今四夷不内擾
百姓安生業私室無彊家上不壅蔽下不怨讟雖未
及至盛亦足為治矣而更求太平非臣所及退謂他
宰相曰上責成如是吾可久處此耶固請罷乃檢校
尚書左僕射同平章事為淮南節度副大使天子既
急於治故李訓等投罅得售其妄幾至亡國司馬温
君明臣忠上令下從俊良在位佞邪黜遠禮修
樂舉刑清政平姦宄消伏兵革偃戢諸侯順附四夷
懷服時和年豐家給人足此太平之象也於斯之時
閽寺專君於内弗能遠也藩鎮興兵陵慢於外
弗能制也士卒殺逐主帥拒命自立弗能詰也軍旅
歲興賦歛日急骨血縱橫於原野杼軸空竭於里閭
而僧孺謂之太平不亦誣乎當文宗求治之時僧孺
位居承弼進則偷安取容以竊位退則欺君誣世以
盗名罪孰大焉僧孺治第洛之歸仁里多致嘉石美
木與賓客相娛樂為山南東道節度使賜彝樽龍勺
詔曰精金古器以比况君子卿宜少留僧孺固請乃
行子蔚叢最顯
蔚字大章老以右僕射致仕子徽
徽舉進士累擢吏部員外郎乾符中選濫吏多姦歲調
四千員徽治以剛明柅杜干請法度復振蔚避地於
梁道病徽與子扶藍輿歴閣路盗擊其首血流面持
輿不息盗廹之徽拜曰人皆有父今親老而疾幸無
駭驚盗感之乃止及前谷又逢盗輙相語曰此孝子
也共舉輿舍之家進帛裹創以饘飲奉蔚留信宿去
抵梁徽趨蜀謁行在丐歸侍親疾會拜諫議大夫固
辭見宰相杜譲能曰上遷幸當從親有疾當侍而徽
兄在朝廷身乞還營醫藥時兄循已位給事中許之
父喪客梁漢終喪以中書舍人召辭疾改給事中留
陳倉張濬伐太原引為判官敕所在敦遣徽太息曰
王室方擾倉蔵殫耗當協和諸侯以為藩屏而又濟
以兵諸侯離心必有後憂不肯起濬果敗復召為給
事中楊復恭叛山南李茂貞請假招討節伐之未報
而與王行瑜輙出兵昭宗怒持奏不下茂貞亟請帝
召羣臣議無敢言徽曰王室多難茂貞誠有功今復
恭阻兵而討之罪在不俟命爾臣聞兩鎮兵多殺傷
不早有所制則梁漢之人盡矣請假以節明約束則
軍有所畏帝曰然乃以招討使授茂貞果有功然益
偃蹇帝使宰相杜譲能將兵誅討徽諫曰岐國西門
茂貞憑其衆而暴若令萬分一不利屈威重奈何願
徐制之不聽師出帝復召徽曰今伐茂貞彼衆烏合
取必萬全卿計何日有捷對曰臣職諫争所言者軍
國大體如索賊平之期願陛下考蓍龜責將帥非臣
職也既而師果敗遂殺大臣王室益弱以刑部尚書
致仕歸樊而卒
叢字表齡第進士繇藩帥幕府任補闕數言事會宰相
請廣諫員宣宗曰諫臣惟能舉職為可奚用衆耶今
張符趙璘牛叢使朕聞所未聞三人足矣
宋朝牛存節字贊止貴州博昌人也初事諸葛爽於河
陽爽卒存節顧其徒曰天下洶洶當得英雄事之乃
率其徒十餘人歸於太祖存節為人木彊忠謹太祖
愛之後以戰功拜亳宿二州刺史為將法令嚴整而
善得士心卒贈太師
侯(五百三三)
姓纂晉侯緍之後適他國以侯為氏鄭有侯宣多侯
多羽魯有侯叔下侯犯齊有侯朝魏有侯嬴
後漢君房河内人為臨淮太守更始徵之百姓
老弱相擕號哭遮使者車或當道而卧皆曰願乞侯
君復留朞年
侯瑾字子瑜常以禮自牧獨處一房如對嚴賓作矯世
論以譏切當時西河人敬其才而不敢名之皆稱為
君
晉書侯史光字孝明東萊人舉廉州辟别駕用為御史
中丞所以伸其司直之才厲志守約有忠清之節儒
學博古歴官著績文章奏議皆條理
南史侯瑱字伯玉以敗侯景之功除豫州刺史
侯植字仁幹少倜儻有大節武藝絶倫仕魏為義州刺
史甚有政績
君集豳州三水人以材雄稱少事秦王幕府從征
討有功貞觀四年檢校吏部尚書參議朝政李靖討
吐君集為磧石道行軍總管師次鄯州議所
君集曰王師已至而賊不走險天贊我也若以精
兵掩不備彼不我虞必有大利若遁阻山谷克之實
難靖然其計簡銳士約齎罙入追及其衆於庫山谷
大戰破之進會大非川平其國進吏部君集本
以行伍奮不知學後貴益自喜好書及典選分明課
最有譽於時吐蕃圍松州授當彌道行軍大總管以
擊之高昌不臣拜交河道行軍大總管出討王麴文
泰笑曰唐去我七千里磧鹵二千里無水草冬風裂
肌夏風如焚行賈至者百之一安能致大兵乎使能
頓吾城下一再旬食盡當潰吾且係而虜之君集次
磧口而文泰死子智盛襲位進營柳谷候騎言國方
葬死君諸將請襲之君集曰不可天子以高昌驕慢
使吾恭行天罰今襲人於墟墓間非問罪也於是鼓
而前賊嬰城自守遣諭之不下乃刊木塞塹引撞車
毁其堞飛石如雨所向無敢當因拔其城俘男女七
千進圍都城初文泰與西突厥欲谷設約有急相援
及是欲谷設益懼西走智盛失援乃降高君集
刻石紀功還初君集配沒罪人不以聞又私取珍寳
婦女將士因亦盗入不能制及還京師有司劾之詔
君集詣獄簿對中書侍郎岑文本諫曰古者出師克
敵有重賞不勝蒙顯戮當其有功也雖貪財縱欲尚
蒙爵邑其無功也雖勤躬潔已不免鈇鉞故曰記人
之功忘人之過宜為君者也昔李廣利貪不愛卒陳
湯盗所收康居財物二主皆赦其罪封侯賜金夫將
帥之臣廉慎少而貪墨多軍法曰使智使勇使貪使
愚故智者樂立其功勇者好行其志貪者邀趨其利
愚者不計其害是以前聖使人必收所長而棄所短
陛下宜君集俾復朝列以勸有功帝悟釋不問
始帝命君集兵法既而奏靖且反兵之隠微
不以示臣帝以譲靖靖曰方中原無事臣之所教足
以制四夷而求盡臣術此君集欲反耳靖為右僕射
君集為兵部尚書同還省君集馬過門數步乃覺靖
語人曰君集其有異慮乎後果如言
侯希逸營州人長十尺破賊數有功
侯知道居親喪穿壙作冡皆身執其勞李華作贊表其
行
宋朝侯蒙字元功高密人也舉進士遷侍御史西夏寇
邊高永年死於羌徽宗怒親書五路帥臣劉仲武等
十八人姓名命蒙制勘於秦州既行拜給事中蒙至
仲武等囚服聽命蒙謂曰君等皆侯伯不敢以獄事
辱苐言其實案未上除御史中丞蒙因上言曰漢武
之殺王恢不如秦穆之赦孟明子玉縊而晉侯喜孔
明斃而蜀國輕羌既殺吾一都護而使十八將由之
而死是自戕其支體欲身之不病其可得乎徽宗即
日赦仲武等政和二年除中書侍郎張商英為相御
史中丞蔡薿力詆其私事商英丐罷且辯其誣有旨
與薿辨蒙曰商英雖有罪宰相也蔡薿雖言官從臣
也今使之廷辨豈不有傷國體哉徽宗然之
婁(五百三四)
姓纂風俗通邾婁國之後子孫以婁為姓左傳齊大
夫婁㮒齊國漢君婁敬改封逮信侯賜姓
劉氏
前漢婁敬後賜姓劉(事見劉姓門)
南史隠逸婁幼瑜字季玉聚徒教授不應徵辟著禮捃
拾三十卷
北史婁伏連代人也代為酋帥忠厚有器量於魏明元
時為晉兵將軍并州刺史子真弟大拔孫寳字道
成性淳朴好讀書明帝時仕至朔州刺史歲考為天
下最後授國子祭酒兼太子太傅為人清簡少言頗
諳舊事位歴師傅守靖謙恭以此為人所敬後行涇
州事卒
婁昭字菩薩方雅正直有大度深謀齊神武起昭贊
成大策為中軍大都督後為定州刺史兄子叡字
佛仁為瀛州刺史
節義婁提魏獻文崩提謂人曰聖主昇遐安用活為遂
引佩刀自刺幾死
唐婁師德字宗仁鄭州人第進士調江都尉揚州長史
盧承業異之曰子台輔器也上元初使吐蕃喻國
威信間陳利害吐蕃畏悅後募勇士討吐蕃乃自戴
舊紅抹額來應詔與虜戰白水澗八遇天授
初檢校豐州都督率士屯田積榖數百萬無轉饟和
糴之費深沉有度量人有忤已輙遜以自免不見容
色其弟守代州辭之官教之耐事弟曰人有唾面潔
之乃已師德曰未也潔之是違其人之怒正使自乾
耳狄仁傑未輔政師德薦之及同列數擠令外使
武后覺問仁傑曰師德賢乎對曰為將謹守賢則不
知又問知人乎對曰臣嘗同僚未聞其知人也后曰
朕用卿師德薦也誠知人矣出其奏仁傑慙歎曰婁
公盛德我為所容乃不知吾不逮遠矣總邊要為將
相者三十年恭勤樸忠心無適莫方酷吏殘鷙人多
不免獨能以功名始終與郝處俊相亞世之言長者
稱婁郝
牟(五百三五)
姓纂風俗通云牟子國祝融之後漢有太尉牟融
後漢牟融字子優以教授門徒數百人以茂才為
豐縣令無獄訟為州郡最為司隷多舉正百僚敬憚
之後為司徒舉動方重甚得大臣節
牟長字君高習書諸生講學者常有千餘人
州(五百三六)
風俗通晉有州綽州賓其先食采於州因氏焉衛有
公子州吁漢有州輔魏有州秦
舟(五百三七)
晉大夫舟之僑之後
攸(五百三八)
北燕有尚書攸邁
由(五百三九)
西戎由余相秦子孫氏焉楚大夫王孫由干之後亦為
由氏
騶(五百四十)
閩越王無諸之後
求(五百四一)
姓苑云本仇氏避難改焉後漢有仇仲
優(五百四二)
邵大夫食采優邑子孫因氏焉
憂(五百四三)
見姓苑
疇(五百四四)
風俗通云摯疇氏之後
儔(五百四五)
見姓苑
郵(五百四六)
見姓苑菑人西京雜記公孫弘郡人長倩
尤(五百四七)
見姓苑
犨(五百四八)
晉大夫郄犨後
謀(五百四九)
風俗通云周卿士祭公謀父之後以王父字為氏
緱(五百五十)
見姓苑陳留孝子傳陳留緱氏女名玉河南官氏
志湯侯氏改為緱氏
勾(五百五一)
勾芒氏之胤史記有勾強
不(五百五二)
見姓苑汲郡晉有不凖發魏㐮王冡得竹簡
(五百五三)
(音浮)纂要云人姓
歐(五百五四)
歐冶子吳人善鑄劍
甌(五百五五)
東甌王之後也
投(五百五六)
郇伯周畿内侯桓王伐鄭投克驅以策其後氏焉漢有
光禄投調
幽(五百五七)
見姓苑
摎(五百五八)
摎先虬反秦長信侯摎毐
名賢氏族言行類稿卷三十二
