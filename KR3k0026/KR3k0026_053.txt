卷五十三
名賢氏族言行類藁卷五十三
宋章定撰
薛(千九四)
姓纂黃帝二十五子一為任姓裔孫奚仲居薛至仲
虺為湯左相代為侯伯歴三代凡六十四葉周末為
楚所滅公子登仕楚懷王賜沛邑為大夫遂以國為
氏
孟子謂薛居州善士也使之居於王所在王所者長幼
卑尊皆薛居州王誰與為不善
前漢薛廣德字長卿沛郡人以魯詩教授蕭望之薦
其經行宜充本朝為博士遷諫議大夫御史大夫
元帝欲御樓船廣德諫宜從橋曰不聽臣臣自刎
以血汚車輪後乞骸骨賜安車駟馬縣其安車傳
子孫
薛宣字贛君東海郯人察廉補不其丞以明習文法補
御史中丞所貶退稱進白黑分明為陳留太守盗
賊禁止吏民敬其威信思省吏職求其便安下至
財用筆研皆為設方略其法律任廷尉有餘經術
文雅足以謀王體斷國論身兼數器
後漢薛漢字公子世習韓詩父子以章句著名建武初
為博士當世言詩者推漢為長
吴志薛綜字敬文以名儒居師傅之位乃兼選舉甚為
優重子瑩字道言累遷為選曹尚書太子太傅涉
學既博文章尤妙同竂之中瑩為魁首經學記述
之才如瑩者少遂召為左國史或問陸喜薛瑩最
是國士之第一者乎曰在乎四五之間
晉薛兼字令長瑩之子清素有器宇拜丹陽尹遷尚書
領太子少傅自綜至兼三世傅保
南史薛安都世為強族少以勇聞仕宋為建武將軍隨
征關陜率步騎居前所向克捷後降魏從子深果
幹有氣力仕齊除淮隂太守遷右將軍
薛天生見孝義傳
北史薛彪子代人仕魏為内行長典奏諸曹事當官正
直内外憚之子琡字曇珍宣武曰卿風度峻整姿
貌秀異後當升進何以處官荅曰宗廟之禮不敢不
敬朝廷之事不敢不忠行洛陽令部内肅然獄止
三人孝明嘉之賜縑百疋
薛提為冀州刺史有政績
薛辨字允白父強字威明幼有大志懷軍國籌略可
與撥亂濟時辨俶儻多大略豪傑多歸慕之歸魏
為雍州刺史明元曰朕委卿西蕃志在關右宜克終
良筭與朕為長安主人辨但以數千衆摧抗赫連氏
帝甚褒奬之子謹字法順仕魏除秦州刺史命立庠
序教以詩書河汾之地儒道更興
薛端字仁直累遷吏部郎中每有奏請不避權貴周文
帝嘉之自居選曹先盡賢能貴遊子弟才劣行薄
者未嘗升擢子胄字紹玄仕隋為兖州刺史繫囚
數百胄剖斷旬日便了囹圄空虛疏決沂泗二水陂
澤盡為良田號為薛公豊兖渠從祖弟濬字道賾
仕隋歴考功侍郎弟湖有懿行與物無競好以德
義服人鄉閭化其風教咸以敬讓為先為本州别駕
除河東太守子聰字延智前言往行多所究悉起
家為著作佐郎遷侍御史凡所彈劾不避強禦貴戚
歛手為孝文所知外以德器遇之内以心膂為寄除
齊州刺史卒吏人追思留其所坐榻以存遺愛聰
子孝通字士逹博學有雋才後遷中書郎深為節閔
所知重内典機密外參朝政汲引人物知名之士多
見推薦子道衡字玄卿武成立兼散騎常侍接對
周陳二使陳使傅縡聘齊贈詩五十韻道衡和之
南北稱美魏收曰縡所謂以蚓投魚耳出為襄州搃
管隋文帝曰今爾之去朕如斷一臂聰弟子善字
仲良為汾隂令稱最太守令兼督六縣事弟慎字
伯護仕周為潮州刺史殷勤勸誡蠻夷翕然從化曰
今日始知刺史真人父母也
薛寘幼覽篇籍好屬文仕周卒浙州刺史性至孝年
齒雖衰温凊之禮朝夕無違
薛憕字景猷負才使氣未嘗趨世禄之門初為羈旅
不被擢用嘆曰豈能五十年戴幘死一校尉周文
時拜中書侍郎
薛孤延代人從神武起兵
薛世雄字世英仕隋累遷車騎將軍性廉慎行軍破敵
之處秋毫無犯
唐薛萬均燉煌人與弟萬徹客幽州以材武為羅藝所
厚善與藝歸欵高祖從李靖討吐谷渾勇蓋三軍追奔
至磧石山斬之遷左衛大將軍又副侯君集擊高昌
進潞公後嘗賜羣臣膜皮及萬徹而誤呼萬均愴
然曰萬均朕勲舊忽口其名豈死者有知冀此賜乎
因命取焚之舉坐感嘆
薛萬徹從李靖討頡利可汗以功授統軍貞觀間帥師
三萬伐高麗拔其城
薛收字伯褒蒲州人道衡子年十二能屬文房玄齡言
之秦王王召見問方略所對合旨授府主簿時討王
世充軍事繁收為書檄露布或馬上占辭該敏如素
構秦王圍王世充於洛陽世充求救於竇建德建
德進軍城畢之東原遣使與世充相聞秦王集將佐
議之皆請避其鋒收曰世充保據東都府庫充實所
將之兵皆江淮精銳即日之患但乏糧耳以是之故
為我所持求戰不得守則難久建德遠来赴援亦當
致死於我若縱之至此兩寇合從轉河北之粟以饋
洛陽則戰争方始偃兵無日混一之期殊未有涯今
宜分兵守洛陽深溝高壘世充兵慎勿與戰大王親
帥驍銳先據成臯厲兵訓士以待其至以逸待勞決
可克也王從之果俱擒之上書諫王止田獵王曰覽
所諫知成我者卿也明珠兼乘未若一言
薛元超收子九歲襲爵長好學善屬文高宗即位遷給
事中省中有盤石祖道衡嘗據以草制元超每見輒
流涕帝校獵温泉諸蕃酋長得持弓矢從元超奏
夷狄野心非所宜從詔可帝幸東都留輔太子監國
時太子射獵元超諫之帝知之遣使厚賜之
薛元敬與收及族兄德音齊名世稱河東三鳳收為長
雛德音為鶖鷟元敬年少為鵷雛武德中為天策
府參軍直記室文學館學士如晦嘆曰小記室不可
得而親不可得而疏
薛稷字嗣通道衡曾孫擢進士第累遷中書舍人與從
兄曜更踐兩省俱以辭章名虞褚以書專家後莫
能繼稷外祖魏徵家多藏虞褚書銳精臨倣結體遒
麗遂以書名天下畫又絶品
薛仁貴絳州人王師攻安市城高麗率兵拒戰太宗命
諸將分擊仁貴驍悍欲立竒功乃着白衣自標顯持
戟呼而馳所向披靡軍乘之賊潰帝曰朕不喜得遼
東喜得虓將高宗幸萬年宫山水暴至登門大呼
以警宫内帝出乘高俄而水入帝寝帝曰賴卿以免
始知有忠臣也副鄭仁泰為鐡勒道行軍總管帝
曰古来有穿七扎者卿試以五甲射焉仁貴一發洞
貫帝取堅甲賜之九姓衆十餘萬令驍騎數十來
挑戰仁貴發三矢輒殺三人於是虜氣皆阻軍中歌
曰將軍三箭定天山壮士長歌入漢關提卒二千
進攻扶餘城威震遼海坐事貶象州會赦還帝召見
曰今遼西不寧瓜州路絶卿安得高枕不為朕指麾
邪拜瓜州部督率兵擊突厥元珍於雲州突厥問曰
唐將為誰曰薛仁貴突厥曰吾聞薛將軍流象州死
矣安得復生仁貴脱兜鍪見之突厥相視失色下馬
羅拜仁貴進擊破之
薛訥字慎言仁貴之子開元初玄宗講武新豐諸部頗
失序唯訥軍不動帝令輕騎召之至軍門不得入禮
成尤見慰勞吐蕃衆十萬寇臨洮入蘭州剽牧馬
詔訥擊之破其衆擒其酋拜羽林大將軍子嵩氣
豪邁不肯事産利以膂力騎射自將嵩子平字坦
塗平子從字順之
薛登常州人通貫文史天授中遷左補闕是時四夷質
子多在京師及還並為邊害登諫之出為常州刺
史屬宣州賊鍾大眼亂登嚴勒守偹合境被安
薛珏字温如河中寳鼎人以蔭為懿德太子廟令遷乾
陵臺令歲中以清白聞課第一子存慶字嗣德及進
士第
薛播河中人開元天寳間兄弟七人皆擢進士第為衣
冠光煒
薛苹河中人七世祖道實苹於文章中長於詩
薛存誠字資明河中人中進士第拜御史中丞浮屠鑒
虛倚宦豎為姦存誠窮治之得贓數十萬權近保救
於帝欲赦之存誠曰獄已具請先殺臣鑒虛卒抵死
帝謂宰相曰持憲無易存誠者性和易於人無所
不容當官毅然不可奪子廷老字商叟及進士第
讜正有父風為拾遺在公卿間侃侃不干虛譽推為
正人
薛戎字元夫河中人年四十餘不仕李衡辟幕府三返
乃肯應柳冕辟佐其府馬總貶泉州冕欲除總以
附倖家使戎攝刺史按其罪戎曰以是待我邪我始
不願仕正謂此爾不肯從冕怒囚之會冕死得解自
放江湖為吏不尚約束居官時無灼灼可驚者已
罷則懷之俸廩賙濟内外親戚
薛放戎弟端厚寡言穆宗寵待尤至帝嘗問朕欲學
經與史何先曰六經者聖人之言史記道成敗得失
然謬於是非非六經比帝曰安得其要曰論語六經
之菁華孝經人倫之本
薛大鼎字重臣蒲州人為山南道副大使開屯田以實
倉廩遷滄州刺史無棣渠久廞塞大節浚治之民為
歌之與鄭德本賈敦頥皆有治名故河北稱鐺脚刺
史
宋朝薛映字景陽唐中書令元超八世孫也後徙居於
蜀父允中仕孟氏為給事中還朝為都官郎中映舉
進士為大理評事通判綿州稍遷殿中丞為監察御
史知開封縣太宗召對顧謂左右曰薛映賢士也除
江南轉運使真宗東封為東京留守判官遷給事中
出知河南府以樞密直學士知昇州徙揚州進刑部
侍郎建言昇州官有牛賦民出租牛死租不得蠲真
宗覽奏矍然曰有是哉此豈朝廷所知邪悉蠲之卒
謚文恭
薛奎字宿藝絳州正平人也父化光善命術奎生知其
必致公輔舉進士為隰州推官向敏中薦其才為殿
中侍御史出為陜西轉運使仁宗即位擢龍圖閣
待制知開封府以嚴為治肅清京師拜御史中丞上
疏論擇人求治崇節儉屏聲色十數事仁宗深嘉
納改樞密直學士知益州為政明決蜀人以張詠比
之召為龍圖閣學士三司使未幾拜參知政事遷給
事中仁宗嘗謂輔臣曰臣之事君常見有始而無
終者奎曰保終始者豈獨臣下如唐開元勵精圖治
天下晏然及其既久放意荒侈以至大亂此不可不
監也仁宗深納之明道二年章獻謁太廟欲被天
子黻冕臣下依違不決奎不可且曰太后必欲被
黻冕見祖宗不知作男子拜耶女子拜耶乃止
及章獻崩仁宗見羣臣泣曰太后疾不能言
而猶數引其衣若有所屬何也奎遽曰其在黻冕也
然服之何以見先帝乎仁宗大悟卒以后服歛苦
喘疾數辭位罷為戶部侍郎資政殿學士判都督卒
謚簡肅奎持身端重不苟合真宗時數宴大臣至有
霑醉者奎諫曰陛下勤心萬務而簡乎燕幸今天下
誠無事而飲樂無度又大臣數被酒無威儀非所以
為朝廷重真宗善其言及輔仁宗謀議無所避尤善
知人范仲淹龐籍明鎬在下位時奎皆以公輔許之
卒如其言
薛向字師正京兆長安人也以蔭為太廟齋郎調永夀簿
稍遷監在京㩁貨務知鄜州向言河北糴法之弊以
為偹邊十四州悉仰食度支歲費五百萬緍得米粟百
六十萬斛其實才直三百萬緍耳而歲常虛費二百萬
緍入豪商蓄販之家人既用見錢實價革去虛加之弊
矣雖然必有以佐之則其法可行故邊榖貴則糴澶魏
粟以給邊新陳未交則散糴價以救民乏軍食有餘
則坐倉以待不足使見錢行而三利舉則河北之榖不
可勝食矣於是置糴便糧草司以任向又以為提點
河北刑獄兼糴便事入為開封府判官三司度支判
官陜西轉運副使兼制置解鹽又以向提舉買馬監牧
向吏事精銳所至以辦治聞向使陜西八年其課
最為緍千三百四十餘萬市鹽於官為觔三千三百一
十餘萬市馬於邊為匹四萬五千歛糴芻糧為石束
五千二百二十餘萬而奉昭厚二陵給賜予刺兵民
别費錢糧又百萬王安石執政以向為江淮等路發
運使領均輸之職運舟兵工交利侵盗貿易甚則託
風水沉舟以滅迹歲不下減二十萬斛向始募客舟
以官舟運費寡而物良而舊弊悉去兼領慶南福建
坑治市易拜天章閣待制權三司使遷任諫議大夫
王韶開洮河費不貲向悉力營辦遷龍圖閣直學士
以樞密直學士給事中知定州遷工部侍郎入見論
兵於上前遂拜同知樞密院事寵知潁州改隨州卒
有子嗣昌仕徽宗時為尚書
折(千九五)
宋朝折德扆世居雲中父從阮自晉以來仕周至靜難
軍節度使五代史有傳從阮鎮府州以德扆為牙校
世宗建府州為永安軍以德扆為節度使子御勲
字世隆德扆鎮府州奏為右職德扆卒以御勲領汾
州團練使權知府州卒御勲弟御卿知府州子
唯正歸本朝其弟唯昌繼之卒以其弟唯忠知府州
卒子繼祖嗣領州事卒子當襲而請授其兄之子克
柔克柔卒而繼祖兄繼閔之子克行襲知府州克行
沈勇有力善撫士卒在邊三十年戰功最多虜畏其
威名號折家父官至秦州觀察使卒贈武安軍節度
使以其子四方館使廉州刺史可大為榮州團練使
知府州
折可適字遵正其先與魏道武俱起雲中號代北著姓
郭達帥鄜延見之曰真將種也薦之試藝廷中為鄜
延路經略司准備差使擢知寧岷環蘭四州再知鎮
戎軍後進武安軍留後知渭州拜淮康軍節度使召
為佑神觀使復帥涇原卒子彦質
洩(千九六)
左傳鄭大夫洩駕陳大夫洩冶
列(千九七)
風俗通古帝王列山氏之後鄭有隱者列禦寇著書八
篇號列子
頡(千九八)
姓苑云蒼頡之後
節(千九九)
周禮掌節上士子孫以官為名
齧(千一百)
莊子齧缺堯時賢人學於王倪既通許由之師也
舌(千百一)
左傳越大夫舌庸
悦(千百二)
後燕錄左僕射悦綰鮮卑人清泉侯真亦其族也
說(千百三)
姓苑云傅說之後以王父字為氏
汲(千百四)
風俗通衛宣公太子伋之後居汲因氏焉
史記汲黯字長孺濮陽人也其先有寵於古之衛君至
黯七世世為卿大夫黯以父任景帝時為太子洗馬
以莊見憚以便宜發河内倉粟以賑貧民遷為滎
陽令黯耻為令病歸田里上聞乃拜中大夫以數切
諫不得久留内遷為東海太守其治責大指而己不
苛小多病卧閨閣内不出歲東海大治稱之召以為
主爵都尉列於九卿性倨少禮面折不能容人之
過古有社稷之臣如黯近之矣武帝不冠不見
之也淮南王謀反憚黯曰好直諫守節死義難惑
以非拜為淮陽太守見上曰臣常有狗馬病力不
能任郡事願為中郎出入禁闥補過拾遺上曰君薄
淮陽耶吾今召君矣顧淮陽吏民不相得吾徒得君
之重卧而治之以諸侯相秩居淮陽卒上以黯故官
其弟仁至九卿子偃至諸侯相
北史節義汲固為兖州從事刺史李式坐事被收固為
藏其子憲長育之後刺史高祜嘉其節義以為主簿
習(千百五)
風俗通云習國名漢有習響為陳相
晉習鑿齒字彦威襄陽人宗族盛富世為鄉豪少有才
氣以文筆著稱桑門釋道安與之相見曰彌天釋
道安鑿齒曰四海習鑿齒時人以為佳對為滎陽太
守著漢晉春秋子辟彊才學有父風位至驃騎
從事中郎
隰(千百六)
左傳齊大夫隰朋史記齊有隰靈田成子時人
蓋(千百七)
姓纂漢有蓋公
前漢蓋寬饒字次公魏郡人明經為郡文學以孝廉為
郎舉方正對策高第遷諫大夫擢司隷校尉刺舉無
所回避許伯酌寬饒寬饒曰無多酌我我乃酒狂
魏其侯笑曰次公醒而狂何必酒也
後漢蓋延字巨卿漁陽人長八尺彎弓三百斤光武
以為虎牙將軍
蓋勲字元固舉孝廉領漢陽太守時人饑相漁食勲調
榖廪之先出家糧以率衆存活者千餘人
唐蓋文逹冀州人明春秋三家刺史竇抗集諸生講論
孔穎逹劉軌思並以耆儒開門受業是日悉至而文
逹依經辨舉皆諸儒所未叩一坐厭歎抗竒之問安
所從學劉焯曰若人岐嶷出自天然以多問寡則焯
為之師抗曰冰生於水而寒於水其謂是耶宗人
文懿亦以儒學稱當時號二蓋為國子助教既
升席譬暁微密遠近宗仰
沓(千百八)
官氏志沓盧氏改為沓氏
北史節義沓龍超
合(千百九)
左傳宋大夫合左師之後向戍也
郃(千百一十)
官氏志大莫千氏改為郃氏
葉(千百十一)
風俗通楚沈尹戍生諸梁字子高食采於葉因氏焉
吴志有都尉葉雄
新序子張見魯哀公七日而哀公不禮託僕夫而去曰
臣聞君好士故不遠千里之外服省露冒塵垢百舍
重趼不敢休息以見君七日而君不禮名之好士也
有似葉公子高之好龍也葉公子高好龍鈎以寫龍
鑿以寫龍屋室雕文以寫龍於是龍聞而下之窺頭
於牖拖尾於堂葉公見之棄而還走失其魂魄五色
無主是葉公非好龍也好夫似龍而非龍者也君非
好士好夫似士而非士者也
宋朝葉夢得字少藴蘇州人登科為丹陽尉蔡京雅知
之既拜相亟召用旬歲間歴清要遂入翰林為學士
時年方壯文筆清麗一時欽重守藩奉祠僅三十年
建炎初召為戸侍再入翰苑遂參大政出帥建康移
福唐以節度使致仕居霅溪卞山之下開山為徑玲
瓏秀發自號石林居士詩酒以娱其老諸福全備當
世罕有及之者長編載少藴安危利害邪正休戚之
論與朋黨之對及潁昌救荒之政皆足嘉尚
葉顒字子昂仙遊人第進士調南海簿屬攝尉事有
欲以所獲鹽授公公曰仕途發軔如造屋建柱石柱
石不正屋隨以傾吾方入仕豈宜自欺聞者歎服任
滿調建州錄事部使者賀公允中多以事屬公公參
酌情法號為得平後知上虞縣賀公薦召除將作監
簿公往謝曰自建水以糾曹趨役别去二十年咫書
之敬不一通記府豈謂乃賜薦駁賀公笑曰唯二十
年不通書今日所以相薦孝宗初為給事中除吏
書尋除參知政事兼同知樞密繼提舉洞霄宫召對
上問勞加禮且曰卿之清德自是愈光矣拜左僕射
同平章事薨贈特進林光朝以詩哭之傳家唯舊德
無地著樓臺人以為實錄云元璘元澣元汴元澤
棠圭皆丞相諸孫也
聶(千百十二)
姓纂衛大夫食采於聶因氏焉史記刺客聶政軹人
漢有潁川太守聶良護羌尉尉聶尚又有聶壹吴志
有將軍聶支石趙錄有中書令聶熊
宋朝忠義聶昌撫州臨川人也
法(千百十三)
姓纂本媯姓田氏之胤齊襄王名法章支孫以名為
氏
後漢法雄字文彊齊襄王法章之後秦滅齊子孫不敢
稱田姓故以法為氏為青州刺史行部錄囚徒察
顔色多得情偽長吏不奉法者皆解印綬去遷南郡
太守
逸民法真字高卿博通内外圖典為關西大儒太守
欲屈以功曹真曰明府若欲吏之真將在北山之北
南山之南矣號玄德先生
蜀志法正字孝真為蜀郡太守揚武將軍外統都畿内
為謀主後為尚書令
涉(千百十四)
左傳晉大夫涉他神仙傳有涉玉
捷(千百十五)
漢書藝文志有捷子二篇云齊人風俗通云邾公子捷
菑之後以王父字為氏
接(千百十六)
三輔決錄有接子著書十篇
輒(千百十七)
(闕)
夾(千百十八)
藝文志有夾氏春秋
俠(千百十九)
韓俠累之後急就章有俠却敵
鄴(千百二十)
風俗通漢有梁令鄴風
甲(千百二十一)
風俗通太甲之後一云鄭大夫石甲父之後以王父字
為氏
名賢氏族言行類稿卷五十三
