卷四
名賢氏族言行類稿卷四
宋章定撰
韋(七十)
姓纂曰出自顓頊大彭之後夏封於豕韋苗裔以國
為姓家彭城
前漢韋賢字長孺魯國鄒人其先韋孟為楚元王傅
賢篤志於學通禮尚書以詩教授號稱鄒魯大儒徵
為博士給事中進授昭帝詩宣帝以先帝師甚見尊
重為丞相封扶陽侯為相五歲罷歸賜第一區丞
相致仕自賢始八十二薨諡節侯賢四子長方山次
弘次舜少子玄成復以明經至丞相諺曰遺子黃金
滿籯不如教子一經玄成字少翁以父任為郎謙
遜下士其接人貧賤者益加敬以明經擢為諫大夫
元帝時為丞相繼父相位封侯故國榮當世焉
玄成為相七年守正持重不及父賢而文采過之
後漢韋彪字孟逹孝行純至雅稱儒宗舉孝廉除郎
中三輔諸儒莫不仰慕之顯宗召拜謁者賜車馬
衣服數陳政術每歸寬厚拜大鴻臚彪族子義
字季節為甘陵陳二縣令政甚有績官曹無事牢獄
空虛順帝時上書譏切左右久抑不遷
吴志韋曜字弘嗣吴郡人少好學能屬文遷太子中庶
子又為太史令撰吴書篤學好古博見羣籍有紀述
之才
晉忠義韋忠字子節少慷慨有不可奪之志惟不虛
諾長大必為佳器十二喪父哀慕毁悴杖而後起
後仕劉聰為平羌校尉討叛羌矢盡不屈節而死
儒林韋謏字憲道雅好儒學羣言秘要之義無不綜覽
後仕石季龍歴守七郡咸以清化著名前後四
登九列六在尚書三為侍中再為太子太傅好直
諫陳軍國之宜多見允納
南史韋叡又字懷文世為三輔著姓事繼母以孝聞
仕梁為豫州刺史又都督諸軍侵魏大破之所獲與
熊耳山等為梁世名將兄纂闡並早知名纂
仕齊位司空記室闡為建寧縣所得俸百餘萬悉
委伯父處分叡子放字元直位竟陵太守在郡和
理為吏人所稱子粲字長倩戰死於侯景簡文流
涕曰社稷所寄唯在韋公如何不幸先死行陣放
弟黯字務直位太府卿
北史韋閬字友觀世為三輔冠族少有器望太武初
拜咸陽太守子範試守華山郡範子儁字穎超
事祖母以孝聞温和謙讓為州里所稱歴位都水使
者子子粲字暉茂兄弟十三人並以孝行父葬廬
墓負土成坟弟榮亮字子昱德行仁孝為時所重
歴諫議大夫子綱字世紀有操行才學見稱領袖
閬從子崇字洪基除潁川太守不好發摘細事恒
云何用小察以傷大道郡中大安孝文聞而嘉賞賜
帛二百匹為河南邑中正頻居衡品以平直見稱
出為鄉郡太守更滿吏人詣闕乞留復延三年
韋叔裕字孝寬除浙陽郡守時獨孤信為新野郡守政
術俱美吏人號為連璧轉晉州刺史移鎮玉璧齊
神武攻之欲令其降孝寬報云孝寬關西男子必不
為降將軍也魏文帝嘉其功授驃騎大將軍為雍
州刺史勒部内於路側植槐樹行旅得庇蔭文於
是令諸州夹道皆種樹在邊多載屢抗強敵雖
在軍中篤意文史兄夐字敬遠志尚夷簡澹於榮
居士明帝厚禮敬之號曰逍遙公子世
康隋文帝授為絳州刺史以雅望鎮之闔境清肅不
以得喪干懷在州有止足之稱在任有惠政奏課
進最擢為禮部尚書轉吏部尚書選用平允請託不
行後乞骸骨上曰冀與公共理天下縱筋力衰謝猶
屈公卧臨一隅乃拜荆州總管
韋瑱字世珍幼聰敏有夙成之望魏時為行臺左丞
明察有幹局再居左轄時論榮之除瓜州刺史雅
性清儉蕃夷贈遺一無所受胡人畏威不敢為寇秩
滿還京老幼遮送留連十數日方得出境明帝嘉之
授儀同三司子師字公穎讀孝經捨書而嘆曰名
教之極其在兹乎州里稱其孝行武帝平陳領元
帥掾陳國府藏悉委之秋毫無犯稱為清白
韋祐字法保魏時除河南尹加驃騎大將軍
唐韋挺京兆人少與隠太子善高祖平京師累遷太子
左衛驃騎貞觀初王珪數薦之拜御史大夫上
討遼東曰卿為朕圖之帝親解貂裘及中廄馬賜之
即詔河北列皆取挺節度子待價
韋武待價曾孫以廕補後為絳州刺史鑿汾水灌田
萬三千頃璽書勉勞
韋弘機京兆人貞觀時使西突厥冊拜同俄設為可汗
會石國叛道梗三年不得歸裂裾錄所過諸國風俗
物産為西征記太宗問外國事即上其書帝大悦
顯慶中為檀州刺史以邊人陋僻不知文儒貴乃修
學宫畫孔子七十二子漢晉名儒像自為贊勸生徒
由是大化擢司農少卿任司農十年省惜常費積
三十萬緡
韋雲起京兆人隋開皇中以明經補符璽直長奏事文
帝前帝曰外事不便可言之時柳述侍雲起即奏述
豪侈帝顧述曰雲起言而藥石也可師之
韋思謙名仁約鄂州人及進士第擢監察御史常曰御
史出使不能動搖山嶽震慴州縣為不任職禇遂
良市地不如直思謙劾之復相出思謙清水令或弔
之答曰吾狷直觸機輒發何暇恤身乎丈夫當敢言
地要須明目張膽以報天子焉能碌碌保妻子邪
皇甫公義引為倉曹參軍謂曰公非池中物屈公為
數旬客以重吾府改侍御史高宗賢之召與語雖
倦猶數刻罷累遷尚書左丞振明綱轄朝廷肅然
進御史大夫性謇諤顔色莊重不可犯見王公未嘗
屈禮或譏之答曰耳目官固當特立鵰鶚鷹鸇豈衆
禽之偶奈何屈以狎之
韋承慶字延休擢進士第遷司議郎儀鳳中詔太子監
國太子稍嗜聲色承慶上䟽極諫又進諭善箴太子
嘉納張易之誅承慶以素附離免冠待罪時議草赦
令咸推承慶召使為之無撓色設辭援筆而就衆嘆
其壮
韋嗣立與承慶異母第進士承慶解鳳閣舍人武后召
嗣立謂曰爾父嘗稱二子忠孝比兄稱職如父言今
使卿兄弟自相代即拜鳳閣舍人長安中時州縣
非其人李嶠等曰今朝廷重内輕外每除牧守皆訴
不行請選臺閣賢者分典大州后曰誰為朕行嗣立
曰請先行以示羣臣后悦由是楊再思等八十人悉
補外景龍中拜兵部尚書封逍遙公初嗣立
代承慶為鳳閣舍人承慶亦代為天官侍郎及知政
事父子並為宰相世罕其比子濟
韋濟開元初調鄄城令或言吏部選縣令非其人既衆
謝有詔問所以安人者對凡二百人惟濟第一四選
戸部侍郎為太原尹天寶中授尚書左丞凡三世
居之
韋弘景嗣立孫擢進士第遷吏部侍郎銓綜平序貴幸
憚其嚴不敢慁以私拜尚書左丞駁正吏銓所除六
十餘官郎吏肅然望風修整楊虞卿以累下吏詔弘
景與御史詳讞虞卿私造門弘景厲言曰有詔按公
尚私謁邪以直道進議論持正有守當時風教所倚
賴為長慶間名卿
韋湊字彦宗京兆人祖叔諧貞觀中為庫部郎中與弟
吏部郎中叔謙兄主爵郎中季武同省時號三列宿
姚崇嘗曰韋子識遠文詳吾恨晩得之
韋見素字會微及進士第遷文部侍郎禄山表請蕃
將三十二人代漢將帝許之見素謂國忠曰禄山以
蕃代漢難將作矣國忠不應見素曰知禍之芽不先
防見禍之行不能制焉用彼相明日當懇論之未幾
禄山果反十月丙申有星犯昴見素言於帝曰昴者
胡也天道謫見所應在人禄山將死矣已而果驗
韋諤歴京兆府司錄參軍以陳元禮之變擢御史中丞
韋維字文紀進士對策高第徙内江令教民耕桑縣為
刻頌遷戸部郎中與宋之問稱戸部二妙云弟
繩長文辭舉孝廉以母老不肯仕踰二十年乃歴長
安尉威行京師
韋虛心字無逸維之子也舉孝廉遷大理丞据正不撓
為工部尚書弟虛舟為刑部侍郎初維為郎蒔柳
於廷及虛心兄弟居郎省對之輒斂客自叔謙後
至郎中者數人世號郎官家
韋安石京兆人舉明經雍州長史蘇良嗣器之謂曰大
才當大用徒勞州縣可乎薦擢并州司馬有善政
拜德鄭二州刺史政尚清嚴時二張及武三思寵
横安石數折辱之陸元方告人曰韋公真宰相
韋陟字殷卿與弟斌俱秀敏異常童安石晩有子愛之
為中書令陟甫十歲授温王府東閣祭酒風格方整
善文辭書有楷法一時知名士皆與游開元中居
喪杜門不出八年親友更往敦曉調洛陽令宋璟嘆
曰盛德遺範盡在是矣遷禮部侍郎於鑒裁尤長
故事取人以一日試為高下陟許自通所工先就其能
試之乃以程考由是無遺才遷吏部侍郎常以
五采牋為書記使侍妾主之陟唯署名自謂所書陟
字若五朵雲時人慕之號郇公五雲體家法修整敕
子允就學夜分見其勤旦日其色必怡稍怠則不與
之語
韋縚開元時遷太常唐興禮文雖具然制度繆缺不倫
縚議加籩豆之禮
韋述弘機曾孫家廚書二千卷述為兒時誦憶略徧元
行冲異之試與語前世事熟復詳諦如指掌然屬文
受紙輒就行冲曰外家之寳也舉進士考功郎宋之
問曰童子何業述曰性嗜書所撰唐春秋三十篇恨
未畢它唯命之問曰本求茂才乃得遷固遂上第
好譜學見柳冲所撰姓族系錄每私寫懷之還舍於
百氏源派為詳更撰開元譜二十篇張說薦為直
學士從封太山奏東封記有詔褒美詔修六典
初令狐德棻吴兢等撰武德以来國史皆不能成述
因二家參以後事遂分紀傳又為例一篇文約事詳
蕭穎士以為譙周陳夀之流典圖書四十年任史
官二十年澹榮利為人純厚當世推之安禄山亂述
獨抱國史藏南山弟逌迪學業亞述與逌對為學
士與迪並為禮官縉紳高之時趙冬曦兄弟亦有名
張說謂人曰韋趙兄弟人之杞梓
韋堅京兆人運江淮租賦所在置吏督察以佐國廩玄
宗咨其才鑿潭以通漕名曰廣運
韋處厚字德載京兆人進士第又擢才識兼茂科舉賢
良方正異等憲宗初擢左補闕帝曰韋處厚數上疏
其言忠切穆宗立為翰林侍講學士進兵部侍郎
天子荒暗月視朝才三四處厚入見即自陳有罪願
死帝感悟王廷湊之亂帝嘆宰相不才處厚曰陛下
有一裴度不能用乃當饋而嘆此馮唐所謂帝有頗
牧不能用也姿状如甚懦者居家亦循易至廷争
嶷然不可回奪百僚畏惕未嘗及以私性嗜學家
書讐正至萬卷
韋倫系本京兆居家以孝慈稱
韋臯字城武京兆人諸帥府更辟擢監察御史知隴州
行營田事德宗狩奉天朱泚叛泚遣使以御史中丞
授臯臯迎勞受泚詔明日置酒大會使至臯伏甲殺
之泚復使他使至臯亦斬之帝聞乃授臯隴州刺史
貞元初代張延賞為劍南西川節度使招徕雲南
破吐蕃進封南康郡王帝製紀功碑褒賜之治蜀
二十年凡破吐蕃等功烈為西南劇善拊士至雖婚
嫁皆厚資之始李白為蜀道難篇以斥嚴武陸暢
更為蜀道易以美臯焉臯殁蜀人德之見其像必拜
凡刻石著臯名皆鑱其文尊諱之臯弟平
韋正貫字公理平之子也少孤臯謂能大其門號曰臧
孫舉賢良方正異等又中詳閑吏治科進夀州團練
使宣宗立以治當最拜京兆尹擢嶺南節度使無
所取吏咨其清
韋綬字子章京兆人喪父鑱血寫浮屠書
韋夏卿字雲客京兆人大歴中與弟正卿同舉賢良方
正皆策高等時仍歲旱蝗詔以郎官宰畿甸授奉天
令課第一為吏部侍郎時從弟執誼在翰林嘗受
人金有所干請密以金内夏卿懷中夏卿毁懷不受
曰吾與汝賴先人遺德致位及此顧當是哉執誼大
慚晩歲歸署其居曰天隠洞為政務通簡所辟士
如路隋張賈李景儉等至宰相逹官故世稱知人
韋渠牟京兆人少警悟工為詩李白異之德宗誕日
詔佛老並對質問大趣渠牟有口辨答問鋒生帝聽
之意動是歲中至諫議大夫抵延英大臣率漏下二
三刻渠牟每奏輒五六刻乃罷
韋執誼京兆舊族及進士第對策異等年踰冠入翰林
為學士出入備顧問
韋貫之名純父肇大歷中為中書舍人貫之及進士第
擢賢良方正異等補渭南尉河中鄭元郗士美以
厚幣召皆不應遷長安丞或薦之京兆尹李實舉
笏示所記曰此其姓名也或者喜以告子今日詣實
而明日賀者至矣貫之不往官亦不遷為監察御
史舉弟纁代議者不謂之私遷禮部員外郎所
取士抑浮華先行實俄同平章事克蔡皆如貫之
策沈厚寡言居相嚴身律下以正議裁物生平不
通饋遺故家無羨財
韋澳字子裴貫之子第進士擢宏辭方静寡欲十年不
肯調高元裕欲薦之諷澳謁已澳曰然恐無呈身御
史周墀表署幕府進學士承旨為宣宗禮遇召問
政得失改京兆尹帝舅鄭光主墅吏豪肆積年不輸
官賦澳逮繫之帝曰可貸之乎答曰安可使法獨行
於貧下乎帝入白太后為輸租乃免豪右斂跡澳
在河陽累年宣宗遣使至魏博道出澳以薄紙手
作詔賜澳將以為相為學士時帝嘗曰朕每遣方
鎮刺史欲悉州郡風俗者卿為朕撰一書澳乃取十
道四方志手加紬次題為處分語
韋綬貫之兄舉孝廉貢進士擢明經為翰林學士帝嘗
幸其院妃從之時大寒綬方寢以妃蜀襭袍覆而去
其待遇如此
韋温字弘育綬之子七歲日誦書數千言十一舉兩經
及第以拔萃高等入為監察御史以臺制苛嚴不可
以省養不拜侍親疾調湯劑二十年衣不弛帶居喪
毁瘠遷右補闕宰相宋申錫被搆罪不測温倡曰
丞相操履有初乃姦人陷之吾等豈避雷霆使上蒙
咎耶率同舍伏閣切争由是知名帝重温出為陕
虢觀察使民當輸租而麥未熟吏白督之温曰使民
貨田中穗以供賦可乎緩期而賦辦性剛峻人望
見無敢戲慢者號山林友
韋表微字子明羈丱能文裴涚嘗謂表微似衛玠擢
進士第授監察御史裏行不樂曰爵禄譬滋味也人
皆欲之吾年五十冒游少年間取一班一級不見其
味將為松菊主人為翰林學士學士缺表微薦處
厚人服其公篤故舊尤好春秋著三傳總例著九經
師授譜
韋博字大業京兆人取進士第
韋琮字禮玉世顯仕進士及第
韋昭度字正紀京兆人擢進士第踐歴華近累遷中
書舍人
韋仁夀京兆人隋大業末為蜀郡司法得罪者自以韋
君所論死無恨
韋景駿弘機孫中明經歴肥鄉縣令北瀕漳連年泛溢
人苦之高築漳水至堤有教導及去人立石著功後
為貴鄉令有母子相訟者曰教之不孚令之罪也傳
授孝經母子感悟請自新治有名後為趙州長史道
出肥鄉民争奉酒食迎犒再遷房州刺史治民求所
以便之後至御史中丞
韋丹字文明京兆人擢明經為容州刺史教民耕興學
校屯田二十四所仁化大行徙江南西道觀察使
計口受俸民不知為瓦教民為陶為陂塘五百九十
八所灌田萬二千頃宣宗讀元和實錄見丹政事
卓然它日與宰相語元和時治民孰第一周墀對丹
有大功德殁四十年老幼思之不㤀乃詔上丹功状
命刻於碑
子宙為永州刺史州方災歉及俗不知法每飢人輒
莩死宙處治之皆有利
韋彤京兆人四世從祖方質為武后時宰相彤名治禮
德宗時為太博士
韋公肅隋儀同觀城公約七世孫元和初為太博士
韋應物少以三衛郎事玄宗豪縱不羈玄宗崩始折節
務讀書然余觀其為人性高潔鮮食寡慾所居掃地
焚香而坐與豪縱者不類其詩清深妙麗雖唐詩人
之盛亦少其比劉禹錫太和六年十二月九日有舉
韋中丞自代一状而唐書文藝傳乃云史家逸其行
事故弗得而述云見韓子蒼詩話
五代韋震字東卿雍州萬年人也為人彊敏有口辨事
梁太祖為都統判官
時(七十一)
姓纂曰齊有賢人時子著書見孟子新論有時農
鉅鹿魏有夀春令時苗後趙有謁者僕射時軌姓
苑云並鉅鹿人也
五代時溥徐州人為州牙將黃巢亂京師節度使支詳
遣溥與陳蕃率兵五千西討至莱蕪大破之諸將皆
有功惟溥功第一加檢校司徒同中書門下平章事
進檢校太尉兼中書令鉅鹿郡王
師(七十二)
姓纂曰風俗通師樂人瞽者之稱晉有師曠魯有師
乙晉有師俚師觸師蠲也又師服晉大夫也
左傳僖公七年管仲曰鄭有叔詹堵叔師叔三良為政
未可間也
僖公二十二年晉勞楚子于柯澤楚使師縉示之俘馘
襄公二十四年舒鳩人叛楚楚子使師祁犂沈尹夀讓
之
襄公三十年絳人曰臣生之年正月甲子朔四百有四
十五甲子矣其季於今三之一也師曠曰魯叔仲惠伯會
郤成子于承匡之歲也七十有三年矣魯使者在晉
歸語諸武子曰晉未可媮也有史趙師曠而咨度焉
曠字子野晉樂師也驟歌北風又歌南風石言于
晉晉侯問師曠曰石何故言對曰石不能言民聽濫
也叔向曰子野之言君子哉
前漢師丹字仲公琅琊東武人治詩舉孝廉為郎徵
為光禄大夫後為太子太傅徙為大司空經為世
儒宗德為國黃耉可謂社稷之臣
貨殖師史轉轂百數賈郡國無所不至過邑不入門能
致十千萬
南史孝義師覺授撰孝子傳八卷
伊(七十三)
姓纂曰帝堯伊祁氏之胤裔孫伊尹名摰相湯生陟
之風俗通漢有議郎伊推又伊嘉為雁門都尉石顯
黨山陽蜀志伊籍山陽人也今在僕射安黃節度
伊慎廣州人河南官氏志伊婁改為伊後魏有伊
代人
尚書伊尹作咸有一德惟伊躬暨湯咸有一德克享天
心受天君奭在昔成湯時則有若伊尹格于皇
天
伊陟相太戊亳有祥桑榖共生于朝伊陟贊于巫咸作
咸乂四篇(伊陟伊尹子)
蜀志伊籍字機伯為左將軍從事中郎使於吳孫權
聞其才辯欲逆折之適入拜權曰勞事無道之君乎
即對曰一拜一起未足為勞其機捷類如此遷昭
文將軍雍容風議見禮於世
北史伊代人少勇健善射走及飛鳥曳牛却行擢為
侍郎太武曰智力如此終至公相後拜司空
清約自守為政舉大綱不為苛碎孫盆生驍勇有
膽氣累有戰功遂為名將
枝(七十四)
楚大夫枝如子躬之後或姓枝如氏
儀(七十五)
衛大夫儀封人見論語徐大夫儀楚西河漢有儀長孺
隨(七十六)
周同姓國也又杜伯魯孫晉大夫食采於隨亦曰隨會
漢有博士隨何又有右扶風隨蕃
姬(七十七)
帝嚳生姬水因以為氏裔孫周文王三十餘代至赧王
子孫號姬氏漢有君姬嘉唐水部郎中處遜
代居長安開元初以玄宗嫌名改姓周氏
媯(七十八)
世本云帝舜之後舜生媯汭子孫氏焉後漢有媯鵠後
改為姚氏文士傳有媯覽
岐(七十九)
風俗傳岐伯黃帝師安化唐萬福府統軍岐才慶州
人
離(八十)
風俗通云離婁孟子門人漢有中庶子離常之後漢
有離班
驪(八十一)
左傳驪戎國之後在昭應縣
危(八十二)
見姓苑
竒(八十三)
伯竒之後以王父字為氏河南後魏官氏志竒斤氏
改為竒
為(八十四)
魯昭公子公為之後後漢南郡太守為昆
羲(八十五)
羲和堯掌天地之官子孫氏焉
戲(八十六)
伏戲之後子孫氏焉
兒(八十七)
吳郡有語兒生而能語子孫氏焉河南官氏志賀兒
氏改為兒氏
訾(八十八)
風俗通席嚳妃訾娵氏女姓苑云今齊人漢功臣表有
櫻虛侯訾順
宜(八十九)
隋西南夷有宜繒宜林
卑(九十)
卑耳國之人後或云鮮卑種類漢有右北平太守卑
躬河間卑躬河間人鴈門後漢太尉掾卑整又魏
志公孫度將有卑術
彌(九十一)
史記衛公孫彌牟彌牟孫子瑕以王父字為氏新豐
三輔決錄漢彌氏新豐人
馳(九十二)
見姓苑
蚩(九十三)
蚩尤氏之後以國姓
斯(九十四)
姓苑云吳人吴志剡縣史斯從東陽南齊書東陽
郡有斯氏
移(九十五)
漢有弘農太守移良
蘄(九十六)
姓苑云蘄春侯之後蘄如
旗(九十七)
風俗通齊卿公孫竈惠公孫也生欒施字子旗子孫以
王父字為氏後漢有旗流甘
其(九十八)
漢功臣表陽河侯其石傳封六代
期(九十九)
風俗通楚大夫居期思城因以為姓
慈(一百)
高陽氏才子之後美其宣慈惠和因以為姓急就章有
慈仁
釐(百一)
後秦錄有釐豔
耏(百二)
左傳宋有耏班漢功臣表芒侯耏跖跖子昭昭子甲
尚景帝女南宫公主
僖(百三)
姓苑云魯僖公之後今彭城人
狸(百四)
左傳八元季狸之後
脂(百五)
見姓苑京兆魏志中散大夫脂習哭孔融者
䕫(百六)
芉姓楚君熊摰之後為䕫子孫以國為氏石趙有太保
䕫安本天竺人遼東䕫安寓居遼東玄孫逸姚秦司
空後燕有遼東䕫騰
菑(百七)
見姓苑北海孔融集菑壮青州人
遺(百八)
魯費宰南遺之後急就章有遺人
資(百九)
黃帝之後食采益州資中因以為氏陳留風俗通資
成陳留人也
耆(百十)
伊祁氏之後亦作祁
之(百十一)
姓苑有之氏
台(音夷百十二)
見姓苑亦墨台之後或云駘氏之後
夷(百十三)
齊大夫夷仲年之後論語逸民夷逸
司(百十四)
左傳鄭有司臣司齊
遲(百十五)
殷賢人遲任尚書盤庚上遲任有言曰人惟求舊器
非求舊惟新晉有遲超
治(百十六)
人姓見纂要
兹(百十七)
左傳魯桓公孫公孫兹之後以王父名為姓其後有兹
無還
丕(百十八)
左傳晉大夫丕鄭丕豹
邳(百十九)
風俗通云奚仲為夏車正自薛封邳其後以為氏焉後
漢二十八將有衛尉信都邳彤
騅(百二十)
左傳晉七輿大夫騅歂鄧有騅甥
尸(百二十一)
漢書云尸佼晉人商君師著尸子風俗通云其先封於
尸鄉故為尸氏齊相有尸臣
茨(百二十二)
後漢有桂陽太守茨充
纍(百二十三)
風俗通纍祖之後晉七輿大夫纍彪
飢(百二十四)
左傳殷人七族有飢氏
劦(百二十五)
蜀有刁逹避難改焉
蔾(百二十六)
姓苑云淮南人
池(百二十七)
以居為姓也漢有中牟令池瑗魏有城門侯池仲魚義
安今義安有池氏
蒍(百二十八)
蒍賈字伯嬴楚司馬也賈為工正(官名)孫叔敖楚令尹蒍
艾獵也父賈蒍子馮孫叔敖從子也為楚令尹
知(百二十九)
知武子晉卿也名罃字子羽荀盈字伯夙知罃之子
是曰知悼子荀氏知林父曰中行氏弟首曰知氏
名賢氏族言行類稿卷四
