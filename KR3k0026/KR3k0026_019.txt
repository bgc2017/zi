卷十九
名賢氏族言行類稿卷十九
宋章定撰
包(三百八十八)
姓纂楚大夫申包胥之後以父王字為氏焉
後漢包咸字子良會稽人習魯詩論語除郎中入授皇
太子論語遷大鴻臚每進見錫以几杖經傳有疑遣
小黃門就舍即問常特賜珍玩束帛俸禄增於諸
卿皆散與諸生之貧者
北史儒林包愷字和樂東海人兄愉明五經愷悉傳其
業又受史記漢書尤稱精究仕隋為國子助教遠
近聚徒教授數千人
宋朝包拯字希仁廬州合肥人也舉進士以大理評事
知建昌縣辭以親年老改和州管庫而親不欲去鄉
里遂解官就養及親亡廬墓側終喪不忍仕久之知
天長縣有訴盗割牛舌者拯曰第殺而鬻之俄有告
私屠牛者拯曰已割其舌矣非私殺也盗色變遂引
服徙知端州入為監察御史建言國家取士用人不
得實歲賂戎狄非禦戎之策又言諸路轉運加按察
使之名以苛察相尚奏劾官吏更倍於前皆捃摭細
故使吏不自安詔為罷之使契丹敵之典客曰雄州
開便門欲誘納叛人刺候疆事邪拯曰誠欲刺之自
有正門何必便門也此豈開涿州門邪敵有沮色入
為三司戸部副使奏罷斜谷務造船材木十萬及罷
七州河橋竹索數十萬奉使河北言牧馬占邢洛趙
三州沃壤萬五千頃悉請以為民事多施行擢天章
閣待制知諫院張堯佐挾貴妃以請自三司使拜宣
徽節度景靈羣牧四使拯上疏切諫阻堯佐卒奪其
宣徽景靈二使拯數論斥大臣請罷一切内降又錄
唐魏鄭公三疏請置坐右及别條七事言明察聽納
辨别朋黨愛惜人才不主先入之說蕩去疑法條責
臣下牽錄微過其論甚美除龍圖閣直學士復為河
北轉運使知瀛州除放一路所負回易公使錢十餘
萬仍奏請諸州毋得回易公使錢徙揚廬二州廬即
拯鄉里也親黨有犯法者拯無少貸焉召知開封府
舊制訟牒令知牌司收之於門外拯使徑至庭下辨
曲直吏民不敢欺京師大水拯以勢家多置園第惠
民河上歲久湮塞遂盡毁去中貴人偽增地契步數
者拯奏劾之權貴為之斂迹嘉祐三年除右諫議大
夫御史中丞上疏請立皇嗣仁宗喜乃曰當徐議之
拜禮部侍郎樞密副使終于位諡孝肅拯為人不
苟合未嘗偽辭色以悦人平居無私書故人親黨亦
皆絶之人多憚其方嚴仕已通顯奉己儉約如布衣
時
巢(三百八十九)
姓纂有巢氏之後堯時有巢父夏殷有巢國左傳吳
有巢牛臣後漢司空巢堪
宋朝巢谷字元修眉州眉山人也嘗舉進士京師見舉
武藝者心好之谷素多力遂棄其舊學蓄弓箭習騎
射久之業成而不中第去遊秦鳳涇原間所至友其
秀傑蘇軾責黃州與谷同鄉幼而識之因與之遊及
軾與其弟轍在朝谷浮沉里中未嘗一見紹聖初軾
轍謫嶺海平生親舊無復相聞者谷獨慨然自眉山
誦言欲徒步訪兩蘇聞者皆笑其狂谷至梅州遺轍
書曰我萬里步行見公不自意全今至梅矣不旬日
必見死無恨矣轍驚喜曰此非今世人古之人也既
見握手相泣已而道平生逾月不厭時谷年七十三
矣將復見軾於海南轍愍其老且病止之曰君意則
善然自循至儋數千里當復渡海非老人事也谷曰
我自眎未即死也公無止我留之不可則資之以行
至新會有蠻隷竊其囊&KR0724;以逃獲於新州谷從之至
新遂病死
元修之賢潁濱先生筆之於傳謂谷於朋友之義無
愧高恭者此豈無意哉定故表而出之
茅(三百九十)
姓纂周公第三子茅叔封茅國子孫以國為氏焉左
傳邾大夫茅地弟夷鴻史記秦有茅焦神仙傳有茅
盈
通鑑茅焦諫秦始皇之遷太后解衣伏質始皇下殿手
自接之曰先生起就衣今願受事乃爵之上卿
後漢茅容字季偉郭林宗嘗寓宿於容旦日殺雞為饌
林宗謂為已設既而以供其母自以草蔬與客同飯
林宗起拜之曰卿賢乎哉因勸令學卒以成德
膠(三百九十一)
姓纂殷末賢人膠鬲之後
曹(三百九十二)
姓纂顓頊玄孫陸終第五子安為曹姓至曹挾周武
王封之於邾為楚所滅遂復曹氏周文王第十三子
振鐸封曹亦為曹氏為宋所滅子孫以國為氏
左傳莊公十年齊師伐我公戰于長勺公將鼓之曹劌
曰未可齊人三鼓劌曰可矣既克公問其故曰夫戰
勇氣也一鼓作氣再而衰三而竭彼竭我盈故克之
夫大國難測也懼有伏焉吾視其轍亂望其旗靡故
逐之
襄公二十三年齊侯伐衛曹開御戎
僖公二十四年富辰曰昔周公封建親戚曹滕畢原文
之昭也
國語曹劌曰惠本而後民歸之志民和而後神降之福
新序曹劌謂魯莊公曰齊之侵魯至於城下君不圖
與君請當其君臣請當其臣及會劌曰願請汶陽田
齊桓公許之
史記曹䘏字子循孔子弟子
刺客曹沫魯人以勇力事莊公為魯將齊魯會盟于
柯沬執匕首劫齊桓公盡歸魯之侵地
曹參沛人高祖初起參以中涓從至為丞相號曰平陽
侯後為齊相使人厚幣請蓋公蓋公為言治道貴清
静而民自定於是避正堂舍蓋公其治用黃老術齊
國安集大稱賢相蕭何卒參告舍人趣治行吾將
入相居無何使者果召參參去屬其後相以齊獄市
為寄慎勿擾也代何為相舉事無所變更一遵何約
束飲醇酒不事事百姓歌之曰蕭何為法較若
畫一曹參代之守而勿失載其清静民以寧一多
攻城野戰之功諡懿侯子窋代侯蕭何傳曹參
身被七十創攻城略地功最多宜第一又贊曰依
日月之末光為一代之宗臣
曹襄參之孫也以平陽侯為後將軍出定襄
後漢曹褒字叔通父充持慶氏禮為博士褒結髮傳
父業舉孝廉遷圉令以禮理人以德化俗撰次漢禮
為百五十篇博物識古為儒者教授諸生千餘
人
魏志曹仁字子孝數有戰功封安平侯將軍真天人
三軍服其勇後拜大將軍
曹洪字子廉拜驃騎將軍封樂城侯
曹休字文烈太祖曰此吾家千里駒也以戰功累轉將
軍遷大司馬都督揚州封長平侯
曹真字子丹以戰功遷大將軍封邵陵侯遷大司馬不
恃親戚之寵不驕白屋之士五子皆封列侯
晉書曹志字允恭以材行稱遷章武趙郡太守以達學
通識宜在儒林為博士後遷祭酒
良吏曹攄字顔遠少有孝行補臨淄令辯寡婦之冤時
稱其名獄歲夕縱死囚歸家克日而還一縣歎服號
曰聖君百姓懷之
文苑曹毗字輔佐少好文籍善屬詞賦察孝廉除郎中
後為下邳太守以名位不至著對儒以自釋沉研秘
籍踠足下寮累遷至光禄勲
鄭袤妻曹氏事舅姑甚孝躬紡績之勤以充奉養至於
叔妹羣娣之間盡其禮節咸得歡心
南史曹武字仕威在齊轉右衛將軍子世澄世宗並
蒙梁武帝抽擢迭為大郡世宗性嚴明頗識兵勢
曹景字子震梁武時為右衛將軍大破魏軍於鍾離進
爵為公
北史曹世表字景昇性雅正涉獵羣書為司徒記室除
清河太守臨官省約百姓安之
唐曹華宋州人烏重胤討蔡請華自副戰青陵城拔凌
雲柵以功封陳留郡王蔡平進棣州刺史自李正
己盗齊魯俗益汙驁華下令曰鄒魯禮義鄉不可忘
本云云人乃知教華雖出戎伍而動必由禮愛重
士大夫不以貴倨人
曹憲公卿多從之游於小學家尤邃自漢杜林衛宏以
後古文亡絶至憲復興煬帝令與諸儒譔桂苑珠叢
規正文字又注廣雅學者推其該博貞觀中以弘文
館學士召不至太宗嘗讀書有竒難字輒遣使者問
憲援驗詳複帝咨尚之憲始以梁昭明太子文選授
諸生而李善相繼傳授於是其學大興
宋朝曹彬字國華真定靈夀人也父芸成德軍兵馬使
彬始生周歲日父母陳諸玩具羅於席觀其所取彬
左手持干戈右手取俎豆斯須取一印他無所觀人
皆異之既長氣質純厚乾祐中為成德牙將周太祖
貴妃張氏彬之從母也彬歸京得隷世宗帳下出使
吳越訖事即行不受私覿吳越以輕舟遺之曰不納是近
名也遂受而歸盡輸内帑世宗彊還之欲辭不獲悉
以分親舊而一介不取宋興與王全斌郭進屢破北
寇太祖伐蜀峽中郡縣悉下諸將皆欲屠城殺降彬
獨任恕而戢下所至悦服太祖降璽書褒之蜀平時
諸將多有子女玉帛彬橐中惟圖書衣衾而已太祖
以王全斌等貪縱不法屬吏而謂彬清介廉謹拜宣
徽南院使義成軍節度使彬辭曰伐蜀將士俱得罪
臣以無功獨蒙褒寵恐無以勸天下太祖曰卿有茂
功加以不伐設有微累全斌等豈惜言哉夫懲惡勸
善朕所以勵臣下也彬乃不敢辭太祖伐江南以彬
將行營之師進圍金陵李煜危甚遣其臣徐鉉奉表
詣闕乞緩師彬亦緩攻冀煜歸服使人諭之曰事勢
如此所惜者一城生聚若能歸命策之上也城垂克
彬忽稱疾不視事諸將皆來問疾彬曰余之病非藥
石所愈惟須諸公誠心自誓以克城之日不妄殺一
人則自愈矣諸將許諾共焚香為誓明日稱愈遂克
金陵城中皆按堵如故李煜與其臣百餘人詣軍門
請罪彬慰安之待以客禮煜之君臣賴以獲免自出
師至凱旋士衆畏服其軍政如此及入見以牓子進
稱奉敕江南幹事回其謙恭不伐又如此初彬之總
師也太祖謂曰俟克李煜當以卿為使相已而還朝
獻俘太祖曰本除卿使相然劉繼元未下姑少待之
乃賜彬錢二十萬彬曰人生何必使相好官亦不過
多積金錢耳未幾拜樞密使忠武軍節度使太宗即
位加同平章事太宗議征太原召彬問曰今吾欲北
征卿以為何如彬曰以國家兵甲精銳剪太原之孤
壘殘壁推枯拉朽耳何為而不可太宗意遂決從平
太原加兼侍中真宗即位同平章事兼為樞密使咸
平二年被疾真宗親侍臨問手為和藥仍賜以白金
萬兩問以後事對曰臣無事可言臣二子粲與瑋材
器有取臣若内舉皆堪為將軍真宗問以優劣對曰
粲不如瑋薨真宗惻然震悼對輔臣語及彬必流涕
贈中書令追封濟陽侯郡王諡曰武惠與趙普配饗
太祖廟庭
曹翰大名人也少為郡小吏周太祖鎮鄴竒之以隷世
宗帳下世宗鎮澶淵以為牙校及尹開封翰猶在澶
淵聞太祖寢疾不俟召見世宗密言曰王為冢嗣不
侍醫藥何以副天下望世宗悟入侍禁中以府事命
翰總決世宗即位補供奉官稍遷樞密承旨太祖征
蜀以翰為均州刺史鑿山開道師旅以濟詔翰兼轉
運使而糧餽不乏蜀平全師雄擁衆十萬叛翰與曹
彬劉光義討平之又軍校吕翰盗據嘉州翰及諸將
奪其城諜知賊欲三鼓復攻城戒擊柝使緩向晨猶
二鼓賊衆不集而潰遷蔡州團練使改潁州從征太
原會河決翰董其役指日而訖事後復有決其績用
亦然將征江南翰兵先赴荆南以翰為先鋒使克池
州金陵平江州軍校胡德據城拒命翰率兵討之凡
五月而拔翰怒屠其城無噍類又役兵八百所奪金
帛以億萬計偽言欲致廬山羅漢鑄像於京師因調
巨艦百艘載所得以歸以功遷桂州觀察使判潁州
從太宗征太原又從征幽州所部攻城之東南隅卒
掘土得蠏以獻翰謂諸將曰蠏水物而陸居失所也
且多足慮救將至不可進拔之象其班師乎已而果
然除威塞節度使仍判潁州命攻幽州詔督役開河
自雄至莫以通漕運翰遣徒伐木於邊地授五騎以
五色旗為斥候如遇寇舉白旗有林木舉青旗煙火
舉赤旗陂澤舉黑旗丘陵舉黃旗以為應又起熢燧
于境上敵疑而不敢近塞事遂濟乃歸鎮召入為左
千牛衛上將軍卒諡武毅翰隂險多智數飲酒至
數斗不亂對上奏事雖數十皆默記不少差
曹光實字顯忠雅州百丈人也父疇仕蜀為靖南軍使
疇卒光實繼莅其職蜀以光實為永平軍節度使太
祖命王全斌等平蜀既而羣盗蜂起夷人張樂忠者
率衆數千黑夜掩至環光實所居鼓噪而進光實舉
家三百口皆操戈突圍以出賊衆避易不敢近光實
詣全斌白其事誓雪冤憤時蜀中諸郡未下乃圖雅
州地形要害兼陳用兵攻取之意全斌壯其勇遂令
將兵果克其城獲樂忠而甘心焉全斌以光實為黎
雅州都巡檢使安集勞來民夷懷之召還太祖喜曰
此蜀中之俊傑也以為黎州刺史遷唐州團練使
從子克明
曹克明字堯卿父光遠為夷賊所害克明尚幼有妾匿
之葦薄中得免既長曉兵法善騎射光實既沒克明
時為牙内虞侯從行秘不發喪使人傳光實命回兵
銀州乃與其僕潛入虜中獲光實尸還葬京師先是
蜀人禁不許還其鄉克明以母老趣道而歸李順反
求克明欲用之克明乃擕母遁山谷間及賊陷雅州
克明集潰兵七千人又募丁壯三千遂復名山火井
夾江等九縣立七砦於嘉眉卭州界分兵擊賊因復
雅州補西頭供奉官監兵黎州以餘賊未平徙卭州
乃為書三十六遺溪洞酋長諭以朝廷恩信悉來赴
承天節宴并遺以篋衣咸感泣而去獨洪洞恃險不
至克明領兵攻之斬其首領會撫水州蠻叛以克明
為宜容等十州巡檢使乃領兵深入克明意士卒有
退志命後軍伐大木絶歸路且行且戰踰月至撫水
州知州蒙承貴出降克明謂曰爾三十餘年為邊患
止謂官軍不能至爾今天子好生不欲絶爾類姑許
自新皆復拜感激命歃血為誓勒銘於山而還奏改
撫水州曰安化州既平徙知桂州始置洞溪司而兼
領之嶺外居人結茅為屋雖嚴火禁不能弭患克明
激以水入城夾道分流以為之備又命北軍教以陶
埴民始為瓦舍自是其患遂罕代還知滁州又知鼎
州會交趾李公藴寇邕州改文思使知邕州時克明
老矣或勸以不宜南去克明曰天子不以吾衰老委
之邊事安可止耶至則遣人入交趾諭以利害公藴
上章謝罪遷西上閤門使復知鼎州卒
曹利用字用之趙州人也其父諫明經及第至右補闕
假崇儀使利用少有志節讀書略通大義以諫遺恩
授殿前承旨轉右班殿直鄜延路走馬承受公事景
德初契丹南牧真宗用寇凖計親御六軍渡河而斃
其貴將撻覽契丹有求和意朝廷知之是時利用適
奏事行在以利用使于兵間利用言儻得奉君命雖
死無所避即日授閤門祗侯假崇儀副使奉書以行
真宗曰契丹如貪歲賂乃國家細事或求關南之地
當以理絶之利用對曰彼若妄有所求臣不敢生還
真宗壯其言利用見敵果首及關南地利用曰若歲
求金帛尚恐大臣議或不同割地之議死不敢聞若
爾則兩國之兵未有休時矣敵度不可屈遂決通好
之議而與報使同至復致書幣以往許其和好仍歲
遺銀絹三十萬使還擢東上閤門使忠州刺史天禧
中拜樞密加同平章事宰相李迪面斥丁謂姦邪利
用馮拯皆有朋黨利用曰以片文遇主臣不如迪若
捐軀入不測之地迪不如臣卒以利用兼太子少保
進右僕射仁宗即位進封魯國公卒
曹覲建州人也故贈諫議大夫修古之姪為諫官有直
名無子以覲為嗣而奏以官累遷太子中舍知封州
儂智高反覲自佩郡印與兵馬監押陳曄率州兵百
餘人禦賊力不勝遂為賊所執以郡印授二卒使懷
去賊諭欲用之覲叱曰犬彘敢爾邪遂見殺封之人
為覲立廟歲時祀之朝廷贈覲太常
曹緯字元象潁昌人元符三年擢進士第與劉燾元言
瞿執柔劉正夫乾德初在太學號四俊性豪邁作字
行楷有法嘗謂一點一畫若不稽古則位置中不穏
順調貴池尉秦少游曰若置君詩於少陵集中誰曰
不然正如李光弼提郭子儀兵當益精明耳有詩文
號秋浦集
曹組字元寵元象弟也少游庠校有聲著鐵硯篇以自
見凡六舉蹭蹬不遇宣和中徽宗皇帝親洒宸翰以
賜曰曹組文章之士嘗命題作賦限一日投進援筆
立就文不加點深得古風詔赴殿試賜進士第錫予
甚厚家有五世喪貧未能葬創起松楸盡舉諸櫬鄉
里送喪車徒以千衆綿亘數里後行相國寺中有人
謂曰君顔間有墳墓隂德氣當延十年夀因忽不見
平生所為詩文謝克家任伯為作集引而尊俎間滑
稽之詞人喜傳誦至於詩文敏妙世罕知之其子勛
有詞藝出疆專對累遷承宣使豈所謂不在其身必
在其子孫者乎(百家詩選)
亳人曹元寵善為謔詞所著紅窗迥者百餘篇雅為
時人傳頌宣和初召入宫見於玉華閣徽宗顧曰汝
是曹組耶即以回波詞對曰只臣便是曹組會道閒
言長語寫字不及楊球愛錢過於張補帝大笑球補
皆當時供奉者因以譏之常著方袍頂大帽從小奚
奴負一酒壺遇貴介必盡醉又索酒滿壺而歸壺上
刻銘云北窗清風西山爽氣醉鄉日月壺中天地組
官止班行其子勛遭際建炎龍飛富貴四十年位至
太尉(見容軒隨筆)
陶(三百九十三)
姓纂陶唐氏之後因氏焉虞思為周陶正亦為陶氏陶
叔為周司徒漢功臣開封侯舍生青為丞相
左傳定公四年殷民七族陶氏施氏封畛土略自武父
以南及圃田之北竟取於有閻之土以共王職
後漢陶謙字恭祖後遷安東將軍徐州牧
晉書陶璜字世英父基在吳為交州刺史璜有謀策周
窮好施為交州牧在南三十年威恩著于殊俗子
威蒼梧太守甚得百姓歡心威弟淑子綏並為交
州
陶侃字士行為武昌太守後為廣州刺史在州無事
朝暮運甓曰吾方致力中原過爾優逸恐不堪事
常惜分隂引接疎遠門無停客竹頭木屑悉令
掌之破蘇峻於石頭都督荆江等八州子瞻
字道真少有才器歴廬江建昌二郡太守
陶臻字彦遐有勇略智謀為南郡太守臻弟輿果烈
善戰以功遷武威將軍
陶回轉州别駕為吳興太守時饑榖貴輒便開倉廪
以賑之一境獲全
隠逸陶潰字處静好導養之術好讀易善卜筮於
長沙臨湘山中結廬居之
隠逸陶潛字元亮號五柳先生欲弦歌以為三逕之
資乃為彭澤令不能為五斗米折腰乃賦歸去來辭
解印去縣自謂羲皇上人蓄無絃琴曰但識琴中趣
何勞絃上聲冷齋夜話云李格非善論文章嘗曰
諸葛孔明出師表劉伶酒德頌陶淵明歸去來詞李
令伯陳情表皆沛然如肺肝中流出殊不見斧鑿痕
先生云孔子不取微生高孟子不取於陵仲子
惡其不情也淵明欲仕則仕不以求之為嫌欲隠則
隠不以去之為高饑則叩門而乞食飽則雞黍以迎
客古今賢之貴其真也又云吾前後和其詩凡百有
九篇至其得意自謂不甚愧淵明然吾之於淵明豈
獨好其詩也哉如其為人實有感焉淵明臨終疏告
儼等吾少而窮苦每以家弊東西遊走性剛才拙與
物多忤自量為己必貽俗患僶俛亂世使汝等幼而
饑寒淵明此語盖實錄也吾真有此病而不早自知
半世出仕以犯大患此所以深愧淵明欲以晩節師
範其萬一也苕溪漁隠曰淵明坐止於樹蔭之下
則廣厦華堂吾何羡焉步止於蓽門之裏則朝市聲
利吾何趨焉好味止於噉園葵則五鼎方丈吾何欲
焉大歡止於戲稚子則燕歌趙舞吾何樂焉在彼者
難求而在此者易為也淵明固窮守道安於丘園疇
肯以此易彼也乎
先生洪範覺苕溪漁隠淵明之論甚高定故表
而出之
南史孝義陶季直五歲喪母哀如成人其後徵召不起
號曰聘君孝義陶子鏘字海育秣陵人也
隠逸陶弘景字通明永明中脱朝服挂神武門止于句
容句曲山自號陶隠居讀書萬餘卷心如明鏡
過
宋朝陶穀字秀實邠州新平人也北齊尚書令唐邕唐
内史唐儉皆其遠祖因避晉高祖諱更為陶幼有俊
才起家為校書郎宋興歴禮刑戶部三尚書遷承旨
乾德初郊祀法物制度多榖所定又乘輿大輦久亡
其制穀立意造之至今用焉卒贈右僕射太祖將受
禪未有禪文穀在旁出諸懷中而進之曰已成矣
性傾險巧詆其進緣李崧崧之死穀自謂有力焉周
世宗召魚崇諒為學士未至穀譖之以為顧望而遂
代其任世宗謂趙上交多謁告穀乃及其受門生名
園事而上交被黜自言頭骨當珥貂冠蓋有意大
用也人咸笑之
陶弼字商翁元豐中為崇儀使知邕州先生作
誌銘稱其有文武之才而可其詩
名賢氏族言行類稿卷十九
