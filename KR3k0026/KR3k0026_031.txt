卷三十一
名賢氏族言行類稿卷三十一
宋章定撰
周(五百卄五)
姓纂帝嚳生后稷至太王邑於周文王以國為氏
新序周舍事趙簡子立簡子之門三日三夜簡子使人
問之曰子何以令我周舍曰願為諤諤之臣墨筆操
牘隨君之君之過而書之
國語史伯曰夫成天地之大功者其子孫未嘗不章虞
夏商周是也周棄能播殖百榖疏以衣食民人者也
其後皆為王公侯伯
史記周勃沛人也以織薄曲為生為人吹簫給喪事材
官引彊從高帝攻戰賜爵號絳侯木彊敦厚帝以
為可属大事不好文學椎而少文孝惠時為太尉
誅諸吕文帝以為右丞相子亞夫封條侯為將軍
軍細柳緩急真可任
周昌沛人也從兄曰周苛苛為御史大夫昌為中尉後
為御史大夫封汾陰侯為人彊力敢直言為人
吃期期不奉詔
周緤沛人也常為高祖參乘後為蒯成侯
儒林周堪字少卿齊人事大夏侯勝元帝時擢光禄勲
後漢周榮字平孫舉明經辟司徒府排奏竇憲由此顯
名自郾令擢為尚書令後為山陽太守所歴郡縣皆
見稱紀子興少有名譽陳忠薦其博物多聞拜為
尚書郎子景字仲饗遷豫州刺史河内太守拔才薦
善常恐不及每歲時延請舉吏入上後堂宴會數四
乃遣贈送什物無不充備後為司空舉奏諸宦官姦
猾皆坐黜朝廷莫不稱之
周章字次叔為郡功曹太守欲私謁竇憲諫不聽前拔
佩刀絶其馬鞅乃止後舉孝廉
周磐字堅伯居貧養母儉薄不充乃就孝廉之舉及母
沒公府徵之遂不應後歲朝令其二子曰吾日者夢
見先先生與我講於陰堂之奥豈吾齒之盡
乎
儒林周防字偉公受尚書明經舉孝廉拜郎中
周舉字宣光姿貎短陋而博學洽聞為儒者所宗京師
語曰五經縱橫周宣光舉茂才為平丘令上書言
得失辭甚切直拜尚書名重於朝廷左右憚之又
遷諫議大夫遷侍中與八使巡行天下號曰八俊
劾奏貪猾表薦公清朝廷稱之拜光禄大夫卒朝
廷賜錢十萬以旌委蛇素絲之節子勰字巨勝時
梁冀貴盛前後三辟竟不能屈自勰曾祖父揚至勰
孫恂六世一時皆知名
酷吏周紆字文通嘗拜洛陽令下車先問大姓主名吏
數閭里豪強以對紆厲聲怒曰本問貴戚輩豈能知
此賣菜傭乎貴戚跼蹐京師肅清後為御史中
丞
周澤字穉都拜太常清潔循行盡敬宗廟嘗卧疾齋宫
妻問之澤大怒以妻干犯齋禁收送詔獄謝罪時人
語曰生世不諧作太常妻一歲三百六十日三百五
十九日齋一日不齋醉如泥
周黨字伯况建武中被徵不得已乃着短布單衣糓皮
綃頭待見尚書及引見自陳願守所志遂隠居黽池
周嘉字惠文拜零陵太守零陵頌其遺愛吏民為立祠
弟暢字伯持為河南尹夏旱因收葬客死骸骨萬餘
人應時澍雨
蜀志周羣字仲直嘗占天有徵為儒林校尉
吳志周瑜字公瑾廬江舒人年二十四吳中皆呼為周
郎敗魏師八十萬於赤壁性度恢廓程普曰與公
瑾交若飲醇醪不覺自醉文武籌略萬人之英少
精意音樂謠曰曲有誤周郎顧建獨斷之明出衆
人之表子循循弟胤
周泰字幼平九江人膽氣倍人
周魴字子魚吳郡人嘗舉孝廉為寧國長又為鄱陽太
守譎略多竒卒破曹休斬獲萬計功名當書之竹帛
在郡十三年賞善罰惡威恩並行
晉書周處字子隠膂力絶人不修細行嘗除去三害遷
新平太守撫和戎狄雍土美之後轉廣漢太守郡多
滯訟有經三十年而不决者處詳其枉直一朝決遣
又遷御史中丞凡所糾劾不避寵戚子玘字宣佩
不妄交遊名重一方嘗舉秀才除議郎為吳興太守
甚有威惠子勰字彦和終臨淮太守玘弟札字
宣季察孝廉除郎中札兄子筵卓犖有才幹拜
吳興太守
周訪字士達常周窮振乏家無餘財智勇過人為中
興名將慨然有平河洛之志子撫字道和彊毅
有父風遷平西將軍撫子楚字元孫進冠軍將軍
楚子瓊勁烈有將略為建武將軍瓊子虓字孟
威執心忠烈不屈苻堅撫弟光為潯陽太守光
子仲孫寧州刺史
周浚字開林當移鎮秣陵賓禮故老搜求俊乂甚有威
德子嵩字仲智次子謨歴丹陽尹
周馥字祖宣遷吏部郎選舉精密為鎮東將軍
振纓中朝素有俊彦之稱子密字泰玄時人稱為
清士位至尚書郎
周顗字伯仁少有重名神彩秀徹賁嵩見之歎曰汝
潁固多竒士拜祕書郎累遷尚書吏部郎後轉尚
書左僕射初以雅望獲海内盛名後頗以酒失為
僕射略無醒日號為三日僕射王導嘗指其腹答
曰此中空洞無物然足容卿輩數百人殺諸賊奴取
金印如斗大後為王敦所害王導曰吾雖不殺伯
仁伯仁由我而死幽冥之中負此良友子閔字子
騫歴衡陽建安臨川太守
忠義周該周﨑
周顒字彦倫顗之七世孫宋元徽中詔為郯令有恩
惠百姓思之又為山陰令彦倫於鍾山西立隠舍
休沐則歸之遷中書郎兼著作轉博士太
學諸生慕其風争事華辯孔稚圭作北山移文有
曰蕙帳空兮夜鶴怨山人去兮曉猿驚長於佛理
著三宗論言空假義子捨字昇逸弱冠舉秀才除
太學博士仕梁累遷鴻臚卿尚書吏部郎雖居職屢
徙而嘗留省内二十餘年未嘗離左右帝以為有公
輔器稱為賢相歴侍中太子詹事
周弘正字思行捨弟之子年十五補國子生於國學講易
諸生傳習其義善玄理為世所宗陳宣帝立授
右僕射尋敕侍東宫講論語孝經太子以其德望素
重有師資之敬焉弟弘譲陳初領太常卿
周弘直字思方仕陳位太常卿氣調高於次昆或問
三周孰賢人曰若蜂腰矣子確字士潜博涉經史
篤好玄言位都官尚書
周山圖字季寂與人周旋白首不異在齊累遷鎮北
司馬轉黃門郎
周盤龍齊高帝進號右將軍與其子奉叔大敗魏
軍父子由是名播北國形甚羸而臨軍勇果後
表年老求解職還為散騎常侍武帝戲之曰卿著貂
蟬何如兜鍪盤龍曰此貂蟬從兜鍪中生耳奉叔
勇力絶人為東宫直閣將軍
周文育字景德嘗曰取富貴但有大槊耳累征有
功除南海令及平侯景累遷散騎常侍子寳安字
安人為猛烈將軍文帝寄以心膂精卒多配焉
周鐵虎嘗平侯景定建鄴錄前後功進爵為侯
周敷字仲遠為郡豪族膽力勁果超出時輩輕財重
士後為安西將軍
周炅字文昭豪俠任氣有將帥才以軍功遷江州刺史
文學周興嗣字思纂嘗宿逆旅夜有人謂曰子才學邁
世初當見識貴臣卒被知英主後為給事中
隠逸周續之字道祖通五經五緯號曰十經名冠同門
閒居讀老易隠於廬山徵命並不就
北史周幾代人也太武以其有智勇遣鎮河南威信
著於境外
周觀代人驍勇有膂力
周摇字世安仕隋為幽州總管修鄣塞謹斥堠邊人安
之
周羅㬋字公布仕陳為句容令後與齊師戰勇冠三軍
除右軍將軍又出為晉陵太守進爵為侯
周法尚字德邁少果勁有風槩好讀兵書仕隋拜巴州
刺史破三鵶叛蠻復擊走陳寇遷衡州總管
唐周允元豫州人同平章事武后宴宰相詔陳書傳善
言允元曰耻其君不如堯舜
周墀字德升汝南人及進士第長史學属辭高古遷起
居舍人時帝御紫宸召左右史咨質所宜墀最為天
子欽瞩俄知制誥武宗即位拜義城節度使宿將
暴謷不循令者墀命鞭其背一軍大治
周曾本李希烈部將與王玢姚詹韋清志相善號四公
子
五代周德威字鎮遠朔州馬邑人也為人勇而多智能
望塵以知敵數其狀貎雄偉笑不改容人見之凛如
也事晉王為騎將小字陽五當梁晉之際周陽五之
勇聞天下梁軍圍晉太原下令軍中曰能生得周陽
五者為刺史有驍將陳章者號陳野义常乘白馬被
朱甲以白異出入陣中求欲必生致之德威因戒其
部兵曰見白馬朱甲者當佯走以避之兩軍皆陣德
威微服雜兵伍中陳章出挑戰兵始交德威部下見
白馬朱甲者因退走章果奮矟急追之德威伺章已
過揮鐵鎚擊之中章墮馬遂生擒之以破夾城功拜
振武節度使梁遣王景仁將兵擊趙趙乞師於晉莊
宗自將出贊皇會德威於石橋進距柏鄕五里營野
河北晉兵少而景仁所將神威龍驤拱宸等軍皆梁
精兵人馬鎧甲飾以組繡金銀其光耀日晉軍望之
色動德威勉其衆曰此汴宋販兒徒飾其外耳其中
不足懼也其甲之直數十千得之適足為吾資無徒
望而愛之當勉以往取也退而告於莊宗曰梁兵甚
銳未可與争宜少退以待之莊宗曰吾提孤軍出千
里其利速戰今不乘勢急擊之使敵知吾之衆寡則
吾無所施矣德威曰不然趙人能城守而不能野戰
吾之取勝利在騎兵平原廣野騎兵之所長也今吾
軍於河上迫賊營門非吾用長之地也莊宗不悅退
卧帳中諸將無敢入見德威謂監軍張承業曰王怒
老兵不速戰者非法也且吾兵少而臨賊營門所恃
者一水隔耳使梁得舟檝渡河吾無類矣不如退軍
鄗邑誘敵出營擾而勞之可以坐勝也承業入宫曰
德威老將知兵願無忽其言莊宗遽起曰吾方思之
耳已而德威獲梁遊兵問景仁何為曰治舟數百將
以為浮梁德威引與俱見莊宗笑曰果如公所料乃
退軍鄗邑德威晨遣三百騎叩梁營挑戰自以勁兵
三千繼之景仁怒悉其軍以出與德威轉闘數十里
至於鄗南兩軍皆陣梁軍橫亘六七里汴宋之軍居
西魏滑之軍居東莊宗策馬登高望而喜曰平原淺
草可前可却真吾之勝地也乃使人告德威曰吾當
為公先公可繼進德威持馬諫曰梁軍輕出而遠來
與吾轉戰其來必不暇齎糧糗縱其能齎亦不暇食
不及日午人馬俱饑因其將退而擊之勝諸將亦皆
以為然至未申時梁軍東偏塵起德威鼓譟而進麾
其西偏曰魏滑軍走矣又麾其東偏曰梁軍走矣梁
陣動不可復整乃皆走遂大敗自鄗追至於柏鄉橫
尸數十里景仁以十餘騎僅而免劉守光僣號於燕
晉遣德威將兵三萬出飛狐以擊之以功拜盧龍軍
節度使莊宗勇而好戰尤銳於見敵德威老將常務
持重以挫人之鋒故其用兵常伺敵之隙以取勝十
五年德威將燕兵三萬人與鎮定等軍從莊宗於河
上自麻家渡進軍臨濮以趨汴州軍宿胡柳陂黎明
候騎報曰梁軍至矣莊宗問戰於德威德威對曰此
去汴州信宿而近梁軍父母妻子皆在其中而梁人
家國繫此一舉吾以深入之兵當其必死之戰可以
計勝而難與力争也且吾軍先至此糧爨具而營柵
完是謂以逸待勞之師也王宜按軍無動而臣請以
騎軍擾之使其營柵不得成樵爨不暇給因其勞乏
而乘之可以勝也莊宗曰吾軍河上終日俟敵今見
敵不擊復何為乎顧李存審曰公以輜重先吾為公
殿遽督軍而出德威謂其子曰吾不知死所矣明宗
時加贈太尉配享莊廟晉高祖追封德威燕王子光
輔官至刺史
周知裕字好問幽州人也為劉仁恭騎將奔梁為歸化
軍指揮使梁晉相距河上十餘年其摧堅陷陣歸化
一軍為最莊宗入汴知裕降莊宗尤寵待之為房州
刺史明宗時歴絳淄二州刺史遷宿州團練使安州
留後所居皆有善政
宋朝周行逢武陵人也周世宗授武平軍節度使國初
加兼中書令行逢在鎮盡心為治所用官属率皆廉
介之士條教簡約民皆悅之行逢既為帥夫人不為
屈不入府治躬率奴僕耕織以自給賦調必先期輸
送行逢止之不從曰稅官物也若主帥自免何以率
下乎
周起字萬卿淄州鄒平人也母得吉夢而生起父異之
謂必大其門因名之曰起舉進士累擢知制誥真宗
東封還自泰山羣臣多獻文章以頌德起獨上書言
天下之勢常患恬於安逸而忽於兢業願陛下毋以
告成為恃真宗嘉之起素患貢舉之弊因建議糊名
以革之至今為著令知開封府聽斷明審廷無留事
仁宗初降誕起方奏事真宗謂曰知朕有喜乎起曰
臣不知也真宗曰朕始生子即入禁中懷出金錢賜
起出知河中府拜給事中同知樞密院事既而又為
禮侍樞密副使卒謚安惠
周堯卿字子俞其先汝陰人也後徙居荆州之南堯卿
警悟彊記以學行知名舉進士知高安寕化二縣提
點刑獄楊紘入境有被刑而耘苗者紘就詢其故對
曰貧以利故為人直其枉令不我欺而我欺之我又
何怨紘至邑以所聞薦之後通判饒州積官至太常
博士慶歷間范仲淹舉經行可為師表未及用而卒
始堯卿年十二喪父憂戚如成人兄弟尤篤友愛執
母喪倚廬三年席薪枕塊雖疾病不飲酒食肉既葬
慈烏百數銜土集隴上人以為孝感所致為人簡重
不校有嫚已者必厚為禮以愧之居官禄雖薄必以
周宗族朋友罄而後已
周邦彦字美成錢塘人也性落魄不羈涉獵書史元豐
初獻汴都賦神宗異之自諸生命為太學正紹聖中
除秘書省正字徽宗即位為校書郎遷衛尉卿出知
龍德府召為秘書監擢徽猷閣待制提舉大晟府未
幾知真定改順昌府提舉洞霄宫卒邦彦能文章世
特傳其詞調云
周文之未知其名定家蔵先生與文之别紙真墨
載之於此軾近蒙寄示畫圖及新堂面勢仍求榜名
嶺南無大寒甚暑秋冬之交勾萌盗發春夏之際柯
木潜改四時之運默化而人不知民居其間衣食之
奉終歲一律寡而易安有足樂者若吏治不煩即其
所安而與之俱化豈非牧養之妙手乎文之治循似
用此道故以默化名此堂如可用便請題榜也
周武仲字憲之浦城人紹聖中登進士第後擢監察御
史差報金國信使金恃強背約公不為之屈回至雄
州上疏歴言金國貪詐背違元約本朝輕用謀臣言
與通使未為得計宜詔大臣深謀所以禦戎之策送
伴至燕山當賜宴金使欲先向北謝然後南向拜恩
武仲力争之擢御史中丞武仲知邊隙已開國家失
計已久首建明屢省乃成之語以為戒上悟因稱雄
州所上疏武仲云今無如之何唯當内修政事耳上
因諭之曰前此趙良嗣言金人有威有信可以永遠
為援賴是差卿去不爾無緣得知建炎之初召除吏
侍宣取雄州之疏遍示大臣仍褒諭之除龍圖閣學
士奉祠卒龜先生誌其墓
周嗣武武仲之從孫椿年之子也用祖因蔭補官嘗歴
太府丞出提舉江西常平移憲湖北召除尚書郎使
蜀稽考財計還入對上勞之曰往來萬里宣力甚多
除太府少卿總餉湖廣居職最久陞太府卿召除戶
侍卒子庭筠前監進奏院
丘(五百卄六)
姓纂齊太公封於營丘支孫以地為姓代居扶風
說苑孔子行遊中路見丘吾子擁鎌帶索而哭孔子問
曰夫子何哭之悲也丘吾子曰吾有三失吾少好學
問周遍天下還沒吾親一失也事君奢驕諫不遂二
失也厚交友而後絶三失也請從此辭孔子曰此足
為戒也於是弟子歸養親者十三人
南史文學丘靈鞠吳興人少好學善属文褚顔回曰此
郡才士唯有丘靈鞠仕梁領東觀祭酒曰人居官願
數遷使我終身為祭酒不恨也在宋時文名甚盛
子遲字希範辭采麗逸點綴映媚似落花依草拜中
書侍郎從孫仲孚字公信王儉曰東南之美復見
丘生遷山陰令甚有聲稱百姓謠曰二傅沈劉不如
一丘長於撥煩號稱神明政為天下第一遷豫章内
史更勵清節
丘巨源蘭陵人少舉孝廉後除武昌太守不樂曰古人
云寕飲建鄴水不食武昌魚乃以為餘杭令
孝義丘傑字偉跱吳興人十四遭喪以熟菜有味不嘗
於口
北史丘堆初以忠謹入侍明帝立拾遺左右
唐丘和河南洛陽人歴資梁蒲三州刺史以寬厚著名
善撫吏士得其心大業末海内苦吏侵數怨畔帝以
和所莅稱淳良而黃門侍郎裴矩亦薦之拜交阯太
守撫接盡情荒憬安之
丘行恭有力善騎射聚兵保郿城人多依之盗不敢窺
境累從戰功多錫勞甚厚所守嚴烈僚吏畏之太宗常
思其功初討王世充流矢著太宗馬行恭回射之發
無虚鏃賊不敢前遂下拔箭以已馬進太宗步執長
刀大呼導之斬數人突陣而還貞觀中詔斵石為人
馬象拔箭狀立昭陵闕前旌武功
優(五百卄七)
姓纂史記優孟樂人也子孫氏焉
史記滑稽優孟故楚之樂人也長八尺多辯常以談笑
諷諫
優旃者秦倡朱儒也善為笑言然合於大道
鄒(五百卄八)
姓纂子姓宋愍公之後正考父食邑於鄒生叔梁紇
遂為鄒氏齊有鄒衍鄒忌
新序鄒忌以鼓琴見齊宣王善之鄒忌曰夫琴所以象
政也遂為王言琴之象政狀
史記鄒陽齊人也獄中上梁孝王書王使人出之卒為
上客太史公曰鄒陽辭雖不遜然其比物連類有
足悲者亦可謂抗直不撓矣文辯著名長裾曳王
門為人有知略慷慨不苟合獄中書云明月之珠
夜光之璧以闇投人於道莫不按劍相眄者無因至
前也
鄒衍事燕惠王左右譛之被繫於獄仰天而哭盛夏天
為之降霜
晉文苑鄒湛字潤甫南陽人少以才學知名累遷為國
子祭酒鄒湛之持論實南陽之人傑子捷字太應
亦有文才為散騎侍郎
宋朝鄒浩字志完常州晉陵人也舉進士召對除右正
言時既已廢孟后遂立劉氏為皇后浩上疏哲宗怒
除名新州羈管徽宗即位移袁州酒稅尋召還復為
右正言遷司諫改起居舍人拜中書舍人歴吏部兵
部侍郎以寳文閣待制知江寧府改杭越二州大觀
元年復直龍圖閣自章表還親側凡六年而卒
鄒應龍字景初武邵泰寧人徽之子也紹熙丙辰擢進
士第一人今為部侍郎衡之子應麟應傳俱繼登第
樓(五百卄九)
姓纂夏少康之後周封杞東樓公支孫以樓為氏秦
有相樓緩
新序秦趙戰於長平趙王計未决樓緩從秦來趙王與
樓緩計之
前漢游俠樓護字君卿齊人結士大夫無所不傾為人
短小精辯議論常依名節聽之者皆竦與谷永俱為
五侯上客長安號曰谷子雲筆札樓君卿唇舌舉方
正為諫大夫使郡國奏事稱意擢天水太守
後漢儒林樓望字次子習嚴氏春秋操節清白有稱鄉
閭教授不倦世稱儒宗永平初為侍中入講省内
南史隠逸樓惠明字智遠有道術居金華山徵召並不
至
仇(五百三十)
姓纂左傳宋大夫仇牧之後
後漢仇覽字季智(一名香)為蒲亭長勸人生業農事畢迺
令子弟還就黌學期年稱大化有陳元者母告其不
孝覽驚云云迺到元家與其母子飲為陳人倫孝行
譬以禍福元卒成孝子鄉邑諺曰父母何在在我庭
化我鴟梟哺所生考城令王渙署覽為主簿謂曰
主簿聞陳元之過不罪而化之得無少鷹鸇之志邪
覽曰鷹鸇不若鸞鳳渙謝遣之曰枳棘非鸞鳳所棲
百里豈大賢之路
名賢氏族言行類稿卷三十一
