卷一
名賢氏族言行類稿卷一
宋章定撰
馮(一)
姓纂曰周文王第十五子畢公高之後畢萬封魏支
孫食采於馮城因氏焉代本又云歸姓鄭大夫馮簡
子之後漢書云秦末馮亭為上黨太守入趙其宗族
或留潞或在趙秦丞相去疾御史大夫劫漢博成侯
毋擇竝亭之後也
左傳襄公三十一年馮簡子能斷大事鄭國將有諸侯
之事乃告簡子使斷之
史記馮唐以孝廉為郎中署長對文帝論將帝悦拜為
車騎都尉景帝以唐為楚相免武帝求賢良舉
唐唐時年九十餘不能復為官乃以唐子遂為郎遂
字王孫亦竒士太史公曰馮公之論將率有味哉
語曰不知其人視其友馮之所稱誦可著廊廟
馮驩躡屩而見君彈劍鋏而歌君使驩
至薛收責貸錢之息驩乃多具牛酒召諸取錢者持
券書合之能與息者與為期不能與息者取其券而
燒之見君傳
前漢馮奉世字子明上黨潞人以良家子選為郎學
春秋讀兵法出使諸國斬莎車王威振西域後
為右將軍更左將軍居爪牙官前後十年功名次趙
充國長子譚舉孝廉譚弟野王逡立參皆至大
官
馮野君卿通詩以父任為太子中庶子年十八上
書願試守長安令元帝時為隴西太守治行高入
為左馮翊京師稱其威信遷為大鴻臚元帝詔曰
剛強堅固確然亡欲大鴻臚野王是也以兄昭儀
之故雖不用為三公甚見器重有名當世
馮逡字子産通易舉茂材為美陽令遷清河都尉言河
隄方略
馮立字聖卿通春秋為五原太守徙西河上郡與野王
相代為太守歌之曰大君小君兄弟繼踵相因
循聰明賢智惠吏民政如魯衛德化鈞周公康叔猶
二君遷為東海太守徙為太原太守更歴五郡所居
有迹
馮參字叔平通尚書少為黃門郎給事中宿衛十餘年
參昭儀少弟以嚴見憚終不得親近侍帷幄
後漢馮異字公孫潁川人通左氏春秋孫子兵法號大
樹將軍拜征西大將軍破赤眉賊璽書勞異曰始雖
垂翅回谿終能奮翼澠池可謂失之東隅收之桑榆
征西功若丘山
馮勤字偉伯魏郡人祖偃長不滿七尺自恥短陋恐子
孫之似也乃為子伉娶長妻伉生勤長八尺三寸八
歲善計光武除郎中給事尚書每引進帝顧左右曰
佳乎吏也母年八十每會見令御者扶上殿謂諸
王曰使勤貴寵者此母也
馮衍字敬通京兆人幼有竒才九歲能誦詩二十能博
通羣書為曲陽令居常慷慨嘆曰衍少事名賢
常有凌雲之志三公之貴千金之富不得其願不槩
於懷貧而不衰賤而不恨子豹字仲文以詩春秋
教麗山下鄉里語曰道德彬彬馮仲文舉孝廉拜
尚書郎每奏事未報常俯伏省閤或從昏至明肅宗
嘉之使黃門持被覆豹勅令勿驚
馮魴字孝孫南陽人拜郏令郏賊延袤攻圍縣舍魴力
戰光武嘉之曰此健令也
馮鯤字鴻卿巴郡人少學春秋司馬兵法家富好施賑
赴窮急為州里所歸愛
晉書馮紞字少胄得幸武帝承顔悦色寵愛日隆遷御
史中丞轉侍中
馮素弗跋之長弟慷慨有大志雄傑不羣任侠放蕩不
修小節成藻竒之曰吾遠求騏驥不知近在東鄰何
識子之晩也跋之偽業素弗所建及為宰輔謙虛
恭慎非禮不動修己率下百寮憚之
南史馮道根字巨基郡召為主簿不就曰吾當使封侯
廟食安能為儒吏耶後領汝隂太守為政清簡境
内安之為將能檢御部曲每征伐終不言功解
鍾離之圍能走馬步地計馬足以賦功歴處州郡
和理清静為下所懷在朝廷雖貴顯而性儉約當
世服其清退後為豫州豫部重得道根人皆喜悦
梁武帝曰馮道根所在能使朝廷不復憶有一州
北史馮元興字子盛舉秀才歴中書舍人
馮子琮仕齊攝庫部郎中孝昭曾閱簿領試令口陳子
琮闇對無有遺失蓋心存正直後轉吏部尚書子
慈明仕隋為兵部尚書郎
馮景字長明魏孝武除為散騎常侍行臺尚書
馮熙字晉國好隂陽兵法性汎愛人無士庶来則納
之妹為文成帝后累遷侍中太師
儒林馮偉字偉節尤明禮傳閉門三十年專精覃思
無所不通
隠逸馮亮字靈通博覽諸書篤好佛理隠居嵩山結
架巖林甚得栖遊之適
馮昱多權略有武藝隋時為邊將名顯當時(附劉方傳)
唐馮盎字明逹祖馮業燕人浮海奔宋居新會自業至
孫融世為羅州刺史融子寶為高涼太守䀻蠻酋洗
氏女為婦李遷仕反洗氏擊走之孫盎武德五年以
地降唐封越國公善為治閱簿最擿姦伏得民懽
心
馮伉魏州人第五經宏辭醴泉令缺宰相高選德宗
曰前使澤潞不受幣者其人清可用也遂以授伉縣
多嚚猾數犯法伉為著諭蒙書十四篇大抵勸之務
農進學而教以忠孝鄉鄉授之使轉相教督居七年
韋渠牟薦為給事中
馮宿字拱之婺州人父子華廬親墓有靈芝白兔號孝
馮家貞元中與弟定從弟寬並擢進士第歴工刑部
二侍郎後擢東川節度使
馮定字介夫與宿齊名人稱二馮第進士異等遷太常
少卿文宗嘗詔開元霓裳羽衣舞參以雲韶肄於廷
定部諸工立縣間端凝若植帝異之召升殿賜禁中
瑞錦初源寂使新羅其國人傳定黑水碑畫鶴記韋
休符使西蕃所館寫定商山記於屏其名播戎夷如此
馮元常相州人舉明經及第高宗時擢劍南道巡察使
常密諫帝宫中權重宜少抑元常在職修舉識
鑒澄遠帝委遇特厚出為眉州刺史有盜夜掠人
晝伏山谷元常喻以恩信約悔過賊平轉廣州都督
閨門雍睦有禮法神龍中旌其家曰忠臣之門
天下高其節
馮元淑元常從弟歴清漳浚儀始平三縣令右善去惡
人稱為神明所至不挈妻子出俸餘以給貧窮或譏
其近名元淑曰吾性也不為名中宗降璽書勞勉付
狀史官約結過於元常
五代馮行襲字正臣均州人也唐末山南盜孫喜以衆
千人襲均州刺史吕煜煜不能禦行襲為州校乃隂
選勇士伏江南獨乘小舟逆喜曰州人聞公至皆欲
歸矣然知公兵多民懼擄掠恐其驚擾請留兵江北
獨與腹心數人從行願為前導以慰安州民事可立
定喜以為然乃留其兵江北獨與行襲渡江軍吏前
謁行襲擊喜仆地斬之伏兵盡發殺從行者餘兵在
江北聞喜死皆潰山南節度使劉臣容表行襲均州
刺史梁攻趙匡凝於襄陽行襲遣子勖以舟兵會
均房以功遷匡國軍節度使行襲為人嚴酷少恩而
所至輒天幸境旱有蝗則飛鳥食之歲凶田中鹵穀
自生唐衰知梁必興尤盡心傾附事梁官至司空封
長樂郡王
馮暉魏人也積功為義成軍節度使徙鎮靈武靈武自
唐明宗已後市馬糴粟招来部族給賜軍士自關以
西轉輪供給民不堪役而流亡甚衆氐羌剽道路商
旅行必以兵暉始至則推以恩信部族懷惠止息侵
奪然後廣屯田以省轉餉治倉庫亭館千餘間多出
俸錢民不加賦管内大治晉高祖下詔褒美徙鎮静
難又徙保義歲中召為侍衛步軍都指揮使領河陽
節度使尋得鎮靈武凡十餘年恩信大著官至中書
令封陳留王
馮道字可道瀛州景城人也莊宗即位拜戶部侍郎翰
林院學士當晉與梁夹河而軍道居軍中為一茅
庵不設牀席卧一束芻而已所得俸禄與僕厮同器
飲食意恬如也其解學士居父喪於景城遇歲饑
悉出所有以周鄉里而退耕于野躬自負薪有荒其
田不耕者與力不能耕者夜潜往為之耕其人後来
愧謝道殊不以為德服除復召為學士明宗即位
雅知道所為問安重誨曰先帝時馮道何在重誨曰
為學士也明宗曰吾素知之此真吾宰相也拜道端
明殿學士遷兵部侍郎歲餘拜中書侍郎同中書門
下平章事天成長興間歲屢豐熟中國無事道嘗戒
明宗曰臣為河東掌書記時奉使中山過井陘之險
懼馬蹷失不敢怠於御轡及至平地為無足慮遽跌
而傷凡蹈危者慮深而獲全居安者患生於所忽此
人情之常也周朝追封瀛王
宋朝馮繼業字嗣宗大名人暉之子也以父任補朔方
軍牙内都虞候周廣順初代其父為朔方軍留後遷
節度使建隆初来朝開寳二年拜靖難軍節度使改
鎮定國軍太平興國初封梁國公
馮守信字中孚滑州白馬人也太平興國初應募軍籍
從征太原先登斬獲甚衆真宗時以軍功遷至天武
都虞候積官領威虜軍節度使
馮元字道宗三世仕嶺南元少好學舉進士為江隂尉
會詔擇明經補學官自陳通五經謝泌領銓筦詰之
曰古者治一經或至皓首子能盡通之耶對曰逹者
一以貫之泌喜其對因問以疑義隨輒辨析遂以為
國子監直講真宗召元講易泰卦因推君道至尊
臣道至卑而能上下交感所以輔相天地財成萬化
也真宗悦除直龍圖閣直閣官名自此始也未幾為
龍圖閣學士修三朝正史遂入翰林為學士出知河
陽尋召為翰林學士侍講遷戶部侍郎卒諡章靖
馮拯字道濟河陽人少時以文謁趙普普見而竒之謂
曰子位與夀他日我若也舉進士歴官判三司度支
兼侍御史知雜事樞密直學士為河東河北安撫副
大使明年以右諫議大夫同知樞密院事景德初改
工部侍郎僉書樞密院參知政事累遷工書出知河
南除御史中丞又以疾除戶書知陳州再知河南又
判都省拜吏書同平章事充樞密使加右僕射中書
侍郎居相位兼太子少傅集賢殿大學士進位左僕
射封魏國公仁宗即位遷司空兼侍中判河南日
仁宗遣内人撫問還奏其寢處皆儉素無他飾仁宗
因賜以衾裯及錦綺屏然拯平居自奉極於侈靡也
卒諡文懿
馮京字當世鄂州江夏人式之子也幼雋邁不羣式常
取其所誦書題其後云將作監丞通判荆南軍府事
馮京式既退十一年京舉進士自鄉選至廷對俱策
名第一為將作監丞通判荆南如式之言時人謂式
為知子召試集賢院同脩起居注宰相富弼京之
婦翁也京拜翰林學士知開封府韓琦為相京數月
不一見琦謂其傲以語富弼弼使往見之京謂琦曰
公為宰相而京不妄詣公者乃所以重公也豈曰傲
哉出安撫陕西久之以端明殿學士兼翰林侍讀學
士知太原府召知樞密院易通議大夫樞密使尋以
觀文殿學士光禄大夫知河陽哲宗即位進銀青光
禄大夫拜保寧軍節度使知大名府改鎮彰德告老
以宣徽南院使太子少師致仕卒諡文簡
馮熙載字彦為衢州西安人也舉進士為弋陽尉旋除
祕書省正字遷著佐由大司成拜翰林學士遷承旨
不閱旬除尚書左丞踰年遷中書侍郎時王黼為相
熙載與之共事多不協罷以資政殿學士知亳州提
舉洞霄宫知福州
熊(二)
姓纂曰楚鬻熊之後熊克家譜曰鬻熊為文王師
著書一卷號鬻熊子成王時舉文武勤勞之後嗣而以
子男之田封鬻熊曾孫繹於楚是為楚子熊繹也三
國時有徵士熊僧循尚書熊睦又江陵志曰皇帝有
熊氏之後
左傳桓公六年楚侵隨少師侈請羸師以張之熊率
且比曰季良在何益
哀公十六年白公勝謂石乞曰市南有熊宜僚者若得
之可以當五百人矣石乞見之告之故辭承之以劍
不動勝曰不為利謟不為威惕去之
新序熊渠子夜行見寢石以為虎射之滅矢飲羽渠子
見其誠心而金石為之開況人心乎
晉書熊遠字孝文豫章人翹之孫也有志向領武昌太
守累遷尚書左丞在朝正色不茹柔吐剛忠亮至到
轉御史中丞又拜太常卿有毗濟之道其榱桷之
佐乎弟縉終鄱陽太守縉子鳴鵠武昌太守
南史文學熊襄著齊書為河洛金匱(附檀超傳)
北史儒林熊安生字植之少好學勵精不倦仕齊為
博士周使尹公正問周禮所疑安生一一演
說公正嗟服
唐熊執易為右補闕時裴延齡得幸德宗欲遂以相執
易疏論之以示拾遺歸登登動容曰願竄吾名雷霆
之下君難獨處(見歸登傳)
宋朝熊本字伯通饒州番陽人也擢進士第稍遷秘書
丞知建德縣縣占漁池為圭田本悉棄予貧民神宗
即位遷屯田員外郎熙寧六年瀘州羅晏夷叛以本
察訪梓䕫兩路遷刑部員外郎集賢殿修撰同判司
農寺神宗曰熊本不傷財不病民一旦去百年之患
檄奏詳明可嘉也河湟初復以本為秦鳳路轉運使
熙河法禁闊略蓄積不支歲月本奏省官百四十員
歲減浮費數十萬朝廷議除本天章閣待制神宗曰
熊本有文當遂典誥命除知制誥判司農寺都水監
丞元豐中知滁州復集賢殿修撰知廣州召拜工部
侍郎會宜州蠻擾邊道除龍圖閣待制知桂州至則
諭溪洞酋長戒邊吏選將練兵以代戍益市馬以足騎
兵宜州遂無事召為吏部侍郎以疾乞補外除龍圖
閣待制知洪杭江寧
熊克字子復遠之孫建陽人也舉進士歴官起居郎兼
直學士院出知台州紹熙間卒所著書有九朝通略
中興小歷官制新典帝王經譜經壻王克勤状其行
實曰文有顔延之錯綜之工史有陳夀敘事之長牧
民得曹參清静之旨制行適徐公通介之常
种(三)
姓纂曰本姓仲氏山甫之後因避難改為种
後漢种暠字景伯河南人父有財三千萬父卒暠悉以
賑恤宗族及邑里之貧者田歆當舉六孝廉多得
貴戚書命欲自用一名士以報國家令王湛求之湛
薦暠遂舉孝廉出為益州刺史暠素慷慨好立功
立事在職三年宣恩遠夷開曉殊俗岷山雜落皆懷
服為京刺史甚得百姓懽心被徵當遷吏人詣闕
請留之乃許復留一年轉遼東太守烏桓迎拜界上
子岱字公祖好學養志舉孝廉茂才皆不就
种拂字穎伯拜宛令有能名後為太常與李傕戰死以
身徇國傕子劭字申甫少知名為諫議大夫
宋朝种放字名逸河南洛陽人也少時往来嵩華間慨
然有山林之志父死與其母隠居終南山豹林谷自
號雲溪醉侯聞陳摶之風往見之放作樵夫拜庭下
摶輓之而上曰君豈樵者耶二十年後當為顯官名
聞天下放曰放為道義来官禄非放所願也摶笑曰
人之貴賤莫不有命貴者不可為賤亦猶賤者之不
可為貴也君骨相當爾雖晦迹山林恐竟不能安異
日自知之太宗時召之不起母死水漿不入口者三
日廬於墓側張齊賢言放隠居求志孝友之行可勵
風俗召為左司諫真宗擕其手登龍圖閣論天下事
盖眷遇如此及辭歸山遷右諫議大夫真宗東封泰
山改給事中西祀汾隂轉工部侍郎後徙居嵩山
然猶往来終南卒贈工部尚書無子姪世衡
种世衡字仲平放之兄子也以放廕為將作監主簿嘗
知武功澠池縣坐責久之遷太子中舍簽判鄜州建
築青澗城以謂其左可致河東粟其右可捍延安其
北可圖銀夏換内殿崇班知城事開營田二千頃又
募商賈貸以緡錢使通貨賄遷洛苑使知環州蕃部
有牛家族奴訛者崛彊未嘗出見郡官聞世衡至郡
郊迎詰朝往勞其族晨興雪三尺左右曰地險不可
行世衡曰吾方結諸羌以信可失期邪比至奴訛大
驚曰前此未嘗有官至此公乃不我疑耶率其族拜
馬前因請内屬凡邊民有過則使之射四發二中者
釋其罪兩辭疑而不決者亦因射中否而與決之境
内之民因多善射者臨邊數年積穀通貨撫養士卒
得其死力遷東染院使環慶路兵馬鈐轄環慶之間
屬羌有明珠減臧康奴三族最大撫之則驕不可制
攻之則險不可入常為原州患其北有三川通西夏
三川之間有古細腰城范仲淹宣撫陕西命世衡與
知原州蒋偕共城之世衡以錢募戰士晝夜板築旬
日而成乃召三酋諭之以官築此城為汝禦寇三族
既出其不意又援路已絶因而服從城既成而世衡
卒世衡八子詁諤誼知名孫師道師中
詁字大質少慕從祖放為人不事科舉父世衡欲乞廕
補官詁辭以推諸弟杜門讀書時稱小隠君晩以西
上閣門使知鄜州告老提舉上清太平宫卒詁為人
明逹樂善宗族稱孝世衡嘗以汝陽田二十頃遺
其友人張問問既顯逹復歸其田詁固辭不受士論
美之問元祐中為給事中
諤字子正以父世衡廕補三班奉職易文資稍遷國子
博士以名將子材智可任改左藏庫副使鄜延路都
監知青澗城後神宗就除諤知延州卒諤殘忍好殺
士卒有犯者立而劈之敵亦畏其嚴諤故數有功自
熙寧初諤首興邊事再討西夏皆諤始謀卒致永樂
之敗云
誼字夀翁倜儻有氣節少力學舉進士熙寧初兄詁召
對因問其世家以誼為三班奉職從高遵裕收復洮
岷叠宕遷左班殿直山後羌叛誼率兵討平之為
熙河路兵馬都監元祐初知岷州鬼章青宜詰久為
熙河邊患遂合從為寇誼破之俘鬼章青宜詰以獻
遷西上閣門使徙知鄜州夏人將犯延安帥趙卨以
誼統制諸將賊聞誼至皆潰延鄜人謂得誼勝強兵
二十萬紹聖初再知蘭州卒誼莅軍嚴肅令一下
雖死不敢避遇敵度不可勝不出出輒取勝為政務
先去惡雖戎馬間所至興學禮儒士所得任子恩先
及其兄弟之子云
童(四)
姓纂曰顓頊生老童子孫以王父字為氏
後漢循吏童恢字漢宗除不其令牢獄連年無囚比縣
流民歸化徙居二萬餘戶民嘗為虎所害捕獲二
虎恢聞出咒虎曰虎狼當食六畜而殘暴於人王法
殺人者死傷人則論法汝若是殺人者當垂首服罪
自知非者當號呼稱冤一虎低頭閉目状如震懼即
時殺之其一視恢鳴吼自奮遂令放釋吏人為之歌
頌遷丹陽太守
鬷(五)
姓纂曰鬷夷氏之後左傳鄭有鬷蔑魯有鬷戾
鬷蔑鄭大夫然明也子産始知然明問為政對曰視
民如子見不仁者誅之然明貌惡故子産曰昔者
吾見蔑之面而已今吾見其心矣欲觀叔向從使
之收器者而往立於堂下一言而善叔向下執其手
以上曰子若無言吾幾失子矣言之不可以已也如
是
宗(六)
姓纂曰周大夫宗伯之子後以官命氏
左傳昭公二十年齊豹見宗魯於公孟為驂乘豹將作
亂謂之曰勿與乘吾將殺之對曰吾由子事公孟子
行事乎吾將死之
哀公十一年為郊戰故公會吴子伐齊克博至於嬴中
軍從王宗樓將下軍
後漢黨錮傳宗資為汝南太守任功曹范滂郡中謠曰
汝南太守范孟博南陽宗資主畫諾
宗慈與八顧之號
蜀志宗預字德豔為侍中徙尚書每銜命結二國之
好後為鎮軍大將軍兖州刺史
南史宗慤字元幹慤年少叔父少文問其所志答曰願
乘長風破萬里浪仕宋除振武將軍伐林邑王卒
至剋獲累遷雍州刺史
宗尺慤之從子也勤學有局幹齊竟陵王子良集學
士於西邸並貌圖畫尺亦預焉
宗元饒仕陳遷尚書左丞宣帝初軍國務廣事無巨細
一以委之臺省號為稱職遷南康内史以秩米助人
租課拯救乏絶百姓甚賴焉以課最入朝加散騎常
侍為御史中丞公平善持法吏有犯法政不便時
隨事糾正多所裨益
孝義宗元卿字希蒋有志行鄉人號曰宗曾子(見解叔謙傳)
隠逸宗少文栖丘飲谷三十餘年辟召並不就孫測
字敬徵性同鱗羽愛止山壑眷戀松雲輕迷人路徵
辟皆不就從弟或之字叔粲徵辟一無所就
北史宗欽字景若好學有儒者風仕沮渠蒙遜為世
子洗馬上東宫侍臣
宗懔字元懔少聰敏好讀書語輒引古事鄉里呼為小
兒學士梁元帝鎮荆州謂長史劉之遴曰貴鄉多
士為舉一有意少年乃以懔應即令兼記室累遷吏
部尚書
宗如周有才學以府僚隨梁詧後至度支尚書
唐宗楚客字叔敖蒲州人長六尺八寸明晢美鬚髯及
進士第
名賢氏族言行類稿卷一
