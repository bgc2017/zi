卷四十二
名賢氏族言行類稿卷四十二
宋章定撰
宋(七百六十七)
姓纂子姓殷王帝乙長子微子啓周武王封之於宋
傳國三十六代至君偃為楚所滅子孫以國為氏楚
有宋玉宋義宋昌
新序楚襄王問於宋玉曰先生何士民衆庶不譽之甚
也宋玉對曰鳥有鳳而魚有鯤夫聖人瑰意琦行超
然獨處世俗之民又安知臣之所為哉作高唐賦
後漢宋弘字仲子威容德器羣臣莫及封宣平侯
宋均字叔庠補辰陽長立學校禁絶淫祀遷九江太守
虎相與東游度江拜尚書令
宋意字伯志累遷司隷校尉竇憲兄弟放縱負勢意隨
舉奏無所回避
宋登字叔陽少傅尚書教授數千人為汝隂令政為明
能號稱仲父出為潁川太守市無二價道不拾遺
晉宋纖字令艾隱居酒泉南山太守馬岌造焉纖高樓
重閣拒而不見岌嘆曰名可聞而身不可見德可仰
而形不可覩今而後知先生人中之龍也銘詩于
石壁曰其人如玉維國之琛諡曰玄虛先生
韋逞母宋氏家世以儒學稱受周官音義苻堅憫周官
之學久廢乃就宋氏家立講堂置生員百二十人隔
絳紗帳而受業號宋氏為宣文君
忠義宋矩字處規慷慨有志節常曰辭父事君當立功
與義功義不立當守名節
北史宋隠字處默性至孝專精好學道武拜為尚書郎
及卒謂其子經曰汝等苟能入順父兄出悌鄉黨仕
郡幸而至功曹史以忠清奉之足矣不勞遠詣臺閣
恐汝不能富貴徒延門戸累耳弟宣從子愔俱被
徵拜中書博士
宋瓊字普賢以孝稱母曾病季秋思瓜瓊夢想見之求
而遂獲時人異之
宋弁字義和與李冲言論移日冲曰此人一日千里王
佐才也為尚書殿中郎中孝文因朝次歴訪政道
弁年少官微自下而對聲姿清亮進止可觀帝善者
久之遷中書侍郎
宋欽道仕齊位中山太守長於撫綏徵為黃門侍郎
令在東宫教太子吏事
宋翻字飛鳥少有操行初為河隂令縣有舊大枷號曰
彌尾青主吏請焚之翻曰置南牆下以待豪右威振
京師
宋世良字元友為殿中侍御史詣河北括戸大獲浮惰
齊孝莊勞之曰知卿所括得丁倍於本帳若官人皆
如此心便是更出一天下也嘗見汲郡城旁多骸
骨移書州郡悉令收瘞其夜甘雨滂沱後拜清河
太守在郡未幾聲聞甚高郡東南有曲堤羣盜多
萃於此世良施八條之制盜奔他境謠曰曲堤雖險
賊何益但有宋公自屏跡後大赦郡無一囚率羣
吏拜詔而已獄中穭生桃樹蓬蒿亦滿每日牙門虛
寂無復訴訟者謂之神門其冬醴泉出界内及代至
傾城祖道有老人丁金剛者泣曰老人記三十五政
府君非惟善政清亦徹底今失賢者人何以濟莫不
攀轅涕泣
宋世軌幼自脩整好法律仕齊兼并州長史遷廷尉少
卿寺中語曰視表見裏宋世軌南臺囚到廷尉世軌
多雪之
宋世景少自脩立事親以孝聞舉秀才上第遷法曹參
軍裁斷刑獄剖判如流為滎陽太守終日坐聽事未
嘗寢息人間事巨細必知發姦摘伏有若神明
宋繇字體業燉煌人仕梁武昭王歴位通顯家無餘財
雖兵革間講誦不廢曾孫遊道事母以孝聞仕
魏為殿中侍御史齊文襄請為尚書左丞謂曰卿
處北省當使天下肅清兖州人為立生祠堂像題
曰忠清君遊道子士素沉密有才識趙彦深引入
内省歴黃門侍郎自處機近二十年周慎温恭甚為
彦深所重
唐宋務光字子昂汾州人舉進士第神龍五年大水詔
文武九品以上直言極諫者務光乃上書云云奏不
省以考最進殿中侍御史
宋璟邢州人舉進士中第遷鳳閣舍人居官鯁正武后
高其才張易之誣魏元忠璟曰名義至重不可陷
正人元忠免死遷左臺御史中丞神龍初為吏
部侍郎中宗嘉其直遷黃門侍郎武三思怙寵數有
請璟厲答曰主宜以侯就第安得尚干朝政歴杭
相二州清正馭吏下無敢犯者睿宗立以吏部尚
書同中書門下三品銓緫平允開元初徙廣州都
督廣人以竹茅茨屋多火璟教之陶瓦築堵始知棟
梁利而無患災召拜刑部尚書兼侍中廣人為璟立
遺愛頌會日食上言云云願動天以誠無事空文
帝嘉納十二年東巡泰山璟復為留守帝將發謂
曰卿國元老宜有嘉謀以遺朕璟因一二極言手制
荅曰所進當書之座右出入觀省以誡終身張說
源乾曜宋璟同日除拜有詔大官設饌太常奏樂會
百官東堂帝賦三傑詩自寫以賜風度凝遠人莫
測其量為宰相務清政刑使官人皆任職張嘉貞
後為相閱堂按見其危言切論未嘗不失聲歎息
宋申錫字慶臣擢進士第長慶寳歷間風俗囂薄申錫
少孤直少與及進用議者謂可以激浮競
宋之問字延清汾州人偉儀貌雄于辯甫冠武后召與
楊烱分直習藝館武后游終南龍門詔從臣賦詩左
史東方虬詩先成后賜錦袍之問俄頃獻后覽之嗟
賞更奪袍以賜江左詩律屢變至沈佺期及之問號為
沈宋語曰蘇李居前沈宋比肩之問父令文富文
辭且工書有力世稱三絶旣之問以文章起弟之悌
以蹻勇聞之愻精草隷世謂皆得父一絶
宋朝宋偓河南洛陽人也祖瑶唐天德軍節度使父延
浩尚後唐莊宗女義寧公主生偓仕至房州刺史晉
初為汜水關使張從賓之叛戰死之偓年十一以父
死事補内殿直遷供奉官漢高祖在晉陽遣其子承
訓至洛與偓結婚即永寧公主也宋興李重進謀
以揚州叛偓察其情具以聞太祖令偓屯海陵以觀
變遂從征揚州為行營排陣使以功改鎮保信徙華
州又徙忠武開寳中太祖納偓長女為皇后徙鎮靖
難太平興國初加同平章事移鎮定國從平太原又
從征幽州太宗幸大名命偓知滄州封邢國公俄還
同州入為右衞上將軍雍熙中曹彬等北伐班師命
偓知霸州卒諡莊惠偓唐莊宗之外孫漢高祖之
壻女即孝章皇后貴戚之盛鮮有其比然謙恭下士
人亦以此稱之始名延渥後易為偓云
宋琪字俶寶范陽薊人也晉天福中在契丹舉進士登
第幽帥趙延夀辟琪為從事因随至京師太平興國
八年拜右諫議大夫為參知政事是歲太宗將用工
部尚書李昉參預大政以琪先入乃超遷兵部尚書
未幾與昉並拜同中書門下平章事琪自庶僚一歲
中為宰相其速如此卒諡惠安
宋綬字公垂趙州平棘人也父臯直集賢院綬幼聰警
其外祖楊徽之器愛之以徽之遺愛授太常寺太祝
年方十五召試中書真宗竒其文聽於祕閣讀書久
之召試學士院為集賢校理與父臯同在館閣世以
為榮入為右正言建言比歲下赦令釋逋負稽期未
報者六十八州軍請諸路選人校之限半月以聞於
是脱械繫三千二百人除逋負數百萬擢知制誥為
翰林學士兼侍讀明道二年為參知政事景祐四年
罷為尚書左丞資政殿學士留侍經筵卒諡宣獻
子敏求
宋敏求字次道由秘書省正字歴館閣校勘遷右諫議
大夫復知制誥在職六年李定自秀州判官除御史
裏行敏求封還其詞頭曰御史之官舊制須兩任通
判方許奏舉後以資任相當者少始許舉通判未滿
任者今定自幕職便處以紏繩之地臣恐弗循官制
之舊未厭羣議再請解職遂罷久之為史館脩撰集
賢院學士遷龍圖閣直學士脩國史卒
宋庠字公序開封雍丘人也舉進士開封禮部俱第一
與弟祁同時有名以詩賦為學者所宗謂之二宋嘉
祐三年拜樞密使同平章事封莒國公英宗即位封
鄭國公為景靈宫使出判亳州庠所至以靜鎮為治
末年信愛幼子頗致物議至是御史有言勿令其子
侍庠之官英宗曰庠老矣奈何不使其子隨乎請老
以司空致仕卒諡元憲庠性儉約不喜聲色讀書
至老不倦初名郊李淑在翰林因對言於仁宗曰宋
郊姓符國號名應祀天不祥也仁宗語之更焉
宋祁字子京與兄庠同試禮部會諒隂正奏名祁為第
一章獻皇后曰弟可先兄乎乃以郊為第一而祁為
第十兄弟友愛甚篤初釋褐授復州軍事推官其兄
在政府乃加龍圖閣學士知鄭州初賈昌朝建議脩
唐書始令館職日供唐書所未載者二事附於本傳
命祁與王嘉臣楊察張方平為脩撰又命范鎮邵必
宋敏求吕夏卿為編脩而以昌朝提舉昌朝提舉王
疇編脩必以為史出衆手非是辭之昌朝罷相以丁
度兼領度卒劉沆代之沆罷王堯臣代之堯臣卒曾
公亮代之唐書初脩而堯臣以憂去方平察相繼出
外祁遂獨秉筆雖外官亦以藁自隨久之又命歐陽
脩刊脩分作紀志劉羲叟脩律歷天文五行志將卒
業而梅堯臣入局脩方鎮百官表祁與范鎮在局一
十七年王疇一十五年宋敏求吕夏卿並各十年刊
纂紀志六十卷列傳一百十五卷至是書成祁進工
部尚書踰月拜翰林學士承旨復除羣牧使卒諡景
文祁非特文章有見於世其守邊誡兵雖古名將
不能過也
宋齊丘徐知誥以齊丘為謀主請蠲丁口錢自餘税悉
輸穀帛紬絹匹直千錢者當稅三千或曰如此縣官
歲失錢億萬計齊立曰安有民富而國家貧者耶知
誥從之由是江淮間曠土盡闢桑柘滿野國以富彊
宋昭未詳何許人宣和四年上書除名勒停送廣南編
管
宋摶字鵬舉萊州人治毛詩得第祥符初進刑部郎中
仲(七百六十八)
姓纂高辛氏才子八元仲堪仲熊之後以王父字為
氏一云魯桓公子慶父子孫號仲孫亦為仲氏又仲
虺為湯左相子孫氏焉仲尼弟子有仲由字子路
家語子路曰由願得當一隊而敵必也攘地千里搴旗
執馘惟由能之見於孔子曰家貧親老不擇祿而
仕昔者由也常食藜藿之實為親負米百里之外
史記仲由字子路卞人也好勇力志伉直冠雄雞佩豭
豚
貢(七百六十九)
姓纂仲尼弟子端木賜字子貢之後以王父字為氏
前漢貢禹字少翁琅邪人以明經潔已著聞徵為博士
舉賢良為河南令以職事為府官所責免冠謝禹曰
冠一免安復可冠也遂去官後徵為諫大夫遷光
祿大夫上書乞骸骨報曰朕以生有伯夷之廉史魚
之直守經據古不阿當世令未得久聞生之竒論也
其強飯慎疾以自輔
雍(七百七十)
本於龍反俗呼去聲今附上平聲
衆(七百七十一)
魯大夫衆仲之後
用(七百七十二)
風俗通云古有用國見毛詩漢有高唐令用虬名士錄
有高士用羽
絳(七百七十三)
晉人絳縣老氏之後
巷(七百七十四)
毛詩周巷伯之後
冀(七百七十五)
姓纂左傳冀國今晉州翼氏是也又晉大夫郄芮食
采冀邑亦為冀氏
北史儒林冀雋字僧雋性沈謹善隷書特工模寫周文
引為記室
義(七百七十六)
風俗通義伯陽卿也
前漢酷吏義縱河東人為長安令直法行治不避貴戚
遷南陽太守吏民重足一迹徙定襄太守郡中不
寒而慄
魏(七百七十七)
姓纂周文王第十五子畢公高受封於畢裔孫萬仕
晉封於魏至犨絳舒代為晉卿後分晉為諸侯稱王
至假為秦所滅子孫以國為氏
左傳襄四年魏絳曰和戎有五利焉公說使魏絳盟諸
戎脩民事田以時絳無二志事君不避難晉侯
賜樂絳始有金石之樂魏絳魏莊子也晉卿
昭五年韓起之下魏舒范鞅皆諸侯之選也魏獻子
舒莊子之子
昭十三年晉文公好學不二有魏犨賈佗為之股肱
魏犨者晉大夫是為魏武子祖曰畢萬
昭二十八年晉魏獻子為政以魏戊為梗陽大夫謂能
守業者也戊之為人也遠不忘君居利思義仲尼
聞魏子之舉也以為義曰近不失親遠不失舉可謂
義矣
成十八年晉悼公即位使魏相魏頡為卿相魏錡子頡
魏顆子
宣十二年魏錡夜至於楚軍席於軍門之外魏錡晉
大夫食於昌又曰吕錡
宣十五年魏顆敗秦師于輔氏獲杜回初武子有嬖
妾無子武子疾命顆曰必嫁是疾病則曰必以為殉
及卒顆嫁之及輔氏之役顆見老人結草以抗杜回
回躓而顛魏顆以其身却退秦師于輔氏親止杜
回其勲銘於景鐘
史記魏冉秦昭王母宣太后弟也昭王以為相封於穣
號曰穣侯
前漢魏相字弱翁濟隂定陶人少學易舉賢良對策高
第茂陵令遷河南太守禁止姦邪豪強畏服徵為
大司農遷御史大夫為丞相白去副封以防壅蔽
總領衆職甚稱上意務在奉行故事數條漢興國
家便宜行事奏請施行與丙吉同心輔政為人嚴毅
不如吉寬
後漢魏霸字喬卿濟隂人世有禮義兄弟同居州里慕
其雍和舉孝廉為鉅鹿太守
儒林魏應字君伯受魯詩舉明經除文學教授徒衆常
數百人永平初為博士時白虎觀講五經同異肅
宗使應專掌難問
蜀志魏延字文長數有戰功遷牙門將軍先主欲得重
將以鎮漢川乃拔延為鎮遠將軍領漢中太守一軍
盡驚
晉書魏舒字陽元累遷後府將軍鍾毓長史毓每與參
佐射舒常為畫籌而已後遇朋人不足以舒數舒容
範閒雅發無不中舉坐愕然莫不敵者毓歎而謝曰
吾之不足以盡卿才有如此射矣豈一事哉文帝
深器重之曰魏舒堂堂人之領䄂遷宜陽滎陽二郡
太守甚有聲稱為冀州刺史以簡惠稱祿賜散之
九族家無餘財位至司徒稱疾遜位晉興以來三公
能辭榮善終者未之有也
魏浚為平陽太守子該為河東順陽二郡太守
魏詠之字長道家貧躬耕好學不倦後為荆州刺史初
在布衣不以貧賤為耻及居顯位亦不以富貴驕人
北史魏收字伯起漢魏無知之後父子建字敬忠仕魏
為益州刺史布以恩信遠近清靜自出為藩牧居脂
膏之中正身潔已不以財利經懷收少機警不持
細行後折節讀書以文章顯初授太學博士後兼散
騎常侍聘梁收辭藻富逸梁主羣臣咸加敬異魏
帝曾大射普令賦詩收詩末云尺書徵建鄴折簡召
長安及作魏書每言何物小子敢與魏收作色舉
之則使上天抑之當使入地
魏長賢祖釗字顯義有當世才知名梁楚淮泗之間長
賢博涉經史詞藻清華舉秀才後轉著作佐郎
魏季景弱冠有名京師仕魏歴大司農卿子澹字彦
深仕隋遷著作郎
魏蘭根為岐州刺史部内麥多五穗田鼠為災犬牙不
入岐境
魏玄字僧智少慷慨有膽略仕周遷熊州刺史政存簡
惠百姓悦之
循吏魏德深遷貴鄉長為政清靜不嚴而肅轉館陶長
旣至老幼如見父母二縣父老爭請留之郡不能决
會使者至乃斷從貴鄉館陶衆庶因從而居者數百
家
唐魏徵字元成魏州人太宗即位拜諫議大夫引至卧
内訪天下事徵自以才不世遇乃展盡底藴凡二百
餘奏無不剴切當帝心者帝問為君何道而明何失
而暗徵曰君所以明兼聽也所以暗偏信也以秘書
監參預朝政貞觀四年歲斷死罪二十九幾至刑措
米斗三錢帝曰此徵勸我行仁義效也徵曰五帝三
王不易民而教行帝道而帝行王道而王帝幸九
成宫李靖王珪繼至吏改館以舍靖珪帝聞怒曰何
輕我宫人詔按之徵曰靖珪皆腹心大臣宫人止後
宫掃除隷耳以此按吏且駭天下耳目帝悟寢不問
帝自比為金以徵為良匠而加礪焉文德皇后
旣葬帝即苑中作層觀以望昭陵引徵同登徵熟視
曰臣以為陛下望憲陵若昭陵臣固見之帝泣為毀
觀尋以定五禮當封一子縣男徵請封孤兄子帝
愴然曰此可以勵俗許之帝宴積翠池賦詩徵賦
卒章曰終藉叔孫禮方知皇帝尊帝曰徵未嘗不約
我以禮帝問政治如何徵見久承平帝意有所忽
因對曰貞觀之初導人使諫三年以後見諫者悦而
從之比一二年勉強受諫而終不平也帝悟曰非公
無能道此者人苦不自覺耳時上封事者衆帝厭
之徵曰古者立謗木欲聞已過封事其謗木之遺乎
帝悦皆勞遣之後皇太子承乾與魏王泰交惡帝
曰當今忠謇貴重無踰徵遣傅太子一天下之望羽
翼固矣後帝臨朝歎曰以銅為鑑可正衣冠以古為
鑑可知興替以人為鑑可明得失朕嘗保此三鑑今
魏徵逝一鑑亡矣狀貌不踰中人有志膽每犯顔
進諫天子亦為霽威奏引諸儒校集秘書國家圖
籍粲然完整徵亡帝思不已登凌煙閣觀畫像賦
詩悼痛遼東之役軍還悵然曰魏徵若在吾豈有
此行邪復立碑四子叔玉叔琬叔璘叔瑜叔瑜為
豫州刺史善草隷以筆意傳其子及甥薛稷世稱善
書者前有虞禇後有薛魏
魏謩字申之徵五世孫文宗讀貞觀政要思徵賢詔訪
其後楊汝士薦為右拾遺姿宇魁秀帝異之詔曰謩
為拾遺屢有獻納朕何愛一官增直臣之氣其以謩
為右補闕俄為起居舍人帝索起居注謩奏古置左
右史以存鑒戒陛下一見則後所書必有諱屈乃止
文宗問謩家書謩對惟故笏在帝曰此笏乃今甘
棠宣宗嗣位遷御史中丞俄兼戸部侍郎進同平
章事為宰相議事天子前惟謩讜切無所回畏宣宗
嘗曰謩名臣孫挺挺有祖風烈朕心憚之
魏元同字和初定州人擢進士第遷吏部侍郎與裴
炎締交能保終始故號耐久朋
魏元忠宋州人為太學生儀鳳中吐蕃數盜邊上封事
請命將用兵之要高宗善之遷監察御史聖歷二
年為鳳閣侍郎同平章事檢校洛州長史治號威明
張易之家奴暴百姓横甚笞殺之權豪憚服初相
武后有清正名元忠始名真宰以太學諸生見高
宗高宗慰遣不知謝即出儀舉自安帝目送謂薛元
超曰名不虛謂真宰相也
魏知古深州人方直有雅才擢進士第拜黃門侍郎多
諫疏知東都吏部選事以稱職聞宋璟歎曰叔向
有遺直子産有遺愛兼之者其魏公乎
魏少游邢州人以吏幹稱少游四為京兆雖無赫赫名
然善任人緣飾規檢有足稱者
宋朝魏仁浦字道濟衞州汲人也少為刀筆吏隷樞密
院周太祖為樞密使問以卒乘數仁浦對曰帶甲者
六萬太祖喜曰天下事不足憂也漢隠帝遣使害太
祖仁浦曰公有大功於朝廷握彊兵臨重鎮以讒見
疑豈可坐而待死教以易其詔云誅將士以激怒衆
心太祖納其言遂長驅度河及即位以為樞密承旨
世宗時為樞密副使陞樞密使拜中書侍郎同中書
門下平章事集賢殿大學士兼樞密使始議者以仁
浦不由科第進世宗曰顧才如何爾遂用之恭帝嗣
位加刑部尚書國初進位右僕射乾德初罷開寶二
年春宴太祖笑謂仁浦曰何不勸朕酒乎仁浦奉觴
上夀太祖密謂之曰朕欲征太原如何仁浦曰欲速
不達太祖頷之從征太原至梁侯驛遇疾而卒仁浦
性寬厚接士有禮專務以德報怨世宗辨急輕殺戮
仁浦營救而免者十常七八從出征鋒鏑之下而無
一人横死者有鄭元昭者為解州刺史仁浦婦翁李
温玉為榷鹽使元昭不得專其利乃誣温玉之子從
李守貞叛捕以告變欲中傷仁浦周太祖為辨其誣
獲免及仁浦用乃以元昭典五郡又嘗為賈延徽諸
幾遇禍總師出征有得延徽以獻者仁浦曰因兵戈
以報怨不忍為也人稱其長者諡曰宣獻後以子咸
信尚主追封齊
季(七百七十八)
姓纂陸終氏之子季連之後一云魯桓公子季友之
後亦為季氏漢功臣表戚圉侯季必傳封四代
左傳僖元年公賜季友汶陽之田及費
襄十九年季武子以所得於齊之兵作林鐘而銘魯功
焉
成十六年宣伯曰魯之有季孟猶晉之有欒范也政令
於是乎成
文六年夏季孫行父如陳秋季孫行父如晉季文子
魯卿季孫行父也季友之孫是為季孫鄭伯與公
宴於棐文子賦采薇之四章臧文仲教行父事君
之禮行父奉以周旋文子卒無衣帛之妾無食粟
之馬無藏金玉無重器偹君子於是知文子之忠於
公家也相三君而無私積季孫宿季文子之子是
曰季武子
季梁隨大夫也楚武王侵隨少師請追楚師季梁止之
曰天方授楚楚之羸其誘也
家語孔子曰季孫之賜我粟千鍾而交益親
國語定王使劉康公聘於魯發幣於大夫季文子孟獻
子皆儉歸王問魯大夫孰賢對曰季孟其長處魯乎
論語季康子問使民敬忠以勸季文子三思而後行
史記季布楚人也尚氣任俠有名於楚為河東守孝文
時人有言其賢者召欲以為御史大夫復有言其使
酒難近至留邸一月見罷布進曰陛下以一人之譽
而召臣以一人之毁而去臣臣恐天下聞之有以窺
陛下上曰河東吾股肱郡故特召君耳楚諺曰得黃
金百斤不如得季布一諾弟季心氣蓋關中遇人
恭謹為任俠方數千里士皆爭為之死少年多時時
竊籍其名以行季心以勇布以諾聞關中
摰(七百七十九)
風俗通摰疇古諸侯國也見毛詩周有摯荒
晉摯虞字仲治作思游賦舉賢良策為下第武帝又詔
諸賢良會東堂策問擢為太子舍人除聞喜令撰
族姓昭穆十卷後歴光祿勲太常卿
費(亦音秘七百八十)
姓纂史記云紂幸臣費仲夏禹之後蜀譜云益州諸
費有名位者多
左傳昭十九年楚生太子建及即位費無極為少師
前漢儒林費直字長翁東萊人治易長於卦筮
後漢費長房汝南人從市中老翁仙後辭歸翁與一竹
杖曰旣至可投葛陂中顧視則龍也
蜀志費詩字公舉率意而言皆有可紀為牂牁太守
費禕字文偉為黃門侍郎諸葛亮表其志慮忠純宫中
之事無大小悉以咨之必能禆補闕漏有所廣益孫
權器之曰君天下淑德必當股肱蜀朝奉使稱旨頻
煩至吳
北史費穆字朗興代人也宣武初遷涇州刺史
智(七百八十一)
左傳云晉卿荀林父之孫荀罃别食智邑又為智氏
賜(七百八十二)
仲尼弟子端木賜之後以王父名為氏
騎(七百八十三)
史記燕將有騎劫
稚(七百八十四)
殷後見史記
遂(七百八十五)
左傳有遂國齊人殱于遂因氏焉其後並以遂為姓
貳(七百八十六)
楚屈瑕將盟貳軫並小國也後秦錄平陽太守貳塵
肆(七百八十七)
風俗通宋大夫肆臣之後漢漁陽太守肆敏子孫因居
之
翠(七百八十八)
急就章有翠鴛鴦其先楚景翠之後因避難以祖名為
氏
利(七百八十九)
漢有利幾又仙人利真源漢陽人又利乾為中相
次(七百九十)
次非荆之勇者見吕氏春秋亦作佽
駟(七百九十一)
左傳鄭穆公子騑字駟之後以王父字為姓漢恩澤侯
表鄔侯駟鈞齊哀王舅
祕(七百九十二)
漢功臣表戴侯祕彭祖傳封七代西秦錄有僕射祕宜
懿(七百九十三)
風俗通齊懿公之後姚秦有吏部郎中懿横
忌(七百九十四)
風俗通周公忌父之後以王父字為氏
嗣(七百九十五)
風俗通衞嗣君之後
貴(七百九十六)
風俗通陸終之後漢有廬江太守貴遷
尉(又音鬱七百九十七)
左傳鄭大夫尉翩之後
旣(七百九十八)
風俗通吳人夫槩王之後子孫因避仇改為旣氏漢有
安南長史既涼
名賢氏族言行類稿卷四十二
