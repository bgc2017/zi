卷五十一
名賢氏族言行類稿卷五十一
宋章定撰
郭(千二十七)
姓纂周文王季弟虢叔受封於虢或曰郭公因以為
氏公羊傳云虢謂之郭聲之轉也左傳齊有郭最燕
有郭隗郭隗燕昭王築宫而師事之致士先從隗
始
前漢游俠郭觧河内軹人
後漢郭賀字喬卿拜荆州刺史百姓歌曰厥德仁明郭
喬卿忠正朝廷上下平顯宗賜以三公之服黼黻
冕旒勑行部去襜帷使百姓見其容服以章有德
郭丹字少卿買符入函谷關慨然嘆曰丹不乘使者車
終不出關至京師常為都講諸儒咸敬重之更始徵
為諫議大夫持節使歸南陽果乘高車出關
郭伋字細侯後拜潁川太守帝勞曰賢能太守去帝城
不遠河潤九里冀京師并蒙福也行部到西河童
兒數百騎竹馬迎拜於道次
郭躬字仲孫潁川人為廷尉決獄斷刑多依矜恕乃條
諸重文可從輕者四十一事奏之皆著於令父弘
為夬曹掾用法平諸為弘所決者退無怨情躬弟
鎮亦至廷尉郭氏數世傳法律子孫至公者一人廷
尉七人侯三人刺史二千石侍中郎將二十餘人
郭泰字林宗母使給事縣庭曰大丈夫焉能處斗筲之
役乎與李膺友善名震京師後歸故里衣冠諸儒送
之河上車數千兩林宗唯與膺同舟而濟衆賓望之
以為神仙嘗遇雨巾一角墊時人故折巾一角以
為林宗巾泰聞黨人之死私為之慟曰詩云人之
云亡邦國殄瘁漢室滅矣未知瞻烏爰止于誰之屋
耳申屠蟠亦歎曰昔戰國之世處士横議列國之王
至為擁篲先驅卒有坑儒燒書之禍今之謂矣司馬
温公曰天下有道君子揚於王庭以正小人之罪而
莫敢不服天下無道君子囊括不言以避小人之禍
而猶或不免黨人生昏亂之世不在其位四海横流
而欲以口舌救之臧否人物激濁揚清撩虺蛇之頭
踐虎狼之尾以至身被滛刑禍及朋友士類殱滅而
國隨以亡不亦悲乎夫唯郭泰既明且哲以保其身
申屠蟠見幾而作不俟終日卓乎其不可及也
方術郭玉學方診六徵之技為太醫丞
郭憲汝南宋人光武立求天下有道之人徵憲拜博士
嘗從駕南郊忽向東北含酒三噀詔問其故曰齊國
失火後齊果上火災與郊同日
魏志郭嘉字奉孝陽翟人荀彧薦為司空軍祭酒深通
有算略逹於事從征伐十有一年每有大議臨敵制
變平定天下謀功為高
郭淮字伯濟陽曲人在關右三十餘年功績顯著以淮
為車騎將軍儀同三司進封陽曲侯
晉郭彰字叔茂賈后從舅豫參權勢賓客盈門
郭舒字雅行後為右丞
郭奕字大業為尚書有重名當世朝臣皆出其下
郭象字子玄語如懸河瀉水注而不竭閒居以文論自
適任職當權熏灼内外
郭璞字景純博學高才詞賦為中興之冠洞五行天
文卜筮之術
文苑郭澄之字仲静陽曲人少有才思機敏兼人位至
相國從事中郎封南豐侯
隠逸郭琦字公偉晉陽人著書百卷
郭文字文舉河内軹人少愛山水尚嘉遯步擔入吴興餘
杭山中無人之地倚木于樹苫覆其上而居焉
郭翻字長翔伯父訥廣州刺史父察安城太守翻少
有志操不交世事惟以漁釣射獵為娱
郭荷字承休隠張掖東山諡曰玄德先生
郭瑀字元瑜少有超俗之操隠於臨松薤谷心與至
境冥符志與四時消息
藝術郭黁明易善筮
南史循吏郭祖深仕梁至南津校尉公嚴清刻不避強禦
孝義郭世通居父喪殆不勝哀母亡負土成墳敕牓表
門閭改所居獨楓里為孝行焉子原平字長恭又
禀至行養親必以己力傭賃以供養
隠逸郭希林曾祖翻晉世高尚不仕希林少守家業徵
召一無所就子蒙亦隠居不仕
北史郭祚字季祐尺牘文章見重於世弱冠為州主簿
孝文初舉秀才嘗飲清徽園孝文舉觴曰郭祚憂勤
庶事獨不欺我不勸此人當誰勸也復為吏部尚書
重惜官位至於銓授假令得人必徘徊久之然後下
筆所拔用者皆量才稱職子&KR1402;尚字思和遷太尉
從事中郎公強當世善事權寵世號曰郭尖
郭彦少知名仕周為澧州刺史勸以耕稼人皆務本
郭衍字彦文少驍武善騎射仕隋以軍功遷大將軍
郭榮字長榮仕隋為内史舍人後拜右侯衛大將軍煬
帝曰誠心純至如郭榮者固無雙矣
孝行郭文恭年踰七十父母喪孝慕罔極尚書聞奏標
其門閭
節義郭世巂字弘乂七世同居大豕同乳烏鵲同巢表
其門閭
唐郭正一定州人永隆中檢校中書侍郎詔與郭待舉
岑倩魏玄同並中書門下承受進止平章事平章事
自正一始永淳中真遷中書侍郎執政久明習故事
文辭詔敇多出其手
郭孝恪許州人少有奇節不治貲産隋亂率少年數百
附李密喜謂曰汝潁多奇士不謬也竇建德之援
洛也孝恪上謁秦王進計曰王世充力竭計窮其面
縛可跂足待建德悉衆遠來糧餉阻絶殆夭亡之也
若固守虎牢以軍汜水隨機應變禽殄必矣王然之
賊平語諸將曰孝恪策擒賊固在諸君右遷上柱國
貞觀十六年改安西都護孝恪推誠撫御盡得其歡
心子待封
郭震字元振魏州人少有大志十六為太學生家嘗送
錢四十萬會有縗服者叩門自言五世未葬願假以
治喪元振舉與之無少吝一不質名氏薛稷等歎駭
之十八舉進士為通泉尉武后召與語竒之索所為
文上寳劍篇后覽嘉歎突厥吐蕃聯兵宼涼州后
拜元振都督元振置和戎城自是州無虜憂神龍
中遷安西大都護睿宗立召為太僕卿將行安西酋
長有𠢐面哭送者旌節下玉關去涼州猶八百里城
中爭具壺漿歡迎玄宗誅太平公主睿宗御承天
門諸宰相走伏外者獨元振總兵扈帝進封代國公
少雄邁及貴居處乃儉約手不置書人罕見其喜
愠至宰相而親具者唯元振云
郭子儀字子儀華州人以武舉異等累官天德軍使安
禄山反詔子儀率本軍東討賊䧟常山河北郡縣皆
没會李光弼攻賊常山拔之子儀引軍下井陘與光
弼合破史思明禄山益出精兵佐思明子儀曰彼恃
加兵必易我而心不固戰必克矣於是晝揚兵夜擣
壘賊不得息乃與光弼等擊賊斬首四萬河北諸郡
往往斬賊守迎王師方北圖范陽會天子入蜀太子
即位靈武詔班師子儀與光弼率步騎五萬赴行在
時朝廷草昧軍容缺然及是國威大振肅宗大閱
六軍鼓而南房琯陳濤師敗帝唯倚朔方軍為根本
至德二載破崔乾祐通關陜路從元帥廣平王率
蕃漢兵十五萬收長安河東河西河南州縣悉平以
功加司徒封代國公帝遣具軍容迎灞上勞之曰國
家再造卿力也乾元元年破賊河上執安守忠以獻
遂朝京師詔百官迎於長樂驛帝御望春樓待之進
中書令收衛州圍相州召子儀還更以趙王為天
下兵馬元帥李光弼副之議者謂子儀有社稷功
李光弼失河陽河中太原軍亂朝廷憂二軍與賊
合而少年新將望輕不可用遂以子儀為元帥進封
汾陽郡王屯絳州帝引至卧内謂曰河東一以委卿
至屯誅首惡王元振數十人諸鎮皆惕息代宗立
梁崇義據襄州叛僕固懷恩隂召回紇吐蕃犯奉天
武功拜子儀為關内副元帥至咸陽賊已過渭水並
南山而東天子跳幸陜子儀還京師子儀自相州罷
歸京師部曲離散及是率騎南收兵得武關防卒及
亡士數千會六軍將張知節迎子儀洛南大閱兵屯
商州威震關中紿曰郭令公來虜懼夜潰破賊書聞
帝以子儀為京城留守自變生倉猝賴子儀復安故
天下皆咎程元振羣臣數論奏元振懼乃說帝都洛
陽帝可其計子儀曰云云願陛下抑閹寺任直臣委宰相
以簡賢任能付臣以訓兵禦侮則中興之功日月可
冀帝得奏謂左右曰子儀固社稷臣也朕西决矣乃
賜鐵劵圖形凌煙閣僕固懷恩誘吐蕃回紇党項
入寇朝廷患之詔子儀屯奉天帝問計所出對曰無
能為也已而賊遁子儀至涇陽恩賚崇縟進拜尚書
令懇辭不受具所以讓付史館永泰元年復鎮河
中懷恩盡說吐蕃回紇等三十萬掠涇邠躪鳳翔京
師大震子儀屯涇陽軍纔萬人比到虜騎圍已合子
儀身率鎧騎二千出入陣中回紇怪問是謂誰報曰
郭令公驚曰懷恩言天可汗棄天下令公即世中國
無主故我從以來令公今存天可汗存乎報曰天子
萬壽回紇悟曰彼欺我乎子儀使諭虜回紇曰今誠
存我得見乎子儀將出左右曰狼子野心不可信曰
今力不敵吾將示以至誠即傳呼曰令公來虜皆持
滿子儀以數十騎出免胄見其大酋曰諸君同艱難
久矣何忽亡忠誼而至是邪回紇捨兵下馬拜曰果
吾父也會懷恩暴死羣虜無所統一遂許諾吐蕃疑
之引去子儀遣將白元光大軍繼之破吐蕃十萬於
靈臺西原遂還河中回紇赤心請市馬萬匹有司
以財乏止市千匹子儀請内一歲奉佐馬直薨年八
十五謚忠武配饗代宗廟廷子儀事上誠御下恕
賞罰必信遭幸臣短毁握兵處外詔至即日就道無
纖介顧望故讒間不行田承嗣傲狠不軌子儀嘗
遣使至魏承嗣西望拜指其膝謂使者曰兹膝不屈
於人久矣今為公拜子儀禁無故軍中走馬南陽
夫人乳母之子犯禁都虞候杖殺之諸子泣訴於子
儀且言都虞候之横子儀叱遣之明日以事語僚佐
而嘆息曰子儀諸子皆奴材也不賞父之都虞候而
惜母之乳母子非奴材而何宿將數十皆王侯貴
重子儀頤指進退若部曲然幕府六十餘人後皆為
將相顯官其取士得才類此與李光弼齊名而寬厚
得人過之其歲入官俸無慮二十四萬緡前後賜良
田美器名園甲館不勝紀代宗不名呼為大臣以身
為天下安危者二十年校中書令考二十四八子七
壻皆貴顯富貴夀考哀榮終始人臣之道無闕焉子
曜旴晞昢晤曖曙映而四子以才顯曜性沈静資
貌瑰傑子儀征伐曜治家事少長無間言以朴簡自
處累遷太子太保卒贈太子太傅晞善騎射從征
伐有功復兩京出竒兵破賊累進鴻臚卿太子賓客
趙國公曖尚昇平公主封清源縣侯金紫光禄大
夫遷太常卿子鏦恭遜折節不以富貴加人性周畏
不立赫赫名有諫於上退必毁稿家人子弟無知者
拜右金吾將軍封太原郡公充閑廐宫苑使曙官
司農卿德宗幸奉天從乘輿擢金吾大將軍終祁國
公
郭承嘏晞孫字復卿幼秀異通五經元和中及進士第
累遷起居舍人居母喪以孝聞
郭虔瓘齊州人開元初錄軍閥累遷右驍衛將軍
郭知運字逢時瓜州人猨臂虎口以格鬭功累補秦州
三度府果毅從郭虔瓘破突厥有功屯西方戎夷
畏之與王君&KR0930;功名略等時號王郭帝詔中書令張
說紀其功子英傑英义英傑字孟武英乂字元
武以武勇有名哥舒翰見之曰是當代吾節制者
五代郭崇韜代州雁門人也為河東教練使為人明敏
能應對以材幹見稱莊宗為晉王孟知祥為中門使
崇韜為副使中門之職參管機要先時中門使相繼
獲罪知祥懼求外任莊宗曰公欲避事當舉可代公
者知祥乃薦崇韜為中門使甚見親信康延孝自
梁奔唐先見崇韜崇韜延之卧内盡得梁虛實延孝
言梁方召諸鎮兵欲大舉唐將皆憂惑以謂成敗未
可知莊宗患之以問諸將諸將皆曰唐得鄆州隔河
難守不若棄鄆與梁西取衛州黎陽以河為界與梁
約罷兵無相攻庶幾以為後圖莊宗不悅退卧帳中
召崇韜問計崇韜曰陛下興兵仗義將士疲戰爭生
民苦轉餉者十餘年矣况今大號已建自河以北人
皆引首以望成功而思休息今得一鄆州不能守而
棄之雖欲指河為界誰為陛下守之且唐未失德勝
時四方商賈征輸必集薪芻糧餉其積如山自失南
城保楊劉道路轉徙耗亡大半而魏博五州秋稼不
稔竭民而斂不支數月此豈按兵持久之時乎臣自
康延孝來盡得梁之虛實此真夭亡之時也願陛下
分兵守魏固楊劉而自鄆長驅擣其巢穴不出半月
天下定矣莊宗大喜曰此大丈夫之事也即日下令
軍中歸其家屬於魏夜渡楊劉從鄆州入襲汴川八
日而滅梁莊宗推功賜崇韜鐵劵拜侍中成德軍節
度使依前樞密使莊宗與諸將以兵取天下而崇韜
未嘗居戰陣徒以謀議居佐命第一之功位兼將相
遂以天下為己任崇韜素廉自入洛始受賂遺曰
吾豈少此耶今藩鎮諸侯多梁舊將一切拒之豈無
反側且藏予私室何異公帑明年南郊悉獻所藏以
佐賞給累表自陳乞身優詔不允因建天下利害二
十五事施行之崇韜有大略已破蜀因遣使者以
唐威德風諭諸蠻欲因以綏來之可謂有志矣
宋朝郭崇應州金城人也初名崇威避周祖諱止稱崇
崇弱冠以勇力應募仕周為陳州節度使同平章事
世宗親征太原崇副符彦卿將行營之師軍還加侍
中移鎮成德世宗征淮甸契丹萬騎掠邊境崇帥師
破之於束鹿斬首數百級俘人口牛羊三萬餘至國
初加兼中書令初太祖受禪崇感周室恩遇或時出
涕為監軍所奏太祖曰我素知崇篤於恩義有所感
激爾遣人覘之還言崇方與賓屬飲博城中晏如也
太祖笑曰果如吾言未幾來朝李重進叛命崇為節
制乾德三年卒子守璘守璘子允恭累官至崇
儀副使允恭次女仁宗后也
郭守文并州太原人父暉仕漢為護聖軍使有勇略從
周太祖征河中戰死守文年十四居喪哀毁召隷帳
下補左班殿直至國初遷西頭供奉官潘美征嶺南
擒劉鋹遣守文馳傳告捷遷翰林副使從曹彬平金
陵護送李煜歸闕煜頗自歉守文語之曰國家開拓
境土以致太平豈責防風之後至耶煜心遂安雍熙
五年大舉北伐為幽州道行營前軍步軍水陸都監
與契丹遇為流矢所中氣色不撓戰益急左右騎從
莫之知也軍中服其量卒謚忠武守文沉厚有謀頗
知書既卒有使自北邊來言守文死軍中皆為流涕
太宗問何以致此對曰守文得俸悉以犒士卒死之
日家無餘財太宗為歎息久之賜其家錢五百萬後
太宗為真宗納守文之次女為夫人即章穆皇后也
追封守文譙王
郭成德順軍中安堡人也少以應募為弓箭手元豐中
大合五道兵趨靈武成將涇原選鋒賊守漫&KR1529;隘以
拒王師成出奇奮擊之至靈武有番酋介馬馳突統
制劉昌祚大破之為涇原第十副將以功遷引進使
雄州防禦使涇原路鈐轄轉客省使卒成姿貎豐
偉襟度坦然撫養孤窮疎財好施名震西鄙云子
浩
郭忠恕字恕先洛陽人也善屬文周太祖召為周易博
士國初與監察御史符昭文爭忿朝堂貶乾州司戶
遂不仕進太宗聞其名召為國子監主簿令刊定歴
代字書忠恕縱酒肆言時政頗有謗讟語聞配流登
州至齊州臨清謂部送吏曰我逝矣因掊地為穴度
容面俯窺焉而卒藁葬道左後數月故人欲改葬但
衣衾而已
郭祥正字功父當塗人也其母夢李太白而生祥正少
有詩名梅堯臣曰天才如此真太白後身也王安石
亦歎美其詩舉進士知武岡縣致仕居姑熟後復出
為通判汀州後知端州復棄去遂家於當塗之青山
郭贄字仲儀襄邑人舉進士中首薦知荆南府屬久
旱方盛陳禱雨之具贄至悉投之江不數日大雨
真宗嘗稱贄純厚長者特拜工部尚書翰林侍讀學
士作詩賜之有啓發沖言曉典常之語卒諡文懿
霍(千卄八)
姓纂周文王第六子霍叔處之後今河東有霍邑是
其故都子孫以國為氏
左傳僖公二十四年富辰曰昔周公封建親戚以蕃屏周
管蔡郕霍文之昭也
襄公二十九年叔侯曰虞虢焦滑霍楊韓魏皆姬姓也晉
是以大
前漢霍去病為驃姚校尉斬捕過當封冠軍侯進驃騎
將軍凡六出擊匈奴斬首捕虜數萬餘級上欲
教之孫吳兵法曰顧方略何如耳不至學古兵法
上為治第曰匈奴不滅無以家為也
霍光字子孟去病弟河東平光乃以兄任為郎出入禁
近二十餘年未嘗有過後為大司馬大將軍受遺詔
輔少主為人沉靜詳審白晢疎眉目美鬚髯每出
入殿門止進有常處不失尺寸天下想聞其風采
廢昌邑立宣帝封博陵侯定萬世策以安社稷
後漢霍諝字叔智魏郡人明經舉孝廉入為尚書僕射
蜀志霍峻字仲邈南郡枝江人為梓潼太守卒子戈
字紹先為中庶子甚得切磋之體
晉隠逸霍原字休明慕道清虛方成竒器以賢良徵不
到
郝(千卄九)
姓纂出於赫咠氏太昊氏之佐也殷帝乙時王子期
封太原郝鄉因氏焉
南史孝義郝道福累世同㸑詔表門蠲役調
世說郝隆七月七日出日中仰卧曬腹中書
唐郝處俊安州人好學嗜漢書貞觀中第進士高麗叛
詔副李勣為總管賊遽至處俊安餐不顧密畀料精
銳擊之虜郤衆壯其謀諫二王角勝帝遽止曰處
俊遠識非衆臣所逮諫帝欲遜位武后事遂沮
處俊臨事敢言在帝前議論必傅經義凡所規獻得
大臣體武后惡之以其操履無玷不能害之與許圉
師同里俱官達故時語曰貴如郝許孫象賢
郝廷玉驍勇善鬭為李光弼愛將及保河陽擒徐璜玉
封安邊郡王吐蕃犯京畿屯渭橋魚朝恩聞其善
布陣請觀之廷玉申號令鳴鼓角部伍坐作進退若一朝恩
歎曰吾處兵間今始識訓練法累為秦州刺史
郝玭貞元中為臨涇鎮將在邊積三年每討賊不持糗
糧取之於敵獲虜必刳剔其屍虜人畏道其名以
怖啼兒
駱(千三十)
姓纂姜姓齊太公之後有公子駱以王父字為氏
吳志駱統字公緒會稽人父俊字孝遠有文武才察孝
廉補尚書郎統為建忠郎將封新陽侯
南史駱文牙字旗門年十二相者云此郎容貎非常必
將遠致陳文帝引為將帥勇冠衆軍
唐駱賓王義烏人七歲能賦詩武后時數上疏言事下
臨海丞不得志棄官去與王勃楊炯盧照隣皆以文
齊名天下
莫(千三十一)
姓纂漢有富人莫氏見游俠傳大歷中比部員外郎
莫藏用河南官氏志邢莫氏改為莫氏
北史莫含魏穆愛其才器常參軍國大謀卒於左將軍
子顯為左常侍顯子題為大將以功賜爵東宛
侯題弟雲好學善射道武時常典選曹遷執金吾
參軍國謀議
索(千三十二)
姓纂殷人七族索氏之後望燉煌晉索湛為北地太
守
晉索靖字幼安湛之子少有逸羣之量與汜衷張甝索
紒索永俱詣太學馳名海内號稱燉煌五龍舉賢
良對策高第張勃表靖才藝絶人宜在臺閣擢尚書
郎以善草書知名除雁門太守
藝術索紞字叔徹善占夢
紞占之云云君當為人
隠逸索襲字偉祖虛靖好學不應州郡之命隂澹曰索
先生碩德名儒真可以諮大義宅不彌畝而志忽九
州形居塵俗而棲心天外謚玄居先生
北史索敞字巨振燉煌人入魏以儒學為中書博士貴遊
之子皆敬憚威嚴多所成益
鄂(千三十三)
晉鄂侯之後子孫氏焉漢初功臣安平侯鄂千秋沛人
落(千三十四)
風俗通云臯落氏翟國也以國為姓見左傳漢有落下
閎巴郡人撰太初歷
洛(千三十五)
落下閎或作洛
恪(千三十六)
晉有郎中令恪啓
薄(千三十七)
風俗通衛賢人薄疑
幕(千三十八)
風俗通舜祖幕支孫以王父字為氏見左傳
作(千三九)
漢古今人表胙侯子孫因避地改作氏漢涿郡太守作
顯
鐸(千四十)
晉有鐸遏寇楚有太傅鐸椒漢有廷尉鐸政
閣(千四十一)
急就章有閣并訢唐有御史閣輔
博(千四十二)
風俗通云漢有博子勞善相馬望出淮南廣平
藥(千四十三)
漢有南陽太守藥崧
約(千四十四)
古賢人約續
若(千四十五)
古賢人若士
鄀(千四十六)
風俗通春秋時鄀國以國為氏
名賢氏族言行類稿卷五十一
