卷六十
名賢氏族言行類稿卷六十
宋章定撰
拾遺(千百九十)
齊使田文聘楚楚王遺之象林登徒直送之不欲行許
寳劒於公孫戍諫孟嘗君毋受公孫戍趨出孟嘗君
召而反之曰子何足之高志之揚也戍以實對孟嘗
君乃書門版曰有能揚文之名止文之過私得寳於
外者疾入諫司馬温公稱之
漢樊英少有學行名著海内隱於壺山之陽州郡前後
禮請不應公卿舉賢良方正有道皆不行安帝策書
徵之不赴是歲帝復偹禮徵英英固辭疾篤王逸素
與英善因與其書多引古譬諭勸使就聘英順逸議
而至及後應對無竒謀深策談者以為失望河南張
楷與英俱徵謂英曰天下有二道出與處也吾前以
子之出能輔是君也濟斯民也而子始且以不訾之
名賢氏族言行類稿
身怒萬乘之主及其饗受爵禄又不聞匡救之術進
退無所據矣司馬温公曰古之君子有道德足以尊
主智能足以庇民被褐懷玉深藏不市則王者當盡
禮以致之屈體以下之虛心以訪之克己以從之然
後能利澤施於四表功烈格於上下蓋取其道不取
其人務其實不務其名也其或禮偹而不至意勤而
不起則姑内自循省而不敢彊致其人曰豈吾德之
薄而不足慕乎政之亂而不可輔乎羣小在朝而不
敢進乎誠心不至而憂其言之不用乎何賢者之不
我從也苟其德已厚矣政已治矣羣小遠矣誠心至
矣彼將叩關以自售又安有勤求而不至者哉若乃
孝弟著於家庭行誼隆於鄉曲利不苟取仕不苟進
潔已安分優游卒歲雖不足以尊主庇民是亦清修
之吉士也王者當褒優安養俾遂其志若孝昭之待
韓福光武之遇周黨以勵廉耻美風俗斯亦可矣固
不當如范升之詆毁又不可如張楷之責望也至於
飾修以邀譽釣竒以驚俗不食君禄而争屠沽之利
不受小官而規卿相之位名與實反心與迹違斯乃
華士少正卯之流其得免於聖王之誅幸矣尚何聘
召之有哉
北史韋世康為荆州總管常有止足之志謂子弟曰禄
豈須多防滿則退年不待暮有疾便休
唐裴行儉有知人之鑒初為吏部侍郎王勮蘇味道皆
未知名行儉一見謂之曰二君後當掌銓衡僕有弱
息願以為託是時勮弟勃與楊炯盧照鄰駱賓王皆
以文章有盛名李敬玄尤重之以為必顯逹行儉曰
士之致遠者當先器識而後才藝勃等雖有文華而
浮躁淺露豈饗爵禄之器耶楊子稍沈靜應至令長
餘得令終幸矣既而勃渡海墮水炯終於盈川令照
鄰惡疾不愈赴水死賓王反誅勮味道皆典選如行
儉言
姚崇嘗謁告十餘日政事委積盧懷慎不能決惶恐入
謝於上上曰朕以天下事委姚崇以卿坐鎮雅俗耳
崇既出須臾裁次俱盡顧謂紫微舍人齊澣曰余為
相何如管晏澣曰管晏之法雖不能施於後猶能沒
身公所為法隨復更之似不及也崇曰然則竟如何
澣曰公可謂救時之相耳崇喜投筆曰救時之相豈
易得乎
韓休數與蕭嵩争論上前面折嵩短上頗不悦嵩因乞
骸骨上曰朕未厭卿卿何為遽去對曰臣蒙厚恩待
罪宰相富貴已極及陛下未厭臣故臣得從容引去
若已厭臣臣首領且不保安能自遂
孫樵上言百姓男耕女織不自温飽而羣僧安坐華屋
美衣精饌率以十戸不能養一僧武宗憤其然髮十
七萬僧是天下百七十萬戸始得蘇息也陛下即位
以來修復廢寺天下斧斤之聲至今不絶度僧幾復
其舊矣陛下縱不能如武宗除積弊奈何興之於已
廢乎願早降明詔僧未復者勿復寺未修者勿修庶
幾百姓猶得以息肩
顔真卿東坡先生曰古之任人無内外輕重之異故雖
漢宣之急賢蕭望之之得君猶更出治民然後大用
非獨以歴試人材亦所以維持四方均内外勢也唐
開元天寳間重内輕外當時公卿名臣非以罪責不
出守郡雖藩鎮帥守自以為不如寺監之寮佐故郡
縣多不得人禄山之亂河北二十四郡一朝降賊獨
有一顔真卿而明皇初不識也此重内輕外之弊不
可不為鑒
唐李夷簡彈楊憑貶臨賀尉親友無敢送者櫟陽尉徐
晦獨至藍田與别太常卿權德輿素與晦善謂之曰
君送楊臨賀誠為厚矣毋乃為累乎對曰晦自布衣
蒙楊公知奬今日遠謫豈得不與之别借如明公它
日為䜛人所逐晦敢自同路人乎德輿嗟歎稱之於
朝後數日李夷簡奏為監察御史晦謝曰晦平生未
嘗得望公顔色公何從而取之夷簡曰君不負楊臨
賀肯負國乎惠州圖經曰君子素行乎患難能
困其身而不能殞其名方東坡先生自英之惠自應
之儋小人挫之惟恐不深而先生氣不少屈筆力益
放無一毫不滿之意介於胸次孟子所謂浩然之氣
充塞於天地之間先生一人而已定頃度大庾嶺
讀先生之詩有曰當日無人送臨賀至今有廟祀潮
州今黃岡之雪堂惠州之白鶴故居昌化之草堂皆
以先生為重過者雖野夫蠻蜑莫不起敬彼小人者
姓名今復安在哉誌此世當有知者
周墀為義成節度使辟韋澳為判官及為相謂澳曰力
小任重何以相助澳曰願相公無權墀愕然不知所
謂澳曰官賞刑罰與天下共其可否勿以己之愛憎
喜怒移之天下自理何權之有墀深然之
崔安潜治蜀不詰盜人怪之安潜曰盜非所由通容則
不能為令窮覈則應坐者衆搜捕則徒為煩擾乃出
庫錢千五百緍分置三市置牓其上曰有能告捕一
盜賞錢五百緍盗不能獨為必有侣侣者告捕釋其
罪賞同平人未幾有捕盜而至者盜不服曰汝與我
同為盜十七年贓皆平分汝安能捕我與汝同死耳
安潜曰汝既知吾有牓何不捕彼以來則彼應死汝
受賞矣汝既為所先死復何辭立命給捕者錢使盗
視之於是刑盜於市并滅其家於是諸盜與侣互相
疑無地容足夜不及旦散逃出境境内遂無一人為
盜安潜以蜀兵怯弱奏遣大將齎牒詣陳許諸州募
壮士與蜀人相雜訓練用之得三千人分為三軍戴
黃帽號黃頭軍又奏乞洪州弩手教蜀人用弩走丸
而射之選得千人號神機弩營蜀兵由是浸彊
南唐柴再用救東洲方戰舟壊長稍浮之僅而得濟家
人為之飯僧千人再用悉取其食以犒部兵曰士卒
濟我僧何力焉
徐温母周氏將吏致祭為偶人高數尺衣以羅錦温曰
凡此皆出民力祭何施於此而焚之宜解以衣貧者
馮道司馬温公曰道之為相歴五朝八姓若逆旅之視
過客朝為仇敵暮為君臣易面變辭曾無愧怍大節
如此雖有小善庸足稱乎君子有殺身成仁無求生
害仁豈專以全身遠害為賢哉
唐六臣張文蔚等六一居士曰嗚呼始為朋黨之論者
誰歟甚乎作俑者也真可謂不仁之人哉予嘗至繁
城讀魏受禪碑見漢之羣臣稱魏功德而大書深刻
自列其名姓以夸耀於世又讀梁實錄見文蔚等所
為如此未嘗不為之流涕也夫以國予人而自夸耀
反遂袒之此非小人孰能為也漢唐之末舉其朝皆
小人也而其君子者何在哉當漢之亡也先以朋黨
禁錮天下賢人君子而立其朝者皆小人也然後漢
從而亡及唐之亡也又先以朋黨盡殺朝廷之士而
其餘存者皆庸懦不肖傾險之人也然後唐從而亡
天欲空人之國而去其君子者必進朋黨之說欲孤
人主之勢而蔽其耳目者必進朋黨之說欲奪人之
國而與人者必進朋黨之說夫為君子者故常寡過
小人欲加之罪則有可誣者有不可誣者不能徧及
也至欲舉天下之善求其類而盡去之唯指以為朋
黨耳故其親戚故舊謂之朋黨可也交游執友謂之
朋黨可也宦學相同謂之朋黨可也門生故吏謂之
朋黨可也是數者皆其類也皆善人也故曰欲空人
之國而去其君子者唯以朋黨罪之則無免者矣夫
善善之相樂以其類同此自然之理也故聞善者必
相稱譽必相稱譽則謂之朋黨得善者必相薦引必
相薦引則謂之朋黨使人聞善不敢稱則人主之耳
不聞有善於下矣見善不敢薦則人主之目不得見
善人矣善人日遠小人日進則為人主者悵悵然誰
與之圖治安之計哉故曰欲孤人主之勢而蔽其耳
目者必用朋黨之說也一君子存羣小人雖衆必有
所忌而有所不敢為惟恐國而無君子然後小人得
肆志於無所不為則漢魏唐梁之際是也故曰可奪
國而予人者由於國無君子空國而無君子由以朋
黨而去之也
留從效仕閩為泉州指揮使連重遇殺王延羲立朱文
進以黃紹頗為泉州刺史從效與其黨謀復王氏募
敢死士陳洪進等夜踰城入劫庫兵擒紹頗斬之請
王繼勲為刺史南唐攻陷建州從效執繼勲送於金
陵李璟建泉州為清源軍授從效節度漳泉等州觀
察使從效性勤儉知人疾苦好賓客談論古今常衣
布素置公服於中門側出則衣之累封鄂國公至國
初上表稱藩遣使假道吴越入貢獻太祖厚賜之卒
贈太尉靈州都督從效無子以兄從願之子紹錤紹
鎡為子從效六世孫正字仲至遊學於惠州守窮
無愠色力學自克不事表暴邦人敬而愛之處士徐
構實能觀人逆知其必貴妻以女因家焉繇鄉貢擢
紹興三十年進士第授陽春尉敗秩授清海軍簽判
帥龔茂良薦其材於朝知循州將行右丞相虞允文
與語以卿相器期之言於朝孝宗錫對契合留中不
三歲超遷至禮部尚書歴會稽章貢豫章全蜀四郡
召還入西府以玉冊拜進少保封衛國公子恭丙端
皆為尚書郎孫元英工部侍郎元剛起居舍人
宋朝余靖任諫官日上言朝廷畜養賢俊當如民家收
積財貨平時先有營度至急乃得其用伏自去年以
來陜西舉知州始用杜杞三司擇判官則又用杞京
西多盗賊則又用杞今兹蠻人作叛則又用𣏌皆席
未暇暖而即移之是使杜𣏌有奔命之勞朝廷有乏
賢之歎如斯事體良亦可惜臣親見杜𣏌言京西之
政始有端緒而未盡施設今遽捨去不成績效此屢
易官之患也伏惟廟堂之上當思天下有多少賢才
可與共了天下事者廣為詢訪預作處置某人可了
某職某人可當某路一旦緩急用之如指諸掌此乃
是廟堂之策當有素定者也今二年之内講求賢俊
只知有一杜𣏌何觀聽之不廣示天下之狹也設使
别路更有賊盗則將又移杜杞毋乃取笑四方乎每
見大臣謀事當平居無事時優游暇逸如不足憂者
及一隅有警則倉惶移易如素不經心者然去年冬
兩府大臣共選諸路轉運使田瑜為廣西轉運使梁
戴為判官必謂才能出人合蠻徼纔動未見瑜等何
如處置有甚利早已疑之此擇人之術不自信矣始
若不知則不如易用只如近差王絲往湖南安撫待
其奏報不中事節乃知其人不可委仕知人不明為
害不細伏望陛下敕諭兩府大臣廣思博採天下
賢才以應萬務無使臨事倉卒有乏才之歎則社稷
之福古人有言曰霸王之主終不採將於往賢求用
於後哲自是識拔不明求之不至不可厚誣四海也
(見長編)
馮躬厚崇寧四年京師西木場火燔京城防守具以鉅
億計辟廱錄馮躬厚密語所親曰昔晉元康五年武
庫火其後元海起平陽卒入河洛遂亂華夏唐天寳
十載武庫災後禄山以范陽叛卒入關陜兩河遂為
盗區今兹火燔城守械器其兆大同可憂也此據馮
躬厚行状躬厚南劒州人蔡京甥也
徐詡字元美建之浦城人散翁徐彭年之子也紹興間
第進士嘗監㩁貨務參政李彦穎薦之召見上稱之
曰知卿進退不事請謁即日除監察御史出憲廣西
移湖北成都利路又改成都轉運知遂寧府除直徽
猷閣移温陵道改漕江東以卒所至之政必先學校
嘗捐公錢七千餘緍市田一百六十畆以廪成都之
府學且篤於宗親周卹中表葬死者之無歸營孤女
之未嫁唯嗜學尤邃於經熟於左氏春秋資治通鑑
有詩文奏議經解八千卷號曰東野居士集子達前
為司農寺簿誠齋楊萬里銘其墓曰頏頏徐公軍杭
而逆風曰予其通方輪而九曲曰予其速惟金玉爾
身皭然不塵以對於古人
陳堯臣婺州人善丹青精人倫宣和間嘗以畫學正擢
水部郎假尚書使遼繪天祚像以歸并圖道中所歴
山川險易以上上大喜除右司諫繼遷侍御史焉
此揮塵錄所載與長編小異
李成字咸熙營丘人也五代末以詩酒遊公卿間善摹
寫山川至得意處殆非筆墨所成人欲求者先為置
酒酒酣落筆煙雲萬状世傳以為寳子覺仕太宗時
歴國子博士覺子宥仕至諫議大夫知制誥
唐郇王禕十二世孫濤為五代漢相本朝以兵部尚書
莒國公致仕至子承休承休子仲容為戸侍仲寳
贈宮保至三子景圭景山景亮景山子昭玘字成
季元祐間為右史自號樂静居士成季與猶子漢老
皆居温陵漢老子紀生子聞是戸部侍郎秦少游為
李公撰行状云遠祖濤少仕湖南一子留江南公其
裔孫也所以今為南康人世號山房李氏濤之弟潮
仕石晉為内相後仕契丹亦顯漢老弟唐老建炎初
守越亦隨烏珠北去仕宦有聲
南渡高宗中興之初蜀中有大族犯御名之嫌者而
遊宦參差不齊倉卒之間各易其姓仍其字而更其
音者勾濤是也加金字者鈎光祖是也加絲字者絇
紡是也加草頭者苟諶是也改為句者句思是也增
而為勾龍者如淵是也繇是析為數家累世之後昏
婣將不復别文潞公自云敬暉之後以在國初不習
祖諱而改今有苟氏子孫與文氏所云相同盖本一
族
李定字仲求洪州人晏元獻公之甥欲預賽神會而蘇
子美以其俗子拒之致興大獄梅聖俞謂一客不得
食覆鼎傷衆賓者也其孫即俞老彭以詩名列江西
派中又李定字資深揚州人元豐御史中丞其孫方
叔正民兄弟皆顯名一時又李定嘉祐治平以來以
風采聞嘗遍歴天下諸路計度轉運使官制未行老
於正卿乃敦老如岡之祖蓋濟南人也同姓名者凡
三人世亦多指而為一不可不辨(李豸陽翟人東坡先生門下士亦字)
(方叔兩方叔俱以文鳴)廣陵君云李資深墓碑吕惠卿撰蔡卞
書章子厚篆蓋
韓持國宋元憲薦賜第入館嘉祐中與司馬文正吕正
獻王荆公號為四友元祐初為政府後坐棄地入黨
籍謫居均州遇赦復官以朝議大夫致仕年八十四
以卒元龍元吉即其後也
李邯鄲命諸子名世人難曉後見孫長文云邯鄲之長
子夀朋取三夀作朋之義次子復圭本三復白圭幼
子德芻以三德苾芻其指如此宜乎人所不解也
林仲平槩仁宗朝耆儒也二子希旦邵顔早擅克家之
業仲平沒有二幼子尚在襁褓未名既長兩兄迺析
其名示不忘父訓曰希曰旦邵曰顔後皆為聞人
靖康中蔡元長父子既敗言者攻之發其姦惡不遺餘
力李泰發時為侍御史獨不露章且勸勿為太甚坐
是責監汀州酒税謝表云當垂涕止彎弓之射人以
為狂然臨危多下石之徒臣則不敢士大夫多稱之
右九事見之揮塵錄李泰發參政未見傳揮塵
所載止此一事
昌黎諸序
送陸參
陸君之道行乎朝廷則天下望其賜刺一州則專而
不能或謂先一州而後天下豈吾君與吾相之心哉
送孟東野
物不得其平則鳴擇其善鳴者而假之鳴
送許志雍
財已竭而歛不休人已窮而賦愈急其不去為盗也
亦幸矣
上巳日燕太學聽彈琴武公作歌詩以美之
有一儒生魁然其形抱琴而來歴階而升坐於罇俎
之南鼓有虞氏之南風賡之以文王宣父之操優游
夷愉廣厚高明追三代之遺音想舞雩之詠歎及暮
而退皆充然若有所得也
送齊皥下第
吾觀於人有不得志則非其上者衆矣亦莫計其身
之短長也若齊生者既不得志矣而曰我未至也不
以閔於有司其不亦鮮乎哉吾用是知齊生後日誠
良有司也能復古者也公無私者也知命不惑者也
送陳密
子誦其文則思其義習其儀則行其道則將謂子君
子也爵禄之來也不可辭矣科寧有利不利耶
送李愿歸盤谷
東坡云文忠公言唐無文章唯送李愿歸盤谷序一
篇
送牛堪登第
由是而觀之若堪之用心其至於大官也不為幸矣
送董邵南
燕趙古稱多感慨悲歌之士董生舉進士連不得志
於有司懷抱利器鬱鬱適兹土吾知其必有合也
董生勉乎哉
贈崔復州
崔君為復州其連帥則于公愈以為崔君之仁足以
蘇復人于公之賢足以庸崔君有刺史之榮而無其
難為者將在於此乎
贈張童子
愈將進童子於道使人謂童子求益者非欲速成者
送楊儀之
知其客可以信其主者宣州也知其主可以信其客
者湖南也
送何堅
何與韓同姓為近堅歸吾將賀其見鳳而聞其鳴
也
送王含
惜乎吾力不能振之而其言不見信於世也於其行
姑與之飲酒
送孟琯
善雖不吾與吾將強而附不善雖不吾惡吾將強而
拒
送陳彤
始吾見之頎然其長薰然其和吾目其貌耳其言因
以得其為人及其久也果若不可及
送王塤
故求觀聖人之道者必自孟子始今塤之所由既幾
於知道如又得其船與檝知沿而必知止嗚呼其可
量也哉
裴均楊憑唱和詩序
存志乎詩書寓辭乎詠歌鏗鏘發金石幽渺感鬼
神信所謂材全而能鉅者也
送幽州李端公
國家失太平於今六十年矣夫十日十二子相配數
窮六十其將復平平必自幽州始
送區冊
有區生者誓言相好自南海拏舟而來升自賓階儀
冠甚偉坐與之語文義卓然莊周云逃空虛者聞人
足音跫然而喜矣况如斯人者豈易得哉
送殷侑使回鶻
今人適數百里出門惘惘有離别可憐之色持被入
直三省丁寧顧婢子語刺刺不能休今子使萬里外
國獨無幾微出於言面豈不真知輕重大丈夫哉
送楊巨源
予遇病不能出不知楊侯去時城門外送者幾人車
幾兩馬幾匹道旁觀者亦有歎息知其為賢與否
送權秀才
宫商相宣金石諧和寂寥乎短章舂容乎大篇
送李正字
離十三年幸而集處得燕而舉一觴相屬此天也非
人力也
石洪已附本傳
温造
韓昌黎送之序云烏公鎮河陽之三月以石生為才
以禮為羅羅而致之幕下未數月也以温生為才於
是以石生為媒以禮為羅又羅而致之幕下東都雖
信多才士朝取一人焉拔其尤暮取一人焉拔其尤
相為天子得人於朝廷將為天子得文武士於幕下
求内外無治不可得也愈縻於兹不能引去資二生
以待老今皆為有力者奪之其何能無介然於懷耶
送鄭權
若嶺南帥得人則一邊盡治不相寇盗賊殺無風魚
之災水旱厲毒之患故選帥常重於他鎮非有文武
威風知大體可畏信者則不幸往往有事可謂貴
而能貧為仁者不富之效也
送韓約歸治所
今天子方舉羣策以收太平之功寧使士有不盡用
之歎懷竒見而不得施設也
送鄭涵
三為屬吏經時五年觀道德於前後聽教誨於左右
可謂親薰而炙之矣其高大遠密者不敢隱度論也
其勤已而務博施以己之有欲人之能不知古君子
何如耳
韋處厚詩序
得利則躍躍以喜不得利則戚戚以泣若不可生者
儒者之於患難苟非其自取之其拒而不受於懷也
若築河堤以障屋霤其容而消之也若水之於海冰
之於夏日其翫而忘之以文辭也若奏金石以破蟋
蟀之鳴蟲飛之聲况一不快於考功盛山一出入息
之間哉韋侯所為詩方且以入溪谷上巖石追逐雲
月不足日為事讀而詠歌之令人欲棄百事往而與
之游不知其出於巴東以屬朐䏰也
名賢氏族言行類稿卷六十
