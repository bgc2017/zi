卷三十三
名賢氏族言行類稿卷三十三
宋章定撰
任(五百六十)
姓纂黃帝二十五子十二人以德為姓一為任氏六
代至奚仲封篩魏有任座秦有任鄙
新序魏文侯問士大夫曰寡人君也羣臣皆曰君
仁君也君非仁君文侯怒而逐璜至任座曰
君仁君也曰子何以言之對曰臣君仁者其臣
直翟璜之言直是以知君仁君也文侯曰善復召璜
入拜為上卿
史記任不齊字選楚人孔子弟子
任敖高祖初為御史守豐遷為上黨守封廣阿侯又為
御史大夫
後漢任光字伯卿為信都太守獨固城守以拒王郎光
武拜為左大將軍封阿陵侯
任隗字仲和光子所得奉禄嘗賑䘏宗族位至司空以
方正見重於世
循吏任延字長孫十二明詩易春秋太學號為任聖童
為九真太守其俗不知牛耕乃令鑄作田器教之墾
田百姓充給又教駱越之民嫁娶禮法産子者始知
種姓曰使我有是子者君也多名子為任
儒林任安字定祖少游太學受孟氏易兼通數經又學
圖䜟究極其術時人稱曰欲知仲桓問任安又曰居
今行古任定祖辟除皆不就
任末字叔本習齊詩教授十餘年友人董奉德
於洛陽病亡末乃躬推鹿車載奉德喪致其墓所
方術任文公明曉天官風角祕要以占術馳名辟司空
掾
魏志任峻字伯達太祖每征伐峻常居守以給軍為典
農中郎將所在積粟倉廪皆滿每有所陳太祖多善
之飢荒之際周急繼富信義見稱
晉書任愷字元褒為侍中有經國之幹萬幾小大多管
綜之以社稷為己任為吏部尚書子罕字子倫以淑
行致稱為清平佳士歴黃門侍郎兖州刺史大鴻臚
隠逸任旭字次龍立標清修不染流俗閉門講習養志
而已辟為祭酒徵拜給事中並不就
南史任昉字彦升拜太學博士王儉見其文必三復殷
勤以為當時無輩仕梁官至祕書監為新安太守不
事邊幅為政清省好奬進士友得其延譽者多見升
擢時人慕之號曰君及卒殷芸曰哲人云亡儀表
長謝元龜何寄指南何託
任忠字奉誠平侯景授蕩寇將軍
文學任孝恭讀書一遍諷誦略無所遺掌公家筆翰為
司文侍郎
北史任祥字延敬和厚有器度隨神武起兵進儀同三
司位望既重能以寬和接物人士稱之
任果字静鸞性勇决志在立功歸於周文面陳取蜀之
策授驃騎大將軍
唐任敬臣五歲喪母七歲問父英曰若何可以報母英
曰揚名顯親可也乃刻志從學任處權見其文驚曰
此兒信不可及舉孝廉制科擢弘文館學士
任瓌字瑋廬州人早孤伯忠撫愛甚每曰吾子雖多庸
保耳所以寄門戶者瓌也義師起瓌至龍門請從高
祖曰公將家子智筭練達論吾此舉其濟乎瓌曰云
云願為一介使入關宣布威靈以收左輔高祖曰是
吾心也以瓌為招慰大使高祖謂演夀曰閫外事與
任瓌籌之以功封管國公
任迪簡京兆人擢進士李景略表佐其軍
五代任圜京兆三原人也為人明敏善談辨見者愛其
容止及聞其論議縱橫益皆悚動李嗣昭節度昭義
辟圜觀察使梁兵築夾城圍潞州踰年而晉王薨晉
兵救潞者皆解去嗣昭危甚問圜去就之計圜勸嗣
昭堅守以待不可有二心已而莊宗攻破梁夾城聞
圜為嗣昭畫守計甚嘉之由是益知名嗣昭從莊宗
戰胡柳擊敗梁兵圜頗有功莊宗勞之曰儒士亦破
體耶仁者之勇何其壯也張文禮弑王鎔莊宗遣嗣
昭討之嗣昭戰歿圜代將其軍號令嚴肅吏民以嘗
乞降皆得保其家族其後以鎮州為北京拜圜工部
尚書兼真定尹北京副留守為政有惠愛明宗時拜
中書門下平章事後贈太傅
宋朝任中正字慶之曹州濟陰人也少舉進士錢若水
嘗薦其才遷著作郎通判大名府遷江南轉運副使
真宗即位擢監察御史徙兩浙轉運使民飢中正發
官廪以賑之知益州代張詠在郡五載遵詠條教人
用便之拜兵部侍郎參知政事卒諡曰康懿中正沈
厚以孝稱於鄉里弟中師
中師字祖聖舉進士張知白薦其才拜右正言累擢右
諫議大夫出知益州先是轉運使急於課利税及薪
芻蔬果之属中師奏蠲之慶歷初任布守河陽數上
書論事仁宗欲用之中師素見知於吕夷簡謂中師
才不在布下遂並召為樞密副使以禮部侍郎資政
殿學士知永興軍徙陳州上書自言老臣家曹州願
守鄉郡以營休老之計仁宗許之踰月請老以太子
少傅致仕卒謚安惠中師性樂易家素饒財雖處通
顯自奉甚薄仁宗數賜飛白書及歸休於里中建御
書閣鄉人榮之
任布字應之河南人也後唐宰相圜四世孫舉進士為
安肅軍判官因上言河北利害且議敵必大入請飭
邊備未幾果有澶淵之役真宗竒之擢提點荆湖南
路刑獄權三司鹽鐵判官坐與徐奭試開封進士而
奭潜發封卷視之責監鄂州税務徙知宿鄧建三州
梓州路轉運使召還為戶部判官出知真定府有議
欲省兵河北者布言今西北二敵包蔵禍心以窺伺
中國未可以弛備慶歷元年召拜樞密副使歸休洛
中作吾知堂以知恩知道知命知足幸也卒謚恭惠
方輔政時其子遜嘗上書歴詆大臣亦以其父為不
才御史魚周詢因疏布曰不才之迹其子共知然議者
以遜詆父為不孝而周詢又引其語以逐布為不知
體云
任孜字遵聖眉州人慶歷三年楊冥榜登第與弟師
中名於蜀東坡謂之大任小任大任剛烈世無有疾
惡如風朱伯厚小任温毅老更文寬柔慈愛小君
兩任才行不須說疇昔並友吾先人仕至知富順監
子伯雨
任伯雨字德翁登進士第元符三年自大宗正丞除右
正言建中靖國元年論章惇蔡卞等誣謗宣仁崇寧
元年坐黨論除名貶通州二年再貶昌化軍紹興五
年子申先為起居郎上伯雨手澤論章惇蔡卞誣謗
宣仁后有廢立之意上曰朕嘗親承元祐之訓乃下
詔比覽元符諫臣任伯雨疏論章惇蔡卞詆誣宣仁
聖烈太后欲追廢為庶人誰無母慈何忍至此賴哲
宗聖明不從使其言施用豈不蔑太母九年保佑之
勲累泰陵終身仁孝之德可追貶惇等子孫不得除
在内職任
任汲字師中慶歷六年賈黯榜登第東坡謂之小任嘗
為齊安令其民愛之因買田以居通判黃州郡人德
之為作師中菴任公亭蘇轍作師中菴記後知盧州
不主開邊之議東坡詩任公鎮西南嘗贈繞朝策當
時若盡用善陣無赫赫秦觀作墓誌孫諒
任諒字子諒十四歲應蔡州舉魁其選登進士第歴官
至龍圖閣直學士九持使節三建師閫徽宗有事於
燕山以内祠修國史建言耶律氏不當滅絶以為棄
可存之北虜鄰崛起之金國難易百倍又論郭藥師
有必反之勢中原有瓦解之憂童貫蔡京以為狂疾
徽宗獨嘉之御札曰以剛直自信朕所簡知李邴志
其墓國史有傳曾孫希夷
陰(五百六一)
姓纂周文王第三子管叔鮮之後管夷吾七代孫修
適楚為陰大夫因氏焉風俗通又云陰康氏之後周
有陰不佞陰里人也南陽新野漢末居焉陰子方
子公有祀竈之祥者也至衛尉陰典孫鄰女為光武
皇后生明帝鄰子識金吾孫剛女為和帝皇后
後漢陰識字次伯光烈皇后之母兄其先出管仲七世
孫修自齊適楚為陰大夫因而氏焉光武時遷侍
中後守執金吾輔導東宫常留鎮守京師帝敬重
之常指識以勅戒貴戚激厲左右
後漢陰興識之弟字君陵為黃門侍郎甚見親信
拜衛尉輔導太子顯宗詔曰興輔導朕躬有周昌
之直在家仁孝有曹閔之行以其子慶為鮦陽侯恂
恂苗裔傳龜襲紫宣帝時陰子方者臘日晨炊而
竈神形見家有黃羊因以祀之自是暴至巨富有田
七百餘頃
南史陰子春字幼文仕梁遷梁秦二州刺史雖無
他才行臨人以廉潔稱子鏗字子堅博涉史傳尤
善五言詩當時所重為法曹參軍
北史陰夀字羅雲少果烈有武幹以平尉遲迥之功拜
幽州總管子世師少有節槩隋時拜張掖太守深
為戎狄所憚
岑(五百六二)
姓纂吕氏春秋云周文王封異母弟耀之子渠為岑
子其地也今梁國岑亭是也
後漢君然南陽人拜刺姦大將軍督察衆營又
遷征南大將軍裝直進樓船冒突露橈數千艘以進
攻公孫述首破荆門長驅武陽持軍整齊秋毫無
犯蜀人為立廟武陽玄孫熙為魏郡太守招聘
隠逸與參政事無為而化視事二年輿人歌之曰我
有枳棘君伐之我有蟊賊君遏之狗吠不驚足
下生氂含哺鼓腹焉知凶災我喜我生獨丁斯時美
哉君於戲休兹
黨錮岑晊字公孝南陽人有幹國器雖在閭里慨然有
董正天下之志太守成瑨請為功曹郡中謠曰
南陽太守岑公孝弘農成瑨但坐嘯
南史文學岑之敬字思禮年十六策春秋左氏擢為高
第博涉文史雅有詞筆接引後進恂恂如也士
君子以篤行稱之
唐岑文本字景仁鄧州人父之象坐訟不得申文本年
十四詣司隷理冤辨對哀暢無所詘衆命作蓮華賦
文成合臺嗟賞遂直性沈敏有姿儀善文辭除祕
書郎太宗既藉田又元日朝羣臣文本奏藉田三元
頌二篇文致華贍擢中書舍人時顔師古為侍郎
詔誥皆所草定及得文本號善職而敏速過之時
魏王泰有寵侈第舍文本上疏勸崇節儉帝善之
踰年為令從伐遼東事一委倚籌不廢手自以興
孤生居處卑室事母孝生平故人雖羈賤必鈞禮
始為中書令有憂色母問之答曰非勲非舊責重位
高所以憂也有來慶者輙曰今日受弔不受賀或勸
營産業文本歎曰吾漢南一布衣以文墨位宰相奉
秩已重尚何殖産業耶
岑羲字伯華(文本之孫也)第進士遷金壇令弟仲翔為長洲
令仲休為溧水令皆有治績宰相宗楚客語本道巡
察御史母遺江東三岑時兄獻為國子司業仲翔
陜州刺史仲休商州刺史兄弟子姪在清要者數十
人
岑長倩少孤為文本鞠愛孫文昌右相封鄧國公和
州浮屠上大雲經后詔立大雲寺長倩争不可號
陳留八俊
金(五百六三)
姓纂少昊金天氏之後見風俗通京兆漢秺侯金
日磾匈奴休屠王子也
前漢金日磾字翁叔本降虜累遷光禄大夫既親近
未嘗有過失母教誨兩子甚有法度著忠孝節
自在左右目不忤視者數十年自輔少主封秺侯
兩子賞建俱侍中弟倫倫子安上
安上字子侯少為侍中惇篤有智子敞為侍中為人
正直敢犯顔色左右憚之子涉為侍中明經節儉
諸儒稱之從父弟欽舉明經為京兆尹帝選置
師友以京兆尹金欽家世忠孝為金氏友贊曰日磾以
篤敬寤主忠信自著世名忠孝七世内侍
北史金祚字仲敬性驍勇尚氣俠魏末以軍功至大中
大夫
林(五百六四)
姓纂殷太丁之後王子比干之子比干為紂所戮其
子堅逃難長林之山遂姓林氏魯有林放仲尼弟子
左傳林雍林不狃林楚代仕季氏左傳曰林楚之先
皆季氏之良也齊有林阮見說苑林類見列子
林回見莊子號十德之門又居九門見戚苑子孫秦
末居齊郡鄒縣漢分齊郡置濟陽遂為郡人
論語林放問禮之本子曰大哉問
左傳定公八年林楚御桓子桓子謂楚曰而先對曰不
敢愛死
唐林攅泉州人母亡水漿不入口五日自埏甓作冡廬
其右有白鳥來甘露降詔作二闕於母墓前時號闕
下林家
林藴字復夢泉州人父披字茂彦以臨汀多山鬼淫祠
民厭苦之撰無鬼論藴世通經西川節度使韋臯辟
推官劉闢反藴曉以逆順不聽復遺書切諫闢怒械
於獄將就刑大呼曰危邦不入亂邦不居得死為幸
矣闢惜其直陰戒刑人抽劍磨其頸以脅服之藴叱
曰死即死我項豈頑奴砥石耶闢知不可服捨之
李吉甫李絳武元衡為相藴貽書諷之藴辨給嘗
有姓崔者矜氏族藴折之曰崔子弑君林放問禮
之本優劣何如其人俯首不能對
林士弘饒州人
宋朝林希福州人也舉進士紹聖初知成都府哲宗親
政留為中書舍人時方推明紹述盡黜元祐羣臣自
吕大防劉摯蘇軾蘇轍等書命皆希為之初章惇用
事嘗曰元祐初司馬光作相用蘇軾掌制所以能鼓
動四方安得斯人而用之或曰希可遂遷中書舍人
林攄字彦振福州長樂人也以父任調無錫簿為敕令
所刪定官擢中書舍人翰林學士時朝廷用兵西方
遼人遣使為請命攄報聘及辭北主欲為夏人求復
進築城砦攄曰北朝往日夏人不庭亦嘗取唐隆鎮
今還之乎攄不勝其忿既還館紿以宣旨使降階跪
受實以國書授之攄引故事不從因力詆之事聞北
主曰大宋兄弟之邦臣吾臣也今辱吾左右與辱我
同欲致之死在廷恐兆釁皆泣諫止於是留攄在館
三日絶供餉水泉汙不潔以饑渴困辱之既行無燕
饑贈賄使還朝廷不以攄生事為罪乃除禮部尚書
遼人以書言於朝遂出知潁州未幾召為開封尹拜
同知樞密院事改尚書左丞遷中書侍郎
林敏功字子仁蘄春人治春秋年十六預鄉薦下第歸
歎曰軒冕富貴非吾所樂杜門不出者二十年該通
六經貫穿百氏尤長於詩元符末蔡元度被召經過
訪之愛其蓬戶樞牖安貧樂道力薦於上詔蘄州以
禮敦遣子仁遁於山間卒不奉詔張天覺徐澤之來
守是邦皆尊禮之政和間郡守林震謂同僚曰吾宗
有德君子旬日一出郊見之震還朝舉其隠德賜號
高隠處士朝散大夫旌表門閭子仁稱疾不受告有
旨守令率鄉黨親戚耆老親臨勸諭子仁不得辭謝
表略曰自是難陪英雋之遊奚敢妄意高尚之事卧
牛衣而待旦寒如之何搔鶴髮以興懷老其將至又
云守令親臨賓友咸集諭臣以雨露之澤俱可均霑
戒臣以雷霆之威不宜輕忤有詩文千餘篇名松坡
集
君復杭州錢塘人也少孤刻志為學結廬西湖
之孤山喜為詩孤峭澄淡居西湖二十年足未嘗履
城市薛映李及在杭州每造其居清談終日而去逋臨
終有詩云湖上青山對結廬墳前修竹亦蕭疎茂陵
他日求遺草猶喜曾無封禅書卒賜諡曰先生
林大鼐字梅卿莆田人也其先世居澄渚與闕下為同
族號九牧林家擢進士第歴官諫議大夫吏部尚書
林光朝嘗誌其墓
林正唐九牧之孫也自澄渚遷於仙遊石磹正唐釋褐
登第官終左司郎中子一飛官至戶部侍郎一鳴字
聞夘歴官至樞密院檢詳諸房文字還家棲遲幾三
十載尋知黃州移常德卒子澧今為崇安令尹廉静
不擾民甚稱之
林光朝字謙之莆田人弱歲再下第不復以得失為意
遂專心聖賢踐履之學窮經討古浩然自得晩始登
仕版在詞掖多所論駁不得其言而歸卒丞相陳正
獻公以詩哭之曰出為嶺嶠澄清使歸作甘泉侍從
臣百擔有書行李重千金無産槖中貧經旬把臂言
猶在昨日題詩墨尚新清曉訪君呼不起寢門一慟
淚沾襟先生祠堂在興化城南
林枅字子房莆田人也父孝澤仕終廣東提刑枅紹興
間中進士第嘗為吏部郎出知福州卒人物志云雖
身不登禁從而將節分閫所至有聲真賢父子哉
臨(五百六五)
臨八凱大臨之後東海石趙秦州刺史臨深隋日者
儀同孝恭京兆人也
黔(五百六六)
黔禮記齊有黔先生隠者
尋(五百六七)
古斟尋氏之後晉有尋魯河内晉東海王屬尋魯隋末
有尋相尉遲敬德禆將
鄩(五百六八)
斟鄩氏之後亦作尋古傳周有鄩肹也
&KR3353;(五百六九)
&KR3353;(音尋)見纂要文
侵(五百七十)
見姓苑扶風三輔决錄有扶風太守侵恭因氏焉
罈(五百七一)
罈(音尋又音淫)後漢有罈顯廣漢蜀志有太常罈丞漢又
有廷尉罈政
斟(五百七二)
夏諸侯斟灌斟尋氏之後以國為氏焉並祝融之後國
語注曰曹姓之别也
箴(五百七三)
見姓苑盖楚大夫箴尹克黃之後子孫以官為姓
柳(五百七四)
其先楚懷王孫心號義帝都柳子孫氏焉晉有柳實又
江夏陶偘别傳柳寳代居江夏
欽(五百七五)
見姓苑
參(五百七六)
陸終二子曰參胡之後見代本
葠(五百七七)
古參字見纂要云人姓
&KR1640;(五百七八)
&KR1640;古陰字纂要云人姓
禽(五百七九)
魯大夫禽鄭高氏士傳有禽慶孝子傳有禽賢
琴(五百八十)
家語仲尼弟子琴牢字子開一名張衛人也亦見左傳
嚴(五百八一)
姓纂芉姓楚莊王支孫以謚為姓楚有莊周漢武彊
侯莊不識孫青翟丞相會稽莊忌夫子生助後漢
莊光避明帝諱並改為嚴氏馮翊稱翟之後代居
馮翊魏郃陽侯嚴稜又徙華陰
前漢嚴助會稽人嚴夫子忌之子也舉賢良對策百
餘人武帝善助對擢為中大夫侍燕從容上問助
居鄉里時對曰家貧為友壻所辱願為會稽太守於
是拜為會稽太守厭承明之廬勞侍從之事懷故土
出為郡吏願奉三年計最留侍中有竒異輙使為
文
嚴安臨菑人上書言世務上召見謂曰公安在何相見
之晩也拜為郎中
儒林嚴彭祖字公子東海人顓門教授公羊春秋
有嚴氏之學為太子太傅廉直不事權貴或說曰
君以不修小禮曲意亡貴人左右之助經誼雖高不
至宰相願少自勉強答曰凡通經術固當修行先王
之道何可委曲從俗苟求富貴乎
酷吏嚴延年字次卿東海人少學法律舉侍御史朝
廷肅焉敬憚位為涿郡太守吏皆股弁道不拾遺遷
河南太守所在摧折豪強扶助貧弱河南號曰屠
伯母責其治郡不仁兄弟五人皆有吏才至大官
東海號其母曰萬石嚴嫗
後漢嚴光字子陵會稽餘姚人與光武同遊學光武即
位物色訪之後齊國上言有一男子披羊裘釣澤中
帝遣使聘之三反而後至侯霸與光素舊遣使奉書
光不答乃口授曰君房足下位至鼎足甚善懷仁輔
義天下悦阿䛕順旨要領絶帝因共偃卧光以足加
帝腹上明日太史奏客星犯御座除諫議大夫不屈
乃耕於富春山後人名其釣處為嚴陵瀨
吳志嚴畯字曼才少耽學善詩書左氏禮孫權以其
督兵萬人畯固辭曰樸素書生不閑軍事非才而據
咎悔必至不畜禄賜皆散之親故家常不充終
於尚書令
杜有道妻嚴氏字憲貞淑有識量十八而嫠居撫育二
子教以禮度
南史儒林嚴植之字孝源後為康樂令在縣清白人
吏稱之仕梁兼五經博士每當登講五館生畢至
在闇室未嘗怠
孝義嚴世期有司奏榜其門曰義行嚴氏之門
北史嚴稜太武以其歸化之功除中山太守有清廉
稱(見毛脩之傳)
唐嚴挺之名浚莘州人資質軒秀舉進士并擢制科調
義興尉號材吏姚崇為刺史異之執政引為右拾遺
開元中進給事中典貢舉時號平允改濮汴二州刺
史所治皆嚴威吏至重足宰相張九齡雅知之用
為尚書左丞知吏部選
嚴武字季鷹挺之子幼豪爽母裴不為挺之所答獨厚
其妾英武始八歲奮然以鐵鎚就英寢碎其首左右
驚白挺之曰郎戲殺英辭曰安有大臣厚妾而薄妻
者兒故殺之非戲也父竒之曰真嚴挺之子敕武讀
書擢成都尹充劍南節度使始用房琯薦為給事
中後琯以前宰相為巡内刺史武不為禮最厚杜甫
前後欲殺甫數四李白為蜀道難者乃為房與杜危
之也永泰初卒母曰而今而後吾知免為官婢矣
嚴綬(挺之從孫也)擢進士第副劉贊為宣歙團練使總留事
憲宗立楊惠琳劉闢反綬請選銳兵討賊二賊平檢
校左僕射在鎮九年尚寬惠吏事有方略
嚴震梓州人本農家子乾元中數出貲助邊得為州長
史遷興鳳兩州團練使好興利除害建中中劍南黜
陟使韋楨狀震治行為山南第一乃賜上下考治鳳
十四年號稱清嚴遠近咨美遷山南西道節度使
震随宜勸課鳩歛有法民不煩擾詔改梁州為興元
府用震為尹
廉(五百八二)
姓纂顓頊曾孫大廉之後以王父字為氏趙有廉頗
史記廉頗趙之良將也破齊拜為上卿以勇氣聞於諸
侯有攻城野戰之大功肉袒負荆謝罪於藺相如
後漢廉范字叔度京兆人遷蜀郡太守百姓歌曰廉
叔度來何暮不禁火民安作昔無襦今五袴
南(五百八三)
姓纂周宣王時南仲之後魯有南蒯南遺又孟僖子
生南宫敬叔家語作南宫縚仲尼弟子或單姓南氏
南宫縚字子容妻仲尼兄孟皮女也
論語南容邦有道不廢邦無道免於刑戮又南容三復
白圭孔子以其兄之子妻之
左傳隠公九年天王使南季來聘
昭公十二年季平子立而不禮於南蒯蒯謂子仲吾出
季氏而歸其室於公我以費為公臣
南蒯魯季氏費邑宰也
唐南霽雲少微賤張巡被安禄山圍築臺募萬死一生
者數日無敢應俄有喑嗚而來乃霽雲也善騎射見
賊百步内乃發無不應弦斃
閻(五百八四)
姓纂周太王之胤武王封泰伯曾孫仲弈於閻鄉因
氏焉一云唐叔虞之後公族有食采於閻邑因氏焉
晉有閻嘉齊有閻職滎陽狀始晉成公子懿食
采於閻因氏焉
左傳莊公十八年楚武王克權使鬭緡尹之以叛圍而殺
之遷權於那處使閻敖尹之
昭公九年周甘人與晉閻嘉争閻田
魏志閻温字伯儉以凉州别駕遷上邽令立忠節
晉閻纉字續伯博覽墳典事繼母彌謹才堪佐著
亦屢上疏朝廷善其忠烈擢漢中太守不護細
行而慷慨好大節
閻鼎字台成初行豫州刺史後為太子詹事見殺
北史閻慶字仁慶父進有謀略勇冠當時拜龍驤將
軍仁慶善於綏撫能盡士卒死力屢獲勲勞遷驃騎
大將軍歴雲寧二州刺史性寬和不苛察百姓悦之
子毗篆書草隷為當時之妙
孝行閻元明少而至孝行著鄉閭詔下表為孝門復
其租調兵役
循吏閻慶胤為敷城太守頻年飢儉歲常以家粟千石
賑恤貧窮人賴以濟部下一千餘人申誦美政
唐閻譲字立德京兆人與弟立本皆機巧有思武德初
遷尚衣奉御制衮冕等咸有典法貞觀初拜大匠
造浮海大航五百艘遂從征遼
閻立本總章元年拜右相初太宗與侍臣泛舟春苑池
見異鳥容與波上悦之詔坐者賦詩而召立本侔狀
閤外傳呼畫師閻立本是時已為主爵郎中俯伏池
左研吮丹粉望坐者羞慚流汗歸戒其子曰吾少讀
書文辭不減儕輩今獨以畫師召與厮役等若曹慎
毋習然性所好雖被訾屈亦不能罷也既輔政但以
應務俗材無宰相器時姜恪以戰功擢左相故時人
有左相宣威沙漠右相馳譽丹青之嘲
甘(五百八五)
姓纂風俗通甘夏時侯國也以國為氏一云周武王
同姓於畿内為諸侯因氏焉甘伯恒公是也又周封
王子帶於甘昭公使也殷有甘盤秦有甘茂甘羅見
史記
新序秦武王欲使甘茂伐韓宜陽以通道至周室甘茂
曰請約魏伐韓
新序秦孝公欲用衛鞅之言變法甘龍曰聖人不易民
而教知者不變法而治
左傳文公十七年秋周甘歜敗戎於邥垂
史記甘茂下蔡人也學百家之說為秦左丞相
甘羅茂之孫也年十二事秦相吕不韋不韋言於始皇
曰甘羅年少耳然名家之子孫諸侯皆聞之秦以
為上卿太史公曰甘茂起下蔡閭閻顯名諸侯重
強齊楚甘羅年少然出一竒計聲稱後世雖非篤行
之君子然亦戰國之策士也
前漢甘延夀字君况北地人少以良家子善騎射為羽
林投石拔距絶於等倫以材力愛幸斬郅支單
于封義成侯
吳志甘寧字興霸開爽有計略拜折衝將軍建方略
以擒黃祖破曹公於烏林攻曹仁於南郡江表
之虎臣也
晉書甘卓字季思察孝廉舉秀才拜豫章太守遷梁
州刺史鎮㐮陽為政簡惠善於綏撫估税悉除市無
二價西土稱為惠政
譚(五百八六)
姓纂譚子國在齊州平陵縣西南為齊所滅譚子奔
莒子孫氏焉
南史孝義譚弘寳四世同居詔表門閭蠲租税
譚世勣字彦成長沙人也舉進士又中詞學兼茂科為
徽猷閣待制知婺州未行復留是歲彗出東方大臣
云此乃夷狄將衰非中國憂也世勣面奏垂象可畏
當修德應天不宜惑䛕說遷給事中兼侍讀何㮚建
言分天下為四道各置都總管世勣曰裂天下付四
人而王畿所自治者纔十六縣爾獨無不掉之虞乎
大拂㮚意改禮部侍郎時虜騎浸南牧為城守備甚
急世勣曰守邊為上策今邊不得守守河則畿甸自
固中策也巡幸江淮會東南兵四面扞虜下策也既
而河上無守兵虜乘虚得度盡歛士卒入城世勣又
言遣京畿大將秦元以所統保甲分四砦直國門使
兵勢連属首尾相援即虜不敢逼孫傳深然之又格
於㮚議及邦昌僣位令直學士院世勣堅卧不起邦
昌知不可奪乃已卒贈端明殿學士
詹(五百八七)
詹大卿體仁家譜曰詹姓始於周宣王支子賜姓曰
詹封為詹侯其後有詹父為周大夫詹嘉處瑕以守
桃林之塞姓纂曰楚詹尹之後有詹何善釣昭公九
年有詹桓伯辭於晉
唐詹洗者為福州侯官令子名豪移家建之建陽生五
子一居嚴陵一居信城一居太未婺女之間留武夷
者其二子焉唐時有肇為御史中丞洗馬侍御史宋
朝則有庠為工部侍郎(王隨之壻)範知惠州先生
先生嘗有次韻桂酒二詩特升為提舉福建茶監
公薦靖康間官京師張邦昌廹以偽命不受逃歸高
宗即日召對奏北事甚詳上喜曰卿忠臣也擢太常
丞遷祠部外郎休仁開禧間嘗以司農卿摠餉湖廣
淵字景憲登慶元己未第㮚字德寬登嘉泰壬戌第
㮚之子甫乙丑毛榜繼登科皆二子之下也
詹騤字晉卿淳熙乙未擢進士第一人詹儀之字體仁
辛未趙逵榜登科官終侍郎詹大和字甄老政和間
擢第嘗為水部外郎轉漕淮南和江處撫三州詹良
臣字唐公以累舉恩補官為縉雲尉方臘犯境立忠
節徽宗官其二子詹適嘗為御史臺主簿先生
有和詹適飲巽亭詩云江上同三黜天涯又一樽
右五公定得之詹淵景憲云皆豪之後也
占(五百八八)
陳不占之後以王父字為氏
兼(五百八九)
風俗通衛太子兼之後
潜(五百九十)
見姓苑臨川姓苑云今臨川有潜氏
鍼(五百九一)
左傳魯大夫鍼巫鍼季
苫(五百九二)
左傳季氏臣苫夷也
名賢氏族言行類稿卷三十三
