卷二
名賢氏族言行類稿卷二
宋章定撰
封(七)
姓纂曰姜姓炎帝之後封鉅為黃帝師胙土命氏夏
封父君也今封丘是也後漢有侍中封岌渤海
蓨縣封岌五代孫仁孫釋晉侍中生悛
晉載記封孚字處道祖悛振威將軍父放慕容暐之世
吏部尚書孚幼而聰敏和裕有士君子之稱慕容德
曰朕平青州不以為慶喜於得卿也外總機事内
參密謀雖位任崇重謙虛博納甚有大臣之體後
為太尉
南史孝義封延伯字仲連三世同財為北州所宗附
為梁郡太守有高士風
北史封懿字處德有才器能屬文仕慕容寳位戶部尚
書歸魏拜都坐大官
封回字叔念明帝時為瀛州刺史乘寇亂水潦之後表
求賑恤免其租調州内賴之後為殿中尚書子
隆之字祖裔寬和有度量歴事五帝以謹素見知四
為治中再為吏部尚書一為僕射四為冀州刺史每
臨冀部州中舊齒咸曰我封公復来其得物情如此
子繪字仲藻為平陽太守隆之弟興之字祖胄
位瀛冀二州刺史所歴有當官譽子孝琬字士蒨
性恬静頗好文詠位東宫洗馬孝琰字士光修飭
學尚有風儀位秘書丞以風流自立威儀閒雅容止
進退人皆慕之後兼尚書右丞其所彈射多承意旨
延之字祖業少明辨有世用位青州刺史
封琳字彦寶位中書侍郎議定律令識者稱之
封肅字元邕博涉經史性恭儉不妄交游位尚書郎中
封䡄字廣度通覽經傳與武邑孫惠蔚友善惠蔚每推
䡄曰封生之於經義吾所不如者多矣後兼散騎常
侍銜命高麗高麗王雲不親受詔䡄正色詰之雲乃
北面受旨使還轉考功郎中郭祚常曰封䡄幹國
之才必應遠至䡄以務德慎言修身之本姦回讒
佞世之巨害乃為務德慎言遠佞防姦四戒子偉
伯字君良博學有才思弱冠除太學博士每朝廷大
議偉伯參焉
君義齊初遷大理卿歴度支五兵殿中三尚書
久為法官明解律令議斷平允深為時人所稱
弟詢字景文以清素自持位尚書左丞濟南太守歴
官皆有幹局才具臨郡甚著聲績
封敕文代人也後領護西夷校尉秦益二州刺史
唐封倫字德彝年方少舅盧思道曰是兒識略過人當
自致卿相楊素與論天下事衮衮不倦薦之帝擢
内史舍人
封常清蒲州人夫蒙靈詧為四鎮節度使從戰有勞擢
北庭都護性勤儉耐勞苦賞罰分明
封敖字碩夫進士第雅為李德裕所器會昌初為翰林
學士屬辭贍敏不為竒澁語切而理勝武宗使作詔
書慰邊將傷夷者曰傷居爾體痛在朕躬帝賜以宫
錦劉稹平德裕以定策功進太尉時草制云云謂
君此等語豈易得耶解所賜玉帶贈之
龔(八)
姓纂曰左傳晉大夫龔堅
前漢兩龔皆楚人勝字君賓舍字君倩二人相友並著
名節世謂之楚兩龔勝三舉孝廉舉茂才為重泉
令哀帝徵為諫議大夫遷左丞相司直徙光禄大夫
守右扶風王莽秉政後歸老於鄉里王莽遣使拜為
講學祭酒不應徵不飲食而死門人衰絰治喪者
百數有老父来弔曰薰以香自燒膏以名自銷龔生
竟夭天年非吾徒也後世刻石表其里門舍以勝
薦徵為諫大夫病免復徵為博士又病去頃之哀帝
遣使拜為太山太守既至數月上書乞骸骨舍亦
通五經以教授舍勝既歸鄉里郡二千石長
吏初到官皆至其家如師弟子之禮揚子問明篇
楚兩龔之潔其清矣乎
龔遂字少卿山陽南平陽人也宣帝時渤海饑盜賊起
以遂為渤海太守時年七十餘單車至府郡中翕然
盜賊皆罷乃躬率以儉約勸民務農桑使民賣劍買
牛賣刀買犢數年遣使徵遂以年老不任公卿拜為
水衡都尉所居民富所去見思(循吏敘)
晉隠逸龔壯字子瑋潔己自守惟研考經典覃思文章
龔玄之字道玄好學潜默安於陋巷徵為博士苦
辭
南史儒林龔孟舒通毛詩善談名理仕梁位尋陽郡丞
孝義龔穎遂寧人也
龔祈字盖道風姿端雅容止可觀范述見之歎曰此荆
楚之仙人也
宋朝龔夬字彦和瀛州人出舉進士為太僕寺主簿遷
監察御史建言元豐中察官各兼言事乞令監察御
史兼掌論議益廣言路徽宗立召為殿中侍御史言
修五朝寳訓乞令不可增損變亂事實以濟姦說時
議韙之
龔原字深之處州遂昌人也舉進士以秘閣校理出為
兩浙轉運判官紹聖初召為國子司業遷秘書少監
改起居舍人權中書舍人以集賢殿修撰知潤州徽
宗即位入為秘書監兼侍講遷給事中初哲宗崩大
臣引開寳故事謂上當服齊衰期原上疏言三年之
喪自天子至於庶人一也出知南康軍改夀州揚州
召為工部侍郎移兵部除寶文閣待制知廬州始
原力學以經術尊敬王安石始終不易也
龔茂良字實之莆人也舉進士歴温陵幕樞密黃祖舜
聞其賢力薦諸朝召試除秘書省正字隆興間擢右
正言論事改太常少卿繼除憲廣東知廣州移江西
漕知隆興召除禮侍遷禮書除參知政事留正鄭僑
謝諤周嗣武楊萬里曾㬇皆為帥日極力稱薦之世
推其知人晏晸堪塤皆其子孫而夢良遂良史良友
良日嚴日草皆相繼登科亦皆其羣從也(見莆陽人物志)
洪(九)
姓纂曰共工氏之後本姓共氏因避仇改為洪又曰
毗陵監察御史洪察常州人本姓弘氏避孝敬諱改
姓洪氏生子與起居舍人生經綸諫議大夫通鑑唐
德宗建中元年二月命洪經綸為河北黜陟使
宋朝豫章洪氏山谷四甥皆以文詞知名朋字龜父
同郡黃著集龜父詩百篇為一集山谷以謂句句可
傳也芻字駒父殫洽開豁溢於文詞中進士第放
浪江湖不求聞逹嘗倅上饒累任奉祠靖康初召為
郎擢諫大夫遭值變故坐事貶海上平生為詩千餘
篇著老圃前後集炎字玉父登第元祐之末試吏
紹聖之初顯於宣和貴於紹興自直史局編修官擢
著作郎秘書少監當王黼蔡攸用事之際始藉其文
以為寵終惡其學以為異罷歸江南上之六年宰相
薦之復為外監封上曰臣中年頗病於聽老而益增
然世人皆聾於心臣獨聾於耳心則了了惟上所使
上笑而禮之拜中書舍人病不能朝除待制徽猷閣
奉祠以便其歸羽字鴻父元符之末上書入籍遂
終其身兵火之後詩文無傳焉朝廷官其一子見曾
慥百家詩選
洪丞相适状其先君行實曰先君諱皓饒州人士良之
後登政和五年進士第建炎三年五月擢徽猷閣待
制禮部尚書使金留太原至雲中尼雅滿流遞之冷山
幾二十年還朝積官朝請大夫職徽猷閣直學士卒
諡忠宣子适丞相遵樞密邁尚書事具國史
鍾(十)
姓纂曰宋微子之後桓公曾孫伯宗仕晉生州犂仕
楚食采鍾離因氏焉子孫或單姓鍾氏楚有鍾儀鍾
建鍾子期與伯牙為友項羽將鍾離昧昧中子接單
姓鍾氏潁川鍾接始居潁川長社
左傳定公五年楚王將嫁季芉以妻鍾建以為樂尹
鍾儀楚鄖大夫也楚囚君子也言稱先職
後漢儒林鍾興字次文汝南人受嚴氏春秋光武召拜
左中郎將詔令定春秋章句去其重復以授王太
子
鍾皓字季明潁川人少以篤行稱避隠密山前後九
辟公府皆不就為士大夫所歸慕李膺歎曰君至
德可師兄子覲好學慕古有退讓風辟州府未嘗
屈志
皓孫建為司隷校尉及皓終諸儒頌之曰材慮懿德
非禮不處悦此詩書弦琴樂古五就州招九膺台輔
逡巡主命卒歲容與
魏志鍾繇字元常為大理遷相國文帝賜繇五熟釡
銘曰於赫有魏作漢藩輔厥相惟鍾實幹心膂靖共
夙夜匪遑安處百寮師師楷兹度矩後遷太尉
子毓字稚叔十四為散騎侍郎機捷談笑有父風
累遷御史中丞侍中廷尉都督荆州
鍾會字士季繇之子為鎮西將軍都督關中平巴蜀
降姜維
晉書鍾雅字彦胄舉四行除汝陽令入為佐著作郎
遷御史中丞直去繩違百寮皆憚之遭蘇峻之難
而雅匪石為心寒松比操
王渾妻鍾氏字琰數歲能屬文博覧記籍禮儀法度
為中表所則
南史文學鍾嶸字仲偉好學有思理明周易兩為記
室專掌文翰兄岏字長丘為建康令弟嶼字季
望永嘉郡丞
唐鍾傳為鎮南節度使廣明後州縣不鄉貢惟傳歲
薦士行鄉飲酒禮率官屬臨觀故士皆不遠千里走
傳府少射獵醉遇虎與鬭虎搏其肩而傳持虎不置
會人斬虎然後免既貴悔之戒諸子曰士處世尚智
與謀勿效吾暴虎也
龍(十一)
姓纂曰尚書舜臣龍為納言子孫以王父字為氏又
董父已姓賜氏豢龍氏龍且楚人為項羽將急就章
龍未央亦楚人也
孟子龍子曰治地莫善於助莫不善於貢又曰不知足
而為屨我知其不為蕢也
後漢龍伯高名述京兆人為山都長馬援嘗戒其兄
子曰龍伯高敦厚周慎口無擇言謙約節儉廉公有
威吾愛之重之願汝曹效之效伯高不得猶為謹勅
之士所謂刻鵠不成尚類鶩者也光武由是擢拜零
陵太守見馬援傳
五代龍敏字欲訥幽州永清人少仕州攝參軍劉守光
亂敏避之滄州遂客於梁久不調敏素善馮道監軍
張承業辟敏監軍巡官使掌奏記莊宗即位召拜司
門員外郎為興唐尹事祖父以孝聞累拜吏部侍
郎歴晉為太常卿使於吴越是時使吴越者見吴
越王皆下拜敏獨揖之遷工部侍郎
終(十二)
姓纂曰陸終之後以王父字為氏
前漢終軍字子雲濟南人年十八遷為博士弟子太守
聞其異材甚竒之與交結軍揖太守而去至長安上
書武帝異其文拜為謁者上白麟竒木之對入
關棄繻請受長纓羈南越王年二十餘世謂之終
童
宫(十三)
姓纂曰虞大夫宫之竒之後唐殿中侍御史宫志惲
居河東今河東有宫氏大歷兼侍御史宫頊或云恒
州人
左傳晉荀息請假道於虞以伐虢公曰宫之竒存焉
劉向新序曰晉獻公假道於虞以伐虢宫之竒諫曰
唇亡則齒寒今日亡虢明日亡虞可謂忠臣之謀也
家語孔子曰獨居思仁公言言義一日三復白圭之玷
是宫縚之行也
豐(十四)
姓纂曰左傳鄭穆公子豐之後以王父字為氏有豐
施豐卷魯有豐點宋有豐衍
宋朝豐稷字相之明州鄞縣人也舉進士為穀城令稍
擢監察御史裏行言王安禮不可知制誥及安禮遷
翰林學士復力言之除著作佐郎遷吏部員外郎提
點利州路刑獄哲宗即位徙成都府路召為工部員
外郎遷殿中侍御史右司諫改國子司業起居舍人
太常少卿國子祭酒兼侍講拜刑部侍郎時苦雨雪
稷上疏曰自二聖臨御以来朝廷清明何嘉禾未臻
而沴氣期應豈應天之實未至事天之禮未備畏天
之誠未孚與豈宫掖之臣有關預政事者與天道聰
明苟無其事變不虛生願陛下昭聖德畏天戒延問
名臣總正萬事任賢責成而不受浸潤之譛惠民以
實而不尚姑息之政言如春陽動如祥風六親和於
内百官和於朝萬民和於下則天地和應而災沴消
矣以集賢院學士知潁州移江寧府召為吏部侍郎
出知河南歴真定潁昌應天府湖州杭州徽宗即位
以左諫議大夫召道除御史中丞稷對首論蔡京之
罪京貶又論章惇誤國惇黜又言宣仁佐佑哲宗垂
簾聽政退黜小人洎小人復用遂造誣謗今宜辨明
又史官修神宗實錄輒以王安石日錄亂之今修
哲宗實錄願擇史臣申飭成書又數上疏言近習之
非會曾布由内侍進將拜相稷謂臺屬曰盍共論之
遷工部尚書布遂相徙禮部以樞密直學士知蘇州
改越州蔡京相改寳文閣待制俄奪職知常州貶海
州團練副使睦州安置移道州别駕台州居住又除
移建州徙婺州提舉明道宫卒
蒙(十五)
姓纂曰風俗通東蒙主以蒙山為氏
史記蒙恬齊人也大父蒙驁事秦昭王官至上卿後為
秦將驁子曰武武子曰恬恬弟曰毅恬嘗書獄典文
學因家世得為秦將攻齊大破之拜為内史恬威
振匈奴始皇甚尊寵蒙氏信任賢之而親近蒙毅位
至上卿出則驂乘入則御前恬外任事而毅常為内
謀名為忠信故雖諸將相莫敢與之争焉
東(十六)
舜七友東不訾之後
桐(十七)
神仙傳桐君為廬著藥錄白日昇仙
僮(十八)
老僮之後或為僮氏山陽後漢有吴郡太守僮和
弓(十九)
魯大夫叔弓之後以王父字為氏漢有光禄勲弓祉也
太原弓祉之後後魏有博陵太守弓翊曾孫逸唐陳
倉令生羲之逹之羲之德州刺史離石公生志和志
弘志元彭祖志弘陳州刺史生嗣宗祠部員外郎
嗣業洛州司馬志元右金吾將軍相州刺史陽曲
公彭祖楊府長史蒲州刺史晉陽公生嗣初嗣說
嗣初雍州司功
躬(二十)
何承天姓苑云人姓
融(二十一)
世本云祝融之後
肜(二十二)
本姓彤氏彤伯之後因避仇改姓肜今道士
中(二十三)
何承天纂要云漢少府中京
雄(二十四)
舜七友雄陶之後廣陵今揚州有雄氏
戎(二十五)
齊人戎夷之後盖戎子駒支之胤漢功臣有柳丘侯戎
賜宣帝戎婕妤生中山哀王竟扶風虔州刺史戎
昱岐州人
茙(二十六)
見姓苑春秋茙律河南後魏書官氏志茙眷氏改
為茙
蟲(二十七)
漢功臣曲成侯蟲進
充(二十八)
急就章漢有充申仙人充尚之後見洞傳
通(二十九)
巴大夫食采通州因氏焉
紅(三十)
楚元王交子紅侯劉富之後
鴻(三十一)
天鴻之後左傳衛有鴻聊魋
公(三十二)
左傳魯昭公子衍公為之後漢主爵都尉公儉
功(三十三)
風俗通云晉大司功景子之後
風(三十四)
伏羲氏風姓之後風后黃帝輔臣
&KR3534;(三十五)
古風字纂要文云人姓
嵩(三十六)
史記有嵩極玄子
酆(三十七)
周文王第十七子酆侯之後以國為姓左傳酆舒有二
雋才
崇(三十八)
夏殷時侯國也崇侯彪為文王所滅
冬(三十九)
前燕錄慕容晃左司馬冬夀
恭(四十)
殷末侯國周文王侵阮徂恭見之毛詩
共(四十一)
共工氏之後或云鄭共叔段之後今河内共城是其地
左傳鄭有共仲魯有共劉
彤(四十二)
尚書彤伯周同姓為成王宗伯
佟(四十三)
遼西北燕有佟萬以文章知名
雍(四十四)
風俗通云周文王第十二子也雍伯之後以國為姓今
或音雍州之雍鄭大夫有雍糺楚有雍子齊有雍廩
宋有雍鉏漢什邡侯雍齒沛人也
從(四十五)
從東莞從音七松反漢將軍從公
松(四十六)
見姓苑
翁(四十七)
漢有翁伯販脂而傾縣邑
唐翁承贊字文饒莆田人父巨隅嘗為榮陽府參軍承
贊乾寧間登進士第繼擢宏詞天祐初以右拾遺
受詔冊王審知為琅琊王尋為右諫議大夫福建鹽
鐵使後除門下侍郎同中書門下事於使閩時建陽
别舊識僧亞齊詩云瀟瀟風雨建陽溪溪畔維舟見
亞齊一軸新詩劍潭北十年舊識華山西吟魂惜向
江村老空性元知世路迷應笑乘軺青瑣客此時無
暇聽猿啼又詠槐詩云雨中妝點望中黃勾引蟬
聲送夕陽憶得當年隨計吏馬蹄君忙
宋朝翁彦國字端朝建之崇安人也舉進士宣和初自六
路發運召除戶侍擢御史中丞以徽猷閣直學士知杭
州子蒙之以門廕入仕為衢之西安尉士夫稱其
能復召對改秩終太府寺丞
翁績字德功崇安人也該博能文躬踐履之學士負笈
從之遊者以百數誨之無倦率多成就建炎三年虜
由馬家渡入建康統軍王&KR0645;擁兵先遁以尋駕為名
突經縣境縣官民庶疑其剽劫生事皆竄匿山間績
獨毅然迎&KR0645;諭以逆順邑賴以安尋盜發建陽績糾
義甲擒斬殆盡廟堂錄功状命之以官歴惠黃二州
推幕繼宰桂陽之臨武以卒孫華字至實登乙未進
士第
容(四十八)
帝王紀黃帝臣容成造歷舜舉八凱有仲容或云其後
以王父字為氏何承天姓苑云禮記容居吴人也
庸(四十九)
庸蜀殷時侯國周武王時来助伐紂子孫以國為氏漢
有庸光又有膠東庸生
重(五十)
風俗通顓頊重黎之後少昊時南正重司天
名賢氏族言行類稿卷二
