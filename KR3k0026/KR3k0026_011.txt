卷十一
名賢氏族言行類稿卷十一
宋章定撰
陳(二百三十一)
姓纂媯姓亦州名本太昊之墟畫八卦之所周武王
封舜後胡公滿於陳後子孫以國為氏出潁川汝南
下邳廣陵東海河南六望河南官氏志侯莫陳氏
改陳氏
孟子陳良楚産也悅周公仲尼之道學於中國北方之
學者未能或之先也陳良之徒陳相與其弟辛負
耒自宋之君行聖人之政願為聖人氓陳
代曰不見諸侯宜若小然今一見之大則以王小則
以霸
荀子議兵陳囂問先生議兵常以仁義為本仁
者愛人義者循理然則又何以兵為
陳完字敬仲初懿氏卜妻於敬仲占之曰是謂鳳凰於
飛和鳴鏘鏘五世其昌並于正卿
史記陳勝字涉陽城人也與人庸耕輟耕之壟上悵恨
久之曰苟富貴無相忘庸者笑而應之曰若為庸耕
何富貴也涉太息曰嗟乎燕雀安知鴻鵠之志哉
前漢陳平陽武戸牖鄉人也為人長美色門外多長
者車轍張負以女孫予之曰固有好美如陳平而
長貧賤者乎里中社平為宰分肉甚均父老曰善
陳孺子之為宰平曰使平得宰天下亦如是肉矣
六出竒計封曲逆侯孝惠時為左丞相對文帝決
獄及錢糓之問曰宰相者上佐天子理陰陽順四時
不遂萬物之宜外鎮撫四夷諸侯内親附百姓使卿
大夫各得任其職上稱善
陳餘大梁人也杖馬箠鞭下趙數十城所居國無不取
卿相
陳萬年字幼公沛郡相人以高第入為右扶風遷太僕
廉平内行脩後為御史大夫事父母孝(丙吉傳)
子咸字子康以父任為郎有異材抗直數言事遷為
左曹萬年病召咸教戒牀下語至夜半咸睡頭觸
屏風萬年欲杖之謝曰具曉所言大要教咸讇也
元帝擢為御史中丞公卿皆敬憚之遷冀州刺史
徵為諫大夫復為南陽太守咸三子少顯名於朝
廷
陳湯字子公山陽瑕丘人以薦為郎數求使外國遷西
域副校尉搴歙侯之旗斬郅支之首縣族萬國之
外揚威昆山之西拜為射聲校尉威震百蠻武
暢四海漢元以來征伐方外之將未嘗有也
游俠陳遵字孟公杜陵人為京兆史哀帝末著名字
為後進冠入公府日出醉歸曹事數廢投轄畱
賓列侯有與同姓字者每至人門坐中莫不震動
既至而非因號其人曰陳驚坐
後漢陳俊字子昭南陽人拜琅琊太守齊地素聞俊名
入界盗賊皆解散
陳元字長孫以父欽任為郎以才高著名辟司空府
陳寵字昭公為廣漢太守吏多姦貪訴訟日百數寵顯
用良吏以為腹心訟者日减郡中清肅為廷尉議
疑獄每附經典務從恕濟活甚衆子忠字伯始拜
司隷校尉糾正中官外戚賓客近幸憚之
陳禪字紀山為漢中太守夷賊素聞其名聲即時降服
拜遼東太守胡憚其威彊退還數百里
陳龜字叔珍家世邊將便習弓馬雄於北州拜京兆
尹時三輔彊豪之族多侵枉小民龜到厲威嚴平理
其怨屈者郡内大悅
陳寔字仲弓潁川人遷太丘長修德清淨百姓以安行
部吏慮有訟者白欲禁之寔曰訟以求直禁之理將
何申其勿有所拘在鄉閭平心率物其有爭訟輒
求判正至乃嘆曰寧為刑罰所加不為君所短
以盜為君子譬之宜尅己反善遺絹三匹自是
一縣無復盜竊諡為先生子紀諶紀字
元方兄弟孝養閨門雝和後進之士皆推慕其風
遭父憂每哀至輒氣絕刺史嘉其至行表上尚書圖
象百城以厲風俗拜大鴻臚子羣為司空天下以
為公慚卿卿慚長以其名漸減也諶字季方與紀
齊德同行父子並著高名君每宰府辟召常
同時旌命羔鴈成羣當世靡不榮之
陳蕃字仲舉汝南人大丈夫當掃除天下有清世
之志為樂安太守郡人周璆高絜之士唯蕃能致
特為置一榻去則縣之為豫章太守性方峻不接
賓客士民亦畏其高復為太傳太后詔曰蕃忠孝
之美德冠本朝蹇諤之操華首彌固封高陽侯竟
不受封
陳重字景公與雷義為友俱學魯詩同舉孝廉俱在郎
署有同署郎負息錢數十萬責主詭求無已重密代
還郎後知厚辭謝之重曰非我之為將有同姓名者
終不言惠與義俱拜尚書郎
陳翔字子麟少知名察孝廉高第拜侍御史
陳球字伯真舉孝廉遷繁陽令魏郡十五城獨繁陽有
異政桂陽賊起以球為零陵太守球到設方略朞月
間賊虜消散後州兵反掾史白遣家避難球怒曰
太守分國虎符受任一邦豈顧妻孥而沮國威乎卒
破賊
魏志陳羣字長文祖父寔父紀叔諶皆有盛名號曰三
君寔曰此兒必興吾宗魏初拜御史中丞在朝
無適無莫惟仗名義不以非道假人後至司空
前後數密陳得失每上封事輒削其草時人及子弟
莫能知也子泰字玄伯為并州刺史懷柔夷民甚
有威惠宗邑貴人多寄寳貨因泰市奴婢皆挂之
於壁不發其封及徵為尚書悉以還之後為征西
將軍都督雍凉轉左僕射
陳矯字季弼為魏郡太守時繫囚千數至有歴年矯悉
自覽罪狀一時論決太祖崩策太子即位文帝曰
陳季弼臨大節明略過人信一時之俊傑也遷尚書
令至司徒子本歴郡守九卿所在操綱領舉大體
能使羣下自盡有統御吏之才不讀法律而得廷尉
之稱
蜀志陳震字孝起遷尚書令忠純之性老而益篤誠
蜀臣之良矣
吴志陳武字子烈廬江人仁厚好施鄉里遠方客多依
託之累有功勞進位偏將軍江表之虎臣也
晉書陳騫臨淮人累處方任為士庶所懷位極人臣因
乞骸骨賜以几杖不朝以其勲舊耆老禮之甚重
子輿字顯初遷大司農侍中
陳頵字延思父訢立宅起門頵曰當使容馬車後州辟
部從事乘馬車還家宗黨榮之(頵言於晉元帝曰洛中康平之時朝士以)
(小心恭恪為風俗以偃蹇倨肆為優雅流風相染以至敗國今僚屬皆承西臺餘弊養望自高是前車已)
(覆而後車又將尋之也)
陳壽字承祚舉孝廉除著作郎撰三國志時人稱其善
叙事有良史之才
儒林陳邵字節良撰周禮評甚有條貫博通六籍耽悅
典誥老而不倦宜在左右以篤儒教乃為給事中
藝術陳訓字道元天文筭歴陰陽占侯無不畢綜尤善
風角拜諫議大夫
劉臻妻陳氏聰辯能属文嘗正旦獻椒花頌
載記陳元達字長宏元海僣號徵為黃門郎在位忠蹇
屢進讜言退而削草雖子弟莫得而知
南史陳伯之勇冠三軍自梁入魏後擁衆八千復歸於
梁為驍騎將軍
陳慶之字子雲為車騎大將軍攻魏麾下悉著白袍所
向披靡先是洛中謠曰名軍大將莫自牢千兵萬馬
避白袍子昕字君章為臨川太守昕弟暄文才
俊逸梁後主時遷常侍
孝義陳遺以孫恩亂逃竄母泣涕失明遺還再拜號咽
母豁然即明
孝義陳玄子四世同居一百七口詔表門閭蠲租稅
北史陳建代人孝文時為尚書右僕射
陳元康字長猷機敏有幹用神武遷為都官郎馬上
號令九十餘條元康屈指數盡能記憶神武曰此人
世間希有乃上天降佐也
陳欣字永怡在魏位大將軍仕周除熊州刺史緫兵
境上三十餘載散財施惠得士衆心
陳孝意為魯郡司法書佐號為廉平丁父憂居喪過
禮有白鹿馴遶其廬時以為孝感
唐陳叔達字子聰陳宣帝子也隋時筦機袐方禪代時
書策誥詔皆其筆也武德初判納言嘗賜蒲萄不
舉帝問之對曰臣母病渴求不能致願奉之真觀
初擢禮部尚書太宗謂曰武德内難卿有讜言故以
此報叔達謝曰豈獨為陛下乃社稷計耳
陳子昂字伯玉梓州人十八未知書以富家子尚氣决
弋博自如他日入鄉校感悔即痛修飭文明初舉進
士武后竒其才召見金華殿占對慷慨擢麟臺正
字垂拱初詔問羣臣調元氣當以何道子昂上書
勸后興明堂太學后詔見賜筆札令條上利害子
昂對三事后謀開蜀山因以襲吐蕃子昂上書以
亡驗諫止之后召見復奏措刑等奏入科唐興
文章承徐庾餘風天下祖尚陳子昂始變邪正初為
感遇詩三十八章王適曰是必為海内文宗乃請交
子昂所論著當世以為法
陳元禮為郎將宿衞宫禁以淳篤自校後在清華宫正
月望夜帝將出游諫曰宫外無備豫願歸城闕後
封蔡國公
陳夷行字周道由進士第擢起居郎史館修撰開成
二年進同平章事樂工尉遲璋授王府率右拾遺
竇洵直論奏鄭覃嗣復嫌以細故謂洵直邀君夷行
曰諫官當衙正須論宰相得失
陳京字慶復擢進士第德宗在奉天建言褒大節䘏
賢臣天下所以安帝曰善帝以盧杞為饒州刺史京
等劾之帝不聽京爭尤確杞遂廢
五代陳陶劒浦人幼業儒長結廬於南昌之西山以吟
詠自適蔡寬夫詩話云陶詩數百篇間有佳語如中
原不是無麟鳳自是皇家結網疎可憐無定河邊骨
猶是春閨夢裏人之類人多傳誦之(隱居詩話云李華吊古戰場文)
(其存其沒家莫聞知人或有言將信將疑娟娟心日寢寐見之陳陶襲其意而益工)
宋朝陳洪進事見國史
陳恕字仲言洪州南昌人少折節讀書王明知洪州見
而歎曰竒士也知代州入為鹽鐵使恕有心計釐
去宿弊端太祖深器之曰真鹽鐵使也拜給事中
參知政事子執中
陳堯叟字唐夫閬州人也父省華終左諫議大夫堯叟
舉進士第一嘗為廣西運使以集驗方刻石柱州驛
舍又植木道傍鑿井置亭舍至今為利右僕射知
河陽卒堯叟有材用多智術久典機密軍馬之籍皆
記之事母馮氏孝謹弟堯佐堯咨
陳堯佐字希元舉進士為開封府推官以言事切直貶
通判潮州捕得鰐魚鳴鼔于市以文告而戮之嘗為
河東運使河決滑州捲埽不能定堯佐用木龍殺水
勢而隄成後吕夷簡薦拜平章事曾孫兖嘗知
潭州汪藻銘其墓
陳堯咨字嘉謨舉進士第一知永興軍疏龍首渠入城
民甚利之後為武信軍節度使
陳摶字圖南亳州真源人也始四五歲戲渦岸側有青
衣媪抱置懷中乳之自是聰悟日益少時常舉進士
不第遂不樂仕有大志隱武當山移居華山雲臺觀
又止少華石室每寢處多百餘日不起嘗乘白驢欲
入汴中塗聞我太祖登極大笑墜驢曰天下於是定
矣太宗召以羽服見於延英殿甚禮重之宰相宋
琪問曰先生脩養之道可以教人乎曰摶不知吐納
脩養之理假令白日沖天何益於治方今天下博達
古今深究治亂真有道仁明之主正是君臣同德致
理之時勤心脩鍊無出於此琪等稱歎士夫見之
願聞善言荅曰優游之所勿久戀得志之處勿再往
聞者以為至言太宗以其善相人也遣詣南牙見
於真宗及門亟還問其故曰王門厮役皆將相也王
可知矣賜號希夷先生端拱初卒經七日支體猶温
有五色雲蔽塞洞口彌月不散摶好讀書自號扶搖
子真宗幸華陰謁其祠加禮焉
陳彭年字永年撫州南城人也舉進士至真宗時嘗知
金州上䟽言置諫官等五事後為兵部侍郎卒博
聞強記明於典禮
陳從易字簡夫温陵人也第進士歴彭州推官遷著佐
除監察御史召對便殿賦瑞雪援筆立就焉真宗嘉
歎面賜緋魚擢知虔州移廣州三年遠俗綏靖璽書
褒美加三品服比還不市南物輦俸金過嶺上聞擢
知制誥御飛白書清字以賜之其後除龍圖閣直學
士知杭州卒丞相蘇公頌從易甥也元豐中知滄州
陛辭因語及家世神宗問曰卿母誰氏頌以從易對
上曰天聖間侍從耶頌因言從易知廣州不蓄南物
上聞曰清節過於馬援矣
陳執中字昭譽恕之子也仁宗朝為相
陳升之字晹叔建之建陽人博學多能擢進士既而在
言路最久臺諫官皆再為之以直道自任多所彈擊
仁宗擢樞副後守藩至神宗即位遂知樞密院未幾
拜相緣母喪去位及服除又拜平章事足疾求罷以
使相居于潤始為小官時與王安石相遇淮南安石
即以大臣期之果先安石作相薨葬于潤子孫因家
焉謚成肅秀國公其爵也
陳薦字彦升邢州沙河人舉進士嘗為諫議大夫韓琦
常謂人曰廉於進而勇於退嫌疑間毫髮不處與人
交久而不變如彦升者蓋無幾司馬亦服薦之質直
云
陳烈字季慈福州侯官人也性介特篤於孝友年十四
繼失怙恃水醬不入口者五日自壯迨老享奉如事
生禮寢興晦朔未嘗輟甫冠力學不羣平居端嚴終
日不言雖御僮僕如對大賓里有冠昏喪祭請而後
行從學者數百人父兄有善訓其子弟者必舉烈言
行以規之嘗與鄉薦黜于禮部不復踐場屋或免之
仕則曰伊尹守道成湯三聘以幣吕望持誠文王載
之俱歸今天子仁聖好賢有湯文之心豈無有先覺
如伊吕者乎仁宗屢詔不起或問其故則曰吾學
未成自公卿大臣至鄉老里民交章論薦志不少易
嘉祐中以近臣薦授州學教授明年歐陽脩復薦其
行除國子監直講久之致仕復起為郡教授烈不受
廩禄弊衣糲食裕如也
陳襄字述古福州人也舉進士嘗為御史王安石為政
屢言其害襄有學行與陳烈鄭穆周希孟友善閩人
謂之四先生熙寧九年判太常寺兼侍講嘗薦司馬
光韓維吕公著蘇頌孫覺范純仁蘇軾蘇轍曾鞏劉
摯張載程顥孔文仲鄭俠等三十三人紹興元年十
詔書曰近得陳襄薦章起草司馬光而
下三十三人德行言語政事文學皆其所備斯為盛
矣後世瞻之仰之以襄為何如人云云李綱伯紀序
襄之文曰所著文章殆所謂有德之言而君子之文
歟上為人主之所欽嚮下為士大夫之所宗師誦其
詩讀其書可以想見其人劉執中作祠堂記亦曰其
政先於變俗其仁勤於濟衆故其出入中外裕裕然
弗以進退榮辱動其心焉孫輝嘗知臨安輝之子曄
慶元間持節湖廣徙四川緫領所涖如柳子厚之謂
袁高能使所居官大
陳瓘字瑩中南劔州人也舉進士甲科為湖州書記久
之用蔡卞薦召為太學博士遷校書郎章惇蔡卞主
紹述之論追貶司馬光上謗宣仁后他人不敢輒議
瓘因對以謂今日以前既往之迹便為古事道常然
而不渝事有弊而必變故堯告舜舜告禹皆曰若稽
古若者順而行之稽則考其當否或若或稽必使合
於民情所以為帝王之治且論天子之孝與士大夫
之孝不同哲宗因感悟徽宗即位除右正言論卞
脩實錄增加王安石日錄紊亂神宗大典請改脩
遷右司諫又極論蔡卞假託經義倡為紹述重誣我
神考輕欺先帝倡為國是以行其私卞之所是謂
之國是卞之所非論之流俗尊安石而薄我神考不
可為國是罷監揚州糧料院改知無為軍事徽宗
密遣人賜瓘黃金百兩召還除著作郎遷右司員
外郎又以書抵曾布論日錄以為尊私史而壓宗
廟緣邊費而壞先政布怒罷知秦州尋主管沖佑觀
除名編管袁州移廉州郴州監中嶽廟坐其子正彙
上書逮繫開封獄安置通州始瓘所辯日錄事著尊
堯集議者以謂言多詆誣貶置台州移楚州居住以
卒靖康元年贈右諫議大夫瓘篤學有識志不苟合
居喪孝初蔡卞知其才待之加禮瓘不肯附麗恬於
進取雖諸公交薦迨居言職所疏姦惡雖所舉不避
也嘗曰彼則舉爾所知此則為仁由已識者重其言
瓘既力言京不可用用之必為腹心患悉如其言
(瑩中嘗題歐公帖云敬其人愛其字使嘉祐以前見此書者皆如今日則朋黨之論何由而興東坡䟦云)
(美哉瑩中之言也仲尼之存或削其迹而夢奠之後履藏千載文忠公讀石守道文集詩有云後世苟不)
(公至今無聖賢公没二十餘年爾憎愛一變議論乃公亦何待後世乎東坡公之言尤其有味者故附見)
(于此)
陳祐字純益陵井監人舉進士元符間為正言司諫以
直聲稱
陳師錫字伯脩建陽人舉進士徽宗用為殿中侍御
史與陳瓘論列蔡京之罪
陳洙師錫之羣從也嘗為殿院(未見傳)
陳過庭字賓王越州山隂人舉進士嘗為右司使遼國
在朝無所附倚徽宗嘗曰陳過庭中立不倚者也
陳靖字道卿莆田人也歴京西京東轉運使知蘇越建
泉等州好學頗通古今利害事宜在太宗與真宗朝
多建言於農事為尤詳
陳師道字無已徐州彭城人也少刻苦問學以文謁曾
鞏鞏竒之元祐中蘇軾傅堯俞孫覺薦于朝為徐州
教授除太學博士初師道在官嘗私至南京謁蘇軾
至是言者彈其冒法越境出為潁州教授紹聖初言
者復論師道進非科第罷歸久之為棣州教授除祕
書省正字以卒師道家素貧自罷歸彭城或累日不
炊妻子愠見不恤也諸經皆有訓傳於詩禮尤邃為
文師曾鞏為詩宗黃庭堅然平淡雅奥自成一家云
陳睦賢良絳之孫王俊民榜第二人及第除監察御史
元豐間高麗航海修貢之使屢至闕下上以其恭順
欲遣使往諭歴選廷臣命宰臣喻旨激以忠義睦即
受命自春奉使涉冬而還入見之日上宣諭曰卿奉
命即行尤為可佳遂除起居舍人先是啣命出疆上
遣中使賜以仙花金帶既畢使事即奏言本朝故事
惟寳文閣直學士以上職乃服金帶前以使事不敢
辭今還朝願上所賜上特旨令服之其後錢勰楊景
略援例欲服金帶神宗竟弗之許尋以直龍圖閣知
潭州東坡以詩送之曰華清縹緲浮高棟上有纈林
藏石甕後以寳文閣待制知廣州
陳侗賢良絳之孫章衡榜登第富弼守汝州辟為從事
奏乞令考滿召試會弼歸執政即召除館閣校勘後
侗出知陜州東坡以詩送之曰誰能如鐵牛横身負
黃河滔天不能沒尺箠未易訶(云云)此外但一嘯後
生工揣摩(見東坡大全集)繼知湖州
陳次升字當時仙遊人登進士第尋改宣德郎召除監
察御史元豐八年選為江南西路按察歸除刑部
員外郎閱月為殿中侍御史初章惇蔡卞以次升神
廟所擢元祐間多持節在外未嘗顯用謂其必怨望
紹聖初特除御史欲其出力排元祐臣寮以為己助
公首論勑榜反覆等事自此惇卞始不悅屢以事媒
蘖之賴上知其朴忠嘗因陛對宣諭曰久不聞讜論
會辭言職惇卞欲乘間出之擬優除職名河北轉運
使上曰漕臣之職豈無其人陳某敢言不當去朝廷
可除左司諫公益感激自奮徽宗即位除侍御史
公對論三省大臣曰近肆為詭計但避專權之名而
陛下每有差除陽為承行陰諭繳駁上以侵陵主道
下以竊弄國權若不辨之於早則堅冰之患至矣又
言朝廷之事宰相得以行之臺諫得以言之上下相維
所以存大公之道近來除授多出大臣不緣聖選切
恐相為比周欲乞今後臺諫官若除授必出宸衷既
而遷諫議大夫公又言惇久居權路迷國誤朝殘人
害物屬陛下入承大統肆為異論及為山陵使先之
幕次大昇轝䧟於泥中惇既不能隨從又謂元祐皇
后不從其請惇既不忠又欲置元祐皇后於有過惇
遂謫知越州公以為謫之太輕再論謫昌化軍司戸
雷州安置左丞蔡卞為臺諫所彈謫中大夫大平州
居住公言蔡卞備位政府陰肆奸謀凶焰日熾竊弄
賞罰造作事端屢成冤獄編類章䟽中傷士人其事
主行雖章惇而卞實啓之時人目為笑面夜义今又
居善地何以懲姦卞移池州公又言京職為翰長委
蛇經幄日侍清光可謂貴臣而乃卑躬屈己親昵閹
官原其設心實欲令其伺陛下起居漏宫禁事於是
京落端明殿學士提舉洞霄宫未幾京黨復熾其勢
已成遂除公給事公當批駁力莫回天以寳文閣待
制出知潁昌自京竊國柄奸言日至降充集賢殿修
撰左司諫吴材正言王能甫尚肆醜詆以次升元祐
姦臣擅欲紛更先帝約束落集賢殿修撰知萊州續
降官濠州居住又移臨江軍又坐乞畱陳瓘湔洗
鄒浩連累臣僚除名建昌居住復編管循州崇寧四
年八月御筆次第量移遷謫臣僚路移荆湖南北路
五年星文變見上慨然悔悟特加英斷元祐元符末
係籍人等朝堂石刻奸黨石刻併令除毁復公朝奉
大夫提舉亳州明道宫繼復寳文閣待制終于真州
之私第遇事敢言雖鼎镬刀鋸在前曾莫之䘏當
哲宗親政之初惇卞欲誣宣仁皇后有廢立之意時
方奏事畢輒前曰臣聞朝廷欲於宣仁有所貶削是
乎宣仁保祐聖躬九年功德巍巍四海歸心升遐之
日如喪考妣若以姦人疵毁輒有議論不惟有虧聖
孝且恐失人心矣哲宗俛首曰無之公曰臣敢為陛
下賀上曰卿何從得此次升曰臣以言為職苟有所
聞當以忠告陛下不當詰臣所從來時吕升卿為廣
南按察公奏曰陛下初將欲全元祐臣僚今乃欲殺
之何耶上曰無殺之意公曰吕升卿為廣南按察升
卿乃惠卿之弟元祐中負罪恐外臺按察嘗致仕家
居太皇太后上升自真州泛小舟隱姓名不七日至
京師投匭上書其人資性慘刻善求人過失今將使
指放元祐臣僚遷謫之地理無全者於是罷升卿廣
南按察元城劉公曰當時有功元祐人為多(見莆田人物志)
陳繹未見傳葛常之韻語陽秋云繹奉親至孝嘗作慶
老堂以娱其母王介甫贈之詩云種竹嘗疑出冬筍
開池故合涌寒泉
陳軒字元輿建之建陽人嘉祐中廷試名冠多士有司
以其賦用韻失次欲黜之有中旨降第二先是進士
賜袍笏例於廷下脫白服緣軒衣如懸鶉焉上惻然
解黃衣賜之至今賜袍笏有淡黃衫自軒始初調平
江軍節度推官後知汀州元祐初除祠部郎中黃庭
堅贈之詩有曰平生所聞陳汀州蝗不入境年屢豐
其稱賞如此自右史擢中書舍人出守廬州除待制
移杭江寧陳潁昌四郡及徽宗即位召為兵侍上言
散青苗以濟艱乏其俵散官不當立賞格尋以龍圖
閣直學士帥成都徙長安乞鄉郡知福州卒
陳覺民字達野仙遊柘山人登進士第元祐間東坡知
杭州舉應制科歴知建州泉州福建運判提刑改廣
東提刑知廣州所至有風力兩為鄉部使者凢過郡
邑非公事未嘗與僚属妄交一談人甚憚之嘗過
武夷題詩云昇真洞口接天門靈草丹桃日日春聽
說列仙來瑞世三朝德業在斯民(章聖誕自武夷事見楊大年家集神)
(考與哲廟亦皆君應世故有三朝德業之句)君應世之異士夫
鮮有知之者定故表而出之
陳與義字去非西洛人河目海口大耳聳峙識者知其
為貴人也政和中以上舍釋褐宣和中擢館職符寳
郎坐王黼罷相例出建炎中召為臺郎遷左史除中
書舍人歴吏禮二部侍郎除直學士知湖州復召為
西掖遷内相旋參大政以資政殿學士奉祠僑寓烏
墩壽不及中詩人多恨之有簡齋集十卷葛勝仲為
集引徽宗見所賦墨梅詩善之亟命召對有見晩
之歎其薦士於朝退未嘗以語人士以是多之
王明清謂陳去非出處氣節翰墨文章為中興大臣
之冠乃陳公弼之先生曾為陳季常作公弼
傳
陳吉老與子希造仙遊人何絃編莆陽人物志以之入
節義門諸孫光祖今守英德振祖人物甚儒雅
陳俊卿字應求莆田之白湖人紹興戊午以亞魁登第
汪澈薦為監察御史陞副端除兵侍遷中書舍人為
江淮宣撫判官兼知建康府召還除吏侍嘗論人才
當以氣節為主祖宗盛時涵飬作成者為蔡京秦檜
摧喪殆盡臣願陛下深以為念又論本朝家法外戚
不預政最有深意上首肯久之繼除樞參首薦林栗
劉朔等恬退有守可為侍從臺諫之儲未幾拜相以
用人為己任抑奔竸奬廉退每接朝士及牧守來自
遠方者必問以時政得失人才賢否見給舍必免之
曰朝廷政令安得每事盡善主上從諫如流公等勿
憚舉職後以大觀文兩知福州尋判建康且詔赴
闕奏事既對為上顧遇極一時之榮後告老以少傅
福國公歸第薨諡正獻四子實守宓宿守嘗任大
監將漕荆湖垕塾址坦皆其諸孫也
陳知柔字體仁温陵人也舉進士第嘗知循州賀州初
知柔與秦熺為同年進士一時前列十餘人皆扳援
鼎貴知柔不少貶以故齟齬不合雅好山水方盛年
從仕已動歸休之興自號休齋居士在天台奉安輿
徧游名山歸至會稽愛巖壑之秀畱止二年罷賀州
歸畱惠陽三年暇日泛豐湖登白鶴峯追和東坡詩
陶寫羅浮風物殆盡凡四奉祠諸生受業戸屨常滿
姪樸模皆登第樸開禧間任大卿出帥東廣模亦
召試入館
陳仕楚字英仲莆田人早有聲場屋從艾軒游登壬辰
第調臨江戸曹待次授徒為業鳴道於仙遊及漳南
文風翕變所入悉為昆弟畢昏嫁無毫髮畱邦人記
之改秩調福州侯官縣歸中塗周益公當國薦之以
國子監簿召孝宗奬其誠實尋差樞密院編修官
除丞宗正兼禮郎兼嘉王府直請一日百官已趣班
雪大作宰相立索表稱賀授筆立成朝士皆稱嘆除
軍噐少監出提舉江南東路常平茶鹽公事時歲儉
民艱食公不憚巡行訪疾苦全活者衆有舊為中執
法及治藩聲減公首按懲之一道肅然可謂仁者之
勇平時隆篤友于周䘏之誼至是益行志後除右史
駸駸登用慶元改元除侍講忽以疾終上深惜之
陳居仁字安行其先莆田令邁唐武德中秩滿居莆司
直嶠其裔也父膏仕至侍御史再娶四明汪氏遂家
焉居仁登進士第歴信州鉛山尉教授國子
監丞祕書丞兼禮部郎外補徽州入奏畱為戸部郎
兼行度支又兼禮部踰年除樞密檢詳諸方文字歴
左右司郎中檢正中書門下省諸房公事公椽東西
府最久釐正綱紀平反滯獄皆表表有成績假吏部
尚書賀金國生辰使回除起居郎真拜中書舍人丁
母憂從吉除集英殿修撰知鄂州鄂之民居多並江
歲有水患公為築堤名萬金後水至不為菑治最拜
煥章閣待制移知建寧鎮江旱饑輟公以治公講究
荒政務實惠及民全活不可勝計至今言賑濟者以
公京口之政為講首加寳文閣待制知福州詔詣行
在所未至屬疾除華文閣直學士奉祠卒子四人鞏
芾卓阜卓復繼世科文章行業有稱於當時
公斥俸入之餘置義莊以給族黨之貧者推其官及
孤甥從子人以為難少傅周益公銘其墓曰士大
夫行誼著于家文章顯于朝豈弟布于郡國有一焉
足為名臣况兼是三者乎
陳驥仙遊畱坡人也元符間登進士第歴博士子
豐字某博學有文章名最高先以父任歴福建戸曹
尋擢第入朝為刪定累遷太學博士出知惠南
恩二州子讜字正仲木牓登科開禧間為侍從出守
宣城以寳謨閣待制奉祠歸第
秦(二百三十二)
姓纂顓頊嬴姓之後伯益裔孫非子周孝王封之於
秦隴西秦亭是也至始皇滅六國子嬰降漢子孫以
國為氏又魯有秦堇父生丕兹又秦祖秦冉秦商秦
非並仲尼弟子
左傳襄公十年晉伐偪陽孟氏之臣秦堇父輦重如役師
歸孟獻子以秦堇父為右生丕兹事仲尼
襄公十八年魏絳克邿趙武韓起圍盧十二月及秦周
伐雍門之萩
後漢循吏秦彭字伯平扶風人與羣從同時為二千石
者五人三輔號曰萬石秦氏遷山陽太守百姓懷
愛莫有欺犯姦吏跼蹐無所容詐轉潁川太守仍
有鳳凰麒麟嘉禾甘露之瑞集其郡境
蜀志秦宓字子勑始慕肥遯之高曝背隴畝之間誦顔
子之簞瓢詠原憲之蓬戸後為益州别駕遷大司
農
晉書秦秀字玄良少以忠直知名為博士
南史孝義秦綿母喪送葬不忍復還鄉人為作茅庵仍
止其中
北史孝行秦族祖白父雚並有至性聞於鄉里族性
至孝事親竭力父母喪哀毁過禮有詔表其門閭
唐秦瓊字叔寳以字顯齊州歴城人始為隋將來護兒
帳内母喪護兒遣使禭吊之吏怪曰將軍未有所問
而獨吊之何也護兒曰是子才而武豈久處貧賤邪
後降高祖拜馬軍緫管破尉遲敬德功多帝賜以黃
金瓶勞曰卿不恤妻子而來歸我且又立功使朕肉
可食當刈以啖爾况子女玉帛乎從討世充等三
盜未嘗不身先鋒鏖所積賜以千萬計封翼國公
每敵有驍將銳士震耀者秦王輒命往取之躍馬挺
槍刺於萬衆中莫不如志以是頗自負後疾嘗曰
吾少長戎馬間歴二百餘戰數重創出血且數斛安
得不病乎卒太宗詔有司琢石為人馬立墓前以旌
戰功圖形凌煙閣高宗遣使致祭名臣者七人
叔寳與焉皆終始著名者也
宋朝秦觀字少游揚州高郵人也舉進士不中元祐初
蘇軾以賢良方正薦于朝除太學博士校正祕書省
書籍遷正字兼國史院編修官紹聖初坐黨籍通判
杭州以御史劉極論其增損實錄責監處州酒稅又
編置横雷二州後放還至藤州而卒年五十三有文
集四十卷觀長於議論文麗而思深蘇軾嘗以其詩
薦之于王安石安石荅軾書君口之而不
置我得其詩手之而不釋餘卷正眊眩未暇細讀嘗
鼎一臠旨可知也及觀死軾聞之歎曰少游不幸死
於道路哀哉哀哉世豈復有斯人乎弟覲字少章
亦能文
申(二百三十三)
姓纂姜姓炎帝四嶽之後封於申號申伯周宣王母
舅也晉有申書魯有申豐鄭有申侯楚有申叔時申
公巫臣申包胥申亥韓有申不害著書
毛詩崧高天下復平能建國親諸侯褒賞申伯焉維
嶽降神生甫及申丕顯申伯文武是憲申伯之
德柔惠且直
左傳桓公六年太子同生公問名於申繻對曰名有五
有信有義有象有假有類取於父為類公曰是其生
也與吾同物命之曰同(申繻魯大夫)
昭公十一年王問申無宇曰弃疾在蔡何如對曰擇子
莫如父擇臣君(申無宇楚人)
成公十五年楚將北師子反曰敵利則進何盟之有申
叔時老矣聞之曰信以守禮禮以庇身信禮之亡欲
免得乎(申叔時楚人)
定公四年伍員與申包胥友其亡也謂申包胥曰我必
復楚國包胥曰子能復之我必能興之五年申包
胥曰吾為君也非為身君既定矣又何求
定公十二年費人襲魯仲尼命申句須伐之費人北國
人追之敗諸姑蔑
申包胥楚大夫昭王在隨包胥如秦乞師秦伯曰子姑
就館將圖而告包胥乃依庭墻而哭日夜不絕聲
秦伯為之賦無衣九頓首而坐秦師乃出越王問包
胥戰奚以而可新序吴敗楚兵申包胥不受命而
赴秦乞師秦救楚大敗吴師昭王復國而賞包胥包
胥曰功成受賞是賣勇也遂逃賞
新序楚恭王曰申公巫臣為先王謀則忠自為謀則不
忠是厚於先王而自薄也
申豐魯季氏属大夫季武子問雹可禦對曰聖人在上
無雹
史記申不害荆人也韓昭侯用為相終申子之身國治
兵彊無侵韓者學本黃老而主刑名著書二篇號曰
申子
儒林申公魯人也弟子自遠方至受業者百餘人申公
獨以詩經為訓武帝使使束帛加璧安車駟馬迎申
公至見天子問治亂之事時已八十餘對曰為治者
不至多言顧力行何如耳乃以為太中大夫
南史循吏申恬字公休歴下邳北海二郡太守所至皆
有政績為太山威惠兼著吏人便之
北史申徽字世儀拜假節瓜州刺史進右僕射為
襄州刺史性廉慎乃畫楊震像於寢室以自戒
新(二百三十四)
晉大夫新稚穆子之後見國語
郇(二百三十五)
周文王第十七子郇侯之後後漢郇恁為諫議大夫今
或音環
春(二百三十六)
風俗通云楚相黃歇春君子孫
頻(二百三十七)
風俗通云漢有酒泉太守頻暢
仁(二百三十八)
姓苑云彭城人
邠(二百三十九)
姓苑云周太王居邠因氏焉
豳(二百四十)
見姓苑
因(二百四十一)
左傳遂人四族有因氏
鈞(二百四十二)
風俗通楚大夫元鈞之後漢有御史鈞喜
倫(二百四十三)
風俗通云黃帝時樂人伶倫氏之後今密州多此姓監
察御史玄慶京兆人
綸(二百四十四)
魏志云公孫文懿臣有綸直
神(二百四十五)
風俗通神農氏之後漢有騎都尉神曜瑯琊姓苑云
今瑯琊有神氏
鱗(二百四十六)
左傳宋大夫鱗朱鱗B
誾(二百四十七)
姓苑廣平人
緡(二百四十八)
見姓苑
莘(二百四十九)
夏后啓支子封莘因氏焉音轉為辛
名賢氏族言行類稿卷十一
