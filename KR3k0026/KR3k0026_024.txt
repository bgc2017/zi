卷二十四
名賢氏族言行類稿卷二十四
宋章定撰
王(四百四十)
姓纂王姓出太原琅邪周靈王太子晉之後北海陳
齊王田和之後東海出姬姓畢公高之後高平京兆
信陵君之後天水東平新蔡新野山陽中山章東武
河東者殷王子比干子孫號王氏唐玉宗隋末改王
氏
孟子滕文公下趙簡子使王良與嬖奚乘良曰不可吾
為之範我馳驅終日不獲一為之詭遇一朝而獲十
我不貫與小人乘請辭
荀子王良造父善服馭者也
史記王翦頻陽東鄉人也少而好兵兵將六十萬人以
破荆翦為宿將始皇師之子王賁孫王離
酷吏王温舒陽陵人也累遷廣平都尉擇郡中豪敢任吏
十餘人為爪牙盗賊不敢近廣平聲為道不拾遺遷
為河内太守好殺伐行威天子以為能遷為中尉
姦猾窮治糜爛獄中
前漢王陵沛人為右丞相少文任氣議諸吕不當王
王褒字子淵蜀人作中和樂職宣布詩刺史王襄奏其
有軼材詔為聖主得賢臣頌擢為諫大夫侍太
子朝夕誦讀竒文
王訢濟南人為被陽令守右扶風宫館馳道修治供帳
辦武帝嘉之駐車拜為真昭帝時為丞相封宜春
侯
王吉字子陽琅邪人舉孝廉為郎宣帝徵為諫大夫請
除任子與貢禹為友世稱王陽在位貢公彈冠
建萬世之長策舉明主於三代之隆子駿以孝廉
為郎左曹有專對材遷諫大夫成帝欲大用之出為
京兆尹試以政事先是京兆有趙廣漢張敞王尊王
章至駿皆有能名京師稱曰前有趙張後有三王後
為御史大夫駿子崇以父任為郎歴刺史郡守治
有能名
王尊字子贛涿郡高陽人治尚書論語舉直言遷虢令
先是王陽為益州刺史行至卭郲九折坂嘆曰奉先
人遺體奈何數乘此險尊為刺史問曰此非王
陽所畏道邪叱其馭曰驅之王陽為孝子王尊
為忠臣守京兆尹刺譏不憚將相誅惡不避
豪強遷東郡太守河水泛漲身當水衝以安
衆心
王章字仲卿泰山鉅平人以文學為官遷至諫大夫在
朝廷名敢直言選為京兆尹
王商字子威涿郡人京師相驚言大水至商獨曰此必
訛言有頃稍定問之果訛言後為丞相有威重長
八尺餘單于來朝仰視商貎大畏之遷延却退天子
嘆曰此真漢相矣
王嘉字公仲平陵人以明經射策甲科為郎察廉為南
陵丞舉直言超遷大中大夫出為九江河南太守治
甚有聲後為丞相為人剛直嚴毅有威重上甚敬之
儒林王式字翁思為昌邑王師以詩三百五篇為諫詔
為博士既至諸大夫皆注意高仰之
循吏王成為膠東相治甚有聲宣帝最先褒之曰膠東
王成勞來不怠治有異等賜爵關内侯所居民富所
去見思
王莽班固贊昔秦燔詩書以立私議莽誦六藝以文姦
言同歸殊塗俱用滅亡皆聖王之驅除云爾
後漢王常字顔卿潁川人光武嘗於會中指常謂羣臣
曰此家率下江諸將輔翼漢室心如金石真忠臣也
遷漢中將軍
王霸字元伯潁川人言滹沱河冰合賴以濟軍善撫士
卒暁兵愛士拜偏將軍建武二年封富平侯五年
拜討虜將軍六年拜上谷太守後定封淮陵侯
君嚴漁陽人拜河南尹
王丹字仲回家累千金好施周急每歲農時輒載酒肴
於田間候勤者而勞之其墮孏者恥不與邑聚相率
以致殷富
王良字仲子為大司徒司直在位恭儉妻子不入官舍
王堂字敬伯拜巴郡太守吏民生為立祠
王充字仲任會稽人家貧無書常游洛陽市肆閱所賣
書一見輒能誦憶遂博通衆流百家之言
王符字節信耿介不同於俗以此不得升進著潜夫
論譏當時失得將軍皇甫規觧官歸鄕人鴈門太
守謁之規卧不迎又白王符在門倒屣迎之時語曰
徒見二千石不如一縫掖竟不仕
王龔字伯宗遷汝南太守政崇温和好才愛士後進知
名之士莫不歸心拜太尉自非公事不通州郡書記
其所辟命皆海内長者子暢字叔茂無所交黨清
方公正有不可犯之色為尚書拜南陽太守下車奮
厲威猛紏發豪黨豪右大震
王允字子師郭林宗見而竒之曰王生一日千里王佐
才也少好大節有志立功
王景字仲通時有薦景能理水者顯宗詔修作浚儀渠
拜河堤謁者遷廬江太守教民用犁耕由是境内豐
稔
王渙字稚子除温令縣多姦猾以方略悉誅之境内清
夷商人露宿於道其有放牛者輒云以屬稚子終無
侵犯遷洛陽令冤嫌久訟歴政所不斷者莫不曲盡
情詐厭塞羣疑又能以譎數發摘姦伏京師以其有
神筭民為立祠
王逸字叔師為校書郎著楚辭章句行於世
王烈字彦方少以義行稱鄉里有盜牛者主得之盜請
罪曰刑戮是甘乞不使王彦方知也烈聞而謝之遺
布一端後有老父遺劒於路行道一人見而守之烈
使推求乃先盜牛者其德感人若此
王喬有神術為葉令每月朔望常自詣臺朝顯宗怪其
來數而不見車騎密令太史伺望之言其臨至輒有
雙鳬從東飛來於是候鳬至舉羅張之但得一隻舄
焉或云此即仙人王子喬也
王忳字少林營葬書生致繡被之應除郿令至斄亭為
鬼女子理冤
王霸字儒仲王莽簒位棄冠帶絶交宦隠居守志茅屋
蓬戶連徵不至天子有所不臣諸侯有所不友
魏志王修字叔治七歲母以社日亡來歲社修感念號
慟其鄰里為之罷社
王朗字景興以通經拜郎中遷大理務在寬恕罪疑從輕
王肅字子雍領祕書監又為侍中女為皇后為尚書論語三
禮左氏解皆列學官又周易春秋例毛詩禮記春秋三傳
國語爾雅諸注亮直多聞劉寔以為肅方於事上而好下
佞已此一反也性嗜榮貴而不求苟合此二反也吝惜財
物而治身不穢此三反也子恂字子良歴河南尹侍中
所居有稱子愷字君夫與石崇俱以豪侈競於世
王粲字仲宣蔡邕見而竒之聞粲在門倒屣迎之拜
侍中博物多識問無不對讀道邊碑而能闇誦為
人覆碁而不誤善屬文舉筆便成無所改定依
劉表曹植與楊修書曰仲宣獨步於漢南
王觀字偉臺為涿郡太守治身清潔僚屬承風莫不自
勵後為右僕射清勁貞固克致公輔
王昶字文舒遷兖州刺史雖在外任心存朝廷書子孫
之戒略曰夫物速成則疾亡晩就則善終朝華之草夕
而零落松柏之茂隆寒不衰其施舍務周急其進仕尚
忠節其處勢戒驕淫其進退念合宜後至司空
王基字伯輿察孝廉除郎中累遷將軍都督學行堅白
掌統方任垂稱著績
王凌字彦雲舉孝廉為兖州刺史賞善罰惡甚有綱紀
百姓稱之不容於口徙豫州刺史得軍民之歡心
蜀志王連字文儀遷司鹽校尉較鹽鐵之利利入甚多
有禆國用
王平字子均累為鎮北大將軍生長戎旅手不能書所識
不過十字使人讀史漢諸記傳聽之備知其大義
晉王祥字休徵事繼母至孝母欲生魚祥解衣將剖冰求
之冰忽解雙鯉躍出後徐州刺史吕虔檄為别駕委以
州事時人歌曰海沂之康實賴王祥邦國不空别駕之
功累遷太常拜太保進爵為公弟覽字玄通初吕虔
有佩刀工相之以為必登三公可服此刀虔謂祥曰卿
有公輔之量故以相與祥薨以刀授覽曰汝後必興足
稱此刀覽後奕世多賢才興於江左矣
王沈字處道典著作號為先生在魏參席上之
珍居晉為幄中之士實有翼亮佐世之勲拜御史
大夫守尚書令加給事中子浚字彭祖
王濬字士治嘗起宅開門前路廣數十步曰吾欲使容
長戟幡旗夜夢懸三刀於梁須臾又益一刀李毅曰
三刀為州字又益一者其臨益州乎果遷益州刺史
有平吳之功官至大將軍
王戎字濬沖生而穎悟眼爍爍如巖下電父渾卒故吏
賻贈數百萬辭不受為竹林遊遷吏部尚書
王衍字夷甫戎之從弟山濤曰何物老嫗生此寧馨兒
然誤天下蒼生者未必非此人也補元城令終日
清談縣務亦理每捉玉柄麈尾與手同色口中雌
黃口未嘗言錢見錢曰阿堵物朝野翕然謂之
一世龍門王戎謂衍神姿高徹如瑶林瓊樹自然
是風塵表物當世未見其比當從古人中求之耳
王敦曰夷甫處衆中如珠玉在瓦石閒顧愷之亦稱
衍巖巖清峙壁立千仞其為人所尚如此弟澄字
平子為荆州刺史王衍嘗為天下人士目曰阿平第
一子嵩第二處仲第三澄嘗謂衍曰兄形似道而神
鋒太儁衍曰誠不如卿落落穆穆然也衍子玄字
眉子亦有俊才與衛玠齊名為陳留太守
王導字茂宏覽孫晉渡江以為丞相桓彝見導曰江左
自有管夷吾每暇日出新亭愀然變色曰當共戮力
王室剋復神州何至作楚囚相對泣耶朝野傾心號
為仲父六子悦恬洽恊邵薈悅字長豫弱冠有
高名吳王友中書侍郎恬字敬豫善奕碁為中興第
一官至散騎常侍洽字敬和諸子中最知名為中
書郎二子珣珉珣字元琳為桓温掾温曰王掾當作黑頭公
轉主簿後為尚書右僕射領吏部以才學文章見重
於武帝夢神與大筆如椽珉字季琰善行書後歷
侍中兼中書令初導渡淮郭璞筮之曰淮水絶王氏
滅其後子孫繁衍如璞言協字敬祖為撫軍參軍
劭字敬倫遷吏部尚書尚書僕射薈字敬文少歴
清官除吏部郎侍中年饑多餓死以私米作饘粥以
餉餓者濟活甚衆
王謐字稚遠少有美譽初拜秘書郎遷中書監
王羲之字逸少隷書為古今之冠郗鍳求婿門生歸
曰諸子並佳惟一人東牀坦腹食乃逸少也起家
秘書郎朝廷公卿皆愛其才器後為會稽内史常
為蘭亭之宴子凝之亦工草隷子徽之字子猷
卓犖不羇為桓沖參軍沖曰卿在府日久比當相料
理初不酬答直高視以手版拄頰云西山朝來致有
爽氣耳雪夜訪戴逵楨之字公幹歴位侍中
操之字子重豫章太守獻之字子敬風流為一時
之冠管中窺豹時見一斑嘗夜卧齋中有偷人
入室盜物都盡徐曰偷兒青氊我家舊物可特置之
羣偷驚走工草隷善丹青為吳興太守拜中書
令
王恭字孝伯起家為著作郎歎曰仕宦不為宰相才志
何足以騁美姿儀濯濯如春月柳嘗被鶴氅裘涉
雪而行孟昶歎曰此真神仙中人也
王裒字偉元父死廬墓攀栢悲號涕淚著樹樹為之枯
隠教授讀詩至哀哀父母生我劬勞未嘗不三復流
涕門人受業者並廢蓼莪之篇
王延字延元事親色養夏則扇枕席冬則以身温被
王育字伯春為武陽令為政清約宿盜逃奔他鄉
儒君厚安貧樂道常丐食誦詩家無斗儲意
怡如也妻欲焚毁其書求改嫁歡笑而謂曰卿不聞
朱買臣妻邪後為國子祭酒
文苑王忱字彦伯有俊才仕郡文學掾不得志乃作釋
時論有冰氏之子言於東野丈人云欲適煌煌之堂
丈人曰融融者皆趨熱之士其得爐冶之門者惟挾
炭之子苟非其人不如其已
王濛字仲祖皇后父美姿容嘗覽鏡自照稱其父字曰
王文開生如此兒邪凡稱風流者舉濛為宗焉子
藴字叔仁孝武皇后父遷尚書吏部郎性平和不抑
寒素修字敬仁明秀有美稱為著作郎
王渾字玄沖遷徐州刺史歲飢開倉賑贍百姓賴之平
吳之後虛懷綏納座無空席門不停賓江東之士莫
不悅附拜司徒加侍中子濟字武子風姿英爽氣
盖一時文詞俊茂有名當世累遷侍中及卒孫楚曰
曰不有此舅焉有此甥及鎮荆州威風肅然綏字
彦猷愉之子自王昶父漢鴈門太守澤已有名稱
忱又秀出綏亦著稱八葉繼軌軒冕莫與為比
王嶠字開山拜廬陵太守
王舒字處明都督荆州為湘州刺史子允之字深猷
為江州刺史莅政甚有威惠
王廙字世將工書畫善音樂為荆州刺史弟彬字世
儒為江州刺史累遷至尚書右僕射從兄敦謀圖不
軌彬勃然數之情辭慷慨聲淚俱下
王彪之字叔武遷尚書令掌朝政謝安每曰朝之大事
衆不能決者咨王公無不得判
王稜字文子王導以其有政事宜守大郡出為豫章太守
王遜字邵伯為寧州刺史專仗威刑鞭撻殊俗威行寧土
王長文字德叡少以才學知名著書四卷擬易名通玄經
王隠字處叔以儒素自守不交勢援博學多文為著作郎
王雅字茂達舉秀才除郎中補永興令以幹理著稱累
遷尚書左右丞歴丹陽令雖在外職侍見甚數
王談年十歲父為鄰人所殺十八乃復讎太守義其孝
勇列上宥之
王豹少而抗直為豫州别駕
王諒字幼成少有幹略為交州刺史
良吏王宏字正宗為汲郡太守撫百姓如家耕桑阡陌
自教示督勸開荒五千餘頃年饑郡界獨無匱乏
王恂字良夫文明皇后弟在朝忠正遷河南尹建立二
學崇明五經弟虔字恭祖以功幹見稱轉尚書
愷字君夫歴位清顯有在公之稱
藝術王嘉字子年隠于東陽谷
載記王墮字安生及為宰相著匪躬之節苻健曰天下
官皆如君者隂陽曷不和
王猛字景略北海人隠于華山山少好學倜儻有大志
聞桓温入關猛被褐謁之捫虱而談當世之務
旁若無人仕於苻堅歲中五遷權傾内外
事無巨細莫不歸之宰政公平兵彊國富
猛寢疾堅親祈南北郊宗廟社稷自臨問之曰臣
殁之後願不以晉為圖及卒堅曰天不欲使平一六
合邪何奪吾景略之速也猛為相剛明清肅善惡
著白放出尸素顯拔幽滯勸課農桑練習軍旅官必
當才刑必當罪由是國富兵彊戰無不克子皮因
事求官苻堅語之曰丞相臨終託卿以十具牛為治
田之資未嘗為卿求官知子莫若父何其明也
南史王鎮惡猛之孫鎮惡以五月生家人以俗忌欲令
出繼疎宗猛曰昔君惡月生而相齊是兒亦將
興吾門矣故名為鎮惡武帝與語異之謂諸佐曰
鎮惡王猛孫所謂將門有將後為龍驤將軍攻䧟
長安武帝勞之曰成吾霸業者真卿也
王玄謨字彦德幼而不羣領汝隂太守每陳北侵之規
文帝曰聞王玄謨陳說使人有封狼居胥意性嚴
未曾妄笑時人言其眉頭未曾申
王弘字休元曾祖導少好學以清恬知名父珣好積聚
財物布在人間及薨弘悉燔劵書一不收責後遷
江州刺史省賦簡役百姓安之子錫字寵光錫子
僧亮僧衍僧逹僧逹後為宣城太守
王微字景玄弘弟孺之子為中書侍郎微兄遠字景
舒位光祿勲時人謂遠如屏風屈曲從俗能蔽風露
言不乖物理也遠子僧祐字嗣宗亭然獨立不交
當世自天子至于侯伯未嘗與一人游卒於黃門郎
子籍字文海仕齊為餘杭令政化如神善於擿伏
其下莫能欺又為錢塘縣下車布政咸謂數十年来
未之有
王瞻字思範弘從孫為晉陵太守潔己為政妻子不免
饑寒時號廉平梁武稱其三術射碁酒
王冲字長深弘玄孫遷侍中南郡太守習於法令政號
平理雖無赫赫之譽久而見思有子三十人並致位
通顯子瑒字子璵累遷太子中庶子父冲嘗為瑒
辭文帝顧冲曰所以久留瑒於承華政欲使太子微
有瑒風範耳瑒弟瑜字子珪年二十官至侍中休
元弟兄並舉棟梁之任下逮世嗣無虧文雅之風
王曇首弘之弟宋武帝曰曇首輔相才也後為侍
中太子詹事固乞吳郡文帝曰豈有欲建大厦
而遺其棟梁及卒年三十七文帝臨慟歎曰王詹事
疾不救國之衰也子僧綽幼有大成之度衆便以國器
許之練悉朝典選尚文帝長女累遷尚書吏部郎參
掌大選究識流品任舉咸盡其分遷侍中時年二十九
子儉字仲寳袁粲見之曰宰相之門也栝栢豫
章雖小已有棟梁氣終當任人家國事尚宋明帝
公主齊臺建遷右僕射領吏部時年二十八多所
引進當朝理事斷决如流嘗謂人曰江左風流宰相
惟有謝安蓋自況也武帝深委仗之士流選用奏
無不可寡嗜慾以經國為務自少便有宰臣之志
賦詩云稷契匡虞夏伊吕翼商周騫字思寂儉之子
未嘗言人之短梁武帝時自侍中出為吳興太守
邑邑不樂卧不視事子規字威明八歲丁所生
母憂居喪有至性稱曰孝童嘗獻太極殿賦為新
安太守侍中太子中庶子及卒太子臨哭曰風
韻遒上神鋒標暎千里絶迹百尺無枝實俊人也
一時過隙永歸長夜金刀掩芒長淮絶涸暕字思
晦騫弟也數歲有成人之度父儉作宰相賓客盈
門見暕曰公才公望復在此矣歴吏部尚書子承
字安期轉國子祭酒承祖儉父暕皆為此職三世為
國師出為東陽太守政存寬惠吏人悅之承弟訓
字懷範十六召見文德殿應對爽徹梁武帝目送之
曰可謂相門有相後拜侍中僧虔曇首之子弱冠
雅善隷書為太子舍人退默少交接後領侍中轉右
僕射子慈字伯寳歴吳郡東海太守慈子泰字
仲通後掌吏部不為貴賤請屬易意天下稱平志
字次道慈之弟遷宣城内史郡人張倪吳慶争田經
年不决志到官因相携請罪所訟地遂成閒田為吏
部尚書在選以和理稱志弟揖揖子均字元禮十
六為芍藥賦其辭甚美詩為後進模範文章之美
可謂後來獨步後為太子詹事沈約云自開闢以
來未有爵位蟬聯文才相繼如王氏之盛也揖弟
彬字思文好文章習篆隷時語曰三真六草為天下
寳仕梁為秘書監彬弟寂字子玄位秘書郎
王誕字茂世弘從祖兄為宋武帝太尉長史兄蝦字
偉世嘏子偃字子游位光禄大夫偃子藻位東陽太
守藻弟懋字昌業光禄大夫懋子瑩字奉光歴東陽
吳興二郡皆有能名瑩從父弟亮字奉叔遷晉陵
太守在職清公有美政遷吏部尚書凡所除拜悉由
内寵
王華字子陵誕從祖弟宋武帝以為侍中不為飾讓得
官即拜常謂己力用不盡華從父弟琨歴宣城義
熙太守皆以廉約稱為吏部郎吏曹選局貴要多所
請属琨自公卿下至士大夫例為用兩門生
王惠字令明誕從弟為吏部尚書未嘗接客人有與書
求官得輒聚閣上及去職印封如初
王球字舊玉惠從父弟為吏部尚書不與權貴交游門
無異客曇首嘗云舊玉亦是玉巵無當耳不視求
官書疏而銓衡有序後除僕射要是時望所歸
王彧字景文球從子美風姿為一時推許袁粲曰景文
不但風流可悅乃哺歠亦復可觀累遷左僕射揚
州刺史子絢字長素位秘書丞絢弟繢字叔素
選為長史齊高帝笑曰此可謂素望繢子雋位止
建安太守
王藴字彦深彧兄子明帝時四方叛逆欲以將領自奮
撫刀曰龍泉太阿汝知我者
王奐字道明彧兄子累轉左僕射為雍州刺史弟份
字季文累遷左僕射份子琳字孝璋琳子銓字公衡
學問不及弟錫而孝行齊焉時人以為銓錫二王可
謂玉昆金友錫弟僉字公會為太子中庶子僉弟
通字公達仕陳遷右僕射通弟勱字公齊累遷左僕
射弟質字子貞為都官尚書弟固字子堅為太常卿
王裕之字敬弘授侍中所居林澗環周備登臨之美
時人謂之王東山子瓉之為五兵尚書未嘗詣親
貴瓚之子秀之字伯奮為尚書又不與王儉欵接三
世不事權貴時人稱之秀之子峻字茂遠累遷吏
部尚書處選甚得名譽
王延之字希季為江州刺史禄俸外一無所納子綸
之字元章為豫章太守為政寬簡稱良二千石
王鎮之字伯重為剡上虞令並有能名為御史中丞執
正不撓百寮憚之為廣州刺史不受俸禄蕭然無營去
官之日不異初至弟弘之字方平辟召一無所就
拂衣歸耕子曇生歴太常卿曇生弟普曜位秘
書監
王韶之字休泰博學有文辭領著作西省
王悅之字少明宋明帝時為御史中丞以其廉介賜良
田五頃
王准之字元魯曾祖彪之博聞多識練悉朝儀自是家
世相傳並諳江左舊事緘之青箱世謂之王氏青箱
學准之究識舊儀問無不對
王猛字世雄陳安邊拓境之策甚見嘉納為晉陵太守
姦盜屏跡富商野次云以付君郡人歌之
王逡之字宣約齊建元中上表立國學轉博士弟
珪之撰齊職儀詔付秘閣
王素字休業家貧母老隠居不仕嘗作蚿賦以自况
王懿字仲德從武帝與盧循戰功冠諸將進征虜將軍
長安平以為太尉三臨徐州威德著於彭城
王廣之字士林以征伐功位冠軍將軍子珍國字德
重仕齊為南譙太守時郡境苦饑乃發米散財以賑
窮乏高帝敕云卿愛人活國甚副吾意遷桂陽内史
討平賊盜境内肅清罷任還&KR0724;輕素柳世隆嘆曰此
真良二千石也武帝雅相知賞謂其父曰珍國應
堪大用卿可謂老蜯也帝每嘆曰晩代將家子弟如
珍國者少矣仕梁為都官尚書
王諶字仲和仕齊歴黃門郎貞正和謹朝廷稱為善人
多與之厚從叔摛以博學見知王儉使賓客隷事
多者賞之唯何憲為勝賞以五花簟白團扇摛後至
操筆便成辭亦華美乃命抽憲簟自掣取扇登車而
去為秣陵令清直請謁不行
王茂字休連齊武帝布衣時見之嘆曰王休連年少堂
堂如此必為公輔為襄陽太守梁武便以王佐許
之為江州刺史在州不取俸獄無滯囚位至司空
王僧孺仕齊為太學博士梁時為南海太守曰吾欲遺
子孫不在越&KR0724;並無所取歴尚書吏部郎請謁不行
王神念為青冀二州刺史性剛正更歴州郡必禁止淫祀
王僧辯字君才學涉該博尤明左氏春秋平侯景之逆
王琳字子珩平侯景勲為第一拜湘州刺史輕財愛
士得將卒之心少為將帥雅有忠義之節
王洪軌上谷人為青冀二州刺史更勵清節洪軌旣北
人而有清正州人稱為虜父使君言之咸落淚
儒林王元規字正範通春秋左氏孝經論語仕陳領
國子助教
文學王智深字雲才屬又好飲酒仕齊為參軍兼記室
文學王子雲為閭里才子嘗為自弔文甚美(見何思澄傳)
孝義王彭營葬父母作甎須水而天旱彭號天自訴一
旦甎竈前忽生泉水改其里為通靈里
孝義王虛之字文静父母喪二十五年鹽酢不入口詔
榜門蠲其三世
孝義王文殊字令章父沒終身蔬食不衣帛詔榜門
改所居里為孝行
孝義王知玄丁憂哀毁而卒詔改所居青苦里為孝家
里(見張昭傳)
北史王憲字顯則在魏為上谷太守清身率下風化大
行為并州刺史境内清肅子嶷字道長孝文時為
南郡尚書訟者填門嶷性濡緩不斷終日昏睡語曰
實癡實昏終得保薦
王昕字元景為東萊太守于時年凶昕勤恤人隐多所
全濟楊愔重其德素以為人之師表母崔氏學
識有風訓生九子皆風流藴籍世號王氏九龍昕
弟晞字叔朗仕齊始為并州長史未嘗以世務為累
良辰美景登臨山水以談燕為事人士謂之方外司
馬嘗詣晉祠賦詩曰日落應歸去魚鳥見留連
王皓字季高少立名行為交友所稱遭母憂居喪有志
尚
王洛兒明元在東宫以善騎射給事帳下謹願未嘗有
過拜散騎常侍
王慧龍太原人仕魏拜滎陽太守邊遠歸附萬餘家號
為善政曾孫遵業涉歴經史崔光為孝明講孝經遵
業預講延明錄義並應詔作釋奠侍宴詩時語曰英
英濟濟王家兄弟嘗著穿角履好事者多毁新履
以學之與袁翻王誦並領黃門郎號曰三哲子松
年孝昭擢拜黃門侍郎每賜坐與論政事子劭字
君懋時人稱其博物仕隋為散騎侍郎修起居注在
著作將二十年專典國史
王肅字敬懿自齊奔孝文語為國之道帝促席移景不
覺坐之疲也後持節豫州刺史善撫接甚有聲稱
尋徵入朝詔曰不見君子中心如醉一日三歲我勞
如何後為尚書令又為揚州刺史悉心撫接附者
如市終始廉約家無餘財
王世弼歸魏除秦州刺史後為河北太守有清稱
王懷字懷周齊神武時除車騎大將軍以武藝勲誠
為神武所知
王則字元軌歸齊為荆州刺史有威武邊人畏伏之
王峻字巒嵩卒於侍中
王紘字師羅拜驃騎大將軍
王雄字雄胡位柱國大將軍子謙字敕萬授益州總
管
王盟字仵明位至太傅未嘗以勢位驕人魏文甚尊重
之子勱字醜興為千牛備身直長領左右出入卧
内小心謹慎魏文帝曰王勱可謂不二心臣也弟
懋字小興累遷領軍將軍宿衛宫禁十有餘年勤恪
當官未嘗有過子誼字君宜丁父艱毁瘁過禮廬
墓負土成墳武帝曰王誼社禝臣宜處以機密不須
遠仕
王羆字熊羆仕魏遷雍州别駕清廉疾惡厲精公事
後除華州刺史齊遣韓軌夜襲之羆持一白棒大呼
而出曰老羆當道卧貉子那得過敵見驚退
王述字長述累遷廣州刺史甚有威惠朝議嘉之就拜
大將軍
王思政在魏拜大將軍
王德字天恩除平凉郡守雖不知書至决斷處分良無
以過也
王傑本名文達周文竒其才曰王文逹萬人敵也
王勇拜别將氣盖衆軍所當必破周文嘆其勇敢賞
賜極隆
王雅字度容從周文戰於芒山諸將皆退雅獨拒敵周
文歎曰王雅舉身悉是膽也子世積有人傑之表
仕隋拜凉州總管
王仁恭字元實仕隋為汲郡太守有能名徵入朝吏民
欄馬號哭於道數日不得出境
王辯字警略在隋以軍功遷武賁郎將擊賊所向皆捷
儒林王孝籍遍習五經頗有文翰隋初召入秘書助修
史後歸鄕里以教授為業
王褒字子深弱冠舉秀才除秘書郎周孝閔以其才
最高特加親待侍宴賦詩談論恒在左右
王貞字孝逸諸史百家無不畢覧隋舉秀才授縣尉
齊王暕以客禮待之索其文集貞上三十三卷
王胄字承基為著作佐郎以文詞為煬帝所重帝嘗稱
之曰氣高致遠後進之士咸以為凖的
孝行王續生遭繼母憂杖而後起宣帝詔標旌門閭復
其徭役
孝行王崇字乾邕兄弟並以孝稱母亡杖而後起父憂
哀毁過禮夏風雹為災崇至田畔風雹便止州以
聞奏標其門閭
節義王榮世為三城戍主梁師攻圍以不屈被害明帝
下詔褒美忠節
節義王閭數世同居有百口並共財産家門雍睦鄕里
敬異有司奏標門閭
藝術王早明隂陽九宫及兵法善風角
王通龍門人隋仁夀三年詣闕獻太平十二策上不能
用罷歸遂教授於河汾之間弟子自遠至者甚衆累
徵不起楊素甚重之勸之仕通曰通有先人之弊廬
足以庇風雨薄田足以具餐粥讀書談道足以自樂
願明公正身以治天下使時和年豐通也受賜多矣
不願仕也弟子賈瓊問息謗通曰無辨問止怨通曰
不争大業末卒於家門人諡曰文中子(劉禹錫為墓碑云子晉之)
(後去姬為氏孫因家為太原祁人六代孫即文中子)
唐王珪字叔玠居郿志量隠正仕隋為太常高祖入
關李剛薦之署世子府參軍太宗召為諫議大夫珪
推誠納善每存規益帝以珪善論人物且知言因
謂曰卿標鍳通悟為朕言玄齡等材自謂與諸子孰
賢對曰孜孜奉國知無不為臣不如玄齡兼資文武
出將入相臣不如靖敷奏詳明出納惟允臣不如彦
博理繁治劇臣不如胄以諫諍為心臣不如徵至激
濁揚清疾惡揚善臣於數子有一日之長帝曰善玄
齡亦謂之確論珪少貧人或饋遺至貴皆厚報之
宗族匱乏周卹之始隠居與玄齡如晦善母曰兒必
貴然未知與游者何人試與偕來會玄齡如晦過其
家母闚大驚具酒食歡盡日喜曰二客公輔才汝貴
不疑子敬直孫燾數從高醫游遂窮其術因以
所學書號外臺秘要世寳之
王無競下筆成章遷御史會朝宰相宗楚客楊再
思離立偶語無競揚笏曰朝禮尚敬公等大臣不宜
慢常典
王璵方慶六世孫少為學禮家
王方翼字仲翔并州人少孤哀毁如成人時號孝童
高宗遷肅州刺史儀鳳間河西蝗不至方翼境他
方民苦餒皆重繭走其治下乃出私錢作水磑簿其
贏以濟饑瘵構舍數十百楹居之全活甚衆芝産其
地平西域遷夏州都督因屬州民廢田作為耦耕
法張機布種力省而見功多百姓頼之召方翼議
西域事引見奉天宫賜食帝見其衣有澣濯處問其
故具對熱海苦戰狀視其瘡咨嗟久之賜賚良厚
子珣與兄璵弟瑨以文學稱時號三王珣子鋗
瑨子鉷
王晙滄州人少孤好學祖有方竒之曰是子當興吾宗
擢明經第授桂州都督開屯田數千頃以息轉漕百
姓便之刻石頌德開元中進并州都督長史條三策
料突厥敕將并州兵以討之間行卷甲疾趨山谷夜
遇雪恐失期誓於神明曰晙事君不忠不討有罪
天所殛者當自蒙罰士衆無罪心誠忠而天監之則
止雪反風以奬成功俄而和霽追及之獲級三于晙
氣貎偉特時謂之熊虎相感慕節義有古人風操辨
肅一吏人畏愛二張誣魏元忠晙上疏申理
王義方泗州人淹究經術聲譽特著高自標樹舉明經
不肯造請貴勢魏徵欲妻以夫人之姪辭不取徵
薨乃娶人問之曰初不附宰相今感知已故也素
善張亮亮抵罪貶安吉丞道南海舟子持酒請福義
方酌水誓曰有如忠獲戾孝見尤四維廓氛千里安
流神之聽之無作神羞時盛夏濤霧蒸湧既祭天雲
開露人壯其誠安吉介蠻夷梗悍不馴義方為陳經
書人人悅順擢侍御史會李義府納大理囚婦淳于
廹其丞畢正義縊死義方疾之上言請下有司雜治
正義死狀即具法冠(御史冠也)對仗叱義府下跪讀所言
其為御史時買第後數日愛庭中樹復召主人曰此
嘉樹得無欠償乎又予之錢其廉不貪類此
王求禮許州人武后時方營明堂琱飾譎怪侈而不法
求禮以為鐵鸑金龍丹艧珠玉乃商瓊臺夏瑶室之
比非古所謂茅茨采椽者三年三月大雨雪蘇味
道以為瑞入賀求禮曰季春雨雪乃災也果以為瑞
則冬月雷渠為瑞雷耶今陽氣僨升而隂冰激射此
乃天災也羣臣震恐后罷朝
王綝字方慶以字顯武后時遷廣州都督境内清畏議
者謂治廣未有如綝者號第一下詔賜瑞錦以著善
政后嘗求羲之書方慶奏累世羲之獻之等凢二
十八人共十篇后徧示羣臣詔崔融序閥閱號寳章
集又后欲講武有司奏用孟春方慶曰按月令孟
冬天子命將帥此乃三時務農一時講武安不㤀危
之道願陛下不違時令手制褒允方慶博學著書
三百餘篇尤精三禮學者有所咨質
王及善洺州人清正自持臨事不可奪有大臣節拜内
史
王琚懷州人敏悟有才略明天文象緯方補諸暨縣主
簿過謝東宫太子遽召見琚曰今天下已定太平公
主專思立功左右大臣多為其用臣切為殿下寒心
太子泣曰計將安出琚曰太子誠召張說等計之憂
可紓也太子喜恨相知晩帝於琚眷委特異與大政
事時號内宰相歴九州刺史
王志愔博州人擢進士第為左臺侍御史以剛鷙為治
所居人吏畏讋呼為皂鵰上所著應正論以見志規
帝失又言刑賞二柄惟人主操之凡數千言帝嘉之
擢揚州長史令行禁止境内肅然
王丘字仲山擢童子科而善屬文及冠舉制科氣象清
夐於詞賦尤高遷考功郎務覈實材議者謂自武
德以來數十年采錄精明無丘比遷吏部典選復號
平允會山東旱饑議以中朝臣為刺史丘守懷州尤
清嚴羣下畏慕丘履華劇而所守清約帝歎之以
謂有古人節下制旌潔吏
王忠嗣華州人海賓之子年九歲入見帝與論兵應
對如成人帝器之曰後日爾為良將守代州
别駕大猾閉門歛迹不敢干法後杜希望言
忠嗣可取吐蕃新羅城忠嗣單馬進破之天寳間北
討奚奴皆戰桑乾河三遇突厥新有難忠嗣進
軍磧石經略之上平戎十八策自是虜不犯塞本負
勇敢然安邊不生事俄為河西隴右節度使權朔
方河東節度佩四將印勁兵重地控制萬里當世
號為名將贊曰以忠嗣之才戰必破攻必克策石
堡之得不當所亡高馬直以空敵國論禄山亂有萌
可謂深謀矣然不能自免於䜛卒死放地自古忠賢
工於謀國則拙於謀身多矣可勝嘆哉
王縉字夏卿太原人少好學與兄維以名聞舉草澤文
辭清麗科上第佐李光弼以功遷兵部侍郎
王虔休字君佐汝州人少涉學有材武以信義為鄕黨
推慕李抱真以幣招之授兵馬使擢領留後號令撫
循軍中大治遷昭義節度使屬城守宰不親政虔
休增俸禀遣就部人以妥安造繼天誕聖樂因帝
誕日以獻後中和樂本此
王承元承宗弟也昆弟拜刺史者四人位于朝者四十
人
王仲舒字洪中并州人賢良方正高第德宗欲相裴延
齡與陽城交章言不可後入閤帝曰豈王仲舒耶
穆宗言仲舒之文不浮最宜為誥有古風除江西
觀察使罷酤錢九十萬吏坐失官息錢曰我當減燕
樂他用可乎為出錢二十萬代之有為佛老興祠屋
者皆驅出境
王彦威舉明經甲科淹識古今典禮次元和禮上之
詔定十二州賦法人不為煩
王播字明敡與弟炎起皆有名並舉進士播舉賢良方
正異等為三原令邑中豪強犯法未嘗輒貸歲終課
最進刑部侍郎大理議讞科條叢繁播悉置格律坐
隅商處重輕吏不能竄其私播少孤貧至成立居
官以強稱天性勤吏職每視簿領紛積於前人不
能堪者播反用為樂
王起字舉之釋褐校書郎遷中書令諫穆宗游獵事歲
中考第一方蝗旱粟價貴起下令得儲三十斛斥
其餘以市否者死神策士怙勢不從寘于法由是廥
積咸出民頼以生起以敦博顯帝數訪逮時政兼
太常卿帝題詩太子笏以賜號當世仲尼其寵遇如
此武宗立患選士不得才特命典貢舉凢四舉士
皆知名人服其鍳嗜學非寢食不輟廢天下書無
不讀一經目弗忘也帝嘗以疑事令使者口質起具
榜子附使者上凢成十篇號曰寫宣
王龜字大年博知書傳無貴胄氣住永逹里林木窮僻
築半隠亭以自適
王鍔字昆吾太原人曹王臯之節度江西也李希烈南
侵臯與鍔兵三千使屯潯陽而全軍臨九江襲蘄州
遂以衆濟表鍔江州刺史朝京師奏鍔文用雖不足
而他可試為河東節度使會回鶻并摩尼師入朝
鍔欲示威武乃悉軍迎之列五十里旗幟光鮮戈鎧
犀密回鶻恐不敢仰視鍔偃然受其禮帝聞嘉之除
平章
王徽字昭文第進士上言無所回忌公議浩然歸重進
考功員外郎黃巢入關僖宗西狩冒夜出徽追帝
不及為賊所執將汚以官不答以刃環脅卒不動守
者懈乃奔河中授吏部時銓選失序吏肆為姦徽
為手籍一驗實之遂無姦滯曾祖擇從昆弟四人
曰易從朋從言從皆擢進士第至鳳閣舍人者三人
故號鳳閣王氏自是訖大中時登進士十八人位臺
省牧守者三十餘人徽有雅望拜相一日而京師亂
故其施設無可道者
王處存京兆人黃巢陷京師處存號哭不俟詔分麾下兵二
千至山南衛乘輿每痛國難未夷語輒流涕軍中
多處存義愈為之用與李克用平京師王鐸差興
復功以勤王舉義處存為第一收城破賊克用為第
一
王潮光州人僖宗入蜀時王緒劉行全合羣盜據夀州
光州劫潮為軍正潮與審邽審知奉母行緒責曰吾
軍行有法無不法之軍對曰人皆有母不聞有無母
人緒怒欲斬其母三子同辭曰事母猶事將軍也殺
母焉用其子赦之昭宗立為福建觀察使乃作四
義學還流亡定賦歛遣吏勸農人皆安之
王少玄父死亂兵遺腹生少玄十歲問父所在母以告
即哀泣求尸時野中白骨覆壓或曰以子血漬而滲
者父胔也少玄鑱膚閱旬而獲遂以葬
王績字無功絳州人性簡放不屑拜揖舉孝悌廉潔授
尚書省正字游北山東臯著書自號東臯子待
詔門下省官給酒日或問待詔何樂耶荅曰良
醖可樂耳侍中陳叔達聞之日給一㪷時稱㪷酒學
士著五㪷先生傳
王希夷家貧父母喪為人牧羊取傭以葬隠嵩山事黃
頥學養生喜讀周易老子刺史盧齊卿就謁問政答
曰己所不欲勿施於人此言足矣
王元感濮州人擢明經高第所撰書糾謬春秋振滯禮
繩愆等凡數十百篇上之魏知古見其書歎曰五經
指南也
王紹宗字承烈嗜學工草隷雅自修飭當時公卿莫不
慕其風吳中陸大夫常以如此君以不臨寫故
也聞虞被中畫腹與余正同兄元宗隠嵩山號太
先生
王勃字子安絳州人六歲善文辭九歲得顔師古注漢
書讀之作指瑕以摘其失對策高第年未及冠授
朝散郎客劒南嘗登葛公山曠望慨然思孔明之
功賦詩見情初道出鍾陵都督大宴滕
王閣宿命其婿作序以夸客因出紙筆徧請客莫敢
當至勃毅然不辭遣吏伺其文輒報一再報語益竒
乃曰天才也請遂成文極歡勃屬文初不精思先
磨墨數升則酣飲引被覆面卧及寤援筆成篇不
易一字時人謂之腹稿尤喜著書初祖通隋末居
白牛溪嘗起漢魏盡晉作書百二十篇以續古尚書
後亡其序有錄無書者十篇勃補完缺逸定著二十
五篇嘗讀易夜夢若有告者曰易有太極子勉思
之寤而作易發揮數篇至晉卦止作唐家千歲歷
勃與楊炯盧照隣駱賓王皆文章齊名天下稱王楊
盧駱號四傑炯嘗曰吾愧在盧前恥居王後
王勮勃之兄第進士長夀中為鳳閣舍人夀春等五
王出閣有司忘載冊文宰相失色勮召五吏執筆分
占其辭粲然始裴行儉見之謂曰皆銓衡才至是語
驗初勔勮勃皆著才名杜易簡稱三珠樹
王維字摩詰九歲知屬辭擢進士工草隷善畫名盛於
開元天寳間寧薛諸王待若師友畫思入神至山水
平遠雲勢石色繪工以為天機所到客有按樂圖示
者無題識維徐曰此霓裳第三疊最初拍也客引工
按曲乃信别墅在輞川地竒勝有華子岡欹湖竹里
館柳浪茱萸沜辛夷塢與裴廸遊其中賦詩相酬為
樂東坡云味摩詰之詩詩中有畫觀摩詰之畫畫
中有詩秦太虛云余為汝南學官得疾卧直舍高
符仲攜輞川圖示余曰閱此可以愈疾余本江海人
得圖喜甚即使二兒從旁引之閱於枕上怳然若與
摩詰入輞川度華子岡經孟城㘭憩輞口莊泊文杏館
上斤竹嶺並木蘭柴絶茱萸沜躡槐陌窺鹿柴旋返
南北垞航欹湖戲柳浪濯奕家瀨酌金屑泉過白石
灘息竹里館轉辛夷塢抵漆園幅巾杖屨棋奕茗飲
或賦詩自娱忘其身之匏繫於汝南也數日疾良愈
王建宫詞舊䟦云建太和中為陕州司馬與韓愈張籍
同時而籍相友善後以宫詞名家凢百有四篇又逸
詞二篇如樹頭樹尾覓殘紅一片西飛一片東自是
桃花貪結子錯教人恨五更風叢叢洗手遶金盆旋拭紅
巾入殿門衆裏遙抛新橘子在前收得便承恩㫮膾炙人
口或云建與王守澄有宗人之分故得宫中之事為詳
王洪義號白兔御史
王旭與李嵩李全交號三豹
五代王景仁廬州人也初名茂章少從楊行密起淮南
梁太祖素識景仁乃遣人召之景仁間道歸梁為節
度使加平章事嘗軍過行密祠景仁再拜號泣而去
王朴字文伯東平人也少舉進士為校書郎周世宗鎮
澶州朴為節度掌書記世宗即位遷北部郎中獻平
邊策遷左諫議大夫知開封府事歲中遷散騎常侍
充端明殿學士世宗雅知朴及見其議論偉然益
以為竒引與計議天下事無不合遂决意用之顯德
三年征淮以朴為東京副留守遷拜戶侍樞密四年
再征淮以朴留守世宗之時外事征伐而内修法度
朴為人明敏多材智非獨當世之務至於隂陽律歷
之法莫不通焉又使朴考正雅樂樂成而和朴性剛
果又見信於世宗凡其所為當時無敢難者然人亦
莫能加也其所作樂至今用之不可變其法宋興
平定四方惟并最後服皆如朴言卒世宗臨其喪以
玉鉞叩地大慟者數四贈侍中
王彦章字子明鄆州夀昌人也事梁太祖後遷濮州刺
史為人驍勇有力能跣足履棘行百步持一鐵鎗而
馳突奮疾如飛軍中號王鐵鎗龍德三年夏晉取
鄆州梁人大恐宰相敬翔曰事急矣非彦章不可末
帝乃召彦章為招討使末帝問破敵之期彦章對曰
三日左右皆失笑彦章受命而出馳兩日至滑州置
酒大會隂遣人具舟於楊村命甲士六百皆持巨斧
載冶者具鞴炭乘流而下彦章引精兵㳂河以趨德
勝舟兵舉鎖燒斷之因以巨斧斷浮橋而彦章引兵
急擊南城遂破之盖三日云彦章武人不知書常
為俚語謂人曰豹死留皮人死留名其於忠義盖天
性也
王鎔其先回鶻阿布思之遺種曰沒諾干為鎮州王武
俊騎將武俊錄以為子遂冐姓王氏設諾干子曰末
垣活末垣活子曰昇昇子曰廷湊廷湊子曰元逵元
逵子曰紹鼎紹懿紹鼎子曰景崇自昇以上三世常
為鎮州騎將自景崇以上四世五人皆為成德軍節
度使景崇官至守太尉封常山郡王唐中和二年卒
子鎔立年十歲是時晉新有太原四面豪傑並起而
交争鎔介於其間一日承祖父百年之業士馬強而
蓄積富為唐累世藩臣
王敬蕘潁州汝隂人也事州為牙將唐末王仙芝等攻
劫汝潁間刺史不能拒敬蕘遂代之即拜刺史敬蕘
為人狀貎魁傑而沈勇有力善用鐵鎗重三十斤潁
州與淮西為鄰境數為秦宗權所攻力戰拒之宗權
西陷河南諸州獨敬蕘不可下由是潁旁諸州民皆
保敬蕘避逃是時所在殘破獨潁州戶二萬梁太
祖攻淮南道過潁州敬蕘供饋梁兵甚厚太祖大喜
表敬蕘㳂淮指揮使其後梁兵攻吳龐師古死清口
敗兵亡歸過潁大雪士卒饑凍敬蕘乃㳂淮積薪為
燎作糜粥餔之亡卒多頼以全活太祖表敬蕘節度
使
王晏球字瑩之洛陽人也少遇亂為盜所掠汴州富人
杜氏得之養以為子冐姓杜氏梁太祖鎮宣武選富
家子之材武者置之帳下號廳子都晏球為人倜儻
有大節為廳子都指揮使後事明宗累官至中書令
王周魏人也事唐莊宗明宗有功拜刺史歴真州涇州
節度使涇州張彦澤為政苛虐民多流亡周乃更為
寬恕問民疾苦去其苛弊二十餘事民皆復歸歴遷
武勝保義義武成德四鎮皆有善政
王進幽州良鄉人也為人勇悍走及奔馬符彦超鎮安
遠軍軍中有變遣進馳奏京師明宗怪其來速嘉其
足力以隷寧衛指揮漢高祖鎮河東因以之從每有
急遣進馳至京師往返不過五六日由是愈親愛之
從周太祖起魏為彰德軍節度使
王權字秀山太原人也唐左僕射起曾孫父蕘官至右
司權舉進士為右補闕晉高祖時為兵部尚書是時
高祖以父事契丹權當奉使歎曰我雖不才安能稽
顙於穹廬乎因辭不行坐是停任踰年以太子少傅
致仕
王仁裕字德輦天水人也少不知書以狗馬彈射為樂
年三十五始學而為人雋秀以文辭知名秦帥辟為
秦州節度判官唐廢帝起事以都官郎中充翰林學
士晉高祖時復為翰林學士承旨累遷戶部尚書卒
仁裕性暁音律晉高祖初定雅樂宴羣臣於承福
殿奏黃鍾仁裕聞之曰音不純肅而無和聲當有争
者起於禁中已而兩軍校鬭昇龍門外聲聞于内人
以為神喜為詩其少也嘗夢剖其腸胃以西江水滌
之顧見江中沙石皆為篆籀之文由是文思益進乃
集其平生所作詩號西江集五代時以文章知名又
嘗知貢舉仁裕門生王溥和凝范質皆至宰相時稱
其得人
宋朝王溥字齊物并州祁人也漢乾祐初舉進士甲科
周太祖將兵討三萬以溥為從事太祖將大漸促召
學士院草制以溥為中書侍郎同平章事已宣制太
祖曰吾無恨矣國初進位司空乾德二年罷為太子
太保太平興國初封祁國公卒諡文康在相日父祚
以宿州防禦使家居每公卿至必謁祚引觴為夀溥
侍側坐客不敢安席祚曰此豚犬爾不煩君起人
稱其孝敬子貽孫貽正貽孫字象賢顯德中溥在相位
以貽孫為著作郎國初遷金部員外郎溥藏書至萬
卷貽孫徧覽之太祖嘗問趙普拜禮何以男子跪而
婦人不跪普訪禮官無知者貽孫曰古詩云長跪問
故夫即婦人古亦跪也唐武后時婦人始拜而不跪
普問所出對曰唐幽州從事張建章著渤海記備言
之普歎服貽孫累遷右司郎中貽正官至國子博
士貽正之子克明尚太宗女鄭國長公主賜名貽永
令與父同行貽永字季長真宗以其故相家也選
尚公主除右衛將軍駙馬都尉仁宗即位知鄆州自
咸平中徙城而故治為通衢密邇梁山泊春夏多病
涉貽永相地築東西道三十餘里至今人獲以濟慶
歷六年加同平章事明年授原國公以疾去位卒諡
康靖
王審琦字仲寳河南人也漢乾祐初得隷周太祖帳下
審琦沈毅善謀所至有政績世宗征淮舒州堅璧不
審琦攻城一夕拔之仕周累遷睦州防禦使宋興討
李重進出鎮忠正在鎮八年寬簡便民從征太原改
鎮許州加同平章事卒審琦素不善飲太祖宴之
於後苑祝之曰審琦布衣之舊方共享富貴酒者天
之美禄也何惜不令飲之祝已謂審琦曰天必賜卿
酒量試為飲之審琦受詔連十數爵無他苦自此侍
宴必引滿及歸私家即不能飲或強飲輒病也
王景萊州人也梁大將王檀鎮滑臺以景隷麾下莊宗
入汴景挺身來降契丹入寇與高行周破之于戚累
遷至横海節度使國初封太原郡王復以為鳳翔節
度使卒追封岐王諡元靖景性謙退折節下士每朝
廷使至雖卑位皆送迎周旋盡禮左右曰王位崇不
宜過自損抑景曰人臣重君命也初封王朝廷以吏
部尚書張昭為使景尤加禮重左右又以為言景曰
我在行伍間已聞張尚書名今使于我是國家厚我
也
王晏徐州滕人也家世力田應募隷禁軍漢高祖授以
節度使仕周改鎮武寧封滕國公因其鄕里以榮之
也至太祖受命改封韓國公
王彦超字德昇大名臨清人也周太祖拜彦超武寧軍
節度使宰相李榖征淮南以彦超將前軍敗淮人于
夀州城下師旋徙鎮永興移鳳翔國初加中書令太
祖與彦超宴射于作坊酒酣謂彦超曰卿昔在復州
朕往依卿何不納我彦超頓首曰蹄涔之水豈足以
安神龍陛下當日不留滯於小郡者天也太祖大笑
未幾復鎮永興又為鳳翔節度使入為右金吾衛上
將軍太平興國中封邠國公
王全斌太原人也父為岢嵐軍使私蓄武士唐莊宗疑
而召之懼不敢行全斌時年十二謂其父曰上疑父
有異志若以全斌為質則釋矣父如其言全斌因得
隷莊宗帳下歴晉漢周以軍功積官至相州留後宋
興除安國軍節度使徙鎮忠武太祖伐蜀以全斌將
西川行營前軍率禁兵出鳳州孟昶退守劒門全斌
遂克利州全斌謂諸將曰劒門天險古稱一夫荷戈
萬夫莫當宜各陳進取之策命偏將史延德分兵趨
來蘇造浮梁於江上蜀人見梁成棄砦而遁遂克劒
州初全斌之至蜀也適屬冬杪京師大雪太祖設氊
帷於講武殿衣紫貂裘帽以視事忽謂左右曰我被
服如此體尚覺寒况征蜀將士乎即解裘帽遣使賜
全斌全斌受賜感泣於是蜀民訟其掊克乃責崇義
軍留後太祖郊祀洛陽召全斌侍祠復武寧節度使
謂之曰朕以江右未平慮征南諸將不遵紀律故抑
卿數年為朕立法今已克金陵還卿旄鉞仍賜以銀
器萬兩帛萬匹錢數萬全斌至鎮數月卒
王仁贍字子豐唐州方城人也少倜儻不事生業劉詞
以為牙校詞卒遺奏薦仁贍材可用太祖素知其名
請於世宗隷帳下宋興拜樞密王師伐蜀仁贍為行
營前軍都監
王彦昇字光烈蜀人也後唐平蜀徙家洛陽從太祖北
伐至陳橋以軍中推戴而還徙原州防禦使彦昇殘
忍在原州戎人有犯漢法者會賓客則引而前以捽
其耳大嚼沃以巵酒前後所㗖數百人鎮塞數年戎
人畏之無犬吠之警
王祐字景叔大名莘人也父徹左拾遺少篤志嗜學性
倜儻以書見桑維翰維翰竒之太祖即位擢遷翰林
學士會符彦卿鎮大名頗不治太祖以祐代之俾令
察彦卿動静又謂祐曰此卿故鄉所謂晝錦者也祐
以百口明彦卿無罪且曰五代之間多因猜忌殺無
辜故享國不永願陛下以為戒彦卿由是得免故世
稱祐有隂德太宗即位知河中府拜中書舍人未幾
知開封府以病請告拜兵部侍郎卒子旦
王旦字子明少好學父祐器之嘗手植三槐於庭曰吾
之後必有為三公者舉進士為大理評事再遷殿中
丞通判鄭濠二州王禹偁薦其才真宗即位拜中書
舍人翰林學士錢若水名知人嘗見旦曰真宰相器
也若水樞密副使罷召對苑中問誰可大用者若水
言旦可大用景德三年拜相真宗久益信之宰相大
臣有所請帝曰王旦以為如何事無大小非旦所言
不决旦在相位久外無夷狄之虞兵革不用海内富
強羣工有司各得其職故天下稱為賢相寇凖為樞
密使當罷使人告旦求為使相旦大驚曰將相之任
豈可求邪且吾不受私請凖深恨之已而制出除凖
武勝軍節度使同平章事凖入見泣涕曰非陛下知
臣何以至此真宗具道旦所薦凖始愧歎以為不可
及旦在政府十八年以病求罷入見滋福殿真宗曰
朕方以大事託卿而卿疾如此因命皇子拜旦旦言
皇子盛德足任陛下事因薦可為大臣者十餘人其
後不至兩府者二人而已屢以疾請真宗不得已令
五日一朝遇軍國大事不以時參决以疾懇辭罷政
仍領玉清昭應宫使宫觀專置使始于旦病亟真宗
手自和藥賜之薨諡文正配饗真宗廟庭子素雍冲
素字儀仲早即貴逹官至八座沒諡懿敏其子鞏字
定國與先生游最厚
王化基字永圖真定人也舉進士為大理評事通判常
州知嵐州宰相趙普以為驟用人非有益于治也改
淮南節度使判官以為著作郎遷左拾遺抗疏自薦
太宗曰化基自結人主慷慨之士也召試知制誥除
御史中丞太宗問以邊事對曰治天下猶植木也所
患根本不固根本固則枝幹不足憂今朝廷治則邊
鄙何患乎不安乃獻澄清略太宗嘉之至道三年召
拜參知政事卒諡惠獻
王禹偁字元之齊州鉅野人也九歲能為歌詩長善屬
文舉進士知長洲縣端拱初太宗聞其名召試擢右
拾遺獻端拱箴上禦戎十策太宗嘉之尤為趙普所
重太宗幸瓊林苑召至御榻前顧問語宰相曰禹偁
文章獨步當世其寵奬如此真宗即位詔羣臣論事
禹偁上疏陳五事復知制誥咸平中忤時相出知黃
州移蘄州至郡未踰月而卒禹偁辭章敏瞻喜談世
事臧否人物以正自持所與游必儒雅薦寵後進皆
名重一時黃州謝上表云諸縣豐登絶少公事全家
飽暖盡荷君恩士夫尤稱之
王超趙州人也弱冠長七尺餘太宗為開封府尹召隷
麾下後累立戰功真宗大閱禁兵二十萬于東郊超
執五方旗以節進退真宗禦戎幄觀之顧謂超曰士
衆嚴整戎行訓練惟汝之功超御下有恩與高瓊典
禁旅嘗因休沐過營壘軍校不將迎瓊命捶之超曰
若按習可懲其不肅人稱其恕
王繼忠開封人也真宗在東宫得給事左右契丹入寇
繼忠帥定武出戰陷于契丹景德初契丹令繼忠請
修和好朝廷允其請戢兵息民繼忠有力焉
王顯字德明開封人也少給事太宗於潛邸後為樞密
副使太宗以其寡學問也取軍戒三篇賜之曰讀此
可以免於面牆矣
王嗣宗字希阮汾州人也擢進士甲科補秦州司寇參
軍累官樞密副使檢校太保嗣宗尤睦宗族撫諸姪
如己子著遺戒以訓子孫勿得析居又令以孝經弓
劍置壙中嗣宗好為文所著有中陵子三十卷子堯
臣唐臣舜臣禹臣並致宦達
王欽若字定國臨江軍新喻人祖郁嘗官鄂州家黃州
潯陽人望樓上若有仙景一夕欽若生欽若少孤祖
愛之嘗曰吾之後必有興者其在吾孫乎欽若舉進
士甲科為亳州防禦推官遷太常丞理欠憑由司奏
蠲乾德至咸平逋負千餘萬釋繫囚三千餘人以廣
惠澤真宗旣與契丹和契丹受盟而歸欽若一日從
容言於真宗曰澶淵之役凖以陛下為投瓊與敵博
耳錢輸將盡盡出之謂之孤注陛下寇凖之孤注也
且城下之盟古人羞之而陛下以為功乎真宗愀然
曰為之奈何欽若曰惟有封禪太山可以鎮服四海
誇示外裔然自古封禪當得天瑞希世絶倫之事然
後可為也既而又曰天瑞安可得前代盖有人力為
之者也真宗意猶未决他日晩幸秘閣惟杜鎬方直
宿真宗問之曰古所謂河出圖洛出書果何事也鎬
曰此聖人以神道設教耳其言適與真宗意合真宗
意遂决於是降天書于左承天闕之上大中祥符初
泰山父老請封禪天聖元年復拜司空同平章事進
冀國公薨于位諡文穆欽若嘗言少時過圃田夜視
天文有紫微字又嘗於蜀褒城道中有通刺字未暇
視而内之相見告欽若曰異日位宰相既去視刺字
乃唐相裴度也自此遂喜神異事且撰文紀之
王曾字孝先青州益都人也幼孤鞠於仲父宗元里人
張震有道之士也曾從之學謂有將相之器甫冠舉
進士第一大中祥符六年為翰林學士一日真宗晩
坐承明殿召對命謁者諭之曰思卿甚故不及御朝
服毋謂朕慢卿也以諫議大夫參知政事時王欽若
挾祥瑞迎合人主意隂排異己一日真宗怒責大臣
曰當時曾于國事何遽自異耶曾言君從諫謂明臣
盡忠謂義陛下不知臣不肖使待罪政府臣知義而
己不知異也景祐間拜相封沂國公是時吕夷簡為
昭文相專决事曾與夷簡議論多不恊力求去出知
青州既入謝改判鄆州加資政大學士由宰相罷政
而帶職自曾始嘗云大臣執政不當收恩避怨故其
言曰恩若己出怨將誰歸聞者歎服薨諡文正
王曙字晦叔河南人也隋文中子弟績之後名同英宗
御諱故以字稱舉進士又舉賢良方正入等後為右諫
議大夫河北轉運使知益州為政嚴不可犯人以比
張詠為之謠曰蜀守之房前張後王惠我赤子而無
流亡召為給事中再召為御史中丞屬玉清昭應宫
災晦叔上疏謂玉清之興不合經義先帝信方士邪
巧之說財用無紀今天焚之乃戒其侈而不經也七
年參知政事加平章事薨諡文康晦叔方嚴簡重有
大臣體以時尚奢侈躬自節儉食無兼味坐惟瘦馬
人推其賢
王鬷字總之趙州臨城人也狀貎竒偉館於王化基之
門宋湜見而妻之以女舉進士為婺州觀察推官代
還真宗見而異之後知益州戍卒有夜焚營脅軍校
為亂者鬷潛遣兵環其營下令曰不亂者歛手出門
無所問於是衆皆出命軍校指亂者得十餘人戮之
及明人皆不知也後為參知政事卒諡忠穆
王博文字仲明曹州濟隂人也善屬文應舉開封府以
回文詩百篇投試場屋中謂之王回文召試舍人院
除安豐簿遷殿中侍御史後拜同知樞密卒
王隨字子正河陽人也舉進士嘗為京西轉運使時隨
父母在洛中京西乃其所部也真宗賜詩寵其行復
以羊酒束帛使過家時人榮之景祐中拜相卒諡章
惠
王德用字元輔超之子也超率兵伐李繼遷出綏夏德
用時年十七為先鋒破賊于鐡門關進師烏白池他
將失道超不進德用以精兵五千轉戰三日賊遂郤
乃領衆要其歸路下令曰敢亂行者斬一軍肅然超
亦為之按轡繼遷引避之以功授内殿宗班仁宗即
位積功至步軍副都指揮使翰林學士蘇紳嘗疏
德用宅枕乾岡貎類藝祖既而御史中丞孔道輔又
以紳之言劾之德用䟽言宅枕乾岡陛下所賜貎類
藝祖父母所生既貶黜士皆為之懼德用言色如
平時惟不接賓客而已久之徙知曹州而孔道輔卒
客有謂德用此害公者今死矣德用曰中丞言官豈害吾
朝廷亡一忠臣可惜也拜中書門下平章事封祁國
公德用素善射侍射瑞國園持二矢未發帝顧之使
必中一發中的再發又中帝笑曰德用欲中即中爾
加檢校太師封冀國公德用將家子知軍中情偽善
以恩撫下雖屬臨邊境未嘗親矢石督攻戰而名聞
四夷閭閻婦女小兒皆呼曰黑王相公至和中為樞
密使明年富弼相契丹使耶律防曰天子以公典樞
密而富公為相將相皆得人矣
王堯臣字伯庸虞城人舉進士第一入翰林為學士西
邊用兵以為㳂邊安撫使上言關中之民不勝凋敝
宜有以勞來之後為三司使入内都知張永和建議
欲收民房錢什之三以助軍費堯臣言於仁宗曰此
唐德宗所以致朱泚之亂也時䕫州路漕臣請鹽井
歲課十餘萬緡事下三司堯臣以為上恩未嘗及遠
人而反浚取厚利適所以歛怨也皆罷之求觧計事
嘉祐間拜參知政事卒諡文安與其弟純臣友愛最
篤世稱之
王拱辰字君貺開封咸平人也初名拱夀年十九舉進
士第一仁宗改賜今名除將作監丞通判懷州遷直
集賢院同知太常禮院元豐初為宣徽南院使再守
北京拱辰曰臣老矣不足任事神宗曰北門重地卿
舊治也勉為朕行卒諡懿恪
王安石字介甫撫州臨川人也早有盛名博聞強記為
文動筆如飛觀者服其精妙舉進士高第僉書淮南
節度判官召試館職固辭乃知鄞縣好讀書三日一
治縣事起堤堰决陂塘為水陸之利貸榖于民立息
以償俾新陳相易興學校嚴保伍邑人便之文彦博
為相薦安石恬退不次進用再召試又固辭乃以為
郡牧判官出知常州由是名重天下以母憂去服除
英宗朝累召不起神宗即位除知江寧府召為翰林
學士初入對神宗曰方今治當何先安石曰以擇術
為先神宗曰唐太宗何如主安石曰陛下當以堯舜
為法一日講席因言唐太宗必得魏鄭公劉備必得
諸葛亮然後可以有為安石曰陛下誠能為堯舜則
必有臯䕫稷卨陛下誠能為高宗則必有傅說魏鄭
公諸葛亮皆有道者所羞何足道哉神宗曰卿所施
設以何為先安石曰變風俗立法度最方今所急也
於是設制置三司條例司而青苗免役市易保甲等
法相繼興矣熙寧三年拜相王韶取熙河洮岷疊石
等州安石率羣臣入賀神宗觧玉帶賜之以旌其功
後拜吏部尚書觀文殿大學士知江寧府明年復拜
相丐奉祠封舒國公元豐三年改封荆國公薨諡曰
文
王珪字禹玉成都華陽人也徙家開封少好學日誦數
千言及長博通羣書舉進士廷試第二為大理評事
通判揚州召試學士院其文典麗有西漢風元祐初
為翰林學士元豐二年拜相珪嘗薦張璪不用珪曰
臣為宰相二薦璪矣而不見用是臣失職也請罷神
宗喜曰宰相當如是哲宗即位進金紫光祿大夫
封岐國公季父罕字師言以蔭知宜興縣為廣東轉
運使知潭州徙明州至光禄珪少孤育於罕珪貴每
以盛滿為戒珪從弟琪字君玉起進士至禮部侍
郎
王存字正仲潤州丹陽人登進士神宗察其忠實以為
編修官修起居注乞復唐史執筆隨宰相入殿故事
神宗韙其言知開封府並河居人鑿河堤以自廣或
請令培築復故又按民廬侵官道者使撤之存曰此
吾職也入言之即日弛其役都人歡呼相慶進樞密
直學士改兵部尚書轉戶部哲宗立求裕陵費財不
逾時告備復徙兵部太僕寺請内外馬事得專達毋
隷駕部存建言果如此則官制壞矣先帝正省臺寺
監之職使之互相臨制豈可徇一時有司自便而隳
已成之法元祐初還戶部不受拜中大夫尚書右丞
未幾復遷左丞時執政有議罷畿内教保甲者存曰
今京師兵籍益削又廢保甲不教非國家根本長久
之節召為吏部尚書時在廷朋黨之論寢熾存入對
首言人臣朋黨誠不可長然不察則濫及善人矣紹
聖初請提舉崇禧觀卒存性寬厚儀狀偉然平居恂
恂不為詭激之行其所守確不可奪司馬光謂存並
馳萬馬中能駐足者時人以為知言
王巖叟字彦霖大名清平人也舉明經調欒城簿韓琦
留守北京辟巖叟為屬韓絳代琦復欲留巖叟巖叟
謝曰巖叟魏公之客不願出他門也士君子稱之元
豐末召為監察御史上疏兩宫極陳時事之弊以為
不絶害源百姓無由樂生不屏羣邪太平終是難致
遷侍御史時左右正言久闕巖叟上疏曰國朝倣近
古之制諫官纔至六人方之先王已為少今復缺而
不補臣所未諭豈以為治道已清而無事於言邪人
材難稱不若虛其位邪二者皆非臣所望於今日願
詔補諫臣無令久虛其職元祐六年拜樞密直學士
僉書樞密院事宣仁后諭曰知卿材故不次進用巖
叟遜謝而進曰陛下聽政以來納諫從善務合人心
所以朝廷清明天下安静願信之勿疑守之勿失則
宗社千萬世之福也七年知鄭州移河陽卒
王昭素開封酸棗人也少篤學有志行鄕人有訟不之
官府而詣昭素昭素為之辨析無不敬服昭素博通
九經及著易論三十三篇太祖召命講易因訪以民
事所言無隠太祖益嘉之又問治世養身之術昭素
曰治世莫若愛民養身莫若寡欲太祖重其言書于
屏風間拜博士
王回字深父福州候官人也惇行孝友質直平恕造次
必稽孔孟所為而不為小廉曲謹以求名譽於世舉
進士中第久之不肯仕
王竒字漢謀贛人也幼有聲場屋間為李文定客文定
薨于位章聖臨奠見屏間有詩云鴈聲不到歌樓上
秋色偏欺客路中愛之即召見占對稱旨特許赴殿
試既登科有謝詩云不拜春官為座主親逄天子作
門生後入館擢御史(見百家詩)
王令字逄原廣陵人負不世之才以書上王荆公且以
南山之詩求學荆公深許之嘗作論語義荆公答云
言詞旨奥直造孔庭非極高明孰能為之嘉祐中卒
荆公作詩哭之云便恐世間無妙質鼻端從此罷揮
斤(闕)
此乃知梵志長大修行人也昔茅容季偉田家子爾
雞飯其母而以草具飯郭林宗林宗起拜之因勸使
學遂為四海名士此翻著襪法也
王安中字履道中山陽曲人(闕)
以文學知名餘宗(闕)
郎踰月蔡京召(闕)
金碧晃(闕)
云太師(闕)
西液三(闕)
畢寂無人聲良久有自牖竊窺者視之則黃門也
乃以受之閱三日内批除中書舍人京奏陳故事及
近例著佐無除侍從者遂改秘書少監未幾竟申前
命時寺監長官有特旨視制者履道因繳詞頭極論
之上悅除御史中丞遷翰林學士俄拜左丞以節
度使鎮燕山府靖康初凡宣和主平燕議者盡寘典
憲履道坐貶象州子辟章字錫文建炎南渡卜居
温陵辟章子秬字嘉叟孝宗朝嘗為刑部侍郎
唐王逢武宗嘗語李德裕曰聞逢將兵用法太嚴有諸
對曰臣亦嘗以此詰之逢言前有白刃法不嚴其誰
肯進上曰言亦有理
王皡奏郭太后宜合葬景陵神主配憲宗室宰相白敏
中詰之不能屈周墀歎皡孤直
王先成王建圍彭州久不下王先成說宗侃以軍中事
宜條狀白王建建大喜即行之
五代蜀王宗弁為蜀州刺史稱疾罷歸成都蜀主疑其
矜功怨望加檢校太保固辭不受謂人曰廉者足而
不憂貪者憂而不足吾小人致位至此足矣豈可求
進不已乎蜀主嘉其志而許之賜予有加
王栖霞南唐為道士唐主問栖霞何道可致太平對曰
王者治心治身乃治家國今陛下尚未能去饑嗔飽
喜何論太平宋后自簾中稱歎以為至言(以上五事並見通鑑)
王友直字(闕)開封人宣和間嘗為太原總管以忠義
追封安化王曾丞相懷即其婿也
王尚卿字大卿居相州長孫名約字公詳仕至太守次
孫綯字敏功綯之子炎以公詳蔭入仕嘗為樞密
王絲字敦素越之蕭山人景祐初為縣令會歲歉絲每
家支錢一千以濟之期以明年夏輸絹一疋邑人大
受其惠稱為德政繇此當路薦之范文正公為作墓
誌具載其事王荆公當國倣其法施之號為和買久
之本錢既不復還且有折帛之害(以上三事見明清揮麈錄)
王倫字正道三槐王氏之裔祖端父毅俱以材顯家貧
不能治生為商賈好椎牛酤酒往來京洛放意自恣
浮沉世俗間亦以俠自任賙人之急數犯法幸免少
與孫仲益有布衣舊仲益官中都每周旋之靖康時
李士美罷相就第正道忽直造拜於堂下士美問其
所以自言願隨相公一至禁中有欲白于上士美曰
方退閒薦引非所預也正道自此日掃其門會有旨
令前宰執赴殿廷議事正道又拜懇曰此正倫效命
之時也士美不得已因携之而入倫自陳於殿下曰
臣真宗故相王旦之孫也有致君澤民之術無因不
得進宣和中嘗上書言北遼不可滅女真不可盟果
如臣言今城既急他無計策臣謹當募死士數萬願
陛下侍上皇挾諸王奪萬勝門决圍南幸欽宗忠之
慰勞甚厚觧所佩夏國寳劒以賜且以片紙批曰王
倫事成日可為兵部侍郎倫既拜賜翌日再對自言
已得豪俠義勇悉願效死幸陛下任臣以北討而何
文縝方力主和議正道怒髮上衝冠文縝斥曰若何
人敢至此耶正道曰爾何人乃至此耶又曰萬一天
子蒙塵雖誅相公數百輩何益文縝怒以為狂生言
既不用恐為亂請上誅之且乞就令衛士執之上意
未决正道懼無以自脱時仲益在禁中因求計仲益
仲益曰昨日所拜小戎文字在否正道腰間取御批
以示之仲益曰得此足矣子旦立於從班中誰敢呵
子豈有無故就殿上擒一侍郎之理乎倫從其言入
厠侍臣之列人果不敢前翌日文縝始書旨送御史
府倫已得間出都矣二聖北去高宗即位於南倫走
行在所上書自伸前志乞使沙漠問二聖起居自布
衣拜五品借侍從以往制詞略云胄出公侯資兼智
勇朕方俯同晉國命魏絳以和戎汝其遠慕侯生御
太公而歸漢經年始還不用久之徽宗凶問至起拜
龍圖閣學士為梓宫奉迎使浸登二府凢三四往返
竟留於金倫既貴之後凢往日故舊與夫屠販之友
悉以自隨而任以官既被拘金人欲用為留守不從
而殺之褒䘏甚厚李平仲孫長文言如此(見王明清揮麈錄)
中興姓氏錄曰紹興十四年(闕)月金人乃以倫為何
北轉運使倫曰倫奉使而来非降也堅辭不受遣使
迫之又不受金人杖其使人復令逼之倫厚贈使人
金以謝乃自縊而死世稱其忠今朝請大夫直秘閣
知廬州紹聞乃正道樞密之子也
中興紀事曰王倫為金人所留居河間府者六年金
欲用之為平巒三路轉運倫不從縊而死未幾其子
述使北訪父骨得之以歸其後高宗嘗語宰執曰倫
雖不矜細行乃能死節此為難也
名賢氏族言行類稿卷二十四
