卷二十三
名賢氏族言行類稿卷二十三
宋章定撰
陽(四百三十四)
姓纂周景王封少子於陽樊子孫因氏焉晉有陽處
父魯有陽貨北平無終周末陽翁伯適北燕遂家無
終秦置右北平因為郡人漢有陽雍於無終山立義
漿有人遺白石令種之生玉因號玉田陽氏見范通
燕書
左傳昭十七年吳伐楚陽匄為令尹卜戰
僖三十二年鬭章請平於晉晉使陽處父報之晉楚始
通孟子陽虎曰為富不仁矣為仁不富矣
後漢陽球字方正補尚書侍郎嫻達故事章奏處議為
臺閣所崇信遷司隷校尉既誅王甫等迺敕中都官
從事曰且先去大猾當次按豪右權貴聞之莫不屏
氣諸奢飾之物皆各緘縢不敢陳設京師畏震
晉載記陽裕字士倫叔父耽幼而竒之曰此兒非惟吾
門之標秀乃佐時之良器幹事之才能慕容皝拜郎
中令遷大將軍左司馬謙恭清儉剛簡慈篤士大夫
流亡羈絶者莫不經營收葬存恤孤遺初盧諶每曰
吾及晉之清平歴觀士多矣忠智簡毅篤信義烈如
陽士倫者實亦未幾
陽騖字士秋素好學器識沉遠為平州别駕屢獻安時
彊國之術慕容皝即位遷左長史東西征伐參謀帷
幄忠幹貞固可托付大事後為太尉清貞廉謹老而
彌篤性儉約常乘弊車瘠馬
南史孝義陽黑頭四世同居詔表門閭蠲租賦
北史陽尼字景文李沖以尼碩學舉為國子祭酒後兼
州中正孝文令諸州中正各舉所知尼舉其子帝曰
昔有一祁名垂往史今有二奚當聞來牒從孫固
字敬安俶儻不拘小節博覽篇籍有文才累遷侍御
史多所劾奏宣武廣訪得失固上讜言表請早正東
儲後免官著演賾賦以明通塞之事又作刺殘疾嬖
幸詩剛直雅正不畏強禦居官清潔家無餘財子
休之字子列雋爽有風槩好學愛文藻語曰能賦能
詩陽休之仕除散騎常侍監修起居注後除中山太
守在郡三年再致甘露之瑞又除吏部尚書凡所選
用才地俱允典選稍久非所好每曰此官實自清華
但煩劇妨吾賞適真是樊籠矣早得才名為人物
所傾服固從兄藻字景德涉獵經史位中書博士
子斐字俶鸞仕魏為散騎常侍聘梁梁尚書羊侃
與斐故舊欲召斐至宅相見三致書斐終辭焉還除
延尉少卿固從弟昭字元景學涉史傳尤嫻案牘仕
齊為墨曹參軍子静立性淳孝操履清方仕齊位
三公郎中
陽雄字元略善附會能自謀身故任兼出内保全爵禄
唐陽嶠其先北平人世徙洛陽北平齊尚書左僕射休
之四世孫舉八科皆中謹飭好學喜誘勸後生以清
白聞
陽城字亢宗定州人資好學貧不能得書求為吏隷集
賢院竊院書讀之晝夜不出戶六年無所不通及進
士乃去隠中條山與弟階域常易衣年長不肯娶謂
弟曰吾與若孤惸相育既娶則間外姓雖共處而益
疏弟義之亦不娶謙恭簡素遇人如一遠近慕其行
來者接迹于道閭里有争訟不詣官而詣城決之
有家奴化其德亦方介自約哀其餒與之食亦不内
李泌薦之朝詔以著作郎召城封還詔泌為相又言
德宗召拜諫議大夫城褐衣到闕下辭讓帝遣中出
緋衣衣之初未起搢紳想見其風采處諫議以為且
死職天下亦憚之裴延齡誣逐陸贄時無敢言者城
聞曰吾諫官不可令天子下殺無罪臣乃守延英閣
上疏極諫累日不止聞者寒懼城愈勵帝大怒不已
欲相延齡城顯語曰延齡若相吾當取白麻壞之哭
於廷帝不相延齡城之力也坐事下遷國子司業引
諸生告之曰凡學者所以學為忠孝也諸生有久不
省親者可歸省躬講經籍生徒斤斤皆有法度薛約
者狂而直言事得罪謫連州吏捕迹之城家帝惡城
黨有罪出為道州刺史太學諸生何蕃等二百人頓
首闕下請留城為吏遮抑不得上至道州州産侏儒
歲貢諸朝城哀其生奏罷州人感之以陽名子賦税
不時觀察使數誚責州當上考功第城自署曰撫字
心勞追科政拙考下下陽城德行道義為士林之
所敬服德宗以銀印赤紱起于隠所驟拜諫官可謂
賢且遇矣故學生聞道州之貶投業而呌閽賢士愴
驛名之同摛辭而頌德可以知其賢不誣也然韓退
之諍臣論乃極口詆之何哉考之本傳以謂他諫官
論事苛細帝厭苦城浸聞得失日熟猶未之言客屢
諫之第辭以酒而不答蓋其以有待也至德宗逐陸
贄欲相裴延齡而城伏闕之疏始上諫争懇至累日
不解故元微之詩云貞元歲云暮朝有曲如鈎飛章
八九上皆若珠暗投且曰事不止臣諫誓不休而白
樂天詩陽城為諫議以正事其君其手如屈鐵舉必
指佞臣卒使不仁者不得秉國鈞柳子厚亦云抗志
厲義直道是陳蓋退之諍論乃在止裴延齡為相之
前而三子頌美之言乃在陽城極諫之後爾(見葛常之韻語)
(陽秋)
陽惠元平州人以趫勇奮以兵三千擊田悦有功
羊(四百三十五)
姓纂晉羊舌大夫之後生職生赤伯華生肸叔向叔
魚生食我春秋末始單姓為羊氏秦亂徙居太山
叔向晉大夫羊舌肸書遺子産諫鑄刑書衛人使屠
伯饋叔向羹與錦叔向受羹反錦叔向古之遺直
三數叔魚之惡
後漢羊續字興祖為南陽太守入界羸服間行觀歴縣
邑採問風謠然後乃進府丞嘗獻生魚受而懸於
廷
黨錮羊陟字嗣祖清直有學行遷冀州刺史奏按貪濁
所在肅然拜河南尹計日受俸禁制豪右京師憚之
晉羊祜字叔子世吏二千石至祜九世並以清德聞
墾田襄陽大獲其利在軍常輕裘緩帶身不披甲入
綜機密出統方岳常造峴山置酒言詠終日不倦及
卒襄陽百姓於峴山建廟立碑望其碑者莫不流涕
因名墮淚碑位太傅平吳之功祜實啓之
羊曼字祖延與阮放等八人號兖州八伯而曼為䵬伯
蓋擬古之八雋後為丹陽尹
外戚羊琇字稚舒皇后之弟累遷至散騎常侍在職十
三年典禁兵預機密寵遇甚厚性豪奢作獸炭以温
酒黨慕勝己
羊鑒字景期
羊玄之惠皇后父遷右僕射加侍中
南史羊欣字敬元曾祖忱晉徐州刺史欣泛覽經籍尤
長隷書為新安太守在郡四年簡惠著稱嘗曰人生
仕宦至二千石斯可矣轉義興太守稱病免歸
羊玄保祖楷晉尚書都官郎玄保善奕碁宋文帝亦好
奕與賭郡玄保戲勝以任宣城太守歴丹陽尹會稽
吳郡太守以其廉素寡欲故頻授名郡為政雖無殊
績而去後常必見思
羊侃字祖忻歸梁為侍中武帝置武宴詩示之侃即席
應詔帝覽曰吾聞仁者有勇今見勇者有仁可謂鄒
魯遺風英賢不絶少雄勇旅力絶人
羊雅仁字季穆歸魏梁征伐青齊間累有功績位至司
空刺史
北史羊祉字靈祐性剛愛刑仕魏假節龍驤將軍為秦
梁二刺史當官不憚彊禦朝廷以為剛斷每令出使
頗為深文所經之處人號天狗下及子深字文泉
遷駕部郎中時沙汰郎官深以才堪見留在公明斷
深子肅以學尚知名為武德郡守子敦字元禮
為本州别駕公平正直見非法終不判署為廣平太
守甚有能名姦吏跼蹐秋毫無犯從弟烈字信卿
以玄學知名除陽平太守蝗不入境敇書褒美遷光
禄少卿家傳素業閨門修飭為世所稱一門女不再
醮
羊士諤不知何許人有尋山家詩曰主人閒語未開門
繞籬野菜飛黃蝶苕溪漁隠甚稱之
姜(四百三十六)
姓纂炎帝生於姜水因氏焉生太公封齊為田和所
滅子孫分散後為姜氏因天水上邽縣漢初以豪族
徙關中遂居天水
後漢姜肱字伯淮與二弟仲海季江俱以孝行著聞友
愛天至常共卧起桓帝徵使畫工圖形狀肱卧於暗
以被韜面工竟不得見之
姜詩事母至孝赤眉散賊經詩里弛兵而過曰驚大孝
必觸鬼神後察孝廉顯宗詔曰大孝入朝拜為郎
妻龐盛之女奉順尤篤母好飲江水嗜魚鱠舍側忽
有湧泉味如江水每旦輒出雙鯉魚
蜀志姜維字伯約思慮精密凉州上士也敏於軍事才
兼於人極上將之重而側室無妾媵之䙝後庭無聲
樂之娛
唐姜謩秦州上邽人大業末為晉陽長薛舉寇秦州以
謩山西豪望詔安撫隴外後仁杲平拜秦州刺史帝
曰昔稱衣錦故鄉今以本州相授所以償功凉州荒梗
宜有以靖之謩至撫邊以恩信人喜曰不意復見太
平官府
姜確字行本以字顯貞觀中為將作少匠以幹力稱高
昌之役為行軍副總管出伊州距柳谷百里依山造
攻械其處有漢班超紀功碑行本磨去古刻更刊頌
陳國威靈進平高昌戰有功璽書慰勞居官雖祁
寒烈暑無懈容
姜皎長安中為尚衣奉御帝以藩邸舊恩遷太常卿
姜晦起家蒲州參軍為高陵令治有聲人畏愛之擢御
史中丞振臺儀轉太常少卿時馬乏請詔市馬改兵
部滿歲為吏部侍郎主選曹史處事精明皆以為神
人云
姜師度魏州人調丹陵尉龍岡令有清白稱為河北巡
察度支營田使始鑿溝薊門以限奚契丹厮平虜渠
以通餉路罷海運省功多遷司農卿太原倉水陸運
所湊使依高為廥而注米于舟故人不勞進為河中
尹置鹽屯公私收利不貲徙同州刺史收棄地二千
頃為上田置十餘屯
姜公輔愛州人第進士以制策異等有高才每進見敷
奏詳亮德宗器之朱泚還京師公輔請帝誅之不
從俄而涇師亂帝自苑門出公輔叩馬諫曰請取朱
泚不聽後泚兵至果如所言擢諫議大夫同平章事
宋朝姜遵字從式淄州人也舉進士知廬陵縣召為監
察御史殿中侍御史開封府判官知吉州高惠連與
遵有隙發遵在廬陵時贓事按騐無狀猶降通判延
州復入為御史仁宗時以刑部郎中兼侍御史知雜
事遷右諫議大夫知永興軍奏罷咸陽貢棃召拜樞
密副使卒贈吏部侍郎遵長於吏事治尚嚴猛
梁(四百三十七)
姓纂嬴姓伯益之後秦仲有功周平王封其少子康
於夏陽是為梁伯後為秦所滅子孫以國為氏晉有
梁益耳梁弘梁由靡並其後也安定烏氏縣梁和以
豪族自河東徙烏氏
左傳昭五年韓起之下梁丙張骼苖賁皇皆諸侯之選
也
新序刺奢齊景公飲酒而樂自鼓缶謂侍者曰仁人樂
是夫梁丘子曰仁人耳目亦猶人也奚為不樂
史記梁鱣(一作鯉)字叔魚孔子弟子家語曰齊人
前漢儒林梁丘賀字長翁瑯琊人受易人說為郎以筮
有應由是近幸至少府小心周密上信重之子林
亦入說為黃門郎
後漢梁統字仲寧光武拜太中大夫在朝廷所陳便宜
出為九江太守吏人畏愛之子竦字叔敬閉戶自
養以經籍為娛作七序而竊位素餐者慚嘗嘆曰大
丈夫居世生當封侯死當廟食不然閉居可以養志
詩書足以自娛州郡之職徒勞人耳後辟命交至並
無所就
梁商字伯夏順帝立其女為后加商位特進以戚屬居
大位每存謙柔虛已進賢京師翕然稱其良輔子
冀字伯卓鳶肩豺目見帝甚驕横目曰跋扈將軍
梁鴻字伯鸞勢家慕其高節多欲女之並絶不娶孟氏
有女擇對不嫁父母問曰欲得賢如梁伯鸞者鴻聞
而聘之字曰德耀過京師作五噫之歌妻每具食
舉案齊眉
魏志梁習字子虞領并州刺史邊境肅清百姓布野勤
勸農桑令行禁止長老稱詠以為自所聞識刺史未
有及習者政治常為天下最徵拜大司農在州二十
餘年居處貧窮無方面珍物
北史梁覽字景叡其先世為部落酋帥家世豪富貲累
千金在魏歴梁河二州刺史盛修甲仗人馬精銳吐
谷渾憚不敢出皆曰梁公在未可行也
梁禦字善通從周文復弘農破沙苑為大都督雍州刺
史為政舉大綱人庶稱之子睿字恃德少沉敏有
行檢後為益州總管威惠兼著人夷悦服
梁椿字千年仕周拜大將軍善於撫納所獲賞物分賜
麾下故咸得其死力
梁臺字洛都仕周拜大將軍果毅膽決不可及拜鄜州
刺史尤以惠愛為心
梁昕字元明除河南郡尹遷荆州刺史撫以仁惠蠻夷
悦之性溫裕有幹能歴官内官咸著聲稱
梁士彦字相如任俠好讀兵書周武帝聞其勇決除為
鎮將齊人甚憚之除晉州刺史齊師攻之樓堞皆盡
士彦慷慨自若將士齊奮無不一當百齊師遂却
梁毗字景和隋時以鯁正拜書侍御史遷雍州贊
務直道而行無所回避始毗為西寧州刺史夷酋
長皆以金多者為豪雋爭相攻奪毗患之後因諸酋
長相帥以金遺毗毗置金坐側對之慟哭而謂之曰
此物饑不可食寒不可衣汝等以此相滅不可勝數
今將此來欲殺我耶一無所納於是蠻夷感悟遂不
相攻擊上聞善之徵為大理卿
儒林梁越字玄覽博通經傳魏初為理經博士道武以
其謹厚遷上大夫明元初賜爵祝阿侯
梁祚為中書博士撰國統又作代都賦
循吏梁彦光字修芝相州刺史
曹梁文貞少從軍守邊逮還親已亡自傷不得養即穿
牆為門晨夕汛掃廬墓左喑默三十年家人有所問
畫文以對有甘露降塋木白兔馴擾縣令刊石紀之
五代梁震唐末登第開平間歸蜀過江陵高季昌甚重
之以為謀主呼曰先生不名謂從誨曰先王待我如
布衣交以嗣王囑今嗣王能自立不墜其業吾老矣
不復事人矣遂固請退居從誨為築室於土洲震披
鶴氅自稱荆臺隠士每詣府跨黃牛至廳從誨時過
其家司馬溫公曰孫光憲見微而能諫高從誨聞
善而能徙梁震成功而能退自古有國家者能如是
夫何亡國敗家喪身之有
宋朝梁周翰字元褒鄭州管城人也幼好學能為文章
周時舉進士為虞城簿乾德中太祖大修宫闕周翰
為五鳳樓賦以進李昉為相以其名聞于太宗召遷
起居舍人真宗為皇太子知其名及即位拜翰林學
士罷為工部侍郎卒
梁顥字太素鄆州須城人也舉進士太宗召升殿擢冠
甲科為大名府觀察推官遷右拾遺真宗幸大名訪
羣臣邊事顥上疏曰陛下命將出師乘秋備塞大將
傅潛奉明詔握重兵逗撓無謀遷延翫寇守陴塞壘
巽懦以自全銳卒精兵局束而不用以至胡馬南牧
蹂踐河朔此以賊遺陛下者也陛下赦而不誅則何
以慰横死之民出而不戮則何以恢用兵之略耶除
翰林學士知開封府卒
梁適字仲賢顥之子也適少孤輯顥制詔并自為文以
獻真宗曰梁顥有子矣授祕書省正字舉進士改太
子中允知淮陽軍召為審刑院詳議官梓州有妖人
依鬼神以詛殺人獄具以不傷讞適曰殺人以刃或
可拒而詛可拒乎是甚於刃也卒以死論儂智高
圍廣州官軍數戰不利仁宗欲降之會得賊為牓言
智高欲得邕桂七州節度使者適曰若爾廣非朝廷
有矣乃命狄青為宣撫使討之及賊平仁宗曰向非
適言南方安危正未可知也尋拜參知政事契丹
欲易國書曰兄弟之義自今宜稱南北朝適曰宋之
為宋受之於天不可改也契丹亦其國名自古豈有無名
之國哉遂止上擢進禮部侍郎同中書門下平章事神
宗即位太子太傅卒諡莊肅
梁燾字况之鄆州人也父蒨兵部員外郎燾以廕為太廟
齋郎舉進士中第編校秘閣書籍元祐初遷右諫議
大夫御史張舜民以言事坐左遷臺諫官皆論以為
非是燾以謂御史持紀綱之官得以犯顔正論况臣
下過失安得畏忌不言哉今御史敢言大臣者天下
之公議大臣不快御史者一夫之私心屈天下之公
議快一夫之私心非治朝之美事也元祐七年拜尚
書左丞
梁克家字叔子溫陵人紹興間擢進士第一人後自初
召九年不歴外任致位宰輔再相凡四年卒諡文靖
事業國史有傳(見清源志)
凉(四百三十八)
凉茂字伯芳代居山陽議論常據經典以處是非為太
守旬月之間襁負而至者千餘家魏初遷僕射復為
太子太傅甚見敬禮
房(四百三十九)
姓纂帝堯子丹朱封為房邑侯子陵以父封為氏陵
四十八代孫雅王莽末為清河太守始居清河雅十
九代孫諶慕容德南遷因居濟南郡生四子豫坦遂
熙號四龍今稱四祖房氏
北史房法夀仕宋為魏郡太守性愛酒好施坎壈常不
豐足曾孫豹字仲幹州辟主簿仕齊拜西河太守
政貴清静甚著聲績遷博陵太守亦有能名又遷樂
陵太守風教修理稱為美政玄孫彦謙通涉五經
雅有詞辯風槩高人為齊州主簿清簡守法州境肅
然敬憚遷長葛縣令甚有惠化百姓號為慈父使者
察長吏能否以彦謙為天下第一起授鄀州司馬吏
人號泣曰房明府今去吾屬何用生為百姓思之立
碑頌德其後朝廷以其公方宿著時望所歸授司隷
刺史彦謙亦慨然有澄清天下之志凡所薦舉皆人
倫表式其有彈劾當之者曾無怨言所遺子孫在於
清白子玄齡(見唐書)
房景伯字良暉彦謙之族子累遷齊州長史行州事政
教寬簡百姓安之崔德韶每云景伯有士大夫之行
業
房亮字景高好學節操舉秀才歴濟北平原二郡太守
以清嚴稱
房謨字敬放沉深内敏歴昌平代郡太守所在著廉惠
為兖州刺史選用廉清廣布恩信世稱清白子恭
懿字慎言仕隋為新豐令政為三輔最每朝日必呼至
榻訪以化下之術諸州朝集稱為勤勵之首
儒林房暉遠字崇儒世傳儒學明三禮傳詩書易遠方
負笈而從者動以千計牛弘稱為五經庫仕至國子
博士
唐房玄齡字喬齊州臨淄人幼警敏善屬文書兼草隷
十八舉進士高孝基名知人見之曰僕觀人多矣未有如
此郎者當為國器但恨不見其聳壑昂霄云太宗以燉煌
公徇渭北杖策謁軍門一見如舊公為秦王即授記室封
臨淄侯征伐未嘗不從衆争取珍怪獨收人物置幕府與
諸將密相申結王嘗曰漢光武得鄧禹門人益親今我有
玄齡猶禹也居府十年軍府符檄駐馬即辦文約理
盡高祖曰若人機識是宜委任每為吾兒陳事千里
外猶面語為中書令第功班賞與如晦等功第一
帝曰玄齡有決勝帷幄定社稷功居宰相十五年女
為王妃男尚公主自以權寵隆極累表辭位帝曰一
日去良弼如亡左右手會伐遼留守京師詔曰公
當蕭何之任朕無西顧憂矣玄齡數上書勸帝毋
輕敵久事外夷玄齡當國夙夜勤彊任公竭節不
欲一物失所聞人善若己有之治家有法度常恐諸
子驕侈席勢凌人集古今家誡書為屏風令各取其
一具曰留意於此足以保躬矣
房琯字次律河南人少好學風度沈整與吕何偕隠陸
渾山十年不諧際人事開元中作封禪書說張說說
竒之舉任縣令科為縣所至尚德化興長利以治最
顯天寶試給事中時玄宗有逸志數巡幸以琯資機
筭詔總經度驪山琯有重名帝傾意待之以忠誼
自奮片言悟主而取宰相第五琦言財利琯諫曰
往楊國忠聚歛産怨天下今又寵琦是一國忠死一
國忠生無以示遠方族孫式擢進士第累遷忠州刺
史
名賢氏族言行類稿卷二十三
