卷四十五
名賢氏族言行類稿卷四十五
宋章定撰
段(八百六八)
姓纂鄭武公子共叔段之後以王父字為氏戰國韓
相段規三輔決錄云段氏李老之自出段干木之後
干木之子隠如入關去干字
前漢段會宗字子松上邽人為杜陵令五府舉為西域
都護西域敬其威信谷永予之書曰若子之材可
優游都城而取卿相何必勒功昆山之仄
後漢段熲字紀明武威人舉孝廉為陽陵令所在有能
政初與皇甫威明張然明並知名京師稱為凉州三
明位至太尉
方術段翳字元章習易經明風角
晉書段灼字休然果直有才辯累遷議郎前後陳事輙
見省覧
段匹磾鮮卑人不忘忠孝本自遐方而係心朝廷盡忠
國難抗節虜廷
北史段承根熲九世孫也機辯有文思崔浩奇之以為
凉土文華才堪著述請為著作郎
段榮字子茂少好歷術專意星象歴相濟秦三州所在
百姓愛之子韶字孝先有將領才略及為并州刺
史為政不存小察甚得人和事後母以孝聞韶
弟孝言仕齊歴黃門侍郎典機密累遷吏部尚書
段永字永賓幼有志操閭里稱之拜平東將軍河橋
之役力戰先登授汾州刺史
段文振明達世務有器局幹用仕隋為石河二州刺史
段達隋拜左翊衛將軍
節義段進太武初為守將
唐段志玄齊州人為秦王所識高祖興從下霍邑絳郡
攻永豊倉摧鋒最文德皇后之葬與宇文士及勒
兵衛章武門太宗夜遣使至二將軍所士及披戶納
使志玄拒曰軍門不夜開使者示手詔志玄曰夜不
能辨不納比曙帝歎曰真將軍周亞夫何以加玄
孫文昌
段文昌字墨卿臨淄人也疏爽任義節不為齷齪小行
後依劒南節度韋臯臯卒劉闢為高文崇所擒崇文
目文昌曰君必為將相後憲宗用為翰林學士穆宗
拜平章事未踰年授劒南西川節度使長慶二年
黔中蠻叛文昌使一介開暁蠻即引還文宗立徙帥
荆南州或旱禬解必雨或久雨遇出游必霽民為語
曰旱不苦禱而雨雨不愁公出游子成式博學強
記著酉陽雜爼今行於世
段秀實字成公汧陽人六歲母病不勺飲至七日病間
乃食號孝童為西安府判官肅宗在靈武詔安西李
嗣業以兵五千走行在節度使梁宰欲逗留觀變嗣
業隂然可秀實責曰天子方急臣下晏然公常自稱
大丈夫今誠兒女耳師遂東知奉天行營事號令
嚴壹軍中畏戢白孝德薦為涇州劾郭晞放縱不
法賣已馬代償農人之旱對蓬萊殿代宗問所
以安邊者畫地以對帝悅以笏擊朱泚帝聞垂涕
嘗言禁兵寡弱不足備非常及涇卒亂召神策六軍
無一人至世多其謀後鄭覃曰自古殺身利社稷未
有如秀實者帝惻然為罷朝子伯倫累官福建觀
察使孫嶷文楚珂知名
段平仲字秉庸擢進士第擢監察御史磊落有氣節朝
廷有得失未嘗不論奏世推其敢言
宋朝段少連字希逸開封人也其母夢鳳集於家廷而
少連生舉服勤學詞科知崇陽縣劇邑自張詠後未
有繼者少連治之仍出其右後為三司度支副使擢
天章閤待制知廣州進龍圖閤直學士知涇州徙渭
州卒
灌(八百六九)
風俗通斟灌氏夏諸侯也子孫以國為氏焉
前漢灌嬰睢陽販繒者號昌文侯與絳侯共立文帝為
太尉至丞相潁隂侯
灌夫字仲孺潁隂人父孟戰死為父報仇名聞天下
剛直使酒不好面䛕稠人廣衆薦寵下輩喜任
俠重然諾交通無非豪傑大猾食客日數十百人
貴戚在己之右必欲陵之士在己左愈貧賤尤益禮
敬與鈞
萬(八百七十)
姓纂畢萬之後一云芮伯萬之後以王父字為氏孟
軻門人有萬章漢有萬攀河南官氏志吐萬氏
改姓萬氏
後漢萬修字君游扶風人世祖拜為偏將軍
北史萬安國代人世為酋帥
藝術萬寳常妙建鐘律徧工八音
唐萬敬儒三世同居喪親廬墓刺血寫浮屠書斷手二
指輒復生改所居曰成孝鄉
論(八百七一)
姓纂吐蕃大姓
唐論弓仁吐蕃族也父欽陵世相其國聖歷二年弓仁
以所統吐渾七千帳自歸授左玉鈐衛將軍封酒泉
郡公凡閱大小戰數百未嘗負賜寶玉甲第良田等
列莫與比
貫(八百七二)
戰國策齊有貫珠漢初趙相貫高後漢西羌校貫友
觀(八百七三)
左傳云夏觀扈夏同姓侯國也至殷失國因而命氏楚
有觀起觀從漢有南陽太守觀洋
冠(八百七四)
列仙傳有冠生
漢(八百七五)
姓苑云東莞有此姓云漢高帝之後
爨(八百七六)
後漢河南尹爨肅蜀志交趾刺史爨琛又寧州刺史爨
頠
蔓(八百七七)
左傳楚有鬭成然食采於蔓又為萬氏
建(八百七八)
風俗通楚太子建之後
憲(八百七九)
周之憲官司宼之屬也因以氏焉
獻(八百八十)
風俗通晉獻公之後戰國時有獻則
頓(八百八一)
風俗通頓子國今南頓是也為楚所滅子孫以國為氏
魏志有頓子獻漢有頓肅為邵陽長
晏(八百八二)
姓纂左傳晏桓子名弱齊公族也生嬰字平仲晏父
戎晏父釐並其族漢有隷校尉晏稱南燕有晏漢
左傳襄二十三年齊侯伐衛曹開御戎晏父戎為右
禮記檀弓曾子曰晏子可謂知禮也已恭敬之有焉
論語晏平仲善與人交久而敬之
孟子管仲以其君霸晏子以其君顯
家語有道順命無道衡命蓋晏平仲之行也子曰夫
晏子於君為忠臣而行為恭敏吾以兄事之晏子
不禳彗星
宋朝晏殊字同叔撫州臨川人也七歲善屬文號神童
景德初張知白安撫江西薦之得召試又試詩賦論
殊自言臣嘗私習此賦不敢隠欺真宗異之因試以
他題以為祕書省正字置之祕閣使得悉讀祕閣書
明年復獻所為文召試中書為集賢校理連丁家艱
歸真宗即其家起復之仁宗封昇王以殊為記室參
軍至仁宗為皇太子為舍人擢知制誥除翰林學士
左庶子真宗每有所諮訪多以方寸小紙細書問之
由是參與機密凡所對必以其稿進秘不洩外真宗
以謹密稱之章獻明肅皇后權聽軍國事宰相丁
謂樞密使曹利用各欲獨見奏事無敢決其議者殊
建言羣臣奏事於太后者垂簾聽之皆無得見議遂
定拜右諫議大夫兼侍讀學士天聖三年以禮部侍
郎為樞密副使仁宗親政以殊知江寧府未行改
亳州徙陳州復召為御史中丞又為三司使知樞密
院事拜樞密使加同中書門下平章事慶歷三年遂
以刑部尚書居相位充集賢殿大學士仍兼樞密使
罷以工部尚書知潁州徙知陳州又徙許州遷戶部
尚書拜觀文殿大學士知永興軍徙河南府以疾請
歸京師訪醫留侍經筵提舉萬壽觀卒謚元獻殊性
剛峻遇人以誠雖處富貴奉養如寒士罇酒相對歡
如也當世賢士大夫如范仲淹孔道輔歐陽修等皆
出其門其擇壻又得富弼楊察慶歷中為宰相嘗
因雪讌客歐公豫焉時西方用兵歐公有詩云可憐
鐵甲冷徹骨四十餘萬屯邊兵次日諫官蔡襄論其
事元獻坐是罷相公曰裴度亦曾邀文士飲韓退之
但作詩云園林窮勝事鐘鼔樂清時幾曾合閙如此
諫(八百八三)
周禮有司諫氏子孫以官為姓漢有持書御史諫忠見
風俗通
練(八百八四)
見姓苑
卞(八百八五)
姓纂曹叔振鐸之後支庶食采於卞因以氏焉曾有
卞莊子楚有卞和
晉卞壼字望之父粹字玄仁兄弟六人並登宰府世稱卞
氏六龍壼弱冠有名譽累轉御史中丞阮孚謂
壼曰卿嘗無閑泰如舍瓦石不亦勞乎壼曰諸君子
以道德恢弘風流相尚執鄙吝者非壼而誰
卞敦字仲仁遷尚書郎
卞範之字敬祖
南史儒林卞華字昭岳徧習五經仕梁兼五經博士能
說經析理為當時之冠
文學卞彬字士蔚險拔有才在齊不得仕進為枯魚賦
以喻意後為綏建太守
戰(八百八六)
後漢初戰兢為諫議大夫
戀(八百八七)
漢有戀祕為南郡太守
賤(八百八八)
風俗通漢有左北平太守賤瓊
縣(八百八九)
風俗通縣成父孔子門人見史記漢有甘陵相縣芝吳
中書令縣默
邵(八百九十)
姓纂邵公奭周同姓受封於燕傳國四十餘代其支
庶為周卿士邵穆公士邵武公邵伯邵廖邵昭公並
其後也秦有邵不疑
晉邵續字嗣祖朴素有志烈博覽經史妙解天文除沁
水令為平原樂安太守
南史孝義邵榮興八世同居詔表門閭蠲租稅
北史節義邵洪哲縣令范道榮坐除名洪哲代詣京師
明申曲直道榮感其誠節訴省申聞詔下標里閭
唐邵說相州人累秘書少監大歷末上言禄山思明之
難出入二紀多難漸平宜建徽號承天意
宋朝邵亢字興宗潤州丹陽人也舉茂才異等除建康
軍節度推官召為國子監直講改館閣校勘同知太
常禮院時神宗為潁王遴選府僚以亢為翊善加直
史館英宗嘗召對羣玉殿謂曰學士真國器也擢同
修起居注亢言皇太子受室顧於昏禮不可廢公主
下嫁不可殺舅姑之尊也英宗深納之焉神宗在藩
邸一日自禁中還英宗語曰朕以翊善端直朴厚已
輟為諫官矣遂知制誥知諫院事神宗為皇太子以
亢兼右庶子至神宗即位遷龍圖閣直學士王陶以
御史中丞彈宰相韓琦等不立外朝班其言多過參
知政事吳奎言隂陽不和由陶之所致也神宗命陶
為翰林學士而奎持之三日不下亢疏曰御史中丞
職在彈劾隂陽不和執政之咎也奎不自咎而以咎
人其言豈不悖哉今陛下新即大位命出輒廢何以
令天下乎奎由是得罪為樞密直學士知開封府拜
右諫議大夫樞密副使引疾辭位以資政殿學士給
事中知越州徙知鄂鄆亳三州遷吏部侍郎以卒謚
安簡
邵雍字堯夫衛州人也刻厲為學夜不就席者數年有
王豫者以師自居聞雍學易召而欲教之雍往見豫
與語三日蹶然起拜雍嘗適吳楚過秦魯客梁晉而
歸徙居於洛士人道洛者必過其廬與人言必依於
孝悌忠信樂道人之善不及其惡故賢不肖無不親
之其學自天地運化隂陽消長皆以數推之逆知其
變世無能曉之者而雍内以自樂浩如也初舉遺逸
試將作監主簿熙寕初以為潁州團練推官與常秩
同召而雍卒不起居洛三十年而卒謚康節子伯
温
召(八百九一)
姓纂邵公奭之後或作召齊有召忽漢功臣有廣侯
召毆又召信臣召馴召休
左傳莊二十七年王使召伯廖賜齊侯命且請伐衛
襄二十三年齊侯伐衛先驅榖榮御王孫揮召揚為右
毛詩江漢江漢之滸王命召虎式辟四方徹我疆土
釐爾圭瓚秬鬯一卣告于文人錫山土田于周受命
自召祖命虎拜稽首天子萬年甘棠美召伯也
尚書召誥成王在豐欲宅洛邑使召公先相宅
前漢召信臣字翁卿九江壽春人明經甲科為郎遷上
蔡長其治視民如子後為南陽太守躬勸耕農出入
阡陌起水門以廣灌溉吏民親愛之號曰召父遷
河南太守治行常為第一數增秩賜金
後漢召馴字伯春九江人習詩鄉里號曰德行恂恂召
伯春拜左中郎將入授諸王
豹(八百九二)
八元叔豹之後
孝(八百九三)
齊孝公支孫以謚為姓
校(八百九四)
出自周官五校之後以官為姓天寶有校傑河南士曹
淖(八百九五女教反)
楚將淖齒仕齊涽王
到(八百九六)
姓纂楚屈到之後以王父字為氏
南史到彦之字道豫楚大夫屈到後也彦之佐守荆楚
垂二十載威信為士庶所懷遷南豫州刺史鎮歴陽
長子元度位益州刺史少子仲度驃騎從事中
郎兄弟並有才用仲度子撝字茂謙宋明帝以其
功臣之後擢為太子洗馬撝弟遁為南海太守
子沆字茂瀣善屬文工篆隷梁時文德殿置學士召
高才碩學待詔沆通籍焉武帝晏華光殿命羣臣賦
詩獨詔沆為二百字三刻便成後詔尚書郎在職清
能者為侍郎以沆為殿中曹侍郎此曹以文才選沆
從父兄溉洽並有才名時相代為之溉字茂灌撝
弟之子累遷左戶二尚書掌吏部尚書所涖以清白
自修特被武帝賞接每與對棋從夕達旦子鏡字
圓照位太子舍人作七悟文甚美鏡子藎早聰慧
位尚書殿中郎從武帝登北顧樓賦詩藎受詔便就
上以示溉曰藎定是才子因賜絹二十疋溉弟洽
字茂㳂清警有才學任昉嘆曰此子日下無雙梁武
帝召為太子舍人曰諸到可謂才子累遷尚書吏部
郎請託不行徙左丞子仲舉字德言無他藝業而
立身耿正
暴(八百九七)
姓纂暴公周卿士見毛詩風俗通云暴辛周諸侯也
前漢暴勝之字公子河東人武帝時盗賊起勝之為直
指使者衣繡衣持斧逐捕盗賊威振州郡雋不疑
曰竊伏海瀕聞暴公子威名舊矣(見不疑傳)
北史暴顯字思祖幼時見一沙門指之曰此郎子好相
長大必為良將貴極人臣語終失之從齊神武起
義遷徐州刺史
郜(八百九八)
周文王第十一子封於郜其地右濟隂後失國以國為
氏晉有高昌長郜玟
浩(八百九九音告)
唐隰州刺史浩聿狀云本郜氏因避難改為浩氏
漕(九百)
漢書任俠漕仲西河人少子游亦以俠聞
賀(九百一)
姓纂姜姓齊公族慶父之後
吳志賀齊字公苖會稽人守郯長縣吏斯從輕俠為姦
齊欲治之主簿諫曰從縣大族云云齊大怒便立斬
之威震山越累遷為後將軍領徐州牧子達及弟
景皆有令名為佳將孫邵字興伯累遷為中書令
晉書賀循字彦先山隂人舉秀才除陽羡令以寬惠為
本不求課最朝廷疑滯皆諮之輒依經禮而對為當
世儒宗子隰官至臨海太守
南史賀瑒字德璉循之玄孫世以儒術顯為太學博士
尤精於禮子革字文明通三禮為國子博士琛
字國寶世習禮學究其精微仕梁累遷尚書左丞每
進見武帝與語常移晷刻省中語曰上殿不下有賀
雅琛容止閒雅故呼之
儒林賀德基字承業世傳禮學於禮記稱為精明祖文
發父淹仕梁俱為祠部郎並有名當世德基亦位尚
書祠部郎雖不至大官而三世儒學俱為祠部郎時
論美其不墜
唐賀知章字季真曠夷善談說與陸象先善象先曰季
真清談風流吾一日不見則鄙吝生矣證聖初擢進
士超拔羣類科遷太常博士張說表知章等入院撰
六典書遷禮部侍郎兼集賢院學士一日併謝源乾
曜語說曰賀公兩命之榮足為光寵玄宗自為贊賜
之晩節誕放自號四明狂客醉輒屬辭筆不停書
善草隷天寶初病夢游帝居乃請為道士以宅為千
秋觀湖數頃為放生池有詔賜鏡湖剡川一曲
賀德仁越州人與從兄德基以文辭稱人為語曰學行
可師賀德基文質彬彬賀德仁兄弟八人時比漢荀
氏
宋朝賀鑄字方回開封人也孝惠皇后之族孫授右班
殿直元祐中用武易文為通判泗州又倅太平州以
卒鑄好學藏書萬卷工文詞尤長於樂府有慶湖遺
老集
播(九百二)
風俗通播鞉武
名賢氏族言行類稿卷四十五
