卷十八
名賢氏族言行類稿卷十八
宋章定撰
蕭(三百五十六)
姓纂宋微子之後支孫封於蕭蕭叔大心子孫有功
因邑命氏焉代居豐沛至不疑為楚春君客
史記蕭何沛豐人也轉漕關中給食不乏賜帶劒履
上殿入朝不趨位為相國功第一封酇侯食邑
八千戶漢高帝紀鎮國家撫百姓給餉餽不絶粮
道次律令太史公曰何秦時為刀筆吏錄錄未
有竒節漢興依日月之末光謹守管籥為一代宗臣
位冠羣后聲施後世
蕭望之字長倩東海蘭陵人治齊詩射策甲科為郎上
疏陳灾異宣帝在民間聞其名曰此東海蕭生耶拜
為謁者累遷諫大夫丞相司直歲中三遷選為平
原太守望之雅意在本朝為郡守内不自得上疏徵
入守少府宣帝察其材任宰相欲詳試其政事復以
為左馮翊遷大鴻臚為御史大夫左遷太子太傅
又拜前將軍元帝詔望之傅朕八年道以經書厥
功茂焉賜爵關内侯本以師傅見尊重數宴見言
治亂陳王事有八子至大官者育咸由望之堂
堂折而不撓身為儒宗有輔佐之能近古社稷臣也
(傳贊)
蕭育字次君以父任為太子庶子後拜司隷校尉守大
鴻臚少與朱博為友長安語曰蕭朱結綬言其相薦
達也
南史蕭思話孝懿皇后弟子也外戚令望早見任待歴
十二州杖節監督者九焉長子惠開遷御史中丞
百寮憚之拜益州刺史嚴用威刑蜀人號曰卧虎後
除少府加給事中益不得志曰大丈夫入管喉舌出
莅方伯乃復低頭入中邪每謂人曰人生不得行胷
懷雖夀百歲猶為夭也次弟惠明亦有時譽為吳
興太守子眎素梁天監中位丹陽尹丞武帝賜錢
八萬一朝散之親友榮利不關於中喜怒不形於
色後為諸暨令到縣十餘日挂衣冠於縣門而去諡
曰真先生惠明弟惠基善隷書及奕碁累遷太
常加給事中立身退素朝廷稱為善士子洽字宏
稱累遷臨海太守為政清平不尚威猛人俗便之
惠基弟惠休仕齊為廣州刺史子介字茂鏡齊武
帝曰蕭介甚貧可處以一郡復曰始興郡頻無良守
可以介為之及至甚著威德會侍中闕帝曰我門中
久無此職宜用蕭介為之應對左右多所匡正遷都
官尚書每軍國大事必先訪介帝謂朱异曰端右材
也子允字叔佐晉安王鎮湘州以為長史蔡徵曰
公年德並高國之元老從容坐鎮旦夕自為列曹何
為辛苦藩外後拜光禄大夫允弟引字叔休善
書為當時所重陳宣帝嘗披奏事指引署名曰此字
筆趣翩翩似鳥之欲飛引謝曰此乃陛下假其毛羽
耳性抗直不事權貴為庫部侍郎在職一年而器械
充足宦者李善度蔡脱兒等多所請屬引皆不許族
子密諫之引曰吾之立身自有本末亦安能為李蔡
致屈
蕭琛字彦瑜惠開從子仕梁歴左戶度支二尚書侍中
嘗預御筵醉伏武帝以棗投琛琛取栗擲上正中面
曰陛下投臣以赤心臣敢不報以戰栗上每呼為宗
老
蕭摩訶字元胤驍勇有名累以功授驃騎大將軍訥於
言恂恂長者至臨戎對宼志氣奮發所向無前子
世廉有父風
蕭濟字孝康預平侯景功封松陽侯
蕭叡明字景濟蘭陵人見孝義傳
北史蕭贊字德文仕魏為都督齊州刺史機辯文義頗
有可觀而輕薄俶儻猶有父風
蕭正表字公儀質貌豐美性理短暗至儀同三司
蕭祇字敬式為揚州刺史于時政寬人慢祇獨涖以嚴
切梁武悦之子放字希逸居父喪以孝聞廬室前
有二慈烏來集各據一樹為巢時以為至孝之感
蕭退在梁位青州刺史子慨深沉有體表善草隸書
南士衆稱為長者歴著作佐郎
蕭泰字世怡授蔡州刺史政存簡惠深為吏人所安
子寶字季珍未弱冠名重一時仕隋至吏部侍郎
蕭撝字智遐溫裕有儀表魏使至梁武帝以撝辭令可
觀令兼中書侍郎授幣於賓館仕魏為上州刺史
為政以禮讓為本元日放獄囚歸家三日並依限
而至吏人稱其惠化
蕭圓肅字明恭風度淹雅敏而好學周明帝時拜咸陽
郡守甚有政績改太子少傅作少傅箴太子見而悦
之
蕭大圜字仁顯四歲能誦三都賦及孝經論語周文帝
時位儀同三司心安閒放嘗云閭閻有優游之美朝
廷有簪珮之累北山之北棄絶人間南山之南超
踰世網藉纖草以蔭長松結幽蘭而援芳桂歌纂
纂唱烏烏可以娛神可以散慮
儒林蕭談篤學詩書春秋禮記並通大義尤精漢書甚
為貴遊所禮拜博士
唐蕭詵後梁宣帝曾孫也少貧傭書事母孝煬帝以外
戚擢羅川令
蕭瑀字時文梁明帝子愛經術善屬文嘗以劉孝標辯
命論詭悖不經乃著論非之瑀每上便宜上詔曰得
公言社稷所賴朕既寶之故賜黃金一函上言便
宜建封建又上嘗謂瑀不可以利怵死懼社稷臣也
賜詩曰疾風知勁草板蕩識誠臣又曰公守道耿介
古無以過
蕭鈞有才譽為諫議大夫盧文操盜庫財高宗以自盜
罪死鈞曰若是則天下謂陛下重貨輕法帝曰真諫
議也詔原死
蕭嵩姚崇稱其遠到會吐蕃陷瓜州回紇殺涼州守
帝徙河西節度使懷保邊人諸部威憺十七年兼中
書令在公謹密人莫見其際
蕭復字履初為學自力非名士夙儒不與游以清操顯
為同州刺史歲歉州有京畿觀察使儲粟復輒發以
貸人有司劾治刺史弔之復曰苟利於人胡責之辭
上言宦者監軍權望太重是曹止可委宫掖事
蕭俛字思謙及進士第又以賢良方正對策異等元和
中皇甫鎛薦為御史中丞王播賂權幸求宰相俛
劾播纖佞不可汚台宰
蕭倣字思道擢進士第累遷給事中上以李璲為嶺
南節度使已賜節倣封還詔書上以法當罰孔溫裕
曰給事中駁奏為朝廷論得失與有司論奏不類不
應罰懿宗喜佛道倣諫以為天竺法非帝王之所
尚
蕭遘字得聖擢進士第氣孤峻慕李德裕為人遘負
大節以王佐自任既當國風采峭整天子器之自瑀
逮遘凡八葉宰相
蕭至忠沂州人遷監察御史劾奏蘇味道贓貪至忠長
擊斷譽聞當時至忠謂御史曰故事臺無長官御
史天子耳目也其所請當專授平章事陳時政出
為晉州刺史治有名
蕭昕字中明中博學宏辭科請建崇太學以樹教本持
節弔回紇薦張鎬來瑱等相繼並為名將相
蕭德言字文行明左氏春秋太宗欲知前世得失詔德
言等裒次經史百世帝王所以興衰者上之帝愛其
書博而要曰使我稽古臨事不惑者公等力也晩節
苦學妻子諫曰老人何終日自苦答曰對先聖之言
何復憚勞
蕭穎士字茂挺四歲屬文十歲補太學生觀書一覽即
誦通百家譜系書籕學舉進士對策第一補袐書正
字名播天下盧異等皆執弟子禮號蕭夫子謂司
馬遷作本紀等失褒貶不足以訓乃依春秋為傳百
篇倭國入朝自陳國人願得蕭夫子為師者後
客死汝南逆旅門人共諡曰先生樂聞人善
以推引後進為己任李華與穎士齊名世號蕭李
有奴事之十年笞楚嚴慘或勸其去答曰非不能
愛其才耳
五代蕭希甫宋州人也少舉進士為梁開封尹袁象先
掌書記象先為青州節度使以希甫為判官希甫不
樂乃棄其母妻變姓名亡之鎮州自稱青州掌書記
謁王鎔鎔以希甫為參軍尤不樂居歲餘又亡之易
州削髮為僧居百丈山莊宗將建國于魏置百官求
天下隠逸之士幽州李紹宏薦希甫為魏州推官莊
宗滅梁遣希甫宣慰青齊希甫始知其母已死而妻
袁氏亦改嫁矣希甫乃發哀服喪居於魏州人有引
漢李陵書以譏之曰老母終堂生妻去室時傳以為
笑明宗即位召為諫議大夫是時復置匭函以希甫
為使希甫建言自兵亂相乘王綱大壞侵欺凌奪有
力者勝凡掠人之妻女占人之田宅姦贓之吏刑獄
之冤者何可勝紀而匭函一出投訴必多至於功臣
貴戚有不得繩之以法者乃自天成元年四月二十
八日昧爽以前大辟已上皆赦除之然後出匭函以
示衆
刁(三百五十七)
姓纂風俗通齊大夫豎刁之後戰國時刁勃漢刁
間齊人以富聞子孫居渤海
前漢貨殖刁間齊俗賤奴虜間獨愛貴之桀黠奴人之
所患惟刁間收取使之逐魚鹽商賈之利起數千萬
後漢刁韙字子榮彭城人遷尚書在朝有鯁直臣節出
為魯東海二郡相性抗厲有明略在所稱職常以法
度自整家人莫見墮容
晉刁協字玄亮父攸為御史中丞協少好經籍博聞強
記元帝初拜左僕射久在中朝諳練舊事凡所制度
皆稟於協深為當時所稱許子彛字大倫歴尚書
吏部郎徐兖二州刺史彛子達字伯道
北史刁廱字淑和協之曾孫魏明元假為鎮東將軍遷
徐州刺史以西土乏雨表求鑿渠溉公私田又表造
城儲榖詔名為刁公城後以耆年錫廱几杖劒履
上殿日致珍羞作行孝論以誡子孫子遵字奉
國少不拘小節長更修改卒洛州刺史曾孫沖字
文朗學通諸經隂陽圖緯筭數天文莫不關綜四方
受業者歲有數百諡曰先生
刁整字景智少有大度頗涉書史解音律輕財好施交
結名勝子柔字子温少好學留心儀禮仕齊遷國
子博士
刁雙字子山少好學兼涉文史位西河太守為政清簡
吏人安悦
宋朝刁約字景純丹徒人舉進士嘉祐中嘗充北使後
為直史館浩然有山林之志乃挂冠而歸一時名流
皆宗仰之作藏春塢為州間勝絶之景日遊其中以
自先生有賦藏春塢詩云白首歸來種萬松
倚看千尺舞霜風年抛造物陶甄外春在先生杖履
中楊柳長齊低戶暗櫻桃爛熟滴階紅何時却與徐
元直共訪襄陽龐德公
條(三百五十八)
姓纂曹州冤句有條氏條定石趙時條假冉閔時為
司空苻秦錄有北都尉條理
左傳定公四年殷民七族條氏帥其宗氏輯其分族以
法則周公
堯(三百五十九)
姓纂帝堯之後支孫以諡為姓
北史堯暄字辟邪聰敏美容貌為千人軍將太武以其
恭謹擢為中散前後從征及出使皆有克己奉公之
稱孫雄
堯雄字休武輕財重氣為瀛州刺史接下以恩為吏人
所懷
節義堯君素煬帝時為鷹揚郎將後領河東通守以
拒義師朝廷賜金券待以不死君素卒無降心常曰
吾是隋國藩邸舊臣至於大義不得不死
銚(三百六十)
見姓苑潁川郟縣後漢衛尉安城侯銚期生丹生
統傳封四代
後漢銚期字次况潁川人容貌絶異矜嚴有威光武以
為魏郡太守郡界清平郡中服其威信拜衛尉封安
城侯重於信義自為將有所降下未嘗擄掠及在朝
廷憂國愛主其有不得於心必犯顔諫諍
姚(三百六十一)
姓纂虞舜生於姚墟子孫以姚為氏焉左傳鄭大夫
姚句耳漢有諫議大夫姚平舜後胡公封陳至敬仲
仕齊又為田氏至田豐王莽封為代睦侯奉舜後子
恢避莽亂過江居吳郡改媯氏五代孫敷又為姚氏
晉載紀姚弋仲其先有虞氏之苗裔石季龍召之遷冠
軍大將軍清儉鯁直屢獻讜言無所迴避朝之大議
靡不參決公卿亦憚而推下之後請降於晉封高陵
郡公
姚襄字景國弋仲第五子少有高名雄武冠世英濟之
稱著于南夏自稱大將軍
南史姚察字伯審吳太常卿信之九世孫幼有至性六
歲誦書萬餘言十二能屬文入隋授秘書丞學行
無比
北史外戚姚黃眉魏時尚公主拜駙馬都尉
藝術姚僧垣字法衛仕梁為太醫正後封長夀縣公
唐姚思廉萬年人少受漢書於父察寡嗜慾惟一於學
初察在陳嘗修梁陳二史未就死以屬思廉故思廉
表父遺言有詔聽續煬帝又詔修區㝢圖志遷代
王侍讀高祖定京師府僚皆奔忙獨思廉侍王兵升
殿厲聲曰唐公起義兵本安王室若等不宜無禮於
王衆始却布列階下帝義之觀者歎曰仁者之勇謂
此人乎授秦王府文學王語隋事慨然歎曰姚思
廉蒙數刃以明大節古所難者思廉在洛陽遣使遺
物三百段致書曰景想節義故有是贈王即位詔
共撰梁陳書推究綜括為二家史以卒父業帝幸九
成宫思廉以為離宫游幸是秦皇漢武事非堯舜禹
湯所為
姚璹字令璋思廉孫力學才辯掞邁舉明經第永徽
後左右史唯對仗承旨仗下謀議不得聞璹以帝王
謨訓不可闕紀請仗下所言軍國政要責宰相自撰
號時政紀以授史官時政有記自璹始遷益州長
史始蜀吏貪暴璹擿發之無所容貸降璽詔慰因謂
左右曰為二千石清其身者易使吏盡清者難唯璹
為兼之
姚班璹弟篤學有立志擢明經歴六州刺史政皆有績
數被褒賜遷太子詹事兼左庶子太子失道班四上
書諫太子不用其言及敗索宫中得班諫書中宗嘉
歎
姚崇字元之陜州人少倜儻尚氣節長乃好學下筆成
章五遷夏官郎中契丹擾河北兵檄叢進崇奏決
如流武后賢之即拜侍郎后嘗語左右往周興來
俊臣等數治詔獄朝臣相逮引一切承反朕意其枉
自興俊臣等誅遂無反者然則向論死者得無冤耶
崇曰今凶豎殱夷臣以一門百口保内外官無復反
者后曰聞公之言乃得朕心聖歷三年進平章事張
易之私請於崇崇不納出為揚州刺史政條簡肅人
為紀德于碑徙同州刺史先天二年玄宗講武新豐
召崇至帝方獵渭濱即召見與俱馳獵緩速如旨帝
歡甚既罷乃咨天下事衮衮不知倦帝曰卿宜遂相
朕崇知帝大度銳於治乃先設事以堅帝意即陽不
謝帝怪之崇因跪奏臣願以十事聞云云帝曰朕能
行之崇乃頓首謝翌日拜兵部尚書同中書門下三
品封梁國公中宗時近戚奏度僧尼崇建言佛不在
外悟之于心行事利益使蒼生安穏是謂佛理帝善
之奏捕蝗帝方躬萬幾唯崇獨佐裁决故得專
任崇病痁移告凡大政事帝必令源乾曜就咨焉
崇尤長吏道處決無淹思三為宰相常兼兵部故屯
戍斥候士馬儲械無不諳記玄宗初立賓禮大臣故
老遇崇每見便殿必為之興去輒臨軒以送他相莫
如也
姚南仲華州人乾元初擢制科拜義成節度使
五代姚顗字百真京兆長安人也中條山處士司空圖
一見以為竒以其女妻之舉進士事梁為翰林學士
宋朝姚内斌盧龍人也少仕契丹周顯德末世宗北征
我太祖將兵至瓦橋關内斌為關使開門請降世宗
以為汝州刺史國初從平李筠改刺虢州太祖以西
鄙為憂以内斌為慶州刺史戎不敢犯塞號内斌為
虎盖畏其勇也在慶州積十餘年卒
姚兕字武之隴干人也父寶為隴干巡檢戰沒以兕為
右班殿直熙寧中西鄙進築兕為巡檢以功稍遷左
藏庫副使夏人舉國入寇環慶保障皆被圍兕駐荔
原堡間出竒擊之賊不敢當即引而西鬼章陷景立
于踏白城諸兵皆欲以兵直前兕請先破撒宗城用
其言一舉而克遂破踏白諸羌以報景立之役以功
累遷皇城使交趾寇邊以功領雅州刺史瀘南乞弟
叛兕以功領忠州團練使復為環慶路馬步軍副總
管改鄜延鬼章就擒遷四方館使改涇源總管移鄜
延路卒弟麟子雄古
君瑞以父寶死事補三班借職稍遷左侍禁王
韶取熙河知麟材可用為熙河管界巡檢復河州為
諸軍先以功遷内殿承制韶大會諸將飲幕下而露
骨山降羌叛報至韶目麟曰破敵者飲此麟欣然盡
巵酒擐甲馳去食未竟斬數百級還報韶大喜舉軍
盡驚知順德軍以節援李憲兵馬為前軍麟度憲不
遠鼓而出戰方酣大軍沓至大破之賊潰走王師問
罪西夏麟與劉昌祚皆為涇源行營總管聽高遵裕
節制而以兵會于靈武賊十萬餘扼我師麟引兵以
出大破之遂以師抵靈武為諸道先會班師麟復以
涇源兵為後軍賊追躡慷慨激勵士衆爭出死力卒
全師而還是役也涇源軍入為前出為殿戰常為最
而麟實將之諸將得罪例降皇城使永興軍鈐轄初
遵裕與昌祚有隙凡軍事輒沮止以故不濟後昌祚
言靈武不克實受制非戰之罪朝廷問麟是非麟曰
首至靈武昌祚之功城不能取皆臣之罪人以此多
之初復蘭州時夏人請蘭會之地麟奏書謂夏人逐
其君王師是征今秉常不廢即為順命可因以息兵
矣獨蘭會不可與願召諸將飭邊備示進討之形以
絶其望朝廷是其議紹聖中帥涇源召拜殿前副都
指揮使武康軍節度使殿前都指揮使卒贈太尉
麟將沉毅多竒策有功不自矜伐持軍紀律明下樂
為之用事兄兕盡禮兄弟並立功聲蓋一時云
晁(三百六十二)
姓纂左傳周景王子王子朝之後亦作晁字或云衛
大夫史晁之後
史記晁錯潁川人也學申商刑名以學為太常掌故為
人峭直刻深太常遣錯受尚書伏生所還上便宜事
以書稱說詔為太子舍人門大夫家令號曰知囊文
帝竒其材遷為中大夫景帝時為内史言事輒聽寵
幸傾公卿法令多所更定遷為御史大夫詔選
賢良對者百餘人惟錯為高第
北史節義晁清
藝術晁崇字子業善天文術數
宋朝晁迥字明遠澶州清豐人也自其父儉始徙家彭
門迥少從學于王禹偁舉進士為大理評事稍遷太
常丞真宗在東宫諭德楊礪稱其學行及即位宰相
吕端李沆又薦之擢右正言直史館召試翰林遷右
司諫擢知制誥雍王元份留守京師除右諫議大夫
為判官遷翰林學士同修國史進承旨時朝廷方修
禮文之事每下詔多出迥手請解禁林以為禮部尚
書以太子少保致仕召燕太清樓仁宗寵遇甚渥其
子宗慤知制誥亦與人以為榮進太子少傅召對延
和殿仁宗問洪範雨暘之應對曰比年災變仍發此
天所以警陛下願陛下修飭王事以當天心庶幾轉
亂而為祥也迥感疾絶人事屏醫藥具冠服而卒諡
文元迥善吐納養生之術性樂易純固服道甚篤
歴官臨事未嘗挾情害人真宗稱迥為好學長者楊
億嘗謂迥所著作書命無過褒而得代言之體平生
不喜術數之說而術者嘗以三命語之迥曰自然之
分天命也樂天不憂知命也推理安常委命也何必
逆計未然乎子宗慤
晁宗慤字世良以父任為尚書郎獻所為文章召試舍
人院除校勘累遷祠部員外郎知制誥入翰林為學
士兼龍圖閣學士知開封府康定元年拜右諫議大
夫參知政事會朝廷以金飾胡牀及金器賜唃厮羅
宗慤言昔仲叔于奚辭邑而請繁纓孔子以為不如
多與之邑繁纓諸侯之馬飾聖人以為不可輕與陪
臣乘輿之器可賜外臣乎必欲優其禮加賜金帛可
也慶歷二年以疾免除資政殿學士給事中未幾而
卒諡文莊宗慤性敦厚事父母至孝篤於故舊凡
任子恩皆先其族人當制甚愜人望
晁補之字无咎宗慤之曾孫也七歲能屬文王安國一
見而竒之蘇軾通判杭州延譽如不及舉進士為澶
州司戶參軍召試為秘閣校理通判揚州召還為著
作佐郎遷著作郎出知齊州紹聖初責監蘄信二州
酒税復為著作郎遷吏部郎中兼國史院編修官出
知河中府最後知泗州卒有鷄肋集七十卷
晁詠之字之道補之從弟也少有異材以蔭入官為揚
州司法參軍未就時蘇軾知揚州補之倅州事以詠
詩文獻軾軾曰有才如此獨不令一識面耶久之詠
之具參軍禮入謁軾下堂挽而上之顧謂坐客曰此
竒才也復舉進士又舉宏詞一時傳誦其文為河中
府教授元符末應詔上書罷官自是詠之蹇於仕矣
久之為京兆府司錄事秩滿除提舉崇福宫卒堂
兄說之字以道東坡嘗以著述科薦之建炎初為徽
猷閣待制奉祠
橋(三百六十三)
姓纂黃帝葬橋山子孫守冢因為橋氏
後漢橋玄字公祖梁國人舉孝廉補洛陽左尉梁不疑
為河南尹玄以公事當詣府受封恥為所辱棄官還
鄉里徵為漢陽太守
喬(三百六十四)
見姓苑狀云本喬氏黃帝之後
晉良吏喬智明字元達以德行著稱為隆慮共二縣令
號為神君
譙(三百六十五)
姓纂大夫姓曹食采於譙因氏焉漢譙隆為上林令
以忠諫拜侍中
後漢獨行譙玄字君黃巴郡人舉止敦樸遜讓有行
義
蜀志譙周字允南耽古篤學誦讀典籍欣然獨笑以忘
寢食推誠不飾為太子家令以儒行見禮時訪
大義輒據經以對三子熙賢同同亦以忠篤質素
為行舉孝廉除錫令周詞理淵通為世碩儒嘉其
行止君子有取焉
晉隠逸譙秀字元彦少而静默不交於世郡察孝廉
州舉秀才皆不就
譙令憲字景厚青州人熙載之子也登甲辰衛牓乙科
嘗從尉仙遊人甚稱之嘉定間為大卿出知婺州
焦(三百六十六)
風俗通姬姓國也按史記周武王封神農之後於焦
後以國為姓左傳曰虞虢焦滑皆姬姓也為晉所滅
有外黃令焦貢
南史焦度字文績少有氣幹氣力弓馬並絶人宋孝
武召充左右曰此真健人也
唐焦懷肅母病每嘗其唾若味異輒悲號幾絶母終水
漿不入口五日負土成墳廬守日一食杖然後起
苗(三百六十七)
姓纂風俗通楚大夫伯棼之後子賁皇奔晉人與之
苗因命氏焉漢有長水校尉苖浦王莽時有苗訢
左傳昭公五年韓起之下趙成祁午張骼苗賁皇皆諸
侯之選也成公十六年苗賁皇徇軍曰蒐乘補卒
秣馬利兵修陳固列
唐苗晉卿字元輔潞州人世以儒素稱擢進士第知吏
部選人訴索好官厲言倨色紛于前晉卿乃與相對
終日無愠色久之進侍郎充河北採訪使居三年政
化大行寬厚所至以惠化稱魏人為立生祠立石頌
美秉政七年小心謹畏練達事體百官簿最一省無
遺議者比漢胡廣自為父碑文有鵲巢碑上賊入
上黨而苗氏松檟獨無傷
宋朝苗授字授之上黨人也以父任為三班奉職稍遷
供備庫副使王韶之復鎮洮也授以兵從韶為先鋒
破香子城河州賊退圍香子以迎歸師乃以五百騎
屬授夜馳往力戰數十斬首四千級居數月又破賊
牛精谷遂取珂諾城城之賜號定羌又城香子號寧
居砦始盡得河湟故地賊復圍河州授往救之以功
遷榮州刺史知河州復以功遷引進使為涇源路鈐
轄知鎮戎軍歴秦鳳涇源熙河路總管元祐初拜武
泰軍節度使卒諡莊敏
饒(三百六十八)
見姓苑臨川漢有魯隂太守饒威人漁陽太守饒
斌永安吴志襄安長饒助
雕(三百六十九)
漢功臣有臧馬侯雕延年
調(三百七十)
周禮調人之後因官為姓
僚(三百七十一)
左傳晉陽大夫僚安魯有寺人僚祖
遼(三百七十二)
何氏姓苑有遼氏
尞(三百七十三)
魏將軍金牛子玄逃於安改為尞氏
聊(三百七十四)
風俗通漢侍中聊倉著書號聊子漢有潁川太守
聊著著萬姓譜子孫因官為氏
鄡(三百七十五)
趙大夫食采深澤鄡邑因氏焉
梟(三百七十六)
隋煬帝誅楊玄感改姓梟氏
蛸(三百七十七)
齊武帝以巴東王子響叛逆改姓蛸氏
椒(三百七十八)
左傳楚大夫椒舉之後子鳴
昭(三百七十九)
楚辭云昭屈景楚之三族也戰國時楚有昭奚恤上柱
國
招(三百八十)
風俗通漢有大鴻臚招猛
超(三百八十一)
漢有太僕超喜
麃(三百八十二)
秦始皇將軍麃公漢麃宣為太守
朝(三百八十三)
左傳蔡大夫朝吳
搖(三百八十四)
會稽越王勾踐裔孫東越王摇之後以王父名為氏居餘
杭
要(三百八十五)
吳人要離之後漢南河令要兢建中朔方大將軍要珍
囂(三百八十六)
代本云玄囂之後
蟜(三百八十七)
風俗通黃帝孫蟜極之後
名賢氏族言行類稿卷十八
