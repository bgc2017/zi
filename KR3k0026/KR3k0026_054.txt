卷五十四
名賢氏族言行類稿卷五十四
宋章定撰
司馬(千百三十二)
姓纂重黎之後唐虞夏商代掌天地周宣王時裔孫
程伯休父為司馬堯平徐方錫以官族為司馬氏在
趙者曰凱以傳劔論知名蒯瞶其後也在秦者司馬
錯孫蘄孫昌生無澤生喜生談太史公生遷漢中書
令
史記司馬耕字子牛孔安國曰宋人孔子弟子
司馬相如字長卿蜀郡成都人既學慕藺相如之為人
更名相如客於臨卭家徒四壁立琴挑文君
滌器長安著子虛賦奉使至蜀太守以下郊
迎縣令負弩矢先驅奏大人賦天子大說飄飄有
凌雲氣遊天地之間意奏封禪書為游獵賦因
以風諫賦奏天子大說
司馬遷字子長父談為太史公遷南游江淮上會稽探
禹穴窺九嶷浮沅湘北涉汶泗講業齊魯之都為
太史令紬史記石室金鐀之書罔羅天下放失舊聞
為太史公書序略有良史之才文直事核謂之
實錄
日者傳司馬季主楚人也卜於長安東市
後漢司馬均字少賓信誠行乎鄉里鄉人有争輒令祝
少賓不直者終無敢言
魏志司馬芝字子華歴甘陵沛陽太守所在有績入為
河南尹抑彊扶弱私請不行在公卿間直道而行
子岐為廷尉
司馬朗字伯逹十二試經為童子郎為堂陽長治務寬
惠不行鞭杖而民不犯禁
晉司馬彪字紹統不交人事博覽羣籍為秘書丞作
續漢書
南史司馬褧字元表少傳家業手不釋卷仕梁除尚
書祠部郎時創定禮樂建議多施行
儒林司馬筠字貞素博通經術尤明三禮梁初為既陽
令有清績入拜尚書祠部郎
文學司馬憲字景思待詔東觀為學士口辯有才地使
魏見稱於北(見丘巨源傳)
孝義司馬暠字文昇幼聪警有至性丁内艱孺慕過禮
及丁父憂廬守墓側有兩鳩棲宿廬所馴狎異常
恩倖司馬申字季和陳時為秣陵令以清能見紀有白
雀集於縣庭
北史司馬休之字季豫
司馬楚之字德秀少有英氣能折節待士仕魏為朔州
刺史在邊二十餘年以清儉著聞
司馬裔字遵胤周文帝時領河内郡守安集流人歴信
潼二州刺史清約不事生産俸禄散之親戚
唐司馬承禎字子微事潘師正傳辟穀道引術無不通
師正異之卒謚貞一先生
宋朝司馬池字和中陜州夏縣人也少好學推家財數
十萬與其諸父嘗奏名禮部將入試殿廷一日心動
不能寐曰吾母素多疾能無恙否及至内門徘徊不
能入蓋母亡為友人所匿也因語其友而友止告以
聞有疾池遂號慟而歸後舉進士曹利用薦為羣牧
判官辭不就朝廷固授之其後利用貶其黨畏罪多
從而毁之獨池在朝明利用之枉除開封府推官
為中貴人所沮方出知耀州為利州路轉運使知鳳
翔府召知諫院表懇免仁宗曰人皆嗜進池獨嗜
退何也更三司副使以天章閣待制知河中府改同
州徙杭州江鈞張從革時為兩淛轉運使惡池招搖
其事條奏之降知虢州池未謫聞吏有盗官銀稱為
鈞償私費而從革之婣犯税隂遣人私請或謂可以
此報池獨不較人以為長者徙晉州卒子光
司馬光字君實父池光為兒童時凜然如成人七歲聞
講左氏春秋大愛之退為家人講即了其大義自是
手不釋卷至不知饑渴寒暑初以父位為將作監主
簿舉進士甲科僉書武成軍判官改大理評事為國
子直講龐籍為樞密副使薦召試除館閣校理同知
太常禮院中官麥允言死特給鹵簿光言孔子不以
名器假人繁纓以朝猶且不可允言近習之臣非有
元勲大勞不可假以名器今給以鹵簿其為繁纓不
亦大乎龐籍為鄆州徙并州皆辟光通判州事遷同
知諫院改天章閣待制兼侍講仍知諫院除龍圖閣
直學士改右諫議大夫神宗即位擢翰林學士光
以不能四六辭神宗曰如兩漢制詔可也光趣出
神宗遣内臣趣光入謝遂為御史中丞兼翰林院
侍讀學士登州有不成婚婦謀殺其夫傷而不死
者吏疑其獄詔光與王安石議安石以謀與殺為
二事光言謀殺猶故殺也皆一事不可分若謀為所
因與殺為二則故與殺亦可為二邪自文彦博以下
皆附光議然卒用安石言至今天下非之王安石始
為政剏立制置三司條例司建為青苗助役水利均
輸之政置提舉官四十餘員行其法於天下謂之新
法光上疏逆陳其利害以為法如是是使百姓無有
豐凶長無休息之期貧者歸盡富者亦貧臣恐十
年之後富者無幾矣其後卒如先言神宗問朝廷每
更一事舉朝詾詾何也光曰青苗出息平民為之尚
能使蠶食下戸至饑寒流離况縣官法度之威乎惠
卿曰青苗法願取則與之不願不強也光曰愚民知
取債之利不知還債之害非獨縣官不強富者亦不
強也臣聞作法於凉其弊猶貪作法於貪弊將若之
何神宗一日問光青苗法曰此周禮泉府之職周
公之法也光曰陛下容臣不識忌諱臣乃敢冒死
言之昔劉歆用此法以佐王莽至使農商失業涕泣
於市卒以亡天下安足為聖朝法也且王莽以錢
貨民使為本業計其所得之利什取其一此於今日
歲取四分之息猶為輕也韓琦上疏論青苗之害神
宗感悟欲罷其法安石稱疾求去會拜光樞密副
使上章力辭至六七日曰陛下誠能罷制置條例司
追還提舉官不行青苗助役等法雖不用臣臣受賜
多矣不然終不敢受命神宗遣人謂光樞密兵事
也官各有職不當以他事為辭光言臣未受命則猶
侍從也於事無不可言者安石起視事青苗卒不罷
光亦卒不受命則以書喻安石三往反開論苦至猶
幸安石之至而改也且曰巧言令色鮮矣仁彼忠信
之士於公當路時雖齟齬可憎後必徐得其力諂諛
之人於今誠有順適之快一旦失勢必有賣公以自
售者意謂吕惠卿對賓客輙指言之曰覆王氏者必
惠卿也小人本以利合勢傾利移何所不至其後六年
而惠卿叛安石上書告其罪苟可以覆王氏者靡不
為也神宗猶欲用光光不可以端明殿學士出知
永興軍頃之上疏曰臣之不才最出羣臣之下先見不
如吕誨公直不如范純仁程顥敢言不如蘇軾孔文
仲勇决不如范鎮此數人者覩安石所為抗章對策
極言其害而鎮因乞致仕臣聞居其位者必憂其事
食其禄者必任其患苟或不然是為盗竊臣雖無知
嘗受教於君子不忍以身為盗竊之行今陛下唯安
石之言是信安石以為賢則賢以為愚則愚以為
是則是以為非則非諂附安石者謂之忠良攻難安
石者謂之䜛慝臣之才識固安石之所愚臣之議論
固安石之所非今日所言於陛下亦安石之所謂䜛
慝者也若臣罪與范鎮同則己依鎮例致仕若罪重
於鎮或竄或誅唯陛下裁處移知許州不赴遂乞
判西京留司御史臺以歸自是絶口不論事凡居洛
十五年再任留司御史臺四仕提舉崇福宫拜資政
殿學士神宗崩光赴闕臨衛士見光入皆以手加
額曰此司馬相公也民遮道呼曰公毋歸洛留相天
子活百姓所在數千人聚觀之光懼會放辭謝遂徑
歸洛除知陳州且過闕入見使者勞問相望於道
至則拜門下侍郎光力辭詔曰先帝新棄天下天
子幼冲此何時而君辭位邪光乃不敢辭是時民
日夜引領以觀新政而進說者以為三年無改於
父之道光慨然争之曰先帝之法其善者雖百世
不可變也若安石惠卿等所建為天下害非先帝本
意者改之當如救焚拯溺猶恐不及况太皇太后以
母改子非子改父衆議乃定山陵畢遷正議大夫
光自以未嘗受顧命不敢當不許元祐元年光始得
疾拜左僕射疾稍間將起視事詔免朝覲許以肩輿
三日一入都堂或門下尚書省光不敢當曰不見
君不可以視事詔肩輿至内東門子康扶入對小
殿且曰毋拜光惶恐入對延和殿數月復病薨於
位贈太師温國公謚文正光忠信孝友恭儉正直出
於天性自少及老語未嘗妄其好學如饑之嗜食於
財利紛華如惡惡臭誠心自然天下信之於學無所
不通音樂律歷天文書數皆極其妙晩節為冠婚喪
祭法適古今之宜自始立朝至於為相自以遭遇
聖明言聽計從欲以身徇天下躬親庶務不捨晝
夜賓客見其體羸曰諸葛孔明二十罰以上皆親之
以此致疾公不可以不戒光曰死生有命也為之益
力病革諄諄不復自覺如夢中語然皆朝廷天下事
也既沒其家得遺奏八紙上之皆手札論當世要
務百姓聞其喪罷市而往弔粥衣而致奠巷哭而過
車蓋以萬千數而京師民畫其像刻印鬻之衆置一
本飲食必祝焉四方皆遣人求之京師時畫工有致
富者紹聖初章惇擅政用周秩為監察御史秩小人
也方光薨時秩為博士議光謚為文正及是乃謂光
改更弊法為盡廢先帝政事於是追贈謚及仆所賜
神道碑再貶清海軍節度副使又追貶朱崖軍司戸
參軍元符三年復太子太保蔡京為相復追降左光
禄大夫尋除名入黨籍大觀中復太子太保靖康元
年贈太師復賜謚配享哲宗廟廷初光患歴代史
繁重學者不能徧讀請於上遂約戰國至秦二世如
左氏體為通志以進英宗命光續其書置局祕閣
以其所素賢者劉攽劉恕范祖禹為屬凡十九年而
成神宗尤重其書以為賢於荀俊親為製叙賜名
資治通鑑詔邇英讀其書云子康
康字公休幼端謹不妄言笑事父母至孝凜然有光之
風以明經擢第為富平簿光修資治通鑑奏為檢閱
文字除祕書省正字遷校書郎以父喪免服除召為
著作佐郎兼侍講康上疏曰王者以民為天民以食
為天自古禍亂之興皆由饑饉為國必有九年之蓄
乃可偹水旱除右正言以親嫌不就上疏歴陳前世
治少而亂多祖宗剏業之艱難積累之勤勞以勸
上及時嚮學守天下大器曰德曰才曰識三者皆
由於學又勸太皇太后每於禁中訓導其言切至又
言孟子為書最醇正陳王道尤明白所宜觀覽尋講
孟子遷左司諫以疾除直集賢院提點崇福宫方病
召醫李積於兖州積時年七十除老於家於是鄉民
聞之告積曰百姓受司馬相公恩深今其子病願速
往来告者日夕不絶積未至而康卒
司馬朴字文季丞相光兄旦之孫也少喪母育於外祖
范純仁紹聖初黨議起父宏坐尚書論辯得罪純仁
亦坐救黨人責永州目疾失明客至必令朴導以見
時方七歲進揖應對如成人客皆驚歎以純仁遺恩
補官宏死朴年十七徒跣護柩還人稱其孝調晉寧
軍士曹參軍通判不法轉運使王似諷朴伺其過朴
不可曰守貳為長官使下吏得陷之不唯亂常人且
不食吾餘矣死不敢奉教似賢而薦之靖康初黨禁
解同判西京國子監召為虞部員外郎遷右司金人
再次汴京郊以朴使金營金斡里雅布問其家世朴以
大父丞相告喜曰大賢之後也甚加禮乃吐腹心諭
以亟割地講和以間尼瑪哈朴兩往返以其情話執政
促其議而任事疑不决朴争甚苦已而城遂陷欽宗
思其言亟召對以為兵部侍郎朴請復使金帳及兩
宫北狩又貽書金人請存立趙氏金人憚之挟以北
去其後金欲用之朴不可竟握節而死朝廷知其忠
特贈兵部尚書
夏侯(千百二十二)
姓纂夏禹之後至東樓公封為杞侯至簡公為楚惠
王所滅弟他奔魯悼公以他夏後授爵為侯因氏焉
後去魯之沛分沛立譙為郡人
前漢夏侯嬰沛人也號滕公封汝隂侯常為太僕
夏侯始昌魯人通五經以齊詩尚書教授明於隂陽
先言栢梁臺災日至期日果災子勝
夏侯勝字長公從始昌受尚書及洪範五行傳說災異
為學精熟徵為博士光禄大夫為人質朴守正簡易
無威儀又為諫議大夫給事中遷太子太傅常
謂諸生曰士病不明經術經術苟明取青紫如俯拾
地芥學經不明不如歸耕勝從父子建字長卿自師
事勝又從諸儒問與尚書相出入者具文飾說勝非
之曰建所謂章句小儒破碎大道建亦非勝為學疏
略難以應敵建卒自專門名經為博士至少傅
魏志夏侯惇字元讓累遷大將軍七子二孫爵皆關内
侯
夏侯淵字妙才累遷拜征西將軍從曹操數戰勝虎
步關右所向無前
晉夏侯湛字孝若幼有盛才文章宏富掞蔚春華時摽
麗藻湛與潘岳友善京都謂之連璧舉賢良中
第拜郎中為野王令以卹隱為急而緩於公調政
清務閒優游多暇居邑累年朝野多歎其屈除中書
侍郎湛弟淳字孝沖子承字文子
南史夏侯詳字叔業仕宋為新汲令政有異績刺史班
下境内為屬城表仕梁遷湘州刺史善吏事為百
姓所稱位至左僕射子亶字世龍仕梁累遷吴
興太守有惠政吏人圖其像立碑頌美後為豫州刺
史輕刑薄賦務農省役人戸充復凡歴六郡三州禄
賜所得隨散親故有妓妾數十人並無被服安容每
有客常隔簾以奏之時謂簾為夏侯妓衣弟䕫字
季龍為豫州刺史兄亶先經此任並有恩惠百姓歌
曰我之有州頻得夏侯前兄後弟布政優優愛
好人士不以貴仕自高文武賓客常滿座
北史夏侯道遷歴華瀛二州刺史為政清嚴善禁盗賊
唐夏侯端夀州人高祖與相友邃數術密語高祖曰玉
牀搖帝坐不安晉得歲真人將興安天下之亂者其
在公乎帝入京師擢為河南招慰使
名賢氏族言行類稿卷五十四
