卷二十二
名賢氏族言行類稿卷二十二
宋章定撰
楊(四百三十二)
姓纂周武王子唐叔虞封於晉出公遜於齊生伯僑
歸周天子封為楊侯子孫以國為氏一云周宣王曾
孫封為晉所滅其後為氏或曰周景王之後楊氏叙
云伯僑不知周何别也
荀子楊朱哭衢塗曰此夫過舉蹞步而覺
說苑楊朱見梁王言治天下如運諸掌
楊回見趙簡子曰臣居鄉三逐事君三去君好士故
走來見簡子曰盛德之士亂世所疏也遂授以為相
而國大治
史記酷吏楊僕以嚴酷為主爵都尉前漢傳楊僕宜
陽人
前漢楊敞華隂人為軍司馬遷大司農後為丞相封
安平侯子忠忠弟惲惲字子幼以忠任為郎好
交英俊諸儒名顯朝廷作南山種豆之詩詩眼云古
人學問必有師友淵源漢楊惲一書迥出當時流輩
則司馬遷外甥故也
楊王孫厚自奉養生亡所不致臝葬矯世
楊雄字子雲蜀郡成都人其先出自周伯僑以支庶初
食采於晉之楊因氏焉少好學不為章句簡易佚蕩
口吃不能劇談默好深湛之思不汲汲于富貴不戚
戚於貧賤博極羣書度越諸子三世不徙官以耆老
次轉為大夫寂寞投閣家貧嗜酒好事者載酒
肴從游學斟酌六經楊雄仕漢親蹈王莽之變
退託其身於列大夫中不與高位者同其死抱道沒
齒與晏子同科世儒或以劇秦美新貶之是不然此
雄不得已而作也夫誦述新莽之德止能美於暴秦
其深意固可知矣序所言配五帝冠三王開闢以來
未之聞真以戲莽爾使雄善於䛕佞撰符命稱功德
以邀爵位當與國師公同列豈固窮如是哉(見容齋隨筆)
後漢楊厚字仲桓父統習天文推步之術為彭城令一
州大旱統推隂陽消伏縣界蒙澤太守使統為郡
求雨亦即降㴻厚少學父業三遷侍中後歸家教
授門生上名錄者三千餘人年八十二卒鄉人諡曰
文父
楊璇字璣平舉孝廉遷零陵太守制馬車以破賊
楊終字子山成都人習春秋顯宗拜校書郎著春秋
外傳十二篇
楊震字伯起明經博覽無不窮究諸儒語曰關西孔子
楊伯起後有冠雀銜三鱣魚飛集講堂前都講取
魚進曰蛇鱣者卿大夫服之象也數三者法三台也
先生自此升矣遷荆州刺史東萊太守所舉王密懷
金遺震曰暮夜無知者震曰天知神知我知子知何
謂無知轉涿郡太守公廉不受私謁子孫常蔬食步
行故舊欲令開産業震不肯曰使後世稱為清白吏
子孫後為太尉子秉字叔節明易自為刺史二千
石日受俸餘禄不入私門故吏賫錢百萬遺之閉門
不受遷尚書為太尉性不飲酒早喪夫人遂不復娶
所在以淳白稱常言曰我有三不惑酒色才也子
賜字伯獻遷侍中侍講于華光殿七在卿校殊位特進
五登衮職子彪字文先遷京兆尹為司徒復為太
尉子脩字德祖好學有俊才自震至彪四世太尉
德業相維為東京名族
儒林楊政字子行受梁丘易善說經書京師語曰說經
鏗鏗楊子行嗜酒不拘小節果敢自矜然篤於義
楊倫字仲理少習尚書後出補常山王傅以疾自上曰
有留死一尺無北行一寸刎頸不易九裂不恨匹夫
所執強於三軍固敢有辭
楊仁字文義習韓詩舉孝廉除為郎太常上仁經中博
士顯宗引見問當世政迹上便宜十二事
方術楊由字衮侯少習易并七政元氣風雲占侯為郡
文學掾其言多騐
魏志楊俊字秀才舉茂才為安陵令遷南陽太守宣德
教立學校吏民稱之再守南陽恩德流著殊隣異黨
襁負而至宜還本朝宣力輦轂熙帝之載
楊阜字義山為武都太守為政舉大綱已而文帝問其
何如人皆稱阜有公輔之節明帝不法服不以見阜
每朝廷會議阜常侃然以天下為己任
蜀志楊儀字威公襄陽人先主與語論軍國計策政治
得失大悦之諸葛亮出軍儀規畫分部籌度糧穀不
稽思慮斯須便了軍戎節度取辦於儀
楊洪字季林為蜀郡太守衆事皆辦忠清欵亮憂公如
家事繼母至孝
楊戲字文然為督軍從事職典刑獄論法決疑號為平
當後領梓潼太守未嘗以甘言加人過情接物
楊方字公回少好學有異才初為郡鈴下威儀公事之
暇輒讀五經賀循曰如方者乃荒萊之特苗鹵田之
善秀姿質已良但沾染未足再後為東安高梁二郡
太守
楊佺期漢太尉震之後曾祖凖太常自震至凖七世有
名德佺期沉勇果勁兄廣及弟思平皆彊獷麤暴
自云門戶承籍江表莫比
楊文宗武元皇后父其先仕漢四世為三公
隠逸楊軻少好易學業精微養徒數四疎賓異客音旨
未曾交也隠於隴山
南史楊君翼除晉夀太守清潔自守遷扶風太
守授湘州刺史為政雖無威嚴然勵已廉慎為吏人
所悦
北史楊大眼武都氐難當之孫少驍捷跳走如飛李沖
曰千載以來未有逸材若此遂用為軍主大眼謂同
僚曰今日所謂蛟龍得水之秋自茲一舉不復與諸
君齊列矣所經戰陣勇冠六軍自為將帥恒身先兵
士當其鋒者莫不摧拉淮泗荆沔之間童兒啼者
恐之云楊大眼至無不即止為荆州刺史荆蠻相
謂曰楊公惡人遂不敢復為寇盜
楊播字延慶華陰人賜爵華陰子進爵為伯為華州刺
史子侃字士業除侍中播弟椿字延夀太保侍
中卒贈太師之嘗誡子孫曰汝家仕皇魏以來乃
有七郡太守三十二州刺史内外顯職時流少比汝
等若能存禮節不為奢淫驕慢假不勝人足成名家
子昱字元略後除鎮東將軍椿弟津字羅漢除
岐州刺史巨細躬親孜孜不倦僚佐有黷貨者未曾
公言其罪常以私書切責之於是官屬感厲莫有犯
法除定州刺史時賊殘掠州境津置爐鑄鐵持以灌
賊賊遂相告曰不畏利槊堅城唯畏楊公鐵星子
遁字山才累遷尚書左丞遁弟逸字遵道有當世
才遷秦州刺史時年二十九方伯之少未有先之者
改光州刺史時災儉以倉粟賑給將死而濟者萬數
廣設耳目善惡畢聞咸言君有千里眼逸弟
諡字遵和歴衛將軍弟愔字遵彦從兄昱謂人曰
此兒駒齒未落已是我家龍文更十歲後當求之千
里外仕齊累遷尚書令典選二十餘年奬擢人物以
為己任然取士多以年貌時致謗言以為愔之用人
似貧士市瓜取其大者自居大位門絶私交
楊敷字文衍少有志操重然諾仕魏遷廷尉少卿斷獄
以平允稱子素字處道少落拓有大志不拘小節
逸羣絶倫非常之器有英傑之表周武帝拜為儀同
三司又賜以竹策曰朕方欲大相驅策故用此物賜
卿隋初為行軍元帥伐陳大破之後為太僕射詔曰
懷佐時之略抱經國之才論文則詞藻縱横語武則
權竒間出每禀戎律長驅塞垣南指而吳越肅清北
臨而獯獫摧服後拜司徒子玄感初拜郢州刺史
潛布耳目察長吏能否纖悉必知遷禮部尚書愛重
文學四海知名之士多趨其門隋帝好征伐玄感隂
求將領帝嘉之曰將門有將故不虛也素弟約字
惠伯煬帝立拜内史令約從叔巴字文殊髫齡就
學日誦千言仕周為寧都太守甚有能名
楊寬字蒙仁通敏有器幹頻牧數州號稱清簡歴居臺
閣有當官之譽子文恩字溫仁仕隋為州刺史甚
有惠政及去吏人思之立碑頌德弟紀字温範剛
正有氣局後除宗正卿判禮部尚書
楊機字顯略為洛陽令京輦伏其威風訴訟者一經其
前後皆識其名姓并記其事理歴司州别駕河北太
守並有能名除度支尚書方直之心久而彌厲奉公
正己為時所稱
楊乾運字元邀歴潼梁二州刺史
楊纂從周文經河橋芒山之戰每先登軍中咸推其勇
敢遷驃騎大將軍轉華州刺史性質樸不識文字前
後涖職但推誠信而已
楊紹字子安為鄜城郡守性恕直兼有威惠百姓安之
子雄仕隋兼宗正卿遷右衛大將軍貴寵冠絶一
時寬容下士朝野顧屬雄弟達字士達為鄯鄭趙
三州刺史文帝差品天下牧宰達為第一擢拜工部
尚書楊素每曰有君子貌兼君子心者惟楊達耳
楊荐字承略早有名譽性廉謹喜怒不形於色後使突
厥可汗稱旨遷大將軍
楊汪字元度大業中拜尚書左丞明習法令果於剖斷
號為稱職拜國子祭酒帝令百寮就學與汪講論天
下通儒碩學多萃焉論難鋒起皆不能屈
楊尚希少入太學周文帝親釋奠令講孝經詞旨可觀
擢為博士仕隋歴兵部禮部二尚書甚有雅望
為朝廷所重
孝行楊引母終哀毁過禮恨不識父追服斬衰哀慕不
改詔别敇集書標其至行
楊慶字伯悦居母憂哀毁骨立負土成墳齊文宣表
其門閭
節義楊善會字敬仁仕隋為鄃令以清正聞
唐楊恭仁隋觀王雄子也大業初與屈突通追獲賊煬
帝曰比但知卿奉法而乃勇決如此蘇威曰仁者必
有勇殆謂此邪為凉州總管久乘邊習種落情偽頡
利率衆獵其境恭仁應機設拒張疑屯示之頡利懼
而走太宗遷洛州都督性沖厚以禮自閑未嘗與
物忤時人方漢石慶
楊師道字景猷清警有才思貞觀十年拜侍中參領朝
政嘗曰吾讀孔光傳想其餘風遷中書令善草隷書
工詩與名士燕集歌詠自適後賜宴帝令賦詩少選
輒成一坐嗟伏
楊弘禮字履莊素弟之子太宗征遼拜兵部侍郎駐蹕
之役領步騎二十四軍跳出所向摧靡帝曰越公兒
郎故有家風
楊弘武遷西臺侍郎
楊再思鄭州人第明經初調玄武尉至京師舍逆旅有
盗竊之再思曰而苦貧故至此囊中檄汝無所事幸
留他物可持去初不為人言但假貸以還居宰相
十餘年
楊元琰字溫虢州人生數歲未言相者視曰語遲者神
定必為重器秀眉美鬚崇肩博頤居喪七日不食補
平棘令課第一御史表其政五遷州刺史咸有風績
悲涕慷慨志在王室中外食其家常數十人
楊瑒字瑶光華州人為國子祭酒奏有司帖試明經不
質大義又言舉選多少之限帝然其言在官清白
吏請立石紀德瑒伯父志操頗剛簡未遇時作閒居
賦以自託
楊慎矜隋齊王暕曾孫開元初為太府卿財物羡積如
丘山歲常受有數百萬任職以戶部尚書致仕
楊綰字公權華州人性沈静不好立名第進士舉詞藻宏
麗科綰為冠擢右拾遺制舉加詩賦自綰始肅宗即
位為中書舍人遷禮部侍郎建復古孝廉力田等科
天下高其議遷吏部品裁清允人服其公拜中書侍
郎同平章事制下士相賀於朝復太平舊制未幾薨
帝驚曰天不使我致太平何奪綰之速耶綰儉約
未嘗問生事禄禀造之者清談終晷而不及榮利欲
干以私聞其言必慚愧止經誥微趣學家疑晦者一
見即詣其極始輔政御史中丞崔寬豪侈城南别墅
池觀堂皇為當時第一即日遣人毁之京兆尹黎幹
出入從騶馭百數省損才留十餘騎中書令郭子儀
在邠州行營方大會除書至音樂散五之四他聞風靡
然自化者不可勝紀世以比楊震山濤謝安云
楊炎字公南鳳翔人父播舉進士退居歸養號玄静先
生炎美鬚眉峻廉隅文藻雄蔚河西吕崇賁辟掌書
記父喪廬墓側有紫芝白雀之祥詔表其閭三世以
孝行聞門樹六闕古所未有為中書舍人與常衮同
知制誥自開元後言制誥者稱常楊德宗即位拜門
下侍郎同平章事建言財賦者邦國大本而生人之
喉命先朝權制以中人雖大臣不得知無以計天下
利害臣請出之以歸有司帝從之初定令有租税庸
調法自開元承平久不為版籍法度蕪敝而丁口轉
死田畆換易貧富升降悉非向時炎疾其弊請為兩
税法炎興嶺表以單議悟天子中外翕然屬望為
賢相
楊朝晟字叔明夏州人興行間以先鋒授果毅李懷光
反父懷賓為韓游環將斬張昕懷光平父子皆為
開府賓客軍中以為榮後為邠寧節度使
楊憑虢州人善文辭與弟凝凌皆有名大歷中踵擢進
士第時號三楊憑重交游尚氣節與穆質許孟容
李鄘相友善一時歆慕號楊穆許李凌子敬字茂
孝擢進士第平判入等兼太常少卿是日二子戎戴
登科時號楊家三喜嘗為華山賦示韓愈愈稱之士
林一時傳布李德裕尤咨賞雅愛項斯為詩所至
稱之
楊於陵字達夫漢太尉震之裔長有竒志十八擢進士
韓滉謂妻柳氏曰吾求佳婿無如於陵滉居宰相於
陵不肯調退廬建昌以文書自娛滉卒德宗聞其名
拜中書舍人遷浙東觀察使越人饑請出米三十萬
石贍貧民政聲流聞入為京兆尹為嶺南節度使辟
李翺在幕府教民陶瓦易蒲屋以絶火患授吏部
侍郎器量方正節操堅明終始不失時人尊仰之
楊元卿慷慨有術略時時高論人謂狂生吳少誠跋扈
元卿與少誠言君臣大義以動其心及元濟擅襲元
卿欲困其財使不振謬說曰君若大賜將士則諸將
悦助我為持表見天子元濟許之既至則具條賊虛
實請敇諸道執元濟拜金吾衛將軍擢涇源渭節度
使墾廢屯田五千頃涇人德之徙節河陽何進滔亂
魏博獻粟二十萬石助天子經費
楊嗣復字繼之父於陵始見識於韓滉妻以其女歸謂
妻曰吾閱人多矣後貴且夀無若生者有子必位宰
相既而生嗣復滉撫背謂曰名與位皆踰其父楊氏
之慶也因字曰慶門八歲知屬文後擢進士博學宏
辭與牛李相善二人引立然不欲越父當國故擢禮
部侍郎凡一期得士六十八人多顯官開成初以戶
部侍郎同平章事鄭覃與李比廷争朋黨嗣復曰臣
位宰相不能進賢退不肖以朋黨譏非所以重朝廷
乞罷帝方委政故慰安之帝問延英政事嗣復領貢
舉時於陵自洛入朝乃率門生出迎置酒第中於陵
坐堂上嗣復與諸生坐兩序始於陵在考功擢李師
稷及第時亦在焉人謂楊氏上下門生世以為美
楊虞卿字師皋虢州人父寧有高操擢明經調臨渙主
簿棄官與陽城為莫逆交德宗以諫議大夫召城城
未拜詔寧即諭與俱來仕終國子祭酒虞卿第進
士博學宏辭為校書郎抵淮南會陳商葬其先貧不
振虞卿未嘗與游悉所賫助之累擢監察御史穆宗
初立逸遊荒恣虞卿上疏諫云云遷禮部員外郎進
吏部
楊收字藏之七歲而孤母親授經十三通大義善屬文
所賦輒就吳人號神童里人造門觀賦詩至壓敗其
藩收嘲之曰爾非羸角者奚用觸吾藩切當類此及
壯博學強記至他藝無不通毋以奉浮屠不食肉約
曰爾得進士第乃可食涔陽耕得古鐘高一尺餘
收扣之曰此姑洗角也既劀拭有刻在兩欒果然嘗
言琴通黃鍾姑洗無射三均(音韻)時有安涚者世稱善
琴且知音收問五絃外其二云何涚曰世謂周文武
二王所加收曰能為文王操乎涚即以黃鍾之宫而
奏之以少商應絃收曰文世安得武聲乎涚大驚因
問樂意以兄假未仕不肯舉進士兄假既擢進士
自浙西判官擢監察御史收亦自西川遷兄弟同臺
世榮其友
楊行密興微賤馳射武伎皆非所長而寬簡有智略善
御將士推心待物無所猜忌淮南被兵六年士民轉
徙幾盡行密初至賜與將吏帛不過數尺錢不過數
百而能以勤儉足用非公燕未嘗舉樂招撫流散輕
徭薄斂未及數年公私富庶廬州蔡儔嘗發行密
父祖墓後行密斬儔左右請發儔父母冢行密曰儔
以此得罪吾何為效之
楊烱華隂人舉神童遷盈川令張說以箴贈行戒其苛
楊思勖給事内侍省從玄宗討内難倚為爪牙
楊國忠善窺上意所愛惡而迎之以聚歛驟遷歲中領
十五餘使遷給事中兼御史中丞專判度支事恩幸
日隆蘇冕論曰設官分職各有司存政有恒而易守
事歸本而難失經遠之理捨此奚據洎姦臣廣言利
以邀恩多立使以示寵刻下民以厚歛張虛數以獻
狀上心蕩而益奢人望怨而成禍使天子有司守其
位而無其事受厚禄而虛其用宇文融首唱其端楊
慎矜王鉷繼遵其軌楊國忠終成其亂仲尼曰寧有
盗臣而無聚歛之臣誠哉是言前車既覆後轍未改
求達化本不亦難乎
五代楊涉祖收唐懿宗時宰相父嚴官至兵部侍郎涉
舉進士昭宗時為吏部尚書涉唐名家世守禮法
而性特謹厚不幸遭唐之亂拜相之日與家相對泣
下顧其子凝式曰吾不能脱此網羅禍將至矣必累
爾等唐亡事梁為平章事知貢舉子凝式有文詞
善筆札歴事五朝居於洛陽官至太子太保
楊彦詢字成章河中寶鼎人也少事青州王師範學師
範聚書萬卷使彦詢掌之晉高祖鎮太原廢帝疑其
貳心擇諸將之謹厚者佐之乃以彦詢為太原節度
副使卒贈太子太師
宋朝楊廷璋字溫玉真定人也父洪裕少漁貂裘陂有
以二石鴈授之者其翼一揜左一揜右曰吾北嶽使
也言訖不知所之是歲生女為周太淑妃明年而廷
璋生以淑妃故得賜官世宗即位除節度使國初荆
罕儒監晉州兵疑廷璋周之近親欲圖之見必懷刃
而廷璋接以至誠卒不敢發初周太祖嘗諭廷璋圖
涇帥史懿廷璋屏左右示以詔書懿受代入朝遂免
禍時論以罕儒不能加害為若有施報也未幾自鎮
來朝授静難軍節度使移鄜州
楊守一字象先其先洛陽人也唐末徙家宋鄭之間初
名守素太宗為更其名端拱元年除僉書樞密
楊業并州太原人也少任俠善射好田獵謂其徒曰我
他日為將用兵亦如鷹犬逐雉兔爾弱冠事劉崇累
遷至建雄軍節度使屢立戰功所向克捷國人號為
楊無敵太宗征太原業據城苦戰及繼元降太宗聞
其勇生致之使諭繼元以招之業乃北面再拜大哭
釋甲來見太宗得之大喜以為右領軍衛大將軍刺
代州子延昭
楊延朗下一字犯始祖名改為延昭用業蔭補供奉官業
之死太宗憫之擢延昭崇儀副使契丹入寇延昭在遂
城城小無備虜攻之甚急衆心危懼延昭集城下護
守偶大寒命汲水注城外及旦悉為冰堅滑不可近
虜遂解去拜莫州刺史契丹復寇邊延昭伏銃兵於
羊山之西自北擊之且戰且走及伏發虜衆敗績獲
其名王函首以獻進團練使官至英州防禦使延
昭智勇善戰沉嘿寡言寒不披衣暑不張蓋遇敵必
身先功成推其下故人樂為之用威振異域守邊二
十餘年虜人畏之呼為六郎
楊礪字汝礪京兆雩人也舉進士甲科真宗為襄王以
礪為記室始礪隠時嘗夜夢見一人衣冠甚古謂礪
曰汝能從吾遊乎礪隨往頃之覩宫衛嚴䆳俄陞大
殿見一南面而坐者指示礪曰此來和天尊汝異日
事之礪再拜而退及為記室謁襄王還謂妻子曰今
日見襄王正昔日夢中所見也真宗即位召入翰林
為學士咸平元年除工部侍郎樞密副使
楊徽之字仲猷建州浦城人也世尚武力父澄始業儒
徽之少好學同邑有江文蔚善賦江為善詩徽之遂
與齊名遊學于廬山是時福建屬江南亦置進士科
以延士大夫徽之恥之乃間道詣中朝應舉遂登進
士第太祖為時望所歸徽之上書言其事及太祖受
禪太宗見其書謂太祖曰此周室忠臣也太宗即位
入為史館修撰上書曰陛下嗣統鴻圖闡揚文治然
擅文章者多獲迅遷明經業者罕聞殊用且京師四
方之會太學首善之本今五經博士並闕其員非所
以厚人倫奬儒學厲賢崇化繇内及外之道也太宗
嘉之顧謂宰相曰徽之儒雅之士宜置之館殿遂判
集賢真宗即位拜樞密直學士兼秘書監咸平初始
置翰林侍讀學士以徽之為之累官至兵部侍郎
楊億字大年建州浦城人也生之夕其祖文逸夢一羽
衣自稱懷玉山人覺而億生有毛被其體其長盈尺
踰月始墮母口授以書隨即成誦七歲善屬文年十
一以童子召對試詩賦五篇下筆立成太宗歎異以
為秘書省正字真宗即位拜右正言修太宗實錄大
中祥符初為翰林學士嘗以疾在告真宗遣使挾太
醫療之億表謝真宗批紙尾賜詩有副予前席待名
賢之句其顧遇如此億於歴代典章制度尤為該洽
經傳子史百家之學罔不通貫為文敏贍數千百言
不加點竄對客談笑揮毫无滯論治道談世務必稽
古騐今究切利病厚風義重名教誘進後學樂道人
善賢士大夫翕然宗之真宗嘗謂王旦曰億辭學無
比後學皆師慕之文章有貞元元和風格自億始也
卒諡曰文
楊崇勲其先蘇州人也父全美仕太宗為殿前指揮使
崇勲少以父任為東西班承旨給事東宫真宗即位
授左侍禁累遷至四方館使屬天下久罷兵有言鬻
廏馬者崇勲曰馬者兵之用而戰之備也雖無事其
可去邪議遂格卒諡恭密
楊大雅字子政杭州錢塘人也初名侃後避真宗藩邸
名而更之唐靖恭虞卿之後虞卿孫承休唐天祐初
為吳越策禮副使因家錢塘大雅承休四世孫也舉
進士真宗時召試學士院又上書自薦乃直集賢院
久歴外官直集賢院者二十七年不遷有出其後者
往往致榮顯或笑其違世自守大雅嘆曰吾不學乎
世而學乎聖人由是以至此吾之所有不敢以薦於
人而嘗自獻於天子矣拜右諫議大夫集賢院學士
出知亳州卒
楊察字隠父其先成都人也舉進士召試學士院改著
作郎直集賢院為開封推官同修起居注出為江東
轉運使部吏頗易其年少及摘發姦伏一路悚慄召
為右正言知制誥有上書請罷有司糊名考試及變
文格使為放軼以襲唐體者察謂防禁一潰則奔競
復起文無今昔以體要為宗若肆其誕謾亦非唐氏科
選之法議遂寢御史何郯論事不得實問狀察言
御史故事許風聞若反被責問非所以為人主耳目
之官也後拜三司使卒諡宣懿察七歲始能言為
文敏贍
楊遂開封人也少善騎射應募軍中王則反于貝州遂
穴城以入賊平功第一授神衛指揮使從狄青為先
鋒至歸仁舖與儂智高遇遂挑戰身被數創手殺數
十人士卒乘之賊衆奔潰神宗時拜寧遠軍節度使
卒諡莊敏
楊繪字元素漢州綿竹人也舉進士神宗時為修起居
注知諫院建言宗室以服屬裁蔭子之數立出官之
法神宗嘉納向傳範帥京東繪請易其任以杜外戚
僥求神宗曰得卿如此言甚善誠可以止異日佞求
也宰相曾公亮用所善曾鞏為史館繪言公亮以朝
廷名器為己物乞正招權之罪鞏既罷史官繪亦罷
諫職御史中丞滕甫言繪何罪而罷神宗於是詔甫
曰繪堅求外補蓋繪未究朕意繪迹疎遠立朝寡黨不
畏強禦知無不為朕一見即知其忠直可信故擢置
言職知之亦篤矣未閱月再知諫院元祐間復待制
知杭州卒
楊傑字次公無為人妙齡擢甲科文行有名于時官太
常連六七任一朝禮樂皆賴討論遷南吕舍人入侍
講筵王荆先生皆欽重之元豐中召對上問
以佛法有無為集數十卷
名賢氏族言行類稿卷二十二
