卷二十八
名賢氏族言行類稿卷二十八
宋章定撰
程(四百七五)
姓纂顓頊重黎之後周程伯休父其後也
說苑孔子之郯遇程子於塗傾盖而語終日有間顧子
路曰取束帛一以贈先生
史記貨殖傳程鄭山東遷虜也能冶鑄富埒卓氏
前漢程不識為邊太守出擊胡能正部曲行陣軍不得
自便然軍雖煩擾虜亦不得犯並為漢名將(李廣傳)
後漢儒林程曾字秀升習嚴氏春秋著書百餘篇皆五
經通難於建初間舉孝廉遷海西令
魏志程昱字仲德有謀能斷大事膽過賁育破走袁譚
袁尚拜奮武將軍孫曉字季明為黃門侍郎
吳志程秉字德樞博通五經孫權聞其名儒徵拜太子
太傅太子登曰將順其美正敕其惡誠所賴於傅
君也
程普字德謀性好施與喜士大夫領零陵江夏南郡太
守遷盪寇將軍江表之虎臣也
晉書程衛字長玄少立操行疆正方嚴遷尚書郎侍御
史在職皆以事幹顯補洛陽令歴安定頓丘太守凡
所莅著績
南史程靈洗字玄滌少以勇力聞以戰功都督豫州刺
史進號雲麾將軍號令分明與士卒同甘苦子文
季字少卿多幹略果决有父風為超武將軍御下嚴
整軍中服其勤幹每戰為前鋒齊軍深憚之謂為程
彪
北史程駿字驎駒性機敏好學晝夜無倦容仕魏為著
作郎獻文引與論易老義謂羣臣曰朕與此人言意
甚開暢詔曰駿歴官清慎言事每惬門無挾貨之
賓室有懷道之士賜帛六百匹旌其儉德駿悉散之
親舊性介直不競時榮
唐程知節濟州人事秦王從破王世充等後為隐太子
譛之出為康州白秦王曰大王去左右手矣身欲全
得乎知節有死不敢去事平遷右武衛大將軍
程務挺洺州平恩人父名振高祖使率兵經略河北即
夜襲鄴縣俘男女千餘人以歸去數舍閱婦人方乳
者九十餘人還之鄴人感其仁太宗征遼東召問方
略不合旨帝勃然詰之名振辯對益詳帝意解謂左
右曰房玄齡常在朕前見朕嗔餘人色不能主名振
生平未識我一旦誚譲而辭吐不屈竒士哉務挺少
從父征討以勇力聞為單于道安撫大使禦突厥務
挺善綏禦士服其威愛突厥憚之不敢盗邊
程异字師舉京兆人以孝稱第明經補鄭尉精吏治厲
已竭節至平章事嘗議置廵邊使憲宗問孰可者乃
自請行身沒官第無留貲世重其廉
程千里京兆人魁岸有力擢金吾衛大將軍禄山反詔
募兵河東即拜節度使會橋壊馬顛為賊執仰首敕
諸將曰為報諸將可失帥不可失城軍中皆為泣下
增備固守賊不能下
程表師宋州人母病十旬不褫帶藥不嘗不進母終負
土築墳常有白狼黃蛇馴墓左每哭羣鳥鳴翔刺史
狀諸朝詔吏敦駕既至不願仕
程俱羅靈州人以孝聞李華為作孝贊表其行
宋朝程琳字天球永寧軍博野人也舉服勤詞學科中
選召試除集賢院仁宗即位為三司戸部判官契丹
使來以琳為接伴使契丹使蕭藴杜防藴出坐圖謂
琳曰中國使至契丹坐位高契丹使至中國坐位下
請升之琳曰此真宗皇帝所定不可改也防曰大國
之卿可乎琳曰南北兩朝安有大小防不能對仁宗
令與宰相議或曰此特細事爾將許之琳以為許其
小必啟其大力争之乃拜右諫議大夫權御史中丞
知益州召知開封府禁中火下府使治之琳曰此天
災也不可以罪人仁宗為緩其獄卒無死者久之復
知開封府明年為三司使時議者患民稅多目吏得
為姦欲除其名而合為一琳曰合而沒其名一時之
便後有興利之臣必復增之是重困民也累遷吏部
侍郎拜參知政事時元昊叛議者欲重賄唃&KR2291;囉使
討元昊因其地以與之琳曰使唃氏有其地是去一
元昊得一元昊也曷若用間使二羌不相合豈不為
中國之利乎皇祐元年拜同中書門下平章事知大
名府琳持重不撓前後守魏十年魏人愛之卒謚文
簡琳為人嚴深長於政事平時議論不少下人至朋
僚故舊飲酒笑歌不復有勢位之間
程戡字勝之許州陽翟人也擢進士稍遷為侍御史知
諫院以天章閣待制為陜西都轉運使徙知渭州知
瀛州契丹使過稱疾求小幘見戡不許曰疾則可毋
相見相見宜如禮使者竟不能屈進端明殿學士知
益州召還為給事中參知政事英宗即位加安武軍
節度使橫山酋豪請以兵乘塞而身以其属取靈夏
歸中國戡奏言諒祚數悖慢而多殺戮人人離心今
其酋豪如此可許之時英宗不豫大臣重生事不從
卒謚康穆
程振字伯起饒州樂平人也少有俊才未冠游太學張
商英陳瓘張庭堅鄒浩皆器之徽宗幸太學振以諸
生高第得官留為辟雍錄欽宗受禪召拜吏部侍郎
嘗上言大臣不協議論多駮詔令輕改失其事機如
金人拏兵且半年而兵不解者以和戰之說未一故
也裁抑冐濫如黑白易分而數月之間三變其說者
盖廟堂不能忘私而多與其黨為地故也今一人言
之以為是而行一人言之以為非而止或出聖斷隃
度而不暇疇咨或用大臣偏見而遂形播告所以動
未必善處未必宜乃輙為之反汗焉其勢不得不爾
也及金兵至河北力請諸路兵犄角擊之以牽其勢
且曰彼猖獗如此陛下猶欲守和議而不使之少有
所懲創乎欽宗是其言而不能用也除開封尹為刑
部侍郎金邀天子幸其營求索不已振被命督與梅
執禮等四人同死之
程羽字沖遠深州陸澤人也少好學舉進士太宗為開
封尹以羽為判官太宗即位拜給事中知開封府未
幾出知成都府為政寬簡蜀人便之以兵部侍郎致
仕羽性淳厚凡事循謹太宗稱其長者
程顥字伯淳西洛人也顥舉進士為鄠縣簿吕公著為
御史中丞薦為監察御史裏行前後進說甚多大要
以正人心窒物欲求賢育才為先神宗嘗使推擇人
材顥所薦十數而以張載與其弟頤為首言人主當
防未萌之欲神宗拱手曰當為卿戒之哲宗立召為
大宗正丞未行而卒始顥從周敦頤論學故其言曰
道之不明異端害之也昔之害近而易知今之害深
而難辨昔之惑人也承其迷暗今之入人也因其高
明自謂之窮神知化而不足以開物成務名為無不
周徧而其實乖於倫理雖云窮深極微而不可以入
堯舜之道天下之學非淺陋固滯則必入於此自道
之不明也邪誕怪異之說競起塗生民之耳目溺天
下於汙濁雖高才明智膠於見聞醉生夢死不自覺
也是皆正路之蓁蕪聖門之蔽塞闢之而後可以入
道顥有經濟之術不幸早死文彦表其墓曰明道先
生云弟頤
程頤字正叔以經術為諸儒倡四方從之游者甚衆哲
宗即位司馬光吕公著上其行義於朝授汝州團練
推官西京教授頤力辭又以為校書郎召至
京師除崇政說書頤在經筵以師道自居每侍講色
甚莊繼以諷諫頤聞哲宗在宫中盥而避蟻因講罷
請曰有是乎哲宗曰然誠恐傷之耳頤曰推此心以
及四海帝王之要道也崇寧初判西京國子監屏居
伊闕山數年卒學者尊之稱為先生其門人游
酢謝良佐吕大臨楊明皆著名於世
彭(四百七六)
姓纂大彭為商諸侯以國為姓盖陸終第三子彭祖
即大彭也
左傳成十六年鄭人聞有晉師告於楚救鄭彭名御楚
共王潘黨為右
哀十七年子高曰彭仲爽申俘也文王以為令尹實縣
申息封畛于汝惟其任也何賤之有
孟子彭更問曰後車數十乘從者數百人以傳食於諸
侯不以泰乎
史記彭越昌邑人
前漢彭宣字子佩淮陽人治易張禹薦其明經有威重
可任政事入為右扶風遷御史大夫封長平侯宣為
人恭儉有法度(張禹傳)
後漢彭寵字伯通南陽人
獨行彭脩字子陽會稽人也父為盗所劫脩年十五拔
佩刀持盗帥曰父辱子死盗曰此童子義士也辭謝
而去
蜀志彭羕字永平
北史彭樂字興驍勇善騎射從齊神武以軍功除肆州
刺史䢵山之戰獲魏督將僚佐四十八人諸將乘
勝擊魏大破之樂言於高歡曰黑獺漏刃破膽矣
唐彭景直瀛州人景龍末為太博士
宋朝彭乘字利建益州華陽人也舉進士與同年生登
相國寺閣顧望鄉關皆有從官之樂乘獨悵然曰親
老矣安敢捨晨昏之奉以圖一身之榮乎翌日奏乞
侍養以歸寇凖薦召試為校勘遷秘書丞集賢校理
求便親得知普州舊制蜀人不許赴蜀官特恩自乘
始其後修注闕中書擬人乘在選中仁宗曰彭乘恬
退之士也遂用之知開封府為翰林學士卒
彭汝礪字器資饒州鄱陽人也少嗜學舉進士為禮部
第一王安石得其所著詩義善之以為國子監直講
擢太子中允監察御史裏行汝礪首陳十事多人所
難言者中人王中正李憲臨邊汝礪曰漢唐以兵付
中人多致敗事神宗折之汝礪拱立不動伺間復言
神宗卒為改容罷為江西轉運判官陛辭復言今不
患無將順之臣患無諫諍之臣不患無敢為之臣患
無敢言之臣神宗察其忠慰諭久之元祐中除起居
舍人拜中書舍人紹聖初進尚書罷知成都府又降
待制知江州卒其平時與蔡確異趣確被貶又為之
力辨人以此賢之器資遺表有云土地已有餘願
撫以仁財用非不饒願節以禮佞人雖若可喜而其
患在後忠言雖若可惡而其利甚深河北流移千里
無間然江南水潦九年于兹矣(見百家詩選)
彭汝方字宜老汝礪之弟也知衢州立忠節贈龍圖閣
直學士
彭君羨福州人紹興戊午擢進士第次子演蕭
國梁榜中甲科長子渙淳熙乙未繼登第演字子
山嘉泰間嘗自江西召憲為吏部郎
平(四百七七)
姓纂韓哀侯少子婼食采平邑因氏焉秦滅徙下邑
前漢平當字子思以博士傳經術言得失後為
丞相子晏以明經歴位大司徒漢興惟韋平父
子至宰相
北史平鑒字明逹受詩禮通大義雅有豪俠氣後為懷
州刺史魏將來攻城内有井隨汲即竭鑒具衣冠俯
井而祝至旦而井泉湧溢
儒林平恒字維叔多通博聞安貧樂道不以屢空改操
魏徵為中書博士出為幽州别駕廉貞寡欲遷祕書
丞
英(四百七八)
姓纂左傳英氏國臯陶之後以國為氏
史記黥布六人也姓英氏客相之曰當刑而王其後項
王立布為九江王太史公曰英布者其先豈春秋
所見楚滅英六臯陶之後哉身被刑法何其拔興之
暴也
明(四百七九)
姓纂虞仲之後公族有井伯即百里奚也生孟明視
子孫以王父字為氏
南史明僧紹字休烈其先吳泰伯之裔僧紹明經有
儒術隐居攝山栖震寺子山賓字孝若在梁首應
五經博士之選為兖州刺史雖出撫大藩擁旌推轂
珥金拖紫而恒事屢空嘗為博士兼祭酒累居
學官甚有訓導之益弟少遐字處默位都官尚書
簡文帝曰我不喜明得尚書更喜朝廷得人後拜青
州刺史明氏自宋至梁為刺史者六人
北史明克譲字弘道博涉書史所覽將萬卷三禮論語
尤所研精龜策歷象咸得其要十四為法曹參軍朱
异嘗令詠修竹詩末君多愛賞誰貴此貞心异
甚竒之後仕隋位率更令時東宫盛徵天下才學士
至於博物洽聞皆出其下
循吏明亮字文德仕魏除陽平太守清白愛人甚有惠
政轉汲郡太守二郡人吏迄今追思之
唐明崇儼洛州人以竒技自名高宗四月憶瓜崇儼索
百錢須臾以瓜獻曰得之侯氏老人圃中帝召老人
問故曰埋一瓜失之土中得百錢
宋朝明鎬字化基密州安丘人也舉進士薛奎稱鎬有
廊廟材遂除開封府推官權京東益州路轉運使歲
歉民無積蓄盗賊間發鎬為平其物價募民為兵人
賴以安知同州閱廂軍得材武者三百人教以彊弩
奏為清邊軍最驍勇其後陜西河東悉置此軍入知
開封府王則反於貝州以鎬為安撫使城未下命文
彦博宣撫河北以鎬副之貝州平以功遷端明殿學
士彦博相以鎬參知政事未幾卒謚文烈
荆(四百八十)
姓纂楚熊繹國亦號荆支孫因氏焉
家語荆公行年十五而攝相事孔子聞之使人往觀其
為政使者反曰其朝清淨而少事
史記荆軻為燕丹報仇餞於易水歌曰風瀟瀟兮易水
寒壯士一去兮不復還及奉燕督亢圖進於秦皇圖
窮而匕首見
北史孝行荆可苦身勤力供養其母甘旨無匱乏母喪
廬墓負土成墳周文令州縣表異之
宋朝荆罕儒冀州信都人也從孫嗣少應募為控鶴卒
用兵前後凡一百五十餘戰未嘗無功亦未嘗自伐
也積官至虢州防禦使
京(四百八一)
姓纂鄭武公少子段封京謂之京城太叔因氏焉
前漢京君明東郡頓丘人本姓李推律定姓自改
為京氏治易氏事梁人焦延夀延夀常曰得我道以
亡身者京生也其說長於災變分六十卦更直日用
事以風雨寒温為候各有占驗房用之尤精房以孝
廉為郎帝數召問對曰古帝王以功舉賢則萬化成
瑞應著末世以毁譽取人故功業廢而致災異宜令
百官各試其功災異可息嘗諷用石顯凡三上封事
極言災異
榮(四百八二)
姓纂周大夫榮夷分榮叔其先食采於榮因氏焉
北史榮毗字子諶少剛鯁有局量涉獵羣言仕隋時為
華州長史後拜侍御史在朝侃然正色為百寮所憚
榮建緒毗之兄性甚亮直兼有學業仕隋歴始洪二州
刺史俱有能名
成(四百八三)
姓纂周文王第五子郕叔武之後子孫以國為氏後
為楚所滅子孫去邑為成成肅公桓公並為周卿士
左傳楚大夫成得臣若敖孫也大心成熊並其後也
左傳僖二十六年䕫子不祀祝融楚成得臣帥師滅䕫
定八年晉師將盟衛侯於專澤趙簡子曰羣臣誰敢盟
者成何曰我能盟之
成十三年劉康公成肅公會晉侯伐秦
文五年成大心帥師滅六
孟子成覸謂齊景公曰彼丈夫也我丈夫也吾何畏彼
哉
南史孝義成景雋字超范陽人父安樂淮陽太守景雋
後除豫州刺史有政績見懷
北史成淹字季文好文學有氣尚入魏授著作佐郎獻
文欲冬月巡漠北朝臣諫並不納淹上接輿釋遊論
帝覽之詔曰卿諸人不如成淹論通釋人意乃敕停
行後齊散騎常侍裴昭明散騎侍郎謝竣如魏弔
欲以朝服行事魏主客曰弔有常禮何得以朱衣入
凶庭昭明等曰受命本朝不敢輒易往返數四昭明
等固執不可魏主命著作郎上谷成淹與之言昭明
等曰魏朝不聽使者朝服出何典禮淹曰吉凶不相
厭羔裘玄冠不以弔此童穉所知也昔季孫如晉求
遭喪之禮以行今卿自江南遠來弔魏方問出何典
禮行人得失何其遠哉昭明曰二國之禮應相凖望
齊高皇帝之喪魏遣李彪來弔初不素服齊朝亦不
以為疑何至今日獨見要逼淹曰齊不能行諒陰之
禮踰月即吉彪奉使之日君臣鳴玉盈庭貂璫
曜目彪不得生人之命敢獨以素服厠其間乎皇帝
仁孝侔於有虞執親之喪居廬食粥豈得以此方彼
乎昭明曰三王不同禮孰能知其得失淹曰然則虞
舜高宗皆非邪昭明竣相顧而笑曰非孝者無親何
可當也乃曰使人之來唯齎袴褶此既戎服不可以
弔唯主人裁其弔服然違本朝之命返必獲罪淹曰
使彼有君子卿將命得宜且有厚賞若無君子卿出
而光國得罪何傷自當有良史書之乃以衣幍給昭
明等使服以致命已且引昭明等入見文武皆哭盡
哀魏主嘉淹之敏遷侍郎賜絹百匹
卿(四百八四)
姓苑有卿氏風俗通云虞卿之後戰國有卿秦為魏
將或云項羽將卿子冠軍宋義之後
衡(四百八五)
風俗通伊尹為湯阿衡子孫以衡為氏一云魯公子衡
之後以王父字為氏
行(四百八六)
周禮大行人之後
閎(四百八七)
史記周文王四友閎夭之後漢有廣陵相閎孺
橫(四百八八)
風俗通云韓公子成號橫君子孫氏焉見史記
訇(許横反四百八九)
蜀錄關中流人訇琦訇廣也
黥(四百九十)
風俗通晉大夫吕甥子孫氏焉
郕(四百九一)
郕叔之後或不去邑
城(四百九二)
風俗通云姓於事城郭園池是也
營(四百九三)
風俗通周成王卿士營伯之後
名(四百九四)
楚大夫彭名之後以王父字為氏
嬴(四百九五)
伯益之後伯益作朕虞有功賜姓嬴氏
盈(四百九六)
晉大夫欒盈之後
聲(四百九七)
蔡大夫聲子之後
嬰(四百九八)
風俗通云晉大夫趙嬰齊之後
名賢氏族言行類稿卷二十八
