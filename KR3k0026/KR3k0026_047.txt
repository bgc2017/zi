卷四十七
名賢氏族言行類稿卷四十七
宋章定撰
鄭(九百二五)
姓纂周厲王少子友受封於鄭是為桓公在畿内今
華州鄭縣是也生武公與晉文侯夾輔平王東遷於
洛徙溱洧之間謂之新鄭傳十三代至幽公為韓所
滅子孫播於陳宋以國為氏
揚子谷口鄭子真不屈其志處巖石之下名震於京師
史記鄭當時字莊陳人也任俠自喜聲聞梁楚之間為
太子舍人常置驛馬長安諸郊其知友皆天下有名
之士誡門下客至無貴賤無留門者執賓主之禮以其
貴下人
前漢鄭弘字稺卿泰山剛人與兄次卿皆明經通法律
政事次卿為太原涿郡太守弘為南陽太守皆著治
條教法度為後所述弘以高第入為右扶風京師稱
之為御史大夫
鄭吉會稽人以卒伍從軍為人彊執習外國事破車師
降日逐威振西域
鄭崇字子游哀帝時為尚書僕射每見曳革履上笑曰識
鄭尚書履聲臣門如市臣心如水
後漢鄭弘字巨君會稽山隂人太守第五倫竒之署督
郵舉孝廉拜騶令政有仁惠民稱蘇息遷淮隂太守
前漢所陳有補王政者皆著之南宫以為故事後太
尉五倫為司空班次在下每朝見弘曲躬自卑帝問
其故遂聽置雲母屏風分隔其間
鄭玄字康成北海高密人從馬融質疑義問畢辭歸融
曰鄭生今去吾道東矣孔融深敬之告高密縣為
玄特立一鄉曰鄭公鄉門閭號通德門夢孔子告
之曰起起今年歲在辰來年歲在巳既寤以䜟合之
知命當終其年遂卒經傳洽熟稱為純儒
鄭興字少贛河南人晩善左氏傳同學者皆師之數
言政事依經守義文章温雅世言左氏者多祖于
興而賈逵傳其父業故有鄭賈之學
鄭衆字仲師顯宗遣使匈奴虜欲令拜衆不為屈不忍
大漢節對氊裘獨拜
鄭泰字公業少有才略交結豪傑家富於財有田四百
頃而食常不足名聞山東為尚書侍郎遷侍御史
宦者鄭衆字季産為人謹敏有心幾一心王室不事豪
黨遷太常與議事中官用權自衆始
魏志鄭渾字文公為邵陵令課耕桑重去子之法所育
男女多以鄭為字遷陽平沛郡二太守興陂遏開
稻田民頼其利刻石頌之號鄭陂
晉鄭冲字文和博䆒儒術百家之言補陳留太守以儒
雅為德位太傅封夀光公
鄭袤字林叔父泰揚州刺史有高名袤早有識鑒荀攸
見之曰鄭公業為不亡矣為黎陽令吏民悅服太
守特見甄異為諸縣之最轉濟隂太守下車旌表孝
悌興立庠序為廣平太守以德化為先郡中愛之
徵拜侍中百姓戀慕涕泣路隅後拜光禄大夫儀同
三司子默字思元起家秘書郎考覈舊文刪省浮
穢虞松曰而今而後朱紫别矣為東郡太守値歲
飢輒開倉賑給朝廷嘉其憂國凡五升九卿默
子球字子瑜
南史鄭鮮之字道子累遷御史中丞性剛直甚得司直
之體宋初遷都官尚書時傅亮謝晦位遇日隆范
泰嘗誚鮮之曰卿與傅謝俱從聖主有功關洛今日
荅颯去人遼遠何不肖之甚後至右僕射子愔
始安太守
鄭紹叔字仲明為安豐令有能名仕梁為衛尉卿忠
於事上所聞纖毫無隠傾心接物多所舉薦
鄭灼字茂昭勵志儒學尤明三禮仕陳兼國子博士
北史鄭羲字幼麟開封人文成末拜中書博士後為兖
州刺史政以賄成西門受羊酒東門沽賣之子懿
字景伯閒雅有政才為孝文所器遇拜黃門侍郎出
為齊州刺史弟道昭字僖伯孝文饗侍臣與兄懿
俱侍坐孝文歌曰白日光天兮無不曜江左一隅獨未
照懿歌曰雲雷大振兮天門闢率土來賓一正歷道
昭歌曰皇風一鼓兮九地匝戴日依天清六合累遷
國子祭酒歴光青二州刺史子述祖字恭文有風
檢為先達所稱譽齊遷兖州刺史父亦嘗為此
州百姓歌曰大鄭公小鄭公相去五十載風教猶相
同及病曰一生富貴足矣以清白之名遺子孫
死無所恨
鄭道邕字孝穆以清約自居行岐州刺史留情綏撫績
為天下最周文帝歎美之徵為京兆尹子譯字正
義位至上柱國隋文立有定策之功
鄭偉字子直倜儻有大志每以功名自許後為華州刺
史前後涖職皆以威猛為政吏人莫敢犯禁盗賊亦
為之休止
鄭頤字子默天保中遷中書侍郎
隠逸鄭修少隠於岐南凡谷不交世俗雅好經史專意
玄門
唐鄭善果鄭州人為魯郡太守母崔氏賢明暁政治嘗
坐閣内聽處决中理則悦有不可引至牀下責愧之
故善果所至有績號清吏
鄭元璹字德芳善果從父兄諭罷可汗兵數年始得還
帝勞曰卿不辱於虜輩蘇張矣拜鴻臚卿突厥攻
太原詔元璹持節往既至虜以不信咎中國元璹隨
語折讓無所屈太宗賜書曰知公口伐可汗如約遂
使邊火息燧朕何惜金石賜於公哉後轉左武侯大將軍
鄭權汴州人擢進士第佐涇原節度劉昌府昌入朝度
其軍必亂以權寬厚容衆留主後務昌去軍果亂權
挺身明諭殺首亂者一軍畏伏穆宗立持節為回
鶻告哀使權識詣魁然有閎辨與可汗争曲直持議
明壯虜禮異之
鄭餘慶字居業鄭州人三世皆顯宦少善屬文擢進士
第憲宗立復平章事遷尚書僕射餘慶以宿德進公
論浩然歸重少砥礪行已完潔仕四朝其禄悉周
所親常語人曰禄不及親友而侈僕妾者吾鄙之後
生内謁必引見諄諄教以經義務成就儒學奏議類
用古言從父絪第在南餘慶第在北世謂南鄭相
北鄭相云子澣
鄭澣本名涵第進士遷右補闕敢言無所諱憲宗嘗謂
餘慶曰涵卿令子而朕直臣也可更相賀為侍講
學士帝使稡擷經史為要錄愛其博而精進尚書左
丞子處誨從讜
鄭處誨字廷美文辭秀拔撰明皇雜錄為時所傳
鄭從讜字正求及進士第進門下侍郎沙陀都督李國
昌擾邊朝廷以為憂乃拜從讜為節度兼招討使自
擇參佐皆一時選士人比太原為小朝廷言得才多
也時新亂之後日有殺掠從讜貎温而氣勁多謀而
善斷將士欲為惡者輒先覺誅之軍中由是遂安時
鄭畋以宰相鎮鳳翔移檄討賊兩人以忠義相提賊
尤憚之號二鄭云
鄭珣瑜字元伯鄭州人大歷中以諷諫主文科高第四
遷禮部侍郎為河南尹性嚴重少言未嘗以私託人
人不敢謁以私既至清静惠下賤歛貴發以便民
治河南比張延賞而重厚堅正過之進門下侍郎同平
章事李實為京兆尹剥下務進奉珣瑜顯詰曰進奉
出何色邪子覃
鄭覃以父蔭補累諫議大夫文宗召為翰林侍講學士
於經術該深諄篤守正帝尤重之同平章事病俗浮
夸又言文人多佻薄帝嘗謂百司不可使一日弛
惰覃曰救世之敝在先責實帝坐延英論詩工否
曰孔子所刪三百篇其非雅正者烏足為天子道哉
以宰相領祭酒請太學五經置博士所居第不加飾
侍講每以厚風俗黜朋比再三為天子言始以經
籍刓繆建言願與鉅學鴻生共力讎刊太學示後世法
詔可
鄭朗字有融覃弟起居郎文宗與宰相議政見朗執筆
螭頭謂曰向所論事亦將記之乎朗曰臣執筆所書
者史也故事天子不觀史始舉進士相者言君當
貴然不以科第進俄而有司擢朗第一既又覆實被
放相者賀曰安之已而果相
鄭絪字文明幼有竒才善屬文所交皆天下名士擢進
士宏辭高第遷中書舍人奏罷統軍用麻帝見絪曰
宰相不能拒中人得卿言乃悟帝召絪草立太子
詔絪不請輒書曰立嫡以長跪白之帝頷乃定本
以儒術進守道寡欲所居不為烜赫事以篤實稱善
名理學世以耆德推之
鄭薰字子溥擢進士第累吏部侍郎時數大赦階正議
光禄大夫者得蔭一子門施戟薰却之不肯叙端
勁再知禮部舉引寒俊士類多之既老號所居為隠
巖蒔松於庭號七松處士
鄭肅字乂敬第進士書判拔萃擢太常少卿有疑議往
咨必據經條答臨義不可奪挺挺有大臣節同平
章事與李德裕叶心輔政子仁表豪爽有文嘗以
門閥文章自高曰天瑞有五色雲人瑞有鄭仁表
鄭綮字藴武及進士第補廬州刺史黃巢掠淮南綮檄
請無犯州境巢笑為歛兵州獨完僖宗嘉之歲獲贏
錢千緡藏州庫後它盗至終不犯鄭使君錢大順後
王政微每以詩謠託諷其語多俳諧故使落調世號
鄭五歇後體後忽拜相宗戚詣慶綮搔首曰歇後鄭
五作宰相時事可知矣
鄭畋字台文舉進士時甚少有司上第籍武宗疑索所
試自省乃可奏為宣武推官以書判拔萃擢渭南尉
劉瞻薦入翰林為學士知制誥書詔紛委畋思不
淹晷成文燦然無不切機要當時推之進同平章
事明年為鳳翔節度使募銳兵五百號疾雷將境中
盗不敢發會黃巢䧟東都帝出梁洋畋上謁曰將相
悞國臣請死以懲無狀帝勞遣畋曰臣當以死報國
中和元年賊將王璠率衆三萬來攻畋設伏以待
璠遁去擒其子斬之威動京師巢大懼不敢西謀當
此時微畋天子幾殆帝聞捷曰朕知畋不盡儒者之
勇乃爾為人仁恕姿采如峙玉
鄭欽說試五經擢第初梁任昉大同四年七月於鍾山
壙中得銘曰云云時莫能辨者昉五世孫升之寫以
授欽說欽說出使得之於長樂驛至敷水三十里而
悟曰云云升之大驚其智
鄭虔鄭州人掇當世事著書八十餘篇玄宗愛其才為
置廣文館以虔為博士宰相曰令後世言廣文博士
自君始虔乃就職追紬故書可誌者得四十餘篇
蘇源明名其書為會粹善圖山水好書常苦無紙
貯柿葉數屋歲久殆遍嘗自寫其詩并畫以獻帝大
書其尾曰鄭虔三絶學長於地里山川險易兵戍
無不詳嘗撰天寶軍防錄言典事該諸儒服其善著
書時號鄭廣文在官貧約淡如也杜甫嘗贈以詩曰
才名四十年坐客寒無氊云
五代鄭仁誨字日新太原晉陽人也初事唐將陳紹光
紹光為人驍勇而好使酒嘗因醉怒仁誨拔劍欲殺
之左右皆奔走仁誨植立不動無懼色紹光擲劍於
地撫仁誨曰汝有器量必富貴非吾所及也漢高
祖為河東節度使周太祖居帳下時時往過仁誨與
語甚懽每事有疑即從仁誨質問仁誨所對不阿周
太祖益奇之漢興周太祖為樞密使乃召仁誨用之
顯德元年拜樞密使世宗攻河東仁誨留守東郡
明年冬以疾卒
宋朝鄭獬字毅夫安州安陸人也為人俊邁不羣舉進
士第一授將作監丞通判陳州召試直集賢院修起
居注遂以右司諫知制誥京師大雨水詔求直言
獬上䟽曰臣竊觀陛下發德音下明詔以求忠言然
臣愚未知陛下將欲實用之邪抑欲因災異舉應故
事以文之邪苟欲文之則固無可議必欲實用之則
於此時四方交草累疏繁叢委至而陛下以一日萬
幾之餘未能周覽亦不過如平時章疏關機密者則
留中不出繫政體者則下中書屬兵機者則下樞密
院兩府覆奏又以下羣有司及郡邑卒無所施行而
後止如是則有求諫之名而無求諫之實所謂應故
事者等耳以臣所謂宜選官屬令專掌羣臣所上章
疏日許兩府及臣番休便直便殿坐與之從容條講
其可者則熟究而行之不可則罷之有疑焉則廣詢
而後決之使羣臣得而衆事舉此應天之實也出
知荆南府至神宗即位除翰林學士知開封府王安石
參知政事不悅獬宰相富弼在告遂除獬翰林侍讀
學士知杭州徙青州以疾提舉鴻慶宫卒
鄭居中字達夫開封人也舉進士大觀元年拜同知樞
密以鄭貴妃親嫌除中太一宫使宣和二年進少師
封宿國公初遼國叛臣李良嗣來歸陳滅燕之策
蔡京童貫主其事時居中為相力陳不可又謂京曰
朝廷議夾攻大遼此出李良嗣欲快已意爾公為大
臣國之元老不能守兩國盟約輒造事端誠非妙算
且本朝與遼國通好百五十年兵不識刃農不加役
漢唐和戎未有如我宋之盛公何以遽興此舉公今
若導上棄約復燕無乃不可乎京曰惟上厭歲幣五
十萬之多故有此意居中曰公獨不思漢世和戎用
兵之費乎使百萬生靈肝腦塗地公實為之由是議
稍寢後復議舉兵燕山平進位太保不拜卒贈太師
諡文正帝親表其隧曰政和寅亮醇儒宰臣文正鄭
居中之墓子修年億年皆至侍從億年靖康之
難没於金晩得南歸高宗擢為資政殿大學士位
視執政
文藝鄭文寳字仲賢南唐以文知名後舉進士召為殿
中丞為陜西轉運使寇凖謂其熟西事
卓行鄭俠字介夫福州福清人也嘗從王安石學舉進
士調光州司法參軍至京師會安石秉政俠見安
石具言青苗免役保甲用兵之害不答又數以書論
之久之得監安上門安石猶使其子雱與其客黎東
美諭意俠曰果欲援俠成就之取所獻利民便物之
事行其一二使進而無愧不亦善乎是時久不雨
流民愁苦萬狀俠乃繪為圖奏疏上之銀臺司翌
日罷保甲等十有八事民間歡呼相賀越三日大雨沾
足暇日聞子姪誦詩考槃之義曰弗諼者弗忘君
之惡弗過者弗過君之朝弗告者弗告君之善碩人
之於君有卷卷之不忍也故永矢以絶之俠歎曰是
何言與古之人在畎畝不忘其君況於賢者一不用
而忿戾若是哉盖弗諼者弗忘君也弗過者弗以君
為過也弗告者弗以告他人也其存心如此
孟(九百二六)
姓纂魯桓公子慶父之後號曰孟孫因以為氏又衛
公長子孟縶之後亦曰孟氏鄒有孟軻字子輿(闕)
秦孟說
左傳昭四年孟孫為司空以書勲
成十六年宣伯曰魯之有季孟猶晉之有欒范也政令
於是乎成
文公二年秦伯用孟明視增修國政重施於民三年
秦伯伐晉濟河焚舟晉人不出遂自茅津濟封殽尸
而還遂伯西戎用孟明也
論語孟懿子問孝孟武伯問孝孟公綽為趙魏老
則優
孟子孟施舍之養勇也曰視不勝猶勝也量敵而後進
慮勝而後會孟施舍似曾子
新序魯孟獻子䀻於晉宣子觴之曰子之家孰與我家
富獻子曰吾家甚貧惟有二士曰顔回兹無靈者使
吾邦家安平百姓和協惟此二者耳吾盡於此矣容
出宣子曰彼君子也以養賢為富我鄙人也以鐘石
金玉為富孔子聞之曰孟獻子之富其著於春秋宜
矣
前漢儒林孟卿善為禮春秋子喜字長卿父使喜從田
王孫受易喜好自稱譽有施孟梁丘之學
後漢孟敏字叔建荷甑墮地不顧而去郭林宗問其意
甑已破矣視之何益林宗異之因勸令學十年知名
公俱辟並不屈
孟嘗字伯周會稽人為合浦太守海出珠寶先宰守採
求不知紀極珠漸徙於交趾界嘗到官易前敝未踰
歲去珠復還
蜀志孟光字孝裕博物識古無書不覽讀書當務閎
遠者位至大司農
晉孟觀字叔時東光人少好讀書解天文為黃門侍
郎遷積弩將軍封上谷郡公
隠逸孟陋字少孤武昌人吴司空宗曾孫兄嘉征西長
史陋少而貞立清操絶倫以文籍自娛口不及世事
喪母毁瘠殆於滅性名著海内命為參軍稱疾
不起
南史孟懷玉從武帝平京口定建鄴以功封鄱陽縣侯
弟龍符驍果有膽氣早為武帝所知
孟顗字彦重衛將軍昶之弟昶顗並美風姿時人謂之
雙珠(見謝靈運傳)
北史孟表字武達歸魏除兖州刺史領馬頭太守
孟威字能重累遷沃野鎮將
孟信字修仁家世傳儒學而未有通官遂棄書從軍仕
魏為趙平太守政尚寬和
循吏孟業字敬業齊清河王岳召為法曹及謁見岳心
鄙其眇小後尋業斷決處謂曰卿斷決之明可謂有
過軀貎之用遷東郡太守以寬惠著名麥一莖五
穗嘉禾一莖九穗咸以為政化所感
唐孟簡字幾道德州人舉進士宏辭連中元和中拜諫
議大夫知匭事為常州刺史州有孟瀆久淤閼簡治
導溉民田凡四千頃以勞賜金紫以工部侍郎召
還尤工於詩游江淮間尚節義與之交者雖歿視
卹其孤不少衰
孟郊字東野湖州人性孤介少諧合韓愈一見為忘形
交年五十得進士第調溧陽尉笠澤叢書李賀記
為兒時在溧陽聞白頭書佐云孟東野貞元中為尉
溧陽昔為平陵縣縣南五里有投金瀨瀨南八里有
故平陵城周千餘步基址坡陁才高三四尺而草木
甚盛率多大櫟叢篠蒙翳如塢如洞其池窪下積水
沮洳深處可活魚鼈幽邃可喜東野得之忘歸郊
為詩有理最為愈所稱卒張籍謚曰貞曜先生
孟浩然少好節義隠鹿門山年四十乃游京師嘗太學
賦詩一座嘆伏王維私邀入内署俄玄宗至浩然匿
牀下維以實對帝喜曰朕聞其人而未見也詔出帝
問其詩浩然自誦所為至不才明主棄之句帝曰卿
不求仕而朕未嘗棄卿柰何誣我因放還王維過郢
州畫像於刺史亭因曰浩然亭更曰孟亭
盛(九百二七)
姓纂周同姓國也為齊所滅穆天子傳盛姬之國也
羊傳云成降于齊師成者盛也諱滅同姓故言成也
有司徒盛吉後漢有盛道
晉書盛彦字翁子廣陵人年八歲答戴昌贈詩甚慷慨
母疾失明食必自哺之為本邑大中正
唐盛彦師宋州人少任俠隋末為澄城長高祖授為行
軍總管從平京師與史萬寶鎮宜陽李密叛萬寳懼
彦師笑曰請以數千兵為公梟首遂斬密以功封葛
國公
宋朝盛度字公量杭州餘杭人也舉進士稍遷至直史
館司戶部判官契丹犯邊數上疏論邊事奉使陜西
參質漢唐故地繪為西域圖以獻旋遷知制誥嘗奏
事便殿真宗問其所上西域圖内出絹命工别繪度
因言前已圖漢所置酒泉張掖武威燉煌金城五郡
比復究尋五郡之東南自秦築長城西起臨洮東至
遼碣延袤萬里有郡有軍有守提襟帶相屬𤇺火相
望其形勢偹禦亦至矣唐始置節度使後又以宰相
兼領用非其人有河山之險而不能固有兵甲之利
而不能禦豈不惜哉乃復繪其山川道路區聚壁壘
為河西隴右圖以獻為翰林學士景祐二年拜參知
政事後知應天府以太子少傅致仕卒諡文肅
正(九百二八)
宋正考父之後魏志永昌太守正帛
慶(九百二九)
姓苑公族慶父之後有慶封封字子家齊相聘魯車
盛美晉有大夫慶鄭
聖(九百三十)
見姓苑
竟(九百三一)
姓苑竟氏楚人
名賢氏族言行類稿卷四十七
