卷二十七
名賢氏族言行類稿卷二十七
宋章定撰
黃(四百五十三)
姓纂陸終之後受封於黃後為楚所滅以國為氏
史記黃歇楚人也封為春君既相楚與君等方
爭下士招致賓客以相傾奪輔國持權客三千餘人
其上客皆躡珠履新序云楚使黃歇使於秦秦昭
王方使白起與韓魏共伐楚黃歇適至聞其計上書
於昭王昭王乃止黃歇受約歸楚解弱楚之禍全強
秦之兵黃歇之謀也
黃霸淮陽人也為潁川太守治以禮義道不拾遺男女
異路獄無重囚賜爵關内侯召為京兆尹後至丞相
漢書云霸字次公為潁川守力行教化而後誅罰
咸稱神明不易聾丞田者讓畔治為天下第一
霸材長於治民及為相功名損於治郡所居民富
所去見思(循吏傳)
後漢黃憲字叔度汝南人陳蕃周舉嘗相謂曰時月之
間不見黃生則鄙吝之萌復存乎心郭林宗曰叔度
汪汪若千頃波澄之不清淆之不濁初舉孝廉又
辟公府暫到京師而還竟無所就隤然其處順淵
乎其似道
黃瓊字世英江夏人公卿多薦之公車徵拜議郎遷尚
書僕射初隨父在臺閣習見故事及後居職練逹官
曹争議朝堂莫能抗奪轉太尉封邧鄉侯居公位舉
奏州郡素行貪汚至死徙者十餘人海内由是翕然
望之
黃琬字子琰瓊之孫幼而辯慧對日食云日食之餘如
月之初遷五官中郎將
黃允字子文以雋才知名郭林宗見而謂曰卿有絶人
之才足成偉器然恐守道不篤將失之矣後司徒
袁隗欲為從女求姻見允而嘆曰得婿如是足矣允
聞而黜遣其妻夏侯氏婦辭去數允隱匿穢惡十五
事允以此廢於時
酷吏黃昌字聖真拜宛令政尚嚴猛好發姦伏大姓戰
懼皆稱神明遷蜀郡太守宿惡大姦皆奔走他境
黃香字文疆江夏人九歲失母思慕憔悴鄉人稱其至
孝京師號曰天下無雙江夏黃童除郎中肅宗詔
香詣東觀讀所未嘗見書累遷尚書令後以為東郡
太守上䟽讓曰臣少為諸生典郡從政固非所堪
蜀志黃忠字漢升勇毅冠三軍為後將軍疆摯壯猛用
作瓜牙
黃權字公衡在蜀為鎮北將軍降魏為車騎將軍司馬
宣王問曰蜀中有卿輩幾人又曰黃公衡快士也
吳志黃蓋字公覆零陵人凢守九縣所在平定赤壁之
役建策火攻後加偏將軍為江表之虎臣
晉藝術黃泓字始長妙天文秘術兼博覧經史
南史黃回拳捷果勁勇力兼人
黃法氍字仲昭少勁捷有膽力以戰功授平南將軍後
為豫州刺史
唐黃碣閩人喜學問軒然有志向同列有假其筆者怒
曰是筆它日當斷大事不可假董昌為威勝軍節
度使表碣自副及昌反碣諫曰大王拔田畝位將相
不能盡忠王朝乃自尊大誅滅無種矣
宋朝黃履字安中邵武人也少遊太學舉進士召試為
館閣校勘後御史中丞相時大臣有罪罰金履奏賈
誼有言遇之以禮則羣臣自喜嬰之以廉耻則人矜
節行羣臣且然况大臣乎故罪有可惡黜之可也可
恕釋之可也豈可以罰金示辱哉御史翟思言事
有旨詰所自履諫曰御史以言為職非有所聞則無
以言今乃究其自來則人將懲之而臺諫不復有聞
矣恐失開言路之意事遂寢哲宗即位請外知越
州召還復為御史中丞上章乞黜責呂大防之黨以
正典刑徽宗即位召拜尚書右丞
黃葆光字元暉歙州黟縣人也少孤刻志於學崇寕初
以朝廷遣使航海撫諭高麗使副辟之以行補官調
齊州司理參軍近臣薦其才召遷監察御史左司諫
言事切直會歸明人李良嗣撰北征錄平邊書規進
用命以為祕書丞葆光上疏論五不可謂良嗣以凶
黠忿鷙之資犯肆赦不原之罪亡命沙漠免死而已
妄作平邊等書萬一語泄致生嫌疑為患不細祕書
省圖書之府以外人為之有累國體時三省密院史
員猥雜葆光言非元豐舊制今奉入則越從班品秩
則幾執政輕蔑名器蠧秏國用無敢誰何吏疆官弱
未有如此徽宗嘉納之於是非元豐法所載一切
罷去因入對徽宗以旱乾為念葆元退而上疏曰
人君有屈己逮下之心而人臣無歸美報上之意者
能致隂陽之變人君有惠慈惻怛之心而人臣無柔
順欽承之意者能致隂陽之變葆光天資剛正尚氣
節善論事會文切理不為横義所移
黃庭堅字魯直洪州分寕人幼警悟讀書數過輒成誦
舅李常見之以為一日千里舉進士調葉縣尉又為
大名府教授初蘇軾見庭堅詩於孫覺之坐
上異之後遇李常于濟南見其詩以為超逸絶塵獨
立萬物之表者由是聲名始震召為校書郎為神
宗實錄檢討官始庭堅與秦觀張耒晁補之皆游蘇
軾之門號四學士一文一詩出人爭傳誦之紙價為
高而庭堅之詩尤妙晩節位益黜名益高世以配蘇
軾謂之蘇黃庭堅嘗游灊皖樂山谷寺石牛洞之林
泉因自號山谷道人天下皆稱曰山谷而不名字之
先蘇軾嘗薦庭堅自代其略曰瑰瑋之文妙絶當世
孝友之行追配古人世以為實錄云今大卿犖通守
榮寺簿㽦先生之後
黃公度字師憲莆田人父静嘗為京畿提舉公度紹興
間御試第一人不偶時相久方召為考功員外郎有
知稼翁集十二卷陳正獻洪内翰為序䟦公度喜作
詩倅肇慶日與定之先生唱和有句云嗜酒揚雄官
拓落耽詩沈約瘦伶俜何時把臂論今古經庫君
一啟扄子浩嘗知邵州銊亦俱登科乃公度之諸孫
也(見莆陽志)
黃裳字冕仲南劒州人元豐間擢進士第一人官終尚
書贈端明殿學士自叙其平生所為文云演峯之下
劒渾之濱予家在焉牛斗之光上下相照風雷之信
有時變現而予常以自適獨遊乎其間或曳履以穿
雲或拏舟而泛月惟意所在乘興而言收拾遺藁得
若干卷故以演山名其集王温州悅為誌其首
黃中美字文昭其先自光州徙閩遂為昭武人元祐間
登進士第歷官朝議大夫信德府司錄事晦翁朱先
生嘗誌其墓曰熙寕以來羣小相師士大夫酣豢之
餘心志潰爛不可收拾宜其禍變危廹而皆不知以
為憂倉卒迎降而皆不知以為耻棄君叛父奉賦稱
臣而皆不知以為辱也而猶復有如公者出於其間
金人入城官吏拜降惟恐居後公獨奮然誓死不屈
變姓名匿里巷中寇退乃出還次京師適遭變故城
中擁張邦昌而立之一時公卿俛首聽命公獨感憤
投檄致其事以去子永存字堅叟以才能有聞于世
上聞其名召為尚書郎軍器堅出為淮南轉運副使
孫龜朋今為南雄守曾孫大金陳亮榜登科改秩見
待南城之次
臧(四百五十四)
姓纂魯孝公子彄食采於臧是為僖伯
家語好生篇漆雕憑曰臧氏家有守龜焉名曰蔡文仲
三年而為一兆武仲三年而為二兆孺子容三年而
為三兆(文仲魯大夫臧孫辰也武仲臧孫紇也子昭伯從弟臧會)
顔回篇顔回問曰臧文仲武仲孰賢子曰武仲賢哉
國語魯語篇魯饑臧文仲言於君盍以名器請
糴於齊公曰誰使對曰辰也備卿臣請如齊
仲尼曰有臧武仲之知不容於魯
左傳隠五年公將如棠觀魚臧僖伯諫曰凡物不足以
講大事其才不足以備器用則君不舉焉(僖伯魯公子彄之子也)
桓二年取郜大鼎於宋納于太廟臧哀伯諫周内史聞
之曰臧孫逹其有後於君違不忘諫之以德(哀伯)
(僖伯之子名達曰臧孫氏)臧宣叔臧孫許也(文仲子)
襄十七年齊侯代我北鄙師自陽關逆臧孫至於旅松
鄹叔紇臧賈臧疇帥甲三百宵犯齊師
後漢君翁潁川人從光武征戰諸將稱其勇從
破羣賊數䧟陣郤敵拜輔威將軍謹信質朴常見任
用封朗陵侯撫鳴劔而抵掌志馳伊吾之北
魏志臧洪字子源父旻歷中山太原太守所在有名洪
舉孝廉為郎太守張超請為功曹稱其才略智數海
内竒士也又曰子源天下義士
臧霸字宣高執義征暴清定海岱功莫大焉遷鎮東將
軍位特進每有軍事常咨訪焉
南史臧燾字德仁宋武敬皇后兄少好學善三禮操行
為鄉里所稱武帝拜為太常雖外戚貴顯而彌自冲
約所得禄俸與親戚共之子䆳為宜都太守䆳
子凝之學涉有當世才文帝引見時上與何尚之論
鑄錢事凝之便于其語次對傳僧祐止之凝之大言曰
明主難再遇便應盡行所懷上與往復十餘反辭旨
有詮序上深賞焉後為尚書左丞子寅次子稜後
為參軍稜子嚴字彦威幼有孝性居父憂以毁聞
孤介未嘗造請多所諳記尤精漢書歷義陽武寕郡
守郡界蠻左獨以數門生單車入境羣蠻悦服嚴
族叔永甄丁所生母憂三年廬于墓側歷江夏太守
子盾字宣卿累遷御史中丞公性強甚稱職後為
中領軍管天下兵要監局事盾為人敏贍有風力長
於撥繁職事甚理盾弟厥字獻卿為晉安太守郡
居山海常結聚逋逃上以二千石討捕不能止厥下
車宣化凶黨皆襁負而出自是居人復業然政嚴百
姓謂之臧彪前後再兼中書通事舍人卒於兼司農
卿所掌之局大事及蘭臺廷尉所不能决者敕並付
厥辯斷精明咸得其理卒後有撾登聞鼓訴求付清
直舍人帝曰臧厥既亡此事便無所付其見知如此
子操尚書三公郎
臧熹字義和燾之弟也習騎射志立功名後領建平巴
東二郡太守領竒兵平城都子質字含文出為建
平太守甚得蠻楚心又歷巴東太守吏人便之年始
三十屢居名郡好言兵文帝謂可太任以為徐兖二
州刺史魏太武攻旴𣅿質為輔國將軍救之報大武
書以童謠言寇馬飲江水佛狸死卯年云云太武卒
觧圍而去上嘉質功以為雍州刺史
隱逸臧榮緒純篤好學隱教授自號披褐先生
倉(四百五十五)
姓纂黃帝史官倉頡之後春秋時周有倉葛
左傳僖二十五年晉啓南陽陽樊不服倉葛呼曰德以
柔中國刑以威四夷宜吾不服也
魏志倉慈字孝仁為長安令清約有方吏民畏而愛之
遷燉煌太守抑挫權右撫恤孤羸一歲决刑曾不滿
十人民夷翕然稱其德惠恤理有方為魏代之名
守
北史孝行倉䟦居母憂毁瘠見稱州里詔標門閭
唐(四百五十六)
姓纂帝堯陶唐氏之後裔封唐侯周成王滅唐子孫
以國為姓又左傳唐成公國于比陽今唐州是也
左傳僖十五年晉饑秦伯餼之粟曰吾聞唐叔之封也
箕子曰其後必大晉其庸可冀乎
尚書微子之命唐叔得禾異畝同穎獻諸天子王命唐
叔歸周公于東作歸禾(唐叔成王母弟後封晉)
荀子非相今之世梁有唐舉相人之形狀顔色(相李斯蔡澤者)
新序齊楚攻魏魏使人求救於秦秦救不出魏人有唐
且者年九十餘謂王曰老臣請西說秦令兵先臣出
可乎魏王曰敬諾遂約車而遣之且見秦王秦遂發
兵救之又秦興兵欲攻魏司馬唐且諫君曰段干
木賢者也而魏禮之天下莫不聞無乃不可加兵乎
君以為然乃按兵而輟
後漢方術唐檀字子産少遊太學習易詩春秋尤好災
異星占教授常百餘人
晉唐彬字儒宗有經國大度而不拘行檢累遷郡别駕
去奉使詣相府計事于時僚佐皆當世英彦見之莫
不欽悅有廊廟材除尚書水部郎出補鄴令道德
齊禮朞月化成遷弋陽太守明設禁防百姓安之以
平吳之功為右將軍
北史唐和字幼起初臣蠕蠕後歸魏太武優寵之待以
為上客為濟州刺史甚有稱績徵為内都大官評决
獄訟不加捶楚察疑竇者甚多世以是稱之
唐邕字道和少明敏有才幹仕齊除中書舍人文宣嘗
望并州城曰此何等城或曰金城湯池帝云我謂唐
邕是金城此非也在齊一代典執兵機為趙州刺史
抑挫豪強公事甚理位至尚書令
唐永少耿介有將帥才讀班超傳慨然有萬里之志在
魏為北地太守與賊戰未嘗敗北時語曰莫陸梁恐
爾逢唐將遷為幽州刺史夷人送者當路遮留數日
始得出境子瑾字附璘博涉經史雅好屬文雍容
富文雅周文召拜尚書員外轉吏部尚書銓綜衡流
雅有人倫之鍳為蔡州刺史歷拓州硤州皆有德化
人吏稱之
唐書唐儉字茂系并州人事親以孝聞見隋亂隂說秦
王建大計貞觀初使突厥
唐次字文編建中初及進士第竇參數薦之參被貶次
為辯謗略三篇上之後憲宗嘗覧善之謂學士沈傳
君人者宜所觀省然編錄未盡卿可廣其書
起周訖隋增為十篇更號元和辯謗略
唐璿字休璟少孤授易於馬嘉運傳禮於賈公彦舉明
經高第聖歷中授凉州都督吐番率騎寇凉州休璟
被甲先登六戰皆克西突厥舉兵相攻安西道閉
武后詔休璟計議屯置盡如休璟策后曰恨用卿晩
后誚楊再思等曰休璟練知邊事卿輩十不當一蓋
休璟以儒者號知兵
唐臨字本德京兆人為萬泉丞尉有輕囚久繫方春農
事興臨說令可且出囚使就畝畝不許臨曰有所疑
丞執其罪令移疾臨悉縱歸與之約囚如期還獄俄
持節按獄交州出冤繫三千人累遷大理卿高宗嘗
錄囚臨占對無不盡它日復訊餘司斷者輙紛訴不
已獨臨所訊無一言帝問故答曰唐卿斷囚不冤所
以絶意帝歎曰為獄者固當若是乃自述其考曰形
如死灰心若鐡石云臨儉薄寡欲不好治第宅性旁
通專務掩人過見妻子必正衣冠唐皎臨之兄
唐紹神龍時為太博士
宋朝唐介字子方荆南人也舉進士遷著作郎為御史
裏行三司使張堯佐一日除四使介與諫官包拯等
力争卒奪堯佐二使頃之復除介獨争之不能得求
全臺上殿不許自請從不報於是劾宰相文彦博獨
專宰政凡有除授多非公議乞罷彦博而相富弼
仁宗怒甚郤其奏不視且言將貶介介曰臣忠義憤
激雖鼎鑊不避也即貶介春州别駕蔡襄言貶介太
重會仁宗亦中悔明日改英州别駕又明日彦博
罷而介自是以直聞天下復召為殿中侍御史他日
介奏曰臣繼今言不行必將固爭爭之急或更坐黜
是臣重累陛下願聽解言職後為龍圖閣直學士
英宗時召為御史中丞神宗即位遷給事中擢
三司使遂拜參知政事介為人簡伉以敢言見憚
神宗謂其先朝遺直也故大用之既卒諡質肅子淑
問義問待問嘉問之問淑問嘗為御史
唐恪字欽叟錢塘人也四歲而孤舉進士嘗知榆次縣
有愛在民召對為提舉河東常平徙江東轉運判官
會䍧柯獻地命以屯田員外郎往撫諭夷人始自疑
裹甲以逆之恪盡撤兵衛獨將騶卒數十人往夷人
望見歡呼投兵聽命入為右司員外郎遷起居舍人
恪言國家與契丹結好百有餘年邊備益弛宜及今
無事時以漸為之不然且有後悔徽宗曰卿勉為
朕行即以為集賢殿修撰河北都轉運使以右文殿
修撰知滄州滄當河下流一日河决水至城下不沒者
三板恪率官吏乘城救護有塩場正當下流使决之
或曰塩法重水决而壊且得罪恪曰殺吾身而全一
城吾之願也命趣决之踰宿而水去城以得全除延
康殿學士知潭州時方崇尚道家言恪入辭從容言
曰孔子之所以為道者曰毋意毋必毋固毋我老氏
之所以為道者曰去甚去奢去泰今方士之言汗漫
無稽宜無聽用且皆市井之庸流耳豈足與語聖人
之至道哉
唐庚字子西眉州丹稜人也善屬文舉進士稍用為宗
子博士張商英薦其才除提舉京畿常平庚為文精
密通於世務作明治察言閔俗存舊等篇學者稱之
皇(四百五十七)
風俗通云三皇之後因氏焉左傳鄭大夫皇頡
左傳襄九年宋使皇鄖命校正出馬工正出車備甲兵
庀武守
襄十七年宋皇國父為太宰為平公築臺
宣十二年鄭皇戌使如晉師曰楚使驟勝而驕鄭師為
承楚師必敗
成十八年鄭皇辰侵城郜取幽丘伐彭城
南史儒林皇侃吳郡人九世祖皇象為青州刺史侃少
好學尤明三禮孝經論語為國子助教梁武召入夀
光殿說禮記義帝善之加散騎侍郎
三國皇象字休明幼攻書得其妙中國善書者不能及
也(見廣陵志)
光(四百五十八)
姓纂田光之後秦末子孫避地以光為姓
晉光逸字孟祖胡母輔之目為竒才俊器薦於東海王
越以門寒而不召再薦越即辟焉與輔之等飲不捨
晝夜時人謂之八逹後為給事中
汪(四百五十九)
姓纂汪芒氏之後禮記有汪踦魯人也
汪藻字彦章狀其先公行實曰汪氏軒轅皆古國名春
秋時童子踦以功顯魯孔子韙之中間譜系不傳至
五季有自歙之黃墩徙婺源還珠者於公為九世祖
子孫因家焉用高貲為江佐著姓汪縠字次元生子
彦章孫覿仲益誌其墓曰建炎紹興間天子仗一劒
出入兵間以建中興之烈當是時公為中書舍人翰
林學士一時之詔令往往多出公手學士大夫傳誦
以比陸宣公後斥居永州年益高文益竒詩益工華
妙精深與柳義曹相望於數百載後文章格力與其
相上下子七人恬悟恪憺憻憘悻
襄(四百六十)
姓纂魯莊公子遂號襄仲子孫以諡為氏
後漢襄楷字公矩好學博古善天文隂陽之術桓帝時
宦官專權上疏論災異之戒後舉方正不就鄉里宗
之
桑(四百六十一)
姓纂秦大夫子桑之後以王父字為氏
晉書桑虞字子深仁孝自天父母喪毁瘠骨立廬于墓
側五世同居閨門邕穆
唐桑道茂者寒人失其系望善太一遁甲術待詔翰林
屢上言皆驗
五代桑維翰字國僑河南人也為人醜怪身短而面長
常臨鑑以自竒曰七尺之身不如一尺之面慨然有
志於公輔初舉進士主司惡其姓與喪同音有人勸
其不必舉進士可以從它求仕者維翰慨然乃著日
出扶桑賦以見志又鑄鐵硯以示人曰硯弊則改而
他仕卒以進士及第晉高祖滅唐而興晉乃維翰之
力也繼拜平章事兼樞密使維翰狀貎既異素以威
嚴自持晉之老將大臣無不屈服
洋(四百六十二)
海陵有此姓自云洋川侯之後
芳(四百六十三)
風俗通云漢有幽州刺史芳乘
嘗(四百六十四)
君之後
良(四百六十五)
鄭穆公子去疾字子良孫良霄以王父字為氏漢有河
問相良就又有良賀
湯(四百六十六)
殷湯之後以諡為姓宋有道人湯惠林
狼(四百六十七)
左傳晉大夫狼曋齊有狼蘧疏河南官氏志叱奴氏
改為狼
囊(四百六十八)
左傳楚莊王子貞字子囊之後子孫以王父字為氏其
孫令尹囊瓦字子常
蒼(四百六十九)
風俗通云八凱蒼舒之後
傍(四百七十)
西羌姓也
疆(四百七十一)
左傳晉大夫疆劒後漢疆華又漢陽太守疆釋之並見
風俗通
羌(四百七十二)
晉石冰將羌迪之也
卬(四百七十三)
漢公卿表御史大夫卬
穰(四百七十四)
風俗通田穰苴諸田之族子孫因氏焉高平姓苑云今
高平有穰氏
名賢氏族言行類稿卷二十七
