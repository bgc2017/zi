卷三
名賢氏族言行類稿卷三
宋章定撰
江(五十一)
姓纂云嬴姓顓頊玄孫伯益之後爵封於江後為楚
所滅以國為氏
史記儒林瑕丘江生為穀梁春秋
前漢江充字次倩趙國邯鄲人也為人魁岸容貌甚壮
武帝異之曰燕趙固多竒士拜為直指繡衣使者
督三輔盜賊禁察踰侈貴戚近臣多奢僣充皆舉劾
奏請没入車馬
後漢江革字次翁事母孝鄉里稱曰江巨孝舉孝廉復
舉賢良方正轉諫議大夫詔縣以穀千斛賜之巨孝
之稱行於天下
晉江統字應元静默有遠志時語曰嶷然稀言江應元
轉太子洗馬在東宫累年甚被親禮子虨字思
玄終於國子祭酒惇字思悛孝友淳粹高節邁俗
虨之昆弟江左馳聲
江逌字道載殷浩北伐請為諮議參軍用䙝雞以燒
賊營後遷太常在職多所正諫道載之正諫洋
洋盈耳
江灌字道羣舉秀才為治中别駕領晉陵太守遷御史
中丞性方正視權貴蔑如也不屈節於權臣子績
字仲元為御史中丞奏劾無所屈撓
南史江夷字茂遠少自藻勵為後進之美仕宋歴吏
部尚書為吴郡太守後為右僕射子湛字徽深仕
宋轉吏部尚書餉饋盈門一無所受在選職公平無
私不受請謁
江斆字叔文湛之孫為丹陽丞袁粲為尹嘆曰風流不
墜政在江郎仕齊為吏部郎轉都官尚書不為權
倖降意子蒨字彦標仕梁歴尚書吏部郎蒨弟
曇字彦德少學涉有器度位太子詹事曇弟禄字
彦遐篤學有文章形貌短小神明俊發位錄事參軍
蒨子紑字含潔好莊老玄言尤善佛義父卒墓
廬終日號慟不絶聲紑子揔字揔持仕陳歴尚書
令
江智深夷之弟子愛好文雅辭采清贍遷尚書吏部郎
江秉之字玄叔祖逌在宋為烏程令以善政著名東土
徵為建康令為政嚴察部下肅然後為山隂令人戸
三萬政事繁擾秉之御繁以簡常得無事補新安
太守轉臨海並以簡約見稱在郡作一書案去官留
以付庫
江謐字令和秉之孫為于湖令強濟稱職仕齊以有才
幹遷掌吏部
江祏字弘業仕齊為中書令以外戚親要權冠當時
江淹字文通不事章句之學留情於文章起家南徐州
從事升降承明之闕出入金華之殿仕齊拜中
書侍郎王儉曰卿年三十五已為中書侍郎才學如
此何憂不至尚書金紫所謂富貴卿自取之在尚
書非公事不妄行在官寬猛能折衷為南司足以
振肅百寮明帝曰自宋以来不復有君今
日可謂近世獨步少以文章顯後夢郭璞問其取
筆乃探懷中五色筆以授之
江革字休映弱冠舉秀才為建康令為政明肅豪強憚
之行江州事以清嚴為屬城所憚遷御史中丞彈
奏豪權一無所避為度支尚書好奬進閭閻為後
生延譽衣冠士子翕然歸之子德藻補新渝令政
尚恩惠頗有異績
江子一字元亮慷慨有大志為遂昌曲阿令皆著美績
文學江洪工屬文為建陽令(見吳均傳)
孝義江柔之字叔遠孝悌通亮位至臺郎又江軻字
伯倫以篤行知名
孝義江泌字士清母墓為野火所燒三日哭淚盡繼之
以血時有與泌同名者世謂泌為孝泌以别之
北史江式字法安祖瓊字孟琚晉馮翊太守善蟲篆父
紹興為秘書郎掌國史二十餘年以謹厚稱卒趙郡
太守式少傳家學篆體尤工後歴著作郎
江悦之字彦和好兵書有將略梁初進號冠軍將軍
子文遥少有大度輕財好士拜咸陽太守勤於禮
接人所疾苦大盜猾吏無不知郡中震肅政為雍州
諸郡之最為安州刺史善於綏納甚得物情
江夢孫字脩之九江湓城人諸生弟子不遠數郡而至
者百人春誦夏弦以時講聞鼓箧函丈庠序常盈先
主輔政欲廣賢良之術聞其德業遂以幣帛䀻之為
芸閣郎甚被親禮後辭歸鄉里先主固留不止既
還家門生弟子復至乃率身耕稼躬事繼母旦則冠
帶入門温凊親饋飲饌退則更常服力操耒耜耨耘
暮而歸易衣侍膳畢然後就庠序集門生弟子說釋
經義如故時號為縉紳先生一門百口敦睦如一子
孫學業各授一經孝禮兼持江左稱之卒葬之日自
遠方至者幾千人而服縗絰徒跣者百許嗣主聞之
美其才茂德逸故贈國子司業優賜葬物(出江南野史)
宋朝江公望字民表睦州人也舉進士建中靖國元年
由太博士除左司諫時御史中丞趙挺之與戶部
尚書王古等同治赦文挺之劾古傾天下之財以為
私惠者公望以謂上登極大赦欲與天下更始一切
蠲免豈容古以私意能傾天下之財上疏曰人君所
以知時政之利病人臣之忠邪無若諫官御史之為
可信也患聞知之不博也故聽以風聞雖事有不實
聞無不言至若挟情肆誣快私忿關上聽陛下不可
以不察也臣聞挺之與古論事每每不合屢見言氣
懷不平之心有待而發俚語有之官事私讎此小人
之所不為而挺之安為之豈忠臣乎公望諫諍有體
朝野稱為得人
江休復字鄰幾開封陳留人也與尹洙蘇舜欽遊舉進
士調藍田尉遷殿中丞召試充集賢校理通判廬州
知同州累遷刑部郎中修起居注休復善著書其為
文章淳雅尤長於詩善隷書喜琴奕飲酒與人交久
而益篤云
龐(五十二)
姓纂曰周文王子畢公高之後封於龐鄉因氏焉
新序魏龐恭於太子質邯鄲謂魏王曰議臣過者三人
願王察之王曰寡人知之矣讒口果至遂不得見
後漢龐萌山陽人
龐參字仲逹為漢陽太守郡人任棠有竒節參先候之
棠以薤一大本水一盂置戶屏前自抱兒孫伏於戸
下參思其意曰水者欲吾清也拔大本薤者欲吾擊
強宗也抱兒當戶欲吾開門恤孤也參在職果能抑
強助弱以惠正得民虞詡薦其有宰相器能後為太
尉錄尚書事
逸民龐公襄人居峴山之南未嘗入城府夫妻相敬如
賓劉表問曰先生苦居畎畆而不肯官禄何以遺子
孫乎公曰世人皆遺之以危今獨遺之以安未為無
所遺也遂擕妻子登鹿門山采藥不反
魏志龐德字令明每戰常陷陣却敵太祖聞其驍勇拜
立義將軍常乘白馬關侯軍謂之白馬將軍後為
關侯所得罵侯曰寧為國家鬼不為賊將也諡策
曰惟侯戎昭果毅蹈難成名聲莅當時義高在昔
龐涓字子異以忠烈聞拜駙馬都尉遷西海太守
蜀志龐統字士元為南州士之冠冕守耒陽令在縣
不治免官魯肅曰龐士元非百里才也使處治中别
駕始當展其驥足先主以為治中從事
北史龐晃字元顯以良家子周文帝署為大都督領親
信兵常置左右仕隋拜右衛將軍為懷州刺史
唐龐堅京兆人歴潁川太守安禄山反南陽節度使魯
炅表堅為長史與賊將阿史那承慶相攻自正月盡
十一月不肯降
龐嚴字子肅夀州人第進士舉賢良方正第一太和五
年權京兆尹強幹不阿貴勢
龐師古曹州南華人也從梁太祖屢立戰功(事見五代史)
宋朝龐籍字醇之單州城武人也舉進士累擢殿中侍
御史慶歷四年召拜樞密副使籍請併省官屬徙兵
就食於是邊費什省七八八年為參知政事明年以
工部侍郎為樞密使籍言近世養兵務多而不精請
與中書議簡汰之法仁宗疑焉籍曰儻有一夫之呼
臣請以百口償之卒省兵八萬人皇祐三年拜同中
書門下平章事昭文館大學士儂智高叛命狄青
為宣撫使或言青不可專任仁宗以問籍籍曰青起
行伍若以文臣副之則號令不專不如不遣也仁宗
然之及捷書至仁宗謂籍曰非卿執議豈能成功
籍卒諡莊敏籍曉法令長於吏事治民有惠愛特於
治軍甚嚴士卒聳畏之
逢(五十三)
姓纂曰夏殷諸侯有逢公伯陵封齊土其後子孫氏
焉
左傳僖公六年許男見楚子面縛銜璧大夫衰絰楚子
問諸逢伯對曰昔微子啟如是武王禮而命之使復
其所楚子從之
成公二年齊師陳于鞌邴夏御齊侯逢丑父為右齊侯
曰姑剪滅此而朝食不介馬而馳之
哀公元年逢滑當陳懷公曰臣聞國之興也以福其亡
也以禍
後漢逢萌字子慶為亭長既而擲楯嘆曰大丈夫安能
為人役哉去之長安復解冠挂東都城門光武連徵
不起
雙(五十四)
顓頊之後封於雙蒙城因以為氏天水状云後魏
有涼州刺史疊水公雙士洛因家天水生彌周河州
刺史平涼公生瑒生士洛右武衛大將軍定相二州
總管杭州刺史吕國公生萬弘萬夀東郡白馬縣
唐瀛吕二州刺史雙子符
邦(五十五)
見姓苑
涳(五十六)
見纂要文
郗(五十七)
姓纂曰己姓青陽氏之後蘇忽生支子封郗邑因氏
焉
晉郗鑒字道徽高平金鄉人漢御史大夫慮之玄孫也
博覽經籍躬耕隴畆吟咏不倦以儒雅著名累遷太
子中書舍人元帝初為兖州刺史明帝即位王敦專
制拜安西將軍鎮合肥敦忌之表徵還與敦相見鑒
曰丈夫既潔身北面豈可偷生屈節靦顔天壤耶敦
素君之心聞鑒言大忿之拘不遣敦之黨與譛
毀日至鑒舉止自若初無懼心敦謂錢鳳曰郗道徽
儒雅之士名位既重何得害之乃放還臺遂與帝謀
滅敦既而錢鳳攻逼京都假鑒節加衛將軍都督從
駕諸軍事固辭不受軍號鑒曰羣逆縱逸其勢不可
當可以算屈難以力競百姓懲往年之暴皆人自為
守乘逆順之勢何往不克帝從之以尚書令領諸屯
營及鳳等平封高平侯帝以其有器望萬幾動静輒
問之假節鎮廣陵尋而帝崩鑒與王導等並受遺
詔輔少主進位車騎大將軍開府儀同三司及祖約
蘇峻反中書令庾亮宣太后口詔進鑒司空鑒奉詔
流涕設壇場大誓三軍鑒登壇慷慨三軍争為用命
會峻死蘇逸等走吴興鑒遣李閎追斬之拜司空加
侍中更封南昌縣公以先爵封其子曇卒諡文成
初鑒值永嘉喪亂在鄉里甚窮餒鄉人以鑒名德
傳共飴之時兄子邁外甥周翼並小常攜之就食鄉
人曰各自飢困以君賢欲共相濟耳恐不能兼有所
存鑒於是獨往食訖以飯著兩頬邊還吐與二兒後
並得存後邁位至護軍翼為剡縣令鑒二子愔曇
郗愔字方回少不交競弱冠除散騎侍郎不拜性至孝
居父母憂殆將滅性服闋襲爵南昌公徵拜中書侍
郎再遷黃門侍郎時吴守缺欲以愔為太守愔自以
資望少不宜超莅大郡朝議嘉之轉為臨海太守會
弟曇卒益無處世意在郡優游頗稱簡默諡文穆
三子超融冲超最知名
郗超字景興一字嘉賓少卓犖不羈有曠世文度交游
士林每在勝拔善談論義理精微愔好聚斂積錢數
千萬超好施一日中散與親故都盡其任心皆此類
也桓温辟為征西大將軍掾温英氣高邁罕有所推
與超言常謂不能測遂傾意禮待超亦深自結納時
王珣為温主簿亦為温所重府中語曰髯參軍短主
簿能令公喜能令公怒超髯珣短故也尋除散騎侍
郎謝安與王坦之嘗詣温論事温令超帳中以聽
之風動帳開安笑曰郗生可謂入幕之賓矣太和中
温有枋頭之敗尋有夀陽之捷超就温宿中夜謂温
曰明公都無所慮乎温曰卿欲有言耶超曰明公既
居重任天下之責將歸於公矣若不能云云不足鎮
壓四海震服宇内豈可不深思哉温深納其言母
喪去職服闋除散騎常侍不起以為臨海太守加宣
威將軍不拜卒凡超所交友皆一時秀美雖寒門後
進亦援而有之及死之日貴賤操筆而為誄者四十
餘人其為衆所宗貴如此
郗曇字重熙少賜爵東安縣開國伯朝論以曇名臣之
子每逼以憲制年三十始拜通直散騎侍郎遷中書
侍郎尋除尚書吏部郎拜御史中丞仍除比中郎將
都督徐兖青幽揚州領徐兖二州刺史假節鎮下邳
卒諡曰簡子恢嗣
郗恢字道胤少襲父爵散騎侍郎累遷給事黃門侍郎
領太子右衛恢身長八尺美鬚髯孝武深器之以為
有藩伯之望假節鎮襄陽恢甚得關隴之和降附者
動有千計以功進征虜將軍
郗隆字弘始蹇亮有匪躬之節初為尚書郎轉左丞在
朝為百竂所憚
唐郗士美字和夫兖州人父純舉進士拔萃制策皆高
第張九齡李邕稱之自拾遺七遷至中書舍人處
事不回為元載所忌遂還東都號伊川田父德宗召
為學士不拜世高其節士美年十二通五經史記
漢書皆能成誦父友蕭穎士顔真卿柳芳與相論繹
曰吾曹異日當交二郗之間矣充昭義節度使
討王承宗最先有功憲宗喜曰固知士美能辦吾事
承宗懼會詔班師然威振兩河而生平與人交重然
諾以是名重於世
怡(五十八)
姓纂曰本姓墨台孤竹君之後因避事改焉後魏有
怡寬遼西人生峯後周樂陵公生昂都公光清河公
北史怡峯字景阜遼西人本姓墨台少以驍勇聞
翊戴周文進爵為伯拔迴洛復潼關威名轉盛加
儀同三司後拜夏州刺史沈毅有膽略得士卒
心當時號驍將
麋(五十九)
姓纂曰楚大夫受封南郡麋亭因以為姓東海朐
山漢有麋竺麋芳宋有麋勖之又麋信撰說要注
穀梁
蜀志麋竺字子仲拜安漢將軍雍容敦雅而幹翮非所
長待之以上賓之禮未嘗有所統御雍容風議見
禮於世子威官至虎賁中郎將威子照虎騎監
自竺至照皆便弓馬善射御
祈(六十)
晉隠逸祈嘉字孔賓清貧好學依學官誦書為書生
都養以自給博通經傳精究大義教授門生百餘
人張重華徵為儒林祭酒依孝經作二九神經天
錫謂為先生而不名之
皮(六十一)
姓纂曰風俗通周卿士樊仲皮之後後漢有諫議大
夫皮究下邳後漢上計掾秦嘉集序皮仲固撰
晉有尚書郎皮湛
北史皮豹子漁陽人少有武略太武時拜使持節仇
池鎮將有威信以前後戰功擢為内都大官子懷
喜復為仇池鎮將申布恩惠夷人大悦
皮景和善騎射初以親信事齊神武授通州刺史趫
捷有武用累遷尚書侍中景和於武職中兼長史
事又性識平均故頻有美授時詔獄多常令景和
按覆據理執正由是無枉濫子信機悟有風神位
儀同三司於勲貴弟子中稱其識鑒卒洮州刺史
皮日休唐之文士(未見傳)所著請韓文公配饗書桃花賦
九調七愛悼價諸篇見之文粹通鑑廣明間黃巢
入長安以太博士皮日休為翰林學士子光業晉
天福間為吳越王錢元瓘丞相
禆(六十二)
姓纂曰鄭大夫禆諶禆竈宣城姓苑云今宣州有禆
氏
論語為命禆諶草創之
左傳襄公二十九年禆諶曰舉不踰等則位班也擇善
而舉則世隆也諶能謀事
禆竈好言災異子産曰竈焉知天道
施(六十三)
姓纂曰魯惠公子施父尾生施伯伯孫傾叔生孝叔
惠公五代孫也因氏焉漢有博士讐
左傳桓公九年曹太子朝賓之以上卿初獻樂奏而嘆
施父曰太子其有憂乎非嘆所也
成公十一年聲伯以其外弟為大而嫁其外妹放施孝
叔
前漢儒林施讐字長卿沛人從田王孫受易梁丘賀薦
之拜為博士與五經諸儒雜論同異於石渠閣
南史恩倖施文慶陳後主以為中書舍人明閑吏職
心算口占應時條理大被親幸
猗(六十四)
姓纂曰史記云猗頓魯富人河東猗頓自魯居之
又史記猗頓用盬鹽起與王者埒富
揚子學行篇猗頓之富以為孝不亦至乎
孔叢曰猗頓魯之窮士聞朱公富往而問術焉公曰子
欲速富當畜五牸乃適西河大畜牛羊於猗氏之南
十年之間其息不可計貲擬王公馳名天下
眭(六十五)
姓纂曰趙大夫食采於眭邑因以為氏趙郡邯鄲
為郡著姓漢有符節令眭弘字孟
前漢眭弘字孟魯國蕃人也少時好侠鬭雞走狗長乃
變節從瀛公受春秋以明經為議郎至符節令推
春秋之意以辨立石起柳之異
北史隠逸眭夸少有大度不拘小節耽好書傳不以世
務經心浩然物表高尚不仕寄情丘壑或謂夸曰
吾聞有大才者必居貴仕子何獨在桑榆乎乃著知
命論以釋之
支(六十六)
姓苑云人姓琅琊姓苑云今琅琊有支氏西域石
趙司空支雄傳云其先月支胡人也晉有高僧支遁
字道林天竺人
唐支叔才定州人隋末荒饉母為賊執叔才告以情賊
憫其孝為解母病癰叔才吮瘡注藥及亡廬墓有白
鵲止其傍高宗表異其家
綦(六十七)
姓苑云義興人河南官氏志綦連氏改為綦
北史綦儁字&KR0710;顯孝莊時為滄州刺史甚為吏人畏悦
後兼吏部尚書佞巧能候當途子洪實字巨正
位尚書左右郎嗜酒好色無行檢
綦連猛字武兒少有志氣便弓馬齊神武時以軍功
封廣興縣侯梁使来聘求角武藝遣猛接之梁人
引弓兩張皆三石猛併取四張叠輓之過度梁人嗟
服出為定州刺史寬惠清慎吏人稱之
箕(六十八)
姓纂曰箕子殷畿内同姓諸侯也左傳晉大夫箕鄭
箕遺漢有西華令箕堪
新序魏文侯曰吾一見箕季而得四焉教我無奪農時
也無侵封疆也下無侵上也無多斂於百姓也
尚書洪範惟十有三祀王訪于箕子
祁(六十九)
姓纂曰帝堯伊祁氏之後左傳晉大夫祁奚生午午
生盈生勝姓苑云今扶風有此姓唐刑部員外郎祁
順之樂陵祁順之後代居滄州
六一先生為祁衛尉墓碑惟太原祁氏其先黃帝之
子二十五人一食於祁遂為氏太原晉公盛於春秋
之際祁氏亦盛於晉其後世遠而衰子孫亡散之他
國有居譙者即為譙人
左傳襄君子謂祁奚能舉善矣稱其讎不為諂
立其子不為比舉其偏不為黨
襄公十六年晉平公即位祁奚為公族大夫改服修官
烝于曲沃
奚子祁午奚曰擇子莫若父
公羊傳宣公六年趙盾之車右祁彌明者國之力士也
仡然從乎趙盾而入
說苑祁射子見秦惠王王說之於是唐姑䜛之復見惠
王懷怒以待之非其說異也所聽者異也
晉隠逸祈嘉見前祈姓
名賢氏族言行類稿卷三
