卷十三
名賢氏族言行類稿卷十三
宋章定撰
袁(二百六十五)
姓纂媯姓舜後陳胡公之胤胡公生申公申公生靖
伯甫甫七代孫莊爰伯諸生濤塗以王父字為氏代
為上卿字或作爰轅其實一也
史記袁盎(漢書作爰盎)楚人也字絲以兄噲任為中郎諫
宦者趙同參乘夫人同坐亦以數直諫不得久
居中丞相申屠嘉引為上客後為楚王相所言不
用病免居家與閭里浮沈鬭雞走狗盎雖家居景帝
時時使人問籌策
後漢袁安字邵公汝南人舉孝廉除隂平長任城令所
在吏人畏而愛之為河南尹政號嚴明初安父沒
訪求葬地道逢三書生指一處云葬此當世為上公
須臾不見遂葬其所占之地故累世隆盛子敞字
叔平少傳易經歴位司空廉勁不阿權貴
袁閎字夏甫父賀為彭城相及卒閎不受賻賵縗絰扶
柩手足流血見者莫不傷之徵召不應以耕學為
業
魏志袁紹字本初高祖父安為漢司空自安以下四世
居三公
袁渙字曜卿父滂字公熙為漢司徒純素寡欲不言人
短中立於朝愛憎不及為郡功曹姦吏皆自引去
魏初為郎中令行御史大夫事不為皦察之行時人
服其清貌似和柔然其臨大節處為難雖賁育不過
也子侃亦清粹閒雅有父風歴郡守尚書子孫
世有名位
晉書袁甫字公胄以詞辨稱嘗詣何勖自言能為劇縣
勖曰惟欲宰縣不為臺閣職何也曰人各有能有不
能乃除松滋令轉淮南國大農
袁悦之字元禮能長短說為謝玄參軍
袁瓌字山甫為吕令又為丹陽令除廬江臨川二郡太
守又除國子祭酒上疏請明禮學以流後生國學之
興自瓌始子喬字彦叔初拜佐著作郎博學有文
才孫山松少有才名著後漢書百篇為吳郡太守
瓌弟猷字申甫少與瓌齊名代瓌為吕令又為武
康兄弟列宰名邑論者美之
袁凖字孝尼以儒學知名官至給事中孫耽字彦道
少有才氣俶儻不羈為士類所稱為歴陽太守耽
子質字道和以孝行稱歴東陽太守質子湛字士
深少有操植以冲粹自立自中書令為僕射湛弟
豹字士蔚博學善文辭有經國才後為丹陽尹
文苑袁宏字彦伯有逸才文章絶美曾為詠史詩是其
風情所寄作東征北征二賦出為東陽郡謝安
取一扇以贈行答曰輒當奉揚仁風慰彼黎庶子
明子最知名官至臨賀太守
南史袁淑父豹博涉多通文采遒艷累遷尚書吏部郎
袁粲字景倩為宋室忠臣
袁彖字緯才父覬好學美才早有清譽仕宋位武陵内
史彖舉秀才仕齊為中書郎兼御史中丞從弟昂
字千里容質脩偉冠絶人倫本名千里齊武帝謂曰
昂昂千里之駒在卿有之今改卿名為昂即字千里
為御史中丞不憚權家當時號為正直仕梁為吏部
尚書武帝曰齊明帝用卿為黑頭尚書我用卿為白
頭尚書良以多愧在朝謇諤世號宗臣游處不雜
入其門者號登龍門自初及末無虧風範從微至
著皆為稱職蓋一代之名公也子君正字世忠以
貴公子早得時譽為豫章内史斬巫師萬世榮一
郡無敢行巫子樞字踐言好學手不釋卷非公事未
嘗出游榮利之心淡如也仕梁為吏部尚書舉薦多
會上旨清白自居文武職司鮮有遊其門者後遷左
僕射弟憲字德章累遷御史中丞嘗陪宴承香閣
賓退後陳宣帝留憲與樊俊徙席山亭談宴終日帝
謂俊曰袁家故為有人後主曰袁德章實骨鯁臣
即詔為尚書僕射
袁敬字子恭君正之弟純素有風格仕陳歴都官尚書
太常卿敬弟泌字文洋清正有幹局歸陳累遷散
騎常侍兼侍中
文學袁嘏自重其文謂人云我詩應須大材迮之不爾
飛去
文學袁仲明有學行撰晉史未成而卒
袁峻字孝高訥言語工文辭擬官箴獻之梁武帝賜束
帛直文德學士省
北史袁式字季祖歸魏為上客與崔浩一面便盡國士
之交性長者雖羈旅以廹而清貧守度不失士節時
人甚敬重之子濟位魏郡太守政有清稱
袁翻字景翔少入東觀兼著作佐郎累遷黃門侍郎後
拜度支尚書弟躍字景騰性不矯俗篤於交友上
明堂議當時稱其博洽子聿修字叔德九歲州辟主
簿仕齊行博陵太守大有聲績為信州刺史為政
清靖不言而化鰥寡孤幼皆得歡心及還人庶道俗
追列滿道或將酒脯涕泣留連為尚書郎十年未
曾受升酒之遺邢邵常呼為清郎後為太常少卿
出使巡省邢邵送白紬為信不受邵曰今日復作清
卿矣
袁充字德符仕陳十七為祕書郎好道術善占候在隋
領太史令
唐袁恕己滄州人諡真烈孫高字公頥有節尚擢進
士第德宗將起盧杞高當草詔奏曰用為相失天下
望遣使慰高曰朕惟卿言切至已如奏韋倫曰高言
勁挺自是陛下一良臣宜加優禮憲宗時李吉甫
言其忠謇贈禮書袁高能使所居官大(見柳子厚記)
袁滋字德深蔡州人憲之後彊學博記少依元結讀書
以處士被薦授校書郎為華刺史政清簡流民至者
給地居之名其里曰義合以慈惠為本民愛向之滋
行耆老遮道不得去代者楊於陵使諭曰吾不敢易
袁公政人皆羅拜乃得去徙義成節度使嚴備而推
誠信務在懷來李師道田季安畏服之居七年百姓
立祠祝祭性寬易與之接者皆可見其肺肝
袁朗長安人陳後主詔為月賦一篇灑然無留思後主
曰謝莊不得獨美於前矣復詔為芝草嘉蓮二頌歎
賞尤厚遠祖滂為漢司徒至朗凡十二世其間司徒
司空者四世朗孫誼為蘇州刺史司馬張沛嘗白
誼曰州得一長史隴西李亶天下甲門也誼曰夫門
戶者歴世名節為天下所高老夫是也山東人尚婚
媾求禄利耳至見危授命則無人焉何足尚邪沛大
慚從父弟承序補建昌令治尚慈簡吏民懷德高
宗之為晉王也太宗崇選僚屬問梁陳名臣子弟誰
可者岑文本曰昔陳亡百司奔散有袁憲者朝服立
後主旁白刃不避也其子承序風操清亮無愧先烈
乃拜晉王友從弟利貞敬孫高宗時為太博士
周王侍讀及王立為太子百官上禮帝欲大會羣臣
命婦合宴宣政殿利貞上䟽諫以為非命婦宴會之
所帝納之詔曰卿奕葉忠鯁能抗疏規朕之失不厚
賜無以勸能者賜物百段
方技袁天綱益州人善相皆有騐詳見本傳
五代袁建豐從莊宗入魏取衛磁洺三州拜洺州刺史
擊梁將王千斬首千餘級獲其將校七十餘人遷相
州刺史從戰胡柳指揮使孟謙據相州叛連豐還討
平之徙隰州刺史
袁象先宋州下邑人也恕己之後父敬初尚太祖妹萬
安大長公主象先以梁甥為宣武軍内外馬步軍都
指揮使歴宿洛陳三州刺史平盧軍節度使莊宗滅
梁賜姓名為李紹安改宣武軍為歸德軍曰歸德之
名為卿設也遣之還鎮卒子正辭官至刺史周世
宗時為横海軍節度使積錢盈室室中嘗有聲如牛
人以為妖勸其散積以&KR1241;之正辭曰吾聞物之有聲
求其同類爾宜益以錢聲必止聞者傳以為笑
爰(二百六十六)
姓纂陳胡公九代孫爰伯儲之後魏郎中令爰節
後漢爰延字季平陳留人性質慤舉賢良方正遷侍
中拜大鴻臚
轅(二百六十七)
姓纂陳轅濤塗之後漢功臣禦兒侯轅終古
轅濤塗字宣仲陳大夫也
史記儒林轅固生者齊人也治詩孝博士以固
為廉直拜為清河王太傅武帝立復以賢良徵固
諸䛕儒多疾毁固曰固老罷歸之時年已九十矣時
公孫弘亦被徵側目而視固固曰公孫子務正學以
言無曲學以阿世齊之言詩皆本轅固生
垣(二百六十八)
姓纂漢西河太守垣恭之後略陽南燕慕容德吏
部尚書垣敞石季龍時自略陽徙之於鄴敞與子遵
苗並降晉敞拜龍驤將軍遵散騎常侍苗屯騎校尉
苗生護之
南史垣護之字彦宗族姓豪強祖敞仕苻氏為郎中令
護之少倜儻不拘小節宋武帝時為殿中將軍遷鍾
離臨淮太守豫州刺史
垣崇祖字敬遠護之弟子年十四有幹略護之曰此兒
必大吾門為瑯邪蘭陵二郡太守齊高帝時用為豫
州刺史進都督大破魏軍陳力疆場
垣榮祖字華先崇祖從兄齊高帝立預佐命勲封將樂
縣子閎字叔通榮祖從父宋孝武時為交趾刺吏
罷還資財鉅萬為益州刺史蜀還之貨亦數千金凡
蠻夷輸財贖罪謂之賧時人謂閎被賧刺史子憘
伯少負氣豪俠尤為武帝所重以為直閣將軍閎
弟閱為九真郡著信南中閱子曇深以行義稱為
臨城縣罷歸得錢十萬以實宅奉兄退無私蓄
樊(二百六十九)
姓纂周文王子虞仲之孫為周卿士食采於樊因邑
命氏今河内陽樊是也周有樊穆仲字山甫樊仲皮
樊濟並其後也又殷人七族有樊氏仲尼弟子樊遲
魯人蓋其後也
新序樊於期逃秦之燕
史記樊噲沛人也項羽目曰壯士排闥見高帝封舞
陽侯願得十萬衆横行匈奴(季布傳)
後漢樊重世善農稼貲至巨萬而賑贍宗族恩加鄉閭
年八十餘合素所假貸人數百萬遺令焚削文契
子宏字靡卿封壽張侯不求苟進常以前世貴戚為
戒宗族感其化子鯈嘗删定春秋章句世號樊侯學
樊凖字幼陵少勵志行脩儒術補尚書郎上疏勸興
儒學拜鉅鹿太守外禦寇虜内撫百姓郡境以安
酷吏樊曄字仲華拜天水太守政嚴猛道不拾遺
樊英字季齊隠於壺山之陽順帝策書偹禮玄纁徵之
樊志張南鄭人博學多通隠身不仕
南史樊毅字智烈家本將門少習武善騎射累遷為護
軍將軍弟猛字智武俶儻有幹略膽氣過人青溪
之戰卒平侯景後為左衛將軍
北史樊子鵠代郡人仕魏兼尚書行臺政有威信為
殷州刺史歲旱乃勸有粟家分濟貧者亦遣多種二
麥州内獲安
樊子蓋字華宗仕隋為武威太守以善政聞煬帝曰人道
公清定如此否謝曰臣安敢清止是小心不納賄耳
乃賜口味百餘斛子蓋曰願奉丹陛帝曰公侍朕則
一人而已委以四方則萬人之敵也後陪宴積翠
池帝親以金杯屬子蓋酒曰良算嘉謀候公後動即
以此杯賜公用為永年之瑞
樊深字文深事繼母甚謹講習五經晝夜不倦習天
文算歷之術儒者推其博物除博士
文苑樊遜字孝謙專心典籍舉秀才為第一楊愔曰文
章成就莫過樊孝謙為員外將軍
循吏樊叔略仕隋為汴州刺吏甚有聲稱遷相州刺史
政為第一璽書褒美頒示天下百姓語曰智無窮清
鄉公上下正樊安定(封淸鄉安定公)徵拜司農卿
唐樊澤字安時河中人舉賢良方正次潼關雨淖困不
能前有熊執易者同舍逆旅哀之輟所乘馬傾褚以
濟自罷所舉是歲澤上第擢左補闕有武力喜兵法
議者謂有將帥器召對延英德宗嘆其論兵與我意
合遷山南東道節度使每射諸將憚其材武數與李
希烈确擒剽將張嘉瑜杜文朝等取唐隋二州子
宗師字紹述元和三年擢軍謀宏遠科歴綿州刺史
徙絳州治有績家饒於財散施姻舊妻子告不給
宗師笑不答力學多通解著春秋傳魁紀公樊子凡
百餘篇韓愈稱論議平正有經據嘗薦其材
元(二百七十)
姓纂左傳衛大夫元咺之後其先食采於元因氏焉
今元城是也其後子孫無聞河陽洛陽縣後魏書
官氏志曰拓跋氏改為元氏自云黃帝子昌意之後
居北土代為鮮卑君長宋書云李陵之後昌意三十
九代至昭成帝什翼健始號代王都雲中道武改號
魏即尊號孝文帝都洛陽改為元氏十一代十五帝
一百六十一年
北史元景安沈敏有幹局妙閑馳騁有容則每梁使至
恒對客騎射見者稱善除豫州刺史人物安之
元文遥字德遠敏慧夙成仕齊授中書舍人宣傳文武
號令楊遵彦云堪解穰侯印者必在斯人遷左僕
射性和厚與物無競子行恭美姿貌兼俊才位中
書舍人
元定字願安内沈審外剛毅累從周文征伐諸將稱其
長者拜岷州刺史威恩兼濟甚得羌豪之情
元諧洛陽人家世貴盛以軍功累遷大將軍拜寧州
刺史頗有威惠性剛愎不能取媚於左右嘗言於
隋文曰臣一心事主不淟取人意
元胄少英果多武藝有不可犯之色仕隋遷右衛大將
軍素有威名拜靈州總管北夷甚憚焉
君山剛鯁有器局以名節自許仕隋拜兵部尚
書每有奏議侃然正色廷爭面折無所回避上及公
卿皆敬憚之
元壽字長壽在隋為基州刺史有公廉稱入為太府少
卿
唐元結後魏常山王遵十五代孫父延祖調舂陵丞輒
棄官去安禄山反召結戒曰而曹逢世多故不得自
安山林勉樹名節無近羞辱云卒門人諡曰太先生
結少不羈十七乃折節向學事元德秀天寶間舉
進士陽浚見其文曰一第慁子耳擢上第復舉制科
會天下亂沈浮人間蘇源明見肅宗薦結可用召詣
京師上時議三篇帝悦曰卿能破朕憂史思明亂
結建言賊銳不可與爭宜折以謀帝善之因命發宛
葉軍挫賊南鋒結屯泌陽守險全十五城荆南吕諲
請益兵拒賊結佐諲府又參山南東道來瑱府時有
父母隨子在軍者結說瑱曰孝而仁者可與言忠信
而勇者可以全義渠有責其忠信義勇而不勸之孝
慈耶將士父母宜給以衣食則義有所存矣瑱納之
瑱誅結攝領府事會代宗立固辭丐侍親歸樊上授
著作郎益著書作自釋曰河南元氏望也結元子名
也次山結字也出業載國史世系在家諜少居商餘
山著元子十篇故以元子為稱天下兵興逃亂入猗
玗洞始稱猗玗子後家瀼濱乃自稱浪士及有官人
以為浪者亦漫為官乎呼為漫郎既客樊上漫遂顯
樊左右皆漁者少長相戲更曰聱叟彼謂以聱者為
其不相從聽不相鈎加帶笭箵而盡船獨聱齖而揮
車酒徒得此又曰公之漫其猶聱乎公守著作不帶
笭箵乎又漫浪於人間得非聱齖乎公漫久矣可以
漫為叟久之拜道州刺史為民營舍給田免徭役流
亡歸者萬餘進授容管經略使身諭蠻豪綏定八州民
樂其教至立石頌德(結屋浯溪之上亭曰唐亭臺曰峿臺歌頌大業刻中興頌於崖)
(上)
元載字公輔鳳翔人嗜學工屬文天寶初詔舉明莊老
列文四子學者載策入高第至德初為度支郎中占奏
辨給肅宗異之後籍其家鍾乳胡椒八百石
他物稱是東坡詩云何元相國萬鍾不滿欲胡椒銖
兩多安用八百斛以此殺其身何翅抵鵲玉
元稹字微之河南人九歲工屬文十五擢明經判入等
元和元年舉制科對策第一拜左拾遺性敏銳遇事
輒舉陳西北邊事憲宗悦召問得失元和末召拜
膳部員外郎稹尤長於詩與白居易名相埓天下傳
諷號元和體宫中呼為元才子在越時辟竇鞏鞏
工為詩與之酬和故鏡湖秦望之竒益傳時號蘭亭
絶唱稹始言事峭直欲以立名中見斥廢十年信
道不堅乃喪所守
元德秀字紫芝河南人質厚少緣飾少孤事母孝舉進
士不忍去左右自負母入京師既擢第母亡廬墓側
食不鹽酪藉無茵席服除以窶困調南和尉有惠政
不肯婚人以為不可絶嗣答曰兄有子先人得祀吾
何娶為家苦貧求為魯山令玄宗在東都酺五鳳
樓下命三百里縣令刺史各以聲樂集河内太守輦
優伎數百德秀惟樂工數十人聮袂歌于蒍于(于蔿于德)
(秀所為歌也)帝歎曰賢人之言哉德秀益知名所得奉禄
悉衣食人之孤遺歲滿笥餘一縑駕柴車去愛陸
渾佳山水乃定居不為墻垣扄鑰家無僕妾彈琴以自
娛善文辭作足士賦以况房琯歎曰見紫芝眉宇使
人名利之心都盡蘇源明常語人曰吾不幸生衰俗所
不恥者識元紫芝也天寶十三年病卒家惟枕
履簞瓢而已族弟結哭之慟或曰子哭過哀禮歟
結曰若知禮之過而不知情之至大夫弱無固性無
專老無在死無餘人情所耽溺喜愛可惡者大夫無
之生六十年未嘗識女色視錦繡未嘗求足苟辭佚
色未嘗有十畝之地十尺之舍十歲之僮未嘗完布
帛而衣具五味而飡吾哀之以戒荒淫貪佞綺紈粱
肉之徒耳李華兄事德秀及卒諡先生天下
高其行不名謂之元魯山三賢謂元德秀劉迅蕭
穎士也
元澹字行冲以字行博學通故訓及進士第狄仁傑器
之嘗謂仁傑曰聞下之事上譬富家儲積以自資也
門下充旨味者多矣願以小人備一藥石可乎仁傑
笑曰君正吾藥籠中物不可一日無也授太常少卿
以系出拓拔恨史無編年乃撰魏典三十篇事詳文
約學者尚之卒贈禮書
元萬頃從李勣征高麗管書記為郭待封作離合詩遺
李勣草檄讓高麗曰不知守鴨綠之險投萬頃嶺
外會赦還為著作郎召諸儒論撰禁中萬頃與選
凡撰列女傳臣軌百僚新戒樂書等九千餘篇至朝
廷疑議表疏皆密使參處以分宰相權故時謂北門
學士萬頃孫正與弟及父詢倩俱遇史思明之禍
事平詔錄仗節十一姓而正為冠贈祕書少監以其
子義方為參軍
五代元行欽幽州人也為劉守光禆將守光使行欽募
兵雲間是時明宗掠地山北與行欽相距廣邊軍凡
八戰明宗七射中行欽行欽拔矢而戰亦射明宗中
股行欽屢敗乃降明宗撫其背而飲以酒曰壯士也
因養以為子莊宗已下魏益選驍將自衞聞行欽趫
勇取之賜姓名曰李紹榮莊宗好戰而輕敵與梁軍
戰潘張軍敗而潰莊宗得三四騎馳去梁兵數百追
及攅矟圍之行欽望其旗而識之馳一騎奮劍斷其
二矛斬首一級梁兵解去莊宗還營持行欽泣曰富
貴與卿共之拜忻州刺史遷武德軍節度使
宋朝元絳字厚之杭州錢塘人也舉進士為著作郎知
靖海縣江淮制置使儂智高反嶺南而宿軍邕州
歲漕不足以絳直集賢院為廣東轉運使建瀕江水
砦數千以待逋寇繕治十五城樓堞器械皆備軍食
有餘以功遷工部侍郎召為鹽鐵副使擢天章閣待
制知鄆州召為翰林學士工於文辭名流皆推許
之拜參知政事卒諡章簡
源(二百七十一)
姓纂後魏同出代北其先聖武帝詰汾長子疋孤
七代孫秃髮傉檀生賀歸後魏至太尉封隴西王魏
太武曰卿與朕同源可為源氏賀生懷
北史源賀西平樂都人秃髮傉檀之子後奔魏偉容貌
善風儀太武素聞其名及見器其機辯為前鋒大將
善撫士卒有料敵制勝之謀拜殿中尚書出為冀州
刺史鞫獄以情徭役簡省清約寬裕甚得人心時考
殿最賀政為上策賜衣服器物班宣天下後徵拜太
尉子懷謙恭寬雅有大度為雍州刺史清儉有惠
政後為使持節巡行賑給貧乏存恤有方懷朔鎮將
元尼須與懷有舊貪穢狼藉置酒請懷懷曰今日之
集乃是故人飲酒之坐非鞫獄之所明日公庭始為
使人檢鎮將罪狀之地既而表劾之懷性寬簡不
喜煩碎常曰為貴人當舉綱維何必事事詳細辟如
為屋但外望高顯楹棟平正基壁完牢足矣斧斤不
平斵削不密非屋之病也子子邕字靈和遷夏州
刺史弟子參字靈順錄前後征討功封臨潁縣侯
子彪字文宗學涉機警少有名譽仕齊遷涇州刺
史以恩信待物甚得邊境之和
源師字踐言明辨有識悟尤以吏事自許仕隋累遷尚
書左丞以明幹著稱拜大理少卿
源雄字世略少寬厚美姿容以平陳功進位上柱國
唐源乾曜相州人第進士遷諫議大夫景雲後公卿百
官上已九日廢射禮乾曜請以大射不可廢開元四
年拜黃門侍郎同平章事留守京師治尚寬簡人安
之居三年政如始至八年復為黃門侍郎位侍中建
言大臣子併求京職俊乂率補外官非平施之道請
出三息補外以示自近始詔美之歴官清慎恪敏
得名為相十年務為寬平族孫光裕亦有名居官
號清愿撫諸弟友義為中書舍人後任鄭州為世良
吏子洧以雍睦保家士友推之
言(二百七十二)
姓纂仲尼弟子言偃之後
史記言偃字子游吳人論語子游為武城宰子之
武城聞絃歌之聲家語先成其慮及事而用之故
動則不妄是言偃之行也
原(二百七十三)
姓纂周文王第十六子原侯之後封在河内子孫氏
焉周有原莊公襄公原伯魯畿内諸侯也魯人原壤
陳有原仲晉有原軫亦為原氏也魯郡兖州今有
原氏仲尼弟子原憲之後
左傳桓公五年王以諸侯伐鄭鄭原繁以中軍奉公為
魚麗之陳
僖公二十八年晉原軫將中軍胥臣佐下軍上德也
宣公十二年晉原縠宋華椒同盟於清丘
史記原憲字子思問恥於孔子克伐怨欲不行焉
家語曰原憲衣弊衣冠衎然有自得之志子貢曰如之
何病也憲曰吾聞無財者之謂貧學道不能行之謂
病吾貧也非病也
原亢籍孔子弟子家語曰名抗字籍
前漢游俠原涉字巨先父為南陽太守死官賦歛送葬
皆千萬以上涉讓還之行喪家廬墓三年由是顯名
京師扶風謁請為議曹衣冠慕之輻凑舉能治劇
為谷口令谷口聞其名不言而治
名賢氏族言行類稿卷十三
