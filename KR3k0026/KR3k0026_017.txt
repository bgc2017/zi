卷十七
名賢氏族言行類稿卷十七
宋章定撰
田(三百二十)
姓纂媯姓舜後陳厲公子完字敬仲仕齊或號田氏
至田和簒齊為諸侯九代至王建為秦所滅建弟假
及田儋儋子市儋從弟榮弟横弟子廣項羽時並裂
地稱王
揚子盜名不如盜貨田仲史鰌不如盜也(田仲齊人處於陵號曰於)
(陵仲子)
新序公季成謂魏文侯曰田子方雖賢人非有土之君
也君與之齊禮設有賢於子方者又何以加之文侯
曰子方者仁人也仁人也者國之寳也
說苑子思居於衛緼袍無裏二旬九食田子方聞之使
人遺狐白之裘
史記君名文姓田氏文之父曰靖君田嬰嬰齊
威王少子相齊十一年君招致賓客舍業厚
遇之以故傾天下之士食客數千人
田單齊諸田䟽屬也縱反間用火牛以破燕軍復齊七
十餘城封曰君新序云佛肸置鼎致士大夫
曰與我者受邑不吾與者烹田單曰義窮不受軒冕
之服無義而生不仁而富不如烹將就鼎佛肸脱屨
而生之
田叔趙陘城人也喜劔學黃老術趙王以為郎中切直
廉平王賢之高祖召見與語漢廷毋能出其右者
上說拜為漢中守後為魯相卒魯以百金祠少子
仁不受曰義不傷先人名
田蚡孝景后同母弟封為武安侯後為丞相入奏事坐
語移日所言皆聽薦人或起家至二千石權移主上
漢儒林傳云蚡為相黜黃老刑名百家之言延譽
儒者以百數
穰苴田完之苖裔景公與語兵事說之以為將軍將
兵扞燕晉之師尊為大司馬齊威王論古者司馬
兵法附穰苴於其中因號曰司馬穰苴兵法
漢書田儋狄人故齊王田氏之族從弟榮榮弟横皆豪
傑宗強能得人
酷吏田廣明字子公鄭人也遷淮陽太守連擒大姦徵
為大鴻臚
田延年字子賓以材略給事大將軍幕府出為河東
太守誅鉏豪強姦邪不敢發入為大司農霍光議
廢昌邑王莫敢發言延年按劔廷叱羣臣即日議决
其後坐罪田廣明謂春秋之義以功覆過當廢昌邑
王時非田子賓之言大事不成大將軍曰誠然實勇
士也當發大議時震動朝廷光因舉手撫心曰使我
至今病悸
車千秋本姓田氏上急變訟戾太子冤立拜為大鴻臚
數月為丞相封富民侯無他材能術學又無閥閱功
勞特以一言寤意旬月取宰相封侯世未嘗有也
初千秋年老上優之朝見得乘小車入宫殿門因號
車丞相
魏志田疇字子泰好讀書善擊劔曹操署司空戶曹
掾以討虜功封亭侯
田豫字國讓除潁隂朗陵令遷弋陽太守所在有治加
振威將軍領并州刺史外胡聞其威名相率來獻州
界寧肅百姓懷之賞賜皆散之將士每胡狄私遺
悉簿藏官不入家雖殊類咸高豫節
田弘字廣路少慷慨有謀略謁見周文即處以爪牙
之任累功授原岷二州刺史子仁恭字長貴性寬
仁有局度德懋少以孝友知名丁父艱廬墓負土
成墳隋文下詔表其閭
田式字顯標仕周位渭南太守政尚嚴猛吏人重足而
立無敢違法遷本部太守親故屏迹請託不行
唐田弘正字安道季安時為兵馬使季安死衆奉以為
帥舉六州版籍請吏于朝憲宗美其誠詔充魏博節
度使且賜今名王承宗叛詔弘正以全師壓境承
宗懼歸窮於弘正弘正表諸朝遂獻德棣二州李
師道拒命詔弘正進討師道大將劉悟再遇再北悟
乃反兵斬師道詣弘正降取十二州以獻以功加
司徒同平章事來朝上眷勞殊等固請留闕下帝
勞曰魏人樂卿之政四隣畏卿之威為朕長城又安
用辭朱紫滿門榮冠當時性忠孝好功名起樓聚
書萬餘卷
田布字敦禮弘正子弘正使總親兵王師誅蔡凢十
八戰破凌雲栅下郾城以功授御史中丞蔡平弘正
徙成德以布為河陽節度使父子同日受命天下以
忠義多田氏布所至必省冗將募戰卒寬賦勸穡人
皆安之卒諡曰孝諸子皆有方面以忠義為當世所
高
田游巖京兆人入太白山母及妻皆有方外志與共棲
遲山水間召赴京師高宗幸嵩山親至其門游巖野
服出拜儀止謹樸上曰先生比佳否答曰臣所謂泉
石膏肓煙霞痼疾者帝曰朕得君何異漢獲四皓乎
敕乘傳赴都拜崇文館學士帝營奉天宫游巖宅直
宫左天子自書榜其門曰隠士田游巖宅
田仁會雍州人擢制舉為平州刺史歲旱自暴以祈而
雨大至糓遂登人歌之遷勝州都督境有夙賊仁
會發騎捕格夷之城門夜開道無寇迹遷金吾將
軍廷中讁罰日數百京師無貴賤舉憚之
宋朝田重進幽州人也周顯德中應募為卒隷太祖麾
下太祖受禪遷御馬軍使累積戰功官至刺史太
宗即位為静南軍節度使雍熙中領兵從飛狐路破
虜衆獲其驍將大鵬翼以功改彰信軍節度使徙鎮
成德永興重進朴愿不知書太宗在藩邸愛其忠
勇嘗遺以酒炙不受使者曰此晉王所賜也重進曰
為我致謝晉王我知有天子爾卒不受太宗嘉之既
即位謂其無私交故始終委遇焉
田錫字表聖嘉州洪雅人也舉進士為左拾遺錫鯁正
寡言恭敬好禮既得諫官即上䟽獻軍國要機者一
朝廷大體者四太宗褒其言因賜錢五十萬時宰相
令有司受羣臣章䟽必先白而後敢進錫上書以為
失至公之體為河北轉運徙知相州睦州遂知制誥
錫好直言太宗或時不能堪錫從容進曰陛下日往
月來養成聖性太宗悦愈重之端拱二年歲旱錫上
䟽有調燮倒置之語為宰相不悦罷知陳州召還至
道中復知制誥上䟽言諸州奉河西力役生民重困
出知泰州召對言事錫上御覽三十卷御屏風五卷
詔褒之錫覽天下奏章有言民饑盗起及詔敕不便
悉條奏其事真宗以為得爭臣之體擢右諫議大夫
真宗每見錫容必莊嘗目之曰朕之汲黯也卒贈工
部侍郎
田况字元均其先京兆人也後徙居信都舉進士又舉
賢良方正為右正言修起居注知制誥陜西宣撫副
使除龍直知成德軍徙秦州渭州益州聽斷之明蜀
人以比張詠召為中丞除禮侍擢樞密副使以疾除
左丞卒諡宣簡
延(三百二十一)
姓苑後漢有延岑延篤河南官氐志可地延氏改
為延氏
後漢延篤字叔堅南陽人受左氏傳能著文章有名京
師舉孝廉後拜議郎邊作東觀徙京兆尹先是鳳
為京兆亦有能名郡人語曰前有趙張三王後有邊
延二尹論仁孝二致同源李文德謂公卿曰延叔
堅有王佐之才奈何屈千里之足乎
錢(三百二十二)
姓纂顓頊曾孫陸終生彭祖孫孚周錢府上士因官
為氏焉戰國時有隠士錢丹秦有御史大夫錢産子
孫居下邳
南史錢道戢字子韜少以孝行著聞累以功都督郢
州刺史
孝義錢延慶父為吴慶恩所殺延慶在都馳還道逢慶
恩手刃殺之太守表不加罪許之
唐錢徽字蔚章中進士第遷中書舍人加承旨憲宗獨
召徽稱其長者時内積財圖復河湟然禁無名貢獻
而至者不甚卻徽懇諫罷之帝密戒後有獻毋入右
銀臺門以避學士拜禮部侍郎州有牛田錢百
萬刺史以給宴飲贈餉者徽曰此農耕之備命代貧
民租入任庶子時韓公武以賂公卿遺徽錢二十
萬不納或言非當路可無讓徽曰取之在義不在官
時稱有公望
宋朝錢俶字文德臨安人也名上字犯宣祖諱上稱俶
祖曰鏐因唐末黃巢之亂據有吴越之地昭宗授以
杭越節制封彭城王梁唐封為吴越國王諡曰武肅
父元瓘諡曰文穆王子佐嗣佐卒以弟倧繼倧為牙
校胡進思所廢俶時鎮浙東遂渡江襲位漢授以東
南面兵馬都元帥錫以金印玉册仍領鎮海鎮東節
度使至周以天下兵馬都元帥處之宋興改大元
帥自太祖受命俶貢奉有加開寳六年封其妻孫氏
為賢德順夫人江南平俶與妻子來朝太祖待以
優禮賜劔履上殿詔書不名又以俶妻為吳越國王
妃宰相言自古異姓諸侯王妻無封妃之制太祖曰
行之在我安問舊典時太祖待俶甚厚自晉王宰相
及中外臣僚上書請留俶不遣太祖曰錢俶在吳越
歲脩職貢今又委質來朝若利其土宇而留之殆非
人主之用心何以示信於天下也及俶歸國太祖以
黃絹封文字一複付俶曰侯到國即開之仍諭俶曰
朕知公忠若朕常在公則常有東南他人未可知也
俶感泣拜謝至國啟封皆晉王宰相以下請留俶章
也俶上表謝太平興國三年復來朝遂以國歸有司
焉太宗改封俶淮海國王以禮賢宅賜之錢氏傳五
主共八十四年俶以天下既平求去元帥之稱從之
改漢南國王雍熙四年出為武勝軍節度使徙國南
陽既入辭國號改封許王端拱元年徙封鄧王俶以
天成四年八月二十四日生至是年
薨年六十薨之日又與父元瓘同人皆異之册封秦
國王諡曰忠懿俶崇信釋教性謙謹未嘗忤物為太
師中書令者四十年任元帥者三十年富貴之盛無
與為比七子惟濬惟治惟渲惟灝惟溍惟演惟濟
惟治官至左驍衛上將軍惟渲惟灝俱至團練
使惟溍左龍武將軍惟濟保靜軍留後諡曰宣
惠
惟濬字巨川太祖即位以為建武軍節度使改鎮海鎮
東二鎮王師往江南惟濬從其父俶下常州以功加
同平章事太宗即位加侍中俶封淮海國王惟濬徙
鎮淮南改鎮山南東道又鎮安州封蕭國公俶薨有
詔起復加中書令卒追封汾王諡曰安僖
惟演字希聖幼有俊才俶嘗使賦遠山詩有高為天一
柱秀作海三峯之句俶深器之初補職牙門累遷左
神武將軍咸平中獻其所為文章拜太僕少卿擢知
制誥翰林學士坐為人於開封府請求奪職久之復
為學士累遷至刑部侍郎天禧末丁謂為參知政事
惟演見謂寵盛附之與講婣好而惟演女弟適后戚
劉美相與共排宼準惟演尋拜樞密副使加尚書右
丞轉工部尚書至真宗崩仁宗即位進兵部尚書為
樞密使時莊獻明肅皇后稱制宰相馮拯以惟演太
后婣家也請出之除保大軍節度使知河陽請覲加
同平章事判許州改鎮武勝又徙泰寧惟演意在進用
嘗謂人以不得於黃紙後署名為恨及屢徙鎮鬱鬱
不得志仁宗耕耤田求入使祠留為景靈宫使莊獻
崩還判河南請以莊獻莊懿二后同配食真宗廟室
御史劾奏惟演擅議宗廟落平章事改鎮崇信卒
惟演少富貴能志於學有文章與楊億劉筠齊名嘗
曰學士備顧問不可不該博故其家聚書侔於祕府
初諡曰文墨改諡曰思又改曰文僖凢三易名云
有子暄為寳文閤待制暄子景臻尚仁宗女許國大
長公主拜左領軍衛大將軍駙馬都尉官至少師安
武軍節度使封康國公生子悦亦至少師悦子端禮
隆興初為參政
錢昆字裕之吳越國王倧之子也隨俶歸朝諸從子皆
授官獨昆與其弟易願從科舉遂登進士第知廬濠
泉亳梓壽許七州為治尚寬簡官至右諫議大夫以
秘書監致仕卒昆善為詩賦又喜草隷有文集十卷
弟易
錢易字希白年十七舉進士御試三題日中而就言者
以其輕俊而黜之太宗與蘇易簡曰朕恨不與李
白同時易簡曰有錢易者李白才也太宗喜曰若然
當用唐故事召至禁林會盜起劔南不果用復舉進
士甲科為光禄寺丞通判蘄州又舉賢良方正策入
等除祕書丞通判信州後真宗封泰山獻殊祥錄遷
太博士直集賢院又真宗祀汾隂易脩車駕所過
圖經轉祠部員外郎坐事監潁州商税歲中知開封
縣又真宗幸亳州復脩所過圖經遂擢知制誥遷翰
林學士卒易俊逸過人為文數千百言頃刻而就
又善行草書子彦遠明逸
彦遠字子高以父任為太廟齋郎大理寺丞復舉進士
又舉賢良方正策入等由太博士授祠部員外郎
彦遠因災異上䟽遷起居舍人直集賢院卒子勰
明逸字子飛亦舉賢良方正父子三人皆中制科世以
為盛由殿中丞除太常博士通判亳州召為右正言
直集賢院明逸言事希陳執中章德象之意以排杜
衍范仲淹冨弼由是三人者俱罷政事進右司諫同
修起居注遷知制誥翰林學士知開封府知蔡州歴
揚清鄆曹四州召還經筵為翰林學士知永興軍代
還卒
勰字穆父以從父明逸任試將作監主簿稍遷國子博
士舉賢良方正科召試祕閣不中除知尉氏縣元豐
中為左司郎中遷中書舍人元祐初知開封府遷給
事中八年以龍圖閣直學士知開封府治京師有名
拜翰林學士兼侍讀罷知池州卒後入元祐籍云
錢藻字醇老吳越王鏐五世孫也舉進士又中制科為
人清謹寡過居守繩墨為治簡静立朝無矯亢之節
亦不為雷同處勢利淡如也人稱其長者英宗時
為祕書校理上書請太后還政通判秀州神宗時
稍遷直舍人院同修起居注擢知制誥直學士院除
樞密直學士知開封府遷翰林侍讀學士卒
錢若水字淡成河南人也十歲能属文入華山陳摶一
見以為有仙風道骨舉進士為同州推官有富民失
女奴其父母訟于州鞫于有司獄吏嘗有貸于富民
不獲乃劾富民父子數人共殺女奴棄之水中遂失
其尸而誣以罪皆應死若水疑之密使人訪求女奴
得之乃引以示女奴之父母皆泣曰是也冨民父
子頼以得免郡太守欲薦之若水固辭且曰朝廷以
此為若水功當置獄吏者於何地太守歎服太宗聞
之遂召用擢祕書丞直史館半歲中超遷知制誥翰
林學士至道初拜右諫議大夫同知樞密院事真
宗即位加戶部侍郎以親年高求解機政乃罷為集
賢院學士修太祖實錄初太宗崩有馴犬號呼不食
遣送陵所參知政事李至欲若水書其事遺之詩曰
白麟朱鴈且勿書勸君書此懲浮俗若水不從至因
若水奏書不列監修官吕端名以為若水掠美若水
援唐故事以為言衆不能折又重修太祖實錄從真
宗幸大名上書曰臣聞用兵以伐謀為上御將以用
法為先比者傅潜為帥擁十萬之衆閉關縦寇坐看
強敵殘虐生民不正典刑曷懲其後楊延朗軰勇於
赴敵奮不顧身授任尚輕見功殊大臣願陛下誅敗
將以徇衆擢有功以勸能使諸將承風各思用命聲
馳塞外威懾窮邊昔劉崇結契丹入寇懦將樊愛能
何徽臨敵不戰周世宗陳宴而戮之因使偏將十數
分擊太原崇不敢支戎亦遁去其後收淮甸下秦鳳
平關南如席卷之易此用兵伐謀之效也俄知開封
府北人未賓服内出手詔詢若水禦備翦滅之術若
水上言曰臣讀前史論匈奴者多矣若漢婁敬樊噲
季布賈誼晁錯主父偃徐樂王恢韓安國朱買臣董
仲舒之所陳特和親征伐之二議唐李靖魏徵温彦
博郭正一狄仁傑之所及亦不過戰守之兩端晉桑
維翰不背約之言出於微弱故相趙普請回軍之奏
姑冀息民悉非遠謀臣所不取嚴尤謂自古御戎無
上策臣竊笑之守在四夷制勝以静非上策而何真
宗善其議謂左右曰若水儒臣中知兵者也拜鄧州
觀察使知并州以疾召還卒諡曰宣靖若水風流
儒雅有文學善談論事母以孝聞所至有譽望接物
以誠評人貴賤壽夭多驗自知不壽故懇辭勢位賢
士大夫皆宗慕之
錢員外不知何許人白樂天有和其青龍寺上方望舊
山詩云舊峯松雪舊溪雲悵望今朝遥屬君共道使
臣非俗吏南山莫動北山文容軒隨筆乾道四年
講筵開日上書此章於扇以賜臣邁改使臣為侍臣
云
錢姓出陸終蓋顓頊之苖裔始以世為周官久而以為
姓自三代以來無甚顯者至唐末錢氏多居東南及
鏐乘亂世起餘杭有地十三州號兼吳越而王幾百
年而武進錢氏猶隠德累世不顯豈以力者如彼而
以德者如此哉豈其盛衰遲速之理固有不同哉武
進之錢自寳七世至君有聞又有賢子不降益彰其
勢孰止蓋恃力者雖盛而必衰以德者愈遲而終顯
立石劾辭真示彌遠(見歐陽公錢治屯田墓誌)錢之望字表臣毗
陵人己丑鄭牓登第慶元間嘗帥五羊以平海寇功
除待制同年小錄云孟回中丞之後疑屯君之族
也
燕(三百二十三)
姓纂史記召公奭周同姓封燕傳國四十二代至王
喜為秦所滅子孫以國為氏又南燕姞姓國亦為燕
氏漢功臣宜城侯燕倉後漢中郎將燕瑗
北史燕鳳字子章代人少好學博綜經史明習隂陽䜟
緯昭成素聞其名以禮致之拜左長史參决國事
道武時歴行臺尚書甚見器重明元世入講經傳
出議朝政
燕榮字貴公任隋遷青州緫管姦盜屏跡
宋朝燕肅字穆之青州人也舉進士通判河南府召為
監察御史遷殿中侍御史為定王府記室參軍擢龍
圖閣待制知審刑院判太常寺建議考正雅樂自肅
始改龍圖閣直學士知潁州徙鄧州以禮部侍郎致
仕卒肅多巧思以創物大智聞天下常造指南車記
里鼓二車及欹器以獻又作蓮花漏世服其精肅所
至刻石以記其法子度官至右諫議大夫
燕達字逢辰開封人也善騎射以材武選隷親衛自内
殿崇班為延州巡檢戍懷寧砦羌人以三萬騎薄城
逹以所部五百人破之擢鄜延路兵馬都監數率師
深入以撓敵謀凢九戰以功遷秦鳳路副總管郭
之討交趾也以逹為行軍總管師次冨良江交趾蠻
人艤鬭船於南岸欲戰不得逹默計曰兵法致人而
不致於人吾示之以虛彼必來戰已而果來擊之大
敗遂請降以功遷榮州防禦使進殿前副都指揮使
拜武康軍節度使卒諡毅敏逹起行伍喜讀書平時
手不釋卷神宗嘗問逹用兵當何先逹曰莫如愛神
宗曰愛克厥威可乎逹曰威非不用也要以愛為先
神宗稱之
邊(三百二十四)
姓纂子姓宋平公子邊之後以王父字為氏
左傳莊公十九年邊伯之宫近于王宫
昭公二十二年宋公使邊卬為大司徒以靖國人
後漢邊韶字孝先以文學知名教授數百人腹便便
五經笥拜太中大夫著作東觀
邊讓字文禮大將軍何進聞其才名召署令史進以禮
見之讓善占射能辭對時賓客滿堂莫不慕其風蔡
邕深敬之以為宜處高任
鳳為京兆尹有能名郡人語曰前有趙張三王後有
邊延二尹(出延篤傳)
五代邊鎬仕南唐初以都虞侯從查文徽克建州凢所
俘獲皆全之人謂之邊佛子及克潭州市不易肆潭
人謂之邊菩薩既而為節度使政無綱紀惟日設齋
供盛修佛事潭人失望謂之邊和尚(見通鑒)
牽(三百二十五)
姓苑古冀州武邑有牽氏
魏志牽招字子經為鴈門太守教民戰陣又簡選有才
識者詣虜每犯塞勒兵逆擊虜來輒破於是野居晏
閒寇賊靜息子嘉次子弘亦猛毅有招風以隴
西太守伐蜀有功為振威謢軍
晉書牽秀字成叔博辯有文才弱冠得美名補新安令
嘗扼腕慨歎自謂居司直之任當能激濁揚清
全(三百二十六)
姓苑吳郡錢唐後漢丹陽都尉全柔吳桂陽太守生
琮大司馬女為吳主孫亮后
吴志全琮字子瑾錢唐人父柔嘗使齎米數千斛到吳
市易琮皆散用空船而歸柔怒琮曰愚以所市非急
而士大夫方有倒懸之患故便賑贍不及啟報柔更
竒之後為將軍假節領九江太守
南史儒林全緩字弘立錢唐人幼受易學得其精微兼
通老莊時人言玄者咸推之
權(三百二十七)
姓纂芉姓顓頊之胤封楚楚若敖之孫鬭緍尹權因
氏焉秦滅楚遷大姓於隴西因居天水又傳云楚
武王克權使鬭緍尹之今南郡當陽縣東南有權城
北史權景宣字暉遠少聰悟有氣俠曉兵權有智略從
周文拔宏農破沙苑皆先登陷陣轉外兵郎中除
南陽郡守盗賊歛迹人得隷業百姓立碑頌德總
戎薄伐著尅敵之功布政莅人垂稱職之譽豈非有
國之良翰歟
權武字武弄少果勁勇力絶人位大將軍潭州總管
儒林權會字正理少受鄭易妙盡幽微詩書二禮大義該
洽仕齊遷國子博士臨機荅難酬報如響由是為
諸儒所推
唐權萬紀京兆人擢治書侍御史房元齡王珪掌内外
官考萬紀劾其不平帝以為不阿貴近由是奬禮
又言宇文智及賊殺其君其子乃任千牛請斥屏以
懲不軌帝從之
權懷恩萬紀族孫以蔭遷尚乘奉御馭人安畢羅有寵
見帝不恭懷恩適見之退杖四十帝嗟賞曰良吏也
擢萬年令賞罰明見惡輒取時語曰寧飲三㪷塵
無逢權懷恩每盛服妻子不敢仰視更五州刺史
所居威名赫然吏重足立
權臯字士繇泰州人擢進士第安禄山表為幕府臯度祿
山叛欲行慮禍及親逸去禄山反天下聞名爭取以
為屬顔真卿表為行軍司馬召拜起居舍人固辭嘗
曰吾潔身亂世以全吾志欲持是受名耶韓洄王
定與友善常平臯可為宰輔師保李華亦謂分天下
善惡一人而已子德輿
權德輿字載之未冠以文章稱德宗聞其才召為左補
闕貞元八年關東淮南浙西大水德輿建言江淮云
云宜擇羣臣明識通方者持節勞徠知制誥進中
書舍人知禮部乃上書辭免帝曰非不知卿之勞但
擇如卿者未得其人耳知貢舉凢三歲元和初
拜尚書同平章事善辯論開陳古今本末以覺悟
人主為輔相寬和不為察察名德輿生三歲知變
四聲四歲能賦詩積思經術無不貫綜自始學至老
未嘗一日去書嘗著論辨漢所以亡西京以張禹東
京以胡廣其文雅正當時公卿侯王功德卓異者皆
所銘紀雖動止無外飾其風流醖藉自然可慕貞元
元和間為搢紳羽儀云
泉(三百二十八)
姓纂本姓全氏全琮之後琮孫暉魏封南陽侯食封
白水遂改為泉氏後魏洛州刺史上洛侯泉企也
北史泉企字思道上洛人世雄商洛曾祖景言歸魏拜
建節將軍企除雍州刺史豪右無敢犯者纖毫不
擾於人後兼右僕射志尚廉慎每除一官憂見顔
色子元禮少有志氣頗閑草隷有士君子之風
為洛州刺史弟仲遵為梁州刺史有方雅之操歴
官之處皆以清白見稱
唐泉男生字元德高麗蓋蘇文子也九歲以父任為先
人遷中裹小兄猶唐謁者也又為中裹大兄知國政
凡國有辭令皆男生主之後内附高宗授平懷道行
軍大總管至儀鳳二年詔安撫遼東并置州縣招
流竄平歛賦罷力役民悦其寬卒帝為舉哀詔勒碑
紀功男生純厚有禮奏對敏辨善射藝其初至伏斧
鑕待罪帝宥之世以此稱焉
堅(三百二十九)
姓纂潁川後漢有二十八將揚化將軍合肥侯堅鐔
蜀錄有羅江都尉堅峻
後漢堅鐔字子伋潁川人光武拜揚化將軍與士卒共
勞苦每急輒先當矢石封合肥侯
宣(三百三十)
姓纂魯大夫叔孫宣伯之後以諡為姓風俗通宋宣
公之後後漢有司空宣酆
後漢宣秉字巨公馮翊人拜御史中丞光武特詔中丞
與司隷校尉尚書令會同並專席而坐故京師號曰
三獨坐常服布被蔬食瓦器帝見而歎曰楚國二
龔不如雲陽宣巨公
先(三百三十一)
絳郡今絳州有先氏
左傳先軫晉卿也邑於原又曰原軫先縠晉大夫是
曰彘季亦曰原縠先且居晉卿也是為霍伯又曰
蒲城伯先蔑字士伯晉卿也漢有先虞
連(三百三十二)
左傳齊大夫連稱之後馮翊白水縣有連氏
莊公八年齊侯使連稱管至父戍葵丘瓜時而往
天(三百三十三)
莊子有天根注云人姓名
顛(三百三十四)
左傳晉大夫顛頡
賢(三百三十五)
見姓苑
弦(三百三十六)
左傳弦子國光州弋陽郡[車犬]縣東南後為楚所滅子孫
以國為氏
玄(三百三十七)
風俗通云玄都古諸侯國也子孫以國為氏焉
蜎(三百三十八)
漢書藝文志云有蜎子十三篇楚人也老子弟子
涓(三百三十九)
列仙傳涓子齊人
鮮(三百四十)
鮮于氏之後蜀李壽司空鮮思明
旃(三百四十一)
見姓苑
然(三百四十二)
鄭穆公子然之後然丹字子革仕楚為右尹蒼梧
姓苑云梧州有然氏
纏(三百四十三)
藝文志纏子著書
騫(三百四十四)
風俗通仲尼弟子閔子騫之後以王父字為氏金城
前梁有騫綸西博士騫包晉有平陽太守騫彄
狀云其先避地允吾因家金城
虔(三百四十五)
風俗通云黃帝之後
篇(三百四十六)
周大夫史篇之後
偏(三百四十七)
右偏將軍之後急就章漢有偏吕
綿(三百四十八)
晉大夫食采綿上因氏焉晉張方腹心有綿思河南
官氏志爾綿氏改為綿
便避偏反(三百四十九)
漢有少府便樂成
顓(三百五十)
顓臾風姓國伏羲之後或稱顓氏或號臾氏又顓頊支
孫亦為顓氏神仙傳有太玄女顓和
專(三百五十一)
左傳吳刺客專諸
鱄(三百五十二)
專諸亦作鱄也
船(三百五十三)
見姓苑
拳(三百五十四)
左傳衛大夫拳彌
肩(三百五十五)
見姓苑
名賢氏族言行類稿卷十七
