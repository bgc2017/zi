洞天清錄雜家類四(雜品之屬)
提要
(臣)等謹案洞天清錄一卷宋趙希鵠撰希鵠
宗室子宋史世系表列於燕王德昭房下蓋
太祖之後其始末則不可考據書中有嘉熙
庚子自嶺右回至宜春語則家於袁州者也
是書所論皆鑒别古器書畫之事凡古琴辨
三十二條古硯辨十二條古鐘鼎彛器辨二
十條怪石辨十一條硯屛辨五條筆格辨三
條水滴辨二條古翰墨真迹辨四條古今石
刻辨五條古今紙花印色辨十五條古畫辨
二十九條大抵洞悉源流辨析精審如謂刁
斗乃行軍炊具今世所見古刁斗乃王莽威
斗之類為厭勝家所用又謂今所見銅犀牛
天禄蟾蜍之屬皆古人以貯油點燈今人誤
以為水滴其援引考証類皆確鑿固賞鑒家
之指南也明寧獻王權嘗為刊板於江西見
寧藩書目曺溶續萟圃搜竒所載與此本同
蓋皆從寧王舊刻傳錄明錢塘鍾人傑輯唐
宋叢書别載一本與此本迥異考其中有楊
慎之說寧庶人宸濠之名及永樂宣德成化
年號希鵠何自知之其為未見此本而刺取
他書以贗其名固不待辨矣乾隆四十六年
十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
洞天清錄原序
唐張彦遠作閒居受用至首載齋閣應用而旁及醖醢
脯羞之屬噫是乃大老姥總督米鹽細務者之為誰謂
君子受用如斯而已乎人生一世如白駒過隙而風雨
憂愁輒居三分之二其間得閒者纔三之一分耳况知
之而能享用者又百之一二於百一之中又多以聲色
為受用殊不知吾輩自有樂地悦目初不在色盈耳初
不在聲嘗見前輩諸老先生多畜法書名畫古琴舊硯
良以是也明窗淨几羅列布置篆香居中佳客玉立相
映時取古人妙迹以觀鳥篆蝸書竒峯遠水摩娑鐘鼎
親見商周端硯湧巖泉焦桐鳴玉佩不知人世所謂受
用清福孰有踰此者乎是境也閬苑瑶池未必是過人
鮮知之良可悲也余故彙萃古琴硯古鐘鼎而次凡十
門辨訂是否以貽清修好古塵外之客名曰洞天清錄若
香茶紙墨之屬既譜載而已謬誤者兹不復贅觀者宜
自求之開封趙希鵠序
