春眀夢餘錄卷三十一
吏部左侍郎孫承澤撰
戎政府
戎政府在皇城之東燈市大街永樂間設二帥府于都
城内之東西以為會議之所後因敝壞嘉靖二十九年
立戎政府統以勛臣一員曰總督京營戎政佐以文臣
一員曰協理京營戎政營制有三中曰五軍東曰神樞
西曰神機五軍營又析而為營者十有六神樞營析而
為營者十神機營析而為營者九總之為三十一營而
五軍營設號頭營二神樞神機各一皆領于總協大臣
而奉行其命令每營將領一人中軍官一人千總官二
人把總官十有二人管隊官六十人每軍五十人為隊
管隊領之二十五隊為司把總官領之十二司分隸于
一中軍二千總各得把總官四人軍千人共卒三千人
為一營故分之則三十一營聯之則三大營又聯之則
總曰戎政府
營基
五軍營即舊團營景泰初年建立于安定德勝兩
關外之中嘉靖二十九年罷團營始更于此南面
建閱武門閱武門起至北土城止長一千七百四
十二步設將臺一座前設旗臺二座石榜碑一座
鼓棚二座石旗架二座演武廳一座
神樞營即舊三千營永樂初年建立于安定關外
之東
神機營即舊五軍營永樂初年建立于德勝關外
之西舊神機營在新立神機營之西嘉靖二十九
年罷團營將五軍營更團營將神機營更舊五軍
營而舊神機營竟廢
營制
洪武初定天下訓練軍士以衞京師置京營隸元
帥府已而改五軍營曰中軍曰左掖曰右掖曰左
哨曰右哨是為五軍隸都督府五軍都督握兵籍
而不與調發兵部得調發而不治兵論者謂五軍
營有六善焉一軍有變四軍足制一善也徒御既
寡訓練易施二善也人自為將各愛士卒三善也
彼此相形爭先策勵四善也分數畫一行伍不亂
五善也彼此相依聲勢相倚六善也大約開國之
祖身在行間習于兵事故制之善如此後屢改而
大失其故矣太宗遷都北平一如太祖之制則于
中都大寧山東河南附近衞所摘發官軍輪班上
操營提督内臣一人武臣二人掌號頭官二人大
營坐營官一人把總二人中軍坐營官一人馬步
隊把總各一人左右掖左右哨官如之此則高皇
帝五軍之舊也此外又有十二營掌随駕馬隊官
軍是營也把總二人此外又有圍子手營掌操練
上直叉刀手及京衞步隊官軍是營也坐營官一
人一司二司三司四司各把總二人此外又有幼
官舍人營掌操練京衞幼官及應襲舍人是營也
坐營官一人幼官營把總一人舍人營一司二司
三司四司各把總一人此外又有殫忠效義營掌
操練京衞報效舍人餘丁舍人營曰殫忠餘丁營
曰效義是營也坐營官一人把總各一人此則五
軍營之支分也已又得投附色目人一千常立于
龍旗寳纛之下以為三千營營分五司掌執大駕
龍旗寳纛勇字旗負御寳及兵仗局什物等件上
直軍為一司掌左右二十隊勇字旗大駕旗纛金
鼓等件上直軍為一司掌傳令營令旗令牌御用
監盔甲尚冠尚衣尚履什物等件上直軍為一司
掌執大駕勇字旗五軍紅盔貼直軍上直軍為一
司掌殺虎手馬轎及前哨馬營上直眀甲軍随侍
營随侍東宫官舍遼東備禦回還軍為一司凡五
司是營也提督内臣二人武臣一人掌號頭官二
人坐司官五人見操把總三十四人上直把總十
六人明甲把總四人此則三千營之支分也已征
交趾得其神機火箭之法立神機營掌操演神銃
神炮諸火器亦分為五軍中軍坐營内臣一人武
臣一人其下分為四司各監鎗内臣一人把司官
一人把牌官一人左右掖軍如之左右哨軍亦如
之已又得都督譚廣馬五千匹當時謂之譚家馬
復置五千掌操演火器及随駕護衞馬隊軍是營
也坐營内臣一人武臣一人其下分為四司各把
司官一人此則神機營之支分也居常則五軍肄
營陣三千軍肄廵哨神機軍肄鎗手如大駕親征
則大營居中營外五軍分駐步軍居内騎軍居外
騎卒之外為神機營營之外有長圍周隣二十里
樵採其中間此三大營之制也永樂雖遵洪武五
軍之遺而各營添設内臣已違内臣不許典兵之
禁未幾王振用事京軍五十萬一旦敗潰遂有土
木之禍太宗貽之也
嘉靖二十九年二月命改舊内教場名曰内&KR0034;營
欲以團操内使諭所司建一祀所並營舍數間中
立一臺備御視
團營
景泰元年兵部尚書于謙建立京營團操法謙以
京師兵馬分隸五軍三千神機諸營雖各有總兵
然不相統一每遇調遣選摘凑撥號令不同兵將
不相識或至悮事乃議㨂選諸營馬步官軍十五
萬分為十營每營各以都督總領每五千都指揮
一員每千指揮一員每五百把總十員分管每隊
管隊二員常領在營操練體統相維兵將相識出
征就令原管都督等官統領前去號令歸一行伍
不亂團營之設自此始
十二營
天順初年反景泰之政革罷團營至八年而復及
成化初又復革二年又復復則從兵部尚書馬昂
議抽選京兵八萬外衞八萬外衞之兵分為二班
班四萬為瓜代合京兵為十六萬立十二團營操
練之營曰奮武耀武練武顯武敢勇果勇效勇鼔
勇立威伸威揚威振威營各分五軍三千神機三
營五軍營領内外馬步官軍三千營領内外馬隊
官軍神機營領内外步隊官軍而三大營之數不
與焉是十二營軍名曰選鋒不任選鋒者仍歸三
大營曰老家而團營之法稍變矣至於弘治正德
之後又有兩官廳之制其法就十二團營挑選精
銳别立總兵參將統領之此時十二團營可為老
家而兩官廳可為團營也
設立戎政
嘉靖二十九年京都戒嚴大學士嚴嵩李本請刷
京營圖善後令兵部選武臣以充總督坐營之任
吏部選才望大臣專理之令其㨂練人馬上是之
下兵部兵部侍郎王邦瑞言國初營兵不减七八
十萬元戎宿將常不乏人嗣是三大營變而為十
二團營又變為兩官廳雖浸不如初然原額軍尚
足三十八萬有竒迄今承平既久武備廢弛見據
在籍僅十四萬有竒而在營操練又不過五六萬
人而已戸部支粮則有兵兵部調遣則無兵比者
敵至事棘戰守俱虛見在軍士率老弱疾憊市井
遊販之徒衣甲器械臨時取給其為耗弊可謂至
極臣謂軍伍不足其弊不在逃亡而在占役訓練
不精其弊不在軍士而在將領今之提督武臣即
十二團營之總帥坐營等官即諸營之主帥而號
令把總之類又古之偏裨官其間多屬紈袴平時
則占役營軍予以空名之餉臨操則四集市人呼
舞博笑而已先是尚書王瓊毛伯温劉天和皆嘗
有意整飭將領惡其害已從中阻撓隂壊正議而
軍士又驕惰厭律輙亡匿渙散倡為流言清理未
半事復中止今皇上親見其害矣臣願遣風力科
道官議覈十二團營人馬之數參攷戸部粮籍汱
老弱留精壮逃亡者設法勾補占役者悉徵着伍
然後人給衣甲器械擇謀勇將官加意練習而以
科道官監視之上是之乃革去十二營兩官廳第
用京營總兵官一員提督三營以復國初之舊時
咸寧侯仇鸞方以兵事幸上即使為之於是兵部
會議條為六事其一請革内臣謂自古宦者不得
典兵今三大營内有内臣提督監鎗等項不下二
三十人既不知兵又專役占所宜裁革其一請處
班軍謂河南山東大寧中都等處原額班軍十六
萬有竒每年春秋更番上班操備往往為合營借
工私占之貲自今請令於五月中旬赴京各都司
統率入營一體操練至十一月中旬掣回休息不
必兩班赴官如此則每歲京營秋防之時可得十
五六萬人比之召募尤為省費上悉從之於是罷
團營兩官廳以復舊制更三千營曰神樞營其三
營司哨掖等名及諸内臣並裁革而統以大將一
員曰總督京營戎政廳給印曰戎政之印佐以文
臣一員曰協理京營戎政
兵部尚書于謙置建團營疏議得各營見操官軍
已選十萬分作五營團操以備出戰每二萬人為
一營每隊五十名一人管隊每二隊又立領隊官
一員每千人把總官一員每三五千人又立把總
都指揮一員其管隊把總大小總兵官員各量其
才器高下謀勇如何而選用之使之互相統屬兵
將相識如遇下教場操練之時臣等出其不意量
調一隊或三隊五隊點視但喚把總管隊官姓名
各官自行管領本隊軍士前来内喚出軍士一二
人或三五人令管隊把總官識認是何姓名衞所
却將軍人懸帶牌面上原開姓名衞所年貌查對
若有不同就將管隊等官量情責罰仍比較刀箭
牌刀長鎗等項武藝精熟者量為奬勵生疎者一
體懲治使管軍者知軍士之強弱為兵者知將帥
之號令體統相維彼此相識不致臨時錯亂難於
調遣大意前項團操軍士十萬合則為一營分則
為五營萬一賊寇侵犯賊多則各營俱動賊少則
分調一二營或調一萬三五千随機應敵其平日
選定大小該管頭目已定至交戰之時多用則多
調少用則少調止調該管頭目則士卒自随平日
相處既久同軰之人昜以期會管事之人易以使
令如手足之捍頭目子弟之衞父兄比之平日混
同操練不辨強弱不知號令將各營之人逐漸輳
合者不同庶幾可以成功取勝又賊之所恃者弓
馬衝突而已賊知我火器一發之後未免再装遲
慢以此我軍放罷火器就便馳突前来今若與之
對敵我軍列陣外用鹿角遮護持滿以待賊若来
緊堅陣不動元以弓弩對敵神銃未發先以火藥
爆竹詐之賊必謂我火藥已盡不復畏避馳馬来
攻則我軍火炮火銃飛鎗火箭弓矢齊發若勢衝
動又以大將軍擊之待賊勢動分調精銳馬軍用
長鎗大刀勁弓射砍步軍用團牌腰刀一齊衝入
賊陣或刺射人馬或砍其馬足臣等以身率先衝
冐矢石奬勵士卒俾無退縮如有退縮者即以軍
法治之此則臣等愚見操軍出戰分合之勢如此
謹當用心設法將各營已選團操并其餘軍馬一
體操習申嚴號令務使人馬強盛武藝精熟除團
營之外另選次苐精壮以備緩急調用以助團營
軍威每日除演習軍馬武藝外仍令馬步官軍兼
習陣法及交鋒衝突安營走陣以為戰鬭之勢使
之耳目慣熟步驟輕健能知進退坐作之法免至
臨敵畏怯失措至於固守之法則今日士卒頗多
京師城垣堅固又有戰車鹿角器具賊縱勢衆可
以固守無虞但用兵之法不測如隂陽難知如鬼
神貴在臨期應變難以一定而求况敵騎趫捷去
來之閒如飄風驟雨應敵之際非勇無以挫其鋒
非智無以破其敵必謀勇兼濟可以成其功岳飛
有言陣而後戰兵家之常運用之妙存乎一心又
曰文官不愛錢武官不惜死天下太平矣景泰三
年十二月二十二日各官奏奉聖旨是兵貴乎精
將在謀勇卿等務要同心協力操軍馬有事運謀
或戰或守若無事則撫卹士卒飬其銳氣遇警急
易為調用這等乃不負朕委托之重
大學士趙貞吉論營制疏照得我朝内外衞兵分
隸五府乃高皇帝定萬世太平之計俾免前代強
臣握兵之害其為聖子神孫慮至深遠其法制甚
周悉也永樂末年因聚府兵北伐旋師之後遂結
營團操乃以三千神機二營附之因號為三大營
其實皆為五府之兵也夫五府之兵因調伐而聚
之為營既歸即當散還各府矣所以久聚操團而
不散者以當時常有戒嚴征伐之事故不暇耳然
猶以五軍名營寔未變五府之舊制也沿至正統
末年嘗變為十團營矣弘治年間又加為十二團
營矣正德年間又添置東西官廳矣然舊營之中
尚存老家軍之籍則五營之號未冺而五府之意
猶存也夫我太祖分府以設將則權任不偏而得
將將之法我成祖分營以統兵則分數易眀而得
將兵之法得將將之法則無前代強臣握重兵之
釁矣得將兵之法則合兵法御衆如御寡之方矣
此祖制之盡善所當世守者也至嘉靖庚戌嚴嵩
欲為賊將仇鸞之地遂請於先帝特設戎政廳括
内外兵籍鑄總督戎政之印而授之於鸞夫於五
府之外而别立一廳則盡變太祖分府之意矣以
十餘萬之衆而統於一人則盡變成祖分營之意
矣時無骨鯁伐奸之臣故賊臣得以肆覬覦之計
向使鸞遲於伏誅則時事之危未可測也鸞誅而
以鎮遠侯顧寰代之寰惟知退讓自守以保勲名
以避嫌忌耳然而營兵則日弱矣往歲戒嚴官軍
俱列營於城内其怯弱可知皆由輕變祖宗之法
遂至將強而如鸞則有不軌之虞將弱而如寰則
有不振之弊國家與強敵密邇而兵將之不足恃
如此誠可為之寒心矣臣愚晝夜慮此竊謂分府
設將之制未易卒復而分營統兵之法猶可遵行
况近日兵部會推總督戎政之將武臣之中無堪
任者蓋才足以統御十萬之衆而能變弱為強者
非韓白之流不能當之求之今時果難其人矣若
夫才堪將一二萬之衆者猶或可選擇而使也合
無將見操官軍九萬分為左右中前後五營各擇
一將以分統之責令開營教習依法訓練仍以文
臣廵覈之每歲春秋遣官較閱凡將官之能否軍
士之勇怯技藝之生熟紀律之嚴縱皆得奏聞而
賞賚罰治行焉務令五營齊成精銳先將戎政印
收入内府有事則領勅掛印而命將於閫外事完
則繳勅納印而歸將於營中如是則太阿之柄獨
持於上而輦轂之下常有數萬精兵可戰可守聽
調聽戍随所用無不宜矣轉弱為強之道寔不外
此今若徒狃於戎政廳之設而不遵祖宗分府分
營之意則將權重而避忌愈多兵不敢練也卒伍
溷而分數不眀兵不可練也責任歸於一人而觀
望推委者多兵不能練也夫與其握兵權於一人
坐視其廢弛以趨於弱孰若分其權於五人令其
各自操練互相奮勉而漸趨於強以壮國威也哉
臣一得之愚所見如此伏望皇上俯賜採納
兵部尚書張學顔京營議以言今之兵制當我高
皇帝開天合五府統隸之兵為一營操練有中軍
有左哨右哨左掖右掖故名曰五軍營外以圍子
手幼官舍人殫忠效義十二凡四營附之文皇帝
繼極以龍旗寳纛下三千蒙古兵立營故名曰三
千營外以随侍營附之又以神鎗及火器另立一
營故名曰神機營外又以譚家馬附之夫曰五軍
曰三千曰神機此所謂三大營也景泰初因己巳
之變遂於三大營中選立十團營成化中復增為
十二團營以為操練之兵既未免權宜而非經弘
治中又於十二團營中選立東西官廳兵以為聽
征之兵亦未免失多而携寡至我先帝當庚戌歲
敵騎長驅大飭戎務乃革十二團營及東西官廳
之名盡歸五軍以光復我高皇帝之舊制因神機
為神機改三千為神樞以式增我文皇帝之宏規
總之為三營以盡其大分之為一總督一協理二
廵視四副將三十二營四百餘員千把總旗隊以
盡其詳寔昭析太甚固未嘗分數不眀也在先帝
力復祖制百方慎重之心會於群臣告於祖廟方
耆定規畫其詔旨昭如日星有曰這事體非輕必
復祖制方可事權歸一又曰朕復祖制三營修武
當時諸臣合詞稱頌有曰規模宏遠修理精詳上
增二祖創建之耿光下垂萬世治安之成憲臣嘗
莊誦對揚以為我朝京軍三大營之制是高皇創
立於始文皇增定於中先皇完成於終凡三聖人
作為二百年遵守誠祖孫作述先後相成萬世聖
子神孫當欽承無替此正我皇上所謂分營練兵
係祖宗舊制外此固無所謂祖宗分營亦非所謂
祖宗舊制也且先帝所克復祖宗成規不獨臣與
在廷諸臣以為善即歲前九月皇上勅諭營臣有
曰國家設立京營以飬戰士越我皇考又更新戎
政申飭宏規其制大備今詔墨未乾是皇上之心
亦已灼見其善矣夫既灼見其善而復強欲更之
此固臣愚之所未解
京營事例
官軍
每年正二三五六七八九十一十二月俱支本色
四月十月支折色每米一石折銀五錢如是月米
價騰貴臨時仍題給本色内正二七十二月赴通
倉支粮餘月俱京倉惟選鋒俱係京倉支領亦無
折色各逃故應扣者每月各該營造册投倉場轉
行下粮廳查扣
軍選冬衣布花
每年每軍選各給綿布二疋綿花一斤八兩寳鈔
二十五張軍係各該衞造領選鋒係各該營造領
如内庫布疋不足臨期題給折色每布一疋折銀
二錢五分
外衞官軍口粮本折
每班山東河南中都上班官軍以到京報名日為
始除各該省解到各軍大粮銀聽候兵部委官給
散外其口粮每官軍每月造支四斗雙月折色單
月本色
官軍防秋口粮
車戰及標兵營官軍秋操每月各造支口粮三斗
城守營各一斗三升備兵營無
火器選鋒口粮
萬歴二十七年該王世揚條議戰兵十枝每枝六
司七司係火器選鋒春操每官軍每月造支口粮
一斗秋操各造支一斗五升各該營把總春秋二
操各該營動支犒賞銀各一兩充賞
單粮選鋒器械銀兩
萬歴二十年該京營科道郭士吉等條議三大營
單粮選鋒春秋二季每季移文兵部劄行太僕寺
每名給銀三錢修整弓矢
馬匹草料本折
每馬一匹每月係大盡支草三十束料九斗小盡
支草二十九束料八斗七升四季每草三十束俱
折銀二錢二分每料豆一石春冬折銀四錢夏秋
折銀三錢六分惟二月十月係支本色月分每草
三十束折銀四錢料豆一石折銀四錢六分
城外信地
都城南有重城事勢稍緩不必設營外東自東便
門起迤邐而西至西便門止即以車兵十枝酌量
分布大率東北二面為急用八枝西面稍緩用二
枝每枝實營盤一處虛營盤二處去城不遠不過
二三里其戰兵六枝即於城之東西南北關廂外
各副將一員率領各屯一枝聽兵部總協斟量專
備城内外調遣應援餘下二枝俱随兵部總協同
駐適中去處面相計議後又增戰兵十枝又於萬
歷二十年添設標兵二枝專随總協
乘城信地
都城正陽崇文宣武三門外有重城每門止用軍
二百名各委號頭官一員督率把總官管領其餘
六門并重城七門每門官軍五百名與同各該守
門官軍相兼把守一都城敵臺一百二座每座軍
十名垜口一萬一千四百處每口軍一名一重城
敵臺五十七座每座軍五名垜口九千三百五十
九處每口軍一名臨期並内城信地如有事故俱
聽兵部總協於班軍内照數撥用每門將官一員
督率千把總管領
充補單粮選鋒
凡單粮選鋒或事故或選補雙粮其缺各該營徑
將精壯善射弓箭手取補
收補祖募軍丁
凡三大營軍缺如係逃故祖軍本戸弟男子姪赴
兵部告替騐發營操戸内無丁方行原籍清勾如
係見操年老病疾或久猾逃故召募軍役近例赴
總協軍門陳告發營行查每逢雙月類送過騐仍
送科道衙門騐准該科道衙門會同戸兵衙門覆
騐給票收粮
原額馬匹
凡三大營馬匹共二萬一千二百五十匹標兵二
枝每枝馬七百五十匹二司至十二司每司馬四
十一匹惟頭司四司七司十司各四十三匹選鋒
馬二百五十匹
戰兵十枝每枝馬一千二百五十匹頭司至四司
每司馬八十四匹五司至十二司每司馬八十三
匹選鋒馬各二百五十匹内惟神樞二營選鋒馬
三百匹因先年薊鎮秋防以故較之别營選鋒馬
多兌五十匹
辨騐馬匹
五軍營並標兵二營每年新關領馬匹太僕寺于
本馬右胯上印烙一五字到營仍將兩耳尖割去
為記神樞馬匹左胯上印烙區字到營仍割去左
耳尖為記神機營馬匹右胯上印烙一八字到營
仍割去右耳尖為記每年終三大營馬匹該太僕
寺會同廵視科道并車駕司通行印烙一次内有
瘦損及倒死數多照例參罰各經管官員甚不堪
者變賣
倒死馬匹追樁年限事例
一年以上都指揮七兩指揮六兩千百戸五兩軍
四兩二十七年該太僕寺少卿陳應芳條議倒死
馬軍半年已上加追六錢半年以下加追三錢指
揮千百戸仍舊
二年以上都指揮四兩五年以上都指揮三兩十
年以上都指揮二兩五錢以下者俱各遞减五錢
十五年以上俱免追樁銀走失者被盗者賠補凡
領馬一年以上倒死者例仍解究其餘免責
題准分操
三大營官軍先年俱在五軍營操練萬歴二十年
該郭士吉等題准分三營操練至于合操仍歸五
軍營凡車兵輪演日期亦赴五軍營以軍就車耳
盔甲
凡三大營盔甲題准俱三年一次交厰兌換若選
鋒眀盔甲每年一次送修五百頂副
安置軍器有局
凡三大營官軍選鋒除弓矢各随帶外其一應軍
火器具俱安置于安定德勝門裡二處京營局房
内遇該操日赴局領用操畢仍交此局各營派撥
軍人看守
造辦鉛子火藥
凡京營火器所用鉛子火藥係工部王恭厰等預
造以備京營領用每年二季開操各營具册前赴
總督衙門用印投厰每五日三大營共領火藥三
千餘斤中鉛子三千餘個小鉛子三萬餘個如遇
風雨等項傳免操演則餘剰火藥鉛子具冊仍鈐
印下次該操我領應用中鉛子每個重一兩二錢
小鉛子每個重三錢五分
各項閱射脩置箭把丈尺遠近
凡三年大閱每年小閱馬箭例設三把每把遠離
四十步武舉場同其大小閱步把俱高一丈五尺
闊七尺五寸下闊八尺以八十步為則其三年考
試武舉官生每年選射材官并春秋二季操軍選
補雙粮選鋒步把俱高九尺上闊四尺五寸下闊
五尺若四衙門進營調閱官軍選鋒步把則高一
丈三尺五寸上闊六尺五寸下闊七尺
内臣
内臣舊有監鎗名色嘉靖中盡革至天啓中又復
竟名提督崇禎三年革至五年又復
崇禎二年十二月以司禮監太監沈良佐内官監
太監吕直提督九門及皇城門司禮太監李鳳翔
總督忠勇營提督京營
五年七月以司禮監太監曹化淳提督京營戎政
七年十二月以乾清宫太監馬雲程提督京營戎
政撤南京守備太監胡承詔張應朝以司禮太監
梁洪泰内官太監張應乾協同守備
十年正月以御馬太監李名臣提督京城廵捕王
之俊副之司禮太監曹化淳提督東厰
十一年以司禮太監曹化淳杜勲等提督京營孫
茂林分守薊鎮中西三協鄭良輔總理京城廵捕
十四年九月改東厰提督京營者亦稱總督
十五年正月罷提督京營内臣從閣臣周延儒之
言也是年十月誅司禮太監劉元斌初元斌監軍
河南羣盗在陜雒元斌留歸德不敢進縱諸軍大
掠殺樵汲者論功及論辟未得旨即奏辨上怒并
誅太監王裕民
十六年閣臣周延儒逮至京賜自盡復以内臣王
之俊提督捕營諭内閣捕營向来所重在捕今必
練得其法而捕在其中是首重在練亟擬勅來行
時京營既有督察捕營又有練捕京城兵柄盡在
内操閣臣不敢爭也
八月以司禮太監王承恩督察京營戎政韓贊周
守備南京
十七年三月李自成䧟宣府太監杜勲同總兵王
承胤降之随入居庸關守關太監杜之秩亦降京
師戒嚴上遣司禮監太監王承恩提督京城又召
前太監曹化淳等分守諸門及賊薄京城杜勲呼
諸監縋之而上科臣孫承澤請撤城守内臣兵部
奏縋賊上城不省門開城䧟王承恩殉難死
附記
崇禎十六年八月初九日上諭兵部京營居重馭
輕事權甚重見今從新整頓訓練亟宜得人襄城
伯李國楨著總督京營戎政寫勅與他恭順侯吳
惟英着後軍都督府掌府事宣城伯衞時春着暫
解任學習候用
國禎少年紈袴數上書言兵又自請于京營外選
練衞所官舍上甚喜即與敕行之及議餉俸歲費
二十餘萬又請内庫兵仗銃藥甚多而乞上御書
營額因取勅内共武二字以請上為親書共武堂
賜之未幾吳恭順罷特以國楨代之官舍皆併入
京營時已設有内臣察理兵權盡在掌握更以少
不更事之人一旦易將于是兵制大壞城䧟協理
戎政侍郎王家彦死之國楨棄城而逃賊追而殺
之
春眀夢餘錄卷三十一
