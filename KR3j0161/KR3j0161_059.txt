春眀夢餘錄卷五十九
吏部左侍郎孫承澤撰
欽天監二
觀象臺
觀象臺在城東南隅臺上有渾天儀如世所圖璇璣皆
鑄銅為器四柱以銅龍架而懸之又有簡儀状相似而
省十之七止周圍數道而已玉衡亦以銅為之如尺而
首尾皆曲有二孔對孔直窺以候中星又有銅球左右
旋轉以象天體以方函盛之函四周作二十八宿真形
南面有正統御銘臺下小室有量天尺鑄銅人有捧尺
北面室穴其頂以候日中測景之長短冬至後可得一
丈七尺夏至後可得二尺中為紫微殿殿傍有銅壺滴
漏其簡儀乃耶律楚材製
周禮保章氏掌天星以志日月星辰之變動以觀
天下之遷辨其吉凶以星土辨九州之地所封封
域皆有分星以觀妖祥以十有二歲之相觀天下
之妖祥以五雲之物辨吉凶水旱降豐荒之祲象
以十有二風察天地之和命乖别之妖祥凡此五
物者以詔救政訪叙事
吳澂曰天星天文星度也步占之法以星為主故
曰天星十有二辰經天左旋常度不移不足以見
吉凶惟日月五星行乎十二辰之次緯天左旋而
日有薄蝕暈珥之變月有盈虧朓朒之變五星有
盈縮圜角之變故總言日月星辰之變動變動即
所謂遷也順則為吉逆則為凶二者相參變矣星
土十二土也合而言之曰九州星土之書雖無可
攷然十二國之分野載諸傳記灾祥所應亦皆可
證若昭十年有星出於婺女鄭禆竈曰今兹歲在
顓頊之墟姜氏任氏實守其地此元枵為齊之分
星而青州之星土也昭三十二年吳伐越晉史墨
曰越得歲而吳伐之必受其凶釋者曰歲在星紀
此星紀為越之分星而揚州之星土也昭元年鄭
子產曰成王滅唐而封叔虞焉故参為晉星實沈
為参神此實沈為晉之分星而并州之星土也襄
九年晉士弱曰陶唐氏之火正閼伯居商邱相土
因之故商主大火此大火為宋之分星而豫州之
星土也昭十七年星孛及漢申湏曰漢水祥也衞
顓頊之墟故為帝邱其星為大水此娵訾為衞之
分星而冀州之星土也鄭語周史曰楚重黎之後
也黎為高辛氏火正此鶉尾為楚之分星而荆州
之星土也爾雅曰析木為津釋者謂天漢之津梁
為燕此析木為燕之分星而幽州之星土也以至
周之鶉火秦之鶉首趙之大梁魯之降婁無非以
其州之星土而為其國之分星以星土而占灾祥
其應有可徵矣歲星在木則水為相之類五星順
度為祥流逆失度為妖襄二十八年歲在星紀而
淫于元枵是謂蛇乘龍梓慎以為宋鄭必饑則言
其所屬以為周楚所惡則言其所衝其歲星乖次
之應乎歲在星紀而吳伐越史墨謂不及四十年
越其有吳乎以歲星十二年一周存亡之數不過
三紀非歲星順次之應乎以類求之則歲星太歲
皆可参决妖祥之事物色也視日旁雲氣之色左
氏所謂凡分至啟閉必書雲物占法青為蟲赤為
兵荒白為喪荒黃為豐黑為水既言辨吉凶水旱
又言降豐荒之祲象盖水旱之降為荒年荒年之
降為豐年其序如此十二風者艮為條風從大吕
太簇之律兑為閶闔風從南吕之律乾為不周風
從無射應鐘之律坎為廣莫風從黃鐘之律所謂
八風從律是也又法于緹室之中因逐月管入律
地之淺深月氣至則葭灰飛以此察天地之和氣
然左氏載師曠歌北風又歌南風而知晉楚之勝
負妖祥之應可决於此乖則異别則離此天地之
不和而為妖祥也故命之使知所趨避上文五事
即救政叙事之所從出也政者國之本詔救政於
上則人君修省之道事者有司之常職訪叙事於
下則人臣知警戒之意君臣交修而天降祥矣
星歷總論曰夫天以輕清之氣而運乎上一晝一
夜而過一周其道右行日月五星亦以輕清之氣
而麗乎天日不及一度月不及十三度随天而左
轉日有中道月有九行日月相推歲凡十二會方
會則月光盡滅而為晦已會則月光復蘇而為朔
舒遅先後近一遠三則月斜倚而為弦相與為對
當天之中則月光滿而為望朔晦而日月之行東
西同道南北同度則月掩日而日為之食至望而
日月之對同度同道則月亢日而月為之食日至
角牛之方月行青赤之道則為春為夏日至婁井
之方月行白黑之道則為秋為冬日道發南去極
彌遠其景彌長遠長乃極冬乃至焉日道歛北去
極彌近其景彌短近短乃極夏乃至焉二至之中
道齊景正春秋乃分焉日月之光聚而為星中元
為北極上元為太微宫下元為天市垣二十八宿
衆星者言乎其經也金木水火土五星者言乎其
緯也其曰會者言乎日月星辰之所會也其曰客
者言乎星辰之不出太白也其曰主者言乎星辰
之出乎太白也金水附日一歲而周天火二歲而
周天木十二歲而周天土二十八歲而周天故曰
有遅有速北極則出地上三十六度常見而不隠
南極則入地下三十六度常隠而不見故曰有伏
有見朝出曰贏夕出曰縮西行曰迷日月同度曰
陵不順不逆芒及曰犯妖變曰孛含譽之射示其
喜也格澤之生示其怒也執法郎官象其官也眀
堂靈臺象其物也此其理之精深而存乎物感者
也馬融有言上天之理不可測知天之事者惟有
璇衡一事則求夫得天之實者惟渾天儀近之矣
盖璇衡之制起於高辛氏而虞舜察之以璿為璣
而用以轉動是之謂璣以玉為管而横置其中是
之謂衡璣以定天體衡以齊七曜即今之所謂渾
天儀也是故黃帝得之歷起辛夘顓帝得之歷起
乙夘歷之所作非渾天不可也青道二出黃道東
朱道二出黃道南道之所出非渾天不可也錢藻
則以朱黑白而别二家星葛衡則以青白黃而别
三家星以考星宿非渾天不可也自軫十二度至
氐四度則知為夀星自氐五度至尾九度則知為
大火而其餘莫不皆然是考躔度非渾天不可也
秦火之後其法蕩然漢洛下閎始經營之鮮于妄
人又度量之至耿夀昌始鑄而為之象轉而望之
以知日月星辰之所在也唐李淳風因之而為三
重儀在外曰六合其内曰三辰其最内曰四游而
一行復益之以黃道儀焉其為論亦密矣靖康之
亂儀象歸于金元人襲之而規環不協難復施用
於是郭守敬乃創為簡儀仰儀及諸儀表其說以
為昔人以管窺天宿度餘分未得其的乃用二線
推測于餘分纖微皆有可攷又當時四方測景之
所凡二十有七東極高麗西極滇池南踰朱崖北
盡鐡勒古人所未為者其法俱載元史而儀表至
今用之豈天唘文眀之治而預生是人以創為一
代之器乎
分野之說以中國之九州應上天之十二次丑星
紀吳越也子元枵齊也亥娵訾衞也娵訾一名
豕韋戌降婁魯也酉大梁趙也申實沈晉也未鶉
首秦也午鶉火周也已鶉尾楚也辰夀星鄭也夘
大火宋也寅析木燕也按晉語云實沈之虚晉人
是居周語云歲在鶉火我有周之分野左襄九年
商主大火昭元年参為晉星二十八年龍宋鄭之
星又曰以害鳥帑周楚惡之則分野之說其来已
久然星紀在東北而吳越實在東南魯宋鄭相去
甚邇而分為四次且娵訾降婁戌亥之次也而魯
衞屬之三家分晉始有趙何以大梁獨属趙韓魏
不聞漢書地理志分郡國以配諸次其地分或多
或少鶉首極多鶉火極狭徒祖相傳未聞源委於
其分野或有妖祥占者多效皆聖哲度知非後人
所能測也周官九州分野角亢氐兖州房心豫州
尾箕幽州斗牛女揚州虛危青州室壁并州奎婁
胃徐州昴畢冀州觜参益州井鬼雍州柳星張三
河翼軫荆州
凡五星歲星色青比参左肩熒惑色赤比心大星
鎮星色黃比参右肩太白色白比狼星辰星色黑
比奎大星得其常色而應四時則吉變常則凶木
與土合為内亂饑與水合為變謀而更事與火合
為饑為旱與金合為白衣之會合鬭國有内亂野
有破軍為水太白在南歲星在北名曰牝牡年榖
大熟太白在北歲星在南其年或有或無火與金
合為爍為喪不可舉事用兵從軍為軍憂離之軍
却出太白隂分地出其陽偏將戰與土合為憂主
孽卿與水合為北軍用兵舉事大敗一曰火與水
合為焠不可舉事用兵土與水合為壅沮不可舉
事用兵有覆軍一曰為變謀更事必為旱與木合
國饑水與金合為變謀為兵憂木火土金與水闘
皆為戰兵不在外皆為内亂三星合是為驚立絶
行其國外内有兵與喪百姓饑乏改立侯主四星
合是謂易行有德受慶改立王者奄有四方子孫
蕃昌亡德受殃離其國家滅其宗廟百姓離去被
滿四方五星皆大其事亦大皆小事亦小五星俱
見其年必惡凡五星與列宿相去方寸為犯俱之
不去為守兩體俱動而直曰觸離復合合復離曰
闘當東反西曰退芒角相及同舍曰合凡五星東
行為順西行為逆順則疾逆則遅通而率之終於
東行不東不西曰留與日相近而不見曰伏伏與
日同度曰合凡金水二星行速而不經天自始與
日合後行速而先日夕見西方去日前稍遠夕時
欲近南方則漸遅遅極則留留而近日則逆行而
合日在於日後晨見東方逆極則留留而後遅遅
極去日稍遠旦時欲近南方則速行以近日晨伏
於東方復與日合度此五星合見遅疾順逆流行
之大端也
凡五星之行古法周天之數如歲星謂十二年一
周天乃約數耳晉灼謂太歲在四仲則行三宿在
四季則行二宿故十二年而行周二十八宿其說
亦非夫二十八宿度有廣狭而歲星之行自有盈
縮豈得以十二年一周無差忒乎唐一行始言歲
星自商周迄春秋季年三百二十餘年而超一次
因以為常以春秋亂世則其行速時平則其行遅
其說尤迂既乃為後率前率之術以求之則其說
自悖矣今紹興歴法歲星每年行一百四十五分
是每年行一次之外有餘一分積一百四十四年
剰一次矣然則先儒之說安可信乎餘四星之行
固無順逆中間豈無差忒一行不復詳言盖亦知
之矣
堯置閏以定四時舜察璣衡以齊七政唐虞之時
歴象已極詳密獨日月之食缺而不講良有深意
後世疇人預定視為固然戒省之意蔑如矣薄蝕
之說大約云月體無光待日為光日半照即為弦
日全照即為望望為日光所照反得奪月光者當
日之衝有大如日者謂之闇虚闇虛當月則月必
滅故為月食日奪光應每望常食而有不食者道
度異也日月異道有時而交交則相犯故日月逓
食交在望前朔則日食望則月食交在望後望則
月食後月朔則日食交正在朔則日食既前後望
不食交正在望則月食既前後朔不食大率一百
七十三日有竒而道始一交非交則不相侵犯故
朔望不常有食也日月同會道度相交月掩日光
故日食日掩月光故月食月食是日光所衝日食
是月光所映故日食常在朔月食常在望也日月
之行有南北則食有高下日月之體有疎密則食
有偏全其度數晷刻咸可推算又連月食者甚少
惟春秋襄二十一年九月十月二十四年七月八
月頻食前書文紀三年十月十一月晦頻食高紀
三年十月甲戌晦日有食之十一月癸夘晦日有
食之二十九日而食為太速榖梁莊公十有八年
春王正月日有食之傳曰不言日不言朔夜食也
註一日一夜合為一日今朔日日始出其有虧傷
之處未復故知此是夜食榖梁之說甚異徐邈云
夜食則星無光云一云夜食者歷官差其時宋寧
宗六年史官言夜食不見是也元旦日食史或有
之然未有連歲日食如晉武帝時者咸亨三年春
正月庚子朔日有食之四年正月庚午朔日有食
之太康七年正月甲寅朔日有食之八年正月戊
申朔日有食之梁普同元年正月乙亥朔大赦改
元丙子日有食之二日食為異或云歷官避元日
食移乙亥為朔耳太清元年正月己亥朔日有食
之則又未必為歷官所移也東漢月二日食者凡
三一云史官不見遼東以聞永樂十一年元旦日
食吕尚書震請賀如常惟儀文簡公智争議不可
上韙其言月食史不書然朔望皆食為變天順五
年十一月朔日食望月食成化十二年二月朔日
食望月食
魏永安二年十月己酉日食地下虧從西南角起
宋淳熙十二年九月望太史言月食在夜新歷楊
忠輔言月食在晝慶元四年九月朔太史言日食
在晝草澤陳大猷言日食且在夜是榖梁傳不獨
言日有夜食而月並有晝食也
漏刻之箭晝夜共百刻冬夏之間則有長短焉太
史立成法有四十八箭按乾象歷及諸歷法皆云
冬至則晝四十五夜五十五夏至則晝六十五夜
三十五春秋分則晝五十五半夜四十四半從春分
至於夏至晝漸長增九刻半從夏至至於秋分所
減亦如之從秋分至於冬至晝漸短減十刻半從
冬至至於春分所加亦如之又於每氣之間加減
刻數有多有少其事在於歷術以其算數有多有
少不可通而為率故太史之官立為法定作四十
八箭以一年有二十四氣每一氣之間又分為二
通率七日強半而易一箭故周年而用箭四十八
也歷言晝夜者以昏明為限馬融王肅注尚書以
為日永則晝漏六十刻夜漏四十刻日短則晝漏
四十刻夜漏六十刻日中宵中則晝夜各五十刻
者以尚書有日出日入之語遂以日見為限尚書
緯謂刻為商鄭作士昏禮目錄云日入三商為昏
舉全數以言耳其實日見之前日入之後距昏眀
各有二刻半減晝五刻以禆夜故於歷法皆多校
五刻也今欽天監歷日皆用馬王之說而長止於
五十九刻不言六十短止於四十一刻不言四十
以見隂陽之妙云
按璣衡之象或謂起於伏羲或謂作於帝嚳或云
乃羲和舊制非舜創為也馬融謂上天之體不可
測知天之事者惟有璣衡一事而已璣衡即今渾
天儀也王蕃之論亦謂儀之制置天梁地平以定
天體為四游以綴赤道者此謂璣也置望筩横簫
於儀中以窺七曜之行而知其躔離之次者此謂
衡也若六合儀三辰儀四游儀並列為三重者李
淳風所作而黃道儀者一行所增也始張衡祖洛
下閎耿夀昌之法别為渾象冥輪密室以漏水轉
之以合璇璣所加星度則渾象本别為一器唐李
淳風梁令瓉祖之始與渾儀並用宋沈括所上渾
天儀載在宋史者其為論精密有志於復古儀象
者可考也
洪武中與侍臣論日月五星侍臣以蔡氏左旋之
說為對上曰天左旋日月五星右旋盖二十八宿
經也附天體而不動日月五星緯乎天者也朕嘗
於天清氣爽之夜指一宿以為主太隂居星宿之
西相去丈許盡一夜則太隂漸過而東矣由此觀
之則是右旋此歴家嘗言之蔡氏特儒家之說耳
李日華云北極五星鈎陳六星皆在紫微宫中北
極辰也其紐星天之樞也天運無窮三光逓曜而
極星不動故曰居其所而衆星拱之賈逵張衡蔡
邕王蕃陸績皆以北極紐星為樞是不動處也祖
&KR0008;以儀凖候不動處在紐星之末猶一度有餘盖
辰天壤也凡天無星處皆曰辰惟北極紐星為衆
動之樞而其末一度有餘適無别星故得騐其不
動耳
日影周髀靈憲周官鄭注皆云每千里差一寸何
承天云六百里差一寸信都芳云二百五十里差
一寸嘉靖中監正樂頀五星聚營室疏臣等預算
今年正月五星以次聚營室但太陽臨近當隠伏
不見今候其象果然夫數不爽而星暗聚則其降
精流氣亦必成祥自古五星之聚莫不有大福大
禍惟視人君德政淑慝何如耳占書曰五星之聚
是謂改易王者有德受慶子孫蕃昌無德受殃失
其國家百姓流亡盖天道無親福無常至故五星
之聚有福有禍無德靡不受禍聚房周祚以昌聚
箕齊桓用覇漢興聚井宋盛聚奎是四者皆當更
革之際一福一禍培栽傾覆昭然在德惟天寳聚
於尾箕而唐德弗稱旋有禄山之亂唐業遂衰皇
上聖德中興五星適聚可不亟圖修德愛養黎元
以承此天慶乎簡易寡慾修德之大儉費省財愛
民之實伏乞陛下鑒此天數之大克己約躬勵精
而實行之使人心悦而天意孚真所謂有德受慶
矣臣職司占候竊惟禍福之祥莫大於此至於修
德應天之實非臣等之言所能盡意更乞延訪文
武羣臣博求修德愛民之道而實行之占書又曰
天下兵謀則五星聚於營室凡所以内修外攘以
銷邊疆盗賊之謀者亦何可不加之意也余按嘉
靖時五星聚營室其後改宫殿改郊壇改太廟紛
紛制作海内虚耗此足應之樂監正不以頌而以
規可謂良臣矣
唐白居易司天臺詩司天臺仰觀俯察天人際羲
和死來職事廢官不求賢空取藝昔聞西漢元成
間下陵上替謫見天北辰微暗少光色四星煌煌
如火赤耀芒動角射三台半見半滅中台拆是時
非無太史官眼見心知不敢言眀朝趨入眀光殿
惟奏慶雲夀星見天之時變兩如斯九重天子不
得知安用臺高百尺為夫昔人論國家治亂係於
言路之通塞李沆為相日以四方水旱盗賊之事
奏聞於上自言人主當知四方之艱難區區可以
報國家者此耳卓哉其慮遠矣
附記
郭守敬字若思順德邢臺人中統三年以薦賜見
上都大喜授都水監工部郎中先是太保劉秉忠
以大眀歷自遼金承用二百餘年浸以後天議欲
修正而薨至是江左既平上思用其言遂以公與
贊善王公率南北日官分掌測騐推步於下而忠
宣樞密二張公為之主領裁奏於上復共薦前中
書左丞許公能推眀歷理俾参預之公首言歷之
本在於測騐而測騐之器莫先儀表今司天渾儀
宋皇祐中汴亰所造不與此處天度相符比量南
北二極約差四度表石年深亦復欹側公乃盡考
其失而移置之既又别圖爽塏以木為重棚創作
簡儀高表用相比覈又以為天樞附極而動昔人
嘗展管望之未得其的作候極儀極辰既位天體
斯正作渾天象象雖形似莫適所用作玲瓏儀以
表之矩方測天之正圓欲合也實難法當以圓求
圓作仰儀古有經緯結而不動公則易之作立運
儀日有中道月有九行公則一之作證理儀表高
景虚罔象非真作景符月雖有眀察景則難作闚
几歷法之騐在於交會作日月食儀天有赤道輪
以當之兩極低昂標以指之作星晷定時儀以上
凡十三等又作正方案丸表懸正儀座正儀凡四
等為四方行測者所用又作仰規覆矩圖異方渾
蓋圖日出入永短圖凡五䓁與上諸儀互相参攷
十六年改局為太史院以贊善公為太史令公為
同知太史院事給印章立官府是年奏進儀表式
樣公乃對御指陳理致一一周悉公因奏唐一行
開元間令南宫說天下測景書中見者凡十三處
今疆宇比唐尤大若不遠方測騐日月交食分數
時刻不同晝夜長短不同日月星辰去天高下不
同即曰測騐人少可先南北立表取直測景上可
其奏遂設監候官十四員分道相繼而出先測得
南海北極出地十五度夏至景在表南長一尺一
寸六分晝五十四刻夜四十六刻衡岳北極出地
二十五度夏至日在表端無景晝五十六刻夜四
十四刻岳臺北極出地三十五度夏至景長一尺
四寸八分晝六十刻夜四十刻和林北極出地四
十五度夏至景長三尺二寸四分晝六十四刻夜三
十六刻鐡勒北極出地五十五度夏至景長五尺
一分晝七十刻夜三十刻北海北極出地六十五
度夏至景長六尺七寸八分晝八十二刻夜一十
八刻繼又測得上都北極出地四十三度少北亰
北極出地四十二度強益都北極出地三十七度
少登州北極出地三十八度少高麗北極出地三
十八度少西京北極出地四十度少太原北極出
地三十八度少安西府北極出地三十四度半強
興元北極出地三十三度半強成都北極出地三
十一度半強西凉州北極出地四十度強東平北
極出地三十五度太大名北極出地三十六度南
亰北極出地三十四度太強陽城北極出地三十
四度太弱揚州北極出地三十三度鄂州北極出
地三十一度半吉州北極出地二十六度半雷州
北極出地二十度太瓊州北極出地十九度太十
七年新歴告成拜太史令公與太史諸公同上奏
曰臣䓁竊聞帝王之事莫重於歴自黃帝迎日推
策帝堯以閏月定四時成歲舜在璇璣玉衡以齊
七政爰及三代歴無定法周秦之間閏餘乖次西
漢造三統歷百三十年而後是非始定東漢造四
分歷七十餘年而儀式方備又百二十一年劉洪
造乾象歷始悟月行有遅速又百八十年姜岌造
三紀甲子歷始悟以月食衝檢日宿度所在又五
十七年何承天造元嘉歴始悟以朔望及弦皆定
大小餘又六十五年祖冲之造大眀歷始悟太陽
有歲差之數極星去不動處一度餘又五十二年
張子信始悟日月交道有表裏五星有遅疾留&KR0647;
又三十三年劉焯造皇極歷始悟日行有盈縮又
三十五年傅仁均造寅元歴頗采舊儀始用定朔
又四十六年李淳風造麟德歷以古歷章蔀元首
分度不齊始為總法用進朔以避晦晨月見又六
十三年僧一行造大衍歷始以朔有四大三小定
九服交食之異又九十四年徐昂造宣眀歷始悟
日食有氣刻時三差又二百三十六年姚舜輔造
紀元歷始悟食甚泛餘差數以上計千一百八十
二年歷經七十改其創法者十有三家自是又百
七十四年欽惟聖朝統一六合肇造區夏專命臣
䓁改治新歷臣䓁用創造簡儀高表憑其測到實
數所考正者凡七事一曰冬至自丙子年立冬後
依每日測到晷景逐日取對冬至前後日差同者
為準得丁丑年冬至在戊戌日夜半後八刻半又
定丁丑夏至在庚子日夜半後七十刻又定戊寅
冬至在癸夘日夜半後三十三刻己夘冬至在戊
申日夜半後五十七刻半庚辰冬至在癸丑日夜
半後八十一刻半各減大眀歴十八刻遠近相符
前後應準二曰歲餘自劉宋大眀歴以來凡測景
騐氣得冬至時刻真數者有六用以相距各得其
時合用歲餘今考騐四年相符不差仍自宋大眀
壬寅年距至今日八百一十年每歲合得三百六
十五日二十四刻二十五分其二十五分為今歴
歲餘合用之數三曰日躔用至元丁丑四月癸酉
望月食既推求日躔得冬至日躔赤道箕宿十度
黃道箕九度有畸仍憑每日測到太陽躔度或憑
星測月或憑月測日或徑憑星度測日立術推算
起自丁丑正月至己夘十二月凡三年共得一百
三十四事皆躔於箕與月食相符四曰月離自丁
丑以来至今憑每日測到逐時太隂行度推算變
從黃道求入轉極遅極疾并平行處前後凡十三
轉計五十一事内除去不真的外有三十事得大
眀歴入轉後天又因考騐交食加大眀歴三十刻
與天道合五曰入交自丁丑五月以来憑每日測
到太隂去極度數比擬黃道去極度得月道交於
黃道共得八事仍依日食法度推求皆有食分得
入時刻與大眀所差不多六曰二十八宿距度自
漢太初歷以来距度不同互有損益大眀歴則於
度下餘分附以大半少皆私意牽就未嘗實測其
數今新儀皆細刻周天度分每度為三十六分以
距線代管窺宿度餘分並依實測不以私意牽就
七曰日出入晝夜刻大眀歴日出入晝夜刻皆據
汴京為準其刻數與大都不同今更以本方北極
出地高下黃道出入内外度立術推求每日日出
入晝夜刻得夏至極長日出寅正二刻日入戌初
二刻晝六十二刻夜三十八刻冬至極短日出辰
初二刻日入申正二刻晝三十八刻夜六十二刻
永為定式所創法凡五事一曰太陽盈縮用四正
定氣立為升降限立招差求得每日行分初末極
差積度比古為密二曰月行遅疾古歴皆用二十
八限今以萬分日之八百二十分為一限凡析為
三百三十六限依垜疊招差求得轉分進退其遅
疾度數逐時不同盖前所未有三曰黃赤道差舊
法以一百一度相減相乘今依算術勾股弧矢方
圓斜直所容求到度率積差差率與天道實為脗
合四曰黃赤道内外度據累年實測内外極度二
十三度九十分以圓容方直矢接勾股為法求每
日去極與所測相符五曰白道赤周舊法黃道變
推白道以斜求斜今用立渾比量得月與赤道正
交距春秋二正黃赤道正交一十四度六十六分
擬以為法推逐月每交二十八宿度分於理未盡
十六年太史王公卒時歴雖頒然其推步之式與
夫立成之數尚未有定藳公於是比次篇類整齊
分抄裁為推步七卷立成二卷歴擬議藳三卷轉
神選擇二卷上中下三歷註式十二卷二十三年
繼為太史遂上表奏進又有時候箋註二卷修改
源流一卷其測騐書有儀象法式二卷二至晷景
考二十卷五星細行考五十卷古今交食考一卷
新測二十八舍雜座諸星入宿去極一卷新測無
名諸星一卷月離考一卷並藏之官歷法至郭太
史歷之聖也後世欲外其法而别取捷術未有不
舛謬而卒不可行者聞其遺書為元順帝北遯時
帶至沙漠不知尚有存者否乎
春眀夢餘錄卷五十九
