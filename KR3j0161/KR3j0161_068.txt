春明夢餘錄卷六十八
吏部左侍郎孫承澤撰
巖麓
京師之西皆山也舊記太行山首始河内北至幽州第
八陘在燕強形鉅勢爭竒擁翠雲從星拱於皇都之右
玉泉山在京西二十餘里山頂懸崖舊刻玉泉二字水
自石罅中出鳴如雜佩金章宗行宮芙蓉殿之故址也
半嶺有呂公嵓廣盈丈許深倍之相傳呂僊宴坐處
甕山在玉泉山之傍西湖當其前金山拱其後山有寺
曰圓静寺山之陽有耶律楚材墓
都人王嘉謨石甕記燕之西山有甕山焉純盧土
中多杏柟榆柳之屬余嘗遊其間其南巖若洞而
圯者一樵人曰此少鬲仙室也久之遊丁公潭問
於漁父漁父曰甕山盖市中之異域云昔吾大父
嘗聞山中有父老能繕生久而去之俄而来云山
麓魁然而大凹而秀者甕之屬也因鑿之得石甕
一倍於常甕華蟲雕鑿不可辨中有物數十種父
老悉擕以去置甕山西因為䜟曰石甕徙貧帝里
人不之信也嘉靖初甕不知所存僕老矣睹吾里
中之世變習矣夫甕何為余喟然而歎曰有味乎
父老之言父老何用識之漁父曰成宏以往非吾
所知也聞之宏治中帝京世臣富嘉靖中商富隆
慶俠富今之時益治而昔之富者遷徙靡常僕何
足以知之夫幽薊馬四足可當中人之産棗栗千
子可食數口蔬百畦可當五帛相思桃李芳實雜
遝屯軍日夜織作純緣輕縠薰燧丹綠則天下之
沃饒也列聖培養小民守法豈獨先世號為太平
哉宏治以後外戚邊臣都公卿之右握兵席寵氣
勢炎炎世䘵者為之役則武斷鄉里都人以軍為
美募郊而居屋相比也又謹事上時時餽食有所
制無所爭吏攝於主者不敢問則世臣富世宗慨
然求治破去煩攣法令日新民莫之式於是文武
奉法利害一切公之於下加以求仙采補異好竒
珍之絡繹則商賈重醝賈外攝府賈内嬴雜賈疽
食奄人地之即竹木之場陶冶之技亦富千室及
至隆慶所好靡靡矣於是姦人之雄習刀筆觀時
變其言曰所謂富者豈守子母錢而日為愚也禍
且立至故不如求百倍之利乃鮮衣怒馬以交於
貴人倚憑則高如青雲接趨則汙如溝染已而暱
則挾之怨則箝之刎頸託於非類千金轉於片言
風扇波流無復綱紀其勢斯極乃今又不無少變
矣說者曰帝里侈是未見天成之豪麗宣洪之清
泰也曩者燕市夏屋樓觀重縷連鈴貴人造佛寺
渴泉飛山佛身純金七寶鋈渥中人燕享水陸區
殫后軒美人曳縞紵秣陵之縠袀於中單秀水機
杼不藉而靡少年日夜歌吹東西樂部倡家樓閣
通天乳煎鏤蛤冬果春蔬棄之如遺賞賜動以千
計三正元會酺樂燈火奥若連山状於六鰲生花
舞鳥閉機其中舉火樹者萬萬計荆揚估船日夜
集於大市而今安有之衣文之巧日變日儉故有
屋設而寡堅黑伎者或改而市矣元夕寥寥數人
行少年慱具數錢而攤司空召商具五刑泥首號
哭家立破敗四方異味日至物價翔踊器更狹橢
轉傚他方賈者日夜心計市魁大姦其迹堇堇則
何以稱也夫財通物富美名也逋之於不可知變
之於不可繼豈石甕之為乎且以為誕也余默然
夫時變不一知者所難父老何言之易夫變之與
來固不能必也是故成宏之有嘉隆猶先朝之有
今日也豈必需於灾䘲之故志䜟之微哉藏舟於
壑流遁繼之夫甕也又何知語曰觀俗於野父老
其似之矣歸而記之
都人李東陽記西山自太行聯亘起伏數百里東
入於海而都城中受其朝靈秀之所會屹為層峯
滙為西湖湖方十餘里有山趾其涯曰甕山其寺
曰圓静寺左田右湖近山之境於是始勝又三里
為功德寺洪波衍其東幽林出其南路盡叢薄始
達於野乃有玉泉出於山噴薄轉激散為溪池池
有亭宣廟廵幸所駐蹕處也又一里為華嚴寺有
洞三其南為呂公洞一竅深黑投之石有水聲數
步不可下竟莫有窮之者
五湖朱長春記西山之勝衆矣不能紀紀其所過
遊自玉泉山始其泉流為西湖玉河發焉車馬遵
涘以入其山於諸山突而前延延遠望如釡首戴
土猶冠也近削立而尊如屏華嚴寺南倚之寺燬
存其寢拾級升有平臺望湖焉見帝都焉壁當寢
後洞在壁間洞戸沈沈黑若無人者入久而白熅
光照其上下下乳如露盡其洞四丈而修廣丈有
竒左右石牀最裏見石龕也暮僧燃葦薪助之復
見兩石壁詩自元丞相揭里以來其上又有洞其
頂有故金芙蓉宮址章宗避暑宮也未至山之右
撓梟而蛇盤曰金山寺自華嚴而下度三石橋折
水而門臨之水清鑑毛石齒齒然藻蘊蕊蕊然其
中無魚隂水也金山觀不如華嚴軒楹差之可以
寢處客多宿者右盤而西北緣崗而途蜿蛾以曼
衍皆山也崟峞高下隈粤巄巄然其林木參焉日
之所照垣翼朱丹五采則嬪嬙内人大璫塋焉秫
黍菽粟油油交於林間有果園稍稍有蘇牧村落
也
陸釴記出平則門行可數里清風徐來塵意灑落
遂遵湖堤繞村徑後先惟意行歌相答舉盻間樓
臺鱗次出没烟靄若非人世所有者午至功德寺
主僧汲泉瀹茗酒數進起陟英廟行宮已乃促騎
西往緣崖攀磴穿雲霧間溪花石竹幽芳襲人徐
憩玉泉登望湖亭撫看花臺道傍諸刹不能遍歴
惟聽主僧談名耳
李流芳記出西直門過高梁橋可十餘里至元君
祠折而北有平堤十里夾道皆古柳參差掩映澄
湖百頃一望渺然西山匌&KR0146;與波光上下遠見功
德古刹及玉泉亭榭朱門碧瓦青林翠嶂互相綴
發湖中菰蒲零亂鷗鷺翩翻如在江南畫圖中
公安袁宏道高梁橋遊紀高梁橋在西直門外京
師最勝地也兩水夾堤垂楊十餘里流急而清魚
之沉水底者鱗鬛皆見精藍棋置丹樓珠塔窈窕
綠樹中而西山之在几席者朝夕設色以娛遊人
當春盛時城中士女雲集縉紳士大夫非甚不暇
未有不一至其地者也三月一日偕王生章甫僧
寂子出遊時柳稍新翠山色微嵐水與堤平絲管
夾岸趺坐石根上茗飲以為酒浪紋樹影以為侑
魚鳥之飛沉人物之往來以為戲具堤上遊人見
三人坐枯樹下若癡禪者皆相視以為笑而余等
亦竊謂彼筵中人諠囂怒詬山情水意了不相屬
於樂何有也少頃遇同年黃昭質拜客出呼而下
與之語步至極樂寺觀梅花而返
公安袁中道紀出西直門過高梁橋楊柳夾道帶
以清溪流水澄澈洞見沙石藴藻縈蔓鬛走帶牽
小魚尾遊翕忽跳達亘流背林禪刹相接綠葉穠
鬱下覆朱戶寂静無人鳥鳴花落過響水閘聽水
聲汩汩至龍潭堤樹益茂水益闊是為西湖也每
至盛夏之月芙蓉十里如錦香風芬馥士女駢闐
臨流泛觴最為勝處矣憩青龍橋橋側數武有寺
依山傍巗古栢隂森石路千級山腰有閣翼以千
峯縈抱屏立積嵐沉霧前開一鏡堤柳溪流襟以
畦畛叢翠之中隱見村落降臨水行至功德寺寬
博有野致前繞清流有危橋可坐寺僧多業農事
日已西見道人執畚者鍤者帶笠者野歌而歸有
老僧持杖散步塍間水田浩白羣蛙皆鳴噫此田
家之樂也予不見此者三年矣
又裂帛湖記功德寺循河而行至玉泉山麓臨水
有亭山根中時出清泉激噴巉石中悄然如語至
裂帛泉水仰射沸冰結雪滙於池中見石子鱗鱗
朱碧磊砢如金沙布地七寳粧施蕩漾不停閃爍
晃耀注於河河水深碧泓渟澄澈迅疾潛鱗了然
荇髮可數兩岸垂柳帶拂清波石梁如雪鴈齒相
次間以獨木為橋跨之濯足沁凉入骨折而南為
華嚴寺有洞可容千人有石狀可坐又有大士洞
石理詰曲突兀奮怒較華嚴洞更覺險怪復有竇
深不可測其上為望湖亭見西湖明如半月又如
積雪未消柳堤一帶不知里數嫋嫋濯濯封天蔽
日而溪壑間民方田作大田浩浩小田皛皛鳥聲
百囀雜華在樹宛若江南三月時矣循溪行至山
將窮處有庵高柳覆門流水清激跨水有亭修飾
而無俗氣山餘出巉石肌理深碧不數步見水源
卽玉河發源處也水從此隱矣
白鹿巖在甕山西北越横嶺白鹿巖在焉人鮮至者
閩人陳衍記凡客長安者未有不指西山為勝概
者也然遊覽所至亦自玉泉香山華嚴而止予自
馬上望全山之勢蜿蜒嶻嵲烟草四合意必有神
工鬼斧在人跡不到之處或曰白鹿巖最竒於是
挾善遊者新安周生裹糧取道登甕山絶頂度黃
沙坂縋石澗而西秋高澗水僅没踝清駛殊常挹
而飲焉夾澗桑葉如綺澗窮小嶺横之有白石如
幢屹立嶺上微有字畫然薄蝕不可辨矣越嶺諸
峯爭列芽茁不斷一峯最異即白鹿巖也巖高數
十丈嵌空欲墮中虛可旋兩車巖左一隙如窗櫺
下視深窅不知所際谷風倒射隙内琤然雖笙筑
合奏不如也相傳遼時有僊人騎白鹿往來斯巖
故以命名登巖頂瞷萬壽山如竪掌指西望太行
高掛天際夭矯拏飛烟雲繞之斷續無跡適風烈
不可久立而下巖角有茅舍小而整西僧居之黃
眉紅頰採草根和水以食音語不通見人嘻咲而
已不知何年代至中國棲遲此山也凡巖之木皆
偃蹇離披非平地所見獨巖口古檜一株根出兩
石相夾處盤旋横繞倒掛於外大可數百圍色赤
如丹砂夫人不能拊虬龍而諦視之使得諦視當
如此檜矣是又巖中之最竒者也日暮歸宿甕山
次早略至玉泉而返
聚寳山在玉泉山西南行數里度兩石橋循溪轉至卧
佛寺復二里為碧雲寺金碧鮮妍宛一天界巖下一泉
汩汩石渠導之過齋厨遶長廊出殿兩廡左右折復滙
於殿前石池泉傍一柳有大癭人呼癭柳柳左堂三楹
萬歴御題水天一色前臨荷沼沼南修竹成林巖下一
亭曰嘯雲
玉泉西七八里聚寶山碧雲寺金銀宮闕如王者
之居朱鋪文戺門堂七重重累數十階以高其除
廣夷有池廣方居以殿中有梁跨池如亘白虹池
中魚大小萬頭其色丹白青藍驪珠瑇瑁出没藻
絲蘋葉承間如綴金玉寶珠繁露也梁之中塞以
朱欄神宗移蹕再幸樂之設帟飲梁上觀魚遂為
御道云池之水盤折而流其下洑地而至玉泉出
焉其上且隱且見經殿北澗復伏殿下出有洞又
伏落池其源至遠出者當寺後山之高壁云當源
為泉亭折泉為流觴交亭左右又前滙為池紅白
荷花茭蒲參差又前盤栢為屏屏前竹一方區細
如楛皮黃金數千百枝䓗䓗鳥噍噍者竹前古銀
杏蔭蔽區等於竹亭右古柳下本半皮枯臃腫若
橜若虬鱗若疣上枝細如絲青青蓋亭亭為寺中
竒駕為留半日御膳寺人進飲三留御書額二曰
蒼松古栢曰水天一色亭傍壁峭如城高可十丈
長四五十丈亭蓋處其窪間道也壁右石室三臨
澗石門石竇窗入蹋地有鐘鼓鐃吹之聲吰吰疑
其雲中盛夏凉可以衣僧云冬則燠花木之避凍
者藏焉
虎林沈守正紀碧雲寺精整勝香山而疎曠遜之
獨寺後一泉出石根冬夏不涸𨗳為方池植白蓮
其中上有亭大小二池前修竹一林清瀟可愛予
自渡江久别此君婆娑不忍去微風徐來簌簌如
相絮語泉繞寺中庖湢皆資之恨其從屋霤下過
安得好事引為流觴可坐可歃亦一大勝也
吳郡王衡記從玉泉渡兩石橋循溪轉蔭於卧佛
寺娑羅樹之隂復二里許至碧雲西折聽泉亭上
殿前石池一而橋綰為二中畜五色魚百千頭余
解衣盤礴坐而施餅餌焉唼呷相呼雲隊再捲若
為魚麗以仰攻者
武林黃汝亨紀卧佛寺亦泉勝層巖夾道而下木
石散置可游可坐亦勝地也寺内有娑羅大樹二
株可數圍其子如橡栗僧云不但與菩提幻子可
作念佛珠碎之下酒可療心痛諸山皆無
公安袁中道紀香山跨山踞巖以山勝者也碧雲
以泉勝者也折而北為卧佛峯轉凹不聞泉聲然
門有老栢百許森立寒威逼人至殿前有老樹二
株大可百圍銕幹鏐枝碧葉虬結紆羲迴月屯風
宿霧霜皮突兀千癭萬螺怒根出土磊塊詰曲叩
之丁丁作石聲殿墀周遭數百丈數百年以來不
見日月石墀整潔不容唾寺較古游者不至長日
靜寂若盛夏宴坐其下凛然想衣裘矣詢樹名或
云娑羅樹其葉若簌予乃折一枝袖之俟入城以
問黃平倩必可識也卧佛蓋以樹勝者也夫山刹
當以老樹怪石為勝得其一者皆可居不在整麗
三刹之中野人寧居卧佛焉
香山在碧雲南二里許有永安寺舊名甘露其制一如
碧雲而饒古色最勝者來青軒乃神廟所書額也金人
李宴有碑其略曰西山蒼蒼上干雲霄重崗叠翠來朝
皇闕中有古道場曰香山上有二大石狀如香爐蝦蟆
有泉出自山腹下注溪谷曰小清凉西行數百步至弘
光寺殿圓製極工成化初創於中官中官高麗人見其
國金剛山有圓殿故移甚製於此面其前者金章宗祭
星臺
朱長春記香山敞煥不如碧雲棟宇特盛碧雲蕩
蕩開朗有大人威嚴香山獨孤高如羽人化域陵
世焉碧雲塹削面坦夷其陽可望萬里都城如帶
香山獨牙錯門徑幽耳來青軒其至高望不一隅
但海氣蒙蒙出焉其山盤回其泉折淙其離閣參
差其氣窈深其草蒙修其木離披多古殿前二枯
松十圍隱千牛焉日出映之山中蓊蓊如青雲起
世宗嘗幸臨登軒望之歎曰佳哉此山獨有紫翠
色軒有今上御書亦兩幸矣其高於軒者山顚有
亭右盤數百磴上上不留足夋夋也下須翼之猶
不可趨升之望見諸陵其兩胠猶山蔽之蓋遊希
至亦無題者未至亭亭在山巔至去頂復千尺按
志上有二石狀如香爐蝦蟆望之未得升焉山之
人言自香山又西以南山特竒怪峞深其靈巖佛
宮往往而是經數百里盡乃至河内彌月不能遊
然遠稍稍荒落莾蔽而此以近都獨盛以故遂不
復西
王衡紀由碧雲至香山磧路深曠夾道盡白楊青
檜雖都雅不减幽絶當山之䆳者曰流憩亭其曠
而可坐眺者曰來青軒流憩在山半灌木隂翳之
中憶春季杏花飄飛盡矣而此地猶能護殘紅以
遲我念而尋舊遊焉已乃過來青軒軒前西山為
距而虛其襟以捧帝城斜照薄金銀臺蒸氣正紫
相顧謂此地宜月投枕焉而東自無量殿數折乃
至洪光寺皆短垣疎栢不蔽外景涓人甃白石為
階其净若拭余歎曰使死不速朽者殆樂哉斯邱
矣笑而出望之東壑中鬱蒼攢錯閣道參差若飄
紅掛樹葉者其光裕寺耶心樂之而日且下舂矣
不果遊
洪光寺入石門路甚修平可步古栢夾之外不見
林上不見顚枝幹交蔭人行道上蒼翠撲衣日影
注射如荇藻凌亂歴數百步復折而上如是者凡
十有一每登一折必右俯木末左瞰絶壁壁皆甃
石為之歲久若天造栢從石罅出多類鬼工初登
一二盤竒在栢稍上諸山如螺髻自栢外見則又
竒至七八盤山盡在下精藍名墅棋布繡錯金碧
晃耀日竟屢換殆無暇問栢竒矣盤窮為山門甚
精麗又進為圓殿亦目所未見
洪光者即香山之支院也不復由十一盤穿栢中
山徑數十步即香山藏經殿步而下即後殿從兩
廊逶迤行至正殿歴級從東行至方丈自迴廊復
東為來青軒羣山拱揖蒼蒨刺人目下見陂陀高
下杏樹可十萬株此香山之第一勝處也由方丈
出見山右溪流奔注如玉龍夭矯蟄而未蘇下為
方池一注沉碧有魚數十頭出没其間
沈守正記碧雲池亭蒼松翠栢水天一色香山來
青軒鬱秀清雅望都亭六榜皆今上御書又一聯
云恐壞雲根嫌地窄愛看山色放牆低不知出睿
思否語亦有致書似沈度學士而骨勁過之
王衡記今歲戊子春季之二十二日約友人張益
之陳錫元張仲立鄭子瞻遊香山以了花事而以
盧師足之比期而仲立以事辭錫元復拉入他隊
中余與張益之鄭子瞻周生如春者且行矣而黃
風如矢益之又謝病歸余三人獨當風行葆髮蓋
面蹇且不前也已至高梁橋而風窢然柳枝不搖
巾角微拂子瞻顧謂余是風留花耶抑花留客耶
余笑曰噫互有之半里許為眞覺寺寺前浮圖高
五六丈許而上為塔五方陟其頂山林城市之勝
收焉余語子瞻此不當勝天壇耶吾於此訂雪盟
矣由眞覺寺緣湖堤堤柳婀娜妥水色油油然而
其下則茭芽蒲戟虛著柳絲鴨綠正與鵝黃相貼
顧尚不多得花初見花數十樹或百樹則紆騎賞
之以簪余帽且滿已而去城漸遠花漸繁則當馬
首者視之已則左右指而已小憩於望湖亭俯而
窺泉以所佩花盡施之池清颸或來紅翻綠皺悠
然有春江花月之想余乃以杯酒坐花瓣上候於
橋左雜水二停因呼子瞻和花嚼之自亭右沿山
膝行又遡一小村而香山碧雲始見見山以上下
皆漫漫遙白余曰雲也子瞻營視不應徐而曰其
雲耶將無是英英者耶已而問之山農乃真杏花
也始大呌以為竒絶相羊至卧佛寺面面皆花而
一緋杏據西原上者大可盈抱且殊麗三人緣而
上則枝輪樛覆若倒掛茱萸網網外復施百步錦
障余駘蕩不自持而日且晡矣期以明日假碧雲
道脫衣掛壺於此乃舍而至香山宿於來青軒從
軒前望花如春後薄雪鬖鬖滿野而不蔽襳濃草
樹之觀詰朝陳錫元從碧雲來視予予與憑軒指
畫諸勝次及新柳余曰人盡云煙柳烟安得柳容
其似者正在露葉時若眠若起半空半色之間耳
錫元深賞其言相攜而上流憩亭亭西一杏尚未
破凾蓋昨歲遲我於花後者也余謂錫元曰是當
有神酬以酒祈明年花事焉
武林黃汝亨紀過香山躡蹻披磴流泉茂樹一著
屐即有軒軒白雲之氣半似吾山九里三竺間於
西山中當據上座登來青軒峯下皆蒼翠盤鬱大
撮山河之勝有扁書世宗元年題此山獨有紫翠
色眞睿賞也餐卧彌日獨不忍去上有流憩亭不
及來青甚寒泉亭更可無坐
中峯在香山之後以其居諸峯之中故曰中峯也上有
庵躡危磴而上十百者三始及庵庵兩翼有亭東望京
城漭漭塵土微見黃色一點大内也山之隂有晏公祠
翠巖寺永壽庵山之陽有弘教寺俱稱名勝
公安袁中道記中峯庵門有石樓可眺有亭高出
半山可窮原隰牆圍可十里悉以白石壘砌高薄
雲漢修整中雜之紆曲階磴墀徑石光可鑑不受
一塵處處可不施簟席而卧於諸山中鮮潔第一
刹中僅見一僧甚静寂予少憩石樓下清風入戸
不覺成寐既寤復循故澗澗涸而怪石經於疾流
衝擊之後墮者偃者横直卧者泐者背相負者欲
止未止欲轉不獲轉者猶有餘怒其岸根水洗石
出亦復皺瘦崚嶒﨑&KR0706;䧟坎罅中松鼠出没淨滑
可人舍澗而上碧峯得寺曰弘教亦有亭可眺也
有松盤曲夭矯膚皴枝拗有遠韻間有怪石佛像
清古亦為山中第一降復過翠巖循澗左行山口
中為曹家樓有橋可憩竹栢駢羅石路宛轉可三
里許青苔紫駁綴亂石中牆畔亦多斧劈石骨理
甚勁意山中概多怪石去其土膚石當自出無柰
修者意在整齊即有竒石且將去天巧以就人工
況肯為䟽通顯其突兀奮迅之勢者乎絶頂有亭
眺較遠以在山口也此處門徑弘博不如香山而
有山家清奥之趣亦當為山中第一也
又紀翠巖寺門有渠天雨則飛流自山顚來巖吼
石擊濤奔雷霆直走原麓洞駭心目刹後石路百
級有濤好鳥和鳴於疎林中隱隱見都城九衢宮
觀櫛比萬歲山及白塔寺了了可指其郊坰之林
煙水色山徑柳堤及近之峯巒叠秀樓閣流丹則
固皆几席間物出門即為登眺入門即就枕簟雖
夜色遠來猶可不廢覽矚有泉甚清可煮茗遂宿
焉風起松栢怒號震撼衝擊枕上聞其聲如在揚
子舟中駕風帆破白頭浪也予遂定計九夏居此
以避長安塵埃
武林黃汝亨紀從洪光寺過佛光寺為弘教寺有
石橋魚池不及碧雲寺前有流泉亭亦似碧雲蘭
亭意而攝境開山面過之會晉州趙孝廉飲此與
之浮三大白而别弘教之傍有巗俗稱晏公祠余
偶入視其内皆石室琢三皇五帝列聖名賢像自
吾師宣尼而下及宋朱紫陽李延平諸公兩壁又
刻畫忠臣孝子如王祥顔杲卿之屬又有小石室
題凾五經書史訊之乃武廟時中貴晏公造也余
因嗟嘆自吾入西山所見金碧殿閣皆浮屠氏之
宮大都皆中人自營其身後香火藏而此室獨及
吾儒門一宗何類無賢
盧師山在京西三十里山半為秘魔巖巖石嵌空幾二
丈舊傳隋末有沙門曰盧師居此山能馴伏大青小青
二龍故名巖下一池二青蟄處視之若不甚深然探入
不可窮
都人于奕正云石子鑿鑿故桑乾河道也曰盧師
山有寺曰盧師寺正統十一年更名清凉今佛無
殿已過寺半里者秘魔巖是盧師晏坐處相傳隋
仁壽中師從江南掉一船來祝曰船止則止船至
崖下止遂崖居居數歲二童子來曰大青小青願
侍不去歲大旱所司徵禱雨者童子白師乘師願
願施雨雨一方也遂乘雲氣去俄雨大注知大青
小青是乃龍矣龍歸投潭中潭廣丈巨石覆之深
黝不可測二龍有時出雲氣仍隨之崖下塑二童
子侍師像崖上一柏産石面長尺不凋不榮是盧
師手植
翠微山在城西三十餘里上有圓通寺盖舊平坡寺也
姚少師嘗言平坡最幽勝學佛者所宜居山半有平地
故名洪熙初始改今名
從香山東行飯于善應寺中東走澗道尋盧師山
覩翠微一帶蒼石碧瓦掩映白楊深柏中而新柳
杏花希稠點綴斜分倒插盡有深情盖香山如揚
州花市濃抹故佳而此地則若耶曲徑其不厭正
在淡粧耳從盧師寺秘魔庵循東岡而至清凉寺
寺有古佛像其前為平臺眺望甚偉自此下而南
折皆從山邏中行花柳時可觀凡折數盤涉五六
庵而至平坡寺寺一閣庋山顚于遠眺尤勝
舊志山上柘樹一株屈曲如虬斜傍二潭潭水磅
礴遶峯而出其頂修竹箯娟不减江南
潭柘山在京西八十里出京至馬鞍山千佛閣及戒壇
至龐涓洞踰二嶺而至潭柘潭柘以一培塿當羣山心
九峯扆而立焉志所謂老柘美竹者烏有矣而兩殿鴟
工絶則金元故物也寺後故有龍潭今已甃為池而其
支委尚闊去山數里泉走石崖壁間聲甚怒至寺橋而
水益怒
覺山在京西三十里懸崖之上與盧師平坡鼎峙西有
三泉曰清冷曰清香曰洊至
韓家山在京西三十六里山隂有漢左馮翊韓延壽墓
韓世居于此俗呼罕山又呼黑山滙
仰山在京西七十里峯巒拱秀中有平頂如蓮花心旁
有五峯曰獨秀翠微紫蓋妙高紫微金章宗有詩刻石
云金色界中兜率景碧蓮花裏梵王宮鶴驚清露三更
月虎嘯疎林萬壑風
百花陀在京城西王平口四圍皆山中有平川約數十
畝産杉漆藥草春夏之交百花爛然有金章宗石床今
存
都人于奕正紀府西一百二十里由王平口過漢
匈奴分界處曰大漢嶺抵沿河口元女廟是百花
山足也山翠躍來引人渡石澗上馬欄山折旋其
徑左右周轉百步當直上十步以登所苦石磊磊
承趾不似土柔素車馬人趾繭生之所喜樹隂雲
影蔭蓋密稠不至曝酷逕此至法幢庵五里逕折
旋如前幸容騎而馬逩逩喘喘汗滛滛多不忍騎
者上下諸嶂縱横一翠迎送目步不覺五里籬徑
坦然者姚庵也嶺而西行數里千佛山又數里觀
音山逕折旋如前山舊有菩提樹僊人橋望海石
盗伐樹矣橋石則存過此山石盡於空際態變矣
下上嶺者七迎前壁立者鶴子山也此去千佛巖
山石態變者盡作人形度閻王&KR2988;是百花山腰也
百花者紅紫翠黃不可凡數不可状喻不可名品
即一色中瓣萼跗異不可概之土人指一種尊之
曰天花豔光而幻質佛諸經每所稱天雨曼陀羅
花天雨曼殊沙花也行百花中一里進籬門石洞
禮佛殿上禮文殊閣上禮文殊法身塔下登菩薩
頂累石凡三峰登者必以小石累而尖之種佛因
故石小風大不能吹去以示曠劫無動轉故坐立
頂上俯諸山搢如圭東西兩靈山也乃旁四望東
京師也南冉冉者渾河也西鬱鬱乎茶露頂居庸
諸山北蕩蕩乎邊城外沙漠際無窮也是百花山
頂也下頂未半又入百花中不可名状數者多於
前游此者或曾見文殊光風雲作雷一聲山灝灝
如海忽左澗一圓光輪右壑徧初白次紅次五色
具木石人鳥塔語攝入光中如鏡受像我聞文殊
表智故放光莫勤五臺智光也東之龍王頽廟列
五龍王中位龍母北之大士殿髮鬅鬚鬈然下千
佛巖南之東之又入百花中花被逕八里多於前
過白水庵行泉聲二里一松標瑞雲寺寺即五代
時李克用建亭故處俗今曰百家寺也寺有摩訶
祖師法身用像法装之若新有摩訶煮石鐺非石
非鐡瑩如漆光宣宗曾取視賜以龍袝歸寺也有
摩訶摔龍石龍逸袓追摔之今龍迹宛于石也志
稱山暖肥産杉漆藥草春夏爛紅紫香襲人則百
花者藥草花耶然本草圖經中亦無從物色之
附退谷小志
退谷在水源頭傍退翁記云京西之山為太行第
八徑自西南蜿蜒而來近京列為香山諸峯乃層
層東北轉至水源頭一澗最深退谷在焉後有高
嶺障之而卧佛寺及黑門諸刹環蔽其前岡阜廻
合竹樹深蔚幽人之宮也
水源頭兩山相夾小徑如線亂水淙淙深入數里
有石洞三傍鑿龍頭水噴其口又前數十武土臺
突兀石獸甚鉅蹲踞臺下相傳為金章宗清水院
章宗有八院此其一也水分二支一至退谷之傍
伏流地中至玉泉山復出昔有人注油水中玉泉
水面皆油也一支至退谷亭前引灌谷前花竹
谷口甚狹喬木蔭之有碣曰退谷谷中小亭翼然
曰退翁亭亭前水可流觴東上則石門巍然曰烟
霞窟入則平臺南望萬木森森小房數楹則為退
翁書屋一榻一爐一癭樽書數十卷蕭然行脚也
谷之後高嶺峩峩攝衣而上為古塋塋垣之外有
臺可憩茂松蔽之不見其下
谷之東則隆教寺寺前舊在退谷上移置石門之
東殿供大士像歲久漶漫寺僧秋月募善知識繕
餙之境地深邈可供趺跏
谷之前為蒔植花竹之圃中有僧家别院養牡丹
數百本石樓孤峙面面皆花北望退谷掩映翠樾
中如懸董巨妙畫在閣之壁
谷口外沿泉東行皆石壁也大石一方上建觀音
閣再東則卧佛寺傍扉入扉娑羅古樹大可數圍
柯幹參天瞿曇酣卧殿上亂後寺廢香燈久斷矣
寺門白塔高矗大松兩行擁之香翠撲人衣裾
谷西南里許為廣應寺寺有白松如雪門外深澗
石橋横之橋傍喬松數十株箕踞其下看碧雲香
山諸寺丹甍碧瓦如蜃樓如絳闕又惝恍如夢際
谷西越澗而過則長嶺横拖嶺半為章宗看花臺
古松一株夭矯磅礴拾級而登此則佳主人也
谷後踰嶺數重則見湯峪畫眉諸山東北烟樹迷
蒙鞏華城也又天半搖搖萬馬騰空而下天壽元
宮也廣應寺之西為木蘭陀由寺前鳥徑西指過
小橋三四徑漸峻盤旋而上始至玉皇殿殿南别
院有軒有室小樓三層踞山之巔俯視弘光寺松
盤香山來青軒諸勝殿北深澗懸崖水出洞中傍
為魚池為藥欄為篁叢殿側有滿井水可手掬西
山山頂之井廣皇寺與此為二甘冽似中泠谷中
瀹茗取給二井退谷逸叟記
附記西山高隱
按漢王氏有五侯乃譚商立根逢時也五侯中王
譚實為貞臣譚雖封侯而不肯事鳳水經注王譚
不同王莽之政子興生五子並避時亂隱居涿郡
西山光武即位封為五侯元才北平侯益才安喜
侯顯才蒲隂侯仲才新市侯季才為唐侯所謂中
山之五王也此五侯以貞節封比前之五侯清濁
不同矣本傳譚倨不肯事鳳不輔政而薨子仁嗣
仁素剛正莽内憚之令人奏就國後遣使廹守令
自殺是不同王莽之政者譚之後又有子仁所云
興者豈即仁之弟耶因兄死而相率避亂正相因
也惟仁受王莽之誅而後光武義而封其後然則
譚抗王鳳仁抗王莽興子五人並能沉冥高隱居
西山則西山以五王重矣此山苦無古蹟有如此
懿美之蹟而志不知載惜矣
軍都山在昌平州西北二十里昌平漢軍都縣以山名
也後漢盧植隱居上谷立黌肆教授生徒昭烈微時修
弟子禮焉彼時軍都縣屬上谷郡又名居庸山
銀山在昌平東北六十里峯巒高峻冰雪層積色白如
銀故名麓有石崖皆成黑色又名鐵壁頂為中峯迥出
雲霄緣石梯上五里許下視梵刹如彈丸刹乃唐時建
領七十二庵沙門鄧隱峯藏修之所有浸月泉天清橋
巨虎石誦經臺諸勝
明李元陽記曉起騎行幾二十里路人乃云赤獨
子去密雲已旬日矣衆相顧色阻南沙謂予曰銀
山鐵壁去此不遠盍往遊焉遂折北而去諸君相
尾問程或言遠或言近各有難色遲回不進南沙
與予恐為所阻遂策馬亟馳行六十里至鄧隱峯
道場八角亭東北有鐵崖壁立石色熒然頃之月
出爛如銀界洗盞更酌夜分不寐明日將拄杖登
頂寺僧曰頂由閻王鼻行僧住此十餘年亦不敢
度予二人笑而不聽竟趨鼻側山脊如刀背僅容
一足長約十步面旁如削下臨萬仞不可凝視罡
風吹衣足不能立予曰列子履萬仞之險足二分
垂外何如乃去鞾鞋趺坐徘徊取棋枰對奕南沙
忽推棋東行比予回顧渠已度鼻矣予亦側身起
立逐其武而東遂相與同登山頂予曰君無議擬
予無思量乃能至此向使議擬思量東瞻西顧則
私意起而反惑安能至此哉南沙曰士之立朝能
以無議擬思量之心行之何事不辦坐未有頃寺
僧憑樵者送茶各飲一琖樵者指長城外曰此為
黃花鎮此為居庸關又西為某關又東為某鎮皆
在烟光微茫中萬里龍沙風霾無際令人氣吞邊
塞眼隘寰區矣罡風稍定挺身度鼻而回初無難
者回入僧院崔都尉京山自外來曰聞二公在此
願得同遊遂舉觴薦山䔩坐月下說長城險易夜
分各就宿明日京山早發來别予二人尚未下榻
飯已由捷路向昌平道中多木柵如圈初不知其
故既而問樵人乃知其為致虎圈也頃之從人告
饑遂就流泉而飯甚甘之馬上作銀山鐵壁歌夜
投昌平公署不食而卧明日荆川少海擕酒來相
勞頃之湛泉亦至因為言山水之情状諸君頗以
不遊為恨荆川名順之編修武進人湛泉名與齡
驗封郎山西人少海名瀚考功郎順慶人南沙名
過職方郎富順人予則名元陽字仁甫號中谿大
理人為御史
玉帶山在州東北十五里山腰白石周圍如帶實拱揖
皇陵者又五里為筆架山三峯並列迥出雲表成祖元
宮在焉州之南則曰鳳凰山出城西四里至紅門兩山
並峙連翩如鳳翥州北則曰虎峪山巍峩若虎踞又十
里曰昭壁山正方如屏以作南障州東有影山遠望之
其影先見故名是為東山口州西有小金山日午金光
射人又皆陵園諸山之護翼
紅門之西翠屏山下出泉九穴為池名九龍池池
上亭臺金碧輝映夐若仙都又有僊人洞在紅門
東山腰谽谺頫梯而下至洞約三丈許内有一門
巨石天成近門上有石鐘長約數尺倒垂待叩入
門轉南見有石縫如夾道元窅無際不可深入古
詩云我欲叩石鐘驚起洞中人烟蘿杳無際空鎻
石門春石洞何窈窕云是仙人庭僊人渺何許瑶
草空自清石洞窅且深花落無人掃仙翁去不還
何處尋瑶草
白浮山在昌平南一十里山有二龍潭流經白浮村元
人郭守敬引此水西折而南經甕山流入積水潭以通
漕運
郭守敬所築堰起白浮村至青龍橋延袤五十餘
里以障雙塔神山諸水名曰浮堰
駐蹕山在昌平西南二十五里高十餘丈西北袤二十
里金章宗遊此鐫駐蹕字上有臺章宗自題棲雲嘯臺
四字
都人王嘉謨紀自高梁橋水度至白浮甕山出薊
縣境甕山斜界百望是山也南阻西湖神臯蘭若
皆萃焉北通燕平叢叢&KR0008;磈背而去者百里猶見
其峯焉是宜禾黍山之陽有祠焉高十五丈登之
可以望京師可以觀東潞出百望十里為長樂河
河水不甚闊而駛又北二里為玉斗潭潭箕圓僅
丈腐草罨之深不可測或云是有物焉有兩牛鬭
而飲䧟於潭輙不可得又北十里為灌石駐蹕山
在焉其山長西北袤凡二十里石皆壁立高可十
餘丈嶟沓欹危如墜如挽前臨平川一望無際孤
堠時隱猿鳥悲號行者懔懔西望白虎站深若天
井湛碧難盡山之上有臺是名棲雲金章宗嘗遊
焉登臺而嘯題石而歡下而觀於野蓋燎而獵焉
召其部長大人擊毬俄而自擊也乃歎曰美哉乎
而誰見之山下石牀石釡俱存山之西有洞是名
寒崖勢殊奥邃中多異草竒石灌木隨風揚芬四
望則惟北多岨云壽宮之成也上自狄村游於渾
河是嘗駐蹕自駐蹕而北皆崇山也連綴匼匝又
砂礫延緣巖間白石嶄嶄春夏雨潦則成巨浸樵
采不達又北二十里許廼從西折斜入南谷有聚
焉是名漆園園之南有山焉是名雅思是山也幽
晦多霧富有果蓏山䧟而為坎有池焉浚洌如露
是名露池有比邱一人土人敬事之自園而出再
由走集西十里許為高崖崖下有衆泉遶其聚四
面皆山蔚洞森蕭壙如也又西北十里許為清水
澗是澗也兩山如門行可二十里山皆竒峭巃嵸
山中飛泉滮灑或决地或分流淙汩樹木之間推
激巖崖之穴青如亂鬌白如吹絮仰視重峯時有
孤石之揭揭沈黯迷離天氣自曀崖間百合忍冬
棠杜牛妳相思郁薁黃精唐求之屬滲味扶芳爍
紅隕翠飛沫擊枝墜而復起新實含濡落而不變
竒禽異羽嚶嚶滿耳鳥巢雉囮徧其巖穴山鹿之
毳豪豬之毛丰茸隨風泝流而行高高莫極有嶺
焉名曰鰲魚又西里許山益峻有蘭若二焉上曰
松陽下曰金鷹其上獨多松合抱而數丈者有三
樸遫者萬計登之而望則大山屏張霅然斜開則
金鷹在焉金鷹下控大巖巖吐百穴滙而為湖决
而東流是為清水之源迤邐以東下山折坂而南
蓊然紅赩髣髴有光有陘焉曰六十屈折汗邪黃
蘆白沙之間可六十折再由走集又西有陘曰十
八盤息壤如金鬱勃而立狹可容人可十八折登
顧徘徊西則植立夾持不暇停足頫視斜柯洪枝
匝藤蘿而舞鵾雀者深深莫極旁睨則北山矗矗
一隂一陽閃儵孤日含濡雲彩山之上平衍西五
里有嶺焉是曰長城蒼黯高竦下視前坂其巔瓦
礫縱横微有雉堞剥蝕沆莽是曰秦皇之址有泉
出焉是曰馬跑苞稂覆之將眢矣又西二里有臺
焉是曰了思衡可二畝高可數仞莎蘋匝之楸檀
桕栢之木宛宛相構登之可望四方斗絶有足懷
者下臺而西又十里皆峻嶺也判為中路巖之兩
間如榭如障如層構深藏如旨苕盤互花實齊秀
風泉並響遠聞伐木嶷嶷留滯有嶺焉是曰灰嶺
險特倍於長城石如蛤粉無樹木大石磋磋吹籟
揚塵則紛溶而起百里可見了了如雪路口如甔
甀一綖孤露瑩照通川下山有城焉是曰鎮邊之
廢邑又西八里許有城焉是曰鎮邊兩旁皆山圍
之其南曰碧駕之山曰通明之山其北曰鷹揚之
山曰涔洛之山有湖焉小而深在碧駕之巖圞結
不見每多異草中有赤鯉盈尺春夏之交山水增
流則湖益清可鑒是曰合抱之湖鎮邊巖邑也居
人僅可百數地寒不能五穀五畜勞羸不甘兵雜
其間狡猾難治西十里有堠曰唐耳背據大山下
視懷來煙液杳褭足為天險樓堞固溝洫濬軍械
精睨横嶺而斜界居庸可甲燕平鎮邊廢邑其南
皆山也中為衢路其東曰六華之巖其西曰小神
之山曰青利之山巖分形如六華其第四巖有洞
焉最深窈土人夜登之取宿鳥忽有雙鶴飛鳴是
為鳴臯之洞南可十里有聚焉曰長峪又西五里
有巖曰德勝又曰鳳凰上有蘭若焉是山也威紆
距絶抵此而窮四面環匝山可三十丈磴道半之
登之每顧則山形變蘭若已圯然蟠結秀竦下視
三山側側欲合東望長峪蔚然開陽其左巖崟尤
峻石稍擁出山下有泉焉源源可二十里達於渾
河照映蕭瑟町畦滉然據巖而立終日無人山之
上竒樹新實甘香飂䫻背秋涉冬空冗悄然萬碧
俱立山之上有臺焉登之而望則蹙然兩山蘭若
閉藏不可俯見是曰隱鷲之臺山之西有洞焉小
而隘可容數人門有古松蔽之坐其中以瞻西峰
有如指掌中壁刻觀世音大士像鐫刻甚深是曰
觀音之洞又曰孤松之巖蘭若講堂中有蘋婆三
株大可合抱翠葉多子團圞數丈真可竒也山之
南有嶺焉曰西峪可以入沿河山之下有碑不可
辨自長峪而東可二十里有聚焉曰菩提塹有祠
焉是祀菩提盖古人有乞者衆食之俄而怒焉乃
殺之剖而食猶故民神之是為祠也有蘭若焉曰
白駁是山也險倍灰嶺不通行者幽阻凄藹蕭然
可詫有壇焉幢設於上皆紫英之石爛若丹霞有
銀杏二樹大可盈抱芬盛多子出山而北有山焉
是曰白鶴其峯岫繚繞不易詰也其中有白色皬
然状如鶴著於石上又折而東則走高崕北山自
高梁至德勝共百八十里小山至衆記者二十鳥
有紅鴉沙鷄文雉半趐獸有虎豹竒狸狼野干白
駁豪猪兔麅草樹多竒土人每言二月之交有山
曰青華下可萬丈西通四方每有瑰形竒物且飛
且走銜乳而西獵人莫敢近也又言三伏每雨羣
山出流大石浮浮馬奔麏至有如雷霆仰視碧駕
鷹揚之山半在雲霧戍樓晝晦飛雲積煙片片入
戸連月不霽實神京之奥區山川之都會也
&KR1174;&KR1174;崖在昭陵之北極其險峭
于奕正記&KR1174;&KR1174;崖旋旋蟠蟠望若梯磴石醜怪若
鬼面下崖之庵曰瑞峯一曰麻尼崖高危立庵逼
其踵南山前逼菴而又高危冬前後兩月蔽不見
日惟短至日景一線透之崖三峯而三庵兩峯翼
中峯首自盤道庵以之東峯菴壁與石與樹也西
若有竒焉自渡津橋以之西峯菴壁與石與樹也
東若有僻焉自東西峯以之中峯菴壁與石與樹
也東西若有高焉天啟中陵監餙五菴新矣三峯
失其朴
妙高峯在西山後居庸關諸山之面也與天壽山相接
中開一罅即居庸關山峻而秀故以妙高稱
袁中道記妙高峯去沙河四十里遠視之惟一山
逼近則山山相倚如笋籜皺雲駮霞極其生動其
根為千年雨溜洗去石骨稜稜每山窮處即有小
峯如筆格法雲寺枕妙高峯最高處近寺有雙泉
鳴於左右過石梁屡級而上至寺門内有方池石
橋間之水泠然沉碧依稀如清溪水色此雙泉交
會處也其上有銀杏二株大數十圍至三層殿後
乃得泉源西泉出石罅間經茶堂兩廡繞霤而下
東泉出後山經蔬囿入香積而下會於前之方塘
是名香水也山石雖倩更得此水活之其秀媚殊
甚有樓可卧看諸山右有偃盖松可覆數畝故老
云金章宗遊覽之所凡有八院此其香水院也金
世宗章宗俱好登眺往往至大房山盤山玉泉山
而其中有云春水秋山者章宗無歲不往豈即此
地耶
上方山即古稱大房山最稱竒秀古碑云幽燕奥室
閩中曹學佺紀出房山縣行六十里所過村落曰
瓦井曰天光曰孤山口皆與山勢為升降過孤山
口則崇山如環幽溪如帶時時涉溪沿壁踐苔捫
蘿乃至山麓有一庵焉為諸峯所覆如狻猊之昂
首也巉巖兩壁相距中開一線鳥道盤旋五里至
石梯梯即巨石五丁鑿為坎僅容半跬高數百磴
左右兩鐵絙長百尺山顛下垂陟者緣之手足分
任其力盖左廹無極之巖而右臨不測之淵矣梯
盡處有小庵可憩折而東北可一里至山門入門
始昂首見諸庵縱横稠疊處於懸崖峭壁蒙茸之
内如鳥巢然所謂禪棲也獨上方寺正中如負扆
以居躡千百磴始可到傍有兩磵流下聞而不見
水其上有冰封之耳又東折而往則連嵓層隂雪
堆未化獨有古栢青青龍蟠虬舞出雪之上其嵓
軒揭如仄竒秀如雲穿注如蜂房燕壘嵓下有泉
深三尺廣倍之面一平臺又十倍之相傳開山時
有龍占此禪師叱之避盡挈其山泉以去師飛錫
擊其尾留泉僅滿斗今山即名斗泉也山下有洞
尚隔一山說者以此山空腹寺徑達洞然人必自
其上行上行必徑前峯孤圓突兀形如摘星望之
甚憚陟亦可至峯半可頫諸庵嶺亦劣平尚不見
洞又下五里入洞如一城僧家依洞為窟石牀茅
扉可掬為客煮茗初未有水以葫蘆繫腰至洞裏
取水曳之出入尋縳枯藤為炬鱗次而進第一洞
猶隱隱見影二洞以内即黯黑無光三洞是一小
竇圍可三四尺深五六丈伏地匍匐束身蛇行即
僧所曳葫蘆處也入三洞倏高廣燎炬不見頂傍
有一潭石蜿蜒如雙龍状其中圓光如珠於是取
水焉抵九洞無路有穴如井入者後人躡前人背
丈餘復空闊但霧氣蓊塞履滑衣濕不易前進至
十三洞路尚不窮云過此無竒興盡返矣大抵中
以一曲為一洞十三洞約有六七里洞中之石玉
白鏡瑩剷為琉璃踰寸明徹其境之最著者曰蓮
花山片片如青蓮瓣曰龍虎宛肖龍虎曰長眉祖
師兀坐巖畔眉翛然垂曰呂純陽儼然具道者衣
冠曰石塔層層筆立曰石鐘鼓叩之作鐘鼓聲此
非歴三洞穿竇之苦不能得也又其最著者曰湏
彌山一山甚大行良久難盡曰雪山猋如積雪捫
之若刺曰萬花樓山之上有重樓焉以雪為地吐
花如靈芝者數萬朵曰僊人橋跨青溪而渡曰十
八羅漢為修短欹正各状貎曰接引旛從頂倒懸
縹緲若拂此非歴九洞入井之危不能得也出洞
之後依然天光迥若隔世驚喜異常
小西天即石經山也在房山西南四十里
紀云范陽懷玉鄉西北山水秀異出獨樹村北行
四里許兩山對峙外隘内豁小溪中出石峯參差
如犬牙水觸石流潨然有聲沿溪前行十數里有
巨石數十横布水中躡之以渡登平岡而望四山
多離絶之勢峯巒峙立如書空之筆者不可勝數
其中一山若火燄而草樹獨茂問諸牧童知為田
帶山而小西天之境在焉迤邐至山麓壁立似不
可登徐望之有磴道循山之偏脊直上行者前後
頂踵相接凡三憩息始及山之半有石室題曰義
飯廳碑志云唐乾符中僧藏賁所建欲俾遊者至
此不必齎糧也由廳前折而東鑿石為道廣不滿
尺横於山腹者一里許將折而北則條石為階凡
九十九級上至平處行百餘步復有階如前級差
少自其上平折而南有石堂東向方廣一丈五尺
許名曰石經堂堂有几案罏瓶之屬以祀三寶皆
石為之其上天然如帳頂下則甃石以平其地三
向之壁皆嵌以石刻佛經字體類趙松雪意必元
人所刻其中有四石柱柱之上各雕佛像數百皆
為小圓光而飾以金碧堂之前向為石扉八扇可
以啟開外有露臺縱僅八尺橫與堂稱三面為石
闌設石几石牀以為遊人之所凭倚傍有禪房庖
湢之所皆因巖為之不假人力堂之左有石洞二
其右有石洞三復有二洞在堂之下方石經版分
貯其中蓋隋沙門静琬始以經刻未成而奄化唐
貞觀後其徒道公等繼續成之至遼統和及金明
昌之際有沙門留公順公亦增刻之前後納於洞
中者通千餘卷石凡七百餘條有石幢記其目甚
悉每洞皆以石為窗櫺用鐵固之縱廣不可知而
石本之近窗者可以窺見觀其字畫則遼金所刻
與隋唐自異其左洞有靜琬貞觀八年碑記嵌於
門上大意謂未来世佛法有難故刻此藏之以為
經本若世有經願毋輒開其用心亦可謂勤矣石
洞之北有石池石井池廣七尺而深半之井深淺
不可測皆瑩然涵虚可鑑毛髮井之北十餘步有
泉自竇中出涓涓不絶又有石為龍王像民禱雨
則祀之古木蒼藤樛錯其上然隂翳慘澹不可久
居由泉竇之南復扳緣小徑盤屈數十折至山頂
有五石臺臺之上皆有白石小浮圖其南二者乃
唐金仙公主所建刻字如新餘無題識不可攷頂
有巨石後廣而前銳平出於虛空者數尺相傳謂
之曝經臺予至其上回視四山則向之特立若書
空之筆者皆隱然在履舄之下似可垂手撫摩稍
臨石之銳處而俯視之則陡絶萬仞無有底止已
而下至堂中左右有碑十餘通特觀其高大者則
唐元和四年幽州節度使劉濟與其僚來遊所建
主僧指曰有雲居寺亦静琬所創西偏下五里許
可造乃至山麓渡小溪叢薄間寺規制已壮然比
舊基差小墀中有唐時所建石浮圖四皆勒碑其
上其一開元十年助教梁高望書其一開元十五
年太原王大悦書其建於景雲二年者則甯思道
所書而大極元年建者則王利貞之書也然獨不
著撰文人豈即書者為之歟予次第讀之愛其字
畫清竒皆有虞褚法老僧復曰後苑中石刻猶多
遂歴榛翳間見殘碑斷碣或立或仆不知其幾而
多貞觀開元時刻
紅螺嶮在上方東三十里循九龍峪過八達嶺穿雲會
門始及下嶮再挽鐵綆而上至紅螺洞曰中嶮再上半
里為松棚庵再右百磴曰觀音洞是為上嶮
公安袁宏道紀紅螺嶮從葫蘆棚而上磴始危天
始夾從雲會門而進山始巧始纖水始怒卷石皆
躍至鐵鎖灣險始酷從灣至觀音洞仄而旋竒始
盡山皆純鍔劃其中為二壁行百餘步則日東西
變數十步則嶺背面變數步則石態貎變矣壁郛
立而隂故不樹瘦而態故不膚亦不頑蛟龍之所
洗滌霜雪之所磨鏤不工而刻其趣乃極
盤山一名盤龍山在京東薊州西北二十五里高二千
仞周百餘里勢磅礴而盤桓因名
記云自三河行五十里至盤山之麓仰望其嶺元
紫迥異浮圖樹石溢於目前既入山有長泉一道
從峽壁間飛噴而下穿齧石趾鳴㶁㶁不已壁上
劖盤泉二字沿泉而上至中盤寺當即下盤耳東
折里許有亭左右峯勢拱抱出一岡巒嶐然突吐
是為亭亭傍有松髯甲夭矯如虬龍石谽谺磈礧
甚異山之石乃從此始石有一片數斷又數片相
連若飛若走若蹲伏若臥若坐若立若負若搏噬
若撐若平若傾欹若嗸然以出若畏而縮樹拳而
曲徑詰而折皆以石故至其地差衍而松勢得以
少舒者上盤寺也實為山之中西有懸石亭亭趾
為平臺其嵓隂百仞之上有石懸空勢壓亭表折
而東北躡嶺以登將及半嶺左望前石若巨人仰
天臥其下峭削背與山合處有光斷而不斷懸空
之妙畢呈於此上之始見長城長城者塞上山也
城與山為高下起伏山青而城白如領之有緣金
玉之有相大者為虹霓小者為縞帶縹緲糾紛不
可窮詰又上之始見塔體圓質素卓立雲際峻整
精潔如經磨礱山有三盤而此據其上也盤山者
以山之盤旋曲折而言之也或曰山有三盤焉其
說近是又謂山有盤石可搖動故名下山從他道
觀之石圍數丈一人搖之輒動
吳郡王衡紀出公樂十里許而山髻見若黛染頳
山頭晡乃至廣濟寺遶北而西抵環翠亭亭面山
松屏之并東西崖者為三望而第其伯仲焉質明
復緣石澗下三里許稍上而羣峯相拱揖又上則
圍山而帶林莫可辨其隅面其一峯稍遠對松立
者九華峯也峯勢峭欲摩天意氣漸上而紺宮翠
邏又自下以秀色留之杖策策然不能即行良久
穿蔡氏巷西折而陟北岡長城蜿蜒界山半如線
沙白浩浩際以濃雲猛風意色慘然越數嶺倏陡
下俯瞰巨谷窅然深黯百谷之縷紛出而繆聚於
此又里許而為上方自盤山而至上方下下上上
幾百千折行者相望於石根木杪有相去數程而
望不盈咫者計山形殆蛇縈而瓣襲山故名盤名
當不虛上方之前曰懸石亭自此上益陡絶更百
尋而至舍利塔塔標峯首五峯肩而隨焉蓋山絶
頂也其西峯為無梁殿殿後稍有餘地可縱立覩
層沙叠巒面面縈抱盖盤山之外若有大盤山焉
三河寳坻甘泉長城俱在望又數里雙峯塔額隱
映樹樾如白鳥踏碧浪中自雙峯下走旱麓忽東
轉望見沉碧冉冉者曰百草窪其稍下而最深者
為天城寺寺當谷口巖壑肩背皆蔚藍紺綠相為
因依自寺上之三里許為李靖庵又二里許為舞
劔臺側東走為東甘澗又西折而為西甘澗又五
六里許至僊師臺
公安袁宏道紀盤山外骨而中膚外骨故峭石危
立望之若劍戟熊虎之林中膚故果木繁而松之
抉石罅出者﨑&KR0706;虬曲與石爭怒其餘壓霜雪不
得伸故傍行側偃每十餘丈其面削不受足其背
坦故遊者可迂而達其石皆銳下而豐上故多飛
動其疊而上者漸高則漸出高者屢數十尋則其
出必半仄焉若半圯之橋故登者慄其下皆奔泉
夭矯曲折觸巨細石皆鬭故鳴聲徹晝夜不休其
山高古幽竒無所不極
李元陽紀盤山頂上無土盤石徑四丈許有大字
刻云唐李從簡遊李靖舞劍臺盖此石即靖舞劍
處也字刻約八寸許深
燕山在京東自西山一帶迤邐來東龍騰虎躍延袤數
百里直抵海岸
宋蘇轍詩燕山如長蛇千里限夷漢首啣西山麓
尾掛東海岸中開哆箕畢末路牽一線却顧沙漠
平南来獨飛鴈居民異風氣自古習耕戰上論召
公奭禮樂比姬旦次稱望諸君術略亞狐管子丹
號無策亦數遊俠冠哀哉漢唐餘得失所操半從
來帝王師要在侮亡亂攻堅甚攻玉乘瑕易冰泮
中原但常治敵勢要自變會當挽天河洗此生齒
萬
碣石山水經注云大碣石山在古北平驪城縣西南王
莽改曰碣石也漢武帝亦嘗登之以望巨海而勒其石
於此今枕海有石如甬道數十里當山頂有大石如柱
形往往而見立於巨海之中潮水大至及潮波退不動
不没不知深淺世名云天橋柱也状若人造要亦非人
力所就韋昭亦指此以為碣石
三齊略記始皇於海中作石橋海神為之竪柱始
皇求為相見神云我形醜莫圖我形當與帝相見
乃入海四十里見海神左右莫動手工人潛以其
脚畫其状神怒曰帝負約速去始皇轉馬還前脚
猶立後脚隨崩僅得登岸畫者溺死於海衆山之
石皆傾注今猶岌岌東趣疑即是也
韓苑洛云東海至永平府南發出一洋東西百餘
里河從此洋之西自北注之此洋正逆河也碣石
在右轉屈之間碣石在海洋北洋闊五百餘里自
洋南遠看如在海中實未淪入海也
春明夢餘錄卷六十八
