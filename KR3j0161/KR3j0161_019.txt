春明夢餘錄卷十九
吏部左侍郎孫承澤撰
社稷壇
社稷壇在闕之右與太廟對壇制二成四面石階各三
級上成用五色土随方築之壇西砌瘞位四面開櫺星
門西門外西南建神庫庫南為神厨北門外為拜殿外
天門四座西門外南為宰牲亭
洪武元年命儒臣定諸祀典李善長等進社稷議
曰周制小宗伯掌建國之神位右社稷左宗廟社
稷之祀壇而不屋必受霜露風雨以接天地之氣
凡起大事動大衆必先於社而後出其禮可謂重
矣盖古者天子社以祭五土之祗稷以祭五穀之
神其制在中門之外外門之内尊而親之與先祖
等人非土不立非糓不食以其同功均利以養人
故祭社必及稷所以為天下祈福報功之道也然
天子有三社為羣姓而立者曰大社其自為立者
曰王社有所謂勝國之社屋之不受天陽國雖亡
而存之以重神也後世天子之禮惟立大社大稷
以祀之社皆配以勾龍稷皆配以周棄漢因高祖
除亡秦社稷立官大社大稷一歲各再祀光武立
大社大稷於雒陽在宗廟之右春秋二仲及臘一
歲三祀唐因隋制並建社稷為大祀仍以四時致
祭宋制每歲以春秋二仲月及臘日祭之元世祖
營社稷於和義門内少南以春秋二仲月上戊日
致祭今宜祀以春秋仲月上戊日皆從之上親祭
大社大稷大社設正位在東配以后土西向大稷
設正位在西配以后稷東向各用玉兩邸幣黑色
特用犢一羊一豕一籩豆各十后土后稷位並同
不用玉祭畢賜羣臣享胙於奉天門復議社稷壇
創屋以備風雨學士陶安奏考諸禮天子大社必
受風雨霜露以達天地之氣若亡國之社則屋之
不受天陽也今於壇創屋非宜若祭而遇風雨則
於齋宫望祭上是之
洪武十年上以大社大稷分祭配祀皆因前代制
欲更建之為一代之典遂下禮部尚書張籌詳議
奏曰按通典顓頊祀共工氏子勾龍為后土后土
為社烈山氏子柱為稷稷田正也高辛唐虞夏皆
因之周棄亦為稷自商以来祀之此社稷之祀所
由始也商湯以旱而遷社以后稷代柱欲遷勾龍
無可繼者故止然王肅謂社祭勾龍稷祭后稷皆
人鬼非地祗而陳氏禮書又謂社所以祭五土之
祗稷所以祭五糓之神鄭康成亦謂社為社土總
神稷為原隰之神勾龍以有平水土之功故配社
祀之稷以有播種之功故配稷祀之二說為不同
漢元始五年以夏禹配食官社后稷配食官稷唐
宋及元則又以勾龍配社周棄配稷盖本鄭氏之
說此配祀之說緣於古昔初無一定之論也至於
社稷分合之義書召誥言社於新邑孔氏註曰社
稷共牢又封人掌設王之社壝註云不言稷者舉
社而稷從之如是則當時社與稷固已合而一之
矣陳氏禮書曰稷非土無以生土非稷無以見生
生之效故祭社必及稷以其同功均利以養人也
而山堂考索則曰土爰稼穡其本一也是則社稷
之祭合而一之於古自有眀證至於壇位則考之
周制小宗伯掌建國之神位右社稷左宗廟起大
事動大衆以先告於社而後出其祭在中門之外
外門之内尊而親之與先祖等漢遣官祭大社大
稷光武立大社大稷於雒陽在宗廟之右唐因隋
制建於含光門之右大抵皆夲成周左祖右社之
意社主之言周禮大司徒設其社稷之壝而樹之
主各以野之所宜木名其社小宗伯立軍社鄭氏
注社主用石為之蓋以石者土之所生最為堅實
故也唐神龍中議立社韋叔夏引鄭元議以為社
主用石韓詩外傳云天子社主長五尺方二尺剡
其上以象物生方其下以象地體埋其半以象根
在土中而本末均也宋初祭社稷正配位用神位
版大社又以石為主其形如鐘長五尺方二尺剡
其上培其下半其中植槐是則木主石主前代蓋
兼用矣今擬社稷合祭共為一壇皆設木主而丹
漆之祭則設於壇上祭畢收藏仍用石主埋壇之
中如唐宋之制至於以勾龍配社以棄配稷棄雖
唐虞農官而勾龍共工氏之子也祀之無義商湯
欲遷之而未果漢嘗易以夏禹而今以列祀帝王
之次棄稷亦配享先農請罷勾龍與棄配位謹奉
仁祖配享大社大稷以成一代之盛典以眀社尊
而親之之道上覽奏稱善遂命定合祭之禮右奉
仁祖配至建文朝撤仁祖配太祖永樂中京師壇
成其位置如故洪熙元年增奉太宗並配
嘉靖九年諭禮部曰祭大社大稷奉我太祖太宗
配朕有疑焉夫天地至尊次則宗廟又次則社稷
此次序尊殺之禮也奉祖配天則正矣又奉祖配
社則失其序或謂以祖配社乃我皇祖時禮官張
籌之失然與否與又議者謂后土勾龍氏乃共工
之子祭之無義夫勾龍氏有平水土之功故取之
配社猶以后稷配稷也當論其人况父不善而可
惡及其子乎至如奉祖配社屈其所尊義實未安
兹當改正宜如高皇帝制大社以后土勾龍氏配
大稷以后稷氏配雖合祭如故而使祖宗百餘年
之配位一旦撤之人有遺譏焉
帝社帝稷在西苑豳風亭之西嘉靖十年建其壇址高
六尺方廣二丈五尺甃以細甎實以淨土繚以土垣北
為櫺星門高六尺八寸神位以木為之各高一尺八寸
廣三寸題曰帝社之神帝稷之神俱朱漆質金書壇之
南置石龕以藏神位高六尺廣二尺壇之西為祭器庫
樂器庫壇之北樹二坊以表之曰帝社街每歲以仲春
秋次戊日上躬行祈報禮如次戊日在望日則以上巳
日臨期命文武大臣十二員陪拜建恒裕倉儲以供粢
盛隆慶元年禮官議罷
夏言西苑耕耤疏該司禮監太監鮑忠題嘉靖十
年二月二十六日奉聖旨西苑等處但有空閑土
地都要耕種五穀牛具種子并應用農器奏領銀
錢買造使用欽此本月二十九日臣帶領本監右
監丞宋興等並内官監太監温璽等及官匠人等
親詣西苑等處逐一將空閑土地通行丈量過共
七頃九十四畝五分畫圖貼說具奏節該奉聖旨
有點的都要宜時耕耘種五穀欽此有點的地計
六頃三十七畝三分一釐内除建造帝社稷壇無
逸殿豳風亭省耕亭恒裕倉省歛亭并御路稲池
界境糧場及各宫各衙門直殿碾磨農夫農器房
屋占用一頃二十畆一分七釐行間該戸部手本
順天府宛大二縣送到應用農夫牛具種子犁耙
鍬鋤等器臣就會同戸部右侍郎張雲郎中張玩
及府縣委官李僉等督率農夫於本年三月十一
日起將堪種土地五頃十七畝一分四釐耕治播
種五穀間續奉聖旨先蠶壇着戸部栽培小樣桑
樹欽此臣又同右侍郎張雲并兩縣上林苑監委
官侯璽魏夢吉等於先蠶壇西夾道栽植小樣桑
樹七百八十株完備訖臣仍督率播種既畢將牛
具發出又買辦騾一十六頭西苑專力耕種責令
老人孫泰等管領農夫孫得玉等將水旱田禾自
春徂夏及秋沿叚履畝耘耨澆灌三時既畢禾稼
告成刈穫登場揚簸堅實除獻新進用留種並稭
奏賜各衙門不開外謹將見在收過各色糧八百
五十八石八斗二升七合於本年八月二十五日
眼同右侍郎張雲郎中張玩等逐一盤量明白運
輸恒裕倉管事奉御郭真等看守訖臣竊惟農桑
王業之本小民之依古先哲王之所慎重者也但
載諸典籍未有見諸行事今聖上定耕耤之儀立
先蠶之制身先天下風動四方實千古而一見者
也如蒙乞賜該部著為令典使歲有常規以供郊
廟粢盛之用以昭聖上敬天勤民之意以立萬世
永遠之規臣下情不勝忭躍快覩之至等因随該
戸部右侍郎張雲題同前事俱奉聖旨是君后耕
蠶以供郊廟粢盛衣服除親蠶已定有儀注了今
將西苑隙地命内外官員耕種五榖已經收穫藏
貯恒裕倉内着禮部查照著在令甲每歲定擬戶
部官二員管領耕種各郊廟合用粢盛擬數目支
給其田地頃畆農夫耕具册籍喂飬等項一應事
宜都立為一定規制以垂永遠庶稱朕敬天事神
之意便開具来看欽此行據耤田祠祭署呈報常
年郊廟合用粢盛等項數目前来臣等竊惟古者
天子躬耕以供粢盛是以有千畆之耤恭惟皇上
敬天勤民憲則古典耕耤之禮每歲舉行猶以郊
坰遼遠不得時時觀省又於西苑之中以為農桑
之所雖於農務有内外之分而恪共神祀之心則
一也兹者農事告成御廩充實乃命有司定擬支
給之常以供郊廟粢盛臣等查得舊規郊廟百神
之祀所用粢盛以及葱韮芹菜醬醋之類悉取給
於神倉乃今西苑之穫固足以供一歲祭祀之用
但耤田之舉皇上躬執三推而公卿共宣其力較
之西苑為重西苑之事雖屬農官督理而皇上時
省耕歛較之耤田特勤所據二倉之儲委當分屬
兼支以供郊廟祭祀合無每歲將耤田之所出者
蔵之南郊圓廩方倉以供圜丘祈穀先農神祗壇
歴代帝王長陵等陵以及百神之祀西苑之所出
者蔵之恒裕倉以供方澤朝日夕月大社稷帝社
稷太廟世廟祫祭禘祭先蠶先師孔子之祀庶稱
皇上敬天禮神勤重致誠之意而内外倉廩之儲
皆得以供明薦事體便而禮意周矣謹將查過每
年該用粢盛等項數目開具揭帖随本進呈乞惟
聖明裁定嘉靖十年十一月日奉聖旨是郊
廟粢盛支給數目都依擬行其田畝農夫等項册
籍立為定規的還會同戸部擬議來說
古有蜡祭合百神而祭之以報歲也唐制先有事
必質於戸部戸部具詞曰旱於某水於某虫蝗於
某癘疫於某則黜其方社之神不及以祭此即郊
特牲所云順成之方其蜡乃通之義也
先蠶壇
先蠶壇嘉靖中始建在安定門外後改於西苑壇石乞
甎砌方廣二丈六尺高二尺四寸四出陛
嘉靖九年正月舉耕蠶禮先給事中夏言清理皇
莊事竣請將負郭宫莊削去皇莊之名改為親蠶
厰公桑園種植桑柘以備宫中蠶事下禮官考禮
經斟酌皇后親蠶儀以進戸部覆議不可而止及
上有事於南郊言奉命分獻南海壇因上疏請舉
親蠶之禮言按祭統天子親耕於南郊以供粢盛
皇后親蠶於北郊以供純服夫以天子之尊非莫
為之耕也而必躬耕以供郊廟之粢盛后妃之貴
非莫為之蠶也而必躬蠶以為祭祀之服飾所以
然者一以致其誠信可以交於神眀一以勸天下
之農夫蠶婦非身帥先之弗可也先儒張栻曰周
家建國自后稷以農事為務歴世相傳其君子則
務稼穡之事其室家則躬織絍之勤如周公之告
成王其見於詩有若七月皆言農桑之候也其見
於書有曰無逸欲其知稼穡之艱難知小人之依
也帝王相傳心法之要端在於此臣繇是考之於
漢則皇后蠶於東郊後漢皇后帥公卿列侯夫人
蠶歴魏晉宋北齊後周以及於隋亦復依據周典
未之或廢唐立先蠶壇在長安北苑中太宗貞觀
九年三月文德皇后帥内外命婦有事於先蠶歴
高宗永徽顯慶以還皆間歲皇后親祠先蠶宋真
宗景德三年詔禮先蠶神宗元豐四年又詳定享
先蠶之儀宣和元年皇后親蠶於延福宫高宗紹
興七年猶復舉行至十五年太常丞王湛言請按
政和禮建親蠶殿蠶室繭館請皇后就禁中行親
蠶之禮朝旨送禮部下太常寺討論尋不果行則
是親蠶之禮殆廢於此矣恭惟我太祖高皇帝開
天建極統一萬國制禮作樂卓越百王躬耕耤田
既稽古攸行矣顧獨於親蠶闕焉當時議禮儒臣
亦竟未有及之者豈非本朝之缺典歟列聖相承
繼文繇舊謙讓未遑禮官廷臣蔑聞建白是固有
待於陛下也夫農桑之業衣食萬人不宜獨缺耕
蠶之禮垂法萬世不宜偏廢先儒謂禮樂必百年
可興又曰必聖人在天子之位此臣惓惓之愚所
以不能已於今日發也伏望陛下留神垂覽倘蒙
采納乞勅禮戸工三部會集共議以聞然後謀之
儒臣參酌考訂慨然施行則天下萬世永有瞻仰
皇天后土永錫祚胤陛下敬天勤民之心上可以
慰皇祖列聖之靈下可以垂聖子神孫無疆之休
矣疏入上方以大禮恚廷臣將大有更易得之甚
悅命戸部建置尚書梁材言宜建于皇城南内或
西内堪供𧖟事且便出入上曰周禮耕蠶分南北
郊其蠶於禁中唐人便安之制耳不可為法時上
意方銳深疑世儒因襲舊聞固執已見不達古先
帝王典制且戸部原非其職不必問沉吟者累日
惟有會議一策可以歸一而深仗大學士張璁為
主禮部尚書李時亦决不敢異同乃以言疏示璁
遂勅禮部曰耕桑王者重事古者天子親耕皇后
親蠶以勸天下朕每稱慕自今歲始朕躬祀先農
行禮其親蠶禮儀會官考求古制以聞璁等請於
安定門外擇壇其制一凖先農少減其數皇后三
採桑三公夫人五列侯九卿夫人九詹事霍韜言
親蠶事有名無實皇后出郊難以越宿乞擇近地
便上曰此禮萬世不可易之典卿素諳禮制何有
此言又諭禮部曰疑謀勿成其事在朕心决之久
矣得言奏意合並無毫末之疑恐韜奏一出必藉
彼為言破害政事夫言之奏有云農桑之事衣食
萬人不宜獨缺耕蠶之禮垂法萬世不宜偏廢此
言已盡朕所納者以此今之非朕者有五中謂制
禮作樂出自開創之君太祖神謀聖慮自有定見
何待汝為亦非汝之所當行斯非作聰明而何蓋
上亦自知之自言之矣於是李時等請行於北郊
條四事以上酌治蠶之禮定壇壝之向制採桑之
器擇掌壇之官翟車出入或從東華門或從元武
門用謹厚内臣周肅宫禁從之命翟車出入由元
武門其壇制殺先農什一建具服殿蠶室繭館俱
如古制既出採桑仍西内營織室以終蠶事時又
言親蠶之禮出於創見一時命婦倉卒入壇恐致
愆度請以所繪採桑圖授之俾各如式演習仍請
定名採桑之所因名其所為採桑壇十年召張孚
敬李時詣西苑相地建土穀壇并建先蠶壇於仁
夀宫側毁北郊蠶壇
其禮以歲仲春擇日皇后祭用少牢禮三獻樂六
奏去舞公主内外命婦陪祀先期内尚儀奏祭祀
皇后内執事皆致齊蠶宫令陳祭物樂女生陳樂
器至日皇后乘肩輿出宫至西華門升重翟車女
官奉鈎筐前行至郊壇皇后易禮服拜跪瘞奠飲
福受胙如禮畢皇后易常服遂視桑
蠶為龍之精按馬質云禁原蠶注天文辰為馬蠶
書曰蠶為龍精月值大火則浴其種是蠶與馬同
氣李林甫月令釋曰先蠶天駟也先蠶之神或以
為苑窳婦人寓氏公主或以為黃帝或以為西陵
氏或以為天駟歴論不一然蠶其首馬首其性喜
温惡濕其浴火月而再養則傷焉此固與馬同出
於天駟矣然天駟可為蠶祖而非先蠶者也蠶婦
人之事史記黃帝娶西陵氏始蠶漢祀苑窳婦人
寓氏公主此或有所傳然其祭設壇或少牢或太
牢或一獻或三獻禮必皇后親享北齊使公卿祀
之非也
高禖臺
高禖臺眀初無此祀世宗嘉靖中始設木臺於皇城東
永安門北震方壇上皇天上帝南向騂犢蒼璧奉獻皇
帝配牛一羊一豕一高禖在壇下西向牛一羊一豕一
禮三獻樂九奏陳八佾皇帝位壇下北向后妃位壇南
數十丈外北向用帷壇下陳弓矢弧韣如后妃嬪之數
祭畢女官導后妃嬪至高禖前跪取弓矢授后妃嬪后
妃嬪受而納於弧韣
張璁疏頃者生員李時颺監生張岑各疏請舉祀
郊禖之禮以祈聖嗣夫古后稷之生祈於禖孔子
之生亦禱於尼山乞禱之說古禮有之然大雅既
醉之詩曰公尸嘉告曰君子萬年永錫祚胤曰釐
爾女士從以孫子夫公尸之告皆祖考之錫福也
皇上仁孝誠敬天地神明日鑒在兹况祖考之親
者乎臣願當兹慎選淑女之時以廣求嗣續之誠
告於太廟世廟以祈祖考之祐以慰聖母之心上
嘉其請擇十二月二十四日行禮夏言充祈嗣醮
壇監禮使
金章宗明昌六年以上未有子尚書省臣奏行高
禖之祀乃築壇於景風門外以春分日祀青帝伏
羲氏女媧氏及姜嫄簡狄其齋戒奠玉帛進熟皆
如大祀儀官備弓矢弧韣以進上命后妃嬪御皆
執弓失東南而射命以次飲福受胙及得子遣官
報謝高禖
西海神祠
西海神祠在西苑嘉靖十四年八月建
夏言疏臣言於本月二十日伏蒙召見無逸殿欽
奉聖諭兹西海子每歲端午奉兩宫遊賞止是望
祭以祀其神今宜特建祠宇庶有所瞻依欽此臣
切惟禁内西海子者即古燕京積水潭也其源出
西山神山一畝馬眼諸泉繞出甕山後滙為七里
濼東入都城瀦為積水潭南入玉河入於大通前
人謂積水為海且在西内故至今沿稱西海都城
之水悉於此滙玉河城壕大通漕河皆食其利比
之五祀之神其功較大但一向未立祠宇以便舉
祀是亦缺典今特建祠宇足以棲神且便於行禮
皇上事神之義可謂周矣但祠必有名舊日西海
之名恐嫌於四海正號未恊專稱今祠宇既建所
有神位祠額伏乞皇上特賜嘉名以答神貺庶稱
祀典今將相度過北門口湧泉亭後隙地一區堪
以定建其規制丈尺謹畫圖貼說二本隨本進呈
伏乞聖裁候命下之日行移内外各該衙門遵奉
施行
春明夢餘錄卷十九
