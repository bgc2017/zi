春明夢餘錄卷二十八
吏部左侍郎孫承澤撰
中書科
中書科直房在午門外之西初中書省設置省舍人後
革省為科定中書舍人二十人無正貳印屬資深者掌
書誥勅册符鐵劵凡草請翰林院寶請諸内府左劵寶
籍歸諸古今通集庫凡誥勅勘合籍以急就章為號凡
誥勅之號四曰仁曰十二支曰文行忠信曰千字文以
千號為滿滿則續
所典司天子詞命親王郡王並妃初膺封號合受
金銀册則書之自郡王以下至奉國中尉自王夫
人以下至鄉君合給誥命則書之凡公侯伯初受
封爵合給鐵劵凡勲戚内外文武官應給勅命誥
命則書之其職掌至重也每大朝會則擬四員與
翰林史官上殿東西班對立凡東宫節令朝賀定
擬二員文華殿導駕侍班凡會試一員入場收掌
試卷日給大官酒饌與翰林宫坊尚寶司六科同
為侍從之臣諸司無相並者其地勢至清也其選
用自進士外舉人與纂修書成被恩典者乃得之
監生生儒惟有勲勞大臣暨宫僚講官有子孫宜
承廕叙奉特旨者乃得之至文華殿門東房别設
中書舍人分直職專奉旨書寫書籍等項武英殿
門西房别設中書舍人分直職專奉旨寫篆册寶
圖書等項内閣誥勅制勅二房中書不屬中書科
中書所書告身皆佐史體無佳筆隆慶中司馬王
崇古以泥金書軸請寶為言者所糾然唐制皆名
手書如顏魯公自書告身朱巨川一人而顏魯公
徐季海俱為之書巨川賴此以傳至宋即當制者
書字兼真行幸得歐蘇便奉為瓌寶
張文忠璁言成化以前誥勅之體猶為近古其于
本身不過百餘字祖父母父母並妻不過六十字
言之者無費詞受之者無愧色近来藻情飾偽張
百成千以萬乘之尊下譽匹夫匹婦之賤殊非政
體宜加釐正詔自今誥勅務從簡實不許競飾浮
詞致䙝體制夫立詞失體固當申飭而書法板俗
迄無言者
邱濬曰唐武德二年改内史舍人為中書舍人臣
案此中書舍人設官之始然是官也故隸於中書
省故以中書舍人為名我朝罷中書省尚仍其舊
名名雖同而實則異也盖前代之中書與翰林學
士分掌内外制誥以為兩制盖屬文之官也我朝
之中書舍人則專以書寫為職耳書者六藝之一
漢人謂之小學以試學童為吏者也夫人能之無
庸設官設之始自今日盖以王言所係之重前代
乃屬筆于吏胥殊無慎重之意祖宗以此設官盖
有深意必得夫素通儒術深明六書之義心正筆
端如柳公權所云者居之庶不汙王言耳苟粗識
偏旁而學術無素者尚不足以當此况又粗率側
媚而流品非清者哉
誥勅
唐最重誥命開元二十三年加皇子榮王以下官
詔張九齡蕭嵩等十三人就集賢院人書一通以
進三相各賜絹三百疋餘官二百疋其愛重如此
唐制拜官之日即給告身其人先輸朱膠綾紬價
錢方准書給即今之誥勅也宋之制亦然每至宣
麻誕告鎖院演綸詞頭已下外人未知其密且重
如此
明初拜官之初亦給誥勅其後除授陞遷止奉成
命吏部備書旨意移以咨劄以為憑據至考滿覃
恩方給誥勅以獎其成
宋元封贈大父母降父母一等封贈父母降本身
一等盖推恩近重而遠輕也然子孫之心終有不
忍明制封贈三代一如見爵教孝之典可謂大備
封典有再醮不得受封之說典制為妻不為母引
楊文貞事辨之然正不必然也按會典曰洪武二
十六年定凡曾祖父母祖父母父母曾犯姦盗除
名等罪及例所封妻不是以禮娶到正室或係再
醮娼優婢妾並不許申請其昭然如是乃有以母
再醮不請封者殊失考
各中書考
石民外集曰中書舍人以進士起家為此者有官
而無署其俗謂中書科者乃因與六科聯署而借
言之實文移奏疏不入此字也其職業唯用寶之
時同符卿供事盖尚是政府之遺體其他引班等
職則以補科臣不足亦以聯署而及之耳絶無繕
寫之職其以選入制勅房者舊時進士亦為之今
止以待舉人之高選其職為草武臣誥命贈䘏誥
勅諭祭文此外制也亦不與繕寫其餘兩房史舘
文華殿則以繕寫為職而武英殿辦事及舊有仁
智殿辦事則且及于畫即古之書畫學又不特繕
寫也至于貲入兩殿者則借以𢃄銜實無職掌他
銜皆可辦事盖在辦事不在中書也以中書多譌
而為兩殿中書耳而兩殿資深者亦有較理書籍
之名書不在殿何以得較此欲文其名而失其實
也
誥勅房中書永樂初選翰林文學之臣六七人直
文淵閣參典機務詔册制誥皆屬之而謄副繕正
則中書分直更入事竣輙出宣德間三楊始置厨
饌于閣之東偏而選能書者處以閣之西小房謂
之西制勅房諸學士則居閣之東五楹專管勅誥
具稿定正于閣臣乃付中書繕進謂之東誥勅房
而帶知制誥銜則惟閣臣與諸學士而已中書等
官不敢僣也時諸學士每早與閣臣會食乃退正
統九年陳循入閣後學士惟劉鉉一人過自遜避
朝退止于東閣不復會食視誥勅以後學士皆因
之至後誥勅悉委于中書而中書稱為内閣書辦
萬歴元年定兩殿中書九年考滿官階陞至正五
品止如再有年勞止得加陞服俸
識餘錄云中書周令温州人嘗言成化年間授職
彼時中書與閣下如同僚然投刺俱平交盖宣德
以前本一堂相處今之西房即文淵閣也閣臣居
中中書居東西兩房各辦其事己撤内庫十間以
西五間居閣下謂之文淵閣以東五間藏書籍而
東房中書亦遷居之故今以閣下稱中堂而東西
非房矣猶稱兩房者沿舊名也凡閣下到任尚之
兩房答揖若六部之于各司無是體矣
附記
崇禎元年上諭近来誥勅文字繁稱過情殊為非
體以後撰擬不由詞臣繕寫不由中書者俱與着
實查駁
春明夢餘錄卷二十八
