春明夢餘錄卷二十一
吏部左侍郎孫承澤撰
文廟
文廟在城東北國學之左元太祖置宣聖廟於燕京以
舊樞密院為之成宗大德十年京師廟成明太祖改為
北平府學廟制如故永樂元年八月遣官釋奠仍改稱
國子監孔子廟尋建新廟於故址中為廟南向東西兩
廡丹墀西為瘞所正南為廟門門東為宰牲亭神厨西
為神庫持敬門門正南為外門正殿初名大成殿嘉靖
九年改稱先師廟殿門為廟門萬歴二十八年廟宇易
以琉璃
廟主
至聖先師孔子之位
洪武定大成文宣王木主長三尺三寸五分連上
雲下座共五尺二寸闊七寸連左右雲共一尺一
寸五分嘉靖中定至聖先師木主高二尺三寸七
分闊四寸厚七分座高四寸長七寸厚三寸四分
朱地金書
四配
復聖顔子宗聖曾子
述聖子思子亞聖孟子
洪武制木主各長一尺九寸五分連上雲下座共
三尺闊五寸連左右雲共一尺一寸嘉靖中改各
高一尺五寸闊三寸二分厚五分座高四寸長六
寸厚二寸八分赤地墨書啟聖公神主與四配同
十哲
先賢閔子損冉子耕
冉子雍宰子予
端木子賜冉子求
仲子由言子偃
卜子商顓孫子師
洪武制木主各長一尺九寸闊四寸連座共二尺
五寸嘉靖改一尺四寸闊二寸六分厚五分座高
二寸六分長四寸厚二寸赤地墨書
東廡從祀
先賢澹臺子滅明原子憲
南宫子适商子瞿
漆雕子開樊子須
公西子赤梁子鱣
冉子孺伯子虔
冉子季漆雕子徒父
漆雕子哆商子澤
任子不齊公良子孺
奚子容蒧顔子祖
句子井疆秦子商
公祖子句兹縣子成
燕子伋顔子之僕
樂子欬邽子㢲
公西子輿如公西子蒧
陳子亢琴子牢
步叔子乘
先儒左子邱明伏子勝
高堂子隆后子倉
董子仲舒王子通
歐陽子修邵子雍
司馬子光程子顥
楊子時羅子從彦
陸子九淵朱子熹
真子德秀許子衡
陳子獻章王子守仁
西廡從祀
先賢宓子不齊公冶子長
公晢子哀高子柴
司馬子耕有子若
巫馬子施顔子辛
曹子䘏公孫子龍
秦子祖顔子高
穰子駟赤石子作蜀
公夏子首后子虔
公子肩定鄡子單
罕父子黑榮子旂
左子人郢鄭子國
原子亢廉子潔
叔仲子會狄子黑
孔子忠施子之常
秦子非申子棖
顔子噲
先儒公羊子高穀梁子赤
毛子萇孔子安國
杜子子春韓子愈
胡子瑗周子敦頤
張子載程子頤
胡子安國張子栻
李子侗吕子祖謙
蔡子沉薛子瑄
胡子居仁
洪武制先賢木主各長一尺七寸闊三寸連座共
二尺一寸嘉靖改高一尺四寸闊二寸六分厚五
分座高二寸六分長四寸厚二寸赤地墨書
洪武制先儒木主同諸賢嘉靖改各高一尺三寸
闊二寸三分厚四分座高二寸六分長四寸厚二
寸赤地墨書
褒崇
魯哀公十六年夏四月己丑孔子卒哀公誄之稱
曰尼父
漢平帝元始元年六月追諡孔子曰褒成宣尼公
東漢和帝永光四年封孔子為褒尊侯
後魏孝文帝太和十六年改諡文聖尼父
後周宣帝大象二年追封孔子為鄒國公
隋文帝贈孔子為先師尼父
唐太宗貞觀二年尊孔子為先聖以顔子配
唐高宗永徽中改周公為先聖孔子為先師顔回
左邱眀從祀
顯慶二年以周公配武王定孔子為先聖孔子定
稱先聖始此
乾封元年正月辛卯追贈孔子為太師
尹氏起莘曰贈以三公之官是臣之也綱目於贈
太師削不書為先聖諱也
武后天授元年七月封孔子為隆道公
唐元宗開元二十七年八月追諡孔子為文宣王
贈顔子為兖公閔子九人為侯曾子等為伯
二京國子監及州縣始正南面位二京之祭牲用
太牢舞八佾州縣少牢
邱濬曰此孔子封王弟子稱公侯之始夫宣之為
諡不過聖善周聞高洋李元素等皆有此諡聖人
萬世道德之宗稱天以誄之猶恐未稱區區荒誕
之稱何足為重輕哉
宋真宗咸平三年幸曲阜謁文宣王廟追諡孔子
為元聖文宣王
大中祥符五年改諡元聖為至聖文宣王以犯聖
祖諱也
邱濬曰加諡用緯書異端之說改諡用妖妄之神
而避其諱要皆非禮之禮
元武宗至大元年加號孔子大成至聖文宣王
明洪武三年正諸神封號惟大成至聖文宣王及
配享從祀諸賢儒如故
成化十二年祭酒周洪謨請加孔子封號為聖神
廣運帝且曰或謂孔子陪臣不當稱帝則宋儒羅
從彦嘗曰唐既封先聖為王襲其舊號可也加之
帝號而褒崇之亦可也禮部尚書鄒幹謂聖神廣
運伯益贊堯之辭不若大成至聖本於孟子中庸
猶可擬議也且貴乎孔子之道者在身體力行乃
尊崇之實可易諡加號豈足為孔子重輕哉遂弗
許
嘉靖九年大學士張璁請正祀典從之因製祀典
說曰孔子之道王者之道也特其位非王者之位
焉孔子當時諸侯有僣王者皆筆削而心誅之其
生也如是今不體其心而漫加之號豈善於尊崇
者哉又若增樂舞用八佾籩豆用十二牲用熟而
上擬乎事天也無忌之甚者矣若夫顔回曾参孔
伋以子而並配於堂上顔路曾晳孔鯉以父從列
於下此名之不正者也綱領既紊至有宋而程頤
以親接道統之傳遂主英宗不父濮王之禮是可
忍也孰不可忍也璁也為名分也為義理也非諛
君也非滅師也兹所正者亦以防閑於萬世之下
也於是通行天下學校改大成至聖文宣王為至
聖先師孔子四配稱復聖顔子宗聖曾子述聖子
思子亞聖孟子十哲以下凡及門弟子稱先賢某
子左邱明以下稱先儒某氏悉罷封爵
廟制
魯哀公十七年立廟孔子舊宅
東漢明帝永平二年躬飬三老五更於辟廱令郡
縣通行鄉飲酒禮於學校皆祀聖師周公孔子
東漢靈帝元光元年始置鴻都門學畫孔子及七
十二弟子像
魏文帝黃初元年令郡國修起孔子舊廟
黃初二年詔魯修孔子廟
魏主芳正始七年令太常釋奠以太牢祀孔子於
辟廱以顔淵配
宋文帝元嘉十九年十二月建孔子廟置守墳戸
宋武帝孝建元年詔建孔子廟制同諸侯禮
梁武帝天監四年六月初立孔子廟於江左
北魏主拓䟦始光三年起太學於城東祀孔子以
顔子配
北齊顯祖天保元年詔郡國各於坊内立孔顔廟
唐高祖武德二年六月令國子學立周公孔子廟
各一所四時致祭
七年二月親臨釋奠以周公為先聖孔子為先師
配
唐太宗貞觀二年尊孔子為先聖以顔子為先師
配備爼豆干戚之容
四年令郡縣皆作孔子廟四時致祭
十一年尊孔子為宣父作廟於兖州
十九年追尊太公尚父為武成王作廟與孔子文
宣王廟東西並峙
唐高宗顯慶二年定孔子為先聖
後唐眀宗長興二年文武二廟詔復並建
宋太祖建隆三年詔祀文宣王用一品禮廟門立
戟十六祭用永安之樂
按用一品臣之也此非禮
宋真宗大中祥符元年加聖像冕服桓圭先仍唐
制孔子與弟子同服衮執木圭至是加冕九旒服
九章圭用玉
宋徽宗崇寧四年詔辟雍文宣王殿名大成國子
監丞趙子櫟言唐封孔子為文宣王其廟像内出
王者衮冕衣之今乃循五代古制服上公之服七
十子皆周人而衣冠率用漢制非是詔易七十子
以周之冕服時帝幸國子監謁文宣王殿再拜行
酌獻禮司業蔣静言先聖與門人通服冕服無别
考周官司服公之冕與王同今既考正配享從祀
之服亦宜考正先聖之冕服於是增孔子冕十二
旒服九章州縣學咸如之
政和元年詔先聖廟用戟二十四文宣王執鎮圭
並用王者之制
金世宗大定十四年加宣聖像十二旒十二章
元武宗至大三年置曲阜宣聖廟登歌樂
眀洪武二年十月令天下郡縣皆立學學皆立孔
廟禮延師儒教授生徒
十五年國子監大成殿成用木主不設像
二十年罷武成廟獨尊孔子
正統三年禁天下祀孔子於釋老宫
嘉靖九年改大成殿為先師廟戟門為文廟之門
天下學宫通撤像易木主
邱濬曰塑像之設中國無之至佛教入中國始有
也三代以前祀神皆以主無所謂像設也彼異教
用之無足怪者不知祀吾聖人者何時而始觀李
元瓘言顔子立側則像在唐前已有之矣郡異縣
殊不一其狀長短豐瘠老少美惡惟其工之巧拙
就令盡善亦豈是生時盛德之容甚非神而眀之
無聲無臭之道也
釋奠
漢高帝十二年過魯以太牢祀孔子
東漢光武建武五年幸魯遣大司空以太牢祀孔
子十月還宫幸太學
眀帝永平十五年幸魯詣孔子宅廟以太牢致祀
及七十二弟子親御講堂命太子諸王說經
章帝元和二年過魯詣闕里祀孔子作六代之樂
帝升廟西面羣臣中庭北面皆再拜帝進爵而後
坐大會孔氏男子六十三人命儒者論難賜褒成
侯損等錢帛
安帝延光三年過魯祀孔子率循元和之軌
靈帝建寧三年詔祀孔子依社禝出王家穀春秋
行禮
魏主芳正始七年令太常釋奠以太牢祀孔子於
辟雍以顔淵配
晉武帝泰始二年令太學及魯國四時備三牲以
祀孔子及七十二弟子
七年皇太子親釋奠於太學講孝經通也自是咸
寧三年講詩通太康三年講禮記通並親釋奠以
顔子配
東晉明帝太寧三年詔四時祀孔子祭宜如泰始
故事
成帝咸康元年二月帝講詩通親釋奠
穆帝升平元年三月帝講孝經通釋奠於中堂
孝武帝寧康三年二月帝講孝經通釋奠於中堂
時議以太學在水南懸遠依穆帝故事於中堂權
立太學釋奠禮畢會群官六品以上
宋文帝元嘉二十二年皇太子釋奠舞八佾設軒
懸之樂牲牢器用悉如上公從裴松之之議也
齊武帝永明三年正月詔立學是年秋集有司議
禮冬十月皇太子講孝經親臨釋奠車駕幸臨尚
書令王儉議周禮春入學釋奠合舞學記云始教
皮弁祭菜示敬道也又云始入學必祭先聖先師
中朝以来釋菜禮廢今之所行釋奠而已金石爼
豆皆無明文陸納車胤謂宣尼廟宜依亭侯之爵
范寗欲依周公之廟用王者儀范宣謂當其為師
則不臣之釋奠日備帝王禮樂車陸失於過輕二
范傷於太重引用上公即事惟允宜設軒懸之樂
六佾之舞牲牢器用悉依上公
明帝永泰元年三月復孔子祭秩
梁武帝天監八年九月皇太子釋奠
大同七年皇太子釋奠國學
敬帝太平二年訪孔子後修廟堂備四時祭
陳宣帝太建三年八月皇太子釋奠於太學
陳後主至德三年親行釋奠禮畢設金石之樂宴
王公卿士
北魏主拓䟦珪天興四年命樂師入學習舞釋奠
於先聖先師
北魏主燾太平真君十一年南伐至鄒山以太牢
祀先聖
北魏主濬詔宣尼廟别勅有司行薦享之禮
北齊顯祖天保元年制春秋二仲釋奠於先聖先
師每月朔祭酒領博士以下及國子諸學生四門
博士升堂助教及太學諸生階下拜孔聖揖顔子
其郡學則博士以下每月朔朝
隋文帝制國子寺每歲以四仲月上丁釋奠先聖
先師州縣學以春秋仲月釋奠
唐高祖武德二年制國學釋奠禮先師籩十豆十
簠一簋一登三鉶三爼三從祀籩二豆二簠一簋
一俎一州縣釋奠先聖先師籩豆各八簠二俎二
武德七年二月帝親臨釋奠以周公為先聖孔子
為先師皇太子王公皆從祭酒以下說經
太宗貞觀二年尊孔子為先聖顔子為先師皇太
子親釋奠
十四年帝親釋奠於國子學
二十年詔皇太子詣國子學釋奠先聖先師皇太
子初獻國子祭酒張復胤亞獻光州刺史趙弘智
攝司業終獻
二十一年制先聖神坐於廟堂内西楹間東向先
師於先聖東北南向餘弟子及二十一賢以次東
陳南向西上春秋上丁行事前享一日奉禮郎設
三獻位於東門之内道北執事位於道南西向學
生位館官之後皆重行北上觀者位於南門之内
道之左右重行北向相對為首設三獻門外位於
東門之外道南執事位於其後每等異位北向西
上館官學生位於三獻東南北向西上釋奠令祭
酒初獻司業亞獻博士終獻辭稱皇帝謹遣某官
行禮以為永制
高宗乾封元年過曲阜以少牢祀孔子
睿宗太極元年製宣聖贊皇太子釋奠開講筵
元宗開元七年詔皇太子諸王入國學行齒胄謁
孔子
十三年封禪還詣孔子宅奠祭又遣使以太牢祀
墓
二十六年詔諸州貢舉人就胄監謁先師官為開
講
二十八年詔以春秋二仲月上丁祭先聖先師
代宗永泰二年修國學祠堂成行釋奠禮宰相及
参軍官六軍將軍皆就觀焉自肅宗以來初復二
京宫懸不具至是乃奏宫懸於祠堂
德宗貞元二年釋奠詔宰相以下畢集於國學
後唐明宗長興三年詔文宣王廟四壁諸賢每釋
奠各設籩二豆二簠簋各一爵一
後周高祖廣順元年詣闕里奠孔子左右曰天子
不當拜異代陪臣帝曰孔子聖人也百王取則安
得不拜
宋太祖建隆元年二月視國子監詔加飾祠宇親
製文宣王及兖公二贊十哲以下分命宰臣兩制
譔
真宗大中祥符二年幸闕里謁廟有司以人主議
止肅揖帝特再拜六月頒諸州釋奠儀注祭器圖
是年就文宣王廟立像飬孔氏子孫
仁宗天聖元年視國子監奠謁先聖退閱七十二
賢贊觀東序及禮器
景祐元年詔釋奠用登歌
徽宗政和六年五月賜堂上正聲大樂一部及禮
器於闕里
高宗紹興七年有司請文宣王殿釋奠加鉶鼎三
登一十哲從祀共用羊豕各一每位籩二簠一簋
一爵一
十年七月復釋奠文宣王為大祀祀前誓戒加籩
豆十二禮如社稷幸太學駕止戟門外登降步趨
執爵灌獻
十四年三月視太學謁先聖製像贊及七十二子
贊刻石
孝宗淳熙四年二月乙邜視太學御崇化堂
理宗淳祐元年祀太學以所製伏羲堯舜禹湯文
武周孔顔曾思孟十三贊就賜國子監宣示諸生
元世祖至元十年頒釋奠文宣王祭器又詔外路
提學教授官春秋二丁不變常服於禮未宜自今
執事官各依品序服公服執手板
元成宗大德十年命浙江行省製宣聖廟樂秋八
月用於廟祀其樂歌仍宋之舊又令翰林新譔樂
章不果用
武宗至大三年置曲阜宣聖廟登歌樂
明洪武元年二月以太牢親祀孔子於國子學八
月丁丑遣官釋奠於先師孔子時禮官言周制凡
始立學者釋奠於先聖先師凡學春夏釋奠於先
師秋冬亦如之漢儒以先聖為周公若孔子先師
為詩書之官若禮有高堂生樂有制氏詩有毛公
書有伏生可以為師者蓋四時之學將習其道故
釋奠各以其師而不及先聖惟春秋合樂則天子
視學有司總祭先聖先師是則漢時釋奠亦略可
知矣嗣後歴代宋元因古禮而損益之今宜定制
以仲春仲秋二上丁日降香遣官祀於國學以丞
相為初獻翰林學士亞獻國子祭酒終獻從之
四年秋更定孔廟釋奠祭器禮物初孔子之祀像
設高座而器物悉陳於座下至是各置高案籩豆
簠簋豋鉶悉用瓷牲用熟酒三獻並祭酒行禮樂
六奏擇監生及文臣子弟在學校者充樂舞生預
教習之
宋濂上孔子廟堂議曰世之言禮者皆取法孔子
不以古禮祀孔子是䙝祀也䙝祀不敬不敬則無
福古者將祭主人朝服即位於阼階東西面祝告
利成主人立於阼階上西面尸出入主人降立於
阼階東西面此皆主人之正位也祝先入南面主
人從戸内西面祝酌奠主人西面再拜稽首皆為
几筵之在西也漢晉春秋載章帝元和二年幸魯
祀孔子帝升廟西面再拜開元禮亦先聖東向先
師南向三獻官皆西向是猶未失古禮也今襲開
元二十七年之制遷神於南面而行禮者北面則
非神道尚右之義矣古者造木主以棲神天子諸
侯之廟皆有主大夫束帛以依神士結茅為蕞無
設像之事開元禮亦設先聖神坐於堂上西楹間
設先師神坐於先聖東北席皆以莞則尚埽地而
祭也今因開元八年之制摶土而肖像焉則失神
而明之之義矣古者灌用鬯臭鬱合鬯臭隂達於
淵泉既灌然後出迎牲致隂氣也蕭合黍稷臭陽
達於牆屋既奠然後焫蕭合羶薌蓋求神於隂陽
也今用薰薌代之庸非簡乎古朝覲會同郊廟祭
饗皆設庭燎司烜共之火師鍳之天子百公五十
餘三十不若是則不嚴且敬也今以秉炬當之庸
非凟乎古之有道有德者使教焉死則為樂祖祭
於瞽宗謂之先師若漢禮有高堂生樂有制氏詩
有毛公書有伏生也凡始立學者必釋奠於先聖
先師釋奠必有合有國故則否謂國無先聖先師
則所以奠者當與隣國合若唐虞有䕫伯夷周有
周公魯有孔子則皆自奠之不合也當是時學者
各自祭其先師非其師弗學也非其學弗祭也學
校既廢天下莫知所師孔子集群聖之大成顔回
曾參孔伋孟軻實傳孔子之道尊之以為先聖先
師而通祀於天下固宜其餘當各及其邦之先賢
雖七十二子之祀亦當罷去而於國學設之庶幾
弗悖禮意也開元禮國學祀先聖孔子以顔子七
十賢配諸州但以先師顔子配今也雜置而妄列
甚至荀况之言性惡揚䧺之事莾王弼之宗老莊
賈逵之忽細行杜預之建短喪馬融之黨勢家亦
厠其中不知其何說也古者立學專眀人倫子雖
齊聖不先父食故禹不先鯀湯不先契文武不先
不窋宋祖帝乙鄭祖厲王猶上祖也今顔回曾参
孔伋子也配享堂上顔路會晢孔鯉父也配祀廡
間張載則二程之表叔也乃坐其下顛倒彛倫莫
此為甚又不知其何說也古者士之見師以菜為
贄故始入學者必釋菜以禮其先師其學官四時
之祭乃皆釋奠今專用春秋亦非禮矣釋奠有樂
無尸而釋菜無樂二者之輕重繋乎樂之有無也
今用魏漢津所製大晟之樂乃亂世之音其可乎
哉古釋菜釋奠名存而儀已亡開元禮彷彿儀禮
饋食篇三獻各於獻後飲即尸酢主人主婦及賓
之義也今惟初獻得行之其可乎若夫廟制之非
宜冕服之無章器用雜乎雅俗升降昧乎左右固
更僕難言也或曰建安熊氏欲以伏羲為道統之
宗農軒堯舜禹湯文武與臯伊望旦稷契夷益傅
說箕子皆秩祀於天子之學而孔子則通祀於天
下不識可乎昔周立四代之學先聖者虞庠以舜
夏學以禹殷學以湯東膠以文武復以左右四聖
成其德業者為之先師此固天子立學之法也何
不可也議上謫濓為安遠知縣助教貝瓊遂希旨
建議斥濂為邪說焉
五年作文廟成遣官以太牢祭遂視學釋奠
七年正月定上丁遇朔日日食者改仲丁致祭
十五年四月令天下通祀孔子賜學糧增師生廪
膳五月乙丑幸國子監謁先師行釋菜禮
十六年正月令祭酒朔望行釋菜禮郡邑長以下
詣學行香
二十六年頒大成樂器於天下府學令州縣學如
府式始定舞用六佾樂用登歌
永樂四年三月辛卯朔視太學服皮弁四拜
正統九年春新建北亰太學成三月臨視行釋奠
禮時吏部主事李賢言國家建都北京以来所廢
弛者莫甚於太學所創新者莫多於佛寺舉措舛
矣若重修太學不過一佛寺之費宜諭修舉以致
養賢及民之效從之
成化元年視學行釋奠禮
十三年閏二月丁丑釋奠初用八佾籩豆各十二
先是祭酒周洪謨請加籩豆佾舞又言古者鳴球
琴瑟在堂上笙鏞柷敔在堂下干羽舞於兩階今
舞羽居上而樂器居下非古制也禮部尚書鄒幹
駁之詔以尊崇孔子國家盛典從洪謨之言而羽
舞始居下云
弘治元年三月視學釋奠先師用太牢加幣改分
獻為分奠從吏部尚書王恕之請也
嘉靖十年以釐正祀典服皮弁謁廟用特牲奠帛
行釋奠禮迎神送神各再拜樂三奏文舞六佾配
享從祀及啟聖祠分奠用酒脯亦遣官致祭於南
監及闕里從大學士張璁議也
郊祀以祖而配天功在一代者也大社稷之祭功
在養民者也其籩豆佾舞皆與祀天同夫子功在
萬世享配天之禮孰曰不宜如以位則六佾亦僣
也苟以德則八佾非泰也張璁去王爵易木主祀
叔梁皆諸儒已陳之議惟殺籩豆禮樂乃其已說
耳王世貞欲復禮樂之舊且謂璁之為此也謂師
之不敢與君抗也斯誅意之論矣
崇禎戊辰春躬行釋奠禮辛巳八月復行釋奠禮
禮部先以八月初四請已報可是日丁未適與丁
祭相值舊例丁祭遣閣臣行禮乃改是月十八日
躬行釋奠而初四日仍遣閣臣行禮
辛巳八月十八日卯初刻駕從長安左門出自崇
文街至成賢街入廟祭酒司業吉服率學官諸生
於成賢街左跪迎駕至櫺星門外降輦禮部與鴻
臚卿導上步入門登大成門中階入御幄坐定具
皮弁冠服出太常寺官導由大成門中道入盥洗
詣先師廟中陛上奏迎神樂上兩拜遂行釋奠禮
太常寺卿跪進帛於上右上搢圭立授帛獻畢少
卿跪進爵於上右上立授爵獻畢上出圭奏送神
樂上復兩拜而禮畢上仍至御幄更翼善冠黃袍
幸彝倫堂諸生列於堂下祭酒各官列於諸生之
前跪候駕過起北向立上至彝倫堂百官行一拜
三叩頭禮祭酒以下及諸生五拜三叩頭禮有頃
内贊贊進講祭酒南居仁從東階陞由東小門入
至堂中北向立執事官舉經案於御前禮部官奏
請授經於講官祭酒跪禮部以經立授祭酒置於
講案復至中北向立一拜三叩頭上諭講官坐祭
酒承旨就講案邊坐上諭官人每坐百官承旨武
官都督以上文官三品以上及學士一拜三叩頭
坐祭酒講臯陶謨講畢退出堂外司業羅大任從
西階陞由西小門入一如祭酒禮講易咸卦講畢
傳制官稱有制宣諭云聖人之道如日中天凡四
語祭酒司業學官習禮公侯伯諸生五拜三叩頭
尚膳監進茶上諭官人每吃茶茶畢出百官一拜
三叩頭上賜五府六部都察院及衍聖公羊酒甜
食盒上入彝倫堂後敬一亭觀世宗所立程子四
箴諸碑又令將廟學内各碑及石鼔俱摹榻進覽
十七年甲申二月春祭遣大學士魏藻德行禮是
日天氣晴眀臨祭各官甫就拜位大風忽起殿上
燈燭盡滅庭下松檜作怒號聲黃沙如雨下竟不
能成禮而罷按元世宗以宋小黃門李邦寧為左
丞相釋奠孔廟方就拜位亦有異風之變夫子在
天之靈赫奕如此
從祀
東漢章帝元和二年祀七十二賢
靈帝元光二年祀七十二弟子畫像
魏主芳正始七年使太常釋奠孔子於辟廱以顔
淵配
唐太宗貞觀二十一年二月以左邱眀卜子夏公
羊高穀梁赤伏勝高堂生戴聖毛萇孔安國劉向
鄭衆杜子春馬融盧植鄭元服虔何休王肅王弼
杜預范寗二十一人代用其書垂於國胄自今有
事於太學與顔子俱配並為先師
高宗總章元年贈顔回太子少師曾参太子少保
並配享孔廟
睿宗太極元年二月加贈顔子太子太師曾子太
子太保
元宗開元八年詔十哲為坐像悉從祀曾参坐十
哲之次圖七十弟子及二十二賢於廟壁時國子
司業李元瓘言凖禮授坐不立授立不跪顔子配
像合從坐侍又四科弟子閔子騫等雖列像廟堂
不參享祀按何休等二十二賢猶霑從祀豈升堂
入室弟子獨不霑配享之餘望春秋釋奠列享於
二十二賢之上又七十子之像文翁之壁尚不闕
如豈有國庠遂無繪圖請命有司圖形於壁兼為
之贊又曾参孝道可崇獨受經於夫子並望從祀
從之上復以顔子亞聖親為贊書刻於石令當朝
文士分為贊題於壁焉
蘇洵曰貞觀顯慶稱二十一賢太極開元即稱二
十二賢服虔下之賈逵不知何年附入
馬端臨曰聖作之者也師述之者也述夫子之道
以親炙言之莫如十哲七十二賢以傳授言之莫
如子思孟子必如是而後可以言先師今舍是不
錄而皆取於釋經之諸儒姑以二十二子言之左
邱公穀猶曰受經於聖人至於高堂生以下則謂
之經師可矣非人師也至王輔嗣之宗老莊賈景
伯之附䜟緯已非聖人之學矣又况戴勝馬融之
貪鄙今乃俱在侑食之列而高弟自顔子外反不
得與焉雖李元瓘言之僅升十哲會子於二十二
子之列而七十二賢俱不霑享祀蓋拘於康成之
註以訓詁耑宗為盡得聖人之傳也
二十七年追贈顔子為兖公閔子為費侯伯牛鄆
侯仲弓薛侯冉有徐侯子路衛侯子我齊侯子貢
黎侯子游吳侯子夏魏侯曾子等六十七人為伯
後唐眀宗長興二年以顔子配坐閔損䓁十哲從
祀堂上又准太常禮院言敇四壁圖畫英賢各陳
脯醢以祭
宋真宗大中祥符二年五月乙卯追封閔子以下
為公曾子以下為侯命宰執兩制舘閣撰贊初帝
閱崇文院檢定七十二弟子案史記唐會要凡七
十七人帝曰何故不同王旦曰國學經太祖定議
今曲阜宜准國學畫像七月戊寅復封左邱眀䓁
二十一人為伯
仁宗明道元年八月詔國子監脩七十二賢堂左
邱明以下二十一人並以本品衣冠圖之
神宗熙寧七年令諸州釋奠通祀十哲
元豐元年五月封孟子鄒國公同顔子配享又封
荀况揚雄韓愈為伯並從祀時晉州教授陸長愈
請春秋釋奠孟子與顔子並配
徽宗大觀二年詔繪子思像從祀從通仕郎侯孟
之請也
四年追封公夏首等十人為侯議禮局言史記弟
子傳曰受業身通六藝者七十有七人家語曰七
十二弟子皆升堂入室者唐會要則宗史記開元
禮則宗家語本朝斷以七十二人取琴張䓁五人
而去公夏首等十人今益定公夏首后處公肩定
顔祖鄔單罕父黑秦商原抗樂欬廉絜皆有伯爵
載於祀典請追贈侯爵使預祭享從之
政和三年以王安石配享封舒王子雱從祀封臨
川伯時新儀成以孟春元日釋菜仲春仲秋上丁
日釋奠以顔孟安石配享俱東坐西向在閔子十
哲上
五年春詔樂正子克配享孟廟公孫丑至子叔十
七人從祀各加封爵
欽宗靖康元年罷王安石配享猶從祀右諫議大
夫楊時言安石學術之謬請追王爵明詔中外毁
去配享之像使邪說詖行不為學者之惑詔落配
享猶依鄭康成例使從祀
孝宗淳熙四年去王雱畫像從趙粹中之言也
理宗淳祐元年正月視太學贈周惇頤張載程顥
程頤為伯與徽國公朱熹並崇祀孔子廟黜王安
石
景定二年贈張栻吕祖謙為伯俱從祀時皇太子
謁孔廟還言栻祖謙與朱熹切偲講磨有功聖門
故有是詔
度宗咸淳二年以顔回曾参孔伋孟軻並配享進
封為公改封閔損至卜商九人為公躋顓孫師於
十哲亦封公祀泗水侯鯉位於鄆城侯忠之次贈
邵雍為伯與温國公司馬光並從祀
元仁宗皇慶二年以許衡從祀
文宗至順二年加顔子復聖公曾子宗聖公子思
述聖公孟子亞聖公
明洪武五年罷孟子祀雷震謹身殿踰年以孟子
辯異端闢邪說發明孔子之道有功於天下後世
宜配享如故
王禕議漢儒從祀者十四人而猶闕者一人董仲
舒是也唐之從祀者一人而猶闕者一人孔穎達
是也宋之從祀者九人而猶闕者四人范仲淹歐
陽修真德秀魏了翁是也漢諸儒宗經翼傳局於
顓門惟董仲舒號稱醇儒所以告其君者如天人
性命勉強遵行正誼眀道之論至其罷黜百家表
章六經使道術有統異端息滅功殆不在孟子下
荀况言性惡揚雄事新莽猶獲從祀而仲舒不及
何也唐初孔穎達受詔撰定諸經之疏號曰正義
凡不本於是者謂之異端誠學者之宗師也何休
註公羊黜周王魯王弼註易專尚清虚然在祀列
何獨至穎達而遺之聖人之道或著事功或著文
章用雖不同實則一致三代以下能以聖人之道
爲己任而著之行事者范仲淹而已首以中庸授
張載以為道學之倡盖其為學本乎六經而議論
無不主於仁義也世儒徒知章句以為事而孰知
聖人經世之志固不專在是也歐陽修與仲淹同
時明聖賢之學而著之文章世之淺者每目之以
文人夫文以載道雖經天緯地者亦謂之文而顧
可少之哉自朱熹作五經四書傳註集賢聖之大
成中更學禁真德秀魏了翁力以尊崇朱學為已
任而聖賢之學復明真氏所著有大學衍義讀書
記魏則所著有九經要義皆足以續朱氏所傳之
緒二人者當繼起而列於從祀者也又按聖孫孔
伋故列孔鯉之下而曾参亦在曾晳後咸淳三年
始升配為四侑東坐而西向父祀廡下子配堂上
尊卑舛逆莫此為甚聖道在眀人倫而先自廢何
以詔後世昔魯祀僖公躋之閔公之上傳者謂子
雖齊聖不先父食以為逆祀今父子失序非逆祀
乎夫禮有似緩而急似輕而重者以有關於名教
也祀有宜備而禮有未稱者固不得置之而不議
也
二十九年黜揚雄進董仲舒從祀先是待制王禕
建議至是行人司副楊砥復請從之
宣德十年四月以吳澄從祀時慈利教諭蔣明建
議楊士竒主其事從之
元之大儒許衡其學一本於程朱其仕也為行道
也一有不合奉身而退化行鄉里其人純乎其為
君子也吳澄學主陸氏謂朱子道問學之功多尊
德性之功少豈知朱子者哉且為人諛墓起家鉅
萬核其實行不及魯齋遠矣從祀之舉楊文貞以
香火起見也
正統二年以宋儒胡安國蔡沈真德秀從祀
何孟春曰七十弟子門人有公孫尼子者作樂記
緇衣矣吐辭為經宜列從祀敏政乃不之及何耶
八年八月以宋儒楊時從祀祭酒謝鐸言時息邪
放滛廢安石新經有衛道功請祀時禮部尚書傅
瀚沮之大學士溥主鐸議乃祀時
嘉靖九年釐正祀典以申黨即申棖存棖去黨罷
公伯寮秦冉顔何荀况戴聖劉向賈逵馬融何休
王肅王弼杜預吳澄十三人林放蘧瑗鄭衆盧植
鄭元服虔范寗七人各祀扵其鄉增后蒼王通歐
陽修胡瑗陸九淵從祀
張璁議歐陽修所著本論實有翊衛聖道之功蘇
軾曰自漢以来道術不出於孔氏而亂天下者多
矣五百餘年而又得韓愈學者以配孟氏蓋庶幾
焉愈之後三百有餘年而得歐陽子其學推韓愈
孟子以達於孔氏故天下翕然師尊之曰歐陽子
韓愈既已從祀歐陽修豈可少乎
張永嘉之議人以為歐陽公之濮議相合也然歐
陽公濮議豈戾於正乎澤按朱子嘗稱歐陽修用
力於文字之間而泝其波流以求聖賢之意則於
易於詩於周禮於春秋皆嘗反覆窮究以訂先儒
之謬而本論之篇推眀性善之說以為息邪距詖
之本其賢於當時之號為宗工巨儒而不免於祖
尚浮虚信惑妖妄者又遠甚其於史記善善惡惡
如唐六臣傳之屬又能深究國家所以廢興存亡
之幾而為天下後世深切著眀之永鑒者固非一
端其他文說雖或出於遊戲翰墨之餘然亦随事
多所發眀而詞氣藹然寬平深厚精切的當韓公
所謂仁義之人者觀朱子之所推重則歐公之論
定矣
陸九淵之從祀不能無議者九淵雖資性高眀然
六經皆我註脚之說非孔門博文約禮之旨彼其
疑程子詆朱子開後来心學一𣲖與伊閩諸賢同
坐一堂似非所安也
隆慶五年以薛瑄從祀
萬歴十二年以王守仁陳獻章胡居仁從祀禮部
尚書請獨祀居仁大學士申時行等内主守仁揭
薦之因三人一時併祀
明儒以薛文清為第一胡居仁次之陳獻章為廵
撫朱永所薦授官檢討以母老辭歸當時尹直謂
其作詩稱頌太監梁芳固未可輕信至歸途乘轎
張盖列槊開道張元禎載之實錄至賀欽篤行君
子也獻章謂其無所見勸之讀佛書此何說也章
𢡟胡居仁羅欽順崔銑諸人皆深於理學者斥之
為禪非過矣王守仁之學以陸九淵為宗其無善
無惡心之體一語前人已力駁之至襲孟子良知
之說自謂發千古之祕然聖人中正之道寧有遺
行而獨言知者其門人王畿輩益肆其說遂使儒
禪混雜李贄軰大為世道人心之蠧當議從祀時
陸宗伯堅持不覆陶大臨曰朝廷不難以伯爵酬
之何况廟祀陸宗伯曰伯爵一時之典從祀萬世
之典人不能奪柄臣乃以中旨與之此輿論之未
定者也
嘉靖中王守仁總督兩廣以病擅離信地事聞上
大怒令廷議會議云守仁事不師古言不稱師欲
立異以為高則非朱熹格物致知之論知衆論之
不與則著朱熹晚年定論之書號召門徒互相唱
和才美者樂其任意或流於清談庸鄙者借其虚
聲遂敢於放肆傳習轉訛悖謬日甚其門人為之
標榜至謂杖之不死投之江不死以上凟聖聰幾
於無忌憚矣若夫勦捕軬賊剪除逆濠據事論功
誠有可錄是以當陛下御極之初即拜伯爵雖出
於楊廷和豫為已地之私亦緣黃榜有封拜侯伯
之令夫功過不相掩宜免奪封爵以彰國家之大
信申禁邪說以正天下之人心上曰卿等議是守
仁放言自肆詆毁先儒號召門徒虚聲附和用詐
任情壊人心術近年士子傳習邪說皆其倡導至
於逆濠之變與伍文定移檄舉兵仗義討賊元惡
就擒功固可錄但兵無節制奏捷誇張近日掩襲
軬賊恩威倒置所封伯爵本當追奪但係先朝信
令姑與終身其沒後䘏典俱不准給都察院仍榜
諭天下敢有踵襲邪說果於非聖者重治不饒當
日申飭嚴切如此及入祀時何無一人言及以彼
時良知之說盛行也
崇禎十四年八月諭朕覽我聖祖命儒臣纂輯五
經四書大全其中作述傳註引證等項惟宋儒周
子兩程子朱子張子邵子為多可見理學大眀於
宋而周程諸子大有功於聖門然與周秦漢唐諸
儒並稱先儒竊為不安兹欲特加崇隆是否可行
著禮部翰林院太常寺國子監禮科等衙門會同
詳議来說十月部議以周程六子宜稱先賢並請
漢儒董仲舒隋儒王通俱稱先賢
按以六子宜加隆稱此誠眀主之特見部中議及
董王則贅詞矣又從祀議及吳與弼王艮等而反
不及曹端羅欽順高攀龍馮從吾諸公則昧於聖
學之正傳矣宜其事遂中閣也
國家祀典二丁之祭宜與郊社宗廟並重其典制
乃太學志中缺焉不備故詳稽而備錄之且考歴
代之所加禮隆殺當否可以知其君焉知其臣焉
並可以知其世焉
春明夢餘錄卷二十一
