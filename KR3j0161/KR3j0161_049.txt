春明夢餘錄卷四十九
吏部左侍郎孫承澤撰
通政使司
通政使司在太常寺南東向初置察言司設司令掌受
四方章奏尋革十年始置通政使司正三品設通政使
左右通政左右參議經歷司經歷知事職專出納帝命
通達下情關防諸司出入公文奏報四方臣民實封建
言陳情伸訴及軍情聲息災異等事成化二年增設謄
黃右通政列銜本司不與司事後革
洪武十年七月置通政司掌出納諸司文書敷奏
封駁之事時官制初立上重其任頗難其人刑部
主事曾秉正新擢陜西參政未行遂命為通政使
以應天府尹劉仁為左通政諭曰壅蔽於言者禍
亂之萌專恣於事者權姦之漸故必有喉舌之司
以通上下之情以達天下之政昔者虞之納言唐
之門下省皆其職也今以是職命卿等官以通政
為名政猶水也欲其常通無壅遏之患卿其審命
令以正百司逹幽隐以通庶務當執奏者勿忌避
當駁正者勿阿隨當敷陳者勿隐蔽當引見者勿
留難無巧言以取容無苛察以邀功無讒間以欺
罔公清直亮以處厥心庶不負委任之意
按通政即古之納言舜典帝曰龍朕堲讒說殄行
震驚朕師命汝作納言夙夜出納朕命惟允朱子
曰納言之官命令政教必使審之既允而後出則
讒說不得行而矯偽無所託矣敷奏復逆必使審
之既允而後入則邪僻無自進而功績有稽矣周
之内史漢之尚書魏晉以來所謂中書門下省皆
此職也
菽園雜記通政司所以出納王命為朝廷之喉舌
宣逹下情廣朝廷之聰明於政體關係甚重也洪
武永樂間實封皆自御前開拆故奸臣有事即露
無倖免者自天順間有投匿名書言朝廷事者於
是始有關防然其時但拘留進本人在官候旨旨
出即縱之未嘗窺見其所奏事也後不知始于何
年乃有拆封類進及副本備照之說一有訐奏左
右内臣及勲戚大臣者本未進而機已洩被奏者
往往經營倖免原奏者多以虚言受祸祖宗關防
奸黨通逹下情之意至是無復存矣可勝歎哉
京朝官封事自會極門内臣收進其餘皆自通政
司入惟各邊總兵官都指揮指揮等官差來奏事
人員鴻臚寺序班連本連人引進俟本進收訖該
管序班引出收在本寺宿歇次日早天明放出
每遇常朝通政司奏事原不拘起數寓圃雜記云
自太祖相傳列聖臨朝每至日昃不遑朝食惟欲
逹四聰以來天下之言英宗以幼冲即位三閣老
楊榮等慮聖體易倦因創新制每日早朝止許言
事八件前一日先以副本詣閣下豫以各事處分
陳上遇奏依所陳傳旨而已英宗既崩三臣繼卒
無人敢復祖宗之舊至天啓時惟奏二事及余於
崇禎之十年間侍班猶見奏四事格套相沿無禆
實政至通參一官初制吏部會同禮部考授後亦
惟吏部按資陞授昧初制矣
洪武中通政使門下有一紅牌書云奏事使當時
恐下情不得上逹執此牌可以直入内府守衞等
官不敢阻
四方奏報雨澤章疏舊皆貯通政司司臣有欲送
科臣收貯者仁宗曰祖宗所以令天下奏雨澤者
盖欲前知水旱以施恤民之政此良法美意今州
縣雨澤章奏乃積於通政司上之人何由知又欲
送給事中收貯是欲上之人終不知也如此徒勞
州縣何為自今四方所奏雨澤至即封進
舊制題本紙四葉一接末一接不用四葉盡紙所
長每葉六行每行二十字比奏本頗大具年月獨
占一葉本中字只許占年月上一行過二行則年
月&KR0034;書一葉
洪武十七年二月定諸司文移紙式凡奏本紙高
一尺三寸一品二品衙門文移紙三等皆高二尺
五寸長五尺為一等四尺為一等三尺為一等案
驗紙二等皆長二尺五寸高一尺八寸為一等二
尺為一等三品至五品衙門文移紙高二尺長一
尺案驗紙高一尺八寸長二尺五寸六品七品衙
門文移紙高一尺八寸長二尺五寸案驗紙高一
尺六寸長二尺八品九品與未入流衙門文移紙
高一尺六寸長二尺案驗紙高一尺四寸長一尺
八寸不如式者罪之
章奏有正有副正本御覽副本啓東宫者實封同
進無東宫則不用副
奏疏之式揭其要别書於後謂之貼黃外封所書
事目日月謂之引黃崇禎元年上諭諸臣章奏倣
古人貼黃之法自撮節要粘原本進覽以便執要
從輔臣李國&KR1376;之請也
章疏貼黃有三種一則宋人貼黃乃於状劄中未
了事復貼黃以增入如尺牘中又言是也一則本
朝文武陞除事故則錄底本藏於内府即詹事通
政樞郎所司清黃是也一則本朝制於賀謝等表
上面貼黃帖一方如印大帖下用印黃帖上所書
如聖夀寫進賀聖夀表文正旦寫進賀正旦表文
冬至寫進賀冬至表文謝恩寫進上謝恩表文末
後年月日上亦印封皮上用黃帖上所書如前黃
帖下用印印下寫具官臣某進謹封於上進謹封
字上用印是也近日貼黃則書其疏中大要節文
又一體矣然軍機疏往往不同以無暇及也
崇禎元年上諭各衙門章奏未經御覽批紅不許
報房抄發洩漏機密一概私揭不許擅行抄傳違
者治罪
上傳章奏冗長不便省覽以後各衙門條陳章疏
務要節明其字不出一千如詞意未盡不妨再夲
具奏着通政司申飭
上傳内閣夲内凡遇天地祖宗列后字樣皆要出
格朕不敢與並列卿等傳示各衙門欽奉遵行
附載
崇禎十三年監生凃仲吉疏伏惟皇上好問好察
過於古先哲王惟恐一夫失所為聖德累故極芻
蕘之言未嘗不樂聞而採擇焉臣不自量以前月
十五日具奏為明主可與忠言草野義甘受罪懇
祈天心轉圜以慰天下萬世一疏中言黃道周至
清至勤真忠真孝及其言戅招尤因薦被逮廷杖
殘息加以圜幽竊謂皇上必欲誅結黨敗類之臣
則道周非其人必欲誅孤行獨立之臣則道周當
死此通國至愚所共心傷非獨臣草野之私見也
臣聞嚴命匍匐萬里願從葉廷秀之後冐請天誅
使臣疏得上逹皇上震怒殺臣杖臣繫臣俱甘如
飴不意通政抑臣之疏三格不封若有所為而然
者不曰臣疏不當封而曰寬以俟之可也不曰臣
言無當而曰惟存此議論可也是司臣良心未冺
亦未嘗以臣言為謬但畏罪耳臣復激切懇封而
司臣辭色俱厲至令衙役辱臣不許臣進夫臣書
生雖微志頗以古人自任亦成均教育以為異日
效忠於朝廷建不朽之業者司臣爵位雖尊不過
患得失保禄秩耳以一朝之權而阻千秋之論豈
不輕朝廷羞當代之士耶况臣所言有禍無福有
死無生是天下所心哀而不敢出口者非敢效一
班衣冠敗類及紛紛市棍之徒藉上書希圖倖進
者比司臣何不之審耶嗟乎在廷懼罪不惜賢才
而使書生冐死惜之為大臣者當慚愧無地反以
出納之寄而撓忠義之心使聖代闢門明目逹聰
之典壅閉實甚然臣頭可斷臣疏不可抑也伏乞
皇上取臣原奏賜覽即立殺臣臣無所恨矣亦無
虚臣犬馬齒二十七讀書報國之志也
春明夢餘錄卷四十九
