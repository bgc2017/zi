春眀夢餘錄卷五十六
吏部左侍郎孫承澤撰
首善書院
首善書院在宣武門内東城牆下鄒馮兩先生講學之
所也京師首善之地元宫梵宇鴟吻相望而獨無學者
敬業樂羣之所往年羅念菴先生徐華亭相國同志講
學率借僧舍誠大缺事也天唘二年鄒南臯馮少墟兩
先生倡道扵兵火震撼人心披靡之時有功扵世道殊
鉅御史臺諸公搆書院一所扵宣武門内東牆下兩先
生朝退公餘不通賓客不赴宴會輒入書院講學紳衿
有志扵學者環而静聽或間出問難無不暢其懷来一
時轉相傳說咸知顧名義重廉恥士風為之稍變未幾
逆璫用事郭允厚朱童蒙軰相繼疏論以講學為門戶
未幾楊漣二十四罪之疏上附璫者嗾璫謂此皆門戸
中人也黨禍大作善類一空而御史倪文煥遂奏請毁
書院棄先師木主扵路左壁有記為葉公向高文董公
其昌書並碎焉書院既毁逆祠乃建及逆祠毁而書院
不復建盖以秉政大臣猶襲門戶穢唾以錮天下向學
者遂使關閩壇坫之迹終不能勝蜀洛門戶之見哀
矣昔人有言國之將亾必其禮樂先去而後國隨之
然則當日失禮之大孰有踰扵首善書院一事者乎因
輯其略俾後之有志興復者有所考云
葉文忠向高首善書院記首善書院者御史臺諸
君所創為南臯鄒先生少墟馮先生講學所也額
曰首善者以在京師為首善地也二先生語余子
為記余曰記講學者必其素嘗學問之人高不知
學何以為辭二先生固強之余乃言曰古之所為
教學則庠序學校盡之矣當其時里黨之所肄習
師儒之所修眀舍三德六行五倫之外無他物也
自鄒魯興齗齗扵洙泗鳬繹之區始言心言性言
道德仁義而其指歸不出扵孝弟時庠序學校廢
而賢人君子之有志扵學者始欲得聖賢為之依
歸以共維世教扵不墜其上下之相為補救如此
漢唐以来以雜途詞章取士置德行倫常扵不講
至宋而濂洛關閩諸儒乃復續鄒魯之微言轉相
授受鹿洞鵝湖始有書院以聚徒講學亦杏壇之
遺意也眀興設科羅才雖取詞章而學宫功令載
在臥碑者一本扵德行至以眀倫額其堂其大指
與三代同而末流之弊逐功利而迷夲真乃反甚
扵漢唐賢士大夫欲起而維之不得不復修濂洛
關閩之餘業使人知所向往扵是通都大邑所在
皆有書院而京師獨缺欲講學者率寄跡扵琳宫
梵宇黃冠緇流之所居而無一敬業樂羣之地盖
二百年於兹矣夫大學之道眀德親民歸扵止至
善其釋止至善首言邦畿千里惟民所止其重邦
畿如此而要其所止又不外於君臣父子之倫盖
聖人之教人眀白顯易不為奥說渺論又如此夫
惟君臣父子之倫眀而後朝廷尊朝廷尊而後成
其為邦畿可為民止故曰商邑翼翼四方之極會
極會此歸極歸此此之謂首善非他之通邑大都
所得而比也二先生之惓惓扵此舉意念深矣吾
聞鄒先生之學深參默証以透性為宗以生生不
息為用其境地所詣似若并禪機元旨而包括扵
胸中馮先生之學反躬實踐以性善為主以居敬
窮理為程其識力所超又若舉柱下竺乾而悉驅
扵教外要之於規矩凖繩倫常物理尺尺寸寸不
少踰越與世之高談性命忽略躬行者大相徑庭則
二先生師世淑人之模範又無不同故凡謁鄒先
生者盎然如太和元氣之薰蒸疑遊華胥之庭其
見馮先生則屹然泰山喬嶽生仰止之心今合二
先生振鐸扵邦畿又適值聖天子道化覃敷統接
堯舜一時名流濟濟如龍源鍾先生軰相與于喁
倡和共眀君臣父子之倫闡皇極以示會歸使凡
有志扵大學者毋以至善為荒唐而唐虞三代之
治可復還扵今日則其所補扵世道豈淺鮮哉往
徐文貞在政地好講學朝紳借以為市江陵矯之
至盡毁天下之書院使世以學為諱余愧不能為
文貞奉二先生扵臯比而幸與之同朝時聆其謦
欬又讀其論學之書目覩書院之建未嘗不忻忻
然有執鞭之願世得無執江陵之見以誚余乎余
亦甘之矣書院在大時雍坊十四舖貿易自民間
為貲一百八十兩皆五廳十三道所輸經紀其事
者司務呂君克孝御史周君宗建以天唘二年月
日開講是為記
鄒忠介元標謹陳共學之原疏臣以待盡之年日
有家園之思行装已束待期而請偶聞聖嗣將誕
大小臣工咸慶聖皇有子臣受不次之恩不随班
行歡欣祝頌豈臣子之情臣所以睠戀遲回者以
此本月初四夜接兵科都給事中朱童蒙一疏為
憲臣議開講學之壇國家恐起門戶之漸欲臣等
安心本分愛惜精神以東林為戒以法度風俗進
賢退不肖等語属望臣等思深哉科臣心乎臣有
味乎其言之矣先正云本分之外不加毫末人生
聞道始知本分内事不聞道則所謂本分者未知
果是本分與否也天下治亂係扵人心人心邪正
係扵學術法度風俗刑清罰省進賢退不肖舍眀
學則其道無由無偏無黨王道蕩蕩無黨無偏王
道平平臣等所講習討論者惟是銷反側以歸正
直會有極以歸皇極若分門别戸則名教所不載
也湛湛清空鳶自飛魚自躍天自高地自下總是
造化生機浩浩長安大成大小成小德可成材可
達盡是皇上大澤無一物不備亦無一事可少琳
宫會館觸目如林梵唄新聲沸耳如雷豈獨礙此
嘐嘐則古昔談先聖之儒紳耶豈獨多此海内衣
冠萃止之壇坫耶臣常逖思千古自吾夫子振鐸
東魯孟軻氏繼之唐韓愈謂軻之死不得其傳所
謂不傳者必有指歸至宋而諸儒並起我眀益光
大有耀臣等方欲為孔孟求心法之傳童蒙獨不
思為東魯延箕裘之緒乎臣志學非自今日始也
臣弱冠幸舉孝廉從諸長者一登講堂此心戚戚
既謝計偕獨處深山者三年嗣入夜郎兀坐深箐
者六年浮沉南北棲遲田畝又三十餘年頼有此
學死生患難未嘗隕志所藉朝夕切劘者無論他
省即東魯則孟秋朱鴻謨王汝訓其師友也記得
隆慶丁卯戊辰間徐階當國集諸部臣手書識仁
定性二書與諸士商度今未嘗以是損徐階相業
神宗癸未乙酉丙戌間臣等每集扵演象所月有
講會時執政諸臣亦嘗過而問焉後生不知今元
輔所知也若以臣等講學惟宜放棄斥逐之日以
此澆其磊塊消其抑鬱無聊之氣則如切如磋者
道學也一語端為濟窮救苦良方非盡性至命妙
理亦視斯道太輕視諸林下臣太淺矣人生堕地
高者自訓詁帖括外别無功課自青紫榮名外别
無意趣惡聞講學者實繁有徒盖不知不聞道即
位極人臣勛勒旂常了不得本分事生是虚生死
是虚死朽骨青山黃鳥數聲不知天與昭昭者飄
泊何所此臣所以束髮至老不敢退堕自甘者也
臣又有言焉東林諸臣有文有行九原已往惟是
在昔朝貴自岐意見一倡衆和幾付清流懲前覆
轍不在臣等臣心在光天化日之下剖籓籬垣牆
之界聞童蒙之言惟自鞭自策更復何疑臣又思
詩云相彼鳥矣猶求友聲矧伊人矣不求友生神
之聽之終和且平古人求友必有嚶鳴相合臣等
求友未得和平之韻先来同類之疑願罷臣以為
倡學者之戒臣為順則之民足矣願陛下經筵日
講為諸臣先無以臣等阻千百世共學之心國家
幸甚臣愚幸甚
馮恭定從吾書院當建臣罪當斥疏頃臣接邸報
見兵科都給事中朱童蒙一本憲臣議開講學之
壇等事臣讀之不勝惶愧竊惟世道之所以常治
而不亂者惟恃有此理學之一脉亦惟恃有此講
學之一事講學創自孔子而盛扵孟子故孟子以
作春秋闢楊墨為一治至孟子沒而異端蜂起列
國紛争禍亂相尋千有餘年良可浩歎至宋儒出
而始有以接孟氏之傳然中興扵宋而禁扵宋是
宋之不競以禁講之故非以講之故也伏惟我二
祖開基表章六經頒行天下天子經筵講學皇太
子出閣講學講學二字昔為厲禁今為令甲是周
家以農事開國國朝以理學開國昨二月間因東
事暫停經筵而言者以為不可旋復舉行人人稱
快然臣之望其君以講學而自己不講是欺也倘
皇上一日開講問講官曰諸臣望朕以講學不知
諸臣亦講學否不知講官何以置對倘皇上一日
御朝問諸臣講學亦有定所否不知諸臣又何以
置對今臣等創建書院扵此豈為名豈為利豈為
官爵豈為一身宴遊之地豈為子孫世守之業原
為兩京十三省俱有而京師為天子之都為首善
之地反無書院非所以壮帝都而昭一代文眀之
盛况今外内交訌邪教猖獗正當講學以提醒人
心激發忠義先臣王守仁當兵戈倥偬之際不廢
講學卒以成功此臣等所以不恤毁譽不恤得失
而甘心冐昧為此也臣罪良深臣心良苦矣夫以
二百五十年所未有之事而一旦為之真為可駭
無怪乎童蒙之有此疏也童蒙欲臣等修職業惜
精神然講學正講其職業如何脩精神如何惜耳
童蒙可謂愛臣厚教臣多矣臣方感之服之而又
何暇與之辨惟皇上察臣無他能罷臣歸田使廟
堂之上省一番議論臣即耕鑿深山亦有餘適臣
不勝悚惶待命之至
葉文忠向高陳愚衷以質公論疏頃科臣朱童蒙
以講學論鄒元標馮從吾二臣已奉旨慰留此猶
論其事耳未病其人也今科臣郭允厚遂併其人
而詆訾之臣竊以為過矣二科臣之意似不在講
學而在扵眀歲之考察恐鄒元標有所左右其袒
即允厚疏中亦已自言之年来門戸釁興互為勝
負近當事者劑量其間人心稍平臣與吏部尚書
張問達每論及此未嘗不歎息扵前事之過當而
以今此計典必力矯其失一切歸于公平鄒元標
議論亦是如此毋奈人情多端過生猜疑必逐去
鄒元標而後快也鄒元標在皇祖朝直聲振扵朝
野三尺童子無不知其為忠臣淹伏數十載海内
共惜皇上拔之田間任以九列足稱清朝盛舉臣
素不識鄒元標近與周旋見其懇懇愛人之念渾
渾赤子之心絶無分毫矜名負氣籠罩矯飾之態
心甚慕之即謂其居山已久扵世局有所未諳宅
衷太虚扵人言有所易入然扵鄒元標之本色無
所損允厚所列率皆吹毛洗垢無甚關係至扵張
居正之䘏典則楚人請之臣等擬之功罪原不相
掩褒貶何妨並存鄒元標之不言臣方服其無成
心奈何更以為罪欲併其一生之大節而抹殺之
何其甚也鄒元標在朝如麒麟鳳凰自足為瑞如
渾金璞玉自足為型何必規規然責以服乘之能
雕鏤之技哉若逐去鄒元標則其他之講學氣節
如鄒元標者皆不得安其位人心必為不平紛争
又將不了門戸之禍必與國家相終始朝廷之上
已先自亂又何暇問封疆之事哉而臣亦烏可一
日居此地也夫講學之禁從来未有乃二科臣之
疏屢奉内傳頻更票擬至謂宋室禍敗由扵講學
誰為此言以告皇上獨不思宋方盛時正以濂洛
關閩講眀學術比及南宋王淮韓侂胄陳賈軰始
立偽學題目搆䧟朱熹諸賢而宋祚遂終我太祖
高皇帝立綱陳紀設科取士一本於宋儒成祖文
皇帝復令儒臣採輯宋儒論學之書為性理大全
頒學宫二百五六十年道德一風俗同一切裂防
决綱之事有所忌憚而不敢為皆係扵此皇上奈
何輕聽二科臣之言而不深考祖宗一代之治法
乎日来言路諸臣條陳甚多率多咈而少俞乃二
科臣獨有當扵聖心臣誠不知其故也如以講學
為結黨則世之結黨者豈盡講學之人若欲結黨
何待講學如以元標之講學為可議則臣又有忠
告之談當嘉靖時海瑞以忠直著名謫歸起官為
應天廵撫尅覈操切人皆不堪卒被擠以去其後
再起再被人言當時亦有以言者為是至扵今日
瑞之高名如故而言者卒為世所詬病今元標之
失未至如瑞而求多者乃反甚焉臣又安知他日
之議論竟何如耶臣職在平章可以無言但恐人
心不同煩囂易起若不稍為剖眀必將有非二臣
者又將有非非二臣者紛紜排擊險怪一至扵此
今臺臣馮從吾又求去矣銓臣張問達亦苦苦言
元標當即繼之矣去察典幾何時而在事諸臣勢
將一空誰為皇上了此事者臣安得默無一言且
當聖眀之朝有道學之禁臣為執政而諸賢連翩
去國天下萬世清議謂何且將與王淮陳賈軰同
被惡名是亦臣之所踧踖不安者故敢冐昧一伸
其愚如以臣言為偏護則臣願與元標俱去以謝
科臣不敢自眀者也臣生平不知講學惟是臣鄕
素稱海濱鄒魯生鄒魯之鄕而禁孔孟之學臣尤
不敢統望聖眀鑒察臣不勝悚息塵瀆之至
又請休致疏頃臣以朱童蒙郭允厚論鄒元標冐
進一言盖臣自弱冠為諸生聞元標抗疏廷杖四
海之人凡有心知者無不仰慕以為真古之遺直
比臣通籍則元標再起為給事中為吏部皆以直
言去臣備員政地人皆以不能起元標罪臣即臣
亦自以為生平第一歉事幸遇皇考皇上錄用遺
賢拔擢元標而臣亦自田間来得有同朝之喜元
標屢有去志皆以勸留而止臣亦自盡其夙心耳
固不虞世之不能容元標一至此也童蒙兩臣疏
謂無逐元標之心此誠是矣然自童蒙之疏上未
幾而郭允厚繼之郭興治又繼之童蒙病其講學
允厚併及其人品興治又恐禁學非所以為名人
品未可以遽定遂深而擬之為賊三臣之意同而
其說則已三變其攻元標可謂不遺餘力矣從學
宫之改勅書禁講學毁書院沙汰生員此乃張居
正所為非祖宗朝法也居正之得罪扵清議背成
憲失人心正為此事童蒙奈何引之臣為書院記
文固云世必有執江陵之見以誚余者何其言之
偶中乎至以屢奉内傳數語為臣之險毒則不過
臣據事直書同官諸臣共聞共見未嘗添捏一語
亦未敢過疑童蒙之有他也童蒙欲臣主張目前
使禍機交息則如此一事臣已不能主張矣誰發
禍機而望臣息之哉然童蒙實未嘗攻臣臣豈可
為童蒙求去惟念封疆多事各鎮告急茫茫無以
應而滇黔危困至極其承役来此求救者日時涕
泣臣亦為之淚下無餉無兵無策可救各處撫按
及科道官又連章累牘請免加𣲖終無可以免加
𣲖之策臣本老病之人為之焦思苦念日夕眩暈
每對同官言尸素如此何顔自立本意勉挨眀春
方敢求去今再三籌度萬不當留留亦無益伏望
聖慈哀憐允放仍勅下九卿科道悉心講求所以
足餉足兵拯九邊救滇黔之策其他閒言閒語可
以暫置童蒙軰亦各安其位勿過猜疑臣雖歸死
林下有餘幸矣
高忠憲攀龍論學揭近者黃門朱五吉有憲臣議
開講學之壇國家慮唘門戸之漸一疏指意歸重
東林至欲以東林為戒而不復講學此說一倡吾
道之禍大矣職東林人也即不言及扵職何忍坐
受東林之誣正欲具疏旋奉眀旨如日中天不復
凟奏以唘争端故謹具揭夫黃門所言東林非東
林也乃攻東林者之言也所言東林之禍非東林
能禍人乃攻東林者欲禍東林也數年来職每自
詫理義人心同然何以言理義者輒目為朋黨而
不容扵世乎一日憬然曰正惟同然也故以為黨
也國家用一當用行一當行去一當去必曰是東
林之脉也或有人言一當用言一當行言一當去
必曰是東林之人也不論東西南北風馬牛不相
及之人苟出扵正目為一黨東林何幸而合天下
之衆正何不幸而受天下之羣猜弓蛇石虎塗豕
鬼車皆非實事也即如郭眀龍正域生平未嘗講
學生平不識東林黃門謂與顧憲成開講東林即
此而觀他可例推無亦黃門師生姻婭之間涵濡
浸灌之久扵時局之說不自覺其入之之深乎不
然何以二三年来門戶去扵人口依然還作當年
口吻耶夫時局何為而攻東林也方中涵相國未
入相之前首參之者吴嚴所亮也既入相之後首
參之者錢梅谷春也故一時承迎相國者皆以攻
東林為職業摧殘善人戕害國脉率由扵此此果
東林所為乎抑攻東林者所為乎以為東林所為
東林能制其鄕里言官不參論人乎昔程伊川先
生講學扵熙豐而為蔡京諸人所攻朱晦菴先生
講學扵慶元而為韓侂胄諸人所攻不以蔡京韓
侂胄為戒而以伊川晦菴為戒可乎東林非程朱
而習程朱之教者也不幸類是矣夫學者何也人
之性也性者何也天之道也知道則刑名錢榖皆
實事也不知道則禮樂刑政皆虚文也在此心迷
悟間耳諸老從迷得悟不忍人之覿面而迷故講
以眀之正使之即事為學非以學廢事黃門曰孰
是仕優者乎乃可學不然勿言學職亦曰孰是學
優者乎乃可仕不然勿言仕審如是可仕者寡矣
宇宙甚大不可以一見相礙釋老且不能廢况可
廢儒儒者以眀道者也非儒生帖括之謂也非督
學膠黌之事也收拾精神而非消耗精神者也人
不知學世道交喪扵是朋黨禍起相安則交安相
危則交危故黨類之黨不能無是群分之品也偏
黨之黨不可有是亂亡之夲也知黨類之不能無
使之各得其所而勿相猜忌知偏黨之不可有使
之各懲其禍而勿為已甚但得人人自反勿專尤
人則無不可融異為同化小為大故有教則無類
并黨類之黨亦可融之者其必由學乎惟學可消
門戸顧以學為立門戸職未見立門戸者而可以
謂之曰學也
有眀之初各省俱有書院自張江陵當國始行嚴
禁江陵沒復稍稍建置一時著名者徽州江右關
中無錫而至天唘中京師始有首善書院然人不
知各處書院而統謂之東林又不知東林所自始而
但借東林二字以為害諸君子之名目盖東林乃無
錫書院名也宋楊龜山先生所建後廢為僧寺顧涇
陽先生自吏部罷歸購其地建楊先生之祠同志者
相與構精舍居焉至甲辰冬始與高忠憲數公開講
其中立為會約一以考亭白鹿洞規為教然躬與講
席者僅數人時涇陽先生已辭光祿之召不赴於新
進立朝諸公漠無與也適忠憲起為總憲風裁大著
疏發御史崔呈秀之贜呈秀遂父事忠賢日嗾忠賢
曰東林欲殺我父子忠賢初不知東林為何地東林
之人為何人輙曰東林殺我既而楊左諸公交章劾
璫璫益信諸人之言不虚也於是有憾於諸君子者
牽連羅織以逢逆璫之惡鋃鐺大獄慘動天地遂首
毁京師書院而天下之書院俱毁矣及忠賢誅公論
眀廢籍遺佚駸駸登用適大言不慚之邊臣僨轅
敗事失志者乘機搆衅復倡黨說謂庇護邊臣者
東林也於是蒲州高邑大名一時俱去朝廷之上
另用一番人政事日新議論日竒刑尚苛刻而以
言寬大者為東林餉主加𣲖而以言减免者為東
林賊議欵撫而以言戰勦者為東林至政本之地
司馬之堂前後聞凶俱衣緋辦事而以言終制言
綱常者為東林扵時至清無徒閉門博古之黃宫
詹且糾之為老妖誣之為立幟降謫不已繫逮之
詔獄不已廷杖之烟戍不已永戍之及劉總憲被
斥出都破帽蒙頭舊部民京兆父老十餘為之牽
驢洒泣乃政本大老方侈以為得計嗟嗟覆亡
之禍豈盡關氣數哉余生長輦轂扵首善書院曾
見其建又見其毁而冉冉老矣思興復之無期不
能不扵此憤惋留連三致意焉
按宋人浚儀王應麟曰漢初郡國往往有夫子廟
而無教官且不置博士弟子員其學士嘗課試供
養與否不見經傳然諸儒以眀經教扵其鄕率從
之者數百人其齊魯燕趙之間詩書禮樂春秋論
語名家者甚盛則設書院昉是矣蓋未脩庠序之
教士病無所以學相與擇勝地立精舍為羣居講
習之所若岳麓白鹿洞之類是也逮慶歴熙寧之
盛學校之官遂徧天下彼時書院在南康者曰白
鹿書院在湖廣者曰岳麓書院在歸德者曰應天
書院在登封者曰嵩陽書院稱四大書院
書院之設莫盛扵元而皆設山長以主之給廩餼
以養之幾遍天下而在京師者有太極書院中書
行省楊惟中請建書院德安人趙復賢士也皇子
闊出征江南俘得之會姚樞奉命搜訪人才見復
與語大悦之同北上遂以復居書院中錄其所記
程朱之書以教學者由是河朔始知道學
按元人吳莱淵穎集云趙復字仁甫國初南伐攻
德安潰之仁甫遭擄遇姚文獻公中軍文獻與言
信竒士仁甫方以國破家殘不欲北且蘄死會夜
月出即逃乃亟被鞍躍馬號積尸間見其觧髮脫
屨仰天呼泣蓋欲求至水裔而未溺也文獻曉以
徒死無益乃還然後盡出程朱性理等書及諸經
傳故今文獻與許文正公遂為當代傳宗仁甫為
有以發之也先正有云世之去聖日遠故學者惟
傳經最難仁甫當天下擾攘之際乃能盡發先儒
傳疏而傳之不亦難乎上在潛邸常召見曰我欲
取宋卿可導之乎對曰宋父母國也未有引他人
之兵以伐父母者故仁甫雖在燕久常有江漢之
思元得若人以主國學可謂得人矣
衍聖公府
衍聖公府在皇城西太僕寺街仁宗初諭四裔来貢皆
有公館先聖子孫乃寓民舍無以示崇尚之意乃賜府
第其入京下程自宣德後用羊一隻鵝二隻酒六瓶麵
二十斤茶鹽醬各二斤油燭十枝其初大庖欽賜後改
禮部又改順天府
聖裔漢初封褒成侯至唐元宗始封孔子為文宣
王而令其子孫得襲王爵宋神宗議加至神元聖
帝因李邦直言周室稱王陪臣不當為帝扵是僅
加元聖二字至和中祖擇之言文宣諡號後嗣不
當以為封爵乃改封衍聖公至後因之然既封公
爵品居第二泰昌元年山東撫臣以聖裔陳乞復
王號具疏上聞為通政司及禮科所駁而止
衍聖公秩二品特賜麟袍玉帶誥命用玉軸大朝
會班一品上示不臣也孔氏世舉一人為曲阜令
公親弟承子思為翰林五經博士其從南渡系衢
州者亦世襲博士凡曲阜孔氏大小俱免徭役公
許蔭五百戸丁為從人又宣德間孔諤者會試至
京召見即與進士出身授春坊中允景泰中名公
詢者會試中式賜出身除禮科給事中始持服服
除超拜少詹累朝優禮之如此
神宗萬歴七年諭衍聖公萬夀入賀朝廷待以賓
禮不在職官文武之列不必朝參此古待三恪所
不及崇禎辛巳七月行幸學禮取衍聖公孔胤植
五經博士孟聞玉等至京傳令賜宴舊無賜宴例
亦属特典
春眀夢餘錄卷五十六
