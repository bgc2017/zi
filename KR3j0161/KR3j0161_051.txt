春明夢餘錄卷五十一
吏部左侍郎孫承澤撰
太常寺
太常寺在皇城西後府之東南向中為崇正堂萬歴中
董其昌為寺卿改寅清堂書用李江夏法甚工後堂左
右為官舍堂後為香帛庫庫北為浴堂南為柴庫右為
祭器庫初為太常司正三品吳元年令凡朝會贈諡冊
封冠婚喪祭講究儀式計量物料移文各衙門施行禮
樂祭祀宴賞犒賚賓客工匠悉隸焉洪武元年定太常
官制掌天地宗廟社稷山川神祗之祭以相大儀以格
神明以致天地之和餘分隸各衙門設卿少卿司丞博
士典簿恊律郎贊禮郎司樂大祝等官及祠祭署令署
丞三年置神牲所設廪犧令大使副使等官四年神牲
所革七年設典樂二十四年改署令為奉祀署丞為祀
丞三十年改司為寺司丞為寺丞三十五年革大祝
虞舜命伯夷作秩宗典三禮后䕫典樂周併領於
宗伯秦始為奉常漢因之為太常太常王者所建
之旗也畫日月蛟龍百官有大功德則書之王者
有大事則建以行禮官奉持之故曰奉常又曰太
常漢百官志曰欲令國家盛大社稷常存稱太常
又曰尊大之義也
太常職事凡天神地祗人鬼歲祭有常先歲孟冬
進明年祭日上御奉天殿受之頒諸司凡上祭贊
相禮儀大臣攝事亦如之若祭先期請省牲大祀
上先省大臣繼省之進版銅人上殿奏齋戒示諸
司凡薦新品物移光禄寺凡國有冊封冠婚營繕
出師歲時旱澇大災難請郊廟社稷凡新王之國
若朝還謁辭於寝廟凡祭滌器㸑理香燭玉帛整
拂神幄必恭潔凡玉三等曰蒼玉曰黃琮曰玉制
帛五等曰郊祀曰奉先曰展親曰禮神曰報功凡
牲四等曰犢曰牛曰太牢曰少牢凡樂四等曰九
奏曰八奏曰七奏曰六奏凡舞二曰文舞曰武舞
凡樂器不徙凡陵園之祭無樂凡祭掌燎看燎讀
祝奏禮對引司香進俎舉麾陳設收支導引設位
典儀通贊奉帛執爵司尊司罍洗卿貳屬各供其
事凡宴會率其屬奏樂典簿典勾校金糓察視禮
數省署文移博士講習禮文請上填名祝版大禮
導贊其儀神樂觀提點知樂領樂生舞生而時教
肄之進退其考贊禮郎設君臣之位以奉祭祀之
禮拜跪之節皆贊導焉而承傳之恊律郎司樂考
恊雅樂凡舞人韻聲人籍覈其名數而審欵之凡
淫聲過聲凶聲慢聲舞失節者皆禁糾之凡上至
祀所夜警晨嚴凡祭先期演樂太和殿凡大祀樂
生七十二人舞生一百三十二人凡壇署典守壇
場殿宇厨庫林木時灑掃之以供其祀事陵署亦
如之犧牲所凡三祀牲牢咸有數養而滌之耤田
收糓納於神倉供五齊三酒之用穰藁飼牲
洪武二十五年六月以皇太子新薨欲停時享命
禮部侍郎張智等考求前代典禮智等奏宋會要
言王制喪三年不祭惟祭天地社稷真宗居喪易
月服除明年遂享太廟合祀天地於圜丘郊用樂
餘皆備而不作今宜如宋制從之是年八月上召
太常寺卿許昇問祭祀禮儀昇不能對典簿劉仲
實從旁代奏甚詳上曰國莫重於祭祀職太常者
昏惰如此何以祀神遂降昇為刑部主事而以仲
實代之
太常博士漢人極重此官國有大政下丞相九卿
會議必及博士即如廢昌邑王奏中公卿將相列
名上請必曰臣敞等謹與博士議云云如此大事
非博士之言不行其重之如此
太常贊禮郎即宋之太祝也宋重其官以宰相任
子為之明初亦以處文學之士乙科初選每得之
後乃以黃冠充焉失矣
宋濓曰凡守令滿三載者朝京師詔銓曹考核治
行其昭著者皆復舊職命儀曹燕饗之遇有事郊
社令被以盛服從公卿大夫之後以與祀事上之
意以為能勤民方可以對越神明也
宗伯于慎行太常寺題名記國家法六典建官既
以禮樂神人之政總之春曹又設太常卿佐使率
其屬以奉郊廟羣神之祀而掌其器幣壇場儀文
樂舞之數以告時於上而請行之盖宗伯所掌天
神地祗人鬼之禮春曹舉其全太常專其職矣所
謂崇明禋之典以恊承神休厥惟重哉寺之在北
都者初稱行在正統間始定今名則永樂以前故
南太常也而題名所志卿及餘佐肇自洪武於建
置之實不相中矣萬歴庚寅卿張公作霖以題石
且盈將更鎸以待來者則斷自永樂十八年卿蔣
公守約少卿傅公霞岫以下而除其官南寺者以
志實也又准雷大司空年表之法列卿少而除丞
以志守也舊記間有遺失又取年表所載頗增入
之而隆慶以後續焉以志備也謂不佞承乏禮官
請為之記恭惟我高皇帝開天剏宇稽古禮文惟
是郊廟百神之祀對越將享罔敢逸豫洋洋乎廣
謨景訓載在典策規於萬世矣列聖相承率由舊
章靡有遺闕是致昊穹錫貺百神效職年糓順成
羣生嘉鬯與虞周之盛有同符焉其惟明德之歆
升聞於上亦越奉齍涖鬯之臣陳言祝嘏以假於
上下神祗與有榮號哉及遡穆考以前寺之卿佐
間或参以宗祝秩之上列亦惟其習於祼將示有
常也不佞竊有睹焉古者官不易方材不兼任伯
夷典禮后䕫典樂各效一職不二其守以終其身
故能搏心攝志儲精會神以逆釐三靈而恊調元
化也今之太常既以一官兼夷䕫之任而備其所
不能周又皆出於仙曹瑣闥極當時華要之選垂
魚擁佩朝游乎圭瓉暮翔於斗樞即欲精白一心
肅祗厥職以揚洪煇而甄靈貺時不幾也無已而
委之宗祝曰以其服習有常不惑於儀云爾則無
乃以人而棄官乎繄考舜之命夷曰夙夜惟寅直
哉惟清其命䕫也以直寬剛簡之德勅之則夷䕫
之終身於其官者固不在玉帛鐘鼓之間而在乎
有禮樂之夲也任是官者誠有禮樂之夲以考其
器數而舉其彜章則一日居職亦夷䕫之一日矣
由是而後乎吾者一二人焉如之是一二人者其
不為夷與䕫乎又由是而後乎吾者十百人焉如
之是十百人者其不為夷與䕫乎有如提空名以
自貴而慢厥官常以怨恫於神明即終其身於鐘
鼓玉帛之間何以自異於宗祝之流而稱顯相乎
聖上恪共祀典春秋匪懈祝號之史或有愆於禮
度輒下詔申飭應時更置而於寺之卿佐茂簡名
德以冠九列爛焉爍乎於前有輝矣繼自今以往
任是官者其有不烝烝翼翼各率乃職以求踵夷
䕫之躅而委諸宗祝為也即我二三禮官實儼然
在庖俎之間亦曷敢不相與敬之以光揚天子之
丕赫命於戲重哉爰弁諸碑首用昭示千萬䙫維
張公其有令矩於後人焉
春明夢餘錄卷五十一
