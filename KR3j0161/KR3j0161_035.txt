春明夢餘錄卷三十五
吏部左侍郎孫承澤撰
戸部一
戸部在闕之東吏部之下西向設尚書主天下人民戸
口田賦征役經費之政令經鹽法邊儲金穀出納之制
以贊於天子侍郎二人為之貳司務照磨檢校典磨勘
計算為首領官屬清吏司四曰民部主天下省府州縣
之圖志以周知其地里古今沿革山川險易田土肥瘠
寬狭戶口物産多寡登耗之數曰度支主會計天下存
留起運若廩禄俸給之經費曰金部主天下魚鹽税課
若贓罰之折收曰倉部主兩稅起運倉庾之委積已上
念地曹務繁更定為十三清吏司司各理一布政使司
戸口錢穀賦役課程之事而司分民度金倉為四科郎
中員外主事所添設繁簡視所司劇易兼直隸府州之
貢賦贊尚書邦政焉
其職事以版籍稽賦役以墾荒業貧民以占籍附流民
以畸零寄細民以馴野馭羈縻之民以圖帳抑兼并之
民以折銀劑米値以平米均田税以布帛斂庸調以桑
棗課農官以芻地給馬牧以里老攝鄉社以律誥嚴禁
防以給除差優復以珍異儲上供以鈔錠節恩賞以限
田裁異端以賜田懷降人以封閉密砂鑛以金穀累贓
罰以課程闌雜物以關𣙜市船材以引由嚴茶政以權
量和市易以時估約均輸凡獻産詭産漏産朋戶析戶
迯戶有禁亂宗類淆良賤遊手遊食有禁毀鈔遏錢有
禁諸王大臣毋得請常課乞閑田寳鈔提舉司若局庫
倉所官悉隸焉
周官司徒掌邦教敷五典擾兆民在當時所司者
教化後世則專理財賦戶口之事
從古財用之政莫備於周禮而善言周禮者莫備
於太平經國一書有志於當世之務者在所亟講
也如云先王與民為生後世則民自為生至于今
世則民無以生矣嘗觀周之世其所以與民為生
非一事也井九百畝其中為公田八家皆私百畝
使之相養相生如是足矣為之比閭族黨州鄉為
之鄰里鄼鄙縣遂為之溝洫川澮畛塗道路以安
其生為之禱祠醫藥之政為之賙救補助之法以
衛其生如是又足矣而猶以為未也謂王畿之内
皆齊民而未有特富者生生之具雖以粗給而祭
祀喪紀猶有所不足而取於常數之外於是九職
之任頒焉雖臣妾閑民皆不敢遺而亦必有以厚
其生反覆太宰之九職未嘗不三嘆先王之政思
慮周密安養生利備至蓋不措之於仰事俯育無
憾之地則鬱鬱然如有負於斯民也此民所以樂
其上之愛己而忘其勤於是相與出其賦税以供
其上税以足食賦以足軍國之用而先王猶不敢
泰然而享之斗粟尺帛則有司存鈎考會計猶恐
其用之妄間有水旱不登則焦然凛然念民生之
不易禍至之無日捐租出粟欲減膳而不御樂矣
自上不能制民之産而行九職之任而民始自為
生有父子兄弟夫婦之聚而無衣食生養之資去
而為工技散而為商賈不得已而為庸保而民之
為生始勞矣迫之以水旱役之以軍旅困苦之以
加征厚斂貪官猾吏而民始無以為生矣
又云冢宰歲杪制國用九賦九貢之後又有九式
以節財用蓋君心之非莫大乎侈心之生財聚於
公上而大臣不敢撙節於其間則府庫之充牣財
物之浩穰而人主之宫室器用服食賜予一切始
無度矣故嘗論冢宰屬官以為内外庭宿衛之士
士之賤者也烹庖饔膳之事事之辱者也魚腊酒
漿醯醢之物物之微者也次舍幄帟喪服為末用
宦寺嬪御洒掃使令為冗役而宴私玩狎之際易
以惑悅人主之耳目而府庫之財物國家之耗費
亦莫大乎是數者之間使太宰身不得總其人心
不得約其用則多寡豐殺去取用舍損益之目誰
得而檢之
又曰周禮理財理其出而已矣非理其入也理國
之財而已矣非理天下之財也昔者天下之民百
畝之田可以無饑墻下之桑五母之鷄二母之彘
可以衣帛而食肉而又任之以百工商賈責之以
嬪婦臣妾資之以山澤藪牧故其地無餘利而其
民有餘財當是時也下之所以輸於上者常易辦
而上之所以取於下者常不見其難集内而九功
之正税九職之正賦外而九土之常貢其時已至
其財已可取則太宰立法以授之征者司徒之屬
征財以入之掌者太府之職掌財以頒之當用者
如斯而已矣非理天下之財之入也財之來為無
窮財之取為甚易其藏之也充足而盈羡而其用
之也則常懼其姦欺而鹵莽是故一時之財不待
於理其入而常盡心於理其出焉
又曰内府若可以兼玉府矣而必分為二府者切
於一身之用固不可以混夫一國之用也司會若
可以通司書矣而必立為二司者掌財用之會計
固不可以汩之以書契版圖也職内若可以攝職
歲矣而必設為二職者出入之數固不可以專責
之一人之手也此特其不相參者耳至於相參而
相攷者則内府在内反以供邦之大用外府在外
反以供王及后世子衣服之用内外互相攷也職
内職入反以每歲所入而考其所出職歲職出反
以每歲所出而證其所入出入互相考也不相參
則可以專其耳目必相考則可以防其姦欺惟其
然也故財用之出上無所肆其侈下無所容其私
上不侈而下不私則財常足於用征歛常不至於
虐而民無復有受其病者然則周家之理財理其
出而已非理其入也理之於上者不欲虐取之於
下而已固非屑屑然為是不憚煩也
田土戶口
禹別天下為九州三代因之秦分為三十六郡漢
分為十三部每部多寡不等晉分為十五道唐十
道旋分為十五道宋四京二十三路元十一行中
書省二十三道明兩京十四布政司後棄安南實
十三司也天下田土據諸司職掌載洪武年間田
土官民共八百五十萬七千六百二十三頃六十
八畝零據會典載弘治年間田土官民共六百二
十二萬八千五十八頃八十一畝零萬歴年間田
土官民共七百一萬三千九百七十六頃二十八
畝零崇禎年間田土據會計冊開載見額七百八
十三萬七千五百二十四頃零
天下戶口據後湖冊開載洪武中戶一千六十五
萬二千七百八十九口六千五十四萬五千八百
一十三弘治十五年戶九百六十九萬一千五百
四十八口六千一百四十一萬六千三百七十五
嘉靖二十一年戶九百九十七萬二千二百口六
千二百五十三萬一百九十五萬歴中戶一千六
十三萬一千四百三十六口六千六十九萬二千
八百五十六至天啟崇禎之季荒燹相繼市井蕭
然版籍不可問矣
周官制地之法六鄉以教為主而其民有郊於内
故其地為郊而民則謂之民以其近主而有知者
也六遂以耕為主而其民有遂於外故其地為野
而民則謂之氓以其遠主而無知者也
明制凡行郊祀禮以天下戶口賦籍陳於臺下祭
畢收入内庫著為成式每歲類報總數十年攅造
黃冊以定賦役覈隐漏清逃亡法例甚詳
黃冊以一百一十戸為里推丁多者十人為長餘
百戶為十甲甲凡十人歲役里長一人管攝一里
之事城中曰坊近城曰廂鄕都曰里凡十年一周
先後則各以丁數多寡為次每里編為一冊冊首
總為一圖鰥寡孤獨不任役者則帶管於百一十
戶之外而列於圖後名曰畸零
賦役
稽古定制以天下之墾田定天下之賦税因其地
宜立為等則徵之以夏者謂之税徵之以秋者謂
之糧其額數則具於黃冊總于戶部其徵輸期限
則責之藩服州縣若夫丁口之税百無取焉惟逐
年編里甲十年一度輪差其餘年分官司有所營
為隨時起集傭倩事已即休
科則陞降洪武初令田起科每畝官田五升二合
五勺民田三升三合五勺重租田八升五合五勺
蘆地五合三勺四抄草塌地三合一勺沒官田一
斗二升歲入賦額其載在會典者不開據萬歴八
年太倉考所載錄之備考
派剰麥米折銀共二十五萬二百八十五兩
絲綿税絲農桑絹折色一十三萬一千八百二十
一疋二丈二尺七寸一分每疋折銀七錢共銀九
萬二千二百七十四兩八錢五分八釐九毫七絲
綿布苧布折銀共三萬八千六百一十三兩
府部等衙門禄俸米折銀共二萬五千九百八兩
二錢
馬草折銀三十四萬五千六百一十四兩二錢四
分零
京五草場草折銀六萬一百八十兩三錢六分八
釐
戶口鹽鈔銀共四萬六千八百九十七兩八分八
釐六毫
薊永昌密遼東五鎮民運改解銀共五十二萬三
千八百二兩五錢三分
各鹽運司并各提舉司餘鹽鹽課税銀共一百萬
一千六百六十四兩
黃白蠟折銀共六萬八千三百二十四兩八錢
霸大等馬房子粒銀共二萬三千四百三十九兩
五錢七分
備邊地畝銀三萬三千四百九十一兩五錢八分
京衛屯牧地增銀共一萬六千一百四十一兩三
錢五分零
崇文門宣課分司約解商税正餘銀一萬六千六
百六十二兩一錢六分銅錢一千八百八十七萬
七千七百十六文猪牙税銀二千四百二十九兩
張家灣宣課司約解商税正餘銀二千四百七十
九兩二錢銅錢二百八十八萬七千七百六十二
文
河西務鈔關約解商税正餘銀一萬四千六百三
十三兩六錢八分
臨清鈔關約解商税正餘銀四萬四千七百七兩
二錢一分零
滸墅鈔關約解商税正餘銀一萬七千三百七十
六兩五錢六分零
九江鈔關約解商税正餘銀一萬九百九十兩三
錢二分零
淮安鈔關約解商税正餘銀一萬一千四百一十
四兩六錢三分零
揚州鈔關約解商税正餘銀九千六百七十八兩
九錢七分零
北新鈔關約解商税正餘銀三萬六千八百三十
九兩四錢三釐
泰山香税銀二萬兩
贓罰銀十二萬八千六百一十七兩五錢
富戶銀約解三千一十八兩三錢六分三釐
共銀二百八十四萬五千四百八十三兩四錢零
銅錢二千一百七十六萬五千四百零
太倉銀庫有舊庫新庫余于崇禎十四年巡視查
冊舊庫餉數目浙江省額銀二十一萬五千八十
二兩五錢九分七釐零江西額銀一十一萬一千
三百五十四兩六分三釐零福建額銀一十二萬
五千九百二十九兩三錢四分六釐零湖廣省額
銀一十八萬九千一百一十二兩六錢二分零河
南額銀五十八萬九千二百八十九兩九錢三分
六釐零山東額銀七十六萬三千五百三十六兩
四錢六分零山西省額銀八萬七千一百七十一
兩五錢三分二釐零陜西額銀三萬九千九百二
十九兩四錢六分六釐零四川額銀一十三萬九
千五百五十一兩七錢三分九釐零廣東額銀一
十萬九千一百四十七兩五錢八分八釐零廣西
額銀二萬八千六百八十六兩八錢三分九釐零
雲南額銀二萬三千三百二十六兩六錢一分四
釐零貴州額銀一萬七千六百二十五兩七錢四
分九釐南直額銀六十一萬三百二十八兩九錢
二分五釐北直額銀十六萬二千一百七十二兩
一錢六分三釐又襍項額銀十萬四千九百九十
三兩九分五釐零各衛額銀三十萬九千八百八
十五兩一錢一分六釐零鹽課額銀一百二萬七
千六百八十五兩六錢八分七釐關税額銀三十
一萬三千二百四十六兩六錢一分三釐是舊餉
額數統而計之不過四百九十六萬八千五十六
兩一錢五分四釐合天下商民共為承辦猶未見
其甚困也至一加遼餉遂有九百一十三萬四千
八百八十餘兩之多再加練餉遂有七百三十四
萬八千八百餘兩之多視原額舊餉不啻三四倍
矣而所謂勦餉不與焉軍前之私派不與焉猶此
人民猶此田土餉加而田日荒徵急而民日少皮
之不存毛將安附當日司計者肉寧足食哉楊嗣
昌在兵部議加勦餉一百八十萬欲練兵十二萬
為勦賊之用餉既加陜豫江楚報兵八萬然仍舊
籍之兵也又議加練餉七百餘萬將宣薊邊兵抽
而練之集成勁旅營制紛紜出彼入此仍舊籍之
兵也勦不成勦練不成練而四海之困窮已甚矣
操其說者沈迅張若麒輩誤嗣昌嗣昌遂誤天下
易曰小人勿用必亂邦也洵其然哉
經費
明初邊制止遼東大同宣府延綏四鎮繼以寧夏
甘肅薊州為七又繼固原山西為九其防守士馬
各鎮原自有主兵一鎮之兵足以守一鎮之地其
合用芻糧各鎮原自有屯田一軍之田足以贍一
軍之用後主兵不足增以募兵募兵不足增以客
兵調集多于往時而坐食愈衆屯糧不足加以民
糧民糧不足加以鹽糧鹽糧不足加以京運饋餉
溢于常額而横費者滋甚大農潘潢言邊餉取辦
民屯馬料取之採牧昔者未嘗稱乏今動稱不足
屢請内帑虚腹心以奉四肢非完策也宜嚴覈民
運完欠屯種虚寔是後會計歲用先儘民屯二糧
開中鹽引及各税科等項通融計算裒多益寡或
有非常蠲減方許奏發帑銀庶邊臣奏討之煩非
所慮矣
萬歴中總憲王德完論經費曰軍國之務稱重大
者惟邊餉而軍國之需稱浩繁者亦惟邊餉方今
邊餉匱詘極矣在鎮臣按額而呼尤有額外之呼
在計臣按時而應尤有不時之應呼者至急應者
至艱呼者愈頻應者愈窘何内外相違若是豈祖
宗朝固已然耶臣考開國之初及嘉靖之季其所
為經制繁簡有若天淵迥絶者國朝自洪永以來
原無年例年例自正統始薊保密昌原不稱邊稱
邊自嘉靖始臣請縷析言之宣府歲額不過五萬
兩今主客餉銀不下二十九萬有竒大同原額亦
止五萬兩今不下四十五萬有竒山西原額不過
二萬兩今不下二十六萬六千有竒遼東初不過
一萬兩嘉靖時增至二十萬三千今不下六十萬
有竒薊鎮初不過一萬五千兩嘉靖時增至七十
三萬今不下一百二十四萬有竒延綏初不過一
十萬兩今不下三十六萬有竒其在甘固等鎮或
增八九萬四五萬此眇少者也總計弘正間各邊
年例大約四十三萬而止在嘉靖則二百七十餘
萬業已七倍至今日則三百八十餘萬且十倍之
竭九州之財力而不足以供括百年之蓄藏而難
乎其繼撫今追昔能不寒心然臣伏而思之我祖
宗朝土田賦税非有加於今也乃事不煩而自足
今甲兵戰馬大不逮於昔矣乃例歲加而難支其
故何也蓋祖宗朝寓兵以屯且耕且守有備無患
此趙充國金城之遺蹟也自屯田之法湮則經界
隐沒而難明屯丁蕭索而賠苦人皆逋逃地為䧟
穽戎馬財賦遂分兩塗祖宗朝輸鹽於邊納粟於
倉有飛輓之利而無轉輸之勞此鼂錯實塞之遺
意也折銀之說出則金錢盡出於太倉枵腹咸仰
於内帑脂膏益竭芻粟愈難米珠草桂可為扼腕
數十年來謀臣策士蒿目嘔心思復屯鹽之舊者
至諄切矣然榛莽之區竟無畔岸開荒之報多是
虚文逐末之輩率憚耕耘開墾之譚卒成畫餅生
財有道舍此何由
崇禎二年倉場侍郎南居益查奏京支出數
在京各衙門如宗人府五府六部翰林院詹事府
都通大太常太僕光禄尚寳六科十三道國子監
中書行人鴻臚寺欽天監上林苑監順天府宛大
二縣自公侯駙馬伯及錦衣旗手等衛指揮經歴
暨各衙門監吏各俸銀雖陞遷名數時為增減較
數歲之中以為常每歲支銀十四五萬餘兩惟太
醫舊制院使一員院判二員吏目十員御醫十員
惠民局生藥庫大使副使各二員連醫士共止一
百一十員名沿至萬歴年間官醫已增至三百二
十三員名迨天啟年間增添日多及至崇禎元年
官醫共計五百三十三員名但查每年見支俸銀
三千三十一兩零比萬歴四十六年歲支已多銀
一千三百六十餘兩文思院舊制大使一員副使
二員洪熙元年添註大使副使六員後仍裁革其
匠役名數俱不甚煩襍沿至萬歴年間官匠已增
至七百六十三員名迨至天啟年間增添日多及
崇禎元年官匠共計三千一百九十八員名今但
查每年見支俸銀三萬四千三百二十一兩零比
萬歴四十六年每歲支已多銀二萬七千四百九
十餘兩若較祖制各不啻數倍相懸究何關於有
無之數哉其餘京軍布花太常寺小麥光禄寺果
品丙字庫綿花絨欽天監歴日版片惜薪司抬炭
甲夫司苑局召買豆草丙字庫召買黑菉豆穀草
價又煮豆薥稭價供用庫召買正旦元宵端陽中
秋三單年例香蠟價光禄寺錢鈔禮工二部邊賞
折絹兵部咨紙筏夫廣盈庫題染顔色商價神樂
觀樂舞生布絹小麥黃豆芝麻折銀光禄寺厨役
冬布折銀器皿厰小麥惜薪司炭餅糯米價内官
監召買稲草價外供用庫召買黃菉豆穀草價太
常寺祭祀猪價陵寢墳園公侯駙馬造墳及會試
合用米麥折價銀作局造冊金價承運庫御用監
供用庫丁字庫凡遇吉凶典禮題買金珠香蠟銅
錫價各衛軍伴優恤各倉故官錦衣衛宣官馬匹
草料折銀又將軍馬匹草料又禁兵春秋二操口
糧又衛營家丁鹽菜馬匹料草錦衣衛禁兵廪糧
旗手通州等衛馬匹糧草折銀定慶陵做工鹽銀
京糧廳祭祀各倉籌架造斛修理閘河各衙門工
食公費三王府鹽菜銀崔黃口三大營勇士四衛
營糧草折銀京營飛石教師口糧山東河南班軍
口糧犒賞廵捕營官軍并馬匹料草各官心紅番
役工食等銀訓練營并通州三標營鹽菜草料總
督房價訓練三大營鹽菜草料行糧銀各衛所新
兵月糧訓練總兵家丁鹽菜料草三大等營護送
梓宫口糧草料銀各衛所月糧折色等項銀增減
不一每歲約支銀四十五六萬迄今有見在停止
者有無容輕議者及典禮修舉不時營辦數多擅
難預定而米折籌架數項分隸漕折合行另算外
惟是三大營馬匹草料銀萬歴年間歲支銀八萬
七千餘兩至天啟三年遂增至一十八萬四千餘
兩迄天啟七年雖經少減尚計一十六萬四千五
百餘兩查舊例每馬一匹月支草料銀五錢六分
後議每馬月支銀八錢六分及選鋒題增全馬振
武營添馬六百匹遂比舊例歲增銀八萬餘兩矣
又查奏邊鎮年例數目
按永樂正統之間各邊鎮不過有儹運糧料之例
其京運舊額在薊鎮止五萬兩永鎮止二萬八千
六百七十二兩八錢九分密鎮止一萬五千兩昌
平易州井陘并無京運遼鎮止一萬兩宣府五萬
兩大同五萬兩山西二萬兩延綏十萬兩寧夏四
萬兩甘肅六萬兩固原四萬八千八百七十一兩
二分又犒賞銀五百八十八兩八錢二分二釐五
毫迨世宗朝始議宣大山西每年發主客兵銀二
十五萬五千餘兩薊州主客兵銀五萬六千餘兩
永平四萬八千餘兩密雲三萬三千餘兩昌平一
萬兩延綏新舊主客兵銀二十九萬七千餘兩寧
夏主客兵銀四萬五千兩甘肅主客兵銀二萬二
千餘兩固原主客兵銀五萬兩隆慶中又增昌平
防秋銀一萬六千餘兩嗣後又議四川撫按及茶
馬各衙門贓罰税科等項改解延寧甘固及宣大
遼東山西三關等處准作夲年應發年例雖沿革
多寡不一尚未至十分懸殊也嗣因覆定經制在
薊鎮原額銀止五萬兩後增至三十八萬九千四
百九十三兩賞軍撫裔之數不與焉今見支又增
四十二萬八千八百九十二兩零密鎮原額銀一
萬五千兩後增至二十九萬四千三十七兩今見
支幸減至二十六萬五千三百九十一兩零永鎮
原額銀二萬八千六百餘兩後增至二十四萬六
千八十五兩今見支又增至二十八萬九千八百
六十六兩零昌鎮原無舊額後增設京運銀一十
七萬三千九百九十二兩今見支幸減至一十四
萬二百三十二兩零遼鎮原額銀一萬兩嗣後夲
折歲用銀四十一萬七千七百餘兩後又增至五
十二萬兩自萬歴四十六年發難始設新庫其銀
屬為幇支奉夲部題奉欽依每年正幇新庫銀二
十萬兩易鎮先止河南山東扣送太倉糧價抵作
客兵年例銀二萬八百餘兩後增至五萬九千兩
今見支又增至一十七萬七千八百六十餘兩宣
府原額銀五萬兩後增至三十三萬三千二百二
十餘兩今見支幸減至二十九萬九千一百五十
餘兩大同原額銀五萬兩後增至四十二萬四千
六百三十餘兩今見支又增至四十五萬六千三
十餘兩山西原額銀二萬兩後增至二十一萬三
千六百餘兩今見支幸減至二十萬六千三百兩
延綏原額銀十萬兩後增至三十六萬七千二百
六十餘兩今見支又增至四十三萬三千七百餘
兩寧夏原額銀四萬兩後增至五萬二百五十兩
今見支又增至一十三萬三千七百九十餘兩甘
肅原額銀六萬兩後減至五萬一千四百九十餘
兩今見支又增至一十九萬七千五百餘兩固原
原額銀四萬八千八百七十餘兩後增至六萬一
百三十二兩今見支又增至一十四萬五千八百
二十三兩零又萬歴四十二年下馬關召兵買馬
立左右正兵四營歲支銀四萬二千三百七十餘
兩以上除遼東一鎮今見增數不開但據太倉考
經制與原額較内除甘肅一鎮稍減其餘十三鎮
便增銀二百八十六萬一千七百七十餘兩今再
以見支與經制較内密雲昌平宣府山西四鎮稍
減其餘九鎮又增銀五十五萬四千四十餘兩豈
屯鹽之政久格而不行故主客軍餉盡改為年例
乎抑備禦日煩募𨕖日增不如此不足以為四裔
之守耶在各邊鎮計口授食必自有說但朝廷出
入祗有此數入者幾何出者無算又何怪年例之
拖欠無償也合營馬草料醫文兩院月俸共增銀
六十六萬餘兩矣
内供
萬歴間奏疏天下之所入為一千四百六十一萬
而入於内府者為六百餘萬其為金花籽粒銀不
過一百二三十萬而絲綿絹疋醋茶顔料則將五
百萬頃餉臣請改折一歲而陛下不許豈以内供
不可缺哉然在朝之士未有為陛下言其故者陛
下安得而知之愚竊痛焉今陛下有黷貨之名而
礦税既罷以來實未嘗横取於外不過損抑内䜿
使以孝順名目日竭其資苟不能承旨則加以嚴
刑或有亡故籍其所積耳然而内帑之充牣已亘
古所無矣夫内䜿自刑入宫豈有私財自東厰之
外不得與聞外事豈能雨粟生金以供上之取哉
不過刻削内供甚至隂為盜賣恣其奉養之娛足
其子弟之業以其餘應上耳夫好利者取之於外
求之於人未聞以所有之物聽其恣盜又從而取
之徒以聚衆怨失令名何其左也陛下天縦睿聖
特未思耳而羣臣又莫言徒日夜請内帑上曰内
帑者非取之民民之脂膏非由内帑而竭非取之
有司有司之庫藏非由内帑而虚司計者曷不圖
之所以萬請而萬不應也今若為陛下言致財之
繇則一檢核之間而姦弊一無所容足所供需量
為改折則可以應目下之急清其弊源無使冐破
則可以歲損數百萬即明入内帑備不時之需亦
無不可何必宛轉其事而坐受其弊哉此清源之
大者也
天下財賦入戶部太倉者可得而稽其入内庫者
不可得而稽皇城甎城北甲乙丙丁戊五庫與天
財承運等庫以收贓罰銀香料等項甎城内文華
殿南是内承運庫以收銀絹除歲用外其餘皆入
内女官庫雲南各處礦銀各閘辦銀竟入女官庫
附記金花銀
鹿定興善繼為戶部主事時遼東方缺餉請帑疏
皆不報會廣東解金花銀至公謂大司農李汝華
曰每歲廣東解金花銀兩恭進大内此近例也頃
督部有扣留之議此時仍進大内則部議終成畫
餅欲經解太倉則俞旨艱如拔山莫若題留為便
考會典國初金花銀折糧俱解南京供武臣俸禄
各邊或有緩急亦取足其中正統元年始改解内
府歲以百萬為額嘉靖三十二年題准三宫子粒
及各處京運錢糧不拘金花折錢等項應解内府
者一併催解貯庫悉備各邊應用不許别項那借
夫曰緩急取足是内府與外府分用也曰備各邊
不許那借是備外府專用而内府不得旁分也今
邊烽告急軍糈乏用即舉金花全數一旦復還太
倉亦率由祖制非奪大内所有而益外府也惟是
皇上批發庋之高閣而中涓熒惑其間急難得旨
一面題知一面劄納銀庫轉發遼左權自外操不
至如帑金之緘縢不可問天下事為之有機留與
不留係於進與不進此際間不容髮萬一宸怒不
測請以身任罪不然局外者方議留而局内者且
議進無論清議不可即主上視吾輩何如也司農
如公議上請上怒奪公俸一年勒令補還司農不
敢違公力持不可謝恩日中官闔門扇不聽公出
勒問太倉云何管太倉主事劉榮嗣報曰發三日
矣然實未發也中官傳嚴旨促令補還公曰有銀
何用借無銀又安用補中官愕眙不敢應公曰但
執善繼語回奏死生惟命不敢易一字也中官歎
息而去無何堂官奪俸二月公降一級調外任舉
朝交章請留不報擬降山東運判亦不報公遂移
疾去
賦役全書
崇禎元年七月戶部纂修賦役全書尚書畢自嚴
上條議曰看得賦役全書肇自行條鞭法始距今
已四十五年矣查賦役初定錢糧數目自有定則
惟是地方因事加添司道每年增定吏書受賄任
意那移有一州縣而此多彼少者其弊為溷派州
縣奉行而不敢問司道偶增不過千百中十一而
有司不肖者一聽奸胥之暗洒派分如每兩因加
一分而即加二分者其弊為花派小民遵行而不
為怪二者乃㝢内通弊牢不可破者也欲清其弊
全在撫按先為裁定今當亟為申飭其說有八
一錢糧之規則宜明也省直錢糧因地起糧因糧
起科其間有上中下不同而則次亦異如某地係
某則應該糧米若干斗升該科銀幾分幾釐逐項
開載明白由升而合斗由分釐而合錢上中下分
别明白以則例定編派之額以編派衡出入之數
則錢糧之大概了然矣一總撒之確數宜核也
省直錢糧名色雖不一大約田賦均徭二項不離
起解存留兩欵宜令各州縣不論賦徭不論起存
共開一總次開二項各揭一總又於二項之下備
開起存支解撒數務期撒合州縣總州縣合府總
府合省總省合部總一分一合不爽分毫則飛洒
增減之弊絶矣一新舊之糧額宜晰也省直錢
糧既有則例當以萬歴初年賦額為凖從前糧每
石納銀幾錢幾分又於某年因某事又增銀幾分
合舊額若干今果有裁減否逐一開明不得一槩
開入撒數其有裁減如征播征倭等項亦須開明
某年事停除豁勿溷原額之内至遼餉一款有因
地畝起科者有因田糧起派者與舊額京邊錢糧
原自各分此係新增不在全書之内今亦另開一
項則新舊二項瞭然明白矣一起存之𤨏細宜
備也夫解京有官運解邊有民運悉屬起解一項
臣部於崇禎元年會計冊内刊有成數而存留一
項在各省直地方支銷者頭緒紛亂難以窮究須
將存留錢糧先查全書原額若干後因事加增者
幾項逐一開明其應加裁汰并應改充餉者亟為
拈出聽臣部酌定議改不容隐匿者也一雜項
之開列宜詳也以新餉言之雜項數𣢾而抽扣工
食雜支公費等項括於其中以舊項言之會議數
款而司道公費修理衙門等項括於其中又有冗
官冗役先由撫按題准裁汰仍留以充餉者并今
見存仍可以量裁者凡隸某項即於某項開載原
額若干今裁减充新舊二項若干分别明晰較若
列眉俾與存留數内總撒相符可也一驛站之
增派宜減也驛站銀兩在原刻書内者自有定額
年來因驛逓苦累多有額外加增而他處之協濟
不與焉目今功令新頒郵傳廓清出數既少而入
數猶多是病民也今後務照原額派徵凡額外私
增者俱應註明裁去以蘇民困於萬一也一民
屯之出納宜清也凡各省直賦役書内多不載民
屯銀是以豪右得以肆侵吞衛弁得以恣乾沒據
萊州衛指揮楚邦禎具奏已有左驗由萊衛而推
之東省由東省而推之天下無處不然合令省直
將原徵民屯銀兩并支銷款項存剰數目另項造
入簡明冊内以憑彙編無容遺漏者也一裁定
之冊式宜簡也各省直送到全書有詳有略有宜
于昔不宜于今者皆當商確裁定裁定未妥臣部
當再駁如將賦役全書通行繕寫未免躭費時日
合令省直撫按裁定賦役如全書詳備者止於夲
項下貼一浮簽明註某項因何應刪改增減某項
應節省解部用印鈐蓋以憑酌議如全書未備另
造一簡冊以便彙編近者限三月遠者限五月送
部要以寧速毋遲為便計耳八議既備而裁定之
事思過半矣此外合通省計之地方有肥瘠通㝢
内計之風土有南北中間均一款項為此所有而
彼遂無者務令詳造不許掛一漏萬此在撫按司
道自能酌定而非臣部所能預擬者也
查奏舊餉
崇禎元年主事周夢尹疏言地畝正餉約以三分
起解歲入太倉反不及九釐旨令戶部查奏尚書
畢自嚴疏曰夫田賦之有留存起解也可按籍而
復視起解之有夲色折色也亦可分款而稽核謹
按崇禎會計冊所載宇内見額田地七百八十三
萬七千五百二十四頃有零所載太倉每年額入
以充邊餉者實該銀三百一十萬五千有零然内
仍有在京衛所屯糧秋青鹽課贓罰備邊缺官吏
農事例等項約居過半其實地畝起解者僅一百
五十六萬耳取一百五十六萬之銀坐派于七百
八十三萬七千五百二十四頃有零之内雖有雲
貴四川廣西等處截留餉銀竝北直抵買遼豆銀
共四十八萬五千有零計畝而論為數幾何即夢
尹浙江人也浙江一省額地四十八萬一千八百
七十一頃所稱天下䧺藩財賦之鄕實計解之太
倉充為遼餉者共銀五萬六千五十四兩零計畝
而論僅得一二釐耳即此以例其餘地畝有肥瘠
則例有差等恐一畝之起解固有不止三分者亦
有不滿三分而三分之起解實未盡入太倉而充
邊餉也請以起解項款言之如漕糧有四百萬白
糧則二十餘萬而南糧不與焉金花則百餘萬民
軍折色則三百五十六萬餘内供絹布花綿蠟茶
硃漆芝蔴紅花桐油銅鉛膠礬槐花茜草等項暨
兵部之柴薪工部之料價及内供夲色織造縀疋
柴炭軍器等項動以數百餘萬計而又加之王府
禄米河工站價科舉公費廪俸工食等項又不啻
幾百萬凡此廣浩繁項不可枚舉孰非賦自地畝
則計歲入太倉歲充邊餉者眞無異馬體之毫末
也
撙節
李康惠承勛定經制疏夫量入以為出是謂仁政
量出以為入是謂虐政既不量入為出又不量出
為入雜然而收泛然而用是謂無政考成周之制
以四分制國用每歲用三存一以備凶荒故三十
年之通則國有九年之積漢之時則有計相唐之
時則有判度支宋之時則有判三司皆所以會有
無而制國用也近年以來戶部雖有會計之虚名
而無量入為出之實政臣愚謂當因其名而舉其
實通查一歲天下税糧所入總計若干經國之費
總用若干首兩京次各邊各省直隸各府每歲所
入所出俱查有的數分為二目倣周禮用三以足
一歲之用存一以備不測之虞萬一所出多于所
入則會九卿于堂上科道官各查凡百費用有約
于昔而浮于今日必考昔之所以約者請而復之
又考今之所以浮者請而約之至于裒多益寡之
道撥此補彼又在臨時通融議定務使所出不踰
于入之數通將出入總數攅造黃冊一夲進呈以
備御覽然時有盈虚事有因革每十歲一會而損
益之此十年一會之大綱也若歲有豐凶事有多
少每歲十一月戶部會奏各官通查某處災傷蠲
免若干某處用兵該用若干則以各處茶鹽商税
之所入者補足錢糧正額以備軍國正支其餘雜
用一切不得糜費漢母將隆所謂大司農錢自乘
輿不以給供養蓋不以夲藏給末用不以民力供
浮費别公私示正路也經制一定取之有經用之
有義而財恒足矣
張居正歲賦出入疏伏蒙發下票擬章奏内有戸
部進呈御覽揭帖一夲臣等看得國家財賦正供
之數總計一歲輸之太倉銀庫者不過四百三十
餘萬兩而細至吏承納班僧道度牒等項毫釐絲
忽皆在其中矣嘉隆之間海内虚耗公私貯蓄殊
可寒心自皇上臨御以來躬行儉德覈實考成有
司催徵以時逋負者少姦貪犯贓之人嚴迸不貸
加以北敵𣢾貢邊費省减又適有天幸歲比豐登
故得倉庫貯積稍有贏餘然閭閻之間已不勝其
誅求之擾矣臣等方欲俟國用少裕請皇上特下
蠲租之詔以慰安元元之心今查萬歴五年歲入
四百三十五萬九千四百餘兩而六年所入僅三
百五十五萬九千八百餘兩是比舊少進八十餘
萬兩矣五年歲出三百四十九萬四千二百餘兩
而六年所出乃至三百八十八萬八千四百餘兩
是比舊多用四十萬餘矣問之該部云因各處奏
留蠲免數多及節年追贓人犯財産已盡無可完
納故入數頓少又兩次奉旨取用及凑補金花拖
欠銀兩計三十餘萬皆額外之需故出數反多也
夫古者王制以歲終制國用量入以為出計三年
所入必積有一年之餘而後可以待非常之事無
匱乏之虞乃今一歲所出反多于所入如此年復
一年舊積者日漸消磨新收者日漸短少目前支
持已覺費力脱一旦有四方水旱之災疆場意外
之變何以給之此皆事之不可知而勢之所必至
者也比時欲取之于官則倉廪所在皆虚無可措
手欲取之于民則百姓膏血已竭難以復支而民
窮勢蹙計乃無聊天下之患有不可勝諱者此臣
等所深憂也夫天地生財止有此數設法巧取不
能增多惟加意撙節則其用自足伏望皇上將該
部所進揭帖置之座隅時賜省覽總計内外用度
一切無益之費可省者省之無功之賞可罷者罷
之務使歲入之數常多于所出以漸復祖宗之舊
庶國用可裕而民力亦賴以少寬也伏惟聖明留
意
魚鱗冊
初脩魚鱗冊以土田為主田各歸都啚履畝而籍
之諸原坂墳衍下隰腴沃瘠鹵之故畢具為之經
而土田之訟質焉其黃冊以戶為主田各歸其戶
而詳其舊管新收開除實在之數為之緯而賦役
之法從焉其後魚鱗冊歲久漫漶至亡不可問而
田得買賣糧得過都啚賦役冊獨以田從戶而田
所在不復可辨知于是飛洒寄詭買賣推收其為
虚偽至不可原詰求其言之痛快可行莫如嘉靖
中唐冢宰龍為江西廵按時一疏矣疏言國初計
畝成賦縣有定額歲有常徵近置買田産遇造冊
時賄里書飛洒之見在人戶名為活洒有暗栽逃
絶戶内名為死寄有花分子戶不落戶眼者有留
賣戶不過割及過割一二名為包納者有過割不
歸夲戶有推無收有總無撒名為懸掛挑回者有
暗襲官紳脚色捏作寄莊者在冊為紙上之桑在
戶皆空中之影以致派糧編差無所歸着俱小民
賠償小戶逃絶責之里長里長逃絶而糧長負累
由是戶口日耗盜賊日熾告訐日滋乞令廵守二
道分詣地方督州縣將飛洒詭寄弊源重者隨田
丈量輕者随戶清理究首尾之因度廣狹之則定
高下之科分肥瘠磽沃之等均崩灘開墾之數各
將原糧填入原戶歸之原田而啚總都總縣總造
流水冊十夲甲各收藏縣因造冊為大造為冊四
上府州縣上南京後湖收架俾因戶推田因糧編
戶戶與田有一定之則為便求其綜覈田畝之法
莫如裕州知州安如山為善矣裕州故阻險然四
衝野多坡坂地磽确土雜砂石不皆可田種知州
安如山白于上為丈量命耆老董其役命區長驗
區畛命量人步阡陌命算人制畝分精覈版籍因
區定畝因畝準稅區為綱畝為目綱以麗目則無
漏畝畝為母税為子母以權子則無逋税平衍原
隰膏腴之田一而當一平石岡田二而當一山石
岡田三而當一山石陡阪之田四而當一陂池林
麓廨宇舖舍㕓市之税蠲之田溢税則從增税溢
田則從減咨詢徧故人無遁情版籍明故上有定
徵疆土别故下有定輸此皆可為天下取法
詹事霍韜疏臣查洪武十四年天下田土原額八
百四十九萬頃有竒至弘治十五年存額四百二
十二萬頃有竒虧額強半彼承平相繼事猶如此
迨後所虧不知凡幾矣此斷當亟為經理者也顧
事當創始計慮宜周地係久荒經營不易宜勅下
督撫二臣專委道臣及各府正官請將南京後湖
先年魚鱗冊籍與弔到各屬近年黃冊逐一查對
要見某州某縣原額田土若干見今成熟若干抛
荒若干坍沒若干成熟者有無欺隐坍沒者曾否
開銷抛荒者作何開種各督撫委道府官親履疆
畝延召端方通敏致仕鄕官公直人等細加體勘
丈量除欺隐者追出還官坍沒者照數開破及荒
田原有人佃領代糧者仍准承業俱無庸另議外
其一應丈出田地採訪輿論或借給牛種召人承
佃或南方五頃以上北方十頃以上有産之家每
家定限墾田一頃田多者仍照頃加算至十頃而
止或設有官兵之處每一百名以七十名操防三
十名承佃三番屯種如古營田之制或每縣民壯
五七十名責令量分三分之一領佃各預借二年
兵糧工食以便偹辦犂鋤工夲三年以後方許一
例陞租其開荒之法即不能倣古井田一畝三畎
深尺廣尺畎逹于溝深廣四尺之制但合數百畝
之田必有溝合數十溝之水必有川合數大川之
水必就窪而為湖以達于河于江而滙于海則高
亢者有瀦卑下者有障固非苟完于目前亦非糜
費于無用上為千秋之業而獲有百倍之饒矣
一條鞭
差役之法洪武以後皆以丁糧多寡編派大小差
役至嘉靖四十四年議准行十段錦冊法算該每
年銀力差各若干總計十里之田派為定則如一
甲有餘則留二三甲用不足則提二甲補之久之
弊生里下騷然莫必其命浙江為甚龐尚鵬巡按
浙江時乃奏請行一條鞭法其法通府州縣十歲
中夏税秋糧存留起運額若干均徭里甲土貢僱
募加銀額若干通為一條總徵而均支之也其徵
收不輪甲通一縣丁糧均𣲖之而下帖于民備載
一歲中所應納之數于帖而歲分六限納之官其
起運完輸若給募皆官府自支撥蓋輪甲則逓年
十甲充一歲之役條鞭則合一邑之丁糧充一年
之役也輪甲則十年一差出驟多易困條鞭令每
年出辦所出少易輸譬則十石之重有力人弗勝
分十人而運之力輕易舉也諸役錢分給主之官
承募人勢不得復取贏于民而民如限輸錢訖閉
戶卧可無復追呼之擾此役法之善者也後江陵
相當國復下制申飭海内通行者將百年而今又
有不然者余讀懷柔縣志載賦役議曰天下有名
為節省而其實有大不便于民者則今日之清減
條鞭是已里甲之累民易知也以故改而為條鞭
立法者貴其可繼故改鞭之始尚寬有餘地以俟
有司之酌處乃一倡為節省之說各𣢾盡為裁減
減之又減以至必不能行矣而各款將終焉已乎
必不能已則私役里甲以濟之者也昔止一里甲
之累而今兩累之大家為掩耳盜鈴之計其害更
甚于加賦竊謂今日之裁減太甚徒掣賢者之肘
而益以恣不肖者之無忌憚困民極矣司國者將
有策以復條鞭之舊乎
鈔關
倪文毅岳疏祖宗舊制各設有鈔關收受商稅俱
委各夲府通判等官管理行之百年雖不能無弊
然課鈔亦未見其虧客商船隻亦未見其留難蓋
通判等官職卑責重上受廵撫巡按分巡分守等
官節制少有不才隨加罪黜故非極妄無知之人
則不敢在關生事動擾客商近年以來改委戶部
官員出理課鈔其間賢否不齊往往以增課為能
事以嚴刻為風烈籌算至骨不遺錙銖常法之外
又行巧立名色肆意誅求船隻往返過期者指為
罪狀輒加科罰商客資夲稍多者稱為殷富又行
勸借有夲課該銀十兩科罰勸借至二十兩者少
有不從輕則痛行笞責重則坐以他事連船拆毁
客商號哭水次見者興憐夫增課為國雖稱聚斂
猶是有名其科罰勸借者或倚稱修理公廨或倚
稱打造坐船率皆借名入已無可查盤况此等官
員既出部委各處廵撫官視為賓客巡按官待以
頡頏是以肆無忌憚莫敢誰何以致近年客商懼
怕征求多致賣船棄業此豈祖宗設關通商足國
裕民之初意哉伏願聖明俯察民隐特勅該部停
止新例遵復舊制仍勅鎮廵等官時常糾察各府
委官如法奉行務要公私兩便商民不虧庶幾人
心快悦怨聲消弭而天意可回矣
蕭彦商税議商税倣古關市之意以佐國用胡可
已也顧法愈詳税愈重視國初異矣他姑無論即
如河西務大小貨船船戶有船料矣商人又有船
銀進店有商税矣出店又有正税張家灣發買貨
物河西務有四外正條船矣到灣又有商税百里
之内轄者三官一貨之來榷者數税所利幾何而
可堪此夫船料舊也條船果舊乎出店進店可重
税乎而不落店家徑赴京賣者彼且未嘗進店也
一體徵收何名乎此萬歴八年該司郎中之議而
今因之者約所增三萬有竒而商困矣商困則物
騰貴而民困矣獨奈何不一蘇之為商民計也淮
安四税下及脚抽真同商賈議者以為權宜之術
不可已矣然不可漸減耶而日用米穀進出店二
税如河西布疋通州油簍類者又不可蘇耶至于
儀真之税既非祖制亦無重獲曩言官之疏詳矣
乃以該地方執稱軍餉之充為數幾何不可議罷
耶諸如此類難以枚舉此商税所當議也
司農梁材鈔關禁革題例疏查得嘉靖四年為應
詔陳言以禆聖政以回天變事該夲部置立空白
印信稽考文簿三扇發去該鈔關委官主事收掌
令其逐日填寫船料商税數目差滿之日將一扇
存留夲關備照一扇委官收執一扇差人解部查
考等因又為陳言時弊以禆國用事該雲南道監
察御史楊彛題該夲部議行各鈔關委官自文書
到日為始于附近府州縣内行委佐貳官一員與
同簡鈔人役查收錢鈔不必另刷號紙就將原立
稽考文簿一扇交付府州縣委官令將收過錢鈔
眼同各役登簿呈報主事查見在實數并將文簿
二扇即將親筆于前件項下照𣢾填註明白錢鈔
照常發府州縣收貯季冬解部類進差滿之日仍
將部簿籍三扇應存留備照解部俱照舊施行如
此而猶有不飭廉隅不惜名檢者是謂衣冠之盜
聽本部指實參行吏部不待考察即時罷黜以示
懲戒至于皂隸門子書算等項聽各該有司審編
照常額送役不許自行收取更換致生物議仍要
嚴加訪察如有積年充當及各作弊情由徑自拏
送各府州縣問罪發落抽分之時各商装載柴米
并自用物件不得一槩混抽等因嘉靖七年夲部
題奉聖旨是各鈔關收受商税船料雖稽考嚴密
而宿弊不能盡除差去官員亦多苛刻取盈往來
多怨今後務差老成廉靜的去嚴加關防覺察如
再有貪鄙不惜行檢的你部裏便參行吏部不待
考察就行黜罷欽此又為改收𣙜税以便商民以
濟國用事該廵按直隸監察御史魏有夲題該本
部議擬合無行令各該鈔關委官主事將經過軍
民船隻應納錢鈔自嘉靖八年十月初一日為始
照例每鈔一貫折銀五釐每錢七文折銀一分傾
瀉成錠轉發各該附近府州縣官庫收貯按季差
委經收人役依限解部轉送内府承運庫收貯等
因奉聖旨是准議行欽此
崇禎二年戶部議𣙜額疏南北𣙜關凡入有舊額
有新增查北新關原額四萬天啟元年加增二萬
天啟五年加增二萬共八萬兩滸墅關原額四萬
五千天啟二年加增二萬二千五百天啟五年加
增二萬共八萬七千五百兩九江關原額二萬五
千有竒天啟元年加增一萬二千五百有竒天啟
五年加增二萬共五萬七千五百餘兩而兩淮鈔
關原額二萬二千天啟元年加增七千六百兩有
竒天啟五年加增一萬五千共四萬五千六百兩
揚州關原額一萬三千天啟元年加增二千六百
兩天啟五年加增一萬共二萬五千六百兩臨清
關原額銀八萬三千八百兩河西務原額四萬六
千兩以上二關并無加增因解不足額臨清議減
二萬兩河西務議減一萬四千兩總期于必完者
耳崇文門原額六萬八千九百二十九兩今天啟
五年加增二萬共八萬九千九百二十九兩此舊
額與新增之數也查以前𣙜關司屬有加額起解
者有解不足額者今再申飭嚴加考核以完欠為
殿最少溢額為優紀又查天啟六年奉旨助工税
差照正額每兩加羡餘一錢後來各差所觧多寡
參差有名無實後因大工已竣題改助工為助餉
每兩加羡餘五分觧入太倉查正額已兩經議增
尚有完欠不等應于觧羡餘内仍量增五分為一
錢照正額通算合計八關每年共增銀五萬餘兩
務要全解毋託空言仍不許借口增税致剥商膏
以叢物議至差滿日亦同正額考核庶法平而商
不稱困羡報而數亦頓增矣
張居正曰余嘗讀鹽鐡論觀漢元封始元之間海
内困敝極矣當時在位者皆扼腕言𣙜利而文學
諸生乃風以力夲節儉其言似迂然昭帝行之卒
獲其效故古之理財者汰浮溢而不騖厚入節漏
費而不開利源不幸而至于匱乏猶當計度久遠
以植國本厚元元也賈生有言生之者甚少靡之
者甚多天下財力安得不詘今不務除其本而競
困賈豎以益之不亦難乎
洪武十三年六月諭戶部曰曩者奸臣聚斂深為
民害税及天下纖悉之物朕甚恥焉自今如軍民
嫁娶喪葬之物舟車絲布之類皆勿税爾戶部其
榜示天下使其周知
鹽法
天下鹽課惟兩淮為多浙次之長蘆次之福建無
廵差以行無遠地河南場無運官以出有專所廣
場兼之故廵運俱無總計天下設轉運司者六提
舉司者七歲辦舊額一百一十七萬六千五百二
十五引每引五百五十觔多五觔以下照例割沒
五觔之上照夾帶律問擬初制每引納銀八分粟
二斗五升商人納粟于邊受鹽于場無守支之苦
嚴禁食禄之家不得牟商利一切請乞悉絶之私
賣阻亂者處死竈丁給以滷地草場每引給工本
鈔二貫五百文復其雜役有餘鹽官自出鈔收之
下以資竈戶上以攬利柄故鹽法行自正統中有
常股存積之法常股七分以為常而存積三分以
待塞下之急倍賈開中越次支放又引價日增需
索日繁而鹽法大壞且易粟而為銀不之塞下而
之鹽司於是塞地盡荒邊儲俱匱而邊事亦大壞
造其議者戶部尚書葉淇允其請者内閣徐溥也
戶部尚書李汝華疏國家財賦所稱鹽法居半者
蓋歲計所入止四百萬半屬民賦其半則取給於
鹽筴兩淮歲解六十八萬有竒長蘆十八萬山東
八萬兩浙十五萬福建二萬廣東二萬雲南三萬
八千各有竒除河東十二萬及川陜鹽課雖不解
太倉併其銀數實共該鹽課銀二百四十餘萬兩
又各邊商所中鹽糧銀淮浙蘆東共該銀六十餘
萬兩總鹽課鹽糧二頃併舊額新添計之實有二
百餘萬之數每歲完不缺額庶合民賦牽補邊計
猶少二十餘萬乃今竟何如也蓋我朝鹽法自正
德迄今凡三壅而今為甚正德末年權閹占&KR0810;淮
鹽大壅至嘉靖初年為小鹽之法以疏之嘉靖末
年鄢懋卿增行引三十五萬淮鹽復大壅至隆慶
初年龐尚鵬倣小鹽之法以疏之迄今十餘年來
璫課横行淮鹽復益大壅謂亦宜倣小鹽之法師
其意以疏之臣兹不揣竊謂今日兩淮鹽法須以
急救二商為主以急復祖制為經以正行見引附
疏積引為題目以預關引目改行小鹽倣前人已
事為方略預關引目所以行新引也改行小鹽所
以疏積引也見行正引而帶疏積引如見徵正賦
而帶徵夙逋所以復祖制也祖制復而二商蘇矣
二商蘇而國計舉矣蓋新引之利人人所攘臂而
争趨焉者惟是舊引日積無法疏通則併新引之
利而捐之今有法于此令得新引之厚息而又併
沾舊引之微貲人其舍諸蓋舊引新引皆以一商
合併而行其虧本者少而其獲利者多故積壅漸
疏而新課無套撘之憂倉鈔盛行而邊引無不售
之歎也
鹽道袁世振綱法議今查淮南紅字簿中納過餘
銀之數凡三十一單該有二百六十餘萬引内除
消乏銀者納六十餘萬引其實數僅有二百萬稍
縮耳本道刳心極慮為衆商設為綱法遵照鹽院
紅字簿挨資順序刊定一冊分為十綱每綱扣定
納過餘銀者整二十萬引以聖德超千古皇風扇
九圍十字編為冊號每年以一綱行舊引九綱行
新引行舊引者止于收舊引夲息而不令有新引
拖累之苦行新引者止于速新引超掣而更不貽
舊引套撘之害兩不相涉各得其利如今丁巳年
為第一聖字綱應行舊引之年止令行夲綱二十
萬舊引不令行新引一張其新引派于淮南者凡
四十八萬六千五百九十六引却分派與九綱共
行之又加以掛掣附綱十餘萬引每正綱算派新
引五萬一千二百引附綱算派新引二萬五千六
百引是在向也以四十八萬有零新引而責行於
二十萬舊引之商今也以四十八萬有零新引而
散行于二百餘萬超掣之商其在僉點之中者既
不苦于力量之難支其在僉點之外者又不苦于
冷坐而難待至明年戊午年為第二德字綱應行
舊引之年亦止令行舊引不行新引却令第三超
字綱以至第一聖字九綱及附綱照窩數派行新
引巳未巳後俱照此行從此以往行至丙寅凡九
年而舊引盡净即掛掣之引是年亦盡却令漸加
新引以補淮北暫停新引之數此十字綱冊目今
刊定以後即留與衆商永永百年據為窩本每年
照冊上舊數派行新引其冊上無名者又誰得鑽
入而與之争騖哉此法至輕便至明白至公普至
饒益利無不收弊無不除不待行之數年而即今
鹽法已一旦豁然大通矣若行于數年之後不但
歲額無停可以漸為增加即運司庫中亦從此大
有餘積矣昔人論行鹽法惟劉晏知取予謂知所
以取民不怨知所以予民不乏也今兩淮數十年
來所以征商者稍急之而怨讟叢至稍緩之而匱
缺多虞取予之謂何
保舉縣丞沈時鹽法疏向之官鹽鹽賤輕而雜費
少今之官鹽有引價有餘銀有割沒復有遼餉挑
河募兵賑濟常例等項種種重費每一引共出夲
三兩八錢投之本商止得銀三兩若私鹽每引止
須鹽本五錢即有上下賄通之需不及輸官者十
分之四奸人遂以私行為得計且行之地方官鹽
價高而難售私鹽價賤而易施所以私鹽之利十
倍于官而官鹽之壅百不售十也是今日之鹽政
私鹽則公行之而官鹽反私匿之使二百餘萬引
鹽之利悉供姦人竊取而朝廷不得過而問焉在
計國者惟日增鹽課以為生不知名雖增姦民善
避之而旁走求多益寡是故帝王之生財與民不
同謂之大道大者略其小而忽其微務其寬大廣
博寬大一分則國日增益一分廣博一分則國日
擴充一分惠雖在下而利實總歸于上今欲將二
百餘萬引之私鹽立變而輸官課惟祈皇上特簡
重臣之最清廉才望者專責前往兩淮疏理將三
十鹽場舊制滷地草場一一清結竈丁而厚恤之
每年煎鹽務盡其物力之所出除正鹽七十餘萬
外其餘餘鹽即將夲額正賦銀兩照時値工本給
價官收而貯倉官賣每包額定五百觔為一引新
舊派足三萬引之數每一引除商人引價五錢外
止取鹽税九錢悉去餘設遼餉助工南北新窩等
費計一兩四錢外再加鹽本五錢在商人一引止
輸銀一兩九錢較前三兩八錢之數則減其半官
收餘鹽則竈丁不窮課額減半則商人不困竈丁
敢私匿一引而姦人敢私販一引犯出授與受即
立時處絞家産籍沒入官如此力行如塞决者水
無傍流扼喉者氣無傍出餘鹽盡入于官則私鹽
不禁而自止私販止則遍天下皆官鹽也食鹽功
績之名悉行除去在竈丁知官收之價不減于私
則何樂就私在姦人知私販之費不減于官則何
苦避官而䧟不測之罪哉臣計三百萬引之輕賤
可得銀四百二十萬兩除舊額一百四十九萬七
千餘兩頓增二百七十萬三千兩且姦商化為良
賈千萬家私販頑戶化為良民而行鹽地方南極
湖廣西抵河南東海數千里人民咸享賤鹽之利
兩淮若此合各運司行之可勝計哉收餘鹽減正
價之說按嘉靖十三年給事中管懷理先言之矣
其疏云欲通鹽法須先處餘鹽欲處餘鹽必多減
正價大抵正鹽賤則私販自息私販息則正鹽自
行此不易之定論也今雖不能法祖宗時八分二
斗之制宜斟酌開中每正鹽一引定價五錢或四
錢餘鹽一引定價二錢五分或二錢俱令在邊照
時上納粟米豆料草束每年差給事中或御史一
員赴邊趁時開中禁革一應買窩占中等弊正鹽
給與引目餘鹽給與小票正鹽下場支給餘鹽徑
自收買正鹽一引許中餘鹽三四引或五六引務
以盡收竈丁餘鹽為止若或未盡再添一二倍亦
無不可如此正鹽價輕既有以利乎商人餘鹽盡
收又有以利乎貧竈國課不集而自足私鹽不禁
而自止沈疏即此意也
崇禎十一年張慎言疏計天下之鹽法河東不同
于長蘆長蘆不同于兩淮兩淮不同于兩浙乃其
要領則可一言而盡曰恤商而已猶之足賦者在
盡地之利欲盡地之利者在得農之情而農得竭
其利欲得農之情而竭力在去其農之苦鹽法亦
然欲課之無虧者在得商之情而去其商之害故
策鹽者不必官别尋一整齊之法即以行鹽之法
仍曲詢于商若何而行若何而可以經久若何而
可使私販不禁而自止因其勢而利導之即有姦
商積弊但去其太甚使之樂而喜從事自下令于
流水之源矣猶記萬歴末年有袁世振者行綱法
行之半年新舊之引帶銷而課之解太倉者幾倍
于曩時其後法既效而世振誤用羣小敗人去而
法已更矣其所謂綱法者臣不知其詳然淮之父
老必有能悉之者其時世振為官另設于運使之
外今但重運使權而慎其選令御史提綱于上訪
世振之法而輕重布之不必再設多官足矣
茶法
榷茶之法始于唐而詳于宋宋在江南則宣歙江
池饒信洪撫筠袁十州廣德興國臨江建昌南康
五軍兩浙則蘇杭明越婺處溫台湖常衢睦十二
州荆湖則江陵府潭灃鼎鄂岳歸峽七州荆門軍
福建則建劍二州歲輸租折税送六𣙜貨務鬻之
置𣙜茶務江陵府于真海荆州漢陽無為軍凡六
務在淮南則蘄黃舒廬光壽六州官自為場置吏
總之曰山場十有三州軍采茶民隸焉曰園戶歲
課作茶輸租餘官為市之先受錢而後入茶曰夲
錢又民歲輸茶折税賦者曰折税茶民有茶者售
于官官給其食用曰食茶凡民茶折税外匿不送
官及私鬻販者沒入之計直輸罪園戶輙敗毁茶
樹者計所産論罪後乃稍寬商賈貿易入錢若金
帛京師𣙜務以射六務十三場給茶劵隨所射與
之至道末鬻茶至二百八十五萬餘貫後益稍增
至三百六十萬貫而以雍熙用兵令商人入芻塞
下即今中鹽之法而高其估遂以三百六十萬貫
僅易邊儲五十萬入中者非盡行商多土人既
不知茶利厚薄得劵則轉鬻之商若京師交引舖
商舖因得收蓄貿易以射利劵以積滯雖二三年
不足償邊以頓乏茶法日壞于是使入粟塞下者
度地里遠近即實糧量增直給劵徑至權貨立償
以緡錢而茶則罷夲錢使園戶與商自相交易而
官收其息如舒州羅源場茶斤鬻錢五十有六官
不復給夲但使商輸息錢三十有一而聽其所指
地行得給劵通行為左驗以防私售謂之貼射若
歲課不盡官市之如舊而以商驟失利尼之不行
至後始行輸茶之法而茶戶摘山者往受錢于官
乏困于輸錢之不時入則刑随商賈利薄販鬻者
少官似簡易而利大損商民亦交困矣蓋其法即
今鹽法之變竈戶與商自交易其弊必至此也此
後始以王韶言行秦鳳茶即明初設廵茶御史所
廵者止存此一路而利亦薄矣明初茶法商人詣
所在買茶已具數赴官輸錢千文給引照茶百觔
其畸零不及引者納錢六百文給繇帖繇帖照六
十觔量地定程以賣而犯私販與鹽法同罪諸批
驗所截角退引一准鹽法以行民間蓄茶不得過
一月之用茶戸私鬻者籍其園入官成化中批驗
所不詳茶商姓名貫址聽冐名給引為轉相販賣
故退引累催不繳為影射茶出山時不從公盤詰
批驗所又不如法批驗而夾帶者衆又法商人詣
批驗所買引而所在獨應天常州杭州三府于産
地分遠者數千里近不下數百里道苦遠多費而
姓名貫址易為欺于是用尚書王恕言聽茶商于
産茶府州納課已即姓名貫址買引照茶年終該
府縣各將賣過引由造冊并收過紙鈔解部仍具
數買領次年合用引由各批驗所遇茶商經過照
批驗將截角引仍付放行有夾帶送所在官司問
理年終具驗過客商盤獲私茶具申冊揭合于上
司繳部其法未為不偹今川陜番市者茶積年不
行至累數年而内地茶戶不知官茶私茶之說久
矣天下之言生財者亦罔聞知
春明夢餘錄卷三十五
