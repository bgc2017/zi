春明夢餘錄卷十五
吏部左侍郎孫承澤撰
山川壇
山川壇在正陽門南之右永樂十八年建繚以垣墻周
廻六里洪武三年建山川壇于天地壇之西正殿七壇
曰太歲曰風雲雷雨曰五嶽曰四鎮曰四海曰四瀆曰
鍾山之神兩廡從祀六壇左京畿山川夏冬季月將右
都城隍春秋季月將二十一年各設壇於大祀殿以孟
春從祀遂于山川壇惟仲秋一祭永樂建壇北京一如
其制進祀天夀山于鍾山下嘉靖十一年即山川壇為
天神地祗二壇以仲秋中旬致祭别建太歲壇專祀太
歲東廡為春秋月將西廡為夏冬月將各二壇前為拜
殿宰牲亭南為川井即山川壇舊井有龍蟄其中壇西
南有先農壇東旗纛廟壇南耤田在焉十年定太歲月
將祭期歲于孟春享廟歲暮祫祭之日遣官行禮隆慶
元年禮官議天神地祗既從祀南北郊仲秋不宜復有
神祗壇之祭罷之而太歲之祭如故
神祗壇
神祗壇方廣五丈高四尺五寸五分四出陛各九級壝
墻方二十四丈高五尺五寸厚二尺五寸櫺星門六正
南三東西北各一内設雲形青白石龕四于壇北各高
九尺二寸五分
地祗壇
地祗壇面闊十丈進深六丈高四尺四出陛各六級壝
墻方二十四丈高五尺五寸厚二尺四寸櫺星門亦如
神壇内設青白石龕山形三水形二於壇北各高八尺
二寸左從位山水形各一於壇東右從位山水形各一
於壇西各高七尺六寸
太歲壇
太歲壇在山川壇内中為太歲壇東西兩廡南為拜殿
殿之東南砌燎爐殿之西為神庫神厨宰牲亭亭南為
川井外四天門東門外為齋宫鑾駕庫外為東天門
洪武二年以太歲風雲雷雨及嶽鎮海瀆山川城
隍諸神止合祀於城南諸神享祀之所未有壇壝
等祀非隆敬神祗之道命禮官考古制以聞至是
禮官奏太歲者十二辰之神按說文歲字從步從
戊木星一歲行一次歴十二辰而一周天若步然
也自子至巳為陽自午至亥為隂所謂太歲十二
辰也隂陽家說又有十二月將十二時所直之神
若天乙天罡太乙功曹太冲之類雖不經見歴代
用之唐宋不載祀典元每有大興作祭太歲月將
日直時直於太史院若風雨師之祀則見於周官
秦漢隋唐亦皆有祭天寳中增雷師於雨師之次
因升風雨雷為中祀宋元因之又按嶽鎮海瀆之
祀虞舜以四仲月廵狩而祭四嶽東嶽曰泰山四
嶽之宗也故文曰岱宗南嶽曰衡山西嶽曰華山
北嶽曰恒山而未言五嶽王制曰天子祭天下名
山大川五嶽四瀆始有五嶽之稱盖以中嶽嵩山
並列又周官小宗伯兆四望於四郊鄭元以四望
為四嶽四瀆四瀆者江河淮濟也四鎮者東曰沂
山西曰吳山南曰會稽北曰醫巫閭詩又曰廵狩
而祀四嶽河海則又有四海之祭盖天子方望之
祀無所不通而嶽鎮海瀆在諸侯封内諸侯亦各
以其方祀之秦罷封建嶽瀆皆領於祠官及漢復
建諸侯則侯國各祀其封内山川天子無預焉武
帝時諸侯或分或廢五嶽皆在天子之邦宣帝時
嶽瀆始有使者持節代祠之禮由魏及隋嶽鎮海
瀆皆即其地立祠命有司致祭唐宋之制有命本
界刺史縣令之祀有因郊祀而望祭之祀又有遣
祭之祀元遣使祭嶽鎮海瀆分東西南北中為五
道其天下山川之祀虞書望於山川徧於羣神周
頌曰懷柔百神周禮小宗伯兆山川邱陵墳衍各
因其方王制凡山川之小者其祭秩視伯子男劉
向謂山川能生物出雲雨施潤澤品類以百數故
視伯子男其在諸侯封内者諸侯又自祭之如楚
祭雎漳晉祭惡池齊祭配林是也秦罷封建則皆
領於祠官焉由漢唐以及宋元嶽鎮海瀆之外又
有其餘山川之祀不獨嶽瀆也城隍之祀莫詳所
始先儒謂既有社矣不應復有城隍故唐李陽冰
縉雲城隍記謂祀典無之惟吳越有之然成都城
隍祠太和中李德裕所建張說有祭城隍文杜牧
有祭黃州城隍文則不獨吳越為然又蕪湖城隍
建於吳赤烏二年高齊慕容儼梁武陵王祀城隍
神皆書於史又不獨唐而已宋以來其祀徧天下
或賜廟額或頒封爵至或遷就附會各指一人以
為神之姓名如鎮江慶元寧國太平華亭蕪湖等
郡邑皆以為紀信龍且贑兖瑞吉建昌臨江南康
皆以為灌嬰是也張說祭荆州城隍文曰致和産
物助天育人張九齡祭洪州城隍方隅是保甿庶
是依則歴代崇祀之意有在也今國家開創之初
嘗以太歲風雲雷雨嶽鎮海瀆及天下山川京都
城隍及天下城隍皆祀於城南享祀之所既非專
祀又室而不壇非禮所宜考之唐制以立春後申
日祭雨雷於城東南以今觀之天地之生物動之
以風潤之以雨發之以雷隂陽之機本一氣使然
而各以時别祭甚失享祀本意至於海嶽之神其
氣亦流通暢達何有限隔今宜以太歲風雲雷雨
嶽鎮海瀆及天下山川城隍祗合為一壇春秋祀
之從之
何孟春云國初肇祀太歲禮官雜議因及隂陽家
說十二時所值之神太祖乃定祭太歲於山川壇
之正殿而以春夏秋冬四月將分祀兩廡或謂月
將非經見者按禮祭法埋少牢於泰昭祭時也相
近於坎壇祭寒暑也太歲實統四時而月將四時
之候寒暑行焉古人有時與寒暑之祭今祭太歲
月將則固時與寒暑之神也載諸祀典孰謂非經
見耶至洪武七年甲寅令仲春秋上旬擇日祭未
幾以諸神從祀南郊遂省春祭是年夏六月始正
嶽鎮海瀆及各城隍等稱號惟孔子之封爵不改
遂詔為制一五嶽之神稱東嶽泰山之神中嶽嵩
山之神西嶽華山之神北嶽恒山之神南嶽衡山
之神一五鎮稱東鎮沂山之神南鎮會稽山之神
中鎮霍山之神西鎮吳山之神北鎮醫無閭山之
神一四海稱東海之神南海之神西海之神北海
之神一四瀆稱東瀆大淮之神南瀆大江之神西
瀆大河之神北瀆大濟之神一各處府州縣城隍
稱某府城隍之神某州城隍之神某縣城隍之神
一歴代忠臣烈士並依當時初封名爵禄某之神
餘祠無功於民不應祀典者一切禁罷降詔云五
嶽五鎮四海四瀆之封起自唐世崇名美諡歴代
有加凟祀不經莫此為甚至于忠臣烈士雖可加
封號亦惟當時為宜今依古定制凡嶽鎮海瀆並
去前代所封名號山水以山水本名稱其神郡縣
城隍神號一體改正歴代忠臣烈士亦依當時初
封以為實號後世諡封美稱皆與革去其孔子明
先王之要道為天下師以濟後世非有功一方一
時者比所有封爵仍因其舊遂為令未幾復降儀
注凡府州縣新官到任必先宿齋城隍廟謁神與
誓在隂陽表裏以安下民而祠祀之文禮儀之詳
備載大眀集禮北嶽在今真定府定州曲陽縣漢
為常山郡上曲陽縣史記封禪書常山王有罪遷
天子封其弟于真定以續先王祀而以常山為郡
然後五嶽皆在天子之邦漢書郊祀志祠北嶽常
山於上曲陽後漢書章帝紀元和三年春二月戊
辰幸中山遣使者祠北嶽于上曲陽魏書和平元
年春正月如中山過恒嶽禮其神而返二年春二
月如中山遣使者祀恒嶽隋書大業四年秋八月
帝廵河北親祀恒岳唐書地理志定州曲陽縣元
和十五年更恒岳曰鎮嶽設有嶽祠張嘉貞傳為
定州刺史至州於恒嶽廟中立頌自為文書于石
其碑用白石為之素質黑文甚為竒麗先是岳祠
為遠近祈賽有錢數百萬嘉貞自以為頌文之功
納其數萬自漢及唐北岳之祭皆在曲陽一統志
乃謂恒山在渾源州南二十里山西志又謂宋時
因山後諸州陷于契丹乃即曲陽致祭此謬說也
邱文莊濬云歴代東海南海皆臨海而祭西海北
海則望祀在宋都汴梁無由至遼薊之域出國門
而北望祭之可也今建都于燕望南而祭北海豈
天子宅中以臨四海之義哉今京師東北乃古碣
石淪海之地于此立祠而祭于勢為順于理為宜
若夫中國之正西在于秦隴西南則蜀稍南則滇
也滇之極西百夷之外聞有大海宜于此處望祀
之今祭北海仍在懷慶祭西海仍在蒲州是邱之
說終眀之世未用也
都城隍之神歲以五月十一日為神之誕辰及萬
夀聖節各遣官致祭倪宗伯岳上疏云廟祀城隍
之神本非人鬼安得誕辰可謂妄謬每歲南郊大
祀壇八月山川壇俱有合祭之禮事體已重比於
天下府縣之祭不同所有前項祭告煩凟無據遂
罷之
先農壇
先農壇在山川壇内西南隅永樂中建按洪武元年御
史尋适請耕耤田享先農以勸天下上從之二年建壇
壇南為耤田北為神倉歲親祭先農以后稷配已而又
奉仁祖配八年令府尹祭不設配永樂建壇京師一如
其制建于太歲壇傍之西南為制一成石包甎砌方廣
四丈七尺高四尺五寸四出陛西為瘞位東為齋宫鑾
駕庫東北為神倉東南為具服殿殿前為觀耕臺用木
方五丈高五尺南東西三出陛臺南為耤田護壇地六
百畝供黍稷及薦新品物又地九十四畝有竒每年額
税四石七斗有竒太常寺會同禮部收貯神倉以備旱
潦又令壇官種一百九十畝壇戶二百六十六畝七分
上耕耤田親祭餘年順天府尹祭嘉靖中建圓廪方倉
以貯粢盛耕之日上具弁服詣壇躬祭如儀更翼善冠
黃袍各官吉服戶部尚書進耒耜順天府官進鞭上秉
耒耜三推三返部臣受耒耜府臣受鞭府官捧青箱隨
以種子播而覆之上御觀耕臺坐觀三公五推九卿九
推府官率庶人終畝
漢耕于鉅定于弄田于定陶于下邳無定所唐戒
近郊履千畝行九推宋耕數十步或十有二畦無
定數至眀而其制始備
天子耕用亥日盖亥之地直上天倉星又以建辰
月祭靈星以求豐穰靈星是天田星在于辰故農
字以辰
明宗伯蒋德璟耤田考
按耤字周禮作籍禮記作籍詩載芟小序亦作籍
說文作耤大明會典亦作耤周禮天官甸師掌帥
其屬耕耨王籍以時入之以共齍盛註籍之言借
也月令孟春天子以元日祈榖于上帝乃擇元辰
天子親載耒耜帥三公九卿諸侯大夫躬耕帝籍
天子三推三公五推卿諸侯九推註元辰郊後吉
辰也帝籍者為天神借民力所治之田也籍田共
上帝粢盛故云為天神借民力也箋云籍之言借
也借民力治之正義云天子千畝諸侯百畝王一
耕之而使庶人芸芓終之是借民也王者役人自
是常事而謂之借者言此田耕耨皆當王親為之
但以聽政治民有所不暇故借人之力以為已功
漢書孝文籍田應劭曰籍田千畝典籍之田臣瓚
曰親耕親桑率天下先本不得以假借為稱然凡
言典籍者謂作事設法書而記之或復追述前言
號為典法此籍田在於公地歲歲耕墾何故以籍
為名若以事載典籍即名籍田則天下之事無非
籍矣何獨於此偏得籍名瓚親耕之文即云不得
假借豈籍田千畝天子親耕之乎周禮疏云籍田
之榖衆神皆用獨言帝籍者舉尊言之自天子三
推以下示有恭敬鬼神之法又示帥先天下故暫
時耕終之者庶人也說文曰耤帝耤千畝也古者
使民如借故謂之耤從耒昔聲通作籍韋昭曰借
民力治之以奉宗廟且以勸率天下使務農也盧
植曰藉耕也左傳鄅人藉稻故知藉為耕瓚曰藉
謂蹈藉也師古曰瓚說是今會典作耤盖本之說
文
考先農
詩載芟春籍田而祈社稷也正義曰周公成王太
平之時王者親耕籍田以勸農業又祈求社稷使
獲年豐歲稔故序本其多獲所繇經則主說年豐
不及籍社所以經序有異也月令孟春天子躬耕
帝籍仲春擇元日命民人社大司馬仲春蒐田獻
禽以祭社然則天子祈社亦以仲春與耕藉異月
而連言之者俱在春時故以春總之祭法云王為
羣姓立社曰泰社王自為立社曰王社亦曰帝社
此二社皆應以春祈之但此為百姓祈祭文當主
於泰社其稷與社共祭亦當謂泰社泰稷焉鄭元
謂王社在籍田之中按大眀集禮云周官籥章凡
國祈年于田祖吹豳雅擊土鼓以樂田畯鄭氏曰
田祖始耕田者謂神農也漢立官社文帝令官祠
先農晉武詔復二社北齊及隋又改曰先農唐神
龍中禮官祝欽眀議以禮典無先農之文先農與
社本是一神妄為改作請改先農壇為帝社壇以
應禮經王社之義至開元定禮又採齊隋之議復
曰先農宋陳祥道曰先儒謂王社建於籍田然國
語王藉則司空除壇農正陳籍禮而歴代所祭先
農而已不聞祭社也詩曰春籍田而祈社非謂社
稷建于籍田也今按祝欽明云先農即社陳祥道
云社自社先農自先農籍田所祭乃先農非社也
其說不同其為重農報本之義一也
考祭與耕同日
享先農之禮與躬耕同日禮無眀文惟周語云農
正陳籍禮而韋昭注謂陳籍禮者祭其神為農祈
也至漢以籍田之日祀先農而其禮始著漢舊儀
春耕籍田官祠先農百官皆從置籍田令丞東漢
籍田儀正月始耕常以乙日祠先農於田所先農
已享耕於其地自晉魏至唐宋其禮不廢政和間
罷享先農為中祀命有司行事止行親耕之禮南
渡後復親祠元不親行僅命有司攝事而已眀高
皇帝親祠躬耕始復古禮後改中祀止遣應天府
官致祭不設配祭畢親耕惟登極初行耕耤禮則
親祭云
考不用亥
月令孟春擇元辰說者曰元辰祈榖郊後吉辰也
十二支謂之辰郊天是陽故用辛日耕耤是隂故
用亥辰知用亥者正月亥為天倉以其耕事故用
天倉也周語立春之日農祥晨正至二月初吉王
祼鬯而行籍禮漢文用亥日耕籍祠先農明帝耕
以二月章帝耕以正月乙日晉武帝以正月丁亥
宋文帝以正月上辛後吉亥齊武帝時王儉謂親
耕用立春後亥日經無明文何佟之云少牢饋食
禮禘太廟用丁亥鄭元以不必丁亥今若不得丁
則用己亥辛亥苟有亥焉可也梁天監中議書云
以殷仲春籍田理在建卯於是改用二月唐用孟
春吉亥宋用正月上辛後亥日政和中議禮局言
孟春親耕下太史局擇日不必專用吉亥元用孟
春吉亥國朝以仲春擇吉日行事
考壇制
虢文公云籍田之制司空除于籍漢文帝立壇於
田所其制如社之壇宋於宫之震地八里外整治
千畝中開阡陌立先農壇於中阡西陌南梁移籍
田于建康北岸築兆域如南北郊齊作祠壇於陌
南阡西廣輪三十尺四陛三壝四門又為大營於
外唐高宗改籍田壇為先農壇神龍初復改先農
壇為帝社壇於壇西立帝稷壇禮同太社惟不備
方色有異焉壇高五尺方五丈四出陛其色青宋
先農壇九尺四十步飾以青二壝元壇制同社壇
縦廣十步高五尺四出陛其色青每方開櫺星門
國朝壇在耤田之北高五尺闊五丈四出陛
考耕所
唐貞觀中議籍田所在給事中孔穎達曰禮天子
籍於南郊諸侯於東郊晉武時於東南今於城東
不合古禮太宗曰禮緣人情何常之有虞書之平
秩東作已在東矣又乘青輅載黛耜者所以順於
春氣故知合在東方也於是遂定宋初耕於東郊
神宗元豐中議以天子為籍於南郊諸侯為籍於
東郊是為不易之典而歴世帝王循用東郊之制
乃依古禮度地於京城東南御耕位在先農壇壝
門東南
考榖種
周官内宰上春詔王后帥六宫之人生穜稑之種
而獻之王先種後熟曰穜後種先熟曰稑必使后
宮藏種者以其有繁育之祥也必生而獻之者示
能育之使不傷敗且佐王耕事供祭祀也此項後
惟宋文帝時行之
考勞酒
周制耕籍畢反執爵於太寝三公九卿諸侯大夫
皆御命曰勞酒勞酒謂既耕而宴以勞羣臣也大
寝路寝御侍也周語虢文公曰耕畢膳夫陳享膳
宰監之膳夫贊王王歆太牢班賞之庶人終食此
禮唐宋皆行於還宫之次日或擇日賜宴明制耕
畢皇帝置酒于大次從耕大臣執事百官以及耆
老村社皆蒙賜焉弘治元年二月上親耕耤田禮
畢宴羣臣時教坊司以雜劇承應或出狎語左都
御史馬文升厲聲曰新天子當知稼穡艱難豈宜
以此凟亂宸聽即去之
考大蜡
大蜡與耤田相為始終而本朝唯於此闕焉因請
當東作方興之始既舉耤田之禮以祀先農于春
而以帥先農民興其務本之心則百榖告成之後
載舉大蜡之禮以報先嗇於冬而以勞來農民報
其勤動之苦惜未行
崇禎壬午上親耕耤田紀今上御極之七年歲在
甲戌二月二十有七日親致祭於先農之神行躬
耕耤田禮至十五年壬午二月十九日上復親祭
先農行耕耤禮澤為戶科左給事中同科員張希
夏沈&KR1015;培左懋第沈迅戴明說導駕躬逢大典略
紀其槩壬午二月十九日巳未卯刻上駕至先農
壇六科同禮部堂上官導駕至具服殿易皮弁服
絳紗祭服至壇壇上結黃幄奉先農下設上拜位
上拜揖甚恭禮畢仍導駕至具服殿易翼善冠黃
袍太常寺奏請詣耕耤位六科同禮部導駕至位
戶部尚書傅淑訓跪進耒耜順天府尹張宸極跪
進鞭六科錦衣衛太常卿導引上左手秉耒右手
執鞭三推步行犁土中盡壠而止耕時教坊司引
紅旗兩旁唱禾詞老人牽牛二人扶犁二人耕畢
戶部尚書跪受耒耜置犁亭府尹跪受鞭置鞭亭
府尹捧青箱播種耆老以御牛隨而覆之上御觀
耕臺於是大學士周延儒賀逢聖張四知謝陞陳
演吏部尚書李日宣六人耕東定國公徐允禎恭
順侯吳惟英清平伯吳遵周戶部尚書傅淑訓兵
部尚書陳新甲工部尚書劉遵憲六人耕西順天
府廳官各執箱播種太常卿奏耕畢駕至齋宫各
官一拜三叩頭分班侍立順天府官率兩縣官耆
老人等五拜三叩頭農夫蓑衣挑農具三十人隨
後俯伏禮畢即隨府縣官至耕所終畝各官行慶
賀禮上傳旨賜酒飯文官三品以上武官二品以
上坐丹陛上餘在臺下是日科臣沈迅因教坊承
應歌詞俚俗宜改正上疏即下部本月二十四日
上令閣臣傳禮部王錫衮蒋德璟到閣諭以後耕
耤宜歌豳風無逸之詩其教坊所扮黃童白叟鼓
腹謳歌為佯醉狀委為俚俗斥令改正天地之舞
不宜扮天神褻凟及禾詞宜頌不忘規須令詞臣
另行撰擬戶科左給事中臣某紀
旗纛廟
旗纛廟建于太歲殿之東永樂建規制如南京神曰旗
頭大將曰六纛大神曰五方旗神曰主宰戰船之神曰
金鼓角銃砲之神曰弓弩飛鎗飛石之神曰陣前陣後
神祗五猖等衆皆南向
旗謂牙旗黃帝出軍訣曰牙旗者將軍之精一軍
之形候凡始竪牙必祭以剛日祭牙之日吉氣來
應大勝之徵纛謂旄頭也太白隂經曰大將軍中
營建之天子六軍故用六纛以旄牛尾為之在左
騑馬首秦置頭騎以先驅漢武帝置靈旗為兵禱
則太史奉以指所伐國孫權作黃龍火牙旗後齊
天子親征建牙旗唐宋及元皆有旗纛之祭
旗纛藏内府仲秋遣旗手衛官祭于廟霜降祭于
教場歲暮祭于承天門外後罷霜降之祭又朔望
有神旗之祭則京營提督官專祭火雷之神于教
場國有大征討皇帝武弁服禡祭祭軍牙之神六
纛之神建牙旗六纛於神位後祭之日皇帝省牲
視滌牛一羊一豕一禮三獻奏樂皇帝飲福受胙
望燎刺五雄雞血於酒碗酬神焉
春明夢餘錄卷十五
