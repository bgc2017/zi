春眀夢餘錄卷六十三
吏部左侍郎孫承澤撰
錦衣衞
錦衣衞在通政司南本儀鑾司初設拱衞司領校尉隸
都督府洪武二年定為親軍都尉府統中左右前後五
衞軍士而儀鑾司隸焉十五年罷府及司置錦衣衞統
軍與諸衛同所屬有南北鎮撫司十四所隸又有將軍
力士校尉人䓁其職掌直駕侍衞廵察捕緝䓁事恩功
寄禄無常員恒以都指揮都督統之永樂定都後照例
開設雖職事仍舊而任遇漸加視諸衞獨重焉
錦衣衞與在京諸衞即唐人十六衞之遺制凡諸
衞親軍皆以番直宿衞執戈戟嚴廵警監門禁而
錦衣所掌者乃鹵簿儀仗之事旗手所司者乃旗
纛金鼔之物諸衞皆統軍卒而錦衣獨領校尉力
士即周之虎賁旅賁也諸軍皆世卒而府軍獨簽
幼軍即漢之六郡良家子也諸衞正倅一惟其世
獨錦衣之任則不必世而以能盖御座則夾陛而
立御輦則扶轅以行出警而入蹕承旨而傳宣皆
在所司而詔獄所寄則又重矣又按錦衣衛本國
初儀鑾司後定為親軍都督府而司隸焉十五年
罷府及司置錦衣親軍指揮使司鎮撫司理衞中
刑名如列衞而兼簡軍匠所謂南鎮撫司也北鎮
撫司本添設專理詔獄成化十四年始給印分司
得直達上下法司覆提領衞事者恒以都指揮都
督或恩功或寄禄掌侍衞之事凡將軍力士校尉
分番護駕直宿巡察凡大朝常駕出入督設鹵簿
儀仗凡皇城四門日夜番直廵察之凡盗賊奸宄
街塗溝渠密緝而時省之凡奉旨鞫獄錄囚事與
三司從事凡比試監焉
錦衣典親軍其後寄以詗察之柄體勢日重然本
非尊官也故雖紀綱門達逯杲之寵寄横肆然綱
達不過都指揮僉事杲僅指揮同知而已袁彬自
都指揮出僉都府方晉横玉正德初指揮高得材
緣從父鳳柄司禮傳陞右都督終以非例於五府
帶俸錢寧繼踵此官雖貴盛之極而意猶歉之請
以都指揮理事下兵部議曲為諛觧遂成不疑沿
流至於朱陸極矣今考太保兼少傅者一人陸炳
太保兼太子太傅一人朱希孝太子太傅一人劉
守有左都督一人錢寧右都督一人陳寅都督同
知一人余廕已上皆掌衞督行事官校者也右都
督一人錢安都督同知三人袁天章孫鈺楊俊卿
已上同掌衞督捕者也其他恩廕管事左右都督
如麥祥高恕黃浦之類不可勝紀矣
天順成化及弘治初年錦衣指揮門達袁斌朱驥
䓁提督緝捕每至十年或十一二年方一類奏下
兵部定議陞者不過五七人多止十人賞或以布
絹鈔錠無功者撻而斥之已而有挐獲妖言陞襲
一輩之例於是人競貪功肆行羅織
嘉靖初命兵科給事夏言御史鄭本公兵部主事
汪文盛查覈冒濫武職言䓁上言太祖開天唘運
一時翊□元臣封公者只六人封侯伯者二十八
人文皇帝靖難封拜亦不過十餘人慎重名器如
此其錦衣一衞額設指揮使一同知二僉事三鎮
撫一所千百戶各有定員自正統後貴妃尚主公
侯中貴子弟多寄禄衞中逓進用事至正德間奄
宦擅權貴倖子弟以奏帶冒銜錦衣者尤多大抵
奏帶之數太濫紀騐之次失實武選之法盡壊往
往安居長安寄名邊徼今查應革者二千一百九
十九員名歲省度支十萬計本兵彭澤覆奏從之
然裁革未幾濫授如故至隆慶四年復汰冒濫官
旗一千一百十五人然邊功之冒報内侍之傳奉
勲戚之陳乞相襲以為故事至以寄廕錦衣加銜
五府者尤比比此眀政之一蠧也
隆慶中刑科給事中舒化疏朝廷設立厰衞原以
捕盗防奸細非以察百官也駕馭百官乃天子之
權而奏劾諸司責在臺諫朝廷自有公論今以暗
訪之權歸諸厰衞萬一人非正直事出冤誣是非
顛倒殃及善良陛下何由知之且朝廷既憑厰衞
厰衞必委之番役此軰貪殘何所不至人心憂危
衆目睚眦非盛世所宜有也上命付司知之
崇禎四年五月給事中許國榮論厰衞疏臣以厰
衛緝事舊制所載為臣奸大逆偶一行之至變而
為事件則失立法本意而近於告密告密非盛世
風也臣請先言其理而徐及其事皇上或以為事
件設而天下無遁情臣竊謂天下從此政多隠情
皇上或以秘訪所致得於獨聞不知若輩正借此
為招搖之榜樣納賄之便門其受皇上重託而冀
其不欺者止掌厰掌衛之臣耳勢不得不轉寄耳
目於夥長旗番此輩復展轉旁寄豈盡忠肝義膽
見利不搖者乎其初亦效小忠小信採幾實事以
取信皇上因而密窺意旨巧示靈騐以震讋通國
遂畏之如虎况止有厰衞緝事之人而無緝事厰
衞之人彼能顛倒人之是非而人不敢操其是非
何憚而不恣其所欲為或準賄之有無以繪人之
妍媸或因賄之多寡以装事之輕重皇上之威靈
隂為所竊而不覺此臣泛言流弊必至之理也然
今日肆毒無忌者不盡在真厰衞而在假充厰衞
之人盖以厰衞二字為破膽之霹靂而奸棍惡少
遂假為嚇詐装頭敢就所聞錯陳其概如紬商劉
文斗行貨到亰奸棍趙瞎子䓁口稱厰衞捏指漏
稅密擒于崇文門東小橋廟内因搜其底賬載有
舖戶羅紹所李思懷䓁十餘家并行拿拷共詐銀
二千餘兩矣長子縣教官推陞縣令忽有數棍擁
入其寓内口稱厰衞指為營幹得来詐銀五百兩
矣菜市口魚行酒舘遵禁罷肆忽有奸棍劉科䓁
口稱厰衞排其戶指有宿醖魚腥各詐錢數十貫
矣山西觧官買辦黑鉛照數交足衆棍窺有餘剰
在潞紬舖内口稱厰衞指尅官物捉拿王舖䓁四
家各詐銀千餘兩矣蘇州顧監生挟數百金為加
納資衆棍窺其愚穉可啖口稱厰衞拿人罄刦其
資一鬨散矣醫士楊四置買紗絹衆棍疑有積蓄
口稱厰衞因告行提鎻禁碾兒衚衕席捲其槖而
後釋放矣此猶肆詐於城市者也風聞薊門孔道
假偵邊庭往来如織如玉田馬戶項福䓁先經有
四棍假稱厰衞索騎於前未幾而踵至索騎者復
有多人一日之内兩被驛騷窮詰之始知贗鼎則
其假詐邊方未經敗露者不知幾何人矣凡此特
千百中之一二也至於散在各衙門者藉口密探
故露蹤跡紀言紀事筆底可操禍福書吏畏其播
弄風波不得不醵金隂餌之遂相沿為例而莫可
問矣總之真厰衞之壊事厰衞之臣得而懲之唯
疑真疑假觸處設阱被害者吞聲飲恨而舉朝又
畏言發禍随姑俟其自敗臣拚死為皇上陳其大
略伏乞勅下該衙門益加嚴毖此後敢有假冒務
置諸法即有萬不容已之役亦湏慎擇而使存緝
事之舊制去事件之苛條俾小民安於里商賈安
於市於皇上平眀未必無小補矣
洪武二十年正月焚錦衣衞刑具先是天下官民
有犯者俱命屬法司其有重罪逮至亰者或令收
繫錦衣衞審實情詞用事者因以非法凌虐上聞
之怒命焚之
崇禎十一年六月諭提督東司房吳孟眀今年火
星逆度兩次為災猛烈慘酷深可驚悼夫刑罰所
以誅不仁緝訪惟欲得真事苟或悮加善良飾虚
為實大犯命官之戒必干天地之和近来人情作
奸者固多仇詐者亦不少今後凡有首報事件旗
番止許拘人或爾親審叮嚀刑官虚公查質真者
據實參處誣者即時開釋仍將首報之人反坐示
戒不許徑自拿人私行拷打彼卑官小卒以衙門
為活計惟知嗜利鮮有良心是以有錢者賣放無
錢者方来呈禀所以真者已不勝其狼狽若誣者
即使放去亦人傷財盡矣甚至張冠李戴增少為
多或久禁暗處或苦打屈服砌成可惡情状令人
一見輒怒此時全憑爾心腹大臣以清嚴作標虚
公為準固不可避怨縦奸决不可疎忽偏聽若事
果偶誤縱獄成本上仍應撿舉改正若别衙門偶
有平反亦虚心聽之舊例事多平反原問衙門無
罪不必堅持初入之言偏執已見到底護短遂非
輕視人命非惟有負任使抑且自損隂功然亦不
許因此推諉滋曠溺職戒之戒之特諭
按錦衣衞堂上官每駕出則戎装帶繡春刀扈從
繡春刀極小然非上賜則不敢佩也其校尉皆衣
濟遜其名仍元舊也元史云國師法王至假法駕
半仗以為前導詔省府臺院官以及百司庶府兼
服銀鼠濟遜此元人禮服後乃為下役之服緝事
番役在唐稱為不良人有不良帥主之即漢之大
誰何也立名甚竒
春眀夢餘錄卷六十三
