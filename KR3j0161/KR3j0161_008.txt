春明夢餘錄卷八
吏部左侍郎孫承澤撰
殿門
奉天門(卽皇極門)常朝之制每日晨興上便服御門文東武
西侍鳴鞭畢鴻臚寺卿唱入班百官行叩頭禮分班侍
立翰林學士侍御座左錦衣衞官夾陛西立六科給事
中分侍左右御史分班面向北立鴻臚官屬立其後先
一日謝恩見辭者於鴻臚寺報名至日先進午門外候
百官叩頭畢鴻臚寺卿對御前宣奏姓名員數於午門
外行五拜三叩頭禮畢五府六部以次奏所司合行事
次通政司引入於御前面奏請旨該司官出班承旨大
理以下有事則奏無則已次禮部引差使考滿官員次
六科各奏旨意題本守衞揭帖賞賜鈔錠次鴻臚宣奏
藩府邊境所遣使臣上命以酒飯賞賜旣而兩京堂上
新陞者及在外三司來朝赴任者面叩頭畢鴻臚卿唱
奏事畢羣臣俱側身向上立鳴鞭畢上乘輦往御武英
殿或文華殿閱章疏日率如此至午復出朝晚亦如之
此每日常朝之制也每月朔望上具皮弁服御正殿百
官公服叩頭畢分班侍立鴻臚寺卿宣奏謝恩見辭員
數畢上出御奉天門視朝如常儀
御門常朝答旨
一官員遣祭復命
一官員陞遷面恩
一官員到京面見
一凡各衙門奏事無請旨字樣者已上俱不旨答
一太常寺奏祭祀京營官請神旗祭旗手衞請旗
纛之神祭幷六月初六日請旗纛晒晾吏兵二
部奏頒給文武官誥勅尚寶司請寶捧寶幷請
用寶及奏關金牌已上俱聖旨是
一官員面辭内有該領勅者叩頭畢聖旨與他勅
捧勅官承旨捧勅下授之有該賜酒飯者受勅
叩頭畢聖旨與他酒飯喫又有該賜銀兩表裏
者謝酒飯叩頭畢聖旨與他賞賜
一通政司奏事先一日進面帖内係吏部者聖旨
吏部知道戶禮兵刑工等部俱如之該都察院
者聖旨都察院知道其云本司奏者聖旨該衙
門知道
一吏科進旨意題本兵科進守衞官軍揭帖聖旨
接來司禮監官承旨接上
一御史及序班紏奏失儀官員内過大者聖旨錦
衣衞拿了過小者聖旨饒他
一夜間或從門縫逓出鑰匙一把或城上擲下食
物及衣服等項以試坐更將軍其將軍接得鑰
匙當卽逓進明日兵科引奏不用旨答若食物
衣服等項收執引奏聖旨賞了他
一吏部引奏知印聖旨著東西邊跪的五箇做
一都察院奏差御史接管巡按聖旨著東西邊跪
的去
一年終各衙門類奏差錯聖旨你每說的是且都
饒這遭在外的還行文與他每知道
一每月初一日順天府官領耆老等聽宣諭内閣
先期擬諭詞上進司禮監官錄一帖隨侍俟彼
奏畢皇上以諭詞面諭之或命司禮監官以所
錄帖與之
常朝御史紏儀(載風憲事宜)
戶部署員外主事某人將笏落地事屬失儀合當
拿問請旨
錦衣衞百戶復命不行平身事屬失儀不謹合當
拿問請旨
刑部主事某打斷復命例不叩頭却行俯伏事屬
差錯合當拿問請旨
禮科引奏官吏人等數内官一員跌倒在地事屬
失儀合當拿問請旨
進守衞揭帖官員跌倒在地事屬失儀合當拿問
請旨
兵科給事中某引奏遲誤及刑部主事某奏事重
複俱合通行拿問請旨
金吾左衞具奏俸糧官員數内一員跌倒在地事
屬失儀合當拿問請旨
南京工部辦事官某奏事不出及跌倒在地事屬
不謹合當拿問請旨
浙江布政司公差參政某朝見不行平身事屬不
謹合當拿問請旨
行人司行人某復命不行稱臣事屬不謹合當拿
問請旨
陜西行都司指揮等官某等奏事行禮差錯俱合
拿問請旨
鴻臚寺序班引班差錯合當拿問請旨
刑科給事中某引奏官吏人等七起說作八起事
屬差錯合當拿問請旨
刑部署郎中某幞頭落地事屬失儀合當拿問請
旨
兵科給事中某奏事遲慢及吏科給事中某失落
題本在地俱合拿問請旨
都指揮某欽賜酒飯不行叩頭事屬失儀合當拿
問請旨
河南按察司僉事某朝見行禮卑身太遲合當拿
問請旨
鴻臚寺堂上官引彛人拖扯不起中間必有别情
合著通使問别奏定奪請旨
鴻臚寺鳴贊某不候某繳勅先贊叩頭事屬差錯
合當拿問請旨
西垣筆記
當朝御門其御座謂之金臺旣陞座錦衣力士張
五傘蓋四團扇自東西陛升立座後左右而内使
一執蓋升立座上一執武備雜二扇立座後正中
武備之制一柄三刃而圈以鐵線裹以黃羅袱如
扇狀用則線圈自落三刃出焉防不虞也
朝儀常朝第三通鼓起先開二門官軍旗校將軍
先進擺列待鐘響朝官依次而進朝象以鼻相搭
侍立午門外
永樂初閣臣遇常朝立金臺東錦衣衞在西後因
病用宫人隨侍遂移下御道東西對立値天雨各
衙門俱上金臺奏事五府立西簷柱外六卿叙立
東簷柱内閣臣退立於後景泰二年秋戶部尚書
兼學士陳循上請始復舊制
朱字傳帖者奉天門朝罷駕興司禮巨璫持下丹
陛呼該衙門官與之次日早朝該衙門官具奏本
御前奏云傳奉事理補奏本鴻臚寺官接逓司禮
小璫進覽墨字傳帖則出自左順門付該衙門奏
行不復面繳若事未穏便須執奏者固不問朱墨
也
翰林管誥勅官例當捧勅俟上御門視朝陞座内
閣門官以勅授管誥勅官卽隨輔臣登御階循廊
從弘政門至金臺東輔臣立御幄旁咫尺誥勅官
立輔臣稍後尺許俟領勅官過卽轉北向上拱立
俟領勅官自陳某官奉差某處領勅有旨曰與他
勅去卽向北鞠躬授勅一躬而退其制始於嘉靖
七年
萬歴三年題准常朝該日記注起居史官四員列
於東班各科給事中之上稍前以便觀聽
常朝舊制每日御門决事萬歷初以方在諒隂聖
齡冲幼閣臣議酌三六九日視朝及二年五月禮
部請復舊制閣中擬二票上請仍定三六九日遂
沿爲例
萬歷五年定朝覲官面見儀兩京府尹行太僕寺
苑馬寺卿布按二司俱於十二月十六日朝見外
班行禮畢由右掖門至御前鴻臚寺官以次引見
其鹽運使及府州縣有司官吏浙江江西十七日
山東山西十八日河南陜西十九日湖廣南直隸
二十日福建四川二十一日廣東廣西二十二日
雲南貴州二十三日北直隸二十四日各朝見外
班行禮畢仍至御前鴻臚寺引見其中廉能官面
加奬諭賞賚此深得建國親侯之意蓋從江陵之
請也
崇禎十五年七月初九日値常朝臨期傳免閣臣
具揭進諫至二十七日䧏手勅褒嘉皇帝勅諭輔
臣周延儒陳演蔣德璟黃景昉吳甡朕以涼德纂
服昕夕靡敢荒寧幾務殷煩愆忘是懼賴卿等盡
心匡導卽事贊襄視國猶家圖難於易調和銷弭
未易枚舉卽如本月初九日偶因微恙暫免早朝
方愧宵衣卽勤補牘卿等忠純體國念篤愛君上
攷典謨惓惓於君要臣詳之義深惟易傳懇懇於
晝勤夜静之宜意比韋絃言同藥石朕心忻悅是
用褒嘉惟海宇當多事之時而拮据賴克艱之佐
臣勞而君乃逸内治則外自寧卿等其益納誨無
方匡朕不逮虔終如始共保天休欽哉故諭
崇禎壬午閏十一月初七日上諭二祖舊制日常
朝見羣臣裁决政事朕今率循成憲除門朝照例
應免日期傳免外餘每日視朝畢勲戚文武諸司
等官有欲奏事者赴弘政門報名候召内外官員
敢有壅蔽阻當者定以奸欺論斬
按御門非古制也古制天子居總章明堂惟閏月
則居門故閏字從王從門也
春明夢餘錄卷八
