春眀夢餘錄卷三十
吏部左侍郎孫承澤撰
五軍都督府
五軍都督府在闕之西皆東向初置統軍大元帥府後
改樞密院又改為大都督府秩正一品設左右都督都
督同知都督僉事等官洪武十三年始分中左右前後
五軍都督府各府都督初間以公侯伯為之參贊軍國
大事後率以公侯伯署府事同知僉事則參贊軍事永
樂元年建行都督府於北京後仍分五府稱行在某都
督府十八年定都北京除行在字在應天者稱南京某
府洪熙元年復稱行在宣德三年革行都督府正統六
年復建五府其職分領都司衞所凡武職襲替及誥勅
旗役併鎗手水陸步騎操練俸糧屯種器械舟車賞賜
聲息軍情清勾替補邊腹畫圖貼說薪炭荆葦之事分
移所司綜理之
大都督府因樞密院而改建之者也樞密院之職
實古太尉大司馬諸將軍而其名則循唐宦官之
舊五季託肺腑其權寄宰相上宋顓兵政稍與宰
相次而號兩府然皆縉紳大夫為之至元而用其
國人與漢人之以武功顯者第往往參互一二縉
紳以贊其謨畫至眀興而截然武弁藪矣高帝之
下集慶置中書省即置行樞密院而自領之功臣
宿將得序遷為同知僉院同僉判官其品秩皆仍
元舊至四年辛丑之三月始改置大都督府拜皇
姪文正為大都督節制中外諸軍尋增置左右都
督同知副使僉事官以中書參議李善長兼司馬
宋思顔為參軍經歴都事皆極一時之選而同知
僉院之在軍行者尚仍其故不改吳元年甲辰正
月即王位定大都督從一品左右都督正二品同
知從二品副使正三品僉事從三品尋大都督坐
罪廢罷不設以左右都督為長官十月進階俱正
一品同知從一品副使從二品僉事從三品三年
革副使陞僉事正二品凡天下將士兵馬大數蔭
授遷除與征討進止機宜皆屬之十三年分大都
督為五軍都督府見若以為品秩如其故者而兵
部隂移之其權漸分矣至永樂而盡歸之兵部所
謂五軍都督者不過守空名與虛數而已其左右
都督以下至同知皆以加邊將之有功者其僉事
以待序遷者而掌印僉書之類必以屬公侯伯間
有屬老將之實為都督者不能什一也
封拜考
封建古制也而莫詳於周周之天子僅稱王而其
下為公侯伯子男不能子男者為附庸其命則自
九而至五其别則有同姓有異姓而其封則以功
德不以親疎秦始并天下創尊為皇帝廢封建公
族無尺寸土而猶存侯爵為三等以待有功者列
侯則如武城通武之類倫侯則如建成信武之類
皆有邑名而不稱國下者則關中侯有封食而無
邑名然皆金印紫綬而列侯倫侯至位丞相上丞
相之尊重者莫如李斯九卿之見幸有大功者莫
如蒙恬兄弟而皆不得沾其慎貴可略推已漢高
豁逹裂天下以王諸子弟及大功臣而其次則因
秦之舊為徹侯亦有關内侯凡二等第功臣之為
王雅非其意至白馬之誓而獨侯國存武帝狹海
宇窮兵黷武不愛通侯之印以待有功者即功雖
尠細或見錄天下之壤地不能侯而國用則益侈
於是苛為之禁以伺其過即尠細亦見削而高帝
身與共創業之臣所餘無幾封拜日下而侯國不
日益漢地不小損自武帝而後封拜之與削亦漸
寡而終東西二京其制亦相仿彿中間雖有呂氏
之擅王與新莾之盗為公未幾輙罷自魏氏之末
司馬擅制始復為五等曰郡縣公侯伯曰縣子曰
縣男皆得稱開國金印紫綬而關内侯有不開國
者顧反居子男下晉氏以至齊梁陳皆因之若北
魏之與北齊皆崇設王爵以待勲舊而其更有功
者則别封郡公侯或一人而擔三四爵然同姓異
姓皆不得為國王而郡縣公侯益卑矣後周宇文
泰辭安定王遂以安定公終其身而其子簒魏進
封功臣晉趙等大國然皆稱公而不王隋氏因之
至唐而始定以子弟為親王正一品其稍疎而有
功者為郡王功臣之有功者為國公皆從一品郡
公以至侯伯子男則逓降焉如趙無忌梁元齡之
類皆得世襲而他以恩賜者或世與否自安禄山
之為東平王遂毁周例而踰之然中興以後王公
之格益輕至有佩櫜鞬捧酒炙而趨走於節度之
庭者而封亦不復世矣宋興復唐初之制以宗室
之懿叙封王爵而其疎者與文武大臣自國公而
下至子男往往以郊恩逓進徒以媺其名而已戸
不得言禄爵不得言世然猶斤斤守其靳焉自蔡
京之公兩國而公制紊矣童貫之為王而王制踰
矣南渡以後所謂王者遂冐於宰執如檜如侂胄
如彌遠矣元承遼金之後王爵尤易即將相非勲
德可以一嚬笑而得之獨漢人至國公而止明高
帝下建業草創未遑吳元年始拜功臣李善長徐
逹常遇春為國公而其他功臣之死勤事封疆者
有國郡公侯伯子男之贈然往往一循元舊洪武
三年始大啟封建皇帝之子為親王親王之從庶
子為郡王而功臣則公侯伯三等有世襲有流爵
罷子男不置公侯位正一品上伯位正二品上朝
服進賢冠加籠巾貂蟬世襲者領鐡劵流爵則否
當是時封伯者僅二人忠勤之禄僅當侯三之一
誠意至不能當六之一而其輕可知矣十年以後
封東莞徽先禄遂與侯等至永樂初而始定居侯
之下正一品之上其階勲皆與侯等而伯亦重矣
凡公侯伯之任入則掌參五府總六軍出則領將
軍印為大帥督留都筦鑰轄治朝綱獨不得預九
卿事
宋制軍旅屬於樞密院與中書省並謂之兩府眀
以兵部掌兵政而統軍旅專征伐則歸之五軍都
督府兵部有出兵之令而無統兵之權五軍有統
兵之權而無出兵之令至將屬於五府而兵又總
於京營合之則呼吸相通分之則犬牙相制
五軍都督府總天下之戎政國體具存其所關者
甚大眀初勲臣俱充參遊後止充兩廣湖廣漕運
三總兵又次苐革而惟戎政五府屬焉五府僉書
猶有以都督充者至掌印則必勲臣嘉靖八年令
五府掌印官都督有才望者一體推用終不能行
都督有三等曰左右都督曰都督同知曰都督僉
書是為世官副都督則流官也
都督都指揮等官雖定於洪武初然其稱謂與後
亦有不同如稱都督府僉書曰某府僉都督都指
揮使司僉書曰某都指揮司左封印右封印皆見
於張紞雲南機務抄黃嘉靖間會議疏列五府銜
僉書與帶俸者槩稱管府事即錦衣衞堂上皆稱
管衞事亦此例也
初制總兵無專官有事命將事已即歸後因邊境
多事遂留鎮守然或地方小警調兵勦殺非奉上
命者即有功亦不稱捷具疏聞而已
眀初在外兵馬盡是屯軍指揮千百戸管領而盡
屬都司提調其制各都司掌印僉書等官缺本處
有相應官聽各鎮廵官保舉兵部擬議具奏夲處
無官兵部查訪中外相應官員兼用極重其選
衞所之制洪武中設錦衣等上十二衞以衛宫禁
留守等四十八衞以衞京城上十二衞為親軍指
揮使司番直宿衞不隸於都督府永樂中設五府
各衞於北京改前北平三衞為金吾左右衞為羽
林前衞改北平都司為燕山左右衞為大興左衞
為濟陽通州衞是為上十衞與騰驤左右衞武驤
左右衞四衞亦得名親軍其武功中左右衞以匠
役隸工部其諸陵設衞不隸督府亦不稱親軍凡
親軍衞得直逹兵部其餘衞分流官世官土官襲
替優給優飬所衞都司上之府引奏送兵部五府
以中左右前後為序南以總兵坐中府北以總兵
坐後府凡舍人承襲皆以五府試驗必年至二十
以上方許比試初試不中者食半俸再試不中者
降充軍蓋國初將材皆儲於此故其嚴如此每衞
設指揮使一人指揮同知二人指揮僉事二人又
設中前後左右千戸所分領軍士其所領軍士逃
亡者計數論罰如百戸逃一人减半俸逃十人全
不給至三十人降總旗至四十人降小旗至五十
人發充軍其千戸逃軍十倍於百戸指揮逃軍五
倍於千戸者並减俸及逓降如百戸例蓋國初之
兵皆籍於此故其嚴如此
洪武初諭五軍府曰養兵而不病於農者莫若屯
田今海宇寧謐邊境無虞若使兵但坐食於農農
必受其弊非長治久安之術其令天下衞所督兵
屯糧庶幾兵農合一國用以紓又諭曰天下衞所
分民屯種者咸獲稼穡之利其令在屯軍士樹桑
棗百株柿栗胡桃之類随地所宜植之亦足以備
歲歉之不給又諭今年屯種須於五月報禾苖長
養何如七月報結實何如十月報所收籽粒若干
一歲三報彼時留心屯政如此故大寧都督僉事
商暠奏見在糧粟大寧三十一萬石松亭關五十
八萬石會州二十五萬石他鎮所報亦相若至宣
德時所積之粟尤多立法之善古所未有也
屯田原額宣府屯軍八千六百七名屯地四千三
百三頃五十畝各色籽粒二十五萬四千三百四
十四石三斗一升大同屯軍一萬六千七百名屯
地一萬五千八百三十頃各色籽粒五十一萬三
千九百四石五斗五升山西屯軍九千四百九十
名屯地六千一百一十二頃一十畝各色籽粒二
十五萬七千七百四十六石五斗五升遼東屯軍
四萬五千四百五名屯地二萬五千三百七十八
頃二十八畝額糧七十一萬六千一百七十石其
後减徵四十五萬四千石固原延綏二鎮屯軍舍
人二萬六千七百三十八名屯地二萬六千一百
一十八頃二十一畝各色籽粒三十六萬五千一
百四十石五斗四升六合寧夏屯軍一萬一千一
名屯地五千五百二十七頃九十二畝五分各色
籽粒三十二萬二千七百二十二石一斗七升九
合四勺甘肅屯軍二萬三千八十三名屯地一萬
一千六百九十一頃五十畝各色籽粒六十萬三
千一百八十八石四斗二升五合薊州屯軍五千
八百七十五名屯地二千八百二十八頃五十一
畝細糧六萬八千五百六十七石五斗九升其制
每軍一名受田五十畝歲徵米二十四石以十二
石飬贍其人十二石入倉給官俸並城操之兵倉
中所積率足供數年之用
天下屯牛二十五萬五千六百六十四隻宣德以
後各處衞分牛隻數目俱由五軍都督府照會工
部立案備照倒死者著令買補孳生者查勘眀白
年終依例造册奏送該府轉行工部知會工部設
屯田司以司其事
附記
洪武二十二年兵部五軍府奉旨衞所官員不肻
教兒子弓馬如今但有學唱的割了舌頭下棋打
䨇陸的斷了手蹴圓的卸了脚做買賣的發邊遠
充軍已而府軍左衞千戸虞讓男虞端吹簫唱曲
將上唇連鼻尖割了龍江衞指揮伏願與小旗姚
宴保蹴圓卸了右脚當時禁制極嚴故一時將帥
皆出其中而無世胄紈絝之氣後法禁弛而應襲
舍人驕惰成性寔稱乏才宣德五年正統八年成
化八年始令天下保舉有謀勇者用之天順八年
開武舉成化四年弘治十七等年各有參定條例
然所取甚少初止取二名七年至十五名三十餘
名及嘉靖後非武舉不得陞調於是世胄擁為虛
器而功臣之澤斬矣
凡要害之地設官統兵鎮戍總鎮一方者曰鎮守
獨守一路者曰分守獨守一城一堡者曰守備有
與主將同處一城者曰協守又有備倭提督提調
等官其官稱掛印專制者曰總兵曰副總兵曰參
將曰遊擊將軍俱於公侯伯都督指揮等官内推
舉後不然矣明初立君子舍人二衞選文臣子姪
居君子衞武臣子姪居舍人衞晝則侍從夜則直
宿更番此即勲衞之始後不用文臣子姪
春眀夢餘錄卷三十
