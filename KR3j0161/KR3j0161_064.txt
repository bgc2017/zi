春明夢餘錄卷六十四
吏部左侍郎孫承澤撰
名蹟一
燕城故蹟見於元人果囉羅納延文集者一曰黃金臺
大悲閣隗臺坊内二曰憫忠閣唐太宗憫征遼士卒而
建三曰夀安殿四曰聖安寺寺有金世宗金章宗二朝
像五曰大悲閣閣榜虞世南書六曰鐡牛廟七曰雲仙
臺金之望月臺八曰長春宫神仙邱處機之居九曰竹
林寺金熙宗駙馬宫也寺僧云一塔無影十曰龍頭觀
龍頭懸一牙籖刻曰建龍元年十一曰粧臺李妃所築
今在昭眀觀後妃嘗與章宗露坐上曰二人土上坐妃
應聲曰一月日邊明十二曰雙塔安禄山史思明所建
在憫忠寺前十三曰西華潭金之太液池十四曰白馬
廟十五曰萬夀寺寺有許道寧畫屏十六曰玉虚宫
下馬飛放泊即南海子也在城南二十里内有按鷹臺
土阜如山岡有海子大小凡三其水四時不竭汪洋若
海永樂十二年增廣其地周圍凡一萬八千六百六十
丈
黃金臺在城東南一十六里又一曰小金臺在府東南
一十五里梁任昉述異記燕王為郭隗築臺今在幽州
燕王故城中土人呼為賢士臺亦謂招賢臺又王隠晉
書段匹磾討石勒屯故燕太子丹黃金臺蓋昭王創臺
於前子丹踵之於後今人知昭王而不知子丹
唐人有題黃金臺詩云燕昭北築黃金臺四方豪
傑乘風来秦家燒書殺儒客肘腋之間千里隔去
年八月幽州道昭王墓前哭秋草今年五月咸陽
關秦家城外悲河山河上關頭車馬路殘日青烟
五陵樹此詩最佳見元人玉堂嘉話
展臺在京西南與碣石宫俱燕昭王展賢之地
華陽臺在京西南涿州境舊傳燕丹與樊將軍置酒華
陽館出美人竒馬即此處東南有督沆陂則燕丹使荆
軻賫地圖以獻秦者其地沃美故秦皇使人求之舊有
亭遺址高丈餘周七十步土人掘其處上多古瓦礫金
錢云
風俗通曰沆漭也言乎滛滛漭漭無涯際也劉向
别錄云督沆燕膏腴地也南有池廣三頃其形如
月名曰月池形勝志云右碣石左督沆流水經其
前後有林麓陂池之利
紅心堤在寳坻東南濱海秦始皇築又有城名秦城在
縣南十里亦始皇築唐李益有詩惆悵秦城送獨歸薊
門烟樹遠依依秋空莫射南来鴈縦遣乘春更北飛
雀臺在固安縣南地名韓寨乃秦李牧將臺
樓桑在涿州東南為漢昭烈故里有桑高十丈亭亭如
樓昭烈為兒時與宗兒戲桑下指謂帝王羽葆也桑側
有昭烈古廟唐乾寧中建又其東北數里張桓侯之故
居在焉漢盧侍中植故宅在涿州東十五里盧家濼
按盧氏為燕中巨族代有令聞侍中植史稱其剛
毅有大節師馬融通古今官至尚書時董卓凌虐
朝廷議欲廢立植獨抗議不同卓將誅之議郎彭
伯曰盧尚書海内大儒人之望也今先害之天下
震怖卓乃止免植官遂隠於上谷其子毓以學行
見稱仕魏以黃門侍郎左遷典農校尉遷安平廣
平太守所在有惠化入為侍中擢吏部尚書選舉
務先性行而後才藝後封容城侯卒諡成毓之子
欽亦為吏部尚書所著詩賦論難數十篇傳世盧
諶欽之侄孫也晉司空從事中郎撰祭統註莊子
盧辯周太學博士注大戴禮辯後周舉秀才為太
學博士其兄景裕為當時碩儒謂辨曰昔侍中注
小戴今汝注大戴庶纂前修矣累遷太子少保凡
朝廷憲章乘輿法服金石律吕晷刻渾儀辯皆創
制之悉合軌度盧照隣高宗時與王勃楊烱駱賓
王以文章齊名有文集元盧摯為翰林學士負詩
文名所著有疎齋集其文章宗旨一篇人所𫝊誦
附錄於此大凡作詩湏用三百篇與離騷言不關
於世教義不存於比興詩亦徒作夫詩發乎情止
乎禮義關雎樂而不滛哀而不傷斯得性情之正
古人於此觀風焉賦者古詩之流也前極宏侈之
規後歸簡約之制故班固二都之賦冠絶千古厥
後十數作者倣而效之蓋詩人之賦必麗以則也
古今文章大家數甚不多見六經不可尚矣戰國
之文反覆善辯孟軻之條暢莊周之竒偉屈原之
清深為大家西漢之文渾厚典雅賈誼之俊健司
馬之雄放為大家三國之文孔明之二表建安諸
子之數書而已西晉之文淵明歸去来辭李令伯
陳情表王逸少蘭亭叙而已唐之文韓之雅健柳
之刻削為大家夫孰不知然古文亦有數漢文司
馬相如揚雄名教罪人其文古唐韓文公外元次
山近古樊宗師作為苦澁非古宋文章家尤多老
歐之雅粹老蘇之蒼勁長蘇之神俊而古作甚不
多見蓋清廟明堂謂之古朱門大厦謂之華屋可
謂之古不可太羹元酒謂之古八珍謂之美味可
謂之古不可知此者可與言古文之妙矣夫古文
以辨而不華質而不俚為高無排句無陳言無贅
詞夫記者所以記日月之遠近工費之多寡主佐
之姓名敘事如書史法尚書顧命是也叙事之後
略作議論以結之然不可多蓋記者以備不忘也
夫敘者次序其語前之說勿施於後後之說勿施
於前其語次第不可顛倒故次序其語曰敘尚書
敘毛詩敘古今作序大格樣書叙首言畫卦書契
之始次言皇墳帝典三代之書及夫子定書之由
又次言秦亡漢興求書之事詩序首言六義之始
次言變風變雅之作又次言二南王化之自碑文
惟韓公最高每碑行文言道人人殊面目首尾决
不再行蹈襲神道碑碣揭於外行文稍可加詳埋
文壙記最宜謹嚴銘字從金一字不汎用善為文
者宜如古詩雅頌之作行實之作當取其人平生
忠孝大節其餘小善寸長書法宜略為人立傳之
法亦然跋取古詩狼跋其胡之義犯前則跋其胡
跋語不可多多則冗尾語宜峻峭以其不可復加
之意說則出自己意横說竪說其文詳贍抑揚無
所不可如韓公師說是也真公編次古文自西漢
而下他並不錄迄唐惟尊韓公四記柳公遊西山
六記而已古文之難亶其然乎
酈亭在涿州南二十里為酈道元故居道元水經注云
酈亭溝水上承督沆溝歴紫淵東余六世祖樂浪府君
自涿之先賢鄉爰宅其隂西帶巨川東歷茲水其水東
南流名之為酈亭溝道元蓋世居於此也道元襲父範
永寧侯爵執法清刻治尚威猛歴有能稱好學博覽古
圖書所注水經四十卷本志十三卷行世
張華宅在固安縣東北八里猶有一八角井乃其故宅
村中今多張姓是其後人固安戶冊有曰張華里者萬
歷中知縣胡其俊審編次重其姓諱更唱曰賢今則編
張賢里張墓在盧溝東南廻城故基
張侍中所著博物志昔人謂多得之瑯嬛洞中附
載其事茂先嘗為建安從事游於洞宫還一人於
途問華曰君讀書幾何華曰華之未讀者二十年
内書蓋有之也若二十年外則華固已盡讀之矣
其人論議超然華頗内服相與歡甚因共至一處
大石中忽然有門引華入數步則别是天地宫室
嵳峩引入一室中陳書滿架其人曰此歷代史也
又至一室則曰萬國志也每室各有竒書惟一室
屋宇頗高封識甚嚴有二犬守之華問故答曰此
皆玉京紫微金真七瑛丹書紫字諸秘籍指二犬
曰此龍也華歷觀諸室書皆漢以前事多所未聞
者如三墳九邱檮杌春秋亦皆在焉華心樂之欲
賃住數十日其人笑曰君癡矣此豈可賃地耶即
命小童送出華問地名曰琅嬛福地也華甫出門
忽然自閉華回視之但見雜草藤蘿繞石而生石
上苔蘚亦合初無縫隙撫石徘徊久之望石下拜
而去又按博物志四百卷武帝嫌其冗命刪為十
卷即於御前賜青鐡硯麟角筆側理紙萬番茂先
學識為當代所推其所著博物志王者視之若河
圖大訓意必有三代之制作聖賢之謨訓非止於
竒聞異見也今之所行薈撮淺說必非華舊蓋晉
室東遷五車遭阨秘書所藏盡為烏有華志寧獨
存耶隋史載在經籍志者當時已指為贋書其在
於今又惡知其果同隋氏本否也
晉室梁趙之亂首執張華華曰式乾之議諫事具
存可覆按也收者曰諫而不從何不去位華無以
對已而收及石崇崇曰奴輩利吾家財爾收者曰
知財為禍何不早散之崇不能答於是並被害
聚燕臺在采育東南二十里有埠高丈廣三四十尺曰
聚燕臺歲秋社燕辭巢日京畿城村燕必各將其成雛
數千百聚此臺呢喃竟二日然後分翔而去
采育乃古安次縣采魏里也明初為上林苑改名
蕃育署而人仍呼采育合新舊而名之也去都城
七十里其地水木清華最稱勝境
釣魚臺在阜成門外南十里花園村有泉自地湧出金
人王鬱隠居於此築臺垂釣元人丁氏建玉淵亭馬文
友又築飲山婆娑諸亭後為李戚畹别業
披雲樓在京城南舊有題額是金章宗手書上有遠樹
影雖風雨晦明皆見
崇文閣元人建於國學今彛倫堂是其故址
吴澂碑文曰國朝以神武定天下我世祖皇帝以
武之不可偏尚也廣延四方耆碩之彦與共謀議
遂能禆贊皇猷修舉百度文治駸駸興焉中統間
命儒臣教胄子至元間備監學官成宗皇帝光紹
祖烈相臣哈喇哈遜欽承上意作孔子廟於京師
御史臺言胄子之教寄寓官舍隘陋非宜奏請孔
廟之西營建國子監學以御史府所貯公帑充其
費逮至仁宗皇帝文治日隆僉謂監學櫝藏經書
宜得重屋以庋有旨復令臺臣辦集其事乃以監
學之北構架書閣閣四阿簷三重度以工師之引
其崇四常有一尺南北之深六疉有竒東西之廣
倍差其深延祐四年夏經始六年冬績成材木瓦
甓諸物之直工役飲食之費一皆出御史府䧺偉
壯麗燦然增監學之輝名其閣曰崇文英宗皇帝
誦行典禮賁飾太平文治極盛矣臺臣請勒石崇
文閣下用紀告成之歲月制命詞臣撰文臣澂次
當執筆今上皇帝丕纉聖緒動遵世祖成憲於崇
儒重道惓惓也泰定元年春誕降俞旨國子監立
碑如臺臣所奏臣澂謹錄所撰之文以進臣聞若
古有訓戡定禍亂曰武經緯天地曰文武之與文
各適所用然戡定禍亂用於一時而已經緯天地
則亘古今不可無也何也日月星辰天之文也山
川草木地之文也人與天地相為經緯則亦與天
地相為長久而可一日無也哉我世祖怱怱用武
日不暇給而汲汲崇文惟恐或後此其高識深慮
度越百王宏規遠範垂示萬世以為聖子神孫程
夫豈常人所能測知蓋創業之初非武無以弭亂
守成之後非文無以致治武猶毒藥之治病病除
即止文猶五榖之養生無時可棄也有文治之君
必有文治之臣文治之臣苟非教習之有其素彼
亦惘然孰知文之所以為文者故建學以興文教
暢文風涵育其人將與人主共治也斯文也小而
修身齊家大而治國平天下言動之儀倫紀之敘
事物理義之則禮樂刑政之具凡燦然相接煥然
可述皆文也古聖賢用世之文載在方冊不考古
人之所以用世不知今日之所以為世用者也然
則聖朝之崇文豈虚為是名也哉閣之所庋古聖
賢之文也立之師使之以是而教設弟子員使之
以是而學教之而成學之而能則遊居監學者濟
濟然彬彬然人人閑於言動之儀察於倫紀之敘
博通乎事物理義之則詳䆒乎禮樂刑政之具他
日輔翊吾君躋一世文治於堯舜三代之盛由此
其選也夫如是其可謂不負聖天子崇文之明命
休德已若夫不能潜心方冊真有得於古聖賢之
所謂文而涉獵乎淺末炫燿乎葩華曾以是為文
乎上之所以為世用者蓋不在是臣澂再拜稽首
而獻頌曰皇元肇興於赫厥聲天戈所指如雷如
霆聖賢繼承六合混一威命遠加丕冒出日神謀
英略敷遺後人征誅以義持守以仁既成武功大
闡文治遵道隆儒勸學講藝京師首善教胄設官
孔廟巍巍四方来觀執法之臣職務糾慝爰矢嘉
謨稱我文德於廟之西黌舍翬飛於黌之北傑閣
雲齊其閣伊何有經有史廣采旁羅有集有子昔
在中古郁郁乎文式克至今用宏兹賁詵詵多士
被服聖術鳳翥鸞翔虎炳豹蔚維身之章維國之
光匡扶盛化上躋虞唐民物阜蕃禮樂明備允顯
崇文昌運萬世
望京館在城東北五十里孫侯村遼建為南北使臣宿
息餞飲之所宋王曾上契丹事曰出燕京北門至望京
館即此
金章宗西山八院為遊宴之所其香水院在京山口石
碑尚存稍東為清水院今改為大覺寺玉泉山有芙蓉
殿基存鹿園在東便門外通惠河邊
瓊花島在禁城西北太液池之陽當蒙古初起時臣服
于金其境内有一山石皆玲瓏勢甚秀峭金人望氣者
謂此山有王氣謀欲厭勝之使人言欲得此山以鎮壓
我土蒙古許之金人乃大發卒鑿掘輦運至幽州城北
積累成山因開挑海子栽植花木營搆宫殿以為遊幸
之所元人逐金遷汴建都於燕至元四年興築宫城山
適在禁中遂賜名萬歲山山上有廣寒殿七間仁智殿
則在山半為屋三間山前白玉石橋長二百尺直儀天
殿後殿在太液池中圓坻上十一楹正對萬歲山山之
東為靈囿竒獸珍禽在焉車駕幸上都先宴百官於此
及明成祖建宫闕益加修治以其在西北又名艮嶽宣
廟有艮嶽記先朝盛時海宇恬熙每遇休沐輒賜大臣
遊覽
宣德御製廣寒殿記北京之萬歲山在宫城西北
隅周廻數里而崇倍之皆竒石積疉以成巍巍乎
矗矗乎巉峭峻削盤廻起伏或陡絶如壑或嵌巖
如屋左右二道宛轉而上步躡屢息乃造其巔而
飛樓複閣廣亭危榭東西拱向頫仰輝映不可殫
紀最高者為廣寒殿崇棟飛檐金鋪玉砌重丹疉
翠五彩煥焉軼雲霞納日月高明闓爽而北枕居
庸東挹滄海西挟太行嵩岱並立乎前大河横帶
於中俯視江淮一目無際寰中之勝概天下之偉
觀莫加於此矣永樂中朕嘗侍皇祖太宗文皇帝
萬幾之暇燕遊於此從容之頃天顔悦懌指顧山
川而諭朕曰此古軒轅所都而後来趙宋之疆境
也宋弗良於行金取而都之金又弗良元取而都
之元之後裔不存殷鑒加弗良焉天鑒我太祖高
皇帝聖德命之弔伐用誕安天下天下既定高皇
帝念前故都也簡於諸子以命我奠兹一方我惟
夙夜敬勵不敢怠寧以仰副高皇帝付託之重又
顧兹山而諭朕曰此宋之艮嶽也宋之不振以是
金不戒而徙於兹元又不戒而加侈焉睹其處思
其人夏書所為儆峻宇彫牆者也逮吾始来就國
汰其侈存其概而時遊焉則未嘗不有儆於中昔
唐九成宫太宗亦因隋之舊去其泰侈而不改作
時資燕游以存監省汝將来有國家天下之任政
務餘閒或一登此則近而思吾之言遠而不忘聖
賢之明訓國家生民無窮之福矣朕拜稽受命無
時或㤀書不云乎皇祖有訓詩不云乎儀刑文王
朕嗣位以来凡事天愛民一體皇祖之心敬而行
之洞洞屬屬罔間夙夜比登兹山顧視殿宇歲久
而陁遂命工修葺永念皇祖儼如在上敬以所授
大訓筆而勒諸樂石既以自省亦以昭示我子孫
於億萬年宣德八年四月丁亥記
瓊花島據舊志謂金人取於蒙古境内者宣廟謂
即宋之艮嶽金人徙之於此其石靈秀異常當以
宣廟之記為確
楊士竒遊西苑序宣德八年四月二十六日上以
在廷文武之臣日勤職事不遑暇逸特勅公侯伯
師傅六卿文學侍從遊西苑以息勞暢倦於是成
國公臣勇豐城伯臣賢新建伯臣玉少師臣義少
傅臣士竒臣榮尚書臣璡臣濙臣中侍郎臣驥少
詹事臣英臣直侍讀學士臣時敏臣習禮拜命以
行時少保臣淮来自退休承命偕行凡十有五人
又勅中官導自西安門入聽乘輿馬及太液池而
步太監臣誠奉宣聖旨命徧歴周覽從容勿亟於
是誠導之循太液之東而南行觀新作圓殿返而
觀改作之清暑殿臣誠為勇等言二殿皆皇上奉
侍皇太后宴遊之所也臣勇等仰瞻殿庭周廡規
制高明繕作精密凡所以供奉之具潔清鮮好靡
不悉備俯而思惟皇上之聖孝皇太后之盛福皆
古今鮮有遂拜稽首歡呼萬歲乃降而登萬歲山
至廣寒殿而仁智介福延和三殿及瀛洲方壺玉
虹金露之亭咸得徧造是日天宇澄明纖塵不作
引而四望山川之壯麗草木之芳華飛走潜躍各
隨其性萬象畢陳胷次豁然心曠神怡百慮皆淨
信天造之佳境而人生之甚適也已而中官傳奉
上命賜黃封之酒御厨之珍咸醉而歸又拜命方
爵數行時久未雨忽雲隂東来微雨沾席倉庚如
簧和鳴不已衆益以喜相與引滿勸酬盡醉而出
韓雍賜遊西苑記天順三年夏四月六日賜公卿
大臣以次遊西苑是日早朝退召見文華殿賜宴
殿之西廡而出遂由西華門而西可百步許入西
苑門即太液池之東南岸也池廣數百頃維時時
雨初霽旭日始昇池之上烟霏蒼莽蒲荻叢茂水
禽飛鳴遊戲於其間隔岸林樹隂森蒼翠可愛心
目為之開明廼折北循岸而行可二三里至椒園
園内行殿在叢樹中殿之北有釣魚臺南有金魚
池水清澈可鑑一茶而出又北行可三四里至圓殿
觀燈之所也殿臺臨池環以雲城中官旋開門以
入歴階而登殿之基與睥睨平古松數株高參天
衆皆仰視時則晴雲翳空炎光不流暖風徐来花
香襲人衆皆倚睥睨而窺其西以舟作浮橋横亘
池面北則萬歲山在焉又茶而出北渡石橋以登
兹山山在池之中磊石為之高數千仞廣可容萬
人山之麓以石為門為垣門之内稍高有小殿環
殿竒峯怪石萬狀悉有名卉嘉木爭妍競秀琴臺
棋局石牀翠屏之類分布森列峯有最竒者名翠
雲上刻御製詩琴臺上横郭公磚擊之皆鏗鏗有
聲遂沿西陂北上有虎洞吕公洞仙人菴又上有
延和有瀛洲有金露皆殿名瀛洲之西湯池之後
有萬丈井其深不可測由金露折而東上絶頂則
廣寒殿也高廣明靚四壁雕彩雲累萬結砌而成
觀畢復出徘徊周覽則都城萬雉烟火萬家市㕓
官府僧寺浮圖之高傑者舉集目前近而太液晴
波天光雲影上下流動遠而西山居庸疊翠西北
帶以白雲東而山海南而中原皆一望無際誠天
下之竒觀也久之東下至玉虹又下而南至方壺至
介福皆與延和諸殿相對峙而方壺瀛洲則左右
廣寒而竒特者也路逕縈紆臺閣岩洞之屬不能
具覽又下至山之東麓過石橋復折北循岸數百
步至九間殿門外繫五六小舟稍北有船房苫龍
船其中又北行數里至北閘上横小亭釣竿數十
線餌具備垂之清流嘉魚紛集又茶而起沿池之
北岸而西西盡復折而南有蓄水禽之所二相去
數里皆編竹如窗下通活水啟扉以觀鳥皆翔鳴
又南至浮橋西圓殿對岸也有公所太監延入坐
供以湯餅復出而南數里至小教場觀勇士習御
馬又西南至小山子名賽蓬莱入其門有殿殿前
一大池中通石橋東西二小閣立水中橋南有娑
羅樹人所罕見殿之後復有三殿其階益上益高
至絶頂則與萬歲山坤艮相望絶頂下至第三殿
之前蓄水作機瞰其下有水簾洞洞之中作金龍
决其水下而觀之連珠掩洞形稱其名龍口中亦
噴水水皆從前殿基下隂渠之内過而至於其殿
之前鑿石為曲渠復作龍頭於其西水至出龍口
旋繞而東可以流觴者衆坐玩久之太監劉摘新
杏分㗖諸人人各摘竒花插於鬢又一茶乃循故
道出東南行數里至小石橋橋上有亭過而上崇
坡為南臺臺之中有行殿殿之南門外臨流作小
軒衆皆坐息軒中少頃太監遣人邀入殿之東廡
赴所賜宴敘坐以位器什貴重品味豐潔太監諭
旨歡飲中官庖臣循環獻酬酒既芳冽杯復連引
既久衆酣醉遂趨出太監亦皆出至橋亭追余與
姚侍郎等數人還坐亭中復諭勸且曰諸君宜知
此因復酌數巨觥予輩遂大醉折北出西苑門從
吏扶掖以歸已晡時矣
李賢賜遊西苑記天順己夘首夏月吉日上命中
貴人引賢與吏部尚書王翺數人遊西苑明年亦
如之又明年亦如之初入苑門即臨太液池蒲葦
盈水際如劔戟叢立芰荷翠潔清目可愛循池東
岸北行榆柳杏桃草色鋪岸如茵花香襲人行百
步許至椒園松檜蒼翠果樹分羅中有圓殿金碧
掩映四面豁敞曰崇智南有小池金魚作陣遊戲
其中西有小亭臨水芳木匝之曰翫芳又北行至
圓城自兩腋洞門而升上有古松三株枝幹槎枒
形狀偃蹇如龍奮爪挐空突兀天表前有花樹數
品香氣極清中有圓殿巍然高聳曰承光北望山
峰嶙峋崒嵂俯瞰池波蕩漾澄澈而山水之間千
姿萬態莫不呈竒獻秀於几窗之前西有長橋跨
池下過石橋而北山曰萬歲怪石參差為門三自
東西而入有殿倚山左右立石為峰以次對峙四
圍皆石贔□齦齶蘚葑蔓絡佳木異草上偃旁綴
樛葛薈翳兩腋疉石為磴﨑嶇折轉而上巖洞非
一山畔並列三殿中曰仁智左曰介福右曰延和
至其頂有殿當中棟宇宏偉簷楹翬飛高插於層
霄之上殿内清虚寒氣逼人雖盛夏亭午暑氣不
到殊覺曠蕩瀟爽與人境隔異曰廣寒左右四亭
在各峰之頂曰方壺瀛洲玉虹金露其中可跂而
息前崖後壁夹道而入壁間四孔以縦觀覽而宫
闕崢嶸風景佳麗宛如圖畫下過東橋轉峰而北
有殿臨池曰凝和二亭臨水曰擁翠飛香北至艮
隅見池之源云是西山玉泉逶迤而来流入宫墻
分𣲖入池西至乾隅有殿用草曰太素殿後草亭
畫松竹梅于上曰歲寒門左有軒臨水曰遠趣軒
前草亭曰會景循池西岸南行有屋數連池水通
焉以育禽鳥有亭臨水曰映輝又南行數里許有
殿臨池曰迎翠有亭臨水曰澄波東望山峰倒蘸
於太液波光之中黛色嵐光可掬可挹烟靄雲濤
朝暮萬狀又西南有小山子遠望鬱然日光横照
紫翠重疉至則有殿倚山山下有洞洞上石岩横
列密孔泉出迸流而下曰水簾其淙散激射最為
可翫水聲泠泠然潜入石池龍昂其首口中噴出
復潜繞殿前為流觴曲水左右危石盤折為徑山
畔有殿翼然至其頂一室正中四面簾櫳欄檻之
外竒峯回互茂樹環擁異花瑤草莫可名狀下轉
山前一殿深静高爽殿前石橋隠若虹起極其精
巧左右有沼沼中有臺臺外古木叢高百鳥翔集
鳴聲上下至於南臺林木隂森過橋而南有殿面
水曰昭和門外有亭臨岸沙鷗水禽如在鏡中遊
覽至此而止大官珍饌極其醉飽以歸夫一張一
弛文武之道賜遊西苑有弛之意焉然張可久而
弛不可多以歲計之弛纔一日則又未嘗不致謹
也於是乎記
長春宫即今之白雲觀元以居真人邱處機之處真人
登州人年十九辭家學道遼金俱聘之不至成吉思皇
帝手詔致聘真人乃至行在所延問至道對以節慾保
躬天道惡殺治尚無為之理命史書冊詔居大都太極
宫賜號曰長春年八十卒其徒葬於處順堂之後
楊士竒郊遊紀永樂癸夘二月時彦習禮光世約
予公暇郊遊十一日昩爽朝退各以暇告獨時彦
未有暇予三人并邀學䕫恂如與俱出平則門望
天王寺白雲觀在城西南五六里將馳赴之是日
天氣清朗風埃不作西北諸峯竒秀畢露恂如曰
何為舍此也於是習禮一騎獨先而西四人從之
金山玉泉五華諸峯駢立天際而霞彩映射如屏
風疉峙金碧輝煥又濯濯如翠芙蕖使人應接不
暇按轡行七八里乃折而南涉小磵稍東而彌望
皆麥始萌道傍居民咸蒔蔬為業溝塍畦畛甚整
比十數畦則置井及桔橰蔬不一品或秀或蘖生
意皆津津駐馬觀之稍前度石橋入土城望白雲
觀可一里土城者遼金故城也獨西北一隅遺址
間存亦間有可登眺者然不及登徑趨觀中道衆
皆已出唯兩童子迎客入坐西軒汲井泉瀹茗觀
右舊有長春宫蓋元以居邱處機真人而觀則真
人退休之所也當時塑像尚存其神爽清澈凝静
簡遠翛然神仙人也像之下其遺骨葬焉行視長
春故趾甚閎壯而殿堂門廡兵後悉毁尋范德機
所咏門前流水亦無復有但隠隠見一渠已湮為
行路而傍近民競畚壊甓曳斷礎治耕其中因以
感夫興壊盛衰之理恒相因而世之務祈佛老以
冀免於壊與衰者不可鑒於此乎還坐東軒静幽
明爽俗迹所不至出所携具以飲兩童子侍客益
恭爵數行一童歌以佐酒歌詞皆古道人遺世離
俗之意客亦欣然以樂也習禮曰樂必有詩遂取
陳伯玉白玉仙臺古丹邱别望遙之句為韻各賦
二詩酒罷出南行一里至天王寺寺宇亦敞有臺
頗高在殿後遂升臺流覽都畿山川之勝其北崇
山大嶺緜亘重叠東環大海西挟太行其南百里
則軒轅之舊都而俯視江淮如在階圻之下者壯
哉乎京師天之所啓也又念東南數千里皆平曠
沃壤使民悉得耕桑其間而無天時人事之虞上
可以禆國計下可以紓遠近供餽之勞也衆四顧
喜不已降而觀於浮圖之址問僧此寺所剏始不
能言也僧指其南廢邱隆然而峙者曰此遼之蕭
太后粧臺也問唐太宗憫忠閣故址指其南三里
所而今漫滅為平蕪之墟矣則相與歎曰遼人不
能以禮率家而恣婦人之欲如此無足怪太宗以
蓋世英武而勤遠略蓋至此而悔心之萌惻隠之
不能已也豈非仁明之主哉顧其遺跡已冺沒後
之人欲一見而不得豈不可以為太息也哉夫北
京據天下之最勝也自余至三閱歲矣未嘗得斯
湏之暇以縱覽國門之外間歲一載隨衆出北門
者以公事廹促又隆冬盛寒風沙眯目數十步外
無所見則與未嘗至者何異也故仕守職而有得
於一日之暇幸也暇而得馳意於遊觀又幸也遊
而得偕其同志於所可玩可感可樂無不有焉幸
之尤也余三歲而始一得其尤幸者不可不記故
歸而悉記之
梁潜遊長春宫詩序長春宫在北京城西南十里
金故城中白雲觀之西也元方士邱真人者與其
徒嘗居於此當是時琳宫祕宇儗於王者今其宫
既毁獨其遺址之存據平陸巍然以高登而覽之
猶足以盡夫都邑之勝蓋其東則都城臺闕府庫
之壯榮光佳氣輝然燭乎天表其南則曠然原陸
而薊門高邱之間荒臺遺沼之可見者皆昔者遼
與金所嘗經營其間者也其西則西山之崖雄峻
拔出而蒼翠紺碧之色隠然烟霞之中其北則連
山崔巍雄關壯峙凡仕於朝與居於城中者蓋未
嘗知唯閒暇登覽於此而後得之也是時皇上親
御六師於隂山大漠之北故凡居守侍從之臣皆
優遊無事遂相與遊焉既周覽而樂之因又以知
夫國都之壮且險誠天府之固也蓋都城西北諸
山皆起自太行綿亘屬於居庸出榆關碣石至遼
以東而後止豈天之所以限封域而安中夏者固
在此耶然自五代至宋三四百年之間皆雄據其
中故其禍害終宋世有不能免者及元之興又百
年然後聖明受命成祖遂遷都焉其民既安養生
息熙然以樂夫太平之治而上方振耀神武於窮
荒萬里之外於乎其為生民社稷久遠之慮者蓋
深矣詩曰之綱之紀燕及朋友又曰不懈於位民
之攸塈此言人君能振作綱紀勤勞於其上而臣
民賴之以安也由是觀之今吾二三人得以恬然
嬉遊於此者其誰之力邪誠使在夫五代與宋之
際雖欲側足其間以竊窺夫山川城郭之壯其又
可得邪夫士君子歡娛盛美之事多在於太平之
日而能託之歌詠則有以傳之永久况元之諸賢
若虞公邵菴袁公伯長皆嘗臨眺而賦詠焉因以
其所分韻蓬莱山在何處為韻各賦六首同時而
賦者翰林侍講鄒君仲熙曾君子棨修撰王君時
彦王君行儉刑部主事周君恂如其一人則予也
六人之作見於辭者各不同而其志氣則皆可謂
盛矣既相與錄而蔵之因為之序後之人得而讀
之尚能想見夫今日之盛也哉
萬柳園元人廉希憲别墅在城西南為最勝之地
輟耕錄云野雲廉公一日於中置酒招盧疎齋趙
松雪同飲時歌兒劉氏名觧語花者左手折荷右
手執杯歌小聖樂侑酒趙公喜即席賦詩云萬柳
堂前數畝池平鋪雲錦蓋漣漪主人自有滄洲趣
遊女仍歌白雪詞手把荷花来勸酒步隨芳草去
尋詩誰知咫尺京城外便有無窮萬里思小聖樂
乃元遺山所製俗名驟雨打新荷者是也
廉公為元初偉人世祖嘗令受帝師戒希憲曰臣
已受孔子戒矣元主曰汝孔子亦有戒耶對曰為
臣當忠為子當孝孔子之戒如是而已希憲嘗病
篤或言湏砂糖作飲時最艱得其弟求阿哈瑪特得
二斤以遺之希憲屏之曰吾終不以奸人所遺愈
疾也世祖聞之特賜三斤
廉公丁母憂親率族行古喪禮勺飲不入口者三
日慟則嘔血不能起寢臥草土廬於墓傍宰執以
憂制未定欲極力起之相與詣廬聞號慟聲竟不
忍言
匏瓜亭趙參謀别墅
劉靜修贈詩匏瓜隕自天中㴠太虚氣造物全其
真世人苦其味雖得終天年惜坐無用器伊誰窮
混沌太朴分為二一供顔淵樂一為許由棄顔有
聖人依許逢堯舜治天下非其責行蔵適自遂秋
色高箕山春風滿洙泗後来鼎鐺徒誰知兩瓢貴
寥寥千載間復堕無用地神物終有歸至人可重
值偉哉子趙子獨兼許顔義匏瓜集大成高亭挹
空翠感君亭上名發我思聖喟人知聖人言孰有
聖人志聖人心如天何時無生意時無不可為人
無不可致吾道苟寸施吾民猶寸庇堅白自有持
磨湼豈吾累豈不欲無言恐與匏瓜類仲子誠少
野強直無再思聖人進退間歷歴生私議請觀欲
往心豈與乘桴異我生學聖人棲棲形寤寐窮年
憂道喪漫自中腸沸君才當有為自以無用置我
才當無用自以有為覬物性雖有殊我心良可媿
願君志我志才志庶相利使君名我名名實亦相
位留彼匏中酒供我浩歌醉行當取其種移来易
川植
玩芳亭元栗院使别墅亭多花卉一時文人騷客来遊
賞者多有題詠王士熙詩每憶城南路曾来好畫亭闌
花經雨白野竹入雲青波影浮春砌山光撲晝扄褰衣
對蘿薜凉月照人醒
遂初堂元詹事張九思别業繞堂花竹水石之勝甲於
都城
今右安門外西南泉源湧出為草橋河接連豐臺
為京師養花之所元人廉左丞之萬柳園趙參謀
之匏瓜亭栗院使之玩芳亭張九思之遂初堂皆
在於此余遊祖氏園中有古舊池臺云是元人舊
蹟然無從考其為何氏故園也
垂綸亭元學士宋本故居在都城之西
袁桷題其亭曰漢滔流兮日傾東滄浪兮泠泠蹇
一士兮沈冥垂芒鍼兮不屑以罾明玕兮貝宫朱
柯蔚兮青葱魚戢鱗以為衞兮龍騰章以屏氣謝
娟嬛之嘗巧兮口垂沬以縦恣吾寧養之以歲年
兮寶秘鬱而不宣豈直鈎以違衆兮守釣道之自
然時至而迅舉兮匪荒幻之詭誘保貞志以遂初
兮考銘言於耆叟時俗𦕈其莫同兮永願訖依夫
前聖之所究自䟦云宋誠夫都中人桷與南宫考
士得其文健羡不置後果為進士第一垂綸亭足
以見其雅志云
按宋本字誠夫世家大都從父官江陵江陵王奎
文精性命義理之學本質所得造詣日深年四十
始還燕至治元年以進士第一人及第官至集賢
直學士兼國子祭酒經筵性高抗不屈持論堅正
制行純白不可干以私篤於朋友之誼尤以植立
斯文自任所著有至治集其弟褧官翰林直學士
著燕石集
宋誠夫有燕都詩四首為人傳誦附錄於此抛却
漁竿滄海邊拂衣来看九重天畫闌九陌橋如月
綠影千門樹似烟南國佳人王幼玉中朝才子杜
樊川紫雲樓上如澠酒孤負春風二十年繡錯
繁華徧九衢上林辭賦漢西都朱門細婢金條脱
紫禁材官玉鹿盧萬里星辰開上界四朝冠蓋翊
皇圖東鄰白面生紈綺笑殺揚雄卧一區盧溝
曉月墮蒼烟十二門開日色鮮海上神山無弱水
人間平地有鈞天寶幢珠珞瞿曇寺豪竹哀絲瑇
瑁筵春雨如膏三萬里盡將嵩呼祝堯年形勢
全燕擁地靈梯航萬國走王城狗屠已仕明天子
牛相寧知别太平元武鉤陳騰王氣白麟赤鴈入
新聲近来朝報多如雨不見河南召賈生
飛泉亭在五華山西北有泉自山畔湧出建亭於上以
翼之泉水東南流逾尋丈許伏而不見至玉泉山址湧
出蓋玉泉之源也
南野亭前臨澗水繞亭多花卉元虞集詩門外煙塵接
帝扃坐中春色自幽亭雲横北極知天近日轉東華覺
地靈前澗魚遊留客釣上林鶯囀把杯聽莫嗟韋曲花
無賴留擅終南雨後青
潄芳亭在齊化門外道士吴閑閑全節所建燕地未有
梅花吳從江南移至作亭以覆之張伯雨賦詩有風沙
不憚五千里將身跳入神仙壺之句時袁學士伯長謝
博士敬德馬御史伯庸吴助教養浩虞修撰伯生皆和
之
元人董宇定杏花園在上東門外植杏千餘株
至順辛未王用亨與華隂楊廷鎮高安張質夫莆
陽陳衆仲讌集是日風氣清美飛英時至巾䄂杯
盤之上皆有詩虞集為之記周伯琦揭徯斯歐陽
元和其詩京師一時盛傳
春明夢餘錄卷六十四
