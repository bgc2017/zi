事類賦卷十四
宋吳淑撰
服用部
几
几□也所以□物者也(出釋名□閣也音軌)故吉事變儿凶事仍
几(周禮曰春官司几筵吉事變几凶事仍几)或以見祭祀之典或以供饗射
之禮(周禮曰春官司几筵掌五几大朝覲大饗射封國命諸侯王位設左右玉几諸侯祭祀右彫几酢席)
(左彤几甸役熊席右漆几喪事葦席右素几)喪偶既傳於南郭(莊子曰南郭子綦隱几而)
(坐嗒然似喪其偶)不言仍聞於孟子(孟子曰孟子去齊宿於晝有欲為王畱行者坐而言)
(不應隱几而卧客不悦曰弟子齊宿而後敢言夫子卧而弗聽請勿復敢見矣孟子曰昔者魯繆公無人乎子)
(思之側則不能安子思泄柳申詳無人乎繆公之側則不能安其身子為長者慮而不及子思子絶長者乎長)
(者絶子乎注晝齊邑)若乃鵠膝狐蹯之飾(語林曰任元褒為光禄勲孫馮翊往詣之見門)
(吏凴几視之孫入語任曰吏几對客為不禮任便捶之吏荅云得罸體痛以横木扶持非凴几也孫曰植木横)
(施植其兩足便為凴几何必狐蹯鵠膝曲木抱腰)白玉青石之奇(漢書儀曰祭天用玉几南)
(岳記曰衡山石室有石牀石几)既拂以獻矣(禮曰獻几杖者拂之)亦操而從之(禮曰)
(謀於長者必操几杖以從之)或以致幽冥之召(異苑曰歴陽石秀之剡見一人着平巾袴)
(褶語之云聞君巧侔班匠刻几尤妙泰山府君相召秀之自陳云劉政能造其人乃去數旬政果殞劉作几有)
(名遂以致薨也)或以紀訓誦之詞(國語曰左史倚相曰倚几有訓誦之戒)内則嘗
聞於斂席(禮内則曰父母舅姑坐御者舉几斂席)時令攸稱其養衰(禮曰八月)
(之節養衰老授几杖)觀夫黃金之質(漢武内傳曰帝受西王母五岳真形經屐以黃金之几)
雲紈之覆(拾遺記曰瀛洲南有金鑾之觀中有寶几覆以雲紈之素)學重麟士(宋書曰沈)
(麟士以篤學為務常凴素几鼔素琴)名推卓茂(東觀漢記曰光武拜故密令卓茂為太傅封褒德侯)
(賜之几杖)撫之驚劉毅之亡(晉書曰司隸劉毅卒武帝撫几驚曰失吾名臣不得生作三公)
抵之見朱君之怒(漢書曰朱博遷琅玡守齊部舒緩養名右曹掾史皆移病卧故事二千石)
(新到遣吏存問致意乃起就職博奮髯抵几曰觀齊兒欲以為俗耶皆斥罷諸病吏)至於黃帝垂
法(李尤几銘叙曰黃帝軒轅之智恐事之有闕作輿几)張華著銘(張華倚几銘曰倚几之設設而)
(不倚作器於此成禮於彼)荀罃投之而怒士匄(左傳曰晉侯會諸侯于相晉荀偃士匄請)
(伐偪陽而封宋向戍荀罃曰城小而固勝之不武弗勝為笑固請圍之弗克偃匄請班師智伯怒投之以几出)
(于其間曰汝既勤君而興諸侯牽帥老夫以至于此既無武守而又欲易余辠曰是實班師不然克矣七日不)
(克必爾乎取之遂滅偪陽)吕布斫之而責陳登(見鷹賦飢而為用注)爾其虎附
兩頭(會稽典錄曰葛仙翁凴白桐几學道數年白日登仙几化為白虎三脚兩頭往往人見之)花攢
五色(鄴中記曰石虎所坐几悉漆彫畫皆為五色花)或斵棐以備用(晉書曰王羲之字逸)
(少嘗往門生家見棐几滑淨因書之真草相半後其父誤刮去之門生驚懊累日)或加綈以為
飾(西京雜記曰漢制天子玉几冬則加綈錦其上謂之綈几公侯皆以木為几冬則以細罽為橐)戴勝
既見於王母(山海經曰西王母梯几而戴勝注梯謂凴也)草文仍傳於阮籍
(竹林七賢論曰魏封晉文王王辭公卿皆當喻旨司空鄭冲馳使從阮籍求其文立待之籍時在袁孝尼家宿)
(醉扶而起書几板為文無所竄定乃寫付之)别有毛玠古風(魏志曰太祖為司空丞相毛玠)
(為東曹掾太祖平柳城頒所獲器物特以素屏風素憑几以賜玠曰君有古人之風故賜君古人之物)楊
彪舊德(續漢書曰魏文帝賜楊彪几杖以彰舊德)魏舒遜位(晉書曰魏舒以年老稱疾遜位)
(詔賜以几杖不朝)吳王稱疾(漢書曰吴王濞稱疾不朝騐問不實文帝責問吴使使者曰察見淵)
(中魚不祥于是天子賜吴王几杖)靈産以止足荷賜(吴均齊春秋曰孔靈産授光祿大夫)
(覧止足之分不肯拜太祖以白麾毛扇素几遺之曰以君有古人之風故賜卿以古人之物)王沖以
尊大蒙賜(陳書曰王沖為太子少傅武帝以沖前代舊臣特申長幼之敬及即位益加尊大嘗從幸)
(司空徐度宅宴筵之上賜之以几)斯所以表王澤之褒崇優耆年於閒
適也
杖
夫杖者所以褒元老彰淑德(魏志曰文帝引漢太尉楊彪待以客禮賜之凡杖詔)
(曰先王制几杖之錫所以賓禮黃耉褒崇元老也昔孔光卓茂並以淑德年高受兹殊賜其賜公延年杖及凴)
(几)故六十杖於鄉七十杖於國(禮王制曰五十杖於家六十杖於鄉七十杖於)
(國八十杖於朝)則有號以延年(見上注)賜之朝直(後漢書曰甄琛拜侍中以其衰)
(老詔賜御府杖朝直杖以出入也)荷蓧曾見於丈人(論語曰子路從而後遇丈人以杖荷)
(蓧子路問曰子見夫子乎丈人曰四體不勤五穀不分孰為夫子植其杖而耘)吹火仍聞於太
乙(拾遺記曰劉向於成帝之末校書天祿閣專精覃思夜有老人著黃衣植藜杖杖端吹火用以照向具說)
(開闢以前向因受五行洪範之文恐辭說繁廣向乃裂裳及紳以記其言至曙而去請問姓名答曰我是太乙)
(之精天帝聞金卯之姓有博學者下而觀焉乃出懷中竹牒有天文地圖之書以授之至向子歆從父受術亦)
(不語人)若夫卭竹之來大夏(史記曰張騫云臣前在大夏時見卭竹杖蜀布問安得此)
(大夏人曰賈人往市之身毒身毒在大夏之東南數千里云)靈壽之出九真(廣志曰九真出)
(靈夀杖)金則有少千之侈(搜神記曰漢文帝微服懷金過魯少千少千拄金杖出應門)
藜則有原憲之貧(莊子曰子夏乘大馬軒車不容巷往見原憲原憲杖藜應門)若其
刻塔狀新(塔寺記曰謝尚嘗夢其父告之曰西南有氣至冲人必死勿當其鋒建塔寺可禳未暇立)
(寺可杖頭刻作塔形見有氣來擬之尚如其言置杖左右果有黑氣沖尚家尚以杖指之氣即迴散闔家獲全)
(氣所經處數里無復孑遺)飾鳩製古(續漢書禮儀志曰仲秋按戸比民年七十者授之玉杖杖端以)
(鳩為飾鳩不噎之鳥欲老人不噎)麟角既傳於劉向(劉向别錄有麒麟角杖)桃枝
亦聞於魏武(魏武帝與楊彪書曰今賜足下銀角桃枝一枚)投葛陂而遽化(神仙)
(傳曰壺公遣費長房歸以一竹杖與之曰騎此當還家以投葛陂中長房騎杖忽然如眠便到家以杖投葛陂)
(顧之乃青龍也)弃鄧林而自茂(見日賦棄杖聞于夸父注)長房得之而靈變
(神仙傳曰費長房欲求道而顧家憂壺公乃斷一青竹杖與長房身等使懸之舍後家人見以為縊死大小驚)
(哭遂殯葬之長房立其旁人無見者後長房歸家人不信長房乃發往日所葬竹杖猶存)介象與之
而遐騖(神仙傳曰介象令人騎青竹自吴往蜀)則有賜於卓茂(見几賦名推卓茂注)
錫以袁逢(華嶠後漢書曰嘉平中袁逢為三老錫玉杖)協楊沛之嘉夢(魏志曰周)
(宣為郡吏太守楊沛夢人曰八月二日曹公當至必與君杖飲以藥酒宣占之曰夫杖起弱藥治人病八月一)
(日黃巾必滅至時果敗賊)報糜竺之陰功(拾遺記曰糜竺用陶朱計日日益富有寶庫千間竺)
(賑生恤死家馬廏旁有古塚夜聞泣聲尋之見一婦人訴云漢末為赤眉所害扣棺見剥乞弊衣自掩竺從其)
(言復見婦云君應遭火厄今以青蘆杖一枚長九尺報君衣冠之惠竺挾杖而歸後鄰人見竺家有一青氣如)
(龍蛇之形旬日火從庫起燒其珠玉十分遺一火盛之時見青衣童子十數人來撲火又見青氣如雲覆火上)
(火即滅)聞負手於仲尼(禮曰孔子早作負手曳杖逍遙於門歌曰泰山其頽乎梁木其壊乎)
(哲人其萎乎盖寝疾七日而卒)逢掛錢於阮氏(見錢賦或掛杖頭注)山賓對巨源
之目(談藪曰後魏邢巒字山賓嘗有疾策山桃杖帝問此何杖荅曰巨源杖太武諱燾故言焉)昌邑
求積竹之製(新序曰昌邑王徵為天子到滎陽買積竹刺杖二枚龔遂諫曰積竹刺杖者驕蹇少)
(年杖也大王奉大喪當拄竹杖)誦武王踐阼之銘(大戴禮曰武王踐阼杖之銘曰惡乎失道)
(於嗜欲相忘於富貴)行鄉人飲酒之義(論語曰鄉人飲酒杖者出斯出矣)既執末
以為獻(禮記曰獻杖者執末)亦在函而當祭(周禮曰伊耆氏掌國之大祭祀共其杖函)
(注老臣雖杖於朝事鬼則去之有司以函藏之既事乃授之)仲尼制禮問之有貴賤
之差(吕氏春秋曰孔子弟子從遠方来者孔子荷杖而問曰子之父母不有恙乎置杖而問曰子兄弟不)
(有恙乎故孔子以六尺之杖論貴賤之等辨親疎之義)陸賈著書用之在傾危之
際(新語曰夫居高者自處不可以不安履危者任杖不可以不固自處不安則墜任杖不固則顛是以聖人)
(居高處上則以仁義為巢乘危履傾則以聖賢為杖)
扇
伊彼䊵扇居然可珍象明月以常滿(徐幹團扇賦曰惟合歡之奇扇肇伊)
(洛之纖素仰明月以取象規圓體之儀度)發惠風而愈新(曹植九華扇賦曰隨皓腕以徐轉發)
(惠風之餘寒)或以紀羊孚之雪(世說曰羊孚作雪讃云資清以化乘氣以霏值象能鮮即)
(㓗成暉桓裔遂以書扇)或以書柳惲之雲(梁書曰柳惲詩云亭皋木葉下隴首秋雲飛琅)
(玡王融見而嗟賞因書齋壁及所執白團扇)想王莽之屏面(漢書曰王莽有用方技待詔黃)
(門者或問以莽形貌待詔曰莽所謂鴟目虎吻豺狼之聲故能食人亦當為人所食問者乃告之莽誅滅待詔)
(而封告者後嘗翳雲母屛面非親近莫能見也注屛面即便面盖扇之類也)思梁冀之擁身
(續漢書曰梁冀作擁身扇)則有介子辭禄(列仙傳曰介推入介山從伯陽遊後世見在東海賣)
(扇)何植居貧(晉書曰植字元幹常以縛筆織扇為業以奉供養)張敷纏哀於喪
母(梁書曰張敷生而母亡數歲聞之雖童蒙便有感慕之色至十歲許求母遺物而散施已盡唯得一畫扇)
(乃緘錄之每至感思輒開笥流涕)黃香顯名於侍親(東觀漢記曰黃香至孝夏以扇侍于)
(親側)塗修反影(拾遺記曰周昭王時塗修國獻丹鵠夏至取鵠翅為扇一名施風一名條翮一名反)
(影)丁緩漆輪(古今注曰長安巧工丁緩作七輪扇連七輪大皆徑丈一人運之則滿堂寒戰)彦
回障日(齊書曰劉祥字顯徵輕言肆行不避高下建元中為正員郎司徒褚彦回入朝以腰扇障日祥)
(從側過曰作如此舉止羞面見人扇障何益彦回曰寒士不遜祥曰不能賣袁劉安得免寒士)諸葛揮
軍(語林曰諸葛武侯與晉宣帝戰於渭濱乘素輿著葛巾捉白羽扇指揮三軍)或畫以秦女
(古詩曰綾扇如圓月出自機中素畫作秦王女乘鸞入烟霧)或遺之買臣(西京雜記朱買臣為)
(會稽太守懷章綬至金亭而國人未知錢勃見其黑露乃勞之曰得母疲乎遺以紈扇買臣至郡引為上客)
謝安賞袁宏之辯(見風賦扇授袁宏注)王導蔽元規之塵(晉書曰庾亮出)
(鎮於外以帝舅内執朝權王導不能平嘗遇西風輒舉扇自蔽曰元規塵汚人)若夫太子同心
之奇(東宫舊事曰皇太子初拜供漆要扇青竹扇各一太子納妃供同心扇三十單竹扇二十)班氏
合歡之製(班婕妤扇詩曰新製齊䊵素皎潔如霜雪裁為合歡扇團團似明月出入君懷䄂動搖微)
(風發)曹植之寳九華(曹植九華扇賦曰昔吾先君常侍得幸漢桓帝賜尚方竹扇名曰九華因)
(賦曰形五離而九折篾釐解而縷分傚虬龍之蜿蜒法雲霓之絪緼因形致好不常厥儀方不應矩圓不中規)
湘東之題八字(梁書曰臨川王宏字正表常執白團扇湘東王取題八字銘玩之)羊欣
不書而偃蹇(梁書曰羊欣字敬元會稽王世子元顯每使書扇常不奉命元顯怒乃以為後軍府)
(舍人)子顯一揮而傲睨(齊書曰蕭子顯頗負才氣及掌選見九流賓客不與交言但舉扇一)
(揮而已衣冠恨之)製自武王(世本曰武王始作箑)禁於晉帝(晉中興書曰安帝義熙中)
(禁絹扇及摴蒱)大見扶南(異物志曰扶南國昔但作大扇遣人持之不知人各自用也)長聞
漢世(古今注曰障扇長柄扇也漢世多豪俠象雉尾而製長扇)至若逸少六角(晉書曰王)
(義之居&KR0034;山見一老姥持六角扇賣之羲之書其扇各為五字姥初歎惋因謂姥曰但言是王右軍書以求百)
(錢姥如其言人競買之後姥復持扇來請之羲之笑而不答)飛燕七華(西京雜記趙飛燕為皇后)
(上遣賜雲母扇五明扇七華扇翟扇蟬翼扇)傅咸之矜狗脊(傅咸狗脊扇賦曰盖卑以自居)
(君子之經孤寡不榖王侯修名尚不愧狗脊之為號焉顧九華之妙形)少千之持象牙(搜神)
(記曰魯少千山陽人漢文帝微服懷金欲問其道少千執象牙扇出應門)見伯仁而障面(世說)
(曰王敦在西朝見周顗轉扇障面而後得住後渡江不能復爾王歎曰不知吾進伯仁退)目温嶠以
披紗(世說曰温嶠娶姑女既婚交禮女以手披紗扇撫掌笑曰我嫌是老奴果如所疑)爾其執
以搖風(見上班氏合歡注)用之逐暑(春秋繁露曰以龍致雨以扇逐暑)號彼莫
難飾其雲母(鄴中記曰石虎作雲母五明金薄莫難扇薄打純金如蟬翼二面彩漆畫列仙竒烏)
(異獸雲母帖其中彩色明徹虎出時用此扇挾乘輿又有象牙桃枝扇或綠沈色或木蘭色或作紫紺色或作)
(鬱金色)武王救暍以遲留(帝王世說曰武王見暍人擁而扇之)顧榮揮陣而
容與(晉書曰廣陵相陳敏反留顧榮甘卓等與共舉事榮初偽與和既而說卓共攻之榮先斂舟於南岸)
(敏率萬人將出戰榮自麾以羽扇敏衆大潰)至於堯厨翣脯(見風賦廚中翣脯注)中宿
蒲葵(晉書曰謝安鄉人有罷中宿縣者還詣安問其歸資答嶺南周弊惟有蒲葵扇五萬安乃取一中者)
(執之於是京都士庶競慕價增數倍)五明靡麗(古今注曰五明扇舜所作也既受堯禪廣開視聽求)
(賢人以自輔故作五明扇秦漢公卿大夫皆用之魏晉非乘輿不得用)單竹精竒(見上太子同心)
(注)綠沈之與紫紺木蘭之與桃枝(並見號彼莫難注)將軍當夏
而不操(太公六韜曰冬不衣裘夏不操扇)京兆走馬而猶持(漢書曰張敞無威儀)
(時罷朝會過走馬章臺街使御吏驅自以便面拊馬注便面所以障面蓋扇類也)吳猛渡江而
畫水(見江賦吳猛畫水注)范曄繫獄而題詩(宋書曰范曄謀逆被繫上有白團扇甚佳)
(送曄令出詩賦美句曄書曰去白日之昭昭襲長夜之悠悠上為循覽悽然)或羽翮有損少
之歎(晉中興徵說曰舊羽扇翮用十毛王敦始改用八羽翮損少飛翥不終之兆也)或篋笥有
棄捐之悲(班婕妤扇詩曰常恐秋節至涼飇奪炎熱棄捐篋笥中恩情終斷絶)又聞佳晉
宫之卞女(晉書曰武帝太元中博選良家以充後宫使楊后選所取后妬不取端正妙好唯取長白)
(卞藩女有美色帝舉扇障面語后云卞氏佳后曰藩三世后族不宜枉以卑位帝乃止)表商宗之
雊雉(古今注曰雉尾扇起于殷高宗有雊雉之祥服章多用翟羽周制以為皇后夫人車服輦車有翣即)
(緝雉羽為之以障翳風塵也漢朝乘輿服之後以賜梁孝王魏晉以來以為常准諸王皆得用也)何戢
之翫蟬雀(宋書曰何戢為吳興太守宋孝武賜戢蟬雀扇善畫者顧景所畫時吳郡陸探微顧寳先)
(皆能畫並歎其巧絶)文奐之圖山水(齊書曰竟陵王孫賁字文奐善畫於扇上圖山水咫尺之)
(内便覺萬里為遥也)却三伏而迎九秋功無與比
事類賦卷十四
