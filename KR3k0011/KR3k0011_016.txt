事類賦卷十六
宋吳淑撰
服用部
舟
昔聖人刳木為舟以利千古(易曰刳木為舟剡木為檝舟檝之利以濟不通)或
曰肇自虞姁工倕(吕氏春秋曰虞姁作舟姁音劬又音詡墨子曰工倕作舟)或曰起
於貨狄共鼓(世本曰共鼓貨狄黃帝二臣也始作舟)雖權輿於窽木(淮南子曰)
(古人窽木浮而為舟)或矜夸於浮土(世本曰廩君名相姓巳氏與樊氏瞫氏柏氏鄭氏凡五姓)
(爭神以土為船雕文畫之船浮者神以為君獨廩君船浮因立為君)則有吳之餘皇(左傳曰楚)
(敗吳獲其舟餘皇)漢之雲母(拾遺記曰漢成帝以雲母飾鷁首名雲母舟)白魚瑞周
而斯躍(周書曰武王伐紂濟河有白魚躍入王舟王取而燎之以薪)黃龍感禹而來
負(吕氏春秋曰禹南省方濟于江黃龍負舟舟中人五色無主禹仰天嘆曰吾受命于天竭力以養人生性)
(也死命也奈何憂於龍焉龍弭耳曳尾而逝)苟汎然而無繫(莊子曰巧者勞而智者憂無能)
(者無所求食而遨遊汎若不繫之舟)則觸之而不怒(莊子曰方舟而濟河有虚舟來觸則雖有)
(褊心之人終不怒也忽有一人在其上則惡聲隨之向不怒而今怒向虚而今實)若乃道濟舴
艋(異苑曰檀道濟元嘉中鎮潯陽有人施罟於柴桑收得大船孔鑿若新使匠作舴艋工人誤截兩頭以為)
(不祥殺三巧手及入朝果伏誅)黃蓋艨艟(吴志曰周瑜逆曹操部將黃盖取艨衝鬭艦數十艘實以)
(薪草灌膏其中裹以帷幕上建牙旗乘風縱以同時發火時風猛盛悉從燒岸上營曹操軍敗退)徐宣
凌波而抗厲(魏志曰徐宣遷司隸校尉從明帝至廣陵六軍乘舟風浪暴起帝船洄倒宣舟在後)
(凌波而前羣僚無至者帝壯之)鄧通持櫂以雍容(漢書曰鄧通以櫂船為黃頭郎注曰土勝)
(水其色黃故刺船郎皆著黃帽)艤烏江而待項羽(史記曰項羽敗欲東渡烏江烏江亭長艤)
(船待)燒赤壁而走曹公(江表傳曰周瑜破魏軍曹公復書與權曰赤壁之役值有疾疫孤燒)
(船自退横使周瑜虛獲此名)大見馳馬(晉書曰武帝謀伐吴詔益州刺史王濬修舟艦濬乃作大)
(船連舫方百二十步受二千餘人以木為城起樓櫓開四門其上皆得馳馬來往又畫鷁首怪獸於船首以懼)
(江神舟檝之盛自古未有)祥聞集蜂(語林曰周武王東伐夜濟河時月明如晝八百之旅皆薦寳而)
(歌有大蜂狀如丹鳥飛集王舟因以鳥畫&KR1814;旗翌日而梟紂名其船曰蜂舟鄭人擊趙簡子得其蜂旗則其遺)
(類)故可以凌迅流(馬融廣成頌曰方艅艎連舼舟張雲帆施蜺幬靡颸風凌迅流發櫂歌縱)
(水謳)翼長風者也(左思吳都賦曰篙工檝師選自閩禺翼御長風狎翫靈胥)爾乃浮江
千里(漢書曰武帝浮江射蛟舳艫千里注舳船後持柁處艫船頭刺櫂處)攻楚萬艘(蜀王本記)
(曰秦為舶船萬艘欲攻楚)水淺而但能浮芥(莊子曰水之積也不厚則其負大舟也無力覆)
(杯水㘭堂之上則芥為之舟置杯焉則膠矣水淺而舟大也)河廣而曾不容刀(詩曰誰謂)
(河廣曾不容刀)至如沙棠之法(拾遺記曰漢成帝常與趙飛燕戲太液池沙棠為舟貴不沈沒)
(也)木蘭之麗(任昉述異記曰魯班詩家所云木蘭舟出於此)采菱翔鳳之名(西京)
(雜記曰太液有采菱舟陶季直京邦記曰宋武渡六合龍舟翔鳳以下三千四百五艘船檝之盛前代無比)
指南常安之制(晉宫閣記曰靈芝池有鳴鶴舟指南舟都池有華潤舟常安舟)梁麗晉
舶之稱(莊子曰梁麗不以衝城注麗小船也風俗通曰晉曰舶)吳&KR1994;越女之類(張揖)
(埤雅曰&KR1994;吴船也音凋西京雜記曰太液池有越女舟)或實薪芻而舉火(見黃盖艨艟注)
或建憣旄而照水(西京雜記曰昆明池中有戈船數百艘建戈矛四角悉垂幡旄旌葆麾盖)
(照灼涯涘旄音毛)李郭並汎而登仙(後漢書曰郭林宗遊洛陽始見河南尹李膺膺大竒)
(之遂相友善於是名震京師後歸鄕里衣冠諸儒送至河上車數千兩林宗惟與膺同舟而濟衆賓望之以為神)
(仙)胡越同心而共濟(王弼易經曰同舟共濟則吳越何患乎異心)樂兹清曠
(西京雜記曰太液池中有鳴鶴容與清曠采菱等舟)嘉則輕利(梁王筠詠輕利船應臨汝侯教詩曰)
(君侯飾輕利搖蕩邁飛雲陵漾浮鷁采映水煥蛟文)卜式博昌之習(漢書曰卜式願與臨菑習)
(弩博昌習船者死南越)賀齊絳襜之侈(吳志曰將軍賀齊性奢綺所乘船雕刻丹鏤青盖絳)
(襜艨艟鬭艦望之若山)顔回言賜也之來(衝波傳曰孔子使子貢于吴久而不來謂弟子)
(占之遇鼎皆言無足不來顔回掩口而笑曰無足者乘舟而來矣子貢朝至如回言)郭翻屈庾翼
之至(晉中興書曰安西庾翼以帝舅之重躬往逼郭翻欲強起之翻船狹小欲引就大船翻曰使君不以)
(鄙賤而辱臨之此固野人之舟也翼俯屈入其船中)詠桂櫂而見楚辭(楚辭曰桂棹兮蘭枻)
(斲冰兮積雪)被豹裘而迎晉使(說苑曰晉平公使叔向聘吴吴人飭舟以迎之左右各五)
(百人有繡衣豹裘者錦衣狐裘者叔向歸以告平公曰吴其亡乎)巨川則道著傅說(書說)
(命曰若濟巨川用汝作舟楫)五湖則功成范蠡(吴越春秋曰范蠡既滅吳乃乘扁舟出三)
(江入五湖人莫知其所適)亦聞甘寧之錦纜示奢(吳書曰甘寧住止常以繒錦纜舟去)
(輒割棄以示奢)顧氏之布帆無恙(世說顧長康作殷荆州佐請假還東爾時例不給布帆顧)
(苦求之發至破冡便遭風大敗作牋與殷云行人安穩布帆無恙)風波已没於杜畿(魏志)
(曰僕射杜畿作御樓船於陶河試船遇風沒文帝詔曰冥勤其官而水死稷播百穀而山死杜畿忠之至也)
艘檝豈長於梁相(說苑曰梁相死惠子欲之梁渡河墜水中船人救之曰子欲何之而遽也)
(曰梁無相吾欲往相之船人曰子居船檝之間而溺無我則死矣子何能相梁乎惠子曰居廣艘長檝之間則)
(我不如子至于安國家利社稷子比我朦朦如未視狗耳)孫權回之而受箭(魏志曰孫權乘)
(大船來觀軍公使弓弩亂發箭著其船偏重將覆權因迴船復以一面受箭箭均船平乃還)蒼舒刻
之而秤象(魏志曰鄧哀王仲字蒼舒五六歲智若成人孫權曾致巨象太祖欲知其輕重訪之羣下)
(咸莫能其理仲曰置象大船之上而刻其所至稱物以載之則較可知矣太祖大悦即施行焉)愚者既
聞於求劒(吕氏春秋曰楚人有涉江者其劍自舟中墜于水遽刻其船曰是吾劒所從墜也舟去從)
(所刻處入水求之不亦惑乎)智士俄觀其脱衣(漢書曰陳平逃歸漢渡河船人疑有金陰)
(欲害之平脱衣刺船遂免害)漢水有沈膠之責(帝王世記曰昭王濟漢船人惡之以膠船)
(進王中流船解王没于水)河流有泛柏之詩(詩曰汎彼柏舟在彼中河注舟在河中猶婦人)
(在夫家是其常處)亦有紼纚見維(詩曰汎汎楊舟紼纚維之注紼繂也纚繫也)舳艫
相接(郭漢江賦曰舳艫相接萬里聫檣)嘗聞其越舼蜀舲(淮南子曰越舼蜀舲不能)
(無水而行)豈用夫瓊艘瑤檝(抱朴子曰瓊艘瑤檝無涉川之用金&KR0707;玉弦無激矢之能是以)
(介潔而無政事者非撥亂之器儒雅而乏治略者非翼亮之才)復有蔡姬見蕩(左傳曰齊侯與)
(蔡姬乘舟于囿蕩公公懼變色禁之不可公怒歸之)秦將曾焚(左傳曰秦孟明伐晉濟河焚舟取王)
(官及郊)汎兹五會(周處風土記曰小曰舟大曰船温麻五會者永寧縣出豫章材合五板以為大)
(船因以五會為名也晨鳬青桐大船名諸葛恪所造鴨頭船也浩漂者言船之在水如蓮花散落浮于川也)
容乎萬人(漢宫殿疏曰武帝作昆明池周匝四十里為豫章大船可載萬人船上起宫室)飛雲
嘗見於吳國(江表傳曰孫權乘飛雲大船與張昭魯肅等共送追叙别)青翰曾聞於
鄂君(見歌賦鄂君繡被注)復有漢武申汾河之歌(見歌賦横汾壯麗注)廣德
有便門之諫(漢書曰上將祭宗廟出便門欲御樓船御史大夫薛廣德當乘輿免冠諫曰宜從橋)
(詔曰大夫冠廣德曰陛下不聽臣臣自刎以血汚車輪陛下不入廟矣上不悦光禄大夫張猛進曰臣聞主聖)
(臣直乘船危就橋安聖主不乘危御史大夫言可聽上曰曉人不當如是也乃從)穆滿之乘龍
鳥(穆天子傳曰天子乘鳥舟龍舟浮于大沼焉注舟以龍鳥為形制猶今吴之青雀舫)山松之望
鳬雁(見江賦西陵縈帶注)或以伐江陵之木(漢書曰伍被曰吳王伐江陵之木以為船)
或以習昆明之戰(漢書曰武帝時越欲與漢用船戰遂乃大修昆明池列館環之治樓船高)
(十餘丈旗幟加其上)至若翔螭赤馬(語林曰漢武始穿昆明池汎翔螭舟時日已西傾涼風激)
(水女伶歌甚清帝追思李夫人之儔不可復得悽然賦落葉哀蟬之曲釋名曰舟名青翰千翼赤馬)鷁首
鴨頭(淮南子曰龍舟鷁首注鷁水鳥也畫其象著船首吴志曰諸葛恪製鴨頭船)汎越王之
三翼(越絶書曰越為大翼中翼小翼船以戰梁孝王船名詩曰天暝浮雲飛三翼自相追)督孫權
之伍樓(吳志曰曹公出濡須孫權使董襲督伍樓船往會戰)先登見號(晉令曰水戰有小兒)
(先登船飛烏船飛雲船蒼隼船各相去四十五步)利涉為謀(易中孚曰利涉大川乘木舟虛也)
亦聞蒼隼晨鳬(王粲海賦曰乘菌桂之舟晨鳬之舸蒼隼見上)飛廬青雀(釋名曰船)
(上屋曰廬重屋曰飛廬晉書曰陶侃擊蜀賊王眞眞鉤得侃青雀船侃入小舫得脱)或造以為梁
(詩曰親迎于渭造舟為梁)或藏之於壑(莊子曰藏舟於壑藏山於澤謂之固矣然而夜半有力者)
(負之而走昧者不知也)天淵既汎於飛龍靈芝亦浮於鳴鶴(晉宫閣記)
(曰天淵池有紫宫舟升進舟曜陽舟飛龍舟射獵舟靈芝池有鳴鶴舟)岸上人驚(戴延之西征記)
(曰檀山向恪水道經宜陽三樂三樂男女老幼未嘗見船既聞晉使溯流皆相引蟻聚川側俯仰傾笑)水
中龍躍(晉書曰晉將伐吴有童謠云阿童復阿童銜刀浮渡江不畏岸上虎但畏水中龍既而王濬自)
(益州造大船連舫順流而下遂建平吳之功阿童濬小字也)所以浮巨浸而濟不通
為利斯溥
車
聖人作舟車以濟不通故車始於推輪(文選序曰推輪為大輅之始)
因彼飛蓬(淮南子曰見飛蓬轉而知為車)金輅則樊纓九就(周禮曰巾車掌王之)
(五路一曰玉路錫樊纓十有再就建太常以祀金路鈎樊纓九就建大旗以賓同姓以封象路朱樊纓七就建)
(大赤以朝異姓以封革路龍勒條纓五就建大白以即戎以封四衞木路前樊鵠纓建大麾以田以封蕃國注)
(王在焉曰路錫馬面當盧刻金為之樊讀如鞶馬大帶也纓在膺鈎婁頷也以賓謂會賓客象路朱以朱飾勒)
(也龍勒龍駹也以白黑雜色飾勒也條讀為絛以絛絲飾纓前讀為翦淺黑也鵠纓鵠色飾纓)耕根則
青質三重(鹵簿令曰耕根革青質盖三重餘同玉路籍田則供之)或駕於皂下(沈約)
(輿服志曰輦車周禮王后五路之車也后居宫中從容所乘非王車也漢制乘輿御之或使人挽或駕以皂下)
(馬)或挽彼轅中(後漢書曰江革遇亂以母老不欲搖動自在轅中挽車不用牛馬鄉里稱之曰)
(江巨孝)或驅塵而出軌(禮曰國中以策彗䘏勿驅塵不出軌)當擊轂以移風
(晏子曰齊人好擊轂相犯以為樂禁之不止晏子為新車良馬出與其人相犯曰擊轂者不祥下車去之然後)
(國人不為)若夫朱英綠縢(詩曰公車千乘朱英綠縢注朱英矛飾綠縢繩也)文茵暢
轂(詩曰陰靷鋈續文茵暢轂駕我騏馵注陰揜軌也靷所以引也鋈白金續靷也暢長也)公侯則
紫盖兮朱裏(後漢書曰安車紫盖朱裏與公侯同子皂盖青裏)乘輿則黃屋兮
左纛(宋書曰漢制乘輿翠羽盖黃裏所謂黃屋也加犛牛尾大如斗置左騑馬軛上所謂左纛也犛音狸)
力戰則朱血之染輪(左傳曰晉伐齊戰于鞌張侯謂郤獻子曰自始戰而矢貫余手及肘)
(余折以御左輪朱殷豈敢言病吾子忍之)疾讒則羣輕之折軸(漢書曰中山靖王勝曰積)
(羽沉舟羣輕折軸衆口鑠金積毁銷骨)伏波之思下澤(見露賦馬援浪泊注)楚子之
及蒲胥(左傳曰楚子使申舟聘於齊曰無假道於宋申舟曰鄭昭宋聾晉使不害我則必死王曰殺汝)
(我伐之及宋宋人殺之楚子聞之投袂而起屨及于窒皇劍及于寢門之外車及於蒲胥之市)方載脂
而載舝(詩曰載脂載舝還車言邁)豈弗馳而弗驅(詩曰子有車馬弗馳弗驅)施組
銜璧折羽流蘇(續漢書輿服志曰大行載車其飾如金根加施組組連璧交結四角金龍首銜)
(璧垂五采析羽流蘇)陳平方交於長者(漢書曰陳平家乃負郭窮巷以席為門然門多長者)
(車轍)輪扁俄譏其古書(莊子曰桓公讀書輪扁斲輪於堂下釋槌鑿謂公曰公所讀者古人)
(之糟粕也以臣之事觀之斲輪徐則甘而不固疾則苦而不入不徐不疾得之於手應之於心口不能言有數)
(存於其間而臣不能喻臣之子臣之子亦不能受之於臣古之人與其不傳者死矣故曰糟粕)漢則婕
妤辭輦(漢書曰成帝游後庭欲與班婕妤同輦辭曰觀古圖畫賢聖之君皆有名臣在側三代末主乃)
(有嬖妾今欲同輦無乃似之乎上善其言乃止)魏則先主同輿(蜀志曰曹公征吕布還表先主)
(為左將軍禮之愈重出則同輿)驚彼投人(左傳曰楚與晉戰叔山冉搏人以投中車折軾)駭兹
載鬼(易曰見豕負塗載鬼一車)或號追鋒(傅子曰追鋒車施通㦥遽則乘之)或如流
水(見水賦馮氏行車注)或因叔敖而高(史記孫叔敖傳曰楚俗好卑車王以為不便輿馬欲)
(下令使高之叔敖曰令數下民不知所從不可王必欲高車臣請教閭里使高其梱乘車者皆君子君子不能)
(數下車王許之居半歲民悉自高其車)或鄙慶封之美(左傳曰齊慶封來聘其車美叔孫曰)
(服美不稱必以惡終美車何為)不可疾言(論語曰升車必正立執綏不内顧不疾言不親指)寧
宜妄指(禮曰車上不廣欬不妄指)沈慶之乘猪鼻(沈約宋書曰沈慶之每朝賀常乘猪)
(鼻無㦥車左右從之不過三五騎履行田園每農桑劇月無人從行過者不知三公也及廢帝賜三望車謂人)
(曰我每遊履田園有人時與馬成三無人時則與馬成二今乘此車安所之乎)王導之驅麈尾
(晉書曰王導妻曹氏妬導憚之乃密營別館以處衆妾曹氏知將往焉導恐妾被辱遽令命駕猶遲之以所執)
(麈尾柄驅牛以進蔡謨聞之戲導曰朝廷欲加公九錫導弗之覺但謙退而已謨曰不聞餘物惟有短轅犢車)
(長柄麈尾導大怒)網絡朱絲(儀制令曰諸車一品青油纁通㦥朱裏朱絲絡網三品以上青通㦥)
(朱裏五品以上青偏㦥碧裏六品以下皆不得用㦥)徘徊黑耳(晉公卿禮秩曰安平王孚薨葬給徘)
(徊黑耳車一乘傅暢故事曰尚書令軺車黑耳後戶)葦則沛相(後漢書曰袁忠為沛相乘葦車到官)
(以清亮稱)篳聞楚子(左傳曰若敖蚡冒篳路藍縷以啓山林注若敖蚡冒楚之先篳路柴車藍縷敝)
(衣)大路昭儉(左傳曰清廟茅屋大路越席大羹不致粢食不鑿昭其儉也)竿摩僭擬
(董卓别傳曰卓僭擬車服乘金華青盖卓畫兩輪時人號為竿摩車)趙簡妙弊(說苑曰趙簡子乘弊)
(車&KR3443;馬衣羖羊之裘其宰諫曰車新則安馬肥則往來疾衣狐豹之裘温且輕簡子曰吾聞之君子服善則益)
(恭細人服善則益倨今我以自備恐有細人之心也)田荖惡侈(說苑曰晉平公為馳逐之車挂之以)
(犀錯之羽立於殿下羣臣得觀焉田荖三過而不觀平公大怒荖曰桀以奢亡紂以侈敗是以不敢觀也平公)
(曰善乃去車)太誓有牧野之陳(書曰武王戎車三百兩虎賁三千人與受戰于牧野)遠
行有祖軷之祭(周禮曰大馭玉路以祭及犯軷遂驅之注行山曰軷犯之者封土為山象以菩)
(芻棘柏為神注既祭之以車轢之而去喻無險難也晉書曰舊說黃帝子纍祖好遠遊道死故祭以為道神也)
至如巢望晉軍(左傳曰楚子登巢車以望晉軍注巢車車上樓櫓)樓呼宋人(左傳)
(曰登諸樓車使呼宋人而告之)陳遵留客以投轄(見井賦陳遵投轄注)張綱獻直
而埋輪(後漢書曰張綱字文紀與杜喬等八人受詔行天下號曰八使七人皆奉命惟綱獨埋車輪於)
(洛陽都亭曰豺狼當道安問狐貍遂奏梁冀等罪京師震悚)爾其奚仲初製(山海經曰番禺)
(生奚仲奚仲生吉光是始以木為車注云世本曰奚仲造車此言吉光明其父子共創意又續漢書輿服志曰)
(奚仲為車正具物以時六材皆良)軒轅始作(古史考曰黃帝作車少皥時略加牛禹時奚仲駕車)
(廣車之制度又釋名曰黃帝造車故號軒轅氏)書著肇牽(書曰肇牽車牛遠服賈用孝養厥父母)
詩稱孔博(詩曰戎車孔博徒御無斁)狶膏棘軸之喻(史記曰淳于髠曰狶膏棘軸所)
(以為滑也然不能運方穿)鹽浦染輪之樂(子虛賦曰鶩於鹽浦割鮮染輪注切生肉㨎車輪鹽)
(而食之㨎而玄切)或驅蒲輪(史記曰封禪為蒲輪車惡傷土石草木又漢書曰蒲輪安車以徵賢)
或駕皮軒(漢官解曰馬有廏車有府皮軒以虎皮為軒)丞相之容馭吏(漢書曰丙)
(吉為丞相馭吏嗜酒數逋蕩嘗從吉出醉嘔丞相車茵上西曹主吏白欲斥之吉曰以醉飽之失去士使此人)
(復何所容西曹第忍之不過汚丞相車茵耳)尹喜之占老君(關令内傳曰尹喜嘗登樓望東)
(極有紫氣西邁曰應有聖人過京邑果見老君乘青牛車來過)桓榮稽古以荷賜(後漢書曰)
(桓榮為少傅賜輜車乘馬榮大會諸生陳其車馬印綬曰今日所蒙稽古之力也可不勉乎)魏舒喪
子而承恩(晉陽秋曰魏舒子亡詔給陽燧四望車使出入觀望散其哀懷)淳于既同於
炙輠(史記曰淳于髠其諫說慕晏嬰之為人然而承意觀色為務故齊人謂之炙輠輠者車之盛膏者灸)
(之不盡猶有餘流言髠之智如此)吳起亦聞於徙轅(韓子曰吳起為西河守秦有小亭欲)
(攻之乃徙車轅於北門外令曰有能徙於南門外者賜上宅民莫徙也有徙者賜之如令又置一石亦令曰有)
(徙者賜之如初民爭徙之乃令曰明旦攻城有先登者賜上宅上田民爭上一朝而拔之)直如生而
繼如附(周禮曰輿人為車輪圜者中規方者中矩立者中縣衡者中水直者如生焉繼者如附焉注云)
(治材也如生如木從地生附如木之附枝也)方象地而圓象天(周禮曰軫之方也以象地)
(也盖之圓也以象天也輪輻二十以象日月也)亦有節以鳴鸞(大戴禮曰王升車則聞和鸞之)
(聲是以非僻之心無自入也馬動而鸞鳴鸞鳴而和應上車以和鸞為節下車以佩玉為度)飾之雲
母(袁子正書曰以雲母飾犢車謂之雲母車臣下不得乘時以賜王公又晉書曰謝玄敗苻堅於淝水獲所)
(乘雲母車)貳轂重牙(輿服志曰乘輿金根車五乘輪皆朱班重牙二轂)倚龍伏虎(輿服)
(志曰諸車之文乘輿倚龍伏虎靈文畫輈皇太子皇子諸侯倚虎伏鹿靈文畫轓公侯倚鹿伏熊黑轓朱班輪)
亦聞長萬奔而輦母(左傳曰宋南宫長萬奔陳以乘車輦其母一日而至)考叔爭
而挾輈(左傳曰公孫閼與穎考叔爭車穎考叔挾輈以走子都拔棘以逐之)行澤欲杼行
山欲侔(周禮曰輪人為輪行澤者欲杼行山者欲侔杼以行澤則是刀以割塗也是故塗不附侔以行)
(山則是摶以行石也是故輪雖敝不甐於鑿注杼謂薄其踐地者侔上下等摶圜厚也甐亦敝也輪厚則不敝)
(於鑿中)視之不過乎五巂(禮曰立視五巂式視馬尾顧不過轂)御之必經乎
三周(禮曰御婦車而壻授綏御輪三周)則有指南司方(左思吴都賦曰俞騎騁路指南)
(司方出車檻檻被練鏘鏘)起於涿鹿(崔豹古今注曰黃帝與蚩尤戰涿鹿之野蚩尤作大霧軍士皆)
(迷路帝作指南車)駟馬以駕(鹵簿令曰指南車駕四馬正道匠一人駕士十四人)信旛是
矚(述征記曰尚方北門中有指南車車上有木仙人持信旛車轉而人常指南)見肅慎之獻
雉(鬼谷子曰肅慎氏獻白雉於文王還恐迷路周公作指南車以送之)聞鄭人之取玉(鬼谷)
(子曰鄭人之取玉也必載指南之車為其不惑也)馬鈞既洞其精微(魏書馬鈞傳曰先生)
(與高堂隆秦朗爭言及指南車二子謂古無之記言之虚也先生曰古有之明帝乃召先生作之車果成)解
飛亦言其委曲(後趙錄曰尚方令解飛機巧若神妙思奇發造指南車)復有備其
五色(應劭漢官儀曰天子有五色車皆駕四馬沈約宋書曰立車五色安車亦如之皆天子之車也)名
之七香(魏武與楊彪書曰今贈足下四望通㦥七香車二乘青牸牛二頭)具之輗軏(論語)
(曰大車無輗小車無軏其何以行之哉)矩以陰陽(周禮曰轂也者為利轉也凡斬轂之道必矩其)
(陰陽陽也者&KR0876;理而堅陰也者疎理而柔是故火養其陰而濟諸其陽則轂雖敝不藃轂小而長則柞大而短)
(則摯&KR0876;音盡藃音耗柞鋤革反摯音至)杜林推之者鹿(東觀漢記曰杜林寄隗囂而終不屈)
(節建武六年弟成物故囂乃聽林持喪東歸既遣而悔令刺客楊賢於隴底遮殺之賢見林身推鹿車載致弟)
(喪乃嘆曰當今之世誰能行義我雖小人何忍殺義士因亡去)晉武馭之者羊(晉書曰武帝掖)
(庭並寵者衆莫知所適乘羊車恣其所之宫人乃取竹葉插戶鹽汁灑地以引帝車)駕牛聞張湯
之禍(漢書曰丞相長史朱買臣三人案捕田信與張湯居物致富上使讓湯湯自殺其母葬以牛車有棺)
(無槨上聞殺三長史)乘騾觀劉禪之降(蜀志曰後主劉禪乘騾車降鄧艾)諫趙同
之共處(史記曰孝文帝出趙同驂乘袁盎伏車前曰臣聞天子所與共六尺輿者皆天下英豪今漢雖)
(乏人獨奈何與刀鋸餘人載於是上笑下同同泣而下車)戒甯戚之無忘(尸子曰甯戚為桓公)
(祝曰使公無忘在莒管子無忘在魯戚無忘下車)周道之行有棧(詩曰有棧之車行彼周道)
渭陽之贈乘黃(詩曰我送舅氏曰至渭陽何以贈之路車乘黃)又有三材之輪
(周禮曰輪人為輪斬三材必以其時三材既具巧者和之轂也者以為利轉也輻也者以為直指也牙也者以)
(為固抱也注三材以為轂輻牙也轂用雜榆輻用檀牙用橿)四寸之鍵(尸子曰文軒六馭無四寸)
(之鍵則車不行小亡則大不成也)千秋駕之而入宫(漢書曰田千秋年老朝見得乘小車)
(入殿中故號車丞相)安平御之而升殿(晉起居注曰太始四年正月上臨軒詔太宰安平王)
(孚載輿升殿)彼傅袛與王導並優容於殊睠(晉諸公讃曰司徒傅袛以足疾)
(遜位不許板輿上殿又晉書曰王導有羸疾不堪朝會顯宗詔令乘輿入殿不得施拜)别有祥聞
曠左(禮曰祥聞曠左)武則綏旌(禮曰兵車不式武車綏旌)上帝運斗以為用
(見星賦運中央者帝車注)天子建德以攸行(禮曰天子以德為車以樂為御)東宫畫
輪之制(東宫舊事曰皇太子初拜有畫輪四望車)王后重翟之名(禮曰王后五路一重)
(翟二厭翟三安車四翟車五輦車)不巾不蓋之狀(續漢書輿服志曰輕車古之戰車也不巾)
(不盖孫吳兵法云有巾有盖謂之武剛車武剛者為先驅又為屬車後為殿焉)三望四望之稱
(袁子正書曰晉氏有三望車四望車見上注)龍首夭矯以銜軶鸞雀聳峙而
立衡(宋書曰漢制乘輿金根安車立車皆文獸伏軾龍首銜軶鸞雀立衡)間關之舝載脂
(詩曰間關車之舝兮)茱萸之輞尤精(石崇奴契曰作車當取大良白槐之輻茱萸之軔)及
夫金薄繆龍之飾(宋書曰漢制乘輿金根安車立車輪皆朱斑重轂兩轄飛軫以金薄繆龍)
(為輿倚較靈文畫轓)武剛陷車之制(漢書曰衞青伐匃奴以武剛車自環為營又史記三王傳)
(曰賞以元戎注云元戎十乘以先啓行謂兵車也衡軶之上並有劍戟名曰陷軍之車所以冒突先啓敵家之)
(行伍也)如輊兮如軒(詩曰戎車既安如輊如軒注輊音致前重也軒後重也)左實兮
右偽(左傳曰齊侯登巫山以望晉師晉人使乘車者左實右偽以旆先輿曳柴而從之)四輪起
於王莽(漢書曰王莽造四輪車駕六馬力士三百人黃衣赤幘軶上人擊鼔挽者呼登仙莽出令在前)
(百官竊言此似輭車非仙物也)平上本乎梁冀(東觀漢記曰梁冀僣侈作平上軿車)張季
荷劉詡之仁(謝承後漢書曰潁陽劉䚴好賑貧乏陳國張季禮弔國喪值冰寒車毁牛病不能進)
(詡逢之推所乘車強牛與之)汝南受晉武之賜(晉書曰武帝賜汝南王亮追鋒皂車犢車)
或以香衣為號(晉太康起居注曰齊王歸藩詔賜香衣輦一乘)或以畫雲表麗
(漢書記曰武帝作畫雲車)或軘廣而作賂(傳曰鄭人賂晉侯以廣車軘車淳十五乘甲兵備注)
(廣軘皆兵車名)或輅軿而更貴(袁子正書曰漢世賤輅車而貴輜軿魏晉賤軿車而貴輅車)
或為輻以共轂(老子曰三十輻共一轂當其無有車之用)或駢衡而挂轊(鮑明)
(遠蕪城賦曰當昔全盛之時車挂轊人駕肩㕓閈撲地歌吹沸天)巷出由於鄭人(左傳曰楚)
(伐鄭鄭人卜行成不吉卜臨於大宫且巷出車吉)轍亂知於曹劌(左傳曰齊與魯戰於長勺)
(齊師敗績公將馳之曹劌曰未可下視其轍登軾而望之曰可矣大國難測也懼有伏焉視其轍亂望其旗靡)
(故逐之)至夫專防風之骨(家語曰吳伐越隳會稽獲神骨一節專車使聘魯問孔子孔子)
(曰昔禹會羣臣於塗山防風氏後至戮之骨專車焉)見長狄之眉(穀梁傳曰長狄兄弟三人佚宕)
(中國瓦石不能害叔孫得臣射中其目身横九畝斷其首載之眉見于軾)仕俄聞於生耳(異語)
(曰仕宦不止車生耳)瑞或見於垂綏(孝經援神契曰德至山陵則山出木根車應載萬物金車)
(者王者至行仁德則出虞舜德盛於山林故山車出山車者自然之物也山藏之精與象車相似舜仁德盛山)
(車垂綏)然丘則剛金為輞(拾遺記曰周成王六年然丘之國獻比翅鳥以玉為樊其國使)
(者衣雲霞之布經百餘國方至京師越銕峴汎沸海有蛇洲蜂岑銕峴削礪車輪皆剛金為輞比至京師輞銳)
(幾盡沸海涌起如沸煎也魚鱉皮骨堅強如石可以為鎧汎沸海之時以銅薄舟底蛟龍不得近經蛇洲則以)
(豹皮為屋於屋中推車經蜂岑燃胡蘇之木此木烟能殺百蟲經塗五十年而至洛也)奇肱則從
風以飛(見風賦飛車初駭於奇肱注)美晏子之能讓(說苑曰晏子朝乘敝車駕鴑馬)
(景公遺之輅車乘馬三反不受曰夫輅車乘馬君乘之上臣亦乘之下民之無義侈其衣食而不顧其行何以)
(禁之卒不受也)嘉宰予之見辭(孔叢子曰孔子使宰予於楚楚昭王以安車象飾遺孔子宰予)
(曰夫子無以為也夫子言不離道動不違仁妻不服綵妾不衣帛車器不雕馬不食粟若夫觀物之靡麗窈妙)
(之浮音夫子遇之弗聽也故臣知夫子之不用此車也)辟惡記里之用(鹵簿令曰記里白鷺)
(鸞旗等車並駕四馬辟惡車太卜令一人在車執弓箭皮軒車左右金吾隊正一人在車執弓)黃鉞豹
尾之儀(鹵簿令曰黃鉞車或曰金鉞車左武衛隊正一人在車次豹尾車右武衛隊正一人在車皆武)
(弁朱戈)斯國容之為盛見文物之彰施
鼎
夫鼎者鑄九牧之金而調五味者也(說文曰鼎三足兩耳和五味之寳器)
(也昔禹貢九牧之金鑄鼎荆山之下民入山林川澤魑魅魍魎莫能逢之)夏氏象物(左傳曰王孫滿)
(勞楚子楚子問鼎之大小輕重焉對曰在德不在鼎昔夏之方有德也遠方圖物貢金九牧鑄鼎象物桀有昏)
(德鼎遷於商商紂暴虐鼎遷于周德之休明雖小重也其奸回昏亂雖大輕也成王定鼎于郟鄏卜世三十卜)
(年七百天所命也周德雖衰天命未改鼎之輕重未可問也)鄭人鑄刑(左傳曰鄭人鑄刑書於鼎)
(以為國之常法也)魯有壽夢之賄(左傳曰魯襄公享晉六卿賄荀偃束錦加璧乘馬先吳壽)
(夢之鼎)衞有孔悝之銘(禮曰衛孔悝之鼎銘曰公曰乃祖莊叔左右成公隨難于漢陽即官)
(于宗周奔走無射啓右獻公獻公乃命成叔纂乃祖服乃考文叔興舊嗜欲其勤公家夙夜不解予女銘若纂)
(乃考服悝拜稽首勤大命施于烝彝鼎)危見魚游(丘希範與陳伯之書曰將軍魚游沸鼎之中燕)
(巢飛幕之上)妖聞雉升(書曰高宗祭成湯有飛雉升鼎耳雊注耳不聰之異)逸少之紀
書迹(鼎錄曰王羲之鑄書鼎自以真隸書述已之書功沈於九江)張陵之刻丹經(鼎錄)
(曰張陵得仙鼎十鼎刻丹經埋于雲臺山下)識元常之受賜(鼎錄曰鍾繇字元常魏文帝在)
(東宫賜五熟鼎一口)嗟主父之見烹(漢書曰主父偃曰丈夫生不五鼎食死即五鼎烹)爾
其形觀附耳(爾雅曰鼎絶大謂之鼐圓弇上謂之鼒附耳外謂之釴注云鼎耳在表鼒音兹釴音)
(翼)象聞折足(易曰鼎折足覆公餗)或刻以萬壽(鼎錄曰漢武帝登泰山鑄一鼎銅銀)
(為之其形若甕文曰登于泰山萬夀無疆四海寧謐神鼎傳芳)或文之五熟(鼎錄曰漢景帝鑄一)
(鼎名食鼎以銅金銀而為之其形若瓶無足文曰五熟是資君王之膳)則有陸遜破備(鼎錄)
(曰吳陸遜破劉備軍鑄一鼎其文曰破備鼎)蕭何紀功(鼎錄曰蕭何為丞相鑄一鼎大如三石甕)
(自表己功其文曰紀功鼎)或云昧旦以猶怠(左傳曰晉叔向曰讒鼎之銘曰昧旦丕顯後世)
(猶怠)或云三命而益恭(禮曰宋正考父鼎銘曰一命而僂再命而傴三命而俯循牆而走亦)
(莫余敢侮饘于是粥于是以餬余口)王孫滿之責楚子(見上夏氏象物注)臧哀伯
之諫魯公(左傳曰宋華父督弑殤公以郜大鼎賂公納於太廟臧哀伯諫曰武王克商遷九鼎於洛)
(邑義士猶或非之而况將昭違亂之賂器于太廟其若之何)復聞扛自項王(漢書曰項羽能)
(扛鼎)舉由秦武(史記曰秦武王與孟說舉龍文之鼎絶臏而死)遺以子産(左傳曰鄭子産)
(聘于晉韓宣子私焉曰寡君寢疾夢黃熊入于寢門其何厲鬼也對曰昔堯殛鯀于羽山其神化為黃熊以入)
(于羽淵實為夏郊三代祀之晉為盟主其或未之祀也乎韓子祀夏郊晉侯有間賜子産莒之二方鼎注云方)
(鼎莒所貢)旌夫魏祖(鼎錄曰魏武造一鼎於白鹿山高一丈記征伐戰陣之能)既表太師
之名(鼎錄曰董卓為太師鑄一鼎文曰太師)亦為王商而鑄(鼎錄曰王商為單于長帝)
(令鑄鼎刻其功以勸忠臣)爾其銅簴生毛(鼎錄曰漢宣帝建章銅人簴生毛以為美祥鑄一金)
(鼎埋之建章宫)玉璜出渭(鼎錄曰太公於渭水得玉璜鑄一鼎刻其文曰璜鼎)見彼汾陰
(漢書曰漢武得汾陰寳鼎藏于甘泉羣臣上夀賀陛下得周鼎吾丘夀王曰非周鼎上怒對曰天祚有德寳鼎)
(自出此天以與漢是漢鼎非周鼎也)齋于泗水(史記曰太丘社亡而鼎沒于泗水彭城下始皇過彭)
(城齋戒禱祠欲出周鼎使千人入水求之不得又曰孝文時新垣平言周鼎亡在泗水中今河溢通泗臣望東)
(北直汾陰有金寳氣意周鼎其出乎兆見不迎則不至于是使使治廟汾陰南臨河欲祠出周鼎)列之
柏寢(東觀漢記曰廬江獻鼎詔召鄭衆問齊桓公之鼎在柏寢臺見何書春秋左氏有鼎事幾衆對狀除)
(郎中)陳而礿祭(後漢書曰孝明帝時王雒山出寳鼎詔曰鼎象三公豈公卿奉職得其理耶太常初)
(祭之日陳鼎于祖廟以備器用賜三公帛五十疋九卿二千石半之)動之而必資九萬(戰國)
(策曰秦興師於周求九鼎顔率謂齊王曰周之君臣内自計畫以鼎與秦不若歸之大國願大王圖之齊王發)
(師救周秦兵還罷率至齊曰願獻九鼎不識大國何塗之從而致之齊王曰寡人將寄塗於梁對曰不可梁之)
(君臣欲得九鼎謀之潬臺之下沙海之上其日久矣入梁鼎必不出齊王曰將寄塗於楚對曰不可楚之君臣)
(欲得九鼎謀之華廷之中其日久矣若欲入楚鼎必不出鼎者非效醯壺醬瓿可懷藏提挈非若烏集鳥飛兔)
(興狐逝而能至扵齊昔周之伐殷也得九鼎一鼎九萬人挽之九九八十一萬人器械備具稱此王乃止潬徒)
(旦切)舉之而亦須十二(周禮曰王日一舉鼎十有二物皆有俎注牢鼎九陪鼎三)既不
汲而自盈亦不炊而常沸(晉中興書曰神鼎者仁器也能輕能重能息能行不炊而)
(沸不汲自盈絪緼之氣自然所生也亂則藏于深山文明應運而至故禹鑄鼎以擬之)得美陽者
表厥尸臣(漢書曰宣帝時美陽得鼎獻之張敞議曰鼎有刻書曰王命尸臣官此栒邑賜爾鸞旗黼)
(黻琱戈此鼎殆周之所以褒賜諸侯子孫刻銘先功也)鑄荆山者當乎天紀(史記曰黃)
(帝採首山銅鑄鼎于荆山下鼎既成有龍垂胡髯下迎黃帝)出有莘而見負(史記曰伊尹欲)
(干湯乃為有莘氏媵臣負鼎俎以滋味說湯致于王道)行罽賓而未已(孫暢之述書曰禹鑄)
(九鼎人不覺鼎移而日移五步自周郟鄏已來東南移不知今至何國也道人商行傳曰鼎在罽賓於陽州是)
(西北)梁武之寫仙經(鼎錄曰梁武帝鑄一金鼎寫老子五千文蕭子雲書之沈于九江中)楚
子之求分器(左傳曰楚子謂右尹子革曰今吾使人於周求鼎以為分器王其與我乎對曰與君)
(王哉)觀象犧易利金玉之貞(易曰鼎黃耳金鉉利貞玉鉉大吉無不利)致用王
家有崇貫之異(禮曰崇鼎貫鼎天子之器也注崇貫皆國名)
事類賦卷十六
