事類賦卷二十七
宋吳淑撰
果部
梨
惟紫梨之津潤(尹喜内傳曰老子西遊省太真王母共食紫梨又左思蜀都賦曰紫梨津潤)
可解煩而釋悁(魏文帝詔曰真定御梨大若拳甘若蜜脆若凌可以解煩釋悁)瀚海耐
寒而不枯(西京雜記曰上林有瀚海梨出瀚海耐寒不枯)塗山一秀而千年(洞冥)
(記曰塗山之北有梨大如斗紫色千年一花冬月乃實煎之有膏食者身輕亦曰紫輕梨)或翫以玄
光(漢武内傳曰太上之藥有玄光梨)或植以青田(永嘉記曰青田村民家多種梨名曰官梨)
曹操山陽見之於魏奏(魏武帝為兖州牧上書曰山陽郡有美梨謹上甘梨二箱)張
公大谷聞之於晉篇(潘岳閒居賦曰張公大谷之梨)種之或比於封君
(漢書曰淮北滎南河濟之間有千樹梨其人與千戶侯等)食之因成於地仙(神異經曰東方)
(有樹高百丈敷張自輔葉長一丈廣六七尺名曰梨實徑三尺剖之白如素食之為地仙)翫紫條之
甘脆賞縹蔕之芳鮮(西京雜記曰上林有縹蔕梨紫條梨)若夫常陽真定
之美(傳選七證曰恒陽黃梨巫山朱橘何晏九州論曰安平好棗真定好梨)朐山御宿之
味(左思吴都賦曰果則朐山之梨三秦記曰漢武樊川圍一名御宿有大梨如五升瓶墜地則破名含消梨)
哂哀家之蒸食(世說曰桓南郡每見人不快輒嗔云君得哀家梨復蒸食不舊說秣陵有哀仲)
(家梨甚大如升入口消釋言愚人不别好蒸食之)美道安之分遺(世說曰道安公講僧常數)
(百習鑿齒嘗餉十梨值講安公便於座中手自剖分梨盡人遍都無偏頗)玄圃則侍臣作頌
(王讚梨頌曰太康十年梨樹四枝其條與中枝合生於玄圃園皇太子令侍臣作頌)太山則百官
所置(見棗賦酢梨並置注)苻武齧之而同叛(晉書曰苻雙據上邽苻柳據蒲阪苻武據)
(安定將共伐長安苻堅遣使諭之各齧梨以為信)李泌燒之而獨賜(李鄴侯傳曰唐肅宗)
(嘗夜召潁王等三弟同坐地壚罽毯上時李泌久絶粒上為自燒二梨以賜之)揚芳乎洞庭之
中(山海經曰洞庭之中其木多梨)託植乎明光之宮(晉宮闕名曰明光殿前梨一株)責
多而貪者玄謨(宋書曰王玄謨征滑臺一疋布責民八百梨)取小而慧者孔
融(文士傳曰孔融年四歲與諸兄食梨輒取小者人問其故答曰我小兒法當取小者)復有宋武
戲馬之詞(宋武帝戲馬臺梨花讚曰嘉樹之生於彼山基開榮布彩不雜塵緇)王弘河上
之賜(王弘謝賜河上梨表曰奉賜河上梨遠方味甘每垂降及仰佩恩逮俯增袛愧)或以青玉
為稱或以金柯見紀(西京雜記曰上林有青玉梨金柯梨出琅邪王野家太守王唐所獻)
崔遠比席上之珍(唐書曰崔遠文才清麗風神峻整當時目為飣座梨言席上之珍)莊
周稱適口之味(莊子曰楂梨橘柚其味相反而皆可於口)蕭齊傳之於䜟應
(廣五行記曰宋廢帝太始中江南盛傳消梨先無此樹百姓爭植之既而後齊蕭氏受禪)介象付之
於苑吏(神仙傳曰介象言病帝賜美梨一奩日中象死帝葬之其日晡時到建業以賜梨付苑吏種之)
(吏以狀聞即發象棺視之唯有一符)或融液如含雪或投墜而成水(孫楚秋賦)
(曰朱橘甘美紫梨甜脆凝津隱於斷牙融液易於含雪又揚衒之洛陽伽藍記曰報德寺有含消梨重六斤從)
(樹投地盡化為水)故曰梨為百果之宗楂何可比(宋書曰張敷小名楂父劭)
(小名梨文帝嘗戲謂之曰楂何如梨答曰梨百果之宗楂何敢比)
栗
詩云山有漆隰有栗富珍產於五方(詩疏義曰栗有五方周秦吳揚特饒)
(唯漁陽范陽栗甜美長味)比素封於千室(漢書曰燕秦千樹栗其人與千戶侯等)儀禮
置之於菹南(儀禮士喪禮曰設豆右葅葅南栗東脯)周官用之於籩實(周禮)
(曰饋食之籩其實栗)則有擅價南安(王褒僮約曰南安拾栗)託植儀鸞(大業記曰)
(洛陽儀鸞殿南有栗林)上林有曹龍之獻(西京雜記曰上林有嶧陽栗太守曹龍所獻)
箕山有伊尹之言(呂氏春秋曰伊尹曰果之美者江浦之橘箕山之栗)田饒勸之
以待士(說苑曰田饒曰果圍梨栗後宮婦人摭以相摘而士曾不得一嘗且夫財者君之所輕也死者)
(士之所重也)宗度置之而禮賢(謝承後漢書曰豫章宗度拜定陵令縣人杜伯夷清高不)
(仕度與談論設棗栗而已)中山嘗載於冀論(盧毓冀州論曰中山好栗地產不為無珍)三
輔亦稱於計然(范子計然曰栗出三輔)别有朔濱之饒(王逸荔枝賦云北燕)
(薦朔潰之巨栗)葛山之美(山海經曰南山多栗葛山桐山木多栗)晝拾者巢居之
食(莊子曰古者禽獸多而人民少於是民皆巢居以避之晝食橡栗夜棲木上故命曰有巢氏之民)告
虔者婦人之贄(左傳曰女贄不過榛栗棗修以告虔也)既表侯榛之品(西京)
(雜記曰上林苑有侯栗榛栗)亦記栵栭之類(爾雅曰栵栭注樹似檞&KR0554;而卑小如細栗可食)
(今江東呼為栭栗)應侯發之以諫主(見棗賦五苑紛披注)沈約疏之而怒
帝(梁書曰沈約嘗侍晏會豫州獻栗徑寸半奇之問衆栗事多少與約各疏所知約少帝三事約出謂人曰)
(此公謢短前不讓即羞死帝以其言不遜欲抵其罪徐勉固諫得止)又聞協嘉祥於名郡
(宋書曰劉秀之為丹陽尹初秀之從叔穆之為丹陽與子弟宴集廳事柱有一穿穆之謂子弟曰汝等各以栗)
(遥擲入穿者後必得此郡唯秀之栗獨入焉)報赤心於至尊(梁書曰肅琛嘗預御筵醉伏上)
(以棗投琛琛乃取栗擲上中面御史中丞在席帝動色曰此中有人不得如此豈有說也琛曰陛下投臣以赤)
(心臣敢報之以戰栗)嚴遵獨異於羣下(會稽先賢傳曰光武詔嚴遵詣行在遇蜀郡獻橘栗)
(上賜公卿以下使各以手所及取之遵獨不取上問其故遵曰君賜臣以禮臣奉君以恭今賜無所主臣是以)
(不敢取)王泰秀出於諸孫(宋書曰王泰幼敏悟年數歲祖母常呼諸姪散栗於牀羣兒競)
(探之泰獨不取問其故對曰不取自當得賜中表咸異之)使民戰栗者周社(見論語)靖
爾家室者東門(韓詩曰東門之栗有靖家室注靖善也言東門栗樹之下有善人)其或
質大如梨(魏志曰三韓之地大栗如梨)色黃侔玉(魏略太子與鍾繇書曰王書稱美玉)
(赤擬雞冠黃侔蒸栗)一以零也為稱(大戴禮曰八月栗零零也者降也)一以撰之
為目(禮曰栗曰撰之注撰猶選也)當集鵲而有餘(莊子曰周遊乎雕陵之樊覩一異鵲)
(感周之顙而集於栗林感觸也)豈賦狙而不足(列子曰宋有狙公者恐衆狙之不馴於已也先)
(誑之曰與若芧栗朝三而暮四乎狙皆超然而怒然則朝四而暮三乎衆狙皆喜)
甘
橘柚之屬其美者有建春之壺甘焉(神異經曰東方朔云東南荒外有建)
(春山美甘樹古今注曰甘形如石榴謂之壺甘)磊如景星之彩爛若隋珠之連
(宗炳甘頌曰煌煌嘉實磊如景星南金之色隋珠厥形)富枝江之珍重嘉宜都之
舊傳(荆州記曰枝江有名甘宜都郡舊有甘園名宜都甘)懷石城而失徑(異苑曰南康歸)
(義山石城内有甘橘橙柚就食其實任意取足脱持歸者便見大虺或顛仆失徑)置東望而言
旋(述異記曰南康郡有東望山山頂有果林周四里許衆果畢植行列整齊如人功也甘子熟嘗有三人造)
(之共食致飽又懷二枚欲以示外人迴旋半日迷不得歸聞空中語云放雙甘乃聽汝去懷甘者恐怖放甘於)
(地轉眄即見歸徑)若乃平蔕標奇(廣志曰甘有二十一核有成都平蔕甘大如升)黃包
稱異(潘安仁笙賦曰披黃包以授甘傾縹甕以酌&KR0812;)張磐每奪於童蒙(謝承後漢書曰)
(張磐字子石為廬江太守潯陽令嘗餉一奩甘其子年七歲就取一枚磐奪付外卒因私以兩枚與兒磐鞭卒)
(曰何故行賂於吾子)僧珍偶嘗於晏喜(梁書曰呂僧珍既有大勲任㧾心膂性甚恭慎當禁)
(中盛暑不敢解衣每侍御座屏氣鞠躬果食未嘗舉筯嘗醉後取一甘食武帝笑謂曰卿今日便是大有所進)
(禄外令月給錢十萬文)植武陵之木奴(襄陽記曰李衡字叔平為丹陽太守衡每欲治家妻)
(輒不聽後密遣十人於武陵龍陽洲上作宅種甘千樹臨死勑兒曰汝母惡吾治家故窮如是吾州里有千頭)
(木奴不責汝衣食歲上一疋絹亦足用矣及衡甘成歲得絹數千疋)置閬中之守吏(晉令閬中)
(縣置守黃甘吏一人)宜渴者之懷思(張載詩曰三巴黃甘瓜州素柰渴者所思銘之裳帶)實
厥包之英粹(郭璞甘贊曰厥包橘柚精者曰甘)張衡離支之種(七辯曰離支黃)
(甘)賈誼湘州之味(湘州記曰州故大城内有陶侃廟其地賈誼嘗種甘猶有存者)時難
則揚葩而不實(唐書曰羅浮甘子開元中有神仙種於南樓寺其後嘗資進獻幸蜀幸奉天之)
(歲皆不結實)世泰則移地而逾美(唐書曰天寳中中書奏臣承德音聞江南為橘江北)
(為枳蓋以地氣有殊物性因變朕近於宮内種甘數株今秋結實百五十顆乃與江南蜀道所進無别)彼
草木之無知胡與時而榮悴
橘
伊盧橘之夏熟(吳錄曰朱光禄為建安庭有橘冬覆其樹春夏色變青黑味絶美上林賦曰盧)
(橘夏熟近是此也)淪璿星之粹精(運斗樞曰璿星散為橘)茂彼江浦(呂氏春秋)
(曰江浦之橘漢上之菤所以致之)繁茲洞庭(山海經曰洞庭之山其木多橘)揚州之貢
(書曰揚州厥包橘柚錫貢)蜀郡之英(揚雄蜀都賦曰於西則鹽泉鐡冶橘林銅陵)既踰淮
而為枳(周禮曰橘踰淮而北為枳地氣然也)亦度江而作橙(淮南子曰夫橘樹至江北)
(化為橙)忠臣之心既申於楚相(傅玄橙賦曰詩人覩王雎而詠后妃之德屈平見宋)
(橘而申貞臣之志)純孝之感更見於王靈(宋躬孝子傳曰王靈之廬陵西昌人喪父)
(母二十年鹽酢不入其口庭中橘樹隆冬三實)香皮赤實(異物志曰橘為樹白華而赤實皮既馨香)
(又有善味)綠葉素榮(楚辭曰后皇嘉樹橘徠服受命不遷生南國深固難徙更壹志綠葉素榮紛其)
(可喜注皇天也后土也)交甫贈之而著美(張衡南都賦曰遊女弄珠於漢臯之曲注遊女)
(漢女也鄭大夫交甫於漢見之而贈之橘柚)陸績懷之而顯名(吳志曰陸績年六歲於九)
(江見袁術術出橘績懷三枚拜橘墮地術謂曰陸郎作賓客而懷橘乎績荅欲歸遺母術奇之)若夫雕
飾自資(古詩曰橘柚垂華實乃在深山側聞君好我甘竊獨自雕飾)芬芳足貴(子虛賦曰)
(橘柚芬芳)吳王納貢(吳歷曰吳王餽魏文帝大橘帝詔羣臣曰南方有橘酢正裂人牙時有甜甘)
單于荷賜(東觀漢記曰建武中單于來朝賜橙橘)交趾既為置守(異物志曰交趾)
(有橘官置長一人秩三百石主歲貢御橘)南越亦云有稅(任昉述記曰越多橘柚國越人歲出)
(橘税)闞澤抗表以除籍(吳闞澤表曰請除臣橘籍)楊由占風於受饋(後漢)
(書曰廉范為成都太守部人楊由善占候嘗有風吹削柿范問之由曰方有薦木實者其色赤頃之五官掾獻)
(數苞)庾亮之貢已稱於同柢(建武故事曰咸和六年平西庾亮送橘十二實共同一柢)
(以為瑞異中興書曰王者德盛則嘉味生橘亦嘉味之流)僧辯所陳更驚於共蔕(梁書)
(曰侯景將平生橘一蔕二十五子)别有箕山曉色(吕氏春秋曰箕山之東青鳥之所有盧橘)
(焉)羅浮晩香(裴淵廣州記曰羅浮山橘夏熟實大如李)用之給客(魏王花木志曰蜀土)
(有給客橙似橘而非若柚而香冬夏華實相繼通歲食之亦名盧橘)舉以名堂(宋書曰孝武大明中)
(芳香琴堂東西雙橘連理改連理堂)江陵致富比之於千戶(漢書曰江陵千樹橘其人)
(與千戶侯等)莊周著論譬之於百王(莊子曰三王五帝之禮義法度譬猶楂梨橘柚)
(其味相反而皆可於口)虞愿不取而道顯(南史曰虞愿始數歲家橘冬熟小兒競取之愿)
(獨不視)桓儼繫樹而名揚(謝承後漢書曰沛國桓儼字文林罷□縣居揚州從事屈豫室)
(中庭有橘樹一株遇其實熟乃以竹藩樹四面風吹動兩實墮地以䋲縳繋樹)亦有裂牙酸酢
(見上吳王納貢注)撫手華飾(崔琦七蠲曰斯于江臯實産橘柚孟冬之月於時可食撫以玉手永)
(用華飾)晏子侍坐而不剖(晏子春秋曰晏子侍楚楚王進橘置削晏子併食不剖王曰橘)
(當剖對曰臣聞賜人主前者瓜桃不削橘柚不剖今者萬乘無教故不敢剖臣非不知也)嚴遵當賜
而靡食(見栗賦嚴遵異於羣下注)代苦桃而已誤(楚辭云斬伐橘柚列樹苦桃)夢
黃衣而更失(廣五行記曰陳後主夢黃衣人圍城繞城橘盡戊去之及隋兵至上下通服黃衣)
若夫違江洲之暖氣處玄朔之寒色(曹植橘賦曰播萬里而遙植列銅雀)
(之園廷背江州之暖氣處玄朔之晝清)彼南土之不遷諒難成於甘實(已見)
(上綠葉素榮注)斯固百越所厭飫(鹽鐡論曰漢武平越以為園圃而民皆獻橘柚)而堯
舜不常食也(正論曰橘柚之貢堯舜不恒嘗山龍華蟲帝王不以為褻也)
瓜
伊甘瓜之珍果熟朱夏之芳時(陸機瓜賦曰佳哉瓜之為德邈衆果而莫賢隱)
(中和之淳祐播滋榮於甫田背芳春於初載迎朱夏而自延)布密葉之繁茂引長蔓
之逶迤(傅玄瓜賦曰次落莫之密葉兮交逶迤之修莖陸機瓜賦曰赴廣武以長蔓燦煙接以雲連奮)
(修系之莫莫邁秀瓞之緜緜)既落蔕以離母(夏侯孝若梁田賦曰入果林造瓜田摘虎掌拾)
(黃班落蔕離母漬以寒泉)可解煩而療饑(王廙洛都賦曰瓜則桂枝栝樓綠瓤青肌消暑蕩悁)
(解渴療飢)浮以清泉(魏文帝與吳質書曰浮甘瓜於清泉沈朱李於寒冰)羃以纖絺(劉植)
(瓜賦曰斫以金刀四剖三離承以雕盤羃以纖絺)玄骭素腕(陸機瓜賦曰金釵密筩小青大班玄)
(骭素腕狸首虎蟠又裴淵廣州記曰州有瓜冬熟名金釵)羊髓龍蹄(廣志曰瓜之所出以遼東廬江)
(燉煌之種為美有烏瓜魚瓜龍蹄瓜羊髓瓜大如斛出凉州陽城御瓜有青登之名大如三升魁)空同
四劫以方實(漢武内傳曰仙之上藥有空同靈瓜四劫一實廣異記曰謝玄卿見東華夫人為設)
(玄洲白柰空同靈瓜)會稽五色而稱奇(任昉述異記曰吳桓王時會稽生五色瓜今吳中有)
(五色瓜歲充貢獻)曾參已駭於烏集(抱扑子曰曾參鋤瓜三足烏集其冠)孫鍾俄
驚於鵠飛(幽明錄曰孫鍾富春人堅父也與母居至孝種瓜為業忽有三少年容服妍麗詣鍾乞瓜)
(鍾為設食出瓜禮敬慇懃三人臨去曰我等司命郎感接見之厚欲連世封侯為數世天子鍾曰數世天子故)
(當所樂悉化成白鵠)梁武有任昉之悼(梁書曰任昉卒武帝方食西苑綠沈瓜投之於盤悲)
(不自勝因屈指曰昉少時自言常恐不滿五十今四十九矣可謂知命)太宗有如晦之悲
(唐書曰杜如晦薨後太宗食瓜美愴然思之遂輟其半使置之於靈座)冰谷花紅(洞冥記曰有龍)
(肝瓜長一尺花紅葉素生於冰谷所謂冰谷素葉之瓜)燉煌味美(漢書地理志曰燉煌古瓜州地)
(生美瓜)甘號蜜筩(傅玄瓜賦曰舊有蜜筩及青括樓嘉味鮮類寡儔)芳稱桂髓(陸機)
(瓜賦曰東陵出於秦谷桂髓起於巫山)杞包見易(姤卦云)絺巾著禮(禮曰為天子削)
(瓜者副之巾以絺)夫差得之於近道(吴越春秋曰吴夫差為越所敗遁而去得自生之瓜)
(撰而食之問左右曰是乃冬有瓜近道而人不取何也左右曰盛夏之時人食生瓜起居道傍瓜子復生故人)
(惡食之)郭祚奉之於天子(後魏書曰郭祚領太子少保從世宗幸東宮肅宗幼弱祚懷一)
(黃㼐奉焉時人號為黃㼐少保)驗物變於化魚(莊子曰朽瓜化為魚物之變也)遠嫌疑
於納履(見李賦正冠令範注)摘之而豈堪抱蔓(唐書曰高宗子八人武后所出者自)
(為行第長孝敬皇帝監國而仁明為后所忌乃鴆之次雍王賢為太子中宗次睿宗及孝敬遇害諸弟常不自)
(安乃作黃臺瓜詞令樂人歌之種瓜黃臺下瓜熟子離離一摘使瓜好再摘令瓜稀三摘猶尚可四摘抱蔓歸)
(太子竞流黔州)啖之而唯宜漬水(博物志曰人以冷水漬至膝可頓啖數十枚瓜漬至腰啖)
(轉多至頸可啖百餘枚所漬水皆作瓜氣)守有輿父之蟲(爾雅曰𣙜輿父守瓜注今瓜中黃甲)
(小蟲)祭有上環之義(禮曰瓜祭上環)爾其翫兹菶菶憐此綿綿(詩曰)
(瓜瓞菶菶又綿綿瓜瓞)耀青門之朝日(阮籍詩曰昔聞東陵瓜近在青門外連畛距阡陌子)
(母相鈎帶五色耀朝日嘉賓四面會)沈玉井之寒泉(抱朴子曰五原蔡誕入山而還欺家人云)
(至崑崙得玉瓜以玉井水洗之乃軟可食)桑虞剪棘以資盜(晉書曰桑虞仁德園在宅北瓜)
(果初熟有人踰垣盜之虞以為園垣多棘刺恐偷人致傷乃使奴為之開道及偷負瓜將出見道通利知虞使)
(除之乃送所盜瓜叩頭謝過)原平却水而漑田(齊書曰郭原平以種瓜為業大明七年大)
(旱船瀆不復通船縣令劉僧秀愍其窮老下瀆水與之原平曰普天大旱百姓俱困豈可減漑田之水以通運)
(瓜之船乃步自他道往錢塘貨賣)偉辭餉之翁仲(吳錄曰姚翁仲嘗種瓜菜灌園供衣食人)
(或餉之無所受)美自給之施延(後漢書曰施延字君子沛人也家貧母老常鬻力供養種瓜自)
(給)若夫名擅三芝(稽含瓜賦其序曰世云三芝瓜處一焉謂之土芝)香浮七夕
(荆楚歲時記曰七月七日設瓜果於庭中以乞巧有喜子布網於瓜上則為得巧)戴禮標時(大戴)
(禮曰五月乃瓜乃瓜者治瓜之辭也八月剥瓜蓄瓜時也)漢官載職(漢官儀曰大官果丞官别在外)
(掌瓜菜茹)垂星漢之文(天文有瓠瓜星)植戊辰之日(崔氏月令曰種瓜用戊辰日)
見仙人之博戲(列仙傳曰服閭者往來海邊諸祠中見二仙人於祠中博賭瓜顧閭使擔黃瓜)
(數十頭令瞑目乃上方丈山)識徐光之幻術(搜神記曰吳時有徐光常行幻術於市里從人)
(乞瓜其主弗與便從索瓣種之俄而瓜生蔓延成花實乃取食之因賜觀者鬻者反視所賣皆耗矣)嘉其
三蔓(唐書曰貞元四年夏右神策軍獻瑞瓜三蔓合為一蔕而生三瓜)惡兹兩鼻(龍魚河圖)
(曰瓜有兩鼻者殺人)戍葵丘而未代(左傳曰齊侯使管至父戍葵丘瓜時而往曰及瓜而代朞)
(戍公問不至請代不許)隱東陵而自佚(史記曰邵平者秦東陵俟秦破為布衣貧種瓜長安)
(城東瓜美故世謂東陵瓜)則有黃若金箱(傅玄瓜賦曰白者如素黑者如漆黃踰金箱青侔含)
(萃)甘逾蜜房(劉楨瓜賦曰甘侔蜜房冷甚冰圭)内醲外偉(張載瓜賦曰或玄表丹裏)
(呈素含紅豐膚外偉綠瓤内醲)少瓣多瓤(傅玄瓜賦曰細肌密理多瓤少瓣豐旨絶異食之不䬼)
堂中蠅集(唐武儒衡字庭碩元衡從弟為中書舍人時饍部郎中元稹知制誥因宦官魏弘簡進不)
(由莘相而得掌誥時論鄙之儒衡因會公堂有青蠅集于瓜忽怒擊去之曰適從何處來集於此一座愕然)
塞外狐藏(宋書曰杜預云瓜州出大瓜故也亦云出美瓜因以為名大瓜者狐入其中首尾不見)
至於鎮鄭灼之心(梁書曰鄭灼字茂昭勵志好學多苦心熱若瓜時輒偃卧以瓜鎮心起便)
(讀誦其篤志如此)並臯陶之色(孫卿子曰臯陶之色如削瓜)褚雅種之而給
人(道學傳曰褚雅字玄通與人共居常取水洒掃或夏月種瓜恣人來取)子良資之而饋
客(齊書曰竟陵王子良善立勝事夏月客遊至為設瓜飲)别有供祀事於秋夏(盧諶)
(祭法曰夏祀秋祠皆用瓜)表異名於瓞瓝(爾雅曰瓞瓝其紹瓞注俗呼瓝瓜為瓞紹者瓜蔓緒)
(亦著子但小如瓝耳)靈種嘗見於洞臺(黃庭内經注曰大霍山下有洞臺司命君之府也中)
(有神靈瓜食之心通至玄)絳實亦聞於南岳(見柰賦玄雲在御注)重王羆之純
儉(後周書曰王羆性儉率嘗有客與羆食瓜客削瓜侵膚稍厚羆意嫌之及瓜皮落地乃引手就地取而食)
(之客甚有愧色)嗟士安之未學(晉書曰皇甫謐年二十不學遊蕩無度嘗得瓜果輒進叔母任)
(氏任氏曰孝經云三牲之養猶為不孝汝今年餘二十目不存教心不入道無以慰我因歔欷流涕謐遂感激)
(折節強學)復聞狸頭女臂之狀(廣志曰有狸頭瓜有女臂瓜)羊骹虎掌之
名(張載瓜賦曰羊骹虎掌桂枝蜜筩)步隲晝勤於四體(吳錄曰步隲衛袷同年相友俱)
(以種瓜自給晝勤四體夜誦經傳)宋就夜灌於鄰亭(賈誼新書曰梁大夫宋就為邊縣令)
(與楚鄰界兩亭皆種瓜梁人勤力數灌其瓜美楚人窳而稀灌其瓜惡楚令以梁瓜美夜竊搔之梁瓜皆有焦)
(者矣梁亭請其尉欲報搔楚瓜宋就曰是搆怨分禍之道也令人竊為楚亭夜灌瓜楚亭旦而往瓜則已灌瓜)
(日以美往而察之則梁亭為也楚令大悦以聞楚王楚王悦梁之陰讓也謝以重幣而交於梁王)焦華
感黃冠之異(孝子傳曰焦華父遺嘗病甚冬中思瓜華夢一人黃冠謂曰聞子父病思瓜故送以)
(助華拜受之及寤在手馨香非常父食而病愈)史稜記凉殿之徵(三十國春秋曰凉天水太)
(守史稜暴疾死五日而蘇云見凉主殿皆生白瓜及秦史梁熙滅凉小字白瓜也)亦聞報以匹
帛(梁書郭祖深清儉常服故布褐素木案食不過一肉有姥餉以早青瓜祖深報以匹帛富人效之以貨利)
(祖深鞭而徇衆朝野憚之)主於織女(續漢書曰牽牛主關梁織女主果瓜)葛玄隆冬而
待賓(神仙傳曰葛玄為客設生瓜)宋瓊季秋而遺母(北史曰宋瓊字普賢以孝稱母)
(病曾季秋日思瓜瓊夢想見之求而遂得時人異之)譏楊愔以言貌(後魏書曰楊愔典選多以)
(言貌取人時謗詞云尚書典選似貧人買瓜惟取大者)感靈珍於朝暮(沈約宋紀曰韓靈珍)
(至孝母亡家貧無以葬種瓜半畝朝採暮還復生未嘗減耗葬事由此得舉)或以憂死而遠
逃(古文瑣語曰初刑史子臣謂朱素公從今以往五祀五日臣死後五年五月丁亥吳亡以後五祀八月辛)
(巳君薨刑史子臣至死日朝見素公夕而死後吳亡素公懼思刑史子臣之言將至死日乃逃于瓜圃死之求)
(得已蟲矣)或以斷根而見怒(家語曰曾子芸瓜而誤斷其根曾晢怒以大杖擊其背曾子仆)
(地有頃乃蘇孔子聞之告門弟子曰參來勿内也曾子使人請孔子孔子曰舜之事瞽瞍小棰則受大杖則走)
(參委身以待暴怒既身死䧟父於不義不孝孰大焉)不食方歎於仲尼(論語云)止渴
嘗同於齊武(齊書曰武帝與到撝同從宋明射雉郊野渴倦撝得青瓜與上對剖食之及帝即位)
(三遷司徒左長史憶舊也)偉東野之甘珍(傅玄瓜賦曰育之人力養之六氣雖狸首之甘美未)
(若東野之奇偉)亦何傷於蔕苦(古詩曰甘瓜抱苦蔕美棗生刺棘刺傍固有刀貪人還自賊)
事類賦卷二十七
