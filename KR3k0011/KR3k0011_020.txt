事類賦卷二十
宋吳淑撰
獸部
麟
伊一角之仁獸(爾雅曰麟麕身牛尾一角)稟五行之粹精(蔡邕月令曰麟五行)
(之粹精也)必含仁而懷義(說苑曰麒麟含仁懷義音中律呂)不羣居而旅行
(說苑曰麟音中律呂行步中規折旋中矩擇土而後踐位平而後處不羣居不旅行)既為瑞於孝
章(東觀漢記曰章帝時麟五十一見)亦見識於徐陵(三國典略曰徐陵年數歲家人攜之)
(以候沙門寳誌誌摩其頂曰天上石麒麟也)感王者至仁而出(詩疏義曰麟角端有肉音)
(中黃鍾王者至仁則出)遇海内一主乃生(春秋感精符曰麟一角明海内共一主也)若
夫狼頭馬足麕身牛尾(晉中興徵祥說曰麟麕身牛尾狼頭黃色馬足也)視夫
子而吐書遇赤松而見捶(孝經古契曰孔子夢芻兒捶麟傷前左足兒曰吾為赤松)
(子見一禽如麕羊頭一角其末有肉孔子束薪覆之麟向孔子蒙其耳吐書三卷孔子精而讀之)詩著
于嗟(詩曰麟之趾振振公子于嗟麟兮)歌稱窮矣(孔叢子曰鋤商獲麟孔子觀之泣曰予之)
(於人猶麟之於獸出而死其道窮矣乃歌曰唐虞之世麟鳳遊今非其時來何求麟兮麟兮我心憂因此幽憤)
(作春秋焉)必好生而惡殺(孫卿子曰古之王者好生惡殺故麟游于野)故修母而
致子(蔡邕月令章句曰麟生於火游於土故修其母而致其子)或泣之以修魯史或
獲之以賜虞人(左傳曰哀公西狩於大野叔孫氏之車子鋤商獲麟以為不祥以賜虞人仲尼)
(觀之曰麟也然後取之注云仲尼悲周道之不興因魯春秋而修中興之教絶筆於獲麟一句所感而起故以)
(為終也)懼猛獸者王濬(晉書曰王濬平吳被謗上表曰夫猛獸當塗麒麟恐懼)識同
本者終軍(漢書曰終軍從幸雍獲白麟一角五蹄又得木枝旁出輒復合上異之終軍對曰野獸并)
(角明同根也衆枝内附示無外也若此之應殆將有解編髮削左袵襲冠帶要衣裳而蒙化者)刳胎破
卵則不至(春秋感精符曰王者不刳胎不破卵則麟出於郊)視明禮修而必臻
(蔡邕月令曰視明禮修則麟臻)則有鳴云遊聖(何法盛徵祥記曰麟牡鳴曰遊聖牝鳴曰歸和)
(夏鳴曰扶幼秋鳴曰養緩)音中黃鐘(毛詩疏義曰麟馬足黃色音中黃鐘)非時則棄放
郊外(家語曰叔孫氏之車子鋤商採薪於大野獲麟焉折之前足載以歸叔孫以為不祥棄之郭外孔子)
(觀之曰麟也孰為來哉反袂拭面涕淚沾衿子貢問夫子何泣也子曰麟出非時而見害故傷之)有道
則遊於囿中(尚書中候曰黃帝時麒麟在囿)既云稟歲星之精(春秋保乾圖曰)
(歲星散為麟)亦言得機星之秀(春秋運斗樞曰機星得則麟生)雖曰毛蟲之
長(大戴禮曰毛蟲三百六十而麟為之長)實有千歲之壽(抱朴子曰麒麟壽千歲)復
有從百獸而為瑞(晉書曰呂光入姑臧時麟見百獸從之光以為瑞僣即三河王位)首
四靈而效祥(禮曰麟鳳龜龍謂之四靈)為畜則獸將不狘(禮曰麟以為畜則獸)
(不狘狘呼厥反)每鬭則日必無光(春秋孔演圖曰麟木精也鬭則日無光注曰麟龍少陽精)
(鬭於地則日月亦將爭於上)在彼郊棷(禮曰天不愛其道地不愛其寳人不愛其情故麟鳳游郊)
(棷龜龍在宫沼)遠夫網罟(西京武昭王麒麟讃曰游必擇地翔而後處不入陷穽不罹網罟無德而)
(至為之折股)故效質於漢庭嘗見孟堅之賦(班固兩都賦曰九貞之麟大宛)
(之馬)
象
南方之美者梁山之犀象焉(出爾雅)周澄上言可洗之而
療疾(唐書曰高宗時周澄國遣使上表云訶伽國有白象既有威靈又弭災患以水洗牙飲之愈疾請發)
(兵迎取以獻上曰無益之源不可不遏勞其使而遣之)蒼舒有智亦秤之而刻船
(見舟賦蒼舒&KR3176;象注)則有束刃於鼻(三國典略曰周軍逼江陵梁人出戰梁以二象被之以甲)
(束刃於鼻令崑崙奴馭之以戰楊忠射之象反走)繫燧於尾(左傳曰吳伐楚鍼尹固與王同舟王)
(使執燧象以奔吳師)雖質大於牛(文子曰見象之牙知大扵牛)而目不逾狶(萬震)
(南州異物志曰象之為獸形體特詭身倍數牛目不逾狶鼻為口役望頭如尾服重致遠行如山徙)初一
乳而三年(說文曰象三年一乳)卒焚身而以齒(左傳曰象有齒以焚身)若乃
放於荆山之陽(唐書曰永徽以來文單國累獻馴象凡三十二皆豢於禁中頗有善舞者德宗)
(即位以為物性不遂放於荆山之陽)養之臯澤之中(晉諸公讃曰晉時南越獻象養之皋澤之)
(中)雖禀精於瑤光(春秋運斗樞曰瑤光星散而為象)終見制於越童(論衡)
(曰夫十圍之牛為牧豎所驅長仞之象為越童所鈎)至若出伊水之長洲(王韶之始興記)
(曰伊水冇洲洲廣十里有羣象野牛)生乾陀之異域(後魏書曰乾陀國好征戰有鬭象七百頭)
(十人乘一象背執兵)膽隨月轉(嶺表異錄曰象肉有十二種膽附肝隨月轉在諸肉)鼻為口
役(見上目不逾狶注)遇師子而必奔(宋書曰宗慤伐南蠻蠻人以其裝被象前後無際慤)
(以師子能服百獸乃令舞師子於陣前象皆返走遂破之)顧脱牙而尚惜(異物志曰象牙歲脱)
(猶愛惜掘地藏之人作假牙潜易之)見皮而泣(蔣濟萬機論曰莊周婦死而歌夫象見子皮而泣周)
(何忍哉)爭鼻而食(嶺表異錄曰潮循人捕得象爭食其鼻云肥美)臨刑旣聞於泣
血(晉諸公讃曰晉時南越致馴象後象以鼻擊害人有司啓殺之象泣血流地不敢動扵是悉還越)喪
雌亦致於漣洏(博物志曰象各有雌雄其一雌死百有餘日其雄泥土塗身獨不飲酒食肉或)
(問其所以輒流涕若有哀狀)出九真與日南(吴錄地理經曰九真郡多象日南亦饒之)耕
蒼梧及會稽(帝王世紀曰舜葬蒼梧下有羣象耕田)入彼夢思旣見災於
張茂(晉書曰張茂嘗夢大象以問萬推推曰當為太守而不能善夫象者大獸獸者守也而以齒焚身後)
(必為人所殺茂後為吴興郡守值王敦問鼎執正不移故滅之)俾之率舞亦歸功扵賀
齊(吴書曰賀齊為新都太守孫權出祖道作樂舞象權謂齊曰今定天下使殊俗貢珍狡獸率舞非君而誰)
(也)
虎
伊雕虎之猛噬感樞星之下淪(運斗樞曰樞星散而為虎)旣目之為
獸長(風俗通曰虎者陽物百獸之長)亦號之為山君(說文曰虎山獸之君)眈眈其
視(易曰虎視眈眈其欲逐逐)般般有文(考異郵曰三九二十七者陽氣成故虎七月而生陽立於)
(七故虎首尾長七尺般文者陰陽雜也)牛哀七日而變體(淮南子曰昔者牛哀病七日化)
(而為虎其兄啟戶而入虎摶而殺之方其為虎也不知其嘗為人也方其為人也不知其將為虎也)封邵
一旦而食人(述異記曰漢宣城太守封邵一日忽化虎食郡民民呼曰封使君時人語曰無作封)
(使君生不治民反食民)則有刻玉為毛(拾遺記曰始皇二年騫霄國畫工者名烈裔刻兩白)
(玉虎其毛如生不點兩目睛始皇使以漆夜往點之旦虎飛去明年南郡獻白虎二視之乃玉虎也命去目睛)
(乃不能復去)鑄銅作器(西京雜記曰李廣獵冥山之北見卧虎一矢斃之以頭為枕示服猛也鑄)
(銅象其形為溲器示厭辱之也)李禹入穽而絶纍(漢書曰李禹有勇上召使刺虎懸下圈中)
(未至地有詔引出之禹以劍斫絶纍欲刺虎上壯之)朱亥在檻而裂眥(烈士傳曰秦召公子)
(無忌不行使朱亥奉璧一雙秦王大怒將朱亥著虎圈中亥嗔日視虎眥裂血濺虎終不敢動)别有厄
李后於宫内(幽冥錄曰晉孝武母李太后本賤人簡文無子會遍令善相者相宫人李太后給皂)
(役不與焉相者指之此當生貴子而有虎厄帝因幸之生孝武及會稽王道子既登尊位服相者之騐而怪有)
(虎害且生所未見乃令人畫作虎因以手打虎戲便患手腫痛遂以疾而崩)䑛介象於山中
(神仙傳曰介象入山冀遇神仙卧石上有一虎往䑛象額象寤謂虎曰天使汝来侍衛我者汝且停若山神使)
(汝試我者汝自去虎乃去)詎能緣木(淮南子曰蛇不可使有足虎不可使緣木)秪可生風
(萬畢術曰虎嘯則谷風生)俛首伏罪(後漢書曰童恢字漢宗為不其令戸人嘗為虎所害乃設檻捕)
(之生獲二虎恢咒虎曰天生萬物唯人為貴虎狼當食六畜而殘暴扵人王法殺人者死傷人則論法若是殺)
(人者當垂頭伏罪自知非者當呼號稱冤一虎低頭閉目狀如震懼卽時殺之一乃踴躍自奮遂放之)搖
尾求食(漢書司馬遷書曰猛虎在山百獸震恐及在檻穽搖尾而求食積威約之漸也)僧照識
南山之嘯(俗說曰齊沈僧照嘗校獵中道而還左右問何故荅曰國家有邊事須還分處問何以知)
(之曰向聞南山虎嘯知耳俄而使至)李廣射北平之石(漢書曰李廣在北平出獵見草中石)
(以為虎而射之中石没羽視之石也明日射之終不能入)食肉則世祖命射(魏名臣奏曰世)
(祖時有獻虎者問虎何食對曰食肉詔曰下民厭糟糠何忍以肉食虎乃命虎賁射之)攀鞍則張
昭變色(吴志曰孫權每田獵常乘馬射虎虎常突攀持馬鞍張昭變色而諫權謝曰年少慮事不遠然)
(猶不能已乃作射虎車)或名李耳(風俗通曰呼虎為李耳俗說虎本南郡中盧李氏公所化為呼)
(李耳即喜呼班便怒又方言曰江淮南楚之間謂之李耳虎食物值耳即止以觸其諱故也)或號於
莵(左傳曰鬭伯比淫於䢵女生子文焉䢵夫人使棄諸夢中虎乳之䢵子田見之遂使收之楚人謂乳穀謂)
(虎於莵故命之曰鬭穀於莵注夢澤也穀乃后切莵音徒)或生於孟山(山海經曰孟山鳥鼠同穴)
(之山其上多白虎)或畜之東虞(穆天子傳曰有虎在於葭中七萃之士曰高奔戎乃生捕虎而)
(獻之天子命為柙而畜之東虞是曰虎牢)至有中黃能摶(尸子曰中黃伯曰余左執太行之猱)
(而右摶雕虎唯象未試焉)馮婦善捕(孟子曰馮婦善摶虎有衆逐虎望見馮婦趨而迎之)吕蒙
探穴而靡憚(吳志曰吕蒙欲從軍母止之蒙曰不探虎穴安得虎子)王戎逼欄而
不懼(竹林七賢傳曰魏文帝於宣武場上為欄鬭虎使力士逆與之摶戎年七歲亦往觀焉虎乘間薄欄)
(而吼其聲震地觀者無不辟易顛仆戎安然不動帝於閣上見之使問姓名而異焉)哭哀旣感於
仲尼(禮曰孔子過泰山側有婦人哭於墓者而哀夫子感而聽之使子貢問之曰子之哭也一以重有憂)
(者對曰然昔吾舅死於虎吾夫又死於虎今吾子又死焉夫子曰何為不去曰無苛政子曰小子識之苛政猛)
(於虎也)縛急更憐於吕布(英雄記曰曹公擒吕布布顧劉備曰玄德卿為坐上客我為降)
(虜繩縛我急獨不可一言耶操曰縛餓虎不得不急乃命緩縳布)若夫梁鴦養之而有
法(列子曰梁鴦養虎之法凡順之則喜逆之則怒血氣者之性也夫食虎者不敢以生物與之為其殺之之)
(怒也不敢以全物與之為其決之之怒也)卞莊刺之而得宜(春秋後語曰秦惠王謂陳軫曰)
(今韓魏相攻期年不解或謂寡人救之便或謂勿救便子為寡人計之軫曰昔卞莊子方刺虎而下豎子止之)
(曰兩虎方食牛牛甘必爭爭必鬭鬭則大者傷小者死從傷而刺之一舉必有雙虎之名卞莊子以為然立而)
(顧之有頃兩虎果鬭大者傷小者死一舉果有雙虎之功今韓魏相攻期年不解是必大國傷小國亡從而伐)
(之一舉必有二實此猶卞莊子刺虎之類也王曰善)感讒言而游市(韓子曰龐共與太子質於)
(邯鄲謂魏王曰今一人言市有虎王信乎王曰不二人言王信乎王曰不三人言王信乎寡人信之龐共曰夫)
(市無虎明矣然而三人言成市虎今夫邯鄲去魏遠於市議臣有過三人願王察之龐共從邯鄲還果不得入)
感道術而還兒(續搜神記曰吳猛有道術同縣鄒惠政迎猛夜於家中庭燒香忽有虎來抱政)
(兒超籬去猛語云無所苦須臾當還虎去數步忽然復送兒歸政遂精進乞為好道士)文彩未成
已有食牛之氣(尸子曰虎豹之駒雖未成文已有食牛之氣)爪牙斯備則全
伏狗之威(韓子曰夫虎之所以能伏狗者爪牙也使虎釋其爪牙而使狗用之則虎反伏於狗矣人)
(主者以形德制臣今君若失其刑德而使臣用之則君反制於臣矣)至若值法雄而息暴
(後漢書曰法雄為南郡太守郡濱帶江沔雲夢藪澤多虎狼暴前守賞募張捕反為所害者甚衆雄移書屬縣)
(曰虎狼在山林猶人居城市古者至化之代猛獸不擾皆由仁及飛走太守雖不德敢忘斯義記到其毁壞檻)
(穽不得妄捕是後虎害稍息)避劉陵而遠徙(謝承後漢書曰豫章劉陵字孟高為長沙安成)
(長先時多虎百姓患之皆徙他縣陵之官修德政逾月虎悉出界去民皆還之)感劉昆弘農之
政(後漢書曰劉昆字桓公光武時為弘農太守先是嶠澠驛道多虎行旅不通昆為政三年仁化大行虎皆)
(負子渡河後徵為光祿勲詔問昆曰前在江陵返風滅火後守弘農虎北渡河行何德政而致是乎昆對曰偶)
(然耳左右皆笑其質訥帝歎曰此乃長者之言也命書諸策)識宋均九江之理(後漢書曰)
(宋均遷九江郡多虎暴數為人患常募設檻穽而猶多傷害均到下記屬縣曰夫虎豹在山龜魚在水各冇所)
(托勞勤張捕非憂恤之本也其務退奸貪思進忠善可一去檻穽除削課制其後傳言虎相與東浮渡江)燒
皮辟惡(風俗通曰人卒得病燒虎皮飲之繫之衣服亦辟惡甚驗)懸鼻宜子(河圖曰懸虎鼻)
(門上宜官子孫帶印綬懸虎鼻門中周一年取燒作屑與婦飲之二月中便有兒生貴子勿令人知泄則不騐)
(亦勿令婦見之)扶南旣聞決訟(異苑曰扶南王范尋常畜生虎及鰐魚若有訟未知曲直便投)
(與魚虎魚虎不噬則為有理穢貊之人祭虎為神將有以也)度朔亦云食鬼(風俗通曰桃梗)
(葦茭畫虎設門者按黃帝之時有神荼與鬱壘兄弟二人性能執鬼度朔山上桃樹下簡閱百鬼無道理妄為)
(人禍者縛以葦索執以食虎於是官常以臘除夕飾桃人畫虎於門)壽至千歲(抱朴子曰虎及鹿兔)
(皆夀千歲滿五百歲者色白)長過百里(抱朴子曰蔡誕入山還紿人云被謫到崑崙崑崙山下白)
(虎蟠蛇長百餘里其口中牙皆如三百斛船大)石虔跳躍而拔箭(世說曰桓石虔為兒時從)
(父征西獵有虎被數箭伏在地諸將請石虔曰惡郎能拔虎箭不石虔至虎邊拔一箭虎跳石虔亦跳跳乃高)
(虎虎還伏石虔復拔一箭)宜咎叱咤而弭耳(瑣語曰周王欲殺王子宜咎立伯服釋虎將執)
(之宜咎叱之虎弭耳而服)或驚駭而放市(管子曰桀之時女樂三萬人放虎於市觀其驚駭)
或婆娑而渡水(風俗通曰宋均為九江太守虎負子渡江按虎毛婆娑寧犯陽侯波里語曰狐)
(欲渡河無奈尾何舟人尚懼况於虎耶)若乃郭文探鯁(孝子傳曰郭文為虎探鯁骨虎銜鹿)
(以報之)子華斷羊(商氏世說曰亮字子華少學公羊十四舉孝廉到陽城遇虎爭一羊亮乃按劍)
(瞑目斬羊腹虎乃各以其半去)或助區寳之祭(王孚安城記曰都區寳者後漢人居父喪鄰人)
(格虎虎走趨其廬中即以蓑衣覆藏之鄰人尋跡問寳寳曰虎豈有可念而藏之乎此虎後送禽獸以助寳祭)
(孝慈之志通於神明由是知名)或送王業之喪(陳留耆舊傳曰王業字子香為荆州刺史有德)
(政卒於支江有三白虎低頭曳尾宿衛其側及喪去踰州境忽然不見共立碑文號曰支江白虎也)或厭
赤刀之術(西京雜記曰鞠道隆善為幻術嘗云東海人黃少善為幻秦末有白虎見東海詔遣黃公)
(以赤刀往厭之術旣不行遂為虎所殺三輔人俗用以為戲)或佩黃神之章(抱朴子曰入山)
(者佩黃神越章其廣四寸其字百二十以泥封著所往之四方各百步則虎狼不敢近)豈獨紫葛
驗江陵之化(博物志曰江陵有猛人能化為虎俗又云虎化為人好著紫葛衣足無踵)抑亦
白質為魏世之祥(魏略曰文帝欲受禪郡國奏白虎二十七見)
事類賦卷二十
