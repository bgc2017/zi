事類賦卷十九
宋吴淑撰
禽部
鴈
邕邕鳴鴈順時翺翔(詩曰邕邕鳴鴈旭日始旦)東海申歌於漢武(漢書)
(曰武帝太始三年東海獲赤雁作朱雁之歌)睢陽見養於梁王(漢書曰梁孝王睢陽國中)
(作鳬鴈池)賀秦繆之得士(說苑曰秦繆公得百里奚公孫枝歸取鴈以賀曰君得社稷之臣實)
(社稷之福公不辭再拜而受)悲虞固而隨喪(會稽典錄曰虞固字季鴻少有孝行為日南太)
(守常有鴈止宿廳事上每行縣輒飛逐焉及卒官鴈隨喪至餘姚墓前歴二年乃去)或曰鴐鵝(廣雅)
(曰&KR1391;鵝鴈也&KR1391;與鴐同)亦稱足蹼(爾雅曰鳬鴈醜其足蹼注曰脚指間有幕蹼屬相著蹼音卜)旣
聞其維索飾布(儀禮曰大夫相以鴈飾以布維之以索如執雉注鴈知時飛翔有别也飾之以)
(布謂縫衣其身也維謂繫連其足)亦同乎三帛五玉(書舜典曰修五禮五玉三帛二生一)
(死注二生卿執羔大夫執鴈)可以飼秕(賈誼書曰鄒穆公令食鳬鴈必以秕無敢與粟)不宜
食粟(博物志曰雁食粟翼重不能飛)若乃入梁州而逾塞(梁州誌曰梁州縣界有鴈)
(山傳云此山有大池水鴈棲集之故因名曰鴈塞)過高柳而知門(山海經曰雁門山雁出其)
(間在高柳北)應季冬而北嚮(禮曰季冬之月雁北嚮)候白露而來賓(周書)
(曰白露之日鴻雁來鴻雁不来人背畔)獻伯陽而聽政(左傳曰曹伯陽即位好田弋曹鄙人)
(公孫彊好弋獲白雁獻之且言田弋之說因訪政事大說之有寵使聽政焉)諫梁君之殺人
(新語曰梁君出獵見白雁欲自射之道上有驚雁去者梁王怒命射此人其御公孫龍諫曰昔衛文公時大旱)
(三年卜云必須人祀文公曰求雨為民也今殺之不仁吾自當之言未卒雨下今君重雁殺人何異虎狼梁君)
(引龍登車入郭呼萬歲曰善哉今日獵得善言也)今有明行列之次(儀禮曰以雁為贄取)
(其有行列之次)辨長幼之紀(說苑曰以雁為贄有長幼之紀)見殺遠殊於山木
(莊子曰莊子行於山中見大木伐木者止其傍不取問其故曰不才之散木無所用莊子曰此木以不材得終)
(其天年出於山及邑舍故人之家故人喜具酒肉令䜿子殺雁烹之䜿子請曰其一雁能鳴其一雁不能鳴奚)
(殺主人曰殺不能鳴者明日弟子問曰昨日山中之木以不材得終其天年主人之雁以不材而死先生何處)
(焉莊子歎曰周將處夫材不材之間)入用近同於士雉(儀禮曰大夫以雁為贄士用雉)表
女子之得時(白虎通曰贄用雁者取其隨時南北不失其節明不奪女子之時也)唯大夫
而為贄(見上入用近同於士雉注)從風後先(淮南子曰鴈從風而飛以愛氣力春秋繁露曰)
(凡贄大夫用鴈有類長者在民上必有後先)隨陽飛止(春秋說題辭曰雁南北以陽動也)禮
旣傲於太守(漢書曰廣遼將軍皇甫規解官歸安定鄉人有以貨買鴈門太守者亦去職還家書)
(刺謁見規規卧不迎既入而問卿前在郡食鴈美乎)色不存於夫子(家語曰孔子之衞衞公與)
(孔子語見飛鴈過而仰視之色不在孔子孔子乃逝)若其遇明月而雙墜(北齊書曰斛律)
(光從文襄出野見雙鴈飛來文襄使明月馳射之以二矢俱落焉)集河西而五色(漢書曰宣)
(帝於西河築世宗廟告祠有五色鴈集殿前)入上虞而治田(十三洲記曰上虞有鴈為民治)
(田春銜拔草根秋啄除其穢是以縣官禁民不得妄害此鳥犯則有刑無赦也)在南康而浮石
(南康記曰平固縣有覆笥山上有湖周回有數十里有一石雁浮在湖中每至秋天石鴈飛鳴如候時也)翔
於廣澤常避繳而銜蘆(淮南子曰鴈銜蘆而翔以避弋繳)來自窮邊亦
傳書而係帛(史記曰蘇武在匈奴中昭帝遣使和親常惠夜見漢使使謂單于曰天子射上林中)
(得鴈足有係帛書言武等在某澤中使者如其言單于大驚乃使武還)
烏
伊莫黑之孝鳥(詩曰莫黑匪烏春秋元命苞曰烏孝烏也)實至陽之純精(元命)
(苞曰流火為烏陽精在日中從天以照也)旣稟受於瑤光(運斗樞曰瑤光散而為烏)亦合
應於維星(春秋運斗樞曰維星明則日月光烏三足禮義修物類合)鄭人旣瞻於楚
幕(左傳曰楚子元伐鄭諸侯救之楚師夜遁鄭人將奔桐丘諜告曰楚幕有烏乃止)晉師亦候
於齊城(左傳曰晉伐齊齊師夜遁師曠告晉侯曰烏鳥之聲樂齊師其遁叔向告晉侯曰城上有烏齊)
(師其遁)若乃城上畢逋(讀漢書曰桓帝時童謠云城上烏尾畢逋一年生雛公為吏子為徒)
(一徒死百乘車)府中朝夕(漢書曰成帝時何武請以御史大夫為大司空備三公官時御史府中列)
(柏樹常有野烏數千棲宿其上晨去暮來號曰朝夕烏烏去不來者數月長老異之)感陽顔而口
傷(異苑曰陽顔以純孝著聞後有烏銜鼔集顔所居林烏口皆傷銜鼔之象欲令聾者遠聞即於其處立縣)
(名烏傷莽改為烏孝以彰其行)為燕丹而頭白(燕丹子曰燕太子丹質於秦秦王遇之無禮不)
(得意欲歸秦王不聽謬為令烏頭白馬生角乃可丹仰天歎息烏即頭白馬即生角秦不得已而遣之)子
推嘗見於蔽烟(拾遺記曰晉文公燒山求子推子推抱樹有一白烏從烟蔽之推死文公為之)
(斷火一月)王母亦聞於傳食(括地圖曰崑崙山在弱水中非乘龍不得至有三足神烏為西)
(王母取食)至於借樹為詩(唐書曰李義府召見太宗試令詠烏云日裏揚朝彩琴中伴夜啼上)
(林多少樹不借一枝棲帝曰吾當全樹借汝豈惟一枝)集廬作賦(成公綏烏賦序曰有烏集余之)
(廬烏善禽吾嘉焉因賦之)旣瞻之於爰止(詩曰瞻烏爰止于誰之屋)亦聞之於反
哺(春秋運斗樞曰烏為陽陽氣仁故反哺)又若夢豐邑而肇漢(帝王世紀曰沛公祖)
(父家于豐其妻嘗夢赤烏若龍戲已而生執嘉是為太公)入武昌而瑞吳(吳志曰武昌赤烏見)
(因改年為赤烏)豕至而飛精滅迹(郭璞洞林曰寧遠將軍景則其姊病四十餘年吾卜之得)
(明夷小過案卦當取獨蹄猪畜之如其言後婦人始眠見一丈夫衣服盡黑婦人語其來前不肯言有所畏遂)
(泣而去病始小間吾嘗論此事烏日禽猪月畜水火相忌自然之數取太陰之伏物消太陽之飛精日中三足)
(故以獨足者當之)雀生而有夏為墟(說苑曰孔子云存亡禍福皆由已而已昔帝辛之時)
(雀生烏於城隅占者曰小生大國家必祉帝辛信之而不治國乃至滅亡此詭禍為福也)斷翎用致
於馴狎(韓子曰夫馴烏斷其下翎則必待人而食安得不馴乎夫明王畜臣亦然也)縮掌自
分於醜類(爾雅曰烏鵲醜其掌縮注飛縮脚腹下)巢煬帝之帷幄(隋書曰煬帝起)
(宫丹陽將游於江左有烏鵲巢於帷幄驅不能止)感文王之孝悌(瑞應圖曰文王時見蒼烏)
(王者孝悌則至)應讖則羣飛集樓(三國典略曰侯景簒位令飾朱雀門其日有白頭烏萬計)
(集于門樓童謠曰白頭烏拂朱雀還與吳)表偽則一足墮地(唐書曰天授元年有進三足烏)
(者天后以為周室嘉瑞中宗時為皇嗣言前一足偽天后不悦須臾烏一足果墮地)又聞射彼日
中(見日賦羿曾見射注)愛之屋上(太公六韜曰武王登夏臺以臨殷民周公旦曰臣聞愛其人者)
(愛其屋上鳥憎其人者憎其除胥)集庭旣美於有虞(抱朴子曰夫烏何以三足陽數竒也)
(是以有虞至孝三足集其庭曾子鋤瓜三足萃其冠)攫肉更聞於亭長(漢書曰黃霸為潁川)
(太守遣吏有所伺察吏不敢舍郵亭食於道傍烏攫其肉吏見霸霸迎勞之曰甚苦食扵道烏盜其肉吏大驚)
(乃不敢有所隱)皓質見范雲之對(齊書曰高帝時有獻白烏帝問此何瑞范雲位卑前答曰)
(臣聞王者敬宗廟則白烏至)朱羽聞薛綜之詞(薛綜赤烏頌曰赫赫赤烏惟日之精朱羽)
(丹質希代而生)長生必飼其丹肉(抱朴子曰取烏之未生毛者以丹和牛肉使吞之至長毛)
(羽皆赤殺之隂乾搗服壽五百歲)羣飛或認於旌旗(北史曰齊高世辨性怯周師入鄴辨以千)
(餘騎覘候登高西望遙見羣烏飛起以為旌旗即馳還不敢反顧)候宗懍之哭泣(後周書曰)
(宗懍遭毋憂哭嘔血每有羣烏數千集于舍候哭而来哭止乃去)助蕭放之哀悲(北史曰齊)
(蕭放居喪以孝聞居廬室前有二慈烏來集馴庭飲啄每臨時舒翼悲鳴全似哀泣)或啄馬申之
口(陳書曰司馬申短毛喜於後主使其廢錮申嘗畫寢於尚書省下冇烏啄其口流血時論以為譛賢所致)
或萃曾子之冠(見上集庭旣美於有虞注)王吉射之而必中(漢明帝起居注)
(曰上東巡泰山到滎陽有烏飛鳴乘輿上虎賁王吉射之中而祝曰烏鳴啞啞引弓射之洞左腋陛下夀萬萬)
(年臣為二千石賜錢二百萬)裴俠指之而能言(北史曰西魏裴俠年七歲不能言後於洛)
(城西見羣烏蔽天舉手指之而言因此聪慧異常童)旣為城於田緒之境(唐書曰德宗時)
(鄭汴二州羣烏皆入田緒李納境銜木為城高二三尺方十餘里緒納命焚之信宿如故烏口皆流血)亦
集戟於仲穎之門(唐書曰柳仲穎自拜諫議後每遷官羣烏大集於昇平里第庭樹戟架皆)
(滿後為天平節度而烏不集乃卒於鎮)或銜珪而降社(墨子曰赤烏銜珪降周之岐社命伐)
(殷也)或集柘而為弓(見弓賦烏號徑理注)帝業興隆王屋嘗觀於流
火(尚書中候曰周天子發渡孟津火自上復于王屋流為赤烏)皇居壯麗靈臺亦藉
於相風(𫐠征記曰相風烏在臺上遇千里風則動)
鵲
鵲鵙醜其飛也翪(出爾雅注云翪竦翅上下子工切)應必先事(易通卦驗曰鵲)
(先物而動也先事而應見於風木之象)巢於季冬(禮曰季冬之月鵲始巢)性何知而
避歲(說文曰鵲知太歲之所在博物志曰鵲巢開口避太歲此非才智在自然也)理何由而
向風(淮南子曰鵲巢知風之所起注言鵲作巢向風之所起為戶)傳帝女於南陽(廣異)
(記曰南方赤帝女學道得仙居南陽愕山桑樹上正月一日銜柴作巢至十五日成或作白鵲或作女人赤帝)
(見之悲慟誘之不得以火焚之女即昇天因名帝女桑)見雕陵於莊子(莊子曰莊周遊乎雕)
(陵之樊睹一異鵲自南方來翼廣七尺目大運寸感周之顙而集于栗陵注樊藩也運寸可曲一寸感觸也)
方朔則識其順風(東方朔傳曰孝武坐未央前殿東方朔執戟階傍屈指獨語上從殿上見)
(朔呼問之朔曰殿後柏樹上有鵲立枯枝上東向而鳴使視之果然問朔何以知之對曰風從東方來鵲尾長)
(傍風則傾背風則蹷必當順風而立是以知之)陸賈則信其有喜(西京雜記曰樊將軍噲問)
(陸賈曰自古人君皆云有瑞應豈有是乎賈曰有之乾鵲噪而行人至蜘蛛集而百事嘉况人君重位乎)知
來識修短之分(淮南子曰乾鵲知來而不知往此修短之分也注乾鵲見人有吉事之徵則修)
(修然有凶事之徵則鳴啼是知來歲多風則巢於下枝而童子乃探其卵是不知往各有所能故曰長短之分)
(也)懸肉見交感之理(淮南子曰赤肉懸則烏鵲集鷹隼鷙則衆鳥散物之聚散交感以然)
在至德之世其巢可窺(莊子曰至德之世鳥鵲之巢可攀援而窺)集高城之
危失時而起(莊子曰鵲上高城之絶而巢於高樹之顛城壊巢折陵風而起故君子之居世也得)
(時則蟻行失時則鵲起)或抵至於崑山(鹽鐵論曰中國所鮮外國賤之崑山之傍以玉璞抵)
(烏鵲)或墮地於燕池(五行傳曰昭帝元鳳中烏鵲鬭於燕王池上烏墮地烏君之象後燕王誅)
(死)化印旣聞於雨霽(搜神記曰韋山張顥為梁相天新雨後有鳥如山鵲稍下墜地爭取)
(之化為一圓石顥推破得一金印文曰忠孝侯印顥以上聞藏之秘府顥後官至太尉)繞樹更見
於星稀(魏太祖詩曰月明星稀烏鵲南飛繞樹三匝何枝可依)則有朱據焚燎(吴志)
(曰赤烏十三年有兩烏銜鵲墮東觀孫權使領丞相朱據燎鵲以祭)王澄探取(晉書曰王澄為荆州)
(將之鎮送者傾朝澄見樹上鵲巢便脱衣上樹探&KR1145;而弄之神氣蕭然傍若無人)孫和旣慮於
傾危(吳志曰孫和為南陽王之長沙行過蕪湖有鵲巢於帆檣官僚皆憂慘以為檣末傾危之象旣而和)
(果敗焉)竇申亦招於權賂(唐書曰竇申宰相恭之族子參特愛申每議除受多訪於申或)
(泄之以招權受賂每所至人謂之喜鵲)亦有葺乾陵之殿(唐書曰大歷八年夏四月乾陵)
(山仙觀三尊殿有雙鵲銜柴及泥補葺殿之隟壊凡一十五處宰臣等上表賀焉)巢發石之車
(唐書曰高祖圍堯君素於蒲州糧盡人相食有烏鵲巢其發石車人心遂離官軍斬其首傳之京師)或得
名於神女(古今注云鵲一名神女)或共止於巢烏(隋書曰郭雋字弘文太原人家)
(門雍睦七世共居犬豕同乳烏鵲通巢時人以為義感州上其事上遣平昌公宇文㢸詣其家勞問之㢸音弼)
爾其採粟環丘之上(拾遺記曰圓嶠之山名環丘上有湖方千里多大鵲高一丈羣飛於)
(湖際銜採不周之粟於環丘之上)銜火清溪之側(洞冥記曰帝解嗚鴻之刀賜東方朔朔曰)
(鑄此刀者首山之金雄者以飛雌者獨在金出九湯清溪有鵲銜火於清溪之上)推子信之妙
術(北齊書曰武衛奚永洛與河内人張子信對坐有鵲鳴於庭樹鬭而墮焉子信曰鵲言不善向夕若有風)
(從西南來歴樹拂堂角則今夜冇人喚公不得往子信去後果有風來至夜高儼使召永洛且云勅喚永洛欲)
(赴其妻苦留稱墜馬腰折免於難)伏管輅之精誠(魏志曰管輅至安德令劉長仁家有鳴鵲)
(來在屋閣上其聲甚急輅曰鵲言東北一婦昨殺夫牽引西家候不過日在虞淵之際到時果有東北同伍民)
(來告鄰婦手殺其夫詐言西家人殺我婿)駕言西土曾聽王母之謠(穆天子傳曰西)
(王母還歸世民作憂以吟曰徂彼西土爰居於野豹虎為羣於鵲與處嘉命不還我惟帝女於讀為烏)考
彼國風亦比夫人之德(詩曰鵲巢夫人之德國君積行累功以致爵位夫人起家而居)
(有之)
燕
懿彼玄鳥(廣雅曰玄鳥燕也)淪精瑶光(春秋運斗樞曰瑶光星散為燕)賦之者
莊姜送妾(詩曰燕燕衛莊姜送歸妾也燕燕于飛差池其羽之子于歸遠送于野燕燕于飛下上其)
(音)吞之者簡狄生商(詩曰天命玄鳥降而生商又史記曰帝嚳少妃有娀氏曰簡狄玄鳥)
(遺卵簡狄吞之生契)遺以丹書(田俅子曰少昊之時赤燕集戶遺其丹書)覆之玉筐(吕氏)
(春秋曰有娀氏有二佚女為九成之臺飲食必鼔帝令燕視之鳴若諡隘二女愛而爭摶之覆以玉筐少選發)
(而視之燕遺二卵北飛遂不返二女作歌曰燕往北實始為北音注北國之音也)或因輦泥而
頭秃或為擲釵而目傷(續異記曰孫氏妻黃見一童子當前以釵擲之躍入雲去夜間)
(戶外歌曰昔填夏家塚輦泥頭欲秃今寄黃氏居非意傷我目尋覓巢中得一白燕左目傷)燕燕于
飛差池其羽(見上注)吳宫旣怨於被焚(吳地記曰春申君都吴宫因加巧飾)
(春申死吏照燕窟失火遂焚)衞婦亦聞於繫縷(南史曰襄陽衞敬瑜妻年十六而敬瑜亡)
(父母舅姑咸欲嫁之誓而不許截耳置盤中為誓乃止所住戶有燕巢常雙來去後忽孤飛女感其偏棲乃以)
(縷繫脚為誌後歲此燕果復更來猶帶前縷女因為詩曰昔年無偶去今春猶獨歸故人恩旣重不忍復雙飛)
嘉管輅之善占(魏志曰諸葛原嘗取燕卵等著器中使管輅射覆輅占至燕卵曰含氣須變依)
(于宇堂雌雄以分翅未舒張此燕卵也)美王威之能賦(王威别傳曰白燕來翔被令為賦)
若其視有娀之女(見上簡狄生商注)培曲阜之城(北涼錄曰昔人有浮海而)
(失津者至于亶州見仲尼及七十子遊於海中與魯人一木杖令閉目乘之使歸告魯侯築城以備寇魯人出)
(海投杖水中乃龍也具以狀告魯侯不信俄而有羣燕數萬銜土培城魯侯信之大城曲阜訖而齊寇至攻魯)
(不克而還)巢幕已危(左傳曰吳公子札自衞如晉將宿於戚聞鐘聲謂孫文子曰異哉夫子之在此)
(也猶燕之巢於幕上也)集衡益輕(九章筭術曰五雀六燕飛集于衡衡適平一雀一燕飛而易處)
(則雀重而燕輕)乘震雷而忽起(見雨賦石燕飛翔注)賀大厦之方成(淮南子曰)
(大厦成而燕雀相賀湯沐具而蟣虱相弔)若乃守分尾翅(說文曰燕玄鳥也籋口布翅岐尾象)
(形也)性知戊巳(博物志曰燕戊巳日不銜泥塗巢此非才智自然得之)翔景素之烟
雲(談藪曰宋宣王景素鎮朱方嘗與劉璡同在小齋有燕集承塵飛鳴相逐景素曰萬物各有靈性而獨賦)
(於鱗羽乎若斯鳥也遊則參於烟雲之上止則隱于林木之下飢則啄渴則飲形體無類乎物得失不關於心)
(一何樂哉)集馬樞之案几(陳書曰高士馬樞目常黃能視闇中物有白燕一雙巢其庭樹馴狎)
(欄廡時上几案春來秋去幾三十年)為少皞而司分(左傳曰郯子云少皞鳥師而鳥名玄鳥氏)
(司分者也注春分來秋分去)以高禖而見祀(見箭賦高禖祈子注)亦聞食之而
不宜入水(博物志曰人食燕肉不可入水為蛟龍所吞)掘之而可以療饑(晉書)
(曰中原喪亂鄉人遂共推郗鑒為主避難扵魯國澤山山有重險百姓飢饉野無生草掘野鼠蟄燕而食之)
有志詎知於鴻鵠(史記曰陳勝輟耕歎曰燕雀焉知鴻鵠之志)見殺常因於
蒺蔾(冥驗記曰沛國周氏有三子瘖並不能言有人来乞飲聞其兒聲問之具以實對客曰君子還内思)
(過周異其言知非常人良久出云都不憶有罪過客曰試更思幼時事入内食頃出曰記小兒時當牀有燕巢)
(中有三子母出取食因取三蒺蔾各與之吞即死母還不見子悲鳴而去常自悔責客變為道人之容曰君旣)
(自知悔罪今除矣兒即皆能言)京房術精旣言於天女(京房易占曰山見白燕其君宜)
(得貴女注云今俗名燕為天女)茅君僊去曾食於神芝(茅君内傳曰句曲山上有神芝)
(五種第三名燕胎芝其色紫形如葵藿葉上有飛燕象光明洞徹食一株拜為太清龍虎仙君)
雀
伊翩翻之小鳥實瑶光之下淪(春秋運斗樞曰瑶光星散為雀)旣目之
曰憑霄(拾遺記曰舜葬蒼梧野有鳥如丹雀自丹州來吐五色氣氛氲如雲名曰憑霄雀能羣飛銜土)
(成墳)亦號之為嘉賓(古今注曰雀一名嘉賓言棲宿人家如賓客)變化嘗聞於
入水(禮曰季秋雀入大水化為蛤)翔集更見於依人(說文曰雀依人小鳥也)則
有報楊寳而銜環(續齊諧記曰弘農楊寳年九歲至華陰比見一黃雀為鴟梟所搏墜扵樹)
(下為螻蟻所困寳見愍之取歸置巾箱中食以黃花百餘日羽毛成朝去暮還一夕三更寳讀書未卧有黃衣)
(童拜曰我王母使者使蓬萊不慎為鴟梟所搏君仁愛見拯以白環四枚與寳曰令君子孫位登三公當如此)
(環寳生震震生秉秉生賜賜生彪四世名公)為王祥而入帷(晉書曰王祥繼母朱氏思黃雀)
(炙忽有數十黃雀飛入其幕得以供母鄕里以為孝感所致)或出崑丘(漢武内傳曰西王母仙藥)
(有崑丘神雀)或出條枝(東觀漢記曰和帝時安息王獻條支大雀此雀卵大如甕)嘉不疑
之頌(先賢傳曰漢末有白雀之頌周不疑已作頌曹公忽授紙筆立令復作旣成操大奇之)美公
幹之詩(劉公幹詩曰翩翩野青雀棲竄茨棘蕃朝拾平田粒夕飲曲池泉猥出蓬蒿中乃至丹丘邊)
探而反之旣稱於齊景(晏子春秋曰齊景公探雀&KR1145;弱反之晏子冄拜賀曰吾君有聖)
(人之德矣探雀&KR1145;弱故反之是長幼也育禽獸而若此况人乎)慎所從也蓋聞諸仲尼
(家語曰孔子見羅者所得雀皆黃口也孔子曰黃口盡得大雀獨不得何也羅者對曰黃口從大雀者不得大)
(雀從黃口者得孔子顧謂弟子曰君子慎所從)至若奚奴長嘯(異苑曰上虞縣家奚奴多諸方)
(術向空長嘯則羣雀來萃夜哭蚊䖟悉死于側)河南幼射(北史曰後魏河南王曜五歲嘗射雀于道)
(武前中之帝驚歎焉)樓上旣憂於廉范(後漢書曰楊由蜀郡人為文學掾郡有大雀夜集庫)
(樓上太守廉范問由由對曰此占郡内當有小兵然不為害後二十餘日廣柔縣蠻夷反殺傷長吏)斗下
亦驚於思話(宋書曰蕭思話在青州常所用銅斗覆在藥厨下忽於斗下得死雀思話歎曰斗覆)
(而雙雀殞其不祥乎俄而被繫)亦有狎異類於寒嶺(沙州記曰寒嶺去太陽州三十里便)
(有雀鼠同穴雀亦如家雀色小白鼠亦如家鼠色黃而無尾)綴五彩於邯鄲(孔叢子曰邯鄲)
(民以正月日獻雀於趙而綴以五彩王大悦申叔告子順曰王何以為也對曰正旦放之示有生也子順曰此)
(處委巷之鄙事非先王之法也)降含章之禁闥(隋書曰開皇中有神雀降於含章門高祖因召)
(百官賜讌許善心於座請紙筆製頌奏之高祖喜曰文不加點筆無停毫常聞此言今見其事因賜物二百段)
銜靈寳之仙篇(抱朴子曰靈寳經仙術也吳王伐石治宫而合石之中得紫文金簡之書不能)
(讀使問仲尼曰此雀銜書以置殿前不知其義故遠諮呈仲尼曰此乃靈方長生之法禹所服也禹將仙化封)
(之名山石函之中今乃赤雀銜之殆天授也)又聞彈以明珠(太玄經曰明珠彈雀貴不當也)
化為黃土(春秋孔演圖曰鳥化為書孔子奉以告天赤雀集書上化為黃土)郭璞之占
集雞(郭璞洞林曰丞相府有將雛雞雀飛集其背上驅之復來如此再三令璞卜之曰此晉王卽阼之漸)
(也)楊宣之知覆粟(益都耆舊傳曰楊宣為河内太守行縣有羣雀鳴桑樹上宣謂吏曰前有)
(覆車粟此雀相隨欲往食至前數里果有覆粟)呈藻翰乎永安(東觀漢記曰永安十七年公卿)
(以神雀五彩翔集京師奉觴上夀令賈逵作神雀頌)翔皓羽於東園(燕書曰愍帝時以異雀改)
(東園為白雀園)挾彈見莊辛之說(戰國策曰莊辛謂楚王曰夫雀俯啄白粒仰棲茂樹鼔翅)
(奮翼自以為無患不知夫公子王孫左挾彈右攝丸以加其頸也)沾衣聞少孺之言(見露)
(賦少孺假言於捕雀注)東萊傳巨公之異(漢武故事曰拜孫卿為郎持節候神自太室至)
(東萊云見一人長五丈自稱巨公牽黃犬持黃雀云欲謁天子因忽不見)西域有班超之貢
(曹大家集兄超為西域都護獻大雀詔大家作頌)巢桂樹而成篇(古詩曰桂樹秋不實黃雀)
(巢其顛)集不其而作頌(謝承後漢書曰琅琊董仲為不其令赤雀乳廳事前桑上民為作歌)
(頌)亦有生三河而鼔翅(司馬彪與山巨源詩曰翩翩野青雀受性孤且竒昔生三河側)
(鼔翼帝王畿)出貝多而善舞(𫐠異記曰周成王元年貝多國人獻舞雀周公命反之)聞
集肩於潘樂(北史曰潘樂字相貴初生有一雀止其母左肩占者咸言富貴之徵因名相貴後以)
(為字)見入懷於唐祖(唐書曰高祖斬王威於太原有白雀飛入高祖之懷)流火旣聞
於秦伯(尚書中候曰維天降紀秦伯出狩至於咸陽天震大雷有火下化為白雀銜籙集於公車書曰)
(秦伯霸也)探&KR1145;亦傳於主父(史記曰趙武靈王自號主父廢長子章而傳國於公子何主父)
(遊沙丘公子章作難與何戰敗章趍主父主父開之何遂圍主父飢探雀&KR1145;而食之三月餘遂餓死沙丘)苟
逍遥於蕃籬又安知夫鵬舉
事類賦卷十九
