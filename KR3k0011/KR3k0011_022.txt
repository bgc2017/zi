事類賦卷二十二
宋吳淑撰
獸部
牛
夫物之大者其狀若垂天之雲(莊子曰有犛牛其大若垂天之雲)禮稱
三月在滌(禮曰帝牛不吉以為稷牛帝牛必在滌三月稷牛惟具所以别事天神與人鬼也)詩
云九十其犉(詩曰誰謂爾無牛九十其犉注黃牛黑脣曰犉)岐蹄者天穿鼻者
人(淮南子曰牛岐蹄而戴角馬被毛而全足者天也絡馬之口穿牛之鼻者人也)或衣繡而入
太廟(莊子曰楚聘莊子莊子應其使曰子見夫犧牛衣以文繡飼以芻菽養之牢筴之中及其牽入太廟)
(雖欲為孤犢其可得乎)或鞹鼓而正三軍(淮南子曰剝牛皮鞹以為鼓正三軍之衆為牛)
(計者不若服軛也)爾牛來思其耳濕濕(出詩)鼷鼠既忌於見傷(左傳)
(曰鼷鼠食郊牛角改卜牛鼷鼠又食其角乃免牛)風馬亦知其不及(左傳曰齊侯伐楚楚)
(子使與師言曰君處北海寡人處南海唯是風馬牛不相及也不虞君之涉吾地也何故)扣角申寗
戚之困(見歌賦寗戚飯牛注)燒尾救田單之急(見火賦田單縱牛注)或為軍
事之占(晉書曰夫餘國若有軍事殺牛祭天以其蹄占吉凶蹄解者為凶合者為吉)或示農
耕之候(禮曰季冬出土牛以示農耕之早晚)畏彼髦頭(搜神記曰武都故道有怒特祠上生)
(梓樹秦文公使人伐之樹瘡隨合經曰不斷乃益持斧者三四十人猶不斷士疲還息其一人傷足不能起臥)
(樹下聞鬼相與言曰勞乎攻戰其一人曰何足為勞人曰赭衣灰坌子如之何乃默臥者以告於是令工皆衣)
(赭隨斫瘡坌以灰樹斷化為青牛使騎擊之不勝或墮於地髻解被髮牛畏之乃入水於是秦置旄頭騎)寧
為鷄口(史記曰蘇秦說韓王曰鄙語云寧為雞口無為牛後今西面事秦何異牛後乎)晉武以
青麻彰德(晉書曰武帝時有司奏御牛青絲紖斷詔以青麻代之)何曾以銅鉤被
奏(晉書曰何曾性奢豪都官從事劉享奏曾以銅鉤紱紖車瑩牛蹄角)至於傷口改卜(左傳)
(曰郊牛之口傷改卜牛)用犢貴誠(禮記曰郊牲用騂尚赤也用犢貴誠也)或握角而
不售(風俗通曰賣牛勿握角令不售按恐觸人故人不取)或割肉而復生(玄中記曰大月)
(支及西胡有牛名反牛以今日割取其肉三四斤明日其肉已復瘡亦愈)偉劉寬之量遠(後漢)
(書曰劉寬嘗行有人失牛者乃就寬車中認之寬無所言下駕步歸有頃認者得牛而送還乃謝曰慙負長者)
(寬曰物有相類事容悮脱幸勞見歸何為致謝)羡魯恭之政行(後漢書曰魯恭為中牟令時亭)
(長從人借牛不還牛主訟於恭恭召令還牛者三亭長猶不還恭涕泣曰是教化不行也欲解印綬去亭長還)
(牛詣獄受罪恭貫出不問於是吏人敬信皆不忍欺)多郭舒之寬恕(晉書曰郭舒嘗有鄉人盜)
(食舒牛事覺來謝舒曰卿饑所以食牛耳餘肉可共啖之)慕朱冲之不争(晉紀曰南安朱冲卿)
(人失犢與冲犢相類來認取之冲不與争後得之於堅冰之下慙謝冲還牛冲不受)中尉則駕之
者赤(後魏書曰元仲景性嚴峭孝莊時兼御史中尉京師肅然每向臺駕赤牛時號赤牛中尉)桃根
則獻之者青(三國典略曰陳桃根於所部得青牛獻之乂上綺文羅文錦被表二陳主命於雲龍)
(門外焚之牛亦遣還)王愷既聞於八百(晉書曰王愷牛名八百里駁王濟請以錢千萬與牛)
(對射賭之濟先射一發破的因據胡牀叱左右曰速探牛心來須臾而至一割便去)苟晞亦稱其
千里(志怪曰苟晞為兖州鎮去京師五百里有貢晞珍異食者欲貽都邑親貴慮經信宿不復鮮美募得)
(牛能日行千里晞旦發書疏一更始竟荅書已還晞以其駿快疑筋骨有異殺而觀之唯有雙筋如小竹大自)
(頭挾脊著肉裏故外不覺)雖有雙筋(見上)且無上齒(淮南子曰戴角者無上齒無角者膏)
(而兌前有角者脂而兌後注曰豕馬之屬前小)别有得於文山(穆天子傳曰天子飲於文山有)
(獻良駟牥牛二此牛能行沙中如槖駞牥音方)放之桃林(書曰武王放牛桃林之野)木則饋
糧(諸葛亮集曰木牛者方腹曲頭一脚四足頭入腹中舌著於腹載多則行少則否宜可大用不可小使)
石則便金(見石賦便金蜀滅注)設以楅衡(周禮曰封人凡祭祀飾其牛牲設其楅衡供其)
(水藁注楅在鼻衡在角令不得觗)養之牢筴(見上衣繡入廟注)愚公畜㹀於齊
山(說苑曰齊桓公獵逐鹿入山谷中見二老父問此何谷曰愚公谷曰何也曰畜㹀牛子大賣之買駒少年)
(曰牛不能生馬遂持駒去傍人聞以為愚因以名谷管子曰臣之過也使堯在上臯陶為大理安有取人駒乎)
百里載鹽於秦國(說苑曰秦穆公使賈人載鹽百里奚以五羖羊之皮將車之秦秦穆公觀)
(鹽見其牛肥問何以致也對曰臣飲食以時使之不以暴有險先後之以身是以肥也穆公知其君子以為卿)
禴祭乃東隣之殺(易東鄰殺牛不如西鄰之禴祭)無妄見行人之得(易曰)
(無妄之災或繫之牛行人之得邑人之災)袁宏見諷於羸㹀(晉書曰桓溫北伐與諸寮屬登)
(千乘樓望中原慨然曰神州陸沈王夷甫諸人不得不任其責袁宏曰運有廢興豈必諸人之過溫作色曰頗)
(聞劉景升千斤大牛噉芻豆十倍於常牛負重致遠曾不若一羸㹀魏武入荆州以享軍士意以况宏坐中皆)
(失色)華元應嘲於有皮(左傳曰宋城華元為植廵功城者謳曰於思於思棄甲復來使驂乘)
(謂之曰牛則有皮犀兕尚多棄甲則那注植主巡行城也於思多鬚貌棄甲謂華元前敗於楚)遺布既
因於王烈(見劒賦守路德彌臧注)置芻亦見於羅威(廣州先賢傳曰羅威字德)
(仁鄰家牛數食其禾既不可逐乃為斷芻多著牛家門中不令人知數數如此牛主驚怪後知之乃便相約率)
(檢犢不敢復侵威田)復有職人掌芻(周禮曰牛人掌養國之公牛凡祭祀供其享牛求牛以授)
(職人而芻之注求終也終事之牛謂所以繹者也職讀為樴樴謂之&KR0891;可以繫牛樴人謂牧人)封人供
藁(見上設以楅衡注)彦回靡視於墜井(宋書曰禇彦回湛之之子也湛之一牛至所愛)
(惜無故墮廳事前井湛之率左右躬加管救郡中喧擾彥回下簾不視)盧愷不烹而哀老
(隋書曰盧愷從周武帝在雲陽宮勅諸屯簡老牛欲以享士愷進諫曰昔田子方贖老馬君子以為美談向奉)
(明敕欲以老牛享士有虧仁政帝美其言而止於是轉禮部大夫)或僨於豚上(左傳曰邾人莒)
(人朝於晉曰魯朝夕伐我幾亡矣晉叔向來辭曰寡君有甲車四千乘在雖以無道行之必可畏也况其率道)
(何敵之有牛雖瘠僨於豚上其畏不死乎)或置之樹杪(神仙傳曰吳有徐隨居丹徒左慈過隨門)
(下有客車六七欺慈云徐公不在慈去客皆見牛在楊樹杪車轂中皆生荆木客懼逐慈叩頭陳謝客還見牛)
(如故穀中亦無復荆木)詹何既識於白蹄(韓子曰詹何坐弟子侍有牛鳴於門外弟子曰)
(黑牛也而白在其蹄詹何曰然視之信爾)葛盧亦辨其三犠(左傳曰介葛盧來朝聞牛鳴曰)
(是生三犧皆用之矣其音云問之而信)肅慎占之而入貢(晉陽秋曰肅慎國武帝時及元)
(帝中興皆來貢獻成帝時又通貢於石季龍曰每候牛馬向西南眠者三年矣是知大國所在故來)弦高
用之而犒師(左傳曰秦潛伐鄭及滑鄭商人弦高遇之以乘韋先牛十二犒師且使遽告於鄭秦)
(將孟明曰鄭有備矣滅滑而還)别有盆子主之以建業(後漢書曰劉盆子初與兄茂屬)
(右校卒吏劉俠卿主芻牧牛號曰牛吏及立為帝恐畏欲啼即復依俠卿)光武騎之以起兵
(後漢書曰光武初起兵騎牛殺新野尉乃得馬)或為夢於蔣琰(蜀志曰蔣琰嘗夢一牛頭角及)
(口而血流趙直曰牛角及口公字也血者事明也夢吉矣)或見解於庖丁(莊子曰庖丁為文惠)
(君解牛曰臣之刀十九年解數千牛而刀刃若新發於硎彼節者有間而刀刃無厚以無厚入有間恢恢乎其)
(有餘地)觀其豫章繫絹(齊書曰豫章獻王嶷為揚州刺史拜還延陵季子廟觀沸井有牛突)
(部伍直兵執牛推問王不許取絹一疋横繫牛角放歸其家)蒲韉掛書(唐書曰李密嘗欲尋包愷)
(乘一黃牛被以蒲韉仍將漢書一帙掛於角上一手捉牛靷一手翻書讀之尚書令越公楊素見於道從後按)
(轡躡之既及問曰何處書生躭學若此密識越公乃下牛再拜自言姓名又問所讀何書答曰項羽傳)白
則識李冰之綬(風俗通曰秦昭王使李冰為蜀守開成都兩江漑田江神歲取童女二人為婦)
(冰至神祠責之良久有兩蒼牛鬭於岸㫄有頃冰流汗謂官屬曰吾鬭大極不當相助也南腰中正白者我綬)
(也主簿刺殺北面者江神遂死)青則駕老子之車(見車賦尹喜占老君注)季知一
摶而思過(卞子曰郭林宗謂仇季知曰子嘗有過否季知曰吾嘗飯牛牛不食一摶牛耳)江湛
但飲而無芻(宋書曰江湛性廉儉為吏部尚書牛餓御人求草湛良久曰可與飲)又有蹋
石成花(洞冥記曰元封中大秦獻牛善走多力使輦銅鐵起望仙宮迹在石上皆如花形故陽關之外)
(有花牛津)塗泥求雨(廣州記曰州有石牛每旱殺牛以血和泥泥石牛背既畢即雨泥盡方止)或
行詐而書帛(物理論曰漢武拜少翁為文成將軍少翁書帛飯牛揚言此牛有異殺而視之得帛)
(書帝識其手書乃首服於是誅文成而隱其事)或爭長而殺御(晉書曰石崇嘗與王愷爭入洛)
(城崇牛迅若飛禽愷絶不能及乃密貨其帳下問其所以對曰牛奔不迅良由御者逐之不及而反制之可聽)
(蹁轅則駛矣因從之遂爭長崇後知之殺所告者)既擔矛而衛犢(鬱林異物志曰周留者何)
(其實水牛蒼毛豕身角若擔矛衛護其犢與虎為讐)亦結陣而却虎(抱朴子曰知禽銜蘆以逆)
(網水牛結陣而却虎)至若置於盆簝(周禮曰凡祭祀共其牛牲之互與其盆簝以待事注云盆)
(所以盛血簝受肉籠也互若今屠家縣肉格)老在闌牢(晏子春秋曰金公之牛老於闌牢不勝服)
(也車蠧於瓦石不勝乘也)角不失於三色(同禮曰角長三尺有五寸三色不失謂之牛戴牛注)
(三色本白中青末豐也戴牛言角直一牛)香獨稱於四膏(周禮曰春膳膏香夏膳膏臊秋膳膏)
(腥冬膳膏羶注牛脂香豖臊犬腥羊羶)遇䕫致問(莊子曰聲氏之牛夜亡而遇䕫止而問焉我有)
(四足動而不善子一足而超踊何以然䕫曰以吾一足王於子矣)喘月辭勞(見風賦施晉武之琉)
(璃注)稱精鑒者薛公(相牛經曰牛經自寗戚傳百里奚漢世薛公得其書以相牛千百不失)
習遺書者晉祖(相牛經曰魏世高堂生得薛公之書傳晉高祖其後王愷祕其書)既曰
不能執鼠(莊子曰夫犛牛其大如垂天之雲此能為大矣而不能執鼠)又云難以逐
兔(焦贛易林曰殺牛逐兔費日無功)成牛弘之寬厚(隋書曰牛弘弟弼好酒而酗嘗因醉)
(射殺弘駕車牛弘來還宅其妻迎謂之曰叔射殺牛矣弘聞之無所怪問直答云作脯坐定其妻又云叔忽射)
(殺牛大是異事弘曰已知之矣顔色自若讀書不輟)顯盧昌之仁恕(隋書曰盧昌衡為徐州總)
(管嘗行至浚儀所乘馬為他牛所觸因致死牛王陳謝求還價直昌衡謂之曰六畜相觸豈人情也君何謝拒)
(而不受)至於千足而富(史記曰馬蹄噭千牛千足此亦比千乘之家)夜鳴則庮
(周禮曰牛夜鳴庮注庮朽木臭音由)顧憲仲文咸决獄而人服(宋書曰顧憲之元徽)
(中為建康令時有盗牛者與本主爭牛各稱已物二家辭證等前後令莫能决憲之至覆狀乃令解牛任其所)
(去牛俓還本宅盗者㐲其罪後魏書曰干仲文遷安固太守有任杜兩家各失牛後得牛兩家俱認州郡久不)
(能决仲文令二家各驅牛羣至乃放所認者遂向任氏羣中又陰使人微傷其牛任氏嗟惋杜家自若仲文於)
(是詞詰杜氏杜氏服罪)時苗羊氏並居官而犢留(魏略曰鉅鹿時苗為壽春令始)
(之官乘㹀牛歲餘生一犢及代留犢而去晉書曰羊篇歴官清慎有私牛官舍產犢及還留之)又有程
鄭江竭(華陽國志曰牛飲水者昔程鄭於此飲牛江為之竭因以為名)婁提谷量(後魏書曰)
(婁提雄傑有識度僮僕數千牛馬以谷量又史記曰烏氏羸求奇繒物間獻戎王戎王十倍其償予畜至用谷)
(量牛馬)望氣知北雲之驗(雲氣占曰趙雲如牛又北方之氣如牛)卜兆為司
馬之祥(晉書曰陶侃微時丁母艱將葬忽失牛見老父曰前岡見一牛眠山塢中葬其地者位極人臣)
(又指一山云此其次也出二千石言訖不見侃尋牛得之自葬其處以餘一山語周訪訪葬之侃至大司馬訪)
(亦累世刺史)若乃嘉彼柔謹(說文曰擾牛擾音繞柔謹也)哀其觳觫(孟子曰齊)
(王坐於堂上有牽牛而過堂下者王見之曰牛何之對曰將以釁鐘王不忍見其觳觫無罪而就死地欲以羊)
(易之孟子曰此仁術也是見牛而不見羊也)或蹊田而見奪(左傳曰楚子為陳夏氏亂故伐)
(陳殺夏徵舒因縣陳申叔時曰抑人有言曰牽牛以蹊人之田而奪之牛蹊田者信有罪矣而奪之牛罰已重)
(矣王復封陳)或洗耳而為辱(見水賦許由洗耳注)丙吉已勞於問喘(漢書)
(曰丙吉嘗為丞相出逢羣鬭者死傷横道吉過之不問前行逢人遲牛牛喘吐舌吉使騎吏問牛行幾里或譏)
(吉吉曰民鬭殺傷長安令京兆尹職所當禁備逐捕歲終丞相課其殿最耳方春少陽用事未可以熱恐牛近)
(行因暑故喘此時氣失節恐有所傷害者三公典調和陰陽所當憂也)龔遂更懲於佩犢
(見劍賦佩牛化已遠注)周官分職牛人乃主於牽傍(周禮曰牛人凡會同軍旅)
(行役共其兵車之牛與其牽傍以載公任器注牽傍在轅外輓牛也人御之居其前曰牽居其傍曰傍)晉
室諸賢和嶠亦勤於刺促(晉紀曰潘岳出為河陽令以任次宜為郎不得意時山濤)
(領選岳内非之密作謠曰閣道東有大牛王濟鞅裴楷鞦和刺促不得休)
羊
易曰兌為羊(易說卦云)有力曰奮(爾雅曰未成羊羜絶有力奮)取義於祥
(說文曰羊祥也象四足角尾之形孔子曰牛羊之字以形舉也)既聞其荷箠而驅(列子曰初)
(陽朱見梁王言治天下如運諸掌王曰先生有一妻一妾而不能治三畝之園而不能芸言治天下何也曰君)
(見夫牧羊者乎百羊而羣使五尺童子荷箠而隨之欲東而東欲西而西使堯牽一羊舜荷箠而隨之亦不能)
(前之矣)亦因其挾策而亡(莊子曰臧與穀二人相與牧羊而俱亡羊問臧奚事則挾策讀)
(書問穀奚事則博簺以游二人事業不同其亡羊均也)勿被虎皮(法言曰羊質虎皮見草而悦見)
(豺而戰忘其皮之虎也)寧為秋霜(後漢書曰光武崩廣陵王荆作飛書構逆曰當為秋霜無為檻)
(羊注秋霜肅殺於物檻羊受制於人)見决獄於臯陶(論衡曰獬廌者一角之羊也性知有罪臯)
(陶冶獄其罪疑者令羊觸之)聞治訟於齊莊(墨子曰齊莊公之臣王國卑與中里檄者訟三)
(年而獄不斷恐失有罪使二人共一羊盟齊之社二子相從以羊血灑社讀王國卑之詞已盡中里檄之詞未)
(半祭羊起而觸中里檄齊人以為有神)直躬既異於吾黨(論語曰葉公語孔子吾黨有直)
(躬者其父攘羊而子證之)告朔仍傳於愛禮(論語曰子貢欲去告朔之餼羊子曰爾愛其羊)
(我愛其禮)一歲曰䍮(廣雅曰吳羊牡一歲曰䍮三歲曰羝牝一歲曰牸三歲曰䍧)三百維
羣(詩曰誰謂爾無羊三百維羣)晉武平吳宮女競求於竹葉衛玠在
洛列肆咸觀於璧人(並見車賦晉武馭之者羊注)亦有捋鬚得珠(見珠)
(賦捋彼羊鬚注)觸藩羸角(易曰羝羊觸藩羸其角)叱白石於金華(見石賦初平叱)
(羊注)亡玉精於西嶽(周易是謀類曰泰山失金鷄西嶽亡玉羊鄭玄注金鷄玉羊二山之精)
禮標為䞇(春秋繁露曰凡䞇卿用羔羔飲乳母必跪類知禮者又羊之為言祥故以為贄)詩美
來思(詩曰爾羊來思其角戢戢)處千年之樹(玄中記曰千歲之樹精為青羊)賣五羖
之皮(見牛賦百里載於秦國注)尹喜曾尋於老子(尹喜内傳曰老子與喜别曰尋吾於)
(成都青羊之肆喜後尋而得之)曹公難求於左慈(神仙傳曰曹公收左慈慈走入羊羣失慈)
(之所在追者疑化為羊乃令人數羊羊本千口簡之長一口知化為羊乃謂曰若是左公者但出無苦也有一)
(羊跪曰詎如許追者欲執之於是羣羊皆長跪曰詎如許追者乃去)詎見將狼(史記曰黥布反欲使)
(太子將往擊之四皓謂建成侯曰今諸將皆陛下故等夷乃令太子將此屬無異使羊將狼)寧能格
虎(春秋後語曰張儀謂楚王曰夫為從者無異驅羣羊而致生虎虎之與羊不格亦明矣今王不與虎而與)
(羊臣竊以為大王之計過也)嘉卜式之有言(史記曰卜式牧百羊十餘歲致千餘上曰吾有)
(羊在上林令子牧之乃拜為郎式布衣蹻而牧羊歲餘羊悉肥上過其羊善之式曰非獨羊也治民亦如是以)
(時起居惡者斥去拜緱氏令)何羊斟之不與(左傳曰華元殺羊食士其御羊斟不與及戰曰)
(疇昔之羊子為政今日之事我為政與入鄭師故敗)周禮已著於飾羔(周禮曰羊人掌祭杞)
(飾羔)時令亦聞於宜黍(周禮曰食羊宜黍)或因舌以為族(列仙傳曰昔有)
(攘羊者以羊遺叔向母埋之不食後三年攘羊事發追捕向家驗羊骨肉都盡唯有舌在國人異之遂以羊舌)
(為族)或剖肝而得土(韓詩外傳曰魯哀公使人穿井三月不得泉得一生羊焉公使祝鼓舞之)
(欲上於天羊不能上孔子見曰水之精為玉土之精為羊此羊肝土也公使殺羊視肝即土)穿井而
獲者季桓(見井賦獲羊既駭於季子注)持節而牧者蘇武(漢書曰蘇武使匈奴)
(匈奴欲降之武不肻降使北海上無人處牧羝羊乳乃得歸武在海上廩食不至掘野鼠草荄而食之杖漢節)
(而牧羊)遺之旣警於不祀(帝王世紀曰湯問葛伯何故不祀曰無以供犧牲湯遺之以羊)
殺之亦誡於無故(禮曰大夫無故不殺羊)或有鬚郎之號(述異記曰羊而)
(不角呼蛟羊一名胡鬚郎)或傳爛胃之名(後漢書曰更始所任皆賈竪膳夫長安中語曰竈下)
(養中郎將爛羊胃騎都尉爛羊頭關内侯)誦素絲於五紽(詩曰羔羊鵲巢之致也召南之政在)
(位皆節儉正直德如羔羊也羔羊之皮素絲五紽)瞻羵首於三星(詩曰䍧羊羵首三星在霤)
在牧用彰於衰世(周書曰夏桀德衰夷羊在牧飛蛤滿野)鞭後式明於養
生(莊子曰養生如牧羊後者鞭之單豹巖居而水飲行年七十有嬰兒之色而虎食之張毅高門懸箔無不)
(趨也而内熱以死單豹養内而虎傷其外張毅養外而内熱以死皆不鞭其後者也)絶沈猶之朝
飲仰宣尼之典刑(孫卿子曰仲尼為魯司寇沈猶氏不敢朝飲其羊)
事類賦卷二十二
