政經儒家類
提要
(臣)等謹案政經一卷宋真德秀撰采典籍中
論政之言列于前而以行政之迹列于後題
曰𫝊以别之末附當時近事六條謂之附錄
其後載德秀帥長沙咨呈及知泉州軍事時
勸諭文帥長沙時勸民間置義倉文帥福州
曉諭文諸篇蓋後人所益如心經之引讀書
記耳德秀雖自命大儒斷不敢以己之條教
題曰經也按宋史道學𫝊德秀任湖南安撫
使知潭州以廉仁公勤四字厲僚屬復立惠
民倉置社倉其知福州戒所部無濫刑横斂
無徇私黷貨蓋德秀立朝日淺其政績多在
居外任時故留心民瘼著為此編其門人王
邁序謂先生再守温陵日著政經考德秀再
守泉州在理宗紹定五年蓋晚年之作邁又
言趙時棣為法曹朝夕相與遂得此經實在
四方門人之先而四方門人亦未必盡見之
書錄解題載心經而不及此書豈心經行世
早而此書晚出歟抑或德秀名重好事者依
託之也真偽既不可詰而其言能不悖于儒
者故姑與心經並存焉乾隆四十五年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
