三易洞璣卷六
明黃道周撰
文圖經下
天以五直地以五闢直始於屯闢始於臨盖自屯而臨
八際矣直以右行闢以左旋屯右而咸左會於師晉兩
坤之端日月之中門也屯咸俱左上下序次頥過之交
而平於剥復日月之交際也故日在於臨其下為觀臨
則朔也觀則望也朔前之月謂之恒朔後之月謂之屯
望前之月謂之咸望後之月謂之蒙故日有四象天有
八際月行其間九道相依日月相距各如天地極度之
里故十有三度三十餘分而日月分舍一際之歲各三
十有一故二百四十有八而盡日月之交際一候之日
當蓍之數一朔之數當際之歲去其體質而得其用事
故氣候以正而朔望以次贏縮相視而後閏蝕可得而
齊也故日驟以南陸軌狹而步迅驟於比陸軌廣而步
舒月象於日始以疾而漸遲會於日終以舒而復迅此
天地之序也至日在臨分春於復其先三日交於小過
以視夏至遲疾之差四日有八而比還隂道至日在觀
分秋小過其後三日迺交於剥以視冬至亦四日有八
自舒而疾還於南歴故過者天地所為限剥復者天地
所不過也復之七日損益遲疾之準也月行四七自疾
而遲自損而益不過七日日月之限皆不過七故陽三
而隂四陽六而隂八食會之大率也復以七而御日臨
以八而準月復從日而右行臨從天而左旋故臨左八
月四十八候而抵於遯復終七日積度餘五而復平行
此易道之明著也故復臨者聖人之所均用也聖人之
為易之始於乾而宅元於坤謹在日月之動以正庶象
明著而已矣乾始斗建日月合朔退而不用以授於臨
臨者震之合體矣日纏於臨則月離於屯朔夕七度月
在於否於是復中螣蛇鉄鑕見於南方日月之始交也
其旦權中剥在端門夕宿於左建則在未濟矣未濟者
易數之逆始也故易自兩元而外又有四始焉復一也
臨二也屯三也未濟四也既濟之晝以為下終復濟之
夜以為上始屯從臨而左旋未濟導乾而右行故朔在
於乾其旦衡中其夕奎中月在未濟漸於天津其旦杓
中其夕婁中月在牛女次於家人於是則入於交際矣
故日歴五度而月逾六十有六五卦之度而及轉周之
限加二焉以為歲朞之恒數益度之半而與天會故五
十有五而白道兩交十有三交而盡八表之際餘分之
積二百四十有八三周之而盡閏蝕之歴故易七十二
卦更歴一卦而竭餘於端進者以為盈退者以為虚盈
虚之間十日八十七分餘強而積於閏際五十六歲更
歴一歲而參章之總存以合氣之正去以分歲之實歲
實之餘一度四分六四餘強而積於蝕閏生於朔食生
於交交朔正半損益其間故損益者天地之大義也天
地之數不過五十益五以天故卦逾十一而交歴四象
損五以地故際歴八九而四氣終始損益之實不過一
三故一朞之日損百二十益百二十與月平行以為遲
疾凡月平行一十三度十九分度之七益百二十乘天
之數二十有五而與日交損百二十乘地之數彌月三
十而與日交兩者損益之所從始也一氣之日損逾五
度益逾五度與朔平積以為盈虚凡歲平積六十有七
而閏倍歲實前益章歲以地之十後損候歲以天之五
損天五積則去月兩交兩者損益之所從終也故日有
贏縮月有遲疾象有進反數有損益微芒屈伸以得以
失行於自然之謂道營於故然之謂歴易者行於自然
而營之者也易之為道三乘六爻而十有八變二十六
萬二千一百四十四卦數成於九而除於十三九相命
為二十七因而乘之七百二十有九復自相乘五十三
萬一千四百四十有一剖半周甲與易相逐故天有甲
歴易有爻象數有差積三義相推而日月歲辰距遠不
忒此神明之撰也凡歲之辰四千三百八十有三易歴
之歲不及十三餘九而三故三百一十四歲而盡易交
之變數歴之歲不及一九三九之積故四百八十六歲
而盡交數之物變者魂也物者精也魂者月也精者星
也萬物之精皆秉於星其魂皆交於月月以食生見星
之度星以月死見日之衝故豐者北際之日所以蝕始
離者西北之日所以交中坎者西南之月所以交始小
畜者南際之月所以望中也日蝕於豐則星見於列肆
日蝕於離則星泣於危月蝕於坎則日衝於月月蝕於
小畜則日衝於星四者所以誌兩濟之端也剥者卯中
之限交而入夷復者酉中之限交而出晉入夷之月望
於觀出晉之月望於臨日食於夷則月垂於翼日食於
晉則月吐於電月傷於觀則日在箕首月憂於臨則日
在參尾四者所以誌咸恒之象也故星者天之所以考
物月者天之所以陟魂星有定表日有恒晷月則無所
不之也屯在天弁需在天乳師在天相渙在天廟歸妹
在天馬困在天節益在天倉姤之為電震之為雷節在
土功履近於危家人在牛女之間升漸在津臺之會此
星之所以旌名也咸在咸池訟在卷舌蹇在閽寺豐在
貫索亢之為壯鼎之為鼎艮為長垣睽為輿鬼蒙為小
子觀為丈人此名之所以揆實也夫易之正名取精辨
物日月三易而象彖如一兩屯之行或左或右臨差其
間距一望實而精魂燦然以坤始箕未濟從之左右相
命六十四物舉可知也君子之仁曲成不遺其為義則
不可以散取參之不失斯與之矣故卦之為序非苟而
已也日次月交朔隂望陽或半或周或圭或璋進以命
之反以定之天旋於前日郤於後夫月則六虚皆游也
君子委蛇宅虚無家或之於坎或之於離一以為比一
以為師或坤或乾若居若遷要於不失其義則萬物之
精魄皆取之矣物先精而後魂道先定而後變變者從
月不變者從日日臨月觀兩濟之端判於屯元為造化
門
(右圖即前圖左旋以恒蹇井豐繼於屯否臨頥之後始屯而終於未濟故前圖屯恒象乾以為兩始後圖)
(未屯夾乾而俱右行從乾逆數未濟漸升家人中孚以追日道則中星月會其義一也前圖以直為經六)
(分天面以定爻象後圖以闢為緯五分候度以步纏離直者正於方位而黃道從之一升一降相距各四)
(十八度為日軌之歲經闢者通於交會而白道從之各二十七交為月行之章道故當乾坎之間取臨以)
(為交會之始臨先交朔在頥之上九尾十七度進於箕二及斗五度而入陽歴較十三度三十六分八十)
(七秒交於屯之中爻故屯為剛柔之始交如月先轉在臨之三爻當箕三度則屯之上爻望與交會值入)
(交十三日二刻六五以上望為之食故以初為朔始屯為交中乾在北限陽歴之表黑赤相距二十四度)
(極遠故為乾維黑道之端再歴六卦中孚之交入於大畜在女四度而正月始朔距前屯後已三十日不)
(在食限如月先轉在乾之三爻當斗八九度則中孚上爻已入食限大畜初爻在二十六日五刻三四以)
(上朔為之食故屯之上六泣血漣如中孚之上六翰登貞凶大畜之初有厲利已是其際也凡月二十七)
(日二十一分二十二秒二十四毫而周天三百六十三度七十九分三十五秒退天一度四分六釐四毫)
(一絲十九年二百四十八交而滿退天之度餘強以會於章閏其交終之度三百六十三七九三四餘微)
(折半之為交中度一百八十一八九六七餘微在交終之前六度一十五分三十四秒入於正交謂之羅)
(睺在交中之後六度一十五分三十餘秒入於中交謂之計都日月相值經緯共離在交差二日三千一)
(一百八三六九之内盈縮遲疾相較可知易以上經三際為交中限食望之數下經四際并兩體卦為交)
(終限食朔之數然兩交相并則朔望同移不獨八際八表之為食限也易言陽六隂八即指上三下四倍)
(言之非言陽六十隂八十為日食之分秒也但臨在箕之初度則乾當斗之七度大畜當女之四度復當)
(室之十四兩乾南北為赤黑之極維内隂外陽皆二十四度剥復東西為黃黑之極維内隂外陽皆六度)
(為八道出入黃赤之極差故舉臨舉剥復以定四象兩交之準耳臨觀二交以代宓圖之剝復剥復二交)
(以代前圖之乾坤故食見於乾從北望之則以為觀食見於坤從南望之則以為臨食見於坎從東望之)
(則以為復食見食於離從西望之則以為剥地有遠近差有隂陽隨見所食有四泛而無定分故食之有)
(臨觀剥復猶月之有震巽艮兊也以天度較之移屯之交中為箕之初度使二矅遞郤而星體東旋則乾)
(自為初疾之首中孚自為末疾之終軫角壁婁自為中星以四象别之剛柔樂憂屯居蒙著四始之義亦)
(可見矣故三易相交而屯始不變屯為化柄之首繇西而逆行屯否臨頥未濟漸升家人坎需以為前圖)
(不易之序繇東而順行屯否臨頥恒蹇井豐坎需以為後圖中星之準前圖主日後圖主星中圖以星而)
(誌月故退乾之星位為臨之月表也月表之周不過六月為一中交而進六度一卦有餘十二月駕一交)
(終而退六度一卦有餘閏蝕分數俱在一歲七十二卦之内歲際之數則三四間起各依所序卦屯需訟)
(小畜四交否為半交同人謙隨臨噬嗑剥无妄為七交頥為一交咸遯晉家人蹇損夬萃為八交并為半)
(交革震漸豐巽渙未濟為七交坎為一交凡半交者二正交者二十六體限者二得三十交復交於屯而)
(需為後際故每際三十一交實當三十一歲以一際之歲當一交之數則八際二百四十八歲當十九年)
(之二百四十八交以際歲乘其交數六萬五百四交而盡易之交道故易之序卦二百四十有八日月之)
(所交會也易之進反七十有二加一距一氣朔之所盈虚也日行盈縮初未兩限各差四日八分二十餘)
(秒而象於象限月行遲疾初未四限積度各餘五度四二餘秒而復於平行凡月平行十三度三十六分)
(八十七秒半每二十七日二十一分二十二秒二十四微而交終三百六十三度七十九分三十四秒三)
(分交終之度每分百二十一度二十六分四十五秒以度為分損益月行之數疾遲各限七日於平行度)
(益百二十一分二十六秒四十五微得十四度五十八分十三秒為疾初之極於平行度損百二十一分)
(二十六秒四十五微得十二度一十五分六十一秒為遲初之極初未加減各得平行十三度三十六分)
(八十七秒合之即為食分前後之度遲疾前後轉積之數又益三十四分二十四秒為二十七日五千五)
(百四十六分與日滿會半之即為轉中食復之數遲疾前後交積之度凡月轉中轉終交中交終皆不及)
(易行三六四七之數而易以三六四七距其朔望之差轉差一日九分七釐五毫九絲九微交差二日三)
(分一釐八毫三絲六忽交轉二差以視朔日平其書夜則差數睹矣故易之一際三十一交只有七卦加)
(兩體為正交中交除之則二十九交朔實平積之日數也以朔實平積八際乘之為章閏之月以遲疾盈)
(縮加之為交食之數不過二端其中星直度卦數積運著在下篇)
文圖緯下
日月右旋贏縮遲疾星象左旋晨夕見中
黃道(二百七二百)赤道(約度去分)
(右圖以四際各置象限每際自分三限為一朞之日只宜約分為三百六十今加黃道大小餘為盈縮遲)
(疾之準合其餘分以通轉限者示白道交周之歲也至凡日行一度置為萬分冬至疾極加五百四十八夏)
(遲極減五百四十八二分之間以二十為進退故日之盈縮至五百八則損益之分日六分有二遲極)
(而盈縮極而疾至五百十八則損益之分日五有六日之損益六分有二則八十八日有竒而行赤道)
(九十一度三十餘分之交日之損益五分有六則九十三日有竒而行九十一度三十餘分之交此二分)
(先後約差二度四十餘分繇距晷之有因其非關日道之有舒驟也盖日道如綸躔於天體高庳南北而)
(分闊狹斜袤相倚弧背正等猶月行入轉之分遲疾每道皆然亦非以八方闊狹為月行之舒驟也月行)
(損益三分歲實以為餘分盈縮之數日行盈縮八分歲辰以為餘分遲疾之極凡日餘五百又益四十八)
(以為疾終之數不分平立二差但以倍命餘以半命實以六二五六為消長之法故八分五百四十八為)
(四千三百八十四周歴歲辰而餘其一以十六開之為二千一百九十二月之分三日之分兩雖為餘分)
(與全度相倣也舊法二至前後分盈初縮末縮初盈末二限今離為十二其法不殊唯别月限轉交之舍)
(耳七十二卦隨可入交無一定舍要其起例啊積致也白道一交退一度四六四一二百四十九交而退)
(周天之度尚餘六分七釐餘強為交會之始分歲十三交餘十一日四九八六凡三十一歲而盈周天之)
(交尚餘朔實二日八九六為交差之後際故易一際三十一卦八際二百四十九卦以為月交之準其)
(原起於易數七百二十有九各自相經六經七百二十有九為一歲之辰不及九次二百四十三歲不及)
(二千一百八十七次倍之以為日行消長之分所謂星之為物也易體六十有四各有相經四千九十六)
(又乘體卦二十六萬二千一百四十四以歲甲分之每歲之辰不及十三次九三三三比月平行十三度)
(三六八七尚餘五六之數以白道退天推之十三交退天十九度三釐三毫三秒去易退歲之辰十二次)
(餘一次九分三釐三毫三秒度之約分亦相倣也月行三十一歲而交餘過分易行三百十歲而縮分及)
(歷所謂月之為魂也故知體數有定而微渺難求天以體數相準而秒忽相推日月餘分與易道表裏斗)
(差愈移則宿度日轉闊狹圓斜積日自均唯體數二易歴久不變自當以易為本酌其餘分以為進退也)
(月行九道其法始於圖書圖列重爻星分内外圖南二七圖北一六重星之間為黃道中洛書北月出入)
(内外陽歴在朱天七圖之南則隂歴在元天一圖之比隂歴在元天六圖之北則陽歴在朱天二圖之南)
(陽歴在蒼天八圖之東則隂歴在素天四圖之西隂歴在素天九圖之西則陽歴在蒼天三圖之東八道)
(分書交環其間八經三十為二百四十餘分四百九十有一故月交之率二百四十五日而盈縮九匝人)
(居五十之中四望圖書周旋相交五準四餘以為羅計十五少絀以為算會故月行一交而羅計逆移一)
(百四十六分三十一秒微強為十五之蔽虧外望交星重為三表圖之外周凡三十星與書出入相距六)
(度遠者不過六度二分以白道之去黃道除黃道之去赤道六與廿四以四為差得隂陽相距之道圖之)
(中周容交道以書四十交圖三十得一千二百以十紀之為萬二千得九百七十歲閏圖之内周一四二)
(三遞為羅計月出黃道東則為青道青道内外二為天首一為天尾出黃道西則為白道白道内外一為)
(天首二為天尾出黃道南則為朱道朱道内外四為天首三為天尾出黃道北則為元道元道内外三為)
(天首四為天尾前後分交在交終之前六度一十五分三十四秒謂之中交二交中之後六度一千五分)
(三十四秒謂之中交二交前後約六度以上而日月合蝕凡十九年二百三十五月得二百四十九交餘)
(三度八十四千九百歲而餘三百八十四度除一歲去十九度二分而與天會故十九歲二分為日月之)
(都會三十一歲為卦象之都分贏縮進退與地行相準率百九十二年地日差躔三度其遲疾贏縮在一)
(周中與日行等故著日行不復著地行之差)
三易洞璣卷六
