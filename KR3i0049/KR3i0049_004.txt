異魚圖贊箋卷四明楊慎原本
大學士胡世安箋
螺貝蜃蚶海錯附
&KR2167;&KR2086;
&KR2167;&KR2086;海魧名曰匽鼂形大如䕠出自沙嚻一枚剖之有
三斛膏
音迷麻說文名匽鼂江賦名&KR2167;&KR2086;臨海水土志曰海
魧寔一物也生海邊沙中肉甚美多膏臨海水土
志鼂似&KR1314;一名鼂鼊狀似&KR1314;鼊而甲薄形大如龜味
極美一枚有三斛膏或云腹如羊胃可啖按蘆䕠
即蘧蒢海篇附載&KR0034;&KR1434;音促秋似蝦蟇居陸地山海經
注䵸黽似蟇小而青或曰蠖黽一物名耳&KR0008;&KR0008;音顛
奚鼃類似蜘蛛出遼東土人食之
&KR1314;鼊
&KR1314;鼊龜頭鼈身蝦尾斑似玳瑁漫無甲指贉飾㢧軸緗
帙增美
劉欣期交州記蚼&KR2576;似瑇瑁大如笠四足漫胡無指
爪其甲有黑珠文朵斑似錦文但薄而色淺不任作
器惟堪貼飾今人謂之鼊皮海錄碎事爾雅翼俱云
然且言頭有兩角說文䵶&KR0008;屬頭兩角出遼東是也
當即奚善鳴者故从句或謂即蟕蠵之小者并見前
目錄李時珍謂&KR1314;鼊者南人呼龜皮之名也臨海
水土記形如龜鼈身具甲黃點有廣七八寸長二三
尺彼人以亂瑇瑁肉味如黿可食卵大如鴨卵正圓
生食美于鴨卵即雜爼係臂如龜入海捕之人必先
祭又陳所取之數則自出因取之若不信則風波覆
船故楊孚嶺南异物贊云係臂如龜生于海州欲先
捕之必祭以求有不信者風波覆舟
海月
海物正圓名曰海月脂如搔頭有緣無骨海賦江圖藻
詠互發
劉恂嶺表錄異海月大如鏡白色正圓嘗死海旁其柱
如搔頭尖其甲美如玉雨航雜錄云土人鱗次之為
天窗本草即作江珧一物陳藏器云蛤類似半月
故名水沫所化煑時猶變成水江賦玉珧海月土
肉石華謝靈運詩揚帆采石華挂席拾海月漁書
云海月一名蠔鏡圓似月似蛤而扁
海鏡
海鏡殼圓中甚瑩膩腹有小蟹朝出暮至或生剖之蟹
子跂跂逡廵亦斃
嶺表錄異海鏡廣人呼為膏藥(一作葉)盤兩片合以成
形殼圓而中甚瑩滑白照如雲母光内有少肉如蚌
胎腹中有紅蟹子大如黃豆而螯足皆具海鏡饑則
蟹出拾食蟹飽歸腹海鏡亦飽或廹之以火則蟹子
走出離腸腹立斃或生剖之有蟹子在腹中逡廵亦
斃任昉述異記南海有水蟲名曰筯蚌蛤之類也
其小蟹大如榆莢開甲食則蟹亦出食筯合甲蟹亦
還入為筯取食以終始生死不相離此亦海鏡之類
江賦注𤨏蛣一名海鏡南越志&KR0008;蛣腹蟹注大長
二三寸腹中有蟹子如榆莢合體共生漢志鄞有鮚
埼亭顔注鮚即蛣埼曲岸也其中多鮚因名漁書
海鏡肉似蠔有小蟹生焉為鏡取食殼通明潔白取
作窗&KR0905;可比琉璃水晶
海鏡蟹為腹水母蝦為目虚有咸受羡補不足人固有
之無惑乎物
首二句見越絶書及郭璞江賦述異記𤨏蛣形似蚌
有一小蟹在腹中為蛣出求食蟹或不至蛣餒死人
呼蟹奴嶺表錄異水母形如覆帽腹下有物如絮
而無口眼常有數十蝦寄腹下食其涎浮水上遇人
捕之即沉乃蝦有所見耳博物志東海有物狀如凝
血從廣數尺方圓名曰鮓魚無頭目處所内無藏衆
蝦附之随其東西人取煑食之北戶錄一名蚱一名
石鏡海篇一名蝦䖳一名蟦一名海靼(音折)狀象柔皮
雨航雜錄&KR2821;魚一名䱜一名摴蒱一名水母俗所
謂海蜇也雨多水則是物盛其形如覆笠以蝦為目
蝦動則沉土人食之皆以土積其寔損脾南人以為
性煖能治河魚疾
陵龍
陵龍之體黃身四足形短尾長有鱗無角南越海人嘉
羞見逐(臨海水土志本贊)
或作陵龜見爾雅攝龜注或作神龍南越志神龍龜
大如拳金色上甲兩邊如鋸齒爪至利能緣木捕蟬
至美可食不中于卜或作石龍子按石龍子生山石
間似蛇有四足頭扁尾長形細長七八寸大者一二
尺有細鱗金碧色大都鱗介之産非目見未易意度
也
山蠵
嶺表蟕蠵是曰山龜人立其背可負而馳木楔其肉聲
吼如牛(叫魚其切)巧匠琢之以為梳篦
一名文龜廣志蟕蠵形如龜出交州山龜在山上食
草長尺餘嶺表錄異蟕蠵者俗謂之茲夷乃山龜
之巨者人立其背可負而行産潮循山中鄉人採之
取殼以貨要全其殼湏以木楔出肉龜吼如牛聲響
震山谷廣州有巧匠取其甲黃明無日脚者煑而拍
之䧟黑玳瑁花以為梳篦杯器之屬狀甚明媚按甲
上有𣪚黑暈名日脚續搜神記鄱陽人黃赭入山
采荆陽遂迷路數日忽見大龜赭更祝之曰汝是靈
物而吾迷不知道今騎汝背頭向便是路龜即從右
轉赭乘行十許里得溪水即估客舟行者也應劭
云雄曰玳瑁雌曰蟕蠵按諸蕃志玳瑁形似龜鼈首
嘴如鸚鵡背負十二葉黑白斑文間雜邊欄缺齧如
鋸無足而有四鬛前長後短以鬛捍水而行老者甲
厚而黑白分明小者甲薄而花字糢糊或曰取用必
倒懸用滚醋潑之逐片應手而下出廣南産于海洋
深處或云前兩鬛長狀如檝後兩鬛極短其上皆有
鱗甲背甲十二片斑文相錯鱗差以成一背海人飬
以鹽水飼以小鱗俗傳甲子庚申日輙不食謂之瑇
瑁齋日此則&KR1314;屬非山蠵類矣南州異物志瑇瑁
如龜生南方海中大者如蘧蒢背上有鱗大如扇取
下因見其文欲以作器則煑之因以刀截任意所作
俟其冷以鮫魚皮錯治之後以枯條木葉瑩之即光
輝矣按史記趙欲誇楚簮劒器悉飾以瑇瑁續漢書
輿服志貴人助蠺瑇瑁釵高文惠與婦書今致瑇瑁
梳一枚晉潘尼有瑇瑁椀賦此物之珍尚也久矣
水蠵
蠵惟水龜海(一作涪)陵是育其緣中文其甲堪卜馮夷所
命切和靈曲
爾雅靈龜注涪陵郡出大龜甲可以卜緣中文似瑇
瑁俗呼靈龜即今蟕蠵龜一名靈蠵能鳴郭璞贊水
圓三方潜源溢沸靈龜爰處掉尾飬氣莊生是感揮
竿傲貴南越志神龜出江水廬江郡嘗獻生龜于
太卜冥含神知為效之大說文蠵以胸鳴其音如
鼓雒神賦云馮夷鳴鼓是也又漢郊祀歌馮夷切和
注馮夷水神名靈蠵也
海蛤
海蛤魁陸瓦壠獷殼外眉内渠形摯渾朴(萬震南州志贊)
說文蛤有三種皆生于海蛤蠣千歲鳥所化也海蛤
百歲燕所化也魁蛤一名復老服翼所化狀如海蛤
圓而厚外有理縱横即今蚶也爾雅謂之魁陸蘇
恭云海蛤細如巨勝子光淨瑩滑者佳粗如半杏仁
者名㹠耳蛤不堪入藥沈存中筆談海蛤即海邊沙
泥中得之大者如碁子小者如油麻粒黃白色或黃
赤相雜蓋非一類乃諸蛤之殼為海水礲礪日久光
瑩都無舊質不能分别為何蛤故通謂之海蛤吳晉
謂海蛤頭有文文如鋸齒此乃魁蛤非海蛤也侯
鯖錄瓦壠獷殼渾沌錢文如建瓴外眉而内渠其名
瓦壠注眉高為眉渠䟽為渠按周禮典瑞駔圭璋璧
琮琥璜之渠眉先鄭注皆開渠為眉瑑瑑有圻鄂瑑
起後鄭云渠眉玉餙之溝瑑也䟽云六玉兩頭皆有
孔又于兩孔之間為溝渠于渠之兩畔稍高為眉瑑
雜爼蛤蜊候風雨能以殼為翅飛海味索隐蛤與
蚌同類而異形長者蚌圓者蛤海蛤蛤蠣蛤蜊齊蛤
文蛤車蟄姑勞蜺皆蛤也石&KR0917;蛤也待春而叢生也
石華蛤也附石而零生也諸蛤皆産于海而又有黃
蛤者甚佳贊云類若焦冥出于沙汀聚如繁星輕如
蜂翎味如寧馨其于大者何不視之如丁丁而其于
小者何不任之為形形蛤蜊生東海似蚌略小白
腹紫唇兩片相合而生故曰蛤食之有利于人曰蜊
又一種文蛤筆談名花蛤大者圓二寸小者圓五六
分一頭大一頭小背上有花斑文本草注小紫斑者
曰文蛤兩頭尖者曰齊蛤海上人云蛤蜊文蛤皆一
潮生一暈又一種長橢者名為馬刀小圓者名蜆又
一種蛤殼在海久被風濤廉稜消盡所存礧磈雜于
泥沙有似碎石名海石皆入藥西王母云仙藥有白
水霛蛤又一種名擔羅蛤類也生新羅國彼人食之
主治熱氣消食臨海志蘆雉似蛤蜊殼小薄耳趙
后外傳真臘夷獻萬年蛤光彩如月照人無妍醜皆
美豔成帝以賜飛燕象山志珠巖絶頂一潭中有
蛤色如金出游水中雨随至漁書云凡蛤之屬閉
口聞雷鳴則不復閉每一潮生一暈海人認最真文
蛤表有文如水墨畫漳南有二種大如升者殼上有
文及毛小者文似但無毛耳潮州又有扁而長者味
亦佳鄉中又有蛤螺赤觜之名又一種似蛤而薄者
名沙勞大都海産味不及江北
江瑶柱(當附海月)
江瑶柱(句)厥甲美(音裕句)肉柱膚寸名江瑶柱(萬震此贊尤古)
臨海異物志玉珧柱厥甲美如珧玉晉安南异物名
記肉柱膚寸美如珧玉即江瑶也如蚌而稍大中肉
腥而䏰(韌仝)不中口僅四肉牙佳耳長可寸許圓半之
白如珂雪一沸即起甘鮮脆美莫可名狀此所謂柱
也王氏宛委錄奉化縣四月南風起江瑶一上可
得數百柱以鷄汁瀹食肥美過火則味盡也海味
索隐張將軍九嵕江瑶柱贊冠于石髄瓊漿美如瑶
雲腴露膏圓而柱玉鬚冰筋倘生北海伯夷不采西
山之薇以供赤松留侯永辟人間之榖笑說麟脂是
俗美不堪大嚼屠門肉
今之馬甲柱古曰玉珧厥名之珍海圖所標昔人賞之
謂美無涯取類南來以配荔枝
雜爼玉珧似蚌長二寸廣五寸上大下小殼中柱炙
之如牛頭胘項雨航雜錄玉珧一名蜃姚即江瑶
柱也柱肉脆美其甲可飾刀鞘蓋蜃之小者惠州
志一名馬頰出歸善縣韓退之所謂馬甲柱是也人
有問東坡以荔枝風味云江瑶柱可敵之
紫魼
蘭陵紫魼江淹紫&KR2134;(音銀)是惟蚌類發華應春珠蝦錦蛤
玉盤同珍
荀子東海有紫魼即石劫也江淹集海人有云石&KR0917;
一名紫&KR2134;蚌蛤屬也春而發華有足異者賦曰夫海
若之小臣具品色于滄溟既爐天而鑄物亦噏化而
染霛比文豹而無恤方珠蛤而自寧冀湖濤之蔽迹
願州渚以淪形升庵亦有賦石&KR2578;生東南海中石
上殼如海螯其色紫可食一名石鮭或謂即紫貝及
石決明者非真臘記云有長八九寸者海味索隐石
&KR0917;土名龜脚又名佛手蚶皆以象形立名其肉端有
兩黑爪至春月𣪚開如華郭景純江賦瓊蚌晞曜以
瑩珠石魼應節而揚葩謝眺紫&KR2134;曄春流王維去問
珠官俗來經石&KR0917;春是也漁書云仙人掌一名龜
脚生海礁上蚌屬上半為硬殼如掌下半綠皮裹肉
如龜脚大不盈寸江文通以為紫&KR2134;郭景純以為石
&KR0917;
石決明
鰒(句步角切)似蛤(句)無鱗有殼一面附石(叶音錯)細孔雜雜或
七或八
郭璞爾雅注此魚尤竒入藥品者以七孔八孔者佳
北齊顔之推云鰒即石決明内旁一年一孔至十
二孔而止以合歲數登州所出其味珍絶光武時張
步據青徐遣使詣闕上書獻鰒魚即此陶宏景云
鰒魚甲附石生大者如手明耀五色内亦含漿主治
青盲失精續博物志名九孔螺嶺南郡及萊海邊皆
有之形長如小蚌而扁外皮甚粗細孔雜雜内則光
耀背側一行有孔如穿成者七孔九孔良生石崖上
海人泅水乘其不意即易得之否則緊粘難脱也功
能明目故稱石決明五雜俎北地珍鰒魚每枚三
錢漢王莽㗖鰒魚憑几不復睡後漢吳良為郡吏不
阿太守賜良鰒魚百枚又南齊有遺禇彦回三十枚
者每枚值數千錢古人已重之矣
東海夫人
東海夫人淡菜有殼形雖不典而益帷箔求以象類堪
為一噱
陳藏器云東海夫人生東南海中似珠母一頭小中
銜少毛味甘美南人好食之阮氏云淡菜生海藻上
故治癭與海藻同功日華云雖形狀不典而甚益人
煑熟食之能補五臟益陽事但多食令人頭目悶暗
得微利即止掌禹錫嘉祐本草名淡菜浙人呼殼
菜一名海蜌孟詵云平時燒食即苦不宜人與少米
先煑熟後去毛再入蘿蔔或紫蘇或東瓜同煑即更
妙唐明州歲貢淡菜蛤蚶州守孔戣奏罷之漁
書云淡菜形似蚌而小肉酷肖人隂生剖之肉白如
玉元伊世珍嫏嬛記海産多肖人形戚車類男隂
文齧類女隂文齧即淡菜亦名東海夫人
海牛
海牛魚皮潮信可卜潮至毛張潮退則伏刻象押簾招
風斯速
述異記東海有牛魚其形如牛海人採捕剝其皮懸
之潮水至則尾起潮水落則尾伏博物志亦云臨
海水土記魚牛象獺大如犢子毛青黃色其毛似氊
知潮水上下一云東海有半體魚狀如牛剝皮懸之
潮至則毛起潮去則毛伏詩義䟽魚之大而有力者
魚貍將潮將雨毛皆起潮還天晴毛則伏常千里外
知海潮是也陳藏器云生東海其頭如牛一統志
牛魚出女直混同江大者長丈餘重三百斤無鱗骨
其肉脂相間食之味長異物志南海有牛魚一名引
魚重三四百斤狀如鱧無鱗骨背有斑文腹下青色
知海潮本草海牛生東海角硬尖銳有紋身有龜
背文蒼色腹黃白色有筋頂花點尾象魚主補腎今
人房中藥多用之山東志文登縣北海中海牛無
角長丈餘紫色足似龜尾若鮕魚性捷疾見人則飛
赴水皮堪弓鞬脂可燃燈
大蟹
女丑大蟹其廣千里舉螯為山身故在水海陽專車曷
云其比
大荒東經女丑有大蟹廣千里又海内北經姑射國
大蟹在海中亦千里之蟹汲冢書海陽巨蟹其殼
專車有海賈忽見兩山出于波間各高數丈已忽
没舟人云此蟹螯也詳廣異記
彭螖
爾雅彭螖玄經郭索均為蟹謚螖訛以越梁王醢化茲
乃臆說
爾雅螖蠌小者蟧郭注即彭螖也似蟹而小蟛蜞亦
其類食之誤人矣太玄經銳前一蟹之郭索後蚓
黃泉墨客揮犀林逋詩草泥行郭索注蟹行貌太玄
蟹之郭索用心躁也又高似孫蟹賦其武郭索其行
睢盱其心昜躁其腸寔枯古今注蟛蚏小蟹生海
塗中食土吳人螖訛作越遂附會其說謂漢祖醢彭
越置其肉于江化此傅肱曰蟛蚏者二月三日盛
出于海塗吳俗尤所嗜尚歲或不至則指為禁烟謂
非佳節也今通泰其類寔繁然有同蟛蚏差大而毛
好穴處田畆中名蟛蜞毒不可食
沙狗
蟹有沙狗亦似蟛螖穿沙為穴見人則蟄曲徑易通了
不可得
爾雅翼沙狗似蟛螖壤沙為穴見人則走不可得出
南海雨航雜錄沙狗穴沙中見人則走或曰沙鈎
從沙中鈎取之也味甚美
擁劔
蟹有擁劔一螯偏大随潮退殼随退復裹力能鬭虎利
其戟剉
吳都賦注擁劔蟹屬從廣二尺許有爪其一螯偏大
大者如人大指長二寸餘常忌護之如珍寳其利如
劔故名其一螯尤細主取食雜俎擁劒二螯以大者
鬭小者食是也古今注擁劒一名執火以其螯赤
也埤雅一名桀步按爾雅翼随潮退殼者攤塗力能
鬭虎者蝤蛑贊混舉矣
招潮
蟹有招潮遡月而翹背向不失與潮相招&KR0034;物有知云
誰之教
一名望潮似蟛蜞生海中潮至出穴而望可食爾雅
翼小如蟛蜞殼白見潮欲來出穴舉螯迎之故名
倚望
蟹有倚望常起顧睨東西其形兩翹八跂望常如此入
穴乃止
爾雅翼注倚望如蟛蜞青色進輙舉兩螯以望
石蜠蜂江蘆虎
蟹有石蜠蜂江蘆虎石殼鐵卵不中鼎爼好事取之充
畫圖譜
文登呂亢多識草木蟲魚守台州臨海命工作蟹圖
凡十有二種一曰蝤蛑乃蟹之巨者兩螯大而有細
毛如苔八足亦皆有微毛二曰撥棹子狀如蝤蛑螯
足無毛後兩小足薄微闊其大如升南人皆呼為蟹
八月間盛出人取之與人鬭螯甚巨往往能害人三
曰擁劔狀似蟹而色黃其一螯偏長三寸餘有光四
曰蟛螖螯微毛足無毛以鹽藏而貨于市爾雅蟛蠌
(音澤)小者蟧蠌蟧吳人呼為彭&KR1209;搜神記言此物嘗通
人夢自稱長卿臨海人多以長卿稱之五曰竭朴大
于蟚螖殼黑斑有文章螯正赤常以大螯障日小螯
取食六曰沙狗似蟛螖壤沙為穴見人則走屈折易
道不可得七曰望潮殼白色居則背坎外向潮欲來
皆出坎舉螯如望不失常期八曰倚望亦大如蟛螖
居常東西顧睨行不四五又舉兩螯以足起望惟入
穴乃止九曰石蜠大于常蟹八足殼皆赤狀如鵝卵
十曰&KR1526;(音流)江如蟹兩螯足極小堅如石不可食十一
曰蘆虎似蟛蜞正赤不可食十二曰蟛蜞大于螖小
于常蟹此皆常所見者北人罕見故繪以為圖又海
商言海中&KR1314;鼊島之東一島多蟹種類甚異有虎頭
者有翅能飛者有能捕魚者有殼大兼尺者以非親
見故不畫李履中得其一本為作記李時珍云生
溪澗石穴中小而殼堅赤者石蟹也野人食之兩螯
極小如石者&KR1526;江也不可食石蜠疑即千人捏按
雜俎形似蟹大如錢殼甚固壯夫極力捏之不死俗
呼千人捏不死因名漁書作千人擘殼堅肉滿無隙
可乘當有子時一擘而開乘其瑕也&KR1526;江似蟹而小
有十二脚爾雅翼蘆虎似蟛螖兩螯正赤不可食
南海出
車螯
海物惟錯車螯蠣蚶眉目内缺獷殼外緘瓦礫何異庖
厨是堪
釋名蜃屬俗訛作昌娥李時珍云其殼色紫璀粲如
玉斑點如花海人以火炙之則殼開取肉食之主治
解酒毒消渴并癰腫南史何胤侈于味後欲去甚
者門生鍾岏曰車螯蚶蠣眉目内闕慚渾沌之竒獷
殼外緘非金人之愼不悴不榮曾艸木之不若無聲
無臭與瓦礫其何殊故宜長充庖厨永為口實或
云蛤蜊大者蘇頌云肉似蛤蜊而堅硬不及梁元帝
啟車螯味高食部名陳物志蛤蜊聲重前論見珍若
士(見淮南子)並東海波臣西王母藥雀文始化燕羽猶存
體潤珠胎形随月減漁書車螯亦蛤類大小不等
大者如拳土名沙蟯小者如指土名沙白小之味甚
于大其殼光滑如佳磁江賦注瓊蚌似車螯潔白
如玉臨海水土記似車螯而角不正者曰移角似車
螯而殼薄者曰姑勞似車螯而小者曰羊蹄出羅江
昔人皆謂雉化者乃蛟類之蜃陳藏器羅願謂即蛟
類之蜃似誤
蠣房
海曲蠣房或名蠔山眉渠磊砢牡牝異斑肉曰蠣黃醰
味海蠻
本經名蠣蛤别錄名牡蛤異物志名賁或名蠔按房
音傍讀如阿房之房張九嵕蠣贊蜂房水窩幾千
萬落附石以生得潮而活所茹海藻所吞月魄貯白
玉甌雲凝霧結沁甘露漿涎流溢咽是無上味形容
不得陳藏器云天生萬物皆有牝牡惟蠣是鹹水
結成塊然不動隂陽之道何從而生雜爼亦云李時
珍謂蛤蚌之屬皆有胎生卵生獨此化生純雄無雌
故得牡名本草云生東海池澤是百歲鵰(一作蜩)所化
十一月采以大者佳其生著石皆以口在上舉以腹
向南視之口斜向東則是左顧道家以左顧者是雄
名牡蠣右顧者名牝蠣入藥用左顧者良蠣言其粗
大也雨航雜錄蠣生著石磈礧相連如房一名蠔
山初生海島邊纔如拳石四面漸長有一二丈者巉
巗如山每房有蠔肉一塊大小如房廣(缺)
蹄小房如人指面每潮來則諸房皆開(缺)
含以充腹海人取之皆鑿房以烈火逼開取肉食之
漁者于海淺處植竹扈竹入水纍纍生礪斫取之名
曰竹蠣文選玄蠣磈磥而碨䃁注長七尺形如馬蹄
又謂梅花蠣是物除熱補傷澀精益血土人用以為
醬曰蠣黃醬樂清縣新溪口有蠣嶼方圓數十畝四
面皆蠣其味偏好合澗有牡礪名蠔南人重之語
曰得合澗一蠔亦足以豪韓文公詩蠔相粘為山十
百各自生宋翟忠惠焦山詩僧居蠔山迷向背佛宇
蜃氣成吹嘘王敬美閩部䟽蠣房雖介屬附石乃
生得海潮而活凡海濱無石山溪無潮處皆不生余
過莆迎仙寨橋時潮方落兒童群向石間剔取肉去
殼連石不可動或留之仍能生
蚶(音憨)子
蚶為蚌屬文似瓦屋殼中有肉紫色滿腹縱横其理五
味具足(盛弘之荆州記)
舊贊蚶子蚌屬形如瓦筒縱横厥理五味具充又云
千歲蝙蝠化為魁陸别名為蚶形如瓦屋又張九嵕
頌内柔而茹外剛而錯惟柔乃食其肉惟剛幾磨其
殼茹其肉弃其殼蚶乎蚶乎其贊食指之甘而扶糟
丘之酣者乎嶺表錄異蚶子蓋蛤蚌之類南人名
空慈子頃盧均尚書移鎮嶺南改名瓦屋子以其殼
上有稜如瓦壠子故名殼中有肉紫色而滿腹廣人
尤重之多燒以薦酒俗呼天臠炙食多即壅氣背膊
煩疼未測其性也
貝
夏玄周錦貨貝以市砑螺暈紙光我髦士厥有神功消
霧寧水豈特把玩止娛童子
鹽鐵論夏后氏以玄貝詩成是貝錦貝文如錦也張
融集綺貝繡螺南方記斑貝蠃大者圍之得六寸採
賣之以易絳青相如傳釣紫貝注紫質黑文古以為
貨南越王獻文帝紫貝百五左思賦紫貝流黃山海
經邽山濛水出黃貝說文古者貨貝而寳龜用以交
易以二為朋桂海虞衡志貝子海傍皆有之大者
如拳上有紫斑小者指面大白如玉東方朔傳齒若
編貝指小者耳徐衷南方記曰斑貝蠃大者圍之
得六寸小者圍之得五寸在于海邊漁人時有得之
者大貝出諸薄巨延州土人採賣之以易綘青劉
欣期之交州記曰大貝出日南如酒杯小貝貝齒也
善治毒俱有紫色郭璞貝贊曰先民有作龜貝為
貨貴以文采賈以小大簡則易資犯而不過
蚌
萬物變蜕其理無方雀雉之化含珠懷璫與月盈虧恊
氣晦望(郭璞贊補)
墨子(缺)吳都賦蚌蛤珠胎與月虧全文心雕龍蚌病
成珠淮南子明月之珠螺蚌之病而我之利也呂
氏春秋月望則蚌蛤實羣隂盈月晦則蚌蛤虛羣隂
缺淮南子月死而螺蚌膲鼈孚乳以夏蚌孚乳以
秋又蚌聞雷聲則㾭又海中小蚌曰蟶蚌大者如箕
徐充南方記珠蚌殼長三寸在漲海中亦名珠母殼
武人多以之飾𢃄色如銀毋(缺)
戰國策趙且伐燕蘇代為燕謂趙惠王曰川蚌方出
曝而鷸啄其肉蚌合而相持鷸曰今日不雨明日不
雨即有蚌脯蚌亦謂鷸曰今日不出明日不出必見
死鷸
螺(贊缺)
古文通作蠡種類最多田螺生水田中形圓大如桃
李殼有旋文狀類蝸牛外剛内柔青黃色其肉視月
盈虧故王充云月毁于天螺消于淵淮南子蛤䖴珠
龜與月盛衰蓼螺紫色有斑文味辛如蓼字亦作
蠡香螺厴可雜甲香者鈿螺光彩可飾鏡背紅螺色
微紅珠螺瑩潔如珠梭尾螺形如梭今釋子所吹者
不入藥又一種蝸蠃一名螺螄小于田螺上有棱大
如指頭而殼厚于田螺惟食泥水春月人采置鍋中
蒸之其肉自出酒烹糟煑食之清明後其中有蟲不
堪用矣此物難死誤泥入壁中數年猶活今寧波出
泥螺狀如蠶豆可代充海錯蘇頌云流螺大如小
拳青黃色長四五寸諸螺中此肉味最厚南人食之
桂海虞衡志青螺狀如田螺其大兩拳揩磨去麤皮
如翡翠色雕琢為酒杯其形有大如瓿者如升如碗
如拳者如指頂者其色有斑文有黃白有蒼有黑其
殼有吹作鼓角者有可以盛水盛花者有可為酒杯
者其肉皆中食品名號不一吹者名響螺視夷螺為
大盛水者名㼸螺以狀似㼸也杯勺者名孔螺身有
刺孔即鸚鵡螺如拳者為香螺黃螺花螺小者為珠
螺為青茵為海獅不可盡紀
蜃
蜃乃雉化氣成樓臺摩殼以耨始于姬邰農耨从辰文
有自來
月令雉入大水為蜃晉語雉入于淮為蜃說文雉雀
虬皆化蜃古人多以作器皆注大蛤也(缺)
雜兵書渭水出氣如蜃蜃形如蛇而大腰以下鱗
盡逆食燕子一曰狀似螭龍有角有耳背鬛作紅色
世云雉與蛇交而生蜃又云蛇求于雉則為蜃故三
物常异而同感也按蜃有蛤蜃蛇蜃二種
蠯
蠯式玉度蚌象寳爻螺書璚籕篆□蟲琱取類斯大稱
名則稍何傷磊落無損賢豪
蠯蚌之狹而長者見周禮一名馬刀别錄云生(缺)
池澤及東海取無時陶弘景云生江漢長六丈(缺)
其肉似蚌陳藏器云一名齊蛤生海中狀如蛇(缺)
尖小易離為蚌為蠃蠃之形銳蚌之形剡皆(缺)
内柔而性又善麗故也寳爻見京房易傳唐(缺)
贊神禹岣嶁碑云龍畫傍分螺書匾刻徐楚食(缺)
貴&KR1915;匾&KR1915;音果
異魚圖贊箋卷四
