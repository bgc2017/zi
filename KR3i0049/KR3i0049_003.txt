異魚圖贊箋卷三明楊慎原本
大學士胡世安箋
髮魚
髮魚帶髮形如婦人出于滇池肥白無鱗(魏武帝四時食)
(制)
北戶錄曰髮魚戴髮形如婦人肥白無鱗出滇池
述異記查道奉使高麗見沙中一婦人紅裳䨇袒髻
鬟紛亂背後微有紅鬛查命人扶于水中遂拜手感
戀而沒洽聞記海人魚東海有之大者長五六尺
狀如人眉目口鼻手爪頭皆美麗女子無不具足皮
肉白如玉無鱗有細毛五色輕軟長一二寸髮如馬
尾長五六尺隂形與丈夫女子無異臨海鰥寡多取
得飬於池沼交合之際與人無異亦不傷人稽神
錄謝仲玉見婦人出沒波中腰以下皆魚也海語
人魚長四尺許體髮牝牡人也惟背後有短鬛微紅
耳間出沙汭亦能媚人舶行遇者必作法禳惡其作
&KR1090;故也昔人使高麗偶泊一港適見婦人仰臥水際
顱髮蓬短手足蠕動使者識之謂左右曰此人魚也
慎母傷之令以楫扶至江中噀波而逝
琵琶魚
海魚無鱗形類琵琶一名樂魚其鳴孔嘉聞音出聽曾
識匏巴(沈懷遠南物志)
述異記海魚千歲為劍魚一名琵琶魚形如琵琶而
善鳴因以名焉雨航雜錄綬魚一名華臍一名老
婆其腹有帶如帔子生附其上形如科斗大者如盤
或曰此文選所謂琵琶魚也無鱗冬初始出者俗重
之至春則味降矣談乘淮南子匏巴鼓瑟淫魚出
聽淫魚形似鬲身頭相半長丈餘鼻大玉白身黑口
在頷下有鬐無鱗出于江中喜音出聽今訛作游魚
此魚九江多有但不聞好音也說文引傳淫作鱏此
贊未審何據
含光魚
含光之魚臨海郡育南人臠炙雖美而毒煎煿已乾耀
夜如燭(南物志)
按本草即鱣魚此魚甘平有小毒異物志名含光者
言其脂肉夜有光也飲膳正要遼人名阿八兒忽魚
李時珍云鱣狀似鱘其色灰白其背有骨甲三行
其鼻長有鬚其口近頷下其尾岐其出也以三月逆
水而上其居也在磯石湍流之間其食也張口接物
聽其自入食而不飲嶺表錄異黃臘魚即江湖之
横魚頭嘴長鱗皆金色臠為炙雖美而毒或煎煿乾
夜即有光如籠燭北人有寓南海者市此魚食之棄
其頭于糞筐中夜後或有光明近視之益恐懼以燭
照之但魚頭耳去燭復明以為不祥各啟食奩窺其
餘臠亦如螢光達明遍詢土人乃此魚之常也憂疑
頓釋
&KR2875;魚
&KR2875;魚長咫大如竹竿爆之為燭光明有爛脊骨又美可
作羹餐(臨海水土志)
北戶錄引臨海异物志䱼魚如指長七八寸但有脊
骨好作羹滑美似餅大者如竹曝作燭極有光明今
按字書無&KR2875;的是䱼字之誤
婢屣奴屩(應附比目)
魚有婢屣亦有奴屩其名䨇偶其形兩肖味皆堪噉出
臨海嶠
按即比目魚俗名鞋底魚臨海志名婢屣臨海風土
記名奴屩南越志名版魚南方異物志名箬葉魚皆
因形也
石斑魚
石斑媱蟲虎文形蚓蝘蝥為牡水邊呼引石斑即走上
岸合牝其性既惡羹不可飲
石斑魚延夀書名石礬魚異物志名高魚李時珍云
石斑生南方溪澗水石處長數寸白鱗黑斑浮游水
面聞人聲則劃然深入臨海水土記長者尺餘其斑
如虎文而性淫春月與蛇醫交牝故其子有毒南方
異物志高魚似鱒有雌無雄二三月與蜥蝪合于水
上其胎毒人雜爼僧行孺言建州有石斑魚好與
蛇交南中多隔蜂窠大如壺常羣螫人土人取石斑
魚就蜂樹側之標于竿上向日令魚影落其窠上湏
臾有鳥大如燕數百互擊其窠窠碎落如葉蜂亦全
盡墨客揮犀南方溪澗有魚生石上號石斑魚作
鮓甚美至春含育則有毒不可食云與蜥蜴交也按
陳藏器云石鮅魚生南方溪澗中長一寸背裏腹下
赤南人以作鮓甚美據二說此魚非不中食者矣抑
另種耶李日華篷窗夜話黃山澗中生斑魚如蝘
蜓而無足善含水登木隠樹杪叢葉中仰口水汪汪
然渴鳥過而飲之輒箝翕曳而入水恣其嚵嚼小蟲
設機陷物隠慘乃爾可畏哉未審即此魚否
戴星魚
戴星之魚背有星文點䵠玓瓅因之名云
中都玳瑁魚雪質而黑章的礫若漆儼然玳瑁疑亦
其類臨海水土記戴星魚狀如鳶魚背上有兩白
璫如指大因名
䱽魚
䱽魚兩肋大肉堪臠蒸之粳米其骨亦軟號狗㗐睡謂
無餘衍
即鯧魚本草有鯧鯸昌鼠之稱昌美也以味名或云
此魚游于水羣魚随之食其涎沫有類于娼故名閩
人訛作䱽廣人連骨煑食呼狗㗐睡魚四五月出陳
藏器云鯧魚生南海狀如鯽身正圓無硬骨作炙食
至美嶺表錄異䱽形似鯿魚腦上突起連背身圓
肉厚白如鱖只有一脊骨治之以薑葱蒸之以粳米
甚軟食之無餘
䱥魚
䱥魚之味其美在額古諺有之價&KR1698;世宅鱣腮沙刺黃
骨䱽脊南烹所珍百倍秦炙
南越志䱥魚長五六寸味極肥腴土人重之故古諺
云寧去累世宅不去䱥魚額炙食甘美子可為醬食
鱣魚之美在腮沙魚之美在刺南中八郡志黃魚
形似鱣骨如葱可食郭義恭廣志云犍為都僰道縣
出臑骨黃魚䱥一作鰶雨航雜錄青鰶魚冬月肥
美海錯之佳者或以敵松江之鱸張汝遠曰此邾莒
之于齊魯豈其方
鰥魚(當附䲆後)
敝笱在梁其魚惟鰥其大盈車餌以豚豩鰥死以餌士
死以貪
孔叢子衛人釣于河得鰥其大盈車曰吾下一魴之
餌鰥過而不視益以豚之半則吞矣子思曰噫鰥貪
以餌死士貪以禄死一作鱞按惠志鱞魚大如指
長八寸脊骨宜羹殆應䱽類鰥似鯇而大鬛紅
何羅魚
何羅之魚一身十首化而為鳥其名休舊竊糈于舂傷
隕在臼夜飛曳音聞舂疾走
山海經譙明山譙水出焉西注于河中多何羅之魚
一身而十首其音如吠犬食之已癰亦可禦火或作
河羅休舊按嶺表異錄一名休鶹夜飛晝伏能拾
人爪甲以為凶又名夜遊女好與嬰兒作祟又名鬼
車又名魚鳥入人屋收魂氣其頭有九為犬所噬一
首下血滴人家則凶故聞其聲則嗾犬使吠以厭之
按衝波傳有鳥九尾孔子與子夏渡江見而異之人
莫能名孔子曰鶬也嘗聞河上之歌云鶬兮鶬兮逆
毛衰兮一身九尾長兮又江賦竒鶬九首裴瑜注爾
雅言鶬糜鴰是九頭鳥也俗呼鬼車天隂時作聲聲
如刀車鳴白澤圖謂之蒼鸆帝嚳書謂之蒼逆小說
云周公居東惡聞此鳥命庭氏射之失其一首餘猶
九首竊糈之說蜀有之至今聞此鳥聲夜舂徹里
鰅魚
周成王時揚州獻鰅其皮有文出樂浪東漢神爵初捕
輸考工
又名䲓鰅說文皮有文出樂浪東&KR0008;神爵四年初捕
輸考工周成王時揚州獻鰅(魚容切)按周書王會其于
魚曰揚州解隃寇鰅亦有隃音疑即此
鮯魚
東方有魚其形如鯉其名為鮯六足鳥尾鱐為之母胎
育厥子
山海經跂踵(一作鼓鐘)之山有水名曰深澤有魚焉其狀
如鯉而六足鳥尾名曰鮯鮯(古沓切)之魚其鳴自呼
玉篇鱐音宿鮯母也
䱡魵鱸&KR3432;鱳
樂浪潘國魚之淵府異哉䱡魚魼有兩乳魵鱸&KR3432;鱳各
以類聚漢獻大官叔重是取
五魚皆出樂浪潘國見說文博雅鯆䱐䱡也即江豚
别名天欲風則見雜爼䱡奔䱐也一名瀱非魚非
蛟大如船長二三丈色如鮎有兩乳在腹下雄雌隂
陽類人取其子着岸上聲如嬰兒啼頂上有通孔頭
氣出嚇嚇作聲必大風行者以為候熬一頭得膏三
四斛取之燃燈讀績輒暗行樂之處偏明魵音粉
又鰕别名出東夷一名䲅觸物輒嗔腹脹如䱡又有
䱡名浮于水上其出有時率以冬至後來鱳亦名&KR0008;
鮞
魚之美者東海之鮞伊尹說湯水羣首茲徒聞其名而
形未窺
國語鯤鮞注細魚也呂覽魚之美者洞庭之鱄東海
之鮞改作鰣訓魚子當从兒又溷鯢矣
鰸
遼東&KR0008;水鰸狀如蝦無足長寸形如股义茲雖微蟲其
味特佳
說文鰸魚狀似蝦無足長寸大如义(音釵)股出遼東海
篇作鮢桂海虞衡志蝦魚出灕水肉白而豐味似
蝦而鬆美此豈鰸類耶
烏鰂
烏鰂八足集足在口縮喙在腹形類鞋嚢其名烏鰂吸
(一作噏)波噀墨迭射水慝(萬震海物異名記)
趙德麟侯鯖錄所載同但八足下有絶短者水慝下
有以衛害焉埤雅每遇大魚輒噀墨周其波以衛身
害若小蝦魚過其前即吐墨涎惹之李時珍云烏
鰂無鱗有鬚黑皮白肉大者如蒲扇煠熟以薑醋食
之脆美背骨厚三四分輕虛瑩白名海螵蛸形似摴
蒱子而長兩頭尖脆如通草重重有紋以指甲可刮
成末人亦鏤作鈿飾
魚有烏賊狀如箕(一作算)嚢骨間有鬐兩帶極長含水噀
墨欲蓋反章
南越志烏賊魚浮水面烏見之以為死啄之乃捲取
去故云烏賊蘇頌云生東海形如算嚢口在腹下
八足聚生于口旁有兩湏如帶甚長能吹波噀墨令
水溷黑自衛以防人捕人反以是取之炙轂子此
魚遇漁舟即吐墨染水令黑以混其身漁人見水黑
網之大獲傳曰欲蓋而章圖存而亡此之謂也越
志烏賊懷墨而知禮蓋腹中血及膽正如墨可以書
字江東人或取其墨書契以紿人財物書跡如淡墨
逾年自消惟空紙爾夢溪筆談宋明帝好食蜜漬
鱁鮧一食數升按鱁鮧烏賊腸也澠水燕談雒陽
園戶相妬則以烏賊刺刺花樹枝皮中花心死盡牡
丹忌此魚耳漁書烏賊有云秦皇渡海筆槖墜水
化為此魚故形猶似之墨尚在腹也魚種大小不同
名稱亦異有名花衫象其色也有名尖殼象其形也
最小者名春桃則其子也
烏則之魚&KR1410;鳥所變海若小史懷墨𢃄算湏與其足皆
在眼畔風波稍急粘石為䌫章舉石距同狀異面食品
所珍圖畫悉絢
呂氏春秋注引古月令九月寒烏入水化為烏則故
義訓云魚之入月令七十二候者惟烏則爾羅願云
此魚有文墨可為法則故名掌禹錫云&KR1410;或作鵯
鶋小鳥也亦名鵯鵊俗稱山呼圖經云背上骨厚三
四分則非小鳥今據爾雅雒鳥&KR1410;是水鳥似鶂短頸
腹翅紫白背上綠色名字既與圖經相符而背骨又
類螵蛸則&KR1410;所化明矣雜俎一名河伯從事小史
海人言秦皇東遊棄算袋于海化此魚形如算袋兩
𢃄極長舊說烏則有矴遇風則虯前一湏下矴一名
䌫魚風波稍急即以其湏粘石為䌫蓋此魚每遇大
風遠岸則虯前一湏為矴近岸則粘前一湏為䌫
天台智顗禪師請禁海漈捕魚滬陳宣帝勑答曰此
江既無烏則珍味宜依所請觀此烏則之味為食品
之珍尚矣相感志烏則過小滿則形小山東登萊
名八帶魚金州衛高麗名八梢魚章舉石距烏則
之别種見日華子章魚臨海志名□(音佶)魚生南海如
烏則而大八足身上有肉閩粤人多採鮮者薑醋食
之味如水母韓退之所謂章舉馬甲柱鬭以怪自呈
石距亦其類身小而足長入鹽燒食極美蘇頌云二
物似烏則而大更珍好食品所重不入藥用雨航
雜錄海上鱗族異者名章巨大者名石拒居石穴人
取之能以脚粘石拒人故名形如算袋八足長二三
尺足上磈&KR1235;戢戢如釘每釘有竅浮海砂中如死物
烏啄之即捲入水嘘足釘啜之以飽其小者名章舉
又名章魚别一種生海塗中名望潮身一二寸足倍
之士人稱塗蟢又一種脚短而無釘者名𤨏管寧台
溫皆有之其名章巨蓋江東子弟所名項羽引江東
卒與秦戰秦將章邯拒之卒為羽所降故江東名是
物章拒人怯而負勇名者亦號章巨漁書云望潮
里人呼為章魚生于海泥中潮至則出穴取食故以
為號非鱗非介有身無骨脚有八而無其帶藏口于
腹以首為腸中亦有墨大抵皆墨魚一派而異形耳
其首似僧兩傍無耳脚中肉自成圈離離有章此章
魚之所由名也亦有因脚磈磊怪異呼為癩魚凡有
數種有名長脚姨名候水俱至秋冬而肥狀與章魚
相類而章魚寔别一種其最小者首圓如弹丸傍有
兩耳大不盈寸名胡泥生于春最大者為石巨生岩
中頭大如升脚長數尺重可十數觔海上人小豚遊
于水濱多為負去諺云石巨捲豚反為豚所捲亦極
言其大耳
鰻鱺
海鰻江鱺善攻岸碕又善升木水居畏之既愈人痾復
裨牛肥驅蟁如掃兹功亦竒
黃衷海語鰻鱺大者身徑如磨盤長丈六七尺鎗嘴
鋸齒遇人輒鬭數十為隊恒随盛潮陟山而草食所
經之路漸如溝澗夜則鹹涎發光舶人以是知鰻鱺
所集也燃灰厚布所開路執鏢戟諸器羣謀而前鰻
鱺循路而遁遇灰體澀不可竄移時乃困舶人恣殺
之皮厚近寸食之美于肉也圖經云是蛟蜃之類
善攻碕岸使輒頽陁近江河居人酷畏之歙州出一
種背有五色文其功最勝出海中名海鰻與江鰻相
類而大功用亦同又名慈鰻又名猧狗魚陶弘景云
鰻鱺魚味甘形如䱇能緣樹食藤花作脯佳陳藏器
云狗及牛瘦取一二枚短小者以竹&KR0034;從口及鼻生
灌之立肥張鼎云燒烟熏蛟令化為水熏氊及屋舍
竹木斷蛀蟲寘骨于衣箱斷諸蠧埤雅似鱔而大
有雄無雌以影漫鱧而生子趙辟公雜說云影漫于
鱧則其子皆附鱧之鬐鬛而生故名一曰鮎亦産鰻
蓋其乳子三分之一為鮎其一鰻也李時珍云狀
如蛇背有肉鬛連尾無鱗有舌腹大者長數尺脂膏
最多背有黃脉者名金線鰻鱺此魚善穿深穴汪石
山云小者可食重四五觔及水行昂頭者不可食夷
堅續志四目者殺人背有白點無腮者不可食稽
神錄有人病瘵相傳死者數人因取病者置棺中棄
于江以絶害流至金山漁人引起開視乃一女子猶
活取置漁舍每以鰻鱺飼之遂愈因以為妻紹興
府龜山一井中有靈鰻時出見因名唐徐季海詩孤
岫龜形在深泉鰻井開又鎮江北山有僧浚井得鰻
魚二因名宋陸游詩鰻井初生一縷雲鮑郎山下雨
昏昏艣聲嘔軋秋空暁水際人家尚閉門又寧波阿
育王山下聖井有一丈鰻旱禱有應奉化縣靈濟泉
傳有九節鰻禱雨獲之輒應漁書鰻魚身有珠滑
不可捉生深海中者為白鰻長五六尺重可數觔淺
海為青鰻有刺而軟黃者為凃龍小者為油筯為粉
鰻又一種骨硬刺浮于肉名強骨人不食之生山澗
中能緣樹食草花者名鱺鰻味絶肥而甘美韓詩
外傳南瑕子過程本本烹鱺魚以進曰此乃君子食也瑕
子曰高比者所以廣德也下比者所以狹行也吾豈自
比君子哉志慕之而已
青魚
江有青魚其色正青泔以作鮓曰五侯鯖枕如琥珀可
以籠燈亦為冠弁以飾麗婷
青魚以色名也大者名䱾魚俗名烏鰡狀似鯢鯇而
背正青色食螺蚌南人多以作鮓所謂五侯鯖是也
臘月取膽隂亁用主治目昏魚魫即青魚枕骨也
可為燈罩又作女冠大觀本草頭中枕蒸取亁代琥
珀用之摩服主治心腹痛圖經云頭枕骨蒸令氣通
曝亁狀如琥珀云可代琥珀非也荆楚取此枕煑拍
作器甚佳六合縣南龍津橋下有鯖魚長數丈
&KR2707;
黃帛其&KR2707;石鼓攸鐫槎頭縮項味珍襄川詞林藻詠名
播錦箋
石鼓文黃帛其□即魴也腹内有肪味最腴美性宜
活水爾雅翼小頭縮項穹脊博腹扁身細鱗色青白
今之鯿魚漢水産尤佳常以槎斷水用禁人捕謂之
槎頭鯿宋張敬兒為刺史獻齊高帝一千八百頭即
此孟浩然詩魚藏縮項鯿又一種火燒鯿頭尾俱
似魴而脊骨更隆上有赤鬛連尾如蝙蝠之翼黑質
赤章色如烟熏故名其大有至二三十斤者
竹頭䱢魚
張楫廣雅檦竹頭䱢滇池所饒亦名竹丁烹以為䱓案
酒薦馨
竹頭者䱢之别名滇池在今雲南府城南一名昆明
池又桂海虞衡志竹魚出桂林湘灕諸江中狀如青
魚大而少骨刺色如竹色青翠可愛鱗下間有朱點
味如鱖魚廣南珍品又杭富陽出篛魚形似蒻惟五
月有之北戶錄金魚腦中有麩金狀如竹頭魚出
卭婆塞江
鮬魚
鮬帷妾魚厥形如瓜亦名為鯧同彼狹邪滛蟲相邇其
味苦嘉
玉篇音枯又音區似鮒子而黑爾雅鱊鮬鱖鯞婢妾
魚也崔豹古今注江東人呼青衣魚為婢&KR0008;是也一
云鮬鯞小魚色黑揚赤今之旁皮鯽行以三為率一
頭前兩頭從之若媵妾然按即本草䲙魚孟詵櫛化
之說謬帷鼢鼠化䲙䲙化鼢鼠劉績霏雪錄中紀之
而李時珍云嘗見也一統志大荒山在博白縣南
一百五十里山上池中有婢妾魚大如楯兩翼及臍
下有三條似練帶四尺許搖動有婢妾形故名又
婢魚名鱥(音貴)者大口細鱗身有斑點鯧魚身廣而頭
銳細鱗而軟骨出於海似非鮬類見䱽箋
䱀魚
䱀魚味爽可□朝酲在晉虞郎獻于帝庭其方俱在食
經可徵
詳目錄陶弘景云肉致能醒酒李時珍云無鱗魚也
身尾俱似小鮎腹下黃背上青黃腮下有二横骨兩
䰅有胃羣游作聲如軋軋性最難死亦詳鱨箋
沙魚
沙魚二族胡沙白沙酷肖鮫魚其寔稍差功入金匱名
昉日華
即鯊埤雅鯋性善沉常沙中行蘇頌云鮫有二種南
人通謂之沙魚大而長喙如鋸者曰胡沙性善而肉
美小而皮粗者曰白沙肉彊而有小毒爾雅名鮀
魚郭璞名吹沙俗名沙溝魚又名沙鰛時珍云此非
海中沙魚乃南方溪澗中小魚也居沙溝中吹沙而
游咂沙而食鮀者肉多形圓陀陀然也鯊大者長四
五寸其頭尾一般大頭狀似鱒體圓似鱓厚肉重唇
細鱗黃白色有黑斑點文背有鬐刺甚硬其尾不岐
小時即有子味頗美俗呼阿浪魚詩義䟽吹沙似
鯽而狹小常張口吹沙長三尺許背上有刺螫人一
名重唇蘥鯋宜都出鑚沙魚大擬于指圓長于筯有
黑點文此馬融賦所稱魦廣志吹沙魚大于指行沙
中然宜都鯋以四月五月出餘月無之蓋化為烏耳
鑚沙乃俗名海語魚麗之鯋蓋閩廣江漢之常産
海鯋虎頭鯋體黑文鼈足巨者二百餘斤常以春晦
陟于海山之麓旬日而化虎蛟鯋似蛟而鼻長皮可
飾劍湖鯋青色背上有沙鬐鬛泡去外皮有絲作膾
瑩如銀絲雨航雜錄鯊春正月輒出魚最先至者
海上鯋甚多有白蒲鯊黃頭鯊白眼鯊白蕩鯊青頓
鯊牛皮鯊斑鯊鹿文鯊狗鯊&KR0008;鯊燕尾鯊虎鯊犂頭
鯊香鯊熨斗鯊丫髻鯊劒鯊刺鯊鋸鯊烏鯊雷鯊凡
二十一種
鱓魚
土龍之屬荇莖苓根化而為鱓黃白異亹
鱔䱇同抱朴子荇莖苓根土龍之屬化為鱓有黃白
二種白鱓出交阯陶弘景本草䱇魚味甘大温無
毒云芹根所變或云人髮所化作臛食之甚補生水
岸泥窟中冬蟄夏出亦名蛇鮀鱓越謀吳所進有湘
沅之鱓錄異記郫縣侯生于漚麻池側得鱓魚大
可尺圍烹而食之髮白復黑齒落更生自此輕健
談乘楊震傳鸛銜三鱓假借鱣字按爾雅注鱣長二
三丈大數斗鸛焉能銜之且鱣灰色無文章鱓則黃
質黑文卿大夫服之象故都講卜三鱓為三公之兆
耳漁書云一種蛇變者名蛇鱓有毒害人南人鬻
鱓肆中以缸貯水畜數百頭夜以燈照之蛇化者項
下有白點通身浮上即棄之或以蒜投缸中則羣鱓
跳擲不已亦物性相制也
蘆䱐(音胞)
蘆䱐之魚産蘆陵南俗以為醬海氓所甘
南越志鱸䱐生山曲之間穴地為窟泉源涌則此魚
出今蘆陵以南至于南州有焉俗以為醬
&KR3520;魚
吳楚&KR3520;魚其文如罽薦以上春美而多刺
亦作鯚是魚處處有之據多刺之說又非鱖類豈北
地所稱黃花魚耶又合江一種&KR3735;子魚文如&KR0008;魚而
美
鱀(音忌一作&KR0008;)
鱀一名鱁銳喙大腹長齒羅生上下相覆音混于&KR3520;而
不同物
即海豚也爾雅鱀是鱁郭注錯屬體似鱏尾如䱡大
腹喙小銳而長齒羅生上下相銜鼻在額上能作聲
少肉多骨胎生健啖細魚大者長丈餘江中多有之
埤雅鱀魚亦有懷珠者廣州元志有&KR0008;鱘龍魚短
頸魚之屬其尤大者鱀魚數年一至南海廟前至則
必有疾疫或云名鱁鮧
海鰌(鰍仝)
魚之最巨曰海鰌爾舟行逢之不知幾里七日逄頭九
日逄尾産子仲春赤徧海水
水經海鰌魚長數千里穴居海底入穴則海水潮上
出穴則潮退出入有節故潮候有期玄中記東方
之東大海舟行者一日逄魚頭七日逄魚尾遇魚産
則百里水為血嶺表錄海鰌魚海上之最偉者也
小者亦千餘尺一海船過南海見有山阻海東濤險
而急又見十餘山或出或沒初甚訝之篙工曰非島
鰌魚背也果見䨇目閃爍如電湏鬛若簸米箕(一云鬐鬛)
(似揚朱旗)日中忽雨霡霂舟子曰此鰌魚噴氣水散于空
風勢吹來若雨耳宋紀趙鼎謫珠崕自雷州浮海
而南顧見洪濤間紅旗靡靡相逐而下疑為海宼或
外國兵革舟人搖手戒勿語惶遽入舟披髮持刀出
篷背立割其舌出血滴水中令使臣閉目坐船内凡
經兩時頃聞舟人呼曰更生更生乃言頃所見巨鰌
也能吞舟即舟人平生未嘗覩海語海鰌長者亘
百餘里牡蠣聚族其背曠歲之積崇十許丈鰌負以
游鰌背平水即牡蠣峍屼水面如山矣舶猝遇之如
當其首輙震以銃砲鰌驚徐徐而沒猶漩渦數里舶
顛頓久之乃定人始有更生之賀蓋觀甚竒而災甚
切也一統志福寧州寧德縣海鰌井在霍童山閩
中記井有海鰌甚巨若弄水堰沒天即大雨或先霖
潦弄水即晴
鯨
海有魚王是名為鯨噴沫雨注鼔浪雷驚目作明月精
為彗星
崔豹古今注鯨海魚也大者長千里小者數丈一生
數萬子常以五六月就岸生子至七八月導引其子
還大海中鼓浪成雷噴沫成雨水族驚畏一皆逃匿
莫敢當者或曰穴處海底出穴則水溢謂之鯨潮互
見續博物志述異志南海有明珠即鯨魚目瞳夜
可以鑒謂之夜光廣州記死不見有眼睛而噴浪翳
于雲日星經天魚一星在尾後河中此星明則海
出大魚又淮南子鯨魚死而彗星出東都賦注海
岸有獸名蒲牢聲如鐘而性畏鯨鯨躍輒鳴故鐘鈕
鑄作蒲牢形斵橦作鯨形
東海大魚鯨鯢之屬大則如山其次如屋將死岸上身
長丈六膏流九頃骨充棟木明月之珠乃是其目(魏武帝四)
(時食制)
異物志鯨鯢長百丈大亦稱之雄曰鯨雌曰鯢或死
于沙上得之者皆無目說者謂目化為明月珠曹毗
賦骸喪成島嶼之墟目落為明月之珠寰宇記漁
人嘗于南海嶼得鯨頭骨如數百斛團頂上一孔大
于甕
嗟海大魚蕩而失水螻蟻制之横岸以死輜重君海不
可以徙策士之談譬其有理
說苑吞舟之魚蕩而失水制于螻蟻者離其居也
國策靖郭君將城薛客多以諫君謂謁者無與客通
齊人有請者曰臣請三言而已矣靖郭君因見之客
趨而進曰海大魚因反走君曰更言之對曰君不聞
大魚乎網不能止鈎不能牽蕩而失水則螻蟻得意
焉今夫齊亦君之水也君長齊奚以薛為夫齊雖隆
薛之城到于天猶之無益也君曰善乃輟城薛木
華海賦魚則横海之鯨突杌孤游戞巗㠂偃高濤茹
鱗甲吞龍舟噏波則洪漣踧蹜吹澇則百川倒流或
乃蹭蹬窮波陸死鹽田巨鱗插雲鬐鬛刺天顱骨成
嶽流膏為淵
異魚圖贊箋卷三
