蘭室秘藏卷下
元李杲撰
大便結燥門
大便結燥論
金匱真言論云北方黑色入通腎開竅於二隂藏精於
腎又云腎主大便大便難者取足少隂夫腎主五液津
液潤則大便如常若飢飽失節勞役過度損傷胃氣及
食辛熱味厚之物而助火邪伏於血中耗散真隂津液
虧少故大便結燥然結燥之病不一有熱燥有風燥有
陽結有隂結又有年老氣虚津液不足而結燥者治法
云腎惡燥急食辛以潤之結者散之如少隂不得大便
以辛潤之太隂不得大便以苦泄之陽結者散之隂結
者温之仲景云小便利而大便硬不可攻下以脾的丸
潤之食傷太隂腹滿而食不化腹響然不能大便者以
苦藥泄之如血燥而不能大便者以桃仁酒製大黃通
之風結燥而大便不行者以麻子仁加大黃利之如氣
澀而大便不通者以郁李仁枳實皂角仁潤之大抵治
病必究其源不可一槩用巴豆牽牛之類下之損其津
液燥結愈甚復下復結極則以至𨗳引於下而不通遂
成不救噫可不慎哉
通幽湯
治大便難幽門不通上衝吸門不開噎塞不便燥秘
氣不得下治在幽門以辛潤之
炙甘草紅花(已上各一錢)生地黃熟地黃(已上)
(各五分)升麻桃仁泥當歸身(已上各一錢)
右都作一服水二大盞煎至一盞去柤調㯽榔細末
五分稍熱食前服之
潤燥湯
升麻生地黃(已上各二錢)熟地黃當歸梢
生甘草大黃(煨)桃仁泥麻仁(已上各一)
(錢)紅花(五分)
右除麻仁桃仁另研如泥外剉如麻豆大都作一服
水二盞入桃仁麻仁煎至一盞去柤空心稍熱服
潤腸湯
治脾胃中伏火大便秘澀或乾燥閉塞不通全不思
食及風結血秘皆令閉塞也以潤燥和血疎風自然
通利矣
桃仁(湯浸去皮尖)麻仁(已上各一兩)當歸梢大黃(煨)
羌活(已上各五錢)
右除桃仁麻仁另研如泥外搗為極細末煉蜜為丸
如梧桐子大每服三五十丸空心白湯下
如病人不大便為大便不通而澀其邪盛者急加酒
洗大黃以利之
如血燥而大便燥乾者加桃仁酒洗大黃
如風結燥大便不行者加麻仁大黃
如風濕而大便不行加煨皂角仁大黃秦艽以利之
如脈澀覺身有氣澀而大便不通者加郁李仁大黃
以除氣燥
如寒隂之病為寒結閉而大便不通者以局方中半
硫丸或加煎附子乾薑湯以溫煖之其病雖隂寒之
證當服陽藥補之若大便不通者亦當十服中與一
服藥微通其大便不令結閉乃治之大法
若病人雖是隂證或是隂寒之證其病顯燥脈實堅
亦宜於陽藥中少加苦寒之藥以去熱躁躁止勿加
如隂躁欲坐井中者其二腎脈按之必虚或沈細而
遲此易為辯耳知有容邪之病亦當從權加藥以去
之
麻黃白术湯
治大便不通五日一遍小便黃赤渾身腫面上及腹
尤甚其色黃麻木身重如山沉困無力四肢痿輭不
能舉動喘促唾清水吐噦痰唾白沫如膠時躁熱發
欲去衣及發過振寒項額有時如冰額寒尤甚頭眩
眼黑目中溜火冷淚鼻不聞香臭少腹急痛當臍有
動氣按之堅硬而痛
青皮(去腐)酒黃連(已上各一分)酒黃蘖橘紅
甘草(炙一半)升麻(已上各二分)黃茋人參
桂枝白术厚朴柴胡
蒼术猪苓(已上各三分)吳茱萸白茯苓
澤瀉(已上各四分)白豆蔲炒麴(已上各五分)麻黃(不去)
(節五分)杏仁(四箇)
右㕮咀分作二服水二大盞半先煎麻黃令沸去沫
再入諸藥同煎至一盞去柤稍熱食遠服
此證宿有風濕熱伏於榮血之中其木火乘於陽道
為上盛元氣短少上喘為隂火傷其氣四肢痿在腎
水之間乃所勝之病今正遇冬寒得時乘其肝木又
實其母肺金尅火凌木是大勝必有大復其證善恐
欠多嚏鼻中如有物不聞香臭目視䀮䀮多悲健忘
少腹急痛通身黃腹大脹面目腫尤甚食不下痰唾
涕有血目眥瘍大便不通並宜此藥治之
升陽湯(一名升陽瀉濕湯)
治膈咽不通逆氣裏急大便不行
青皮槐子(已上各二分)生地黃熟地黃
黃蘗(已上各三分)當歸身甘草梢(已上各四分)蒼术(五分)
升麻(七分)黃茋(一錢)桃仁(十箇另研)
右㕮咀如麻豆大都作一服入桃仁泥水二大盞煎
至一盞去柤稍熱食前服
活血潤燥丸
治大便風秘血秘常常燥結
當歸梢(一錢)防風(三錢)大黃(濕紙裹煨)羌活(已上各一)
(兩)桃仁(二兩研如泥)皂角仁(燒存性去皮一兩五錢其性得濕則滑濕滑則燥結)
(自除)麻仁(二兩五錢研如泥)
右除麻仁桃仁另研如泥外為極細末煉蜜為丸如
梧桐子大每服五十丸白湯下三兩服後湏以蘇麻
子粥每日早晩食之大便日久不能結燥也以磁器
盛之紙封無令見風
潤腸湯
治大腸結燥不通
生地黃生甘草(已上各二錢)大黃(煨)熟地黃
當歸梢升麻桃仁麻仁(已上)
(各一錢)紅花(三分)
右㕮咀水二盞煎至一盞去柤食遠温服
小便淋閉門
小便淋閉論
難經云病有關有格關則不得小便又云關無出之曲
皆邪熱為病也分在氣在血而治之以渴與不渴而辯
之如渴而小便不利者是熱在上焦肺之分故渴而小
便不利也夫小便者是足太陽膀胱經所主也長生於
申申者西方金也肺合生水若肺中有熱不能生水是
絶其水之源經云虚則補其母宜清肺而滋其化源也
故當從肺之分助其秋令水自生焉又如雨如露如霜
皆從天而降下也乃陽中之隂明秋氣自天而降下也
且藥有氣之薄者乃陽中之隂是感秋清肅殺之氣而
生可以補肺之不足淡味渗泄之藥是也茯苓澤瀉琥
珀燈心通草車前子木通瞿麥扁蓄之類以清肺之氣
泄其火資水之上源也如不渴而小便不通者熱在下
焦血分故不渴而大燥小便不通也熱閉於下焦者腎
也膀胱也乃隂中之隂隂受熱邪閉塞其流易上老云
寒在胷中遏絶不入熱在下焦填塞不便湏用感此方
寒水之化氣味俱隂之藥以除其熱泄其閉塞内經云
無陽則隂無以生無隂則陽無以化若服淡渗之藥其
性乃陽中之隂非純陽之劑陽無以化何能補重隂之
不足也湏用感地之水運而生大苦之味感天之寒藥
而生大寒之氣此氣味俱隂乃隂中之隂也大寒之氣
人禀之生膀胱寒水之運人感之生腎此藥能補腎與
膀胱受陽中之陽熱火之邪而閉其下焦使小便不通
也夫用大苦寒之藥治法當寒因熱用又云必伏其所
主而先其所因其始則氣同其中則氣異也
通關丸(一名滋腎丸)
治不渴而小便閉熱在下焦血分也
黃蘗(去皮剉酒洗焙)知母(剉酒洗焙乾已上各一兩)肉桂(五分)
右為細末熟水為丸如梧桐子大每服一百丸空心
白湯下頓兩足令藥易下行故也如小便利前隂中
如刀刺痛當有惡物下為驗
清肺飲子
治渴而小便閉澀不利邪熱在上焦氣分
燈心(一分)通草(二分)澤瀉瞿麥
琥珀(已上各五分)扁蓄木通(已上各七分)車前子(炒一)
(錢)茯苓(去皮二錢)猪苓(去皮三錢)
右為麤末每服五錢水一盞半煎至一盞稍熱食遠
服或局方八正散五苓散亦宜服之
𨗳氣除燥湯
治小便閉塞不通乃血澀下氣不通而竅澀也
茯苓(去皮)滑石(炒黃已上各二錢)知母(細剉酒洗)澤瀉(已上)
(各一錢)黃蘗(去皮酒洗四錢)
右㕮咀每服五錢水三盞煎至一盞去柤稍熱空心
服
如急閉不拘時服
腎疸湯
治腎疸目黃甚至渾身黃小便赤澀
羌活防風藁本獨活
柴胡(已上各五錢)升麻(五錢)
已上治腎疸目黃渾身黃
白茯苓(二分)澤瀉(三分)猪苓(四分)白术(五分)
蒼术(一錢)
已上治小便赤澀
黃蘗(二分)人參(三分)葛根(五分)神麴(六分)
甘草(三錢)
右剉如麻豆大分作二服水三盞煎至一盞去柤稍
熱食前服
痔漏門
痔漏論
内經云困而飽食筋脈横解腸澼為痔夫大腸庚也主
津本性燥清肅殺之氣本位主收其所司行津以從足
陽明旺則生化萬物者也足陽明為中州之土若陽衰
亦殞殺萬物故曰萬物生於土而歸於土者是也以手
陽明大腸司其化焉既在西方本位為之害蜚司殺之
府因飽食行房忍泄前隂之氣歸於大腸木乘火勢而
侮燥金故火就燥也大便必閉其疾甚者當以苦寒瀉
火以辛温和血潤燥疎風止痛是其治也以秦艽當歸
梢和血潤燥以桃仁潤血以皂角仁除風燥以地榆破
血以枳實之苦寒補腎以下泄胃實以澤瀉之淡滲使
氣歸於前隂以補清燥受胃之濕邪也白术之苦甘以
苦補燥氣之不足其甘味以瀉火而益元氣也故曰甘
寒瀉火乃假枳實之寒也古人因藥為下焦如瀆又曰
在下者引而竭之多為大便秘澀以大黃推去之其津
血益不足以當歸和血及油潤之劑大便自然輭利矣
宜作剉湯以與之是下焦有熱以急治之之法也以地
榆惡人而壊胃故宿食消盡空心作丸服之
秦艽白术湯
治痔疾幷痔漏有膿血大便燥硬而作疼痛不可忍
秦艽(去蘆)桃仁(湯浸去皮尖)皂角仁當歸梢
澤瀉枳實白术(已上各五分)地榆
右為細末和桃仁泥研勻煎熟湯打麵糊為丸如鷄
頭仁大令藥光滑焙乾每服五七十丸白湯下空心
服待少時以美食壓之忌生冷硬物冷水冷菜之類
幷濕麵酒及辛辣熱大料物之類犯之則藥無驗也
秦艽蒼术湯
治痔疾若破謂之痔漏大便秘澀必作大痛此由風
熱乘食飽不通氣逼大腸而作也受病者燥氣也為
病者胃濕也胃刑大腸則化燥火以乘燥熱之實勝
風附熱而來是濕熱風燥四氣而合故大腸頭成塊
者濕也作大痛者風也若大便燥急者生病兼受火
邪者結不通也去此四者其西方肺主諸氣其體收
下亦助病為邪湏當破氣藥兼之治法全矣以剉湯
與之其效如神
秦艽桃仁(湯浸去皮另研)皂角仁蒼术
防風黃蘗當歸梢澤瀉
身㯽榔大黃(少許)
右除㯽榔皂角仁桃仁三味外餘藥㕮咀如麻豆大
都作一服水三盞煎至一盞二分去柤入㯽榔等三
味末再上火煎至一盞空心熱服待少時以美膳壓
之不犯胃氣也服藥日忌生冷硬物及酒濕麵大料
物乾薑之類犯之則其藥無效
如有白膿加白葵花頭五朵去萼心青皮半錢不去
白入正藥中同煎术香三分為細末同㯽榔等三味
依前煎服頋古人治此疾多以歲月除之此藥二服
則愈
七聖丸
治大腸疼痛不可忍叔和云積氣生於脾藏傍大腸
疼痛陣難當漸交消瀉三焦火莫謾多方立紀綱
羌活(一兩)郁李仁(湯浸去皮一兩五錢)大黃(八錢煨)㯽榔
桂(去皮)木香川芎(已上各五錢)
右除郁李仁另研入外共為細末煉蜜為丸如梧桐
子大每服三五十丸白湯下食前取大便微利一服
而愈切禁不得多利大便其痛滋甚
秦艽防風湯
治痔漏每日大便時發疼痛如無疼痛者非痔漏也
此藥主之
秦芄防風當歸身白术(已上各一)
(錢五分)炙甘草澤瀉(已上各六分)黃蘗(五分)大黃(煨)
橘皮(已上各三分)柴胡升麻(已上各一分)桃仁(三十箇)
紅花(少許)
右剉如麻豆大都作一服水三盞煎至一盞去柤稍
熱空心服之避風寒忌房事酒濕麵大辛熱物
秦艽羌活湯
治痔漏成塊下垂不任其癢
羌活(一錢二分)秦艽黃茋(已上各一錢)防風(七分)
升麻炙甘草麻黃柴胡(已上各五分)
藁本(三分)細辛(少許)紅花(少許)
右剉如麻豆大都作一服水二盞煎至一盞去柤空
心服之忌風寒處大小便
當歸郁李仁湯
治痔漏大便硬努出大腸頭下血苦痛不能忍
郁李仁皂角仁(已上各一錢)枳實(七分)秦艽
麻仁當歸梢生地黃蒼术(已上各五)
(分)大黃(煨)澤瀉(已上各五分)
右剉如麻豆大除皂角仁别為末水三盞煎至一盞
去柤入皂角仁末調空心食前服之忌如前
紅花桃仁湯
治痔漏經年因而飽食筋脈横解腸澼為痔治法當
補北方瀉中央
黃蘗(一錢五分)生地黃(一錢)澤瀉(八分)蒼术(六分)
當歸梢漢防己防風梢猪苓(已上各五分)
麻黃(二分)紅花(半分)桃仁(十箇)
右剉如麻豆大水三盞煎至一盞去柤稍熱食前服
之忌如前
秦艽當歸湯
治痔漏大便結燥疼痛
大黃(煨四錢)秦艽枳實(已上各一錢)澤瀉
當歸梢皂角仁白术(已上各五分)紅花(少許)
桃仁(二十箇)
右都作一服水三盞煎至一盞去柤食前熱服忌如
前
隂痿隂汗門
隂痿隂汗及臊臭論
一富者前隂臊臭又因連日飲酒腹中不和求先師治
之曰夫前隂者足厥隂肝之脈絡循隂器出其挻末凡
臭者心之所主散入五方為五臭入肝為臊此其一也
當於肝經中瀉行間是治其本後於心經中瀉少衝乃
治其標如惡針當用藥除之酒者氣味俱陽能生裏之
濕熱是風濕熱合於下焦為邪故經云下焦如瀆又云
在下者引而竭之酒是濕熱之水亦宜決前隂以去之
龍膽瀉肝湯
治隂部時復熱痒及臊臭
柴胡梢澤瀉(已上各一錢)車前子木通(已上各五)
(分)生地黃當歸梢草龍膽(已上各三分)
右剉如麻豆大都作一服水三盞煎至一盞去柤空
心稍熱服便以美饍壓之此藥柴胡入肝為引用澤
瀉車前子木通淡滲之味利小便亦除臊氣是名在
下者引而竭之生地黃草龍膽之苦寒瀉酒濕熱更
兼車前子之類以徹肝中邪氣肝主血用當歸以滋
肝中血不足也
清震湯
治小便溺黃臊臭淋&KR0377;兩丸如冰隂汗浸多
羌活酒黃蘖(已上各一錢)升麻柴胡
蒼术黃芩(已上各五分)澤瀉(四分)麻黃根
猪苓防風(已上各三分)炙甘草當歸身
藁本(已上各二分)紅花(一分)
右剉如麻豆大都作一服水二盞煎至一盞去柤臨
卧服大忌酒濕麵
固真湯(一名正元湯)
治兩丸冷前隂痿弱隂汗如水小便後有餘滴尻臀
幷前隂冷惡寒而喜熱膝下亦冰
升麻羌活柴胡(已上各一錢)炙甘草
草龍膽澤瀉(已上各一錢五分)黃蘗
知母(已上各二錢)
右剉如麻豆大分作二分水二盞煎至一盞去柤空
心稍熱服以早飯壓之
清䰟湯(一名柴胡勝濕湯)
治兩外腎冷兩髀隂汗前隂痿隂囊濕痒臊氣
柴胡生甘草酒黃蘗(已上各二錢)升麻
澤瀉(已上各一錢三分)當歸梢羌活麻黃根
漢防己草龍膽茯苓(已上各一錢)紅花(少許)
五味子(二十箇)
右剉如麻豆大分作二服水二盞煎至一盞去柤食
前稍熱服忌酒濕麵房事
椒粉散
治前隂兩丸濕痒痛秋冬甚夏月減
肉桂(二分)小椒當歸梢猪苓(已上各三)
(分)蛇床子黑狗脊(已上各五分)麻黃根(一錢)輕粉(少許)
紅花(少許)班猫(兩枚)
右為末乾摻上避風寒冷濕處坐卧
補肝湯
治前隂冰冷幷隂汗兩脚痿弱無力
黃茋(七分)炙甘草(五分)升麻猪苓(已上各四)
(分)白茯苓葛根人參(已上各三分)柴胡
羌活陳皮連翹當歸身
黃蘗(炒)澤瀉蒼术麴末
知母防風(已上各二分)
右剉如麻豆大都作一服水二大盞煎至一盞去柤
空心稍熱服忌酒濕麵
温腎湯
治面色痿黃身黃脚痿弱無力隂汗
柴胡麻黃根(已上各六分)白茯苓白术
酒黃蘗猪苓升麻(已上各一錢)蒼术
防風(已上各一錢五分)澤瀉(二錢)
右分作二服每服水二大盞煎至一盞去柤食前稍
熱服一時辰許方食
胡丁香丸(一名丁香疝氣丸)
治臍下撮急疼痛非周身皆急痛小便頻數及五脈
急獨腎脈按之不急皆虚無力名曰腎疝
羌活(三錢)當歸茴香(已上各二錢)延胡索
麻黃根節肉桂(已上各一錢)丁香木香
甘草川烏頭(各五分)防己(三分)蠍(十三箇)
右為細末酒煑麵糊為丸如鷄頭大每服五十丸空
心鹽白湯服
瀉痢門
訶子皮散
癸卯冬白樞判家一老僕面塵脫色神氣特弱病脫
肛日久服藥未驗復下赤白膿痢作裏急後重白多
赤少不任其苦以求其治曰此非肉食膏粱必多蔬
食或飲食不節天氣雖寒衣盖猶薄不禁而腸頭脫
下者寒也真氣不禁形質不收乃血滑脫也此乃寒
滑氣泄不固故形質下脫也當以澀去其脫而除其
滑微酸之味固氣上收以大熱之劑而除寒補陽以
補氣之藥升陽益氣
御米殼(去蒂萼蜜炒)橘皮(已上各五分)乾薑(炮六分)訶子(煨去)
(核七分)
右為細末都作一服水二盞煎至一盞和柤空心熱
服
升麻補胃湯
治宿有陽明血證因五月間大熱喫杏腸澼下血唧
遠散漫如篩腰沈沈然腹中不痛血色紫黑病名濕
毒腸澼屬陽明少陽經血證也
白芍藥(一錢五分)升麻羌活黃茋(已上各一)
(錢)生地黃熟地黃獨活牡丹皮
炙甘草柴胡防風(已上各五分)當歸身
葛根(已上各一錢)肉桂(少許)
右剉如麻豆大分作二服每服水二盞煎至一盞去
柤食前稍熱服
升陽去熱和血湯
治腸澼下血另作一派其血唧出有力而遠射四散
如篩春中血下行腹中大作痛乃陽明氣衝熱毒所
作也當升陽去濕熱和血脈是其治也
橘皮(二分)熟地黃當歸身蒼术
秦艽肉桂(已上各三分)生地黃牡丹皮
生甘草(已上各五分)升麻(七分)熟甘草黃茋(已上各一)
(錢)白芍藥(一錢五分)
右㕮咀都作一服水四盞煎至一盞去柤空心稍熱
服立效
益智和中湯
治腸澼下血或血色紫黑腹中痛腹皮惡寒右手關
脈弦按之無力而喜熱物熨之内寒明矣
肉桂(一分)桂枝(四分)牡丹皮柴胡
葛根益智仁半夏(已上各五分)當歸身
炙甘草黃茋升麻(已上各一錢)白芍藥(一錢五分)
乾薑(少許)
右為麤末都作一服水三盞煎至一盞去柤食後温
服
芍藥蘗皮湯
治濕熱惡痢血痢頻倂窘痛無問膿血並皆治之
芍藥黃蘗(已上各一兩)當歸黃連(已上各五)
(錢)
右為末飯為丸如鷄頭大每服五七十丸食前米飲
湯下忌油膩濕麵等物
和中益胃湯
治太隂陽明腹痛大便常泄若不泄即秘而難見在
後傳作濕熱毒下鮮紅血腹中微痛膝下急縮脈緩
而洪弦中之下得之按之空虚
蘇木(一分)藁本益智仁(已上各二分)熟地黃
炙甘草(已上各半分)當歸身(四分)柴胡
升麻(已上各五分)
右㕮咀都作一服水二盞煎至一盞去柤空心温服
槐花散
治腸澼下血濕毒下血
川芎(四分)槐花青皮荆芥穗
熟地黃白术(已上各六分)當歸身升麻(已上各一)
(錢)
右為細末每服二錢米飲湯調下食前忌酒濕麵生
冷硬物
茯苓湯
治因傷冷飯水泄一夜走十行變作白痢次日其痢
赤白腹中㽲痛減食熱躁四肢沉困無力
生黃芩(三分)當歸身(四分)肉桂炙甘草(已上)
(各五分)猪苓茯苓(已上各六分)澤瀉(一錢)芍藥(一錢五分)
蒼术生薑升麻柴胡(已上各二錢)
右㕮咀如麻豆大分作二服每服水二盞煎至一盞
去柤稍熱食前服之
黃茋補胃湯
治一日大便三四次溏而不多有時作泄腹中瀉小
便黃
黃茋柴胡當歸身益智
橘皮(已上各二分)升麻(六分)炙甘草(二錢)紅花(少許)
右㕮咀都作一服水二盞煎至一盞去柤稍熱食前
服之
升陽除濕湯
自下而上者引而去之
蒼术(一錢)柴胡羌活防風
升麻神麴澤瀉猪苓(已上各五分)
炙甘草陳皮麥糵麵(已上各三分)
右都作一服水二盞煎至一盞去柤空心服之
如胃寒腸鳴加益智仁半夏(各五分)生薑三片棗一枚
同前非腸鳴不得用
人參益胃湯
治頭悶勞動則微痛不喜飲食四肢怠惰躁熱短氣
口不知味腹鳴大便微溏身體昏悶覺渴不喜冷物
黃茋甘草當歸梢益智(已上各二)
(分)人參黃芩柴胡半夏
白术(已上各三分)陳皮升麻(已上各五分)蒼术(一錢五分)
紅花(少許)
右都作一服水二盞煎至一盞去柤稍熱食前服之
升麻補胃湯
治因内傷服牽牛大黃食藥泄瀉過多腹中大痛
甘草(七分)升麻柴胡草豆蔲
黃茋(已上各五分)半夏(三分)當歸身乾薑(已上各二)
(分)紅花(少許)
右都作一服水二盞煎至一盞去柤稍熱食遠服之
瘡瘍門
散腫潰堅湯
治馬刀瘡結硬如石或在耳下至缺盆中或肩上或
於脇下皆手足少陽經中及瘰&KR1031;遍於頦或頰車堅
而不潰在足陽明經中所出或二證瘡已破流膿水
並皆治之
黃芩(八錢酒洗炒半生用一半)草龍膽(酒洗各炒四遍)瓜蔞根(剉碎酒洗)
黃蘗(酒製)酒知母桔梗
昆布(已上各五錢)柴胡(四錢)炙甘草
京三稜(酒洗)廣茂(酒洗炒)連翹(已上各三錢)葛根
白芍藥當歸梢黃連(已上各二錢)
升麻(六分)
右㕮咀每服六錢水二盞零八分先浸多半日煎至
一盞去柤食後熱服於卧處仰足在高處頭低垂每
含一口作十次嚥服畢依常安卧取藥在膈上停蓄
故也另攅半料作細末煉蜜為丸如菉豆大每服百
餘丸用此藥湯留一口送下或加海藻五錢炒亦妙
升陽調經湯
治瘰&KR1031;遶頸或至頰車此皆出足陽明胃經中來或
瘡深遠隠曲肉底是足少隂腎經中來乃戊脾傳於
癸腎是夫傳與妻俱作塊子堅硬大小不等並皆治
之或作丸亦可
升麻(八錢)葛根草龍膽(酒製)黃芩(酒製)
廣茂(酒洗炒)京三稜(酒洗炒)炙甘草連翹
黃連(酒洗)桔梗(已上各五錢)生黃芩(四錢)當歸梢
芍藥(已上各三錢)黃蘖(酒炒二錢)知母(酒洗炒一兩)
右另秤一半作末煉蜜為丸如菉豆大每服百餘丸
一半作㕮咀每服五錢若能食大便硬可旋加至七
八錢水二盞先浸半日煎至一盞去柤臨卧熱服足
高去枕仰卧含一口作十次嚥之留一口在後送下
丸藥服畢其卧如常
連翹散堅湯
治耳下或至缺盆或肩上生瘡堅硬如石動之無根
名曰馬刀從手足少陽經中來也或生兩脇或已流
膿作瘡未破並皆治之
柴胡(一兩二錢)草龍膽(酒洗四次)土瓜根(酒製已上各一兩)
黃芩(酒炒二次七錢)當歸梢生黃芩廣茂
京三稜(同廣茂酒炒)連翹芍藥(已上各五錢)炙甘草(三錢)
黃連(酒炒二次)蒼术(已上各二錢)
右另秤一半為細末煉蜜為丸如菉豆大每服百餘
丸一半㕮咀每服五錢水二盞先浸多半日煎至一
盞去柤臨卧熱服去枕仰卧每口作十次嚥之留一
口送下丸藥服畢卧如常更以後藥塗之
龍泉散
龍泉粉(炒)瓦粉廣茂京三稜(酒洗)
(炒)昆布(已上各五錢)
右同為細末煎熟水調塗之用此藥去疾尤速
救苦化堅湯
治瘰&KR1031;馬刀挾癭從耳下或耳後下頸至肩上或入
缺盆中乃手足少陽之經分其瘰&KR1031;在頦下或至頰
車乃足陽明之經分受心脾之邪而作也今將三證
合而治之
黃茋(一錢)
護皮毛間腠理虚及活血脈生血亦瘡家聖藥
也又能補表實元氣之弱也
人參(三分)
補肺氣之藥也如氣短不調及喘者加之
炙甘草(五分)
能調中和諸藥瀉火益胃氣亦能去瘡邪
真漏蘆升麻(已上各一錢)葛根(五分)
此三味俱足陽明本經藥也
連翹(一錢)
此一味十二經瘡中之藥不可無也能散諸血
結氣聚此瘡家之神藥也
牡丹皮(三分)
去腸胃中留滯宿血
當歸身生地黃熟地黃(已上各三分)
此三味諸經中和血生血涼血藥也
白芍藥(三分)
如夏月倍之其味酸其氣寒能補中益肺之虚
弱治腹中痛必用之
肉桂(二分)
大辛熱能散結積隂證瘡瘍湏當少用之此寒
因熱用之意又為寒隂覆盖其瘡用大辛熱以
消浮凍之氣如有煩燥者去之
柴胡(八分)
功同連翹如瘡不在少陽經則去之
黍粘子(三分)
無腫不用
羌活(一錢)獨活防風(已上各五分)
此三味必關手足太陽證脊痛項強不可迴視
腰似折項似拔者是也其防風一味辛温若瘡
在膈已上雖無手足太陽經證亦當用之為能
散去上部風邪病人身拘急者風也
昆布(二分)
其味大鹹若瘡堅硬結者宜用鹹能軟堅
京三稜(煨二分)廣茂(煨三分)
此二味若瘡堅硬甚者用之如不堅硬勿用
益智仁(二分)
如唾多者胃不和也或病人吐沫吐食胃上寒
者加之無則去之
大麥糵麵(一錢)
治腹中縮急兼能消食補胃
炒麴末(炒黃色二分)
為食不消化故也
黃連(去鬚三分)
以治煩悶
黃蘗(炒三分)
如有熱或腿脚無力加如有燥煩欲去衣者腎
中伏火也更宜加之無此證勿用
厚朴(一錢二分薑製)
如腹脹者加之無則勿用
右為細末湯浸&KR1339;餅和丸捻作餅子日乾搗如米粒
大每服三錢白湯下
如氣不順加橘皮甚者加木香少許量病人虚實臨
時斟酌與之無令藥多妨其飲食此治之大法也
如止在陽明分為瘰&KR1031;者去柴胡黍粘子二味餘皆
用之
如在少陽分為馬刀挾癭者去獨活漏蘆升麻葛根
更加瞿麥穗三分
如本人素氣弱其病勢來時氣盛而不短促者不可
考其平素宜作氣盛而從病變之權也宜加黃芩黃
蘖黃連知母防己之類視邪氣在上中下三處
假令在上焦加黃芩(一半酒洗一半生用)在中焦加黃連(一半酒洗)
(一半生用)在下焦則加酒製黃蘖知母防己之類選而用
之
如本人小便不通而滋其邪盛者加酒製大黃以利
如血燥而大便燥乾者加桃仁酒製大黃二味
如風結燥不行者加麻仁大黃
如風澀而大便不行加煨皂角仁大黃秦艽以利之
如脈澀覺身有氣澀而大便不通者加郁李仁大黃
以除氣燥也
如隂寒之病為寒結閉而大便不通以局方中半硫
丸或加煎附子乾薑冰冷與之大抵用藥之法不惟
瘡瘍一說諸疾病量人素氣弱者當去苦寒之藥多
加人參黃茋甘草之類瀉火而先補其元氣餘皆倣
此
柴胡連翹湯
治男子婦人馬刀瘡
中桂(三分)當歸梢(一錢五分)黍粘子(二錢)炙甘草
酒黃蘖生地黃(已上各三錢)柴胡黃芩(炒)
酒知母連翹(已上各五錢)瞿麥穗(六錢)
右剉如麻豆大每服五錢水二大盞煎至一盞去柤
稍熱食後服之
黍粘子湯
治耳痛生瘡
昆布蘇子生甘草蒲黃
草龍膽(已上各一分)黍粘子連翹生地黃
當歸梢黃芩炙甘草黃連(已上各二分)
柴胡黃茋(已上各三分)桔梗(三錢)桃仁(三箇)
紅花(少許)
右剉如麻豆大都作一服水二盞煎至一盞去柤稍
熱食後服忌寒藥利大便
净液湯(一名連翹防風湯)
治皮膚痒腋下瘡背上瘡耳聾耳鳴
桂枝(二分)連翹生地黃桔梗
升麻甘草(已上各五分)當歸梢(七分)麻黃
草豆蔲仁羌活防風柴胡
蒼术(已上各一錢)酒黃芩(二錢)紅花(少許)
右剉如麻豆大都作一服水二盞煎至一盞去柤食
後熱服
消腫湯
治馬刀瘡
黍粘子(炒)黃連(已上各五分)當歸梢甘草(已上各一)
(錢)瓜蔞根黃茋(已上各一錢五分)生黃芩柴胡(已上)
(各二錢)連翹(二錢)紅花(少許)
右㕮咀每服五錢水二盞煎至一盞去柤稍熱食後
服忌酒濕麵
内托羌活湯
治足太陽經中左右尺脈俱緊按之無力尻臀生癰
堅硬腫痛大作
肉桂(三分)連翹炙甘草蒼术
橘皮(已上各五分)當歸梢防風藁本(已上各一)
(錢)黃茋(一錢五分)黃蘗(酒製)羌活(已上各二錢)
右㕮咀都作一服水二盞酒一盞煎至一盞去柤稍
熱空心服以夾衣盖癰上使藥力行罷去盖之衣
升麻托裏湯
治婦人兩乳間出黑頭瘡瘡頂䧟下作黑眼子其脈
弦洪按之細小
黃蘖(二分)肉桂(三分)黍粘子(五分)黃茋
炙甘草當歸身(已上各一錢)連翹升麻
葛根(已上各一錢五分)
右㕮咀都作一服水一大盞酒半盞同煎至一盞去
柤稍熱食後服
内托黃茋湯
賈德茂小男於左大腿近膝股内出附骨癰不辨肉
色漫腫皮澤木硬瘡勢甚大其左脚乃肝之髀上也
更在足厥隂肝經之分少侵足太隂脾經之分其脈
左三部細而弦按之洪緩微有力此藥主之
生地黃(一分)黃蘖(二分)肉桂(三分)羌活(五分)
當歸梢(七分半)土瓜根(酒製)柴胡梢(已上各一錢)連翹(一錢)
(三分)黃茋(一錢)
右㕮咀都作一服酒一盞水二盞煎至一盞去柤空
心熱服
柴胡通經湯
治小兒頂側有瘡堅而不潰名曰馬刀瘡
柴胡連翹當歸梢生甘草
黃芩黍粘子京三稜桔梗(已上各二分)
黃連(五分)紅花(少許)
右剉如麻豆大都作一服水二大盞煎至一盞去柤
稍熱食後服忌苦藥泄大便
白芷升麻湯
尹老家素貧寒形志皆苦於手陽明大腸經分出癰
幼小有㿗疝其臂外皆腫痛在陽明左右寸脈皆短
中得之俱弦按之洪緩有力此癰得自八風之變以
脈斷之邪氣在表其證大小便如故飲食如常腹中
和口知味知不在裏也不惡風寒止熱躁脈不浮知
不在表也表裏既和知不在經脈之中内經云凝於
經絡為瘡癰其癰出身半已上故風從上受之故知
是八風之變為瘡者也故治其寒邪調其經脈中血
氣使無凝滯而已
炙甘草(一分)升麻桔梗(已上各五分)白芷(七分)
當歸梢生地黃(已上各一錢)生黃芩(一錢五分)連翹
黃茋(已上各二錢)中桂(少許)紅花(少許)
右㕮咀分作二服酒水各一大盞半煎至一盞去柤
稍熱臨卧服一服而愈
保生救苦散
治火燒或熱油烙及脫肌肉者
生寒水石大黃(炒煨)黃蘖(油炒已上各等分)
右為細末用油調塗之或乾用此藥塗之其痛立止
日近完復永無破傷風之患
一上散
治諸般疥癬必效
雄黃(通明手呵破者)黑狗脊蛇床子(炒)熟硫黃(已上)
(各五錢)寒水石(六錢)班猫(十三箇去翅足先研碎)
右另研硫黃雄黃寒水石如粉次入班猫和蛇床子
黑狗脊為細末同研勻先洗疥癬令湯透去痂油調
手中擦熱以鼻中嗅三兩次擦上可一上即愈
如痛甚及腫滿高起者加寒水石一倍
如不苦癢只加黑狗脊
如微癢只加蛇床子
如瘡中有蟲加雄黃
如喜火灸湯浴者加硫黃
聖愈湯
治諸惡瘡血出多而心煩不安不得睡眠亡血故也
以此藥主之
生地黃熟地黃川芎人參(已上各三分)
當歸身黃茋(已上各五分)
右㕮咀如麻豆大都作一服水二大盞煎至一盞去
柤稍熱無時服
獨聖散
治湯燙破火燒破瘡毒疼痛
生白礬
右為細末芝蔴油調掃瘡破處不拘時候
黃茋肉桂柴胡酒煎湯
治附骨癰堅硬漫腫不辨肉色行步作痛按之大痛
黃茋當歸梢(已上各二錢)柴胡(一錢五分)黍粘子
(炒)連翹肉桂(已上各一錢)升麻(七分)炙甘草
黃蘗(已上各五分)
右㕮咀好糯酒一大盞半水一大盞半同煎至一大
盞去柤空心温服少時便以早飯壓之不致大熱上
攻中上二焦也
雜病門
安神丸
治心神煩亂怔忡兀兀欲吐胷中氣亂而熱有似懊
憹之狀皆膈上血中伏火蒸蒸然不安宜用權衡法
以鎮隂火之浮行以養上焦之元氣經云熱淫所勝
治以甘寒以苦瀉之以黃連之苦寒治心煩除濕熱
為君以甘草生地黃之甘寒瀉火補氣滋生隂血為
臣以當歸補血不足以硃砂納浮溜之火而安神明
也
黃連(一錢五分酒洗)硃砂(一錢水飛)酒生地黃酒當歸身
炙甘草(已上各五分)
右件除硃砂水飛外餘四味為細末同和勻湯浸&KR1339;
餅為丸如黍米大每服十五丸津唾嚥下食後
硃砂安神丸
治心煩懊憹心亂怔忡上熱胷中氣亂心下痞悶食
入反出
硃砂(四錢)黃連(五錢)生甘草(二錢五分)
右為末湯浸&KR1339;餅為丸如黍米大每服十丸食後津
唾嚥下
補氣湯
治皮膚間有麻木乃肝氣不行故也
白芍藥橘皮(不去油已上各一兩五錢)炙甘草
黃茋(已上各一兩)澤瀉(五錢)
右㕮咀每服一兩水二盞煎至一盞去柤温服
當歸補血湯
治婦人肌熱躁熱目赤面紅煩渴引飲晝夜不息其
脉洪大而虚重按全無内經曰脈盛血虛脈實血實
又云血虛發熱證象白虎惟脈不長實為辯也若悞
服白虎湯必死此病得之於肌困勞役
黃茋(一兩)當歸身(二錢酒製)
右㕮咀都作一服水二盞煎至一盞去柤稍熱空心
服
柴胡升麻湯
治男子婦人四肢發熱肌熱筋骨熱表熱如火燎以
手捫之烙人夫熱四肢者屬脾土也熱伏地中此病
多因血虛而得之又有胃虛過食冷物鬱遏陽氣於
脾土之中此藥主之
升麻葛根獨活羌活
白芍藥人參(已上各五錢)炙甘草柴胡(已上各三)
(錢)防風(二錢五分)生甘草(二錢)
右㕮咀每服五錢水二大盞煎至一盞去柤熱服忌
寒冷之物
火鬱湯
治五心煩熱是火鬱於地中四肢者脾土也心火下
䧟於脾土之中鬱而不得伸故經云火鬱則發之
升麻葛根柴胡白芍藥(已上)
(各一兩)防風甘草(已上各五錢)
右㕮咀每服五錢水二大盞入連鬚葱白三寸煎至
一盞去柤稍熱不拘時候服
小黃丸
化痰涎和胃氣除濕治胷中不利
黃芩(一兩)半夏(湯泡薑製)白术(已上各五錢)陳皮
青皮(去白)黃茋(已上各二錢)澤瀉(二錢)乾薑(一錢五分)
右為末湯浸蒸餅如菉豆大每服五十丸食遠温水
下
黃芩利膈丸
除胷中熱利膈上痰
生黃芩炒黃芩(已上各一兩)半夏黃連
澤瀉(已上各五錢)南星枳殼陳皮(已上)
(各三錢)白术(二錢)白礬(五分)
右為末湯浸&KR1339;餅為丸如梧桐子大每服三五十丸
食遠温水下忌酒濕麵
補益腎肝丸
治目中流火視物昏花耳聾耳鳴困倦乏力寢汗惡
風行步不正兩足欹側卧而多驚脚膝無力腰以下
消瘦
柴胡羌活生地黃苦參(炒)
防己(炒已上各五錢)大附子肉桂(已上各一錢)當歸身(三錢)
右為細末熱水為丸如鷄頭仁大每服五十丸食前
温水下
太陽經嚏藥
防風(二分)羌活(三分)紅豆(二箇)
右為細末鼻内㗜之
麻黃茱萸湯
治胷中痛頭痛食減少咽嗌不利右寸脈弦急
麻黃羌活(已上各五分)吳茱萸黃茋
升麻(已上各三分)黃芩當歸黃蘗
藁本(已上各二分)川芎蔓荆子柴胡
蒼术黃連半夏(已上各一分)細辛(少許)
紅花(少許)
右剉如麻豆大都作一服水二盞煎至一盞去柤稍
熱服食後
黃茋湯
治表虚惡風寒
黃茋(五錢)甘草(三錢)香白芷(二錢五分)藁本
升麻(已上各二錢)草豆蔲橘皮(已上各一錢五分)麻黃
當歸身(已上各一錢)蓮花青皮(七分)
柴胡(六分)黃蘖(少許)
右㕮咀每服五錢水二盞煎至一盞去柤不拘時服
除濕補氣湯
治兩腿麻木沈重無力多汗喜笑口中涎下身重如
山語聲不出右寸脈洪大
升麻(六錢)蒼术(四錢)酒黃蘖柴胡
黃茋(已上各三錢)酒知母藁本生甘草
當歸(已上各二錢)五味子陳皮(已上各一錢五分)
右剉如麻豆大每服五錢水二盞煎至一盞去柤空
心服之待少時以早飯壓之
參歸湯
補氣血俱不足
黃茋(七分)甘草生地黃(已上各五分)柴胡
草豆蔲仁升麻(已上各四分)當歸身(二分)熟地黃
人參(已上各二分)益智仁(少許)紅花(少許)
右剉如麻豆大都作一服水二盞煎至一盞去柤食
遠服
升陽湯
治陽蹻癎疾足太陽經寒恐則氣下行宜升陽氣
炙甘草(五錢)麻黃(不去節)防風(已上各八錢)羌活(一兩五錢)
右吺咀每服五錢水二盞煎至一盞去柤稍熱空心
服之
自汗門
自汗論
或問濕之與汗為隂乎為陽乎曰西南坤土也在人則
為脾胃也人之汗猶天地之雨也隂滋其濕則為霧露
為雨也隂濕下行地之氣也汗多則亡陽陽去則隂勝
也甚為寒中濕勝則音聲如從甕中出濕若中火也相
法家有說土音如居深甕裏言其壅也遠也不出也以
明其濕審矣又知此二者亦為隂寒也内經云氣虚則
外寒雖見熱中蒸蒸為汗終傳大寒知始為熱中表虛
亡陽不任外寒終傳寒中多成痺塞矣色以候天脈以
候地形者乃候地之隂陽也故以脈氣候之皆有形無
形之可見者也
調衛湯
治濕勝自汗補胃氣虛弱表虛不任風寒
黃茋麻黃根(已上各一錢)羌活(七分)生甘草
當歸梢生黃芩半夏(薑製已上各五分)麥門冬
生地黃(已上各三分)猪苓(二分)蘇木紅花(已上各一分)
五味子(七箇)
右剉如麻豆大都作一服水二盞煎至一盞去柤稍
熱服
中風證必自汗不得重發其汗
清燥湯
治六月七月間濕令大行子能令母實而熱旺濕熱
相合必刑庚大腸寒涼以救之燥金受濕熱之邪絶
寒水生化之源源絶則腎虧痿厥之病大作腰以下
痿輭癱瘓不能動行步不正兩足欹側此藥主之
黃茋(一錢五分)橘皮白术澤瀉(已上各五)
(分)人參白茯苓升麻(已上各三分)炙甘草
麥門冬當歸身生地黃神麴末
猪苓(已上各二分)柴胡酒黃蘖黃連
蒼术(已上各一分)五味子(九箇)
右剉如麻豆大每服五錢水二盞煎至一盞去柤空
心熱服
當歸六黃湯
治盗汗之聖藥也
當歸生地黃熟地黃黃蘖
黃芩黃連(已上各七分)黃茋(加一倍)
右為麤末每服五錢水二盞煎至一盞食前服小兒
減半服之
紅豆散
治頭重如山此濕氣在頭也
麻黃根(炒五錢)苦丁香(五分)羌活(炒)連翹(炒以上各三分)
紅豆(十箇)
右為細末鼻内㗜之
活血通經湯
靈夀縣董監軍癸卯冬大雪時因事到真定忽覺有
風氣暴至診候得六脈俱弦甚按之洪實有力其證
手攣急大便秘澀面赤熱此風寒始至加於身也四
肢者脾也以風寒之邪傷之則搐急而攣痺乃風淫
末疾而寒在外也内經曰寒則筋攣正謂此也本人
素飲酒内有實熱乘於腸胃之間故大便秘澀而面
赤熱内則手足陽明受邪外則足太隂脾經受風寒
之邪用桂枝甘草以却其寒邪而緩其急搐又以黃
蘖之苦寒滑以瀉實而潤燥急救腎水用升麻葛根
以升陽氣行手足陽明之經不令遏絶更以桂枝辛
熱入手陽明之經為引用潤燥復以芍藥甘草專補
脾氣使不受風寒之邪而退木邪專益肺金也加人
參以補元氣為之輔佐加當歸身去裏急而和血潤
燥此藥主之
芍藥(五分)升麻葛根人參
當歸身炙甘草(已上各一錢)酒黃蘖桂枝(已上)
(各二錢)
右剉如麻豆大都作一服水二大盞煎至一盞熱服
不拘時令煖房中近火摩搓其手
瀉榮湯
冶厲風滿面連頸極癢不任眉毛脫落先砭其處令
惡氣消盡後服此藥
連翹升麻(已上各六分)桔梗(五分)生黃芩
生地黃(各四分)黃茋蘇木黃連
地龍全蠍當歸(已上各三分)白豆蔲
人參(已上各二分)甘草(一分半)梧桐淚(一分)麝香(少許)
桃仁(三箇)䖟蟲(去翅足炒三箇)水蛭(三箇炒令烟盡)
右剉如麻豆大除連翹梧桐淚白豆蔲另為細末麝
香䖟蟲水蛭三味同為細末都作一服水一盞酒一
盞入連翹煎至一盞去柤再入白豆蔲二味幷麝香
等再煎至七分稍熱早飯後午前服之忌酒濕麵生
冷硬物
人參益氣湯
治兩手指麻木四肢困倦怠惰嗜卧乃熱傷元氣也
黃茋(八錢)生甘草人參(已上各五錢)白芍藥(三錢)
柴胡(二錢五分)炙甘草升麻(已上各二錢)五味子(一百四十)
(箇)
右㕮咀分作四分每服水二盞煎至一盞去柤稍熱
食遠服
𨗳氣湯
治兩腿麻木沈重
黃茋(八錢)甘草(六錢)青皮(四錢)升麻
柴胡當歸梢澤瀉(已上各二錢)橘皮(一錢)
紅花(少許)五味子(一百二十箇)
右㕮咀分作四服每服水二大盞煎至一盞去柤食
前熱服
補中湯
治面黃汗多目赤四肢沈重減食腹中時時痛咳𠻳
兩手寸脉短右手脈弦細兼澀關脈虛
升麻柴胡當歸(已上各二分)神麴(三分炒)
澤瀉(四分)大麥蘖麵蒼术(已上各五分)黃茋(二錢五分)
炙甘草(八分)紅花(少許)五味子(二十箇)
右㕮咀分作二服水二盞煎至一盞去柤食遠服
麻黃蒼术湯
治秋冬每夜五更𠻳連聲不絶乃至天曉日高方緩
口苦兩脇下痛心下痞悶卧而多驚筋攣肢節疼痛
痰唾涎沫日晩神昏呵欠不進飲食
麻黃(八錢)蒼术(五錢)黃茋(一錢五分)草豆蔲(六分)
柴胡羌活(已上各五分)生甘草當歸梢
防風(已上各四分)炙甘草黃芩(已上各三分)五味子(九箇)
右㕮咀分作二服水二盞煎至一盞稍熱臨卧服
上清湯
清利頭目寬快胷膈
人參蔓荆子(已上各五分)防風(一錢)葛根(一錢五分)
黃茋(三錢)甘草(四錢)
右㕮咀分作二服水二盞煎至一盞去柤臨卧熱服
以夾衣盖覆不語湏臾汗出為效
术桂湯(一名麻黃蒼术湯)
治寒熱所搏身體沈重胃脘痛面色痿黃
蒼术(二錢)麻黃炒神麴橘皮
白茯苓澤瀉(已上各一錢)桂枝半夏
草豆蔲仁猪苓(已上各五分)黃茋(三分)炙甘草(二分)
杏仁(十箇)
右都作一服水二盞生薑五片煎至一盞去柤食前
熱服
正氣湯
治盗汗
炒黃蘖炒知母(已上各一錢五分)炙甘草(五分)
右為麤末作一服水二盞煎至一盞食前温服
趁痛丸
治打撲閃損腰痛不可忍
白萵苣子(一兩炒黃)乳香沒藥(已上各一錢)白粟米
(一錢炒黃)烏梅(一箇)
右為細末煉蜜為丸如彈子大每服一丸細嚼温酒
空心下
退熱湯
治表中虚熱或遇夜則甚
黃茋(一錢)柴胡(七分)生甘草黃連(酒製)
黃芩芍藥地骨皮生地黃
蒼术(已上各五分)當歸身升麻(已上各三分)
右㕮咀作一服水二盞煎至一盞去柤食遠温服
如身體力困者加麥門冬五味子(已上各五分)人參甘草
(已上各一錢)
解表升麻湯
治遍身壯熱骨節疼痛
升麻羌活蒼术(已上各一錢)防風(八分)
柴胡甘草(已上各七分)當歸藁本(已上各五分)
橘皮(二分)
冬加麻黃(不去節)
春加麻黃(去節)
右㕮咀都作一服水二盞煎至一盞去柤温服後以
葱醋湯發之得微汗為效
天麻黃茋湯
治表有風證因連日醉飲其證復來右口角幷眼頗
有側視及左手左脚腿麻木疼痛
天麻芍藥神麯(炒)羌活(肢節不痛)
(去之)茯苓(已上各三分)人參黃連(已上各四分)當歸(五分)
黃茋甘草升麻葛根
黃蘖蒼术(已上各六分)澤瀉(七分)柴胡(九分)
右㕮咀作一服水三盞煎至一盞去柤食遠温服或
加猪苓(六分)
徤步丸
治膝中無力伸而不得屈屈而不能伸腰背腿膝沉
重行步艱難
防己(酒製一兩)羌活柴胡滑石(炒)
炙甘草瓜蔞根(酒洗已上各五錢)澤瀉
防風(已上各二錢)苦參(酒洗)川烏(已上各一錢)肉桂(五分)
右為細末酒糊為丸如梧桐子大每服七十丸煎愈
風湯下空心服
白术除濕湯
治午後發熱背惡風四肢沈困小便或多或少黃色
此藥又治汗後發熱
白术(一兩)生地黃(炒)地骨皮澤瀉
知母(已上各七錢)赤茯苓人參炙甘草
柴胡(已上各五錢)
右為麤未每服五錢水二盞煎至一盞去柤食遠温
服
如小便快利減茯苓澤瀉半
如有刺痛一料藥中加當歸身(酒洗七錢)
加味四君子湯
治久瘧熱多寒少不止
白术白茯苓人參甘草
柴胡薄荷葉黃芩(已上各等分)
右㕮咀每服五錢水二盞生薑三片棗一枚煎至一
盞去柤不拘時候服
瀉血湯
治發熱晝少而夜多太陽經中尤甚書病則在氣夜
病則在血是足太陽膀胱血中浮熱微有氣也既病
人大小便如常知邪氣不在臟腑是無裏證也外無
惡寒知邪氣不在表也有時而發有時而止知邪氣
不在表不在裏知在經絡也夜發多而晝發少是邪
氣下䧟之深也此雜證當從熱入血室而論之
生地黃(酒洗炒)熟地黃蒲黃丹參(酒炒)
當歸(酒洗去土)漢防己(酒洗炒)柴胡(去蘆)甘草梢(炙)
羌活(已上各一兩)桃仁(去皮一錢酒浸)
右為麤末每服五錢水一盞半煎至一盞去柤空心
温服
洗面藥
治面有䵟&KR0845;或生瘡或生痤疿及粉刺之類幷去皮
膚燥癢去垢膩潤澤肌膚
皂角(三箇去皮核子另搗)好升麻楮實子(五兩)白芨(一兩)
(細剉)甘松(七錢)縮砂(連皮)白丁香(臘月收)
三柰子(已上各五分)菉豆(八合㨂净另搗)糯米(一升二合)
右為細末用之如常
瑩肌如玉散
白丁香白芨白牽牛白蘝(已上)
(各一兩)白芷(七錢)當歸梢白蒺藜升麻(已上)
(各五錢)白茯苓猪實子(已上各三錢)麻黃(去節)
(二錢)白附子連翹(已上各一錢五分)小椒(一錢)
右為細末用之如常
面油摩風膏
麻黃升麻(去黑皮)防風(已上各二錢)羌活(去皮)
當歸身白芷白檀(已上各一錢)
右用小油半斤以銀器中熬綿包定前藥於油中熬
之得所澄净去柤入黃蠟一兩再熬之為度
小兒門
治驚論
外物驚宜鎮心以黃連安神丸若氣動所驚宜寒水石
安神丸大忌防風丸治風辛温之藥必殺人何也辛散
浮温熱者火也能令毋實助風之氣盛皆殺人也因驚
而泄青色先鎮肝以硃砂之類勿用寒凉之氣大禁涼
驚丸風木旺必克脾胃當先實其土後瀉其木閻孝忠
編集錢氏方以益黃補土悞矣其藥有丁香辛熱助火
火旺土愈虛矣青橘皮瀉肺金丁香辛熱大瀉肺與大
腸脾實當瀉子令脾胃虛反更瀉子而助火重虛其土
殺人無疑矣其風木旺證右關脈洪大掌中熱腹皮熱
豈可以助火瀉金如寒水來乘脾土其病嘔吐腹痛瀉
痢青白益黃散聖藥也令立一方先瀉火補金大補其
土是為神治之法
黃茋湯
黃茋(二錢)人參(一錢)炙甘草(五分)
右㕮咀作一服水一大盞煎至半盞去柤食遠服加
白芍藥尤妙此三味皆甘温能補元氣甘能瀉火内
經云熱淫於内以甘瀉之以酸收之白芍藥酸寒寒
能瀉火酸味能瀉肝而又補肺金所補得金土之位
大旺火虛風木何由而來尅土然後瀉風之邪
夫益黃散理中丸養神丸之類皆治脾胃寒濕大盛
神品之藥也若得脾胃中伏熱火勞役不足之證及
服熱藥巴豆之類胃虛而成慢驚之證用之必傷人
命夫慢驚風者皆由久瀉脾胃虛而生也錢氏以羌
活膏療慢驚風誤矣脾虛者由火邪乘其土位故曰
從後來者為虚邪火旺能實其木木旺故來尅土當
令心經中以甘温補土之源更於脾土中瀉火以甘
寒更於脾土中補金以酸涼致脾土中金旺火衰風
木自虚矣損食多進藥愈前藥是也
益黃散
治胃中風
黃茋(二錢)陳皮(去白)人參芍藥(七分)
生甘草熟甘草黃連
右為細末每服二錢水一盞煎至五分食前服
升陽益血湯
二月間有一小兒未滿一百日病腹脹二日大便一
度瘦弱身黃色宜升陽氣滋血益血補血利大便
蠍梢(二分)神麴末升麻(已上各三分)當歸
厚朴(已上各一錢)桃仁
右都作一服水一大盞煎至半盞去柤食遠熱服
厚腸丸
治小兒失乳以食飼之未有食腸不能尅化或生腹
脹四肢瘦弱或痢色無常
厚朴青皮橘紅半夏
蒼术人參枳實麥蘖麵
神麴末
右為極細末水煑麵糊為丸如麻子大每服二十丸
温水送下食前忌飽食
補陽湯
時初冬一小兒二歲大寒證明堂青脈額上青黑腦
後青絡高起舌上白滑喉鳴而喘大便微青耳尖冷
目中常常淚下仍多眵胷中不利卧而多驚無搐則
寒
黃蘖橘皮葛根連翹
蠍梢炙甘草(已上各一分)升麻黃茋
柴胡(已上各二分)當歸身麻黃(已上各三分)吳茱萸
生地黃地黃(已上各五分)
右㕮咀都作一服水一大盞半煎至六分去柤乳食
後熱服服藥之後添喜笑精神出氣和順乳食旺
大蕪荑湯(一名梔子茯苓湯)
治黃疳土色為熱為濕當小便不利今反利知黃色
為燥胃經中大熱髮黃脫落知膀胱與腎俱受土邪
乃大濕熱之證鼻下斷作瘡者上逆行榮氣伏火也
能乳者胃中有熱也寒則食不入喜食土者胃不足
也面黑色者為寒為痺大便青寒褐色血黑色熱畜
血中間黃色腸中有熱治法當滋榮潤燥除寒熱致
津液
防風黃連(已上各一分)黃蘖炙甘草
麻黃(不去根節)羌活(已上各二分)山梔子仁柴胡
茯苓(已上各三分)當歸(四分)大蕪荑白术(已上各五分)
右剉如麻豆大都作一服用水一大盞半煎至六分
去柤食前稍熱服
塌氣退黃湯
治小兒面色痿黃腹䐜脹食不能下
白术柴胡(已上各半分)升麻(一分)桂枝
麻黃吳茱萸厚朴羌活
草豆蔲神麴末蒼术澤瀉
白茯苓猪苓黃蘖橘紅(已上各二分)
青皮黃連(已上各五分)杏仁(二箇)
右都作一服水二大盞煎至一盞去柤食前温服
中滿分消丸
枳實黃連厚朴(已上各五分)生薑
薑黃猪苓(已上各一錢)橘皮甘草
白术(已上各一錢五分)砂仁澤瀉茯苓(已上各三)
(錢)半夏(四錢)黃芩(一兩二錢)
右為細末湯浸&KR1339;餅為丸如黍米大每服三五十丸
温水下
消痞丸
黃連(五錢)黃芩(二錢)厚朴(七分)薑黃(五分)
乾生薑人參(已上各四分)甘草(三分)枳實(二分)
橘皮(四分)
右為細末湯浸&KR1339;餅為丸如黍米大每服三十丸隨
乳下
癍疹論
夫癍疹始出之證必先見面燥腮赤目胞亦赤呵欠煩
悶乍涼乍熱咳𠻳嚏噴足稍冷多睡驚並瘡疹之證或
生膿胞或生小紅癍或生癮疹此三等不同何故俱顯
上證而後乃出盖以上諸證皆太陽寒水起於右腎之
下煎熬左腎足太陽膀胱寒水夾脊逆流上頭下額逆
手太陽丙火不得傳𨗳逆於面上故顯是證盖壬癸寒
水尅丙丁熱火故也諸癍症皆從寒水逆流而作也醫
者當知此理乃敢用藥夫胞者一名赤宫一名丹田一
名命門主男子藏精施化婦人繫胞受孕俱為生化之
源非五行也非水亦非火此天地之異名也象坤土之
生萬物也夫人之始生也血海始净一日二日精勝其
血則為男子三日四日五日血脈已旺精不勝血則為
女子二物相搏長生先身謂之神又謂之精道釋二門
言之本來面目是也其子在腹中十月之間隨如呼吸
呼吸者陽氣也而生動作滋益精氣神饑則食母血渴
則飲母血兒隨日長皮筋骨血脈形氣俱足十月降生
口中尚有惡血啼聲一發隨吸而下此惡血復歸命門
胞中僻於一隅伏而不發直至因内傷乳食濕熱之氣
下流合於腎中二火交攻致營氣不從逆於肉裡惡血
乃發諸癍疹皆出於膀胱壬水其瘍後聚肉理歸於陽
明故三番癍始顯之證皆足太陽壬膀胱尅病小腸其
始出皆見於面終歸於陽明肉熱化為膿者也二火
熾甚反勝寒水遍身俱出此皆出從足太陽傳變中來
也當外發寒邪使内消散内瀉二火不令交攻其中令
濕氣上歸復其本位可一二服立已仍令小兒以後再
無一番癍出之患此内經之法覽者詳之
消毒救苦散
治癍證悉具消化便令不出如已出希者再不生癍
防風羌活麻黃根升麻
生地黃連翹(初出者大者佳)酒黃蘗(已上各五分)當歸身
黃連(已上各三分)川芎藁本柴胡
葛根酒黃芩生黃芩蒼术(已上各二分)
細辛生甘草白术陳皮
蘇木紅花(已上各一分)吳茱萸(半分)
右剉如麻豆大每服五錢水二大盞煎至一盞去柤
稍熱空心服
夫㿀疹出者皆因内傷必出癍營氣逆故也大禁牽
牛巴豆食藥宜以半夏枳木大黃益智仁之類去其
青瀉止其吐若耳尖冷呵欠睡中驚嚏噴眼澀知必
出癍也諸大膿泡小水癍疹癮三色皆營氣逆而寒
復其表宜以四味升麻湯中加當歸身連翹此定法
也
如肺成膿癍先𠻳喘或氣高而喘促加人參少加黃
芩以瀉伏火而補元氣
如心出小紅癍必先見嗌乾驚悸身熱肌肉腫脈弦
洪少加黃連
如命門出癮疹必先骨疼身熱其疼痛不散動搖少
加生地黃又加黃蘖諸癍疹皆為隂證瘡湏皆因内
傷飲食脾胃不足營氣逆行雖大熱内熾隂覆其外
治法如前
辯小兒癍證
呵欠嚏噴睡中發驚或耳
尖冷眼澀
或辯復食
口熱或口醋氣妳辨不消或腹
中痛
如癍證少具其癍未發乃與升麻湯三五錢帶熱服
之待身表温和癍疹已顯服藥乃止
如其身涼其癍未出辯得是癍證無問服數直候身
表温和及癍瘡已顯然後乃止只時時與桔梗湯寬
胸膈利咽喉
桔梗湯
如癍已出只時時與之快咽喉寬利胸膈
桔梗(二錢)甘草(一錢炙)
右為麤末每服三錢水一大盞煎至六分去柤大温
時時服之不可計服數
如見傷食證又見癍證先與不犯大黃巴豆藥尅化
過再與升麻湯
如食重傷前藥不能過再與犯大黃巴豆藥過
如大便行當即便與升麻湯服之恐癍子内䧟已後
臨時作罪過
如癍子已出稠密身表熱急與下項
黍粘子湯
如癍子已出稠密身表熱急與此藥服之防後青乾
黑䧟
黍粘子當歸身炙甘草(已上各一錢)柴胡
連翹黃茋黃芩(已上各一錢五分)地骨皮(已上)
(二錢)
右同為麤末每服二錢水一大盞煎至六分去柤温
服腹空服藥畢日休與乳食
麻黃柴胡升麻湯
治小兒寒鬱而喉鳴腹中鳴腹滿鼻流清涕脈沈急
而數
麻黃草豆蔲仁益智仁(已上各一錢五分)
吳茱萸厚朴(各二分)當歸梢甘草
柴胡生黃芩(已上各一分)升麻神麴
蘇木(已上各七分)全蠍(二箇)紅花(少許)
右剉如麻豆大分作二服水一大盞煎至七分食遠
服忌風寒微有汗則效
蘭室秘藏卷下
