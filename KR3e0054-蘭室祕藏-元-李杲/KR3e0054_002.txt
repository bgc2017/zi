蘭室秘藏卷中
元李杲撰
頭痛門
頭痛論
金匱真言論云東風生於春病在肝俞在頸項故春氣
者病在頭又諸陽會於頭面如足太陽膀胱之脈起於
目内眥上額交巔上入絡腦還出别下項病衝頭痛又
足少陽膽之脈起於目銳眥上抵頭角病則頭角額痛
夫風從上受之風寒傷上邪從外入客於經絡令人振
寒頭痛身重惡寒治在風池風府調其隂陽不足則補
有餘則瀉汗之則愈此傷寒頭痛也頭痛耳鳴九竅不
利者腸胃之所生乃氣虚頭痛也心煩頭痛者病在耳
中過在手巨陽少隂乃濕熱頭痛也如氣上不下頭痛
癲疾者下虚上實也過在足少隂巨陽甚則入腎寒濕
頭痛也如頭半寒痛者先取手少陽陽明後取足少陽
陽明此偏頭痛也有真頭痛者甚則腦盡痛手足寒至
節死不治有厥逆頭痛者所犯大寒内至骨髄髄者以
腦為主腦逆故令頭痛齒亦痛凡頭痛每以風藥治之
者總其大體而言之也高巔之上惟風可到故味之薄
者隂中之陽乃自地升天者也然亦有三隂三陽之異
故太陽頭痛惡風脈浮緊川芎羌活獨活麻黃之類為
主少陽經頭痛脈弦細往來寒熱柴胡為主陽明頭痛
自汗發熱惡寒脈浮緩長實者升麻葛根白芷為主太
隂頭痛必有痰體重或腹痛為痰癖其脈沉緩蒼术半
夏南星為主少隂經頭痛三隂三陽經不流行而足寒
氣逆為寒厥其脈沉細麻黃附子細辛為主厥隂頭項
痛或吐痰沫厥冷其脈浮緩吳茱萸湯主之血虚頭痛
當歸川芎為主氣虚頭痛人參黃茋為主氣血俱虚頭
痛調中益氣湯少加川芎蔓荆子細辛其效如神白术
半夏天麻湯治痰厥頭痛藥也青空膏乃風濕熱頭痛
藥也羌活附子湯治厥隂頭痛藥也如濕氣在頭者以
苦吐之不可執方而治先師嘗病頭痛發時兩頰青黃
暈眩目不欲閉懶言身體沉重兀兀欲吐㓗古曰此厥
隂太隂合病名曰風痰以局方玉壺丸治之更灸俠谿
穴即愈是知方者體也法者用也徒執體而不知用者
弊體用不失可謂上工矣
清空膏
治偏正頭痛年深不愈者善療風濕熱頭上壅損目
及腦痛不止
川芎(五錢)柴胡(七錢)黃連(炒)防風(去蘆)
羌活(已上各一兩)炙甘草細挺子黃芩(三兩去皮剉一半酒)
(製一半炒)
右為細末每服二錢已熱盞内入茶少許湯調如膏
抹在口内少用白湯送下臨卧
如苦頭痛每服加細辛(二分)
如太隂脈緩有痰名曰痰厥頭痛減羌活防風川芎
甘草加半夏(一兩五錢)
如偏正頭痛服之不愈減羌活防風川芎一半加柴
胡(一倍)
如發熱惡熱而渴此陽明頭痛只與白虎湯加好吳
白芷
徹清膏
蔓荆子細辛(已上各一分)薄荷葉川芎(已上各三)
(分)生甘草熟甘草(已上各五分)藁本(一錢)
右為細末每服二錢食後茶清調下
川芎散
治頭目不清利
川芎(三分)柴胡(七分)羌活防風
藁本生甘草升麻(已上各一錢)熟甘草
酒生地黃(各二錢)酒黃連(炒)酒黃芩(已上各四)
(錢五分)
右為細末每服一錢或二三錢食後茶清調下忌酒
濕麵
白芷散(一名鬱金散)
治頭痛
鬱金(一錢)香白芷石膏(已上各二錢)薄荷葉
芒硝(已上各三錢)
右為極細末口含水鼻内㗜之
碧雲散
治頭痛
細辛鬱金芒硝(已上各一錢)蔓荆子
川芎(已上各一錢二分)石膏(一錢三分)青黛(一錢五分)薄荷葉
(二錢)紅豆(一箇)
右為極細末口含水鼻内㗜之
羌活清空膏
蔓荆子(一錢)黃連(三錢)羌活防風
甘草(已上各四錢)黃芩(一兩)
右為細末每服一錢茶清調下食後臨卧
清上瀉火湯
昔有人年少時氣弱常於氣海三里穴灸之節次約
五七十壯至年老添熱厥頭痛雖冬天大寒猶喜寒
風其頭痛則愈微來暖處或見煙火其痛復作五七
年不愈皆灸之過也
荆芥穗川芎(已上各二分)蔓荆子當歸身
蒼术(已上各三分)酒黃連生地黃藁本
甘草(已上各五分)升麻防風(已上各七分)酒黃蘖
炙甘草黃茋(已上各一錢)酒黃芩酒知母(已上各一)
(錢五分)羌活(三錢)柴胡(五錢)細辛(少許)紅花
(少許)
右剉如麻豆大分作二服每服水二盞煎至一盞去
柤稍熱服食後
補氣湯
服前藥之後服此藥
柴胡(二分)升麻(三分)黃茋(八分)當歸身(二錢)
炙甘草(四錢)紅花(少許)
右㕮咀作二服水二盞煎至一盞去柤稍熱服食後
細辛散
治偏正頭痛
細辛瓦粉(已上各二分)生黃芩芍藥(已上)
(各五分)酒黃連川芎(已上各七分)炒黃芩酒黃芩
(已上各一錢)炙甘草(一錢五分)柴胡(二錢)
右為麤末每服三錢水一大盞半煎至一盞取清食
後服之
羌活湯
治風熱壅盛上攻頭目昏眩
炙甘草(七分)澤瀉(三錢)酒洗瓜蔞根白茯苓
酒黃蘗(各五錢)柴胡(七錢)防風細黃芩(酒洗)
酒黃連羌活(已上各一兩)
右為麤末每服五錢重水二中盞煎至一盞取清食
後臨卧通口熱服之
養神湯
治精神短不得睡項筋腫急難伸禁甘温宜苦味
木香橘皮柴胡(已上各一分)酒黃芩(二分)
人參黃蘗白术川芎(已上各三分)
升麻(四分)蒼术麥蘖麵當歸身
黃連(已上各五分)甘草半夏(已上各七分)黃茋(一錢)
右㕮咀每服五錢水二大盞煎至一盞去柤稍熱服
不拘時候
安神湯
治頭痛頭旋眼黑
生甘草炙甘草(已上各二錢)防風(二錢五分)柴胡
升麻酒生地黃酒知母(已上各五錢)酒黃蘗
羌活(已上各一兩)黃茋(二兩)
右為麤末每服五錢水二大盞半煎至一盞半加蔓
荆子五分川芎三分再煎至一盞去柤臨卧熱服
半夏白术天麻湯
范天騋之内有脾胃證時顯煩燥胷中不利大便不
通而又為寒氣怫鬱悶亂大作火不伸故也疑其有
熱服疎風丸大便行其病不減恐其藥少再服七八
十丸大便復見兩行元證不瘳增以吐逆食不能停
痰唾稠粘湧出不止眼黑頭旋惡心煩悶氣短促上
喘無力以言心神顛倒目不敢開如在風雲中頭苦
痛如裂身重如山四肢厥冷不得安卧余料前證是
胃氣已損復下兩次則重虚其胃而痰厥頭痛作矣
與此藥而治之
黃蘗(二分酒洗)乾薑(三分)澤瀉白茯苓
天麻黃茋人參蒼术(已上各五分)
炒神麴白术(已上各一錢)麥蘖麵半夏(湯洗)
橘皮(已上各一錢五分)
右㕮咀每服五錢水二大盞煎至一盞去柤熱服食
前一服而愈此頭痛苦甚謂之足太隂痰厥頭痛非
半夏不能療眼黑頭旋風虚内作非天麻不能除黃
茋甘温瀉火補中益氣二术俱苦甘温除濕補中益
氣澤瀉茯苓利小便𨗳濕橘皮苦溫益氣調中升陽
神麴消食蕩胃中滯氣大麥麵寬中助胃氣乾薑辛
熱以滌中寒黃蘗大苦寒酒洗以療冬天少火在泉
發躁也
口齒咽喉門
口齒論
論曰夫齒者腎之標口者脾之覆諸經多有會於口者
其牙齒是手足陽明之所過上齦隸於坤土乃足陽明
胃之脉貫絡也止而不動下齦嚼物動而不休手陽明
大腸之脈所貫絡也手陽明惡寒飲而喜熱足陽明喜
寒飲而惡熱其病不一牙者腎之標亦喜寒寒者堅牢
為病不同熱甚則齒動齦斷袒脫作痛不已故所治療
不同也有惡熱而作痛者有惡寒而作痛者有惡寒惡
熱而作痛者有惡寒飲少熱飲多而作痛者有惡熱飲
少寒欲多而作痛者有牙齒動摇而作痛者有齒齦腫
起為痛者有脾胃中有風邪但覺風而作痛者又有牙
上多為蟲所蝕其齒缺少而色變為蟲牙痛者有胃中
氣定不能於寒袒露其齒作痛者有牙齒疼痛而穢臭
之氣不可近者痛既不一豈可一藥而盡之哉
羌活散
治客寒犯腦風寒濕腦痛項筋急牙齒動摇肉齦袒
脫疼痛
藁本香白芷桂枝(已上各三錢)蒼术
升麻(已上各五錢)當歸身(六錢)草豆蔲仁(一錢)羌活(一錢五分)
羊脛骨灰(二錢)麻黃(去根節)防風(已上各三錢)柴胡(五錢)
細辛(少許)
右為細末先用温水潄口净擦之其痛立止也
草豆蔲散
治寒多熱少牙齒疼痛
細辛葉防風(已上各二分)羊脛骨灰熟地黃
(已上各五分)當歸(六分)草豆蔲仁黃連(已上各一)
(錢三分)升麻(二錢五分)
右為細末同前牙痛處擦之
麻黃散
治冬寒時分寒濕腦痛項筋急牙齒動摇疼痛
防風藁本(已上各三分)羊脛骨灰當歸身
熟地黃(已上各六分)草豆蔲仁升麻
黃連(已上各一錢)羌活(一錢五分)麻黃(不去節)草龍膽(酒洗)
生地黃(已上各二錢)細辛
右為細末依前藥法擦之
麝香散
治熱多寒少牙露根肉齦脫血出齒動欲落疼痛妨
食忤涼少忤熱多
熟地黃(一分)益智仁(二分半)當歸身
生地黃麻黃根酒漢防己
人參(已上各三分)升麻(一錢)草豆蔲
黃連(已上各一錢五分)羊脛骨灰(二錢)麝香(少許)
右為細末如前藥擦之
治蟲散(一名白芷散)
治大寒犯腦牙齒疼痛及蟲痛胃經濕熱腫痛
桂枝(一分)熟地黃(二分)藁本白芷(已上各三)
(分)當歸身益智仁黃連(已上各四分)羌活(五分)
吳茱萸(八分)草豆蔲黃茋升麻(已上各一錢)
羊脛骨灰(二錢)麻黃(不去節二錢五分)
右為細末同前擦之
益智木律散
治寒熱牙痛
木律(二分)當歸黃連(已上各四分)羊脛骨灰
益智皮熟地黃(已上各五分)草豆蔲皮(一錢二分)
升麻(一錢五分)
右為細末用度如前擦之
如寒牙痛不用木律
蠍梢散
治大寒風犯腦牙痛
白芷當歸身柴胡(已上各二分)桂枝
升麻防風藁本黃茋(已上各三)
(分)羌活(五分)草豆蔲皮(一錢)麻黃(去節一錢五分)羊脛骨灰
(二錢五分)蠍梢(少許)
右為細末如前法用之
白牙散
白芷(七分)升麻(一錢)石膏(一錢五分)羊脛骨灰
(二錢)麝香(少許)
右為細末先用温水潄口擦之妙
刷牙藥
麝香生地黃酒防己熟地黃(已上)
(各二分)當歸身人參(已上各三分)草豆蔲皮
(五分)升麻(一錢)羊脛骨灰黃連(已上各二錢)
白豆蔲草豆蔲(已上各三錢)沒石子(三箇)
五倍子(一箇)
右為極細末如前法擦之妙
獨聖散
治一切牙痛風疳
北地蒺藜(不拘多少陰乾)
右為細末每用刷牙以熱漿水潄牙外粗末熱漿水
刷牙大有神效不可具述
當歸龍膽散
治寒熱停牙痛
香白芷當歸梢羊脛骨灰生地黃(已上)
(各五分)麻黃草豆蔲皮草龍膽
升麻黃連(已上各一錢)
右為細末如前法擦之神效
牢牙地黃散
治腦寒痛及牙痛
藁本(二分)生地黃熟地黃羌活
防己人參(已上各三分)當歸身益智仁(已上各四)
(分)香白芷黃茋(已上各五分)羊脛骨灰吳茱萸
黃連麻黃(已上各一錢)草豆蔲皮(一錢一分)
升麻(一錢五分)
右為細末如前法擦之
細辛散
治寒邪風邪犯腦牙齒痛
柴胡防風升麻白芷(已上各二)
(分)桂枝(二分半)麻黃(去節)藁本蒼术(已上各三)
(分)當歸身(四分)草豆蔲(五分)羊脛骨灰羌活(已上各一)
(錢五分)細辛(少許)
右為細末先𠻳後擦之佳
立效散
治牙齒痛不可忍及頭腦項背微惡寒飲大惡熱飲
其脈上中下三部陽虚隂盛是五臟内盛六腑陽道
脈微小小便滑數
細辛(二分)炙甘草(三分)升麻(十分)防風(一錢)
草龍膽(酒洗四錢)
右㕮咀都作一服水一盞煎至七分去柤以匙抄在
口内煠痛處待少時則止
如多惡熱飲更加草龍膽(一錢)此法不定隨寒熱多
少臨時加減若更惡風作痛加草豆蔲黃連(已上各五分)
勿加草龍膽
牢牙散
治牙齦肉綻有根牙疳腫痛牙動摇欲落牙齒不長
牙黃口臭
羌活(一兩)草龍膽(酒洗一兩五錢)羊脛骨灰(二兩)
升麻(四兩)
右為細末以紗羅子羅骨灰作微塵末和勻卧時貼
在牙齦上
清胃散
治因服補胃熱藥致使上下牙疼痛不可忍牽引頭
腦滿面發熱大痛足陽明之别絡入腦喜寒惡熱乃
是手陽明經中熱盛而作也其齒喜冷惡熱
當歸身擇細黃連(如連不好更加二分夏月倍之)生地黃
(酒製已上各三分)牡丹皮(五分)升麻(一錢)
右為細末都作一服水一盞半煎至一盞去柤帶冷
服之
神功丸
治多食肉人口臭不可近牙齒疳蝕牙齦肉將脫牙
齒落血不止
蘭香葉(如無藿香代之)當歸身藿香(用葉)木香
(已上各一錢)升麻(二錢)生地黃(酒洗)生甘
草(已上各三錢)黃連(去鬚揀净酒洗秤)縮砂仁(已上各五錢)
右同為細末湯浸&KR1339;餅為丸如菉豆大每服一百丸
或加至二百丸止白湯食遠服兼治血痢及血崩及
血下不止血下褐色或紫黑色及腸澼下血空心服
米湯下其脈洪大而緩者及治麻木厥氣上衝逆氣
上行妄聞妄見者
桔梗湯
治咽腫微覺痛聲破
當歸身馬勃(已上各一分)白殭蠶黃芩(已上各三)
(分)麻黃(五分去節)桔梗甘草(已上各一錢)桂枝(少許)
右為麤末作一服水二大盞煎至一盞去柤稍熱服
之食後
又方
治口瘡久不愈者
黃蘗(不計多少真者蜜塗其上炙黃色)
右為細末乾糁瘡上臨卧忌醋醬鹽
神驗法
治口瘡無問久新
夜間將二丸以歴緊左右交手揉三五十次但遇
睡覺行之如此三五度因濕而生者一夜久病諸
般口瘡三二夜愈如鼻流清涕者歷之二丸揉之
數夜可愈
内經云膀胱移熱於小腸膈腸不便上口為糜易老
五苓散與𨗳赤散合而飲之
嘔吐門
丁香茱萸湯
治嘔吐噦胃虚寒所致
黃蘗(三分)炙甘草丁香柴胡
橘皮(已上各五分)升麻(七分)吳茱萸蒼术
人參(已上各一錢)當歸身(一錢五分)草豆蔲仁黃茋(已上各二)
(錢)
右為麤末每服五錢水二大盞煎至一盞去柤稍熱
服食前
白术湯(一名茯苓半夏湯)
治胃氣虚弱身重有痰惡心欲吐是風邪羈絆於脾
胃之間當先實其脾胃
炒神麴(二錢)陳皮天麻(已上各三錢)白术
白茯苓麥蘖麵(炒黃色)半夏(已上各五錢)
右㕮咀每服五錢水二盞入生薑五片同煎至一盞
去柤稍熱服之
補肝湯
治素有風證不敢見風眼澀頭痛眼黑胷中有痰惡
心兀兀欲吐遇風但覺皮肉緊手足難舉重物如居
煖室少出微汗其證乃減再或遇風病即復
柴胡升麻藁本(已上各五分)白茯苓
(七分)炒神麴蒼术(已上各一錢)半夏(二錢)
生薑(十片)
右為麤末都作一服水二大盞煎至一大盞去柤稍
熱服
吳茱萸丸(一名木香利膈丸)
治寒在膈上噎塞咽膈不通
木香青皮(已上各二分)白殭蠶姜黃
澤瀉柴胡(已上各四分)當歸身炙甘草(已上各六)
(分)益智仁人參橘皮升麻
黃茋(已上各八分)半夏(一錢)草豆蔲仁吳茱萸(已上)
(各一錢二分)麥蘖麵(一錢五分)
右為細末湯浸&KR1339;餅為丸如菉豆大每服二三十丸
温水送下勿多飲湯恐速下細嚼亦得
衂血吐血門
麥門冬飲子
治吐血久不愈以三稜鍼於氣衝出血立愈
黃茋(一錢)麥門冬當歸身生地黃
人參(已上各五分)五味子(十箇)
右為麤末都作一服水二盞煎至一盞去柤熱服不
拘時
人參飲子
治脾胃虚弱氣促氣弱精神短少衂血吐血
麥門冬(二分)人參(去蘆)當歸身(已上各三分)黃茋
白芍藥甘草(已上各一錢)五味子(五箇)
右為麤末都作一服用水二盞煎至一盞去柤稍熱
服
一貧者有前證以前藥投之愈繼而至冬天居大室
中卧大熱炕而吐血數次再來求治料此病火虚弱
附臍有形而有火熱在内上氣不足陽氣外虚當補
表之陽氣瀉其裏之虚熱是其法也冬天居大室衣
盖單薄是重虚其陽表有大寒壅遏裏熱火邪不得
舒伸故血出於口憶仲景傷寒論中一證太陽傷寒
當以麻黃湯發汗而不愈遂成衂却與麻黃湯立愈
此法相同予遂用之
麻黃桂枝湯
人參(益上焦元氣不足而實其表也)麥門冬(保肺氣已上各三分)桂枝(以補表虚)
麻黃(去根)當歸身(和血養血各五分)甘草(補其脾胃之虚)
黃茋(實表益衛)白芍藥(已上各一錢)五味子(五箇安其脈氣)
右以水三盞先煑麻黃一味令沸去沫至二盞入餘
藥同煎至一盞去柤熱服臨卧只一服而愈更不再
作
黃茋芍藥湯
治鼻衂血多面黃眼澀多眵手麻木
葛根羌活(已上各五錢)白芍藥升麻(已上)
(各一兩)炙甘草(二兩)黃茋(三兩)
右㕮咀每服五錢水二盞煎至一盞食後温服
六脈弦細而濇按之空虚其色必白而天不澤者脫
血也此大寒證以辛温補血益血以甘温甘熱滑潤
之劑以佐之則愈此亡血亦傷精氣
三黃補血湯
治六脈俱大按之空虚心面赤善驚上熱乃手少隂
心脈也此氣盛多而亡血以甘寒鎮墜之劑大瀉其
氣以墜氣浮以甘辛温微苦峻補其血
牡丹皮黃茋升麻(已上各一錢)當歸
柴胡(各一錢五分)熟地黃川芎(已上各一錢)
生地黃(三錢)白芍藥(五錢)
右㕮咀如麻豆大每服五錢水一大盞煎至一大盞
去柤稍熱服食前
如兩寸脈芤血在上焦或衂血或嘔血與犀角地黃
湯則愈
枚脈湯(一名人參救肺散)
治吐血
甘草蘇木陳皮(已上各五分)升麻
柴胡蒼术(已上各一錢)當歸梢熟地黃
白芍藥黃茋人參(已上各二錢)
右為麤末都作一服水二大盞煎至一盞去柤稍温
食前服
止衂血法
治鼻血久不止素有熱而暴作者諸藥三驗神法以
大紙一張作八摺或十摺於水内濕置頂熱熨斗熨
至一重或二重紙乾立止
腰痛門
川芎肉桂湯
丁未冬曹通甫自河南來有役人小翠露宿寒濕之
地腰痛不能轉側兩脇搐急作痛已經月餘不愈矣
腰痛論中說皆為足太陽足少隂血絡中有凝血作
痛間有一二證屬少陽膽經外絡脈病皆去血絡之
凝乃愈其内經有云冬三月禁不得用或只宜服藥
通其經絡破其血絡中敗血以此藥主之
酒漢防己防風(已上各二分)炒神麴獨活(已上)
(各五分)川芎柴胡肉桂當歸梢
炙甘草蒼术(各一錢)羌活(一錢五分)桃仁(五箇去皮)
(尖研如泥)
右㕮咀都作一服好酒三大盞煎至一大盞去柤稍
熱食遠服
獨活湯
治因勞役腰痛如折沈重如山
炙甘草(二錢)羌活防風獨活
大黃(煨)澤瀉肉桂(已上各三錢)當歸梢
連翹(已上各五錢)酒漢防己酒黃蘗(已上各一兩)桃仁(三十)
(箇)
右㕮咀每服五錢酒半盞水一大盞煎至一盞去柤
熱服
破血散疼湯
治乘馬損傷跌其脊骨惡血流於脇下其痛苦楚不
能轉側妨於飲食
羌活防風中桂(已上各一錢)蘇木(一錢五分)
連翹當歸梢柴胡(已上各二錢)水蛭(三錢炒去煙盡)
(别研)麝香(少許别研)
右件分作二服每服酒二大盞水一大盞除水蛭麝
香另研如泥煎餘藥作一大盞去柤上火令稍熱調
二味空心服之兩服立愈
地龍散
治腰脊痛或打撲損傷從高墜下惡血在太陽經中
令人腰脊痛或脛腨臂服中痛
當歸梢(一分)中桂地龍(已上各五分)麻黃(五分)
蘇木(六分)獨活黃蘖甘草(已上各一)
(錢)羌活(二錢)桃仁(六箇)
右㕮咀每服五錢水二盞煎至一盞去柤温服食遠
蒼术湯
治濕熱腰腿疼痛
防風(風能勝濕)黃蘗(已上各一錢始得之時寒也久不愈寒化為熱除濕止痛)柴
胡(二錢行經)蒼术(三錢去濕止痛)
右都作一服水二大盞煎至一盞去柤空心服
麻黃復煎散
治隂室中汗出懶語四肢困倦無力走疰疼痛乃下
焦㐲火而不得伸浮而躁熱汗出一身盡痛盖風濕
相搏也以升陽發汗漸漸發之火鬱乃濕在經者亦
宜發汗况正值季春之月脈緩而遲尤宜發汗令風
濕去而陽升以此困倦乃退氣血俱得生旺也
白术人參生地黃柴胡
防風(已上各五分)羌活黃蘖(已上各一錢)麻黃(去節微舂)
(不令作末水五大盞煎令沸去沬煎至二盞入下項藥再煎)黃茋(已上各二)
(錢)甘草(三錢)杏仁(三箇去皮)
右㕮咀都作一服入麻黃湯煎至一盞臨卧服之勿
令食飽取漸次有汗則效
緩經湯(一名羌活湯)
治兩目如火腫痛兩足及伏免筋骨痛膝少力身重
腰痛夜惡寒痰𠻳頸項皆急痛目外眵目絲急食不
下
熟地黃(一分)生甘草柴胡紅花
炙甘草蘇木獨活(已上各二分)藁本
升麻黃芩草豆蔲仁酒黃蘗
生地黃當歸身麻黃(已上各三分)羌活(三錢)
蒼术(五分)
右為麤末都作一服水二大盞煎至一盞去柤食遠
服之
拈痛湯
治濕熱為病有背沈重肢節疼痛胷膈不利
白术(一錢五分)人參(去蘆)苦參(酒炒)升麻(去蘆)
葛根蒼术(已上各二錢)防風(去蘆)知母(酒洗)
澤瀉黃芩(炒)猪苓當歸身(已上各三)
(錢)炙甘草黃芩(酒洗)茵蔯(酒炒)羌活(已上各五)
(錢)
右㕮咀每服一兩水一大盞煎至一盞去柤食遠服
蒼术復煎散
治寒濕相合腦右痛惡寒項筋脊骨強肩背胛眼痛
膝臏痛無力行步沈重
紅花(一分)黃蘗(三分)柴胡藁本
澤瀉白术升麻(已上各五分)羌活(一錢)
蒼术(四兩水二碗煎二椀去柤入藥)
右㕮咀先將蒼术湯二大盞復煎前項藥至一大盞
稍熱空心服取微汗為效忌酒濕麵
羌活蒼术湯
治脚膝無力沉重
炙甘草黃蘗草豆蔲生甘草
葛根(已上各五分)橘皮(六分)柴胡升麻
獨活縮砂仁蒼术(已上各一錢)防風(一錢五分)
黃茋(二兩)知母(二錢五分)羌活(三錢)
右㕮咀分作二服水二大盞煎至一盞去柤空心服
婦人門
經閉不行有三論
隂陽别論云二陽之病發心脾有不得隠曲女子不月
其傳為風消為息賁者死不治婦人脾胃久虚或形羸
氣血俱衰而致經水斷絶不行或病中消胃熱善食漸
瘦津液不生夫經者血脈津液所化津液既絶為熱所
爍肌肉消瘦時見渴燥血海枯竭病名曰血枯經絶宜
瀉胃之燥熱補益氣血經自行矣此證或經適行而有
子子不安為胎病者有矣或心包脈洪數躁作時見大
便閉澀小便雖清不利而經水閉絶不行此乃血海乾
枯宜調血脈除包絡中火邪而經自行矣内經所謂小
腸移熱於大腸為痣瘕為沈月澀不利則月事沈滯而
不利故云為痣瘕為沉也或因勞心心火上行月事不
來安心補血瀉火經自行矣故内經云月事不來者胞
脉閉也胞脈者屬心而絡於胞心令氣上廹肺心氣不
得下故月事不來也
經漏不止有三論
隂陽别論云陽虚隂搏謂之崩婦人脾胃虚損致命門
脈沈細而數疾或沈弦而洪大有力寸關脈亦然皆由
脾胃有虧下䧟於腎與相火相合濕熱下廹經漏不止
其色紫黑如夏月腐肉之臭中有白帶者其脈洪數疾
熱明矣必腰痛或臍下痛臨經欲行先見寒熱往來兩
脇急縮兼脾胃證出見或四肢困熱心煩不得眠卧心
下急宜大補脾胃而升舉血氣可一服而愈或人故貴
脫勢人事疎少或先富後貧心氣不足其火大熾旺於
血脈之中又致脾胃飲食失節火乘其中形質肌肉容
顔似不病者此心病者不行於診故脾胃飲食不調其
證顯矣而經水不時而下或適來適斷暴下不止治當
先說惡死之言勸諭令拒死而心不動以大補氣血之
藥舉養脾胃微加鎮墜心火之藥治其心補隂瀉陽經
自止矣痿論云悲哀太甚則胞絡絶也陽氣内動發則
心下崩數溲血也故本病曰大經空虚發則肌痺傳為
脈痿此之謂也
升陽除濕湯(一名調經除濕湯)
治女子漏下惡血月事不調或暴崩不止多下水蘖
之物皆由飲食不節或勞傷形體或素有心氣不足
因飲食勞倦致令心火乘脾其人必怠惰嗜卧四肢
不收困倦乏力無氣以動氣短上氣逆急上衝其脈
緩而弦急按之洪大皆中之下得之脾土受邪也脾
主滋榮周身者也心主血血主脈二者受邪病皆在
脈脈者血之府也脈者人之神也心不主令包絡代
之故曰心之脈主屬心系心系者包絡命門之脈也
主月事因脾胃虚而心包乘之故漏下月水不調也
况脾胃為血氣隂陽之根蔕也當除濕去熱益風氣
上伸以勝其濕又云火鬱則發之
當歸(酒洗)獨活(已上各五分)蔓荆子(七分)防風
炙甘草升麻藁本(已上各一錢)柴胡
羌活蒼术黃茋(已上各錢五分)
右剉如麻豆大勿令作末都作一服以㓗淨新汲水
五大盞煎至一大盞去柤空心熱服待少時以早飯
壓之可一服而已如灸足太隂脾經中血海穴二七
壯亦已
此藥乃從權之法用風勝濕為胃下䧟而氣迫於下
以救其氣之暴崩也併血惡之物住後必湏黃茋人
參炙甘草當歸之類數服以補之於補氣升陽湯中
加以和血藥便是也若經血惡物下之不絶尤宜究
其根源治其本經只益脾胃退心火之亢乃治其根
蔕也若遇夏月白帶下脫漏不止宜用此湯一服立
止
涼血地黃湯
治婦人血崩是腎水隂虚不能鎮守也絡相火故血
走而崩也
黃芩荆芥穗蔓荆子(已上各一錢)黃蘖
知母藁本細辛川芎(已上各二錢)
黃連羌活柴胡升麻
防風(已上各三分)生地黃當歸(已上各五分)甘草(一錢)
紅花(少許)
右㕮咀都作一服水三大盞煎至一盞去柤稍熱空
心服之
足太隂脾之經中血海二穴在膝臏上内膁白肉際
二寸中治女子漏下惡血月事不調逆氣腹脹其脈
緩者是也灸三壯
入少隂腎之經中隂谷二穴在膝内輔骨後大筋下
小筋上按之應於屈膝取之治膝如錐不得屈伸舌
縱涎下煩逆溺難少腹急引隂痛股内膁痛婦人漏
血不止腹脹滿不得息少便黃如蠱女子如姙身可
灸二壯
酒煑當歸丸
治㿗疝白帶下疰脚氣腰已下如在冰雪中以火焙
炕重重厚綿衣盖其上猶寒冷不任寒之極也面白
如枯魚之象肌肉如刀剖削瘦峻之速也小便不止
與白帶長流而不禁固自不知覺面白目青藍如菜
色目䀮䀮無所見身重如山行步欹側不能安地腿
膝枯細大便難秘口不能言無力之極食不下心下
痞煩心懊憹不任其苦面停垢背惡寒小便遺而不
知此上中下三陽真氣俱虚欲竭噦嘔不止胃虚之
極也脈沈厥緊而澀按之空虚若脈洪大而濇按之
無力猶為中寒之證沉按之空虚者乎按之不鼓是
為隂寒乃氣血俱虚之極也
茴香(五錢)黑附子(炮製去皮臍)良薑(已上各七錢)當歸(一兩)
右四味剉如麻豆大以上等好酒一升半同煑至酒
盡焙乾
炙甘草苦練(生用)丁香(已上各五錢)木香
升麻(已上各一錢)柴胡(二錢)炒黃鹽全蝎(已上各三)
(錢)延胡索(四錢)
右與前四味藥同為細末酒煑麵糊為丸如梧桐子
大每服五七十丸空心淡醋湯下忌油膩冷物酒濕
麵
固真丸
治白帶久下不止臍腹冷痛隂中亦然目中溜火視
物䀮䀮然無所見齒皆惡熱飲痛湏得黃連細末擦
之乃止惟喜乾食大惡湯飲此病皆寒濕乘其胞内
故喜乾而惡濕肝脛隂火上溢走於標故上壅而目
中溜火腎水侵肝而上溢致目䀮䀮而無所見齒惡
熱飲者是陽明經中伏火也治法當大瀉寒濕以丸
藥治之故曰寒在下焦治宜緩大忌湯散以酒製白
石脂白龍骨以枯其濕炮乾薑大熱辛瀉寒水以黃
蘖之大寒為因用又為鄉𨗳故云古者雖有重罪不
絶人之後又為之伏其所主先其所因之意又瀉齒
中惡熱飲也以柴胡為本經之使以芍藥五分𨗳之
恐辛熱之藥太甚損其肝經故微瀉之以當歸身之
辛温大和其血脈此用藥之法備矣
黃蘗(酒洗)白芍藥(已上各五分)柴胡白石脂
(已上各一錢火燒赤水飛細研日乾)白龍骨(酒煑日乾水飛為末)
當歸(酒洗已上各一錢)乾薑(四錢炮)
右件除龍骨白石脂水飛研外同為細末水煑麵糊
為丸如鷄頭仁大日乾空心多用白沸湯下無令胃
中停滯待少時以早飯壓之是不令熱藥犯胃忌生
冷硬物酒濕麵
烏藥湯
治婦人血海疼痛
當歸甘草木香(已上各五錢)烏藥(一兩)
香附子(二兩炒)
右㕮咀每服五錢水一大盞去柤温服食前
助陽湯
治白帶下隂戶中痛空心而急痛身黃皮緩身重如
山隂中如水
生黃芩橘皮(已上各五分)防風高良薑
乾薑郁李仁甘草(已上各一錢)柴胡(一錢三分)
白葵花(七朵)
右剉如麻豆大分作二服每服水二大盞煎至一盞
去柤食前稍熱服
水府丹
治婦人久虚積冷經候不行癥瘕癖塊腹中暴痛面
有䵟&KR0845;黧黑羸瘠
硇砂(紙隔沸湯淋熬取)紅豆(已上各五錢)桂心(另為末)木香
乾薑(已上各一兩)砂仁(二兩)經煆花蘂石(研一兩五錢)
班猫(一百箇去頭翅)生地黃汁童子小便(各一升)
臘月狗膽(七枚)芫蜻(三百箇去頭足糯米一升炒黃去米)
右九味為細末同三汁熬為膏和丸如鷄頭大硃砂
為衣每服温酒細嚼食前服米飲亦可孕婦不可服
丁香膠艾湯
治崩漏不止盖心氣不足勞役及飲食不節所得經
隔少時其脈二尺俱弦緊洪按之無力其證自覺臍
下如冰求厚衣被以禦其寒白帶白滑之物多間有
如屋漏水下時有鮮血右尺脈時微洪也
熟地黃白芍藥(已上各三分)川芎丁香(已上)
(各四分)阿膠(六分)生艾葉(一錢)當歸(一錢二分)
右川芎為細末當歸酒洗剉熟地黃丁香為細末艾
亦剉都作一服水五大盞先煎五味作一盞零二分
去柤入膠再上火煎至一大盞帶熱空心服之
黃茋當歸人參湯
丁未仲冬郭大方來說其妻經水暴崩不止先曾損
身失血自後一次縮一十日而來今次不止其人心
窄性急多驚以予料之必因心氣不足飲食不節得
之大方曰無到彼診得掌中寒脈沉細而緩間而沉
數九竅微有不利四肢無力上喘氣短促口鼻氣皆
不調果有心氣不足脾胃虚弱之證胃脘當心而痛
左脇下縮急有積當臍有動氣腹中鳴下氣大便難
虚證極多不能盡錄擬先治其本餘證可以皆去安
心定志鎮墜其驚調和脾胃大益元氣補其血脈令
養其神以大熱之劑去其冬寒凝在皮膚内少加生
地黃去命門相火不令四肢痿弱
黃連(一分)生地黃(三分)炒神麯橘皮
桂枝(已上各五分)草豆蔲仁(六分)黃茋人參
麻黃(不去節已上各一錢)當歸身(一錢五分)杏仁(五箇另研如泥)
右㕮咀作二服水二大盞半煎麻黃令沸去沫煎至
二盞入諸藥同煎至一大盞於已午之間食消盡服
之一服立止其胃脘痛乃胃上有客寒與大熱藥草
豆蔲丸一十五丸白湯送下其痛立止再與肝之積
藥除其積之根源而愈
當歸芍藥湯
治婦人經脈漏下不止其色鮮紅時值七月處暑之
間先因勞役脾胃虚弱氣短氣逆自汗不止身熱悶
亂惡見飲食非惟不入亦不思食沈懶困倦四肢無
力大便時泄後再因心氣不足經脈再下不止惟覺
氣下脫其元氣逆上全無惟覺心腹中氣下行氣短
少不能言是無力以言非懶語也此藥主之
柴胡(二分)炙甘草生地黃(已上各三分)橘皮(不去)
(白)熟地黃(各五分)黃茋(一錢五分)蒼术(泔浸去皮)當歸身
白芍藥白术(已上各二錢)
右十味㕮咀如麻豆大分作二服水二盞半煎至一
盞去柤稍熱空心服之
柴胡調經湯
治經水不止鮮紅項筋急腦痛脊骨強痛
炙甘草當歸身葛根(已上各三分)獨活
藁本升麻(已上各五分)柴胡(七分)羌活
蒼术(已上各一錢)紅花(少許)
右剉如麻豆大都作一服水四大盞煎至一盞去柤
空心稍熱服取微汗立止
一婦人經候凝結黑血成塊左廂有血瘕水泄不止糓
有時不化後血塊暴下并水俱作是前後二隂有形血
脫竭於下既久經候猶不調水泄日見三兩行食罷煩
心飲食減少甚至瘦弱東垣老人曰夫聖人治病必本
四時升降浮沉之理權變之宜必先歲氣無伐天和無
勝無虚遺人夭殃無致邪無失正絶人長命故仲景云
陽盛隂虚下之則愈汗之則死隂盛陽虚汗之即愈下
之即死大抵聖人立法且如升陽或發散之劑是助春
夏之陽氣令其上升乃瀉秋冬收藏殞殺寒凉之氣此
病是也當用此法治之升陽浮沈之至理也天地之氣
以升降浮沈乃從四時如治病不可逆之故經云順天
則昌逆天則亡可不畏哉夫人之身亦有四時天地之
氣不可止認在外人亦體同天地也今經漏不止是前
隂之氣血已脫下矣水泄又數年是後隂之氣血下䧟
以脫矣後隂者主有形之物也前隂者精氣之戶下竭
是病人周身之血氣常行秋冬之令隂主殺此等收藏
之病是也陽生隂長春夏是也在人之身令氣升浮者
榖氣上行是也既病人周身血氣皆不生長榖氣又不
勝其肌肉消少是兩儀之氣俱將絶矣既下元二隂俱
脫血氣將竭假令當是熱證今下焦久脫化為寒矣此
病久沉久降寒濕大勝當急救之瀉寒以熱除濕以燥
大勝大舉以助生長補養氣血不致偏竭聖人立治之
法既濕氣大勝以所勝治之助甲風木上升是也故經
云風勝濕是以所勝平之也當先調和胃氣次用白术
之類以燥其濕而滋元氣如其不止後用風藥以勝濕
此便是大舉大升以助春夏一濕之久䧟下之至治也
益胃升陽湯
血脫益氣古聖人之法也先補胃氣以助生發之氣
故曰陽生隂長諸甘藥為之先務舉世皆以為補殊
不知甘能生血此陽生隂長之理也故先理胃氣人
之身内榖氣為寳
柴胡升麻(已上各五分)炙甘草當歸身(酒洗)
陳皮(已上各一錢)人參(去蘆有𠻳去之)炒神麯(已上各一錢五分)
黃茋(二錢)白术(三錢)生黃芩(少許)
右㕮咀每服一錢水二大盞煎至一盞去柤稍熱服
如腹中痛每服加白芍藥(三分)中桂(少許)
如渴或口乾加葛根(二分)不拘時候
升陽舉經湯
治經水不止如右尺脈按之空虚是氣血俱脫大寒
之證輕手其脈數疾舉指弦緊或澀皆陽脫之證隂
火亦亡見熱證於口鼻眼或渴此皆隂躁陽欲先去
也當溫之舉之升之浮之燥之此法當大升浮血氣
切補命門之下脱也
肉桂(去皮盛夏勿用秋冬用)白芍藥紅花(已上各五分)
細辛(六分)人參(去蘆)熟地黃川芎(已上各一錢)
獨活根黑附子(炮製去皮臍)炙甘草(已上各一錢五分)
羌活藁本防風(已上各二錢)白术
當歸黃茋(已上各三錢)桃仁(十箇湯浸去皮尖細研)
右㕮咀每服三錢若病勢順當漸加至五錢每服水
三盞煎至一盞空心熱服
半産悞用寒凉之藥論
婦人分娩及半産漏下昏冒不省瞑目無所知覺盖因
血暴亡有形血去則心神無所養心與包絡者君火相
火也得血則安亡血則危火上熾故令人昏冒火勝其
肺瞑目不省人事是隂血暴去不能鎮撫也血已虧損
往往用滑石甘草石膏之類乃辛甘大寒之藥能瀉氣
中之熱是血虧瀉氣乃隂虧瀉陽使二者俱傷反為不
足虚勞之病昏迷不省者上焦心肺之熱也此無形之
熱用寒涼之藥驅令下行豈不知上焦之病悉屬於表
乃隂證也汗之則愈今反下之幸而不死暴虧氣血生
命豈能久活又不知内經有說病氣不足宜補不宜瀉
但暝目之病悉屬於隂宜汗不宜下又不知傷寒鬱冒
得汗則愈是禁用寒凉藥也分娩半産本氣不病是暴
去其血亡血補血又何疑焉補其血則神昌常時血下
降亡今當補而升舉之心得血而養神不昏矣血若暴
下是秋冬之令大旺今舉而升之以助其陽則目張神
不昏迷矣今立一方補血養血生血益陽以補手足厥
隂之不足也
全生活血湯
紅花(三分)蔓荆子細辛(已上各五分)生地黃(夏月)
(多加之)熟地黃(已上各一錢)藁本川芎(已上)
(各一錢五分)防風(諸陽既䧟何以知之血下脫便是)羌活獨活
炙甘草柴胡(去蘆)當歸身(酒洗)葛根(已上各二錢)
白芍藥升麻(已上各三錢)
右㕮咀每服五錢水二盞煎至一盞去柤食前稍熱
服
當歸附子湯
治臍下冷痛赤白帶下
當歸(二分)炒鹽(三分)蝎稍升麻(已上各五)
(分)甘草(六分)柴胡(六分)黃蘗(少許為引用)附子(一錢)
乾薑良薑(各一錢)
右為麤末每服五錢水五盞煎至一盞去柤稍熱服
或為細末酒麵糊為丸亦可
調經補真湯
冬後一月微有地泥冰泮其白帶再來隂戶中寒一
服立止
獨活乾薑(炮)藁本防風
蒼术(已上各二分)麻黃(不去節)炙甘人參(去蘆)
當歸身白术生黃芩升麻(已上各五分)
黃茋(七分)良薑澤瀉羌活(已上各一錢)
柴胡(四錢)杏仁(二箇)桂枝(少許)白葵花
右㕮咀除黃芩麻黃各另外都作一服先以水二大
盞半煎麻黃一味令沸掠去沫入餘藥同煎至一盞
零七分再入生黃芩煎至一盞空心服之候一時許
可食早飯
坐藥龍鹽膏
茴香(三分)枯礬(五分)良薑當歸梢
酒防己木通(已上各一錢)丁香木香
川烏(炮已上各一錢五分)龍骨炒鹽紅豆
肉桂(已上各二錢)厚朴(三錢)延胡索(五錢)全蝎(五箇)
右為細末煉蜜為丸如彈子大綿裹留系在外内丸
藥隂戶内日易之
勝隂丹
為上藥力小再取三錢内加行性熱藥項下
柴胡羌活枯白礬甘松
升麻(已上各一分)川烏頭大椒三柰子(已上)
(各五分)蒜(七分)全蠍(三箇)破故紙(八分與蒜同煑焙乾秤)
麝香(少許)
右為細末依前法用
廻陽湯
羌活全蠍升麻根甘松(已上各二)
(分)草烏頭水蛭(炒已上各三分)大椒三柰子
蓽撥枯礬(已上各三分)柴胡川烏(已上各七)
(分)炒黃鹽(為必用之藥去之則不效)破故紙蒜(已上各一錢)
蝱蟲(三箇去翅足炒)
右為極細末依前製用臍下覺暖為效
柴胡丁香湯
治婦人年三十歲臨經先腰臍痛甚則腹中亦痛經
縮三兩日
生地黃(二分)丁香(四分)當歸身防風
羌活(已上各一錢)柴胡(一錢五分)全蠍(一箇)
右件都作一服水二盞煎至一盞去柤食前稍熱服
延胡苦練湯
治臍下冷撮痛隂冷大寒白帶下
黃蘗(一分為引用)延胡索苦練子(已上各二分)附子(炮)
肉桂(已上各三分)炙甘草(五分)熟地黃(一錢)
右都作一服水二大盞煎至一盞食前後
枝附湯
治白帶腥臭多悲不樂大寒
黃蘗(為引用)知母(已上各五分)肉桂(一錢)附子(三錢)
右㕮咀都作一服水二盞煎至一盞去柤食遠熱服
如少食常飽有時似腹脹夯悶加白芍藥(五分)
如不思飲食加五味子(二十箇)
如煩惱面上如蟲行乃胃中元氣極虛加黃茋(一錢五分)
炙甘草升麻(已上各五分)
人參補氣湯
治四肢懶倦自汗無力
丁香末(二分)生甘草梢炙甘草(已上各三分)生地黃
白芍藥(各五分)熟地黃(二分)人參防風
羌活黃蘗知母當歸身
升麻(已上各五分)柴胡(一錢)黃茋(一錢五分)全蠍(一箇)
五味子(二十箇)
右剉如麻豆大都作一服水二盞煎至一盞去柤空
心稍熱服
黃茋白术湯
治婦人四肢沈重自汗上至頭際頭而還惡風頭痛
燥熱
細辛(三分)吳茱萸川芎(已上各五分)柴胡
升麻(已上各一錢)當歸身(一錢五分)黃蘗(酒洗)炙甘草
羌活(已上各二錢)五味子(三錢)白术人參(已上各五)
(分)黃茋(二兩)
右㕮咀每服五錢水二大盞生薑五片煎至一盞去
柤食前熱服
如腹中痛不快加炙甘草(一錢)汗出不止加黃蘗(一錢)
白术茯苓湯
治胃氣弱身重有痰惡心欲吐是風邪羈絆於脾胃
之間當先實其脾胃
白术白茯苓半夏(已上各一兩)炒麴(二錢)
麥蘖麵(五分炒)
右㕮咀每服五錢水二大盞入生薑五片煎至一盞
去柤不拘時服
增味四物湯
治婦人血積
當歸川芎芍藥熟地黃
京三稜乾漆肉桂廣茂(已上各七分)
右為麤末每服五錢水二大盞煎至一盞去柤食前
稍熱服
補經固真湯
白文舉正室白帶常漏久矣諸藥不效診得心包尺
脈微其白帶下流不止叔和云崩中日久為白帶漏
下時多骨木枯崩中者始病血崩久則血少復亡其
陽故曰滑之物下流不止是本經血海將枯津液復
亡枯乾不能滋養筋骨以本部行經藥為引用為使
以人參甘油膩之藥潤其枯燥而滋益津液以大辛
熱之氣味藥補其陽道生其血脈以苦寒之藥泄其
肺而救上熱傷氣以人參補之以微苦温之藥為佐
而益元氣
白葵花(去萼研爛四分)陳皮(五分不去白)生黃芩(細研引入)
郁李仁(去皮尖研如泥)甘草(炙)柴胡(已上各一錢)
乾薑(細末)人參(已上各二錢)
右件除黃芩外以水三盞煎至一盞七分再入黃芩
同煎至一盞去柤空心熱服少時以早飯壓之
温衛補血湯
治耳鳴鼻不聞香臭口不知榖味氣不快四肢困倦
行步欹側髮脫落食不下膝冷隂汗帶下喉中吤吤
不得卧口舌嗌乾大息頭不可以回顧項筋緊脊強
痛頭旋眼黑頭痛欠嚏
生地黃白术藿香黃蘗(已上各一)
(分)牡丹皮蒼术王爪根橘皮
吳茱萸(已上各二分)當歸身(二分半)柴胡人參
熟甘草地骨皮(已上各三分)升麻(四分)生甘草(五分)
黃茋(一錢二分)丁香(一箇)桃仁(三箇)葵花(七朵)
右㕮咀作一服用水二大盞煎至一盞去柤食前熱
服
立效散
治婦人血崩不止
當歸蓮花心白綿子紅花
茅花(已上各一錢)
右剉如豆大白紙裹定泥固炭火燒灰存性為細末
如乾血氣研血蝎為引好温酒調服加輕粉(一錢)
如血崩不止加麝香為引好温酒調服
四聖散
治婦人赤白帶下
川烏(炮製)生白礬(已上各一錢)紅娘子(三箇)班猫(十箇)
煉蜜為丸如皂子大綿裹坐之
温經除濕湯
十月霜冷後四肢無力乃痿厥濕熱在下焦也醋心
者是濁氣不下降欲為漏也合眼麻木作者陽道不
行也惡風寒者上焦之分皮膚中氣不行也開目不
麻者目開助陽道故隂寒之氣少退也頭旋眩運者
風氣下䧟於血分不得伸越而作也近火則有之
黃連(一分)柴胡草豆蔲神麴(炒)
木香(已上各五分)麻黃(不去節)獨活當歸身
黃蘗(已上各三分)升麻(五分)羌活(七分)炙甘草
人參白术猪苓澤瀉(已上各一錢)
黃茋橘皮蒼术(已上各二分)白芍藥(一錢)
右剉坐麻豆大分作二服水二盞煎至一盞食遠服
治肢節沈重疼痛無力之勝藥也
補氣升陽和中湯
李正臣夫人病診得六脉俱中得弦洪緩相合按之
無力弦在上是風熱下䧟入隂中陽道不行其證閉
目則渾身麻木晝減而夜甚覺而開目則麻木漸退
久則絶止常開其目此證不作懼其麻木不敢合眼
致不得眠身體皆重時有痰𠻳覺胷中常似有痰而
不利時煩燥氣短促而喘肌膚充盛飲食不減大小
便如常惟畏其麻木不敢合眼為最苦觀其色脈形
病相應而不逆内經曰陽盛瞋目而動輕隂病閉目
而静重又云諸脈皆屬於目靈樞經云開目則陽道
行陽氣遍布週身閉目則陽道閉而不行如晝夜之
分知其陽衰而隂旺也且麻木為風三尺之童皆以
為然細校之則有區别耳久坐而起亦有麻木為如
繩縛之人釋之覺麻作而不敢動良久則自己以此
驗之非有風邪乃氣不行也治之當補其肺中之氣
則麻木自去矣如經脈中隂火乘其陽分火動於中
為麻木也當兼去其隂火則愈矣時痰𠻳者秋涼在
外在上而作也當以温劑實其皮毛身重脈緩者濕
氣伏匿而作也時見躁作當升陽助氣益血微瀉隂
火與濕通行經脈調其隂陽則已矣非五臓六腑之
本有邪也此藥主之
生甘草(去腎熱)酒黃蘗(瀉火除濕)白茯苓(除濕𨗳火)澤瀉(除濕𨗳火)
升麻(行陽助經)柴胡(已上各一錢)蒼术(除濕補中)草豆蔲仁(益陽)
(退外寒已上各一錢五分)橘皮當歸身白术(已上各二錢)
白芍藥人參(已上各三錢)佛耳草炙甘草(已上各四)
(分)黃茋(五分)
右㕮咀每服五錢水二盞煎至一盞去柤食遠服之
麻黃桂枝升麻湯
治婦人先患渾身麻木睡覺則少減開目則已而全
愈又治心中煩惱遍身骨節疼身體沈重飲食減少
腹中氣不運轉
木香生薑(已上各一分)桂枝半夏
陳皮草豆蔲仁厚朴黑附子
黃蘗(已上各二分)炙甘草升麻白术
茯苓澤瀉(已上各三分)黃茋麻黃(不去節)
人參(已上各五分)
右都作一服水二盞煎至一盞去柤食遠服之
蘭室秘藏卷中
