辨惑編附錄
元謝應芳撰
答陳先生禱疾書
趙生來辱書謂古之君子莫不言隂陽鬼神而敬信之
今有疾而禱於神者亦敬信之心所由發也吾友何力
詆其非耶是不然平居日用暗室屋漏曾不知天地鬼
神之足畏迨其有疾惟巫是聽必曰某鬼某神禍之祈
禳百端焫楮鏹如内賂然甚者破家蕩産且乞諸鄰里
親戚而為之助幸而愈則欣欣然歸德於巫如其不幸
則曰禱之或遲也祠之之禮或未至也鬼神怒而奪之
也於乎愚哉人之死生命於初其有疾疢由於氣之乖
戾猶隂陽戾而兩間之災咎見焉苟以人之有疾禍由
鬼神則兩間之災咎又孰禍夫天耶理固灼然人莫之
信如應芳者賴以經訓之力頗明是理不為巫祝所惑
故鄉俗有秀才不信隂陽鬼神之謗惟先生詧之先生
儒林老成人所敬服遇有可語者賜一言曉之吾道幸
甚風俗幸甚(先生名師可字伯大應芳父執也雅相愛為忘年交以予痛斥巫祝吠雪之犬所在)
(成羣故貽書見詰予答是書辱同郡趙師侣張德遠錢拱之何中行霍用德僧玉林等是之轉相傳錄不事祈)
(禱金壇蘇景噡先輩素謂同志甚加歎賞且能訓其子若孫力行于家)
與盛教授請除土地夫人書
自先生之教于常也講明義理多士悅服繕脩廟學巨
構一新應芳竊嘗與鄉之諸老論之國朝置郡博士以
來未有如先生用心之勤者也功其懋哉功其懋哉特
有細故一端尚宜改作敢以狂瞽之言上瀆清聽應芳
伏覩本學重建地靈祠於戟門之外其神本無有也使
誠有之是豈不知廉恥者哉今肖像之設夫婦偶坐楚
楚乎帬釵之飾盈盈乎朱粉之妝侍從旁立男女雜處
儼然坐聖人清廟之下能無恥乎禮曰男子居外女子
居内又曰女子出門必擁蔽其面雖近世禮俗之弊亦
未嘗無男女之别至於閭閻細民客或過之其妻猶避
而不出豈有身為神妻迺不知内外之分呈身露面眉
案並食以饕士大夫籩豆之薦反不若閭閻匹婦乎吁
幽明雖殊理則一致決無是理明矣比聞先生有見於
此止欲設地靈一像今乃不然豈先生以此為細微之
故不欲矯世違俗而姑從衆也歟先生之心固然矣但
學校者風化所出之地凡有作為衆所矜式愚恐四方
來觀將謂禮或宜然轉相倣效而卒莫知其非也又恐
禮法之士從而議之又安知先生初見之明如彼其後
從衆之意如此耶此愚所以不避譴訶僣伸尺喙以罄
其芻蕘之誠惟先生以義揆之勇為撤去非惟雪神羞
明禮數不淪胥於習俗之謬抑亦可見先生不以人廢
言矣抑愚又有說焉夫地之靈者莫靈於賢者也若吳
季子張文靖胡文恭鄒忠公諸賢皆毗陵土産之英靈
學有舊庳隘弗稱即以此祠奉之豈不勝夫無名氏
之鬼乎程子曰除神祠而民為善夫如是而有獲戾於
鬼神者其為殃咎宜加於應芳之身無悔
第二書
應芳比見地靈祠塑夫婦之像殊未合禮僣越有言冀
先生聽之亦庶乎他山之石云耳書去未蒙回示或有
誚予者曰怪神之事聖人不語非不語也不易語諸人
也夫地靈之神配偶有無儒先君子必嘗論說今吾子
以一介之微言雖或中恐未足取信於人奈何余聞之
既謝不敏退而考諸五峯胡先生之論南嶽曰世為廟
貌男女屋居䙝瀆之甚北谿陳先生曰自聖學不明鬼
神情狀都不能曉如泰山封帝儼然人形且立后殿不
知又是何山配之為婦耶然則土地之於山嶽類也像
貌之說已為不經況復加之配偶乎惟先生撤而去之
以袪衆惑其有未喻者請以前二公大儒之言曉之其
誰曰不然況當今天下之所通祀者曰三皇曰孔子曰
社稷或廟貌焉或壇壝焉皆無配偶何物地靈乃獨有
之愚也稽之古訓已如彼參之祀典又如此反覆思繹
決無是理不免再用塵瀆以殫其千慮一得之愚惟先
生垂察焉(常學舊有土地祠多設土偶盛先生嘗與議除之既而重構此祠為俗論所惑仍作地靈)
(夫婦之像以余連貢二書乃為除去時至正八年三月也先生名昭字克明維揚人後為淮南省都事守節死)
與王氏諸友論齋醮書
敬惟賢昆仲居喪三年祥禫有日將欲命羽士設醮以
助先君子冥福計以粟費幾四百石是亦出乎孝敬之
心循乎世俗之禮如此然冥福之實果何有哉愚意不
若以三日醮筵之費賑一鄉人戶之飢當此凶年使鄉
之食貧者免為溝中之瘠其歡欣贊頌奚止百倍黃冠
師哉更欲致追遠之誠則盛設一祭亦庶乎終喪之禮
矣但今人於親殁之後凡言做好事者非佛氏之齋即
老氏之醮二端之外餘無用情雖祭祀亦苟焉而已此
蓋汨於習俗不自知其非也愚請引古證今以二端無
足信者為諸友詳言之佛氏以釋迦為師其書無設齋
之說也至梁武帝信惑因果俾僧流為之厥後亡滅宗
國餓死臺城因果無足徵矣道家以老子為師書亦未
嘗有設醮之論也至宋徽宗妄意求福命羽流為之未
幾傾危宗社流落金營所求之福絶何有哉二君昏迷
不明物理特以此為緇黃衣食之計焉耳前代名賢當
今豪傑卓然有見而不惑者固常有之惟閭閻小人惑
者什九諸友無足效也諸友皆明達之士平居高論迥
出人表豈至是亦淪胥陋俗而不能踐其言乎僕與先
君子心交幾三十年忠告之語多蒙聽從前所陳者吾
友但從而行之其必含笑冥冥中矣餘懷未盡旦夕面
言諸親或有以俗論沮之者謂以吾言折之(至正十有五年時方)
(擾攘齋醮有禁其親戚尚多非議之者書去乃從吾言)
論吳人不當祀范蠡書
應芳投老異鄉如龜藏殼未嘗造公卿大夫之門也今
一造焉固不敢如方朔自譽毛遂自薦以求其用亦非
有富國強兵之策驚世駭俗之論以售其能特以古人
一事關繫風化敢請為閣下陳之僕近過吳江嘗遊三
高祠顧瞻遺像覽前人記載金石之文見所謂三高者
曰范蠡曰張翰曰陸龜蒙謂其清風峻節天下共高之
邑人為東家正而祀之僕於是竊有感焉夫季鷹魯望
吳産也吳人眎為東家是己鴟夷子皮始終事越間以
行成留矣其心未嘗一日忘乎越也進美女獻寳器以
惑吳之君臣乘虚進兵以滅吳之宗社大率皆蠡之謀
越人論功蠡居第一豈非吳之大仇乎惟其功成名遂
遯跡而去其識見固高於常人然浮海之裝捆載珠玉
在齊復營致千金之産自齊居陶父子耕畜轉物逐利
復積蓄累鉅萬太史公前後不一書者蓋深鄙之非美
之也較諸子房辭漢翛然從赤松子遊相去多矣杜牧
之蘇子瞻皆謂蠡私西施以申公夏姬為比由是觀之
謂其人為貪為穢亦不為過尚何風節足慕乎今也以
吳人馨香之黍稷享敵國貪穢之仇讐於理其可乎哉
禮云民不祀非族況仇敵乎或曰有其舉之不可廢也
僕應之曰吳有三高人特未之思耳若泰伯仲雍延陵
季子真天下所共高者也凡為吳人苟非土木孰不有
高山景仰之思顧僕流落羇旅微如草茅雖欲正之不
能惟當道君子循名責實改而易之足以稱三高之名
雪千載之羞而厭服輿人之心然斯言也僕不往告之
他人而特聞於閣下者誠以閣下心正而理明學廣而
識高見義所在勇於有為凡於正人心厚風俗之事知
無不行特此一端偶未之及聞僕行說必不以人廢言
此僕所以發其久箝之口也惟閣下參秉鈞衡之暇稽
諸祀典以理裁之以義決之為之改作尊三讓至德之
聖祠於堂上配以二賢仍以季鷹魯望列之從祀如此
則正前人之謬戾新斯民之耳目振高風崇禮讓激衰
世薄俗而勸之於風化豈小補哉惟大人君子垂察焉
若謂蠡有功而祀之則越人祀之宜矣如諸葛武侯之
賢蜀人祀之吳魏未嘗有祠焉斯理之公古今一致所
謂質諸鬼神而無疑者也第恐不知者以僕所言既不
足以謀身又不急於世用斥其迂而笑之然僕之心誠
無愧焉古語云可與智者道難為俗人言所恃高明必
蒙鑒察(是書上饒公參政方議移文有司會世變而止今姑錄之以俟知者)
癘鬼辨
往予過無錫適州人出郭迓神赤髮青面吻出四牙狀
極詭異旗旄鼔吹衛從而舁之予嘗訝而問焉人曰此
唐張巡也且言公死時自謂當作癘鬼故世稱公為疫
癘之神而崇奉焉嗟夫是何邪說者附會如此耶按唐
史公守睢陽如一木支大厦之踣兵盡力竭死不忘君
故發憤曰生不能報陛下死當為厲鬼以擊賊此蓋忠
義激烈之辭豈謂為疫癘之鬼以害天下後世之人哉
所謂癘鬼者乃汎言剛厲之鬼若韓文驅厲鬼之厲相
似非疫癘之癘也誣枉前賢㒺惑後世邪說之害一至
於此可不辨哉第恨老無能為不能為州人毁除淫祠
一洗習俗之陋區區謇言用告來者
呈長洲縣請除淫祀文
嘗謂古昔名賢合奉烝嘗之禮世俗淫祀豈容混雜其
間竊見晉常侍贈侍中驃騎將軍開府儀同三司顧元
公相門華裔文武全才負三俊之盛名平六州之大亂
自餘勲業具載史編今墓在長洲縣黃天蕩南舊有祠
堂為蘇人奉嘗之地近被無知小民將比近廢廟中俗
稱金家神等像移入本祠置諸元公之上復有木偶數
輩列坐兩旁薰蕕混淆或亂觀聽按古祭法以勞定國
則祀之今愚民所增妖邪俱係妄言禍福搖惑人心徼
求祭賽在王法之所必誅僥倖獲免詎容祭享乎如蒙
尊禮前貴官為致祭去除淫祀禁止䙝瀆至如祠宇廢
壊墓地侵削併乞整治施行(縣令周元凱以所言甚當理即期同詣祠塋命為文)
(祭之且令毁去雜像及勸募邑人張君實重建祠宇屬鄱陽周伯温為文刻石祠下余又集懷古錄三卷并載)
(諸公歌詠云)
辨訛
夫江南淫祀在唐為狄梁公盡毁唐衰禮廢繼以五季
之亂妄意徼福諂非其鬼泛然以大號加封紊雜祀典
祠廟滋多里巷間土地有祠蓋啟于此吾嘗以民情推
之其始也必以農穀之功本乎地土歲時祀享亦近乎
報本之意迨夫廟貌之說無可為像遂以鄉之有齒爵
者當之既久而世代變革承訛踵謬至有可笑可怪而
不可曉者姑以目前言之郡城西南三十里曰梅村廟
稱三姑其初必曰某姓三孤之官後乃訛為三姑也按
周禮三孤之貴次於三公即後世所謂少師少傅少保
是也村甿巫祝之流無知妄作以孤為姑又城之北東
有稱十姨者必拾遺之訛稱雨淋者必羽林也夫以十
姨為一婦人以雨淋而不室處是則可笑而已至若三
姑乃儼然塑少艾三人冶容美飾衆所具瞻且復變九
里塘為九女以附會其無根之談蠱惑人心傷風敗俗
有不容不辨者改而正諸宜自兹始吁甚矣人之好怪
也昔蘇長公之詩有曰舟中賈客莫漫狂小姑前年嫁
彭郎蓋江州有大孤小孤之山澎浪之磯亦訛孤為姑
訛澎浪為彭郎公戲而譏之意甚明白有足以破其惑
矣如應芳者雖究明是理灼見其非奈無狄公在位之
權又無蘇子名世之詩請與鄉之士君子追原俗情遵
依法律徹去謬像題其主曰土地三孤之神如此則可
以正訛傳息邪說合今朝之令典釋舊俗之羣疑且不
失其初報本之意若夫掃滌淫祠行之四方有不在我
者不喋喋也芻蕘有詢尚俟他日
辨惑編附錄
