石渠寶笈卷十四
貯
養心殿五
列朝人
畫卷上等
唐閻立本畫蕭翼賺蘭亭圖一卷(上等天一)
素絹本著色畫未署款姓氏見跋中卷首一印
漫漶不可識又司印半印卷後有内合同印蕉
林鑑定二印前隔水有韓世能印南京通政使
司經歴司印蒼巗子梁清標玉立氏印章吳士
諤印諸印押縫有鼎元一印仲雅一印後隔水
有韓逢禧書畫印南京太僕寺典簿之印二印
押縫有安定一印拖尾文徵明書宋吳說記云
右圖寫人物一軸凡五輩唐右丞相閻立本筆
一書生狀者唐太宗朝西臺御史蕭翼也一老
僧狀者智永嫡孫比邱辨才也唐太宗雅好法
書聞辨才寶藏其祖智永所蓄晉右將軍王羲
之蘭亭脩禊敘真蹟遣蕭翼出使求之翼至會
稽不與州郡通變姓名易士服徑詣辨才朝暮
還往性意習洽一日因論右軍筆蹟悉以所攜
御府諸帖示辨才相與反覆折難真贋優劣以
激發之辨才迺云老僧有永禪師所寶右軍蘭
亭真蹟非此可擬藏之梁間不使人知與君相
好因取以相示翼既見之即出太宗詔札以字
軸寘懷袖間立本所圖蓋狀此一段事蹟書生
意氣揚揚有自得之色老僧口張不呿有失志
之態執事二人其一噓氣止沸者其狀如生非
善寫貌馳譽丹青者不能辨此上有三印其一
内合同印其一大章漫滅難辨皆印以朱其一
集賢院圖書印印以墨朱久則渝以故唐人間
以墨印如王涯小章李德裕贊皇印皆印以墨
此圖江南内庫所藏簪頂古玉軸猶是故物太
宗皇帝初定江南以兵部外郎楊克遜知并州
時江南内府物封識如故克遜不敢啓封其以
聞太宗悉以賜之此圖居第一品克遜蔡人寶
此物傳五世以歸其子婿周氏周氏傳再世其
孫榖藏之甚秘梁師成請以禮部度牒易之不
與後經擾攘榖將遠適以與其同郡人謝仞仞
至建康為郡守趙明誠所借因不歸紹興元年
七月望有攜此軸貨於錢塘者郡人吳說得之
後見謝伋言舊有大牙籖後主親題刻其上云
上品畫蕭翼籖今不存此畫宜歸太宗御府而
久落人間疑非所當寶有者說記後徵明自跋
云楊君夢羽得唐閻立本所畫蕭翼賺蘭亭圖
雖已渝敝而精神猶存其筆畫秀潤有非近時
名家所能者顧無題識可證他日閱會稽志見
吳傳朋跋語其所記印章及古玉軸悉與此合
因為錄於卷尾定為閻筆無疑嘉靖十九年歲
在庚子十一月朔長洲文徵明書時年七十又
一又文嘉書唐何延之蘭亭記云蘭亭者晉右
軍將軍會稽内史瑯琊王羲之字逸少所書詩
序也右軍蟬聮美胄蕭散名賢雅好山水尤善
草隸以晉穆帝永和九年暮春三月三日宦遊
山隂與太原孫統承公孫綽興公廣漢王彬之
道生陳郡謝安安石高平郗曇重熙太原王藴
叔仁釋支遁道林并逸少子凝徽操之等四十
有一人脩祓禊之禮揮豪製序興樂而書用蠶
繭紙鼠鬚筆遒媚勁健絶代更無凡二十八行
三百二十四字有重者皆搆别體就中之字最
多乃有二十許箇變轉悉異遂無同者其時迺
有神助及醒後他日更書數十百本無如祓禊
所書之(脱字)一者右軍亦自珍愛寶重此書留付
子孫傳掌至七代孫智永永即右軍第五子徽
之之後安西成王諮議彦祖之孫廬陵王胄昱
之子陳郡謝少卿之外孫也與兄孝賓俱捨家
入道俗號永禪師禪師克嗣良裘精於此藝常
居永欣寺閣上臨書所退筆頭置之於大竹簏
簏受一石餘而五簏皆滿凡三十年於閣上臨
得真草千文好者八百餘本浙東諸寺各施一
本今有存者猶直錢數萬孝賓改名惠欣兄弟
初落髮時住會稽嘉祥寺寺即右軍之舊宅也
後以每年拜墓便近因移此寺自右軍之墳及
右軍叔薈已下塋域並置山隂縣西南三十一
里蘭渚山下梁武帝以欣永二人皆能崇於釋
教故號所住之寺為永欣焉事見會稽志其臨
書之閣至今尚在禪師年近百歲乃終其遺書
并付弟子辨才辨才俗姓袁氏梁司空昂之元
孫辨才博學工文琴棋書畫皆得其妙每臨禪
師之書逼真亂本辨才嘗於所寢方丈梁上鑿
其暗檻以貯蘭亭保惜貴重甚於禪師在日至
貞觀中太宗以聽政之暇銳意翫書臨寫右軍
真草書帖購募備盡唯未得蘭亭尋討此書知
在辨才之所乃降勅追師入内道場供養恩賚
優洽數日後因言次乃問及蘭亭方便善誘無
所不至辨才確稱往日侍奉先師實嘗獲見自
禪師殁後洊經喪亂墜失不知所在既而不獲
遂放歸越中後更推究不離辨才之處又勅追
辨才入内重問蘭亭如此者三度竟靳固不出
上謂侍臣曰右軍之書朕所偏寶就中逸少之
迹莫如蘭亭求見此書勞於寤寐此僧耆年又
無所用若為得一智略之士以設謀計取之尚
書右僕射房玄齡奏曰臣聞監察御史蕭翼者
梁元帝之曾孫今貫魏州莘縣負才藝多權謀
可充此使必當見獲太宗遂詔見翼翼奏曰若
作公使義無得理臣請私行詣彼須得二王襍
帖三數通太宗依給翼遂改冠微服至湘潭隨
商人船下至於越州又衣黃衫極寬長潦倒得
山東書生之體日暮入寺巡廊以觀壁畫過辨
才院止於門前辨才遥見翼乃問曰何處檀越
翼乃就前禮拜云弟子是北人將少許蠶種來
賣歴寺縱觀幸遇禪師寒温既畢語儀便合因
延入房内即共圍棋撫琴投壺握槊談說文史
意甚相得乃曰白頭如新傾蓋若舊今後無形
迹也便留夜宿設堈面藥酒茶果等江東云堈
面猶河北稱甕頭謂初熟酒也酣樂之後請賓
賦詩辨才探得來字韻其詩曰初醖一堈開新
知萬里來披雲同落莫步月共徘徊夜久孤琴
思風長旅雁哀非君有秘術誰照不燃灰蕭翼
探得招字韻詩曰邂逅欵良宵殷勤荷勝招彌
天俄若舊初地豈成遥酒蟻傾還泛心猿躁似
調誰憐失羣翼長苦業風飄妍媸略同彼此諷
咏恨相知之晚通宵盡歡明日乃去辨才云檀
越閒即更來此翼乃載酒赴之興後作詩如此
者數四詩酒為務其俗混然遂經旬朔翼示師
梁元帝自畫職貢圖師嗟賞不已因談論翰墨
翼曰弟子先門皆傳二王楷書法弟子又幼來
耽玩今亦有數帖自隨辨才欣然曰明日來可
把此看翼依期而往出其書以示辨才辨才熟
詳之曰是即是矣然未佳善貧道有一真蹟頗
亦殊常翼曰何帖辨才曰蘭亭翼佯笑曰數經
亂離真蹟豈在必是響榻偽作爾辨才曰禪師
在日保惜臨亡之時親付於吾付授有緒那有
參差可明日來看及翼到師自於屋梁上檻内
出之翼見訖故駮瑕指纇曰果是響榻書也紛
競不定自示翼之後更不復安於梁檻上并蕭
翼二王諸帖並借留置於几案之間辨才時年
八十餘每日於忩下臨學數遍其老而篤好也
如此自是翼往還既數童弟等無復猜疑後辨
才出赴靈氾橋南嚴遷家齋翼遂私來房前謂
弟子曰翼遺却帛子在牀上童子即為開門翼
遂於案上取得蘭亭及御府二王書帖便赴永
安驛告驛長凌愬曰我是御史奉勅來此有墨
勅可報汝都督徐善行善行即竇建德之妹婿
在偽夏之時為右僕射以用吾曾門廬江節公
及隋黃門侍郎裴矩之策舉國歸降我唐由此
不失貴仕遥授上柱國金印紱綬封真定縣公
於是善行聞之馳來拜謁蕭翼因宣示勅旨具
告所由善行走使人召辨才辨才仍在嚴遷家
未還寺遽見追呼不知所以又遣散直云侍御
須見及師來見御史乃是房中蕭生也蕭翼報
云奉勅遣來取蘭亭蘭亭今已得矣故喚師來
取别辨才聞語便絶倒良久始蘇翼便馳驛而
發至都奏御太宗大悦以玄齡舉得其人賞錦
綵千段擢拜翼為員外郎加入五品賜銀缾一
金縷缾一瑪瑙碗一並實以珠内廏良馬兩匹
兼寶裝鞍轡莊宅各一區太宗初怒老僧之秘
恡俄以其年老不忍加刑數日後仍賜物三千
段榖三千石便勑越州支給辨才不敢將入已
用迴造三層寶塔塔甚精麗至今猶存老僧因
驚悸患重不能強飯唯啜粥歲餘乃卒帝命供
奉搨書人趙模韓道政馮承素諸葛貞等四人
各搨數本以賜皇太子諸王近臣貞觀二十三
年聖躬不豫幸玉華宫含風殿臨崩謂高宗曰
吾欲從汝求一物汝誠孝也豈能違吾心耶汝
意如何高宗哽咽流涕引耳而聽受制命太宗
曰吾所欲得蘭亭可與我將去及弓劍不遺同
軌畢至隨仙駕入元宫矣今趙模等所搨在者
一本尚直錢數萬也人間本亦稀少代之珍寶
難可再見吾嘗為左千牛時隨牒適越航巨海
登會稽探禹穴訪奇書名僧處士猶倍諸郡固
知虞預之著會稽典錄人物不絶信而有徵其
辨才弟子元素俗姓楊氏華隂人也漢太尉之
後六代祖佺期為桓玄所害子孫避難潛竄江
東後遂編貫山隂即吾之外氏近屬今殿中侍
御史瑒之族長安二年素師已年九十二視聽
不衰猶居永欣寺永禪師之故房親向吾說聊
以退食之暇略說其始末庶將來君子知吾心
之所存付永(彭年)明(察徵)温(抱直)超(令淑)等兄弟其有好
事同志須知者亦無隠焉於時歲在甲寅季春
之月上已之日感前代之脩禊而撰此記主上
每暇隙留神術藝迹逾華聖偏重蘭亭僕開元
十年四月二十七日任均州刺史蒙恩許拜掃
至都承訪所得委曲緣病不獲詣闕遣男昭成
皇太后挽郎吏部常選騎都尉永寫本進其日
奉日曜門宣勑内出絹三十疋賜永於是負恩
荷澤手舞足蹈捧戴周旋光駭閭里僕跼天聞
命伏枕懷欣殊私忽臨沉疴頓減輒題卷未以
示後代後署萬歷己邜九月十三日文嘉書十
二字後附李廷相札云袁閎所著漢紀未曾收
有敬復辨才蘭亭圖千萬借一看友生李廷相
拜後有刑部福建清吏司之印韓逢禧書畫印
蕉林秘玩觀其大略諸印押縫有棠村一印卷
高八寸三分廣二尺三寸六分
唐孫位高逸圖一卷(上等地一)
素絹本著色畫未署款前隔水有宋徽宗書孫
位高逸圖五字上鈐雙螭一璽卷前有蕉林秘
玩一印卷中幅睿思東閣璽凡三前隔水有蒼
巖蕉林居士二印押縫有御書宣和二璽又三
印存隴西海底四字可辨餘漫漶不可識後隔
水押縫有政和宣和二璽又政和璽缺其半又
蕉林一印拖尾有司馬通伯跋云孫位為人疎
野曠達故其所作高逸圖非但筆意古勁有非
畫史所及往往傲睨八極之氣軼出毫素真可
寶也有明弘治己酉蘭亭居士在金陵識後有
秋碧堂梁清標印二印卷高一尺三寸九分廣
五尺二寸
五代胡瓌番馬圖一卷(上等元一)
素絹本著色畫未署款姓氏見跋中卷前有蕉
林梁氏書畫之印張以登印二印卷末有緝熙
殿上品賜王(缺)八字上鈐御府寶藏一璽又一
印漫漶不可識前隔水有蕉林鑑定一印後隔
水押縫有安定蕉林書屋蒼巗子三印拖尾郭
雍記云舅氏比部所藏胡瓌番馬一幅幅縱横
廣不及尺首畫解鞍憩馬掛囊篋於樹藉氊執
策而坐者一藉毳毛而坐臂弓調矢者一馬之
卧者二牛露半身者三其左衣白裘冒大笠狀
若奚奴執策而坐者一馬之立卧及戰於地者
三羊之隠顯可見者十五又其左垂手彀絃欲
射飛鴻者一相與立背手而指鴻者一空中之
鴻四齓草之馬三執旗導駝右趨者一乘駝者
一後有駝首見者二其末伏於旗下枕囊而寐
者一正背立駝二馬之卧者二行而齓草者一
駝鳴噴欲起者一執策擊駝者一又其城帳遠
騎首畫跨弓刀嚮城而馳者三執旗戟步導者
四城門守者立於旗下若有所執遠莫辨者一
次則跨弓刀左馳趨帳者一乘駝導駝隨騎所
嚮者三所乘之駝與從後者亦三又其次胡人
飲於帳前醉而相鬭者二醉而嘔者一執策支
頤立而牧者一牧之馬可見者八席之側犬二
後有遠帳二人物羊馬不復見也末見遠岡之
上大小馬三凡為人廿五馬廿六駝九牛三羊
十五犬二鴈四城門旗帳囊篋馬鞍酒器四十
餘物然畫本心法不在筆墨間自非通風俗識
方物習技藝未有如是之精者瓌瓦橋人其畫
遠近有度射御有法物土有宜貴賤有别衣裘
鞍馬皆北狄也馬之頸細而後大者胡人謂之
改馬千百成羣不相蹏囓方不御時皆垂首俯
耳體力如羸及馳驟即精神筋力百倍今之所
作率皆類此跨馬之力形於腰背間射鴻之法
得於控弦際皆騎射妙處疑其非自精習不能
作也川原重複岡嶺映帶胡人羊馬有不能盡
見之象計其曠遠可容千萬許前人第瓌於神
品之首不為過矣紹興乙丑仲冬旦日甥河南
郭雍謹題前有秋谷一印又半印不可識又兀
顔思跋云余幼年居汴中及長宦游維揚聞老
成士大夫評品圖畫嘗聞有胡瓌番馬圖後遇
鄭秋圃左丞與曹克明尚書議及此卷云見今
在西臺治書宋本家所藏然雖聞之熟而未嘗
見也今年夏余來廬陵過道友羅宗信先生出
示一卷展卷尺許余視之曰斯卷也其
非胡瓌番馬圖歟羅公撫掌大驚曰請
觀至卷末即知之矣圖窮見郭雍所題
似韓文公畫記文亦不譲古人果如
余所識不謬嗟乎天下竒物固不多得
吁胡瓌當畫此圖時蒙古未入中原
何其意度筆力極能曲盡其妙耶迨至
有元至治間英廟朝有睢陽朱德潤澤
民者畫雪獵圖並賦以獻余嘗悉覽
之亦可與此圖並稱於世云宗信道
友獲此圖未易得也子孫雲仍永寳之
洪武六年癸丑十有一月二十五日東
平兀顔思敬䟦後有梁清標印家在北
澶二印諸䟦中押縫有冶溪漁隠安定
秋碧三印又棠村印二合同半印二卷
高九寸八分廣三尺五分
宋徽宗四禽圖一卷(上等黃一)
素牋夲墨畫凡四幅第一幅杏花䨇燕
前有宣和一璽又神品商邱宋犖審
定真跡項元汴印子京父印項墨林
鑑賞章諸印又司印半印後有䨇螭一
璽又晉府之記珍秘子京所藏項墨林
父秘笈之印項元汴印諸印前押縫
有紹興一璽又清和堂圖書師摯平
生真賞諸印後押縫有乾坤清玩宣和
二璽又墨林山人一印前隔水有天籟
閣項氏子京宫保世家子孫世昌寄
傲項子京家珍藏項墨林鑑賞法書
名畫諸印押縫有項叔子退密虚朗
齋項墨林父秘笈之印諸印第二幅
棠上白頭前有政和䨇螭二璽又子
孫永保墨林秘玩項子京家珍藏諸
印後有晉府圖書神品珍秘項元汴印子京珍
秘項墨林鑑賞章田疇耕耨諸印前押縫有宣
和守中二璽項墨林鑑賞章檇李項氏世家寶
玩二印後押縫有宣和紹興二璽又子京所藏
清和項墨林父秘笈之印諸印隔水有天籟閣
桃花源裏人家二印第三幅雀噪寒梅前有雙
螭一璽又神品項氏子京墨林項季子章諸印
後有晉府圖書之記子孫永保項墨林鑑賞章
項元汴印項子京家珍藏珍秘諸印前押縫有
政和緝熙敬止二璽又項元汴印子孫永保項
子京家珍藏檇李項氏世家寶玩諸印後押縫
有宣和紹興作德心逸日休三璽又項墨林父
秘笈之印一印隔水有項氏子京宫保世家二
印第四幅竹枝山鵲有押字一上鈐御書一璽
前有神品晉府書畫之印項元汴印平生真賞
項墨林父秘笈之印諸印後有珍秘子京墨林
秘玩項元汴印墨林項季子章諸印前押縫有
政和志以道寧紹興三璽又項子京家珍藏神
游心賞項墨林鑑賞章諸印後押縫有政和紹
興二璽又長字印籧廬項子京家珍藏諸印隔
水有内府圖書之印一璽又退密項叔子項墨
林鑑賞章檇李項氏世家寶玩晉府圖書之印
諸印押縫有墨林子子京所藏博雅堂寶玩印
虚朗齋合同諸印引首前隔水有徽廟四禽圖
上上品八字引首前有籖書宋徽廟宸翰花禽
圖神品十字拖尾有俞松記云徽宗皇帝御畫
四禽圖筆勢飛動神品之上也淳祐二年歲在
壬寅三月七日手裝臣松恭題前有天籟閣籧
廬項墨林鑑賞法書名畫諸印後有項元汴印
凡二又晉國奎章子京珍秘沮溺之儔項墨林
鑑賞章墨林子項元汴氏審定真跡宫保世家
汪元臣印師摰鑒定秋壑圖書退密子京父印
項叔子檇李項氏世家寶玩諸印前押縫有紹
興守中二璽又墨林秘玩平生真賞子孫世昌
諸印後押縫有天籟閣緯蕭草堂畫記項氏子
京鴛鴦湖長諸印最後有項元汴記語宋徽宗
水墨花鳥圖神品珍秘明項元汴真賞十八字
幅高八寸第一幅第二幅第三幅俱廣一尺三
寸一分第四幅廣一尺三寸六分
御筆題籖籖上有乾隆宸翰内府書畫之寶二璽
宋徽宗御河鸂鶒圖一卷(上等黃二)
素絹本墨畫後署御筆二字又押字一上鈐御
書一璽卷前有紹興一璽又大長公主神品東
海王氏家藏白玉堂中人内府圖書諸印卷俊
有元教大宗師一印又一印不可識又房山高
氏半印又半印不可識拖尾王約題云北庭西
夏勢如山童蔡相歡日晏安八葉中原宋天子
却教人作畫工看集賢大學士王約題又杜禧
題云世后文皇工畫品長縑小幅世為珍道君
妙思宗神跡鸂鶒容儀已奪真翰林國史院編
修官杜禧敬題又張珪題云生意蟠胷賦與真
一雙鸂鶒狎相親阿徽尚記呈祥兆飛下灘來
事更神中書平章政事張珪敬題又趙世延題
云飛來鸂鶒下前灘曾是西臺擢豸冠底事宣
和圖畫裏只因毛羽入時看集賢大學士趙世
延敬題又魏必復題云靈沼靈臺造有邦般遊
未始足音跫誰知春草池塘夢怨入宣和畫鳥
雙集賢侍講學士魏必復又陳庭實題云暖日
晴雲浴淺灣幽禽相顧效雙鵷寫生賴有宣和
筆贏得宫闈一笑看儒學提舉陳庭實斂袵書
又馮子振題云鸂鶒灘頭狎浪隨君王縑墨慣
娛嬉凄凉晚歲鴛鴦樂漠鴈沙鴻未必知前集
賢待制馮子振奉皇姊大長公主命題又李泂
題云月華連水映千娥鸂鶒驚分浦藻過却恨
前王無紀䉅空教池館鳳鸞多監修國史長史
李泂敬題又吳全節題云君王遊翰羽毛間只
為深宫盡日閒大觀諸臣真解事日無封疏犯
龍顔元教大宗師吳全節題卷高八寸三分廣
五尺六寸五分
宋徽宗十八學士圖一卷(上等黃三)
素絹本著色畫款題云有唐至治詠康哉闢館
登延經濟才廱泮育賢今日盛彙征無復隠蒿
萊後署御筆二字又押字一上鈐御書一璽前
隔水自題唐十八學士圖六字上鈐雙螭一璽
别幅書十八學士名又題云儒林華國古今同
吟詠飛毫醒醉中多士作新知入彀畫圖猶喜
見文雄大觀戊子歲御筆後有押字上鈐御書
一璽前有雙螭璽缺其半押縫有雙螭一璽後
蔡京跋云唐太宗得杜如晦房玄齡等十八人
佐命興邦臣考其施為皆不能稽古立政然終
致其君至太平者蓋唐乘大亂之後饑易為食
渴易為飲故事半古人功已倍之也太宗嘗曰
秦漢不足襲三代損益如何房杜不能對遂命
魏正與玄齡等宿中書省講議終不能定太宗
曰禮廢樂壞朕甚閔之有志不就古人攸悲對
曰非陛下不能行乃臣等無素業何愧如之正
與玄齡如晦慙慄而出玄齡相謂曰有元首無
股肱誠可歎也蓋玄齡如晦學非堯舜三代其
所操知秦漢蹇淺卑近使太宗無鄉舉里選制
禮作樂之功後之學者未嘗不掩卷太息今天
下去唐又五百餘歲皇帝陛下睿智生知追述
三代於是鄉舉里選制禮作樂以幸天下足以
跨唐越漢猶慨然緬想十八人圖其形寄意於
詩什有廱泮育賢今日盛彙征無復隠蒿萊之
句求賢樂士可見於此則成人有德小子有造
當如聖志十八人不足道也大觀庚寅季春望
太師魯國公臣京謹記後有雙螭半璽拖尾有
蕉林觀其大略二印卷高九寸二分廣一丈六
尺一寸四分
宋郭忠恕摹輞川圖一卷(上等宇一)
素絹本著色畫款識云河北郭忠恕奉命復本
每段俱隸書標記卷前隸書摩詰本輞川圖六
字又押字一(俱徵缺)上鈐一印漫漶不可識又集
賢院御書印内合同印二璽又永昌之印黔寧
王子子孫孫永保之二印卷末有心賞一印卷
中幅押縫有繼軒永昌之印沐璘廷印三印又
一印不可識前隔水有破水道人高氏珍寶雅
尚齋古杭瑞南高氏賞鑒肖父精鑒諸印又沐
璘半印押縫有古香書屋一印後隔水有肖父
精鑒一印押縫有繼軒永昌之印沐璘廷印鄭
破水高氏珍賞古杭瑞南高氏藏畫記諸印拖
尾李珏題識云王右丞輞川圖與余昔在杭苕
故家見者一樣此前有集賢院御書印内合同
印題摩詰本後書河北郭忠恕奉命復本則知
為江南李後主時臨本也虎賁中郎更無辨處
郭亦妙筆矣右丞唐開元天寶朝士名維字摩
詰工詩畫輞川其所居自寫為圖精密細潤在
小將軍著色山水右今如魯寶玉大弓絶無僅
有吾昂霄珍之重之㩦上天京名公相一見賞
識鑒定價增十倍大德戊戌冬至廬陵民八十
叟李珏元暉敬跋贅絶句云園圖親畫早流傳
已是人間五百年凝碧池頭秋句在當時幾負
此林泉又董其昌跋云萬歷丙申秋奉旨持節
封吉藩道出武陵獲林(林字疑衍)觀高深甫所藏郭
忠恕摹右丞輞川圖其畫法尚沿晉宋風規有
抅染而無皴筆所謂雲峯石蹟迥絶天機筆意
縱横參乎造化古人評維畫無一字虚設矣予
家有右丞江山霽雪圖及恕先越王宫殿圖與
此卷别一法然以見古人遇方為圭因圓成璧
之妙耳七月廿有八日史官董其昌書又識云
萬歷丁酉秋奉旨校士江右歸訪高深甫宿魚
磬軒重閱十月晦日也董其昌又袁桷題識云
輞川圖有二本此從矮本所臨畫格高絶觀此
猶有生意為賦短句袁桷詩中傳畫意畫裏見
詩餘山色無還有雲光卷復舒前溪漁父宿舊
宅梵王居千古風流在披圖儼起予又楊敬惪
自書和輞川詩並識云摩詰嘗與裴迪倡和廿
絶紀輞川之勝至今讀之如身遊其間此本甚
精緻尚可想見其景與詩會之時也因追而和
之孟城㘭云春風孟城㘭年年自花柳當日倦
遊人何處談空有華子岡云蜿蜒浮遠空慘淡
凝古色出雲亦何心既雨返無極文杏館云種
杏白雲間因之葺茅宇鶯聲烟中曙虎跡夜來
雨斤竹嶺云苞竹秀孤嶺虚籟涵清漪秋風何
時實鳳饑竹不知鹿柴云崕蹙石林稠谷靜山
泉響麏麚囿其間攸伏息下上木蘭柴云手折
木蘭花心憶懷沙侣墜露玉可和金盤羞帝所
茱萸沜云茱萸綻紫粟白雲封不開似待陶元
亮共把菊花杯宫槐陌云屯雲隂廣陌零露濕
古苔中街日亭午四面風徐來臨湖亭云積水
涵倒影萬象凌虚來魚在山中泳花從天上開
南垞云亭亭一風榭脱屨席可即階前白鶴雙
相迎似相識攲湖云岸巾臨水澨酒醒呼隠君
收緍玉梭起摇蕩空中雲柳浪云年年黃金縷
照影麴塵漪誰為南浦贈紉佩扈江離欒家瀨
云鑿鑿沸白喧浩浩空青瀉漁翁互相呼放船
莫輕下金屑泉云洗耳山下泉永念童蒙歲敢
希作聖功事心如事帝白石灘云湍駛風逾清
水明石可把倚杖獨移時白鷗翩然下北垞云
波影媚松樾山色麗石闌留連南川月不肯下
雲端竹里館云此君儼相峙清坐一晤嘯天風
振空聲萬境通寂照辛夷塢云迎春發蒼柯暎
日出瓊萼欣欣各自私先開還早落漆園云黽
勉殉世名鞅掌嬰俗務漆以津自枯不如樗櫟
樹椒園云申椒芳馨遠秉德類幽人時來薦瑶
席慎勿佞夫君天台楊敬惪又吳澂題云藍田
奇勝松家莊認作伊家華子岡身後不知誰是
主漫留副墨至今香食淡衣麄識幻身如何幻
境却留神早知大地非真有已了前生不二因
吳澂又馮子振題識云開元宇宙承平日華子
岡頭曾燕適至今自貌輞川圖下有幽人交莫
逆辛夷塢外萸沜隔亦復扁舟舂漡潏竹君冰
霰歲寒傲未便申椒能辦屈平生雅志厭朝市
醒醉悠哉睠泉石是間山水無限趣況迺佳賓
得裴迪規摹想像郭忠恕垂四百年留妙迹鶯
啼花落香句在誰信長安歎凝碧後來附卷意
迷茫且復追惟三太息海南金元帥出此圖與
余三十年前張子有家觀摩詰真卷無不似者
則忠恕殆神仙者流信名下之士不虚也海粟
子振又李核題云猪龍兒嬉錦䙀好三郎歲晚
歡娛老阿環姊娣擁華清朝士宫前誰敢到右
丞脱却尚書履布韈青鞋弄烟水藍田别業堪
畫圖矮本丹青自遊戲華子岡輞口莊湖亭竹
館遥相望小橋摺轉青紅窗樹窠歴歴烟蒼蒼
欒家瀨前兩舟上柳浪一尺春風狂詩成與和者
誰子我外裴迪誰能雙邱壑風流妙如此安
知畫外凄凉意凝碧池頭天樂聲白髮纍臣淚
如洗亂後歸來舊第中玄牆綠戶老秋風人生
過眼皆夢境乞與山僧開梵宫半幅吳綃如傳
舍侯誰得此千金價客來寒具莫匆匆四百年
前御厨畫又記云按維本傳輞川乃宋之問别
墅在藍田後表上為清凉寺臨江李核前有繼
軒廷章半印二後有黔寧王子子孫孫永保之
印一印諸跋中押縫有繼軒印四沐璘廷章印
四心賞一印卷高九寸一分廣一丈六尺二寸
有奇
宋孫知微江山行旅圖一卷(上等宙一)
素箋本墨畫款署太古遺民上鈐東臯一印卷
前冇式古堂書畫一印卷末有雲林倪氏家藏
式古堂書畫二印卷中幅押縫有卞令之鑒定
一印引首有文彭隸書江山行旅四大字款云
文彭書前有令之仙客二印後有式古堂書畫
印一印拖尾吳寬跋云孫劉馬夏並以畫名於
宋而圭遠松年之筆流傳後代往往見之惟太
古之作世不多見宣和内府所藏僅三十有七
具載譜籍且稱其畫天機穎悟非學而能今觀
此卷行筆超逸用墨清潤信非人所能及宜其
為雲林之寶愛也弘治辛酉立春日觀於陸氏
書樓謹題延陵吳寬俊有式古堂書畫一印卷
高一尺二寸廣一丈三尺五分
御筆題籖籖上有乾隆宸翰幾暇臨池二璽
宋燕肅春山圖一卷(上等洪一)
素箋本墨畫款云燕肅畫卷前有潤字小號又
神品若水軒子京父印項元汴印項子京家珍
藏項墨林鑑賞章諸印又退密項元汴印半印
二又半印不可識卷後有神品墨林秘玩子孫
世昌寄傲諸印又子京虚朗齋半印二又半印
三不可識前隔水有蕉林書屋一印後隔水有
蒼巗子蕉林鑑定二印押縫有安定河北棠村
二印引首有天籟閣項叔子墨林秘玩宫保世
家諸印又沮溺桃花源半印二拖尾虞集跋云
吳郡之地廣袤沃衍遠於崇山峻嶺拙上人禪
居高閒罕事杖履時獨手燕侍郎墨圖於明窗
之下以自托其登臨高遠之意信夫天台衡岳
往來者之良勞也虞集題前有子京墨林子二
印又二印缺其半存世家齋字三字後有項元
汴印項子京家珍藏二印又仇遠題云溪路迢
迢繞碧峯白雲迷却舊行蹤買舟歸去山中住
終日茅亭坐聽松山村仇遠又題句云奇峯如
畫翠娟娟茅屋溪橋野樹連日莫歸舟何處去
滿江風月興悠然後署玉几約翁題又趙夀題
云遠山濃淡近山通幻化應知物色空一自高
僧騎虎去尚留䨥樹紀秋風東平趙夀後有六
藝之圃一印又僧慧曇題云半間茅屋垂楊外
一個歸舟淺水邊三老不知塵世換青鞋竹杖
聽潺湲釋慧曇又僧仲微題云古僧脚雲下鰲
山笑披畫卷顔朱丹洞堂石眵紛紫霧空青老
血衫袍汚初看但凄迷耳邊裊裊猨幽啼再攬
儵明晦珊瑚光交碧樹層巒砯崕扼迴谿仿彿
天台石橋路广居棧行依鳥巢瀑泉潠雪星勞
勞舊游在眵猶復記何似燕君手親製吳僧妙
元子題又劉基題云秋山木落冷蕭蕭江上行
舟去路遥憶昨曾經沙市尾夕陽三老過溪橋
括蒼劉基下有子京父印一印又石巗隸書題
云曉窗白髮戰西風一笑青雲往事空惟有南
山是知己相逢多在畫圖中朱方石巗後有項
墨林父秘笈之印一印又錢良右題云老僧行
脚亦多年水際山巔幾息肩晴日矮窗今倦出
展圖時想舊風烟錢良右又僧大同題云燕侯
醉筆迅如電儵忽江山眼中見晴嵐散作萬頃
雲飛流倒掛一疋練數家茒屋傍青林春日撲
簾華片片我生性癖愛林泉客裏披圖適幽願
會稽釋大同後有項子京家珍藏一印又僧汝
奭題云江山萬里真如畫曾向錢塘江上看今
日案圖成舊夢半窗風雨襍奔湍吳僧汝奭題
又文信題云日出山峨峨溪迴水泠泠斷橋度
何處林西孤草亭昔遊天柱峯題詩翠雲屏又
曾過石橋前驅有山靈東吳三十載奔走勞我
形燕君趣何高作圖意冥冥老樹復隂翳幽鳥
如丁寧便將覓長鑱松根尋茯苓至正九年三
月十日永嘉文信後有墨林生項叔子二印又
題句云侍郎妙墨集賢書一紙千金價不如夜
月照開寒翡翠春風吹長碧珊瑚後署清風堂
奇澤後有子京父一印又僧證道題云茒屋人
家倚暮村小橋流水傍柴門葛巾何日從三老
對月傾壺細討論侍郎醉酒揮毫處千頃江聲
帶雨寒准擬披蓑摇小艇綠楊深處把漁竿僧
證道下有子孫永保一印又馬喆題云誰識當
年隠者居披圖髣髴似匡廬幾時來結東林社
共看雲窗貝葉書馬喆頓首後有天籟閣項墨
林父秘笈之印二印又唐肅題云燕公山水雍
公題文采丹青孰與齊今日煮茶烟裡坐此身
如到若邪谿若邪谿上是雲門我有茒廬倚石
根客底相思時夢到畫圖令我一銷魂會稽唐
肅下有子京所藏一印又金觀題云高峯削層
巒懸崕瀉飛瀑中有玉門關踰之乃平陸叢林
翳秋隂掩映幾茒屋石梁駕危橋野岸斷復續
杖履二三人逍遥隠居服平生邱壑情對此心
轉觸載歌招隠篇白駒在空谷括蒼金觀下有
退密一印又李源題云不見當年燕侍郎猶存
墨跡在禪房披圖細玩幽栖處笑指青山似故
鄉青社李源又冷謙題云依稀廬岳高僧舍仿
彿商山隠者家我亦抱琴酬素願白雲深處拾
松花膠東生冷謙下有項墨林鑑賞章一印又
夏士賓題云蓬萊城郭五雲東萬壑千巗指顧
中何日重尋溪上路蕭蕭滿耳聽松風會稽夏
士賓下有虚朗齋一印又穆榮禮題云琵琶亭
前江水碧隔江疊嶂生秋色樓船憶昔泛中流
瀑布香爐曾瞬息如今見畫眼倍明却思往昔
心為驚亭(有脱字)坐客似無語石磴行人如有情
古寺依稀出山觜釣艇蒼茫渡烟水詩成撫卷
一慨然歸去何年此山裡穆榮禮後有墨林主
人一印又陳遜題云我家湖上住看畫&KR0978;新愁
舊夢三生石歸心一葉舟瞻雲思陟岵倚杖
憶臨流早晚還家約相尋訪昔遊陳遜又鄭權
題云流水淙淙石齒齒滿汀雲氣欲模糊白漚
溪上秋多少黃葉山中路有無十月雨深茒屋
破三江風急野航孤可憐失脚紅塵裡空向晴
窗看畫圖古相鄭權又僧宗衍題云山木慘淡
雲茫茫畫師何人燕侍郎侍郎筆跡世罕得此
幅乃是拙公之所藏拙公平生好奇古拾畫收
書用心苦白頭老死峨石下散落人間棄如土
上人何從得此圖年多紙墨將模糊層岸叠嶂
失向背茒屋松門疑有無洞庭天寒風景暮窅
窅滄波隔烟霧歸舟不自辨東西但記前岡兩
松樹過橋三人立者誰就中似有遠法師披圖
感歎塵滿眼我欲匡廬尋紫芝至正九年六月
書於碧山堂吳釋宗衍道源前署題心上人得
拙無為所藏燕侍郎畫山水圖歌十八字後有
墨林生一印又萬金題云穆之材藝動仁宗寵
渥時時下九重怪底風雲連海岱溪藤未朽墨
花濃至正二十五年乙巳九月望後五日吳郡
萬金題下有墨林子一印又僧宗泐題云辭山
方兩月見山心輒喜披圖忽悄然舊游宛相似
微茫敬亭雲迢&KR0146;賞谿水猿啼樹蒼蒼漚泛波
靡靡巗阿桂藂生茒屋無人理何為滯江城睞
眼黃塵起天台僧宗泐下有子孫永保項子京
家珍藏二印又陳世昌題云舊畫愁漫滅新題
費品評雲山入衡岳雪浪過湓城嶺有啼猿樹
巗多瀑布聲老僧思振錫飛步上崢嶸錢塘陳
世昌後有平生真賞一印又僧佀桂書僧誠公
詩並識云水聲㶁㶁山中路林深不知林外雨
轉來磵深不可渡沿流直過前山去前山脚下
溪路斜隔溪遥見山人家予觀此卷見道元信
公道原衍公二詩有追古人之妙而獨欠道原
誠公因記山行詩一首其聲韻合和深有此趣
錄為補其處佀桂雖不識此三禪老知昭然其
名誠謂鼎足者三缺一不可以著一時之名流
亦足發覽者之一笑云耳後有虚郎齋一印又
程雍題云君不見梁溪山水清且幽昔年我居
溪上頭自從喪亂過江國八年不得尋舊邱燕
公此畫無與匹拙公舊物昕公得披圖仿彿宴
遊處竹樹蕭森動秋色年深落墨半欲無又如
梁溪亂後人烟疎荒村百里失故物但見雲水
寒模糊對此馳情慨今昔眼底漁樵似相識第
二泉邊歸去來未信溪山遂陳迹長溪程雍題
後有項墨林鑑賞章一印又徐一夔題云名畫
經年久皴痕澹欲迷昔從吾邑見今向異方題
寺古藏深崦橋危接斷隄舊游尋未得撫卷一
含悽徐一䕫後有神游心賞一印又徐賁題云
茒屋樹為隣嵐花百嶂春迢迢斜日裏猶有渡
關人徐幼文題下有若水軒一印僧似桂又題
云石磴崎嶇裡林居縹緲間蒼松凌漢表遊子
共雲還丹邱釋似桂下有墨林秘玩一印又張
世昌跋云客窗孤坐或攜山水卷示余困眼為
之豁然歸思為之浩然忍無一詞以識之乎五
季善畫者若李若黃若徐皆列名品而燕侍郎
之繪事可卧餘子於地下觀此卷可知矣噫當
時方尚戰鬭而習翰墨者亦精其能則士之遇
平世而有志於道者可不交勖於學業使卓然
有所成就以立名於不朽哉吾於此有感焉霅
濱慵叟張世昌書下有項墨林父秘笈之印一
印又朱綽題云老我林野居頗得山水趣及兹
覽圖畫仿彿舊游處清溪轉迴流小橋走平路
蕭疎古茒屋隠映垂楊樹岡巒邈異狀泉石紛
無數長松落晴雪沓嶂隠寒霧行走兩三人欲
去猶屢顧燕公宋名輩畫手美無度吾師寄真
賞亦是烟霞痼置以一室中卧遊良可付句曲
諸生朱綽前有寄傲一印下有項元汴印一印
又題句云侍郎燕君名已久繪素通神稱妙手
相當盤礴造化時毫端未舉分妍醜攢峯峭壁
勢奔騰潑翠拖藍聯培塿斷橋流水入微茫縹
緲烟霞生隴畝依稀李愿盤谷居仿彿子真耕
谷口虬枝蒼幹竝千嶂皓首芒鞋三老叟晦明
變化咫尺間萬狀千形生臂肘燕君燕君孰與
儔學士虞公品題後藍田玉映珊瑚枝光輝萬
丈衝牛斗祖庭何年得此圖卷舒時復置諸右
莫若陶公壁上梭無乃鼎躍騰螭紐便當珍藏
篋笥中隄防風雨蛟龍走後署金華雲黃山主
致凱八字後有墨林山人項叔子二印又項元
汴跋云宋仁宗朝燕肅字穆之本燕人徙居曹
今為陽翟人文學治行縉紳咸推之喜畫山水
寒林蹈王維之蹤仿李成之範獨不為設色官
至禮部尚書後贈太師檇李墨林項元汴述後
有梁清標印觀其大略二印諸跋中押縫有項
墨林鑑賞章虚朗齋若水軒平生真賞秋碧寄
傲子孫世昌墨林子京長字墨林山人子孫永
保諸印卷高九寸二分廣二尺一寸六分
宋李公麟輞川圖一卷(上等荒一)
素絹本著色畫未署款姓氏見跋中卷前宋高
宗楷書王維序並倡和詩又神品項墨林鑒賞
章子京墨林秘玩子京珍秘項子京氏墨林研
癖諸印又項元汴印凡二又半印存家珍藏三
字又二印漫漶不可識又神奇子京所藏墨林
項季子章袁笠生平生真賞墨林堂諸印又梁
國一印缺其半卷後有神品項元汴印墨林山
人項子京家珍藏諸印又喬氏私印一印又沮
溺半印卷中幅押縫有赤松仙史項元汴印二
印前隔水有棠村審定蕉林居士二印後隔水
押縫有寄傲項墨林父秘笈之印退密項叔子
子孫世昌諸印引首有子京從吾所好項叔子
元汴宫保世家諸印又香巖若水半印二拖尾
趙孟頫跋云李龍眠所臨王摩詰輞川圖畫法
氣韻咄咄逼真卷首有思陵所題誠可寶也但
所藏不謹想失去元祐間諸公跋語深為惜哉
至大三年正月既望吳興趙孟頫敬識前有籧
廬項子京氏二印後有若水軒子京所藏博雅
堂寶玩印寄傲香巗居士項墨林父秘笈之印
檇李項氏世家寶玩蒼巗子蕉林秘玩觀其大
略諸印後押縫有寄傲項子京家珍藏項墨林
鑒賞章諸印卷高八寸六分有奇廣五尺一分
宋李公麟畫唐明皇擊毬圖一卷(上等荒二)
素箋本白描畫未署款姓氏見跋中卷前有梁
清標印陳鑒平生至寶項氏子長吳時芳印姑
蘇陳鑑家藏清玩項元汴印墨林秘玩長洲陳
鑑緝熙子長篤夀諸印又半印存前印二字卷
後有陳緝熙圖籍印翰林陳緝熙氏書畫印章
物外奇寶項氏子長項墨林鑑賞章篤夀陳鑑
之印陳鑑平生至寶項元汴印諸印卷中幅押
縫有子京項生合章三印前隔水有秋碧蕉林
鑒定二印後隔水有蒼巗子棠邨審定二印押
縫有棠邨蕉林書屋二印引首有金湜隸書龍
眠真蹟四大字款云中書舍人金湜題前有姑
蘇陳鑑家藏清玩元賞齋書畫記二印後有篤
夀子長紫玉軒懋和真賞吳時芳印項元汴印
墨林秘玩陳鑑平生至寶陳緝熙圖籍印諸印
拖尾傅著跋云古者圖畫之有益於人也尚矣
繪豳風而知稼穡之艱難貌王會而見蠻夷之
率服又若圖劉向列女傳使善者有所法惡者
有所懲載贍載顧是則是師匪徒為玩好之具
遣適之資而已海虞時彦德氏出示唐玄宗與
楊貴妃擊毬圖白描一卷(缺)者以為龍眠居士
所畫求余識焉觀其自玄宗貴妃下及嬪從以
至於宦者高力士之徒凡十六騎或驅馳搶毬
或控馭監閫布置不凡筆法精緻而玄宗涵龍
鳳之姿顯天日之表在馬上儼然有南面態度
以此鑒之(缺二字)果出於李龍眠(缺三字)非庸工所
能及列之神品中可也若夫唐有天下休養百
年至玄宗承熙洽之運享太平之福政宜修已
安民求賢圖治以保守鴻業乃縱其樂逸耽惑
女寵暱比佞倖而擊毬馳馬即斯圖所繪般樂
如此卒至於播遷迫逐幾亡社稷要皆縱樂之
所致歟噫縱樂之事非特有國者所當戒有家
者亦然是則觀斯圖者可以知警矣信哉圖畫
之有益於人也藏者寶之時洪武十五年二月
望日吳郡傅著題前署題唐玄宗擊毬圖六字
有元賞齋圖書印項元汴印懋和真賞雲烟過
眼項篤夀印少谿主人諸印後有元賞齋姑蘇
陳鑑家藏清玩陳緝熙圖籍印少谿私印篤夀
項氏子長項元汴印墨林秘玩陳鑑平生至寶
翰林陳緝熙氏書畫印章吳時芳印諸印又吳
乾題云龍眠居士畫入神展圖快覩驚絶倫初
疑孫子教女戰指揮綽約號令申又疑明妃出
邊塞騎從如雨翔諸嬪摩挲老眼一諦諟識得
明皇擊鞠真龍髯鳳目偉秀朗虯首高勒鑣朱
幩俯躬手持新月柄將拂流星穿碧旻何物妖
狐敢驕逞翻身欲奪驪龍珍將軍力士侍衛慣
奔馳轉盼擁護頻鬈髯仰鼻彼番綽踴躍似進
詼諧言鳳冠緇幗馳素駰織翠儵革珠繁纓百花團
袍五彩紃龍涎寶索鮫鮹裙花冠四嬙各姝絶三國
夫人韓虢秦一姝嬌羞復嬌妒知是愛梅江采蘋真珠
一斛不肯受作詩自比長門人擎鞭回轡先驅者小鐵
四蹄踣烏銀後馳偠㒟青麒麟五華澡刷天池雲紛
紜交馳勢不雜拱蓮插幟雙轅門四姬守門亦姣好
駟馬躑躅矯不奔緣知擊鞠如習射各决勝負無
譁諠隨心應手響霹靂飛丸竟入毬&KR0810;親内苑何
為作胡戲雄藩底事托罔恩當年不斬師失律他
日起第坊親仁楊家娣妹日往燕豈獨擊鞠相渾
淪洗兒金錢擲錦褓玄雲蔽天白日昏漁陽鼙鼓
忽震地始識顔家真弟昆劃裂春雷朗南霽烈
烈轟轟遠與巡鹿角觸屈舒翰&KR0008;馬蹄蹴碎楊
華塵空山叫落杜鶻月蜀道牽摧朱轂軒靈武
龍飛展日馭汾陽虎嘯迴飈輪霆驅兩儀廓魑
魅電掃六合清妖氛旌旗重開漢日月海岳
再造唐乾坤亂由雜胡安孽子治世武舉郭狀
元鐵契女樂及駿馬錫命首頒相國勲龍眠亦
復繪此本正與擊鞠相並陳美哉兩圖意有在
戒爾荒靡勖爾勤我聞關睢友琴瑟大倫正始
明婚姻伐崇伐奄伐獫狁歴年八百王道尊海
虞吳乾後有項子長父鑑定宇陽秘玩桃花里
吳懋和鑑賞章翰林陳緝熙氏書畫印章陳緝
熙圖籍印項墨林鑑賞章諸印又董其昌跋云
李伯時畫如九歌淵明歸去來皆宋人贋作流
傳甚夥惟韓宗伯家郭汾陽單騎見虜圖予家
白蓮社圖理帛圖及項氏此圖筆墨精妙足稱
神品此卷有吳乾古詩詩與書法皆不俗尤可
藏也董其昌觀於南湖因題後有蒼巗子觀其
大略二印諸跋中押縫有項墨林鑑賞章子長
項篤夀印子京宇陽懋和真賞諸印卷高九寸
九分廣七尺一寸五分
宋梁師閔蘆汀密雪圖一卷(上等日一)
素絹本著色畫款識云蘆汀密雪臣梁師閔畫
卷前有皇姊圖書一印卷末有梁清標一印前
隔水有宋徽宗題梁師閔廬汀密雪七字上鈐
雙螭一璽押縫有御書宣和二璽又一印漫漶
不可識後隔水押縫有大觀宣和政和三璽拖
尾有内府圖書之印一璽後趙巗題云江天雪
意暮蕭蕭望外寒沙半落潮鸂鶒雙眠看畫裏
瀟湘極目夢魂遥趙巗又跋語云楚之曠浦遇
冬摇落之時平沙尺雪汀蘆瀰漫若跨騎登峯
使神馳瀟湘之極莫不浩浩然蕩蕩然心地無
凝故云八景者宜其然孰能圖此獨梁師閔胸
鍾楚景之秀特畫圖以像生豈不快哉後署洪
武八年秋文華堂題九字後有子孫世保蕉林
梁氏書畫之印觀其大略三印押縫有蕉林秘
玩冶溪漁隠二印卷高八寸三分廣四尺五寸
宋楊補之雪梅一卷(上等月一)
素絹本墨畫未署款卷前有草玄之裔補之逃
禪三印又曾覿題云筆端造化出天巧寫出江
南雪壓枝誰道春歸無覓處横斜全似越溪時
卷後覿又跋云楊補之得墨梅三昧山谷道人
歎曰如嫩寒清曉行孤山籬落間但欠香耳則
筆端春色之妙此言盡矣海野老農卷前又簡
靜齋適來印用卿吳廷之印高士奇圖書記諸
印卷後又崇信軍節度使之印子子孫孫其永
寶用高詹事江村希之諸印後隔水高士奇記
云宋楊補之字无咎號逃禪老人南昌人祖漢
子雲從才不從木高宗朝以不直秦檜累徵不
起自號清彝長者人物學李伯時梅竹松石水
仙筆法閒逸為世一絶江邨高士奇書引首有
竹窗高氏江村竹窗珍藏書畫之印希之三印
又題句云水邊石上竹林西香影亭前放鶴時
今見畫圖疑是夢南枝雪壓得春遲後署止止
道人書又顧德璋題識云嫩寒清曉竹邊吟淺
水横橋澗外尋夢憶羅浮山下路玉龍半樹偃
瓊林玉龍半樹偃瓊林抱鶴攜琹雪霽尋水畔
横斜看不厭被渠香影釣清吟被渠香影釣清
吟水竹居中月夜尋願托歲寒為伴侣一琴一
鶴老邱林余性愛梅夢寐想見故家園水竹之
居多種梅花翫其清也每雪霽月明衝寒獨往
心與景會則悠然吟哦以自樂恍若孤山雲水
間噫梅産江南標且尚矣然非近水傍石暎竹
横枝則其神不麗非雪曉月宵攜琴抱鶴則其
清不足故廣平感叢棘而作賦和靖樂水月以
搜吟亦猶君子小人之各有黨類焉其趣深矣
此卷迺士安御史見贈雅愜素懷披圖增慨想
見其人因題小詩以紀之時届至正癸巳季夏
之五日書於海津寓下有德璋水竹居士二印
又唐幼明題云梅花自是神仙骨不許凡人肉
眼看雪壓江南春滿屋玉堂瀟洒月光寒前序
云洪武之八年秋過茂林家出示補之手卷因
觀前賢所詠者不過一時之興僕敢不作詩以
紀其後云進士唐幼明又李升題云天生鐵幹
出塵標誰植孤根傍野橋疎影屈盤香滿地素
心微露骨昂霄折枝寄驛懷人遠索笑題詩待
雪消移向玉堂魁衆卉實和金鼎在明朝紫篔
生後有希之一印又高士奇註云元季升字子
雲號紫篔生濠梁人能畫竹石江村又吳勤題
云誰寫江南冰雪&KR1086;疎華冷蕊更清奇欲留貞
白同高節故著琅玕玉一枝補之寫梅真絶品
涪翁猶惜不聞香水邊籬落天然趣清賞何須
白玉堂匡山吳勤又李澄之題云一枝鐵幹如
龍角幾箇冰花傍玉臺疑是孤山晴雪夜美人
和月折歸來李澄之士奇又記云宋曾覿字純
甫號海野老農與龍大淵同為建王内知客宋
孝宗以二人皆潛邸舊人觴咏唱醻字而不名
一夕進月詞西興共聞天樂賞賚甚渥所著有
海野詞康熙三十二年癸酉正月廿五日高士
奇記於柘湖之缾廬又書張雨題詞云面目冰
霜逃禪正派只讓花光怪底徐卿為渠描貌縈
損柔腸有誰步屧長廊更折竹聲中吹細香酒
半醒時雪晴寒夜月上西窗張伯雨題補之墨
梅寄柳梢青康熙癸酉四月十日江村錄又記
云楊補之世家清江所居蕭洲有梅樹大如數
間屋蒼皮斑蘚繁花如簇補之日臨畫之大得
其趣間以進之道君道君曰村梅耳因自署奉
勅村梅更作疎枝冷蕊清意逼人而道君北轅
不及見矣南渡後宫中張其梅壁間蜂蝶集其
上始驚怪求補之而補之已物故癸酉嘉平二
日天氣甚暖書於簡靜齋江村高士奇後有江
村吳廷之印希之三印又吳寬題云竹外斜枝
凍雪乾楊翁風度亦酸寒扁舟穏繫吳山麓須
向石湖深處看匏菴前有高詹事竹忩二印士
奇又題云溪橋近日行遊懶(自悼亡後久不出遊)坐對横
斜竹外枝饒舌誰云香氣少風來末減曉行時
(和補之韻)何日條風野岸回歲寒未放塢邊梅逃禪
老子真能事探取東君消息來兩冬常苦雪漫
漫(庚午辛未兩冬多雪最寒)小圃荒亭擁褐寒翻是今年花
信晚亂瓊冷蕊此中看藜杖椰瓢久不攜閒披
翠軸遣單栖非同和靖多情思唐突清標號逸
妻康熙壬申臘之廿五日題於柘湖之瓶廬江
村高士奇又記云細觀卷首詩亦海野老農所
作誤寫和補之韻壬申嘉平廿九日立春獨坐
展觀再記又記云山谷云云是言花光老人畫
梅語或曾純甫以之況補之山谷未必與補之
同時也癸酉三月十四日記竹忩又跋云元施
伯仁妻鄭正淑集中有顧定之墨竹王元章寫
梅其上因賦詩曰竹外一枝斜更好此詩此畫
總堪題天寒處士素衣淡日暮佳人翠袖齊余
每欲集竹外一枝句題補之此卷而未能見鄭
詩遂錄之康熙癸酉三月十四日久雨初霽對
瓶中牡丹盆内蕙蘭啜龍井新茶書江村獨旦
翁高士奇又錄楊補之柳梢青詞并跋云鐵網
珊瑚載楊補之有四梅卷自題柳梢青詞并跋
今錄於此漸近青春試尋紅藟經年疎隔小立
風前恍然初見情如相識為伊只欲顛狂又誰
把芳心愛惜傳語東君乞憐愁寂不須要勒嫩
蕊商量無窮幽思如對新粧粉面微紅檀脣羞
啟忍笑含香休將春色包藏秪忽地教人斷腸
莫待開殘却隨明月走上回廊粉牆斜搭被伊
勾引不忘時霎一夜幽香惱人無寐可堪開市
曉來起看芳叢只怕那危梢欲壓折向膽瓶移
歸芸閣休熏金鴨目斷南枝幾回吟繞長怨開
遲雨壓風欺雪侵霜妒却恨離披欲調商鼎如
期可奈向騷人自悲賴有毫端幻成冰彩長似
芳時范端伯要予畫梅四枝一未開一欲開一
盛開一將殘仍各賦詞一首畫可信筆詞難命
意却之不從勉從其請予舊有柳梢青十首亦
因梅所作今再用此聲調蓋近時喜唱此曲也
端伯奕世勲臣之家了無膏粱氣味而胸次洒
落筆端敏捷觀其好尚如許不問可知其人也
要須亦作四篇共誇此畫庶幾衰朽之人託以
俱不冺耳乾道元年七夕前一日癸丑楊旡咎
補之書於豫章武寧僧舍又士奇自記並題云
康熙丁丑九月十四日月色如晝泊舟連&KR0810;剪
燈書補之畫跋并詞十六日德州曉行寒風驟
發小泊野岸近午風定解維蓬忩再觀題二詩
於後欣家園之日邇也苑西三度臘塞北兩過
春不見寒梅蕊空憐薄宦人歸逢着花候徑喜
闢茅新獨怪逃禪老稀枝最亂真溪橋千里株
月下影模糊香氣冷偏發花光夜更腴翠添叢
竹映幽趁小亭孤計日鄉園近歸心展畫圖(余再)
(召入都仍居苑西三經歲寒丙子丁丑兩春塞外)江村竹忩高士奇諸
跋中押縫有竹忩獨旦希之簡靜齋苑西江村
齅香齋諸印高詹事印二卷高八寸四分廣四
尺五寸前隔水
御題詩云雪以梅增秀梅因雪越芬清華誰可類色
臭總難分卉裏傲青女植中友此君澄懷參鼻
觀如是視而聞乾隆御題下有懋勤殿鑒定章
乾隆宸翰二璽引首
御題孤山香雪四大字款云乾隆御筆下有乾隆御
賞之寶一璽
御筆題籖籖上有乾隆宸翰一璽
宋馬和之畫召南八篇圖一卷(上等盈一)
素絹本著色畫分段畫羔羊殷其靁蔽芾小星
江有芑野有死麕何彼穠矣騶虞八篇未署款
卷前有蕉林書屋蕉林鑒定梁清標印河北棠
村諸印卷末有教忠堂藏一印前隔水有蕉林
梁氏書畫之印家在北澶二印後隔水有蕉林
秘玩一印拖尾有蒼巗子蕉林居士觀其大略
諸印卷高八寸二分廣一丈六尺八寸八分每
段前空方
御筆書召南本詩款云乾隆御筆第一段有務時敏
乾隆宸翰幾暇臨池三璽第二段有浴德會心
不遠二璽第三段有含英咀華攜筆流雲藻二
璽第四段有意在筆先含經味道二璽第五段
有清心抒妙理一璽第六段有宸翰雲霞思二
璽第七段有涵虛朗鑑研露二璽第八段有乾
隆御筆鏡清砥平二璽
張英補書明人臨馬和之鄘風四篇圖一卷(上等)
(盈二)
素絹本著色畫分段畫栢舟牆茨桑中鶉奔四
篇未署款每段小篆署篇名第一段前有神品
士奇之印楊氏家藏用輝家藏項元汴印諸印
又叔子半印後有墨林秘玩一印又子京半印
第二段前有神品士奇之印楊氏家藏諸印又
墨林子半印後有項元汴印子孫永保二印又
神游半印第三段前有神品士奇之印楊氏家
藏三印後有子京父印墨林山人二印又子京
虚朗半印二第四段前有神奇蕉林鑒定士奇
之印楊氏家藏諸印後有張羽鈞項元汴印桃
花源裡人家諸印又半印不可識每段前空幅
張英書本詩卷前後俱署鄘國四篇四字卷後
又識云宋高宗每書毛詩三百篇令馬和之補
圖大司農真定梁公購得鄘國四篇圖乃和之
真蹟而高宗所書毛詩已逸去命英書四篇補
入自媿書法萬不逮古人承師命不敢固讓汗
下不可言矣時康熙十六年九月十四日卷前
有蕉林書屋蕉林梁氏書畫之印家在北澶諸
印卷後有蒼巗子棠村審定二印卷中幅押縫
河北棠村印凡六拖尾有蒼巗子蕉林觀其大
略諸印卷高八寸六分廣八尺五寸
宋李唐長夏江寺圖一卷(上等昃一)
素絹本著色畫未署款卷前有宋高宗題長夏
江寺四字上鈐御書一璽下有蕉林居士一印
卷後又識云李唐可比唐李思訓上鈐御書之
寶一璽下有蕉林梁氏書畫之印一印後隔水
有王鐸題疊崿濕翠四字款識云丙戌正月廿
日王鐸臨摹後復題於千秋館又棠邨審定蕉
林玉立氏圖書二印押縫有冶溪書屋一印拖
尾有蒼巗子圖史自娛觀其大略三印卷高一
尺三寸八分廣七尺八寸卷首
御題詩云上方宜結夏溪壑幽且深瑟爾籟盈耳蕭
然風滿林清江澄定體古月照禪心欲詠丹青
妙雲烟杳莫尋乾隆己未夏五御題下有乾隆
宸翰幾暇臨池三璽前有天府珍藏一璽
御筆題籖籖上有神品乾隆宸翰二璽
宋李唐畫晉文公復國圖一卷(上等昃二)
素絹本著色畫凡六段未署款姓氏見跋中每
段宋高宗書左傳本文卷前有宣和殿寶宣和
雙螭三璽又明安國玩世家二印又半印不可
識卷後有宣和殿寶御書雙螭宣和紹興諸璽
又明安國玩蔡京珍玩新安吳廷用卿諸印又
一印漫漶不可識又紹興半璽又半印不可識
卷中幅押縫合同印凡五拖尾喬簣成跋云右
圖晉文公復國故實間書左氏傳於左始於宋
襄贈馬至朝於武宫而止前輩跋謂為吳元瑜
畫黃魯直書余諦觀筆法圖乃李唐書乃思陵
不可誣也且余家向藏晉公子復國圖一卷為
晞古妙筆前有奔狄過衛適齊及曹四事其後
布景則同而無書此則逸其前而書左傳於後
蓋思陵少年書學魯直後劉豫令能書者為間
遂改學六朝人法自成一家無怪乎後人之誤
評耳余乃削其跋正其名而著語於後世必有
韙余言者北燕喬簣成識前有江村吳廷之印
用卿諸印後有陳氏彦廉春草堂圖書印二印
又石巗隸書跋云李唐字晞古河陽人在宣靖
間已著名畫院南渡後流寓臨安賣畫自給無
有識者途窮日困嘗作詩曰雪裡烟村雨裡灘
看之容易作之難早知不入時人眼多買臙脂
畫牡丹可槩見矣後有中使識之奏聞復入待
詔一變前學遂為畫院之首此圖前後有宣和
大小璽後人便目為北宋而不知為晞古早年
之筆高古乃爾尤足珍也至於高宗書傳亦與
晚年書法不同想初駐臨安時流離播遷冀圖
復國如登天上見此圖有不驚心感歎者乎節
書左傳有以夫仲山訂正而改題泃有據哉元
統二年秋八月既望石巗題是日弁陽周公謹
同觀又吳寬跋云宋高宗萬幾之暇喜書經文
嘗曰寫字當寫經書不惟學字又得經書不忘
曾寫有十三經刻石禁中迨元初楊璉真珈發
宋諸陵造塔取故經石為塔址遂散落如雲烟
矣予所見真蹟惟毛詩頗多每十篇作一卷虚
其左令馬和之補圖大抵乃德夀宫事此卷則
李畫在前人物類伯時樹石宫宇肖黃荃較勝
晩年之作而書在後者益證為思陵早年筆有
虞永興風規足稱二絶成化六年四月望日吳
寬題又記語有六止生周天球觀七字後有吳
廷書畫之印一印卷高九寸一分廣二丈五尺
八寸二分
宋李嵩錢塘觀潮圖一卷(上等辰一)
素絹本著色畫款署李嵩卷前有押字小號又
神品項元汴印子京父印墨林秘玩諸印又山
人半印卷後有神奇子京父印墨林山人明安
國玩吳興諸印又王濟之賞鑒過真跡子京半
印二前隔水有蕉林一印後隔水有叶一堂珍
玩書畫圖章一印拖尾張仁近題云神鰌怒决
滄溟水浪拂波騰亘天起巨靈擘山山為開玉
龍捲雪從東來腥風撼地坤輿剖長江萬古雷
霆吼雄威欲吞吳越軍強弩三千皆束手金隄
既成事已非錢塘江上開皇畿雕闌玉檻照東
海貪看秋潮忘黍離中原不復民易主百萬貔
貅宿沙渚倚樓望潮潮不來六帝同歸一邱土
人間廢興何代無誰能躭樂思艱虞良工不解
寫無逸丹青却作觀潮圖張仁近題前有寄傲
墨林嬾叟會心處項子京家珍藏明安國玩諸
印又子京桃花源裏人家珍秘半印三後有子
京珍秘一印又楊基題云君不見十五湖上月
十八江上潮君王連日醉伐鼓更吹簫簫聲忽
如天上落大内臨江起飛閣繡戶珠楹十二簾
嬪娥歲歲觀潮樂潮水信可定日夕來朝宗人
心獨不如而不思兩宫兩宫未雪恥屢下班師
旨白馬素車神何不令天吳磔食大奸䯝奸髓
不可食國恥不可滌嗟爾江上潮雖雄亦何益
潮無益於人看潮徒損神横江鐵騎來三日飛
埃塵歷數固有歸爾潮胡不仁致令鸞鳳雛戚
戚悲殘春春光浩無主華落隨暮雨回首幾秋
風旌旗又如許又如許君勿悲古來在德不在
險一杯之潮安足奇嘉陵陽基前有鳳字赤松
仙史項子京氏明安國玩務白齋圖書諸印後
有墨林西疇子孫項子京半印凡四又梁清標
印家在古棠邨二印押縫有墨林田疇耕耨長
病仙游方之外諸印卷高五寸四分廣二尺五
寸六分
宋馬遠松泉居士圖一卷(上等宿一)
素絹本墨畫款署馬遠卷前有緝熙殿寶一璽
又曾經道目看林懷柏珍玩品吳寬諸印卷後
有智眼道目智眼之印玉蘭堂圖書記諸印前
後隔水俱有御李齋審定真蹟秘玩印一印拖
尾王彝贊并序云松泉居士者吳之隠君子也
姓潘氏名某字仲輝性嗜山水林壑常自號松
泉居士行年今七十餘矣自其始生以至於壯
海内外無警萬姓殷富士往往惟禄利是趨而
居士所嗜自若也及其既艾以至於耆訛言扇
旤天下且瓜裂為數十家人類化鬼物而居士
所嗜又自若也至是聖王既作四方豪傑次第
剪平生靈脱刀鋸而袵席居士雖老而猶將歌
謠太平於林壑之下其所嗜愈自若也人以是
因其自號皆稱之曰松泉居士無異辭焉蓋居
士視天下之理亂欣戚不啻如寒暑晝夜之相
代漠焉不以動於其中非有道者不爾也則夫
其以松泉自號也固其宜哉乃為作松泉居士
贊曰有喬者松不彫乎冰霜有清者泉不汨乎
汙潢彼榮且萎我獨神王而氣昌彼盈且涸我
獨韻遠而流長蓋其人與泉俱潔與松俱蒼既
困彌亨既老彌強然則若居士者何可當也洪
武六年秋九月十七日在師子林寫前署松泉
居士贊有序稽岳王彝製十二字後有吳寬玉
蘭堂圖書記二印又鄭玄題云五粒松佳服食
稀泠泠磵玉寫清暉道人氣味誰能似六月山
中翠雪飛風外長松荅水聲華陽洞裏記曾聽
當時密與仙人約相伴根邊洗茯苓仲輝嘗遊
句曲樂其雪松水石之奇每飯未嘗忘因持松
泉圖來求詩余故發共隠云谷口生題又張丑
題識云馬遠畫松妙絶千古勝國潘仲輝氏獲
其松泉圖引相賞之餘至取别號自況一時才
人如鄭長卿輩撰述詩文題詠之真名蹟也近
幸為余所購賦五七言律各四韻以紀其盛馬
遠真良史揮毫契大風(大風歌以況高宗)松雲紛屢舞
泉日暖交通攜阮人何在題詩我未工絶憐清
逸品今古有誰同待詔平原(平原為趙)轍已東戲拈
小筆寫松風家聲挺拔凌昭道墨韻精微似陸
通(陸文通北宋名家)藝苑一時誇妙手詞場千古播宗
工披圖往往先光彩珠玉交輝賈豈同烟波釣
徒裔孫丑青父鑒定真蹟秘玩時萬歷辛亥歲
十月之望真賞齋曝日書前署松泉圖詩有序
六字又題識云馬待詔筆墨自宋及今經幾易
世而精妙骨格標光宛然真所為千古可傳之
至寶也前人得之則以號從卷而更者其中之
相得契合興趣超然非可以語言道之惟真同
好者了然之及烟波釣徒之裔一得若能喻其
所快以詩紀之今既歸余安敢不凑數字以遺
後者況物之更易故不可以為一家之寶當於
此卷精神合者便可長寶之亦次五七二律以
記之展卷沉思久洗耳得松風高流不可接幽
韻豈能通敲句皆殘唾難言真化工一開我胸
次想與古人同墨妙何須讓閣東令人千載仰
遺風聲名異處真難及才調高兮莫可通變遷
不易長持世俯仰惟思豈盡工超逸已誇標格
外凌烟諸老事何同後署待梅老叟眼識六字
又題句云松韻泉香筆墨傳令人千古識高賢
天教分付待梅老恐落米家書畫船後識云觀
梅山主人藏馬待詔松泉圖卷品松道者青卷
高八寸九分廣二尺七寸一分引首
御題松泉清籟四大字上有乾隆宸翰一璽
御筆題籖籖上有御賞乾隆宸翰二璽
宋馬遠四皓圖一卷(上等宿二)
素箋本墨畫款署臣馬遠卷前有檇李汪度一
字澹元式古堂書畫項元汴印項子京家珍藏
墨林主人項元汴字子京赤水道人墨林秘玩
汪度之印諸印又半印存秘笈之印四字又半
印不可識卷後有神品汪氏家藏子孫永保子
京父印項墨林鑑賞章澹元汪度君容氏鑑藏
圖書記子孫保之仙客卞令之鑒定野處墨林
堂項墨林父秘笈之印墨林山人子京項氏元
汴精玩書畫之印帝陶唐之苖裔諸印又一印
漫漶不可識又子孫桃花源河北子京墨林諸
半印拖尾楊維禎題云商山巍巍上有紫芝採
芝可療饑何獨西山薇西伯養老去古遠而獨
夫殺士吾將疇依卯金之子海内威羅絡齮齕
將奚為平生不識下邳兒肯隨漢邸同兒戲甪
里綺里無人知抱遺老人會稽楊維禎在雲間
艸元閣書前有棠邨半印汪澹元書畫印退密
項子京家珍藏項墨林父秘笈之印檇李項氏
世家寶玩諸印後有項墨林鑑賞章梅壑墨林
山人子京項氏元汴精玩書畫之印帝陶唐之
苖裔靜夀山式古堂書畫汪氏家藏墨林主人
諸印又陸居仁題云清風漢羽翼横截四海垠
茹芝不食禄千載高其人展圖見龐眉一笑忘
主賓邈矣藍田山凄兮松水濱逶迤商山谷雲
深不知垠中有採芝叟名高種桃人一出正漢
綱天子不得賓却笑洗耳翁空老箕之濱漢宫
人作彘雉雊驪山垠誰能滅此禍云是藍田人
義應璧帛招計出帷幄賓展卷三太息清風起
江濱秦徭猛於虎避地猶有垠今徭徧山澤靡
有遺孑人世無魯仲連東海誰吾賓去去尋狎
鷗同住滄浪濱雲間陸居仁前署奉次仲弘翰
林韻共四首十字後有墨林項元汴子京氏私
印二印又姜漸題云白石蒼松歲月閒紅塵飛
不到青山誤因一著爭先子老使虚名滿世間
於越姜漸後有元汴項子京印二印又謝儁題
云天下蒼生苦秦虐高人多與許巢期當時不
墮留侯計豈負山中詠紫芝敬亭謝儁又題云
白髮青山四老翁衣冠不減古人風自從石上
圍棋坐幾見桃花映水紅後署漢江居士下有
墨林之印子京所藏二印又錢鼒題云不挾徂
擊博浪鎚不泛采藥蓬萊舸儒坑無名免大索
商顔遠遯我自我采薇亦可采紫芝芒碭小兒
不敢羇秦亡漢興不三代約法三章民庶幾岩
栖四皓喜亦譏言不出口笑且嬉九重一日禍
戚姬黃石弟子有捷機假爾羽翼隨扶危後來
安劉亦已遲先聲後實真絶奇黃鵠之歌一時
足以慰晨牝老人不來天下之本幾凋隳商顔
之想千載令人悲前楊有清詩後楊有樂府歌
詞嗟余末學安敢捉筆為吳興錢鼒再拜後有
墨林元汴二印又趙驥跋云吕政之坑既避劉
季之嫚不歸夫何應子房之策安盈之嗣於前
而不知止雉鳴於後豈其心在商山之碁而無
意於興亡之事也耶桐梓趙驥後有元汴古檇
李狂儒墨林山房史籍印二印又僧覺岸題云
蒼姬九鼎移世呼始龍祖帝業鎖關河竹帛燼
烟土伊洛崇山青芝肥香可茹四皓夷齊流探
雲搆深處洪運奮炎劉混一定寰宇秋風雲飛
揚皇儲貽聖慮韙哉圯橋賢又寧在指顧卓犖
採芝翁春宫倚依怙變遷歲月久鉛槧金石固
景行日愈重商山名益著畫軸味珍玩咏歌吐
誠緒機錦豔文華珠玉聯章句嗟吁林泉姿僶
俛光隂度紛紛經幾秦披圖漫延竚浮玉山釋
寶洲叟覺岸題時年八十有五歲下有墨林山
人項元汴子京氏私印二印又題句云一入商
山學採薇避秦猶著野人衣花間忽見漁郎問
城郭如今是耶非後署武當山人青陽子下有
項元汴子京氏私印一印又高原題云長歌富
貴不如貧屏跡茹芝避虐秦借問商山千載後
清風若箇繼斯人渤海高原下有墨林山人項
元汴字子京二印又吳哲題云小為儲皇定是
非百年成敗未全知惸惸雙陸宫中子妙悟先
生一劫棋吳哲後有墨林山人墨林二印又彭
好古題云避秦趨漢到龍樓羽翼功成戚氏憂
迴首商山天地闊紫芝歌罷月如鈎長沙彭好
古又朱經隸書題云谿翁袖圖舟雨泊過我徵
詩咏商雒時危每憶藍田山白首長吟向寥廓
卷中四老是耶非風塵與歸如可作史稱爾皓
逸姓名采芝曾歌山漠漠巴園橘叟何誕幻自
云不減商山樂象戲寧為黑白棋畫手無稽傳
迺錯老夫逢人苦好奕見畫應疑身有托商隠
巴仙竟兩忘姑遂平生一邱壑賦詩獨也愧凡
近前楊後楊學能博卷圖揖君晴放舟九峯無
雲有鳴鶴青溪翁載雨相過出此卷要予同賦
予不能詩雖竭駑力豈能追逸足之塵哉愧亦
甚矣前楊後楊指浦城會稽二先生云隴右邾
經識後有墨林項元汴字子京二印又俞忠題
云我聞商山翁落落歌紫芝唐虞固云遠漢祚
終莫移遯世跡已邁扶顛功在兹山中白日永
且對松間棋鳳翥俞忠又周之翰題云商嶺峩
峩去未休安知天下已歸劉欲將四老山林樂
往負諸公社稷憂碁局日長渾似歲芝田雲暖
不知秋丹青難貌千年意悶計空談萬戶留細
林山人周之翰後有卞令之鑒定墨林山人子
京項氏元汴精玩書畫之印二印又題句云兩
兩采芝霜髮叟何曾有夢到天關生來若受君
王禄老去安能道德尊自信神仙藏歲月誰期
羽翼定乾坤回頭一笑商山碧掉臂歸來卧白
雲後署知足山翁清濋後有元汴墨林之印項
子京家珍藏諸印又陳文東書四皓贊云四先
生天民也天生先生於秦而不使先生用於秦
天老先生於漢而不使先生死於漢焚書坑儒
非秦之暴也天所以速先生之去也卑詞厚禮
非漢之恭也天所以挽先生之出也吾故曰四
先生天民也前署四皓贊三字後識云右胡牧
仲先生之所作先師楊鐵厓嘗三誦之愛其文
字簡而意趣高耳虚白聞而善之俾予書諸卷
中云陳文東識下有墨林帝陶唐之苖裔二印
又朱冕題云海宇紛爭獨玩碁可能無意佐明
時春宫位且歸如意晨牝鳴將自戚姬畫裏四
翁忘得失局中一子繫安危鶴書遂起商顔隠
始信留侯帝者師書樵朱冕後有元汴墨林二
印又錢維善題云已剖巴陵橘獨歌商嶺芝避
秦非避漢一出繫安危曲江錢維善下有項元
汴墨林主人式古堂書畫諸印又陳迪題云偉
矣商山翁聞歌未聞奕齊諧錄奇誕繪事從粉
飾矧惟達者言肆志聊自適弗偶唐虞歸韜聲
遂沉匿三老獻嘉謀匪乏興王策優孟為叔敖
無迺平城劇代遠既茫昧挍讐病探賾開圖詫
羣議攄翰宣所臆出處安危間詎獨誇隠德交
涇陳迪後有墨林主人帝陶唐之苖裔二印又
王逢題云五文雲采九莖芝萬古乾坤一局棋
漢皇自墮張良計肯下山來進諫詞席帽山人
王逢後有墨林之印帝陶唐之苖裔二印又項
元汴印平生真賞秋谷諸印又倪瓚題云白髮
商山老清風扇八垠能安漢基業賴此秦遺民
好爵非愛慕長松相主賓亦有種桃者武陵溪
水濱前署追和楊别駕韻倪瓚八字後署辛亥
三月四字下有墨林山人子京項氏元汴精玩
書畫之印一印又張守中題云避秦耶避漢耶
先生一不出出則成羽翼天下之志既形此圖
所以留遺跡張守中下有元汴一印又程煜題
云千年憐四皓不悟世如碁既脱秦坑慘那扶
漢鼎危冥鴻心已屈牝雉禍難追何似商巗下
長歌茹紫芝河南程煜後有墨林主人帝陶唐
之苖裔二印又鄭蟠題云嬴家之鹿趙為馬墳
籍飛烟徧天下商顔奕棋人舉世識者寡咸陽
一炬三月紅疆宇盡歸隆準公國本方杌&KR1150;羽
翼假四翁功高漢室不如山中山中紫芝光曄
曄忘却邯鄲有孤孽清風邈然不可攀疇虞老
牝生憂患天台鄭蟠後有項元汴印京氏私印
君子安足二印又張濬題云安劉無上策來倩
避秦人駭俗衣冠古扶顛羽翼新寵加龍目送
怨入翠眉顰莫擬巴園橘飛騰别有神張濬後
有項元汴墨林二印後陳文東又題云四翁羽
翼漫從遊不識安劉是滅劉解使初心迴迺主
寧知善計左留侯紫芝分合商山隠黃鵠歌憐
漢室憂千載展圖增慷慨西風一曲感庭秋谷
陽陳文東後有項元汴子京氏私印古檇李狂
儒墨林山房史籍印二印又管訥題云每憶商
巗老時危遠致身忽聞為漢客那復是秦人羽
翼煩調護山林孰隠淪畫圖千載後滄海幾揚
塵管訥下有仙客卞令之鑒定二印又金千里
題云六國為墟帝出秦驪山機發豎儒塵祖龍
自信多奇術不道商顔别有人金千里下有墨
林子京所藏二印又朱芾隸書題識云落落四
皓翁山林養真靜羞為漢家臣苦避秦苛政商
頭高峩峩坐待天下定欻起佐儲皇上前啟名
姓堪憐羽翼成難將口舌爭無語及扶蘇空歌
紫芝詠余閱陳留志園公姓庾字宣明居園中
因以為號夏黃公姓崔名廣隠居夏里號曰黃
公甪里先生姓周名術或曰灞上先生而亡其
綺里季漫題五言一首并書商皓姓名於卷尾
博雅之士為我補綺里名則幸也庚戌夏四月
既望雲間朱芾書後有墨林項元汴子京氏私
印二印又高萬杰題云燦爛烟霞草木森采芝
樂道自安心人間事業休相迫一局棋中造化
深洛陽高萬杰書後有項元汴子京氏私印一
印又袁凱題云嬴氏肆其暴黔首無寧居五嶺
巳適戌驪山方送徒如何商巖中遺此四老夫
紫芝當餱糧青松為屋廬悠悠木石間其樂固
有餘姜叟在渭濱伯夷居海隅荷蓧有丈人耦
耕見長沮夫子復此舉異世自同符我願從之
遊道遠不可踰撫卷長太息懷賢正躊躇海叟
袁凱下有元汴子京所藏二印又范公亮題云
長安宫中易樹子谷口扶蘇新賜死良平不言
殷鑒遠園綺乃作商山起漢之十年甲辰歲太
子卑詞將厚幣明年乙巳上伐布後年丙午方
入侍龐眉此日驚龍顔紅粉明朝作人彘至今
厭聽黃鵠歌望思臺前燐光紫芒碭聖人亦衰
矣妻子之間乃如是昌乎通耶直如矢鑿鑿忠
言在青史優旃之說誠荒唐孰謂考亭欺洓水
紛紛俗儒不明理安得鉅擘提其耳長春道人
琴罷彈琳宫夷猶狎清歡放歌不知白日暮再
展此圖燈下看恍然坐我素縑上洪濤走海生波
瀾不知何處有此山一重一崦開巗巒桃花萬
株迷遠洞竹皮三寸裁為冠鹿門無人共往還
政好結屋於其間青精之飯充渴饑赤脈之石
為棋盤甪里綺里東西居黃公時來坐席端手
分黑白見嬴項一子忽入函陽關眼中世事亦
如是底用戚促悲人寰松子自落忩風寒牀頭
酒熟巴橘酸陶然一醉天地寬老死不復登長
安虚白師出是圖索題品敢獻笑大方之家惶
媿惶媿范公亮塞白後有項元汴子京所藏二
印又曹宗儒題云瞻彼商雒兮言采其芝吾生
徜徉兮老死是期嬴顛劉奮兮若罔聞知辭卑
禮厚兮來奚為扶植國本兮其在於兹皇綱攸
正兮纂爾丕基正誼明道兮靡顧安危爰出若
處兮用各以時噫匪若人兮吾誰與歸鶴林曹
宗儒後有墨林山人子京所藏二印又余季約
題云飛飛商山雲去住無留跡中有龐眉翁出
處人莫識昨日不臣秦今日臣漢室大本既已
定況乃成羽翼商山之芝能療饑兼療高皇腹
心疾東吳余季約後有墨林項元汴字子京式
古堂書畫諸印又胡儼跋云余讀留侯世家至
有所謂四人者嘗高其義不為屈辱用及高帝
欲易太子吕后用留侯計卑辭厚禮招致此四
人為太子助此四人者亦幡然無難色司馬公
謂審有此是子房為子結黨以拒父也致堂胡
氏景程先生納約自牖之意以反其說固各有
見焉愚以為當留侯被劫畫計之日惟知用圯
上老人設變制權之術以解一時之結豈暇顧
父子之倫哉然此四人既不為父用肯復從其
子有可疑者一也向以帝之慢侮而逃匿不就
今從太子見寧必其不輕而且罵哉有可疑者
二也且此四人高蹈遠引宜其視富貴若浮雲
邈然無所動其中一旦以金璧書帛而來有可
疑者三也夫惟其有可疑者三余是以知此四
人者必不苟出焉雖然四人從太子游者必有
謂其果為商顔之老者則偽耳洪武二十五年
歲次壬申二月八日豫章胡儼識前署四皓圖
跋四字下有元汴印一印後有元汴子京所藏
二印又顧禄隸書題云祖龍暴政何深酷仁義
不修興土木衆徒謫役送咸陽四老全生入巗
谷商於仙境即蓬萊芝草靈苖勝粱肉巢許超
然素有期唐虞邈矣終難復天荒地老纔須叟
世換時移互飜覆老嫗空號大澤蛇羣雄競逐
中原鹿人心已歸隆準公天命豈在重瞳目垓
下長驅大敵亡關中高拱諸侯伏夫何溺愛生
宴安竟爾忘危肆淫慾主鬯將移棄本根宫闈
有變傷親睦諫垣無士敢奏論開國諸臣俱縮
恧憂深吕后知奈何謀叶留侯最神速詞幣謙
卑出紫宫衣冠趨侍來黃屋從容一語感帝衷
傳播多方厚民俗調護卒成萬世功清高肯受
千鍾禄乞身願得歸故山肆志依然返初服富
貴由來等空花勲勞任使留汗竹我思高蹈即
與歸誰解相追繼遺躅浩蕩詞源揮健毫蒼茫
畫卷開長幅載謌隠德揮五絃目送遥天渺
黃鵠吳郡顧禄謹中賦并書下有楚金聲式古
堂書畫項元汴印墨林山人墨林墨林之印項
元汴字子京帝陶唐之苖裔諸印又澹元汪度
君容氏鑑半印前有子京珍秘一印諸跋中押
縫有汪度一字澹元汪澹元書畫印子京父印
子孫保之項元汴字子京桃花源裏人家帝陶
唐之苗裔墨林之印平生真賞項元汴子京隠
居放言合章墨林項季子章子京所藏世外法
寶項元汴印汪度私印諸印又式古堂印凡九
又墨林秘玩虚朗齋墨林澹元墨林主人各二
印又半印二不可識卷高一尺五分廣六尺六
寸二分
按錢鼒邾經二跋俱有前楊後楊語今卷中存
楊維禎一跋浦里之楊顧缺焉意為後人割裂
失去耳
元趙孟頫水村圖一卷(上等列一)
宋箋本墨畫款識云大德六年十一月望日為
錢德鈞作子昂下有趙子昂氏一印卷前署水
村圖三字又神品積雪齋成子容若楞伽真賞
膠西張應甲先三代圖書諸印又傳家隠居鑒
定半印三又半印不可識卷後有楞伽容若書
畫張應甲放情邱壑成子容若楞伽真賞成德
諸印又一印不可識又子孫平生妙字顧君實
諸半印前隔水有成德容若楞伽山人二印押
縫有敬美顧君實鑒定楞伽三印後隔水有楞
伽山人容若書畫二印押縫有敬美榆溪程因
可氏珍藏圖書尊聞齋圖書記諸印又楞伽印
二拖尾孟頫自跋云後一月德鈞持此圖見示
則已裝成軸矣一時信手塗抹乃過辱珍重如
此極令人慚愧子昂題下有趙子昂氏松雪齋
二印前有楞伽成德楞伽真賞諸印又脩字閣
珍藏半印後有鄧楀題云向來寓言思卜居住
處祗今成畫圖胷中本自𦕈江海主人相挽留
分湖鄧楀題又題云漚鳥難渝舊約湖山不改
清秋人自與波上下我其卒歲優游題前詩竟
復得六言一首并書其後覺非叟又題句云村
南村北樹濛濛秋水清涵野色空道外俗塵飛
不到似移家住畫圖中未署名又顧天詳題云
疎柳平蕪落鴈飛斷橋斜日釣船歸江天萬項
秋如畫一笑人間醉墨非顧天祥敬書又陸祖
允題云當年圖畫知何處如今身向滄洲住吾
亦愛吾廬芸忩幾卷書青山天際小目送飛鴻
杳試問釣漁船蘆花淺水邊菩薩蠻學子陸祖
允敬題乂趙資深題云屋後青山門外溪疎疎
蘆葦護漁磯地緣清絶人堪愛長是三春鴈不
歸男資深原父又束從大題云錢子守道殊自
適某水某邱藏袖中有時對客且舒卷坐我絶
境烟波空參差老鴈忽飛起微風欲拂蘆葦叢
彎碕寂寥懸網罟夕陽隠約歸漁翁遠山近山
雲漠漠前村後村水重重適從何來蕩兩槳懸
知浦漵遥相通深村蔽虧八九家竹籬蓬戶無
不同青天白日機事息樂此耕釣得古風誰言
見畫猶幻影我欲振衣即往從因思輞川著摩
詰復想嵩山棲盧鴻祗今好事空見畫山川緬
邈悽遺蹤從大題又趙孟籲題云曖曖水邊村
蕭條絶塵滓錢君智者徒而後能樂此平生邱
壑情所尚政在是問誰為此圖吾兄固能爾趙
孟籲題又黃肖翁題云幽人心地本翛然此境
相諳七十年茒屋數椽依約外雲山一抹有無
邊眼前生意今林屋筆底秋風古輞川勝景有
餘描不盡歸鴻幾點落寒烟聚山黃肖翁又束
南仲題云空林有影連山遠流水無聲帶雁寒
自是漁樵真樂處不知圖畫與誰看束南仲題
又羅志仁題云長愛秦郎絶妙詞荒寒暗合輞
川詩斜陽萬點寒鴉處流水孤村又一奇丙午
清明羅志仁題又錢重鼎記云予由淮水來吳
會客於季道陸翰林之宇下近十年知其别墅
在松江之南分湖之東欲往遊未能每思寬閒
寂寞之濱得與鱸鄉蟹舍隣接庶城市委巷逼
仄之懷有所托以紓焉季道悉予志為卜築於
其别墅之傍至則聚書其中以自怡悅屋前流
水清澈鑑毛髮居人類汲以飲時有漚鳥舞而
下若相忘於江湖可取以玩也異時子昂趙集
賢為作水村圖林樾芘乎茒屋略彴横乎荒灣
秋風鴻雁夕陽網罟短櫂延緣葦間不聞挐音
迹其意匠圖畫於大德壬寅迄延祐甲寅十又
四年景物處所宛然不異於今所居事固有不
相期而相符若是然者季道汎舟往來吾廬手
叢書一編筆牀茶竈之風流故在明月之夜共
載以遊撫清絶之區得詠歌之趣或能追皮陸
清事可乎噫予老矣方將捐書學釣容與於烟
波之上而為之歌曰舟摇摇兮風嫋嫋兮波鱗
鱗兮鷗翩翩兮扣舷漁歌兮孰知其他兮歌已
遂書為水村隠居記延祐乙邜季夏望日通川
錢重鼎記前署水村隠居記五字又哲理野臺
題云四野漫漫水接天孤村林木似凝烟莫言
此地無車馬自是高人遠市㕓學生哲理野臺
謹題又郭麟孫題云草草三間屋愛竹旋添栽
碧紗忩戶眼前都是翠雲堆一月山翁不出連
雪水村清冷木落遠山開惟有平安信留得伴
寒梅喚家童開門看有誰來客來一笑清話煮
茗更傳杯有客只愁無酒有酒又愁無客酒熟
且徘徊明日人間事天自有安排下有楞伽一
印又題云分湖新卜築適與此詞同如今不是
畫真在水村中延祐丙辰十一月十又一日郭
麟孫題又陸祖宣書蒹葭詩三章後跋云是詩
三章賦蒹葭于露已霜想伊人于水一方欲往
從之道阻長嘗三復之紫陽夫子以為不知其
何所指偶閱水村圖其景物蕭瑟烟波浩蕩有
人乘扁舟往來其間此圖此意殆與此詩若相
符者故書於其後云延祐己未九月望日學子
陸祖宣謹書又錢重鼎賦云孤邨何所厥土若
浮宛然虛舟渺乎中流秋雲兮漠漠流水兮悠
悠老雁兮肅肅折葦兮颼颼爾其罛罩懸乎夕
陽茅屋枕乎彎碕略彴通乎往來林薄鬱乎蔽
虧睇絶境兮寥閴限凡塵兮喧卑我之懷矣一
葦杭之忘鈎意釣與物委蛇鄙詹父兮施芒鍼
哂任公兮垂巨緇固匪釣温兮疑蝦蛭蓋將劈
水兮看蛟螭滄浪兮舒嘯漣漪兮賦詩蒼茫兮
獨立逸豫兮無期亦有岡巒峙兮嵯峩薜荔深
兮婆娑縹緲兮雲霞映帶兮烟波元真兮漁蓑
幼輿兮山阿思夫人兮奈何悲予生兮蹉跎孰
若求吾性兮自得勝外境兮實多信動靜兮有
徵希仁智兮靡他庶幾適此性之天乎惘然忘
其為畫圖也大德七年六月一日錢重鼎書前
署水村圖畫四大字林宏題云青山横陳水縈
浦饑鴻高超漁設罟中有幽人坐環堵晚風吹
斷蘆花舞林宏又干文傳題云桑梓未能忘楚
甸琴書久已寄吳門悠悠江海風烟隔知是夕
陽何處村干文傳敬題又葉齊賢題云坐忩不
遨呻蠧竹兀兀那知髀生肉眼明見此水邊村
浣我胸中塵百斛荒山寂歴蒼烟斜驚風颯颯
鳴蒹葭平沙暮寒羣雁起垂柳掩映幽人家風
流王孫摩詰手妙處端如神所授等閒點綴皆
精妍怪底秋光生戶牖我家本住松江濱怳然
一見融心神他年卜築遂君志留取青山容散
人松陵葉齊賢又姚式跋云息齊居士舊嘗為
德鈞作水村圖余題云問君何許水邊村亦有
扁舟乘興人無限好山茅屋外他年倘許我為
隣既還吳興復來見子昂此圖意象融會使人
應接不暇又何暇詩非德鈞詎能領會耶姚式
書於姑蘇寓館又陸柱題云牛馬百川獨渚烏
鳶羣木西村天地四方黃鵠先生秋雨柴門忽
有滄浪鳴笛蜚鴻黃葉雲深相望美人秋水卷
簾𨼆几何心吳郡陸柱又龔璛題云吳中水為
鄉人與鳬鷖(缺字)五年黃梅少時雨農家田疇占
洲渚鄉風用助不用犁築塍踏車兒女妻農家
辛苦亦復樂高低兩(缺三字)角自愛茒檐暖莫笑
社酒(缺六字)賽神卜東作飯牛何必歌(缺二字)尚可
著十年種樹樹滿村明年養𧖟𧖟百箔延祐丙
辰偶賦此十月七日訪湖天學士遂到水村先
生寓居烟水蒼茫間適與此詩相似俾書龔璛
書前署水村歌三字又王鈞題云寒烟漠漠鎖
荒村日暮帆歸浦漵昏颯颯秋風鳴老樹涓涓
流水繞柴門平沙鴈起聲如寂斷岸&KR0699;懸影若
翻要問先生真得趣玩圖默會復何言真定門
生王鈞謹題又湯彌昌題云翰林妙寫溪村趣
荷屋知何處溪翁想像住溪灣一笑如今家在
畫圖間西風門掩蘆花漵聊與漁家伍人間不
信有張翰剪取吳淞空向卷中看延祐丁已中
秋日德鈞攜此卷俾賦小詞為題虞美人一闋
湯彌昌又錢重鼎記云季道為甫里賢子孫余
久客其門束書相隨於分湖余居其第宅東偏
池上架屋亢爽扁依綠俾二三子於焉澄懷滌
慮誦詩讀書暇日倚闌俯瞰魚行鏡中無遁形
天寒水落石嶄然離列其涯可坐而釣其流清
澈滉漾非斷港絶潢居然有濠濮之想余嘗獨
立蒼茫欲窮水脈之所自來第見短篷拂蘆葦
叢往來烟波之上若鳬鷖然悠悠乎不知其所
之中秋雨歇夕陽依依季道謂余曰此距分湖
數里子能共載以遊否遂呼輕舟汛中流雲破
月出水月上下輝燭照徹肝膽徘徊者久之東
望檇李渺然有無間分湖水之半舒舒焉西南
而趨第宅之旁不為湖所吞而資其所潤故其
積停者得以為沼為沚演迤于闌檻之下而不
去岐而東西以逝者其為澤抑為川乎然觀水
有術必觀其瀾者非耶二三子睇流動而得其
固有之智詠淪漪而識其自然之文因盈科而
進悟成章而達未必不為藏修游息之一助某
水某邱童子釣遊云乎哉余老學落不工於文
姑紀其勝為季道言之曰子之言不虚其書為
記延祐二年正月望日通川錢重鼎記前署依
綠記三字又束從周題云楊柳絲絲兩岸風前
村溪路遠小橋通人家依約水西東舟一葉移
過葦花叢清景迥涵空好山青未了暮雲重是
誰驚起幾征鴻天然趣都在畫圖中小重山合
肥束從周又曹浚題云平生鷗鷺盟結此茅一把
江湖散人傳著我無不可芳浦曹浚又孫桂題
云青山横陳流水如玉蕭瑟寒蘆扶疎雲木匪
耕伊漁熙然自足睠兹幽尚繄誰之屋有隠君
子好古躭書扁舟何人載酒來與豈無知者爰
作是圖輞川之勝千載與俱吳興孫桂又錢良
佑題云每憐北苑風流遠筆底精神此日同春
水孤村無限意題詩輸與杜陵翁吳郡錢良佑
又俞日華題云雁行低拂水光寒茅屋遥連野
趣寬自是一經摩詰手披圖真作輞川看東淮
俞日華乂題句云幾叠山連松竹一行鴈起汀
沙看他水村茅屋試問處士誰家後署從虎題
又黃介翁題云古木蕭疎蔽草廬好山重叠水
縈紆先生似得漁樵趣無限秋光入畫圖建安
黃介翁又湯彌昌題詞云染秋雲圖澤國野趣
入遊戲能事何須五日畫一水重重楊柳陂塘
茒茨(缺一字)落鱸鄉外西風漁計晩烟霽有客乘
興扁舟延緣度疎葦欲訪幽居宛在碧溪尾浩
然目送蜚鴻醉歌欸乃溪光裏亂山横翠湯彌
昌敬題前署祝英臺近四字又龔璛題云澤國
漁無定秋霜柳不凋幽人意晼晚此日盡蕭條
高沙龔璛又姚式題云有宅一區兮水之鄉前
可漁兮後可耕絶輿馬之憧憧兮魚鰕集而鳬
雁翔伊昔寄之圖寫兮猶髣像而賦高唐暨歲
晏遂初服兮遇夫人之慨慷維安宅之攸居兮
何羨乎堂堂爰不耕而穫兮維道之昌我還吾
山以騁望兮懷若人兮不可忘眉夀兮未艾維
水兮泱泱讀水村隠居記輒歌以系其後吳興
姚式又趙由儁書賦并序云吳興趙由儁識德
鈞先生於吳中久而同客於甫里陸氏之門後
十四年先生始遂隠居之志適與家叔子昂所
畫水村圖相符既自為之賦又復記之僕三讀
其文慨甚且有卜鄰之興遂擬賦之以寫先生
之懷併致景仰之意云惟具區之大澤兮流波
派於分湖滉漾演迤以東注兮渺天水之涵虚
平疇鱗次以壤接兮但見雲烟竹樹之村墟鷄
鳴犬吠之相聞兮夕陽照景於桑榆憑舟楫以
出入兮匪車馬之通衢鷗鷺狎而忘機兮鷹鸇
免乎叢敺鳳高岡而難附兮翳樂郊之可圖慨
先生之夙志兮適繪事之相符既卜築於水涯
兮軼埃壒之㕓居諒逸情於軒冕兮羌無毁而
無譽矧觀遠以為主兮契金石而弗渝從子弟
以摳趨兮視詩書之範模遵皮陸之高軌兮時
吟詠以相娛歲既晏而躊躇兮動西風之蓴鱸
念狼山之歴歴兮遡淮水之舒舒悵兩鄉之明
月兮託親舊於音書廓達人之大觀兮八荒在
乎庭除歎人生之如寄兮齊天地於逆旅苟余
情之瀟洒兮又何必懷乎故土幸締交以忘年
兮得相過於鷄黍聞咳唾之緒餘兮啓茅塞之
心宇蓋將濯塵纓於清泚從先生而結廬又錢
以道題識云延祐四年十月二十又六日姪以
道將會試于京師來告遠别因見圖後水村隠
居記謹賦小詩簾卷蒼茫野色屋連演迤清流
歲晼晚兮自適蹇誰留兮中洲又陸行直題云
馬足黃塵三尺深清風吹斷自難侵乾坤老矣
驚浮世泉石蕭然動隠心鷗鳥起沙春漠漠漁
舟繫柳晝隂隂他年欲訪幽棲處莫似仙源無
路尋甫里陸行直又郭麟孫題云澤國淨秋色
遠山横夕烟水田羣鴈起蘆渚一罾懸林樹幾
間屋君家若個邊扁舟何日去相伴白鷗眠郭
麟孫又陸祖凱題云一片寬閒景波涵萬頃天
雁飛秋影外樹倚夕陽邊山色來忩牖溪聲自
管絃何當明月夜著我釣魚船陸祖凱又束巽
之題云流水孤村深處茂林修竹誰家知是幽
人小隠於焉讀書五車束巽之又趙駿聲題云
流水縈紆别浦孤村掩映前山開卷不知何處
高人隠逸其間趙駿聲又趙由祚題云遊塵飛
不到柴關名利無心夢亦閒時有扁舟乘興客
高談終日對青山不入山林不入城孤舟容我
寄浮生年來與世殊相遠漸喜無人識姓名前
署奉題水村圖青巗趙由祚十字又林寬題云
矮忩曲几荼破睡雲水烟村護元氣政須側耳
圖畫外冥鴻聲中今古意林寬又趙由儁題云
清溪抱村流茅屋蔭疎柳天秋雁行起山翠當
戶牖罷釣者誰子延緣來渡口野情固超逸圖
畫傳不朽何當從之遊扁舟落吾手趙由儁又
束復之題云烟中山色濃還淡柳外溪流直又
斜借問孤村錢處士不知隣壁是誰家束復之
又陸承孫題云誰識漁樵興趣閒由來家計在
江干羨君圖畫能殊勝愧我田園卒未安浩蕩
閒雲低樹影蕭條矮屋蔽天寒秋深夜色尤堪
愛寫取嬋娟浸石灘陸承孫敬題又束同之題
云一水復一村開卷不忍罷前有無聲詩後有
有聲畫束同之又陸繼善題云青山迷遠近蕭
條古郊墟側徑深且窈中有幽人居短籬門半
掩竹樹相扶疎平濤涵白波淺渚漲綠蕪何人
泛扁舟似欲相招呼誰令破幽寂驚鴻起寒蘆
此意胡可言會心寫成圖撫卷空嘆賞悠悠水
雲孤陸繼善敬題又朱梓瑞題云家住吳淞江
水西短垣矮屋綠隂齊朝雲研濕知山近暮雨
舟平覺岸低騎犢看書閒自遣得魚沽酒醉相
擕從遊尚記髫年日白首芹邊感舊題承學朱
梓瑞又徐關題云水村先生家寓吳文章翰墨
悉範模平時雅趣何處無寄名播遠聊爾娛子
昂濡筆成是圖心與神會美且都山溪繚繞秋
色敷籬落荆榛塵跡虚我來拭目聲於呼惜哉
人物不兩俱僭言子孫思勤渠傳蒙繼志萬代
儒至正七年丁亥二月廿日實之兄出示先大
夫水村圖思之不覺慷慨漫書于卷末徐關後
有容若書畫楞伽積雪齋成德汝脩顧氏芸閣
珍藏成德容若楞伽山人楞伽連印成子容若
諸印又楞伽真賞印二又董其昌跋云婁江二
王皆好藏古人書畫真跡敬美尤工臨池所收
獨精此卷為子昂得意筆在鵲華圖之上以其
蕭散荒率脱盡董巨窠臼直接右丞故為難耳
二圖皆在余几案鵲華歸同年吳光禄此卷歸
程季白皆賞鑑家余無復失弓之歎董其昌重
觀題已未九月下有楞伽一印又陳繼儒跋云
松雪水村圖仿董巨正與贈周公謹鵲華秋色
卷相類余既築小昆山讀書臺復結草堂於天
馬山之陽菰蒲鵁鶄映帶窗戶宛然水村圖景
也家有文衡翁摹松雪水村一卷因出贈王閒
仲與此圖遂成延津之合天馬山居便是真跡
不必復留粉本矣出門三五步有田可耕有溪
可漁沿村八九家入山不深入林不密此吾天
馬山居實際語也試以此圖印之然否萬歷辛
丑讀書弇州園雨中題陳繼儒又李日華跋云
勝國時華亭隸吾秀秀與蘇湖相錯壤余嘗渡
&KR0873;過大小蒸其地有管公樓知為趙集賢遊歴
處蓋宋既南蹕以湖秀作扶風馮翊諸王孫邸
第棋布焉子昂兄弟尤翰墨風流相暎帶錢德
鈞所棲分湖正子昂書畫舫出没嘯咏其間者
德鈞淮楚士不知江南處處水村處處是此景
色乃謂得圖在先卜築在後景實相肖以為符
瑞又何異懷公馬圖走冀野而自詫者耶季白
既居我秀兼蓄是卷即老雨甚雪連旬不出亦與
此種清景不隔譬之兜率陀人感果超勝横股
擲足悉是寶地斷不似德鈞作兩截見也書竟
適潑顧渚初芽野薇風拂拂從林薄送香并成
消受天啓癸亥四月望日竹懶李日華識前有
楞伽一印後有香界容若書畫二印又李永昌
跋云趙吳興畫格初年猶帶宋法至五十後始
率意塗抹天真爛漫青弁圖鵲華秋色皆是物
也此卷遠汀斷渚蒼秀更勝乃知王叔明畫從
此發源世以叔明畫不似其舅者皆未見此卷
者也甲戌春杪余訪因可先生六吉堂出眎此
卷余讚嘆得未曾有不惟余不多見即在吳興
亦不多得也崇禎七年三月晦日李永昌觀題
諸跋中押縫楞伽印凡二十五魏本成印三又
瑯琊王敬美氏收藏圖書程因可氏收藏鑑賞
章漢陽吳氏藏書畫印記花間草堂楞伽真賞
諸印又魏本成半印三卷高七寸六分廣三尺
七寸三分卷中幅
御題詩云屈子卜居後潭邊漁父逢滄浪鼓枻去烟
水自重重已未暮春月御題下有乾隆宸翰幾
暇臨池二璽引首
御書清華二大字款云乾隆御筆下有懋勤殿鑑定
章乾隆宸翰二璽前有御賞一璽
御筆題籖籖上有乾隆宸翰一璽
元趙孟頫蘭蕙圖一卷(上等列二)
宋箋本墨畫款識云王元章吾通家子也將之
邵陽作此蘭蕙圖以贈其行大德八年三月廿
三日子昂下有趙子昂氏天水郡圖書印二印
後有松雪齋趙氏書印二印又合同一印卷前
有大雅一印前隔水有元趙孟頫蘭蕙圖七字
又竹溪秘玩衣園珍藏二印押縫有耿會侯鑑
定書畫之章丹誠二印後隔水押縫有丹誠印
二又琴書堂長字印二印拖尾趙孟籲跋云蘭
蕙自子固後世以為絶筆今觀此圖使子固復
生亦當驚歎展斯卷者以余言為如何孟籲題
後有姜紹書印曲阿姜二酉鑑藏二印又趙孟
琪題云楚珮蕭疎畹畮荒喜看毫楮寫幽芳可
人棣萼相輝映珍重斯圖翰墨香孟琪書前書
奉題蘭蕙圖後六字又張圖南題云仙人埃壒
風翰墨世所誇悠悠離騷意奕奕相浦華賢哉
德有鄰觀者思無邪芳菲豈能殊誰與定等差
九畹無艾蕭百畝無塵沙佩纕既云結千古同
貞嘉長沙張圖南拜手又沈邍隸書題云九畹
貞芳想標致天然自足愛縹帶蕤音曾列楚騷
品目一襟幽怨迥紅紫衆花香國有可人描寫
風流山林(缺)幅浮暖輕烟春生暘谷靜貯清馥
遠寒雨蓬蒿甘隠石凹磵曲坡老吟清次公筆
續滋華紉佩繼習隠幽躅右蕙蘭芳引用桂山
韻廣漢沈邍書下有二酉一印又趙淇題云清
蕤競爽借遊戲蒼然無限幽貞意千里暮湘濱
賦成秋復春玉堂雲霧濕飛下離騷筆蕩紙看
淋浪一襟風露香前署樂府菩薩蠻太初趙淇
九字後有教忠堂藏宗萬之印兹大三印卷高
七寸九分廣三尺二寸八分卷前
御筆記云甲子仲秋月曾臨一過
元趙孟頫管道昇趙雍合卷(上等張一)
素箋本墨畫凡三幅第一幅趙孟頫畫樹石款
云子昂作與淑安三娘下有趙子昂氏一印前
有家藏半印後有會稽梅梁馬藴仲易一印幅
高一尺二分廣一尺七寸四分第二幅管道昇
畫竹款題云暮嶂遠含青春光空帶碧細看風
前枝抛書枕蘿石仲姬下有管道昇一印前有
仲姬一印後有會稽梅梁馬藴仲易一印幅高
九寸廣一尺八分第三幅趙雍畫蘭竹款署仲
穆下有會稽梅梁馬藴仲易一印幅高九寸三
分廣二尺五分
元管道昇叢玉圖一卷(上等寒一)
素絹本墨畫款署道昇卷前隸書叢玉圖三字
又青笠綠蓑齋藏蕉林居士淞州三印卷後半
印二漫漶不可識前隔水有蕉林書屋一印後
隔水押縫有秋碧青笠綠蓑齋藏冶溪漁隠三
印拖尾康里巙題云渭川千畝此琅玕可笑湘
妃淚點斑萬古清風播巗瀨何人此日過嚴灘
子山書前有青笠綠蓑齋藏一印又邵衷題云
渭川集風雨散步足幽尋秋聲滿清聽把卷一
開襟淅淅既灑戶瑟瑟復當林懷抱更虚曠竹
石何蕭森素心委丘壑幽賞適在今湛慮庶暫
息空響逾靜深始聞石上瀑復聆風中琹何必
山水間日夕有遺音況兹得佳趣會心時獨吟
朝睇青雲樹暮望金華岑邵衷又沃昌題云昔
年曾過瀟湘曲喜見隂森隘林麓尋詩為作汗
漫遊滿耳清聲灑寒玉睽違不見經幾秋日暮
倚歌生遠愁吟邊披圖嗟髣髴西風萬壑鳴潛
虯美人歸來秋已老苦被多情鎮相惱雨餘隔
岸鷓鴣啼相思何處開懷抱句章沃昌又王慮
題云誰畫脩篁十萬竿蕭疎何異谷中看臨風
覺聞響綠玉月明恍似飛青鸞謝君攜觀恣幽
賞亦可須臾遠塵鞅癖嗜余真王子猷對兹神
已瀟湘往予家種竹當柴門春來正喜長龍孫
西歸正是炎蒸候新粉參差照酒樽潭園居士
王慮題呈見潮契丈大雅博笑又陳贄題云伊
昔過湘堤叢篁渺無數瑟瑟韻涼颸涓涓滴秋
露斑斑遺淚痕湘娥在何處吟玩迥含情鷓鴣
啼日暮今朝圖畫中無限瀟湘趣陳䞇又謝淞
洲跋云右魏國夫人管仲姬所作叢玉圖卷自
康里公以至陳維成凡五人題詩俱摹寫竹之
神致而不及作者以出自閨中體應如是也此
卷在前代實藏吾宗謝見潮所極見珍重蓋夫
人寫竹本自難得而是圖又最為精妙宜其歴
世寶傳今復從故梁相金題玉躞間歸我寒士
秘篋謂其間不有緣會耶甲辰四月淞洲後有
青笠綠蓑齋藏一印諸跋中押縫有淞洲蕉林
觀其大略蒼巗子諸印又蒼巗印二卷高七寸
八分廣四尺七分卷中幅
御題詩云石泉清且幽箖箊脩而古淇澳作佳隣渭
川即前漵空際琅玕敲月影龍蛇舞靜對忘俗
緣興在蕭疎所恍疑小忩中瑟瑟吟風雨御題
下有會心不遠乾隆宸翰二璽引首
御書珠玕蔚翠四大字上有乾隆御筆一璽
御筆題籖籖上有乾隆宸翰一璽
元管道昇碧琅菴圖一卷(上等寒二)
宋箋本墨畫卷後自書碧琅菴記云天下奇峯
峭嶺驚波怒濤千章之木干霄百尺之材蔽日
憑覽登眺嘯咏歌呼樂兹勝槩快彼曠遊此皆
奇丈夫之所有事也予輩擁編閨閣握管幃房
跡不能遍名山大川目不能盡奇觀異境惟是
跬步之間足為拔奇領秀者流覽娛情自不得
當吾意而失之耳予郡北關三十里外有所謂
小梅渚者幽僻清曠山林淡遠地邊震澤居人
多喜植竹脩竿擁翠勁籜摇青一望葱葱菁菁
者數里含藻凝烟濯枝滴雨既蕭蕭而逗月復
泠泠而來風天和景明一時遊人士女徘徊其
下或移日也峕有尼師素雪者遊覽登陟俯仰
瞻眺幽思中來素心相觸結菴其中但覺綠葉
參差碧柯零亂蕭疎聲應乎清川戛擊韻流乎
澤國緣以名之曰碧琅云謂非素懷玄對雪腑
冰肝與脩枝翠葉瘦質清標相輝映乎素師玄
談霏霏玉節落落雅與予善偶造其菴而契之
因寫碧琅菴圖以贈并記管氏道昇識下有伸
姬印一又尼素雪題識云幻化浮漚寄勝遊偏
袒錫杖度春秋信手拈來風弄月不掛凡間愁
白頭法華位上龍王女現神變相踏連舟吾儂
也曾遇知識三番打破血骷髏咦骷髏踏遍三
千界碧琅菴中紫氣浮不特碧琅之悠然感蒙
魏夫人之護法并圖菴中之寄興薪水殷殷可
為出世之慈航也然此圖宜珍藏之不可輕視
而忽一點之義諦至治二年歲朝素雪自識卷
前有永貞之印殷澈籃輿陶明發印鴈湖陶氏
鑒賞之章諸印卷後有陶明發印陶氏家藏世
寶雁湖陶氏勝叔甫珍藏諸印前隔水有子孫
永寶雁湖陶勝叔甫珍藏印二印拖尾尼滌凡
題識云碧琅菴畔碧雲飛竟日迴環面翠微遥
想素師清泰甚普陀巗上說禪機雁蕩天台道
路遥還思濯足浙江潮青苕碧霅相招引寤寐
崎嶇不憚勞西蜀吳興路五千自攜瓶錫禮高
禪湖光山色堪圖畫好結三生石上緣碧浪湖
濱萬柳攢幽閒法界水雲寬此中涵養真如性
靜裏乾坤是大觀不向西風禹穴探却尋苕上
碧琅菴蘭心一束無牽染露柱風旛便可參湖
上諸峯紫翠浮松扉苔徑映清流香雲雨共天
花墜疑帶瀟湘兩岸秋洛浦仙人運綵毫圖成
端可埒三高瓊瑶字句烟雲染女史班中有俊
髦烟棹瞿塘下亦難三湘七澤有狂瀾一心要
證菩提果直上風波八節灘夾岸芙蓉錦萬枝
盈隄楊柳鬭腰肢遠山横黛湖開鏡可列城都
十樣眉具區七十二峯高掩暎琅菴勢脈遥萬
樹檀欒森綠玉如來端坐壓金鰲數里篔簹浸
碧漪清風摇翠袒襟披恍疑身入清凉界方覺
塵凡到已遲金縷如銖試遠遊因尋宿德歴三
州誰知半壁東南勝劍閣秦中讓一籌余自幼
祝髮今經五旬素欲徧歴名山勝刹以豁鄙懷
屈指登覽者不啻十有五六矣去年秋仲泛舟
大江朝禮九華南海既至武陵聞吳興有碧琅
菴之勝因隨喜焉盤桓久之瀟洒清幽遠絶塵
世肺腑清滌承素雪大師出此圖以示余覽之
始識魏夫人手筆也筆工墨妙菴圖兩絶寤寐
永思不能去念聊贅鄙俚十二絶以紀歲月云
至治五年秋九月西蜀峨&KR1453;嵐響菴女緇滌凡
敬書後有籃輿勝叔陶氏秘玩二印又姚廣孝
跋云天地靈敏之氣鍾于文士者非奇而天地
靈敏之氣鍾于閨秀者為奇管氏道昇趙魏公
之内君也貞靜幽閒筆墨靈異披兹圖捧兹記
真閨中之秀飄飄乎有林下風氣者歟永樂二
年七月二日題姚廣孝後有勝叔真賞陶明發
印二印卷高八寸四分廣五尺七寸
元趙雍畫馬一卷(上等來一)
宋箋本墨畫款識云至正二年仲穆畫下有仲
穆印一印卷前二印俱殘缺不可識卷高九寸
三分廣三尺九寸七分
元高克恭夜山圖一卷(上等暑一)
宋箋本墨畫款題云萬松嶺畔中秋夜況是樓
居最上方一片江山果奇絶却看明月似尋常
高克恭為公略作下有房山一印卷前有海虞
蔣氏世寶家藏姑蘇陳鑑家藏清玩景獻朱記
三印又一印不可識卷後有羣玉中秘(缺)郡(缺)
氏二印又海虞蔣氏半印引首有行書夜山圖
三大字未署名拖尾倪瓚題云人知麗日江山
奇月中更奇人不知古今畫手不能畫高侯能
畫兼能詩風流文采乃如此筆意所到神莫窺
琉璃宇宙入萬象清寒周匝天四垂羣鴉已息
溥露下一鴈不度行雲遲龍飛鳳舞又千里一
起一伏相追隨潮來不見江吸海但見夜壑寂
寂舟無遺廢宫隠約認孤塔長竿高下標叢祠
俯觀下界萬屋似鱗次其間醉夢覺者誰金城
樹老歲月往昆明劫盡天地移匆匆吳越已陳
迹丹青解寫興亡悲虞山禹穴會稽路蒼蒼涼
涼隔烟霧平生慣向圖中游老我卧遊無勝具
昏花疑是雪欲晴剡溪正在無山處何人說與
李將軍太清豈必留微雲豪端巽二肯一掃清
光應更餘幾分天然人境兩相值樓頭白也思
不羣胷中雲夢可八九呼吸沆瀣歸雄文虎頭
著我坐巗壑書忩半席一詣君舟中不須覓謝
尚詩成三誦君當聞雲林生倪瓚又姚式題云
越山蒼蒼秋月白江水無聲羣動息此時此景
天下無縹緲飛樓人獨立昔人清賞政爾同苦
道丹青摹不得請看此紙定如何卷取素縑三
百尺吳興姚式題又鮮于樞題云世人看山在
山下李侯看山向絶頂世人畫山畫白日高侯
畫山摹夜景絶頂看山山更奇夜景摹出人少
知遠山蒼蒼近山黑巗樹歴歴汀樹微天高露
下暮潮息月明一片寒江遲藏深樂淵潛驚定
安林棲耳絶城市喧心息聲利機古人無因駐
清景高侯有筆能奪移汶翁復作有聲畫冥搜
天巧為補遺後來知有李侯之德高侯畫千年
人誦空公詩(汶作容)鮮于樞又虞集題云吳越蒼
茫只尺間尚書能畫夜看山塵銷海市露初下
雪積江沙潮始還坐上賦詩誰絶唱夢中化鶴
或臨關高情久逐年華盡秋樹寒波愧妙顔虞
集又鄧文原題云吳山面滄江秋中氣颯爽樓
居謫仙後公退謝塵鞅孤月出海上高懷一俯
仰佳哉高侯畫得意起象罔我來秋向晚月色
寒莽蒼山遠落木淨風高怒潮響奔騰萬雲氣
忽駕蒼虬上平明雨翻江渺渺波蕩槳回思圖
畫時歲月儵已往山川更晦明隂陽遞消長人
生何獨勞局促老穹壤我將乘倒景千載縱清
賞松喬遺世人一笑凌烟像鄧文原題又高啟
題云畫山晝易工畫山夜難狀高侯江海姿落
筆勢雄放豪芒見神功超忽移物象越江遞起
伏淛水尤滉瀁初看浪如山却訝山似浪簸蕩
烟月間未數溟島壯兹圖歘流傳披展神為王
何當就謫仙一醉秋閣上渤海高啟又王英孫
題云等閒吳越在毫端疊巘微茫月影寒一曲
危欄人獨倚江山渾作夢中看山隂王英孫頓
首又張雨題云萬籟無聲夜氣清江山一片月
華明倚樓誰在高寒處一笑披圖白髮生大德
改元歲在丁酉四月中澣信筆題於新君之淺
山句曲外史張雨卷高一尺二分廣四尺三寸
三分前隔水
御題詩云虬松深處三千尺鑑水澄時月一方借問
作麽參色相螺峯幾點是真常乾隆御題即用
畫間原韻下有懋勤殿鑑定章乾隆宸翰二璽
御筆題籖籖上有乾隆宸翰一璽
元黃公望江山勝覽圖一卷(上等往一)
素箋本淡著色畫款識云余生平嗜懶成癡寄
心於山水然得畫家三昧為遊戲而已今為好
事者徵畫甚迫此債償之不勝為累也余友雲
林亦能繪事伸此紙索畫久滯篋中余每遇閒
忩興至輒為點染迄今十有年餘以成長卷為
江山勝覽頗有佳趣惟雲林能賞其處為知已
嗟夫若此百世之後有能具隻眼者以為何如
耶至正戊子十月大癡學人黃公望下有一峯
道人黃子久氏二印卷前有項元汴一印又退
密之印父印半印三又半印不可識卷後有子
京平生真賞二印又項墨林父子孫吳字半印
三乂半印不可識卷中幅押縫有子京寄傲若
水軒子京所藏墨林秘玩諸印又仲茅氏墨林
俞彦之印各二印後隔水有梅華閣書畫印項
子京家珍藏項叔子檇李項氏世家寶玩曹履
吉印唐伯虎克符王時敏印烟客鑑藏諸印又
退密茅字半印二押縫有墨林子神遊心賞二
印拖尾倪瓚題識云依微沙際路飄颻江上舟
名山少文畫壯歲子長遊揮杯自酣適清詠以
消憂且盡兹晨樂明朝非所謀子久契友雅志
邱壑潛心於繪事而能獨造其妙此卷為余十
載而成可謂平生得意之作觀其長江大望曲
逕崎嶇令人復有楚遊之想用筆圓潤渾厚天
真大似晉唐之風格固為知已而勝覽者也因
賦五言并識其後云甲辰四月十又五日倪瓚
前有上下古今一印又陶復初題云大癡胷中
妙莫測寫就江山秋一色突兀懸崕萬木陳崎
嶇路嵔行人息堲頂青松綰夕烟洞門亂石飛
寒泉乾坤浪蕩春不記滿目秋容訝輞川數帆
渺渺輕波裏塔影曈曈烟霧起蘆葉灘頭蓴政
豐蓼花渡口魚偏美隨處逍遥可隠淪城闉野
店迥如雲悵然勝覽畫中趣何能歸來江上同
鷗羣天台陶復初題前有墨林墨林主人二印
後有項墨林鑑賞章一印又楊彝題識云右江
山勝覽圖迺黃一峯為倪元鎮歲久而成非尋
常可易擬者其規格高古氣韻驚人具足浩蕩
千里之勢披閱一過使人心曠神怡曲折盤旋
恍若身臨其景足當一代圖史敬題短章以識
珍重善得丹青趣神功露一斑界分幾疆宇咫
尺萬江山波渺楚天闊雲横秦嶺閒多岐異川
峽數道别荆蠻流水渡旁渡斜陽關外關欲車
書共道盡復故疆還錢塘楊彝前有子京虚朗
齋二印後有延陵世家子子孫孫寶玩檇李項
叔子項墨林父秘笈之印神品諸印又父印道
人寄傲巢仙烟字德藻子孫陳字虎林諸半印
又半印不可識卷高九寸九分廣二丈四尺八
寸五分
元黃公望溪山雨意圖一卷(上等往二)
宋箋本墨畫款識云此是僕數年前寓平江光
孝陸明本將佳紙二幅用大陀石硯郭忠厚墨
信手作之此紙未畢已為好事取去今復為世
長所得至正四年十月來溪上足其意時年大
癡道人七十有六是歲十一月識下有一峯道
人一印前有大癡一印又倪瓚跋云黃翁子久
雖不能夢見房山鷗波要亦非近世畫手可及
尤為得意者甲寅仲春倪瓚題又王國器題云
青山不趁江流去數點翠收林際雨漁屋遠模
糊烟村半有無大癡飛醉墨秋與天爭碧淨洗
綺羅塵一巢棲亂雲調寄菩薩蠻筠菴王國器
題又陳嘉言和云佳水佳山自來去山烟渺渺
縈林際石髮半模糊仙源客到無偶然塗醉墨
卷幔天垂碧何處著埃塵秋空一片雲嘉言奉
和卷前有式古堂式古堂書畫二印卷後有令
之仙客式古堂書畫三印跋尾朱之蕃跋云大
癡老人山水手卷最為難得流傳絶少此卷向
聞其名而心慕之每遇四方好古家便問之知
其藏於新安吳氏不輕以示人今春始於墨林
項君齋得寓目焉真神品也老人畫當時已自
推重以真山水為粉本故筆墨特異畫史載其
隠於虞山日攜酒坐湖橋上對山臨摹匠心獨
妙信不謬也此卷題曰溪山雨意蓋寫虞山南
峯面湖一帶光景往余遊虞山乘竹兜子窮歴
諸勝今見此卷宛若重遊因題數語於後以識
余向日之慕而幸今日之遇也玉峯朱之蕃前
有式古堂書畫一印後有水東金李稚仙父同
孫堂家藏書畫之印一印又李肇亨跋云此溪
山雨意圖陳眉公先生烟雲過眼錄曾載之先
冏卿生平喜仿大癡筆酷愛此卷欲購於項氏
而不可得兹弘光乙酉不肖亨乃得而珍襲之
俯仰今昔已三十餘載先冏卿見背亦踰十稔
矣世變滄桑不止存没之感為之泫然李肇亨
紀後注烟雲錄誤當作妮古錄九小字後有仙
客式古堂書畫二印卷高九寸六分廣五尺前
隔水
御題詩云溪山未雨雨意來蒼茫含潤無點埃驚禽
覓葉枝頭急漁父披蓑谷口迴乾隆戊午暮春
朔御題下有幾暇鑑賞之璽乾隆御筆二璽
御筆題籖籖上有乾隆宸翰一璽
元王蒙仙居圖一卷(上等秋一)
宋箋本墨畫款云句曲外史仙居圖黃鶴山人
王蒙下有王蒙印叔明二印卷前有嘉字小號
又天籟閣墨林山人宫保世家子京項元汴印
項叔子項子京家珍藏諸印卷後有寄傲子孫
世昌墨林子虚朗齋項元汴印項叔子退密子
京所藏項墨林父秘笈之印諸印押縫有子京
子京所藏各二印卷高九寸三分廣九尺九寸
元倪瓚師子林圖一卷(上等收一)
宋箋本墨畫款識云余與趙君善長以意商㩁
作獅子林圖真得荆關遺意非王蒙所夢見也
如海因公宜寶之懶瓚記癸丑十二月卷前有
項元汴印墨林山人墨林項氏藏畫之印子京
所藏董其昌印寄傲平生真賞高詹事諸印又
一印不可識又退密半印又半印二不可識卷
後有天籟閣北平孫氏硯山齋圖書竹忩項墨
林父秘笈之印項叔子子京父印少鴻珍藏檇
李世家諸印又半印不可識卷高八寸八分廣
二尺八寸九分前隔水
御題詩云借問獅子林應在無何有西天與震旦不
異反覆手倪子具善根宿習摩竭受蒼蒼圖樹
石了了離塵垢聲徹大千界如是獅子吼御題
下有乾隆宸翰幾暇臨池二璽引首
御題雲林清閟四大字前有乾隆宸翰一璽後有懋
勤殿鑑定章一璽
御筆題籖籖上有天府珍藏乾隆宸翰二璽
元趙元剡溪雲樹圖一卷(上等冬一)
素牋本著色畫款云天水趙元作下有天水趙
氏一印卷前陸友題云重岡細草覆坡陁風引
松花落澗阿艸屋雨餘雲氣濕開門不厭好山
多至大二年秋日陸友題又題句云三月清溪
水接天溪頭春樹綠含烟野人十載不歸去怪
得月明啼杜鵑後署至奐卷後張簡題云溪上
春山石逕紆冷雲烟瘴翠模糊行人如隔湘江
岸日暮青林啼鷓鴣至正十年五月二日吳郡
張簡又陳方題云楚雨初晴綠樹浮斷雲芳艸
隔汀洲亦知不負幽栖意長向春江釣碧流陳
方又郭翼題云山雨朝來不作泥望中烟樹使
人迷依稀絶似羌村路風送春船逆上溪郭翼
題卷前有起文二吳張氏幼文三印卷後有項
元汴印墨林外史昌國張天英印石渠居士諸
印拖尾張文英題云我有山水癖由來雖幽栖
十年遊鴈蕩五年遊會稽或言秦王昔時愛仙
術驅石下海如鳬鷖洞口誰來斸龍耳驪珠夜
照天鷄啼三峯參差九華老蛟龍鼓浪方壺低
醉墨淋漓落吾手只尺萬里雲淒淒初疑巨靈
闢開翠巗濕馮夷擊碎青玻瓈又疑劉阮雙行
赤城下漁舟棹入桃源溪對此長歌發幽思便
欲著屐來攀躋我家碧山最奇絶綠蘿萬丈緣
丹梯憶昨金門拂衣去自種青松與人齊幾人
欲畫畫不到惟有四時雲月可以相招攜吾負
碧山此為客何異乎巢由軒冕行塵泥從吾好
歸來兮張天英題前署畫山水歌題趙宜之卷
九字下有項元汴印墨林外史二印又仇遠題
云雨洗烟嵐夕氣涼冷風謖謖樹蒼蒼採芝巗
下看雲處零落秋風滿石牀錢塘仇遠又張學
題云趙生此圖入妙品巨然筆法寫荆關一瓢
墨潑金壺汁幾疊雲開玉笋班詩思解題春色
裏神情猶在雨聲間何曾著我歸來(缺)沈醉谿
頭飽看山張學題卷高一尺五分廣六尺五寸
石渠寶笈卷十四
