石渠寶笈卷三十五
貯
御書房
無名氏
畫卷上等
唐人洛神賦全圖一卷(上等天一)
素絹本著色畫每段節書洛神賦本文卷前署
洛神賦三字卷高一尺五寸九分廣三丈六尺
五代人雪霽捕魚圖一卷(上等地一)
素牋本著色畫卷前有宣和一璽又桂坡安國
賞鑑一印又半印不可識卷後有政和内府圖
書之印二璽又柯氏敬仲一印拖尾有晦翁大
雅堂圖書記二印又内府圖書之印一璽卷高
八寸九分廣七尺八分
宋人耆英會圖一卷(上等元一)
素絹本著色畫卷前半印二存體仁堂書畫記六
字又半印漫漶不可識卷後有端明殿學士章春
山私印梁清標印蕉林秘玩吳廷書畫之印來古
軒江表黃琳諸印又半印二漫漶不可識卷中幅
有春山春山私印二印又一印漫漶不可識後别
幅司馬光書洛陽耆英會序云昔白樂天在洛與
高年者八人遊時人慕之為九老圖傳於世宋興
洛中諸公繼而為之者再矣皆圖形普明僧舍乃
(缺二字)之故第也元豐中潞國文公留(缺二字)都韓國富公
納政在里第自餘士(缺)夫以老自逸於洛者於時
為多潞公謂韓公曰凡所為慕於樂天者以其志
趣高逸也奚必數與地之襲焉一日悉集士大夫
老而賢者於韓公之第置酒相樂賓主凡十有一
人既而圖形妙覺僧舍仍各賦詩時人謂之洛陽
耆英會孔子曰好賢如緇衣取其敝又改為樂善
無厭也二公寅亮三朝為國元老入贊萬幾出綏
四方上則固社稷尊宗廟下則熙百工和萬民
為天子腹心股肱耳目天下所取安所取平其
勲業閎大顯融豈樂天所能庶幾然猶慕效樂
天所為汲汲如恐不及豈非樂善無厭者與又
洛中舊俗燕私相聚尚齒不尚官自樂天之會
已然是日復行之斯乃風化之本可頌也宣徽
王公方留守北都聞之以書請於潞公曰拱辰
亦家洛位與年不居數客之後顧以官守不得
執巵酒在坐席良以為恨願寓名其間幸無我
遺其為諸公嘉羡如此光未七十用狄監盧尹
故事亦預於會潞公命光叙其事光不敢辭時
元豐五年正月壬辰司馬光序下有司馬光印
獨樂園二印前署洛陽耆英會序六字下有涑
水氏一印又署諸賢爵齒姓名云武寧軍節度
使守司徒開府儀同三司致仕韓國公富弼彦
國年七十九河東節度使守太尉開府儀同二
司判河南府潞國公文彦博寬夫年七十七尚
書司封郎中致仕席汝言君從年七十七朝議
大夫致仕王尚恭安之年七十六太常少卿致
仕趙丙南正年七十五秘書監致仕上柱國劉
几伯壽年七十五衛州防禦使致仕馮行已肅
之年七十五大中大夫充天章閣侍制提舉崇
福宫楚建中正叔年七十三朝議大夫致仕王
慎言不疑年七十二宣徽南院使檢校太尉判
大名府兼北京留守司本路安撫使王拱辰君
貺年七十一大中大夫提舉崇福宫張問昌言
年七十龍圖閣直學士通議大夫提舉崇福宫
張燾景元年七十端明殿學士兼翰林侍讀學
士大中大夫提舉崇福宫司馬光君實年六十
四後又錄文彦博詩並小序云元豐五年正月
十日文寬夫與諸公赴司徒相公之第為耆年
之會謹成拙詩一篇上司徒相公兼在席諸公
幸賜一覽下署彦博九老唐賢行繪事元豐今
勝會昌春垂肩素髮皆時彦揮麈清談盡席珍
染翰不停詩思健飛觴無算酒行頻蘭亭雅集
誇脩禊洛社(旁注沚字)英游貴序賓自愧空疎陪几
杖更容款&KR2250;奉簪紳當筵尚齒尤多幸十二人
中第二人又錄富弼詩並小序云弼伏承留守
相公就弊居為耆年之會承命賦詩謹錄上呈
伏惟采覽西洛古帝都衣冠走集地豈意名利
場驟為耆德會大尹吾舊相曠懷輕富貴日與
退老游臺閣並省寺予慚最衰耋亦許豫其次
遂欲肖容儀爛然形繪事閩嶠訪精筆鮫綃布
絶藝今復崇宴術聊以示慈惠幽居近銅駝荒
弊仍湫底塞路移君庖盈車載春醴獻酬互相
趣歡&KR1744;不知止商嶺有四翁晉林惟七子校我
集諸賢盛衰何遠邇兹事實可矜傳之千百祀
又詩並識云弼竊覽嘉篇斷章有十二人中第
二人之句又賦一絶上呈顧我年齡雖第一在
公勲德自無雙不惟行業終難敵富貴康寧亦
可降又書文彦博詩並識云彦博伏覩公詩有
第一無雙之句輒成廿八字上呈洛下衣冠今
最盛當筵尚齒禮容優惟公福壽並勲德合是
人間第一流又錄席汝言詩云繫國安危唐上
宰功成身退漢留侯二公閒暇開高宴九老雍
容奉勝遊共接雅歡恩意洽不矜富貴禮容優
賞心樂事人間盛豈獨今稀古莫儔壯歲塵埃
禄仕牽老歸重到舊林泉曾無勲業書青史偶
向康寧養耄年自分杜門居陋巷敢期序齒豫
高筵更慙形穢才涼薄不稱圖真接巨賢又錄
王尚恭詩云元勛舊德兩台臣珪組參差又十
人八百高年餘總數一千熙運際良辰席間韻
語皆非俗圖上形容幸奪真幸會主盟開府盛
誤容衰薄混清塵服許便衣更野逸坐從列齒
似天倫二公笑語增和氣夜久盤花旋發春又
錄趙丙詩云新春鼎洛燕英耄主禮雍容下庶
寮二相比肩官一品十人華髮仕三朝星階並
列占台曜尊酒時行挹斗杓東潁庸夫最無狀
也將顔面趁嘉招又錄劉几詩云司徒碩德今
無比太尉殊勲世絶倫偶以暮年陪盛宴喜將
白髮照青春八公祗有山空著四皓當衰志麄
伸元老相望疎迹在不應此會愧前人又詩云
制舉省元推二相龍頭昔日屬宣猷人間盛事
並遐算一席幾盈九百籌(下注云十二老共八百九十二歲)又
錄馮行已詩云書稱五福壽為先有德人方得
壽延自愧櫟樗非遠器誰應齒髮亦遐年立身
官未三公貴推老名陪二相賢喜抱衰容模梵
宇慙無纖效勒燕然當時遭遇承陶冶今日光
榮豫讌筵從此洛城增勝概又新重作畫圖傳
又錄楚建中詩云自顧頽齡七十餘久慙頑鈍
費洪罏歸逢大老耆年會衰朽形骸愧畫圖二
相謀猷爛史編諸公才業過前賢好圖儀像傳
來世何事疎頑亦比肩又錄王慎言詩云相印
貂蟬冠六符華顛高會侍臣俱不將官職誇鄉
里惟尚年齡入畫圖履道清歡追故事竚瞻陰
德見訏謨叨陪几杖真榮觀珪璧叢中見碔砆
又錄王拱辰詩云西都山水天下竒神嵩景室
環清伊甫申間氣秀不絶生賢會聖昌明時衣
冠占數盛文雅台符卿月光離離魏京雄壯壓
幽朔遊宫御府嚴天威膏田千里翳桑柘犀甲
萬旅馴熊羆公嘗緩帶各三鎮愚亦繼軫承保
釐追維契舊最深篤加復雍孟交旌麾仁皇一
再龍虎榜桂堂先後攀高枝宦遊出處五十載
鸞臺驥路俱騰夷三公極位固遼隔五年以長
猶肩隨公今復主鳳門鑰僕亦再撫銅臺圻二
京相望阻河廣三逕不克陪遊嬉忽聞幹步踵
門至投我十二耆英詩整冠肅貎諷章句若坐
寶肆羅珠璣為言白傅有高躅九君結社真可
師欲令千載著風迹亟就僧館圖神姿詞宗端
殿序篇目滂灑大筆何淋漓眷言履道靡充詘
菟裘近邑將營歸報云繪事得精筆願列霜壁
如唐規退居舊相國元老十年還政瀍之涯康
寧貴壽備五福靈寶盛氣如虹霓昔年大對繼
晁董登科賜第同一期紫垣步武既通接金莎
里閈還隣比探禪論道劇酬對摩軋太古窮天
機二相勲業冠朝省爵齒宦學誰依稀今將肖
貎表來世詎可下客聯纓緌既蒙月品定人物
不敢循避違風期(缺)承開閤厚賓客富有景物
佳園池銅駝坊西福善宅修竹萬個籠清漪天
光臺高未百尺下眺林嶺如屏帷花王千品盡
殊勝風光繡畫三春暉六相街中潞公第碧瓦
翠木烟參差左隅廟室本經禮右閣宸翰尊星
奎婆娑青鳳舞松栢煥爛素錦薰酴醿石渠飛
溜潄寒玉晝夜竽瑟鳴階墀伊予陋巷治窮僻
姑喜地廣為環溪名樓多景可矌望臺號風月
延清輝四時花蘤不外假拏舟傲幘聊嬉怡懷
歸撫事若饑渴恨無羽翼西南飛人生交舊貴
倫軰情親意接心相知豈無晩秀負才縕高談
大笑拘禮儀洛中故事重名義燕毛第以年相
推濯冠登仕荷天寵尊君報國當百為既嗟大
耄盍知止納禄謝事皆所宜顧方北道倚煩劇
未許解紱披荷衣長篇不令負花約(旁注云公貽莫負花)
(前約之句)為指風什歌式微如羹甘露爽心骨佀柄
玉麈親顔眉蘭叢雖未長羅宅菊英亦自思陶
籬子山已著小園賦彦倫有愧鍾山移聊攄短
引謝招隠肯使損鶴常驚啼又錄張問詩云槐
庭二老樂堯仁盛集高年洛水濱華衮具瞻雖
禮絶白頭序齒見情親清閒几席同禪悦山野
巾裘似隠倫尊酒椒香纔過節池塘草色已催
春白公酣暢吟哦内衛武康強笑語頻豈獨丹
青傳不朽潛欣風俗欲還淳芝田鶴戲調神健
蓮葉龜遊納息勻商皓寂寥拘小隠漢疎局蹙
止家人莫因氣貎疑丹竈自有光陰寄大椿復
得兼謨為重客(旁注云司馬光未七十)恐遺文爽在編民
神仙可學今方信道術相忘久益真滿座交歡
祝眉壽羣生五福託鴻鈞又錄張燾詩云洛城
今昔衣冠盛韓國園林景物全功在三朝尊二
相數踰九老翠羣賢當時鄉社為高會此日居
留許欵延多幸不才陪履舄更慙七十是新年
又自錄詩云洛下衣冠愛惜春相從小飲任天
真隨家所有自可樂為具更微誰笑貧不待珍
羞方下筯只將佳景便娛賓庾公此興知非淺
藜藿終難作主人(自席汝言至司馬光詩前俱題同前二字下署名)又
錄文彦博詩前識云彦博代簡上君貺宣猷勿
愛大名名遂忘西洛樂銅駝本自佳金鳳亦不
惡二月三月春融融千花萬花紅灼灼公乎早
歸來莫負花前約同賞狀元(缺二字)對劉師閣(下注)
(云花雖舊房其艷惟新)又錄真率會詩並小序云作真率
會伯康與君從七十八歲安之七十七歲正叔
七十四歲不疑七十三歲叔達七十歲光六十
五歲合五百一十歲口號成詩用安之前韻下
署司馬光三字七人五百有餘歲同醉花前今
古稀走馬鬭雞非我事紵衣絲髮且相輝經春
無事連翩醉彼此往來能幾家切莫辭斟十分
酒儘從他笑滿頭花又錄條約云序齒不序官
為具務簡素朝夕食各不過五味菜果脯醢之
類共不過二十器酒巡無算深淺自斟飲之必
盡主人不勸客亦不辭逐巡無下酒時作菜羹
不禁召客共用一簡客注可否於字下會日早
赴不待速右有違約者每事罰一巨觥後有司
馬光印君實端明殿學士之章諸印後記語云
延祐二年三月二日子昂觀又裔孫垔拜手閱
六字幅前有新安吳廷用卿蒼岩諸印又半印
二存體仁堂書畫記六字幅中押縫有河北棠
村印二武陵世家印二春山一印安定一印前
隔水有蒼岩子梁清標玉立氏印章蕉林鑑定
蕉林書屋諸印中隔水押縫有蕉林安定二印
後隔水押縫有冶溪漁隠秋碧二印拖尾文彭
跋云右洛陽耆英會詩序乃溫國手筆固足為
百朋之重矣但耆英十三人而畫者止此豈取
詩序中所援八人耶要是畫舫中第一流物不
必屑屑較也三橋文彭識又文嘉跋云洛陽耆
英一代盛事當時名家往往傳寫此卷不惟筆
意遒逸而神氣古雅想皆肖諸賢而為之者其
序并詩又出司馬公手書尤不易得賞鑑家當
以楚珩趙璧視之可也茂苑文嘉後有蒼巖子
蕉林觀其大略諸印諸跋中押縫有冶溪漁隠
一印卷高一尺七分廣八尺六分
按劉几詩志麄伸句疑有誤
宋人胡笳十八拍圖一卷(上等黃一)
素絹本著色畫分段書十八拍詞每段前後沭
璘廷章印共三十四耿會侯鑑定書畫之章印
共十四又宜爾子孫琴書堂會侯珍蔵各二印
又漢水耿會侯書畫之章耿會侯記勤僖公後
人諸印卷後半印存齋字可辨前隔水押縫有
元賞珍秘宜爾子孫會侯珍蔵丹誠漢水耿會
侯書畫之章長字諸印後隔水有素軒清玩珍
寶雪舫中人琴書堂漢水耿會侯書畫之章諸
印押縫有黔寧王子子孫孫永保之沐璘廷章
元賞珍秘宜爾子孫諸印又錢氏合縫鼎印凡
二拖尾有邵姓珍玩寶古中秘耿會侯記諸印
卷高八寸八分廣三丈七尺二寸四分原第一
拍缺三十五字
御筆補書於前隔水上款云乾隆壬戌菊月御筆補
書闕文上鈐乾隆宸翰一璽
宋人蠶織圖一卷(上等宇一)
素絹本著色畫凡二十四段每段下小楷錄畫
目卷前一印漫漶不可識卷後有蕉林梁氏書
畫之印一印又平定半印卷中幅押縫有棠村
印一前隔水有長宜子孫孫承澤印二印押縫
有蕉林書屋清河私印二印又一印不可識後
隔水有蕉林鑑定北海孫氏珍藏書畫印二印
押縫有棠村蕉林居士二印又二印漫漶惟平
公章三字可辨拖尾鄭足老跋云耕織圖起於
高皇時此織圖也乃當日翰林院畫曲盡蠶家
態度亦嘗模而鋟板矣足老曩在杭見之而未
覩其真兹獲接識小谷先生出示新得此軸宛
如春夏間游村落中竒哉竒哉下題小字實顯
仁皇后筆后習高皇字而微有不同處高皇手
書九經筆每倦則后書續之人未易辨也此本
或以為高皇書足老於不同處知之小谷聞斯
言大以為然命足老識其末云東陽鄭足老書
時至元丁亥下元日又鮮子樞跋云此圖得古
人鑑戒遺意大與尋常人物花鳥不同大德二
年冬十一月廿八日困學齋水軒書鮮于樞記
又宋濓跋云宋高宗既即位江南乃下勸農之
詔郡國翕然思有以承上意四明樓璹字壽玉
時為杭之於潛令乃繪作耕織圖農事自浸種
至登廩凡二十又一蠶事自浴種至剪帛凡二
十有四且各繫五言八句詩於左未幾璹獲召
見遂以圖上進云今觀此卷蓋所謂織圖也逐
段之下有憲聖慈烈皇后題字皇后姓吳配高
宗其書絶相類豈璹進圖之後或命翰林侍詔
重摹而后遂題之耶卷常蔵小谷余先生家其
後有雙巖鄭子有困學鮮于伯幾所跋二公當
時名流翰墨皆可寶玩有謂題字為顯仁韋后
所書則恐未然也嗚乎古昔盛王未嘗不以農
事為急豳風之圖不見久矣有若此卷者其尚
可忽之耶金華宋濓題又觀音實禮四言詩并
序云子昂作耕織圖蔵之宣文此延祐盛平之
日故聞經術之論翰墨玩覽之物亦不敢使之
蕩逸情性是後皆莫覩其斯旨此圖則與前說
同意欲為龍眠筆迹此人物太嬌媚然畫至于
此亦難論也况其意哉謹擬子昂作豳風之詩
之義其詩三章敬哉后妃躬桑於室為帝之裳
告祀惟吉穆穆威儀辟公是式慎哉夫人弗怠
弗逸春日在桑鳩鳴於陽念我農夫為父母裳
帝同上天俯臨萬邦何私於汝汝笥汝筐春日
在牗燕我春酒我桑在牆我田在畆同我父母
招我隣友子孫之慶願帝之壽觀音實禮謹拜
又劉崧跋云畫人物花鳥易畫士女難畫園夫
紅女尤難蓋非有以通農圃室家之情悉倥偬
拮据之態而極憂勤儉質之意者不能爾也今
觀吳氏所蔵故宋樓氏蠶織圖自浴種至收帛
總二十有四事婦女四十有五戲嬰孩者二人
抱哺者一人紉者一人立而旁觀者三人翁若
丁男二十有七扇且幘而踞桑下者一人髽而
背坐窗間見其頂項者一人且祀且拜者男女
各二人自餘翁媼長幼皆趨蹌執事無閒散者
此外若樹木戶牗几席之次筐筥釡盎簇箔機
籰之具與凡人事物色無不曲盡形態亦可謂
畫之能品者矣然其間有不可知者二夫男子
力田而婦人力桑職也今是圖採桑皆畫翁男
軰而女婦不與焉此不可知一也自黃帝娶西
陵氏為妃始事蠶作故世祀之謂之先蠶而後
世所祀又有所謂蜀女化為蠶頭娘者固皆婦
女也而此圖所畫乃戴席帽被綠而馳騎此不
可知者二也要之畫者自必有意特未之知耳
至論其始繪圖以獻宋高宗本於潛令四明樓
璹而又辨其下所題字為吳后而非顯仁后者
則今承旨宋太史之序跋備矣予特叙論作者
之工因併摭所疑者而質之庶或從觀考者有
聞焉洪武九年七月既望廬陵劉崧書又金邕
隸書題云聖王貴耕織務本國乃昌丈夫必躬
耕婦女仍躬桑二月東作興三月蠶事忙清明
視蠶具復此修蠶房浴種既有時體餧亦有常
一眠榖雨初兩眠春載陽三眠春向暮倉庚舌
如簧相將大眠起翁媼俱不遑渾家竭筋力少
艾尚弗粧蠶饑在勤飼風火救絲腸桑間葉恐
盡采采不盈筐拾巧上山早蠒絲端可望三盆
起繅車軋軋鳴村莊歲計幸足收報神神孔享
紡績催杼軸辛苦惟蠶娘輸税仍給役所願萬
斯箱筐篚首入貢昭事元與黃周公居輔相注
意豳風章遂令後代人圖成訓為邦感兹蠶織
圖實起宋高皇邑令始承詔持之獻明光中宫
手親題字字金玉相廼知君后意獨在農夫慶
宋鎦今詞臣品藻何其詳披玩當再拜民事吾
敢忘願言繪廳壁永覩斯民康吳郡金邕又陳
廸題云元夕先蠶拜紫姑至今遺俗效東吳家
居織紝經人别愁絶燕山看畫圖雲間陳廸後
有蒼巖子蕉林秘玩觀其大略三印又孫承澤
跋云右蠶織圖自浴種至剪帛寫其中情事歷
歷如見真名手也所題小字鄭足老謂為顯仁
皇后書至金華宋太史乃謂為憲聖慈烈皇后
書余考之顯仁韋后高宗母也從徽宗北轅至
老始返奚暇優游翰墨憲聖吳后為高宗繼配
史稱其博習經史善于書翰則當為吳后書金
華之言為確矣余初得此圖未幾又得趙松雪
耕圖遂成合璧因并記之退谷逸叟諸跋中押
縫有棠村印三又蕉林居士冶溪漁隠各二印
卷高八寸九分廣一丈六尺一寸
宋人摹顧凱之斵琴圖一卷(上等宙一)
素絹本淡著色畫卷前有宣和中秘一璽卷後
有柯氏敬仲孫承澤印二印前隔水有王氏永
光孫承澤印思仁三印後隔水有陳留侯章一
印引首有王鵬沖篆書斵琴圖三大字款云墨
浪齋題卷高九寸一分廣四尺四分
宋人畫九歌圖一卷(上等洪一)
素箋本墨畫每段楷書九歌本文并署篇名卷
中幅有君謨墨印凡六卷前半印二卷後半印
三俱不可識前隔水有天籟閣子孫世昌二印
又半印存項墨二字卷高一尺三分廣二丈三
尺二寸六分
宋人西園雅集圖一卷(上等荒一)
素牋本白描畫卷前有神品文靖世家王齋賞
鑑過物桂坡安國鑑賞諸印卷後有大明錫山
安國珍蔵王齋賞鑑過物文靖世家逵字忠武
世家廬陵王山甫諸印卷中幅押縫神品文靖
世家各三印拖尾賈似道書西園雅集序後署
秋壑書三字下有賈似道一印王齋賞鑑過物
一印前半印存壑字後半印三俱漫漶不可識
卷高八寸七分廣一丈三寸五分
按似道書序與米芾本文字句多有互異處
宋人錦江圖一卷(上等日一)
素牋本墨畫卷前有子樹曾為閭山胡氏收蔵
二印卷高八寸九分廣一丈三尺二寸九分
元人青山白雲圖一卷(上等月一)
素牋本著色畫拖尾有蕉林鑑定觀其大略二
印卷高一尺五寸二分廣三尺三寸二分
元人雪江漁艇圖一卷(上等盈一)
素牋本墨畫卷後有姚氏彥卿一印又一印微
缺存胸中邱三字卷高七寸五分廣二尺五寸
五分
附刻絲畫卷上等
趙昌花卉翎毛一卷(上等天一)
宋本五色織款織趙昌製三字下織趙昌玉川
二印卷高一尺三寸四分廣七尺六寸二分
慶壽圖並米芾書一卷(上等地一)
宋本五色織後織米芾書唐詩一首欵云紹聖
乙亥春三月書唐楊巨源聖壽無疆詞米芾下
織米芾元章印一印前卷有王俊華氏一印卷
後有商山吳氏收蔵書畫圖書一印引首有墨
林子神品項子京家珍蔵諸印又子京項墨林
父秘笈之印檇李項氏世家寶玩諸印卷高九
寸八分廣七尺二寸
畫卷次等
唐人畫女孝經圖一卷(次等天一)
素絹本著色畫凡九段每段書本文一則
五代人别苑春山圖一卷(次等地一)
素絹本著色畫拖尾有趙巖題句一
宋延祐畫院鹵簿圖一卷(次等元一)
素絹本著色畫卷首署大駕鹵簿圖書六字下
注中道二字每段書車服品制名目於上前别
幅錄名數目前署大駕鹵簿中道官吏人物名
數篇十三字後款識云延祐五年八月日翰林
國史院編修官臣曾巽申纂進後别幅錄品制
目前署大駕鹵簿中道官吏人物品制詳目十
四字俱小楷書拖尾有宋克陸深許國諸跋又
跋一款署松鶴主人
宋院本景德四圖一卷(次等黃一)
素絹本著色畫凡四段每段楷書標目第一段
契丹使朝聘第二段北塞宴射第三段輿駕觀
汴漲第四段太清觀書每段書事實於後
元人畫竹一卷(次等宇一)
素牋本墨畫
元人奪錦標圖一卷(次等宙一)
素絹本墨畫
元人瘤女圖一卷(次等洪一)
素絹本著色畫
明人百花圖一卷(次等荒一)
素絹本著色畫
國朝人
畫卷上等
吳歷雲白山青圖一卷(上等天一)
素絹本著色畫款題云雨歇遥天海氣腥樹連
僧屋鴈連汀松風謖謖行人少雲白山青冷畫
屏戊申九月六日予從毘陵歸虞山風雨寂寥
中有啜茗焚香之樂八日晚晴喜而圖此吳歷
并題下有吳歷一印卷前有桃溪居士漁山墨
井三印卷後有墨井草堂桃溪居士二印卷高
八寸廣三尺六寸五分
王翬層巒曉色圖一卷(上等地一)
素牋本著色畫款識云康熙歲次辛巳孟春十
日傲癡翁層巒曉色圖劔門樵客王翬下有王
翬印一印卷前有致印宋氏穉佳書畫庫記二
印卷後有隸家生活富春高寄二印後隔水有
宋致穉佳收蔵圖書一印引首有朱彝尊隸書
層巒曉色四大字款署朱彝尊書卷高一尺八
分廣八尺六寸五分
王原祁層巒茂樹圖一卷(上等元一)
宣德牋本墨畫款識云禮科掌印給事中加一
級候補臣王原祁恭畫下有臣原祁一印卷高
一尺七分廣八尺六寸六分
王原祁富春山圖一卷(上等元二)
素牋本墨畫款識云倣黃子久富春長卷筆意
王原祁後有王原祁印茂京氏二印卷前有西
廬後人竹烟樹景滿蕭齋二印卷後又竹烟樹
景滿蕭齋一印又半印存太原麓三字拖尾又
自跋云長卷畫格卑則勢拘氣促則筆弱求其
開闔起伏尚未合法况於神韻乎癡翁得力處
於董巨荆關大小二米融會而出故富春一卷
兀奡排蕩娟秀雅逸無古無今為筆墨鉅觀松
巖黃兄博學嗜古宋元諸家每欲窮其閫奥以
余學大癡有年特攜長卷囑畫勉應其請松兄
之意欲余步趨富春期望甚厚奈筆癡腕弱縱
横無力譬之求瓊琚而以燕石投賈胡必將啞
然失笑矣康熙己卯夏五上澣麓臺祁識下有
别號麓臺一印前有埽華菴一印又半印存畫
記二字卷高一尺五分廣一丈一尺
畫卷次等
邵彌載鶴圖一卷(次等天一)
素絹本著色畫款識云崇禎歲在庚辰四月朔
長水龕邵彌前隸書載鶴圖三字引首隸書浣
渭之風四大字款署瓜疇邵彌
王鐸花卉一卷(次等地一)
宣德牋本墨畫卷前款識云七月廿四寫於萬
壽宫槐石間同高中孚胡孝緒王敬哉張雲岫
道士王鐸卷後又自識云丁亥七月秋雨中倣
唐五代宋元諸家時在洋汪齋㶏樵王鐸又跋
云學畫四十餘載知已甚希每一灑墨為之浩
歎嗚嘑時五十六歲又跋云徐熙用筆不在形
象之間貴得其意趨也噫難言之矣八月初五
夜又記卷中幅有戴明說記語一
王原祁秋山書屋圖一卷(次等元一)
宣德牋本著色畫款識云禮科掌印給事中加
一級候補(臣)王原祁恭畫
沈宗敬溪山深秀圖一卷(次等黃一)
羅紋牋本墨畫款云(臣)沈宗敬恭寫
王敬銘仿趙孟頫雲嶠長春圖一卷(次等宇一)
素絹本著色畫款云翰林院修撰(臣)王敬銘恭
畫
赫奕烟樹山亭圖一卷(次等宙一)
素絹本著色畫款云(臣)赫奕恭畫卷前
聖祖仁皇帝御書董其昌論畫一則識云臨董其昌論
畫下有康熙宸翰一璽前有中和一璽
郎世寧百駿圖一卷(次等洪一)
素絹本著色畫款識云雍正六年歲次戊申仲
春(臣)郎世寧恭畫
唐岱秋山不老圖一卷(次等洪一)
素絹本著色畫款識云秋山不老雍正十一年
八月朔唐岱敬畫引首
皇帝青宫時題詩云唐子胸中有廬霍為余一寫秋
山狀豪端氣韻擅蕭疎邱壑縱横費心匠遠峯
螺髻翠欲滴飛龍直下噴銀浪招提想像晚鐘
鳴森列松杉作屏幛我聞山水貴可居卧遊亦
足娛清曠展對蕭齋秋意深拂拂金風來几上
寳親王題下有和碩寶親王寶長春居士二璽
前有樂善堂一璽
李鱓四季花卉一卷(次等日一)
素絹本著色畫款云(臣)李鱓恭畫
石渠寳笈卷三十五
