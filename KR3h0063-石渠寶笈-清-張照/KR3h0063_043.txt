石渠寶笈卷二十
貯
重華宫一
宸翰
書畫合冊
御筆詩經全圖書畫合璧三十冊
宣德箋本墨畫全經三百五篇竝
御製補笙詩六篇凡三百一十一篇篇為一幅對幅
各體書本詩每冊前一幅金粟箋本大書署篇
目第一冊周南十一篇末幅款識云乾隆己未
暮春月御筆第二冊召南十四篇末幅款識云
乾隆己未夏五御筆第三冊邶風十九篇末幅
款識云乾隆己未秋八月御筆第四冊鄘風十
篇末幅款識云乾隆己未冬十月御筆第五冊
衛風十篇末幅款識云乾隆己未季冬月御筆
第六冊王風十篇末幅款識云乾隆庚申春二
月御筆第七冊鄭風二十一篇末幅款識云乾
隆庚申孟夏御筆第八冊齊風十一篇末幅款
識云乾隆庚申孟秋御筆第九冊魏風七篇末
幅款識云乾隆庚申九秋御筆第十冊唐風十
二篇末幅款識云乾隆庚申仲冬御筆第十一
冊秦風十篇末幅款識云乾隆辛酉春正月御
筆第十二冊陳風十篇末幅款識云乾隆辛酉
夏五月御筆第十三冊檜風四篇曹風四篇末
幅款識云乾隆辛酉八月御筆第十四冊豳風
七篇末幅款識云乾隆辛酉仲冬御筆第十五
冊小雅鹿鳴之什十篇末幅南陔一篇
御製補詩云我逝南陔言陟其岵昔我行後瞻望有
父欲養無由風木何補我逝南陔言陟其屺今
我行役瞻望有母母也倚閭歸則寧止南陔有
筍籜實包之孱孱孩提孰噢咻之慎爾温凊潔
爾旨肴今爾不養日月其慆右南陔三章二章
章六句一章八句款識云乾隆壬戌春正月御
筆第十六冊白華之什十篇白華一篇
御製補詩云有白者華不汚纖塵咨爾士兮宜修其
身不修其身乃貽羞于二人有白者華婉兹靜
好咨爾女兮宜修婦道不修婦道乃貽羞于二
老白華匪玉湼而不緇白華匪蘭芬乃勝之我
擷白華載咏載思白華匪玉質玉之令白華匪
蘭臭蘭之淨我擷白華載思載咏右白華四章
章六句華黍一篇
御製補詩云瞻彼阪田厥黍始華胝足腁手嗟嗟我
農夫瞻彼阪田黍華以秀腁手胝足惟勤斯殖
茂華有不秀兮秀有不實兮其雨其雨兮杲杲
日出矣惄子愁之恤矣右華黍三章二章章四
句一章五句由庚一篇
御製補詩云王庚便便東西朔南六符調燮八風節
宣王庚容容朔南西東維敬與勤百王道同王
庚廓廓東西南朔先憂而憂後樂而樂王庚恢
恢南朔東西皇極孰建惟德之依右由庚四章
章四句崇邱一篇
御製補詩云澗松童童蛙黽隣兮邱草萋萋蕩青雲
兮凡百君子慎乃託身兮澗松童童澗則卑兮
邱草萋萋邱則﨑兮凡百君子審乃所依兮有
崇者邱物無不遂有卓者道愚無不智資生育
德永植毋替右崇邱三章章六句由儀一篇
御製補詩云在上曰天在下曰地君君臣臣父父子
子在下曰地在上曰天父父子子君君臣臣由
其儀矣物則熙矣儀其由矣物則休矣右由儀
四章二章章四句二章章二句末幅款識云乾
隆壬戌暮春御筆第十七冊彤弓之什十篇末
幅款識云乾隆壬戌夏五月御筆第十八冊祈
父之什十篇末幅款識云乾隆壬戌中秋御筆
第十九冊小旻之什十篇末幅款識云乾隆壬
戌冬十月御筆第二十冊北山之什九篇末幅
款識云乾隆癸亥初春御筆第二十一冊桑扈
之什十篇末幅款識云乾隆癸亥春杪御筆第
二十二冊都人士之什十篇末幅款識云乾隆
癸亥六月御筆第二十三冊文王之什十篇末
幅款識云乾隆癸亥九月御筆第二十四冊生
民之什十篇末幅款識云乾隆癸亥十二月御
筆第二十五冊蕩之什十一篇末幅款識云乾
隆甲子春三月御筆第二十六冊周頌清廟之
什十篇末幅款識云乾隆甲子夏六月御筆第
二十七冊周頌臣工之什十篇末幅款識云乾
隆甲子孟冬月御筆第二十八冊周頌閔予小
子之什十一篇末幅款識云乾隆乙丑春三月
御筆第二十九冊魯頌四篇末幅款識云乾隆
乙丑夏五月御筆第三十冊商頌五篇末幅款
識云乾隆乙丑季夏月御筆每冊末幅款下俱
有惟精惟一乾隆宸翰稽古右文之璽三璽餘
書幅俱有乾隆宸翰幾暇臨池二璽每冊書幅
首篇俱有思無邪一璽每畫幅俱有筆端造化
一璽每冊前一幅篇目俱有乾隆御筆一璽後
餘幅又識云宋馬和之善畫人物山水供奉高
孝兩朝嘗取毛詩三百篇篇為一圖以進至今
膾炙藝林特流傳零落未覩完璧為憾向在書
舍稍解六法輒欲追擬全圖有志未逮御極後
偶值幾餘檢内府書畫舊蹟得所圖毛詩若干
篇筆法飄逸務去華藻洵如畫史所稱爰勅畫
院諸臣規橅筆意舊有者臨之已缺者補之各
圖梗槩清燕情閒間亦隨筆點染人物及山林
水石致趣又仿束廣微作笙詩補亡六章竝寫
大意蓋始事于己未春積以歲月迄今秋七月
之望獲竟斯業雖畫法未克與和之先後而翰
墨風流繼蹤曩軌亦足標文苑雅事且不啻此
詩之教以垂懲勤一披覽間里巷貞淫之故朝
廷郊廟之遺犂然在目因是有以攷其得失朱
子云本之二南以求其端參之列國以盡其變
正之于雅以大其規和之于頌以要其正則修
身齊家平均天下之道不待他求而得之然則
是圖成而可興可觀其禆益不更深切著明耶
乾隆十年歲在乙丑處暑日御識後有乾隆宸
翰稽古右文之璽含經味道三璽後(臣)張廷玉
跋云古之聖人左圖右史亦越後王往往繪無
逸豳風于殿上豈非以載于詞者口熟而夙義
不新繪于象者觸目而感心尤切耶昔者孟子
善說詩曰以意逆志朱子解之曰逆之為言迎
也(臣)則以為迎以虚不若迎以實迎以心不若
迎以目形往者滯想神來者印心形接而神通
則繪圖之功載無言之教焉
皇上抉經之心執聖之權載展詩圖因舊為新功百
古人選意命工覃思游情七載乃就其于經也
可謂篤矣蓋
皇上以仁義純厚之聖抱追寫千載以上忠孝貞良
之性情其則不遠妙乃入神三百篇詩心如揭
焉伏羲之圖易也得文王周公孔子之辭而其
義始備詩圖緣辭以立象觀象以玩辭互相資
而其義益顯引之翼之鼓之舞之使自得之
皇上之心其即伏羲文王周公孔子之心也夫保和
殿大學士(臣)張廷玉恭跋又(臣)梁詩正題云伊
古垂訓左圖右書覽觀鑒戒如與游居我
皇稽古道存目擊無逸豳風高張殿壁
娛情翰墨清燕餘閒萬象天秀隨元氣還詩三百篇
繪事流美惟馬和之超宋畫史風雅攸寄尚有
典型匪刪匪逸不見全經爰整曩規羣工待
詔仿舊補遺擬追筆妙能品備矣未進于神
仙毫點染飛動疑真乃睠左方
御書章句遠邁思陵諸體畢具南陔以降束晳補亡
周情孔思
更撰篇章
幾暇從容程功勿亟七載集成藝林動色生氣遠出
鎔冶化爐遺文總錄合璧聯珠糺縵烟雲昭回
星漢萬丈光華
天章縈貫
神心遠運大義載宣匪曰游藝進德在焉五際六情
條綱可述理趣環深藴涵微密寫氣呈貌屬采
附聲美刺審象心開目明受詩卒業求端要止
大旨所存聞子朱子斯圖重炳可興可觀開卷
自得無勞仰鑽由缺得完因文見道舊蹟流傳
儼然師保(小臣)稽首大哉
王言妙闡經義德成教尊形四方風繫
一人本但凛陳詩何煩補衮丹青法戒矇瞍誦箴此
焉竝舉不顯亦臨盛德形容千載一遇歌頌無
文聊充傳註戶部尚書(臣)梁詩正敬題又(臣)汪
由敦題云稽古正學則左圖而右史史以紀善
敗圖以肖臧否予欲觀成象典訓徵帝紀咸平
五經圖臚列器服爾毛詩肖物形開成有芳軌
我
皇博羣籍葩經探奥旨齊魯韓三家風雅頌四始一
篇繪一圖情真態逼似美刺别薰蕕可愕亦可
喜雍容陳廟廊瑣細及婦子仰象日月星俯察
禽魚豸風人聚一堂名物瞭如指游藝及適情
而實通治理從容
萬幾暇玉案雲藍紙一圖系一篇爛矣
天章煒
天章藴元氣揮灑何淋漓子曰詩三百蔽以無邪思
心正筆乃正六體隨所宜湘管列三品虞戈縱
一麾八法神運用萬象歸爐錘
聖能本天縱神畫追皇羲風則婉以入婀娜含丰姿
雅則温而栗端莊出委蛇頌則肅且嚴正容無
傾欹毫端結搆新溯古頡籀斯邕鵠羲獻繇草
聖皇象芝鸞龍紛蔚跂圭璧燦陸離超軼光堯
閣方駕神禹碑殷勤七載功味道研文辭文辭
豈糟粕
皇心妙經營點翰涵造化敷政本穆清博綜全詩理
鑒古攄遙情王化起二南雅頌陳典型觀風知
正變保泰在持盈
聖朝綿景運百年仁化成
世德美作求既醉歌太平沐膏咏勤苦萬族慶盈寧夫
豈無風謠洋溢為頌聲廟堂述功德揄揚振鍧
鏗
宫中奏元音鏘然叶韶韺憂勤底和樂風教覃八紘
旃厦日兢兢緝熙于光明
雲漢仰昭回萬古星日晶拜手歎觀止遂歌有餘榮
刑部尚書(臣)汪由敦敬題又(臣)勵宗萬題并序
云(臣)惟詩為義府畫有化工業則分鑣道原合
轍自宣聖刪詩而後鍾吕薪傳粤史皇作畫以
來圖書鬱起載攷文明之世聿推濬哲之君五
采斯章九歌惟叙道貫端倪而無兩才參輪軸
以成三嗣後各具專長能事罕聞兼擅帖傳快
雪宣和幾首風詩書賜建炎趙鼎兩篇雅什至
若采桑播榖紀豳土之歲華流火肅霜譜夏時
之月令選場勝事别室流輝大都獻自臣工不
盡出于宸翰自非睿思廣運安能菁藻紛披昔
宋高宗御筆親書翰墨擷藝林之秀命馬和之
繪圖象物丹青增畫院之榮乃雲散星流遺逸
較尚書而倍蓰寸鱗片羽留傳僅大衍而有竒
恭逢我
皇上心契兩儀目周三古星機月杼燦天經地緯之
文道藪書山藴嶽峙海涵之象兹萬幾之清暇
得太素之淵微偶傳毛穎中書括寫葩經全部
翥高岡之威鳳尋行見萋菶梧桐躍靈沼之嘉
魚展幅掇參差荇藻緬惟文武周召如接寤言
直教毛鄭齊韓自慚箋注籥連章而合繪八法
兼精笙有序而無辭六篇可補十城完璧合成
羣玉之山九野繁星羅列渾銅之象總三百篇
興觀羣怨展也大成垂億萬載忠孝貞良呼之
欲出(臣)學同耳食識類面牆蠡不量而思傾魚
有情而竊聽難形美備比象鼎以長新欲頌升
恒竝龍圖而永麗慕知來之如賜愧悟禮之非
商謹誌七言賡颺有志略該六義黼黻何能不
比尋常翰墨香仙毫分潤到經箱搜將百代蟲
魚注譜出千秋雲漢章生面頓看開蠧簡陳編
也慶荷龍光
聖人手筆風人旨願附言詩賜與商六首空題缺舊
芸獨綿綿緒接餘芬陋他束晳笙詩補遠邁周
宣石鼓文續到朱絃原不斷圑來玉盒本難分
信知聖
聖心相印清廟新篇重典墳傳神本有化工司豈但
風騷仗鼔吹冊府定無經外史
御屏新譜畫中詩周原禹甸長相對鎬露豳風宛在
斯須識我
皇操管意莫將花樣詫新竒經田隻手掃荒蕪三百
雖多義不殊但覺蕤葩生寶翰始知分墨盡訏
謨全詩抄後成全璧一字藏來值一珠只有繪
聲難措筆昇平歌詠徧天衢工部侍郎(臣)勵宗
萬敬題又(臣)張若靄跋云生數千百年之後而
能攝數千百年以前之人之事之境宛然見之
几席則我
皇上所製詩經圖有益于天下後世風雅人倫者教
思彌切觀感尤深也夫口耳習而心思通學詩
者類然然于三百篇中忠孝貞淫興衰治亂與
夫山川鳥獸草木之情狀徒彷彿想像于詞章
行墨間形往者故其神不來雖鄭康成箋之而
意緒不親陸元恪疏之而恍惚無定也
皇上萬幾之餘流連四始玩辭取象乃舉三百篇繪
之一篇為一圖每一圖皆承
御筆點定復
親書本詩且
御製補經之亡者六篇既成頒示(臣)靄等(臣)等展玩
移時往復感歎竊謂圖此非為筆墨之游戲卷
軸之玩好以誇示藝林已也誠欲觀斯圖者因
辭以徵象因象以會意因意以度志因志以論
世因世以知人則詩之有益于風雅人倫也愈
久彌新而我
皇上以詩教教天下後世之聖心豈不與周情孔思
後先一揆哉(臣)謹拜手而為之跋通政使(臣)張
若靄又(臣)裘曰修記云(臣)以謭陋獲厠侍從儤
直
内廷親見
皇帝陛下萬幾之餘無他嗜好深于詩兼工書畫迺
取風雅頌三百五篇以真草篆隸四體書其詞
採小序暨漢諸儒之說一折衷于朱子集註而
製為圖自己未至乙丑凡七閱歲始訖事為冊
三十其笙詩六篇舊所逸者又補其詞之缺(臣)
聞書畫之興其來甚遠周易繫辭謂上古結繩
而治後世聖人易之以書契此為書之始易通
卦驗云伏義作易無書以畫此為畫之始曹植
又謂畫者鳥書之流古者左圖右史史以徵其
文圖以考其象故陸機云宣物莫大于言存形
莫大于畫然則始自二南終于三頌寫氣圖貌
属采附聲數百年治化升降之故十五國民風
正變之端一展視而燦如眉列所以備勸戒昭
治忽者其用為尤著昔宋高宗嘗命馬和之繪
詩圖而親書之至今流傳往往而有然(臣)竊謂
思陵當南渡偏安之際臨安一隅幾于不國是
宜外攘内修奮揚刻厲日夜與賢士大夫講求
治具以張皇威武而顧殫心觚翰坐銷歲時是
公劉亶父肇造邠岐之篇衛文秦襄定中小戎
之什皆未嘗肄業及之也今
皇帝德隆化洽東至日出西至日入南踰重洋北越
大漠悉主悉臣億兆熙熙享太平無事之樂而
深宫穆清愈弗敢稍自暇逸聲色狗馬之事一不得
陳于前
政治之暇圖史是娛用以攄寫性靈涵暢理道下視
宋高所製豈特霄壤過之也哉至于揮毫濡墨
妙契化工
天縱多能直以餘事視之而己未足為我
聖天子頌也少詹事(臣)裘曰修謹記又(臣)陳邦彦贊
并序云蓋聞五帝以至德表其功用三王以道
法相與授受宇宙炳蔚文章備焉仲尼定六經
垂教本易象春秋尚書尚已至夫原人情通政
事移風易俗逹幽宣微莫善乎詩故傳謂詩者
天地之心星辰之度百福之宗萬物之戶而君
德之祖是以孔子勤勤致訓于學詩也欽惟我
皇上紹至治于前徽宏成周之盛軌化成于閭里學
懋于
深宫加以
天縱多能博文游藝究四始之深趣抽五際之瑤
篇以為古者學問所存必左圖而右史精微所
寄在會意以象形于是三百五篇全攄
宸翰分章命景默契曩賢燠寒罔輟經歲告成賦比
興隨篇點染極能事于難名風雅頌逐幅描摹
如化工之肖物質性情于千載共欽書畫通神
垂筆墨于萬年足與球圖共寶緬維從來聖哲
雅意窮經自永平甘露以逮漢之宣明未聞躬
書六經也唐明皇隸書孝經于石矣未聞其繪
為圖也宋高宗書詩經刻石始附以圖然出其
臣馬和之之手圖雖工未必能得經之旨也若
夫潄芳潤而極乎神妙象物宜而會其淵源器
與道俱理因事顯所謂關雎麟趾覘風化者于
是乎在焉卷阿泂酌陳勸納者于是乎見焉寫
鳲鳩行葦之什即物狀而可以知仁譜七月大
田諸章即謠俗而可以知政則是圖之作也固
我
皇上夙夜敬止之餘所以寄其紹三五而隆道心昭
治法者歟苟徒謂
聖人之能事無所不備而以鴻編巨冊與藝苑墨林
爭勝是則測海于蠡窺日于牖亦烏足與語天
地之大哉(臣)趨承
秘殿親侍
揮毫欣瞻
睿藻之紛披仰識
天心之深遠謹拜手稽首而歌為之贊曰維德廣運
博矣如天淵涵古籍三百斯專謂自朝廟迄乎
紘埏宣導情性四宇熙然漢始尊經唐宋紹焉
思陵灑翰繪事未兼惟我
哲后深慕經筌
楓宸綈几書畫相宣書以昭遠畫以代詮聲詩載
補亡軼仍全銀鈎鐵畫體格精妍緣情適況寫
景通原心隨筆正意在象先觀圖證詠纖悉畢
傳何勞文字毛詁鄭箋折衷盡善超越前編寶
章妙會珍並璣璿輝煌冊府用垂萬年翰林院
侍讀學士(臣)陳邦彦又(臣)董邦逹題云輝輝清
旭明金鋪香烟翠裊鵲尾爐
幾暇怡情寄翰墨緗縑細寫毛詩圖我
皇稽古邁前哲遊心遠溯殷周初洵知晨宵圖至理
峻筆不獨春華敷豳風一卷古有繪誦詩三百
舉一隅豈如全詩盡周遍默鼔槖籥旋天樞起
自關雎迄殷武四始六義篇章殊一圖一詩相
附麗燦若合璧與聯珠紛紛蟲魚苦箋注陋彼
馬鄭言多膚當年紹興秘府志碧鸞綾褾供清
娛亦具此圖兼衆什臣和之畫思陵書流傳至
今五百載歲久未免丹青渝
宸章重與開生面日月一出爝火虚興觀羣怨備全
藴含豪邈然意有餘緬昔
宣聖刪詩日南陔六章詞久無有晉束晳曾補綴
筆力萎薾文義蕪于今更復經
睿製元音壓倒千羣儒詩與書畫兼衆妙鄭虔三絶
嗤覆瓿無聲詩耶有聲畫掩暎迴環如合符千
秋鴻寳垂藝苑裝成玳瑁架珊瑚側聞
九重下明詔敷天同免明年租幅&KR0695;萬里
湛恩濊汝墳江漢墟猶拘大田多稼遺秉穗吹豳飲
蜡齊歌呼宴樂笙簧聽苹鹿春田草木看騶虞
鄉國風謠定可采太平景象殊難摹小(臣)未學
等蠡測曾治葩經失則愚校讐
蓬萊歴十載驚捧
天藻忻且愉敬濡柔翰誌幀尾靜看花影搖蝦鬚翰
林院侍讀學士(臣)董邦逹敬題書畫幅俱高九
寸八分廣一尺二寸六分
御製豳風圖並書一冊
左方宣德箋金絲闌本行楷書本詩右方太子
倣箋本墨畫詩圖
御筆繪人物董邦逹補樹石舍宇書畫各八幅書幅
第一幅有摛藻為春豳風無逸念民依二璽第
二幅有有吾與點也之意含經味道二璽第三
幅有清心抒妙理眈書是宿緣二璽第四幅有
潄芳潤廣闢四門聰二璽第五幅有茹古含今
攜筆流雲藻二璽第六幅有含英咀華會心不
遠二璽第七幅有樂天讀書晰理觀天地生物
氣象三璽第八幅款識云乾隆乙丑中伏日御
筆下有乾隆宸翰萬國農桑寤寐中二璽畫幅
第一幅前有稽古右文之璽一璽後有意在筆
先一璽第二幅有游六藝圃一璽第三幅有筆
端造化一璽第四幅有見天心一璽第五幅有
煙雲舒卷一璽第六幅有墨雲一璽第七幅有
浴德一璽第八幅款識云乾隆乙丑夏日敬勝
齋製下有德充符幾暇怡情二璽後有幾暇臨
池一璽又董邦逹款云(臣)董邦逹奉
勑恭補樹石舍宇後有(臣)逹侍從(臣)二印後餘幅(臣)
梁詩正等跋云我
皇上勅幾熙載庶績用康清燕多閒游情翰墨既以
積歲之功為詩經全圖復
念豳風七月陳王業之艱難所言農夫紅女趨事赴
時勤力務本尤為親切有味爰
御楮翰分章為圖系詩左方裝成巨冊(臣)等侍直
禁廷得與
賜觀且承
命恭跋于後欽惟我
聖祖仁皇帝繪耕織圖賦詩授梓傳示宇内
世宗憲皇帝暨我
皇上三朝睿藻輝暎冊府男耕女績之景狀纖悉具
備有老農村嫗親執其勞所弗能自道者一經
天筆曲繪其情仰見
聖意所存周浹于閭閻幽隠非獨詞藝之工妙奪造化
而已揆之往古惟周以穡事開基豳風所述后
稷公劉太王文武之遺先聖後聖有同揆焉
聖天子紹聞衣德惓惓民依
耕耤親蠶典禮修舉風化所覃海澨山陬無不闢之
土田野婦孺以至賨僰蠻羌無不知耕耘織作
之當務休養百年馴至今日王道化成之效稱
極盛矣而
九重䆳密無刻不以引飬引恬為心于雨暘霜雪蚤
晚之候黍稌菽麥高下燥濕之宜漚麻治絲鉤
筐曲薄之用廣諮博詢考古驗今施之政而授
之民見于實事者既如此即至
娛意藝林舉念弗釋殷然溯古先聖哲之心于千載
而上指事肖貌如親見之不啻衮衣繡裳雍容
諷諭于
黼座左右
聖意淵微有得之筆墨之表者(臣)等竊幸見而知之
所媿弇陋不文未能揄揚萬一云爾(臣)梁詩正
(臣)汪由敦(臣)勵宗萬(臣)張若靄(臣)裘曰修(臣)陳
邦彦(臣)董邦逹恭跋(臣)梁詩正敬書後有(臣)梁
詩正朝朝染翰二印書畫幅俱高九寸五分廣
一尺四寸二分
御筆生香樂意四冊
金粟箋本右方墨畫左方行楷書五言絶句每
冊末幅署御筆二字第一冊折枝花卉第一幅
有筆端造化一璽左方詩云禁苑春暉麗花蹊
綺樹裝綴條深淺色點露參差光下有乾隆宸
翰一璽第二幅有研露一璽左方詩云郁烈膩
香温丁星亂蕊繁言歡風䀨語勾夢蝶迷魂下
有朗潤一璽第三幅有墨雲一璽左方詩云春
園芳已徧綠蔓雜紅英獨有深山客時來辨藥
名下有古香一璽第四幅有寫生一璽左方詩
云不受霜雪侵自足中和氣欲知清淨身即此
林間是下有樂天一璽第五幅有雲霞思一璽
左方詩云綠樹競扶疎紅姿相照灼不學桃李
花亂向春風落下有得佳趣一璽第六幅有潑
墨一璽左方詩云新開寒露藂遠比水間紅豔
色寧相並嘉名偶自同下有幾暇臨池一璽第
七幅有叢雲一璽左方詩云老圃芳名舊炎天
吐蕊新陶潛北窗下自謂羲皇人下有會心不
遠一璽第八幅有德充符一璽左方詩云姚魏
變衰藂繁華夢已空素娥留國色小立試金風
下有染翰一璽第九幅有幾暇怡情一璽左方
詩云未植銀宫裏寧移玉殿幽枝生無限月花
滿自然秋下有中和一璽第十幅有澂觀一璽
左方詩云數萼初含雪孤標畫本難香中别有
韻清極不知寒下有乾隆宸翰一璽第二冊各
種花朵第一幅有寫生一璽左方詩云暎庭含
淺色凝露泫浮光日麗參差影風和輕重香下
有宸翰一璽第二幅有中和一璽左方詩云霞
文光啓旦珠琲密封條積潤含仙露濃隂奪海
綃下有朗潤一璽第三幅有澂觀一璽左方詩
云行逢二三月九州花相暎川原曉服鮮桃李
晨粧靚下有研露一璽第四幅有潑墨一璽左
方詩云移萱樹之背丹霞間縹色我有憂民心
對君忘不得下有德充符一璽第五幅有叢雲
一璽左方詩云擢秀三秋晚開芳十步中分黃
俱笑日含翠共搖風下有會心不遠一璽第六
幅有含輝一璽左方詩云露寒清透骨風定遠
含芬爽致銷煩暑高情謝曉雲下有幾暇怡情
一璽第七幅有筆端造化一璽左方詩云曠然
塵慮靜為對夕花明密葉低層幄冰蕤亂玉英
下有樂天一璽第八幅有墨雲一璽左方詩云
接葉有多重開花無異色含露或低垂從風如
偃抑下有得佳趣一璽第九幅有古香一璽左
方詩云爽氣浮朝露濃姿帶夜霜汎杯傳夀酒
應共樂時康下有染翰一璽第十幅有浴德一
璽左方詩云黃羅作廣袂絳帳作中單人間誰
敢著留得護春寒下有乾隆宸翰幾暇臨池二
璽第三冊蛺蝶圖第一幅有筆端造化一璽左
方詩云春至百花繁名園蛺蝶翻美人將扇撲
搨得一雙痕下有宸翰一璽第二幅有寫生一
璽左方詩云尋豔復尋香似閒還似忙暖煙沈
蕙徑微雨宿花房下有朗潤一璽第三幅有潑
墨一璽左方詩云雙眉捲鐵絲兩翅暈金碧初
來似爭妍忽去渾無迹下有涵虚朗鑒一璽第
四幅有墨雲一璽左方詩云朝出南園裏暮依
花萼端露葉乾來易風池渡覺難下有中和一
璽第五幅有幾暇怡情一璽左方詩云隨風繞
綠蕙避雀隠青薇暎日忽爭起因香乍共歸下
有乾隆宸翰一璽第六幅有樂天一璽左方詩
云重傅秦臺粉輕塗漢殿金相兼惟柳絮所得
是花心下有會心不遠一璽第七幅有叢雲一
璽左方詩云入院依琱檻穿樓撲鏡函阿誰最
憐惜描在泥金衫下有染翰一璽第八幅有&KR0697;
觀一璽左方詩云蝶解傳花魄花能引蝶來蝶
疑雙宿影花作並頭開下有幾暇臨池一璽第
九幅有雲霞思一璽左方詩云趁暖戲晴川依
人上畫船粉銷煙翅薄香冷露鬚拳下有德充
符一璽第十幅有得佳趣一璽左方詩云粉翅
嫩如水繞砌乍依風日高山露解飛入菊花中
下有乾隆宸翰一璽第四冊畫草蟲第一幅有
寫生一璽左方詩云躍者趯其股顧者注其目
乃知造物靈未抵毫端速下有乾隆宸翰一璽
第二幅有墨雲一璽左方詩云號作牽牛郎亦
云豆娘子呼之兩不譍并簡莊生旨下有雲霞
思一璽第三幅有中和一璽左方詩云絡緯不
停聲從昏直到明不成一絲縷徒負織作名下
有幾暇臨池一璽第四幅有潑墨一璽左方詩
云游漾下晴空尋芳到小叢帶聲來蕊上連影
在房中下有得佳趣一璽第五幅有叢雲一璽
左方詩云金翼挾花心翩翩小苑隂螳螂襲其
後相對莫彈琴下有宸翰一璽第六幅有幾暇
怡情一璽左方詩云兩角徒自長空飛不服箱
為牛竟何事利吻穴空桑下有染翰一璽第七
幅有澂觀一璽左方詩云六月鱗塍間蚱蜢閙
如雨田水如熱湯芸耔亦良苦下有内府珍秘
一璽第八幅有樂天一璽左方詩云聲流上林
苑影入侍臣冠得飲旻天露何辭高柳寒下有
德充符一璽第九幅有研露一璽左方詩云約
綽草間飛清恬風日美我本狎鷗人蜻來得無
喜下有會心不遠一璽第十幅有筆端造化一
璽左方詩云金風肇殘伏玉樹正秋涼喓喓草
間蟲感時振衣裳下有乾隆宸翰一璽後副頁
款識云幾暇弄墨隨意點染花枝草蟲蜂蝶各
種漫取舊人詩句對題左方積成四十幅分帙
裝潢命曰生香樂意乾隆甲子中秋後二日御
識下有潄芳潤乾隆宸翰二璽書畫幅俱高三
寸六分廣二寸一分有竒
御筆涉筆成趣四冊
金粟箋本右方墨畫左方行書舊人詩句每冊
末幅署御筆二字第一冊山水冊前一幅
御筆自繪
聖容左方題識云世界空華底認真分明兩句辨疎
親寰中第一尊崇者却是憂勞第一人夢中自
題小像舊作乾隆乙丑季夏清暉閣御筆下有
德充符乾隆御筆二璽第一幅有煙雲舒卷一
璽左方詩云雲中叠嶂翠糢糊深樹茒堂隠若
無莫向昔人論畫品開窗聊對謝公圖下有樂
天筆端造化二璽第二幅有涵虚朗鑒一璽左
方詩云山光澹澹樹隂隂溪水湯湯潄玉琴此
境不知何處有清風吹起鹿門心下有浴德觀
書為樂二璽第三幅有有吾與點也之意一璽
左方詩云山外溪聲不斷流夾堤楊柳易知秋
人間儘有清涼地只許伊人著釣舟下有含英
咀華會心不遠二璽第四幅有潑墨一璽左方
詩云積雨空濛烟樹重翠崖千丈削芙蓉招提
更在秋雲外只許行人聽曉鐘下有墨雲天根
月窟二璽第五幅有半榻琴書一璽左方詩云
遠山幾叠護雲屏梧竹風涼鳥自鳴最是幽人
無一事捲簾獨坐看黃庭下有茹古含今一璽
第六幅有會心不遠一璽左方詩云千尺飛流
落半空散為烟雨晝濛濛草堂留在匡廬曲時
聽松風晻靄中下有雲霞思染翰二璽第七幅
有讀書依竹靜一璽左方詩云江雲烟靄樹高
低竹裏人家傍水西滿地松隂春雨過好山青
似若耶溪下有叢雲内府書畫之寶二璽第八
幅有澂觀一璽左方詩云片石叢篁豈在多丹
青只論意如何若能咫尺看千里即是瀟湘壁
上過下有潄芳潤微言晰纖毫二璽第九幅有
扇以淳風一璽左方詩云十畆繁隂欲破空當
時曾受大夫封廟廊正爾需梁棟未許長潛澗
底蹤下有游六藝圃一璽第十幅有禮園書圃
一璽左方詩云隂隂翠幄草堂低曉雨初晴水
滿溪門逕晝長人不到垂楊深處一鶯啼署款
下有乾隆宸翰幾暇臨池二璽第二冊折枝花
卉第一幅有大塊假我以文章一璽左方詩云
千朵濃芳倚樹斜一枝枝綴亂雲霞憑君莫厭
臨風看占斷春光是此花下有寫生幾暇臨池
二璽第二幅有芝閣一璽左方詩云香中人道
睡香濃誰信丁香臭味同一樹百枝千萬結更
應薰染費春工下有染翰墨雲二璽第三幅有
鳶飛魚躍一璽左方詩云枝頭窈窕魚雙貫風
裏蹁躚鳳對飛莫把根苗方芍藥留春不似送
將歸下有齊物落花滿地皆文章二璽第四幅
有浴德一璽左方詩云一根曾寄小峰巒薝蔔
香清水影寒玉質自然無暑意更宜移就月中
看下有翌太和天根月窟二璽第五幅有會心
不遠一璽左方詩云短籬新見出梢梢葱蒨都
無尺許高茜色芳葩工點綴莫教容易渾蓬蒿
下有游六藝圃一璽第六幅有潄芳潤一璽左
方詩云香紅嫩綠正開時冷蝶饑蜂兩不知此
際最宜何處看朝陽初上碧梧枝下有見天心
朝日煇二璽第七幅有攜筆流雲藻一璽左方
詩云露洗金蟲一半開層層碧玉暎樓臺西風
昨夜吹香過人在欄干待月來下有清心抒妙
理一璽第八幅有衆花勝處香千尺一璽左方
詩云花自深紅葉麴塵不將桃李共爭春今日驚
秋自憐客折來持贈少年人下有研露筆端造
化二璽第九幅有叢雲一璽左方詩云羞與春
花豔冶同殷勤培溉待西風不須牽引淵明比
隨分籬邊要幾叢下有樂天雲霞思二璽第十
幅有宸翰觀天地生物氣象二璽左方詩云空
庭一樹影横斜玉瘦香寒領歲華寄語凌波水
仙子蠟梅誰許嫁山茶署款下有乾隆御筆一
璽第三冊飲中八仙圖左方書杜甫詩第一幅
賀知章有雲霞思一璽左方書知章騎馬似乘
船眼花落井水底眠句下有攜筆流雲藻乾隆
御筆二璽第二幅李璡有茹古含今一璽左方
書汝陽三斗始朝天道逢麴車口流涎恨不移
封向酒泉三語下有翌太和含英咀華二璽第三
幅李適之有研露一璽左方書左相日興費萬
錢飲如長鯨吸百川銜杯樂聖稱避賢三語下
有叢雲幾暇臨池涵虚朗鑒三璽第四幅崔宗
之有浴德一璽左方書宗之瀟洒美少年舉觴
白眼望青天皎如玉樹臨風前三語下有讀書
晰理觀天地生物氣象二璽第五幅蘇晉有寫
生染翰二璽左方書蘇晉長齊繡佛前醉中往
往愛逃禪句下有意在筆先會心不遠二璽第
六幅李白有天根月窟一璽左方書李白一斗
詩百篇長安市上酒家眠天子呼來不上船自
稱臣是酒中仙四語下有墨雲含味經籍二璽
第七幅張旭有筆端造化潑墨二璽左方書張
旭三杯草聖傳脱帽露頂王公前揮毫落紙如
雲煙三語下有樂天煙雲舒卷微言晰纖毫三
璽第八幅焦遂有宸翰内府書畫之寶二璽左
方書焦遂五斗方卓然高譚雄辨驚四筵句署
款下有乾隆宸翰一璽第四冊百蝶圖第一幅
有天根月窟一璽左方詩云春山處處客思家
澹日村烟酒旆斜蝴蝶不知人事别繞牆閒弄
紫藤花下有乾隆宸翰樂天二璽第二幅有墨
雲一璽左方詩云橘蠧如蠶入化機枝間垂蠒
似蓑衣忽然蜕作多花蝶翅粉纔乾便學飛下
有清心抒妙理一璽第三幅有宸翰一璽左方
詩云不並難飛蠒裏蛾有花芳處定經過天風
相送輕飄去却笑蜘蛛漫織羅下有煙雲舒卷
幾暇鑒賞之璽二璽第四幅有筆端造化一璽
左方詩云滿叢鮮碧露團香院落春紅過野芳
蛺蝶一生花裹活飛來還戀竹風涼下有研露
一璽第五幅有御賞一璽左方詩云何處輕黃
雙小蝶翩翩與我共裵&KR0966;綠隂芳草佳風月不
是花時也解來下有微言晰纖毫一璽第六幅
有浴德一璽左方詩云長養薰風拂曉吹漸開
荷芰落薔薇春蟲也學莊周夢化作南園粉蝶
飛下有得佳趣乾隆御賞染翰三璽第七幅有
幾暇怡情一璽左方詩云綠隂窗下春草碧無
數柳花吹近牀一雙蛺蝶總無賴飛到小欄還
過牆下有叢雲稽古右文之璽二璽第八幅有
有吾與點也之意一璽左方詩云烟雨凄迷晩
不收疎簾曲几寄悠悠多情蛺蝶來何許點盡
青青百草頭下有意在筆先一璽第九幅有潑
墨一璽左方詩云春光澹澹日遲遲正是名園
撲蝶時却憶小橋流水過東山春色寄桃枝下
有染翰涵虚朗鑒二璽第十幅有幾暇臨池一
璽左方詩云泥香江暖燕來時紅白花深桃李
枝草色一簾門半掩臥看雙蝶趁游絲署款下
有乾隆御筆一璽後餘幅又識云天地間大造
為罏凡山川草木人物一皆化工所寄而前人
體化工之肖物寓意于畫不名一家要其生趣
自在尋常筆逕外也予每思心摹手追今夏幾
餘偶得經紙輒隨筆點染作山水花卉人物各
若干頁裝成四冊未審于化工有合與否姑以
俟之識者乾隆乙丑初伏并識下有研露攜筆
流雲藻二璽書畫幅俱高六寸五分廣三寸六
分
書卷
御筆臨古一卷
宣德箋本前後二幅前幅草書款識云懷素自
叙帖乾隆甲子秋日御臨下有乾隆御筆摛藻
為春二璽幅前有意在筆先清心抒妙理二璽
後幅行書款識云米元章蘭亭跋御臨下有乾
隆宸翰攜筆流雲藻陶冶性靈三璽幅高八寸
廣二尺四分二幅同
御臨蔡襄謝賜御書詩帖一卷
宣德箋本楷書款識云乾隆癸亥季冬月御臨
下有乾隆宸翰攜筆流雲藻二璽卷前有研露
一璽中幅有幾暇臨池一璽卷高七寸八分廣
三尺七寸六分
御臨蘇軾詩帖一卷
宣德泥金箋本行書五言古詩一首款識云東
坡此書務追險絶未兔貌怪細體會之無一筆
越晉唐人矩矱也故能傳流八百載書云事不
師古以克永世匪說攸聞御臨并識下有乾隆
御筆摛藻為春二璽前有含英咀華一璽卷高
七寸八分廣二尺二寸九分
御臨黃庭堅五言古詩一卷
宋箋本行楷書款識云乾隆甲子夏五月望御
筆臨黃山谷下有稽古右文之璽乾隆宸翰二
璽卷高八寸三分廣二尺三寸
御臨米芾尺牘一卷
宣德箋本行書款識云乾隆甲子秋九月上澣
五日御臨于長春書屋下有煙雲舒卷乾隆宸
翰二璽又陶冶性靈一璽卷前有研露含經味
道二璽卷高七寸五分廣三尺一寸
御臨董其昌書枯樹賦一卷
宣德箋本行楷書款識云乾隆壬戌小春月之
望御筆偶臨後有稽古右文之璽乾隆宸翰二
璽卷前有研露攜筆流雲藻二璽中幅押縫宸
翰璽幾暇臨池璽各二卷高七寸五分廣九尺
一寸三分
御臨董其昌書樂志論一卷
宣德箋本行楷書并臨其昌自跋八則後識云
董香光此卷行楷隨意翛然獨遠自是君身有
仙骨未許後人問津也予幾暇率爾臨仿敢希
神似特存之以驗書學云乾隆甲子仲冬朔日
並識後有幾暇臨池乾隆宸翰二璽卷前有宸
翰稽古右文之璽二璽卷中幅有乾隆宸翰一
璽押縫有御賞一璽卷高五寸三分廣四尺四
寸四分
畫卷
御筆澄海樓圖一卷
金粟箋本墨畫款題云我有一勺水瀉為東滄
溟無今亦無古不減亦不盈臘雪難為白秋旻
差共青百川歸茹納習坎惟心亨却笑祖龍癡
鞭石求蓬瀛誰能忘天倪與汝共濯清昨冬自
盛京迴蹕入關登澄海樓望海乾端坤倪軒豁
呈露洵属宇宙大觀曾題句壁問以誌勝遊今
長夏幾餘想像斯槩輒仿王孤雲筆意繪為此
圖萬里三山近在咫尺亦消暑一奇也乾隆甲
子夏五月望後二日御識後有寫生會心不遠
二璽卷末有乾隆宸翰一璽拖尾(臣)張照書聯
句詩並序云乾隆八年秋展謁
祖陵禮成還軫十月十六日道入榆關登澄海樓望海
雪霽千峰波明萬里天容海色洵属竒觀時張
照梁詩正侍從因與聯句凡字涉水部者概不
用倣歐陽修咏雪禁體也
(御製)康回昔馮怒使地東南傾太始本無始
常盈是不盈雙丸出其裏元氣鼔為營島嶼藐
拳石(臣張照)
(御製)軒樓敞繡甍巄&KR0008;疑貝闕彷彿見瑤京鞭石橋終
斷
嘘煙市乍更星槎何處轉鼇柱若為擎邈矣端
倪豁(臣梁詩正)
(御製)雄哉氣象崢禹功思四載秦業剩孤城萬壑朝宗
此
纖珠茹納并由來無寸土亘古只空明直上到
天險(臣張照)
(御製)横處據地棖目迷光皛皓耳駭聲砰轟精衛填難
盡
長虹駕可成三壺遠縈帶重嶴消飛鯨賦羨木
華博(臣梁詩正)
(御製)吟推玉局英平鋪歴劫雪喜遇初冬晴望嘆曾聞
若
來游誰逐蜻内光含煜煜隂火涼熒熒絶域隨
風逹(臣張照)
(御製)方諸應月呈坎重不失信天一乃居貞比樂韶觀
止
如山聖景行空傳香象踏謬執窄蠡評有以謙
能受(臣梁詩正)
(御製)虚將白自生苞乾恢度量吐日煥晶瑩永奠寰區
晏仙鄉底問程後(臣)張照又跋云昨歲(臣)照蒙
恩從登澄海樓偕(臣)詩正賡句
天章之後今年夏
皇上追憶昔遊之竒曠斯樓之壯觀命子墨徵毛穎
舉靈海萬里歸于尺幅之中復
勑(臣)照書原句于卷末欽惟
皇上將聖多能生知力學九變復貫萬化生心于斯
時也憑虚縱目茹納靈和陋漢武之羨蓬萊笑
魏帝之臨碣石萬象一白天水空明日光風力
之所盪若億兆京垓摩尼寳珠晃朗煜爚干類
萬聲自相喧聒
皇懽既洽
天筆斯賁毫不停綴文不加點二臣惶汗蠠沒若跛
鼈之追飛龍惜乎奇境勝因千秋所豔而無東
方朔枚皋劉向之儔以襄盛事以稱
詔旨也豈但欲成唐虞三代之治無皋䕫尹旦其人
哉(臣)承
旨錄詩恭述緣起古人有言兹榮也兹所以為媿也
夫時乾隆九年七月既望(臣)張照奉
勑敬書并跋卷高八寸四分廣一尺七寸
御筆葡萄蘭花一卷
倣製金粟箋本前後二幅俱墨畫前幅葡萄款
署御筆二字上鈐乾隆御筆一璽下有寫生一
璽後幅蘭款璽同又筆端造化一璽前幅高七
寸七分廣一尺二寸六分後幅高同廣一尺四
寸六分
御筆秋英八種一卷
宣德箋本墨畫第一段葵花題云梳風翠羽翻
承露金盤潔堪作素秋朋豈為清齋折下有叢
雲一璽第二段菊花題云菊本瀟洒姿陶潛託
幽好却被人傳說東籬轉厭閙下有宸翰一璽
第三段秋海棠題云海棠一例好娟娟春復秋
試向羣芳問爭如得自由下有德充符一璽第
四段桂花題云馥馥月中香裳裳檻外黃姮娥
酧白帝天酒復天糧下有染翰一璽第五段杜
若題云遜菊態偏嫮當秋芳轉盛試問著經人
應為何品命下有會心不遠一璽第六段蘭花
題云香以清不釅色匪妖而美臨風笑芙蕖得
作秋君子下有潑墨一璽第七段洛陽花題云
周阿迥出羣蜂蝶任紛紛不與蘼蕪伍終因近
此君下有乾隆宸翰一璽第八段蓼花題云秋
波一片霞寫影稱疎斜夜月難分色棲鴻隠荻
花下有寫生一璽卷末款識云世人愛春華繁
豔而露砌霜籬寒芳點綴鮮有賞識者子素愛
秋英幽趣輒于幾暇繪為八種並各題以絶句
非僅游情染藻緬想詩人託興蒹葭意頗同之
乾隆甲子夏六月下澣并識下有乾隆宸翰幾
暇臨池二璽卷前有筆端造化一璽卷高七寸
二分廣三尺九寸七分
御筆泉石蘭竹一卷
倣製金粟箋本墨畫署清泉白石翠竹猗蘭八
字款識云甲子秋季養心殿齋居製後有乾隆
宸翰幾暇臨池二璽卷前有叢雲一璽卷高五
寸八分廣二尺一寸一分
御筆秋花三種一卷
宋箋本墨畫秋葵菊花秋海棠三種題秋葵云
梳風翠羽翻承露金盤潔堪作素秋朋豈為清
齋折下有寫生一璽題菊花云菊本瀟洒姿陶
潛託幽好却被人傳說東籬轉厭閙下有染翰
一璽題秋海棠云海棠一例好娟娟春復秋試
向羣芳問爭如得自由下有潑墨一璽卷未款
識云古人論畫當以造化為師蓋謂得生趣乃
佳也頃于長晝隨意濡筆作秋花三種雖遠乏
師承生趣正復不減或猶勝以刻楮為工者乾
隆甲子長夏御識下有乾隆宸翰幾暇臨池二
璽卷前有筆端造化一璽卷高七寸九分廣三
尺一寸二分
御臨趙孟頫蘭蕙圖一卷
倣製金粟箋本墨畫款識云甲子仲秋月上浣
九日御臨下有乾隆宸翰筆端造化二璽卷前
有研露一璽卷高七寸九分廣四尺三寸四分
御臨趙孟頫浴馬圖一卷
宣德箋本墨畫款識云甲子季夏倣趙孟頫筆
意製于長春書屋下有乾隆宸翰一璽卷末有
浴德一璽中幅押縫有德充符璽二卷高六寸
一分廣二尺九寸
御臨倪瓚修竹草亭圖一卷
金粟箋本墨畫款題云烟篁列為屏草亭剛作
蓋咫尺湖山中興寄雲霞外雲林筆意簡澹惟
簡益深惟澹益厚是以不可及也伏日消暑偶
臨并題下有乾隆宸翰一璽卷末有煙雲舒卷
一璽卷高八寸七分廣一尺六寸四分
御筆蒼松暎日圖一卷
灑金箋本著色畫款識云杜詩云我有一匹好
東絹請君放筆為直幹可謂得畫松三昧此雖
不經意之作要以蒼勁勝耳癸丑初夏抑齋製
並題後有德充符會心不遠二璽前有澂觀一
璽卷高二尺五寸二分廣五尺五寸
御筆三餘逸興圖一卷
素絹本前後二幅俱著色畫前幅菊花款題云
瀟洒東籬無客賞祗應野雀領寒若壬子秋季
抑齋製前有澂觀一璽後有會心不遠寳親王
寳二璽卷首有樂善堂圖書記一璽後幅水仙
款題云寫罷花枝對素娥珮環嬝嬝出湘波不
知弄影澄潭畔博得春風幾度過壬子冬日抑
齋畫前有樂善堂一璽後二璽及卷末一璽與
前幅同另幅跋云憶余己酉歲偶習繪事而獨
愛寫花鳥因博覽所載畫冊如林椿邊鸞黃荃
徐熙諸名家得意之作無不規模殆遍然惟形
肖于氣韻何有後迺悟大塊文章即目可尋正
不在效顰前人也于是出以己意任筆所之不
拘拘于規矩法律每于春淡風清之際桃李盛
開或夏蔭濃深秋英瀟洒以至歲寒松栢或薰
蕊亞盆稽古之暇撫景興懷抒清思而消永日
良可會心但裁花纈葉之間動經旬月始成尺
幅即以與人故所存極少兹檢舊篋惟餘兩幀
而予無暇繪事者又復經年矣因思所曾留心
不忍棄置乃命裝成長卷時娛目焉覽者莫謂
熟處難忘但作鏡花水月會可耳甲寅夏五寳
親王識並書下有寳親王寳染翰二璽前有樂
善堂一璽後有樂善堂圖書記一璽引首書三
餘逸興四大字款云長春居士自題下有寶親
王寳勤學好問二璽拖尾和親王(臣)弘晝題云
妙筆全侔造化功東籬秋色尺綃中名禽解哢
寒香裹為助枝頭渲染工崚嶒瘦石倚霜縑粉
瓣紅枝著意添拂拂毫端生氣動詩人畫史一
時兼甲寅十月朔和親王弘晝謹題又(臣)邵基
題云筆含清露絹流霜數朵寒花暎袖黃更繪
凌波仙子影十分冰雪試春芳錦囊貯得寫生
枝講藝餘閒點筆時渲染化工縑素上幾回親
切案頭彼邵基謹題又(臣)梁詩正題云夙欽餘
事為排詩妙手還移學畫師漫說徐熙落墨處
應誇梁廣點毫時東籬處士凌秋晚洛水神人
步襪遲半幅霜綃都貌得化工憑寄許誰知梁
詩正謹題又(臣)任啓運題云毖彼原泉發渚流
盡泚泚太虚淨無雲霞蒸倏成綺所以君子功
依仁亦游藝造化藴我胸寫生出我指寫鳥鳥
飛飛寫石石齒齒粲粲東籬友盈盈水仙子白
雲煥其英寒霜秀其蕊即彼秋冬姿賦以春生
意唯我不一物物物肖其理誰云此尺幅渾淪
乃爾爾任啟運謹題又臣張照等題并序云右
圖
皇帝在青宫時作也當時受學綠圖問道栢招敦說
典墳彌淪今古日昃耽翫臨登披尋上下數千
餘年得失之林以周知數萬里遙民物之故講
誦之勤著述之富蓋從來布衣韋帶中所未有
間或怡情翰墨涉筆繪事傳神寫貌與真不别
信夫造化生乎心非人之所能為也乾隆九年
夏内出菊花水仙二幀
賜觀並
勅(臣)照(臣)宗萬(臣)若靄題于左方(臣)照焚香盥手恭
述贊曰甘谷泉馨玉笥霞委大雲曾青下有佳
士䆳古神遊少海香瀰秋鶴與飛人澹如此延
之上座影落在紙神假天造英靈奚軌(菊)蘭紉
可佩菊纈可餐清未到聖不開沍寒藐姑射人
御龍游觀其膚冰雪其心旃檀上天本樣今落
毫端玉眸微睇神風珊珊(水仙臣)張照敬題(臣)
勵宗萬題云凌波絶代姿傲霜高士節兩美結
同心清標如一轍瀲灩泛金杯低徊解瓊玦相
對澹忘言長天共㵳泬誰能繪其神筆與化工
埒
帝昔居龍樓
天襟愛芳潔游藝有餘閒寫此自怡悦
當陽育羣彙階墀生屈軼敦俗黜浮華選士首孤孑
寒根與晚香罔或老巖穴暇日示兹圖生枝宛
可折灑然風露涼一洗五中熱回看桃李花品
格盡猥屑願得餐落英歲寒勵冰雪(臣)勵宗萬
敬題(臣)張若靄題云琉璃硯匣塵不生墨君管
子相逢迎紛披紅紫何足貌此中寄託殊遙情
冰霜肌膚旃檀心大羅仙子來玉京金尊牙板
豈復垢皎然萬劫瑤杯擎西風吹草草不綠重
臺猶占東籬名坐枝雙鳥鳴嚶嚶淵明乍參師
語清同生淨土良足貴西湖配食堪餐英毫端
造化信點染春風秋露來無聲以此栽培徧萬
物都看弱植喬林成
青宫閒暇窮物態徐黃邊趙難抗衡
萬幾偶一展蜀素那能如昔多經營(臣)得拜觀重
命識墨林藝圃沾恩榮臣張若靄敬題幅高一尺一
分廣九寸九分二幅同
御筆九思圖一卷
素絹本著色畫前署鷺立蘆花秋水明七字款
識云壬子秋日抑齋製下有會心不遠寳親王
寳二璽前有樂善堂圖書記一璽後隔水又題
云風起蘆洲鷺翿斜欲飛還竚水程賒凌波雪
羽輕翻節倒影羅紋皎奪花宛在伊人深白露
幾分秋色澹明霞遙看景物蒼茫意擬共鷗盟
荻浦沙長春居士再題下有微言晰纖毫寳親
王寳二璽引首書君子有九思五大字款云長
春居士製下有寳親王寳勤學好問二璽拖尾
(臣)張照等奉
勅題並序云右圖
皇帝在青宫時作也思蒹葭之伊人美振鷺之有序
揚扢乎風雅旁流乎翰藝記所稱好賢如緇衣
者歟題云鷺立蘆花秋水明又製七言律一首
乾隆九年六月
勅(臣)照(臣)詩正(臣)宗萬(臣)若靄題識圖末(臣)等仰瞻
天藻丕賁千秋
恩光下逮私慶蠅附恭和
御製元韻各二首敬題于左(臣)張照和云陂塘淨麗
水横斜野色迷茫入望賒羣立遙疑霜著草獨
盤載下雪翻花閒心清迥當秋日倒影空明蘸
晩霞翠竹江村新月好歸來自在宿圓沙雪點
紛飄舞態斜釣磯翹駐逸情賒風騷物色宜秋
士烟雨生涯付水花豈望海綃圖狀貌况煩
天筆灑雲霞羨魚莫遣詩家誚振迅雙翎立素沙(臣)
張照敬題(臣)梁詩正和云水天一抺墨痕斜點
染江鄉秋意賒白鷺乍盟爭舞翿青蘆將老欲
飛花風迴遠嶼翻輕雪烟淡長汀送落霞箇裏
南華真趣在那容眼底著塵沙荻港鷗波小艇
斜西湖風景夢猶賒六橋寒浸潭潭月十里秋
添浦浦花邈矣伊人疑在水佳哉公子勝標霞
一從
妙會重看識依約飛鴻印淺沙(臣)梁詩正敬題(臣)勵
宗萬和云霜枝雪羽帶烟斜滿眼蕭疎引興賒
祗覺蒹葭宜素侣絶殊鶯燕殢春花玉笙舊欲
招雲鶴
天藻時還散綺霞彷彿秋風生荻港一羣飛起篆紋
沙涼天晚眺鬢絲斜柳惲汀洲覺未賒漁艇不
驚波外影月光全奪雪中花澄江一色疑寒練
孤鶩齊飛有落霞玉陛傳觀銘
至訓素襟清節照溪沙(臣)勵宗萬敬題(臣)張若靄和
云照眼溪光匹練斜靜觀物態逸情賒一拳烟
破翹寒翠四面風來鬭雪花戲染濯龍池上水
閒揮棲鳳閣邊霞于今此鳥成仙骨長傍銀灣
踏玉沙朵殿
幾餘日每斜
睿毫瀟洒興猶賒瑞翎十二紅為鳥寳芷三千歲作
花萬彙情形羅指掌
九天風味寄烟霞(小臣)太液承
鸞藻也似舂鋤學畫沙(臣)張若靄敬題卷高一尺一
寸八分廣五尺三寸五分
書畫合卷
御臨李公麟明君出塞圖一卷
宣德箋本白描畫卷後行書
御製舊作云萎紅飛碧春風老琵琶抱出長安道長
安北去逹王庭四弦彈破知音少君王不是憐
妾面未畫時應賜一見君王不是憐妾身猶勝
獨閉漢宫春四絃嘈嘈絃絶聲高絶絃續絃馬
上音調青山綠水皆聽取生女應須辭父母此
日穹廬號閼氏不愈老作巫山女後識云右予
曩時咏王明君舊作今偶檢禁中藏畫得李龍
眠所繪出塞圖偶倣一過非爭筆墨之工聊以
傳詩意云乾隆甲子夏五御識下有寫生乾隆
宸翰二璽卷高九寸六分廣一尺四寸三分
御臨唐寅文徵明蘭亭書畫合璧一卷
宣德箋本幅前墨畫臨唐寅後有宸翰幾暇鑑
賞之璽二璽幅後小楷書蘭亭序臨文徵明後
有墨雲一璽卷末款識云内府所藏有此唐伯
虎及文待詔合璧蘭亭卷愛其書畫各臻神妙
因并橅之以娛幾暇莫作熟處難忘觀也乾隆
甲子重九日長春書屋並識下有乾隆宸翰幾
暇臨池二璽又茹古含今會心不遠二璽卷首
有意在筆先一璽中幅押縫有内府珍璧涵虚
明鑒二璽卷高五寸八分廣四尺八分
書軸
御臨蘇軾梅花詩帖一軸
金粟箋本行楷書款識云乾隆甲子夏日御筆
臨東坡書下有乾隆宸翰攜筆流雲藻二璽軸
高二尺二分廣七寸二分
御臨趙孟頫節書歸去來詞帖一軸
金粟箋本行楷書識云臨趙松雪下有乾隆宸
翰幾暇臨池二璽軸高一尺五寸六分廣七寸
八分
御臨俞和詩帖一軸
金粟箋本草書七言古詩一首款云御臨俞和
書下有乾隆宸翰含經味道二璽軸高一尺八
寸七分廣九寸九分
畫軸
御筆秋瓜一軸
宣德箋本墨畫款識云乾隆壬戌新秋倣宋人
筆意寫于長春書屋後有乾隆宸翰幾暇臨池
二璽右方下有筆端造化一璽軸高一尺一寸
九分廣一尺五寸四分
御筆烟波釣艇圖一軸
宣德箋本墨畫署烟波釣艇四字款識云乾隆
甲子夏弘德殿製下有乾隆宸翰幾暇臨池二
璽左方下有潑墨一璽軸高一尺八寸七分廣
一尺三分
御筆寫去鶴歸僧詩意一軸
倣製金粟箋本墨畫前書寥天雙去鶴古寺一
歸僧句款云養心殿偶作後有乾隆宸翰幾暇
臨池二璽左方下有清心抒妙理一璽軸高一
尺六寸二分廣六寸五分
御筆冬卉寫生一軸
金粟箋本墨畫款識云甲子陽月養心殿寫冬
卉數種以為幾暇清玩下有乾隆宸翰幾暇臨
池二璽左方下有游六藝圃一璽軸高一尺七
寸四分廣九寸三分
御臨文徵明蘆汀放鴨圖一軸
倣製金粟箋本墨畫款識云倣徵明筆意靜怡
軒製下有乾隆宸翰一璽右方下有攜筆流雲
藻一璽軸高一尺四寸四分廣六寸六分
御筆松齡眉夀圖一軸
素絹本著色畫款云松齡眉夀(御名)謹畫下有
德充符會心不遠二璽軸高二尺七寸廣一尺
六寸七分
御筆瑞芝圖一軸
素絹本著色畫右方中有(御名)圖書皇四子章
二璽左方下有樂善堂圖書記一璽詩塘款題
并序云雍正十年十月十七日敬觀
景陵寶城山上所産石芝一本彩芝四本忻兹上瑞恭
繪為圖并成長律二首瑤光星耀麗重霄瑞産
芝英玉露調最是顯承通有赫可知陟降本於
昭日暄
寳頂金幢粲風拂
明樓玉節飄千載嘉祥綿國祚由來虞舜繼唐堯扶輿
積氣炳貞符芝蓋繽紛護
鼎湖上瑞兩逢得未有靈根五本自來無光天雨露謳
歌切大地恩波浩蕩濡總是
覲揚同一揆庥徵草木慶昌圖(孫臣御名)恭紀下有
(御名)圖書皇四子章二璽軸高一尺七寸七分
廣一尺五分
書畫合軸
御筆秋蘭詩畫合璧一軸
金粟箋本上下凡二幅上方圓幅墨畫款署御
筆二字下有筆端造化一璽下方方幅行楷書
御製舊作云芽茁紫箭新葉抽青劍短著雨生意佳
逗風真馥遠綠窗影遲遲篸瓶作清伴逸興吟
五言遐心企九畹後識云雨窗畫蘭憶得詠蘭
舊作漫書以寄餘興下有乾隆御筆摛藻為春
二璽書幅高八寸三分廣同畫幅高九寸廣九
寸二分
石渠寶笈卷二十
