石渠寶笈卷十六
貯
養心殿七
列朝人
畫卷次等
五代周文矩牧羊圖一卷(次等天一)
素絹本著色畫欵署文矩引首有程南雲篆書
牧羊圖三大字拖尾有李孟程鉅夫孟遵虞集
史經昝弘張夢辰胡儼謝南范公亮諸題句又
題句二欵署默齋默軒又題句一無欵又元永
貞跋一
宋徽宗秋塘山鳥圖一卷(次等地一)
素絹本著色畫欵識云秋塘山鳥圖丁亥御畫
上鈐御書一璽下有押字一拖尾有薛紹彭王
冕題句二
宋董源夏山欲雨圖一卷(次等元一)
素牋本著色畫欵云董源畫拖尾有米芾林彦
章題句二歐陽元跋一
宋郭忠恕臨王維輞川圖一卷(次等黃一)
素絹本著色畫欵云郭忠恕摹本每段隸書標
記卷前隸書王摩詰輞川圖六字拖尾有馮子
振書輞川詩二十首又跋一又李衎姚式題句
二
宋郭熙樹色平遠圖一卷(次等宇一)
素絹本墨畫未署欵姓氏見跋中拖尾有馮子
振趙孟頫虞集柯九思柳貫顔堯煥祖銘諸題
句又王世貞跋一陳演諸人記語一
宋李公麟畫歸去來詞圖一卷(次等宙一)
素牋本白描畫未署欵姓氏見跋中拖尾有沈
度文徵明二跋又金鈍夏㫤各書陶詩一首
宋李公麟竹林七賢圖一卷(次等宙二)
素牋本墨畫凡七段未署欵姓氏見跋中每段
俱有滕中遠徐範題句各一引首有文彭隸書
逸情雲外四大字拖尾有高廷和跋一
宋李公麟九歌圖一卷(次等宙三)
素牋本白描畫凡九段未署欵姓名見跋中每
段書楚詞本文拖尾有王橚洪勲王穉登諸跋
宋陳居中蘇李别意圖一卷(次等洪一)
素絹本著色畫米署欵引首有許初篆書陳居
中畫蘇李别意八大字拖尾有時韶陸馴二跋
宋謝元畫折枝碧桃一卷(次等荒一)
素絹本著色畫欵署臣謝元卷後有温字㭍號
四字前隔水小號有卷字陸拾㭍號六字(俱半字)
拖尾有馮子振趙巖題句二
宋陳自明花卉一卷(次等日一)
素絹本著色畫凡四幅未署欵每幅俱有陳氏
自明游戲造化二印
元趙雍黃公望合卷(次等月一)
素絹本著色畫欵識云仲穆為善之副使作此
圖已歴數載大癡道人復補其所不逮者時至
正辛酉秋九月也拖尾有楊士竒凌晏如程敏
政諸跋
元黃公望沙磧圖一卷(次等盈一)
素牋本墨畫欵署大癡卷首有饒介張雨題句
二卷尾有錢鼐題句一拖尾有姚廣孝魏驥袁
忠澈歸莊諸題句又徐守和次韻詩凡四又題
識一又項元汴記語一
按拖尾徐守和朗白次韻諸詩第一首云右次
臨川饒翁韻蓋饒介也其題句今佚
元黃公望溪山無盡圖一卷(次等盈二)
素牋本墨畫欵識云至正二年春三月大癡道
人拖尾有蘇文用陳言李廷春諸題句
元黃公望谿山雨意圖一卷(次等盈三)
素牋本墨畫自識云此是僕數年前寓平江光
孝時陸明本將佳紙二幅用大陀石研郭忠厚
墨一時信手作之此紙未畢已為好事者取去
今復為世長所得至正四年十月來溪上足其
意時年七十有六是歲十一月哉生明識下有
一峯道人一印後隔水有王國器題句一引首
文彭隸書谿山雨意四大字拖尾有倪瓚跋一
按此卷自識語暨題跋皆與上等往字二號一
卷同惟數字小異耳蓋後人臨本也
元黃公望九品蓮花一卷(次等盈四)
素牋本著色畫蓮花峯欵識云至正庚寅二月
大癡道人時年八十拖尾有俞和陳鑑題句二
王世貞跋一
元王振鵬伯牙鼓琴圖一卷(次等昃一)
素絹本墨畫欵署王振鵬拖尾有馮子振趙巖
張原湜題句三
元倪瓚壺月軒圖一卷(次等辰一)
素牋本墨畫欵識云壺月軒圖辛亥八月四日
倪瓚拖尾有周圻馮以默胡儼黃常錢惟善僧
廣益管昭沈瑜錢凝韓信諸題句
元吳鎮畫竹一卷(次等宿一)
素絹本墨畫欵題云翠滴層檐四景亭南連一
帶小山青人間信有蓬萊島白日清風鳳展翎
梅道人又題識云榮瘁乾坤物有時老夫情況
淡相宜此君同是無心者春去秋來總不知至
正十九年四月上浣友人持絹求余畫墨君既
為錄東坡公所作墨君堂記於前復寫風竹於
後醜惡䪺露大可發笑也梅道人識
按墨君堂記今缺
元吳鎮萬峯幽壑圖一卷(次等宙二)
素牋本墨畫欵題云野橋新雨足夏木轉多隂
欲就迎涼處時為散髮吟月來湖空闊風入樹
蕭森一倍添幽賞溪山稱此心至正十二年秋
八月得萬峯幽壑之想因為戲墨於西湖寓舍
梅道人吳鎮拖尾有祝允明題識一
元任仁發神駿圖一卷(次等列一)
素絹本著色畫欵識云延祐甲寅春作神駿圖
於可詩堂月山道人
明吳偉蘆雁一卷(次等張一)
素綾本著色畫未署欵有小仙一印
明沈周秋忩客話圖(次等寒一)
素牋本墨畫未署欵有啟南一印拖尾有王穉
登題句一
明沈周溪橋雨景一卷(次等寒二)
素絹本著色畫欵署沈周拖尾又自題云滿城
風雨近重陽寂寂寥寥破草堂彭澤花枝待晴
把雲安麴米帶生嘗梳頭髮應吾年白潤屋金
從别姓黃慚與潘郎續遺句沈郎瘦不似潘郎
沈周又文徵明題句一
明沈周大夫松圖一卷(次等寒三)
素牋本墨畫後别幅欵題云尚書府中松十抱
直氣貞心不知老關中土厚根柢壯千年間生
地之寶上參雲漢不屈身世間草木斯為表用
之擎天天久恃用之柱國國永保伐柯擊姦擬
段笏摘葉指佞比堯草朝廷何可一日無百不
為多一非少凌霜傲雪古色存蒼蒼直與秋天
杳孔明廟前有老柏此物亦自因人好大觀直
謂古今同時固難同貴同道金花玉苓仙所食
只在長生不在飽須公採啖三萬斛四海蒼生
期夀考弘治戊午人日寫大夫松并賦長句奉
祝柱國三原司馬公八十初度長洲沈周引首
有文徵明篆書上夀之徵四大字
明仇英晴江春色圖一卷(次等來一)
素絹本著色畫欵云仇英製拖尾有錢謙益題
句一陳繼儒跋一甯士禎記語一
明徐渭寫生一卷(次等暑一)
素錢本墨畫凡十一段第一段題云牡丹須綠
葉春早葉難多莫道扶持少春王捧絳羅第二
段題云一斗湖光不放寬却看紙上定波瀾犀
盤黑盡渾無&KR2250;捧出茒山女道冠第三段題云
菊花自古只黃花改樣連年漸漸差不是老夫
嫌冷淡敢將紅粉向儂搽第四段題云蘭與竹
相並非關調本同氤氲香不遠聊為引清風第
五段題云虢姨騎馬去朝天淡掃蛾眉真可憐
不信馬頭毬兩串也如枝上粉團團第六段題
云葉須犀甲厚花放鶴頭丹歲暮饒冰雪朱顔
不改觀第七段題云老夫一掃秋園卉六片尖
尖雪色流用盡邢州沙萬斛未便啄出此搔頭
第八段題云五寸珊瑚珠一囊東風吹老海橊
黃宵來酒渴真無奈換取金刀劈玉漿第九段
題云湘水拂鏡明江波蹙鮮滑湘君少侍兒煩
儂步羅襪第十段題云青鸞五尺尾一半入青
霄老眼摩挲看方知是竹梢第十一段題云從
來不見梅花譜信手拈來自有神不信試看千
萬樹東風吹著便成春欵云青藤道人徐渭畫
并題
明莫是龍湖山佳趣圖一卷(次等往一)
宣德牋本著色畫欵識云丁丑夏五月莫是龍
畫引首王曜升書懷抱湖山四大字
明沈士充雪景山水一卷(次等秋一)
素牋本淡著色畫欵識云己巳閏月寫於紅蕉
館沈士充拖尾有陳繼儒題句
明張復秋山行旅圖一卷(次等收一)
素絹本著色畫欵識云萬歷辛丑秋九月吳都
張復製引首詹濓隸書秋山行旅圖五大字
無名氏
畫卷上等
宋人寫梅花詩意一卷(上等天一)
宋牋本墨畫凡九段每段書古人咏梅詩二句
第一段云枝横却月觀花遶凌風臺何水部第
二段云為君援筆賦梅花未害廣平心似鐵宋
廣平第三段云巡簷索共梅花笑冷蘂疎枝半
不禁杜工部第四段云疎影横斜水清淺暗香
浮動月黃昏林和靖第五段云獨立晩風香滿
䄂無人同詠一枝春黃山谷第六段云多情立
馬待黃昏殘雪消遲月出早蘇東坡第七段云
清香浸硯水寒影伴疎燈張宛邱第八段云醉
中忘却頭邊雪斜插一枝歸竹籬陳簡齋第九
段云叮嚀說與水邊人從今日報花消息曾茶
山卷末有岐山鼎印敬宗書癖二印卷中幅押
縫有畫禪二印拖尾胡儼跋云梅花圖一卷自
何遜至曾茶山九人童僕六人野老一人馬一
騎梅六株又缾而簮抱花枝者三筆法清潤人
物花樹各臻其妙不知何人所畫要之非俗筆
也觀其於遜則寫其風神蕭散對花傍徨之意
於子美則寫其睽離會合巡簷索笑喜動鬚眉
之狀于和靖則寫其疎影暗香初月淺水唫詠
之情於山谷則寫其超然獨立臨風凝佇之思
於東坡則當雪月初霽之時寫其立馬待黃昏
之興於張宛邱則當屏圍隠几寒影書燈之夕
寫其主僕倦寐之容於陳簡齋則插花傾欹得
其醉中之態於曾茶山指顧盼語得其叮嚀之
意獨宋廣平展卷題賦畫史固得之矣而題識
者乃冒以後人之詩非也昔秦太虚卧病觀輞
川圖怳然若與摩詣度華子岡泊文杏館過白
石灘轉辛夷隖抵漆園幅巾杖屨碁奕茗飲賦
詩以自娛遂忘物累數日而疾瘳余病起侍郎
楊公持此卷求題余展觀之襟懷灑然如在諸
公杖屨筆硯間不自知其情之適而意之暢也
太虚之言不吾妄矣故并識之胡儼跋前署梅
花圖跋四字又楊榮跋云右梅花人物一卷蓋
摹寫昔賢嘗於梅有所賦詠者因取其詩中佳
句擬其意度探其興趣與夫觀遊吟嘯之容玩
賞酣醉之態筆意精妙非近世畫家可及今刑
部侍郎楊宗勖所藏來徵予言以識之夫梅乃
花之清潔者古今之人所以酷好誠以其幽雅
淡素有足尚焉且非惟酷好之又見之吟咏以
仿彿其風韻後之人讀其詩猶可以歆慕其人
至於此圖則於梅之標格詩之意趣以至昔賢
之狀貌皆可以一目而得之宜夫宗勖愛之不
啻拱璧之重矣予既展翫不已遂書此以歸之
翰林學士奉政大夫兼右春坊右庶子建安楊
榮書又楊士竒跋云右梅花圖蓋取古詩自何
遜而下九人其賦詠之精者而狀寫之皆臻其
妙古今賦詠之精不止此亦概見其意耳蓋高
韻絶俗者之所為而非尋常畫史可及也今藏
於秋官侍郎楊君宗勖宗勖寶之如拱璧政務
之暇展玩吟諷愈久而愈不厭豈愜乎其心又
有出於狀寫賦詠之外者歟士君子觀物有以
契乎已則有以愜乎心宗勖發身賢科同廿八
人者受上命進學於禁中而首被峻擢佐治邦
憲譬之衆卉獨先陽和而皦然清白之操凌厲
冰雪其所遇及其所志皆有相契於此者矣夫
狀寫不若賦詠之得其深也賦詠不若志之相
契者所得又深也狀寫之妙得其神賦詠之精
得其韻尚志者之相契得乎其德也宗勖之愜
於斯也豈非有出乎二者之外哉豈不有契於
余言者哉間示此卷為題於後廬陵楊士竒書
又金幼孜跋云李伯時以白描冠絶當時後人
莫之能及此卷以梅華為主取六朝唐宋諸賢
詠梅之詩摘二句并寫其人與梅為一段其筆
力精妙天機入神非惟得其衣冠形態之似而
其神氣意趣吟嘯自適之狀莫不畢備吁何其
至哉然亦不知其為何人之筆要之伯時之流
亞歟此蓋刑部侍郎楊君宗勖所藏以屬予題
楊君清雅脩潔其所好尚者意必有在雖然畫
之工拙不足論也有若何水部宋廣平蘇文忠
黃魯直諸賢之休聲偉烈照耀簡冊千載之下
猶能使人歆羨而企慕之不忘則吾楊君之所
好尚者其在於此乎詩曰高山仰止景行行止
楊君尚益努力以先達自期待則他日所至固
未可量也展卷三歎遂書以歸之永樂十七年
歲己亥秋八月下澣翰林學士奉議大夫兼右
春坊諭德兼脩國史臨江金幼孜跋又曾棨題
云吾觀此畫真絶竒寒梅數株花幾枝就中人
物知為誰標格盡與梅相宜飄飄水部長且頎
意態蕭散丰神怡凌風却月高巍巍枝横花繞
紛葳蕤廣平宋公冰雪姿鐵石心腸軟媚詞當
時作賦人共推落筆便覺烟雲垂杜陵老翁唐
拾遺珠玉錦繡森肝脾巡簷對花欲步遲掀髯
一笑同襟期逋仙徘徊野水湄清興未許他人
知水邊新月横蛾眉暗香疎影何離離黃家太
史工賦詩雕琢造化窮端倪臨風獨立偉令儀
衣袂似有香風吹東坡先生百世師文章彪炳
聲光馳花邊待月立水涯寶馬不控黃金羈宛
邱隠几當屛帷敲推未穏宵漏移寒香霏霏落
硯池童子假寐形容疲潁川愛花杯自持起舞
屢向花間嬉醉來插花歸竹籬但覺長袖風披
披武城公子心事夷清興翩翩同浴沂丁寧指
顧囑此兒消息日報無乖睽異哉此畫誰所為
筆跡不減李伯時辱公索題空歎欷如此神妙
焉能窺愧無幼婦與色絲為公灑墨徒淋漓請
公珍藏當寶之幸勿示人人朵頥予友少司寇
吳興楊公以此卷示予索題予玩賞不忍釋手
因賦長句并識末簡云時永樂己亥冬十月朔
翰林侍讀學士廬陵曾棨識又王英跋云世稱
季公麟白描楊補之畫梅其藝各造神妙而未
有能兼之者也今觀刑部侍郎楊公宗勖所藏
梅花圖并畫昔賢好梅而有所賦詠者意度標
格迥出塵俗公麟補之之法兼而有之蓋信乎
其難得者矣夫人之所好不同志於富貴功名
者所嗜惟珠玉珍寶而清脩雅潔之士則志不
在彼每寓意於山林草木之可愛者以怡悦其
情性若梅之清絶昔人所以好之者是也公既
貴且顯矣而他無所玩所居多種松竹與梅其
來北京也地無梅乃時展玩此圖而吟詠焉其
意蓋篤好於梅而不能忘非所謂清脩雅潔者
耶余嘗與公同遊詞垣相知甚久今屬余題兹
圖之後既嘉畫之精妙又喜公之志有異於人
也遂為之書永樂十七年冬十月朔翰林侍講
兼脩國史臨川王英書又鄒輯題云昔人多咏
梅花句好事誰𫝊此畫圖作賦未應同水部巡
簷何用訝林逋疎燈澹月清吟苦老樹寒枝瘦
影孤却笑鬢邊斜插處不知霜雪滿頭顱翰林
侍講鄒緝為侍郎楊君宗勖題又周述跋云刑
部侍郎吳興楊公宗勖家藏梅花圖及何遜以
下諸賢像并所賦詩各取其一韻題於上而通
為一卷筆精藝絶世罕能及然雖未知為何人
之筆要非俗工所能也楊公以扈從來北京則
載與俱行北京地素無梅而心竊好之故每於
其暇時則取而閱焉怳然若與諸賢優游賦詠
於其間不自知其意之適而神之暢也宜乎愛
慕之不能忘夫梅貞靜芳潔物之清絶者也惟
操尚潔清志慕澹泊者能好之然而古今所好
僅此數人焉獨其間宋公廣平蘇公子瞻以文
章事業顯聞於人其可謂無愧於所好者矣楊
公學問閎偉操行清潔而職躋要顯其所賦詠
視二公為尤多則其勲名事業殆將與之同焉
豈非詩之所謂惟其有之是以似之者歟若夫
騷人逸士晦處於荒寂之鄉畱意於植物之表
而自以為甚足者豈楊公之志哉予素知公者
因觀此圖而識其後使凡有求之者視其所好
可以知其為人矣永樂十七年己亥冬十二月
廿四日賜進士及第翰林侍讀吉郡周述書前
署書梅花圖後五字又陳敬宗跋云梅花世之
人無智愚貴賤皆知愛之而獨清標雅節之士
愛之為尤篤蓋以是花凌厲冰雪挺然秀發於
衆芳摇落之後有君子卓立自守之道焉故唐
宋諸名公賢士愛而詠之者不可勝數求其詩
與人稱則亦不能多得若何水部宋廣平杜少
陵林和靖黃山谷蘇東坡諸公之作蓋尤足傳
誦者也是以善畫者摸寫諸公愛梅之趣而并
為一圖丰神清絶各極其妙可謂一時之名筆
矣侍郎楊公宗勖清標雅潔之君子也遊宦兩
京二十餘年所至皆潔脩庭宇列植嘉花美木
收蓄法書名畫以供清玩而於是圖尤所珍愛
當其展玩之際焚香賦詩真若與少陵諸公參
逐上下於暗香疎影之間誠所謂洒然不凡者
矣雖然昔王晉卿居貴顯之位雅好圖史乃作
寶繪堂於私第之東以蓄其所有蘇文忠公記
之以為君子當寓意於物可也今楊公遭逢聖
明身躋顯達而於攄忠秉節之念蓋將孜孜不
暇而是圖也特公所寓意焉爾況前人之文章
德業有足慕尚者哉予辱交於公最久而厚願
望之至者愛慕之深也永樂十八年閏正月望
日翰林侍講陳敬宗書又李時勉跋云右白描
人物并梅花共一卷不知為何人之筆蓋取唐
宋諸賢詩中有詠梅者各摘其二句狀其意態
頗自精妙今刑部侍郎楊公以示余夫古人之
賦詠其於山水草木花實烟雲變態瓌竒偉麗
之觀皆取之以寫夫一時之興而畫者亦不過
藉以寓其巧思欲見其藝之精耳若夫其勲德
之盛節行之高人所不可及者雖跡其遺躅有
不能得其髣髴而況于畫乎公聰明俊偉讀書
舉進士績學詞林歴官凡若干年而為少秋官
行高而德茂其進蓋未已也固宜上佐明天子
於堯舜之聖措天下於泰山之安殊勲偉烈照
暎史冊而垂無窮而斯圖者特一時玩適而已
豈能畱意於此哉予與公交厚也故推公之意
題而歸之時永樂十八年庚子秋九月九日賜
進士翰林侍讀承德郎同脩國史安成李時勉
書卷高一尺五分廣一丈三尺七寸
畫卷次等
宋人蘆鴈一卷(次等天一)
素絹本著色畫拖尾有馬琬題句一僧宗泐記
語一
宋人牧羊圖一卷(次等地一)
素絹本墨畫凡四幅
宋人摹郭忠恕四獵騎一卷(次等元一)
素絹本著色畫卷前署宣和二年三月休日宋
右丞郭忠恕筆意十六字卷後有何夢然題句
一
元人支遁洗馬圖一卷(次等黃一)
素絹本著色畫
元人四孝圖一卷(次等宇一)
素絹本著色畫第一段刲股傷第二段懷橘第
三段卧冰第四段沈江每段各書小傳並頌後
有李居敬四孝圖序一
明人釣月亭圖一卷(次等宙一)
素絹本著色畫引首文徵明隸書釣月亭三大
字拖尾有祝允明都穆記二又沈周祝允明文
璧陳璚徐貞卿黃雲諸題句
明人畫瑞應圖一卷(次等洪一)
素牋本著色畫凡五段第一段白象後書白象
賦一第二段黃河清後書黃河清賦一第三段
瑞麟後書瑞應麒麟歌一第四段白鹿後書白
鹿賦一第五段嘉禾後書嘉禾賦一卷前有總
序俱曾棨作
明人畫騶虞圖一卷(次等荒一)
素絹本著色畫拖尾有姚廣孝李至剛劉㒞趙
毅樊敬王勉解縉胡廣曾崇李斌馬麟張信芮
善向寶各詩一蹇義金忠胡儼高得暘胡濙各
賦一郁新鄭賜陳瑛吳中吕震王景王達黃淮
徐伯陽各頌一趙彝贊一
明人長江萬里圖一卷(次等日一)
素絹本著色畫
國朝人
畫卷上等
王武花卉寫意一卷(上等天一)
宣德牋本墨畫未署欵有王武之印一印卷前
有致印宋氏穉佳書畫庫記松石相賞三印卷
高六寸四分廣三尺七寸一分
查士標烟江獨泛圖一卷(上等地一)
宣德鏡光牋本墨畫欵識云康熙丙子十月士
標畫時年八十有二上鈐查二瞻一印卷前有
種閒亭宋氏穉佳書畫庫記二印卷高三寸一
分廣四尺五寸二分
赫奕宿雨含潤圖一卷(上等元一)
素絹本著色畫欵云臣赫奕恭畫下有臣赫奕
恭畫二印卷高一尺廣八尺一寸五分卷前
聖祖仁皇帝書董其昌畫評一則識云臨董其昌論畫
下有康熙宸翰一璽前有佩文齋一璽
冷枚仿仇英漢宫春曉圖一卷(上等黃一)
素絹本著色畫欵識云癸未春三月奉
勅仿仇英漢宫春曉圖(臣)冷枚恭畫下有(臣)冷枚夙夜
匪懈二印卷高一尺五分廣四尺九寸有竒前
隔水陳邦彦書
御題詩云柳暗花明曙景新生綃圖得漢宫春漢宫
春色尋常遍不到金階奉帚人披香殿裏按雲
和玉樹千枝豔綺羅為妬平陽頻賜錦選來小
玉自教歌勻貼胭脂襯粉濃迎風端不讓芙蓉
畫師恐是毛延夀費却金錢更歛容乾隆甲子
仲春御筆題(臣)陳邦彦敬書
畫院丹臺春曉圖一卷(上等宇一)
素絹本著色畫欵云(臣)陳枚孫祐丁觀鵬奉
勅恭畫下有(臣)枚恭畫二印卷高九寸三分廣一丈
二寸有竒前隔水陳邦彦書
御題詩云鍊得嬰兒太乙罏騎鸞指日上清都仙家
盡是飛昇去怪底人間一箇無乾隆甲子仲春
御題(臣)陳邦彦敬書
畫院慶豐圖一卷(上等宙一)
素絹本著色畫欵識云慶豐圖乾隆五年嘉平
月(臣)金昆陳枚孫祐丁觀鵬程志道吳桂奉
勅恭畫下有(臣)觀鵬恭畫二印卷高八寸八分廣一
丈六尺一寸前隔水梁詩正書
御題詩云午夜月輪圓皇都萬景攢玉樓延漏永火
樹奪春寒香米䖧兒泛銀箏趙女彈可誇豐豫
象只合畫中看乾隆辛酉五月御題(臣)梁詩正
敬書
畫院清明上河圖一卷(上等洪)
素絹本著色畫欵識云乾隆元年十二月十五
日奉
勅(臣)陳枚孫祐金昆戴洪程志道恭畫下有(臣)枚(臣)
孫祐二印卷高一尺一寸廣三丈五尺八寸前
隔水梁詩正書
御題詩云蜀錦裝全璧吳工聚碎金謳歌萬井富城
闕九重深盛事誠觀止遺蹤借探尋當時誇豫
大此日歎徽欽乾隆壬戌春三月御題(臣)梁詩
正敬書前隔水又
御題繪苑璚瑶四字
畫卷次等
高簡探梅圖一卷(次等天一)
素牋本著色畫欵識云己夘二月仿唐六如筆
法於小雲林娛暉老人高簡引首有尹鋙書探
梅圖咏四字拖尾有宋犖邵長蘅馮景吳士玉
宋致朱載震諸題句
徐玫畫江南春一卷(次等地一)
素絹本著色畫欵識云壬午秋九月寫吳趨徐
玫
王原祁西嶺雲霞圖一卷(次等元一)
素牋本著色畫欵識云西嶺雲霞庚寅閏七月
望前仿大癡筆拖尾又自跋云畫法莫備於宋
至元人摉抉其義藴洗發其精神實中轉鬆竒
中有淡而真趣乃出四家各有精髓其中逸致
横生天機透露大癡尤精進頭陀也余弱冠時
得先大父指授方明董巨正宗法派于子久為
專師今五十年矣凡用筆之抑揚頓挫用墨之
濃淡枯濕可解不可解處有難以言傳者漸覺
有會心處年來悉於此卷發之藝雖不工而苦
心一番甘苦自知謂我似古人我不敢信謂我
不似古人我亦不敢信也究心斯道者或不以
余言為河漢耳雙藤書屋又題王原祁
蔣廷錫花卉一卷(次等黃一)
素絹本著色畫欵云(臣)蔣廷錫恭畫
張若靄臨李迪荔子圖一卷(次等宇一)
素絹本著色畫欵云北宋李迪荔子圖(臣)張若
靄敬臨
鄒一桂百花圖一卷(次等宙一)
素絹本著色畫欵云(臣)鄒一桂恭畫拖尾有戴
臨書鄒一桂百花詩引首梁詩正書
御題詩云東風駘蕩珠斗旋女夷早識當司權探春
為使冒曉寒垂垂雪節報韶年東郊迎春春可
憐赭黃袍笏映日暄是時紅梅方燦然暗香疎
影笑逋仙曉粧學杏鬭芳鮮九疑萼綠環珮珊
不許舞蝶知因緣湘妃波上猶躚躚雲儀霧從
衣袂聯九龍為御不須鞭一品九命瑞香團味
輸龍沈與麝蘭萬粒齊綻雪點殘詩人漫誇紫
毬般寶珠山茶出祇園楊妃焦萼空喧傳滋蘭
九畹憶屈原凌駕菉葹突蕙荃東皇綬帶垂翩
翩管領嫣紅姹紫天南陽諸葛卧龍蟠只今遺
種猶田田玉李含桃相樛連繁英碎瓣春星攢
色香不辨孰媸妍百花領袖文杏專上林仙子
名姓宣亦有行人斷魂牽清明時節村舍邊雙
雙金雀何飛翾宛同社燕珠簾穿紫棉垂絲笑
靨嫣欲綰青陽片刻延荆花解令昆仲歡不須
更咏棣華篇光風轉處蕙叢芊態比吳蘭差娟
嬛野薇含笑美且鬈苧蘿村裏浣紗人(叶)蝴蝶
慣抱花心眠紫羅花鳳低枝駢海棠貼梗種尤
難元都觀裏春將闌桃花人面啼闌干雪梨映
月小院偏木筆點咏芳園閒昭容紫袖俄雙搴
流蘇萬結壓井欄薔薇金朵垂籬垣如來迦葉
曾示禪何來於莵繞戒壇比邱伏後都忘筌誰
將荷包名牡丹滿貯春和露未乾輕鯈出水波
濺濺弱幹掩映梳烟鬟銀絲萬縷疑珠貫(叶)瑶
葩真是抵金錢浴蠶初罷豆花繁不與桃李爭
春官遶蹊棠棣常偏反(叶)滿囊金粟勝霜秈雙
成上元紛騎鸞石家步障金谷筵紫絲十里圍
芳阡沃丹九轉駐朱顔虞姬杜鵑愁滿川蕊珠
宫裏綵毬懸蘭膏微暈胭脂殷名傳西府堪吟
攀長春四季開斕煸直將春秋紀八千叢叢石
竹擬湘斑洛陽魏紫尤稱尊瓊田瑶圃樊杜班
沈香樂遊應並刪身傍小玉欺素蠻木香郁李
枝連蜷玉堂佳客揮吟牋繽紛翠羽來空山亞
盆梔子麗且&KR0570;但聞簷蔔餘香捐忘憂最愛北
堂萱豆籬花滿涼蛩喧金銀引蔓飄温黁蜀姬
濯錦錦浪翻石橊爭似葵心丹南中金絲五出
圓盈盈黃苞襯綠盤千葉翠桃欹晩烟連昌宫
牆那能關還疑洞口尋劉阮(叶)玫瑰宜上美人
鈿纏枝千結芳菲魂佛國嘉種稱旃檀離垢䪺
悟倒刹竿渭川遥接武陵源觀音幻柳何曾觀
石菊凌霄剪碎紈或綻砌傍施松顛海桐濛濛
清露漙渌波初日舒芳蓮亭亭翠盖凌風軒虙
妃羅襪步銀灣郎名紫薇侍金鑾晩香未入嵇
含編岸蓮紫鶴淨粉鉛玉階岸幘雞人冠露晨
報曙瑣忩前清江紅醉雁初還牽牛七夕鵲橋
填秋葵鳳仙簇蘚磚美人綠鬢映貂蟬聞雷悟
處同風旛馬蘭珠蘭爭咲嘕茉莉吐馥髻雲&KR1998;
海棠秋染紅霞痕幽馨逸態難具論淡竹不離
僧迦肩芒鞋掛處鐡線纏漢宫秋色赤燄燀玉
簮插髻清芬噴藍菊翠梅各婉嬋桂花丹粟月
窟根木穉弄影臨清湍夜來香綻花鬚鬗桃蹊
李逕委榛菅九秋佳色東籬存當年陶令興盤
桓金英落砌猶堪餐嘉名萬夀薦夀樽月月紅
粧燦朝暾芙蓉寒倚夕陽灘江鄉一幅圖范寬
纍纍天竹綴琅玕山茶豔質名玉環香傳真蠟
薇露湔月明林下殊清便玉梅宜殿花王銓更
番風信非虚言明年芳事從頭看乾隆八年歲
在癸亥仲春之月望後二日御題(臣)梁詩正敬
書
丁觀鵬太平春市圖一卷(次等洪一)
素絹本著色畫欵識云乾隆七年四月(臣)丁觀
鵬奉
勅恭畫
余省仿林椿花鳥一卷(次等荒一)
素絹本著色畫欵識云乾隆六年春(臣)余省奉
勅恭仿林椿筆卷中梁詩正分段書
御題詩第一則云松竹參差處韶華醖釀中子規猶
未識啼怨口流紅第二則云如知春信至日日
報春來遥指能消渴殘英已貼苔第三則云閒
却平陽筆幽林借一枝髣髴金衣鳥含桃欲嚥
時第四則云五月熟梅雨三巴浣翠溪無言類
桃李消得也成蹊乾隆辛酉夏五御題(臣)梁詩
正敬書
列朝人
書畫合卷上等
唐閻立本孝經圖褚遂良書一卷(上等天一)
素絹本著色畫楷書每章書畫相間俱未署款
拖尾孫承澤跋云右孝經一卷滄桑後得之故
内簽題顔魯公書周昉畫然外有朱漆小函刻
字以金填之則曰褚遂良書閻立本畫再四詳
視當以朱函為正蓋題簽出中書手以其字類
麻姑壇記而謬以為魯公不知麻姑壇據金石
錄亦載其為偽書非顔也褚河南書有靈寶度
人經亦閻畫與此無毫髮異尤其明證耳度人
經宋元祐間韓城范思正已刻石余於博古堂
帖中曾見其榻本今此卷日就漶滅亦當勒之
貞珉與度人經並行天壤間惜余老矣以俟異
日好事者耳退谷逸叟孫承澤記時年六十有
六雨後藤花盛開命樸兒攜一石于藤下對之
書此又跋云憶乙酉歲余初得此卷時虞山錢
牧齋在京見之曰此顔魯公書神宗在講筵常
出以示江陵相因命重裝曾見江陵進顔真卿
孝經表牧翁之言必有所本後載入列朝詩選
小傳中或當日江陵亦以字類麻姑壇記而未
見褚河南小楷書也格物之難如此乙巳之冬
偶閱此卷重記之余年已七十有三矣退翁澤
卷高六寸一分廣一丈六尺四寸三分引首
御題至德要道四大字前有乾隆宸翰一璽後有幾
暇鑒賞之璽一璽
御筆題簽簽上有御賞乾隆宸翰二璽
明唐寅臨李公麟飲仙圖並書歌一卷(上等地一)
素牋本前幅白描畫款云吳郡唐寅畫下有唐
伯虎唐寅私印二印幅前有南京解元一印又
祝允明識云初閱此卷以為宋人筆無疑諦觀
之則唐居士臨筆也宋人李龍眠白描人物豐
隆取其意思周昉松年諸大家直寫故態工致
纖妍之妙今唐居士能畫其神情意態畢具其
用筆如晉人草書之法無一點塵俗氣白描更
難於設色彼用心於古拙此長卷亦非人之所
及也祝允明識後幅烏絲闌行書飲中八仙歌
款識云正德丁丑長夏避暑石湖偶客出示龍
眠飲仙一卷甚可愛玩畱余數月臨此遂書飲
中八仙歌於尾鼠心二李不能效顰耳觀者勿
哂唐寅識下有唐伯虎六如居士二印幅前署
飲中八仙歌五字有吳趨南京解元二印拖尾
李胤昌題云元都觀口白日溟道士不誦蕊珠
經秋光撩人忒無賴但願沈醉不願醒麯糵之
趣頗竒絶寥廓真難向人說清都豈必勝糟丘
醉鄉何異登仙闕鸕鷀杓下醉如泥鸚鵡杯中
蝴蝶飛幕天席地無何有擘阮吹簫生死齊五
千文字徒勞省青牛紫氣空延頸一生適意在
逍遥萬事無能過酩酊豪飲何如阮步軍平頭
奴竊甕頭清星冠觸地呼難起霞珮沾沙却病
醒樹根即是華胥國草露盈盈夢醽醁醉者言
醒醒言醉扶攜欲向瑶壇宿玉缸篘滿如潑醅
鼇吞鯨飲山月頽眼花騰騰搖五嶽渴吻隱隱
鳴空雷鼎中龍虎降不得杜康五斗成黃白酣
來欲唱步虚詞軟飽無聲出金石借問此圖遺
者誰龍眠居士曾手為真耶贋耶無論已玄珠
㒺象翻足竒王公好事夫乃爾醉眼青青落秋
水可著黃冠混道流知章騎馬乘船似李胤昌
畫幅高九寸九分廣一丈九尺六寸三分書幅
高同廣三尺七寸五分
御筆題簽簽上有乾隆宸翰一璽
明唐寅畫蘭亭文徵明書序一卷(上等元一)
宣德鏡光牋本前幅墨畫款識云正德改元春
日吳門唐寅畫下有唐伯虎一印幅前有吳趨
一印又語石齋子安珍藏記見陽圖書三印後
有珍重神品語石齋三印後幅烏絲闌文徵明
小楷書蘭亭序款識云嘉靖壬辰三月廿六日
徵明戲臨下有徵明一印幅前有語石齋子安
二印後有見陽子珍藏記古燕張氏純修見陽
圖書敬齋藏法書神品王太諸印引首有淑躬
堂藏紙記一印拖尾有陳盟跋云永和風雅豔
稱百代唐人臨摹遂為絶技而繪事則往往見
之宋元諸家吳門文唐二老亦近代之虞褚李
趙也子畏畫愈澹愈秀徵仲書絶小絶工如此
卷又二老之絶技也筆墨傳神千秋如見信哉
閱者期共寶之崇禎己夘雨水日蜀人陳盟書
畫幅高五寸四分廣二尺四寸七分書幅高五
寸一分廣一尺四寸四分
明文徵明林泉雅適圖并書七言長句一卷(上等)
(黃一)
前幅素絹本著色畫款識云甲寅秋日徵明寫
下有文徵明印徵仲二印後幅素牋本行書七
言律詩五首款識云嘉靖甲寅秋七月望書徵
明下有文徵明印徵仲二印引首自書林泉雅
適四大字款署徵明下二印並同前畫幅高九
寸四分廣五尺七寸八分書幅高同廣三尺九
寸四分
明陳淳源東圖并書岳陽樓記一卷(上等宇一)
前幅素絹本著色畫幅前篆書署源東圖三字
款識云白陽山人陳道復寫於起蛟亭下有復
父示一印又明印勝叔半印二幅後有白陽山
人筆研精良人生一樂二印又葵隣張生文藏
記語六字上鈐張世臣一印又風月半印又雁
湖陶勝叔甫珍藏印一印後幅素牋本草書范
仲淹岳陽樓記款識云嘉靖戊戌五月十又七
日白陽山人陳道復為源東先生書下有復父
氏筆硯精良人生一樂二印幅前有大姚白陽
山人二印又陶氏家藏世寶一印幅後有子孫
寶之雁湖陶勝叔甫珍藏印二印又乙亥秋桔
橰生張世臣得於漸山草堂記語十五字上鈐
忠勤堂鼎印雙溪張名良世家張世臣印諸印
又伯子藍輿張氏珍藏記諸印畫幅高九寸四
分廣三尺九寸書幅高同廣一丈八寸
書畫合卷次等
明文徵明輞川圖王穀祥書詩一卷(次等天一)
前幅素絹本著色畫款識云丙午春日畫徵明
後幅素牋烏絲闌本王穀祥楷書王維輞川詩
款云酉室王穀祥書
明文徵明赤壁圖祝允明書賦一卷(次等地一)
前幅素絹本著色畫未署款有徵仲一印後幅
素牋本祝允明草書後赤壁賦款識云丙戌仲
冬續寫此於平觀堂枝山子
明文徵明遊西山詩并繪圖一卷(次等元一)
後幅素牋烏絲闌本行書七言律詩十首款署
衡山文徵明前幅素絹本著色畫西山圖未署
款引首有王穀祥篆書西山紀遊四大字款署
太原王穀祥
石渠寶笈卷十六
