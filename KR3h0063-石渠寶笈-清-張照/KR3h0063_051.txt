石渠寶笈卷二十四
貯
重華宫五
列朝人
書卷上等
宋蘇軾自書二頌一卷(上等天一)
素箋本行楷書石恪畫維摩讚魚枕冠頌二篇
款識云僕在黃岡時戲作此等語十數篇漸復
忘之元祐三年八月廿九日同僚早出獨坐玉
堂忽憶此二首聊復錄之翰林學士眉山蘇軾
記卷前有張氏澹嵒珍秘之印半印卷後有柯
九思墨印一又柯氏秘笈袁通父氏趙果正初
默菴方虞杼基本初越來子圖書記虞集諸印
又張氏澹嵒三吳半印二前後隔水俱有徐氏
珍玩乾學二印拖尾杜本跋云東坡先生之文
之書所謂如我按指海印發光者也維摩讚其
室中八萬四千師子座一一演說妙法未能答
此半偈魚枕頌非鏡鐙光中所見世界耶在近
世惟邵菴道人與之同參杜本又張雨跋云大
慧與富公書曰如是得與究竟相應豈獨於生
死路上得力異日再秉鈞軸致君於堯舜之上
如指諸掌耳伏觀蘇公真書二頌益信其為究
竟此所以為蘇公歟方外張雨又楊維禎跋云
余讀蘇玉局在玉堂所寫維摩贊魫冠頌二首
而知是老游戲人間世其所見卓然獨立乎造
是物者之表雖東方曼倩號為滑稽之雄豈能
及哉玉堂瘴海一升一沈世間以為利害禍福
者又豈足以入其舍哉世以是老之學溺般若
而不知般若之學不能出其文字之妙也吁維
摩欲以無語現不二門而是老欲以横說豎說
現妙憙語默雖殊三昧一也故會是法者所至
為玉堂淨土不然者雖玉堂淨土惡海而已耳
至正三年冬十月朔鐵心道人識於錢塘湖上
又王慶跋云盛宋稱文章蘇翰林當一代之雄
然觀其書奏皆忠言讜議深謀遠慮為國家世
道計豈居文章之下耶及其鬼蜮之謗横逆之
加朝玉堂夕嶺海而公處之泰然未嘗以死生
得失累於其心是皆順受之乎天也豈真所謂
有無幻化深得於禪學者哉所書維摩讚魫冠
頌自以為錄其戲言此又嬉笑怒罵之緒餘耳
遺墨粲然誠為世寶後之觀者當與公書所撰
昌黎伯廟碑並參庶無惑焉鉅鹿王慶百拜書
卷高七寸七分廣六尺四寸九分
元趙孟頫天冠山詩帖一卷(上等地一)
素絹本行書五言絶句款識云詩二十八首率
爾而成非有佳趣而張貞居見之反以為好裝
絹成卷閒來索寫乃為應命云爾孟頫識下有
趙子昂氏一印通卷暨前後押縫有汴陸氏家
藏書畫印寶墨樓印各五印引首有松雪遺墨
四大字卷高九寸四分廣九尺四寸九分
明文徵明書赤壁賦一卷(上等元一)
素箋本行書款識云嘉靖丙辰春日閒書徵明
時年八十七後有文徵明印衡山二印卷前有
停雲一印卷後有夢硯樓賞鑑章璵沙珍玩二
印卷高九寸廣一丈四尺四寸三分
明董其昌書濬路馬湖記一卷(上等黃一)
朝鮮鏡光箋烏絲闌本行楷書款云賜進士出
身資政大夫南京禮部尚書前禮部左侍郎兼
翰林院侍讀學士詹事府少詹事掌南京翰林
院事實錄副總裁經筵講官年家眷弟董其昌
撰並書又記篆額及建立銜名二條又自識云
路馬湖俗名駱馬湖今正之卷首有賜金園主
人子孫寶之二印卷末有緼真閣圖書記子孫
永保儼齋秘玩王鴻緒印諸印通卷暨前後押
縫有鍊雪鑑定印三蘭雪堂收藏印四又張晴
嵐印一後隔水沈荃跋云此碑筆意極仿北海
而亦時近季海宗伯作書每有合諸家者惟其
神與法會變化不自知耳乙巳四月廿四日後
學沈荃書於龍潭舟次前半印存珍玩二字卷
高九寸三分廣一丈九尺
書卷次等
明文徵明自書詩帖一卷(次等天一)
素箋本行草書七言律詩七首款識云庚子新
正十日書舊作徵明
明文徵明自書詩帖一卷(次等天二)
素箋本行草書各體詩未署款卷末有王揚記
云衡山先生詩稿共二十四首癸巳秋日記引
首曾弘篆書本色文章四大字拖尾有張魯唯
董其昌王揚李孫宸諸跋
明文徵明書蘭亭序一卷(次等天三)
素箋本款識云戊午春三月望日書徵明時年
八十有九
明莫是龍供花閒語一卷(次等地一)
素箋烏絲闌本行書二段凡九則款云莫雲卿
撰並書前署供花閒語四字
明董其昌臨蘇軾黃庭堅帖一卷(次等元一)
宣德鏡光箋本行書前臨蘇軾書凡五則款云
其昌書蘇子瞻語後臨黃庭堅書凡三則款云
倣山谷書其昌
國朝人
書卷次等
王鐸擬古帖一卷(次等天一)
素箋本臨王筠虞世南柳公權陸柬之薛稷各
帖凡五則款署孟津王鐸
列朝人
畫卷上等
宋徽宗五色鸚鵡圖一卷(上等天一)
素絹本著色畫款題並序云五色鸚鵡來自嶺
表養之禁籞馴服可愛飛鳴自適往來於苑囿
間方中春繁杏遍開翔翥其上雅詫容與自有
一種態度縱目觀之宛勝圖畫因賦是詩焉天
産乾臯此異禽遐陬來貢九重深體全五色非
凡質惠吐多言更好音飛翥似怜毛羽貴徘徊
如飽稻粱心緗膺紺趾誠端雅為賦新篇步武
吟後署字缺存製并二字下有押字(亦微缺)上鈐
御書一璽卷後有天歷之寶一璽下有商丘宋
犖審定真蹟一印前隔水有米芾畫禪烟巒如
覿明說克傳圖章用錫一印後隔水有宫保司
馬之孫大司農之章戴明說印二印卷高一尺
六寸五分廣四尺
宋徽宗花鳥寫生一卷(上等天二)
素箋本墨畫無款凡十二段第一段杏花啼鳥
第二段榴花畫眉第三段梔子練雀第四段木
槿戴勝第五段雨梢立雀第六段晴篠嚶鳴第
七段疎幹栖禽第八段叢篁鳥語第九段梅幹
春鳩第十段古栢栖紅第十一段莎草鶺鴒第
十二段沙鳥雙雛卷前有政和宣和二璽又梁
清寯印常山世家元映齋藏梁清標印諸印每
段押縫有雙螭璽共十一卷後有梁清寯印一
印卷高八寸五分廣一丈六尺三寸第一段
御題杏苑春聲四字下有乾隆宸翰幾暇怡情二璽
第二段
御題薰風鳥語四字下有翌太和一璽第三段
御題薝蔔栖禽四字後有中和染翰二璽第四段
御題蕣花笑日四字上有乾隆宸翰一璽第五段
御題碧玉雙栖四字下有墨雲一璽第六段
御題淇園風暖四字下有浴德潄芳潤二璽第七段
御題白頭高節四字後有絜矩涵虚朗鑑二璽第八
段
御題翠篠喧晴四字上鈐研露一璽第九段
御題疎枝喚雨四字後有比德朗潤二璽前有席上
珍一璽第十段
御題古翠嬌紅四字下有會心不遠一璽第十一段
御題原上和鳴四字下有樂天惟精惟一二璽第十
二段
御題樂意相關四字下有乾隆幾暇臨池三璽
宋李成茂林遠岫圖一卷(上等地二)
素絹本墨畫無款姓氏見跋中卷前有天籟閣
檇李項氏世家寶玩二印卷後有神品一印又
安定退密半印二又九印俱漫漶不可識拖尾
向上跋云曾祖母東平夫人實申國文靖公之
孫樞使惠穆公之女也右李營丘成所作茂林
遠岫圖即祖母事先曾祖金紫時奩具中小曲
屏大父少卿靖康間南渡與趙昌徐熙花攜以
來今皆保藏敬書所自以詔後世嘉定乙卯歲
冬至日古汴向上若冰因再裝池以示友人姚
子晦徐元海夏齊卿朱仲幾劉宋儒前有退密
項元汴印墨林秘玩項叔子項子京家珍藏若
水軒諸印又棠村桃花源裏人家世家寶玩閣
書畫記黃字封字諸半印後有寄傲墨林生西
楚王孫困學齋平生真賞墨林秘玩項子京家
珍藏子孫世昌諸印又倪瓚跋云李營丘平生
自貴重其畫不肯輕與人作故人間罕得米南
宮至欲作無李論盖以多不見真者也此卷林
木蒼古山石渾然逕岸縈迴自然趣多類荆浩
晩年合作至正乙巳六月廿日吳城盧氏樓觀
延陵倪瓚前有䢴上張鏐黃美拜觀子京桃里
子孫永保虛朗齋項墨林鑑賞章神遊心賞諸
印後有子京所藏項元汴印平生真賞項墨林
父秘笈之印諸印又張天駿跋云李營丘作茂
林遠岫圖倪雲林評其有渾然天趣者也東平
夫人之曾孫嘗識其曾祖金紫時小曲屏之具
今觀其峯巒疊翠草木聫青舟車往還亭館森
欝有無限真賞良可嘉也内監吳公用誠得之
不啻拱璧余特識之如右云時弘治三年秋八
月廿五日也文華殿直之暇雲間張天駿前有
子孫永保一印後有蒼巗子蕉林鑑定觀其大
略三印押縫有墨林子項子京氏淨因菴項叔
子諸印卷高一尺四寸二分廣四尺四寸三分
前隔水
御題詩云澹沲蒼山蔚古枝惟應造物與為師何人
著論名無李是處營丘放筆時御題上鈐幾暇
鑑賞之璽乾隆宸翰二璽
御筆題籖籖上有乾隆宸翰一璽
宋李成小寒林圖一卷(上等地二)
素絹本墨畫無款有宋徽宗籖題李成小寒林
圖六字卷首有乾卦半璽又半印不可識前隔
水押縫有蕉林居士一印後隔水有蕉林梁氏
書畫之印觀其大略二印押縫有棠村蕉林書
屋二印引首有棠村審定蒼巗子梁清標玉立
氏印章二印卷高一尺二寸四分廣二尺二寸
五分引首
御題小寒林三大字上有乾隆御筆一璽
御筆題籖籖上有乾隆宸翰一璽
宋祁序江山放牧圖一卷(上等元一)
素絹本著色畫無款有宋徽宗籖題祁序江山
放牧圖七字卷前有耿昭忠信公氏一字在良
别號長白山長收藏書畫印記一印押縫有信
公鑑定珍藏印一印又半印二漫漶不可識卷
後有西蜀柳寅東鳳詹圖書一印押縫有半古
軒書畫印一印又内殿珍玩一印又一印漫漶
不可識前隔水又西蜀柳寅東鳳詹圖書一印
後隔水有珍秘宜爾子孫二印拖尾有蕉林觀
其大略二印卷高一尺四寸七分廣三尺七寸
三分
宋李公麟君明臣良圖一卷(上等黃一)
素箋本白描畫款云龍眠居士李公麟畫下有
李龍眠記一印後有虞集題云漢業崇藩屏姬
親重本支藉茅因割土剪葉總分珪衛叔空申
誓荆元雅好詩只云聯萼秀豈若豫章竒瓜瓞
綿何遠椒聊實在兹有蹄皆汗血無羽不長離
公族誇隆準諸孫擅白眉銀潢雖九𣲖玉樹已
千枝競采春華藻爭摛月露詞五車元半摭二
酉秘全窺帝賞東平頌人傳北海碑蕭郎能畫
扇魏俗盛彈碁禮樂羣居講貂蟬對坐垂曳裾
紛後乘飛蓋擁南皮處處開宮苑家家集履綦
河間榻乍掃碣石騎先馳賦雪停蘭阪歌風侍
雁池舞筵熏瑇瑁藥盌進琉璃爭旦猿啼早鳴
陰鶴和遲佳人工妙伎才子善微辭並以風流
命俱將意氣推未忘躭弋獵寧止應塤箎車怠
無安鞞途窮屢泣歧魯丘家不遠楚服世常疑
欲識司空鍔來尋孺子祠龍沙驚谷貿滕閣愴
星移幸努千秋力無煩十日期醒慙行處設書
借枕中披旅食隨芳草鄉愁亂子規匡山雲樹
近好與慰相思蜀郡虞集識前署頌君明臣良
三十韻八字後有蕉林觀其大略二印卷高一
尺一寸八分廣一丈三尺五寸六分
御筆題籖籖上有乾隆宸翰一璽
按虞集題句醒慙行處設醒字應作醴字
宋王詵漁村小雪圖一卷(上等宇一)
素絹本墨畫無款前隔水有宋徽宗書王詵漁
村小雪六字(王字缺)上鈐雙螭一璽(缺其半)卷尾有
商邱宋犖審定真蹟一印前隔水押縫有宣和
一璽又一印漫漶不可識後隔水押縫有政和
璽二宣和璽一拖尾有緯蕭草堂畫記一印又
宋犖跋云昔人云書中唐模畫中北宋得之便
足自豪駙馬都尉王晉卿北宋中巨擘也其遺
跡最烜赫者為烟江叠嶂圖次之為瀛山圖陳
眉公云烟江卷舊藏王元美家余曾見於萬卷
樓下後轉質虞山嚴氏遂如泥牛下海董文敏
云瀛山圖在嘉禾項氏惜不戒於火已歸天上
余二十年前於棠村梁相國齋中見設色一幛
相傳為晉卿筆恐尚未確都尉風流殆隨雲烟
滅没盡矣漁村小雪卷載宣和畫譜歴代藏弆
御府鼎革時為滄州戴侍郎巗犖所得侍郎殁
其後人求售輦下烏目山人王石谷購作枕中
秘康熙庚辰正月山人來吳出以相誇為之叫
絶按晉卿畫源本營邱此卷清蒼秀潤人物林
木大類摩詰尺幅中具有雅人深致非范寬醉
許可比瘦金題字宛然璽印纍纍誠希世之珍
也夫漢碑在人世略可指數曹全碑晩出頓煥
人耳目此卷得毋類是綿津山人宋犖題卷高
一尺三寸八分廣六尺九寸
宋馬遠江山萬里圖(上等宙一)
素絹本墨畫隸書款署河中馬遠卷前有傅臘
藨印史鑑之章明古氏宋濂之印陳彦廉氏傅
嘉薦印允公諸印卷後有燕山傅氏家藏史鑑
之印史氏日鑑堂藏侍御吳思安家珍藏金華
宋氏景濂筆硯精良人生一樂吳越王孫墨興
諸印又二印不可識拖尾有子中父印梅軒二
印又俞和題識云河中馬遠重毫素愛寫江山
千萬里上有蓬萊五色雲下有仙家幾庭戶清
霜點作秋滿林咫尺瑶窗起烟霧蒼松吹動晩
山横雲峯矗矗猶堪數迢迢錦水泛雙鳬漠漠
青天飛雪鷺人間畫手非不多誰似馬公得真
趣千斤勁鐵筆力堅更有何人同出處老我披
圖一愴然落日長歌漫為賦南渡畫家以馬遠
為第一盖其資禀敏拔筆力遒勁畫院中無能
出其右者若此卷風骨挺挺如堅剛毅士人不
敢犯者而其態度布置展閱真有萬里之趣因
漫題短句以珍其重紫芝山人俞和識又宋濂
跋云右宋馬遠所畫江山萬里圖蒼松竒石筆
法神秀較之平時應制之作不啻天淵矣遠為
光寧朝畫院待詔士人稱南渡畫院中之尤者
曰劉李馬夏則遠居其三盖以定年數之先後
非以其畫之優劣也余得之於勝國瑩之吳氏
真足稱繪林至寶矣金華宋濂題記時洪武庚
戌孟秋十日又史鑑跋云此卷乃南渡後進呈
之作也筆法遒勁思致老到圖江山雲物之變
泉石竹木之竒曠達高遠自元及明殆二百餘
年不知幾經兵燹完好如初無纖毫遺缺舊藏
之鴦湖朱氏朱氏蓄古書畫數十本獨於此卷
為最每過齋頭得一展閱神情開爽佳氣襲人
後朱氏變遷因遂歸余石田契友見過拂几開
閱時帷秋暑覺涼風座隅石田精於六法元賞
此為竒絶今古音人云李成馬遠之法著意臨
摹遥隔千里信然後學史鑑謹識又沈周跋云
畫之淵源法從荆關以下往往縱横不一獨於
馬遠遒逸秀拔高出當世生平所見真蹟約略
數本此卷江山浩闊筆勢豪邁亦數本中之得
意作也俞宋二公題語精確予於史明古齋頭
把玩復得借歸飽閱三日始知古人用筆各有
精意所寄者顧陸之法莫謂後世無傳焉後學
沈周謹識又沈荃跋云畫家有南北二宗南宗
則王摩詰北宗則李思訓父子而馬遠其北宗
儁嗣也此卷天真豪邁筆力蕭森真如岷江春
水直下瞿塘俄頃之内一瀉萬里而重巒複嶂
所在峭拔往往放意楮墨之外聚精毫芒之内
想其盤礴時却有奏刀砉然揮斤成風之妙若
使左思李白輩見之便當振袖濯流搔首大叫
如置身其間也同時劉李馬夏先後齊名皆金
題玉躞珍重尚方數百年來此卷嵬然獨存何
異寶劍出匣古色照耀誠翰苑之異珍矣順治
戊戌仲冬華亭沈荃漫識卷高一尺二寸五分
廣四丈四尺四寸五分引首
御題江山萬里四大字前有德日新一璽後有乾隆
宸翰陶冶性靈二璽
御筆題籖籖上有乾隆宸翰一璽
遼陳及之畫貞觀便橋會盟圖一卷(上等洪一)
宋箋本白描畫款識云祐申仲春中浣富沙竹
坡陳及之作上鈐竹坡及之戲作一印卷前有
蒼巗子蕉林鑑定二印卷後有蕉林玉立氏圖
書一印又一印漫漶不可識前隔水有蕉林書
屋一印引首梁清標籖書陳及之便橋會盟圖
八字拖尾有觀其大略蕉林收藏二印卷高一
尺一寸五分廣三丈一尺六寸八分
元吳鎮夏山欲雨圖一卷(上等荒一)
素絹本墨畫款識云夏山欲雨圖至正六年秋
七月既朢梅道人戲墨於西湖寓舍也下有嘉
興吳鎮仲圭書畫記一印卷首有二泉郭畀天
錫史氏日鑑堂藏王元美鑒賞諸印卷末有危
素之印柯九思敬仲鄭元祐印鄭明德氏諸印
拖尾俞和題識云梅菴點筆有神助開卷颯颯
薰風涼巨然去後無何有屈指於今獨擅長仲
圭品格高絶有晉人風裁至於詩文繪理特其
緒餘耳别來三載忽見畫卷不啻見仲圭也因
題短句於左時至正丙申七月晦日紫芝山人
俞和書後有柯九思敬仲二印又危素跋云吳
梅菴吾之至友也有高世之行書無不讀而繪
事更精所謂魯之原憲晉之陶潛殆其儔乎予
固愛其書而更愛其人予每有所請無不應之
而悉佳妙就中畫卷種種入神即使王洽復起
董巨再生亦何過焉書於卷後使梅菴見之必
以予為知言是歲四月十有一日臨川危素又
篆書記語元明善觀於此靜軒八字又邵寶跋
云元季畫家不勝指屈而散漫四方唯江左為
最若吳仲圭其一也仲圭居諸家之右獨得董
家正傳至於竹石寫生又稱妙絶所謂淡而不
厭簡而文仲圭有之矣此卷今屬吾友史明古
所藏觀其畫想其人固可重而人尤足重後之
覽者若止以畫視之其亦淺之乎知仲圭矣二
泉邵寶又記語有松陵史氏家藏之寶八字卷
高一尺四寸七分廣一丈四尺一寸五分前隔
水
御題詩云夏山欲雨雲先凝晻靄乍失峰崚嶒幽人
杖策獨歸去已濕綠荷衣上層我時望雨經春
半披圖聊慰賦雲漢見說蛟龍筆底飛繪水有
聲兹豈但(叶)起視空宇明星爛掩卷無言祗三
嘆御題下有乾隆宸翰得句因新意二璽
御筆題籖籖上有乾隆宸翰一璽
元吳鎮清溪垂釣圖一卷(上等荒二)
宋箋本墨畫款識云至正二年夏六月梅花道
人戲墨後有梅花菴嘉興吳鎮仲圭書畫記二
印卷前有子壽劉氏廷美金氏元玉韓士能印
張則之黃姬水印諸印卷後有青松白玉王履
吉印于思緝印楊氏家藏諸印拖尾有金氏元
玉黃姬水印韓士能印三印又王士熙題云蒹
葭渺無際遠水接平川閒雲曳歸鳥影落鏡中
天若人載書畫彷彿米家船遵彼灌木隂對此
佳山前誰能結鷗社忘機終淡然至正三年秋
七月題擁翠山人王士熙又王紱題云春雲作
隂知幾日春雨連朝疎更密浦樹含滋山氣昏
杜若生香溪水溢霏微潤物聽無聲霡霂如膏
似有情多處人家踰冷節幾村榆柳變清明山
塘路轉林亭側賈舶漁艖盡停息鵓鳩聲歇鷓
鴣啼滑滑深泥行不得東山癡客興尤佳冒雨
從容立水涯短屐緣溪粘碧蘚飛蓋張油映綠
槐浮漚滿汀波不起喚得渡邊舟欲艤應過隔
岸野人家相約晴來看桃李聞說高人住處清
九峯三泖在簷楹還憶東郊勸農日時將蓑笠
餉春耕九龍山人王紱又于思緝題云江雲漠
漠曉寒生出戶行唫傍水行沙鳥底緣棲不定
背人飛過柳邊鳴黃葉西風古屋秋霅溪南去
記曾遊年來為減尋詩興常對青山懶下樓洪
武十年秋九月錢塘于思緝又董其昌跋云元
時梅花道人與盛子昭俱工畫望衡對宇求子
昭繪者屨相接梅花道人之居閴如也子弟以
為言梅花道人曰待之二十年及二十年盛氏
之門亦閴如而梅花之名始振至今稱四大家
此卷乃其得意時筆蒼勁有董巨遺意昔沈啓
南先生云梅花菴裏客端的是吾師信然丙寅
夏五董其昌識卷高一尺五寸八分廣一丈三
尺前隔水
御題云一江春水如油綠滿目春山看不足春水春
山共我三南華二篇不須讀渟淵清泚猶堪掬
聊把絲竿寄幽獨扁舟不繫任去來誰與為羣
鷗鷺鶩頗知水清本無魚亦令人識求緣木乾
隆庚申中秋後一日御題下有稽古右文之璽
乾隆宸翰二璽
御筆題籖籖上有乾隆宸翰一璽
元盛懋畫烈婦刺虎圖一卷(上等日一)
素絹本著色畫款識云至正七年錢塘盛懋畫
烈婦刺虎圖下有子昭一印卷前有延陵吳氏
家藏莊氏珍藏澹菴鑑賞徐氏元玉諸印卷末
有延陵吳氏家藏宋克二印拖尾錢鼒題云客
車何焞焞夫挽婦為推問君將安去言往耒陽
戍官車有程宿車下夜半可憐逢猛虎夫命懸
虎口婦怒髮指天十步之内血相濺夫難再得
虎可前寧與夫死毋與虎生呼兒取刀力與爭
虎死夫活心始平男兒節義有如此萬歲千秋
可以奉明主馮婦卞莊安足數彭城錢鼒書前
署烈婦行三字有延陵吳氏珍藏一印又宋廣
跋云盛子昭作畫大率工緻細密而此烈婦圖
尤其合作者越中少年不勝家鷄之賤余得其
片楮未嘗不磅礴竟日也具眼者宜珍重之桐
柏山人宋廣題於維揚舟次卷高七寸九分廣
二尺七寸八分
明沈周寫生一卷(上等月一)
素箋本墨畫凡二十四段第一段牡丹題云不
須千萬朵一柄足春風第二段梔子題云花如
白玉刻香過紫沉清第三段芙蓉題云不得春
風力何曾怨後開第四段山茶題云一紅深雪
裏補淡與梅花第五段石榴題云看他開口處
笑落盡珠璣第六段枇杷題云從來金剋木何
事壓枝黃第七段柿題云蜜漿包火齊思煞渴
文園第八段蓮藕題云碧房藏玉蛹瓊腕雪冰
絲第九段瓜題云遺種蔓天下無人念故侯第
十段紫茄題云紫包初摘露僧吻欲流泉第十
一段萊菔題云拔出金城玉凝酥帶土膏第十
二段水晶葱題云叢藂翡翠葉濯濯水晶根第
十三段新筍題云錦綳初茁雨頭角已崢嶸第
十四段山藥題云托根知紫塞拔地出金莖第
十五段菱角題云刺波雙角銳剥玉一鈎涼第
十六段茭白題云新臺一尺玉風味說吳鄉第
十七段王瓜題云四月南風裏高棚摘墮瓊第
十八段蕓薹菜題云老夫諳至味絶勝爛蒸羊
第十九段鴝鵒題云本是高飛物多言每受籠
第二十段雙鳩題云恩情薄離合夫婦雨晴中
第二十一段蠟嘴題云嘴痕黃可愛猶帶蜜脾
香第二十二段鷄題云曙光三唱裏心亊五更
人第二十三段鴨題云甫里舊遊地碧闌烟水
東第二十四段兔題云世人空碌碌無人知卯
君每段題句下俱有啟南一印又自跋云凡花
者葉者果者蓏者飛者走者舉囿於化工非人
力所能效矣可學王君強余筆墨以置其像其
說猶捕風捉影余何能哉余與可學交二十餘
年各及老日而再見於今兹情有不可拒故強
其所不能也弘治甲寅歲沈周跋後有沈啓南
氏白石翁二印前有煑石亭一印卷高一尺三
分廣三丈六尺一寸三分引首
御題筆參造化四大字款署乾隆御筆上有乾隆御
筆一璽
御筆題籖籖上有乾隆宸翰一璽
明沈周寫生花鳥一卷(上等月二)
素箋本墨畫凡十三則款識云弘治庚申十月
戲寫於有竹莊長洲沈周下有石田沈氏啟南
二印卷前有明古珍藏子孫保之二印卷後有
秋水閣錢氏珍藏一印拖尾董其昌跋云沈啟
南徵君寫生為一時之冠陳白陽王酉室諸公
瞠乎其後矣此數種尤有生意不可不寶其昌
識卷高一尺三寸六分廣一丈一尺九分
御筆題籖籖上有乾隆宸翰一璽
眀項聖謨後招隱圖一卷(上等盈一)
素絹本著色畫卷末款云項聖謨製卷首隸書
署後招隱圖四字卷高一尺一分廣二丈四尺
一寸
石渠寶笈卷二十四
