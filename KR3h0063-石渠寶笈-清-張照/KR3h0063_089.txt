石渠寶笈卷四十三
貯
長春書屋
列朝人
書冊上等
眀董其昌雜書一冊(上等)
素牋本行書計七幅第一段臨吳琚跋云吳琚
書自米南宫外一步不窺京口北固山有天下
第一江山牓書即其筆也始于都下見七言絶
一幅不款名姓但有雲壑居士印偶閱宋經籍
志雲壑集吳琚撰則知為琚書已于新安白岳
山客持晦翁書歸去來辭迺絶似米元章後有
雲壑二字因得審定今蔵于家此詩没于焦山
江中潤州守霍君為余拓墨本然已在若明若
晦間不可臨摹矣辛亥四月廿六日董其昌識
下有昌字一印第二段書蜀四賢詠款署季秋
朔日書其昌下有董其昌一印第三段書洞庭
詞第四段書春景詞後識云學李北海書五十
五年矣初時專習頗為近之近復忘其舊學然
時一擬書亦不落吳興後也其昌下有董其昌
印一印冊高八寸廣四寸八分冊尾
御跋云董文敏自謂作書不使一實筆今觀此冊轉
掣停頓腕有萬鈞力蓋運實于虚要在無所結
滯耳乾隆丙寅春正御題下有所寶惟賢乾隆
御筆二璽引首
御書羣鴻戲海四大字前有乾隆御筆一璽後有會
心不遠乾隆御賞之寶二璽
御筆題籖籖上有乾隆宸翰二璽
畫卷上等
元錢選觀鵝圖一卷(上等)
素牋本青綠畫款題云修竹林間爽致多閒亭
坦腹意如何為書道德遺方士留得風流一愛
鵝吳興錢選舜舉前有永年子孫保之伯駿吳
楨周生珍秘宜爾子孫諸印又重貴書畫印珍
蔵半印三又半印不可識後有真玩字會侯嘉
祚印公信公珍賞張伯駿範我氏清玩書畫之
印宜爾子孫會侯珍蔵湛思記耿會侯鑑定書
畫之章賀仲來鑑定珍蔵新宇圖書諸印又二
印糢糊不可辨又一印存翰墨流三字又潄六
半古軒半印二又半印二不可識又引首前有
會侯珍蔵一印又私印半印一又半印不可識
後有湛思記一印卷高七寸二分廣二尺八寸
五分卷中
御筆題蒼字上鈐稽古右文之璽前隔水
御題用錢選元韻云誓墓高風有足多獨推書聖却
云何行雲流水參神韻筆陣傳來祇白鵝御題
上鈐乾隆御筆一璽拖尾(臣)梁詩正等
識云乾隆丙寅人日
勅示内廷諸臣同觀並題句梁詩正和韻云高閣虚
憑春水多黃庭書罷更亡何他年待化沖霄鶴
此日閒看泛渚鵝(臣)梁詩正又汪由敦和韻云
修竹清流野趣多虚亭遊目興云何底須曇&KR1619;
村邊過籠取沙頭似酒鵝(臣)汪由敦又勵宗萬
和韻云竹林池館晚涼多内景書成興若何樂
意相關憑静對換經鵝是聽經鵝(臣)勵宗萬又
張若靄和韻云家雞遺與後人多昨夜大醉真
如何老媪不知書法重却將恭敬一烹鵝(臣)張
若靄又裘曰修和韻云題扇橋邊往蹟多空亭
小立又如何偶然遊戲成佳話不必虚傳化鶴
鵝(臣)裘曰修又陳邦彦和韻云蘭亭三昧會心
多草閣臨池得幾何釵股沙痕神妙處家雞野
鶩本籠鵝(臣)陳邦彦又董邦達和韻云竹裏空
亭碧蔭多閒&KR1084;弄筆意如何烏絲寫就擕籠去
從此争談墨沼鵝(臣)董邦達引首
御書山陰逸興四大字上鈐乾隆御筆一璽
御筆題籖籖上有神品御賞二璽
眀唐寅山居圖一卷(上等)
素牋本著色畫幅中款題云霜前柿葉一林紅
樹裏溪流極望空此景憑誰擬何處金昌亭下
暮煙中下有六如居士一印幅後又題云隠居
深在碧山空澗壑纔堪側步通芋栗一園秋計
足僮奴百指治生同短牆甃石牢牽荔薄酒盈
罈共轉筩我欲相隨卜居去此身一脱世塵紅
下有唐寅私印一印前有世寶一印押縫有陳
定平生真賞一印後隔水有武清李氏寶德堂
賞鑒圖書一印又陳定跋云子畏先生一代竒
才而遭䜛被放不見用于當世乃托興翰墨以
抒其胸中之磊磊者故命筆輒竒曠超軼非凡
史可及若此卷是也世傳先生蹟有斤斤繩尺
者皆非捉刀人本色鑒賞者當具隻眼始得潁
川陳定敬跋卷高八寸五分廣一丈三尺二寸
八分卷中
御題云幽人結茒處愛在山水間片雲出岫白亂葉
當秋殷或望太白瀑或放顛翁船源中爼豆古
池上雞犬閒三復仲長論快哉白駒篇御題下
有乾隆宸翰幾暇臨池二璽拖尾(臣)梁詩正等
識云乾隆丙寅春正月
勅内廷諸臣同觀並題句(臣)梁詩正題云鯉魚風過
鷗波碧三兩漁人話秋色菰蒲聲響雨欲來萬
笏山頭數點墨季鷹歸舟趁落潮離離帆影移
楓橋吳歌喚醒蓴鱸夢煙舍青帘隔岸招(臣)梁
詩正又汪由敦題云騷客多秋懷幽居市塵屏
孤雲澹遠天空曠心自領縦棹將何之楓落吳
江冷(臣)汪由敦又勵宗萬題云幽居無别事隨
意作秋山波遠歸舟小天空去鳥閒半林風颯
沓一澗石孱顔軒牖延西爽飛來襟袖間(臣)勵
宗萬又張若靄題云記取支笻訪劒池楓林颯
颯動秋姿東塘潮退寒煙暝載酒扁舟柳繋之
耳根清淨千尺雪眼界高寬萬笏雲子美詩成
月亭午此景未許他人分(臣)張若靄又裘曰修
題云乍可浮家泛宅兼之鋤雨耕煙應是白蘋
洲上居然黃葉村邊鹿門有客招隠蓮社無心
結緣山寺鐘來夜半一塵不到翛然六言二截
句(臣)裘曰修敬題又陳邦彦題云秋日淡林麓
煙中鳥下稀臨流望田舍隔樹插荆扉澗曲樵
歌遠山多竹逕微閶門城似畫沽酒放船歸(臣)
陳邦彦敬題又董邦達題云幽人卜築處當此
青山隈老屋何年葺名花自手栽隨嵐雲色換
狎浪釣船迴遠市秋煙起樵歌向晚來(臣)董邦
達敬題引首
御題金昌秋色四大字乾隆御筆上鈐乾隆御筆一
璽前有觀書為樂一璽
御筆題籖籖上有天府珍蔵幾暇臨池二璽
眀文徵明温蘭圖一卷(上等)
素牋本墨畫欵題云草堂安得有琳瑯傍案(傍小)
(書間字)漪蘭奕葉光千里故人勞解佩一&KR1440;幽意
自生香夢回涼月甌江遠思入秋風楚畹長漸
久不聞餘馥在始知身境兩相忘近承友人寄
贈温蘭秋來著花甚盛因作此詩謝之張辨之
適以蘭卷相示既為補空就錄此詩其上文璧
下有衡山文徵眀印二印卷前有墨林子京項
元汴印子京父印卧翁之赤項墨林父秘笈之
印諸印又裏人家半印一後有成雲閣蔵高宜
齋印寄傲子京墨林生六藝之圃卧菴諸印又
香巖鴛鴦長字半印三拖尾都穆跋云近世畫
蘭者多拘拘于形似殊乏天然蕭散之趣徵明
此幅雖草草若不經意而天趣溢目知非俗工
所能到也丁夘蜡月廿有四日前進士吳都穆
玄敬父又祝允眀題云湘波平楚岫青美人羅
袂障風横光風綰作騷人佩還帶三閭一卷經
右題辨之所蔵衡山畫蘭允眀又跋云蘭不與
衆草為伍君子以之寂寥幽谷知己何人祇自
芳而已爾尚暇求于所謂故舊者哉因覽此卷
感交遊之涼薄漫為辨之書之南峯山人未署
姓名又陳淳跋云秋日辨之㩦此卷索余畫既
展卷見吾文師墨戲不敢援筆敬書數語歸之
丁夘陳淳謹識又黃雲題云一回展卷懷千古
無數青峯近可招旅雁北征雲惨澹漁舟南下
水迢遥蒼梧帝子魂應斷空谷佳人恨未消憔
悴誰知吟澤畔欲傾綠醑慰無聊黃雲又顧璘
跋云蘭香草也騷人亟稱其幽獨離塵以況君
子之操取其類也聞楚江湘谷之間固多佳種
行將采之以遺辨之幸謝衡山更當傳神一番
耳癸酉九月赴官湘源書于平望舟次東橋顧
璘又徐霖跋云秋日觀徵眀墨戲于清樾亭上
喜其絶無塵筆與吾意境若冥合也徐霖又陳
沂題云别來芳跡杳難尋千里相思契結深漢
館月眀幽客夢楚江秋盡美人心含風嫋嫋香
生佩隔水悠悠思入琴百卉無情自春綠不堪
于此易沾巾余嘗題文衡山墨蘭寄友人今為
辨之錄此時癸酉歲九月十八日在松陵舟中
書湖光月色相映且與衡山方别其情不言可
知也鄞陳沂又盧襄題云幽貞不自媚空谷遺
芳馨端居念離索對此真忘形文衡山作墨蘭
再贈辨之辨之可謂知所親與者矣展卷漫題
甲戌春日石湖盧襄諸跋前有白巖欲作片時
圖畫中人横鶚樓印都元敬氏高擇木印月潭
朱之赤印退密墨林祕玩項墨林鑑賞章三韓
高宜齋珍蔵印諸印又硯癖半印一跋中有平
生真賞項子京家珍蔵二印跋後有項元汴印
項墨林父秘笈之印子子孫孫保之聽雨堂印
第一希有朱之赤鑑賞卧菴所蔵諸印又蘧廬
子京半印二押縫有若水軒煮茶亭長墨林子
寄傲桃花源裏人家墨林主人田疇耕耨西楚
王孫墨林私印虚朗齋諸印後餘幅有留耕堂
月潭朱之赤印江東方外士卧菴老人静虚齋
圖書印諸印又有休寧朱之赤珍蔵圖書朱卧
菴收蔵印二印卷高八寸三分廣二尺八寸卷
中
御題熊字上鈐幾暇鑑賞之璽一璽前隔水
御題云寫花生動葉倉琅叢下仙男抱夜光楚畹風
清佩無斁藍田日暖玉生香逐炎漫誚隨伊去
引興應知為爾長珍重停雲館裡客本無身境
可相忘御題下有乾隆宸翰幾暇臨池二璽餘
幅梁詩正題云别種移楚畹芽茁甌江晚離披
巖嶠中生香發婉娩空谷誰傳姿妙筆圖墨本
亂葉叢以長幽花偏其反安得紉為佩緬懷君
子遠(臣)梁詩正敬題又汪由敦題云閩天鬱炎
風秋澤荒宿莽猗猗谷中蘭寧辭衆草伍千里
結同心故人渺何許殷勤玉罄翁自寫國香譜
横斜風葉交一一折釵股緬思問絹年清芬足
千古(待詔父林曾臣為温州太守)汪由敦敬題又勵宗萬題
云空谷無言水一方煙横南浦宛相望雨飄别
緒來甌嶠風送閒情到楚湘騷客臨階思結佩
幽人入室恍聞香澹描九畹春如許待詔風流
老擅場(臣)勵宗萬敬題又張若靄題云交柯亂
葉動無數一一皆可尋其源坡詩移贈待詔筆
(臣)也斂袵無間言安得秘瓷作清供斗室光明
清且温所南畫蘭露斧匠痕然命筆清超絶塵
土氣生世外想繪苑珍重後無匹者徵明山水
步越一時間亦寫生神入北宋此老能事如如
來夜光可傾出一栲栳也(臣)張若靄敬觀神品
並題識又裘曰修題云乍含幽露乍披風整整
斜斜寫未工春色一闌才到眼故人千里許分
叢香生空谷迢迢發夢轉清江灔灔通自信素
心堪折贈不須評入楚騷中(臣)裘曰修敬題又
陳邦彦題云王者香原比君子甌閩種合寫沅
湘一經
玉管重題品墨汴花痕態並芳(臣)陳邦彦敬題又董
邦達題云八閩分異種九畹發幽姿自許高人
品誰當楚客思紛披香可纈疎澹佩相宜貌取
溪藤上如逢裛露時(臣)董邦達敬題引首
御書紉佩餘芬四大字上鈐乾隆御筆一璽
御筆題籖籖上有神品乾隆御賞幾暇怡情三璽
貯
隨安堂
列朝人
書冊上等
眀董其昌書杜詩一冊(上等)
素箋本計十幅行楷書錄杜甫秋興八首之五
款署董其昌書下有宗伯學士董氏玄宰二印
冊高七寸廣三寸二分
御筆題籖籖上有幾暇怡情乾隆宸翰二璽
畫卷上等
宋趙幹江行初雪圖一卷(上等)
素絹本淡著色畫款署云江行初雪畫苑學生
趙幹状卷中有神品上三字前有半印一存圖
書二字又半印存司印二字又半印漫漶不可
識卷中有天歷之寶一璽後有柯九思印一印
前隔水有蕉林鑑定一印押縫有秘府明昌寶
玩二印後隔水有吳瑞徵印吳仲庚二印押縫
有御府寶繪内殿珍玩羣玉中秘三璽前隔水
標題趙幹江行初雪圖七字拖尾記云天歷二
年十一月日進入奎章閣學士院典籖臣張景
先奎章閣學士院參書文林郎臣柯九思奎章
閣學士院参書奉訓大夫臣雅琥奎章閣供奉
學士承德郎臣李訥奎章閣供奉學士中議大
夫臣沙刺班奎章閣承制學士奉訓大夫臣李
泂奎章閣承制學士朝散大夫中書左司郎中
臣朵來奎章閣侍書學士翰林直學士中奉大
夫知制誥同修國史兼經筵官臣虞集奎章閣
侍書學士資善大夫中書右丞臣撒迪奎章閣
大學士光禄大夫中章平章政事知經筵事臣
趙世延奎章閣大學士光禄大夫知經筵事臣
忽都魯都兒迷失前有明昌御覽一璽又蒼巖
子蕉林鑑定二印押縫有冶溪漁隠吳瑞徵印
二印後有蕉林梁氏書畫之印家在北澶二印
卷高八寸二分廣一丈六寸五分前隔水
御題云吳頭楚尾滄江清元冥試令飛初霙驢背客
寒風打笠江心漁樂舟衝凌蘆腰已折鬚添白
山頭乍失髻矗青或見沙觜翁舉網尚有船唇
兒弄罾夫豈皸瘃之不懼衣食切已勞經營冰
魚凍蟹入盤活誰家羊膏佐軟烹造物不齊有
如此對之令人感慨增瑶機錦綍識異物傳來
北宋騰清聲奎章學士丹邱生一時法眼精品
評燭照意移生栗烈畫時不知呵凍幾度方能
成乾隆御題下有幾暇怡情乾隆宸翰二璽前
有&KR0697;觀一璽
御筆題籖籖上有神品乾隆宸翰二璽
宋馬和之豳風七篇一卷(上等)
素絹本著色畫第一段七月第二段䲭鴞第三
段東山第四段伐柯第五段九罭第六段狼跋
每段前書詩小序及詩經本文卷末有豳風七
篇四字卷前有項篤夀印項子長父鑑定二印
卷後有蕉林梁氏書畫之印項篤夀印少谿主
人項竤之印項德芳印五一倩士宛秀堂印檇
李懶道人賞鑑圖書吕中諸印前隔水押縫有
蕉林書屋一印後隔水押縫有棠村蕉林居士
二印拖尾押縫有冶谿漁隠一印卷高八寸一
分廣一丈七尺五寸引首
御書葦籥餘風四大字後署乾隆御筆下有乾隆宸
翰勤學好問二璽前有含味經籍一璽
御筆題籖籖上有御賞乾隆宸翰二璽
按豳風七篇破斧一篇今闕
明陸治丹楓秋色一卷(上等)
素箋本著色畫欵題云雲間遥島三山出籟起
寒空兩岸聞落盡丹楓秋鏡闊野鷗飛點亂沙
文陸治下有叔平連印一卷高八寸廣一尺九
寸
御筆題籖籖上有乾隆宸翰一璽
貯
攸芋齋
列朝人
書冊上等
明董其昌仿顔真卿告身一冊(上等)
高麗箋本計八幅楷書自識云魯公自書告身
米元章家蔵墨蹟所列今在吳門韓宗伯館師
家米評顔楷為後世挑剔惡扎之祖獨于此語
寶愛不置大都英雄欺人身所不習即加詆毁
不可信為篤論也歲在庚午八月十二日臨并
題思翁時年七十六冊高六寸七分廣三寸六
分冊尾
御跋云香光臨古人書别具神解不以形似為工老
米幼學顔行何乃忽持異議駁之良當御題下
有乾隆宸翰幾暇臨池二璽
御筆題籖籖上有乾隆宸翰一璽
畫卷上等
宋王詵瀛海圖一卷(上等)
素絹本著色畫款署云保寧賜第王晉卿瀛山
既覺因圖夢中所見甲辰春四月夢遊者卷前
有蕉林書屋梁清標印河北棠村三印又篤夀
半印二又二印不可辨卷後有蘭石半印押縫
有秋碧冶溪漁隠二印又長字半印前隔水有
蕉林梁氏書畫之印檇李李氏鶴夢軒珍蔵記
嘉禾李氏珍蔵諸印又宋王晉卿瀛海圖標籖
七字拖尾田亘題識云他日緘幐屬貴游詎知
遷徙過南州天涯與汝共淪落淚濕湓江煙雨
秋王晉卿圖瀛山筆畫精緻京師貴游蓄之為
希代之寶貨圖書棄擲于路陽翟張飛卿見而
得之過九江以遺友人傅延之延之出以示余
余悲而賦詩建炎初元九月廿八日陽翟田亘
元邈又陳章跋云蓬島圖本張飛卿所寶後以
遺傅延之紹興七年飛卿之弟共甫與延之及
章皆會集于南昌遊從之樂殆無虚日是歲中
秋同賞月共甫之舍章亦預焉延之出此以示
衆客既而謂共甫曰此公家舊物也遂歸共甫
願寶惜之次年冬至後二日共甫持節湖湘道
由清江章適寓是郡因得再觀痛延之下世已
一年矣相與慨歎云嵩山陳章漢卿書後有篤
夀遼西郡圖書印灤陽灤陽趙氏灤陽趙忠愍
公家曾收諸印又袁立儒云珍木文禽王佩環
清都絳闕色蘭玕香山居士蓬萊院借與王郎
夢裏看建人袁立儒題駙馬都尉所作夢遊瀛
山圖又董其跋云云王晉卿瀛海圖載宣和畫
譜有宋人題跋米元章所謂青綠設色類補陁
巖用李將軍海岸圖法高出趙大年伯駒之上
良由與蘇米山谷輩為友自然脱去畫史習氣
董其昌題後有真賞齋懋和吳時芳印雲煙過
眼蘭石主人項子長父鑒定灤陽灤陽趙氏灤
陽趙忠愍家家曾收蕉林鑒定忠愍伯子諸印
又胡世安跋云向見摩詰著色山水小大遠近
似銖衡寸度而成生趣浮動又超界畫一等今
觀此圖正堪伯仲信古人游藝一端皆以全副
精神辦之秀巖老史胡世安題後有蕉林秘玩
觀其大略子孫世保梁雝之印諸印跋中押縫
有秋碧印五卷高七寸七分廣四丈五寸卷中
御題云海上三山遠隔塵雲屏霧嶂玉嶙峋底緣紛
見拏舟侣想共君房採藥人都尉由來閥閱家
詩情畫意足煙霞飽參玉局心如月遠謝安期
棗似瓜漫云海水變桑田一例鷗汀鶴嶼邊歴
歴肄農還學圃但心閒者合成仙乾隆丁卯夏
日御題引首有奉三無私一璽後有幾暇怡情
乾隆宸翰二璽前隔水
御書縹緲塵外自成一家八字下署乾隆御題下有
乾隆宸翰一璽卷尾沈德潜奉
勅題云玉室金堂有路通樓船難任片帆風細摹小
李將軍筆縹緲三壺一望中晉卿位望本豪華
寫出蓬瀛海外家舊與蘇仙同討論故應骨髓
入煙霞寶笈收蔵重鼎彛當年偶屬傅延之從
知
天筆標題者曾遇湓江灑淚時(臣)沈德潜敬題
御筆題籖籖上有天府珍蔵乾隆宸翰二璽
宋李唐清谿漁隠圖一卷(上等)
素絹本墨畫款署河陽李唐筆卷中標李唐清
谿漁隠六字上鈐御書之印一璽卷前有子京
元汴之印墨林秘玩平生真賞項子京家珍蔵
神品蒼巖棠村審定諸印又半印一不可辨卷
後有神品項元汴印子京珍蔵項墨林父秘笈
之印諸印又紹興半聫印又一印漫漶不可識
前隔水有退密墨林秘玩項子京家珍蔵三印
押縫有墨林子京珍秘桃花源裏人家項墨林
印諸印後隔水有和齋甘氏家蔵丹陽開國三
印押縫有子京神遊心賞墨林山人寄傲蘧廬
墨林項伯子章文夀承氏諸印拖尾跋云李唐
河陽人亂離後至武林年已八十光堯喜其山
水至今人稱之夀樂主人多寓日下不惜金富
得中貴甘氏所蔵聚而復失今歸于此嘉熙丁
酉孟冬旦書又趙子固題云李唐老人精天機
筆墨簡古世所稀石林沙嶼布遠近野橋雲碓
相因依漁舟穏泊蘆花渚一竿低拂珊瑚樹心
與江鷗一樣閒不著羊求弔名譽君不見侯門
子弟悦清玩湘奩犀軸光凌亂何由同載米家
船應有長虹夜相貫大德五年吳興趙子固奉
題跋前有棠村蕉林居士文彭之印三橋居士
天籟閣考古正今子京珍秘項墨林鑑賞法書
名畫諸印跋中有葉蕃米氏家蔵書畫于子孫
孫永保用享二印又一印不可識又子京項叔
子項墨林鑑賞章檇李項氏世家寶玩乾坤浩
氣子孫永保墨林秘玩神遊心賞虚朗齋項墨
林父秘笈之印琴書清暇蒼巖子梁清標玉立
氏印章觀其大略諸印跋中押縫有桃里若水
軒項子京家珍蔵引首有王顯之篆書清谿漁
隠四大字欵署顯之書前有天籟閣項元汴印
項墨林印三印後有項元汴印遊方之外二印
卷高七寸九分廣四尺五寸
御筆題籖籖上有御賞乾隆宸翰二璽
元王冕吳鎮梅竹雙清圖一卷(上等)
素牋本墨畫前段王冕畫梅自題云朔風撼破
處士廬凍雲隔月天糢糊無名草木混色界廣
平心事今何如梅花荒涼似無主好春不到江
南土羅浮山下蘼蕪煙瑪瑙坡前荆棘雨相逢
可惜年少多競賞桃杏誇豪奢老夫欲語不忍
語對梅獨坐長咨嗟昨夜天寒孤月黑蘆葉卷
風吹不得髑髏夢老皮蒙茸黃沙萬里無顔色
老夫瀟灑歸巖阿自鉏白雪栽梅花興酣拍手
長嘯歌不問世上官如麻後有竹齋圖書會稽
外史二印又題云君不見漢家功臣上麒麟氣
貌豈是尋常人又不見唐家諸將圖凌煙長劍
大羽聮貂蟬龍章終非塵俗状虎頭迺是封侯
相我生山野無能為學劒學書空放蕩老來晦
迹巖穴居夢寐未形安可模昨日冷飈動髭鬚
拄杖下山聞鷓鴣烏巾半岸衣露肘忘機忽落
丹青手器識可同莘野夫孤高差擬磻溪叟山
翁野老争道真松篁節&KR0757;梅精神吟風笑月意
自在只欠鹿豕來相親江北江南競傳寫祝君
歎其才盡下我來對面不識我何者是真何者
假祝君放筆一大笑不須攬鏡亦自了相攜且
買數斗酒坐對青山自傾倒明朝酒醒呼鶴歸
白雲滿地芝草肥玉簫吹來雨霏霏琪華亂颭
春風衣祝君許我老更竒我老自覺頭垂絲時
與不時何以為時與不時何以為贈君白雪梅
花枝下有王元章文王孫二印前有右前司馬
一印卷前有長字式古堂書畫印子孫保之三
印又鼎元聮印一又半印不可識後有仙客卞
令之鑒定乾坤清賞三印又半印二不可識卷
高七寸廣二尺五寸三分後段吳鎮畫竹題識
云圖畫書之緒豪素寄所適垂垂歲月久殘斷
争寶惜始由筆硯成漸次忘筆墨心手兩相忘
融化同造物軒&KR1440;雲靄溶屏障石突兀林麓繆
槎牙禽鳥翥翰翮可憐俗澆漓摸摹竟紛出装
褫雜真贗丹粉誇絢赫千金易弊帚十襲寶燕
石米也百世士賞會神所識伶倫世無有寄響
竟寥寂良藥難再遇抱懷長太息左圖右書取
其怡悦瞻視陶寫情性近好事者以為市道商
賈真贗為事反害性情盲目聾耳哀哉至正甲
申梅花道人戲墨而書下有梅花菴嘉興吳鎮
仲圭書畫記二印前有曾光題云梅花道者列
仙流落筆全無李薊邱呼酒南湖夜燒燭一枝
涼雨寫新秋曾光卷前有仙客卞令之鑒定二
印又鼎元聯印一又仲氏元言鑒定圖章半印
二卷中有乾坤清賞嚼菜根道人二印押縫有
雙螭一印合同式古堂各二印卷後有卞永譽
印令之式古堂書畫三印又半印二不可識卷
高七寸廣二尺七寸八分拖尾周鼎跋云王山
農之寫梅自出新意梅花菴之寫竹自得真趣
皆入妙品具二妙于一卷中又各有長詩皆自
寫其情于畫意之外可觀也竹上曾德用一絶
句梅之前一七言古詩不名而尤可觀前輩但
落筆便自不凡近時沈民侍讀隸書梅竹雙
清四字亦不俗今此卷蔵闤闠坊柳子學所又
可謂具四美矣乙巳三月丙午與黃日升王惟
安惟顒同觀嘉禾周鼎時年八十又五前有半
印二不可識後有令之式古堂書畫東吳文學
世家三印又王世貞題識云野夫策杖村南復
村北處處東君恡消息瞥然縞素一枝横又見
琳琅數竿碧一枝春之先數竿冬之後俯仰天
地間與爾成三友衡門掩卧不一旬淇園大庾
無精神樵青已侵翠鳳毛颶母吹散玉龍鱗賴
得吳鎮及王冕前與二友傳其真虚堂展看僅
盈尺二友居然侍吾側問之不言對以臆眉宇
蕭蕭吐佳色吾不能學范詹事西遣關中使却
寄江南春消芳悴粉何足論吾不能學家騎曹
不可一日無所至植此君封籬護籜何紛紜二
友寓我麓儼若洛下東西兩頭屋一頭剪得瀟
湘雲一頭小貯羅浮玉鎮也九咽吞吐天漿腴
冕亦磊砢節目非凡夫扶輿清氣合此圖快矣
乎快矣乎此圖此友吾不孤梅獨為百花魁而
竹能離卉木而别自成高品者以其精得天地
間一種清真氣故也竹自文湖州蘇端眀後有
梅道人吳仲圭以至近代王孟瑞而梅則楊補
之外獨推山農王元章然吳子輩謂其命旨涉
淺為境易窮而往往下其品幾于無處生活今
年六月信陽王太史祖嫡以元章梅仲圭竹合
一卷寄余開卷時令人鼻端拂拂有玉清蓬萊
想遂乞仲承諸君為詩歌美之而余繼焉或謂
戴凱之范至能所撰二譜至數百千種且以大
庾萬樹渭濱千畆而此寥寥一枝胡取也是不
然正復以簡貴勝耳卷首為沈民則學士題元
章仲圭各有詩弁尾而梅前有一歌亦自豪麄
周疑舫伯器跋苐賞其語不能辨其人攷印章
有所謂會稽外史似楊維楨而詞氣亦類之苐
不聞其别號竹齋闕疑可也卷後收蔵有東吳
文學世家印豈故為吳中物太史偶得之耶似
有不偶者故附記于後己夘王世貞識後有令
之仙客卞令之鑒定三印跋中押縫有式古堂
一印引首有沈民則隸書梅竹雙清四大字欵
署自樂後有雙螭半印
御筆題籖籖上有御賞乾隆宸翰二璽
按王冕畫梅前七言古詩二首均未署款後
詩有王元章圖章可據前詩并無姓氏印章
然細閱其詩格筆跡實出一手為王冕自題
無疑而周鼎王世貞二跋中一以為不名一
疑為楊維楨所作皆誤
石渠寶笈卷四十三
