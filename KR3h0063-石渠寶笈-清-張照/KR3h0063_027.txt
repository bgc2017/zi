石渠寳笈卷十二
貯
養心殿三
列朝人
畫冊上等
元方方壺山水一冊(上等天一)
素牋本凡十二幅第一幅淡着色畫有江上清
風金門羽客二印左幅題云月色波光共一舟
戛然時聽鶴鳴秋不因此處多佳致安得重來
作勝遊後署卧雲二字第二幅墨畫有山間明
月方壺書印二印左幅題云雲山碧兮層層烟
樹蒼兮冥冥龐眉翁兮得趣抱琴兮徐行款署
姚江&KR1967;(即戎字)蕙第三幅淡着色畫有二印與第
一幅同無題句第四幅淡着色畫有山間明月
不芒道人二印左幅題云二老相逢心共閒坐
來林下未曾還知仁喜樂歸何處只在青山綠
水間後署竹溪第五幅墨畫有山間明月金門
羽客二印無題句第六幅着色畫有二印與第
二幅同左幅題云雁叫西風宿雨收白雲紅樹
楚天秋誰知茆屋觀書者坐對溪山得趣幽後
署自牧書第七幅墨畫有二印與第二幅同無
題句第八幅着色畫有江上清風方壺真逸二
印左幅題云名山𨼆𨼆水迢迢雲白風清氣寂
寥遊客半甜偏得趣乘閒遠泛木蘭橈第九幅
着色畫有墨興不芒道人二印第十幅著色畫
有二印與第一幅同無題句第十一幅着色畫
有墨興方壺書印二印左幅題云山林寄跡已
忘年兩鬢蕭蕭更皓然坐去不知天地老寧教
滄海不桑田後署古愚第十二幅墨畫有山間
明月方壺書印金門羽客三印左幅題云願欲
求閒鑿小臺不閒應是為多才扁舟載酒攜書
者應是劉棻問字來又跋云余既為曹君書其
卷首適情二字矣曹君復以詩索因感而賦此
情思何如耶幅高六寸四分廣四寸六分前副
頁
御題山水清輝四大字前有乾隆宸翰一璽後有懋
勤殿鑒定章一璽
御筆題籖籖上有乾隆宸翰一璽
按跋語有為曹君書適情二字今佚
明沈周溪山草閣圖一冊(上等地一)
素牋本著色畫凡六幅第一幅款題云緩𢃄垂
楊下觀魚流水中江湖人不遠尺素幾時通第
二幅款題云大將心忠赤栽花亦向陽捫心對
花坐彼此共恩光第三幅款題云鸂鷘荷花影
蜻蜓青竹竿還知掣鼇地東海始為寬第四幅
款題云槐影張高幕林亭潑綠油將軍讀韜略
六月氣如秋第五幅款題云老圃韓公第新亭
上將家秋風吹白酒無事醉黃花第六幅款題
云有月來青天落我酒杯裏酒盡忽不見天上
長如此每幅款署沈周下俱有啓南一印前副
頁有王榖祥大書溪山草閣四字款署榖祥幅
高八寸七分廣一尺三寸六分
明陳洪綬畫𨼆居十六觀一冊(上等元一)
素牋本凡十六幅白描淡著色畫第一幅訪莊
款署老蓮洪綬下有章侯氏一印第二幅釀桃
款署洪綬下有章侯一印第三幅澆書款署悔
老下有章侯氏一印第四幅醒石款署老蓮下
有章侯一印第五幅噴墨款署老遲下有章侯
一印第六幅味象款署洪綬下有章侯氏一印
第七幅𠻳句款署悔遲下有章侯氏一印第八
幅杖菊款署遲老綬下有陳洪綬一印第九幅
澣硯款署洪綬下有章侯一印第十幅寒沽款
署遲老下有章侯一印第十一幅問月款署蓮
子下有陳洪綬一印第十二幅譜泉款署蓮子
下有章侯氏一印第十三幅囊幽款署老蓮下
有章侯一印第十四幅孤往款署遲老下有章
侯一印第十五幅縹香款署老悔下有章侯一
印第十六幅品梵款識云洪綬畫贈石天先生
時辛邜中秋下有章侯陳洪綬印二印第一幅
有邊幅有宋致穉佳收藏圖書一印每幅有之
赤連印宋致審定二印前副頁自標畫目款云
楓溪洪綬標記後有章侯陳洪綬二印又宋致
審定一印前有月潭朱之赤印二印又自題七
言絶句二首云老蓮無一可移情越水吳山染
不輕來世不知何處去佛天肯許再來生貧兒
劣得買秋光一片猪肝酌草堂着意欲忘離亂
事重陽不見報重陽又五言絶句云擘阮秋谿
月吾生自可為難將一生事料理水之湄又下
有朱之赤印一印又小詞一闋云山水緣猶未
斷朝暮定香橋畔君去早來時看得芙蓉一半
青盻青盻乞與老蓮作伴欵識云辛邜八月十
五夜爛醉西子湖時吳香扶磨墨卞雲裝吮管
授余樂為朗翁書贈洪綬下有章侯陳洪綬一
印又宋致審定之赤二印又前有之赤一印幅
高六寸七分廣九寸三分
明人便面集錦一冊(上等黃一)
凡二十幅第三幅第五幅第七幅第十五幅十
六幅金牋本餘俱素牋本第一幅墨畫秋柳鳴
蟬款識云戊午秋日朱朗戱筆下有子朗一印
第二幅墨畫鬭雞無款有朱子朗一印第三幅
著色畫梨花白燕無款上方文彭題云驚見元
禽故態非雪翎玉骨世應稀越裳雉尾姬周化
瀚海烏頭漢使歸誤入梨花惟聽語輕沾柳絮
似添衣珠簾不隔涼州路任爾差池上下飛文
彭又黃櫰題云翩翩素質照春暉政恐羣猜出
每稀深入玉堂將避跡偶畱金屋竟忘歸絲游
芳草能牽興水綠蘼蕪未染衣信是瑶京天女
使暫令傳瑞向人飛黃櫰又魯治題云泥香雨
淨社初分舊日烏衣迥不羣貝闕啟時因失汝
玉樓開處慣逢君貞魂夜度梨花月素影春銷
楊柳雲只恐輕塵玷毛羽故隨鷗鷺狎江濆魯
治又文嘉題云雙燕翩然下竹扉曉簷霜羽弄
輝輝誰言白鳥非玄鳥肯信烏衣是雪衣小院
風輕迷蝶去滄江日落亂鷗歸也知自惜竒毛
羽不向朱門汗漫飛文嘉又彭年題云社後差
池素影非荆門春盡雪初稀王孫陵闕當年見
天女祠庭昨夜歸綵勝風翻銀作縷緗簾雲礙
玉為衣尋常不逐銜泥伴遙憶擕書海上飛彭
年次第四幅著色畫杏花款云沱江子陳栝為
繩邱先生寫下有陳氏一印前有子正文陳生
印二印又前有一二峯前月三十里外心一印
第五幅著色畫紫羅蘭款云陳栝為㽮山先生
寫下有子正氏陳栝之印二印後有墨林山人
子京項氏元汴清玩書畫之印一印前有墨林
山人游方之外二印第六幅著色畫牡丹款云
己酉夏孟陳栝為平墅先生寫下有子正父一
印第七幅著色畫焦石款署陳栝下有陳栝之
印一印第八幅著色畫石竹百合無款有陳栝
之印陳子正氏二印第九幅著色畫牡丹款識
云癸酉春正燈夕作于城南草堂長洲陳注下
有陳氏子石二印第十幅墨畫桃花款識云辛
卯閏三月之望百榖訪余秦淮之上寫此為贈
談志伊下有思重聯印第十一幅著色畫秋海
棠款識云辛亥歲夏日吳支作下有吳支一印
第十二幅著色畫石竹花款識云癸酉春日為
鹿菴先生作陳粲下有道光聯印第十三幅墨
畫漁樵問答圖款識云丙子仲夏日長洲尤求
下有鳳邱聯印前有尤求半印第十四幅素牋
本著色畫番騎欵識云己丑六月之望張龍章
寫下有伯雲一印上有陳元素諸人小楷錄舊
人絶句凡十二首第十五幅墨畫王羲之題箑
圖款識云萬歷乙巳季冬三日寫吳郡張龍章
伯雲氏下有龍章一印第十六幅墨畫雅集圖
款識云萬歷庚子清和望寫古吳張雲章伯雲
父下有吳淞江張漁郎一印第十七幅墨畫蘭
花無款有劉振之氏原起二印薛益題云誰寫
三湘九畹真墨花璀璨四時新知君生至南陔
性一見清芬便襲人丙子十月七十四老夫薛
益題又文從簡題云落日荒烟野水濱鷓鴣啼
處有行人東風記取沅湘道蘭葉蘭花一路春
劉振之翁畫蘭得魏公遺意九畹清芬溢于楮
葉因題文從簡第十八幅着色畫野渡横舟圖
欵識云己酉七月袁孔彰寫下有孔彰一印第
十九幅墨畫草亭竹樹款識云丙寅新正三日
過更生塵外窩為庸若表弟寫此請正愧不工
耳袁孔彰下有孔彰一印第二十幅著色畫浴
鵝圖款識云庚辰冬日張復下有張復私印一
印
明文徵明畫扇一冊(上等宇一)
金牋本凡二十幅第一幅至第十幅俱著色畫
第十一幅至第二十幅俱墨畫第一幅坡石高
松未署款有徵明停雲二印第二幅溪汀烟樹
欵署徵明下有文徵明印一印第三幅看山圖
隸書款題云五湖春水綠于苔湖上千山錦障
開如此湖山好風日争教張翰不歸來徵明下
有徵明連印第四幅水榭臨流款署徵明下有
徵明一印前有元清秘玩古吳金氏家藏二印
第五幅松隂漁笛未署款有文徵明印一印第
六幅倚石圖款識云辛卯閏月徵明製下有徵
明連印第七幅泉石小景款題云寒泉出石罅
觸石鏘然鳴高士可礪齒幽人思濯纓臨磯塵
土遠照影鬚眉清蕭然泉石畔自足了平生徵
明下有徵明連印後有元清秘玩一印第八幅
萱花款署徵明下有文徵明印一印又扇癖一
印前有元清秘玩一印第九幅綠隂繫艇款署
徵明下有文徵明晤言室印二印第十幅栢石
款識云丁酉冬日徵明製下有徵明連印第十
一幅墨竹未署款有徵明一印盧雍題云老幹
歷冰雪心虚操不移兒孫頭角露總是化龍姿
盧雍第十二幅棘枝䨇雀款署徵明下有文徵
明印一印第十三幅蘭竹款署徵明下有徵明
一印第十四幅虬松未署款有文徵明停雲二
印第十五幅桂花款題云白頭自笑老仙郎曾
御天風到玉堂最是月明秋夢冷滿身金粟露
華香徵明下有徵明一印第十六幅菊花款署
徵明下有文徵明印一印第十七幅竹樹款署
徵明下有文徵明印徵仲二印第十八幅竹樹
款署徵明下有徵明一印陸師道題云竹樹何
藂蔚緣厓復依嶺落日映寒潭照見虬龍影陸
師道又王履祥題云修樹隣竒石華姿值後彫
秋聲來殷地檻外度涼飈履祥第十九幅竹樹
款署徵明第二十幅樹石小景款署徵明下有
文徵明一印
畫冊次等
歷代名繪一册(次等天一)
凡三十一幅第一幅素絹本著色畫溪橋暮雪
款署太原王維第二幅素牋本著色畫秋江漁
棹未署款有鄭虔秋江漁棹六字上鈐御書一
璽(蓋宋徽宗筆也)第三幅素絹本著色畫牧牛圖款署
韓滉第四幅素牋本墨畫層巒茂樹款署僧巨
然第五幅素牋本墨畫秋林茒屋款署咸熙李
成第六幅素牋本白色畫丹巖翠岫款署楊昇
第七幅素牋本白描畫馬未署款有龍眠居士
一印第八幅素牋本墨畫喬松疊嶂款署貫道
第九幅素牋本墨竹款署軾字第十幅素牋本
墨畫松下觀泉款署燕文貴第十一幅素絹本
著色畫漁家樂事款署陳居中第十二幅素牋
本著色畫翠嶺丹楓款署趙伯驌第十三幅素
絹本著色畫池亭秋色款署馬遠第十四幅素
絹本墨畫花鳥款署李廸第十五幅素絹本著
色畫款云水村圖大年作第十六幅素絹本著
色畫江山行旅款識云延祐五年九月既望畫
于大都寓舍子昂第十七幅素牋本白描畫觀
馬圖款署子昂第十八幅素絹本著色畫秋林
讀書款署仲穆第十九幅素牋本墨畫枯木竹
石款字殘缺存十四年為常徵君雲林子瓚十
一字第二十幅素絹本著色畫雪山歸雁款云
高克明製第二十一幅素牋本墨畫喬柯亭子
款識云懶窩道人為彬之作至正甲午下有雲
西一印第二十二幅素牋本墨畫溪山雨意款
云梅道人戲墨第二十三幅素牋本墨畫古木
寒鴉款署丹邱柯九思第二十四幅素絹本墨
畫花鳥款署若水王淵第二十五幅素牋本墨
畫篆書款識云至正九年十月為晉齋畫溪山
館圖黃鶴山人王蒙第二十六幅素牋本墨畫
松崖樓閣款云黃鶴山中人王蒙為仲方縣尹
尊親作第二十七幅素牋本墨畫溪山深遠款
識云至正庚(缺)正月二日大痴老人作第二十
八幅素牋本著色畫款云雷溪圃魚圖朱澤民
第二十九幅素牋本墨畫疎林茆屋款識云至
正二年夏五月作唐棣子華第三十幅素牋本
畫畫山溪漁艇款識云至正辛丑為溥泉寫鄭
禧第三十一幅素牋本墨畫松壑流泉未署款
有劉静修一印
宋徐崇嗣花草一冊(次等地一)
素絹本著色畫末幅款云徐崇嗣製冊計十幅
宋馬遠小品一冊(次等元一)
素絹本著色畫凡十四幅前六幅枯木每幅署
臣馬遠三字後四幅花草又四幅山水俱未署
欵
元盛懋豳風圖一冊(次等黃字)
素絹本著色畫每幅小楷節書本詩首幅款署
子昭末幅又款云錢唐盛懋製冊計三十幅
明戴進太平樂事圖一冊(次等宇一)
素絹本著色畫末幅款署錢塘戴進冊計十幅
明陸治寫生一冊(次等宙一)
宣德箋本著色畫花草凡十幅每幅自題絶句
首幅云杖策臨霜徑林端訝雪花開軒問童子
陶令已還家第二幅云半支羅䄂玉顔酡不耐
春風酒力多一笑嫣然真自擬太真扶醉欲如
何第三幅云夢轉羅浮月二更夜寒風力損花
神不禁羌笛鄰家起吹落庭前幾片春第四幅
云四月春闌風雨狂玉顔狼藉惱人腸當年帝
子華筵上何只移燈照海棠第五幅云江竹不
勝翠杏花凝晚粧春光悅鳥性刷羽向斜陽第
六幅云樹樹花齊發朝朝生錦霞不須開上苑
一日盡鉛華第七幅云照水若自愛孤芳誰復
憐愁心不可極寂寞向霜天第八幅云煖吹羅
䄂玉生春綽態凝風浴露新若非洛水雲中見
疑是襄王夢裏人第九幅云春工巧剪冰紈薄
白上緦簾射綺疎何如夢斷青樓夜璧月懸忩
魄滿初第十幅云石湖照西子水底見新籹微
風紈扇側一笑感君王丙申五月包山陸治識
前四頁有王逢元大書包山寫生四字又篆書
為華傳神四字
明欽揖摹古一冊(次等洪一)
素牋本墨畫凡十二幅第一幅款識云以枯筆
作畫古人有之然要當興到無所不可宋人謂
米元章作畫不必用筆蓮房蔗查無不可以濡
墨然其神采煥發反能過人不可以形迹求也
欽揖第二幅款識云李營邱畫難得真本予亦
就其所傳聞者效之遠猶第三幅款識云作文
無氣則不成為文作畫無氣亦不成為畫氣者
無形者也實為有形之主抑第四幅款識云古
木怪石東坡始為之後人作者如趙松雪吳仲
圭王叔明我朝文仲子輩皆得其妙此幅則仿
趙也抑第五幅款識云徐幼文畫亦出自董源
大抵與杜東園謝葵邱王孟端諸公氣味相類
蓋元人之遺風也揖第六幅款識云倪元鎮倜
儻耿介空視一世故其畫亦超邁不可羈制今
人都以聲形笑貎求之故愈追愈遠莊子所謂
夫子步亦步夫子趨亦趨夫子超軼絶塵而回
瞠乎若後矣故黃山谷論書謂非大氣節學問
人不可以作書亦此意也遠遊子第七幅款識
云黃鶴山樵畫法雖出自董巨然要之自為機
軸大扺古人之學不泥形似譬之學書自鍾王
以至近代無不然也遠遊子第八幅款識云北
苑一法遂為元人開宗直至我朝沈啟南謝葵
邱輩皆其流𣲖文仲子亦能傚之然不常為也
揖第九幅款識云唐子畏畫法大扺出自李唐
獨其所畫墨花乃其所自得然後人尤難傚之
以其無跡可求也遠遊子第十幅款識云文衡
翁人物出自子昂溯流而上則顧長康之遺法
也然與李唐家法實若水火不知者強溷之則
成俗筆遠遊子第十一幅款識云晉人之畫重
意唐人重氣宋人重像元人重韻四者各有所
遺亦各有所至後之人襲其所遺不求其所至
則繆矣抑第十二幅款識云梅本潔白今反以
墨為之然前輩多有是法亦重意不重像之道
也揖前副頁有徐樹丕隸書岩水澄華四大字
明人便面畫四册(次等荒一)
第一冊凡二十幅第六幅第十二幅第十三幅
素牋本餘俱金牋本第一幅墨畫山水款題云
十年高志在雲囊况有書名滿郡香盡說白駒
千里足好辭空谷向康莊沈周第二幅墨畫修
竹茆亭款題云紙窗寒月夜三更八尺新梢夜
洞横閒把毫揮描上扇蕭蕭颯颯自傷情唐寅
第三幅墨畫觀瀑圖款署東村周臣第四幅墨
竹款云徵明戲筆第五幅墨畫竹樹款題云日
落小窗暝離離竹樹幽微風弄蕭瑟六月已驚
秋徵明第六幅著色畫雲山款署文嘉第七幅
墨畫溪山秋色款云文嘉寫第八幅著色畫柳
隂釣艇款署文嘉第九幅著色畫春溪泛舟款
署文嘉第十幅墨畫空林策杖款題云雨歇遥
山潤空林生晩烟扶笻覓新句不覺到江邊丁
丑十月文嘉第十一幅著色畫觀蓮圖款云文
嘉寫第十二幅墨畫板橋送客款題云聞君明
日向京華疋馬關河道路賖為寫江南秋色去
不教塵土更思家丙辰七月廿六日為士化作
文嘉後有王榖祥題句一第十三幅著色畫青
溪放棹款云五峯文伯仁寫第十四幅著色畫
野橋水榭款署文伯仁第十五幅墨畫仿米家
雲山款云道復為龍門作第十六幅墨林疎林
茆舍款識云戊寅夏日居節第十七幅墨畫江
南春色款題云郊外風和散麯塵原頭草淺綠
于茵落花不見問津客叩戶誰知有竹人處處
春光啼小鳥家家流水𢃄比鄰獨憐出郭少人
事更喜青山應接新嘉靖戊午正月晦日雨坐
長友齋為(缺)寫江南春于扇頭并書近作居節
第十八幅墨畫桂花款署大倫第十九幅著色
畫桃花款署青門沈仕第二十幅墨畫吹簫圖
款署仲山
第二冊凡二十幅第五幅第九幅第十三幅十
四幅第十八幅十九幅素牋本餘俱金牋本第
一幅墨畫款云雪泉圖錢榖寫第二幅著色畫
松林亭子款識云乙亥冬十一月既望錢榖第
三幅著色畫春山款題云春雨暗春山白雲互
吞吐深溪不通人鳴鳩亂環渚丁丑中秋晦日
錢榖第四幅著色畫江村訪友款署錢糓第五
幅著色畫山居對客款識云丙子冬日為仲簡
寫錢榖第六幅墨蘭款云錢榖戲筆第七幅着
色畫桃花玉蘭款識云辛酉春日陸治第八幅
著色畫林泉高致款識云萬歷乙亥仲春陸治
作于求初堂第九幅著色畫蒲草鴛鴦款云包
山陸治作第十幅著山畫遠浦風帆款識云癸
丑三月寫于陽城書屋陸治第十一幅著色畫
秋草款題云燈前曾識春風面别後空懷落月
情忽訝石蘭生别態秋來翻覺旅魂驚陸治第
十二幅墨畫牡丹款云岐雲魯治為希遠戲筆
第十三幅墨畫枯木竹石款識云庚寅秋日寫
子京第十四幅墨竹款識云擬與可筆意為德
潛先生寫德新第十五幅墨畫山水款識云甲
申夏仲項德裕倣米南宫筆意第十六幅墨畫
喬松款題云養雛成大鶴種子作高松項聖謨
第十七幅著色畫竹徑觀泉款題云入門穿竹
徑留客聽泉聲沈昭第十八幅墨畫玉蘭款題
云玉樹流光暎酒巵花香月色兩相宜傳杯莫
訝深留戀風雨隂晴不可期右叔度館中賞玉
蘭作為文洲兄書宋旭第十九幅著色畫雪景
款識云壬午春日宋旭第二十幅著色仿黃公
望筆意款署雲卿
第三册凡十八幅第九幅第十一幅素箋本餘
俱金箋本第一幅著色畫松坡水閣款云吳下
陸士仁第二幅著色畫芙蓉款云秋池獨媚孫
克弘第三幅著色畫松溪釣艇款識云天啟丙
寅秋日倣黃鶴山樵筆意隴西關思第四幅墨
畫竹下抱琴款識云三松為敬之作第五幅墨
畫秋山款識云顧正誼為龍門先生寫第六幅
墨竹款識云庚寅八月漫士孫杖為(缺)詞兄畫
第七幅著色畫柳岸秋容款署周之冕第八幅
著色畫溪山高逸款識云己亥春色寫西湖張
自修第九幅著色畫春山雲樹款云吳門沈寅
寫第十幅著色畫芙蓉水鳥款署陸遠第十一
幅著色畫疎林亭子款識云丙申夏日寫陳煥
第十二幅墨畫秋英寒蝶款識云丙辰新秋望
日戲倣白陽先生陳遠第十三幅著色畫枇杷
款識云壬午夏臨先和州枇杷一枝文從簡第
十四幅墨畫秋林石壁款云張元舉為和宇兄
作第十五幅墨畫茂林曳杖款識云甲戌春王
正月魏之璜寫第十六幅著色畫獨坐幽篁款
識云戊申中秋似仰竹詞丈魏之璜第十七幅
著色畫竹林觴詠款署錢貢第十八幅著色畫
桐下聯吟款識云乙巳三月寫錢貢
第四冊凡十八幅第二幅第十幅十一幅第十
四幅第十七幅十八幅素牋本餘俱金箋本第
一幅墨畫樹隂垂釣款識云乙丑夏四月摹虚
白道人法錢昱第二幅墨畫唐人詩意款書云
到江吳地盡隔岸越山多辛丑夏四月灌餘亭
作日華第三幅墨畫仿米家山款識云庚辰秋
日元璐第四幅墨畫秋山書屋款識云丙申春
日張堯恩畫于來鳳樓第五幅墨畫茂林清暑
款識云甲子秋日畫張堯恩第六幅墨畫宋人
詩意款書云疎林流水奏笙簧曉偶戲筆第七
幅墨竹款識云戊戌重九日為缺盟杜翁史顔
節第八幅墨畫吾川圖款云吳興方旭為周先
生寫吾川圖第九幅墨畫樹石款識云西湖錢
暹為宜山辭兄倣北苑筆意第十幅著色畫池
蓮款俞清第十一幅墨畫溪山亭子款識云乙
未小春擬元鎮法款署邱岳第十二幅墨畫春
江釣艇款署廷羽第十三幅墨畫茶梅寫生款
題云幽柔密意詩中句仿彿風枝畫裏看猶憶
主人無覓處雲房水殿夜生寒羡門氏戲墨第
十四幅著色畫春山晴碧款識云昨年舟中所
畫今閱之已八月矣離合聚散何限傷懷乙亥
季春逸老第十五幅墨畫蒲石款題云怪石驚
拳瘦根盤九節蒲新芽抽嫩綠尖頂綴明珠款
云九十二翁桐邱前有題句一後署質菴第十
六幅墨梅未署款有趙氏文印趙文淑印二印
第十七幅墨畫秋林遠岫款識云己卯冬寫常
瑩第十八幅墨畫蘭竹款識云庚申三月寫未
署款有他山連印
明人畫扇一册(次等日一)
凡十六幅第九幅素牋本餘俱金箋本第七幅
第八幅第十二幅十三幅墨畫餘俱著色畫第
一幅山水款識云寒林高逸庚午秋日寫于城
南之亦郊居沈士充第二幅梅花款題云放鶴
亭前千樹花暗香浮動影横斜雪深不隔幽人
路待月曾尋處士家文震亨後有邵彌孫繼高
管玉音諸題句第三幅山水款識云乙卯秋日
仿子久筆法臣虎第四幅觀瀑圖款題云拔嶂
懸泉平地起危樓曲閣倚天開乙丑六月寫似
(缺)曹羲第五幅潯易送客圖款識云癸卯夏日
寫吳郡曹羲第六幅玉蘭款題云枝翻月中影
香散晩風前疑入遠公社滿庭開白蓮秋日寫
克弘第七幅畫竹款題云忽見不似畫静聽疑
有聲德新寫于讀易堂第八幅平坡枯樹款識
云丁丑仲冬孟陽作第九幅仿雲林畫竝和題
詞新稍初放林間笋綠隂清晝簾櫳静海棠將
謝牡丹芳粉蝶飃香弄花影白祫新裁麥秀冷
梧桐吐葉遮銀井戲調鸚鵡拂紅巾倚窗朝日
霏香塵飛花忙流水急細雨紛紛陌上濕春色
蹉跎嗟莫及傷心滿目春雲碧蕩子從軍去鄉
邑高樓近日凝情立争如柳絮化浮萍随波直
向海西營款識云右追和雲林徵君江南春詞
二首丙辰秋七月七夕寫并書詞鄙畫拙有媿
前人多矣錢榖第十幅蕉竹林亭款識云丁巳
仲冬日寫王維烈第十一幅畫江上琵琶款識
云庚子冬日寫為(缺)趙伊第十二幅王蘭款云
周之冕戲寫第十三幅江天遠景款識云癸丑
秋日寫吳令第十四幅林亭秋色款識云戊辰
春日畫李流芳第十五幅溪亭高逸款題云暗
草薰苔净晴陽拂石磯澄宇莫是豸寫第十六
幅蘭竹款識云戊辰春日寫朱蔚
明人扇頭畫一冊(次等月一)
凡十二幅第七幅第十一幅素箋本餘俱金箋
本第一幅第二幅第五幅第八幅著色畫餘俱
墨畫第一幅江帆山閣款署東村周臣第二幅
樹隂漁艇款署吳趨唐寅第三幅山水款云陽
城陸治效仲(缺)第四幅樹石款云雲卿作第五
幅花鳥款識云癸酉小春長洲王謨寫第六幅
蘭竹款題云香氣因風度清聲帶雨来墨林項
元汴寫于寄傲軒第七幅秋山書屋款署玄宰
第八幅秋林遠岫款識云倣吾家北苑玄宰第
九幅摹米家山欵署玄宰第十幅秋林策杖款
署玄宰第十一幅雨景款云東郊雨意克弘前
有陳繼儒題句一第十二幅梅竹款云克弘寫
無名氏
畫册次等
漆箋畫一冊(次等天一)
著色畫山水花草冊計十四幅
附刻絲畫冊上等
花鳥一冊(上等天一)
明本五色織册計十二幅幅高八寸二分廣七
寸三分
國朝人
畫冊上等
惲夀平寫生墨妙一册(上等天一)
素箋本墨畫凡十幅第一幅畫松款識云蒼虬
圖白雲外史夀平臨黃鶴山樵本下有惲正叔
夀平二印前有寄岳雲一印又前有忠孝堂一
印第二幅牡丹款題云元人墨花真趣悠然神
韻可師覺白石白陽猶有隔塵之論夀平後有
惲正叔夀平二印前有寄岳雲一印又前有教
忠堂藏衣園學畫二印第三幅竹石款識云曹
雲西霜柯修竹夀平戲臨下有惲正叔夀平二
印後有寄岳雲一印又衣園一印第四幅萱花
款題云雲錦靡然稱富貴披圖一見即忘憂臨
文待詔夀平後有惲正叔夀平二印又後有寄
岳雲一印又雙清閣書畫章一印第五幅荷花
款識云藕花香雨臨六如居士白雲外史夀平
下有惲正叔夀平二印前有寄岳雲一印又前
有衣園學畫一印第六幅桂花款識云天香蟾
闕甌香館戲作夀平後有惲正叔夀平二印上
有衣園審定一印後有寄岳雲一印又衣園一
印第七幅靈芝竹石款識云三秀圖白雲外史
後有惲正叔夀平二印下有衣園珍藏雙清閣
書畫章二印後有寄岳雲一印第八幅雨景欵
題云墨華開洞泉山靈應起舞身居烟翠中夜
聽瀟湘雨夀平戲墨後有惲正叔夀平二印前
有寄岳雲一印下有衣園藏真一印後有留雲
山館一印第九幅菊花款題云鐡骨不教秋色
澹滿身香汗立東籬夀平戲作後有惲正叔夀
平二印前有寄岳雲一印又前有衣園圖書一
印後有竹溪居士一印第十幅梅花款題云琉
璃硯匣冷金池雪壓松忩獨坐時惟有東風憐
寂寞墨華疎影綴南枝白雲外史臨古墨花真
趣後有惲正叔夀平二印下有衣園居士教忠
堂藏二印後有寄岳雲一印又静海勵氏竹溪
秘玩二印幅高八寸四分廣一尺二寸四分
文點詩意圖一册(上等地一)
宣德箋本墨畫凡十頁第一頁題云彭澤初罷
官潯陽稱𨼆逸偶來撫孤松翛然忘忻戚下有
竺塢草廬一印第二頁題云萬本參天綠溪流
如碧玉茅亭盡日閒行吟杖笻竹下有文點一
印第三頁題云垂柳依江岸春風展綠稍水痕
縹緲外遠見一帆遥下一印與前同第四頁題
云巖壑寒雲散疏枝洩早春獨攜書卷至高坐
絶塵氛下有文點印一印第五頁題云深柳垂
谿碧漁舟點水涯水亭無客到閒煞數枝華下
有竺塢山人一印第六頁題云雲滿石頭城疎
林帶平陸山高不出城黛色浮寒玉右方下有
吾與點也一印第七頁題云松隂翠若鋪濤聲
和泉響人境兩俱清瀟灑真幽賞後有竺塢文
點一印第八頁題云險絶通幽徑寒雲翠壁開
知音何處問因笑抱琴來前有竺塢一印第九
頁題云蒼松聳百尋白雲深萬頃雲外路盤高
幽人嘯松影下有點字一印第十頁題云一葉
随風逐緣溪蕩槳頻凭闌相問訊我亦欲垂綸
後有樗菴一印前副頁有竺塢一印頁高八寸
四分廣八寸五分
王原祁山水一册(上等元一)
宣德箋本凡十二幅第一幅第五幅第七幅第
九幅第十一幅著色畫餘俱墨畫無款第一幅
第四幅第七幅有王原祁印一印第二幅第九
幅第十幅有原祁一印第三幅第六幅有茂京
一印第五幅第八幅有原祁之印茂京各二印
第十一幅有原祁之印一印第十二幅有墨戲
原祁茂京三印幅高八寸八分廣五寸五分
張鵬翀畫桃花寺八景一册(上等黃一)
宣德箋本著色畫凡八幅首幅署
御題桃花寺八景七字每幅款署(臣)張鵬翀第一幅
有(臣)鵬翀一印第二幅有玉堂仙吏鵬翀二印
第三幅有墨花鵬翀玉堂仙吏三印第四幅有
(臣)字鵬翀二印第五幅有鵬翀一印第六幅有
(臣)字鵬翀二印第七幅有(臣)鵬翀一印第八幅
有張字(臣)鵬翀玉堂仙吏三印幅高五寸六分
廣三寸六分每幅右方金粟箋本
御筆書詩句第一幅湧晴雪詩云澄澄滙鑑池淙淙
出乳穴始訝古琴鳴乍惜明珠裂聲色摐摐地
坐對兩清絶積素在高峯是復湧晴雪下有乾
隆宸翰叢雲二璽第二幅小九疊詩云曾聞峯
有鷲不數溪稱霅洗鉢走白龍之而振髯鬛復
如延津劍騞然出其匣底須憶匡廬愛兹小九
叠下有研露稽古右文之璽二璽第三幅吟清
籟詩云倚松架三楹屏風抱其外山靈茯苓潤
風古笙簧會偶來坐白畫為我吹解帶是地可
消夏旦夕吟清籟下有中和幾暇怡情染翰三
璽第四幅坐霄漢詩云虚窗納萬景攬結供吟
翰寫霧出我楹歸雲入我幔觸目契静悟妙偈
無全半却愛考功詩開襟坐霄漢下有得佳趣
雲霞思二璽第五幅雲外賞詩云有桃即武陵
何必尋源上(叶)忘俗即丹臺何必求方丈虚齋
古而朴福地蕭且爽得彼環中妙樂此雲外賞
下有清玩德充符會心不遠三璽第六幅滌襟
泉詩云清泚呈圓照虚明向遠天無山遮戶外
有水到階前氣合烟霞潤聲諧竹栢傳塵纓無
可濯坐對滌襟泉下有墨雲修辭立誠二璽第
七幅點筆石詩云藉松為繖蓋掃苔作茵席俯
眺一川白平臨衆皺碧時聞鶴鹿聲而無車馬
跡得句即書之恰有點筆石下有樂天涵虚朗
鑒二璽第八幅繡雲壁詩云山川果有竒圖畫
真難敵複嶺翠且丹壺天閴其寂消閒臨晉帖
習静觀周易物物皆達摩面我繡雲壁後署御
筆二字下有乾隆宸翰幾暇臨池二璽
焦秉貞畫耕織圖一冊(上等宇一)
素絹本着色畫一凡四十六幅第一幅至第二十
三幅耕圖第二十四幅至第四十六幅織圖末
幅款云(臣)焦秉貞恭畫下有(臣)焦秉貞一印幅
高七寸三分廣同每幅上方宣德箋本
聖祖仁皇帝御書題句第一幅云暄和節候肇農功自
此勤勞處處同早辦東田穜稑種褰裳涉水浸
筠籠第二幅云土膏初動春正晴野老支笻早
課耕辛苦田家惟穡事隴邊時聽叱牛聲第三
幅云每當旰食念民依南畆三時願不違已見
深耕還易耨綠蓑青笠雨霏霏第四幅云東阡
西陌水潺湲扶耖泥塗未得閒為念饔飱由力
作敢辭竭蹷向田間第五幅云老農力穡慮偏
周早夜扶犁未肯休更駕烏犍施碌碡好教春
水滿平疇第六幅云農家布種避春寒甲拆初
萌最可觀自昔虞書傳播榖民間莫作等閒看
第七幅云一年農事在春深無限田家望歲心
最愛清和天氣好綠疇千頃露秧針第八幅云
從來土沃藉農勤豐歉皆由用力分䕌草灑灰
滋地利心期千畆稼如雲第九幅云青葱刺水
滿平川移植西疇更勃然節序驚心芒種迫分
秧須及夏初天第十幅云千蛙水澤正瀰瀰競
插新秧恐後時亞旅同心欣力作月明歸去莫
嫌遲第十一幅云豐苖翼翼出清坡荑稗叢生
可若何非種自應芟薙盡莫教稂莠敗嘉禾第
十二幅云曾為耘苗結隊行更憂宿水去還生
隴間餽饁頻来往勞勩田家婦子情第十三幅
云䆉稏盈畦日正長復勤穮蓘下芳塘堪憐曝
背炎蒸下惟冀青疇發紫芒第十四幅云塍田
六月水泉微引溜通渠迅若飛轉盡桔橰筋力
瘁斜陽西下未言歸第十五幅云滿目黃雲曉
露晞腰鐮穫稻喜晴暉兒童處處收遺穗村舍
家家荷擔歸第十六幅云年榖豐穰萬寳成築
場納稼積如京回思望杏瞻圃日多少辛勤感
倍生第十七幅云南畆秋來慶阜成瞿瞿未釋
老農情霜天曉起呼鄰里遍聽村村打稻聲第
十八幅云秋林茅屋晩風吹杵臼相依近短籬
比舍舂聲如和答家家篝火夜深時第十九幅
云漫言嘉榖可登盤糠粃還憂欲去難粒粒皆
從辛苦得農家真作雨珠看第二十幅云作苦
三時用力深簸揚偏愛近風林須知白粲流匙
滑費盡農夫百種心第二十一幅云經營阡陌
苦腁胝艱食由來念阻饑且喜稼成登石磑從
兹鼓腹樂雍熙第二十二幅云倉箱頓滿各欣
然補葺牛牢雨雪天盼到蓋藏休暇日從前拮
据已經年第二十三幅云東疇舉趾祝年豐喜
見盈寧百室同粒我蒸民遺澤遠吹豳擊鼓報
難窮第二十四幅云豳風曾著授衣篇蠶事初
興榖雨天更考公桑傳禮制先宜浴種向晴川
第二十五幅云柔桑初剪綠參差陌上歸來日
正遲村舍家家簾幕静春蠶新長再眠時第二
十六幅云紅女勤劬日載陽鳴鳩拂羽恰條桑
只因三卧蠶將老剪燭頻看夜未央第二十七
幅云春深處處掩茆堂滿架吳蠶婦子忙料得
今年收繭倍冰絲雪縷可盈筐第二十八幅云
連宵食葉正紛紛風雨聲喧隔戶聞喜見新蠶
瑩似玉燈前撿點最辛勤第二十九幅云愛逢
晴日映疎簾新綠如雲葉漸添天氣清和蠶事
廣移筐分箔遍茆簷第三十幅云桑田雨足葉
蕃滋恰是春蠶大起時負筥攜筐紛笑語戴鵀
飛上最高枝第三十一幅云頻執纖筐不厭疲
久忘膏沐與調饑今朝士女歡顔色看我冰蠶
作繭時第三十二幅云蠶性由来苦畏寒深垂
簾幕夜將闌罏頭更爇松明火老媪殷勤日探
看第三十三幅云自昔蠶繅重婦功曾聞獻繭
在深宫披圖喜見纍纍滿茆屋清光積雪同第
三十四幅云冰繭方堪作素䊵重緜亦藉禦深
寒就中自有因材法揀取筐間次第觀第三十
五幅云一年蠶事已成功歷數從前屬女紅聞
說及時還窖繭荷鋤又向綠隂中第三十六幅
云炊烟處處繞柴籬翠釜香生煮繭時無限經
綸從此出盆頭喜色動䨇眉第三十七幅云蛾
兒布子如金粟水際分飛任所之莫令繭絲遺
利盡來年留作授衣資第三十八幅云勞勞拜
簇祭神桑喜得絲成願已償自是西陵功德盛
萬年衣被澤無疆第三十九幅云綠隂掩映野
人家每到蠶時静不譁一自夏初成繭後籬邊
新聽響繅車第四十幅云從來蠶績女功多當
念勤勞作綺羅織婦絲絲經手作夜寒猶自未
停梭第四十一幅云無衣卒歲早關情寒氣催
人蟋蟀聲茆屋疎籬秋夜水短檠相對絡絲成
第四十二幅云織絍精勤有季蘭牽絲分理製
羅紈鳴機來往桑隂裏已作吳綃匹練看第四
十三幅云凝膏比潔絡新絲傳得仙方色陸離
一代文明資賁飾須教五采備彰施第四十四
幅云巧樣争傳濯錦紋堪憐織女最殷勤雲章
霞采娛人意自著尋常縞布裙第四十五幅云
手把齊紈冰雪清秋衣欲製重含情逡廵莫漫
施刀尺萬縷千絲織得成第四十六幅云已成
束帛又縫紉始得衣裳可庇身自昔宫庭多澣
濯總憐蠶織重勞人每幅前有淵鑒齋一璽後
有康熙宸翰保合太和二璽前副頁
聖祖仁皇帝御製文云朕早夜勤毖研求治理念生
民之本以衣食為天常讀豳風無逸諸篇其言
稼穡蠶桑纖悉具備昔人以此被之管絃列于
典誥有天下國家者洵不可不留連三復于其
際也西漢詔令最為近古其言曰農事傷則饑
之本也女紅害則寒之原也又曰老耆以夀終
幼孤得遂長欲臻斯理者舍本務其曷以哉朕
每廵省風謠樂觀農事于南北土疆之性黍稌
播種之宜節候早晚之殊蝗蝻捕治之法素愛
諮詢知此甚悉聽政時恒興諸臣工言之于豐
澤園之側治田數畦環以溪水阡陌井然在目
桔橰之聲盈耳歲收嘉禾數十鍾隴畔樹桑傍
列蠶舍浴繭繅絲恍然如茆簷蔀屋因構知稼
軒秋雲亭以臨觀之古人有言衣帛當思織女
之寒食粟當念農夫之苦朕惓惓于此至深且
切也爰繪耕織圖各二十三幅朕于每幅製詩
一章以吟詠其勤苦而書之于圖自始事迄終
事農人腁手胝足之勞蠶女繭絲機杼之瘁咸
備極其情狀復命鏤板流傳用以示子孫臣庶
俾知粒食維艱授衣匪易書曰惟土愛物厥心
臧庶于斯圖有所感發焉且欲令寰宇之内皆
敦崇本業勤以謀之儉以積之衣食豐饒以共
躋于安和富夀之域斯則朕嘉惠元元之至意
也夫康熙三十五年春二月社日題并書下有
康熙宸翰稽古右文之章二璽前有佩文齋一
璽
冷枚畫耕織圖一冊(上等宙一)
素絹本著色畫凡四十六幅末幅款云(臣)冷枚
恭畫下有(臣)冷枚夙夜匪懈二印每幅上方有
刻本
聖祖仁皇帝御題詩詩句暨前副頁序文并前後寶璽
册幅高廣皆與焦秉貞畫冊同
畫冊次等
惲夀平花卉一册(次等天一)
素絹本著色畫凡十二幅第一幅款云臨徐崇
嗣春風圖南田第二幅款題云何用紅泉摘瑶
草滿囊金粟是僊糧南田第三幅題云玉簫眀
月夜春殿舞霓裳第四幅欵云甌香閣戲圖第
五幅題云拔山知雨力削玉破雲根第六幅題
云吹罷瓊簫咽鳳塵粉痕暗減鏡中春低垂翠
袖紅粧側舞倦龍綃一美人夀平第七幅題云
筆端亂擲黃金果不屑長門買賦錢甌香閣戲
圖第八幅款署南田第九幅題云香林紫雪第
十幅款題云枝上秋雲金粟冷衣邊香露玉杯
深白雲外史夀平戲設第十一幅題云霜氣生
毫端香光開研北紅紫間金英居然萬花谷夀
平第十二幅款識云歲寒三友甌香館寫生夀
平
惲夀平山水一册(次等天二)
宣德箋本墨畫凡十幅第一幅款識云橅公望
東園生第二幅前右方款題云白雲還憶去年
春冷雨楊花踏作塵十二橋頭絃管散可憐猶
有蕩舟人初春偶憶湖山風物戲為圖并書舊
作以實前幅又王翬補沙草款云王暈添平沙
蘆荻第三幅自識云學元人小景蕭散曠澹竹
石亂泉不作叢莽冗雜清韻自足第四幅前右
方款題云怪底眼邊雲樹合恰疑身在富春江
秋來常置烏皮几應有嵐烟撲酒缸東園客第
五幅款識云雲林畫天真澹簡一木一石自有
千巖萬壑之趣今人遂以一木一石求雲林幾
失雲林矣東園夀第六幅款識云戲用家香山
翁墨氣作北苑庶免畫虎之譏否第七幅前右
方款題云翠微路碧雲野水淙淙石壁下清猿
叫月澗戶寒落花無人春山夜楚魂愁瑤琴寫
芝草初未生空憶巢居者春夜畫春澗流泉得
句東園生夀平又王翬補水景款云石谷子補
漁舟丙子十二月二日第八幅後左方款題云
驅毫染嵐霧一片匡廬壁鐘磬出空翠江流瀉
天碧島影懸微茫迴灘互明滅吳雲不可見千
帆望中沒昔人有江山圖余倣其意作小景于
古亦有入處鑒者當得之畦徑之外也甲辰臘
月夀平題第九幅款識云橅管仲姬竹園客第
十幅分二段前段自題云青山家不遠路盡花
谿轉刺船沙渚不逢人東風鳥啼山又春又識
云蕭文奐畫咫尺間便覺有萬里之勢余豈能
然但作半幅圖意亦未就盡耳後段款題云誰
捲珠簾望陌頭三眠無復舊金溝青門路上千
條綠半是春風半是愁題楊柳東園客後餘幅
又識云右小景十幀為東園娛閒游戲之作或
規模古製亦間出新意不循畦徑無煩繪采欲
墨章水暈自備五色非得象外之賞者未足與
觀此畫也甲辰臘月八日惲夀平識
費而竒花卉一冊(次等地一)
素箋本著色畫末幅款識云康熙庚辰秋日寫
于苕溪錢塘費而奇冊計十二幅
僧傳綮寫生一冊(次等元一)
素牋本凡十五幅前二幅墨畫蔬菜第一幅自
題云無一無分别無二無二號吸盡西江水他
能為汝道又題云和盤拓出大西瓜眼裏無端
已著沙寄語土人休浪笑撥開荒草事如麻又
題云從來瓜瓞咏綿綿果熟香飄道自然不似
東家黃葉落漫將心印補西天己亥暢月广道
人題第二幅題云洪厓老夫煨榾柮撥盡寒灰
手加額是誰敲破雪中門願舉蹲鴟以奉客第
三幅自跋云己亥七月旱甚灌園長老畫一茄
一菜寄西村居士云半疄茄子半疄蔬閒剪秋
風供苾芻試問西村王大老盤餐拾得此莖無
西村展玩噴飯滿案南昌劉漪嵒聞之且欲索
予花封三歗圖余畣以詩云十年如水不曾疎
欲展家風事事無惟有荒園數莖葉拈來笑破
觜盧都漪嵒仍索三嘯不聽十二月松門大雪
十指如槌三兩禪和煑菜根味頗佳因念前事
為京庵兄作數莖葉于祝釐上可謂驢㨂濕處
尿熟處難忘也然京庵日侍維摩方丈知南方
亦有此味西方亦有此味窮幽極渺以至于卒
地折嚗地斷又焉知三月不忘肉味哉誠恐西
村漪嵒兩個沒孔鐵槌依樣畫萌蘆耳灌園長
老題第四幅至第十四幅墨畫花卉松石第九
幅題云尿天尿床無所說又向高深闢草萊不
是霜寒春夢斷幾乎難辨墨中煤第十幅題云
碧蓮花競雪天開又道寒巖放早梅大抵春回
俱一致只教迸散白雲堆第十一幅隸題云擊
碎須彌腰折却楞加尾渾無斧鑿痕不是驚神
鬼第十二幅款識云畫于燈社之松海第十三
幅自書詩云月自不受晦淡煙蒙亦好俯仰瞷
晴軒籬根空皎皎此時世上心所習惟枯槁誰
解惜其花長夏恣幽討燈社釋傳綮書第十四
幅自書詩云三五銀筝興不窮芙蓉江上醉秋
風于今邈抹渾無似落草盤桓西社東己亥十
二月朔日
僧瀞睿倣宋人山水一册(次等黃一)
素牋本墨畫著色相間末幅款識云丙寅二之
日倣宋元諸大家筆意平江瀞睿冊計十幅
張畫花卉一冊(次等宇一)
宣德牋本墨畫無款凡十幅第四幅第五幅第
八幅第九幅俱有張畫文始二印
蔣廷錫花卉一冊(次等宙一)
五色牋本著色畫末幅款云(臣)蔣廷錫恭畫每
幅右方
聖祖仁皇帝御書詩句第七幅書小詞一首每幅有中
和康熙稽古右文三璽
閨媛錢陳書花卉一冊(次等洪一)
素牋本著色畫末幅款識云康熙丁酉長至日
上元弟子陳書册計十幅
閨媛錢陳書摹古一册(次等洪二)
素牋本凡八幅第三幅第四幅第七幅墨畫餘
俱著色畫末幅款云陳氏錢書摹古
列朝人
書畫合册上等
眀董其昌書畫合璧一冊(上等天一)
書畫各八幅右方宋牋本行草雜書舊句左方
宣德牋本墨畫山水書第一幅第八幅款署其
昌二字餘無欵畫第一幅第二幅第七幅欵署
玄宰畫三字第三幅第六幅欵署玄宰二字末
幅款云玄宰寫此十幅庚申春識餘無欵幅高
七寸一分廣三寸九分前副頁
御題書畫宗風四大字後有潄芳潤乾隆宸翰二璽
御筆題籖籖上有乾隆宸翰一璽
按書畫各八幅而款云寫此十幅其二幅蓋佚
去
書畫合册次等
元趙孟頫臨蘭亭序明張路繪圖一冊(次等天一)
素牋本首幅書款署子昂餘幅著色畫款署平
山册計十二幅
眀王時敏董其昌書畫合璧一冊(次等地一)
素牋本右方墨畫未署款左方行書七言絶句
末幅款識云友人持遜之璽卿山水八幀見示
為題其上其昌書畫相間各八幅
國朝人
書畫合冊上等
蔣廷錫張照書畫合璧一冊(上等天一)
左方通草牋本著色花卉末幅款云(臣)蔣廷錫
恭畫下有(臣)廷錫朝朝染翰二印每幅二印同
右方朝鮮牋本書題句每幅署花名末幅款云
(臣)張照敬題下有(臣)照聯印通冊書畫相間第
一幅畫月季花題云百花各有時遲早不相貿
代謝鱗次之適性隨所受胡不竝敷榮一侈富
媪富大化本無心在物理則囿睠兹弱植蔓月
月一披秀初生益部中謂無霜雪茂移根植他
方開花宛如舊乃知小草心能與四時副才全
古所難撚華無言齅第二幅畫剪秋羅望江南
題云碧霄涼于水露下四天高七襄雲錦成閒
試金錯刀赩若火齊珠簇如丹鳳毛風翻紅𤨏
碎月浴爛金膏神功到微卉剪刻無乃勞逡巡
擬問之銀塘卷雲濤剪采學真花常恨巧力淺
豈知青女手復學人工剪此花寧非羅胡必不
可轉君看蕉覆鹿夢醒竟誰辨野草本無名黃
&KR0008;照蒼蘚名之望江南水雲即在眄問天天豈
知人心自曼衍真成識得花三界風煙卷第三
幅畫鳳仙題云小草有鳳名五色如倒挂碧梧
翠竹間紛映良可畫涼風白露下銀漢横香界
千鳳集廣廷須彌納一芥第四幅畫扁豆花絡
緯題云田家五六月錦爛棚上花耘歸洗足已
兒女雜笑譁今年雨水勻桔橰力未加濃葉多
涼風偃卧覆紫霞一聲絡緯鳴縞綦來隣家織
作期左右轉眼天河斜可作邠風圖尺綃其紐
芽第五幅畫千日紅題云豪家競牡丹仙子看
玉蕊昨日雲霞翻今朝泥沙委野花無比數淪
棄雜莽穢偏能耐風雨幾月紅不已百歲山澤
癯豈伊善服餌一生鮮歡華嗇彼故豐此第六
幅畫纏枝牡丹題云柔枝裊綘葩牡丹體微具
眀姿足閒雅小院繞風露花外無車馬花間無
屐屨不用一錢買寧煩十戶賦豪強之所遺僧
房可常住何須金帶圍預知宰相數未要文伯
記言詮亦塗汙自落還自開無懼亦無譽第七
幅畫萱花題云犀因蠲忿貴草以長樂收忿樂
方寸間何與動植謀黃花芳且甘可為瑤席羞
詩人樹之背聊亦畔牢愁謂能移人情斯語果
信不花能本是幻憂所亦如漚兩皆非真實能
立所自休不如倒交蘆能所兩不留母為物所
轉師古俾無訧但辨一朝忿常先天下憂第八
幅畫石竹蚱蜢狗尾草題云翠羽織葱蒨殷綃
垂旖旎誰與錫嘉名儼然同君子無實鳳不下
無節蘭不以玼瑳繡羅衣而不扈蘺芷蚱蜢相
招尋往來搖狗尾豈無知竹者此君一時耳第
九幅畫旌節花楊牛枸杞題云花王分提封頟
頟高旌節便有天水牛跂跂傍暖熱其類多長
鬚利吻工媒孽本無伏軛能濫厠穿楊列蓮花
守香枯寒蟬抱露咽千年叢杞根仙犬胡不齧
第十幅畫紅蓼馬蘭題云岸上鯉魚風芙蓉别
秋水滿江雨脚來波面蜻蜓起揖雨還拜風蓼
花紅邐邐莫訝愛江湖前身是魚子汀洲秋易
深木葉蕭蕭下彈琴送湘君風車催雨馬遺珠
墮翠翹滿岸丁星者露乾翠已消閒客凌晨寫
第十一幅畫藍菊題云塞山暑雨過斕斑滿翠
錦花葉良似菊色香乃稍寢落英未可餐流泉
未足飲經霜益燦然倘與菊同稟善善及其類
忍使淪寒品收之芳草譜姱修可懃恁第十二
幅畫牽牛花題云籬落有牽牛花如碧玉簪秋
雨一霮䨴延蔓隨低隂甫開即揫歛不耐烈日
臨上有蟪蛄鳴下為蕭菌林對之懷履霜彈我
來陽琴大易繫莧陸繪圖意良深書畫各十二
幅幅高七寸五分廣六寸八分
石渠寶笈卷十二
