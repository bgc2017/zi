石渠寶笈卷八
貯
乾清宫八
列朝人
畫軸上等
宋易元吉池塘清景圖一軸(上等天一)
素箋本著色畫款署元吉軸高二尺四寸五分
廣三尺二分
宋崔慤槲鳩圖一軸(上等地一)
素絹本著色畫隸書款識云崔慤熙寧三年畫
上方有晉國奎章一印右方上一印漫漶不可
識下有商邱宋犖審定真跡一印左方上有晉
府書畫之印敬德堂圖書印二印下有清和珍
玩乾坤清秘二印軸高四尺四寸廣一尺七寸
五分詩塘
御筆題俊逸二大字有乾隆御筆之寶一璽
御筆題籖籖上有乾隆宸翰一璽
宋林椿花竹草蟲圖一軸(上等元一)
素絹本著色畫款云林椿寫畫右方上有晉國
奎章一印左方上有晉府書畫之印敬德堂圖
書印二印下有清和珍玩乾坤清秘二印軸高
三尺五寸七分廣一尺七寸四分
御筆題籖籖上有乾隆宸翰一璽
宋米芾雲山圖一軸(上等黃一)
素絹本著色畫款識云元符元年夏襄陽漫仕
米芾下有米芾之印一印左方下一印漫漶不
可識下方張照奉
勅識云米黻自叙云山水古今相師少有出塵格者
因信筆作之多烟雲揜映樹石不取細意似便
已知音求者只作三尺横掛三尺軸更不作大
圖無一筆李成關同俗氣黻天資高邁趣尚竒
古又流寓金焦北固間久江山神秀盪其胸腑
故能以筆花墨雨賦無聲之詩千品萬狀與造
物爭巧自黻創格子友仁紹之横絶千古後賢
仿效終無有入室得髄者蓋蒼茫中有分疏雄
渾中具秀潤蕭灑中逾濃郁兩頭並到中邊俱
甜曠代竒作也鄧椿云元章字札流傳四方獨
于丹青誠為罕見南宋時已然况今又閱六七
百年耶乾隆八年閏四月初九日
賜觀此幅並
勅題記神悚心幸筆舌罔措(臣)張照敬識左方下一
印漫漶不可識軸高一尺五寸四分廣一尺一
寸五分
宋李唐寒谷先春圖一軸(上等宇一)
素絹本著色畫款脱軸高九尺八寸五分廣八
尺八寸五分
宋蘇漢(臣)鎖諫圖一軸(上等宙一)
素絹本著色畫款識云戊辰蘇漢臣畫下有復
父氏一印軸高三尺二分廣一尺六寸六分
宋劉松年東山絲竹圖一軸(上等洪一)
素絹本著色畫款云劉松年畫右方上有晉國
奎章一印下有司印半印左方上有晉府書畫
之印敬悳堂圖書印清和珍玩乾坤清秘諸印
下一印漫漶不可識右邊幅有蒼巖子蕉林居
士二印軸高一尺六寸八分廣一尺七寸七分
宋馬遠歲寒三友圖一軸(上等荒一)
素絹本著色畫款署(臣)馬遠左方上有題句云
絳蕊多妍麗春風艷筆端若無枝上雪幾作杏
花看未署款右方下有梅澗錢塘朱氏二印又
司印半印軸高六尺三分廣三尺三寸
宋吕健翎毛一軸(上等日一)
素牋本著色畫隸書款署吕健下有吕健之印
吕氏六陽二印軸高九尺九寸五分廣三尺六
分
元趙孟頫夏木垂隂圖一軸(上等月一)
宋箋本墨畫款識云至大三年六月卄五日作
夏木垂隂圖子昂下有趙子昂氏松雪齋二印
軸高四尺五寸八分廣一尺八寸四分
元趙孟頫疎林秀石圖一軸(上等月二)
素牋本墨畫款署子昂下有趙氏子昂一印右
方上王行題云玉署當年雅度苕川晚日高居
每向詩中見畫今於畫裏觀書姑蘇王行左方
上柯九思題云水晶宫裏人如玉窗瞰鷗波可
釣魚秀色疎林秋色滿時將健筆試行書丹邱
柯九思題又危素題云叢篁偏映寒雲色古石
猶凝翠蘚痕曾是碧瀾堂上月獨臨苕水憶王
孫臨川危素題右方上有鍊雪一印下有晴嵐
珍藏式古堂書畫印石民瞻印諸印左方下有
鍊雪鑒定卞令之鑒定諸印又一印漫漶存小
字可辨軸高二尺一寸四分廣一尺三寸
元管道昇畫竹一軸(上等盈一)
素綾本墨畫款題云步搖鳴向水晶宫修竹千
竿兩袖風濃墨飽濡兼縦筆不知遺滴茜裙紅
仲姬戲筆下有管氏仲姬魏國夫人趙管二印
後虞集隸書題云魏公書畫工夫人巧書畫睠
兹庭上竹雙雙玉相亞道園虞集又宋克題云
水精宫製姓名香野竹蕭蕭帶夕陽錦繡似霞
人似玉柔荑輕握綵毫長東吳宋克右方下有
男趙奕百拜觀六字下有藏真一印左方下有
柳莊一印軸高四尺九寸六分廣一尺七寸
元錢選鷄冠一軸(上等昃一)
素牋本著色畫款題云紫冠金鈿覆千層赤玉
丹砂血染腥雨餘似鬭還無力風動如鳴只少
聲錢選下有舜舉印章一印右方下有燮五珍
藏一印軸高一尺八寸四分廣九寸四分
元錢選茶竹山雞一軸(上等昃二)
素絹本著色畫款云吳興錢選畫下有舜舉一
印軸高三尺四寸三分廣一尺五寸八分
御筆題籖籖上有乾隆宸翰一璽
元陳琳筍竹乳雀圖一軸(上等辰一)
素絹本著色畫無款姓名見䟦中左方上趙孟
頫識云仲美作筍竹乳雀圖落筆便有生意近
之畫者莫能及也子昂軸高三尺五寸三分廣
一尺七寸六分
元柯九思古木新篁圖(上等宿一)
素絹本墨畫隸書款識云至正辛邜春日丹邱
柯九思上鈐敬仲一印上方王士點題云新篁
添嫩葉古木長虬枝竒石無塵染悠然世外思
東平王士點題又張羽題云修篁古木傲霜姿
歲晩蕭森寄所思風月一庭人寂寂茗杯書卷
自相宜潯陽張羽又徐憲題云苔封一竒石雲
拂數琅玕風月蕭蕭地清隂生晝寒東海徐憲
題左方下有陸氏子傳瓜涇耕讀人家二印軸
高一尺九寸五分廣九寸八分
元柯九思修篁樹石一軸(上等宿二)
素絹本墨畫款識云至正癸邜菊月望日柯九
思寫下有柯氏敬仲一印前有劉基題云蒼龍
倒掛雲入地回首郤攀雲上天夜深水散明月
出化作修篁舞翠烟括蒼劉基軸高四尺四寸
廣三尺七寸二分
元王淵花鳥一軸(上等列一)
宋箋本墨畫隸書款云若水王淵畫下有王淵
之印澹軒居士二印上方陸繼善題云池上新
花鏡裏粧韶華輝映彩鴛鴦風前湛露濛濛濕
翠羽翻飛錦浪香陸繼善又吳瓘題云露翻霞
堕亂香飛蓮女歌聲風外微妒殺鴛鴦花裏戲
月明清影亦依依竹莊主人又宋旡題云文禽
浮綠水唼荇共荷香花態如相訴憐儂情夢長
宋无又甘立題云一枝出水本天然色映雙鴛
更可憐好似採珠臨合浦凌波微步自仙仙甘
立題又鄭元佑題云夜舒荷是若耶人香散鴛
鴦共影身一段柔情看未足故教綺筆寫來真
尚左生右方上有真賞一印下有耿嘉祚印潄
六主人勤僖公後人珍秘宜爾子孫諸印左方
上有丹誠一印下有琴書堂都尉耿信公書畫
之章公字信公珍賞湛恩耿會侯鑑定書畫之
章諸印軸高三尺八寸七分廣一尺五寸五分
元王淵古木鳴禽圖一軸(上等列二)
素絹本著色畫隸書款識云元統改元十二月
朔為彦暉作古木鳴禽圖於願學齋中錢塘王
若水識下有一印漫漶不可識軸高四尺八寸
廣三尺二寸二分
元王淵山叢野雉圖一軸(上等列三)
素絹本墨畫隸書款云王淵畫左方上有蕉林
書屋一印右方中有棠村審定蕉林玉立氏圖
書二印軸高四尺七寸六分廣一尺八寸七分
元唐棣疎林策蹇圖一軸(上等張一)
素絹本墨畫款署子華右方上有咸熙之印一
印又一印不可識下有李君實鑒定子孫永保
二印又一印不可識左方上有耿昭忠信公氏
一字在良别號長白山長收藏書畫印記一印
下有東海徐元玉父李廷震珍藏二印軸高三
尺四寸九分廣一尺七寸詩塘
御題云石泉咽危灘輕烟散林表新豐酒難沽寂寂
空山曉風吹墊角巾斜月猶皎皛颯然風月懷
豈慕長安道試問灞橋人新詩得多少御題下
有乾隆宸翰陶冶性靈二璽
御筆題籖籖上有乾隆宸翰一璽
元唐棣松隂垂釣圖一軸(上等張二)
素牋本墨畫款云(缺)唐棣子華作下有唐棣一
印又審定真蹟(缺)韓氏家藏二印左方下二印
漫漶不可識軸高一尺九寸五分廣九寸九分
御筆題籖籖上有乾隆宸翰一璽
元唐棣山水一軸(上等張三)
素牋本著色畫款題云青山不趁江流去數點
翠收林際雨漁屋遠糢糊烟村半有無興酣飛
醉墨秋與天争碧淨洗綺羅塵一巢棲亂雲詞
寄菩薩蠻至正十年冬孟唐棣子華寫下有唐
棣一印右方下有收藏書畫圖記半印軸高一
尺七寸四分廣一尺一寸
元王蒙臨平秋早圖一軸(上等寒一)
宋箋本著色畫右方上篆書署臨平秋早四字
款云黃鶴山中人王叔明為進之畫下有王叔
明氏一印左方下有棠村審定蕉林二印軸高
四尺一寸七分廣一尺七寸四分左方上
御題云楓丹松翠自天成不繫人間枯與榮無住相
中藏住相何勞落葉賦秋聲乾隆庚申夏五題
下有乾隆宸翰涵虚朗鑒二璽
御筆題籖籖上有乾隆宸翰一璽
元王蒙松林書屋圖一軸(上等寒二)
素牋本墨畫篆書款云黃鶴山樵畫下有王叔
明一印右方下有衡貞一印軸高一尺九寸七
分廣七寸八分
元倪瓚松亭山色一軸(上等來一)
素牋本墨畫款題云阿翁好讀閒居賦桃李春
風滿庭戶時與華陽道士行還鄰甫里先生住
寶净僧居共齋粥已看富貴如風霧我來三宿
夜連牀行路荆榛歲將暮壬子九月十九日為
潘翁仲輝寫松亭山色圖并賦七言題右方瓚
前有墨林一印後有項元汴印墨林秘玩二印
下有墨林主人一印左方上有天籟閣一印下
有梅壑檇李項子京家珍藏子孫世昌諸印詩
塘右方沈周題云華屋不留留此圖秀色今來
照書戶夸父空將碧嶂移羽人仍在丹邱住非
人玩物物玩人老墨重披眼迷霧門前桃李換
春風只有青松自遲暮此圖實吾蘇貴游家物
嘗目擊其人之愛護比珠玉人往物移今為淮
陽趙文美所得文美號賞識其致重將愈扵前
而保於久也雲林先生戲墨江東人家以有無
為清俗此筆先生疎秀迭常然非丹青焙耀人
人得而好之於此而好者非古雅士不可先生
之道迨見溢於南而流於北矣文美特來求䟦
因次先生韻為詩庸寓夫得失之歎云弘治甲
子五月二日長洲沈周題前有退密若水軒子
京父印後有項墨林父秘笈之印墨林秘玩項
子京家珍藏項叔子恒山梁清標玉立氏圖書
諸印軸高三尺六分廣一尺四寸五分詩塘左
方
御題云蒼松白石皆堪賦點筆秋光罨軒戶我偶得
之不忍捨彼草亭中曾少住何須更詠石田句
世間得失空雲霧蕭齋一榻篆烟清窗外羲娥
任晨暮款云用倪瓚元韻題下有乾隆宸翰務
時敏二璽
御筆題籖籖上有乾隆宸翰一璽
元倪瓚南渚春晚圖一軸(上等來二)
素牋本墨畫款識云至正十二年暮冬將游吳
松舟過甫里為元素翁留寓其處泊舟南渚忽
然四改月元素翁之季子叔陽隠蹟為黃冠師
頗以詩酒自放三月卄日賦詩見贈余輒次第
其韻云誰道南湖來往少白雲明月自相過鶯
啼寂寂看將晩花落紛紛稍覺多金陌谷(疑衍)銅
駝荆棘滿石魚酒艇醉顏酡日斜睡足衡門下
更聽吳歈子夜歌是日適仲賢瞿君來訪親戚
且徵余畫戲為寫此并題是詩畫上以贈吾叔
明見之當共一笑也滄浪漫士倪瓚記是歲為
十三年後楊維禎題云雨晴春水綠生波八柱
樓船海上過隔屋白雲飛絮亂滿簾紅雨落花
多書行仙客榴皮濕酒上美人花面酡醉提鐡
龍吹小海停杯更索莫愁歌抱遺老人奉和滄
浪漫士韻在水心雲景樓醉筆右方下有水東
金李穉仙父桐孫堂家藏書畫之印一印左方
中有汪丁立張照之印太原王遜之氏收藏圖
書諸印軸高三尺二寸八分廣一尺三寸八分
元倪瓚溪亭山色圖一軸(上等來三)
素牋本墨畫款題云至正乙巳閏十月五日因
瓊野上人以此紙來需畫旣為寫溪亭山色並
書洪容齋所筆僧具圓復詩三首畫上贈之灘
聲嘈嘈雜雨聲舍北舍南春山平拄杖穿花出
門去五湖風浪白鷗輕(右送僧)朝入羊腸暮鹿
頭十三官驛是荆州具車秣馬曉將發寒燭燒
殘語未休(右送翁士特)一篇云燒燈過了客思
家獨立衡門數暝鴉燕子未歸梅落盡小窗明
月屬梨花又吳門僧惟茂住天台山一禪刹喜
其旦暮見山作絶句曰四面峰巒翠入雲一溪
流水潄山根老僧只恐山移去日午先教掩寺
門甚有詩家風旨而或者謂山若欲去豈容人
掩住蓋吳人癡獃習氣也其說可謂不知音净
名庵主懶瓚書於蝸牛廬後孫大雅題識云雨
中留綠淨軒友人高彦舉出示所藏倪雲林山
水並識僧詩復求余題余為兩詩以一效僧閉
門留山之語一以歎雲林筆思之清且此詩此
畫可見其人不可復得寧不興觀者之思而重
彦舉之什襲云時洪武十五年歲壬戌中秋日
江隂孫大雅書過雨山如罨畫明溪聲直到白
雲亭雲遮不斷溪聲去流出平蕪兩岸青白髮
雲林老畫師一生辛苦竟誰知何須更上峰頭
望滿目清秋滿目詩上方有神品一印右方下
有成子容若楞伽真賞二印左方下有成德楞
加山人容若書畫三印軸高四尺八寸七分廣
一尺七寸四分
元倪瓚林石小景一軸(上等來四)
宋箋本墨畫款題云山郭幽居政向陽喬林古
木鬱蒼蒼剡藤百幅誰能置為掃虬枝蔽日長
荆蠻民題下有雲林子一印後鄭元祐題云雲
林雨過踏春陽澗水濺濺老樹蒼不是硯㘭雲
作陣疎篁空拂(脱一字)簷長尚左生次韻又陳基
題云邱崇崇兮下有流水樹森森兮匪櫟伊梓
彼櫟滋兮且壽梓棄為薪兮與材何有造物孔
仁兮將誰歸咎韋羌山人陳基又胡寧題云千
年石上苔痕裂落日溪回樹影深我亦江南樵
隠者人間何處有雲林胡寧又陸繼善題云十
年不鼓江湖檝木葉蕭蕭鬢影秋忽憶滿川風
雨夕雲林岸口獨維舟陸繼善又顧盟題云偶
因滌硯寫從容點染那能似化工千載風流誰
可擬令人猛憶米南宫甬東顧盟右方中有玉
山人清森閣書畫記二印下有元朗鑒定二印
左方中有李應禎印貞伯父二印右方上押縫
有元賞齋一印左方下押縫有董玄宰一印右
邊幅董其昌䟦云雲林畫以荆蠻民為第一前
人品題有據蓋學董北苑唯見於此他幅無印
款此尤異云董其昌題於戲鴻堂庚子四月之
望軸高二尺二寸廣一尺九分
元倪瓚古石脩篁圖一軸(上等來五)
素牋本墨畫款署雲林生瓚上方有六言題句
云朽株半承雨澤翠篠徒倚溪濱留伴山中黃
石蕭然林下無人後署中山又錢惟善題云惟
松也茂以貞惟竹也直以清惟石也静以寧君
子有之是為歲寒之盟後署曲江又七言題句
云古石離離野水濆疎篁幽木帶寒雲雲林畫
裡藏書法要識先秦篆籀文後署冰玉堂牛馬
走又右方中七言題句云懶瓚先生守太玄高
懷水墨寄雲箋山中化鶴尋仙後清閟無人繼尚
賢德署苕東生軸高一尺八寸廣八寸有竒
元倪瓚溪山亭子一軸(上等來六)
宋牋本墨畫款識云東海倪瓚畫溪山亭子贈
孟佶文學歲乙未閏正月八日又自題云戲墨
重看十七年闔閭樓閣蕩飛烟簡村蘭若風波
外坐對湖山一惘然辛亥十一月九日復覽因
題雲林子後王植題云故人揖别動經年雲樹
雲山隔遠烟來看畫圖如夢裏焚香清對意悠
然植與雲林高士在儒林酌别今隔歲矣謹用
韻寫上海雲方丈一教之王植右方上有神品
真賞二印下有珍秘宜爾子孫成德姚弘道印
朱氏義濟堂珍藏圖書古歙世家諸印左方上
有丹誠一印下有琴書堂都尉耿信公書畫之
章公字信公珍賞吳友鳳印清森閣書畫印何
氏元朗成子容若楞伽真賞諸印又榆溪程因
可半印軸高三尺二寸九分廣一尺八分
元倪瓚秋林野興圖一軸(上等來七)
素牋本墨畫款題云余旣與小山作秋林野興
圖九月中小山攜以索題憶八月望日經鉏齋
前木樨盛開因賦下韻今年自春徂秋無一日
有好興味僅賦此一律錄於左方政喜秋生研
席凉卷簾微露淨琴張林扉洞戶發新興翠雨
黃龍籠遠牀竹粉因風晴靡靡杉幢承月夜蒼
蒼焚香底用添金鴨落蕊仍宜副枕囊己邜九
月四日倪瓉又自識云今年歲在甲午冬十一
月余旅泊甫里南渚陸益德自吳松歸攜以相
示蓋藏于其友人黃君允中家余一時戲寫此
圖距今十有五年矣對之悵然如隔世也瓚重
題其左而還十九日右方上陸繼善題云晻藹
生青暉空冥照秋影遐眺修亭虚一覽心已領
西泠陸繼善題右方下有澤漁一印詩塘吳寬
題云經鉏堂前木樨黃何人晏坐聞天香迂翁
胸中有清癖欲掃繁花歸枕囊秋林野興圖親
寫百年流落燕都下市門不遇杜長垣殘墨誰
將手重把弘治壬子臘月子開至京偶見此圖
識其為雲林真筆也因購得之重加裱褫請予
題其上蓋此圖破闇已甚知好者少其亦可謂
遭矣吳寬又王鏊題識云百年遺墨尚精神鑒
賞還歸杜老真今日長垣傳法眼固知少嫩亦
如人頃余讀東原遺藁其論雲林畫品云世率
以其書辨真贋不知早歲作尤少嫩如其人故
余詩云然先生知畫之深者也王鏊軸高二尺
三寸五分廣二尺九分
元吳鎮赤壁圖一軸(上等署一)
素牋本墨畫款識云至正二年春梅花道人畫
下有梅花葊嘉興吳鎮仲圭書畫記二印右方
下有心遠堂圖書一印左方下有廷綱一印軸
高三尺三寸八分廣一尺三寸九分
元吳鎮秋江濯足圖一軸(上等暑二)
素牋本墨畫款題云古木垂蘿一老夫亂山蒼
靄入看無不知多少城居者誰解秋溪濯足圖
至正八年戊(缺)九月梅道人戲墨下有梅花庵
嘉興吳鎮仲圭書畫記二印軸高三尺七寸八
分廣一尺七寸一分
御筆題籖籖上有乾隆宸翰一璽
元盛懋山莊對奕圖一軸(上等往一)
素絹本著色畫款云武唐盛懋子昭畫下有一
印漫漶不可識軸高五尺二寸四分廣二尺六
寸七分
御筆題籖籖上有乾隆宸翰一璽
元曹知白松溪蕭寺圖一軸(上等秋一)
素牋本墨畫篆書款署雲西二字下一印殘缺
不可識左方下有彦敬氏古杭瑞南高氏賞鑒
二印軸高一尺四寸五分廣一尺六分
元陸廣古木幽篁圖一軸(上等收一)
素牋本墨畫右方上署古木幽篁四字款云天
游生陸廣下有陸廣天游生二印左方上王士
點題云兩岸青山烟霧生一天秋水暮潮平何
時共載陸徵士重汎中流醉月明王士點題下
有停雲一印軸高一尺三寸一分廣九寸
元王元中古木幽篁圖一軸(上等冬一)
素牋本墨畫款識云至元四年正月九日伯京
攜此紙徵拙作為寫幽槎新篁以記歲月京口
王元中識下有元中游戲翰墨二印右方上邊
武題云我今不樂憶王郎昔者同游翰墨場榻
上每看遺跡在情随柳雪度春陽右本朝逸士
王元中為余所寫二圖藏書閣久矣至正甲申
三月會蛟溪蔣氏館乙酉歲三月余還勾吳則
元中已赴玉樓召披圖泗下不忍觀覽甬東諸
葛宗道嘗痛愛此畫遂持以贈仍賦詩於上併
傳不朽也邊武題左方上李升題云鐡甕城中
王處士興來信筆寫琅玕湘江日暮聞啼鳥枯
木無枝不受寒濠梁李升下有張渥題云人稱
京口王君子畫學西山李道人何處相從捉江
月空留墨跡想精神渥右方上一印漫漶不可
識下有蒼巖蕉林居士鍊雪人生一樂張晴嵐
收藏印諸印又一印漫漶不可識左方下有鍊
雪鑑定晴嵐居士宋道父霜鶴堂印諸印軸高
四尺三寸七分廣一尺七寸九分
元馬元壁仿董源秋山一軸(上等藏一)
宋牋本著色畫款云倣北苑董公筆扶風馬文
壁下有馬文璧一印左方下有陳琳印吳會詩
畫印記二印軸高一尺五寸八分廣一尺一寸
一分
明宣宗秋獵圖一軸(上等閏一)
宋牋本著色畫款識云宣德二年九月御筆題
寫賜太監金英上鈐廣運之寶一璽軸高二尺
一寸五分廣二尺三寸
明宣宗三元圖一軸(上等閏二)
宋箋本墨畫款識云宣德四年御筆戲寫上鈐
廣運之寶一璽軸高四尺六寸七分廣三尺四
寸八分
明宣宗春曉捕魚圖一軸(上等閏三)
宋箋本墨畫款識云宣德戊申御筆戲寫春曉
捕魚圖上鈐廣運之寶御府圖書二璽軸高六
尺六寸一分廣四尺三寸一分
明宣宗烟波捕魚圖一軸(上等閏四)
素牋本墨畫款識云烟波捕魚宣德戊申御筆
上鈐廣運之寶一璽軸高一尺七寸一分廣八
寸四分
明宣宗蘆雁一軸(上等閏五)
素牋本著色畫無款上方有宣德御筆之寶一
璽軸高四尺九分廣二尺七分
明宣宗蘆雁一軸(上等閏六)
宋牋本著色畫無款上方有宣德御筆之寶一
璽軸高四尺七分廣二尺五分
明宣宗蘆雁一軸(上等閏七)
宋箋本著色畫無款上方有宣德御筆之寶一
璽軸高四尺九分廣二尺四分
明宣宗蘆雁一軸(上等閏八)
素牋本著色畫無款上方有宣德御筆之寶一
璽軸高四尺一寸二分廣二尺六分
明宣宗蘆雁一軸(上等閏九)
宋箋本著色畫無款上方有復古殿寶一璽軸
高六尺二寸八分廣一尺九寸三分
明王紱溪山漁隠圖一軸(上等餘一)
宋牋本墨畫款題云身世飄飄共白鷗生涯渾
只在扁舟晚來移棹斜陽外一笛横吹十里秋
王孟端下有孟端一印右方上蘇伯厚題云網
得鮮魚送酒巵船頭醉把笛來吹晚風一曲江
村樂吹到松灣月上時建安蘇伯厚又梁用行
題云楓渚蒲汀罷釣時酒醒歸早醉歸遲滄浪
原是漁家曲幾度閒將笛裏吹梁用行左方上
錢仲益題云暝色起漁汀溪風水氣腥船頭持
鐡笛吹與白鷗聽錫山錢仲益右方下有建陽
圖書一印左方下有子安珍藏記一印軸高三
尺五寸五分廣一尺二寸三分有竒
明王紱梧亭小景一軸(上等餘二)
素牋本墨畫款題云花落鶯啼春復深雙梧交
映晝沈沈煩君為掃亭前石待我歸來看綠隂
友石生下有孟端友石生二印後邵昇題云手
植雙梧金井西童童如蓋翠雲齊秋風莫掃枝
頭葉月白終當有鳳棲邵昇又鄒奕題云秋到
不須知長留葉在枝亭中逢客至點筆好題詩
奕又錢子良題云秋月涓涓照碧梧彩鸞於此
結巢無何當約客池亭上共醉香醪滿玉壺砥
齋左方下有朱之赤鑒賞第一希有二印軸高
一尺八寸九分廣八寸一分
明夏㫤龍角竹圖一軸(上等成一)
素箋本墨畫左方上署龍角二字款云東吳夏
㫤仲昭為吳武庫作下有夏仲昭印游戲翰墨
二印左方下一印漫漶不可識軸高三尺四寸
七分廣一尺二寸一分
明邊景昭雙喜圖一軸(上等歲一)
素絹本著色畫款云待詔隴西邊景昭寫後二
印漫漶不可識軸高一尺二寸八分廣一尺八
寸六分上方圓光
御題神品二大字上有乾隆御筆一璽
御筆題籖籖上有乾隆宸翰一璽
明沈周松風白石圖一軸(上等律一)
素絹本著色畫款題云趺坐對寒泉悠然白石
邊松風來萬壑清磬響中天己酉秋八月作於
煮石亭長洲沈周下有石田沈啟南氏二印軸
高三尺八寸七分廣一尺四寸六分
明沈周慈竹圖一軸(上等律二)
素牋本墨畫款識云弘治辛亥秋一日長洲沈
周仿黃鶴山人慈竹圖下有啟南一印軸高一
尺九寸廣七寸六分有竒
御筆題籖籖上有乾隆宸翰一璽
明沈周仿倪瓚喬柯亭子一軸(上等律三)
素牋本墨畫款題云燈下秋山影零亂况兼老
眼鎮糢糊筆蹤要是存蒼潤墨法還須入有無
自我開簾看翡翠憑誰作釣拔珊瑚倪迂標致
令人想步托邯鄲轉謬迂淵甫示余雲林筆余
甚愛而倣此萬不及一也觀者毋以畫視之弘
治丙辰夏沈周下有啟南石田二印右方下有
古婁周氏於霄圖書玉峯周氏緒卿家藏二印
軸高二尺六寸六分廣九寸六分
明沈周牡丹一軸(上等律四)
素牋本著色畫款題云僧房春晩見紅芳新葩
半斂還張早朝露洗霞肪出自天装把酒臨軒
是可插花舞袖何妨眼前爛漫儘風光傲殺平
章弘治甲寅春日東禪寺看牡丹詞寄鷓鴣天
沈周下有啟南石田二印右方下又沈周圖書
白石翁二印軸高三尺一寸一分廣七寸三分
明沈周溪南訪隠圖一軸(上等律五)
素牋本墨畫款題云曲水低橋細路分一重樹
色一重雲老夫稱得枝藤健又向溪南訪隠君
西村久愛余筆意未有以酬因避暑竹莊戲寫
荆關筆意以寄之不知西村果能知所愛否庚
寅沈周下有啟南石田二印右方上有協一堂
珍玩書畫圖書一印下有白石翁一印又吳氏家
藏長宜半印二左方下有藍氏寶玩周天球半
印二軸高四尺一寸九分廣一尺一寸七分
明唐寅寫生梨花一軸(上等吕一)
素箋本墨畫款題云零落烟華粉半枝相思夢
寐兩成癡要知此恨能消骨頭白宫監鎖院時
吳郡唐寅下有唐伯虎一印後文徵明題云淡
月溶溶見粉痕一枝深院斷春魂玉容别有闌
干淚細雨無人夜掩門徵明奉同子畏梨花之
作左方下半印存唐居二字軸高三尺四寸八
分廣一尺五分
御筆題籖籖上有乾隆宸翰一璽
明唐寅虬松雪瀑圖一軸(上等吕二)
素牋本著色畫無款右方下有唐寅私印一印
軸高一尺七寸八分廣八寸六分
明唐寅春遊圖一軸(上等吕三)
素牋本墨畫款題云逶迤十里平溪路滴瀝三
重下瀨泉為底時來策黎杖春衣要試浴沂天
唐寅畫并題下有唐居士南京解元二印前有
吳趨一印右方有六如居士一印左方下有漆
園書樓珍藏二印軸高三尺三寸六分廣一尺
六寸三分
明唐寅畫乘鸞圖一軸(上等吕四)
素牋本墨畫款署蘇臺唐寅下有唐寅私印六
如居士二印軸高三尺五寸四分廣一尺六寸
二分
明唐寅折梅仕女一軸(上等吕五)
素牋本墨畫款題云梳成鬆鬢下粧臺瞥見梅
花帶露開試折一枝閒玩處蜜蜂蝴蝶鬭飛來
蘇臺唐寅畫後有唐伯虎唐寅私印勾吳逋客
諸印前有吳趨一印右方下有張則之静心堂
書畫印二印軸高三尺四寸三分廣一尺七寸
八分右方上
御筆識云乾隆壬戌冬曾橅一過下有幾暇鑒賞之
璽一璽
明仇英聽泉圖一軸(上等調一)
素絹本墨畫隸書款云吳郡仇英實父製下有
實父仇英二印右方下有清風來故人一印左
方下有世美堂鑒藏一印軸高三尺三寸四分
廣一尺五寸一分
明仇英水仙臘梅一軸(上等調二)
宣德箋本著色畫款識云嘉靖丁未仲冬仇英
實父為墨林製下有十洲仇英之印二印軸高
一尺四寸八分廣七寸六分
明仇英臨崔白竹鳩圖一軸(上等調三)
素牋本著色畫款識云嘉靖丁未春日臨唐人
崔白竹鳩圖仇英下有十洲一印右方中又仇
英實父一印右方上有如園藴真二印下有卞
伯子籃輿勝叔凌霄子淡齋宋將仕郎菊隠十
一世宗孫陶瀛門圖書雁湖陶氏勝叔甫珍藏
諸印左方上有卞令之鑒定一印下有式古堂
書畫陶明發印彦人勝叔陶氏秘玩諸印軸高
三尺三寸九分廣一尺五寸六分
明文徵明飛瀑松聲圖一軸(上等陽一)
素箋本淡著色畫款題云千山飛瀑帶松聲記
得前年信手成病懶近來惟打睡相看無復舊
心情此紙余往歲為榮夫而作者終日塗抹樂
而忘倦比來病後不喜事此間或弄筆亦不能
瑣瑣若是今榮夫持以相示不覺有感因賦之
如右乙丑三月文璧記後有文仲子文徵明印
二印右方下有潤州笪重光鑒定印一印左方
下有雪道人一印軸高二尺六寸八分廣一尺
一寸九分
明文徵明松坡高士圖一軸(上等陽二)
素牋本墨畫左方上隸書署松坡高士四字款
識云嘉靖庚子三月三日徵明仿叔明筆下有
徵明悟言室印二印右方上有真賞一印下有
潄六主人珍秘宜爾子孫諸印左方上有丹誠
一印下有琴書堂都尉耿信公書畫之章公字
信公珍賞諸印軸高一尺廣一尺三寸九分
明文徵明臨流樹蔭圖一軸(上等陽三)
素箋本著色畫款題云長松落落帶滄灣蔭樹
臨流忘郤還最是晚凉詩就處隔江遙見夕陽
山徵明下有停雲徵仲父印二印軸高一尺九
寸二分廣七寸四分
明文徵明玉蘭一軸(上等陽四)
素牋本淡著色畫款題云綽約新粧玉有輝素
娥千隊雪成圍要知姑射真仙子欣見霓裳試
羽衣影落空階初月冷香生别院晚風微玉環
飛燕元相敵笑比江梅不恨肥辛亥春日訪補
庵郎中適庭中玉蘭盛開連日賞玩賦此并系
以圖徵明下有文徵明印衡山二印軸高四尺
三分廣九寸六分
御筆題籖籖上有幾暇怡情乾隆宸翰二璽
明文徵明落木寒泉圖一軸(上等陽五)
素箋本墨畫上方書九辯悲秋一則款識云正
德丙子秋日過王氏小樓同履約兄弟誦宋玉
九辯之一章因寫落木寒泉并書此詞徵明下
有文徵明印衡山二印軸高二尺四寸一分廣
九寸五分
明文徵明茒亭清話圖一軸(上等陽六)
素牋本著色畫無款左方下有徵明父印一軸
高一尺八寸八分廣一尺二寸一分
明文徵明買魚沽酒圖一軸(上等陽七)
素絹本著色畫右方上書就船買得魚偏美踏
雪沽來酒更佳句款識云嘉靖甲寅秋日徵明
下有文徵明印衡山二印後文嘉䟦云先待詔
每當明窗净几輒追憶勝國諸賢名筆彷彿摹
寫以消歲月必刻意精工此四幅春景法黃子
久夏景法王叔明秋冬二景則法趙松雪盛子
昭一一得其神骨非僅點染寫意者也子京出
以示余因為鑒定嘉靖壬戌七月仲子嘉謹識
於檇李舟中右方下有山人項叔半印二軸高
四尺八寸七分廣一尺九寸四分
按文嘉䟦則徵明原有四時景四軸此特冬景
一軸耳
明文徵明絶壑鳴琴圖一軸(上等陽八)
素牋本著色畫款題云雲外高山供道眼溪頭
流水淨塵心憑將一曲朱絃韻小答松風太古
音嘉靖丁酉夏四月旣望徵明寫絶壑鳴琴圖
并系短句下有徵明文仲子二印右方下有衡
山停雲二印軸高四尺二寸八分廣一尺四寸
九分
明陳淳葵菊寫生一軸(上等雲一)
素箋本著色畫款題云月上牆東阿秋光在庭
戶幽葩照人明泫以冷然露道復下有陳淳之
印一印左方下有大姚陳道復氏二印軸高二
尺一寸五分廣一尺七分
御筆題籖籖上有乾隆宸翰一璽
明董其昌巫山雨意圖一軸(上等騰一)
宋牋本墨畫上方署雲藏神女館雨散楚王宫
句款云玄宰寫下有董其昌印董玄宰氏二印
軸高五尺六寸九分廣一尺八寸五分
明董其昌仿黃公望筆意一軸(上等騰二)
素牋本墨畫款云玄宰寄旅泊内史下有董其
昌印一印前書倪瓚詩並識云大癡畫格超凡
俗只尺關河千里遥惟有高人趙榮禄賞伊幽
意近清標右倪元鎮題黃子久畫子久得筆於
子昂人未之知也拈此以見子久之所自出左
方下有馬寒中印一印左方上押縫有絶妙一
印詩塘陳繼儒題識云詩在大癡境中畫在倪
迂詩外恰好二百餘年翻身出世作怪天啟四
月六日旅泊先生過訪玄宰及余眉道人元宰
因贈此幅乃裴旻虎非葉公龍也陳繼儒軸高
二尺五寸五分廣一尺一寸二分
明董其昌雲岫圖(上等騰三)
素牋本墨畫左方上署山矗天中半天上洞穿
江底出江南句款云玄宰畫下有昌字董元宰
二印右方上陸彦章識云雷轟三峽景電掃千
巖霏此圖氣勢彷彿似之陸彦章題于流波榭
中下有珍藏記半印詩塘陳繼儒題云偶借王
洽墨潑成雲與岫下有猿猱啼上有霹靂鬭玄
宰真蹟如雷如霆眉公題於黃鳥綠隂間軸高
三尺六寸七分廣一尺四寸九分
眀杜霖高冠柱石圖一軸(上等致一)
素箋本著色畫款云小癡杜霖寫軸高三尺三
寸一分廣一尺七寸
明顧懿德山水一軸(上等雨一)
宋牋本墨畫款署顧懿德下有原之懿德二印
右方上陳繼儒識云畫格精微以右丞為第一
文徵仲初學畫時專以輞川為師其後出入元
四家而不離規檢原之筆墨無一點粗氣俗氣
即玄宰極心折之此幅可証今人不師古人而
下筆草草目無臨本雖成未免帶縦横家餘習
此原之所呵也眉公題於頑仙廬綠隂之下軸
高一尺六寸廣八寸九分
明王時敏層巒秋霽圖一軸(上等露一)
素牋本著色畫左方上署層巒秋霽四字款識
云丁邜八月畫王時敏下有王時敏印遜之二
印右方上董其昌䟦云遜之璽卿嘗聞沈石田
嵐容川色之妙為此欲擬之已先得其神照矣
其昌題左方下有教忠堂藏衣園居士二印軸
高三尺四寸七分廣一尺四寸一分
畫軸次等
唐王維林峯積雪圖一軸(次等天一)
素絹本著色畫款署王維
唐王維關山行旅圖一軸(次等天一)
素絹本著色畫無款姓氏見詩塘文徵明識語
中
宋徽宗通臂摘果圖一軸(次等地一)
素牋本著色畫未署款上方押字鈐宣和御墨
一璽
宋李成寒林積雪圖一軸(次等元一)
素絹本墨畫款識云建隆三年八月望日寫寒
林積雪李成上方有宣和御題一
宋董源烟浮遠岫圖一軸(次等黃一)
素絹本墨畫無款左方上有董源烟浮遠岫圖
七字按係宣和筆
宋黃居宷山水并寫生一軸(次等宇一)
素絹本著色畫凡二幅上幅圓光下山水下幅
竹鶴款署黃居寀
宋翟院深溪山霽雪圖一軸(次等宙一)
素絹本墨畫款署翟院深
宋郭熙秋山紅樹圖一軸(次等洪一)
素絹本著色畫款署郭熙上方有詹希元題句
一
宋郭熙雙松泉石圖一軸(次等洪二)
素絹本墨畫款云河陽郭熙筆
宋王詵三白圖一軸(次等荒一)
素絹本著色畫款云大宋駙馬都尉王晉卿寫
三白圖
宋戴琬太平時樂鳥一軸(次等日一)
素絹本著色畫款署戴琬
宋蘇漢臣毛女圖一軸(次等月一)
素箋本著色畫無款姓名見詩塘豐坊題識中
元趙孟頫百駿圖一軸(次等盈一)
宋箋本著色畫詩塘款題云沙樹歴歷沙草荒
江上誰開芻牧場馬羣所聚凡一百飲秣而俯
嘶而昂寢訛浴涉踶且驤或乳或駐或軋瘡三
縦五横不成行若龍若&KR1516;青紫黃烏騅赤兔照
夜白連錢桃花鬭文章牝兮牡兮未可辨亦莫
可識駑與良相骨相肉俱已矣老夫兩眼徒茫
茫但愛各各無羈韁自縱自得肥而駫肥哉肥
哉空老死未試何以知爾長我知馬亦待駕御
人馬兩得氣始揚請看溝汗流血漿争前欲逐
左賢王追風掣電一般走一百之中當有強百
馬余十年前所畫仲時秀才近得於錢唐市上
歸而持以示余余因作歌以寄意大德元年二
月孟頫識
元錢選寫生一軸(次等昃一)
素箋本著色畫薔薇白燕款署吳興錢選
元錢選折枝桃花一軸(次等昃二)
素絹本著色畫款題云絶憐春意太芳妍晴色
紅霞照滿川郤憶玄都久蕪後花神故使筆端
傳舜舉
元黃公望浮嵐暖翠圖一軸(次等辰一)
素絹本著色畫自識云浮嵐暖翠圖時年八十
有二下有黃公望一印
元王蒙長夏幽居圖一軸(次等宿一)
素箋本著色畫款云黃鶴山人王蒙作右方上
有葉顒題句一
元倪瓚山水一軸(次等列一)
素牋本墨畫款題云筆鋒雖小劣景物亦清新
蕭瑟楓林晩江湖有逸民舍留南湖默庵高士
扁舟相過不一月而來數番酒肴殷勤情意甚
美醉後偶寫此圖以贈而邱止善適至復取以
(脱)止善雖片紙亦可觀也至正癸邜五月二十
二日偶過伯昂徵士書齋中忽以相示轉瞬十
有二年矣世殊事異為之慨然時同集者德機
𨼆君也瓚
元倪瓚荆溪書屋圖一軸(次等列二)
素牋本墨畫款識云至正七年春三月卄七日
憲僉相公德昭先生捩柂相過其情義之厚可
謂至矣四月三日舟還荆溪既作此圖以贈復
賦詩其上云我識部使者曹姓德昭字氣和而
心平腹為五經笥遇酒亦酣暢賦詩轉清駛僦
居荆溪上映戶山擁髻桐隂覆書帙白石明水
涘樂易近樵牧曠達忘省寺冬墨收松煤夏佩
紉山蕙悠悠意不愜鼓枻涉吾地援蘿以永嘯
乃尋衆所棄連牀語至旦自卯坐忘寐高談雜
諧謔情真無畏避歲百過已半會遇良不易非
公有賞識那得傾意氣公其愛體素潔白古亦
忌前署東海生倪瓚
元倪瓚浦城春色圖一軸(次等列三)
素牋本淺著色畫款題云遜學親契其先世居
閩之浦城為寫浦城春色圖并賦詩云七閩嵐
翠合山勢浦城高春靄浮青壁晴曛醉碧桃吟
猿儔木客飛瀑亂松濤夢入千峰裡雲霄一羽
毛倪瓚甲寅二月
元倪瓚樹石小景一軸(次等列四)
素牋本墨畫款云至正癸邜夏五月四日畫於
西溪仙館倪瓚
元盛懋漁樵圖一軸(次等張一)
素絹本著色畫款云武唐盛懋子昭
明宣宗獅子圖一軸(次等寒一)
素絹本著色畫款識云宣德丙午製
明宣宗黑猿圖一軸(次等寒二)
素牋本著色畫款識云宣德七年御筆
明宣宗觀梅詩思圖一軸(次等寒三)
素絹本著色畫金書款識云宣德戊申御筆戲
寫下方白綾本有明臣翟鑾題句一
明夏㫤淇園春雨圖一軸(次等來一)
素絹本墨畫款云淇園春雨仲昭
明邊景昭花鳥一軸(次等暑一)
素絹本著色畫款云隴西邊景昭寫
明邊景昭錦桃山雉圖一軸(次等暑二)
素絹本著色畫款云隴西邊景昭寫
明商喜柳隂散牧圖一軸(次等往一)
素絹本著色畫款署商喜
明温良百蝶圖一軸(次等秋一)
素絹本著色畫款云温良畫
明林良秋塘雙雁圖一軸(次等收一)
素絹本墨畫款署林良
眀林郊蘆雁一軸(次等冬一)
素絹本淡著色畫未署款右方上有南海林郊
一印
明戴進海屋鶴算圖一軸(次等藏一)
素絹本著色畫款云錢唐戴進寫
明戴進前赤壁圖一軸(次等藏二)
素絹本著色畫款署静庵
明張路蟠桃九熟圖一軸(次等閏一)
素絹本著色畫款署平山
明沈周江亭待月圖一軸(次等餘一)
素絹本著色畫款題云溪雨乍晴秋水闊夕陽
猶在晩山明江亭獨坐月未出白鬢翛然風忽
生沈周下有戴明說記語一
明吕紀茶梅竹雀圖一軸(次等成一)
素絹本著色畫款署吕紀
明吕紀花卉一軸(次等成二)
素絹本著色畫款署吕紀
明吕紀雪柳寒兔一軸(次等成三)
素絹本著色畫款署吕紀
明吕紀蘆洲秋雁圖一軸(次等成四)
素絹本著色畫款署吕紀
明吕紀雪柳魚鷹圖一軸(次等成五)
素絹本淡著色畫款署吕紀
明吕紀荻浦雁來圖一軸(次等成六)
素絹本著色畫款署吕紀
明唐寅秋亭遠岫圖一軸(次等歲一)
素牋本墨畫款署晉昌唐寅
明仇英松亭放鶴圖一軸(次等律一)
素絹本著色畫隸書款云仇英製
明仇英蘭亭會圖一軸(次等律二)
素絹本著色畫款云仇英實父為溪山先生製
明文徵明楓林詩意圖一軸(次等吕一)
素牋本著色畫書唐人停車坐愛楓林晩霜葉
紅於二月花句款署徵明
明文徵明古樹竒石圖一軸(次等吕二)
素牋本墨畫款識云古樹竒石勝國柯敬仲曾
有此幀漫仿之徵明
明謝時臣湖山春晚圖一軸(次等調一)
素絹本墨畫款云湖山春晚謝時臣寫
明陳子和蘆雁一軸(次等陽一)
素絹本淡著色畫款云七十七叟灑仙陳子和
寫
明王偕蓮鷺芙蓉圖一軸(次等雲一)
素絹本著色畫款署王偕
明周之冕梅花一軸(次等騰一)
素絹本著色畫款署汝南周之冕詩塘有張鳳
翼題句一
明董其昌秋山圖一軸(次等致一)
素絹本著色畫款題云紅樹秋山飛亂雲白茅
簷底界斜曛此中多少逍遙處難說於君畫與
君董玄宰畫并題
明董其昌秋山書屋圖一軸(次等致二)
素牋本墨畫款題云雲開見山高木落知風勁
亭下不逢人夕陽淡秋影玄宰
明董其昌春景山水一軸(次等致三)
素絹本著色畫款題云渡水傍山尋絶壁白雲
深處洞天開幽人來往行無跡石徑春隂長綠
苔董玄宰畫
明項聖謨聽泉圖一軸(次等而一)
素絹本著色畫款題云此老閒如鶴逍遙山水
間祗緣心太古終日聽潺湲項聖謨詩畫
明鄭文林採芝圖一軸(次等露一)
素絹本著色畫款署溟山
明薛素素畫蘭一軸(次等結一)
素牋本墨畫款識云辛丑初秋日寫薛素素前
後有荆明璋錢貢張永昌周之冕陳煗馬鳴霆
諸題句
石渠寶笈卷八
