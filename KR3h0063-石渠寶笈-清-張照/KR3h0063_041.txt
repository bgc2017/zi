石渠寶笈卷十九
貯
三希堂
列朝人
書冊上等
晉王羲之快雪時晴帖一册(上等)
册中應載欵識題跋俱見乾清宫石渠寳笈卷
之一册前邊幅有快雪時晴帖晉右將軍會稽
内史王羲之真蹟標籖前副頁
御題神乎技矣四大字前有三希堂内府圖書二璽
後有乾隆二璽次頁
御題云丁甲呵持信有之墨池終古法書垂試思走
筆明窗際應是吟成柳絮時數來二十八驪珠
翥鳳翩鸞有是乎笑我凍蠅參未破從今擬欲
廢操觚阿大中郎未足多東山絲管久消磨何
如内史風流筆占盡千秋聽講鵝錦囊樂毅久
成煙老子西昇只廓填獨有山隂雙逸士尚携
海水歴桑田賺得蘭亭蕭翼能無過玉匣伴昭
陵賸留快雪公天下一胍而今見古朋乾隆丙
寅春正摹是帖一過得句五章用題册首前有
雲霞思一璽後有天根月窟乾隆御筆二璽三
頁
御書雪詩云蘇辭遭遇多枝葉倒綳禁題先犯雪起
舞浮白意匠殊縱横驅用堪叫絶元冥恰喜交
初節過水真如遇方折平原羃䍥寒颸逼長空
晻靄暮光滅旌門鐃吹雲璈奏幔城漏響金魚
掣徘徊中夜聽拉瑟行檠熻赩蓮花纈天窗取
氣揭薄紗地爐生火燃枯屑遥想林岫已婆娑
却愛郊坰正飄瞥即景朅詠都官句占年夙記
農家說醉翁髯老垂號令會取陳言能點鐵前
有清玩一璽後有乾隆御賞一璽又
御書雪詩云同雲一色難分葉禁體苦吟雪非雪背
觸如參竹蔑子歐令蘇傳兩竒絶蝗深可卜田
火除心喜應教屐齒折况復督亢舊膏腴恰似
藍田未淹滅梁王已命兔園宴杜老那擅鯨魚
掣憑輿攬結吟興飛拈鬚何慮冰花纈十餘字
耳乃區區不因步韻宜避屑却憶澄海禁水部
(癸亥冬澄海樓與張照梁詩正聫句凡字涉水部者概不許用)倡和豪情嵓電
瞥試看滕六御風行彼則有言可無說獨憐呵
凍賡吟者毳衣布帳寒如鐵藝圃曾聞輕楮葉
營邱夙擅能圖雪設如白戰遇歐蘇錯手無從
堪笑絶昨從清苑返行旌范陽古道循曲折雲
羃朔天漸低黯煙凍僧寮乍昇滅吟詩未覺冰
硏寒行圍却喜饑鷹掣簁簁著體化如幻綏綏
壓帽緐于纈從來此景我所躭興豪擬問誰遺
屑却慙未透即離禪還應為譜風花瞥耳聽目
眎本一例約略林嵐為指說畫成傳示同事看
(命董邦達圖是景邦達是次未扈駕故詩以告之)重教宵寐衾鋪鐵下
有澄觀一璽又
御書雪詩云拈出天花示迦葉一笑至今鬚鬢雪昨
吟禁體效歐蘇沓拖風流殊未絶冀北方欣麥
鍼綠江南應報梅腰折望中峯勢忽如迷旋教
萬徑人蹤滅收餘活火煑三清(茶名)颼飂古鼎松
風掣亂侵屐齒乍凹凸細灑簾旌仍委纈詩翁
競勝巧形容島瘦郊寒全不屑清歡渴望兩相
爭此景年來曾幾瞥朱鳥温暾綿襖披三希佳
事還堪說明窗淨几展時晴古法平沙劃錐鐵
定興道中雪用東坡聚星堂體并元韻四首丙
寅長至後三日御筆下有比德朗潤幾暇怡情
三璽又
御繪疎林亭子識云乾隆丙寅新正幾暇因觀羲之
快雪時晴帖愛此側理輒寫雲林大意下有乾
隆宸翰一璽後副頁
御跋云琳瑯球璧世間所有若此帖乃希世珍耳下
有乾隆宸翰幾暇臨池二璽又
御跋云右軍此帖跋語俱佳紙亦清瑩可玩朕題識
數番喜其與筆墨相和愛不釋手得意輒書無
拘次第也乾隆偶識下有乾隆御賞幾暇怡情
二璽前有清玩一璽又
御書龍跳天門虎卧鳳閣八字上鈐乾隆聫璽又
御書詩云放勲命羲和定時以閏月今歲閏在春二
月不妨雪密雲連宵旦庭樹綠隂歇時而散冰
花時而灑瓊屑但覺春融盎不苦寒栗冽縱賞
意固佳倚吟情堪結被井乳欲酥壓梅腰豈折
分茶潄芳潤展帖挹清絶破臘懸望餘素景慰
心别已疾氣昭蘇宜麥月單閼白詩遣幾暇事
同異其說堪方雨有靈漫比霜不殺孫賦亦熟
讀詎厭聞妖孽農語有明徵未至清明節春雪
和白居易韻偶展右軍帖遂書册上乾隆御識
引首有席上珍一璽下有得佳趣内府珍秘二
璽又
御書詩云誓墓高風有足多獨推書聖却云何行雲
流水參神韻筆陣傳來秪白鵝近題錢選觀鵝
圖之作春日齋居清暇展閱此帖輒復書之下
有乾隆御賞幾暇怡情二璽前有清玩天府珍
藏二璽又
御繪觀鵝圖并識云左幅繭紙光潤可愛即效霅溪
體補空仲春下浣之二日長春書屋御識并書
後有乾隆宸翰硏露筆端造化三璽又
御識云丙寅仲冬雪後過淑清苑讀舊作積素墜枝
全作雨之句歸展此帖欣然有會命筆書之下
有乾隆宸翰一璽又
御識云丁卯嘉平之望幾暇重展是卷適天際同雲
密布瑞葉頻飄對景揮毫不覺為之一快用書
册尾以志欣幸下有德充符幾暇怡情二璽又
御跋云王右軍快雪帖為千古妙蹟收入大内養心
殿有年矣予幾暇臨仿不止數十百過而愛玩
未已因合子敬中秋元琳伯遠二帖貯之温室
中顔曰三希堂以志希世神物非尋常什襲可
竝云丙寅春二月上澣御筆又識引首有三希
堂一璽下有乾隆二璽册尾(臣)梁詩正等跋云
晉右將軍書龍跳虎卧歴代寶傳趙孟頫蘭亭
跋云昔人得古刻數行專心學之便可名世此
快雪帖二十八字迄今數千百年楮墨猶新神
采耀發豈鎸拓鈎摹所可比擬(臣)等奉
勅編纂石渠寶笈獲見内府所藏右軍墨翰斯為第一我
皇上好古敏求萬幾之暇精硏八法是帖心摹手追
不下數十百本而
聖懷虚受猶臨池未輟也丙寅春正
清宴是娛復臨兹帖
御製七言斷句五章題于册首因副頁宋牋古潤可
愛更濡筆作雲林小景傳示(臣)等伏惟右軍書
為千古藝林神品得逢
稽古右文之主默契薪傳鑑賞珍重金壺墨汁
親灑簡端
睿藻古香輝聫璧合(臣)等敬觀之餘曷勝慶幸因石
渠寶笈成於乙丑之秋是以
御筆詩畫未及恭載云(臣)梁詩正(臣)汪由敦(臣)勵宗
萬(臣)張若靄(臣)裘曰修(臣)陳邦彦(臣)董邦逹敬
跋(臣)梁詩正敬書末幅張若靄繪梅花一枝自
記云羲之快雪時晴帖美擅千古
皇上幾餘臨寫形諸詠歌又以册前側理古潔可愛
御製疎林亭子於上(臣)靄再承
命繪梅花一枝於末幅右軍書法天然出塵較鄧尉
曉風羅浮夜月古香絶態殆欲過之愧(臣)拙筆
不能傳神萬一耳乾隆丙寅春月(臣)張若靄拜
手敬識幅中
御筆書妙字
書卷上等
晉王獻之中秋帖一卷(上等)
卷中應載欵識題跋俱見御書房石渠寶笈卷
之三前隔水
御跋云大内藏大令墨蹟多屬唐人鈎填惟是卷真
蹟二十二字神采如新洵希世寶也向貯御書
房今貯三希堂中乾隆丙寅二月御識下有乾
隆二璽後隔水
御書神韻獨超天姿特秀張懷瓘書估十三字下有
乾隆宸翰一璽又
御繪墨梅一枝欵署三希堂製下有乾隆御賞幾暇
怡情二璽拖尾
御書擬中秋帖子詞有序金祇行政素昊司時蟬噪
風秋臺上律披閶闔鵲飛月曙樓前鏡對嬋娟
於時有象西成倉箱叶萬千之盛無邊佳景團
圞正三五之宵露滿芝盤鳷鵲高而玉繩低影
氣澄蘭戺鴛鴦敞而丹桂飄香不須弦管吹開
所喜篇章遞進宜春綵帖體反蘇家儤直金鑾
詞懷韓氏爰成四什各賦七言風月今宵非等
閒等閒風月總須删南極六星臨北闕西華一
鏡掛東山底緣覺得好秋光桂影婆娑華黍香
試想昨年蟾窟景一秋毫分不曾匡閭閻節物
騐嘉師圓餅雕瓜入好詩太液秋風瀲金縠不
須重拓影娥池璇霄珠露五雲樓可識春光也
讓秋試創玉堂新事例擘牋催進月詞頭乾隆
丙寅八月擬成此詞既命内廷詞臣屬和適橅
大令中秋帖因錄于卷後際此良時實獲心賞
竝誌之以紀幾餘雅興三希堂御筆後有惟精
惟一乾隆宸翰攜筆流雲藻三璽又卷尾
勅丁觀鵬繪圖觀鵬記云乾隆丙寅春蒙
賜觀王獻之中秋帖真蹟令(臣)觀鵬繪圖卷尾秋色
平分梧梢月上(臣)輒擬議此景伏惟前賢墨妙
重以
天題(臣)仰陟上清足迷雲氣翹瞻閬苑目眩星辰自
媿鴉塗真成貂續(臣)丁觀鵬恭紀
晉王珣伯遠帖一卷(上等)
素牋本行書計四十七字前有半印後半印二
俱漫漶不可識前隔水標題晉王珣伯遠帖六
字後隔水有董其昌跋云晉人真蹟惟二王尚
有存者然米南宫時大令已罕謂一紙可當右
軍五帖况王珣書視大令不尤難覯耶既幸予
得見王珣又幸珣書不盡湮没得見吾也長安
所逢墨蹟此為尤物戊戌冬至日董其昌題拖
尾有王肯堂跋云右晉尚書令諡獻穆王元琳
書紙墨發光筆法遒逸古色照人望而知為晉
人手澤經唐歴宋人主崇尚翰墨收括民間珍
秘歸於天府不知其幾矣而尚有遺逸如此卷
者即賞鑒家如老米輩亦未之見吾於此有深
感焉元琳書名當時頗為弟珉所掩故為之語
曰法護非不佳僧彌難為兄法護珣小字僧彌
珉小字也此帖之逸頗為近世王穉登山人濫
觴其劣於乃弟得無謂是乙巳冬十二月至新
安吳興宇中秘出示留賞信宿書以歸之延陵
王肯堂卷高七寸九分廣五寸三分前隔水
御書家學世範草聖有傳宣和書譜十二字下有乾
隆宸翰幾暇臨池二璽又
御識云唐人真蹟已不可多得况晉人耶内府所藏
右軍快雪帖大令中秋帖皆希世之珍今又得
王珣此幅繭紙家風信堪竝美幾餘清賞亦臨
池一助也御識下有乾隆宸翰涵虚朗鑑二璽
又
御識云乾隆丙寅春月獲王珣此帖遂與快雪中秋
二蹟竝藏養心殿温室中顔曰三希堂御筆又
識下有乾隆二璽後隔水
御繪枯枝文石并識云王珣帖與其昌跋皆可寶玩
即裝池側理亦光潤堪愛漫製枯枝文石以配
之乾隆丙寅春正長春書屋御識下有幾暇怡
情一璽後有墨雲一璽卷尾
勅董邦逹繪圖邦逹記云
上既以王氏三帖貯三希堂
詔(臣)逹繪為圖又以此伯遠一札卷尾餘紙
命補其空(臣)謹按札中有志在優游及遠隔嶺嶠語
輒彷彿情景作林下蕭散之致竊念希世竒珍
屢得附名其後簪筆之榮實深蹈抃(臣)董邦逹
稽首敬記又沈德潛三希堂歌江左風流數王
氏司徒以後多聞人羲獻父子樹清節法護文
學超常倫勲名一家著史册翰墨百代流精神
快雪時晴洵書聖中秋姿媚中藏筋伯遠一帖
推後勁遒逸自足追前塵東晉至今十六代離
合聚散同煙雲太清樓空幾冺滅寶晉齋廢疑
沈淪至寶閱世永不壞鬼神呵護留乾坤從來
法物聚所好歸之
秘府紛羅陳
聖皇勤政得清暇披玩卷軸時討論一字品題物逾
重圖球竝作
天家珍三希名堂世希有何啻采鳳兼白麟吾
皇寄意别有在字同義異窮聖真寓意於物匪留意
頤神養性常欣欣遊心理窟無止步濓溪易通
曾有云惟士希賢賢希聖聖人希天直欲探天
根萬里雖遠終可到立志恢廓無涯垠士人黽
勉臻上逹而况
上聖德性通高旻法書珍重祗簡翰游心六藝緣依
仁小臣拜手敬瞻玩摩挱那敢指掌捫晉人筆
墨貴鳳髓
睿藻箴勖揚
龍文承
命作歌識卷末疑有寶光騰起爛爛輝星辰乾隆丙
寅春三月(臣)沈德潛奉
勅敬題引首有
御書江左風華四大字上有乾隆御筆一璽
御筆題籖籖上有御賞一璽
石渠寶笈卷十九
