石渠寳笈卷二十七
貯
重華宫八
國朝人
畫軸上等
惲夀平五清圖一軸(上等天一)
素絹本墨畫水月松竹梅欵識云辛酉初秋南
田夀平製下有惲正叔夀平二印前署五清圖
三字下又自識云畫有高逸一種用筆之妙如
蟲書鳥迹無意為佳所謂遺筌捨筏離塵境而
與天游清暉澹忘不可以言傳矣夀平識下有
南田草衣一印軸高二尺六寸八分廣一尺二
寸
惲夀平枯木竹石一軸(上等天二)
素牋本墨畫欵題云竹影滿忩凉似水斷崖疎
雨數竿秋雲溪外史下有雲衣居士夀平二印
右方下有鍊雪鑑定一印左方下有松喬堂書
畫印一印軸高二尺五寸二分廣一尺一寸四
分
王翬平林散牧圖一軸(上等地一)
素絹本著色畫欵識云文湖州平林散牧圖唐
解元有橅本致佳因仿之康熙歲次壬午小春
望日耕烟外史王翬下有王翬之印石谷子二
印前有海虞一印右方下有滄江白髮耕烟外
史時年七十有一二印軸高二尺六寸六分廣
一尺七寸五分
王原祁秋山圖一軸(上等元一)
素牋本著色畫欵識云康熙壬午長春仿黃子
久秋山于京師邸舍婁東王原祁後有王原祁
印麓臺二印前有古期齋一印左方下有興與
烟霞會一印軸高二尺三寸二分廣一尺二寸
八分上方張照書
御題詩云三庚無那暑氣炎紗櫺八面開書室吟哦
静裏遣小年左圖右史陳無逸挂壁吳綾裝尺
幅本朝作者麓臺筆規模唐宋弱元明胸中自
有天然質一川平遠萬里空插天青嶂高無匹
尤愛老松巖腰出羊腸難上疑盩厔溪亭對此
聽飛濤蒼石白泉復澎泌如是坐觀兼臥遊觀
遊兩忘三即一滿座清凉似作秋梧梢輕籟飄
瑟瑟不知題句者為誰長掇菁芬消永日乾隆
御題(臣)張照敬書下有臣照聯印
王原祁虞山秋色圖一軸(上等元二)
宣德牋本著色畫欵題云人說秋光好秋光此
處尋紅黃間樹裏雲水映山岑康熙辛巳春日
長安邸舍憶虞山秋色仿大癡筆麓臺祁下有
王原祁印麓臺二印前有掃華菴一印右方下
有石師道人一印軸高三尺七分廣一尺四寸
四分詩塘
御題詩云虞山山色朝夕變惟有秋光最可人老筆
蕭蕭為寫照高松落落皆傳神儘繞紅葉争繁
豔却與白雲結好鄰吳下年年秋不改麓臺幾
度參迷因御題下有潄芳潤乾隆宸翰二璽
王原祁山邨雨景一軸(上等元三)
素絹本墨畫欵識云近溪幽濕處全借墨華濃
唐人此語真所謂詩中畫也偶圖數筆覺滿幅
冷光又非畫中詩耶戊子深秋適樹翁老先生
南歸言别遂以贈之其工拙不復問矣王原祁
下有王原祁一印前有畫圖留與人看一印右
方下有麓臺一印軸高四尺六寸三分廣一尺
七寸二分詩塘
皇帝青宫時題詩云竹樹宴濛處溪橋杳靄時水風
翻柳浪霧雨沐山姿氣韻三秋潤烟嵐尺幅宜
司農瀟灑筆似讀許渾詩寳親王長春居士題
下有寳親王寳長春居士二璽前有樂善堂圖
書記一璽
王原祁草堂烟樹圖一軸(上等元四)
素牋本著色畫欵識云古人用筆意在筆先然
妙處在藏鋒不露元之四家化渾穆為蕭灑變
剛勁為和柔正藏鋒之意也子久尤得其要可
及可到處正不可及不可到之處箇中三昧在
深參而自會之康熙乙未暮春畫于穀貽堂并
題王原祁年七十有四下有王原祁印麓臺二
印前有畫圖留與人看一印右方下有西廬後
人一印軸高二尺六寸三分廣一尺二寸六分
詩塘梁詩正書
皇帝青宫時題詩云屋壁淋漓懸尺素瑯琊妙筆寫
烟樹草堂空對夕陽間伊人宛在知何處蒼蒼
暮景遥空白雲山滃翠迷咫尺檐前弗弗起飄
風獨與高秋留本色寳親王長春居士題後有
寳親王寳染翰二璽前有樂善堂一璽後署梁
詩正謹書五字下有梁詩正養仲二印
王原祁仿倪瓚山水一軸(上等元五)
宣德牋本墨畫欵識云畫忌率筆于荒率中得
平淡涵泳之致雲林筆墨出人一頭地處也余
還家後理楫迎
鑾興到不覺技癢漫寫此意倉猝中自無佳趣應為
識者所笑耳時乙酉上已後一日求是堂中作
麓臺祁下有王原祁印麓臺二印前有畫圖留
與人看一印右方下有西廬後人一印軸高二
尺廣一尺三寸
王原祁仿黃公望山水一軸(上等元六)
素牋本墨畫欵識云大癡畫經營位置可學而
至荒率蒼莽不可學而至思翁得力處全在于
此此圖余仿其意丙戌冬日消寒漫筆王原祁
下有王原祁印麓臺二印前有畫圖留與人看
一印右方下有西廬後人一印軸高三尺二寸
八分廣一尺五寸七分
王原祁松亭山色圖一軸(上等元七)
素絹本著色畫欵云翰林院侍講學士臣王原
祁奉
勅恭畫下有臣原祁一印軸高六尺一寸四分廣二
尺九寸九分
王原祁仿北宋人山水一軸(上等元八)
素牋本墨畫欵識云世人論畫以筆墨而用筆
用墨必須辨其次第審其純駁從氣勢而定位
置從位置而加皴染略一任意便疥癩滿紙矣
每于梅道人有墨猪之誚精深流逸之故茫然
不解何以得古人用心處余急于此指出得其
三昧即得北宋之三昧也康熙乙未長夏畫并
題王原祁年七十有四後有王原祁印麓臺二
印前有畫圖留與人看一印左方下有西廬後
人一印軸高三尺三寸一分廣一尺八寸七分
赫奕雨壑風林圖一軸(上等黃一)
素絹本墨畫欵云(臣)赫奕恭畫下有赫奕恭畫
二印軸高一尺七寸八分廣一尺四寸上方
聖祖仁皇帝書朱子六言詩一首識云錄朱子詩下有
康熙稽古右文二璽前有心手相師一璽
赫奕畫唐人詩意圖一軸(上等黃二)
素絹本著色畫欵云(臣)赫奕恭畫下有赫奕恭
畫二印軸高二尺六寸五分廣一尺八寸四分
左方上
聖祖仁皇帝書唐人七言截句一首識云唐句下有康
熙稽古右文二璽前有中和一璽
赫奕丹楓翠岫圖一軸(上等黃三)
素絹本著色畫欵云(臣)赫奕恭畫下有(臣)赫奕
恭畫二印軸高二尺五寸五分廣一尺一寸九
分上方
聖祖仁皇帝書唐人五言律一首識云錄張祜下有康
熙稽古右文二璽前有中和一璽
赫奕秋山雲樹圖一軸(上等黃四)
素絹本著色畫欵云(臣)赫奕恭畫下有(臣)赫奕
恭畫二印軸高四尺三寸七分廣一尺九寸一
分左方上
聖祖仁皇帝書唐人七言截句一首識云錄唐張祜詩
下有康熙宸翰保合太和二璽前有日鏡雲伸
一璽
張鵬翀翠巘高秋圖一軸(上等宇一)
素牋本著色畫欵題云佳辰獻圖畫曉出鳳城
西雙澗遙看落層峯近可躋遶林紅葉滿隔岸
白雲低籬菊花争插囊萸酒共擕玉泉縈
御苑瓊島接招提優渥花糕賜從容綵筆題晚歸
吟思好新月印前溪(臣)以下直餘閒作山水一
幀當九日登高之會侑萬年獻夀之觴(臣)學畫
以來將及三紀通籍後所遇山水古蹟觸發殊
少倘蒙
睿鑒指示祕要得所師承庶稍脫凡近也乾隆九年
甲子重九日詹事(臣)張鵬翀恭進下有(臣)鵬翀
玉堂仙吏二印前署翠巘高秋四字右方下有
人境廬翠交庭二印軸高三尺一寸五分廣一
尺五寸五分左方上
御題詩云問我繪事應師誰横嶺近在帝城西從來
師心非所貴師古道遠勞攀躋鵬翀汝詩脫筌
蹄欲侔元白志不低我于詩畫涉藩籬安能示
汝匪手擕得其環中遊方外疇謂半偈非全提
佳節展汝山水竒興酣走筆一漫題黃花笑我
拈吟髭蕭蕭寫影臨清溪乾隆九年九月九日
御題下有乾隆宸翰幾暇臨池二璽
董邦達九陽消寒圖一軸(上等宙一)
宣德牋本著色畫九陽節候風景欵云(臣)董邦
達恭繪下有達字侍從臣二印軸高三尺六寸
二分廣二尺一寸七分幅中
御筆分九則小楷書題句其一云大易竒爻數紀乾
陽初迴日九方權却教繡戶拈紅侣都把少陵
詩意傳下有幾暇怡情一璽其二云觱發寒威
淡遠空兩峯誰鏤玉西東後凋顏色分明在便
是當年黃綺翁下有澂觀一璽其三云積素迷
蹊掩舊扉春和一室獨研幾山隂舟繋相尋者
訪戴伊人是也非下有染翰一璽其四云侵肌
栗烈颯寒風卒歲茅簷念寠窮識得貞元旋轉
處梅梢春信已標紅下有太璞古香二璽其五
云唐風讀罷歲云休好樂無荒共酢酧臘鼓喧
鳴春草發分陰誰惜白駒流下有德充符一璽
其六云融融淑氣慶昭蘇仙木椒盤入畫圖酌
酒介眉增樂事春風頭踏到皇都下有清玩一
璽其七云花樹烘霞送尾寒太平鼓吹滿長安
春光六月蓮為火九陌通宵燄是蘭下有會心
不遠一璽其八云七月詩傳于耜宜東郊俶載
老農知服疇念彼長年苦乘屋閒來未幾時下
有得佳趣一璽其九云桃漸紅時柳漸青餘寒
消盡落階蓂授時惕息深宫裏不共詩人醉野
亭後欵識云祕府舊傳消寒圖按九陽之次各
系一詩不知誰氏所作今仿其意命繪為圖因
各題斷句一首亦欽若授時之意也乾隆甲子
長至御識後有乾隆宸翰幾暇臨池二璽
董邦達灞橋題句圖一軸(上等宙二)
宣德牋本淡著色畫欵云(臣)董邦達恭畫下有
達字侍從臣二印軸高三尺五寸廣一尺七寸
五分右方上
御題詩云驢背風流未足思來今去古只如斯可知
學士忘筌畫便是相公得意詩乾隆甲子暢月
御題後有乾隆宸翰幾暇臨池二璽
董邦逹溪山霽雪圖一軸(上等宙三)
宣德牋本淡著色畫欵云(臣)董邦逹恭畫下有
逹侍從臣二印前篆書署溪山霽雪四字軸高
二尺四寸五分廣二尺九寸五分左方上
御題詩云太行之麓森巍峩陽崖牝壑糾紛羅經千
年樹蔭軟莎沍寒不凋綠在科青女借得雲錦
梭一夜幻出瓊瑶葩曉來開霽寒劇加旗亭有
酒不可賖誰能驢背尋詩哦迴巒複谷何逶迱
中有逸民三兩家太古歲月忘羲娥迷離積素
隱峯螺如有風來飄玉沙盈三尺幅千里多無
畫家習同擘窠題詩筆凍煩頻呵乾隆乙丑年
新正人日御題下有乾隆宸翰幾暇臨池會心
不遠三璽前有御賞一璽
唐岱孫祜合仿李唐寒谷先春圖一軸(上等洪一)
素牋本著色畫欵識云寒谷先春乾隆九年春
王月奉
勅倣李唐(臣)唐岱孫祜恭畫下有(臣)唐岱朝朝染翰
二印軸高一丈一尺一寸廣八尺六分左方上
御題詩云涉海覓方蓬登陸凌岱華鞭石豈逹舉雲
軨亦難駕平生山水心不減東山謝坐遊千里
路兼消萬幾暇李唐古之人藝圃堪稱伯繼跡
羌孰能丹青空滿架我欲傳其神求諸其匹亞
是圖合作成如集柰與蔗奥域䆳且幽稜峯露
天罅判勢異旗鼔親形譬姻婭流泉寒不凝珠
顆崖間瀉精藍隠樹顛午梵鐘聲罷兩山環抱
處盤土可以稼小軒三四檻詎必凌雲榭蕭然
太古民笑傲何不嗄梅妻微破顔胎仙倚而訝
貎此寒谷春信是探元化若無李唐蹟誰辨雞
林價圖繪誠餘事今古何冬夏無怪讀書人頽
風吁日下乾隆甲子仲春御題并書下有惟精
惟一乾隆宸翰二璽
唐岱倣趙孟頫山水一軸(上等荒一)
素絹本著色畫欵云仿趙孟頫(臣)唐岱恭畫下
有(臣)唐岱恭畫二印軸高二尺五寸廣一尺七
寸右方上
御題詩云天際新螺翠欲浮坐來九夏似深秋岩腰
古寺開青嶂渡口欹橋鎖碧流清籟吟空金氣
肅寒鴉歸樹暮烟收丹青妙處誇生動每對溪
山一為畱御題下有惟精惟一乾隆宸翰二璽
余省東籬秀色圖一軸(上等日一)
宣德牋本著色畫菊花欵識云乾隆九年九日
(臣)余省奉
勅臨生恭畫下有余省聯印右方中梁詩正和
御製元韻題云秋容誰寫照筆妙化工施欲釀泉中
味猶傳籬下詩雁横寒露外人瘦晚風時憶許
賡
題句重陽不負期重陽前一日奉
命書和題菊詩(臣)梁詩正恭和左方中張照和云猶
輕甘谷隗肯比苧蘿施有影皆成畫無言亦可
詩金風玉露下蟬去雁來時手把離騷客清香
若與期(臣)張照恭和下勵宗萬和云鉛華都洗
淨冷艷傲威施貎入王維畫如吟靖節詩香留
殘墨裏影怯薄寒時一自邀
宸詠芳名萬古期臣勵宗萬恭和又下張若靄和云
五色秋呈艷霜毫巧設施寒香彭澤韻晚節魏
公詩纈額安黃候緇衣賜紫時酈泉通太液咫
尺與仙期(臣)張若靄恭和軸高三尺六寸五分
廣二尺一寸右方上
御題詩云如是空非色誰教鉛粉施能知花外趣堪
作畫中詩露朵盈盈際風枝灑灑時落英如可
啜何必學安期御題下有乾隆宸翰㩦筆流雲
藻二璽左方上
御筆署東籬秀色四字後有旨遠辭文陶冶性靈
二璽
沈源畫新月詩意一軸(上等月一)
宣德牋本著色畫欵識云乾隆十年春正月(臣)
沈源恭畫下有(臣)沈源恭畫聯印軸高三尺九
寸廣一尺七寸右方上
御書新月詩云新月如鈎低玉繩誰參形色得相應
半全省識渾無礙三五未臨亦絶勝大樹烘春
燃麝粉蓮花照夜剪吳綾琉璃一盞餘膏盡古
佛分明謁寳燈後識云今年正月哉生魄天角
一痕遠明積素致可愛玩因成新月長律一章
勅院(臣)沈源繪為圖以志風光節物之佳非誇
詩句工好也乙丑上元後八日御識下有乾隆
宸翰樂天二璽
畫軸次等
惲夀平東籬秋色圖一軸(次等天一)
素絹本著色畫詩塘欵題云我對黃華默不語
黃華對我如有情瘦莖葉葉帶霜氣繁英片片
含秋清黃鵝紫鳳嬌欲舞金幢玉節紛來迎南
山悠然長在眼滿手秋光餐落英宋人有東籬
傲霜枝圖因仿其意然模花範葉之間猶未能
盡態極妍聊與賞音發笑雲溪外史夀平題
惲夀平富貴圖一軸(次等天二)
素絹本著色畫欵題云曾依瑶圃三株樹長護
蓬萊五色雲甌香館橅北宋人法夀平
惲夀平菊花一軸(次等天三)
素絹本著色畫欵題云我對黃花默不語花枝
向我如有情瘦莖葉葉帶霜氣繁花片片含秋
清江南種菊之盛無如練川婁東而吾郡澄江
欲與相敵每深秋遊賞載丹粉以玩化工之靈
竒意甚樂之南田夀平
王翬岩栖高士圖一軸(次等地一)
宣德牋本墨畫欵題云高士岩栖趣自幽白雲
天半讀書樓銀河落向千峯裏長和松濤萬壑
秋石谷王翬畫并題前有惲夀平題句一後有
笪重光題句一
王原祁仿倪瓚山水一軸(次等元一)
素牋本墨畫欵識云畫家惟雲林最為高逸故
與大癡同時相傳有倪黃合作兩家氣韵約略
相似後之筆墨家宗焉余于此中亦有一知半
觧近日辦公之暇適當静攝見案頭側理便為
塗抹未識稍有相應處否識者自能辨之康熙
壬辰二月下澣畫于京邸榖詒堂麓臺祁年七
十有一
赫奕禁園秋霽圖一軸(次等黃一)
素絹本著色畫欵云(臣)赫奕恭畫左方上
聖祖仁皇帝題云樹冷催蟬咽荷疎表影長深秋殘暑
氣微爽待高陽戶外遠塵跡園中多蕙香溶溶
新雨霽吟乏愧成章壬午書下有康熙稽古右
文二璽前署禁園秋霽四字有暢春一璽
赫奕煙江漁艇圖一軸(次等黃二)
素絹本著色畫欵云(臣)赫奕恭畫右方上
聖祖仁皇帝書米芾七言截句一首識云仿米下有康
熙宸翰保合太和二璽前有佩文齋一璽
赫奕山水一軸(次等黃三)
素絹本著色畫欵云(臣)赫奕恭畫
蔣廷錫瑞蔬圖一軸(次等宇一)
素絹本著色畫自書贊并識云雍正三年十月
初五日
宣示圓明園畦圃萊菔一根九枝紅潤鮮潔彩色煥發
謹按瑞命紀曰王者德被四海則草木連理果
實駢蒂分枝
皇上德洋恩溥
御極以來嘉庥瑞應屢見叠呈兹
御園萊菔九枝駢蒂天人交感之理信可徵也(臣)廷
錫謹繪圖書贊以
進贊曰
聖皇德澤被九有天禧地瑞集孔厚黍穀九穗稻九岐
紫花菘根復呈九九為乾德九為陽九九相承
寳歷長應與九英芝並列濡毫拜進九如章經筵講
官戶部左侍郎内閣學士裏行(臣)蔣廷錫前署
御園瑞蔬圖贊六字
蔣廷錫牡丹一軸(次等宇二)
金牋本著色畫欵云(臣)蔣廷錫恭畫右方上
聖祖仁皇帝題云晨葩吐禁苑花蒔就新晴玉版參仙
蕊金絲雜綠英色含潑墨發氣逐彩雲生莫訝
清平調天香自有情後署詠各種牡丹五字下
有康熙宸翰一璽前有佩文齋一璽
蔣廷錫藤花山雀圖一軸(次等宇三)
素絹本著色畫欵云(臣)蔣廷錫恭畫左方上
聖祖仁皇帝題云石上生孤藤弱蔓依石長不逢高枝
引未得凌空上何處堪托身為君長萬丈下有
體元主人萬幾餘暇二璽前有日鏡雲伸一璽
蔣廷錫蟠桃圖一軸(次等宇四)
素絹本著色畫欵云(臣)蔣廷錫恭畫左方上
聖祖仁皇帝書唐人七言截句一首下有康熙宸翰保
合太和二璽前有佩文齋一璽
高其佩八駿圖一軸(次等宙一)
素絹本著色指畫欵云高其佩指頭畫右方上
皇帝青宫時題詩云苜蓿平川數十里幾株楊柳秋
風裏兩駒竝馳若驚鴻一匹齕草閒且喜卧者
有二立者一老馬摩癢如龍視就中紫驑獨稱
神滚地生風塵欲起奚官無事但立望兩人容
與疎林底古人畫馬用秋毫高君畫馬用十指
腕下生風何足云指頭運意得神髓懸之高堂
秋意多哂余興在南海子雍正甲寅暢月寳親
王長春居士題後有寳親王寳不為物先長春
居士三璽前有隨安堂一璽上方中
御筆大書神字
高其佩雙駿圖一軸(次等宙二)
素絹本著色指畫欵云高其佩指頭畫右方下
皇帝青宫時題詩云平川苜蓿烟濛濛一株老柳秋
陽中二馬昂藏趁西風蹀躞意態傑且雄一匹
摩癢一匹卧驚鴻脫兔凡馬空當年畫馬稱韓
幹安排筆墨成欵段何如一指運千鈞墨汁淋
漓法不亂自今繪院傳竒觀不在毫端在指端
寳親王長春居士題時甲寅秋七月下有寳親
王寳長春居士二璽前有芝蘭室一璽
高其佩廬山瀑布圖一軸(次等宙三)
素絹本著色指畫欵云高其佩指頭畫詩塘
皇帝青宫時題詩云廬山高高插天瀑布千尺飛其
顛擘開玉峽白龍走空濛萬古生雲烟七十老
翁戲作此不用霜毫用十指丈山尺樹都不論
壁間仿彿流寒水寳親王長春居士題下有寳
親王寳染翰二璽前有樂善堂一璽
慎郡王允禧山靜日長圖一軸(次等洪一)
素絹本著色畫未署欵上方署甲寅元月四字
左方上梁詩正書
皇帝青宫時題句云吾叔乃詩翁裁句清而好近復
參畫襌頗得畫中道高齋長日暇為我濡毫掃
即景繪為圖筆法特高老一峯插天青波面池
亭小峰腰瀑布飛亭畔清流繞更無别粧點寫
意殊了了我聞詩兼畫妙品古來少摩詰真跡
無元鎮清風渺吾叔乃升堂況值青年早從知
天授竒不憑人力巧嗟我學畫法年來曾探討
高山但景仰興洽林泉杳寳親王長春居士
題梁詩正謹書
戴天瑞春山勝事圖一軸(次等荒一)
素絹本著色指畫欵云(臣)戴天瑞指頭恭畫右
方上
聖祖仁皇帝書唐人五律一首下有康熙稽古右文二
璽前有淵鑒齋一璽
戴天瑞山水一軸(次等荒二)
素絹本著色指畫欵云(臣)戴天瑞指頭恭畫詩
塘梁詩正書
皇帝青宫時題句云玻瓈貯碧無涯津田田荷葉出
水新草堂坐對清埃塵忘機養得鶴性馴瀟灑
更有松與筠遠峰掃黛青嶙峋有客有客來訪
頻高山流水無俗緣苔徑曲轉過柳樊主人不
用迎出門筆墨渲染古來聞指頭蘸墨見此人
吁嗟絶藝工且神一指乃能探其元無因得悟
天龍禪寳親王題下有寳親王寳染翰二璽前
有樂善堂一璽後署梁詩正謹書
張鵬翀松梅清韻圖一軸(次等日一)
素絹本淡著色畫欵題云鬱鬱蒼髯古大夫藐
姑仙客雪肌膚無聲有韻憑真賞管領新年入
畫圖(其一)冷然松籟挹禖魂幾度横琴與雪煩(琴曲)
(有梅花三弄風入松等名)虛閣倚吟風寂歴空廊勾夢月黃
昏(其二)小園數樹婆娑影歲晏蕭閒坐半龕一餉
松風吹夢醒宛隨驛使度江南(其三)萬事無營任
自然紙窗燈火餞華年呵寒寫出雙清影擬薦
新詩玉殿前(其四)乾隆七年壬戌嘉平日講官少
詹事(臣)張鵬翀恭
進前署松梅清韻圖五字
朱倫瀚瀟湘烟靄圖一軸(次等月一)
素絹本著色指畫欵云(臣)朱倫瀚指頭恭畫上
方
聖祖仁皇帝題云梅花一調入江干分出瀟湘五月寒
地北天南無謫叟長安遠近在毫端後署得江
城五月落梅花八字上有康熙御筆之寳一璽
唐岱千山落照圖一軸(次等盈一)
素牋本著色畫欵識云萬葉秋聲裏千山落照
時雍正十年九月望擬黃鶴山樵筆意靜巖唐
岱詩塘梁詩正書
皇帝青宫時題句云我愛唐生畫數作意未已昨来
街市中買得澄心紙好趁靜室閒為我圖山水
著墨濃淡間萬壑秋風起水亭跨明波磴道延
步履斜陽映天末咫尺有萬里瞑對意彌遥不
獨披圖是位置古人中誰能别彼此雍正甲寅
夏五月朔寳親王題下有寳親王寳長春居士
二璽前有隨安室一璽後署梁詩正謹書
唐岱夏山高逸圖一軸(次等盈二)
素絹本著色畫欵云仿趙孟頫(臣)唐岱恭畫前
署夏山高逸四字
院本新豐圖一軸(次等昃一)
素絹本著色畫欵云(臣)唐岱孫祜沈源丁觀鵬
王幼學周鯤吳桂奉
勅恭畫左方上張若靄書
御題詩云上皇不樂居關中詔徙豐沛為新豐通闤
帶闠開九市簇簇旗亭凡五重貨别隧分庶且
富甲第連雲車馬凑沽酒屠兒煑餅商一一物
色皆惟舊老幼初來似久居雞鳴于塒犬守閭
統紀咸遵三輔尉市致無煩周大胥鈎陳之外
接閣道穹隆曾命般爾巧枍詣天梁戶對開憑
軒下視凌空鳥古今都會稱長安誰與營者匠
胡寬秖今荒土基難覓還留圖畫人間看乾隆
甲子春月御題(臣)張若靄敬書
石渠寳笈卷二十七
