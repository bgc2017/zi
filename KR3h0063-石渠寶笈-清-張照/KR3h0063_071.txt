石渠寳笈卷三十四
貯
御書房七
列朝人
畫卷次等
唐閻立本畫步輦圖一卷(次等天一)
素絹本著色畫卷中幅署步輦圖三字卷後章
伯益篆書本事竝署云唐相閻立本筆拖尾有
米黻黃公器張向劉次莊曹將美陶舜咨鄧忠
(臣)張偓佺曾巽申諸記語又江瀜篆書記語一
又田儼諸人記語一又蔚宗記語一(姓缺)下署關
把二字又琰記語一(姓竝缺)又記語二未署名又
劉忱李康年張知權林定姚雲郭衢諸跋又張
舜民許善勝題句二
唐王維溪山雪渡圖一卷(次等地一)
素絹本著色畫欵云(缺)王維作拖尾有沈周王
鼇題句二又董其昌顧仲子二跋
唐李昭道畫蓬莱宫闕圖一卷(次等元一)
素絹本著色畫欵署昭道拖尾有吳元節書王
建宫詞四首又邱濬䟦一又李東陽記語一前
隔水
皇帝青宫時題詩云縹緲樓臺隔五雲神姑是日會
茅君霓裳按舞飄霞帔星步凌波濕霧裠清淺
曾傳羣羽客風流今見小將軍想伊夙世饒仙
骨筆述三生應不羣寳親王題下有寳親王寳
勤學好問二璽前有隨安室一璽
五代周文矩七賢過關圖一卷(次等黃一)
素絹本著色畫欵署文矩二字(微缺)
宋徽宗王濟觀馬圖一卷(次等宇一)
素絹本著色畫卷首署王濟觀馬圖五字上鈐
雙螭一璽拖尾有張斯立楊肯堂郭天錫馬昫
諸記語
宋徽宗金英秋禽圖一卷(次等宇二)
素絹本著色畫卷後署御筆二字幷押字一上
鈐御書一璽前隔水署天水金英秋禽圖七字
宋董源重溪烟靄圖一卷(次等宙一)
素絹本墨畫欵署董源拖尾有龔璛記語一又
仇遠張瑛柳貫馬琬倪瓚諸題句又題句一後
署醉樵又喬簣成跋一又郭卑題名一
宋郭忠恕摹顧愷之蘭亭讌集圖一卷(次等洪一)
素絹本淡著色畫每段注姓名爵里竝原詩于
上欵云(臣)郭忠恕又署忠恕二字拖尾何旭書
記一則前署容菴續古記五字
宋燕文貴倣王維江干積雪圖一卷(次等荒一)
素絹本著色畫欵云燕文貴倣王右丞筆拖尾
有沈周題句一前隔水
皇帝青宫時題詩云遙巒積翠含清冷長江雪浪翻
千頃生綃一幅萬里遊筆端瀟灑江南景渡口
風吹驢背寒十千貰酒呼舴艋世態炎涼何足
憑還如波浪飄浮梗欵云寳親王長春居士題
後有寳親王寳染翰二璽前有樂善堂一璽
宋燕文貴溪風圖一卷(次等荒二)
素絹本墨畫無欵姓氏見跋中拖尾有朱僎跋
凢二又馮子振李源道王約劉賡袁桷趙世延
張珪鄧文原陳庭實柳䝺陳顥魏必復李泂杜
禧趙巖諸題句
宋許道寧烟溪夏景圖一卷(次等日一)
素絹本墨畫欵署許道寧
宋劉永年花隂玉兔圖一卷(次等月一)
素牋本著色畫金書欵云(臣)劉永年畫拖尾有
趙孟頫題句一前隔水
皇帝青宫時題詩云一幅生綃擬廣寒寳珠斜傍碧
琅玕鵲橋未向河邊駕蟾影疑從月裏看漫許
嫦娥供搗藥空傳抱朴欲和丹蘭谿莎徑蕭閒
甚東郭何如箇裏安寳親王長春居士題下有
寶親王寶染翰二璽前有樂善堂一璽
宋郭熙山水一卷(次等盈一)
素絹本墨畫無欵姓氏見跋中拖尾有龍巖跋
一
宋李公麟丹霞訪龐居士圖一卷(次等昃一)
素絹本墨畫無欵姓氏見跋中拖尾有僧溥洽
跋一又姚綬題句一
宋李公麟西園雅集圖一卷(次等昃二)
素牋本白描畫每段金書署名無欵姓氏見跋
中拖尾有曾幾劉克莊宋渤諸跋又趙淇高棅
鄭定陳賡陳公亮王恭諸題句又隸書題句一
後署牧隠
宋李公麟十八學士圖一卷(次等昃三)
素牋本白描畫欵署公麟二字拖尾有劉三吾
謝復馬存中張遯王俊華夏行諸題句又盧廷
綱跋一
宋趙令穰湖莊清夏圖一卷(次等辰一)
素絹本著色畫欵識云元符庚辰大年筆後隔
水有董其昌跋一拖尾有蔡昂吕顓王鳳靈諸
題句後其昌跋語又六則
宋米友仁雲山圖一卷(次等宿一)
素絹本墨畫款署友仁拖尾有張雨徐賁徐達
左諸題句又王行䟦一又高啟諸人記語一又
姚辯諸人記語一
宋張擇端清明上河圖一卷(次等列一)
素絹本著色畫欵云臣張擇端畫卷前署清明
上河圖五字拖尾有戴表元跋一又李冠李巍
蘇舜舉諸題句又岳璿記一又陳繼儒跋一
宋張擇端清明上河圖一卷(次等列二)
素絹本著色畫無欵姓氏見跋中前隔水有五
言律詩一首後署賜錢貴妃四字上鈐御府之
印一璽後隔水有東府同觀四字拖尾有岳璿
戴表元二跋又蘇舜舉李冠題句二
按此卷題跋四則與前卷同皆臨本也
宋趙伯駒仙山樓閣圖一卷(次等張一)
素絹本著色畫欵云(臣)伯駒上進拖尾有馬琬
鄧文原文徵明諸題句又許初記語一引首
皇帝青宫時題詩云雲山縹緲列仙鄉海隔紅塵路
渺茫只許人間圖上看廣寒宫殿午風涼彩鳳
時來閬苑西瑤華枝上暫教栖晚歸畱却乘雲
去輸與王喬一局棋雲衣散作幾絲霞清淺蓬
萊似若耶莫倩麻姑說接待此間不是蔡經家
霞帔蹁蹮瑞靄生飄飄金舄步風輕飛花一任
隨流水劉阮何能借問程雍正乙夘秋七月寶
親王長春居士題下有寶親王寶勤學好問二
璽前有隨安室一璽
宋趙伯駒畫滕王閣宴會圖一卷(次等張二)
素絹本著色畫欵署千里伯駒拖尾趙孟頫書
滕王閣序又袁桷題句一又危素跋一又記語
一署員嶠山人前隔水
皇帝青宫時題詩云當年高會喜追陪傑閣臨江曲
宴開樂奏陽春調玉管蟻浮湛露引金杯一時
賓主筵前美幾日風光秋晚催勝事祗今圖畫
裏賦心空憶子安才甲寅立秋日寶親王長春
居士題下有寶親王寶長春居士二璽前有芝
蘭室一璽
宋馬和之桃源圖一卷(次等寒一)
素絹本白描畫欵署和之
宋朱銳畫春社醉歸圖一卷(次等來一)
素絹本著色畫欵識云紹定二年三月朱銳筆
拖尾有鮮于樞柳貫倪瓚俞和諸題句
宋徐本歴代錢譜一卷(次等暑一)
素絹本著色畫歴代錢式竝小楷書譜卷後欵
識云紹興二十四年歲在甲戌冬東海徐本繪
引首董其昌書歴代錢譜四大字拖尾又其昌
跋一
宋江貫道千巖萬壑圖一卷(次等往一)
素絹本墨畫無欵姓名見跋中拖尾有跋語一
欵署董正翁
宋劉松年西園雅集圖一卷(次等秋一)
素絹本著色畫欵署松年
宋艾淑武夷山圖一卷(次等收一)
素絹本著色畫欵署(臣)艾淑卷首有篆書武夷
山圖四字(横書)
宋僧法常寫生一卷(次等冬一)
素箋本墨畫各種花卉蔬果翎毛欵識云咸淳
改元牧溪拖尾有項元汴僧圓信查士標諸人
跋
宋范安仁魚藻圖一卷(次等蔵一)
素絹本墨畫無欵姓名見跋語中引首有天機
活潑四大字未署名拖尾有魯治沈仕吳炳三
跋
元趙孟頫畫陶潛軼事圖一卷(次等閏一)
素絹本白描畫凡十四段每段節書本傳卷前
署陶淵明小像五字欵識云皇慶三年十月七
日識子昂
元趙孟頫前後赤璧賦圖一卷(次等閏二)
素絹本著色畫欵識云大德二年春日畫子昂
拖尾有李昌期跋一王守題句一
元趙孟頫古木散馬圖一卷(次等閏三)
素箋本墨畫欵識云大德四年十二月廿八日
為彦遠作古木散馬圖子昂拖尾有王賓跋語
一引首俞宗大篆書松雪散馬圖五大字
元趙孟頫畱犢圖一卷(次等閏四)
素絹本白描畫欵識云大德元年七月廿日畫
子昂卷前署夀春令畱犢五字拖尾有宋克跋
一
元趙孟頫洗馬圖一卷(次等閏五)
素絹本著色畫欵識云至正元年秋七月寫吳
興趙孟頫引首
皇帝青宫時題詩云平郊拖邐迤一川清且泚怪石
刺波青槲林紅間紫奚官驅天閑盡就明波洗
酡顔斜坐鞍奚童任指使其數乃萬乘其品皆
騄駬名駒志氣殊好境亦知喜或馳若龍飛或
靜若鴻止竝驅爭後先滚地烟塵起或牝求其
牡或母乳其子亦有獨立者昂昂鬃上指駿馳
千里遙怒破萬軍壘我閱李伯時畫馬夙擅美
雪翁寫全景妙意得神髓如遊汾漢間似歴渥
洼裏是時金風奏郊外秋蒐始擬欲試金鞭一
箭落雙雉雍正乙夘秋七月朔寶親王長春居
士題并書後有寶親王寶勤學好問二璽前有
隨安室一璽
元趙孟頫管道昇合作一卷(次等餘一)
素箋本趙孟頫著色畫楓林撫琴圖欵云皇慶
二年春子昂管道昇墨畫補新篁坡石欵署仲
姬卷前孟頫又自題云南望多春雨江湖日夜
深不知空谷底誰與共芳心玉節去翩翩誰招
海上仙青鸞三尺影猶舞鏡臺前子昂重題拖
尾有虞集于思緝顧禄倪瓚王寵楊循吉諸題
句又吳寬跋一
元管道昇修竹圖一卷(次等成一)
素絹本墨畫卷前書賦署修竹賦松雪作六字
欵署仲姬卷後自識云墨竹君子之所愛者余
雖在女流竊甚好學未有師承難窮三昧及侍
吾松雪十餘秋傍觀下筆始得一二偶遇此卷
閒置齋中乃乘興一揮不覺盈軸與余兒女輩
翫之仲姬識後隔水有方亨咸跋一引首有隸
書魏國夫人遺蹟六大字拖尾亨咸又記語一
元錢選七賢圖一卷(次等歲一)
素牋本著色畫欵題云晉人好沈酣人事不復
理但進杯中物應世聊爾耳悠悠天地間媮樂
本無媿諸賢各有心後世毋輕議錢選舜舉拖
尾有宋濂哲馬魯丁二䟦又薛超善題句一
元錢選畫錦灰堆一卷(次等歲二)
素牋本著色畫欵識云世間棄物余所不棄筆
之於圖消引日月因思明物理者無如老莊其
間榮悴皆本於初榮則悴悴則榮榮悴互為其
根生生不窮達老莊之旨者無名公公既知言
余復何言吳興錢選舜舉拖尾有張雨唐寅二
跋又陳彦博文徵明記語二
元錢選荔支圖一卷(次等歲三)
素箋本墨畫卷後書蘇軾本詩欵云錢選書畫
元錢選荔支圖一卷(次等歲四)
素絹本著色畫無欵姓名見跋中拖尾文徵明
書蘇軾本詩欵云右荔支嘆蘇長公作也偶有
客持錢舜舉所畫荔支卷索題因為書此戊午
春日徵明
元錢選畫忠孝圖一卷(次等歲五)
素絹本著色畫葵花萱草二種欵題云葵萼傾
心向太陽萱花樹背在高堂忠臣孝子如佳卉
憑仗丹青為發揚吳興錢選舜舉畫并詩
元錢選青山白雲圖一卷(次等歲六)
素牋本著色畫欵題云遠山鬱蒼翠勝境非人
間白雲自出岫高聳誰能攀隱居得其趣邱壑
藏一斑扁舟任來往慰我浮生閒吳興錢選舜
舉後隔水有董其昌跋一拖尾有鄧士瑛陸景
善馮愷繆侃王謙胡燾鄭思老張著陳繹馬祖
常姚公綬諸題句又邈夫寓樵生佯狂生徐生
婁東愚者戲鵝亭林隠松陵樗散諸題句未署
名又楊循吉題名一最後有項元汴記語一
元王振鵬畫鍾馗送嫁圖一卷(次等律一)
素牋本墨畫欵識云孤雲處士王振鵬畫
元王振鵬金明奪錦圖一卷(次等律二)
素絹本墨畫欵云(臣)王振鵬卷後又隸書自識
云崇寧間三月三日開放金明池出錦標與萬
民同樂詳見夢華錄至大庚戌欽遇仁廟青宫
千春節嘗作此圖進呈題曰三月三日金明池
龍驤萬斛紛遊嬉歡聲雷動喧鼔吹喜色日射
明旌旗錦標濡沫能幾許吳兒顛倒不自知因
憐世上奔競者進寸退尺何其癡但取萬民同
樂意為作一片無聲詩儲皇簡澹無嗜慾藝圃
書林悅心目適當今日稱夀觴敬當千秋金鑑
錄恭惟大長公主嘗覽此圖閱一紀餘今奉教
再作但目力減如曩昔勉而為之深懼不足呈
獻時至治癸亥秋暮廩給令王振鵬百拜敬畫
謹摹(字缺)
元王振鵬五雲樓閣圖一卷(次等律二)
素絹本著色畫欵云孤雲處士王振鵬製拖尾
有文徵明題句一又彭年周天球二跋又陸師
道記語一前隔水
皇帝青宫時題詩云仙家何事好樓居應愛雲霞入
綺疏漫笑荒唐傳漢武只今披卷信非虚蓬萊
樓閣五雲端海日初升映石欄多少仙人飛鶴
去孤雲處士畫中看寶親王長春居士題下有
寶親王寶長春居士二璽前有隨安室一璽
元王淵荷花鸂鶒圖一卷(次等吕一)
素絹本著色畫隸書欵云澹軒王淵畫拖尾有
高啟丘璿二跋
元黃公望溪山雨意圖一卷(次等調一)
素牋本墨畫欵識云此是僕數年前寓平江光
孝時陸明本將佳紙二幅用大陀石硯郭忠厚
墨一時信手作之此紙未畢已為好事者取去
今復為世長所得至正四年十月來溪上足其
意時年七十有六是歲十一月哉生明識後隔
水有王國器題詩一拖尾有倪瓚跋一
元王蒙松窗讀易圖一卷(次等陽一)
素牋本著色畫隸書欵識云松窗讀易圖至正
辛未秋日黃鶴山人王蒙
元王蒙畫芝蘭室圖一卷(次等陽二)
素箋本著色畫篆書欵云王蒙畫卷前篆書寶
石泉壑四字引首陶宗儀篆書芝蘭室三大字
拖尾俞和書芝蘭室記又僧夢觀來復慧隠危
素徐一䕫白笵字文公諒宋燧諸題句又題句
三後署德祥夷簡如蘭又項元汴記語一
元吳鎮竹譜一卷(次等雲一)
素絹本墨畫凡十二段卷前草書蘇軾篔簹谷
偃竹記欵識云梅道人為佛奴畫竹譜書此記
於卷首至正十年庚寅夏五月八日雨窗筆第
一段題識云晴霏光煜煜曉日影曈曈為問東
華塵何如北窗風梅道人戲墨於醉李春波門
笑俗陋室老飲冰先生以樗翁所書笑俗二字
未刻示余揭之陋室為問俗之移人而賢者猶
不能自免而况愚者而能免之乎俗之可笑不
可笑何則蓋習氣所積化之而然也然而俗之
果可移人而人果不可移俗者乎使其喜名者
而乏才識喜利者而尚浮華皆習俗移人而然
焉間有墮於其中而自覺者得非心出天賦人
能移俗者至是乎俗果可笑乎果不可笑乎因
誦東坡詩曰士俗不可醫之句先生乃掀然大
笑捧腹出門疾走而去余遂歌曰我有淵明琴
長年在空屋客來問宫商胡盧捫軫足纔俗不
可醫那使積習熟我慚疲欲眠清風動修竹第
二段自識云孔子適衛公孫青僕子在淇園有
風動竹蕭洒團欒之聲欣然忘味三月不肉顧
謂青曰人不肉則瘠不竹則俗汝知之乎梅道
人寫至此遂寫竹以破俗云至正庚寅夏五月
時宿雨未霽勞倦少息第三段自識云鮮于伯
機題高房山墨竹詩云涼隂生研池葉葉秋可
數京華客夢醒一片江南雨至正十年夏六月
九日因雨窗孤坐捉筆寫此枝以識歲月梅道
人戲墨第四段自識云東坡先生守湖州日遊
何道兩山遇風雨回憩賈耘老溪上澄暉亭令
官奴執燭畫風雨竹一枝於壁間題詩云更將
掀舞勢秉燭畫風篠美人為破顔恰似腰肢裊
後好事者刻於石今置郡庠余遊霅上摩挲久
之歸而每筆為之不能仿彿萬一時梅雨初歇
清和可人佛奴出此卷索作竹譜遂因而畫此
枝以識歲月也至正十年夏五月一日梅道人
年已七十一矣又叧行記云試貂鼠毫筆潘衝
舊墨兒誦論語第五段自識云梅花翁寄興於
橡下第六段題識云抱節兀無心凌雲如有意
寫之空山中凛此君子志梅道人為佛奴戲此
竹書此詩當此日有此枝成不成竒不竒口不
能言心自知聊寫此語為娛嬉梅老寐語也第
七段題識云愁來白髮三千丈戲掃清風五百
竿幸有阮奴知此意時來几上弄清寒梅道人
戲墨時驟雨忽至清風涼肌第八段題識云逕
深茒屋陋樹倚夕陽斜行遍青丘路何山不可家
至正庚寅夏六月梅花老戲墨也第九叚題識
云俯仰元無心曲直知有節空山落木時不改
霜雪葉此懸崖竹如此立意可也梅道人戲墨
第十段自識云簡齋詩云意足不求顔色似前
身相馬九方皋梅花親書也第十一段題識云
有竹之地人不俗而况軒忩對竹開誰謂墨奴
能倒景一枝移上紙屏來梅道人一日與人寫
紙屏而作此枝佛奴索寫此詩於譜上遂為書
也至正庚寅夏五月十三日飲醉時第十二段
題識云輕隂護綠苔清風翻紫籜未參玉版師
先放揚州鶴梅老戲作於慶餘之東閣住且喫
茶處
按題識中語多脫誤
元張中畫菊一卷(次等騰一)
素牋本墨畫欵識云至正庚子秋張中子政畫
拖尾有陸子榮周琰匡顯吳晉程禧歐陽遂初
王子充張柄廖敬先吳哲諸題句
明宣宗萬年松圖一卷(次等致一)
素牋本墨畫引首欵識云宣德六年四月初一
日長子皇帝瞻基敬寫萬年松圖奉仁夀宫清
玩
明吳偉倣李公麟洗兵圖一卷(次等雨一)
素牋本白描畫欵識云弘治丙辰秋七月湖湘
小仙吳偉為獻蕰真黃公前隔水有周荃識語
一
明張珪神龜圖一卷(次等露一)
素絹本著色畫欵署隨駕張珪四字拖尾跋一
後識云成化二十一年乙巳秋九月望日薰沐
頓首謹跋未署名又錢士升題句一
明沈周畫松石間意一卷(次等結一)
素牋本墨畫欵云石田翁倣梅道人筆
明沈周淇園春雨圖一卷(次等結二)
素牋本墨畫卷前有啟南白石翁二印拖尾欵
識云成化庚子仲夏避暑大石雲泉菴積雨初
霽策杖訪宿田老兄坐談移日出所藏元人吳
仲圭竹卷求鑑疎枝蕭蕭幾欲紙上作聲而懸
崖噴瀑行筆竒縱大得董巨妙處遂借歸置案
頭數日予生平不善畫竹見此卷輒興效顰之
思漫臨一過即持示宿田并歸仲圭卷宿田擊
節稱賞云優孟之學叔敖其神肖不是過也然
不知仲圭墨氣易似而蒼勁之色最難摹倣此
卷雖未能入其堂奥邯鄲之步亦或不至盡失
云爾沈周
明沈周林隠圖一卷(次等結三)
素牋本著色畫欵署沈周前隔水
皇帝青宫時題詩云碧潭水澄泓古寺風蕭索巖巒
濃淡間村墅辨依約當年林隠人常住箇中樂
筆思紛縱横老手石田作神韻足卧遊爽籟生
隂壑一篇高士傳披閱心胸廓寶親王長春居
士題下有寶親王寶鳶飛魚躍二璽前有隨安
室一璽
明沈周畫邃菴圖一卷(次等結四)
素綾本著色畫欵識云庚申歲八月一日沈周
製引首李東陽篆書邃菴二大字拖尾東陽書
邃菴解一則又吳寬銘一又李夢陽題詞一又
張孝思記語一
明沈周畫梅花一卷(次等結五)
素箋本墨畫欵識云弘治癸亥春長洲沈周拖
尾有鄒璧題句一
明唐寅畫對竹圖一卷(次等為一)
素絹本著色畫欵署唐寅拖尾自題云簞瓢不
厭久沉淪投著虚懷好主人榻上氍毹黃葉滿
清風日日坐陽春此君少與契忘形何獨相延
厭客星苔滿西階人跡斷百年相對眼青青晉
昌唐寅又沈周黃雲祝允明文璧都穆諸題句
明唐寅坐臨溪閣圖一卷(次等為二)
素絹本著色畫欵題云空山春盡落花深雨過
林隂綠玉新自汲山泉烹鳳餅坐臨溪閣待幽
人輒作小絶并畫以為贈存道老兄具儔昔之
歡并居處之勝焉時弘治甲子四月上旬吳趨
唐寅引首文徵明書六如墨妙四大字拖尾附
文徵明落花詩四首欵云嘉靖戊申三月既望
書徵明
明唐寅折枝花卉一卷(次等為三)
素絹本著色畫卷後欵題云寫罷花枝却有神
十年磨脱筆頭塵明朝雨露天恩降不比繁華
十樣春晉昌唐寅畫并題畫凡十六種每種有
文徵明題句拖尾有王穀祥䟦一前隔水
皇帝青宫時題詩云藝苑高標最數誰六如能畫又
能詩品兼二妙饒風韻筆染羣芳帶露枝蛺蝶
窺窗將採際美人臨鏡欲簪時何須谷口尋春
去粉本天然奪女夷寳親王長春居士題下有
寳親王寳染翰二璽前有樂善堂一璽
明唐寅秋林高士圖一卷(次等為四)
素絹本著色畫欵署唐寅引首
皇帝青宫時題詩云寒溪引入仙鄉深一川風景含
秋林霞衣雲帔結知心徘徊稱意羞華簪或浮
輕舠或卧岑把釣蘆岸垂絲沉有來童子斜抱
琴高山流水彈清音拏空松栢虬龍吟白鷗為
伴浮碧潯商山遺跡復見今箖箊晚籟寒窗侵
生綃一幅重南金唐君妙筆何森森乘槎他日
擬追尋祇今卧遊瀟灑滌煩襟寶親王長春居
士題時甲寅七夕下有寶親王寶鳶飛魚躍二
璽前有芝蘭室一璽
明唐寅煮茶圖一卷(次等為五)
素絹本著色畫欵云吳郡唐寅寫引首文徵明
篆書六如墨妙四大字拖尾有祝允明書茶歌
又陳淳記語一
明仇英乞巧圖一卷(次等霜一)
素牋本白描畫欵署仇英實父拖尾有王逢年
書李白宫中行樂詞八首
明仇英花鳥寫生一卷(次等霜二)
素絹本著色畫欵云仇英實父製
明仇英漢宫春曉圖一卷(次等霜三)
素絹本著色畫欵云仇英實父謹製
明張崟秋色圖一卷(次等金一)
素牋本著色畫秋花二種自題云北林鵲夜飛
南軒月馭近調絃發清徵蕩心祛褊恡變作離
鴻聲還入思歸引長歎未終極秋風飄素鬢未
署名後有張崟私印石樓二印
明文徵明畫新燕篇詩意一卷(次等生一)
素絹本著色畫欵云徵明戲筆别幅自書詩云
杏花飛飛春燕来主人花下新堂開花間相見
如相識綠樹東風捲簾入漠漠疎烟碧草齊斑
斑小雨春泥濕城中甲第連雲起畫棟朱甍春
旖旎故壘寧無繡幕思多情却向茅簷底苑簷
日暖繡幕寒去來只作尋常看乃知物性無新
故人情自爾分貧富我家舊宅經幾遷僅有此
屋三年前一朝差池忽在眼便覺華煥生榱椽
不嫌香土汚書帙時有飛花落舞筵人言禽鳥
得氣先主人貧病何當痊人生未怕長貧賤但
願年年見新燕嘉靖甲辰春二月廿又八日為
惟用書徵明記語有四世孫寒溪同揆謹記九
字引首有陸師道隸書春滿江南四大字
明文徵明赤壁賦圖一卷(次等生二)
素牋本著色畫前赤壁賦欵識云辛亥秋日徵
明製引首自隷赤壁賦圖四大字拖尾有董其昌
書後赤壁賦又陶隠居與梁武帝論書啟並跋
一
明文徵明存菊圖一卷(次等生三)
素絹本著色畫卷後有徵明徵仲二印拖尾自
題云西風采采弄秋黃種菊人遙菊未荒老圃
尚餘清節在殘英長抱故枝香愁侵九日還逢
雨寒入東籬忽踐霜珍重孤兒偏護惜百年手
澤自難忘達公先生不忘其先府君菊菴之志
因號存菊友生文徵明為賦此詩并系拙畫
明文嘉畫會景堂圖一卷(次等麗一)
素牋本著色畫欵識云癸夘九日文嘉作拖尾
王穉登書會景堂七詠詩附雜詩四首竝尺牘
一則
明陳淳山水一卷(次等水一)
素絹本著色畫欵署道復拖尾有王寵跋一
明陳淳洛陽春色圖一卷(次等水二)
素牋本著色畫牡丹欵署道復引首自篆洛陽
春色四大字
明陳淳牡丹一卷(次等水三)
素牋本著色畫拖尾自識云嘉靖辛丑夏日白
陽山人道復作于五湖田舍之浩歌亭
明陳淳雲白山青圖一卷(次等水四)
素牋本墨畫卷前有陳道復氏一印别幅草書
李白詩欵云金陵江上逢蓬池隠者唐李太白
作白陽山人道復書於雲山卷後引首自書雲
白山青四大字欵署道復
明錢穀冰蘗齋圖一卷(次等玉一)
素牋本著色畫欵識云嘉靖丙辰日長至錢穀
寫冰蘗齋圖引首王穀祥篆書冰蘗齋三大字
拖尾穀又自題云先生安素業歲月讀犧經絶
俗同原憲清修類管寧謀時心自拙懷德志偏
醒閉戶窮探索青藜徹夜熒彭城錢穀前有王
穀祥張鳳翼張鵬翼諸題句後有毛公瑾黃禮
曾方儀諸題句
明錢穀溪閣高閒圖附文徵明詩帖一卷(次等玉二)
素牋本著色畫欵署彭城錢穀别幅文徵明書
絶句三首欵識云嘉靖丙午夏四月望後一日
書舊作三絶句引首彭年書溪閣高閒四大字
明徐渭畫竹一卷(次等出一)
素箋本墨畫卷後自題云齋中一夜雨成河午
榻無緣遣睡魔急搗玄霜掃寒葉濕淋淋地墨
龍拖右咏雨竹客裏鹽虀無一寸家鄉笋把束
成柴畫取陂塘聊遣興翻引長涎濕到鞋右咏
笋竹欵云積齋丈出卷索書予書其半而竹其
半緣日來初習乏紙借人牋素打稿故也一笑
天池山人徐渭又識云余學竹于春不踰月而
至京此抺掃乃京邸筆也攜來重觀可發一笑
渭
明宋懋晉摹諸家樹譜一卷(次等崑一)
素牋本墨畫凡三十九段每段書諸家姓氏及
畫訣後識云惟畫松樹各家一法雜樹雖小異
大都相類自唐至元無慮數百人而成家為人
師法者不過二三十家而已余摹得二十家如
畢宏張璪及元人之寫意者或可髣髴其一二
若伯時與二李二趙輩不能得其萬一蓋院體
俱入細落墨數次烘染設色一樹便可竟日豈
草草之筆所可臨摹若能以死功臨之則反易
於畢宏張璪之寫意者以故文人學畫須以逸
品為宗丙辰清和望後宋懋晉識
明黃彪畫九老圖一卷(次等岡一)
素絹本著色畫欵識云繪事得神為上儼然生
氣惟唐人有焉凌烟登瀛圖由帝王動費不貲
莫可尚已白公以考槃繼美執彩筆者通達深
造故此本獨擅古今景慕興者睢陽洛陽耆英
盛矣崑山城南朱君璧家藏會昌本北城朱澤
民家藏睢陽本邑舉斯文會時出一觀珍如大
訓河圖然北朱好文學雖移於夏太常不遠復
有及第科級南朱好飲博遂移於黃太常太常
褒忠臣列於俎豆近因盗失千里贖歸有禎祥
夫圖繪小物也興替關焉何也蓋榮夀大老製
作華國紀載維風係國家神氣神氣復而元氣
培莫測所鍾此理難言也畫者亦間出杜子美
謂好手難再遇即學書者世人皆學蘭亭面欲
換凡骨無金丹余遠遊好道而歸七十有四歲
矣樓居謝客重圖以繼絶天假之年神實相之
皇明萬歷甲午蜡月立明年春黃彪圖識拖尾
陸士仁隸書九老詩并序
明趙左倣黃公望富春大嶺圖一卷(次等劍一)
素絹本著色畫欵識云甲辰夏五月摹黃子久
富春大嶺趙左前後隔水皆有王鐸題識凡三
則
明周之冕花鳥一卷(次等號一)
素絹本著色畫欵署周之冕
明黃希憲江村圖一卷(次等巨一)
素牋本著色畫欵云黃希憲寫拖尾有王鐸跋
一
明董其昌巖居圖一卷(次等闕一)
素牋本墨畫欵識云癸丑春二月為汪履康寫
岩居圖董元宰卷前有陳繼儒識語一
明董其昌倣小米瀟湘奇境圖一卷(次等闕二)
宣德牋本墨畫欵識云記憶巴陵舟中望洞庭
空闊之景寫此乙夘春元宰識拖尾又自跋云
米老居京口嘗以清曉登北固眺望烟雲之變
曰此最似瀟湘虎兒楚山清曉圖進道君大都
寫瀟湘奇境也余嘗謂畫家須以古人為師久
之則以天地為師所謂天廏萬馬皆吾粉本也
虎兒有長圖自題曰夜雨初霽曉烟未泮則其
狀有類於此余亦時倣之董其昌自題寄嵩螺
侍御
明陸遠倣巨然谿山無盡圖一卷(次等珠一)
宣德箋本著色畫欵識云乙亥五月倣巨然筆
陸遠前篆谿山無盡四字
明鄒典金陵勝景圖一卷(次等稱一)
素牋本著色畫欵識云甲戌秋鄒典寫拖尾有
魏之璜葛一龍二跋
明陳嘉言花卉一卷(次等夜一)
素牋本墨畫無欵有陳嘉言印孔彰二印
明程士椷萬松圖一卷(次等光一)
素牋本墨畫欵識云歲在辛丑為葦溪老先生
寫程士椷
明王時敏倣宋元諸家畫一卷(次等果一)
素牋本墨畫凡十幅每幅欵署烟客第一幅云
倣北苑第二幅云倣倪迂筆第三幅云倣大癡
第四幅云倣吳仲圭第五幅云倣雲林第六幅
云倣叔明第七幅云倣巨然第八幅云倣米家
山第九幅云倣子久第十幅云倣黃子久
明楊文驄蘭石一卷(次等珍一)
素牋本墨畫空勾著色三種後隔水欵識云素
心仁兄得晤於澄江出卷索畫戲作芳蘭數本
此所謂同心之言也戊寅六月廿七弟楊文驄
識拖尾有陳函煇跋二又朱灝惲本初李令晳
蔣邁錢振先沈戩穀顧夢麟諸跋
明馬守貞畫蘭一卷(次等李一)
素牋本墨畫欵題云莫訝春光不屬儂一香已
足壓千紅縱令摘向韓娘袖不作人間腦麝風
丙寅春三月偶寫湘蘭馬守貞
石渠寶笈卷三十四
