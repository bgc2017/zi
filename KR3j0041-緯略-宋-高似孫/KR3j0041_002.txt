緯略卷二宋高似孫撰
五神車
金匱曰武王伐紂都洛邑雪深丈餘甲子平旦不知何
神五大夫乘馬車從兩騎止門外王使太師尚父謝五
大夫賓幸臨之尚父使人持粥一器出進五車兩騎王
曰不知有名乎曰南海神曰祝融東海曰勾芒北海曰
玄冥西海曰蓐收河伯雨師請使謁者于殿下門内引
祝融五神皆驚相視而嘆徐陵雪詩明朝闕門外應見
海神車李嶠詩大周天闕路今日五神車劉庭琦雪詩
姑射山中符聖壽芙蓉闕下降神車蓋用此事
周玉律
晉諸公讃曰世祖時以荀勖所造律得周時玉律比校
正同荀勖奏曰中所出御府銅竹律二十五具其三具
與杜䕫左延年法同周庾信上玉律表曰零陵廟前徒
尋舜琯始平城下空論談天上制其禮下習其儀君定
其法臣行其事謹造玉律一具并玉秤尺斗合等至于
分粟累黍量茲數籥仰禀聖規參詳神思節移隂管無
勞河内之灰氣動陽鍾不待金門之竹而琰琬事輕般
倕慮淺不足展采成均增輝度量庾開府之文亦佳作
也
魚先至
大戴禮曰二月祭鮪鮪者魚之先至也月令曰季春薦
鮪于寢廟注曰進時美味也毛詩義疏曰鮪魚出海三
月從河上形似鯉而色青黑頭小而尖如鐡兜鍪口在
頷下淮南子曰禹决江䟽河鑿龍門闢伊闕龍門本有
水門鮪魚由其中上行得上過者便爲龍門乃禹辟而
大之故言鑿
三素雲
修真入道秘言曰立春日清朝北朢有紫綠白雲者爲
三元君三素飛雲也乘八輿之輪上詣天帝天子候見
再拜自陳某乞得侍給輪轂三過見元君之輦者白日
昇天(一云出洞真黃老經)唐試進士以立春日朢三素雲詩為題
蓋出于此陶弘景水仙賦曰迎九玄於金闕朢三素於
太清李義山送宫人入道詩九枝燈外朝金殿三素雲
中侍玉樓吳筠詩瓊臺劫為仞孤暎大羅表常有三素
雲凝光自飛繞黃庭經注曰紫青紅謂之三素雲(蘇魏公作)
(春帖子詞萬年枝上看春色三素雲中望玉宸許冲元春帖子詞三素雲飛依北極九農星正見南方鮑溶温)
(泉宫詩山蒸隂火雲三素落日温泉鷄一鳴)
代將
樂毅為燕王合五國之兵攻齊下七十餘城盡郡縣以
屬燕唯莒即墨二城未下昭王死惠王即位用齊人反
間疑樂毅而使騎劫代之樂毅奔趙(戰國策)秦師伐趙王
使廉頗禦之頗固壁不戰趙王惑秦之間以趙奢之子
代頗趙師大敗(史記)晉杜預都督荆州襲吳西陵督張政
大破之政吳之名將據要害之地耻無備取敗不以實
告于孫皓預欲間吳邊將乃請還其所獲之衆於皓皓
果召政遣武昌監劉憲代之晉軍將至將帥移易傾蕩
之勢竟殄滅焉(晉書)成敗之機在於信間輕易有如此者
老將
史記曰秦始皇問李信曰吾欲攻荆用幾何人而足信
曰不過用二十萬人始皇問王翦翦曰非六十萬人不
可始皇曰王將軍老矣何怯也翦謝疾歸老於頻陽李
信攻鄢郢破之引兵而西與蒙恬會城父荆人因隨之
三日三夜不得頓舍大破李信軍始皇聞之大怒自馳
如頻陽謝翦曰不用將軍計李信果辱秦將軍獨忍棄
寡人乎翦謝曰老臣罷病悖亂唯大王更擇賢將始皇
謝曰已矣將軍勿復言王翦曰大王必不得已用臣非
六十萬人不可始皇曰聽將軍計耳於是王翦將六十
萬人代信擊荆大破荆軍虜荆王負芻平荆地爲郡
西羌反時趙充國年七十餘上老之使御史大夫丙吉
問誰可將者充國對曰無踰於老臣耳上遣問焉曰將
軍度羌虜何如當用幾人充國曰百聞不如一見兵難
隃度臣願馳至金城圖上方略然羌戎小夷逆天背叛
滅亡不久願陛下以属臣勿以爲憂上咲曰諾充國日
饗軍士士皆欲爲用虜數挑戰充國堅守捕得生口言
羌豪相數責曰語汝無反今天子遣趙將軍來年八九
十矣善爲兵今欲一鬪而死可得耶建武二十四年
武威將軍劉尚擊武陵五溪蠻夷深入軍没馬援因復
請行時年六十二帝愍其老未之許援自請曰臣尚能
被甲上馬帝令試之援據鞍顧眄以示可用帝笑曰矍
鑠哉是翁也遂遣援夫翦充國援以區區老臣策勲秦
漢李廣之視三子特伯仲間耳請擊匃奴上以其老不
許竟坐數竒引兵失道豈非天哉
使酒
漢書曰灌夫剛直使酒不好面䛕漢季布任侠有名孝
文時召爲御史大夫有言其勇使酒難近宋孔顗(一作凱)
使酒仗氣醉則彌日不醒僚宷(一作類)之間多所凌忽
月竁
顔延年詩月竁來賓日際奉土竁窟也杜子春周禮注
曰今南陽人呼穿土爲竁木玄虚海賦曰大明鑣轡于
金樞之穴注曰月窟也
琴心三疊
黃庭經曰端居蘂珠十九年琴心三疊化胎仙梁丘子
曰三疊琴心三丹田也黃庭經一曰琴心文大率黃庭
妙處全以三丹田爲根吐納爲用也
真真
聞竒錄曰唐趙顔於畫工處得一圖畫美女工曰神畫
也呼真真百日即應果如其言一友人以爲妖贈之寳
劍欲斬之真真曰某南嶽地仙也君呼妾來今又疑妾
妾不可住即携其子上圖圖上添一小兒矣簡齋(一作山谷)
墨梅詩窗間光景晩來新半幅溪藤萬里春從此不貪
江路好賸拚心力喚真真
五圖
鮑明遠詩五圖發金記九籥隱丹經采芝法有五故曰
五圖出太清金匱記仙經有九轉金液丹法故云九籥
沈休文詩淹留訪五藥顧步佇三芝五藥草木石䖝糓
也三芝石芝靈芝肉芝
截肪蒸栗
玉書稱玉白如截肪黑譬純漆赤擬鷄冠黃侔蒸栗(魏文)
(帝書)或問玉符曰赤如鷄冠黃如蒸栗白如猪脂黑如純
漆玉之符也(王逸玉部)唐寳記曰玄黃天符色如蒸栗澤若
凝脂仙人山玄卿新宫銘曰碧瓦鱗差瑶階肪截用肪
截竒甚
白瑶宫
李賀卒母夢賀言上帝建白瑶宫令作記又剙凝虚殿
使某纂樂章今爲神仙中人甚樂也(物類相感志)上帝遷都
于月圃構新宫命曰白瑶召李賀爲記(塵外記)長吉忽晝
日見一緋衣人駕一赤虬持一版書若太古篆或霹靂
石文者云當召長吉長吉了不能讀倏下榻叩頭言阿
彌老且病不願去緋衣人笑曰帝成白玉樓召君爲記
天上差樂不苦也長吉獨泣道邊人盡見之少之長吉
氣絶常所居窗中勃勃有烟氣聞行車嘒管之聲太夫
人急止人哭待之如炊五斗黍許時長吉竟死(李義山作賀小)
(傳)義山之傳蓋得於長吉姊嫁王氏者
文君誄
西京雜記曰司馬相如死文君爲作誄列女傳曰柳下
季死妻自爲誄門人不能損一字古人已如此
嚏占
隨筆謂終風詩願言則嚏鄭氏箋曰女思我心如是我
則嚏也今俗人嚏云人道我此古之遺語也此風自古
已有之按漢藝文志有嚏耳鳴占十六卷其多如此則
嚏者亦古人深以爲事月令曰季秋行夏令則人多鼽
嚏是爲病也
習舊事
黃瓊遷尚書令明習故事李直爲侍中章帝西謁園
陵直陪乘問舊事輙對(東觀漢記)蔣疊爲太僕久居臺閣
明習故事在九卿位數言便宜奏議可觀胡廣爲太
傅時年八十四練達事體明解朝章屢有補闕之益京
師號曰萬事不理問伯始龔遂拜尚書侍郎彌綸舊
章深識故典每入朝奏事當廷所問應時捷對(謝承後漢書)
王傅拜尚書習漢家舊事在臺歴載夙夜警戒内外不
漏楊喬拜尚書明習國家舊事故幹機密之職夙夜
周慎退食自公劉裕爲尚書侍郎自在臺閣閒習國
家故事每有奏議决之於口魏王粲拜侍郎博物多
識問無不對時舊典廢弛興造制度粲恒定之李固
薦楊淮累世服事臺閣練達舊典(益部耆舊傳)刁恊爲左
僕射時中興草創恊以早歴中朝多諳諸事朝廷政體
一禀於恊(晉起居注)
故事之始
韋賢爲丞相老病乞骸骨罷歸丞相致仕自賢始封
丞相弘爲平津侯後以爲故事丞相封侯自弘始梁
丘賀爲郎祠孝昭廟賀筮有兵謀故事上常夜入廟其
後侍明而入自此始武帝征伐四夷令民産子二十
歲乃出口錢口錢自此始惠帝遊離宫叔孫通曰古
者春嘗果方今櫻桃熟可獻之宗廟獻果由此始諸
葛豐爲司隸舉節收許章章自歸上於是收豐節司隸
去節自豐始任隗爲大匠建武以來常侍謁者大匠
置自隗始尚書郎舊典科補長史鄭弘爲僕射奏臺
職任尊而賞薄人無樂者補二千石自此始魏許禇
從太祖征馬超韓遂破之遷武衛中郎將武衛中郎號
自此始崔邑爲司空封安陽亭侯邑六百戸三公封
侯自此始鄭默拜大鴻臚母喪舊法既葬還職默陳
懇至久而見許聽大臣終喪自默始傅初母憂去職
及葬母詔給太常五等吉凶導從其後諸卿大夫給導
自此始石苞拜驃騎加侍中羽葆鼓吹出參軍於都
督無敬孫楚揖於苞更相表上故參軍有敬自楚始
謝尚採拾樂人制鍾石以備太常樂江表有鍾石之樂
自尚始中宗賜謚多由封爵不考德行王導上疏曰
臣聞大行受大名小行受小名近代已來唯爵謚宜體
前訓使行以謚彰中宗納焉公卿無爵而謚自導始(何法)
(盛晉中興書)王導拜丞相漢魏以來群臣不拜山陵導以
中宗契闊布衣匪止君臣而已每一崇進無不親拜山
陵哀動左右拜陵自導始(晉書)後魏李崇除襄州刺史
懸鼓捕盗諸州置樓鼓自崇始(後魏書)
諮政
漢張禹居家國家每有大政必與定議董仲舒去位
歸家朝廷有大議使使者及廷尉張湯就其家問之其
對皆有明法趙充國乞骸骨就第朝廷每有四夷大
議常與參兵謀問籌策焉後漢橋玄徵拜大鴻臚老
乞骸骨經傳有疑使小黃門就問之晉劉寔以侯就
第懷帝詔曰國之大政就諮于君
給札
上讀相如子虚賦善之召相如相如曰此諸侯之事未
足觀請爲天子遊獵賦上令尚書給筆札乃爲上林賦
(史記)荀悦志在獻替(一作納)獻帝好典籍常以班固前漢
書文繁難省乃依左氏傳體以作漢紀辭約事詳詔尚
書給筆札(後漢書)張華有文才晉儀制度釐革勑有司
給筆札多所損益(王隱晉書)
文章不起草
北齊杜弼從高祖破西魏命爲露布手即書絹曾不起
草魏收以文章見知奉詔爲封禪文下筆便就不起
草藁
重席
戴憑正旦朝賀帝與群臣說經義不通輙奪其席憑重
十五席殷亮拜慱士諸儒講論勝者賜席亮重席八
九(殷氏世傳)
鹵簿
蔡邕獨斷曰天子車駕次第謂之鹵簿有大駕小駕有
法駕大駕属車八十一乘祠天於甘泉備之官有其注
名曰甘泉鹵簿中興以來希用之法駕公卿不在鹵簿
中惟河南尹執金吾洛陽令奉引小駕属車三十六乘
祠宗廟則用之後漢志曰乘輿大駕公卿奉引太僕卿
大將軍驂乘賈誼過秦論曰伏屍百萬流血漂鹵孔璋
檄文曰伏屍千萬流血漂樐鹵乃從木通典所載鹵簿
則戰楯居外刀楯居内漢書注曰樐大楯也復古編鹵
所以進船或作樐字鹵者干櫓之義簿者記籍之稱也
應劭有漢官鹵簿圖古秘畫珍圖目有天地郊祀鹵簿
圖一卷大駕鹵簿圖三卷晉有鹵簿圖一卷齊有鹵簿
儀一卷陳有鹵簿儀三卷鹵簿圖一卷唐世鹵簿正用
漢制行列次第並著儀衞志唐王象有畫鹵簿圖皇朝
天聖中王欽若撰鹵簿圖三卷皇祐中詔修鹵簿圖宣
憲宋公修撰凢十卷至犦槊不得其義(爾雅曰犦牛犎牛也此獸抵觸)
(百獸無敢當者故金吾仗刻犦牛于槊首以碧油囊之荆楚歲時記說與爾雅同)宣和間亦修
鹵簿圖(温庭筠詩早鴈驚沉細波起晩花鹵簿龍飛回此施之奉引者也張祐詩晏車悲鹵簿廣樂遏)
(簫韶王建詩拜陵日到公卿發鹵簿分頭入太常此施之凶禮者也閻朝隱詩鹵簿山川暗琵琶道路長此施)
(之于臣下者也清畫詩紅塵驅鹵簿白羽擁嫖姚此又兵事也)
天公牋
晉劉謐之與天公牋曰昔辛酉之際遭湯旱流烟今子
亥之歲值堯水㴞天火延其廬水壞其田何人小子頓
偷雙船由是行無擔石室如罄懸宋吳道元與天公
牋曰道元居在城南接水近塘草木幽蔚蚊䖟所藏苑
茨漏宇纔容數牀無有高門大屋來風致凉積汗累燻
體日萎黃未免夏暑逆愁冬霜(缺)則兩幅之薄被上有
牽綿與敝絮徹以三股之絲綖聮以四升之麤布狹領
不掩其巨形促緣不覆其長度伸腳則足出攣踡則脊
露王逸天問章句曰天問者屈原之所作也何不言
問天天尊不可問故曰天問劉禹錫問大鈞賦先儒有
言其不然者而况牋耶柳宗元天對精深瓌古成一家
言離騷而後一人而已
八風
易通卦騐曰冬至廣莫風至誅有罪斷大刑立春條風
至赦小罪出稽畱春分明庶風至正封疆修田疇立夏
清明風至出幣帛禮諸侯夏至景風至辨大將封有功
立秋凉風至報土功祀四鄉秋分閶闔風至解懸垂琴
瑟不張立冬不周風至修宫室完邊城八風以時則隂
陽變化道成萬物得以育生王當順八風行八政當八
卦也春秋考異郵曰八風殺生以節翺翔距冬至四
十五日條風至條者達生也(距猶起也自冬至後四十五日而立春東北風應其)
(方而來生萬物)四十五日明庶風至明庶者迎惠也(春分之後庶衆也陽)
(以施惠之恩德迎衆物而生之)四十五日清明風至精芒挫收(立夏之後挫猶)
(止也時薺麥之属秀出已備故剉止其鋒芒收之使成實)四十五日景風至景者強
也強以成之(夏至之候也強言萬物強盛也)四十五日凉風至凉風者
寒以閉也(立秋之候也閉收也言隂寒收成萬物也)四十五日閶闔風至閶
闔者當寒大收也(秋分之候也閶闔盛也時盛收物蓋藏之閶闔或爲當)四十五
日不周風至不周者不交也隂陽未化合也(立冬之候也未化合)
(言消息純坤無陽也月令曰天地不交而閉塞成冬也)四十五日廣莫風至廣莫
者精大滿也(冬至之候也言冬物無見者風精大美滿無偏)風之爲言萌也其
立字䖝動於凡中者爲風(䖝動於凡言陽氣無不周也明昆䖝之属得陽乃生遇隂)
(則死故風為隂中之陽者也)易緯曰八節之風謂之八風立春條風
至(東北方風)春分明庶風至(東方風)立夏清明風至(東南方風)夏至
景風至(南方風)立秋凉風至(西南方風)秋分閶闔風至(西方風)立
冬不周風至(西北方風)冬至廣莫風至(北方風)吕氏春秋曰何
謂八方風東北曰焱風(高誘註一曰融風)東方曰滔風(一曰明庶風)東
南曰薰風(一曰清明風淮南子作景風)南方曰巨風(一曰凱風)西南曰凄
風(淮南子作凉風)西方曰颼風(一曰閶闔風)西北方曰厲風(一曰不周風)
北方曰寒風(一曰廣莫風)
避風
養性經曰治身之道春避青風夏避赤風秋避白風冬
避黑風孫思邈論衛生以爲人當避暗風箭風者蓋
此之謂也
風經
黃帝風經曰調長祥和天之喜風也抑揚奔厲天之怒
風也晉江逌風賦所謂若颸厲狂觸物怒號捲揚江
海回拔陵崤此蓋用莊子中事喜風二字未經人用也
雲貫斗
韓休喜雨賦曰天垂貫斗之雲神召離星之月此二語
瓌新之甚按天文集要曰北斗不欲雲覆之有黑雲覆
天大雨休正用此事
漢唐人物
公孫弘傳贊曰儒雅則公孫弘董仲舒倪寬篤行則石
建石慶質直則汲黯卜式推賢則韓安國鄭當時律令
則趙禹張湯文章則司馬遷相如滑稽則東方朔枚臯
應對則嚴助朱買臣歷數則唐都洛下閎恊律則李延
年運籌則桑弘羊奉使則張騫蘇武將帥則衛青霍去
病受遺則霍光金日磾其餘不可勝紀是以興造功業
制度儀文後世莫及孝宣承綂纂循洪業招選茂異而
蕭朢之梁丘賀夏侯勝韋玄成嚴彭祖尹更始以儒術進
劉向王褒以文章顯將相則張安世趙充國魏相丙吉
于定國杜延年治民則黃覇王成龔遂鄭弘邵信臣韓
延壽尹翁歸趙廣漢嚴延年張敞之属皆有功迹見述
於世參其名臣亦其次也後世非唯無此人物亦無此
文章每讀此爲之太息以武帝人才之盛而固所贊殊
不及相業也王珪嘗侍宴太宗謂珪曰卿識鍳精通尤
善談論自房玄齡等咸宜品藻又可自量孰與諸子珪
對曰孜孜奉國知無不爲臣不如玄齡才兼文武出將
入相臣不如李靖敷奏詳明出納惟允臣不如彦博處
煩理劇衆務畢舉臣不如戴胄以諫諍爲心耻君不及
堯舜臣不如魏徵至如激濁揚清嫉惡好善臣于數子
亦有一日之長太宗深然其言群公亦各以爲盡已所
懷謂之確論此殊有典謨氣象唐人物之盛至如此似
非漢所及
御撰晉書
晉書之首置以御撰今觀天文志曰天聰明自我人聰
明以民爲人太宗不應自避其名又洛書乾曜度以乾
爲甄太宗又不應爲太子承乾避也只是史官所修間
有經御覽裁整者謂之御撰則不可也
白麕
晉中興書曰中興所在獻白麕王述有上白麞表曰毛
色㓗素斯誠嘉祥按穆天子傳有曰天子賜黃金之鹿
白銀之麕正謂是也爾雅曰麕牡麌(魚矩反)牝曰麜(音栗)其
子麆(音助)
棋
後漢馬融圍棋賦曰三尺之局爲戰闘之場陳聚士卒
兩敵相當怯者無功貪者先亡先據四道保甬依傍緣
邊遮列往往相朢離離馬目連連鴈行踔度間置徘徊
中央收取死卒無使相傷當食不食反受其殃離亂交
錯更相度越守規不固爲所唐突深入貪地殺亡士卒
狂攘相救先後并没計功相除以時早訖事畱變生拾
棋欲疾營或窘乏無令詐出深念遠慮勝乃可必晉
曹攄圍棋賦曰二敵交行星羅宿列雲會中區網布四
裔合圍促陣交相侵伐用兵之象六軍之際也張甄設
伏挑敵誘寇縱敗先鋒要勝復後尋道爲場頻戰累闘
夫保角依邊處山營也隔道相朢夹水兵也二闘共生
皆自并也持棋合連擇地形也覽斯戲以廣思儀群方
之妙理訝竒變之可嘉思孫吳與白起世既平而功絶
局告成而巧止晉蔡洪圍棋賦曰旅進旅退二騎迭
驅翻翻馬合落落星敷各嘯歌以發憤運變化以相符
乍似戲鶴之干霓又類狡兔之繞丘散象乘虚之飛電
聚類絶貫之積珠然後枕以大羅繕以城郭綴以懸險
經以絶落眇朢翼舒翺翔容與彎掌南指情實西射揚
塵奮迹雖動詳悉或臨局寂然惟棋是陳靜昧無聲潜
來若神抑舒之役成子之賢也或聲手俱發諠譁譟擾
色類不定次措無已再衰三竭銳氣已朽登軾朢軼其
亂可取也爾乃心闘犇競勢使揮謙携手詆欺朱顔相
嫌然局不弘席子不盈捲秉二儀之極要握衆巧之至
權若八卦之初兆遂消息乎天文屈則尺蠖舒則龍翻
崔嵬雲起巄嵷浪傳崟岑山結沓如霧分靜若清夜之
列宿動若流彗之互奔殿未結而筭了隸首不得窺其
門局覆亂而不惑妍(一作研)桑不足識其源或設死而稱
枉臯陶不能治其怨或巧逸以樂胥后䕫不足以之讃
亂云勢貌多矣孰能䆒傳遠求近取予一以貫梁武
帝圍棋賦曰圓奩象天方局法地枰則廣羊文犀子則
白瑶玄玉方眼無斜直道不曲爾乃建將軍布將士列
兩陣驅䨇軌徘徊鶴翔差池燕起用忿兵而不顧亦憑
河而必危無成術而好鬪非智者之所爲運疑心而猶
豫志無成而必虧今一棋之出手思九事而爲防敵謀
斷而計屈欲侵地而無方不失行而致寇不助彼而爲
強不讓他以增地不失子而云亡落重圍而計竆欲佻
巧而行促劇疎勒之迍邅甚白登之困辱或龍化而迢
絶或神變而速悟勿膠柱以調瑟專守株而待兔或有
少基已有活形失不爲悴得不爲榮若其苦戰未必能
平用折雄威致損令名故城有所不攻地有所不爭東
西馳走左右周章善有翻覆多致敗亡雖蓄銳以將取
必居謙以自牧譬猛獸之將擊亦俛耳而固伏若局勢
已勝不宜過輕禍起于所忽功墜于垂成至如玉壺銀
臺車廂井欄既見知于曩日亦在今之可觀或非劫非
持兩懸兩生局有衆勢多不可名或方四聚五花六持
七雖涉戲之近事亦臨局而應悉或取結角或營邊鄙
或先點而亡或先撇而死或君子以之遊神先達以之
安思盡戲奕之要道窮情理之奥祕梁宣帝圍棋賦
曰蜂起百塗縱横萬制或無厭而反失或先羸而後濟
後漢班固奕旨曰或虚設豫置以自衞護盖象庖犧
網罟之制隄防周起障塞漏决有似夏后治水之勢一
孔有闕壞頽不振有似瓠子汎濫之勢作伏設詐突圍
横行田单之竒要厄相劫割地取賞蘇張之姿參分有
勝伐而不誅周文之德逡巡徐行保角依旁却自補續
雖敗不亡繆公之智中庸之方上有天地之象次有帝
王之治中有五覇之權下有戰國之事覽其得失古今
略備魏應瑒奕勢曰盖棋奕之制所由來尚矣有象
軍戎戰陣之紀旌旗既列權慮蜂起絡驛雨集魚鱗鴈
峙奮維闡翼固衛邊鄙或飭遁偽旋卓轢軿列羸師延
敵一乘虚絶歸不得合兩見擒滅淮隂之謨拔旗之勢
也或匡設無常尋變應危寇動北壘備在南麾中基既
揵四表自虧亞夫之智耿弇之竒也或假道四布周爰
繁昌雲合星羅侵逼郊場師弱衆寡臨據孤亡披掃彊
禦廣略土疆昆陽之威官渡之方也挑誘既戰見欺敵
對紛挐相救不量進退群聚俱殞力行唐突瞋目恚憤
覆局奔潰項將之□楚懷之悖也時或失謬收奔攝北
還自保固完聚補塞見可而進先負後克燕昭之賢齊
頃之德也長驅馳逐見利忘害輕敵寡備所喪彌大臨
疑猶豫筭慮不詳苟貪少獲不知所亡當斷不斷還爲
所謀項羽之失吳王之尤也持棋相守莫敢先動猶楚
漢之兵相拒索鞏也梁沈約棋品序曰奕之時義大
矣哉體希微之趣含竒正之情靜則合道動必適變若
夫入神造極之靈經武緯文之德故可與和樂等妙上
藝齊工支公以爲手談王生謂之坐隱是以漢魏名賢
高品間出晉宋盛士逸思争流雖復理生於數研求之
所不能涉義出乎幾爻象未之或盡凝神之性難限入
玄之致不窮
右棋之賦五棋之論三有能造悟其一當所向無敵況
盡得其理乎
緯略卷二
