緯略卷九宋高似孫撰
劉孝標世說
宋臨川王義慶采擷漢晉以來佳事佳話為世說新語
極為精絶而猶未為奇也梁劉孝標注此書引援詳確
有不言之妙如引漢魏吳諸史及子傳地理之書皆不
必言只如晉氏一朝史及晉諸公列傳譜錄文章皆出
于正史之外紀載特詳聞見未接實為注書之法今采
於後
朱鳳晉書沈約晉書王隠晉書
虞預晉書朱鳳晉紀劉謙之晉紀
徐廣晉紀鄧粲晉紀曹嘉之晉紀
干寶晉紀晉陽秋續晉陽秋
檀道鸞續晉陽秋漢晉春秋晉中興書
晉惠帝起居注晉安帝紀晉後略
庾翼别傳孟嘉别傳郭璞别傳
王述别傳諸葛恢别傳羊曼别傳
謝鯤别傳阮孚别傳邵薈别傳
王含别傳王珉别傳管輅别傳
荀粲别傳司馬徽别傳丞相王導别傳
賈充别傳郭泰别傳桓玄别傳
阮光禄别傳王恭别傳范宣别傳
王乂别傳嵇康别傳桓彝别傳
汝南别傳周處别傳王覬别傳
陸玩别傳向秀别傳衛玠别傳
王長史别傳潘岳别傳王敦别傳
賀循别傳王弼别傳桓温别傳
劉剡别傳殷浩别傳王彬别傳
郄超别傳郭泰别傳卞壼别傳
郄愔别傳桓冲别傳孔愉别傳
蔡司徒别傳羅府君别傳劉濛别傳
郄鑒别傳郄曇别傳陶侃别傳
羅含别傳孫放别傳祖約别傳
王胡之别傳王澄别傳謝玄别傳
顧秋别傳陳逵别傳王邃别傳
劉尹别傳支遁别傳高坐别傳
佛圖澄别傳衛氏譜祖氏譜
温氏譜吳氏譜庾氏譜
許氏譜戴氏譜曹氏譜
虞氏譜陶氏譜序周氏譜
諸葛氏譜華嶠譜索氏譜
桓氏譜傅氏譜馮氏譜
孔氏譜晉世譜謝氏譜
王氏譜王氏譜謝女譜
司馬氏譜陸氏譜郄氏譜
羊氏譜郝氏譜摯氏世本
王氏世家袁氏世紀裴氏家傳
荀氏家傳顧愷之家傳李康家誡
禇氏家傳李氏家傳謝車騎家傳
袁氏家傳嵇康高士傳皇甫謐高士傳
楚國先賢傳海内先賢傳汝南先賢傳
江左名士傳會稽後賢傳蕭廣濟孝子傳
鄭緝孝子傳江表傳逸士傳
名士傳文士傳高士傳
文章傳晉中興士人書晉諸公傳
王中郎傳袁宏孟處士傳殷羡言行
永嘉流人名竹林七賢論先賢行狀
列仙傳高逸沙門傳安法師傳
支法師傳名德沙門題目庾法暢人物論
宋明帝文章志摯虞文章志顧愷之文章志
續文章志丘淵之文章叙丘淵之文章錄
文章叙錄婦人集王朝目錄
晉百官名八王故事晉東宫官名
明帝東宫僚屬名伏滔大司馬屬名征西僚屬名
齊王官屬名山公啟事
太乙青藜
劉向校書天禄閣專精覃思夜有老人衣黃衣執青藜
杖叩閣而進向獨坐閣中誦書老人迺吹杖端出火用
以照向言開闢以前向因受五行洪範之文乃裂裳及
紳以記其言至曙而去向請問姓名答曰我太乙之精
天帝聞卯金之子有博學者下而觀焉乃出懷中竹牒
有天文地圖之書授之向子歆復授其術(王子年拾遺記)胡文
恭公詩青藜香灺掩殘書越絶東南駕隼輿又曰詩就
雞林買書成太乙觀皆用此事
四扈
左思齊都賦曰四扈推移注曰春夏秋冬四時鳥也按
爾雅曰春鳸鳻(扶雲反)鶞(敕倫反)夏鳸竊玄秋鳸竊藍冬鳸
竊黃此正左思所謂四戶也又曰桑鳸竊脂棘鳸竊丹
行鳸唶唶(子夜反)宵鳸嘖嘖詩曰交交桑扈率場啄粟箋
曰桑扈竊脂食肉今無肉循場啄粟失其性也淮南子
曰馬不食脂桑扈不食粟詐廉也左氏郯子曰少皞摯
以鳥名官九扈為九農正杜預曰扈有九種爾雅同其
九老扈鷃鷃也
顧愷之作父傳
顧悦與簡文同年而髮蚤白簡文曰卿何以先白髮對
曰蒲柳之姿望秋而落松柏之質經霜彌茂(中興書曰顧悦字君)
(叔君一作居晉陵人初為殷浩揚州别駕浩卒上疏理浩或諫以浩為太宗所廢必不許悦固争之浩果得申)
(物論稱之後至尚書丞)顧愷之為父傳曰君以直道遲回于世入
見王王髮無二毛而君已斑白問君年乃曰卿何偏蚤
白君曰松柏之姿經霜猶茂臣蒲柳之質望秋先零受
命之異也王稱善久之子作父傳史所罕載只此傳中
數語固自與諸書所載不同也惟司馬遷述太史公談
之言曰天子始建漢家之封而太史公留滯周南不得
與從事發憤且卒而子遷適反見父于河洛之間太史
公執遷手而泣曰予先周室之太史也自上世常顯功
名于虞夏典天官事後世中衰絶于予乎汝復為太史
則續吾祖矣今天子接千歲之統封泰山而予不得從
行是命也夫命也夫予死爾必為太史毋忘吾所欲論
著矣且夫孝始于事親中于事君終于立身揚名後世
以顯父母此孝之大者夫天下稱周公言其能論歌文
武之德宣周召之風達太王王季思慮爰及公劉以尊
后稷也幽厲之後王道缺禮樂衰孔子修舊起廢論詩
書作春秋則學者至今則之自獲麟以來四百有餘歲
而諸侯相兼史記放絶今漢興海内一統明主賢君忠
臣義士予為太史而不論載廢天下之文予甚懼焉爾
其念哉遷俯首流涕曰小子不敏請悉論先人之所次
舊聞不敢闕卒三歲而遷為太史令紬史記石室金匱
之書嗚呼若司馬氏父子可謂能世其傳矣
艾納
東坡詩憑仗幽人收艾納國香和雨入青苔和香之方
用艾納則衆香發越樂府歌曰何來毾㲪五味香迭迷
艾納及都梁廣志曰艾納出西國似細艾本草及沈氏
香譜曰艾納松上莓苔也魏文帝迭迷賦曰覽芳草之
樹庭揚修幹而結莖薄西夷之穢俗越萬里而來征應
瑒迭迷賦曰振纖枝之翠粲動芳葉之莓莓陳琳迭迷
賦曰立碧莖之婀娜銷綠條之蜿蟺廣志曰迭迷生西
海中盛弘之荆州記曰都梁縣有小山山水清淺其中
生蘭草俗謂蘭為都梁
護門草
梁王筠寓直詩龍樓實九重薄寒殊復早玉階泫清露
銅池結秋潦霜被守宫槐風驚護門草之子摛(一作擅)文
華縱横富辭藻舒錦慙光麗握珠謝奇寶愧予非工文
何用披懷抱此詩六朝人詩之傑作也窈窕清暢之甚
按贊寧物類志曰護門草出常山北有之彼處人取之
置于門戶上夜或有過其門其草則必叱之有盗者皆
驚奔矣俗呼為護門草一曰靈草也
鰒魚
後漢書曰張步遣使伏隆詣闕上書獻鰒魚郭璞引三
蒼曰鰒似蛤偏著石廣志曰鰒一面附石決明細孔雜
雜或七或九魏志曰倭國人入海捕鰒魚水無深淺皆
沈没取之吳良為郡議曹掾諫太守無受正旦賀觴賜
鰒魚百枚魏文帝與孫權書曰今因趙咨致鰒魚千枚
陳思王求祭先主表曰先主喜食鰒魚前已表徐州刺
史臧霸送鰒魚二百足自供事皮日休詩君卿唇舌非
吾事且向江南問鰒魚詩中用鰒魚僅見此
郭有道碑
蔡伯喈作郭林宗碑曰吾為人作銘未嘗不有慙容唯
為郭有道碑頌無愧耳劉長卿詩獨繼先賢傳誰刊有
道碑觀長卿詩則此碑重矣泰卒會葬者千餘人鄭玄
卒自郡守以下嘗受業者縗絰赴會千餘人范丹卒會
葬者二千餘人陳寔卒海内會葬者三萬人亦一時之
盛
禹鼎
禹貢九牧之金鑄鼎荆山之下民入山林川澤魑魅魍
魎莫能逢之所鑄九鼎五者以應陽法四者以象隂數
使工師以雌金為隂鼎以雄金為陽鼎鼎中水常滿以
占氣象之休否夏桀之世鼎水忽自沸煎及傳于周周
末九鼎咸震亡滅之道也
第七車
益都耆舊傳曰蜀郡張寬漢武帝時為侍中從祀甘泉
至渭橋有女子浴于渭水乳長七尺上怪其異遣問之
女曰帝後第七車知我所來時寬在第七車對曰天星
主祭祀者齋戒不嚴則此女見異苑曰魏武過曹娥碑
下有婦人浣于汾渚問之曰第四車解既而至乃禰正
平也衡以離合義解之所謂離合義者即黃絹幼婦外
孫虀臼或謂此婦人即娥靈也
人面子
嵇含南方草木狀曰人面子樹似含桃結子如桃實無
味核正如人面故以為名以蜜漬之稍可食其核可玩
也
紫玉
沈約宋書曰王者不藏金玉則紫玉見于深山矣貫休
詩欲贈之以紫玉尺白銀鐺盖用此
耶悉茗油
耶悉茗花是西國花色雪白胡人攜至交廣之間家家
愛其香氣皆種植之廣州圖經曰舶上有耶悉茗油盖
胡人取花壓油偏宜麻風膏摩于手心香透于手背嵇
含南方草木狀曰耶悉茗花茉莉花皆胡人自西國移
植于南海南海人憐其芳香競植之陸賈南越記曰南
海之境五穀無味百花不香此二花特芳香者緣自胡
國移至不隨水土而變與夫橘北為枳異矣彼之女子
以綵絲穿花心以為首飾段公路北戶錄曰耶悉茗今
之素馨也
古泉貨
太昊金尊盧氏幣神農氏金
黃帝貨金軒轅貨金帝昊金
帝嚳金高陽金堯泉
舜策乘馬幣舜策幣貨金夏貨金
商貨莊布商貨四布商連幣
商湯金商子貨金周圜注貨
周圜法别種齊公貨齊刀别種
齊梁山幣莒刀齊布齊刀
醮
漢建安二十四年吳將吕蒙病孫權為之命道士於星
辰下為請命醮之法當本於此顧况詩飛符超羽翼焚
火醮星辰姚鵠詩蘿磴静攀雲共過雪壇當醮月孤明
李商隠詩通靈夜醮達星辰承露盤晞甲帳春趙嘏詩
春生藥圃芝猶短夜醮齋壇鶴未逥醮之禮至唐盛矣
隋煬帝詩迥步逥三洞清心禮七真馬戴詩三更禮星
斗寸匕服丹霜薛能詩符呪風雷惡朝修月露清此言
朝修之法也然陳羽步虚詞曰漢武清齋讀鼎書内官
扶出畫雲車壇上月明宫殿閉仰看星斗禮空虚漢武
時已如此
律室
蔡邕月令章句曰截竹為管謂之律置之密室以葭莩
為灰以實其端其月氣至則灰飛而管空
司馬彪續漢書曰候氣之法于密室中以木為案置
十二律琯各如其方實以葭灰覆以緹縠氣至則一
律飛灰世皆疑其所置諸律方不踰數尺氣至獨夲
律應何也或謂古人自有術或謂短長至數冥符造
化或謂支干方位自有感召皆非也盖彪說得其略
耳惟隋書志論之甚詳其法先治一室令地極平乃
埋律琯皆使上齊入地則有淺深冬至陽氣距地面
九寸而止唯黃鍾一琯達之故黃鍾為之應正月陽
氣距地面八寸而止自太簇以上皆達黃鍾大吕先
以虚故惟太蔟一律吹灰如人用鍼徹其經渠則氣
隨鍼而出矣地有疎密則不能無差忒故先以木案
隔之然後實土案上令堅密均一其上以水平其槩
然後埋律其下雖有疎密為木案所節其氣自平但
在調其案上之土耳
隋蕭慤詩天宫初動罄緹室已飛灰韓偓詩中宵忽見
動葭灰料得南枝已有梅皆佳句也夏英公詩玉琯飛
灰新氣應璇霄合璧瑞華凝此又用李賀天官玉琯灰
剰飛也
秦碑三句一韻
梁書范雲傳曰竟陵王子良為會稽太守雲為府主簿
王尅日登秦望山雲以山上有秦始皇刻石此文三句
一韻人多作兩句讀之並不得韻又加大篆人多不識
乃夜取史記讀之暨登山子良命賓寮讀之皆茫然不
識末問雲雲曰嘗讀史記見此刻石文讀之如流水子
良大悦秦碑有存者泰山碑(兗州)嶧山碑(李斯篆鄭文寶摹兗州)始
皇詔書(李斯篆兗州)梁山刻石(可辨者十九字登州)梁大篆(可辨者十六字登州)
始皇朐山碑(海州)會稽山碑(李斯篆越州)二世詔文(李斯篆密州)殘
碑二十字(李斯篆登州)巫咸久湫文(俗呼詛楚文李斯篆鳳翔府又渭州州學本與)
(鳳翔小異)
漏刻銘
孫綽漏刻銘曰累筒三階積水成淵器滿則盈承虚赴
下靈虬吐注隂蟲承瀉陸機刻漏賦曰激懸泉以遠射
跨飛途而遥集伏隂蟲以成波吞絙流其如挹此並用
隂蟲承瀉梁元帝新漏銘曰方壺外㳄圓流内襲靈虬
承注隂蟲吐吸微若抽繭逝如激電銅史司刻金徒抱
箭皆有所襲唐符子璋刻漏賦曰方圓列陛高卑中度
制隂蟲以吐輸設靈虬以承注銅史應其方金箭刻其
數顔舒刻漏賦曰高卑列級洪殺順理靈虬屹以俯開
隂蟲矯而仰止上流注而不竭下吞挹而無已二賦皆
仿六朝人制作各盡其趣王廙洛都賦曰挈壺司刻漏
尊瀉流山叟秉尺隨水沈浮此四句亦佳
漢複道
王維詩複道開長樂青門臨上路宋之問詩複道開行
殿鉤陳列禁兵按漢未央宫長樂宫北有桂宫北宫明
光宫皆有複道廟記曰桂宫有紫房複道通未央宫北
周圍四十里中有明光殿殿有複道從宫中西至城上
建章宫神明堂(太平寰宇記)建章宫在長安城外其與未央
諸宫隔城相望故跨城而為閣道三輔故事曰神明臺
在建章宫故垂棟飛閣從宫中西上跨城而出乃達建
章也孔光傳曰哀帝祖母定陶傅太后居北宫有紫房
複道通未央宫太后從複道朝夕至帝所漢室制度凡
有宫即有複道也西都賦曰輦路經營修除飛閣自未
央而連桂宫北彌明光而亘長樂凌隥道而超西墉掍建
章而聮外屬薛綜西京賦注曰隥閣道也
上雍
宋元憲公詩積高人上雍昭配禮從周用上雍二字也
唐彦謙詩雲低雍畤祈年去雨細長楊從獵歸(闕)司
馬遷曰迫季冬薄從上上雍雍鳳翔府天興縣也上者
自下升高之辭也四面曰雍四望不見四方是之謂雍
漢故事凡幸雍悉言上雍也漢初未有南北郊惟雍縣
有四畤高帝又立北畤故文帝十五年四月幸雍始郊
見五帝景武宣元皆循之秦之離宫多在雍鄠之間故
諸帝亦時時臨幸也成帝建始中罷雍五畤始祀天地
於長安南北郊則前乎此者皆以雍畤為郊丘也西畤
者秦襄公始為諸侯居西自以為主少昊之神作西畤
祠白帝畤者峙土為高也即壇也鄜畤者自襄公以後
十四年文公東獵汧渭之間卜居而吉夢黃蛇自天而
下屬地其口上於鄜衍(山阪為衍)作鄜畤唐鄜州義取諸此
而鄜州之地不在此也上畤下畤者文公後二百十五
年靈公於吳陽作上畤以祭黃帝作下畤以祭炎帝此
四畤也北畤者漢高帝入關問秦祀上帝何帝也對曰
四帝有白青黃赤帝之祠帝曰吾聞天有五帝今四何
也已而曰吾知之矣乃待我而具五也迺立黑帝祠名
曰北畤成帝建始中罷雍五畤始祀天地于南北郊又
有武畤好畤者在雍縣旁之吳陽此二畤者不知何世
所造參求其地即靈公所立上畤下畤正在吳陽也靈
公既立上下兩畤則昔之武畤好畤不在五畤之數矣
畦畤獻公作祠白帝言其如畦畛也密畤者宣公作在
渭南祭青帝不在雍也
凌煙閣贊
德宗幸凌煙閣見右壁頽剥上有殘缺文記每行可辨
三五字命錄之以問宰臣宰臣卒然無以對遽召蔣乂
訪之對曰此聖歷中侍臣圖贊也暗諷誦不失一字宰
臣大慚德宗嘆曰虞世南暗寫列士傳無以加也唐書
此贊今不傳矣然貞觀十三年詔圖畫功臣二十四人
上自為贊詔曰自古皇王褒崇勛德既勒銘于鍾鼎又
圖形于丹青是以甘露良佐麟閣著其美建武功臣雲
臺紀其迹宜酌故實弘兹令典今凌煙閣在西内三清
殿側是也畫功臣皆北面按西内即太極宫也閣中凡
三隔内一層畫功高宰輔外一層寫功高侯王又外一
層次第功臣此三隔者雖分内外其所畫功臣像貌皆
北面者豈北辰所居之義耶按唐河間王元恭碑曰唐
初功臣皆圖形戢武閣今曰凌煙閣耳戢武之名不見
于他書又段志玄碑亦曰圖形戢武閣二碑皆當時所
立不應差誤宋鮑昭有凌煙樓詩瞰江倒楹望景延除
俯窺淮海俛眺荆吳我王結駕藻思神居宜此萬春修
靈所扶凌煙之名六朝已有矣
(吕温作勲臣贊舊唐書長孫無忌傳載二十四人而闕其一呂温作贊乃併高申公士廉二十四人代宗)
(廣德二年七月給功臣鐵劵藏於太廟圖形于凌煙閣宣宗大中二年七月己巳圖形功臣於凌煙閣寶)
(應元年德宗為大元帥封雍王以平河北與郭子儀李光弼等皆賜鐵劵圖形凌煙閣德宗紀貞元間德)
(宗嘉李晟馬燧之勲下詔曰昔我烈祖乘乾盪坤滌掃五代荒茀體元御極作人父母則有熊羆之士不)
(二心之臣左右經綸參翊締搆昭文德恢武功王業既成泰階既平乃圖厥容于凌煙楙昭績效表式儀)
(形君臣之義厚莫重焉歲在乙巳秋七月外行西宫瞻望崇閣見老臣遺像儼然肅然和敬在色觀往思)
(今取類非遠且功與時並才與世生苟藴其才遇其時尊主庇民何代蔑有在中宗時有如桓彦範等著)
(朝載之績在玄宗之時有如劉幽求申弼翼之勲在肅宗時有如郭子儀掃除氛祲今顧晟等保寧朕躬)
(咸宣忠肆力光復宗社訂之前烈夫豈多讓闕而未錄孰旌厥賢有司宜叙前後各圖其像于舊臣之處)
(命皇子書其文以賜晟晟刻石于門李晟傳宣宗大中初紀史館差第元和將相圖形凌煙閣李絳與焉)
(出絳傳武德功臣十六人貞觀功臣五十三人至德功臣二百六十五人德宗即位錄武德以來宰相及)
(功臣子孫賜一子正員官史館放勲闕文十字以三等條奏第一等以闕文一字歲授官第二等闕文六)
(字人每等武德以來宰相為首功臣次之至德以來將相又次之大中初又詔求李峴王珪戴胄馬周褚)
(遂良韓瑗郝處厚婁師德王及善張柬之袁恕已崔玄暐桓彦範宋欽則魏知古陸象先張九齡裴寂劉)
(文静劉幽求郭元振房琯袁履謙李嗣業張巡許遠盧奕南霽雲韋皋張鎬李勉張鎰蕭復柳渾賈耽馬)
(燧李憕三十七人皆畫像于凌煙閣)
唐樂曲(涼州伊州甘州人不知其始盖始於明皇因輯唐樂曲為一編云又按唐人西域志)
(云龜兹國王與臣庶知樂者於巖嶼間聽風水之聲均節成音後翻入中國如伊州)
(甘州凉州也)
太宗四曲
傾杯曲(長孫無忌作)樂社曲(魏徵作)
英雄樂曲(虞世南作)
高宗七曲
景雲河清歌(亦名燕歌景雲見河水清張文叔為之)
喜慶善樂破陣樂承天樂
一戎衣大定樂(伐高麗宴洛陽城門觀屯管教舞按新用武之勢)
八紘同軌樂(象高麗平天下定)夷羌賓曲(遼東平李勣作是曲)
明皇三十四曲
立部八曲(太常選坐部伎無性識者退入立部伎又選立部伎無性識者退入雅樂部則雅聲)
(可知一作可和)
一太平安舞二太平樂安舞(太平並周隋遺音)
三破陣樂四慶善樂
五大定樂六上元樂
七聖夀樂八光聖樂
坐部伎六曲一燕樂
二長夀樂三天授樂(武后天授年作)
四烏歌萬歲樂(武后時有烏能人言萬歲)
五龍池樂(明皇為郡王時賜第隆慶坊坊之南地忽變為池中宗泛之以厭其祥明皇即位乃)
(作龍池樂)
六小破陣樂半夜樂
還京樂(明皇自潞州還京師夜半舉兵誅韋后故作此樂)
文成曲(明皇作)霓裳羽衣曲(河西節度使楊欽述獻一說羅公遠)
(與明皇遊月宫見仙女數百皆素練霓裳問其故曰云云故作是曲)
直道曲(道士司馬承禎奉詔作)大羅天曲(茅士道曲)
紫清道曲(工部侍郎賀知章作)
景雲九真紫極
小長夀承天樂
順天樂二曲(並太清宫成太常卿韋縚作)
君臣相遇樂(曲商調韋緯作)茘枝香(貴妃生日張樂長生殿奏曲未有名會南方進)
(茘枝故名茘枝香)梨園法曲(法曲本隋樂其音清而近雅煬帝厭其聲淡明皇愛之選)
(坐伎三百人教之梨園宫女數百亦為梨園子弟)
涼州伊州甘州(天寶樂曲皆以邊地名之又詔道調法曲方胡部新聲合作)
千秋節(明皇生日作)
代宗二曲
寶應長寧樂(代宗復二京梨園供奉官劉日進獻十八曲宫調)
廣平太一曲(大歷元年作)
德宗四曲
定難曲(河東節度馬燧獻)繼天誕聖樂(德宗生日昭義節度王虔休獻)
中和樂(德宗生日作)孫武順聖樂(山南節度于頔獻)
文宗二曲
雲韶法曲霓裳羽衣舞曲(此二曲文宗詔太常卿馮定采)
(開元雅樂作也臣下功高者賜之又改法曲為仙韶曲)
武宗一曲
萬斯年曲(李德裕命樂工作萬斯年曲以獻)
宣宗一曲
播皇猷曲(帝自製宴禮用之)
竹簡
春秋序曰小事簡牘爾雅曰簡謂之畢郭璞曰今之簡
札也說文曰簡牒也釋名曰簡書編也杜周傳曰三尺
安在哉注曰以三尺竹簡書法律也劉向列子序皆殺
青書注曰謂汗簡刮去青皮也劉向别錄曰殺青書治
竹作簡新竹有汗善折蠧凡作簡者皆以火炙乾之謂
之汗汗者去其汗也吳越曰殺亦治也風俗通曰劉向
典校書籍二十餘年皆先書竹改易刊定可繕寫者以
上素今東觀書竹素也張景陽詩遊思竹素園寄辭翰
墨林是也張璠漢記曰吳祐父恢為南海太守欲以殺
青寫書祐年十二諫不可海濱多珍玩若成載書盈兩
必思薏苡之謗文士傳曰人于嵩山下得竹簡一版上
有兩行科斗之書張華以問束晳晳曰此明帝顯節陵
中竹簡蕭子顯齊書曰襄陽有盜發古塜相傳是楚王
塜獲竹簡書青絲編簡廣數分長二尺皮節如新盜以
把火照書後人得十餘簡以示撫軍王僧虔云是科斗
書考工記周官所缺文也齊春秋曰襄陽人發古塜有
玉鏡及竹簡古書字不可識王僧虔善識字體亦不能
解云是科斗濟陽江淹博古好事以科斗文字推之則
周宣之前也簡殆如新李嶠詩竹是蒸青外池仍點墨
餘楊炯詩道書編竹簡靈藥灌梧桐武元衡詩署分刊
竹簡書囊護芸香陸龜蒙詩簡便書露竹樽破待霜匏
宋景文公詩此時刀筆手慙愧殺青人又詩聞道蘭臺
有圖籍故留香粉照蒸青蘇欒城詩栽向鳳池吹律處
斸從芸閣殺青餘
八磨
後魏書曰崔亮在雍州讀杜預傳見其為八磨嘉其有
濟時用遂教民為碾及為僕射奏於張方橋東堰穀水
造水碾磨數十區其利十倍國便之通俗文曰石鍋轢
穀曰碾嵇含八磨賦外兄劉景宣作磨奇巧特異(闕)轉
八磨之重因賦之曰方木矩跱圓質規旋(闕文二字)下青以
轉以乾巨輪内建八部外連
腦能柔物
左氏僖公二十八年晉文公將與楚戰夢楚子伏已而
盬其腦子犯曰吾且柔之矣杜預曰腦能柔物皮氏錄
曰羊腦猪腦男子食之損精氣又云羊腦食之令五臟
消也
陳琳賦
魏陳琳武軍賦曰其刃也則楚金越冶棠谿名工清堅
皓鍔脩刺銳鋒陸陷蘂犀水截輕鴻鎧則東胡闕鞏百
煉精鋼函師振旅韋人制縫弩則幽都筋骨恒山檿榦
通肌暢骨崇緼曲煙其弓則烏號越耗繁弱角端象弭
繡質哲弣文身矢則申息肅慎箘簵空䟽焦銅毒鐵麗
轂撻輈馬則飛雲絶景直鬛騧駵駁龍紫鹿文的&KR1486;魚
若清道整列按節徐行龍姿鳳峙灼有遺英琳之賦戎
器瓌壯如此其為檄可知矣琳之檄曰若使水而可恃
則洞庭無三苗之墟子陽無荆門之敗朝鮮之壘不刊
南越之旌不拔也其語意殊佳戴叔倫詩陳琳草奏才
還在王粲登樓興不賖劉長卿詩陳琳書記好王粲從
軍樂
鏁香
李義山詩鏁香金屈戌帶酒玉崑崙又詩金蟾囓鏁燒
香入玉虎牽絲汲井回此皆香器其名鏁者盖有鼻鈕
施之於幃幬之中者也梁簡文帝詩織成屏風金屈膝
唇朱玉面燈前出徐彦伯詩畫屏繞金膝珠簾懸玉鈎
李賀詩屈膝銅鋪鏁阿甄夢入家門上沙渚屈膝當即
是屈戌也李賀詩曉奩籹秀靨夜帳減香筒又詩象
口吹香毾㲪暖七星挂城聞漏版亦帳中香也
大小山猶二雅
樂府解題淮南書有大山小山猶詩有二雅黃太史言
章子厚論楚辭皆有所本予初不以為然因叩之子厚
曰離騷經本之國風九歌本之大雅九辨本之小雅考
之信然常嘆息斯人妙解文章之味于翰墨之林千載
一人也惜其以世故廢學耳
北酥
沈約謝北酥啟曰曠阻隂山之外眇絶蒲海之東自非
神力所引莫或輕至按西河舊事曰祁連山冬夏寒涼
宜牧牛羊充肥乳酪好當是此類
承露盤銘
魏母丘儉承露盤銘曰赫赫聖魏紹天維則承露瑰生
爰昭懿德下有蛟龍偃蹇虬紛上有層盤厲彼青雲修
莖擢擢高弗可及仙掌岧岧零露是集有直其體有固
斯基休徵攸降神明攸持少昊惟好我后斯固以介眉
夀以保萬邦魏陳王曹植承露盤銘曰岧岧承露峻
極太清神石礧磈洪基岳停下潜醴泉上受雲英和氣
四充翔鳳所經匪我明后孰能經營近歷闡度三光朗
明殊俗歸義祥瑞混并鸞鳳晨棲甘露宵零神明攸協
高而不傾奉戴巍巍恭統神器固若露盤長存永貴賢
聖繼迹奕世明德不忝先功保兹皇極垂祚億兆永荷
天秩李賀金銅仙人辭漢歌序魏明帝青龍元年八
月詔宫官牽車西取漢孝武帝捧露盤仙人欲立置殿
前宫官既折盤仙人臨載迺潸然淚下唐諸王孫李長
吉遂作金銅仙人辭漢歌茂陵劉郎秋風客夜聞馬嘶
曉無迹畫欄桂樹懸秋香三十六宫土花碧魏官牽車
指千里東關酸風射眸子空將漢月出宫門憶君清淚
如鉛水衰蘭送客咸陽道天若有情天亦老攜盤獨出
月荒涼渭城已遠波聲小魏既遷漢金銅仙人而曹植
所序乃謂明帝所作按曹植銘曰明帝鑄承露盤莖長
十二丈大十圍上盤徑四尺下盤徑五尺銅龍繞其根
龍身長一丈背負兩子自立于上林園甘露乃降使植
為頌又按三輔故事曰漢武以銅作承露盤高二十丈
大七圍上有仙人掌承露盤魏既遷漢盤又作新盤也
儉又有承露盤賦有曰雄幹碣以高立干雲霧而上
征盖取象于蓬萊實神明之所憑峻極過于閬風鳳高
翔而弗升味(一作采)和氣之精液承清露于飛雲語亦峭
拔然讀長吉歌非儉植可及也
(謝玄暉詩風動萬年枝日華承露掌劉孝綽詩仙掌方承露靈烏又轉風王褒詩御溝槐影出仙掌露光)
(晞岑文本詩佳氣浮仙掌薰風入帝梧韓偓詩露和玉屑金盤冷月射珠宫貝闕寒張九齡詩仙掌明璣)
(入露盤李商隠詩仙人掌冷三霄露玉女窗虚午夜風楊文公詩仙盤露冷蛛絲濕綺閣香風鳳吹傳劉)
(中山詩三闕月臨承露掌九雛烏繞守宫槐胡文恭詩金掌氣寒知露重玉壺聲近覺天低夏英公詩沆)
(瀣氣凉仙掌迥滿盤清露結朱英又詩宫槐煙煖鶯猶睡仙掌雲寒露未晞盧轅詩樹搖仙掌露庭接玉)
(樓隂)
緯略卷九
