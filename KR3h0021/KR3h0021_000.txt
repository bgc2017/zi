提要
畫史藝術類一(書畫之屬)
(臣)等謹案畫史一卷宋米芾撰芾字元章史
浩兩鈔摘腴曰芾自號鹿門居士黃溍筆記
曰元章自署姓名米或為芉芾或為黻又稱
海岳外史又稱襄陽漫仕周必大平園集有
章友直畫蠧跋曰後題無礙居士即米元章
盖芾性好竒故屢變其稱如是宋史本傳作
吳人誤也芾初以其母侍宣仁后藩邸舊恩
補浛光尉官至禮部員外郎知淮南軍史稱
其妙於翰墨繪畫自名一家尤精鑒裁此書
皆舉其生平所見名畫品題真偽或間及裝
禙收藏及考訂譌謬歷代賞鑑之家奉為圭
臬中亦有未見其畫而載者如王球所藏兩
漢至隋帝王像及李公麟所說王獻之畫之
類盖芾作書史皆所親見作寳章待訪錄别
以目睹的聞分類編次此則已見未見相雜
而書其體例各異不嫌並存也
書史藝術類一(書畫之屬)
(臣)等謹案書史一卷宋米芾撰是編評論前
人真蹟皆以目歷者為斷故始自西晉迄於
五代凡印章跋尾紙絹裝禙俱詳載之中如
言叙帖辨為右軍書而斥柳公權之誤作子
敬智永千文騐為鍾紹京歐陽詢書魏泰收
虞世南草書則又定為智永作類皆辨别精
微不爽錙黍所錄詩文亦多出於聞見之外
如許渾詩湘潭雲盡暮山出句此載渾手寫
烏絲欄墨蹟内暮山實作暮烟知今世所行
丁夘集本為誤楊慎作丹鉛錄嘗攘其說而
諱所自來是亦足資考證不但為鑒賞翰墨
之資也惟卷末論私印一條謂印關吉凶歷
引當時三省印御史臺印宣撫使印皆以篆
文字畫卜官之休咎考隋書經籍志有魏征
東將軍程申伯相印法一卷三國志注夏侯
尚傳末附許允相印事引相印書曰相印法
本出陳長文以語韋仲將印工楊利從仲將
受法以語許士宗(案士宗即許允之字)利以法術占吉
凶十可中八九仲將又問長文從誰得法長
文曰本出漢世有相印相笏經又有鷹經牛
經馬經印工宗養以法語程申伯於是有一
十二家相法是古原有此術然芾未必能得
其傳殆亦謬為附會徒為好異而已矣乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
