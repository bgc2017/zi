却掃編卷上宋徐度撰
漢初因秦官置丞相太尉武帝罷太尉不置久之置大
司馬而以為大將軍之冠成帝復罷丞相御史大夫
而取周官六卿司徒司空之名配大司馬以備三公
而咸加大稱後漢建武二十七年復改大司馬為太
尉而司徒司空並去大字自後歴代因之政和中始
盡遵周官置少師少傅少保為三孤太師太傅太保
為三公而以太尉為武官禮秩同二府大略如昔之
宣徽使而不以授文臣而必以冠節度使為異耳
唐開元中始聚書集賢院置學士直學士直院總之又
置大學士以寵宰相自是不廢其後又置弘文館亦
以宰相為大學士本朝避宣祖諱易為昭文然必次
相遷首相始得之其後惟王章惠隨龐莊敏籍韓獻
肅絳皆初拜直除昭文故王岐公行獻肅制詞有曰
度越往制何愛隆名之私者蓋謂是也
文臣簽書樞密院始於石元懿初稱樞密直學士簽書
樞密院事竟以本院學士而簽書院事而已至張公
齊賢王公沔皆直以諫議大夫為之不復帶學士自
是不復除至熙寧八年曾公孝寬始復自龍圖閣直
學士起居舍人樞密都承旨拜樞密直學士簽書樞
密院事而不遷官不賜毬文帶未幾以憂去位至服
闋乃以端明殿學士判司農寺元祐三年趙公瞻自
中散大夫戶部侍郎六年王公巖叟自左朝奉郎龍
圖閣待制權知開封府七年劉公奉世自左朝請大
夫寳文閣待制權戶部尚書皆拜樞密直學士簽書
樞密院事不遷官趙公明年乃遷中大夫同知樞密
院事王劉二公至罷皆除端明殿學士是四公於從
班中資品尚淺而躐遷執政故有是命蓋不盡以執
政之理畀之而必帶樞密直學士者正用石元懿故
事也紹聖以還又復除淵聖受禪之初亟擢宮僚耿
南仲為執政而西府適無闕員故復自徽猷閣直學
士太子詹事拜簽書未幾復欲命一執政使金而在
位者皆不可遣遽以兵部尚書路公允廸為簽書而
行先是樞密直學士已廢不置改為述古殿直學士
故二公皆超拜資政殿學士雖簽書帶職猶用故事
而非本意矣自是遂相踵成例凡簽書者必帶端明
資政之職至六曹尚書翰林學士皆執政之亞徑遷
同知可也然初拜亦必為簽書而帶學士職疑非是
武臣簽書樞密院始於楊守一端拱元年自内客省使
宣徽北院使為之二年張遜自鹽鐵使亦以宣徽北
院使為之景德三年韓崇訓自樞密都承旨四方館
使以檢挍太傅為之同時馬正惠公知節自樞密都
承旨東上閣門使以撿挍太保為之天禧三年曹武
穆公瑋自華州觀察使鄜延副總管以宣徽北院使
為之明道二年王武恭公德用自步軍副指揮使福
州觀察使以撿挍太保為之治平三年郭宣徽逵自
殿前都虞候容州觀察使以撿挍太保為之建炎三
年王淵自嚮德軍節度使御營都統制直以節度使
為之
童貫之始入樞府也官已為開府儀同三司而但以為
權簽書樞密院河西北面房公事頃之乃進稱權領
蓋以謂所掌止邊防一事且姑使為之而已又數月
乃正稱領樞密院事自是不復改其後蔡攸以少師
居樞府亦稱領鄭太宰居中以故相居樞府亦稱領
宣和間凡官品已高而下行職事者皆稱領如蔡行
以保和殿大學士領殿中省高俅以開府儀同三司
領殿前司王革以保和殿大學士領開封尹之類是
也靖康間何丞相栗以資政殿學士李丞相綱以資
政殿大學士皆領開封府職事而别置尹初貫之不
稱知而稱領者非尊之也蓋猶難使之正居執政之
位故創此名然鄧樞密洵武以少保知院而實居其
下慶歴間呂許公以首相兼判樞密院事論者以為
判名太重未幾改兼樞密使元豐官制廢樞密使不
置則知院為長官今領居知上則判院之任也按漢
制有領尚書有平尚書領尚書則將軍大司馬特進
為之平尚書則光禄大夫諫大夫之徒皆得為之則
領之為重也久矣
字文樞密虛中自資政殿大學士以本職簽書樞密院
事自陳職名太高於是除去大稱而直以學士為之
國朝中書宰相參知政事多不過五員兩相則三參三
相則兩參咸平中呂文穆李文靖向文簡三相也王
文正王文穆兩參也景祐間呂文靖王文正曾兩相
也宋宣獻綬蔡文忠齊盛文肅度三參也至和中文
潞公劉丞相沆富文忠三相也王文安堯臣程康穆
戡兩參也熙寧中曾魯公陳秀公升之兩相也王荆
公韓康公唐質肅三參也
父子秉政國初至靖康元年凡十二家王惠獻(化基參知政事)
子安簡(舉正參知政事)呂文靖(宰相)子惠穆(公弼樞密使)正獻(公著宰相)
石元懿(樞密使)子文定(中立參知政事)陳給事(恕參知政事)子恭公
(宰相)韓忠獻(億參知政事)子獻肅(絳宰相)持國(門下侍郎)莊敏(緽宰相)
范文正(參知政事)子忠宣(宰相)彜叟(尚書右丞)曹武惠(彬樞密使)子武
穆(瑋樞密副使)蔡丞相(確)子懋(尚書左丞)蔡太師(宰相)子攸(領樞密院)
(事)韓忠獻(宰相)子儀公(宰相)曾宣靖(宰相)子令綽(簽書樞密院)王
侍郎(博文同知樞密院)子忠簡(疇樞密副使)呂文靖之老也以司
徒監脩國史兼譯經潤文使每有軍國大事與中書
門下樞密院同議以聞正獻之老也復以司空同平
章軍國事曾令綽之為簽書宣靖猶康寧遂就飬東
府士林尤以二家為盛事
兄弟秉政國初至政和凡七家陳文忠(尭叟樞密使)弟文惠
(堯佐宰相)三韓(已見)二呂(已見)二范(已見)吳正肅(育參知政事)弟正憲
(充宰相)蔡太師弟元度(卞知樞密院)鄧觀文(洵仁尚書右丞)弟少保
(洵武知樞密院)
祖孫秉政國初至紹興凡四家梁丞相適孫才甫(子美中書)
(侍郎)呂正獻孫舜徒(好問尚書右丞)富文忠孫季申(直柔同知樞密)韓
儀公孫似夫(肖胄簽書樞密)
叔姪秉政國初至大觀凡三家呂文穆(蒙正宰相)姪文靖(已見)
胡文恭(宿)姪宗愈(尚書右丞)林文節(希同知樞密)姪攄(中書侍郎)
初置觀文殿大學士也詔自今非嘗歴宰相不除著為
令宣和七年先公自北門召為上清寳籙宮使忽有
此授方引故事退避會北鄙之警有詔復留明年京
師解嚴復召為中書侍郎遂拜相時前告猶寄北京
左藏庫淵聖遣中使取以賜先公先公復力辭曰臣
今忝備宰輔於此告受與不受未有損益然所以終
不敢當者蓋以除授之日猶未經歴其於彜制終有
所妨重失此名於天下也儻聽臣言使中外聞之知
朝廷於祖宗法度無有大小率循惟謹顧不美乎上
終不許先公不得已受之謝表略曰知章兩命之兼
榮足為盛事張說大稱之獲免有媿前脩蓋謂是也
唐以宰相兼太清宮使本朝祥符間亦以首相領玉清
昭應宫使又置景靈宫會靈祥源觀使以次相及樞
密使次第領之執政為副使侍從為判官天聖初昭
應宫災始罷輔臣宮觀等使名政和中詔天下咸建
神霄玉清萬壽宮復置使宰相使相領之執政為副
使侍從為判官判官惟盛章嘗以開封尹領之它未
嘗命而天下郡守皆兼管句通判兼同管句雖前二
府領州亦如之蓋欲重其事也
輔臣既罷領宫觀使其後惟以使相節度宣徽使為之
無所職掌奉朝請而已熙寧間又有以使居外者王
荆公以使相領集禧觀使居金陵張文定公以宣徽
南院使領西太一宫使居睢陽之類皆優禮也元祐
間梁左丞燾罷政事除資政殿學士特創同醴泉觀
使之名以命之梁公言故事無以學士領宫觀使者
且同使之名前所未有力辭不受然自是前二府往
往以學士直為宫觀使而同使之名不復除矣
故事非宰相不為僕射雖樞密使必嘗歴宰相乃得之
天禧三年南郊親祠禮畢輔臣咸進官時丁晉公以
吏部尚書參政事當遷乃以撿挍太尉兼本官為樞
密使而端揆之尊不可得也神宗即位覃恩時王懿
恪拱辰以端明龍圖兩學士吏部尚書留守北京當
遷乃以為太子少保而兩學士如故官制行僕射為
特進崇寧間許沖元太尉始以中書侍郎為之其後
踵之鄭太宰鄧少保皆以知樞密院為之薛肇明以
門下侍郎為之靖康初復祖宗法度時薛獨存因改
授金紫光禄大夫
王銍言周世宗既定三關遇疾而還至澶淵遲留不行
雖宰輔近臣問疾者皆莫得見中外恟懼時張永德
為澶州節度使永德尚周太祖之女以親故獨得至
臥内於是羣臣因永德言曰天下未定根本空虛四
方諸侯惟幸京師之有變今澶汴相去甚邇不速歸
以安人情顧憚朝夕之勞而遲回於此如有不可諱
奈宗廟何永德然之承間為世宗言如羣臣旨世宗
問曰誰使汝為此言永德對羣臣之意皆願如此世
宗熟視久之歎曰吾固知汝必為人所教獨不喻吾
意哉然吾觀汝之窮薄惡足當此即日趣駕歸京師
嗚呼天命方有所属固非人謀之所能間也
五代之亂天下無復學校皇朝受命方削平四方故於
庠序之事亦未暇及宋城富人曹誠者獨首捐私錢
建書院城中前廟後堂旁列齋舍凡百餘區既成&KR0829;
楚丘戚先生主之先生名同文生唐天祐中歴五代
入本朝皆不仕以文學行義為學者師及是四方之
士争趨之曹氏益復買田市書以待來者先生乃制
為學規凡課試講肄勸督懲賞莫不有法寧親歸沭
與親戚還往莫不有時而皆曲盡人情故士尤樂從
焉由此書院日以寖盛事聞京師有詔賜名應天府
書院先生沒門人私諡為正素先生其子綸復以儒
學顯歴事太宗真宗兩朝官至樞密直學士先生之
規後傳於時及建太學詔取以參定學制予幼時猶
及見之書院即今之國子監也
唐節度使初皆領一道故以本道為名若河西河南劔
南關内之類是也厥後分鎮寖多所領不能盡有一
道則以其地為名若安西朔方渭北隴右之類是也
又有合數州以為名者若魏博淄青澤潞徐泗之類
是也或因其有功則錫軍號以旌之若振武鎮國天
雄定難之類不可悉數由五代以還至於國朝所錫
益多凡曰節鎮皆曰某軍某軍而孟州曰河陽三城
襄陽府曰山南東道太原府曰河東鳳翔府曰鳳翔
揚州曰淮南江陵府曰荆南成都府曰劔南西川潼
川府曰劔南東川興元府曰山南西道總九州府獨
因舊以為名亦出於偶然本不以地望有所輕重然
凡建節者反以是數州為重非親王尊屬與勲望重
臣莫或得之故韓魏公以司徒領淮南曾魯公以司
空領河陽三城文潞公以太師領河東皆以為重也
唐之方鎮得專制一方甲兵錢穀生殺予奪皆屬焉權
任之重自宰相之外它官蓋無與比故其始拜也降
麻告廷與宰相同而賜節鑄印之理又為特異誠以
其任重故寵之本朝既削方鎮之權節度使不必赴
鎮但為武官之秩間以寵文臣之勲舊内則為宫觀
使外則别領州府而已至宗室戚里又止於奉朝請
無復職掌而告廷賜節鑄印之禮猶踵故事至於今
循之不革諸路經略安撫使雖非唐方鎮之比然亦
大將之任也而命之與列郡守臣略等間命宣撫使
蓋古之元帥也直以勑授尤為失之
國初節度使猶有赴治所者謂之歸鎮以為異禮仁宗
朝夏鄭公以平章事領三城節為西京留守以洛陽
地當孔道日有將迎之勞表請歸鎮略曰凡叨建節
之行頗以歸鎮為重蓋謂是也
蘇子容丞相始為南都從事時杜正獻公方致仕居南
都見蘇公大噐之為道其平生出處本末甚詳曰子
異時所至亦如老夫願勉旃自愛蘇公唯唯謝之先
是鄭獻公既罷政出知兖州未幾請老遂以太子少
師致仕復三遷為太師而薨享年八十其後蘇公更
踐中外其先後蚤晚多與杜公相似至免相也亦出
知揚州未幾請老復召為中太一宫使請不已乃以
太子少師致仕遷太保而薨享年八十有二年壽官
品又略同焉又熙寧間蘇公以集賢院學士守杭州
時梁況之左丞方以朝官通判明州之官道出錢塘
蘇公一見異之留連數日待遇甚厚既别復遣介至
津亭手簡問勞且以一硯遺之曰石硯一枚留為異
日玉堂之用梁公莫喻其意亦姑謝而留之自爾南
北不復相見亦忘前事矣元祐六年梁公在翰苑一
夕宣召甚急將行而常所用硯誤墜地碎倉卒取他
硯以行既至則面授旨尚書左丞蘇某拜右僕射梁
公受命退歸玉堂方抒思命詞涉筆之際視所攜硯
則頃年錢塘蘇公所贈也因恍然大驚是夕梁公亦
有左丞之命他日會政事堂語及之蘇公一笑而已
世謂貴人多識貴人蓋以謂閱人多而識之然窮逹
壽夭則或有可知之理而能纖悉如是二事者殆不
可測也
劉噐之待制對客多默坐往往不交一談至於終日客
意甚倦或請去輙不聽至留之再三有問之者曰人
能終日矜莊危坐而不欠伸欹側者蓋百無一二焉
其能之者必貴人也蓋嘗以其言騐之誠然
韓康公王荆公之拜相也王岐公為翰林學士被召命
詞既授旨神宗因出手札示之曰已除卿參知政事
矣國朝以來因命相而遂用草制學士補其處如此
者甚多近歲亦時有之世謂之潤筆執政
本朝節度使雖不赴鎮然亦别降勅書宣諭本鎮軍民
而為節度使者亦自給牓本鎮謂之布政牓親王亦
翰苑為之近不復見矣
元豐官制雖以侍中中書令尚書令為三省長官然未
有為之者元祐初既召文潞公還朝以其名位已崇
難所以處之者時司馬温公已拜左相而右相韓玉
汝適去位宣仁后遂欲以潞公為右相謀之温公公
曰文某歴事累朝年踰八十且其再為相時臣猶為
小官今顧居其上不可因請自為右相而請以潞公
為左相宣仁復難之於是用呂許公故事以本官同
平章軍國重事且詔一月兩赴經筵六日一入朝因
至都堂與執政商量事如遇有軍國機要事即不限
時並令入預參决其餘公事只委僕射以下簽書發
遣其後呂申公為右相請退甚力宣仁欲堅留之顧
憐其老欲以為攝太保同平章軍國事手札以問范
忠宣忠宣以為攝字從來止施於祠祭非所為官稱
若别更一字而使每至都堂不限時出東府執政有
議事於便門過就之若議事遲久令堂厨具食如此
則事皆曲盡稱國家尊賢優老之意矣宣仁復手札
謂以呂某德望欲使兼一保傅官務要外恊人望實
益勸講然其官去保傅甚遠欲以為行太保事如何
忠宣復對曰謹按國朝典故天禧中宰臣王旦元是
太保平章事以病乞退加太尉侍中今公著官是光
禄大夫職是右僕射若以僕射加司空則與王旦相
近於典故不遠若欲有益勸講則平章事乃是執政
自當十月一赴經筵不必帶行太保事四字矣於是
始定議云
國朝宰相樞密使必以侍郎以上為之若官舊尊則守
本官官卑則躐遷侍郎官制行初相止除大中大夫
崇寧後必超進數官政和以後至有徑遷特進者靖
康初吳少宰敏初相自中大夫躐遷銀青光禄大夫
引故事自言於是改大中大夫就職
慶歴間賈文元為昭文相陳恭公為集賢相會久旱引
東漢策免三公故事自言是時吳正肅為參知政事
與文元不恊數争議上前及此中丞高若訥以為大
臣不肅故雨不時若而文元亦自請故與正肅偕罷
而恭公進位昭文猶申前請乃降授給事中而輔政
如故二參宋元憲自給事中降諫議丁文簡自工部
侍郎降中書舍人數月而復云
國朝參知政事樞密副使必以諫議大夫為之權御史
中丞亦然熙寧中始有本官帶待制權中丞者官制
後初拜執政遷中大夫而中丞不復遷官矣
祖宗時侍從官或被寄任往往優進職名不復計資望
之淺深慶歴中歐陽文忠公為知制誥纔數月出為
河北都轉運使即拜龍圖閣直學士其有既命而以
事不行者則隨亦改授他職紹聖間猶如此彭器資
尚書自權吏部尚書授寳文閣直學士知成都府辭
行乃改待制知江州權尚書補外正合得待制故也
按歐陽文忠公慶歴制草序曰除目所下率不一二時
已廹丞相出故不得專一思慮工文字以盡道天子
難喻之意而還誥命於三代之文又劉原甫侍讀墓
誌稱其文章尤敏贍嘗直紫徽閣一日追封皇子公
主九人方將下直為之立馬却坐一揮九制凡數千
言文辭典雅各得其體由是言之則是除目既下必
用是日草詞且不得從容下直而為之也元祐初林
子中樞密除中書舍人言者論其非因及張邃明中
書曰昨日聞主者督撰希告詞甚急意璪之為謀欲
希早受命成其姦黨也則命詞之限當元祐時已不
得如前者之廹矣翟公㢲資政居政和間詞命獨為
一時之冠然文思遲澀尤惡人趣之有趣之者輒默
誌其旁凡一趣則故遲一日有遷延至旬餘者其後
人稍聞之莫敢復趣矣
帝者之女謂之公主蓋因漢時之舊歴代循焉未之有
改也政和間始采周之王姬之稱而改公主曰帝姬
郡主曰宗姬縣主曰族姬議者謂姬蓋周姓猶齊女
曰齊姜宋女曰宋子皆因其姓而繫之國不曰周姬
而曰王姬者蓋别於同姓諸侯魯姬衛姬耳國家趙
氏乃當曰帝趙不得曰帝姬若以姬為婦人之美稱
則尤不可漢書高五王傳諸姬生趙幽王友顔師古
注曰諸姬總言衆妾之稱又非所以稱帝女也命婦
封號亦政和間所改始因夫人之名而凡謂之人獨
孺人者本稱婦人之名其它則見於書傳者皆通謂
男子至碩人俁俁有力如虎執轡如組又非所以為
婦人之號也小君之稱稽據甚明設欲多其等級者
莫若采魏晉間鄉君亭君之目而增之則猶為有據
也公主之號建炎初已復之予在司封欲援此為例
并復命婦封號而或者以謂非事之急故止
舊制諫議大夫積十一轉而至僕射二府乃七轉及官
制行大中大夫七轉至特進而不分庶官與二府元
祐中始令正議光禄銀青光禄金紫光禄大夫並置
左右分為二資於是復十一轉而至特進紹聖以後
因之不改政和中增置通奉正奉宣奉三階而罷分
左右止十轉至特進而庶官二府並循此制蓋祖宗
以來二府不磨勘故每優遷紹興新書乃并二府有
磨勘法然亦未嘗舉行也
石林公言吳中俚語若等人易得久瞋人易得醜雖鄙
亦甚有理
祖宗時凡官僕射及使相以上領州府則稱判元符末
章僕射罷相以特進守越州止稱知蓋謫也宣和中
余太宰深以少傳節度使守福州復稱知靖康初白
太宰時中守壽春府李太宰邦彦守鄧州始復故事
稱判建炎中呂僕射頥浩以使相守池守潭守臨安
皆稱知趙丞相鼎官本特進再罷相初以節度使守
紹興後改本官守泉皆稱知近歲孟郡王忠厚以使
相守鎮江亦稱知後改婺州會高開府世則亦守温
州稱判而孟亦改判婺州云
國朝翰林學士多以知制誥久次而以稱職聞者為之
劉原甫居外制最久既譽望高一時故士論咸以為
宜充此選而劉亦雅自負以為當得之然久柅不得
進逮出典兩郡還朝復居舊職且十年矣終不用久
之復請外補於是以翰林侍讀學士知永興軍頗怏
怏不自得一日顧官屬曰諸君聞殿前指揮使郝質
乎已拜翰林學士矣或以為疑者徐笑曰以今日之
事凖之固當如此耳
國家之制食邑滿萬戶乃封國公惟見任宰相與官為
三公者則通計實封滿萬便封國公杜正獻公既致
仕因郊祀當加恩而食邑未滿萬戶特詔封祁國公
蓋異禮也其後遺表有曰非萬戶而忝賜履之封自
三少而席司成之重蓋謂是云
楊文公億初入館時年甚少故事初授館職必以啓事
謝先逹時公啓事有曰朝無絳灌不妨賈誼之少年
坐有鄒枚未害相如之末至一時稱之
故事臣僚封贈母祖母不問生歿並加太字曰太夫人
太君政和間待制劉安上建言太者事生之尊稱也
封母而别之所以致别於其婦既沒並祭於夫若加
之尊稱則是以尊臨其夫也以尊臨夫於名義疑若
未正自是始詔命婦追封並除去太字逮紹興新書
復仍舊制晏尚書敦復領吏部援劉待制之言申明
且引漢文帝紀七年冬十月令列侯太夫人夫人無
得擅徵捕注謂列侯之妻稱夫人列侯死子復為列
侯仍得稱太夫人蓋此義也於是追封始不復稱太
云按帝者之祖母稱太皇太后既升祔皆止稱皇后
正此比也
舊制執政以上始服毬文帶佩魚侍從之臣止服遇仙
帶世謂之横金元豐官制始詔六曹尚書翰林學士
並服遇仙帶佩魚故東坡謝翰林學士表曰寳帶重
金佩元豐之新渥蓋謂是也然武臣節度使班翰林
學士上六曹尚書下至今止横金迨拜太尉則毬文
佩魚蓋恩禮視執政故也
元豐官制侍從官給事中以上乃服金帶中書舍人以
下皂帶佩魚與庶官等大觀間始詔中書舍人諫議
大夫待制皆許服紅鞓犀帶佩魚建炎間復置權六
曹侍郎亦如之
舊制借服不佩魚故繫銜止稱借紫借緋政和中王詔
延康始建請借服皆佩魚如賜者從之然差勅止仍
舊云可特差某職任仍借緋或借紫而已而其後繫
銜者多自稱借紫金魚袋若借緋魚袋然終無所據
也
凡知州軍通判提點刑獄轉運判官知三京赤縣皆借
緋知州提點刑獄自服緋者仍借紫轉運使副知節
鎮州雖不服緋亦借紫謂之隔借自節鎮轉運副使
改授列郡亦借紫謂之帶借中間嘗歷他官則不
舊制凡特賜緋章服皆服塗金寳瓶帶三日職事官唯
侍御史初除則例賜緋餘非特恩未有賜者
本朝封爵徒為虛名戶累數萬雖號實封者亦初無其
實故有司亦不甚以為輕重若非自請則文臣例封
文安武臣例封武功宗室例封天水名號重複不可
稽考予以為雖異於古之裂地而封者然馭貴之意
則均也謂宜略依古制非有功不封已封之縣不再
以封則庶幾其稍重矣故事文臣官至卿監官武臣
官至横行而勲加至上柱國乃加封邑其後罷勲官
而寄禄纔至奉直大夫横行以上便加封邑則宜其
衆也
集賢院學士初無班品與諸直館頗同然自執政侍從
皆通為之如吳正肅公育自資政殿大學士改授集
賢院學士判西京留司御史臺劉原父自翰林侍讀
學士改集賢院學士判南京留司御史臺皆以職閒
無事故也其後李周自權侍郎罷除集賢院學士始
有旨曾任六曹侍郎者立班在大中大夫之上奏薦
班列並同待制紹聖元年又詔曾任權侍郎以上者
立班雜壓封贈在中散大夫之上其餘恩數儀制並
依中散大夫餘人立班雜壓在中散大夫之下蔭補
依朝議大夫官高者從本條二年罷館職易為集賢
殿脩撰政和中改集賢殿為右文今右文殿脩撰是
也
許少伊右丞宣和間初除監察御史夜夢綠衣而持䨇
玉者隨其後未幾劉希范資政珏繼有是除靖康初
為太常少卿復夢緋衣而持䨇玉者隨其後未幾劉
亦繼為奉常時劉以淵聖登極恩初易章服也
舊制宰相官僕射以上勑尾不書姓蓋用唐故事也元
豐官制僕射為宰相故不計寄禄官之高下皆不書
姓云
本朝公卿多有知人之明見於擇壻與辟客蓋趙參政
昌言之壻為王文正旦王文正之壻為韓忠憲億呂
惠穆公弼呂惠穆之壻為韓文定忠彦李侍郎虛已
之壻為晏元獻殊晏元獻之壻為富文忠弼楊尚書
察富文忠之壻為馮宣徽京陳康肅堯咨之壻為賈
文元昌朝曾宣靖公亮王文正曾守鄆辟龐莊敏籍
為通判龐莊敏守并辟司馬温公為通判范文正公
為陜西招討使辟田樞密況孫威敏沔並為判官歐
陽文忠公為掌書記歐陽公辭不就復請張文定公
方平亦辭富文忠公守并請韓黃門維為屬王文安
公堯臣安撫陜西辟蔡樞密挺自隨如此之類甚多
不可悉數皆拔於稠人之中故其人居位風節往往
相似前代所不及也
童貫既敗籍其家貲得劑成理中丸幾千斤他物稱是
此與胡椒八百斛者亦何異邪
舊制進士登科人初官多授試秘書省校書郎故至今
新擢第人猶稱秘校祖宗朝進士上三名皆授將作
監丞通判故至今猶稱狀元為監丞
唐東都有尚書省留守兼判其餘百司略如京師居其
官者謂之分司大抵皆閒秩故當時有詩云猶被妻
孥教漸退莫求致仕且分司是也
本朝三京雖置御史臺國子監執政侍從庶官迭居之
職事甚簡御史臺則行香拜表日押班國子監則出
納錢糧而已故未置宫觀時士大夫多自請以為休
息之地官制行後士大夫猶有自請分司者近歲唯
責降而已然不必居本京蓋無供職之所故也
舊制文臣丁憂起復必先授武官蓋用墨縗從戎之義
示不得已也故富鄭公以宰相丁憂起復初授冠軍
大將軍餘官多授雲麾將軍近歲起復者直授故官
國朝創立諸閣以藏祖宗御製每閣皆置學士直學士
待制謂之侍從官然學士直學士例以閣名為官稱
惟天章難以為稱初置時嘗以王贄為直學士其後
不復有止除待制而已初諸閣唯龍圖有直閣館職
之久次與帥臣監司之有勤勞者乃得之然初無班
綴也其後諸閣例置始編入雜壓與諸修撰通謂之
貼職為之者衆矣
范文正公為陜西招討使也以邊兵訓練不精蓋無專
任其責者又部署鈐轄等權任相亞莫相統一故每
有事宜職卑者付以懦兵逼逐先出位高者各據精
兵逗留不進是以屢致挫敗於是首分鄜延路兵以
為六將將各三千餘人選路分都監及駐泊都監等
六人各監教一將兵馬又選使臣指揮使十二人分
隸六軍專掌教閱每指揮選少壯勇健者二十五人
先教之以弓弩短兵俟其技精則補為教頭每人却
俾分教十人以次相授一季之後盡成精兵遇有寇
警少則路分都監將所部先出多則鈐轄都署領兩
將或三將以出更出迭入約束既定總領不貳勞逸
又均人樂為用邊偹寖修宼不敢犯矣其後諸路皆
用此制熙寧將法蓋本范公之遺意也
唐之政令雖出於中書門下然宰相治事之地别號曰
政事堂猶今之都堂也故號令四方其所下書曰堂
帖國初猶因此制趙韓王在中書權任頗專故當時
以為堂帖勢力重於勅命尋有詔禁止其後中書指
揮事凡不降勅者曰劄子猶堂帖也至道中馮侍中
拯以左正言與太常博士彭惟節並通判廣州拯位
本在惟節之上及覃恩遷員外郎時寇萊公為參知
政事知印以拯為虞部惟節為屯田其後廣州又奏
仍使馮公繫銜惟節之上中書降劄子處分升惟節
於上仍特免勘罪至是拯封中書劄子奏呈且論除
授不當并訴免勘之事太宗大怒曰拯既無過非理
遭降資免勘雖萬里之外争肯不披訴也且前代中
書有堂帖指揮公事乃是權臣假此名以威福天下
太祖已令削去因何却置劄子劄子與堂帖乃大同
小異耳張洎對曰劄子是中書行遣小事文字猶京
百司有符牒關刺與此相似别無公式文字可指揮
常事帝曰自今但干近上公事湏降勅處分其合用
劄子亦當奏裁方可行遣至元豐官制行始復詔尚
書省已被旨事許用劄子自後相承不廢至今用之
體既簡易降給不難每除一官逮其受命至有降四
五劄子者蓋初畫旨而未給告先以劄子命之謂之
信劄既辭免而不允或允又降一劄又或不候受告
而俾先次供職又降一劄既命其人又必俾其官司
知之則又降一劄謂之照劄皆宰執親押欲朝廷之
務簡難矣然予觀近代公卿文集中凡辭免上章止
云准東上閤門告報則是猶未有信劄也今諸路帥
司指揮所部亦用劄子其體與朝廷略同然下之言
上其非狀者亦曰劄子名同而實異不知其義何也
國朝之制凡降勅處分事皆有詞其體與詔書相類知
制誥行皆用四六文字元豐官制行罷之
富韓公之薨也訃聞神宗對輔臣甚悼惜之且曰富某
平生強項今死矣誌其墓者亦必一強項之人也卿
等試揣之已而自曰方今強項者莫如韓維必維為
之矣時持國方知汝州而其弟玉汝丞相以同知樞
密院預奏事具聞此語汗流浹背於是亟遣介走報
持國於汝州曰雖其家以是相囑慎勿許之不然且
獲罪先是書未到富氏果以墓誌事囑持國既諾之
矣乃復書曰吾平生受富公厚恩常恨未有以報今
其家見託義無以辭且業已許之不可食言雖因此
獲罪所甘心也卒為之初持國年幾四十猶未出仕
會富公鎮并門以帥幕辟之遂起其相知如此
國朝故事文臣必帶直學士職乃服金帶熙寧中薛師
正樞密方以商利被眷自天章閣待制權三司使始
特膺是賜未幾韓莊敏丞相以龍圖閣待制為樞密
都承旨繼得之政和宣和之間至有以庶官被賜者
紛紛甚多不可殫紀名器之濫於是為極云
傅獻簡公在英宗朝以諫官與吕獻可諸公論濮園稱
號事甚切章凡十餘上未止會出使契丹既還而諸
公皆已坐異議謫去而公獨遷侍御史知雜事公固
辭曰臣今不獨不能與建議者同列於朝至如苟隨
妄計者臣且不忍張目視之况與之同臺共職哉於
是出知和州後數年丁憂服闋至京府時王荆公用
事素善公謂公曰方今紛紛俟公來久矣方議以待
制知諫院還公公謝曰新法世不以為便誠如是當
力論之平生未嘗欺敢以告荆公大怒乃以為直昭
文館判流内銓未幾補外再閱歲凡六徙困於道塗
知不為時所容遂自請提舉西京崇福宫未幾復坐
事奪官稍復監黎陽倉公日視事必親不以嘗清顯
自待雖家人不見其憂愠色任滿管勾中嶽廟築室
濟源盤谷蒔竹木游詠其間一時名士為之賦詩者
甚多許洛舊老與之往來悠然自適若將終身者再
任管勾崇福宫元祐初還朝益不苟合久之乃自吏
部尚書遷中書侍郎凡二年薨于位
皇祐初胡文恭公宿為知制誥封還楊懷敏復除内侍
副都知詞頭不草翊日上謂宰相曰前代有此故事
否文潞公對曰唐給事中袁高不草盧杞制書近年
富弼亦曾封還詞頭上意乃解而改命舍人草制已
而臺諫亦論其非其命遂寢而舍人封還詞頭者自
爾相繼蓋起於富成於胡也
左右史雖日侍上側然未嘗接語欲有所論必奏請得
旨乃可元豐中王右丞安禮權脩起居注始有詔許
直前奏事左右史許直前奏事蓋自此始
蘇黃門子由熙寧二年以前大名府推官上書論事神
宗覽而悦之即日召對便殿訪問久之面擢為條例
司屬官故事選人未得上殿者自此遂為故事云
吕申公素喜釋氏之學及為相務簡静罕與士大夫接
惟能談禪者多得從容於是好進之徒往往幅巾道
袍日遊觀寺隨僧齋粥談說禅理覬以自售時人謂
之禪鑽云
進士以累舉推恩特召廷試已而唱名次第賜進士或
同學究出身或試監主簿諸州文學長史四門助教
攝諸州助教謂之特奏名自景德二年始是歲進士
第一人李文定丞相也其後亦有補三班借職者逐
時不同然試而不中選罷歸職也顧憐其老而無成
而遂捐一官與之此蓋國朝忠厚之政也故事進士
唱名宰執從官侍立左右有子弟與選者唱名之次
必降階稱謝搢紳間頗以為榮事建炎初車駕在揚
州會放進士時楊中立龍圖以侍讀侍立而其子遹
以特奏名預唱名中立亦降階稱謝時遹之年已五
十餘中立七十餘矣前此所無也
却掃編卷上
