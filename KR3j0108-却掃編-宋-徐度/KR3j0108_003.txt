却掃編卷下宋徐度撰
京城士大夫自宰臣至百執事皆乘馬出入司馬温公
居相位以病不能騎乃詔許肩輿至内東門蓋特恩
也建炎初駐蹕揚州以通衢皆塼甃霜滑不可以乘
馬特詔百官悉用肩輿出入
范文正公自京尹謫守鄱陽作堂於後圃名曰慶朔未
幾易守丹陽有詩曰慶朔堂前花自栽便移官去未
曾開如今憶着成離恨秪託春風管勾來予昔官江
東嘗至其處龕詩壁間郡人猶有能道當時事者云
春風天慶觀道士也其所居之室曰春風軒因以自
名公在郡時與之遊詩蓋以寄道士云
汪彦章言頃行淮西一驛舍中壁間有王荆公題字曰
郵亭橋梁不脩非政之善飾厨傳以稱過使客又於
義有不足如此足矣
歐陽文忠公始自河北都轉運謫守滁州於瑯邪山間
作亭名曰醉翁自為之記其後王詔守滁請東坡大
書此記而刻之流布世間殆家有之亭名遂聞於天
下政和中唐少宰恪守滁亦作亭山間名曰同醉自
作記且大書之立石亭上意以配前人云
東坡既南竄議者復請悉除其所為之文詔從之於是
士大夫家所藏既莫敢出而吏畏禍所在石刻多見
毁徐州黃樓東坡所作而子由為之賦坡自書時為
守者獨不忍毁但投其石城濠中而易樓名觀風宣
和末年禁稍弛而一時貴游以蓄東坡之文相尚鬻
者大見售故工人稍稍就濠中摹此刻有苖仲先者
適為守因命出之日夜摹印既得數千本忽語僚屬
曰蘇氏之學法禁尚在此石奈何獨存立碎之人聞
石毁墨本之價益增仲先秩滿攜至京師盡鬻之所
獲不貲
國朝財賦之入兩税之外多有因事所增條目甚繁當
官者既不能悉其詳吏因得肆為姦利民用重困仁
宗朝或請凡財賦窠名宜隨類併合使當官者易於
省察可以絶吏姦論者皆以其言為然時程文簡公
琳為三司使獨以為不可曰今隨類併合誠為簡便
然既没其窠名莫可稽考他日有興利之臣必復增
之則病民益甚矣於是衆莫能奪
宗室令畤少有俊名一時名士多與之遊元祐間執政
薦之簾前欲用以為館職曰令畤非特文學可稱吏
能亦自精敏其為人材實未易得宣仁后曰皇親家
惺惺者直是惺惺但不知德行如何不如更少待於
是遂止建炎間余避地饒州之德興縣令畤時亦在
焉自言如此
國朝制科初因唐制有賢良方正能直言極諫經學優
深可為師法詳明吏理逹於教化凡三科應内外職
官前資見任黃衣草澤人並許諸州及本司觧送上
吏部對御試策一道限三千字以上至咸平中又詔
文臣於内外幕職州縣官及草澤中舉賢良方正各
一人景德中又詔置賢良方正能直言極諫博通墳
典逹於教化才識兼茂明於體用武足安邊洞明韜
略運籌决勝軍謀宏遠材任邊寄詳明吏理逹於從
政等六科天聖七年復詔應内外京朝官不帶臺省
館閣職事不曾犯贓罪及私罪情理輕者並許少卿
監以上奏舉或自進狀乞應前六科仍先進所業策
論十卷卷五道候到下兩省看詳如詞理優長堪應
制科具名聞奏差官考試論六首合格即御試策一
道又置高蹈邱園沉淪草澤茂才異等三科應草澤
及貢舉人非工商雜類者並許本處轉運司逐州長
吏奉舉或於本貫投狀乞應州縣體量有行止别無
玷犯者即納所業策論十卷卷五道看詳詞理稍優
即上轉運司審察鄉里名譽於部内選有文學官再
看詳實有文行可稱者即以文卷送禮部委主判官
看詳選詞理優長者具名聞奏餘如賢良方正等六
科熙寧中悉罷之而令進士廷試罷三題而試策一
道建炎間詔復賢良方正一科然未有應詔者
哲宗初眷遇范忠宣公最厚元祐末再相屬宣仁上僊
以舊臣例請退上再三堅留之不可則以觀文殿大
學士知陳州陛辭上面諭曰有所欲言附遞以聞至
陳久之時元祐用事之臣投竄江湖皆已踰歲即上
章懇論請悉放還其辭略曰竊見吕大防等竄謫江
湖已更年祀未蒙恩旨久困拘囚其人等或年齒衰
殘或素縈疾病不諳水土氣血向衰骨肉分離舉目
無告將恐殞先朝露客死異鄉不惟上軫聖懷亦恐
有傷和氣恭惟陛下聖心仁厚天縱慈明豈有股肱
近臣簮履舊物肯忘軫惻常俾流離但恐一二執政
之臣記其往事嫉之太甚以謂今日之愆皆其自取
啓廸之際不為詳陳殊不思吕大防等得罪之由只
因持心失恕好惡任情以異已之人為怨讐以疑似
之言為謗訕違老氏好還之戒忽孟軻反爾之言誤
國害公覆車可鑑豈可尚遵前轍靡恤效尤哉章既
上即束裝計程既逹且有命即大會僚佐中果被謫
落職知隨州拜命畢交州事通判主席復就坐終宴
而罷明日遂行
王侍郎渙之常言乘車常以顛墜處之乘舟常以覆溺
處之仕宦常以不遇處之無事矣
東坡初欲為富韓公神道碑久之未有意思一日晝寢
夢偉丈夫稱是寇萊公來訪已共語久之既即下筆
首叙景德澶淵之功以及慶歴議和頃刻而就以示
張文潜文潜曰有一字未甚安請試言之蓋碑之末
初曰公之勲在史官德在生民天子虛已聽公西戎
北狄視公進退以為輕重然一趙濟能搖之竊謂能
不若敢也東坡大以為然即更定焉
王文安公堯臣登第之日狄武襄公始隸軍籍王公唱
名自内出傳呼甚寵觀者如堵狄公與儕類數人立
於道旁或嘆曰彼為狀元而吾等始為卒窮逹之不
同如此狄曰不然顧才能如何耳聞者笑之後狄公
為樞密使王公為副適同時焉
唐諸鎮節度使皆有上佐副使行軍長史司馬之類是
也名位率與主帥相亞往往代居其任董晉以故相
在宣武陸長源以御史大夫為之司馬裴晉公以宰
相領彰義節度馬摠以刑部侍郎為之副使其後皆
因補其處國朝咸平中張文定公齊賢以右僕射為
邠寧環慶等州經略使兼判邠州而奏請戶部員外
郎直史館曾致堯為判官慶歴中西邊用兵始用夏
英公以宣徽南院使為陜西經略招討使而韓魏公
范文正公皆以雜學士為副使又别置判官皆唐之
上佐類也其後逐路設經略安撫使亦置判官一員
兵罷皆省熙寧中吕汲公建言今緣邊經略使獨任
一人而無僚佐謀議之助雖有副總管鈐轄之屬皆
奉節制備行陣非有折衝决勝之略預於其間朝廷
每除一帥幸而能得者則一路兵民實受其賜不幸
不才與焉則是以三軍之衆一聽庸人所為也請諸
路經略使各置副使或判官一人朝廷選差素有才
略職司以上人充參謀一人委經略使奏辟知邊事
有謀略知縣以上人充蓋自古設官必置貳立副者
所以紓危難而適時用聚聰明而濟不及也如此則
可用之士不以下位而見遺中材之帥又以人謀而
獲濟兼得以博觀已試之效以備緩急之用不報建
炎三年詔兩浙西路江南東路江南西路各置安撫
大使浙西治鎮江府江東治池州江西治洪州又置
參謀參議各一人自是之後諸路往往有之矣
西京一僧院(忘其名)後有竹林甚盛僧開軒對之極瀟洒
士大夫多遊集其間一日文潞公亦訪焉大愛之僧
因具牓乞命名公欣然許之攜牓以歸數月無耗僧
往請則曰吾為爾思一佳名未之得也姑少待後半
年方送牓還題曰竹軒余觀士大夫立所在亭堂名
當理而無疵者極少潞公之語雖質然不可破也
東坡初為趙清獻公作表忠觀碑或持以示王荆公公
讀之沉吟曰此何語邪時客有在傍者遽指摘而詆
訿之公不答讀至再三又攜之而起行且讀忽嘆曰
此三王世家也可謂竒矣客大慙
熙寧元豐間有僧化成者以命術聞於京師蔡元長兄
弟始赴省試同往訪焉時問命者盈門彌日方得前
既語以年月率爾語元長曰此武官大使臣命也他
時衣食不闕而已餘不可望也語元度曰此命甚佳
今歲便當登第十餘年間可為侍從又十年為執政
然决不為真相晚年當以使相終既退元長大病不
言元度曰觀其推步鹵莾如此何足信哉更俟旬日
再往訪之則可驗矣旬日復往僧已不復記識再以
年月語之率爾而言悉如前說兄弟相顧大驚然是
年遂同登科自是相繼貴顯於元長則大謬如此而
元度終身無一語之差以此知世所謂命術者類不
可信其有合者皆偶中也
錢龍圖昂性剛介最惡人過稱官秩曰近歲士大夫例
福薄或疑而問之答曰自已有官不自以為稱而妄
取他人官而稱之豈非福薄邪
翟資政公㢲喜嘲謔初為秘書郎同列多見侮誚時俞
尚書栗亦同在省中嘗會飲明旦翟自外至抗聲問
曰俞栗安在衆愕然俞亦自失翟徐曰吾問昨夕餘
瀝欲復飲耳衆始大笑他日或諫止之翟曰同列相
嘲戱三館之舊也吾欲修故事耳豈得已哉平日談
論喜作文語雖對使令亦然為中書舍人時後省有
庖者藝頗精翟極稱之後更懈怠衆以尤翟曰此小
人也而公數稱奬之故令如此公自治之翟不得已
呼使前責曰汝以刀匕微能數見稱賞而敢疎慢如
此使衆人以驕灌夫之罪歸汝父於汝安乎左右皆
匿笑而庖竟不觧為何等語也
先公舊有小吏曰柴援自言周室之裔頗能詩嘗有寄
遠詩曰别時指我堂前柳柳色青時望子時今日柳
綿吹欲盡尚憑書去說相思又有客舍詩曰隻影寄
空館蕭然飢鶴姿秋風北窗來問我歸何時其佳句
可喜多此類先公屢欲官之未及而卒世謂詩能窮
人此尤其甚者也
歐陽文忠公為滑州通判有祕書丞孫琳者簽書判官
事自言頃被差與崇儀副使郭咨均肥鄉縣稅嘗創
為千步方田法公私皆利簡當易行未幾召入為諫
官會朝廷方議均稅因薦琳咨使試其法詔從其請
起自蔡州一縣以方田法均税事方施行而議者多
不言便遂罷後秉政適復有旨置均税司命官分均
陜西河北税命下兩路騷然民争斫伐桑棗逃匿又
群訴於三司者至數千人公復上疏請罷之且言均
税一事本是臣先建言聞今事有不便臣固不敢緘
默也事亦遂寢
吕太尉惠卿元祐間貶建州紹聖初復起語人曰吾在
謫籍九年雖冷水亦不敢飲設有疾病則好事者必
謂吾戚戚所致矣
汪彦章言頃有一士人忘其名初以進士登科後為法
官至刑部侍郎嘗有表曰臣本實儒生初非法吏清
朝奪其素守白首困於丹書雖以文辭自名者無以
過也
舊制召試館職詩賦各一篇治平中東坡被召自言久
去場屋不能為詩賦乃特詔試論二篇神宗時御史
吳申言試館職止於詩賦非經國治民之急請罷詩
賦試策三道問經史時務每道問十事以上以通否
定高下去留於是詔自今試館職論一首策一道建
炎再復試法唯策一道
東坡既謫黃州復以先知徐州日不覺察妖賊事取勘
已而有旨放罪乃上表謝神宗讀至無官可削撫已
知危笑曰畏喫棒邪
張嵲舍人言柳子厚平生為文章專學國語讀之既精
因得掇拾其差失著論以非之此正世俗所謂没前
程者也又言子厚感遇二詩始終用太子事不知其
何謂
陜人薛公度言少時猶及見司馬温公自洛中來夏縣
上冡鄉人皆集父老或請曰願聞資政講書以為鄉
里之訓公欣然為講孝經庶人章
元祐間蔡太師以待制守永興值上元隂雨連三日不
得出遊十七日雨止欲再張燈兩夕而吏謂長安大
府常歲張燈所用膏油至多皆預為備今盡臨時營
之决不能辦蔡固欲之或曰唯備城庫貯油甚多然
法不可妄動亟命取用之已而為轉運使所劾時吕
汲公為相見之曰帥臣妄用油數千斤何足加罪乎
寢其奏不下
柳永耆卿以歌詞顯名於仁宗朝官為屯田員外郎故
世號柳屯田其詞雖極工緻然多雜以鄙語故流俗
人尤喜道之其後歐蘇諸公繼出文格一變至為歌
詞體製高雅柳氏之作殆不復稱於文士之口然流
俗好之自若也劉季高侍郎宣和間嘗飯于相國寺
之智海院因談歌詞力詆柳氏旁若無人者有老宦
者聞之默然而起徐取紙筆跪於季高之前請曰子
以柳詞為不佳者盍自為一篇示我乎劉默然無以
應而後知稠人廣衆中慎不可有所臧否也
王保和革為開封尹專尚威猛凡盗一錢皆杖眷配流
一日杖於市稠人中有擲書一冊其旁者亟取視之
則其卧中物也因大驚捕逐竟不得宣和末河北盗
起以選出守大名慘酷彌甚得盗輙殺之然盗愈熾
革自以殺人既衆且懲開封之事常懼人圖已所居
輒以甲士環繞然每對客必焚香吕本中舍人時從
辟為師屬私語曰此正所謂兵衛森畫戟宴寢凝清
香者也
往歲吳中多詩僧其名往往見於前輩文集中予渡江
之初猶見有規者頗以詩知名其為人性坦率其徒
謂之規方外時年七十餘矣談論蕭散可喜臨終前
數日有詩曰讀書已覺眉稜重就枕方欣骨節和睡
起不知天早晚西窗殘日已無多葉左丞大愛之
國朝故事叙班以宰相為首親王次之樞密使又次之
乾興中王沂公拜同平章事曹利用以樞密使兼侍
中充景靈宫使而沂公充會靈觀使遂班利用之下
中外深以為失天聖二年王冀公卒沂公遷玉清昭
應宫使張文節公知白以平章事兼會靈觀使及告
謝皆集門廬候閤門定班次沂公當居首利用默不
言而忿形於色閤門久不能决上意不欲特出指揮
故但令有司裁定遣内侍監督久之承明殿已坐請
班首姓名欲先啓奏沂公乃抗聲曰但言宰臣王曾
以下告謝班次始定熙寧初陳秀公升之拜相時文
潞公以司空節度使兼侍中為樞密使神宗以潞公
三朝舊老欲優禮之故特詔班秀公上潞公引曹利
用事力辭且言臣忝文臣粗知義理不敢亂朝廷尊
卑之序會王荆公亦言非是曰宰相之上豈容有他
官霍光功烈權勢雖盛然猶序宰相下上於是從潞
公之請宣和間王黼以太傅秉政蔡攸以太保領樞
密院皆以真三公居位未幾白李二相拜太少宰遂
詔二公班攸之下其後黼罷相復詔二相居攸上猶
用故事也
舊制進士第三人以上及第人一任回並召試館職制
科第三等人一任回亦然仍並陞通判資序熙寧初
詔釐革並令審官院依例與差遣
姚舜明侍郎初為華亭令民有為商者與一僕俱行踰
期不歸其家訪之則已為人所殺僕亦逃去其家意
僕之所為也捕得之執訴於官僕無以自明舜明詰
其所以而不能言則械繫之廡下一日晨起聽訟而
囚忽大哭舜明心疑之然未暇顧也訟者去呼囚問
曰向何為哭囚曰適見訟者乃殺吾主者也問何以
知之曰見其身猶衣郎之衣今失此人我必濫死矣
是以哭耳舜明聞之憫然欲物色之未知其方是夕
適與同官宴集飲罷宗室監酒務者數人共登後圃
高亭以憩有妓女不知人在亭上而溲於亭下宗室
戲以物擊之則有白衣男子突起草間衆大驚亟命
執之至則惶恐稱死罪曰殺商人者我也旦訴事於
邑而忽心動因悸不能行而伏於此適見物墜於前
疑以為捕今果見獲我固當死旦送邑中具得所掠
物遂寘於法僕於是得釋
蘇京字世美丞相子容之子也嘗為許州觀察判官時
韓黃門持國知州事甚器愛之薦之於朝其辭曰竊
見某人讀書知義理臨事有風力前輩之不妄稱人
如此
在外州府宫觀舊惟西京崇福宫南京鴻慶宫舒州靈
仙觀鳳翔府上清太平宫兖州仙源縣景靈宫太極
觀皆有提舉管勾官熙寧初始詔杭州洞霄宫永康
軍丈人觀亳州明道宫華州雲臺觀建州武夷觀台
州崇道觀成都府玉局觀建昌軍仙都觀江州太平
觀洪州玉隆觀五岳廟太原府興安王廟皆置又增
判三京留司御史臺國子監員蓋以優士大夫之老
疾不任職者而王荆公亦欲以寘異議之人也
舊制諸路監司屬官曰勾當公事建炎初避今上嫌名
易為幹辦時軍興一切所置官司數倍平時而皆有
屬官所置縱横有題於傳舍者曰北去將軍少南來
幹辦多
宰相使相妻封國夫人執政節度使光禄大夫妻封郡
夫人然不繫其夫之封爵有夫之爵方為郡公郡侯
而妻為國夫人者有夫之爵方為縣伯子男而妻為
郡夫人者又每遇大禮則加封有夫為小郡小國公
而妻為大郡大國夫人者皆恐非是
翰林學士祖宗時多有别領他官如開封府三司使之
類者不復歸院供視草之職故銜内必帶知制誥則
掌詔命者也官制後雖不領他職然猶帶知制誥如
故遇闕則以侍郎給舍兼直學士院近歲有以尚書
兼權翰林學士者而不帶知制誥議者謂不若止稱
直學士院
文臣換武諸司使以下則悉有定制正任以上則臨時
取旨比舊官多不遷故慶歴間范韓王龐四公皆以
雜學士止得觀察使熙寧初王懿敏素以端明殿學
士亦換觀察使建炎初孟郡王忠厚以徽猷閣直學
士換承宣使邢開府煥以待制換觀察使非舊制也
宰執生日禮物舊多差親屬押賜例有書送物則赴閤
門繳書申樞密院取旨出劄子許收乃下牓子謝恩
雖子姪亦然王荆公為相因生日差其子雱因上言
父子同財理無饋遺取旨謝恩皆偽作竊恐君臣父
子之間為禮不宜如此請自今應差子孫弟姪押賜
並不用此例從之
宣和間童貫以太師領樞密院事為河北東等路宣撫
使有所陳請雖本院亦用申狀靖康間李丞相綱以
知樞密院事出為河北河東宣撫使始以謂既以輔
臣出使不當復有所屈乃止用關關蓋都省樞密院
自相往來文移之稱也其體與劄子大同而小異
樞密院承旨本吏人之名逐房又别置承旨副承旨舊
得遞遷至承旨太平興國七年以翰林副使楊守一
為西上閤門使樞密都承旨加都字及用士人皆自
此其後復止以吏為之熙寧三年乃復以皇城使端
州團練使李綬充副都承旨且詔見樞密使副如閤
門使禮蓋以歴年不用士人接遇及所領職事都無
可考驗故也未幾又請鑄印詔止許印在院文字不
得别用以樞密承旨司印為文五年曾樞密孝寬自
尚書比部員外郎集賢校理同脩起居注為起居舍
人充史館修撰兼樞密都承旨用文臣自此始其後
多由此往遷同知或簽書院事
劉資政珏靖康間為太常少卿因檢視禮器庫見有故
祭服甚多將建請以為戰士衲衣有老吏諫曰祭器
弊則埋之祭服弊則焚之禮也奈何以為戰士衣乎
劉嘿然無以應
邵博公濟言吕文靖公為相其夫人馬氏因時節朝宫
中慈聖謂曰今歲難得糟淮白夫人家有之乎對曰
有之容妾還家進入既歸索其家所有得二十合列
之廡下文靖歸問何所用夫人對以中宫之言文靖
命止進一合餘並留之夫人曰臣庶之家自相餉遺
猶欲豐腆奈何靳之文靖曰此雖微物而禁中偶乏
而吾家乃有如許之多可乎吾非靳也
漢書陳勝傳勝攻陳陳守令皆不在獨與守丞戰譙門
中晉灼曰譙門義闕顔師古曰譙門謂門上為高樓
以望耳樓一名譙故謂美麗之樓為麗譙譙亦呼為
巢所謂巢者亦於兵車之上為巢以望敵也今流俗
本譙字下有城字非也譙城已下矣劉貢甫以謂譙
陳之旁邑此適譙之門耳猶今京師有宋門鄭門之
類也又田横傳高祖曰横來大者王小者侯師古曰
大者謂横身小者其徒衆也劉貢甫以謂者則也古
人之語多如此謂横來大則王小則侯耳方是時從
起蜀漢功臣未盡封安得地封田横之徒衆乎蓋劉
原甫與原甫之子仲馮皆精於漢書每讀隨所得釋
之後成一編號三劉漢書其正前人之失皆此類也
金人之始入寇也詔遣路樞密允廸使河東割地有布
衣王亢者與之有舊拉與偕行亢為人深目高凖多
髯髭毳裘氊笠獨騎而後時所在村民多自相保聚
見亢以為敵也執之亢自辨數莫聽則欲縛送州縣
亢不服旁一人曰爾不受縛吾且斷爾之臂亢仰而
言曰幸斷我左臂或問何也亢曰右臂妨吾抓癢衆
皆笑曰此伶人也乃得釋
范龍圖純粹文正公之幼子也守延安嘗大閱百姓入
教場觀者皆禁俄而騎出兩翼圍之命觀者皆列坐
五人結一保已而有十許人無保呼使前問故叩頭
曰夏國之人也復問曰爾國使爾來覘我乎曰然因
令坐帳前而後閱試技藝迨暮而畢復呼問之曰吾
之兵不亦精乎曰然曰歸語爾主吾在此有以相待
欲為宼者幸早來飲食而遣之世言文公三子各得
其父一體蓋長子忠宣得其德量中子右丞純禮彜
叟得其文學德儒得其將略也邊人至今畏服焉
憲銜起於唐中葉以後職官志記其所因甚略云至德
以後諸道使府參佐皆以御史為之謂之外臺按李
光弼傳王承業為河東節度使政弛&KR0861;侍御史崔衆
主兵太原每狎侮承業光弼素不平及是詔衆以兵
付光弼衆素狂易見光弼長揖不即付兵光弼怒收
繫之會使者至拜衆御史中丞光弼曰衆有罪已前
繫今但斬侍御史若使者宣詔亦斬中丞然則當天
寳時諸道參佐固已有御史之名不得云至德後矣
予嘗考之開元中宇文融由監察御史陳便宜請挍
天下戶籍收匿戶羡田佐用度玄宗以融為覆田勸
農使鈎挍悵符得為勲亡丁甚衆擢兵部員外兼侍
御史融乃奏慕容琦等二十九人為勸農判官假御
史分按州縣疑此為憲銜之始蓋自後凡以他官被
委任欲重其事者咸假以御史之名又因以賞功自
方鎮及賓佐幕職下逮卒伍之長莫不領中丞大夫
御史之名名器之濫莫甚於此本朝初尚因之故至
今中丞猶有端公之稱蓋謂是也元豐官制行悉罷
然封拜蕃夷君長至今猶然
湖州銅官廟偶象衣冠甚古其婦人皆如世所藏周昉
畫人物蓋唐人之遺蹟也翟公㢲尤愛之暇日多至
廟中觀焉往往徘徊終日又嘗作大銅香爐施毗陵
天寧寺塔下銘其上曰公㢲父作爐燎薰覺皇
韓忠憲公平日常語子弟曰進取在於止足寵禄不可
過溢年若至六十可以退身謝事歸守父母墳墓則
是忠孝兩全矣及公薨其子康公服既闋將造朝自
誓於墓前曰仕宦至六十決當乞歸田里洒掃墳壠
期於不墜先訓及熙寧中以觀文殿學士守南陽年
五十九矣遽欲謝事又以自來大臣引年往往不即
賜可徒奏牘累上旋復視事故先手疏具述遺誡及
誓於墓之事於上且曰昔晉王羲之為會稽太守去
郡不仕亦嘗自誓於父母墓前朝廷以其誓苦不復
召之臣今志願雖與羲之頗殊然誓於先臣墓前無
異矣東晉固不足以比隆盛時所以保全臣下一節
斯亦可尚臣區區之志中外士大夫多有知者即非
臣今日輕有去就妄干退閒也然章屢上終不允迄
不得如其志及元祐初方致仕時年七十五矣故士
大夫以退為難
官制行後凡大禮猶凖唐故事置五使大禮使則首相
為之禮儀使則禮部尚書為之儀仗使則兵部尚書
為之鹵簿使則御史中丞為之橋道頓逓使則京尹
為之惟頓逓司例造酒分餉近臣京師稱頓逓司酒
為最美徽宗朝五使皆用執政次第為之大觀元年
明堂大禮先公以尚書右丞為橋道頓逓使
宣徽使本唐宦者之官故其所掌皆瑣細之事本朝更
用士人品秩亞二府有南北院南院資望比北院尤
優然其職猶多因唐之舊賜羣臣新火及諸司使至
崇班内侍供奉諸司工匠兵卒名籍及三班以下遷
補假故鞫劾春秋及聖節大宴節度迎授恩命上元
張燈四時祠祭契丹朝貢内庭學士赴上督其供帳
内外進奉名物教坊伶人歲給衣帶郊御殿朝謁聖
容賜酺國忌諸司使下别籍分産諸司工匠休假之
類武臣多以節度使或兩使留後為之又或兼樞密
文臣則前二府及侍從之官高久次有勲勞者方得
之其居藩府則稱判其重如此元豐官制行罷宣徽
使不置時為之者二人張文定公與王君貺也特命
領使如舊其後君貺自請依執政置墳寺詔特依後
母為例
陳無已嘗以熙寧元豐間事為編年書既成藏之龐莊
敏家無已之母龐氏也紹聖中龐氏子有懼或為已
累者竊其書焚之世無别本無已終身以為恨焉
彩選格起於唐李邰本朝踵之者有趙明遠尹師魯元
豐官制行有宋保國皆取一時官制為之至劉貢父
獨因其法取西漢官秩陞黜次第為之又取本傳所
以陞黜之語注其下局終遂可類次其語為一傳博
戲中最為雅馴初貢父之為是書也年甫十四五方
從其兄原父為學怪其數日程課稍稽視其所為則
得是書大喜因為序冠之而以為已作貢父晚年復
稍增而自題其後今其書盛行於世
司馬温公編修資治通鑑辟劉貢甫范純夫劉道原為
屬兩漢事則屬之貢甫唐事則屬之純夫五代事則
屬之道原餘則公自為之且潤色其大綱書成道原
復類上古至周威烈二十二年以前事為通鑑前紀
又將取國朝事為後紀前紀既成而病自度後紀之
不復可成也更前紀為外紀
史記載秦始皇及二世行幸郡縣立石刻辭世傳泰山
篆字可讀者惟有二世詔五十許字而始皇刻辭皆
謂已亡宋丞相莒公鎮東平日遣工就泰山橅得墨
本以慶歴戊子歲别刻新石親作後序止有四十八
字歐陽文忠公集古錄亦言友人江鄰幾守官奉高
親到碑下纔有此數十字而已其後東平劉斯立嘗
登泰山絶頂訪秦篆徘徊碑下其石埋植土中高不
過四五尺形制似方而非方四面廣狹皆不等因其
自然不加磨礲所謂五十許字者在南面稍平處人
常所橅搨故士大夫多得見之其三面尤殘缺蔽闇
人不措意隠隠若有字㾗刮磨垢蝕試令橅以紙墨
漸若可辨蓋四面起以東北南為次四面周圍悉有
刻字總二十二行行十二字字從西面起以東北南
為次西面六行北面三行東面六行南面七行其末
有制曰可三字復轉在西南稜上其十二行是始皇
辭其十行是二世辭以史記證之文意皆具計其缺
處字數適同於是泰山之篆遂為全篇如親&KR1741;遠黎
史作親廵遠方黎民金石刻作刻石著作休嗣作世
聽作聖陲體作禮昆作後則又史家差誤皆當以碑
為正其曰御史大夫者大夫也莊子曰且而屬之夫
夫衛宏曰古文一字兩名因就注之斯立名跂丞相
莘老之子善為文章晚榜所居室曰學易堂類其文
為二十卷號學易集行於世
漏澤園之法起於元豐間初予外祖以朝官為開封府
界使者常行部宿陳留佛寺夜且半聞垣外洶洶若
有人聲起燭之四望積骸蔽野皆貧無以葬者委骨
於此意惻然哀之即具以所見聞請斥官地數頃以
葬之即日報可神宗仍命外祖總其事凡得遺骸八
萬餘每三十為坎皆溝洫什伍為曹序有表總有圖
規其地之一隅以為佛寺歲輸僧寺之徒一人使掌
其籍焉外祖陳氏名向字適中睦州人起白屋以才
自見屢使諸路有能名官制初行為度支員外郎元
祐初出為江西轉運副使徙楚州未幾卒
賈魏公平生歴官多創制景祐元年始置崇政殿說書
自都官員外郎首為之四年置天章閣侍講與趙希
言王崇道首為之比直龍圖閣預内朝起居班在本
官之上逓直侍講於邇英延義二閣在崇政殿庭廡
下皇祐元年置觀文殿大學士寵待舊相公自使相
首為之
崇政殿說書本以待庶官之資淺未應為侍講者故熙
寧初吕吉甫太尉曾子宣丞相始改京官即得之至
元祐中范純夫翰林司馬公休諫議皆以著作佐郎
直兼侍講宣和又置邇英殿說書命楊中立龍圖以
著作郎為之近歲初召尹彦明議所除官將以為邇
英殿說書而議或以為祖宗時無有乃改崇政殿云
予所見藏書之富者莫如南都王仲至侍郎家其目至
四萬三千卷而類書之卷帙浩博如太平廣記之類
皆不在其間雖秘府之盛無以踰之聞之其子彦朝
云其先人每得一書必以廢紙草傅之又求别本參
較至無差誤乃繕寫之必以鄂州蒲圻縣紙為册以
其緊慢厚薄得中也每冊不過三四十頁恐其厚而
易壊也此本專以借人及子弟觀之又别寫一本尤
精好以絹素背之號鎮庫書非已不得見也鎮庫書
不能盡有纔五千餘卷蓋嘗與宋次道相約傳書互
置目錄一本遇所缺則寫寄故能致多如此宣和中
御前置局求書時彦朝已卒其子問以鎮庫書獻詔
特補承務郎然其副本具在建炎初問渡江書盡留
睢陽第中存亡不可知可惜也
官制初行李邦直為吏部尚書時寄祿官纔承議郎神
宗以其太卑詔特遷朝奉大夫其後無踵其例者
唐庚字子西眉山人善為文常以為六經已後便有司
馬遷三百五篇之後便有杜子美六經不可學亦不
湏學故作文當學司馬遷作詩當學杜子美二書亦
須常讀所謂不可一日無此君也尤不喜新唐書云
司馬遷敢亂道却好班固不敢亂道却不好不亂道
又好是左傳亂道又不好是新唐書八識田中若有
一毫唐書亦為來生種矣
楊侍讀繪熙寧間知南京有惠政予及見故老有能道
當時事者云春秋勸農時必微服屏騎從至田野中
民莫知其太守也有獻漿水者欣然為舉之以是多
知民間疾苦之實亦以見前輩為政平易如此也
自古人君即位之次年改元以至終身漢文帝始以即
位之十年為後元年景帝復以即位之七年為中元
年又六年為後元年至武帝初年乃號建元年其後
屢易其號以至於今雖立號紀年始於武帝然其源
蓋自文帝之後元也
韓魏公喜營造所臨之郡必有改作皆宏壯雄深稱其
度量在大名於正寢之後稍西為堂五楹尤大其間
洞然不為房室號善飬堂蓋其平日宴息之地也
國朝既以節度使為武官之秩然文臣前二府之久次
者間亦得之蓋優禮也其不歴二府而為節度使者
自國初至今凡六人然皆有由陳康肅堯咨始自翰
林學士換宿州觀察使知天雄軍特詔位丞郎上其
後自安國軍留後拜武信軍節度使張宣徽堯佐自
禮部侍郎三司使拜淮康軍節度羣牧制置使宣徽
南院使景靈宫使言者交章論之遂罷宣徽景靈二
使頃之復加宣徽使判河陽王君貺自熙寧間以侍
從久次為宣徽使會官制作廢宣徽使不置時為之
者獨有君貺與張文定二人特詔領使如故其後君
貺判大名府當再任遂拜武安軍節度使蔡太保攸
政和末自宣和殿大學士上清寳籙宫使拜淮康軍
節度使靖康中張永錫孝純自延康殿學士知太原
府拜撿挍少保某軍節度使建炎初杜僕射充自端
明殿學士東京留守拜宣武軍節度使大抵陳康肅
以次遷張宣徽以戚里王君貺以官制改革蔡居安
以恩倖張永鍚以守禦之勞而杜僕射以居守欲重
其任也
國朝来不歴真相而為相者凡七人錢文僖程文簡夏
文莊蔡元度蔡居安攸梁才甫子美而鄧樞密洵武
真以少保領院而不兼節鉞前所未有也
却掃編卷下
