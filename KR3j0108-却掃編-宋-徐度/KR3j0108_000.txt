却掃編雜家類三(雜說之屬)
提要
(臣)等謹案却掃編三卷宋徐度撰度字敦立
穀熟人父處仁靖康時宰相書中稱先公者
皆處仁也度南渡後官至吏部侍郎此編所
紀皆國家典章前賢故事言頗詳核說部中
之有禆史學者陸游渭南集有是書跋曰此
書之作敦立猶少年故大抵無紹興以後事
蓋其書成扵高宗初年也王明清揮麈後錄
載明清訪度于霅川度與考定創置右府與
揆路議政分合因革筆于是書又載其論哲
宗實錄及論秦檜刊削建炎航海以後日歷
起居注時政記諸書二事則度之究心史學
可以槩見至謂新唐書所載事倍于舊書皆
取小說因欲史官博采異聞則未免失之泛
濫此書上卷載葉夢得所記俚語一條中卷
載王鼎嘲謔一條下卷載翟㢲詼諧一條為
例不純自穢其書是亦嗜博之一證矣然大
致纂述舊聞足資掌故與揮麈諸錄石林燕
語可以鼎立而文簡于王事核于葉則似較
二家為勝焉乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
