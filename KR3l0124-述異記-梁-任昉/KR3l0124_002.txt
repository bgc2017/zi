述異記卷下梁任昉撰
周幽王時牛化為虎羊化為狼洛南有避狼城云幽王
時羣羊為狼食人故築城避之今洛中有狼村是其處
也
關中有金魚神云周平二年十旬不雨遣祭天神俄而
生涌泉金魚躍出而雨降
楚莊王時宫人一旦化為野蛾飛去
秦始皇帝至東海海神捧珠獻於帝前今海畔有秦皇
受珠臺
東海上有蒲臺秦始皇至此臺下縈蒲繫馬蒲至今縈
紆
始皇二十六年童謠云阿房阿房亡始皇
古說雍州雨魚長八尺許
先儒說夏禹時天雨金三日古詩云安得天雨金使金
賤如土是也
周成王時咸陽雨金今咸陽有雨金原
王莽時未央宫中雨五銖錢既而至地悉為龜兒
漢世翁仲儒家貧力作居渭川一旦天雨金十斛於其
家
漢惠帝二年宫中雨黃金黑錫
吕后三年秦中天雨粟
漢宣帝時江淮饑饉人相食天雨穀三日秦魏地奏亡
穀二十頃
漢武帝時廣陽縣雨麥
河間有雨鉛城漢世天雨鉛錫於此
周時咸陽雨錢終日而絶
秦二世元年宫中雨金既而頃刻皆化為石
漢成帝末年宫中雨一蒼鹿殺而食之其味甚美
大禹時天雨稻古詩云安得天雨稻飼我天下民
漢世潁川民家雨金銖錢
魏武帝末年鄴中雨五色石
吳桓王時金陵雨五穀於貧民家富者則不雨
魏時河間王子元家雨中有小兒八九枚墮於庭前長
六七寸許自言家在河東南為風所飄而至於君庭與
之言甚有所知如史傳所述
魏世河内冬雨棗
耆舊說周秦間河南雨酸棗遂生野棗今酸棗縣是也
魏文帝安陽殿前天降朱李八枚啖一枚數日不食今
李種有安陽李大而甘者即其種也
漢末楊氏家園中産神柰三株
武陵源在吳中山無他木盡生桃李俗呼為桃李源源
上有石洞洞中有乳水世傳秦末喪亂吳中人於此避
難食桃李實者皆得仙
杜陵有金李李大者謂之夏李尤小者呼為鼠李桃之
大者為木桃詩云投我以木桃是也
防陵定山有朱仲李園三十六所潘岳閒居賦云防陵
朱仲之李李尤果賦云三十六園朱李是也中山有縹
李大如拳者呼仙李李尤果賦曰如拳之李陸士衡果
賦曰中山之縹李又云仙李縹而神李紅
豫章之為木生七年而後與衆木有異
漢武帝寶鼎二年立豫章宫於昆明池中作豫章水殿
袁紹在冀州時滿市黃金而無斗粟餓者相食人為之
語曰虎豹之口不茹饑人劉備在荆州時粟與金同價
永嘉之亂洛中飢荒懷帝遣人觀市珠玉金銀闐委市
中而無粟麥袁宏表云田畝由是邱墟都市化為珠玉
是也
漢末大饑江淮間童謠云太岳如市人死如林持金易
粟貴於黃金
洛中童謠曰雖有千黃金無如我斗粟斗粟自可飽千
金何所直
耆舊說桓靈之世汝潁間桑麻為蒿莠桃李不實花而
復落落而復花而官倉有朽粟
晉永嘉中梁州雨七旬麥化為飛蛾
晉末荆州久雨粟化為蠱虫害民春秋云穀之飛為蠱
是也中郎王義興表奏曰臣聞堯生神禾而晉有蠱
粟陛下自以聖德何如帝有慙色
宋高祖之初年當晉末饑饉之後即位以來江表二千
餘里野粟生焉
古說淮南諸山石生穀袁安云石穀藥名穗之尤小者
漢世古諺曰雖有神藥不如少年雖有珠玉不如金錢
太原神釡岡中有神農嘗藥之鼎存焉
咸陽山中有神農辨藥處一名神農原藥草山山上紫
陽觀世傳神農於此辨百藥中有千年龍腦
冀州鵠山傳龍千年則於山中蜕骨今有龍岡岡中出
龍腦是也
今藥中有禹餘糧者世傳昔禹治水棄其所餘糧於江
中生為藥也
仙藥紫鳳腦千年髑髏是也
龜甲香即桂香之善者
紫术香一名紅蘭香一名金桂香亦名麝香草出蒼梧
桂林二郡界今吳中有麝香草似紅蘭而甚芳香
南海山出千步香佩之香聞於千步也今海嵎有千步
草是其種也葉似杜若而紅碧間雜貢籍曰南郡貢千
步香
日南有香市商人交易諸香處
漢雍仲子進南海香物拜為涪陽尉時謂之香尉
日南有千畝林名香出其中
香洲在朱崖郡洲中出諸異香往往不知名焉千年松
香聞於十里亦謂之十里香
杏園洲在南海中洲中多杏海上人云仙人種杏處漢
時嘗有人舟行遇風泊此洲五六日食杏故免死云洲
中别有冬杏
木蘭川在潯陽江中多木蘭樹昔吳王闔閭植木蘭於
此用構宫殿也七里洲中有魯班刻木蘭為舟舟至今
在洲中詩家云木蘭舟出於此
天姥山南峯昔魯班刻木為鶴一飛七百里後放於北
山西峯上漢武帝使人往取之遂飛上南峯往往天將
雨則翼翅動搖若將飛奮
魯班刻石為禹九州圖今在洛城石室山
東北巖海畔有大石龜俗云魯班所作夏則入海冬復
止於山上陸機詩云石龜尚懷海我寧忘故鄉
上虞縣有石駞步水際謂之步
瓜步在吳中吳人賣瓜於江畔因以名焉
吳江中又有魚步龜步湘中有靈妃步昉按吳楚間謂
浦為步語之訛耳
公主山在華山中漢末王莽秉政南陽公主避亂奔入
此峯學道後得昇仙至今嶺上有一雙朱履傳云公主
既於山中得道駙馬王咸追之不及故留二履以示之
潘安仁有公主峯記
晉永嘉亂既已至江諸公主不得随去安陽公主平城
公主奔入兩河界悉為民家妻常怏怏不悦有故鄉之
思村民感之共築一臺以居之謂之公主望鄉之館至
今巋然王朗懷舊賦云將軍出塞之臺公主望鄉之館
漢成帝遣將軍王潰戍邊及帝崩王莽簒逆潰與莽有
隙遂留不敢歸因逃入胡中士卒相率築臺為望鄉之
處
曲阜縣南十里有孔子春秋臺曲阜故城有顔回墓墓
上有石楠樹二株可三四十圍土人云顔回手植
晉末羣盜蜂起義陽公主自洛中出奔至洛南士卒二
千餘人留守不去以衛京都劉曜攻破之主有殊色曜
將逼之主手刃曜不中遂自刃曜奇其節遣葬之封義
陽公主鄰民憐之為立廟今義陽神是也
苻堅既為姚萇所殺於新平佛寺中後寺主摩訶蘭常
夢堅曰可為吾作宫既而寺左右民家死疫相繼巫者
常見堅怒曰吾不宫將盡殺新平民因共改寺為廟遂
無復灾疾每年正月二日民競祀以太牢新平寺今苻
家神也
今烏江長亭亭下有駐馬塘即當時烏江亭長艤舟待
項羽處
今隂陵故城九曲澤澤中有項王村即項籍迷失路處
項王失路於澤中周回九曲後人因以為澤名
燕昭王為郭隗築臺今在幽州燕王故城中土人呼為
賢士臺亦謂之招賢臺
漢武帝於湖中牧馬處至今野草皆有嚼嚙之狀湖中
呼為馬澤澤中有武帝彈碁方石石上勒銘存焉
葳蕤草一名麗草又呼為女草江浙中呼娃草美女曰
娃故以為名
懸腸草一名思子蔓南中呼為離别草
苔草謂之澤葵又名重錢亦呼為宣蘚南人呼為姤草
萱草一名紫萱又呼為忘憂草吳中書生呼為療愁花
嵇中散養生論云萱草忘憂
桂林有睡草見之則令人睡一名醉草亦呼為懶婦箴
出海南地記
楚中有宫人草狀如金䔲而甚氛氲花色紅翠俗說楚
靈王時宫人數千皆多怨曠有囚死於宫中者葬之後
墓上悉生此花
舜草今之孝草也
蓆&KR0034;草一名塞路生北方胡地古詩云千里蓆&KR0034;草
茙葵本胡中葵似葵而大者
紅蘭花一名大草
寡草特生而不叢
洛陽有芝茜園漢官儀云染園出芝茜供染御服是其
處也
紅綬花蔓生如綬有文采因名焉
甘泉宫有木園武帝時園也今俗呼為仙草園出漢魏
宫志
&KR0034;園在定陵漢官儀曰&KR0034;園供染綠紋綬小藍曰&KR0034;(&KR0034;音)
(稷)
芙蓉園在洛陽漢家置之
長沙定王故宫有蓼園真定王故園也
張騫苜蓿園今在洛中苜蓿本胡中菜也張騫始於西
戎得之
衛有淇園出竹在淇水之上詩云瞻彼淇澳綠竹猗猗
是也
梧桐園在吳宫本吳王夫差舊園也一名鳴琴川
南中有楓子鬼楓木之老者為人形亦呼為靈楓焉
後漢季子長為政欲得囚情以梧桐木為囚像穿
地為坎卧木囚於其中祝之罪正者不動冤者木囚動
出時以為精誠所應子長時為大理卿
漢武宴於未央宫忽聞人語云老臣負自訴不見其形
良久見梁上一老翁長八九寸面皺鬚白柱杖僂步至
前帝問曰叟何姓名所訴者何翁緣柱放杖叩頭不言
因仰視屋俯視帝脚忽不見帝駭懼問東方朔朔曰其
名為藻兼水木之精也陛下頃來頻興宫室斬伐其居
故來訴耳仰頭看屋而後視陛下脚者願陛下宫室足
於此不欲更造帝乃息役後帝幸瓠子河聞水底有絃
歌之聲置肴饍芬芳於帝前前梁上翁及數年少絳衣
素帶佩纓皆長八寸一人最長長尺餘淩波而出衣不
沾濕或挾樂器帝問之曰向所聞樂是公等奏耶對曰
臣前昧死歸訴蒙陛下息斤斧得全其居故相慶樂耳
遂奏樂獻帝洞穴珠一枚遂𨼆不見帝問方朔何謂洞
穴珠朔曰河底有一穴深數百丈中有赤蜯蜯生此珠
徑寸明耀絶世矣帝寶愛此珠置於内庫
燕昭王種長春樹葉如蓮花樹身似桂樹花随四時之
色春生碧花春盡則落夏生紅花夏末則凋秋生白花
秋殘則萎冬生紫花遇雪則謝故號為長春樹
澄水泉在滄州九視山山下出泉闊百餘步亦名流水
渠雖泛金石終不沈故州人欲渡此泉以瓦鐵為船舫
地生毛京房以為人勞之應北齊武成河清年中徐州
及長安地生毛長七尺時北築長城内築三臺人苦勞
役之應也
神泉出高密瑯琊郡人或禱祈求之則飛泉湧出清冷
而味甘人或汚之則便竭
鹽田在河東郡有一大澤澤中産鹽引水沃之則自成
號曰鹽田取之無盡不沃則無也又張掖有鹽池自然
生鹽其鹽多少随月增減
甜溪水其味如蜜東方朔得以獻武帝帝乃投於隂井
中井水遂甜而寒洗浴則肌理柔滑
日林國有神藥數千種其西南有石鏡方數百里光明
瑩徹可鑒五臟六腑亦名仙人鏡國中人若有疾輒照
其形遂知病起何臟腑即採神藥餌之無不愈其國人
夀三千歲亦有長生者
列禦寇鄭人御風而行常以立春日歸于八荒立秋日
遊於風穴是風至則草木皆生去則草木皆落謂之離
合風
秦繆公時陳倉人掘地得物若羊非羊似猪非猪繆公
道中逢二童子云此名蝹(史記作蝟)在地中食死人腦若以
柏木穿其首則死故今種柏在墓上以防其害也
辰州嵩溪有丹青樹枝葉直上籠雲下無枝條上有五
色葉圓如華蓋故號丹青樹俗謂之五采樹今在辰陽
縣
城陽縣城南有堯母慶都墓廟前一池魚頭間有印文謂
之印頰魚若非祀者捕而不得
奇肱國其國人機巧能為飛車從風遠行湯時西風吹
奇肱人乘車東至豫州界後十年而風復至使遣歸國
去玉門四萬里
東海有牛魚其形如牛海人採捕剥其皮懸之潮水至
則尾起潮水落則尾伏
顧渚山有&KR2830;(汝耿反)子樹其木如玉色渚人採之以為杖
蛇一首兩身者名曰肥遺西華山中有也見則大旱
南海有水蟲名曰筯蚌蛤之𩔖也其小蟹大如榆莢筯
開甲食則蟹亦出食筯合甲蟹亦還入為筯取食以終
始生死不相離
西蜀石門山有樹名曰桄榔皮裏出屑如麪用作餅食
之與麪相似因謂之桄榔麪焉
漢武帝元鼎元年起招靈閣有一神女留一玉釵與帝
帝以賜趙婕妤至昭帝元鳳中宫人見此釵光瑩甚異
共謀欲碎之明視釵匣唯見白燕直升天去後宫人常
作玉釵因名玉燕釵
三國時昆明國貢魏瀨金鳥鳥形如雀色常翺翔海上
吐金屑如粟至冬此鳥即畏霜雪魏帝乃起温室以處
之名曰辟寒臺故謂吐此金為辟寒金也
漢末關中大亂有發漢時宫人塚者宫人猶活既出平
復如故魏郭后愛念之錄著宫人常置左右問漢時宫
中事說之皆有次第郭后崩因哭泣過度遂死
周昭王時塗修國獻青鳳丹鵠各一雌一雄
吳郡魚城城下水中有石首魚至秋化為鳬鳬項中尚
有石
南康郡有君山高秀重疊有𩔖臺榭名曰女媧宫有獸
名格似猩猩之形自知吉凶人無機愛之則可馴狎欲
執害之則去不來
桂陽郡有銀井鑿之轉深漢有村人焦先於半道見三
老人徧身皓白云逐我太苦今往他所先知是怪以刀
斫之三翁各以杖受刀忽不見視其斷杖是銀其井後
遂不生銀也
儋耳郡明山有二石如人形云昔有兄弟二人向海捕
魚因化為石因號兄弟石
貞山在毘陵郡梁時有村人韓文秀見一鹿産一女子
在地遂收養之及長與凡女有異遂為女冠梁武帝為
别立一觀號曰鹿娘後死入棺武帝致祭開棺視之但
聞異香不見骸骨蓋尸解也遂葬棺於毘陵因號其葬
處為貞山
江隂北有子英廟子英即野人也善入水捕魚得一赤
鯉將著家池中養之後長徑一丈有角翅謂子英曰我
迎汝身汝上我背遂昇於天為神仙晉時人
璅&KR1436;似小蚌有一小蟹在腹中為出求食故淮海之人
呼為蟹奴
鶴䯓(故解反)刺&KR2798;(德宅反)耳響則聽遠眼赤則眎遠大毛落
叢毛生其色如雪又云高脚疎節則多跛也若百六十
年變止不食生物千六百年形定飲而不食與鳳為羣
松有兩鬛三鬛七鬛者言如馬鬛形也言粒者非矣
人間三十六洞天知名者十耳餘二十六天出九微志
不行於世也
鯉魚滿三百六十鱗蛟龍輒率而飛去一年置一神守
之則不能去矣神則龜也
王僧辨嘗為荆南得橘一蔕三十子以獻梁元帝
吳太皇時朱休之家犬歌曰言我不能歌聽我歌梅花
今年故復可明年當奈何休遂殺其犬明年休家人並
死
哀牢夷西蜀國名也其先有婦人捕魚水中觸沈木育
生男子十人沈木為龍出水上九男驚走一兒不去背
龍因䑛之後諸兒推為哀牢主
涿光山下囂水多鰼鰼之魚如鵲而十翼捕之可以禦
火
吳桓王時會稽生五色瓜吳中有五色瓜歲充貢獻
東南有桃都山上有大樹名曰桃都枝相去三千里上
有天雞日初出照此木天雞則鳴天下雞皆随之鳴
合塗國去王都七萬里人善服鳥獸雞犬皆使能言
林屋洞有左神幽虚之天即天后真君之便闕中有白
芝紫泉皆此洞所出乃神仙之飲餌非常人所能得之
日南郡出果下牛高三尺漢樂浪郡有果下馬並高三
尺
廬陵有木客鳥大如鵲千百為羣不與衆鳥相厠俗云
是古之木客化作廬陵即今吉州也
後魏孝昌年中有洛子淵自云洛中人戍於彭城同營
人樊元寶還子淵附書至洛書上題云宅在靈臺南延
洛水既至洛忽逢一老翁曰吾兒書也引入門館甚盛
呼坐命酒酒至色赤甚香美寶告退老翁出送但見高
岸對水無復人家及還彭城子淵已失元寶與子淵同
戍三年不知是水神也
彭城郡古徐國也昔徐君宫人生一大卵棄於野徐有
犬名后倉銜歸温之卵開内有一兒有筋而無骨後為
徐君號曰偃王為政而行仁義
相州栖霞谷昔有橋順二子於此得仙服飛龍一丸十
年不饑故魏文詩曰西山有仙童不飲亦不食即此也
河間郡有聖姑祠姓郝字女君魏青龍二年四月十日
與鄰女樵采於&KR0740;(苦候反)深二水處忽有數婦人從水而
出若今之青衣至女君前曰東海使聘為婦故遣相迎
因敷茵於水上請女君於上坐青衣者侍側順流而下
其家大小奔到岸側惟泣望而已女君怡然曰今幸得
為水仙願勿憂憶語訖風起而沒於水鄉人因為立祠
又置東海公像於聖姑側呼為姑夫
大翮山小翮山在媯州昔有王次仲年少入學而家遠
常先到其師怪之謂其不歸使人候之又實歸在其家
同學者常見仲捉一小木長三尺餘至則著屋間欲共
取之輒尋不見及年弱冠變蒼頡舊書為隸書秦始皇
遣使徵之不至始皇怒檻車囚之赴國路次化為大鳥
出車而飛去至西山乃落二翮一大一小遂名其落處
為大小翮山媯州即今幽薊之地
利州義成郡葭萌縣有玉女房蓋是一大石穴也昔有
玉女入此石穴前有竹數莖下有青石壇每因風自掃
此壇玉女每遇明月夜即出於壇上閒步徘徊復入此
房
龍巢山下有丹水水中有丹魚欲捕其魚伺魚之浮出
水有赤光如火網取割其血塗足可涉水如履平地
宋武帝大明五年廣郡獻白孔雀以為中瑞
秦惠王獻五美女於蜀王王遣五丁迎女乃見大蛇入
山穴中五丁曳蛇山崩五女上山皆化為石
一說少室山有貝多樹與衆木有異一年三放花其花
白色香美俗云漢世野人將子種於此
武都丈夫化為女子顔色美麗蓋山之精也蜀王娶以
為妻無幾物故遂葬於成都郭中以石鏡一枚長二丈
高五尺同葬之
衡州九疑山有舜廟郡守至官常致敬修祀則空中如
有絃歌之聲一說九疑山隔湘江跨蒼梧野連營道縣
界九山相似行者望之皆疑因名曰九疑山
漢惠帝七年夏雷震南山林木皆自火燃至根其地悉
皆燋黃後其雨迅過人就其間得龍骨一具
晉世顔含嫂病須與蚺蛇膽療之則愈既不能得含憂
歎累日忽有一童子持青囊授含乃曰真蛇膽也童子
遂化為青鳥飛去
陽羨縣小吏吳龕家在溪南偶一日有掘頭船過水溪
内忽見一五色浮石龕遂取歸置於牀頭至夜化為一
女子至曙仍是石後復投於本溪
南海中有鮫人室水居如魚不廢機織其眼泣則出
珠晉木玄虚海賦云天琛水怪鮫人之室
興安縣水邊有平石其上有石櫛石履各一具俗云越
王渡溪脱履墮櫛於此
荆州清溪秀壁諸山山洞往往有乳窟窟中多玉泉交
流中有白蝙蝠大如鵶按仙經云蝙蝠一名仙鼠千歲
之後體白如銀棲即倒懸蓋飲乳水而長生也
夜郎縣者西南遠夷國名也其先有女子浣紗忽三節
竹流入足間聞其中有號聲剖竹視之得一男歸而養
之及長有武略自立為夜郎侯以竹為姓漢武帝元鼎
六年征西南夷改為牂牁郡夜郎侯迎降天子賜以玉
印綬後卒夷獠咸以竹王非血氣所生衆為立廟今夜
郎縣有竹王神是也
述異記卷下
