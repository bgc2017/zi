述異記卷上梁任昉撰
昔盤古氏之死也頭為四岳目為日月脂膏為江海毛
髮為草木秦漢間俗說盤古氏頭為東岳腹為中岳左
臂為南岳右臂為北岳足為西岳先儒說盤古氏泣為
江河氣為風聲為雷目瞳為電古說盤古氏喜為晴怒
為隂吳楚間說盤古氏夫妻隂陽之始也今南海有盤
古氏墓亘三百餘里俗云後人追葬盤古之魂也桂林
有盤古氏廟今人祝祀
南海中盤古國今人皆以盤古為姓昉按盤古氏天地
萬物之祖也然則生物始於盤古
南海小虞山中有鬼母能産天地鬼一産十鬼朝産之
暮食之今蒼梧有鬼姑神是也虎頭龍足蟒目蛟眉(蟒蛇)
(目圓蛟眉連生)今吳越間防風廟土木作其形龍首牛耳連眉
一目
昔禹會塗山執玉帛者萬國防風氏後至禹誅之其長
三丈其骨頭專車今南中民有姓防風氏即其後也皆
長大越俗祭防風神奏防風古樂截竹長三尺吹之如
嘷三人披髮而舞
軒轅之初立也有蚩尤氏兄弟七十二人銅頭鐵額食
鐵石軒轅誅之於涿鹿之野蚩尤能作雲霧涿鹿今在
冀州有蚩尤神俗云人身牛蹄四目六手今冀州人掘
地得髑髏如銅鐵者即蚩尤之骨也今有蚩尤齒長二
寸堅不可碎秦漢間說蚩尤氏耳鬢如劍戟頭有角與
軒轅鬭以角觝人人不能向今冀州有樂名蚩尤戲其
民兩兩三三頭戴牛角而相觝漢造角觝戲蓋其遺製
也
太原村落間祭蚩尤神不用牛頭今冀州有蚩尤川即
涿鹿之野漢武時太原有蚩尤神晝見龜足蛇首首疫
其俗遂為立祠
堯使鯀治洪水不勝其任遂誅鯀於羽山化為黃能(奴來)
(反)入於羽泉今會稽祭禹廟不用熊曰黃能即黃熊也
陸居曰熊水居曰能昉按今江淮中有&KR0008;名熊熊蛇之
精至冬化為雉至夏復為蛇今吳中不食雉毒故也
揚州有蛇市市人鬻珠玉而雜貨鮫布鮫人即泉先也
又名泉客
南海出鮫綃紗泉先潛織一名龍紗其價百餘金以為
服入水不濡
南海有龍綃宫泉先織綃之處綃有白如霜者
鬱林郡有珊瑚市海先市珊瑚樹碧色生海底一株十
枝枝間無葉大者高五六尺至小者尺餘蛟人云海上
有珊瑚宫漢元封二年鬱林郡獻瑞珊瑚
光武時南海獻珊瑚婦人帝命植於殿前謂之女珊瑚
一旦柯葉甚茂至靈帝時樹死咸以謂漢室將亡之徵
也
凡珠有龍珠龍所吐者蛇珠蛇所吐者南海俗諺云蛇
珠千枚不及玫瑰亦蛇珠賤也(玫瑰亦是美珠也)越人諺云種
千畝木奴不如一龍珠
越俗以珠為上寶生女謂之珠娘生男謂之珠兒吳越
間俗說明珠一斛貴如玉者合浦有珠市
昔炎帝女溺死東海中化為精衛其名自呼每銜西山
木石填東海偶海燕而生子生雌狀如精衛生雄如海
燕今東海精衛誓水處曾溺於此川誓不飲其水一名
鳥誓一名冤禽又名志鳥俗呼帝女雀
東海島龍川穆天子養八駿處也島中有草名龍芻馬
食之一日千里古語云一株龍芻化為龍駒
陶唐之世越常國獻千歲神龜方三尺餘背上有文科
斗書記開闢已來帝命錄之謂之龜歷伏滔述帝功德
銘曰胡書龜歷之文
夏桀宫中有女子化為龍不可近俄而復為婦人甚麗
而食人桀命為蛟妾告桀吉凶
桀時泰山山走石泣先儒說桀之將亡泰山三日泣今
泰山山石遠望之若人泣者是也武王謂周公曰桀為
不道走山泣石
堯為仁君一日十瑞宫中芻化為禾鳳凰止於庭神龍
見於宫沼歷草生階宫禽五色烏化白神木生蓮萐蒲
生廚景星耀於天甘露降於地是為十瑞
東海畔有孤竹焉斬而復生中有管周武王時孤竹之
國獻瑞筍一株
空桑生大野山中為琴瑟之最者空桑也
周成王元年貝多國人獻舞雀周公命返之
南海中有軒轅邱鸞自歌鳳自舞古云天帝樂也
崆峒山中有堯碑禹碣皆籕文焉伏滔述帝功德銘曰
堯碑禹碣歷古不昧
會稽山有虞舜巡狩臺臺下有望陵祠帝舜南巡葬於
九疑民思之立祠曰望陵祠
帝舜都郭門古宫存焉宫前有堯臺舜館銘記古文莫
有識者
湘水去岸三十里許有相思宫望帝臺昔舜南巡而葬
於蒼梧之野堯之二女娥皇女英追之不及相與慟哭
淚下沾竹竹文上為之斑斑然
昔戰國時魏國苦秦之難嘗有民從征戍秦久不返妻
思而卒既葬塚上生木枝葉皆向夫所在而傾因謂之
相思木今秦趙間有相思草狀如石竹而節節相續一
名斷腸草又名愁婦草亦名霜草人呼為寡婦莎蓋相
思之流也
淮南有懶婦魚俗云昔楊氏家婦為姑所溺而死化為
魚焉其脂膏可燃燈燭以之照鳴琴博奕則爛然有光
及照紡績則不復明矣
水虺五百年化為蛟蛟千年化為龍龍五百年為角龍
千年為應龍
沮渙二水波文皆若五色彼人多文章故一名繢水
灌淝之間離别亭古送别處漢沔會流處岸上有石銘
云下至水府三十一里皆傳云李斯刻此石
鹿千年化為蒼又五百年化為白又五百年化為玄漢
成帝時山中人得玄鹿烹而視之骨皆黑色仙者說玄
鹿為脯食之夀二千歲
餘干縣有白鹿土人皆傳千年矣晉成帝遣捕得銅牌
在角後書云漢元鼎二年臨江所獻白鹿
淮水中黃雀至秋化為蛤春復為黃雀雀五百年化為
蜃蛤
梓樹之精化為青羊生百年而紅五百年而黃又五百
年而色蒼又五百年而色白
龜千年生毛龜夀五千年謂之神龜萬年曰靈龜
海魚千歲為劍魚一名琵琶形如琵琶而善鳴因以名
焉
漢中山有虎生角道家云虎千年則牙蜕而角生
漢宣城郡守封邵一旦忽化為虎食郡民民呼之曰封
使君因去不復來故時人語曰無作封使君生不治民
死食民夫人無德而夀則為虎虎不食人人化虎則食
人蓋恥其𩔖而惡之
獍之為獸狀如虎豹而小始生還食其母故曰梟獍
濟陽山麻姑登仙處俗說山上千年金雞鳴玉犬吠
闔閭夫人墓中周迴八里别館洞房迤邐相屬漆燈照
爛如日月焉尤異者金蠶玉燕各千餘雙
吳王夫差築姑蘇之臺三年乃成周旋詰屈横亘五里
崇飾土木殫耗人力宫妓數千人上别立春宵宫為長
夜之飲造千石酒鍾夫差作天池池中造青龍舟舟中
盛陳妓樂日與西施為水嬉吳王於宮中作海靈館館
娃閣銅溝玉檻宫之楹檻皆珠玉飾之
吳既滅越棲勾踐於會稽之上地方千里勾踐得范蠡
之謀乃示民以耕桑延四方之士作臺於外而館賢士
今會稽山有越王臺今交州麻林一名紵林勾踐種麻
將以弦弓交州糠頭山勾踐貯米於其上舂積糠為山
今會稽之上有越王鑄劍洲箭鏃洲往往有得古箭鏃
蓋古制也
廣州東界有大夫文種之墓墓下有石為華表柱石鶴
一隻種即越王勾踐之謀臣也
洞庭湖中有釣洲昔范蠡乘扁舟至此遇風止釣於洲
上刻石記焉有一陂陂中有范蠡魚昔范蠡釣得大魚
烹食之小者放於陂中陂邊有范蠡石牀石硯鈷䥈范
蠡宅在湖中多桑紵英果有海杏大如拳苦菜甘柚林
石壁上鑿兵書十篇菰葑川皆范蠡手植之定陶有范
蠡千斛魚陂木桃園酸棗林梧桐宫在句容縣傳云吳
别館有楸梧成林焉梧子可食古樂府云梧宫秋吳王
愁是也
闔閭墓中石銘云吳王之夜室也嗚呼平吾君王棄吾
之邦遷于重崗維崗之陽吾王之邦
今宜都有吳王射亭木棠苑木棠果名似梨而甜宜都
七里溪吳王射堂堂之柱礎皆如伏龜袁宏宫賦曰海
龜之礎是也
蒼頡墓在北海呼為藏書臺周末發冢得方玉石上刻
文八十字當時莫識遂藏之書府至秦時李斯識八字
云上天作命皇辟迭王至叔孫通識十二字
瀨鄉石堂有老子篆書道德經五千字蔡邕於其旁以
隸書證之
番禺有酸柿甜梅李尤果賦生物賦偏梅甜柿酸
漢章帝三年子母筍生白虎殿前時謂為孝竹羣臣獻
孝竹頌
越多橘柚園越人歲多橘税謂橙橘戶吳書闞尚表請
除臣之橘籍是也
越中有王氏之橘園胡氏之梅山賀氏之瓜邱吳中有
陸家白蓮顧家斑竹趙有韓氏之酸棗
中山有楸戸掌楸木者楸子為竹器漢書貨殖志千年
楸
邯鄲有故宫基存焉中有趙王之故園梅李至冬而花
春得而食
鄴中銅駞鄉魏武帝陵下銅駞石犬各二古詩云石犬
不可吠銅駞徒爾為
一說香水在并州其水香潔浴之去病吳故宫亦有香
水溪俗云西施浴處人呼為脂粉塘吳王宫人濯粧於
此溪上源至今馨香古詩云安得香水泉濯郎衣上塵
俗說魏武帝陵中亦有泉謂之香水
饒州俗傳軒轅氏鑄鏡於湖邊今有軒轅磨鏡石石上
常潔不生蔓草
桂林東南邊海有裸川桓譚新論云呈衣冠於裸川海
上有裸人鄉
丹陽大姑陵陵下有石麟二枚不知年代𫝊云秦漢間
公卿墓則以石麒麟鎮之
盧氏縣有盧君古塚塚旁柏二株枝條蔭茂二百餘步
樹文隱起皆如龜甲根勁如銅石
盧府君墓在館陶縣南二十里不知何代銘曰盧府君
歸真之室
廬陵郡有董氏之宅前有董家祠昔有董氏語其鄉人
曰吾當盡室作神及死家人老幼皆卒鄉人往往見之
稱吾於地下作廬陵侯鄉人因為立祠能致風雨
安定西隴道其谷中有彈筝之聲行人過聞之謂之彈
筝谷
粉水出房陵永清谷取其水以漬粉即鮮潔有異於常
謂之粉水
漢水西山有九井井中常出五色煙高數丈傳云昔人
有縋入得數斛空青
西海外有鵠國人長七寸日行千里百獸不犯惟畏海
鵠鵠見必吞之在鵠腹中不死鵠一舉亦千里
吐綬烏其身大如鸐五色出巴東山中毛色可愛若天
晴淑景即吐綬長一尺須臾還吞之隂滯即不吐
陽泉在天餘山北清流數十步所涵草木皆化為石精
明堅勁其水所經之處物皆漬為石
却塵犀海獸也然其角辟塵致之於座塵埃不入
羊山上有燃石其色黃而文理疎以水沃之便如煎沸
其上可炊烹稍冷即復以水沃之
䝟貐獸中最大者龍頭馬尾虎爪長四百尺善走以人
為食遇有道君即𨼆藏無道君即出食人(䝟乙八反貐翼乳反)
辟寒香丹丹國所出漢武時入貢每至大寒於室焚之
暖氣翕然自外而入人皆減衣
迷穀出招搖山亦名鵲山其樹如穀又如楮其花四照
名曰迷穀如佩之令人不迷
南康樗都縣西㳂江有石室名夢口穴嘗有船人遇一
人通身黃衣擔兩籠黃瓜求寄載過至岸下此人唾盤
上徑下崖直入石穴中船主初甚忿之見其人入石始
知異視盤上唾悉是金矣
噲參養母至孝曾有玄鶴為戎人所射窮而歸參參收
養療治瘡愈放之後鶴夜到門外參秉燭視鶴雌雄雙
至各銜明月珠以置參家
炎洲在南海中上有風生獸似豹青色大如貍網取之
積薪數車燒之不燃鐵鎚鍛頭數十下乃死以口向風
須臾便活以石上菖蒲塞鼻即真死取其腦和菊花服
之可夀五百歲
南方有灾火山四月生火十二月火滅火滅之後草木
皆生枝條至火生草木葉落如中國寒時也取此木以
為薪燃之不燼以其皮績之為火浣布
蘭陵山有井異鳥巢其中金翅而身黑此鳥見即大水
井不可窺窺者盈歲輒死
玉門西南有一國國中有山石䃡(子林切)千枚名為霹靂
䃡從春雷而䃡減至秋䃡盡雷收復生年年如此
宣城蓋山有舒姑泉俗傳有舒氏女與父析薪女坐泉
處忽牽挽不動父遽告家及再至其地惟見清泉湛然
其母曰女好音樂乃作弦歌泉乃涌流
搗衣山一名靈山在瑯琊郡山南絶險巖有方石昔有
神女於此擣衣其石明瑩謂之玉女擣練碪
㳆鄉西津有玉女岡天當雨輒先涌五色氣於石間俗
謂玉女披衣
嵰州去玉門三千里地寒多雪著木石之上皆融而甘
可以為菓(嵰邱巖反)
八方之荒有石鼔其徑千里撞之其音即成雷也天之
申威於此
秦始皇作石橋於海上欲過海觀日出處有神人驅石
去不速神人鞭之皆流血今石橋其色猶赤
員嶠山名還邱東有雲石廣五百里有蠶長七寸黑色
有鱗角以霜雪覆之然後作繭長一尺其色五采織為
文錦入水不濡
園客者濟隂人貌美邑人多欲妻之客終不娶常種五
色香草積十餘年服食其實忽有五色蛾集香草上客
薦之以布生華蠶焉至蠶時有一女自來助養蠶以香
草食之得繭一百二十枚繭大如甕每一繭繅六七日
絲方盡繅訖此女與客俱神仙去
并州妬女泉婦人不得靘粧綵服至其地必興雲雨一
名是介推妹
齊桓公北征孤竹見人長尺具衣冠左祛而走於馬前
管仲曰此山之神也名曰俞兒霸王(去聲)之君興則見也
和州歴陽淪為湖昔有書生遇一老姥姥待之厚生謂
姥曰此縣門石龜眼血出此地當陷為湖姥後數往視
之門吏問姥姥具答之吏以朱點龜眼姥見遂走上北
山顧城遂陷焉今湖中有明府魚奴魚婢魚
信安郡石室山晉時王質伐木至見童子數人棋而歌
質因聽之童子以一物與質如棗核質含之不覺饑俄
頃童子謂曰何不去質起視斧柯爛盡既歸無復時人
螺亭在南康郡昔有一女採螺為業曾宿此亭夜聞空
中風雨聲乃見衆螺張口而至便亂噉其肉明日惟有
骨存焉故號此亭為螺亭
北方有七尺之棗南方有三尺之梨凡人不得見或見
而食之即為地仙
荀瓌字叔偉潛棲即粧嘗東遊憩江夏黃鶴樓上望西
南有物飄然降自霄漢俄頃已至乃駕鶴之賓也鶴止
戸側仙者就席羽衣虹裳賓主歡對己而辭去跨鶴騰
空𦕈然而滅
晉安郡有一書生謝端為性介潔不染聲色嘗於海岸
觀濤得一大螺大如一石米斛割之中有美女曰予天
漢中白水素女天帝矜卿純正令為君作婦端以為妖
呵責遣之女歎息升雲而去
東陽郡永康縣吳時有人入山逢大龜擔之未至家遇
夜攬舟於岸見老桑呼龜曰元緒汝當死矣龜呼桑樹
曰子明無苦也雖然盡南山之樵不能潰我對曰諸葛
恪明敏禍必及於予明日其人將龜獻吳主命煮之三
日三夜不死遂問諸葛恪恪曰此龜有精須得多載老
桑為薪煮之立爛遂令以老桑斫之為薪既燃即爛
漢武帝幸甘泉長平阪道中有蟲赤如肝頭目口齒悉
具人莫知也時東方朔曰此古秦獄地也積憂所致上
使按圖果秦獄地朔曰夫積憂者得酒而解乃以蟲置
酒中立消
洞庭山有宫五門東通林屋西達峨眉南接羅浮北連
岱岳東有石樓樓下兩石扣之清越所謂神鉦昔有青
童秉燭飈飛輪之車至此其跡存焉上有天帝壇山山
有金牛穴吳孫權時令人掘金金化為牛走上山其跡
存焉故號為金牛穴
范文本日南奴也為奴時牧羊於澗中得兩鯉魚欲私
食之郎知詰之文詐云將礪石還非魚也郎至魚所果
見兩石文異之石有鐵文因入山中就治作兩刀因舉
刀向鄣鄣即蕃中山地名也呪曰鯉魚變化治成刀斫
石鄣破者是有神靈文當治此國遂斫破之衆遂推為
君
宋武帝微時伐荻於新洲見一大蛇長數丈遂射之傷
明日復往觀之聞杵臼聲覘見數青衣童子搗藥問其
故答曰我王為劉寄奴所射今合藥傅之帝曰何神也
童子不答帝叱之皆散收得藥人因名此草為劉寄奴
西域有鼠國大者如猪中者如兔小者如常鼠頭悉白
商賈有經過其國者若不祈祀則嚙人衣裳
周成王時東夷送六角牛
磅磄山去扶桑五萬里日所不及其地甚寒有桃樹千
圍萬年一實一說日本國有金桃其實重一斤
吳王闔閭葬於吳縣三月有白虎居其上號曰虎邱
晉太康中會稽縣蟛蜞及羊皆化為鼠蟛始變者有毛
而無肉大食新稻
周穆王時天下連雨三月穆王乃吹笛其雨遂止
漢武帝時西方有日支國獻活人草三莖有人死者將
草覆面即活之矣
封微山中有怒毛獸若不嗔毛短三寸若嗔毛長三尺
南金山有獅子禽其毛黃赤而光鮮耳小若鳴時地動
石裂
崑崙山有玉桃光明洞澈而堅瑩須以玉井泉洗之便
軟可食
北方荒外有石湖方十里中有横公魚夜即化為人刺
之不入煮之不死若以烏梅二七箇煮之即熟可治邪
病
東海郡尉于台有杏一株花雜五色六出號云仙人杏
晉時晉陵薛願家有虹飲其釜中水須臾而竭願因以
酒祝而益之虹復飲盡吐金滿釜而去願家遂至大富
顧渚山有報春鳥春至即鳴秋分亦鳴似鶗鴂之𩔖也
龍肝瓜長一尺花紅葉素生於冰谷所謂冰谷素葉之
瓜
越俗說會稽山夏禹廟中有梅梁忽一春而生枝葉
漢成帝嘗與趙飛燕游太液池以沙棠木為舟其木出
崑崙山人食其實入水不溺詩曰安得沙棠木刳以為
舟船
巴東有真香茗其花白色如薔薇煎服令人不眠能誦
無忘
伺潮雞潮水上則鳴孫綽望海賦曰石雞清響而應潮
是也
聚窟洲有返魂樹伐其根心於玉釜中煮取汁又熬之
令可丸名曰驚精香或名震靈丸或名反生香或名卻
死香死尸在地聞氣即活
岑華山在西海之西有蔓竹為簫管吹之若羣鳳之鳴
魏興錫義山多生微蘅草有風不偃無風獨搖
黃金山有楠樹一年東邊榮西邊枯後年西邊榮東邊
枯年年如此張華云交讓樹也
石勒嘗傭於臨水為遊軍所囚會有羣鹿傍道軍人競
逐之勒乃獲免俄而又見一老父謂勒曰向來羣鹿者
我也君應為列國主故相救耳
大食王國在西海中有一方石石上多樹榦赤葉青枝
上總生小兒長六七寸見人皆笑動其手足頭著樹枝
使摘一枝小兒便死
獬豸者一角之羊也性知人有罪臯陶治獄其罪疑者
令羊觸之
取鳥之未生毛者以丹和牛肉使吞至長羽毛皆赤殺
之隂乾杵服夀五百歲
鄧通以櫂船為黃頭郎曰土勝水其色黃故刺船郎皆
著黃帽
漢元和元年大雨有一青龍墮於宫中帝命烹之賜羣
臣龍羹各一杯故李尤七命曰味兼龍羹(七命文章名也)
案消山有石樓樹吳太皇元年郡吏伍曜於海際得之
枝莖紫色有光南越謂之石連理也
南海有明珠即鯨魚目瞳鯨死而目皆無精可以鑒謂
之夜光
千年木精為青牛
猿五百歲化為玃玃千歲化為老人
鵠生五百年而紅五百年而黃又五百年而蒼又五百
年而白夀三千歲
鷰千年生胡髯
虎魚老者為蛟
江中魚化為蝗而食五穀者百歲為鼠
蛟羊似羊而無角啖之毒
古人說羊一名胡髯郎又名青鳥
周穆王之犬日走千里食虎豹
闔閭搆水精宫尤極珍怪皆出自水府
瀨鄉老子祠有紫石榴紅縹李一李二色
勾漏縣有白橘青椒縹杏
南中生子母竹今之慈竹也
漢章帝元年上虞縣獻二蔕瓜一實二蔕及玉色橘
趙王故城俗呼為麋鹿城
殷紂時大龜生毛而兔生角是甲兵將興之兆
梁孝王築平臺臺至今存有蒹葭洲鳬藻洲梳洗潭中
有望秦山商人望鄉之處
貝宫夫人廟在太一山下云懷元王夫人也廟即其基
也
當陽南有龍川鳳川云漢武帝時八龍五鳳常見於此
亦呼為五鳳州
魏文帝甄后陵在鄴中臨漳東北至今有甄后神
述異記卷上
