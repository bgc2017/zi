記纂淵海卷二十九宋潘自牧撰
職官部
門下侍中
史門下省侍中二人正二品掌出納帝命相禮儀凡國
家之務與中書令參總而顓判省事(百官志)武德元年改
侍中曰納言三年曰侍中龍朔六年改門下省曰東臺
侍中曰左相(同上)魏徵為侍中尚書省滯訟不法者詔徵
平治徵素不習法但存大體處事以情人人悅服進鄭
國公(六帖)
傳記晉嵇劭為侍中王師敗百官皆奔惟劭不去被害
于帝側血湔御衣及定左右欲浣之帝曰此嵇侍中血
令勿去也晉吳郡陸仲元晉太尉玩曾孫也自玩至
仲元四代為侍中時人方之金張二族也張文瓘後
拜侍中兼太子賓客職司奏議悉心糾駁帝故委之或
時有疾他宰相奏事帝必問與文瓘議未若不者曰往
共籌之或曰已議則皆報可(並本傳)
集貂蟬之貴金貂之寵入侍帝帷出負國璽
本朝制侍中掌佐天子大政審中外出納之事自建隆
至熙寧拜侍中纔五人雖有他官兼領而實不任其事
官制行以左僕射兼以下侍郎行侍中職則置侍郎以
佐之(通考)
侍郎
史門下侍郎二人正三品掌侍中之職(百官志)龍朔二年
改黃門侍郎曰東臺侍郎武后垂拱元年曰鸞臺侍郎
天寳元年曰門下侍郎(同上)崔元綜長夀中遷鸞臺侍郎
勤於政事每在中書必束帶至晩未嘗休偃張廷珪
遷黃門侍郎御史蔣挺以監決杖刑稍輕朝堂杖之廷
珪奏曰御史憲司清望耳目之官有犯當殺即殺當流
即流不可決杖士可殺不可辱也議者以廷珪之言為
是(並舊史)
傳記漢成帝拜張禹少子于牀下為黃門侍郎魏夏
侯玄為黃門侍郎與皇后弟毛曾同坐玄恥之明帝恨
之左遷羽林監張華為黃門侍郎博覽圖籍四海之
内若指掌千門萬戶畫地而成(白六帖)李義改黃門侍郎
制勅不便輒駮正貴幸有求官者睿宗曰朕非有靳但
李義不可故耳(傳)
本朝制侍郎掌貳侍中之職省中外出納之事元豐官
制行以尚書左僕射兼復置門下侍郎一員以代參知
政事中興後宰相罷兼復改門下侍郎為參知政事
給事中
史給事黃門侍郎掌侍從左右關通中外及諸王朝見
于殿中引王就坐漢書儀曰黃門屬黃門令日暮入對
青瑣門拜名曰夕郎(後百官志)蕭望之漢元帝詔曰望之傅
朕八年厥功懋焉可賜爵關内侯給事中贊曰身為儒
宗有輔佐之能近古社稷臣也(漢史)晉武帝詔燕王陳劭
清正廉潔博通六籍宜在左右以敦儒訓可給事中(晉起)
(居注)
傳記李渤拜給事中孤特自持不苟合於世人謂之沽
直屢以言斥而婞直不少衰守節者尚之(職林)孔戣為給
事中江西觀察使李少和坐貶獄寢不下崔易簡殺從
父兄戣乃慷慨論正貶少和殺易簡(唐本傳)張元素遷給
事中太宗詔發卒修洛陽宫元素上書諫之宋璟嘆曰
張公論事有回天之力可謂仁人之言其利溥哉(本傳)李
嶠遷給事中時酷吏來俊臣搆陷狄仁傑則天使嶠與
大理少卿李德裕等覆其獄嶠乃與德裕等列其枉狀
由是忤旨(李嶠傳)
集禁裏疎鐘官舍晩省中啼鳥吏人稀晨搖玉佩登金
殿夕奉天書拜瑣闈(王維)鴛鷺簪裾上龍尾蓬萊宫殿壓
鼇頭夕郎夜直吟仙掖天樂和聲下禁樓(姚合和盧給事中)瑣
闥昔年司制誥共嘉文藻類相如(太宗賜楊億)
本朝淳化四年以右諫議大夫魏庠知制誥柴成務同
知給事中事凡制勅有所不便宜准故事封駁九年詔
停廢知給事封駁公事自是始以封駁司隷銀臺(會要)向
敏中張詠兼以樞密直學士領之時並代都部署張永
德笞小校至死詔按其罪張詠封還詔書不從(長編)
(左右)散騎常侍
史秦置散騎又置中常侍後漢省散騎而中常侍改用
宦者(漢書)孟達字子度自蜀降魏魏文帝善達之姿才容
觀以為散騎常侍傅玄為散騎常侍與皇甫陶俱掌
直諫華嶠字叔駿加散騎常侍班同中書寺為内臺中
書散騎著作及歴理音律天文數術兩省文章門下撰
集皆典常統之(並本傳)
本朝散騎常侍不常置諫議起居司諫正言皆付兩省
班籍通謂之兩省官(續會要)
(左右)諫議大夫
經保氏掌諫王惡(周禮保氏)師氏掌以媺詔王(周禮師氏)爾有嘉
謀嘉猷則入告爾后(書)
史秦置諫大夫掌論議多至數十人漢武帝元狩中更
置後漢增為諫議大夫(後漢書)前漢王褒益州刺史王襄
奏褒有軼才乃徵褒既至詔褒作聖主得賢臣頌擢為
諫大夫(本傳)貢禹以明經潔行著聞元帝召為諫大夫虛
己問以政事劉向以行修飭擢為諫大夫元帝即位
與蕭望之同心輔政(並同上)蓋寬饒對策高第帝遷諫大
夫數上疏諫後奏對事上以寬饒怨謗下其書諫議大
夫鄭昌愍傷寬饒忠直憂國上書訟寬饒罪曰臣以諫
為名不敢不言(漢史)褚遂良遷諫議大夫兼知起居事帝
嘗怪舜造漆器禹雕其俎諫者十餘不止小物何必爾
耶遂良曰雕琢害力農纂組傷女工奢侈之始危亡之
漸也漆器不止必金為之金又不止必玉為之故諫者
救其源及其横流則無復事矣帝咨美之(唐史)王珪太宗
召為諫議大夫帝嘗曰正主遇邪臣不可以致治正臣
事邪主亦不可以致治唯君臣同德則海内安朕雖不
德諸公數相諫正庶致天下於平珪乃進曰古者天子
有諍臣七人諫不用則相繼以死今陛下開聖德收采
芻言臣願竭狂瞽(同上)
傳記唐龍朔二年改諫議大夫為正諫大夫後又置諫
議大夫開元以来廢正諫大夫復諫議大夫貞元四年
分為左右右隷中書元和元年勅左諫議大夫宜去左
字其右諫議大夫四員(續通典)漢武帝因集置諫大夫皆
名儒宿德為之(初學記)陳陶拜諫議大夫靈帝時上疏言
宦官云臣恨不列稷契伊周之徒而與龍逢比干為儔
(同上)元和六年御史中丞竇易直奏諫議大夫至拾遺御
史中丞至殿中侍御史兼為供奉官(續通典)唐文宗嘗于
便殿召柳公權論事切直忤旨周墀為之惴慄公權詞
氣益堅上徐謂之曰朕知舍人不合却作諫議以卿論
事有諍臣之風今擢諫議大夫(柳公權傳)魏鄭公徵字元誠
太宗拜諫議大夫日益親厚或引至卧内訪天下事公
亦自以不世遇乃展盡底藴無所隠凡三百餘奏無不
剴切當帝心者(職林)
集諫省新登正直臣萬方驚喜捧絲綸則知天子明如
日肯放淮南高卧人(劉禹錫詩)盛世千齡合宗工四海瞻德
望完圭角儀刑狀陛廉(王荆公詩)耳目之官獻納之地獻
可替否司諫盡忠當休明之代居言用之司職司諫
議朝夕論思出入討論(並白樂天)
本朝真宗天禧元年詔兩省置官六員不兼職務三年
以李虛己為諫議大夫充職其後員闕不補天聖初上
封者以為言詔以孔延魯劉隨並為右正言而諫大夫
兼他職猶故也(長編)靖康元年詔臺諫天子耳目之官宰
執不當薦舉當出親擢立為定制(續會要)中興之初因舊
制設左右諫議大夫司諫正言屬門下中書建炎二年
詔諫議大夫下隷兩省别置局于後省之側許與兩省
官相見議事以登聞檢鼓院專隷焉(中興會要)慶歴三年田
況言諫諍之臣不得日奉朝請臣在諫院每聞一事皆
諸處采問比及論列或至後時今若令諫官日奉朝請
則可以日聞朝廷之事矣詔每日赴内朝(會要)數共工之
罪不蔽堯聰辨垣平之詐益彰漢德(諫議大夫制)
(左右)司諫
史韋温為補闕時宋申錫被誣温昌言曰丞相操履有
所不宜斥乃奸人陷之吾等諫官豈避一時之雷霆而
致賢君賢相蒙過惡之名耶因率同列伏閣切爭之(唐書)
唐文宗以魏謩遷司諫嘗言于宰相曰太宗得徵參裨
闕失弼成聖政我今得謩于疑似之間必能極諫庶幾
處于無過之地命于狀内備述諫疏激切詔中書為之
辭也(同上)盧景亮遷右補闕朱泚反勸德宗曰罪已不至
則感人不深帝然之志意崒然與穆質同在諫諍地書
數上鯁亮無所回(同上)
傳記唐武后垂拱中置左右補闕左右拾遺二官以掌
供奉諷諫開元以來尤為清選左屬門下右屬中書(通典)
舒元褒疏遺補官秩雖卑乃陛下侍臣也(續通典)鄭餘慶
子澣為右補闕獻疏切直餘慶入朝憲宗問曰卿之令
子朕之直臣可更相加賀遂遷舍人(通典)李泌為相請罷
置補闕拾遺德宗雖不從亦不以授人故諫司唯韓章
歸登而已(續通典)
集獻納開東觀君王問長卿皂雕寒始急天馬老能行
(杜甫)駟馬歸城闕雙鳬去海門還從清切禁再沐聖朝恩
(韓退之送李補闕)吾君英睿相君賢其那寰區未晏然明日翠
華春殿下不知何語可聞天(詩集)朕聞衮職有闕仲山甫
補之蓋所以節宣天子之嗜慾而彌縫其不至者也我
國家設司諫署以神明其耳目凡在兹選實難其人(楊汝)
(士授右補闕勅)避人焚諫草騎馬欲雞棲(杜甫)
本朝端拱元年改左右補闕為左右司諫左右拾遺為
左右正言是時太宗欲令諫官修職故詔改其官詔曰
補闕拾遺位居諫省榮踐清華之列是為獻納之司朝
廷之得失須論刑政之煩苛必舉宜更舊號特立新名
後亦有兼他官不供諫職者(會要)韓魏公為右司諫王沂
公見公論事切直有本末喜謂公曰比年臺諫官多畏
避為自安計不則激發近名如君固不負所職諫官宜
如此(言行錄)江公望居司諫言君臣一體人君元首也左
右大臣股肱也諫官御史耳目也股肱不力則百事隳
耳目不明則四方塞一體病則元首為之不康是職也
何可輕付哉(同上)
(左右)正言
史唐王仲舒拜左拾遺德宗相裴延齡與陽城交章言
不可受後入閣帝顧曰是豈王仲舒耶唐劉栖楚為
拾遺敬宗畋遊坐朝晩栖楚出班以額叩墀苦諫(並本傳)
李邕少知名長安内史李嶠等薦邕詞高行直堪為諫
諍之官召拜右拾遺(唐志)唐柏耆志健而望高急于立名
謁裴度願以一節掉舌下王承宗乃以左拾遺往承宗
獻德隷二州以二子入質直擢拾遺由是聲振一時(本傳)
傳記拾遺立緊以其行立在北省之次獻可替否也(雜記)
唐通事舍人宣語多不知書至宣讀輒失句讀故用拾
遺别句低聲以助之謂把麻(六典)元和元年元稹為左拾
遺稹性鋒銳見事風生既居諫垣不欲碌碌自滯事無
不言(續通典)唐左拾遺張方國每朝政有失便抗疏論精
神昂然進不懼死明皇嘗曰張方國忠賢人也(通典)唐宋
璟劾張昌宗等反狀武后不應李邕為拾遺立殿下大
言曰璟所陳社稷大計陛下當聽后乃可璟奏(李邕傳)白
居易後對殿中論執強梗帝未喻輒進曰陛下誤矣帝
變色謂李絳曰是子我自拔擢乃敢爾(本傳)
集聯步趨丹陛分曹限紫微曉隨天仗入暮惹御香歸
聖朝無闕事自覺諫書稀(岑參寄左省左拾遺)初升諫署是真仙
浪透桃花十五年(鄭谷賀韋拾遺)判事有花皆可錄諫書無草
豈求名(出南嶽)
本朝天禧二年左正言劉燁請今言事許升殿面對從
之(長編)天禧元年始詔兩省置諫官六員不兼他職考所
言以為殿最首擢魯宗道與劉燁為右正言先是諫官
請須繇閣門進又罕得到者宗道請面論事而奏進遂
為故事(仁宗實錄)夏侯嘉正傳嘗使巴陵作洞庭賦太宗知
其名召為左正言(東都事略)韓憲肅公絳除右正言時大臣
佐佑時政務循故事公一日奏言政事當出聖斷上曰
屢有人言朕少斷臺諫官見有未便但言來不憚追改
也(言行錄)
起居郎
史唐鄭朗為起居郎文宗謂宰臣曰云云時朗執筆螭
頭下宰臣退上謂朗曰適所議論卿記錄未吾試觀之
朗曰臣執筆所記便名為史故事不可取觀帝曰朕恐
常時閒語不關理體垂諸將來切以為恥異日臨朝庶
幾少改何妨一見以誡醜言朗遂進之唐貞觀有事
泰山褚遂良為起居郎諫罷封禪之事(並唐史)鄭仁表為
起居郎文章俊拔自謂門第人物文章俱美嘗曰天瑞
有五色雲人瑞有鄭仁表(唐本傳)
傳記起居郎掌錄天子之動作法度以修記事之史凡
記事之制以事繫日以日繫月以月繫時以時繫年必
時書其朔日甲乙以紀歴數典禮文物以考制度遷拜
恩賞以勸善誅伐黜免以懲惡季終則受之于國史焉
(唐六典)
集含章復記言清秩稱當年點筆非常筆朝天又近天
(鄭谷寄張起居詩)風神何藴藉張緒正當年端簡爐烟裏濡毫
御案邊(鄭谷寄韋起居)
本朝初修起居郎而彭乘在遷中上指乘曰此老儒也
雅有恬退名無以易之及召見諭曰卿先朝舊人久補
外未嘗自言對曰臣生孤遠自諒其分敢過有所望耶
上嘉之(仁宗實錄)元豐蔡京起居郎其弟卞為右史兄弟並
入侍立士林竦羨(馬文昌雜錄)
登聞鼓院
史古者朝有誹謗之木敢諫之鼓所以通治道而來諫
者也(漢書)唐武后垂拱置肺石函神龍元年九重嚴邃非
呌閽之可聞萬邦遐曠因表疏而方達其有冤未申投
匭(唐太宗詔令申冤制)唐太宗建登聞之鼓于時在朝無缺政四
海無疲人不遺聽覽其擊登聞鼓者委金吾將軍收進
不得輒有傷損亦不須令人擁遮禁止其理匭使但任
投匭人移表狀于匭中依常進來不須留副本並妄有
止遏(唐太宗詔令百官言事詔)
本朝國初曰司鼔以内臣掌之鼓在宣德門南街北廊
至道三年命太子中書王濟勾當鼓司用朝臣勾當自
此始景德四年詔改為登聞鼓院掌諸上書而進之以
達萬人之情(會要)隷司正言(續會要)凡文武臣寮閤門無例
通進文字並先經登聞鼓院進狀未經鼓院者不得受
接(分紀)建炎元年因舊置局于闕門之前三年專隷檢院
蘇軾登聞鼓院英宗在藩聞軾名欲以唐故事召入
翰林宰相韓珂曰蘇軾之才遠大之器天下之士莫不
畏慕降伏皆欲其進用然不若朝廷培養而後用也及
試之論復入三等得直史館(中興會要)景德二年改鼓司為
登聞鼓院即命周起溢安惠判院會十月賜近臣錦袍
特預之(仁宗實錄)
檢院
經以肺石達窮民(周禮)
史大歷十四年詔天下冤滯于朝堂受詞推決尚未盡
者聽撾登聞鼓(通鑑)田錫字表聖入判登聞檢院因夀寧
節獻詩二十韻太宗和賜上東封書翌日命知制誥(太宗)
(實錄)
集獻納司存雨露邊地分清切任才賢舍人退食收封
事宫女開函近御筵(杜甫贈獻納使田舍人詩)達下情于上天儆王
言于有位(唐文粹)
本朝雍熙元年改匭為檢景德四年改為登聞檢院命
樞密直學士張詠判隷諫議大夫掌受文武官及士民
章奏表疏凡言朝政得失公私利害軍期機密陳其恩
賞理雪冤濫及竒方異術皆受以通達凡進狀者先鼓
院若為所抑則詣檢院淳化三年置理檢校于乾元門
之西北廊以知制誥錢若水領之復唐制也至道三年
廢天聖七年上因讀唐史見匭函達下民冤枉之事乃
謂左右曰天下九州之大豈無冤枉之人若至京師檢
院鼓院理雪者必是州縣吏提點刑獄轉運使不能理
雪又若不為申理則赤子無告矣乃置匭函專命御史
丞為理檢使以分紀中興之初因舊制置局于闕門
之前建炎三年專隷諫院(中興會要)創治所于和寧移置居
雙闕之左(中興題名)
官誥院
本朝國初于右掖門置院四司誥身案並集于此以備
中書除改本司郎官各主其事淳化五年始專置官司
于省内凡官誥各以本司誥身印之文臣用吏部武臣
用兵部王公命婦用司封加勲用司勲掌文武官將校
誥身及封贈官誥院提舉一人以知制誥充判院一人
以帶職朝官充元豐五年行官制文武告身屬吏部蕃
官告屬兵部封贈及命婦告屬司封加勲並將校告屬
司勲官誥院四部告身案及隷人隨事隷本部七年併
司封司勲誥身案入吏部預書庫收掌崇寧四年吏部
專制造官誥局五年罷命尚書右選主管大觀元年復
置尋改為官誥院仍隷左右司三年復罷歸吏部政和
三年六月詔依舊置官誥院差官三員主管少府監鑄
印記吏部製造誥身案記為文中興以來因仍不改王
介甫用事議論素異還朝置之官誥院介甫欲變更科
舉上疑焉公議上上悟曰吾故疑此得軾議釋然矣(蘇潁)
(濱集東坡行狀)
審計院
本朝國朝以三司使總邦計司各有院以秉中外錢穀
出入之政蓋會計之府也淳化三年始用戶部使樊知
古奏剔其冗籍役别為院置官專領之以聽稍食之要
貳置院之初特掌騎兵徒兵給受之數猶未及諸司也
元豐三年合步騎兩院為一遂以其一主諸司自宫禁
朝廷下至斗食佐使凡賦祿者以式法審其名數而稽
其辭名者唯郊賜給已乃審祿有疑予則詔以法凡四
方之計籍上于大農則逆其會凡有司議調度會賦出
則諷焉設員二曰左右聽分案六史八人(題名)舊為諸軍
諸司專勾建炎元年避高宗御諱改諸軍諸司審計司
紹興五年臣寮言臣切惟國家之賦祿以糧審為關鍵
糧審之勘給以法令為承式(中興會要)辛次膺監諸司審計
司未嘗登權要以參知政事孟庾被詔薦其才遂召對
是日除駕部員外郎(胡澹菴集)
糧料院
本朝國朝仍舊制以三司大將軍為督糧料使自開寳
六年以著作佐郎陸光範充改用京官自此始太平興
國五年分諸司馬軍步軍為三院八年以馬軍步軍合
為一院雍熙四年命供奉官陳處諱勾當諸司糧料供
奉官曾祚勾當馬步軍糧料自後復分馬部軍為兩院
或以諸司使副分主之端拱二年復以京朝官主之(四朝)
(會要)中興以來行在有諸軍諸司糧料院鎮江建康有分
差諸軍糧料院鄂州有分差戶部糧料院四川總所有
分差戶部魚關糧料院分差利州戶部糧料院(中興會要)
文思院
本朝太平興國三年置學造金銀犀玉工巧之物金彩
繪素粧鈿之餙以供輿輦册寳法物及凡器服之用隷
少府監熙寧三年詔文思院兩界監官立定文臣一員
武臣一員並朝廷選差其内侍勾當官並罷(四朝會要)紹興
三年詔少府監並歸文思院其上下界監官從工部辟
差工部言所轄文思院舊分上下界監官三員内一員
文臣係京朝官上界造作金銀珠玉下界造作銅鐵竹
木雜料欲依舊分為上下界從之隆興三年詔並禮物
局入文思院(中興會要)
左藏庫
經掌邦國之賦入辨其財用之物而執其總以貳官府
都鄙之財入之數以逆邦國之賦用凡受財者受其貳
令而書之(周禮)
傳記内庫曰御府(後漢書)更始至長安御府帑藏皆按堵
如故(東觀漢記)唐玄宗詔公卿百寮觀左藏庫貨幣山積
唐德宗瓊林大盈庫(晏公類要)
本朝左藏止一庫置使領焉(題名)太平興國三年分為二
庫淳化三年分置左右藏各二庫四年廢右併入左政
和六年修建新庫以東西庫為名(會要)中興因仍東西庫
各以文臣監武臣同監其東幣帛之屬在焉其西金銀
絲纊之屬在焉紹興二十七年詔戶部于轄下丞簿内
選一員兼充左藏庫提轄官此提轄所由始也孝宗即
位詔將御前樁管激賞庫撥歸左藏庫以左藏南庫為
名(中興會要)
進奏院
史唐藩鎮皆置邸京師以大將主之謂之上都留後大
歷十二年改為上都知進奏院官(唐史)蘇舜欽字子美仲
淹薦其才監進奏院(本傳)
本朝舊制皆本州鎮補人為進奏官其軍監場務轉運
司則差知後官則副知掌之逐州就京師各置進奏院
(會要)太平興國六年諸州罷知後之名簡知後官得李楚
等百五十人並充進奏官命供奉官張文粲提轄諸道
進奏院(同上)
秘書監
史魏武帝置秘書令典尚書奏事文帝置中書令而秘
書改令為監掌藝文圖籍之事初屬少府自王肅為監乃
不屬其蘭臺亦藏書籍而御史掌之晉武帝以秘書并
入中書省其秘書制作之局不廢惠帝復别置秘書監
並統著作局掌三閣圖書自是秘書之府始居于外(職官)
傳記晉荀勖領秘書監汲郡冢中得竹書勖自撰次時
缺文多所證明(傅暢晉書)荀勉與張華依劉向别錄整治書
籍以為中經晉惠帝永平詔曰秘書考校古今監理經
籍(王隱晉書)虞世南為校書監太宗引之談論及古今帝王
行政得失必存規諷(唐訓)唐賀知章授秘書監自號四明
狂客(本傳)晉温嶠舉荀崧為書監曰國史之典將以明得
失之迹謂之錄錄使一代之典煥然可觀散騎常侍崧
文質彬彬思義通博宜掌秘奥(明史籍)
集天祿圖書府芸籖歲曝頻幡經窮藏室賜會集儒紳
顧陸高標好鍾王妙入神司無槧俗吏來預石渠賓(錢穆)
(父詩)晏竇追儒雅簮纓成禮容中天開璧府左海見鼇峰
漢簡陳三館湘圖焕九重紫薇方思敏十吏筆能供(籍之)
(竒)暫阻蓬萊客終為大海人(題鄭秘監湖上)先生去上芸香閣
閣老新峩豸角冠留取幽人卧空谷一川風月要人看
(朱晦菴)祖餞衣冠滿道周此行誰與話端由心知不作功
名計只為蒼生未敢休(朱晦菴詩)
本朝太平興國二年始建崇文院昭文館史館集賢館
皆總為崇文院及端拱初建秘閣亦在崇文院中淳化
元年詔秘閣次三館秘書省仍隷京百司(會要)時秘書雖
有監少監丞郎校書郎正字著作郎佐皆以為寄祿官
常帶出入即官至秘書監有特令供職者有以他官兼
領者有以判秘閣官兼者(麒麟臺故事)真宗以楊徽之兼秘
書監召謝便殿命坐屏左右上勞問久之且曰圖書之
府清靜無事可以養性也(書詔)張齊賢改秘書監致仕常
出謁其子曰昔賀秘監以道士服東歸會稽大人盍衣
羽服以優游何必更事請謁齊賢曰且作白頭老秘書
而眠何必學賀監作流沙之服時以為名言(東都事略)
秘書郎
史晉掌中外三閣經書校閱譌誤謂之郎中武帝分秘
書圖籍為甲乙丙丁四部經書覆校闕遺正定脱誤使
秘書郎中四人各掌其一(晉書)王敬弘為秘書郎敬弘求
為奉朝請與書曰秘書有限故有競朝請無限故無競
吾欲處汝無競之地文帝許之(漢書)李素立武德初以親
喪解起受七品清要有司擬雍州司戶參軍帝曰要而
不清復擬秘書郎帝曰清而不要乃授侍御史(唐書)後魏
高謐有文武才度除秘書郎謐以墳典殘闕奏廣訪郡
邑大加繕寫由是圖籍稍以審正(北史)
傳記齊梁末多以貴遊子弟為之無其才實北齊又謂
之郎中隋祖諱中除中字唐分判校寫工程龍朔中改
為蘭臺郎咸亨復舊(通典)後漢馬融有俊才為秘書郎中
詣東觀典校秘書時儒士以為文德可興武功宜廢遂
寢蒐狩之禮戰陳之法融上廣成頌以諷諫忤旨滯於
東觀十年不得調後在東觀著述馬融才高博洽為世
通儒(通典)晉中興書王謐弱冠與王綏齊名除秘書郎(璧記)
集飛騰知有策意度不無伸(杜甫)漸階羣振鷺入學誨螟
蛉(韓愈)清省宜寒夜仙才稱獨吟(俞坦山)蘼蕪與丹桂竒心
復竒骨已蔽蒼龍門又影鳳凰闕(吳得贈柳秘書)
本朝秘書郎張闡忠肅公時秦檜用事每除臺諫必以
其耳目知闡久以喜論事一日微諷闡謂當入臺闡曰
丞相苟見知張闡老死足矣檜默然由是罷去(中興係年錄)
彭忠肅公龜年號正堂除秘書郎時傳召姜特立公白
丞相留公恐非虛傳既而果然留公引李絳事求退公
率同館論奏且勉樞廷爭之遂寢(同上)
著作郎
史漢東京圖書悉在東觀故使名儒直東觀撰述國史
謂之著作東觀皆以他官蓋有著作之任而未為官員
也(蘭臺令史)明帝大和中始置著作郎官隷中書省專掌國
史後有置佐著作郎亦屬中書省秘書監自調補之(通典)
陸士衡以文學為秘書監虞濬所請為著作郎議晉書
限斷(晉史)
傳記晉孫綽為廷尉卿領著作綽少以文學稱一時文
士綽為之冠(晉書)晉束晢元康四年除著作郎著作西觀
撰晉書三帝紀及十志(文士傳)張載作濛汜賦大僕傳玄
見其賦嘆息以車迎載言談盡日載遂作賦起家徵為
著作郎又作劍閣銘世以為能除著作郎(六典)
集夫子靜且直雍容時卷舒(東坡)華蓋榮煌天帝座蓬萊
縹緲道家山(彭汝礪)子亦東南珍價重不可筭(東坡)
本朝國初為寄祿官元豐正名始實有職掌修纂日歴
祭祀祝辭則著作郎佐之(四朝志)王安中自號初寮先生
政和中以文學知名除宗學博士有密薦於上者除著
作左郎(會要)李邴字漢老元祐名士與晁張為徒嘗為柱
史邴才學能世其家政和末除書局遷著作郎(同上)
校書郎
史漢之蘭臺及後漢東觀皆藏書之室當時文學之士
使讐校于其中故有校書之職初漢成帝已命光祿大
夫劉向於天祿閣校經傳諸子詩賦步兵校尉任宏校
方伎諸永夫揚雄等亦典校于其中後以蘭臺置令史
又選他官入東觀皆令典校秘書或撰述傳記蓋有校
書之任而未為官也故以郎居其任則謂之校書郎(分紀)
傳記唐房玄齡校讐秘書省高孝基謂裴矩曰僕觀人
多矣未有如此郎者當為國器但恨不見其聳壑昂霄
(唐書)前漢劉向字子政遷光禄大夫向方精於詩書觀古
文詔誥領校中秘書(本傳)榮陽鄭君諸父諸兄或解巾以
司讎校或決科而登館殿(璧記)
集小富從來慰所望青衫叙進校書郎相公勲業已久
著孫子門闌嘗有光(晁以道詩)我觀李校書超邁有古風談
道屢入微閉門長蓬蓬(黃山谷)漬墨竄舊史磨丹註前經
藝苑手秘寳文堂耳驚霆(韓集)
本朝初為寄禄官元豐正名始實有職掌編緝校正定
其脱誤則校書郎主之(四朝志)建炎初罷紹興復置又參
酌舊制必召試學士院而後命之(中興會要)鄭鑑試館職上
問今合除何官龔茂良對曰前此學官召試往往止除
正字上曰可除校書郎賞盡其言因曰策中所言或是
或非大率剴切不易(言行錄)
正字
史後漢桓帝初置秘書監掌圖書古今文字考合同異
其後監令掌圖籍之紀監述作之事不復專文字之任
矣今之正字蓋令監之遺職校書之通制歴代無聞齊
集書省有正書秘書省有正字(四朝志)
集杜老趨嚴詔徐行及坐時端能幾字正敢恨十年遲
益畏金根繆寧辭温媪譏況來憂畏斷不盡鹿門期(陳後)
(山)城南晁正字國器無等雙(黃山谷)翠木隂隂白玉堂老
來方此試文章宫簷日永揮毫罷閒拂塵埃看畫墻(王仲)
(詩)頻憂傷點竄竊恐誤流傳改易文辭正增加字數全
(孫僅詩)
本朝晏元獻公殊年十三真宗面試詩賦疑其宿構明
日再試文采愈美上大竒之即除秘書省正字令于龍
圖閣讀(司馬温公實錄)石悉政和初試中宏詞除館職四六之
文有氣燄而務竒怪為詩清逸有橘林集十卷(職略)楊億
字大年以童子召對試詩賦五篇下筆立成太宗嘆異
以為秘書省正字制曰汝方在髫齡不煩師訓精爽神
助文字生知越景絶塵一日千里予有望于汝也(東都事略)
韓昫自布衣有詩名前輩稱許之政和初詣闕上書召
試中書特命以官除秘書省正字言者論其進不由科
舉責為筦庫范祖禹司馬光辟同編修資治通鑑書
成上章稱薦而祖禹安恬靜默若將終身除秘書省正
字(並事略)
史館
經國史明乎得失之迹(詩大序)外史掌四方之志小史
掌邦國之志(周禮)董狐古之良史也書法不隠(左傳)
子吾見列國春秋子吾觀遷固而下述作何其紛紛乎
子謂陳夀有志於史依大義而削異端史之失自
遷固始記繁而志寡子謂荀悦史乎失矣(文中子)
史太史公謂子遷曰予先周室之太史也自上世嘗顯
功名於虞夏汝復為太史則續吾祖矣遷悉論先人所
以舊聞不敢闕卒三歲而遷為太史紬史記石室金匱
之書述陶唐以來至於麟止(史自序)封遷後為史通子注
云以遷世無史官通於古今(前司馬遷傳)自劉向揚雄博極
羣書皆稱遷有良史之才服其善叙事理辯而不華質
而不俚其文直其事核不虛美不隠惡故謂實錄(遷傳贊)
遷文直而事覈固文贍而事詳(後二班傳論)二班懷文裁成
帝墳比良遷董兼麗卿雲(二班傳贊)荀悦依左氏傳體為漢
紀三十篇辭約事詳論辯多美(本傳)陳夀撰三國志叙事
有良史才丁儀丁廙有盛名於魏夀謂其子曰可覓
千斛米見與當為尊公作佳傳子不與之竟不為立傳
(晉本傳)魏收曰願得直筆東觀早出魏書魏收修國史
得楊休之助因曰無以謝德當為卿作佳傳爾朱榮
於魏為賊魏收以高氏出自爾朱且納榮子金故减其
惡而增其善於是衆口喧然號為穢史(北齊本傳)朱敬則兼
修國史乃請高史官選以求名才韋安石閱其藁嘆曰
董狐何以加世人不知史官權重宰相但能制生人史
官兼制生死(唐本傳)劉知幾字子玄召至京師領史事時
宰相韋巨源蕭至忠等皆領監修子玄奏記求罷因為
至忠言五不可曰古之國史皆出一家未聞籍功于衆
今使司取士滋多人自為荀袁家自為政駿每記一事
載一言則閣筆相視含毫不斷頭白可期汗青無日(本傳)
子玄著史通内外四十九篇徐堅讀之嘆曰為史氏者
宜署此座右也鄭惟忠嘗問自古文士多史才少何
耶子玄對曰史有三長才學識世罕兼之故史才少(唐書)
吳兢叙事簡核號良史(本傳)韋述撰武德以來國史文約
事詳蕭穎士以為譙周陳夀之流(本傳)蔣偕三世踵修國
史世稱良筆(本傳)劉元濟修國史嘗曰史官善惡必書言
成軌範使驕主賊臣懼此權顧輕哉而班生受金陳夀
求米僕乃視如浮雲爾(本傳)沈既濟撰建中實錄體裁精
高(本傳)史官自黃帝有之夏商太史周太史小史内史外
史而侯國亦置秦有太史令漢至武帝始置以司馬談
為之談卒子遷嗣宣帝以其官為令行太史公文書修
撰之職以它官領於是太史之官唯知占候而已王莽
改置柱下五史後漢至隋唯魏明太和中史職隷中書
其餘多隷秘書唐武德初因隋制屬秘書省著作局貞
觀移史館於門下省宰相監修自是著作始罷史職(職源)
史官掌修國史凡天地日月之祥山川封域之分昭穆
繼代之序禮樂師旅之事誅賞興廢之政皆本於起居
(六典)典籍有國之明訓淵林(荀悦紀序)晉天福四年史館奏職
居刊削事繫編修合舉舊章冀為常典六年趙瑩奏
歴覽故事史册之重委在正人編修之官擇諸髦士(續通)
(典)刻於玉版藏於金匱與天地相終(晁錯對策)劉向父子世
典史籍(華嶠謝表)國史之興將明得失使一代之典煥然可
觀(温嶠表)明乎國史所以弘闡大猷觀乎人文所以化成
天下自非鈎深學海囊括詞林盛周公之典謨懸仲尼
之日月則何以纂叙鴻業紬史策之徽烈俾垂作
範之規用成不刊之典(蕭嵩制)懲勸教化在於春秋錯綜
裁成必歸良直以中樞之餘力得東觀之全才修明
簡策惟爾之休(齊充制)裁成義例之條垂褒貶於國書
資刊削之能佇討論之美(牛僧孺制)總史官之微婉比
良遷董稽合異同裁成褒貶(蕭對制)掌東觀陽秋之重
(蕭遘制)遷紫微皇極之位總簡書刊集之司(孫偓制)官當喉
舌職重陽秋(王鐸制)
本朝監修國史以宰相為以修撰直館檢討無常員掌
修日歴及典司圖籍之事凡史别置院於宣徽北院之
東以藏之謂之編修院天聖修真宗史欲重其任降勅
宰相為提舉參政樞副為修史(續會要)元豐改官制日歴
隷國史案每修前朝國史實錄則别置國史實錄院以
首相提舉(麟臺故事)元祐復置國史院隷門下省明年又置
國史院修撰兼知院事紹聖復以國史院歸秘書省(題名)
中興節秘書省復建史館以修神宗哲宗兩朝實錄紹
興五年又移史館於省之側别為一所以增重其事至
九年修徽宗實錄乃即史館開實錄院明年以未修正
史詔罷史館併為實錄院而著作局唯修纂日歴(中興會要)
吳育直史館文司雅甚擢自先帝列職史筵(曲阜黃庭堅制)
提舉國史
本朝乾興元年命監修國史馮拯專切提舉監修天聖
五年宰臣王曾提舉監修真宗實錄修兩朝史時王旦
未領監修故特受詔(會要)監修國史國朝舊以宰相為之
修日歴也故常帶他銜若修先朝正史則别置編修院
宰相為提舉(四朝志)紹興二十九年詔國史院宰臣提舉
(中興會要)乾道元年詔參政虞允文兼權提舉修三朝國史
中興以來參政兼提舉始此(理孝會要)
監修國史
史劉知幾陳五不可(唐本傳詳見史館總類)
傳記北齊詔魏收撰史又詔平原王高隆之總監之書
名而已(分紀)唐太宗以宰相監修國史及以他官兼領
唐制宰相四人内一人帶監修國史職(職略)太宗以梁陳
齊周隋並未有書乃命學士分修使秘書監魏徵總知
其務凡有贊論徵多預焉(史通)龍朔中許敬宗以太子少
師增前作唐史成百卷總統史任(類要)
集舉而則書用存有法書而不法是謂空言蓋褒貶之
重權也自非經術文雅進修德業出忠入孝匡俗佐時
為朕寳臣有邦良輔者孰可綜覈班紀發揮蒼籀(蘇頲行張)
(說等監修制)掌邦國之事明懲勸之道是以政駿弘簡茂先
博物爰自重臣式膺兼領(宋璟蘇頲修國史制)監綜史氏潤色大
猷(李固制)史閣要重近代以來率命相臣總統其務(令狐綯制)
主張懲勸總領典墳必使書法彌精動契春秋之旨(鄭明)
(制)兼刊綜之榮(蕭鄴制)踐黃樞之峻級總青簡之刊修(丁摶)
(制)
本朝史館有監修皆宰相兼領開寳中薛居正以參政
監修自後參政亦有管勾修國史者不嘗置(麟臺故事)至道
三年修太宗實錄宰臣吕端雖帶監修國史而不預焉
其後重修太祖實錄遂詔吕端與錢若水等同修端罷
相李沆繼成焉景德二年畢士安卒遂命參政王旦權
領史館事實為監修國史之職慶歷三年吕夷簡罷相
帶監修國史優延老臣也(會要)監修國史自元豐王珪後
宰輔皆不入銜中興之六年命吕頥浩兼提舉修國史
當時國史但指日歴頥浩引元祐故事并及正史自是
首相即兼監修紹興二十六年沈該万俟卨並為左右
僕射始分監修提舉為二至今因之(題名)
國史修撰
史吳兢才堪論撰詔直史館修國史蔣乂外祖吳兢
位史官乂幼從外家學得其書該綜羣籍有史才李
翺轉史館修撰以史官紀事不實奏曰臣得秉筆以記
注為職夫勸善懲惡正言直筆史官之任今善惡皆取
行狀諡議蓋行狀多虛美今請但指事實直載事功(唐書)
(本傳)
傳記唐初令狐德棻請修近代史遂命修撰名始於此
(職略)貞觀以宰相涖修撰天寳後他官兼史職者曰史館
修撰初入為直館大中廢直館二員增修撰四人分掌
四季(分紀)馬融三入東觀漢代稱榮張華再典史官晉朝
推美(史通)牛亨問彤管何也答曰史官載事用彤管以記
事(古今注)貞元十一年史館修撰張薦為左諫議大夫修
撰如故裴延齡言於上曰諫議大夫論朝廷得失之官
史臣修撰書朝廷得失之事則領史職者不宜為諫議
遷秘書少監太和六年以王彦威楊漢公蘇滌裴休
並充史館修撰故事史官不過三員兩員至是四人並
命時論深以為非晉天福六年詔曰眷言筆削宜屬
英髦(續通典)
集可使執簡列為史官記事書法必無所拘立詞措
意有班馬之風(白集韓愈制)竄定闕文裁成義類此仲尼春
秋之職業也其可上下心手於愛惡是非乎(元微之行獨孤朗制)
臣適執筆隷太史(魏博先廟碑)凡史氏褒貶大法春秋已備
之矣後之作者在據事迹實錄實錄則善惡自見矣然
此非淺陋偷惰者所能就況褒貶邪夫為史者不有人
禍則有天刑豈可不畏懼而輕為之哉(韓文)遠取南朝貴
公子重修東觀帝王書當時載筆窺金匱暇日登樓到
石渠(劉禹錫)
本朝史館有修撰以他官兼領取最上一員判館事
大中祥符後領修撰者湏兩省五品以上方掌修撰
元豐官制行國史隷秘書省元祐中就門下省置局號
國史院紹聖初復還秘書省舊有修撰官改為修國史
(四朝志)紹興初實錄國史皆寓史館後罷史館遇修實錄
即置實錄院遇修國史即置國史院二十八年置院修
神宗哲宗徽宗正史修史一人同修史二人編修官二
人(中興會要)太宗言楊徽之操履無玷州縣非其所長置之
館殿正得其宜太宗曰史才甚難在乎善惡必書務
摭實而去愛憎斯為良史蘇頌以為五朝正國史二
聖編年出宋敏求父子手筆亦儒者盛事(職略)淳化元年
以梁周翰為史館修撰從翰林學士朱白等薦其有良
史之才屬刊集於國典(楊億表)討論一代之善惡而撰次
之(荆公行范鎮制)
國史檢討官
本朝淳化二年以郭延澤董元亨並為史館檢討至和
二年詔今後檢討更不得舉職館試(分紀)嘉祐八年兼修
國史韓琦奏史記日歷未修者積十餘年今將修先朝
實錄而日歷未備檢討闕官請以直秘閤吕夏卿秘閤
校理韓維兼職詔夏卿維並兼史館檢討(會要)
提舉實錄院
史吳兢與劉子玄撰定武后實錄叙張昌宗誘張說誣
魏元忠事頗言說已然可頼宋璟等激勵苦切故轉禍
為忠後說讀之知兢所為屢以情祈改辭曰徇公之情
何名實錄卒不改世謂之董狐(唐吳兢傳)
傳記于休烈奏國史實錄聖朝大典(續通典)
本朝治平元年以宰臣韓琦提舉修仁宗實錄熙寧元
年以宰臣曾公亮提舉修英宗實錄(會要)紹興九年修三
朝實錄以宰臣一員提舉十二年詔史館提舉諸司承
受等官吏並一切歸實錄院(中興會要)
修玉牒官
傳記掌修皇帝玉牒凡編年以紀帝系而載其歷數及
朝廷政令之因革者為玉牒唐本宗正之職開成後始
别置官(續會要)
集生必輝華名於玉牒(文選)
本朝祥符六年始設局置官詔以皇宋玉牒為名八年
建玉牒殿于新寺景祐元年詔以編修院廳西閤子充
修纂玉牒之所熙寧三年玉牒於三牒院置局後徙編
修院皇帝玉牒十年一進修玉牒官並以學士典領元
豐行官制分隷宗正寺官(會要)紹興十二年宰臣一人提
舉修玉牒官一人以侍從官兼二十九年詔玉牒所入
宗正寺更不置修玉牒官檢討官以本寺少卿及丞同
領編修事尋詔玉牒所宰臣提舉依舊修書官一員同
宗正卿丞修纂更不置檢討官(中興會要)三十二年詔尚書
左僕射陳康伯提舉編修玉牒後或以參政僉書兼權
提舉(題名)凡玉牒書以銷金花白羅紙金軸銷金紅羅褾
帶復黑漆金飾匣紅錦裹金鎖鑰(會要)
修日歷官
傳記唐貞元初韋執誼奏修撰私家紀錄非是望令各
撰日歷月終館中詳定從之此日歷所從起也(續通典)
本朝舊修日歷以時政記起居注會集修撰為一代之
典舊於門下省置編修院元豐四年廢歸史館官制行
屬秘書省國史案六年詔秘書省長貳毋得預著作修
纂日歷八年詔吏部郎中曾肇禮部郎中林希廉著作
職事官兼職自此始元祐五年移國史案置局專掌國
史實錄編修日歷以國史院為名隷門下省紹聖二年
詔日歷還秘書省(四朝志)紹興元年以修日歷所為名又
詔秘書長貳通行修纂三年詔日歷所以修國史日歷
所為名四年詔以史館為名十年秦檜請下有司討論
史館建併之弊禮部看於元豐舊制併歸秘書省國史
案以著作郎佐郎修纂日歷(中興會要)
修會要官
傳記唐德宗貞元間蘇冕始為唐會要四十卷武宗時
崔鉉又續四十卷(會要序)
本朝建隆初王溥取宣宗以後故事并蘇崔所錄共為
一百卷本朝會要自建隆止慶歷四年成一百五十卷
(章德象王宋編修)王珪續以慶歷止熙寧十年通舊增减成三
百卷(國朝會要序)乾道四年詔尚書左僕射陳俊卿兼提舉
編修國朝會要五年汪大猷等言蔡攸所修會要自元
豐至政和止修得帝系后妃吉禮三門攸所修吉禮妄
有删改以迎時好乞令本省再加删定今來續修斷自
神宗以續修國朝會要為名從之六年中書門下省言
國朝會要已修至靖康詔令自建炎元年接續至乾道
五年九年秘書少監陳騤言編類建炎以後會要至紹
興三十二年六月十一日成書以中興會要為名從之
(孝宗會要)
提舉修勅令
史杜周為廷尉客有謂周曰君為天下決平不循三尺
法周曰三尺安出或前主所是著為律後主所是疏為
令當時為是何古之法乎(漢本傳)
傳記牙章竹簡之中因於法史(類要)
集金科玉條(劇秦美新)
本朝天聖慶歷嘉祐熙寧編叙及元符勅令格式各差
宰提舉詳定官以侍從天法通法令者充政和元年差
左僕射何執中提舉重修勅令執中上章力辭於是以
兼領為名同提舉為同兼領(續會要)紹興中改為詳定一
司勅令所自建炎四年以前著為紹興新法以後續降
幾二萬餘前後牴牾乾道詳定一司勅令繫銜詳定官
以兼詳定一司勅令繫(孝宗比後淳會要上淳各熙慶元嘉奏及今有頒降勅令格式)
删定官
本朝舊無常員大觀三年詔六曹删定官併入詳定一
司勅令所為一局(四朝志)後省紹興十二年復置删定官
依舊以勅令所為名後省乾道六年復置勅令所汪大
猷申諸正差删定官淳熙十五年並省紹熙二年復置
局差删修(闕)
良因省去訐
捕之條百餘其持法近厚如此似以母老有以慰之乃
獨賜公三品服(實錄)删定官鄭剛中引對顧下詔不得以
虛名文具欺罔朝廷翼日進呈上曰朕得珠玉珍玩不
足為寳但冀得十數人物乃為寳也令學士降詔出榜
朝堂以剛中為左宣教郎充樞密院編修官(中興係年錄)金
安節入對上三事曰人才當長養成就奏行旬日以為
司農丞(同上)李公麟以陸佃薦為删定官博學好古多識
竒字(同上)
史館校勘
史省内本統經史及太史歴象之職後並為列曹惟主
寫書校勘而已是門可設羅(兩京新紀)
集儒家無外事招客勘青編筆墨東西置朱黃次第研
頻憂傷點竄竊恐誤流傳改易文辭正增加字數全
端坐窮今古披襟見聖賢得興忘昏曉題名記歲年棲
毫思確論廢卷為忘篇魯魚皆删定誰人敢閧然(孫僅詩)
游霧千金字飛雲五色箋銅門初下辟石館始沈研(楊烱)
(和鄭校讐詩)
本朝歐陽修以文章冠天下景祐初召試為館閣校勘
(東都事略)范鎮舉進士禮部第一釋褐用參知政事薦召試
學士院除館閣校勘(同上)余自荆州還湖隂東至黃州二
十里扁舟遡浪來迎者故人談獻可是也握手問無恙
命酒相勞遊赤壁泊黃岡望武昌西山獻可又出所作
史警十餘篇相示純正剴切得古人議論所未到余三
嘆擊節乃因書以冠諸篇首(張于湖史警序)
太史令
史秦有太史官漢復置司馬談與子遷相繼為太史令
事武帝(職官)
傳記自古太史之職重以著述為宗而兼掌歴象日月
隂陽氣數司馬遷既没後之續史記者褚先生劉向馮
商揚雄之徒並以别職來知史務于是太史之署非復
記言之司故張衡單颺王立高堂隆等其當官見稱惟
知占候而已(六典)晉太史令第七品宋齊梁陳同隋秘書
省太史曹置令二人煬帝改曹為監唐因之武德改為
太史局肅宗改為司天臺(六典)
集秦地立春傳太史漢宫題柱憶仙郎(李白詩)玉律調元
璿璣授歷思舉日官之職用知天道之玄(廣平集)日月星
辰乾象不忒分至啓閉歲功有成掌日之官司天
之吏書雲之史窺管之官當同文之朝思禀正朔
奉太史之職宜察天時(俱六帖)
本朝司天監或以他官兼判又有同判之名掌察天文
祥異鐘鼓刻漏稽定歷數供諸壇祭祀元豐官制行改
為太史局有令有判局有同判局選五官正以上業優
考深者二人為判及同判政和因仍無所改其别局有
天文院鐘鼓院測驗渾儀刻漏所印歷所皆主占驗歷
法(續會要)
太史正
本朝司天監無正元豐官制行太史局置正太史令總
一局之事而正與丞為之貳(職源)
五官正
史唐乾元三年置春官夏官中官秋官冬官正各一人掌
司四時各司其方之變異(唐志)
本朝設五官正至道中詔五官正磨勘至殿中丞止以
後只加檢校官元豐無所改(續會要)
太史丞
傳記漢太史有丞一人秩二百石魏晉宋齊皆同(六典)隋
置二人煬帝减一人唐初不置貞觀改渾儀監始置丞
二人長安省景龍復置(六典)
本朝司天監有丞元豐官制行置太史局丞(續會要)
太史局直長
本朝司天監無直長元豐改太史局有直長自直長至
今十年一遷元祐官品直長從八品(續會要)
靈臺郎
傳記後漢太史下别有靈臺丞掌靈臺掌候日月星辰
魏太史有靈臺丞主候望郎隋有天文博士唐初因之
長安二年改為靈臺郎乾道元年改五官之名(六典)
本朝司天監有靈臺郎慶歷詔十年一遷(續會要)
保章正
傳記周禮有保章氏秦漢以來無其職後周春官府有
保章上士中士至隋置歷博唐長安四年改歷博士為
保章掌教歷生乾元元年加五官之名(六典)
本朝司天監有保章正慶歷詔十年一遷元豐改制掌
歷法及測景分至表凖五年一遷官(會要)
挈壺正
傳記周制夏官挈壺氏下士六人秋官司寤氏春官雞
人凡三職咸掌其事自漢以來太史掌之唐長安四年
始置挈壺正掌知刻漏孔壺為漏浮箭為刻以考中星
昏明之候乾元元年加五官之名(六典)
本朝司天監有挈壺正元豐改太史局官惟挈壺正如
故太史局官五年一遷十年一遷試中而遷者惟挈壺
正無遷者(續會要)
翰林醫官
經若藥弗瞑眩厥疾不瘳(書)無妄之藥不可試也(易)醫
師掌醫之政令聚毒藥以共醫事凡邦之有疾病者疕
瘍者造焉則使醫分而治之歲終則稽其醫事以制其
食十全為上十失一次之十失二次之十失三次之十
失四為下食醫掌和王之六食六飲六膳百羞百醬八
珍之齊(周禮)
集動不肆勤靜不宴逸有疾歸天醫無能恤太上防疾
其次萌芽腠理不蠲骨髓奈何(崔寔箴)
記纂淵海卷二十九
