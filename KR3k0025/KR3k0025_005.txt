記纂淵海卷五宋潘自牧撰
災異部
災異
經古有夏先后方懋厥德罔有天災(書)伊陟相太戊亳
有祥桑穀共生于朝(亡書序)高宗祭成湯有飛雉升鼎耳
而雊(書肜日序)高宗肜日越有雊雉(書)曰咎徵(書)天大雷電
以風禾盡偃大木斯拔(金縢)日月告凶不用其行(詩)燁燁
震電不寧不令百川沸騰山冢崒崩高岸為谷深谷為
陵哀今之人胡憯莫懲(詩)宣王遇災而懼側身修行欲
消去之(詩序)保章氏命乖别之妖祥以詔救政(周禮)孟春行
夏令則雨水不時草木早落國時有恐行秋令則其民
大疫猋風暴雨總至藜莠蓬蒿並興行冬令則水潦為
敗雪霜大摯首種不入仲春行秋令則其國大水寒氣
總至寇戎来征行冬令則陽氣不勝麥乃不熟民多相
掠行夏令則國乃大旱煖氣早来蟲螟為害季春行冬
令則寒氣時發草木皆肅國有大恐行夏令則人多疾
疫時雨不降山林不收行秋令則天多沉隂淫雨早降
兵革並起孟夏行秋令則苦雨數來五穀不滋四鄙入
保行冬令則草木早枯後乃大水敗其城郭行春令則
蝗蟲為灾暴風来格秀草不實仲夏行冬令則雹凍傷
穀道路不通暴兵来至行春令則五穀晩熟百螣時起
其國乃饑行秋令則草木零落果實早成民殃於疫季
夏行春令則穀實鮮落國多風欬民乃遷徙行秋令則
丘隰水潦禾稼不熟乃多女災行冬令則風寒不時鷹
隼早鷙四鄙入保孟秋行冬令則隂氣太勝介蟲敗穀
戎兵乃来行春令則其國乃旱陽氣復還五穀無實行
夏令則其國多火災寒熱不節民多瘧疾仲秋行春令
則秋雨不降草木生榮國乃有恐行夏令則其國乃旱
蟄蟲不藏五榖復生行冬令則風災數起收雷先行草
木早死季秋行夏令則其國大水冬藏殃敗民多鼽嚏
行冬令則國多盜賊邊境不寧土地分裂行春令則煖
風来至民氣懈惰師興不居孟冬行春令則凍閉不密
地氣上泄民多流亡行夏令則國多暴風方冬不寒蟄
蟲復出行秋令則雪霜不時小兵時起土地侵削仲冬
行夏令則其國乃旱氛霧冥冥雷乃發聲行秋令則天
時雨汁瓜瓠不成國有大兵行春令則蝗蟲為敗水泉
咸竭民多疥癘季冬行秋令則白露早降介蟲為妖四
鄙入保行春令則胎夭多傷國多固疾命之曰逆行夏令
則水潦敗國時雪不降冰凍消釋(記月令)沙麓崩(春秋)梁山
崩無冰隕石于宋五六鷁退飛過宋都十二月
隕霜不殺草李梅實雨水冰十月隕霜殺菽(春秋)齊
侯田于貝丘見大豕從者曰公子彭生也公怒射之豕
人立而啼初内蛇與外蛇鬭於鄭南門中内蛇死
六年而厲公入申繻曰妖由人興也人無釁焉妖不自
作人弃常則妖興晉文公卒殯于曲沃柩有聲如牛
有蛇出自泉宫入于國如先君之數石言于晉魏
榆晉侯問于師曠對曰作事不時怨讟動于民則有非
言之物而言王子朝用成周之寳珪于河津人得諸
河上隂不佞拘得玉者取其玉將賣之則為石有鸜
鵒来巢師已曰吾聞童謠有之曰鸜之鵒之公出辱之
鸜鵒之羽公在外野往饋之馬鸜鵒跦跦公在乾侯徵
褰與襦鸜鵒之巢遠哉遥遥裯父喪勞宋父以驕鸜鵒
鸜鵒往歌来哭是年昭公孫于齊楚王有疾是歲有
雲如衆赤烏夾日以飛周太史曰其當王身乎若禜之
可移于令尹司馬王曰除腹心之疾而置諸股肱何益
遂弗禜天反時為災地反物為妖人反德為亂亂則
妖生(並左傳)
史凡天變過度乃占國君強大有德者昌弱小飾詐者
亡太上修德其次修政其次修救其次修禳(史天官書)國家
將有失道之敗而天乃先出灾異以譴告之不知自省
天出怪異以警懼之尚不知變而傷敗乃至(董仲舒傳)漢惠
帝宜陽雨血(漢書)漢武帝建元四年有風赤雨血漢成
帝即位封五舅其日黃霧四塞哀帝時山陽雨血大
者如錢小者如麻(漢書)夫灾變之發皆所以明教戒也惟
率禮修德可以勝之(晉志)晉愍帝建興二年霧着人如墨
(晉書)晉孝武帝京都地生毛(同上)後魏世宗正始二年夜隂
霧四塞初黑後赤(北史)梁武帝大同元年雨土二年又雨
黃塵如雪覽之盈掬(梁書)梁大同二年雨灰色黃(隋書)梁簡
文帝時雨黃沙隋文帝開皇六年京師雨毛如馬尾(並同)
(上)君子見其變則知天之所譴告恐懼修省而已(唐志)唐
太宗貞觀八年隴右山崩大蛇屢見虞世南曰妖不勝
德惟務德可以銷變(唐書)
傳記武王伐殷得二大夫問曰殷有妖乎其一人曰有
殷國嘗雨石六月雨雪其一人曰是非殷國之大妖也
殷君喜殺人喜以人飴虎喜割人心喜殺孕婦喜殺人
之父孤人之子喜刑禍喜以信為欺欺者為忠喜田獵
畢弋走狗飾馬喜修池臺宫室喜為酒池糟丘喜聽䜛用
譽無功賞無罪誅此殷國之妖也(六韜)趙簡子問于翟封
餘曰吾聞翟雨穀三日雨血三日牛生馬馬生牛信
乎對曰此非翟之灾也其君幼弱其大臣比黨以求爵
禄其百官肆斷而無常其政令不竟而數改此其妖也
(說苑)燕伐齊齊湣王出走楚使淖齒救齊淖齒謂王曰夫
千乘博昌間地方數百里雨血霑衣嬴博之地拆至泉
有人當闕而哭求之不得王悉知之乎王曰不知淖齒
曰天地人皆以告矣而王不知何得無誅遂殺湣王(戰國)
(策)天灾地妖所以警人主也夢寐證怪所以儆人臣也
灾妖不勝善政怪夢不勝善行(家語)貌之不恭厥咎狂厥
極惡時則有龜孽雞禍言之不從厥咎僣厥極憂時則
有詩妖介蟲之孽時則有犬禍視之不明厥咎豫厥極
疾時則有草妖倮蟲之孽聽之不聰厥咎急厥極貧時
則有鼓妖豕禍思之不睿厥咎雺厥極凶短折時則有
脂夜之妖時則有華孽牛禍皇之不極厥咎雺厥極弱
時則有射妖龍蛇之孽時則有馬禍時則有日月亂行
星辰逆行(尚書大傳)凡有所害謂之灾無所害而異于常謂
之異(洪範傳)
日食
經乃季秋月朔辰弗集于房瞽奏鼓嗇夫馳庶人走注
云集合也不合則日食可知(書)十月之交朔日辛卯日
有食之亦孔之醜此日而食于何不臧(詩)男教不修
陽事不得謫見于天日為之食是故日食則天子素服
而修六官之職蕩天下之陽事(記昏義)日有食之日有
食之既(春秋)莊公十五年六月辛未朔日有食之鼓用牲
于社非常也注云非常鼔之月長歷推辛未實七月朔
置閏失所故致月錯(左傳)惟正月之朔慝未作日有食之
于是乎用幣于社伐鼓于朝注云正月夏之四月周之
六月而傳云惟者明此月非正陽月也士文伯曰國
無政不用善則自取謫於日月之灾梓慎曰二至二
分日有食之不為灾日月之行也分同道也至相過也
其他月則為灾陽不克也(並同上)日有食之以朱絲禜社
或曰脅之或曰為暗恐犯之故禜之社者土地之主日
者土地之精上敷于天而犯日故朱絲禜之助陽抑隂
(公羊)天子救日置五麾陳五兵五鼓諸侯置三兵三鼓大
夫擊柝凡有聲皆陽事也以厭隂氣也(穀梁)日月之食人
皆見之更也人皆仰之(論語)
子麒麟鬭則日月食(淮南子)
史日者德也故日蝕則修德(漢書)漢文帝二年日有食之
詔曰人主不德布政不均則天示之災以戒不治乃謫
見于天罪孰大焉其悉思朕之過失(前本紀)元帝永平二
年日蝕詔氣邪歲增侵犯太陽(本紀)哀帝初鮑宣上書今
日蝕於三始陛下深自内責避正殿舉直言求過失天
心同人心人心悦則天意得矣(列傳)廼正月辛丑朔日有
食之變見三朝之會上天聰明苟無其事變不虛生臣
聞師曰天佑與王者故灾異數見以譴告之若不畏懼
有以塞除而輕忽簡誣則凶罰加焉(孔光傳)黃琬祖父香
為魏郡守時日蝕而京師不見魏郡乃表日蝕之状帝
問日蝕多少香久而無對琬年六歲在傍曰何不言日
蝕之餘如月之初遂用其言答詔(本傳)劉寵鄭弘徐昉趙
喜虞延並為三事以日蝕免官(漢書)唐玄宗開元二年二
月朔太史奏太陽應虧不虧姚崇表賀(通鑑)
集陛下敬畏天命克已修身自辰至巳當虧不虧轉見
明朗(韓文賀穆宗表)
本朝仁宗康定元年皇祐元年嘉祐四年神宗臨寧元
年皆正旦日食(會要)赫赫初出咸池中浴光洗跡生天東
不覺有物来晦昧團圓一片如頑銅前時蝦蟇食爾妃
天下戢戢無有忠責罵四方誰膽大仰頭憤憤惟盧仝
老鴉居處已自穏三足鼎峙何乖慵而今有嘴不能
噪而今有爪不能攻任看怪物翳天眼方且省事保爾
躬日月與物固無惡應由此鳥招禍凶(並梅聖俞詩)
月食
經月盈則食(易)彼月而食則維其常(詩)婦順不修隂事
不得謫見于天月為之食故月食則后素服而修六宫
之職蕩天下之隂事(記昏義)
子月望日奪其光月十五日與日相望東西中絶則月
食奪光也(淮南子)
史晉永嘉元年月蝕赤如血
傳記秦胡亥立日月薄蝕熒惑襲月(說苑)月蝕后自提鼓
階前把槌擊鼓者三中良人諸御者宫人皆擊柝救之
月已食后乃入齋服素縞三日不從樂以應其祥(荆州記)
集爛銀盤從海底出出来照我茅屋東天色紺滑凝不
流冰光交貫寒曈曨初疑白蓮花浮出龍王宫八月十
五夜比並不可雙此時怪事發有物吞食来輪中輪
如壮士斧斫壊桂似雪山風拉摧百鍊鏡照見膽平地
埋寒灰火龍珠飛出腦却入蛤蚌胎搥環破璧眼看盡
當天一搭如煤炲磨滅蹤跡須臾間便似萬古不可開
(玉川月食詩)
本朝有婢上堂来白我事可驚天如青玻瓈月若黑水
精時當十分圓只見一寸明主婦煎餅去小兒敲鏡聲
此雖淺近意乃重補救情夜深兔窟出衆星隨西傾(梅聖)
(俞)
星變
經莊七年夏恒星不見夜明也星隕如雨與雨偕也(左傳)
僖十六年隕石于宋五隕星也文十四年有星孛入
于北斗周内史曰不及七年宋齊晉之君皆將死亂
昭十年有星出于婺女禆竈曰七日戊子晉侯將死
十七年有星孛于大辰西及漢申須曰彗所以除舊布
新也(並春秋左傳)二十六年齊有彗星齊侯使禳之晏子曰
無益也天之有彗也以除穢也君無穢德又何禳焉若
德之穢禳之何益(同上)
子鯨魚死而彗星出(淮南子)
史五星五星所行合散犯守歷陵鬭蝕彗孛飛流皆隂
之精本于地而發于天也(前天文志)孝昭元始中太白入太
微太微者天庭也法曰國恐有誅建始四年熒惑踰歲
星占曰熒惑與歲星鬭有病君饑歲而後旱傷麥民食
榆皮綏和二年熒惑守心丞相翟方進欲塞灾異自殺
(同上)彗孛秦始皇十五年彗星四見長或竟天(史記)漢武元
封元年有星茀于東井後十餘日有星茀于三能(音台)望
氣王朔言候獨見其星出如瓠有司皆曰陛下封禪天
其報德星云(史記)哀帝建平二年彗星出牽牛(漢書)獻帝建
安二十三年彗星晨見東方日夕出西方(後漢)天狗天狗
狀如大奔星有聲其下止地類狗破軍殺將(史記)孝昭元年
牂雲如狗赤色長尾三枚(前天文志)成帝綏和元年天有星
隠如雷聲有流星如缶長十餘丈郡國皆言為王者失
勢諸侯起伯之異(漢書)哀帝建平元年有物着天白廣如
一疋布西南行聲如雷一刻止曰天狗(同上)北齊孝昭皇
建二年天狗下于郿山於其下講武厭之帝將至有兔
驚馬墜死(隋書)煬帝大業十二年有大流星如斗出王良
閣道聲如頽墻其日又有大流星如甕出羽林有聲(同上)
枉矢枉矢類大流星蛇行而蒼黑望之如有毛羽(史天官書)
晉武帝元康四年枉矢北行竟天之半(晉書)齊東昏侯永
光三年枉矢晝見西方長十餘丈(隋書)蚩尤旗蚩尤之旗
類彗而後曲象旗見則王者征伐四方(史天官書)魏嘉平四
年白氣經天司馬景王問王肅肅曰此蚩尤之旗也東
南其亂乎(魏志)營頭晉惠帝太和二年星晝流矢北下光
變有聲如雷占曰為營首其下有大亂流血(晉書)
傳記五星人君不仁春殺無辜則歲星失度人君薄恩
無義懦弱不勝任則太白失度人君内無仁義外多華
飾則鎮星辰星失度(京房五星占)彗孛彗星為欃槍(爾雅)彗星
者天之旗(河圖)五星散為五色之彗(同上)赤彗火精如火耀
長七尺(運斗)彗星在北斗禍大起在三台臣害君在太微
君害臣在天獄諸侯作禍彗行所指其國大惡(孝經)天狗
太白散為天狗主候兵(河圖)七國之兵戰扵梁地故天狗
先降梁疊見以其象也狗者守禦之也所降以惑守禦
也(洪範傳)金門之山有赤犬名曰天狗其所下者起兵(山海)
(經)兩敵相望其雲氣如牛馬状頭低尾仰曰天狗勿與
戰也(兵書)枉矢辰星散為枉矢流所射刑誅(河圖)枉矢者弓
矢之象也枉矢之所觸天下之所伐滅亡之象也(洪範傳)
枉矢或南或北無聚衆伐戰國(春秋)蚩尤旗熒惑散為蚩
尤旗主惑亂(河圖)蚩尤冢在東郡夀張縣闕鄉城中高七
丈民常十月祠之有赤氣出如絳名曰蚩尤旗(皇覽墓記)
雷變
經秋大熟未穫天大雷電以風(書)&KR0974;&KR0974;震電不寧不令
(詩)隠九年春大雨震電公羊傳云記異也(春秋)僖十五年
震夷伯之廟左傳云於是展氏有隠慝焉(同上)
史晉莊伯八年無雲而雷(史記)秦二世時無雲而雷是歲
陳勝起兵天下亂漢昭帝五年十一月大雷震成
帝元初元年夏無雲而雷光耀四照昏乃止(前漢書)安帝
永初六年十月郡國大雷延光四年十月郡國凡三十
雷(後漢)桓帝建和三年雷震憲陵寝屋獻帝初平四年
無雲而雷(後漢)吳孫亮建興初十二月大風雷(晉書)晉惠帝
太安二年八月天中裂為二無雲而雷(同上)後魏太祖天
賜六年震天安殿東序帝惡之以衝車攻殿東西兩序
屋毁之(北史)隋文帝開皇十二年無雲而雷(隋書)唐太宗貞
觀十一年震乾元殿前槐樹(唐書)
傳記人君制用節度即風雷以節暴行威福即雷霆殺
人(京房易傳)人君行政事民不恐懼故致洊雷之變天冬
雷地必震教令撓則冬雷民飢(同上)臣僣奢下犯主則雷
電擊朝(河圖)霹靂擊於宫殿者妃后争政王言不從革
而秋多霹靂霹靂者金氣也其音商故應之(並春秋繁露)
集巫山冬可怪昨夜有奔雷(杜詩)龍蛇不成蟄天地劃争
回(同上)
雨雹
經大雨雹(春秋)季武子問于申豐曰雹可禦乎對曰聖人
在上無雹雖有不為灾古者日在北陸而藏兵西陸朝
覿而出之今藏川池之冰弃而不用風不越而殺雷不
發而震雹之為灾誰能禦之(左傳)
子景帝二年秋雨雹大者五寸永初三年夏河中縣大
雨雹如杯棬大或如斗殺畜牲雉兔折樹木(孔叢子)
史周孝王七年厲王生冬大雹牛馬死江漢俱凍(史記)漢
武元封三年冬雨雹大如馬首(前漢)宣帝大始中山陽濟
陽雨雹如雞子深二尺五寸殺飛鳥牛馬皆死成帝
時楚國雨雹大如斧飛鳥死王莽時雨雹殺牛羊(並同)
(上)安帝初元四年郡國三雨雹大如雞子殺六畜獻
帝初平四年扶風雹大如升殺人(後漢)晉武帝時五月雨
雹傷禾麥壊屋惠帝時六月雨雹深三尺元帝時
風雹殺人明帝時京師大雨雹燕雀死穆帝時六
月雨雹大如升(晉書)宋元嘉三十年盱眙雨雹大如雞子
(宋書)梁武帝大通年四月雨雹(隋書)陳宣帝大建二年六月
大雨雹十年四月又大雨雹(同上)
傳記陽之專氣為雹隂之專氣為霰(大戴禮)盛陽雨水温
煖而湯熱隂氣脅之不得入則轉而為雹(洪範)雹下盡樹
木枝害五穀者君賦斂刻民(京房易傳)漢文帝後元年雨雹
如桃李深三尺(白虎通)劉居中至嵩山有大蜥蜴數百人
以食食之一日聚繞水盆邊各就取水纔入口即吐雹
俄頃纍纍滿地忽震雷一聲起皆失去明日人言昨午
雨雹大作乃知蜥蜴所為(夷堅志)
本朝熙寧中河州雨雹大者如雞卵小者如蓮芡或如
人頭耳目口鼻皆具無異鐫刻次年王師平河州蕃戎
授首者甚衆豈克勝之符預告耶(歐陽公)
地震
經地震(春秋)南宫極震萇弘謂劉文公曰周之亡也其三
川震今西王之大臣亦震天弃之也東王必大克(左傳西王)
(謂王子朝也東王敬王也)
史周幽王二年三川震太史伯陽甫曰周將亡矣昔伊
洛竭而夏亡河竭而商亡今周如二代之季其川源又
塞塞必竭川竭山崩國亡之證也(史記)魯文公九年地震
劉向以為周㐮王失道楚穆王商臣殺父成王臣下強
盛將動為害(前五行志)魯㐮公十六年地震其後崔氏專齊
欒盈專晉良霄傾鄭閽殺吳子燕逐其君楚滅陳蔡昭
公十九年地震劉向以為是時季氏將有逐君之變昭
公三十三年地震劉向以為是時周景王崩劉子單子
立王子猛尹氏立王子朝哀公二年地震仲尼見棄
而季氏強(並同上)漢惠帝時地震隴西壓四百餘家武
帝時地震壓殺人宣帝時地震河南以東四十九郡北
海瑯琊壊祖宗廟城郭殺六千人後又京師地震至北
邊郡國三十餘壊城郭殺四百餘人元帝建昭四年
藍田地震沙石流擁潭水安陵岸崩擁水逆流(前漢)光武
時地震裂和帝時郡國十三地震順帝時頻地震
岸崩及地陷冲帝時京師地震三郡沙擁土裂桓
帝時京師地震又震憲陵寢屋靈帝時地震海水溢
又震鴻都府門獻帝時雍州地頻震(後漢)魏明帝時京
師地震搖動屋瓦晉武帝時頻歲地震惠帝元康
四年郡國地震淮南洪水出或山崩地陷壊城府殺百
餘人元帝大興元年頻地震或水湧山崩殺人(晉書)宋
孝武大明元年地震有聲自河北来魯郡山搖地動彭
城女墻四百八十丈墜屋傾兖州地裂泉湧二年不已
(宋書)梁武太清二年侯景舉兵反於豫州登壇㰱血之地
震三年地再震(隋書)隋文帝開皇二十年廢太子勇以晉
王廣為皇太子將冊之夜烈風大雪地震山崩人舍多
壊殺人(同上)
傳記地動隂有餘(京房易占)周文王寢病五日而地動東西
南北不出國郊百吏皆請曰臣聞地之動為主也羣臣
皆悲曰請移之興事動衆以增國城文王曰我必有罪
故天示此罰我今動衆以增國城是重吾罪不可無幾
瘳疾也(韓詩外傳)
本朝民甍函鼓舞禁堞強崩離坐駭市聲死立怖人足
踦坦途重車僨急𫝊壮馬欹陵阜動撫手礫塊當揚箕
停汚且亂浪僵木無静枝衆喙不暇息杳嶂驚欲飛踊
搭撼鐸碎安流蕩舟疲倒壺喪午漏顛巢駭眠鴟居人
眩眸子行客勞觸兒南北頓儵忽西東播戎夷衆蟄不
安土羣毛難麗皮驚者去靡所朴或如見擠轟雷下簷
瓦决玉傾倉粢雙顛太室吻四躍宸庭螭萬宇變旋室
百城如轉機念此大菑患必由政瑕疵(蘇叔子才美聫句)
水菑
經湯湯洪水方割蕩蕩懷山㐮陵浩浩滔天下民其咨
(書)洚水警予(大禹謨)洪水滔天浩浩懷山㐮陵下民昏墊
(益稷)鯀堙洪水(洪範)洪水茫茫(詩)大水(春秋)凡平原出水為大
水(左傳)宋大水公使弔焉曰天作淫雨害於粢盛若之何
不弔對曰孤實不敬天降之灾又以為君憂拜命之辱(左傳)
子當堯之時洪水横流汎濫于天下(孟子)水逆行汎濫于
中國蛇龍居之民無所定下者為巢上者為營窟(孟)古
者水為民害禹鑿龍門闢伊闕平治水土使民得陸處
往古之時四極廢九州裂水浩漾而不息於是女媧
積蘆灰以止淫水(淮南子)
史秦武王三年渭水赤三日昭王三十四年渭水大水
三日(史記)高后三年漢中南郡河陽大水流數萬家(前五行志)
山東被水災民多飢乏於是天子遣使虛郡國倉廪以
賑貧(貨志)昭帝詔廼者民被水灾頗匱于食朕虛倉廪使
使者賑乏(漢武帝)桓帝永興三年彭城泗水溢流永夀元
年洛水溢至津城門漂流人物獻帝建安二年漢水
溢害人物公沙穆銳思洛下推步之術永夀元年大
水三輔以東無不漂沒穆明曉占候乃預告令民姓徙
居高地故弘農人獨得免灾(後漢)任文公巴郡人也為治
中從事時天大旱白刺史曰五月一日當有大水其變
卒至不可防救宜令民吏預為其備刺史不聽文公獨
儲大船百姓頗有防者其日旱烈至日中雲起須臾雨
至晡時湔水湧起十餘丈突壊廬舍所害數千人(同上)建
武十年雒水出造津城門或欲築塞之陳宣諫曰昔王
尊正身金堤水退况聖主耶言未絶而水去(范曄後漢書)
傳記君湎于酒淫于色賢人潜國家危厥異流水赤(京房)
(易占)哀帝延平六年河東河化為血元初二年潁川㐮城
臨水化為血不流(崔豹古今注)
集洪泉極深何以窴之(楚詞天問)天網浡潏為凋為瘵洪濤
瀾汗萬里無際長波涾湤迤延八裔(木華海賦)秋隂欺白日
泥潦不少乾河隄决東都老弱隨驚湍䟽决須有頼
懷㐮信可畏堯呼大水浸十日不惜萬國赤子魚頭
生暮宿投民村高處水半扉篙舟入其家暝聞屋中
唏(韓集)
本朝方夏潦之流也雲蒸雨洩雷電發越江湖為一后
土冐沒舟行城郭魚龍入室(東坡秋陽賦)豈知下土人水澇
沒襟裾出門愁浩渺閉戶恐為瀦墻壁豁四達幸家無
貯儲壓溺委性命焉能顧圖書乃知生堯時未免憂為
魚擾擾泥淖中無異鴨與猪(歐陽公)我行都是退之詩真
有人家水半扉千頃桑麻在船底空餘石髮掛魚衣(東坡)
車馬無復見紛紛操栰榔新秋忽已晴九陌尚汪洋不
知京國喧謂是江湖鄉龍卷魚蝦並雨落人隨雞犬
上墻眠坐觀入市卷閭井吏民走盡餘王尊入城
相對如夢寐我亦幸免為魚黿(並同上)束濕炊懸釡翻床
補壊壁(陳后山)
火災
經若火之燎于原不可嚮邇其猶可撲滅(書)齊大灾(春秋)
西宫灾成周宣榭火左傳曰人火之也凡火人火曰
火天火曰灾新宫灾三日哭宋灾陳灾宋衛
陳鄭灾雉門及兩觀灾桓宫僖宫灾亳社災㐮
九年宋災樂喜為司城伯氏司里火所未至徹小屋塗
大屋陳畚挶具綆缶備水器量輕重蓄水潦積土塗巡
丈城繕守備表火道祝宗用馬于四墉祀盤庚于西門
之外晉侯問于士弱曰吾聞之宋灾於是乎知有天道
何故對曰古之火正或食于心或食于咮以出内火是
故咮為鶉火心為大火陶唐氏之火正閼伯居商丘(商丘)
(分野之辰辰火主火也)祀大火而火紀時焉相土因之故商主大
火商人閱其禍敗之釁必始於火是以日知其有天道
也(宋商之後也左傳)三十年或叫于宋太廟曰譆譆出出鳥鳴
于亳社如曰譆譆甲午宋大災宋伯姬卒待姆也(待姆不来)
(而死于火)昭十七年有星孛于大辰西及漢申須曰彗所以
除舊布新也今除于火火出必布焉諸侯其有火災乎
梓慎曰往年吾見之是其證也火出而見今兹火出而
章其居火也必矣若火作其在宋衛陳鄭乎宋大辰之
虛也陳太皥之虛也鄭祝融之虛也皆火房也星孛及
漢漢水祥也衛顓帝之虛也故為帝丘其星為大水水
火之牡也其以丙子若壬午作乎水火所以合也鄭禆
竈言于子産曰宋衛陳鄭將同日火若我用瓘斝玉瓉
鄭必不火子産弗與十八年五月火始昏見丙子風梓
慎曰是謂融風火之始也七日其火作乎壬午宋衞陳
鄭皆火禆竈曰不用吾言鄭又將火子産曰天道遠人
道邇竈焉知天道是亦多言矣豈不或信遂不與亦不
復火火作之明日禳火于玄冥回禄祈于四鄘哀三
年司鐸火火踰公宫桓僖灾南宫敬叔至命周人出御
書子服景伯至命宰人出禮書校人乘馬巾車脂轄百
官備府庫謹守官人肅給濟濡帷幕鬱攸從之蒙葺公
室自太廟始外内以悛公父文伯至命校人駕乘車季桓
子至御公立于象魏之外命救火者傷人則止財可為
也命藏象魏曰舊章不可忘也富父槐至曰無備而官
辦者猶拾瀋也於是乎去表之藁道還公宫孔子在陳
聞火曰其桓僖乎(左傳)
子失火而遇雨失火則不幸遇雨則幸也故禍中有福
趨夫救火者汲水而赴之或以甕瓴或以盆盂其方員
銳橢不同盛水各異其於滅火均也(淮南子)
史漢武時河内失火燒千餘家上使汲黯視之(前漢)晉太
子遹惠帝長子也宫中嘗夜失火武帝登樓望之太子
時五歲牽帝裾入闇中曰暮夜倉卒宜備非常不宜令
照見人也帝由是竒之武庫火張華懼變列兵固守
然後救之累代之寳及漢祖斬蛇劍王莽頭孔子履等
盡焚焉佛圖澄嘗與石季龍升中臺澄忽驚曰幽州
當火灾仍取酒噀之久而笑曰救已得矣季龍遣騐幽
州云火從西門起西南驟雨滅之雨亦頗有酒氣(晉書)
傳記古初遭父喪未葬隣人失火及初舍棺不可移冐
火伏棺上火乃滅(東觀漢記)晉平公藏寳之臺燒救火三日
三夜乃勝之公子晏賀曰臣聞王者藏於天下諸侯藏
於百姓農夫藏于囷庾商賈藏于箧匱今百姓乏於外
而賦歛無已皇天降災是君之福也(韓詩外傳)劉昆為江陵
令民有火灾昆向火叩頭即霈然下雨(陳留耆舊傳)鄭玄年
十七在家見大風起詣縣曰某時當有火灾宜祭爟神
廣設禁備時火果起而不為害(别傳)欒巴為尚書正朔大
會巴得酒不飲西南噀之有詔問巴巴曰臣本縣成都
都市大失火故因酒為雨以滅火驛至果如其言(列仙𫝊)
糜竺嘗從洛陽歸有好新婦從求寄載行二十餘里謝
竺曰我天使也當往燒東海糜竺家感君見載故以相
語君快去我緩行竺乃急行達家使出財物日中而火
大發(搜神記)
集永州多火灾人無安處老弱燔死晨不爨夜不燭蓋
類物為之者訛言相驚云怪鳥莫實其状山海經云有鳥如
鶴一足赤文白嘴其名曰畢方見則其邑有譌火若今
火者其可謂譌歟而人有以鳥傳者其畢方歟遂令邑
中状而圖之禳而磔之為之文而逐之(柳文)朝儲清以聫
邃兮夕蕩覆而為灰焚傷羸老兮炭死童孩呌號隳突
兮戸駭人哀袒夫狂走兮倏忽往来鬱收孽暴兮混合
恢台民氣不舒兮僵踣顛頽休炊息燎兮反覆灰煤門
甍晦黑兮啟伺奸回(柳)中宵焚九廟雲漢為之紅(杜詩)訛
火急生煆(柳詩)
本朝半夜人呼急横空火氣浮天遥殊不辨風急已難
收暁入陳倉縣猶餘賣酒樓烟煤已狼籍吏卒尚呀咻
(東坡)
旱暵
經僣常𤾉若(書)旱既太甚藴隆蟲蟲(詩)旱既太甚則不
可推旱既太甚則不可沮赫赫炎炎云我無所旱
既太甚滌滌山川旱魃為虐如惔如焚旱既太甚黽
勉畏去胡寧瘨我以旱&KR0579;不知其故(詩)如彼歲旱草不潰
茂(召旻)舞師教皇舞帥而舞旱暵之事(周禮)司巫若國大旱
則帥巫而舞雩女巫旱暵則舞雩(周禮)歲旱繆公召縣
子而問焉曰天久無雨吾欲暴尫而奚若曰天則不雨
而暴人之疾子虐無乃不可乎然則吾欲暴巫而奚若
曰天則不雨而望之愚婦人於已求之母乃已䟽乎徙
市則奚若曰天子崩巷市七日諸侯薨巷市三日為之
徙市不亦可乎(記檀弓)大旱(春秋)不雨自十二月不雨至
于秋七月自正月不雨至于秋七月僖三年自十
月不雨至于五月不雨旱不為灾也二十一年大旱
公欲焚巫尫臧文仲曰非旱備也脩城郭貶食省用務
穡勸分此其務也巫尫何為天欲殺之則如勿生若能
為旱焚之滋甚衞大旱卜有事于山川不吉甯莊子
曰昔周饑克殷而年豐今邢方無道諸侯無伯天其或
者欲使衛討邢乎師興而雨鄭大旱使屠繫有事于
桑山斬其木不雨子産曰有事于山藝山林也而斬其
木其罪大矣奪之官邑(左傳)閔雨者有志乎民者也(榖梁)
子七八月之間旱則苗稿矣若大旱之望雲霓也
若大旱之望雨也(孟子)大旱金石流土山焦(莊子)湯之救旱
也素車白馬布衣身嬰白茅以身為牲(尹子)晉平公使師
曠奏清角師曠不得已而鼓一奏之有雲從西北方起
再奏之大風起大雨隨之晉國大旱赤地三年(韓子)
史共和十四年大旱火焚其屋伯和簒立故有大旱(史記)
武帝元封年夏旱公孫卿曰黃帝時封則天旱乾封三
年上乃下詔曰天旱意乾封乎(封禪書)宣帝本始三年夏
大旱東西數千里東海有婦養姑甚謹姑自經死姑
女告吏云婦殺我母于公争之不能得太守竟論殺孝
婦郡中枯旱三年(前漢)獻帝興平元年秋三輔旱人相噉
食(後漢)晉永嘉初大旱河洛漢皆可涉晉元帝斬淳于
伯于建康市刑者以刀拭柱血皆上流於是大旱三年
(晉書)宋孝武時頻歲大旱人飢死者十有六七(宋書)隋煬帝
時大旱人疫死者如山(隋書)憲宗時江淮浙東旱遣使分
道賑貸(唐書)
傳記水干土則大旱旱之言悍也驕陽蹇所至也(春秋)
(考異)南方有人長二三尺袒身而目在頂上走行如風名
曰魃所見之國大旱(神異經)齊大旱景公欲祠靈山晏子
曰夫靈山以石為身以草木為毛髮天不雨髮將焦身
將熱彼獨不欲雨乎祠之何益公曰吾欲祠河伯可乎
晏子曰河伯以水為國以魚鼈為民天久旱百川將竭
國亡民將滅矣彼獨不欲雨乎祠之何益公曰奈何晏
子曰公試避宫殿曝露與山河共憂其幸而雨景公曝
露三日果大雨(晏子春秋)歲旱旱草先生旱草者蒺蔾也(師曠)
(占)湯大旱七年雒川竭煎沙爛石於是祀山川祝曰政
不節與民失職與苞苴行與䜛夫昌與宫室崇與女謁
盛與何不雨之甚也(說苑)
集旱有三曰天旱國旱人旱曷為天旱蹇陽肆凶下土
祗謹雖六七歲黎民不飢曷為國旱君道熾灾德涸仁
枯貪風暴氣蒸為時癘曷為人旱邦毁其政吏賊其行
千里人心燥不為隂夫天旱求諸仁仁洽而時豐國旱
求諸德德潤而澤流人旱求諸政政清而俗阜今貨遊
于上刑黯于下百姓焦愁結成狠暑所謂人旱也邦守
不清其政而逮龍貸雨於何可冀乎(文粹)維兹之旱兮其
誰之由我知其端兮風伯是尤山升雲兮澤上氣雷鞭
車兮電摇&KR0008;雨寖寖兮欲墜風伯怒兮雲不得止雲屏
屏兮吹使醨之氣將交兮吹使離之鑠之使氣不得化
寒之使雲不得施(韓訟風伯)昔聞草木焦今覩沙石爛(何遜)退
藏恨雨師健步聞旱魃前聖欲焚巫武王親救暍真
龍意寂寞土梗空俯僂暴尫成前聞鞭巫非稽古(杜詩)
本朝方炎夏之隆蒸兮閔時澤之不濡寇乘時而行虐
兮盗威烈乎陽烏駕畢方而驂熒惑兮回禄為其前驅
燼所及於一燎兮何有瓦石與璠璵豐隆致其微隂兮
飛廉蕩覆而無餘野曈曈而揚塵兮何蕭艾之紛敷應
龍矯首于下澤兮僅自免于槁枯鳥呀咮而忘飛兮獸
逃穴而深居(張文潜賦)旱野渴天澤(歐陽公)安得夢隨霹靂車
馬上傾倒天瓢翻(東坡)我来秋日午旱久石床温安得雲
如蓋能令雨瀉盆歲旱泉水竭枯萍粘破塊(並同上)未
須丘垤占鳴鸛只要朝廷起卧龍(山谷)
蝗螟
經去其螟螣及其蟊賊無害我田穉田祖有神秉畀炎
火(詩)螟螽有蜚蝝生文三年雨螽于宋墜而
死也(左傳)雨螽于宋外灾不書此何以書灾甚也其灾甚
柰何茅茨盡也(穀梁)
史漢平帝時蝗詔使者捕蝗人能捕蝗詣吏者以石斗
受錢(前漢)魯恭為中牟令蝗不入境(後本傳)宋均為九江守
山陽楚沛多蝗至九江輙散(本𫝊)貞觀間京畿旱蝗食稼
唐太宗在苑中掇蝗欲吞之曰寧食吾之肺腸是歲蝗
不為患(通鑑)開元山東大蝗姚崇奏請捕蝗盧懷慎以為
殺蝗太多恐傷和氣崇曰昔楚王吞蛭而愈疾孫叔敖
殺蛇而獲福今蝗幸可驅若縦之穀且盡如百姓何若
使殺蝗有禍崇請當之(唐書)
傳記食苗曰螟食葉曰螣食根曰蟊食節曰賊(爾雅)蝗螽
也一曰蝻一名蝝(說文)蝗蟲腹下有梵字(雜爼)馬援為武陵
守郡有蝗化為魚蝦(東觀漢記)
集始自兩河及三輔荐食如蠶飛似魚(白樂天)
本朝祥符九年飛蝗過京城執政有袖死蝗上進者於
是率百官賀王旦不可於是二府方奏事飛蝗蔽天上
曰使百官方賀而蝗若此豈不為天下笑耶(通鑑)趙抃守
青州時山東旱有蝗自青齊来及境遇風退飛墮水而
盡(言行錄)蠅頭出土不急捕羽翼已就功難施只驚羣飛
自天下不究生子由山陂官書立法空太峻吏愚畏罰
反自欺蓋藏十不敢申一上心雖惻何由知不如寬法
擇良令告蝗不隠捕以時今苗因捕雖踐死明歲猶免
為蝝災(歐陽公)去年夏旱秋不雨海畔居民餘鹹苦今年
春煖欲生蝝地上戢戢多于土預憂一旦開兩翅口吻
如蜂那肯吐前時渡江過吳越布陣横空如項羽農夫
拱手但垂泣人力區區固難禦撲緣騣尾困牛馬啗嚙
衣服穿房戶坐觀不救亦何心秉畀炎火傳自古荷鋤
散掘誰敢後得米濟飢還少補(同上)
饑荒
經帝曰棄黎民阻饑汝后稷播時百穀(書)暨稷播奏庶
艱食鮮食(益稷)古者國有凶則殺禮而多昏會男女之無
夫家者所以育人民也(詩序)王曰於乎何辜今之人天降
喪亂饑饉薦臻(詩)大司徒以荒政十有二聚萬民一曰
散利二曰薄征三曰緩刑四曰弛力五曰舍禁六曰去
幾七曰省禮八曰殺哀九曰蕃樂十曰多昏十一曰索
鬼神十二曰除盜賊(周禮)歲凶年穀不登君膳不祭肺馬
不食穀馳道不除祭事不縣大夫不食粱士飲酒不樂
(記曲禮)莊二十八年大無麥禾臧孫辰告糴于齊公羊傳
曰君子之為國也必有三年之委一年不熟告糴饑也
(春秋)饑大饑一穀不升謂之歉二穀不升謂之饑三
穀不升謂之饉四穀不升謂之荒五穀不升謂之大祲
(穀梁)
子梁惠王曰河内凶則移其民于河東移其粟于河内
河東凶亦然(孟子)凶年免於死亡凶年饑歲君之民老
弱轉乎溝壑壮者散而之四方者幾千人矣凶歲子
弟多暴(孟子)
史河内貧人傷水患萬餘家父子相食臣謹以便宜持
節發河内倉廪以賑貧民(汲黯)武帝元鼎二年關東餓死
者千數詔下巴蜀之粟致之江陵有賑捄饑民免其戹
者具舉以聞宣帝本始四年詔今歲不登遣使者賑
貸困乏元帝詔歲比灾害民有菜色下詔吏虛倉廩
開府庫賑救唐玄宗秋雨害稼京師饑裴耀卿曰陛
下可遣重臣分道賑饑(俱本紀)
傳記穀不熟為饑蔬不熟為饉果不熟為荒仍饑為荐
(爾雅)
集傳聞閭里問赤子弃渠溝持男易斗粟掉臂莫肯酬
我時出衢路餓莩何其稠親逢道死者佇立久咿嚘歸
舍不能食有如魚挂鈎(韓集)
本朝景祐二年吳中大饑范文正公鎮浙西發粟募民
以餉監司劾公不恤荒公乃自序所以晏游興造皆欲
以有餘之財以惠貧者工技服力之人仰食于公私者
日無慮萬數荒政之施莫此為大(筆談)趙清獻知越州兩
浙旱蝗米價踴貴諸州皆禁增米價公獨榜衢路令有
米者增價糴之於是米商輻凑米價更賤民無饑死者
(記聞)富鄭公知鄆州自鄆移青會河朔大水民流京東擇
所部豐稔三州勸民出粟得十五萬斛益以官廪隨所
在貯之得公私廬舍十餘萬間散處其人凡活五十萬
人募而為兵又萬餘人(神道碑)杭州大旱蘇公軾請于朝
免本路上供米三之一故米不翔貴復得賜度牒百易
米以救饑者活者甚衆(言行錄)老農釋耒歎淚入飢腸痛
飢火燒腸作牛吼不知待得秋成否願君五袴手
拈此半菽魂曾活萬人寧望報祗求五畝却歸耕(東坡)
兼并閉囷廪一粒不肯分伺待官粟空騰價邀吾民坐
視既不可禁之亦紛紜(張文潛)
疫癘
經天方薦瘥喪亂弘多(詩)四時皆有癘疾春時有痟首
疾夏時有痒疥疾秋時有瘧寒疾冬時有嗽上氣疾(周禮)
以禬民之喪禮大禮則不舉(周禮)癘疾不降民不夭札
(左傳)
子使物不疵癘
史秦始皇三年蟲起東方蔽天而下年為大疫(史記)哀帝
永初六年大疫疫者邪亂之氣所生延光四年京師大
疫有絶門者桓帝元康元年正月京都大疫二月九
月廬江乂疫獻帝建安二十二年大疫(漢書)魏文帝黃
初四年宛許大疫死者萬數明帝青龍二年四月大
疫三年京師大疫(晉書)
傳記人主好聚斂則人多疫死(六韜)顓頊氏有三子亡而
為疫鬼(山海經)
集屑屑水帝魂謝謝無餘輝如何不肖子尚奮瘧鬼威
詛師毒口牙舌作霹靂飛符師弄刀筆丹墨交横揮(韓遣)
(瘧鬼)
本朝遂令邪風伺間隙潜中瘟疫於民氓(歐陽公)
記纂淵海卷五
