記纂淵海卷二十四宋潘自牧撰
郡縣部
雲中府路
雲中府(倚郭一外縣四)(大同懷仁)(宣寧)(白登)(平)
(池)
郡號雲中大同軍節度
郡沿革天文昴畢分野禹貢冀州之域虞周屬并州春
秋時北狄所居戰國屬趙秦為雲中鴈門代郡地東漢
末郡廢三國魏屬新興郡晉改屬鴈門後魏徙都平城
置司州牧及置代尹又置北恒州後周並廢隋以其地
屬代朔雲三州唐初復置北恒州治雲中縣尋廢開元
中置雲州天寳初改雲中郡乾元初復為雲州五代唐
以雲州置大同軍節度本朝為雲中府(地理沿革表)
縣沿革大同周大同川地戰國趙置雲中縣漢為鴈門
郡平城地遼置大同縣懷仁本秦雲中縣地遼始析雲
中為懷仁宣寧本宣德縣地後改宣寧白登本長清縣
地後改白登平池本秦漢平城縣後改平池(同上)
形勝白登山在府城東上有白登臺即匈奴圍漢高處
大寳山在府城北下有古城即漢武原郡官山在
大同縣西北上有九十九泉流入黑河金龍山在懷
仁縣西南雙化嶺在府城西盤據百餘里上有古寺
遺跡海子在懷仁縣東其西北有泉深不可測桑
乾河在府城南源出洪濤山下流入盧溝河君子津
在古東勝州界漢時有大賈齎金行至此死津長為埋
之後其子至悉金付之因名李陵臺在府城西北
王昭君墓在郡境(輿地紀勝)
人物隋杜彦雲中人性勇果善騎射初封公後平陳進
位柱國五代折從阮雲中人世為大族仕後唐為刺史
歴周漢節度四鎮卒贈中書令皇朝李漢雲中人初為
齊州防禦使有善政後遷觀察使畢士安雲中人登
進士累官參知政事(同上)
集漢下白登道胡窺青海灣(李太白)閫外傳三略雲中冀
一平(張嘉貞)聞道雲中使乘驄往復還河兵守陽日塞虜
失隂山(曾延清)夜月降羌淚秋風老將心(楊景山)朝䟦青陂
道暮上白登臺(梁元帝)家在孤雲落照間州人已上鴈門
關憑君為報平安信方是雲中第一山(王子端)百萬精兵
傾紫塞幾多枯骨委黃沙(郭紀)塞垣通碣石虜陣抵祁連
(盧杲之)
本朝宣和二年始得雲中府(沿革表)雄臨絶塞風霜古寒
逼新春草木疎(王琮)古来險阻邊陲地威震邊陲萬里驚
(元好問)環珮䰟歸千里月琵琶聲起黑山秋(元節)旌旗影動
胡塵沒笳鼔聲寒塞月明(陳顥)壘原青照白登山彌隴連
天麥浪寒(宇文叔通)青冢埋魂知不返翠崖遺跡為誰留(歐陽)
(修)
應州(倚郭一外縣一)(金城山隂)
郡號神武
州沿革天文昴畢分野禹貢冀州之域古唐國地戰國
屬趙為代郡地秦為隂舘縣屬鴈門郡漢因之東漢末
廢後魏屬神武郡北齊改屬太平郡後周郡廢置隂城
隋廢唐置金城以縣置應州以龍首鴈門二山南北相
應故名(沿革表)
縣沿革金城本古唐國地唐置金城縣山隂秦為鴈門
郡隂舘縣地後改山隂縣(同上)
形勝龍首山在縣北山之南跨雲中鴈門山在州南
與龍首山相應翠微山在金城縣境香峯山在金
城縣南復宿山在山隂縣南黃花山在山隂縣北
金鳳井在州治相傳李克用生時有金鳳自井中飛
出三岡四鎮俱在州境(輿地紀勝)
人物五代安重誨州人唐昭宗時官至中書令盡忠補
過人皆稱焉周密州人仕晉歴三鎮節度後仕周累
官太子太師皇朝李重誨金城人初補鄧州指揮後
以功陞招安制置使(同上)
集古戍依重險高樓見五凉山根盤驛道河水浸城墻
(岑參題金城樓)汗馬牧秋月疲卒卧霜風仍聞左賢王更欲圍
雲中(劉灣)月落雲沙黑風迴草木腥(竇胃卿)岧嶤試一臨虜
騎附城隂不辨風塵色安知天地心門開邊月近戰苦
陣雲深旦夕更樓上遙聞横笛音(張巡)但使龍城飛將在
不教胡馬度陰山(王少伯)
本朝宣和五年契丹將蘇京以州来降(沿革表)清晨鐵騎
臨長河短簫齊和班師歌過橋咫尺入金城滿市居擁
笑聲多(張楷)
朔州(倚郭一外縣一)(鄯陽馬邑)
郡號馬邑
州沿革天文昴畢分野禹貢冀州之域戰國地屬燕秦
為代鴈門二郡地漢為馬邑縣地屬鴈門郡東漢末廢
後魏置平齊郡隋為神武縣地屬馬邑郡唐廢後置河
隂縣地屬應州(沿革表)
縣沿革鄯陽本秦馬邑縣地北齊置招遠縣隋改為鄯
陽縣馬邑本秦縣屬鴈門郡北齊屬廣安郡隋初郡廢
以縣省入鄯陽唐置馬邑縣(同上)
形勝翠峰山在州西南上有石佛洞燕京山在州西
南上有天池東靈山在州西上有臺亭神武尖山
在鄯陽境元姬山在馬邑境居延川在朔州北一
名居延澤漢蘇武常困於此澤天德山在州北漢李
陵行軍至此洪濤山在馬邑縣西下有桑乾河神廟
紫金山在馬邑縣南高二十里連亘數百里太和
嶺在馬邑縣東上有寨魯臺在馬邑縣西北唐李靖
築此觀星鴈門關在馬邑縣東南七十里(輿地紀勝)
人物南北朝斛律金縣人善騎射仕至汾州刺史以功
封咸陽郡王唐尉遲恭鄯陽人有戰功累封鄂國公
五代周德威馬邑人唐莊宗時累官平章政事安
重榮州人善騎射晉高祖時受武節拜成德軍節度
皇朝党進馬邑人從征太原以功歴忠武軍節度(同上)
集北遊幽朔城凉野多險艱俯入窮谷底仰陟高山盤
(陸士衡)高秋登寒山南望馬邑州翠峰入青冥攬勝此勾
留(李端)蘇武魂銷漢使前古祠高樹兩茫然雲邊鴈斷胡
天月隴上羊歸塞草煙(温飛卿)鼓角因風飄朔氣旌旗映
水發秋光(楊巨源)白頭蘇屬國握節幾時還(王懋建)士卒並
持蘇武節酋魁莫作李陵看(顧孔文)
本朝宣和五年契丹守將韓正以州来降(沿革表)朔風刮
面歲華遒閑擁豐貂一倚樓四野凍雲隨地合九河清
浪著天流(元章簡)嘗聞朔北寒尤甚已見黃河可過車馹
騎駸駸持漢節邊風慘慘聽胡笳(梅聖俞)
蔚州
郡號代國
州沿革天文昴畢分野禹貢冀州之域春秋時屬晉戰
國屬趙秦置代縣屬代郡漢封代王於此為代國東漢
末廢後魏於此置靈丘郡後周兼治蔚州隋郡廢州存
大業初州廢唐復置蔚州治靈丘至德初改安邊郡後
復為蔚州(沿革表)
形勝九宮山在州東五臺山在州東玉屏山在州
西倒刺山在州東襄山在州北胡蘆河在州城
北煖泉在州西其水夏凉冬煖金箔泉在州境
蓮花泉在州東北鎮邊樓在州境隘門關在州西
南代王城在州東漢文帝封代即此飛狐口在州
境(輿地紀勝)
人物唐侯仲莊為定武將軍有功累加冠軍將軍(同上)
集飛狐白日晩瀚海愁雲生(虞子陽)家居五原上征戰是
平尘獨負山西勇誰當塞上行(緯卿)須識苦寒士莫矜狐
白温(同上)郭外秋聲急城邊月色殘(王少伯)胡馬如雲屯越
騎亦星羅飛鋒無絶影鳴鏑自相和(陸士衡)
本朝宣和五年契丹守將陳翊以州来降(沿革表)雲度飛
狐絶險天圍紫塞高寒(趙獻之曲)西北天低五頂高茫茫松
海露(闕)
渾源州
郡號代郡
州沿革天文畢昴分野禹貢冀州之域戰國時屬趙代
郡秦屬鴈門郡漢為平舒崞二縣地屬鴈門代郡東漢
末廢後魏屬神武郡隋屬鴈門郡唐置渾源州以川為
名(沿革表)
形勝恒山在州南二十里即北岳也高侵霄漢舜北巡
狩即此翠屏山在州栢山之南華麗似翠屏然五
峯山在州東五峯如削畫錦山在州西封龍山在
州南渾源川在州西南滙為大澤中有孤石高丈餘
上有神祠孫臏山在州南因上有孫臏寨故名(輿地紀勝)
人物漢范升郡人九歲通孝經長習易教授生徒光武朝
拜議郎遷博士南北朝燕鳳博綜經史為代王長史
參決國事皇朝劉撝州人舉進士仕至石州刺史
蘇保衡州人舉進士累官參知政事劉仲亨妻田氏
亨卒氏年二旬餘遂自經事聞旌表其門(同上)
集水嶺人無跡冰合足鴈聲(李端)風旂翻翼影霜劍轉龍
文(駱賓王)絶壁千尋孤峯萬仞寳符臨代邦之美靈蛇表
陣勢之竒(唐太宗祀恒嶽文)鑠石七年無以虧其大含波九載
不能損其高(同上)
本朝雙鯉附書常不逹兩萍浮海偶相逢燕南落日車
分轍代北春風酒滿鍾(朱好謙過渾源)無定河邊路風高雪洒
春(王正美)山雲吞吐翠微中淡翠深青一萬重(闕)
陜西永興軍路
京兆府(倚郭二一長安外縣十鄠)(樊川藍田)(咸陽)(涇)
(陽武櫟陽乾高陽功祐)(興平)(臨潼)(醴泉)
郡號永興安西
郡沿革天文井鬼分野禹貢雍州之域周為王畿地秦
置内史以領關中漢初置渭南郡尋罷郡復置内史景
帝分置左右内史此為右内史武帝改京兆尹與左馮
翊右扶風為三輔東漢於此置雍州尋罷三國魏改尹
為守晉置雍州理京兆未幾為劉石姚苻所據後魏仍
置雍州西魏後周皆置京兆尹隋初置雍州尋改為京
兆郡唐初復為雍州又改京兆郡尋復雍州開元初改
京兆府自周秦漢晉西魏及周隋唐並都於此唐末為
佑國軍五代梁改永平軍後唐復為京兆府晉改曰晉
昌漢改曰永興本朝仍京兆府屬永興軍(沿革表)
縣沿革長安秦因古地名曰長安漢都關中始置為縣
樊川本漢萬年縣地本朝置樊川縣鄠本夏時扈國漢
置鄠縣藍田本秦舊縣其地出玉故名咸陽本秦舊縣
其地在山南水北故名涇陽本秦舊縣以居涇水之北
故名櫟陽本秦縣漢高帝初都此高陽秦舊縣亦名懷
德城興平本周太丘地唐置興平軍尋改為縣臨潼周
為驪戎國本朝為臨潼縣醴泉本漢左馮翊谷口縣地
隋置醴泉縣武功后稷所封地秦置武功縣乾祐秦為
内史地亦在長安之乾隅故名(同上)
形勝龍首山在府城北長六十里終南山在府城南
産玉石金銀銅鐵上有神祠太一山在終南山南上
插雲霄驪山在臨潼縣東南金斧山在驪山東南
金山在藍田縣南上有風后廟七盤山在藍田縣
南嶢山在藍田縣南嶢關之名取此甘泉山在涇
陽縣西北太白山在武功縣南上多積雪望之皓然
子午谷在府城南細柳原在昆明池南上林苑
凝碧池在唐禁苑中通靈臺在甘泉宫魚藻池在
唐禁苑中渼陂在鄠縣西長信宫在咸陽縣境
阿房宫在咸陽縣東望夷宫在涇陽縣東未央宫
在府城西北長樂宫在府城西北建章宫在府城
西北甘泉宫在涇陽縣大明宫在府城東北華
清宫在驪山天禄閣在未央宫沉香亭在興慶宫
造書臺在長安縣西即倉頡造書處靈臺在鄠縣
東栢梁臺在未央宫北藍田關在縣東南霸橋
在府城東五帝廟在長安東漢唐諸陵俱在郡境
梨園在通化門外五丈原在武功縣西馬嵬坡
在興平西鴻門坂温泉俱在驪山太液池曲江池
俱在郡境(輿地紀勝)
人物上古倉頡黃帝時人始造書契周壤駟赤秦人孔
門弟子漢魏尚興平人為雲中太守匈奴不敢犯塞
宋弘長安人以清介著聞封宣平侯景丹櫟陽人
以功封櫟陽侯圖形雲臺晉摯虞長安人才學通博
歴官秘書監唐屈突通長安人以功官至兵部尚書
封國公劉文静咸陽人贊太祖起義兵官至吏部尚
書李大亮涇陽人有文武才略官至工部尚書殷
開山鄠縣人從太宗征伐有功仕至吏部尚書圖形凌
煙蘇世長武功人為諫議大夫使突厥争禮不屈朝
廷壯之韓休長安人舉賢良峭直敢言官至太子少
師韓滉休子剛直明吏事為江淮轉運使封晉國公
杜黃裳樊川人討蜀有功累官同平章事後封邠國
公杜牧樊川人善屬文第進士累官史舘修撰韓
渥樊川人善詩累官學士承旨皇朝吕大防藍田人
登進士累官左僕射其兄大忠弟大鈞大臨俱顯於朝
蘇昞武功人為程子門人初仕太常後坐黨籍編管
饒州李濤樊川人工詩官至戶部侍郎(同上)
集指麾八荒定懷柔萬國夷梯山盛入欵駕海亦来思
(唐太宗)長樂宵鐘盡明光曉奏催(沈佺期)千條弱柳垂青鎻
百囀流鶯遶建章鶯歸漢苑柳花映杜陵煙(並賈至)金
闕曉鐘開萬戶玉階仙仗擁千官(岑參)秋槐葉落空宮裏
凝碧池頭奏管絃(王維)長安回望日宸御六龍還(徐安貞)遙
瞻太白雪喜近武功天(杜甫)大明均照物小醜未寧邊國
相台衡重元戎廟略宣(徐知仁)鳥下綠蕪秦苑夕蟬鳴黃
葉漢宫秋(許用晦)風隨玉輦笙歌迥雲捲珠簾劒旆高(同上)
本朝大觀元年陞大都督府舊領永興軍路安撫使宣
和二年詔永興軍守臣等銜不用軍額稱京兆府(沿革表)
佳氣猶能想鬱葱雲間雙闕峙蒼龍春風十里霸陵樹
曉月一聲長樂鐘(吳彦高)小苑花開紅漠漠曲江波漲碧
溶溶眼前疊嶂青如畫借問南山共幾峯地形西控
三秦遠河勢南吞二華秋(馮叔獻)門外兵塵漲秦楚水邊
煙景似湖湘(龐茂弘)雙峯高聳大河旁自古函關一戰場
共說河山雄百二不堪屈指筭興亡(辛敬之)貪看終南山
色好不知紅日下前峯(王湯臣)
河中府(倚郭一外縣六)(河東臨晉)(猗氏)(虞鄉)(萬)
(泉)(龍門)(榮河)
郡號河東
郡沿革天文觜參分野禹貢冀州之域古為虞舜都春
秋時屬晉為蒲坂地秦屬河東郡漢為蒲城縣地後魏
置河東郡兼置秦州後周改蒲州隋初郡廢州存大業
初改河東郡治河東縣唐改蒲州屬河東道開元中改
河中府陞中都尋罷都復為蒲州天寳初改河東郡乾
元初復為蒲州尋改河中府五代梁置護國軍節度本
朝仍舊屬陜西路(沿革表)
縣沿革河東古為舜都本春秋晉蒲坂地隋置河東縣
臨晉春秋晉桑泉地秦築壘以臨晉地因名臨晉唐天
寳中置臨晉縣猗氏古郇國地文王子所封漢置猗氏
縣虞鄉春秋為晉之觧梁城戰國屬魏漢為觧縣屬河
東郡後魏析置安定縣西魏改曰南觧縣屬綏化郡隋
改虞鄉縣萬泉本漢河東郡汾隂縣地隋屬河東郡唐
武德中置萬泉縣龍門古耿國殷王祖乙所都春秋時
屬晉秦置皮氏縣漢屬河東郡魏晉皆屬平陽郡後魏
改龍門縣榮河古綸地為夏后少康邑戰國時為魏汾
隂地漢置汾隂縣屬河東郡晉時劉淵省入蒲坂縣後
魏復置汾隂縣隋屬河東郡唐初屬秦州尋改屬蒲州
開元中改寳鼎縣本朝真宗祀汾隂改曰榮河縣(同上)
形勝中條山在州東南上有桃花玄女二洞及谷口蒼
龍等泉首陽山在州東南即禹貢雷首山伯夷叔齊
隠此上有夷齊墓並廟歴山在州南即舜耕處五
老山在臨晉縣西南龍門山在縣西即禹鑿通黃河
處噴雪巖在觧州南有泉噴出潔白如雪黃河在
州西門外入河南境汾河在河津縣境媯汭水在
州北堯釐降二女于媯汭即此地舜井在州東南
大度關在州西門外風陵關在州南禹門渡在龍
門縣西成湯陵在榮河縣北蒲坂在州東虞坂
在終條山呂洞賓宅在州東南尚有純陽宮(輿地紀勝)
人物漢司馬遷龍門人十歲誦古文後為太史令作史
記胡建河東人為渭城令甚有治聲南北朝樂遜
猗氏人明五經仕周官至揚州刺史隋王通龍門人
篤學常奏太平十二策後居河汾著書甚多唐裴寂
州人太祖朝累遷尚書左僕射拜司空贈河東郡公
張玄素虞鄉人太宗時為侍御史嘗諫上治洛陽宫魏
徵嘆其有回天之力王勃通之孫六歲善文後對策
高第兄弟四人皆登進士五代裴迪河東人精於簿
書仕梁太祖稱其協贊之功皇朝董孝章州人十世
同居真宗嘉奬之薛顔萬泉人舉三禮中第累遷給
事中薛向顔之孫幹局絶人歴知數州皆有能聲(同上)
集獨見魚龍氣長令煙雨寒(一)千龕道傍古一鳥沙上
白(二)夜泉發清響寒渚生微波(三)東流自朝暮千載空
雲山(四)閒雲揚錫仗落日低金繩(五)水田秋鴈下山寺
夜鐘深(六)不如波上棹還弄山中月(七)風來未渡水日
暮更看山(以上張文房龍門八詠)蒲坂横臨晉華芝曉望秦關城
雄地險橋路託天津(張說)白日依山盡黃河入海流欲窮
千里目更上一層樓(朱佐日)迥臨飛鳥上高出世塵間天
勢圍平野河流入斷山(暢當蒲州詩)地險關逾壯天平鎮尚
雄春来津樹合月落戍樓空(唐太宗)寂寞首陽山白雲空
復多蒼苔歸地骨皓首采薇歌(李頎)山路猶南屬河源自
北流晩風連朔氣新月照邊秋(駱賓王)竈火通軍壁烽煙
上戍樓龍庭但苦戰燕頷會封侯(同上)
本朝大中祥符中以榮河為慶成軍熙寧三年省西河
縣六年省永樂縣為鎮入河東榮河舊隸慶成軍熙寧
元年廢以榮河隸府即縣治置軍使(沿革表)䟽鑿年来道
路通行人萬古翠微中南山山寺題詩滿一字何曾到
禹功(王敏夫)蒲坂東来通猗頓桑泉南下接虞鄉(同上)勸課
農桑誠有道折衝樽俎不臨邊(黃山谷)老来深喜到鄉州
三紀光隂若夢遊今日恬愉君賜重白雲庵洞許過留
(薛求歸蒲州詩)
觧州(倚郭一外縣二)(觧縣聞喜)(安邑)
郡號觧梁
郡沿革天文觜參分野禹貢冀州之域春秋為晉之觧
梁城戰國屬魏漢為觧縣屬河東郡後魏析置安定縣
西魏改曰南觧縣屬綏化郡隋改為虞鄉縣屬蒲州唐
初改曰觧縣貞觀初省入虞鄉後復置屬河中府五代
漢始置觧州治觧縣本朝屬河東路復改陜西路(沿革表)
縣沿革解縣本春秋晉之觧梁城戰國屬魏漢為觧縣
屬河東郡後魏析置安定縣西魏改南觧縣屬綏化郡
隋改為虞鄉唐初改觧縣聞喜春秋晉曲沃縣地秦改
為左邑屬河東郡漢武帝經邑之桐鄉聞破南粤因名
聞喜縣安邑禹營安邑即此地春秋時為晉境後屬魏
秦漢為安邑縣(同上)
形勝擅道山在州南與中條山相接玉鉤山在安邑
縣東北狀如玉鈎陽山在聞喜縣東南山産銅上有
殷湯廟白徑嶺在州東南路通陜州姚暹泉在觧
縣北黑龍潭在安邑縣南深不可測上有龍池宫
鹽池在州境虞坂在中條山伯樂逢騏驥困鹽車即
此石門在州東南白徑嶺(輿地紀勝)
人物漢裴潛聞喜人仕為代郡守匈奴讋服後為尚書
令三國關侯觧人仕蜀先主稱萬人敵拜前將軍假
節鉞威震華夷常刺顔良報效曹公有國士風後封夀
亭侯晉裴頠博學稽古初為國子祭酒累遷尚書侍
中衞瓘蚤以孝稱仕魏為散騎常侍後進位太保一
門人物甚盛南北朝柳崇州人後魏時舉秀才高第
歴尚書郎中累遷河中守隋裴矩博涉經史仕為吏
部侍郎唐薛收道衡子初為秦王府主簿後以功封
汾隂縣男裴行儉聞喜人舉明經有知人之鑑後拜
相柳宗元觧人文章卓偉第進士博學宏詞科拜監
察御史有文集行於世裴度聞喜人舉進士累官中
書侍郎討平淮蔡封晉國公皇朝趙鼎聞喜人舉進
士累官殿中侍御史遷御史中丞與秦檜論和議不合
謫嶺南不食而卒贈太傅豐國公(同上)
集悠悠虞坂路欹斜遲日和風簇野花未省孫陽身沒
後幾多騏驥困鹽車(胡曾)鐘鼓嚴更曙山河野望通鳴鸞
下蒲坂飛旆入秦中(唐玄宗)條山蒼河水黃浪波紛紛去
松栢在山岡(韓愈)威加塞北寒来早恩入河源凍合遲(牧之)
本朝東北嶺高明月曉西南川遠夕陽多地饒勝槩連
靈岳民足豐年藉綠波(王荀龍)中條山下王官谷草木煙
霞景物幽坐中爽氣長飄洒天際浮雲任去留(同上)
陜州(倚郭一外縣六)(陜陸平)(夏)(靈寳)(芮城)
(湖城)(閔鄉)
大都督府
郡號弘農
郡沿革天文柳分野禹貢豫州之域周為虢國地王季
子虢仲封於此周召分治東西以陜為界即此春秋時
屬晉後屬韓韓滅入秦漢置陜縣為弘農郡治魏晉因
之後魏始置陜州隋大業初州廢以縣屬河南郡後復
置弘農郡唐初復為陜州天寳初改陜府乾元初改陜
郡昭宗時陞為唐興府哀宗初置保義軍本朝改保平
軍後為陜州(沿革表)
縣沿革陜本周虢國地春秋時屬晉後屬韓漢置陜縣
平陸春秋虞國地戰國屬魏漢屬河東郡後魏置河北
郡唐天寳初因開漕瀆得古劒有篆文曰平陸故名夏
本禹所都之地漢為安邑縣境後魏改為夏縣以禹舊
都故名靈寳本秦函谷關地漢置弘農縣魏晉因之隋
屬虢郡唐天寶初得寶符於古函谷關故名芮城本魏
國附庸春秋時芮伯居此後周改芮城縣湖城本漢湖
縣地屬京兆因津以名閿鄉本漢閿鄉地後周置閿鄉
郡隋廢郡為閿鄉縣(同上)
形勝砥柱山在州東黃河中上有三門禹鑿以通河流
者峴山在靈寶縣東荆山在閿鄉縣南昔軒轅黃
帝鑄鼎於此砥柱峯在平陸東南世傳老子煉丹於
此傅巖在平陸縣東即傅說隠處龍泉在芮城縣
北旁有五龍祠墨池在州境漢張芝好書所居池水
盡黑遺跡尚存阿對井在閿鄉縣西南漢楊震家童
引泉灌蔬故名九龍泉在閿鄉縣南泉有九窟上
陽宫在閿鄉境翠微宫在靈寶縣北繡嶺宫在州
西南西樓在州境三鱣堂在州境楊震教書處
草堂在州境魏野所居真宗常畫圖以觀望氣臺在
州境春秋時關令尹見有紫氣後老子乘青牛過此
鷄鳴臺在靈寶縣治孟嘗君過關之處望仙臺在州
西漢文帝築此以望河上公大陽關在州西硤石
關在州東潼關在閿鄉縣西女媧陵在閿鄉縣境
人物商傅說平陸人高宗賢相周段干木芮城人魏
文侯之師文侯過其閭必式晉王濬湖城人家世二
千石以平吳有功累加大將軍唐姚崇州人少尚氣
節初授蒲州參軍後拜相封梁國公張齊賢州人初
為太常奉禮郎論禮制合古義累遷諫議大夫五代
高季興州人梁初拜荆南節度使後以功封渤海王
皇朝魏野陜縣人隠居清介號草堂居士累徵不就
司馬光州人舉進士累官端明殿學士著述甚多贈太
師封温國公王繼勲州人初授道州刺史有武功陞
行營都監(並輿地紀勝)
集六載抽毫侍禁闈(吳融)頂壓三門險根随九曲深撐天
形突兀逐浪勢浮沉(柳公權題砥柱山)五陵年少如相問阿對
泉頭一布衣(同上)春草萋萋春水綠野棠開盡飄香玉繡
嶺宫前鶴髮翁猶唱開元太平曲(李洞)秋来無覓處直上
郡西樓(岑參題西樓)侯門草滿罝寒兔浴浦沙深見塞鴻疑
有女娥西望處上陽煙樹正秋風(杜牧之)
本朝太平興國初改寶平軍舊兼提舉商虢州兵馬巡
檢事咸寧四年省湖城縣入靈寶元豐元年復置太平
興國三年自虢州與湖城二縣來隸閿鄉(沿革表)晝睡方
濃向竹齋柴門日午尚慵開驚回一覺遊仙夢村巷傳
呼宰相来(魏野自題草堂詩)古人惟恃衆心城何事秦皇苦好
兵本設函關禁奸詐不知半夜有鷄鳴(范鎮)西祀東封今
已畢這回好伴赤松遊(魏野上王旦)好去上天辭富貴却来
平地作神仙(魏野上寇準)幽居帝畫看(同上)蒼山綠水依然是
不獨青編事業存(范鎮)
商州(倚郭一外縣二)(上洛洛南)(豐陽)
郡號上洛
郡沿革天文井鬼分野禹貢雍州之域本契始封地周
為豫州之境春秋屬晉後屬秦漢於此置上洛縣屬弘農
郡晉置上洛郡後魏置洛州後周改為商州取古商於
地為名隋復為上洛郡唐初復為商州天寶初為上洛
郡乾元初復商州屬關内道本朝屬永興軍路(沿革表)
縣沿革上洛本契始封地周為豫州之境春秋屬晉後
屬秦漢置上洛縣屬弘農郡洛南春秋時晉上洛地漢
為上洛縣地晉析置拒陽縣尋省後魏復置隋初屬商
州尋改曰洛南縣以在洛水之南故名豐陽本古商州
地以在豐水之南故名(同上)
形勝高東山在州西南以其高於東山故名熊耳山
在州西以形似名商洛山在州東即四皓隠處竹
山在上洛東南丹水所出玄扈山在洛南縣西北世
傳黃帝時有鳳銜圖至此帝拜受之武關在州東
李彦仙祠在州境上有忠烈祠四皓墓在州西前有
祠冢嶺山在州南洛水所出(輿地紀勝)
人物秦東園公綺里季夏黃公甪里先生避秦不仕隠
居商山號為商山四皓後漢高祖欲廢太子吕后命張
良請四人至隨太子見高祖高祖謂戚夫人曰我欲廢
之彼四人者羽翼已成不可易也太子遂安(同上)
集鷄聲茅店月人跡板橋霜(温庭筠商山早行)商嶺東西路欲
分兩間茅屋一溪雲(韋蟾贈商山僧人)和如春晩静如秋五月
商山是勝遊當晝火雲生不得一溪分作萬重流(無名氏)
明朝從此辭君去獨出商關路漸長(張文昌)近逢商路客
知爾坐南塘(張承吉)四皓卧雲處千秋疊蘚生(王貞白題商山)晝
煙籠澗黑殘雪逼林明(同上)秦法未興鴻已去漢儲將廢
鳳還来自是無人有歸意白雲長在水潺潺本為
留侯慕赤松漢庭方識紫芝翁蕭何只解追韓信豈得
虛當第一功(許渾)
本朝屬永寧軍路高宗時秦檜力主和議割商與金(沿革)
(表)二車何處搔蓬鬢九日樽前見菊花南秦地煖花
開早比至春初已數番(並王元之題商州)遠别秦城萬里遊亂
山高下入商州關門不鎻寒溪水一夜潺潺送客愁
宫址蔓生草洞門低枕泉廢興人目擊何處是神仙(並李)
(涉)舉步高登天漸近回頭下闞膽先寒(南山居士)
虢州(倚郭一外縣一)(盧氏虢略)
郡號雄虢
郡沿革天文柳分野禹貢豫州之域周封虢仲於此漢
為弘農郡治魏置洛安郡西魏為義川郡隋初改為虢
州唐徙州治弘農五代及本朝俱為虢州(沿革表)
縣沿革盧氏本莘國舊地漢因盧敖得仙始置盧氏屬
弘農郡晉屬上洛郡後魏置洛安郡西魏改義川郡隋
初改虢州皆治盧氏唐徙州治弘農五代及本朝俱屬
虢州虢略本弘農地本朝置虢略(同上)
形勝觀音山在盧氏縣西有觀音祠小青山在盧氏
縣西産青碌抱犢山在州東南山極高峻昔人多避
兵於此老君山在州東南相傳老子修道於此上有
丹竈丹井東澗水在州北斷密澗在盧氏縣東北
盛彦師斬李密處傳道堂在盧氏縣治西北有孔子
曾子塑像虢仲廟在盧氏縣東北(輿地紀勝)
人物唐張士貴盧氏人善左右射從高祖征賊有功進
爵虢國公梁文貞虢州人少從軍守邊逮還親已亡
自傷不得養即穿壙為門晨夕汛掃廬墓喑默三十年
家人有問書文以對有甘露降塋木白兔馴擾縣令刻
石記之楊虞卿虢州人第進士博學宏詞累官御史
穆宗時上䟽極諫累遷弘文館學士(同上)
集邠王玉笛三更咽虢國金車十里香(薛陶臣)征塵暗河
洛二陜震鼓鼙行軍在函谷兩度聞鶯啼聞君欲朝天
駟馬臨道嘶(蕭茂挺虢州送别)因懷陳溪老最憶南峯緇(薛岑過虢)
(州)柳嚲鶯嬌花復殷紅亭綠酒送君還到来函谷愁中
月歸去磻溪夢裏山(同上)
本朝熙寧二年以西京伊陽縣欒川治隸盧氏建隆初
改弘農為常農至道三年改虢略熙寧四年省五城縣
為鎮入虢略(沿革表)枝脉遠連荆楚外峰巒真出斗牛間
丹崖彩鳳頻棲止紫氣青軿任往還(朱師美題老君山)關樹晩
蒼蒼長安近夕陽回風醒别酒細雨濕行裝習戰邊塵
黑防秋塞草黃(李虛已虢州送别)
同州(倚郭一外縣五)(馮翊澄城)(朝邑)(郃陽)(白水)
(韓城)
郡號馮翊
郡沿革天文井鬼分野禹貢雍州之域周為大茘國秦
為内史地漢初置河上郡三國魏為馮翊郡西魏改為
同州取禹貢灃水攸同之義隋罷州復置馮翊郡唐初
復為同州治馮翊縣天寶初復為馮翊郡五代梁改忠
武軍後唐復舊本朝改定國軍屬永興路(沿革表)
縣沿革馮翊本秦内史地漢置河上郡後為左内史本
朝改為馮翊縣屬同州朝邑春秋時為蒲關戰國魏築
城於此漢為臨晉縣地晉為馮翊郡治後魏分置南五
泉縣西魏改朝邑縣以據朝坂故名唐改河西縣屬河
中府大歷初復曰朝邑屬同州本朝因之郃陽古莘國
地漢始置郃陽縣屬左馮翊以在郃水之陽故名五代
梁屬河中府本朝屬同州澄城春秋時晉北徵地漢始
置徵縣後誤徵為澄後魏置澄城郡隋初罷郡以縣屬
同州唐初析置長寧縣五代梁屬河中府後唐復屬同
州本朝仍舊白水春秋時名彭衙秦置白水縣以南臨
白水故名漢為粟邑縣後魏改為白水縣復置白水郡
隋初罷郡以縣屬同州韓城古韓梁二國地晉為少梁
邑秦更名夏陽縣漢為夏陽縣地屬馮翊郡隋始析置
韓城縣以古韓城為名唐初置西韓州貞觀間州罷以
縣屬同州本朝因之(同上)
形勝龍門山在韓城縣東禹貢導河至龍門乳羅山
在郃陽縣南俗傳嘗有人過此山拾一卵置箱中後化
為蛇復還此山名其蛇曰乳羅故山因以名風谷山
在澄城縣西北山有風洞麓有風伯祠小秦山在白
水縣西北相傳自古形勢阻隔後秦王過此山而兵不
得行秦王下拜其山自崩郃水在郃陽縣西北詩曰
在郃之陽即此遇仙橋在州西俗傳寇準少時遇仙
人於此蒲津關在朝邑縣東黃河岸關下有鉄牛渡
人物南北朝吉翰馮翊人參宋武帝中軍事清謹勤正
為武帝所知累遷徐州刺史寇雋馮翊人有識量好
學仕魏累官司馬出為梁州刺史有善政種種可稽後
又為洛州刺史隋楊伯醜馮翊人好讀易隠於華山
文帝召與語無所答賜衣服捨之而去唐嚴譔朝邑
人武后時為詳審使平活八百餘人後拜右散騎常侍
皇朝雷德驤郃陽人中進士為磁州刺史後歴官工
部侍郎楊克讓馮翊人初為西川轉運副使蜀人懷
其善政後知廣州張昇韓城人舉進士忠謹清直仁
宗時累官至樞密使(並輿地紀勝)
集千載遺蹤寄薜蘿沛公鄉里漢山河長陵亦是閑丘
隴異日誰知與仲多(房彦謙題郃陽劉仲城)君不見左輔白沙白
如水繚以周墻百餘里苑中騋牝三千匹豐草青青寒
不萎(杜甫題同州沙苑)承華東署三分務履道西馳七過春(白樂)
(天為同州刺史)龍門泉石香山月早晩同遊報一期(白樂天)山入
白樓沙苑暮潮生滄海野塘春(元微之寄同州白樂天)
本朝熙寧四年省夏陽縣為鎮入郃陽元祐二年置鑄
錢監於韓城(沿革表)䟽鑿年采道路通行人萬古翠微中
南山山寺題詩滿一字何曾到禹功(王敏夫)層崖摩蒼穹
四月號隂風大河三門險神禹萬世功(雷希顔)
華州(倚郭一外縣四)(鄭邽下)(蒲城)(華隂)(渭南)
郡號華隂
郡沿革天文井鬼分野禹貢雍州之域秦為内史地漢
魏晉並為京兆弘農二郡地後魏置華山郡又改東雍
州西魏改為華州隋省後置華山郡唐復為華州垂拱
初改太州天寶初改華陽郡後復為華州乾寧中升興
德府又為鎮國軍五代梁改為威化軍唐復置為鎮國
軍本朝改為鎮潼軍(沿革表)
縣沿革鄭即鄭桓公封邑秦為縣後周移於西南九里
隋又移於華州城内蒲城本漢重泉縣屬馮翊郡後魏
於此置南白水縣西魏始改蒲城縣唐改奉先縣屬京
兆府天祐間復屬同州五代時屬京兆本朝初屬同州
尋復蒲城縣華隂戰國屬魏為隂晉地秦改曰寧秦漢
始置華隂縣以在華山之隂故名唐分置潼津縣尋省
入華隂本朝仍舊渭南漢新豐縣地苻秦始置渭南縣
屬京兆府後魏改南新豐縣及置渭南郡西魏復渭南
縣後周屬雍州唐復屬華州本朝因之(同上)
形勝太華山在華隂縣南十里即西嶽也少華山在
州南東連太華山玄象山在渭南縣東南三十里
堯山在蒲城縣北二十里相傳堯洪水時諸山盡沒獨
此山若浮故名金粟山在蒲城縣東北山有碎石若
金粟然白堂山在蒲城東北秦白起立寨於此故名
蟠龍原在蒲城西三十里唐明皇遊此見雲霧中有
黃龍狀乃於下得石狀似蟠龍因名敷水在州東南
姜泉在渭南縣城内金氏陂在渭南縣南二十里
漢昭帝以金日磾有功賜此陂潼關在華隂縣東四
十里歴代皆為要地(輿地紀勝)
人物漢楊震華隂人明經博覽時稱為關西夫子五十
始仕歴郡守拜太尉居官清白以四知却金劉寬華
隂人性寬仁初守南陽以蒲鞭為朴後拜太尉封侯
隋楊素華隂人數進平陳之策累加上柱國封公唐
張仁愿下邽人有文武才為洛州長史盜不入境後封
韓國公郭子儀鄭縣人討安史之亂功居第一封汾
陽王八子四孫皆以才顯楊綰華隂人性至孝大歷
中拜相制下朝士相賀奢侈者靡然改行白居易下
邽人博學工詩初為左拾遺調江州司馬與元稹同名
時號元白後官至刑部尚書皇朝寇準下邽人年十
九舉進士初知同州又判永興軍盡心民事後拜相契
丹入寇决策幸澶州後封莱公蔣偕鄭縣人性至孝
父病嘗割股以療舉進士數上書論邊事累官忠州刺
史韓丕鄭縣人幼孤貧讀書刻苦舉進士第初拜右
諫議大夫守正不阿後為翰林學士(同上)
集函谷稱地險襟帶壯神京(唐太宗)西岳崢嶸何壯哉黃
河如絲天際来(李白)西嶽崚嶒聳處尊諸峯羅列似兒孫
(杜甫)遶街流渺渺夾砌樹隂隂(陸贄題姜泉)瀑流蓮岳頂河注
華山根(賈閬仙)少華中峯寺高秋衆景歸地連秦塞起河
隔晉山微(張橋)雲斷岳蓮臨大路天晴宫柳暗長春(杜甫題鄭)
(縣亭子)天地併功開帝宅山河相凑表龍門(薛陶臣)借問潼
關吏修關還備胡連雲列戰格飛鳥不能踰(杜甫)岧嶢大
華俯咸京天外三峯削不成河山北枕秦關險驛路西
連漢畤平(崔顥)
本朝建隆初為鎮國軍節度皇祐五年改鎮潼軍節度
開寶四年改奉先縣為蒲城建隆中自京兆隸同州天
禧四年自同州来隸華州熙寧六年省渭南為鎮入鄭
元豐元年復為縣舊自京兆府来隸華州(沿革表)應被華
山高士笑天真喪盡得浮名(王旦)山色滿庭供畫障松聲
萬壑即琴絃野花紅作陣溪水綠成行(並陳摶)拔地三
峯冷翠微落岩飛瀑噴珠璣十丈玉蓮秋不謝半楞掌
月晝還飛(王慶長過華州詩)今日星馳劒南去回頭慚愧華山
雲(張覆之)華山宮殿白雲封不見當年打睡翁(王陽臣)空聞
華山名未始見顔色(劉無黨)經年但醉宜城酒千里誰擔
華岳圖(李九齡)
耀州(倚郭一外縣四)(華原富平)(三原)(雲陽)(同官)
郡號華原威德
郡沿革天文井鬼分野禹貢雍州之域秦為内史地漢
為祋祤縣地後魏置北雍州隋為宜君郡治華原縣唐
廢置不一天祐初置耀州建義勝軍五代梁改曰崇州
及改静勝軍唐初復改為耀州又名順義軍本朝初復
為威義軍又改威德軍(沿革表)
縣沿革華原本秦内史地漢為祋祤縣唐置耀州屬華
原縣富平本漢舊縣屬北地郡治後周屬馮翊郡隋初
屬雍州唐又徙治義亭五代梁屬耀州本朝仍舊三原
本漢池陽縣地晉時苻秦置三原護軍以其地在清酆
原孟侯原白鹿原間故名唐置三原縣屬耀州本朝因
之雲陽本漢昭帝所置唐廢同官本漢祋祤縣地秦置
銅官護軍以川為名後魏罷軍為銅官縣屬北地郡後
周改曰同官縣屬宜州唐屬耀州本朝仍舊(同上)
形勝土門山在州東南四里中斷如門磬玉山在州
東五里山出青石可以為磬鑑山在州東年豐則山
中有光如鑑堯門山在三原西北三十里其山兩合
如門荆山在富平西南禹貢荆岐既旅即此萬斛
山在富平東北山有石形如斗斛者以萬數中山在
富平縣漢武帝獲寶鼎於汾隂薦之甘泉鼎至中山有
黃氣盖焉鄭國在富平縣南二十里(輿地紀勝)
人物漢宣秉雲陽人少修高節光武初拜御史中丞後
拜大司徒唐李靖三原人姿貌魁竒貞觀初出將入
相封衛國公圖形凌煙韓瑗三原人博學曉吏事永
徽中為侍中王后之廢褚遂良之貶瑗力諫不納乞歸
田里柳公綽華原人性孝友平生不讀非聖之書初
補校書郎嘗奏箴以諷憲宗遊畋累遷檢校左僕射其
弟公權舉進士為侍書學士穆宗時嘗以筆諫累官學
士承旨以太子太保致仕皇朝劉長孺耀州人為簽
書博州判官廳公事劉豫僭號長孺以書諭以禍福豫
怒囚之百日終不屈(同上)
集宮懸一聽華原石君心遂忘封疆臣(白居易題磬玉山)磬襄
入海去不歸長安市人為樂師華原磬與泗濱石清濁
兩聲誰得知(同上)壓河連華勢巉巗鳥沒雲歸一望間楊
僕移關三百里可能全是為荆山(李義山題富平荆山詩)北上惟
土門連天走窮谷(杜甫)
本朝開寶五年為威義軍節度太平興國初改威德軍
(沿革表)荆山已去華山来日出潼關四扇開(韓愈)
清平軍(倚郭一)(終南)
郡號盩厔
郡沿革天文井鬼分野禹貢雍州之域本漢舊縣屬右
扶風山曲曰盩水曲曰厔故以為名後周徙縣於鄠縣
西北而於此置恒州後置周南郡隋初以縣屬京兆唐
改宜夀縣至德初復為盩厔縣天復初屬鳳翔府本朝
因之(沿革表)
縣沿革終南本漢盩厔縣地東漢省晉復置唐改為終
南縣屬鳳翔府本朝因之(同上)
形勝終南山在縣南三十里石樓山在縣東峯巒層
疊如樓沉嶺在縣南五十里漢姜維出師經沉嶺即
此玉女洞在縣西南洞門旁有飛泉味甚佳飲可愈
疾芒谷在縣東南谷中有漢馬融讀書石室處五
郡城在縣東舊說有義兄弟五人共居此城(輿地紀勝)
人物漢陳遵終南人哀帝末以功封舊威侯性好客每
會客取客車轄投井中南北朝韋孝寬終南人沉敏
和正涉獵經史西魏為淅陽郡守有政術後以功進大
司空上柱國皇朝趙瞻盩厔人第進士歴知萬泉夏
縣皆有善政累遷同知樞密院事(同上)
集洪河清渭天池濬太白終南地軸横祥雲輝映漢宫
紫春光繡畫秦川明(杜牧之)野日初晴麥隴分竹園村巷
鹿成群(盧永言歸盩厔詩)貪看終南山色好不知紅日下前峯
(王陽臣)
本朝大觀元年陞為軍復置終南縣隸京兆府清平軍
使兼知終南縣(沿革表)古觀正依林麓斷居民来說水泉
甘亂谿赴渭争趨北飛鳥迎山不復南(蘇軾遊五郡城詩)誰知
南山下取水亦置符古人辨淄澠皎若鶴與鳬(題玉女洞詩)
延安府(倚郭一外縣五)(膚施延川)(延長)(門山)(臨)
(真)(甘泉)
郡號上郡金明
郡沿革天文井鬼分野禹貢雍州之域春秋時白翟所
居秦屬上郡漢初屬翟國尋屬上郡東漢時郡邑俱廢
晉陷於戎後魏以為統萬鎮未幾置金明郡又改東夏
州後改為延州取延水為名隋初仍為州大業改延安
郡唐初復為延州天寶初改延安郡乾元初復延州五
代梁置忠義軍節度後唐改彰武軍本朝初仍為延州
屬鄜延路元祐中陞為延安府(沿革表)
縣沿革膚施本秦舊縣屬上郡三國魏廢隋復置本朝
屬延安府延川本秦臨河地漢屬朔方郡隋改為延川
縣取界内延川為名唐屬延州又析置安民縣後改曰
延水本朝省延水縣入焉延長本秦漢膚施縣地後魏
置廣安縣唐改為延安縣屬延州本朝屬延安府門山
周宣帝分汾州雲巖二縣地置門山縣漢唐并本朝因
之臨真本漢高奴地後魏置縣唐本朝因之甘泉本漢
上郡雕隂縣地唐置伏陸縣天寶改甘泉縣鄜州本朝
屬延安府(同上)
形勝嘉嶺山在府東南形勢高峻伏龍山在府北以
形似名雕隂山在甘泉縣南山多土穴為鷹雕所居
温泉山在甘泉縣南下有温泉青眉山在延川縣
西北後魏時有土蕃青眉簇居此牡丹山在府南
屏山在延長縣治南其形如屏獨戰山在延長東北
山險峻一人獨戰可以當千潄玉巖在延長東其中
可容百人泉出如練延水在府東門外延利渠在
府城南龍尾水在膚施縣北柳湖在府城南甘
泉在甘泉縣南岩谷中飛流激下煬帝遊此飲而甘之
人物皇朝李繼周郡人太宗時以功遷殿直後討西夏
累功遷成州刺史韓世忠郡人目瞬如電鷙勇絶倫
從高宗南渡以功封咸安郡王張宗顔郡人父吉為
涇原將解宣威城圍死之宗顔補官累遷崇定寧承宣
使劉豫入寇宗顔自泗州為張浚繼遇劉猊大破之卒
諡莊敏(並輿地紀勝)
集雕隂寒食足遊人金鳳羅衣濕麝薰(韋莊題雕隂山詩)一株
豪渥人争賞寧似延安花滿山遠近隨風香馥郁高低
迎目錦斕斑(李延夀)
本朝元祐四年陞延州為府熙寧五年省豐林縣為鎮
熙寧八年省延水縣為鎮入焉(沿革表)種柳穿湖後延安
盛可遊遠懷忘澤國真賞即瀛州(范仲淹題柳湖詩)枝分清淺
流縱横貫城市還如恩在人潤澤無終既(司馬光題延利渠)煙
雲常帶雨草樹不知春暮煙凝塞上候火落天涯(並同)
(上)
鄜州(倚郭一)(宜川)
郡號洛交
郡沿革天文井鬼分野禹貢雍州之域本秦漢上郡地
晉置吉城鎮後魏於鎮置東秦州又改為北華州後改
為鄜州隋罷州置鄜城郡唐復為鄜州天寶初改洛交
郡後置保大軍節度乾元初仍為鄜州本朝於州置康
定軍(沿革表)
縣沿革宜川本秦漢上郡地後魏置義川縣周改為丹
陽縣隋復義川後改丹陽郡唐改為丹州縣屬焉本朝
改為宜川縣(同上)
形勝櫻桃山在州南上多櫻桃樹龜山在州西以形
似名鳳翅山在宜川東以形似名雲岩山在宜川
北山形重疊如雲孟門山在宜川北黃河中流庫
利山在宜川縣境開元坡在州北汾川在宜川北
東流入黃河三川水在州南保大樓在州内唐時
建鄜畤在州治秦穆公夢大蛇止鄜畤因此立畤
塵玉亭在州内二賢祠在州内祀杜甫范仲淹渾
瑊祠在宜川境内長城在州西南秦時所築庫鍋
在宜川西北蕃之人香火同此杜甫宅在州南(輿地紀勝)
人物唐杜甫襄陽人後寓鄜州為右拾遺善詩為古今
絶唱法天本天竺摩伽陀國僧也寓居鄜州太祖召
見賜紫方袍崔仲芳築城於鄜州有功(同上)
集三川會合古鄜州紆紱来寬宵旰憂静守化條無一
事東風獨上夕陽樓(武元衡題保大樓)花落塵中玉墮泥香魂
應上窈娘堤欲知此恨無窮處長倩城烏夜夜啼(羅虬詩)
開元坡下日初斜拜掃歸来走鈿車(韋莊題開元坡)三川不可
到歸路晩山稠落鴈浮寒水飢烏棲戍樓(杜甫)今夜鄜州
月閨中只獨看(同上)小會三川碧漾波雕隂人唱採菱歌
(鄭玉)
本朝太平興國中改義川為宜川以鄜州廢威寧縣入
焉熙寧三年省汾川縣七年省雲巖縣為鎮八年析同
州韓城縣新豐鄉並入宜川(沿革表)兩載鄜城著小冠一
臺高築地平寬向陽花木齊教放天下無春似此間
(並杜純祐題鄜臺)貔虎有威開玉帳犬戎無戰掛金鉦(向文簡)
坊州(倚郭一外縣一)(中部宜君)
中部軍州事
郡沿革天文井鬼分野禹貢雍州之域本漢左馮翊翟
道地隋屬上郡唐置坊州本朝仍舊(沿革表)
縣沿革中部本漢馮翊郡地渠樓中部都尉治此姚秦
置中部郡後魏改中部縣大統中改曰内部隋屬上郡
唐復改中部縣本朝因之宜君本漢左馮翊祋祤縣地
苻秦置宜君護軍後魏改為宜君縣及置宜君郡隋為
宜州唐州縣俱廢後復置縣屬坊州本朝因之(同上)
形勝橋山在州東北其山下水通如橋狀即軒轅皇帝
葬衣冠之所玉仙山在中部縣西時有仙人往来於
此石堂山在中部縣治西北周穆王命駕六駿之馬
造父為御南征朔野陞於太行即此玉華山在宜君
縣西上有玉華宫東移泉在中部縣東軒轅思飲揚
子江水因得此泉其味如之上有黃帝廟并石碣存
滴珠泉在中部縣西南一里石岸下滴水如珠太子
山在宜君縣東南相傳扶蘇獵於此鳳凰谷在宜君
縣南谷中有地九頃許有五色雀見故名(輿地紀勝)
人物上古軒轅黃帝生坊州秦文公居坊州皇朝
楊偕中部人舉進士性剛而忠朴上䟽論時政甚切累
遷翰林侍讀學士(同上)
集天空絶塞聞邊鴈葉盡孤村見夜燈(劉顯靈)
本朝熙寧元年省西平縣為鎮入宜君(沿革表)秋聲不見
黃花色崖峩泉通一竅清恰似宫壺沉漏夜還如閣雨
滴簷聲(唐琦)瓊珠寒併苔痕滑玉露朝晞草色輕(唐琦)
綏德軍(倚郭一外縣一)(清澗米脂)
郡號上郡
郡沿革天文井鬼分野禹貢雍州之域本秦上郡地號
陽周漢為鵰隂縣地晉為赫連勃勃所居後魏於此置
上郡又分置綏州隋改為上州大業初廢雕隂郡唐為
綏州天寶中改上郡乾元初復改為綏州本朝元符初
置綏德軍(沿革表)
縣沿革清澗本故寬州舊地康定初置為清澗城屬延
安府後置清澗縣屬綏德軍米脂本延川郡地寶元中
置米脂寨元豐中改寨為城屬綏德軍(同上)
形勝䟽屬山在軍境昔上帝桎貳負之臣於䟽屬即此
筆架山在清澗縣西無定河在清澗東嗚咽泉
李廣寨孤山寨開元堡扶蘇墓嵯峨山
雕山共有二十餘處俱在軍境滿堂川在州東宋
女將楊滿堂在此屯兵大理河在州西北本朝种放
復綏州夜渡大理河即此嗚咽泉在州南三里即秦
太子扶蘇自縊處黑水河在青澗縣一百里銀川
關在米脂縣西流金河在縣南每歲居民引以灌田
其利如金故名(輿地紀勝)
人物唐張平高綏州人從高祖平京城累授左領軍將
軍封蕭國公皇朝李浩綏州人通兵法以破儂智高
為廣西都監後官至副都總管高永能清澗人勇力
善射從种諤取綏州五戰皆捷後至團練使李永竒
清澗人性忠貞不從金人叛家屬二百口遇害(同上)
集雕隂無樹水南流雉堞連雲古帝州明妃去日花應
笑蔡琰歸来鬢已秋(韋端已)舉國賢良盡淚垂扶蘇屈死
戍邊時至今谷口泉嗚咽猶似當年恨李斯(胡曾)一曲單
于暮風起扶蘇城上月如鉤(韋端已)
本朝熙寧三年收復唐綏州廢為城隸延州元豐七年
以延州米脂等六城砦隸綏德城元符二年改為軍(沿革)
(表)天下精兵掌握間便宜長嘯入秦關奈何伏劒區區
死不辨書從趙李奸(孔武仲)
慶陽府(倚郭一外縣二)(安化合水)(彭原)
郡號安化
郡沿革天文井鬼分野禹貢雍州之域周之先不窋所
居號北豳春秋時為義渠戎國秦以其地屬北地郡漢
因之東漢至晉復陷於戎後魏置朔州後周廢隋置慶
州後改為弘化郡唐初復為慶州天寶初改安化郡至
德初改曰順化乾元初復為慶州陞安定軍五代梁改
武静軍本朝仍為慶州(沿革表)
縣沿革安化周春秋戰國時為義渠戎國秦為北地部
漢為郁郅縣屬北地郡王莽改曰功著東漢晉俱廢後
魏後周皆為鎮隋置合水縣唐初改合川縣後改改化
縣又改安化縣又改順化縣本朝為安化縣合水秦屬
北地郡漢為歸德縣魏置蔚州及華池縣後周州縣俱
廢隋置合水縣以建水北川相合故名唐置合川縣又
析置蟠交縣後省合川入弘化又改蟠交曰合水五代
省合水入樂蟠本朝復置合水縣以華池樂蟠二縣省
入彭原本唐寧州地天寶初改彭原郡屬關内道治彭
原縣本朝熙寧二年来隸慶陽(同上)
形勝景山在府城西上多竒木怪石及獐鹿猿猱之屬
太白山在府城北黑水河發源於此子午山在合
水縣東綿亘八百餘里黃帝葬衣冠處馬嶺在安化
一名箭栝山漢之牧馬地上有果實猿鳥岩洞幽邃
東河在府城東来自沙漠西河在府城西来自環河
白馬川在府城西白豹川在府城北玉梅川在
府合水縣東鳳川在合水東北中多鷗鷺春月遊賞
可愛平戎川在合水東北靈溝水在府城北華
池水在合水縣東玉泉在合水縣西聖公泉在合
水縣治能愈百病上有亭寶泉在合水縣北鵝池
在府治東鹽池在府城北有二池大者週八十里小
者週二十七里花馬池在府城北週圍四十三里與
馬槽孛羅濫泥鍋底等池皆相近紅柳池在府北週
圍二十五里石溝池在其西蓮華池在其東安
化樓在府城内臨川閣在府内柔遠亭在府城傍
西有寨驛馬關在府城南横山寨在府境懷威
寨在城東天固堡在彭原縣南不窋塚在府城東
碑久剥落尚有片石傅介子墓在府西范仲淹祠
在府城内郭子儀墓在合水縣東靈武城在府境
唐列聖碑在合水縣北(輿地紀勝)
人物上古岐伯郡人黃帝嘗與論醫有素問難經行於
世夏不窋后稷之子居邠為周之祖漢公孫昆邪
郡人為隴西太守以功封平曲侯公孫賀昆邪孫為
騎士後以功封南窌侯子敬聲代為太僕並居卿位
傅介子郡人使大宛斬樓蘭有功封義陽侯甘延夀
郡人善騎射初為郎後奉使西域斬郅支單于封義城
侯皇朝張吉合水人初為淮安鎮守烽卒夏人執之
使紿城中降吉不從死之事聞贈内殿崇班又錄其子
王庶郡人舉進士知保定縣後為鄜延經略使累立
戰功(同上)
集山股逗飛泉泓澄傍巖石亂垂寒玉條碎洒珍珠滴
(唐人題合水縣玉泉詩)北川澗水河南流邑治因名幾百秋(同上)龍
武新軍深駐輦芙蓉别殿謾焚香(杜甫)血戰乾坤赤氣迷
日月黃近賀中興主神兵動朔方(杜子美送靈武李判官)黃沙百
戰穿金甲不破樓蘭終不還(王少伯)邊雪藏行徑林風透
卧衣靈州聽曉角客館未開扉(賈島)高居在幽嶺人得見
時稀寫籙扃虛白尋僧到翠微(項子遷題太白山隠者)太白山中
寺師居最上方獵人偷佛火櫟鼠戲禪牀定久衣塵積
行稀徑草長有誰来問法林杪過殘陽(顧飛熊贈太白山無能禪師)
本朝建隆元年陞團練乾德元年復為軍事政和七年
陞為節度宣和七年改慶州為府(沿革表)陜右號名郡慶
陽乃雄鎮臨柎多時才結搆甚閎峻城端聳華閣千里
歸一瞬不窋陵廟存其傍接烽燼人家住深崦簷瓦俯
可認陶穴尚遺風前書自傳信俯窺鵝池泉窕黑深萬
仞黃流繚如帶潄激似湍迅地險誠在兹賊騎安可近
(蒋之竒)維慶有祠邦民式思慶山可夷兹堂巍巍(穆衍贊范文正)
(公祠)阿兄兩持慶州節十年麒麟地上行(黃山谷)
邠州(倚郭一外縣四)(新平宜禄)(三水)(定平)(淳化)
郡號新平
郡沿革天文井鬼分野禹貢雍州之域古西戎地後公
劉所居為豳國地秦屬内史漢為右扶風北地安定三
郡地東漢置新平郡治漆縣後魏置南豳州後廢北豳
州去南字隋省豳州義寧初復新平郡唐復豳州尋改
邠州天寶初復新平郡乾元初復邠州陞靜難軍本朝
屬永興路(沿革表)
縣沿革新平本漢漆縣後魏置白土縣隋改新平本朝
因之宜禄在州城西後魏置縣本朝因之三水西漢末
三水人盧芳據此吳漢擊之不克即此縣也定平本定
安縣地唐初析置此縣屬邠州後屬寧州本朝屬邠州
淳化本漢馮翊郡之雲陽縣本朝淳化中始析縣之黎
陽鎮置淳化(同上)
形勝紫微山在州西南上有屯兵砦夀山在州境内
頂平有茂林修竹之勝石門山在淳化縣北六十里
山有石如門萬夀湫在三水縣北二十里唐大歷間
因風雷而成金泉在淳化縣東南世傳目昏者洗之
可明履跡在州南門外相傳為姜嫄履巨人跡處
宜祿川在宜祿縣内(輿地紀勝)
人物唐侯君集三水人以才雄稱從太宗征伐有功平
高昌刻石紀功而還封潞國公圖形凌煙皇朝張舜
民新平人善為文中進士元祐初司馬光薦其才器秀
異剛直敢言召為御史後為吏部侍郎張確宜禄人
元祐中進士宣和中判杭州後知隆德軍以不降金死
節欽宗悲哀之贈述古殿學士(同上)
集終歲山川路生涯竟若何艱難為客慣貧賤受恩多
暮角飄殘韻寒流起夕波懸愁茂陵宅喜色又相過(耿偉)
(邠州留别)同遊漆沮後已是十年餘幾度曾相夢何時定得
書(同上)月高城影盡霜重柳條疎且對樽前酒千般想未
如(並同上)
本朝熙寧五年以定平縣隸寧州政和七年自寧州來
隸淳化四年陞耀州雲陽黎國鎮為淳化縣(沿革表)烹葵
剥棗古年豐莫管時殊俗自同太守召農須勉聽從今
再願頌邠風(范仲淹邠州勸農)南邠地勝少與侔我来時與諸
君遊飛泉六月鳴琅球桃花兩處夾涇流(蔡忠懷)
寧州(倚郭一外縣二)(定安襄樂)(真寧)
郡號彭原
郡沿革天文井鬼分野禹貢雍州之域本公劉邑秦置
義渠縣始皇時為北地郡漢為泥陽縣地後魏於此置
華州又改邠州西魏改寧州隋改北地郡唐為寧州又
改彭原郡本朝復為寧州(沿革表)
縣沿革定安魏置州内本朝因之襄樂本漢襄洛縣後
魏改曰襄樂嘗於此置燕州真寧本漢陽周縣地屬上
郡後魏於此置泥陽惠涉二護軍隋改為羅川縣屬寧
州唐天寳初於此獲玉真人像更名真寧縣本朝仍舊
形勝撫琴山在真寧治南唐玄宗夢群仙處山畔有洞
風来有聲彷彿若琴音故名羅山在真寧縣唐天寶
初嘗獲玉真人像二十七於此横嶺在州東一百里
盖子午山别阜也安定巖在州西岩壑如潑黛石可
以鐫硯畫山石在州境石上有文粲然若戰馬狀無
異畫圖故名珊瑚川在州西旁有龍祠金沙泉在
州城南其水有沙如金狄仁傑廟在州内唐垂拱中
建(輿地紀勝)
人物三國傅嘏州人介子六世孫弱冠知名仕魏為河
南尹累遷尚書右僕射後以功封陽平侯晉傅咸州
人識性明悟累官御史中丞時稱其直皇朝李彦仙
州人有大志靖康初應募勤王以功授石壕尉屢敗強
敵後以孤城無援投河而死贈新武軍節度使(同上)
集澄波涵萬象明鏡瀉天色有時乘月来賞詠還自適
(唐人題寧州泉)
本朝宣和元年賜軍額(沿革表)一語喚回鸚鵡夢九霄奪
得鳳雛還荒墳寂寞臨官道清迥孤高重太山(題仁傑墓)
醴州(倚郭一外縣四)(奉天永夀)(武功)(醴泉)(好畤)
郡號奉天
郡沿革天文井鬼分野禹貢雍州之域秦為内史地漢
為左馮翊之池陽縣地晉屬扶風郡後魏為咸陽郡寧
&KR0642;縣地隋改寧&KR0642;為醴泉屬京兆郡唐析醴泉等五縣
地置奉天縣又置乾州五代梁為威勝軍唐復為乾州
屬鳳翔府本朝罷政和中復置改為醴州(沿革表)
縣沿革奉犬秦内史地漢屬左馮翊晉屬扶風後魏為
&KR0642;寧縣隋改醴泉唐置奉天縣永夀在州城北九十里
古豳國地漢為右扶風之漆縣地後魏置廣夀縣後周
改永夀縣隋省入新平縣唐復析置神龍中屬京兆府
景龍初復屬邠州本朝屬醴州武功在州城西南六十
里古為邰國后稷所封地秦孝公始置武功縣後魏改
美陽縣又置武功郡後周俱省尋復置武功縣醴泉在
州城東七十五里本漢左馮翊谷口縣地東漢及晉為
池陽縣後魏改寧&KR0642;縣隋改醴泉縣因後周醴泉宫為
名唐初析置温秀縣後省入醴泉本朝割屬醴州好畤
在州東七里本漢縣後周省本朝復置(同上)
形勝梁山在州北五里古公亶父踰梁山至岐下即此
烈山在永夀縣三里上有烈山神祠明月山在永
夀縣西南九十里夜望之如月明故名峗山在永夀
縣西南九十里其山巍然故名武將山在醴泉縣西
北十八里九嵕山在醴泉縣西北六十里高百餘丈
承陽山在醴泉西北五十里左右有水合流上有唐
太宗昭陵太白山在武功縣南九十里山極高上恒
積雪望之皓然軍行不得鳴鼓鳴則疾風暴雨立至上
有洞名十一洞天又有横雲如瀑布則澍雨上有太白
湫有神龍歲旱禱雨多應武功山在武功縣南一百
里北連太白山巖巍秀傑五丈原在武功西南七十
里即諸葛亮屯兵處醴泉在醴泉縣東南二十里泉
湧出味如醴良溝泉在武功北十五里引以溉田邑
民賴之吕公泉在永夀縣慶善宫在武功南十八
里穆陵關在永夀南四里竇女墓在州北二十里
人物南北朝蘇綽武功人博物多通為宇文泰行臺郎
中周惠達稱其有王佐才官至度支尚書唐劉文静
武功人有大志與太宗謀起義後為民部尚書蘇世
長武功人初拜諫議大夫後使突厥争禮不屈朝廷壯
之蘇良嗣世長子官至太常蘇源明武功人工文
辭累官國子司業趙隠奉天人父死朱泚之難廬墓
十餘年不應召後擢第拜相皇朝游師雄武功人學
於張載第進士累遷直龍圖閣(並輿地紀勝)
集太白何蒼蒼星辰上森列去天三百尺邈爾與世絶
(李太白)西上太白峯夕陽窮登攀太白與我語為我開天
關(同上)舉首可近月前行若無山一别武功去何時復見
還(同上)縣去帝城遠為官與隠齊馬隨山鹿放雞雜野禽
棲(姚合題武功縣)移花兼蝶至買石得雲繞(同上)小市柴薪貴貧
家砧杵閒(同上)山宜衝雪上詩好帶風吟(同上)吏来山鳥散
酒熟野人過岐路荒城少煙霞遠縣多(同上)引水遠通澗
疊山高過城(同上)閉門風雨裏落葉與階齊(同上)夜犬因風
吠鄰鷄帶雨鳴(同上)移山入院宅種竹上城墻驚蝶移花
蘂游蜂帶蜜香(同上)掃舍驚巢燕尋方落壁魚(同上)長憶深
山下深居遂性情(同上)遥瞻太白雪喜近武功天(杜甫)居枕
江沱北情懸渭曲西隴色澄秋月邊聲入戰鼙(賈島寄武功主)
(簿)
本朝熙寧五年廢乾州以奉天還隸京兆府政和七年
復以縣為州更名醴(沿革表)南陽尚隠起龍盤五丈星流
大將壇圖分八陣遺沙石表歴千秋見肺肝(前人題五丈原)
記纂淵海卷二十四
