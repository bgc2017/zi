記纂淵海卷二十八宋潘自牧撰
職官部
禮部
經典朕三禮汝作秩宗(並書)大宗伯之職掌建邦天神人
鬼地祇之禮以佐王保邦國(周禮)
史漢成帝置尚書五人其四曰客曹主外國夷狄事後
漢尚書吏部兼掌齊祀亦其職分魏尚書有祠部曹及
晉江左有祠部尚書掌廟祧之禮常與右僕射通職不
常置以右僕射攝之歴代皆與右僕射通職後周置春官
卿又有禮部後改禮部為宗伯又春官之屬有典命後
改典命為大司禮俄改大司禮復為禮部謂之禮部大
夫至隋置禮部尚書唐因之龍朔中改為司禮大常伯
光宅中為春官尚書(通志)
傳記祠部尚書領祠部儀曹二曹齊梁陳皆有祠部尚
書後魏為儀曹尚書北齊祠部尚書統祠部主客虞部
屯田起部五曹又有儀曹主吉凶禮制屬殿中尚書後
周置春官卿又有禮部而不言職事後改禮部為宗伯
又春官之屬有典命掌内外九族之差及玉帛衣服之
令沙門道士之法總判祠部禮部膳部主客事(通典)韋受
進位禮部尚書帝問所以振災邀福者對曰宋景公以善
言退法星三舍漢文除秘祝勅有司祭而不祈此二君
皆受自至之福書美前史如失德以却災媚神以求助
神而有知且因以譴也時帝不德故託以為諷(白孔六帖)
集逮及貞觀初尚書踐台斗(杜甫送王評事)大舜委于伯夷分
敕六卿成王任于彤伯建兹歲首寔曰春官惇叙九族
之親欽若五常之教天祀地郊之典率具宏綱朝日夕
月之儀撮其機要(張鷟集)居禮樂之司必資明備(白孔六帖)
本朝禮部判部事二人以兩制及帶職朝官以上充凡
禮儀之事悉歸于太常禮院而貢舉之政領于知貢舉
本曹但掌制科舉人補奏太廟社齋郎室長掌座都省
集議百官謝賀表章諸司申舉祥瑞出納内外牌印之
事而兼領貢院焉(續會要)元豐改制職掌如舊凡禮樂有
所損益小事則同太常寺大事則集侍從或百官議定
以聞若有事于南北郊明堂籍田禘祫太廟薦享景靈
宫酌獻陵園及行朝貢慶賀晏樂之禮則承詔舉其儀
物(職官志)
尚書
經宗伯掌禮典以和邦國以統百官以諧萬民(周禮)
史前期戒有司辨具即上册寳及封册禮命亦如之凡
天下選士具注于籍至三歲貢舉考驗無冐濫乃聽預
試凡大禮生辰后妃親王以下所推之恩公主下嫁宗
室冠昏喪葬之制及賜旌節章服冠帔旌表孝行之法
例皆主行之大祥瑞則朔參官詣閣門表賀餘于歲終
條奏其屬有三曰祠部禮典醫政道釋祠廟之事隸焉
曰主客蕃國朝貢及國信禮物之事隸焉曰膳部牲酒
膳羞宴設給賜之事隸焉尚書主禮樂祭享貢舉之政
令而侍郎為之貳郎中員外郎參領之(職官志)時雖正名
尚書猶未除人(續要)
傳記後魏孝文征馬圈留宋弁兼祠部尚書攝行兵事
曰國之大事惟祀與戎故令卿攝二曹(大全)唐陳叔達初
建成元吉疾害太宗隂行譛毁高祖惑其言將有貶責
叔達固諫乃止太宗時拜禮部尚書勞之曰武德間公
有讜言故以報卿(唐書)李剛字文紀仕隋官不進筮之得
鼎卦筮人曰君當為卿輔代易乃如志至唐終禮部尚
書(唐書)
集擢登宗伯之曹上應文昌之位(類要)典禮之于有司非
人莫濟秩宗之于省戶其選則高(同上)俎豆之議著為典
常牋奏之文𫝊為口實秩清任重時儒所貴不次之位
也(上官均制)
本朝禮部掌國之禮樂祭祀朝會燕享學校貢舉之政
令祭之名有三天神曰祀地祇曰祭宗廟曰享又有大
祀中祀小祀之别幣玉牲牢器服各從其等凡雅樂以
六律六同合隂陽之聲為樂律金石絲竹匏土革木為
樂器宫架八佾特架六佾分武文先後之序為樂舞其
所定儀注以舊章參考其當否上尚書省册寳及封册
命禮亦如之(宋史)
侍郎
經小宗伯之職掌建國之神位(周禮)
史煬帝初置禮部侍郎唐因之龍朔中為司禮少常伯
掌策試貢舉及齋郎弘崇國子生等事舊制考功員外
郎典貢舉開元中李昂為進士李權所詆朝議以考功
位輕不足以臨多士次年遂以禮部尚書掌焉(唐史)唐柳
璟字德輝為禮部侍郎為人寬信好接士稱人長遊其
門者他日皆顯于世(唐書)賀知章從太常少卿遷禮部侍
郎兼授學士宰臣源侍中曰學士侍郎孰為美燕公曰
侍郎自唐以來為衣冠之華選履歴清要望實具美者
居之然終是具員之吏學士者藴揚班之詞彩兼游夏
之文學始可處之無愧二美之中此為愈也(大全)
傳記禮部侍郎周之春官小宗伯也(六典)唐龍朔中改為
司禮咸亨復舊(六典)范質年二十舉進士時翰林學士和
凝權知貢舉凝平生以宰輔自期登第姓名在十三及
覽質文卷知非常人亦以質為第十三人場屋間謂之
𫝊衣鉢言若禪宗之相𫝊授也其後凝既登庸不十年
質亦大拜(大全)
集貳宗伯之掌禮典諸侯之貢士(職類)可使典禮以和神
人可使考文以第俊秀(韋貫之制)豈惟神人之和兼舉孝秀
之目(職類)一時文柄舉屬公(楊大法撰行狀)典郊祀之禮獻賢能
之書(韋貫之)
本朝劉正夫除禮部侍郎彗見求直言正夫條奏時政
十餘事大略重名器輕賦歛戢干戈節賜予選人材惜
民力鑒祖宗成憲謹持盈守成之道徽宗嘉納之(東都事略)
侍郎奏中嚴外辨同省牲及親視饌腥熟之節祼受瓉
奉槃歲祀昊天上帝祭皇地祇與尚書迭為亞獻祭大
社大稷神州地祇則迭為初獻祀九宫貴神五帝感生
帝朝日夕月蜡祭東西方亦如之紹興七年禮部置侍
郎二員隆興元年詔除尚書不常置外禮部侍郎置一
員(宋史)
郎中
史隋禮部曹置侍郎一人煬帝除侍字文考儀曹唐因
之武德初改為禮部郎中龍朔二年改為司禮大夫咸
亨初復舊其後曹名或改而官號不易掌禮樂學校儀
式制度衣冠符印表疏册命祥瑞鋪舍喪葬贈賻及宫
人等(通志)孔易為齊尚書儀曹郎屢箴闕禮多見信納上
謂王儉曰孔易真所謂儀曹也(南史齊書)梁武帝問徐勉求
一有學藝解朝儀者為尚書儀曹郎勉曰孔休源識見
清通詳練故事帝即日除儀曹郎每建議訪問前事休
源即以所通記隨機斷決曾無疑滯吏部任昉常謂之
孔獨誦(梁書)
傳記郎中一人周官春官四師下大夫亦頗同今任魏
尚書有儀曹郎掌凶禮制歴代多有例在吏部郎中篇
(通志)劉杳博綜羣書為儀曹郎僕射徐勉以臺閣大儀專
委杳焉(梁書)李翺為禮部郎中性峭鯁論議無所屬見宰
相李逢吉面斥其過失(唐書)唐薛稷字嗣道為禮部郎中
以辭章自名(同上)
集南宫舍人士林高選(上官均制)太微之星郎位甚近宗伯
之屬禮為司清(謝表)賜筆禮闈進席天臺之屬(張賈制)儀曹
之任實藉文雄郎吏之選必資時秀(唐制)容臺是則仙闥
咸推(彭景真制)
本朝元豐郎中參領禮樂祭祀朝會宴享學校貢舉之
事有所損益則審訂以次諮決凡慶會若謝掌撰表文
與祠部主客膳部並列為四建炎三年倂省郎曹禮部
領主客祠部領膳部隆興元年復詔禮部祠部一員兼
領自是併行四司之事矣通置吏五十四人(通志)禮部元
豐官制行謂之名表郎官别有印曰名表郎印(石林燕語)
員外郎
史禮部員外郎講議制度損益儀物審覆有司所上之
狀而質于尚書省(大全)大朝會則尚書奏藩國貢物慶賀
若謝則員外郎分撰表文(同上)唐李班為殿中侍御史宰
相韋處厚曰清廟之器豈擊搏才乎除禮部員外郎(唐書)
崔澹舉止秀峙謂玉而冠者為禮部員外郎當時士夫
以流品相尚推名德者為之首(唐書)劉禹錫柳文序子厚
以文章稱首入為尚書禮部員外郎(會要)柳子厚文章卓
偉(續要)
傳記唐韋叔夏授禮部員外郎則天將享明堂受制與
當時大儒撰定儀注衆咸推服之(職略)劉禹錫為禮部員
外郎方與日者從容段文昌入謁既去日者謂禹錫曰
員外須待十年之後此客入相方轉正曹郎耳自是禹
錫失意連受外官十餘年文昌入相方除禹錫禮部郎
中(錄異記)
集仙步徐徐整羽衣小儀澄澹轉中儀樺飄紅燼趨朝
路蘭縱清香宿省時彩筆煙雲供不足綸闈鸞鳳訝來
遲自憐孤宦誰相念禱祝空吟一首詩(鄭谷詩)惟此禮部
公寒泉甃舊井滴此久羸瓶召還汲脩綆(山谷詩)
本朝禮部員外郎領禮樂祭祀朝會宴享學校貢舉之
事並損益儀物審覆有司所上之狀(宋志)汪大猷字仲加
除禮部員外郎南宫名表一出士林稱誦之(大全)
祠部郎中
史東晉而下逮于北齊皆有祠部郎後周春官府有典
祠中大夫隋有祠部郎唐改為郎中龍朔中改為禋大
夫後復故(唐書)徐邈為祠部上言南北郊及言明堂宗廟
毁建言皆有證(魏志)後魏裴修兼祠部郎中每有疑議修
撰斟酌咸有故事(同上)周捨博學精義理梁武帝召拜祠
部郎中損益禮儀多自捨出(梁書)
傳記唐開元十一年改祠部為職祠至德初復舊自天
寳六載及至德三年常置祠部使以他官為之晉改立
太廟摯虞為祠部郎職其事(職類)許允之字之竒才應禮
樂擢為祠部郎(同上)謝沈為祠部郎有史才(職略)
集祠部呼為冰廳言其清且冷也(因話錄)祭以事神人道
之極也祠曹所領體莫重焉(南豐除趙令鑠制)仰承宗廟懷祗
虔(晉祠部嵇含臺中宴會)又隨急詔朝天去(陳后山送鄭祠部)
本朝祠部判司事一人以無職事朝官充凡祠祀享祭
皆隸太常禮院而天文刻漏歸于司天監本司但掌祠
祭盡日休暇今受諸州僧尼道士女官童行之籍給剃
度受戒文牒而已元豐改制郎中員外郎始實行本司
事(續會要)陳古靈先生襄字述古判尚書祠部時譯經僧
法護遺表度十僧趙槩奏列子廟三年度道士襄皆執
奏不行(神宗實錄)
兵部
經四曰夏官其屬六十掌邦政(周禮)
史唐兵部尚書一人侍郎二人掌武選地圖車馬甲械
之政其屬有四一曰兵部二曰職方三曰駕部四曰庫
部凡將出征告廟授斧鉞軍不從令大將軍專決還日
具上其罪(唐百官志)
傳記魏始置五兵尚書謂中兵外兵騎兵别兵都兵也
晉太康分中外兵各為左右宋五兵唯領中兵外兵二
曹(通典)大明省昇明復置(六典)齊梁陳皆有之後魏為七兵
北齊為五兵(左右中兵左右外兵都兵凡五曹)後周大司馬其屬有兵
部中大夫小兵部下大夫隋之兵部統兵部職方駕部
庫部四曹唐因之龍朔改司戎咸亨復舊光宅改夏官
神龍復故天寳改武部至德復故(通典)掌天下兵衛武官
選授之政令凡軍師戍卒之籍山川要害之圖廐牧甲
仗之數(六典)
本朝兵部判部事一人凡兵籍武官軍師卒戎之政令
悉歸於樞密院其選授小者又歸於二班本曹但掌三
駕儀仗鹵簿字圖釋奠武成王廟及武舉事歲終以義
勇弓箭手寨兵之數上于朝(兩朝志)元豐惟民兵馬政權
隷樞密院武官銓選并歸吏部五年詔應緣義勇保甲
事並隷樞密院其餘民兵悉隷兵部(續會要)建炎三年併
衛尉寺歸兵部(中興會要)
兵部尚書
經矧惟若疇圻父薄違司馬掌邦政統六師平邦國
(書)祈父予王之爪牙(詩)乃立夏官司馬使帥其屬而掌
邦政以佐王平邦國大司馬之職掌建邦之九法以
佐王平邦國以九伐之法正邦國(周禮)雎鳩氏司馬也
(左傳)
史黃帝夏官為縉雲(史記)姚崇三為宰相兼兵部尚書屯
戍斥堠士馬儲械無不諳記盧承慶檢校兵部尚書
知五品選辭曰選事在尚書臣掌之為出位帝曰朕信
卿卿何不自信李輔國為兵部尚書南省視事使武
士戎裝夾道王起為兵部尚書文宗數訪逮時政起
因積雨願寬逐臣李懷遠除兵部尚書雖久居榮位
而彌尚簡率常乘欵段馬左僕射豆盧欽望曰何不買
駿馬乘之答曰此馬幸免驚蹶何暇别求朱崔為兵
部尚書自得岐路必當大用封川多方沮之(唐書)
傳記兵部尚書周官夏官卿也魏置五兵尚書後魏置
七兵尚書周置大司馬卿隋改兵部尚書唐龍朔改司
戎太常伯咸亨復光宅改夏官尚書神龍復天寳改武
部尚書至德復(六典)大司馬者武官也大總武事訓馬為
武者取其健行成王時畢公為三公兼領司馬之職
(釋名)黃帝坐玄扈之樓上與大司馬容光臨觀鳳凰之至
宋司馬名司武(類要)晉號五兵周稱九法(記室新書)
集緝熙九法董正六師(孫逖授李林甫制)恭守戎曹訓齊武部
簡稽之務軍國是殷(許公集)周之九法歴代用焉故夏官
之重事位久虛(錢翊授陸展制)惟兹夏官實掌戎政(白居易行柳公綽制)
卿長夏官(李宗閔制)
本朝尚書掌武舉地圖車輦甲械之政令而侍郎為之
貳凡軍民以民籍統隷者閱習按試選募遷補(續會要)文
昌七兵之秩夏官掌武超進崇資(楊億代表)掌國五兵叨
進中臺之秩(歐公表)中臺政事所出兵部司馬之任夏
官古卿(南豐擬制)武選隷於天官兵部摠於樞輔故司馬之
職獨省文書(東坡表)周禮命卿司馬掌國征之事(牋表類)
兵部侍郎
經小司馬之職(周禮)
史唐太宗以楊弘禮有文武材擢為兵部侍郎入參機
務出統衆攻戰太宗曰越公兒郎故有家風矣楊弘
武為司戎少常伯高宗嘗誚曰爾在戎司授官多非其
材弘武曰臣妻剛悍此其所屬不敢違以諷帝用后言
帝笑不罪蔣伸為兵部侍郎宣宗每見必咨天下得
失伸言比來爵賞稍易人日偷帝愕然曰偷則亂矣伸
曰非遽亂但人有覬心亂由是生帝嗟嘆未幾拜相云
(唐書)
傳記隋置兵部侍郎唐因之龍朔為司戎少常伯光宅
為夏官侍郎後復故(職林)舊制一員總章加一員(通典)周官
夏官小司馬中大夫也(六典)韓臯資質重厚有大臣器
盧元輔端清介正能紹其祖奕(職類)崔湜為兵部侍郎父
挹為禮部侍郎父子同為南省副貳(互見禮侍類)
集祈父之貳夏卿之亞(張曲江集)惟兹夏官實貳兵政簡稽
調補今方其時司馬貳卿佐平邦國(白集柳公綽制)入亞六卿
共行司馬之法出膺九命俱受元戎之律(伯樂川記)
本朝六卿之亞皆高選也而夏官實主武事還貳祈父
用均爾勞司戎亞卿(曲阜除陳軒制)夏卿之貳典幹於七兵
(胡文恭行丁度制)惟是夏卿之亞(南豐集)
兵部郎中
史兵部郎中二員一員掌判帳及天下武官之階品衞
府之名數一員掌判簿以總軍戎差遣之名數(唐志)魏徵
薦杜正倫擢兵部員外郎太宗勞之曰朕舉賢者非朕
獨私以能益百姓也裴光庭轉兵部郎中在職公務
修整衆所嘆服姚崇為夏官郎中契丹擾河北兵檄
叢進崇剖決如流張嘉貞為兵部員外郎時功狀盈几
郎吏不能決嘉貞為詳處不閱旬廷無稽牒盧奕所
歴有稱(唐書)
傳記魏五兵晉七兵皆置郎中隋初為兵部侍郎煬帝
除侍字又改兵曹郎唐武德改兵部郎中龍朔改司戎
大夫咸亨光宅神龍隨曹改復(通典及六典)周大司馬屬官
軍司馬下大夫之任也(職林)掌武職勲官三衙及兵士簿
書朝集祿賜假告差發武職告身之事(職員令)
集既忝夏官之屬夏官之劇既參戎事之殷擢受
五兵之部司武之屬重於文昌(元和制誥)兵部郎中二員
一在侍從不居外省(元微之行楊嗣復制)
本朝本曹所治之事郎中員外郎參掌之(續會要)七兵之
曹郎吏之選甚寵(南豐潘良器制)姑寵七兵之秩用服一臺之
華(胡文恭吕公弼制)外兵之員(郭輔制)夏卿首曹中臺妙選(張勖制)
往踐五兵之屬(公是行周思永制)夏卿之屬(陳希亮制)
職方郎中(附員外郎)
經職方氏掌天下之圖以掌天下之地乃辨九州之國
使同貫利(周禮)
史職方郎中員外郎掌地圖城隍鎮戍烽候防人道路
之遠近及四夷歸化之事(唐書)
傳記隋開皇置職方侍郎煬帝去侍字唐加中字龍朔
改司城大夫咸亨復隋開皇置職方員外郎煬帝改
承務郎唐復舊龍朔咸亨隨曹改復(六典)
本朝職方掌受諸州圖及圖經(會要)建炎三年以兵部郎
兼職方(題名)
駕部郎中(附員外郎)
經夏官輿司馬(周禮)
史隋辛公義為駕部郎勾檢馬牧所獲十餘萬疋帝嘉
曰唯我公義奉國竭忠(隋書)畢諴為駕部員外郎故事以
倉駕二部為辱諴沛然如處美官(互見倉部類)崔元亮為駕
部員外郎清謹介特澹如也(隋書)
傳記周夏官之屬有輿司馬校人牧師巾車皆駕部之
本也魏晉尚書有駕部郎宋屬左民尚書齊北魏與北
齊並曰駕部郎中隋曰侍郎屬兵部煬帝除侍字唐武
德加中字龍朔改司輿大夫咸亨復天寳改司駕至德
復(通典)中行刑戶不博前行駕庫(國史補)
集從容管劇每識通而理當(常衮制)惟有南宫老駕兄(白居)
(易詩)
本朝駕部判司事一人輿輦車乘隷於太僕傳驛給受
一出於樞密院廐牧之政總於羣牧司本司無所掌元
豐改制郎中員外郎始實行本司事參掌輿輦車馬驛
置廐牧之事大禮則戒有司具五輅(續會要)建炎併太僕
寺歸駕庫(中興會要)輿馬輦乘之奉郵驛牧圉之治中臺要
務主以郎官(南豐擬制)擢司輿馬之政(初寮除季倫制)
庫部郎中(附員外郎)
史庫部郎中員外郎掌戎器鹵簿儀仗孔若思遷庫
部郎中持一石止水滿於座右以示有止足之意(唐書)
傳記周禮夏官有司甲胄弓矢今庫部郎中之任也魏
始置庫部郎晉以後有郎中隋初為庫部侍郎煬帝去
侍字唐武德加中字龍朔改司庫大夫咸亨復周禮
夏官有司兵後周有小武藏大夫蓋員外郎之任也隋
開皇置煬帝為承務郎唐為庫部員外郎龍朔以來隨
曹改復(六典)
本朝駕庫二部皆無所掌建炎三年以駕部兼庫部
(會要)甲胄弓矢之器乘輿鹵簿之式武藏之任郎選甚高
(南豐集)
刑部
經五曰秋官其屬六十掌邦刑(周禮)
史刑部尚書一人侍郎二人掌律令刑法之政徒隷校
覆讞禁之事其屬有四一曰刑部二曰都官三曰比部
四曰司門(唐志)
傳記漢成帝尚書初置二千石曹主郡國二千石又置
三公曹主斷獄光武改三公曹主歲盡考課諸州郡政
二千石曹掌中都官水火盜賊辭訟罪法亦謂之賊曹
重於諸曹魏置尚書都官郎佐督軍事晉以三公尚書
掌刑獄宋三公比部主刑法又置都官尚書主軍事刑
獄隋開皇改都官為刑部統都官刑部比部司門四曹
唐因之龍朔改司刑咸亨復武后改秋官神龍復天寳
改憲部至德復(職林)
本朝刑部判部事二人淳化以刑部覆大辟案增置審
刑院凡四方以具獄來上則讞於審刑院大中祥符置
糾察在京刑獄司元豐並倂歸刑部五年官制行刑部
始得專其官(續會要)
刑部尚書
經司寇蘇公式敬爾由獄以長我王國(書立政)司寇掌邦
政詰奸慝刑暴亂(周官)乃立秋官司寇使帥其屬而掌邦
禁以佐王刑邦國大司寇之職掌建邦之三典以佐
王刑邦國詰四方(周禮)司寇正刑明辟以聽獄訟聽之於
棘木之下以獄之成告于王大司寇以其成從質於
天子(記王制)莒太子僕來奔季文子使司寇出諸境子
為司寇將盜是務去爽鳩氏司寇也(左傳)
史黃帝秋官為白雲(史記)羊侃為都官尚書宦者張僧胤
候侃侃曰我牀非閹人所坐竟不前之時論美其貞正
(梁書)劉祥道遷司刑太常伯每覆大獄必歔欷累嘆奏決
之日為之不食李適之拜刑部尚書夜則宴賞晝決
公務庭無留事崔祐甫為刑書帝欲相之問曰牛仙
客可與語卿嘗見否曰未也他日又問對如初帝乃不
用贊曰嚴挺之拒宰相不肯見李林甫崔祐甫違詔不
屈牛仙客信剛者乎二人坐是皆不得相彼亦各申其
志也顔真卿為檢校刑書元載請百官凡欲論事必
先白長官長官白宰相然後聞奏真卿上疏曰天寳後
李林甫威權日盛羣臣不先咨宰相輒奏事不過託以
他故中傷獨不敢明約百司令先白宰相如今日之事
曠古未有陛下不早覺悟漸成孤立矣其激切如此於
是中人爭寫内本布於外屈突通為刑書自以不習
文故辭改工部(唐書)
傳記刑部尚書周禮之秋官卿也晉依漢置三公尚書
宋始置都官尚書皆掌刑獄齊以後皆置後周置大司
寇卿隋初曰都官尚書開皇改刑部尚書唐因之龍朔
改司刑太常伯咸亨復光宅改秋官尚書神龍復天寳
改司憲至德復(六典)總制刑部比司事(職員令)掌其三典詰
彼四方(記室新書)
集弼我五教掌兹三典(常衮制)秋卿恤刑事无枉撓紹
蔽芾於謳謠盡侀成於法理(杜審權制)超司秋典(顔魯公集)國之
二柄在德與刑邦之三典惟清與慎大舜有欽恤之言
穆王有哀矜之教爽鳩之為司寇務在擇人臯陶之作
士師期於致理(張鷟集)
本朝尚書掌天下刑獄之政令而侍郎郎中員外郎分
治其事設官八刀職以司臬事(題名)望峻天臺仍忝刑官
之重(歐陽謝表)秋官古卿中臺八座典司邦禁(南豐擬制)淑問
之臣掌秋官(曲阜)西火清曹丹筆平刑爰副一人之欽
䘏(牋表類)
刑部侍郎
經小司寇之職掌外朝之政以致萬民而詢焉(周禮)
史刑部侍郎闕唐太宗令執政妙擇其人奏皆不可曰
朕得其人矣往者李道裕議張亮反形未具此言當矣
遂授之狄仁傑薦張柬之宰相材召為洛州司馬仁
傑曰臣薦宰相而為司馬非用也乃授司刑少卿遷秋
官侍郎韓愈為刑侍憲宗遣使迎佛骨入禁中愈上
表諫王播轉刑侍精於法律法寺議讞科條繁雜播
備舉格條置之座右凡有詳決疾速如神僚屬嘆服
劉瑑轉刑侍選制勅可用者議其輕重成一家書號大
中統類奏行之(唐書)
傳記隋煬帝置刑部侍郎唐因之龍朔改為司刑少常
伯光宅為秋官侍郎天寳為憲部侍郎掌律令刑名覆
案大理及諸州應奏之事(通典及六典)周之秋官小司寇中
大夫也(六典)唐有大獄即命御史中丞刑部侍郎大理卿
充謂之大三司使寳歴初宣中書以諫議大夫劉栖
楚為刑侍丞宣郎授自此始秋卿之貳(類要)佐平邦憲
(職林)
集俾踐白雲之司(裴敦復制)當宣室受讞之際思滿堂飲酒
之言予曰罪爾勿罪予曰寬爾勿寬(李從誨制)擢亞秋官
(韓文)貳于刑讞(劉瑑制)
本朝(沿革詳見前刑部類)吕公孺元祐初為刑侍原廟亡珠繫治
甚久公孺言殿中主者不一前後代者未嘗以服御相
授且諱日宫嬪往還如織豈可指意吏卒獄雖具顧非
聖裁不可上深以為然(國史本傳)秩貳秋官參執邦典(南豐)
(擬制)秋官亞卿(曲阜)峻貳秋卿(胡文恭)
刑部郎中(附員外郎)
史郎中員外郎掌律法按覆大理及天下奏讞為尚書
侍郎之貳令狐峘大歷中為刑部員外郎上疏諫山
陵事詔答曰古之遺直何以加焉杜景佺為員外郎
守法不撓(唐書)
傳記晉宋齊並以三公郎曹掌刑獄置郎中一人隋初
省三公曹置形部曹侍郎一人煬帝除侍字又改憲部
郎唐因之武德改郎中龍朔改司刑大夫咸亨光宅神
龍並隨曹改復(六典及通典)周禮有士師下大夫蓋郎中之
任(六典)魏有定科郎晉賈充定律令以裴楷為之(職類)唐有
大獄以刑部員外郎御史大夫理寺官為之以決疑謂
之小三司使(職林)杜牧頃於宰執求小儀又求小秋不遂
(尚書故實)秋官之屬(職略)中行刑戶不博前行駕部(國史補)
集亟則失情緩則留獄深則礙恕縱則生姦惟是四者
持刑之難(元稹行馮宿制)自居殿中能察非法連鞫庶獄多叶
平允加以温敏靜專可當是選一歲之獄決在秋冬今
方其時宜敬乃職(白集王鎰制)書曰庶獄庶事予罔敢知此
乃周文王之政以理天下也惟獄惟事會於南宫求郎
之難豈敢輕易今者各有所授皆為清秩(杜牧制)刑官屬
郎守法爭兢不阿(韓文)
本朝至道初張昱為刑部員外郎西川安撫奏授昱知
雅州上以省郎之重不欲換他職故進秩加賜令服而
遣刑者所以助治聖人尤謹中臺參綜郎選甚高(南豐)
(除韓晉卿制)宜正秋臺之聯進丞郎之務(胡文恭寥詢制)丹筆議刑
國綱作重白雲司職人命是懸(牋表類)
都官郎中(附員外郎)
經司隷掌五隷之法(周禮)
史都官郎中員外郎掌俘隷簿錄給衣糧醫藥而理其
訴冤韋温奏曰國朝以來都官最為清選不可以賞
能吏(唐書)
傳記漢置司隷校尉其屬有都官從事一人掌中都官
不法因以名官後漢又改二千石曹掌中都官水火賊
盜魏晉宋齊都官郎中並掌京師非為得失事(非今都官之任)
後周置司隷掌諸奴男女男子入於罪隷女子入於舂
饎之事(此今都官之任)隋都官侍郎猶掌非違得失開皇改都
官尚書曰刑部其都官郎曹遂改掌簿錄配没官私奴
婢唐因之武德加中字龍朔改司僕大夫咸亨復故(六典)
裴秀奏事曰都曹二千石曹司國憲内掌京畿詰姦聽
訟外總邊境(類要)嵇含牋曰今都官中兵三曹郎晝督征
戰夜還治事省中司都官屯田虞部主客皆閒簡無
事諺曰司門都官屯田水部入省不數(南部新書)後行祠屯
不博中行都門(國史補)
集故薛尚書能李員外頻嘗郎都官皆一時騷雅宗師
都官之曹振盛於此余早年請益實受深知今忝此官
復是正秩(鄭谷自序)十倫創制輿臺之號肇興百隷裁規僮
僕之名斯著蒼頭卑賤匪子密之封侯點面輕微殊季
珪之貴胄(張鷟集)
本朝都官判司事一人無所掌元豐改制郎中員外郎
始實行本司事參掌徙流配隷及吏籍之事(續會要)列四
案(軍六將案吏籍案配籍案知雜案)鄭谷詩名盛於唐末號靈臺編世
但稱鄭都官詩梅聖俞官至都官劉原父戲之曰聖俞
官止此昔有鄭都官今有梅都官(詩話)命爾司僕(曲阜)擢之
秋聯典我隷士(胡文恭行劉把制)進秋臺者以都隷為峻(張士奕等)
(制)司隷秋聯(彭思永制)
比部郎中
史何損奏許都之賊魏明竒之擢為比部郎(魏書)唐德宗
知武元衡才名召授比部員外郎裴延齡奏京兆府
妄破用錢穀請令比部勾覆(唐書)
傳記魏尚書有比部曹晉因之宋比部主法制齊梁陳
皆有北齊掌詔書律令勾檢等事後周曰計部中大夫
隋為比部侍郎煬帝除侍字唐加中字龍朔改司計大
夫咸亨復天寳改司計至德復掌内外諸司公廨及公
私債負徒役工程贓物帳及勾用度物(通典)比部得廊下
食以飲從者號壯盤(國史補)杜牧頃於宰執求小儀小秋
皆不遂嘗夢人謂曰辭春不及秋昆脚與皆頭後果得
比部員外(尚書故實)
集郎于會司(柳文)位膺列宿職在勾司(張鷟集)藴籍為郎久
魁梧秉哲尊詞華傾後輩風雅藹孤騫(杜詩)
本朝比部判司事一人無所掌(兩朝志)自治平至熙寧初
凡四年而未勾考帳已逾十有二萬錢帛芻粟虧損不
可勝數遂置提舉帳司領之元豐官制行釐其事歸比
部郎中員外郎始實行本司事(四朝志)列五案(勾案覆磨勘案理欠)
(案憑由案知雜案)比部掌勾稽天下文簿周官宰夫所謂乘其
財用之出入也(續會要)内外經費之任總于勾考之司(南豐)
(擬制)惟是會計勾考之事命汝聽之(曲阜吳景淵制)稍升比計之
曹(胡文恭行吳伸制)比勾劇曹(陳象之制)進司計於中臺(竇平制)
司門郎中(附員外郎)
經司門掌授管鍵以啓閉國門(周禮)
史郎中員外郎掌門關出入之籍及闌遺之物(唐書)
傳記周禮大司徒屬官有司門下大夫後周依周官隋
開皇置司門侍郎煬帝去侍字唐加中字龍朔改司門
大夫咸亨復周禮有司門上士後周有小司門上士
隋置員外郎煬帝改承務郎唐武德復故(六典)掌門籍關
棧及道路所闌遺物之事(職員令)
工部
經六曰冬官其屬六十掌邦事(周禮)
史唐工部尚書一人侍郎二人掌山澤屯田工匠諸司
之事其屬有四一曰工部二曰屯田三曰虞部四曰水
部(唐書)
傳記漢成帝尚書有民曹主凡吏民上書光武改民曹
主繕修功作鹽池園苑晉宋有起部每營宗廟宫室則
惟置之北齊起部亦掌工造屬祠部後周有冬官大司
空卿掌五材九範之法其屬有工部中大夫掌百工之
籍而理其禁令至隋乃有工部尚書唐因之龍朔改為
司平咸亨復武后改為冬官神龍復總判工部屯田虞
部水部事(通典)
本朝工部判部事一人凡城池土木工役程式皆隷三
司修造案本曹無所掌元豐官制行掌百工山澤溝洫
屯田之政令(續會要)紹興三年併少府監歸工部以文思
院屬焉(中興會要)蓋繕修興造程衆藝飾五材國家之務不
可以不屬之其人今中臺起曹實踐其任矧屯田虞衡
平水之職莫不隷焉(牋表類)
工部尚書
經舜曰咨四岳有能奮庸熙帝之載使宅百揆亮采惠
疇僉曰伯禹作司空帝曰疇若予工僉曰垂哉帝曰
俞咨垂汝共工宏父定辟司空掌邦土居四民時
地利(書)國有六職百工與居一焉審曲面勢以飭五
材以辨民器謂之百工(周禮)鳲鳩氏司空也五雉為五
工正(左傳)
史黃帝冬官為墨雲(史記)長孫平為工部尚書名為稱職
(隋書)唐閻立本代兄立德為工部尚書兄弟相代為八座
時人榮之鄭善果為工部尚書正身奉法甚著榮績
子休烈為工部尚書不治産業樂賢下善推轂士甚
衆李大亮為工部尚書惟忠謹外若不能言而内剛
烈不可干非其義(唐書)
傳記工部尚書周之冬官卿也後周置大司空卿隋開
皇始置工部尚書唐龍朔改司平太常伯光宅改冬官
尚書(六典)司空事官掌監百官者也(類要)五材是宜百工惟
叙城郭都邑合其規士農工商得其所(記室新書)
集冬卿命職汝往欽哉掌我邦工謹兹藝事程品
之重有若百工號令之先尤難六職(唐制)尚書漢公卿也
言動可否屬人耳目固不專於率四屬程百工修位於
冬官而已(白集韋貫之制)平百官之上書飭五材以辨器非國
之髦碩詳於典制則不可以綜事訓工建明理本也(常集)
位當玄武之官職在司空之任虞舜之代伯禹統其班
周成之朝毛公處其地(張鷟集)
本朝(沿革詳見前工部類)冬卿常伯(楊億代表)中臺起曹訓匠建事
(南豐擬制)
工部侍郎
史帝問蘇頲有工部侍郎得中書侍郎者乎對曰陛下
任賢惟所命何資之計李栖筠為工部侍郎魁然有
宰相望(唐書)
傳記隋煬帝改置工部侍郎唐因之龍朔改司平少常
伯咸亨復(通典)光宅神龍並隨曹改復周之冬官小司
空中大夫也(六典)
集百工惟時命汝典制(常衮制)起曹書殿兼而委之(白集工侍)
(兼集賢殿制)
本朝(沿革詳見前工部類)共工之貳飭五材程匠事冬官寵列
俾介厥司(南豐擬制)冬卿之貳(公是行崔嶧制)冬官之貳方此得人
疇若予工汝為已試(曲阜郭知章制)擢貳事官(蔡延慶制)疇若予工
汝往為允紀綱繕修之次杜塞淫巧之作(曲阜)
工部郎中(附員外郎)
史起部郎不常置(宋書)掌城池土木之工役程式蔣係
遷工部員外郎又遷郎中兼史職宰相宋申錫為北軍
羅織罪在不測係與諫官崔元亮泣諫玉階之下申錫
方减死時論稱之(唐書)
傳記晉宋齊皆有起部郎中梁陳改置起部侍郎隋初
為工部侍郎煬帝除侍字改起部唐武德改工部郎中
龍朔改司平大夫咸亨復光宅神龍並隨曹改復周
禮司空屬官下大夫即郎中之任也(六典)掌興造工匠諸
公廨舍宇五行紙筆之事(職員令)開元以後位卑名著者
杜工部(國史補)
集不才名位晩敢恨省郎遲(杜詩)
本朝宫室城隍程匠度材之事郎於起部其選甚高(南豐)
(范子竒制)中臺起曹郎選尤重(曲阜制)郎吏令之高選工官號
為劇曹(張元方制)冬卿之屬(公是行李徽之制)
屯田郎中(附員外郎)
史隋初屯田郎兼掌儀式(隋書)
傳記漢尚書郎四人其一主戶口墾田蓋屯田之始也
魏有豐部郎曹晉始置屯田郎中東晉宋齊並左民郎
中兼知屯田事陳隋並為侍郎煬帝曰屯田郎唐龍朔
為司田大夫後復故掌天下屯田及在京文武職田諸
司公廨田以品給焉(職林)後行祠屯不博中行都門(國史補)
閒簡無事八省不數(詳見前都官類)
集出軍西域我君謀之屯田北假我君穫之(燕集)
本朝屯田判司事一人凡屯田之政隷三司本司無所
掌元豐改制郎中員外郎始實行本司事(兩朝志)參掌營
屯田官莊塘濼學校職分之田及其租入(四朝志)元祐改
入戶部崇寧復(續會志)中興間除(題名)率屯戍之兵服畎畝
之事郎於中臺統其政令(南豐擬制)臺郎初拜以墾曹為任
(胡文恭行張靖制)俾擢墾屯之曹(張道制)墾屯冬屬(劉述制)
虞部郎中(附員外郎)
經帝曰疇若予上下草木鳥獸僉曰益哉帝曰俞咨益
汝作朕虞(書)山虞掌山林之政令澤虞掌國澤之政
令(周禮)
史郎中員外郎掌京都衢閧苑囿山澤草木及百官蕃
客時蔬薪炭供頓畋獵之事(唐書)
傳記周禮有山虞澤虞蓋虞部之職也魏始有虞部郎
中晉因之宋齊省梁陳為侍郎隋煬帝去侍字唐加中
字龍朔為司虞大夫咸亨復虞部員外郎隋煬帝為
承務郎唐復故龍朔咸亨隨曹改復(六典)
本朝虞部無所掌(會要)蒐田以時澤梁有禁虞衡之守所
以遂嘉生參化育(南豐擬制)
水部郎中
經川衡掌巡川澤之禁令(周禮)
史郎中員外郎掌津濟船艫渠梁隄堰溝洫漁捕運漕
碾磑之事(唐書)
傳記後周冬官有司水中大夫隋文帝為水部侍郎煬
帝去侍字唐加中字龍朔改司水大夫咸亨復後周
冬官有小司水上士則員外之任也隋置水部員外郎
煬帝改承務郎唐復故龍朔咸亨隨曹改復(六典)
集省中官最美無似水曹郎(李餘慶)
本朝水部無所掌(會要)
六部監門
本朝紹興二年詔置六部監門官一員選陞朝文臣有
才力人充仍令六部長貳奏差序位請給依寺監丞(中興)
(會要)掌司門鑰之嚴(胡文恭行吕性簡制)
六部架閣
本朝元豐有六曹架閣庫(續會要)崇寧元年何執中請置
庫架閣命官涖之是時六曹皆建立(本傳)大觀三年罷内
吏部令司封餘部六曹郎官管勾政和三年六曹依舊
置管勾架閣庫官宣和罷(續會要)紹興三年立六部架閣
庫(中興題名)十五年詔復置官吏戶部各差一員禮兵部共
一員刑工部共一員(中興會要)舊制官庫其司置於六部之
内或遇其廢則以郎省兼之否則以兼六部監門兼之迨
於紹興寺監簿正官俱復然後始置司於外一也舊制
金耀門文書庫多藏三司帳籍三司今版曹也自銓曹
而下儲藏帳籍之所未之聞焉其後置六部架閣官大
抵成案留部二年然後畀而藏之又八年則入之金耀
金耀無復曩日則悉藏於架閣庫二也二者不同而至
於諸曹二十四司之文書盡歸儲蓄以待有用則今猶
昔也(李異架閣文題名記)其任以周司書漢掌故(中興題名)
記纂淵海卷二十八
