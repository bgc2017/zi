記纂淵海卷九十四宋潘自牧撰
草部
草
經天地變化草木蕃(易)兖州厥草惟繇徐州草木漸
包揚州厥草惟夭庶草蕃廡(書)野有蔓草零露漙兮
蓼彼蕭斯零露漙兮湛湛露斯在彼豐草周家忠厚
仁及草木(詩)園圃毓草木春始生而萌之夏日至而
夷之秋䋲而芟之冬日至而耜之(周禮)草木零落然後入
山林孟春草木萌動季春生氣方盛勾者畢出萌
者盡達孟夏靡草死季夏大雨時行燒薙行水利
以殺草季秋草木黃落(禮記)為國家者見惡如農夫之
務去草焉芟夷藴崇之絶其本根勿使能殖無使滋
蔓蔓難圖一薰一蕕十年尚猶有臭松栢之下其
草不殖(左傳)
子草木暢茂(孟子)逮至衰世草木之勾萌銜華佩實而不
死者不可勝數(淮南子)展禽曰春風鼓百草敷蔚吾不知
其茂秋霜降百草零落吾不知其枯(符子)
史元帝永光二年天雨草葉相糾結如彈丸(漢書)靈帝中
平元年東郡陳留濟陽長垣濟隂諸縣界有草生莖其
大如指狀似鳩爵龍蛇鳥獸之形五色各如其毛羽頭
目足翅皆具(續漢書)宕昌羌俗無文字但候草榮落以記
歲時(後周書)
傳記草卉也木謂之華草謂之榮不榮而實者謂之秀
榮而不實者謂之英(爾雅)草盛曰菶木茂曰葆(風俗通)凡生
草而初達謂之䓲䓲小也荄杜根也齊東曰杜或曰苃
(方言)堯時有屈佞草佞人入朝則屈而指之又名指佞草
(博物志)魏興錫義山多生薇蘅草其草有風不掩無風獨
摇(水經)魯城北孔子塋中不生刺人草木(金樓子)生而無識
者草木是也(古今注)秦皇時大宛中多枉死者横道有鳥
如烏銜草以覆死人面遂活鬼谷先生曰此草是爼洲
不死草也生瓊田中亦名養神芝東華夫人宮中有
異草葉如芭蕉花正黃色光可鑑日此金明草也(廣記)東
方朔曰臣有吉雲草種於九景山東二千歲一花臣種
一千九百九十九年矣明年應生臣走往刈之以飼馬馬
食不饑帝許之朔平旦去至暮而返背負數束其形葉
似麥而金色剉以飼馬即不覺饑甜溪水如蜜瑶琨
有碧草如麥剉之以釀則味如酒而釅烈飲一合則三
旬不醒飲甜水則隨飲隨醒也(洞冥記)不其城東有鄭玄
教授山山下生草如薤葉土人名作康成書𢃄(三齊略記)席
萁一名塞盧生湖北地古詩云千里席萁草秦趙間
有相思草狀若石竹而節節相續一名斷腸草又名愁
婦草亦名孀草人呼為寡婦莎(述異記)太極山西有采華
之草服之乃通萬里之言(括地圖)太原晉陽已北生屏風
草天姥曰太陽之草名曰黃精餌而食之可以長生
太隂之草名曰鈎吻入口立死海上有蒒草其實食
之如大麥名曰自然榖或曰禹餘糧(博物志)霍山上有神
草四十三種(靈山記)壽榮草出少室金山丘下服之令人
不老(典術)餌玉長生草一名通天日再服之令人得仙歲
欲豐甘草先生甘草者薺也歲欲儉苦草先生苦草者
葶藶也歲欲惡惡草先生惡草者水藻也歲欲旱旱草
先生旱草者蒺藜也歲欲潦潦草先生潦草者蓬也(師曠)
(占)午橋莊小兒坡茂草盈里晉公每使數羣白羊散於
坡上曰芳草多情賴此粧點(窮幽記)元和時館閣湯飲煎
騏驎草(鳳翔退耕傳)
集何所獨無芳草爾何懷乎故宇(楚辭)折芳馨兮遺所思
(九歌)春草生兮萋萋(招隱)春草碧色(江淹賦)四顧何茫茫東風
摇百草新樹蘭蕙枝雜用杜蘅草終朝採草榮日暮
不盈抱採之欲遺誰所思在遠道青袍似春草長條
從風舒青青陵中草傾葉晞朝日陽春被惠澤枝葉可
攬結草木為恩感以人含氣血(古詩)池塘生春草(謝靈運)池
草暗生春綠蘿紛葳蕤繚繞松栢枝草木有所託歲
寒尚不移草不謝榮於春風芳草換野色飛蘿摇
春煙瑶草映高堂春風如有情山中尚含綠春
草如有意羅生玉堂隂芳草歇柔艷(李白)汀草亂青袍
草見踏青心忘機對芳草宮草霏霏承委佩
映階碧草自春色草敵虛嵐翠碧知湖外草春
泥百草生百草競春華方期拾瑶草(杜詩)白露下百
草蕭蘭共憔悴青青四墻下已復生滿地野草花葉
細不辨薋菉葹草珠競駢晴(韓詩)隂草濕翠羽(柳詩)五陵
愁碧春萋萋(温庭筠)芳草復芳草斷腸還斷腸自然堪下
淚何必更殘傷(杜牧)憶春草處處多情洛陽道金谷園中
見日遲銅駝陌上迎風早館娃宮外姑蘇臺欝欝芊
芊掇不開(劉禹錫)
本朝楚辭所詠香草曰蘭曰蓀曰茞曰葯曰虈曰芷曰
荃曰蕙曰薰曰蘼蕪曰江蘺曰杜若曰杜蘅曰揭車曰
留夷釋者但一切謂之香草而已如蘭一物或以為都
梁良或以為澤蘭或以為猗蘭草今當以澤蘭為正山
中又一種大葉蘭冬春開花極香此别名幽蘭非真蘭
也蓀則今人所謂石菖蒲者茞葯虈芷雖有四名秪是
一物今所謂白芷是也蕙即零陵香一名薰蘼蕪即芎
藭苗也一名江蘺杜若即山薑也杜蘅今人呼為馬蹄
香惟荃與揭車留夷終莫能識余他日當徧求其本列
植欄檻間以為楚香亭漸覺東皇意思勻陳根初種
夜來新忽驚平地有輕綠已覺六街無舊塵莫為榮枯
吟野草且憐愁醉軛香輪詩人空怨王孫遠極目萋萋
又一春(遯齋閒覧)似嫌車馬繁華處纔入城門便不生(劉原父)
光耀發幽叢秋草風吹春復綠芳草留人意自閒
草木本無情及時如自得(六一集)草木含幽香芳草
不鋤當戶長(並東坡)
菖蒲(石菖蒲附)
經王使周公閱來䀻饗有昌歜(左傳)
史梁太祖后張氏忽見庭前菖蒲生花因取食之生高
祖(詳見莖節類)
傳記玉衡星散為菖蒲(春秋運斗樞)菖蒲放花人得食之長
年(風俗通)菖蒲生石上一寸九節者久服輕身明耳目不
忘不迷菖蒲亦有一寸十二節者(本草)菖蒲一名堯時
薤(吳氏本草)聖王仁功濟天下者堯也天降精於庭為薤感
百隂為菖蒲焉(典術)宣山中菖蒲一寸二十節堅芬之極
(羅浮山記)文王好食菖蒲葅(說苑)王興採菖蒲食得長生(神仙傳)
王徽之以菖蒲映竹曰菖蒲只以九節為貴而此君面
目聳焉菖蒲正當再拜此君而此君亦安得不受之耶
(高士春秋)僧普寂大好菖蒲房中以菖蒲種成獅子鸞鳳仙
人之狀(海墨微言)成都營妓薛濤元微之使蜀屢陪讌笑元
後寄詩云别後相思隔煙水菖蒲花發五雲高(牧䜿閒談)
集菖蒲從短出平沙菖蒲花紫茸(李白)水長减蒲芽
青青水中蒲長在水中居寄語浮萍草相隨我不如(韓詩)
本朝九節菖蒲石上仙菖蒲人不識生此亂石溝山
高雪霜苦苗葉不得抽下有千歲根蹙縮如蟠虬春
荑秋莢兩須臾神藥人間果有無無鼻何由識薝蔔有
花今始信菖蒲芳心未飽兩蝴蝶寒意知鳴幾蟪蛄記
取明年十二節小兒休更籋霜鬚(詠菖蒲花)斕斑碎玉養菖
蒲一勺清泉半石盂碧玉盌盛紅瑪瑙青盆水養石
菖蒲也知供法無窮盡試問禪師得飽無其延年輕
身之功既非昌陽之所能及至於思寒苦安淡泊與清
泉白石為伍不待泥土而生者亦豈昌陽之所能髣髴
哉(東坡)閒行澗底採菖蒲千歲龍蛇抱石臞明朝却覓黃
州路飛下山巔不用扶(陳與義)
芭蕉
傳記芭蕉一曰苞苴或曰甘蕉子兩兩共對剥其皮色
黃白味似蒲萄甜而脆其莖解散如絲績以為葛謂之
蕉葛(廣志)每花一闔各有六子先後相次子不俱生花不
俱落有三種一種子大如拇指長而銳有似羊角名羊
角蕉味最甘好一種子大如鷄卵有似牛乳味微减羊
角蕉一種大如藕子長六七寸形正方少甘味最弱
取鑊煮之為絲可以紡績女工以為絺綌今交趾葛也
(南州異物志)赤岩山水石之間唯有甘蕉林深者十丈(遊名山志)
路德延數歲能詩嘗賦芭蕉詩曰一種靈苗異天然體
性虛葉如斜界紙心似倒抽書(廣記)僧懷素貧無紙可書
嘗於故里種芭蕉萬餘以供揮洒(陸羽作懷素傳)
集扶疎似樹質則非木(卞敬宗贊)芭蕉葉大梔子肥(韓集)晩英
值窮節綠潤含朱光以兹正陽色窈窕凌清霜遠物世
所重旅人心獨傷回暉眺林際摵摵無遺芳(柳詩)芭蕉不
展丁香結同向春風各自愁芭蕉開綠扇(李義山)
本朝芭蕉一枕西窗雨(王介甫)更展芭蕉看學書(山谷)骨相
玲瓏透八窗花頭倒插紫荷香繞身無數青羅扇風不
來時也覺凉(誠齋)
水草
經參差荇菜左右流之于以采蘩于沼于沚于以
采蘋南澗之濱于以采藻于彼行潦思樂泮水薄采
其芹薄采其茆(詩)季春萍始生(禮記)蘋蘩蕰藻之菜可薦
於鬼神可羞於王公(左傳)
傳記苹萍也無根浮水而生(說文)水藻一名水簾生池澤
中水上葉圓小一莖一葉(吳氏本草)水萍一名水華久服輕
身(本草經)萍麄大者為蘋季春生可糝蒸為茹(詩義疏)穀雨
之日萍始生萍不生隂氣貫盈(逸周書)菜之美者崐崘之
萍焉(吕氏春秋)楚昭王渡江江中有一物大如斗圓而赤直
觸王舟王使人問孔子孔子曰是謂萍實可剖而食之
王遂食大美又遣人問孔子何以知之子曰吾嘗過陳
之野童謠曰楚王渡江得萍實大如斗赤如日剖而食
之甜如蜜(家語)東華夫人設珍殽有黑河文藻(廣記)漢宫甘
露池西有靈池方四百步中有連錢荇浮根菱倒枝藻
連錢荇葉如錢大(洞冥記)藫水苔也一名石髮江東食之
(爾雅)苔水衣也(說文)海藻一名海菭(南粤志)
集靡萍九衢(楚辭)充饑憶楚萍旅從一浮萍微馨借
渚蘋處處清江𢃄白蘋風起青蘋末江潭隱白
蘋寒魚依密藻(杜詩)南湖采白蘋雙萍易飄轉(李白)風
約半池萍萍盖汙池净蘋藻滿盤無處奠(韓詩)春風
無限瀟湘意欲采蘋花不自由(柳詩)
本朝綠池萍錦翻殘花點綠萍(六一集)曉來風約半池
明重疊侵沙綠罽成不用臨池重相笑最無根蔕是浮
萍(陸龜蒙)東池浮萍半䊀塊裂碧跳青出魚背廢沼粘
枯萍雨過浮萍合五年不踏江頭路夢逐東風泛
沚蘋投篙披綠荇猗猗水荇長西池秋水尚横
空舞闊摇深吹荇帶(東坡)
記纂淵海卷九十四
