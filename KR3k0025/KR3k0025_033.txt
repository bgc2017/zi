記纂淵海卷三十三宋潘自牧撰
職官部
總東宫官
史漢賈誼上書曰王者於太子皆選天下端士孝弟博
聞有才學者以衛翼之漢文帝拜鼂錯太子家令以
其辨得幸太子號曰智囊(並漢書)漢中宗令劉向楊褒蕭
望之周堪以文章儒術保訓東宫(同上)䟽廣為太子太傅
廣兄子受為少傅宣帝置酒太子躬奉觴以為夀上甚
嘉之(綱目)晉山濤為太傅講於宣武堂承步輦導太子
賀循字彦光為世儒宗除太子太傅命皇太子親往拜
之(並晉書)
傳記魏明帝以後久曠東宫官制度闕廢官司不具至
吳孫權即位孫登為太子兼置四友等官以諸葛恪為
左輔張休為右弼顧譚為輔正都尉陳袁為翼正都尉
是為四友(通考)唐置詹事府以統衆務置左右二春坊以
領諸局左春坊置左庶子二人中允二人司議郎四人
錄事二人左諭德一人贊善大夫五人崇文館校書二
人右春坊置右庶子二人中舍人二人舍人四人錄事
二人右諭德一人右贊善大夫五人通事舍人八人因
隋制也(通典)
集鄧禹名聖方居審諭之任疏受夙望始除輔導之官
(于志寧書)禮樂交錯於中發形於外是故其成也懌恭敬而
温文(職官考)太傅在前少傅在後入則有保出則有師是
以教諭而德成也(同上)漢擇名儒任先疏廣晉崇碩德選
在山濤况當尊賢之朝宜慎太師之選(六典)
本朝東宫有六傅下至率更令僕故官存而無職司至
道元年建儲闈除賓客二人左右庶子諭德中舍各一
人並以他官兼充左右春坊鑄印置吏員及太子登極
則省春坊司累朝皆然真宗在東宫建堂習射名繼照
堂有司當官三人仁宗在東宫肄學建堂名為資善
堂有都監一人(通考)
太子太師
經禮曰凡三王之教世子必以禮樂(禮記)
史太子師傅古官也銀章青綬(六典)唐太子承乾與魏王
泰交惡帝曰當今忠蹇無踰魏徵我遣傅太子一天下
之望羽翼固矣即拜太子太師徵以疾辭詔答曰漢太
子以四皓為助我賴公其義也公雖卧可擁全之(唐書)唐
長孫無忌為太子太師同中書門下三品(唐職林)唐顔真
卿改太子太師李希烈陷汝州盧杞乃諫遣真卿四方
所信若往諭之可不勞而定詔可公卿皆失色李勉以
為真卿元老貽朝廷羞密表固留未允後被賊執詬不
絶口曰吾年八十官太師吾守吾節死而後已(唐本傳)唐
盧鈞守太子太師帝元日大饗含元殿鈞年八十升降
如儀音吐鴻暢舉朝咨歎(唐本傳)
傳記掌輔導皇太子每見迎拜殿門三師答拜每門必
讓三師太子坐乃坐與三師書前名惶恐後名惶恐再
拜太子出則乘輅備鹵簿以從(百官志)
集樂正司業太師司成一有元良萬國以貞(出六帖)晨詢
金墀事切於忠蹇夜随銀棨義先於調護(許敬宗除太子太師制)
本朝國初師傅不常設仁宗升除置三少各一人參政
李昉兼掌賓客及升首相遂進少傅此宰相兼宫僚之
始也若太子太師太傅太保以待宰相官未至僕射者
及樞密使致仕亦随本官高下除授太子少師少傅少
保以待有執政惟少師非經顧命不除若因遷轉則遞
進一官至太師即遷司空(文獻通考)
太子太傅
史後漢太子太傅一人職掌輔導太子禮如師不領官
屬石奮孝文時恭謹舉朝無與比太子太傅缺選可傅
者皆推奮遂為太傅石奮子慶循行孝謹元狩元年立
太子選群臣可傅者慶自沛守為太傅(漢書)顯宗始立為
皇太子詔問誰可傅太子者羣臣皆言隂識可博士張
佚曰今陛下立太子為隂氏乎為天下乎即為隂氏則
隂侯可為天下則固宜用天下之賢才帝曰欲置輔者
以輔太子也今博士不難正朕况太子乎即拜佚為太
子太傅(桓榮傳)晉賀循為太子太傅詔曰循清真履道居
身以中約為本立德以仁遜為行躬訓儲宫默而化成
(中興書)
傳記周文王使太公望傅太子發嗜鮑魚望曰鮑不登
於俎安有非禮之物養太子哉(史記)漢叔孫通為太傅漢
高帝以趙王如意易太子通曰太子天下之本本一搖
天下震動奈何以天下為戲高帝曰吾聽公(漢書)漢夏侯
勝為太子太傅受詔撰論語年九十卒太后為朞服報
師傅之恩儒者以為榮(同上)
集願令皇太子洎諸王齒胄講業嚴師問道輟色荒之
娱資游習之善豈不美哉(唐元稹書)後漢應劭漢官儀太子
太傅日就月將琢磨玉質言太子有玉之質磨以道也
(萬化谷)灼灼英台峩峩德傅(沈約詩)
太子太保
經召公為保(書序)
史後魏顯祖將禪位於京兆王子推陸馥抗言皇太子
至德承基四海屬望臣請刖脛殿庭有死無二久之帝
意解語曰馥正直也其能保吾子乎遂以為太保(魏志)蕭
瑀為太子太傅太宗曰三師以持導太子者禮不尊則
無所取法(唐書)唐張茂昭憲宗元和二年詣朝五奏乃聽
顧留不許加兼太保(唐書)
傳記唐李綱為太子太保為陳父子君臣之道問寢視
膳之方聽者忘倦太子嘗商確古来君臣孝忠盡節之
事綱凛然曰託六尺之孤寄百里之命古以為難綱以
為易每吐論發言正色慷慨有不可奪之志太子未嘗
不聳然禮待(本傳)
集薄官奉儲明(唐褚亮詩)春宫秩甚尊(蘇頌太保制)
本朝王溥乾德二年罷為太子太保故事一品班於省
臺之後太祖因見溥曰溥舊相當寵異即令分臺省班
於東西(國史)
太子少師
史唐房玄齡為太子少師時皇太子將行拜禮備禮以
待之玄齡厚自卑損不敢脩謁識者服其崇讓(唐史)許敬
宗為太子少師乾封初以年老不能行步特令朝日乘
小馬入禁門至内省(同上)唐李綱拜太子少師綱素有脚
疾太宗特賜步輿令乘至閣下數引禁中問政(唐書)
傳記王起改太子少師起治生無檢所得祿賜為僮婢
盗有貧不能自存帝詔曰益僊韶院錢議者謂與玩臣
分給可恥也起賴其入不克遜(百官志)後魏郭祚領太子
少師祚從世宗幸東宫明帝幼弱持一黃㼐出奉之時
謗祚號為黃㼐少師(魏書本傳)
集先王之建太子必擇九德之師六行之傅(薛宗讓少師表)
本朝天禧末皇太子同聽政乃以首相兼少師樞密曺
利用兼賓客自後神宗欽宗孝宗光宗在東宫皆不置
開禧三年史同知彌遠自詹事入樞府乃進兼賓客已
而太子侍立遂以錢丞相象祖兼太子少傅明年景獻
太子立並置二相錢左相改兼少師史右相兼少傅未
幾右相丁内艱左相亦去位又明年右相起復遂進兼
少師(文獻通考)
太子少傅
經少傅奉世子以觀太傅之德行而審喻之(記)
史東觀漢記桓榮為太子少傅賜以輜車榮大會諸生
陳車馬印綬曰今日之榮稽古之力也漢疏受為太
子少傅(漢書)孝明在東宫宣武皇帝欲以崔光為太子師
傅光固辭帝命太子南面再拜臣皆從太子拜光北面
立不敢答拜惟西面拜謝而出乃授光太子少傅(漢書)唐
張行成拜尚書左僕射太子少傅永徽四年自三月不
雨至五月行成懼以老乞身制答曰古者策勉乖罪已
之義此在朕寡德非宰相咎乃賜宫女黃金器勑勿復
辭行成固請(唐書)晉山濤為少傅拜太子求退帝賜小輦
乘之以訓太子(王隱晉書)
傳記漢蕭圓為少傅以調護是職乃作少傅箴愛惜日
力寸隂母棄親膳再飯寢門三年小心翼翼大孝烝烝
詢謨計慮問對凝承安樂必敬毋忘戰兢(漢書)傅立為太
子少傅箴曰正人之側德義盈堂鮑肆先入榮臺不芳
傅臣同計敢告君王(白孔六帖)
本朝省太傅少傅各兼丞一人仁宗升儲置三少各一
人李文定公昉以參知政事兼掌賓客及陞左相遂進
兼少傅此宰相兼宫僚之所從始也丁謂兼少師馮拯
兼少傅曹利用兼少保是時實為東宫官餘多以前宰
執為致仕官(文獻通考)
太子少保
史唐李綱兼太子詹事頻乞骸骨高祖慢罵之曰建成
在東宫遣卿輔導何為屢致辭乎綱頓首陳謝曰云云
陛下功成業奏頗自矜伐臣事太子所懷鄙見復不採
納高祖謝曰知公直士勉弼我兒於是擢拜太子少保
(唐史)
本朝天禧四年以資政殿大學士王欽若為司空職如
故欽若兼領東宫三少品序非便表換秩故有是命(本傳)
太子賓客
史晉愍懷太子在東宫選人臣子弟有名稱者以為賓
友太子賓客四人正三品掌侍從規諫贊相禮儀宴
會則上齒(百官志)武帝為太子立博望苑使通賓客從其
所好故賓客多以異端進(漢書)唐鄭肅吏侍兼太子賓客
為東宫授經既而太子失寵上有廢斥意肅召見詳陳
天下大本不可輕動意上改容嘉之(唐書)
傳記貞觀十八年以宰相兼賓客開元定員四人掌調
護侍從規諫(通典)天寶中賀知章自太子賓客度為道士
還鄉捨宅為觀玄宗賦詩贈别時議榮之(本傳)李固言將
作監王堪坐治太廟不謹改太子賓客固言上還制書
曰陛下當以名臣左右太子堪以慢官斥居調護地非
所宜(李固言傳)
本朝天禧四年參政任中正樞副錢惟演參政王曾並
兼太子賓客執政兼東宫官自此始(職官)至道元年尚書
左丞李至禮部侍郎李沈並兼太子賓客見皇太子如
師傅禮上召謂至等曰朕以太子仁孝賢明今立為儲
貳以為國本當須正人輔卿等可盡心調護若動皆用
禮必須贊成如事稍有未當不當随順至於禮樂詩書
之道可以裨益太子者皆卿等素習不假朕多訓也(國史)
太子詹事
史漢孔霸宣帝時為太子詹事以經授太子(漢書)謝琰征
羌有功為輔國將軍領太子詹事(晉書)李綱為太子詹事
太子嘗遊有進魚者太子使膾之唐儉趙元鼎自言其
能太子曰操刀膾腥和鼎味公等善之若弼諧審諭則
屬綱矣(唐書)劉憲遷太子詹事時玄宗在東宫雅意墳史
憲曰殿下儲貳非以尋章摘句要通大意而已侍讀褚
元亮經明行修宜召問以察其言(唐史)
傳記詹事秦官漢因之唐置詹事府詹事一人正三品
少詹事一人正四品上掌統三事總率府之政内外衆
務糾彈非違總判府事置少詹事以貳之龍朔改端尹
少尹咸亨復垂拱改宫尹神龍復(通典)
集王儲始建四方是式總司之任崇替所由宜妙選賢
才盡一時之勝(晉武帝讓王恭詔)博望斷裁之規輿情僉屬承
華彈肅之寄任賢斯在(唐太宗詔)
本朝東宫官有詹事仁宗升儲置詹事二人神宗升儲
置詹事二人欽宗升儲置詹事二人多以他官兼充及
登位亦省(兩朝國史志)
太子庶子(中允事司議郎諭中舍人善舍人通舍人德贊洗)
(馬郎)(崇大館學膳文學蔵校書直宫門等正字典藥内典)
(設)
史左庶子掌侍從贊相校正啓奏右庶子掌侍從獻納
啓奏(百官志)漢王商字子威為太子中庶子以肅敬見稱
(漢書)魏鮑勛清白有高節知名當世為中庶子在東宫正
色不撓(魏志)齊袁粲言於帝曰臣觀張緒有正始遺風宜
為宫職後轉中庶子(齊書)鄭默為中庶子朝廷以為太子
官屬宜稱陪臣默上言臣皆受命天朝不得同藩國事
遂施行(晉書)
傳記秦置中庶子員漢庶子為太子少傅屬官後漢員
五人晉有中庶子庶子各四人末中庶與功高通事舍
人一人共掌其坊之禁令隋有左右庶唐龍朔中改左
庶子為左中護右庶子為右中護咸亨中復故(通典)糾正
違闕儐相威儀(六典)陶伉遷中庶子曰君少而好學善談
玄理尤明詩易以孝聞於時儲選殊難其人故召君焉
(陶氏家傳)
本朝東宫官有左右庶子舊制不常設每儲闈之建随
宜置官以備僚寀多以他官兼領仁宗升儲置二人神
宗升儲置二人欽宗升儲置一人(四朝志)乾道中庶子諭
德除左不除右(會要)七年詔庶子諭德輪日入宫仍同供
故事(同上)
太子諭德
史唐德宗拜崔芊為諭德芊對東宫曰臣不識朝廷典
故見殿下合稱臣否東宫曰卿是東僚自合知也(唐書)
傳記唐龍朔中左右春坊置左右諭德各一人正四品
下掌諭皇太子以道德随事諷贊皇太子朝宫臣列侍
左右階出入騎從(通典)
集東宫之有諭德猶上臺之有騎省也清班優秩所選
非輕(白居易集)就列宫府申贊諭之美(同上)直道事太子昌言
沃宸聰(詩集)
本朝東宫官有左右諭德建儲則置否則闕仁宗神宗
欽宗升儲皆置二人並宫官兼(四朝志)乾道置一人惟除
左不除右(孝宗會要)楊礪真宗為襄王以礪為記室王甚重
之東宫建兼右諭德真宗即位召入翰林學士(東都事略)
太子侍讀侍講
史晉王紹宗遷秘書少監仍侍皇太子讀書紹宗性澹
雅以儒素見稱當時王廷之士咸敬慕之(晉書)唐吕元英
為同州刺史及中謝論奏辟辭氣激切上嘉之謂宰臣
曰吕元英有讜言直氣宜留給事左右仍兼太子侍講
(唐史)晉庾亮侍講東宫元帝方任刑法以韓子賜太子亮
諫以為申韓刻薄傷化豈足留心太子納焉(晉書)丁公著
充太子侍讀著宫訓十卷穆宗即位遷工部侍郎寵春
宫之舊也(新唐書)
傳記唐太宗為晉王府有侍講及為太子亦置焉其後
或置或否開元初十王宅引辭學士書者入教亦為侍
讀(職林)唐褚無亮玄宗在春宫兼侍讀嘗撰翼善記以進
之(本傳)
本朝神宗升儲置侍讀侍講各一人(會要)乾道七年禮部
太常言討論東宫開讀儀宫僚遇講讀詹事以下至讀
官上堂並用賓禮參見如延英儀講罷復位(續會要)郭贊
傅太子任京尹得侍讀藩邸太宗即位擢贊著作郎兼
皇太子侍講遷右補缺(東都事略)
太子春坊
傳記北齊有門下坊庶子領之典書坊庶子領之隋門
下坊置左庶子典書坊置右庶子唐龍朔中改門下坊
曰左春坊左庶子中允司議郎左諭德左贊善大夫崇
文館學士校書郎洗馬文學校正字等隸焉典書坊曰
右春坊右庶子中舍人太子舍人右諭德右贊善大夫
太子通事舍人家令率更令等隸焉(通典)
本朝建儲闈即置仁宗神宗升儲並以内臣為左右春
坊勾當左右春坊事中興不置孝宗乾道元年立皇太
子置左右春坊二員同左右春坊二員(會要)寶歷三年詔
長慶以来兩河用兵偏裨立勲擢置周行率以儲寀王
官雜補之(抵報)
資善堂
本朝紹興五年六月初置以命朱子開范元長時孝宗
以建國公就傅故也婁機為資善小學教授時皇太子
為惠國公日陳正言正道又以累朝事親修身治國愛
民四事手書以獻置之左右朝夕觀省孝宗出閣就
第而信王幼亦命近臣踵為之開禧元年七月皇子初
封榮王命程少逸左史兼贊讀少逸以祖諱辭乃命軍
器監趙子中夢極兼領其不稱王府而以資善繋銜盖
以未出閤之故(雜記)趙鼎一日上語鼎曰欲令孝宗御諱
出而選官教之用范沖朱震為翊善朝論二人為極天
下之選上謂鼎曰臺諫語及資善之建皆朱震范冲天
生此二人為今日資善之用可謂得人矣(趙鼎事實)
大宗正司
本朝元豐官制行詔大宗正司不隸六曹大宗正以宗
室團練使以上有德望者為之次一人為同知位高屬
尊者為判掌糾合族屬而訓之以德行道藝受其詞訟
而糾正其愆違有罪則先劾以聞法例不能决者同上
殿取裁(職官)
總王府官
史唐王府傅一人從三品掌正王過失友一人從五品
下掌侍游處規諷道義記室參軍二人掌表啟書䟽(百官)
(志)漢王式翁思為昌邑王師王無道羣臣以不輔導誅
式曰臣以詩朝夕授王書奏減死(前漢)唐張薦調露初登
第考功員外郎蘇味道稱天下無雙授岐王府參軍(五代)
(史)韋思謙沛王府長史皇甫公議引為倉曹參軍謂曰
公非池中物屈以重吾府(孔六帖)漢清河王慶侍衛訴私
千萬詔案案慶曰訴以治師之尊選自聖朝臣惟知聽
從不惟有此糾察(白六帖)趙贊秦王從禁握兵而驕言者
請置師傅以傅之大臣畏王請王自擇秦王即請拜贊
秘書監為秦王侍贊泣曰禍將至矣(五代史)
傳記唐杜如晦秦王引為兵府曹參軍玄齡曰如晦王
佐才也大王欲經營四方舍如晦無共功者(白六帖)劉悼
之拜相王府司馬帝詔曰卿家忠孝吾子賴卿師矩冀
蓬在麻不扶而挺也唐蘇良嗣高宗時為周王府司
馬王年少不法良嗣數諫甚見尊嚴吳張昭為長史
侍宴升堂(並出白六帖)劉實以祭酒遷為廣陵王師(白六帖)唐
韋凑入為相王府屬姚崇兼府長史曰韋子識遠文詳
吾恨晩得之(同上)
王府翊善
史王勵美風儀博涉書史仕梁為河泉東王曹王出鎮
勵將随之藩張纘時典選見其風采乃曰王生才地可
遊外府乎奏為太子洗馬(南史)漢淮王安為人好書招置
賓客數千八公之徒感慕其德各竭才智著述篇章分
其詞賦以數相次或稱大山小山猶詩有大雅小雅也
(漢史)晉顧榮時在洛者惟陸機陸雲及榮三人而已機雲
有詞藻不及榮以南方秀望補吳中(晉中興書)吳王濞隂有
邪謀鄒陽上書諫之曰臣何王公之門不可曳長裾乎
(漢書)
傳記漢武帝時殷淑儀寵傾後宫子始平王子鸞愛冠
諸子凡為上盻遇時莫不入子鸞府(通典)姚坦為益王府
翊善王嘗作假山召僚屬置酒觀之坦獨俛首不觀對
曰但見血山安得假山王驚問對曰坦在田舍時見州
縣督稅捕人鞭笞血流滿身此假山皆民租賦所出非
血山而何時假山未成有以坦言告於上者上曰傷民
如此何以山為亟命毁之(本傳)
集學士真國器(東都事略)乘朱輪於華邸曳長裾於王門名
宦不為不遇(白樂天文集)賜札和詩恩意綢繆(周益公集)
本朝太平興國四年置翊善一人(續會要)孝宗初就侍范
元長以待制兼資善掌翊善自是率以從官為之其後
親王府不復除第朝工兼贊讀直講而已淳熙末寧宗
在嘉邸留丞相始薦用黃文叔自秘書除翊善不為兼
官非常制也其後文叔遷起居舍人歴中書舍人給事
中兼翊善是以從官兼七品之職矣(朝野雜記)大中祥符九
年以張士遜崔遵度並充夀春郡王府賓客時王將授
經擇耆德方正有學術者為府官時士遜為河北轉運
使雅素清謹遵度力學有行縉紳目為長者即召士遜
等赴闕並命焉(言行錄)
王府直講
本朝太平興國四年别置侍講以常參官充政和七年
詔改侍講為直講至道二年以孫奭為諸王府侍講大
觀二年定王加王府侍講沈錫奏真宗時以張士遜為
王友王答拜以示賓客今講讀之官職在訓導亦王之
友輔也可如王友例令王答拜(續會要)鄭穆為嘉定二王
侍講府寮缺員御史陳襄請擇人神宗曰如鄭穆德行
乃宜左右王也居管下三十年三邸一紀非公事不至
執政之門講說有法可為勸戒者必反覆摘誦二王敬
禮焉(東都事略)校書郎王十朋兼建王府小學教授先是教
授入講堂則與皇孫叙賓主而教授居賓位十朋不可
王特為之加禮而位教授於中(中興年錄)周孟陽嘉祐中為
澤王潤王宫教授辭詞皆孟陽為之贊導勤至雖家事
之微無所不及陳聖賢出處之方參以古今禍福之變
以為箴規真宗悚然起拜治平元年詔曰雖王子之親
必由於學稽古大猷若時訓考三德三行之順有四術
四教之崇歴辟承風自家刑國今一祖之後諸宗之支
亦嘗著命於前命官以訓或兼職他邸或備位終年誘
導失宜滅裂無狀時詔近臣並薦能者成童而上訓習
經書小學之居通達名數固當漸績簡編恪修志業居
常謹思戒在中止所謂少成若天性習慣如自然顧禮
義之方須長者之誨紹興二十五年以趙逵兼普安
恩王府教授逵時為禮部郎及引對上曰卿乃朕自擢
秦檜日薦士曾無一言及卿以此知卿不附權貴真天
子門生也他日兩王方學詩冀有以切磋之因奏言路
久壅願陛下廣覽兼聽庶養成敢言之氣上嘉納之(吕氏)
(廣記)
王府贊讀
史唐開成元年宰相李石奏太子有侍讀諸王亦有侍
讀無降殺之禮宜改奉諸王侍讀隋楊注字元度為
周冀王侍讀王甚重之每曰楊侍讀德業優深孤之穆
生也(隋書)梁陶弘景為諸王侍讀雖在朱門閉影不交外
務惟以披閱為務(梁書)
本朝英宗治平元年諸王府置侍讀二人徽宗政和七
年張大亨奏竊見侍讀之官在太子詔之侍講侍讀而
在諸王府者亦有侍講侍讀官號比擬稱謂相紊詔諸
王府侍讀改為贊讀侍講改為直講姚思廉仕隋為
代王侍讀高祖定京師獨思廉持正觀者歎曰仁者之
勇謂此人乎太宗嘗語及隋事遣使遺物三百段致書
曰想卿節義之風故有此贈(東都事略)蔡挺傳兄杭字子直
為潁川郡王伴讀英宗在藩邸器重之請於濮安懿王
願得與遊每見杭衣冠盡禮義兼師友(同上)
王府記室
傳記漢三公及大將軍皆有記室令史主上表章奏報
書記魏太祖輔漢以陳琳阮瑀管記室軍國書檄多二
人所為(職林)隋伯叔昆弟皇子是為親王府置記室參軍
唐因之(六典)
本朝太宗雍熙二年以王龜從等並為陳王韓王冀王
府記室參軍太宗諭之曰諸子生長深宫未知世務必資
良士贊導為善使日聞忠孝之道卿等皆謹恪有守故
兹謹選各宜勉之(曲阜行幸雍制)鄭雍元豐中為皇弟嘉王府
記室參軍在王府凡十年不遷而自處淡如士論歸重
(本傳)畢文簡公士安字仁叟兼冀王府記室參軍端拱中
詔王府各上所為文帝問近臣曰文吾知之其行孰優
皆以公對帝喜以本官知制誥(言行錄)神宗封淮陽王潁
王韓維皆為記室參軍王每事咨訪維悉以對至拜起
進退趨揖之容皆陳其節(職林)孫覺傳字萃老遷昌王府
記室參軍王禮之問終身之戒覺為陳諸侯之孝作富
貴箴韓維字持國神宗初就外傅以維為王府記室
神宗嘗與維論天下事語及功名維曰聖人功名因事
始見人不可有功名心神宗以為善(續會要)
諸王宫大小教授
本朝太宗至道元年以員外郎孫蠙充皇姪皇孫教授
從所號也真宗咸平元年以朱昂兼南宅教授張蔚兼
北宅教授嘉祐以来置諸宫教授立講書課試規罰之
法(會要)英宗治平元年教授更不兼官以兩處供職有所
廢缺(會要)時宗室本支之盛自率府副率以上八百餘人
而教授之官六員而已因詔增置教授官凡皇族年三
十以上者百十三人置講書四員年十五以上者三百
九人增置教授五員年十四以下者别置小學教授十
二員並舊六員為二十七員以分教之大學京朝官充
小學選人充四年詔今後諸宫院大小學教授有缺令
國子監與學士院舍人院輪舉熙寧元年小學教授亦
輪京朝官元祐二年詔諸宫學教授缺選所舉學官及
可為師表可備講讀科不足則三省選陞朝官有出身
年四十以上者充崇寧三年睦親宅及北宅廣親各大
學小學教授一員廣親北睦親西及周王宫大學兼領
小學各二員大小學兼領始於此(朝野雜記)
節度使
史節度使掌總軍旅專誅殺初授具帑抹兵杖詣兵部
辭見觀察使亦如之辭日賜雙旌節度行則建節樹六
纛中官祖送次一驛輒上聞入境州縣築節接迎以鼓
角衙仗居前旌幢居中大將鳴珂金鉦鼔角居後州縣
齎印迎於道左視事之日設禮案高尺有二寸方八尺
判三案(百官志)裴玢同州劉公濟卒授玢節度使元和三
年徙山南西道玢為治嚴稜畏遠權勢不務貢奉蔬食
敝衣居處取庇風雨而已倉庫充實百姓安之(唐書)
傳記節度使以八月考其治否銷兵為上考足食為中
考邊功為下考諸王拜節度使者皆留京師崔從由尚
書左丞領鄜坊節度使屬部多神策屯軍數亂法驕横
吏不能制從一繩以法下皆裹足畏之(本傳)袁滋徙義成
節度使滑用武地東有淄青北魏博滋嚴備而推誠信
務在懷来李師道田季安畏服之居七年百姓立祠祭
祀(六典)盧鈞擢嶺南節度使時稱潔廉專以清静治華蠻
數千走闕下請為鈞立生祠(見廉門)
集擁節總戎率身和衆(劉禹錫令狐光廟碑)
本朝國初外戚罕有建節者太祖時杜審進以元舅之
尊窮老才得節度使仁宗用張堯佐一時名臣力争之
其後拜除寖多中興後外戚節度使二十有二人哲廟
以前節度使未有以恩澤除者若王顯張昊輩雖以舊
恩貴然皆以嘗任宥府乃得之崇寧後始除郭天信朱
勔其後童戩凡十餘人中興後曹勛曾覿輩以攀附恩
建節非常例也(通考)
承宣使
史唐中世以後節度使往往自擇將吏號為留後(唐兵志)
集留後之秩實亞節旌(龍叔除皇叔祖制)自刺史而上皆武著
之高選苟非尤恩不以叙進况承流宣化名秩益顯尚
思稱塞無或不祇(張于潮制)
本朝沿唐制方鎮有節度觀察使留後又官制舊典
祖宗時留後惟宗室國戚自當叙遷若外官惟馬步軍
都指揮使方就除焉政和七年詔觀察留後乃五季藩
鎮官以所親信留主後務之稱不可循用可冠以軍名
改為承宣使(四朝志)靖康元年臣僚言遥郡正任恩數遼
絶自遥郡遷正任者合次第轉行今有自遥郡與落階
官而授正任直超轉本等正官是皆奸巧希進躐取乞
應遥郡承宣使有功勞除正任者止除正任刺史從之
(同上)
觀察使
史唐貞觀初遣大使十三人巡省天下諸州水旱則遣
使有巡察安撫之名神龍三年以五品以上二十人為
十道巡察使察舉州縣景雲二年置十道按察使道各
一人乾元二年改曰觀察使(唐職官志)常衮為福建觀察使
閩人未知學衮至設鄉校使作為文章親加勸導由是
俗一變(白六帖)張建封為觀察使是時四方多故乃以繕
陴隍益治兵四鄙悅服希烈使掌帥悍卒来戰建封皆
沮衂之(同上)
傳記觀察使掌察所部善惡舉大綱凡奏請皆屬於州
李德裕為浙西觀察使南方信禨巫雖父母癘疾子棄
不敢養德裕擇長老可語者語以孝慈大倫數年惡俗
大變又按屬州非經祠者毁千餘所撤私道山房千四
百舍盗無所廋天子詔褒揚(白六帖)唐敬宗荒僻日甚大
臣罕得進言浙西觀察使李德裕身居廉鎮乃心王室
遣使獻丹扆箴六首張建封貞元四年為泗濠觀察
使入覲德宗禮遇加等及還鎮賜詩又令齎所執鞭賜
曰卿忠正節義歲寒不移故以賜卿表忠節也(同上)
集明闡使威勤宣王命(白六帖)求人瘼分國憂(同上)廉察諸
侯糾繩列郡澄清郡邑鎮撫黎元宣埋輪之威布
露冤之政當至治之朝委廉察之寄勞来諸郡納
紀列城奉詔修以安人參戎索以訓旅(並同上)
本朝沿唐制置諸州觀察使凡諸衛將軍及使遥領者
其資品並止本官叙祥符中詔觀察使並帶刺史政和
中詔承宣觀察使仍不帶持節等(四朝志)
防禦使
史防禦使以無虞為上考清苦為中考政成為下考(百官)
(志)唐武后聖歷元年以夏州鎮領防禦使防禦使之名
自此始開元二年薛納為隴右防禦使(通鑑)天寶中安祿
山犯順大郡要地當賊衝者置防禦守捉使(事物紀錄)代宗
即位諸州防禦使立明年授田承嗣魏博州郡防禦使
俄改節度使盖防禦之名不廢也(唐書)
傳記唐承訓宣宗擢為天德軍防禦使軍中馬乏虜来
戰數負承訓罷冗費市馬益軍軍乃奮張李景略窮
塞苦寒地瘠鹵邊戸勞瘁景略至節用約已與士卒同
甘苦鑿咸應永清二渠溉田數頃儲廩器械畢具威令
肅然聲雄北塞回紇畏之(並六帖)
集宜升禦侮之名以重分憂之寄(絳州防禦使額勅)宜進國位
以稱禦侮(荆公除皇姪制)升軍禦之任增使節之華(胡文公制)正名
閑禦之任(欒城除曹評制)
本朝沿唐制置諸州防禦使唐防禦使在團練使之下
本朝陞之於上(職略)官制舊典防禦團練刺史均謂之正
任外官初除管軍便帶正任刺史或随其人見帶遥郡
就除之其横行諸司使帶遥郡防禦使者年勞至深邊
功優異即落遥郡為正任官其宗室國戚除再遷便領
正任乃國朝舊制(職官)
團練使
史肅宗置團練使守捉使大領十州小者三五州代
宗時當國令刺史悉帶團練使(並唐書)大率團練使以安
民為上考懲奸為中考得情為下考(百官志)李少良大歷
八年晉州男子郇漠以麻總髮行哭長安東市人問之
曰我有字三十欲以獻上其言團者請罷諸州團練使
(唐史)
傳記楊綰奏刺史自有持節諸軍事以掌軍旅司馬右
司武所以輔軍即今副使司兵參軍今團練判官官號
重複可罷天下捉守團練使詔可(見沿革表)工部侍郎錢昱
為鄂州團練使三州無善政至是郊祀進秩上詔宰相
曰昱貴家子無檢操不宜任丞郎故有是命(同上)
集肅綰戎團分持軍簿(文公賜團練使詔)戎團之列(曲阜除曲珍制)分
總戎團盖參中權之御(王岐公除王道制)兵團之制以訓練為
事(曲阜除皇兄制)
本朝沿唐制置諸州團練使(職略)
刺史
經内有百揆四岳外有州牧侯伯(書)
史郭伋為幷州刺史行春赴竹馬兒童之期何武為
揚州刺史所舉奏二千石長吏必先露章服罪為虧除
免之而已(並漢書)晉羊祜為荆州刺史常登峴山及祜薨
乃立碑峴山百姓見其碑莫不悲感號為墮淚碑(晉史)孟
簡為常州刺史州有孟瀆久淤閼簡治導溉田凡四千
頃以勞賜金紫狄仁傑出為寧州刺史撫和戎落得
其歡心鄉人勒碑以頌(唐史)敬暉為衛州刺史時河北經
突厥所騷方秋築城暉曰金湯非粟不守豈有棄農畆
事池隍哉(唐書)房琯乾元元年出為汾州刺史始汾以武
人領刺史綱目廢弛即治府為營吏攘民居琯至一切
革之民以便安政聲流聞(同上)
傳記漢晉以來太守以刺史稱唐武德元年改太守曰
刺史加賜持節從三品職同牧尹但有郡刺史亦有州
刺史大抵以武臣帶焉(通典)劉彙進歙州刺史野媪將為
虎噬幼女號呼搏虎俱免觀察使韓滉表贊治為異行
加金紫盧杞由吉州刺史授饒州刺史給事中袁高
當草制遂執以謁宰相盧翰劉從一曰杞幸免族誅若
更移郡秩恐失天下望翰從一不改遂命舍人草制詔
出高又執之不下唐宗室齊物為陜州刺史開砥柱
通漕路發重石下得古鐵戟若鏵然銘曰平陸上之詔
因以名縣漢王褒為益州刺史作中和樂職之詩(同上)
集詔餞朝廷牧符分海縣憂股肱還入郡父母更臨州
預待郡方最三公不遠求(張說洛橋餞諸刺史詩)粲粲元道州前
聖典後生觀乎舂陵行歘見哲俊情復見賊退篇結也
實國楨道州哀黎庶詞氣浩縱横兩章對秋月一字偕
華星(杜甫元使君舂陵行)潞州新開府壺關寵舊林妙旌循吏德
持說庶甿心禮樂中朝貴仁明列郡欽會書丞相筆先
賜潁川金(明皇賜崔日知潞州詩)聖情留曩鎮佳氣翊興王增戟
雄都府高車轉太常横八(闕)山閣五龍長連帥新
恩命天人舊紀綱(闕)分官
特以專城貴深惟列郡安政行思務本風靡屬勝殘有
令田知急無分獄在寬(闕牧送新岳詩)
國信使
經使於四方不能專對雖多亦奚以為使於四方不
辱君命(並語)
史文帝二年詔使者冠盖相望結轍於道以諭朕志於
單于(前漢)陸賈使南粤尉佗賜賈槖中&KR0724;直千金蘇武
使匈奴匈奴脅蘇武令拜以刀臨之武曰堂堂漢使安
能屈於四夷哉匈奴幽蘇武置大窖中絶不與飲食天
雨雪武卧齧雪與氈毛并咽之數日不死乃徙武北海
上使牧羝羝乳乃得歸武至海上廩食不至掘野鼠及
去草根而食之杖節牧羊節毛盡落匈奴與漢和親漢
求武等匈奴詭言武已死後漢使復至匈奴武夜見使
者教之謂單于言天子射上林中得鴈足有繫帛書言
武在某澤中使者以讓單于單于驚謝漢使遣武歸武
留匈奴凡十九歲始以強壯出及還鬚髮盡白路温
舒願給厮養暴骨方外以盡臣節張騫使月支匈奴
留騫十餘歲持漢節不失(並前漢)永平八年遣越騎司馬
鄭衆報使單于班超使鄯善知北敵使來夜斬匈奴
使後更選使使西域上曰吏班超如何故不遣而更選
乎(並後漢)突厥攻太原鄭元璹持節往勞既至敵以不信
咎中國元璹随語折讓無所屈徐乃數其背約突厥愧
服太宗賜書曰知公口伐可汗邊火息燧朕何惜金石
賜於公哉元璹五䀻絶域帝勞之曰卿不辱於敵可比
蘇武張騫矣(唐書)新羅告急朱子奢充使太宗曰海夷頗
重學問卿為大國使必勿藉其束脩為之講說使還稱
旨當以中書舍人待卿唐儉使突厥還太宗謂曰頡
利可取乎儉曰諭國威靈庶有成功婁師德使吐蕃
諭國威信張薦專對詳辨三使絶域李揆德宗時
為入蕃會盟使揆至酋長曰聞唐有第一人李揆公是
否杜暹使敵敵以金遺暹暹固辭左右曰公使絶域
不可失戎心乃受焉隂埋幕下已出境乃移文俾取之
突厥大驚(並唐書)
傳記漢高祖遣婁敬使匈奴結和親約此中國與北敵
通使之始也使匈奴中郎將擁節秩二千石(漢舊儀)服
一介之使合兩君之忻者左右之臣也(賈誼)
集丁年奉使白首而歸單車之使出禮義之鄉入無
知之俗(李陵書)揚旌出疆反駕奔命有所啓奏多叶便宜
(白集)歸要領於闕下納斥堠於疆外獨以張博望傅介
子為奉使之首明取材之難也(元和制誥)今子使萬里外國
無幾微見於言面豈不真知輕重大丈夫哉(韓文)身帶霜
威辭鳳闕口傳天語到雞林(劉禹錫)
本朝開寶七年契丹願講和好使命始通我朝遣郝崇
信吕端為使此報聘也復遣宋準郝文度為契丹國信
使太宗即位命馮正張玘為使繼好太平興國二年命
李續為契丹正旦使而正旦之名始此景德澶淵之役
命周漸為契丹生辰使而生辰之名始此國母亦有生
辰正旦使真宗上天遣薛貽廓使於是有告哀之名遣
薛田使於是有遺留禮物之名遣任中行使於是有告
登寶位之名遣劉鍇趙賀使於是有皇太后皇后迴謝
禮物之名慶歷中契丹遣使求地富公增幣與平因為
報使嘉祐三年契丹母蕭氏卒遣朱處約為祭奠使李
師中為弔慰使建中靖國元年命張舜臣為遼國賀登
位國信使(會要)建炎中興未和則有祈請通問使已和則
有報謝使紹興以後歲遣生辰正旦使焉(中興會要)國初雄
州當用兵之際有機密事擇馴謹吏處之號機宜司及
契丹請和改為國信司(職略)韓琮使契丹敵主問其家世
琮言父在先朝已嘗持禮聘来敵主喜曰與中國通和
久父子仍奉使宜酌酒勸我(本傳)張方平使契丹契丹主
顧左右曰有臣如此佳哉酌飲玉巵牽所乘馬以賜(四朝)
(史)王拱辰使契丹契丹主設宴垂釣親鼔琵琶以侑謂
其相曰此南朝少年狀元入翰林十五年矣吾厚待之
許將奉使契丹北人聚觀曰看南朝狀元及賜射先
破的(並同上)昌言官兩制乃為天子出使萬里外強悍不
屈之敵建大旆從騎數百送車千乘出都門意氣慨然
丈夫生不為將得為使折衝口舌之間足矣(石昌言引)
副使
傳記使者過邦至於境使次介假道(儀禮)禮大夫為卿介
介副也禮卿出聘以大夫為上介士為衆介(類要)副介奉
玉帛以聘(同上)
集繼好二邦奉辭萬里副車之任選亦不輕(白集)前命使
臣洎介臣持節(元集)
本朝慶歷詔奉使接送伴燕會毋過飲酒語言務在大
體仍委使副遞相覺察(會要)
接送伴使
史馮奉世以衛侯使持節送大宛諸國客(漢書)東魏遣李
諧聘梁武帝與語應對如流上曰朕今日遇勍敵時南
北務以俊乂相誇銜命接客必盡一時之選無才望者
不得與焉(通鑑)
本朝景德元年契丹遣使朝於行在命知澶州何承矩
郊勞翰林學士趙安仁接伴明年以杜夢證康宗元接
伴候使回日充送伴(會要)接送館伴使並遴選有出身能
專對之人(職略)景德修好虜使至趙安仁接伴敏於酬對
皆切事機時論以為得體(本傳)皇祐初接待契丹使者舊
例使者入境所至置頓皆出於民珪請出太官供帳器
皿為三頓之具番休以濟迄今便之(王珪傳)
館伴使
史使在疆場膳宰致餼司理授館(穀梁傳)
本朝祥符二年詔自今契丹使有例外贈遺接伴館伴
使者再辭不已則許納(會要)天聖五年契丹遣蕭藴杜防
來以程琳為館伴藴出坐位指曰中國使者至契丹坐
位殿上今契丹使至中國不然請升之琳曰此真宗皇
帝所定不可易防不能對曰令宰相議或曰此細事爾
將許之琳曰後更欲其大者奈何遂止琳後為參政(本傳)
奉使
經四牡勞使臣之來也(詩序)皇皇者華君遣使臣也送之
以禮樂言遠而有光華也(詩序)星言宿駕(定之方中)凡邦國之
使節山國用虎節土國用人節澤國用龍節皆金也以
英蕩輔之道路用旌節(並周禮)銜君命而使(禮記)時聘以
結諸侯之好間問以諭諸侯之志(大行人)行人失辭(左傳)韓
須受命而使子員道二國之言無私鄭子羽知四國
之為兵交使在其間可也令吏人完客所館以無
憂客使亦不使一介行李告於寡君卿非君命不
越境以君命越疆而使晉人輕魯幣而益敬其使
(並同上)行人挈國之辭者也(穀梁傳)
子葉公子高將使於齊曰吾朝受命而夕飲冰我其内
熱歟(莊子)雖古之膚使其劣諸(揚子)
史廣武君說韓信曰不如發一乘之使奉咫尺之書以
使燕也司馬相如建節往使蜀太守以下郊迎縣令
負弩先驅終軍步入關關吏與軍繻軍棄繻而去及
軍為謁者使行都國建節東出關關吏識之曰此使者
乃前日棄繻生也本始初遣王平等五人持節行郡
國舉賢良問民所疾苦東粤相攻武帝使汲黯往視
之至吳而還報曰粤人相攻固其俗不足以辱天子使
者暴勝之為直指使者衣繡衣縱横家者流盖出
於行人之官孔子曰使乎使乎言其當權事制宜(並漢書)
漢和帝分遣使者微服單車各至州縣觀察風謠順
帝詔遣八使分行州縣皆選素有威名者天下號曰八
俊范滂少勵清節時冀州盗起以滂為清詔使按察
之滂登車攬轡慨然有澄清天下之志(並後漢)馬周以監
察御史奉使稱職貞元八年州縣大水權德輿建言
宜選羣臣明識通方者持節勞來德宗遣黜陟使十
一人行天下陸贄言使者請以五術察風俗陸元方
使嶺外涉海風濤元方曰吾受命不私神豈害我促使
濟而風濤訖息(並唐書)
傳記漢朝以来有巡行之傳士直指之繡衣觀風之八
使按察之六條皆所以宣道德意延問疾苦究吏治之
得失視風俗之厚薄其歸一也(職源)使者及境張旜使
者若過邦至於境使次介假道(儀禮)周秦帝以歲八月遣
輶軒之使採異代方言還奏之(風俗通)晏子使吾辯於辭
習於禮(說苑)奉令受使結和諸侯通命達旨(吳越春秋)奉璽書使
者乘馳傳日夜千里為程(漢舊儀)唐舊制兩省官出使得
朱衣吏前導(職林)
集建節往馳四乘之傳因宣使旨令百姓知天子意
(諭蜀檄)古者交政於四方謂之使(柳文)宋廣平之沉下僚也
蘇公味道時為繡衣直指使者廣平投以梅花賦蘇盛
稱之自是方列於聞人之目是知美賢卓犖不外文字
然猶用片言借說於先逹之口席其勢而後驤首當時
矧碌碌者疇能自興(劉夢得)揚虎視之威厲秋鷹之爪(華覈)
(表)南紀西江闊皇華御史雄截流寧假楫挂席自生風
寮寀爭趣鷁魚龍亦避驄坐聞白雪唱翻入棹歌中(孟浩)
(然)
本朝神宗熙寧中嘗遣使察訪哲宗紹聖中詔三歲一
遣郎中御史按察諸路監司(會要)
三衙
本朝沿五代之制有侍衛親軍及殿前兩司盖侍衛親
軍起於後唐(職略)殿前始於周世宗顯德元年(會要)國初侍
衛親軍置都指揮使雖都虞候亦在殿前都指揮使之
上自王超罷職無復任者而侍衛馬步軍遂分為二并
殿前號三衙而馬步二軍始居殿前司之下焉(職略)三司
天下之兵柄皆在其權雖重而軍政號令則在樞密院
此祖宗之微意非前世所及也(石林燕語)三衙内中見宰執
皆横杖於文德殿後主廊階下唱喏宰相出笏階下揖
之外遇從官於通衢皆避焉此禮久廢惟内中横杖之
禮至今不廢也(華談)寶元康定間余自貶所還京見王君
貺初作舍人在坐見殿前馬步軍立門外呈牓稱不敢
求見舍人遣人謝之而去慶歷三年余作舍人此禮已
廢然三衛軍相逢而斂馬駐足前呵者傳聲大尉立馬
急遣人謝之比舍人馬過然後敢行後余官於外十年
而還遂入翰林學士相逢分道而過更無斂避之禮盖
兩制漸輕三衙漸重(歸田錄)熙寧九年殿前都指揮使郝
質言往軍器監與判監劉奉世會議軍器上批三師朝
廷待遇禮繼二府事體至重寺監小官豈可呼召使赴
期會自今止令移文定議(會議)管軍八位武弁軍門號八
桄梯盖三衙都指揮使三軍都虞候四廂都指揮使為
管軍(官制)
殿前司
史周世宗詔使天下豪傑躬親試閱選藝超絶及有身
首者分署為殿前諸班因有散員散指揮使内殿直鐵
騎控鶴之號(五代史)
集禁旅典兵為吾爪士(杜牧行高駢制)壯序虎旅(宋廣平)
本朝掌殿前諸班直及步騎諸指揮之名籍入則侍衛
殿陛出則扈從乘輿大禮則提點編排整肅禁衛鹵簿
儀仗掌宿衛之事(四朝志)政和四年詔殿前都指揮使在
節度使上副都指揮使在正任承宣使之上都虞候在
正任防禦使之上(同上)中興以來主管殿前司一員其屬
有幹辦公事主管禁衛各二員准備差遣准備差使點
檢醫藥飯食各一員尋減幹辦事一員增書寫機宜文
字一員(會要)張耆真宗朝為都虞候是時大興宫室以奉
祥瑞雖大臣不敢議耆上言土木之侈不足以承天意
(本傳)燕達為都指揮使達起行伍然喜讀書手不釋卷神
宗嘗問用兵當何先曰莫如愛上曰愛克厥威可乎達
曰威非不用要以愛為先(本傳)錫以六纛總此八屯嘉
其扈從之勤(温公制)内總七年之師外分十連之任(郝質制)
内典嚴衛外秉節旄總領禁衛為王虎臣董率王
旅(賜質詔)進總凝嚴之務歴圖勁傑之資屬嚴除之領
帥仗帥鉞於殿除(並王岐公行李璋制)置帥殿陛屬之董齊
就列大廷典綏王旅(並南豐擬制)祇護殿岩(東坡)維朕虎臣典
綏王旅環列增肅周廬不驚(燕達制)營衛之士皆天下武
臣之高選虞度軍中之事是可非其人哉(荆公行都虞候制)宿
衛左右而虞度候視乎軍中者其甚寵(南豐擬制)
馬軍司
本朝掌馬軍諸指揮之名籍侍衛扈從及大禮宿衛所
掌如殿前司政和四年詔以馬軍都指揮使副都指揮
使在正任觀察使之上都虞候在正任防禦使之上(四朝)
(制)中興以後主管侍衛馬軍司一員幹辦公事準備差
遣點檢醫藥飯食常出戍建康(會要)元豐二年上批都虞
候燕達能體朝廷訓齊士伍之意故二司所總師徒技
能日進宜與二子閤職(會要)材官車騎之衆號噭萬旅命
汝掌之(盧政制)遂階升於騎帥(玉堂集)早分將鉞常帥騎兵
(胡文恭)參司親衛出護邊兵(王從正)益遷徙騎之虞(王岐公)仍
遷軍候之職(東坡)
步軍司
本朝掌步軍諸指揮之名籍侍衛扈從及大禮宿衛如
殿前司政和四年詔以步軍都指揮使副都指揮使在
正任觀察使之上都虞候在正任防禦使之上(四朝志)中
興以來主管侍衛步軍司一員幹辦公事準備差遣點
檢醫藥飲食(會要)虞度兵計候司戎事亦統護之(苖侵制)補
督將之闕設候奄之職以訓齊軍令(王岐公)參典親衛
(曲阜制)
四廂
本朝捧日舊曰日騎天武舊曰控鶴太平興國二年詔
改控鶴曰天武雍熙四年改殿前司日騎曰捧日龍衛
舊曰龍捷神衛舊曰虎捷太平興國二年詔改龍捷曰
龍衛虎捷曰神衛皆以美名易禁軍之舊號也殿前司
捧日天武馬軍司龍衛步軍司神衛謂之上四軍各有
左右廂廂各三軍(東齋記事)八桄梯(見三衙)端拱初以龍衛左
廂都指揮使孔守正習練軍旅特置龍神衛四廂都指
揮使以寵之(本朝蒙求)擢典親衛(淇水集)
帶御器械
本朝國初以來嘗選三班以上武幹親信者佩櫜鍵御
劒或以内臣為之(會要)初名御帶咸平元年改為帶御器
械景祐詔無得過六人舊制外任帶御器械過闕朝見
不宿衛熙寧六年向寶移真定府路總管過京師特命
宿直(會要)御帶分禁庭内宿直舍在崇政殿内職居嚴邃
多任國戚及内侍兩省押班亦兼領或有邊功優異間
除内官就領兵職於三路為武臣之榮遇(官制)太宗嘗令
善工製金帶時石普帶御械方侍立輒進曰願以賜臣
太宗即予之(長編)紹興七年樞密院言帶御器械官合帶
插上曰祖宗置此官所以衛不虞也今乃佩數隻骹箭
不知何用方承平時置飾以珠珍車駕每出為觀美而
已他日恢復此等事當盡去之(中興會要)
環衛官
史中尉即執金吾(漢紀)世祖微時歎曰仕官當作執金吾
(後漢書)梁有左右中郎將以分司丹禁侍衛左右高熲
拜左衛大將軍每坐朝堂北槐下聽事其樹不依行列
有司請伐之上特不令剪去以示後人(並隋書)段志玄為
左驍衛大將軍文德皇后之葬勒兵衛章武門太宗夜
遣使至志玄拒曰軍門不夜開使者示手詔志玄曰夜
不能辨比旦帝歎曰真將軍也(唐書)趙道興貞觀初歴遷
武候中郎將明嫻宿衛號為稱職姜確字行本太宗
選趫才衣五色袍乘六閑馬直屯營宿伏内號曰飛騎
每出幸即以從拜行本左屯衛將軍分典之王及善
除千牛衛將軍高宗曰朕以卿忠謹故與三品要職卿
佩大横刀在朕側知在官貴否張延師為左衛大將
軍性謹畏典羽林三十年未嘗有過阿史那忠為右
驍衛大將軍宿衛四十八年無纖隙人比之金日磾
姜柔遠美姿容敷奏詳辯武后時為左鷹揚衛將軍
張嘉祐嘉貞弟也有幹略方嘉貞為相時任左金吾衛
將軍昆弟每上朝軒盖騶道盈閭巷時號所居坊曰鳴
珂里吳俶章恭皇后之弟為金吾將軍循循有禮遜
無倨氣敖色見重朝廷張萬福為金吾衛將軍陸贄
坐貶陽城等詣延英門疏論萬福大言賀曰朝廷有直
言天下必太平矣即連呼太平萬歲萬福武人年八十
餘自此名重天下李景略遷羽林將軍對德宗延英
殿論奏衎衎有大臣風采(並同上)
傳記左右衛大將軍掌統領宫廷警衛之職凡親勲翊
五郎將府及折衝府所隸者皆總制焉(六典)
集烈烈楊侯實統禁戎(文選)交戟之下周廬肅然(白集)王者
法鈎陳設環列非勲勤之將信近之臣則何以久張爪
牙轉置肘腋者也移領左廣察八屯之警巡七萃之
勤惰爾為其正盡察得之(並同上)前以忠勞選登戎衛能
訓勇力之士以備時使中儲誰何之人以備徼巡軍有
羽林用法星象統之爪士以拱辰居(左彦佐制)俾領上軍仍
遷右廣統良家之騎士訓期門之材官(王士則制)周設七
萃漢列八屯皆所以拱衛王宫肅嚴徼道(鄭何制)國家設
十三衛猶漢之南北軍而左右羽林尤稱親重自諸衛
而移鎮者謂之美遷掌勾陳而讓建章備巡警而嚴羽
衛(王元輔制)環太微之星有上將次將之位所以拱衛宸極
誰何不若天子置上將軍以禦侮率是道也(元集)天子六
軍必有材官佽飛超乘挽強之士在焉董之以威待之
以信分八舍之衆寡均二廣之勞逸不吳不揚不掉不
拙皆將軍之力也是以李大亮上直禁中而文皇甘寢
則心腹爪牙之任斯不細矣(于李友制)熊羆宣力輦轂無塵
内訓却非之士外察何留之禁(徐集)自參戎秩久衛宸階
曉傳銀棨之符夜警金吾之漏(常相制)北落親兵夾峙
宫省(杜牧)典兵於禁門之内立侍於戟殿之中(張直方)官崇
環衛職實司武(王釗制)官我正衛(吳正制)禁旅總蘭騎之兵
(李文饒)勾陳肅肅彰北極之威靈錡仗森森表南端之壯
麗九旂揚旆日熾星流五輅鳴鑾龍輈鳳轄武夫扳
燕之服羽騎雲屯期門珥鶡之冠旄頭宿設(張鷟集)
本朝六軍諸衛有左右金吾衛上將軍左右衛上將軍
左右驍衛將軍武奮衛上將軍領軍衛上將軍屯衛上
將軍監門衛上將軍千牛衛上將軍諸衛大將軍諸衛
將軍並為環衛官皆命宗室為之亦為武臣之贈典大
將軍以下又為武臣責降散官靖康元年陳過庭請
遵藝祖罷諸節度使歸環衛故事於是節度使錢景臻
等並為左右金吾衛上將軍(四朝志)崇寧四年倣古修三
衛官親衛府勲衛府翊衛府各有郎有中郎率屬日直
於殿陛親衛立於殿上勲衛立於&KR0008;殿翊衛立於兩階
衛士之前中興久而除授孝宗討論環衛官制度如節
度使則領左右金吾衛上將軍承宣使則領左右衛上
將軍在内則兼帶在外則不帶以十員為額朝參侍殿
並衣御帶體列宗室不在此例仍不差戚里及非戰功
人祖宗外建方鎮内列環衛品式備具近来環衛久
不除授非所以儲材而均任也(並孝宗)委禁垣之提警(胡文)
(公)環設衛官拱扈宸極(宋漢制)列衛宫邸千夫帶刀宿衛
王室環列之官執金為貴(曲阜集)
幹辦皇城司
史梁乾化六年詔曰端闈正門也宜以時開閉用達陽
氣委皇城使檢校閉啟車駕出則闔扉(五代史)
傳記唐城門郎掌京城皇城宫殿諸門開闔之節奉其
管鑰而出納之開則先外而後内闔則先内而後外所
以重中禁尊皇居也候其晨昏擊鼔之節而啓閉之(通典)
本朝舊號武德司大平興國詔改今名(實錄)政和官制改
皇城使為武功大夫而其職任則選内外通領焉紹興
中詔行宫禁衛所改為行在皇城司三年詔皇城司係
專掌禁庭出入不隸臺察(會要)國朝以皇城使比文臣少
卿選人才優長者一員供職謂主管皇城司也(舊典)政和
改制皇城司依舊以横行或御帶二員主管焉(同上)
御前忠佐軍頭引見司
本朝國初但曰軍頭引見司端平元年改軍頭司為御
前忠佐軍頭司引見司為御前忠佐引見司軍頭司掌
崇班供奉及諸州駐防捕捉之事引見司掌軍頭名籍諸
軍搜閱引見之事(分紀)中興以來提點官幹辦官並以閤
門官充紹興二十二年詔知閤門官兼則稱提點宣贊
舍人閤門祇使兼則稱幹辦乾道三年詔提點幹辦共
以四員為額(同上)
同知閤門事
本朝閤門副使雖無定員然選任不及疏遠而所置常
少於正使之數政和官制以左武右武易二閤副使而
閤門事乃命横行知焉則同知之職乃昔時之副使也
(職略)惟朱華之上閤當太微之法宫置副介之名用承諸
使(胡文恭行馬懷德制)
閤門軍贊舍人
史崔崇禮以節義自將武德中官通事舍人善詞令進
止宗室復從父若冰為金吾大將軍兼通事舍人容貌
瓌偉每宣勞揖贊進止閑華有可觀者(唐書)
集相導同奏之節宣揚拜起之儀引而贊之不聞失禮
(白集)辨色而朝百辟輯瑞以會萬方正錯立族談之儀宣
注意登庸之命蹌蹌濟濟進退以時名為侍臣以贊導
吾左右者通事舍人之任也(元集)
本朝故事閤門無通事舍人而通事舍人沿唐制自隸
中書省如抽赴閤門並稱閤門祇候其後直授閤門通
事舍人非舊制也天禧中去閤門二字政和六年改為
宣贊舍人(會要)出入省戸贊宣朝命束帶贊謁與賓客
言(夏伸制)舊典通事本隸西臺近制建官則領朱閤非善
音吐有姿範者不得與選(胡文公行李惟寶制)典謁天墀之華(王威)
(制)特陞宣納之名宣納禁職於上閤而特清(曹修制)再
隸朱華之閤久侍赤墀之塗特陞贊於殿中(柴貽範制)宣
傳中制(江從可制)典司中謁(李繼明制)參典中㳙之謁(王文思明)宣傳
辭令相導儀矩(高世賞制)上閤贊導之官武列之高選(賈祐制)
閤門祇候
本朝舊以閤門通事舍人閤門祇候二等謂之閤職盖
武臣之清選也舊止三五員熙寧四年閤門請擇武臣
子弟六人前後殿日祇應以閤門看班祇候為名候五
年熟識儀數乃除閤門祇候真宗曰此職非可以恩
澤授神宗用宫邸直省官郭昭選為閤門祇候司馬
光言此祖宗蓄養賢才在文臣為館職其重如此乞賜
裁省乃言員額上閤聯班維時高選(初寮集)祇事上閤爾
實宜之(向子莘制)寘之上閤往參贊導(姚師望制)
閤門舍人
本朝乾道中孝宗初置(會要)我朝重閤門之職慶元置舍
人之員(詔詞)淳熙中孝宗幸祕書省丞相史浩奏閤門舍
人陛下方以視館職亦各參與坐於西廊(行状)
入内内侍省(内侍省附)
史手握王爵口銜天憲(後漢書)超登公卿之位職參天機
(同上)
傳記秦漢加官有中常侍參用士人皆銀璫右貂給事
殿省漢中常侍贊導内事顧問應對明帝改以金璫右
貂和熹太后稱制乃以閹人為常侍小黃門通命兩宫
自此悉用閹人後魏用大長秋又置内侍長四人掌顧
問拾遺應對北齊有中常中省隋曰内侍省置内侍二
人内常侍二人煬帝改長秋監唐復為内侍省龍朔改
省為監光宅為司宫臺神龍復舊官有内侍四内常侍
六初太宗定制内侍不立三品官不任以事惟門閤守
禦廷内掃除廩食而已開元天寶中始拜三品將軍列
戟於門(通典)天文有宦者四星在帝座西(通典)
本朝國初有内中高品班院淳化改為内内班院又改
入内黃門班院又改内侍省入内内侍班院景德三年
立為入内内侍省國初有内班院淳化改為黃門又改
内侍以黃門院為内侍省於是入内内侍省與内侍省
號為前後省而入内省比前省尢為親近(史志)凡通侍禁
中役復䙝近者隸入内侍省供侍殿中備洒掃之職役
使雜品者隸内侍省入内内侍省有都都知副都知
押班内東頭供奉官内西頭供奉官内侍殿頭内侍高
品内侍高班内侍黃門内侍省有左班都知副都知
右班都知副都知押班内東頭供奉官内西頭供奉官
内侍殿頭内侍高品内侍高班内侍黃門其官稱則
有内客省使延福宫使景福殿使宣慶使宣政使昭宣
使國初所置政和二年以通侍大夫易内客省使正
侍大夫易延福宫使中侍大夫易景福殿使中亮大夫
易宣慶使中衛大夫易宣政使拱衛大夫易昭宣使供
奉官易内東頭供奉官左侍禁易内西頭供奉官右侍
禁易内侍殿頭左班殿直易内侍高品右班殿直易内
侍高班而黃門之名如故(並職略)皇祐間王守忠不除節
度使觀察院而止給其俸何剡抗疏争辯以為不可其
後孫忭亦以節度使所以尊寵將帥專置軍事安危成
敗一以係焉豈宜中官得如其任祖宗成法内侍為
承宣觀察使者皆老疾或歴年既多匄奉祠然後以此
與之服勞宫省(游回制)彌光貂省之任(胡文公行凌允制)聮職
内宰(閻安制)
入内内侍省都都知
本朝初止有内中高品都知押班後随省院改易景德
三年置都都知副都都知以諸司使充領省事自都知
至黃門皆番休直入專職禁中之事凡祭祀朝會行幸
燕饗則分侍左右或出使四方宣逹上旨或領務中外
督察庶事(兩朝志)都都知止一員其任至重相傳自號内
宰相恩數幾同執政官至延福宮使仍帶遥郡留後或
觀察使皇祐五年以任守忠為入内内侍省内侍省都
都知兩省都都知國朝未嘗除也自守忠後更不差
除崇寧二年改入内内侍省都都知為知入内内侍省
事後復掌禁中供奉之事總領内侍(四朝志)為内臣
之極品(職略)
入内内侍省副都知
本朝景德三年置以諸司使副充為北司之貳其官率
任景福殿使遥郡觀察使間或有至宫使者與都都知
同主判皇城司内庭之事無不預焉(兩朝史)崇寧二年改
為同知入内内侍省事後復(四朝志)參帷扆之近綴(王岐公除)
(石全彬制)參冠近職俾爾參中省之務(並任守忠制)矧乃率屬
給事殿省地親寄重(舒信道除石得)制宿衛中禁董治内省(曲阜)
(梁從吉制)參治官省(宋朝用臣制)
入内内侍省押班
本朝初止兼他職淳化後始以崇班以上充國朝押班
二員僉預省事而其官率任宣慶昭宣使而已凡都知
押班入禁中奏事上見之以禮非若御藥之比常侍於
左右也崇寧二年改押班為簽書入内内侍省後復
掌禁中侍奏之事(四朝志)熙寧詔兩省押班五年無違缺
並除副都知祖宗成法凡押班非年五十不除嘉祐中
李繼和以年四十九不得除押班英宗朝張茂則以年
四十八不得除押班董正官省以近為貴(曲阜閻安制)官
省之政爾往參之(樂士宣制)
御藥
本朝御藥院主管四人以入内内侍充掌按驗方書修
合藥劑以侍進御及供奉禁中之用凡藥必品嘗而後
進大祭祀朝會燕享行幸則扶持左右饋進膳羞亦如
之(四朝志)凡遷轉之序自聽喚除主管龍圖天章閣謂之
閣長次遷管後苑次遷管内東門謂之門司次遷御藥
謂之藥局由御藥擢押班即除昭宣使或以功遷昭宣
而押班無闕員則除帶御器械(職略)擢陞御府(曾曲阜制)屢辭
藥藏之親(胡文公行王從禮制)
門司
本朝内東門司主管四人以入内内侍充掌宮禁人物
出入周知其名數而譏察之(四朝志)
閤長
本朝龍圖天章寶文閤主管官四人以入内内侍充掌
藏祖宗文章圖籍及符瑞寶玩之物安像設以崇奉之
(四朝志)
内侍省都都知副都知押班
本朝宋景德三年置以諸司使副上以上充雍熙三年
以都知王仁睿為洛苑副使仍舊都知諸司副使領都
知自仁睿始也淳化五年以竇神興充莊宅使兼黃門
左班都知諸司使領都知自神興始也熙寧六年以
内侍押班蘇利涉為内侍省左班都知仍自入内侍省
内侍省押班五週年無違闕並除副都知國朝都都知
副都知間置一員押班二員主本省官差使遇坐朝侍
立而已或侍宣喚方許入禁中多以恬退不肯任事之
人處之或在北司久次告老自請而除者亦有因事左
遷為之者其都都知恩數與北省均焉(官制)參珥左璫列
侍中省(胡文恭制)
東西頭供奉官
傳記唐永徽以後人主多居大明宫别置從官謂之東
頭供奉官西内具員不廢則謂之西頭供奉官(放談)
本朝入内内侍省及内侍省皆東西頭供奉官元豐無
所改政和改内臣官制但不分東西頭耳(官制)服勞宫省
(龍溪集)
京尹
史趙廣漢行京兆尹京兆政清吏民稱之不容口其發
摘姦伏如神張敞為京兆枹鼓稀鳴市無狗偷其治
略循趙廣漢之迹以經術自輔其政黃霸治行第一
入守京兆尹雋不疑為京兆尹吏民敬其威信每行
縣錄囚還母問平反幾何不疑曰有母即喜笑或亡所
出母怒為不食始元中有男子自謂衛太子雋不疑叱
吏收縛曰昔蒯瞶違命出奔輒拒而不納春秋是之衛
太子得罪先帝亡不即死今來自詣此罪人也遂送詔
獄由是聲名重於朝廷(並漢書)劉靖為河南尹應璩與書
曰入作納言出臨京任富民之術日引月長(魏志)晉武帝
詔曰河南百郡之首其風教宜為邇遐所模以導齊之
奉車都尉王恂忠亮篤誠才兼内外明於治化其以為
河南尹又詔曰河南京畿大都四方表則庾純精粹
忠正才經治亂以純為河南尹(並晉書)樊子盖檢校河南
内史屢有理績隋文帝謂曰今為公别造玉麟符以代
銅虎(隋書)許孟容為京兆神策軍吏假富民錢不償孟容
械繫之上宣旨令付本軍孟容執奏曰臣執司輦轂彈
擊豪強錢未盡輸昱不可得上以其守正許之豪右斂
迹威望大震(唐書)柳仲郢先為京兆尹政號嚴明後為河
南尹以寬惠為政言事者以為不類京兆時仲郢曰輦
轂之下彈壓為先郡邑之治惠養為本中宗以張仁
亶為洛州長史初高宗時賈敦頤為洛州長史頗有政
績與仁亶皆為一時之最時人為之語曰洛州有前賈
後張可敵京兆三王也魏少遊以吏幹知名四為京
尹李仲通天寶末為京兆尹弟叔明繼之長安歌曰
前尹赫赫具瞻允若後尹熙熙具瞻允斯(並同上)
傳記秦分天下為三十六郡京師為内史漢因之景帝
分左右内史武帝置京兆尹右扶風左馮翊為三輔後
漢都洛陽為河南尹魏晉因之歴代所都皆為尹江左
為丹陽尹北齊為清都尹後周及隋復為京兆尹唐初
置牧開元復為尹五代都汴為開封尹(職源)凡帝王所都
皆曰尹(通典)
集茫茫天區畫冀為京商邑翼翼四方之經爰作卿士
以尹王都風教以興萬國承流(揚雄箴)尹者正也廣漢和
顔接下子高自輔經術孫寶行嚴霜之誅袁安留冬日
之愛(尹丹陽傳序)日出御便殿召丞相以下計事而大京兆
得在其中非常吏也(元相制)宜紆朝紱用清都輦(相王制)誠
以海内法式自京師始輦轂之下盗賊為先假之恩威
用讋豪右(並同上)京兆五守西漢難追河南二尹東平罕
繼(梁邵陵王辭)政非一軌俗備五方内植寬明外持簡惠神
臯載穆轂下以清(竟陵王行狀)名存内史之榮寵貴京兆之
號赭衣盡獲枹鼓希鳴(孫樵集)冠四方岳牧之首(白集張正甫制)
尹吉甫而鎮西郊(崔陵制)自尹京輦人甚便安(盧士制)京兆
郡國初首所管神州赤縣(韓文)黃圖復尹京(白詩)
本朝太宗真宗皆嘗尹京後親王無繼者權知府一人
掌尹正畿甸之事中都之獄訟皆受而聽焉小事則專
决大事則稟奏若承旨已斷者刑部御史臺無輒糾察
典司轂下建隆以來為要劇之任崇寧三年蔡京乞罷
權知府置牧尹各一員專總府事牧以皇子領尹以文
臣充(四朝志)中興駐蹕杭州建炎改為臨安府守臣帶浙
西撫安乾道七年皇太子領臨安府尹就東宫為廨廢
臨安府通判簽判職官置少尹判官推官九年皇太子
辭免臨安府尹其通判以下並復置(中興會要)李穆知開封
府豪右屏跡權幸不敢干以私范仲淹知開封决事
如神京師語曰朝廷無憂有范君京師無事有希文
杜衍知開封聽斷如神李沆所至有治劇之聲自開
封府擢為宰相梁子美權開封尹入謝曰臣曾祖顥
祖適皆嘗領府事今臣復攝尹懼弗克負上曰卿三世
尹京師縉紳盛事也(四朝史)牧民天府總京邑之浩穰(楊億)
(代表)召典京部(蔡延慶制)尹釐神甸(舒信道啓)委司都府之治(胡文恭制)
尹正之權(皇甫泌制)尹正畿甸(謝景温制)
都廂
本朝大中祥符元年置京新城外八廂真宗以都門之
外居民頗多舊例惟赤縣尉主其事至是特置廂吏命
京府統之天禧五年增置九廂(並長編)熙寧三年五月
詔以京朝官曾歴通判知縣四人分置京城四廂凡民
有鬭訟事輕者得以决遣九月詔許留後使臣兩員分
左右廂管勾十一月臣寮言逐廂一月之内斷决事件
不多欲止令京朝官兩員分領兩廂决斷所元祐元年
知開封府謝景温請於新城内外左右置二廂通為四
廂四年罷紹聖復置(會要)紹興中臨安府先依開封例於
城外南北廂置主管公事又城内左右廂發添置其廂
官兩員移往城南北廂(會要今城外四廂用熙寧法差京官充都廂理在外通判差遣)
(城内四廂)
留守
史漢和帝南巡張禹以太尉兼衛尉留守(後漢書)孫權使
登居守時有盗賊乃表定科令所以防禦甚得止姦之
要(吳志)後魏高祖南伐以太尉元丕廣陵王羽留守京師
並加持節(北史)隋楊瓚居守帝謂之曰六府事殷一以相
付朕將遂事東方無西顧之憂(隋書)煬帝幸遼東命樊子
盖留守備禦有功帝勞之比蕭何寇恂大業九年代
王侑留守西京十二年李淵太原留守王威高君雅為
副(並通鑑)太宗幸玉華宫房玄齡以疾卧總留臺詔曰公
當蕭何之任朕無西顧之憂(唐書)高宗幸洛陽令河間王
孝恭次子晦居守顧曰關中之事一以付卿令式之外
有利於人者随事即行不須聞奏玄宗東巡宋璟為
留守上曰卿國之元老為股肱耳目所有嘉謀嘉猷宜
入告也璟因極言得失制曰所進言書之座右出入觀
省以誡終身郭子儀為京城留守賜鐵劵圖形凌煙
閣裴度留守東都時閹豎擅威度不復有經濟意乃
治東都綠野堂野服蕭散為之把酒不問人間事裴
度罷東都留守中人使幽鎮還言軍中謂度在朝而兩
河諸侯忠者懷強者畏今居東人人失望(並同上)晉天福
中勅留守之任委寄非輕凡降絲綸宜同將相今後除
留守宜降麻制(五代史)
傳記唐太宗親征遼東置京城留守以房玄齡充蕭瑀
為副高宗幸洛陽以雍州長史李晦為西京留守其後
車駕發京都則置留守以右金吾大將軍為副留守太
原府亦置尹及少尹以尹為留守少尹為副留守謂之
三都留守(職林)唐故事居守之任或任用舊德或用故相
未嘗以武將而當保釐之重長慶二年以前義武軍節
度使陳楚為東都留守且非舊制尋亦改焉(通典)
集主鑰東門(杜牧之)命爾居守俾之保綏(陸集)統禦都邑提
持紀綱(同上)方委留鎮(白集)星使出關東兵符賜上公山河
歸舊國管鑰換離宫行色旌旗動軍聲鼓角雄漢壘三
秋静胡沙萬里空其如天下望旦夕詠清風(劉夢得送裴司徒)
本朝建隆元年親征澤潞以樞密使吳延祚為東京留
守其三京留守各一人以知府事兼之留守掌司宫鑰
及京城守衛修葺彈壓之事畿内錢穀兵民之政(四朝志)
建炎初京城有副留守又有西京留守其後武林建業
並建行宫武林視汴都而建業視三都焉(職略)紹興四年
參政孟庾為行宫留守從權措置百司事務六年有行
宫同留守(中興會要)李沆真宗朝戎人寇邊幸鄴沆為東京
留守不戮一人而輦轂自清紹興八年召吕頤浩付
以建康趙鼎曰頤浩之政長於彈壓建康之民頗望其
来上曰繁劇之政固以彈壓為先若不動聲色使百姓
隂受其賜小人却不知也(會要)乃眷留都之重(劉沆制)委以
别京之重(文彦博制)處居留之任(賜彦博口宣)守宫鑰之謹嚴(謝表)
眷是别都之重(韓琦詔)近付京都之鑰(荆公除李璋制)
經略使
史唐貞觀二年邊州别置經略使此盖使名之始(唐百官制)
以計度為上考集事為中考修造為下考(同上)永淳元年
以婁師德為河源軍經略副使帝曰卿有文武才勿辭
劉雍為隴右經略使輕財愛士得人之死力(唐書)元結
為容管經略使平嶺表夷獠代宗遣使慰勞加金紫光
禄大夫戴叔倫為容管經略使其治清明仁恕多方
略故所至稱最德宗嘗賦中和節詩遣使者寵賜裴
中立為安南經略使威聲風行(並同上)
傳記唐節度兼度支管田招討經略使則有副使判官
各一人(分紀)
集牧人盡區處之方制國備形體之法道阻而備百貨
地偏而具五穀儲峙委積師旅無庚癸之呼繕完板幹
控帶兼戊已之位(唐制)
本朝咸平五年始以張齊賢為邠寧環慶涇原路經略
使又以錢若水為并代經略使自後不除人寶元中夏
人入寇始命陜西沿邊大將皆兼經略皇祐間儂智高
擾邊詔知桂廣州並帶經略安撫使自後西南二邊常
帶經略所以重帥權而服羌夷也(職略)掌一路兵民之事
皆帥其屬而聽其獄訟頒其禁令定其賞罰稽其錢穀
甲械出納之名籍而行以法若事難專决則具可否禀
奏即於械速邊防及士卒抵罪則聽以便宜裁斷帥臣
任河東陜西嶺南路職任綏御戎夷則為經略安撫使
(續會要)南渡之初舊制廣南東路帶主管經略安撫司公
事西路帶經略安撫使紹興五年令襄陽守臣湖北帶
經略安撫使後罷而二廣如故(會要)經略安撫司不置佐
官以帥權不可不專也都總管副總管鈐轄都監同簽
書而下皆受經略使節制(筆談)臨長列藩表率本道(張升制)
安撫使
史梁普通五年魏以酈道元為大使慰撫六鎮隋開
皇九年詔遣柱國韋洸安撫嶺外仁夀四年以楊素
為并州道行軍總管河北道安撫大使(並通鑑)義鳳二年
詔裴行儉為安撫大使歸至京師帝勞曰行儉持孤軍
入深萬里兵不血刃叛黨禽夷可謂文武兼備矣(唐書)突
厥入寇拜狄仁傑河北安撫大使時民多脅從於賊仁
傑願曲赦河北詔可馬儉為并州道安撫大使許以
便宜(並同上)
傳記唐貞觀初遣大使十三巡天下諸州水旱則有巡
察安撫存撫之名節度使兼之則有副使(分紀)
集受瑞析圭建麾作牧(文選)當藩垣屏翰之任有弓矢鈇
鉞之權(韓文)五都伯長(送張童子序)方州大臣(元侍御書)大夫烏公
以鈇鉞鎮河陽(温造序)來帥熊羆四方作儀(本頌)出咨岳政
入填邦紀(惠文)繄我輔臣洎兹列岳(册尊號赦)尹正大都節度
羣州(皇甫湜荆南判官序)
本朝咸平二年以王欽若為西川安撫使梁顥為陜西
安撫使其後景德三年始置河北沿邊安撫使而陜西
沿邊諸州亦有之慶歷二年詔置河南安撫司八年詔
置河北西路安撫皇祐四年詔廣桂二州帶經略安撫
使熙寧五年罷諸路經略安撫司崇寧二年置河南安
撫使宣和三年詔杭越州江寧府守臣並帶安撫使詔
洪州守臣可依江寧府安撫使凡諸路安撫逐州知州
兼州總諸將統制軍旅察治姦宄務以肅清一道凡兵
民之政皆掌焉(余與經略使司)建炎元年李綱請沿河沿淮沿
江置安撫使兼馬步軍都統管以文臣充二年令將兵
處知州帶管内安撫使後省四年置鎮撫使罷逐諸路
安撫使後如故咸平三年王欽若四川安撫使所至
錄問繫囚真宗諭之曰朕以觀省風俗尤難其人數日
思之無易卿等各宜宣布德澤使知朕勤詢之意(並會要)
范雍充陜西緣邊州軍體量安撫使詔所至察訪邊民
利害及體量官吏能否(同上)無安帥之樂尤待衮衣之還
(韓琦制)
制置使
史大中五年以白敏中充招討党項行營都統制置等
使(通鑑)
本朝掌經畫邊鄙軍旅之事政和中以内侍童貫為之
(四朝志)宣和末姚古為京畿輔郡兵馬制置使靖康初种
師道為河東路制置使錢盖為陜西五路制置使(實錄)建
炎元年有招提賊盗制置使自王淵始三年有行在軍
制置使自劉光世始又諸路皆有副使自江浙陳彦文
程千秋始六月浙西安撫使康允之帶本路制置使安
撫帶制置自此始也四年罷有沿江都制置使(管江南東路知)
(建康府)紹興二年有沿海制置使(兩浙東路)三年有安撫制置
使六年始鑄印以某路某路制置司為名(會要)
參議官
史嚴武鎮成都奏杜甫為參謀甫放恣嘗醉登武牀瞪
目視武曰嚴挺之乃有此兒(唐書)
傳記唐置藩鎮皆有參議至行軍亦有之關預軍中機
密張建封署温造銳劉濟使納忠於朝(職源)
集實參戎幕俾倅中權請倅戎㫋介於戎車服
我清憲授韓厥佐戎之任委以謀謨介僎之重(並常)
(集)任在軍要權制兵機(白六帖)從軍則望重仲宣佐幕則
才高阮瑀魯連飛書燕將得而自殺陳琳草檄魏祖
讀以愈風(並同上)益部以文昌為帥長俾鎮撫焉命審規
為上介俾左右焉以才佐賢蜀必理矣輟三署郎加命
服以遣之苟佐吾相以善政聞吾寧久遺汝於諸侯乎
(白集)元翼殿我漢南求賢乞能以自參貳今以命洪苟致
吾元翼於羊社别有陟明之典(張洪制)藉賓介以參謀猷
(裴厰制)載筆乘軺乃作參謀出入朔方陪佐戎車(柳文)分閫
之寄參制其半恭惟同自出妙選異高標入幕知孫
楚披襟得鄭僑文人藉門地閥閱冠雲霄藻翰惟牽率
湖山合動搖(杜甫)今君行得所勢若脫鞲鷹檄筆無與讓
幕謀識其膺攸績開史牒翰飛逐演鵬(韓愈送侯參謀)
本朝建炎四年詔兩浙西路安撫大使許置參謀參議
各一員紹興四年詔沿江三大使司亦許置參謀參
議官五年詔江東西路湖南浙西安撫大使安撫使許
置參議(中興會要)
機宜
本朝安撫使司其屬有勾當公事管勾機宜文字準備
差使(哲宗正史)建炎初安撫大使司許置主管機宜文字主
管書寫本司機宜文字各一員(中興會要)熙寧三年韓琦判
大名府奏乞不散青苗上閱其奏曰此必強至之文時
至為大名府路機宜(實錄)雍容幕畫(初寮劉伯夀制)外任幕府(姚仲)
(和制)
撫幹
本朝安撫使司屬有勾當公事高宗避御嫌名改為幹
辦公事建炎三年詔浙西安撫大使許置幹辦公事五
員(會要)
記纂淵海卷三十三
