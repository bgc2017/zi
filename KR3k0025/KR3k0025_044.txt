記纂淵海卷四十四宋潘自牧撰
性行部
欺罔
經譸張為幻(尚書)以空作見文書與實不相應也(周禮註)假
於鬼神時日卜筮以疑衆殺(記)
子飾智以驚愚(莊子)狎侮欺紿亡所不為向氏以國氏
之謬已也以國氏之重罔已也燕人生於燕長於楚
及老而還本國過晉國同行者誑之指城曰此燕國之
城其人愀然變容指社曰此若里之社乃喟然而歎指
舍曰此若先人之廬乃潸然而泣指壠曰此若先人之
塜其人哭不自禁同行者啞然大笑曰予昔紿若此晉
國耳(列子互入愚暗)楚人握山雉者欺路人曰鳳凰也路人曰
我聞鳳凰今始見矣請買千金弗與請加倍乃與之(尹文)
(子)
史趙高獻鹿謂之馬二世問左右此乃鹿也左右皆曰
馬也二世驚自此為惑乃召太卜令卦之太卜曰奉宗
廟鬼神齋戒不明乃至於此(李斯傳互入阿附)瞽說欺天(西漢郭承)
(傳)滿讕誣天(谷永傳)元光二年李少君以祠竈却老方見
少君善為巧發竒中嘗從武安侯飲坐中有九十餘老
人少君乃言與其大父游射處老人為兒時從其大父
識其處一坐盡驚少君言上曰祠竈可致物致物而丹
砂可化為黃金夀可益蓬萊仙者可見以封禪則不死
黃帝是也居久之李少君病死天子以為化去不死而
海上燕齊怪迂之方士更多言神仙事矣元狩四年
齊人少翁以鬼神方見拜少翁為文成將軍居歲餘其
方益衰神不至乃為帛書以飯牛佯不知言曰此牛腹
中有竒殺視得書言甚怪天子識其手書問其人果是
偽書於是誅文成將軍而隱之元鼎二年丁義薦方
士欒大大敢為大言處之不疑大言曰臣嘗往來海中
海中見安期羨門之屬顧以臣為賤不信臣又以為康
王諸侯耳不足與方臣之師曰黃金可成而河決可塞
不死之藥可得仙人可致也元鼎四年齊人公孫卿
曰黃帝仙登于天黃帝採首山銅鑄鼎於荆山下鼎既
成有龍垂胡髯下迎黃帝上騎龍與羣臣後宫七十餘
人俱登天於是天子曰嗟夫誠得如黃帝吾視棄妻子
如脱屣耳元封二年公孫卿言見神人東萊山若云
欲見天子天子於是幸緱氏城遂至東萊宿留之數日
無所見見大人跡云公孫卿言仙人好樓居於是上
令長安作蜚廉觀甘泉作益壽延夀觀持節設具而候
神人天子病鼎湖甚巫醫無所不致不愈游水發根
言上郡有巫病而鬼神下之上召置祠之甘泉及病使
人問神君言曰天子無憂病病少愈強與我會甘泉病
良已置酒夀宫神君非可得見聞其言與人音等時去
時來來則神君所言上使人受書其言命之曰畫法其
語世俗之所知也無絶殊者而天子心獨喜其事秘世
莫知也上祭黃帝塜橋山釋兵須如上曰吾聞黃帝
不死今有塚何也公孫卿曰黃帝已仙上天羣臣思慕
葬其衣冠情不覆其貌者謂之偽毀譽失其真者謂
之誣言事失其類者謂之罔前膠東相王成偽自增
加流民八萬口蒙顯賞是後俗吏多為虛名云(通鑑漢武)昔
秦始皇使徐福發男女入海求仙採藥因逃不還天下
怨恨漢興新垣平齊人少翁公孫卿欒大等皆以術窮
詐得誅夷伏辜(通鑑漢元紀)盜賊始發其源甚微部伍吏人
所能擒也咎在長吏不為意縣欺其郡郡欺朝廷實百
言十實千言百(通鑑漢平紀)譬猶畫工惡圖犬馬而好作鬼
魅誠以事實難形而虛偽不窮也(通鑑漢殤紀)繁文偽飾欺
天罔人(通鑑)玄黃改色馬鹿易形(東漢王逸傳)時宦官並起第
宅擬制宫室帝常登永安候臺宦官恐望見之乃使趙
忠等諫曰人君不當登高登高則百姓離散自是不敢
復登臺榭(東漢宦者傳)武帝下令曰昔直不疑無兄世人謂
之盜嫂第五伯魚三娶孤女世人謂之撾婦翁王鳳擅
權谷永比之申伯王商忠義張匡謂之左道此皆以白
為黑欺天罔上者也(魏志互入妄偽)嵩高道士潘誕自言三百
歲為帝合鍊金丹常役數千人所費巨萬鑿嵩高大石
深百尺者數十處凡六年丹不成(通鑑隋煬紀)驛書上聞旬
月方報其敗喪則減百而為一其捃獲則張百而成千
(通鑑唐德宗紀)禄山奏言去春營州蟲食苗臣焚香祝天云臣
若操心不正事君不忠使蟲食臣心臣若不負神祗願
使蟲散即有羣鳥從北來食蟲立盡請宣付史官(通鑑唐玄)
(宗紀)或告第五琦受人金二百兩遣御史劉期光追按之
琦曰琦備位宰相二百金不可手挈若付受有憑請准
律科罪期光即奏琦已服罪(通鑑唐肅宗紀)高力士有養女嫠
居東京頗能言宫中事女官李真一意其為沈太后詣
使者具言其狀高氏辭稱實非太后驗視者益疑之徑
迎入居上陽宫供奉左右誘諭百方高氏心動乃自言
是(通鑑唐德宗紀)肆騁譎怪其進對皆他人莫敢言者延齡言
之不疑亦人之所未嘗聞德宗頗知其詐(裴延齡傳互入妄誕)唐
太宗責高德孺曰汝指野鳥為鸞以欺人主取高官(唐書)
豆盧革韋說嘗問郭崇韜曰汾陽王本太原人徙華隂
公世家鴈門豈其枝派耶崇韜曰因遭亂亡失譜諜嘗
聞先人言上距汾陽四世耳革曰然則固從祖也有求
官者崇韜曰深知公功然門地寒素不敢相用恐為名
流所嗤(通鑑唐莊宗紀)
傳記江南呼欺曰紿通作詒(集韻)
本朝妄自粉飾欺盲聾(東坡詩)
傾險(附反覆)
經彼何人斯其心孔艱為鬼為蜮(詩)情疎而貌親在
小人則穿窬之盜也(禮記)匿怨而友其人左丘明恥之丘
亦恥之(論語)
子好面譽人者亦好背而毀之(互入面是背非)孔子曰人心險
於山川難於知天天亦有春秋冬夏旦暮之期人有厚
貌深情(莊子互入人心難托)若蜚鳥然傾側反覆言無常正行
無常信惟利所在無所不傾(荀子)口親心疎貌合行離(抱朴)
(子)
史陳轅濤塗謂鄭申侯曰師出於陳鄭之間國必甚病
若出於東方觀兵於東夷循海而歸可也申侯曰善濤
塗以告齊侯許之申侯見曰師老矣若出於東方而遇
敵懼不可用也若出於陳鄭之間共其資糧扉屨可也
齊侯說執轅濤塗(左僖四年)公孫弘外寬内深諸常與有隙
者雖陽與善隂報其禍殺主父偃徙董仲舒於膠西皆
弘之力也(史記本傳)睢真傾危之士哉(通鑑周紀)太史公曰張儀
行事甚於蘇秦要之此兩人真傾危之士哉(史記)貪饕險
詖不閑義禮(前漢書禮樂志)隂賊感概(師古曰隂賊懷害之意也)其隂賊著
於心本發於睚眦(西漢郭解)天下以酈寄為賣友(西漢本傳)公孫
弘嘗與公卿約議至上前皆背其約以順上旨(通鑑漢武)鄭
朋隂欲附蕭望之上疏言史高遣客為姦利及言許史
子弟罪過章視周堪堪令朋待詔金馬門後朋行傾邪
望之絶不與通朋與李宫俱待詔堪獨白宫為黃門郎
朋怨恨更求入許史推所言許史事曰皆周堪劉更生
教我我關東人何以知此於是侍中許章白見朋朋出
揚言曰我見言前將軍小過五大罪一中書令在旁知
我言狀望之問弘恭石顯恭顯恐望之自訟即挾朋告
望之等謀欲罷車騎將軍疏退許史狀谷永前後所
上四十餘事略相反覆(西漢)石顯為人巧慧習事能探得
人主微指内深賊持詭辯以中傷人忤恨睚眦輒被以
危法(通鑑漢元)動靜可識而沈阻難徵深厚之性詭於情貌
(東漢郭太傳)乘人之危非仁也(東漢蓋勲傳)蜀李嚴用性深刻鄉
里曰難可狎李鱗甲(江表傳又蜀志陳震傳載諸葛亮與董允書曰陳孝起與吾說李正)
(方腹中有鱗甲鄉黨以為不可近)劉曄為帝所親重帝將伐蜀朝臣内
外皆曰不可曄入與帝議則曰可伐出與朝臣言則曰
不可(通鑑魏明紀)晉劉毅曰一人之身旬日異狀劉襲曰
事之不可者莫大於反將軍往年反王兖州近日反司
馬郎君今復反桓公一人三反何以自立(通鑑晉紀)李義深
心胷險峭時人語曰劍戟森森李義深(北史)李義府貌柔
恭與人言嘻怡微笑而隂賊褊忌凡忤意者皆中傷之
時號義府笑中刀(唐奸臣傳)李義府柔而害物人謂之人猫
(唐書本傳)封倫資險佞内挾數刺人主意隂導而陽合之人
莫能探其膺肺(唐書封倫傳)鄭愔初附來俊臣俊臣誅附張
易之易之誅附韋氏韋氏敗又附譙王重福竟坐族誅
李林甫城府深密人莫窺其際好以甘言啗人而隂
中傷之不露辭色凡為上所厚者始則親結之及勢位
稍逼輒以計去之雖老奸巨猾無能逃其術者李林
甫為相凡才望功業出己右及為上所厚勢位將逼己
者必百計去之尤忌文學之士或陽與之善啗以甘言
而隂陷之李適之性疎率林甫嘗謂適之曰華山有
金礦采之可以富國主上未之知也他日適之因奏事
言之上以問林甫對曰臣久知之但華山陛下本命王
氣所在鑿之非宜故不敢言上以林甫為愛已薄適之
慮事不熟謂曰自今奏事宜先與林甫議之無得輕脱
適之由是束手矣(通鑑唐玄宗互入謟諛)贄(陸)與璟(趙)約至帝前
極論延齡(裴)帝怒形於色璟默而不言(唐書德宗)
集溪谷不能喻其險鬼神無以究其變(絶交論)惡鳥不鳴
(文選)面從背違意與口戾言如飴蜜心如螫厲(晉仲長敖覈性賦)
法吏多少年磨淬出角圭將舉汝愆尤以為己階梯(韓退)
(之詩)賦性專相醢(韓集)鼠牙穿屋虺毒吹人(李衛公朋黨論)人中有
獸心一人千萬心(孟郊)方寸地九折阪(仲長敖覈性賦)深心藏
陷穽巧言織網羅李義府背笑欣欣笑中有刀潛殺
人隂陽神變皆可測不測人間笑是嗔(白侍郎)梟心獍貌
何人覺爍鐵不在火割肌不在刀險心露山岳流語
翻波濤肺肝增巧曲噂沓言柔舌(杜牧之)弗聲弗鳴潛
此毒螫(陸龜蒙蝎賦)初即許之以死殉體面俱柔終乃背之
而飽飛身名已遂(唐文粹)
務實
經不作無益害有益功乃成(書)恥名之浮於行也(禮記)非
知之艱行之惟艱(書)欲行之浮於名也脩身踐言
有其言而無其行君子恥之喪禮與其哀不足而禮
有餘也不若禮不足而哀有餘也祭禮與其敬不足而
禮有餘也不若禮不足而敬有餘也君子與其有諾
責也寧有已怨(禮記已謂不許也言諾而不與其怨大於不許)子曰素隠行怪
後世有述焉吾弗為之矣(記中庸)君子恥服其服而無其
容恥有其容而無其辭恥有其辭而無其德恥有其德
而無其行君子不以口譽人則民作忠君子寡言
而行以成其言(禮記)恭儉惟德無載爾偽(書)古者言之不
出恥躬之不逮也禮與其奢也寧儉喪與其易也寧
戚奢則不孫儉則固與其不孫也寧固君子恥其
言而過其行子曰知之為知之不知為不知是知也
(論語)
子恭儉豈可以聲音笑貌為哉聲聞過情君子恥之
(孟子下互入有名無實)良劍期乎利不期乎莫邪(墨子)君子行不貴
苟難說不貴苟察名不貴苟傳唯其當之為貴聞之
而不見雖博必謬見之而不知雖識必妄(荀子)庖丁解牛
適俗所須朱泙屠龍無所用巧苟乖世務雖有妙術歸
於無用(劉子)
史婁敬曰臣衣帛衣帛見衣褐衣褐見終不敢易衣(本傳)
子曰我欲載之空言不如見之於行事之深切著明也
(史記自序)使其中有可欲者雖錮南山猶有隙使其中無可
欲者雖無石槨又何戚焉(通鑑漢文紀)申公曰為治者不在
多言顧力行何如耳(通鑑漢武紀)將相皆舊功臣少文多質
萬石君無文學而恭謹無與比萬石君家不言而
躬行是時吏治皆以慘刻相尚獨内史倪寬擇用仁
厚士推情與下不求聲名(通鑑漢文)上雅不喜聽音樂手不
持珠玉羣臣上言宜封禪泰山詔曰即位三十年百
姓怨氣滿腹吾誰欺欺天乎曾謂泰山不如林放乎何
事汙七十二代之編錄若郡縣遣吏上夀盛稱虛美必
髠令屯田任性而行不自彫飾(通鑑漢光武)章奏過稱虛譽
尚書皆宜抑而不省示不為諂子嗤也(通鑑漢明帝)蔣琬為
政以安民為本不以脩飾為先(蜀志)魏明帝謂盧毓曰選
舉莫取有名如畫地作餅不可啗也(魏志)武威王利鹿孤
欲稱帝鍮勿崙曰虛名無實徒作為世之質的將安用
之(互入徒勞無補)晉魏舒不為皎厲之事年四十郡舉上計宗
黨以舒無學業令不就可以為高舒曰若試而不中其
負在我安可虛竊不就之高以為己榮(通鑑晉紀)魏舒為事
必先行而後言(晉書本傳)王述每受職不為虛讓其所辭必
於不受及為尚書令子坦之白述故事當讓述曰汝謂
我不堪耶坦之曰非也但克讓自美事耳述曰既謂堪
之何為復讓人言汝勝我定不及也(通鑑晉海西公紀)豈須邑
至里詣飾其游聲哉(通鑑晉武紀)秦孝王俊薨王府寮佐請
立碑上曰欲求名一卷史書足矣何用碑為若子孫不
能保家徒與人作鎮石耳(隋書)瓦器蚌盤殽核充事而已
(通鑑陳高祖)隋主不喜辭華詔天下公私文翰並宜實錄泗
州刺史司馬幼之文表華艷付所司治罪(通鑑陳後主)楊瑒
在官清白吏請立石紀德瑒曰事益於人書名史氏足
矣若碑頌者徒遺後人作鎮石耳(唐書本傳)元德秀質厚少
飾緣(唐書卓行傳互見重厚)文武官請封禪上曰卿輩皆以封禪
為帝王盛事朕意不然若天下乂安家給人足雖不封
禪庸何傷乎昔秦始皇封禪漢文不封禪後世豈以文
帝之賢不及始皇耶(通鑑唐太宗)廣州吏民為宋璟立遺愛
碑璟上言臣在州無他異迹今以臣光寵成彼諂諛欲
革此風望自臣始於是他州皆不敢立(通鑑)李德裕曰臣
祖家不置文選蓋惡其不根藝實(唐志)
集名不可以虚作(楚辭)不為飾讓(文選讓郡公表)無使名過實(崔子)
(座銘)在室如賓寧慙屋漏不貪為寶每畏人知(江總作歐陽頠墓誌)
不懷寶以害賈不飾表以招累靜守約以不矜動因循
以簡易任自然以為姿無誘慕於當世(張華鷦鷯賦)以智謀
而進者有時而衰以朴厚而知者無迹而固(劉賓客)雖有
數斗玉不如一盤粟(李太白集)大農之家不待珠璣然後為
富(杜牧之)淫文艷韵無一字焉(白侍郎)唯憑野老口不立政
事碑(杜荀鶴互見政事)至寶不雕琢(韓集互入不待矯揉)多花常早落桃
李不如松(唐詩)
本朝詩文皆有為而作精悍確苦言必中當世之過鑿
鑿乎如五穀必可以療饑斷斷乎如藥石必可以伐病
(東坡鳬繹先生集序)蒼然澗下松不願世雕刻(蘇子由集)
尚朴
經大禮必簡喬而野朴而不文大羹不和貴其質
也大圭不琢美其質也汙尊而抔飲蕢桴而土鼓
器用陶匏至敬無文父黨無容此以素為貴也至
貴不饗味而貴氣臭也(禮記)先進於禮樂野人也如用之
則吾從先進(論語)
子吾將鎮之以無名之樸(老子)
史崔洪手不執珠玉(晉書本傳)斵雕為樸(漢書)
飾偽
經靜言庸違象恭滔天(書言共工自為謀起事而違背之貌象恭敬而心傲狠)作
偽心勞日拙(書)行偽而堅言偽而辨(禮記)小人閒居為不
善無所不至見君子而後厭然揜其不善而著其善(大學)
(互入有忌憚)色取仁而行違居之不疑(論語)
子居之似忠信行之似廉㓗衆皆說之自以為是而不
可與入堯舜之道故曰德之賊(孟子)利心無足而佯無欲
者也行偽險穢而強高言謹慤者也(荀子)欲售偽者必假
真有人則作之無人則輟之之謂偽(揚子)
史鄭伯有既死使太史命伯石為卿辭太史退則請命
焉(請太史更命已)復命之又辭如是三乃受策入拜子産是以
惡其為人也(左襄三十)此飾說也(史虞卿傳)公孫弘習文法吏事
緣飾以儒術(西漢傳)符氏卒羣臣皆含辛以為淚(通鑑晉安紀)
晉王廣彌自矯飾上與后嘗幸其第廣悉屏匿美姬於
别室唯留老醜者衣以縵綵給事左右屏帳改用縑素
故絶樂器之絃不令拂去塵埃上見之以為不好聲色
還宫以語侍臣意甚喜(通鑑隋高祖)韋執誼初為叔文所引
用深附之既得位欲掩其迹且迫於公議故時時為異
同(通鑑唐順宗)
傳記飾貌者不情(大戴禮文王篇)齊賀曰公孫弘内服貂蟬外
衣麻枲内厨五鼎外饍一殽於是朝廷疑其矯(西京雜記)
集誦六藝以飾姦(潘安仁賦)色厲内荏行僻心堅卑辭作
偽(陳子昂集)今之脂其貌蠟其言以求賈(柳文)溷鼠虛求㓗(元微)
(之集)苟作偽而心拙必代斵而手傷(白樂天)
本朝鞠躬便僻不足為恭長號流涕不足為哀弊衣糲
食不足為儉飲食之初以為味也適口斯善矣世人
取果餌而刻鏤之朱綠之以為盤案之玩豈非以目食
者乎(涑水迂書)夫面垢不忘洗衣垢不忘澣此人之至情也
今也不然衣臣虜之衣食犬彘之食囚首喪面而談詩
書此豈其情也哉(老蘇辯姦論)
沽名矯激
經違道干譽(書)欲㓗其身而亂大倫(論語)
子段干木踰垣而辟之泄柳閉門而不納是皆已甚(互入)
(已甚)陳仲子以兄之禄為不義之禄而不食也以兄之室
為不義之室而不居也(孟子)買名聲於天下(莊子互入好名)姦人
盜名於晻(暗同)世故曰盗名不如盜貨田仲史鰌不如盜
也(荀子)
史公孫弘至宰相封侯食一肉脫粟飯(西漢本傳)石建之澣
衣周仁為垢汙君子譏之(前漢本傳)公孫弘以三公為布被
誠飾詐以釣名(前漢本傳)干名采譽(西漢終軍傳)純盜虛聲(通鑑李固)
(貽書黃瓊云)
集少室山人索價高兩以諫官徵不起(韓詩山人指李渤也)
機巧
經其民機巧趍利(禮)
子為機變之巧者無所用恥焉(孟子)有機械者必有機事
有機事者必有機心(莊子)故機械之心藏於胸中則純白
不粹神德不全(淮南子)
史司馬安文深巧善宦四至九卿(西漢汲黯傳)公孫弘奏事
有不可不庭辯嘗與汲黯請間先發之弘推其後(通鑑漢武)
(紀)何平叔外靜而内躁銛巧好利(通鑑魏邵凌厲公紀)能移主上
意者唯楊素耳(通鑑隋高祖)以反道為權以任數為智君上
行之必失衆臣下用之必陷身(通鑑唐德宗)
妄想
傳記桓子新論曰關東語曰人聞長安樂則出門西向
笑知肉美味則對屠門而大嚼(論衡互入仰羨)久鰥無偶思配
織女(易林)
集援北斗兮酌桂漿(楚辭)過屠門而大嚼雖不得肉貴且
快意(曹植書)
本朝饑人忽夢飯甑溢夢中一飽百憂釋(東坡詩)
實意(附虛意)
經君子問人之寒則衣之問人之饑則食之稱人之美
則爵之(禮記)
史觥(大也)飯不及壺餐(大飯謂盛饌未具不及壺餐之救饑疾也越語)寒之於衣
不待輕煖饑之於食不待甘旨(西漢食貨志互入易足)
傳記衣人在寒食之在饑投虎千金不如一豚肩(吕氏春秋)
墨子語禽滑釐曰凶年與子隋珠又與子一鍾粟子將
何所擇釐曰粟可耳(說苑互入知所輕重)
集救死具八珍不如一簞犒(韓詩)蔬食足充饑何必膏粱
珍繒絮足禦寒何必錦繡文(白樂天集互入易足)
經子曰口惠而實不至(禮記)
史諺曰錢不出家言與之(東漢)
集虛名但蒙寒温問泛愛不救溝壑辱(杜詩)
有名無實
經維南有箕不可以簸揚維北有斗不可以挹酒漿
睆彼牽牛不以服箱(詩)
史猶獲石田也無所用之(左哀十一年)聽其言洋洋滿耳若
將可遇求之盪盪如繫風捕影終不可得(漢郊祀志)有名無
實何異兔絲燕麥南箕北斗(通鑑梁武)實不應聲者謂之虛
(通鑑漢武)名如畫地作餅不可啖也(魏志盧毓傳)鍮勿崙曰虛名
無實徒足為世之質的(通鑑晉紀互入務實)
集猶木蘭為舟翠羽為楫翫之於陸而無涉川之用(唐文)
(粹)雷霆空霹靂雲雨竟虛無(杜詩)初如吉夢終為戲談(李義)
(山集)牛奮其角箕張其口牛不見服箱斗不挹酒漿(韓詩)
文具
史計簿具文而已(西漢宣紀)秦任刀筆吏爭以苛察相高其
敝徒文具亡實(前漢張釋之傳)
隠逸
經肥遯無不利君子獨立不懼遯世無悶不事王
侯高尚其事(易)考槃在澗碩人之寬(詩)儒有上不臣天
子下不事諸侯(禮記)隠居以求其志隠居放言賢者
辟世其次辟地子路遇丈人以杖荷蓧子路以告子
曰隠者也(論語)
子隠於窮閻漏屋三公不能與之爭名(荀子)棄赫奕之朝
華避僨車之險路吟笑蒼崖之間而萬物化為埃氛怡
顔豐柯之下而朱戶變為繩樞握耒甫田而麾節忽若
執鞭啜荈瀨泉而太宰同乎藜蓼泰爾有餘歡於無為
之場忻然齊貴賤於不爭之地含醇中樸無欲無憂全
真虚氣居平味淡恢恢蕩蕩與混成等其自然(抱朴子)名
混朝市心在世外(文中子)
史賈誼曰吾聞古之聖人不居朝廷必在卜醫之中(史記)
(司馬季主傳互入無往不自得)帝少與嚴光同遊學即位以物色訪之
累徵乃至拜諫議大夫不肯受去耕釣於富春山中以
夀終於家(通鑑光武紀)四皓潛光隠曜(東漢郭玄傳)志凌青雲之
上身晦泥汙之下(後漢逸民傳)法真隠居不仕前後四徵終
不屈友人郭正曰法真名可得聞身難得而見逃名而
名我隨避名而名我迫(通鑑漢順紀互入欲晦而彰)枕石潄流恬淡
於浩然之域(蜀志彭羕傳)殷浩累辭徵辟屏居墓所幾將十
年時人擬之管葛(通鑑晉穆)怡居塵外高謝人寰笑詠山林
遊泛江海當此之時蕭然有凌霞之舉(晉謝安傳)名可聞而
身不可見德可仰而形不可覩(晉宋纖傳)養粹岩阿銷聲林
曲(晉隠逸傳)周顒處山舍王儉問曰卿山中何所食曰赤米
白鹽綠葵紫蓼文惠問顒菜食何味最勝顒曰春初早
韮秋末晩菘(南史)岩壑閒遠水石清華(南史隠逸傳)養素丘園
(周韋夐詩)狎玩魚鳥左右琴書拾遺粒而織落毛飲石泉而
庇松柏放情宇宙之内自足懷抱之中冥心物表介然
離俗(北史隠逸傳)陸龜蒙嗜茶置園顧渚山下乘馬升車設
蓬席齎束書茶竈筆床釣具往來時謂江湖散人或號
天隨子甫里先生自比涪翁漁父江上丈人後以高士
召不至(新唐書本傳)上焉者身藏而德不晦故自放草野而
名往從之雖高乘之貴猶尋軌而委聘也其次挈治世
具弗得伸或峭行不可屈於俗雖有所應其於爵禄也
汎然受悠然辭使人君常有所慕企慊然如不足其可
貴也末焉者資槁薄樂山林内審其才終不可當世取
舍故逃丘園而不返使人常高其風而不敢加訾焉(唐書)
(隠逸傳序)田遊巖居箕上高宗幸嵩山親至其門遊岩曰臣
所謂泉石膏肓煙霞痼疾者潘師正曰茂松清泉臣
所須也(新唐書本傳)
集處玄舍之幽門兮穴岩石而窟伏朝飲木蘭之墜
露兮夕餐秋菊之落英(楚辭)飲石泉兮蔭松柏(楚辭)棲志浮
雲(張茂先詩)高步追許由(左太沖詠史詩)高蹈風塵外長揖謝夷齊
放情凌霄外嚼蕊挹飛泉(郭景純遊仙詩)放情青雲外小
隠隠林藪大隠隠朝市(王康琚招隠)憩石挹飛泉攀林搴落
英(謝靈運詩)嘉遯龍蟠翫世高蹈(文選七命)潛處蓬室不干勢權
(文選)岩藪知名(郭有道碑)藉草蔭松(孫綽天台賦)結廬在人境而無
車馬喧問君何能爾心遠地自偏(陶淵明詩)泥蟠不用(蜀秦宓論)
耿介拔俗之標瀟洒出塵之想亭亭物表皎皎霞外(孔德)
(璋北山移文)漸喜交遊絶幽居不用名雖有車馬客而無
人世喧雲卧衣裳冷(杜詩)括囊經世道遺身在白雲
投身霄嶺滅景雲林谷汲芝耕山壑高居農野永
歲山栖木食負林壑而驕人放身霄嶺宴景雲林
卑俗不可得而問時士不可得而見高眠終古一笑昔
人芝桂為伍麋鹿同曹軒裳鍾鼎如夢中也(陳子昂)仙
菌靈芝夢魂裏(李太白)投竿垂餌晦幽迹於渭濱抱甕灌
園絶心機於漢渚(駱賓王)花逕不曾緣客掃蓬門今始為
君開懶性從來水竹居(杜詩)野袍栽薜葉山酒酌藤花
(駱賓王)白雲深處有岩居(杜牧之)烟霞老此身柴門嘶馬
少藤杖拜人稀人語空山答手栽松樹蒼蒼老身
卧桃源寂寂春惟有胡麻當鷄黍白雲來往未嫌貧
跡遠親魚鳥避世歌芝草休官醉菊花千載空桃
花秦人深不見漁竿吾道在鷗鳥世人賖結茅依
翠微伐木開蒙籠孤峰倚青霄一徑去不窮桃花洞
裡居人滿桂樹山中任日長萬壑千峰獨閉門白
雲幽卧處不向世人傳(劉長卿)拂衣從此去高步躡華嵩
捫蘿亦踐苔昔聞龐德公採藥遂不返金澗餌芝
术石床卧苔蘚結廬就岩窟竹房閉虛靜花藥連
冬春平石藉琴硯落泉洒衣巾焚香宿華頂裛露采
靈芝屢踐莓苔滑將尋汗漫期(劉义詩)杜門不復出久與
世情疎松月生夜涼風泉滿清聽門無俗士駕人
有上皇風(孟浩然)惟恐入山之不深入林之不密其影響
昧昧惟恐聞於人也物外日月本不忙(韓集)肥遯居真
包蒙養正(柳集)耕於寬閒之野釣於寂寞之濱(韓集)飲水煮
松柏(孟東野)且欲遺姓名安能慕竹帛芝术資餱糧烟霞
拂巾幘愛名之世忘名客多事之時無事身笑聽鼕
鼕朝莫鼓只能催得市朝人雲深無四鄰(劉賓客)南山
四皓秦之博士遭世暗昧退而作歌曰莫莫高山深谷
迤邐曄曄紫芝可以療饑唐虞世遠吾將何歸駟馬高
蓋其憂甚大富貴之畏人兮不如貧賤之肆志共入商
山(崔琦四皓頌)山林小羈鞅時人不到處苔石無遺蹤
但有鷄犬聲不聞車馬喧薜衣換簪組藜杖代車馬
偶得幽閒境遂忘塵俗心始知真隠者不必在山林
藥圃茶園為産業野麋林鶴是交游杜門隱几塊
然自居木形灰心雖鵩鳥集於前枯柳生於後不能動
於心也人間榮耀因緣少林下幽閒氣味深夜後
不聞龜喘息秋來惟長鶴精神韜跡匿光銷聲藏影
(白侍郎)白雲深陋巷衰草遍閒居身依泉壑將時背路
入烟蘿得地深終歲不知城郭事手栽松竹盡成隂
佩蘭蔭竹誅茅席芷(武伯蒼)夜眠幽洞石曉飯白雲蔬
閒雲長在戶(姚少監)月明松下房櫳靜日出雲中鷄犬喧
澹然清德居然素風寂寞柴門人不到空林獨與
白雲歸(王維)雲山遶屋猶嫌淺歌掉漁舟近釣臺青漢
不回駕白雲長掩關香掩蕙蘭氣韻高鸞鶴聲歸
卧養天真鹿裘烏角巾茂陵閒久病彭澤醉長貧性
閒鷗自識心遠鶴先知(許用晦)自教青鶴舞分採紫芝苗
卷簾無俗客應只見雲來(張文昌)蘿蔦自為幄風泉何
必琴猿鳥聲自呼風泉氣相激麟出無應鴻飛入
冥(張九齡)地偏芝桂長境勝烟霞異機閒魚鳥狎體和
芝术鮮(李義山)懷材幽藪藏穎重崖絶望岩廊之榮遺形
斤斧之患(駱賓王)鳥啼花落人聲絶寂寞山窗掩白雲(李義)
(山)延白雲為升堂之侣結清風為入室之賓居見青
山傲視白雲得喪不可摇其心榮辱不可動其志桎拲
冠冕泥滓禄位高名無階級逸迹絶涯涘(皮日休)在生
未識公卿面至死不離麋鹿羣(杜荀鶴)惟有風流謝安石
拂衣攜妓入東山(白樂天)芝术夢中春(姚少監)與松喬為伍
是羲皇上人(王維集)寰海多虞日江湖獨往人姓名何處
變鷗鳥幾時親(賈浪仙)柴門反關無俗客(盧仝)山棲谷飲(王維)
(集)寧知市朝變但覺泉石好與麋鹿同羣處浪跡於豐
草長林石泉可以洗昏蒙雲松可以遺身世俗塵不
飛人意自遠(唐文粹)朝飲花上露夜卧松下風(王昌齡)閎覽古
先遐蹈物表芝耕雲卧聲利不入(唐文粹)手摇白羽扇脚
踏青芒履聞道鶴書徵臨流還洗耳(孟浩然)雖有柴門長
不閉片雲孤木伴身閒猶嫌住久人知處見擬移家更
上山(賈浪仙)卜築青巖裡雲蘿四布隂虛室若無人喬木
自成林時有清風至側聞樵採音(儲光羲)烟火晝不盡蓬
蒿春更深(錢起)落葉遍空山何處尋行跡(韋應物)白雲高幾
許全屬採芝翁(羅隠)
傳記亭亭明月遠照山扉肅肅清風旁來澗牖(通典)許由
隠箕山無杯器以手捧水飲之人遺一瓢得以飲飲訖
挂於木上風吹嚦嚦有聲猶以為煩遂去之(逸士傳)龐公
至老不入襄陽城(襄陽耆舊傳)周續之入廬山預遠公淨社
又與劉遺民陶淵明號潯陽三隠(廬山記)武陵隠士晦迹
桃源當此晉年猶謂暴秦之地(史通)
本朝柴荆常自閉花發少人知紫芝可以飽粱肉非
所嗜(臨川集)忍寒苦安淡泊與清泉白石為伍(東坡石菖蒲序)清
遠閒放超然於塵垢之外(東坡放鶴亭記)體備松柏姿氣含芝
术熏幽人隠几寂無語心在飛鴻滅没間道人有
道山不孤白雲舊有終老約(東坡詩)山中無歴日寒盡
不知年(古今詩話)不用閉門防俗客愛閒能有幾人來(李文靖詩)
移家尚恐青山淺隠几惟知白日長(謝景山詩)俗氛無因來
烟霞作輿衛(黃魯直詩)富有林泉樂清無市井忙(邵堯夫)避世
山林中衣草食芋栗寵辱兩忘輕世味冰霜不到傲
天工(蘇子由集)
高尚
經上九不事王侯高尚其事上九鴻漸于陸其羽可
用為儀吉(易)儒有上不臣天子下不事諸侯(禮記)不義而
富且貴於我如浮雲不降其志不辱其身伯夷叔齊
與(論語)
子禄之以天下弗顧也繫馬千駟弗視也(孟子)削跡捐勢
不為功名(莊子)以榮華為穢汚以厚玩為塵壤以聲譽為
朝露(抱朴子)子思曰吾不取於人謂之富不屈於人謂之
貴(孔叢子)
史魯仲連不肯仕宦任職好持高節(本傳)莊周曰我寧遊
戲汙瀆之中自快無為有國者所羈終身不仕以快吾
志(史記)跨世陵時遠蹈獨遊(東方朔贊)師友造化而不為世俗
所役者也漁釣於一壑則萬物不奸其志棲遲於一丘
則天下不易其樂不絓聖人之罔不齅驕君之餌蕩然
肆志談者不得而名焉(西漢班固序傳)𦕈然絶俗離世(西漢王褒傳)
雖在布衣之列環堵之中晏然自得不易萬乘之尊又
可得而賤乎(後漢樊英傳)
傳記顧況志向疎遠有時宰招致將命好官況答詩曰
四海如今已太平相公何用喚狂生此身還似籠中鶴
東望滄溟呌一聲(李綽尚書故實)
集鳳不貪餧而妄食飲余馬於咸池總余轡於扶桑
(楚辭)蹈洪崖之遐迹紹巢許之絶軌翔區外以舒翼超天
衢以高跱(蔡伯喈碑文)蟬蛻濁穢之中浮游塵埃之外皭然
泥而不滓推此志與日月爭光可也(班孟堅作離騷序)不求聞
達於諸侯(諸葛亮出師表)名位為糟粕勢利為塵埃(晉潘尼安身論)傲
世忘榮絶棄人事(成公子安嘯賦)丘園東國錙銖軒冕(齊竟陵王行狀)
傲墳素之場圃步先哲之高衢(潘安仁閒居賦)封已養高勢動
人主(文選運命論)魯連讓齊爵遺組居邯鄲獨立矯世(陳子)
(昂集)軒冕猶埃塵(駱賓王)逸興横素襟喜結海上契自為
天外賓(李白)蕭疎外聲利不能隨皂蓋自醉逐浮萍(杜詩)
少室山人(李渤)索價高兩以諫官徵不起(韓愈與盧仝詩)古來濩
落者都不事田園道心淡泊對流水生事蕭疎空掩
門高曠出塵表逍遙滌心神(韋應物)疏𫝊傲簪纓(劉賓客)
弱齡植操本謝聲名中年誓心不期聞達(駱賓王)大鵬六
月有閒意仙鶴千年無躁容(劉賓客)相對盡日言不及名
與利高謝人間鶴唳無凢聲但拂衣冠莫回顧
的無官職趁人來上無羅弋憂下無羈鎻牽蘿襟
蕙帶竹皮冠雖到塵中不染塵(白樂天)四皓有芝輕漢祖
功名富貴不能釣之有山水閒淡之思心與青
雲自有期(杜牧之)處世似孤鶴遺榮同蛻蟬(皮日休)扁舟泛
湖海長揖謝公卿(劉义)糠粃禮義錙銖功名(王旡功)高情自
與俗人疎(張文昌)東陵解印時賣故侯之瓜彭澤無官詎
有公田之黍(王維集)青山有雪諳松性碧落無雲稱鶴心
(許用晦)味道腴以代膏粱含德輝而輕軒冕遺榮養素恬
淡如也(柳文)公既浮雲不義介石惟一或勸之仕但笑而
不言飛鴻冥冥胡可量也(張九齡)張良郤粒之懷錙銖軒
冕范蠡扁舟之志夢想江湖中山寂寞幽蘭自榮雖
有繒繳不羈冥冥以聰明為駢枝名聲為纏繳無耗
氣無焚和退默葆真獨與道往鷗鳥不動家人忘貧是
行也朵頥者知懼矣冥冥翰飛不可及已自觀靈
龜不齅驕餌(李義山)肥於貌孰與肥其道求於人孰與求
其身(孫可之文)含風飲露以樂吾道(唐文粹)海内嫌官只一人
(姚少監)瑞草唯承天上露紅鸞不受世間塵(王建)消息治亂
之際卷舒夷曠之域如雲出於山遊於天復歸於無間
不可得而累也(唐肅宗釣臺碑)
本朝幽閒靖節性孤高伯夷心(歐公聯句)棄官如棄泥(東坡詩)
慕幅巾於衡巷乘下澤於鄉閭晦丘園之養高輕鴈纁
而堅卧(歐公集)爵位利禄蓋古者有志之士所謂鴻毛弊
屣也(東坡文)汎若虛舟之獨往寂如死灰之不然(蘇子由文)智
名勇功不入眼(黃魯直詩)
記纂淵海卷四十四
