記纂淵海卷十六宋潘自牧撰
郡縣部
廣南西路
雷州(倚郭一外縣二)(海康遂溪)(徐聞)
郡號海康驚雷徐聞鐵把合州
州沿革斗牛之分古越地秦屬象郡漢合浦郡徐聞縣
地梁置合州後改南合州隋曰合州大業廢屬合浦郡
唐武德復南合州為徐聞郡貞觀改東合州又改雷州
天寶曰海康郡屬嶺南道五代地入南漢(沿革表)
縣沿革海康本漢徐聞縣地梁立南合州隋開皇置海
康縣大業屬合浦郡唐復置州治此遂溪本漢徐聞
縣地南齊置椹縣隋置鐵把縣後改椹縣曰椹川並屬
合浦郡唐武德屬南合州觀屬雷州後省二縣置遂
溪縣徐聞漢初置縣齊改曰齊康縣置郡隋廢郡改
縣曰隋康觀復漢置舊名(沿革表)
形勝擎雷山在海康縣被雷震成水曰驚雷水思靈
島在海烏蛇山在海康老鵶州抵瓊州界四里虎
頭山英高山徒會山螺岡鹿洲卵洲皆在海康(輿地紀勝)又雷
州春夏多雷秋日則伏地中其形如彘人取而食之(國史補)
人物皇朝吳國鑑為太廟齋郎蘇子由貶雷州為創一
小閣鑑坐編管(輿地紀勝)
本朝開寶四年省遂溪徐聞二縣入海康乾道復置徐
聞紹興復置遂溪(沿革表)
集百尺危樓四遠明人從鼇背戲滄溟乾坤到處皆在
目山海何人更作經死誦憐忠愍生還喜子由荒祠
連舊宅幾見白雲秋更說此州竒特事寇公歸後二
蘇来(梁山)
欽州(倚郭一外縣一)(安遠靈山)
郡號寧越欽水安京欽江靈山南賓
州沿革牽牛星紀之次古越地秦象郡地漢屬合浦郡
宋分置宋夀郡梁兼置安州隋廢郡改安州曰欽州大
業改寧越郡唐置欽州析置玉田南亭州貞觀州廢天
寶曰寧越郡乾元曰欽州五代地入南漢(沿革表)
縣沿革安遠本漢合浦縣地梁分宋夀郡置安京郡隋
廢為縣屬欽州唐改保京縣本朝更今名靈山本漢
合浦縣地宋置宋夀宋廣二郡隋廢宋廣為新化縣宋
夀為欽江縣開皇改新化曰内亭又置南賓縣後又置
遵化縣唐初治欽江武德以南賓置玉州以内亭遵化
置南亭州觀州廢並來屬後更南賓曰靈山自欽江
徙治焉本朝徙置安遠(沿革表)
形勝三山在安遠南五湖在州城外羅浮山在州
西北三海岩在靈山縣境日岩月岩龜岩醉石卧
石並在江濱(輿地紀勝)
人物唐寗悌原修國史以直筆忤旨致仕皇朝黃渙
建炎死於王事(輿地紀勝)
本朝開寶五年省欽江内亭遵化三縣入靈山景德
三年更保京縣名安遠(沿革表)
集僧憐海石為碁子客懼蠻雷作酒杯(陶弼)商誇合浦珠
胎賤民樂占城稻米豐火炬影沈江岸北潮聲流過郡
城東三石禊橋春會永五湖吟舫夜歸遲寧越佳
山水(並同)
廉州(倚郭一外縣一)(合浦石康)
郡號合浦珠官禄川合州珠池
州沿革牛女之分百越地秦屬象郡漢合浦郡吳改珠
官郡後復故宋兼置越州及臨瘴郡隋廢郡大業改越
州為禄州尋改合州又改合浦郡唐武德復越州又置
姜州貞觀改越州曰廉州廢姜州入焉天寶曰合浦郡
屬嶺南道五代地入南漢(地理沿革表)
縣沿革合浦本漢合浦縣治吳珠官晉合浦宋以後越
州唐廉州皆置此武德置安昌高城大廉等縣屬焉又
置梁州及封山東羅蔡龍等縣觀置珠池縣尋廢姜
州以縣來屬省安昌珠池入合浦高城入蔡龍乾元後
又廢東羅本朝省入合浦石康本漢欝林郡治隋末
蕭銑分興德縣置安樂縣唐觀省安樂乾封重置屬
欝林州調露割横貴二州地置岩州及石岩高城思封
三縣永隆以安樂隸岩州天寶曰安樂郡至德改常樂
郡更安樂縣為常樂以岩州為常樂州本朝並省置石
康縣(沿革表)
形勝明月溪綠雲溪在合浦五黃山昔樵夫見五人
黃冠談笑於此百良山在合浦象鼻山在合浦狼
頭山在九域志(輿地紀勝)
本朝開寶五年廢常樂州入廉州以常樂思封高城石
岩四縣地併慱龜零渌鹽埸置石康縣來屬省封山蔡
龍大廉入合浦太平興國廢廉州以海門鎮置太平軍
省合浦入石康咸平復置廉州治合浦(沿革表)
集合浦還珠舊有亭使君方似古人清沙中蚌蛤胎常
滿潭㡳蛟龍睡不驚(陶弼)昔時孟太守忠信行海隅不賊
蚌蛤胎水底多還珠(同上)
欝林州(倚郭一外縣二)(南流興業)(博白)
郡號尹州寒山西甌建寧南流興業
州沿革牛女分野一云翼軫古蠻夷地春秋西甌地秦
置桂林郡又象郡地漢平南越為欝林合浦二郡地梁
置定州改南定州陳置石南郡隋廢郡改尹州大業改
欝林尋又為郡唐武德置牢州永淳置黨州麟德置欝
州乾封改欝林州天寶改定州寧林欝林二郡屬嶺南
五代地入南漢(地理沿革表)
縣沿革南流本漢合浦郡合浦縣地梁置定川縣隋廢
郡以縣屬合州開皇置南流縣尋廢唐武德置義州貞
觀復南流又以潘之定川及置岩川隸焉改牢州永淳
置黨州撫康善勞善文寧仁安寧懷義福陽古符八縣
尋割仁安以下四縣立平琴州至德更仁安曰容山後
廢平琴入黨州省善文寧仁福陽古符四縣本朝並
省入南流興業本陳石南郡隋廢為縣屬欝林郡蕭
銑併置興德縣唐觀石南屬貴州麟德置欝州於此
又析置興業潭栗縣及欝林興德屬焉乾封徙置欝林
縣建中省石南入興業徙州治焉又省潭栗博白本
漢合浦縣地隋置南昌縣屬合浦郡唐析置南州博白
周羅建寧三縣治博白縣尋改白州後以南昌來屬本
朝併省入博白(沿革表)
形勝凝霧山飛雲山紫陽岩綠秀嶺陵青山博白溪鳳
飛山龍蟠山馬騎山皆在博白縣萬石山在興業
萬禄山在博白東斗山在舊州東南斗山在舊州南
銅鼓山在南流銅鼔潭在博白五龍山在南流
六熊山在博白(輿地紀勝)
本朝開寶五年省鬱林興德入興業縣廢白州省周羅
建寧南昌入博白隸廉州七年復立白州廢牢黨二州省
撫康善勞容山懷義定州宕川皆入南流來屬至道二
年自興業徙州治南流政和廢白州後復置紹興又廢
白州以縣來屬(沿革表)
集日將先聖詩書教暫作文翁守鬱林(楊叔賢)南流底處
所絳帳居尊嚴(李鼎送高補之)漢令班南海蠻兵避鬱林天涯
柱分界徼外貢輸金坐失姦臣意難明報國心一棺忠
勇骨漂泊瘴江深(温公馬伏波詩)
賀州(倚郭一外縣二)(臨賀富川)(桂嶺)
郡號賀山賀水臨賀桂嶺臨慶
州沿革星紀鶉尾之次秦屬南海郡漢屬蒼梧郡吳分
立臨賀郡宋改臨慶國齊復臨賀郡隋廢郡為賀州大
業廢屬始安郡唐武德置賀州綏越郡天寶曰臨賀郡
五代馬氏有之後入南漢(沿革表)
縣沿革臨賀漢屬蒼梧郡又封陽縣吳以臨賀為郡治
封陽屬焉隋立賀州大業廢屬始安郡省臨賀置綏越
蕩山二縣尋皆省封陽屬蒼梧郡唐復臨賀縣為州治
封陽來屬天寶置蕩山縣本朝並入臨賀富川漢屬
蒼梧郡又馮乘縣地隋富川屬賀州始安郡馮乘屬零
陵郡唐武德二縣來屬天寶改富川曰富永後復故
桂嶺本漢臨賀縣地吳置建興縣屬臨賀郡晉改興安
隋更今名屬熙平郡唐武德來屬(沿革表)
形勝橘山在臨賀桂山在桂嶺龍溪山在富川
龍門灘至州城八里白雲山碧雲岩仙溪水靈溪水
皆在富川錫溪水在臨賀銀殿山在富川甑山
州西高千餘丈臨賀嶺五嶺之一也(輿地紀勝)
人物皇朝毛温交寇竊發温以主簿紏土豪戰勝挫賊
毛士毅為石城令李接反士毅戰死毛塤居喪毁
瘠十年不調林動獻本政書十五篇五輪受薦憲
臺俄以爭獄事還其薦章岳飛為中興名將(同上)
本朝賀州初隸廣東大觀改隸西路開寶四年省封
陽蕩山縣入臨賀省馮乘入富川(沿革表)
集賀州城西丹甑山一亭摇插紫雲間龍墀讓策名猶
在鶴馭臨風去不還(郭祥正)羽客朝元地遺壇古樹中煉
成丹竈在騎去鶴巢空(陶弼)
瓊州(倚郭一外縣四)(瓊山澄邁)(文昌)(臨高)(樂會)
靖海軍節度
郡號曾口靖海瓊山容瓊
州沿革牛女之分南裔蠻夷之地漢珠崖郡地武帝置
珠崖儋耳二郡後皆廢東漢置珠崖縣屬合浦郡吳改
珠崖郡晉廢之梁立崖州隋大業更珠崖郡唐初為崖
州貞觀析置瓊州後廢又置天寶改瓊山郡屬嶺南五
代地入南漢(地理沿革表)
縣沿革瓊山本漢瑇瑁曋都二縣地隋置顔盧縣屬珠
崖郡大業於曋都地置舍城縣唐武德於舍城置崖州
顔盧屬焉貞觀改顔城後於瑁瑇地置瓊山縣為郡州
治析置甑口顔羅容瓊三縣開元省顔城貞觀省容瓊
入瓊山屬崖州五代省甑口顔羅本朝廢崖州以縣來
屬澄邁本漢苟中縣地隋大業置澄邁縣屬珠崖郡
唐屬崖州文昌本漢紫具縣地唐武德置平昌縣屬
崖州貞觀更今名臨高唐武德分平昌縣置臨機縣
屬崖州貞觀來屬開元更今名樂會唐顯慶初置屬
瓊州(沿革表)
形勝瓊山白玉乃奉化鄉二村名澄邁山在本縣
毗耶山在臨高隂陽山在樂會雲露山在瓊山西
南三坑水在文昌五指山在臨高七星山在瓊
山紫具蒼錫山在文昌(輿地紀勝)
人物皇朝姜唐佐從東坡學陳孚從宋公貫之學郡
人得進士出身自孚始杜介之真純野逸有隠士風
王進慶事母至孝(同上)
本朝開寶五年廢舊崖州以舍城澄邁文昌三縣來屬
熙寧省舍城入瓊山大觀三年以樂會縣屬萬安軍
尋復故政和元年升靖海軍節度(沿革表)
集適從瓊管魚龍窟秀出羊城翰墨場蒼海何曾斷地
脉白袍端合破天荒(東坡贈姜唐佐)瓊崖千里環海底民夷錯
居古相蒙方壺蓬萊此别宮峻靈獨立秀且雄為帝守
寶甚嚴恭(東坡)
昌化軍(倚郭一外縣二)(宜倫昌化)(感恩)
郡號儋耳宜倫毗耶昭山倫江南崖
軍沿革星土同瓊州漢武置儋耳郡梁屬崖州隋珠崖
郡治大業分置儋耳郡唐武德立儋州天寶改昌化郡
屬嶺南五代地入南漢(沿革表)
縣沿革宜倫本漢儋耳郡地隋義倫縣為珠崖郡治唐
武德置儋州本朝廢為縣昌化本漢至來縣地隋大
業置昌化縣屬珠崖郡唐武德來屬貞觀析置吉安縣
乾元省之感恩本漢九說儋耳二縣地隋大業改今
名又置毗善縣並屬珠崖郡唐武德來屬更毗善曰富
羅乾元立洛場縣南漢省富羅本朝並省入感恩(沿革表)
形勝昭山在宜倫明山二石如人形號兄弟石乳
泉在天慶觀東坡有賦相泉趙相所鑿德義山黎
曉山黎毗山皆在宜倫黎虞山在感恩黎母山黎粉
山見寰宇記(輿地紀勝)
人物皇朝王霄以貢士住辟雍王公輔曉天文東坡
甚重之(同上)
本朝太平興國改義倫縣曰宜倫省洛場縣熙寧六
年降儋州為昌化軍省昌化縣入宜倫又省感恩縣元
豐復置二縣紹興五年廢軍入瓊州十三年復置(沿革)
(表)
集竒峰望黎母何異松與邙飛泉瀉萬仞舞鶴雙低昂
芋魁儻可飽無肉亦奚傷不用長愁掛月村㯽榔生
子竹成孫潮聲捲海千峰雨月色侵門滿地霜儋
耳道中還可樂東坡安用嘆窮途(胡銓)
萬安軍(倚郭一外縣一)(萬寕陵水)
郡號萬寧萬全陵水赤隴金山
軍沿革星土同瓊州隋屬珠崖郡唐貞觀屬瓊州後屬
崖州龍朔立萬安州天寶曰萬安郡至德改萬全郡屬
嶺南五代地入南漢(沿革表)
縣沿革萬寧本漢紫具縣地唐貞觀置萬安富雲博遼
三縣屬瓊州後屬崖州龍朔萬安州治此開元省治陵
水至德改萬安曰萬全貞元復故名又自陵水徙治焉
本朝改今名陵水本漢臨振縣地隋大業治縣唐初
屬振州後來屬開元為州治後復遷(沿革表)
形勝南山靈山聲山在陵水金仙水在萬寧北金
牛嶺在城西北赤龍山在萬安東南清溪水在萬
寧縣北獨洲山在城東南雙女石在城南(輿地紀勝)
本朝熙寧六年改為萬安軍改萬全縣為萬寧省富陽
博遼二縣入焉七年省陵水縣入萬寧元豐復置紹
興五年廢軍屬瓊州十三年復置(沿革表)
集萬安無市井斗水寬百憂天低瘴雲重地薄海氣浮
(東坡)
吉陽軍(倚郭一)(寧遠)
郡號延德寧遠朱崖臨振
軍沿革星土同瓊州漢朱崖郡及臨振縣隋大業置臨
振郡唐武德改振州寧遠郡天寶曰延德郡屬嶺南五
代地入南漢(地理沿革表)
縣沿革寧遠縣隋大業分臨振郡置縣屬珠崖郡尋割
屬臨振郡又置延德臨川二縣唐貞觀分寧遠置吉陽
縣永徽分吉陽置洛屯縣並屬振州治寧遠本朝並省
入寧遠(沿革表)
形勝育黎山育黎水落島山落猿水皆在寧遠軍石船
在南嶺之南石盤去城十三里可坐十客黎峩山
臨川水藤橋水皆在吉陽縣澄島山見寰宇記(輿地紀勝)
人物皇朝裴瑑晉公之十四代孫趙丞相為作家譜
陳中孚及其子適皆以平賊有勞相繼知昌化軍胡澹
庵為作記(同上)
集獨上江亭望帝京鳥飛猶見半年程碧山也恐人歸
去百匝千遭遶郡城(李德裕)
本朝開寶五年更曰崖州是謂新崖州省延德臨川落
屯三縣入焉熙寧六年降為珠崖軍省寧遠吉陽為臨
川藤橋二縣後又置寧遠紹興五年廢郡屬瓊州十二
年更置吉陽軍(地理沿革表)程途何啻一萬里戶口都無二
百家(東坡)且作白衣菩薩觀海邊孤絶補陀山夢裏分
明見黎母生前定合到朱耶平生不識澥渤島入海
要看蓬萊山(同上)
成都府路
彭州(倚郭一外縣二)(九隴崇寧)(濛陽)
郡號濛陽彭門天彭瀰濛小郫天水東
益九隴
州沿革秦地鶉首井鬼之分禹貢梁州職方雍州之域
秦漢屬蜀郡晉桓温置寧蜀郡梁置東益州西魏置夭
水郡後周州廢置九隴郡隋開皇廢郡仁夀置濛州大
業廢之蜀郡唐武德復濛州貞觀廢之垂拱置彭州屬
劒南道天寶曰漢陽郡(地理沿革表)
縣沿革九隴本漢蜀郡繁縣地晉置晉夀縣屬梓橦郡
後周改九隴縣及郡隋初置濛州州廢屬蜀郡唐武德
置濛州貞觀屬益州垂拱為彭州治崇寧唐儀鳳析
九隴導江郫縣置唐昌縣屬益州垂拱來屬長夀改周
昌神龍復故後梁改歸化縣後唐復為唐昌石晉改彭
山後復故本朝更今名濛陽唐儀鳳析九隴新都新
繁什邡雒縣置垂拱來屬(沿革表)
形勝九隴山一名九峯曰伏隴豆隴秋隴奔馬隴走龍
隴駱駝隴千秋隴較車隴橫檐隴在九隴縣北兩岐
山在九隴縣大隋山有景德寺神照禪師所居中
隋山在大隋之後小彭陽以彭門牡丹得名小成
都昔有樵人逐鹿入石穴見邑屋連接問是何處人荅
云小成都也天彭山以彭祖出入此山因號彭門
天敕山天德山在九隴縣北白鹿山白馬泉在濛陽
縣葛瑰山在九隴縣葛仙化瀰濛水在濛陽縣
玎璫崖在崇寧縣(輿地紀勝)
人物皇朝胡銻國初召赴闕不願仕陳脩自號市隠
居士(同上)
集蜀路江干窄彭門地理長天彭信方隅城勢誠斗
絶(蘇頲)湖水欲平官舍好茶征初復訟氓稀(蘇子由)
綿州(倚郭一外縣四)(巴西彰明)(魏城)(羅江)(鹽泉)
郡號巴西金山左綿涪江綿水
州沿革秦地鶉首之次禹貢梁州職方雍州之域秦屬
蜀郡漢屬廣漢郡蜀屬梓橦縣晉以後屬梓橦巴西二
郡西魏兼置潼州隋開皇廢郡改綿州大業改金山郡
唐武德復綿州天寶曰巴西郡屬劒南道(沿革表)
縣沿革巴西本漢廣漢郡涪縣西魏改巴西縣隋置金
山郡唐置綿州彰明本漢涪縣地東漢永元置漢昌
縣屬巴西郡蜀初屬宕渠郡尋廢郡屬巴西郡惠帝分
屬宕渠郡西魏改縣曰昌隆隋屬金山唐先天改縣曰
昌明後唐改今名魏城本漢涪縣地晉西魏置縣屬
隋金山郡唐屬綿州羅江本漢涪縣地晉置萬安縣
後移於潺亭改潺亭縣西魏復曰萬安置萬安郡隋廢
郡屬金山郡唐屬綿州天寶改今名鹽泉本漢涪縣
地唐武德析置魏城(同上)
形勝金山在巴西縣羅江兩水相蹙成羅紋因以名
縣富樂山在巴西縣東廉遜水在彰明縣戴天
山流霞山皆在彰明明月山仙雲山在巴西縣涪
水在彰明潺水在羅江縣天池山在州北天倉
洞在彰明玉盆山在魏城西石磬山與戴天山相接
龍池山蚌溪水在羅江縣龍臺山在廢西昌縣
太筆山靈臺山在彰明高靈山在魏城縣(輿地紀勝)
人物漢涪翁著針經脉法蜀杜微武侯招之拜為諫
議大夫宋范桓年對明帝曰臣居廉遜之間(詳見泉類)
梁李膺有辯才武帝問今李膺何如昔李膺對曰昔李膺
事桓靈之主今李膺逢堯舜之君唐李白生於涪州
陳該對策中高第皇朝蘇協始居左綿二子易簡
易直孫舜欽李餘年十三詣吏代母死因自殺任
子宣應賢良科著古涪志馮因年六十致仕景尚
景卨雍陟雍堯俞揚師孟皆元符上書入邪等(同上)
集綿州州府何磊落顯慶年中越王作孤城西北高起
樓碧瓦朱甍照城郭(杜詩)
本朝三川會合遶城下巴字體勢何盤盤却疑天工勑
水帝戲寫鳥跡傾波瀾(鮮于侁)悵望古來廉遜國晩晴烟
樹只悠悠(同上)磊落人為磊落州滕王閣望越王樓蒲
萄酒綠似江流夜宴唐家帝子樓(同上)山從劒外呈天險
樹徧巴西送客愁富樂之名誰所留建安年中劉豫
州擁兵入蜀萬貔貅孱璋送國來迎頭炙如巴山酒如
浮富樂之名此其由(唐子西)
漢州(倚郭一外縣三)(雒縣什邡)(綿竹)(德陽)
郡號廣漢鴈江房湖德陽綿竹鹿頭
州沿革秦地井鬼分野禹貢梁州職方雍州之域秦屬
蜀郡漢屬廣漢郡東漢又為益州刺史治晉置新都郡
宋齊為廣漢晉熙二郡隋廢之屬蜀郡唐初屬益州垂
拱分雒縣漢置州屬劒南道(沿革表)
縣沿革雒縣漢屬廣漢郡東漢廣漢晉新都宋齊廣漢
皆為郡治改雒縣名廣漢隋屬蜀郡開皇改綿竹縣大
業復為雒縣什邡漢屬廣漢郡晉屬新都郡後周為
方亭縣隋省之唐武德析雒縣置什邡屬漢州綿竹
漢屬廣漢郡晉屬新都郡隆安置晉熙郡周改縣名晉
熙隋廢郡後改縣曰孝水大業復曰綿竹唐武德屬濛
州貞觀州廢屬彭州垂拱來屬德陽本漢綿竹縣地
東漢析置德陽縣後周廢之唐武德分雒縣復置屬益
州垂拱來屬(沿革表)
形勝房湖本唐房琯所鑿凡數百畆洲島回環國朝
咸平又開南湖泄西湖餘波以入焉章山在什邡縣
西綿水在雒縣東孝泉在德陽縣西昔郭華以父
喪明泣告上天泉出其庭以濯父目明復如初聖水
在德陽馬鞍山金匱山翠屏山在綿竹寶峯山在
什邡躍鯉泉在德陽昔姜詩至孝所感沈犀橋在
郡北玉妃溪在綿竹玉女泉在什邡赤塗山紫岩
山十將山萬斛山皆在綿竹金鴈津在雒縣西白
魚水即沈犀橋水(輿地紀勝)
人物漢嚴君平一云廣漢人李業不受公孫述之聘
飲毒死劉寵號一錢太守姜詩以孝感雙鯉之應
蜀秦泌先主辟之為從事西魏鄧刺史十世同居
旌表其門皇朝宇文之邵上書乞選監司不報棄官
不仕楊繪論王安石補外張紘舉茂才異等子張
咸召試賢良為第一孫張浚中興名相曾孫張栻號南
軒先生(同上)
集鹿頭何亭亭俯見千里豁(杜甫)木落漢川夜西湖垂月
鈎旌旗環外次舟楫泛中流(劉夢得)結宇依回渚水中信
可居三伏氣不蒸四逹暑自沮北來初入漢州城郭
邑樓臺觸目驚松桂影中旌旆色芰荷風裏管弦聲
鳳沼才能盡餘思鑿西湖(嚴公期)
本朝西湖深鎖一溪雲風景幽閑少到人天外樓臺常
貯月水邊花木别留春房公昔漂泊置酒此鳴琴人
事有憂樂山光無古今廣漢有姜子孝悌行里閭赤
眉雖豺虎弛兵過其墟至今空清泉無復雙鯉魚橋
邊金作鴈湖上酒為鵝(李石詩郡有金鴈橋)
卭州(倚郭一外縣五)(臨卭依政)(安仁)(大邑)(蒲江)
(火井)
郡號臨卭火井卭崍斜江蒲江
州沿革秦地井鬼之分禹貢梁州職方雍州之域秦以
後屬蜀郡宋齊屬晉康郡卭州西魏屬臨卭郡隋開皇
廢郡大業廢州復郡唐武德置卭州臨卭郡(沿革表)
縣沿革臨卭縣漢屬蜀郡西魏置臨卭郡又分置臨漢
縣屬蒲源郡隋開皇廢郡省臨溪大業改雅州為臨卭
縣以縣屬焉唐復置臨溪並屬卭州顯慶州自依政徙
治此太和以臨溪屬巂州後復故依政本漢臨卭縣
地西魏置卭州及依政縣隋大業州廢屬臨卭郡唐初
卭州治此後徙治臨卭安仁本漢臨卭縣地唐武德
析臨卭依政置縣貞觀省咸亨復大邑本漢蜀郡江
源縣地唐咸亨析益州之晉原置蒲江本漢臨卭縣
地西魏置廣定縣及蒲源郡隋開皇廢郡仁夀改曰蒲
江屬臨卭郡唐屬卭州太和屬雋州後復故火井本
漢臨卭縣地後周置火井鎮大業升為縣屬臨卭郡唐
屬卭州(沿革表)
形勝山曰卭崍浸曰卭水淵曰卭池毛曰卭竹(圖經序)金
堤鐵山在臨卭火井在本縣(詳見火類)銅官山鄧通所
封金釜井等有八出鹽課白鶴山在城西八里有
白鶴臺鶴鳴山虎擘泉在大邑西四明山七盤山
九岫山七星井皆在臨卭三瀑泉在霧山青霞幛
碧玉潭皆山中處(輿地紀勝)
人物漢司馬相如今臨卭有琴臺及文君井三國甘
寧仕吳為折衝將軍唐梁震耻為高季興所留終身
不稱官爵皇朝李公泰仕至起居舍人常安民為
御史子常同亦為言官忤旨補外陳賓號白衣御史
黃昴秦檜當國上黨言二十篇檜怒欲擒殺之杜
國寶數千里求其父以歸李僑崇陵不豫久闕過宮
公上疏乞以所得官資回贈二親以感動上意(同上)
集火井沈熒於幽泉高爓飛扇于天垂(文選)我愛銅官樂
千年未擬還要須回舞袖拂盡五松山(李白)
本朝熙寧五年省臨溪縣入臨卭(沿革表)平日蘭溪隠春
雲蕙帳眠定應猿鶴在歸去盡蘆鞭(范蜀公)先生宴坐西
湖曲水上青山削寒玉日光浮動山影來釀作一湖春
酒綠(石安期)仰窮胡老棲神地俯壓張公釣&KR0008;磯(張宗廣)
黎州(倚郭一)(漢源)
郡號沈黎筰都洪源漢源
州沿革井鬼之分禹貢梁州職方雍州之域秦漢屬蜀
郡東晉李特據蜀置漢源郡後周開越雋置黎州隋秦
夀置登州大業州廢屬臨卭郡唐武德復登州後廢之
大足元年置黎州神龍廢開元復天寶曰洪源郡屬劒
南道(沿革表)
縣沿革漢源本漢蜀郡旄牛縣地隋大業置漢源縣唐
武德增置陽山以二縣立登州州廢屬雅州貞觀屬巂
州永徽復屬雅州儀鳳分漢源置飛越縣大足以三縣
置黎州天寶改陽山為通聖五代省飛越入漢源(沿革表)
形勝九折坂在卭崍山乃王尊叱馭處三里碉一名
三碉城卭崍山在州北笋筤山在州西北通望
山在大渡河南飛越山在廢縣西北飛水山在州
東北銅山城在洪源縣西北寶蓋山在梵音水之
東試劒山在漢源鎮之西北彈琴谷在州西北
和尚山在州東北道士峯在龍池山之右仙人洞去
州五十里(輿地紀勝)
本朝慶歷七年省通望縣入漢源(沿革表)
集絶塞卭崍外偏城越雋東山含初夏雪林偃夕陽風
喬木千年帝與齡世𫝊裁植自神僧(前人世傳唐三藏師植杖黎云)
(他日州治在此後果遷如師言)卭崍古道驚險絶我行更遭連日雪縦
觀自古得竒勝未審底處為九折(李燾)
簡州(倚郭一外縣一)(陽安平泉)
(闕)
成都府路
雅州(倚郭一外縣四)(嚴道盧山)(名山)(百丈)(榮經)
郡號盧山雅安漢嘉蒙山嚴道蔡蒙
州沿革井鬼之分禹貢梁州職方雍州之域秦漢屬蜀
郡東漢屬蜀郡蜀國三國先主屬漢嘉郡晉永嘉没於獠
西魏開生獠置濛山郡屬卭州隋廢郡置雅州大業廢
為臨卭郡唐武德復曰雅州天寶曰盧山郡屬劒南道
(沿革表)
縣沿革嚴道秦初置縣漢屬蜀郡三國屬漢嘉郡西魏
置濛山郡改縣曰始陽隋廢郡改始陽曰濛山大業復
曰嚴道置臨卭郡唐雅州治初置濛陽等五縣尋省之
盧山本漢蜀郡青衣縣地及靈關道屬越巂隋置盧
山鎮仁夀升縣屬臨卭郡唐屬雅州初置靈關縣後省
之儀鳳置大渡縣長安省之名山本漢青衣縣地西
魏置濛山縣隋改始陽曰濛山而改濛山曰名山屬臨
卭郡唐屬雅州貞元曰漢源後復故百丈本嚴道縣
地唐武德置百丈鎮貞觀升縣榮經本嚴道縣地唐
武德析置(沿革表)
形勝其山蔡蒙其關卭崍百丈山去本縣十五里
九折坡在榮經縣三堆山在州治南靈關山在盧
山縣北雷泉山在姜城東金船山在盧山大峽中
羅帶水在盧金馬峽金雞山在嚴道金鵝池在
盧山北鳳凰山麒麟渡在嚴道鹿池龍潭在榮經
縣銅山在百丈東鄧通鑄錢地銀山在百丈西南
金穴在嚴道之金沙鎮(輿地紀勝)
人物漢高頥其弟君實子文玉一門三舉孝廉五代
王承肇魏王宗侃之子也皇朝曹光實為國破賊為
親報仇曹明光實之從子也李順之亂攻復雅州
景自芳以二月二十日作寒食至今人依之號景村寒
食何大受元祐黨人(同上)
集琴裡知聞維綠水茶中故舊是蒙山(白樂天)
本朝熙寧五年省百丈縣入名山元祐復置(沿革表)鵝渾
開性鑿龍洞隔凡塵(豐稷)江聲捲出風雷去山色攜將圖
畫來(李艾)岩前雨過仙臺迥洞口雲歸藥竈閑(宋滋)舊譜最
稱蒙頂味露芽雲液勝醍醐(文潞公)
茂州(倚郭一汶山外縣一汶川)
郡號通化冉駹汶山茂林汶川南會鐵
豹
州沿革秦地井鬼之分禹貢梁州職方雍州之域秦冉
駹國漢武開置汶山郡地節罷屬蜀郡東漢靈帝復汶
山郡梁置繩州及北部郡後周改汶山汶川郡隋廢郡
改蜀州尋改會州大業曰汶山郡唐武德曰會州尋加
南字貞觀改茂州屬劒南道天寶曰通化郡(沿革表)
縣沿革汶山本漢汶山郡汶江湔氏三縣地郡廢屬蜀
郡東漢復置郡及汶山縣晉置廣陽郡省汶山梁置百
部郡隋仁夀改廣陽曰汶山為郡治唐置茂州汶川
本漢綿虒廣柔二縣地初屬汶山尋隸蜀郡東漢以廣
柔屬汶山郡晉省綿虒後廢廣柔後周置汶川縣隋屬
汶山郡唐屬茂州(同上)
形勝汶山即禹貢岷山也在列鵝村江水出焉汶江
出岷山為大江玉壘山在汶山縣東玉輪山玉輪
江在縣北石鏡山在汶山縣龍泉山在汶山縣南
有龍湫龍溪水引入城内居民汲飲五福泉在州
治五味山出五味子鐵豹嶺即岷山(輿地紀勝)
集雪嶺防秋急繩橋戰勝遲(杜甫茂州有繩橋編竹繩為之)暮倚高樓
對雪峯僧來不語自鳴鐘孤城返照紅將歛近市浮烟
翠且濃(同上)
本朝熙寧九年即汶川縣治置威戎軍使(沿革表)矧石紐
大禹之所宅本冉駹西漢而後通貢賦無三品之金羈
縻近十州之獠(李茂州謝啓)雲迷夏禹從前宅雪壓姜維最後
城(李新)山上浮雲城上色江邊羌角水中聲(同上)
威州(倚郭一外縣一)(保寧通化)
郡號維川維城薛城
州沿革秦地井鬼之分古冉駹國漢武帝開汶山郡後
屬蜀郡唐武德於姜維故城置維州領金山定廉二縣
貞觀廢之二年復立為羈縻州麟德始為正州天寶曰
維州郡後沒於吐蕃太和中守將悉怛謀以州歸李德
裕受之為牛僧儒所沮復棄之大中三年杜悰收復(沿革)
(表)
縣沿革保寧本冉駹地隋開皇討羌以其地置薛城戍
大業沒於羌唐武德置維州自姜維故城徙治此及置
薛城鹽城縣永徽省鹽城後改薛曰保寧通化本漢
廣柔縣地周置石門鎮隋開皇置金川縣後改通化屬
汶山郡後廢唐咸亨置小封縣後復今名初屬茂州後
屬維州(沿革表)
形勝雪山在保寧縣西南積雪不消乳川與雪山相
連花崖山在保寧北蒲溪橋在保寧東駱駝山
在保寧西牛犂山平谷水後谷水皆在保寧北(輿地紀勝)
集窗含西嶺千秋雪門泊東吳萬里船(杜詩)
本朝景祐三年以京遞發維州文書誤至維因改名威
州(沿革表)
隆州(倚郭一外縣三)(仁夀井研)(貴平)(籍縣)
郡號仁夀南隆仙井陵井隆山
州沿革秦地井鬼之分禹貢梁州職方雍州之域秦屬
蜀郡漢屬犍為郡武陽縣晉置西城戍梁置懷仁郡後
周置陵州隋大業置陵山郡唐武德復陵州天寶曰仁
夀郡(沿革表)
縣沿革仁夀本漢武陽縣之東境晉置西城戍梁置懷
仁郡西魏以西戍置晉寧縣周置州治焉隋開皇廢郡
改晉寧曰仁夀大業置隆山郡唐為陵州治井研本
漢武陽縣治東晉置西陽郡西魏置蒲亭縣隋改井研
縣開皇析置始建縣屬陵州貴平本漢蜀郡廣都縣
地西魏置和仁郡及貴平平井可曇三縣周廢可曇平
井隋廢郡貴平縣自和仁城移治鹿川大業省籍縣入
焉屬陵州籍縣本漢武陽縣地後周置籍縣隋省入
貴平唐永徽復置(沿革表)
形勝前距漢嘉後距廣都棟牛鞞在其東鼎鼻崌崍
在其西(隆山志)大小龍淵沙色如金東嵎西嵎山相對
郡治居其中麟山龜山鳳山皆在井研佛岩山在
仁夀呂公洞在井研其地號呂村玉屏山在城西
玉淵池金倉山金萃山香雲山皆在仁夀紫雲洞在
郡西仁夀水在本縣慈孝村在籍縣走龍山在
貴平來鳳山在井研龍岩山去郡四十里龍臯水在
二溪鎮(輿地紀勝)
人物皇朝牟永鉦與賊王均戰死范雍官至樞密使
黃千陳祐李新元祐黨人馮時及其弟昕靖康皆
以忠義死國俞汝礪張邦昌僣位掛衣冠去自號捫
膝先生員與宗會虜使不拜何㮚狀元為相死于
國與兄棠弟榘號為三鳳虞允文中興功臣(同上)
本朝咸平五年省始建縣入井研熙寧元年廢陵州為
陵井監以貴平籍二縣大觀改仙井監隆興元年升為
隆州乾道復置二縣(沿革表)
集江邊亂石赤如赭陵陽正在千山頭(東坡)自喜吾懷已
虛白三隅山色更清平(趙清獻)三山高峭拔鼎峙各爭䧺
秀氣鍾英物衣冠屬盛平(趙善詔)雲山高閣倚危墻晩意
無窮在渺茫極望不知雲幾許滿空惟見雁交相(李可)
永康軍(倚郭一外縣一)(導江青城)
郡號乾德中名赤城西山灌州永安
軍沿革井鬼之分漢以後屬蜀郡唐屬彭蜀二郡本朝
置軍(沿革表)
縣沿革導江本漢蜀郡郫縣綿遞二縣地蜀置都安縣
屬汶山郡後周改縣曰汶山隋改茂州廣陽縣曰汶山
而此縣廢唐武德置盤龍縣尋改導江自灌口移治今屬
益州後屬濛州貞觀復屬益州改曰灌寧垂拱屬彭州開
元復曰導江本朝置軍來屬青城本漢江源縣地齊
武帝置齊基郡後周改青城縣屬犍為郡隋屬蜀郡唐
垂拱屬蜀州開元去水為青城縣本朝置軍來屬(地理沿革表)
形勝白沙一百八景青城三十六峯(河圖括地像)青城山
在本縣之北有八大洞應八景七十二小洞應七十二
候為第五大洞天赤城山在長生觀後赤崖山皂
江水白沙水玉壘山玉環池皆在導江縣寶園山在
青城縣蠶崖開本李冰作大偃以溉諸縣三石人立水
中刻曰水刻不至足盛不沒腰蟇頥山在青城縣
石天地在常道觀北石日月在延慶觀東皆天師設此
與鬼為誓天池山在岷山天彭山在導江縣(輿地紀勝)
人物五代何昭翰遇釣者相攜入青城山不知所之
本朝譙定深於易學後隠青城山何渙鄉貢禮部逮
廷試俱第一何掄上舍及第後中詞學兼茂才科
劉渭入元符黨籍張及崇寧上書乞復司馬光官爵
謝發鄉貢為舉首五子固田因圓囦迭魁太學稱西
州五鳳姚平仲與譙定為青城二隠士(同上)
集竹覆青城合江從灌口來(杜詩)蠶崖鐵馬瘦灌口米船
稀自為青城客不唾青城地為愛丈人山丹梯近幽意
(同上)蜀西南山千萬重仙經最說青城峯青城嶺岑倚
空碧遠壓峩眉吞劒壁(錢起)
本朝乾德四年置永安軍治灌口鎮以彭州導江蜀州
青城一縣來屬熙寧郡廢元祐復置(沿革表)雲霞揖神仙
烟火認城郭(范蜀公)青城山繞上清宮面面看成第一峯
午夜林蠻御斗柄半天樓觀鎖青容(張震)一百八景蟠絶
三十六峯面環(胡有開)短笻穿白雲直入孤峯頂下看六
時崖前臨七折嶺(鄭廷芳)仙人有宫號儲福藏在千山萬
山曲(王溉)十丈牡丹如錦盖人間姚魏却争春(范成大咏牡丹平)
石泉軍(倚郭一外縣二)(石泉龍安)(神泉)
郡號金川神泉
軍沿革井鬼之分禹貢梁州職方雍州之域秦蜀郡地
漢屬廣漢郡地東漢屬汶山郡晉屬汶山巴西郡後周
屬汶州隋屬汶山金山郡唐屬茂州綿州本朝置軍(沿革)
(表)
縣沿革石泉本漢汶山漢柔二縣地後周汶州汶山縣
地隋開皇置金川縣屬會州仁夀改通化縣唐分汶山
地置石泉縣與通化縣並屬茂州五代廢通化本朝置
軍來屬龍安本漢廣漢郡涪縣地晉桓温置益昌晉
興二縣屬巴西郡西魏省晉興後周又置金山縣隋省
益昌入金山屬金山郡唐武德改曰龍安屬綿州永淳
增置西昌縣本朝省之神泉本漢涪縣地晉僑置西
充國以縣屬巴西郡隋屬金山郡開皇改今名唐屬綿
州本朝置軍來屬(沿革表)
形勝赤溪在神泉縣黑水在石泉縣神泉在西平
池飲者愈疾醴泉在龍安縣玉峯山銀線潭在神
泉縣白馬津白半岡松嶺山茶川水皆在龍安縣
三面山五頂山在石泉縣(輿地紀勝)
人物王仲華以直諫聞於時(同上)
本朝熙寧九年以茂州石泉縣屬綿州政和七年置石
泉軍治此熙寧五年省西昌縣為鎮入龍安政和置
軍以綿之龍安神泉二縣來屬政和改龍安曰安昌後
復故(沿革表)
記纂淵海卷十六
