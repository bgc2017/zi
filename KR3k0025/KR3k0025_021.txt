記纂淵海卷二十一宋潘自牧撰
郡縣部
河北西路
真定府(倚郭一外縣八)(真定藁城)(欒城)(元氏)(井)
(陘)(獲鹿)(平山)(行唐)(靈夀)
天威軍
郡號常山
郡沿革天文昴畢分野禹貢冀州之域周為并州地春
秋為鮮虞國戰國屬趙秦為鉅鹿郡地漢初置恒山郡
後避諱改曰常山武帝置真定國常山屬焉東漢建武
間併真定屬常山國魏復為郡晉因之治真定後魏移
治真定又復移治安樂壘後周於郡置恒山隋廢郡存
州大業間省州以縣屬高陽郡唐復置恒州開元間改
恒州郡置大都督府元和中改鎮州後升成德軍節度
五代時梁改武順軍唐復成德軍後又為鎮州晉改順
德軍漢復成德軍周改為鎮州本朝為真定府成德軍
節度(沿革表)
縣沿革真定本戰國楚之東垣邑漢改為真定縣屬常
山郡藳城漢舊縣屬真定國本朝因之欒城本春
秋晉欒武子封邑東漢置欒城縣元氏本趙公子元
之封邑漢置元氏縣屬常山郡井陘漢舊縣屬常山
郡獲鹿本戰國趙之石邑唐改名獲鹿隸恒州平
山本春秋晉之蒲邑唐改為平山縣屬恒州行唐隋
割真定地置行唐縣漢屬常山國靈夀本戰國時中
山國地漢置靈夀縣(同上)
形勝抱犢山在府西南昔韓信伐趙持赤幟登山而望
即此横山在真定縣南劍山在井陘縣東其形似
劍雲鳳山在井陘東北神山在井陘縣東射挅
山在井陘縣東南秦將王剪伐趙下井陘於此射挅
蒼巖山在井陘縣東上有海山龍堂西屏山在獲鹿
縣西高聳為一郡竒景神巖山在元氏西南無極
山在元氏縣西有漢時碑封龍山在元氏西北楸
山在靈夀縣西北上多楸樹東林山在平山縣北上
有千佛堂玉女山在行唐縣北試劍石在元氏縣
境唐郭元振得寳劍即此滹沱河在武城南為九河
第一流天寧閣在府治東高一百三十尺中有銅鑄
觀音像欒武臺在欒城縣境晉大夫欒武子所築
白鹿臺在平山縣西漢武帝登此有白鹿至故名淮
隂侯廟在獲鹿縣西王滹南祠在藁城縣學董王趙
三氏勲閥子弟祀其師王若虛麥飯亭在滹沱河馮
異進麥飯於光武即此(輿地紀勝)
人物周郤縠行唐人悦禮樂敦詩書常為晉文公將中
軍列國樂毅靈夀人燕昭王以為亞卿伐齊下七十
餘城漢李左車行唐人韓信用其策下燕齊諸城
田叔井陘人常薦孟舒朝廷稱其知人三國趙雲真
定人為漢昭烈將累樹竒功封永昌亭侯南北朝張
彫武中山人通五經尤明三𫝊弟子就業者以百數事
北齊遷平原太守隋李知本元氏人博學性孝友子
孫百數庭無間言大業末盗賊過閭不入相戒曰無犯
義門唐倪若水藳城人擢進士嘗為汴州刺史政尚
清淨累官尚書右丞劉禹錫中山人擢進士宏詞科
累官集賢直學士劉栖楚真定人累官右拾遺常諫
敬宗遊畋碎首玉階帝為動容皇朝高懷德常山人
從太祖征澤潞及揚州以功封冀國公曹彬靈夀人
太祖命為都監伐蜀回囊中惟圖書而已及下江南不
妄殺一人以功封魯國公曹璨彬長子習知韜略屢
戰有功授同平章事曹瑋彬第三子沉勇有謀通春
秋三𫝊年十九舉措老成累立戰功為都指揮使賈
昌朝獲鹿人登進士為崇政殿說書拜中書門下平章
事(同上)
集光武經營業未興王郎兵革暫憑陵須知後漢功臣
力不及滹沱一片冰肅氣關河暮屯烟部落晴旂彩
秋燒去甲色夜光横(石曼卿)吾聞中山相乃屬放麑翁孤
獸猶不忍况以奉君終(陳伯玉)士喜擊中鼔虜疑聞後鉦
無私乃時雨不殺是天聲(石曼卿贈曹彬)寒逾博望塞春燕隗
囂城外使戎心伏旁資帝道平(同上)
本朝開寳六年廢九門石邑二縣端拱初以鼓城隸祁
州淳化九年以束鹿隸深州慶歷八年初置真定府路
安撫使統真定府磁相邢趙洺六州熙寧六年省井陘
入獲鹿平山八年復置徙治天武軍即縣治置軍使隸
府有天威軍小作口王家谷二砦熙寧六年省靈夀為
鎮入行唐八年復冇赤陘飛吳二砦(沿革表)萬人背水亦
書意獨驅市人收萬全(黃魯直)君不見滹沱流澌車折軸
公孫倉皇送豆粥濕薪破竈自燎衣饑時頓解劉文叔
身經戎馬心逾壯天入風霜氣更豪横槊賦詩男子
事征西誰為謝諸曹(並東坡)夷門一把平安火定遂恒山
候騎来(李長源)破趙降燕漢業成兔亡良犬日圖烹功盖
一時誠不滅恨埋千古欲誰明(韓稚圭)
相州(倚郭一外縣三)(安陽湯隂)(臨章)(林慮)
郡號鄴郡
州沿革天文室壁分野禹貢冀州之域商河亶甲居相
即此春秋為晉之東陽地戰國為魏之鄴地秦為上黨
邯鄲二郡地漢置魏郡治鄴東漢末冀州徙治鄴魏曹
操受封於此後稱為鄴都晉仍為魏郡屬冀州後趙石
虎前燕慕容雋並都之後魏於此置相州東魏静帝徙都
之改曰司州北齊武帝又都之改為清都尹後周復改
為相州及魏郡治安陽隋初置郡為相州大業初復改
魏郡唐為相州天寳初改鄴郡乾元初復為相州五代
梁置昭德軍節度晉改彰德軍本朝復相州屬河北道
縣沿革安陽本紂都之地左傳羛陽即此秦更名安陽
湯隂古羑里地戰國為魏湯隂地漢置湯隂縣臨
漳縣本鄴地魏文侯始封於此晉改為臨漳縣林慮
縣本漢隆慮縣屬河北郡後漢改林慮縣(沿革表)
形勝韓陵山在郡東北魏高歡破爾朱榮于此蒙賚山
在郡西南魏孝文帝遷洛陽頒賚衆臣因名龍山在
郡西魏都𫝊虎澗龍山即此銅山在安陽西北山舊
産銅魯山在安陽西北相傳春秋時魯般居其下
高望山在安陽西北飛鳳山在湯隂縣西其形似鳳
淺山在湯隂縣西南與太行山相接鶴山在湯隂
縣西昔有雙鶴棲其上東崓山在臨漳西南東魏高
澄於此鑿池以為遊玩之所太行山在林慮縣西羣
山一帶為中州巨鎮黃華山在林慮西上有仙人樓
玉女臺魯般門下有黃華谷瀑布泉隆慮山在林慮
西北有竒景玉泉山在林慮西南有泉清㓗如玉
將軍山在林慮西南昔齊侯伐晉駐兵於此龍井昔
晉孫登常醫病龍即痊龍穿此井以報登拔劍泉在
郡西韓琦以劍插地泉水湧出九華宫在臨漳縣西
後趙石虎所建紫陌宫披雲樓逍遥樓玳瑁
樓俱在臨漳縣治皆石虎所建晝錦堂在郡治北韓
琦以宰相判鄉郡建於居地歐陽修記蔡襄碑尚存
忘機堂醉白堂俱在府治雙桂堂在湯隂縣會盟
亭在洹水上狎鷗亭觀魚亭俱在忘機堂前廣脊
亭在府治東樂山亭在林慮西登此亭以望西山歴
歴可指五松亭在林慮縣西銅雀臺在臨漳西曹
操所築中懸大銅雀高一丈五尺其瓦可以為硯堯
廟在府城湯廟在林慮縣文王廟在湯隂縣張
騫廟岳飛廟扁鵲墓俱在湯隂縣曹操疑塜在
講武城外太甲舊都在郡西南羑里在湯隂縣
魏徵宅在安陽縣浣衣里在湯隂縣境晉嵇紹血濺
御衣在此浣之(輿地紀勝)
人物漢霍諝鄴人為北海相常言梁冀專權桓帝嘉其
忠焉魏桓安陽人朝廷召之不應舉世稱高之杜
喬林慮人少舉孝廉遷南郡太守東海相梁冀專權正
色不撓卒為所害晉邵續安陽人博覧經史初為成
都王參軍後為樂陵太守累官冀州刺史南北朝孔
伯恭鄴人事魏累官鎮樂將軍唐傅奕鄴人仕為太
史丞常上書詆浮圖法戴胄安陽人為秦王府參軍
犯顔諫諍遷尚書左丞參知政事杜正倫相州人初
置文學舘魏徵薦其才累遷中書侍郎杜羔正倫孫
舉進士性至孝官至工部尚書皇朝韓國華安陽人
舉進士性純直累官左司諫子珫賜進士出身琚璩琦
並進士及第韓琦國華子弱冠舉進士方唱名太史
奏五色雲見歴仕中外朝廷倚重封魏國公韓忠彦
琦子舉進士初為樞密丞拜右僕射數進讜言大有忠
益封儀國公岳飛湯隂人少負氣節好左氏春秋誓
以忠義報國為秦檜所害追封鄂王諡武穆(同上)
集禮樂儒家子英豪燕趙風鳴琴當理邑走馬却從
戎白刃千夫闢黃金四海同鄴州新騎滿魏帝舊臺
空望闕應懷戀遭時貴立功(並韋應物)朝光耀庭雪宿凍聚
池寒正色臨廳事疑詞定筆端(張說)魏帝當年銅雀臺黃
花深映菊叢開(薛能)金鳳隣銅雀漳河望鄴城(劉方平)士苦
形骸黑林疎鳥獸稀那堪往来戍恨解鄴城圍(杜甫)
本朝熙寧五年省冰和縣入安陽宣和二年以湯隂縣
隸濬州尋復隸相州熙寧五年省鄴縣入臨漳(沿革表)甘
棠猶茂應存愛植柳堪驚近過圍魚遊藻間適物性月
沉波底發禪機(韓魏公)遷鶯賀燕翩翩集嘉樹甘棠次第
春(宋子京)黃昏日傍霜臺落綠樹人穿廢苑行(劉彦冲)白首
三朝社稷臣壺漿夹道擁如雲金貂争看真宰相竹馬
猶迎舊使君(韓魏公)
中山府(倚郭一外縣六)(安喜無極)(曲陽)(唐)(望都)
(新樂)(北平)
郡號博陵
郡沿革天文昴畢分野禹貢冀州之域漢為中山郡後
改中山國魏改定州晉慕容垂都地隋改博陵郡唐改
定州天寳初改博陵郡乾元初復為定州建中間改義
武郡節度本朝改定武軍政和間陞中山府(沿革表)
縣沿革安喜漢中山郡地後魏屬定州本朝陞州為府
以安喜附焉無極本漢毋極縣唐武后時改毋作無
曲陽漢置上曲陽縣以在太行之陽轉曲處故名
唐漢常山國地本朝改為縣望都亦漢常山國本朝
置縣新樂漢新市縣屬中山國本朝因之北平漢
薊州地李廣出獵暮遇石以為虎射之沒羽即此(同上)
形勝嘉山在州西唐郭子儀敗史思明於此少容山
在曲陽殷女昌容隐居之所上有八會寺利民侯祠
恒山在曲陽西北恒為北嶽盖五嶽之一也辰星主焉
雙嶺山在唐縣西北水豆巖在曲陽西北上有潄
玉亭並蘇軾書浮休二大字雪浪石在郡文廟前狀
如雪浪鑿石盆為芙蓉形以盛之沙河在新樂西南東
流入海黑水在郡界地深而不流閱古堂在郡治
後園韓琦率武定時建傍書歴代良守將事績凡六十
條問山堂在無極縣境内春露亭在新樂縣南
義臺在新樂縣南燕慕容麟戰於義臺即此倒馬關
在郡西龍泉關在曲陽縣西韓魏公祠在文廟西
蘇東坡祠在郡境内堯城在郡東北固城在郡
城東相傳禹治水所築苦陘城在無極縣東魏李克
為中山相知縣吏之貪而免之(輿地紀勝)
人物南北朝魏季景曲陽人博學有文才仕魏為中書
侍郎家無餘財所著文筆二百卷魏釗曲陽人博涉
羣書仕齊為建忠將軍子長賢博涉經史為著作郎
隋魏澹季景子世業文章仕為禮部侍郎唐張行誠
郡人少師劉兹兹稱其器宇方正宰相才也高宗補侍
御史崔玄暉郡人武后時為天官侍郎後封博陵郡
王李百藥郡人七歲能文魏立為鳳閣舍人與裴
炎結交能保終始號耐久朋陽城郡人德宗召拜諫
議大夫后遷國子司業崔湜郡人舉進士累官中書
令與弟液澄從兄涖並以文學顯甄濟無極人知禄
山將叛隐居不仕後肅宗召為太子舍人五代杜審
琦郡人昆弟五人世以積善聞其妹即太祖母昭憲太
后太祖贈審琦神武大將軍諸子弟并姪顯於朝皇
朝劉斌郡人性至孝嘗手仞父讐朝廷義之釋其罪
王安中曲陽人進士及第累官翰林院學士尚書左丞
所著書七十餘卷(同上)
集對敵六竒峯臨戎八陣張(唐太宗晏中山)旌旃朝朔氣笳吹
夜邊聲坐覺烟塵掃秋風古北平(杜必蕳)王師非樂戰之
子慎甲兵海氣侵南部邊風掃北平(陳伯玉)天開還白日
風動散晴雲紈扇情初斷黃花興欲醺(杜牧之)月浪衝天
天宇濕凉蟬落盡水星入但聞北斗聲回環不見長
河水清淺(並李義山)戍樓吹角起征鴻獵獵寒旌背晚風千
里暮烟愁不盡一川秋草恨無窮(張泌山)
本朝建隆元年以易北平併來屬太平興國軍改武定
軍節度本定州慶歷八年始置定州路安撫使統保定
深祁安肅順安永寧八州政和三年升為府改賜郡名
曰中山(沿革表)孤雲落日在馬耳照耀金碧開烟鬟(東坡)太
行西来萬馬屯勢壓岱嶽争䧺尊飛狐上黨天下脊半
掩落日先黃昏畫師争摹雪浪勢天工不見雪斧痕
(同上)中山䧺北邊地得要害扼烽警昔未徹民日困兵革
中山古戰國殺氣浮高牙(並韓魏公)
信德府(倚郭一外縣七)(邢臺沙河)(任)(堯山)(平鄕)
(内丘)(南和)(鉅鹿)
郡號鉅鹿襄國
郡沿革天文昴分野禹貢冀州之域周為邢國地後屬
晉戰國屬趙秦置信都縣屬鉅鹿郡項羽改襄國漢屬
鉅鹿常山二郡及趙廣平二國晉時為石勒所據石虎
改置襄國後魏改為襄國縣後周仍為襄國郡隋初廢
郡以縣屬洺州開皇中置邢州大業初復襄國郡唐初
為邢州置總管府天寳初改鉅鹿郡武德初復為邢州
五代梁為保義軍節度唐改安國軍本朝升為信德府
縣沿革邢臺秦信都縣地本朝改邢臺縣沙河本隋
龍岡縣地後分龍岡南境置沙河縣任本春秋時晉
張縣地漢置任縣堯山春秋時晉栢人邑戰國及漢
為縣屬趙國唐改堯山縣平鄉本漢廮陶縣地後魏
改平鄉内丘本漢常山郡之中丘縣晉陞中丘郡隋
改為内丘縣南和漢舊縣屬廣平國東漢屬鉅鹿郡
鉅鹿本漢鉅鹿郡隋置鉅鹿縣屬趙州唐改屬邢州
本朝仍舊(並沿革表)
形勝仙翁山在府城北唐時張果常止棲其上雷公
山在府西上有雷公廟百花山在府西南甚崇峻
石門山在邢臺縣石勒遣石季龍據石門即此湯山
在沙河北有湯泉可以愈疾上有石室堯山在縣西
北相𫝊堯時封於此上有堯祠蓬鵲山在内丘西相
𫝊扁鵲採藥於此百泉水在府東南水自平地出其
脉甚多聖井相𫝊張果在此地掘井冬夏不渴仙
井在南和北其水與平地深不可測上有廟温泉在
沙河北四時常温洗腸源在内丘縣西昔有高僧曾
於此洗腸蘇秦亭在沙河西秦送張儀入秦即此
沙丘臺在平鄉縣東秦皇東廵崩於此豫讓橋在府
北豫讓刺趙襄子伏此橋下銅馬祠在鉅鹿北祠漢
光武郭巨廟在内丘縣東金堤村祖乙都書傳祖
乙遷於邢即今府城是也(輿地紀勝)
人物漢路温舒鉅鹿人累官臨淮太守治有異績侯
芭鉅鹿人少力學壯遊四方從揚雄受太玄獨得其旨
張禹襄國人性篤厚節儉舉孝廉初拜揚州刺史轉
兖州刺史以清平稱孟敏鉅鹿人性剛直隐居不仕
嘗客居太原荷甑堕地弗顧而去郭泰見而竒之時
苖鉅鹿人性清介為夀春令駕牛車至縣後生一犢及
去任留其犢謂父老曰是爾土所生也晉張賓内丘
人博學有大節嘗自謂智筭不亞子房南北朝游雅
任人魏太武時與高允俱知名累官太子太傅隋游
元少聰敏仕周歴夀春令有能名奉使黎陽督運楊玄
感作逆元以正言諭之為所囚不屈而死唐李嗣真
邢臺人舉明經直弘文舘與劉獻臣徐昭少有名號三
少武后嘗問以儲貳事對曰程嬰杵臼存趙孤古人嘉
之后悟中宗乃得安李之愷邢臺人博學性恭慎宋
璟常師之李懷遠邢臺人少孤嗜學擢四科第累官
同平章事宋璟南和人耿介有大節武帝時為鳳閣
舍人遇事直言不顧利害玄宗時為中興賢相首稱
柴守禮堯山人妹為周太祖后無子以守禮之子為子
是為世宗守禮徙居洛陽終世宗之世未嘗至京苐以
元舅禮之皇朝陳薦沙河人舉進士為華陽尉韓琦
稱其廉於進勇於退嫌疑間毫髮不處進資政殿學士
集紫塞流沙北(駱賓王)雲遮襄國天邊去樹遶漳河地底
来絃管變成山鳥弄綺羅留作野花開(李遠)兩岸嚴風吹
玉樹一灘明月照銀沙(韋端已)昨緣秦苦趙来往大梁頻
(鄭縱)回首覧燕趙春生兩河間雨歇清林潤烟空綠野閒
(崔湜)雁塞秋聲遠龍沙雲路迷(張正見)
本朝宣和元年升為府治宣和二年改龍岡縣為邢臺
熙寧六年省平鄉縣為鎮入鉅鹿元祐元年復熙寧六
年省堯山縣入内丘元祐元年復熙寧五年省任縣為
鎮入南和元祐元年復(沿革表)太行穠秀霜洗盡全趙規
模天鑿成帝與天同大天存帝亦存桑麻通絶徼簫
鼔出深村水至孤亭合山居列岫尊尚餘土階意樵牧
踐籬藩(劉潜夫題堯廟詩)火枯襄子殘銅斗土蝕平原舊玉簮
宫閉沙丘空有雀兵吞函谷已如蠶(陳剛中)
濬州(倚郭一外縣一)(衛陽黎)
郡號濬川
州沿革天文室壁分野禹貢冀兖二州之域本春秋衛
邑漢為黎陽縣屬魏郡晉省後魏置黎陽郡及黎州隋
初州郡皆廢尋復置黎州大業初廢以縣屬汲郡唐復
置黎州貞觀中州廢以縣屬衛州五代晉置濬州本朝
改為通利軍熙寧初改黎陽政和間升濬州本朝因之
縣沿革衛本春秋衛邑漢屬魏郡本朝屬濬州黎陽
亦春秋衛邑魏置黎陽郡本朝改黎陽(並沿革表)
形勝善化山在州西北三十五里上有三峯如鼎峙西
有龍洞大伾山在州東二里高四十丈峯巒拔秀禹
貢導河即此浮丘山在州西南三里峯巘三層傍有
故城後䧟為湖紫金山在衛縣東北五里相𫝊玉女
修真於其上傍有玉女觀鳳凰山在衛縣故河東岸
相𫝊有鳳凰即此黑山在黎陽西北八十里其色蒼
黑九州要記黑子居此採茯苓食之夀五百歲陳家
山在黑山西下臨淇水高二十仞昔陳氏居此同山
在州西南十五里武王伐紂諸侯會同於此故名衛
河在縣境與洪漳滹沱等河至直沽入海黎水在黎
陽境内長豐泊在州西南二十里按地志天下水名
泊者二此其一也鹿臺在州西五十里武王散鹿臺
之財即此杏花臺在大伾山西高二十丈黎陽津
又名白馬津漢酈食其所謂守白馬之山即此比干
墓在州境子貢墓在州東枋頭在州西南八十五里
淇水之北魏曹操於此築堰以障漕渠(輿地紀勝)
人物春秋端木賜衛黎陽人聖門高弟封黎侯北宫
文子衛人相衛侯如楚見令尹圉無威儀而知其不能
善終後果如其言孔圉衛人為大夫善治賓客孔子
稱其敏而好學公叔枝衛人為大夫衛君稱其有三
善諡曰貞惠文子史魚衛大夫孔子稱其直太叔
儀衛人有識見知寗喜之敗果如其言公孫免餘誅
寗氏有功獻公賜之食邑辭不受晉桑虞黎陽人有
沉識性至孝年十四喪父哀毁過禮五世同居人皆重
之皇朝李載黎陽人少苦學登進士吕夷簡入相薦
其材累官六州以寬厚稱(同上)
集隔河見桑柘藹藹黎陽川望望行漸遠孤峯凌雲烟
(王維)九廻紓白浪一半在青天氣肅晴空外光翻曉日邊
(楊巨源登黎陽城眺黃河)魏都城裏遊從熟才子齋中止泊多去日
綠楊垂紫陌歸時白草映黃河(賈島黎陽作)新詩不覺千廻
詠古鏡曾經一向磨惆悵心思滑臺北滿杯濃酒與愁
和(同上)
本朝端拱元年以滑州黎陽縣為軍天聖元年改通
利軍為安利四年以衛州衛縣隸軍熙寧三年廢為縣
隸衛州元祐元年改為軍政和五年陞為州號濬川軍
節度熙寧六年廢衛縣為鎮入黎陽後復(沿革表)精誠皎
於日發出為忠詞千古存遺像翻為諂子嗤(邵雍題比干墓)巖
扄嵐氣深石像苔花冷日送伾山雲扶桑散初景(陳無已)
隂含烟雨重影落溪潭深斐然武公德衛風有遺音(同上)
懷州(倚郭一外縣二)(河内修武)(武陟)
郡號河内
州沿革天文室壁分野禹貢冀州覃懷之地商為畿内
地周初為三監及弼鄘衛地後屬晉戰國時又為魏鄭
衛三國地秦為三川河南二郡之北境漢初為殷國隋
改河内郡晉為河内汲二郡地後魏置懷州兼置河内
郡隋初郡罷州存大業初廢州復置河南郡唐初置懷
州治野王城天寳初改為河内郡乾元初復為懷州屬
河北道本朝屬河北西路(沿革表)
縣沿革河内春秋野王邑漢為野王縣屬河内郡晉復
為郡隋改河内縣修武商寗邑武王伐紂陳兵於寗
故曰修武漢置修武縣武陟春秋晉懷邑漢為懷縣
隋置武陟縣(同上)
形勝太行山在郡城北二十里馬頭山在郡西北三
十里上有石柱鐡環相傳洪水懷山時民繫舟於此
明月山在懷州城東北四十里其山高峻可登眺金
傘山在懷州城東北五十餘里其巖絶壁可愛嵇山
在脩武縣北五十里嵇康嘗居其下温峪山在修武
縣北五十里峭壁千仞懸瀑下注會而為黑白二龍潭
鳳凰山在脩武北六十里熙寧間鳳集於此六真
山在修武北二十里即六真子脩道之所上有六真洞
沁河在郡北二里源出沁州穿太行逹濟源神井
在郡城東北其水㓗而味甘望嶽樓在郡内高百尺
為一郡勝槩迎風樓在河内縣甘泉閣在修武縣
下有井泉香而美(輿地紀勝)
人物漢趙子河内人受詩學於韓嬰生徒甚盛蔡茂
河内懷人以儒學顯試博士遷侍中清儉匪懈樂崧
河内人天性朴直常為郎獨直臺上家貧無衾帝入臺
見而嘉之召大官賜朝夕餐歴官南陽太守衛颯修
武人家貧好學随師無糧嘗傭以自給建武初除侍御
史遷桂陽太守理恤民事居官治家有規程丁蘭河
内人性至孝喪母刻木像事之若生隣人張叔醉詈母
像以杖擊其首蘭歸像色若有不懌詢知之即奮擊張
叔吏捕蘭像為之垂泣郡守嘉其孝通神明奏之詔圖
其形張範修武人性恬静徵命無所就三國司馬
芝河内人避亂於荆州躬耕守節後仕魏為廣平令遷
陽平太守所在有績賜爵關内侯常林河内人年七
歲父黨造門問伯先在否汝何不拜林曰臨子字父何
拜之有長益知名歴官刺史封高陽郡侯晉山濤河
内懷人少與阮籍為竹林友後為吏部尚書甄拔人物
時人謂之山公啓事向秀河内懷人清悟有遠識與
嵇康親善仕至黃門侍郎散騎常侍南北朝張蒲修
武人父翬在後燕為兵部尚書以清芳稱蒲少有父風
仕至尚書左丞後遷相州刺史隋張衡河内人幼懷
志向有骨鯁風仕為御史大夫唐韓愈修武北南陽
城人七歲讀書能日記數萬言及長盡通六經百家之
學擢進士第累官刑部侍郎著書甚多學者仰之為太
山北斗李商隐舉進士調弘農尉又中拔萃科補太
子博士詩文竒邁世號其詩為西崑體五代盧億河
内人少篤學以孝弟聞歴晉漢周累官弘文舘學士
皇朝盧多遜舉進士太宗時拜中書侍郎穆衍河内
人累官龍圖閣學士嘗從韓琦宣撫陕西遇慶卒潰亂
衍母在耀州卒知衍名不敢近(輿地紀勝)
集地盤山入海河繞國連天(張祐)晨嚴九折度暮戒六軍
行日御馳中道風師&KR1032;太清氣色烟猶喜恩光草木
榮(並張九齡)順動三光注登臨萬象懸俛觀河内邑平指洛
陽川德重周王問歌輕漢后𫝊(蘇頲題和太行詩)環繞兩峯間
盤回廓山腹甘泉注肥疇茂草映修竹勢阻絶喧譁巖
深易潜伏(昌黎)
本朝建隆六年陞為團練俄為防禦熙寧六年省武德
縣為鎮入河内省修武縣為鎮入武陟元祐元年復(沿革)
(表)山如削玉水涵秋人在冰壺月底遊(姜正)雪消山骨瘦
風定浪頭低數里復登岸羣賢同杖藜(文彦博)一𣲖山光
傾翠巘暮春逐景最堪酬長劍並彈霜氣肅白虹半
折秋雲高濯纓洗耳更何處世利回看輕鴻毛(並同上)
衛州(倚郭一外縣三)(汲鄕新)(獲嘉)(共城)
郡號汲郡
州沿革天文室壁分野禹貢冀州之域本殷紂所都朝
歌之地周武王克殷分其北為弼南為鄘東為衛後封
康叔於衛春秋時弼鄘入之戰國屬魏秦屬河東郡漢
為汲縣地屬河内郡曹魏置朝歌郡屬冀州晉改汲郡
後魏徙郡治枋頭城而於此置義州後周改衛州隋大
業初改汲郡唐武德初復義州尋改衛州天寳初復汲
郡乾元初復為衛州屬河北道(沿革表)
縣沿革汲本殷牧野之地漢置汲縣新鄉唐初屬義
州衛屬衛州獲嘉本殷之寗邑地秦為修武地屬三
川郡漢武幸緱氏至汲縣得南越相吕嘉首因置縣名
獲嘉共城古共伯之國春秋併於衛漢置共縣隋改
為共城(同上)
形勝霖落山在郡城西北三十里上有香泉寺古浮圖
仙翁山在郡西二十里上有葛仙翁祠蒼山在郡
西北四十里谷口有黑龍潭深不可測同盟山在獲
嘉東北周武王與諸侯盟於此蘇門山在共城北七
里晉孫登隐此玉柱山在共城北五十里有石柱高
三丈衛河在郡北一里東入大名府斮脛河在共
城東紂斮朝涉之脛即此聖水池在汲縣北上有張
騫廟太公泉在汲縣西二十五里上有吕望廟百
門泉源出蘇門山泉通百道故名衛風曰泉源在左淇
水在右即此上有威惠王祠並清輝殿七賢泉源出
共城縣凡城在共城縣西南二十里周公子凡伯封
此牧野在郡城南周武王伐紂陳師即此朝歌邑
在郡境内即殷舊都七賢鄉即晉時竹林七賢之地
邀月樓飛雲樓警嚴樓俱在郡治挹翠樓
筠溪軒俱在共城縣内太公臺武王築此拜太公望
為尚父故名共臺在共城治内臺高一丈五尺上有
亭共姜守節之所君子村在郡西蘧伯玉居於此
安樂窩在共城縣西北邵康節所寓處(輿地紀勝)
人物漢向栩朝歌人少卓越舉孝廉賢良有道皆不就
後特徵拜趙相又拜侍中立朝正色百官憚之三國
楊俊獲嘉人舉茂材為安陵令遷南陽太守宣德教吏
民稱之南北朝李彪衛國人少孤貧有大志仕魏官
至御史不避權倖文帝呼為李生而不名李昶彪之
孫年十歲作明堂賦當時竒之後官至臨黃縣公唐
謝偃衛人貞觀初對策高第歴高陵主簿後屢上賦稱
旨時人稱為謝賦甄濟衛州人少孤好學天寳中為
安禄山掌書記察禄山有異志托疾求歸後禄山劫之
起濟不從賊平遷著作郎兼侍御史甄逢濟之子幼
孤貧躬耕讀書因父名不得在國史詣京自言由是父
子俱顯名於世高郢衛州人九歲能文其父伯祥為
好畤尉安禄山反將殺之郢尚幼解衣請代賊義並釋
之後舉進士官至同平章事掌制誥家無留稿人問之
曰王言不可藏於私家卒贈太子太保高定郢之子
七歲讀湯誓跪問父曰柰何以臣伐君郢曰應天順人
何云伐耶對曰用命賞於祖不用命戮於社是順人乎
郢異之仕至京兆府參軍皇朝魏仁溥汲人幼孤貧
周世宗時官至集賢殿學士太宗初進為右僕射為人
謹厚時稱長者魏咸熙仁漙之子性仁孝仕為屯田
郎中常會賓客家僮覆案碎器客皆驚諤咸熙色不變
其寬厚若此魏咸信熙之弟初授春坊舍人尚公主
後以御契丹有功拜彰德軍節度使(同上)
集揚芬紫烟上垂綵綠雲中春吹回白日霜歌落塞鴻
(鮑照)憶昔征南府内遊君家東閣最淹留共相聮句嘗侵
夜次第看花直到秋想思前路幾回首滿眼青山過衛
州(楊累山)自愛新梅好行尋一徑斜不教人掃石恐損落
来花(張籍題梅溪)周王甲子旦漢後德陽宫灑瑞天庭裏驚
秋御苑中(沈佺期)氛氲生浩氣䬃杳舞回風宸藻光盈尺
𢋫歌樂歲豐(同上)洛北風花樹江南彩鷁舟芳生蕙蘭草
春入鳳凰樓(孫逖)春風野岸名花發一道帆檣盡御烟(杜甫)
日臨秋草廣山接遠天微岸葉随波盡沙雲與鳥飛(許棠)
本朝熙寧六年廢新鄉為鎮入汲縣元祐二年復天聖
四年自懷州来隸獲嘉(沿革表)先生自衛客西畿樂道安
閒絶世機貫穿百代嘗探古吟咏千篇亦造微(富弼題安樂&KR2674;)
客求墨妙多擕卷天為詩豪剰借春千章古木隈崖
寺一點清光守障燈(並程明道)君王不恃金湯險自有仁恩
結萬方(李廸)
洺州(倚郭一外縣四)(永年肥鄉)(平恩)(鷄澤)(曲周)
郡號廣平武安
州沿革天文昴分野禹貢冀州之域春秋屬晉戰國屬
趙秦為邯鄲郡地漢初置廣平國後周改置洺州隋改
為武安郡唐初改為洺州天寳初改廣平郡乾元初復
為洺州本朝屬河北道(沿革表)
縣沿革永年本春秋曲梁地漢為曲梁縣屬廣平國東
漢屬鉅鹿郡晉屬廣平郡隋改廣平為永年縣屬武安
郡唐屬洺州本朝以臨洺縣省入肥鄉本漢邯鄲蒲
縣地曹魏置肥鄉縣屬廣平郡晉因之隋屬洺州本朝
仍舊平恩本周之甘泉市秦為晉縣漢為信城縣屬
清河郡晉改清河縣唐復為貝州五代時晉置永清軍
節度本朝改為平恩鷄澤春秋盟於鷄澤即此漢為
廣平縣地隋於廣平城置鷄澤縣大業初省唐復置自
後縣治累遷而名不改曲周本漢舊縣屬廣平國後
魏改曲安縣屬廣平郡隋屬洺州本朝因之(同上)
形勝聰明山在州西六十里上有神廟狗山在州西
七十里山頂有狗迹因名唐太宗討劉黑闥建壘於此
天臺山在肥鄉西南上有夀亭侯廟浮丘山在肥
鄉南四里鷄澤在縣境石家河在肥鄉東南五里
滏水在州南五里永濟渠在平恩西北十里隋煬
帝征遼時命名董塘坡在曲周西北晉劉牢之北救
符丕追慕容垂于董塘泉即此(輿地紀勝)
人物三國朱靈平恩人從曹操征伐有功文帝禪位封
俞侯晉程衛曲周人劉毅聞其名辟為都官從事在
朝正色難犯名振遠邇南北朝馮道振洺州人事母
以孝聞郡召為主簿不就聞梁文帝起兵率鄉人從之
為驍騎將軍攻戰有功進爵為伯唐程名振平恩人
仕為永寧令太宗征遼嘗召問方略名振辨對甚詳太
宗稱為竒士軍中號為名將馮仁海鷄澤人事親居
喪有志行為鄉人所稱郭守素鷄澤人與馮仁海齊
名同載唐書孝友𫝊五代霍存曲周人善騎射仕梁
累官曹州刺史兼諸軍都指揮使皇朝解暉洺州人
屢從征伐身先士卒金創徧體時稱驍將以功遷馬步
軍副都頭元逹鷄澤人善射隸太宗帳下累遷北面
行營都部署交士大夫能折節盡禮人以是稱之孟
元洺州人性謹愿善讀書仕為真定路鈐轄討賊有功
累官閤門祗侯榮州刺史李若水曲周人以十舍登
第為太學博士金人侵邊若水大罵不屈遂遇害諡忠
愍(同上)
集畛封連故趙廬井𢃄清漳(儲光羲)蔓草緣關隅修楊夹
廣津(鮑明遠)萬山盤礴全流環匯(全書)
本朝建隆元年陞廣平郡為防禦熙寧三年省曲周為
鎮入鷄澤六年省臨洺縣為鎮入永年元祐二年曲周
臨洺復為縣尋復為鎮四年曲周鷄澤依舊别為兩縣
(沿革表)漠漠春風裏茸茸綠未齊平田鴉散啄深樹馬迎
嘶千年幾度河山改空指遺臺是趙家地入河流
曲天随日去低高城已在眼聊復解輕齎(並王介甫)洺州秋
雨後幽勝可供閑(王逸賓)野泉来竹底危磴入雲間尚記
登高會重嵓細車班(同上)
深州(倚郭一外縣四)(静安束鹿)(安平)(饒陽)(武強)
郡號饒陽
州沿革天文昴畢分野禹貢冀州之域本漢下博縣地
屬信都國晉屬安平國隋屬信都郡開皇中始置深州
治安平縣後廢唐復置深州于饒陽後移治陸澤五代
周始徙治下博本朝改下博曰静安(沿革表)
縣沿革束鹿本漢郳縣地屬鉅鹿郡北齊改曰安國縣
隋於此置安定縣屬定州開皇中改為鹿城縣唐初屬
深州天歷中改為束鹿縣本朝仍舊安平本漢舊縣
屬涿郡晉置博陵國北齊為博陵郡治隋置深州後省
州以縣屬博陵郡唐又置深州本朝因之饒陽本漢
舊縣屬涿郡隋屬瀛川唐為深州治所本朝仍屬深州
武強漢為武隧縣地屬河間國晉析置武強縣屬長
樂國唐屬深州後屬冀州本朝屬深州(同上)
形勝武強山在武強縣境内漢置縣取此紫金山在
深州北五十里即舊捍水隄歲久頽敗惟存二阜巉然
屹立束鹿巖在束鹿縣北外隘内廣可容千餘人
滹沱河在束鹿南三十里饒河在饒陽縣西南漢置
縣取此鴉兒河在束鹿南十里(輿地紀勝)
人物漢崔駰安平人博學有才時薦其宿德大儒遷濟
北相官至尚書崔琦安平人文章博通梁冀行多不
軌琦作外戚箴以諷冀隂使人害之晉馮沈安平人
博涉經史仕魏為魏郡太守入晉累遷御史中丞隋
孫萬夀武強人博涉子史善屬文隋初徵拜豫章王長
史有文集十三卷崔頥安平人七歲能屬文開皇初
射策高第居母憂水漿不入口五日後奉詔與諸儒撰
區宇圖志唐張進饒陽人少負竒質有膽氣唐初謀
擒劉黑闥以功授開府儀同三司張鷟深州人少聰
慧絶倫為文下筆輒成舉進士累官學士時稱其文猶
青銅錢萬選萬中人號為青錢學士魏知古深州人
幼有才雅擢進士第後拜黃門侍郎皇朝周仁美深
州人開寳中征契丹有功累官右班都知戍環州李
昉饒陽人和厚多恕不念舊惡太宗嘗稱為善人君子
李宗諤昉第三子七歲能文舉進士累官翰林院學
士事繼母以孝聞與弟宗諒友愛所著有文集次子昭
述賜進士官至尚書從子昭遘能文授舘閣校理累官
工部郎中(同上)
集村落人家起曙烟凌霄危度至今𫝊(石宇)
本朝太平興國七年以深州隸静安郡雍熙二年廢三
年又廢四年復置改今治(沿革表)蕪蔞問古亭春入饒陽
城豆粥君王遠壺漿刺史迎(梅聖俞)
磁州(倚郭一外縣二)(滏陽邯鄲)(武安)
郡號滏陽
州沿革天文室壁分野禹貢冀州之域本秦邯鄲郡地
漢為魏郡武安縣地後魏析置臨水縣後周割臨水置
滏陽縣及成安郡隋罷郡於滏陽置磁州後罷唐改為
惠州後復為磁州(沿革表)
縣沿革滏陽本漢邯鄲郡地後周置以其在滏水之南
故名邯鄲本戰國時趙都秦為邯鄲郡漢廢郡為縣
武安漢置屬魏郡曹魏屬廣平郡隋屬武安郡唐初屬
洺州後屬磁州本朝因之(同上)
形勝賀蘭山在州西北四十里紫山在邯鄲縣西北
三十里嘗有紫氣趙奢封於此粟山在武安東十二
里相傳白起拒趙廉頗於此積粟山上玉峯山在武
安西南二十里有白石如玉鼔山在武安南二十里
亦名滏山上有二石如鼔鳴則兵起聲聞數百里磁
山在武安西南三十里土産磁石州名取此滏水源
出磁州湧沸如湯白龜泉在武安東北上有廟龜見
即雨吕仙祠在邯鄲東二十里即盧生遇吕仙處
王郎城在邯鄲西三里光武時詐稱成帝子卜者王郎
所築周昌墓在滏陽縣境内即漢御史大夫前有祠
藺相如墓在邯鄲縣境内(輿地紀勝)
人物列國李同邯鄲人同趙平原君與秦戰却秦兵同
戰死封其父為侯劉劭邯鄲人魏文帝時為尚書郎
授詔集五經羣書凡所著作皆寓諷諫又有人物志行
於世賜爵關内侯唐王及善邯鄲人以父爵錫邢國
公為人清正有大臣節崔玄亮磁州人舉進士為監
察御史清介自持朝廷推為宿望皇朝韓令坤武安
人有才略為天平軍節度加侍衛同平章事屢立竒功
韓令贇武安人少有勇力仕為都校防禦使屢立戰
功贈侍中子崇訓官至太傅崇業官至大將軍蔡審
廷武安人善騎射初授冀州刺史從征太原訓練士卒
甚整後為鎮州兵馬都鈐轄蘇寀滏陽人擢進士第
嘗使契丹聞英宗晏駕遂徹樂不飲燕累官給事中知
審刑院長於刑名受詔奬張君平滏陽人以父承訓
與契丹戰沒平屢戰功遷右班殿直後治河遷鈐轄子
拱為河隂判嗣其父秩(同上)
集客從長安来驅馬邯鄲道秦兵益圍邯鄲急魏王
不救平原君(並王維)子真河朔尉邑里𢃄清漳春草迎袍
色晴花拂綬香(岑參送鄭少府)兵符劫晉鄙匕首刺秦人報士
非無膽高堂念有親(鄭從)邯鄲城南遊侠子自矜生長邯
鄲裏千場縱博家仍富幾處酬恩身不死(高逹夫)雲起龍
沙暗木落雁行秋輕生徇知己非是為身謀(虞世南)五陵
豪俊多買酒黃金賤揮劍邯鄲市走馬梁王苑(韋端已)家
住叢臺下門前漳水流喚人呈楚舞借客試吴鈎(鄭錫)
本朝武和三年改作磁州熙寧六年省昭德縣為鎮入
滏陽(沿革表)數點寒峯擁翠嵐叢臺日落見漳南回仙逆
旅今存否世上黃梁夢正酣(陳剛中邯鄲懷古)邯鄲居民苦坐
甑大梁公子思要君(張楷)朝别鄴中人暮走邯鄲道(同上)邯
鄲今日題詩客猶是黃梁夢裏人(遺山)
祁州(倚郭一外縣二)(蒲隂鼓城)(深澤)
郡號蒲隂
州沿革天文尾箕兼昴畢分野禹貢冀州之域本漢中
山國安國縣地晉屬博陵郡北齊省隋置義豐縣屬博
陵郡唐改為立節縣神龍初復曰義豐屬定州景福初
於此置祁州本朝改蒲隂縣(沿革表)
縣沿革蒲隂春秋時曲陽城地隋為義豐縣唐置祁州
宋改蒲隂縣鼔城本漢涿郡地本朝置鼔城縣深
澤本漢舊縣屬涿郡東漢屬安平國晉屬博陵後魏因
之隋屬定州唐因之本朝省入鼔城(沿革表)
形勝鼔城山在縣境廣谷大川春月有聲相呼應清
漳水在鼔城境滹沱河在危渡口光武為赤眉所追
馳至滹沱吏言水深無舟上使王霸視之乃言冰堅可
渡渡畢冰解因名沙河在州西南十里東入易水
磁河在州西南二十里東流入海八角井在深澤縣
西其水大旱不渴一名龍井(輿地紀勝)
人物皇朝盧之翰少篤學家貧太宗朝登第歴遷殿中
丞通判洺州契丹入寇决漳御河以固城敵不能攻召
還歴西京轉運副使建議導潩河入於淮逹許州以便
漕運齊恢蒲隂人唐宰相映之裔登進士第通判陳
州臨政簡約州人愛之韓琦薦其賢擢太子左諭德神
宗時以天章閣待制知相州召紏察在京刑獄(同上)
集佳人擕瑟漳河曉壯士悲歌易水秋(薛大拙)
本朝端拱初以鎮州鼔城来屬景德元年移治於定州
蒲隂以無極隸定州熙寧六年省深澤縣為鎮入鼔城
元祐元年復置(沿革表)
慶源府(倚郭一外縣六)(平棘寧晉)(臨城)(高邑)(隆)
(平)(栢鄉)(贊皇)
郡號趙郡
郡沿革天文昴畢分野禹貢冀州之域春秋屬晉國戰
國屬趙秦為邯鄲鉅鹿二郡地漢初立趙國治邯鄲縣
晉亦為趙國治房子後魏廢國為趙郡治平棘北齊置
趙州隋置灤州後改為趙州大業初改趙郡仍治平棘
唐復為趙州治栢鄉縣尋復治平棘天寳初改趙郡後
復為趙州本朝置慶源府(沿革表)
縣沿革平棘春秋時晉地戰國屬趙後魏置平棘寧
晉春秋晉楊氏邑漢屬鉅鹿郡晉為廮陶唐改寧晉
臨城戰國屬趙為房子縣唐改臨城縣高邑本晉鄗
邑漢為鄗縣屬常山郡光武改為高邑隆平本漢廣
阿縣隋為象城唐為昭慶本朝為隆平栢鄉本春秋
晉鄗邑地隋置栢鄉贊皇東漢高邑縣屬常山國隋
置贊皇取山為名(同上)
形勝檀山在贊皇縣東十里高百餘丈周穆王嘗駐蹕
於此五馬山在贊皇東十里上有五石馬故名贊
皇山在縣西南十里高百餘丈縣名取此十八盤山
在贊皇六十里上下十有八盤龍井在州北思賢
堂在隆平縣治西祀宓子賤卓茂魯恭環山亭在贊
皇治西環亭皆山故名望臺在州東南漢時耿弇築
此以望光武千秋臺在高邑南二里漢光武至鄗因
諸將請築臺遺趾猶存安濟橋在州南五里洨河上
即大石橋昔張果嘗騎驢過此河踏跡尚存永通橋
在州西清平河上槐水橋在栢鄉縣六里漢光武
廟在栢鄉縣北十五里内有石人唐祖陵在隆平縣
南十五里唐祖宣皇帝葬此象城在隆平縣三十五
里舜弟象嘗居於此(輿地紀勝)
人物南北朝李靈平棘人魏道武時以才俊被徵拜中
書博士累官洛州刺史贈鉅鹿郡公李順靈從父弟
多計策仕魏征伐有功賜爵平棘子李璨靈之弟仕
魏為中書郎以定淮北功賜爵始豐侯子二元茂宣茂
曾孫名槩俱有文學李謐孝伯從孫十歲喪父哀毁
動人事兄極恭十三通詩書歷數鄉人以神童號之魏
文徵拜著作郎不就賜號貞静處士隋李德饒璨四
世孫好學有至性仕為監察御史唐李思行州人高
祖起兵時以贊大議受左統軍累功遷嘉州刺史樂安
郡公李素立高邑人擢監察御史有犯法不至死者
高祖欲殺之素立堅執不可帝嘉納之累爵高邑侯
李嶠贊皇人十五通五經舉進士任給事嘗辨狄仁傑
冤獄李華贊皇人舉進士累官吏部員外郎李翺
州人中進士第初為國子博士嘗面斥宰相李逢吉之
過後拜諫議大夫李吉甫栖筠子為翰林院學士擢
中書侍郎引薦賢士時稱賢相李絳贊皇人舉進士
官翰林學士後與李吉甫同相甚鯁直獻宗稱為真宰
相李德裕吉甫子初為翰林學士曾上丹扆六箴後
拜封衛國公皇朝宋綬平棘人性孝謹清介擢進士
累官資政殿學士參知政事李京州人中進士第遷
監察御史數上書言事切直王德用州人累功遷集
慶軍節度使名聞四夷時號黑王相公郭諮平棘人
舉進士隸殿中丞嘗陳治水禦戎之策時論偉之(同上)
集夜渡濁河津衣中劍滿身昨緣秦苦楚来往大梁頻
(鄭縱)黃雲同入塞白首獨還家(同上)天官動將星漢地柳條
青萬里鳴刁斗三軍出井陘(王摩詰)忘身辭鳳闕報國取
龍廷不學書生輩窗中老一經(並同上)
本朝大觀三年陞為大藩崇寧四年賜軍額宣和元年
陞為府熙寧六年省隆平縣為鎮入臨城元祐元年復
熙寧五年省栢鄉贊皇二縣為鎮入高邑元祐元年皆
復(沿革表)川原落落曙光開四顧山河亦快哉(遺山)歴代遷
關河雁風吹寒秋(文山)
保州(倚郭一)(保塞)
郡號上谷清苑
州沿革天文尾箕兼昴畢分野禹貢冀州之域戰國時
屬趙秦為上谷鉅鹿二郡地漢為涿郡及信都中山國
地晉屬范陽高陽中山安平河間國後魏為樂浪北平
上谷郡地隋屬上谷博陵河間三郡始於此置清苑縣
唐時其地屬莫定滿瀛等州五代晉割屬契丹於此置
秦州後移州治蒲城而舊州仍為清苑縣本朝即縣置
保塞軍(沿革表)
縣沿革保塞本漢樊輿縣屬涿郡北齊省入永寧軍隋
改為清苑縣屬河間郡以境内有清苑河故名唐屬莫
州五代因之本朝改保塞縣(同上)
形勝郎山在郡西北五十里其峯尖銳如削松山在
保塞縣西北七十里山多松樹每風雨摗之若笙簧然
百花嶼在郡城西北九十里高數仞百花繁盛清
苑河在保塞縣西二里遶城南北至東合流入黃狗窊
石橋河在郡城南梁河在郡城東三十里東流入於
海蓮花池在郡治南中有看花亭龍井在郡城南
相傳有龍居焉龍泉井在郡東北八十里相傳井甃
於秦漢時後人浚井得觀音像及水瓶因水常泛溢立
觀音祠鎮之横翠樓在郡東萬卷樓在郡治内
臨漪亭在郡内澄瀾蕩漾簾戶疏越魚泳鳥翔雖城市
囂囂而得三湘七澤之樂高陽城在郡東南七十里
相𫝊顓頊所築(輿地紀勝)
人物皇朝孫友行莫州保塞人常聚衆郎山屢敗契丹
仕漢周累官定州留後本朝加同平章事遷左龍武軍
大將軍孫全照友行姪以廕補殿直從田仲進擊
賊有功後敗契丹累加檢校工部尚書劉渙文質子
有才氣遇事敢為天聖中上疏請太后還政尋通判磁
州累官工部尚書弟滬有智略仕至西路都廵檢張
玉郡人隸狄青麾下善用鐵簡仁宗稱為真勇將從征
儂知高有功河北三十七將推玉為第一後為馬步軍
都虞候(同上)
集北風鳴晚角雨雪塞雲低(丁稜)夜救龍城急朝焚虜帳
空(虞臣)汗馬牧秋月疲卒卧霜風(劉灣)塞外虜塵飛頻年出
武威死生随王劍辛苦向金微(郭元振)
本朝建隆初置保塞軍太平興國六年建為州政和三
年賜郡名曰清苑太平興國八年析馬州蒲城之南境
入保塞(沿革表)我行保州塞御河直其東山川猶有靈佳
氣何欝葱(文山)顧我巾車囚乘風轉秋蓬辦香欲往拜惆
悵臨長空(前人)
記纂淵海卷二十一
