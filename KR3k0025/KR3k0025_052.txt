記纂淵海卷五十二宋潘自牧撰
識見部
省悟
子方其夢也不知其夢也夢之中又占其夢焉覺而後
知其夢也且有大覺而後知此其大夢也軒冕在身
非性命也物之儻來寄也人生天地間若白駒之過
隙忽然而已不可以無涯之智役有涯之身(莊子)
史屈原曰衆人皆醉而我獨醒人生如輕塵栖弱草
耳何至自苦乃爾(通鑑)早知富貴有命恨不十年讀書
梁忠烈世子曰吾不及魚鳥遠矣魚鳥飛浮任其志性
吾之進退常在掌握若使吾終得與魚鳥同遊則去人
間如脱屣耳(南史)
傳記富貴之畏人不如貧賤之肆志益我財者損我
神生我名者殺我身(皇甫士安高士傳)
集愍流俗之未悟獨超然而先覺(成公子安嘯賦)富貴苟難圖
税駕從所欲(陸士衡詩)迷途知反(丘希範書)既自以心為形役奚
惆悵而獨悲悟已往之不諫知來者之可追實迷塗其
未遠覺今是而昨非(陶淵明)窮涯而反盈量知歸(選王文憲集序)
知名位之傷德故忽而不營知厚味之害性故棄而弗
顧(嵇叔夜養生論)酒適衷腸神遊異方烟生喉舌惝然如狂爰
瞰甃以窺汲俄據河而俯瀆猶胃腸之不浹恣晏飲而
未足由是奔九江走五湖尋至大溟茫然漣清豈爾浩
瀚而吾量不盈斟酌未幾倏見涯涘方將尋蟻垤期耿
恭問姜母以何在訪舒姑而欲從辨夸父於渭上弔相
如於臨卭萬計已盡六腑如燼忩日斜照飛蚊遶鬢既
驚既覺可嘆可笑飲不盡器枯腸已療搘頸沈吟其意
逾深以吾此日之一夢見自古不足者之心(何諷夢渴賦)布
衣可終身寵祿豈足頼(阮嗣宗詠懷)人生非金石豈能長夀
考(選古詩)當其欣於所遇暫得於已快然自足不知老之
將至及其所之既倦情隨事遷感慨係之矣向之所欣
俯仰之間以為陳迹(王羲之蘭亭記)鍾鼎玉帛非度世之資名
位寵章為累真之府未能獨立物表超世長存與日月
齊光天地比夀(陳子昂集)大塊是勞生之機小智非周身之
防見螳螂之抱影怯危機之未安幽貞為虛白之
寳靜默為大玄之門知軒冕是儻來悟榮華非力致(駱賓)
(王)若待功成拂衣去武陵桃花笑殺人俯仰人間易
凋朽(李太白)人之生世如夢一覺其間利害竟亦何校當
其夢時有樂有悲及其既覺豈足追惟莫憂世事兼
身事須着人間比夢間浮生雖多途趨死每一軌雖
得一餉樂有如聚飛蚊(韓詩)一夢悟一生心是主人身
是客形質及夀命危脆若浮煙(煙一作雲)人生大塊間如
鴻毛在風乃知名與器得失俱為害亦知恩愛緣乃是
憂惱資有似多憂者非因外火燒恐汚清冷波塵
纓先抖擻未得無生心白頭亦為夭始知骨肉愛乃
是憂悲聚恩愛元是妄緣合暫為親誓以智慧水
永洗煩惱塵不將恩愛子更種憂悲根況是血肉身
安能長強健外累由心起心寧累自息須悟事皆空
無令念將屬艷色即空花浮生乃焦穀障要智燈燒魔
須慧刀戮利熏性易染内戰心難衂斷癡求慧劒濟
苦得慈航山林初息影朝夕久勞生憂苦皆心火榮
枯是眼塵人間所重者相印將軍鉞焦心一身苦炙
手旁人熱未必方寸間得如吾快活賓客歡娛僮僕
飽始知官職為他人簮纓假合虛名在筯力消磨實
是空但能抖擻人間事便是優游地上仙多見朱
門富貴人林園未畢即無身流水光隂急浮雲富貴
遲嘉肴與旨酒信是腐腸膏艷聲與麗色真為伐性
刀夢中說夢兩重虛但恐人間為長物不如林下
作遺民金玉滿堂非已物子孫委蜕是他人只有一
身宜愛護少教冰炭逼心神繩外老雞因斷尾盤中
鮮鱠為吞鈎誤為世網牽(白侍郎)絃管聲非實花鈿色
是空假使如今不是夢能長於夢幾多時未問病
根深與淺此身應與病齊生(白樂天)如知天地間萬物皆
不牽(孟東野)視身如傳舍閱世甚東流色身豈吾實
語到不言時世間人盡睡唯有達生理應無治老方
方知醉兀兀應勝走營營盡日笙歌人散後滿江風
雨獨醒時(元微之)看取蓮花淨應知不染心(孟浩然)莫問卜
人生吉凶皆自速伏羲文王若無死今人不為古人哭
(劉义文)久被浮名繫能無愧海鷗漸老知身累(劉長卿)曉然
於厚夜聰然於大醉(皇甫湜)纓冕猶緇塵有名皆畏途
無事乃真筌子不見世風燈槿花(李義山文)盡知行處險
誰肯載時輕(錢起詩)幾世身在夢百年雲無根(鮑溶文)萬里
高低門外路百年榮辱夢中身昔日未知名外樂暮
年初信夢中忙(許用晦)人生能幾何畢竟歸無形(王維集)向
來躐等語長作陷身機(杜牧之)只知事逐眼前去不覺老
從頭上來(羅隠集)浮生七十今三十已是人間半世人
滅得心中火自涼百年身後一丘土貧富高低爭幾
多舉世盡從愁裏老誰人肯向死前閑甘醴皆是
腐腸物獨有淡泊之水能益人百歲風前短熖燈(杜荀)
(鶴)人生非日月光輝豈常在(唐文粹)
本朝運數本來無得喪人間萬事不須謀千載紛爭
共一毛可憐身世兩徒勞無人與語劉玄德問舍求田
意最高何須更待黃糧熟始覺人間是夢間(臨川集)天
下之物無窮而以適意為悦方其得意萬物無以易之
及其既厭未有不洒然自笑也回頭自笑風波地閑
眼聊觀夢幻身捷徑爭之却累人欲除苦海浪先
乾愛河水非人磨墨墨磨人煩惱初無根恩愛為種
子尚有身為患已無心可安人生一世如屈伸時
我觀此一身已作露電觀(東坡)孰知一世如一夢在夢
而覺寧待旦更欲置身須世外世間元自不關人(後山)
名譽飛蠅過耳聲(欒城集)富貴於我如浮雲小者譴呵大
者戮一身畏首復畏尾門多賓客飽僮僕入風之波
渺然無涯而以百年有涯之生種種計較(山谷)
貪迷
經亢之為言也知進而不知退知存而不知亡知得而
不知喪其欲逐逐(易)
子孔子見羅雀者皆黃口小雀曰雀小貪食而易得
為上者譬如緣木焉務高而畏下愈甚(家語)莊周覩一異
鵲自南方來集於栗林周曰此何鳥哉執彈而留之覩
一蟬方得美蔭而亡其身螳螂執翳而摶之見得而亡
其形異鵲從而利之見利而忘其真(莊子)魚鼈黿鼉猶以
淵為淺而窟其中鷹鳶猶以山為卑而巢其上及其得
也必以餌見其可欲也則不慮其可惡者也見其可
利也則不慮其可害者也是以動則必陷為則必辱(荀)
逐獸者目不見泰山嗜欲在外則明有所蔽狗彘不
擇甂甌而食偷肥其體而顧近其死(淮南子)齊人有欲金
清旦衣冠之市適鬻金者之所因攫其金而去吏捕得
之問曰人皆在焉子攫人之金何對曰取金之時不見
人徒見金(列子)
史翠鵠犀象處其勢非不遠死也而所以死者惑於餌
蘇秦智伯之智非不足以避辱遠死也而所以死者惑
於貪利不止也商君功成而以車裂白起功成而賜
劒死吳起功成而卒肢解大夫種功已彰信勾踐終負
而殺之此四者功成不去禍至於此(蔡澤傳)懷祿眈寵
逐麋之狗當顧莬耶(西漢)園中有木其端有蟬蟬悲鳴飲
露不知螳螂在其後曲跗欲取其蟬而螳螂又不知黃
雀居其後延頸欲啄之然黃雀又不知有操彈丸在其
下皆務前不顧後患(劉向說苑)和嶠有錢癖(晉書)田豫曰年過
七十而猶在位譬猶鐘鳴漏盡而夜行不休(魏志)天道惡
盈不知自損故至顛仆董卓築塢於郿高七丈號曰
萬歲塢積穀為三十年儲自云事成雄據天下不成守
此足以畢老(漢鑑)亦猶竊鍾掩耳以衆人為不聞銳意盜
金謂市中為莫覩張華少子韙勸華遜位華不從曰
天道幽遠不如靜以待之元康之後綱紀大壊魯褒
傷時貪鄙乃隠姓名著錢神論以刺之其略曰親之如
兄字曰孔方失之則貧弱得之則富昌無翼而飛無足
而走解嚴毅之顔開難發之口錢多者處先錢少者居
後錢之所祐吉無不利何必讀書然後富貴無德而尊
無勢而熱排金門而入紫闥危可使安死可使活貴可
使賤生可使殺諺曰錢無耳可使鬼凡今之人唯錢而
已(晉書)蕭宏性愛錢百萬一聚黃榜標之千萬一庫垂一
紫標如此三十餘間(南史)見黃雀而忘深穽智者所不為
沈約貪冒營財王伾以納賄為事作大匱貯金帛
夫婦寢其上如飲醇酒嗜其味而忘其醉矣(通鑑)李憕
并州人頗殖産田疇彌望時謂地癖(唐書)
傳記武后時夏官侍郎侯知一以年老敕令致仕知一
乃詣朝堂跳躍馳走以示輕捷(朝野僉載)范氏亡有得其鍾
者欲負而走則又不可以椎毁之鍾恍然有聲恐人聞
之而奪已遽掩其耳(吕氏春秋)
集普天之下先競而後遜舉世之士有進而無退(晉庾峻)
君看燈燭張轉使飛蛾密(杜詩)世上名利人相逢不知老
但將膏血求豈覺性命輕(孟東野)求食嘔洩間不知臭
穢非歲老豈能充上駟力微當自慎前程不知何故
翻驤首牽過關門妄一鳴(韓詩)猛獸搏也拘於檻穽鷙鳥
攫也縶於樊籠元龜靈也被髮河津白龍神也挂鱗且
網何不深潜而穴處何故貪餌而吞鈎(駱賓王)猩猩見酒
及屐知里人設張則知張者祖先姓字乃呼名罵云奴
欲張我捨爾而去復自再三相謂曰試共嘗酒及食其
味逮乎醉因取屐而着之及為人之所擒皆輒獲無遺
者(唐文粹)始晉之侈家若欒氏郤氏羊舌氏以十數不能
自保以貪晉國之利五卿裂而食之矣范氏中行氏貪
人之土田侵人之勢力三卿又裂而食之矣(柳文)蝜蝂者
善負小蟲也行遇物輒持取卬其首負之背重雖困劇
不止也其背甚澁物積因不散卒躓仆不能起人或憐
之為去其負苟能行又持取如故又好上高極其力不
已至墜地死今世之嗜取者遇貨不避以厚其室不知
為已累也唯恐其不積及其怠而躓也黜棄之遷徙之
亦已病矣苟能起又不艾日思高其位大其祿而貪取
滋甚以近於危墜觀前之死亡不知戒雖其形魁然大
者也其名人也而知則小蟲也亦足哀夫零陵永之
氓咸善游一日水暴甚有五六氓乘小船絶湘水中濟
船破皆游(一本作皆浮)其一氓盡力而不能尋常其侣曰汝
善游最也今何後為曰吾腰千錢重是以後曰何不去
之不應搖其首有頃益怠已濟者立岸上呼且號曰汝
愚之甚蔽之甚身且死何以貨為又摇其首遂溺死吾
哀之且若是得不有大貨之溺大氓者乎於是作哀溺
文(柳子厚)貪目不瞬(劉賓客)䲭張狼貪老不衰(元稹集)燭蛾熖
中舞繭蠶叢上織水多生沈五藴(闕)白頭名利之場(元微)
(之)貪卻馨香亡卻身(羅隠集)利徑前誘多逢覆轍力疲形
削然猶役之無藝極(劉賓客)觜爪雖欲弊心力不知疲
朝露貪名利夕陽憂子孫一興嗜慾然遂為矰繳牽
愛利不愛身如何奉一身直欲保千年擬將富貴
隨身去或名誘其心或利牽其身商人重利輕别
離人心苦迷執慕貴憂貧賤愁色常在眉歡容不上
面何異睡着人不知夢是夢何異食蓼蟲不知苦是苦
多見忙時已衰病少聞健日肯休閑早夭羨中年
中年羨暮齒暮齒又貪生服食求不已(並白侍郎)位高則惜
其位身貴則愛其身(白樂天)兔跡貪前逐梟心不早防(張承)
(吉詩)遍看原上纍纍塜曾是城中汲汲人盡謂黃金堪潤
屋誰思荒骨旋成塵(杜荀鶴)趨榮貪位者若涉懸崖險不
能止俾至身危踣蹶然後歎不知税駕之所焉何及矣
(唐沈顔登華首)
本朝苦何求而不得乃終日而營營諒雖死而不悔亦
可戒夫貪得(歐公集)如抱石沈河以其重愈沈終不放下
石也(老泉)蝸涎不滿殼聊足以自濡升高不知回竟作粘
壁枯蠧魚着文字槁死猶遭卷懷安天下之公患
去就君子之所難世靡不知人更相笑而道不勝欲私
於為身君臣之恩係縻之於前妻子之計推輓之於後
至於山林之士猶有降志於垂老而況廟堂之舊欲使
辭祿於當年有其言而無其心有其心而無其決愚智
共蔽古今一塗(東坡)多思只恐晩得手未老已聞先白頭
(邵堯夫)人之所不能安其止者動於欲也欲牽於前而求
其止者不可得也(程易傳)蝨聞湯沸尚血食飛蛾赴燭
甘死禍(山谷)不知鐘鳴漏盡(續世說)
先知
經至誠之道可以前知禍福將至善必先知之不善必
先知之(中庸)
子冥冥之中獨見曉焉無聲之中獨聞和焉(莊子)先知其
幾於神乎(揚先知)神以知來探未兆也逆識先知近於神
也(揚子注)
史晉復假道於虞以伐虢宫之竒曰虢虞之表也虢亡
虞必從之諺所謂輔車相依唇亡齒寒者其虞虢之謂
也晉滅虢遂襲虞滅之吳季札使齊說晏平仲曰子
速納邑與政無邑無政乃免於難晏子納邑與政是以
免於欒高之難晉范文子反自鄢陵使其祝宗祈死
曰君驕侈而克敵是天益其疾也難將作矣愛我者惟
祝我使我速死無及於難范氏之福也吳將伐齊越
子率其衆以朝焉王及列士皆有饋賂吳人皆喜惟子
胥懼曰是豢吳也夫越在我心腹之疾也夫其柔服求
濟其欲也子胥賜屬鏤以死將死曰樹吾墓檟檟可
材也吳其亡乎三年其始弱矣秦伯問士鞅曰晉大
夫其誰先亡對曰其欒氏乎初楚子良生子越椒子
文曰熊虎之狀而豺狼之聲弗殺必滅若敖氏矣子良
不可子文以為大慼及將死聚其族曰椒也知政乃速
行矣無及於難且泣曰鬼猶求食若敖氏之鬼不其餒
而子文卒子越為司馬攻王楚滅若敖氏子魚曰禍
猶未也未足以懲君初平王之東遷辛有適伊川見
被髮而祭於野者曰不及百年此其戎乎其禮先亡矣
秋秦晉遷陸渾之戎於伊川(左)人生求富而子逃之何
也子文曰民多曠者而我取富焉是厪民自封也死無
日矣我逃死非逃富也故莊王世滅若敖唯子文之後
在(國語)伯禽封魯三年而後報政周公曰何遲也太公封
於齊五月而報政周公曰何疾也乃嘆曰魯後世其北
面事齊矣(魯世家)初智宣子將以瑶為後智果曰不如宵
也若果立瑶智宗必滅弗聽韓趙魏殺智伯盡滅智氏
之族張儀至楚說楚王曰大王誠能聽臣閉關約絶
於齊臣請獻商於之地六百里陳軫獨弔曰秦奚貪夫
孤國而與之商於之地六百里張儀至秦必負王使一
將軍隨張儀至秦張儀詐墮車不朝三月(周紀)袁盎曰淮
南王為人剛悍今暴摧折之臣恐卒逢霧露病死陛下
有殺弟之名奈何上曰吾特苦之耳今復之淮南王果
憤恚不食死(漢文紀)聰者聽於無聲明者見於未形(漢書)文
帝復封淮南厲王四子皆為列侯賈誼諫以為患之興
自此起矣數上疏言諸侯或連數郡非古之制可稍削
之不聽(本傳)晁錯上書言吳可削曰今削之亦反不削亦
反削之其反亟禍小不削反遲禍大晁錯言削諸侯
錯父聞之謂錯曰口語多怨汝劉氏安矣而晁氏危吾
去汝歸矣遂飲藥而死(西漢)明者遠見於未萌而智者避
危於無形(司馬相如傳)張安世長子千秋與霍光子禹俱隨
范明友擊烏桓還謁大將軍光問千秋戰鬭方略山川
形勢千秋口對兵事畫地成圖無所忘失光復問禹禹
不能記曰皆有文書光由是賢千秋以禹為不材嘆曰
霍氏世衰張氏興矣及禹誅滅而安世子孫相繼自宣
元以來為侍中中常侍諸曹散騎列校尉者凡十餘人
京房學易於梁人焦延夀嘗曰得我道以亡身者京
生也宋沖常勸郭泰曰吾夜觀乾象晝察人事天之
所廢不可支也楊彪見漢室衰微政在曹氏遂稱脚
攣積十餘年不行由是得免禍(通鑑)中常侍張讓權傾天
下讓父死歸葬穎川雖一郡畢至而名士無往者讓甚
恥之寔獨弔焉及後復誅黨人讓感寔故多所全宥(陳寔)
(傳)申屠蟠嘆曰昔戰國之世處士横議列國之主至為
擁篲先驅卒有坑儒燒書之禍今之謂矣乃絶迹於梁
碭之間因樹為屋自同傭人居二年滂等果罹黨錮之
禍惟蟠超然免於評論梅福知王莽必簒漢祚一朝
棄妻子去不知所之其後人有見福於會稽者變名姓
為吳市門卒云(漢鑑)魏張緝言於司馬師曰諸葛恪雖克
捷見誅不久師曰何故緝曰威震其主功盖一世求不
死得乎(魏高貴鄉公)傳嘏曰太初志大其量能合虛聲而無
實才何平叔言遠而情近好辨而無誠所謂利口覆邦
家之人也鄧玄茂有為而無終外要名利而内無關鑰
貴同惡異多言而妬多言則多釁妬則無親以吾觀此
三人者皆將敗家(魏紀)唐彬與王濬共伐吳彬知賊寇已
殄孫皓將降未至建業二百里稱疾遲留以示不競果
有先到者爭物後到者爭功(晉書本傳)鄭興子衆以通經知
名太子因梁松以縑帛請之衆曰太子儲君無外交之
義不私通賓客松曰長者意不可逆衆曰犯禁觸罪不
如守正而死及松敗賓客坐之唯衆不染於辭(通鑑)劉元
海匈奴人齊王攸言於武帝曰不除元海恐并州不得
久寧王渾曰元海長者為君王保之至惠帝時元海果
僣位號前趙(載記)江統深識遠見先事宜杜其萌乃作徙
戎論帝不能用未及十年而劉淵起當時人服其深識
(晉書本傳)山濤言不宜去州郡武備帝不聽及永寧以後盜
賊羣起州郡無備不能擒制天下遂大亂如濤所言
索靖知天下將亂指洛陽宫門銅駝嘆曰會見汝在荆
棘中耳(晉書)張翰為齊王冏大司馬東曹掾冏時執權翰
因見秋風起乃思吳中菰菜蓴羔鱸魚鱠遂命駕而歸
俄而冏敗人皆謂之見幾(晉書)石勒至洛陽倚嘯上東門
王衍見而異之曰向胡雛吾觀其聲視有竒志恐將為
天下之患其後以兵屬劉聰自立為趙王王猛將死
苻堅問以後事猛曰臣殁之後願勿以晉為圖鮮卑羌
虜我之仇讐終為人患宜漸除之以寧社稷堅不能用
(載記)初劉毅季父鎮之閑居京口不應辟召常謂毅及藩
曰汝輩才器足以得志但恐不久我不就爾求財位亦
不同爾受罪每見毅藩道從到門輒詬之(晉安紀)義康方
用事人爭求親暱唯司徒主簿江湛早能自疎求出為
武陵内史檀道濟常為其子求婚於湛湛固辭道濟因
義康以請之湛拒之愈堅故不染於二公之難(宋太祖紀)顔
延之子竣貴重凡所資供延之一無所受布衣茅室蕭
然如故嘗乘羸牛笨車逢竣鹵簿即屏住道側常語竣
曰吾平生不喜見權要人今不幸見汝(宋世祖)顔延之嘗
早詣其子竣見賓客盈門竣尚未起延之怒曰汝出糞
土之中升雲霞之上遽驕傲如此其能久乎後竣被誅
(通鑑)閔湛等又勸崔浩刊所撰國史于石以彰直筆高允
聞之謂著作郎宗欽曰閔湛所營方寸之間恐為崔門
萬世之禍吾徒亦無類矣未幾而難作宗欽臨刑嘆曰
高允其殆聖乎(北史高允傳)鬱林王之將廢也王晏從弟思
遠謂晏曰兄荷世祖厚恩今一旦贊人如此事彼或以
權計相傾未知兄將來何以自立若及此引決猶可保
全門戶不致後患思遠知上外待晏厚而内已疑異乘
間謂晏曰時事稍異兄亦覺否凡人多拙於自謀而巧
於謀人(通鑑)張九齡奏安祿山狼子野心面有逆相請戮
之上放歸藩(唐書)裴坦子娶楊收女資送甚厚器用餙以
犀玉坦見之怒曰破我家矣立命壊之已而收竟以賄
敗(唐太祖)王勮蘇味道皆未知名裴行儉一見謂之曰二
君後當相次掌銓衡是時王勮弟勃與華隂楊烱范陽
盧照隣義烏駱賓王皆以文章有盛名同列太常伯李
敬玄尤重之以為必顯達裴行儉曰士之致遠者當先
器識而後才藝勃等雖有文章而浮躁淺露豈享爵祿
之器耶楊子稍沈靜應至令長餘得令終幸矣既而勃
度海墮水烱終於盈川令照鄰惡疾不愈赴水死賓王
反誅勮味道皆典選如行儉言(唐武后)萬寳常聽大常所
奏樂泫然曰樂聲淫厲而哀天下不久將盡時四海全
盛聞者皆謂不然大業之未其言卒驗(隋高祖)二張之誅
也洛州長史薛季昶謂張柬之敬暉曰二凶雖除産祿
猶在去草不去根終當復生二人曰大事已定彼猶机
上肉耳夫何能為季昶歎曰吾不知死所矣劉幽求亦
謂桓彦範敬暉曰武三思尚存公輩終無葬地若不早
圖噬臍何及(唐太宗)蔣欽緒蕭至忠姊夫也謂之曰如子
之才何憂不達勿為非分妄求至忠不應欽緒退嘆曰
九代卿族一舉滅之可哀也哉上欲以李林甫為相
張九齡曰宰相繫國安危陛下相林甫臣恐異日為廟
社之憂王忠嗣數上言祿山必反哥舒翰攻吐蕃石
堡城士卒死者數萬果如王忠嗣之言(通鑑)顔真卿為平
原太守安祿山逆節頗著真卿以霖雨為託修城浚濠
未幾祿山果反河朔盡陷獨平原城守具備(唐書)陜郡進
士張彖曰君輩倚楊右相為泰山吾以為冰山若皎日
既出得無失所恃乎(通鑑)崇勸天子不求邊功璟不肯賞
邊臣而天寳之亂卒蹈其害可謂先見矣(唐書姚宋贊)姚崇
與張說同為宰相張銜崇崇疾戒諸子曰張為人好服
玩吾身没之後汝具陳吾平生服玩寳帶重器羅列於
帳前張若不顧汝輩家事産族無類矣若顧此吾屬無
虞仍以神道碑為請既獲其文登時錄進仍先礱石以
待至便䥴刻張丞相見事常遲於我數日之後必當有
悔若徵碑文以刊削為辭當引使視其䥴石仍告已具
聞上崇没張果至目其服玩者三四不數日文成叙事
該詳後數日果遣使取本以為辭未周密欲加刪改姚
氏子引使者視其碑乃告以奏御使者復命張悔恨撫
膺曰死姚崇能筭生張說吾今日方知才不及遠矣
初柳渾以吐蕃難以信結吐蕃劫盟德宗謂渾曰卿儒
生乃知軍戎萬里情乎(出本傳並唐書)李弘曰鄭注姦猾無雙
卵&KR1145;不除使成羽翼必為國患樂工李可及流嶺南
可及嘗大受賜物載以官車西門季玄謂曰汝他日破
家此物復應以官車載還不為受賜徒煩牛足耳及流
嶺南籍殁其家果如季玄言(唐懿宗)唐司空致仕李建勲
病且死戒家曰時事如此吾得良死幸矣勿封土立碑
聽人耕種於其上免為它日開發之標及江南亡也諸
貴人高大之塜無不發者惟建勲塜莫知處(通鑑)
傳記聖人獨見先睹(白虎通)
集子胥知姑蘇之有麋鹿輔果識智伯之為趙禽(出選)賢
儒在世猶靈蓍神龜也(王充論衡)思同蓍蔡(選贊)見機於萬里
之外衆趨明所避(陳子昂)著龜所以前人用(盧藏用)有先
知而無後悔(白帖)盜據淮滸宰相以李元平有名以為才
堪攘寇拜為汝州公柳惟深慷慨言於朝曰是夫喋
喋衒玉賈石者王衍誤天下殷浩敗中軍華而不實往
且見獲何寇之攘人不之信未幾盜襲汝州以元平歸
(柳文)
本朝韓魏公嘗云吳長文奎有識方天下盛推王安石
以為必可致太平唯長文獨語曰王安石心彊性狠不
可大用(魏公别錄)吕獻可任御史中丞將對於崇政殿司馬
温公密問曰今日欲言何事獻可曰袖中彈文乃新參
也温公愕然獻可正色曰王安石雖有時名上意所向
然好執偏見不通物情輕信姦回喜人佞已聽其言則
美施於用則疎若在侍從猶或可容置諸宰府則天下
必受其弊矣(劉諫議集)王安石始為政司馬温公上疏逆陳
其利害曰後當如是行之十餘年無一不如公言者(温公)
(行狀)神宗將召用介甫訪於大臣爭稱譽之張安道時為
承旨獨言安石言偽而辯行偽而堅用之必亂天下(記聞)
見於衆人之所未見也(曾南豐)昔者山巨源見王衍曰誤
天下蒼生必此人也郭汾陽見盧杞曰此人得志吾子
孫無遺類矣(老泉)康節與客散步天津橋上聞杜鵑聲慘
然不樂客問其故則曰洛陽舊無杜鵑今始至有所主
不十年上用南士為相多引南人多務更變天下自此
多事矣至熙寧初其言乃驗(三朝言行錄)
遠慮
經君子以思患而預防之君子安而不忘危存而不
忘亡治而不忘亂是以身安而國家可保也(易)惟懷永
圖樹德務滋除惡務本居寵思危制治於未亂
保邦於未危(書)瞻言百里(詩)君子言必慮其所終行必
稽其所敝(記)吾恐季孫之憂不在顓臾而在蕭墻之内
也(語)
子曾參出妻終身不娶其子請焉告之曰高宗以後妻
殺孝已尹吉甫以後妻嫉伯竒容知其得免乎(家語)得其
所利必慮其害樂其所樂必顧其敗(老子)季平子卒將以
君之璠璵歛贈以珠玉孔子聞之歴級而救焉曰葬人
以寳玉是猶曝尸於中原也(家語)以千歲之法自持者是
乃千歲之信士也(荀子)滿盛之國不可仕任(滿盛則敗亡亦不可任其)
(事也)滿盛之家不可以嫁子驕倨傲暴之人不可與交(管子)
史定姒薨不殯於廟無櫬不虞匠慶謂季文子曰子為
正卿而小君之喪不成君長誰受其咎(出襄四)晉傳傁曰
雖克鄭猶有知在憂未艾也(左言晉知氏將為難)夫勢在人臣之
位而有高天下之名竊為足下危之(前漢蒯通傳)蕭何不治
垣屋曰令後世賢師吾儉不賢毋為勢家所奪(前漢本傳)竇
長君竇廣國賜田宅封公昆弟家於長安絳侯灌將軍
曰吾屬不死命且懸此兩人兩人所出微不可不為擇
師傳賓客又復效吕氏大事也於是選士之有節行者
與居竇長君少君由此為退讓君子不敢以尊貴驕人
(史外戚世家)雋不疑名重朝廷大將軍霍光欲以女妻之不
疑固辭不肯當(前漢本傳)霍顯之謀將行於杯杓荆軻之變
必起於帷幄(西漢息夫躬傳)張釋之曰豈效嗇夫喋喋利口捷
給哉以口辨而超遷之臣恐天下隨風而靡(本傳)安不忘
危盛必慮衰(前漢陳湯傳)梁商常曰多藏厚亡為子孫累每
租俸到及兩宫受賜便置中門外未嘗入藏悉分與昆
弟中外(西漢本傳)一脛之大幾如腰一指之大幾如股平居
不可屈信一二指搐身慮亡聊失今不治必為痼疾後
雖有扁鵲不能為已(漢書賈誼傳)班昭女誡云生男如狼猶
恐其尫生女如鼠猶恐其虎(東漢列女傳)梁冀既誅李固子
燮乃還鄕里姊戒燮曰吾家血食將絶弟幸得濟豈非
天耶宜杜絶衆人勿妄往來慎無一言加於梁氏加梁
氏則連主上禍重至矣唯引咎而已(漢桓紀)北海王衮謹
慎好學文學防輔遂具表稱陳衮美衮聞之大驚懼責
讓防輔曰修身自守常人之行耳而諸君乃以上聞是
適所以增其負累也(三國志)李豐年方十八已有清名海
内翕然稱之其父太僕恢不願其然故使閉門斷客(出魏)
(高貴鄉公)曹冏曰末大必折尾大不掉尾同於體猶或不從
況非體之尾其可掉哉晉武欲使羊祜卧護諸將祜
曰取吳不必臣行但既平之後當勞聖慮耳(晉紀)初何曾
侍武帝晏退謂諸子曰主上開剏大業吾每晏見未嘗
聞經國遠圖及身而已後嗣其殆乎汝輩猶可以免指
諸孫曰此屬必及於難及綏死兄嵩哭之曰我祖其殆
聖乎(晉懷紀)王猛寢疾堅親至猛第訪以後事猛曰晉雖
僻處江南然正朔相承上下安和臣没之後願勿以晉
為圖鮮卑西羌我之仇敵終為人患宜漸除之(晉文紀)謝
瞻見弟晦門巷填隘曰勢傾朝廷豈門戶之福耶(晉安帝紀)
王晏外弟尉氏阮孝緒亦知晏必敗晏屢至其門逃匿
不肯見嘗食醬美問知得於晏家吐而復之(齊高宗紀)魏主
疾甚謂司徒勰曰社稷所倚惟在於汝霍子孟諸葛孔
明以異姓猶受顧託況汝親賢可不勉之勰泣曰昔周
公大聖成王至明猶不免疑而況臣乎如此則陛下愛
臣更為未盡始終之美(齊東昏侯)高歡曰堪敵侯景者惟有
慕容紹宗我故不貴之留以遺汝耳恐尾大於身踵
粗於股倔彊不掉狠戾難馴梁太子於玄圃自講老
莊何敬容謂學士吳孜曰昔西晉祖尚玄虛使中原淪
於胡羯今東宫復爾江南亦將為戎乎淮南長鯨雖
云授首襄陽短狐未全革面齊顯祖嗜酒成疾不復
能食自知不能久謂李后曰人生必有死何足致惜但
憐正道尚幼人將奪之耳又謂常山王演曰奪則任汝
慎勿殺也(梁高祖)北齊王睎曰人主恩私何由可保萬一
披褐求退無地非不好作要官但思之爛熟耳(陳世祖)齊
左丞斛律金長子光為大將軍次子羨及孫封侯顯貴
者甚衆門中一皇后二太子妃三公主事齊三世貴寵
無比然金不以為喜常謂光曰我雖不讀書聞古來外
戚鮮有能保其族者女若有寵為諸貴所嫉無寵為天
子所憎我家宜以勲勞致富貴何必藉女寵也蘇威
少有令名周晉公護強以女妻之威見護專權恐禍及
已屏居山寺以誦書為娛(陳紀)隋蔡王智積有五男止教
讀論語孝經恐諸子有才能以致禍也(同前)人主誠能見
可欲則思知足將興繕則思知止處高危則思謙降臨
滿盈則思抑損遇逸樂則思撙節在晏安則思後患防
壅蔽則思延納疾䜛邪則思正已行爵賞則思因喜而
僣施刑罰則思因怒而濫上既詔宗室羣臣襲封刺
史左庶子于志寧以為古今事殊恐非久安之道上疏
爭之侍御史馬周亦上疏以為孩童嗣職萬一驕愚兆
庶被其殃而國家受其敗正欲絶之也則子文之治猶
在欲留之也則欒黶之惡已彰向所謂愛之者乃適所
以傷之也上謂太子曰李世勣才智有餘然汝與之
無恩恐不能懷服我今黜之若其即行俟我死汝於後
用為僕射親任之倘徘徊顧望當殺之耳(並唐太宗)沛王賢
聞王勃善屬文召為修撰時諸王鬭雞勃戲為檄周王
雞文上見之怒曰此乃交搆之漸斥勃出沛府上御
翔鸞閣觀大酺分音樂為東西朋使雍王賢主東朋周
王顯主西朋角勝為樂郝處俊諫曰二王春秋尚少志
趣未定當推梨讓棗相親如一今分二朋遽相競誇俳
優小人言辭無度恐其交爭勝負譏誚失禮非以崇禮
義勸敦睦也(通鑑)姚崇析資令諸子各有定分治令曰比
見達官之裔多貧困至銖尺是競無論曲直均受嗤詆
田宅水磑既共有之至相推倚以頓廢陸賈石苞古達
者也亦先有定分以絶後事(新唐書本傳)李勣寢疾謂其弟
司衞少卿弼曰我見房杜平生勤苦僅能立門戶遭不
肖子孫蕩覆無餘吾有此子孫今悉付汝其有志氣不
倫交遊非類者皆先撾殺吉頊曰合水土為泥有爭
乎太后曰無之又曰分半為佛半為天尊有爭乎曰有
爭矣頊頓首曰宗室外戚各當其分則天下安今太子
未立而外戚猶為王此陛下驅之使他日必爭兩不得
安也二張之誅也洛州長史薛季昶謂張柬之敬暉
曰二凶雖除産祿猶在草不去根終當復生二人曰大
事已定彼猶机上肉耳夫何能為季昶歎曰吾不知死
所矣劉幽求亦謂桓彦範敬暉曰武三思尚存公輩終
無葬地若不早圖噬臍何及古之智者皆不願受夷
狄之惠盖豫憂其求請無厭終為後患故也齊澣言
葛福順典禁兵不宜與毛仲為昏毛仲小人寵過則生
姦不早為之恐成後患又曰君不密則失臣願陛下察
之張嘉貞不營家産有勸其市田宅者嘉貞曰吾貴
為宰相何憂寒餒若其獲罪雖有田宅亦無所用比見
朝士廣占良田身没之後適足為無頼子孫酒色之資
吾不取之上召子儀還京師朔方將士樂子儀之寬
憚光弼之嚴張用濟與諸將謀以精銳突入東京逐光
弼請子儀康元寳曰君以兵請郭公朝廷必疑郭公諷
君為之是破其家也郭公百口何負於君乎用濟乃止
郭子儀每見賓客姬妾不離側盧把嘗往問疾子儀
屏侍妾獨隠几而待之或問其故子儀曰杞貌醜而心
險婦人輩見之必笑他日把得志吾族無類矣夫以
匹夫愛其子猶知求明哲之師而教之況萬乘之嗣繫
四海之命乎憂先於事故能無憂事至而憂無救於
事鄭注求為鳳翔節度使請禮部員外郎韋温為副
使温不可或曰拒之必為患温曰擇禍莫若輕拒之止
於遠貶從之有不測之禍卒辭之度支以用度不足
奏借富戶及胡商才物敕借其半鹽鐡轉運司高駢上
言天下盜賊&KR1123;起皆出於饑寒獨富戶胡商未耳乃止
楊涉當為宰相與家人相泣謂其子凝式曰此吾家
之不幸也必為汝累蜀諸王皆領軍使彭王宗鼎謂
其昆弟曰親王典兵禍亂之本今主少臣彊䜛間將興
繕甲訓士非吾輩所宜為也因固辭軍使蜀王許之但
營書舍植松竹自娛而已(通鑑)崔琳盧從愿兩人有宰相
望玄宗欲相之數矣以族大恐附離者衆卒不用(新唐書崔)
(儼傳)帝屢戒晉王曰昔吾西征見唐十八陵無不發掘者
此無他惟多藏金玉故也我死當衣以紙歛以瓦棺勿
作石羊虎人馬惟刻石置陵前曰周天子平生好儉約
遺令用紙衣瓦棺嗣天子不敢違也汝或吾違吾不福
汝(通鑑周太祖)
集圖匱於豐防儉於逸(潘岳藉田賦)留作功成身退地(劉禹錫)
本朝李宸妃薨吕夷簡為相請厚葬之章獻怒公曰陛
下不以劉氏為念臣不敢言尚念劉氏喪禮宜從厚(吕夷)
(簡行狀)大書文字隄防老剩買田園准備閑(倦游錄)初議貶
蔡確新州范忠宣謂吕汲曰此路荆棘已八十年吾輩
開之恐自不免(聞見錄)有非常之功聖人之所甚懼也雖
有大功而不忘戒懼(東坡士燮論)
智慮
經知周乎萬物(易)
子知者無不知也當務之為急(孟子)知者之舉事也滿則
慮嗛平則慮險安則慮危曲重其豫猶恐及禍是以百
舉而不䧟也知慮足以待百變智者明於事達於
數(荀子)智慮者禍福之門戶不可不謹也神者智之役
神清則智明智者心之符智公則心平(文中子)
史祭仲以智免(左傳)燕帥長驅平齊田單走安平令其宗
人盡斷其車軸末而傅鐡籠已而燕軍攻安平城破齊
人走爭塗以轊折車敗為燕所虜唯田單宗人以鐡籠
故得脱(史本傳)秦樗里子多智秦人號曰智囊(史記)秦之敗
也豪傑爭取金玉任氏獨窖倉粟楚漢相距滎陽民不
得耕種米石至萬錢而豪傑金玉盡歸任氏任氏以此
起富(西漢貨殖傳)吕氏時事多故然平竟自脱以榮名終非
知謀孰能當此者(史陳平世家)晁錯號曰智囊(師古曰言其一身所有皆)
(是智筭)陳平智有餘(西漢)魯恭父康有權數號智囊(後漢魯恭傳)
智略謀慮朝之淵藪(後漢伏湛傳)胡廣慮無失策舉無失事
(後漢本傳)遠無所不見慮無所不周(通鑑)元文都謂靈楚等曰
今讎恥未雪而兵力不足若赦李密罪使擊宇文化及
兩賊自鬭吾徐承其弊化及既破密兵亦疲其將士利
吾官賞易可離間并密亦可擒也(通鑑唐高祖)李密致書於
唐高祖請步騎會河内太宗曰若不與是生一隋(唐書李密)
(傳)房玄齡每陳事千里如對面語裴度歴事四朝不
遺廟筭(唐書)
傳記耿純率宗族歸光武恐半有不同焚燒廬舍絶其
反顧之望(東觀漢紀)天下無窮者才智也陳平出六竒恐禍
及已陸賈教之交驩太尉又為畫吕氏數事平從之卒
誅諸吕則賈之智謀又在平之右矣(孔氏雜說)
集持籌而筭萬不失一(枚乘七發)智慮所由日新(選寺碑)
無遠慮
經人無遠慮必有近憂(語)弗慮胡獲(書)我躬不閱遑恤
我後反是不思亦已焉哉為猶不遠(詩)
子慮不先不可以應卒(鄧析子)
史子服惠伯曰君子有遠慮小人從邇饑寒之不恤誰
遑其後穆叔語孟孝伯曰趙孟將死矣其語偷孝伯
曰人生幾何誰能無偷朝不及夕將安用樹穆叔出而
告人曰孟孫將死矣吾語諸趙孟之偷也而又甚焉
趙孟曰罪戾是懼焉能恤遠吾儕偷食朝不謀夕何其
長也趙孟視蔭曰朝夕不相及誰能待五(左氏)凡人之
智能見已然不能見將然(通鑑)翫細娛而不圖大患(賈誼傳)
夫規事建議不圖萬世之固而媮恃一朝之事者未可
以慮遠也(西漢匃奴贊)齊和士開曰一日取快可敵千年
孔範曰諸將匹夫敵耳深識遠慮豈其能知(通鑑)
謀畫
經方叔元老克壯其猷(詩)四十始仕方物出謀發慮(記)
好謀而成(語)
子兼才尚權右計左數羣策屈羣力(楊重黎)
史裨諶謀于野則獲謀于邑則否(左傳)靜淵以有謀(史記帝頊)
(紀)蘇秦恐秦之敗從念莫可使用於秦者乃使人微感
張儀隂奉以車馬金錢所欲用為取給而弗告張儀遂
得以見秦惠王惠王以為客卿與謀伐諸侯蘇秦之舍
人辭去張儀曰頼君得顯方且報德何故去也舍人曰
臣非知君知君乃蘇君憂秦伐趙敗從約以為非君莫
能得秦柄故感怒君使臣隂奉給君資盡蘇君之計謀
今君已用請歸報張儀曰比在蘇君術中而不悟吾不
及蘇君明矣吾又新用安能謀趙乎為吾謝蘇君蘇君
之時儀何敢言范雎曰王不如遠交而近攻得寸則
王之寸得尺則王之尺甘羅年少出一竒計聲稱後
世亦戰國之策士也虞卿料事揣情為趙畫策何其
工也(史本傳)蔡澤謂范雎曰君相秦計不下席謀不出廊
廟坐制諸侯君之功極矣(史蔡澤傳)侯嬴曰吾聞晉鄙兵符
在王卧内而如姬最幸力能竊之嘗聞公子為如姬報
其父仇欲為公子死無所辭公子誠一開口則得虎符
奪晉鄙之兵北救趙西卻秦此五伯之功也公子如其
言卻秦(通鑑)六竒既用諸侯賓從漢吕之事平為本謀
子房計謀圖難於易為大於細(太史公自序)有上書告韓信
反上問陳平平曰舉兵攻之是趨之戰也陛下第偽遊
雲夢其勢必郊迎謁謁而擒之此特一力士之事耳帝
以為然遊雲夢信果郊迎武士縛之載後車(史陳平世家)張
良歸漢多病未嘗特將常為畫策張良曰九江王布
楚梟將與項王有隙彭越與齊反梁地此兩人可急使
而漢王之將獨韓信可任大事當一面即欲捐之此三
人則楚可破(通鑑)轅生說漢王曰願王出武關項王必引
兵南走王深壁令滎陽成臯間且得休使韓信等輯河
北趙地王乃復走滎陽未晩如此則楚所備者多力分
漢得休復與之戰破楚必矣項王聞漢王在宛果引兵
南漢堅壁不與戰陳平自初從至天下定從擊臧荼
陳豨黥布凡六出竒計世莫得聞也韓信已破齊使
人言曰不為假王恐不能安齊漢王欲攻之留侯曰不
如因而立之使自為守乃遣張良操印綬立韓信為齊
王(史記)項羽急圍漢王漢王與酈食其謀撓楚權酈生曰
陛下誠復立六國後此皆爭戴陛下德義願為臣妾漢
王曰善趣刻印酈生未行張良從外來謁漢王具以酈
生計告良良曰誰為陛下畫此計者臣請借箸以籌之
且夫天下遊士離親戚棄故舊陛下誰與取天下乎誠
用此謀陛下事去矣漢王輟食吐哺罵曰豎儒幾敗乃
公事趣銷印(張良傳)漢王與齊王信魏相國越期會擊楚
信越不至張良曰楚兵且破二人皆未有分地期不至
固宜今能取睢陽以北至穀城皆以王彭越從陳以東
傅海與齊王信信家在楚其意欲復得故邑能出捐此
地以許兩人使各自為戰則楚易破也漢王從之於是
韓信彭越皆引兵來太尉復令酈寄與典客劉揭先
說吕祿曰帝使太尉守北軍欲足下之國急歸將印辭
去不然禍且起吕祿以為酈況不欺已遂解印屬典客
而以兵屬太尉(漢高紀)諸吕擅權陳平患之陸賈曰天下
安危注意將相將相和調則士豫附君何不交驩太尉
平用其計以五百金為絳侯夀太尉報亦如之兩人深
相結諸吕謀益衰(陸賈傳)陳湯為人沈勇有大慮多策謀
(本傳)經術文雅足以謀王體斷國論(薛宣傳)智略謀慮朝之
淵藪(伏湛傳)援謀如湧泉(馬援傳)勇鷙有智謀(吳漢傳)儒者當
謀謨廟堂(虞詡傳)諸葛亮勸農講武作木牛流馬運米集
斜谷口(魏明紀)玄齡善謀(杜如晦傳)張柬之沈厚有謀能斷大
事(本傳)淄青李正巳德宗時畏帝威斷表獻錢三十萬緍
以觀朝廷帝意其詐未能答崔祐甫為相曰正已誠詐
不如因遣使勞其軍以所獻就賜將士若正已奉詔是
陛下恩洽將士若不用彼自歛怨軍且亂又使諸蕃不
以朝廷為重賄帝曰善正已慚服時議者韙其謀謨(唐書)
(本傳互入區處得當)李德裕為兵部尚書初李宗閔與德裕有隙
德裕還自西川上注意甚厚朝夕且為相宗閔百方沮
之不能京兆尹杜悰宗閔黨也嘗詣宗閔見其有憂色
曰得非以大戎乎宗閔曰然何以相救悰曰悰有一策
可平宿憾恐公不能用宗閔曰何如悰曰德裕有文學
而不由科第嘗用此為慊恨若使之知舉必喜矣宗閔
默然有間曰更思其次悰曰不則用為御史大夫宗閔
曰此則可矣悰乃詣德裕迎揖曰公何為訪此寂寥悰
曰靖安相公令悰達意即以大夫之命告之德裕驚喜
泣下曰此大門官小子何足以當之寄謝重沓(通鑑唐文宗互)
(入解紛)朱瑾遣家奴通候問於徐知訓知訓彊欲私之瑾
已不平知訓過别瑾瑾置酒自捧觴出寵妓使歌以所
愛馬為夀知訓大喜瑾因延之中堂伏壯士於戶内出
妻陶氏拜之知訓答拜瑾以笏自後擊之踣地呼壯士
出斬之瑾先繫二悍馬於廡下將圖知訓密令人解縱
之馬相蹄齧聲甚厲以是外人莫之聞(通鑑後梁太祖)
集運籌合上意諫諍即見聽(王褒聖主得賢臣頌)咎繇謨虞箕子
訪周言通帝王謀合聖神(班固賓戲)蕭曹魏邴謀謨乎其上
(選班固西都賦)碩畫精通(選賦)深圖密慮衆莫能窺計知投水
思若轉規(選銘)廟勝之筭應變無窮(同上)經綸八方(唐文粹)
本朝西夏趙德明言民饑求粮百萬斛真宗問王旦旦
勅有司具粟百萬於京師詔德明來取德明得詔書慙
曰朝廷有人(王旦神道碑)昔者諸吕用事陳平憂慮計無所
出陸賈入見說之使交驩周勃平用其策卒得絳侯北
軍之助以滅諸吕(老泉)淮隂侯見高帝於漢中論劉項短
長畫取三秦如指掌及佐帝定天下漢中之言無一不
酬諸葛孔明草廬中與先主策孫權規取劉璋因蜀之
民庶資以爭天下終身不易其言此豈口傳耳授嘗試
為之而僥倖其或成者哉(東坡范文正公集叙)
無謀
史輕則寡謀入險而脱又不能謀能無敗乎晉叔
向曰無釁而動可謂無謀(左)婢妾賤人感慨而自殺非
能勇也其畫無聊之至耳(前漢欒布傳注言其計盡無所聊賴至於自殺)發忿
快志剡手以衝仇人之凶固為俱靡而已(賈誼傳)荀彧曰
審配專而無謀荀攸郭嘉曰吕布勇而無謀子瑾
曰蕭繹懦而無謀(通鑑)
權變
經化而裁之謂之變子曰知變化之道者其知神之
所為乎變通者趨時者也通其變使民不倦窮
則變變則通上古穴居而野處後世聖人易之以宫
室巽以行權(易)子夏問曰三年之喪卒哭金革之事
無辟也者禮歟孔子曰吾聞諸老𣆀曰昔者魯公伯禽
有為為之也(伯禽封於魯有徐戎作難喪卒哭而征之急王者之事也征之作柴訾出禮記曾子)
(問)君子貞而不諒吾豈匏瓜也哉焉能繫而不食(語)
故當不義則子不可以不爭於父(孝經)動靜伸屈唯變所
適(易)
子大人者言不必信行不必果惟義所在(孟子)權者神聖
之所資(管子)拔戟加乎首則十指不辭斷(荀子)知道者必達
於理達理者必明於權(莊子)權者聖人獨見(淮南子)仲尼於
南子所不欲見也於陽虎所不欲敬也見所不見敬所
不敬(楊五伯注云欲詘身以行道)通其變天下無弊法(文中子)
史仲尼曰政寬則民慢慢則糾之以猛政猛則民殘殘
則施之以寬寬以濟猛猛以濟寬政是以和(左)反經合
道為權(公羊傳)權者反於經然後有善權之所設舍死亡
無所設行權有道自貶損以行權不害人以行權(榖梁)大
夫無遂事出境有可以安社稷利國家者則專之可也
(公羊傳)孔子過蒲蒲人止孔子曰苟無適衛吾出子與之
盟出孔子東門孔子遂適衛子貢曰盟可負耶孔子曰
要盟也神不聽(孔子世家)蘇秦兄弟二人其術長於權變(本傳)
蝮蛇螫手則斬手螫足則斬足何者為害於身也(西漢田儋)
(傳)反古未可非(趙世家)輒以便宜施行(西漢)韓信使人言於
漢王齊反覆之國不為假王其勢不定漢王大怒張良
陳平躡漢王之足附耳語曰漢方不利寧能禁信之自
王乎因立之(史記)權不可預設變不可先圖與時移遷應
物變化設策之機也帝有疾惡人卧禁中詔戶者無
得入羣臣羣臣絳灌等莫敢入十餘日舞陽侯樊噲排
闥直入大臣隨之(通鑑)失火之家豈暇先言丈人後救火
乎(漢高五王傳)班固曰孝文時天下以酈寄為賣友夫賣友
者見利而忘義也若酈父為功而又執劫雖摧吕祿以
安社稷誼存君親可也(漢紀)諸吕為從謀弱京師而勃反
經合於權(太史公自序)琴瑟不調甚者必解而更張之乃可
鼓也為政不行甚者必變而更化之乃可理也(董仲舒傳)東
越相攻上使汲黯往視之不至至吳而還河内失火延
燒千餘家上使黯往視之還報曰家人失火比屋延燒
不足憂也臣過河南貧人傷水旱萬餘家或父子相食
臣謹以便宜持節發倉廪以賑貧民臣請歸節伏矯制
之罪孝元棄珠崖之郡光武絶西域之國不以介鱗
易我衣裳魯文公毁泉臺春秋譏之曰先祖為之而已
毁之不如勿居而已以其無妨害於民也襄公作三軍
公舍之君子大其復古以為不舍則有害於民也(漢鑑)法
有泥於時事有乖於數者可改也權以濟事理亂
者先權謀(後漢)馭委其轡馬駘其銜四牡横奔皇路險傾
方將拑勒&KR0008;輈以救之豈暇鳴和鑾清節奏哉(崔寔傳)軍
事有專無請凡專命者謂有臨時之急耳(漢書)潰癰雖痛
勝於内食(吳志)王世充作難帝幸江都皇甫無逸留守斬
關而走追騎且至無逸解金帶投之於地以緩追騎由
是得免(唐書)行權不可以隠於私(晉書)姚崇曰事固有違經
而合道反道而適權者(本傳)姚崇善應變以成天下之務
(唐書)崔郾治陜以寬經月不笞一人及治鄂則嚴法峻誅
一不貸或問其故曰陜土瘠而民勞吾撫之不暇猶恐
其擾鄂土沃民剽雜以夷俗非用威莫能治政所以貴
知變者也(新唐書本傳)柳仲郢為京兆政嚴明後出河南以
寬惠為政或曰不類答曰輦轂之下先彈壓羣縣之治
本惠養(唐書)參虛實揣輕重存乎權(唐書陸贄傳)杜黃裳達權
變有王佐大略(本傳)偽蜀王衍既降唐莊宗詔云王衍一
行並宜殺戮張居翰為樞密使覆視詔乃揩去行字改
為家字及衍就刑止族近屬從行者千餘人皆免(五代史)
傳記良商不與人爭買賣之賈而謹司時時賤而買雖
貴已賤時貴而賣雖賤已貴(戰國策)人有置係蹄者而得
虎虎怒決蹯而去虎之情非不愛其蹯也然而不以環
寸之蹯而害七尺之軀者權也(戰國策)
集繫蹄在足則猛虎絶其蹯蝮蛇在手則壯士斷其節
(陳琳檄)聖人不凝滯於物智士必推移於時(駱賓王)蝮蛇一
螫手壯士疾解腕(陸龜蒙)昔晉侯報楚之功避子玉於三
舍捨秦之惠覆孟明於三崤安國庇民大義斯在(李文饒集)
本朝趙閱道知越州時兩浙旱蝗米價踴貴諸州皆立
榜禁人增米價閱道獨榜衢路令有米者任增價糶之
於是諸州米商輻輳詣越米價更賤(聞見錄)朱敬則曰拯
溺不規行療饑非鼎食(續世說)使聖人無權則無以成天
下之務(老泉)惟聖達節豈復行曾閔之難以民為心則當
法舜禹之大(慰皇太后表)楚公子微服出亡而門者難之其
僕操箠而罵曰隷也不力門者出之事有倒行而逆施
者以僕為不愛公子則不可以為事公子之法亦不可
(莊子)要絰服事出於孔門墨衰從政見於魯史(東坡)
窒泥
經大過棟撓之凶也棟已撓矣而守其常則是危而不
扶凶之道也(易略例)
子猶執熱而不以濯也執中無權猶執一也所惡執
一者舉一而廢百也(孟子)凡人蔽於一曲而闇於大理(荀子)
尾生與女子期於梁下女子不來水至不去抱梁柱而
死曲士不可以語道(莊子)宋人有耕者田中有株兔走
觸株而死因釋耕而守株冀更得兔宋人笑之(韓非子)以
往聖人之法治將來譬猶膠柱而調瑟(楊先知)規行矩步
不可以救焚拯溺(抱樸子)執其方天下無善教凝滯者
智之蝥也執小義妨大權(文中子)待扁鵲乃治病終身
不愈也(魏子)
史鄙儒不知時變(叔孫通傳)當更化而不更化雖有大賢不
能善治也(董仲舒傳)常人可與守經未可與權也(張敞傳)為人
臣者不可不知春秋守經事而不知其宜遭變事而不
知其權(司馬遷傳)猶焦朋已翔乎寥廓而羅者猶視乎藪澤
(司馬相如傳)俗儒不達時宜(漢宣紀)猶察伯樂之圖求騏驥於
市而不可得欲以承平之法理暴秦之緒猶以鄉飲
酒禮理軍事也(梅福傳)崔宴曰俗士拘文牽古不達權制
竒偉所聞簡忽所見烏可與論國家之大事哉(本傳)俗士
不知變以為結繩之約可理亂秦之緒干戚之舞足解
平城之圍(崔寔傳)庸儒泥文不知變(唐姚崇傳)儒生俗士豈識
時務(蜀諸葛亮傳)何異遺劒中流而刻舟以記(選舉志)
傳記膠柱調瑟刻舟求劒(史通)楚人有涉江者其劒自舟
中墜於水遽鍥其舟曰是吾劒所從墜也舟去從所鍥
處入求之而舟已行劒不行此不亦惑乎(吕氏春秋)
集蹐局顧而不行(楚辭)未嘗違戶庭安能千里遊(鮑明遠還都詩)
永有某氏者拘忌尤甚以為已生歲直子鼠子神也因
愛鼠不畜猫禁僮勿擊倉廩恣鼠不問室無完衣飲食
大率鼠之餘也夜不可寢終不厭(柳子厚)
本朝團團如磨驢步步踏陳迹(坡詩)登木求魚知我拙循
窠覓兔笑君疎(欒城集)
圓轉
經水流而不盈(易)水之性可停可行(詩敝笱注)
子轉圓石於千仞之山(孫子兵勢)盤中走珠(杜牧注孫子序)事猶琴
瑟曲終改調非循一跡之路守一隅之指拘繫牽連
於物而不與世推移也(淮南子)安得圓機之士與之共言
九流哉(文中子周公篇)
史不凝滯於物而與世推移(屈平傳)從諫若轉圜(梅福傳)從
叔特重謝弘微常曰此子異不傷物同不害正(宋紀)譬如
餌藥當人羸冷資散石以全身及勢熱發動去堅積以
止患非忘其功勢不獲已耳(宋蒼梧王紀)
本朝古來貞遯何曾遯笑殺踰垣與閉門(東坡詩)
拘謭
經旅瑣瑣斯其所取災(易)言必信行必果硜硜然小人
哉(語)
史規小節者不能成榮名惡小恥者不能立大功(史魯仲連)
(傳)遴東布章(西漢高惠功臣表)&KR1029;&KR1029;廉謹(申屠嘉傳)愚士繫俗窘若
囚拘餙小行兢小廉以自託於鄉黨(賈誼傳)局趣效轅
下駒(灌夫傳)委瑣齷齪拘文牽俗(司馬相如傳)坐飾邊幅(隗囂傳)
修飾邊幅如偶人形(馬援傳)仲長統曰務於清慤謹畏循
常習故者是乃婦人之檢押鄉曲之常人胡粉飾貌
搔頭弄姿槃旋偃仰從容治步亡禮敬之大任禁忌
之書拘信小故以虧大典袁紹繁禮多儀何晏行
步顧影(漢鑑)阮孚問卞壼曰卿常無閑泰如含瓦石不亦
勞乎(卞壼傳)好苛禮(酈食其傳)李賀父名晉肅以是不應進士
韓愈作諱辨竟不就試韋梃剪剪小夫文士齷齪
不足與成天下之務(唐書)
傳記吳郡陸襄父閑被刑襄終身布衣疏飯雖羹菜有
切割皆不忍食居家惟以搯摘供厨江陵姚子為母燒
死終身不忍噉炙熊康父以醉為奴所殺終身不嘗酒
然禮緣人情恩由義斷親以噎死亦當絶食(顔氏家訓)
集規行無曠迹矩步豈達人(選樂府)丈夫無特達雖貴猶
碌碌以不知事為簡以清一身為廉以守舊弊為奉
法是心清於棖闑之内而柄移於胥吏之手(劉賓客)煦煦
為仁孑孑為義(韓文)
本朝劉温叟父名岳終身不聽樂不遊嵩岱每赴内宴
聞鈞奏則涕淚移時曰若非君命則不至於是此與李
賀父名晉肅終身不舉進士相類(吳處厚青箱雜記)韋翼尚書
有重名生平不飲酒不務歡笑為家諱樂也(丁用晦芝田錄)山
鳥不知紅粉樂一聲檀板便驚飛(總龜詩話)
投機
經君子見幾而作不俟終日(易)時哉弗可失(書)
子雖有智慧不如乘勢(孟子)禹之趨時也履遺而不取冠
挂而弗顧非爭其先也爭其時也(淮南子)成務雖均機速
為上決謀或同遲緩為下善濟事者若救火拯溺(劉子)
史圖之此為時矣(左)智者不失時(子貢傳)死生榮辱貴賤
尊卑此時不再至(魯仲連傳)時間不容息(陳餘傳)時者難得而
易失時乎時乎不再來(蒯通傳)先即制人後則為人所制
(項羽傳)時乎時乎間不及謀贏糧躍馬惟恐後時(李斯傳)平
曰臣為事來所言不可以過今日(陳平世家)范蠡曰會稽之
事天以越賜吳吳不取今天以吳賜越越其可逆天乎
(越世家)張良陳平說曰漢有天下大半而諸侯皆附楚兵
疲食盡此天亡之時也今釋弗擊此謂養虎自遺患也
趨時若猛獸鷙鳥之發操刀必割鳳鳥乘於風
聖人乘於時善人在患饑不及餐陳琳曰矢在弦
上不可不發當及其根柢未深而撲取之此救火貴
速之勢也暫勞永逸時不可失庾質曰事機在速
緩則無功(通鑑)投機之會間不容穟(唐張公謹贊)唐睿宗曰鷹
摶狡兔湏急捄之不爾必反為所噬李絳曰錢用盡
更來機事一失不可復追周行逢曰機事貴速緩則
彼為之備不可圖也(通鑑)
集賈餘勇者宜乘破竹之勢(元微之)變通之間不容髮(六帖)
時不再來(唐文粹)
本朝范蜀公請建儲復移書執政曰事當論其是非不
當問其難易速則濟緩則不及此聖賢所以貴機會也
諸公言今日難於前日安知他日不難於今日乎(范鎮墓志)
無機則無以濟萬世之功(老泉)
知幾
經知至至之可與幾也初六履霜堅冰至見險而
能止知矣哉幾者動之微幾之先見者也君子見幾
而作不俟終日子曰知幾其神乎惟幾也故能成天
下之務(易)色斯舉矣忠告而善道之不可則止毋自
辱焉齊人歸女樂桓子受之孔子行(語)
子孔子相魯齊人饋女樂孔子遂行(家語)燔肉不至不稅
冕而行(孟子)亭名柏人漢后夜遁(劉子)
史越稱霸范蠡遂去曰蜚鳥盡良弓藏狡兔死走狗烹
范蠡事越王勾踐二十餘年竟滅吳報會稽之恥還
反國為書辭勾踐勾踐曰孤將與子分國而有之不然
將加誅於子范蠡曰君行令臣行意乃裝其輕寳珠玉
自與其私徒屬乘舟浮海以行終不反止於陶自謂陶
朱公孔子既不得用於衛將西見趙簡子至於河而
聞竇鳴犢舜華之死也臨河而嘆曰美哉水洋洋乎丘
之不濟此命也夫子貢趨而進曰敢問何謂也孔子曰
竇鳴犢舜華國之賢大夫也趙簡子未得志之時須此
兩人而後從政及其已得志殺之乃從政丘聞之也刳
胎殺夭則麒麟不至郊竭澤涸漁則蛟龍不合隂陽覆
巢毁卵則鳳凰不翔何則君子諱傷其類也夫鳥獸之
於不義也尚知避之而況乎丘哉乃還息乎陬鄉作為
陬操以哀之蚤知之士名成而不毁故稱於後世
夏侯玄曰觀樂生遺燕惠王書其殆庶幾乎知機合道
成功之下不久居(史記)張良願棄人間事欲從赤松子
遊初楚元王為穆生置醴及王戊即位忘設穆生曰
可以逝矣醴酒不設王之意怠䳒(音鳶)鵲遇害則仁鳥
增逝愚者蒙戮則知士深退秦穆遺戎而由余去齊
人餽魯而孔子行王莽殺其子宇逢萌謂友人曰三綱
絶矣不去禍及即解冠挂東都城門將家屬浮海(後漢)鄧
禹賈復知帝偃干戈修文德不欲功臣擁衆京師乃去
甲兵敦儒學耿弇等亦上將軍印綬皆以列侯就第(通鑑)
籍本有濟世志屬魏晉之際天下多故名士少有全者
由是不與世事遂酣飲為常(晉書阮籍傳)後周于謹自以久
當重權功名既立願保優閑乃上先所乘駿馬及所着
鎧甲等(北史本傳)王及善雖無學術然清正難奪有大臣之
節太后不悦謂及善曰卿高年不宜更侍遊晏但檢校
閣中可也及善因稱疾謁假月餘太后不問及善歎曰
豈有中書令而天子可一月不見乎事可知矣乃上疏
乞骸骨蕭嵩乞骸骨上曰朕未厭卿何為遽去對曰
及陛下未厭臣故臣得從容引去若已厭臣臣首領且
不保安能自遂郭泰既明且哲以保其身申屠蟠見
幾而作不俟終日卓乎其不可及已(通鑑)
傳記覆巢毁卵而鳳凰不翔刳胎焚夭而麒麟不至(戰國)
(策)君子雖窮不處亡國之勢(說苑)
集恐登階之逢殆故退伏於末庭梟䲭既以成羣兮玄
鶴弭翼而屛移梟䲭並進而俱鳴兮鳳凰飛而高翔(楚辭)
穆生謝病以免楚難(選書)仲連事成而蹈滄海子房名遂
而追赤松(白樂天集)
失機
經由辨之不早辨也(易)今不取後世必為子孫憂(語)
子慮不先定臨事而謀不亦晩乎(家語)夫鴻鵠之未孚於
卵也一指蔑之則靡而無形矣至及其筯骨之已就而
羽翮之既成也則奮翼揮&KR1606;凌乎浮雲背負青天膺
摩赤霜翺翔乎荒忽之上掀揚乎虹蜺之間雖有勁弩
利矰微&KR0819;蒲沮之智巧亦弗能加也(淮南子)
史一日縱敵數世之患也臧宣叔曰當其時不能治
後之人何罪(左氏)亡羊而補牢(戰國策)子胥不蚤見主之不
同量是以至於入江而不化(史樂毅傳)不以繁華時樹本即
色衰愛弛後雖欲開一語尚可得乎(史吕不韋傳)張耳曰吾
聞天與不取反受其殃咎張良陳平說曰漢有天下
大半而諸侯皆附楚兵疲食盡天亡之時也今釋弗擊
此謂養虎自遺患也晁錯為内史東出不便更穿一
門南出南出者太上皇廟堧垣也申屠嘉請誅錯錯恐
夜入宫謁上上曰錯所穿非真廟垣故穴官居其中且
又我使為之嘉謂長史曰吾悔不先斬錯乃請之為錯
所賣(通鑑)張良曰不因其幾而取之所謂養虎自遺患也
(前漢高紀)袁紹多謀少決失在後事所謂一日縱敵患在
數世也(通鑑)初劉備在許與曹公共獵獵中衆散關侯勸
備殺公備不從及至夏口飄颻江渚侯怒曰往田獵中
若從吾言可無今日之困(蜀志)羊祜曰當斷不斷天與不
取豈非更事者限於後時哉(晉書)
集差池一步(元微之集)一失毫釐千萬年(韋應物集)
傳記操刀不割(太公六韜)
本朝方籍之渡河沛公始整兵向關籍於此時若急引
軍趨秦及其鋒而用之可以據咸陽制天下不知出此
而區區與秦將爭一旦之命既全鉅鹿而猶徘徊河南
新安間至函谷則沛公入咸陽數月矣而卒都彭城使
沛公得還定三秦楚雖百戰百勝尚何益哉(老泉集)
詳審
經擬之而後言議之而後動君子安其身而後動易
其心而後語定其交而後求(易)若虞機張往省括于度
則釋慮善以動動惟厥時詳乃視聽(書)醫不三世
不服其藥可言也不可行君子弗言也可行也不可
言君子弗行也(禮)文理密察(中庸)季文子三思而後行
子曰始吾於人也聽其言而信其行今吾於人也聽其
言而觀其行康子饋藥拜而受之曰丘未達不敢嘗
翔而後集夫子時然後言樂然後笑義然後取(語)
子智不務多必審其所知(家語)知不務多務審其所知言
不務多務審其所謂行不務多務審其所由(荀子)
史非死者難處死者難(藺相如)上問車中幾馬慶以策數
馬畢舉手曰六馬慶於兄弟最為簡易矣然猶如此
度不中不發發即應弦而倒聖人萬舉而萬全(前漢)傳
聞不如親見視景不如察形(東漢馬援傳)吳吕岱戒諸葛恪
曰世方多難子必每事十思(吳志)周于謹曰三思而言九
慮而行(通鑑)非萬全不謀非百克不鬭(唐書陸贄傳)
集夫子曰片言折獄者其由也與夫子之言盖非之也
後之人不窮聖旨以為夫子美於季路任一時之見輕
而折獄者十有八九焉古之帝王將刑一人猶歴三槐
歴九棘訊羣臣訊羣吏訊萬民億兆絶議然後致刑猶
於朝於市於野昭然與衆棄之所以不易也(歐陽詹集)鋤艾
恐傷蘭溉蘭恐滋艾(白樂天文)
本朝夫人固有一死兮處死之為難(東坡賦)熟路長驅聊
緩步百金一發不虛弦(後山詩)
不審
經若跣弗視地厥足用傷(書)
史楚王昧於一來晉叔向曰無釁而動可謂無謀(左氏)
以一人譽召臣一人毁去臣恐天下有識者聞之有以
窺陛下談何容易(前漢)丁綝卒子鴻當襲封上書稱病
讓國於弟盛不報既葬乃掛衰絰於塜廬而逃去友人
九江鮑駿遇鴻於東海讓之曰昔伯夷季札亂世權行
故得申其志耳春秋之義不以家事廢王事今子以兄
弟私恩而絶父不滅之基可乎鴻感悟垂涕乃還就國
以一言稱愜為能而不核虛實以一事違忤為咎而
不考忠邪(通鑑)
集不量鑿而正枘(楚辭)擇焉而不精語焉而不詳(韓文原道)
保身(附免禍)
經知進退存亡而不失其正括囊無咎(易)全身遠害
既明且哲以保其身(詩)國無道其默足以容(中庸)邦無
道則愚危邦不入亂邦不居邦無道危行言孫
邦無道卷而懷之(語)
子功成名遂身退天之道(老子)魚鼈黿鼉猶以淵為淺而
窟其中鷹鳶猶以山為卑而巢其上持寵處位終身
不厭之術主尊貴之則恭敬而僔主信愛之則謹慎
而嗛主專任之則拘守而詳主安近之則慎比而
不邪(荀子)可以全生可以盡年鳥高飛以避矰弋之害
鼷鼠深穴乎神丘之下以避熏鑿之患(莊子)鴻飛冥冥弋
人何慕焉遜于不虞以保天命(揚子問明)
史祭仲以智免子産曰無過亂門賓孟適郊見雄
雞自斷其尾問之侍者曰自憚其犠也賓孟曰雞其憚
為人用乎生於亂世貴而能貧民何求焉可以後亡
(左)范蠡事越王滅吳反國以為大名之下難以久居乃
浮海出齊變姓名自謂鴟夷子鄒陽枚乘浮於危國
然卒免刑戮者以其言正也秦始皇使王剪伐蜀請
美田宅園池甚衆或曰將軍之乞貸甚矣剪曰秦王怚
(音粗)而不信人今空秦國甲士而專委我我不多請田宅
為子孫之業以自堅固令秦王坐而疑我矣(史記)秦說燕
王曰臣居燕不能使燕重而在齊則燕重(通鑑)聞大王有
意督過之脱身獨去(史項羽紀)張耳以智全(史本贊)張良入謝
曰沛公不勝杯酌不能辭(通鑑)箕子佯狂接輿避世(史鄒陽傳)
願棄人間事欲從赤松子遊耳(史張良傳)吕須數䜛陳平於
吕后曰丞相不治事日飲醇酒戲婦人(人一作女)平聞日益
甚(漢書)李邑盛稱班超擁愛妻抱愛子安樂外國無内顧
心超聞之歎曰身非曾參而有三至之䜛恐見疑於當
時矣遂出其妻梅福知王莽必篡漢祚一朝棄妻子
去不知所之其後人有見福於會稽者變姓名為吳市
門卒北海逢萌謂友人曰三綱絶矣不去禍將及人
即解冠掛東都城門歸將家屬浮海客於遼東平王
蒼自以至親輔政聲望日重意不自安前後累上疏稱
自漢興以來宗室子弟無得在公卿位者乞上驃騎將
軍印綬退就蕃國辭甚懇切帝乃許蒼還而不聽上將
軍印綬北海敬王睦少好學光武及上皆愛之嘗遣
中大夫詣京師朝賀召而謂之曰朝廷設問寡人大夫
將何辭以對使者曰大王忠孝慈仁敬賢樂士臣敢不
以實對睦曰吁子危我哉此乃孤幼時進趨之行也大
夫其對以孤襲爵以來志意衰墮聲色是娛犬馬是好
乃為相愛耳其智慮畏謹如此夏馥聞張儉亡命嘆
曰孽自已作空汙良善一人逃死禍及萬家何以生為
乃自剪鬚變形入林慮山中范滂謂殷陶等曰今子
相隨是重吾禍也司馬懿少聰達多大略操聞而辟
之懿辭以風痺操怒欲收之懿懼就職(通鑑)申屠蟠曰當
戰國之世處士横議列國之王至為擁篲先驅卒有坑
儒焚書之禍今之謂矣乃絶跡於梁碭之間因樹為屋
自同傭人居三年滂等果罹黨錮受刑者數百人唯蟠
超然免於疑論或勸林宗仕進者對曰吾夜觀乾象
晝察人事天之所廢不可支也(後漢)雲中白鶴非鶉鷃之
網所能羅也(魏志邴原傳)北海王衮謹慎好學文學防輔遂
具表稱陳衮美衮聞之大驚懼責讓文學曰修身自守
常人之行耳而諸君乃以上聞是適所以增其負累也
少府蒯欽楊駿之姑子也數以直言犯駿它人皆為
之懼欽曰楊文長雖闇猶知人之無罪不可妄殺不過
疎我我得疎乃可以免不然與之俱族矣(通鑑)范騰屬天
下兵亂去官還家歎曰生於亂世貴而能貧乃可以免
散家財五十萬以施宗族阮籍本有濟世志屬魏晉
之際天下多故名士少有全者由是不與世事遂酣飲
為常(晉書)後周于謹自以久當重權功名既立願保優閑
乃上先所乘駿馬及所着鎧甲等(北史本傳)侍中謝朏求出
為吳興太守至郡致酒數斛遺其弟吏部尚書瀹為書
曰可力飲此勿豫人事王晏外弟尉氏阮孝緒亦知
晏必敗晏屢至其門逃匿不見嘗食醬美問知得於晏
家吐而覆之楊慎矜知御史中丞事時李林甫專權
公卿之進有不出其門者必以罪去之慎矜由是故辭
不敢受上就李泌飲酒同榻而寢泌曰臣今報德足
矣復為閒人何樂如之上曰奈何遽欲去乎泌曰臣有
五不可留願陛下聽臣去免臣於死上曰何謂也對曰
臣遇陛下太早陛下任臣太重寵臣太深臣功太高迹
太竒此其所以不可留也郭子儀為上將擁強兵程
元振魚朝恩䜛謗百端詔書一紙徵之無不即日就道
由是䜛謗不行(通鑑)郭子儀遭䜛甚奪兵柄朝聞命夕引
道無纖介自嫌全身高節爛然獨著裴度晩節頗浮
沈為自安計(唐書)蜀諸王皆領軍使彭王宗鼎謂其昆弟
曰親王典兵禍亂之本今主少臣彊䜛間將興繕甲訓
士非吾輩之所宜為也因固辭軍使蜀主許之但營書
舍植松竹自娛而已(通鑑)魏公子無忌自知再以毁廢乃
謝病不朝與賓客為長夜飲飲醇酒多近婦人日夜為
樂飲(同上)
傳記司馬徽居荆州以劉表必有變思退縮以自全每
與語但言佳其妻責以無别徽曰如汝所言亦復甚佳
終免於難(襄陽記)孔雀愛羽虎豹愛爪所以輔其身也(說苑)
王允之年在摠角為從伯敦所知常夜宴允之辭醉眠
在别牀敦與鳳謀逆允之悉聞其語便於眠處大吐敦
以為大醉不復疑(晉書)
集鸞鳳翔於蒼雲兮故繒繳不能加蚊龍潛於旋淵兮
身不挂於網羅知貪餌而近死兮不如下遊於清波全
命避害不受世患(楚辭)鳳鳴高岡以遠罻羅(陳琳檄)不懷寳
以召害不飾表以招累(張華賦)游必擇地翔而後處不入
陷穽不罹網罟(西京麒麟頌)蕭條兩翅蓬蒿下縱有鷹鸇奈
爾何(李白集)宿鳥擇深枝潛魚不銜鈎走鹿無反顧
短翮惟願巢深叢(杜詩)螻蟻謀深穴鳥得辭籠不擇木
(白集)冥鴻不下非吾意(杜牧之)常恐性坦率失身為杯酒近
辭痛飲輩折節萬夫後(杜工部)青雲上了無多路却要徐
驅穏着鞭(白侍郎)
本朝黠蠶不作繭未老輒自僵永謝湯火厄冷然超無
方(東坡詩)
取禍
經患至掇也斯其所取災羝羊觸藩羸其角慢
藏誨盜冶容誨淫德薄而位尊知小而謀大力小而
任重鮮不及矣負且乘致寇至盜之招也晉者進
也進必有所傷(易)受爵不讓至於已斯亡(詩)子曰口惠
而實不至怨菑及其身(禮)愚而好自用賤而好自專烖
及其身者也(中庸)好人之所惡惡人之所好是謂拂人之
性菑必逮夫身(大學)子曰放於利而行多怨羿善射奡
盪舟俱不得其死然(語)
子譬若載無轄之車以臨千仞之谷欲其不顛覆難也
(家語)寳珠玉者殃必及身(孟)邪穢在身怨之所搆言有
召禍位尊則必危任重則必廢擅寵則必辱可立而
待也可吹而傹也以卵投石以指撓沸若赴水火入
焉焦没耳(荀子)山木自寇(莊子)虞氏者登高樓臨大路設樂
陳酒擊博樓上俠客相隨而行飛鳶適墜其腐鼠而中
之俠客相與言吾不侵犯之而乃辱我必滅其家至期
日之夜聚衆積兵以攻滅虞氏(列子)乘奔而去轡履冰而
負重(鄧析子)齎不貲之寳獨宿曠野其危甚於累卵蹈薄
冰以待夏日登朽枝而須勁風虎狼見逼不揮戈奮
劍而彈琴詠詩吾未見其身之可保也(抱樸子)禍之所生
必由積怨(劉子)
史兵猶火也弗戢將自焚匹夫無罪懷璧其罪無
德而祿殃也服之不衷身之災也華而不實怨之所
聚也犯而聚怨不可以定身今夫子傲取禍之道也
鄭子駟為田洫司氏堵氏侯氏子師氏皆喪田焉故
五族聚羣不逞之人以作亂殺子駟小人懷璧不可
以越鄉孔子曰有臧武仲之智而不容於魯國抑有
由也作不順而施不恕也齊莊公鞭侍人賈舉而又
近之乃為崔子(崔杼)間公齊慶封獻車於季武子美澤
可以鑑展莊叔見之曰車甚澤人必瘁宜其亡也齊
高子好以事自為功故難及之叔向曰汰侈已甚身
之災也(左)無大功而求大祿皆怨府也積貨滋多菑
怨滋厚八郤五大夫三卿其寵大矣一朝而滅惟無德
也(國語)勇略震主者身危功盖天下者不賞(西漢蒯通傳)所謂
探虎口者也(史酈生傳)好聲矜賢竟以名敗(史晁錯傳)居君子之
位而為庶人之行者患禍必至也(通鑑)知衆嫭之嫉妬兮
何必颺纍之蛾眉(揚雄)湯數行丞相事知三長史素貴故
陵折丞吏遇之三長史皆怨恨(通鑑)張湯下令不便顔異
不應微反唇湯奏異腹誹論死(前漢食貨志)鼠不容穴銜窶
藪也(西漢楊惲傳師古曰窶藪者戰器也)昔國武子好言人過以致怨惡
昔懿公刑邴歜之父奪閻職之妻而使二人參乘卒
有竹中之難陳蕃欲誅宦官乃先事露章曰願出臣
章宣示左右令諸姦臣知臣疾之聞之者莫不震恐謀
未及發為曹節王甫等矯詔殺之(東漢本傳)臧否人物激濁
揚清撩虺蛇之頭踐虎狼之尾以至身被淫刑禍及朋
友士類殱滅而國隨以亡孔融棄市融恃其才望數
侮戲曹操關公剛而自矜張飛暴而無恩以短取敗
張飛愛敬君子而不恤小人先主常戒之曰卿刑殺
既過差又日鞭撾健兒而令在左右取禍之道也飛不
悛其帳下將殺飛(通鑑)何曾陵駕人物鄉閭疾之如讎永
嘉之末何氏滅亡無遺焉(晉書)孤根獨立結恨彊宗謝
靈運恃才放逸多所陵忽故及於禍崔浩書魏之先
世事皆詳實列於衢路往來見者咸以為言北人無不
忿恚帝怒殺之李延夀論曰凶人之濟其身非世亂
莫由焉曹爽以亂世之情而行之於平日其取敗也宜
哉魏崔浩曰張虛聲而召實禍(通鑑)劉孝綽仗氣負才
多所陵忽每於朝集會同處公卿間無所與語反呼騶
卒訪道途間事由此多忤於物前後凡五免(南史宋紀)賀若
弼復坐事下獄上數之曰公有三太猛嫉妬心太猛自
是非人心太猛無上心太猛(通鑑)王義方以疾惡不容於
時(唐書本傳)如火投泉安得不敗(唐書則天贊)王殷每出入侍者
數百人殷請量給鎧仗以備巡邏帝難之帝疾殷入起
居遂執殺之(通鑑)庇朽木乘膠船張昌齡獻頌太宗謂
之曰昔禰衡潘岳皆恃才傲物以至非命(唐書)
傳記多藏不用是謂怨府(說苑叢談)周伯仁為人志大而才
短名重而識闇好乘人之弊此非自全之道嵩性狠抗
亦不容於世(世說中)
集累卵於疊棋(左太沖魏都賦)財居權寵四海側目(庾元規表)守孤
直以見嫉觸姦邪而結釁(劉長卿)何異登膠船而汎巨浸
操朽索以馭奔駟若飛蛾之赴明燭破塊之落空谷殊
不知坐致焦爛而莫能自出(唐文粹)愚觸駭機迸落深泉
(劉賓客)鵲鳴聲揸揸烏噪聲擭擭爭鬭庭中間持身博彈
射好盡言以招人過國武子所以見殺於齊也(韓文)不
擇言以危肆兮固羣禍之際也御長轅之無撓兮行九
折之峩峩卻驚棹以横江兮泝凌天之騰波(柳懲咎賦)多藏
潤屋賈禍危身(白樂天)足踐禍門(皮日休)得一時之貴滅百
世之族(杜牧之)
本朝靡然如蛟龍釋其風雲之勢而安於豢養之樂終
以不悟使其腹披股裂登於匹夫之俎(東坡上韓太尉書)
知恥
經其心愧恥若撻於市(書)缾之罄矣惟纍之恥(詩)君子
有五恥居其位無其言無其行恥之君子恥服其服
而無其容恥有其容而無其辭恥有其辭而無其德恥
有其德而無其行使民有所勸勉愧恥以行其言(記)
知恥近乎勇(庸)巧言令色足恭左丘明恥之丘亦恥之
匿怨而友其人左丘明恥之丘亦恥之邦有道貧且
賤焉恥也邦無道富且貴焉恥也邦有道榖邦無道
榖恥也(語)
子羞惡之心義之端也嘑爾而與之行道之人弗受
蹴爾而與之乞人不屑也(孟子)君子恥不修不恥見汚恥
不信不恥不見信恥不能不恥不見用(荀子)恥不從枉(管子)
史隨會能賤而有恥(左)每念斯恥汗未嘗不發背霑衣
也(西漢司馬遷傳)赧然流汗會稽之恥(漢書)君子雖貧不受亂君
之祿(說苑)
集死辱片時痛生辱長年羞(孟東野)
無恥
經小人不恥不仁(易)有靦面目白華廢則廉恥缺矣
(詩)殷人之敝勝而無恥(記)
子無羞惡之心非人也徧國中無與立談者卒之東
郭墦間之祭者乞其餘不足又顧而之他此其為饜足
之道也無恥之恥無恥矣恥之於人大矣為機變
之巧者無所用恥焉不恥不若人何若人有(孟子)其無愧
而不知恥也甚矣(莊子)厚顔而忍詬(荀子)辱莫大於不知恥
(文中子)
史秦太后與嫪(力高切)毐(於改切)私通事皆決於嫪毐諸客
求官為嫪毐舍人千餘人(史吕不韋傳)棄禮義捐廉恥日甚
頑頓亡恥奊(胡結反音頡)詬亡節廉恥不立且不自好苟
若而可饑寒至身不顧廉恥(前漢)回面汙行以事諂諛
之人而求親近於左右(史記)司馬長卿竊貲於卓氏東方
朔割肉於細君(西漢揚雄傳)梁孫廉性巧佞善宦時人為履
謎以譏之曰刺鼻不知啑蹋面不知嗔齒地作步數持
此得勝人刺其不避恥辱以求名位也(南史本傳)齊著作郎
祖珽有文學多技藝而疎率無行嘗為高祖中外府功
曹因宴失金叵羅於珽髻上得之梁主入朝於鄴周
主自彈琵琶梁主起舞曰陛下既親撫五絃臣何敢不
同百獸(通鑑)崔日用燕内殿酒獻起為回波風舞求學士
(唐書)楊再思為内史專以諂媚取容張同體戲再思曰楊
内史面似高麗再思欣然即剪紙帖巾反披紫袍為高
麗舞舉坐大笑唐順宗永貞元年王叔文王伾等任
事十餘家之門車馬如市賓客候見叔文伾者至宿其
坊中餅肆酒壚下一人得千錢乃容之馮道累朝不
離將相三公三師之位浮沈取容嘗著長樂老叙自述
累朝榮遇之狀(通鑑)
傳記王武子好驢鳴既葬文帝臨其喪顧語同遊曰王
子好驢鳴可各作聲以送赴客皆一時作驢鳴(世說)武后
時侯知一年老勅令致仕知一乃詣朝堂跳躍馳走以
示輕捷(朝野僉載)進士王元遠干索權豪無厭或遭撻辱略
無悔悟時人云王元遠慚顔厚如十重鐡甲(天寳遺事)
防閑
經女正位乎内男正位乎外男女正天地之大義閑
有家悔亡重門擊柝以待暴客(易)以禮自防(詩)牙璋
以起軍旅以治兵守(周禮)姑姊妹女子子已嫁而反兄弟
弗與同席而坐弗與同器而食外言不入於梱内言
不出於梱男女不雜坐不同椸枷不同巾櫛不親授
受嫂叔不通問僕御婦人則進左手後右手刑人
不在君側男女不通衣裳男子入内不嘯不指夜行
以燭無燭則止女子出門必擁蔽其面夜行以燭無燭
則止夫死而夫黨無兄弟使夫之族人主喪妻之黨
雖親弗主夫若無族則前後家東西家無有則里尹主
之大為之坊禮以坊德刑以坊淫命以坊欲君不
與同姓同車與異姓同車不同服先王因為酒醴壹
獻之禮賓主百拜終日飲酒而不得醉焉此先王所以
備酒禍也夫禮禁亂之所由生猶防止水之所自來
也(禮)
子外屏不欲見外也内屏不欲見内也(荀子)為冠所以莊
其首也為履所以重其足也衣裳襜如劒佩鏘如皆所
以防其躁也(文中子)
史婦人送迎不出門見兄弟不踰閾女有家男有室
無相瀆也諸侯相見軍衛不徹警也趙孟曰牀第
之言不踰閾況在野乎孔子曰犠象不出門嘉樂不
野合(左)漢初與郡守為銅虎符竹使符應劭曰銅虎符
第一至第五國家當發兵遣使者至郡合符符合乃聽
受以竹使符背以竹箭五枚長五寸鐫刻篆書第一至
第五張晏曰符以代古之珪璋從簡易也師古曰與郡
守為符者謂各分其半右留京師左以與之劉邰曰
凶豎多耳目恐事未會先受其禍譬如養鷹饑則附
人每聞風颷之起常有凌霄之志正宜謹其絛籠豈可
解從任其所欲哉或謂常山王演曰鷙鳥離巢必有
探卵之患今日王何宜出(通鑑)崔神慶曰五品以上佩龜
者盖防徵召之詐内出龜以命之(唐本傳)李林甫自以多
結怨常虞刺客出則步騎百餘人為左右翼金吾靜
御前驅在數百步外一夕屢徙牀雖家人莫知其處(通鑑)
唐高宗改隋竹使符為銀莬符後改為銅魚符以起軍
旅易守長(新唐書)懷重寳者不以夜行(戰國策)
集虎豹九關(天門九重使神虎豹執其關楚詞)今人有宅於山者知猛
獸之為害則必高其柴柵而外設陷穽以待之宅於都
者知穿窬之為盜則必峻其垣墻而内固扄鑰以防之
(韓文)
傳記千仞之墻禍不入門(易林)
不能防閑
史齊莊公鞭侍人賈舉而又近之乃為崔氏間公(左)岑
彭所營(時討公孫述)地名彭亡聞而惡之欲徙日暮有刺客
詐為亡奴降夜刺殺彭(東漢本傳)來歙攻公孫述蜀人大懼
使刺客刺歙來歙自書表曰臣夜人定後為何人所賊
傷中臣要害(本傳)昔懿公刑邴歜之父奪閻職之妻而使
二人參乘卒有竹中之難(通鑑)張飛愛敬君子而不恤小
人先主常戒之曰卿刑殺既過差又日鞭撾健兒而令
在左右取禍之道也飛不悛其帳下將殺飛(蜀志)蜀大將
費禕與諸將大會於漢夀郭循在坐褘歡飲沈醉循起
刺禕殺之褘資性汎愛不疑於人張嶷嘗以書戒之曰
昔岑彭帥師來歙仗節咸見害於刺客今將軍位尊權
重待信新附太過宜鑒前事少以為警褘不從義康
自謂兄弟至親不復存君臣形迹率心而行曾無猜防
齊王晏輕淺無防與賓客語好屏人請間明帝聞之
疑遂有誅晏之意(通鑑)
避嫌
經豈不夙夜謂行多露無使厖也吠(詩)男女不雜坐
不同椸枷不同巾櫛不親授受嫂叔不通問寡婦之
子非有見焉弗與為友君大夫之子不敢自稱曰余
小子大夫士之子不敢自稱曰嗣子某不敢與世子同
名婦人疾問之不問其疾寡婦不夜哭為人臣
者無外交不敢貳君也(禮)
子魯有獨處室者隣之[婺-矛+牙]婦亦獨處室夜暴風雨室壊
趨而託之魯人閉門不受(家語)
史衛青為大將軍尊寵不敢自擅專誅於境外父子
之間人所難言也孫會宗與楊惲書曰大臣廢退當
闔門惶懼為可憐之意不當治産業通賓客有稱譽
闔門高枕為知者首(西漢)既還私第闔門養威重(通鑑)吳祐
父恢為南海太守祐隨從到官恢欲殺青簡以寫經書
祐諫曰其俗舊多珍寳此書若成則載之兼兩昔馬援
於薏苡興謗王陽以囊衣徼名嫌疑之間誠先賢所慎
也恢乃止(東漢本傳)魏文為五官邴原不謁魏武使人問之
原曰吾聞國危不事冡宰君老不奉世子(三國魏志)杜錫補
吏部郎不敢用鄉曲一人(晉書)李靖闔門稱疾畏遠權逼
功大而主不疑郭子儀遭程元振魚朝恩短毁時握
兵處外然詔至即日就道無纖芥顧望故䜛間不行
陸贄既放荒遠常闔戶人不識其面避謗不著書裴
度不復有經濟意乃治第東都野服蕭散與白居易劉
禹錫為文章把酒窮晝夜相歡不問人間事(唐書本傳)
傳記顔叔子獨處於室隣之嫠婦又獨處於室夜暴風
雨至而室壊婦人趨而至叔子納之而使執燭放乎旦
燭盡毁屋而繼之(毛公詩傳)王右軍年少時大將軍敦甚愛
之恒置帳中眠未起錢鳳入屏人謀逆右軍覺既聞所
論知無活理乃剔吐汙頭面被褥詐熟眠敦開帳乃見
吐唾縱横於是得全(世說)
集賓接門下推舉人士侍側無虛日退而見其人淡若
與之無情者丞之職貳令丞位偪例以嫌不可否事
文書行吏抱成案詣丞卷其前鉗以左手右手摘紙尾
鴈鶩行以進平立睨丞曰當署丞涉筆占位署惟謹向
吏問可不可吏曰得則退不敢略省漫不知何事(韓文)京
城人多言足下家有積貨士之好廉名者皆畏忌不敢
道足下之善獨自得之心蓄之懷忍而不出諸口以公
道之難明而世之多嫌也一出口則嗤嗤者以為得重
賂(柳文)
不能避嫌
史絳侯周勃既就國每河東守尉行縣至絳勃自畏恐
誅常被甲令家人持兵以見之其後人有上書告勃欲
反下廷尉(通鑑)田蚡為相薦人起家至二千石權移主上
上曰君除吏盡未吾亦欲除吏(漢竇嬰傳)衛青曰自魏其武
安之厚賓客天子常切齒(西漢本贊)楊惲免為庶人家居治
産業造室宅以財自娛其友人孫會宗戒之為言大臣
廢退當閉門惶懼為可憐之意(西漢本傳)
豫備
經水在火上既濟君子以思患而預防之重門擊柝
以待暴客盖取諸豫君子安而不忘危存而不忘亡
治而不忘亂是以身安而國家可保也(易)惟事事乃其
有備有備無患(書)迨天之未隂雨徹彼桑土綢繆牖戶
(詩)三年耕必有一年之食九年耕必有三年之食以三
十年之通制國用雖有凶旱水溢民無菜色其備豫
有如此者(禮)凡事豫則立不豫則廢(中庸)
子孔子曰有文事必有武備有武事必有文備(家語)圖難
於其易為大於其細(老子)務本而節用則天不能貧養備
而動時則天不能病故水旱不能使之饑渴寒暑不能
使之疾妖怪不能使之凶先患慮患謂之豫豫則禍
不生(荀子)事無備則廢是以聖王務其大備(管子)夫天地之
大計三年耕而餘一年之食率九年而有三年之蓄十
八年而有六年之積二十七年而有九年之儲雖沴旱
災害之殃民莫窮困流亡也(淮南子)
史魏絳曰抑臣願君安其樂而思其終也書曰居安思
危思則有備有備無患備豫不虞古之善教也備
豫不虞善之大者也凡百君子莫不代匱言備之不
可以已也士季曰諸侯相見軍衛不徹警也(左宣)智者
備禍於未形(史趙世家)夫積貯者天下之大命苟粟多而財
有餘何為而不成以攻則取以守則固以戰則勝懷敵
附遠何招而不至堯有九年之水湯有七年之旱而
國無損瘠者以蓄積多而備先具也(通鑑)絶其綿綿塞其
㳙㳙(東漢)防隄完全雖遭雨水霖潦不能為變(通鑑)顔真卿
為平原守禄山逆節頗著真卿以霖雨為託修城浚壕
無幾禄山果反河朔盡陷獨平原城守具備善治病
者不使至危憊善救災者勿使至賑給少則不足活人
活人多則闕國用國用闕則復重斂矣(唐書)
傳記陶公作荆州敇船官使鋸木屑不限多少悉藏之
時咸不解此意後正會值積雪會日始晴聽事前除雪
地甚潤濕於是用木屑覆之都無所妨(世說)
集服絺綌之涼者不苦盛暑之鬱燠襲貂狐之煖者不
憂至寒之悽愴何則有其具者易其備也(王褒聖主得賢臣頌)一
歲之旱人斯具舟三月之熱人斯具裘(劉賓客)蓄穀者不
病凶年蓄珠玉者不虞殍死(柳文)
本朝如儲藥石以待疾病如種梓漆以備器用(東坡)
無備
經易而无備也(易)
子事無備則廢(管子)故國無九年之蓄謂之不足無六年
之積謂之閔急無三年之蓄謂之窮乏(淮南子)大寒而後
索衣裘不亦晩乎(揚子)
史不備不虞不可以師莒恃其陋而不修城郭浹辰
之間而楚克其三都無備也夫城濮之役晉無楚備
以敗於邲邲之役楚無晉備以敗於鄢無備而言辨
著猶拾瀋也恥匹夫不可以無備況恥國乎(左傳)物不素
具不可以應卒(史記秦世家)公家無一年之蓄百姓無旬日
之儲上下俱匱無以相救(西漢谷永傳)李左車曰千里餽糧
士有饑色樵蘇後㸑師不宿飽(韓信傳)
集嘗思世人居平不讀一方病則委千金於庸夫之手(劉賓客)
本朝國之用兵正如私家之造屋凡屋若干材石之費
榖米為錢若干布算而定無所贏縮矣工徒入門斧斤
之聲鏗然而百用毛起不可復計此慮不素定之過也
旣作而復聚糧旣斵而復求材其費必倍其工必不堅
(東坡荅李宗書)
謹微
經遇其憂悔吝之時其介不可慢也(注悔吝纖芥雖細不可慢易而不謹)
(也易)怨豈在明不見是圖怨不在大(書)念慮幾微以保
其安(書注)相在爾室尚不愧於屋漏無曰不顯莫予云覯
能謹微接下(詩)聽於無聲視於無形禮之教化也
微其止邪也於未形使人日徙善遠罪而不自知也易
曰君子謹始差若毫釐繆以千里(禮)君子戒慎乎其所
不睹恐懼乎其所不聞莫見乎隠莫顯乎微故君子慎
其獨也知微之顯可與入德矣(中庸)
子夫牆之壊必於隙劒之折必有齧聖人見之蚤故萬
物莫能傷也(淮南子)君子微慎厥德悔吝不至(揚子)智者識
輕小之為善故謹微細之危(劉子)
史無使滋蔓蔓難圖也(左)君親無將將而誅焉(公羊)紂始
為象箸箕子歎曰彼為象箸必為玉杯為玉杯則必思
遠方珍怪之物輿馬宫室之漸自此始不可振也(史宋世家)
明者遠見於未萌而知者避危於無形禍固多藏於隠
微而發於人之所忽者也春秋之義君親無將將而
必誅(通鑑)凡患生於所忽禍發於細微(後漢)輕者重之端小
者大之源故隄潰蟻孔氣洩鍼芒明者謹微智者識淺
絶其綿綿塞其㳙㳙政令猶汗往而不反(東漢)君子
推微達者尋端見緒履霜知冰踐露知暑(後漢蔡邕傳)喜怒
怨愛禍福所因可不謹歟(東漢孔融傳)當及其根柢未深而
撲取之此救火貴速之勢也(通鑑)百尋之屋突直而燎焚
千里之堤蟻垤而穿敗古人防小以全大謹微以杜萌
(晉書)魏徵上言比者弟子陵師奴婢忽主下多輕上皆有
為而然漸不可長(通鑑)禇遂良曰諫臣必諫其漸及其滿
盈無所復諫(唐書)沛王賢聞王勃善屬文召為修撰時諸
王鬭雞勃戲為文檄英王雞太宗見之怒曰此乃交構
之漸斥勃出沛府(通鑑)小者大之漸微者著之萌故君子
謹初聖人存戒隙不在大(唐書)
傳記諺曰教婦初來教兒嬰孩(顔氏家訓)狐鼠微物亦蠧大
猷(選彈文)
不能謹微
經由辯之不早辯也小人以小善為無益而弗為也
以小惡為無傷而弗去也故惡積而不可揜罪大而不
可解(易)差若毫釐繆以千里(禮)
子子曰蒼梧嬈娶妻而美讓其兄矣然非禮之讓也不
謹其初而悔其後何嗟及矣熖熖不滅炎炎若何㳙
㳙不壅終為江河綿綿不絶或成網羅毫末不札將尋
斧柯(家語)㳙㳙源水不壅不塞轂旣破碎乃大其輻事
以敗矣乃重歎息其亡益乎(荀子)木之折也必通蠧牆
之壊也必通隙(韓非子)
史為虺弗摧為蛇將若何(國語)綿綿不絶蔓蔓柰何毫釐
不伐將用斧柯(史蘇秦傳)盗賊始發其源甚微部吏伍人所
能禽也咎在長吏不為意縣欺其郡郡欺朝廷實百言
十實千言百(通鑑)高恭之曰養虺成蛇悔無及矣(北史本傳)上
初苦風眩頭重目不能視百司奏事上或使皇后决之
后性敏涉獵文史處事皆稱旨由是始委以政事權與
人主侔矣(通鑑)
集㳙㳙不遏終變桑田燄燄靡除卒燎原野(陸贄奏議)毫釐
之差或致弊於寰海晷刻之娱或遺忘於歴年(韓愈為宰相表)
本朝白起發一疑心坑虎士如蟣蝨石崇發一快心截
蛾眉如芻俑李斯發一忍心横屍四海楊國忠發一疾
心激禍百年其端甚微其流甚廣(明道集)卵&KR1145;不除使成
羽翼(續世說)
鑒别
經旌别淑慝彰善癉惡(書)儗人必於其倫(記曲禮下)孔子曰
管仲遇盗取二人焉上以為公臣曰其所與游辟也可
人也(注言此二人但居惡人之中使之犯法記雜記下)凡賜君子與小人不同
日禮子夏曰可者與之其不可者拒之(語)
子是非之心智之端也(孟)有權衡之稱者不可欺以輕
重(管子)駑驥同轅伯樂為之咨嗟玉石相揉和氏為之歎
息(孔叢子)甯戚擊角而疾歌齊桓公聞之曰異哉歌者非
常人也命後車載之(淮南子)馬有驥之一毛不可謂之驥
龍有蛇之一鱗不可謂之蛇(劉子)魏徵曰大業之際徵也
嘗與諸賢侍文中子謂徵及房杜曰賢輩雖聰明特達
然非董薛程仇之比雖逢明主必愧禮樂(文中子)
史淳于髠曰狐裘雖弊不可補以黃狗之皮人固未
易知知人亦未易(史)信數與蕭何語何竒之蕭何聞
信去不及以聞自追之居三日來曰諸將易得耳至如
信者國士無雙王欲長王漢中無所事信必欲爭天下
非信無可與計事者吕氏問相高帝曰陳平智有餘
然難獨任周勃重厚少文然安劉氏必勃也初絳侯
周亞夫為丞相趙禹為丞相史府中皆稱其廉平然亞
夫弗任曰極知禹無害然文深不可以居大府(通鑑)冠雖
敝必加於首履雖新必貫於足履雖鮮不加於枕冠
雖敝不以苴履刀筆吏不可為公卿長卿雖貧其
人足依也初何武為郡吏時事太守何夀夀知武有
宰相器以其同姓故厚之(西漢)帝謂執金吾寇恂曰潁川
迫近京師當以時定惟念獨卿能平之耳從九卿復出
以憂國可也周璆高潔之士前後郡守招命莫肯至唯
蕃能致焉特為置榻去則垂之(東漢)陳蕃為豫章守不接
賓客唯功曹徐穉來特設一榻去則懸之(同上)郭泰識張
孝仲芻牧之中知范特祖郵置之役邵公子許偉康並
出屠酤司馬子威拔自卒伍(後漢)荀淑遇黃憲於逆旅時
年十四淑竦然異之揖與語移日不能去謂憲曰子吾
師表也既而前至袁閬所未及勞問遂曰子國有顔子
寧識之乎閬曰見吾叔度耶是時同郡戴良才高倨傲
每見憲未嘗不正容及歸罔然若有失也戴良曰不見
叔度自以為無不及既覩其人則瞻之在前忽焉在後
固難得而測矣郭泰少遊汝南先過袁閬不宿而退進
往從憲累日方還范曄論曰黃憲言論風旨無傳聞然
士君子見之者靡不深服遠去鄙吝將以道周性全無
得而稱乎余曾祖穆侯以為憲隤然其處順淵乎其似
道淺深莫臻其分清濁未議其方郭泰初遊雒陽時
人莫識陳留符融一見嗟異以介於河南尹李膺簡
練清高斥黜愎邪(通鑑)或問禰衡曰盍從陳長文司馬伯
達乎曰吾焉能從屠沽兒耶唯善孔融及楊修常稱曰
大兒孔文舉小兒楊德祖餘子碌碌莫足數也曹操
曰生子當如孫仲謀如劉景升兒子豚犬耳(通鑑)管寧曰
吾與劉潁川兄弟語使人神思清發昏不假寐自此之
外殆白日欲寢矣(晉書)吴嘗置丞相衆議歸張昭吴王曰
孤豈為子布有愛乎頋丞相事煩而此公性剛所言不
從怨咎將興非所以益之也嵇康嘗詣隠者汲郡孫
登登曰子才多識寡難乎免於今之世矣(通鑑)吕蒙年十
五随鄧當擊賊策見而竒之引置左右張昭薦蒙拜别
部司馬(吴志)晉武帝聞王衍名問戎曰夷甫當世誰比戎
曰未見其比當從古人中求耳閔鴻見陸雲竒之云
此兒若非龍駒即是鳳雛山濤為吏部甄拔人物各
為題目阮籍能為青白眼見禮俗之士以白眼對之
嵇喜來弔籍作白眼喜弟康造焉籍大悅乃見青眼
和璧之在荆山隋珠之潛重川非遇其人焉有連城之
價照車之名乎(晉書)王述性沈靜每坐客辨論蠭起而述
處之恬如也年三十尚未知名人謂之癡導以門地辟
之既見唯問江東米價述張目不荅導曰王掾不癡人
何言癡也(通鑑)石勒集衣冠人物别為君子營(晉紀)孫權克
荆州將吏悉歸附潘濬不見權遣人致之為治中荆州
諸軍事一以諮之(吴志)馬秀曰揚雄作太玄唯桓譚以為
必傳後世(晉書)魏主嘗引崔浩出入卧内嘗指浩以示新
降高車渠帥曰汝曹視此人尫纖懦弱不能彎弓持矛
然其胷中所懷乃過於甲兵(通鑑)良玉未剖與瓦石無異
騏驥未試與駑馬相雜及其剖而瑩之馳而試之玉石
駑驥然後始分(北史)辛彦之拜隋州刺史于時州牧多貢
珍玩惟彦之所貢並供祭之物高祖善之顧謂朝臣曰
人安得無學彦之所貢稽古之力也(隋書)吏部侍郎高孝
基名知人見玄齡曰僕閱人多矣未見如此郎者見如
晦謂曰君有應變之才必任棟梁之重俱以子孫託之
張昌齡王公謹皆善屬文名振京師考功員外郎王
師旦知貢舉黜之舉朝莫曉其故及奏第上怪無二人
名詰之師旦對曰二人雖有辭華然其體輕薄終不成
令器若置之高第恐後進效之王劇蘇味道皆未知名
裴行儉一見謂之曰二君後當相次掌銓衡僕有弱息
願以為託(通鑑)蘇瓌子頲弱冠敏悟馬載曰古稱一日千
里蘇生是已獨孤信見孫思邈曰器大難為用耳
狄仁傑曰君正吾藥籠中物不可一日無也鵰鶚鷹
鸇豈衆禽之偶(唐書)宋璟奏括州員外司馬李邕儀州司
馬鄭勉並有才略文詞但性多異端好是非改變若全
引進則必至咎悔若長棄捐則才用可惜吉温為新
曹丞薛嶷薦温才上召見顧嶷曰是一不良人朕不用
也(通鑑)李華善屬文與蕭穎士善為古戰場文燻汚之如
故書置於佛書之間與穎士因閱佛書得之華謂之曰
此文如何穎士曰可矣華曰當代秉筆者誰及於此穎
士曰君稍精思便能至矣華愕然(唐書)
傳記王濬仲裴叔則於總角時詣鍾士季客問二童子
是誰鍾曰裴楷清通王戎簡要三十年此二賢當為吏
部尚書(世說)王右軍妻郄夫人謂二弟曰王家見二謝安
石傾筐倒度見汝輩來平平耳(世說)鴟梟不鳴未為瑞鳥
猛虎雖伏豈齊仁獸(續世說)鑒懸日月(文心雕龍)衆人之唯唯
不如周舍之諤諤(韓詩外傳)柳琮所拔進皆世所稱鄉里為
之語曰得黃金一鉤不如柳伯騫所識(耆舊傳)
集蔡邕避難江南宿於柯亭館以竹為椽仰而盻之曰
此良竹也取為笛竒聲獨絶(蔡邕長笛賦序)騏驥長鳴伯樂昭
其能盧狗悲號韓國知其才慈父不能愛無益之子
仁君不能蓄無用之臣(文選)拔吕蒙於戎行識潘濬於係
虜(陸機辨亡論)行間識吕蒙楚材擇把梓漢苑歸驊騮休
傳鹿是馬莫信鵩為鶚似君須向古人求(杜詩)龍劒昔
未發泥沙相晦蔵向非張茂先孰辨牛斗光(權載之文)虛懷
汎愛而涇渭不雜(唐文粹)春秋三傳束高閣獨抱遺經究
終始伯樂之廐多良馬卞和之匱多美玉夫牛角
之歌辭鄙而義拙堂下之言不書於傳記齊桓舉以相
國叔向携手以上然則非言之難為聽而識之者難遇
也伯樂一過冀北之野而馬羣遂空夫冀北馬多於
天下伯樂雖善知馬安能空其羣耶解之者曰吾所謂
空非無馬也無良馬也伯樂知馬遇其良輒取之羣無
留良焉苟無留其良雖謂無馬不為虛語矣(韓文)仁麟智
龍為瑞之長未若君子瑞乎人倫如么絃孤韻瞥入
人耳非大樂之音(劉子)勿輕直折劒猶勝曲全鉤衆嫌
我獨賞信厚勤恪宜於爪牙肘腋間居之不可遺
他天下眼却輕野鶴重家鷄(白樂天)眉白衆情高欲知
花好處偏在最深叢(元稹)松栢可比節操不可比文章(皇甫)
(湜)紫色閏位不可謂正(孫可之文)賈餗為禮部朝士以進士
干賈公不獲有強毁嘲者賈公曰我秪以杜某顗敵數
百輩足矣(杜牧之集)
本朝桓玄識高柔於弱冠異王基於幼童(類要)譬之象犀
珠玉雖無補於饑寒要不可使在泥塗中(東坡文)只應天
眼識天人(東坡詩)竒寳横道驥服箱誰其識者有歐陽
過目先空冀北羣(陳後山)
品藻
經子曰由也千乘之國可使治其賦也求也千室之邑
百乘之家可使為之宰也赤也束帶立於朝可使與賓
客言也德行顔淵閔子騫冉伯牛仲弓言語宰
我子貢政事冉有季路文學子游子夏(語)
子費惠公曰吾於子思則師之矣吾於顔般則友之矣
王順長息則事我者也樂正子二之中四之下也(孟)
晏子功用之臣也不如子産子産惠人也不如管仲管
仲之為人力功不力義力知不力仁野人也不可以為
天子大夫(荀子)蜀人有仲元者不屈其意不累其身不惠
不夷可否之間也(揚子)
史鄷舒問於賈季曰趙衰趙盾孰賢對曰趙衰冬日之
日也趙盾夏日之日也(左)左氏豔而富其失也誣穀梁
清而婉其失也短公羊辨而裁其失也俗(范甯穀梁傳序)獵追
殺獸者狗也而發蹤指示獸處者人也今諸君徒能走
得獸耳功狗也至如蕭何發蹤指示功人也(西漢蕭何傳)今
雖亡曹參等百數何缺於漢漢廷大臣獨汲黯好直
諫守節死義難惑以非至如說丞相弘等如發蒙振落
耳京兆尹張敞方略耳目不及廣漢(通鑑)卓茂行已在
於清濁之間(東漢)郭林宗曰奉高(袁閬字)之器譬諸汎濫雖
清而易挹叔度汪汪若千頃波澄之不清淆之不濁不
可量也(東漢黃憲傳)鄭泰謁董卓曰明公出自西州少為將
帥閑習軍事袁本初公卿子弟生處京師張孟卓東平
長者坐不闚堂孔公緒清談高論嘘枯吹生並無軍旅
之才臨鋒决敵非公之儔也龐德公常謂孔明為
卧龍士元為鳳雛德操為冰(一作水)鑑(通鑑)靖少與從弟邵
俱知名有人品臧否之稱(蜀志)許邵與兄靖俱有高名好
共覈論鄉黨人物每月輒更其品題故汝南俗有月旦
評曹操微時常卑辭厚禮求為已目許邵曰君治世
之能臣亂世之奸雄(東漢本傳)孫權與陸遜論周瑜魯肅及
吕蒙曰公瑾雄烈膽略兼人遂破孟德開拓荆州邈焉
寡儔子明少時孤謂不辭劇易果敢有膽而已及身長
大學問開益籌略竒至可以次於公瑾但言議英發不
及之耳圖取關侯勝於子敬(通鑑)孫禮盧毓始入軍府崔
琰曰孫疏亮亢烈剛簡能斷盧清警明理百鍊不消皆
公才也後咸至鼎輔(三志)國魏太子使胡綜作賓客目曰
英才卓越超踰倫匹則諸葛恪精識時機達幽究微則
顧譚凝辨究達言能釋結則謝景究學甄微游夏同科
則范慎羊道私駁綜曰元遜才而疏子嘿精而狠叔發
辯而浮孝敬深而陿袁子論曰或云少府楊阜見人
主失道直詆其非而播揚其惡可謂直士未為忠臣也
故司空陳羣則不然談論終日未嘗言人主之非書數
十上外人不知君子謂羣於是乎長者矣敦篤至行
則大中大夫韓暨亮直清方則司隸校尉崔林貞固純粹
則太常常林(通鑑)庾敳見和嶠而歎曰嶠森森如千丈松
雖磥砢多節目施之大厦有棟梁之用王澄王玄王
濟並有盛名皆出衛玠下世云王家三子不如衛家一
兒或謂王戎曰昨於稠人中始見嵇紹昂昂然若野
鶴之在雞羣戎曰君復未見其父耳裴楷有知人之
鑑嘗曰夏侯玄蕭肅如入宗廟中但見禮樂器鍾會如
觀武庫森森但見矛戟在前山濤若登山臨水幽然深
遠王衍口中雌黃朝野翕然王戎有人倫鑒識嘗
目山濤如璞玉渾金人皆欽其寳莫知名其器王衍神
姿高徹如瑶林瓊樹自然是風塵表物周顗等並列
貴位嘗冬至置酒其母舉觴賜三子嵩曰伯仁志大而
才短名重而識闇好乘人之弊非自全之道嵩性抗直
亦不容於世唯阿奴碌碌當在阿母下耳阿奴嵩弟謨
小字也桓彛曰季野有皮裏春秋言其外無臧否而
内有所褒貶也(晉書)魏主嗣曰裕才何如慕容垂對曰勝
之垂籍父兄之資修復舊業國人歸之若夜蟲之就火
少加倚仗易以立功劉裕奮起寒微不階尺土討滅桓
玄興復晉室北禽慕容超南梟盧循所向無前非其才
之過人安能如是乎魏崔浩謂高允豐才博學一代
佳士所乏者矯矯風節(通鑑)孔奐曰江揔有潘陸之華而
無園綺之英(陳書)太子問於賀若弼曰楊素韓擒虎史萬
歲皆稱良將其優劣何如弼曰楊素猛將非謀將韓擒
虎鬭將非鎮將史萬歲騎將非大將上曰長孫無忌
善避嫌疑應物敏速决斷事理古人不過而揔兵攻戰
非其所長高士廉涉獵古人心術眀達臨難不改節當
官無朋黨所乏者骨鯁規諫耳唐儉言辭辯捷善和解
人事朕三十年遂無言及於獻替楊師道性行純和自
無愆違而情實怯懦緩急不可得力岑文本性質敦厚
文章華贍而持論恒據經遠自當不負於物劉洎性最
堅貞有利益然其意尚然諾私於朋友馬周見事敏速
性甚貞正論量人物直道而言朕比任使多能稱意褚
遂良學問稍長性亦堅正每寫忠誠親附於朕譬如飛
鳥依人人自憐之(通鑑)
傳記嚴仲弼九臯之鳴鶴空谷之白駒顔彦先八音之
琴瑟五色之龍章張威伯歲寒之茂松幽夜之逸光陸
士衡士龍鴻鵠之裴回懸鼓之待搥庾道季云廉頗
藺相如雖千載尚凛凛恒有生氣曹蜍李志雖見在厭
厭如九泉下人王大將軍稱王夷甫處衆人之中如珠
玉在瓦石之間(世說)
集傅毅之於班固伯仲之間耳(魏文帝典論)彈射臧否雌
黃出其唇吻朱紫由其月旦(文選)天下以君侯為文章之
司命人物之權衡一經品題便作佳士(李白上韓荆州書)舌端
月旦皮裏春秋(段成式文)當是時見王於北亭猶高山深林
龍虎變化不測傑魁人也退見少傳翠竹碧梧鸞鵠停
峙能守其業者也幼子娟好静秀瑶環瑜珥蘭茁其芽
稱其家兒也(韓文)
本朝處士於重能閱人觀於琮謂路若曰於侍郎風儀
秀整禮貌謙挹如百斛重器所貯尚空其半安使不益
其禄位哉(續世說)齊何點常稱陸慧曉如照鏡遇形觸物
無不朗然王思遠常如懷冰暑月亦有霜寒(一作氣)
記纂淵海卷五十二
