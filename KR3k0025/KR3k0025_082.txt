記纂淵海卷八十二宋潘自牧撰
字學部
字
經五曰六書注云六書象形會意轉注指事假借諧聲
也(周禮保氏)
子蒼頡觀鳥迹而成字鬼乃夜哭(淮南子)
史蒼頡作書止戈為武(漢書)字有六義一曰指事上下是
也二曰象形日月是也三曰形聲江河是也四曰會意
武信是也五曰轉注老考是也六曰假借令長是也夫
指事者在上為上在下為下象形者日滿月虧效其形
也形聲者以類為形配以聲也會意者止戈為武人言
為信也轉注者以老為考也假借者數言同字其聲雖
異其文意一也(晉書)自秦壊古文有八體一曰大篆(史籀書)
二曰小篆(李斯書)三曰刻符(即古繆篆)四曰蟲書(即鳥書書幡首象勢而書)
五曰摹印(秦璽文也)六曰署書(漢蕭何所定以題蒼龍白虎二闕)七曰殳書
(殳有八觚隨其勢書)八曰隸書(程邈所作徒隸之書)王莽時使司空甄豐改
定古文復有六書一曰古文孔氏壁中書也二曰奇字
即古文而異者也三曰篆書秦篆書也四曰佐書即隸
書也五曰繆篆所以摹印也六曰鳥書所以書幡信也及
許慎說文用篆書為正以為體例最可得而論也(同上)
傳記則天好改新字有言國中有或或者惑也乞一武
鎮之乃改作□復言武在口中與困何異乃改作圀(正字)
(通)篆籀八分隸章草草書飛白行書通謂之八體(尚書故實)
鶴頭蚊脚二書皆漢詔板所用各象形也(書法苑)百體有
懸針書垂露書秦王破塜書金鵲鵠頭書虎爪書倒薤
書偃波書信幡書飛白書籀書繆書𫝊書制書列書日
書月書風書署書蟲書葉書明書逢書天竺書楷書芝
英隸花草隸鐘鼓隸仙人隸龍篆麒麟篆仙人篆魚篆
蟲篆鳥篆鼠篆科斗篆復有大篆小篆牛書蟲書草書
龍書猴書犬書雞書雲書雨書行書押書檝書藁書半
草書奏召用虎爪為不可學以防詐偽告下用偃波書
謝草用蚋脚書節信用鳥書朝賀用填書亦施於婚姻
西域書起屍書右旋書蓮花書節分書大秦書䭾乘書
牸牛書樹葉書(闕)覆書天書龍鳥等書六
十四種簡秦書兼素書捨此之外書存猶一百二十體
(闕注)五十六體書(晉徐安子撰)五十一體書勢(蕭子雲撰)隂陽分則
有三元八會之文又有八龍雲篆光明之章也其後三
皇之世演八會之文為龍鳳之章拘省雲篆之迹以為
順形梵書破分二道壊真從易乃為六十四種之書遂
播之三十六天上下也今三元八會太極清山之所用
雲篆光明今所見神靈符書之字是也(真誥)書有十體較
其優劣差之為神妙能之品居神品者二十有五妙品
九十有八能品一百有七古今善書盡於是矣(書斷)真生
行行生草真如立行如行草如走未有未能立能行而能
妙於走者也(志林)
集師宜八分之巧元帝三昧之章史籀李斯之篆梁鴻
曹喜之書莫不總華桂宫盈滿甲館竊以為鸞驚之勢
既聞之於索靖鷹踀之巧又顯之於蔡邕是以遊霧重
雲𫝊敬禮之法鳥鵠魚鵷表揚泉之賦頗好六文多慙
三禮尚方大篆既甚牢落柱下方書何曾髣髴空慕河
間之聚書竟徵東平之獻表齊收尺牘顧已缺然北海
楷隸終成難擬(梁元帝上東宫古跡啟)
本朝古之字書皆從左文凡字其類在左其義在右如
木類其左皆從木所謂右文凡如戔小也水之小者曰
淺金之小者曰錢貝之小者曰賤皆以戔為義也(筆談)荆
公著字說言一大為天一土為王日月為明且如以竹
策馬如何不是篤東坡戲之曰以竹策犬有甚好笑(同上)
評字
史齊高帝與王僧虔賭書畢帝曰誰為第一對曰臣書
臣中第一陛下書帝中第一帝笑曰卿可謂善自謀矣
(南史一或云帝問我書何如卿荅曰正書第一草書第二陛下草第二正書第三臣無第三陛下無第一帝大)
(笑曰卿善為辭)梁徐希秀謂王志為書聖蕭引善書陳宣帝
嘗披奏事指引署名曰此字筆勢翩翩似鳥之欲飛引
謝曰此乃陛下假其毛羽耳(並同上)沙門智永善王羲之
書虞世南師焉妙得其體(舊唐書)歐陽詢初效王羲之書
後險勁過之因自名其體尺牘所𫝊人以為法禇遂良
亦以書自名嘗問虞世南曰吾書何如智永荅曰吾聞
彼一字直五萬君豈得比遂良曰孰與詢曰吾聞詢不
擇紙筆皆得如志君豈得比(唐書)貞觀永徽間虞世南禇
遂良以書顓家後莫能繼薛稷外祖魏徵家多藏虞禇
書稷銳情臨倣結體遒麗遂以書名天下徐浩嘗書
四十二幅屏八體皆備世狀其法曰怒猊抉石渴驥奔
泉穆宗問柳公權用筆法對曰心正則筆正筆正乃
可法矣帝改容悟其筆諫也其書法結體勁媚自目一
家文宗命題殿壁歎曰鍾王無以加之嘗書京兆西明
寺金剛經有鍾王歐虞禇陸諸家法自為得意吕向
工草隸能一筆環寫百字若縈髮然世號連錦書(並同上)
𫝊記梁武帝評書云鍾繇書如雲鵠遊天羣鳬戲海王
羲之字勢雄遠如龍跳天門虎卧鳳闕(書斷)衛夫人正書
入妙品如玉壺之冰瑶臺之月婉然芳樹穆若清風(法書)
(苑)王右軍書如謝家子弟縱復不端正者爽爽有一種
風氣王子敬書如河洛間少年雖皆充悦而舉體躁跳
殊不可耐羊欣書如大家婢為夫人雖處其位而居止
羞澁終不似真徐淮南書如南岡士大夫徒好尚風軌
終不免寒乞阮研書如貴胄失品次不能復排突英賢
王儀同書如晉安帝非不處尊高而都無神施吳興書
如新亭傖父一往見似揚州人共語便音態出陶隠居
書如吳興小兒形雖未成長而骨體甚駿快殷均書如
高麗使人抗浪甚有意氣滋韻終不精味袁山松書如
深山道士見人便欲退縮蕭子雲書如春初望山林花
無處不發如論經道人無細不言崔子玉書如危峰阻
日孤松一枝有絶望之意師宜官書如鵰羽未息翩翩
自逝韋誕書如龍威虎振劍拔弩張蔡邕書骨氣風遠
爽爽為神鍾司徒書字十二種意外殊妙實亦多奇邯
鄲淳書應規入矩方圓乃成張伯英書如漢武帝愛道
憑虛欲仙索靖書如飄風忽舉鷙鳥不飛皇象書如歌
聲繞梁琴人捨揮衛常書如插花美人舞笑鏡臺孟光
禄書如崩山絶崖人見可畏張芝驚奇鍾繇特絶逸少
鼎能獻之冠世四夷其頽洪芳不滅羊真孫草蕭行范
篆各一時妙絶鍾繇書若飛鴻戲海舞鶴遊天行間希
密實亦難過蕭思話書若墨連綿衣勢屈強若龍跳淵
門虎卧鳳闕薄紹之書字勢蹉跎如舞妓低聲仙人嘯
樹(袁昂古今書評)王子敬隸行草章草飛白五體俱入神八分
入能(書斷)
集智永禪師書骨氣深隠體兼衆妙精能之至反過疎
淡歐陽率更書研緊拔羣尤工於小楷禇河南書清遠
蕭散微雜隸體張長史草書頽然天放略有點畫處而
意態自足號稱神逸今世稱善草書者或不能真行此
大妄也今長安有長史真書郎官石柱記作字簡遠如
晉宋間人顔魯公書雄秀獨出一變古法如杜子美詩
格尤天縱奄有漢魏晉宋以來風流後之作者殆難復
手柳少師書本出於顔而能自出新意一字百金非虛
語也(東坡題唐六家書後)楊凝式筆蹟雄強往往與顔行相上下
今世多稱李建中宋宣獻書宋寒而李裕殆是浪得名
惟蔡君謨書姿格既高而學亦至當為本朝第一(仇池筆記)
歐陽文忠言蔡君謨獨步當世此為至言君謨行書第
一小楷第二草字第三大字為少疎也(東坡)蘭亭繭紙入
昭陵世間遺墨猶雲騰顔公變法出新意細筋入骨如
秋鷹徐家父子亦秀絶字外出力中藏稜嶧山𫝊刻典
刑在千載筆法留陽冰杜陵評書貴瘦硬此論未公吾
不憑短長肥瘦各有態玉環飛燕誰敢憎(同上)
篆書
𫝊記按大篆者周宣王太史史籀所作也(書斷)籀文者史
籀所作也與古大文篆小異後人以名稱書謂之籀文
六書二曰奇字是也小篆者秦丞相李斯所作也增
損大篆異同籀文亦曰秦篆(並同上)古文可為上古大篆
為中古小篆為下古(書評)李斯妙篆省改之為小篆著蒼
頡篇七章始皇以和氏之璧琢而為璽令李斯書其
文今泰山及泰皇等碑並其遺跡李斯小篆入神大
篆入妙蔡伯喈嵩山學書於石室内得一素書八角
垂芒篆寫李斯并史籀用筆勢(並同上)石鼓文謂之周宣
王獵共有十鼓其文則史籀大篆也(法書苑)梁昇卿善小
篆吕總云如落玉隨珠皆得其妙(同上)蕭何善篆籀為前
殿成覃思三月以題其額(筆陣圖)李陽冰善小篆自言斯
翁之後直至小生(國史補)
集緬想聖達立制造書之意於天地山川得方圓流峙
之形於日月星辰得經緯昭回之度於雲霞草木得霏
布滋漫之容於衣冠文物得揖讓周旋之體於鬢眉口
鼻得喜怒慘舒之分於蟲魚禽獸得屈伸飛動之理於
骨相齒牙得擺拉咀嚼之勢隨手萬變任心所成可謂
通三才之氣象備萬物之情狀者矣(李陽冰論古篆)字體不類
隸與科(韓石鼔歌)
本朝秦始皇初并天下登瑯琊臺刻石頌秦德二世復
刻詔書其旁今頌詩亡矣而二世詔書具在江文勛好
古善篆隸有絶人者其文字之工世亦莫及皆不可廢
(東坡集)
隸書
𫝊記按隸書者秦下邽人程邈所作也邈得罪雲陽獄
中覃思十年益小篆方圖而為隸書三千字奏之始皇
用以為隸人佐書故曰隸書(書斷)鍾會尤工隸書飄然有
凌雲之志嘗詐為荀勗書就勗母鍾夫人取寳劍(同上)王
次仲者古之神仙也得李斯用筆意乃摹諸石置之超
然臺上夫秦雖無道然當戰國之時以為世之篆文難
於速就乃為隸書(廣記)庾肩吾按酈善長水經注臨淄人
發古塜得銅棺棺外書齊太公六代孫胡公之棺唯三
字古文餘同今書按胡公在春秋前即隸書興於周代
明矣當時猶與古文相參程邈始廢古文而全用隸又
丘光遲以隸書之興於周代謂亥有二首六身如布算
之狀按此亥文則春秋已有隸書矣(法書苑)唐太宗工隸
書師虞世南嘗患難於戈法一日書戩字乃空其落虞
世南取筆填之帝以示魏鄭公曰朕學世南似盡其法
鄭公曰仰觀聖作唯戩字戈法頗逼真上深嘆其藻識
(同上)隸有繫石波最為難作(書訣)
八分
傳記按八分者秦羽人王次仲所作也王愔云王次仲
以隸楷藏古今法書(法書苑)
行書
傳記按行書者後漢潁川劉德升所造也行書即正書
之小偽務從簡易相間流行故謂之行書王愔云晉世
以來工書者多以行書著名鍾元常善行押書是也爾
後王羲之獻之並造其極焉(書斷)胡昭與鍾繇並師劉德
升俱善於行草而胡肥鍾瘦(同上)行書非草非真離方遁
圓在乎季孟兼真謂之真行帶草謂之行草(法書苑)吳皇
象善行草書世稱沉著痛快(同上)鍾胡二家為行書法今
大行於世(類要)
草書
史漢興而有草書至章帝而齊相杜度號善作篇崔瓊
崔寔亦皆稱工杜氏投字甚安而書體微瘦崔氏甚得
筆勢而結字小疎弘農張伯英因而精轉甚巧至今猶
寳其書韋仲將謂之草聖伯英弟文舒者次伯英又有
姜孟穎梁孔達田彦和及韋仲將之徒皆伯英弟子有
名於世羅叔景趙元嗣者與伯英並時或云伯英自稱
上比崔杜不足下方羅趙有餘張旭嗜酒每大醉呼叫
狂走乃下筆或以頭濡墨而書既醒自視以為神不可
復得也世呼張顛初任為常熟尉有老人陳牒求判宿
昔又求旭怒老人曰觀公筆奇妙欲以藏家耳因問所
藏盡出其父書旭覽之天下奇筆也自是盡其法(唐書)
傳記按草書者後漢徵士張伯英所造也梁武帝草書
狀曰蔡邕云秦時諸侯相長羽檄相傳遂作赴急之書
蓋今之草是也(書斷)長沙僧懷素自言草聖三昧(國史補)索
靖草聖絶代名曰銀鉤蠆尾鄭虔草書如風送雲收
霞催月上張芝剙草作楷法字方八分(書斷)師宜官南
陽人靈帝好書徵天下攻書於鴻都門至數百人八分
稱宜官為最鍾穎書最妙者八分有魏受禪碑此為
最也(同上)蔡邕工書篆隸尤得八分之精微(書斷)蔡文姬曰
臣父云割隸字八分取二分割篆二分取八分故名八
分張懷瓘云本楷字漸若八字分散故名八分(法書苑)八
分有隼尾波最為難作(書談)韓擇木工八分師蔡邕法風
流閑媚號伯喈中興蕭子良云漢靈帝時上谷王次
仲與秦時同姓名也亦依八分書
集碑之所形將垂久遠篆籀即至朴昧者難知行隸又
太見涉於非敬惟八分得文質之至中二妙相兼經古
今而不惑(令狐楚與嚴少保書)蒼頡鳥迹既茫昧字體變化如浮
雲陳倉石鼓文已訛大小二篆生八分秦有李斯漢蔡
邕中間作者寂不聞(杜詩)惜哉李蔡不復作吾甥李潮下
筆親尚書韓擇木騎曹蔡有鄰開元以來數八分潮也
奄有二子成三人八分一字值萬金蛟龍盤挐肉屈強
(並同上)阿買不識字頗知書八分詩成使之寫亦足張吾
軍(韓集)
楷書
史上谷王次仲始作楷法至靈帝好書時多能者而師
宜官為最大則一字徑丈小者方寸千言甚矜其能或
不時前詣酒家飲因書其壁顧觀者以讐酒討錢足而
滅之每書輒削其柎梁鵠乃益為版而飲之酒俟其醉
而竊其柎(晉書)
傳記秦羽人王次仲以隸書作楷法(書斷)王獻之字子敬
幼學於父後改變制度率爾師心冥合天矩年五六歲
時學書右軍從後潛掣其筆不脱乃嘆曰此兒當有大
名遂書樂毅論與之學竟能極小真書可謂窮微入聖
(書斷)隋文帝曰妙書冠絶古今字之體勢一筆而成衛
瓘索靖號一臺二妙瓘云我得伯英之筋恒得其骨靖
得其肉(恒謂衛恒)杜預三世善草書(並同)
集悲風生微綃萬物起古色(杜甫詠張旭草書圖)嗚呼東吳精逸
氣感清識(同上)
本朝顛張醉素兩禿翁追逐世好稱書工何曾夢見王與
鍾妄自粉飾欺盲聾有如市井倡抹紅妖歌慢舞眩兒童
謝家夫人淡丰容蕭然自有林下風天風蕩蕩驚跳龍山林
飛鳥一掃空為君草書續其終待我他日無匆匆(東坡題王逸少帖)
章草
傳記按章草漢黃門令史史游所造也愔云漢元帝時史
游作急就章解散隸體麄書之漢俗隨漸以行之是也(書斷)
崔瓊善章草書師於杜度而媚輒過之點畫精微神變
無礙王隱謂之草賢張伯英尤善章草韋仲將謂之
草聖(書評)張旭章草類伯英時人謂之亞聖(書斷)史游作急
就章蓋插隸之規矩存字之梗槩本草創之義謂之草
書至建初中杜度善草章帝詔上章表令作草體始號
章草(法書苑)羲之常以章草答庾亮亮示翼翼因與羲之
書云吾昔有伯英章草數紙過江顛沛遂至忘失常歎
妙迹永絶忽見足下答家兄書恍若神明還舊觀(圖書薈粹)
飛白
𫝊記按飛白書者後漢左中郎蔡邕所作也王隠王愔並
云飛白變楷制也本是宫殿題署勢勁文字宜輕微不滿
名既為飛白王僧虔云飛白八分之輕者邕在鴻都門見
匠人施堊帚遂創意焉(書斷)李嗣真云王逸少飛白猶霧縠
卷舒煙空炤灼長劍耿介而倚天勁矢超忽而無地可謂
飛白之仙(法書)吳張敬禮善飛白以為飄若浮雲激如驚電
晉王廙善飛白書若鵰鶚之翅羽旌旗之卷舒蕭侍
中飛白淨可愛令取掃帚沾泥汁中以書壁為方丈一
字晻曖斐亹極有體勢(會萃)梁武帝謂蕭子雲曰蔡邕飛
而不白羲之白而不飛飛白之間在卿斟酌耳(尚書故實)梁
武帝造寺令蕭子雲飛白大書蕭寺至今一字存焉(國史補)
集秋毫精勁霜素凝鮮玷此瑶波染彼松煙超工八法
盡竒六文輕如遊霧重似崩雲(鮑照)翠箔映雪羅衣隨風
崩雲委地游霧縈空(類要)煙霧交霏虯鸞縈動(同上)
本朝仁宗飛白尤妙李唐卿撰飛白三百點以進上乃
為清淨二字賜之其六點尤為竒絶又出三百點之外
(歸田錄)霏霏乎其若輕雲之蔽月翻翻乎其若長風之卷
旆也猗猗乎其若遊絲之縈柳絮裊裊乎其若流水之
舞荇蔕也(東坡贊)金牋洒飛白瑞霧縈長虹(同上)
硯
史柳公權嘗評硯以青州石未為第一言墨易冷絳州
墨硯次之(唐書)
𫝊記漢武帝賜青鐵硯是于闐國所獻(博物志)漢制天子以
酒為書滴以玉為硯取其不冰(西京雜記)唐李衞公收硯至多
其尤妙者名結鄰言與相結為鄰也(開元錄)内中有七寳硯
鑪冬寒冰自消(開元天寳遺事)薛稷為硯封九錫拜離石鄉侯使
持節即墨軍事兼鐵面尚書(雲仙散錄)徐玄之夜讀書見人物
如粟米數百皆具甲胄擁一紫衣者行案上𫝊呼曰蚍蜉
王欲觀魚於紫石潭漁具數十入硯中皆獲小魚(異聞錄)許
漢陽遇龍女以白玉為硯玻瓈為匣硯中皆貯銀水(博異志)
集採隂山之潛璞(傅玄賦)即方圓以定形鍛金鐵以為池
木貴其能軟石美其潤堅加采漆之膠固含沖德之清
玄(同上)琉璃硯水長枯槁(李白)巨璞禹鑿餘(杜詩)其光或雷電
其滑乃波濤(同上)文字之祥君家其曰(韓高仙君硯銘)弘農陶泓
(毛穎傳)柳州龍壁多秀石可觀(柳文)端州石工巧如神踏天
磨刀割紫雲傭刓抱水含滿唇暗洒萇弘冷血㾗(李賀)紗
帷晝暖墨花春輕漚漂沬松麝薰(同上)
本朝硯四十餘品以青州紅絲石第一斧柯山第二龍
尾石第三餘皆在中下雖銅雀臺古瓦硯列於下品特
存古物耳端所出有四品嵓石為甲石屋次之西坑又
次之後埜為劣而嵓石又分上下又有活眼死眼之别
圓暈相重黃黑相間黳精在内晶瑩可愛謂之活眼四
旁浸漬不甚鮮明謂之淚眼形體略具内外皆白殊無
光彩謂之死眼活眼勝淚眼淚眼勝死眼死眼勝無眼
(蘇易簡硯譜)歙州石出於龍尾溪以金星為貴虢州澄泥
唐人品硯以為第一今人罕用澤州道人吕翁作澄泥
硯堅重如石上著名字李充伯得玉材琢為硯發墨
可愛青州以熟鐵為硯甚發墨有柄可執世言端
溪水中石其色青山半石其色紫山絶頂者尤潤如猪
肝色者佳其貯水處有白黃色點者謂之鴝鵒眼脉
理黃者謂之金線紋其山號斧柯端溪石硯之美正
在於眼如木之有節今不知者乃以為石病吁可痛哉
惟上嵓有眼眼之美者青綠黃三色相重多者自外至
心凡九重其生於墨池之外者謂之高眼生於内者曰
低眼高眼尤可尚以其不為墨漬常可睹也或云石有
金線為美正其病也端溪有斧柯茶園將軍池同是
一溪惟斧柯出者佳茶園次之將軍又次之(並同上)端石
本以子石為上流俗𫝊訛遂以紫石為上然十無一二
發墨者但充玩好而已歙石大抵多發墨以金星為貴
端溪以北嵓為上龍尾以深溪為上較其優劣龍尾遠
出端溪上而端溪以後出見貴爾(歐公硯譜)端溪有三種曰
上嵓曰西坑曰後埜西坑硯三當嵓石之一後埜三當
西坑之一(東軒筆錄)唐林夫與余端硯一枚極佳但小而凸
磨墨不甚便作硯者意待數百年後硯平乃便墨耳一
硯猶須作數百年計而作事乃不為明日計可不謂大
惑耶(東坡)淄石號韞玉硯發墨而損筆端石非上嵓者宜
筆而褪墨二者當安所去取用褪墨硯如騎鈍馬數步
一鞭數字一磨不如騎騾用瓦硯也澤州金道人澄
泥硯多作投壺樣其首有吕字非刻非畫堅緻可以試
金(並同上)君看龍尾豈石材玉德金聲寓於石與天作石
來幾時與人作硯初不辭詩成鮑謝石何與筆落鍾王
硯不知(東坡贈龍尾硯)羅文歙人也上世隠龍尾山漢武帝召
見叩擊之其音鏗鏗可聽上喜曰古所謂玉質而金聲
者子真是也使待詔中書久之更拜舍人(東坡萬石君羅文傳)玉
堂新樣世争𫝊况以蠻溪綠石鐫(王荆公)江上有石形色
類石以為硯蘇子美詩云我疑此山石久為月照著
老蚌吸月月降胎水犀望星星入角彤霞爍石變丹砂
白虹貫岩生美璞(子美集)久聞閩石鴨頭綠可磨桂溪龍
文刀莫嫌文吏不知武要識飽霜秋兔毫(山谷)琢雕山骨
秀磨礲發光炯體潤雲氣生寒泉冽幽井平生心腹交
陳玄與毛穎德重不傾側中虛但明静置之几案上吾
方日三省(同上)
筆
史晉王珣夢人以一大筆如椽與之既覺語人曰當有
大手筆事(晉書)江淹夢人與五色筆由是文藻日新後又
夢郭璞取去自後為詩絶無美者(本傳)歐陽通詢之子也
以狸毛為筆覆以兔毫管用象犀非是未嘗書(唐本傳)和
凝夢人以五色筆一束與之自是才思敏贍十九登進
士第(五代史)史洪肇曰安朝廷定禍亂直須長鎗大劍毛
錐子安足用哉(同上)
傳記玄龜負圖出周公援筆以時文寫之(尚書中候)番禺諸
郡多以青羊毛為筆或用山雉豐狐之毫鼠鬚麝毛狸
毛為被以為筆(樹萱錄)有人以綠沉漆竹管及鏤管見遺
斯亦可玩詎必以金玉哉嘗答牛亨之問曰蒙恬以枯
木為管鹿毛為柱羊毛為被(王羲之筆經)昔人有以琉璃象
牙為筆管麗飾則有之然筆須輕便重則躓矣(同上)紀少
瑜嘗夢陸倕以一束青鏤管筆授之曰卿自擇其善者
其文因此大進(青箱雜記)漢制天子筆以錯寳為跗毛皆以
秋兔之毫(西京雜記)漢末一筆之匣雕以黃金飾以和璧綴
以隋珠文以翡翠(傅子)石晉之末有一高士每夜作筆付
其家室至曉闔戶而出以竹筒銜壁外向如引水者置
錢其中則一管躍出筆盡雖官府勢要求之無復有也
時人謂之仙筆(四譜)宣州諸葛氏能作筆柳公權求之先
與二管語其子曰柳學士如能書當留此筆不爾退還
即以常筆與之未幾果退還先與者二筆非右軍不能
用也(同上)晉韋日好作筆王子敬得其筆歎為絶世(書斷)許
漢陽遇龍女觀其筆白玉為管(博異志)智永禪師學書有
秃筆頭十瓮取瘞之謂之退筆塜(尚書故實)嶺南嘗有郡牧
得兔皮使工人製筆醉失之因剪已鬚為筆甚善便使
為之工者以實對遂下令使一戶輸人鬚或不能致輒
責其直(異物志)有書生謁李林甫曰管子文後化為筆(大唐)
(遺事)有僦馬生甚貧遇人與虎毛紅筆管一枝曰所須但
呵筆即得之然夫妻之外令一人知則殆矣時方暑欲
凝煙帳風篁扇皆呵而得之一日晩思兔頭羹連呵得
數盤夫妻不能盡以與鄰家自是呵之無應(纂異記)薛稷
為筆封九錫拜墨曹都統墨水郡王兼毛州刺史(雲仙散錄)
李仲甫賣筆遼東市一筆三錢如無錢亦與筆(神仙傳)
集毛穎者中山人也秦始皇時蒙將軍恬南伐楚次中
山圍毛氏之族拔其豪載穎以歸秦皇使恬賜之湯沐
而封諸管城號曰管城子累拜中書令上嘗呼為中書
君穎與絳人陳玄弘農陶泓及會稽楮先生友善其出
處必偕後因進見上將有任使拂拭之因免冠謝上見
其髮秃笑曰中書君老而秃不任吾用吾嘗謂君中書
君今不中書耶因不復召歸封邑終於管城其子孫甚
盛惟居中山者能繼祖父業(韓毛穎傳)韡韚彤管冉冉輕翰
正色玄墨銘心寫言(傅玄筆銘)英華表玉笈佳麗稱珠網無
如兹制奇彫飾雜衆象仰出寫含花横插舉仙掌幸因
提拾用遂厠璇臺賞(梁簡文帝)夢筆深藏五色毫(李義山)截玉
銛錐作妙形貯雲含霧到南溟尚書舊用裁天詔内史
新將寫道經(柳文)
本朝宣州諸葛氏筆擅名天下久矣縱其間不甚佳者
終有家法如北茶内庫酒教坊樂雖弊精疲神欲強學
之而草野終不可脫(東坡)一沐管城穎為把栗尾書溪
藤蒼鼠奮鬛飲松腴(並同上)
墨
𫝊記楚王靈䕫造紅白二墨及書寫衣服黑衣用白書
白衣用紅書自成一家(大唐龍髓記)盧杞與馮盛相遇於道各
攜一囊杞發盛囊有墨一枚杞大笑盛正色曰天峰煤
和針魚腦入金溪子手中錄離騷古本比公日提綾文
刺三百為名利奴顧當孰勝已而搜杞囊果是三百刺
許芝有妙墨八廚巢賊亂瘞於善和里第事平取之
墨已不見唯石蓮匣存焉(並同上)玄宗御案墨曰龍香劑
一日見墨上有小道士如蠅而行上叱之曰臣墨之精
黑松使者也凡世人有文者其墨上皆有龍賓十二上
神之乃以墨分掌文官(陶家瓶餘事)墨文如履皮磨之有油
暈者一兩可染三萬筆(成老相墨經)墨染三年字紙不能昏
暗者為上(同上)李廷珪造墨其堅如玉其紋如犀(文房四譜)懷
化郡掘塹得石墨甚多精好可寫書(廣州記)漢尚書令僕
丞郎月給隃麋墨大小二枚(西京雜記)南朝以墨為螺為量
為丸為枚陸雲與兄書送墨二螺梁科律御墨一量十
二丸漢官儀令僕丞郎賜墨一枚(北戶錄)薛稷為墨封九
錫拜松燕督護玄香太守兼亳州諸郡平章事是日墨
吐異氣結成樓臺(雲仙散錄)
集故藉翰林以為主人子墨以為客卿以風(長楊賦)上黨
碧松煙夷陵丹砂末蘭麝凝珍墨精光乃堪發(古詩)絳人
陳玄(韓文)墨則上黨松心(江淹賦)
本朝陸士衡與士龍書云登銅雀臺得曹公所藏石墨
數瓮今分渠一螺沈郎中師鄜延以石燭作墨堅重而
黑在松煙之上曹公所藏豈此物耶(仇池筆記)王晉卿造墨
用黃金丹砂墨成價與金等(同上)唐末墨工李超與子庭
邽本姓奚江南賜姓李氏庭珪字者偽也(遯齋閑覽)石昌言
蓄李庭珪墨不許人磨或庭邽始名庭珪故世有奚庭
珪墨又有李庭邽墨人或戲之曰子不磨墨墨將磨子
今昌言墓木拱矣墨固無恙可為好事之戒(坡集)庭珪墨
有劍脊圓餅面多為龍紋嘉祐中仁宗以此墨賜近臣
曰新安香墨其後翰林承旨賜者皆雙脊龍樣尤為佳
品(涑水燕談)山谷取小錦囊中有墨半丸以示潘谷谷隔囊
手之曰天下之寳也出之乃李庭珪墨又别取小錦囊
有墨一丸谷手之如前歎曰今老矣不能為之出之乃
谷少所作墨其精如此(邵氏後錄)此墨足支二十年但恐風
霜侵髮齒非人磨墨墨磨人缾應未罄罍先恥(坡詩)徂徠
無老松易水無良工珍才取樂浪妙手惟潘翁魚胞熟
萬杵犀角盤雙龍墨成不敢用進入蓬萊宫書窗拾
輕煤佛帳拂餘馥辛勤破千夜收此一寸玉(並同上)
紙
史自古書契多編以竹簡蔡倫乃造意用樹膚麻頭及
敝布魚網以為紙故天下咸稱蔡侯紙(後漢書)
傳記左伯字子邑甚能造紙漢興有紙代簡至和帝時
蔡倫工為之而子邑尤得其妙(書斷)南朝以紙為番為幅
為枚湘東王上荆武紙萬幅筆四百枝簡文帝奉紅牋
二千番又云送四色紙三萬枚荅湘東王也(比戶錄)晉宋
間有一種紙長丈餘世謂前紙(同上)宋亳間有紙織成界
道者謂之烏絲欄紙(國史纂要)紙取東陽魚卵虛柔而滑淨
者(墨藪)蕭成採野麻土榖作五色斑紋紙(法書苑)陟釐乃水
中苔取以為紙名苔紙青黃色晉武帝賜張華側理紙
即陟釐也語訛謂之側理(本草)楊炎在中書後閤糊忩用
桃花紙塗以水油(鳳池篇)毛重教授於道江春日主人宴
之賦散語曰蟣肝之奉何堪龍首之攀可望主人曰吾
勸以陸源鯖賞以柳綿紙(文房寳飾)治紙之昏而不染墨者
用雨點螺磨紙左右三千計其病去矣姜澄十歲時
父苦無紙澄乃燒糠熁竹為之以供父澄小字洪兒鄉
人號洪兒紙(童子通神錄)紙之善者蜀之金花魚子十色版
皆為佳矣(國史補)澄心堂紙為天下之冠(硯譜)石虎詔書以
五色紙著鳳雛口中(鄴中記)琅玕紙十幅可為禮墨子嗣
(雜俎)薛稷為紙封九錫拜楮國公白州刺史統領萬字軍
略道中郎將(雲仙散錄)
集皎白猶霜雪方正若布棋宣情且記事寧同魚網時
(後梁宣帝)三十六鱗充使時數番猶得寄相思(段成式與温庭筠云藍紙)
(詩)會稽楮先生(韓文)剡溪多古藤樹方春且死問溪人有
言溪中多紙工斬代無時今士人自言能文者其數與
麻竹相多孰非書剡藤者耶雖舉以天下為溪猶不給
況一溪也予謂今錯為文者皆閼剡藤者也(舒元輿悲剡溪古藤)
(文)雖復鄴殿鳳銜漢朝魚網平準桃花中宫榖樹同以
慙兹靡滑謝此鮮華(劉孝威謝官紙啓)
本朝昔人以海苔為紙今無復有今人以竹為紙亦古
所無有也(東坡)山谷為范子默求染鴉青紙詩云學似貧
家老破除古今迷望失三餘極知鵠白非新得謾染鴉
青襲舊書(山谷)深如女髮蘭膏罷明似山頭夜月餘為染
溪藤三百个待渠湔拂一床書(同上)陽山老藤截玉昉烏
孫翠竹避寒光羅侯包贈室生白明於機上之流黃愧
無征西蠆尾手為寫黃門急就章變溪印藤卷盈百側
理羞滑繭羞白(並前人)剡藤開玉板(坡詩)
牋
史陳後主常使張貴妃等八人夾坐江總孔範等十人
預宴號曰狎客先令婦人襞采牋製五言詩十客一時
繼和(南史)韋陟常以五色牋為書記使侍妾主之其裁荅
受意而已(唐書)
𫝊記柏玄詔平準作桃花牋及縹綠青赤者(法書苑)武公
愛妾曰非煙以金鳳牋寫詩寄象象以剡溪玉葉紙賦
詩以謝之(非煙傳)非煙授趙象以連蟬錦香囊并碧苔牋
(同上)薛濤好製小詩惜其幅大乃狹小之後減諸牋皆小
名曰薛濤牋(雞肋集)明皇命李龜年持金花牋宣賜李白
(開元天寶遺事)蜀中有松花牋金沙紙流沙紙彩霞紙金粉紙
龍鳳紙近年皆盡唯十色牋尚在(牧堅談閑又王廷詩有五色板)羅隠
喜筆工萇鳳即贈鴈頭牋百幅(龍鬚記)
本朝川紙取布頭機餘經不受緯者治作之故名布頭
牋此紙冠天下六合人亦作終不及爾(東坡)
筆架
𫝊記蘇頲有一錦紋花石鏤為筆架每天欲雨即津出
如汁(開元天寶遺事)李白遊慈恩寺寺僧捧牌乞詩白題訖僧
獻玄沙鉢綠英梅檀香格(海墨徵言)
集管插銅龍還笑王生之壁(庾肩吾謝啓)若九疑之争出(吳均)
(賦)琉璃硯格終日隨身翡翠筆牀無時離手(玉臺序)
水滴
𫝊記廣州王去疾發晉靈公塜得玉蟾蜍一枚大如拳
容五合水光潤如新玉(西京雜記)秦嘉婦與嘉書曰今奉金
錯盌一枚可以盛書水(世說)
集鑄兹靈龜體象自然含源吐水有似清泉潤彼玄墨
染此柔翰申情寫意經緯羣言(傅玄水龜銘)宫硯玉蟾蜍(杜詩)
玉蠩吐水霞光静彩翰搖風絳錦鮮(劉禹錫)
本朝上賜羅文高麗所獻銅瓶為飲器(東坡著羅文傳)
界方筆槽
集有借界尺筆槽而破其槽者白其主人曰韓直木如
常孤竹君無恙但半面之交忽然折節矣主人大笑(王維)
(集)
記纂淵海卷八十二
