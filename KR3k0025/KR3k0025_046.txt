記纂淵海卷四十六宋潘自牧撰
性行部
争鬭
經嚚訟可乎不和政庬相為敵讐(書)受爵不讓至
於已斯亡(詩)
子惡聲至必反之(孟子)今有鬭何哉我甚醜之争飲食
無廉恥不知是非不避死傷不畏衆強恈恈惟利飲食
之見是狗彘也(荀子)有國於蝸之左角者曰觸氏有國於
蝸之右角者曰蠻氏時相與争地而戰伏尸數萬逐北
旬有五日而後反(莊子)
史趙奢曰兩鼠鬭於穴中將勇者勝(通鑑周紀)君子稱其功
以加小人小人伐其技以馮君子是以上下無禮亂虐
並生由争善也(左襄十三年)晏子曰凡有血氣必有争心(左昭)
(十年)不心競而力争(左傳)自含血戴角之獸見犯則校而况
於人懷好惡喜怒之氣(史記律書)譬如賈豎女子争言何其
無大體也武安侯曰争時急不知出此(史記灌夫傳)争者事
之末也(史越世家)相與摩牙而争之(西漢楊雄傳)
傳記鬭者忘其身者也忘其親者也忘其君者也行須
臾之怒而鬭終身之禍是忘其身也家室離散親戚被
戮是忘其親也犯刑法之大禁是忘其君也凡鬭者皆
以已為是而以他人為非(說苑)
集力大者搏齒利者囓爪剛者決(柳子厚貞符互入勢利相軋)
本朝投骨於地狺然而争者犬之常也(老泉)
好勝(附強梁)
經子貢曰我不欲人之加諸我也(論語)
子強梁者不得其死好勝者必遇其敵(家語)無辭讓之心
非人也(孟子)小人致亂而惡人之非已也致不肖而欲人
之賢己也心如虎狼行如禽獸而又恐人之賤已也(荀子)
史子晳好在人上(左襄十年)子玉曰非敢必有功也願以間
執讒慝之口(左僖二十八年)季郈之雞鬭季氏介其雞郈氏為
之金距平子怒(左昭二十五年互入兩不相下)為守視都尉如令為都
尉必陵太守奪之治(史記周陽由傳)寗成為小吏必陵其長為
人上者上操下如束濕薪(史記本傳)藺相如位在廉頗右頗
曰吾羞不忍為之下我見相如必辱之(本傳)田蚡辭不能
滿觴灌夫怒(西漢)桓範持節都督青徐與徐州刺史鄒岐
争屋欲斬岐坐免復為兖州刺史屬鎮北將軍吕昭範
與妻曰我寧作諸卿向三公長屈耳不能為吕屈也妻
曰君前欲斬徐州衆人謂君難為作下今復羞為吕屈
是復難為作上(魏志曺爽傳)樊世本氐豪佐秦王健定關中
謂猛曰吾輩耕之君食之耳猛曰非徒使君耕之又將
使君炊之(通鑑晉哀紀)劉琨曰吾枕戈待旦志梟逆虜常恐
祖生先吾著鞭耳(晉書互見尚氣趨事赴功)齊高德政恒以精神凌
逼人(通鑑陳高祖)王彬謂王敦曰卿昔歲殺兄今又欲殺弟
耶(本傳)
傳記杜預書告兒古諺有書借人為可嗤借書送還亦
可嗤(殷芸小說)
集譖下慢上恒其心術(柳罵尸蟲)
本朝王荆公在臺閣侍從時每言唐宰相令諫官隨宰
相入閣最切於政道後世所當行也及入司政事而孫
莘老李公擇在諫職二人者熟荆公此論遂列奏請舉
行之荆公不可曰是又益兩參知政事也(吕氏家塾記互入私意)
温粹
經言念君子温其如玉温温恭人維德之基(詩)即之
也温(論語)
史温顔和辭承上接下無所失意(韓王信傳互入和易)向寵性行
淑均(諸葛亮出師表)何充為劉惔所貴每云見次道飲令人欲
傾家釀言其能温克也(晉書)王景文情度淹粹(宋泰始起居注)
集夷雅之體無待韋絃(王文憲集序互入不待矯揉)白璧無瑕玷(孟浩)
(然)
狠戾
經方命圮族(注言鯀性狠戾)厥心疾狠不克畏死(書)勇而無禮
則亂(論語)
史富辰曰心不則德義之經為頑口不道忠信之言為
嚚(左僖二十四年)不可教訓不知話言告之則頑舍之則嚚傲
狠明德以亂天常謂之檮杌(左文十八)智伯曰難將由我我
不為難誰敢興之(通鑑周紀)天為剛德猶不干時况在人乎
(左文五年)熊虎之狀豺狼之聲(左宣四年)狼子野心(左昭二十七年)膠西
王為人賊盭(言其性賊害而狠戾西漢膠西王傳)貌狠自將(王莽傳)狠如羊
(項羽傳)灌夫曰今日斬頭穴胷何識程李(本傳)用氣自行多
所陵折(馬援傳)羊聃以狠戾為瑣伯(晉傳)
傳記苻生麤暴無賴祖洪甚惡之生無一目年七歲洪
戲之問侍者曰吾聞瞎兒一淚信乎侍者曰然生怒引
佩刀自刺出血曰此亦一淚也(崔洪十六國春秋)
本朝睅目知誰嗔皤腹空自脹(東坡詩)
和易
經從容以和(書)載色載笑匪怒伊教輯柔爾顔(詩)君
子和而不流(中庸)夫敬以和何事不行(禮記)
子冉雍使其臣如借(家語)和者大同於物物無得傷閡者
游金石蹈水火皆可也(列子)薰然慈仁謂之君子無責
於人人亦無責焉(莊子)
史為霽威嚴(魏相傳)温顔和辭承上接下無所失意(韓王傳互)
(入温粹)臣生與人無分争(漢武紀)粲然有文以相接驩然有
恩以相愛(漢書)鄭當時與官屬言若恐傷之(本傳)卓茂自束
髮至白首與人未嘗有争競(通鑑漢光武紀)性惟遲緩與人無
傷(後漢孔融傳)夷粹無競(唐書沈傳師傳)樂廣性沖約清遠與物無
竸(通鑑晉惠紀)
集温渥浹輿隸(顔延年詩)陽和熙熙貯在顔間睦其仲季
施及鄉黨含光不曜煦物如春(劉賓客)尊已者敬之如
臣事君下已者慈之如母畜子敵已者友之如兄弟無
不得志者也(柳文)意氣自春生(高達夫)
本朝不立異以為高不逆情以干譽(歐文)趙清獻公為人
和易與人言如恐傷之(東坡撰神道碑)樂易向人無不可(蘇子由文)
拍拍滿懷俱是春(邵堯夫)
和睦
經宜兄宜弟伯氏吹壎仲氏吹箎雝雝喈喈妻
子好合如鼓瑟琴兄弟既翕和樂且湛宜爾室家樂爾
妻孥(詩互入閨門)父子篤兄弟睦夫婦和家之肥也睦於
父母之黨(禮記)
史是謂鳳凰于飛和鳴鏘鏘(左)萬石君居家子孫申申
僮僕訢訢(西漢石奮傳)魏楊播及弟椿津家世孝友緦服同
㸑男女百口無間言(通鑑梁高祖紀)崔氏四世緦麻同㸑(唐書)高
崇文七世不異居開元中再表其閭(唐書本傳)元暐三世不
異居家人怡怡如也(本傳)
集塤箎鳴自合(杜詩)
本朝劉君良累代義居尺布斗粟無私焉(續世說)
和光同塵
經不惟好異(書)在彼無惡在此無斁無怨無惡(詩)君
子行禮不求變俗毁方而瓦合(去已之大圭角與人小合也)修其
教不易其俗齊其政不易其宜(禮記)無可無不可在邦
無怨在家無怨麻冕禮也今也純儉吾從衆鳥獸
不可與同羣吾非斯人之徒與而誰與(論語)
子柳下惠不羞汙君不辭小官雖袒裼裸裎於我側爾
焉能凂我哉魯人獵較孔子亦獵較(孟子)和其光同其
塵(老子)與物委蛇而同其波聖人處物不傷物不傷物
者物亦不能傷也唯無所傷者為能與人相將迎(莊子)人
知所惡者吾亦惡之(荀子)
史聖人與衆同欲是以濟事(左成六年)子産曰求逞於人不
可與人同欲盡濟(左昭四年)袁盎病免居家與閭里浮沈相
隨行(史記袁盎傳)將相調和則士豫附(史記陸賈傳)無乖剌之心
(西漢杜欽傳)不夷不惠可否之間聖賢居身之所珍也(通鑑漢殤)
(紀)卓茂曰人生焉能高飛遠走不在人間耶(東漢本傳)無彼
此於人(通鑑晉武紀)
集聖人不凝滯於物而能與世推移衆人皆濁何不淈
其泥而揚其波衆人皆醉何不餔其糟而歠其醨何故
深思高舉自令放為(楚辭史記本傳云何故懷瑜握瑾)與一世同其波
流而悔吝不生(嵇叔夜書)時無間言(陳子昂集)含光混世貴無名
何用孤高比雲月(李白集)隨時任其卷舒與物同其波流
(駱賓王)願為同社人雞黍燕春秋不為崖岸斬絶之行
(韓文)忍汙雜嚚譁恭其體貌遜其言辭(柳文)虬龍未化時
魚鼈同一波(孟東野)眼看人盡醉何忍獨為醒(王無功)惠和
得衆(司空圖文)或慮雷同何傷瓦合(白傅集)
本朝借君拍板與門槌我也逢場作戲(東坡集)物有圭角
刺人眼目亦易玷缺故君子處世常渾然天成則人不
厭棄矣(龜山語錄)
與時高下
經損益盈虛與時借行時止則止時行則行時有
泰否用有行藏(易)國有道其言足以興國無道其默足
以容(中庸)君子之於禮也有直而行也有曲而殺也道
隆則從而隆道汙則從而汙(禮記)邦有道危言危行邦無
道危行言孫君子哉蘧伯玉邦有道則仕邦無道則
可卷而懷之寗武子邦有道則知邦無道則愚(論語)
子時詘則詘時伸則伸(荀子)
史晏平仲在朝君語及之則危言語不及之則危行國
有道則順命無道則衡命以此三世顯名於諸侯(史記本傳)
君子得其時則駕不得其時則蓬累而行(史記老子傳)乘流
則逝兮得坎則止(一作坻史記賈生傳)從容浮湛與時俯仰(西漢司馬)
(遷傳)王戎作吏部與時浮沈(晉書)
集孔隨時而行藏蘧與國而卷舒(潘安仁西征賦)伸屈須為蠖
窮通莫問龜(白樂天集互入委順)因俗為禮人用愛戴(唐文粹)
委曲
經其次致曲曲能有誠(中庸)
子川雖曲而動諸海塗雖曲而通諸夏(揚子)
史河千里而一曲(公羊)
傳記孟嘗君每與客坐語屏風後常有侍史主記所與
客語知其親戚居處客去後使謝餽無所遺失(春秋後序)
集情深禮至欵密重復(劉賓客集)
本朝右尹子革因墳典而道祈招之詩左師觸龍語饘
粥而及長安之質古之聖賢欲行其意必有以曲成
之未嘗直情而徑行也(東坡集)
絶物
經我聞其聲不見其身(詩)
子訑訑之聲音顔色距人於千里之外是絶物也(孟子)
史趙禹為吏以来舍無食客公卿相造請禹終不行報
謝務在絶知賓友客之請孤立行一意而已(西漢本傳)鄧榮
為人矜潔自貴於人少所與(東漢本傳)
立異
經好人之所惡惡人之所好(大學)
子吾聞言於接輿大有逕庭不近人情(莊子)
史諸勢在己之右必陵之士在己之左愈貧賤尤益敬
與鈞(史記灌夫傳)舛忤膠戾乖剌(劉向傳師古曰志意不和各相違背)趙禹孤
立行一意而已(西漢本傳上互入絶物)嚴延年為河南守衆人言
當死者一朝出之言當生者詭殺之(前漢)違時絶俗為激
詭之行(東漢范丹傳)沈懷文素不飲酒又不好戲調謝莊常
戒懷文曰卿每與人異亦何可久懷文曰吾少来如此
豈可一朝而變非欲異物性所得也(通鑑宋世祖)阮瞻素執
無鬼論物莫能難(晉書本傳)
集異質忌處羣孤芳難寄林(韓集互入儆戒)冰雪之交衆裘我
絺溽暑之鑠衆從之風而我從之火(柳文)
本朝夫面垢不忘洗衣垢不忘澣此人之至情也今也
不然衣臣虜之衣食犬彘之食囚首喪面而談詩書豈
其情也哉(老蘇辨姦論)
恭敬
經德盛不狎侮出入起居㒺有不欽(書)侍坐於所尊
敬無餘席侍坐於先生先生問焉終則對先生與
之言則對不與之言則趨而退讓食不唾揖人必
違其位侍坐於長者屨不上於堂長者舉未釂少
者不敢飲君子之容舒遲見所尊者齊遫(謙貌也)君子
莊敬日強執輕如不克執虛如執盈入虛如有人
(互見謹畏)賓客主恭祭祀主敬(禮記)孔子於鄉黨恂恂如也似
不能言者其在宗廟朝廷便便言唯謹爾入公門鞠躬
如也如不容過位色勃如也足躩如也其言似不足者
攝齊升堂鞠躬如也屏氣似不息者恭則不侮雖
蔬食菜羹瓜祭必齊如也出門如見大賓使民如承
大祭有子曰恭近於禮遠恥辱也子見齊衰者冕
衣裳者與瞽者見之雖少必作過之必趨(論語)
子朝廷不歴位而相與言不踰階而相與揖也(孟子)擎跽
曲拳人臣之禮也(莊子)
史秦哀公賦無衣楚申包胥九頓首而坐(左定五)管寧五
十未嘗箕踞榻上(後漢)
傳記昔禹見耕者耦立而式過十室之邑則下(大戴禮)
陵犯
史温季位於七人之下而求掩其上(左傳)蓽門圭竇之人
而皆陵其上其難為上矣(左襄十)無禮而好陵人怙富而
卑其上子産曰子晳上大夫女嬖大夫而弗下之不
尊貴也幼而不忘不事長也(左昭元)石蜡曰少陵長(左隠四)
犯則陵人(前漢五行志)寗成好氣為小吏必陵其長吏(前漢本傳)
丞相田蚡召客飲坐其兄盖侯北向自坐東向以為漢
相尊不可以兄故私撓(前漢本傳互見恃勢)苻堅曰怒其室而作
色於其父其桓温之謂矣(通鑑簡文紀互見遷怒)周嵩常飲酒瞋
目謂兄顗曰君才不及弟何横得重名以所然蠟燭投
之顗曰阿奴火攻固出下策耳(晉書)蕭琛嘗預御筵醉伏
上以棗投琛琛乃取栗擲上中面曰陛下投臣以赤心
臣敢報之戰栗(梁書)李義府典選專以賣官為事上頗聞
之謂義府曰卿子及壻頗不謹多以非法義府勃然變
色頸頰俱張曰誰告陛下上曰但我言如是何必就我
索其所從得耶(通鑑唐高宗)韋貽範同平章事屢以大杯獻
上不即持貽範舉杯直上頥(通鑑唐昭宗)
傲慢
經胡逝我梁不入我門(詩互見貴人)原壤夷俟(論語)
子嘑爾而與之蹴爾而與之過我門而不入我室(孟子)
(互見貴人)自得如山忽人如草(金樓子)
史偃蹇(左哀二)朱買臣見湯湯坐牀上丞史遇買臣弗為
禮(張湯傳)沛公至高陽見酈食其入即長揖不拜曰足下
必欲聚徒合兵誅無道秦不宜踞見長者(漢書)灌夫罵坐
不敬汲黯為人性倨少禮(西漢本傳)蕭望之意嘗輕丙吉
遇丞相禮節倨慢(通鑑漢宣紀)禰衡尚氣剛傲好矯時慢物
始達潁川乃隂懷一刺既而無所之適至於刺字漫滅
(東漢本傳互見尚氣)何曾隂駕人物鄉閭疾之如讐永嘉之末何
氏滅亡無遺焉(晉書互見取禍)劉孝綽仗氣負才多所陵忽每
於朝集會同處公卿間無所與語反呼騶卒問道途間
事(南史宋書本傳)謝萬矜豪傲物但以嘯詠自高未嘗撫衆兄
安深憂之謂萬汝為元帥宜數接對諸將以悅其心豈
有傲誕如此而能濟事也萬乃召集諸將一無所言直
以如意指四座云諸將皆勁卒諸將益恨之(通鑑晉哀帝紀)蕭
子明為吏部尚書性凝簡負才氣見九流賓客不與交
言但舉扇一揮而已衣冠切恨之(梁書)張昌齡詣闕獻頌
太宗召試因謂之曰昔禰衡潘岳皆恃才傲物以至隕
命汝才不減二賢宜追鑒前轍(唐書本傳互見取禍)厲色慢辭(唐書)
杜甫常醉登嚴武牀瞪視曰嚴挺之乃有此兒(新唐書本傳)
傳記王澄常之荆州送者傾邑所别樹上有鵲巢澄便
脫衣著犢鼻上樹探鵲鷇而弄之傍若無人(晉書互見放蕩類)
王子猷作桓温參軍桓謂王曰卿在府久當相料理王
不答直高視手版拄頰云西山朝来頗有爽氣鍾會
見嵇康旁若無人移時不交一言(世說)蕭穎士恃才傲物
(摭言)
集出山揖牧伯長笑輕衣簮(李白)傲雖凶德必有恃而敢
行(韓文釋言互見恃勢)
本朝目視飛鴻氣如横蜺酷吏姚紹之意岸軒傲(孔帖)
侮玩
經狎侮君子㒺以盡人心玩物喪志(書)簡兮簡兮(詩)
史陳平貧或問平何肥其嫂疾之曰食糠覈耳(西漢本傳)上
慢侮士(西漢張良傳)王霸至市中募人擊王郎市人皆大笑
舉手揶揄之霸慙遽而反(通鑑漢光武紀)智者於羣愚如弄一
丸於掌上(通鑑魏邵陵厲公紀互見愚弄)上好狎侮羣臣自太宰義恭
以下不免穢辱常呼金紫光禄大夫王玄謨為老傖僕
射劉秀之為老慳顔師伯為齴其餘短長肥瘦皆有稱
目(通鑑宋紀)王導常枕周顗膝指其腹曰卿此中何所有也
答曰此中空洞無物然足容卿輩數百人(晉書周顗傳)崔俊
竊言文襄帝為黃口小兒(北史崔俊傳)杜伏威遺陳稜(隋將)婦
人之服以激怒之(唐書)
傳記諸葛亮致巾幗婦人之飾以侮司馬懿(魏氏春秋)智伯
戲康子而侮段規君子謂其一言而侮人之君相難將
至矣(本傳)
愚弄
子宋人養猿號曰狙公欲與狙芧先詐之曰朝三而暮
四衆狙皆怒又詐曰朝四而暮三衆狙皆喜聖人以智
籠愚亦如狙公欺狙也(列子)
史張儀說楚王曰大王誠能聽臣閉關絶約於齊臣請
獻商於之地六百里(通鑑周紀)嘸然陽應(西漢韓信傳)湯舞智以
御人(張湯傳)如嬰兒在股掌之上(東漢袁紹傳)唐高祖與李密
書曰所望右提左挈戮力同心執子嬰於咸陽殪商辛
於牧野(通鑑隋恭紀互見同功共事)
傳記虎得一狐狐曰天令我長百獸見我無不走虎以
為然隨而行獸見之皆走虎不知獸畏己而畏狐也(劉向)
(新序)桓温自以雄姿颯氣是司馬宣王劉越石一輩得一
巧作老婢乃是劉越石妓女見温既入潸然而哭泣温
問其故曰官家甚似劉司空温大悅即出外修整衣冠
又入呼問我何處似司空婢曰眼甚似恨小面甚似恨
薄鬚甚似恨赤形甚似恨短聲甚似恨雌宣武於是弛
冠觧帶不覺惽然而睡不怡者數日(語林)
畏謹
經履錯然敬之无咎藉用白茅无咎子曰苟錯諸地
而可矣藉之用茅何咎之有慎之至也无有師保如
臨父母括囊无咎无譽盖言謹也(易)夙夜惟寅居
寵思危㒺不惟畏怵惕惟厲中夜以興思免厥愆(書)
夙夜匪懈以事一人小心翼翼謂天盖高不敢不
局謂地盖厚不敢不蹐戰戰兢兢如臨深淵如履薄
冰温恭朝夕執事有恪不敢暴虎不敢馮河凡
百君子各敬爾身温温恭人如集于木惴惴小心如
臨于谷戰戰兢兢如履薄冰(詩)執虛如執盈入虚如有
人擇日月以見君入境而問禁入國而問俗入門
而問諱君子戒慎不失色於人若有疾風迅雷甚
雨則必變雖夜必興衣服冠而坐君言不宿於家(禮記)
子之所慎齊戰疾君命召不俟駕行矣(論語)
子言有招禍也行有招辱也君子其慎所立乎(荀子)
史蕭曺文吏自愛(史記漢高紀)内行彌謹(武帝紀)劉辟彊子德
妻死大將軍光欲以女妻之德不敢取畏盛滿也(漢楚元王)
孔光沐日歸休兄弟妻子燕語終不及朝省政事或問
光温室省中樹皆何木也光嘿不應(西漢本傳)洞洞屬屬小
心畏忌濟濟謹畏無敖戲驕恣之過(谷永傳)石建為郎
中令奏事建讀之驚恐曰書馬者與尾而五(服虔曰作馬字下曲)
(者而五建時上書誤作四師古曰馬字下曲者曰尾并四點為四足凡五)今乃四不足一獲
譴死矣其為謹慎雖他皆如是(西漢本傳)霍光出入禁闥二
十餘年出則奉車入侍左右小心謹慎未嘗有過為人
沈静詳審每出入下殿門止進有常處郎僕射竊識視
之不失尺寸(通鑑漢武紀)金日磾在上左右目不忤視者數
十年賜出宫女不敢近上欲内其女後宫不肯其篤謹
如此(同上)斤斤謹質形於體貌(後吳漢傳斤音靳)闔門自守退無
私交(三國魏志賈詡傳)吳左大司馬朱然内行修潔終日欽欽
常若在戰場(通鑑魏邵陵公紀)文子曰不為福始不為禍終(魏明)
(紀)殷浩雖被放黜口無怨言(晉書本傳)口不論世事(西晉王衍傳)
陳顯達自以門寒位重遷官常有愧懼之色戒其子勿
以富貴陵人(通鑑齊紀)李大亮身居三職宿衛兩宫恭儉忠
謹每宿直必坐寐達旦(通鑑唐太宗)岑文本拜中書令有憂
色母問之答曰非勲非舊責重位高所以憂也有来慶
者輒曰今日受弔不受賀(唐書本傳)苗晉卿潞州壺關人為
太守嘗入壺關望縣門輒步曰公門當下况父母邦乎
時美其恭(唐書互見恭敬鄉里門)陸贄在奉天小心精潔未嘗有
過由是帝親倚至解衣衣之同類莫敢望(新唐書本傳)
傳記千仞之牆禍不入門(職林)成回學於子路恭敬不已
子路問其故對曰臣聞之行者比於鳥上畏鷹鸇下畏
羅網夫人為善者少為讒者多若身不死安知禍罪不
施(說苑)
集保身𠡠行不蹈有過之地(吴季重牋)臨事若祭視人若嬰
(陳子昂集)三緘謹禍胎(駱賓王)避權如避虎(元稹集)眼見心知不
敢言(白侍郎)省中之樹訪猶不言車前之馬數而後對(張九)
(齡傳)躬雖已安若敵鋒鏑味雖以甘若含冰蘗(皮日休)安危
機鍵之語默不出口(杜牧之)
本朝身閒曷不長閉口天寒正好深藏手閉口豈非
福(東坡)
僭冒
經管仲鏤簋朱紘山節藻梲君子以為濫矣庭燎之
設由齊桓公始也大夫之奏肆夏由趙文子始也公
廟之設於私家由三桓始也冕弁兵革藏於私家非
禮也是謂脅君大夫具官祭器不假聲樂皆具非禮
也是為亂國朝服之以縞也自季康子始也(禮記)子曰
邦君樹塞門管氏亦樹塞門邦君為兩君之好有反坫
管氏亦有反坫孔子謂季氏八佾舞於庭三家者
以雍徹臧文仲居蔡山節藻梲何如其知也(論語)
史衣服禮秩如適(左莊八)商賈乘堅策肥履絲曳縞(前漢食貨)
(志)秦陽以田農而甲一州翁伯以販脂而傾縣邑張氏
以賣醬而踰侈質氏以洒削而鼎食濁氏以胃脯而連
騎張里以馬醫而擊鐘皆越法矣(前貨殖傳)杜陵翁仲出入
蒼頭盧兒傳呼甚寵(前漢)今民賣僮者為之繡衣絲履偏
諸緣内之閑中是古天子后服所以廟而不宴者也而
庶人得以衣婢妾白縠之表薄紈之裏緁以偏諸美者
黼繡是古天子之服今富人大賈嘉會召客者以被牆
古者以奉一帝一后而節適今庶人屋壁得為帝服倡
優下賤得為后飾且帝之身自衣皂綈而富民牆屋被
文繡天子之后以緣其領庶人嬖妾緣其履(前賈誼傳)奢泰
則下不遜而國貧(前禮樂志互見奢侈)陶侃媵妾數千家僮數千
珍竒寶玩富於天府(晉書本傳)楊素貴寵家僮數千後庭妓
妾曳綺羅者以千數第宅華侈制擬宫室(隋書本傳)安禄山
起第既成具幄帟器皿充牣其中有帖白檀牀二皆闊
丈六尺銀瓶脫屛風帳一方一丈八尺於厨廏之物皆
飾以金銀金飯甖二銀淘盆二皆受五斗織銀絲筐及
笊篱各一他物稱是雖禁中服御之物殆不如也上每
為禄山賜物常戒之曰胡眼大勿令笑我禄山入新第
置酒乞降墨勅請宰相至第是日上欲於樓下擊毬遽
為罷戲命宰相赴之(通鑑唐玄宗)王殷每出入侍者數百人
殷請量給鎧仗以備巡邏帝難之帝疾殷入起居遂執
殺之(通鑑後周太祖)
傳記唐王元寶以金銀疊為屋以銅線穿錢甃花徑中
泥雨不滑時名為富窟(開元遺事)
正直
經柳下惠曰直道而事人焉往而不三黜(論語)
子黔婁先生死被短露足孔子及門人見之謂其妻曰
斜而覆足之其妻曰寧使正之不足不可斜之有餘(孔家)
(語)孝子不諛其親忠臣不諂其君(莊子)身之所長上雖不
知不以悖君身之所短上雖不知不以取賞長短不飾
以情自竭若是則可謂直士矣(荀子)
史孔父正色而立於朝則人莫敢過而致難於其君者
孔父可謂義形於色矣(春秋公羊傳)孔子曰叔向古之遺直
也治國制刑不隠於親(左昭十四)外舉不隠仇内舉不隠子
(史晉世家)為人峭直(西漢晁錯傳)義形於色(班固敘傳)鞠躬履方(馮奉世傳)
(師古曰踐正直之道也)汲黯曰天子置公卿輔弼之臣寧令從諛
承意陷主於不義乎汲黯面折不能容人之過合己
者善待之不合者弗能忍見(本傳)龔遂為昌邑王郎中令
面刺王過王至掩耳起走曰郎中令善愧人(本傳)忠果正
直志懷霜雪(東漢禰衡)邢峙以經入授太子峙方正有儒者
風厨卒進太子食菜有邪蒿峙令去之曰此菜有不正
之名非殿下宜食(北史)柳彧正直之士國之龜寳(隋書)唐令
則為太子勇所昵狎每令以絃歌教内人右庶子劉行
本責之曰庶子當輔太子以正道何有取媚於房帷之
間哉令則甚慙而不能改(通鑑隋高祖紀)武三思嘗以事屬宋
璟璟正色拒之曰今太后既復子明辟王當以侯就第
何得尚干朝政獨不見産禄之事乎(唐中宗)正人一心事
君無待於助(李德裕傳互見端介)張昌宗恐太后一日晏駕為魏
元忠引張說賂以美官使證元忠說許之宋璟謂說曰
名義至重鬼神難欺不可黨邪害正以求苟免若獲罪
流竄其榮多矣若事有不測璟當叩閣力争與子同死
努力為之萬代瞻仰在此舉也(通鑑武后紀)
集桂枝生自直在公正色(選)直如朱絲繩(鮑明遠白頭吟)嶷
然如斷山絶巘不可以斜逕造焉(穆員鄭叔則誌)以直道吹日
月之翳以正道立天地之根(皮日休集)抗危言而無所避秉
大節而不可奪(唐文粹)
本朝朝罷人人識鄭崇直聲猶在履聲中(東坡詩)
姦邪
經反道敗德鴟義姦宄奪攘矯虔(書)
子大姦之人以泣自信(孔叢)反是獨立此小人之桀雄也
(荀子)
史掩義隠賊好行凶德醜類惡物頑嚚不友是與比周
謂之渾敦(注謂驩兜左文十八)包藏禍心(左昭元)左右賣國反覆之
臣(蘇秦傳)秦太子之妃曰華陽夫人無子夏姬生子異人
異人質於趙趙人不禮之異人以庶孽孫質於諸侯車
乘進用不饒居處困不得志陽翟大賈吕不韋適邯鄲
見之曰此竒貨可居乃往見異人說曰吾能大子之門
異人笑曰且自大君之門不韋曰子不知也吾門待子
門而大能立適嗣者獨華陽夫人耳不韋雖貧請以千
金為子西遊立子為嗣乃西見華陽夫人之姊而以竒
物獻於夫人因譽子異人之賢以夫人為天夫人喜不
韋因使其姊說夫人曰夫以色事人者色衰則愛弛今
夫人愛而無子不以繁華時早自結於諸子中賢孝者
舉以為適即色衰愛弛雖欲開一言尚可得乎夫人以
為然乘間問於太子曰願得子異人立以為嗣以託妾
身太子許之與夫人刻玉符約以為嗣(通鑑周紀)不仁而多
材國之患也(西漢翟方進傳)張禹姦人之雄(杜欽傳)諸葛豐之於
堪猛前譽而後毁其志非為朝廷進善而去姦也欲比
周求進而已矣(通鑑漢元帝紀)孫寵息夫躬姦人之雄(漢成帝紀)飾
偽以要譽釣竒以驚俗不食君禄而争屠沽之利不受
小官而規卿相之位名與實反心與跡違(漢殤帝紀)覘視朝
政鳥聲獸心私共鳴呼(漢靈帝紀)曺操作銅爵臺於鄴操下
令曰孤始於譙東築精舍欲秋夏讀書冬春射獵為二
十年規待天下清乃出仕耳然不能得如意徵為典軍
校尉意遂更欲為國家討賊立功使題墓道言漢故征
西將軍曺侯之墓其志也而遭董卓之難興舉義兵復
領兖州破降黃巾三十萬衆又討擊袁術使窮沮而死
摧破袁紹梟其二子復定劉表遂平天下身為宰相人
臣之貴已極意望已過矣設使國家無有孤不知當幾
人稱帝幾人稱王或者人見孤強盛恐妄相忖度言不
遜之志每用耿耿故為諸君陳道此言皆肝鬲之要也
然欲孤便爾委捐所典兵要實不可也何者誠恐以離
兵為人所禍已敗則國家傾危是以不得慕虛名而處
實禍也(漢獻帝紀)李勝出為荆州刺史過辭太傅懿令兩侍
婢持衣衣落指口言渴婢進粥懿不持杯而飲粥皆流
出霑胷勝曰衆情謂明公舊風發動何意尊體乃爾懿
使聲氣纔屬說年老枕疾死在旦夕君當屈并州近好
為之備恐不復相見以子師昭兄弟為託勝曰忝荆州
懿乃錯亂曰君方到并州勝復曰當忝荆州懿曰年老
意荒不解君言勝退告曺爽曰司馬公尸居餘氣形神
已離不足慮矣故爽等不復設備(魏邵陵厲公紀)王衍曰荆州
有江漢之固青州有負海之險卿二人在外而吾居中
足以為三窟矣(晉紀)安禄山傾巧善事人人多譽之蠖
屈鼠伏佞辭泉湧(通鑑玄宗)李訓所奬拔率皆狂險之士然
亦取天下重望以順人心如裴度令狐楚鄭覃皆累朝
俊彦為當路所軋置之散地訓皆引居崇秩(唐文宗)邪人
必更為黨以相欺蔽(李德裕傳互見朋比)德宗謂李勉曰衆謂盧
杞姦邪朕故不知勉曰天下皆知而陛下不知此所以
為姦邪也(李勉傳)黃門侍郎裴矩知必將有亂雖厮役皆
厚遇之及亂作賊皆曰非裴黃門之罪故得免(通鑑唐紀)其
姦足以亡隋其智足以佐唐姦人多才能與時而成敗
也(唐封倫裴矩贊)牛僧孺曰帝王立法束縛姦邪(唐書)
傳記曺操習噉野葛多飲鴆酒(博物志)曺操嘗云我眠中
不可妄近近便斫人亦不自覺左右宜深慎此後陽眠
所幸一人竊以被覆之因便斫殺自爾每眠左右莫敢
近者(世說)
集大姦者材必有過於衆而能自媚於上(王符論)大則有
鯨有鯤小則為梟為獍非玉燭之能調豈璿璣之能正
(庾信)蛛絲小人熊曲綴瓜果中(杜甫)掩人以自售近名以冒
進欺謾於言說沓合於求取狎比其瑣細媒孽其僚友
矯激以賣直詰讘以取容(劉賓客)以曲為形以邪為質以
仁為凶以僭為吉以淫諛諂誣為族類以中正和平為
罪疾以通行直遂為顛蹶以逆施反鬭為安佚譖下謾
上恒其心術妬人之能幸人之失(柳文罵尸蟲)包藏禍心素
懷梟獍之性彰露凶德思發豺狼之聲(白樂天)善柔成性
佞媚為心包狼心發蠆毒舞智以固權張詐以聾
上(文粹)
本朝曺操夜卧枕圓鼓噉野葛至尺許鴆酒至一盞操
之負人多矣恐人報已故先揚此聲以誑時人使之無
害己意也(元城語錄)
狡猾
經彼狡童兮(詩)析言破律亂名改作(禮記)
史無助狡猾(左昭二十六)共一老禿翁何為首鼠兩端(史灌夫傳)
張湯内懷詐心以御主外挾賊吏以為重(西漢汲黯傳)朱安
世曰南山之竹不足受我辭斜谷之木不足為我械(公孫)
(賀傳)張嶷以狡妄為猾伯(晉書)李密狡猾好反(通鑑唐高祖)張鎬
言許叔冀狡猾多詐(唐肅宗)
傳記馮諼謁孟嘗君曰狡兔有三窟(戰國策)
集忿戎王之淫狡(文選)&KR1536;狡鋒協好亂樂禍(陳琳檄)
公平
經雲行雨施天下平也君子裒多益寡稱物平施(易)
鳲鳩在桑其子七兮淑人君子其儀一兮(注云鳲鳩之養其子朝從)
(上下暮從下上平均如一)周道如砥其直如矢君子所履小人所視
(詩)大道之行也天下為公(禮記)子曰唯仁者能好人能惡
人(論語)
子天之道高者抑之下者舉之有餘者損之不足者補
之(老子)權不能多少其數衡不能輕重其量(管子)怒不過奪
喜不過予不下比以闇上不上同以疾下分爭於中
不以私害之若是則可謂公士矣君子用公平之道
故能百事無過(荀子)人之不事衡石者非負廉而遠利也
石不能為人多少衡不能為人輕重求索不能故人不
事也(韓子)衡之於左右無私輕重故可以為平繩之於内
外無私曲直故可以為正人主之於用法無私好憎故
可以為命春雨之灌萬物也洋然而流沛然而施無
地而不注無物而不生無所好憎平之至也(淮南子)
史砥節首公(西漢王尊傳)衡者所以平萬物也(律歴志)董仲舒
曰天有所分予予之齒者去其角傅其翼者兩其足(本傳)
賞不避仇讎罰不擇骨肉(西漢)據此之公無私如天地(賈誼)
(傳)賞不遺遠罰不阿近爵不可以無功得刑不可以貴
勢免習鑿齒曰諸葛亮之使廖立垂泣李嚴致死豈
徒無怨言而已哉夫水至平而邪者取法鑑至明而醜
者忘怒水鑑之所以能窮物而無怒者以其無私也(魏明)
(帝紀)吾心如秤不能為人作輕重(蜀諸葛亮傳)王弘曰劉粹無
私必無憂也(南史宋高祖紀)劉子翼性剛直朋友有過常面責
之李百藥常稱劉四雖復罵人人終不恨上謂房玄
齡曰為政莫若至公昔諸葛亮竄廖立李嚴於南夷亮
卒而立嚴皆悲泣有死者非至公能如是乎(通鑑唐太宗)
集七子均養者鳲鳩之仁也(曹子建文集)靈輝朝覯稱物納
照(選連珠)不别荆棘者慶雲之惠也(責躬詩表)澤無不漸螻蟻
之穴靡遺(選昭王碑)大國置衡鏡凖平天地心(李白集)天布寒
暖不私於人品類既一高下以均(柳公綽太醫箴)大明無偏照
(張藴古)若懸衡然增之銖兩則俯反是則仰無可私者(柳文)
公道世間惟白髮貴人頭上不曾饒(杜牧之)
無心
經子曰君子之於天下也無適也無莫也(論語)
子有人方舟而濟於河有虛船来觸舟雖有褊心之人
不怒復讎者不折鏌干雖有忮心者不怨飄瓦至
人之用心若鏡不將不迎獨不見夫桔橰者乎引之
則俯捨之則仰彼人之所引非引人者也故俯仰而不
得罪於人(莊子)夫投鈎分財投策分馬非以鈎策為均使
得美者不知所以德得惡者不知所以怨(慎子)高山深林
非為虎豹也大木茂枝非為飛禽也(淮南子)鏌鋣不為巧
者銳而為拙者鈍飄瓦擊人虛舟觸已雖有忮心而
不怨者以彼無情於擊觸也嬰兒傷人而被傷者不
以為怨(劉子)
史利不在身以之謀事則智慮不私己以之斷義必厲
(東漢)
傳記明鏡之照物也妍媸必露不以毛嬙之面或有疵
瑕而寝其鑒也虛室之傳響也清濁必聞不以緜駒之
歌時有誤曲而輟其應也(史通)
集雲無心而出岫(陶淵明辭)懸鏡待人(駱賓王)草不樹榮於春
風木不怨落於秋天(李白)鏡懸肝膽露(元稹集)楚雲淡無心
(劉長卿)
本朝發達萬物而天下不以為德摧敗草木而天下不
以為怒泥上偶然留指爪鴻飛那復記東西譬如
止水之在盤豈復勞心於鑒物(東坡)譬如鴈過長空影沈
寒水鴈無留蹤之意水無涵影之心(天衣壤禪師語)若鑑之照
物妍媸在彼隨物以應之(明道語錄)
記纂淵海卷四十六
