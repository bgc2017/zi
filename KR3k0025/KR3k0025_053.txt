記纂淵海卷五十三宋潘自牧撰
識見部
知人
經知人則哲(書)晉人謂文子知人(記)樊遲問知子曰知
人(語)
子知莫難於知人(家語)知賢之謂明(荀子)君子不可欺以人
吾洒然異之(莊子)聽之於未聞察之於未形而鑒其神智
識其才能可謂識人若功成事遂然後知之者何異耳
聞雷霆而稱為聰目見日月而謂之明乎(劉子)
史子桑之忠也其知人也能舉善也孔子聞衛亂曰
柴也其來由也死矣(左)鮑叔進管仲以身下之天下不多
管仲之賢而多鮑叔能知人也(史本傳)上問丙吉誰可自
代曰杜延年于定國陳萬年後居位皆稱職上稱為知
人(西漢本傳)第五倫舉人多至二千石世以為知人(後漢)吳季
英祐有知人之明(東漢本傳)司馬徽清雅有知人之鑒龐德
公嘗謂德操(司馬徽也)為冰鑑(通鑑)泰性明知人獎訓士類天
下咸稱許郭之鑒荀淑遇黃憲於逆旅時年十四淑
竦然異之揖與語移日不能去謂曰吾之師表也(東漢)司
馬徽曰龐士元非百里之才使處治中别駕之任當展
其驥足諸葛亮曰蔣琬社稷之器非百里之才也(蜀志)
周弼見裴頠嘆曰若武庫五兵縱横一時之傑王戎
有人倫見識王導少有風鑒識量清遠年十四高士
張公見而竒之謂其從兄敦曰此兒容貌志氣宰相之
器也謝安弱冠詣王濛清言既去濛曰此子亹亹逼
人時太尉郄鑒使門生求女婿於王導令就東廂徧
觀子弟門生歸謂鑒曰王氏諸少並佳然聞信至咸自
矜持惟一人在東床坦腹食獨若不聞鑒曰此正佳婿
也訪之乃羲之也王羲之年十二周顗異之時重牛
心炙坐客未噉顗先割噉羲之羲之由是知名(晉書)仁傑
所薦進若張柬之桓彦範敬暉姚崇等皆為中興名臣
(唐書)則天問狄仁傑思得竒才用之仁傑曰荆州長史張
柬之其人雖老真宰相才也(續世說)李邕文名天下盧藏
用曰邕如干將莫邪難與爭鋒但虞傷缺耳獨孤信
見孫思邈曰器大難為用耳席豫拔寒遠士多至臺
閣當時推知人王起典貢舉貢舉皆知名者人服其
鑒賈餗三典貢舉多得名卿宰相(唐書)
集明月山濤鑒(杜詩)夫牛角之歌辭鄙而義拙堂下之言
不書於傳記齊桓舉以相國叔向攜手以上然則非言
之難為聽而識之者難遇也(韓文)
本朝王沂公作有物混成賦識者知其決為宰相晏
元獻為相求婿於范文正文正曰公女必求國士無如
富弼者(聞見錄)歐公知潁州吕公著為通判為人有賢行
而深自晦默時人未甚知公後還朝力薦之(遺事)
知音
經審聲以知音審音以知樂(記)
子孔子在衞昧旦晨興顔回侍側聞哭者之聲甚哀子
曰回汝知此哭何者曰此哭之聲非但為死者而已矣
又為生離别者子曰何以知之對曰回聞恒山之鳥生
四子焉羽翼既成將分乎四海其母悲鳴而送之哀聲
有似於此為其往而不返回竊以音類知之孔子使問
哭者果曰夫死家貧賣子葬之與之長訣子曰回善於
識音矣(家語)伯牙善鼓琴鍾子期善聽伯牙鼓琴志在高
山子期曰善哉峩峩乎若太山志在流水子期曰善哉
洋洋乎若江河伯牙所念子期必得之(列子)子游汾亭鼓
琴有釣者過曰美哉琴意在山澤而有廊廟之志(文中子)
史晉人聞有楚師師曠曰不害吾驟歌北風又歌南風
南風不競多死聲楚必無功伯石始生姑視之聞其
聲而還曰是豺狼之聲也狼子野心非是莫喪羊舌氏
矣(左)孔子學鼔琴於師襄子十日不進師襄子曰可以益矣
孔子曰丘已習其曲矣未得其數也有間曰已習其數可以
益矣孔子曰丘未得其志也有間曰已習其志可以益矣孔
子曰丘未得其為人也有間曰有所穆然深思焉有所睪然
高望而遠志焉曰丘得其為人黯然而黑頎然而長眼如望
羊心如王四國非文王其誰能為此也師襄子辟席再拜
曰師盖云文王操也(史孔子世家)蔡邕有以酒食召者客有
彈琴於屏邕至門潛聽之曰以樂召我而有殺心何也
遂返主追問其故邕具以告彈琴者曰我向見螳螂方
向鳴蟬將去而未飛螳螂為之一前一卻吾心聳然唯
恐螳螂之失蟬此豈為殺心而形於聲乎邕嘆曰此足
以當之矣(東漢)蔡邕夜鼓琴絃絶琰曰第二絃邕曰偶得
之矣故斷一絃問之琰曰第四絃(後漢本傳)周瑜少精意於
音樂三爵之後其有闕誤瑜必知之知之必顧時人謠
曰曲有誤周郎顧(吳志)開皇十四年詔行新樂萬寳常聽
太常所奏泫然泣曰樂聲淫厲而哀天下不久將盡時
四海全盛皆謂不然大業之末其言卒驗(通鑑)韓滉知音
律嘗觀彈琴至止息歎曰妙哉嵇生之為是曲也其當
晉魏之際乎其音主商商為秋秋者摇落肅殺其歲之
晏乎又晉乘金運商金聲此所以知魏之季而晉將代
也慢其商絃與宫同音是臣奪君之義也所以知司馬
氏之將簒也季瑀常早朝過永興里聞笛音顧左右
曰是太常工乎曰然他日識之曰何故臥吹笛工驚謝
又聞康崑崙奏琵琶曰琵聲多琶聲少是未可彈五十
四絃大絲也樂家以自下逆鼓曰琵自上順鼓曰琶云
(唐書)荀勖於路逢趙賈人牛鐸識其聲及掌樂音韻未調
乃曰得趙之牛鐸則諧矣下郡國悉送牛鐸果得調者
(晉書)
傳記孔子鼓瑟曾子聽曰夫子瑟聲有貪狠之志邪僻
之行何其不仁趨利之甚子貢入以告子曰參天下賢
人也其習知音矣向者丘鼓瑟有鼠出遊狸見屬屋循
梁獲而不得丘以瑟為其音參以丘為貪狠邪僻不亦
宜乎(韓詩外傳)吴人有燒桐以爨者蔡邕聞其爆聲曰此良桐
也因請之削以為琴(搜神記)于頔令客彈琴其嫂知音曰
三分中一分筝聲二分琵琶全無琴韻(國史補)
集識曲聽其真(選古詩)古調雖自愛今人多不彈向君投
此曲所貴知音難(劉長卿)
評論
經子曰若臧武仲之知公綽之不欲卞莊子之勇冉求
之藝文之以禮樂亦可以為成人矣(語)
子淮南說之用不如太史公之用也太史公聖人將有
取焉乍出乍入淮南也文麗用寡長卿也多愛不忍子
長也仲尼多愛愛義也子長多愛愛竒也(法言君子篇)
史龍且口尚乳臭不能當韓信馮敬雖賢不能當灌嬰
項它不能當曹參荀悦曰趙兵出國迎戰見可而進
知難而退懷内顧之心無出死之計韓信軍孤在水上
士卒必死無有二志此信之所以勝之也漢王深入敵
國置酒高會士卒逸豫戰心不固楚以強大之威而喪
其國都士卒皆有奮激之氣救敗赴亡之急以決一旦
之命而漢以怠惰之卒應之此同事而異情也子房
蕭何韓信三者皆人傑吾能用之此吾所以取天下也
項羽有一范增而不能用此所以為我擒也(通鑑)晁錯銳
於為國遠慮而不見身害其父睹之經於溝瀆亡益救
敗不如趙母指括以全其宗(前漢本贊)王貢之材優於龔鮑
守死善道勝實蹈焉(通鑑)太丘長陳寔寔子鴻臚紀紀子
司空羣羣子泰四世於漢魏三朝並有重名而其德漸
少減時人為其語曰公慙卿卿慙長夫王肅亮直多
聞能析薪哉劉實以為肅方於事上而好下佞已此一
反也唯嗜榮貴而不求苟合此二反也吝惜財物而治
身不穢此三反也(三國志)王㫤為魏司空開濟識度湛沖
素簡淡器量隤然有公輔之望承清虛寡欲不飾文詞
晉渡江名臣王導衛瓘周顗庾亮之徒皆出其下自㫤
至承世有高名論者以為祖不及孫孫不及父(晉書)范隆
曰吾嘗恥隨陸無武絳灌無文隨陸遇高帝而不能建
封侯之業絳灌遇文帝而不能興庠序之教(通鑑)張輔嘗
著論以為管仲不如鮑叔班固不及司馬遷魏武不及
劉備樂毅減於諸葛亮(晉書)崔浩曰王猛之治國苻堅之
管仲也慕容恪之輔幼主慕容暐之霍光也劉裕之平
禍亂司馬德宗之曹操也魏主嗣曰裕才何如慕容
垂對曰勝之垂藉父兄之資修復舊業國人歸之若夜
蟲之就火少加倚仗易以立功劉裕奮起寒微不階尺
土討滅桓玄興復晉室北禽慕容超南梟盧循所向無
前非其才之過人安能如是乎胡藩言於裕曰公謂
劉衛軍終能為公下乎裕默然久之曰卿謂何如藩曰
連百萬之衆攻必取戰必克毅固以此服公至於涉獵
傳記一談一咏自許以為雄豪公殆不如也隋高孝
基鑒賞機悟清謹絶倫然爽俊有餘迹似輕薄王通
嘗稱無赦之國其刑必平重斂之國其財必窮(通鑑)或言
李密佀項羽非也羽興五年伯天下密連兵數十百戰
不能取東都自立亦不能鼓而西其亡宜也(唐李密贊)昔晉
武帝平吳之後志意驕怠何曾位極台司不能直諫乃
私語子孫自矜明智此不忠之大者也裴行儉曰士
之致遠者當先器識而後才藝潘好禮設客問曰徐
公有功於今誰與為比主人曰四海至廣人物至多或
匿迹韜光僕不敢誣若所聞見則一人而已當於古人
中求之客曰何如張釋之主人曰釋之所行者甚易徐
公所行者甚難難易之間優劣見矣張公逢漢文之時
天下無事至如盜高廟玉環及渭橋警馬守法而已豈
不易哉徐公逢革命之秋屬維新之運唐朝遺老或包
藏禍心使人主有疑如周興來俊臣乃堯年之四凶也
崇飾惡言以誣盛德而徐公守死善道深相明白幾䧟
囹圄數挂網羅此吾子所聞豈不難哉(通鑑)孫逖掌制誥
為時流嘆服議者以為自開元以來蘇頲齊澣蘇晉賈
曾韓休許景先及逖為立言之最(唐書)上所用之相姚崇
尚通宋璟尚法張嘉貞尚吏張說尚文李元紘杜暹尚
儉韓休張九齡尚直各具所長也(通鑑)德行文學為根株
正直剛毅為柯葉有根無葉或可候時有葉無根膏雨
所不能活也(唐書)
傳記裴延裕乾寧中在内庭文書敏捷號下水船姚洎
號急灘頭上水船羊祜鑿墓陶侃決指二人正相反
廢莊論詆譏子休而多竊其言操戈入室文章之最病
韓退之晩年有聲樂而服金石藥張籍祭文曰乃出
二侍女合彈琵琶筝既而公疾浸加孺人侍湯藥白樂
天思舊詩云退之服硫黃一病訖不痊微之煉秋石未
老身溘然退之嘗譏人不解文字飲而自敗於女妓乎
作李博士墓銘戒人服金石藥而自餌硫黃乎(孔氏雜說)
集兩漢之酤屠販隸出以為公侯卿相無他焉彼固公
侯卿相器也遭時之非是以詘其始之不幸非遭高光
而以為幸也漢晉之末公侯卿相劫戮困餓伏墻壁以
死無它焉彼固劫戮困餓器也遭時之非是以出獨其
始之幸非遭卓曜而後為過也(柳論)周仁以重臣為二千
石許靖以人譽而致位三公近世尤好此類以為長者
也自抱關擊柝以往最得薦寵夫言朴愚無害者其於
田野鄉閭為匹夫雖稱為長者可也自抱關擊柝以往
則必敬其事愈上則及物者愈大何事無用之朴哉今
之言曰某子長者可以為大官類非古之所謂長者也
則必土木而已矣夫捧土揭木而致之巖廊之上蒙以
衮冕翼以徒隸趨走其左右豈有補於萬民之勞苦哉
(柳文)風雅則諸葛瑾張承步隲以名聲光國政事則顧雍
潘濬呂範呂岱以器任幹軄竒偉則虞翻陸績張温張
惇以諷議舉正奉使則趙咨沈珩以敏達延譽術數則
吳範趙達以禨祥恊德(陸機辨亡論)
本朝唐諸子號詩人者僻固而狹陋韓愈嘗有賦矣
不過羨二鳥之光榮嘆一飽之無時耳推是心使光榮
而飽則不復云矣若翺獨不然其賦曰衆囂囂而獨處
兮咸嘆老而嗟卑慨予心之不然兮慮行道之猶非怪
神堯以一旅取天下後世子孫不能以天下取河北以
為憂嗚呼使當時君子皆易其嘆老嗟卑之心為翺所
憂之心則唐之天下豈有亂與亡哉(歐文)羊祜陸遜送絹
償米之事甚好至遜飲祜藥則不可羊祜雖不是鴆人
底人然兩軍相向其所餉藥自不當飲(老泉文)今世稱善
草書或不能真行此大妄也真生行行生草真如立行
如行草如走未有未能行立而能走者也永禪師書
骨氣深穏體兼衆妙精能之至返造深淡如觀陶彭澤
詩初若散緩不收反復不已乃識竒趣霏霏乎其若
卿雲之蔽月也翻翻乎其若長風之卷旆也倚倚乎其
若遊絲之牽柳絮也褭褭乎若流水之舞荇𢃄也離離
乎其遠而相屬縮縮乎其近而不隘也(東坡文)讀文選恨
其編次無法去取失當齊梁文字衰陋蕭統尤為卑弱
如李陵五言皆後人所擬淵明集可喜者甚多而獨取
數篇淵明作閑情賦正所謂國風好色而不淫正使不
及周南與屈原所諫何異而統大譏之此小兒強解事
也(筆紀)唐人工於為詩而陋於聞道(梁城集)六經已後便有
司馬遷三百五篇之後便有杜子美文當學司馬遷詩
當學杜子美(唐文)司馬遷敢亂道却好班固不敢亂道却
不好不亂道又好是左傳亂道又不好是唐書(同上)王右
軍蘭亭天朗氣清自是秋景以此不入選然絲竹管絃
語亦重復(遯齋閒覽)東坡云書之美者莫如顔魯公然書法
之壞自魯公始詩之美者莫如韓退之然詩格之變自
退之始(王貞方詩話)
決擇
經人無於水監當於民監(書)回之為人也擇乎中庸
誠之者擇善而固執之者也(中庸)多聞擇其善者而從之(語)
子君請擇於斯二者觀水有術必觀其瀾(孟子)善擇者
制人不善擇者人制之(荀子)人莫鑑於流水而鑑於止水
鵷雛非梧桐不止非練實不食非醴泉不飲(莊子)或問
人有倚孔氏之墻誦韓莊之書則引諸門乎曰在夷貉
則進之倚門墻則麾之(揚子)人不照於昧金而照於瑩鏡
者以瑩能明也不鑑於流波而鑑於靜水者以靜能清
也(劉子)
史筮短龜長不如從長臧孫曰季孫之愛我疾疢也
孟孫之惡我藥石也美疢不如惡石鳥則擇木(左)范
文子曰擇福莫若重擇禍莫若輕(晉國語注云有二福擇取其重有二禍擇)
(取其輕也)饑人所以不食烏啄者為其愈充腹而與餓死同
也(史記)士宜以才行為先不可純以閥閱懇懇用刑不
如待恩孳孳永好未若禮賢(通鑑)
傳記寧為雞口無為牛後(戰國策)得十良馬不如得一伯
樂得十良劍不如得一歐冶(呂氏春秋)食其自匿監門非高
祖不長揖孔明躬稼南陽非劉氏不馳驅(晉書)
集挽弓當挽強用箭當用長射人先射馬擒賊先擒王
(杜詩)養禽當養鶻磨劔莫磨錐磨錐成小利(元微之詩)擇肉
於熊羆肯視兔與狸(韓詩)率性飭躬立志希古當以聖人
為準的中庸為慕尚清與和皆非中道(皇甫湜)
本朝故窮山水登臨之美者必之乎寬閒之野寂寞之
鄉而後足焉覽人物之盛麗夸都邑之雄富者必據乎
四達之衝舟車之會而後足焉(歐公有美堂記)
料度
經他人有心予忖度之(詩)陽門之介夫死司城子罕入
而哭之哀晉人之覘宋者反報於晉侯曰陽門之介夫
死而子罕哭之哀而民說殆不可伐也孔子聞之曰善
哉覘國乎觀其舞知其德聞其諡知其行(記)有子曰
其為人也孝悌而好犯上者鮮矣不好犯上而好作亂
者未之有也(語)
子未有仁而遺其親者也未有義而後其君者也枉
已者未有能直人者也子貢曰見其禮而知其政聞
其樂而知其德(孟子)千歲之事今日是也(荀子)人能為其主
亦必能為人(劉子)
史卜偃曰畢萬之後必大齊仲孫湫來省難歸曰魯
不棄周禮未可動也晉文公曰得臣猶在憂未歇也
孟獻子曰晉帥乘和師必有大功士鞅曰欒黶汰
虐已甚猶可以免其在盈乎欒黶死盈之善未能及人
武子所施没矣而黶之怨實彰晉囚叔向樂王鮒見
叔向曰吾為子請叔向弗應出不拜其人皆咎叔向叔
向曰必祁大夫樂王鮒從君者也何能行祁大夫外舉
不棄仇内舉不失親其獨遺我乎周王曰韓氏其昌
阜於晉乎季武子曰晉未可媮也有趙孟以為大夫
其朝多君子其庸可媮乎叔向謂伯有已侈所謂不
及五稔者楚執伍奢費無極曰奢之子材若在吳必
憂楚國盍召之員適吳奢聞員不來曰楚君大夫其旰
食乎吳二千里不三月不至何及於我楚子西曰
夫差其將自敗也已安能敗我魏子其長有後於晉
國乎伍員曰越十年生聚而十年教訓二十年之外
吳其為沼乎子胥曰越在我心腹之疾也季札曰
衛多君子未有患也(左傳)觀其容而知其心矣(國語)伍子胥
諫曰越王勾踐食不重味衣不重采弔喪問疾且欲有
所用其衆此人不死必為吳患今越在心腹疾而王不
先不亦謬乎(史吳世家)侯嬴曰吾聞晉鄙兵符在王臥内而
如姬最幸力能竊之嘗聞公子為如姬報其父仇如姬
欲為公子死無所辭公子誠一開口則得虎符奪鄙之
兵北救趙西卻秦此五伯之功也公子如其言卻秦(通鑑)
龐涓追孫臏臏量其行暮當至馬陵道狹而旁多阻險
可伏兵乃大砍樹白而書之曰龐涓死此樹下於是令
齊軍善射者萬弩夾道而伏期日暮見火起而俱發龐
涓夜至砍樹下見白書乃鑚火燭之讀書未畢齊軍萬
弩俱發魏軍大亂龐涓自知勢窮兵敗乃自刎曰遂成
豎子之名楚南公曰楚雖三戶亡秦必楚(史記)房君平
諫陳餘曰秦未亡而誅武信等此生一秦也陳平曰
項王骨鯁之臣亞父鍾離昧龍且周殷之屬不過數人
耳英布反上問薛公對曰使布出於上計山東非漢
之有也出於中計勝敗之數未可知也出於下計陛下
安枕而卧矣上曰何謂上計對曰東取吳西取楚并齊
取魯傳檄燕趙固守其所山東非漢之有也何謂中計
東取吳西取楚并韓取魏據敖倉之粟塞城皋之口勝
敗之數未可知也何謂下計東取吳西取下蔡歸重於
越身歸長沙陛下安枕而臥漢無事矣上曰是計將安
出對曰出下計(通鑑)晁錯曰吳削亦反不削亦反削之其
反亟禍小不削之其反遲禍大(前漢荆燕吳傳)朱勃小器速成
智盡此耳丙吉有隂德夏侯勝識其當封及子孫(東漢)
幽州刺史馮煥玄菟太守姚光數糾發姦惡怨者詐作
璽書譴責煥光賜以歐刀下遼都尉龐奮使速行刑書
奮即斬光收煥煥欲自殺其子緄疑詔文有異止煥曰
大人在州志欲去惡實無它故必是凶人妄詐規肆姦
毒願以事自上甘罪無晩煥從其言上書自訟果詐者
所為(通鑑)孫策將襲許衆懼郭嘉料之曰策新得江東所
誅者英髦雄傑輕而無備雖有百萬無異獨行中原若
刺客伏起一人之敵爾果為刺客所殺(魏志)袁紹孤客窮
軍仰我鼻息譬如嬰兒在股掌之上絶其哺乳立可餓
死(通鑑)蛟龍得雲雨恐非池中物(三國志)衛公子開方仕齊
積年不返管仲以為不懷其親安能愛君是以求忠臣
必於孝子之門郭嘉曰袁紹性遲而多疑來必不速
諸葛亮至郿軍於渭水之南司馬懿引軍度渭背水
為疊陣以拒之謂諸將曰亮若出武功依山而東誠為
可憂若西上五丈原諸將無事矣亮果出五丈原(通鑑)魏
文帝欲伐吳蜀賈詡曰吳蜀依阻山水劉備有雄才諸
葛亮善治國孫權識虛實陸遜見兵勢皆難卒謀(魏志)邢
貞曰江東將相如此非久下人者也(三國)司馬懿告人曰
諸葛孔明食少事煩其能久乎(魏明紀)索靖知天下將亂
指雒陽宫銅駝嘆曰會見汝在荆棘中耳朝廷初聞
燕王雋卒皆以為中原可圖桓温曰慕容恪尚在憂方
大耳桓玄曰劉裕足為一世之雄劉毅家無儋石之
儲樗蒲一擲百萬何無忌酷佀其舅共舉大事何謂無
成劉裕伐燕過大峴曰虜已入吾掌中矣(通鑑)于謹曰
曜兵漢沔席卷渡江直據丹陽是其上策移郭内居人
退保子城以待援至是其中策若難於移動據守羅郭
是其下策長孫儉曰裁繹(蕭繹也)出何策謹曰必用下策
(北史本傳)隋軍臨江高熲謂行臺吏部郎中薛道衡曰今兹
大舉江東必可克乎道衡曰克之嘗聞郭璞有言江東
分王二百年復與中國合今此數將周一也主上恭儉
勤勞叔寳荒淫驕侈二也國之安危在所寄任彼以江
總為相唯事詩酒拔小人施文慶委以政事蕭摩訶任
蠻奴為大將皆一夫之勇耳三也我有道而大彼無德
而小量其甲士不過十萬西自巫峽東至滄海分之則
勢懸而力弱聚之則守此而失彼四也席卷之勢事在
不疑(通鑑)李敬元盛稱王勃楊炯盧照鄰駱賓王之才裴
行儉曰勃等雖有才而浮躁衒露豈享爵禄者哉(唐書)使
者所薦唯得文辭千進之士耳安有有道賢人肯隨牒
舉選乎裴度曰朱克融譬如猛獸自於山林中咆哮
跳踉久當自困必不敢輒離巢穴李弘曰鄭注姦猾
無雙卵鷇不除使成羽翼必為國患一日狼煙百餘
舉帝曰此虜將遁張虛勢也(通鑑)
傳記可食以梁肉者可加以鞭捶可受以官禄者可隨
以鐵鉞(高士傳)望影揣情(文選陸士衡頌)有志氣而能思富貴者
必能建功業有志氣而能輕爵禄者必能立名節(李衛公君)
(子論)季札以樂卜趙孟以詩卜襄仲歸父以言語卜子游
子貢以威儀卜沈尹戍以政卜孔成子以禮卜其應也
如響無他在精誠而已不精誠者不能自卜况吉凶他
人乎(陸魯望文)若燭照數計而龜卜也(韓文)
不具眼目
經莫赤匪狐莫黑匪烏謀之其臧則具是違謀之不
臧則具是依謀臧不從不臧復用聽言則對誦言如
醉(詩桑柔箋云見道聽之言則應荅之見誦詩書之言則宜臥如醉)此宜無罪女反收
之彼宜有罪女覆說之(詩)不親其所賢而信其所賤
端冕而聽古樂則唯恐臥聽鄭衛之音則不知倦不
知聲者不可與言音不知音者不可與言樂(記)
子無是非之心非人也(孟)以盲為明以聾為聰以危為
安以吉為凶螭龍為蝘蜓鴟梟為鳳凰非是是非謂
之愚(荀子)以徵為羽非弦之罪以甘為苦非味之過楚人
有烹猴而召其鄰以為狗羹也而甘之後聞其猴也據
地而吐之盡瀉其食此未始知味者也邯鄲師有出新
曲者托之李竒諸人皆爭學之後知其非也而皆棄其
曲此未始知音者也鄙人有得玉璞者喜其狀以為寳
而藏之以示人人以為石也因而棄之此未始知玉者
也(淮南子)農夫得彤弓以驅鳥南威得衮衣以負薪(抱朴子)
史叔孫穆子好善而不能擇人魯有子家羈弗能用
也(左)人君無愚智賢不肖莫不欲求忠以自為舉賢以
自佐然亡國破家相隨屬而聖君治國累世而不一見
者其所為忠者不忠而所謂賢者不賢也(史記)項羽有一
范增而不能用(前漢高紀)魏文侯最為好音而謂子夏曰聽
古樂則欲寐聞鄭衛之音則不知倦焉(漢書禮樂志)曲突徙
薪亡恩澤燋頭爛額為上客(霍光傳)謂不智者為能謂智
者為不能是末世而非往古和氏之璧韜於荆石
隋侯之珠藏於蜯蛤歴世莫眡不知其將含景曜吐英
精曠千載而流夜光也郡縣擇便巧史書習於計簿能
欺上府者以為右軄姦軌不勝則取勇猛能操切百姓
者以苛暴威服下者使居大位故亡義而有財者顯於
世欺謾而善書者尊於朝悖逆而勇猛者貴於官故俗
皆曰何以孝弟為財多而光榮何以禮義為史書而仕
官何以謹慎為勇猛而臨官故黥劓而髠鉗者猶復攘
臂為政於世行雖犬彘家富勢足目指氣使是為賢耳
(西漢)廊廟之寳棄於溝渠(東漢)聚斂整辨為賢能奉理循法
為文治(通鑑)管寧留依黃祖三年祖以凡人蓄之(同上)李膺
謂鍾覲曰公何大無皂白(魏志)抵金玉於砂礫碎圭璧於
泥塗(東漢傳)劉元海匈奴人王渾屢言於武帝帝大悅之
王濟渾子曰若任以東南之事吳會不足平也孔恂楊
珧曰臣觀元海之才平吳之後恐其不復北度也非我
族類其心必異齊王攸曰不除元海恐并州不得久寧
王渾曰元海長者渾為君王保之永興元年元海僣位
(晉書)王恭以劉牢之為爪牙而但以部曲將遇之牢之負
其才深懷恥恨將適千里殺騏驥而策蹇驢可悲之
甚也吳興章華好學善屬文朝臣以華素無閥閱競
排詆之指儒素為古拙用詞賦為君子令封德彛
舉賢久無所舉上詰之對曰非不盡心但於今未有竒
才耳上曰君子用人如器各取所長正患已不能知安
可誣一世之人張九齡曰禄山失律喪師於法不可
不誅且臣觀其貌有反相不殺必有後患上曰卿勿以
王夷甫識石勒枉害忠良竟赦之(通鑑)棄蘇合之丸而取
蜣螂之轉(五代史)
傳記鳥不為鳥鵲不為鵲(戰國策)牛僧孺詣襄陽于頔求
知頔以門客遇之牛怒而去後召客將問牛秀才發未
曰已去立命小將齎書絹五百疋追之僧孺不啟封揖
回(幽閒鼔吹)芻蕘鄙說刊為竹帛正言時無識寳世缺知
音珍瓴甋而賤璠璵策駑駘而捨騏驥燕石妄珍
齊竽混吹(史通)
集為鳳凰而作鶉籠兮雖翕翅而不容非俊疑傑兮
固庸態也漸藁本於洿瀆淹芳芷於腐井悲楚人
之和氏獻寳玉以為石方世俗之幽昏眩白黑之美
惡委玉質於泥塗放山淵之龜玉相與貴夫礫石
斥逐鴻鵠兮近習鴟梟斬伐橘柚兮列樹苦桃蓬艾
親入御於床第兮棄捐葯芷與杜蘅西施媞媞而不
得見兮嫫母(醜婦人也)勃肖而日侍閭謂娵好女為醜惡
江蘺棄於窮巷蒺藜蔓乎東廂卻騏驥而不乘兮
策駑駘而取路騕褭奔亡兮騰駕槖駞鉛刀進御兮
遥棄太阿拔搴玄芝兮列樹芰荷橘柚萎枯兮苦李
旖旎甂甌登於明堂兮周鼎潛乎深淵潛周鼎於江
淮兮爨土鬵於中宇(鬵音尋釡也)惡虞氏之簫韶兮好遺風
之激楚(淫泆之音也)反表以為裏顛裳以為衣藏琘石於
金匱捐瑜瑾於中庭卻騏驥以轉運驣驢羸以馳逐
折芳芝與瓊華兮樹枳棘與新柴握荃蕙與射干
兮耘藜藿與衰荷寳彼兮沙礫捐此兮夜光(擬楚辭)謂
莫邪為鈍兮鉛刀為銛(弔屈原賦)蟬翼為重千鈞為輕黃鐘毁
棄瓦釡雷鳴(楚辭)譬如去日之明于庭而就火之光於室也
(藝文類聚)嗾羣犬以逼騶虞縱炎火以焚瑾瑜(劉賓客集)乃知尋
常鑒照影不照神(孟東野)秪今市駿憑毛色綠耳驊騮賺
殺人縣宰不仁工部餓酒家無識翰林醒(杜荀鶴集)宋人
不識玉而寳珉石(陳子昂集)楚人不識鳳重價求山雞(李太白集)
和璞之真不能識齊竽之濫何由知(白樂天)聞善不慕與
聾聵同見善不敬與昏瞽同(柳文)必若土之出無不可者
則東南之竹箭雖旁岐揉曲皆可以貫犀革北山之木
雖離竒液樠空中立枯者皆可以梁百尺之觀航千仞
之淵冀之北土馬之所生凢其大耳短脰拘攣踠跌薄
蹄而曳者皆可以勝百鈞馳千里雍之瑰璞皆可以備
砥礪徐之糞壤皆可以封大社荆之茅皆可以縮酒九
江之元龜皆可以卜泗濱之石皆可以擊考若是而不
大謬者少矣其在人也則魯之晨飲其羊關轂而輠輪
者皆可以為師儒盧之沽名皆可以為大醫西子之里
惡而矉者皆可以當侯王山西之冒詭輕俛沓貪而忍
者皆可以鑿凶門制閫外山東之椎騃樸鄙力農桑啖
棗栗者皆可以謀謨於廟堂之上若是則反倫悖道甚
矣何以異於是物哉啄以為羞兮焚棄稷黍犴獄不
知避兮宮庭之不處除(一作滔)塗籍穢兮榮若繡黼禳祈
火烈兮娛娛笑舞䜛巧之嘵嘵兮感以為咸池便媚鞠
恧兮美愈西施謂謨言之怪誣兮反寘瑱而遠違匿重
痼以諱避兮進俞緩之不可為(柳文)西施作嫫母美顔不
如醜(白樂天)相馬失於瘦遂遺千里足(元微之集)張延賞選婿
韋臯性高不拘小節公侮之不禮臯辭去後白金吾持
節西川為延賞代公曰吾不識人從西門而出郭園詩
曰當時甚訝張延賞不識韋臯是貴人(雲溪友議)
本朝古人相馬不相皮瘦馬雖瘦骨法竒世無伯樂良
可悲千金市馬惟市肥(歐公)以李林甫楊國忠為周召以
安禄山哥舒翰為方虎(司馬温公論)
不信䜛
經豈弟君子無信䜛言(詩)浸潤之譛膚受之愬不行焉
可謂明也已矣(語)
史智者除䜛以自安也(左)上官桀怨霍光令人詐為燕
王上書言光出都羽林道上稱蹕又擅調益幕府校尉
光聞之不入上問大將軍安在桀對以燕王告其罪不敢
入有詔召光光免冠上曰將軍冠朕知是書詐也將軍
無罪將軍調校尉未十日燕王何以知之龐冕等短
高熲於上上怒皆黜之因謂熲曰獨孤公猶鏡也每被
磨瑩皎然益明(通鑑)唐太宗曰我終不以䜛害良士(新唐書)
傳記魏文侯令樂羊將而攻中山三年而拔之樂羊反
論功文侯示之謗書一篋(春秋後語)
集杜兼在濠州有鍾離令盧某者宰相戚也而䜛且䛕
日狀其僚之過愆以致於兼兼得之大怒罰令因擯令
終不得面䜛䛕大息(柳文)
信讒
經采苓刺晉公也獻公好聽䜛言采苓采苓首陽之顛
(詩并序)君子信䜛如或醻之亂之又生君子信䜛君子
信盜亂是用暴維邇言是聽(詩)無道並進䜛巧敗國(詩序)
子與䜛諂面䛕之人居國欲治可得乎(孟子)䜛嫉之人必
好聞人惡(劉子)
史楚令尹子常賄而信䜛沈尹戍言於子常曰知者除
䜛以自安也今子愛䜛以自危也(左)吳大宰嚭既與子
胥有隙因䜛曰子胥為人剛暴少恩今不見用常鞅鞅
怨望其主乃使使賜子胥屬鏤之劔以死(史本傳)屈原為
憲令上官大夫見而欲奪之不與因䜛之曰王使屈平
為令衆莫不知每一令出平伐其功曰以為非我莫能
為也王怒而疏屈平(同上)范雎日益親用事因乘間䜛王
曰聞秦有太后穰侯不聞有王王於是廢太后逐穰侯
項王為人意忌信䜛(通鑑)偏聽生姦(西漢)漢安昌王盛謂
劉和曰陛下勿信䜛夫之言以疑兄弟兄弟尚不可信
他人誰足信哉(通鑑)魏徵曰君所以暗偏信也秦二世隱
藏其身以信趙高天下潰叛而不得聞梁武信朱异侯
景向闕而不得聞隋煬帝信虞世基賊遍天下而不得
聞故曰君能兼聽則姦人不得壅蔽而下情通矣(新唐書)
有言魏徵自錄前後諫辭以示起居郎禇遂良者上愈
不悅乃罷叔玉尚主而踣所撰碑(通鑑)
集君含怒而待臣兮不清徹其然否(楚辭)
操縱
經予以馭其幸奪以馭其貧(周禮)一張一弛文武之道也
(記)
史許無刑而伐之服而舍之度德而處之量力而行之
貳而執之伏而舍之德莫厚焉刑莫威焉(左)帝王之
於親戚愛雖隆必示之以威體雖貴必禁之以度(東漢)
傳記諸葛亮至南中所在戰捷聞孟獲者為夷漢所服
募生致之既得使觀於營陣之間問曰此軍何如獲對
曰向者不知虛實故敗亮笑縱使更戰七擒七縱而亮
猶遣獲獲止不去曰公天威也南人不復反矣(漢晉春秋)
集舒則彌綸覆四海卷則消液入無形(文選)舒之彌宇宙
卷之不盈分(陳子昂)舒之則雲蒸雨降以救大旱卷之則
天倪道樞不盈一握(獨狐及集)淮蔡為亂天子伐之既伐而
饑天子活之(韓文)
姑息
經細人之愛人也以姑息子産猶衆人之母也能食
之不能教也(記)
子子産聽鄭國之政以其乘輿濟人於溱洧孟子曰惠
而不知為政為政者每人而悦之日亦不足矣(孟)夫
惜草茅者禾不穗惠盜賊者傷良民今緩刑罰行寬惠
是利姦邪而害善人也此非所以為善也(韓非子)姑息敗
德(楊問明)
史項王見人言語嘔嘔有人疾病涕泣分食飲此所謂
婦人之仁也范增曰君王為人不忍張良曰今釋
弗擊此養虎自遺患也惠加姦宄而害及良善(通鑑)恩
不忍悔義不忍割(東漢丁鴻傳)衰世之君率多柔懦凡愚之
佐唯知姑息是以權幸之臣有罪不坐豪猾之民犯法
不誅仁恩所施止於目前奸宄得志紀綱不立(通鑑)賊良
民之甚者莫大於數赦贖赦贖數則惡人昌而善人傷
矣惡人高會而誇咤老賊服贓而過門孝子見讐而不
得討遭盜者覩物而不敢取痛莫甚焉夫養稂莠者傷
禾稼惠奸軌者賊良民(東漢)一歲再赦好人喑啞凢養莠
者傷禾稼惠奸宄者賊良民知幾上書譏每歲一赦
或一歲再赦小人之幸君子之不幸(唐書)為天下之事而
專事姑息其憂患可勝校乎時藩鎮各擁勁卒自署
將吏不供貢賦朝廷專事姑息不能復制雖名藩臣羈
縻而已(通鑑)護養孽萌以成禍根(唐書)欲賞一有功翻慮無
功者反側欲罰一有罪復慮同惡者憂虞罪以隱忍而
不彰功以嫌疑而不賞姑息之道乃至於斯(通鑑)豢豐而
犬豕轉獰肉飽而虎狼貪暴(唐史贊)
守正
經子曰素隱行怪後世有述焉吾弗為之矣(中庸)子曰獲
罪於天無所禱也子曰敬鬼神而遠之可謂智矣
子不語怪力亂神(語)淫祀無福(記)
子子曰君子不祈妄福(文中子)
史魯大旱公欲焚巫尫臧文仲曰天欲殺之則如勿生
若能為旱焚之滋甚(左傳)狐突曰神不歆非類民不祀非
族(左僖十年)寗武子曰鬼神非其族類不歆其祀(左傳)鄭禆竈
言於子産曰宋衛陳鄭將同日火若我用瓘斝玉瓉鄭
必不火子産弗與(左傳)鄭龍鬭國人請禜子産曰吾無求
於龍龍亦無求於我乃止(左昭十九年)祝有益也詛亦有損
(左傳)初楚昭王有疾卜曰河為祟王弗祭大夫請祭諸郊
王曰三代命祀祭不越望江漢睢漳楚之望也禍福之
至不是過也不榖雖不德河非所獲罪也遂不祭(左傳)晏
子曰使神可祝而來亦可禳而去(史記)鄒陽枚乘游於危
國然卒免於刑戮者以其言正也(通鑑)班婕妤曰死生有
命富貴在天修正尚未蒙福為邪欲以何望使鬼神有
知不受不臣之訴如其無知訴之何益故不為(西漢本傳)明
於天地之性不可惑以神怪知萬物之情不可罔以非
類諸背仁義之正道不遵五經之法言而盛稱竒怪鬼
神廣崇祭事之方求報無福之祠及言世有仙人服食
不終之藥遥興輕舉黃冶變化之術者皆奸人惑衆挾
左道懷詐偽以欺罔世主聽其言洋洋盈耳若將可遇
求之盪盪如係風捕影終不可得魏帝愛女淑卒帝
痛之欲幸許陳羣諫曰臣以為吉凶有命禍福由人移
都求安則亦無益且吉士賢人猶不妄徙其家以寧鄉
邑使無恐懼之心况乃帝王萬國之主行止動靜豈可
輕脱哉(通鑑)時長吏喪官後人惡之多毁壞舊府祜以死
生有命非由居室普加禁斷(晉書)王度曰佛外國之神非
天子諸華所應祠奉漢氏初傳其道雅聽西域人立寺
都邑以奉之漢人皆不得出家魏世亦然今宜禁公卿
以下毋得詣寺燒香禮拜其漢人為沙門者皆返初服
郭璞嘗遇顔含欲為之筮含曰年在天位在人修已
而天不與者命也守道而人不知者性也自有性命無
勞蓍龜庾翼在武昌數有妖怪欲移鎮鄉土王述曰
武昌實江東鎮戍之中非但扞禦上流而已達人君子
直道而行禳避之道皆所不取太史令傅奕上疏請
除佛法曰佛在西域言妖路遠漢譯蕃書恣其假托使
不忠不孝削髮而揖君親游手游食易服以逃租賦偽
起三塗謬張六道恐喝大詐妄欺庸品乃追既往之罪
虛規將來之福布施一錢希萬倍之報持齋一日冀百日之
糧遂使愚迷妄求功德不憚科禁輕犯憲章有造為惡
逆身墜刑網方及獄中禮佛規免其罪且死生壽夭由
於自然刑德威福關之人主貧富貴賤功德所招而愚
僧矯詐皆云由佛降自羲黃至於有漢皆無佛法君明
臣忠祚長年久漢明帝始立胡神西域桑門自傳其法
西晉以上國有嚴科不許中國之人輒行髠髮之事梁
武齊襄足為明鏡今天下僧尼數盈千萬剪刻繒綵裝
束泥人競為厭魅迷惑百姓有僧自西域來善咒術
能令人立死復呪之使蘇上擇飛騎中壯者試之皆如
其言以告傅奕奕曰此邪術也臣聞邪不干正請使呪
臣必不能行上命僧呪奕奕初無覺湏臾僧忽僵仆若
為物所擊遂不復蘇梁武窮心於釋氏簡文銳意於
法門傾帑藏以給僧祗殚人力以供塔廟及乎三淮沸
浪五嶺騰煙假餘息於熊蹯引殘䰟於雀鷇子孫覆亡
而不暇社稷俄頃而為墟報施之徵何其謬也呂才
以為近世巫覡妄分五姓如張王為商武庾為羽似取
諧韻至於以柳為宮以趙為角又復不類或同出於一
姓分屬宮商或複姓數字莫辨徵羽此則事不稽古義
理乖僻者也禄命之書多言或中人乃信之然長平坑
卒未聞共犯三刑南陽貴士何必俱當六合今亦有同
年同禄而貴賤懸殊共命共胎而夭壽或異又云古
之葬者皆於國都之北兆域有常處是不擇地也夫子
文為令尹而三已柳下惠為士師而三黜計其丘隴未
嘗改移而野俗無識妖巫妄言遂於躃踊之際擇葬地
而希官爵荼毒之秋選葬時而規財利或云辰日不可
哭泣遂莞爾而對弔客或云同屬忌於臨壙遂吉服不
送其親傷教敗禮莫斯為甚術士皆惡其言而識者以
為確論狄仁傑以吳楚多淫祠奏焚其一千七百餘
所獨留夏禹吳太伯季札伍員四祠太后造像狄仁
傑上疏諫其略曰今日伽藍制過宮闕功不使鬼正在
役人物不天來終湏地出不損百姓將何以求又曰游
僧皆托佛法詿誤生人里陌動有經坊閭門亦立精舍
化誘所激切於官徵法事所湏嚴於制敕李邕上疏
以為詩三百一言以蔽之曰思無邪若有神仙能令人
不死則秦始皇漢武帝得之矣佛能為人福利則梁武
帝得之矣堯舜所以為帝王首者亦修人事而已姚
崇上言佛圖澄不能存趙鳩摩羅什不能存秦齊襄梁
武未免禍殃但使蒼生安樂即佛身何用妄度奸人使
壊正法命有司沙汰天下僧尼以偽妄還俗者萬二千
餘人(通鑑)姚崇曰若使殺蝗有禍臣請當之張鎬曰帝
王當修德以彌亂安人未聞飯僧可致太平也上曰
建中之亂術士豫請城奉天此蓋天命非己所能致也
李泌曰天命他人皆可言唯君相不可言命盖造命也
上與宰相語及神仙問果有之乎李藩曰秦始皇漢
武帝學仙之效具在前史太宗服天竺僧長年藥致疾
此古今之明戒也苟道盛德充人安國理何憂無堯舜
之盛壽乎(通鑑)
傳記孔子曰存亡禍福皆在已天災地殃不能殺也(說苑)
集佛者夷狄之一法耳自後漢時流入中國上古未嘗
有也昔者黃帝在位百年年一百十歲少昊在位八十
年年一百歲顓頊在位七十九年年百八歲帝舜及禹
年皆百歲此時天下太平百姓安樂壽考然而此時中
國未有佛也其後殷湯孫太戍在位七十五年武丁在
位五十九年書史不言其年壽所極蓋亦俱年不減百
歲周文王年九十七歲武王九十三歲穆王在位百年
此時佛法亦未至中國非因事佛而致然也漢明帝時
始有佛法明帝在位纔十八年耳其後亂亡相繼運祚
不長宋齊梁陳元魏已下事佛漸謹年代尤促惟梁武
帝在位四十七年前後三度捨身施佛宗廟之祭不用
牲牢晝日一食止於菜果其後竟為侯景所逼餓死臺
城國亦隨滅事佛求福反更得禍由此觀之佛不足信
事亦可知矣佛如有靈能作禍&KR1090;苟有殃咎宜加臣
身上天鑒臨臣不怨悔凡君子行已立身自有法度
聖賢事業載在方册可效可師仰不愧天俯不怍人内
不愧心積善積惡殃慶自各以其類至何有去聖人之
道舍先王之法而從夷狄之教以求福利也假如釋
氏能與人為禍福非守道君子之所懼也况萬萬無此
理釋老之害過於楊墨韓愈之賢不及孟子孟子不
能救之於未亡之前而韓愈乃欲全之於已壊之後嗚
呼其亦不量其力且見其身之危莫之救以死也雖然
使其道由愈而粗傳雖滅死萬萬無恨天地鬼神臨之
在上質之在旁又安得因一摧折自毁其道以從其邪
也(韓文)未有恃祥而壽者也商之王以桑榖昌以雉雊大
宋之君以法星壽鄭以龍衰魯以麟弱白雉亡漢黃犀
死莽惡在其為符也(柳貞符)
本朝開寳塔災得舊瘞舍利迎入内廷傳言頗有光怪
將復建塔余襄公言彼一塔不能衛何福可及於民凡
腐草皆有光及珠之圓者夜亦有光烏足畏也(筆談)王嗣
宗為節度使性剛正嘗卧病家人私爇紙幣以祈福嗣
宗大呼而止之曰神苟有知豈枉法而受賄耶(聖宋掇遺)
信邪
經民興胥漸泯泯棼棼㒺中於信以覆詛盟(書)非其所
祭而祭之名曰淫祀無福奥者老婦之祭也盛於盆
尊於瓶(禮)非其鬼而祭之諂也(語)
史申繻曰妖由人興也人無釁焉妖不自作人棄常則
妖興史嚚曰國將興聽於民將亡聽於神(左)初帝聞
西域有神其名曰佛因遣使之天竺求其道得其書及
沙門以來其書大抵以虛無為宗貴慈悲不殺以為人
死精神不滅隨復受形生時所行善惡皆有報應故所
貴修鍊精神以至為佛善為宏闊誇大之言以勸誘愚
俗精於其道號曰沙門於是中國始傳其術圖其形像
而王公貴人獨楚王英最先好之初帝奉佛法立精
舍於殿内引諸沙門居之(通鑑)謝萬曰王郄諂於道士何
佞於佛(晉書)自天監中用釋氏法長齋斷魚肉日止一食
惟菜羹糲飯而已(通鑑)上好禨祥小數王劭表上符瑞甚
衆又採民間歌謠引圖書䜟緯捃摭佛經曲加誣飾撰
皇隋靈感志上令宣示天下(隋文紀)隋傅緯曰不虔郊廟
大神專媚淫昏之鬼隋程知節曰王世充好為呪誓
此乃老巫嫗耳(同上)楚人信妖言上好祀神鬼王璵習
祠祭之禮以干時璵祈禱或焚紙錢類巫覡習禮者羞
之肅宗代宗皆喜隂陽鬼神事無大小謀之卜祝故
王璵黎幹以左道得進上病甚令僧剃髮遺令為塔
以葬(通鑑)
傳記孫恩攻會稽王凝之謂吏民曰不湏預防吾已請
大道許遣鬼兵相助賊自破矣既不設備遂為恩所害
(王氏譜)求福墨生所信(史通)
集甚矣人之好怪也不求其端不訊其末惟怪之欲聞
(韓文)越人信祥而易殺病且憂則聚巫師用雞卜始則殺
小牲不可則殺中牲又不可則殺大牲而又不可則訣
親戚飭死事曰神不置我矣因不食蔽面死德實受
命之符以奠永祀後之妖婬嚚昏好怪之徒乃始陳大
電大虹玄鳥巨跡白魚流火之鳥以為符斯皆詭譎闊
誕其可羞也司馬相如劉向揚雄班彪彪子固皆沿
襲嗤嗤推占瑞物以配受命其言類淫巫瞽史誑亂後
代不足以知聖人立極之本顯至德揚大功甚失厥趣
(柳記)
本朝畏鬼神聽巫覡者匹婦之愚也(通鑑)
隨邪
史諸葛瞻亮之子亮卒蜀人思亮之德咸愛瞻才敏每
有善政佳事雖非瞻所建皆相告曰葛侯所為也是以
美譽過實(蜀志)章華好學善屬文朝臣以華素無閥閱競
排詆之(通鑑)
集丈人屋上烏人好烏亦好(杜詩)偶然題作木㞐士便有
無窮求福人(韓集)必若土之出無不可者則東南之竹箭
雖旁岐揉曲皆可以貫犀革北山之木雖離竒液樠空
中立枯者皆可梁百尺之觀航千仞之淵冀之北土馬
之所生凡其大耳短脰拘攣踠跌薄蹄而曳者皆可
以勝百鈞馳千里雍之塊璞皆可以備砥礪徐之糞壤
皆可以封大社荆之茅皆可以縮酒九江之元龜皆可
以卜泗濱之石皆可以擊考若是而不大謬者少矣其
在人也則魯之晨飲其羊關轂而輠輪者皆可以為師
儒盧之沽名者皆可以為大醫西子之里惡而矉者皆
可以當侯王山西之冒詭輕俛沓貪而忍者皆可以鑿
凶門制閫外山東之椎騃樸鄙力農桑啖棗栗者皆可
以謀謨於廟堂之上若是則反倫悖道甚矣何以異於
是物哉(柳文)
本朝韓魏公曰頃時丁寇立朝天下聞一善事皆歸之
萊公未必盡出萊公也聞一不善事皆歸之晉公未必
盡出晉公也蓋天下善惡事皆歸焉(遺事)
審於取捨
經擇其善者而從之其不善者而改之暴虎馮河死
而無悔者吾不與也必也臨事而懼好謀而成者也
可者與之其不可者拒之(語)
子非其道則一簟食不可受於人如其道則舜受堯之
天下不以為泰今有同室之人鬭者救之雖被髮纓
冠而救之可也鄉隣有鬭者被髮纓冠而往救之則惑
也雖閉戶可也魚我所欲也熊掌亦我所欲也二者
不可得兼舍魚而取熊掌者也生亦我所欲也義亦我
所欲也二者不可得兼舍生而取義者也言飽乎仁
義也所以不願人之膏粱之味也令聞廣譽施於身所
以不願人之文繡也求則得之舍則失之是求有益
於得也求在我者也求之有道得之有命是求無益於
得也求在外者也可以取可以無取取傷廉可以與
可以無與與傷惠(孟)與其屈已以富貴不若抗志以貧
賤屈已則制於人抗志則不愧於道(孔叢)三旌之位吾知
其貴於屠羊之肆也萬鍾之禄吾知其富於屠羊之利
也然豈可以貪爵禄而使吾君有妄施之名乎莊子
釣於濮水楚王使二大夫往先焉曰願以境内累耳莊
子曰吾聞楚有神龜死已三千年矣王巾笥而藏之廟
堂之上此龜者寧其死為留骨而貴乎寧其生而曳尾
於塗中乎二大夫曰寧生而曳尾塗中莊子曰往矣吾
將曳尾於塗中(莊)人之情於害之中爭取小焉於利之
中爭取大焉(淮南子)
史為人主計者莫如先審取舍取舍之極定於内而安
危之萌應於外矣秦王之欲尊宗廟而安子孫與湯武
同然而湯武廣大其德行六七百歲而弗失秦王治天
下十餘歲則大敗此亡他故矣湯武之定取舍審而秦
王之定取舍不審矣趙充國曰窮寇不可迫也緩之
則走不顧急之則還致死(通鑑)於心有猜則簋飱饌餔猶
不屑餐旌瞀以之意之無疑則兼金盈百而不嫌辭孟
軻以之義重於生舍生可也生重於義全生可也(東漢)夫
雞肋食之則無所得棄之則如可惜(後漢)思樹芳蘭剪除
荆棘(三國名臣贊)寧飲建業水不食武昌魚寧還建業死不
止武昌居(通鑑)仁道不遠則殺身以徇義重於生則捐軀
以踐(北史)
傳記良商不與人爭買賣之賈而謹伺時時賤而買雖
貴已賤時貴而賣雖賤已貴(戰國策)
集寧作清水之汙泥不為濁路之飛塵(曹植)人固有儒名
而墨行者問其名則是校其行則非可以與之遊乎如
或墨名而儒行者問其名則非校其行則是可以與之
遊乎揚子雲稱在門墻則麾之在夷狄則進之吾取以
為法焉比於東都略見顔色未得接言語心固已相
信不敢果以貌定知人堯舜所難又嘗服宰予之誡故
未敢決然挹亦不敢忽然忘也善雖不吾與吾將強而
附不善雖不吾惡吾將強而拒與其譽於前孰若無毁
於其後與其樂於身孰若無憂於其心(韓文)寧有聞而窮
乎將無聞而豐乎寧介而躓乎將溷而遂乎(柳文)養隼者
誠欲其鷙於鳥鳶乎鷙於鸞鳳乎(唐文粹)
本朝范文正公言幕府辟客湏可為師者乃辟之雖朋
友亦不可辟(遺事)與其貴而拘孰若肆而賤(臨川)未應遺合
抱取用及把拱(東坡詩)
知所輕重
經不作無益害有益功乃成不貴異物賤用物民乃足
(書)父母存不許友以死為宮室不斬於丘木陳乾
昔疾屬其子尊已曰如我死必大為我棺使吾二婢子
夾我乾昔死其子曰殉葬非禮也弗果殺毋以小謀
敗大作毋以嬖御人疾莊后毋以嬖御士疾莊士大夫
卿士儒有不寶金玉而忠信以為寳不祈土地立義
以為土地不祈多積多文以為富已聘而還圭璋此
輕財而重禮之義也大夫祭器未成不造燕器(禮記)廏
焚子退朝曰傷人乎不問馬君子謀道不謀食君子
憂道不憂貧(語)
子孔子之去齊接淅而行去魯曰遲遲吾行也去父母
國之道也鄉人長於伯兄酌則誰先曰先酌鄉人
無以小害大無以賤害貴禮與食孰重曰禮重色與
禮孰重曰禮重(孟子)宓子賤為單父宰齊人攻魯道由單
父父老請曰麥已熟矣今齊寇至請放民皆使出穫附
郭之麥可以益糧且不資寇三請而宓子不聽曰今兹
無麥明年可樹若使不耕者得穫是民樂有寇也且單
父一歲之麥於魯不加強喪之不加弱使民有自取之
心其瘡必數世(家語)人之情雖桀跖豈肯為其所惡賤其
所好哉拔戟加乎首則十指不辭斷非不以此為務
也緩急之有相先者也(荀)聖人不貴尺之璧而重寸之
隂林回棄千金之璧負赤子而趨(莊子)兕虎在於後隋
侯之珠在於前弗及掇者先避患而後就利割痤疽
非不痛也飲毒藥非不苦也然而為之者便於身也渴
而飲水非不快也饑而大餐非不贍也然而弗為者害
於性也(淮南子)昔荆卿朱亥不示小勇於怯弱之間孟賁
馮婦不奮戈戟於豺狼之羣(抱朴子)
史晉魏武子有嬖妾無子命顆曰必嫁是疾病則曰必
以為殉及卒顆嫁之曰疾病則亂吾從其治也(左)孔子
讀史記至楚復陳曰賢哉楚莊王輕千乘之國而重一
言(史記)沛公西入咸陽諸將皆爭走金帛財物之府分之
蕭何獨先收秦相府圖籍藏之此沛公得具知天下阨
塞戶口多少強弱之處(通鑑)明君貴五榖而賤金玉(前漢食貨)
(志)遺子黃金滿籯不如教子一經(漢書)藺相如不畏秦王
而屈於廉頗為國也就使當今沙礫化為南金瓦石
變為和玉使百姓渴無所飲饑無所食雖皇羲之純德
唐虞之文明猶不能以保蕭墻之内也蓋民可百年無
貨不可一朝有饑張綱分行州郡埋其車輪於雒陽
都亭曰豺狼當路安問狐狸(東漢本傳)蔡邕曰夫邊陲之患
手足之疥搔中國之困胷背之瘰疽帝使人以馬易
珠璣翡翠玳瑁於吳吳主曰此皆孤所不用而可以得
馬孤何愛焉皆以與之石勒曰吾不喜得幽州喜得
二子燕王子寳言於垂曰願不以意氣微恩忘社稷
之重(通鑑)李謐曰丈夫擁書萬卷何假南面百城(北史)上謂
薛仁貴曰朕諸將皆老思得新進驍勇者將之無如卿
者朕不喜得遼東喜得卿也(通鑑)狄仁傑曰黃卷中方與
聖賢對何暇偶俗吏語邪(同上)唐明皇欲取石堡城王忠
嗣不可李光弼勸之忠嗣曰石堡城非殺數萬人不可
取忠嗣今不奉詔不過得罪天子以一將軍歸宿衛不
者黔中上佐耳又云吾忍數萬人命易一官哉(唐書)記曰
寧畜盜臣盜臣誠可惡然一人之害耳聚斂之臣用則
經常之法壞而下不勝其弊焉(唐書食貨志)李絳曰錢用盡
更來機事一失不可復追(通鑑)
傳記衛嗣君時胥靡(有罪賢臣)逃之魏衛贖之百金不與乃
請易以左氏(衛邑)羣臣曰以百金之地贖一胥靡無乃不
可乎君曰治無小亂無大教化喻於民三里之城足以
為治民無廉恥雖有十左氏將何以用之聶政曰老
母在政身未敢以許人也(戰國策)墨子語禽滑釐曰凶年
與子隋珠又與子一鍾粟子將何擇釐曰粟可耳(劉向說苑)
文公用舅犯之言而敗楚於城濮反而為賞雍季在上
左右諫曰城濮之功舅犯之謀也君用其言而後用其
身乎文公曰雍季之言百代之利也舅犯之言一時之務
也焉有以一時之務先百代之利乎(呂氏春秋)
集係蹄在足猛虎絶其蹯蝮蛇在手則壯士斷其節何
則以其所全者重所棄者輕(陳琳檄)齊桓公不以射鈎而
致嫌故能成九合之功秦穆不以一眚而掩德故能復
九敗之辱(陸宣公文)重名不重官(李太白)人各有一死死或重
於泰山或輕於鴻毛也故非其義君子不輕其生得其
所君子不愛其死(白集)歐陽詹閩越人也父母老矣捨朝
夕之養以來京師其心將必有得而歸為父母榮也雖
其父母之心亦皆然詹在側雖無離憂其志不樂也詹
在京師雖有離憂其志樂也若詹者所謂以志養志者
歟(韓文)肥於貌孰與肥於道求於人孰與求於身(孫可之文)
本朝富公使敵功甚偉而每不自以為功至知青州活
饑民四十餘萬則每自言之曰過於作中書令二十四
考矣虎方捕鹿羆據其穴搏其子虎安得不置鹿而
返近患積聚醫云據病當下一日而愈若不下半月
而愈然中年以後一下一衰積衰之患終身之憂也臣
私計之不以一日之快而易終身之憂千金之子不
死於盜賊何者其身之可愛而盗賊之不足以死也(蘇文)
歐公曰文章止於潤身政事可以及物(張芸叟集)
不識輕重
子今恩足以及禽獸而功不至扵百姓者獨何歟子
何尊梓匠輪輿而輕為仁義者哉人有雞犬放則知
求之有放心而不知求拱把之桐梓人苟欲生之皆
知所以養之者至於身而不知所以養之者豈愛身不
若桐梓哉今有場師舍其梧檟養其樲棘則為賤
場師焉養其一指而失其肩背而不知也則為狼疾人
也不能三年之喪而緦小功之察放飯流歠而問無
齒決(孟)以隋侯之珠彈千仞之雀世必笑之所用者重
而所要者輕也(莊)殺戎馬而求狐狸援兩鼈而失靈龜
斷右臂而爭一毛折鏌鎁而爭錐刀用智如此豈足高
乎(淮南子)外疾之害輕於秋毫人知避之内疾之害重於
太山而莫之避(劉子)
史得一夫而失一國與惡而棄好非謀也以千乘之
相易淫樂之矇初楚子玉自為瓊弁玉纓未之服也
先戰夢河神謂已曰畀余余賜女孟諸之麋弗致也大
心與子西使榮黃諫弗聽榮季曰死而利國猶或為之
况瓊玉乎是糞土也而可以濟師將何愛焉弗聽出告
二子曰非神敗令尹令尹其不勤民實自敗也(左氏)簡父
兄之尊而崇賓客之禮薄骨肉之恩而篤朋友之愛忘
修身之道而求衆人之譽割衣食之業以供享宴之好
塞川原為漢潦趙壹曰文籍雖滿腹不如一囊錢
帝使人以馬易珠璣翡翠玳瑁於吳吳主曰此皆孤
所不用而可以得馬孤何愛焉皆以與之傅緯曰不
虔郊廟大神專媚淫昏之鬼鄧景山有禆將抵罪當
死諸將請之不許其弟請代兄死亦不許請入馬以贖
罪乃許之諸將怒曰我軰曾不及一馬乎(通鑑)
本朝持千金之璧以求于瓦釡幾何其不舉而棄諸溝
也(老泉)
審於去就
經君子三揖而進一辭而退同而進不同而退(記)色
斯舉矣翔而後集直道而事人焉往而不三黜枉道
而事人何必去父母之邦(語)
子庶人召之役則往役君欲見之召之則不往見所
就三所去三(孟子)
史小國之事大國也德則其人也不德則其鹿也鳥
則擇木木豈能擇鳥費無極曰奢之子材若在吳必
憂楚國盍以免其父召之彼仁必來不然將為患王使
召之曰來吾貰而父棠君尚謂其弟員曰爾適吳我將
歸死吾知不逮我能死爾能報聞免父之命不可以莫
之奔也親戚為戮不可以莫之報也奔死免父孝也度
功而行仁也擇任而往知也必死不辟勇也父不可棄
名不可廢爾其勉之相從為愈(左氏)
集吾寧悃悃欵欵朴以忠乎將送往勞來(追俗人也)斯無窮
乎寧誅鋤草茅以力耕乎將游大人以成名乎寧正言
不諱以危身乎將從俗冨貴以媮生乎寧超然高舉以
保真乎將哫訾慄斯(承顔色也)喔吚嚅唲以事婦人乎寧廉
潔正直以自清乎將突梯滑稽如脂如韋以絜楹乎寧昂
昂若千里之駒乎將汎汎若水中之鳬乎與波上下偷
以全吾軀乎寧與騏驥亢軛乎將隨駑馬之迹乎寧與
黃鵠比翼乎將與雞鶩爭食乎(楚辭)繞樹三匝何枝可依
(魏武短歌行)明月難暗投(郭景純遊仙詩)須知世路難輕進豈是君
門不大開(杜牧之)
審於趨向
子非其往不往非其居不居適堯舜文王者為正道
非堯舜文王者為他道(揚子)
史效伯高不得猶為謹飭之士所謂刻鵠不成尚類鶩
也效季良不得陷為天下輕薄子所謂畫虎不成殆類
狗也(東漢馬援傳)宋袁淑賦詩曰種蘭忌當門懷璧莫向楚
楚少別玉人門非種蘭所(續世說)
昧於趨向
經譬彼舟流不知所届(詩)譬猶瞽之無相倀倀乎其何
之譬如終夜有求於幽室之中非燭何見(禮)
子曠安宅而弗居舍正路而不由(孟子)楚人和氏得玉獻
厲王王使玉人相之曰石也王以和為詐而刖其左足
及武王又獻之王使玉人相之又以為詐而刖其右足
和乃抱璞而哭於楚山之下(韓非子)擿埴索塗冥行而已
矣捨舟航而濟乎瀆者昧矣捨五經而濟乎道者末
矣棄常珍而嗜乎異饌者惡覩其識味也委大聖而好
乎諸子者惡覩其識道也(揚子)
集昔齊王好竽有求仕於齊者操瑟而往立王之門三
年不得入(韓文)行舟楫而不識四方兮涉大水之漫漫
泣漣三獻玉(劉長卿)
深識大體
經公事不私議公庭不言婦女喪具君子恥具一
日二日而可為也者君子弗為也(禮)
子宓子賤為單父宰齊人攻魯道由單父父老請放民
皆使出穫附郭之麥可以益糧且不資寇三請而宓子
賤不聽曰今兹無麥明年可樹若使不耕者得穫是民
樂有寇也單父一歲之麥於魯不加強喪之不加弱使
民有自取之心其瘡必數世(家語)若曾子則可謂養志也
(孟)季孫相魯六月掘長溝子路私飯之孔子覆其飯曰
魯有民焉輒愛(一作受)之何也(韓非子)
史楚成得臣伐陳城頓還子文以為之功使為令尹叔
伯曰子若國何對曰吾以靖國也夫有大功而無貴仕
其人能靖者與有幾鄭簡公卒將為葬除司墓之室
有當道者毁之則朝而塴不毁則日中而塴子大叔請
毁之曰無若諸侯之賓何子産曰諸侯之賓能來會吾
喪豈憚日中無損於賓而民不害何故不為遂弗毁日
中而葬君子謂子産知禮禮無毁人以自成也(左)晉韓
宣子有環其一在鄭商宣子謁諸鄭伯子産弗與曰非
官府之守器也寡君弗知(左昭十六年)韓昭侯有敝袴命藏
之侍者曰君亦不仁者矣不賜左右而藏之昭侯曰吾
聞明主愛一嚬一笑嚬有為嚬笑有為笑今袴豈特嚬
笑哉吾必待有功者沛公至咸陽諸將爭走金帛財
物之府蕭何獨收秦圖書上令周昌選趙壯士可令
將者白見四人封各千戶以為將左右諫上曰非汝所
知陳豨反趙代地皆豨有吾以羽檄徵天下兵未有至
者今計唯獨邯鄲中兵耳吾何愛四千戶不以慰趙子
弟曹參去齊屬其後曰以獄市為寄謹勿橈也文
帝問天下一歲決獄幾何錢穀一歲出入幾何陳平曰
各有主者上曰主者為誰乎曰陛下即問決獄責廷尉
問錢穀責治粟内史有獻千里馬者帝曰鑾旗在前
屬車在後吉行五十里師行三十里朕乘千里馬獨先
安之於是還其馬田叔按梁事來還至霸昌廏取火
悉燒梁之獄辭空手來見帝曰梁事有之乎對曰死罪
有之上曰其事安在田叔曰上毋以梁事為問也上曰
何也曰今梁王不伏誅是漢法不行也伏法而太后食
不甘味卧不安席此憂在陛下也其治務在無為引
大體不拘文法明有所不見聰有所不聞馮奉世
以衛侯使持節送大宛諸國遂以節諭告諸國王因發
其兵南進擊莎車攻拔其城諸國悉平上甚悦議封奉
世蕭望之以為奉世奉使擅矯制違命發諸國兵雖有
功效不可以為後法即封奉世開後奉使者利以奉世
為比爭遂發兵要功百里之外為國家生事於夷狄漸
不可長奉世不宜受封丙吉為丞相上寬大好禮讓
不親小事時人以為知大體用匡衡議罷甘泉泰畤劉
向曰家人尚不欲絶種嗣况於國之神寳舊時且甘泉
汾隂及雍五畤始立皆有神祗感應然後營之非苟而
已也武宣之世奉此三神禮敬敕備神光尤著祖宗所
立神祗舊位誠未易動前始納貢禹之議後人相因多
所動摇易大傳曰誣神者殃及三世恐其咎不獨止禹
等上意恨之又以久無繼嗣冬十月庚辰上曰太后令
詔有司復甘泉泰畤汾隂后土如故及雍五畤陳寳祠
長安及郡國祠著明者皆復之帝王之意不窺人閨
門之私聽聞中冓之言何武為刺史二千石有罪應
時舉奏其餘賢與不肖敬之如一馬援為隴西太守
任吏以職但總大體諸曹時白外事援輒曰此丞掾之
任何足相煩若大姓侵小民黠吏不從令此乃太守事
耳設法禁者非能盡塞天下之奸皆合衆人之所欲
也大抵取便國利事多者則可矣宋均曰文吏習為
欺謾而廉吏清在一已無益百姓流亡盗賊為害也
下邳周紡為雒陽令一下車先問大主姓名吏數閭里
豪強以對紡厲聲大怒曰本問貴戚若馬竇等輩豈能
知此賣菜傭乎於是部吏望風旨爭以激切為事貴戚
跼蹐京師肅清務舉大綱簡略苛細昔文帝之於
鄧通可謂至愛而猶展申屠嘉之志夫見任如此則何
患於左右小臣哉諸葛亮嘗自校簿書主簿楊顒直
入諫曰為治有體上下不可相侵古人稱坐而論道謂
之三公作而行之謂之士大夫故丙吉不問横道死人
而憂牛喘陳平不肯知錢糓之數云自有主者彼誠達
於位分之體也明公為治乃躬自校簿書流汗終日不
亦勞乎楊阜召御府吏問後宫人數吏守舊令對曰
禁密不得宣露阜怒杖吏一百數之曰國家不與九卿
為密反與小吏為密乎初丞相亮時有言公惜赦者亮
荅曰治世以大德不以小惠故匡衡吳漢不願為赦先
帝亦言吾周旋陳元方鄭康成間每見啟告治亂之道
多矣曾不語赦也若劉景升季玉父子歲歲赦宥何益
於治魏舒為司馬昭參軍府朝碎務未嘗是非至於
廢興大事衆人莫能斷者舒徐為籌之多出衆議之表
顧和謂王導曰明公作輔寧使網漏吞舟何緣採聽
風聞以察察為政邪王彪之曰自中興以來郊祀往
往有赦愚意常謂非宜凶愚之人以為郊必有赦將生
心於徼幸矣謝安為政務舉大綱不為小察時人比
安於王導(通鑑)桓玄嘗欲以謝安宅為營謝琨曰召伯之
仁猶惠及甘棠文靖之德更不保五畝之宅耶玄聞慙
而止(晉書)謝弘微曰親戚爭財為鄙之甚今内人尚能無
言豈可導之使爭乎魏源懷性寬簡不喜煩碎常曰
為貴人當舉綱維何必事事詳細譬如為屋但望高顯
楹棟平正其壁完牢足矣斧斤不平斵削不密非屋之
病也徐勉為吏部尚書嘗與文臣夜集客虞蒿求詹
事五官勉正色曰今宵止可談風月不可及公事時人
服其無私魏大旱散騎常侍邢巒奏昔者明王重粟
帛輕金玉何則粟帛養民而安國金玉無用而敗德故
也先帝深鑒奢泰務崇節儉至以紙絹為帳扆銅鐵為
轡勒府藏之金裁給而已不復買積以費國資逮景明
之初承升平之業四境清晏遠邇來同於是貢篚相繼
商估交入諸所獻納倍多於常金玉常有餘國用常不
足苟非為之分限但恐歲計不通自今請非要湏者一
切不受魏主納之屈突通往隴西檢覆羣牧得隱匿
馬二萬餘匹帝大怒將斬太僕卿慕容悉達及諸監官
千五百人通諫曰人命至重陛下柰何以畜産之故殺
千餘人臣敢以死請又頓首曰臣一身分死就陛下丐
千餘人命帝感悟悉達等皆減死論牛弘問劉炫曰
周禮士多而府史少今令史百倍於前減則不濟其故
何也炫曰古人委任責成歲終考其殿最案不重校文
不繁悉府史之任掌要目而已今之文簿恒慮覆治若
鍜鍊不密則萬里追證百年舊案故諺云老吏抱案死
事繁政弊職此之由省官不如省事百事不省而望從
容其可得乎秦王世民每破軍克城諸將佐爭取寶
貨玄齡獨取采人物致之幕府益州大都督竇軌奏
稱獠反請發兵討之上曰獠依阻山林時出鼠竊乃其
常俗守苟能撫以恩信自然率服安可輕動干戈漁獵
其民比之禽獸豈為民父母之意耶竟不許杜淹奏
諸司文案恐有稽失請令御史就司檢校上以問封德
彛對曰設官分職各有所司果有愆違御史自應糾舉
若徧歴諸司搜擿疵纇大為煩碎長樂公主將出降
勅有司資送倍於永嘉長公主魏徵諫曰昔漢明帝欲
封皇子曰我子豈得與先帝子比皆令半楚淮陽今資
送公主倍於長主得無異於明帝之意乎鄧世隆表
請集上文章上曰朕之辭令有益於民者史皆書之足
為不朽若其無益集之何用梁武帝父子陳後主隋煬
帝皆有文集行於世何救於亡為人主患無德政文章
何為上謂房玄齡杜如晦曰公為僕射當廣求賢人
隨才授任此宰相之職比聞聽受詞訟日不暇給安能
助朕求賢乎自今尚書細務屬左右丞唯大事應奏者
乃關僕射尚書左丞韋悰論司農求橦價貴於民間
奏其隱没上召大理卿孫伏伽書司農罪對曰只為官
橦貴所以私橦賤向使官橦賤私橦無由賤矣但見司
農識大體不知其過也張昌齡王公謹皆善屬文名
振京師考功員外郎王師旦知貢舉黜之舉朝莫曉其
故及奏第上怪無二人名詰之師旦對曰二人雖有辭
章然其體輕薄終不成令器若置之高第恐後進效之
劉曉上疏論禮部取士專用文章為甲乙故天下之
士皆捨德行而趨文藝有朝登甲科而夕陷刑辟者雖
日誦萬言何關理體文成七步未足化人况盡心卉木
之間極筆煙霞之際以斯成俗豈非大謬戴至德為
右僕射劉仁軌為左僕射更日受牒訴仁軌常以美言
許之至德必據理難詰未嘗與奪實有冤結者密為奏
辨由是時譽皆歸仁軌或問其故至德曰威福者人主
之柄人臣安得盜取之選將當以智略為本勇力為
末今朝廷用人類取將門子弟及犯事之家彼皆庸人
豈足當閫外之任李左車陳湯呂蒙孟觀皆出貧賤而
立殊功未聞其家代為將也少府監裴匪舒善營利
奏賣苑中馬糞歲得錢二十萬緡上以問劉仁軌對曰
利則厚矣恐後代稱唐家賣馬糞非嘉名也尚方監
裴匪躬檢校京苑行鬻苑中蔬果以收其利蘇良嗣曰
昔公儀休相魯能拔葵去織婦未聞萬乘之主鬻蔬果
也乃止狄仁傑同平章事太后謂仁傑曰卿在淮南
甚有善政卿欲知譛卿者名乎仁傑謝曰陛下以臣為
過臣請改之知臣無過臣之幸也不願知譛者名禁
天下屠殺右拾遺張德生男三日私殺羊會同僚補闕
杜肅懷一餤上表告之明日太后對杜謂德曰聞卿生
男甚喜德拜謝太后曰何從得肉德叩頭伏罪太后曰
朕禁屠宰吉凶不預然卿自今召客亦須擇人出肅表
示之肅大慚舉朝欲唾其面劉知幾表陳四事其一
以赦令不息近則一年再降遠則每歲無遺元日之朝
指期天澤重陽之節佇降皇恩如其忖度咸果釋免或
有名垂結正罪將斷決竊行貨賄隨方規避故致稽違
幸霑寬宥為善者不預恩光作惡者獨承徼幸古語曰
小人之幸君子之不幸斯之謂也太后問鸞臺侍郎
同平章事陸元方以外事對曰臣備位宰相若大事不
敢不以聞人間細事不足煩聖聽由是忤旨朱敬則
為相以用人為先自餘細務不之視宗楚客令袁守
一奏言則天昔在上陽宮不豫狄仁傑奏請陛下監國
元忠密奏以為不可上謂楊再思等曰以朕思之人臣
事主必在一心豈有主上小疾遽請太子知事此乃仁
傑欲樹私恩未見元忠有失守一欲借前事以陷元忠
其可乎楊孚彈糾不避權貴權貴避之上曰鷹捕狡
兔須急救之不爾必反為所噬御史繩奸慝亦然苟非
人主保衛之則亦為奸慝所噬矣(並通鑑)上命宋璟蘇頲
為諸皇子制名及國邑之號又令別制一佳名及佳號
進之璟等上言七子均養著於國風今臣等所制名三
十餘輒混同以進以彰陛下覆幬無偏之德上甚善之
山東大蝗盧懷慎以為殺蝗太多恐弗利姚崇曰昔
楚莊吞蛭而愈疾孫叔殺蛇而致福奈何不忍於蝗而
忍人之饑死乎若使殺蝗有禍臣請當之皇后妹夫
尚衣奏御長孫昕以細故與御史大夫李傑不恊昕與
其妹夫楊仙玉於里巷伺傑而歐之傑上表上大怒命
於朝堂杖殺以謝百僚以書慰傑上欲加牛仙客尚
書張九齡曰不可李林甫言於上曰仙客宰相才也何
有於尚書九齡書生不達大體上悦明日上曰卿嫌仙
客寒微如卿有何閥閱九齡曰臣嶺海孤賤不如仙客
生於中華然臣出入臺閣典司誥命有年矣仙客邊隅
小吏目不知書若大任之恐不愜衆望前廣州都督
裴伷先下獄上與宰相議其罪張嘉貞請杖之張說曰
臣聞刑不上大夫為其近於君且所以養廉恥也故士
可殺不可辱臣曏巡北邊聞杖姜皎於朝堂皎官登三
品亦有微功有罪應死則死應流則流豈可輕加笞辱
以皂隸待之乎事往不可復追伷先據狀當流豈可復
蹈前失上深然之上嘗從容與李泌語及李林甫欲
敕諸將克長安發其冢焚骨揚灰泌曰陛下方定天下
奈何讐死者彼枯骨何知徒示聖德之不弘耳上又
謂李泌曰良娣祖母昭成太后之妹也上皇所念朕欲
使正位中宮以慰上皇心對曰宜待上皇之命不過晩
歲月之間耳上從之王去榮以私怨殺本縣令當死
上以其善用礟免死中書舍人賈至不即行下上表以
為去榮無狀殺本縣之君若以礮石一能則免殊死今
諸軍技藝絶倫者其徒實繁必恃其能所在犯上復何
以止之今惜一去榮之才而不殺必殺十如去榮之才
者不亦其傷益多乎裴諝入奏事上問𣙜酤之利歲
入幾何諝久之不對曰臣自河東來所過見菽粟未種
農民愁怨臣以為陛下召臣必先問人之疾苦乃責以
營利臣是以未敢對也京兆尹黎幹奏秋霖損稼韓
滉奏幹不實渭南令劉澡阿附度支稱縣境苗不損上
曰霖雨溥博豈得渭南獨無命御史視之損三千餘頃
代宗嘆息久之曰縣令字人之官不損猶應言損乃不
仁如是乎不癡不聾不為阿家翁兒女閨房之言何
足聽也朱泚獻猫鼠同乳不相害者以為瑞常衮帥
百官稱賀中書舍人崔祐甫獨不賀曰物反常為妖猫
捕鼠乃其職也今同乳妖也何以賀爲代宗將發引
上送之見輼輬車不當馳道稍指未丁之間問其故有
司對曰陛下本命在午不敢衝也上哭曰安有枉靈駕
而謀身利乎命改轅直午而行天不以地有惡木而
廢發生天子不以時有小人而廢聽納以一人之聽
覽而欲窮宇宙之變態以一人之防慮而欲勝億兆之
奸邪役智彌精失道彌遠項籍納秦卒二十萬慮其懷
詐復叛一舉而盡坑之其於防虞亦已甚矣漢高豁達
大度天下之士至者納用不疑其於備虞可謂疏矣然
而項氏以滅劉氏以昌蓄疑之與推誠其效固不同也
秦皇嚴肅雄猜而荆軻奮其隂計光武寬容博厚而馬
援輸其欵誠豈不以虛懷待人人欲思附任數裁物物
終不親情思附則感而悦之雖寇讐化為心膂矣意不
親則懼而阻之雖骨肉結為仇慝矣智出庶物有輕待
人臣之心思周萬幾有獨馭區宇之意謀吞衆略有過
慎之防明照羣情有先事之察嚴束百辟有純任刑政
之規威制四方有以力勝殘之志劉從一詣蕭復曰欽
緒宣旨令從一與公議朝來所言事即奏行之勿令李
盧知復曰李盧不堪為相乃罷之既在相位安得不與
之同議李泌曰宰相之職不可分也非如給事則有
吏過兵過舍人則有六科至於宰相天下之事咸共平
章若各有所主是乃有司非宰相也裴垍為相奏天
下留州送使物垍一切用省估宰相議誅李錡大功
以上親兵部郎中蔣義曰錡大功親皆淮安靖王之後
也淮南有佐命之功陪享廟堂豈可以末孫為惡而累
之乎又欲誅其兄弟又曰錡兄弟故都統國貞之子也
國貞死王事豈可使之不祀乎宰相以為然盧坦上言
李錡父子受誅罪已塞矣昔漢誅霍禹不罪霍光先朝
誅房遺愛不及房玄齡康誥曰父子兄弟罪不相及
李絳言魏博五十餘年不霑皇化一旦舉六州之地來
歸刳河朔之腹心傾叛亂之巢穴不有重賞過其所望
則無以慰士卒之心使四隣勸慕請發内庫錢百五十
萬緡以賜之左右官宦以為所與太多後有此比將何
以給之上以語絳絳曰田興不貪專地之利不顧四鄰
之患歸命聖朝陛下柰何愛小費而遺大奸不以收一
道人心錢用盡更來機事一失不可復追借使國家發
十五萬兵以取期年而克之其費豈止百五十萬緡而
已乎(通鑑)李愬既執送元濟裴度建彰義軍節擁降卒萬
餘人以入焉李愬具櫜鞬候度馬首度將避之愬曰此
方不識上下等威之分久矣請公因以示之度以宰相
禮受愬謁衆聳觀焉明日愬以師還文成柵度乃視節
度使觀察及刺史事蔡人大悦高郢掌制誥家無留
稾或勸盍如前人傳制集者荅曰王言不可藏私家(唐書)
上謂宰相薦人勿問親疏朕聞竇易直為相未嘗用親
故果賢避嫌而棄之是亦不為至公也上對柳公權
等於便殿上舉衫袖示之曰此衣已三澣矣衆皆美上
之儉德公權獨無言上問其故對曰陛下貴為天子冨
有四海當進賢退不肖納諫諍明賞罰乃可以致雍熙
服澣濯之衣乃末節矣(通鑑)李師道上私錢六百萬為魏
徵孫贖故第白居易言陛下宜以賢者子孫贖而賜之
師道人臣不宜掠美(唐書)樂工羅程善琵琶恃恩暴横以
睚眦殺人繫京兆獄諸樂工欲為之請曰羅程負陛下
萬死然臣等惜其天下絶藝不復得奉宴遊上曰汝曹
所惜者羅程藝朕所惜者高祖太宗法竟笞殺之(通鑑)李
德裕節制西川吐蕃以維州降牛僧孺曰吐蕃失一維
州未足損其勢得百維州何所用之徒使棄信有害無
利此匹夫所不為詔使德裕反降者(唐書)衡王友諒貴重
李振等見皆拜之李愚獨長揖帝聞而讓之曰衡王於
朕兄也朕猶拜之卿長揖可乎對曰陛下以家人禮見
衡王無私故不敢妄有所屈遇赦則曲者幸免直者
銜冤怨氣升聞乃所以致災非所以弭災也或言營
田鬻之可得錢十萬緡以資國帝曰利在於民猶在國
也朕用此錢何為帝政事無小大皆親決百官受成
於上而已河南推官高錫上書諫以為四海之廣萬幾
之衆雖堯舜不能獨治必擇人而任之今陛下以一身
親之天下不謂陛下聰明睿智足以兼下官之任皆言
陛下褊迫疑忌舉不信羣臣也不若選能知人公正者
以為宰相能愛民聽訟者以為守令能豐財足食者使
掌金榖能原情守法者使掌刑獄陛下何必降君尊而
代臣職無乃失為政之本乎(通鑑)
集天子不問有無諸侯不言多少百乘之家不畜聚斂
之臣昔人所以掩絶纓而飲盜馬者豈必忘其情愛
蓋知為君之體然也(陸宣公文)善醫者不視人之瘠肥察其
脈之病否而已矣善計天下者不視天下之安危察其
紀綱而已矣是故四肢雖無故不足恃也脈而已矣四
海雖無事不足矜也紀綱而已矣以志為養兮何有
牛羊周公作詩不諱孔子不偏諱二名春秋不譏不
諱嫌名康王釗之孫實為昭王曾參之父名晳曾子不
諱昔周之時有騏期漢之時有杜度此其子宜如何諱
將諱其嫌遂諱其姓乎將不諱其嫌者乎漢諱武帝名
徹為通不聞又諱車轍之轍為某字也諱呂后名雉為
野雞不聞又諱治天下之治為某字也今上章及詔不
聞諱滸勢秉機也唯宦官宮妾乃不敢言諭及機以為
觸犯士君子立言行事宜何所法守也凡事父母得如
曾參可以為孝矣作人得如周公孔子亦可以止矣今
世之士不務行曾參周公孔子之行而諱親之名則務
勝於曾參周公孔子亦見其惑也夫周公孔子曾參卒
不可勝勝周公孔子曾參乃比於宦官宮妾則是宦官
宮妾之孝於其親賢於周公孔子曾參者耶(韓文)
本朝仁宗初立英宗為皇子令中書召學士草詔學士
王珪當直召至中書諭之王曰此大事也必須面奉聖
旨於是求對明日面稟得旨乃草詔羣公皆以王珪真
得學士體師魯凡事有小而可矜者必惻然不忍發
見顔貌及臨大節斷大事則必如金石雖鼎鑊前列不
可變也朝議在官年七十而不致仕有司以時按籍
舉行胡宿以為養廉恥厚風俗宜有漸而欲一切以吏
議從事殆非所以優老勸賢之意當少緩其事使人得
自言而全其美節(歐公文)陳執中為相范蜀公嘗論其無
學術非宰相器及執中嬖妾笞殺婢御史劾奏欲逐去
之公言今隂陽不和財匱民困盜賊滋熾獄犴充斥執
中當任其咎閨門之私非所責宰相識者韙之(范鎮墓誌)歐
陽修余靖蔡襄王素欲引石介范文正公曰介為諫官
必以難行之事責人君以必行少拂其意則引裾折檻
叩頭流血無所不為主上無失德政事自修安用如此
諫官諸公伏其言(東軒筆錄)韓魏公為相日曾公為亞相趙
康靖與歐陽公為參政凢事該政令則曰問集賢該典
故則曰問東廳該文學則曰問西廳至於大事則自決
之人以為得宰相體(史)有人欲為范希文買綠野堂希
文不肯曰在唐如晉公者是可尊也一旦取其物而有
之如何得安寧使耕壊及他有力者致之已則不可取
(言行錄)日月經天大可以被四海而小或不能入一屋之
下彼固無用此區區之小明也(老泉)昔謝安破苻堅書至
安與客圍棋不輟曰小兒輩遂已破賊安亦非矯情蓋
萬目觀望事體應爾(東坡論)寧容網目漏吞舟誰能烹鮮
作竒碎(後山)周世宗嘗作詩以示學士竇儼曰此可宣布
否儼曰詩專門學王者若勵精功課在機務苟切磋失
至又不盡善世宗解其意遂不作詩(楊億)劉綽天聖中為
京西漕分遣屬官盤量諸郡在庾之糧凡收十餘萬石
歸朝上殿具劄子乞付三司收繫時章獻太后垂簾問
曰已盤量者條貫許再盤量否曰向來盤量官多徇顔
面不肯盡收入歴又曰卿識王曾張知白呂夷簡魯宗
道否此四人者皆不因盤量收出斛斗致身於此劉大
慚謂人曰當是時殿上壁隙可入我亦入矣(史)
不識大體
子主好詳則百事荒凡人之患蔽於一曲而暗於大
理(荀子)
史平原君未觀大體(史本傳)好荷禮(酈食其傳)大臣特以簿書不
報期會之間以為大故夫移風易俗使天下回心而
向道類非俗吏之所能為也俗吏之所務在於刀筆簿
書而不知大體韓安國謂田蚡曰今人毁君君亦毁
之譬如賈豎女子爭言何其無大體也朱買臣吾丘
壽王司馬相如東方朔枚皋終軍等並在左右每令與
大臣辨論中外相應以義理之文大臣數屈焉務在
於簿書期會斷獄聽訟而已有司無仲山甫將相之
才不能為一代之制而徒鈎摭細微毛舉數事以塞詔
而已元帝多材藝善史書鼓琴瑟吹洞簫自度曲被
歌聲分寸節度窮極幽眇大司農江馮上言宜令司
隸校尉督察三公蜀楊顒曰今有人使奴執耕稼婢
典炊爨雞主司晨犬主吠盜牛負重載馬涉遠路私業
無曠所求皆足雍容高枕飲食而已忽一旦盡欲以身
親其役不復付任勞其體力為此碎務形疲神困終無
一成豈其智之不如奴婢雞狗哉失為家主之法也
帝嘗卒至尚書門陳矯曰此自臣職分非陛下所宜臨
也臣若不稱其職則請就黜退陛下宜還帝慙而反
石越退告人曰公父子好為小仁不顧大計終當為人
擒耳殷仲堪雖有英鑒資望猶淺議者不以為允到
官好行小惠綱紀條目不能舉乃至營造細小之事出
納輕微之物一日之内酬答百司乃日旰忘食夜分未
寢帝善屬文不欲人出其右薛道衡死帝曰更能作
空梁落燕泥否王胄死帝誦其佳句曰庭草無人隨意
綠復能作此語耶房玄齡王珪掌内外官考權萬紀
劾其不平魏徵奏萬紀闇於大體近月征伐虛有賞
格而無事實蓋由小才之不知大體徒惜勲庸妄虛倉
庫不知士不用命所損幾何高弘本正牙奏事白理
逋負詔公卿百僚自今勿令正牙奏事議者以為正牙
奏事自武德以來未之或改所以達羣情講政事弘本
無知黜之可也不當因人而廢事杜黃裳曰明主勞
於求人而逸於任人此虞舜所以能無為而治者也至
於簿書獄訟煩碎之事各有司存非人主所宜親也昔
秦始皇以衡石程書魏明帝自按行尚書事隋文帝衛
士傳餐皆無補於當時取譏於後來其耳目形神非不
勤且勞也所務非其道也或者不知體要衒能矜名
親小勞侵衆官聽聽於府廷而遺其大者是不知相道
者也(通鑑亦有西漢列傳)
集其不知體要者反此以恪勤為公以簿書為尊衒能
矜名親小勞侵衆官竊收六職百役之事聽聽於府廷
而遺其大者遠者所謂不通是道者也猶梓人而不知
繩墨之曲直規矩之方圓尋引之短長姑奪衆工之斧
斤刀鋸以佐其藝又不能備其工以至敗績用而無所
成也不以謬與(柳子厚集)刀筆之吏寡大方(陳子昂集)
瑣細
經旅瑣瑣斯其所取災(易)禮煩則亂(書)水煩則魚鼈不
大(禮)
子數粒而炊簡髮而櫛(莊子)簡絲數米秤薪而爨數米而
炊可以治小(淮南子)
史其細已甚民弗堪也(左襄二十九年)銖銖而稱之至石必差
寸寸而度之至丈必過律令煩多苛請它比日以益
滋自明習者不知所由欲以曉諭衆庶不亦難乎宣
為内史其治米鹽事皆關其手鈎摭細微毛舉數事
公孫述為政苛細察於小事如為清水令時諸葛
亮罰二十以上皆親覽北齊肅宗即位尤自勤勵時
人服其明而譏其細嘗問舍人裴澤對曰有識之士咸
言傷細厙狄顯安亦曰陛下太細天子乃更似吏御
史中丞姚廷筠奏豈有修一水竇伐一枯木皆取斷宸
衷搜擿疵纇大為煩碎(通鑑)
集推得失去就於方寸銖黍間
苛察
子水至清則無魚人至察則無徒(家語)察見淵魚者不祥
智料隱匿者有殃(列)
史衛嗣君好察微隱縣令有發褥而席敝者嗣君聞之
乃賜之席又使人過關市而賂之金既而召關市問有
客過與汝金汝回遣之秦任刀筆之吏爭以亟疾苛
察相高其敝徒文具而無實(通鑑)吹毛求疵苛察徼繞
披抉其閨門而殺之(西漢列傳)性褊察好以耳目隱發為
明(東漢鍾離意傳)杜林曰大漢初興蠲除苛政及至其後漸以
滋章吹毛索疵果桃菜茹之饋集以成贓梁賀琛曰
惟務吹毛求疵擘肌分理以深刻為能以繩逐為務
上書字誤者即治其罪考校簿領毫釐不差然皆不
達大體督責苛碎李輔國置察事數十人潛令於人
間聽察細事即得推按陳敬瑄多遣人歴縣鎮詗事
謂之尋事(通鑑)
徇公忘私
經以公滅私(書)靡室靡家玁狁之故王事多難不遑
啟居豈不懷歸畏此簡書王事靡盬不遑啟處不遑
將父不遑將母(詩)言公事不言家事内稱不避親外
舉不避怨推賢而進達之不望其報苟利國家不求富
貴(禮)
子君子能以公義勝私欲公道達而私門塞公事明
而私事息(荀子)為國薦賢滅身無憾(劉子)
史楚鬭榖於菟為令尹自毁其家以紓楚國之難子太
叔曰周公殺管叔而放蔡叔夫豈不愛王室故也吉若
獲戾子將行之何有於諸游先國後巳惠伯曰公
事有公利無私忌仲尼曰叔向古之遺直也治國制
刑不隱於親不以家事辭王事昔趙衰以壺飱從
徑餒而弗食(左)趙宣子言韓獻子於靈公以為司馬河
曲之役趙孟使人以其乘車千行獻子執而戮之宣子
召而禮之曰吾言汝於君懼汝不能也吾故以是觀汝
告諸大夫曰二三子可以賀我矣吾舉厥也而中吾乃
今知免於罪矣(國語晉)李離為晉文公理過聽殺人自劾
當死文公曰非子之罪也離曰理有法失刑則刑失死
則死公以臣能聽微決疑故使為理今過聽殺人當死
伏劔而死(史循良傳)廉頗為趙將藺相如拜上卿位在頗右
頗曰我見必辱之相如聞不肯與會每朝時嘗稱病不
欲與頗爭列已而出望見頗引車避匿相如曰夫以秦
王之威而相如廷叱之辱其羣臣相如雖駑獨畏廉將軍哉
顧念強秦不敢加兵於趙者徒以吾兩人在也今兩虎
共鬭勢不俱生吾所以為此者先國家之急而後私讎
也(史記)趙奢受命之日不問家事(史趙世家)參聞何薨告舍人
趣治行吾將入相居無何使者果召參參微時與蕭何
善及為相有隙至何且死所推賢唯參薄昭殺漢使
者帝不忍加誅使公卿與之飲酒欲令自飲酖昭不肯
使羣臣喪服往哭之乃自殺主爾忘身國爾忘家公
爾忘私金日磾長子為帝弄兒甚愛之其後弄兒壯
大不謹自殿下與宫人戱日磾適見之惡其淫亂遂殺
弄兒夫人情莫不貪生惡死念親戚顧妻子至激於
義理者不然(通鑑)趙禹為吏以來舍無食客公卿相過禹
禹終不報謝務在絶知友賓客之請孤立行己意而已
(通鑑)問遺無所受請寄無所聽常自稱曰巳倍親而事國
身當奉職死節官下終不顧妻子矣(郅都)奮不顧身以殉
國家之急(李陵)武帝為霍去病治第令視之對曰匈奴不
滅無以家為也尹翁歸抱公潔已為近世表抱公
絶私(西漢尹翁歸傳)王章素剛直敢言雖為鳳所舉非鳳專權
不親附鳳乃奏封事言日食之咎鳳專權蔽主之過(通鑑)
(漢成紀)禽息憂國碎首不恨賈復部將殺人於潁川潁
川太守寇恂捕得繫獄戮之於市復以為恥還過潁川
謂左右曰吾與寇恂並列將相而為其所陷今見恂必
手劍之恂知其謀不與相見姊子谷崇曰崇將也得𢃄
劔侍側卒有變足以相當恂曰不然昔藺相如不畏秦
王而屈於廉頗者為國也(通鑑)隂興與同郡張崇上谷鮮
于裒不相好知其有用猶稱所長而達之友人張把杜
禽與興厚善以為華而少實但私之以財終不為言
吳漢病篤車駕親臨問所欲言對曰臣愚無所知識唯
願陛下慎無赦而已祭遵為征虜將軍同産弟遜以
遵無子取妾送遵不受曰自以身任於國不敢慮絶嗣
之計(後漢本傳)羣臣朝賀大將軍梁冀帶劔入省尚書蜀郡
張陵呵叱令出敕羽林虎賁奪劔冀跪謝陵不應即劾
奏冀請廷尉論罪有詔以一歲俸贖百僚肅然河南尹
不疑嘗舉陵孝廉乃謂陵曰昔舉君適所以自罰也陵
曰明府不以陵不肖誤見擢序今申公憲以報私恩不
疑有愧色左雄薦周舉為尚書雄舉故冀州刺史馮
直嘗坐贓受罪周舉以此劾奏雄雄曰進君適所以自
罰(一作伐)也舉曰昔趙宣子任韓厥為司馬厥以軍法戮
宣子僕宣子謂諸大夫曰可賀我矣吾選厥也任其事
今君不以舉之不才誤升諸朝不敢阿君以為君羞不
悟君之意與宣子殊也遼西太守趙苞到官遣使迎
母及妻子垂當到郡道經柳城值鮮卑萬餘人入塞寇
鈔苞母及妻子遂為所劫質載以擊郡苞率騎二萬與
戰對陳賊出母以示苞苞悲號謂母曰為子無狀欲以
微禄奉養朝夕不圖為母作禍昔為母子今為王臣義
不得顧私恩毁忠節唯當萬死無以塞罪母妻皆為所
害苞葬訖謂鄉人曰食禄而避難非忠也殺母以全義
非孝也如是有何面目立於天下遂嘔血而死(通鑑)橋玄
與陳琳有隙及在公位薦琳為廷尉(後漢)君子仕不為己
職思其憂(東漢文紀)蘇章遷冀州刺史故人為清河太守章
行部按其姦賍乃請太守為設酒餚陳平生之好甚歡
太守喜曰人皆有一天我獨有二天章曰今夕蘇孺文
與故人飲者私恩也明日冀州刺史按事者公法也遂
舉正其罪諸葛瑾每奉使至蜀與其弟亮但公會相
見退無私面董尋曰臣聞古之直士盡言於國不避
死亡故周昌比高祖於桀紂劉輔譬趙后於人婢天生
忠直雖白刃沸湯往而不顧者誠為時王憂惜天下也
臣自比於牛之一毛生既無益死亦何損李憙在朝
姻親故人與之分衣共食而未嘗私以王官(通鑑)氐人齊
萬年反朝臣惡周處強直使隸夏侯駿西征孫秀謂之曰
卿有老母可以此辭處曰忠孝之道安得兩全既辭親
事君父母安得而子乎(晉書)何充所選用皆以功效不私
親舊王坦之卒臨終與謝安桓沖書惟以國家為憂
言不及私(通鑑)郄超卒郄愔哀悼成疾門生呈與桓温往
反密計愔於是大怒曰小子死恨晩矣更不復哭王
文度言不及私(晉書)魏源懷按朔鎮將元尼湏與源懷舊
交貪穢狼籍置酒請懷曰命之短長由卿之口豈可不
相寬貸懷曰今日源懷與故人飲酒之坐非鞠獄之所
也明日公庭始為使者檢鎮將罪狀之處耳尼須揮淚
無以對案劾抵罪魏崔楷為殷州刺史或勸楷留家
單騎之官楷曰吾聞食人之禄者憂人之憂若吾獨往
則將士誰肯固志哉遂舉家之官葛榮逼州城楷撫勉
將士以拒之莫不爭奮皆曰崔公尚不惜百口吾屬何
愛一身速戰不息死者相枕終無叛志(通鑑)屈突通從討
王世充時通二子在洛陽帝曰以今東路委公如二子
何通曰臣老矣不足當重任然疇昔陛下釋俘纍加恩
禮以蒙更生是時口與心誓以死報國今日之行正當
先驅二兒死自其分終不以私害義(新唐書)莅官勁正有
犯法者雖親無回縱上悉以軍中資糧器械簿書委
岑文本夙夜勤力躬自科配籌筆不去手精神耗竭言
辭舉措頗異平日上見而憂之謂左右曰文本與我同
行恐不與我同返是日遇暴疾而薨(通鑑)王義方彈李義
甫義甫謂之曰王學士得御史是義甫所舉今日之事
豈無愧乎對曰義方為公不為私張易之張昌宗居
中用事桓彦範謀誅之彦範以事白其母母曰忠孝不
兩全先國後家可也太后之遷上陽宮也姚元之獨
嗚咽流涕曰元之前日從公誅姦逆人臣之義也今日
別舊君亦人臣之義也雖獲罪實所甘心(同上)丈夫當敢
言地要須明目張膽以報天子焉能碌碌以保妻子耶
推誠蹇諤不私形骸(唐書)皇后妹夫奉御長孫昕以細
故與御史大夫李傑不協昕與其妹夫楊仙玉於里巷
伺傑而毆之傑上表上大怒命於朝堂杖殺以謝百僚
李國貞治軍嚴朔方將士不樂皆思郭子儀故王元
振為之作亂子儀至軍元振自以為功子儀曰汝臨賊
境輒害主將若賊乘其釁無絳州矣吾為宰相豈愛一
卒之私邪收元振及其同謀者四十人皆殺之(通鑑)郭子
儀禁無故軍中走馬南陽夫人乳母之子犯禁都虞候
杖殺之諸子泣訴於子儀且言都虞候之横子儀叱遣
之明日以事語僚佐而嘆息曰子儀諸子皆奴材也不
賞父之都虞候而惜母之乳母子非奴材而何李晟
曰幸得備將相苟容身不言豈可謂有犯而無隱耶
崔祐甫作相未逾年凡除吏幾八百員多稱允當上曰
有人謗卿所除擬官多涉親故何也祐甫曰進擬必須
諳其材行臣若與之相識方可粗諳若素不知聞何以
知其言行獲謗之由實在於此(唐書)裴晉公遺言不及家
事(唐書)吕夷簡彈楊憑貶臨賀尉親友無敢送者徐晦獨
至藍田與别權德輿謂之曰母乃為累乎對曰晦自布
衣蒙楊公知奬今日遠謫安得不與之別後數日夷簡
奏為監察御史晦謝曰平生未嘗得望公顔色公何從
而取之夷簡曰君不負楊臨賀豈負國乎裴垍器局
峻整人不敢干以私嘗有故人自遠詣之垍資給優厚
從容欵狎其人乘間求京兆判司垍曰公才不稱此官
不敢以故人之私傷朝廷至公他日有盲宰相憐公者
不妨得之垍則必不可(唐書)李固言薦崔求為起居舍人
鄭覃再三以為不可曰公事勿相違覃曰宰相盡同則
事必有欺陛下者矣李德裕以柳仲郢為京兆尹素
與牛僧孺善謝德裕曰不意太尉恩奬及此仰報恩德
敢不如竒章公門館德裕不以為嫌高季昌遣都指
揮使倪可福以卒萬人修江陵外郭季昌行視責功程
之緩杖之季昌女為可福子知進婦季昌謂其女曰歸
語汝舅吾欲威衆辦事耳以白金數百兩遺之劉
仁瞻幼子崇諫夜泛舟渡淮北為小校所執仁瞻命腰
斬之周廷搆求救於夫人夫人曰妾於崇諫非不愛也
然軍法不可私名節不可虧若貸之則劉氏為不忠之
門妾與公何面見將士也輒命斬之然後成喪(通鑑)
傳記晉文公問咎犯誰可為西河守對曰子羔曰非汝
之仇歟曰君問誰守者非問臣之仇也子羔見而謝之
咎犯曰薦子者公也吾不以私事害公議(說苑)許允為吏
部郎多用其鄉里魏明帝遣虎賁收之允曰臣之鄉人
臣所知也(世說)燕梁琛使秦琛從兄奕先在秦為尚書郎
會罷秦王欲令琛止奕舍琛語有司曰昔諸葛兄弟各
處三國及其聘集公朝相見退無私面奕數就邸問東
國起居琛曰今三方鼎據兄弟並蒙附寵論心各有所
在今欲以東國事語君恐非西國之所欲聞何以見問
(十六國春秋)魏文侯問解狐曰將定西河之守誰與用對曰荆
伯柳賢人文侯曰是非子之讐耶對曰君問守非問讐
也伯柳見解狐而謝之狐曰言子者公也怨子者私也
(韓詩外傳)
集棄身鋒刃端性命安可懷父母且不顧何言子與妻
名編壯士籍不得中顧私捐軀赴國難視死忽如歸(白馬)
(篇)丈夫誓許國憤惋復何有(杜詩)知事君以道無憚殺身
慕當官而行不求利己(韓文)孔席不暇暖墨突不得黔
欲為聖明除弊事豈將衰老計殘年(韓詩)螻蟻之命甚輕
社稷之計甚重(白樂天)不厚於身而厚於君不潤於家而
潤於國(唐文)國計已推肝膽計家財不為子孫謀(羅隱集)
本朝韓魏公喜用知名士或不識其面既用之其人亦
不知所薦進也富公使契丹始受命聞一女卒再受
命聞一男生皆不顧而行得家書不發而焚之(神道碑)孔
道輔卒客謂德用曰此害公者也公曰彼以職言事何
為害我可惜朝廷亡一直臣於是言者終身以為愧(歐公)
(作王德用銘)范忠宣公在相位凡薦引人才必以天下公議
所薦士未嘗知出於公公亦未嘗示恩意於人(三朝言行錄)
張知白語同僚曰吾曹本書生致位至此唯徇公滅私
可以報國(聖宋掇遺)
記纂淵海卷五十三
