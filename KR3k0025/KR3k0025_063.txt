記纂淵海卷六十三宋潘自牧撰
言語部
總叙言語
經言行君子之樞機亂之所生也則言語以為階
誣善之人其辭游失其守者其辭屈(並易)惟口出好興戎
惟口起羞(並書)君子約言小人先言言語之美穆穆
皇皇(並記)有德者必有言有言者不必有德詩書執禮
皆雅言也(並語)
子與人善言煖於布帛傷人之言深於矛戟(荀子)孟浪之
言(莊子)言不經非言也言重則有法言輕則招尤(並揚子)
人有多言者猶百舌之聲人有少言者猶不脂之婦也
(淮南子)捈中心之所欲通諸人之㗲㗲者莫如言言心聲
也(揚子)
史言身之文也(左僖二十八年)叔向曰辭之不可以已也如是
子産有辭諸侯賴之若之何其釋辭也(左襄三十一年)貎言華
也至言實也苦言藥也甘言疾也(商君傳)誠有味其言也
(西漢鄭當時傳)臣宣呐鈍于辭(鮑宣傳)
集言語階亂(禰正平賦)語到磨圭角(元微之)
本朝言不可以不重也子不見鐘鼓乎叩之然後鳴鏗
鍧鏜鞳人不以為異也若不叩自鳴人孰不以為妖耶
可以言而不言猶叩之不鳴亦為廢鐘鼓矣(遷書)有意而
言意盡而言止者天下之至言也(東坡)
謹言
經山下有雷頥君子以愼言語擬之而後言(並易)猶胥
顧于箴言其發有逸口(書)愼爾出話君子無易由言
耳屬于垣(並詩)君子寡言而行以成其信(記)君子於其言
無所苟而已矣(語)
子多言數窮不如守中(老子)言有召禍(揚子)后稷之廟有金
人焉三緘其口而銘其背曰古之謹言人也無多言多
言多敗口是禍之門(家語)口可以食不可以言(谷子)言而非
仁之中也則其言不若其默也其辯不若其呐也(荀子非相)
言語在口譬含鋒刃不可動故天有卷舌之星人有緘
口之銘(列子)言出不復追其猶射也懸機未發則猶可止
矢一離弦雖欲反之不得也言者風也無足而行無翼
而飛不可易也(劉子)
傳記舌者兵也出言不當反自傷也(說苑)言猶射也括既
離弦雖有所悔不可從而退也(同上)
史口無惡言(東漢卓茂傳)平均與人言若不出口世號囁嚅
翁(唐書竇羣策傳)
集白圭尚可磨斯言為易緇(選詩)舌端之孽慘乎楚鐵(劉賓)
(客)五刃之傷藥之可平一言成疴智不能明我口之
啓爾心之捫無為我兵當為我藩以慎為鍵以忍為閽可
以多食不可多言口兵之起其刑渥焉(並同上)徒見婁
敬掉而獲爵不見魏其齰以可悲(李德裕)不知言之人烏
可與言(韓文)
寡言
經吉人之辭寡(易)君子約言(記)
史顧雍為丞相平尚書事雍為人寡言吳主亦曰顧公
在坐使人不樂其畏憚如此(吳志)徐羡之風度詳整時然
後言(晉恭紀)王獻之嘗與兄徽之操之俱詣謝安二兄多
言俗事獻之寒温而已既出客問安王氏兄弟優劣安
曰小者佳客問其故安曰吉人之辭寡以其少言故知
之阮千里見戎戎問曰聖人貴名教老莊明自然其
旨同異瞻曰將無同戎即辟之時謂之三語掾(並晉書)謝
安嘗稱美王濛云王長史語甚不多可謂有令音(晉王濛傳)
衛玠多病體羸母常禁其語遇有勝日親友時請一言
無不咨嗟以為入微瑯琊王澄有高名每聞玠言輙歎
息絶倒(衛玠傳)
傳記吉人之辭寡若含鋒刃而不敢動也(白氏六帖)
多言
經躁人之辭多(易)小人先言(詩)
子多言數窮(老子)禍莫大于多言(文中子)多言德之賊也
多言不可與遠謀機易泄(並同上)人有多言猶百舌之聲
也(淮南子)蝦蟇蛙鼃日夜而鳴舌乾擗然而人不聽之今
鶴經時夜而鳴天下振動多言何益惟其言之時也(墨子)
史子産曰竈焉知天道是亦多言矣(左)仲尼曰賜不幸
而言中是使賜多言者也(同上)司馬牛多言而躁(史記)多語
耗氣(劉洎傳)
集人有多言者百舌之聲也(文粹)蛙鼃鳴無謂閤閤祗亂
人(韓詩)
言不徒發
經弔喪弗能賻不問其所費問疾弗能遺不問其所欲
見人弗能館不問其所舍君子問人之寒則衣之問
人之饑則食之(並記)
子蝦蟇蛙鼃日夜而鳴舌乾擗然而人不聽之今鶴經
時夜而鳴天下振動多言何益惟其言之時也(墨子)得萬
人之兵不如聞一言之當(淮南子)
史東方朔曰談何容易(西漢)晏子曰君子有信其有以知
之矣(左昭二年)衛玠多病體羸母常禁其語遇有勝日親友
時請一言無不咨嗟以為入微琅琊王澄有高名每聞
玠言輒歎息絶倒(晉書)
傳記謝太傅一生言未嘗誤(世說)
集不知言之人烏可與言(韓文)
善於言語
經言滿天下無口過(孝)出其言善則千里之外應之(易)
辭之輯矣民之洽矣辭之懌矣民之莫矣(詩)
子贈人以言重於珠玉(荀子)魯哀公欲西益宅史爭之以
為西益宅不祥哀公作色而怒左右數諫不聽乃以問
其傅宰折睢曰吾欲西益宅而史以為不祥子以為如
何宰折睢曰天下有三不祥西益宅不與焉哀公大悦
而喜頃復問曰何謂三不祥對曰不行禮義一不祥也
嗜慾無止二不祥也不聽強諫三不祥也哀公默然深
念憤然自反遂不敢西益宅(淮南子)
史楚子玉請戰晉欒枝對曰楚君之惠未之敢忘是以
在此為大夫退其敢當君乎既不𫉬命矣敢煩大夫謂
二三子敬爾君事詰朝相見(左僖二十八年)君子曰仁人之言
其利博哉晏子一言而齊侯省刑(左昭三年)晉叔向適鄭鄭
鬷蔑立于堂下一言而善叔向曰子若無言吾幾失子
言之不可以已也如是(同上)趙王新立秦急攻趙趙求救
于齊齊曰必以長安君為質兵乃出太后不肯大臣強
諫后曰復言者老婦必唾其面左師觸龍見后盛氣而
待之左師曰老臣賤息舒祺竊愛之願及未填溝壑而
託之太后曰丈夫亦愛少子乎曰甚於婦人老臣竊以
為媪之愛燕后賢於長安君太后曰不若長安君之甚
左師曰父母愛子則為之計深遠今媪尊長安君之位
而不及今令有功于國一旦山陵崩長安君何以自託
于趙老臣以媪為長安君之計短也太后曰諾恣君之
所使之於是質於齊(史趙世家)王澄曰胡毋彦國吐佳言如
鋸木屑霏霏不絶後進領袖也樂廣善談論每以約
言析理以厭人之心(並晉書)趙王閒出為燕軍所獲燕將囚
之欲求割地使者往請燕輒殺之有厮養卒走燕壁見
燕將曰君知張耳陳餘何欲曰欲得其王耳趙養卒笑
曰君未知此兩人所欲也夫武臣張耳陳餘杖馬箠下
趙數十城亦各欲南面而王豈欲為卿相終已耶今君
乃囚趙王此兩人名為求趙王實欲燕殺之此兩人分
趙自立夫以一趙尚易燕况以兩賢王左提右挈而責
殺王之罪滅燕易矣燕將乃出趙王養卒為御而歸(秦紀)
焦和清談干雲(東漢)孔公緒清談高論噓枯吹生(同上)曹操
執陳宫曰奈卿老母何曰宫聞以孝治天下者不害人
之親老母存否在明公不在宫也操曰奈卿妻子何宫
曰臣聞施仁政於天下者不絶人之祀妻子存否在明
公不在宫也(漢獻紀)孔融高談清雅盈溢官曹可玩而誦
(東漢)雍州言新豐縣東南有山踴出俞文俊上書天氣不
和而寒暑併人氣不和而疣贅生地氣不和而堆阜出
今陛下以女處陽位反易剛柔故地氣隔塞而山變為
災陛下謂之慶山臣以為非慶(唐武后)李昭德言于太后
曰天皇陛下之夫皇嗣陛下之子陛下身有天下當傳
之子孫為萬代業豈得以姪為嗣乎自古未有姪為天
子姑立廟者也(同上)上謂李泌曰今用卿欲與卿有約卿
慎勿報仇有恩者朕當為卿報之對曰臣素奉道不與
人為讐李輔國元載皆害臣者今自斃矣素所善及有
恩者率已顯逹或零落臣無可報也泌曰李晟馬燧有
大功于國聞有讒之者雖陛下必不聽然臣今日對二
人言之欲其不自疑耳晟燧富貴已足苟陛下坦然待
之使其自保無虞國家有事則出從征伐無事則入奉
朝請何樂如之故臣願陛下勿以二臣功大而忌之二
臣勿以位高而自疑則天下永無事矣晟燧皆起泣謝
(唐德宗)帝苦溽暑命宫苑使王允平别建一樓以清暑宦
者曰郭崇韜常不伸眉為孔謙論用度不足然陛下雖
欲營繕終不可得乃遣中使語之曰今歲盛暑異常朕
昔在河上與梁人相距行營卑濕被甲乘馬親當矢石
猶無此暑今在深宫之中而暑不可度奈何對曰陛下
昔在河上勍敵未滅深念讐恥雖有盛暑不介聖懷今
外患已除海内賓服故雖珍臺閒館猶覺欝蒸也陛下
儻不忘艱難之時則暑氣自消矣帝默然(唐莊宗)以三寸
舌為帝者師賈山借秦為諭名曰至言(並西漢)
失言
經白圭之玷尚可磨也斯言之玷不可為也(詩)不可與
言而與之言失言言未及之而言謂之躁未見顔色
而言謂之瞽(並語)
子未同而言觀其色赧赧然士未可以言而言是以
言餂之也可以言而不言是以不言餂之也(孟子餂音忝謂取之)
(也)一言而非駟馬不能追(鄧析子)交淺而言深亂也(淮南子)
史墜言於吳(西漢鄒陽傳蘇林曰墜失也)關内大雨四十餘日京師
民相驚言大水至百姓奔走大將軍鳳以為太后與上
及後宫可御船令吏民上長安城以避水王商獨曰何
因當有大水暴至此必訛言也有頃長安中稍定問之
果訛言鳳大慚自恨失言(通鑑漢成紀)王渾妻鍾氏嘗與渾
共坐子濟趨庭而至渾欣然曰生子如此足慰人心琰
笑曰(鍾氏名琰)若新婦得配參軍(渾弟)生子固不當如此耳(晉書)
(列女傳)
傳記出言不審駟馬不能追也(世說)
失問
子魯侯欲以孔子為司徒將召三桓而議之左丘明曰
周人有愛裘而好珍羞者欲為千金之裘而與狐謀其
皮欲為少牢之珍而與羊謀其羞言未卒狐相率逃於
重丘之下羊相呼藏於深林之中故周人之謀失之矣
今君欲以孔丘為司徒召三桓而議之亦與狐謀裘與
羊謀羞哉(符子)
史内史叔興曰君失問是隂陽之事非吉凶所生(左僖十年)
董仲舒曰昔魯君問柳下惠吾欲代齊曰不可歸曰伐
國不問仁人此言何為至於我哉(前漢)
集晉文公既受原於王而難其守問寺人勃鞮以畀趙
衰余謂守原政之大也不宜謀及媟近以忝王命而晉
君擇大任不公議於朝而私議於宫不博謀於卿相而
獨謀於寺人雖或衰之賢足以守國之政不為敗而賊
賢失政之端由是滋矣嗚呼得賢臣守大邑則問非失
舉也盖失問也然猶羞當時陷後代况於問與舉又兩失者(柳文)
持論
經出言有章(詩)
史議論通古今喟然動衆心(西漢鮑宣傳)為人長美言(西漢郊祀)
(志)馬援善述前事皇子諸王聞者皆屬耳忘倦(後漢)子真
持論感起昏俗(東漢崔寔傳)衛玠好言玄理遇有勝日親友
時請一言無不咨嗟以為入微(晉書)岑文本謂所親曰馬
君論事會文切理無一言可損益聽之纚纚令人忘倦
蘇張終賈應止此耳(唐書)李德裕謀議援古為質滚滚可
喜(本傳)
集置言成範(選昭王碑)立言必雅(選集序)議論有餘地(杜詩)持論
峯巒峻(劉賓客)
談辯(附游說)
子公孫龍困百家之智窮衆口之辯(莊子)
史有君子甚口(左昭二十六年)談辯如濤侯公天下辯士所居
傾國(史記項羽紀)毛遂至楚定從而還平原君歎曰毛先生
以三寸之舌強百萬之師(史記)淳于髠多辯數使諸侯未
嘗屈辱(史滑稽傳)齊田單攻聊城不下魯仲連乃為書約之
矢以射城中遺燕將書曰吾聞之知者不倍時而棄利
勇士不怯死而滅名忠臣不先身而後君今公行一朝
之忿不顧燕王之無臣非忠也殺身忘聊城而威不信
於齊非勇也功敗名滅後世無稱焉非智也三者世主
不臣說士不載故智者不再計勇士不怯死今死生榮
辱貴賤尊卑此時不再至願公詳計而無與俗同燕將
見魯連書泣三日乃自殺聊城大亂田單遂屠聊城(史記)
(魯仲連)飾辯辭設詐謀馳逐於天下以要時勢者謂之游
說(漢紀荀悦)齊王使淳于髠獻鵠於楚出邑門道飛其鵠徒
揭空籠造詐成辭往見楚王曰齊王使臣來獻鵠過於
水上不忍鵠之渴出而飲之去我飛亡吾欲刺股絞頸
而死恐人之議吾王以鳥獸之故令士自殺傷也鵠毛
物多相類者吾欲買而代之是不信而欺吾王也欲赴
他國奔亡痛吾兩主使不通故來服過楚王曰善齊王
有信士(史滑稽傳)六國既定從張儀能明其說復解散諸侯
(太史公自序)陸賈天下名為有口辯士使南越尉佗曰越中
無足與語至生來令我日聞所不聞賜千金稱臣奉漢約
(史本傳)隋何曰陛下使何淮南至如陛下之意是使何之
功賢於步卒五萬騎五千也(史記)漢王復使侯公往說項
王項王乃與漢約中分天下割鴻溝以西者為漢鴻溝
以東者為楚項王許之即歸漢王父母妻子漢王乃封
侯公為平國君曰此天下辯士所居傾國故號為平國
君(史記項羽紀)言若懸河(通鑑隋煬帝)陳餘遺章邯書曰白起為
秦將南征鄢郢北伐馬服攻城略地不可勝計而竟賜
死蒙恬為秦將北逐戎人開榆中地數千里竟斬陽周
有功亦誅無功亦誅(通鑑秦紀游說)隋何至九江王見之隋何
曰漢王使臣敬進書大王御者竊怪大王與楚何親也
楚不如漢其勢易見也今大王不與萬全之漢而自託
於危亡之楚臣請與大王提劍歸漢漢王必裂地而封
大王又况九江必大王有也九江王曰請奉命(通鑑漢高紀游)
(說)辯士蒯徹說信曰且酈生一士伏軾掉三寸之舌下
齊七十餘城將軍以數萬衆歲餘乃下趙五十餘城為
將數歲反不如一豎儒之功乎(同上)蒯徹知天下權在信
乃說信曰盖聞天與弗取反受其咎時至不行反受其
殃韓信曰漢主遇我甚厚吾豈可以鄉利而背義乎蒯
生曰始常山王成安君為布衣時相與為刎頸之交後
爭張黶陳澤之事常山王殺成安君泜水之南首足異
處此二人相與天下至驩也然而卒相擒者何也患生
於多欲而人心之難測也(通鑑漢高紀)立秦南海尉趙佗為
南粤王使陸賈即授璽綬與剖符通使(通鑑漢惠紀游說)隋何至
九江見英布曰臣請與大王提劍而歸九江王曰奉命
楚方責布發兵何直入曰九江王已歸漢楚何以得發
兵殺楚使(西漢本傳)飛談卷霧(晉書韓伯傳贊)裴遐善言玄理音辭
清暢冷然若琴瑟嘗與河南郭象談論一座嗟服(晉書)單
子春謂管輅曰吾欲自與卿旗鼓相當於是論難鋒起
而輅答對之皆有餘至日暮(魏志)裴頠辭論豐博時人謂
頠為言談之林藪(晉書本傳)裴楷善宣吐左右屬目聽者忘
倦(同上)謝靈運辭義鋒起王惠嘗與之談荀伯子曰靈運
固自蕭散直上王郎有如萬頃波焉(宋書)鄭元璹口伐可
斥(唐書本傳)
傳記抵掌而談(戰國策)裴僕射善談名理渾有雅致張茂
先論史漢靡靡可聽(世說)郭子元言議如懸河瀉水注之
不竭裴公之談終日不絶(同上)戰國駟說雲踴人持弄丸
之辯家挾飛鉗之術劇談者以譎誑為宗利口者以寓
言為主若史記載蘇秦合從張儀連衡范睢反間而相
秦魯連解紛而全趙(知幾史通)田駢好談論時號曰天口(十略)
集劇談戲論扼腕抵掌(左太冲蜀都賦)四海齊鋒一口所敵(魏賦)
剖析毫釐擘肌分理(選西京賦)飛辯騁辭(選薦表)離堅合異之
談(選序)片言而求三輔一說而定五州(選策文)辯析天口(選令)
辯言之艷能使窮澤生流枯木發榮(選行状)飛辯騁辭溢
氣坌涌解疑釋結臨敵有餘(孔文舉薦禰衡表)高談雄辯驚四
筵(杜詩)談論淮湖渀(同上)高談滿四座(李太白集)詞鋒犀利(劉賓客)
談笑多味詞鋒不可摧(並同上)辯如懸河(文粹)五岳為詞
鋒其辯若注其論若鋒辭源辯博馳騖古今之際
高步天地之間(並同上)談柄發洪鍾(温飛卿)一介之辯重於
九鼎之寳三寸之舌強於百萬之師(蒋子萬機論)與之語道
理辯古今事當否論人高下事後當成敗若河決下流
而東注若駟馬駕輕車就熟路而王良造父為之先後
也若燭照數計而龜卜也(韓文送石洪處士序)踔厲風發率當屈
其座人(韓退之作柳宗元墓誌)
本朝賓主談鋒敵兩都笑談謦欬生風雷談辯如
雲玉麈飛高談破巨浪(並東坡詩)
敏於應對
子晉范獻子殺晉大夫欒枝後出遊恐欒枝之子報也
行至津所問舟人曰君見欒枝之子乎舟人曰君修晉
之政事欒枝子其若君何君若出入無度我舟中之人
與欒枝之子無異獻子遂以田萬頃賜舟人以貴其言
(尸子又見尹子)
史齊伐魯公使展喜犒師齊侯曰魯人恐乎展喜曰小
人恐矣君子則否齊侯曰何恃而不恐對曰恃先王之
命楚伍參曰事之捷孫叔為無謀矣不捷參之肉將
在晉軍可得食乎楚子問鼎之大小輕重周王孫滿
對曰在德不在鼎昔夏之方有德也遠方圖物貢金九
牧鑄鼎象物桀有昏德鼎遷于商載祀六百商紂暴虐
鼎遷于周德之休明雖小重也其姦回昏亂雖大輕也
成王定鼎于郟鄏卜世三十卜年七百天所命也周德
雖衰天命未改鼎之輕重未可問也宋子明謂桐門
右師曰吾猶衰絰而子擊鐘何也右師曰已衰絰而生
子余何故舍鐘(並左傳)口對應響無窮者(史張釋之傳)王孫圉
聘于晉趙簡子問曰楚之白珩為寳幾何曰楚之所寳
者曰觀射父能作訓辭左史倚相能道訓典此楚國之
寳也若夫白珩先王之玩也何寳之為(國語)梁王謂齊王
曰寡人有徑寸之珠照車前後各十二乘者十王亦有
寳乎齊威王曰寡人所以為寳者與王異吾有四臣將
以照千里豈特十二乘哉梁王慙(齊世家)晏子使楚晏子
短楚王曰齊無人耶晏子曰齊命使各有所主其賢者
使賢主其不肖者使不肖主嬰最不肖固宜使楚耳(說苑)
有專對材(西漢王吉傳)翔應聲輒對變詐鋒出莫能窮者(西漢)
(本傳)明帝問張重曰何郡小吏答曰日南吏帝曰日南郡
人應向北看日答曰臣聞鴈門郡不見累鴈為門金城
郡不見積金為城臣雖居日南未嘗向北看日(東漢)靈帝
問侍中楊竒曰朕何如桓帝對曰陛下之於桓帝亦猶
虞舜比德唐堯(東漢)王式曰臣以三百五篇諫是以無諫
書(通鑑漢宣紀)上官桀始以十九得幸為未央廄令上嘗體
不安及愈見馬多瘦上大怒曰令以我不復見馬耶欲
下吏桀頓首曰臣聞聖體不安日夜憂懼意誠不在馬
(通鑑漢昭紀)祀孔子於闕里及七十二弟子帝謂孔僖曰今
日之會寧於卿宗有光榮乎對曰親屈萬乘辱臨敝里
此乃崇禮先師增輝聖德至於光榮非所敢承帝曰非
聖者子孫焉有斯言(通鑑漢和帝紀)吳王遣趙咨入謝帝問曰
吳如大夫者幾人對曰聰明特逹者八九十人如臣之
比車載斗量不可勝數(通鑑三國魏文紀)鄧艾見宗預曰禮六
十不服戎而卿受兵何也預曰卿七十不還兵我六十
何為不受耶(蜀志)阮孚謂卞壼曰卿常無閒泰如含瓦石
不亦勞乎壼曰諸君子以道德恢弘風流相尚執鄙吝
者非壼而誰(通鑑晉成紀)馮延巳嘗戲孫晟曰公有何能為
中書郎晟曰晟山東鄙儒文章不如公談諧不如公諂
詐不如公然主上使公與齊王游戲盖欲以仁義輔導
之也豈但為聲色狗馬之友耶晟誠無能如公之能適
足為國家之禍耳(通鑑五代晉高紀)上嘗與杜坦論金日磾曰
恨今無復此輩人坦曰日磾假生今世養馬不暇豈辦
見知上變色曰卿何量朝廷之薄也坦曰以臣言之臣
本中華高族晉氏喪亂播遷涼土世業相承不殞其舊
直以南渡不早便以荒傖賜隔日磾胡人身為牧圉乃
超登内侍齒列名賢聖朝雖復拔才臣恐未必能也上
嘿然(通鑑宋太祖)魏帝甚重齊臣謂羣臣曰江南多好臣李
元凱曰江南多好臣歲一易主江北無好臣百年一易
主(通鑑齊太祖)梁主下詔將還建康胡僧佑宗慄劉穀諫曰
建業王氣已盡荆州當出天子周弘正王褒曰今百姓
未見輿駕入建康謂是列國諸王願陛下從四海之望
時羣臣多荆州人皆曰弘正等東人也志願東下恐非
良計弘正面折之曰東人勸東謂非良計君等西人欲
西豈誠良策(通鑑梁世祖)山人李唐見上方抱幼女謂唐曰
朕念之卿勿怪也對曰太上皇思見陛下計亦如陛下
之愛公主也(通鑑唐代宗)唐僖宗嘗謂優人石野豬曰朕若
應擊毬進士舉須為状元對曰若遇堯舜作禮部侍郎
恐不免駁放(通鑑唐紀)太后召徐有功迎謂曰卿比按獄失
出何多對曰失出人臣之小過好生聖人之大德太后
默然(通鑑唐武后)李希烈謀稱帝遣人問儀於顔真卿對曰
老夫嘗為禮官所記惟諸侯朝天子禮耳(通鑑唐德宗紀)命蕭
復充山南等道宣慰安撫劉從一及朝士往往奏留復
上謂陸贄曰朕謀於宰相及朝士僉謂宜然今乃反覆
如是朕為之悵恨累日意復悔行使之論奏耶贄奏云
蕭復若相屬求則從一等何為容隠從一等稍自回互
則蕭復不當受疑陛下何憚而不辯明乃直為悵恨也
(同上)先主以伊籍使吳孫權聞其才辯欲逆折以辭籍適
入拜權曰勞事無道之君乎對曰一拜一起未足為勞
(蜀志)鍾會造嵇康康不為之禮良久會去康曰何所聞而
來何所見而去會曰聞所聞而來見所見而去(晉書嵇康傳)
時梅陶鍾雅數說事祖納輒困之因曰君汝潁之士利
如錐我幽冀之士鈍如搥持我鈍搥捶君利錐皆當摧
矣陶雅並稱有神錐不可得搥納曰假有神錐必有神
搥(晉書祖納傳)袁宏有逸才謝安常賞其機對辯速後宏出
為東陽郡安欲以卒廹試之臨别執其手顧左右取一
扇授之宏輒曰當奉揚仁風慰彼黎庶(晉書)顧悦之與簡
文帝同年而髮早白帝問其故對曰松栢之姿經霜猶
茂蒲柳之質望秋先零(晉書本傳)孫綽作天台賦示范榮期
曰卿試擲地當作金聲榮期曰恐此金石非中宫商(同上)
何承天除著作郎年已老而諸佐郎並名家年少荀伯
子嘲之常呼為妳母承天曰卿當云鳳凰將九子妳母
何言耶(宋書)文帝嘗與羣臣臨天泉池帝垂綸良久不獲
王景文越席曰臣以為垂綸者清故不獲貪餌何偃
謂劉瑀曰君馬何遲曰騏驥羅於羈絆所以居後偃曰
何不着鞭使到千里答曰一蹴造青雲何至與駑馬爭
路(並同上)周盤龍為散騎常侍齊武帝戲之曰卿着貂蟬
何如兜鍪對曰此貂蟬從兜鍪中生耳(齊書本傳)後梁蕭巋
降周武帝自彈琵琶令巋舞周武曰梁王乃能為朕舞
乎巋曰陛下既自彈五絃臣何敢不同百獸(後梁書)東魏
以楊愔典選令史唱名誤以盧士深為士琛深自言其
名愔曰盧郎潤朗所以加玉(三國典略互入因誤成誤)論難鋒生随
方占對(北史徐廣傳)顔師古仕隋為尉楊素見其年弱曰劇
縣子何以治之師古曰割雞焉用牛刀(隋書)占對華敏(唐書)
宇文融神悟警敏應對如響雖天子不能屈(唐書本傳)許敬
宗孫伯彦昂之子也敬宗晩年不復下筆凡大典册悉伯
彦為之常戲昂曰吾兒不及若兒答曰渠父不如昂父(新唐)
(書姦臣本傳)盧坦為河南尉杜黃裳為尹召坦立堂下曰某
家子與惡人游破産盍使察之坦曰凡居官廉雖大臣
無厚蓄其能多積蓄者必剝下以致之如其子孫善守
是天富不道之家也不若恣其不道以歸於人坦以為
宜故不察黃裳驚視(新唐書盧坦傳其後李翺作坦傳云吏河南知其捕盜黃裳為河南)
(尹謂坦曰某家子與惡人游破舊産公為捕盜盍察之也坦仰曰凡居官始終廉白祗入俸錢者雖歴大官亦)
(無厚蓄以傳其能多積財者必剝下以致如其子孫善守之下同見李翺文集)高宗出獵遇雨
因問諫議大夫吾那律曰油衣若為不漏對曰以瓦為之
必不漏矣(新唐書本傳)陸機詣武子武子前置數斗羊酪指
示陸曰江東何以敵此陸曰有千里蓴羹但未下鹽䜴
耳時人以為名對(世說)孫綽齋前種一株松高世遠時亦
鄰居語孫曰松樹子非不楚楚可憐但永無棟梁用耳
孫曰楓柳雖合抱亦何所施客有問陳季方曰足下
家君有何功德而荷天下重名季方曰吾家君譬如桂
樹生於泰山之阿上有萬仞之高下有不測之淵上為
甘露所沾下為淵泉所潤當此之時焉知泰山之高淵
泉之深不知有功德與無也(並同上)衛玠見阮瞻嘲之曰
一言可辭何假三阮曰苟是天下名望可無言而辟何
假於一言(衛玠别傳)
集應對如轉圜(杜詩)
本朝王荆公初參政事下視廟堂如無人一日爭新法
怒目諸公曰公輩坐不讀書耳趙清獻獨折之曰君言
失矣臯契之時有何書可讀荆公默然(邵氏)晉謝朓知吏
部選事有姓譚者乞官朓曰齊桓滅譚那得有君對曰
譚子奔莒所以有僕(丁用晦芝田錄)
強辯
經禦人以口給屢憎於人(語)
子困百家之知窮衆口之辯(莊子秋水)強足以拒敵辯足以
飾非(莊子盜蹠)趙公孫龍為堅白異同之辯(荀子後序)
史辭勝於理終必受屈(通鑑周紀)言足以飾非(史記殷紀)反言易
辭而成文章(劉向說苑)杜周為廷尉史客曰君為天下决平不
循三尺法專以人主意指為獄周曰三尺安出哉前主所
是著為律後主所是疏為令當時為是何古之法乎(西漢)
(本傳)持詭辯以中人(西漢趙王彭祖傳)孫楚欲隱居謂王濟曰欲
枕石漱流誤云漱石枕流濟曰流非可枕石非可漱楚
曰所以枕流欲洗其耳所以漱石欲厲其齒(晉書本傳)梁蕭
琛御宴醉伏武帝以棗投琛琛仍取栗擲上正中面帝
曰豈有說耶即對曰陛下投臣以赤心臣敢不報以戰
栗(南史)
傳記殷浩語孫安國曰卿莫作強口馬(世說)
唇吻
經尚口乃窮也(易)截截善諞言(書)口費而煩易出難悔
(記緇衣口多空言包煩數也)
子摇唇鼓舌(莊子)士憎兹多口(孟子)
史釋本而事口舌(史蘇秦傳)息夫躬既親近數進見言事論
議無所避衆畏其口見之側目上疏歴詆公卿大臣曰
丞相王嘉健而蓄縮不可用御史大夫賈延堕弱不
任職左將軍公孫祿司隸鮑宣皆外有直項之名内實
騃不暁政事諸曹以下樸遫不足數(西漢本傳)嗇夫喋喋利
口捷給(前漢張釋之傳)以舌得官(西漢婁敬傳)灌夫罵坐(西漢本傳)陳湯
利口不軌(西漢翟方進傳)好訾毁(西漢地理志)一尊之身三期之間
乍賢乍佞豈不甚哉(通鑑漢成紀尊王尊也)樊伷頗能弄唇吻而
實無才略(通鑑漢獻紀)漢桓帝末年甘陵有南北黨人之議
中外承風競以臧否相尚自公卿以下莫不畏其貶議
(通鑑東漢)好議論人長短妄是非正法(東漢馬援傳)品覈公卿裁
量執政(東漢黨錮傳)
集街談巷議彈射臧否剖析毫釐擘肌分理所好生毛
羽所惡成創痏(東京賦)一心百舌何紛紜(文粹)舌端萬變乘
春輝(同上)利嘴迎人看不得(劉賓客)弄口鳴舌(百葉書抄)
巧言
經無以利口亂厥官(書)盜言孔甘亂是用餤(詩)巧言如
簧顔之厚矣(同上)巧言亂德(語)
子惡利口恐其亂信也(孟子)
史巧言醜詆(西漢劉向傳)李林甫忌文學士啗以甘言而隂
陷之(通鑑唐玄宗紀)
謗訕
經惡居下流而訕上者(語)
史入則心非出則巷議(史記秦始皇)敢為妖言以亂黔首(同上)
不入言而腹非(西漢食貨志)流言飛文譁於民間(前漢)反唇腹
誹(南史)楊震曰損辱清朝塵點日月(通鑑東漢)
本朝日月遭虧蔽(歐公詩)
謗毁
經流言于國(書)叔孫武叔毁仲尼(語)
子昔直不疑未嘗有兄而讒者謂其盜嫂第五倫三娶
孤女而世人稱其笞婦翁此聽虛而責響悖情倒理誣
罔之甚也(劉子)
史鄭子産作丘賦國人謗之曰其父死於路已為蠆尾
(左傳)有蜚語為惡言聞上(史灌夫傳)灌夫謂李賢曰平生毁程
不識不直一錢(西漢灌夫傳)論議不右方進(西漢翟方進傳師古曰毁短也)
孔子大聖不免武叔之毁子路至賢猶有伯寮之愬(東漢)
(列女傳)横被口語(西漢楊惲傳)羊祜不附結王戎王衍二人多
毁祜時人為之語曰二王當國羊公無德(通鑑晉武紀)樂毅
王佐而被謗(晉書)邢邵善屬文洛中貴人拜職多憑邵作
謝表章有一貴勝初授官袁翻與邵俱在坐翻意主人
託其為謝表命邵作之翻不悦每告人云邢家小兒當
客作表自買黃紙寫送之(北史)先是策賢良李宗閔牛
僧孺皇甫湜條對甚直考第其策同居第三權幸惡其
詆己而不中第者乃注解其策同為唱誹(唐書)
傳記魏文侯令樂羊將攻中山三年而拔之樂羊反論
功文侯示之謗書一篋(春秋後語)
集玉變為石珠變為礫毁謗使然也(論衡)積毁銷骨(江文通書)
吠堯謗舜(燕公集)大聖不過周孔然猶管蔡謗於前叔孫
毁於後(皮日休)
緘默
子正其衣冠齊其顔色嘿然而終日不言者子夏之賤
儒也(荀子)人有少言者猶不脂之婦也(淮南子)
史括囊不言(西漢公孫賀傳)言君臣邪固當諫諍語朋友邪應
有切磋豈有知其無成而但萎腇咋舌叉手從族乎(東漢)
(馬援傳)隱情惜已自同寒蟬(東漢杜密傳)上數有宣索仍勅諸
道勿令宰相知泌聞之惆悵而不敢言(通鑑唐德宗)馬胤孫
為中書侍郎時人目為三不開口印門也(通鑑五代高祖紀)窮
治楚王英獄御史寒朗曰歸舍口雖不言仰屋竊歎(通鑑)
(後漢)
集鉗口卷舌(江文通書)正言不發萬國如封(元次山)諤諤非周
舍容容類胡廣(徐陵與楊遵彦書)惜身不言仰屋竊歎(李深之文)
滑稽
經謔浪笑傲善戲謔兮不為虐兮(並詩)
子艾子見老嫗衣衰哭甚艾子曰嫗夫誰也曰彭祖艾
子曰彭子夀八百而死固不為短可以無恨嫗曰然又
有夀九百而不死者豈不恨耶(艾子)艾子海上見一物圜
而𥚹且多足曰蝤蛑也又一物差小曰螃蠏也又有一
物其状亦類前所見而形劇小曰彭越也艾子曰所謂
一蠏不如一蠏也(同上)依隱玩世詭時不逢其滑稽之雄
乎(揚子)
史談言微中亦可解紛(太史公滑稽傳序)楚優孟嘗以談笑諷
諫楚莊王有愛馬死使羣臣哀之欲以棺槨大夫禮葬
之左右爭之不可孟入殿門仰天大哭曰楚國堂堂何
求不得而以大夫禮葬之薄請以人君禮葬之王曰何
如曰臣請以雕玉為棺文梓為槨楩楠豫章為題楱發
甲卒為穿壙老弱負土齊趙陪立於前韓魏翼衛其後
廟食太牢奉以萬戸之邑(史記滑稽傳)秦二世欲漆城優旃
秦倡朱儒曰善漆蕩蕩寇來不能上即欲就之易為漆
耳顧難為蔭室二世笑之(同上)秦樗里子滑稽多智秦人
號曰智囊(史記)東方朔滑稽之雄(西漢本贊)朔紿侏儒曰上以
若曹無益於縣官耕田力作固不及人臨衆處官不能
治民從軍擊虜不任兵事無益於國用徒索衣食今欲
盡殺若曹侏儒大恐(西漢東方朔傳)滑稽則東方朔枚臯(西漢公孫)
(弘等贊)東方朔曰朱儒長三尺餘奉一囊粟錢二百四十
臣朔長九尺亦奉一囊粟錢二百四十侏儒飽欲死臣
朔饑欲死上大笑(西漢本傳)初曹操攻屠鄴城袁氏父子多
見侵掠而操子丕私納袁熙妻甄氏融乃與操書稱武
王伐紂以妲己賜周公操不悟後問出何經典對曰以
今度之想當然耳後操討烏桓又嘲之曰大將軍遠征
蕭條海外昔肅慎不貢楛矢丁零盜蘇武牛羊可并案
也(東漢孔融傳)初習鑿齒嘗與孫綽共行綽性通率好譏調
時綽在前顧鑿齒曰沙之汰之瓦礫在後鑿齒曰簸之
颺之糠粃在前(晉書)太傳始有東山之志桓公見藥中有
遠志公問謝此藥又名小草何以一物異稱謝未即答
郝參軍答曰處則為遠志出則為小草謝公殊有愧色
(世說)鄧艾口吃語稱艾艾晉文王戲云艾艾為是幾艾鄧
答曰鳳兮鳳兮故是一鳳桓南郡與殷荆州作危語
桓曰矛頭淅米劍頭炊殷曰百歲老翁攀枯枝顧愷曰
井上轆轤安嬰兒殷有一參軍在坐曰盲人騎瞎馬夜
半臨深池殷曰咄咄逼人仲堪眇目故也(並同上)沈昭略
性狂見王景文子約曰汝是王約也何乃肥而癡約曰
汝沈昭略也何乃瘦而狂昭略大笑曰瘦己勝肥狂又
勝癡(宋書)何承天除著作郎時年已老而諸佐郎並名家
年少荀伯子嘲之常呼為妳母(同上)節度李忠臣因奏對
德宗謂曰卿耳甚大貴人也忠臣曰臣聞驢耳甚大龍
耳極小臣耳雖大乃驢耳也上悦之(唐書)李濤喜詼諧不
修邊幅(通鑑周世宗)馮道滑稽多智(通鑑周太祖紀)
傳記徐晦嗜酒沈傳師善飱楊嗣復云徐家肺沈家脾
真安穩耶(語林)李白戲杜甫詩曰飯顆山頭逢杜甫頭戴
笠子日卓午借問别來太瘦生總為從前作詩苦(樂府解題)
本朝祖廣行常縮頭詣桓南郡始下車桓曰天甚晴明
祖參軍如從屋漏下來(續世說)談詞最詼諧發辯如有神
(臨川)郭祥正出詩一軸示東坡先自吟誦聲振左右謂坡
曰&KR1444;正此詩幾分來坡曰十分祥正驚問之坡曰七分
是讀三分是詩(王直方詩話)張子野以樂章擅名一時宋子
京往見之先令人戲曰尚書欲見雲破月來花弄影郎
中子野屏後呼曰得非紅杏枝頭春意閙尚書耶國
子博士郭忠恕嘗嘲司業聶崇義云近貴全為聵攀龍
只是聾雖然三箇耳其奈不成聰崇義答曰莫笑有三
耳全勝蓄二心陳亞性滑稽知潤州幕中有上官弼
亞所親信任滿將去亞曰何以見教弼曰郎中才行無
玷但調謔過差亞笑曰君乃上官弼也如下官口何弼
笑而去進士李居仁盡摘白鬚其友驚曰昔日皤然
一翁今則公然一婆(並遯齊閒覽)善滑稽巧發微中旁人抵
掌絶倒而幼安淡然不變色也(東坡集石昌言字幼安)蔡君謨戲
陳亞曰陳亞有心終是惡陳曰蔡襄無口便成衰(張師正倦游錄)
黃魯直戱東坡曰昔右軍字為換鵝字韓宗儒性饕每得君
一帖於殿帥姚麟換羊肉數斤可名二丈書為換羊書
矣公在翰苑以生辰製撰紛冗宗儒作簡以圖報書來
人督索甚急公笑曰傳語本官今日斷屠(李宗諤名談錄)
不輕然諾
經君子與其有諾責也寧有己怨(記)子路無宿諾(語)
史已諾必誠(史游俠傳序)趙國立名義不侵為然諾者也(史陳)
(餘傳載貫高事)已然諾(西漢灌夫傳師古謂一許人必信之也)自立然諾(西漢張耳傳)
得黃金百斤不如得季布一諾(前漢季布傳)布衣相與尚有
沒身不負然諾之信(通鑑漢光武)孫策曰太史子義其心秉
道義重然諾一以意許知已死亡不相負(通鑑漢獻紀)范式
與張元伯為友二人春别京師以暮秋為期元伯以九
月十五日殺雞以待母曰相去千里汝何信之也言未
卒而至(後漢書)
集共秉延州信無慙仲尼諾(選詩)然諾之信重於布衣(選誄)
三杯吐然諾五嶽倒為輕(文誄)
不輕許可
經孔子曰今吾於人也聽其言而觀其行(語)
史二荀論人久而益信(魏志本傳)
本朝狄青討儂智高有因貴近求從青行者青曰從青
之士能擊賊有功青不敢不為之奏若往而不能擊賊
軍中法重青不敢私也君其思之聞者大駭無復敢言
求從青行者其所辟皆青素所與以為可用者人望歸
矣(南豐雜識)用舍行藏仲尼獨許於顔子存亡進退義易不
及於賢人(坡文)
輕於然諾
子輕諾者必寡信(老子)
史凡云食言者終為不信棄其前言如食而盡(西漢匈奴傳注)
集抗爽言以矯情(班固幽通賦)
記纂淵海卷六十三
