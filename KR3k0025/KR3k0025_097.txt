記纂淵海卷九十七宋潘自牧撰
禽部
鵬
子北冥有魚其名為鯤鯤之大不知其幾千里也化而
為鳥其名為鵬鵬之背不知其幾千里也怒而飛其翼
若垂天之雲是鳥也海運則將徙於南冥南冥者天池
也鵬之徙於南冥也水擊三千里摶扶摇而上者九萬
里風之積也不厚則其負大翼也無力故九萬里則
風斯在下矣而後乃今培風背負青天而莫之夭閼者
而後乃今將圖南(莊子)
傳記朋及鵬皆古文鳳字也朋鳥象形鳳飛羣鳥從以
萬數故以鵬為朋黨字(說文)景公謂晏子曰天有極大物
乎對曰有鵬浮遊雲背凌蒼天該於天池漻漻乎不知
其翮之所在也(晏子春秋)楚文王好獵有人獻一鷹擊鵬雛
(幽明錄)漢武帝時西域獻黑鷹得鵬雛東方朔識之(異類)
(傳)大鵬彌乎天隅(張華賦)大鵬栖形遐遠(賈彪賦序)如雲之翼
如山之形海運水擊扶摇上征(阮脩贊)大鵬從南來衆鳥
皆戢戢(習鑿齒)脱鬐鬛於海島張羽毛於天門制渤海之
春流晞扶桑之朝暾激三千以崛起向九萬而迅征背
若泰山之崔嵬翼舉長雲之縱横噴氣則六合生雲
灑毛則千里飛雪大鵬一日同風起扶摇直上九萬
里大鵬飛兮振八裔(李白)圖南未可料變化有鯤鵬
風翮九霄鵬鵬圖仍矯翼丹極上鯤鵬(杜詩)鯤鵬相
摩崒兩舉决一噉(韓集)君為得風鵬(白居易)
本朝胡為釋南海復駕垂天雄來依鵬背負青山(東坡)
鵠
子鵠不日浴而白(莊子)千歲之鵠隨時而鳴能登於木色
純白腦盡成骨(抱朴子)
史齊王使淳于髠獻鵠於楚道飛其鵠徒揭空籠以見
楚王曰齊王使臣獻鵠不忍鵠渴出而飲之飛去吾欲
刺腹絞頸而絶恐人議吾君以鳥故令士自殺吾欲買
而代之是不信而欺吾王欲赴他國痛吾兩主使不通
故來受罪楚王曰善(史記)始元元年黃鵠下建章宫太液
池中(漢書)桓榮祖善彈見翔鵠雲中彈其兩翅毛脱盡墜
地無傷養毛生乃去(宋書)謝昌寓性甚孝家常養一鵠昌
寓病二旬而鵠二旬不食昌寓亡而鵠遂飛去(南史)
傳記黃鵠出東海漢以其來集為祥(廣志)王子喬於緱氏
山乘白鵠舉手謝時人而去陵陽子安死葬山下有
黃鵠來栖冢邊樹鳴聲呼安安(列仙傳)東華夫人宮中有
華池玄鷖素鵠翔泛其中(廣記)田饒事魯哀公而不見察
曰臣將去君黃鵠舉矣(韓詩外傳)揚州獻黃鵠雛五徙之于
玄武池(崔鴻十六國春秋)鵠生百年而紅五百年而黃又五百
年而蒼又五百年而白壽三千歲矣(述異記)
集寧與黃鵠比翼乎黃鵠之一舉兮睹山川之紆曲
再舉兮見天地之圓方(楚詞)黃鵠飛兮下建章羽肅肅兮
行蹌蹌金為衣兮菊為裳自顧薄德兮愧爾嘉祥(武帝黃鵠)
(歌)黃鵠摩天極高飛(魏武樂府)其中有鴻儔鵠侣(蜀都賦)
本朝黃鵠製金衣翩翩能遠飛擇侣共棲息終年脩羽
儀朝下玉池飲暮宿霜桐枝徘徊且垂翼會有秋風時
(六一集)一夜心逐南飛鵠水光兼竹静時有獨立鵠
固應千頃池養此一雙鵠(東坡)
鶴
經鳴鶴在隂其子和之(易)鶴鳴于九臯(詩)狄人伐衞衞
懿公好鶴鶴有乘軒者將戰國人授甲者皆曰使鶴鶴
實有禄位余焉能戰(左傳)
子鶴脛雖長斷之則悲(莊子)
史嵇紹昂昂然若野鶴之在雞羣成都王穎以陸機
參大將軍事孟玖譖機有異志穎大怒使孫秀收機機
嘆曰華亭鶴唳豈可得聞乎遂遇害於軍中(晉書)庾域母
好鶴唳域營求不怠一旦雙鶴來下論者以為孝感所
致(梁書)天寶中華隂郡奏白鶴見於西嶽五福峯至德
中肅宗降誕之辰有白鶴飛舞於殿宇(唐書)
傳記鶴善鳴鳥(集韻)鶴知夜半(春秋說題辭)立夏清風至而鶴
鳴(易通卦驗)西海之外有鶴國人壽三百歲日行千里如飛
(神異經)白鶴性警白露降即鳴(風土記)鶴陽鳥也禀金火之
氣以生三年頂赤七年善飛又七年十二時鳴六十年
藂毛生泥不能汚一百六十年雌雄相視而孕一千六
百年不食而胎生仙人之騏驥也其相以長頸脩竦則
善鳴龜背鼈腹則能舞(鶴經)衡山紫盖峯清天明景輒有
雙鶴逥翔其上(荆州記)榮陽郡有蘭岩常有雙鶴日夕偶
影翔集傳云昔夫婦俱隱化成此鶴(神異記)青田有一雙
白鶴年年生一子長大便去唯父母常在(永嘉郡記)鶴者是
九轉還丹使(茅君傳)玄鶴者知音樂之節黃帝習崑崙
以舞衆神玄鶴二八翔其右(孫氏瑞應圖)周昭王時塗脩國
獻丹鶴(拾遺記)天子至於巨蒐獻白鶴之血以飲(穆天子傳)陶
侃丁母艱在墓下有二客來弔儀形鮮異遣看之但見
雙鶴飛去(别傳)衛濟川養六鶴日以粥飯啖之三年識字
濟川檢書皆使鶴銜取之無差(金城記)蘇仙公仙去後有
白鶴來止城樓人或彈之鶴以爪攫樓板書云城郭雖
是人民非三百甲子一來歸吾是蘇君彈何為(廣記)僧支
道林好鶴有遺其雙鶴者林乃鍛其翮鶴反顧視之如
似懊喪意林曰既有凌雲之姿何肯為人作耳目近翫
乎養令翮成而放去之(世說)彭淵材嘗蓄兩鶴客至誇曰
凡禽卵生此禽胎生語未畢園丁報曰鶴夜産一卵淵
材呵曰敢謗鶴耶俄頃展頸伏地忽誕一卵淵材嘆曰
鶴亦敗道吾乃為劉禹錫嘉話所誤(墨客揮犀)鶴曰仙客(談苑)
集鍾浮曠之艷質抱清逥之明心睛含丹而星耀頂
凝紫而煙華引圓吭之纖婉頓脩趾之洪姱疊霜毛而
弄影振玉羽而臨霞唳清響於丹墀舞飛容於金閣
始連軒以鳳蹌終宛轉而龍躍入衞國而乘軒出吳
都而傾市(鮑昭賦)借問盧耽鶴西飛幾歲還黃鶴振玉
羽獨立窺浮雲其心在寥廓獨鶴思凌厲冥鶴
吟清唳(李白)出塵皆野鶴老鶴萬里心歸美遼東鶴
摩霄鶴數羣翩蹮山頂鶴王喬鶴不羣仙鶴
下人間獨立霜毛整(杜詩)鶴鳴楚山靜(柳集)鶴有不羣者飛
飛在野田餓不啄腐鼠渴不飲盗泉(白居易)秋霄一滴露
聲聞林外天(元禎)正憐標格出華亭况是昂藏入相經(韓偓)
本朝林逋隠孤山蓄兩鶴常泛小艇遊西湖客至則一
童子開籠縱鶴良久逋必棹小船而歸盖常以鶴飛為
驗也(筆談)上霄降靈氣鍾此千年禽頡頏紫霄垠飄颻
滄浪潯岳湛有仙姿鈞韶無俗音毛滋月華淡頂粹霞
光深獨翅聳瓊枝羣舞傾瑶林高材自喜凌雲格
俗耳誰思警露聲(六一集)明公真愛鶴相鶴選仙骨遂令
千里姿為君軒墀物(劉貢父)况有能言老令威猶將緇布
綠深衣(東坡其續搜神記遼東城門華表柱忽有一白鶴集上人或欲射之鶴空中歌曰有鳥有鳥)
(丁令威去家千里今來歸城郭如故人民非何不學仙塜纍纍)鶴閒雲作氅園中有
鶴馴可呼我欲呼之立坐隅鶴有難色側睨予豈欲應
對如鵩乎我生如寄良畸孤三尺長頸闊瘦軀俛啄少
許便有餘何並以身為子娛驅之堂上立須臾投以餅
餌視若無戛然長鳴乃下趨難進易退我不如時夜
將半四顧寂寥忽有孤鶴横江東來玄裳縞衣戛然長
鳴掠余舟而西也(東坡)風散又成千里去夜寒應上九天
栖(山谷)
孔雀
史罽賓國出孔雀(漢書)西域條支國出孔雀(續漢書)文帝與
朝臣詔曰前于窴王所上孔雀尾萬枚文采五色以為
金根車盖遥望耀人眼(魏志)世祖時西域獻孔雀解人語
彈指應聲起舞(晉書公卿贊)龜兹國地多孔雀(後魏書)射孔雀
屏(唐書詳見皇后類)
傳記火離為孔雀(元命苞)南方多孔鳥(山海經郭璞曰孔雀也)義寧
縣杜山多孔雀止以音影相接便有孕(南越志)雲南郡出
孔雀常以二月來翔月餘而去(華陽國志)孔雀其大如鴈而
足高毛皆有斑文采拍手則舞孔雀自背及尾皆作
圓文五色頭戴三毛長寸以為冠足有距迎晨則鳴相
和(異物志)孔雀人指其尾則舞(交州異物志)交趾郡人多養孔
雀或遺人以為口腹或殺之以為脯腊採其金翠毛裝
為扇拂或生截其尾以為方物云生取則金翠之色不
减耳(嶺南異物志)孔雀自喜其尾而甚妬凡欲山栖必先擇
其置尾之地然後止焉山谷夷民烹而食之解百毒土
人取其尾者持刀於叢篁幽隱之處伺其過急斷其尾
若回首一顧金翠無復光彩矣(紀聞)孔雀有九德一顔貌
端正二音聲清徹三行步庠序四知時而行五飲食知
節六常念知足七不分散八少媱九知反覆佛以此喻
比丘之行儀也(曾一經)孔君平指楊梅示楊脩曰此君家
果脩曰未聞孔雀是夫子家禽(金樓子詳見楊梅類)
集孔盖兮翠旌(楚辭)戴脩尾之翹翹若順風而揚麾(鍾會賦)
孔雀未知牛有角渴飲黃泉逄觝觸赤霄玄圃湏往來
翠尾金花不辭辱(杜詩)項毳落殘碧尾花銷暗金(白居易)穆
穆鸞鳳友何年來止兹翠色高獨聳金華煥相差(韓集)
本朝置從南海桄榔林籠入西川鸚鵡地聳觀翕翼脩
尾張鱗鱗團花金縷翠一身燦爛文章多引聲笙竽柰
老何(梅聖俞)
翡翠
經鄭子臧好聚鷸冠(左傳)
史尉佗獻文帝翠鳥千頭(漢書)薛琮上䟽曰日南遠致翡
翠充備寶玩(異志)
傳記翠鷸也(爾雅)神靈滋液則翠羽曜(孝經援神契)翡翠青赤
雀也(說文)翠鳥似燕翡赤而翠青其羽可以為飾(異物志)翡
翠出九真頸黑腹下赤青縹色(交州記)
集孔盖兮翠旌(楚辭)拾翠羽(洛神賦)翡翠戲蘭苕容色更相
鮮(文選)翠雀鷸鳥越在南海羽不供用肉不足宰懷璧其
罪賈害以采(郭璞)旖旎光首飾葳蕤爛錦衾翠羽生南
海(陳子昂)翡翠黃金縷綉成歌舞衣(李白)翡翠鳴衣珩越
裳翡翠無消息江上小堂巢翡翠竹高鳴翡翠
或看翡翠蘭苕上(杜詩)
鸚鵡
經鸚鵡能言不離飛鳥(記)
子鸚鵡能言而不可使長官是得其所言不得其所以
言(淮南子)
史漢獻帝詔曰往者益州獻鸚鵡三枚夜食三升麻子
今穀價騰貴此鳥無益有損可付西將軍楊定國令歸
本土(漢書)南平王鑠上赤鸚鵡詔羣臣為賦袁淑作賦畢
賫以示謝莊莊賦亦竟淑見而嘆曰江東無我卿當獨
秀我若無卿亦一時傑也(沈約宋書)宋大明三年婆皇國獻
赤白鸚鵡梁天監元年交州獻能歌鸚鵡(南史)杜正玄
舉秀才會林邑獻白鸚鵡楊素促召作賦援筆立成(隋書)
貞觀中陀洹國王獻白鸚鵡頭上有紅毛數十垂與翅
齊并五色鸚鵡各一玄宗有五色鸚鵡能言上命左
右試牽御衣鳥輒瞋目叱咤(唐書)
傳記黃山有鳥焉其狀如鶚青羽赤喙人舌能言名曰
鸚鵡鸚鵡慧鳥栖林啄蘂(山海經)扶南東漲海中有洲
出五色鸚鵡曾見其白者如母鷄(廣志)有鸚鵡飛集山中
禽獸輒相愛重後山中大火鸚鵡入水沾羽飛而洒之
天神嘉感即為滅火(宣驗記)張華有一白鸚鵡華每行還
鳥輒說僮使善惡公後在外令喚鸚鵡曰昨夜夢惡不
出戶公猶強之至庭為鸇所搏教其啄鸇脚僅而獲免
(異苑)開元中嶺南獻白鸚鵡上及貴妃皆呼雪衣女以近
代詞臣詩篇授之數遍便能諷誦一日忽語曰雪衣娘
昨夜夢為鷙鳥所搏將盡於此乎果為鷹所斃上命瘞
於苑中呼為鸚鵡塜(明皇雜錄)明皇封鸚鵡為綠衣使者(開元)
(天寶遺事)許漢陽舟行迷入一溪夾岸皆花苞忽一鸚鵡喚
花開一聲花苞皆拆中有美女長尺許能笑言(廣異記)
集紺趾丹嘴綠毛翠衿體金精之妙質含火德之明
輝(禰衡賦)同朱咮之清音變綠衣於素綵(王維賦)紅腹赬足
玄頷翠項(相玄賦)落羽辭金殿孤鳴托繡衣能言終見棄
還向隴山飛(李白)香稻啄餘鸚鵡粒鸚鵡啄金桃鸚
鵡含愁思聰明憶别離翠衿渾短盡紅嘴謾多知避
籠交翠尾礪嘴净新毛(杜詩)身囚緣綵翠心苦為分明暮
起歸巢思春多憶侶聲(白居易)養來鸚鵡嘴初紅宜在朱
樓繡戶中誰遣聰明好顔色事湏安置入深籠(劉禹錫)
莫恨雕籠翠羽殘江南地暖隴西寒勸君不用分明語
語得分明出轉難(羅隱)
本朝蔡確貶新州侍兒名琵琶每扣響板鸚鵡傳呼其
名琵琶卒後誤觸響板鸚鵡猶傳呼不已公悒悒不樂
有詩云鸚鵡言猶在琵琶事已非傷心瘴江水同渡不
同歸(詩話)黃冠黑距人語言有鳥玉衣尤皎㓗(六一集)鸚鵡
才言便關鎖(山谷)玉鎖閑拘束金籠不自由(梅聖俞)
鷹
經維師尚父時維鷹揚(詩)仲春鷹化為鳩季夏鷹乃
學習孟秋鳩化為鷹(記)如鷹鸇之逐鳥雀也爽鳩
氏司寇也注云爽鳩鷹也(左傳)
史郅都為濟陽太守號為蒼鷹(漢書)吕布因陳登求徐州
牧不得布怒登喻之曰登見曹公言待將軍譬如養虎
當飽其肉不則噬人公曰否如養鷹饑則為用飽則颺
去布乃解(魏志)虞潭會沈充等逼京師潭起義軍至上虞
有野鷹飛集屋梁衆懼潭曰起大義而剛鷙之鳥來破
賊必矣後如其言(晉書)太宗初傳位舊苑中有籠鷹悉斷
聮任去李大亮有佳鷹太宗遣使至使者諷令獻鷹
大亮密表云陛下久絶田獵而使者求鷹若是陛下之
意深乖昔旨如其自擅便是任使非人太宗嘉歎賜之
金壺(唐書)沙州節度使張義潮進甘峻山青骹鷹四聮(舊唐)
(書)
傳記瑶光星散為鷹(春秋運斗樞)金伐木故鷹擊雉(春秋考異郵)
鷹鶆鳩(郭璞注曰鶆當為鵷)鷹隼醜其飛也翬(爾雅)鷹者鷙殺之鳥
(易通卦驗)有雉鷹有兔鷹一歲為黃二歲為撫三歲為青胡
鷹獲麞出廬江(廣志)鷹棲茂樹候雀往來(焦贑易林)楚文王好
獵有人獻一鷹爪距神爽殊絶常鷹獵於雲夢俄而雲
際有一物凝翔鮮白不辨其形鷹便竦翮而升矗若飛
電湏臾羽墮如雪血下如雨有大鳥墮地度其兩翅大
數十里衆莫能識時有博物君子曰此大鵬雛也(幽明錄)
李亮好逐雉兔其鷹有青翅黃眸青冥金距之屬(西京雜記)
或問張元一曰蘇味道王方慶孰賢答曰蘇九月得霜
鷹王十月被凍蠅(僉載)
集疎尾闊臆高鬐圓顱深目蛾眉狀似愁胡曲嘴短頸
足若雙枯(孫楚賦)惟兹禽之化育實鍾山之所生資金方
之猛氣擅火德之炎精立如植木望似愁胡嘴同劒
利脚等荆枯亦有白如散花赤如點血大文若錦細斑
似纈眼類明珠毛猶霜雪身重若金爪剛如鐵或復頂
平似削頭圓如卵臆闊頸長筋麄脛短翅厚肉勁髀寬
肉緩求之事用俱為絶伴(魏彥深賦)皓如練色斑若綵章積
雪全映飛花碎點所謂金氣之英瑶光之精高髻偉臆
長距秀頸奮發而銳堅剛則厲摩天絶海雷擊飈逝觀
其行時令順秋殺指揮應捷顧盻餘雄當落鵬之賞蔑
仇鷂之敵實稀代之尤也(蘇頲雙白鷹贊)八月秋風高胡鷹白
錦毛孤飛一片雪百里見秋毫何時騰風雲搏擊中
所能胡鷹拂海翼翺翔鳴素秋(李白)代地有豪鷹生子
毛盡赤金眸玉爪不凡才雲飛玉立盡清秋正
翮摶風超紫塞&KR1143;身思狡兔側目似愁胡何當擊
凡鳥毛血洒平蕪(杜詩)鷹翅疾如風鷹爪利如錐(白居易)雲
披霧裂虹蜺斷霹靂掣電捎平岡砉然勁翮剪荆棘下
攫狐兔騰蒼茫(柳集)綠玉嘴啗鷄腦破玄金爪擘兔心開
都緣解搦生靈物所以人人道俊哉(劉夢得)
本朝和魯公有觀畫鷹獵兔詩云雖是丹青物沉吟亦
可傷君誇鷹眼疾我憫兔心忙豈動騷人興惟增獵客
狂鮫綃百餘尺争及製衣裳范文正公曰真仁人之言
也(詩話)劒翎鈎爪目如電利吻新淬龍泉鋒爾能搏兔
不能食未飽中腸行復擊主人厭兔爾尚饑一生不悟
為人役(宛丘)
隼
經公用射隼于高墉之上(易)鴧彼飛隼(詩)
傳記隼鷂屬也或謂之題肩春化為布穀者是也(詩義疏)
隂陽氣貪故題肩擊(春秋考異郵)仲尼在陳有隼集于陳侯
之庭而死楛矢貫之石砮其長尺有咫陳惠公使以隼
如仲尼之館問之仲尼曰隼之來也遠矣此肅慎氏之
矢也(國語)鷙擊之鳥通呼曰隼(文選注)
鵰
經匪鶉匪鳶翰飛戾天注云鶉鵰也(詩)
史秦王幹善弓馬以一箭而下雙鵰軍中號為落鵰都
尉(後魏書)斛律光嘗從世宗校獵見一大鳥引弓射之旋
轉至地乃大鵰也當時傳號落鵰都督(北齊書)後周長孫
晟與突厥嘗共遊獵有二鵰飛而争肉晟乃彎弓一發
而雙貫焉(隋書)
傳記鷲黃頭赤目五色皆備一曰鵰(說文)舂山爰有青鵰
執犬豕食鹿(穆天子傳)張九齡裴耀卿罷相李林甫處其中
揚揚自得觀者竊謂一鵰挾兩兔(明皇雜錄)裴延齡輕躁朝
廷懼之嘗畫一鵰羣鳥噪之以獻上知衆怒益信之(國史)
(補)
集皂鵰寒始急(杜詩)
本朝安得萬里沙晴天看射鵰(山谷)
鶚
經關關雎鳩疏云一名王睢一名雕鷞江東呼為鶚(詩)
史鄒陽諫吳王曰臣聞鷙鳥累百不如一鶚(漢書)
傳記鶚金喙鳥也見則天下兵能擊殺麞鹿(倉頡解詁)
集鵰鶚在秋天鵰鶚乘時去鵰鶚離風塵(杜詩)關關
黃金鶚大翅摇江煙下見盈尋魚投身避紅蓮(劉夢得)
本朝清秋一鶚上拭目萬人看(后山)
鷂
史武德初孫伏伽上表諫曰陛下二十日龍飛二十一
日有獻鷂雛者此乃前朝之弊風少年之事務太宗
得鷂絶俊異私自臂之望見魏徵乃藏於懷徵奏事故
久不已鷂竟死懷中楊德幹為萬年令有宦官放鷂
不避人禾稼德幹擒而杖之悉拔其鷂頭史興宗從
獵苑中言晉州出佳鷂可捕取帝曰劉齊賢豈捕鷂人
耶安得以此待之(唐書)
傳記鷣負鵲注云鷣鷂也(見爾雅)魏公子無忌方食有鳩
飛入案下一鷂在屋上飛公子乃縱鳩鷂逐而殺之公
子曰鳩避患歸無忌竟為鷂所得吾負之為吾捕得此
鷂者無忌無所愛於是捕得鷂三百餘頭公子乃按劒
至其籠上曰誰獲罪無忌耶一鷂獨低頭乃取殺之(列士)
(傳復論衡曰鷂有千數擊鳥飛去安可得哉或是捕鷂者折其頸也)李亮好逐雉兔有
從風鷂孤飛鷂(西京雜記)鷂子兩翅各有復翎左名撩風右
名撩草帶雨翎出獵必當獲(雜爼)
鶻
史北齊文宣謂王思好曰爾擊賊如鶻入鴉羣(北齊書)元
和四年回紇遣使者請改為回鶻義取回旋輕健如鶻
八年淄青節度使李師道進鶻十二命還之(唐書)
傳記岐王有北山黃鶻賜名决雲兒(開元天寶遺事)
集有鷙曰鶻者巢于長安薦福浮圖冬日之夕是鶻也
必取鳥之盈握者完而致之以燠其爪掌左右易之旦
則執而上浮圖之跂焉者縱之延其首以望極其所如
住必背而去之焉苟東矣則是日也不東逐西南北亦
然鳴呼孰謂爪吻毛翮之物而不為仁義器耶(柳文)隂崖
有蒼鷹養子巢栢巔白蛇登其巢吞噬恣朝飱雄飛遠
求食雌者鳴辛酸力強不可制黃口無半存其父從西
歸翻身入長煙斯湏領徤鶻痛憤寄所宣斗上捩孤影
噭哮來九天脩鱗脱遠枝巨顙折老拳高空得蹭蹬短
草辭蜿蜒折尾能一掉飽腸皆已穿生雖滅衆雛死亦
垂千年物情有報復快意貴目前颯爽動秋鶻霜
鶻不空拳(杜義鶻行)
本朝獨愛孤棲鶻高超百尺風横飛應自得遠颺似
無貪墜翮遊霄漢無心顧雀鸇(東坡)依倚秋風氣象豪
似思燕雀在蓬蒿不知羽翼青冥上腐鼠相隨勢亦高
(王介甫)
鳶
經鳶飛戾天(詩)前有塵埃則載鳴鳶(記)
史蕭確嘗從侯景出獵見飛鳶景命射之莫能中確射
之應弦而落(梁書)崔彭善射逹頭可汗遣使曰請得崔將
軍一與相見遂遣之可汗召善射者數十人因擲肉於
野以集鳶射之多不中彭連發數矢皆應弦而落(隋書)
傳記鳶鳥醜其飛也翔(爾雅)馬援擊交趾下潦上霧毒氣
上蒸仰視烏鳶跕跕墮水中(東觀記)永和九年吳郡獻白
鳶(晉中興書)
集鳶飛杳杳青雲裏鳶鳴蕭蕭風四起(劉禹錫)
本朝瞻飛落海鳶(六一集)愁鳶蹲落景鳶貪聲最鄙(東坡)
吟作飢鳶聲(后山)
鴻
經初六鴻漸于干六二鴻漸于磐九三鴻漸于陸
六四鴻漸于木九五鴻漸于陵(易)鴻飛遵渚鴻飛遵陸
(詩)孟春鴻鴈來季秋鴻鴈來賓前有車騎則載飛鴻
(記)衞獻公戒孫文子寗惠子食日旰不召而射鴻於圃
(左傳)
子桓公曰寡人有仲父猶飛鴻之有羽翼也(管子)鴻飛冥
冥弋人何慕焉(揚子)鴻不學飛飛則冲天(蔣子)鴻鵠之鷇羽
翼未合而有四海之心(尸子)
史陳涉曰燕雀安知鴻鵠之志哉(史記)
傳記齊使獻鴻於楚鴻渴使者於道飲鴻而失之使者
至楚曰臣欲亡去為兩使不通欲拔頸而死將以吾君
賤士貴鴻也楚王賢之(韓詩外傳)
集淮南子云東歸碣石違溽暑也平子賦云南寓衡陽
避祁寒也若其雅步清音遠心高韻鵷鸞已降罕見其
儔而鍛翮墻隂偶影獨立唼喋秕稗鷄鶩為伍不亦傷
乎(盧思賦)弋者何所慕高飛仰冥鴻舉手指飛鴻此情
難具論飛鴻辭北溟(李白)霜鴻有餘哀背若孤征鴻
(杜詩)哀鴻鳴清耳(韓集)呌呌羈鴻哀天高數鴻鳴杳杳
歸鴻吟(柳集)
本朝稻粱雖可戀吾志在冥鴻離鴻獨高翔回首
羡南鴻翻鴻落浦晴(六一集)幽人隱几寂無語心在征
鴻滅沒間人似秋鴻歸有信塞鴻正欲摩天去
天静傷鴻猶戢翼(東坡)起看冥飛鴻乃在天宇空仰視
雲空鴻鵠舉(山谷)
鴈
經雝雝鳴鴈(詩)季冬鴈北鄉(記)曹伯陽好田弋公孫疆
獲白鴈獻之且言田弋之說(左傳)
子昨日山中之木以不材得終其天年今日主人之鴈
以不材死(莊子)夫鴈從風以愛氣力銜蘆而翔以備弋繳
(淮南子)
史蘇武在匈奴中昭帝遣使通和常惠夜見漢使使謂
單于曰天子射上林中得鴈足有繫帛書言武等在某
澤中使者如其言單于大驚乃遣武還太始三年獲
赤鴈作朱鴈之歌宣帝於西河築世宗廟告祀有五
色鴈集殿前(漢書)皇甫規解官歸安定鄉人有以貨得鴈
門太守者亦去職還家書刺謁規規卧不迎既入而問
卿前在郡食鴈美乎(後漢書)隋將史萬歲從梁士彦軍次
馮翊見羣鴈飛來萬歲謂士彦曰請射行中第三者射
之應弦而落(北史)朱漢賓射一飛鴈正中其臆臆上貫一
金錢有篆文皆無識者人皆號為朱落鴈(晉文)貞元十年
同州獻五色鴻(唐書)
傳記凢䞇大夫用鴈鴈有行列故為䞇(春秋繁露)䞇用鴈者
取隨時南北不失其節(白虎通又說苑曰取其有長幼之禮)自關而東謂
鴈&KR1391;鵝南楚之外謂之鵝或謂之倉&KR1391;(方言)梁州縣界有
鴈塞山傳云此山有大池水鴈棲集之因名鴈塞(梁州記)
沮陽縣西北有鴈浮山鴈南翔北歸徧經其上(荆州圖記)鴈
門山鴈出其間在高柳北(山海經)衡州有回鴈峯鴈至此
不過遇春而回(衡陽志)孔子之衛衛君與孔子語見飛鴈
過而仰視之色不在孔子孔子乃逝(家語)
集唼流牽弱藻斂翮帶餘霜(沈約)胡鴈飛鳴辭燕山昨發
委羽朝度關客居煙波寄湘吳凌霜觸雪毛體枯
鴈渡瀟湘煙雪照聚沙鴈白鴈從中來飛鳴苦難
聞足繫一書札寄言嘆離羣離羣心斷絶一見花成雪
(李白)落鴈浮寒水宿鴈起圓沙歸鴈喜青天邊秋
一鴈聲君看隨陽鴈各有稻粱謀遥空秋鴈滅
一聲何處送書鴈旋鴈上雲歸紫塞北鴈塞聲微
九秋驚鴈序萬里衡陽鴈今春又北歸欲雪違
胡地先花别楚雲孤鴈不飲啄飛鳴聲念羣誰憐一
片影相失萬重雲(杜詩)去寒就暖識處所天長地闊棲息
稀凌雲一舉君謂何(韓集)正是峯前回鴈時(柳集)戰蒲知
鴈唼(李義山)仙掌月明孤影過長門燈暗幾聲來須知胡
騎紛紛在豈逐春風一一迴(杜牧)
本朝來時沙磧已冰霜飛過江南木葉黃水闊天低雲
暗澹朔風吹起自成行陽城淀裏新來鴈趁伴南飛
逐越船野岸柳黃霜正重五更驚破客愁眠夜聞歸
鴈生鄉思歲晩江湖同是客莫辭伴我更南飛(六集)一
北鴈來南國依依似旅人縱横遭折翼感惻為霑巾
衆禽自紛争野鴈獨閒潔先鳴獨鼓翅吹亂蘆花雪
碧天無際鴈行高鴻鴈破江雲萬里梧桐卷露一
床銀我自飄零是羈客更堪秋晩送行人(東坡)落鴈帶邊
聲(山谷)寧為寶筝柱肯作置書郵固違隂嶺雪不盡洞
庭春市遠無矰繳年豐足稻粱中原有佳氣不必到
衡陽(後山)
鸎
經黃鳥于飛集于灌木其鳴喈喈睍睆黃鳥載好其
音春日載陽有鳴倉庚倉庚于飛熠燿其羽伐
木丁丁鳥鳴嚶嚶出自幽谷遷于喬木嚶其鳴矣求其
友聲綿蠻黃鳥(詩)仲春倉庚鳴(記)
傳記離黃倉庚也鳴則蠶生(說文)黃麗留也或謂黃栗留
幽州謂之黃鸎或謂之黃鳥一名倉庚一名商庚一名
鵹黃一名楚雀齊人謂之摶黍關西謂之黃鳥此乃應
節趣時之鳥或謂之黃袍(詩義疏)明皇於禁苑中見黃鳥
呼為金衣公子(開元天寶遺事)戴顒春攜雙柑斗酒日往聽黃
鸝聲此俗耳鍼砭詩腸鼓吹(高隱外書)頃年有人取黃鸎雛
養於竹籠中其雌雄繚繞飛鳴一投火中一觸籠而死
剖腹視之其腸寸斷(玉堂閒話)每妬流鸎於綺叢(廣記)鸎聲巧
作煙花主人(贅錄)
集宮鸎嬌欲醉上有好鳥相和鳴間關早得春風情
千門萬戶皆春聲新鸎飛繞上林苑願入簫韶雜
鳳笙碧樹鳴黃鸝春風語流鸎黃鸝啄紫椹(李白)
黃鳥喧嘉音囀枝黃鳥近鸎囀皇州春色闌鸎
歌暖正繁便覺鸎語太叮嚀兩箇黃鸝鳴翠柳
豈有黃鸝歴翠微竟日鸎相和春日鸎啼脩竹裏
隔葉黃鸝空好音花妥鸎梢蝶宮鸎罷囀春(杜詩)
早晩飛來入錦城誰人教解百般鳴春風紅樹驚眠處
似妬歌童作艷聲麥黃韻鸝鶊(韓集)不意忽有黃鸎鳴
一聲夢斷楚江曲翻日迴度昆明飛凌風斜看細柳
翥(柳集)欲囀不囀意自嬌羌兒弄笛曲未調前聲後聲不
相及秦女學筝指猶澁(韋應物)曉睡朦朧百囀鸎(温庭筠)鸎
啼如有淚為濕最高花會與秦樓鳳俱聽漢苑鸎(李義)
(山)
本朝暖入鸎篁舌漸調喬木成隂百囀鸎(六一集)最好
聲音最好聽似調歌舌更叮嚀高枝抛過低枝立金羽
脩眉黑染翎(梅聖俞)野花吹盡竹娟娟尚有黃鸝最可憐
婭姹不知緣底事背人飛過北山前(王介甫)黃鳥懷好音
秋菊染春衣黃鳥在幽谷韜光養羽儀晴風曜桃李
言語自知時(山谷)曉寒顧影惜金衣著意聽時不肯啼飛
入柳隂多處去數聲只許落花知(誠齋)
燕
經燕燕于飛差池其羽下上其音天命玄鳥降而生
商(詩)仲春玄鳥至(記)猶燕之巢於幕上也玄鳥氏司
分者也(左傳)
子朱鳥翩翩歸而肆矣(揚子)
史帝嚳少妃簡狄以春分日祠于高禖有玄鳥遺卵簡
狄吞之生契(史記)丞相薛宣對曰茂陵寢上巳日玄鳥來
集吐所含大豆紫黑色翺翔殿上此降下永與天無極
天下幸甚(漢書)襄陽衛敬瑜妻年十六敬瑜亡父母舅姑
欲嫁之女截耳自誓所住戶有燕巢常雙來去後忽孤
飛女以紅縷繫燕足為誌後歲此燕來猶帶前縷女為
詩曰昔年無偶去今春猶獨歸故人恩既重不忍復雙
飛侯藻嘉其節題曰貞義衛婦之門(南史)
傳記燕燕鳴也(爾雅)燕一名天女一名摰鳥(古今注)瑶光星
散為燕(春秋運斗樞)溽泥為巢聲多稍小者漢燕陶隱居注
本草云紫胷聲小者是越燕胷斑黑聲大者是胡燕其
作巢喜長(世說)齊魯之間謂燕為乙作巢避戊巳玄中記
云千歲之燕戶北向述異記云五百歲燕生胡髯(雜爼)有
娀氏有二佚女為九成之臺帝令燕往視之二女愛而
爭摶之覆以玉筐少遲發而視之燕遺二卵北飛遂不
反二女作歌曰燕往北實始為北音(吕氏春秋)昔魯人有浮
海而失津者至於亶洲見仲尼及七十子使歸告魯侯
築城以避寇魯人以狀告魯侯不信俄有羣燕數萬銜
土培巢魯侯信之大城曲阜訖而齊寇至不克而還(崔江)
(北凉錄)後魏元道康向月微吟忽聞巢燕呼康字云景怡
康曰爾為禽而語何巢我屋燕曰我為上帝所罰暫為
禽耳以卿盛德故來相依(窮怪錄)唐王謝居金陵航海遇
風抵一洲見翁嫗皆皂服引至宫室見王坐大殿曰烏
衣國也命以女妻之謝思歸王命取飛雲軒令謝入其
中閉目少息已至其家但見梁上雙燕呢喃下視謝乃
悟所至乃燕子國也(廣記)
集袖中有短書願寄雙飛燕(李陵)玉樓朱閣不復棲金窗
繡戶長相見豈不戀華屋終愁謝珠簾(李白)江泥輕燕
斜墻燕語留人嬌燕入簷回燕舞翠帷塵巢
燕得泥忙頻來語燕定新巢秋燕已如客震雷
翻幕燕雨燕集深條紫燕時翻翼旅食驚雙燕
銜泥入此堂應同避燥濕且復過炎凉(杜詩)朱雀橋邊野
草花烏衣巷口夕陽斜舊時王謝堂前燕飛入尋常百
姓家(劉夢得)低飛綠岸和梅雨亂入紅樓揀杏梁閒几硯
中窺水淺落花徑裏得泥香(鄭谷)
本朝攝事初欣社燕迎(六一集)燕入華堂怪未歸(東坡)驚飛
賀厦燕(淮南子云大厦成而燕雀相賀)處處定知秋後别年年長向社
前逢行藏似欲追時節豈是人間不見容(王介甫)燕入風
簾舞聊隨海燕度炎凉(山谷)捲簾通燕子窺簾燕哺
雛老屋無僧燕作家畫樓著燕春風裏(陳後山)
烏
經莫黑匪烏瞻烏爰止于誰之屋具曰子聖誰知
烏之雌雄弁彼鸒斯(詩)楚幕有烏(左傳)城上有烏(同上)
子夫馴烏者斷其下翎則必待人而食焉得不馴乎(韓子)
去隂就陽謂之陽烏鴻鴈是也純黑而反哺者謂之慈
烏小而腹下白不反哺者謂之鴉白項而羣飛者謂之
燕烏白脰烏也鴉烏鸒也(孔叢子)
史朝夕烏(詳見御史臺類)吏食道旁烏攫其肉(見太守類)慕容冲之
亂有羣烏數萬翔鳴于長安城上其聲甚悲不半年有
甲兵入城之事(晉書)成公綏有孝烏每集其廬舍綏謂有
反哺之德以為祥禽西魏裴俠年七歲不能言後於
洛城西見羣烏舉手指之而言遂志識聰慧甚異常童
(北史)柳仲郢每遷官羣烏大集於昇平里第庭樹戟架皆
滿凡五日而散詔下不復集(唐書)
傳記鸒斯鴨鶋注云是烏也又曰鴉烏小而多聲腹下
白(爾雅)瑶光星散為烏飛翔翮為陽陽氣仁故烏反哺
(春秋運斗樞)愛其人者愛其屋上烏憎其人者惡其除胥(太公)
(六韜)城上有烏自名破家(焦贑易林)晉文公焚林求介子推有
白鴉遶煙而噪(拾遺)陽顔以純孝著聞後有羣烏銜鼓集
顔所居村烏口皆傷因立縣名烏傷王莽改為烏孝(異苑)
支道林見王子猷兄弟還人問見諸王何如答曰見一
羣白頸烏但聞喚啞啞聲(世說)魏伶為西市丞養一赤嘴
烏每於衆中乞錢銜歸號魏丞烏(朝野僉載)
集烏生八九子端坐秦氏桂樹間(古樂府)黃雲城邊烏欲
棲歸飛啞啞枝上啼但見悲烏號古木雄飛雌從遶
林間(李白)飢烏集城樓迎棹舞神鴉夜來歸烏盡啼
殺後棲鴉野鴉無意緒鳴噪自紛紛丈人屋上烏
烏好人亦好(杜詩)烏噪飢不啄(韓集)城上日出羣烏飛飛鴉
争赴朝陽枝(柳集)百鳥豈無母爾獨哀怨深要是母慈重
使爾悲不任慈烏復慈烏鳥中之曾參(白居易)
本朝候館噪山鴉歲熟鴉聲樂歸路柳暗藏嶠鴉
(六一集)事將兆而獻忠人反謂爾多凶凶不本於爾爾又
安能凶爾之不告兮凶豈能言說告而先知兮謂凶從
爾出遭人唾罵於時不容復遭彈類驅逐西東(梅聖俞)
爾之為禽兮何不高翔而遠翥何為號呼于人兮告吉
凶而逢怒(范文正)夕陽楓葉見翻鴉暮樹號寒鴉江
風初凉睡正美樓上啼鴉呼我起孤雲落日西南望
長羡飛鴉自識村(東坡)
鵲
經維鵲有巢維鳩居之鵲之疆疆防有鵲巢(詩)季
冬鵲始巢烏鵲之巢可俯而窺也(記)
子莊周遊乎雕陵之樊覩一異鵲自南方來感周之顙
而集栗林(莊子)鵲巢知風之所起鴈北嚮鵲始加巢(淮南)
(子)
史徐羡之拜司空有雙鵲於太極殿東䲭尾鳴喚(宋書)奚
永落與張子信對坐有鵲鳴於庭樹子信曰鵲言不善
有口舌事今夜有喚必不得往至夜高儼使召永落且
云敕喚永落稱墮馬脚折遂免於難(北齊書)大歴八年乾
陵上仙觀三尊殿有雙鵲銜柴及泥補葺殿之隙壞凡
一十五處貞元四年中書省梧樹上有鵲以泥為巢
(唐書)
傳記鵲者陽烏先物而動先事而應見於風木之象(易通)
(卦騐)鵲知太歲之所在博物志云鵲巢皆背太歲此非才
智任自然耳淮南子曰鵲識歲多風去喬木巢傍枝(說文)
干鵲噪而行人至(廣記)鵲一名神女(古今注)崑山之旁以玉
璞抵烏鵲(塩鐵論)章帝永寧元年條支國進鳷鵲高七尺
其國太平鳷鵲羣翔(拾遺錄)鵲巢中必有棘崔圓相公妻
於後園見二鵲構巢共銜一木安巢中俗言見鵲上梁
必貴(雜爼)黎景逸居空青山有鵲巢其側後繫南康獄其
鵲止於獄樓向景逸似傳語之狀其日傳有赦官司詰
其由來云路逢衣素衿人所說三日赦至(僉載)
集月明星稀烏鵲南飛遶樹三匝無枝可棲(曹操)五色雲
間鵲飛鳴天上來(李白)今日烏鵲喜欲報凱歌歸門鵲
晨光起(杜詩)鵲鳴聲楂楂家人祝喜鵲(韓集)
本朝鮮鮮毛羽耀朝暉紅粉墻頭綠樹枝日暖風輕言
語軟應將喜報主人知(六一集)月明驚鵲未安枝柯侯
古循吏悃愊真無華仁心格異族兩鵲巢其衙但恨不
能言相對空楂楂(東坡)
雀
經誰謂雀無角何以穿我屋(詩)雀入大水化為蛤(記)
子一雀適羿羿必得之以天下為之籠則雀無所逃
以隋侯之珠而弹千仞之雀(莊子)萬雀不能抵一鷹(抱朴子)
史楊由少習易有大雀夜集庫樓上太守廉范以問由
對曰郡内當有小兵後廣柔縣蠻夷反殺傷長吏(後漢書)
潘岳初生有一雀止其母左肩占者咸言富貴之徵(北史)
開元二十二年渝關蟲食田稼蔓延入平州俄頃有羣
雀来食此蟲一日食盡平州稼無傷者(唐書)
傳記立夏雀子飛(易通卦驗)明珠弹雀貴不當也(太玄經)雀一
名嘉賓(古今注)莊辛謂楚王曰夫雀仰棲茂樹鼓趐奮翼
自以為無患不知夫公子王孫左挾弹右攝丸以加其
頸也(戰國策)孔子見羅者所得雀皆黃口也孔子曰黃口
盡得大雀獨不得何也羅者對曰黃口從大雀者不得
大雀從黃口者得孔子顧謂弟子曰君子慎所從(家語)任
城魏肇之初生有雀飛入其手占者以為封爵之祥(異苑)
楊宣為河内太守行縣有羣雀鳴桑樹上宣曰前有覆
車粟此雀相隨欲往食行數里果有覆車粟(益部耆舊傳)
集嗷嗷空城雀身計何戚促(李白)啅雀爭枝墜雀啄柳
花黃黃雀飽野粟羣飛動荆榛籬雀暮喧繁(杜詩)乳
雀飛簷楹(韓集)
本朝低昂枝上雀摇蕩花間雨亂雀啅叢棘霜葉
投空雀啅籬(東坡)雀喜宫成自相賀寒雀四顧驚風枝
(山谷)百千寒雀下空庭小集梅梢話晩晴特地作團喧殺
我忽然驚𣪚寂無聲(誠齋)
鳩
經宛彼鳴鳩(詩)仲春鷹化為鳩季春鳴鳩拂其羽(記)
史管輅至郭恩家有飛鳩来在梁頭鳴甚輅曰當有老
公從東方來候豚一頭酒一壺主人雖喜當有小故明
日果有客如所占而射鷄作食箭從樹間繳中數歲女
子流血驚怖(魏志)
傳記長安張氏有鳩自外入戶内張氏祝之曰鳩為禍
耶飛上承塵為福耶來入我懷鳩飛入懷以手探之得
一金帶鉤焉自是之後子孫昌盛資財萬倍(搜神記)
集白鳩之白誰與隣霜衣雪襟誠可珍首農政鳴陽
春(李白)春鳩鳴不停鳩鳴暮求羣(韓集)
本朝天將隂鳴鳩逐婦鳴中林鳩婦怒啼無好音天雨
止鳩呼鳩婦鳴且喜婦不亟還呼不已逐之其去恨不
早呼不肯來固其理斑然錦翼花簇簇雌雄相隨樂
不足抱雛出卵翅羽成豈料一朝還反目人言嫁鷄逐
鷄飛安知嫁鳩被鳩逐麥壠已深鳩喚雨春原洗
新霽綠葉暗朝日鳴聲相呼知應荅如吹律誰言鳴
鳩拙無用雄雌各自知隂晴(六一集)夢裏鳴鳩喚雨來(東坡)
鴿
傳記張九齡家養羣鴿每與親知書繫鴿足上飛往投
之目為飛奴(開元天寳遺事)
集還見窗中鴿日暮遶庭飛(韋蘇州)
本朝宗汝得一鴿性甚靈慧能致書於千里之外(遯齋閒覧)
去年柳絮飛時節記得金籠放雪衣(東坡)
雉
經射雉一矢亡離為雉(易)高宗祭成湯有飛雉升鼎
耳而雊(書序)雄雉于飛泄泄其羽下上其音有鷕雉鳴
雉鳴求其牡如翬斯飛雉之朝雊尚求其雌(詩)士
執雉(周禮)雉曰䟽趾孟冬雉入大水為蜃(禮記月令)季冬雉
雊(禮記同上)余子長矣能奉雉而從余矣五雉為五工正
(左傳)山梁雌雉時哉時哉(論語)
子澤雉十步一飲百步一啄不期蓄乎樊中(莊子)
史鴻嘉二年有飛雉集於殿庭歴階升堂而雊(漢書)魯恭
馴雉(見知縣類)管輅至王弘直語有雄雉飛來直令輅作卦
輅曰五月必遷至期果為渤海太守(魏志)武庫封閉甚密
其中忽聞雉雊張華曰此必蛇化也開視之有蛇蛻焉
(晉書)
傳記鸕諸雉(命雉)&KR0008;雉(青質玉色)鷮雉(長尾走耳鳴)鳴雉(闕)
雉(似山雉而小冠)秩秩海雉(外雉而墨出海中山)鸐山雉(尾長赭色)翰雉鵫雉
(今白鵫)翰江(亦名白雉爾雅)周成王時越裳獻白雉(孝經援神契)孫休
好射雉羣臣諫荅曰雖為小物耿介過人朕之所以好
也(語林)
集聿采毛之英麗兮有五色之名翬厲耿介之專心兮
侈雄豔之姱姿鸎綺翼而&KR0008;撾灼綉頸而衮背摛
朱冠之赩赫敷藻翰之陪鰓伊義鳥之應敵(潘岳)雉之
飛于朝日羣雌孤雄意氣横出當東而西當啄而飛隨
飛隨啄羣雌粥粥(韓文雉朝飛操)原頭火燒静兀兀野雉畏鷹
出復没將軍欲以巧伏人盤馬彎弓惜不發地形漸窄
觀者多雉驚弓滿勁箭加衝人决起百餘尺紅翎白鏃
隨傾斜將軍顧笑軍吏賀五色披離馬前墮(雉帶箭)麥隴
青青二月時白雉朝飛挾兩雌錦衣綺翼何離縰牧犢
採薪感之悲寕向草中耿介死不求黃金籠下生(李白)
繡羽穿花他自得山雉迎舟楫(杜詩)
本朝朝日飛雉雊東臯新雨餘(六一集)雄雉曳脩尾驚飛
向日斜空中紛格鬭綵羽落如花(東坡)
杜鵑
傳記杜鵑一名巂周甌越間曰怨鳥(爾雅注)杜宇亦曰杜
王自天而降稱蜀帝死化為鳥名曰杜鵑亦曰子規(成都)
(記)&KR0008;䳏即杜鵑也姊歸子規别名也(博物志)江介曰子
規啼苦則懸於樹自呼曰謝豹(張華注)杜鵑先鳴者吐血
死嘗有人行山中見一羣寂然聊學其聲即死(雜爼)石誼
未娶聞杜鵑聲嘆曰此物催人使歸使我何所歸邪(金臺)
(錄)
集我見常再拜重是古帝魂生子百鳥巢百鳥不敢嗔
仍為餧其子有若奉至尊萬事反覆何所無豈憶當
殿羣臣趨(杜詩)豈思昔日居深宫嬪妃左右如花紅(司空曙)
蜀魄千年尚怨誰(羅鄴)催歸日未西(韓集)
本朝康節行洛陽天津橋聞杜宇聲嘆曰不及十年其
有江南人以文字亂天下者乎(聞見錄)夜入翠烟啼晝尋
芳樹飛春山無限好猶道不如歸(范文正)
鴛鴦
經鴛鴦于飛畢之羅之鴛鴦在梁戢其左翼(詩)
史文帝問占夢周宣曰吾夢殿屋兩瓦墮化為雙鴛鴦
此何為也對曰後宫當有暴死者上曰吾詐卿耳宣曰
夫夢意也苟以形言便占吉凶言未卒黃門令奏宫人
相殺(魏志)
傳記鴛鴦雌雄未嘗相離人得其一則一者相思死故
謂之匹鳥(古今注)大夫韓憑(一作朋)其妻美宋康王奪之憑
遂自殺妻與王共登臺自投臺下遺書於帶曰願以屍
還韓氏而葬王怒令埋之二塜相對經宿忽有梓木生
二塜上根下交枝上連其上有鳥如鴛鴦雌雄常棲其
樹(搜神記)鴛鴦交頸(變化論)
集鴛鴦兮噰噰(楚辭)客從遠方来遺我一端綺文彩雙鴛
鴦裁為合歡被入門時左顧但見雙鴛鴦鴛鴦七十
二羅列自成行(古詩)願作天池雙鴛鴦一朝飛去青雲山
錦水東北流波蕩雙鴛鴦雄巢漢宫樹雌弄秦草芳
寧同萬死碎錦翼不忍雲間兩分張(李白)風鴛藏近渚
沙暖睡鴛鴦江檻俯鴛鴦(杜詩)盡日無人看微雨鴛鴦
相對浴紅衣(杜牧)雌去雄飛萬里天雲羅滿眼淚澘然不
須再結風波願鎻向金籠始兩全鴛鴦可羡頭俱白
飛去飛来烟雨秋(李義山)俱来綠潭裏共向白雲涯音容
相眷戀羽翼兩逶迤刷羽清江浦交頸紫山岑文章
負竒色和鳴多好音(陳子昂)雙絲絹上為新樣連理枝頭
是故園翠浪萬回同過影玉沙千處共棲痕煙濃共
拂芭蕉雨浪細雙遊菡萏風(皮日休)
本朝鴛鴦終日愛水鏡(山谷)無端一棹歸舟急驚起鴛鴦
相背飛(后山)
鸂鶒
傳記鸂鶒水鳥毛有五彩色食短狐其在溪中無毒氣
(臨海異物志)河南府伊闕縣前大溪有一雙鸂鶒見則僚佐
有入臺者(詳見監察御史類)
集一雙鸂鶒對沉浮鸂鶒雙雙舞故使籠寬織湏
知動損毛看雲莫悵望失水甚呼號六翮曾經剪孤飛
卒未高且無鷹隼慮留滯莫辭勞(杜詩)
鷗
子海上之人有好鷗鳥者每旦之海上從鷗鳥遊鷗鳥
之至者數百往而不止其父曰吾聞鷗鳥皆從汝遊汝
取来吾玩之明日之海上鷗鳥舞而不下也(列子)
傳記鷖鷗也生藕葉上名水鶚(倉頡觧詁)江鷗一名海鷗
在漲海中隨潮上下頗知風雲若雙飛至岸必風漁人
及渡海者皆以此為候(南越志)鷗之别類雙鳴喈喈隨潮
往来謂之信鷗(海物志)咸和二年饗萬國有五鷗集太極
殿前(晉起居注鳥中興徵祥說曰殿非鷗所處鷗湖澤也時蘇峻作亂宫室被焚)
集摇曳雙白鷗鳴飛滄江流宜與海人狎豈伊雲鶴儔
寄影依沙月沿芳戲春洲吾亦洗心者忘機從爾遊
海客無心随白鷗閒適白鷗去沙上自為羣(李白)清暉
為羣鷗泛渚白鷗輕江渚翻鷗戲狎鷗輕白浪
白鷗元水宿飄飄何所似天地一沙鷗春鷗洗
翅呼野靜白鷗来輕摇逐浪鷗江浦寒鷗戲
却思翻玉羽随意點春苗(杜詩)出門鷗鳥更相親(柳集)
本朝夕陽洲渚遠惟見白鷗翻(歐陽公)險夷一節如金石
勲德俱高映古今豈止忘機鷗鳥信陶鈞萬物本無心
(前人題韓魏公狎鷗亭)江南野水碧於天中有白鷗閒似我鳴
鷗本意願秋江唯有白鷗盟未寒(山谷)江鷗好羽毛玉
雪無塵垢滅没波浪間生涯亦何有(王介甫)觧記清波没
白鷗白鷗没沒輕春水浩蕩滄溟没白鷗(后山)
鷺
經值其鷺羽值其鷺翿振鷺于飛于彼西雝振振
鷺鷺于下(詩)
史張融年弱冠道士陸脩静以白鷺羽扇遺之曰此異
物奉異人(南史)
傳記鷺舂鋤(爾雅昂鷺一名舂鋤步於淺水好自低故曰㫪鋤亦謂之獨舂)一名属
玉似鵁鶄(三輔黃圖)鷺水鳥好白而潔故謂之白鳥楚成王
時有朱鷺合沓飛舞則復有赤色舊鼓吹曲有朱鷺是
也(詩義䟽)有皎者鴼翩翩其飛(穆天子傳)吴王夫差時有雙鷺
飛出鼓中而去(古今樂錄)巴東有道士入屋燒香忽風雨至
家人見一白鷺從屋中飛出雨止遂失道士所在(幽冥錄)
集白鷺亦白非純貞外潔其色心匪仁闕五德無司晨
胡為啄我葭下之紫鱗白鷺閒時散飛去又如雪點
青山雲白鷺拳一足月明秋水寒白鷺下秋水孤
飛如墜霜(李白)宿鷺起圓沙鷺浴自晴川不須驚白
鷺為伴宿青溪一行白鷺上青天(杜詩)白鷺兒最高潔
毛衣新成雪力不敵衆禽喧呼獨凝寂孤眠芊芊草久
立潺潺石前山正無雲飛去入遥碧(劉夢得)霜衣雪髮青
玉嘴羣捕魚兒溪影中驚起遠映碧山去一樹棃花落
晩風(杜牧)閒立春塘烟澹澹静眠寒葦雨颼颼(鄭谷)不要向
人誇潔白也知還有羡魚心(羅隠)
本朝風格孤高塵外物性情閒澹水邊身盡日獨行溪
淺處青苔白石見纖鱗泛泛風波鳥雙雙弄紋羽愛
之欲移舟漸近還飛去(六一集)貪看白鷺横秋浦何當
禁畢弋看引雪衣兒(東坡)白鷺不禁塵土涴稲畦下白
鷺(山谷)翹沙依折葦刷羽對衰荷浦思懸秋碧江情憶釣
蓑(梅聖俞)
鸕鷀
史倭國水多陸少以小環挂鸕鷀項令入水捕魚以充
食(隋書)貞元十三年時雨未降上幸興慶宫龍堂祈禱忽
有白鸕鷀沉浮水際俄然莫知所往果大雨(唐書)
傳記鶿鷧(爾雅)鸕鷀不生卵而孕雛於池澤間又鸕鷀生
多者八九少者五六相連而出若系緒(異物志)鸕鷀口吐
其雛(廣韻)嘗官於澧州公宇後有大木一株其上有鸕鷀
十四窠日夕觀之既能交合兼有卵殼布地其色碧豈
得雛吐口中是全未考尋可見常日聽人之誤言也(本草)
(衍義)
集鸕鷀西日照曬翅滿漁梁鸕鷀窺淺井門外鸕
鷀久不来沙頭忽見眠相猜自今已後知人意一日須
来一百迴(杜詩)一般毛羽結羣飛兩岸烟汀好景時深水
有魚銜得出看来却是鷺鷥飢(杜荀鶴)
本朝鸕鷀密伺魚蝦便(山谷)
鳬
經弋鳬與鴈鳬鷖在涇鳬鷖在沙鳬鷖在渚鳬鷖在
淙鳬鷖在亹(詩)
子鳬雖脛短續之則憂(莊子)
史王喬雙鳬(見知縣類)人有得鳬鳥毛長二丈以示張華華
曰此謂海鳬毛也出則天下亂(晉書)賀勝從太祖宴於昆
明池時有雙鳬遊於池上太祖乃援弓矢授勝曰不見
公射久矣請以為觀勝射之一發俱中(後周書)
傳記鶩野鳬也(說文)鳬翁濯顔注雲鳬水鳥翁頸上有毛
(急就章)闔閭塜中有玉鳬(塚墓記)石首魚至秋化為寇鳬頭
中有石(吴錄地理記)化蒙縣祠山上有池池中有松鳬(南越志)
鳬舞鼓翼嘉樂堯德(焦贑易林)
集將汜汜若水中之鳬與波上下偷以全吾軀乎(楚辭)冠
綠葩以耀首綴素毛以點纓(蔡淑鬭鳬賦)二鳬俱北飛一鳬
獨南翔(李陵贈蘇武詩)晨鳬失羣不足以喻疾(蘇武與李陵詩)雙鳬飛
不為加少(揚雄觧嘲)天晴喜浴鳬沙上鳬雛傍母眠鳬
鷖散亂棹謳發早鳬江檻底(杜詩)浴鳬翻雪羽(杜牧)江心
咄咄鳬雛鳴(張籍)
鴨
經庶人之摯匹舒鳬翠(記)公膳日雙鷄饔人竊更之
以鶩(左傳)
史建昌侯孫慮於堂前作鬭鴨欄(吴志)齊王祐太宗第五
子好飬鴨忽有野鴨入籠中咬四十餘鴨皆斷其頭及
敗同惡而誅者四十四人(唐書)
傳記舒鳬鶩也(爾雅)鳬鶩鴨也(廣雅)海鴨大如常鴨斑白文
亦謂之交鳥(金樓子)素嬰之鴨(太元)水戰之鴨何必白嬰(蔡氏)
(化清經)武帝昇望月臺南端有三青鴨飛下俄而化為三
小童皆着青綺文襦各執鯨文大錢五枚置帝几前
玄都翠水水中有鴨丹毛而輕每止芙蕖上食朝露號
升蕖鴨(洞冥記)司馬文王徵還至京師帝與左右小臣謀
因文王辭劒之文王入帝方食粟優人雲午等唱曰青
頭鷄青頭鷄者鴨也帝懼不敢發景王因是謀廢帝(魏氏)
(春秋)魏文帝遣使求鬭鴨孫權曰彼在諒隂之中所求若
此豈可與言禮哉(江表傳)周訪與商人共入宫亭廟宿明
起如厠見一白頭翁逐之化為雄鴨還船欲煮之商人
爭看遂飛去(潯陽記)李遠嗜綠頭鴨(語林)浮光多美鴨樊千
里買百隻置後池載數車浮萍入池使為鴨作茵褥(雲林)
(異景志)
集唼喋争食&KR1490;褷𢃄雛(李邕賦)花鴨無泥滓階前每緩行
羽毛知獨立黑白太分明(杜詩)戀池羣鴨回(韓集)野鶩行看
弋(柳集)鬭鴨向春池(張籍)
本朝&KR1490;褷出短蒲毰毸浴清水物忌太鮮明何妨染泥
滓(司馬公)却因養得能言鴨驚破王孫金弹丸(東坡)
鵝
經舒鴈翠(記)
子陳仲子有饋其兄生鵝者已頻顣曰惡用是鶃鶃者
為哉(孟子)
史景帝有疾使巫視鬼欲試之乃殺一鵝埋於苑中著
以婦人服物乃使巫視之巫曰實不見有鬼但見一頭
白鵝在墓上景帝乃厚賜之(吴志)劉毅酷貧時庾悅為司
徒厨饌甚盛毅曰今年未得食鵝豈能以殘炙見惠悅
不荅及毅貴深相挫辱悅疽發背而死王羲之性愛
鵝會稽孤居姥養一鵝善鳴遂攜親友觀姥聞羲之將
至烹以待之羲之歎惜彌日又山隂有道士好飬鵝羲
之固求市之道士云為寫道德經當舉羣相贈羲之欣
然寫畢籠鵝而歸(晉書)胡蕃為高祖從事征廣固累月未
拔忽有鳥如鵝蒼黑色飛入高祖帳裏蕃起賀曰蒼黑
色者戎虜戎虜歸我大吉之祥也明旦攻城陷之(宋書)李
愬襲蔡州兵至懸狐城夜半雪甚城傍有鵝鴨池愬令
驚擊之以雜其聲僖宗數幸六王宅興慶池與諸王
鬭鵝(唐書)
傳記鵱鷜(今之野鵝)舒鴈鵝(爾雅)鴐鵝野鵝也(廣雅)桓南仲小兒
時與諸從兄弟各養鵝共鬭南仲鵝每不如乃夜取兄
弟鵝悉殺之(世說)傅承為江夏守有一隻鵝失之三年忽
引導得三十餘頭来(異苑)
集房相西池鵝一羣眠沙泛浦白於雲鳳凰池上應回
首為報籠鵝王右軍鵝兒黃似酒對酒愛新鵝引頸
嗔船過随行亂眼多翅開遭宿雨力少困滄波鵝費
羲之墨(杜詩)眠沙卧水白成羣曲岸斜堤極浦雲(李義山)
本朝鵝能警盗亦能却蛇有二能而不免死又有折羽
之厄悲夫(仇池筆記)鴐鵝引頸回似我胷中字右軍數能来
不為口腹事學書池上一雙鵝宛頸相追筆意多
箭羽不霑春水籕文時印平沙想見山隂書罷舉羣驅
向王家(山谷)
鷄(鬭鷄附)
經巽為鷄(易)雞棲于塒鷄棲于桀風雨凄凄鷄鳴喈
喈風雨蕭蕭鷄鳴膠膠風雨如晦鷄鳴不已(詩)工商執
鷄鷄人掌夜呼旦以&KR1127;百官(周禮)鷄曰翰音季冬鷄
始乳(禮)公膳日雙鷄賓孟適郊見雄鷄自斷其尾問
之侍者曰自憚其犧也季郈之鷄鬭季氏介其鷄郈
氏為之金距(左傳)
子紀渻子為周宣王飬鬭鷄十日而問鷄可鬭乎曰未
也方虛驕而恃氣十日又問曰未也猶疾視而盛氣十
日又問曰幾矣鷄雖有鳴者已無變矣望之似木鷄矣
其德全矣異鷄無敢應者反走矣(列子)見卵而求時夜
浸假而化予之左臂以為鷄余因以求時夜越鷄不
能伏鵠卵魯鷄固能矣(莊子)戰如鬭鷄勝者先鳴(尸子)使鷄
司夜皆用其能(韓子)鷄有專棲之雄(抱朴子)
史子路好勇冠雄鷄孟嘗君自秦亡歸夜半至函谷
關關法鷄鳴而出客孟嘗君客之居下坐者有能為鷄
鳴羣雞盡鳴遂發傳出(史記)王奉先好鬭鷄宣帝微時數
與奉先會後即位以其女為皇后(漢書)樂羊子妻嘗有他
舍鷄誤入垣内姑盗殺食之妻對不食而泣(後漢書)馬韓
國出細米鷄其尾皆五尺餘(魏志)諸葛瑾云失旦之鷄復
思一鳴(吴志)劉琨聞鷄鳴而起舞元興中衡陽有雌鷄
化為雄八十日而冠緌桓玄自篡至敗凡八旬矣(晉書)傅
琰為山隂令二野父爭鷄琰問鷄何食一云粟一云豆
琰破鷄得粟罪言豆者(南史)劉武周父匡嘗與其妻趙氏
坐忽見一物状如雄鷄流光燭地飛入趙懷因而有娠
遂生武周為人驍勇善騎射(唐書)
傳記玉衡星散為鷄(春秋運斗樞)鷄為積陽南方之象(春秋說題)
(辭)鷄大者蜀蜀子穎未成鷄曰僆絶有力奮鷄三尺為
鶤棲於杙為桀鑿垣而棲為塒(爾雅)鷄一名燭夜一名司
晨(炙轂子)戴冠郎鷄也(異聞集)夫諸侯之不可一猶連鷄之
不能俱止於栖也(戰國策)平頭戴冠者文也足摶距者武
也敵在前敢鬭者勇也見食相呼者仁也守夜不失時
者信也(韓詩外傳)呼鷄朱朱俗說鷄本朱公化而為之謹按
說文觧喌喌二口為讙州其聲也讀若祝祝者誘致禽
畜和順之意喌與朱音相近耳(風俗通)成帝時交趾越嶲
獻長鳴鷄即下漏驗之晷刻無差長趾善鬭(西京雜記)魏王
發令云鷄肋楊脩曰夫鷄肋棄之則可惜噉之無所得
(九州春秋)南郡獻長鳴承露鷄(江表傳)丁零反殷浩令江逌伐
之乃取數百鷄以長䋲連之脚皆繫火羣鷄駭散敵營
皆燃因其驚亂縱兵擊之(晉中興書)宋處宗嘗買得一長鳴
鷄著窗間鷄遂作人語與宗談論極其理致(幽冥錄)有鷄
夜鳴隨鼓節一更為一聲號五時鷄(洞冥記)張生為博士
畜一鷄呼為勃公子(御史臺記)李林甫精神剛戾常如索鬭
鷄(開元天寳遺事)
集巽羽化于宣宫兮彌五辟而為災迅風陵雨不謬
晨禽之察(文選)高膺峭峙雙翅齊平躍身聳體怒勢横生
爪似鍊銅目如奔星爪或躑躅踟蹰㦯囁喋容與或爬
地俯仰或撫翼木舉或狼顧雄視或翺翔鵠舉或佯背
而引敵㦯畢命於強禦(傳玄)黃鷄啄黍秋正肥狸膏金
距學鬭鷄坐令鼻息吹虹霓(李白)鷄鳴紫陌曙光寒紀
德名標五初鳴度必三小奴縛鷄向市賣鷄被縛急
相喧爭家中厭鷄食蟲蟻不知鷄賣還遭烹蟲鷄於人
何厚薄吾叱奴兒解其縛雞蟲得失無了時注目寒汀
倚江閣(杜詩)高行若矜豪側睨如伺殆精光目相射劒戟
心獨在既取冠為胄復以距為鐓一噴一醒然再接
再礪乃頭垂碎丹砂翼搨拖錦彩英心甘鬭死義肉恥
庖宰(韓鬭鷄聯句)魯鷄之不期蜀鷄之不支(韓文守戒)
本朝側行初取勢俯啄示無憚先鳴氣益振奮擊心非
愞踴頸毛振張怒目眥裂汗(梅聖俞觀鬭鷄)斷尾雄鷄本畏烹
年来聽法伴脩行還須却置蓮花漏老怯風霜恐不鳴
(東坡)夜語鷄喚晨連牆夜雨鷄戒暁崢嶸已介季氏
甲更以黃金節兩戈雖有英心甘鬭死其如紀渻木鷄
何(山谷)意氣武毅被服鮮明峩峩朱冠丹頸玄膺蒼距矯
攫秀尾翹騰(宛丘)固知鷄口羞牛後不待鳴羣已可驚(后山)
記纂淵海卷九十七
