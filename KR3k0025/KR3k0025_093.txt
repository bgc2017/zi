記纂淵海卷九十三宋潘自牧撰
花卉部
花
史胡嶠入契丹亡歸中原能道所見云渡黑水至湯城
淀地氣最温多異花記其二種一曰旱金大如掌金色
爍人一曰青囊如中國金燈而色類藍可愛(五代史)
傳記少室山有木其花五衢(山海經)唐太宗時伽失畢國
獻泥樓鉢羅花葉類荷葉其花色碧而蘂黃香芳數十
步又罽賓國獻俱物頭花丹白相間而香遠聞則天
臘月詔花(見季冬婁)寧王花時綴金鈴於花下掣之以驚禽
謂之護花金鈴(開元天寶遺事)楊國忠以花木植檻中下設輪
脚挽以綠絙所至之處牽檻在前號移春檻學士許
慎與親友宴花圃中聚花鋪坐曰吾自有花裀何須坐
具穆宗每宫中花開則以重頂帳蒙蔽欄檻置惜春
御史掌之號曰括香(互見春婁)唐相石泉公王方慶著花木
疏贊皇公李德裕著花木記(花木錄)李德裕作平泉花木
記其遺戒有云壞一草一木非吾子孫(集古錄)楊恂遇花
時就花下取蘂粘綴於婦人兼採花浸酒以快一時之
意(玉堂往事)
集宫花争笑日秋風吹霜月凋此簷下芳折芳獻
歲晩林吐破顔花山花如綉頰(李白)白花簷外朵
香傳小樹花窈窕桃李花渚花張素錦美花多
映竹霏紅洲蘂亂紫萼扶千蘂黃鬚照萬花忽疑
行暮雨何事映朝花亂蘂裹江濱(杜詩)浮花浪蘂鎮長
有纔開還落瘴霧中雜花粧林草蓋地晨遊百花
林朱朱兼白白翡翠開園英萎蕤綴藍瑛凌
花咀粉蘂乘枯摘野艷怪花醉魄馨(韓集)芳朽自為
别無心乃玄功夭夭日放花榮耀將安窮(柳集)朝日花底
常會客花撲玉缸春酒香(岑參)恨紫愁紅滿平野(温庭筠)鸎
啼如有淚為濕最高枝苦無江氏五色筆争染河陽
一縣花(李義山)紫蠟粘為蔕紅酥點作蕤成都新夾纈梁
漢醉臙脂(白居易)津橋春水浸紅霞煙柳風絲拂岸斜翠
輦不來金殿閉宫鸎銜出上陽花(唐詩選)
本朝楊州后土廟有瓊花一株潔白可愛歲久木大而
花繁俗目為瓊花不知實何木也世以為天下無之唯
此株孫冕鎮淮陽使訪之山中甚多但歲苦樵斧毁燒
故木不得大而花不能盛遂不為人貴孫傷之以詩曰
可憐遐僻地常化燎原灰近京師亦有之或云乃李文
饒所賦玉蘂花也(僶水燕談)淺深紅白相宜間先後仍須次
第栽我欲四時攜酒去莫教一日不花開天匠染青
紅花妖呈裊娜翠芽紅粒迸條出纖枝嫩萼如剪裁
野花紅紫相斕斑凍卉意初回幾日春隂養花
魄山花徒能笑不解與我言春枝將裊娜羣花
媚春陽清香肯以無人減幽艷惟應有蝶知春深
雨露新洗濯日煖金壁相輝華造化未嘗私一物各
隨妍醜自芳菲(六一集)紅英掃地風驚曉綠葉成隂雨洗
春芳心困落日薄艷戰春靁纖纖翠蔓詩催發皎
皎霜枝髮鬭新(東坡)紅紫争春觸處開風簾點汚青春
面自汲寒泉洗醉紅羅幃翠幔深調護已被遊蜂探
得知(山谷)新綠葱葱紅䔩䔩却成粧面映青紗(后山)
牡丹
傳記白木牡丹也(廣雅)唐人謂之木芍藥(花譜)牡丹一名百
兩金人曰鼠姑(本草)牡丹花世謂近有蓋以隋時文士集
中無牡丹歌詩則楊子華有畫牡丹處極分明子華北
齊人則知牡丹花亦已久矣(尚書故事)謝康樂集言竹間水
際多牡丹而隋朝種植法不說牡丹者則隋朝花藥中
所無也開元末裴士淹奉使幽薊回至汾州象香寺
得牡丹一窠植於長興私第天寶中為都下竒賞唐
至德馬僕射總太原得紅紫二色牡丹元和中猶少今
與戎葵較多長安興唐寺有牡丹一窠唐元和中著
花一千二百朵其色有正暈倒暈淺紅深紫黃白檀等
獨無深紅又有重臺花花有面徑八寸者長安興善
坊素師院牡丹絶佳元和末一枝花合歡(雜爼)開元間禁
中初重木芍藥得四本紅紫淺紅通白者上因移植於
興慶池東沉香亭前花開上乘照夜駒太真妃以步輦
從遂命李龜年持金花牋宣賜李白進清平調詞三章
辭曰雲想衣裳花想容春風拂檻露華濃若非羣玉山
頭見會向瑶臺月下逢一枝紅艷露凝香雲雨巫山枉
斷腸借問漢宮誰得似可憐飛燕倚新粧名花傾國兩
相歡長得君王帶笑看解釋春風無限恨沉香亭北倚
欄杆上命梨園弟子調撫絲竹促龜年歌太真妃持玻
瓈七寶盞酌西涼州蒲萄酒笑領歌意甚厚飲罷斂繡
巾重拜韓愈外甥能染花與吏部染白牡丹一叢云
來春必作含稜碧内合有金含稜紅間暈者四面各合
有一朵五色者明年開花亦如其說每一葉花中有楷
書十四字曰雲横秦嶺家何在雪擁藍關馬不前(廣記)高
宗宴羣臣賞雙頭牡丹賦詩惟上官昭容一聫絶麗云
勢如連臂友心似臭蘭人宋單父能種藝術牡丹變
易千種上皇召至驪山種花萬本色樣各不同内人呼
為花師(異人錄)明皇賞牡丹問侍臣曰牡丹詩何詩為妙
奏云李正封詩曰國色朝酣酒天香夜染衣帝謂妃子
曰粧臺前飲一紫金盞酒則正封之詩可見矣(松窗錄)上
賜楊國忠木芍藥國忠以百寶為欄沉香亭木芍藥
朝紅暮黃午碧夜白帝曰此花木之妖也(開元天寶遺事)唐明
皇時有獻牡丹者謂之楊家紅乃楊勉家花貴妃勻面
口脂在手印於花上上詔於仙春館栽來歲花開上有
指印紅迹帝名為一捻紅明皇時民間貢牡丹帝未
及賞為鹿銜去有佞人奏云釋氏有鹿銜花以獻金仙
帝私曰野鹿遊宮中非佳兆也殊不知應禄山之亂(青瑣)
(高議)黎舉常云牡丹酴醿幸為執友(金城記)
集幸自同開俱隱約何須相倚鬭輕盈凌晨併作新粧
面對客偏含不語情雙燕無機還拂掠遊蜂多思正經
營長年是事皆抛盡今日欄邊眼暫明(韓集)近來無柰牡
丹何數十千錢買一窠今朝始得分明見也共戎葵不
較多(柳渾)徑尺千餘朵人間有此花今朝見顔色更不向
諸家偶然相遇人間世合在增城阿姥家有此傾城
人家色天教晩發賽諸花(劉禹錫)賃宅得花饒初開恐是
妖粉光深紫膩肉色退紅嬌且願風留著唯愁日炙銷
可憐零落蘂收取作香燒(王建)若教解語應傾國便是無
情也動人芍藥與君為近侍芙蓉何處避芳塵(羅隱)錦幃
初捲衛夫人繡被猶堆越鄂君垂手亂翻雕玉珮折腰
争舞鬱金裙石家蠟燭何曾剪荀令香爐可待薰我是
夢中傳彩筆欲書花葉寄朝雲(李義山)牡丹芳牡丹芳黃
金蘂綻紅玉房千片赤英霞爛爛百枝絳艷燈煌煌(白樂)
(天)
本朝牡丹花之富貴者也(濓溪)邵康節訪商守趙郎中與
章子厚同會議論縱横不知敬康節語中因及洛人以
見根撥而知花之高下者上也見枝葉而知者次也見
蓓蕾而知者下也章默然(童蒙訓)洛陽舊不進花自李相
迪留守時始進御歲差衛校一員乘驛馬一日一夕至
京師所進不過姚黃魏紫三數朵用菜葉實竹籠子籍
覆之使馬上不動摇以蠟封花蔕乃數日不落(六一集洛陽風)
(土記)牡丹出丹州延州東出青州南亦出越州而出洛陽
者今為天下第一洛陽所謂丹州花延州紅青州紅皆
彼土之尤傑者然纔得備衆花之一種列第不出三已
下不能與洛陽敵而越之花以遠罕識不見齒是洛陽
為天下之第一也洛陽亦有黃芍藥緋桃瑞連千葉李
紅郁李之數皆不減他出者而洛陽人不甚惜之謂果
子花曰某花云云至牡丹則不名直曰花盖謂天下真
花獨牡丹其名之者不假曰牡丹而可知也其愛重之
如此予所見而今人多稱者纔三十餘種故今所錄但
取其特著而次序之(姚黃牛魏紫紅家黃)(細葉緋夀安花鞓潜溪左)
(獻来紅朱砂紅)(葉底紫珠鶴翎紅紅深色紅紫倒暈檀心安九蘂真延州多葉麄葉夀)
(胎丹州紅草蓮華萼捻一百五版鹿花甘黃一紅玉白)姚黃者千葉黃花
出於民姚氏牛黃比姚黃差小真宗幸汾隂牛氏獻此
花魏紫者千葉紅花出於魏相仁浦家錢思公曰人
謂牡丹花王今姚黃真為王而魏乃后也鞓紅者單
葉深紅花獻來紅者多葉淺紅花深色紅者多葉
花始開而白經日漸紅至落乃深紅鶴翎紅者多葉
花其末白本肉紅如鴻鵠羽毛細葉麄葉壽安者皆
千葉肉紅出壽安縣錦屏山倒暈檀心者葉紅自外
深色近萼反淺白而深檀點其心一捻紅者多葉淺
紅花葉杪深紅一點如人以十指捻之九蘂真珠紅
者千葉紅花葉上有一白點如珠蹙其蘂為九叢一
百五者多葉白花落花以穀雨為開候而此花常至一
百五日開丹州延州紅者皆千葉紅花蓮花萼者
多葉紅花青趺三重如蓮花萼左花千葉紫花朱
砂紅多葉紅花葉底紫千葉紫花其色如墨花在叢
中旁心生一大枝引葉覆其上玉版白者單葉長如
拍板之狀色如玉深檀心潛溪緋花葉緋色出於潛
溪寺本是紫花忽於叢中特出緋者不過一兩朵明年
移在他枝洛人謂之轉枝花鹿胎花多葉紫花有白
點如鹿胎之紋(花品敘)洛陽地脉花最宜牡丹尤為天下
竒我昔所記數十種於今十年皆忘之開圖又見故人
面其間數種昔未窺客言近歲花特異往往變出呈新
枝洛人驚誇立名字買種不復論家貲比新較舊難優
劣争先擅價各一時(題牡丹圖)蟾精雪魄孕雲荄春入香腴
一夜開宿露枝頭含玉塊暖風庭外揭銀杯紫檀金
粉香未吐綠萼紅苞露猶浥一朵妖紅翠欲流春光
回照雪霜羞化工只欲呈新巧不放閒花得少休有
僧閉門手自栽千枝萬葉巧剪裁一叢一叢何所似瑪
瑙盤盛金縷杯霏霏雨霧作清妍爍爍明燈照欲燃
明日春隂花木老故應未忍著酥煎(東坡書孟蜀時兵部尚李吳每將)
(牡丹數枝分遺朋友以興平酥同贈且曰俟花凋謝即以酥煎食之無棄濃艷)盡日玉盤堆秀
色滿城綉縠走春風(司馬公)妍麗色殊衆栽培功倍深矜
誇傳萬里圖寫費千金難就朱欄賞徒勞遠客心(范堯夫)
聞道潛溪千葉紫主人不剪要題詩欲搜佳句恐春老
試遣七言賒一枝承君接送魏家紫令我發興郎官
清(山谷)東陽封作萬花王更賜珍華出尚方白玉杯傳青
玉案碧羅領襯白羅裳古來洛陽元無種今去天心别
得香攜取歐陽家記看此花未出說姚黃(誠齋)
芍藥
經贈之以芍藥(詩)
史王筠字元禮年十六為芍藥賦(梁書)
傳記黑孿夷芍藥也(廣雅)牛亨問曰將離贈之以芍藥者
何答曰芍藥一名將離故將别贈之亦猶相招召贈以
蘼蕪蘼蕪一名當歸(古今注)
集紅藥當階翻(謝元暉)傍砌看紅藥(杜詩)翠莖紅蘂天力與
此恩不屬黃鍾家浩態狂香昔未逢紅燈爍爍綠盤
龍覺來猶對忽驚恐身在仙宫第幾重(韓集)凡卉與時謝
妍華麗兹晨欹紅醉濃露窈窕留餘春孤賞白日暮暄
風動摇頻夜窗靄芳氣幽卧知相親願致溱洧贈悠悠
南國人(柳集)背日房微斂當階朵旋開葶抽碧股粉蘂撲
黃絲釵勾漏丹砂裹焦燒火焰旗彤雲賸根蔕絳幘
欠纓珠况有晴風動仍兼宿露垂疑香薰罨畫似淚著
臙脂(白居易)芍藥和金鼎(王維)結綺樓前芍藥開(温庭筠)
本朝花之名天下者洛陽牡丹廣陵芍藥耳紅葉而黃
腰號金帶圍無種有時而出則城中當有宰相韓魏公
守廣陵日一出四枝選客賞之王岐公荆公皆在座而
闕其一公私自念今日有過客不問如何召使當之及
暮陳太傅來亟使召之乃秀公也明日酒半折花歌以
插之其後四公皆為首相(后山談叢)揚州芍藥為天下冠蔡
京為守始作萬花會用花十餘萬枝既而諸邑吏緣為
姦予首罷之(仇池記)揚州芍藥名於天下四方市種以師
者多矣吾見其一歲而小變三歲而大變卒與常花無
異由是芍藥之美益專於揚州焉大抵粗者先開佳者
後發高至尺餘廣至盈手其色以黃為最貴所謂緋紅
千葉乃其下者(孔常父序)劉貢父記廣陵芍藥三十一種
(冠羣芳疊賽羣芳積空粧成醉盡天工道晩粧新掬點粧紅香英嬌紅西施粧成香)
(瓊妬素粧殘縷試梅粧怨粧淺勻妬醉嬌紅蘸擬香英嬌紅金囊春紅鵝黃金香)
(試濃粧奶殷粧)(宿粧殷會三英)(取次粧合歡芳)(聚香絲擬綉韉)(簇紅絲銀含陵)王觀
新收芍藥八名(御衣黃子黃樓子冠澠池紅黃胡纈袁黃冠峽石子鮑冠子)
(楊花冠子)朱氏之園最為冠絶南北二圃所種幾於五六萬
株當其花之盛開飾亭宇以待來遊者揚之人與西洛
不異故開明橋之間方春之月拂旦有花市焉州宅舊
有芍藥廳聚一州絶品於其中不下龍興朱氏之盛(王觀)
(後序)東武舊俗每歲四月大會於南禪資福兩寺以芍藥
供佛今歲最盛凡七千餘朵皆重跗累萼繁麗豐碩有
白花正圓如覆盂下十餘葉稍大承之如盤姿格絶異
獨出於七千朵之上因名曰玉盤盂乃為之詩云兩寺
粧成寶瓔珞一株争看玉盤盂直待瓊舟覆玉彛
倚竹佳人翠袖長天寒猶著薄羅裳揚州近日紅千葉
自是風流時世粧(東坡集)九十風光次第分天憐獨得殿
殘春一枝䞉欲簮雙髻未有人間第一人(后山)醉紅如墮
珥柰此惱人香正爾無言笑未應吳國亡(前人詠醉西施)春風
十里朱簾捲彷彿三生杜牧之紅藥稍頭初蠒粟揚州
風物鬢成絲(山谷過廣陵)
梅花
經終南何有有條有梅山有嘉卉侯栗侯梅(詩)
史武帝壽陽公主為梅花粧(宋書詳見人日類)何遜作揚州法
曹廨舍有梅花一株遜吟詠其下後居洛思梅再請其
任抵揚州花方盛遜對花徬徨終日(梁書)
傳記越使使登執梅一枝以遺梁王梁臣韓子曰烏有
以一梅枝遺列國之君者乎(說苑)陸凱自江南寄梅花一
枝與范曄并詩曰折梅逢驛使寄與隴頭人江南無所
有聊贈一枝春(荆州記)趙師雄遷羅浮一日天寒日暮於
松竹林間酒肆旁舍見美人淡粧素服出迎時殘雪未
消月色微明師雄因與之叩酒家門共飲少頃一綠衣
童子笑歌戲舞師雄醉寢但覺風寒相襲久之東方已
白起視在大梅花樹下上有翠羽啾嘈相顧月落參横
但惆悵而已(龍城記)李白遊慈恩寺寺僧獻綠英梅(海墨徽言)
黎舉常云欲令梅聘海棠但恨時不同耳(金城記)袁豐之
居宅後有六株梅開為隣屋煙炁所爍豐即團泥塞竈
張幕蔽風嘆曰冰姿玉骨世外佳人但恨無傾城笑耳
即使妓秋蟾出比之乃云可與比軀争先然脂粉之徒
正當在後(桂林志)大庾嶺上梅南枝落北枝開(六帖)南方梅
繁如北杏十二月開(嶺表錄異記)
集余嘗慕宋廣平璟之為相貞姿勁質剛態毅狀疑其
鉄心石腸不吐軟媚詞觀其梅花賦清便富艷得南朝
徐庾體殊不類其為人也(皮日休梅花賦序)衝霜當路發映雪
擬寒開枝横却月觀花繞凌風臺(何遜)昨日北湖梅開花
已滿枝梅花南嶺頭聞道春還未相識走傍寒梅
訪消息(李白)東閣官梅動詩興還如何遜在揚州廵簷
索共梅花笑冷蘂疎枝半不禁山意衝寒欲放梅
雪籬梅可折雪岸叢發梅蘂臘前破梅花年後多
何當看花蘂欲發照江梅(杜詩)朔風飄夜香繁霜滋
曉白(韓集)何處拂胷資蝶粉幾時塗額藉蜂黃(李義山)若在
秦樓畔堪為弄玉媒(杜牧)梅花不肯傍春光自向春冬看
艷陽羌笛遠吹胡地月燕釵初試漢宮粧風雖強暴翻
添思雪欲侵凌更助香應笑暫時桃李樹盜天和氣作
年芳(韓偓)香中别有韻清極不知寒(崔道融)
本朝今日梅花詩詞多用參横字蓋出柳子厚龍城錄
所載趙師雄事其語云東方已白月落參横且以冬半
視之黃昏時參已見至子夜則西没矣安得將旦而横
乎秦少遊詩月落參横畫角哀暗香浮盡令人老承此
誤也唯東坡云紛紛初疑月掛樹耿耿獨與參横昏乃
為精(容齋隨筆)東坡梅詞云高情已逐曉雲空不與梨花同
夢後見王昌齡詩云落落漠漠路不分夢中喚作梨花
雲東坡引用此詩也王文正公曾嘗賦梅花詩云雪
中未問和羹事且向百花頭上開大魁相業已卜於此
林和靖詩云疎影横斜水清淺暗香浮動月黃昏王
晉卿以為疎影暗香之句杏與桃李皆可用也蘇子瞻
云但恐李花桃花不敢承當耳(詩話)凡詠梅多詠白而荆
公詩獨云鬢撚黃金色欲墮蔕團紅蠟巧能粧不惟造
語巧麗可謂能道人不到處矣(遯齋閒覽)崢嶸突兀茹鉄為
骨凛然冰姿氣壓羣木近似則然孰知其真儲萬斛香
先天下春(洪景蘆)粉蘂自折清香繁窮冬萬木立枯死
玉艷獨發凌清寒鮮妍皎如鏡裏面綽約對若風中仙
雪裏花開人未知摘來相顧共驚疑便當索酒花前
醉初見當年第一枝(六一集)雪後園林纔半樹水邊籬落
忽横枝池水倒窺疎影動屋簷斜入一枝低霜禽
欲下先偷眼粉蝶如知合斷䰟堪笑胡雛亦風味醉
將聲調角中吹蘂訝粉綃裁太碎葉疑紅蠟綴初乾
(林和靖)真態生香誰畫得玉奴纖手嗅梅花(玉奴東昏侯妃潘氏)
(也)海南仙雲嬌墮砌月下縞衣來叩門羅浮山下梅
花村玉雪為骨冰為魂人間草木非我對奔月偶桂
成幽昏冰盤未薦含酸子雪嶺先開耐凍枝應笑春
風木芍藥豐肌弱骨要人醫絞綃劈碎玉簮輕檀暈
粧成雪月明天教桃李作輿臺故遣寒梅第一開
洗盡鉛華見雪肌要將真色鬭生枝檀心已作龍涎吐
玉頰何勞獺髓醫慇懃更下山隂雪要與梅花作伴
來數枝殘綠風吹盡一點芳心雀噪開江頭千樹
春欲暗竹外一枝斜更好風清月落無人見洗粧自
趁霜鍾早唯有飛來雙白鷺玉羽瓊林鬭清好(東坡)漢宮
嬌額半塗黃粉色凌寒透薄粧好借月魂來映燭恐隨
春夢去飛揚風亭把盞酬孤艷雪徑回輿認暗香從
教臘雪埋藏得却遇春風漏泄香不御鉛華如國色秖
裁雲縷想仙裝額黃映日明飛燕肌粉含風冷太真
玉笛悲凉吹易徹冰紈生澁畫難親(王介甫)莫遣朔風吹
飄零成玉唾(洪龜父)數點深藏碧玉枝翠峰十二擁瑶姬
憑君說與凡桃李徹骨清寒不觧枝(陳無已)細插斜枝惱
意香(謝無逸)
紅梅
史關令尹喜謝關景仁送紅梅栽(史記)
傳記蜀州有紅梅數本郡侯建閣扄鑰游人莫得見一
日有兩婦人高髻大袖凭欄語笑郡侯啟鑰間不見人
唯東壁有詩曰南枝向暖北枝寒一種春風有兩般憑
仗高樓莫吹笛大家留取倚欄杆(摭遺)
集春半花纔發多應不耐寒北人初未識渾作杏花看
(古詩)江上紅梅欲放春(杜詩)
本朝紅梅粉紅色標格猶是梅而繁密如與江梅同開
紅白相映園林初春絶景也承平時此花猶盛姑蘇
晏元獻云始移梅西岡圃中一日貴游賂園吏得一枝
分接由是都下有一本嘗與客飲花下賦詩云若更開
遲三二月北人應作杏花看客曰公詩固佳待北俗何
淺耶晏笑曰傖父安得不然王琪君玉時守吳郡聞盗
花種事以詩遺公曰館娃宫北發精神粉瘦瓊寒露業
新園吏無端偷折去鳳城從此有雙身當時罕得如此
比年不可勝數矣(范至能梅譜)怕愁貪睡獨開遲自恐冰容
不入時故作小紅桃杏色尚餘孤瘦雪霜姿寒心未肯
隨春態酒暈無端上玉肌詩老不知風格在更看紅葉
與青枝(石曼卿紅梅詩云認桃無綠葉辨杏有青枝坡云此至陋淺村李堂中語也)雪裏花
開却是遲如何猶占上春時也知造物含深意故與施
朱發妙姿細雨裛殘千顆淚輕寒瘦損十分肌不應更
雜夭桃李半點微酸已著枝幽人自恨探春遲不見
檀心未吐時丹鼎奪胎那是寶玉人頩頰更多姿抱叢
暗蘂初含子落盞濃香已透肌乞與徐熙畫新樣竹間
璀璨出斜枝年年芳信負紅梅江半垂垂又欲開珍
重多情關令尹直和根撥送春來(東坡)紫府與丹來換骨
春風吹酒上凝脂(方子適)路入君家百步香隔簾初識漢
宫粧直疑夢到昭陽殿一簇輕紅繞淡黃(韓子倉)
蠟梅
本朝京洛間有一種花香炁似梅花而不能晶明類女
工撚蠟所成京洛人因謂之蠟梅詩云金蓓鎖春寒惱
人香未展雖無桃李顔氣味極不淺又云體薰山麝臍
色染薔薇露披拂不盈襟時有暗香度(山谷集)山谷初見
蠟梅戲作二絶緣此盛於京師(詩話)蠟梅凡三種以子種
出不經接花小香淡其品最下俗謂之狗蠅梅經接花
疎雖盛開花常半含名磬口梅言似僧磬之口也最先
開色深黃如紫檀花密香濃名檀香梅此品最佳蠟梅
香極清芳殆過梅香初不以形狀貴也(范至能梅譜)天宫點
酥作梅花此有蠟梅禪老家蜜蜂採花作黃蠟取蠟
為花亦此物萬松嶺上黃千葉玉蘂檀心兩竒絶(東坡)
天公戲剪百花房奪盡人工更有香埋玉地中成故物
折枝鏡裏憶宫粧香蜜染成宫樣黃卧雲荏上殘
花笑香似早梅開不遲(山谷)寒裏一枝放白間千點黃
色輕花更艷體弱香自永玉質金作裳山明風弄影化
作巧湘樣相花何年落子空王家羽衣霓裳涴香蠟從
此人間識尤物異色深宜晩生香故觸人不施千點
白别作一家春花裏重重葉釵頭點點黃秪應報春
信故作著人香(后山)花房小如許銅砌黃金塗中有萬斛
香與君細細輸奕奕金仙面排行立曉情慇懃夜來
雪少住作珠瓔家家融蠟作杏蔕歲歲紅梅是蠟化
世間真偽非兩法映日細開真是蠟我今嚼蠟已甘腴
况此有韻蠟不如(陳去非)未教落素混冰池且看經花綴
雪衣(晁無咎)蜜蜂底物是生涯花作餱糧蠟作家歲晩略
無花可採却將香蠟吐成花粟玉團雕蕾金鍾細著
行來從真蠟國自號小黃香夕吹撩寒馥晨曦透暖光
南枝本同姓喚我作他揚(楊誠齋)
桃花
經桃之夭夭灼灼其華何彼穠矣華如桃李(詩)仲春
之月桃始華(禮)
史桃李不言下自成蹊(史記)文帝六年十月桃李華(漢書)北
齊盧士琛妻崔氏春日以桃花和雪敷面云取白雪作
光悦取桃花作妍華(史略)
傳記驚蟄大壯初九候桃始華桃不華倉庫多火(易通卦驗)
春桃生華季女宜家(焦贑易林)三月桃花盛農人候時而種
也(崔寔月令)晉太元中武林人捕魚從溪而行忽逢桃花林
夾兩岸芳華鮮美林盡得山行四五步屋邑相接鷄犬
相聞男女見漁父驚為設酒食云先世避秦難至此既
出白太守遣人隨往尋之迷不復得(桃源記)景龍四年上
宴於桃花園學士李嶠等獻桃花詩上令宫女歌之辭
既清婉歌仍妙絶上敕太常簡二十篇入樂府號曰桃
花行(景龍文館記)明皇御苑千葉桃花盛開帝折一枝插於
妃子寶冠曰此花亦能助嬌態又曰不獨萱草忘憂此
花亦能銷恨(開元遺事)劉禹錫作贈看花諸君子詩云紫陌
紅塵拂面來無人不道看花回玄都觀裏桃千樹盡是
劉郎去後栽自敘云正元二十一年春除為屯田員外
此觀未有花是歲出牧連州居十年詔至京師人人皆
言有道士植仙桃滿觀遂有前篇以志一時之事旋又
出牧於今十四年重遊玄都蕩然無復一樹惟兔葵燕
麥動摇春風耳因再題曰百畆庭中半是苔桃花净盡
菜花開種桃道士今何在前度劉郎今又來(本序詩)崔護
清明日遊都城南得居人莊叩門求飲女子獨倚小桃
斜柯佇立屬意殊厚及來歲清明日徑往尋之門院如
故而扄鎖崔因題詩左扉曰去年今日此門中人面桃
花相映紅人面不知何處去桃花依舊笑春風(廣記)青齊
間有一種桃花盛開時垂絲至二三尺採之鍊以松脂
遞相纏結可織成鞋履(青州雜記)
集素練輕而玉顔半酡近榆錢兮粧翠靨映楊柳兮
顰愁眉或臨金塘或交綺井(皮日休桃花賦)桃花開東園含笑
誇白日偶蒙春風榮生此艷陽質(李白)紅入桃花嫩輕
薄桃花逐水流桃花氣暖眼如醉點注桃花舒小
紅桃花一簇開無主可愛深紅映淺紅(杜詩)桃枝綴紅
糝種桃處處惟開花川原遠近蒸紅霞百葉雙桃
晩更紅臨窗映竹見玲瓏應知侍史歸天上故伴仙郎
宿禁中(韓集)况是青春日將暮桃花亂落如紅雨(李賀)桃散
武陵霞(李義山)遊女花簮紫蔕桃紫洞香風吹碧桃
亡國亡家為顔色露桃猶自恨春風(杜牧)桃花點地紅班
班(高適)剪絹裁綃一重重(白樂天)
本朝緋桃一樹獨後發意若待我留芳菲清香嫩蘂含
不吐日日怪我來何遲(六一集)未放小桃紅入萼夭桃
弄春色上苑夭桃自作行劉郎去後幾回芳我觀
解語花粉色如黃土桃花忽成隂争開不待葉密
綴欲無條竹外桃花三兩枝(東坡)小桃源口雨繁紅(山谷)
青青千里亂青袍宿雨催紅出小桃春風過柳綠如
繅晴日蒸紅出小桃(王介甫)
李花
經華如桃李(詩)
史桃李不言下自成蹊(史記)武德中有獻李樹連理蟠屈
如龍貞觀中玉華宫李樹連理隔澗合枝神龍陳
州官舍中有李樹黃落將盡忽更鮮茂而生花焉(唐書)
傳記終南及廬岳出好李花兩市貴侯富民以千金買
種有致富者(耕種偶記)蕭瑀陳叔達於龍昌寺看李花相與
論李有九標謂香雅細淡潔密宜月夜宜綠鬢宜泛酒
無異色(永平舊纂)元微之白樂天兩不相下一日同詠李花
微之先成曰葦綃間萬朵樂天乃服綃練也葦白而綃
紅(高隱外書)伍貫卿居沅陵家有李花一枝月夜奴婢遥見
花作數團如飛仙狀上天去花上露水倏然作雨數千
點花則亡矣(樞要錄)
集平旦入西園棃花數株若矜誇旁有一株李顔色慘
慘似含嗟問之不肯道所以獨繞百匝至日斜忽憶前
時經此樹正見芳意初萌芽奈何趁酒不省錄不見玉
枝攅霜葩泫然為汝下雨淚無由返旆羲和車當春
天地争奢華洛陽園苑尤紛華誰將平地萬堆雪剪刻
作此連天花夜領張徹投盧仝乘雲共至玉皇家長
姬香御四羅列縞裙練帨無等差風揉雨練雪羞比
白花倒燭天夜明(韓集)
本朝西園有千葉淡佇更纖濃不及棃英軟應慙梅
萼紅(東坡)嘉李繁相倚園林澹日春齊紈剪衣薄吳紵下
機新色與晴光亂香和露氣勻望中皆玉樹環堵不為
貧羽蓋夢餘凭畫立縞衣風急過墻東(司馬公)
杏花
傳記三月杏花盛可播白沙輕土之田(雀寔四民月令)杏始華
趣耕輕土杏華落趣耕闌(汜勝之書)揚州太守圃中有杏花
數十㧣每至爛開張大宴一株令一娼倚其傍立館曰
争春開元中宴罷夜闌人咸云花有嘆聲(揚州事迹)裴晉公
午橋莊有文杏百株其處立碎錦坊(曹林異景)阮文姬插鬢
用杏花陶溥公呼曰二花(河東備錄)
集居鄰北郭古寺空杏花兩株能白紅曲江滿園不可
到看此寧避雨與風豈如此樹一來翫若在京國情何
窮(韓集)煙濕杏花鬚(李賀)紅簇交枝杏怪君把酒偏惆悵
曾是貞元花下人自别花來多少事東風二十四回春
(白樂天)春意竟相妬杏花應最嬌紅輕欲愁殺粉薄似啼
消願作白華夢翩翩遶此條(吳融)香屬登龍客煙籠宿蝶
枝(鄭谷)
本朝蓓蕾枝稍雪點乾粉紅腮額露春寒不禁煙雨輕
欺著秪好亭臺愛惜看偎柳傍桃斜欲墜等鸎期蝶猛
成團京師巷陌新晴後賣得風流更一般(林和靖)姹然山
杏開最早其餘紅白各自媒何如艷風日獨自占芳
辰得晴丹杏不勝紅杏花妍媚逞春酣(六一集)零露
滋月蘂温風散晴葩春工了不睡連夜開此花芳心誰
剪刻天質自清華惱客香無有弄粧影横斜杏花飛
簾散餘春天工剪刻為誰妍(東坡)天晴日煖籠紫煙鏡
裏紅粧獨帶酒江梅已盡桃李遲此時此花即吾友(山谷)
垂楊一徑紫苔封人語瀟瀟院落中獨有杏花如喚客
倚墻斜日數枝紅(王介甫)未央宫裏紅杏羯鼓三聲打開
(陳去非)曾見乾條撼雪時一暄曝出萬餘枝從今日日須
來看看到紅紅白白時紅藍紙細糝紅苞紫玉森森
走膩條(楊誠齋)
棃花
傳記洛陽棃花時人多攜酒其下曰為棃花洗粧或至
買樹(唐餘錄)九仙殿銀井有棃花二株枝葉交結宫中呼
為雌雄樹(銀鑾記)梁緒棃花時折花簮之壓損帽簷至頭
不能舉(祥雲志)
集棃花白雪香棃花千樹雪(李白)洛陽城外清明節百
花寥落棃花發今日相逢瘴海頭共驚爛燦開正月
聞道郭南千樹雪欲將君去醉如何棃花數株若矜
誇(韓集)曲水飄香去不歸棃花落盡成秋苑(李賀)玉容寂寞
淚闌杆棃花一枝春帶雨風寒露重濕棃花(白樂天)月
黑見棃花(鄭谷)棃花院落溶溶月(唐詩)滿樓明月棃花白(温庭)
(筠)
本朝日煖棃花催美酒歸去棃花禁籞殘此樹生
此處絶艷無人顧春風吹落復吹開山鳥飛來自飛去
風輕絳雪樽前舞日煖繁香露下聞(六一集)棃花淡白柳
深青柳絮飛時花滿城惆悵東欄數株雪人生看得幾
清明尚記棃花村依依聞暗香共藉棃花作寒食
(東坡)剪剪輕風漠漠寒玉肌瀟索粉香殘一枝帶雪墻頭
出不用行人著眼看冷香銷盡晩風吹默默無言對
落暉(謝無逸)
櫻桃花
集櫻桃千萬枝照耀如雪天王孫燕其下隔水疑神仙
宿霧發清香初陽動暄妍妖姬滿髻插酒客折枝傳(劉夢)
(得)
本朝櫻桃花發滿晴柯不賭妖嬈只賭多落盡江梅餘
半朵依前風韻合還他(楊誠齋)
海棠
傳記明皇登沉香亭召太真妃子妃子時卯醉未醒命
力士從侍兒扶掖而至妃子醉顔殘粧鬢亂釵横不能
再拜上皇笑曰此真海棠睡未足耳(楊妃外傳)賈眈著百花
譜以海棠為花中神仙(花木錄)杜子美母名海棠故集中
無海棠詩(詩話)黎舉嘗云欲令梅䀻海棠但恨不同時耳
(金城記)
集蕭颯海棠枝(李白)穠麗最宜新著雨妖嬈全在欲開時
朝醉暮吟看不足羡他蝴蝶宿深枝濃淡芳春滿
蜀鄉半隨風雨斷鸎腸(鄭谷)昔聞遊客話芳菲濯錦江頭
幾萬枝縱使許昌持健筆可憐終古愧幽姿名園封
殖幾經春露蘂煙稍畫不真(賈島)海棠花在否側卧捲簾
看(韓偓)
本朝真宗御製後苑雜花十題以海棠為首賜近臣唱
和花木以海為名者悉從海外來唯紫錦色者謂
之海棠餘悉棠棃花耳(沈丘海棠記)張冕賦蜀海棠詩云山
木瓜開千顆顆水林檎發一攅攅注云大約木瓜林檎
花初發皆與海棠相類若冕言則江西人正謂棠棃花
耳按沈丘記其花五出初則極紅如臙脂點點然及開
則漸成纈暈至落則若宿粧淡粉審此則似林檎木瓜
二花者非真海棠明矣(復齋謾錄)淵材嘗恨海棠無香李丹
受昌州倅以去家遠改鄂倅淵材曰昌佳郡也柰何棄
之卒曰何以知其佳淵材曰海棠無香昌州海棠獨香
非佳郡乎(墨客揮犀)摇摇墻頭花笑笑弄顔色荒凉衆草中
露此紅灼皪(六一集)東風嫋嫋泛崇光香霧霏霏月轉廊
只恐夜深花睡去高燒銀燭照紅粧江城地瘴蕃草
木只有此花苦幽獨嫣然一笑竹籬間桃李漫山總麄
俗也知造化有深意故遣佳人在空谷自然富貴出天
姿不待金盤薦華屋朱唇得酒暈生臉翠袖卷紗紅映
肉林深霧暗曉光遲日暖風輕春睡足雨中有淚亦悽
愴月下無人更清淑(東坡)海棠院裏尋春色日炙嫣紅滿
院香(山谷)靚粧濃淡蘂蒙茸(吳中復)要使吳同蜀須看線海
棠胭脂色欲滴紫蠟蔕何長(梅聖俞蔕江浙間有一種柔枝長顔色淺紅垂英)
(向下謂之垂絲海棠)幽姿淑態弄春晴梅借風流柳借輕剰種直
教圍野水半開長是近清明幾經夜雨香猶在染盡臙
脂畫不成詩老無心為題拂至今惆悵似含情(劉屏山)亂
英深淺色香氣有無中(朱文公)落日争明那肯暮艷粧一
出更無春銀燭不燒渠不睡稍頭恰恰掛冰輪已折
未開渾是韻乍濃還淡總由春無波可照底須窺與
柳争妍也學垂不關殘醉未醒鬆不為春愁懶散中
自是新晴生睡思起來無力對東風垂絲别是一風
光誰道全輸蜀海棠風攪玉皇紅世界日烘青帝紫衣
裳懶無氣力仍春醉睡起精神欲曉粧舉似老夫新句
子看渠桃李敢承當(楊誠齋)
酴醿
傳記棃舉嘗云牡丹酴醿幸為執友(金城記)
本朝瓊林殿側玉鈎欄雪覆新花四月寒密影能容千
客坐柔條何啻萬龍盤注云瓊林苑中宴殿中此花最
盛(劉原父)酴醿不争春寂寞開較晩青蛟走玉骨羽盖蒙
翠幰不粧艷已絶無風香自遠長憶故山寒食夜野
酴醿發暗香來無分素手簮螺髻且折霜麩浸玉醅(東坡)
漢宫嬌額半塗黃入骨濃薰買女香日色漸遲風力細
倚欄偷舞白霓裳肌膚冰雪薰沉水百草千花莫比
芳露濕何郎試湯餅日烘荀令炷爐香風流徹骨成春
酒夢寐宜人入枕囊輸與能詩王主簿瑶臺影裏據胡
床天遣酴醿玉作花紫揉錦色染金沙憑君著意樽
前看便與春工立等差沉水香籠白玉苗不蒙湔沸
苦無聊名字因壺酒風流付枕幃十年翠錦幄酴
醿照金沙(山谷)青天映妙質白日照繁香影動春微透花
寒韻更長(陳去非)平生為愛此香濃仰面常迎落絮風(韓持)
(國)十萬青條寒挂雨三千粉面笑臨風莫將擬雪才情
賦盖與觀梅興味同(劉屛山)酴醿珍重不浪開晩惟綠雲
點冰玉體薰山麝非一臍水洗銀河費千斛滴成小蓓
密於糝亂走長條柔可束醉眸須及月下來破鼻試從
風處觸為憐壓架十萬枝小立傍邊領新馥剩拚好
語寵瓊𬎼更掇清英釀醽醁(楊誠齋)
薔薇
傳記薔薇一名薔麻一名生棘一名薔蘼其子名榮實
(本草)
集不向東山久薔薇幾度花(李白)一丈紅薇擁翠筠羅窗不
識曉階塵薔薇泣幽素翠帶花鈿小(李義山)似錦如霞
色連春接夏開(劉禹錫)濃隂似悵紅薇晩(温庭筠)晩紅抹破
胭脂顆夜雨催成蜀錦機(張祐)朵朵精神葉葉柔雨晴山
拂醉人頭石家錦障依然在寒倚東風夜不收(杜牧)裊裊
長數尋青青不作林一莖獨秀當庭心數枝分作滿庭
隂春日遲遲欲將半庭影玲玲正堪翫枝上嬌鶯不畏
人葉底飛蛾自横亂秦家兒女愛芳菲畫眉相喚採萎
蕤高處紅鬚欲就手低邊綠刺已牽衣(儲光羲)
紫薇
集曉迎瑞露一枝新不占園中最上春桃李無言又何
在向風偏笑艷陽人(杜牧)紫薇花對紫薇郎(白樂天詳見中書舍人類)
明麗碧天霞丰茸紫綬花香聞荀令宅艷入孝王家
紫茸垂組綬金縷攅鋒穎露溽暗傳春風輕徐就影(劉夢)
(得)一樹濃姿獨看來秋庭暮雨洗塵埃天涯地角同榮
謝豈要移根上苑栽(李義山)
本朝虛白堂前合抱花秋風落日照横斜閱人此地知
多少物化無涯生有涯折得芳蕤兩眼花題詩相報
字傾斜篋中尚有絲綸句坐竟天光照海涯(東坡)禁中五
月紫薇樹閣後近聞新著花薄薄嫩膚搔鳥瓜離離碎
蘂剪城霞(梅聖俞)
朱槿
傳記嶺表朱槿莖葉皆如桑樹南人謂之佛桑自二月
開花至于仲冬方歇其花深紅色則荳䓻紅梅無以資
其色矣(嶺表錄異)自正月迄十二月常開秋冬差小耳(嶺南異物)
(志)
本朝焰焰燒空紅佛桑(東坡)朱槿移栽釋梵中老僧非是
愛花紅朝開暮落渾閒事秪要人知色是空(僧紹隆)
木槿
經有女同居顔如舜華注云舜木槿也(詩)仲夏之月木
槿榮(記)
傳記汝陽王璡嘗戴砑硝帽打曲上自摘紅槿花一朵
置於帽上(詳見羯鼓類)
集飄零日及之萼注云日及槿也朝生暮落一名王蒸
(劉禹錫傷性賦)
本朝槿艷繁開照日紅旭日暎簾生流輝槿艷明紅
顔易零落何異此花榮(六一集)
山茶
本朝葉厚有稜犀甲健花深少態鶴頭丹誰憐兒女
花散火冰雪中掌中調丹砂染此鶴頂紅遊蜂掠盡
粉絲黃落蘂猶收蜜露香待得春風幾枝在年來殺菽
有飛霜山茶相對本誰栽細雨無人我獨來說似與
君渾不見爛紅如火雪中開(東坡)
山丹
本朝堂前種山丹錯落瑪瑙盤亭下佳人錦綉衣滿
身瓔珞綴明璣晩香銷歇無尋處花已飄零露已晞
煙紅露綠晩風香燕舞鶯啼春日長誰道使君貧且老
綉屏錦帳咽笙簧盆裏千枝錦被堆(東坡)春去無芳可
得尋山丹最晩出雲林沛然一色明羅袖金粉羣蟲進
寳簮花似鹿葱還耐久葉如芍藥不多深青泥瓦斛移
山蘤聊著書窗伴小吟(楊誠齋)
水仙
本朝早於桃李晩於梅冰雪肌膚姑射來明月寒霜中
夜靜素娥青女競徘徊(劉貢父)水仙花木水仙栽靈種初
應物外來碧玉簮長生洞府黃金杯重壓銀臺(錢穆父)凌
波仙子生塵襪水上輕盈步微月是誰招此斷腸魂種
作寒花寄愁絶含香體素欲傾城山礬是弟梅是兄坐
對真成被花惱出門一笑大江横折送南園栗玉花
并移香本到寒家何時持上玉宸殿乞與宫梅定等差
得水能仙天與竒寒香寂寞動冰肌仙風道骨今誰
有淡掃娥眉簮一枝借水開花自一竒冰沉為骨玉
為肌暗香已壓酴醿倒只比寒梅無好枝錢塘昔聞
水仙廟荆州今見水仙花暗香晴色撩詩句宜在林逋
處士家淤泥解作白蓮藕糞壤能成黃玉花可惜國
香天不管隨緣流落小民家(山谷)仙人湘色裘縞衣以裼
之青幌紛委地獨立春風時(陳去非)紛敷翠羽帔温靚白
玉相黃冠表獨立淡然水仙粧弱植愧蘭蓀高操摧冰
霜湘君謝遺褋漢水羞捐璫(朱文公)薤葉葱根兩不差萎
蕤風味猶清嘉薄挼肪玉圍金細淺染鵝黃剰素紗臺
琖元非千葉種丰容要是小蓮花(誠齋自序云世以水仙為金琖銀臺盖单)
(葉者至千葉水仙其中花片捲皺密蹇一片之中下輕黃而上淡白如染一截者與酒杯之狀殊不相似如千)
(葉者乃水仙云)
山礬
本朝江湖南野中有一種小白花木高數尺春開極香
野人號為鄭花王荆公嘗欲作鄭花詩而陋其名予請
名曰山礬野人採鄭花葉以染黃必借礬而成色故名
山礬海岸孤絶處補陀落伽山說者以為小白花山予
疑即此山礬花爾不然何以觀音老人堅坐不去耶詩
曰北嶺山礬取意開輕風正用此時來平生習氣難料
理愛著幽香未擬回又曰高節亭邊竹已空山礬獨自
倚春風二三名士開顔笑把斷花光水不通(山谷集)唐人
題唐昌觀玉蘂花詩云一樹瓏鬆玉刻成飄廊點地色
輕盈女冠衣覓香來處惟有階前碎月明今楊花即玉
蘂花魯直又更名山礬楊汝士與白帖云唐昌以玉蘂
少故見貴耳自來江南山有之則知楊花之為玉蘂斷
無疑矣(高齋詩話)
梔子花
傳記陶真白言梔子剪花六出刻房七道其花香甚相
傳即西域薝蔔也(雜爼)
集梔子比衆木人間誠未多於身色有用與道氣傷和
紅取風霜實青看雨露柯無情移得汝貴在映江波(杜詩)
色疑瓊樹倚香似玉宫來(劉夢得)
本朝白薝蔔花即今山梔子花也東坡云薝蔔花與雪花
同六出似未極其趣按染梔子花六出雖香不濃郁山
梔子花八出一株可香一園(山谷集)六花薝蔔林間拂
薝蔔林中無别香(東坡)
刺桐
集猗猗小艷夾通衢晴日春風笑越姝只是紅芳移不
得刺桐屏障滿中都(東陶)
蓮花(荷附)
經隰有荷華彼澤之陂有蒲與荷有蒲菡萏(詩)
子五沃之土生蓮(管子)
史鄭敬為新遷坊曹嘗與同郡鄧敬因折芰荷為坐以
荷獻肉瓠瓢盛酒言談彌日(謝承後漢)元嘉二十二年天泉
池樂遊苑池玄圃池生蓮同榦(沈約宋書)又蓮生建康額擔
湖一莖兩華(宋記)東昏侯鑿金蓮花以貼地令潘妃行其
上曰此步步生金蓮花也(齊書)
傳記荷芙蕖其莖茄其葉葭其本蔤其華菡萏其實蓮
其根藕其中菂菂中薏(爾雅)江東呼荷華為芙蓉(廣雅)其華
未發為菡萏已發為芙蕖(毛詩義疏)芙蓉一名荷華生池澤
中一名澤芝一名水仙(古今注)茄芙蕖莖也荷芙蕖實也
蓉芙蕖本也(說文)北及玄阪有紫荷萬里中有寒荷霜下
方香茂漢昭帝遊柳池有芙蓉紫色大如斗花葉柔
甘可食芬氣聞十里之内(洞冥記)又昭帝穿林池中植分
枝荷一莖四葉日照而葉低蔭根名曰低光荷靈帝
引渠水以遶砌渠中植蓮大如盖根長一丈其葉夜舒
晝卷一莖有四蓮叢名曰夜舒荷(拾遺錄)華山頂有池池
中生千葉蓮花服之羽化(華山記)九疑山青澗中有黃色
蓮(神境記)麻姑得道處壇東南池中有紅蓮近忽變碧今
有白矣(麻姑山記)南海有睡蓮則花低入水(雜爼)泰始二年嘉
蓮一雙生豫州澧湖(宋起居注)齊太和二年烏程縣閣下生
蓮華(萬歲歷)佛圖澄以鉢盛水燒香呪之須臾青蓮華出
(澄傳)王敦在武昌鈴下儀仗生蓮華五六日而落說者曰
易稱枯楊生華何可久也今華生枯木敦終逆而身死
(搜神記)唐太液池千葉白蓮開明皇與妃子共賞指妃子
曰何如此解語花耶(天寶遺事)元載芸輝堂前有池中有碧
芙蓉香潔菡萏偉於常者暇日凭欄忽聞歌聲其曲則
玉樹後庭花也載審聽之則芙蓉中也剖其花一無所
見(杜陽編)馬士良至炭谷湫岸纔曉五色雲自空降仙女
在中水濱有金槌玉板連扣數下青蓮湧出仙女取食
之(廣記)三堂使宅有釣仙池蓮花香兼桃梅萸菊郡人傳
分香蓮不論錢(三堂往事)房壽六月召客擣蓮花製碧芳酒
鄭公慤避暑取大蓮葉盛酒以簮刺葉令與柄通持
噏之號碧筒酒(鷄&KR0008;集)芬陀利華白蓮華也優鉢羅花青
蓮華也波頭摩花赤蓮華也(佛書)餌玄洞之紫蕖(大洞真經)
集懷芰荷以為衣兮集芙蓉以為裳荷衣兮蕙蔕
搴芙蓉兮木末芙蓉始發雜芰荷些(楚辭)黃螺圓出垂
蕤散舒纓以金牙點以素珠(張奐賦)其始榮也皦若夜光
尋扶木其揚輝也晃若九日出暘谷芙蓉騫産菡萏星
屬縣條垂珠丹莖茄綠(曹植賦)或擢莖以高立似雕輦之
翠盖或委波而布體擬連璧之攅會(潘尼賦)江南可採蓮
蓮葉何田田(古詩)曲池何澹澹芙蓉蔽清涼榮華盛壯時
見者誰不嘆一朝光采落故人不迴顔(傅玄歌)朱花冐綠
池(曹植)菡萏溢金塘(文選)湘蓮兮映渚(江淹賦)青荷盖綠水芙
蓉發紅鮮下有並根蔕上有同心蓮(玉臺咏)雨駛房紅落
晩芙蓉(江總)碧荷生幽泉朝日艷且鮮荷花嬌欲語愁
殺蕩舟人荷花鏡裏香涉江翫秋水愛此紅蕖鮮
攀荷弄其珠蕩漾不成圓(李白)雨浥紅蕖冉冉香城邊
野池蓮欲紅菱葉荷花争如拭點溪荷葉疊青錢
白種陸家蓮紅膩小湖蓮水花晩色静江蓮
摇白羽片片晩旗紅圓荷浮小葉雨過亂紅蕖
(杜詩)太華峯頭玉井蓮開花十丈藕如船曲江千頃波
秋靜平鋪紅蕖蓋明鏡荷折碧圓傾菡萏寫紅調
(韓文)應為洛神波上襪至今蓮蘂有芳塵丹藕為誰開
(温庭筠)都無色可並不奈此香荷菡萏薦紅衣唯有
綠荷紅菡萏卷舒開合任天真此花此葉長相映翠減
紅衰愁殺人(李義山)泄香銀槖破瀉露玉盤傾花葉媚
清漣(白樂天)白玉花開綠錦池(吳融)
本朝予獨愛蓮出淤泥而不染濯清漣而不夭中通外
直不蔓不支香遠益清亭亭净植可遠觀而不可䙝翫
焉蓮花之君子者也(濓溪)披紅衣而耀彩寄清流以託
根白玉菡萏吹高秋靚容新麗一何姝清池翠蓋
擁芙蓉畫盆圍處花光合紅袖來時酒令行採本
掇芳陂移根向玉池暗香滋白露翠色弄清漪漢宫
姊妹争新寵湘浦皇英望舊思天下從來無定色况將
鉛黛比天姿(詠雙蓮)池面風來紋艷艷波間露下葉田田
誰家水上張青蓋罩却紅粧唱採蓮(六一集)貪看翠蓋擁
紅粧不覺湖邊一夜霜日日移床趁下風清香不盡
思何窮荷背風翻白蓮腮雨退紅遶郭荷花一千
頃誰知六月下塘春(東坡)水風荷氣浮紅粧倚荷蓋
水鏡寫明蠲荷花稱意紅卜立近幽香心與晩色
靜四顧山光接水光凭欄十里芰荷香清風明月無
人管併作南來一味凉(山谷)藕花無數滿汀洲(參寥)平池碧
玉秋波瑩綠雲擁扇青油柄水宫仙女鬭新粧輕步凌
波踏明鏡(張文潜)蕖仙初出没照日穉猶怯密排碧羅蓋
低護紅玉頰館之水晶宫環以琉璃堞珠明浮盤戲酒
漾流杯曄青筆尖欲試綠箋皺還摺(楊誠齋)
榴花
傳記新羅多海石榴李德裕言花中帶海字者悉從海
東來也(雜爼)崖州以石榴花香著瓮中經旬即成酒(郡國志)
香爐峯頭山石榴三月中作花色似石榴而小淡紅敷
紫萼輝曄可愛(廬山記)上發馬嵬道傍見石榴愛之呼為
瑞正樹(楊妃外傳)
集虎寅中而纖條結龍辰升而丹華繁其在晨也灼若
旭日栖扶桑其在夕也爽若燭龍吐潜光(𫝊玄賦)遠而望
之粲若螭賁被山阿迫而察之赫若龍輝耀綠波(庾鯈賦)
脩條外暢縈榦内樛丹輝綴於朱房緗的點於紅鬚煌
煌煒煒熠耀委累似長離之栖鄧林若珊瑚之映流水
(潘岳賦)紅鬚内艷頳牙外標似華燈之映翠幕若丹瓊之
側碧瑶(張協賦)只為來時晩開花不及春(孔記)珊瑚映綠水
未足比光輝(李白)五月榴花照眼明可憐此地無車馬
顛倒青苔落絳英(韓集)幾年對植愛芳叢冶艷朱顔競不
同從此休論春上事看成古木對衰翁(柳集)一朵佳人玉
釵上秪疑燒却翠雲鬟(杜牧)天芭妬石榴(温庭筠)何年安石
國萬里貢榴花迢遞河源道因依漢使槎(元稹)
本朝荆公作内相時翰苑中有石榴一叢枝葉甚茂但
只發一花荆公題云萬綠叢中紅一點動人春色不須
多余每以不見全篇為恨(王直方夸話)紅綠點綴如裙腰
綠葉曉鶯啼處密紅芳初日照時繁(六一集)絳裙深樹出
幽菲(東坡)葉葉自相偶重重久更鮮流珠沾暑雨改色淡
朝煙(后山)
葵花
傳記荆葵一名茙葵一名芘芣花色奪目有紅有白有
赤但花異葉不殊也(古今注)
集流月照西園曄曄榮紫葵(陶淵明)
本朝葵花雖粲粲蔕淺不勝簮(東坡)紅葵旌節花(子由)葵葉
為誰傾太陽(后山)
蜀葵
傳記菺茙葵也郭璞曰今蜀葵花似木槿(爾雅)
集惟兹珍草懷芬吐榮挺河渭之膏壤吸昴井之玄精
繞銅雀而䟽植映昆明而羅生(虞繫賦)
本朝眼前無柰蜀葵何淺紫深紅數百窠能共牡丹争
幾許得人輕處秪緣多(陳標)弱質困夏水竒姿蘇晩凉(東坡)
低昂黃金杯照耀初日光檀心自成暈翠葉森有芒晨
粧與午醉真態含隂陽君看此花枝自有風露香(山谷)
鹿葱
經焉得諼草言樹之背(詩)
傳記萱忘憂草也(說文)鹿葱宜男草也宜懷妊婦人佩之
必生男(風土記)萱草一名紫萱又名忘憂草吳中書生謂
之療愁嵇康養生論云萱草忘憂(述異記)欲蠲人之憂則
贈以紫棘一名忘憂欲蠲人之忿則贈以青裳一名合
歡嵇康種之舍前(古今注)
集猗猗令草生於中方華曰宜男號膺禎祥(傅元賦)宜男
花者世有之久矣多植幽臯曲隰之地或華林玄圃非
衡門蓬宇所宜樹也荆楚之土號曰鹿葱根苗可以薦
於爼世人多女欲求男者取此草服之尤良也(嵇含序)其
葉四垂其跗六出亦曰宜男嘉名斯言(徐勉萱草賦)忘憂當
樹萱(李白)御案迷萱草宜男謾作後庭草不似櫻桃千
子紅(温庭筠)萱草含丹粉春醉後堂萱(李義山)輕馥起孤
萱(劉言)萱草生堂階遊子行天涯慈親倚堂前不見萱草
花(聶夷中)
本朝我非兒女萱(鄭詩注云萱草兒女花)萱草雖微花孤秀能自
拔亭亭亂葉中一一芳心插(東坡)人心與草不相同安有
樹萱憂自釋若言憂及此能忘乃是人心為物易(梅聖俞)
鷄冠
本朝神農記百卉五色味甘酸乃有秋花實全如鷄幘
丹籠煙何聳聳泣露更團團赤玉書留魏丹沙句誦
韓誠能因物比誰謂入時難(梅聖俞)紫冠黃鈿網絲窠(山谷)
金鳳
本朝憶繞朱欄手自栽綠叢高下幾番開中庭雨過無
人迹狼藉深紅點綠苔九苞顔色春霞悴丹穴威儀秀
氣殫(六一集)
杜鵑(躑躅附)
傳記潤州鶴林寺杜鵑花高丈餘相傳外國僧自天台
鉢盂中以藥養其根來種之(廣記詳見重陽記)南方花紅赤惟
躑躅為勝山谷間悉生二月發時照耀如火月餘不歇
(嶺南異物志)
集山石榴一名山躑躅一名杜鵑花詩云杜鵑啼時花
撲撲又云千房萬葉一時新嫩紫殷紅鮮麯塵淚痕浥
損胭脂臉剪刀裁破紅綃巾山榴花發似紅巾朱艷
新妍不占春一叢千朵壓欄杆剪碎紅綃却作團風
裊舞腰香不盡露消粧臉淚新乾漸綻臙脂萼猶含
琴軫房絳焰燈千炷紅裙妓一行好差青鳥使封作百
花王(白樂天)躑躅初開艷艷花(韓集)江風吹巧剪露綃花上
千枝杜鵑血(温庭筠)
本朝物以稀見為珍不必異種也鶴林寺杜鵑乃今映
山紅又名紅躑躅者在江東彌亘山野殆與榛莾相似
而鶴林之花至以為外國僧鉢盂中所移上玄命三女
下司之已踰百年終歸閬苑是不特土俗罕見雖神仙
亦不識也王建宫詞云大儀前日暖房來囑向昭陽乞
藥栽敕賜一窠紅躑躅謝因未了奏花開其重如此盖
宫禁中亦鮮云(容齋隨筆)南漪杜鵑天下無披香殿上紅氍
毹鶴林兵火真一夢不歸閬苑歸西湖楓林翠壁楚
江邊躑躅千層不忍看(東坡)
瑞香
本朝厭從年少追新賞閒對宫花識舊香幽香結淺
紫來自孤雲岑骨香不自知色淺意殊深移栽青蓮宇
遂冠薝蔔林結為楚臣佩散落天女襟(東坡)聞道仙花玉
蘂紅别留春色在壺中瑶臺若見飛瓊面不與人間夢
寐同(李太白)香密綴紅糝寶薰羃宫羅為君泛作錦薰
籠(陳子昂)碧團欒裏筍成束紫蓓蕾中香滿襟别派近傳
廬阜頂孤芳元是洞庭心織錦天孫矮作機紫茸翻
了白花枝更將沉水濃薰却日淡風微欲午時誰將
玉膽薔薇水新濯瓊膚錦綉禪同花異葉株株異一
種欒枝節節欒(誠齋)
含笑
本朝涓涓泣露紫含笑而今只有花含笑笑道秦皇
欲學仙(東坡)大笑何如小笑香紫花争似白花粧不知自
笑還相笑殺笑人來斷殺腸(誠齋)
茉莉
本朝靈種傳聞出越裳何人提挈上蠻航他年我若修
花史列作人間第一香應是仙娥燕歸去醉來遺下
玉搔頭(江奎)翠葉光如沃冰葩淡不粧(劉屏山)密葉低層幄
冰蕤亂玉英不因秋露濕誰識此香清(朱文公)
長春
本朝長春如稚女飄摇倚輕絮卯酒暈玉頰紅綃卷生
衣幽芳本長春暫瘁如蝕月且將付造物未易料枯
枿也知宿根深更將紫荀出乘時出婉娩為我暖栗烈
聊將玉蘂新插向綸巾折(東坡)
夜合
傳記合歡夜合花也人間多植庭除間一名合昏其葉
至昏即合(本草)
集合歡尚知時鴛鴦不獨宿(杜詩)紅開杪秋日翠合欲昏
天白露滴不死凉風吹更鮮(白樂天)
玉簮
集宴罷瑶池阿母家飛瓊扶上紫雲車玉簮墜地無人
拾化作東南第一花(古詩)
金錢
傳記梁時荆州掾屬雙陸賭金錢錢盡以金錢花相足
魚弘謂得花勝得錢(雜爼互見雙陸類)
集名貴已居三品上價高仍在五銖先春來買斷深紅
色燒得人心似火燃(石礬)
金沙
本朝海棠開後數金沙高架層層吐絳葩咫尺西城無
力到不知誰賞魏家花(王介甫)
金燈
集蘭膏爇處心猶淺銀燭燒殘焰不馨好向書生窗畔
種免教辛苦更囊螢(李義山)
巖桂
子月中有桂樹(淮南子)
史郄詵猶桂林之一枝(晉書詳見賢良類)垂拱四年三月雨桂
子於台州(唐書)
傳記梫木桂注云桂樹一名木犀葉似枇杷而小花淡
白其淡紅者謂之丹桂黃花者能著子叢生岩嶺(爾雅)岱
輿北有玉梁千丈駕玄流之上岸傍有丹桂(拾遺記)桂陽
郡有桂嶺放花遍白林嶺盡香(地理記)君乘金而王其政
訟平芳桂常生(禮斗威儀)杭州靈隱山多桂寺僧云月中種
也至今中秋夜往往子墜招賢寺僧植桂香紫可愛郡
守白公名曰紫陽花(南部新書)仙桂五枝芳(竇禹鈞事見及第類)吳剛
斫桂(見月類)
集南州之炎德兮麗桂樹之冬榮(楚辭)桂樹藂生兮山之
幽偃蹇連踡兮枝相樛攀援桂枝兮聊淹留南州實
炎德桂樹凌寒山(謝靈運)豈若瓊樹枝終歲正翕赩安
知南山桂綠葉垂芳根青隂亦可托何惜樹君園桂
枝日已綠拂雪凌雲端幽桂有芳根秋風生桂枝
(沈休文)賞月延秋桂有客留攀桂攀桂仰天高斫
却月中桂清光應更多丹桂風霜急幽佳乃芬芬
(韓集)霧密前山桂(柳集)山頭老桂吹古香(李賀)未植銀宫裏寧
移玉殿幽枝生無限月花滿自然秋(李嶠)忽逢幽隱樹如
見獨醒人(于武陵)玉階桂影秋綽約天風為捲浮雲幕嬋
娟醉眠水晶殿老蟾不守餘花落蒼苔忽生霜月裔仙
芬凄冷真珠萼娟娟石畔為誰妍香霧著人清入膜夜
深酹月寒相就荼䕷却作傷心瘦弄雲仙女淡紵衣煙
裙不著鴛鴦綉眼中寒香同誰惜冷吟徑召梅花魄小
蠻為洗玻瓈杯晩來秋甕葡萄碧(毛澤民)清香一日來天
闕水上龍涎不敢香(鄧志宏)
本朝有客賞芳叢移根自幽谷為表山中趣愛此岩下
綠曉露秋暉浮清隂藥欄曲更待繁花白邀君尋芳馥
植桂比芳操歲晩翫幽芳(六一集)鷲峰子落驚前夜
蟾窟枝空記昔年破裓山僧憐耿介練裙溪女鬭清妍
願君採綴紉蘭佩莫遣孤芳老澗邊天台桂子為誰
香倦聽空階夜點凉階前合抱香入雲月裏仙人親
手植(東坡)國香薰舍先生醉秋葉藏花客子迷(陳去非)氤氲
寒岩桂高韻盖羣馥凄凉楚山秋樛枝吐金粟淺水
映輕明微飈發含蓄孤根抱寒石(劉屏山)山中綠玉樹
瀟洒向秋深小閣芬微度書帷氣欲深披懷清露曉遇
賞夕嵐隂珍重王孫意天涯淚滿襟(朱文公)瀹雪凝酥點
嫩黃薔薇清露染衣裳西風掃盡狂蜂蝶獨伴天邊桂
子香輕薄西風未辨霜夜揉黃雪作秋光吹殘六出
猶餘四匹似天花更著香(謝無逸)雪花六出剪鵝黃金粟
千麩糝露囊身在廣寒銀世界覺來簾外木犀風(誠齋)
木芙蓉
集芙蓉秋霜老(李白)新開寒露叢遠比水邊紅艷色寧相
妬嘉名偶自同採江官渡晚搴木古祠空願得勤來看
無令便逐風四隅芙蓉花擢艷皆猗猗(韓集)新亭俯朱
檻嘉木開芙蓉清香尋風遠縟彩寒露濃瀟灑出人世
低昂多異容麗景移寒水穠芳委前軒芰荷諒難比
反生此高原(柳集)莫怪秋無伴醉物水蓮開盡木蓮開(白樂)
(大)
本朝種處雪消春始動開時霜落鴈初過誰栽金菊叢
相近織出新番蜀錦窠芳菲能幾時顔色如自愛鮮
鮮弄霜曉裊裊含風態(六一集)千林掃作一番黃只有芙
蓉獨自芳喚作拒霜知未稱細思却是最宜霜溪邊
野芙蓉花水相媚好半看池蓮盡獨伴霜菊稿湖上
野芙蓉含思愁脈脈娟娟如静女不肯傍阡陌(東坡)水邊
無數木芙蓉露滴臙脂色未濃正似佳人初醉著強擡
青鏡照粧慵(王介甫)濃露濕丹臉西風吹綠裳(陳去非)
蘭
經其臭如蘭(易)佩帨茝蘭(記)蘭有國香人服媚之如是
(左傳)
史袁淑詩曰種忌當門種懷楚莫向楚(南史)
傳記蘭香草也(說文)蘭與澤蘭相似生水傍紫莖赤節高
四五尺綠葉光潤尖長有岐隂小紫花紅白黑而香五
六月盛佩飾也(本草)芝蘭生於深林不以無人而不芳與
善人居如入芝蘭之室久而不聞其香(家語)
集紉秋蘭以為佩余既滋蘭之九畹步余馬於蘭
皋戶服艾以盈要兮謂幽蘭其不可佩蘭芷變而不
芳(離騷)浴蘭湯兮沐芳沅有芷兮澧有蘭秋蘭兮蘼
蕪羅生兮堂下綠葉兮素華芳菲兮襲予秋蘭兮青青
綠葉兮紫莖(九歌)光風汜崇蘭(招魂)踐蘭唐(羽獵賦注云蘭生唐中也)懷
蘭英兮把瓊若(九思)禀國香於自然(顔思古賦)蘭以秋芳(文選)孤
蘭生幽園衆草共蕪没雖照春陽暉復悲高秋月淅瀝
飛霜早綠艷恐休歇若無秋風吹香氣為誰發謬接
瑶華根結根君王池(李白)蘭催白露下猗蘭奕葉光(杜詩)
清露被皋蘭(阮嗣宗)風蘭舞幽香(孟遲)蘭之猗猗揚揚其香
不採而佩於蘭何香逕蘭銷晩馥(韓集)
本朝蘭蕙名物本草言之甚詳劉次莊云今沅澧所生
花在春則黃在秋則紫而春黃不若秋紫之芬馥又黃
魯直云一榦一花而香有餘者蘭一榦數花而香不足
者蕙今按本草所言之蘭雖未之識然而云似澤蘭則
今處處有之可推其類以得之矣蕙則自為之零陵香
而尤不難識其與人家所種葉類茅而花有兩種如黃
說者皆不相似劉說則又詞不分明大抵古之所謂香
草必其花葉皆香而燥濕不變故可刈而為佩若今之
所謂蘭蕙則其花雖香而葉乃無氣其香雖美而質弱
易萎皆非可刈而佩者也(朱文公楚辭辨證)蘭臯動芳氣佩
蘭思潔身搴蘭流水曲徑蘭欲謝悲零露(六一集)春
蘭如美人不採羞自獻時聞風露香蓬艾深不見(東坡)蘭
似君子蕙似士大夫大槩山林十蕙而一蘭也離騷曰
既滋蘭之九畹又植蕙之百畆則知楚人賤蕙而貴蘭
也(山谷集)秋至百草晦寂寞寒露滋蘭臯一以悴蕪穢不
能治端居念離索無以遺所思願言托孤根歲宴以為
期(朱文公)雪徑偷開淺碧花冰根亂吐小紅芽生當桃李
春風面名在山林處士家欲吐國香到朝市不容霜節
老雲霞江蘺蕙圃非吾耦付與騷人定等差(誠齋)
蕙
傳記蕙薰草也生下濕地麻葉而方莖赤花而黑實氣
如蘼蕪可以已癘(本草陳藏器云即苓陵香)
集又樹蕙之百畆豈惟紉夫蕙茝既替余以蕙纕
兮又申之以攬茝(離騷)光風轉蕙(招魂)竊悲夫蕙華之曾敷
兮紛旖旎乎都房何曾華之無實兮從風雨而飛颺以
為君獨服此蕙兮羌無異於衆芳(九辨)蕙草留芳根(李白)碧
蕙捐微芳寵光蕙葉與多碧(杜詩)
本朝蕙本蘭之族依然臭味同曾為水仙佩相識楚詞
中幻色雖非實冥香亦竟空云何起微馥鼻觀已先通
(東坡)
菊
經季秋之月菊有黃華(記月令)
子日精更生周盈皆一菊也而根莖花實異名或無效
者以由不得真菊菊花與薏花相似直以甘苦别之耳
菊甘而薏苦今所在真菊但為少耳(抱朴子)
傳記菊治牆馬蘭為紫菊瞿麥為大菊烏喙苗為鴛
鴦菊旋覆花為艾菊(爾雅)日精治牆皆菊花莖之别名九
月律中無射而數九俗尚九日而用候時之草也(風土記)
菊有筋菊有白菊黃菊一名節花一名傅公一名延年
一名白花一名日精一名更生一名隂威一名朱嬴一
名女節其菊有兩種一種紫莖氣香而味甘美葉可作
羹一種青莖而大作蒿艾氣味苦不甘食名薏非真菊
也(本草)菊華一名女華一名女室(吳氏本草)女几之山其草多
菊(山海經)滎陽郡西靈源山岩有菊(神境記)南陽酈縣有甘
谷谷中水甘美云其山上有大菊落水從山流下得其
滋液谷中三十餘家仰飲此水上夀百二三十其中百
餘七十八十名之為夭(風俗通)酈縣北八里有菊水其源
悉芳菊被崖水甚甘馨胡廣久患風羸恒汲飲水後疾
遂瘳年及百歲(荆州記)道士朱孺子吳末入玉笥山服菊
花乘雲升天(名山記)康風子服甘菊花柏實散得仙(神仙傳)
集夕餐秋菊之落英春蘭兮秋菊(楚辭)蘭有秀兮菊有
芳(秋風辭)縹榦綠葇青柯紅芒華實規圓芳穎四張故夫
菊有五美焉圓華高縣唯天極也純黃不雜后土色也
早殖晩登君子德也冒霜吐穎象勁直也流中輕體神
仙食也(鍾會賦)汎流英於青醴似浮萍之隨波(潘尼賦)翠葉
雲布黃蘂星羅(盧諶賦)煌煌丹菊暮秋彌榮親尊是御永
祚億齡(嵇含銘)既低其枝又弱其榦豈弟君子佩服攸宜
(蕭穎士)采菊東籬下悠然見南山芳菊開林耀青松冠
岩列懷此真秀姿卓為霜下傑秋菊有佳色挹露綴
其英汎此忘憂物遣我遺世情(陶淵明)寒花發黃采(文選)輕
露西叢菊(張景陽)叢菊兩開他日淚籬邊老却陶潜菊
故里樊川菊重岩細菊班菊蘂凄疎放杯迎
露菊新采采黃金花何由滿衣袖(杜詩)鮮鮮霜中菊既
晩何用好揚揚弄芳蝶爾生還不早園菊茂新芳
少年飲酒時踴躍見菊花今來不復飲每見恒咨嗟佇
立摘滿手行行把歸家(韓集)家家菊盡黃梁國白如霜瑩
淨真棋樹分明對玉堂仙人披鶴氅素女不紅粧(詠白菊)
面風摇羽扇含露滴瓊漿高艷遮銀井繁枝覆象牀桂
叢慙並發梅萼妬先芳(劉夢得)暗暗淡淡紫融融冶冶黃
陶令籬邊色羅含宅裏香(李義山)陶詩只作黃金實郢客
新傳白雪英素色不同籬下發繁花疑似月中生(前人詠白)
(菊)節去蜂愁蝶不知曉庭還繞折殘枝自緣今日人心
别未必秋香一夜衰(鄭谷)雪裁新蘂密金圻小苞香千載
白衣酒一生青女霜(羅隱)
本朝菊花之隱逸者也(濓溪)江南地煖百草造化無時而
菊獨不然攻其理菊唯介烈高潔不與百卉同其盛衰
必待霜降草木黃落而花始開嶺南冬至始有微霜故
也菊花有落者有不落者盖花瓣結密者不落花瓣
扶疎者多落王介甫殘菊詩云黃昏風雨打園林殘菊
飄零滿地金歐陽永叔戲曰秋花不比春花落為報詩
人仔細吟介甫笑曰豈不見楚辭云夕餐秋菊之落英
與夫却遶東籬嗅落英亦用此辭語耳二公文章擅一
世而左右劒佩彼此相笑豈非於草木之名猶有未盡
識之而不知有落有不落者耶(史正志)韓魏公在北門重
陽有詩云不羞老圃秋容淡且看寒花晩節香(類苑)秋盡
不見東籬花籬菊催佳節共坐欄邊日欲斜更將
金蘂泛流霞欲知却老延齡藥百草摧時始見花野
逕冷香黃菊秀擷其黃金蘂泛此白玉巵踏泥自
採籬邊綠(六一集)千花萬卉雕零後始見閒人把一枝(王介)
(甫)况此霜下傑清芬絶蘭茞氣禀金行秀德備黃中美
(老泉)坤裳有正色鞠衣亦令名霜菊晩愈好孤根蔭
長松獨秀無衆草晨光雖照耀秋雨半摧倒堂後種
秋菊碎金收碎寒粲粲秋菊色卓為霜中英野菊
生秋澗芳心空自知休拈霜蘂嚼黃金菊殘猶有傲
霜枝(東坡)黃花已戒寒黃菊逢辰滿意開(后山)青叢馥郁
早抽芽金蘂斑爛晩著花秋意秪應宜淡泊化工可是
惜鉛華輕烟細雨重陽節曲檻疎籬五柳家暮醉朝吟
供採摘更憐寒蝶共生涯(劉屏山)鶯樣衣裳錢樣裁冷霜
凉露濺秋埃比他紅紫開差晩時節來時畢竟開(誠齋)
紅蓼
集蓼雜芳菲疇(韓集)蓼花被堤岸(柳集)雨濕蓼花千蕙紅(温庭)
(筠)白蘋紅蓼對江湄(呂洞賓)
本朝叢蓼雖可喜輕紅隨秋藻秋歸南圃蟪蛄鳴霜
落横湖沙水清卧雨幽花無限思抱叢寒蝶不勝情(東坡)
記纂淵海卷九十三
