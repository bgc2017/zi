記纂淵海卷七十四宋潘自牧撰
人情部
感嘆
經知我者謂我心憂不知我者謂我何求昔先王受
命有如召公日辟國百里今也日蹙國百里(詩)趙文子
與叔譽觀乎九原文子曰死者如可作也吾誰與歸
孔子曰我觀周道幽厲傷之吾舍魯何適矣魯之郊禘
非禮也周公其衰矣(禮記)子在川上曰逝者如斯夫不舍
晝夜楚狂接輿歌而過孔子曰鳳兮鳳兮何德之衰
子曰殷禮吾能言之宋不足徵也文獻不足故也足
則吾能徵之矣子曰鳳鳥不至河不出圖吾已矣夫
(並論語)
子故家遺俗流風善政猶有存者(孟子)其中開口而笑者
一月之中不過四五日而已矣人生天地間若白駒
之過隙忽然而已(莊子)
史仲尼視麟曰河不出圖洛不出書吾已矣夫(孔子世家)魯
季桓子見魯城喟然嘆曰昔此國幾興矣以吾獲罪於
孔子故不興也謂其嗣康子曰若相魯必召仲尼(史記世家)
人生一世間如白駒過隙(前漢魏豹傳)阮孚好蠟屐因自嘆
曰未知一生當着幾緉屐(晉書本傳)桓温過淮泗踐北境與
諸寮屬登東平乘樓眺矚中原慨然曰遂使神州陸沈
百年丘墟王夷甫諸人不得不任其責(晉書本傳)桓温自江
陵北伐行經金城見少為琅琊時所種柳皆已十圍慨
然曰木猶如此人何以堪羊祜遊峴山言詠終日嘗
顧從事鄒湛等曰自有宇宙便有此山由来賢達勝士
登此遠望如我與卿者多矣皆湮滅無聞使人悲傷(晉書)
古稱一世三十年子厚之斥十三年殆半世也(唐書)
傳記古人混混去不返今人紛紛来更多(續仙傳)
集年歲晩暮時已斜安得壮士翻日車(李九曲歌)所遇無故
物焉得不速老(古詩)連連丘壑改微微市朝變局塗頓遠
策畱歡恨奔箭春貌既移紅秋林豈停蒨一倍(倍一作陪)茂
陵道寧思栢梁宴(沈約長歌行)變燧回星(劉孝標書)人生一百年
歡笑惟三五(庾信對酒)後之視今亦猶今之視昔(王羲之蘭亭記)臨
川感流以嘆逝登山懷古而悼遠感冬索而春敷嗟
夏茂而秋落(潘安仁)天地無終極人命若朝露(曹子建)未厭
青春好已睹朱明移(謝靈運詩)頽魄不再圓傾曦無兩旦(曹子)
(建)百川東到海何時復西歸(長歌行)對酒當歌人生幾何
譬如朝露去日苦多(短歌行)人夀如朝露時華不載揚陽
来日苦短陽去日苦長(同上)故人雖故昔經新新人雖新
復應故(隋江詩)彤庭所分帛本自寒女出鞭撻其夫家聚
斂貢城闕信知生男惡反是生女好生女猶是嫁比
隣生男埋没隨百草悵望千秋一灑淚蕭條異代不
同時歲暮日月疾古来白骨無人收(杜詩)但見好花
開易落從来尤物不長生(劉賓客)長使英雄淚滿襟即
今千種恨惟共水東流王侯與螻蟻隨盡同丘墟
萬事隨轉燭乾坤萬里眼時序百年心日月不相
饒節序昨夜隔(杜詩)仙鶴来歸遼東之城郭猶是靈烏代
謝漢南之陵谷已非臨水感逝川之嘆百年三萬
日一别幾千秋(駱賓王)吾操鏝以入於富貴之家有年矣
有一至者焉又往過之則為墟矣有再至三至者焉而
往過之則為墟矣問其隣或曰噫刑戮也或曰身既死
而子孫不能有也或曰死而歸之官也吾以是觀之非
所謂食焉怠其事而得天殃者耶非彊心以智而不足
不擇其才之稱否而冐之者耶非多行可愧知己之不
可彊而為之者耶將富貴難守薄功而厚享之者耶抑
豐悴有時一去一来而不可常者耶(韓集)坐觀萬象化方
見百年侵(陳子昂)孟郊死葬北邙山日月風雲頓覺閒
樽酒相逢十載前君為壮夫我少年樽酒相逢十載後
我為壮夫君白首(韓集)人生大限雖百歲就中三十稱一
世晦眀烏兔相推遷霜雪漸到雙鬢邊沈憂戚戚多浩
嘆不得如意居大半一氣暫聚常恐散黃河清兮白石
爛(權集)城池百載後耆舊幾家殘處處蓬蒿遍歸人掩淚
看白首相逢征戰後青春已過亂離中蒼苔換古
今萬事依然在無如歲月何(劉長裕)長明燈是前朝焰
曾照青春年少時世事不同心事新人何似故人(劉禹)
(錫)所嘆别此年永無長慶歷凄涼百年事應與一年
同風光少時新(同上)一夜思量十年事幾人強健幾人
無(同上)二百年来城裏宅一家知換幾多人西施顔色
今何在但看春風百草頭不知山下東流水何事長
須日夜流(元微之)不是花中偏愛菊此花開後更無花(鄭谷)
(詩)功名富貴若常在漢水亦應西北流(元微之集)冠盖散為
烟霧盡金輿玉座成寒灰今人不見古人月今月曾
經照古人(李白)時来天地皆同力運去英雄不自由欲
招屈宋當時魄蘭敗荷枯不可尋(羅隱)析羽不復飛逝水
不復歸樹有百年花人無一定顔花送人老盡人悲
花自閒(同上)四時如逝水(孟郊)春早見花枝朝朝恨發遲及
看花落後却憶未開時芳林新葉催陳葉流水前波
讓後波(劉禹錫)人凶非宅凶(同上)三百年来庾樓上曾經多
少望鄉人臙脂化為泥鉛黛復何有百齡同一寐
人夀不如山年光忽如水因驚成人者盡是舊童
孺同是天涯流落人相逢何必曾相識昔如玄雲
光今如素絲帛鵶頭與鶴頸至老長如墨獨有人鬢毛
不得終身黑黃金不惜買蛾眉揀得如花三四枝歌
舞教成心力盡一朝身去不相隨自嗟名利客擾擾
在人間何事長淮水東流亦不閒(同上)大都好物不堅牢
彩雲易散琉璃脆春銷不得處惟有鬢邊霜惟有
愁人鬢邊雪不隨春盡逐春生(白侍郎)義和走馭趁年光
不許人間日月長年年只是人空好處處何曾花不
開(白傅集)朝鐘暮角催頭白(同上)真宰倒持生殺柄閒物命
長人短命松枝上鶴蓍下龜千年不死仍無病人生不
得似龜鶴少去老来同旦暝天色晴眀少人生事故
多(同上)天時人事常多故一歲春能幾度游不是塵埃便
風雨若非疾病即悲憂貧窮心苦多無興富貴身忙不
自由(同上)春日雖遲不再中摇落覆井梧荒涼故籬菊
(白侍郎)百川趁海返潮易一葉報秋歸樹難(鮑溶)劫灰飛盡
古今平(王維)天若有情天亦老(李賀)隠跡今尚存高風邈已
遠白雲何時去丹桂空偃蹇(孟浩然)人生無幾何如寄天
地間心有千載憂身無一日閒(白集)南朝三十六英雄各
逐興亡自此中有國有家皆是夢為龍為虎亦成空(唐韋)
(莊)人生天地之間若流電之過戶牖輕塵之棲弱草(李康)
(遊仙序)恨如春草多事與孤鴻去彭殤共一籌景物
不盡人自老芳草何時(時一作年)恨即休日月如跳丸
相趁走不住南去北来人自老夕陽長送釣船歸
浮生冷似冰底水日夜東流人不知郵亭寄人世人
世寄郵亭聚散真漂梗光隂極轉郵(杜牧之)花若有情
還悵望水應無事莫潺湲墓平春草綠碑折古苔青
(温飛卿)全勝已隨流水去黃鸝空嘲舊春聲(武伯蒼)日日人
空老年年春更歸(王維集)一向破除愁不盡百方迴避老
新来(王建)千金立碑高百尺終作誰家柱下石(張文昌)舊國
别多日故人無少年不覺年華似箭流(賈浪仙)主人何
處獨徘徊流水自流花自開若見故交皆散去即應新
燕不歸来(方雄飛)世事隨時變交情與我違空餘主人柳
相見即依依(錢起詩)只聞丞相夷三族不見扁舟泛五湖
(張承吉)朝悲辭樹葉夕感歸巢禽(韓集)地下若逢陳後主豈
宜重問後庭花幾時心緒休無事得及遊絲百尺長
縱使有花兼有月可堪無酒又無人(李義山)年年歲歲
花相似歲歲年年人不同(唐文粹)四時輪轉春常少百刻
支分夜苦長(白侍郎)
本朝沈碑身後念陵谷把酒泣下悲山川春風自是
無情物肯為汝惜無情花今年花落眀年好只見開花
人自老(歐公集)月如無恨月長圓(石曼卿集)好山綠水萬里有
盡清風眀月千古無忘(忘一作老時名談)山阿昔留賞屐齒無
遺跡異鄉物態與人殊惟有東風舊相識廟堂元
老今華衮巖壁遺文已綠苔一生勤苦書千卷萬事
消磨酒百杯(歐公集)往事無迹難追尋秦徵天下材入
作阿房宫宫成非一木山谷為窮空子羽一炬火驪山
三月紅能令掃地盡豈但焚人功世上惟知古有秦
山中豈料今為晉天下紛紛經幾秦六朝人物隨
煙埃金輿玉几安在哉事事只隨波浪去年年空得
鬢毛新廢陵壞冢空冠劍誰復沾纓酹一缸山花
落盡山長在山水空流山自閒歌舞可憐人暗換花
開花落幾春風丹樓碧閤昔時事只有江山到古今
(臨川集)世道如奕棋變化不容覆洛陽泉水今誰主莫
學癡人李與牛壞壁無由見舊題人生營居宅竟
為何人卜常怪劉伶死便埋豈伊忘死未忘骸烏鳶
奪得與螻蟻誰信先生無此懷盛衰哀樂兩須臾
過眼榮枯電與風榮華坐銷歇閱世如郵傳惟有長
眀燈依然照深殿有生共處覆載内擾擾膏火同烹
煎近來愈覺世議隘每到寬處差安便世事如今臘
酒醲交情自昔秋雲薄過眼百歲如風燈一番花
老一番新雕欄能得幾時好不獨憑欄人易老百年
興廢更堪哀懸知草莽化池臺生前富貴草頭露身
後風流陌上花親友如摶沙放手還復散出處升
沈十年後死生契闊幾人存(同上)此生此夜不長好明月
眀年何處看(東坡詩)歲月如宿昔人事幾反覆(東坡詩)近来
世上無徐庶誰向桑麻識卧龍(詩話)平生功業數張紙千
古英雄一窖塵(聞見錄)邯鄲炊未熟榮謝隔逡巡時事
無端日日新凄涼百年後事付何人筆(欒城集)襄陽耆
舊内無復姓龐人(陳後山詩)日月過箭疾自古非一秦六
籍盖多難春不能朱鏡裏顔青莎徑裏香未乾黃
鳥陰中實已團(山谷詩)今日牛羊上丘隴當時近前左右
嗔(同上)向来歌舞地夜雨鳴寒蛩(後山詩)
感傷
經父没而不能讀父之書手澤存焉爾母沒而杯圈不
能飲焉口澤之氣存焉爾(禮記)
子仰視榱桷俯察几筵其器皆存而不覩其人以此思
哀則哀可知矣(家語)其物存其人亡不言哀自至(莊子)
史長老言匈奴失隂山之後過之未嘗不哭也(西漢)杜延
年居父官府不敢當舊位坐卧皆易其處(西漢)孤者易傷
貧者易感(魏邴原傳)讀詩至哀哀父母生我劬勞未嘗不三
復流涕門人受業者並廢蓼莪之篇王獻之卒徽之
奔喪上靈牀取獻之琴彈之久而不調歎曰嗚呼子敬
人琴俱亡(晉書)薛收卒太宗曰吾與伯褒欵曲襟袍何期
一朝忽成萬古(舊唐書)
集生存華屋處零落歸山丘(曹子建詩)懿親戚屬亡多寡存
昵交密友亦不半在或曾共遊一塗同宴一室十年之
外索然而已盡嗟人生之短期孰長年之能執時飄
忽其不再老晼晩其將及觸萬類以生悲歎同節而
異時顧舊要於遺存得十一於千百(陸士衡)不見耆舊老
但見新少年(曹子建)謂百年已分可共相保何圖數年之
間零落略盡徐陳應劉一時俱逝痛可言耶(魏書)舊齒
皆凋喪(車馬行)有淚皆成血無聲不斷腸(張說之)衣綉而歸
雖榮之在晝累茵以坐而悲不逮親(張九齡文)既来何苦不
須臾縹渺悠揚還滅去去何速兮来何遲是邪非邪兩
不知魂之不来君心苦魂之来兮君亦悲背燈隔帳不
得語安用暫来還見違(唐文粹)他時一笑後今日幾人存
(杜詩)世上空驚故人少集中惟覺祭文多(劉禹錫)解攜襟袖
交臂存亡(駱賓王)寒煙半堂影燼火滿庭灰(元微之集)逝水良久
矣行雲安在哉君骨久為土我心常似灰眼前少
年客無復昔時人(元微之)滿朝豪士今已盡欲話舊遊人
不知(韋應物集)見話先朝如夢中(同上)何言巾上淚乃是腸中
血(白侍郎)見說白楊堪作柱争教紅粉不成灰(同上)試發舊
箧君書盈千詞旨重重墨色如新(孫可之文)
本朝因拂醉題詩句在應憐手種樹隂成人昔共遊
今孰在樹猶如此我何堪(並出歐公集)原憲之貧顔回之短
命揚雄之無子馮術之不遇皇甫士安之篤疾彼遇其
一而人哀之至今而茂誠兼之豈非命也哉(東坡集)
懷昔
經孔子曰魯之郊禘非禮也周公其衰矣(禮記)誰將西歸
懷之好音(詩)
子晉宋江山衣冠文物之舊(文中子)
史韓宣子適魯見易象與魯春秋曰周禮盡在魯矣吾
乃今知周公之德與周之所以王韓子所見盖周之舊
典禮經也天王使劉定公勞趙孟於洛汭劉定公曰
美哉禹功眀德遠矣微禹吾其魚乎(左傳)魏杜弼曰荆棘
生於建業之宫麋鹿遊於姑蘇之館(梁紀)
集思南郢之舊俗兮腸一夕而九迴(楚辭)衣冠禮樂盡在
是矣(選集序)南登㶚陵岸迴首望長安北邙何纍纍高
陵有四五借問誰家塜皆云漢世主(七哀詩)舊國千年盡
荒城四望通栢梁高宴今何在山川四望是人事
一朝非山川不改舊時丘隴多為陳跡(駱賓王)江頭宫
殿鎖千門細柳新蒲為誰綠聞道長安似奕棋百年
世事不勝悲王侯第宅皆新主文武衣冠異昔時庾
信羅含俱有宅春来秋去作誰家(杜詩)功盖三分國名成
八陣圖江流石不轉遺恨失吞吳綠珠樓下花滿園
今日曾無一枝在古之帝宫苑今乃人樵蘇故園
池臺今是非金谷銅駞非故鄉(杜詩)吳宫花草埋幽徑
晉代衣冠成古丘(李白)滕王高閣臨江渚佩玉鳴鑾罷歌
舞畫棟朝飛南浦雲珠簾暮捲西山雨閒雲潭影日悠
悠物換星移幾度秋閣中帝子今何在檻外長江空自
流(王勃)洛陽東風幾時来川波岸柳春全迴宫門一鎖不
復啓雖有九陌無塵埃(昌黎集)宫前遺老来相問今是開
元幾葉孫我思古人伊鄭之僑丘園滿目衣冠盡
城闕連雲草樹荒(韓集)舞榭傾欹基尚在文窗窈窕紗猶
綠塵埋粉壁舊花鈿烏啄風筝碎珠玉憶昔開元全
盛日小邑猶藏萬家室萬古一長嗟覽物想故國
腸斷裴家光德宅無人掃地戟門深(元稹集)吳妖小女
飛作煙越艷西施化為土嬌花巧笑久寂寥妓館苧羅
空處所(白樂天集)事去惟留水人非但見山金谷風光依
舊在無人管領石家春(白詩)周臺漢園斜陽春草(杜牧之)芳
苑至今生茂草古城依舊枕寒流(劉夢得)商女不知亡國
恨隔江猶唱後庭花(杜牧之)可憐故國三千里虛唱歌詞
滿六宫錦纜龍舟隋煬帝平臺複道漢梁王遊人閒
起前朝念折柳孤吟斷殺腸(杜牧之)登古城兮思古人感
賢達兮同埃塵平原兮寄遠目姑蘇兮聚麋鹿黃池高
會事未終滄海横流人蕩覆伍胥殺身誰不冤竟看墓
樹如所言越王嘗膽安可敵遠取石田有何益一朝空
謝會稽人萬古猶傷甬東客黍離離兮城陂陁牛羊踐
兮牧豎歌野無人兮秋草綠國為墟兮古木多(劉長卿)萬
戶千門成綠草只緣一曲後庭花(劉賓客集)芳草遍吳宫
碑苔幾字滅山木萬株齊(劉長卿)山圍故國周遭在潮打
孤城寂寞回惟有淮東舊時月夜深還過女墻来(劉禹錫)
官舍己空秋草綠女墻猶在夜烏啼(劉長卿)大抵南朝皆
曠達可憐西晉最風流(杜牧之)石麟埋沒藏春草銅雀荒
涼對暮雲(温飛卿)事去人亡跡自留(劉長卿)永和春色千年
在七雄三傑今何在休為閒人淚滿襟梁王兔苑
荆榛裏煬帝雞臺夢想中(羅隠)孤嶂秦碑在荒城魯殿餘
從来多古意臨眺獨躊躇(杜詩)宫盡燕聲少臺荒麋跡多
今日皆何處閨門春草長(許用晦)白骨半隨流水去黃
雲猶傍郡城低(李嘉祐)白社已應無故老清江依舊遶空
城(鄭守愚)市朝欲認不知處漠漠野田空草花(錢起詩)高塜
荒涼多貴臣蛾眉漫睩共灰塵試上銅臺歌舞處唯有
秋風愁殺人(張說之)屏上樓臺陳後主鏡中金翠李夫人
(温飛卿)六代精靈人不見思量應在月明中六朝勝事
已塵埃(羅隠)一朝物變人亦非四面荒涼人徑稀意氣豪
華何處去空餘草露濕征衣(孟浩然)憑高覽古嗟寰宇造
化茫茫思悠哉秦川入水長繚繞漢氏五陵空崔巍(韋應)
(物)古城聊一望荒棘幾千叢(盧照隣詩)寂寞空餘歌舞地(姚少)
(監)昔日青樓對歌舞今日黃埃聚棘荆(李嶠)
本朝不知此地幾興廢仰視喬木皆蒼煙(歐公集)煙濃草
遠望不見物換星移度幾秋(臨川集)金陵限南北形勢豈
其然楚役六千里陳亡三百年江山空幕府風月自航
舡登高一曲悲亡國想繞紅梁落暗塵破堞自生
新草木廢宫誰識舊軒窗(臨川集)西望夏口東望武昌山
川相繆鬱乎蒼蒼此非曹孟德之困於周郎者乎方其
破荆州下江陵順流而東也舳艫千里旌旗蔽空釃酒
臨江横槊賦詩固一世之雄也而今安在哉(東坡赤壁賦)三
千宫女看花處人盡臺空花自開(古今詩話)
儆戒
經無平不陂無往不復禍從口出患從口入(易傳)言行
君子之樞機樞機之發榮辱之主也(易)夙興夜寐(詩)
敢有恒舞於宫酣歌於室時謂巫風敢有殉於貨色恒
於遊畋時謂淫風敢有侮聖言逆忠直遠耆德比頑童
時謂亂風惟兹三風十愆卿士有一於身家必喪邦君
有一於身國必亡玩人喪德玩物喪志(書)
子名也者相軋也知也者争之器也多男子則多懼
富則多事壽則多辱是三者非所以養德也(莊子天地)水能
載舟亦能覆舟(荀子)夫善游者溺善騎者墮各以其所好
反自為禍(淮南子)五聲八音清商流徵損聰者也鮮花艷
采彧麗炳爛傷明者也宴安逸豫清醪芳醲亂性者也
冶容媚姿鉛華素質伐命者也里語曰人在人間日
失一日如牽牛以詣屠所每進一步去死轉近也(抱朴子)
順者福之門逆者禍之府目愛綵色命曰伐性之斤
耳樂淫聲命曰攻心之鼔口貪滋味命曰腐腸之藥鼻
悅芳馨命曰燻喉之煙身安轝駟命曰召蹶之機(劉子)勒
於几杖刻於盤盂為之日惕(文子)聲無小而不聞行無隱
而不形(荀子)
史道高益安勢高益危(司馬季主傳)若君不修德舟中之人
皆敵國也(周紀)毋為怨府毋為禍梯(趙世家)易曰狐涉水濡
其尾此言始之易終之難也(春申君傳)大名之下難以久居
(越世家)無以先入之語為主(西漢)禍固多藏於隠微而發於
人之所忽(司馬相如傳)動色相戒(劉輔傳)木勝者人亡楚作章
華以凶吳興姑蘇而滅(濟南安王康傳)盖寬饒至許伯第曰此
如傳舍所閱多矣(西漢)無為權首將受其咎(晁錯贊)無為虎
傅翼將飛入邑(賈誼傳注)聰明䟽通者戒於太察寡聞少見
者戒於壅蔽勇猛剛強者戒於太暴仁愛温良者戒於
無斷湛静安舒者戒於後時廣心浩大者戒於遺忘(匡衡)
(傳)得失一朝而榮辱千載(荀悅漢書)天地之心福謙禍盛(李固)
(傳)日不常中月盈有虧履道者固挟勢者危(東漢王逸)黃石
公記曰務廣地者荒務廣德者強有其有者安貪人有者
殘(臧宫傳)李固遺書黃瓊曰觀聽望深聲名大盛(通鑑)吳隱
之為廣州刺史地有水曰貪泉隱之語其親人曰不見
可欲使心不亂(晉書)興國之君樂聞其過荒亂之主樂聞
其譽聞其過者過日消而福臻聞其譽者譽日損而禍
至(晉紀)謝朏與弟瀹别指其口曰此中惟宜飲酒(齊書)人笑
褚先生至今齒冷無為效也(南史樂預)齊陳顯達曰麈尾蠅
拂是王謝家物(齊紀)蕭允曰禍之所来皆生於利苟不求
利禍從何生(梁武紀)欹器防滿金人戒口(樂志)諸葛長民曰
貧賤常思富貴富貴必履危機(宋書)徐惠曰地廣非常安
之術徐惠曰珍玩技巧乃喪國之斧斤珠玉錦繡實
迷心之鴆毒(唐太宗紀)陕郡進士張彖曰君輩倚楊右相如
泰山吾以為冰山若皎日既出君輩得無失所恃乎(唐紀)
飲食資身過則生患(柳公綽傳)夫名門右族莫不由祖考忠
孝勤儉以成立之莫不由子孫頑率奢傲以覆墜之成
立之難如升天覆墜之易如燎毛(唐書柳玭傳)壯九重於内
所居不過容膝彼昏不知瑶其臺而瓊其室羅八珍於
前所食不過適口惟狂㒺念丘其糟而池其酒(唐鑑)目見
可欲何能自窒於心已與私交何能中絶其意(唐德宗)盛
名之下為難居名盛則責望備(唐書房琯傳)劉延祐有吏能
治第一李勣戒之曰子春秋少而有美名宜稍自抑無
為出人上(新唐書)馮道曰臣嘗記昔奉使中山歷井陘之
險臣憂馬蹶執轡甚謹幸而無失逮至平路放轡自逸
俄至顛隕(後唐明宗)憂先於事故能無憂事至而憂無救於
事(通鑑)
傳記行百里者半九十此言末路之難也若虎口入
之則不知所出矣(戰國策)牆薄則亟壞繒薄則亟裂器薄
則亟毁酒薄則亟酸夫薄而可以曠日持久者殆未有
也(劉向新序)以財事人者利盡而交疎以色事人者華落而
寵衰(說苑)開元中道士吕翁經邯鄲止邸舍有邑少年盧
生同止於邸主人方蒸黃粱共待其熟盧不覺長嘆翁
問之具言生世困厄翁取囊中枕以授盧曰枕此當榮
適如願生俛首但記身入枕穴中遂至其家未幾登高
第歷臺閣出入將相五十年子孫皆列顯仕榮盛無比
上疏曰臣年踰八十位歴三台空負深恩永辭聖代其
夕卒盧生欠伸而寤吕翁在旁黃粱尚未熟生謝曰此先
生所以窒吾欲也敢不受教再拜而出(陳翰異聞集)淳于棼
家廣陵宅南有古槐生豪飲其下因醉致疾二友扶生
歸卧東廡夢二紫衣使者曰槐安國王奉邀生隨二使
上車指古槐入一穴中大城朱門題曰大槐安國有一
騎傳呼曰駙馬遠降引生升廣殿見一人衣素練服簪
朱華冠令生拜王王曰前奉賢尊命許令女瑶芳奉事
君子有仙姬數十奏樂執燭引𨗳金翠步障玲瓏不斷
至一門號修儀宫一女子號金枝公主儼若神仙交歡
成禮情義日洽王曰吾南柯郡政事不理屈卿為守勅
有司出金玉錦繡僕妾車馬施列廣衢餞公主行夫人
戒子曰淳于郎性剛好酒為婦之道貴在柔順爾善事
之累日達郡有官吏僧道音樂来迎下車省風俗察疾
苦郡中大理凡二十載百姓立生祠王賜爵錫邑位居
台輔生五男二女榮盛莫比公主遇疾而薨生請護喪
赴國王與夫人素服慟哭於郊備儀仗羽葆鼓吹葬主
於盤龍岡生以貴戚威福日盛有人上表玄象謫見國
有大恐都邑遷徙宗廟崩壞事在蕭牆時議以生僭侈
之應王因命生曰卿可暫歸本里一見親族諸孫留此
無以為念復令二使者送出一穴遂寤見家僮擁篲於
庭三客濯足於榻斜日未隱西垣餘樽尚湛東牖因與
二客尋古槐下穴洞然明朗可容一榻上有土壤為城
郭臺殿之狀有蟻數羣二大蟻素翼朱首乃槐安國王
又窮一穴直上南枝羣蟻亦處其中即南柯郡也又一
穴盤屈若龍蛇状有小墳高尺餘即盤龍山岡也生追
想感歎遽遣掩塞是夕風雨暴發旦視其穴遂失羣蟻
莫知所之國有大恐都邑遷徙此其驗矣(異聞集)
集桀作瑶臺紂為璇室人力不堪而帝業不卒詩詠宣
王由儉改奢春秋譏刺書彼泉臺兩觀雉門而魯以不
振(揚雄將作箴)董生有云弔者在門賀者在閭言憂則恐懼
敬事則有善功又曰賀者在門弔者在閭言受福則驕
奢驕奢則禍至(劉向書)出輿入輦命曰蹷痿之機洞房清
宫命曰寒熱之媒皓齒蛾眉命曰伐性之斧甘脆肥醲
命曰腐腸之藥(選七發)置膏烈火上哀哀自煎熬(杜工部)有
才無義惟家之殃無愛糞土以毁五常(晉書)物忌堅芳人
諱明潔(祭屈原文)炙手可熱勢絶倫慎莫近前丞相嗔江
湖多風波舟楫恐失墜涼風蕭蕭吹汝急恐汝後時
難獨立借問頻朝謁何如穏晝眠念君惜羽翮既
飽更思戢莫作翻雲鶻聞呼向禽急淘米少汲水汲
多井水渾刈葵莫放手放手傷葵根玉潤終孤立珠
眀得暗藏(並杜詩)勢利禍之門(陳子昂集)處世忌太潔作書
報鯨鯢勿恃風濤勢濤落歸泥沙翻遭螻蟻噬(李白集)月
缺花殘莫慘然花須終發月終圓竟能何事銷芳念亦
有濃華委逝川一曲豔歌留婉轉九原春草妬嬋娟王
孫莫學多情客自古多情損少年(温飛卿)竿上擲身難
倚梯青冥舉足斯跌(並劉賓客)異質忌處羣孤芳難寄林
年少得塗莫要忙(韓退之)保貴在家貧(劉賓客)寸心生萬路
今古棼若絲逐逐行不盡忙忙休者誰来恨不可遏去
悔何足追(劉义文)人生莫依倚依倚事不成(唐文粹)莫倚顔
似花君看歲如水(元微之集)名腸内煎外火非熱盛名先
物易生厲疵(並劉賓客)莫道韶華鎮長在白頭面皺專相待
(唐文粹)高名難恃(劉長卿)權重持難久位高勢易窮窮者物
之盈老者數之終四者如寇盜日夜来相攻寵者防
悔尤權者懷憂畏為報高蓋車恐非真富貴日近恩
雖重雲高勢却孤翻身落霄漢失腳倒泥塗晦即全
身藥眀為伐性兵無以滋章為聰眀無以鹵莽為高簡
幸履坦途勿遵邪徑莫養瘦馬駒莫養小妓女後
事在目前不信君看取馬肥快行走妓長能歌舞三年
五歲間已聞換幾主借問新舊主誰樂誰辛苦(雜集)試問
池臺主多為將相官終身不曾到惟展畫圖看蛾須
遠燈燭兔勿近罝罘相争兩蝸角所得一牛毛莫
嫌地窄林亭小莫厭家貧活計微大有高門鎖寬宅主
人到老不曾歸吾觀權勢者苦以身徇物炙手外炎
炎履冰中慄慄須除愛君障莫作戀家囚名為公
器無多取利是身災合少求悔時其奈噬臍何權
門要路是身災散地閒居少禍胎莫對月明思往事
損君顔色減君年(白侍郎集)居處不守其度則峻宇崇臺攻
之視聽不守其度則姦聲豔色攻之喜怒不守其度則
僭賞淫刑攻之翫好不守其度則妨行之貨蕩心之器
攻之獻納不守其度則讒諂之言聚斂之計攻之道術
不守其度則不死之方養生之法攻之夫然則安得不
内固其守甚於城池外防其攻甚於寇戎焉(白樂天集)皆知
敵之仇而不知為益之尤皆知敵之害而不知為利之
大秦有六國競競以彊六國既除訑訑乃亡(柳文)夫禄位
富貴人所大欲也得之之難未若持之之難也得之於
功或失之於德得之於身或失之於子孫(韓文)時不再来
榮難久藉(唐文粹)我屋汝嫌低不住雕梁畫閣也知寬大
須穩擇安巢處莫到巢成却不安遍看原上纍纍塜
曾是城中汲汲人盡謂黃金堪潤屋誰思荒骨旋成塵
(杜荀鶴)堯舜宰乾坤器農不器兵秦漢盜山岳鑄殺不鑄
耕天地莫生金生金人起争(孟東野)勿踐亂階勿履利門
勿蹈怨府勿躡禍源(皮日休集)團圓莫作波中月潔白莫為枝
上雪(温飛卿)徒見婁敬棹而獲爵不見魏其齰以可悲(李文)
(饒箴)董賢在前官亦崇梁冀破家金謾積(張承吉)有齒以焚
古人所誡無脛而至廉士不居士能自審出處之宜
而不惑者鮮矣或囿於利欲四顧滿志或役於黨類不
能自還嚮非強志峻節皦然清厲大圭不琢獨鶴無侣
難矣哉(李義山)楹之銘曰毋曰胡殘其禍將然毋曰胡害
其禍將大毋曰胡傷其禍將長(大戴禮)
本朝黃雀死彈丸厥罪在啄粟翠鵠不近人何為亦窮
辱財為勢所利高下同僵促能逃天地間蠛蠓無不足
(臨川集)言語一出而不可復入故宜慎飲食一入而不可
復出故宜節(東坡易解)美人如春風著物物未知身閒曷
不長閉口天寒正好深藏手聲名忌太早君子可
以寓意於物而不可以留意於物寓意於物雖微物足
以為樂雖尤物不足以為病留意於物雖微物足以為
病雖尤物不足以為樂邯鄲之夢猶足以破妄而歸
真子今日見而身履之亦可以少悟矣(並東坡集)莫把文章
動蠻貊恐妨談笑卧江湖(欒城集)翠蛾紅粉嬋娟劒殺盡
世人人不知秦帝墓成陳勝起明皇宫就禄山来(詩話)
(總龜)異香消骨髓絶色死英雄争先徑路機關惡近後
語言滋味長爽口物多終作疾快心事過必成殃知君
病後能服藥不若病前能自防事到彊為須涉迹人
能知止是先機才高正被聰眀使身貴方為利害移
(並邵堯夫集)康節嘗誦希夷語曰得便宜事不可再作得便
宜處不可再去又曰落便宜是得便宜(倦遊錄)陳希夷嘗
戒門人种放曰名者古今之美器造物者深忌之天地
間無完名(玉壺清話)劉器之云富鄭公年八十書坐屏云守
口如瓶防意如城(晁氏客語)切深疾惡反傷和(陳後山集)
鑒戒
經人無於水監當於民監(書)
子借明為鑒(淮南子)
史前事不忘後事之師(出鄭世家)鑑於水者知面容鑑於人
者知吉凶(蔡澤傳)前車覆後車戒秦世之所以亟絶者其
轍迹可見也然而不避是後車又將覆也(通鑑)往事所以
知今(馮異傳)明鑑未遠覆車如昨(後漢書陳蕃傳)里語曰明鑑所
以照形古事所以知今(魏邵陵厲公)李襲言曰變法不若養
人改作寧如舊貫韓建畜財無數首事朱温王珂變法
如麻一朝降賊中山城非不峻上蔡兵非不多前事具
眀可以為戒(唐鑑)
傳記以鏡自照者見形容以人自照者見吉凶(太公陰謀集)
集前鑒不遠覆車繼軌(選運命論)羊腸畱覆轍(唐劉長卿集)始晉
之侈家若欒氏祁氏羊舌氏以十數不能自保以貪國
之利三卿裂而食之矣范氏中行氏貪人之土田侵人
之勢力三卿又裂而食之矣(柳漁者對)前事之不忘後事之
元龜(白樂天集)明鏡一時覆車千祀(王無功)
誅心
經犯時之忌罪不在大失其所適過不在深(易略例)惟厥
罪無在大亦無在多刑故無小人有小罪非𤯝乃惟終
敗常亂俗三細不宥(書)
史懲惡而勸善求名而亡欲盖而彰書齊豹盜三叛人
名趙穿攻靈公於桃園宣子未出山而復太史書曰趙
盾弑其君以示於朝宣子曰不然對曰子為正卿亡不
越境反不討賊非子而誰許悼公瘧飲太子止之藥
卒書曰弑其君宋督殺孔父而取其妻公怒督懼遂
弑公君子以督為有無君之心而後動於惡(左)君親無
將將而必誅(公羊傳)人臣無將將即反罪死無赦(史叔孫通傳)
公孫弘曰解布衣為任侠行權以睚眦殺人解不知此
辜甚於解知殺之(西漢郭解傳)
集春秋書王法不誅其人身(韓集)唐崔沆為主罰錄事同
年盧彖者俯及關燕請假往洛及還同年已宴於曲江
亭彖以雕幰戴妓微服縱觀為團司所發沆判之曰深
攙席帽密映氊車紫陌尋春便隔同年之面青雲得路
可觀異日之心(唐崔沆)教盜穴牆發櫃多得金玉已復不
與同挈得不為盜乎(杜牧之集)
本朝蜀李順黨有罪逃亡時張詠知益州許其首身拘
其母十日不出釋之拘其妻一宿而来公斷云禁母十
夜畱妻一宵倚門之望何疎結髮之情何厚尋出斬之
(語錄)延齡之親寵陸贄之廢黜趙憬實為之助憬之罪大
矣必若治之以春秋之法憬其為誅首歟(范祖禹唐鑑)唐元
稹行李從易宗丞制詞云昔劉氏子孫在屬籍者十餘
萬人嘗考王莽居攝時作大誥云宗室之雋有四百人
孟康注云謂諸劉見在者何多寡不同如此豈莽殘啄
之餘所謂四百人者皆贊莽以盜漢偷生嗜欲之徒歟
不然安得生存於斯至為莽稱雋耶(侯鯖錄)無將之戒深
著於魯經不道之誅難逃於漢法(貶丁謂制)
懲創
子畏馬之蹶(一作辟)也不敢騎懼車之覆也不敢乘有
以噎死者而禁天下之食有以重馬敗者而禁天下之
乘不亦悖哉未嘗灼而不敢握火者見其有所燒也
未嘗傷而不敢操刀者見其有所害也(並出淮南子)有以咽
藥而死者欲禁天下之醫非也有以乘舟而死者欲禁
天下之船非也(兵道篇)
史人情挫辱則義節之風損(後杜林傳)羊祜曰當斷不斷天
與不取豈非更事者恨於後時哉(晉書本傳)以饐廢餐(梁書)韓
顯宗曰豈可以世無周召便廢宰相而不置哉(後魏)杜門
齰舌(漢傳)昔人有以一噎而得病乃欲絶食(唐書)懲沸羹者
吹冷虀傷弓之鳥驚曲巢(唐書)魏元忠自端州還為相不
復強諫而與時俯仰中外失望(唐鑑)李德裕言昔玄宗以
臨淄王定内難自是疑忌宗室不令出閣所以悉為安
禄山朱泚所魚肉者由聚於一宫故也(通鑑唐玄宗)
傳記更嬴與魏王處廡下有鴈雙飛東方(一作從東方来)更嬴
虛發而鴈下魏王曰射可至此乎更嬴曰其飛徐其鳴
悲徐其瘡痛也鳴悲者久失羣也故痛未息驚心未去
故聞弦音而下(戰國策)一噎之故絶榖不食一蹶之故却
足不行(說苑談叢篇)
集懲熱羹而吹韲(椘辭)懲於羹者而吹韲兮何不變此之
志也(楚辭上)傷禽見弦驚倦客惡離聲(宋鮑昭詩)傷禽惡弦驚
(出東門行)危葉畏風驚禽易落(文選)治病不得真藥合而服之
病以浸加不自知為人所欺也乃反謂方不效而藥皆
無益於療病因棄後藥弗敢復飲而更求巫覡雖死可
也(王符潛夫論)懲殘創酷一噎而絶餱粮謬娶而遠正女
(並陳子昂集)虛弦落驚禽(李太白集)涸鱗驚照轍墜羽怯虛彎(駱賓)
(王)如痛定之人思當痛之時不知何能自處也(韓文)絶口
不掛時事務為崇深以拒止嫉妬之口(韓文)虛弓鴈畏威
(元微之集)聞弦尚驚危心不定垂耳斯久長鳴孔悲遂令後
代登壇者每一尋思怕立功(並劉賓客)空彎而鴈驚虛引而
猿泣(白侍郎集)未聞籠裏鳥飛出肯飛還(白樂天集)傷弓未息新
驚鳥(白樂天)瘡懼再傷弓(劉長卿)昔人有因噎而廢食者又
有懼溺而自沈者其為矯枉防患之慮豈不過哉(陸宣公文)
有憂社稷心亦噤而不吐(唐文粹)
本朝我遭讒口身落此每聞巧舌宜可憎(歐公集)年来效
喑啞天静傷鴻猶戢翼月明驚鵲未安枝(東坡詩)掃迹
滅景於人間如脱兔之投枝也(東坡文集)盖世有耕田而以
其耜殺人者或者因以耕田為可廢矣久蟄泥塗聞
震雷而惕若深囚籠檻得清風而自疑(欒城集)
奮發
經身可危也而志不可奪也雖危起居竟信其志(儒行)
史始雖垂趐終能奮翼(漢書馮異傳)有志者事竟成(後漢耿弇)陶
侃在州無事輒朝運百甓於齋外暮運於齋内人問其
故答曰吾方致力中原過爾優逸恐不堪事其勵志勤
力皆此類也(晉書)劉詞以功遷團練使常被甲枕戈而卧
曰我以此取富貴豈可一日輒忘之且人情易習若一
墮其筋力有事何以報國乎(五代史)
集言未足以動聽故必激發以取異行未足以應遠故
必砥礪以沽名(劉賓客)松柏不幸出於岩穴之内脞脆者
則䃘然其牙伏死其下矣何自奮之能為是松柏也雖
稚氣初折而正性不辱及其壮也力與石鬭乘陽之威
悲已之軋拔而將升卒不勝其壓擁勇鬱遏岔憤激訐
然後大醜彰於形質天下指之為怪木吁豈異人乎哉
夫賦才之盛者蚤不得用於世則伏而不舒薰蒸沈酣
日進其道權擠勢奪卒不勝其阨號呼呶拏發越訴然
後大竒發於文采天下指之為怪民(陸龜蒙怪松圖)不鼓踴無
以起泥塗(柳文)
本朝敢不磨礪淬濯已衰之心紬繹温尋已廢之學(臨川)
發憤
經率德改行(蔡仲之命)
子晉公子重耳霸心生於曹越王句踐霸心生於會稽
齊桓公小白霸心生於莒(荀子宥坐)蘇秦若有負郭之田必
不佩六國之印主父不為親友所蔑必不窺五鼎之食
張儀不有堂下之耻必無入秦之志范雎若無厠中之
辱不懷復魏之心寗越激而脩文卒為周威之師班超
憤而習武終建西域之績皆因窘而發志緣阨而顯名
(出劉子)
史以夷狄遇秦擯斥之不得與中國之會盟於是孝公
發憤彊秦(通鑑周紀)越王念吳之復夏則握火冬則抱冰(吳越)
(春秋)痛心疾首(左成十三)越王句踐反國乃苦身焦思置膽於
坐坐卧即仰膽飲食亦嘗膽也曰汝忘會稽之耻乎身
自耕作食不加肉衣不重采折節下賢厚遇賓客賑貧
弔死與百姓同其勞(史記越世家)蘇秦窮困歸兄嫂姊妹妻
皆笑之不為下機秦乃閉室讀周書陰符後合六國從
約相六國車騎輜重擬於王者荀卿嫉濁世之政於
是推儒墨道德之行事著數萬言虞卿不得意乃著
書世傳曰虞氏春秋太史公曰虞卿非窮愁亦不能著
書以自見於後世(史記)不因阨惡能激乎(史蔡澤傳論)蘇秦為
合從長諸侯各發使送之擬於王者歎曰使我有洛陽
負郭田二頃吾豈能佩六國相印乎(史本傳)西伯拘而演
周易仲尼厄而作春秋屈原放逐乃賦離騷左丘失明
厥有國語孫子臏脚兵法脩列不韋遷蜀世傳吕覽韓
非囚秦說難孤憤詩三百篇大抵賢聖發憤之所為作
也左丘眀無目孫子斷足終不可用退論書策以舒其
憤思垂空文以自見(西漢司馬遷傳)盱衡厲色(西漢王莽傳)翟方進
給事太守府為小吏數為掾吏所詈辱方進自傷乃西
至京師受春秋積十餘年經學眀習徒衆日廣諸儒稱
之以射策甲第為郎(西漢)發憤悃愊(劉向)有志者事竟成(耿弇)
(傳)諸葛瑾曰失旦之雞復思一鳴(吳志)周處少不脩細行
州曲患之處自知為人所惡慨然有改勵之志謂父老
曰今時和歲豐何不樂耶父老曰三害未除何樂之有
處曰何謂也答曰南山白額猛獸長橋下蛟并子為三
矣處乃入山射虎投水殺蛟勵志好學志存義烈克己
期年州府交辟張淳曰讐耻未雪枕戈待旦何自娛
之有(晉書)瀝膽抽腸(梁書)
傳記葛洪云司馬遷發憤作史記百二十篇(史通)
集焚舟而克手劔而盟者皆敗北之餘也子之厄困久
矣霸心勇氣無乃發於是乎(柳文)世不賤不足以立志地
不卑不足以立名(皮日休集)大凡物不得其平則鳴草木之
無聲風撓之鳴水之無聲風蕩之鳴其躍也或激之其
趨也或梗之其沸也或炙之金石之無聲或擊之鳴人
之於言也亦然有不得已者而後言其歌也有思其哭
也有懷凡出乎口而為聲者其皆有弗平者乎(韓文)
寄興
經(闕)
子關睢興於鳥而君子美之取其雌雄之有别鹿鳴興
於獸而君子大之取其得食而相呼(家語)太公釣隱磻溪
五十有六年矣而未嘗得一魚魯連聞之往而觀其釣太
公跪石隱崖且不餌而釣仰詠俯吟及暮而釋竿(管子)
史陶淵明性不解音而蓄素琴一張絃徽不具每朋酒
之會則拊而和之曰但識琴中趣何勞絃上聲王徽
之嘗居山隂夜霽月色清朗四望皓然酌酒詠左思招
隱詩忽憶戴逵時逵在剡便夜乘小船詣之經㝛方至
造門不前而反人問其故曰本乘興而行興盡而反何
必見安道耶(晉書)陸龜蒙升舟設蓬席齎束書茶竈筆牀
釣具往来時謂江湖散人張志和垂釣不設餌志不在
魚(並唐書本傳)
傳記孔子過谷中見蘭獨茂嘆曰蘭當為王者香今乃獨
茂與衆草為伍乃止車援琴鼓之自傷不逢時託辭於
香蘭云(琴操)
集往時張旭善草書不治他技喜怒窘窮憂悲愉佚怨
恨思慕酣醉無聊不平有動於心必於草書發之觀於
物見山水崖谷鳥獸蟲魚草木之花日月列星風雨水
火雷霆霹靂歌舞戰鬭天地事物之變可喜可愕一寓
於書故旭之書變動猶鬼神不可端倪以此終其身而
名後世(韓文)垂竿不在魚賣藥不為錢(劉長卿)詩情聊自遣
不足赴聲名(姚少監)
感懷
經魯共王壞孔子舊宅以廣其居於壁中得古文升堂
聞金石絲竹之音乃不壞宅悉以書還孔氏(書序)
子卿大夫士蹈之則可以尊君父立忠信守志勵操者
儀之則可以崇高節抗浮雲(孟子序)
史孔文舉高志直情足以動義槩(後漢孔融傳)
集事有曠百世而相感者余不自知其何心(韓文)不因感
衰節安能激壯心(劉賓客)櫪馬待騁夜風起而長鳴匣劒
有靈秋氣来而自動(吕和叔文)
激勵
經弗率訓典殊厥井疆俾克畏慕(書)
子聖人賞一人而天下諭之罰一人而天下畏之故
至賞不費至刑不濫孔子誅少正卯而魯國之邪塞子
産誅鄧析而鄭國之姦禁(淮南子)鮑叔為桓公祝曰使公
無忘在莒時管子無忘在魯時寗戚無忘車下時(尸子)賞
一以勸百罰一以懲衆(文中子)
史春秋以一字為褒貶善人勸焉淫人懼焉夫差
使人立於庭苟出入必謂已曰夫差而忘越王之殺而
父乎則對曰唯不敢忘三年乃報越(左傳)子貢利口孔子
常黜其辯(史本傳)張儀謁蘇秦秦戒門下不為通又不得
去數日已而見之坐於堂下賜僕妾食曰張儀天下之
賢士恐其樂小利故召辱之以激其意(史記張儀傳)自東園
公綺里季夏黃公甪里先生鄭子真嚴君平皆未嘗仕
然其風聲足以激貪厲俗(西漢王貢等傳)張良游下邳有一父
老衣褐至良所直墮其履圮下顧謂良曰孺子下取履
良愕然欲毆之為其老迺強忍下取履因跪進父以足
受之笑去曰孺子可教矣後五日平明與我期此良曰
諾五日良往父已先在怒曰與老人期後何也去後五
日蚤會後五日良半夜往有頃父亦至喜曰當如是出
一編書曰讀是則為王者師(西漢張良傳)激清流揚微波蜚
英聲騰茂實(司馬相如傳)爵禄者天下之砥石所以礪世磨
鈍也(前漢梅福傳)馬援與隗囂將楊廣書曰今者歸老更欲
低頭與小兒曹共槽櫪而食乎(東漢)周顗奔琅琊王睿諸
名士登新亭相視流涕王導曰當戮力王室克復神州
何至作楚囚對泣耶(晉紀)謝晦為宣州刺史頗有矜色將
之鎮詣叔光禄澹澹問晦年曰三十五澹笑曰昔荀中
郎年二十己為此府都督卿比之為老矣晦有愧色(宋書)
立懦夫之志息貪競之風(北史隠逸)楊愔幼時為季父暐大
嗟異顧謂賓客曰此兒恬裕有我家風宅内有茂竹遂
為愔於林邊别葺一室命獨處其中常銅盤具盛饌以
飯之因以督厲諸子曰汝輩但如遵彦慎謹自得竹林
别室銅盤重肉之食(後魏書)激清風於萬古厲薄俗於當
年(唐書)魏諸牧守共謁丞相泰泰命河北太守裴侠别立
謂牧守曰裴侠清謹奉公為天下最有如侠者可與共
立衆默然無敢應者泰乃厚賜侠朝野嘆服號為獨立
使君(通鑑)王世充誓衆曰今日之戰非直爭勝負死生之
分在此一舉若其捷也富貴固所不論若其不捷必無
一人獲免所爭者死非獨為國(通鑑)
傳記陶侃為荆州見佐吏博奕戲具投之於江曰圍棋
堯舜以教愚子博殷紂所造諸君並國器何以此為(晉中)
(興書)
集夫少之與長也異觀少之時人惟童子之異及其長
也將責成人之禮焉成人之禮非止於童子所能而已
也然則童子宜暫息乎其已學者而勤乎其未學者可
也賞厚可令廉士動心罰重可令凶人喪魄(韓文)為善
者不越月踰時而得其賞則人勇而有勸焉為不善者
不越月踰時而得其罰則人懼而有懲焉(柳斷刑)齊桓將
圖霸功管仲戒之以無忘在莒懼其情志之易變也(陸宣)
(公文)所以激生者節豈獨慰死者魂(白樂天集)人之詞待扣而
揚猶井之利汲(劉賓客)
本朝美井不日汲何由發清甘(歐公集)欲試百煉剛要須
更泥蟠(東坡詩)
責備
史盛名之下其實難副(東漢)春秋之法常責備於賢者(唐太)
(宗贊)盛名之下為難居矣名盛則責望備(唐書)
集煉金索堅眞洗玉求眀潔(孟郊詩)鳳凰五色百鳥尊知
鳶為害何不言(韋應物集)
本朝名下難為人(山谷詩)
仰望
史季武子曰小國之仰大國也如百穀之仰膏雨焉
閔閔焉如農夫之望歲(左)子餘曰重耳之仰君也若黍
苖之仰陰雨也若君實庇陰膏澤之使能成嘉穀薦宗
廟君之力也(國語)吕不韋曰吾門待子門而大(史本傳)王吉
少與貢禹為友吉為益州刺史貢聞之拂冠以待(西漢)天
下莫不拭目傾耳(出後漢)天下聚目而視攅耳而聽(出東漢)
輶軒未動天下翹然待之矣(陳子昂傳)
集彈冠俟知已(曹子建)椅梧傾高鳳寒谷待鳴律(顔延年秋胡詩)
冀宵蠋之末光邀潤屋之微澤(劉孝標論)今天下以君侯為
文章之司命人物之權衡一經品題便作佳士而君侯
何惜階前盈尺之地不使白揚眉吐氣激昂靑雲耶(李白)
(書)萬井九街皆仰望(韋應物)善人進其類皆有望於公(韓集)
致察
經視履考祥(易)人無於水監當於民監明清於單辭
有言逆於汝心必求諸道有言遜於汝志必求諸非道(書)
子察其眉睫之間而得其情(列子脱符)不知其子視其父不知
其君視其左右(荀子性惡)流言止於智者(荀子大略)觀人者審其作
輟而已矣(揚孝至)
史子産曰它日吾見蔑之面而已今吾見其心矣(左)言
之大甘其中必苦(國語)觀其容而知其心矣(國語)貌言華也
至言實也苦言藥也甘言疾也不知其人視其友(史記)
李克曰居視其所親富視其所與達視其所舉窮視其
所不為貧視其所不取五者足以定之矣(史魏世家)齊威王
召即墨大夫語之曰自子之居即墨也毁言日至然吾
使人視即墨田野辟人民給官無事東方以寧是子不
事吾左右以求助也封之萬家召阿大夫語之曰自子
守阿譽言日至吾使人視阿田野不辟人民貧餒是子
厚幣事吾左右以求譽也是日烹阿大夫及左右常譽
者(通鑑)聽言之道必以其事觀之則言者莫敢妄言(賈誼傳)
忠言逆耳利於行良藥苦口利於病(張良)達觀其所舉富
觀其所予窮觀其所不為貧觀其所不取近觀其所為
遠觀其所主(西漢杜欽傳)夫談有悖於目拂於耳謬於心而
便於身者或有悦於目順於耳快於心而毁於行者非
有明王聖主孰能聽之(東方朔傳)徙郡國豪傑及訾三百萬
以上於茂陵軹人郭解關東大侠也亦在徙中衛將軍
為言郭解家貧不中徙上曰解布衣權至使將軍為言
此其家不貧卒徙解家(漢武紀)傳聞之事常多失實(漢光武紀)
上官桀怨霍光令人詐為燕王上書言光出都羽林道
上稱蹕又擅調益幕府校尉光聞之不入上問大將軍
安在桀對以燕王告其罪不敢入有詔召光光免冠上
曰將軍冠朕知是書詐也將軍調校尉未十日燕王何
以知之(漢昭紀)貴視其所舉富視其所與貧視其所不為
(說苑)無以先入之語為主臣下雷同是非相蔽國之大
患也若不和睦則有讐黨有讐黨則毁譽無端毁譽無
端則真偽失實此皆不可不深察也(通鑑魏明)欲知治經之
士則視其記覽博洽講論精通斯為善治經矣欲知治
獄之士則視其曲盡情偽無所冤抑斯為善治獄矣欲
知治財之士則視其倉庫盈實百姓富給斯為善治財
矣欲知治兵之士則視其戰勝攻取敵人畏服斯為善
治兵矣(通鑑魏眀)孫亮出西苑方食生梅使黃門至中藏取
蜜漬梅蜜中有鼠屎召問藏吏吏叩頭亮問吏曰黃門
從汝求蜜耶吏曰向求實不敢與黃門不服侍中刁元
張邠啟黃門藏吏辭語不同請付獄推亮曰此易知耳
令破鼠屎裏燥亮大笑謂元邠曰若久在蜜中中外俱
濕今裏燥必黃門所為黃門首服左右莫不驚悚(吳歷)
郄詵對策曰飾智於外藏邪於内邪正之人難得而知
也(晉書)自古以来欲為左右耳目者無非小人皆先因小
忠而成其大不忠先藉小信而成其大不信(晉武紀)一人
之身所閱者衆故能官得其才鮮有敗事(宋世祖)崔羣對
曰無情曲直辨之至易稍懷欺詐審之實難故孔子有
衆好惡之論浸潤膚受之說盖以暗昧難辨故也(唐書)自
古及今骨肉爭離以至敗國亡家未有不因左右離間
而然也(通鑑)上曰人主惟有一心而攻之者甚衆或以勇
力或以辯口或以諂䛕或以姦詐或以嗜欲輻輳攻之
各求自售以取寵禄人主少懈而受其一則危亡隨之
此其所以難也(唐太宗)昔趙武呐呐而為晉賢臣絳侯木
訥而為漢元輔人之難知堯舜所病胡可以一詞一語
而謂盡其能哉以察天下之情固多失實(唐德宗)
傳記貌同而心異貌異而心同(史通)
集不予衾之眠信予衾之穿(盧仝文)嘻笑之怒甚乎裂眥
長歌之哀過於慟哭(柳文)求忠臣於孝子求良婦於貞女
食子盡節也推其忍可以疑心鉏麑違命也推其仁可
以屬國(劉賓客集)
本朝戰勝之後陛下可得而知者凱旋捷奏拜表稱賀赫
然耳目之觀至於遠方之人肝腦屠於白刃筋骨絶於
饋餉流離破産鬻賣男女薰眼折臂自經之狀陛下必
不得而見也慈父孝子孤臣寡婦之哭聲陛下必不得
而聞也譬猶屠殺牛羊刳臠魚鼈以為膳羞食者甚
美死者甚苦使陛下見其號呼於挺刃之下宛轉於刀
几之間雖八珍之美必將投筯而不忍食而况用人之
命以為耳目之觀乎(東坡集)
嘿會
經古之君子不必親相與言也以禮樂相示而已(禮記)
子不窺牖見天道(老子)犁然有當於人之心(莊子)坐於室而
見四海(荀子)君子不下堂而海内之情舉積此者(出荀子)
史龐參為漢陽太守郡人任棠有竒節隠居參候之棠
不與言但以薤一大本水一盂置戶屏前自抱孫兒伏
於戶下主簿白以為倨參思之曰水者欲吾清也拔大
本薤者欲吾擊強宗抱兒當戶欲吾開門恤孤也(後漢書)
晉山濤論用兵不學孫吳而闇與之合晉阮瞻讀書
不甚研求而默識其要遇理而辨(晉書)暗合孫吳(魏書元忠傳)
帝問柳公權用筆法對曰心正則筆正筆正乃可法矣
時帝荒淫故公權及之帝改容悟其以筆諫也(新唐書)
傳記坐披囊箧而神交萬古不出戶庭而窮覽千載
望表而知裏捫毛而辯骨(史通)如人飲水冷暖自知(傳燈錄)
集不取孫吳而闇與之會(曹植)不出戶而知天下兮何必
歷遠以劬勞(張平子思玄賦)知言之人默然而其意已傳(韓文信箴)
千古同一心(唐文粹)孫吳暗合(王維)
寬解
史句踐之困於會稽喟然嘆曰吾終於此乎種曰湯繋
夏臺文王囚羑里晉重耳奔翟齊小白奔莒其卒王霸
由是觀之何遽不爲福乎(越世家)
集昔顔氏之庶幾兮在隠約而能寬固哲人之細事兮
夫子乃嗟嘆其賢惡飲食於陋巷兮亦足以頥神而保
年有至聖以為之依歸兮又何苦不自得於艱難當
今聖人求侍從拔擢杞梓收楛菌東馬嚴徐已奮飛枚
臯即召窮且忍鴟鴞啄母腦母死子始蕃蝮蛇生子
時折裂腹與肝好子雖云好未還恩與勤惡子不可說
鴟鴞蝮蛇然有子且勿喜無子固勿嘆(韓退之)君不見買
臣衣錦還故鄉五十身榮未為晩(白侍郎集)悠悠天地内不
死會相逢(白侍郎集)矢楛雖未中璞全終待攻(高達夫)艷色天
下重西施寧久微有才年少屈終難(王維)人生多少歡娛
事那得千分無一分(同上)
本朝行藏自欲追時節豈是人間不見容(臨川集)君猶鸞
鶴偶飄墮六翮如雲豈長鎩人生不信長轗軻莫
為無車馬含羞入劒關眼前百種無不有知君一以
詩驅除(東坡)身健何妨遠得志寧論晩(陳後山)和氏有尺璧
楚國無人知但使玉非石果有遭逢時曠度逢知晩
高才處下難但存心裏正勿愁眼下遲天風不借便
造物暫淹沮(僧參寥)今代貴人須白髮挂冠高處未宜彈
(陳後山)
怨望
經四方有羨我獨居憂民莫不逸我獨不敢休大夫
不均我從事獨賢民莫不穀我獨於罹何辜於天
我罪伊何或燕燕居息或盡瘁事國或息偃在牀或
不已於行或不知呌號或慘慘劬勞或棲遲偃仰或王
事鞅掌或湛樂飲酒或慘慘畏咎父母生我胡俾我
瘉不自我先不自我後東人之子職勞不来西人之
子粲粲衣服於我乎夏屋渠渠今也每食無餘吁嗟
乎不承權輿於我乎每食四簋今也每食不飽吁嗟乎
不承權輿適彼樂土(詩)貧而無怨難(語憲問)寧不我顧
(詩)
子此莫非王事我獨賢勞也(孟子)
史信而見疑忠而被謗能無怨乎(史屈原傳)不見用常鞅鞅
怨望(史記伍子胥傳)叩心怨上(西漢伍被傳)不意君之望臣深也(西漢)
(張耳傳)赦韓信封為淮陰侯信知漢王畏惡其能多稱病
不朝從居常鞅鞅羞與絳灌等列嘗過樊將軍噲噲跪
拜送迎言稱臣曰大王乃肯臨臣信出門笑曰生乃與
噲等為伍(通鑑漢高紀)黯褊心不能無少望見上言陛下用
羣臣如積薪後来者居上(西漢汲黯傳)怨氣滿腹(後漢)直如絃
死道邊曲如鈎反封侯(李固外傳)陽球曰微蔑斗筲莫不蒙
被殊恩(通鑑)怏怏形於言色(通鑑梁武)楊儀自謂年官先蒋琬
才能踰之於是怨憤形於聲色歎咤之音發於五内時
人畏其言語不節莫敢從也對費褘恨望又語褘曰往
者丞相亡殁之際吾若舉軍以就魏氏處世寧當落度
如此耶令人追悔不可復及褘密奏其言漢主廢儀為
民自殺(通鑑魏明紀)范曄有雋才而薄情淺行數犯名教為
士流所鄙性躁競自謂才用不盡常怏怏不得志(通鑑宋太)
(祖)劉文静自以才略功勲在裴寂之右而位居其下意
甚不平飲酒酣怨望拔刀擊柱曰會當斬裴寂首李
密怒曰唐使吾與絳灌同列何以堪之(通鑑唐高祖)
傳記羅友答桓温書曰旦出門逢一鬼大揶揄云我祗
見汝送人作郡何以不見人送汝作郡(世說)郝隆為南蠻
參軍作詩曰娵隅躍清池桓温曰何為作蠻語隆曰千
里投公始得一蠻府參軍那得不作蠻語(世說)
集悠悠蒼天兮莫我振理(楚辭)死節勤公爵禄不及偸榮
尸禄寵秩或加(陳子昂集)北里富薰天高樓夜吹笛焉知南
隣客九月猶絺綌(杜詩)百年歌自苦未見有知音諸公
衮衮登臺省廣文先生官獨冷甲第紛紛厭粱肉廣文
先生飯不足霄漢瞻佳士泥塗任此身(並同上)絳灌更
能經幾歲賈生何事又三年大造功何薄長平氣尚
冤太陽偏不及非是未傾心何意同根本開花每
後時應緣去日遠獨自發春遲年光不可待空羨向南
枝(並劉長卿)但令識字者操弄刀筆權征人戰苦束刀鎗
主將勲高換羅幕時輩多得途無限公卿因戰得與
君依舊綠衫行(元微之集)夔何罰而踸踔蚿何功而扶持
相逢滿眼是淒涼(並劉賓客)上林多少木不得一枝棲(唐李義甫)
若道平分四時氣南枝為底發春偏(劉賓客)隠隠聚若雷
囋膚不知足皇天苦不平微物教食肉貧士無絳紗忍
苦卧茅屋何事覓膏腴腹無太倉粟(皮日休集)側望卿相門
難入堅如石(王無功)太歲只遊桃李徑春風肯管歲寒枝
(唐盧仝)非有道德智謀承顧問贊教化者乃反得蒙採擢
薦進光耀如此(柳文)不才眀主棄多病故人疎(孟浩然)奪我
身上暖買爾眼前恩進入瓊林庫歲久化為塵時傷
大野麟今問長沙鵬君恩薄如紙(並白侍郎)清血灑不盡
仰天知問誰空過流年徒生聖代(並杜牧之)
本朝譬如溝中斷誰復強收拾(欒城集)范諷自給事中謫
官數年歸濟南城西張氏園亭飲宴題詩曰園林再到
身猶健官職全抛夢乍醒惟有南山與君眼相逢不改
舊時青(張師政倦遊錄)
怨恨
史葉公之弟后臧從其母於吳不待而歸葉公終不正
視獻子曰所不此報無能涉河齊侯曰余姑剪滅
此而朝食范鞅遇欒樂曰死將訟女於天譬如禽
獸臣食其肉而寝其皮矣齊子推子尾怒盧蒲嫳慶
封告之嫳曰譬之如禽獸吾寢處之矣衛子鮮出奔
晉不鄉衛國而坐魯昭公曰則不能見夫人已所能
見夫人者有如河(左傳)袁盎素不好晁錯錯所居坐盎去
盎坐錯亦去兩人未嘗同堂語(史本傳)趙襄子怨智伯漆
其頭以為飲器(史豫讓傳)日夜扼腕瞋目切齒(史記張儀傳)勾踐
曰日夜焦唇乾舌欲與吳王接踵而死(史端木賜傳)灌夫横
潁川潁川歌曰潁水清灌氏寧潁水濁灌氏族(史本傳)自
公卿以下至於庶人咸指湯(史張湯傳)王温舒誅滅淮陽人
甚多及死仇家欲燒其尸(史本傳互見嫌隙)朱買臣見張湯坐
牀上丞吏遇買臣不為禮買臣楚士深怨常欲死之(史張)
(湯傳)秦父兄怨此三人痛入骨髓(史記)皆側目於望之等(劉向)
(傳)公孫弘亦仄目而事固(轅固傳)往往指目(陳勝傳)晁錯父
謂錯曰口語多怨公(本傳)齰舌自殺(西漢灌夫傳)李文與張湯
有隙已而為御史中丞事有可以傷湯者無不為也(張湯)
(傳)言必切齒(漢書)僕以言語遇遭此禍重為鄉黨戮笑汙
辱先人亦何面目復上父母之丘墓乎雖累百世詬彌
甚矣是以腸一日而九迴居則忽忽若有所亡行則不
知其所往每念斯耻汗未嘗不發背霑衣也(司馬遷傳)齎恨
入冥(東漢馮衍傳)孫秀為小吏給事岳而狡黠自喜岳惡其
爲人數撻辱之秀常銜忿及趙王倫輔政秀為中書令
岳於省内謂秀曰孫令猶憶疇昔周旋不答曰中心藏
之何日忘之岳於是自知不免俄而秀遂誣岳及石崇
歐陽建謀奉淮南王允齊王冏為亂誅之夷三族(晉書潘岳)
(傳)張華裴頠之被誅趙王倫孫秀以㝛憾收解系兄第
梁王肜救系倫怒曰我於水中見蟹且惡之况此人兄
弟輕我耶此而可忍孰不可忍遂害之(晉書)韲之粉之屠
之裂之猶未足以謝(宋太祖)侯景謂左右曰我固知吳老
公薄心腸(梁高祖)盧杞遇赦用為饒州刺史給事中袁高
應草制執以白盧翰劉從一曰百辟疾之若仇六軍思
食其肉(通鑑唐德宗)史弘肇尤惡文士常曰此屬輕人難耐
每謂吾輩為卒諸葛靚歸於鄉里終身不向朝廷而
坐吳謝厲曰潘大常常切齒於君但道無因耳晉
李太后在建州卧病無醫藥惟與晉主仰天號泣戟手
罵杜重威李守貞曰吾死不置汝劉銖罷青州歸久
奉朝請未除官常戟手於執政(通鑑)
傳記永言怨耻生死莫云仰天俯地何以為生含齒戴
髮何以爲見(史通)吳王賜子胥屬鏤之劒子胥伏劒而死
吳王取子胥尸盛以鴟夷之器投之於江子胥因隨流
揚波依潮往来蕩激崩岸越王賜文種屬盧之劔而
死越王葬種於國之西山葬一年伍子胥從海上穿山
脅而持種去與之俱浮於海故前潮水候者伍子胥也
後潮水候者大夫種也(吳越春秋)
集怒目切齒(酒德頌)天道如何吞恨者多(選鮑昭賦)飲恨吞聲
(江文通賦)
仇隙
經父之讎辟諸海外兄弟之讎辟諸千里之外從父兄
弟之讎不同國君之讐抵父師長之讐抵兄弟朋友之
讎抵從父兄弟(周禮)父之讎弗與共戴天兄弟之讐不反
兵交遊之讐不同國(記)
史周鄭交惡(左)鄭息有違言公與大夫始有惡韓
簡子與趙文子相惡魏襄子亦與范昭子相惡(左定十三)三
家未睦與我同壤而世爲仇讐(左)減宣嘗與湯有隙
窮竟其事(史張湯傳)王温舒死仇家欲燒其尸(史本傳)君臣多
間隙也(左)將軍與臣有隙(西漢高紀)内有纖介(西漢孫寳傳)晁錯
素與吳相袁盎不善錯所居坐盎輒避盎所居坐錯亦
避兩人未嘗同堂語(通鑑)曹參為宰相與蕭何有隙(西漢本傳)
趙温與郭氾争睚眦之隙以成千鈞之讎(東漢趙温傳)睚眦
之恨反成嫌隙(魏志)王珣娶萬女珉弟娶安女並不終由
是與謝氏有隙(晉書謝琰傳)李抱貞馬燧二人怨隙甚深不
復相見(通鑑唐德宗)
集同盤飲食常睇相視不交一言(杜牧之)
責報
經往而不来非禮也来而不往亦非禮也(記)
史報者倦矣施者未厭晉公子重耳及楚楚子饗之
曰公子若反晉國則何以報不穀(左)楚令尹子旗有德
於王不知度與養氏比而求無厭(左)
集孰能施於無報(楚辭)
責望
經微君之故胡為乎中露毋金玉爾音而有遐心
借曰未知亦既抱子子惠思我褰裳涉溱子不我思
豈無他人豈無他人不如我同父胡逝我梁不入
我門爾之亟行遑脂爾車始者不如今云不我
可爾還而入我心易也還而不入否難知也壹者之
来禆我祗也彼狡童兮不與我言兮維子之故使我
不我能餐兮忘我大德思我小怨伊誰云憎縱
我不往子寧不嗣音相彼投兔尚或先之行有死人
尚或墐之君子秉心維其忍之死生契闊與子成說
執子之手與子偕老吁嗟闊兮不我活兮吁嗟洵兮不
我信兮終遠兄弟謂他人父謂他人父亦莫我顧(詩)
子行修而名不彰友之罪也(家語)舍館定然後求見長者
乎(孟子)為民父母使民盻盻然將終歲勤動不得以養其
父母又稱貸而益之使老稚轉乎溝壑惡在其為民父
母(孟子)
史楚伐鄭鄭使告於晉知武子使行人對曰君有楚命
亦不使一介行李告於寡君而即安於楚(左)公如晉使
請逆於晉晉人曰天禍魯國君淹恤在外君亦不使一
介辱在寡君而即安於甥舅(左)且寡君出伯父無裏言
(左傳)越石父賢在縲絏中晏子解左驂贖之載歸入居久
之越石父請絶晏子瞿然曰嬰雖不仁免子於阨何子
求絶之速也石父曰吾聞君子詘於不知己而信於知
己者方吾在縲絏中彼不知我也夫子既以感悟而贖
我是知己知己而無禮固不如在縲絏之中(史記)燕惠王
使人讓樂毅且謝之曰將軍過聽以與寡人有隙遂捐
燕歸趙將軍自爲計則可矣而亦何以報先王之所以
遇將軍之意乎(通鑑周紀)吕后使吕澤語張良曰今日君安
得高枕而卧(張良傳)天下之責四面至矣(谷永傳)夫戚而不
見殊孰能無怨(西漢杜鄴傳)張讓詰何進曰但欲托卿門戶
耳今乃欲滅我曹種族不亦太甚乎(通鑑漢獻紀)張良曰聞
將軍有意督過之(西漢)從事中郎馬融主為梁冀作章表
吳祐謂融曰李公之罪成於卿手李公誅卿何面目視
天下(通鑑)李固死於獄中臨命與胡廣趙戒書曰固受國
厚恩是以竭其股肱不顧死亡志欲扶持王室比隆文
宣何圖一朝梁氏迷謬公等曲從以吉爲凶視成為敗
漢家衰微從此始矣公等受主厚禄顛而不扶傾覆大
事後之良史豈有所私固身已矣於義得矣夫復何言
廣戒得書悲慙皆長嘆流涕而已(通鑑)上徵田遊岩為太
子洗馬在東宫無所規益右衛副率蒋儼以書責之曰
向使不餐周粟僕何敢言禄及身矣以何酬塞遊岩竟
不能答(通鑑)盧杞惡太子少師顔真卿欲出之於外真卿
謂盧杞曰先中丞傳首至平原真卿以舌䑛面血今相
公忍不相容乎杞瞿然起拜然恨之益甚(德宗)謝安累辟
不就簡文帝時為相曰安石既與人同樂必不得不與
人同憂召之必至(晉書本傳)武德中突厥頡利二可汗到原
州太宗謂之曰不念昔者香火之言乃来相侵(唐書)
門(東漢李膺傳)郭林宗與李膺同舟而濟賓客望之以為神
仙然(東漢郭泰傳)袁術見孫策嘆曰使術有子如孫郎死復
何恨(東漢本傳互見有子)秦王堅嘆曰周孟威不屈於前丁彦遠
潔已於後吉祖沖閉口而死何晉氏之多忠臣也(通鑑晉成)
(紀)唐太宗作文學館收賢才以杜如晦等為學士方是
時在選中者天下所慕向謂之登瀛州(唐書褚亮傳)楊貴妃
有寵民間歌之曰生男勿喜女勿悲君今看女作門楣
(通鑑唐玄宗)班景倩入為大理少卿過大梁倪若水餞之行
立望其行塵久之乃返謂官屬曰班生此行何異登仙
(通鑑唐玄宗紀)梁帝曰生子當如李亞子克用為不亡矣至如
吾兒豚犬耳(通鑑五代梁紀)
傳記崔日知恨不居八座為太常卿起樓與尚書省相
對人謂之崔公望省樓(國史纂要)唐文宗時進士特盛舉子
語曰鄉貢進士不轉上州刺史(盧氏雜說)唐宣宗留心貢舉
題殿柱曰鄉貢進士李某(北夢瑣言)
集陸大夫燕喜西都郭有道人倫東國公卿貴其籍甚
縉紳羨其登仙(劉孝標廣絶交論)縹組雲臺者摩肩趨走丹墀
者疉跡(選絶交論)桓子新論曰關東語曰人聞長安樂則出
門西向而笑知肉味美則對屠門而大嚼(論衡)仰羨鸛鶴
矯仰羨黃昏鳥投林羽翮輕(並杜工部)飛騰無奈故人何(杜詩)
自視雛鷇望君飛鴻士大夫家孰不榮羨(並韓文)籠禽
羨歸翼(韋應物集)已將四海聲名去又占三春風景来(白樂天集)
天外鳳凰誰得髓無人解合續絃膠(杜牧之)知有杏園無
路入馬前惆悵滿枝紅(武伯奮)咫尺邈霄漢(武伯奮)
本朝長松百尺不自覺企而羨者蓬與蒿(東坡)見說文星
環北極人間無路仰天庭(山谷詩)
過慮
經季文子三思而後行子聞之曰再斯可矣(論語)
子道在邇而求諸遠事在易而求諸難(孟離婁上)杞國有人
憂天地崩墜身亡所寄廢飲食者(列子天瑞)無病而自灸(莊子)
(盜跖)墨子之言昭昭為天下憂不足夫不足非天下之公
患也特墨子之私憂過計也(荀子富國)以數雜匝也憂天下
之亂猶憂河水之少涸而益之也龜三千歲蜉蝤不過
三日以蜉蝤而為龜憂養生之具人必笑之矣(淮南子詮言訓)
史趙孟未盈五十而諄諄焉如八九十者(左傳)蔡謨性尤篤
慎每事必為過防故時人云蔡公過浮船脱帶腰舟長
(晉書)
獻忠
子交淺而言深忠也(淮南子)
史石祁子曰得一夫而失一國與惡而棄好非謀也(左)
富辰曰庸勲親親暱近尊賢德之大者也即聾從昧與
頑用嚚姦之大者也棄德崇姦禍之大者也願以小
人之腹為君子之心楚沈尹戍曰知者除䜛以自安
也今子愛䜛以自危也楚沈尹戍曰仁者殺人以掩
謗猶弗為也今吾子殺人以興謗而弗圖(左)吳公子札
適晉說叔向謂曰吾子勉之君侈而多良大夫多富政
將在家吾子好直必思自免於難(左襄二十九)子太叔語趙
孟曰無始亂無怙富無恃寵無違同無敖禮無驕能無
復怒無謀非德無犯非義(左)公子有德於人願公子忘
之(史記信陵君傳)孟嘗君問門下客誰能為文收債於薛者馮
諼曰能治装載契劵而行辭曰債畢收以何市而反君
曰視吾家所寡有者諼之薛召諸民當償者悉來合劵
以債賜民因燒其劵民稱萬歲反齊見君曰臣竊計君
宫中積珍寳狗馬實外廏美人充下陳所寡有者義耳
竊為君市義矯命以債賜諸民因燒其劵(史本傳)鮑叔牙
曰君將治齊即高徯與叔牙足也君且欲霸王非管夷
吾不可(史齊世家)陳餘遺章邯書曰白起為秦南征鄢郢北
坑馬服攻城略地不可勝計而竟賜死蒙恬為秦將軍
於上郡開榆中地數千里竟斬陽周有功亦誅無功亦
誅(通鑑)蕭何曰王必欲長王漢中無所事信必欲争天下
非信無可與計事者(西漢列傳)劉望之弟廙謂望之曰趙殺
鳴犢仲尼回輪今兄既不能法柳下惠和光同塵於内
則宜模范蠡遷化於外坐而自絶於時此殆不可也(通鑑)
馬援謂黃門郎梁松竇固曰凡人富貴當使可復賤也
如卿等欲不可復賤居高堅自持勉思鄙言(通鑑)黃允以
雋才知名郭泰見而謂曰卿高才絶人足成偉器年過
四十名著矣然至於此際當深自匡持不然將失之矣
(通鑑)芻蕘所見冀申螢爝(北史)高祖平京師秦王引杜如晦
為府兵曹參軍徙陕州總管府長史時府屬多外遷王
患之房玄齡曰去者雖多不足慮如晦王佐才也大王
若終守藩無所事如晦必欲經營四方捨如晦無與立
功者王驚曰非公言我幾失之因表留幕府(唐書)
傳記馮諼謂孟嘗君曰兔有三窟僅得免死君一窟未
得高枕而卧也請為君復鑿二窟(戰國策)景公與晏子登
路寝愀然而歎曰使後嗣代代有此豈不可哉晏子曰
厚斂百姓欲代之延不亦難乎(晏子春秋)
集此别無多語期君晦盛名(杜牧之)不用更教詩過好折
君官職是聲名(白侍郎)
本朝温公議改免役為差役蘇公軾嘗見之政事堂條
陳不可温公忿然公曰昔韓魏公刺陕西義勇公為諫
官争之甚力魏公不樂公亦不顧軾昔聞公道其詳豈
今日作相不許軾盡言耶温公笑而止(蘇子由)王旦在中
書處士魏野獻詩曰聖朝宰相頻頻出君在中書十四
秋西祀東封俱禮畢好来相伴赤松遊(聖宋掇遺)
祝頌
經如山如阜如岡如陵如川之方至以莫不增如月之
恒如日之升如南山之夀如松柏之茂俾爾昌而大
俾爾耆而艾萬有千歲眉夀無有害俾爾熾而昌俾
爾夀而臧天保定爾俾爾戩穀罄無不宜受天百禄
降爾遐福維日不足何福不除(詩)膺受多福(書)
子請祝聖人使聖人夀使聖人富使聖人多男子(莊子)
史諸福之物莫不畢至(前漢)專精神近醫藥彊食自愛(匡衡)
(傳)強餐自愛(東平王傳)天所開右(谷永傳)萬靈薦祉(唐書)
集王其愛玉體俱享黃髮期(曹植)宜享遐紀長保天秩(選詩)
殃消禍散百福併從此直至耆與鮐(韓集)願公如衛武百
歲尚康強(杜牧之)
本朝冀大錫於壽祺得永承於慈範彌加葆衛永御
吉康剛健之德與陽皆亨夀昌之期如日方永燮精
祲之至和納亨嘉之盛福和倪粹隠御六氣之和
薦百嘉之祐欽承德履茂享春祺(臨川集)絳闕雲臺總有名
應須極貴又長生鼎中龍虎黃金賤松下龜蛇綠骨輕
(東坡詩)祕藏函谷關中子將獻蓬莱閣上仙願得鬢眉如
此老却教龜鶴羨長年祝公齒髮老復老歲歲不改
冰雪顔(欒城集)此中自有不變地歲閱生日如等閒(詩話)
慶賀
經以賀慶之禮親異姓(周禮)士於大夫不承賀下大夫於
上大夫承賀(記玉藻)
史豪傑吏聞沛公有客皆往賀蕭何為主吏主進令諸
大夫曰不滿千錢坐堂下(史記)吕僧珍生子宋季雅往賀
署函曰一千閽人少之不為通強之乃進僧珍疑其故
人親自發乃金錢也(梁書互入謁見)
傳記新進士每及第鄉曲親戚例以聲樂相慶(天寳遺事)
集大厦構而相歡(文選詩)姻族相賀壺觴盈門(劉禹錫)賀聲
盈耳(柳宗元)
本朝里閈相賀洒然相賀(孔帖)
記纂淵海卷七十四
