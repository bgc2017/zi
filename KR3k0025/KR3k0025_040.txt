記纂淵海卷四十宋潘自牧撰
人倫部
喪女
經女子筓而不為殤(禮記殤者女未筓而死可殤者)
史許嫁筓而字死則以成人之喪治之(糓梁女子許嫁不為殤)
集曾未弱筓無疾而殞(潘岳景陵女哀詞)
本朝𣑽𣑽(一作煢)稚魂(類要)
出適
經歸妹女之終也(嫁也易)之子于歸宜其家室宜其家
人維鵲有巢維鳩居之之子于歸百兩御之(諸侯之子嫁扵)
(諸侯送御者皆百乘)女子有行遠父母兄弟齊子歸止其從如
雲親結其縭九十其儀諸娣從之祁祁如雲(詩)男
有分女有歸凡女行於大夫以上曰嫁行於士庶人
曰適人女子適人者為其父母期女子許嫁笄而
字以許嫁為成人納女扵天子曰備百姓於國君曰
備酒漿於大夫曰備掃灑女子許嫁繋纓有從人之
端也女在塗而女之父母死則女反嫁女之家三
夜不息燭思相離也(禮)
子女子之嫁也母命之往送之門戒之曰往之女家必
敬必戒無違夫子以順為正者妾婦之道也(孟)人有嫁
其女而教之者曰爾為善人疾之對曰然則當為不善
乎曰善尚不可為而况不善乎(淮南子)
史凡公子嫁扵敵國姊妹則上卿送之公子則下卿送
之於大國雖公子亦上卿送之於天子則諸侯皆行公
不自送於小國則上大夫送之(左)禮送女父不下堂母
不出門父誡之曰謹從汝舅之言母誡之曰謹從汝姑
之言諸母誡之曰謹從汝父母之言(糓梁)婦人許嫁字而
筓之(公羊)張負以女孫予陳平誡曰母以貧故事人不謹
事兄伯如父事嫂如母卓王孫分予文君僮百人錢
百萬及其嫁時衣被財物(史)施衿結縭申父母之戒
戴良五女並賢每有求姻輒便許嫁練裳布被竹笥木
屐以遣之(後漢)
傳記趙母嫁女女臨去敕之曰謹勿為好女曰不為好
可為惡也母曰好尚不可為其況惡乎(世說)少君之裝送
甚盛(東觀漢紀)
集辭父母而有行奉君子之清塵如懸蘿之附松似浮
萍之托津(魏丁廙妻賦)二合兆嘉偶女子禮有行潔己入德
門終遠母與兄(晉陸機詩)辭父母而言歸(丁廙婦賦)伊女子之有
行爰奉嬪於高族(潘安仁賦)婉彼幽蘭女作嬪君子室(顔延年詩)
齊姜之歸魚軒曄以照路(張九齡)念爾嫁猶近稚年那别
親俛首戴荆釵欲拜悽且頻本來儒家子莫恥梁鴻貧
(劉長卿)妾身未分明何以拜姑嫜(杜詩)長女當及事誰助出
帨縭(韓集)入門而媪御皆喜既饋而公姑交賀(墓銘)入門上
下莫不贊賀(楚國夫人誌)
歸寧
經歸寧父母(詩)父母終思歸寧而不得(詩序)姑姊妹女子
子已嫁而反兄弟弗與同席而坐弗與同器而食(禮記)
史把伯姬來歸寧也(寧問父母安否)凡諸侯之女歸寧曰來夫
人歸寧曰如某楚子庚聘于秦為夫人寧禮也(夫人父母)
(既没歸寧使卿左)婦人反曰來歸(糓梁)
孫
經君子抱孫不抱子此言孫可以為王父尸(禮記)子之子
為孫(爾雅)
史于今抱孫焉曾孫體近(西漢言曾孫之身於帝為近親云)李廣之
子當戶早死當戶有遺腹子陵將兵擊胡(本傳)李廣有孫
陵善騎射帝以為有廣之風使備胡(通鑑)富平侯者張安
世四世孫放也(漢成紀)裴耀卿叔業之七世孫也郭子
儀諸孫數十每問安不能盡辨顔色頷之而已(唐德宗紀)鄭
玄之子益恩赴黃巾之難隕身有遺腹子玄以其手文
似已名之曰小同(後漢)臣無祖母無以至今日祖母無臣
無以終餘年母孫二人王承㫤之孫清虛寡欲不飾
文辭論者以為祖不及孫王羲之率諸子抱弱孫一
味之甘割而分之以娛目前張憑數歲祖鎮謂其父
曰我不如汝汝有佳兒憑曰阿翁詎宜以子戲父乎(晉書)
謝靈運子鳳鳳子超宗有文辭帝大嗟賞謂謝莊曰超
宗殊有鳳毛靈運復出(南史)員俶九歲升坐詞辯注射帝
異之曰半千孫固當然(新唐書)
集籍籍名家孫(杜詩)玉牙珠顆小男兒羅薦蘭湯浴罷時
芣茝春來盈女手梧桐老去長孫枝(白樂天)承先人之後
者在孫惟汝(韓文)
本朝有後慶多孫(欒城集)
姑
經問我諸姑(父之姊妹稱姑詩)房中内賓姑姊妹也(儀禮)父之姊
妹為姑(爾雅)
史姪其從姑(謂我姪者我謂之姑左)吕禄時出遊獵過其姑吕&KR0912;
大怒曰若為將今棄軍吕氏今無處矣乃悉出珠玉寳
器散堂上曰母為他人守也班婕妤彪之姑狄仁
傑曰姑姪與母子孰親(通鑑)張廵姊軍中號陸家姑(張巡傳)
傳記温嶠喪婦從姑劉氏家有一女甚有姿慧姑以屬
公覓婚公報云已覓得婚處門地粗可婿身名宦盡不
減嶠因下玉鏡臺一枚姑大喜既婚交禮女以手披紗
扇撫掌大笑曰我固疑是老奴(世說)
兄弟
經惟孝友于兄弟(書)終鮮兄弟(鮮寡也忽之兄弟争國寡兄弟之恩今人以無)
(兄弟終鮮恐誤)常棣之華鄂不韡韡凡今之人莫如兄弟兄
弟䦧于牆外禦其侮脊鴒在原兄弟急難豈伊
異人兄弟匪他兄弟既具和樂且孺兄及弟矣式
相好矣無相猶矣伯氏吹壎仲氏吹篪此令兄弟
綽綽有裕不令兄弟交相為瘉叔兮伯兮倡予和女
豈無他人不如我同父(詩)脤服膰之禮親兄弟之國
(周禮)聞遠兄弟之喪雖緦必往兄之齒雁行兄弟睦
家之肥也(禮記)男子先生為兄(先生為兄之兄恐當作晜字)後生為弟
晜兄也兄之子弟之子相謂為從父晜弟(爾雅)司馬牛
憂曰人皆有兄弟我獨亡(語)
子為人兄慈愛而見友為人弟敬詘而不悖(荀君道)
史太姒之子惟周公康叔為相睦也吾兄弟比以安
尨也可使無吠寡人有弟不能和恊而使餬其口於
四方富辰曰兄弟雖有小忿不廢懿親叔出季處
有自來矣二惠競爽猶可又弱一个焉貴介弟也
兄愛而友弟敬而順(左)兄弟天倫也(榖梁)雙生以後生
為兄取其居上(公羊)趙嬰曰我亡吾二昆其憂哉(左)季心
以勇季布以諾著聞關中(史本傳)馮野王弟立治行相似
吏民歌之曰大馮君小馮君兄弟繼踵相因循聰明賢
智惠吏民政如魯衛德化均周公康叔猶二君兄弟
敵吾一體一支姜肱與二弟名聲相次皆不應徵聘
賈彪兄弟三人天下稱曰賈氏三虎許劭字子將汝
南平輿人也兄虔亦知名汝南人稱平輿淵有二龍焉
(漢書)姜肱嘗與弟季江俱詣郡夜扵道為盜所劫欲殺之
肱曰弟年幼父母所憐又未聘娶願殺身代弟季江曰
兄年德在前家之珍寳國之英俊乞自受戮以代兄命
盜遂兩釋焉王祥性至孝繼母朱氏遇之無道祥愈
恭謹朱氏子覽年數歲每見祥被楚撻輒涕泣抱持母
母以非理使祥覽輒與祥往及長娶妻母虐使祥妻覽
妻亦趨而共之(通鑑)友于兄弟分形共氣兄肥弟瘦無復
相見之期讓棗推梨永罷懽愉之日心乎愛矣書不盡
言(梁紀)隋帝謂羣臣曰五子同母眞兄弟也(陳紀)牛弘寬厚
弟弼好酒因醉射殺弘駕車牛弘還宅其妻迎謂之曰
叔射殺牛弘無所怪問直答云作脯坐定其妻又曰叔
忽射牛死大是異事弘曰已知之矣顔色自若讀書不
輟(隋紀)諸王之藩上與之别曰諸子尚可復有兄弟不可
復得韋嗣立承慶之異母弟也母王氏遇承慶甚酷
每杖承慶嗣立必解衣請代母不許輒私自杖母乃為
之漸寬韋嗣立為莱蕪令太后召問曰卿父嘗言臣
有兩兒堪事陛下卿兄弟在官誠如父言朕今以卿代
兄更不用他人即日拜鳳閣舍人兄弟間不榛梗
兄弟相攻勝負皆為人笑(唐紀)閨門雍穆有德有則吾
敬陳元方兄弟(三國志)荀爽兄弟八人潁川語曰荀氏八
龍慈明無雙(魏志)馬良兄弟五人並有才名鄉里諺曰馬
氏五常白眉最良(蜀志)諸葛瑾事吳弟亮事蜀弟誕仕魏
時人謂蜀得龍吳得虎魏得狗(三國志)王珣弟珉名出珣
右時人語曰法護非不佳僧彌難為兄僧彌珉小字也
王徽之與弟獻之俱病篤有術人云人命應終而有
生人樂代者則死者可生徽之曰吾才位不如弟請以
餘年代之(晉書)孔顗為長史弟道存從弟徽頗營産業二
弟請假歸輜重十餘船皆綿絹紙席之屬顗正色曰汝
輩忝為士流何作賈客也命燒盡而去謝惠連幼有
竒才族兄靈運遇惠連大相知賞與為刎頸交每有篇
章對惠連輒得佳句夏侯䕫為豫州刺史兄亶先經
此任並有恩惠百姓歌曰前兄後弟布政優優(南史)蘇瑗
曰天下難得者兄弟(北史)有禮有義房家兄弟(房景伯傳)梁到
漑與弟洽梁世祖贈詩曰魏世重雙丁晉朝稱二陸何
如今兩到復似凌雲竹蕭介與兄弟文酒會賞時人
以比謝氏烏衣之遊(梁書)薛收與從弟元欽及族兄德音
齊名世稱河東三鳳(唐書)温大雅歴遷黃門侍郎弟彦博
為中書侍郎對居近侍議者榮之高祖從容謂曰我起
義晉陽為卿一門耳賈敦頥為洛州刺史有惠政百
姓植碑頌美及敦實為洛州長史又立頌扵兄碑之側
號棠棣碑杜易簡稱王勔王勮王勃為三珠樹韋
叔諧叔謙季武同省時號三列宿兄弟天生之羽翼
(唐傳)張說以趙冬曦韋述兄弟人之杞梓韓穆兄弟皆
和粹世以珍味目之竇羣兄弟工辭章為連珠集時
稱昆弟若五星然(本傳)
傳記陳寔曰元方難為兄季方難為弟陳元方兄弟
恣柔愛之道而二門之裏兩不失雍熙之軌(世說)李祖仁
兄弟十人並慈孝廉讓因此名鄉曰廉讓(交州記)
集天倫之愛振古莫儔(文選)子之友悌和如琴瑟鴈行
有序華萼相光飾(文選)三荆歡同株(樂府)雙珠出海底俱
是連城珍聰明兩特逹餘耀照傍人英聲振名都高價
出殊鄰(李白集)桂枝嘗偏折棣萼更相鮮(李義山文)那知風雨
夜復此對床眠(韋應物)榮聯花萼詩難和樂助塤篪酒易
醺(白樂天)骨肉之恩手足之愛(白帖)卿家兄弟功名震麒麟
閣畫鴻雁行(杜詩)自古孔懷之痛亦莫我之與劇手足一
斷無因重連竒老雖從祖之兄弟甚同氣之天倫(白居易)
綽綽然眞令兄弟(劉賓客)吳文章少孤與兄伯武相失二
十年復會下邳市争計共鬭伯武毆文章欲報擊之心
中愴悽手不能舉大自恡也因投杖於地相問乃眞兄
弟也(風俗通)古有兄弟忽欲分異出門見三荆同株接葉
連隂嘆曰木猶欣然聚况我而殊哉遂還為雍和(周景式孝)
(子傳)帝遊後苑有竹叢密筍不出外帝顧諸王曰父子兄
弟相親當如此因謂義竹(開元天寳遺事)
本朝世間誰似老兄弟篤愛不復見疵瑕(東坡詩)萸心(萸心)
(二字殊無文理恐當作墓止)一枝心自覺舂同㪷粟味尤長(欒城集)錢
希白惟演從兄也惟演拜相希白當制世稱弟拜相兄
草麻自古未有惟座主拜相門生草麻前代記之矣(金坡)
(遺事)慚愧君家好兄弟風流更與晉人并玉秀蘭芳好
弟昆(僧參寥子)陳羣與孔融論汝潁人物羣曰荀文若休若
友若仲豫當今無對(類要)
姊妹
經房中内賓姑姊妹也姊妹已嫁而反兄弟不與同
席而坐弗與同器而食子路有姊之喪可以除之矣
而弗除也孔子曰何不除也子路曰吾寡兄弟而弗忍
也(禮)男子謂女子先生為姊後生為妹父之姊妹為
姑母之姊妹為從母妻之姊妹同出為姨婦稱夫之
姊為女公夫之女弟為女妹(爾雅)
史鄭穆少妃姚子之子子貉之妹也子貉早死無後而
天鍾美於是(夏姬也)晉公子重耳取季隗趙衰妻叔隗
吳伐楚楚昭王取其妹季芉以出涉睢鍾建負之以從
復國王將嫁季芈辭曰所以為女子遠丈夫也鍾建負
我矣使妻鍾建以為樂尹(左)聶政為嚴仲子殺韓相俠
累因自抉眼出腸以死韓取政屍暴扵市購之曰有能
言殺俠累者與千金政姊嫈聞之乃伏屍哭曰是軹深
井里聶政也妾柰何畏殁身之誅滅賢弟之名乃三大
呼天遂死於政旁李園妹欲進諸楚王春申君納之
既而有娠李園使其妹說春申君曰楚王貴幸公雖兄
弟不如也今君相楚二十餘年而王無子即千歲後將
更立兄弟兄弟立禍且及身矣今妾有娠而人莫知妾
幸君未久誠以君之重進妾扵王王必幸妾妾賴之而
有男則是君之子為王也春申君大然之即出李園妹
謹舍而言諸楚王王召入幸之遂生男立為太子李園
妹為王后(史記)班超妹曹大家上書曰蠻夷之性悖逆侮
老而超旦暮入地久不見代恐開姦宄之源生亂逆之
心妾竊聞古者十五受兵六十還之亦有休息不任職
也故妾敢觸死為超求哀匄超餘年一得生還復見闕
庭(漢和紀)慕容垂娶段氏字元妃光禄大夫段儀女婉惠
有志操常謂妹季妃曰我終不作凡人妻妾季妃曰我
亦不作庸夫婦鄰人聞笑之後燕王納元妃范陽王德
聘季妃並如其言王凝之妻謝氏名道韞朗之妹聰
明有才辨同郡張玄妹亦有才質適顧氏玄母稱之以
敵道韞有濟尼者遊扵二家或問之答曰謝夫人神清
散朗故有林下風味顧家婦清心玉映自是閨房之秀
(晉書)石奮家貧有妹能鼓琴高祖召為美人老姊垂白
曹壽妻班超之妹也超為都護在絶域年老思入關
妹乃上書曰妾兄超延命沙漠三十餘年骨肉生離不
復相識書奏徵還(漢書)宋山隂公主謂帝曰妾與陛下俱
託體先帝(宋武紀)劉孝綽三妹並有才學一適徐悱文尤
清拔所謂劉三娘也悱卒為祭文辭甚悽愴悱父欲為
哀辭及見此文乃閣筆(南史)李勣性友愛其姊病嘗自為
粥而爇其鬚姊戒止答曰姊多疾而勣且老雖欲數進
粥尚幾何張廵姊軍中號陸姑(唐書)
傳記袁彦道有二妹一適殷淵源一適謝仁祖(世說)賈彦
年六歲其姊聞鄰家讀書日日抱彦竊聽之十歲乃暗
誦六經(王子年拾遺記)
嫂
經嫂者尊嚴之稱嫂叔不通問嫂叔之無服也蓋
推而遠之也子思之哭嫂也為位(禮記)
史蘇秦窮困歸嫂笑之不為下機及相六國擬王者歸
嫂側目不敢仰視秦曰何前踞而後恭嫂伏地謝(史記)初
高祖微時過其丘嫂食嫂厭叔陽為羹盡轑釡由是怨
嫂陳平嫂疾之或問平食何物而肥嫂曰食糠籺耳
有叔如此不如無有馬援奉嫂不冠不入(漢書)王澄衍
季弟也衍妻郭氏性貪鄙令婢扵路擔糞澄年十四諫
郭郭大怒謂澄曰昔先人臨終之日以小郎囑新婦不
以新婦囑小郎因捉其衣裾欲杖之澄懼走得脫謝
道韞為王凝之妻凝之弟獻之嘗與賓客談議辭理
將屈道韞遣婢白獻之曰欲為小郎解圍乃施青綾步
障自蔽申獻之前議客不能屈(晉書)事嫂見稱載籍非一
鄭仲虞則恩禮甚篤顔弘都則竭誠感到馬援則見之
必冠孔伋則哭之為位韓愈三歲而孤嫂鄭鞠之(唐書)
傳記阮籍嘗還家籍見嫂與之别或譏之籍曰禮豈為
我輩設也晉謝公曰家嫂詞情慷慨致可傳述恨不
使朝士見(世說)
集昔在韶州之行受命于元兄曰爾幼養于嫂喪服必
以期今豈敢忘天實臨之(韓文)
子弟
經兄弟之子猶子也(禮記)
史定陶王好學多才於帝子行虛譽隆洽傾於諸父
黃瓊昔隨父在臺閣習見故事及後居職達練官曹
争議朝堂莫能抗奪吳陸遜曰子弟苟有才不憂不
用不宜私出以要榮利若其不佳終為取禍(通鑑)魏舒容
貎質樸少號遲鈍人莫知唯叔父衡知其竒每有賓客
輩造已常勸使過舒言吾兄子非常人也顧和總角
便有清操族叔榮雅重之曰此吾家麒麟興吾宗者必
此子也王羲之深為從伯導所器嘗謂羲之曰汝是
吾家佳子弟當不減阮主簿(阮裕為王敦主簿)謝安問諸子弟
曰子弟何與人事車騎玄答曰譬如芝蘭欲其生於階
庭謝玄為叔父安所器苻堅南伐安舉玄竟敗堅
謝安嘗詣陸納而納殊無供辦其兄子俶密為之具安
既至納所設惟茶果而已俶遂陳盛饌珍羞畢具客罷
納大怒曰汝不能光益父叔乃復穢我素業邪詔求
文武良將謝安以兄子玄應詔郄超嘆曰安之明乃能
違衆舉親玄之才足以不負所舉謝朏幼聰慧謝莊
器之十歲能屬文莊游山使朏命篇攬筆便就王景文
曰賢子足稱神童後來復為特達莊曰眞吾家千金
振少薄行玄不以子妷齒之(晉書)謝混與族子靈運瞻晦
曜以文義賞會常共處居在烏衣巷故謂之烏衣之遊
謝密童幼時精神端審時然後言叔父琨見而異之
曰此兒深中夙敏可成佳器有子如此足矣(南史)宗炳問
兄子慤所志答曰願乘長風吹破萬里浪炳曰汝若不
富貴必破我門戶(宋書)初王弘與兄弟集會任子孫戲適
僧達跳下地作虎子僧綽正坐采蠟燭珠為鳳凰僧逹
奪取打壞亦不復惜僧虔累十二博棋旣不墜落亦不
重作弘嘆曰僧達俊爽當不減人然恐終危吾家僧綽
當以名義見美僧虔必為長者位至公台已而皆如其
言(通鑑)王渾與婦共坐見武子從庭過渾欣然曰生兒如
此足慰人意(晉列女傳)劉孺七歲能屬文叔父瑱常置座側
謂賓客曰此吾家明珠(宋書)楊愔幼時庭有柰樹實落羣
兒争之愔不動獨坐季父暐大嗟異謂客曰此兒恬裕
有我家風宅内有茂竹遂於林邊别葺一室命獨處其
中常銅盤具盛饌以飯之因以督厲諸子曰汝輩但如
遵彦謹慎自得竹林别室銅盤重肉之食(杜史)楊愔叔父
見愔曰愔將相器謂人曰此兒駒齒未落已是我家龍
文更十歲當求之千里外(本傳)任瓌早孤叔父忠每曰吾
子雖多庸保耳所以寄門戶者瓌也(唐書)
傳記晉林下諸賢各有雋才子籍子渾器量宏曠康子
紹清遠雅正濤子簡疎通高潔咸子瞻虛夷有遠心瞻
弟孚爽朗多所遺秀子純悌並淑令有清流戎子萬有
大成之風惟劉伶子無聞凡諸子惟瞻為冠紹簡亦見
重當世(世說)
集有韋羣玉者在家無子弟之過求子弟之賢而能業
其家者韋羣玉也(韓文)
妯娌
經介婦請於冢婦介婦無敢敵耦於冢婦不敢並行
不敢並命不敢共坐(一作不敢並坐)娣姒猶兄弟也(禮記)長婦謂
稚婦為娣婦娣婦謂長婦為姒婦(注今或云妯娌爾雅)
史聲伯之母不聘穆姜曰吾不以妾為姒(注昆弟之妻相謂姒)伯
石始生子容之母走謁諸姑曰長叔姒生男(兄弟妻相謂曰姒左)
王渾妻鍾氏字琰禮儀法度為中表所則渾弟湛妻郝
亦有德行琰雖貴門與郝雅相敬重郝不以賤下琰琰
不以貴陵郝時人稱鍾夫人之禮郝夫人之法(晉書)太后
以薛顗妻蕭氏及顗弟緒妻成氏非貴族欲出之曰我
女豈可與田舍女為妯娌耶或曰蕭氏瑀之姪孫國家
舊姻乃止李光進與弟光顔友善光顔先娶其母委
以家事母卒光進後娶光顔使其妻奉管鑰籍財物歸
于其姒光進反之曰新婦逮事先姑姑命主事不可易
也(唐紀)
宗族
經以飲食之禮親宗族兄弟(周禮)五廟之孫祖廟未毁雖
為庶人冠娶妻者必告死必赴練祥則告族之相為也
宜弔不弔宜免不免有司罰之適子庶子祇事宗子
宗婦雖富貴不敢以富貴入宗子之家雖衆車徒舍扵
外以寡約入不敢以富貴加扵父兄宗族别子為祖
繼别為宗繼禰者為小宗有百世不遷之宗有五世則
遷之宗百世不遷者别子之後也宗其繼高祖者五世
則遷者也合族以食序以昭穆别之以禮義人道竭
矣同姓從宗合族屬四世而緦服之窮也五世袒免
殺同姓也六世親屬竭矣其庶姓别扵上而戚單扵下
婚姻可以通乎繋之以姓而弗别綴之以食而弗殊雖
百世而婚姻不通周道然也親親故尊祖尊祖故敬
宗敬宗故收族君子因睦以合族同宗無相賓客
之道(禮記)父之黨為宗族(爾雅)宗族稱孝焉(語)
史翼九宗五政晉吾宗也豈害我哉(左)犬牙相制所
謂磐石之宗也宗族盤互骨肉之親粲而不殊(粲明)
(也當明扵仁恩不離絶也)支屬臣幸得聯肺腑(肝肺相附著猶言心膂也)得託
肺腑骨肉天性誠不以遠近為親疎然數見顔色情
重昔時禮從祖兄弟别居異財恩義已輕脤屬疎末
(通鑑)武康沈法興世為郡著姓宗族數千家唐張公藝
九世同居高祖問其故書忍字百餘以進(唐紀)
集宗黨鄉外少(徐騎省)紛綸國諜昭晰家聲(駱賓王)
同姓
經豈無他人不如我同姓(詩)君不與同姓同車娶妻
不娶同姓同姓從宗合族屬繫之以姓而弗别雖
百世而婚姻不通也(禮記)族晜弟之子相謂為親同姓(爾雅)
子諱名不諱姓姓所同也(孟)
史於諸姬為近(左)幸得同姓末屬(劉向傳)初何武為郡吏
時事太守何壽壽知武有宰相器以其同姓故厚之
李密與唐高祖書曰與兄𣲖流雖異根系本同(通鑑)
閨門
經女正位乎内男正位乎外父父子子兄兄弟弟夫夫
婦婦而家道正九三家人嗃嗃悔厲吉婦子嘻嘻終
吝象曰家人嗃嗃未失也婦子嘻嘻失家節也(易)諸父
兄弟備言燕私妻子好合如鼓瑟琴兄弟旣翕和樂
且湛宜爾室家樂爾妻孥令妻壽母(詩)父母在閨門
之内戲而不嘆父子篤兄弟睦夫婦和家道之肥也
閨門之内有禮故三族和(禮記)
子父詔其子兄教其弟(莊)
史姑慈婦聽夫和妻柔禮也(左)父慈子孝夫信妻貞家
之福也(蔡澤傳)石奮子孫為小吏來謁必朝服見之子孫
在側雖宴必冠(本傳)張敞曰閨門之内夫婦之私有過於
畫眉者(本傳)鄧訓於閨門兄弟莫不敬憚諸子進見未嘗
賜席接以温色(東漢)閨門雍穆(三國志)司馬防諸子雖冠成
人不命曰進不敢進不命曰坐不敢坐不指有所問不
敢言父子之間肅如也(魏志)仇香妻子事之若嚴君妻子
有過免冠自責妻子庭謝思過香冠妻子乃敢升堂(通鑑)
盧度世閨門之内和而有禮雖世有屯夷家有貧富百
口怡怡豐儉同之(宋紀)代宗曰不癡不聾不作阿家翁兒
女子閨房之言何足聽也(唐紀)何曾閨門整肅與妻相見
正衣冠相待如賓己南面妻北面再拜上酒一歲不過
再三庾亮動由禮節閨門之内不肅而成(晉書)楊遁一
家之内男女百口緦服同爨庭無間言魏世以來惟有
盧楊烏兄弟及播(遁之祖)昆季當世莫逮焉(北史)元暐三世
不異居家人怡怡如也(唐書)博陵崔倕緦麻三世同爨貞
元以來言家法者以倕為首生六子一登宰輔五任大
僚其昆仲自始仕至貴達亦同居光德里一宅宣宗聞
之嘆曰崔邠家門孝友可為士族師矣(崔邠傳)
傳記父子不和其世破亡兄弟不和不能久同夫婦不
和家至大凶(說苑)
集凡人家中門事外人不可周知(李翺)子嚴父詔婦順夫
指(韓文)
寵嬖
經綠兮絲兮女所治兮(詩)
子鄭公穆孫後庭比房數十皆擇稚齒婑媠者以盈之
(列子)
史齊侯好内多内寵内嬖如夫人者六人(左)紂愛妲己
妲己之言是從秦囚孟嘗君使人抵秦幸姬求解獻
狐白裘幸姬為言昭王釋孟嘗君楚懷王聽鄭袖之
言釋去張儀為平陽主謳寵之顓房燕(史記)石崇有
婢曰綠珠孫秀使人求之不得秀怒勸趙王倫誅崇崇
謂綠珠曰我為爾得罪綠珠泣曰當效死於君前因自
投于樓下而死(晉書)更衣入侍喬知之有美妾曰碧玉
知之為之不眠(唐紀)梁故將劉鄩侍兒王氏有美色號花
見羞(五代史)
傳記張天錫疾美人閻姬薛姬皆自殺二姬國色並有
殊寵天錫每謂之曰汝二人將何以報我我死之後豈
可更為人妻皆曰尊君不諱妾請效死於前洒掃於地
下無他志(崔鴻春秋)桓温尚明帝女南康公主温平蜀以李
勢妹為妾甚有寵嘗著别室後主聞與數十婢拔刃襲
之值李梳頭髮垂地姿貎端麗乃徐下地結髮歛手向
主曰國破家亡無心至此今日若能見殺雖死之日猶
生之年神色閑正辭氣悽惋主扵是擲刃前抱之曰我
見汝亦憐何况老奴遂善遇之(世說)石季倫有愛婢曰翔
風妙年别五聲能觀金色翔風年三十妙年者疾之崇
乃退翔風為房老(拾遺記)寧王有樂妓寵姐美色善歌客
莫見李太白曰王何吝此女示於衆乃設七寳花障召
寵姐歌扵障後白曰雖不許見而聞其聲亦幸矣(天寳遺事)
石季倫所愛婢數十人季倫嘗屑沈水香如塵末布象
床上所愛者踐之無跡則賜珍珠百琲若有迹者即節
其飲食令體輕故閨中相戲曰爾非細骨輕軀那得百
琲珍珠(王子年拾遺記)唐申王每冬月苦寒冷宫女密圍而坐
謂之妓圍(天寳拾遺)元載納薛瑶英為姬以金絲帳却塵褥
處之以紅綃衣衣之(古今詩話)元載寵姬薛瑶英能詩書善
歌舞仙姿玉質肌香體輕雖旋波夷光飛燕綠珠不能
過也(合檢)李太尉為亡姬謝秋娘撰望江南(樂府雜錄)張建封
節制武寧納舞妓盻盻燕子樓白樂天經徐與詩曰醉
嬌無氣力風裊牡丹花公薨盻盻不他適多以詩代問
答有詩三百首燕子樓集乃和白詩云自守空樓歛恨
眉形同春後牡丹枝舍人不會人深意訝道泉臺不去
隨泰娘韋尚書家主謳者又張好好以善歌為沈
述師著作以雙鬟納之(麗情集)韓退之二妾一曰絳桃一
曰柳枝皆能歌舞柳枝後踰垣走專寵絳桃矣(語林)潘杭
嬖於美妾解愁姓趙母夢海棠花蕊而生(外史檮杌)
集如姬寢卧内(中山王妾)侍者蠱媚巾㡚鮮明(選南郊賦)秀色燃
紅黛嬌香發綺羅鐘前鸞對舞琴裡鳳傳歌妬寵傾心
意銜思柰老何(張說之文)别館覺來雲雨夢後門歸去蕙蘭
叢(李義山)櫻桃樊素口楊柳小蠻腰金釵十二行春
從春遊夜專夜(白居易)宴專席寢專房(陳洪傳)薦枕青娥豔
(劉長卿)後宫佳麗三千人三千寵愛在一身(白樂天)侍婢豔
傾城(杜詩)此婢嬌嬈惱殺人凝脂為膚翡翠裙(盧仝)曲眉豐
頰清聲而便體秀外而惠中飄輕裾翳長袖粉白黛綠
者列屋而閒居妬寵而負恃争姸而取憐(韓文)虢國夫人
承主恩平明走馬入宫門却嫌脂粉汚顔色淡掃蛾眉
朝至尊(杜詩)侍女低鬟落翠花(杜牧之)嬪嬙左右如花紅(杜)
本朝歛色避新姬愛君小鬟新買得如手未觸新開
花(歐公集)列星閑蛾眉(坡詩)妾薄命(主家十二樓一身當三千古來妾薄命事主不)
(盡年起舞為主壽相送南陽阡忍着主衣裳為人作春妍有聲當徹天有疾當徹泉死者恐無知妾身長自憐)
(葉落風不起山空花自紅捐世不待老惠妾無其終一死尚可忍百歲何當窮天地豈不寬妾身自不容死者)
(如有知投身自相從向來歌舞地夜雨鳴寒蛩后山)
婢妾
經嘒彼小星三五在東肅肅宵征夙夜在公寔命不同
嘒彼小星維參與昴肅肅宵征抱衾與裯寔命不猶(詩)
悼公之母(哀公之妾也)死哀公為之齊衰有若曰為妾齊衰
禮與公曰吾得已乎哉魯人以妻我妻不在妾御莫敢
當夕士妾有子而為之緦無子則已買妾不知其
姓則卜之(禮記)
子臧獲(奴婢也方言謂荆淮海岱之間罵奴曰臧罵婢曰獲燕齊亡奴謂之臧亡婢謂之獲或曰取貨)
(謂之臧答得謂之獲皆謂奴婢闕)
史泉丘人有女奔僖子僖子使助薳氏之簉(注薳氏之女為僖子)
(副妾故納泉丘之女以副助之)若以妾為夫人則固無其禮也(左)蘇秦
曰聞客有遠為吏而其妻私扵人者其夫將來其私者
憂之妻曰吾已作藥酒待之矣夫至妻使妾舉藥酒進
之妾欲言酒之有藥則恐其逐主母也欲勿言則恐其
殺主父也扵是佯僵而棄酒主父怒笞之妾一僵覆酒
則上存主父下安主母(史)充下陳(李斯書)願為箕箒妾
張蒼妾百數嘗孕者不復幸(西漢)妾不敢以燕媠見(楚夫人傳)
為傅婢所毒(王吉傳師古曰凡言傅婢者謂傅相其衣服袵席之事)賤婢不可以
為主帝賜張志和奴婢各一志和配以為夫婦號漁
童樵青(新唐書)
集豈惟炊爨之勞抑亦巾箱之寵(白帖)越婢脂肉滑(元稹集)
女使護衣(李義山文)一婢赤脚老無齒(韓文)
傳記鄭玄家奴婢讀書一婢不稱旨使人拽着泥中須
臾一婢來問曰胡為乎泥中答曰薄言往愬逢彼之怒
周浚過汝南李氏有女絡秀因求為妾(世說)漢尚書郎
入直給女侍使二人皆選端正妖麗執香爐護衣服(通典)
桓玄妾當産畏風應須帳桓曰不須作帳可以到夫人
故帳與之(類說)潞州節度使薛嵩有妾曰紅線嵩遣掌箋
表號内記室(侍兒小名錄)
本朝小婢立我前赤脚兩髻丫(歐公)真是青裙兩髻丫常
呼赤脚婢雨中擷園蔬自遣赤脚沽村釀(坡)
僕從
經我僕痡矣僕夫况瘁徒御不驚(詩)趨走給召呼
(周禮)
子子貢曰冉雍使其陳如借(家語)
史秦伯送衛於晉三千人寔紀綱之僕使訓羣騶知
禮皂隸輿臺馬有圉牛有牧以待百事負羈絏
以從扞牧圉(左)厮役扈養(公羊傳析薪為厮炊烹為養)高漸離為
人庸保匿作吕不韋家僮萬人(師古曰婢妾之總稱也)張耳陳
餘其厮役莫非天下英傑人之奴得無笞罵足矣
奴虜使之桀黠奴人之所患也唯刁間收取使之(刁能)
(蓄豪奴)愛幸監奴(師古曰奴之監知家務者也)蒼頭廬兒蒼頭(漢史)諸
史有長史乃帳下吏(魏志)祖逖有胡奴曰王安逖甚愛之
及約之誅安嘆曰豈可使祖士稚無後乎乃往就市觀
刑逖庶子道重始十歲安竊取以歸匿之變服為沙門
(通鑑)盧懷謹死家無餘蓄惟一老蒼頭請自鬻以辦喪事
蕭穎士有奴事穎士十餘年笞楚嚴慘或勸其去曰
非不能愛其才也帝賜張志和奴婢各一志和配以
為夫婦號漁童樵青(唐紀)
傳記晏子曰臣非厨養之臣(說苑)咸陽郭氏一蒼頭曰捧
劍每遭鞭捶一日忽題詩曰青鳥銜葡萄飛上金井欄
美人恐驚去不敢捲簾看其主遂稍容之(范據)
集太史公牛馬走(司馬遷書)鷹犬之才牙爪可任(陳琳檄)内無
應門五尺之童(李令伯表)掃除之隸(晉書)一奴長鬚不裹頭(韓)
地上蟣虱臣(盧仝)趨厮走養(皮日休記)
本朝更煩赤脚長鬚老(東坡)
外氏
經為外祖父母何以小功也以尊加也(禮)母之考為外
王父母之妣為外王母(爾雅)
史王符無外家(東漢)荀勖依舅氏十餘歲能屬文從外祖
魏太傅鍾繇曰此兒當及其曾祖魏舒少為舅氏寗
氏所養營宅相者云當出貴甥魏舒尚幼自言曰當為
外氏成此宅相(晉書)梁王筠清潔好學沈約見以為似外
祖袁粲謂張稷曰王郎非惟額類袁公風韻都欲相似
(南史)温造曰臣外五世祖李靖(唐本傳)楊於陵生子名嗣復
韓滉撫其頂曰名與位皆踰其父楊氏之慶也(嗣復傳滉其外)
(祖也)
集段公威德當流慶於外孫(白傅集)魏舒少孤長扵寗氏
周翼無託養在郤家(白帖)扶牀小女君先識應此些些似
外翁於僕為外諸翁(元微之)外氏之世德存乎古史揚
乎人言沐外族之休光(柳文)郤公不易勝莫着外家欺
(王建集)
本朝外氏清貧(類要)外家英俊場(後山詩)
母黨
經從母之夫舅之妻二夫人相為服君子未之言也或
曰同爨緦(禮記)
史初叔向欲娶扵申公巫臣氏其母欲娶其黨叔向曰
吾母多而庶鮮吾懲舅氏矣(左傳言母多妾媵而庶子鮮少嫌母氏性不曠云)
韋縚奏喪服舅絲麻三月從母外祖父母皆小功五月
外祖至尊同扵從母之服姨舅一等服則輕重有殊堂
姨舅親即未疎恩絶不相為服舅母則承外族不如同
爨之禮竊以古意猶有所未暢者也請加外祖父母為
大功九月姨舅皆小功五月堂舅堂姨舅母並加至祖
免韋述議曰母黨比扵本族不可同貫明矣敕姨
舅親既服小功舅母不得全降宜服緦麻堂姨舅宜服
袒免(唐紀)
外孫
經女子之子為外孫(爾雅)
史楊惲司馬遷女子也惲始讀外祖太史公記頗為春
秋司馬遷死外孫祖述其書遂宣布焉(西漢)諸葛亮誡
外甥曰丈夫志當存高遠慕先賢絶情欲棄凝滯廣咨
問除嫌吝雖有淹留何損扵美趣何患扵不濟若志不
強毅意不慷慨徒碌碌滯於俗默默束扵情永竄伏扵
凡庸不免於下流矣(蜀志)梁王筠清潔好學沈約見筠以
為似外祖袁粲謂僕射張稷曰王郎非惟額類袁公風
韻都欲相似稷曰袁公見人輒矜嚴王郎見人必娱笑
惟此一條不能酷似(宋書)
傳記樊重外孫何氏兄弟争財重恥之以田二頃解其
忿訟(東漢)
集爾為外曾孫倜儻汗血駒(杜詩)中郎餘慶鍾羊祐(邕之甥琰)
(之子)段公威德當流慶扵外孫(白傅集)累累外孫有攜有嬰
扶牀坐膝嬉戲驩争(韓文)
本朝南山新長鳳凰雛眉目分明畫不如年少從他愛
梨栗長成須讀五車書(臨川)
舅甥
經渭陽康公念母也見舅氏如母存焉(詩序)我送舅氏曰
至渭陽何以贈之路車乘黃既有肥牡以速諸舅寧
適不來微我有咎(詩)母之晜弟為舅母之從父晜弟為從
舅男子謂子姊妹之子為出(爾雅)
史陳厲公蔡出也(姊妹之子曰出)申侯申出也子犯以璧
授公子曰臣從君廵扵天下臣之罪多矣臣猶知之而
况君乎請由此亡公子曰所不與舅氏同心者有如白
水康公我之自出鄭甥可得備彌甥也(彌遠也父之舅)
(氏故稱彌甥)公納夏戊之女為夫人其弟期太叔疾之從孫
甥也(左姊妹之孫為從孫)汲黯字長孺司馬安是其姊子與黯同
為太子洗馬霍去病衛青姊子也(漢書)荀勖父貯早亡
勖依于舅氏岐嶷夙成十餘歲能屬文從外祖魏太傅
鍾繇曰此兒當及其曾祖旣長遂博學達於從政(晉書)王
濟衛玠之舅也俊爽有風姿每見玠輒嘆曰珠玉在側
覺我形穢(衛玠傳)王獻之兄弟自超(祁)未亡見愔(郄)嘗躡
履問訊甚修舅甥之禮及超死見愔怠屐而候之殷
浩廢為庶人徙扵東陽浩甥韓伯浩素愛賞之隨至徙
所經歲還都浩詠詩曰富貴他人合貧賤親戚離王
忱弱冠知名嘗造其舅范寗謂曰卿風流雋望眞後來
之秀忱曰不有此舅焉有此甥何無忌少有大志鎮
北將軍劉牢之即其舅也時鎮京口每有大事皆參議
之桓玄曰何無忌酷似其舅(通鑑晉紀舅謂劉牢之也)韋縚奏舅
小功五月堂舅加至袒免(唐紀)初陳郡謝重王胡之外孫
也於諸舅敬禮多闕重子絢袁湛之甥也嘗扵公坐慢
湛湛正色謂曰汝便是兩世無渭陽情絢有愧色陳
江總七歲而孤依于外氏幼聰敏有至性其舅蕭勵名
重當時特所鍾愛嘗謂總曰爾操行殊異神采英拔後
必知名(南史)李靖舅韓擒虎每與靖論兵嘆曰可與語孫
吴者非斯人尚誰哉王涯居翰林其甥皇甫湜中選
考覈之際不先上言坐貶(本傳)
傳記晉李繪神清朗俊邢晏曰宅相之寄良在三甥(三國)
(典略)此館之興情鍾舅氏宜以渭陽為名(世說)
集賢甥俊彩酷似其舅(陳子昂)我異劉牢不減其舅(李義山)
劉牢出外甥(杜)寗氏舅甥俱寂寞(王建集)
本朝仍以安石之甥復見劉牢之舅(臨川集)
從母
經從母之夫舅之妻二人相為服君子未之言也或曰
同爨緦(禮記)從母之男子為從母晜弟其女子為從母姊
妹(爾雅)
史初臧宣叔娶于鑄生賈及蒍而死繼室以其姪穆姜
之姨子也(左姪穆姜姨母之子與穆姜為姨昆弟)符承祖方用事親姻争
趨附以求利其從母楊氏為姚氏婦獨否常謂承祖之
母曰姊雖有一時之榮不若妹有無憂之樂姊與之衣
服多不受由是符氏内外號為癡姨(通鑑)韋縚奏姨小功
五月堂姨加至袒免(唐紀)
姨
經邢侯之姨(詩)妻之姊妹同出為姨(爾雅)
史蔡哀侯娶于陳息侯亦娶焉息媯將歸過蔡蔡侯曰
吾姨也(左)
傳記謝阿蠻善舞上就按於清元殿寧王吹笛上羯鼓
妃琵琶秦國夫人端坐視之上戲曰阿蠻樂籍今日幸
得供養夫人請一纏頭對曰豈有大唐天子阿姨無錢
用耶遂出三百萬為一局(楊妃外傳)
婚姻
經男女及時也平王之孫齊侯之子自納采至請
期用昕親迎用昏(詩)昏禮萬世之始也取扵異姓所以
附遠厚别也昏禮不賀生人之序也序代也昏禮不
用樂幽隂之義也大昏萬世之嗣也國君娶夫人
之辭曰請君之玉女與寡人共有敝邑事宗廟社稷此
求助之本也曾子問曰昏禮既納幣有吉日女之父
母死則如之何孔子曰婿使人弔如婿之父母死則女
之家亦使人弔昏禮者將合二姓之好上以事宗廟
而下以繼後世也故君子重之是以昏禮納采問名納
吉納徵請期(禮記)婿之父為姻婦之父為婚婦婿之父
母相謂為婚姻(爾雅)婚禮用昏故經典多止作昏字(記)
子任薛王劉崔盧之昏非古也何以視譜(任薛出黃帝王劉出舜崔)
(盧出帝嚳文中子)
史師服曰嘉耦曰妃怨耦曰仇齊侯欲以文姜妻鄭
太子忽辭人問其故太子曰人各有耦齊大非吾耦也
懿氏卜妻敬仲其妻占之曰吉是謂鳳凰于飛和鳴
鏘鏘秦伯納女五人懷嬴與焉奉匜沃盥既而揮之
怒曰秦晉匹也如舊昏媾敝無存曰必娶高國
求昏而薦女劉氏范氏世為婚姻(左)禮有納采(采擇女之)
(德性也其禮用雁為贄者取順隂陽來往)有問名(問女名而卜之知吉凶也禮如納采)有納徵
(徵成也納幣以成婚)有告期(告迎期)四者備而後娶禮也(榖梁)婚姻者
居室之大倫(史儒林傳)大將軍鳳連昏(連婚者婚家之姻親也)太后欲
為重親有葭莩之故世俗嫁娶太早未知為人父母
之道而有子是以教化不眀而民夭死聘妻送女亡節
則貧人不及故不舉子(西漢)阮修字宣子貧居四十未有
室王敦等歛錢為婚皆名士也時慕之者求入錢而不
得王珣取謝方女弟珉娶謝安女並不終由是與謝
氏有隙(晉書)侯景請娶扵王謝上曰謝王門高非偶可扵
朱張以下訪之(梁紀)衰世舊門誠何足慕而求與為婚雖
多輸金帛猶為彼所偃蹇山東士人尚閥閱後雖衰
猶負世望嫁必多取貲故人謂之賣婚(唐書)鄭崇高密大
族世與王家相嫁娶(西漢)
傳記温嶠喪婦從姑劉氏家有一女甚有姿慧姑以屬
公覓婚公報云已覓得婚處門地粗可婿身名宦盡不
減嶠因下玉鏡臺一枚姑大喜既婚交禮女以手披紗
扇撫掌大笑曰我固疑是老奴果如所卜(世說)子孫娶妻
嫁女必擇孝悌世世有行義者(大戴禮)北平徐氏有女人
多求不許陽公字雍伯試求焉徐氏曰能得白璧一雙
來當聽為婚雍伯得五雙白璧徐氏遂以女許之(搜神記)
齊有一女二家求之其家語其女曰汝欲東家則左袒
欲西家則右袒其女兩袒父母問其故對曰願東家食
而西家息以東家富而醜西家貧而美也(風俗通)漢武帝
為膠東王年七歲長主抱膝上曰兒欲得婦否曰欲得
長主指其女曰阿嬌好不曰好若得阿嬌作婦當作金
屋貯之長主大悅乃苦要上定婚焉(漢武)
集子當求婦其父如此誰肯嫁之者遠求小姓足使生
子(虞翻)潘楊之睦有自來矣(文選)孟光儻未嫁梁鴻正須婦
(王無功詩)一村惟兩姓世世為婚姻生者不遠别嫁娶先近
隣(白樂天詩徐州有朱陳村世為婚姻)頗謂秦晉匹從來王謝郎(杜詩)不同
牛女夜是配鳳凰年(賈浪仙)橋成烏鵲夜臺起鳳凰年(沈雲)
(卿文)其女聞其訓教有幽閑之德為公擇婦宜莫如盧氏
薦女請婚(韓文)
本朝交秦晉之歡仰從嘉命望金張之館俯愧衰宗
跂通德之門馳誠數仞叙宜家之慶拜貺尺書(臨川)不將
門戶賣崔盧(坡詩)
婦翁(附妻母)
經妻之父母何以緦報之也昏禮婿親迎見扵舅姑
舅姑承子以授婿(禮記)妻之父為外舅妻之母為外姑(爾雅)
史陳涉旣為王妻之父往依焉陳王以衆賓待之長揖
不拜妻之父怒不辭而去(通鑑)婦父乃是翁比(陳紀)外黃富
人女嫁張耳厚奉給耳(史)光武謂倫曰聞卿為吏篣婦
公寧有之邪倫對曰臣三娶妻皆無父(第五倫傳)婦翁冰清
(衛玠傳)華廙有才妻父盧毓典選廙年三十五不得調(晉書)
女婿柰何不敬婦翁(通鑑)
傳記甘公之遇恭祖太守之器伯珪(白帖)王適曰吾求婦
氏久矣惟此翁可人意且聞其女賢不可以失(韓文)青城
山為五岳之長故名丈人山(青城山記今世俗呼人婦翁為令岳謂妻之伯叔父)
(為列岳往往因此又神仙傳曰太山有老父失其姓名今人稱人婦翁亦曰太山不知何所據或者出此訛以)
(傳訛也)
集為愛丈人山(杜)
本朝俗呼人之妻父為岳丈以泰山有丈人峯丈人觀
似亦有理也而呼妻母為泰水此何義耶晉樂廣衛玠
妻父也時稱婦翁冰清女婿玉潤然則俗所謂岳丈當
云樂丈耳(孫將正訓)
婿
經婿何以緦報之也(禮記)子謂公冶長可妻也以其子妻
之南容三復白圭孔子以其兄之子妻之(論語)謂我舅
者吾謂之甥也(爾雅)
史趙有側室曰穿晉君之婿也(左)淳于髠齊之贅婿
少婿東齊間謂婿為倩禮甚卑有子婿禮(史)家貧
子壯則出贅司徒袁隗欲為從女求姻見黃允嘆曰
得婿如是足矣允聞而黜遣其妻(漢紀)謝安婿王國寳安
惡其為人每抑而不用國寳乃譛安于道子使離間之
於帝(晉紀)宇文泰諸子皆幼惟以諸婿為心膂(梁紀)女夫乃
是兒例女婿奈何不敬婦翁(陳紀)回紇可汗上書言今
婿半子也獨孤郁權德輿之婿也上嘆郁之才美曰
德輿得婿我反不及耶(唐記)武帝為晉陵主求婚王珣曰
謝渾雖不及真長不減王子敬帝曰如此便足會帝崩
袁崧欲以女妻之珣曰卿莫近禁(晉書)史官李漢蔣係皆
愈之子婿(唐書)姚顗少惷不修容止時人莫之知司空圖
一見以為竒以女妻之(五代史)
傳記杜廣初為劉景廏卒景因問廣中(一作申未知孰是此字可疑)
曲有條章景謂妻曰為女求夫三年不覺廏中有麒麟
扵是妻之(三十國春秋)唐郭元振少美風姿宰相張嘉貞欲
納為婿曰吾五女各有姿色令人持一線幔前使子取
便牽之得者為婦元振牽一紅絲線得第三女(開元遺事)李
膺祖脩以鍾瑾好學似我以膺妹妻之(白帖)孫雋與李元
膺俱娶太尉桓玄女時人謂桓兩女俱乘龍言得婿如
龍也(楚國先賢傳)唐張延賞選韋臯為婿臯性高不拘小節
公侮之不禮臯乃辭去後自金吾持節兩川為延賞代
公曰吾不識人郭圓有詩曰當時甚訝張延賞不識韋
臯是貴人(雲溪友議)楊玠娶博陵崔季讓女崔家富圖籍殆
將萬卷玠成婚之後頗亦遊其書齋旣而告人曰崔氏
書被人盜盡曾不之知崔遽令檢之玠捫腹曰已藏之
經笥矣(談藪)陳忠女名豐隣人葛勃有美姿豐與村中數
女相謂曰若得婿如葛勃無所恨也(藝苑)
集禁臠去東牀門闌多喜氣女婿近乘龍(杜)愈於處
士妹婿也(韓文)乃命長嗣為君半子(劉禹錫)人見東方騎皆
言夫婿殊(王建集)既傾南國貎遂坦東牀腹覓得黔婁
為妹婿(白侍郎)
本朝昔昌黎為唐儒宗得子婿李漢然後其文益振其
道益大(臨川集)廏下麒麟深知杜廣(類要)
擇婿
史懿氏卜妻敬仲其妻占之曰吉是謂鳳凰于飛和鳴
鏘鏘(左)張負歸謂其子仲曰吾欲以女孫子陳平仲曰
平貧不事事負曰固有美如陳平而長貧者乎卒與女
(陳平傳)袁隗見黃允曰得婿如此人足矣(後漢)梁鴻尚節介
鄉里(一作執)家慕其高節多欲女之(本傳)陶謙年十四猶綴
帛為幡乘竹馬而戲邑中兒童皆隨之故蒼梧太守出
遇之途見其容貎異而呼之與語而說因許妻以女夫
人聞之怒曰陶家兒遨戲無度如何以女許之公曰彼
有竒度長必大成遂妻之(吳書)太尉郄鑒使人求婿扵王
導導令就東廂徧觀子弟歸曰王氏諸少並佳聞信至
各自矜持惟一人在東牀坦腹食獨若不聞鑒曰此正
佳婿訪之乃羲之也遂以女妻之(本傳)後魏郭瑀有一女
欲求一快女婿劉炳曰聞公求快女婿炳其人也(北史)竇
毅有女謂妻長公主曰此女才貎如此不可妄以許人
(唐史)韓滉竒楊於陵謂其妻柳氏曰吾求佳婿無如於陵
因以妻之(唐書其子嗣復傳載曰吾閱人多矣無如楊生舊唐書楊於陵傳云吾閱人多矣無如楊)
(主簿)參軍裴寬義不以苞苴汚家時刺史韋詵有女擇所
宜歸語曰嘗求佳婿今得矣(寬傳)
傳記温嶠姑劉氏囑嶠求婿嶠曰佳婿難得但如嶠比如
何姑曰何敢希汝比嶠數日白姑已得佳婿聲名盡不
減嶠因下玉鏡臺一枚姑大喜交禮女大笑曰吾固疑
是老奴
集侯處士高曰吾以齟齬窮悴一女憐之必嫁官人不
以與凡子(韓文)
本朝孫明復居泰山李文定廸守兖就見之曰獨居誰
事左右不幸風雨飲食成疾吾弟之女甚賢可以奉箕
箒先生固辭文定曰吾女不妻先生不過一官人妻先
生德高天下幸婿李氏榮貴莫大扵此先生曰宰相女
不以妻公侯貴戚而固以嫁寒谷衰老藜藿不充之人
相國之賢古無有也遂妻之(澠水燕談)晏元獻為相求婿於
范文正文正曰公女必求國士無如富弼者元獻一見
冨公大愛重之即議婚(聞見錄)韓魏公知中山李清臣謁
見其吏報曰太祝方寢清臣為絶句曰公子乘閒臥絳
厨白衣老吏慢寒儒不知夢見周公否曾說當時吐哺
無魏公見其詩曰吾知此人久矣竟有東床之選(青瑣高議)
僚婿
經譚公維私(姊妹之夫曰私)瑣瑣姻亞(詩)女子謂姊妹之夫為
私兩婿相謂為亞(爾雅)
子彌子之妻與子路之妻兄弟也(孟)
史晉公子重耳娶季隗以叔隗妻趙衰(左)嚴助家貧為
友婿富人所辱願為會稽太守於是拜之(漢書)周瑜得喬
公兩女皆國色也孫策自納大喬瑜納小喬孫策戲瑜
曰喬公二女得吾二人作婿亦足為歡(吳)
親迎
經之子于歸百兩御之韓侯迎止于蹶之里百兩彭
彭八鸞鏘鏘親迎用昏(詩)曾子問曰親迎女在塗而
婿之父母死孔子曰女改服布深衣縞總以趨喪男
子親迎男先於女剛柔之義也婿親迎授綏親之也
親之也者親之也(言已親之所以使之親已)冕而親迎主人筵几
於廟婿執雁入揖讓升堂再拜奠雁降出御婦車而婿
授綏御輪三周先俟于門外(禮記)
史父親醮子而命之迎子親迎之道重始也親迎之
禮父南鄉而立子北面而跪醮而命之往迎爾相成我
宗事(荀)
娶妻
經取妻不取同姓(禮記)賀取妻者曰某子使某聞子有客
使某羞娶婦之家三日不舉樂思嗣親也三月而廟
見稱來婦也擇日而祭扵禰成婦之義也(禮)
史卓王孫分予文君錢百萬文君歸成都買田宅為冨
人相如與卓氏婚饒於財(史本傳)
集不同牛女夜是配鳳凰年(賈浪仙)橋成烏鵲夜臺起鳳
凰年(沈雲卿)羅帷送上七香車寳扇迎歸九華帳(王維詩)
本朝華岳西臨降明星於玉女巫山南眺逢暮雨於陽
臺(蘇集)
内表
經舅之子(内兄弟也)傳曰何以緦從服也(禮)舅之子為甥(爾雅)
子子有内弟之喪(内表弟)不飲酒食肉郡人非之(文中子)
史阮瞻内兄潘岳每令鼓琴終日達夜無忤色(晉書)帝問
童子員俶奏臣舅之子李泌(新唐書)
集他鄉惟表弟還家莫辭遥(杜)
外表
經姑之子(外兄弟也)傳曰何以緦報之也(禮)姑之子為甥(爾雅)
史王晏外弟尉氏阮孝緒知晏必敗屢至其門逃匿不
見嘗食醬美問知得於晏家吐而覆之(通鑑齊高祖紀)孔紹安
閉門讀書數十萬言外兄虞世南嘆異之(唐書本傳)
傳記太學博士周拾舉外弟徐摛曰形質陋小若不勝
衣而堪此選乃為晉安王侍讀(劉璠梁典)韋述元行冲之姑
子述好學貫穿經史事如指掌綴文操牘便成行冲大
悅引之同榻曰此吾外家之寳也(續世說)盧少傅弘正雷
尚書簡求弘正簡求皆趙璘姑之子時稱趙家出外甥
(因話錄)
妻黨
史劉穆之好往妻兄弟家乞食多見辱江氏後有慶會
屬令勿來穆之猶往食畢求㯽榔兄弟戲之曰㯽榔消
食君乃常飢何忽須此妻復截髮市肴饌為其兄弟以餉
穆之及為丹陽尹召妻兄弟乃令厨人以金柈貯㯽榔一斛以
進之(宋書本傳)何充盧江人王導妻姊之子故少與王導善
早歴顯官嘗詣導舍導以麈尾指牀呼充共坐曰此是
君坐也(晉書)柳勣與妻族不恊欲䧟之為飛語勣杖死(通鑑)
師
經德無常師主善為師(書)師以賢得民(禮太宰)古者士見
扵師以菜為贄(大胥注)禮聞來學不聞往教(記曲禮)席間函
丈(同上)善待問者如撞鐘叩之以小者則小鳴叩之以大
者則大鳴(學記篇)師嚴然後道尊大學之禮雖詔於天
子無北面所以尊師也善學者師逸而功倍不善學
者師勞而功半能博喻然後能為師記問之學
足以為人師必也其聽語乎力不能問然後語之語之
而不知雖舍之可也學者有四失教者必知之人之
學也或失則多或失則寡或失則易或失則止此四者
心之莫同也知其心然後能救其失也教也者長善而
救其失者也(學記)孔子之喪門人疑所服子貢曰昔者夫
子之喪顔淵若喪子而無服喪子路亦然請喪夫子若
喪父而無服(檀弓)孔子之喪二三子皆絰而出事師無
犯無隠左右就養無方服勤至死心喪三年人其父
生而師教之師也者教之以事而喻諸德者也(記)夫
子循循然善誘人三人行必有我師焉温故而知
新可以為師矣(論語)
子孔子曰吾聞老𥅆博古知今通禮樂之原明道德之
歸則吾師也吾將往矣子夏教於西河之上(家語)夫子
之設科也往者不追來者不拒(孟)故人無師而知則必
為盜勇則必為賊能則必為亂察則必為怪辯則必為
誕有師而知則速通勇則速威能則速成察則速盡辯
則速論故有師者人之大寳無師者人之大殃也(荀子)尊
嚴而憚可以為師耆艾而信可以為師誦說而不陵不
犯可以為師知微而論可以為師師術有四而博習不
與焉(荀)務學不如務求師師者人之模範也一卷之
書必立之師師之貴也知大知小也知之師亦賤矣
(楊)賈瓊曰夫子(文中)十五為人師陳留王孝逸先達之傲
者也然白首北面豈以年乎(文中子)
史孔子退而修詩書禮樂弟子彌衆至自遠方莫不受
業焉(史世家)下帷講誦弟子莫見其面師友淵源所漸
(西漢)師友必於天下英俊(雋不疑傳)都授(都授謂總集諸生大講授也)韓信
得廣武君東鄉坐師事之(本傳)李固少好學步行尋師不遠
千里牟長為博士諸生講學者常有千餘人著錄前
後萬人馬融才高博學為世通儒教養諸生常有數
千涿郡盧植北海鄭玄皆其徒也(東漢)太守黃讜署戶曹
吏欲召咸入授其子咸曰禮有來學而無往教讜遂遣
其子師之(包咸傳)孔奮少從劉歆受春秋左氏傳歆稱之
謂門人曰吾已從君魚受道矣(孔奮傳)耆名高義開門受
徒者編牒不下萬人(後漢)邊韶教授數百人嘗晝卧弟子
私嘲之韶曰師而可嘲出何典記(本傳)青成藍藍謝青師
何常在明經(北李謐傳)魏常爽門徒七百餘人京師學業翕
然復興立訓甚嚴有勸罸之科弟子事之若嚴君焉(本傳)
文中子著六經北面受學者皆當時偉人(隋書)陽城遠近
慕其行來學者跡接于道(唐書)經愈指授皆稱韓門弟子
(韓愈傳)陽城為司業出為道州刺史太學諸生何蕃等頓
首闕下請留數日為諸吏遮抑不得上(本傳)
傳記馬融嘗坐高堂施絳帳前授生徒後列女樂(東漢紀)
吳商學通五經四方擔囊負笠不可勝數(吳興雜記)槐市在
華嶽西北谷楊震講授學徒成市其處槐多故號焉(華山)
(記)揚雄死弟子共為起冢號曰揚冢(七略)
集聲名塞於天淵真吾徒之師表也(班固賓戲)德無常師道
在則是(選閒居賦)師氏之選允歸人範弘洙泗之風(行狀)以
其餘易其不足亦可交以為師矣(柳文)馬融鄭玄者二子獨
章句師耳(柳荅嚴書)假令有取亦不敢為人師為衆人師且
不敢況敢為吾子師乎(柳答中立書)韓愈作師說因抗顔而
為師諸生業患不能精無患有司之不明行患不能
成無患有司之不公(韓文)仰執事坐師氏之筵(唐田弘正書)古
之學者必有師師者所以傳道受業解惑也人非生而
知之孰能無惑惑而不從師其為惑也終不解矣生乎
吾前其聞道也先乎吾吾從而師之生乎吾後其聞道
也亦先乎吾吾從而師之吾師道也夫庸知其年之先
後生於吾乎是故無貴無賤無長無少道之所存師之
所存也聖人無常師萇弘師襄老耼郯子之徒其賢不
及孔子孔子曰三人行必有我師故弟子不必不如師
師不必賢扵弟子聞道有先後術業有專攻如是而已
(韓文)漢氏已來師道日微然時猶有游授經傳業者及于
今則無聞矣(策問)文中子紹明王道游其門皆天下俊傑
(劉禹錫)
本朝聚徒從妙齡所至變鄒魯(僧參寥詩)
門弟
經三千之徒並受其義(書序)善學者師逸而功倍又從而
庸之不善學者師勤而功半又從而怨之夫子之喪
顔淵若喪子而無服喪子路亦然(禮記)
子仲尼旣没弟子行心喪之禮三年(家語)昔者孔子没三
年之外門人治任將歸相鄉而哭皆失聲子貢反築室
於場獨居三年然後歸(孟)紀昌學射於飛衛既盡衛之
術相遇於野二人交射中途矢鋒相觸墜於地而塵不
揚甘蠅學射於飛衛高蹈拊膺曰汝得之矣(列)弟子
通利則思師(荀)譊譊之學各習其師(揚)夫子十五為人
師王孝逸白首北面(文中)房杜諸公不能臻師之美大宣
其教王氏續經抑而不振若房杜李魏二温王陳輩迭
為將相寔永三百年之業斯門人之功過半矣(中說序)門
人自遠而至董常姚義杜淹李靖程元竇威薛收賈瓊
房玄齡魏徵温大雅陳叔達咸稱師北面而受王佐之
道焉往來受業者不可勝數盖千餘人(世說)門人竇威賈
瓊姚義受禮温彦博杜如晦陳叔達受樂杜淹房喬魏
徵受書李靖薛方士裴晞王珪受詩叔恬受玄經董常
仇章薛收程元備聞六經之義(中說)先君門人布在廊廟
(王福)
史自孔子卒後七十子之徒散游諸侯大者為師傅卿
相小者友教士大夫或隠而不見申公弟子為博士
者十餘人孔安國至臨淮太守周羈夏寬為内史魯賜
至東海太守繆生内史徐偃中尉受業子思之門人
齊人以詩顯貴皆轅固之弟子也孔子弟子身通
六藝七十有二人孔子以詩書禮樂教弟子(史記)汝南
應劭自贊於鄭玄曰故太山太守應中遠北面稱弟子
何如(東漢)蕭望之詣太常受業如弟子(西漢)河南太守吳公
故與李斯同邑嘗學事焉(賈誼傳)侯芭從揚雄受太玄法
言雄卒芭為起墳喪之三年(揚雄傳)于定國迎師學春秋
北面備弟子禮(本傳)求謝師門(桓榮傳)門人郄慮至御史大
夫王基崔琰著名扵世(鄭玄傳)田何受易扵丁寬學成東
歸何謂門人曰易東矣(本傳)邊韶教數百人弟子嘲之曰
邊孝先腹便便懶讀書但欲眠(東漢)鄭玄事馬融在門下
三年不得見使高業弟子傳授扵玄玄日夜尋誦聞玄
善筭召見於樓上玄因從質諸疑義問畢辭歸融喟然
謂門人曰鄭生今去吾道東矣(鄭玄傳)孫期遠人從其學
者皆執經壟畔以追之(本傳)孔奮少從劉歆受春秋左氏
傳歆稱之謂門人曰吾已從君魚受道也(漢紀)延篤為平
陽侯相以師喪棄官奔赴(本傳)執經下座北面受業(梁書)賈
島劉義皆韓門弟子(盧仝傳)沈重講學授業徐曠從之不
數日辭去曰先生所說紙上語耳若奥境彼有所未見
者(唐史)
傳記王羲之見前代筆說扵其父枕中竊而讀之不數
月書大進衛夫人見之流涕曰此子必敝吾名(羊欣筆陣圖)衛
有弟子王逸少甚能學衛真書咄咄逼人(潭帖)
集宫牆重仞允得其門(選郭有道碑)弟子不必不如師(韓文)籍
湜輩雖屢指教不知果能不叛去否(荅孟簡尚書書)從師負笈
(駱賓王)嘗聞馬南郡門下有康成(劉長卿)心增故術腹飽新
授(劉賓客)操篲醫門掬溜蘭室(柳宗元啟)鄙夫修擁篲之禮(唐田)
(弘李渤)
本朝編牒師門(類要)胡安定先生弟子散在四方隨其人
賢愚皆循循雅飭其言談舉止遇之不問可知為先生
弟子(胡安定墓表)范質即和凝門生先是門生座主榜上名
次第同者謂之衣鉢和之名次范入承之和為相封魯
公終太傅范亦封魯公終太傅實為傳衣付鉢而得心
印也(嵩陽叟秦再思撰紀異錄又名洛中紀異)
座主
經管仲遇盜取二人焉上以為公臣管仲死桓公使為
之服趙文子所舉於晉國管庫之士七十有餘家生
不交利死不屬其子焉(禮)
史趙宣子舉韓獻子於靈公以為司馬河曲之役宣子
使人以其乘車干行獻子戮之宣子曰可賀我矣吾舉
厥而中吾乃知免扵罪矣(國語)應侯任鄭安平王稽皆負
重罪扵秦范雎任鄭安平昭王使將擊趙安平降趙
應侯席藁請罪秦之法任人而所任不善者各以其罪
罪之(史)何武舉方正之士召見盤辟雅拜有司劾失舉
(本傳)宋宏薦桓譚帝令譚鼓琴愛其繁聲宏聞之不悅伺
譚内出正朝服坐府上遣吏召之譚至不與席而讓之
且曰能自改耶將令相舉以法乎譚頓謝良久乃遣之
後帝使譚鼔琴譚見宏失其常度帝怪而問之宏乃離
席免冠謝曰臣所以薦桓譚者望能以忠直導主而令
朝廷耽悅鄭聲臣之罪也(通鑑)李沖初薦李彪既彪自以
結知人主再不復藉沖稍稍疎之唯公坐歛袵而已無
崇敬之意沖浸御之乃積其前後過惡禁彪於尚書省
上表劾彪專恣無忌尊已忽物聽其言如振古忠恕之
賢按(一作校)其行實天下佞暴之賊(齊紀)翰林學士兩省官
舉令錄除官之日仍署舉者姓名若貪穢敗官並當連
坐(周紀)初郡將范津薦傅燮及津為漢陽與燮交代合符
而出(傅燮傳)袁氏樹恩四世門生遍扵天下(魏志)郄詵為尚
書左丞推奏吏部尚書崔洪洪曰舉詵而還奏我此所
謂挽弓而射(晉史)嚴綬統臨三鎮皆號雄藩綬所辟士親
睹為將相者九人(唐書)錢徽舉送覆試多不中選貶官
賈餗三典貢舉多得名卿宰相(本傳)馬裔孫即裴皥門生
清泰初裔孫知舉放榜後引新進士謝皥皥書一絶曰
官塗最重是文衡天與愚夫立盛名三主禮闈今八十
門生門下見門生晉相桑維翰裴皥門生嘗謁皥皥
不迎不送或問之答曰皥見維翰於中書則庶僚也維
翰見皥於私館則門生也何迎送之有(五代史)
傳記杜審權大中十二年知貢舉放盧處權有戲之曰
坐主審權門生處權麟符二年崔沆放崔瀣談者稱座
主門生沆瀣一氣(南部新書)唐李逢吉知貢舉榜未放而入
相及第人就中書見座主(因話錄)鄭薰主文誤謂顔標乃
魯公之後以為狀元或嘲之曰主司頭腦大冬烘錯認
顔標(一作摽)作魯公狀元已下到主司宅下馬綴行而
立歛名紙通呈與舉主對拜主事云謝衣鉢(摭言)
集手持文柄高眡寰海(劉禹錫)一日聲名遍天下滿城桃
李屬春官(劉賓客)貞元中奏詔考定賢良草澤之士昇名
者十七人及禮部擢進士第者七十有二鸞鳳杞梓舉
集權公之門所擢登輔相之位者前後十人使操刈
楚之柄(權德輿集)
本朝欲知君得人失者亦稱善(東坡)
門生
史鄭弘為太尉時舉薦第五倫為司空班次在下每正
朔朝見弘曲躬而自卑帝問知其故遂聽置雲母屛風
分隔其間(東漢)天下之人非家吏則門生也(吳志)宋弘薦桓
譚帝悅譚鼓琴愛其繁聲宋弘聞之不悅伺譚内出正
朝服坐府上遣吏召之譚至不與席而讓之且曰能自
改耶將令舉以法乎譚頓首辭謝良久乃遣之後帝使
譚鼓琴譚見弘失其常度帝怪而問之弘乃離席免冠
謝曰臣所以薦桓譚者望能以忠正導主而令朝廷躭
悅鄭聲臣之罪也(通鑑)楊震門生虞放陳翼詣闕追訟震
事詔除震二子為郎(漢記)馬裔孫裴皥門生也清泰初裔
孫知舉引新進士謁謝皥皥曰門生門下見門生(五代史)
傳記唐李逢吉知貢舉榜未放而入相及第人就中書
見座主時謂好脚蹤門生(因話錄)
集凡號門生而不知恩之所自者非人也(柳文)商山四皓
雖休去終是留侯門下人令公桃李滿天下何用堂
前更種花(白傅集)至今青雲人猶是門下客(高達夫)徐孺子
於舉主之喪徒步千里而行弔祭(唐崔祐甫)鸞鳳把梓舉集
權公之門(唐楊嗣復)門館舊桃蹊(劉長卿)
本朝李翰扵和凝榜及第後與座主同任學士凝作相
翰為承旨適當批詔次日於玉堂輒開和相舊閣悉取
圖書器玩留詩云座主登庸歸鳳閣門生批詔主鰲頭
玉堂舊閣多珍玩可作西齋潤筆不(玉壺清話)
故吏
史胡廣與故吏陳蕃陳咸並為三司蕃每朝會稱疾避
廣時人榮之梁冀乘勢横暴所在怨毒朱穆自以冀
故吏奏記諫不納(通鑑)劉晏没後掌財賦有聲者多晏之
故吏也(唐德宗記)吉黃為長陵令時科禁長吏擅去官黃聞
司徒趙温薨自以為故吏違科奔喪(魏志)袁氏植恩四世
舊吏遍於天下(袁紹傳)殷浩被黜放卒故吏顧悅之上疏
訟浩疏奏追復浩本官(晉史)劉晏為度支鹽鐵轉運使其
商㩁財用之術者皆一時之選故没後二十餘年韓洄
元琇裴睓包佶盧貞李衡相繼分掌財賦皆宴門下(唐史)
傳記鄧訓故吏念訓常所服藥北州少之又知訓好青
泥封書從黎陽步推鹿車於洛陽市藥還過趙國易陽
井載青泥至上谷遺訓其得人心如是(東漢)王戎故吏多
至大官相逢戎輒下道避之(竹林七賢論)
本朝故吏滿諸方(欒城集)
官長
子聖人用之則為官長(老子)
史黃霸守潁川許丞老病聾督郵白欲去之霸曰許丞
雖老尚能拜起迎送重聽何傷且善助之毋失賢者意
(西漢)陳遵入公府日出醉歸曹事數廢西曹請斥之大司
徒馬宫重遵謂西曹曰此人大度士柰何以小文責之
(本傳)光武戒任延曰善事上官(通鑑)婁師德調江都尉揚州
長史盧承業異之曰子台輔器也當以子孫相諉詎論
僚屬(一作吏)哉(唐史)
傳記牛竒章公帥維揚杜牧在幕中夜微服逸游後牧
以拾遺召公以縦逸為戒牧始隠諱公取一篋皆街子
報帖云杜書記平善(芝田錄)
集裹以章服揖拜上官(嵇康)賀其得賢主人(韓文)拜迎官長
心欲碎(唐文粹)
本朝自言官長如靈運(坡)
僚屬
經惟暨乃僚罔不同心六卿分職各率其屬慎簡
乃僚(書)其屬六十一曰官屬以舉邦治以官府之
六屬舉邦治(禮)
史參代何為相擇郡縣吏長木訥於文辭謹厚長者為
吏言文刻深欲務聲名輒斥去之(西漢)幽州牧朱浮年少
有俊才欲厲風節收士心辟召州中名宿皆引置幕府
梁商為大將軍辟漢陽巨覽上黨陳龜為掾屬李固
為從事中郎楊倫為長史(東漢)瑯琊王睿辟掾屬百餘人
時人謂之百六掾郄超常為桓温謀主謝安與王坦
之見温温使超卧帳中聽其言風動帳開安笑曰郄生
可謂入幕之賓矣(晉書)宜數引見佐史相見不數則彼我
不親不親無因得盡人情人情不盡復何由知衆事也
(宋紀)房玄齡收人物置之幕府馬燧為河東節度使辟
兖州人張建封為判官路岩佐崔鉉扵淮南為支使
不十年至宰相鄭從讜為河東節度使詔自擇參佐
從讜奏以長安令王調為節度副使前兵部員外郎史
館修撰劉崇龜為節度判官前進士劉崇魯為推官人
謂之小朝廷言名士之多也韓滉在二浙所辟僚佐
各随所長無不得人(唐書)竇憲平匈奴班固傅毅之徒皆
置幕府以典文章(東漢)晉陶侃鎮武昌軍殷浩庾翼等皆
為佐史時武昌號為多士庾亮在武昌諸佐史殷浩
之徒登南樓不覺亮至諸人將起避之亮曰諸君少住
老子扵此興復不淺便據胡床而坐與浩等談詠(晉書)杜
恕舉劉毅為功曹月餘日三魏稱焉為之語曰但聞劉
功曹不聞杜府曹(王隠傳)桓温遊龍山僚佐畢集有風吹
孟嘉帽墮嘉不之覺羊祜開府累年謙讓不辟士始
有所命會卒不得除署名故參佐劉儈等牋詣杜預曰
生前所辟之士便當隨例放棄者乎乞蒙列上陶侃
見諸參佐或以談戲廢事乃取其樗蒲戲具悉以投于
江殷浩善玄言征西將軍庾亮引為記室參軍晉
書王徽之有俊才少為桓沖參軍從沖值雨便下馬入
沖車中謂沖曰豈有獨擅一車不容國士乎(晉書)太祖以
陳琳阮瑀管記室軍國書檄多琳所作鍾會以中郎任
大將軍管記室事為心腹之任時人謂之子房(魏志)王儉
用庾杲之為魏軍將長史蕭緬與儉書曰盛府元僚每
難其選庾景行汎渌水依芙蓉何其麗也時人以儉府
為蓮花池故緬書美之(南史)蔡興宗謂諸子曰沈記室人
倫師表宜善師之(沈傳)元稹長扵詩書在越時辟竇鞏鞏
工扵詩與之酬和號蘭亭絶唱許孟容韓愈皆奏署
幕府有文章傳于時烏重胤待官屬有禮當時有名
士如温造石洪皆在幕府烏重胤鎮河陽求賢者以
自重(本傳)幕府六十餘人後皆為將相顯官(郭子儀)晏部吏
在千里奉教如目前裴度充淮西宣慰招討處置使
仍以刑部尚書馬總為副太子右庶子韓愈為彰義行
軍司馬司勲員外郎李正封都官員外郎馮宿禮部員
外郎李宗閔等為兩史判官書記令狐楚為太原掌
書記鄭儋在鎮暴卒不及指撝後事軍中喧譁將變夜
忽數十騎持刃迫楚至軍門諸將邀之令草遺表楚在
白刃之中搦管立成讀示三軍無不感泣由是名重
薛收與房杜處心腹之寄薛元敬謹畏未嘗申欵曲如
晦曰小記室不可得而親不可得而疎(唐書)左肅機皇甫
公義檢校沛王府長史引韋思謙為同府倉曹謂思謙
曰公豈池中之物屈公為數旬之客以望此府(舊唐書韋思謙)
(傳新唐書云以重吾府)尚父之帥河中也咸寧王渾公佐之不十
年按控數州繼踐台庭婁師德調江都尉揚州長史
盧承業異之曰子台輔器也當以子孫相諉詎論僚吏
哉裴度辟皇甫湜為判官度修福先寺將立碑求文
於白居易湜怒曰近捨湜而遠取居易請從此辭(唐史)
傳記歴城北有使君林魏正始中鄭公慤於三伏之際
率賓僚避暑扵此取大荷葉盛酒以簮刺令與柄通屈
莖上輪囷如象鼻傳噏之名為碧筒歴下皆效之酒味
雜蓮氣香冷勝扵他酧(張君房脞說)太傅府有三才裴邈清
才潘陽仲大才劉慶孫長才(語林)
集婉婉幕中畫(謝宣遠詩)襄陽幕府天下異入幕如孫楚
雲幕随開門(杜)宜在上位託於幕府(書)書記之任亦
難矣元戎總齊三軍之事統理所部之甿以鎮定邦國
贊天子施教化而又與外賓客四鄰交其朝覲聘問慰
薦祭祀祈祝之文與所部之政三軍之號令升黜凡文
辭之事皆出書記非閎辯通敏兼人之才莫宜居之然
皆元戎自辟然後命扵天子苟其帥之不文則其辟或
不當亦其理宜也(韓文)有問湖南賓客者愈曰知其客可
以信其主者宣州也知其主可以信其客者湖南也
從軍古云樂談笑青油幕長慚典午非才識(韓詩)簉俊
傑之末跡厮牒計之下列奮六翮翔千里以為轅門
大府之重參帷幕之任董貔虎之威夷俗敬畏革面
受事(柳文)不羡君官羡君幕幕中收得阮元瑜(白傳集)冰壺幕
下清(韋應物詩)羽儀吾府(唐文粹)非惜幕間一足地不容也(皮日)
(休集)賓於幕吏之上(同上)陳琳書記好王粲從軍樂早晩歸
漢庭隨公上麟閣(劉長卿)以文行謀畫雍容於幕府之間
(白傳集)學業才畫堪置幄中載筆在幕名已重(同上)少年
諸侯府(杜牧之)望府紅蓮已減花(羅隠集)
本朝范文正公言幕府辟客須可為師者乃辟之雖朋
友亦不可辟(遺事)謝希深歐陽永叔官洛陽時同遊嵩山
歸暮抵龍門香山雪作留守錢文僖公遣吏以厨傳歌
妓至且勞之曰山行良勞當少留龍門府事簡無遽歸
也天聖明道中錢文僖留守西都謝希深為通判歐
陽永叔為推官尹師魯為書記梅聖俞為主簿皆天下
之名士(聞見錄)幕中俊乂閑刀筆帳下驍雄冷劍鐔(臨川集)
幕府稱上賓(東坡詩)
同官
經我雖異事及爾同僚(詩)同寅恊恭(書)五曰官聯以會
官治(禮)
史同官為竂吾嘗同竂敢不盡心乎(左)直不疑為郎同
舍有告歸誤持同舍郎金去(前漢)陳重為郎同舍郎有告
歸寧者誤持同舍郎袴以去(後漢)蕭瑀性狷介與同僚多
不合(唐紀)
集濁水汙泥清路塵還曾同制掌絲綸(韓文)冊庭嘗接武
書殿忝連衡(劉賓客)
同年
史唐李絳相德宗人言其私同年許季同德宗問之曰
人扵同年固有情乎絳曰同年乃九州四海之人偶同
科第或登科然後相識於情何有若其果才雖在兄弟
子姪之中猶將用之況同年乎(唐紀)
傳記神龍以來杏園宴後於慈恩寺㙮下題名同年中
推善書者紀之崔沆為主罰錄事同年盧彖俯近關
宴請假往洛及同年宴于曲江亭彖微服縱觀為團司
所發進士榜出謝後便往期集院狀元與同年相見
請一人為錄事其餘主宴主酒主樂探花主茶之類咸
以其年辟之俱捷謂之同年既捷列名於慈恩寺㙮
謂之題名大宴曲江亭謂之曲江會在關試後謂之關
燕(摭言)大中以來禮部放榜歲取二三人姓氏稀僻謂之
色目人亦曰榜花(南部新書)
本朝同芳晉堂桂共聽禹門雷(趙清獻)通家不隔同年面
(坡詩)
同庚
史漢高祖與盧綰同日生里中持羊酒賀兩家(西漢本傳)鍾
瑾與李膺同年俱有聲名(東漢)孫權母曰公瑾(周瑜)與伯符
(孫策)同年小一月耳我視之如子也汝(謂孫權)兄事之孫
策與周瑜同年獨相友善有無通共(吳志)史窣干(即思明也)與
安禄山先後一日生及長相親愛皆為互市牙郎(通鑑)
集許遠與張廵同年生月日後於廵呼之為兄(韓退之)何
事共年壬子歲老於崔相及劉郎(白侍郎白與崔劉同年)
本朝同甲惟君尚黑頭(坡公詩)文潞公保洛日年七十八
同時有司馬光等三人皆年七十八嘗為同甲會潞公
詩曰四人三百十二歲况是同生丙午年招得梁園為
賦客合成商嶺採芝仙清談亹亹風盈席素髮飄飄雪
滿肩此會從來誠未有洛中因作畫圖仙(沈括筆談)
同舍
史司馬相如因客遊梁孝王令與諸生同舍(史)陳重為
郎同舍郎有告歸寧者誤持同舍郎袴以去(東漢)陸贄為
翰林學士詔書一日數百起草如泉注曲盡事情同舍
伏其能(唐史)
集取笑同舍翁(杜)
同門
子申屠嘉兀者也而與鄭子産同師於伯昏無人(莊德充符)
史鄭崇弟立與傅喜同門學相友善(西漢同門謂同師也)
交代
經舊令尹之政必以告新令尹(語)
史瓜時而往及瓜而代鄭子産疾謂子太叔曰我死
子必為政惟有德者能以寬服民其次莫如猛(左)蕭望
之以韓延壽代己為馮翊而有能名出己之上故忌害
之遂令御史案延壽在東郡時事竟坐棄市(西漢)初郡守
范津薦傅燮及津為漢陽與燮交代合符而去(傅燮傳)徵
班超還任尚代為都護與超交代曰君侯在外國三十
餘年而小人猥承君後任重慮淺宜有以誨之河東
太守王邑被徵郡椽衛固及(闕)先詣司隸校尉
鍾繇請留之繇不從曹操以杜畿為河東太守鍾繇促
王邑交符邑佩印綬經從河北詣許自歸衛固等使兵
數千人絶陜津畿數月不得度(漢記)謝方明善治郡所至
有能名承代前人不易其政必當改者則以漸移變使
無跡可尋張軌病風以秦州刺史賈龕代之龕將受
之其兄讓龕曰涼州一時名士威著西河何德以代之
沙之汰之瓦石在後簸之揚之糠粃在前(晉書)王延之
代張緒為中書令何點曰後接之者實為未易(齊書)傅劌
代劉元明為山隂令問元明曰願以舊政告新令尹(南史)
集蘇州刺史例能詩西掖今來贊左司(劉夢得)
本朝後功掩前羞(歐公詩)古人重交代子孫不相忘(王元之詩)
朋友
經勿疑朋盍簪二人同心其利斷金同心之言其臭
如蘭麗澤兊君子以朋友講習(易)與我同志亦所不
隠也(書序)喪亂既平既安且寧雖有兄弟不如友生(詩)惠
而好我攜手同行(詩)自天子至於庶人未有不須友以
成者(詩序)相彼鳥矣猶求友聲矧伊人矣不求友生(詩)朋
友攸攝攝以威儀(詩)朋友皆在他邦袒免歸則已(歸有主則)
(止也主若幼小則未止)朋友麻(朋友雖無親有同道之義相為服緦)君子不盡人之
歡不竭人之忠以全交也君子之接如水小人之接
如醴君子淡以成小人甘以壞相觀而善之謂摩
子夏曰離羣索居亦已久矣獨學而無友則孤陋而
寡聞曾子曰朋友之墓有宿草而不哭焉(禮記)合志同
方營道同術並立則樂相下不厭久不相見聞流言不
信(儒行)有朋自遠方來不亦樂乎晏平仲善與人交久
而敬之孔子曰益者三友損者三友友直友諒友多
聞益矣友便辟友善柔友便佞損矣(語)
子孔子曰與人交推其長者違其短者故能久也(家語)尹
公之他端人也其取友必端矣責善朋友之道也
友也者友其德也不可以有挾也(孟子)合堂同席而坐
相視而笑莫逆扵心遂相與為友(莊子)交深而言深者忠
也交淺而言深是亂也(淮南)
史譬諸草木吾臭味也北宫文子曰周詩曰朋友攸
攝攝以威儀言朋友之道必相教訓以威儀也(左)廉
頗與藺相如為刎頸交不知其人視其友(並史記)自關
以東莫不延頸願交焉鄭當時年少官薄其游知友
者皆其大父行天下有名之士也魏其灌夫兩人相
引重相得甚歡無厭恨相知晩也一死一生乃知交
情一貧一富乃知交態一貴一賤交情乃見天下以
酈寄為賣友為見利而㤀義也合從締交(西漢史傳)尹敏
與班彪親善每相遇輒日旰忘食夜分不寢自以為鍾
期伯牙莊周惠施之相傳也適陳留則友苻偉明遊
大學則師仇季智之陳國則親魏德公入汝南則交黃
叔度交道之難未易言也世稱管鮑次則王貢張陳
凶其終蕭朱隙其末故知全之者鮮矣禰衡唯善孔
融楊脩常稱曰大兒孔文舉小兒楊德祖餘子碌碌莫
足數融亦深愛其才衡弱冠而融四十遂與為交何
顒與蕃膺袁紹結為奔走之交公沙穆來遊太學無
資糧乃變服客傭為祐賃舂祐與語大驚遂共定交扵
杵臼之間(東漢)膠漆自謂堅不如陳與雷(雷义傳)交淺而言
深者愚也(崔駟傳)華歆與邴原管寧為友時號三友為一
龍歆為龍頭原為龍腹寧為龍尾(魏志)程普曰與周公瑾
遊如飲醇醪不覺自醉(吳志)嵇康阮籍山濤一見便為神
交吕安服嵇康高致每一相思輒千里命駕山濤
與嵇康阮籍等為竹林之交著忘言之契王戎少阮
籍二十歲而籍與之交嵇康臨刑謂子曰山公在汝
不孤孫盛與殷浩談論食冷而復暖者數四(晉本傳)交
疎而吐誠今人以為難劉畢芳樽之友(本贊)謝瞻范秦為
雲霞之交(南本傳)魏元同與裴炎締交能保終始故號耐
久朋(唐書)楊寧有高操擢第棄官與陽城為莫逆交德宗
召城詔寧與俱來薛收與元敬為文學館學士時房
杜等處心腹之寄深相友託嚴挺之重交游許與生
死不易其操陸贄年十八張鎰有重名請為忘年友
(唐史)
傳記一面契若金蘭(竹林七賢傳)
集樂莫樂兮新相知(楚辭)昔日遊處行則連輿止則接席
何曾須臾相失(魏文帝)心同琴瑟言鬱郁於蘭茞道叶膠
漆志婉孌扵塤篪(劉孝標傳)心照神交惟我與子(遷都賦)時復
相與舉觴對膝(劉琨書)數面成親舊況情其過此者乎(龐參)
(軍詩)清交素友比景同波(王僧逹)李郭或同舟潘夏時方駕
(藝文類聚)身雖胡越意存斷金賞心惟良知(選)交之於人
也猶唇齒之相濟(劉歆新議)僕自少至今往還朋友間一十
七年矣日月不為不久所與交往相識者千百人非不
多其相與如骨肉兄弟者亦且不少與詹離率不歴
時移時則必合合必兩忘其所趨久然後去詩成有
共賦酒熟無孤斟(韓文)締交君贈縞投分我忘筌意氣
一言合風期萬里親挹蘭言於斷金交蓬心於匪石
共引文江同開筆海千載契風雲一言忘貴賤(駱賓)
(王)人生交契無老少論交何必先同調忘形向友朋
醉眠秋共被攜手日同行與子成二老來往亦風
流論交翻恨晩(杜)攜手慚連璧同心許斷金夙期
契合(劉賓客)分定金蘭契言通藥石規豈無舊交結久
别多遷易亦有新往還相見多形迹惟君與我分堅久
如金石定交非勢利松筠與金石未足喻堅密在車
如輪轅在身如肘腋淡交唯對水淡水交情老始
知豆觴之會軒盖之遊多奉光塵最承歡惠行止
通塞靡所不同金石膠漆未足為喻平生定交取人
窄屈指相知惟五人豈無晩歲新相識相識面親心不
親阿閣鸞鳳野田鶴何人信道是舊羣(白居易)掘井須
到流結交須到頭(賈浪仙)接枕話通宵(劉長卿)結交指松栢
坐登徐孺榻頻接李膺杯(孟浩然)不言而信者其分深
(唐文粹)至交淡不疑(孟東野)與足下義結紈素恩比同生(傳幹)
本朝文章驚世知名早意氣論交相得晩羣居平日
幸得肩從齒序跪拜起居竊兄弟行(段公集)攜被夜語
達旦不窮(坡文)樂天夢得老相從交情舊許雞為具
交情淡泊久彌新(欒城集)
擇交
經毋友不如己者泛愛衆而親仁可者與之其不
可者拒之(語)
子君子必謹其所與處者焉賜也好友勝已者(家語)其
交也以道其接也以禮孟子曰一鄉之善士斯友一
鄉之善士一國之善士斯友一國之善士天下之善士
斯友天下之善士(孟)君子遊必就士所以防邪僻而近
中正也以勢交者勢傾則絶以利交者利窮則散故
君子不與也君子先擇而後交故寡尤(文中子)
史論行而結交者立名之士也(史)無舊無新惟仁是親
趙典閉門却掃非德不交李膺性簡亢無所交接惟
以同郡荀淑陳寔為師友劉陶所交必也同志好尚
或殊富貴不求合情趨苟同貧賤不易忘(東漢)邴原至陳
則師韓子助潁川則宗陳仲弓汝南則交范孟博涿郡
則親盧士幹(魏志)陸龜蒙不喜與流俗交雖造門不肯見
(本傳)
傳記山濤與阮籍嵇康皆一面契若金蘭濤妻韓氏嘗
問濤曰吾門年可為交者唯二人而已(竹林七賢論)何晏鄧
颺夏侯玄並求與傅嘏交而嘏終不許(世說)
集四座無凡賓(李白詩)懷道守義非其人不交(韓愈集)種樹
須擇地惡土變木根結交若失人中道生謗言君子芳
桂性春濃寒更繁小人槿花心朝在夕不存莫躡冬冰
堅中有潛浪翻惟當金石交可與賢達論(孟郊)門庭無雜
賓(孟浩然)
不善擇交
經比之匪人(易)輕交易絶君子所恥(禮)
子商也好友不勝己者(家語)小人先交而後擇故多怨(文中)
史親富不親仁焉用之(左)
集交不忠怨長(楚辭)
故舊
經伐木燕故舊也不遺故舊則民德歸厚矣(詩序)孔子之
故人曰原壤其母死夫子助之木槨曰故者無失其為
故也(記)故舊不遺則民不偷故舊無大故則不棄也
(語)
史原仲季友之舊也(左)樓護有故人吕公無子歸護護
與吕公妻與吕嫗同食妻子頗厭護聞之責曰吕公以
故舊窮老託身於我義所當奉遂奉吕公終身(西漢)光武
引嚴光入道故舊共卧光以足加帝腹太史奏客星犯
御坐帝笑曰朕故人嚴子陵共卧耳(東漢)
世契
史初楚伍參與蔡太師子朝友其子伍舉與聲子相善
也(左)何邵袁毅有累世之交(晉書)嚴武以杜甫世舊待甫
甚善王珂曰吾扵諸公有家世事分(唐紀)
傳記融十歲聞漢中李公膺清節直亮慕之欲往觀其
人遂造公門謂門者曰我是公通家子孫(孔融别傳)
集予於崔君有通家之舊(柳子厚)
父執
經父黨無容見父之執不謂之進不敢進不謂之退
不敢退不問不敢對年長以倍則父事之(禮)
史班彪家有賜書父黨揚子雲已下莫不造門(西漢傳)馬
援有疾梁松來候之獨拜牀下援不答松去諸子問曰
梁伯孫帝婿貴重公卿莫不憚之大人獨不為禮援曰
我乃松之父友也雖貴何得失其序乎(通鑑)常林年七歲
有父黨造門問林伯先在否汝何不拜林曰臨子字父
何拜之有(魏志)劉孝綽年十四繪常使代草父黨沈約任
昉范雲等聞其名命駕造焉(父繪時掌詔誥北史)
集丈人吾父之友(崔祜甫講藝記)無容之敬常拜牀下(權德輿集)
市交
經情疎而貎親在小人則穿窬之盜也歟(禮)
子朋而不心面朋也友而不心面友也(揚子)以勢交者勢
傾則絶以利交者利窮則散(文中子)
史以權利合者權利盡而交疎孟嘗君廢諸客皆去
馮驩曰富貴多士貧賤寡友事之固然也獨不見夫朝
趨市者乎明旦側肩争門而入日暮之後過市者掉臂
而不顧非好朝而惡暮所期物忘其中今君失位而賓
客皆去事之固然也(史記)張耳陳餘始居約時相然信以
死豈顧問哉及據國争權卒相滅亡勢利之交古人羞
之盖謂是矣忽忘雅素(西漢傳)
傳記以財交者財盡而交絶以色交者華落而愛渝(戰國)
(策)權交者不久貨交者不親(戒子拾遺)
集産空交道絶財殫密戚疎(王詩)競毛羽之輕趨錐刀之
末扵是素交盡利交興張陳所以凶終蕭朱所以隙
末斷可識矣而翟公方規規然勒門以箴客何所見之晩
乎(劉孝標)凡今之交視勢厚薄(韓文)有財有勢即相識無財
無勢同路人近世交道衰青松落顔色(孟東野)世之言
者曰市道交(柳文)君不見管鮑貧時交此道今人棄如土
途窮見交態(杜詩)故交不過門青草日上階(李白集)世情
誰是舊雷陳(元微之)交情同市道(唐文粹)
本朝廉頗免長平歸故客盡去及復用為將客又復至
頗曰客退矣客曰君何見之晩也天下以市道交君有
勢我則從君無勢則去此固其理也有何怒乎(晏殊類要)當
其同利之時暫相黨引以為朋者偽也及其見利而争
先或利盡而交疎則反相賊害雖其兄弟親戚不能相
保(歐公集)
鄉曲
經維桑與梓必恭敬止(詩漫叟詩話以為非鄉曲事今言父母之邦者援此故亦存之)
一命齒扵鄉里(周禮)習鄉上齒五十養於鄉六十杖於
鄉君子之服也鄉入里必式(禮)居是鄉也事其大
夫之賢者友其士之仁者孔子於鄉黨恂恂如也似
不能言者鄕人飲酒杖者出斯出矣何必去父母
之邦(語)
子子貢曰禮居是邦則不非其大夫(家語)孔子之去魯曰
遲遲吾行也去父母國之道也鄉黨莫如齒死徙
無出鄉鄉田同井出入相友守望相助疾病相扶持(孟)
過故鄉而下車(老子)君子居必擇鄉禮居是邑不非其
大夫(荀子)越公遇内使薛公曰公見王通乎薛公曰鄉人
也(文中子)
史公山不狃曰且夫人之行也不以惡廢鄉(左不以私怨惡廢棄)
(鄉黨之好)萬石君過里門必下上還過沛故人父老諸母
子弟佐酒道舊故為笑樂酒酣上自為歌起舞慷慨傷
懷泣數行下謂沛父兄曰游子悲故鄉豐沛者吾所生
長極不忘耳(西漢)高祖禱豐枌榆社(西漢郊祀志枌榆鄉名也)孫期里
落化其仁讓(漢書)韓安國起自徒中朱買臣出於微賤並
以才守本邦(西漢鑑)鄭君鄉名曰鄭公鄉趙壹恃才倨
傲為鄉里所擯(後漢)魯肅大散財貨甚得鄉邑忻心(吳志)何
曾陵駕人物鄉閭疾之如讎永嘉之末何氏滅亡無遺
焉(晉書)范叔孫周窮濟急鄉里貴其義行(宋書)苗晉卿為太
守嘗入壺關望縣門輙步曰公門當下况父母邦乎(唐書)
里閈立社用洽鄉黨之歡(紀)吳團結民兵使之習戰自
衛鄉里(梁紀)鄉村團為義營各立將佐每有盜發則鳴鼓
舉火丁壯雲集盜少民多無能脫者(通鑑)
傳記何琦豐約與隣鄉共之(晉中興書)許允為吏部郎多用
其鄉里魏明帝遣虎賁收之旣至帝覈問之允對曰臣
之鄉人臣所知也(世說)
集身出禮義之鄉(李陵)洛中故族體樸厚之洪規稷下遺
甿陶禮義之餘化見推里閈譽浹鄉閭(駱賓王)鄉先生
没而可祭於社東漢隠士王烈居祈縣因號所居鄉
為君子鄉(韓文)致敬惟桑梓(孟浩然)
隣里
經東鄰殺牛不如西鄰之禴祭(易)洽比其鄰(詩)五家為
鄰五鄰為里(周禮)姑姊妹其夫死夫若無族矣則前後家
東西家無有則里尹主之(記)原思與之粟九百辭子曰
毋以與爾鄰里鄉黨乎里仁為美(語)
子雞鳴狗吠相聞(孟)二舍共一井(墨子)列子與南郭子連
牆二十年不相謁請(列子)君子居必擇鄰可以避患也(晏子)
田里相距雞犬相聞(文中子)
史西隣責言怒隣不義親仁善鄰晏子如晉景
公使更其宅還而毁之曰諺曰非宅是卜惟鄰是卜二
三子先卜鄰矣(左)孟子之母三徙擇鄰(史記)任公為閭里
率幸同土壤(西漢)馬援素與公孫述同里閈相善(通鑑)宋
季雅市宅在吕僧珍宅側吕問宅價曰千一百萬吕怪
其貴宋曰一百萬買宅千萬買鄰也(南史)荀淑有子八人
時人謂之八龍所居里舊名西豪渤海范康以為昔高
陽氏有才子八人更名其里曰高陽里(通鑑)王修年七歲
喪母母社日亡鄰里為之罷社(魏志)史思明安禄山同里
閈張嘉貞所居時號曰鳴珂里劉仁軌所居號三
柱里(唐書)
傳記鄰里致饋(東漢)孟母舍近墓孟子嬉戲為墓間之事
孟母曰此非所以居子處也乃去舍市旁其子嬉戲為
賈衒孟母又曰此非所以居子處也乃舍學宫之旁其
子嬉戲乃設俎豆進退揖讓孟母曰此真可以居子矣
遂居之(列女傳)益州城張儀所築錦城在州南蜀時故宫
也其處號錦里(益州記)買鄰之直貴扵買宅也(物理論)
集偉孟母之擇鄰所以占此里是謂仁智居此里
仁所以為美孟母所以三遷(選)斗酒聚比鄰(陶淵明詩)居止
接近(向秀思舊)願為同社人鷄豚燕春秋里閈自相賀(韓集)
休怪童兒延俗客不教鵝鴨惱比鄰芬芳孟母鄰
王翰願卜鄰相近竹參差相過人不知看君多道義
從此數追隨關西得孟鄰(杜詩)横絶歴四海所居未得
隣(李白集)見擬移居作鄰里不勞時節請開關務閒酒
熟饒經過舍南巷北遥相語(柳詩)買宅者先定鄰焉(物理論)
本朝新居乃鄰牆鷄黍數往來(臨川)從兹來往數兒女
自譍門(坡詩)鷄豚不改舊隣里自相歡蒸豚釀酒多為
具隣里十年成舊故(欒城集)鷄犬之聲相聞幅巾杖屨歲
時往來(東坡集)西洛有五相宅乃文潞公富相王相二張
相也諺云吾鄉有宰相坊侍郎里(翰府名談)
賓客
經有不速之客來敬之終吉(易)我有嘉賓鼓瑟鼓琴和
樂且湛我有旨酒以燕樂嘉賓之心(詩)鹿鳴燕羣臣嘉
賓也既飲食之又實幣帛筐篚以將其厚意然後忠臣
嘉賓得盡其心矣(詩序)主人肅客而入若非飲食之客
則布席席間函丈上客起(禮)
史宋公享晉楚大夫趙孟為客(左)田文主家待賓客賓
客日進名聲聞扵諸侯靖郭君使田文主家待賓客
賓客争譽其美號曰孟嘗君孟嘗君在薛食客常數
千人魏有信陵君楚有春申君趙有平原君齊有孟
嘗君皆喜賓客以相傾(史)樓護谷永為五侯上客遵
嗜酒每大飲賓客滿堂輒關門取客車轄投井中雖有
急終不得去(西漢)崔駰愛士好賓客盛脩殽膳備極滋味
不問餘産居常蔬食菜羹而已家無儲石當世清之
孔融喜後進賓客日盈其門常嘆曰坐上客常滿罇中
酒不空吾無憂矣(東漢)謝安造桓温温甚喜言平生歡笑
竟日既出温問左右頗嘗見我有如此客不(晉書)袁粲門
無雜客文士見遇不過一兩人(宋書)羊侃不飲酒而好賓
遊終日獻酬同其醉醒(南史)畢坰喜賓客家未嘗以有無
計常何曰家客馬周代臣為之(唐傳)長孫澄好賓客
接引忘倦雖不飲而好觀人酣興常恐坐客請歸每勒
中厨别進異饌留之(後周書)
傳記袁紹居洛陽不妄通賓客非海内知名不得相見
(英雄傳)顧榮四代門無雜賓投刺攝齊皆一時英俊(蘇州志)
王仁裕每大雪則自所居至坊巷口掃雪開徑迎接賓
客至所居處飲宴謂之暖寒會(天寳遺事)
集儋石之儲常空扵私室方丈之食每盛扵賓筵(韓文)盈
門皆食客(皇甫湜)元次山以不飲者為惡客(本集)
本傳客來留飲不計錢(東坡)
館待
經見人不能館不問其所舍(禮記)
史晉鄭同儕其過子弟固將禮焉若出於陳鄭之間
共其資糧屝屨可也展喜曰寡君聞君親舉玉趾將
辱扵敝邑使下臣犒執事燭之武曰若舍鄭以為東
道主行李之往來共其乏困鄭商人曰不腆敝邑為
從者之淹居則具一日之積行則備一日之衛鄭皇
武子曰吾子淹久扵敝邑唯是脯資餼牽竭矣賓至
如歸無寧菑患(左)孟嘗君食客數千人無貴賤一與文
等更舍上舍飾厨傳稱過客令有貴客為具召
之夫妻治具厚具樂飲以惡草具進(史記)
傳記館榖底寧(白帖)
集脩薄具而自設兮君曾不肯乎幸臨(司馬相如)重客至矣
授館致餼(柳文)荆南舊有五花館待客之上地也故將眩
上成汭詩曰不是上台憐姓字五花賓館敢從容(南部新書)
孟嘗君食客三千人厨有三列上客食肉中客食魚下
客食菜(史)
本朝貧家何以娛客但知抹月批風(東坡集)
賓主
經主人不問客不先舉主人興辭於客然後客坐
主人敬客則先拜客客敬主人則先拜主人主人親
饋則客祭主人不親饋則客不祭(並禮記)賓主百拜終日
飲酒而不得醉焉(並禮記)
史賓有禮主則擇之(左傳)
集主稱千歲壽賓奉萬年觴(樂府)主人情更重(韓集)
本朝非公無此客(蘇集)
異姓
經以賀慶之禮親異姓之國(周禮)外親之服皆緦也(外親無義)
(正服不過緦麻)若公與族燕則異姓為賓異姓主名治際會
(注異姓謂來嫁者也)君與異姓同車不同服(禮記)
子異姓之服禮不加緦(金樓子)
史周之宗盟異姓為後(左)
傳記何晏曰異姓不相貫(何晏别傳)獨居思仁公言言義一
日三復白圭之玷是南宫之行也夫子信其仁以為異
姓(注謂以其兄之子妻之也大戴禮)
記纂淵海卷四十
