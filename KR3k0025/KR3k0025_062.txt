記纂淵海卷六十二宋潘自牧撰
問學部
總叙學問
子孔子謂伯魚曰可以與人終日不倦者其惟學乎
(家語)學問之道無他求其放心而已矣(孟子)君子之學非為
通也為窮而志不困憂而意不衰也真積力久則入
學至乎沒而後止也君子之學也入乎耳著乎心布
乎四體形乎動靜學者固學一之也一出焉一入焉塗
巷之人也(荀子)
史范獻子曰人之有學猶木之有枝葉也(國語)東方朔曰
臣學書三冬足用(漢書本傳)游衍乎六藝之圃馳騖乎仁義
之塗覽觀乎春秋之林修容乎禮園翶翔乎書圃(相如傳)
學之染人甚於丹青丹青吾見其久而渝矣未見久學
而渝者也(虞溥傳)陶鑄神情啟悟耳目(北史)仲尼積學成聖
(唐書)
傳記學者猶種樹也春翫其華秋取其實講說文章春
之華也修身利行秋之實也(顧氏家訓)
集考覈仁義之林藪(班固典引)茹古含今無有端倪(皇甫湜撰韓愈)
(墓誌)天然生知姿學立游夏上(杜詩)沉潜乎訓義反復乎句
讀磨礱乎事業而奮發乎文章人之能為人由腹有
詩書學問藏之身身在則有餘(並韓集)
好學(附精專)
經君子進德修業欲及時也(易)惟學遜志務時敏厥修
乃來念終始典于學厥德修罔覺(書說命下)惟日孜孜無敢
逸豫(書君陳)夙夜強學以待問(記儒行)
子流水之不腐以其逝故也戸樞之不蠧以其運故也
(子華子)用志不分乃凝於神(列子)好書者衆矣而倉頡獨傳
者一也好稼者衆矣而后稷獨傳者一也好樂者衆矣
而䕫獨傳者一也倕作弓浮游作矢而羿精於射奚仲
作車乘杜作乘馬而造父精於御天下未嘗有兩而能
精者也(荀子解蔽)君子強學而力行(揚子修身)辰乎辰曷來之遲
去之速君子競諸(揚子問明)周公上聖日讀百篇仲尼天縦
韋編三絶墨翟大賢載文盈車仲舒命世不窺園圃倪
寬帶經以耘耡路生截蒲以寫書黃霸桎梏以受業寗
子夙夜以倍功(抱朴子)聞所不聞見所不見(揚子)宣尼臨沒
手不釋卷仲舒垂卒口不輟誦有子惡卧自悴其掌蘇
生患睡親錐其股以聖賢之性猶好學無倦(劉子)心若醉
六經(文中子)
史孔子晩著易序彖繫象說卦文言讀易韋編三絶曰
假我數年若是我于易則彬彬矣(史孔子世家)董仲舒耽學
下帷讀書十年不窺園圃其精如此(前漢本傳)倪寬帶經而
鋤(前漢書)亹亹不舍晝夜(漢張蒼傳)潛于篇籍以章厥身(西漢班固傳叙)
枕經籍書(西漢賓戲)劉向專積思於經籍書傳夜觀星宿或
不寐逹旦(西漢本傳)榮學長安精力不倦十五年不窺家園
(後漢桓榮傳)光武正旦朝賀禮畢令羣臣能說經者更相詰
難義有不通輒奪其席戴憑遂重坐五十餘席故京師為
之語曰解經不窮戴侍中(後漢)閉戸講誦絶人間事每嘗
昧爽櫛梳坐于客堂朝則誦羲文之易虞夏之書歴公
旦之典禮覽仲尼之春秋夕則逍遥内階詠詩南軒百
家衆氏投間而作洋洋乎其盈耳也煥爛乎其溢目也
紛紛欣欣兮其獨樂也當此之時不知天之為蓋地之
為輿不知世之有人己之有軀(東漢延篤傳)李固郃之子也
少好學常改易姓名策杖驅驢負笈從師不遠千里遂
究覽墳籍為世大儒每到太學密入公府定省父母不
令同業諸生知其為郃子也(通鑑漢安紀)皇甫謐耽玩經籍
忘寢與食時人謂之書海(晉書本傳)車胤家不長得油夏日
則練囊盛數十螢火以照書以夜繼日(晉書)左思專思三
都賦杜絶人事杜預耽思經籍為春秋左氏傳集解
自言有左傳癖(並同上)江泌随月光讀書斜則握卷升屋
(南史)李鉉以鄉里寡文集來遊京師讀所未見書(北史)李邕
自言讀書未遍願直秘閣李嶠曰秘閣萬卷豈時日能
習耶邕固請乃假直秘書杜佑嗜學雖貴猶夜分讀
書柳仲郢嗜學嘗和熊膽丸夜嚥以助勤(並唐書)陸龜
蒙勤學卷不去手(新唐書本傳)
傳記褚陶清談閒默以墳典自娛語所親曰聖賢備在
黃卷中舍此何求(世說)善學者若齊王之食雞必也食其
跖數千而後足(吕氏春秋)孫康家貧無油映雪讀書(孫氏世錄)李
頻曰只將五字句用破一生心(北夢𤨏言互入詩門)劉向校書天
祿閣夜有老人著黃衣植青藜杖授向五行洪範云我
是太乙之精天帝聞卯金之子有博學者下而觀焉(晉王)
(嘉拾遺傳)匡衡勤學無燭鄰有燭乃穿壁引其光而讀之(西京)
(雜記)管寧隱居好學藜床半穿(高士傳)張儀蘇秦傭書遇聖
人之文無題記則以墨書掌内股裏夜還折竹寫之(王子)
(拾遺)殷亮建武中為博士諸儒勝者賜席亮重席至八九
帝曰學不當如是耶(殷氏世傳)
集諷誦詩書百家之言唇腐齒落服膺不失(選東方朔答客難)
集螢映雪編蒲緝柳(選薦表)筆耕為養(選表)書秃千兔毫詩
裁兩牛腰(李太白集)白髮死章句(同上)朝馳騖乎書林夕翺翔
乎藝苑(韓文復志賦互入頃刻不忘善)口不絶吟於六藝之文手不停
披于百家之編記事者必提其要纂言者必鈎其玄貪
多務得細大不捐焚膏油以繼晷恒兀兀以窮年補
苴罅漏張皇幽𦕈尋墜緒之茫茫獨旁搜而遠紹古
史散左右詩書置後前豈殊書蠧蟲生死文字間(並韓集)
平居雖寢食未嘗去書息以為枕餐以飴口(墓誌)弋志
書林咀風騷于七略耕情義圃偃圖籍于九流(駱賓王)屢
益蘭膏燈猶硏兔枝墨(元稹)躭嗜文籍注意鑽礪(柳文)鑽仰
沈硏僅於不窺園井(元微之)開卷有益便欣然忘食(陶淵明)
以道為飲以文為食聰察嗜學不肯為凡夫(劉賓客)貫穿
學問骨(唐文粹)退公猶筆耕(劉賓客)讀書眼欲暗下筆手生
胝(白侍郎)堯舜癯瘠大禹腁胝彼聖人焉吾布衣耳不勤
劬何以為妻子之天乎(陸魯望)猶波之委於瀆瀆之注於
溟晝夜何曾知息之時(唐文粹)
本朝農馬智專吾不讓(後山詩)騷人思苦骨巖巖(欒城集)天
以日運故無疾器以日用故不蠧(東坡集)尚有讀書清淨
業未嘗春睡敵千鍾(東坡詩)徐鉉黜邠州年七十手不釋
卷常親隸書寫許慎說文一帙(宋拾遺)
不學
經不學墻面(書周官)雖有至道弗學不知其善也(記學記)玉
不琢不成器人不學不知道(同上互入矯揉)
子卜商反衛見讀史志者云晉師伐秦三豕渡河子夏
曰非也己亥耳讀史志者問諸晉史果曰己亥扵是衛
以子夏為聖(家語七十二子篇)人而不學雖無憂如禽獸何(揚子)
(學行)几薄之徒懷抱空虛有似蜀人匏壺之喻胷中無一
紙之識不過酒炙所謂冒于貨賄貪於酒食左氏所載
不才之子(抱朴子互入不才)
史周原伯魯不說學閔子馬曰學殖也不學將落原氏
其亡乎(左昭十八年互入識者所窺)范獻子聘于魯問具山敖山魯
人以鄉對獻子曰不為具敖乎曰先君獻武之諱也獻
子歸曰吾名其二諱為笑矣惟不學也(國語互見明於自知)秦有
司奏太白罰星東井秦分必有暴兵起京師秦主苻生
曰太白入井自為渴耳何所怪乎(通鑑晉紀)江州刺史陳伯
之目不識書得文牒辭訟惟作大喏而已(通鑑梁高祖)北齊
源師攝祠部嘗白高阿那肱龍見當雩阿那肱驚曰何
處龍見其色何如師曰龍星初見禮當雩祭非真龍也
阿那肱怒曰漢兒多事強知星宿遂不祭(陳紀又見三國典略)選
人入等者六十四人上召面試之張爽手持紙終日不
成一字時人謂之曳白(唐玄宗紀)光不學無術(西漢霍光傳)生世
不學其猶穴處何所見焉(北史雷紀傳)戸部侍郎蕭炅言烝
嘗伏臘為伏獵嚴挺之白張九齡曰省中而有伏獵侍
郎乎(唐嚴浚傳)李林甫無學術時選人嚴迥判語杕杜二字
林甫不識謂吏部侍郎韋陟曰此云杖杜何也陟俛首
不敢言(唐書)臧希讓無學術公卿間強引古言以自賢而
所聞知多道途得之發必差謬為士子所笑(同上)任圜曰
天下皆知崔協不識文字而有表號為沒字碑(五代史任圜傳)
傳記韓昶退之子也性闇劣為集賢校理史傳有金根
車昶以誤悉改根為銀字(尚書故實互見不克紹)霍光無學不知
一經(史通)桓帝時有辟公府椽者倩人作奏記(邯鄲氏笑林互見代)
(筆)張由古無學業對衆歎班固文章不入文選衆對以
兩都賦燕然銘由古曰此是班孟堅非固也(唐温庭筠乾&KR0008;子)
李建勲罷相江南出鎮豫章一日遊西山田間茅舍有
老叟教村童公觴於其廬連食數棃賓僚有曰梨號五
臟刀斧不宜多食叟笑曰鶡冠子云五藏離别之離非
梨也蓋離别胷懷有若刀斧遂就架取小冊振拂以呈
丞相乃鶡冠子也(吳僧文瑩湘山野錄)江南有一權貴讀誤本蜀
都賦注解蹲鴟芋也芋乃為羊字人饋羊肉答書云損
惠蹲鴟(顔氏家訓)太常少卿姜度生子李林甫手
書慶之曰聞有弄麞之慶客視之掩口(續說)
(記)
強勉
經君子以自強不息(易乾卦)功崇惟志業廣惟勤(書周官)
子道雖邇不行不至事雖小不為不成(荀子修身)鍥而不舍
金石可鏤(荀子勸學)
史子順曰人皆作之作之不止乃成君子作之不變習
與體成則自然也(通鑑)強勉學問則聞見博而智益明強
勉行道則德日起而大有功(西漢董仲舒傳)
傳記蘇秦讀書欲睡引錐自刺其股血流至足(戰國策)孫
敬嘗閉戸讀書睡則以繩繫頭懸之梁上(先賢傳)
集策駑磨鈍(陳子昂)磨鉛重剸割策蹇再奔馳(白侍郎)無若
泰山之麓止而不得升也其惟川之不已乎(柳文)
偷堕
經惰農自安不昏作勞不服田畆越其罔有黍稷(書盤庚)
中人之性好逸豫(無逸注)弗為胡成(太甲下)安肆日偷(記表記)
逸豫無期(詩白駒)
子子貢曰賜倦于學困于道矣願息可乎(家語)處身而常
逸者則志不廣(同上)一進一退六驥不致(荀子修身)其為人也
多暇日者其出入不遠矣偷懦憚事無廉恥而嗜乎
飲食則可謂惡少者也(並同上)肉腐出蟲魚枯生蠧怠惰
忘身禍災乃作(荀子勸學)
史懷與安實敗名(左僖二十三年)管敬仲曰宴安酖毒不可懷
也(左閔元年)吾儕偷食朝不謀夕(左昭元年)主民翫歲而愒日(左昭)
(元年愒若蓋切)雀鼠貪生苟乞一活耳(通鑑東漢世祖紀)相聚偷生如
魚遊釜中知其不可久且以喘息湏臾間耳(通鑑漢殤紀)
集怠者不能修(韓文原毁)
本朝坐棄時日(臨川)筆硯生塵空度日(欒城集)
矯揉
經玉不琢不成器人不學不知道(記學記)
子子路曰南山有竹不揉自直斬而用之逹于犀革以
此言之何學之有孔子曰括而羽之鏃而礪之其入不
亦深乎(家語子路篇)純璞不殘孰為犧樽白玉不毁孰為圭
璋紀渻子為齊宣王養鬭雞十日而問雞已乎曰未
也方虛憍而恃氣十日又問曰未也猶應響景十日又
問曰未也猶疾視而盛氣十日又問曰幾矣雞雖有鳴
者已無變望之似木雞矣其德全矣(並莊子)西門豹性急
故佩韋以自緩董安于性緩故佩絃以自急(韓子)木直中
繩揉以為輪其曲中規雖有槁暴不復挺者揉使之然
也(荀子勸學)枉木必得櫽括然後直鈍金必得礱厲然後利
(荀子性惡)玉不雕璵環不作器(揚子)海蚌未剖則明珠不顯崐
竹未斷則鳳音不彰(劉子)吳竽質勁非楛羽而不美越劍
性利非淬礪則不銛(同上)候自直之箭則百代無一矢候
自員之木則千歲無一輪(韓子)假儒衣書服而讀之三月
不歸孰曰非儒也(揚子)
史虎豹馬牛禽獸之不可制也及其教馴服習之至牽
持駕服惟人之從(西漢公孫弘傳)治性之道審己之所有餘而
強其所不足聰明疏通者戒于太察寡聞少見者戒于
壅蔽勇猛剛強者戒于太暴仁愛温良者戒于無斷湛
靜安舒者戒于後時廣心浩大者戒于遺忘(匡衡傳)金在
礦何足貴善冶鍛而為器人乃寳之(魏徵傳)
集刓方以為圜(楚辭)若金受礪若泥在鈞(張茂先礪志詩)木以繩
直金以淬剛必須砥礪就其鋒鋩(蔡邕勸學)不自朱藍何遷
素絲之質(晉王儉表)木之性直匠者揉以為輪金之性剛工
人理之成器豈人事也惟上智下愚特禀異氣中庸之
才全由訓習(虞世南)刻意厲行如奉商鞅之法而懼秦刑
(皇甫湜)唐太宗性本強悍勇不頋親而能畏義好賢
屈己從諫刻厲矯揉力于為善此所以致貞觀之治也
(范唐鑑)
博洽
經君子多識前言往行(易大畜)好古博雅君子(書序)君子之
學也博儒有博學而不窮(記儒行)博學無方(記内則)
子多聞曰博多見曰閒(荀子修身)
史鄭子産聘于晉晉侯有疾韓宣子曰寡君寢疾於今
三月矣今夢黃熊入于寢門其何厲鬼也對曰昔堯殛
鯀于羽山其神化為黃熊以入羽淵實為夏郊三代祀
之晉為盟主其或者未之祀也韓子祀夏郊晉侯有間
(左傳)晉悼夫人食輿人之城把者絳縣人或年長矣無子
而往與于食有與疑年使之年曰臣小人也不知紀年
臣生之歲正月甲子朔四百有四十五甲子矣其季於
今三之一也吏走問諸朝師曠曰魯叔仲惠伯會郤成
子於承匡之歲也七十三年矣史趙曰亥有二首六身
下二如身是其數也士文伯曰然則二萬六千六百有
六旬也杜註云亥字二畫在上併三六為身如筭之六
也(同上)吳伐越堕會稽得骨節專車吳使使問仲尼骨何
者最大仲尼曰禹致羣臣于會稽山防風氏後至禹殺
而戮之其節專車此為大也(史記)有隼集於陳庭而死楛
矢貫之石砮矢長尺有咫陳湣公使問仲尼仲尼曰隼
來遠矣此肅慎氏之矢也昔武王克商通道九夷八蠻
使各以其方賄來貢于是肅慎貢楛矢石砮長尺有咫
先王以分大姬配虞胡公而封諸陳試求之故府果得
之(同上)莊子其學無所不窺(史本傳)禇先生好讀外家傳語
(史滑稽傳)東方朔多所博觀外家之語(索隱曰外家非止經史即傳記雜說之書)
(史滑稽傳)田蚡學盤盂諸書(本傳)劉向揚雄博極羣書(西漢)司馬
遷為太史令紬史記石室金匱之書(太史公自序)其涉獵者
廣博貫穿經傳馳騁古今(班固贊)五經紛綸井大春(後漢)周
舉博洽為儒者所宗京師為之語曰五經縦横周宣光
(後漢)沉淪典籍為儒家文林(後漢崔寔傳)仲尼恥一物之不知
(晉張衡傳)所觀彌博所習彌多日聞所不聞日見所不見(晉虞)
(溥傳)巨骨出吳隼集陳庭黃熊入夢亥有二首非夫洽聞
者莫識其端也(東漢謝該傳)晉杜預朝野號為武庫言其無
所不有也(晉書本傳)王粲博物強記問無不對(魏志)裴頠博學
稽古周弼見而歎曰若武庫五兵縱横一時之傑也
荀勖于路逢趙賈人牛鐸識其聲及掌樂音未調乃曰
得趙之牛鐸則諧矣遂下郡國悉送牛鐸果得諧者又
嘗在帝坐進飰謂在坐人曰此勞薪所炊帝遣問膳夫
實用故車脚舉世服其明識(並晉書)天下竒秘世所希有
者悉在華所由是博物洽聞世無與比惠帝中人有得
鳥毛三丈以示華華見惨然曰此謂海鳬毛也出則天
下亂矣陸機嘗餉華鮓于時賓客滿坐華發器便曰此
龍肉也衆未之信華曰試以苦酒濯之必有異既而五
色光起機還問鮓主果云園中芽積下得一白魚質状
殊常以作鮓過美故以相獻武庫封閉甚密其中忽有
雉雊華曰此必蛇化為雉也開視雉側果有蛇蜕焉吳
郡臨平岸崩出一石鼓槌之無聲帝以問華華曰可取
蜀中桐材刻為魚形叩之則鳴矣于是如其言果聲聞
數里初吳之未滅也斗牛之間常有紫氣道術者皆以
吳方強盛未可圖也惟華以為不然及吳平之後紫氣
愈明華聞豫章人雷煥妙逹緯象乃要煥宿屏人曰可
共尋天文知將來吉凶因登樓仰觀煥曰僕察之久矣
惟斗牛之間頗有異氣華曰是何祥也煥曰寳劍之精
上徹于天耳華曰君言得之吾少時有相者言吾年出
六十位登三事當得寳劍佩之斯言豈效與因問曰在
何郡煥曰在豫章豐城華曰欲屈君為宰密共尋之可
乎煥許之華大喜即補煥為豐城令煥到縣掘獄屋基
入地四丈餘得一石圅光氣非常中有雙劍並刻題一
曰龍泉一曰太阿其夕斗牛間氣不復見焉煥以南昌
西山北巖下土以拭劍光芒豔發大盆盛水置劍其上
視之者精芒眩目遣使送一劍并土與華留一自佩或
謂煥曰得兩送一張公其可欺乎煥曰本朝將亂張公
當受其禍此劍當繫徐君墓樹耳靈異之物終當化去
不永為人服也華得寳劍愛之常置坐側華以南昌土
不如華隂赤土報煥書曰詳觀劍文乃干將也莫邪何
復不至雖然天生神物終當合耳因以華隂土一斤致煥
煥更以拭劍倍益精神華誅失劍所在煥卒子華為州
從事持劍行經延平津劍忽于腰間躍出堕水使人沒
水取之不見劍但見兩龍各長數丈蟠縈有文章沒
者懼而返須臾光彩照水波浪驚沸于是失劍華歎曰
先君化去之言張公終合之論此其驗乎華之博物多
類此不可詳載焉張華博物洽聞世無與比符元逹
善識味鹹酢及肉皆别所由或人殺雞以食之元逹曰
此雞栖常半露檢之皆驗又食鵝肉知黑白之處人不
信記而試之無差時人以為知味(並同上)李守素通姓氏
學世號肉譜虞世南曰昔任彦昇通經時稱五經笥今
以倉曹為人物志可乎(唐書)王元感為五經指南(同上)殷踐
猷博學賀知章號為五總龜謂龜千年五聚問無不可
知也(新唐書)劉杳博聞多識江右舊事緘青箱世謂之王
氏青箱學(南史)澄博覽無所不知王儉自以博聞多識過
澄澄俟儉語畢然後談所及遺漏數百十條皆儉所未
覩儉乃歎服曰陸公書厨也(南史陸澄傳)劉孝綽子諒悉晉
代故事時人號曰皮裏晉書(南史本傳)朱异遍治五經涉獵
文史博奕書筭皆其所長沈約曰卿年少何乃不廉异
未逹約曰天下惟有文義棋書卿一時將去可謂不廉
(梁書)房暉遠世傳儒學牛弘稱為五經庫(隋書本傳)古事問仲
舒(高仲舒)今事問琳尚何疑(唐書崔琳傳)常爽為儒林先生(北史)
谷律那淹識羣書褚遂良稱為九經庫(唐書本傳)
傳記揚雄懷鉛抱槧從計吏訪四方語作方言(西京雜記)漢
武帝時未央宫殿前鍾無故自鳴詔問東方朔曰銅者
土之子以類言之子母感而相應山恐有崩移者故鍾
先鳴三日南郡上言山崩(東方朔外傳)徐堅多識典故七入
書府(大唐遺事互見際遇)總括方珠包吞九府(史通)時無遠近事無
巨細必藉多聞以成博識(史通)
集并包書林(揚雄)兵法五十家爾腹為篋笥(杜詩)收百世之
闕文采千載之遺韻觀古今於須臾撫四海于一瞬(陸士)
(衡文賦)文學穰穰囷倉稠(韓集)枯腸惟文字五千卷(盧仝茶歌)凡
自唐虞以來編簡所存大之為河海高之為山嶽明之
為日月幽之為鬼神纖之為珠璣華實變之為雷霆風雨
竒辭奥旨靡不通逹(韓集)書無所不讀然正用資以為詩
(同上)鈎引貫穿舉大包小若太倉之蓄崇山之載浩浩乎
不可知也(柳文)藝邃六書學該七錄(柳祭文)武庫則矛戟森
然文房則禮樂盡存(姚崇銘)
本朝晏公所為類要上中下帙總七十四篇六藝太史
公百家之言騷人墨客之文章至於地志族譜佛老方
技之衆說旁及九州之外遐僻荒忽詭變竒跡之序錄
皆披尋紬繹而於三才萬物變化情偽是非興壊之理
顯隱細鉅之委曲莫不究盡(老泉)竒書可學知子雲之苦
心亡書復存賴安世之默識(東坡集互見強記)撐腸拄腹文字
五千卷學如富賈在博收仰取俯拾無遺籌(並東坡詩)
強記
史漢武幸河東亡書三篋詔問莫能知惟張安世識之
具作其事後購求得書以相校無所遺失霍光問張
千秋戰鬭方略山川形勢千秋口對兵事畫地成圖無所遺
失(並西漢張安世傳)黃祖長子射嘗與彌衡俱游共讀蔡邕所作碑
文還恨不繕寫衡曰吾雖一覽猶能識之惟其中石缺二字為
不明耳因書出之射馳使寫碑還校如衡所書彌衡目所
一見輒誦于口耳所暫聞不忘于心(並東漢禰衡傳)王起天下
書無不讀一經目弗忘(新唐書)費禕為尚書令識悟過人
每省讀舉目暫視已究其意旨其速數倍於人終亦不
忘(通鑑魏卲陵厲公紀)唐邕練習軍書自督將以下勞效本末及
四方軍士強弱多少番代往還器械精粗儲蓄虛實靡
不諳悉(通鑑梁世祖)劉輿密視天下兵簿及倉庫牛馬器械
水陸之形皆默識之(通鑑晉懷紀)楊愔性強記一見皆不忘
其姓名選人魯漫漢自言猥賤獨不見識愔曰卿前在
元子思坊乘短尾牡驢見我不下以方麴障面我何為
不識卿漫漢驚服(通鑑梁敬帝)王粲觀人圍棋局壊粲為覆
之不悞一道其強記如此(魏志本傳)王粲與人共行讀道邊
碑人問曰卿能闇誦乎曰能因使背而誦之不失一字
(同上)朱桓強識與人一面數十年不忘部曲妻子悉識之
(吳志本傳)張華強記默識帝問漢宫室制度及建章千門萬
戸華應對如流畫地成圖強記默識四海之内若指諸
掌(晉本傳)唐太宗寫列女傳於時無本虞世南暗疏之無
一字謬(本傳)張廵讀書不過三復終身不忘(唐書本傳)張廵初
守睢陽時城中居人亦且數萬廵一見問姓名其後無
不識者(通鑑唐肅宗紀)蘇頲一覽至千言輒覆誦(唐書本傳)李邕自
言讀書未遍乃假直秘書未幾辭去李嶠驚問隱篇隱
帙了辨如響(唐書)
傳記晉羅友為人強記從桓宣武伐蜀按行蜀道阡陌菓
竹皆默記之(世說)開元中常敬忠十五歲上書言能一過
誦千言張燕公召問曰能十過誦萬言乎曰能以萬言
試之七過已誦熟(御史臺記)太宗征遼碑在水中張建章帛
包麥屑置水中摸而讀之不欠一字(北夢𤨏言)
集為人強記覽過眼不再讀偉哉羣聖文磊落載其腹
(韓詩)經目所涉莫不精詣(唐文粹)廵曰吾於書讀不過三遍
終身不忘也因誦于嵩所讀書盡卷不錯一字嵩驚以
為廵偶熟此卷因亂抽他帙以試無不盡熟嵩又取架
上諸書以問廵廵應口誦無疑嵩從廵久亦不見廵常
讀書也(韓文張中丞後序)
本朝昔賢書曹娥碑後蔡邕夜闇手摸其文而讀之(見山)
(谷詩)張安道家貧無書常就人借三史旬日輒歸之曰得
其詳矣凡書皆一覽終身不再讀屬文未嘗起草(東坡撰墓)
(誌)
膚淺
經記問之學不足為人師(記學記)
子鼯鼠五技而窮(荀子勸學)末世窮年不免為陋儒(同上)
史章句小儒破碎大道(前漢夏侯勝傳)
傳記屢舉舊事不知所出(史通)知古而不知今謂之陸沉
(同上)開元中馮先進入院校文選兼復注釋解蹲鴟云今
之芋子即是著毛蘿葡院中學士向外說之蕭嵩聞之
拊掌大笑(新唐書)莊生有乘時鵲起之說故謝朓詩曰鵲
起登吳臺有人作七夕詩云今夜吳臺鵲亦共往填河
羅浮山記云望平地樹如薺有人詠樹詩云遥望長安
薺又嘗見謂矜誕為夸毗高年為富有春秋皆耳學之
過也(顔氏家訓)
集末學膚受(張子平賦)
蹈襲(附代筆)
經遞相祖述殆且百家(孝經序)
史葛龔者善為文奏或有請龔奏以干人者龔為作之
其人寫之忘自寫其名并寫龔名以進(東漢葛龔傳)試之日
旁坐假手或借人外助多非其實(新唐書選舉志)舒元輿上書
馬周張嘉貞代人作奏卒為名臣(新唐書傳)
傳記王維有詩名然竊人詩句如行到水窮處坐看雲
起時英華集中詩也漠漠水田飛白鷺隂隂夏木囀黃
鸝李嘉祐詩也(李肇國史補)葛龔善為文奏或有請龔奏以干
人者龔為作之因并寫龔名以進之時人為之語曰作奏雖
工宜去葛龔(裴策笑林又見史通)漢桓帝時有人辟公府請人作
奏記(邯鄲笑林互入不學)不出胷臆非由機杼(史通)
集遞相祖述(杜詩)沿襲傷剽盜(韓薦士詩)惟古於詞必己出降
而不能乃剽賊後皆指前共相襲從漢迄今用一律(韓愈)
(樊宗師墓誌銘互入評文)襲蹈前人言句(韓文樊紹述墓誌)窺陳篇以盜竊
(進學解)得毋假之人耶(韓滂墓誌)為文之士多漁獵前代戕賊
文史抉其意抽其華置齒牙間遇事蠭起金聲玉耀
誑聾瞽之人邀一時之聲雖終淪棄而其奪朱亂雅為
害己甚(柳集答友人求文章書)
本朝段成式父之蜀以雉兔遍遺幕府請人回書(孔帖)祥
符中命詞臣撰日本國祥光記當直者學不優常以張
君房代之既得宣甚急張醉飲樊樓紫微大窘後錢楊
二公作閒忙令大年曰世上何人號最閒司諫拂衣歸
華山謂种放也希白曰世上何人號最忙紫微失却張
君房(湘山野錄)
醇正
經非法不言非道不行(孝經)
子君子正而不它(揚子問道)非正不視非正不聽非正不言
非正不行夫能正其視聽言行者昔吾先師之所畏也
(揚子淵騫)
史非聖哲之書不好(西漢揚雄傳)仲舒推明孔氏抑黜百家
(本傳)遭漢承秦滅學之後六經離析下帷發憤潛心大業
今後學者有所統一為羣儒首(董仲舒傳)抑抑仲舒為世醇
儒(西漢叙傳)韓愈自比孟軻以荀況揚雄為未醇(唐書韓愈贊)愈
以六經之文為諸儒倡障隄末流返刓以樸剗偽以真
其所得粹然一出於正(同上)
集非三代兩漢之書不敢觀非聖人之志不敢存(韓文)學
者尚知宗孔氏崇仁義貴王賤霸吐辭為經舉足為
法孟氏醇乎醇者也(並同上)
駁雜
子奕之為數小數也不專心致志則不得也(孟子告子上)無
冥冥之志者無昭昭之明無惛惛之事者無赫赫之功
(荀子勸學)自古及今未嘗有兩而能精者也(荀子解蔽)行衢道者
不至(荀子勸學)夫目視鴻鵠之飛耳聽琴瑟之聲而心在鴈
門之間一身之中神之分離剖判六合之内一舉千萬
里(淮南子)孔子讀而儀秦行何如也曰甚矣鳳鳴而鷙翰
也惜乎衣未成而轉為裳也(並揚子)
史淳于髠博聞強記學無所主(史本傳)谷永于經書汎為
疏逹與杜欽杜鄴略等不能浹洽如劉向父子及揚雄
也(前漢)賈山涉獵書記不能為醇儒(本傳)夏侯勝從始昌受
尚書從子建師事勝建又從五經諸儒問與尚書相出
入者牽引以次章句具文飾說勝非之曰建所謂章句
小儒破碎大道(並本傳)
本朝多好竟無成不精安用夥(東坡詩)
涵養
經蒙以養正(易蒙卦)德潤身心廣體胖(大學)澡身浴德(記儒行)
君子之于學也藏焉修焉息焉遊焉(記學記)
子養心莫善於寡慾持其志毋暴其氣我善養吾
浩然之氣存其心養其性所以事天也(並孟子)瞻彼闋
者虛室生白宇泰定者發乎天光疏瀹而心澡雪而
精神(並莊子)齊心服形(列子)禮義文理以養情虛一而靜
謂之清明(並荀子)
史原始要終尋其枝葉究其所窮優而柔之使自求之
饜而飫之使自趨之若江海之浸膏澤之潤渙然冰釋
怡然理順然後為得也(左傳序)味道之腴(班固)嚅嚌道真涵
泳聖涯(唐文藝傳)
集澄心清魄儲精垂思(甘泉賦)修性以保神安心以全身
(養生論)神清氣茂允迪中和(任彦昇)澡身玄淵宅心道秘(顔延)
(年)漸漬德義之淵棲遲道義之域(文選)清虛靜泰少私寡
欲(嵇叔夜)行之乎仁義之塗游之乎詩書之源無迷其塗
無絶其源終吾身而已矣種學績文以蓄其有泓涵
演迤日大以肆養其根而俟其實加其膏而希其光根
之茂者其實遂膏之沃者其光曄(並藍田記)沉浸醲郁含英
咀華磨礱去圭角(並韓集)公之德善灌注心耳孕和
含粹濯潤本根(並劉賓客)以貞和陶其性(白樂天)神全而正氣
凝宇定而天光發(李文饒)
本朝信於久屈之中而用於至足之後流於既溢之餘
而發於持滿之末此古之人所以大過人(東坡雜記)知寳玉
璠璵難得而易毁故篋櫝以養其全知楩楠豫章積歲
而後成故封殖以待其長(奏啟)此老如松柏不受雪霜槁
直從毫末中自養至合抱(東坡詩)虛室清泠都是白靈臺
瑩淨别生光(邵堯夫集)
醖藉
經居上位而不驕在下位而不憂(易乾卦)瑟彼玉瓚黃流
在中(詩旱麓)人不知而不愠不亦君子乎(語學而)不患人之
不己知(同上互入盡其在我)令尹子文三仕為令尹無喜色三己
之無愠色(論語)
史薛廣德為人温雅有醖藉(西漢薛廣德本傳)桓榮温恭有
醖藉(東漢桓榮本傳)杜如晦以風流自命(唐書)權德輿醖藉風
流自然可慕元和間為縉紳羽儀(唐書權德輿本傳)張九齡
體約有醖藉帝後每用人必曰風度能若九齡否(通鑑)
(唐玄宗紀)
操修
經剛健篤實光輝日新其德(易大畜卦)君子以懲忿窒慾(易損)
(卦)閑邪存其誠(易乾卦)不遠之復以修身也(易損卦)君子進
德修業忠信所以進德也修辭立其誠所以居業也(易乾)
(卦)如琢如磨者自修也(記大學)率性之謂道(中庸)修身則道
立非禮不動所以修身也好學近乎知力行近乎仁
知恥近乎勇知斯三者則知所以修身知所以修身則
知所以治人君子所不可及者其惟人之所不見乎
(並同上)姦聲亂色不留聰明淫樂慝禮不接心術惰慢邪
僻之氣不設於身體使耳目鼻口心知百體皆由順正
以行其義(記樂記)修身踐言謂之善行(曲禮)敖不可長欲不
可從志不可滿樂不可極(同上)曾子曰吾日三省吾身為
人謀而不忠乎與朋友交而不信乎傳不習乎言寡
尤行寡悔敏於事而慎於言就有道而正焉志於
道據於德依於仁游於藝篤信好學守死善道克
己復禮為仁克伐怨欲不行焉(並論語)言思可道行思
可樂非先王之法服不敢服非先王之法言不敢道非
先王之德行不敢行(孝經)
子君子博學而日三省乎己則知明而行無過矣見
善修然必以自存也見不善愀然必以自省也善在身
介然必以自好也不善在身菑然必以自惡也(並荀子)夫
能正其視聽言行者昔吾先師之所畏也(揚子淵騫互入醇正)
集斧藻至德琢磨令範(選詩序)
戕賊
經枝葉未有害本實先撥(詩大雅)傷其本枝從而亡(記哀公問)
子苟得其養無物不長苟失其養無物不消雖有天
下易生之物也一日暴之十日寒之未有能生者也
戕賊把柳而以為杯棬今茅塞子之心矣(並孟子)木雖
蠧無疾風不折牆雖隤無大雨不壊(管子)
史兹心不爽而昏亂百度(左昭元年)
頃刻不忘善
經道也者不可須臾離也可離非道也(中庸)禮樂不可斯
須去身(記樂記)君子無終食之間違仁造次必於是顛沛
必於是(語里仁)
集口不絶吟於六藝之文手不停披於百家之編朝
馳騖乎書林夕翺翔乎藝苑(並韓文並互入好學)行之乎仁義之
塗遊之乎詩書之源(韓文)
中輟
經為山九仞功虧一簣(書旅獒)為禮不本于義猶耕而弗
種也為義而不講之以學猶種而弗耨也講之以學而
不合之以仁猶耨而弗穫也合之以仁而不安之以樂
猶穫而弗食也(記禮運)
子掘井九仞而不及泉猶為棄井也(孟子盡心上)丘陵學山
而不至于山是故惡夫畫也(揚子學行)
集方伐柯而捨其斧可乎(文粹)
勇於為善
經吉人為善惟日不足(書秦誓)見善如不及為仁由己
而由人乎哉(並論語)
子聞一善言見一善行若决江河沛然莫之能禦也(孟子)
仰而思之夜以繼日幸而得之坐以待旦(同上)
史從善如流(左傳)上問東平王處家王言為善最樂(東漢本傳)
好問
經好問則裕(書仲虺)舜好問而好察邇言(中庸)不恥下問(論語)
以能問於不能以多問於寡(同上)
子孔子適周問禮於老耼訪樂於萇弘(家語)受書於李育
學詩於夏琠問禮於關子明正樂於霍汲考易於仲華
(文中子)
史郯子來朝昭子問少皥氏鳥名官郯子曰吾祖也故
知之仲尼聞之見于郯子而學之(左昭十七年)孔子學鼓琴
於師襄子(史孔子世家)問事不休賈長頭(後漢賈逵傳)
傳記仲尼之聖訪諸郯子始聞少皥之官叔向之賢詢
彼國僑載辨黃熊之祟(史通)
集靡事不咨(楊荆州誄)
為善不篤
經擇乎中庸而不能期月守也(中庸)其餘則日月至焉而
已矣中庸之為德也其至矣乎民鮮久矣(並論語)
子五榖不熟不如荑稗(孟子)
改過
經顔子有不善未嘗不知知之未嘗復行也不遠復
無祗悔君子有過則改无咎者善補過也(並易)改過
不吝(書)不貳過過則勿憚改(並論語)
子子路鼓瑟孔子聞之曰習亡國之音能保六尺之體
乎冉有以告子路子路懼而自悔靜思不食以至骨立
(家語互入勇於改過)晉人有馮婦者善搏虎卒為善士(孟子萬章上)子
路人告之以有過則喜(孟子公孫丑上)聞過而有喜色程元能
之(文中子)
史吳季札如晉將宿于戚聞鍾聲焉曰夫子獲罪於君
而在此懼猶不足而又何樂文子聞之終身不聽琴瑟
人誰無過過而能改善莫大焉君子能知其過必
有令圖天所贊也(並左傳)改往反過(前漢谷永傳)有盜牛者主
得之盗請曰刑戮是甘乞不使王彦方知也烈聞而使
人謝之遺布一端或問其故烈曰盜懼吾聞其過是有
恥惡之心既懷恥惡必能改過故以此激之後有老父
遺劍於路行道一人見而守之至暮老父還尋得劒怪
而問其姓名以事告烈使推求乃先盜牛者也(東漢王烈傳)
周處少不修細行州里患之自知為人所惡慨然有改
勵之志曰今時和歲豐何不樂耶父老曰三害未除何
樂之有處曰何謂也答曰南山白額猛獸長橋下蛟并
子為三矣處乃入山殺虎沒水殺蛟勵志好學志存義
烈克己朞年州府交辟(晉書本傳互入發憤)智者改過而遷善則
其德日新(通鑑唐德宗紀)陸贄曰臣聞仲虺贊揚成湯不稱其
無過而稱其改過吉甫歌頌周宣不美其無闕而美其
補闕是則聖意較然明甚惟以改過為能不以無過為
貴(同上)
集克己自懲創事多改前好顔子不貳過者蓋能
止之於始萌絶之於未形不貳之言行也(並韓集)馮婦好
搏虎卒為善士周處狂横一旦改節皆能自克(柳文)
本朝今當痛自改三釁復三湔(山谷)
改過不勇
經法語之言能無從乎改之為貴從而不改吾末如之
何也已矣(語)
子有人日攘其鄰之雞者或告之曰是非君子之道請
損之月攘一雞以待來年然後己如知其非義斯速已
矣何待來年(孟子)
史朕見前世帝王拒諫者多云業已為之或云業已許
之終不為改如此欲無危亡得乎(通鑑唐太宗紀)
集人患不知其過既知之又不能改是無勇也(韓文)
遂非(附文過)
經小人以小惡為無傷而弗去也故惡積而不可掩罪
大而不可解(易)恥過作非(書)
子醜必託善以自為解邪必蒙正以自為辭游不論國
仕不擇官行不辭汚曰伊尹之道也分别爭財親戚兄
弟搆怨骨肉相殘曰周公之義也行無廉恥辱而不死
曰管子之趣也行貨賂趨勢門立私廢公比周而取容
曰孔子之術也(淮南子)
史過而不改而又久之以成其悔何利之有焉(左宣十七年)
言足以飾非(史商紀)子獨不見家人寡婦耶始自約敕之
時意廼慕宋伯姬及陳孝婦不幸一為盜賊所汚遂行
淫佚知其非禮然不得自還吾猶此矣(西漢原涉傳互入因誤成誤)
竇嬰曰侯自我得之自我失之無所恨(西漢田蚡傳互入自為成敗)
漢高帝曰吾繫相國欲令百姓聞吾過也(通鑑漢高紀)愚者
恥過而遂非遂非則其惡彌積(通鑑唐德宗紀)公孫弘謝曰夫
知臣者以臣為忠不知臣者以臣為不忠(通鑑漢武紀)梁武
帝遭臺城之變歎曰自我得之自我失之亦復何恨(本紀)
翟莊曰貪餌吞鈎豈我也哉(晉書本傳)謝鯤字幼輿挑鄰家
女高氏投梭折其兩齒時人為之語曰任達不已幼輿
折齒鯤聞之傲然長嘯曰猶不廢我嘯歌(晉書)孫子荆謂
王武子曰當枕流潄石武子曰石非可潄流非可枕孫
曰流欲洗其耳所以枕石欲礪其齒所以潄(晉書王隱傳互入因)
(誤成誤)李林甫子岫見權勢熏灼曰大人居位久枳棘滿
前一旦禍至若欲比若人可得乎林甫不樂曰勢已然
可奈何(唐書)
傳記許敬宗性輕見人多忘之或謂其不聰乃曰卿自
難記若遇曹劉沈謝暗中摸索着亦可識(國史)賈充問孫
皓曰何以剝人面皓曰憎其顔之厚耳(語林)
本朝仁宗朝王安石知制誥一日賞花釣魚宴内侍各
以金楪盛釣餌藥置几上安石食之盡明日帝謂宰輔
曰王安石詐人也使誤食釣餌一粒則止矣食之盡不
情也(聞見錄)
自是
經自用則小(書)匪先民是程匪大猷是經具曰予聖
自獨俾臧自有肺腸抑此皇父豈曰不時(並詩)愚而
好自用賤而好自專生乎今之世反古之道(中庸)
子宋之愚人得燕石藏之以為大寳周客聞而觀焉主
人端冕玄服以發寳匱十重緹巾十襲客見之盧胡而
笑曰此燕石也與瓦甓不異主人大怒藏之愈固(闞子)不
是師法而好自用譬以盲辨色以聾辨聲今之處士
無能而云能無知而云知者也(並荀子)
史吳起為人剛勁自喜(通鑑周紀)奮其私知而不師古(史項羽紀)
事不師古而能長久者非所聞也(史李斯傳)輦上君子自以
為堯舜之世何敢妄言(晉書)子思曰君出言自以為是而
卿大夫莫敢矯其非卿大夫出言亦自以為是而士庶
人莫敢矯其非(通鑑)上曰吾業已授之不可追也(通鑑唐高祖紀)
宗慤為豫州吳喜為典籖慤刑政所施喜每多違執慤
大怒曰宗慤年將六十為竭命止得一州如斗大不能
復與典籖共臨之(通鑑宋世祖)自用不能聽大度之言(通鑑秦紀)
護短
經人莫知其子之惡(大學)
史令狐綯執政歲久子滈頗招權受賄言者攻其短令
狐綯為滈訟冤(通鑑唐宣宗)人有愛其狗者狗常溺井其鄰
人見欲入言之狗當門而噬之(通鑑周紀)
集桓侯抱將死之疾而怒扁鵲之先見(嵇叔夜)
本朝今人有過不喜人規如護疾而忌醫寧滅其身而
無悟也(通書)
怙終
經怙終賊刑罔晝夜頟頟凶人為不善亦惟日不
足穢德彰聞狃于姦宄驕淫矜侉將由惡終(並書)
方茂爾惡相爾矛矣多將熇熇不可救藥(並詩)
史長惡不悛徒自及也(左隠六年)不思謗讟不憚鬼神神怒
民痛無悛于心(左昭二年)宋子魚曰禍猶未也未足以懲君
(左僖二十一年)於易一過為過再為涉三而弗改滅其頂凶(魏志)
傳記蜂蠆不棄毒於人則不靜(說苑)
集雖九死其猶未悔(楚辭)蜂蠆終懷毒(杜詩)梟音不悛鴟張
益熾(白傳集)
不能悔過
史吳季札將宿於戚聞鍾聲焉曰夫子獲罪於君以在
此懼猶不足而又何樂焉(左襄公)衛侯衎復歸于衛大夫
逆于境者執其手而與之言道逆者自車揖之逆于門
者頷之而已(左襄二十六年)齊王出亡之衛衛君辟宫舍之稱
臣而共具齊王不孫衛人侵之齊王去奔鄒魯有驕色鄒
魯弗内遂走莒(通鑑周紀)項王渡淮有二十八騎漢騎追者
數千人項王自度不能脱謂曰吾起兵七十餘戰所當
者破未嘗敗北遂霸有天下今卒困此此天亡我非戰
之罪也今日願為决戰斬將搴旗令諸君知天亡我非
戰之罪也(史項羽紀)
集小人在辱亦克知悔及其既寧終莫能戒(韓文)
記纂淵海卷六十二
