記纂淵海卷四十八宋潘自牧撰
性行部
阿附
子為人臣見非不爭以陷主於危亡罪之大者也(孔叢子)
史范宣子天子所右亦右之所左亦左之(左傳)張湯專阿
主意主意所不欲因而毁之主意所欲因而舉之(史汲黯傳)
淳于髠以承意觀色為務(史本傳)趙高獻鹿謂之馬二世
問左右此乃鹿也皆曰馬也(史李斯傳)大將軍以和柔自媚
于上(史衛青傳)阿色人主與俱上下(西漢酷吏傳)杜周大抵放張
湯善候伺專以人主意指為獄(西漢本傳)欲有所為惟見風
采黨與承意而顯奏之(西漢王莾)耿育曰隨指阿從以求容
媚(通鑑本傳)湯為人多詐舞智以御人時上方鄉文學湯陽
浮慕事董仲舒公孫弘等即上意所欲罪與監史深
禍者即上意所欲釋與監史輕平者谷永知鳳方見
柄用隂欲自托(並漢武帝紀)張禹曰新學小生亂道誤人宜
無信以經術斷之上雅信愛由此不疑王氏(漢成帝紀)上故
令董賢私過孔光光警戒衣冠出門待望見賢至中門
光入閤既下車乃出拜謁送迎甚謹不敢以賓客均敵
之禮上聞之喜(漢平帝紀)胡廣遜言恭色以取媚於時無忠
直之風天下以此薄之(漢靈帝紀)弘農太守良承樊豐等旨
遣吏於陜縣留停楊震喪露棺道側謫震諸子代郵行
書道路皆為隕涕(漢殤帝紀)承望風旨(東漢孔融傳)馬融懲於鄧
氏不敢復違忤勢家遂為梁冀草奏誣李固又作大將
軍西第頌頗為正直所羞班固為竇憲中護軍征匈
奴與參議及憲敗固死獄中(並東漢本傳)夏侯玄下廷尉鍾
毓案治玄正色責毓曰吾將何罪卿為令吏責人也卿
便為吾作毓以玄名士節高不可屈而獄當竟夜為作
辭令與事附流涕以示玄(高貴卿公)王導每發言一坐莫不
贊美(晉王導傳)上謂劉德願曰卿哭貴妃悲者當厚賞德願
應聲慟哭撫膺擗踊涕泗交流上甚悅故用豫州刺史
以賞之上又令醫術人羊志哭貴妃志亦嗚咽極悲他
人有問志卿那得此副急淚志曰我爾日自哭亡妾耳
(宋世祖)徐爰便辟善事人巧於將迎始終無迹(宋紀)刀筆之
吏順旨承風舞文弄法曲成其罪(唐太宗)李勣入見上問
之曰朕欲立武昭儀為后褚遂良固執以為不可遂良
既顧命大臣故當且已乎對曰此陛下家事何必更問
外人上意遂決許敬宗宣言於朝曰田舍翁多收十斛
麥尚欲易婦況天子立后何豫諸人事而妄生異議乎
(唐高祖)侍御史傅遊藝帥關中百姓九百餘人詣闕上表
請改國號曰周賜皇帝姓武氏太后不許擢遊藝為給
事中(唐武后)周利用冉祖雍李俊宋之遜邵紹之皆為三
思耳目時人謂之五狗(唐中宗紀)上官婕妤及後宫多立外
第出入無節朝士往往從之遊處以求進幸安樂公主
尤驕横宰相以下多出其門(唐睿宗)楊回譛太子瑛鄂王
瑶光王琚云潜搆異謀上召宰相謀之李林甫對曰此
陛下家事非臣等所宜豫上意乃決高力士於西京
作寳夀寺鍾成力士作齋以慶之舉朝畢集擊鍾一杵
施錢百緡有求媚者至二十五杵錢不减其杵(並唐玄宗)太
子通事舍人李涉知上於吐突承瓘恩遇未衰乃投匭
上疏稱承瓘有功久委腹心不宜遽棄(唐憲宗)李齊運甘
言阿匿(唐書)馮道前事九君未嘗諫諍(五代史)
集依阿無心(選論)屈節若四體之無骨(潘安仁西征賦)蘇舜欽監
奏院因十月賽神會舘中同列御史劉元瑜彈繫下獄
坐監主自盜削籍同會者皆坐斥劉謂時宰賈昌朝曰
公一網打盡(倦遊錄)
好諛
經小人難事而易說也說之不以道說也(語)
子與䜛諂面䛕之人居國欲治可得乎(孟)
史沈於諂䛕之辭(柳陽傳)衞侯言計非是而羣臣和者如
出一口夫不察事之是非而悅人讚已闇莫甚焉不度
理之所在而阿䛕取容諂莫甚焉(周紀)信椒蘭之唼(音佞)
(西漢)譽䛕之聲日滿於耳虛美熏心實禍蔽塞(路温舒傳)信任
親愛者盡佞諂容說之人也(漢獻帝紀)文中子曰見譽而喜
者佞之媒(隋紀)以百口百心之䜛諂蔽兩耳之聰明苟非
鐡腸石心安得不惑(唐史臣玄宗贊)
集耳飽從䛕之說(選序)諸公貴人志得皆樂熟軟媚耳目
者不喜聞生語一見輒戒門以絶(韓文)孟子有云今之諸
侯無大相過者以其皆好臣其所教而不好臣其所受
教今之時與孟子之時又加遠矣皆好其聞命而奔走
者不好其直已而行道者(上張建封書)近者士大夫皆有僣
侈無厭之心動輒欲人以周孔譽已自孟以下皆憮然
不滿也(東坡答李廌書)
氣槩
經志氣塞乎天地不隕穫於貧賤不充詘於富貴(並記)
衣敝緼袍與衣狐貉者立而不耻者其由也歟(語)
子居天下之廣居立天下之正位行天下之大道得志
與民由之不得志獨行其道古之賢士樂其道而忘
人之勢故王公不致敬盡禮則不得亟見之夫志氣
之帥也我善養吾浩然之氣其為氣也至大至剛以
直養而無害則塞乎天地之間說大人則藐之勿視
其巍巍然彼以其富我以吾仁彼以其爵我以吾義
吾何慊乎哉志士不忘在溝壑(並孟)眡太行之險猶數
仞之丘(子華子)志意修則驕富貴道義重則輕王公(荀子)堂
高數仞榱題數尺我得志弗為也食前方丈侍妾數百
人般樂飲酒驅騁田獵後車千乘我得志弗為也孟
子曰以位則子君也我臣也何敢與君友也以德則子
事我者也奚可與我友千乘之君求與之友而不可得
也而況可召與(並孟)視三釡三千鍾如鸛雀蚊蝱相過乎
前也(莊子)傍日月挾宇宙(齊物論)揮斥八極(田子方)項羽不學
一藝韓信不營一飡(劉子)比崇高於贅龐方萬物乎蟬翼
(抱樸子)子高遊趙平原君客有鄒文李節者與相友善及
將還魯諸故人訣既畢文節送行三宿臨别文節流涕
交頥子高抗手高揖而已其徒問之高曰始吾謂二子
丈夫耳乃今知其婦人也人豈鹿豕也哉而常羣聚乎
(孔叢)超江淮以為尋常之溝(淮南子)子有四方之志(左)
史常有大度不事家人生産作業(秦紀)豪傑吏聞沛令有
客皆往賀蕭何為主進令諸大夫曰不滿千錢坐堂下
高祖為亭長素易諸吏乃紿為謁曰賀錢萬實不持一
錢吾亦欲東耳安能欝欝久居於此哉(漢高紀)郭解以
軀借交報仇(游俠傳)項籍學劒不成季父梁怒之籍曰劒
一人敵不足學學萬人敵耳(西漢本傳)好倜儻大節(朱文傳)趙
温曰大丈夫當雄飛安能雌伏(東漢本傳)簡易佚蕩(揚雄傳)許
汜與劉備語曰陳元龍湖海之士豪氣不除汜過下邳
見元龍無客主之意不相與語自上大床卧使客卧下
床備曰今天下大亂須憂國忘家有救世之意乃求田
問舍言無可采是元龍所諱也何緣當與君語如我自
卧百尺樓上卧君於地下奚但上下床之間哉(陳球傳)後
漢誅黨錮李膺杜密等侍御史景毅子事膺事未在錄
牒不預難毅曰本令主事膺是尊李公之道今遇難豈
苟免乎遂自劾梁竦曰大丈夫居世生當封侯死當
廟食(並同上)延岑曰男兒當死中求生可坐窮乎(漢光武紀)大
丈夫處世當掃除天下安事一室(陳蕃傳)馬實曰幸生盛
明之世免磚瓦之姿託為丈夫當建名千載不可為空
生徒死之物穢天地之間(謝承傳)男兒要當死於邊野以
馬革褁屍還葬耳何能卧床上在兒女子手中耶(馬援傳)
班超家貧為官傭書嘗輟筆曰丈夫無他志略猶當效
傅介子張騫立功異域以取封侯安能久事筆硯間乎
左右笑之超曰小子安知壯士志哉(東漢本傳)鄧艾少家貧
每見高山大澤規度指畫軍營處所(魏志)任城王章謂左
右曰大丈夫宜為衛霍將十萬騎馳沙漠驅戎狄立功
建號爾何能作博士耶(同上)蜀劉巴曰大丈夫當交四海
英雄(蜀志)慨然有飲馬河洛之志(諸葛亮傳)秦王猛倜儻有大
志不屑細務人皆輕之猛悠然自得聞桓温入關被褐
詣之捫虱而談當世之務旁若無人(晉書)周顗曰今年殺
賊奴(王敦)取金印如斗大繫肘(晉書本傳)勝氣籠霄(韓伯傳論)桓玄
曰劉毅家無檐石之儲樗蒲一擲百萬(晉書)用宇宙而成
心借風雲以為氣(南史隱逸傳)宗慤常言願乘長風破萬里
浪(宋紀)曹景宗謂所親曰我昔在鄉里騎快馬如龍與年
少輩數十騎拓弓絃作霹靂聲箭如餓鴟呌平澤中逐
麞數肋射之渴飲其血饑食其肉甜如甘露漿覺耳後
生風鼻頭出火此樂使人忘死不知老之將至今來揚
州作貴人動轉不得路行開車幔小人輒言不可閉置
車中如三日新婦比悒悒然使人氣盡(南史齊書本傳)裴横之
為吳興太守嘆曰大丈夫富貴必作百幅被(梁書)輕天下
細萬物(北史隠逸序)高昂專事馳騁每言男兒當横行天下
自取富貴誰能端坐讀書作博士也(同上)李弼曰丈夫生
世會須履鋒刃以取功名安能碌碌依階以取仕(北史後周)
(本傳)李靖常曰丈夫遭遇要當以功名取富貴何至作章
句儒(唐書本傳)丈夫意氣相期勿以小嫌介意吾終不信䜛
言以害忠良(唐高祖紀)馬燧曰丈夫當立功業聞四海渠老
一儒哉(唐書本傳)史弘肇云安朝廷定禍亂直須長鎗大劍
安用毛錐子(五代史)李泌少為詩曰天覆吾地載吾天地
生吾有意無不然絶粒升天衢不然鳴珂遊帝都安能
不貴又不去空作昂藏一丈夫(李鄴侯家傳)韓熙載舉進士
投書李昇曰釣大鰲者不投取魚之餌斷長鯨者焉用
割雞之刀又云腰有劒而袖有槌口有舌而手有筆(南唐)
(遺事)逢萌為縣亭長縣尉過迎拜問事尉去舉楯摘地嘆
曰丈夫安能為人後耶遂去學問(東觀漢紀)
集横四海兮焉窮(楚辭雲中君)高志局四海(左太沖詩)何不策高
足行據要路津無為守窮賤轗軻長苦辛(古詩)長劒倚天
外彎弓掛扶桑(宋玉)舉泰山以為肉傾東海以為酒(曹子建詩)
狹六合而隘九州(曹子建七啓)謂旁若無人(左太沖詠史註)長嘯激
清風志若無東吳(同上)吞若雲夢者八九於其胷中曾不
蔕芥(司馬子虛賦)猶輕五車富未重一囊貧(駱賓王)非其道萬
鍾不足豐也非其榮五鼎不足餘也(陳子昂集)丈夫四海志
交頥非贈别之資(駱賓王)氛埃期必掃蚊蚋焉能當(杜工部詩)
氣衝看劒匣穎脫撫錐囊丈夫四方志安可辭固窮
安得覆八溟為君洗乾坤飲酣眠八極俗物都茫
茫萬里雲霄一羽毛直氣横乾坤劉毅從來布
衣願家無儋石輸百萬使君意氣凌青霄欲傾東
海洗乾坤會當凌絶頂一覽衆山小倚賴天涯釣
猶能掣巨鰲飲如長鯨吸百川銜杯樂聖稱世賢
氣與嵩華敵赤霄有真骨恥飲洿池津冥冥任所往
脫俗誰能馴歌笑輕波瀾氣衝星象表氣劘屈
賈壘目短曹劉墻威鳳高其翔長鯨吞九州(並同上)高
眠覺天卑(元微之集)因騎渡海鶻擬殺蔽天鵬一心吞渤
澥戮力拔嵩華鋒鋩斷犀兕波浪没蓬壺摩天氣直山
曾拔(並同上)巨鰲莫載三山去我欲蓬萊頂上行(李太白)大
鵬一日同風起摶摇直上九萬里假令風歇時下來猶
能搊却滄溟水一繫九千仞相期凌紫氣倒海索
明月呼吸走百川燕然可摧傾叱咤開帝業手成
天地功雄心日千里欲上青天攬明月澄清洛
陽水天地賭一擲長揖韓荆州陸博爭雄好采
來金盤一擲萬人開丈夫賭命報天子當斬樓蘭衣錦
迴猛虎不堪几上肉洪鑪不鑄囊中錐(並同上)踔勵風
發率常屈其坐人囊無一金資翻謂富者貧爛死
於泥沙吾寧樂之若俛首帖耳摇尾而乞憐者非我之
志也肝膽一古劒波濤兩浮萍擇肉於熊羆肯視
兔與狸排雲呌閶闔披腹呈琅玕勁氣沮金石
飲酒寧嫌琖底深題詩尚倚筆鋒勁(並韓文)千金散盡還
復來(李白)獨立堂堂高視前古(劉長卿)自矜倚劒氣凌雲却
笑聞笳淚如雨(同上)生當為大丈夫斷羈羅出泥塗四散
號呶俶擾無隅埋之深淵飄然上浮騎龍披青雲汎覽
遊八區經太山絶大海一長吁西摩月鏡東弄日珠上
括天之門直指帝所居(皇甫湜)我有一寸鈎欲釣千丈流
天地入胷臆(並孟郊)胷吞百川流(孟東野)酒腸寬似海詩
膽大如天(劉義)壯志吞鴻鵠(孟浩然)安得凌風翰肅肅賓天
京高論動侯伯疎懷脫塵喧(並韋應物)興來書自聖醉後
語猶顛我有醉鄉劒玉鋒堪截雲入門下馬氣如
虹氣如䖵蜺飲如建瓴(並高達夫)一飲千鍾如建瓴(杜牧之)
不看人面免低眉(白樂天)踏飜四海生塵埃有氣干斗
牛(並温飛卿)江海豁開為氣岸嚴陵死後到李白布衣長
揖萬乘君男兒重意氣百萬呵一擲(並張承吉)男子受恩
須有地平生不受等閑恩男兒兩行淚不欲等閑垂
(並杜荀鶴)賭取聲名不要錢擲盧誇使氣官薄傲公卿
(並劉賓客)睡當一席寬覺乃千里窄(姚合)不以雄名䟽野賤唯
將直氣折王侯(王建詩)丈夫非無淚不洒離别間仗劒對
樽酒恥為游子顔蝮蛇一螫手壯志疾解腕所志在功
名離别何足嘆(陸龜蒙)蓬萊頂上幹海水水盡到底看海
空(杜牧之)坦腹對宰相岸幘揖天子(皮日休)五嶽為辭鋒四
溟作胷臆(同上)豈欲皂櫪中爭飲籺與葭(元次山)弄河移砥
柱吞日倚扶桑(李義山)氣蓋全吳胷吞大海(唐尚馳撰諸葛亮碑)氣
蓋風雲(張說撰宋璟碑)嬰孩羣有(唐程浩上天鼓文)須鑿燕然山上石
登科記裏是閑名(姚合)就中愛讀英雄傳欲立功勲恐不
如(王建)振衣生羽翰高枕出塵埃(吕和叔)塊視三山杯觀五
湖(唐文粹)悶向酒杯吞日月閑將詩句問乾坤(杜荀鶴)泰山
一擲輕鴻毛古鐡倚天無處磨志磨青雲蓬視紫
闥錙銖九有納隂山於寸眸拳大漢於一掌囊
包天地渴飲四海(並唐文粹)幼負四方之志家無一擲之資
意氣所傾英豪共感(司空表聖)才大名高乃富貴比金紫包
愚癡(歐公集)酒酣氣振猶見鋒鍔(同上)意氣與日爭光輝
挾才乘氣不媚柔(並臨川集)要將百篇詩一吐千丈氣(東坡詩)
為君鑄作百鍊刀要斬長鯨為萬段吾豈羽毛為人
所鷹安得萬頃池養此横海鸇麾斥八極隘九州
眼高四海空無人氣之所加則已大而物小於是
乎受其至大而不為之驚納其至繁而不為之亂任
其至難而不為之憂享其至樂而不為之蕩是氣也受
之於天得之於不可知之間傑然有以蓋天下之人而
出萬物之上(上劉侍讀並東坡文)誓將斬鯨鯢靜此滄海瀾(子由詩)
王元之曰一回酒渴思吞海劉少逸曰幾度詩狂欲上
天(玉壺清話)士生要弘毅天地為蓋軫志大略細謹(並黃魯直)
(詩)酒如長虹飲滄海筆若駿馬馳平阪(歐公集)得錢百萬
送酒家一笑不問今餘幾(黃魯直)安得壯士霍嫖姚縳取
呼韓作編戶(王直方詩話)酒腸天予渾無敵(欒城集)四大海水
一口吞(陳後山詩)
尚氣
子不膚撓不目逃思以一毫挫於人若撻之於市朝
惡聲至必反之(並孟)視泰山如彈丸(抱朴子)有死之榮無生
之辱(吳子)
史一飯之德必償眦睚之怨必報(史范雎傳)丈夫生不五鼎
食死即五鼎烹男子之所死者一言耳(並主父偃傳)薛宣
為丞相朱雲往見之宣曰田野無事且留我東閣可以
觀四海竒士雲曰小生欲相吏耶宣不復言(朱雲傳)大將
軍青既尊黯與抗禮(汲黯傳)頡頏以傲世(東方朔傳)東方朔云
如以臣言無可用則宜捐棄無空索長安之米(西漢)袁紹
曰天下徤者豈惟董公引佩刀横揖徑出用氣自行
多所陵折其敗宜也(並東漢)陳容曰仁義豈有常蹈之則
君子背之則小人今日寧與臧洪同日死不與將軍同
日而生也孔融負才高氣志在靖難而才疎意廣訖
無成功禰衡少有才名而尚氣剛傲孔融薦之於曹
操(並漢獻帝紀)袁紹坐作聲價而輕死重氣怨惠必讎(黨錮傳序)
太常种拂與李儒戰而死子劭徵為少府鴻臚皆不受
曰我父盡忠於朝而為時所妬至以身殉國為賊臣所
害為臣子不能除賊何面目復覲聖主(張璠漢紀)尚氣剛傲
矯時慢物(禰衡傳)漢拜關公為將軍公聞黃忠為後將軍
怒曰丈夫終不與老兵同列不肯拜(三國志)立氣勢作威
福結私交以立彊於世者謂之遊俠(西漢武帝紀)卞延之為
上虞令有剛氣會稽太守孟彭以令長裁之積不能容
脫幘投地曰我所以屈卿者政為此幘耳今已投之卿
以一世勲門而傲天下國士拂衣而去(齊書)策既被創醫
言可治當好自將護百日勿動策引鏡自照謂左右曰
面如此當可復建功立事乎推几大奮創皆分裂其夜
卒(吳志)秦樊世謂王猛曰吾輩耕之君食之耶猛曰非徒
使君耕之又將使君炊之(晉紀)蔡廓初召為吏部尚書與
傅亮曰選事若悉以見付不然不能拜也亮以語錄尚
書徐羨之羨之曰黃散以下悉以委蔡自此以上宜共
參同異廓曰我不能為徐干木書紙尾遂不拜(同上)殷羨
為豫章太守都下人因其致書者百餘函行次石頭皆
投之水中曰沉者自沉浮者自浮殷洪喬不為致書郵
(殷浩傳)劉琨與祖逖為友聞逖用曰吾常恐祖生先吾着
鞭(晉書)吞胡虜無異口中搔虱(王莾傳)宋蕭惠開曰人生不
得志與死人何異(通鑑)北齊元景曰丈夫寧可玉碎何能
瓦全(同上)崔湜自比東晉王導謝安之家謂人曰吾之門
及出身歴官未嘗不為第一丈夫當先據要路以制人
豈能默默受制於人(唐書)崔儦每以讀書為務忽略世人
大署其戶曰不讀五千卷書者不得入此室(隋書)劉义持
韓愈金數斤去曰此䛕墓中人得耳不若與劉君為夀
愈不能止(唐書)高恭之曰人生當夕脫羊裘朝佩珠玉(後魏)
漢高祖過陳留酈生求見上曰吾方以天下為事未暇
見大儒酈生自言高陽酒徒非儒者也(楚漢春秋)公孫瓚曰
天下兵起我謂可唾掌而決(九州春秋)夏侯稱每讌氣陵一
座(世說)苻堅議伐晉曰吾之衆投鞭於江足斷其流吾當
内斷於心矣(崔鴻前秦錄)性耐刀槊不堪鞭捶(同上)李元忠初
謁齊高歡未即見之謂門者曰公今方召英俊聞國士
到不能吐哺輟洗其慢可知可還吾刺勿通也(雞跖集)皇
甫湜為裴度作福先寺碑度約千緍酬之湜怒曰何相
待之薄也某之文非常流之文也曾與顧況為序外未
嘗輒許人其碑約三千字每字三疋絹今减五分錢不
得裴令依數酬之湜受之無愧色(舊唐書)李稹嘗以爵位
不如族望官至刺史與人書唯稱關西李稹(李肇國史補)生
以辱不如死以榮(大戴禮)張祐謁李紳自稱釣巨鰲客李
盛怒曰以何為竿曰以虹為竿以何為鈎以月為鈎以
何為餌以短李為餌紳默然厚贈之(大唐遺事)
集重氣輕命感分遺身(文選七啓)雖死之日猶生之年(庾元規表)
負材矜地自謂坐致雲霄(劉孝標辨命論)意氣之間靡軀不悔
(盧子諒書)挽弓當挽強用箭須用長(杜甫詩)英心甘鬭死義肉
耻庖宰罷出如棄涕唾無一分顧藉心居十日而
不敢進謁者誠以左右無先為容也懼閣下以衆人視
之則殺身不足以滅恥徒悔恨於無窮(並韓文)野夫怒見
不平事磨損胷中萬古刀義死天亦許利生天亦嗔
(並劉义)人生須氣徤饑凍縳不得(姚合)不作浮萍生寧為藕
花死(杜牧之)江東進士李飛赴吏部試吏大呼其名飛因
袖手不出明日返江東(同上)伊昔臯澤之時亦有雲霄之
志苟效用之得所雖殺身而何計(張九齡文)不欲曲肱安榖
終兒女子手(孫可之)酒酣氣振求試自矜傍如無人中若
有憑(劉賓客)輕生一劒知(劉長卿)一言知已重片義殺身輕
(同上)可使寸寸折不能繞指柔(唐文粹)名盛氣高少所卑下
(劉賓客)千鈞之弩一發不中則當摧橦折牙永息機用安
肯效碌碌者蘇而復上哉(范傳正)死辱片時痛生辱長年
羞(唐文粹)唐進士張彖氣高大未嘗低折於人嘗曰大丈
夫有蓋世之志而拘於下位若立身矮屋中使擡頭不
得遂拂衣遯於嵩山(東坡書注)
慷慨
史意豁如也常有大度不事家人生産作業(西漢高祖紀)一
旦叩門不以親為解不以在亡為辭天下所望者獨季
心劇孟(袁盎傳)細故芥蔕何足以疑(賈誼傳)大人者不牽小
名以成大功(西漢)内無關鑰(三國志)蔣濟志節慷慨常有超
越江湖吞吳會之志(魏志)張嘉貞性簡䟽與人不疑内曠
如也(唐詩本傳)丈夫以氣自許小嫌不足寘胷中(尉遲敬德傳)臧
希讓骯髒好談時政(代宗實錄並唐書)王述為楊州刺史初至
主簿請諱報曰亡祖先君名播海内遠近皆知内諱不
出門餘無所諱(晉書本傳)
集慷慨則氣成虹蜺(文選)顔公三十萬盡付酒家錢(李白)破
産供酒錢盈門皆食客(皇甫湜)意氣相許(駱賓王)神傾意豁
眞佳士(杜甫詩)心事犖犖開口一吐出胷中之竒(韓文)俸祿
入門與其所過逢飲酒高舞連日夜不厭或分挈以去
一無所愛惜不為後日毫髮計留也(鄭郡墓誌)家散萬金酬
士死身持一劒答君恩(劉長卿)襟韻苦超越(杜牧之)季布金
諾延陵劔許其容温然而不修邊幅其中曠然而不
施扄鐍(並李義山)氣將然諾重心向友朋開(張說詩)授舘不為
他日計解衣眞出故人情(後山)李晟曰釋舊惡於酒杯之
間(續世說)
退縮
集今日廷論局趣效轅下駒(張晏曰俯頭於車轅下隨母而已西漢灌夫傳)蓄
縮不可用(息夫躬傳)縮首不出猶鼎鱉耳縮縮循墻兒(並杜)
(牧之)
勇敢
經鷙蟲攫摶不程勇者引重鼎不程其力(記)衽金革死
而不厭北方之強也(中庸)
子子路曰由願得一隊而敵之必也攘地千里搴旗執
馘惟由能之夫子曰勇哉(家語)勇士不忘喪其元(孟子)
史齊國固入晉師曰欲勇者賈余餘勇(左傳)晉魏犨傷束
胷見使者距躍三百曲踊三百(僖二十八)楚白公曰市南有
熊宜僚者若得之可以當五百人矣(哀十六年)吳伐魯魯微
虎欲宵攻王舍私屬徒七百人三踊於幕庭吳子聞之
一夕三遷(哀公八年)勇士不避難(史記)勇士不怯死而滅名(魯仲)
(連傳)燕國有勇士秦舞陽年十三殺人人不敢忤視(荆軻傳)
趙毛遂至楚歴階而上楚王怒叱曰胡不下遂按劒而
前曰王之所以叱遂者以楚國之衆也今十步之内王
不得恃楚國之衆也王之命懸於遂手吾君在前叱者
何也(周紀)項羽喑嗚叱咤千人皆廢(西漢本傳)瞋目張膽(張耳傳)
梟俊禽敵(西漢)傅介子至樓蘭王貪漢物來見使者介子
與坐飲陳物示之飲酒皆醉介子謂王曰天子使我私
報王王起隨介子入帳中屛語壯士二人從後刺之(通鑑)
豬突豨勇以為銳卒(漢平帝紀)操謂賈詡曰程昱之膽過於
賁育矣(漢獻帝紀)袁紹遣其將顔良攻東郡關羽望見良麾
蓋策馬刺良於萬衆之中斬其首而還紹軍莫能當者
劉備明旦自來至趙雲營視昨戰處曰子龍一身都
是膽也(並同上)關羽張飛萬人之敵(蜀志本傳)肝腦塗中原膏
液潤草野而不辭也(司馬相如傳)勇者臨敵不悅生(吳志)蔡裔
有勇氣聲若雷震嘗有三盜入室裔拊床一呼而盜俱
隕(晉書)馬仙琕曰有前死一尺無却生一寸(梁武紀)韓長鸞
瞋目張拳有噉人之勢(陳紀)高開道有矢鏃在頰召醫取
之乃鑿骨置褉其間骨裂寸餘竟出其鏃開道奏妓進
膳不輟(漢高祖)攘袂徇國天下風靡(李光弼傳)鼓行海内麾定
四方(唐書李靖傳)
集荆次非得寳劒涉江至中流有兩蛟夾繞其船次非
謂舟人曰汝嘗見兩蛟夾舟而舟中之人有全活者乎
舟人曰未之見也次非曰若如是吾固江中腐肉朽骨
耳棄劒而已遂攘臂却衣拔劒赴江刺蛟殺之而復上
舟中之人皆獲全(吕氏春秋)勇士孟賁水行不避蛟龍陸行
不避虎狼發怒吐氣響動於天(說苑)義勇冠三軍(李陵書)威
噞秋霜(選左太沖魏賦)威懾兕虎莫之敢伉(張平子西京賦)樊伉憤以
巵酒咀彘肩以激揚(潘安仁西征賦)眥血下沾襟怒髮上衝冠
(盧子諒覽古詩)鋒捍特起(選檄)趫材悍壯(同上)控劒叱咤八荒奔馳
雷電之震虎豹之擊(並陳子昂傳)千里霧合一呼雲屯
擁拔山超海之雄驅躍景騰霄之騎(並駱賓王)子雖軀幹小
老氣横九州挺身艱難際張目視寇讎(杜詩)吹噓而霜露
變化叱咤而風塵消弭(唐文粹)掣開流電有輝光突過浮
雲無定跡(元稹)名冠壯士籍(元微之)勢猛破堅摧剛排徤(合檢)
有力
經有力如虎執轡如組(詩)奡盪舟(語)
子力能裂犀兕之革曳九牛之尾猶憾其弱觸不周
山力折天柱絶地維(並列)千鈞之重烏獲舉之而輕多力
耳千鈞之輕烏獲之力也(並揚)
史犖有力焉能投蓋于稷門叔山冉摶人以投中車
折軾齊高固入晉師桀石以投人禽之而乘其車
晉伐偪陽懸門發聊人紇抉之以出門者狄&KR2791;彌建大
車之輪而蒙之以甲以為櫓左執之右拔戟以成一隊
孟獻子曰詩所謂有力如虎者也(並左)楚子期抉豫章以
殺人(注以效其多力豫章大木左)惡來有力手裂虎兕(秦紀)朱亥力士
袖四十斤鐡椎椎殺晉鄙(周紀)武力鼎士(西漢鄒陽傳)力扼虎
(李廣傳)力拔山兮氣蓋世(項籍傳)大力扛鼎空手摶熊彘猛
獸(戾太子傳)投石拔距絶於等倫(甘延夀傳)許褚勇力絶人漢末
汝南賊萬餘人攻褚飛石擲之所值皆摧碎偽與賊和
以牛與賊易食賊來取牛牛輒奔還褚乃出陣前一手
逆曳牛尾行百餘步(三國魏志本傳)晉石虔趫捷絶倫於獵圍
中見猛獸被箭而伏石虔因急往拔得一箭猛獸跳石
虔亦跳高於猛獸猛獸伏復拔一箭以歸(晉書)秦淮南王
苻生力舉千鈞手格猛獸走及奔馬擊刺騎射冠絶一
時(晉哀帝紀)羊侃膂力絶人所用弓至二十石馬上用六石
(梁書)蒼頭犀角大刀其鋒甚銳(陳宣帝紀北齊事)
集奡能陸地行舟烏獲扛鼎舉千鈞(並白帖)批熊碎掌
拉虎摧班(文選七啓)攫戾執猛納堅摧剛(張平子南都賦)迴天倒日
之力力盪海而拔山(選弔文)力排南山(李白梁甫吟)握鈎伸
鐡撫梁易柱(皮日休鹿門隠書)擊強如摧枯(山谷)力能抉關(孔帖)
柔懦
經巽在牀下喪其資斧(易處巽之極過甚故曰巽在牀下也斧所以斷者也過巽失正)
(喪所以斷)愿而無立志(詩序)見義不為無勇也聞義不能徙
不善不能改(並語)
子夏首之南有人曰涓濁梁愚而善畏明月而宵行俯
見其影以為伏鬼仰見其髮以為立魅匍踣而走比至
其家失氣而死(孫卿子)怯者夜見立表以為鬼見寢石以
為兕(淮南子)昔徐偃王軟而國滅齊簡公懦而身亡此性
柔之失也(劉子)怯者得馮婦之刀戟不能以格兕虎也(抱朴)
(子)
史畏首畏尾身其餘幾臧孫見齊侯曰抑君似鼠夫
鼠晝伏而夜動不穴於寢廟畏人故也(並左)脆弱易敗(國語)
選愞(師古曰怯不前之意也西漢)柔和自守不能有所整裁(漢殤帝紀)民
有百走退死之心而無一前鬭生之計(漢靈帝紀)桓温來朝
或云欲誅王謝王坦之汗流沾衣倒執手版(晉紀)高陽王
隆曰温詳之徒皆白面儒生(晉成帝紀)帝弱顔不能諱帝
自八年以後每夜眠中常驚悸云有賊令數婦人摇撫
乃得睡(隋煬帝紀)董晉柔人多不能集事(唐德宗)山人李唐見
上上方抱幼女謂唐曰朕念之卿勿怪也對曰太上皇
思見陛下計如陛下之念公主也上澘然泣下然畏張
皇后不敢詣西内(唐肅宗)武后得志專作威福上欲有所
為動為后所制上不勝其忿密召上官儀議之命儀草
詔左右奔告于后后遽詣上自訴詔草猶在上羞縮不
忍因紿之曰我初無此心皆上官儀教我(唐高宗)趙宗儒
怯懦不任事(唐書本傳)懦不更事緩急非可倚(唐長孫無忌傳)安樂
公主恃寵驕恣賣官鬻獄勢傾朝野或自為制敕掩其
文令上署之上笑而從之竟不視也(唐中宗紀)士聞鉦鼓聲
皆禠氣不能授甲(唐書張介然傳)徐温曰一崔太初不能制如
他人何(唐昭宗紀)疾走惡跡掩耳畏聲(朱敬則危武帝論)
集任將力薄駑孱思怯如蝟見鵲不敢拒格(焦贛易林)柔情
易遷(孔帖)
果決
經夬決也剛決柔也(易)乃有顛越不恭我乃劓殄滅之
無遺育無俾易種于兹新邑惟克果斷乃罔後艱(並書)
片言可以折獄者其由也與子路無宿諾(語)
史吳在蔡蔡必速飛去吳所以剪其翼也(韓吳蔡大夫左)去疾
莫如盡(左哀十)衛&KR0008;欲變法言於秦孝公曰夫民不可與
慮始而可與樂成論至德者不和於俗成大功者不謀
於衆毛遂曰利害兩言而決耳(並周紀)子嬰與其子二
人謀曰丞相高殺二世望夷宫恐羣臣誅乃詐以義立
我今使我齋見廟此欲因廟中殺我我稱疾不行丞相
必來來則殺之高使人請子嬰數輩子嬰不行高果自
往曰宗廟重事王奈何不行子嬰子刺殺高於齋宫(秦紀)
讀秦紀至於子嬰車裂趙高未嘗不徤其決(史記秦始皇本紀)
斷決敢行鬼神避之(史李斯傳)操刀必割(賈誼䟽)決斷狐疑分
别猶豫(劉向傳)趙廣漢見事風生無所迴避率多果敢之
計莫為持難(漢皇帝紀)孟賁之狐疑不如童子之必至(西漢蒯通)
(傳)決者智之君也(馮衍傳)得策輒行應變無窮(漢獻帝紀)惟坐
待亡孰與伐之(蜀志諸葛亮後出師表)王敦嘗昏淫於色左右諫
之敦曰此甚易耳乃開後閤驅諸妾數十人並放出之
(晉書本傳)苻堅曰築室道旁無時可成吾當内斷於心耳(晉成)
(帝紀)吐突承璀修安國寺奏立聖德碑高大一準華嶽碑
先構碑樓李綘上言承璀適在旁上命拽倒碑樓承璀
言甚大不可拽請徐毁撤冀得延引乘間再論上厲聲
曰多用牛拽之承璀乃不敢言凡用百牛拽之乃倒(唐憲)
(宗)
集削株掘根無與禍隣(戰國策)如風行雨施有往而無返
也(白傅集)
摸稜
子鄧析操兩可之說(列子力命)
史灌夫首鼠兩端(灌夫傳)韓安國曰魏其言是丞相言亦
是(同上)公孫弘每朝會議開陳其端使人主自擇不肯面
折廷諍(漢武帝紀)蘇味道為相嘗謂人曰決事不欲明白誤
則有悔摸稜持兩端可也故世號曰摸稜手(唐書本傳)李豐
依違二公之間(選略)足下旁通多可(選嵇康絶交書)
猶豫無斷
經蓄疑敗謀(書)猶如麂(音几)善登木(爾雅)齊陳乞曰需事之
下也齊子行曰需事之賊也(並左)
史狐疑猶豫後必有悔(史李斯傳)疑者事之害也(漢秦紀)牽制
文義優游不斷(孝元贊)當斷不斷反受其亂(霍光傳)知之而
決弗敢行者百事之禍也故猛虎之猶豫不如蠭蠆之
致螫孟賁之狐疑不如童子之必至(蒯通傳)行之有疑禍
如發矢(淮南王傳)依違連歲不決事之害也(孔光傳)酈食其說
齊王曰項氏為人忌刻印刓而不能授(西漢本傳)文義所牽
制故不能斷決(元帝紀)執狐疑之心者來䜛賊之口持不
斷之意者開羣枉之門(劉向傳)疑者事之役也(東漢馮衍傳)猶
豫未決故事久不發(竇武傳)桓玄曰殷仲堪為人無決嘗
懷成敗之計(晉安帝紀)計慮回惑自無所成(齊東昏王)陸侯曰諸
君不見毒蛇乎不斷其首猶能為害(宋太祖紀)
集猶則多豫狐則多疑(易林)心猶豫而狐疑欲自適而不
可(楚辭)猶如麂性多疑慮常居山中忽聞有聲即恐人來
害之每豫上樹久久無度復下須臾復上如此非一故
不決者稱猶豫焉(文選曹子建洛神賦注)
高誼
經凡民有喪匍匐救之(詩)越石父凍餓為人臣僕三年
矣晏子解左驂贖之(晏子春秋)魯朱家所藏活豪士以百數
其餘庸人不可勝言然終不伐其能飲其德諸所常施
惟恐見之賑之不贍先從貧賤起專趨人之急甚已之
私(史游俠傳)且緩急人所有夫一旦有急叩門不以親為解
不已在亡為辭天下所望者獨季心劇孟耳(史袁盎傳)魏齊
窮抵虞卿棄相印與魏齊偕亡至魏(通鑑周紀)以公子之高
誼能急人之困也(同上)趙午等謀反覺詔捕趙王及羣臣
趙有敢隨王罪三族惟田叔孟野等十餘人赭衣自髠
鉗隨王至長安趙王敖事白得出(白明也西漢田叔傳)趙相虞卿
棄國捐君以周窮交魏齊之厄信陵無忌竊符矯命戮
將專師以赴平原之急(漢武帝紀)樓護有故人吕公無子歸
護託身護與吕公妻及吕嫗同食護妻子頗厭吕公護
聞之流涕責子曰吕公以窮老付託於我義所當奉遂
養吕公終身(西漢)張儉為中常侍侯覽所怨刊章捕儉與
孔融兄褒有舊亡抵於褒不遇融曰兄雖在外吾獨不
能為君主乎因留舍之後事泄收褒融送獄二人未知
所坐融曰保納舍藏者融也當坐之褒曰彼來求我非
弟之故請甘坐其吏問其母母曰家事任長妾當其辜
一門爭死詔竟坐褒(孔融傳)朱震收葬陳蕃尸匿其子逸
事覺繫獄合門桎梏震受考掠誓死不言逸由是得免
(漢靈帝紀)馬援曰杜季良好義憂人之憂樂人之樂(馬援傳)度尚
八人世謂八厨言能以財救人者也(黨錮傳序)陳重在郎署
有郎負息錢數十萬債主日至煎求無已重乃密以錢
代還(謝承東漢書)太史慈母謂慈曰汝與孔北海未嘗相見
至汝行後贍恤殷勤過於故舊(時慈避事之遼東三國吳志)魯肅散
財甚得鄉邑忻心周瑜求糧肅家有兩囷米各三千斛
肅乃指一囷與瑜(同上)范叔孫周窮濟急鄉曲貴其義行
無有呼其名者(宋書)
集高義驅今古(老杜)人以義來我以心許褰裳赴急不避
寒暑(柳文)振高義於流俗之外合大度於古人之中(同上)中
山劉夢得禹錫在遣中當詣播州子厚泣曰播州非人
居而夢得親在吾不忍夢得之窮無辭以白其大人且
萬無母子俱往理請於朝將拜䟽願以柳易播雖重得
罪死不恨適有以夢得事白上者夢得於是改刺連州
(韓文柳子厚墓志銘)范仲淹以言事貶方治黨人甚急公獨扶病
率子弟餞于東門留連數日大臣有以讓公曰何苦自
陷朋黨公曰范公天下賢者某何敢望之若得為黨人
公之賜某厚矣(歐公撰士質墓志)范仲淹貶饒州諫官不肯言
尹師魯上書言仲淹臣之師友願得俱貶(歐公撰尹師魯墓志)
睦族
經惇叙九族(書)以親九族九族既睦(堯典)尊祖故敬宗敬
宗所以尊祖禰也(記)君子篤於親(語)
史孔奮篤於骨肉(漢記)
集畢諴既貴所得俸禄養護宗屬之乏無間韋繩撫
養宗屬孤幼無異情(並六帖)范文正公曰富貴而不恤宗
族異日何以見祖宗於地下
情愛
經夫知保抱攜持厥婦子(書)嫁女之家三夜不息燭思
相離也(記曾子問)凡生天地之間者有血氣之屬必有知有
知之屬莫不知愛其類今視夫鳥獸則失喪其羣匹越
月踰時則必反巡過其故鄉翔回焉鳴號焉蹢躅焉踟
蹰焉然後乃能去之小者至於燕雀猶有啁噍之頃焉
然後乃能去之故有血氣之屬者莫智於人故人於其
親也至死不窮(記)子生三年然後免於父母之懷父
母惟其疾之憂(並語)
子父子主恩古者易子而教之父子之間不責善(並孟)
史晉師伐齊范文子後入武子曰無為吾望爾也夫(左)
左師觸龍見太后曰老臣賤息舒祺最少臣竊憐之願
補黑衣之闕后曰丈夫亦愛少子乎對曰甚於婦人又
曰父母愛子則為之計深遠(史記趙世家)骨肉至親敵吾一
體(戾太子)張禹曰臣四兒一女愛女甚於愛男(西漢)楊彪子
為操所殺操見彪曰何瘦彪曰猶懷老牛䑛犢之愛(東漢)
(本傳)恩情天至(東漢馬后記)母子慈愛始終無纖芥之間(漢明帝)
衛玠多病體羸母常禁其語(晉書本傳)父之於子當愛之如
一(晉紀)王述子坦之雖長猶抱置膝上(晉書本傳)王衍曰情之
所鍾正在吾輩荀羨年七歲其父愛之常置羨於膝
上(並同上)王羲之率諸子抱弱孫一味之甘割而分之以
娛目前(晉書)王曇嘗與兄弟集會子孫任其戱適僧達跳
下地作彪子僧虔累十博棋既不墜落亦不重作僧綽
採蠟珠為鳳凰僧達奪取打壊亦不復惜(南史)上謂岑文
本曰卿弟過爾交結恐為卿累朕欲出為外官何如文
本泣曰臣弟少孤老母特所鍾愛未常信宿離左右今
遣出外母必憔悴儻無此弟亦無老母矣(唐太宗紀)上曰安
有子倒懸而父不為之解哉(周世宗紀)端午日肅宗召見山
人李唐帝方擁幼女顧唐曰我念之無怪也(肅宗張后傳)李
賀母探囊中見所書詩多即怒曰是兒欲嘔出心乃已
耳(唐書)王孫賈年十五母曰汝朝出而晚來則吾倚門而
望汝暮出而不還則吾倚閭而望(戰國策)
集父母與子雖肝腸腐爛為其掩蔽不欲使鄉黨聞其
罪過(魏文帝文集)驕兒不離膝生還對童稚似欲忘饑渴
問事競挽鬚誰能即嗔喝(並杜甫)驕女未絶乳念之不能
忘忽如在我前耳若聞啼聲(韓退之)今人適數百里出門
惘惘有離别可憐之色持被入直三省丁寧顧婢子語
刺刺不能休昵昵兒女語恩怨相爾汝(並韓文)愛流成海
情塵為岳(頭陀寺碑)雖割慈而不言終藴結乎中腸人非
木石皆有情(白樂天)緣情生衆累(韋應物)猛虎恣殺暴未嘗
嚙妻兒(唐文)虎豹不食子(臨川集)
念舊
子楚昭王與吳戰軍敗走昭王亡其踦屨已行三十步
復還取之左右曰大王何惜於此昭王曰楚國雖貧豈
無此一踦屨哉吾悲與之偕出而不與偕反於是楚俗
無相棄者(賈子)
史綈袍戀戀有故人意(史范睢傳)上還過沛故人父老諸父
母弟設酒道舊故為笑樂酒酣上自為歌起舞慷慨傷
懷泣數行下謂沛父兄曰遊子悲故鄉(漢高帝紀)樓護有故
人吕公無子歸護託身護與吕公妻及吕嫗同食護妻
子頗厭吕公護聞之流涕責子曰吕公以窮老付託於
我義所當奉遂養吕公終身(西漢)馮異自長安入朝帝謂
公卿曰是我起兵時主簿也為吾披荆棘定關中既罷
賜珍寳錢帛詔曰倉卒蕪蔞亭豆粥滹沱河麥飯厚意
久不報(漢光武紀)帝幸章陵修園廟祠舊宅觀田廬置酒作
樂賞賜時宗室諸母因酣悅相與語曰文叔少時謹信
與人不欵曲惟直柔耳今乃能如此(漢光武紀)仲尼不失舊
於原壤(東漢朱穆傳)何晏遷侍中主選曹宿與有舊者多擢
用之(魏志本傳)孫權欲斬蘇飛甘寧為權言飛疇昔舊恩寧
不值飛固已捐軀於溝&KR0676;不得致命於麾下今知罪當
夷戮特從將軍乞其首領權感其言謂曰今為君置之
(漢獻帝)唐文宗云故笏乃今甘棠(唐書魏謩傳)上曰昔漢光武
與嚴子陵共寢子陵加足於帝腹今諸公皆名德舊齒
平生親友宿昔之歡何可忘也(唐高祖紀)唐公踐天子位多
引貴臣共榻劉文靜諫帝曰我雖應天受命宿昔之好
何可忘(唐書)安重誨諷馮道趙鳳奏縱阿失守宜加罪上
曰朕昔為少校家貧賴此小兒拾馬糞自贍以至今日
為天子曾不能庇之耶(通鑑本傳)上命起居舍人魏謩獻其
祖文正公笏鄭覃曰在人不在笏上曰亦甘棠之比也
(唐文宗)漢宣帝詔求微時故劒大臣知指白立許婕妤為
皇后
傳記孔子出遊有婦人哭甚哀問之婦人曰刈蓍薪亡
吾簮是以哀也非傷亡簮不忘故也(韓詩外傳)無忘半面(記室)
(新書)
集漢江之君悲其墜屨少原之婦哭其亡簮(選演連珠)留簮
屨之舊愍降帷蓋之餘矜(柳僕射讓光祿表)念我一朝意遺我
千載恩(元稹集)秋涼捲朝簟春暖撤夜衾雖是無情物欲
别尚沉吟(白侍郎)曾經爛漫三年着欲棄空箱似少恩(白𫝊)
(集)寇萊公寢處一青幃二十餘年時有破壊益命補葺
有靳之笑答曰不忍處之久而以敝棄也(遺事)
崇篤
經親親以睦不遺故舊(詩)睦於父母之黨(記)親者無失
其為親也故者無失其為故也(檀弓)君子篤於親(語)
傳記惠顧先君之好照臨敝邑鎮撫其社稷(左)杜甫依
嚴武於劒南武以世舊待甫甚善(唐書杜甫傳)李晟篤於義
隆于故舊劉仁軌雖貴顯不自矜踞接故舊如布衣時
岑文本生平故人雖羈賤必鈞禮(並唐書)
集許允之為吏部多用鄉黨里人(記室新書)綢繆之旨有同
骨肉(文選盧子諒書)尹洙與狄青同經略招討事洙以貶死厚
恤其家(墓志)韓公少善尹師魯師以貶死其子朴方襁褓
既長公聞於朝命以官薦為屬教育之如子弟(聞見錄)歐
公平生篤於朋友如尹師魯梅聖俞孫明復既卒其家
貧公力經營之使皆得以自給又表其子於朝悉祿以
官(墓志)吳奎初與鄉人王彭年善彭年客死於京師奎使
長子理喪事周恤其家嫁二女焉(吳奎墓志)
無情
經于父不能字厥子乃疾厥子于弟弗念天顯乃弗
克恭厥兄兄亦不念鞠子哀大不友于弟(並書)亦有兄弟
不可以據薄言往愬逢彼之怒乃如之人兮誓不相
好乃如之人兮德音無良不我能慉反以我為讎兄
弟不知咥其笑矣角弓父兄刺幽王也不親九族骨
肉相怨(並詩)不能晏樂同姓親睦九族宰我問三年之
喪期已久矣君子三年不為禮禮必壊三年不為樂樂
必崩舊穀既没新穀既升鑽燧改火期可已矣子曰食
夫稻衣夫錦於女安乎曰安(語)
子魏人有東門吳者年四十有一子喪子而不憂其相
室曰公之愛子也天下無有今子死不憂何也東門吳
曰吾當無子之時不憂今子死乃與向無子同又奚憂
焉(列子)於所厚者薄無所不薄也(孟)為人父而㩁其子縱
利如子何(揚子寡見)秦人父子兄弟無父兄之恩箕踞反目
有若禽獸(賈誼)
史居喪而不哀在慼而有嘉容晉叔向曰魯公室其
卑乎(並左)一斗粟尚可舂一尺布尚可縫兄弟二人不相
容(淮南王傳)薄骨肉之恩(西漢)借父耰鋤慮有德色母取箕箒
立而誶語(西漢賈誼傳)司徒袁隗欲為從女求婚見王允嘆
曰得婿如是足也允聞而黜其妻(漢桓帝紀)初晉高祖司馬
懿辭以風痺不能起居曝書遇雨高祖起收書家唯一
婢見之張后懼言語泄漏乃手殺之而自執爨焉帝由
是重之其後桓夫人有寵后罕得見帝疾后省病帝曰
老物可憎何煩出也后慙不食之子亦不食帝謂人曰
老物不足惜慮困我好兒耳(晉書)姜維自魏詣蜀與母相
離失後得母書令求當歸維曰良田百頃不在一畝但
有遠志不在當歸也(三國志本傳)骨肉恩薄(北史蘇綽傳)晉王劉
夫人最有寵父聞其貴詣魏宫謁夫人夫人方與諸夫
人爭寵門地相高恥其家寒微大笑曰妾去鄉時略可
記憶妾父不幸死亂兵妾守屍哭之而去今何物田舍
翁敢至此命笞劉叟于宫門(後漢梁均王)王戎儉恡其從子
婚與一單衣裁後更責之戎女適裴氏貸錢數萬女歸
寧戎色不說女還錢乃懌(世說)既彰尋斧之醜豈慙尺布
之謠(六帖)魏文帝令東阿王作詩七步不成當行法即應
聲為詩曰煑豆燃豆萁冽豆取其汁萁在豆下燃豆在
釡中泣本自同根生相煎何太急帝深有慙色(世說)
集自昔把臂之英金蘭之友曾無羊舌下泣之仁寧慕
郈成分宅之德(劉孝標廣絶交論)視若游塵遇同土梗莫肯費
其半菽罕有落其一毛(同上)同胞之徒無所容居(答客難)昔
我同門友高舉振六翮不念攜手好棄我如遺跡(古詩)綈
袍匪舊白首如新(駱賓王)忘情於骨肉是殆於恩也忘情
於朋友是殆於義也(柳文冕論書)骨肉且相薄它人安得忠
(元微之集)餓虎不食子人無骨肉恩(孟東野)故當結以信親當
結以私親故且不保人誰信汝為(韓文)
樂施
經積而能散(記)分散者仁之施也(儒行)
子分人以財謂之惠(孟)樂分施而恥積藏(荀大略)
史欒懷子好施士多歸之凡公子公孫之無祿者私
分之邑國之貧約孤寡者私與之粟(並左)愛施者仁之端
(史記)魏成食祿千鍾什九在外什一在内(史魏世家)范蠡之陶
為朱公十九年之中三致千金再分散與貧交疏昆弟
(史貨殖記傳)李陵與士大夫絶甘分少(西漢)原涉身衣服車馬
纔具妻子内困專以振施貧窮赴人之急為務(西漢本傳)初
百姓饑荒張儉資計差温乃傾竭財産與邑里共之賴
其存者以百數(後漢本傳)馬援少年處田牧至有牛馬羊數
千頭榖萬斛既而嘆曰凡植財産貴其能施賑也否則
守錢虜耳乃盡散以頒昆弟故舊(東漢馬援傳)魯肅大散貨
賂甚得鄉邑忻心(吳志)范叔孫周窮濟急鄉曲貴其義行
(宋書)尚書令符雅為人樂施乞人填門嘗曰天下物何常
吾今富後日貧耳忽一人不施則意不泰(後秦書)樊重假
貸人間數百萬臨終遺令焚削文契債家皆慙爭往償
之諸子從勑竟不受(晉陽秋)梁商嘗曰多藏厚亡為子孫
累每租奉到及兩京賞賜便置中門外未嘗入藏悉分
與昆弟中外(東觀漢紀)
集飫飽其義(陳子昂集)薄倖不自貴傾家共人費(劉長卿)出貨
利猶棄粃粺(柳文)
小惠
經屯其膏施未光也(易)
子絜瓶丐水執罐求火而人不恡(劉子)子産聽鄭國之政
以其乘輿濟人於溱洧(孟)
史魯莊公曰衣食所以安弗敢專也必以分人曹劌曰
小惠未徧民弗從也(左)
鄙吝
子楊子取為我拔一毛而利天下不為也(孟)纖吝者義
之蠧也(文中子魏相篇)數粒而炊折薪而爨非苟為艱難由性
偏恡而細碎也(列子)
史不分孤寡不恤窮匱(左)家富萬金門下不見一賢者
(史孟嘗君傳)瘉於纖嗇(西漢貨殖傳顔師古曰纖細也嗇恡也)魯人儉嗇而丙
氏尤甚周人既纖而師史尤甚(西漢貨殖傳)社門不通水火
(西漢孫寳傳注謂雖隣伍亦不往來也)吝江河之流不以濯舟船之畔惜
東壁之光不以寓貧婦之目(東漢夏侯湛傳)寧見朽貫千萬而
不忍貸人一錢情知積粟腐倉而不忍貸人一粒骨肉
怨望於家細人謗讟於道(東漢王符傳)馬援曰凡植財産貴
其能施賑也否則守錢虜矣(東漢本傳)曹洪家富而性吝嗇
(魏明帝紀)王戎家有好李賣之恐有得種常鑚其核(晉紀)和嶠
富擬王者而至吝人謂之有錢癖(晉書本傳)王戎性貪吝田
園徧天下每自執牙籌晝夜會計常若不足(晉惠帝紀)為人
父母而吝其醯醢富有羣生𣙜其一物(梁高祖紀)韋莊性慳
數米而炊秤薪而㸑(唐書)吏部侍郎張允家貲以萬計而
性吝雖妻亦不之委常自繫衆鑰於衣下行如環珮(周太)
(祖紀)
傳記王戎儉吝其從子婚與一單衣裁後更責之戎女
適裴氏貸錢數萬歸寧戎色不說女還錢乃懌(世說)
集酒庫封瓶生綠苔(白樂天)愚者愛惜費但為後世嗤(古詩)
隘陋
經苦節不可貞(易卦節注為節過苦則物不能堪也)儉不中禮(詩序)晏平仲
祀其先人豚肩不掩豆澣衣濯冠以朝君子以為隘矣
(記禮運)
力量
經君子以厚德載物(易)大車以載積中不敗也(大有)地之
廣厚載華嶽而不重振河海而不洩(記)
子天不能死地不能埋桀跖之世不能汙非大儒莫之
能立天下者至重也非至重莫之能任(並苟)
傳記王嘉為丞相數言不宜封董賢上怒召丞相詣廷
尉詔獄掾吏涕泣共和藥進嘉引藥盂擊地謂官屬曰
丞相幸得備位三公負國伏刑都市以示萬衆豈兒女
子耶何謂咀藥而死嘉出見使者受詔(西漢本傳)苻堅衆號
百萬次淝水謝玄入問計謝安無懼色方與客圍碁遊
陟至夜乃還(晉書)確乎不動如棟處屋如骨在身(隋書房彦謙傳)
張公論事有回天之力(唐書張元素傳)
集昔澹臺子羽齎千金之璧渡河陽侯波起兩蛟挾舟
子羽曰吾可以義求不可以威劫操劒斬蛟蛟死波休
乃投璧於河三投而輒躍乃毁璧而去示無&KR2719;意(水經注)
斡坤軸撼乾樞鼓元氣而雷域中騰百川而雨天下
功參造化道恊先天天地之内指麾無前屹屹中
立為天一柱雷崩山谷貔虎頓伏颷倒溟波鯨鯢蹉
跎長轡利策横制宇宙據長河如指杯擘太華若
破塊斷鼇補天大與地角壯與天勍横流之中
一斥而定乾坤為之坱軋河嶽為之震蕩(並唐文粹)障百
川而東之回狂瀾於既倒(韓文)鼇怒則蹴翻五嶽鯨擊則
掉破百川(皮日休)韓魏公知北都有獻二玉杯公答以百
金乃開宴召延貴客特設一棹致杯其上將酌酒遍勸
坐客俄為吏誤觸棹倒玉杯俱碎坐皆失色吏伏待罪
公神色不動曰玉杯破亦自有時汝誤也非故也何罪
之有(劉斧翰府名談)韓魏公鎮相州祀宣尼齋夜宿省偷兒入
室挺刃曰不能自濟求濟於公公曰几上器具可直百
千盡以與汝偷兒曰願得公首以獻西人公即引頸偷
兒稽顙曰以公量過人欲來試公几上之物已荷公賜
願無泄也公曰諾終不以語人其後為盜者以他事坐
罪當死於市中備言其事曰慮吾死後惜公之遺德不
傳於世也(遯齋閒覽)寇準在澶淵每夕與楊億飲博歌謳諧
謔歡呼常達旦或就寢則鼻息如雷上使人視之喜曰
得渠如此吾復何憂(五朝信行)寇萊公之貶雷州也丁謂遣
中使齎勑往授之公方與郡官飲上下皆惶恐公神色
自若使人謂之曰朝廷若賜準死願見勑書公乃從錄
事借綠衫着之拜受於庭升階復飲至暮而罷(記問)臨大
事決大議垂紳正笏不動聲色而措天下於泰山之安
(歐公傳韓魏公晝錦堂記)孤舟倒江河赤手攬犀象(坡)萬牛挽不前
公乃獨力扛倒海取明月(並黃魯直)
鎮定大事
子魯燒積澤天北風火南向恐燒國哀公自將衆趨救
火人人盡逐獸而火不救及仲尼下令曰不救火而逐
獸者比入禁之罪令下未徧火遂救矣(韓非子)
史吕太后立諸吕為王陳平偽聽之及太后崩平與太
尉勃合謀卒誅諸吕(史陳平本傳)不易太子者留侯招此四
人之力也(留侯本傳)上欲廢太子吕后恐良曰上有所不能
致之者四人令太子為書固請太子迎此四人至上置
酒太子侍四人者從太子上怪問四人前對曰聞太子
仁孝恭敬愛士天下莫不延頸願為太子死者故臣等
來上曰願公等卒調護太子上召戚姬曰我欲易之四
人為之輔羽翼已成難動搖矣(西漢張良傳)上居南宫見諸
將偶語以問張良對曰陛下與此屬共取天下而所封
皆故人所誅皆仇怨今恐以過失及誅故相聚謀反耳
上曰奈何良曰取上素所不快計羣臣所共知最甚者
一人先封以示羣臣上封雍齒羣臣皆喜曰雍齒且侯
吾屬亡患耳(初雍齒不欲屬沛公沛公怨齒)田延年前離席按劒曰先
帝屬將軍以幼孤寄將軍以天下以將軍忠賢能安劉
氏也今羣臣鼎沸社稷將傾且漢之傳諡帝為孝者以
長有天下令宗廟血食也如漢家絶祀將軍雖死何面
目見先帝於地下乎今日之議不得旋踵羣臣後應者
請劒斬之(漢宣帝紀)關内大雨四十餘日京師民相驚言大
水至百姓奔走大將軍鳳以為太后與上及後宫可御
船令吏民上長安城以避水王商獨曰何因當有大水
暴至此必訛言也有頃長安中趙定問之果訛言鳳大
慙自恨失言(漢成帝)卧赤子天下之上而安朝委裘而能
天下不亂(賈誼傳)變所欲為易於反掌安於泰山(枚乘傳)太
子幸酒樂燕上不以為能有意欲以山陽為嗣上間
獨寢時史丹直入卧内頓首伏青蒲上涕泣言曰道路
流言以為太子有動摇之議臣願先賜死以示羣臣太
子由是遂定為嗣(漢元帝紀灼曰幸酒好酒也樂燕沈讌也)王郎起光武馳
至下曲陽傳聞王郎兵在後從者恐及至滹沱河還白
河水流澌無船不可渡官屬大懼光武令王霸往視之
霸恐驚衆欲且前阻水還即詭曰冰堅可渡官屬皆喜
光武笑曰候吏果妄語也遂前北至河河冰亦合乃令
霸護渡未畢數騎而冰解光武謂霸曰安吾衆得濟免
者卿之力也(東漢本紀)誅王郎收文書得吏人與郎交關謗
毁者數千章光武不省會諸將軍燒之令反側子自安
(同上)初陸遜為大都督諸將或討逆時舊將或公室貴戚
各自矜恃不相聽從遜按劒曰諸軍並荷國恩當相輯
睦共剪此虜上報所受而不相順何也僕雖書生受命
主上國家所以屈諸君使相承望若以僕尺寸可稱能
忍辱負重故也各任其事豈復得辭軍令有常不可犯
也及至破備計多出遜諸將乃服(三國魏文帝紀)蔣琬為尚書
時新喪元師琬出類拔萃處羣僚之右既無戚容又無
喜色神守舉止有如平日由是衆望漸服(魏明帝紀)桓温入
赴山陵止新亭大陳兵衛將移晉室恐謝安及王坦之
欲於坐害之安從容就席坐定謂曰安聞之諸侯有道
守在四隣明公何須壁後置人耶温笑曰正自不能不
爾遂笑語移日苻堅百萬之衆已瞰吳江桓温九
五之心將移晉鼎衣冠易慮遠邇萌心從容而杜姦謀
宴衎而清羣寇(並謝安本傳)慕容根言於燕王暐曰太宰太
傅將謀不軌臣請帥禁兵以誅之可定渾氏將從之暐
曰二公國之親賢先帝選之託以孤婺必不肯爾安知
非太師欲為亂也乃止(晉海西公)燕新遭大喪内外恟懼大
宰恪舉止如常人不見其有憂色每出一人步從或說
以宜自嚴備恪曰人情方懼當安定以鎮之奈何復自
驚擾衆將何仰由是人心稍定帝崩羣臣未敢立嗣
或曰當須大司馬處分王彪之曰天子崩太子代立大
司馬何容得異(並同上)魏有新徙勑勒千餘家苦於將吏
期以草生牛馬肥亡歸漠北劉潔安原奏請徙之河西
魏王曰此曹習俗放散日久譬如囿中之鹿急則奔突
緩則自定吾區處自有道不煩徙也(宋太祖)後周文帝崩
孝閔帝尚幼中山公護雖受顧命而名位卑下羣公各
圖執政護深憂之密訪於謹謹曰夙蒙丞相殊眷今日
必以死爭之若對衆定策公必不得讓明日羣臣會議
謹曰昔帝室傾危丞相志存匡救今上天降禍奄棄百
僚嗣子雖幼而中山公親則猶子兼受顧託軍國大事
理須歸之辭色抗勵衆皆悚動護曰此是家事護何敢
有辭謹暨周文等夷護每申禮敬至是謹乃言曰公若
統理軍國謹等便有所依遂再拜羣公迫於謹亦拜衆
議始定(北史于謹本傳)或說上曰突厥所以屢寇關中者子女
玉帛皆在長安故也若徙長安而不都則突厥自息矣
上以為然遣中書侍郎宇文士及踰南山至樊鄧擇可
居之地將徙都之太子建成齊王元吉裴度各皆贊成
其策秦王世民諫曰邊隅為患自古有之陛下以聖武
龍興光宅中夏精兵百萬所征無敵奈何以突厥擾邊
遽遷都以避之貽四海之羞為萬世之笑乎乃止(唐高祖紀)
馮盎本北燕人以軍功進總管或告盎叛太宗詔發兵
討之魏徵諫曰當懷之以德帝乃遣韋叔諧諭盎盎遣
子智戴入侍帝曰徵一言賢如十萬衆(唐書)上謂侍臣曰
術者言五日中當有急兵入宫卿等為朕備之張說曰
此必䜛人欲離間東宫願陛下使太子監國則流言自
息矣(唐玄宗)民間訛言上採擇女子以充掖庭上聞之令
有司具牛車於崇明門自選後宫無用者載還其家敕
曰燕寢之内尚令罷遣閭閻之間自可知悉(同上)郭晞在
邠州縱士卒為暴節度使白孝德患之段秀實自請補
都虞候既署一月晞軍士十七人入市取酒以刀刺酒
翁壊釀器秀實列卒取十七人首注槊上植市門晞一
營大譟盡甲孝德恐召秀實曰奈何秀實曰無傷也請
往解之孝德使數十人從行秀實盡辭去請老躄者一
人持馬至晞門下甲者出秀實笑且入曰殺一老卒何
甲也吾戴吾頭來矣甲者愕因諭曰常侍負若屬耶副
元帥負若屬耶奈何欲以亂敗郭氏晞出秀實讓之曰
副元帥勲塞天地當念始終今常侍恣卒為暴行且致
亂亂則罪及副元帥亂由常侍出然則郭氏功名其存
者幾何言未畢晞再拜曰公幸教晞以道恩甚大敢不
從命顧叱左右皆解甲散還大伍中敢譁者死回紇
吐蕃合兵圍涇陽郭子儀曰今衆寡不敵難以力勝昔
與回紇契約甚厚不若挺身往說之可不戰而下也遂
與數騎開門而出使人傳呼曰令公來回紇大驚其大
帥藥葛羅執弓貫矢立於陣前子儀免胄釋甲投鎗而
進回紇諸酋長相顧曰是也皆下馬羅拜藥葛羅曰懷
恩欺我言天可汗已晏駕令公亦捐舘中國無主我是
以敢與之來今天可汗在上都令公復總兵於此懷恩
又為天所殺我曹豈肯與公戰乎涇州王童之謀作
亂期以辛酉旦警嚴而發前夕有告之者段秀實陽召
掌漏者怒之以其失節令每更來白輒延之數刻遂四
更而曙童之不果發容管經略使王翊為河中少尹
知府事部將凌正暴横翊抑之焉其徒乘夜作亂翊知
之故縮漏數刻以差其期賊驚潰走(並唐代宗)裴度平章中
書失印度自如左右白復如故處得印度不應或問其
故曰此必吏人盜之以印書劵耳急之則投水火緩之
則復還故處人服其識量(通鑑)訛言有寇士民驚譟縱横
走塵埃四起兩省諸司官聞之皆奔走今力固不敵至
諴感神況虜乎諸將請選鐡騎五百為衛子儀曰適足
為害也即傳呼曰令公來虜初疑持滿注矢以待之子
儀以數十騎徐出免胄而勞之曰安乎久同忠義何至
於是回紇皆舍兵下馬齊拜曰果吾父也子儀召其首
領各飲以酒與之羅錦勸言如初乃遣首領入朝(舊唐書本)
(傳)陜虢都知兵馬使逹奚抱暉鴆殺節度使張勸代總
軍務上謂李泌曰不得不煩卿往以泌為陜虢都防禦
水陸運使上欲以神策軍送泌之官問須幾何人對曰
臣請以單騎入之上曰單騎如何可入對曰陜城之人
不實逆命此特抱暉為惡耳若以大兵臨之彼閉壘走
矣臣今單車騎抵其近郊彼舉大兵則非敵若遣小校
來殺臣未必不更為臣用也上曰朕方大用卿寧失陜
州不可失卿對曰他人必不能入泌見陜州進奏官及
將吏在長安者語之曰主上以陜虢饑故不受泌節而
領運使欲令督江淮米以賑之耳陜州行營在夏縣若
抱暉可用當使將之有功則賜旌節矣抱暉覘者馳告
之抱暉稍安因疾驅而前抱暉不使將佐出迎惟偵者
相繼泌宿曲沃將佐不俟抱暉之命來迎抱暉亦出謁
泌稱其攝事保完城隍之功入城視事由是反側者皆
自安抱暉遂亡命不知所之(唐德宗)張從賓引兵入洛陽
從官在大梁者無不悚懼獨桑維翰從容指畫軍事神
色自若接對賓客不改常度衆心差安(五代晉高紀)東山謝
安石談笑靜胡沙(李太白)京師訛言寇至鄭覃李石在中
書顧吏卒稍逃去覃謂石曰耳目頗異宜且出避之石
曰宰相位尊望重人心所屬不可輕也今事虛實未可
知堅坐鎮之庶幾可定若丞相亦走則中外亂矣且果
有禍亂避之亦不免覃然之坐視文案自若左金吾大
將軍陳君賞率其衆立望仙門下謂勑使曰賊至閉門
未晩請徐觀其變不宜示弱至脯後乃定是日非石與
君賞鎮之京師幾再亂矣(唐文宗)
傳記錢鏐封吳越王役大興士卒嗟怨或夜書府門曰
没了期没了期修城纔了又開池鏐出見之命吏書曰
没了期没了期春衣纔罷又冬衣嗟怨頓息(陶岳)
集眉如松雪齊四皓調笑可以安儲皇(李太白)以忠義感
脅從之伍以含洪安反側之徒(劉賓客)天步艱難海内崩
離六合恟然一言安之(劉長卿)洒掃垢汙以為萬世安(杜牧)
(之)有妄言南詔欲來寇蜀蜀守調兵築城民大驚擾朝
廷聞之詔張文定公移鎮西蜀公言此必妄也當以靜
鎮之入境下令曰寇來吾自當之妄言者斬悉歸所調
兵罷築城之役會上元觀燈城門皆通夕不閉蜀遂大
安(東坡撰公墓志)如漢汲黯蕭望之李固吳張昭唐魏鄭公狄
仁傑皆以身徇義招之不來麾之不去正色而立于朝
則豺狼狸狐自相吞噬故能消禍於未形救危於將亡
(王元之畫像贊)張乖崖守成都兵火之餘人懷反側一日合軍
旅大閱始出衆遂嵩呼者三乖崖亦下馬東北望而三
呼復攬轡行衆不敢讙(王清臣塵史)
處事閒暇
史晉伐齊州綽門于東閭左驂迫還于門中以枚數闔
(左襄十八年注云示不恐)吳楚兵乏糧饑欲退數挑戰終不出夜軍
中驚内相攻擊擾亂至於帳下周亞夫堅卧不起頃之
復定(西漢本傳)祭遵為將軍取士皆用儒術對酒設樂必雅
歌投壺(東漢本傳)諸將見戰不利多懼吳漢意氣自若整厲
器械激揚士吏帝曰吳公差強人意隠若一敵國(同上)張
奐為中郎將烏桓叛燒軍門奐帷中與弟子講論若無
事衆稍安(東漢)魏軍次于興勢費褘即率衆往禦之光祿
大夫來敏至褘話别求共圍棋于時羽檄交馳人馬擐
甲嚴駕已訖褘與敏留意對戱色無厭倦敏曰向聊觀
試君耳君信可人必能辦賊者也褘至敵遂退(蜀志費褘傳)
費褘代蔣琬為尚書令以朝晡聽事其間接納賓客加
博奕不廢(同上)晉羊祜都督襄陽在軍常輕裘緩帶身不
被甲鈴閣之下侍衛不過數十人(晉武紀)劉疇避亂塢壁
賈敵百數欲害之疇無懼色援笳吹之為出塞入塞之
聲以動其遊客之思於是皆涕泣去謝艾距石季龍
將麻秋艾乘軺車冠白帽鳴鼓而行秋大怒馳擊之左
右大擾勸艾乘馬艾不從乃下車踞胡床指麾處分賊
不敢進(並晉書)柴紹討吐谷渾敵據高射紹軍士失色紹
安坐遣人彈胡琵琶使二女子舞敵疑之休射而觀(唐書)
僕固懷恩誘吐蕃等南下急詔郭子儀屯涇陽回紇曰
謂令公亡矣令公誠存安得而見之子儀將出諸將請
無往(劉賓客集)
轉移人心
子趙文王喜劒太子悝患之募左右能悦王之意止劒
左右曰莊子當能見王曰有天子之劒有諸侯之劒天
子之劒一用匡諸侯天下服諸侯之劒如雷霆之震四
封之内無不賓服庶人之劒無異於鬭雞一旦命以絶
矣無所用於國事今大王有天子之位而好庶人之劒
竊為大王薄之於是文王不出宫三月劒士皆服斃其
處也(莊子說劒)魯哀公欲益宅史諫之以為益宅不祥哀公
作色而怒左右數諫不聽乃以問其傅宰折睢曰吾欲
西益宅而史以為不祥子以為何如宰折睢曰天下有
三不祥而益宅不與焉哀公大悦而喜頃復問曰何謂
三不祥對曰不行仁義一不祥也嗜欲無止二不祥也
不聽強諫三不祥也哀公默然深念憤然遂自反遂不
敢西益宅(淮南子)
史楚人伐蕭師人多寒王巡三軍拊而勉之三軍之士
皆如挾纊宋平公築臺妨於農收築者謳子罕聞之
親執朴以行築者曰吾儕小人皆有闔廬以避燥濕寒
暑今君為一臺而不速成何以為役謳者乃止(並左)晉平
公謝鷃不死使射襄搏之失公怒拘將殺之叔向曰必
速殺之無令遠聞君忸怩于顔乃趣舍之(國語)楚優孟嘗
以談笑諷諫楚莊王有愛馬死使羣臣喪之欲以棺槨
大夫禮葬之左右爭之不可孟入殿門仰天大哭曰楚
國堂堂何求不得而以大夫禮葬之薄請以人君禮葬
之王曰何如曰臣請以雕玉為棺文梓為槨楩楓豫章為
題奏發甲卒為穿壙老弱負土齊趙陪位於前韓魏翼衛
於後廟食太牢奉以萬戶之邑諸侯聞之皆知大王賤
人而貴馬王曰寡人之過一至此乎乃使以馬屬大官
令無令天下久聞也(史滑稽)趙王新立秦急攻趙趙求救
於齊齊曰必以長安君為質兵乃出太后不肯大臣彊
諫后曰復言者老婦必唾其面左史觸龍見后盛氣而
須之左師曰老臣賤息舒祺竊愛之願及未填溝壑而
託之太后曰丈夫亦愛少子乎曰甚於婦人老臣竊以
為父母愛之則為之計深遠今媪尊長安君之位而不
及今有功於國一旦山陵崩長安君何以自託於趙老
臣以媪為長安君之計短也太后曰諾恣君之所使
之於是質於齊(史趙世家)茅焦曰陛下有狂悖之行不自知
耶車裂假父囊撲二弟遷母於雍桀紂之行不至於是
矣令天下聞之盡瓦解無嚮秦者王下殿手自執之曰
先生趨起就衣今願受事王自駕虛左方往迎太后歸
於咸陽復為子母如初(秦紀)上居南宫見諸將偶語以問
張良良曰陛下與此屬共取天下而所封皆故人所誅
皆讎怨今恐以過失及誅故相聚謀反耳上曰奈何良
曰取上素所不快計羣臣所共知最甚者一人先封以
示羣臣上封雍齒羣臣皆喜曰雍齒且侯吾屬亡患矣
(初雍齒不欲屬沛公沛公怨齒)良因事納忠以變移帝意使上無阿私
之失下無猜懼之謀國家無虞慮及後世若良者可謂
善諫矣(漢高紀)冐頓為書䙝慢樊噲曰臣願得十萬衆横
行匈奴季布曰噲可斬也前匈奴圍高帝於平城漢兵
三十二萬噲為上將軍不能解圍今呻吟之聲未絶傷
夷者甫起而噲欲摇動天下妄言以十萬衆横行是面
謾也且冒頓之横久矣得其善言不足喜惡言不足怒
也高后曰善(漢惠)馮唐曰陛下雖得廉頗李牧弗能用也
上怒召讓唐曰公奈何衆辱我獨無間處乎唐曰鄙人
不知忌諱魏尚坐上功首虜差六級陛下削其爵而罰
之上說令唐持節赦魏尚復以為雲中守(漢文帝)縣官無
錢從民貰馬民或匿馬不供上怒欲斬長安令右内史
汲黯曰長安令無罪獨斬臣黯民乃肯出馬上默然(漢武)
(紀)上從容謂虎賁中郎將馬援曰吾甚恨前殺守相多
也對曰死得其罪何多之有但死者既往不可復生也
上大笑(漢光武紀)嶺南舊獻生龍眼荔枝十里一置五里一
候晝夜傳送唐羌上書曰臣聞上不以滋味為德下不
以貢善為功伏見交趾七郡獻生龍眼等南州土地炎
熱惡蟲猛獸不絶於路至於觸犯死亡之害死者不可
復生來者猶可救也此一物升殿未必延年益夀詔勅
大官勿復受獻(漢和紀)復斷大臣行三年喪陳忠上疏臣
愿陛下登高北望以甘陵之思揆度臣子之心則海内
咸得其所(東漢殤帝紀)河間王政慠狠不奉法順帝以侍御
史沈景有強能稱故擢為河間相景到國謁王王不正
服箕踞上殿侍郎贊拜景峙不為禮問王所在虎賁曰
是非王耶景曰王不正服常人何别今相謁王豈謁無
禮者耶王慙而更服(東漢河間本傳)時文帝為五官將臨淄侯
植才名方盛有奪宗之議太祖嘗屛除左右問賈詡詡
默然不對太祖曰與卿言而不答何也詡曰屬適有思
故不即對耳太祖曰何思曰思袁本初劉景升父子也
太祖大笑於是太子遂定(魏志)關公聞黃忠位與己並怒
曰大丈夫終不與老兵同列不肯受拜費詩謂公曰丈
夫立王業者所用非一蕭曹與高祖不少親舊而陳韓
亡命後至論其班列韓最居上未聞蕭曹以此為怨且
王與君侯譬猶一體同休等戚禍福共之君侯不受拜
如是便還但相為惜此舉動恐有後悔耳公大感悟遽
即受拜(漢獻帝)帝謂侍中蘇則曰前西域通使燉煌徑寸
大珠可復求市益得不則對曰若陛下化洽中國德流
沙漠即不求自至求而得之不足貴也帝嘿然(魏文三國志)
魏明帝嘗從文帝獵見子母鹿文帝射殺鹿母使帝射
鹿子帝不從曰陛下殺其母臣不忍復射殺其子因涕
泣帝以此建樹之意定(魏志)帝好土功陳羣曰人之所欲
莫不有辭況乃天王莫之敢違前欲壊武庫謂不可不
壊也後欲置之謂不可不置也若必作之固非臣下辭
言所屈若少留神卓然回意亦非臣下之所及也帝為
之少有減省(魏明紀)帝嘗着帽披縹綾半袖楊阜問帝曰
此於禮何法服也帝默然不答自是不法服不以見阜
(同上)過江之人士每至暇日出新亭飲宴周顗中坐而歎
曰風景不同舉目有山河之異皆相視流涕惟王導愀
然變色曰當共戮力王室尅復神州何至作楚囚相對
泣耶衆收淚而謝之(晉書王導傳)劉疇避亂塢壁賈人百數
欲害之疇無懼色援笳吹之為出塞入塞之聲以動其
遊客之思於是皆涕泣去(晉書)劉琨在晉陽嘗為朔騎所
圍窘迫無計琨乃乘月登樓清嘯衆聞之皆悽然長嘆
中夜奏胡笳乃流涕欷歔向曉復吹之衆並棄圍而走
(晉書本傳)秦王堅與羣臣飲酒以秘監朱彤為正命人人以
極醉為限秘書侍郎趙整作酒德之歌曰地列酒泉天
垂酒池杜康妙識儀狄先知紂喪殷邦桀傾夏國由此
言之前危後則堅大悦命整書之以為酒戒自是宴羣
臣禮飲而已(通鑑)桓玄得志常欲以謝安宅為營謝琨曰
召伯之仁猶惠及甘棠文靜之德更不保五畝宅耶玄
聞慙而止(晉書)魏崔楷為殷州刺史或勸楷留家單騎之
官楷曰食人之祿者憂人之憂若吾獨往則將士肯誰
固志哉遂舉家之官葛榮逼州城楷勸勉將士以拒之
莫不爭奮皆曰崔公尚不惜百口吾屬何愛一身連戰
不息死者相枕終無叛志(通鑑梁高祖)蘇瓊為清河太守有
兄弟爭田積年不決各相援據乃至百人瓊召而諭之
曰天下難得者兄弟易求者田地假令得地失兄弟心
如何因下淚兄弟叩頭乞謝更分異十年遂還同居(北史)
屈突通往陜西檢覆羣牧得隠匿馬二萬匹帝大怒將
斬太僕卿慕容悉達及諸監官千五百人通諫曰人命
至重陛下奈何以畜産之故殺千餘人臣敢以死請又
頓首曰臣一身分死就陛下乞千餘人命帝感悟悉達
等皆減死論(通鑑隋高祖)文德皇后既葬帝即苑中作層觀
以望昭陵引徵同升熟視曰臣眊昏不能見帝指示之
徵曰臣以為陛下為望獻陵若昭陵臣固見之帝泣為
毁觀(新唐書魏徵傳)上出畋遇雨問諫議大夫昌樂谷那律曰
油衣若何為則不漏對曰以瓦為之則不漏上悦為之
罷獵權善才范懷義誤斫昭陵栢罪當除名上特命
殺之狄仁傑奏二人罪不當死上曰善才等斫陵栢我
不殺則為不孝仁傑固執不已上作色令出仁傑曰犯
顔直諫自古以為難臣以為遇桀紂則難遇堯舜則易
張釋之有言設有盜長陵一抔土陛下何以處之今以
一株栢殺二將軍後代謂陛下為如何矣臣不敢奉詔
者恐陷陛下於不道且羞見釋之於地下者也上怒稍
解二人除名流嶺南(並唐高祖)上造鏡殿成上與劉仁軌觀
之仁軌驚趨下殿上問其故對曰天無二日民無二王
適視四壁有數天子不祥孰甚焉上遽令剔去上遣
宦者緣江徙異竹欲種苑中宦者科舟載竹所在縱暴
過荆州長史蘇良嗣囚之上疏切諫手詔慰諭良嗣令
棄竹江中(並同上)太后謂侍臣曰自周興來俊臣死不復
有反者姚元崇曰自垂拱以來坐謀反死者率皆興等
羅織自以為功陛下使近臣問之近臣亦不自保何敢
動摇所問者若有翻覆懼遭慘毒不若速死賴天啓聖
心興等伏誅臣以百口為陛下保自今内外之臣無復
反者若微有實狀臣請受知而不告之罪太后悦曰向
時宰相皆順成其事陷朕為淫刑之主聞卿所言深合
朕心李昭德言於太后曰天皇陛下之夫皇嗣陛下
之子陛下身有天子當傳於子孫為萬代業豈得以姪
為嗣乎自古未聞姪為天子而為姑立廟者也樂思
晦男未十歲沒為司農上變得召見太后問狀對曰臣
父已死臣家已破但惜陛下法為俊臣等所弄陛下不
信臣言乞擇朝臣之忠清陛下素所信任者為反状以
付俊臣無不承受矣太后始稍寤(並唐武后)大雪蘇味道以
為瑞百官入賀殿中侍御史王求禮止之曰三月雪為
瑞雪臘月雷為瑞雷惟味道不從既入求禮獨不賀進
言曰今陽和布氣草木發榮而寒雪為災豈得誣以為
瑞賀者皆諂諛之士也太后為之罷朝鄭普思謀作
亂事覺西京留守蘇瓌窮治之普思妻弟五氏以鬼道
得幸於皇后上敕瓌勿持之御史范獻思進曰請斬蘇
瓌上曰何故對曰瓌為留守大臣不能先斬普思然後
奏聞使之熒惑聖聽其罪大矣流普思(並唐中宗)唐武后欲
以武三思為太子以問宰相狄仁傑曰姑姪與母子孰
親立廬陵王則千秋萬歲後常享宗廟三思立廟不祔
姑后感悟即日追迎廬陵王(唐書狄仁傑傳)端午日肅宗詔見
山人李唐帝方擁幼女顧唐曰我念之無怪也唐曰太
上皇今日亦當念陛下帝澘然泣下(新唐肅宗張后傳)承天皇
帝倓既為張良娣所搆肅宗怒而賜死又欲摇動代宗
李泌入朝從容語及倓事曰臣念得黃臺瓜辭曰種瓜
黃臺下瓜熟子離離一摘使瓜好再摘令瓜稀三摘尚
自可四摘抱蔓歸今已一摘矣謹無再摘上愕然自是
奪宗之計不行(唐書)李光弼代郭子儀於方營壘士卒麾
幟無所更而光弼一號令之氣色乃益精明(唐書本傳)回紇
吐蕃合兵圍涇陽郭子儀曰今衆寡不敵難以力勝昔
與回紇契約甚厚不若挺身往說之可不戰而下也遂
與數騎開門而出使人傳呼曰令公來回紇大驚其大
帥藥葛羅執弓注矢於陣前子儀免胄釋甲投槍而進
回紇諸酋長相顧曰是也皆下馬羅拜葛羅曰懷恩欺
我言天可汗已晏駕令公亦捐舘中國無主我是以敢
與之來今知天可汗在上都令公復總兵於此懷恩又
為天所殺我曹豈肯與公戰乎(唐代宗)朱泚反諸生將從
亂太學何蕃正色叱不聽故六舘士無受汚者(唐何蕃傳)辛
京杲以私杖殺部曲有司奏京杲罪當死上將從之李
忠臣曰京杲當死久矣上問其故忠臣曰京杲諸父兄
弟皆戰死獨京杲至今尚存臣以為當死久矣上憫然
左遷京杲諸王傅忠乘機救人多此類(唐德宗)韓思彦巡
察劒南益州高貲兄弟相訟累年不決思彦敕厨宰飲
以乳二人悟泣曰公將以兄弟共乳而生邪乃請輟訟
(唐書)帝問公權用筆法對曰心正則筆正筆正乃可法矣
時帝荒淫故公權及之帝改容悟其以筆諫也(新唐書本傳)
高仁厚圍梓州久不下乃為書射城中遺其將士曰仁
厚不忍城中玉石俱焚為諸君緩師十日使諸君自成
其功若十日不送楊師立者當分見兵為五番番分晝
夜以攻之於此甚逸於彼必困矣五日不下四面俱進
克之必矣諸君圖之數日君雄大呼於衆曰天子所誅
者元惡耳他人無預也衆呼萬歲(唐僖宗)帝嘗畋於中牟
踐民稼中牟令當馬前諫曰陛下為民父母奈何毁其
所食使轉死溝壑乎帝怒叱去將殺之敬新磨追擒至
馬前責之曰汝為縣令獨不知吾天子好獵耶奈何從
民耕種以妨吾天子之馳騁也汝罪當死因請行刑帝
笑而釋之(後唐莊宗)景公使人養所愛馬馬病死公怒令人
殺養馬者晏子請數之曰爾有三罪使汝養馬殺之一
當死也又殺公素所喜馬二當死也使公以一馬之故
而殺人百姓必怨叛諸侯輕伐吾國三當死也公喟然
曰赦之(晏子春秋)魏武行役失道三軍皆渴乃令曰前有大
梅林梅子甘酸可以解渴(世說)鎮州亂殺其帥田弘正詔
公往宣武既行疾驅入公告兒郎等以天寳來禍福為
兒郎等明之安祿山史思明李希烈梁崇義朱泚吳元
濟李師道復有若子若孫在乎亦有居官者乎衆皆曰
無又曰令公以魏博六州歸朝廷為節度使後至中書
令父子皆授旌節子與孫雖在幼童者亦為好官窮貴
極寵榮耀天下劉悟李祐皆居大鎮王承宗年始十七
亦杖節此皆三軍所共聞也衆乃讙曰侍郎語是(皇浦湜作)
(韓汝行狀)李懷光反所率皆朔方兵公知其謀與朱泚合也
患之造懷光言曰公之功天下無與敵公之過未有聞
於人主某至上所言公之情上寬明將無不赦宥焉乃
能為朱泚臣乎彼為臣而背其君苟得志於公何有公
既為太尉矣彼雖寵公何以加此彼不能事君能以事
公乎公能事彼而有不能事君乎彼知天下之怒朝夕
戮死者也故求其同罪而與之比公何所利焉公之敵
彼有餘力不如明告之絶而起兵襲取之清宫而迎天
子庶人服而請罪有司雖有大過猶將揜焉如公則誰
敢議語已懷光拜曰天賜公活懷光之命喜且泣公亦
泣則又語其將卒如語懷光者將卒呼曰天賜公活吾
三軍之命拜且泣公亦泣故懷光卒不與朱泚(韓文贈董太傅)
(行狀)人變愁為喜歲易歉為豐(劉賓客)懷梟䲭以好音清祲
沴為和氣(唐文粹)嚴冬變為韶景寒風欝為和氣(同上)文潞
公知益喜遊晏嘗晏鈴轄舍夜久不罷從卒輒拆馬廐
為之薪不可禁遏軍校白之坐客股栗公曰天實寒可
拆與之神色自若飲晏如故卒氣沮無以為變(記聞)文彦
博知永興軍或言陜西鐡錢不便乞一切廢之朝廷雖
不從人多知之爭以鐡錢買物賣者不肯受長安民多
閉肆僚屬請禁之彦博曰如此是愈使惑擾也乃招絲
絹行人出其家縑白數百疋使買之日納其直盡以鐡
錢勿以銅錢也以是衆知鐡錢不廢市肆復安(同上)慶歷
中廣州有蕃商死珍珠没官上命取珠出禁中鐡易之
以賜張貴妃時禁中同列者有於上前乞旨和買緣此
京師珠價騰踊上頗知之一日上於别殿賞牡丹妃嬪
畢集貴妃最後至乃以前日珍珠為首餙以誇同輩上
望見以袖掩面曰滿頭白紛紛更没些忌諱妃慙赧起
易之乃大悦自是禁中更不載珠珠價大減(鳴道集)一語
徑破千言牢(東坡集)前漢武帝時人有殺上林鹿者下有
司殺之東方朔曰是人有三當死使陛下以鹿之故殺
人一也使天下聞重鹿賤人二也匈奴即有急推鹿觸
之三也武帝默然乃赦之
記纂淵海卷四十八
