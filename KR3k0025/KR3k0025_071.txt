記纂淵海卷七十一宋潘自牧撰
人事部
壽考
經綏我眉夀黃耉無疆黃髮台背黃髮兒齒俾
爾夀而臧俾爾耆而艾萬有千歲眉夀無有害夀
考維祺以介景福永錫難老令德夀豈(並詩)九十雖
得人不煖百年曰期頥夀考曰卒九十飲食不離
寢膳飲從於遊可也九十者其家不從政九十者
天子欲有問焉則就其室以珍從(禮記)仁者壽(語)
子長於上古而不為夀(莊子)長於上古而不為老(大宗師道之無)
(不在也在老為無老)廣成子修身千二百歲形未嘗衰夀則多
辱楚之南有冥靈者以五百歲為春五百歲為秋上
古有大椿者以八千歲為春八千歲為秋(莊子)人中有老
彭猶木中之有松柏(抱朴子)彭祖堯臣經虞夏商夀七百
歲(荀子)
史蕃祉老夀(左)喬松之夀(蔡澤傳)春秋高閱天下之義理
多矣(漢文帝)張蒼老口中無齒食乳女子為乳母年百餘
歲而卒(本傳)年夀永究(鮑宣傳)四人鬚眉皓白(張良傳)羅結為
侍中總三十六曹事時年一百七精爽不衰魏主以其
忠慤親任之使兼長秋卿監典後宫出入卧内年一百
一十歸老朝廷每有大事遣訪焉又十年乃卒(通鑒晉紀)白
居易宴集皆高年人慕之繪為九老圖(唐書)
傳記北極永無窮南山何足擬(通典)嘗以皓皓是以眉夀
(大戴禮)
集天錫難老如岳之崇(陸士龍詩)羡門比夀王喬爭年(嵇康養生)
(論)南極老人應夀昌(杜詩)後天而老凋三光金骨既不
毁玉顔長自春不知幾甲子猶帶冰霜容(李太白)與大椿
齊其年夀(駱賓王)歲年雖變貌長新(劉賓客集)既至于年乃靜
于懷衣柔膳甘子侍孫攜(柳文)獨有冰雪容纖華奪麟縞
(元微之)童顔稚齒(王無功)長眉留桂綠丹臉寄蘭紅(高達夫)老
鶴無衰貌(劉長卿)龐眉皓髮頤神遠夀暢其天和(唐文粹)
本朝張蒼事秦柱下史而至漢孝景思邈生隋開皇而
及唐永淳(東坡文)文潞公居洛日年七十八同時有司馬
光等三人皆年七十八嘗為同甲會潞公詩曰四人三
百十二歲况是同生甲午年招得梁園為賦客合成商
嶺採芝仙清談亹亹風盈席素髮飃飃雪滿肩此會從
来誠未有洛中應作畫圖傳(沈存中筆談)
夭折
經一曰凶短折(書)短折曰不禄(禮記)
子人生有不見日月不免襁褓者(家語)朝菌不知晦朔蟪
蛄不知春秋故不終其天年而中道夭(莊子)育而不苖
吾家之童烏也乎(揚子)
集草未素而先凋(張景陽七命)如何短折背世湮沈(楊仲武誄)長
筭屈於短日遠迹頓於促路(齊竟陵王行狀)惜其齡促(名臣贊)夭
閼紛綸(選論)誰謂不傷華繁中零(曹植誄王仲宣)蓮初開月𣑽蕣
已落朝榮(元微之集)飛霜肅其早零兮意慘慘而不長俄消
鑠以委絶兮還四氣之無常(皇甫湜)琱月始生不見其盈
璚枝方秀不見其茂(燕公集)降年不永玄首未華(選誄)
晚境
經日昃之離不鼓缶而歌則大耋之嗟(易正義曰既老當委事任取樂)
(若不然至于耄老而咨嗟)耆耋好禮不從流俗旄期稱道不亂
老者不以筋力為禮六十不毁七十唯衰麻在身飲
酒食肉處於内六十不與服戎七十不與賓客之事
八十齊衰之事弗及也六十曰耆指使七十曰老而
傳(傳家事任子孫)八十九十曰耄大夫七十而致事若不得
謝則賜之几杕五十無車者不越疆而弔人六十
宿肉七十貳膳八十常珍六十不親學七十致政惟
衰麻為喪六十非肉不飽七十非帛不煖八十非人
不煖六十杖於鄉七十杖於國八十杖於朝七十
不俟朝(士之耆者揖君而退)八十月告存(每月致膳)八十者一子不從
政君子耆老不徒行庶人耆老不徒食(禮記)血氣既衰
戒之在得(語)
子氣幹將老棄其家事不頒白者不知道人年五十
嗜欲已衰心已近道(列子)五十不成喪(不備哭踊之節荀子)齫然而
齒墜矣(君道)年彌高而德彌卲(揚子)
史諺所謂老將知而耄及之余髮如此種種余奚能
為知伯曰余羸老也可重任乎宰孔曰伯舅耋老
絳縣人年老矣有與疑年使之年曰臣小人也不知紀
年臣生四百有四十五甲子矣師曠曰七十三年矣士
文伯曰二萬六千六百有六旬燭之武曰臣之壯也
猶不如人今老矣無能為也已石碏曰老夫耄矣無
能為也(左傳)建老白首萬石君尚無恙(本傳)祝噎在前祝哽
在後(賈生傳師古曰以老人好噎哽故為備以祝之)陸賈有五男乃出所使越
槖中裝賣千金分其子各二百金為生産賈常乘安車
駟馬從歌鼓瑟侍者十人寳劍直百金謂其子曰與女
約過女女給人馬酒食極欲十日而更所死家得寳劍
車騎侍從者一歲中以往來過他客率不過再過數擊
鮮毋久溷女為也(本傳)犬馬齒載(孔光傳載一作臷)戴白之老(嚴助)
(傳)晚節末路(漢書)含飴弄孫不復關政(漢馬皇后傳)宗世林年
老婆娑(晉書)抱子弄孫日以為樂(晉載紀)
傳記桓帝侍中廼存年老口臭上出雞舌香與含之雞
舌頗小辛螫不敢咀咽嫌有過賜毒藥歸舍辭决就便
宜家人哀泣不知其故僚友求眡其藥出在口香咸嗤
笑之(應劭漢官儀)
集年在桑榆間影響不能追(曹子建)從容養餘日取樂於
桑榆壯齒不常居(文選)星星白髮垂(同上)日昃景西(潘岳)四
肢委隨筋骨挺解(選)手足墮窳(同上)來日苦短去日苦長
(陸機短歌)衰容不還稚(鮑昭詩)草忌霜而逼秋人惡老而逼衰
(同上)鳩杖扶老(邵楊書)煖老須燕玉(杜詩)暮顔&KR0804;青鏡几杖
將衰齒但遇新少年少逢舊親友後生血氣豪舉動
見老醜白頭搔更短渾欲不勝簮惟將遲暮供多
病未有涓埃答聖朝白髮千莖雪丹心一寸灰花
飛有底急老去願春遲可惜歡娛地都非少壯時萍
蓬風波急桑榆日月侵自知白髮非春事人情老
易悲(並杜詩)久知老會至不謂便見侵今年宜未衰稍已
來相尋齒疎髮就種奔走力不任(柳覺衰詩)玄花着兩眼視
物隔褷䙰燕席謝不詣游鞍懸莫騎(韓集)髮之短者日益
白齒之摇者日益脱聰明不及於前時道德日負於初
心兩目眵昏頭雪白頭童齒豁吾老世味薄老
大百無益(並韓集)老色日上面歡情日去心今既不如昔
後當不如今(白集)漠漠病眼花星星愁鬢雪白髮逐梳
落朱顔辭鏡去所怪少年心銷磨落何處蹇步何堪
鳴佩玉衰容不稱着朝衣夜昏乍似燈將滅朝暗長
疑鏡未磨心灰不及爐中火鬢雪多於砌下霜萬
病皆可治惟無治老藥慚恐少年場不容垂白叟
老耳倦聲樂急景凋年急於水夜鏡藏鬢白秋泉
潄齒寒白頭雖強醉不似少年歡欲隨年少強遊
春自覺風光不屬身歌舞屏風花幛上幾時曾畫白頭
人老心歡樂少走趁風光應不稱閒尋松竹正相
當風光不屬白鬚人金帶垂腰衫委地年年衰瘦
不勝衣桑榆坐已暮鐘漏行將曉即先朝露歸夜
泉前歲二毛生今年一齒落夜寢與朝食其間味亦
薄失却少年無覓處朱顔消不歇白髮生無處
霜侵殘鬢無多黑酒伴衰顔只暫紅(並白集)白頭非是翠
娥隣(元微之)晚歲同衰柳先秋愧大椿老嗟去日光隂
促(並同上)老骨懼秋月(孟東野)疲牛䑛犢心猶切隂鶴鳴雛
力已衰(羅隠)身瘦帶頻减髮稀冠自偏廢書緣惜眼多炙
為隨年烟霞為老伴蒲柳任先凋筋力上樓知(劉賓)
(客)年老銷蹇步秋氣入衰情年衰憶故鄉顧影無
如白髮何鏡中無復少年時欲並老容羞白髮每
看兒戲憶青春(劉長卿)優游暮齒(唐文粹)末路多是非(同上)霜
氣入病骨老人身生冰(孟東野)白日將頽青山將暮(駱賓王)
春來點檢閒遊數猶自多於年少人(白樂天)丘園自得性
婚嫁不嬰心(錢起詩)圍減帶緩髮稀弁傾(李義山)
本朝老來光景似奔輪(歐陽集)自是老年遊興少春風何
處不堪行(臨川)嗟我與公皆老矣拂天松柏見栽時細
書妨夜讀長簟怯昏眠取簟且一息抛書還少年(臨川集)
好去上天辭將相歸來平地作神仙老去雍容平地
仙老来漸減金釵興衰髮不到耳老人無睡漏
聲長幅巾藜杖願為二老之風流甲第高門坐看諸
郎之富貴老去怕看新歷日退歸擬作舊桃符人
老簮花不自羞花應羞上老人頭白髮不遺窮(坡詩)老
境誰為節(陳後山)暮年貪佛替論文風竹莫年須杖
藜矜矍鑠老覺山林可避人正須麋鹿與同羣却嫌
鳥語猶多事強管隂晴報客聞老眼尚堪看細字白
頭寧復要時名(並後山集)渥然丹者為槁木黟然黑者為星
星(秋聲賦)種種春風吹不長星星明月照還稀(臨川)
少壯
經壯有所用(記)童子不帛不裘(玉藻)十年曰幼學二十曰
弱冠三十曰壯有室四十曰強而仕(曲禮)七年曰悼悼有
罪不加刑(同上)少之時血氣未定戒之在色及其壯也血
氣方剛戒之在鬭(語)
子壯者以暇日修其孝悌忠信入以事其父兄出以事
其長上夫人幼而學之壯而欲行之(孟子)師曠曰少而
學者如日出之光壯而學者如日中之光(范光)
史君之齒未也(左)額上有壯髮(前趙后傳)春秋鼎盛(賈誼傳)
集兒童稚齒(選閒居賦)弱冠秀髮(辨亡)少年負壯氣(選)意氣敷
腴在盛年(鮑昭行路難)甫昔少年日早充觀國賓(杜詩)我年十
八九壯氣横胷中(韓集)
精強
經伏生年過九十失其本經口以傳授(書序)
史衛武公年數九十有五矣猶箴儆於國曰自卿以下
至于長師士苟在朝者無謂我老耄而舍我朝夕以交
戒我(國語)趙王使使視廉頗尚可用否頗一飯斗米肉十
斤使還報廉將軍雖老尚善飯(史本傳)先零反趙充國年
七十餘上問誰可將充國曰亡踰於老臣願馳至金城圖
上方略(前本傳)馬援年六十二請擊五溪蠻曰臣尚能被
甲上馬乃據鞍顧盼以示可用帝笑曰矍鑠哉是翁也
(東漢本傳)徂年已流壯情方勇(同上)胡廣為三公年已八十而
心力克壯達練事體明解朝章雖無蹇直之風屢有補
闕之益(本傳)髫髮厲志白首不衰(伏湛傳)吕尚七十氣貫三
軍(高彪箴)吕岱年已八十體素精勤躬親王事(通鑑)羅結為
侍中總三十六曹事時年一百七精爽不衰魏主以其
忠慤任之使兼長秋卿監典後宫出入卧内年一百十
乃聽歸老又十年乃卒(晉紀)傅隆年七十猶手自書籍躬
加隐校(齊太祖紀)沈驎年過八十耳目猶聰明手寫細書三
二年滿數十篋(齊書)身老而才壯齒宿而意新(唐李百藥傳)裴
度年雖老精明不衰(本傳)吐谷渾寇邊李靖以足疾見房
玄齡曰吾雖老尚堪一行乃决策深入大戰數十殘其
國(李靖傳)
集老驥伏櫪志在千里烈士暮年壯心不已(魏武帝樂府歌)張
公一生江海客身長九尺鬚眉蒼徵起適遇風雲會扶
顛始知籌策長(杜詩)丹心老未折(同上)矍鑠據鞍時騁健慇
懃把酒尚多情(劉賓客)矍鑠誇身健(白集)將軍既敵如相遇
臨老猶能一據鞍襟懷轉瀟灑氣力彌精堅(並同上)
本朝莫期九尺鬚眉白解醉佳人錦瑟旁花間着雨
老猶能(李後主)
昏耄
經八十九十曰耄耄有罪不加刑焉(禮記)再赦曰老旄(禮司)
(刺)殘年餘力不能毁山之一毛(列子)
史老夫耄矣無能為也諺所謂老將知而耄及之(左)
田光曰臣精已消亡矣(史荆軻傳)吾形已不逮也(同上)丹老人
忘其前語(漢書丹傳)喬琳衰老耳瞶上或時訪問應對失次
(通鑑唐德宗)
集年未四十而視茫茫而髮蒼蒼而齒牙動摇(韓文)酸寒
溧陽尉五十幾何耄(同上)年既老矣耄又及矣(杜弼東魏檄)桑
榆之光未暮蒲柳之質先零強年過猶近衰相來何
速(白集)
喜悦
經一握為笑(易)笑言啞啞(易)且以喜樂載笑載言
燕笑語兮(詩)人喜則陶陶斯咏咏斯猶猶斯舞(記)樂然
後笑夫子莞爾而笑(語)
子喜而不寐舉欣欣然有喜色(孟子)辴然而笑(莊子)
史粲然而笑(左)司馬季主捧腹大笑(史記)大笑冠纓索絶
(淳于髠傳)忻然而笑(前揚雄傳)一笑相樂斯亦可矣(薛宣傳)匡說詩
解人頤(匡衡傳)拂衣而喜(楊惲傳)逌爾而笑(班固賓戲)俯面掩口
盧胡而笑(後應劭傳)拊掌歡笑(晉鑑)謝安得謝玄破苻堅書心
喜甚過戶不覺屐齒之折(晉本傳)喜津津出眉宇間(唐李林甫)
傳記合坐皆笑謂之哄堂哄堂笑不罰(唐制)人情喜則悅
集囅然而笑(左太冲賦)陽氣見於眉宇之間(七發)
本朝一家喜氣如春暖(坡詩)掀髯一笑(坡書)
憂悶
經行邁靡靡中心摇摇知我者謂我心憂不知我者謂
我何求(詩黍離)心之憂矣如匪澣衣靜言思之不能奮飛
耿耿不寐如有隠憂憂心悄悄心之憂矣不遑
假寐疢如疾首心之憂矣如或結之憂心惸惸
逢此百憂尚寐無覺(兔爰注逢此百憂謂不樂其生尚寐不欲覺之謂)我心
藴結(素冠)憂心如醉(詩)色憂不滿容(記文王世子)
子損言笑(列子說符)夫憂患之來攖人心也非直蜂蠆之螫
毒而蚉蝱之慘怛也(淮南子)心有憂者匡牀衽席弗能安
也菰飯芻牛弗能甘也琴瑟鳴竽弗能樂也(詮言訓淮南子)
史虞卿非窮愁亦不能著書以自見於世(史本傳)憂懣不
食(石顯傳)未嘗解顔(唐文宗紀)彫肝焦慮不皇寧息(晉書)
集憂思煩亂精神越散(楚詞)心沸熱其若湯編愁苦以
為膺步徙倚而摇思怊(音超)惝恍而永懷意荒忽而流
蕩心愁悽而增悲(並同上)愁非招而自來憂試排而不却
(梁劉孝機歎別賦)腸一日而九迴(司馬遷報任少卿書)置酒將欲飲愁來
填滿膺(江文通恨賦)憂人不能寐耿耿夜何長(傷歌行)絲竹徒
滿坐憂人不解顔(東門行)誰知一寸心乃有萬斛愁攻許
愁城終不破蕩許愁門終不開(許一作與)何物煮愁能得熟
何物燒愁能得燃閉門欲驅愁愁終不肯去深藏欲避
愁愁已知人處(庾信愁賦)精散思越㒺若有失(答東阿王書)白髮
三千丈緣愁似箇長(李白)何人錯憶窮愁日愁日愁隨一
線長(杜詩)憂悶心飛揚窮愁但有骨(並同上)數杯澆腸雖
暫醉皎皎萬慮醒還新(韓集)自然愁氣損天和安得康健
保天性(同上)傷心自比籠中鶴剪盡翅翎愁到身(元微之)愁
腸無可醫(杜荀鶴集)愁色常在目歡容不上面(唐文粹)如何一
寸心千愁萬愁入(皮日休)坎壈懷百憂(鮑昭詩)
本朝醉時萬慮一掃空醉後紛紛如宿草(東坡)
恐懼
經洊雷震君子以恐懼修省(易)君子終日乾乾夕惕若
厲無咎(易)危薰心也(易)若涉淵水慄慄危懼若將隕
于深淵怵惕惟厲中夜以興思免厥愆心之憂危
若蹈虎尾涉于春冰(書)戰戰兢兢如臨深淵如履薄冰
(詩)如集于木如臨于谷(注恐隕也)謂天蓋高不敢不局謂地
蓋厚不敢不踳(詩)
子危行側視振動悼慄處勢不便未足以逞其能也(莊子)
史道路以目(史周本紀)色如死灰(滑稽傳)李斯曰斯本上蔡布
衣閭巷之黔首上不知其駑下遂擢至此當今人臣之
位無居臣上者可謂富貴極矣物極則衰吾未知所稅
駕也(本傳)破膽寒心(前谷永傳)重足一跡不寒而栗(義縱傳)杜門
齧舌(灌夫傳)重足而立側目而視(汲黯傳)朝廷多事督責大
臣自公孫弘後丞相比坐事死石慶雖以謹得終然數
被譴公孫賀引拜為丞相不受印綬頓首涕泣不肯起上
乃起賀不得已拜出曰我從是殆矣(通鑑漢成紀)驚懼不知
所言汗出沾背徒唯唯而已(漢宣紀)人有懼心精銳銷耎
(漢成紀)兢兢如履冰慄慄如不滿日(光武紀注)楊國忠謂客曰
吾本寒家一旦緣椒房至此未知稅駕之所(唐紀)如居風
濤洶洶靡定(同上)朝士每朝輙與家人訣曰未知復相見
否(武后紀)崇高之位憂重責深(揚子雲)舉頭畏觸摇足恐堕
内獨怖急乍冰乍火(趙窮鳥賦)苻堅同苻融伐晉堅登城望
王師部陣齊整將士精銳又北望八公山草木皆類人
形顧謂融曰此亦勍敵也憮然有懼色(晉苻堅傳)
傳記向鵬衢而自愧瞻鶂路以驚魂(白帖)
集若負芒刺於背(選豪士賦)五内震駭(選書)累卵疊棋觀形懷
怛(魏都賦)衆毁所歸不寒而慄(報孫會宗書)喪精亡魄失歸忘
趍(東京賦)弱禽飛時攅箭險蹇驢行處薄冰危(施肩吾詩)危素
卵之累殼甚玄燕之巢幕(潘安仁賦)危冬葉之待霜(同上)身寄
虎吻危同朝露(桓玄上表)心折骨寒(江文通别賦)瑟縮不安(韓文)駭
汗如雨(同上)鷙鳥之高翔兮㜸狐惴而弗食(柳弔萇弘)魂驚怯
怒蛙(柳文)傷弓未息新驚鳥(白集)心魂不寧手足無措慄
然如履春冰凛然若馭朽索相目而變色(並同上)咋舌
不敢言吞冤銜忍(劉賓客)進退惟谷冰炭在懷重兢累
媿(並同上)隼猜鴻蓄縮虎横犬迍邅(元微之)落雨更紛飛誰
能不驚骨(孟浩然)周章跼蹐胡顔自安(劉賓客)
木朝瑟縮愈不安鍼氊無穏坐劍米有危炊(東坡)
福祉
經受兹介福(易)如山如阜如岡如陵如川之方至以莫
不增如月之恒如日之升如南山之夀不騫不崩如松
柏之茂無不爾或承福禄申之福禄膍之萬福攸同
俾爾戩榖罄無不宜受天百禄降爾遐福惟日不足
降福禳禳降福簡簡天錫純嘏福禄如茨受福
無疆以介景福錫兹介福(詩)永膺多福九五福
一曰夀二曰富三曰康寧四曰攸好德五曰考終命
襲于休祥膺受多福(書)福者備也備者百順之名也
承天之祐(禮記)
史唯厚德者能受多福受天豐福(國語)中外禔福(前司馬相)
(如傳)承蒙福祉(禮樂志)休嘉砰隠(同上砰普耕反盛意)婁師德專綜邊
任三十餘年當危亂之時族滅者相繼師德出將入相
能以功名終始識者多之(唐本傳)富貴夀考哀樂終始(郭子)
(儀傳)張萬福始終禄食七十年未嘗一日言病(本傳)
傳記崔琳三十年間無中外緦麻之喪(明皇雜錄)
集景福肸蠁而興作(選左思蜀都賦五臣吕尚注曰景大也肸蠁温生蟲&KR0008;類大福之興)
(有如此同羣飛而多也興作皆起也)家膺五福堂享三夀(陳子昂)真是超然
五湖客未知終始郭汾陽(杜牧之)五福叢滋(唐文粹)
本朝方公之輝華顯赫之時而其親享夀考康寧之福
夫得禄及親人以為幸也而公以榮名顯仕為之養綵
衣而戲者人以為孝也而公以金章紫綬悅其顔使天
下為子者莫不欲其親如公之親為父母者莫不欲其
子如公之為子也(歐公集)蒙休承福内外用寧(臨川)且綏福
履(同上)信順為助蓋大有上吉之祥高名令終真既醉太
平之福(東坡文)弼亮四世如畢公夀考百年如衞武(東坡文賀)
(范端明啟)年高禄祚多(欒城)
凉薄
子福輕乎羽莫之知載(莊子)
史武帝自為太子時聞枚乘名及即位乘年老乃以安
車蒲輪徵乘道死(西漢本傳)齊廣寧王孝珩歎曰自神武皇
帝以外(一作來)吾諸父兄弟無一人至四十者命也(通鑑陳紀)
文惠太子惡西昌侯鸞嘗曰我意中殊不喜此人當由
其福薄故也(齊武帝紀)王維私邀孟浩然入内署俄而玄宗
至浩然匿牀下維以實對帝曰朕聞其人而未見也詔
浩然出帝問其詩浩然自誦所為至不才明主棄之句
帝曰卿不求仕而朕未嘗棄卿奈何誣我因放還(唐孟浩然)
(傳)薄命之人不足與成功名(李靖傳)
集自古聖賢多命薄(杜詩)吾憐孟浩然短褐即長夜(同上)常
三娶而卒無主婦庭無倚廬堂無抱孤(柳文)詞人命薄多
無位(白樂天)因知早貴多才子不得多時在世間(同上)世間
尤物不長生(劉賓客)道甚長而命窄(同上)上嘗三欲命李白
官卒為宫中所捍而止(李翰林别集序)
本朝范文正公守鄱陽有書生自言寒餓時盛行歐陽
率更字薦福碑墨本直千金文正為打千本求售于京
師紙墨已具一夕雷擊碎其碑(類說)一夕雷轟薦福碑(東坡)
(作窮措大)
康樂
經四體既正膚革充盈人之肥也(禮記)耳目聰明血氣和
平(樂記)心廣體胖(大學)身其康強(書洪範)五福三曰康寧(同上)
史百體堅強手足便利(史記強一作剛)
疾病
經无妄之疾勿藥有喜(易)有負薪之憂(記曲禮)曾子寢疾
病(注病謂病困)曾元曰夫子之病革矣(注革急也禮記)
子有采薪之憂(孟子)滿奮畏風在晉武帝坐北窗有琉璃
屏實密似疎奮有難色帝笑之奮曰臣猶吳牛見月而
喘(郭子)
史河魚腹疾(左)秦醫和曰天有六氣滛生六疾過則為
菑隂滛寒疾陽滛熱疾風滛末疾雨滛腹疾晦滛惑疾
明滛心疾女陽物而晦時滛則生内熱惑蠱之疾晉
侯求醫於秦秦使醫和眡之曰疾不可為也是謂近女
室疾如蠱非鬼非食惑以喪志心之精爽是謂魂魂
去之何以能久晉侯疾秦伯使醫至曰疾不可為也
在肓之上膏之下攻之不可達之不及藥不至焉不可
為也(左)素有負薪之疾(史記)不幸罹霜露之疾(公孫弘傳)扁鵲
曰疾之居腠理也湯熨之所及也在血脉鍼石之所及
也在腸胃酒醪之所及也在骨髓雖司命無奈之何(本傳)
狗馬之疾(前嚴助傳)青病(馮昭儀傳滿身青也)未嘗請疾(三王傳請問也)膠西
王隂痿一近夫人病數日(同上)必為錮疾(賈誼傳)身有内疾
(吳王濞傳)許商被病殘人(班固傳商一作裔)病力(汲黯傳力謂甚也)相如善
著書常有消渴病(司馬相如傳)疾稍侵(史丹傳)謁泰山而請命
(後漢許俊傳)命懸呼吸(魏志注)漢上羸殘號半人(晉書習鑿齒傳)殷仲
堪患耳聞牀下蟻動謂之牛鬭(本傳)晉衛玠好言玄理其
後多病體羸母常禁其語(本傳互入情變)老病百日革帶常應
移孔(南沈約傳)
集邪氣襲余之形體兮疾病憯怛而萌生(楚辭)玉體不安
(文選)解衣一卧肢體不復相關(沈約徐勉)風毒敗形隂沴遷魂
禍氣侵骨滛神化脈體側筋倦榮乖衛逆(柳斬曲几文)常恐
游岱宗不復見故人(劉楨詩)婢能尋本草犬不吠醫人(白樂)
(天)衰疾多時似瘦仙(同上)病體得秋輕(劉賓客)脹腹堪成鼓
羸形漸比柴耳鳴疑暮角眼暗助昏霾(元微之)多病所須
惟藥物(杜詩)
本朝兩脛惟骨拜履俱難雙瞳雖存黑白難辨(歐公集)弱
脛零丁惟存骨立昏瞳眊瞀常若冥行中病消渴注
若漏巵弱脛零丁幾如槁木(並同上)病骸今似沈休文(臨川)
負薪無力病浸滛(同上)眼暈見花真是病耳虛聞蟻定非
聰(坡詩)
貴顯
經秉國之鈞(變小雅)三命赤韍葱衡(記玉藻)三命不齒(祭義)
子夫子當路於齊(孟子)紆朱懷金(揚子)三命族人雖七十不
敢先(荀大略)
史服冕乘軒(左傳)周公拜乎前魯公拜乎後(公羊傳)武安之貴
在日月之際(史魏其等傳論)貴振天下(孝武紀)王氏一姓乘朱輪華
轂者二十三人青紫蟬貂充盈幄内(前劉向傳)印何纍纍綬若
若耶(石顯傳)石奮及四子皆二千石人臣尊寵舉集其門號
為萬石君(本傳互入家世)戴金貂之飾(谷永傳)歴金門上玉堂(揚雄傳)
近臣簮筆以待顧問(張安世傳)登文石之陛涉赤墀之塗(梅福傳)
當軸處中(車千秋傳)司馬安四至九卿昆弟同時至二千石十
人(汲黯傳)楊惲丞相敞子家隆盛乘朱輪者十人(本傳)武帝賜
嚴助書曰君厭承明之廬勞侍從之事(本傳)嚴延年兄弟五
人皆至大官東海號曰萬石嚴嫗(本傳嫗其母也)平帝以孔光為
太師賜靈夀杖入省中用杖(本傳)竇氏一公兩侯三公主四
二千石相與並時官府邸第相望於功臣中莫與為比(後竇)
(融傳)貴寵最盛與九卿絶席(馬防傳)每朝會與三公絶席(梁冀傳)
趨走日月之側(孟嘗傳)朝夕論思日月獻納陪扈清蹕(張衡傳)
耿況病兄弟六人皆垂青紫省侍當代以為榮(耿弇傳)重侯
累將建天樞執斗柄(崔駰傳)梁冀一門前後七侯三皇后六
貴人二大將軍夫人女食邑稱君者七人尚公主者三人
其餘卿將尹校五十七人(通鑑後漢桓帝紀)會稽内史周札一門
五侯宗族彊盛吳士莫與為比(晉明紀)八座尚書則荷紫
以坐紫為袷囊綴之服外加於左肩(輿服志)位班三事邑
啟萬家(通鑑梁高祖紀)鳴玉在腰回豐貂以步文昌聳高蟬而
趨武帳(南史何敬容傳)持槖簮筆(同上文杳傳)漢尚書郎口含雞舌
香以其奏事答謝欲使其氣息芬芳也(宋百官志)温彦博為
中書侍郎兄大雅時為黃門侍郎與彦博對居近密時
人榮之(唐高祖)上命圖畫功臣於凌煙閣(太宗紀)蘇瓌為同
中書三品蘇頲拜中書舍人父子同在禁院朝廷榮之
(本傳)校中書令者二十四人八子七壻皆貴顯朝廷(郭子儀傳)
張嘉祐嘉貞每上朝軒蓋趨導盈閭巷時號所居坊曰
鳴珂里(本傳)接武䕫龍簉羽鵷鷺(上官儀傳)唐時凡拜相禮絶
班行自子城東至府第載沙填路名曰沙堤或百僚問
疾有司設幕次排班元日冬至立仗百官皆備燭炬謂
之火城宰相將至火城皆撲滅以避(國史補)
傳記尚書郎入直臺中官供新青縑白綾被或錦被晝
夜更宿幃帳晝通中枕尚書卧旃蓐冬夏隨時改易太
官供食五日一美食下天子一等尚書郎伯使一人女
使二人皆選端正者伯使從至上東門還女侍使挈被
服執香爐燻護衣(漢官儀)士之貴權不過尚書(漢官解說)黃金
横帶而馳(戰國策)身帶三綬寵貴至盛(束觀漢志)李藩未第有
僧告曰公是紗籠中人藩問其故曰凡宰相冥司必立
其像以紗籠護之後果至台輔(西京雜記)將相列金榜(同上)
集六印磊落駢組流離(蔡邕釋誨)出入金華之殿升降承明
之闕(江淹詣建平王上書)紅藥當階翻(文選詩)戴蟬珥貂入侍帷幄
出擁華蓋(曹子建)金張服貂冕許史乘華軒(左記室詩)朱輪華
轂擁旄萬里(丘希範書)結綬金馬之庭高議雲臺之上(選書)飛
翠緌拖鳴玉以出入禁門(西征賦)紆青拖紫(揚雄解嘲)排朱門
入紫闥(魯褒)賓御紛颯沓鞍馬光照地(鮑昭詩)三入承明廬
車服一何焕(應璩詩注云璩初為侍郎又為常侍又為侍中故云三入)職近日月(王肅)
(論)天顔有喜近臣知朝罷香煙攜滿袖侍臣緩步
歸青瑣退食從容出每遲聽履上星辰光輝仗鉞
雄榮光懸日月雲霄今已逼人生五馬貴翰
林逼華蓋高名入竹帛新渥照乾坤(杜詩)天與三台座
人當萬里城宿昔三台踐榮華駟馬歸印從青𤨏拜
翰入紫宸輝(張九齡)四面諸侯瞻節制佩玉鳴環交響
庭戶(劉賓客)護衣直夜南宫静焚草清時左掖深(權載之集)玉
人識路得清問風生鞍馬疾日出旌旗鮮便蕃清
近烜赫光大(並同上)雙旌擁萬戟中有霍嫖姚(韋應物)絳闕
銀河曙東風右掖春官隨名共美花與思俱新綺陌朝
遊間綾衾夜直頻横門開日月高閣切星辰(韓集)利澤施
於人名聲昭於時坐於廟堂進退百官而佐天子出令
其在外則樹旗旄羅弓矢武夫前呵從者塞途供給之
人各執其物夾道而疾馳喜有賞怒有刑爵勲逮僮
隸其後閣下位益尊伺候於門墻者日益進夫位益
尊則賤者日隔伺候於門墻者日益進則愛博而情不
專(與陳京給事書並韓文)羅曲旃於堂下列長戟於門前(楊盈川)司
言鳳綍揮翰龍池(陳子昂)遊鳳凰之池觀蓬萊之閣天下
之榮踐也(同上)密侍樞機草偷瞻咫尺顔恩垂天詔近對
久漏聲閑(元微之)兵衛森畫戟燕寢凝清香金貂傳幾
葉(韋應物集)一身自樂何足言九族為榮真可羡(權載之)勁直
隨臺柏芳香動省蘭(劉長卿)肅穆烏臺上雍容粉署中(同上)
金帶縋腰衫委地(白樂天)官曹清切非人境風月鮮明似
洞天傳呼鞭索索拜舞佩鏘鏘春風侍女護朝衣
介然風規有光近侍(並同上)劍珮聲隨玉墀步衣冠身
惹御爐香(王維集)軒冕三紀(姚崇銘)横據要津彤弓隨武
庫金印逐文房(杜牧之)太守負弩前驅守丞引童下拜
承恩不許離床謝密詔長教侍案書(王建)遶身垂印綬(姚合)
(詩)左貂右蟬榮冠東省(王無功)出身侍丹墀舉翮凌青冥
(高逹夫)青雲生羽翼畫省比神仙委佩雲霄裏含香日月
前(儲光羲)朝升玉署朝天紀夕憩金闈奉帝綸(王勃詩)直登
宣室螭頭上横度甘泉豹尾中(李義山)趨其庭有魏絳之
金石焉候其門有亞夫之棨戟焉(柳文)及親之貴自古罕
兼老萊則空耀綵衣多慙紱冕潘岳則惟稱夀酒固乏
鼎彛豈同大國進封高堂拜慶(司空表聖)荷筆入文昌(駱賓王)
吟處美人擎筆硯行時飛鳥避旌旃(方雄飛)玉樹滿庭家
轉貴雲衢獨步位初高(錢起)贊書辰告節印照路(權德輿詩)宫
漏夜催封事草爐煙曉侍入朝衣(鄭槩聯句)
本朝文潞公逮事四朝荐更二府七換節鉞位將相五
十餘年徧歴公孤兩以太師致仕(三朝言行錄)錦衣晝歸閭
里驚歸來解帶西風冷衣袖猶沾玉案香金門玉
堂早接雋遊之末紫樞黃閣晚陪國論之餘(歐公集)榮附
中天日月光(臨川)衡紞紘綖備三公服飾之盛櫜䕫戟纛
兼大將威儀之多(同上)上尊日日開黃封賜茗時時烹小
鳳(坡詩)紫府侍臣鳴玉烏臺御史生風(山谷)班近聞香早
人間風月不到處天上玉堂森寳書衣拂御爐香
職親黃屋傍堯軒殿上給扶鳴漢履螭頭簮筆見秦
冠(山谷)笙歌聲裏旌旗動羅綺叢中語笑香(後山)袖中諫草
朝天去頭上宫花侍宴歸(歸田錄)太宗尤重内外制之任
嘗曰朕聞朝廷命一舍人六姻相賀諺以為一佛出世
豈容易哉又曰學士之職清要貴重朕嘗恨不得為之
(楊億談苑)陳彭年在翰林兼十餘職皆文翰清秘之目人謂
其署寓為一條冰(聖宋掇遺)
早達
史桑弘羊年十三為侍中(史記本傳)甘羅十二為秦上卿(本傳)
霍去病年十八為侍中(西史)張辟疆為侍中年十五(西漢)陳
咸年十八為左曹二十餘為御史中丞(蕭育傳)終軍年十
八為博士後為諫議大夫(漢書)賈生矯矯弱冠登朝(班固叙傳)
(下)賈誼年二十餘為博士超遷歲中至太中大夫(本傳)鄧
禹為大司徒封高密食邑萬戶時年二十四(後漢本傳)諸葛
恪領丹陽太守賜戟武騎三百拜軍令作鼓吹導引歸
家時三十二王僧綽遷侍中時年二十九(晉本傳)王儉
年十八遷尚書右僕射領吏部(本傳)荀羡監徐州軍年二
十八中興方伯未有如羡少者(晉書)
傳記習鑿齒吏才不常宣武器之未三十用為荆州治
中謝牋曰不遇明公荆州老從事耳(世說)荀中郎年二十
已為荆府都督(高氏小史)崔湜弱冠進士及第其初執政方
二十至宰輔年始三十(翰林盛事)劉晏以神童為秘書省正
字(唐明皇雜錄)
集楊炯年十一待制弘文館(楊炯渾天賦序)勝帶宦玉城(文選宦一)
(作官)三十擁旄誰不羡(劉長卿)年未四十班於赤墀之下簮
筆持簡為王近臣(崔祐甫議)弱冠厲羽翼儀初升(夏侯湛誄)弱冠
步鼎鉉(潘正叔贈河陽)榮禄何妨早甘羅亦小兒(韋應物)
驟貴
經說築傅岩之野惟肖爰立作相(書說命上)
史無閥閱功勞特以一言寤意數月取宰相封侯世未
嘗有也(漢武紀)公孫弘起白衣為天子三公(西漢本傳)賈誼為
博士超遷一歲中至太中大夫(本傳)田千秋以一言寤意
旬月取宰相封侯(本傳)主父偃上書朝奏暮召歲中四遷
(本傳)柳粲及第不四年為宰相(唐鑑)張柬之為洛州司馬姚
崇薦之曰其人老唯亟用之即日召拜平章事(本傳)喬琳
為懷州刺史上求人於不次之地張涉舉琳為相(張涉傳)
劉展曰展自陳留參軍數年至刺史可謂暴貴矣(本傳)路
巖自支使為御史不出長安城十年至宰相(通鑑)
𫝊記駢角挺生一朝暴貴(史通)董卓徵荀爽至府三日策拜
司空起岩穴九十五日而為台司(荀氏家傳)尚父之帥河中
也咸寧郡王渾公佐之不十年按控數州繼踐台庭(郭子)
(儀家傳)
集一佐成湯遂荷阿衡之號(選牋)釋褐而傳(揚雄解嘲)千秋一
日九遷荀爽十旬遠至(任彦昇為范尚書表)掉頭稱俊造翹足取
公卿(白樂天集)
本朝以一日而蓋天下(東坡)
晩發
史絳縣人七十有三年矣趙孟仕之使為君復陶(注衣服之)
(官)以為絳縣師(左)束帛加璧安車駟馬迎申公弟子二
人乘鞀傳從時已八十餘矣天子以為中大夫(史儒林傳)韋
賢年七十餘為丞相(西漢本傳)公孫弘年七十以賢良徵為
博士至宰相封侯(本傳)鄭武公年過八十入為周司徒(晉劉)
(毅傳)張柬之以賢良召時年七十餘矣狄仁傑薦曰荆州
長史張柬之雖老宰相材也姚崇又薦曰其人老唯亟
用之即日召拜平章事年已八十(唐書本傳)
傳記卓茂年七十餘拜太傅(東觀漢記)
集飄飄蘇季子六印佩何遲紫綬映晚年(杜詩)共憐芳
意晚秋露未須漙(劉長卿)古人多重晩年榮(杜荀鶴集)
本朝梁灝年八十二歲雍熙二年狀元及第謝啟云白
首窮經少伏生之八歲青雲得路多太公之二年後終
祕書監卒年九十餘(正敏)
微賤
經孔子曰吾少也賤故多能鄙事(語)
史主父偃曰結髮遊學四十餘年身不得遂親不以為
子昆弟不收賓客棄我我阨日久矣(史本傳)衛青曰人奴
之生得無笞罵足矣(本傳)趙高世世卑賤(蒙恬傳)莊舄故越
之鄙細人也(陳軫傳)欒布窮困賃傭於齊為酒家保數歲
為人所掠賣為奴於燕(史)虞卿非窮愁亦不能著書以
見於世(本傳)寄食於漂母無資身之策受辱於跨下無兼
人之勇(通鑑)家貧傭作(匡衡傳)陳涉甕牖繩樞之子甿隸之
人遷徙之徒也(賈誼傳)生為愍隸(表言為徒隸可哀愍)賣傭於齊(欒布)
(傳)與人傭耕(陳勝傳)閭閻之隸臣(武五子傳顔師古曰賤也)從人寄食
(韓信傳)攻苦食啖(叔孫通傳)兩人所出微(謂竇廣國兄弟)陳寔出於单
微黃憲世貧賤父為牛醫郭泰世貧賤早孤母欲
使給事縣廷林宗曰大丈夫焉能處斗筲之役乎(本傳)衛
青出於奴虜身非王公大人名族之後韓安國起
自徒中朱買臣出於幽賤並以才守本邦魏高允曰
臣少賤惟知農事(漢鑑)劉文静與裴寂曰吾二人者可終
羈賤乎(隋書)西川節度使陳敬瑄素賤微報至蜀蜀人皆
驚莫知為誰(唐僖宗)魏知古本起小吏因姚崇引薦以至
同為相崇意輕之(唐玄宗)
集布衣單門(文選)朝不坐宴不與言賤也(白帖)唐白志貞嘗
從雜類出自微賤(柳文)
本朝韓全義家世寒史失其先世(孔帖)天窮無所逃(一作遁東)
(坡詩)
富盛
經乃求千斯倉乃求萬斯箱(詩)富潤屋(記)富有曰苟美
矣(語)
子重裘累茵而坐(公孫子)晉楚之富不可及也(孟子)虞氏梁
之富人高樓臨大路設樂陳酒擊搏樓上(列子)有富厚丘
山之積(荀子富國)
史高臺深池撞鐘舞女(左)管仲相齊富擬公室(史記)夫倮
鄙人牧長清窮鄉寡婦禮抗萬乘名顯天下豈非以富
耶無鹽氏富埒關中(貨殖傳)金石絲竹之聲不絶於耳
俳優侏儒之笑不乏於前(主父偃傳)富者衆之怨也(漢宣紀)乘
堅策肥曳絲履縞藏鏹千萬(漢紀)鐘鼓帳帷不移而具
(賈山傳)高貲富人(地理志言多財也)家貲累巨萬(杜周傳)任氏善富
者數十世(貨殖傳)田園極膏腴(田蚡傳)奉養極為鮮明(王吉傳)
南金和寳冰紈霧縠之積盈牣珍藏嬙媛侍兒歌童舞
女之玩充備綺室(後漢宦者傳)財寳足富數世(漢桓帝紀)和嶠富
擬王者而至吝(晉本傳)石崇絲竹盡當時之選庖厨極水
陸之珍(同上)高陽王雍富貴冠一國出則儀衛塞路歸則
歌吹連日夜一食直錢數萬李崇富埒於雍而性儉嗇
嘗謂人曰高陽一食敵我千日河間王琛每欲與雍争
富謂章武王融曰不恨我不見石崇恨石崇不見我融
素以富自負歸而惋歎卧疾三日王繼曰卿之貨財計
不减於彼何為愧羡乃爾融曰始謂富於我者獨高陽
耳不謂更有河間繼曰卿似袁術在河南不意世間復
有劉備耳(梁高祖紀)郭子儀月入俸錢二萬緡私産不在焉
府庫珍貨山積(唐帝紀)白承福家甚富飼馬用銀槽(晉鑑)
傳記居則廣厦邃房下羅幃來清風倡優侏儒處前迭
進而諂諛燕則鬭象棋而舞鄭女綵色以滛目流聲以
虞耳(說苑說善篇)石崇為客作豆粥咄嗟便辦(世說上)明皇問
富人王元寳家財多少對曰請以一縑繫陛下南山一
樹南山樹盡臣縑未盡(李元獨異志)郭况累金數億庭中起
高閣厝衡石於其上以稱量珠玉也謂為瓊厨金窟(子年)
(拾遺記)
集致崑山之玉有和隋之寳垂明月之珠服太阿之劍
(李斯書)錦墻雕柱(傅元正都賦)藏鏹巨萬(左太冲)富與地侔貲(揚雄)
鞍馬光照地(鮑明遠)賓從皆珠玳鞍馬悉輕肥(選詩)身被輕
暖口厭百味目極華麗耳倦絲竹(曹子建)流懸藜之夜
光綴隋珠以為燭(選西京賦)富埒陶白貲巨程羅山擅銅陵
家藏金穴出平原而聯騎居里閈而鳴鐘(廣交論)青樓臨
大路(樂府)玉饌薪燃蠟椒房燭用銀(元微之)北里富熏天高
樓夜吹笛(杜詩)金丸落鳴鳥(鳴一作飛)狐裘獸炭酌流霞(李太白)
寳蓋雕鞍金絡馬蘭窗繡柱玉盤龍繡柱璇題粉壁映
鏘金鳴玉王侯宫(駱賓王)庫車軟轝香衫細馬(白樂天)當今
甲第與王宫織成步幛錦屏風綴珠䧟鈿帖雲母五金
七寳相玲瓏貴主冠浮動親王轡閙装金鈿相照耀
朱紫間熒煌毬簇桃花騎歌廵玉葉觴窪銀中貴帶昂
黛内家粧(白樂天)睡鴨香爐換夕燻(李商隠)開瓊筵以坐花
飛羽觴而醉月(唐文粹)咳唾萬金意氣驕滿路鞍馬光
照塵(並同上)羅幃送上七香車寳扇迎歸九華帳(王維)黛蛾
陳二八珠履列三千舞轉廽紅袖歌愁歛翠鈿滿堂開
照耀分座儼嬋娟油額芙蓉帳香塵玳瑁筵繡旗隨影
合金陣似波旋(温飛卿)瑶簮錦裾千萬侍女(杜牧之)
本朝君家稻田冠西蜀𢷬玉揚珠三萬斛傾家取樂不
論錢散盡黃金如轉燭(坡詩)
貧窶
經無衣無褐何以卒歲終窶且貧莫知我艱(詩)貧者
不以貨財為禮傷哉貧也生無以為養死無以為禮
(禮記)儒有一畝之宫環堵之室蓽門圭竇蓬戸甕牖易衣
而出并日而食(禮記)一簞食一瓢飲回也屢空(語)
子皆衣褐捆屨織席以為食(孟子)原憲居魯蓬戶不全桑
以為樞而甕牖上漏下濕(莊子)曾子居衛三日不舉火十
年不製衣正冠而纓絶斂襟而肘見孔子曰我諱窮久
矣而不免命也莊子衣大布而補之魏王曰何先生
之憊耶莊子曰衣敝履穿貧也非&KR0629;也槁項黃馘
捉衿而肘見納履而踵决(莊子)蓬戶桑樞(淮南子)少有之者
貧至無有者窮(荀子)姚義困於窶房玄齡曰傷哉窶也(文中)
(子)家有長卿壁立之貧腹懷翳桑絶糧之餒(抱朴子)
史室如垂磬(國語)猶有食色(左傳)王章為諸生學長安病無
被卧牛衣中(漢書)竇少君家貧為人所掠賣傳十餘家
東郭先生貧困孤寒衣敝履不全行雪中履有上無下
足盡踐地(史)蓽輅藍縷(服虔曰藍縷言衣敝壊)家貧落魄(史晉灼曰落拓)
(義同也)貧人常衣牛馬之衣而食犬彘之食(前漢)司馬相如
家徒四壁立自着犢鼻褌(本傳)積土為室編蓬為戶(東方朔傳)
菜食不厭(足也)衣又穿空可為酸鼻衣敝履空(鮑宣)無立
錐之地(張良傳)始君約時(張耳傳)貧者短褐不全(貨殖志)糲粲
之食瓜匏之羹(劉向序)伏臘無糟糠(糟一作粕東漢)衣無兼副(蔡彤)
(傳)摶手困窮(龐參傳)甑中生塵釜中生魚(范丹傳)環堵蕭然
不蔽風日短褐穿結簞瓢屢空(陶潜傳)韓信家貧常從人
寄食(通鑑)崔琳為鄔令貧無車馬單步之官(魏志)盧攜曰貧
者磑蓬實為麫蓄槐葉為韲(通鑑)
傳記李陽冰家無宿舂之儲出無代步之乘(李陽冰論)朝營
夕用故無宿給(語溪記)
集無衣裘以御冬兮恐溘死而不得見乎陽春(楚辭)自余
為人逢運之貧簞瓢屢罄絺綌冬陳翳翳柴門事我宵
晨(陶詩)門無結駟之迹堂無好事之客樵蘇不爨清談而
已(文選)外望無寸禄内顧無斗儲(左太冲詩)薇藿弗充膚皮褐
猶不全(文選)下貧無兼養之業中産闕游食之貲(文選)分鴈
鶩之稻梁沾玉斝之餘瀝(文選)飢寒無甘旨之資(選啟)原憲
懸磬之居值天雨不已室宇漸而作漏堂館洽而為泥
(應璩書)釡遲鈍而難沸薪鬱絆而不燃(家貧賦)寥寂守窮巷
幽獨卧空床蠨蛸在堂蟋蟀在戶(陳子昂集)海圖拆波濤
舊繡移曲折天吳及紫鳳顛倒在短褐(杜詩)棲托難高卧
飢寒廹向隅經年在茅屋妻子衣百結不爨井晨
凍無衣牀夜寒囊空恐羞澁留得一錢看蓬蒿翳環
堵才名四十年坐客寒無氊故人供禄米鄰舍與
園蔬窮愁但有骨鶉衣寸寸針處處是窮途
補綻才過膝無寸數百針經日無煙火(杜詩)鶉服長
悲碎蝸廬未卜安糟糠不贍甘旨之養屢空簞食無
資朝夕之歡寧展(駱賓王)無簞食無瓢飲無所取資則餓
而死(韓文答李書)使吾面目可憎語言無味十日營一炊
蕭條資用盡濩落門巷空吾徒猶在陳僮僕誠自
鄶囊空甑倒誰救之我今一食日還併冬煖而兒
號寒年登而妻啼飢(韓文)無一㕓之地以處其子孫無一
畆之宫以聚其族屬蠶絲盡輸稅機杼空倚壁闕
滫瀡之養乏庾釜之蓄(柳文)門庭多草厨少煙蕭條殘
活計生計方落然床單食味薄養無晨昏膳隠
無伏臘資天寒身上猶衣葛日高甑中未拂塵草
合門無徑烟消甑有塵階庭寬窄纔容足墻壁高低
粗及肩居惟四壁飲才一瓢蓬門下客簞戶輕生
(白樂天)望一金之助已有沒齒之難盡日一菜食窮年
一布衣(皮日休)厨竈無青烟刀机生綠蘚(李白集)甕頭寒絶
酒竈額冷無烟永日厨烟絶(姚少監)拄杖倚田尋野菜
封書乞米趁朝炊家貧長畏客(張文昌)牽衣肘見步雪
履穿(王維集)鬢邊雖有絲不堪織寒衣(賈浪仙)夜學更須憑
雪照朝厨爭奈絶烟何(方雄飛)終朝之雨流潦下停既夕
之天列宿上羅(李元賓)生事萍無定愁心雲不開(錢起文)管
寧木榻坐已膝穿孔伋緼袍行而肘見(李義山)産薄一㕓
家徒四壁(司空表聖文)甘脆朝不足簞瓢夕屢空(孟浩然)樵蘇
莫爨糠籺靡資(唐文粹)飢不飽菜寒無襲衣(孫樵文)拙於生
事舉家食粥來已數月今又罄竭祇益憂煎惠及少米
實濟艱勤(顔魯公乞米帖)居無僕妾井臼弗任藜菽不給(陶徵士誄)
枯涸方窮轍生涯不繫舟(元微之集)一瓢顔巷日空高家
徒四壁身無一簮(杜牧之)地爐不煖柴枝濕(杜荀鶴)明朝曬
犢鼻方信阮郎貧(李商隠)司馬相如與文君久益貧以所
着鷫鸘裘貰酒(西京雜記)
本朝其家空短(孔帖)出無車與馬但踏車馬塵破屋仰
見星窗風冷如鎪破硯裂冰澌敗席薦霜笴(歐陽集)破
窗孤燈冷炭凍席(炭一作灰蘇老泉)我貧如飢鼠長夜空齩齧
瓦池研竈煤葦管書柿葉(坡詩)韲塩冷落空杯盤(欒城集)我
貧無一錐所向皆四壁衝風窗自語涴壁蟲成字(後山)
(集)兒餒嗔郎罷妻寒怨藁砧(唐詩)倒身無着處呵手不成
温(同上)
粗給
經祭器衣服不假(記)始有曰苟合矣少有曰苟完矣(語)
子孔子曰回家貧胡不仕對曰回有郭外之田五十畝
足以給饘粥郭内之田十畝足以為絲麻回不願仕(莊子)
䟽屬之南汾水之曲有先人之敝廬在可以避風雨有
田可以具饘粥彈琴著書講道勸義自樂也(文中子)
史子罕曰吾儕小人皆有闔廬以避燥濕寒暑(左)鄭玄
戒子益恩曰家今差多於昔(後漢本傳)資計差温(唐儉)
際會
經王三錫命承天寵也錫馬蕃庶晝日三接(易)既見
君子為龍為光(小雅)虎拜稽首對揚王休(大雅)父子並為周
司徒(記)以近天子之光(書)
子其君用之則安富尊榮傅說舉於版築之間膠鬲
舉於魚鹽之中管夷吾舉於士孫叔敖舉於海百里奚
舉於市(孟)
史公孫弘以春秋白衣為天子三公(儒林傳)入則與王圖
議國事以出號令出則接賓客應對諸侯王甚任之(屈原)
(傳)司馬相如為天子游獵賦上令尚書給筆札(本傳)出入
卧内親幸莫及(史)商鞅見孝公公與語不自知膝之前
於席也甘茂居秦累世重矣(本傳)厠之賓客之中立之
士民之上不謀父兄以為亞卿(樂毅傳)賈生徵見孝文方
受釐坐宣室上因感鬼神之事而問鬼神之本賈生因
具道所以然至夜半文帝前席罷曰吾久不見賈生自
以為過之今不及也(本傳)擢之閭里之中加之大夫之上
(里一作伍司馬穰苴傳)公孫弘數月佩丞相印貴振天下(漢武紀)殷說
夢發於傅岩周望兆勲於渭濱皆俟命而神交匪詞言
之所信(揚雄解嘲)以三寸舌為帝者師(張良傳)東方朔待詔金
馬門稍得親近(西漢本傳)田千秋以一言寤意旬月取宰相
(本傳)樊噲夏侯嬰灌嬰之徒方其鼔刀僕御販繒之時豈
自知附驥之尾勒功帝籍慶流子孫哉(前漢樊酈等讃)劉敬脱
輓輅而建金城之安叔孫通舍枹鼓而立一王之儀身
名俱榮(西漢本贊)功臣之世惟有金氏親近寵貴(張安世傳)召汲
黯拜為淮陽太守上曰吾徒得君重卧而治之(本傳)卜式
拔於芻牧弘羊擢於賈䜿衛青奮於奴僕日磾出於降
虜(公孫弘傳)信惟餓隸布實黥徒越亦狗盗芮尹江湖雲起
龍驤化為侯王(史贊)攀龍附鳳並乘天衢(班固叙傳)獻帝詔
荀悦抄撰漢書尚書給紙筆虎賁給書吏(荀悦紀序)竇融
始以豪俠為名拔起風塵之中以投天隙遂蟬蛻王侯
之尊終膺卿相之位(本傳)鄭崇為尚書上曰我識鄭尚書
履聲(西漢)主父偃等書奏天子召見謂曰公等皆安在何
相見之晚也拜為郎中主父偃尤親幸一歲中凡四遷
為中大夫封衛青子伉不疑皆為列侯青曰臣青子
在襁褓中未有勤勞上裂地封為三侯(漢武紀)張禹疾上
親拜禹牀下禹小子未有官禹數視其小子上即禹牀
下拜為黃門郎給事中(漢紀)感會風雲奮其智勇(後漢二十八將)
(傳)賈復戰於真定復傷創甚王大驚曰我所以不令賈
復别將者為其輕敵也果然失吾名將聞其婦有孕生
女耶我子娶之生男耶我女嫁之不令其憂妻子也(漢光)
(武紀)郭况為大鴻臚賞賜金帛豐盛莫比京師號况家為
金穴竇氏一公兩侯三公主四二千石相與並時自
祖及孫官府邸第相望京師於親戚功臣中莫與為比
帝思中興功臣乃圖畫二十八將於南宫雲臺(漢宣紀)
東平獻王蒼薨遣大鴻臚持節監喪令四姓小侯諸國
王悉會葬(漢章帝)昔文帝之於鄧通可為至愛而猶展申
屠嘉之志其見任如此則何患於左右小臣哉(漢殤帝)胡
廣周流四公歴事六帝(漢紀)諸袁事漢四世五公可謂受
恩(漢紀)吕蒙未及受封而疾發權迎置於所館之側所以
治護者萬方時有加减權為之慘蹙欲數見顔色又恐
勞動常壁瞻之見少能下食則喜顧左右言笑不然則
咄喑(一作音)夜不能寐病中瘳為下赦令(三國志)魏朝廷事
有不便高允輙求見帝屏左右以待之或自朝至暮或
連日不出羣臣莫知其所言語或痛切帝所不忍聞命
左右扶出然終善遇之(通鑑)周主以李德林為内史謂羣
臣曰我常日唯聞李德林名復見其為齊朝作詔書移
檄正謂是天上人豈意今日得其驅使神武公紇豆陵
毅對曰臣聞麒麟鳳凰得之無用豈如德林為瑞且有
用哉(陳紀)上曰徵箴規朕失不可一日離左右魏徵薨
上自製碑文并為書上思徵不已謂侍臣曰魏徵沒朕
亡一鏡矣李勣嘗得暴疾方云鬚灰可燎上自剪鬚
為之和藥(唐太宗)韋嗣立時為萊蕪令太后召謂曰卿父
嘗言臣有兩兒堪事陛下卿兄弟在官誠如父言朕今
以卿代兄更不用他人即日拜鳳閣舍人(唐紀)太后信任
内史梁文惠公狄仁傑羣臣莫及常謂之國老而不名
曰每見公拜朕亦身痛太后謂唐休璟練習邊事卿
曹十不當一(唐中宗)李泌曰臣居禁中自巾至履皆陛下
所賜所餘特一身耳上曰朕欲卿食酒肉有室家受禄
位為俗人泌泣曰臣絶粒二十餘年陛下何必使臣隳其
志乎為泌娶盧氏女為妻資費皆出縣官賜第於光福
坊令泌數日宿第中數日宿蓬萊院(唐代宗紀)以杜悰同平
章事上勞之曰朕知卿有致君之心今相卿如得一魏
徵矣(唐武宗紀)陸贄在翰林為上所親信居艱難中雖有宰
相小大之事必與贄謀之故當時謂之内相上行止必
與之俱(唐德宗紀)李泌乞骸骨上曰朕父子賴卿得全方屬
子孫使卿代代富貴以報德上嘗欲近獵苑中至蓬
萊池西謂左右曰李絳必諫不如且止上嘉崔羣讜
直命學士自今奏事必取崔羣連署然後進之(唐鑑)加李
德裕太尉德裕固辭上曰恨無官賞卿耳(唐武宗紀)李德裕
乞退就閑局上曰卿每辭位使我旬日不得所(同上)上命
所司授監察御史李素立以七品清要所司擬雍州司
戶上曰此官要而不清又擬祕書郎上曰此官清而不
要遂擢授侍御史(唐高祖紀)韓休為人峭直不干榮利及為
相甚允時望上或宫中宴樂及後苑游獵小有過差輙
謂左右曰韓休知否言終諫䟽已至上嘆曰蕭嵩奏事
嘗順旨既退吾寢不安(唐鑑)孤之有孔明猶魚之有水也
(諸葛亮傳)三顧臣草廬之中咨臣以當世之事(出師表)苻堅謂
王猛曰朕竒卿於一見卿亦異朕於一言精契神交千
載之會(晉紀)山濤志必欲退詔曰山僕射近日暫出遂以
微苦未還豈吾側席之意其遣丞掾奉詔諭旨若體力
尚未平康者使以車輿還寺舍濤辭不獲已乃起視事
(本傳)李德林自隋有天下每獻平陳之計高祖幸同州以
馬鞭南指云待平陳訖以七寳裝嚴公(隋書)宋王彧字景
文文帝甚相欽重故為明帝娶景文妹而以景文之名
名明帝武帝五女新安公主先適太原王景深離絶以
適景文景文固辭不成婚羊玄保徙吳郡太守太祖
嘗曰我有好官缺未嘗不先憶羊玄保(宋書)紀隲為中書
令父亮為尚書令每朝會帝以雲母屏風隔其座(吳錄)張
率遷祕書丞高祖曰祕書丞天下之清官東南胄緒未
有為之今以相處為卿定名譽孔靈産為光禄大夫
不肯任太祖以白毛扇素機遺之曰卿有古人之風故
賜以古人之服(同上)周太祖問蘇綽整衣危坐不覺膝之
前席達曙不厭(北史)王肅為揚州大中正後魏孝文徵入
朝手詔曰飾館華林拂席相待(本傳)帝執崔浩手以示蒙
遜使曰所云崔公此是也才略之美當今無比(魏崔浩傳並北)
(史)玄宗命相皆先書其名置案上會太子入侍舉金甌
覆其名曰此宰相名也肅宗曰非崔琳羅從愿乎(唐書)秦
王以如晦玄齡等兼弘文館學士圖形顯爵號十八學
士預入館者時人謂之登瀛州元和五年李絳遷中
書舍人依前翰林學士上面賜金紫親為絳擇良笏
太宗親解佩刀以賜房玄齡魏徵陸贄入翰林天子
常以行軰呼而不名(本傳)陸贄從幸山南道塗艱險扈從
不及與帝相失一夕不至上諭曰得贄者賞千金翌日
贄謁見上喜形顔色魏徵喪日太宗登樓臨路哭祭
為製碑文御書裴度卧疾文宗遣中使賜度詩曰注
想待元老識君恨不早國家注石襄憂來學丘禱令
狐綯為翰林學士宣宗夜召與論人間疾苦以乘輿金
蓮華炬送還院吏望見以為天子來及綯至皆驚唐
太宗曰人言魏徵舉止疎慢我視之更覺嫵媚(並唐書)柳
公權宣宗召昇御殿前書三紙軍容使西門季玄捧硯
樞密使崔巨源過筆(舊唐書本傳)柳公權文宗朝為中書舍
人翰林學士每召燭見䟦語猶未盡不敢取燭宫人以
蠟淚揉紙繼之(同上)則天以王方慶家多書籍嘗訪求右
軍遺跡方慶奏二十八人書共十卷則天御武成殿示
羣臣仍令中書舍人崔融為寳章集以叙其事復賜方
慶當時甚以為榮(同上王方慶傳)狄仁傑后自製金字十二於
袍以表其忠復拜平章事(新唐書本傳)劉晏八歲獻頌帝竒
其幼命宰相張說試之曰國瑞也即授以正字公卿邀
請旁午號神童名震一時(新唐書)温大雅歴遷黃門太宗
曰我起義晉陽為卿一門耳
傳記梁劉綽除祕書丞武帝曰第一官當與第一人(通鑑)
德宗呼陸贄為陸九嘗脱御衣以賜之(唐小史)李白對明
皇撰詔誥時天寒筆凍帝勅宫嬪執牙筆呵之(天寳遺事)李
泌多年絶粒唐肅宗時每自為燒二梨以賜之(李鄴侯家事)
徐堅以多識典故七入書府(大唐遺事)劉晏八歲獻東封書
明皇命宰相出題就中書試騐引晏於内殿坐晏貴妃
膝上親為畫眉總丱髻宫人遺花投果(開元傳記)李衛公疾
太宗親詔者數四其一曰有晝夜視公疾大老嫗令一
人來吾欲熟知公起居狀衛文公視此詔常泣曰君臣
之際乃如此耶(韋端衛公故物記)唐宣宗好儒雅留心貢舉題
殿柱曰鄉貢進士李某(北夢𤨏言)
集千載一合論說無疑翼乎如鴻毛遇順風沛乎如巨
魚縱大壑(王褒頌)蘭臺金門逓宿迭居(西京賦)既通金閨籍
復酌瓊筵酒(選)昂昂子敬拔迹蒿萊(選)問我何功德三
入承明廬(應璩詩)遭千歲之嘉會(潘安仁)其言如石投水莫
之逆也(李蕭遠運命論)君王賜顔色聲價凌煙虹(李太白)風雲感
會起屠鈞魚水三顧合風雲四海生攀龍附鳳勢
莫當(杜詩)天子曰王某之文最宜為誥有古人風豈可久
以吏事役之拜中書舍人王仲舒與陽城合遏裴延
齡不得為相德宗久嘉之後入閣顧問謂宰相曰第幾
人必王某也果然月餘致員外郎玄宗召見李白於
金鑾殿降輦步迎如見園綺以寳裝方丈賜食於前御
手和羹德音褒奬褐衣恩遇前無比儔遂直翰林專掌
密命他日泛白蓮池公不在宴明皇歡既洽召公作序
時公已被酒於翰苑中仍命高大將軍扶以登舟(李白碑)
乘朱輪於郡邸曳長裾於王門名宦至此不為不遇也
可使珥貂立吾左右從容侍從以備顧問(白樂天)御札
盈几天香滿衣寤一言而取宰相以三寸而為帝師
(李文饒)寒衣病藥悉出聖慈匹馬一人咸經御選(吕和叔文)
本朝狄青與西賊戰累功至副部署而上未識其面遂
令圖形以進由是天下知公名(通鑑記事)便蕃曲澤(臨川集)
不遇
經我生不辰(詩)衛之賢者仕於伶官柏舟言仁而不
遇也衛頃公之時仁人不遇小人在側(並詩序)
子駑驥同轅伯樂為之咨嗟玉石相揉和氏為之嘆息
(儒服篇)浮磬息音未别於衆石(抱朴子)越公初見子遇内史
薛公曰公見王通乎薛公曰鄉人也是其家傳七世矣
皆有經濟之道而位不逢越公曰天下豈有七世而不
逢乎薛公曰君子道消十世不逢有矣(文中子伯樂篇)
史六鷁退飛(左)自屈原沉汨羅後百有餘年漢有賈生
為長沙王太傅過湘水投書以弔屈原(史記)蘇秦出遊數
歲大困而歸(本傳)仲尼千七十餘君無所遇(儒林傳)孔子去
魯斥于齊逐于宋衛困于陳蔡之間(孔世家)朱買臣獨行
歌道中負薪墓間故妻與夫家俱上冢見買臣饑寒呼
飯飲之(漢書)張釋之十年不見省馮唐白首居於郎(荀悅紀)
文帝曰惜廣不逢時令當高祖世萬戶侯豈足道哉(西漢)
何為官之拓落也(揚雄傳)馮唐為郎帝問曰父老何自為
郎(師古曰年已老傳)張釋之以貲為騎郎事文帝十年不得調
亡所知名(本傳)揚雄三世不徙官(本傳)廣數竒(孟康曰不偶也李廣傳)
留落不偶(霍去病傳)張卿久宦遊不遂(司馬相如傳)馬融為校書
郎十年不調(後漢本傳)懷琬琰以就埃塵抱棟梁而困溝壑
(晉書)趙有處士毛公隠於博徒薛公隠於賣漿家(周紀)魏高
允為郎二十七年不徙官(宋武帝紀)劉藏器七十為尚書(唐高)
(宗紀)王義方一世英豪而死草萊(同上)汲黯直氣餓死淮陽
仲舒大才位屈於諸侯相(封事)孔子門人三千達者無子
男之位(並唐)
傳記王播少孤貧嘗客揚州木蘭院隨僧覓齋僧厭之
播至已飯矣(唐書)顔駟對武帝曰文帝好文而臣好武景
帝好老而臣尚少陛下好少而臣已老是以三葉不遇
(漢武故事)段相文昌少貧每聽曾口寺齋鐘輙詣謁食為寺
僧所厭乃齋後撞鐘後入相出鎮京南題曾口寺云曾
遇闍黎飯後鐘(北夢𤨏言)
集年既已過大半然坎坷而留滯(楚辭)當世豈無騏驥兮
誠無王良之善御懷瑾握瑜兮窮不知所示伯牙
之絶絃安得鍾子期而聽之和抱璞而泣血安得良工
而别之(並楚辭)潦倒聲名壅腫才一生多故苦邅廽萬
族咸悦獨為窮人四時平分未變寒谷孤鳴甚哀卒
無善聽(劉賓客)早行多露悔強進觸藩羸(吕和叔詩)憊色秋來
草哀吟雨後蟬(元微之)金寳同砂礫芝蘭似草萊(同上)其言
如水投石莫之受也(文選)以仲尼之才也而器不用於魯
衛以仲尼之辯也而言不行於定哀以仲尼之謙也而
見忌於子西以仲尼之仁也而取讎於桓魋以仲尼之
智也而受屈於陳蔡以仲尼之行也而招毁於叔孫夫
道足以濟天下而不得貴於人言足以經萬世而不取
信於時行足以應神明而不能彌綸於俗歴聘七十國
而不一獲其主驅驟於蠻夷之域屈辱於公卿之門其
不遇也如此(文選)班匠不我顧牙曠不我錄焉得成琴瑟
何由揚妙曲(司馬紹贈山濤)卞和潜幽冥誰能證竒璞未遇
伯樂則千載無一驥(文選)百年歌自苦未見有知音(杜詩)垂
白馮唐老真成窮轍鮒或似喪家狗有才無命百
宰底相如逸才親滌器子雲識字終投閣但覺高歌
有鬼神焉知餓死填溝壑(醉時歌)東野不得官白首誇龍
鍾(韓集)汨東西與南北亘十年以不居辱飽食其有數况
策名於薦書時所好之為賢庸有謂余之非愚及時運
之未來或兩求而莫致雖家諭而戶曉祇以招尤而速
累(感二鳥賦)選舉於有司與百千人偕進偕退不得策名於
薦書齒下士於朝以望天子之光明世有伯樂然後
有千里馬千里馬常有而伯樂不常有故雖有名馬祗
辱於奴隸之手駢死於槽櫪之間不以千里稱也馬之
千里者一食或盡粟一石今食馬者不知其能千里而
食也是馬雖有千里之能食不飽力不足才美不外見
且欲與常馬等不可得安求其能千里也策之不以其
道食之不能盡其材鳴之不能通其意執策而臨之曰
天下無良馬嗚呼其真無馬耶其真不識馬耶(韓文)名不
譽大夫之言(韓文)馮公豈不偉白首不見招(詠史詩)十處投
人九處違家鄉萬里乂空歸(唐李吉甫之父詩)騏驥筋力成意
在萬里外歴塊一蹶斃於空谷唯餘駿骨價重千金大
鵬羽翼張勢欲摩穹昊天風不來海波不起塌翅别島
空留大名(李太白集互入失勢)祗歎官如舊(韋應物)鏌鎁無人淬兩
刃幽壤鐵秦鏡無人拭一片埋霧月驥跼闤闍中骨附
筋入節蛟蟠尺澤内魚貫蛙同穴(元稹集)抱冤志氣屈忍
耻形神沮(白樂天集)詞賦擅名來已久煙霄得路去何遲
文行如君尚憔悴不知霄漢待何人如今豈無騕褭
與驊騮時無王良伯樂死即休(並同上)姜子牙貧賣漿值
天凉(白帖)上嘗三欲命李白官卒為宫中所捍而止(李陽冰作)
(李白集序)去矣時難遇沽哉價莫酬(杜牧之)自來金骨無人識
(温飛卿)徒有干時策青山尚掩門(許用晦)仲尼聖賢之宗位
止於司寇老𣆀道德之祖官不過柱史(李文饒)低佪岐路
杼軸蓬心(文粹)文王久不出賢士如土賤(劉義)時無識寳世
缺知音若論衡之未遇伯喈太玄之不逢平子逝將烟
燼火滅泥沈雨絶安有歿而不朽揚名於後乎(史通)
本朝神竒之産銷藏委翳於蒿藜榛莽之間而山谷野
叟不知其為瑞也(臨川集互入處非其地)子雲苦執戟長孺終主
爵(東坡)
得時
子蘭芝以芳未嘗見霜(淮南子)
史楊大眼謂同寮曰吾之今日所謂蛟龍得雨之秋也
自此一舉不復與諸君齊列矣(後魏本傳互入驕矜及得勢門)上曰八
堯九舜不能冬種野夫童子春種而生得時故也(通鑑唐太)
(宗紀)
集策名清時榮聞休暢(李陵書)熙乎若鴻鴈之得春也(陳子)
(昂)蛟龍得雲雨鵰鶚在秋天(杜詩)驊騮開道路鷹隼出風
塵(同上)春風得意馬蹄疾一日看盡長安花(孟東野)平衢騁
高足逸翰凌長風(李太白)久跼散游曠窮慘遇陽舒(韋應物)
一日風雲會榮行歸故鄉(元稹集)涸魚千丈水僵燕一聲
雷(元微之)如幽蟄聞春雷而起柔荑望和風而拆(吕和叔文)秋
來氣勢洪河壯霜後精神泰岳寧(杜牧之)芍藥薔薇與早
梅不知誰是艷陽才從今領得東風意不復饒君雪裏
開(温飛卿)明月讓燈光(王維集)
本朝李密詩曰樊噲市井徒蕭何刀筆吏一朝時運來
千古傳名諡(續世說)清秋一鶚上拭目萬人看(後山)
失時
經絺兮綌兮凄其以風(詩)日月逝矣歲不我與(語)
史上農夫而欲冬田肉袒深耕汗出種之然猶不生者
非人心不至天時不得也(李尋傳)蘭榮一何晚嚴霜萃其
柯(後漢酈傳)
集常恐秋節至凉飇奪炎熱棄捐篋笥中恩情中道絶
(班婕妤扇詩)屈身泥蟠(陳子昂)終為時來晩花開不及春(唐人石榴)
扇因秋棄置(元微之)鴻倦青冥翮蛟潜雲雨心(白侍郎詩)
得勢
經何天之衢道大行也(易)出自幽谷遷于喬木(詩)
子猶水之就下獸之走壙也(孟子)鵬之徙於南冥也水擊
三千里摶扶摇而上者九萬里故九萬里則風斯在下
矣(莊子)
史司馬相如成都人家徒四壁立後數歲為中郎至蜀
太守以下郊迎縣令負弩矢先驅蜀人以為寵(西漢本傳)&KR0008;
騰風雨(班固叙傳)龍躍天衢振翼雲漢(孔融薦禰衡表)整轡雲衢驤
首天路(三國名臣序)楊大眼謂同寮曰吾之今日所謂蛟龍
得水之秋也自此一舉不復與諸君齊列矣(北楊大眼傳)
傳記鴻鵠高飛一舉千里羽翮已就横絶四海雖有繒
繳尚安所施(劉向新序)鴻脩六翮而凌清風麃摇高翔(同上)走
人充於庭辟人施於塗(戰國策)
集躡天衢而長驅(楚辭)濯翼凌高梯(應瑒建章臺詩)乘雲翔鄧林
(阮嗣宗詠懷)濯鱗清流飛天衢(阮元瑜詩)風雲會一合呼吸期萬
里雷研山岳碎電斬鯨鯢死(元稹詩)逸足競駸駸鵬路觀
翺翔霜蹄千里駿風翮九霄鵬潜鱗輸駭浪歸翼會
高風九萬一朝摶(杜詩)飛龍在天巨魚縱壑倏忽摶風
生羽翼(駱賓王)假高衢而騁力(王仲宣賦)疾奔凌騕褭高唱軋
吳歌(元微之)魚得水而遊馬逸駕而走鳥乘風而翔火得
薪而熾此皆快其物之所蘊也(同上)席其勢鼓行人間
鯤化鵬征擘波冲天(同上)貴有風雲興富無飢寒憂(白樂天)
得水難留久卧龍(劉賓客)若出井置之於泰山之上羽
翮得清風之上(唐文粹)長驅洋洋無有齟齬(柳文)有地數百
里趨走之吏自長吏司馬已下數十人其禄足以仁其
三族及其朋友故舊樂乎心則一境之人喜不樂乎心
則一境之人懼大丈夫官至刺史亦榮矣(韓文)富貴可期
烟霄漸近(孫可之文)水積厚而蛻鵬門愈高而容駟(司空表聖文)
出籠鸞鶴歸遼海(温飛卿)如虎傅兩翼(杜牧之)逸驥尋雲步
步高(仝上)
失勢
經明夷于飛垂其翼(易)
子君子之厄於陳蔡之間無上下之交也(孟子)孔子厄於
陳蔡七日不火藜羹不繼(荀子)危行惻視振動悼慄處勢
不便未足以逞其能也(莊子)函車之獸介而離山則不免
于罔罟之患吞舟之魚碭而失水則蟻能苦之(庚桑楚篇)雲
罷霧散而龍蛇與螾螘同矣失其所乘也(慎子)
史叔向曰欒却胥原狐續慶伯降在皂隸(左)齊桓公之
子七人為大夫於楚周勃下廷尉吏稍侵辱之勃以
千金賄獄吏吏乃書牘背示之勃既出曰吾嘗將百萬
軍然安知獄吏之貴乎(史記)威盡勢極閭巷之人為敵國
(律書)長公主賜鄧通吏隨沒之一簮不得着身(佞幸傳)伍子
胥載槖而出昭關夜行晝伏至於陵水無以餬其口膝
行蒲伏稽首肉袒鼓腹吹篪乞食於吳市(范雎傳)應龍潜
於潢汙魚黿㛿之(西漢班固自叙)以鴻漸之翼困於燕雀(公孫弘等)
(贊)李廣當斬贖為庶人野居藍田射獵至覇陵亭覇陵
尉呵止廣曰故李將軍尉曰今將軍尚不夜行何乃故
也(李傳並西漢)陳蕃送黃門北寺獄黃門從官騶踏蕃曰死
老魅復能損我曹員數奪我曹廩給否(後漢書)失水之魚
喪家之狗(晉書潘岳傳)猛虎所以百獸畏者為爪牙也若去
之則犬彘馬牛皆能為敵(段秀實傳)赦韓信封為淮隂侯信
知漢王畏其能多稱病不朝徒居常鞅鞅羞與絳灌等
列嘗過樊將軍噲噲跪拜送迎言稱臣曰大王乃肻臨
臣出門笑曰生乃與噲等為伍(漢高祖紀)魏其失勢賓客益
衰(漢武帝)弘農太守移良承樊豐等旨遣吏於陜縣留停
楊震喪露棺道側謫震諸子代郵行書道路皆為隕涕
(漢殤帝紀)隋李諤曰擯落私門不加收齒(隋紀)飛鳥折翼(唐紀)子
儀閒廢日久部曲離散(唐鑑)
傳記騏驥之衰也駑馬先之孟賁之倦也女子勝之(戰國)
(策)李白遊華山過縣跨驢宰怒引至庭下(摭言)
集黃鵠後時而寄處兮鴟梟羣而制之神龍失水而陸
居兮為螻蟻之所裁夫黃鵠神龍猶如此兮况天下賢
者之逢亂世哉横江湖之鱣鯨兮固將制於螻蟻(楚辭)
翅翮摧屈(趙景真言)鎩羽儀於高雲摧迅翮於風穴(辨命論)青
衿胄子困泥塗(杜詩)窮猿失本悲天驥跛足隨氂牛
欝欝若不展羽翮困低昂車馬何蕭索門前百草長
(杜詩)明妃失漢寵蔡女堕邊塵(陳子昂)鵷鷺無聲仰天泣(元稹)
(集)涸魚久失風波勢枯草曾沾雨露恩狸病翻隨鼠
驄羸反作駒饑摇困尾喪家狗熱暴窮鱗失水魚(元微)
(之)儡然與破甑為伍(劉賓客)閉門少光彩昨宵鳳池客
今日雀羅門(同上)門前冷落鞍馬稀(白侍郎)鶴病翅羽垂獸
窮爪牙縮門冷少人過子弟多寂寞僮僕少精光
衣食雖充結神意不揚揚厨冷難留屋上烏門閒可與
雀羅張(並同上)青冥無依倚飛轍危難安斷鶴兩翅鳴
何哀縶驥四足氣空横(韓集)黃鶴翅垂同燕雀弔影失
所依側身隨下列獨立難輕燕雀羣孤飛還懼鷹鸇
摶自憐天上青雲路弔影徘徊獨愁暮想君疇昔高
步時豈料今日折腰事(劉長卿)騏驥筋力成意在萬里外
歴塊一蹶斃於空谷唯餘駿骨價重千金大鵬羽翼張
勢欲摩穹昊天風不來海波不起塌翅别島空留大名
(唐文粹)失地無顔色婆娑塵俗之下踸踔藩籬之際(唐文)
(粹)春色不入門(孟東野)鱗介槁以横陸兮鴟嘯羣而厲吻
(柳閔生賦)誰為濟川檝今作野人船(温飛卿)驊騮思故第鸚鵡
識佳人(司空表聖文)天球减價而喪色鏌鎁不寳而奪銳(李元)
(賓文)與荆棘凡骨溷(皮日休)
本朝失勢今為噲等伍(坡詩)張鑄以京東轉運使坐公事
降通判太平州葛源為提舉坑冶取鑄脚色欲發薦狀
鑄與詩曰提司坑冶是新差職比催綱勝一階若發薦
章求脚色下官蹤跡轉沈埋(張師正倦游集)
得意
子衆人熙熙如享太牢如登春臺(老子)
史翼乎如鴻毛遇順風沛乎如巨魚縱大壑其得意如
此(王褒頌)矯翼厲翮恣意所存(揚雄傳)韓稜遷南陽太守時
聽得過家上冡(後漢書)李琪既貴為相乃刻牙版為金字
曰前鄉貢進士李琪常置之座側(梁史)
傳記喜氣津津出眉宇間(太公六韜)龍門下登者化龍(江海集)
春風得意馬蹄疾一日看盡長安花(南部新書)
集離蔬釋蹻而享膏粱(王子淵頌)振衣造雲闕跪坐陳清猷
(韓集)脱然若沈疴之去體灑然若執熱之濯清風也枯
槁沈溺魁宏寬通之士必且洋洋焉動其心峩峩焉纓
其冠于于焉而來矣風雲入壯懷泉石别幽耳(並韓集)
奮翅騰驤(西京賦)昨日鴻都新上第五陵年少讓清光(劉賓)
(客)脱鱗介生羽翮(柳文)超羣越軰顯赫明朝(陳子昂)心躍色
揚(皇甫湜)煩襟與滯念一望(恐作息)皆遁逃(白侍郎)風高漸展
摩天翼幹聳方呈構厦材(羅隠集)登龍有路水不峻(杜牧之集)
本朝仕宦而至將相富貴而歸故鄉此人情之所榮而
今昔之所同也(歐公晝錦堂記)昔時結髮曾游處今見焚香夾
道迎(歐公集)得意無前敵(陳後山)
失意
子困吝之中精神遐漂卑陬失色(莊子)
史賈生以適(音謫)去意不自得及渡湘水為賦以弔屈原
(史本傳)顔色憔悴形容枯槁(屈原傳)荀勖自中書監遷尚書
令甚愠有賀者勖怒曰奪我鳳凰池諸君賀我耶(晉書本傳)
殷浩被黜經日書空作咄咄怪事四字而已(本傳)失志為
昏(史記)五鹿折角(朱雲傳)墨墨不得志(田蚡傳)計乃無聊(吳王傳)
其畫無俚之志(欒布傳俚聊也)腸一日而九回居則忽忽若有
所失出則不知所乘往(司馬遷傳)寒心銷志(鄒陽傳)于嗟默默
(應劭曰不得意賈生傳)李林甫奏嚴挺之授員外郎詹事令東京
養疾挺之至東都欎欎不得志成疾自為墓誌曰挺之自
絳郡太守抗䟽陳乞天恩幾請許養疾歸閒前後歴任
二十五官春秋七十無所展用上士所悲(舊唐書本傳)亞父
聞項王疑之乃怒曰天下事大定矣君王自為之願請
骸骨歸未至彭城疽發背而死(漢高紀)
傳記蘇秦說秦王書十上而說不行黑貂之裘敝黃金
百斤盡資用乏絶去秦而歸嬴縢履蹻負書擔嚢形容
枯槁面目黧黑歸至家妻不下絍嫂不為炊父母不與
言蘇秦喟嘆曰妻不以我為夫嫂不以我為叔父母不
以我為子(戰國策)進士不捷而醉飽謂之打眊矂(摭言)李白
失意遊華山過縣跨驢宰怒引至庭下(摭言)龍門下不登
者點額暴腮(江海集)高蟾落第云天上碧桃和露種日邊
紅杏倚雲栽芙蓉生在秋江上莫向東風怨後開胡曾
下第詩云翰苑何時休嫁女文章早晩罷生兒上林新
桂年年發不許平人折一枝(北夢𤨏言)
集隠憫而不達獨徙倚而徜徉(楚辭)想崑山之高嶽思鄧
林之扶疎顧六翮之殘毁雖奮迅其焉如(文選禰正平賦)奪氣
禠魄(張平子西京賦)神辱志沮(嵇叔夜詩)垂頭塌翼(陳孔璋檄)形影相弔
(曹子建表)攀倒影而迷途顧中峯而失路(陳子昂)金玉流鑠兮
曾不見比於塵沙(柳解崇賦)力蹙勢窮吞志而沒(柳文)奔驥騁
力中塗蹶足高鴻輕舉在雲墜翼(同上)失地顔色改傷根
枝葉殘(元稹集)青冥却垂翅蹭蹬無縱鱗(杜詩)倚風追鵬路
隨水到龍門竟與蛟螭雜寧無燕雀喧季子黑貂敝
得無妻嫂欺自此無顔色朝扣富兒門暮隨肥馬
塵殘杯與冷炙到處潜悲辛(杜詩)獨掩窮途淚長歌行路
難(駱賓王)弔影慙連茹浮生倦觸藩(同上)垂頭喪氣(韓送窮文)低
首下心(祭鱷魚文)獨閔閔以曷已憑文章以自宣(閔已詩)作驥
君垂耳為魚我曝腮蹉跎顔遂低摧折氣愈下(並韓文)
食韲腸亦若強歌聲無歡出門既有礙誰謂天地寬
男兒久失意寳劍亦生塵(孟東野)猿啼客散暮江頭人自
傷心水自流同作逐臣君更遠青山萬里一孤舟濩
落名不成徘徊意空大誰憐棄置久却與駑駘親(劉長)
(卿)浩乎若泊諸巨海而無垠悵乎若囚諸闇室而無曉
百酸攪腸(唐文粹)氣味如中酒情懷似别人(唐人下第詩)泥
尾休摇掉灰心罷激昂(白侍郎)僕乘囊輜日削月朘鎩翮
鸞棲棘藏鋒箭在弸(元微之)低回傷志氣蒙犯變肌膚(温飛)
(卿)摶風帶北雲(同上)三獻無功玉有瑕更擕書劍客天涯
(許用晦)十年失路誰知己千里思親獨遠歸(錢起詩)故山歸
夢近新歲客愁多刷羽思喬木登龍阻尺波蛾眉不
入秦臺鏡鵬羽還驚宋國風世事悠揚春夢裏年光
寂寞旅程中(並同上)接坐羞人識還家畏嫂輕(張承吉)若向
南臺見鸞友為傳垂翅度春風(李義山)抱薰心恒焦舉旆
心恒摇(張說之)咽喉梗而心膂分矣(陸宣公)牀頭黃金盡壮
士無顔色(張文昌)心事如摧櫓(温庭筠)未得青雲志春同秋
日情花開如葉落鶯語似蟬鳴(杜荀鶴)
本朝落第汝為中酒味吟詩我作忍饑聲(東坡集)
得助
經人之所助者信也(易)
子得道者多助多助之至天下順之(孟子)
史齊桓有鮑叔牙賓須無以為輔佐有莒衛以為外主
有高國以為内主晉文有子餘子犯以為腹心有賈佗
魏犨以為股肱有齊宋秦楚以為外主有欒郤狐先以
為内主(左昭公十三年)孔子曰自吾得由惡言不聞於耳(史本傳)
鸞鳳冲霄必假羽翼(唐馬周)百足之蟲至死不僵以扶之
者衆也(文選)海浪扶鵬翅天風引驥毛(劉賓客)亦足張吾軍
(韓集)羽翼得清風之助(唐文粹)
失助
經折其右肱雖左肱在豈足用乎(易例)譬如瞽之無相倀
倀乎其何之(記仲尼燕居)
子寡助之至親戚叛之(孟子)失道者寡助(同上)
史衆叛親離難以濟矣(左)諺所謂輔車相依唇亡齒寒
者其虞虢之謂也(左僖五年)虢叔曰皮之不存毛將焉附(僖十)
(四年)晏子曰二惠競爽猶可又弱一个焉姜其危哉(左傳)斷
右臂而與人鬭失其黨而孤居求欲無危豈可得乎(張儀)
(傳)蕭何追韓信漢高如失左右手(韓信傳)渡江河而亡維
楫中流而遇風波船必覆矣(賈誼傳)
傳記狼狽是兩物狽前足短每行常駕兩狼失狼則不
能動(酉陽雜俎)
集猛虎雖云惡亦各有匹儕自矜無當對氣性縱以乖
朝怒食其子暮還食其妃匹儕四散走猛虎還孤棲狐
狸鳴門旁鳥鵲從噪之出逐猴入居虎不知所歸誰云
猛虎惡中路正悲啼豹來銜其尾熊來攫其頤猛虎死
不辭但慙前所為虎兕無助死况乎汝細微(韓集)偏轂不
可轉隻翼不可翔(孟東野)大川未濟乃失巨艦長塗始半
而喪良驥(劉賓客)此心欲引托誰為生羽翼(劉長卿)
本朝嗟吾譬馳車而失左右驂(歐公)共載一車喪其楫維
(坡詩)
滿望
子如開浮雲見白日如執火炬入冥室矣(牟子)
史塞天下之望(五王傳)仕宦當作執金吾娶妻當得隂麗
華(後漢)吕婆樓曰僕里舍有王猛者其人謀略不世出堅
因婆樓以招猛一見如舊友語及時事堅大悅自謂如
劉玄德之遇諸葛孔明也(晉哀紀)勒曰吾不喜得幽州喜
得二子以裴憲為從事中郎荀綽為參軍(晉愍紀)上皇謂
左右曰吾為天子五十年未為貴今為天子父乃貴耳
(唐肅宗紀)徐幹(一作榦)中曰文王遇姜公於渭陽若披雲見日
月開霧覩青天也(晉書)人見之若披雲霧而覩青天也(樂廣)
(傳)
傳記唐太宗私幸端門見新進士綴行而出喜曰天下
英雄入吾彀中矣(摭言)
集共君一夜話勝讀十年書(古詩)宿心遂矣冥骨甘焉(陳子)
(昂)一得拜光輝温如春風至(韋應物)心朗目舒烱若深井
之下仰視白日之正中也(柳文)如黑而迷仰見斗極(唐文粹)
失望
經終遠兄弟謂他人父謂也人父亦莫我顧(詩)燕婉之
求得此戚施(詩)薄言往愬逢彼之怒(詩)
子避水火也如水益深如火益熱亦運而已矣(運者將轉而望)
(救於他人)有託其妻子於其友而之楚遊者比其反也則凍
餒其妻子良人者所仰望而終身也今若此(孟子)莊周
顧車轍中鮒魚曰激江西之水而迎子可乎鮒魚忿然
作色曰我得斗升之水逝然活耳君乃言此曾不如早
索我於枯魚之肆(莊子外篇論)惜乎衣未成而轉為裳也(揚子)
(修身篇)
史四方諸侯誰不解體(左)士大夫悵然失望(谷永傳)鄭世
翼遇崔信明曰聞公有楓落吳江冷願見其餘信明多
出衆篇翼覽未終曰所見不逮所聞(唐崔信明傳)侯覇聞太
原閔仲叔之名而辟之既至覇不及政事徒勞苦而已
叔恨曰始蒙嘉命且喜且懼今見明公喜懼皆去以仲
叔為不足問耶不當辟也辟而不問是失人也遂辭出
投劾而去(漢光武紀)李密與王世充戰失利與衆二萬人歸
關中上遣使迎勞相望於道密大喜謂其徒曰我擁衆
百萬一朝解甲歸唐山東連數百城知我在此遣使招
之亦當盡至比於竇融功亦不細豈不以一台司見處
乎密至長安有司供待稍薄所部兵累日不得食衆心
頗怨而以密為光禄卿上柱國賜爵邢國公密既不滿
望朝臣又多輕之執政者或來求賄意甚不平(唐高祖紀)
傳記郝隆為桓公南蠻參軍三月三日作詩不能者罰
酒隆攬筆作一句云娵隅躍清池桓公曰娵隅是何物
答曰蠻名魚是娵隅桓曰作詩何作蠻語隆曰千里投
公始得蠻府參軍那得不作蠻語(世說)見面不如聞名(傳燈)
(錄)
集若葵藿之傾葉太陽不為廻光(選表)求逢而招嫌求安
而乘坎(劉賓客)本望文字達今因文字窮(孟東野)本欲雲雨
化却隨波浪翻(唐文粹)摶羊角而高翥浩若無津附驥尾
以上馳邈焉難托(駱賓王)騎驢到京國欲和薰風琴豈識
天子居九重欝沉沉一門百夫守無籍不可尋(韓文)稇載
而往垂槖而歸(同上)何意掌上玉化為眼中沙(白樂天)
本朝陶榖久在翰林意希大用其黨因對言榖宣力實
多微伺上旨也太祖曰翰林草制皆檢前人舊本俗所
謂依樣畫葫蘆耳何宣力之有榖作詩曰官職雖由生
處有才能不管舊時無堪笑翰林陶學士年年依樣畫
葫蘆(東軒雜錄)
過望
史周子曰孤始願不及此雖及此豈非天乎(左)垂槖而
入稇載而歸(國語齊語)英布歸漢至漢王方踞床洗足召布
入見布大怒悔來欲自殺出就舍帳御食飲從官如漢
王居布又大喜過望(西漢)孟佗以蒲萄酒一斗遺張讓讓
拜佗為凉州刺史(漢書)不圖今日復見漢官威儀(東漢)吕蒙
晚節好學魯肅過之拊蒙背曰吾謂大弟但有武略耳
至今者學識英偉非復吳下阿蒙(吳志)庾翼與王羲之書
云吾昔有伯英章草十紙過江失亡常歎妙迹永絶忽
見足下書煥若神明頓還舊觀(晉書本傳)周武帝平齊謂羣
臣曰我聞李德林名謂是天上人豈意今日得其驅使
(北史)以臺省官為司鄭管原伊殷梁湊嵩谷懷等十二州
營田使丞郎得此行者喜若登仙(唐高祖紀)有勸岑文本置
産業文本曰南方一布衣徒步入關望不過祕郎縣令
耳無汗馬之勞以文墨致位中書令亦極矣何更言産
業乎(唐書本傳)
傳記王敦鎮豫章衛玠避亂從洛投敦相見欣然談話
彌日敦曰不意永嘉之中復聞正始之音(世說中)歲在辛
酉乞漿得酒(袁子正書)殷禮與張温使蜀諸葛亮見而歎曰
江東菰蘆生此竒材(建康實錄)
集幾度見詩詩盡好及觀標格勝於詩(唐楊敬之詩)
本朝所得如今過所聞(臨川集)
絶望
經子不我思豈無他人(詩)婚姻之故言就爾宿爾不我
蓄言歸思復反是不思亦已焉哉(詩)
集有行三塗之難而墜千仞之下者仰望於道號以求
援出過之者日千百人皆去而不顧就令哀而顧之者
不過攀木俯首深矉太息良久而去耳其卒無奈何然
其人猶望而不止也俄而有烏獲者持長綆千尋徐而
過之然其力足為也其器足施也號之而不顧顧而曰
不能用力則其人知必死於大壑矣何也是時不可遇
而幸遇焉而不逮乎已然後知命之窮勢之極其卒呼
憤自斃不復望於上矣(柳文)落葉不更息斷蓬無復歸(韓落)
(葉詩)雨落不上天水覆最難收古樹春無花(唐文粹)
記纂淵海卷七十一
