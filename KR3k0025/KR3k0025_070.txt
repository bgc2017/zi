記纂淵海卷七十宋潘自牧撰
叙述部
求援
經弱者不能自濟必依於強(詩序)控于大邦(詩)終夜有求
於幽室之中非燭何見(禮記)
子昏暮叩人之門戶(孟子)車轍之中鮒魚曰我東海之波
臣也豈有升斗之水而能活我哉(莊子)
史孟獻子曰願借助焉(左襄四年)甘茂謂蘇秦曰貧人女與
富人女會績貧人女曰我無以買燭而子之燭光幸有
餘子可分我餘光無損子明而得一便焉(史記)雖復零雨
自天終待雲興四岳(北史魏愷傳)蕭炅為河南尹嘗坐事西
臺遣吉温往按之温治炅甚急及温為萬年丞未幾炅
為京兆尹温素與高力士相結力士自禁中歸度炅必
往謝官乃先詣力士與之談謔握手甚歡炅後至温陽
為驚避力士呼曰吉士不須避此亦吾故人也召還與
炅坐炅接之甚恭不敢以前事為怨他日温詣炅曰曩
者温不敢虧國家法自今請洗心事公炅遂與盡歡(通鑑)
(唐玄宗紀)
傳記士非玉璧談者為價(物理論互見因人而重門)
集冀宵燭之末光邀潤屋之微澤(劉孝標廣絶交論)寒谷待鳴
律(文選)譬諸蟄蟲坯戶而死者與夫槁死亦無以異矣春
雷一震必歆然翹首與生為徒况有吹律者召東風以
薰之其化也益速宋廣平之沈下僚蘇公味道為使
者廣平投以梅花賦蘇盛稱之自是方列於聞人之目
是知英賢卓犖可外文字猶用片言借說於先達之口
席其勢而後驤首當時矧碌碌者疇能自異(互見因人而重)施
一陽於剝極之際援衆溺於坎深之下夫踣者思起
必謼而求拯疾者思愈必呻而求醫(劉賓客集)孤獸走索羣
(曹子建贈白馬王彪詩)無衆星之明假日月之光(魏文帝吳質書)願假東
壁輝餘光照貧女(李白集)餘波期救涸巨海能無釣浮
雲亦有梯麾下頼君材並美獨能無意向漁樵揚
雄更有河東賦惟待吹嘘送上天(杜詩)儻荆璞不致見疑
夜光不逄按劍則沈骸九死終望銜珠俛首三泉猶希
結草涸鱗濡沫常觖望於鯨波决羽搶榆頗思遷於
鶯樹儻餘光之可照庶寒灰之重然曲逮恩光資餘
潤於東里襲承導引輕托夢於南樛奮短翮於搶榆
希高標之餘拂濯鮮鱗於涓滴望鴻浪之微沾所冀顧
盼曲流剪拂增價則鉛刀起一割之用跛鼈致千里之
行(互見自薦)儻能分其斗水濟濡沫之枯鱗惠以餘光照孀
棲之寒女得使伏櫪駑蹇希騏驥而蹀足竄迹翩翾排
鴛鸞而刷羽(互見自薦並駱賓王集)蹈水火者之求免於人也不
惟其父兄子弟之慈愛然後往而全之也將有介於其
側者雖其所憎怨苟不至乎欲其死者則將大聲疾呼
而望其人之救也木在山馬在肆過之而不顧者雖
日累千百人未為不才與下乘也及至匠石過之而不
睨伯樂過之而不顧然後知其非棟梁之才超逸之足
也(互見委棄)天地之濱大江之濆有怪物焉蓋非常鱗凡介
之品彙匹儔其得水變化風雨上下於天不難也其不
及水蓋尋常尺寸之間耳無高山大陵曠途絶險為之
關隔也然其窮涸不能自致乎水為獱獺之笑者蓋八
九矣如有力者哀其窮而運轉之蓋一舉手一投足之
勞也然是物也負其異於衆也且曰爛死於沙泥吾寧
樂之若俛首帖耳摇尾而乞憐者非我之志也是以有
力者遇之熟視之若無覩也其死其生固不可知也今
又有有力者當其前矣聊試仰首一鳴號焉庸詎知有
力者不哀其窮而忘一舉手一投足之勞而轉之清波
乎其哀之命也其不哀之命也知其有命而且鳴號之
者亦命也(韓文)且天下熙熙然而獨呻吟(柳文)恩波自觧惜
枯鱗銜花縦有報恩時擇木誰容托身處(劉長卿)見借
羽翼(王維集)折簡能榮瘁遺簮莫棄捐韶光如見借寒谷
變風烟(温飛卿)愧無鵷鷺姿短翮空飛還誰當假羽毛雲
路相追攀(韋應物集)線因針而入矢因弦而發雖有線矢無
針弦欲自致焉不可得也(白傅集)當途訴知已投刺匪求
蒙(孟浩然)朝無一命之親路無回眸之舊猶孤根寄不食
之田也人人耘耨所不及家家溉灌所不沾其濯乃條
枚成乃華實者上天至仁之膏澤厚地無際之陽春乎
相公為上天霖雨佐厚地無際之陽春發生者也何以
處某焉(歐陽行周文)握風捕影鑄木鏤水敢求恩知但希鐫
琢墜井者求出執熱者願濯自愧掃門士誰為乞
火人(杜牧之)遺簮墜履應留念門客如今只下寮宣室
夜闌如有問可能全忘未燃灰(羅隐)
本朝無鹽煩刻畫寒谷借吹噓(歐公集)必為鏌鎁盡歸鎔
鑄(晏公類要)儻矜一介之誠願借半辭之助(臨川)行看富貴逼
炙手借餘暖特借齒牙曲成羽翼(東坡)
求哀
史楚子圍鄭三月克之鄭伯肉袒牽羊以逆曰孤不天
不能事君使君懷怒以及敝邑孤之罪也敢不惟命是
聽其俘諸江南以實海濱亦惟命其剪以賜諸侯使臣
妾之亦惟命若惠顧前好徼福於厲宣桓武不泯其社
稷使改事君夷於九縣君之惠也孤之願也非所敢望
也敢布腹心君實圖之(左宣十二)楚莊王伐鄭克之鄭伯肉
袒牽羊以逆曰孤不天不能事君君用懷怒孤之罪也
敢不惟命是聽擯之南海以臣妾賜諸侯亦惟命是聽
若不絶其社稷使改事君孤之願也非所敢望也敢布
腹心(史楚世家)懷朔鎮將元尼須與元懷舊交貪穢狼籍置
酒請懷謂懷曰命之短長繫卿之口豈可不相寬貸(通鑑)
(梁武帝紀)魏齊笞繫范雎折脅摺齒睢佯死卷以簀置厠中
使客醉者更溺之范雎謂守者曰能出我我必有厚謝
守者乃請棄簀中死人魏齊醉曰可矣(通鑑周紀)晉王斬劉
守光守光曰守光善騎射王欲成伯業何不留之使自
效其二妻李氏祝氏讓之曰皇帝事已至此生亦何益
妾請先死即伸頸就戮守光至死號泣哀祈不已(通鑑後梁)
(均王)丁公為項羽將逐窘高祖彭城西短兵接漢王急顧
謂丁公曰兩賢豈相戹哉丁公引兵而還(西漢季布傳)暴勝
之欲斬王訢訢曰殺訢不足增威不如時有所寬以明
恩貸勝之壯其言而赦之(前漢)猛虎處深山百獸震恐及其
在䧟穽之中搖尾而求食(司馬遷𫝊)
集元相公在浙東賓府有薛書記酒後傷公猶子逐出
幕既去作十離詩以獻犬離主筆離手馬離廐鸚鵡離
籠燕離巢珠離掌魚離池鷹離羣竹離亭鏡離臺犬詩
云馴擾朱門四五年毛香足净主人憐無端咬着親情
客不得紅絲毯上眠筆詩云越管宣毫始稱情紅牋紙
上撒花瓊都緣用久鋒頭盡不得羲之手裏擎鸚鵡詩
云隴西獨自一孤身飛去飛來上錦䄄都緣出語無方
便不得籠中更喚人燕詩云出入朱門未忍抛主人常
愛語咬咬銜泥穢汚珊瑚簟不得梁間更壘巢(摭言餘不載)
謁見
經見情者獲直往則違(易例)既見君子云胡不喜既見
君子為龍為光(詩)聞始見君子者辭曰某固願聞名於
將命者敵者曰某固願見罕見曰聞名亟見曰朝夕(禮記)
子不識可以繼此而得見乎(孟子)願望履幕下侍於下
風幸聞咳唾之音(莊子)
史子産曰敝邑不敢寧居來會時事逄執事之不閒而
未得見又不獲聞命未知見時(左襄三十一年)鄒陽曰何王之
門不可曳長裾乎願有謁也(西漢本傳)耳餘上謁(張耳傳)造
請諸公(張湯傳)曠若開雲見日何喜如之(東漢袁紹傳)伏拜賓
阼通爵里之刺(魏志)吕僧珍生子宋季雅往賀署函曰錢
一千閽人少之不為通強之乃進(梁書互見慶賀)
集承顔下風(陸士龍詩)獨耻事干謁(杜工部詩)君出我入如相避
然(韓文)鄭光業有一巨皮箱凡投贄有可嗤者即投其中
號曰苦海(摭言)古者未有紙削竹木以書姓名故謂之刺
後以紙書故謂之名紙唐李德裕為相貴盛人務加禮
改具銜候起居之狀謂之門狀(集韻)
得所依託
經日月麗乎天百穀草木麗乎土得其所歸者必大
故受之以豐(並易)弱而不懼於敵者得所據也憂而不懼
於亂者得所附也(易注)日月得天而能久照(易)魚麗于水
獸麗于山(易注)菁菁者莪在彼中阿鴻雁于飛集于中
澤魚在在藻依于其蒲(詩)
子霜雁託於秋風以成輕舉之勢(列子)投魚于淵寘猿于
木(文中子)大厦成而燕雀相賀(淮南子互見第宅門)
史齊侯使敬仲為卿辭曰羈旅之臣幸若獲宥及於寬
政赦其不閑於教訓而免於罪戾君之惠也所獲多矣
(左莊二十二年)社鼷不灌屋鼠不熏何則所託者然也(前漢中山王傳)
巨魚縱大壑(前王褒傳)星辰之麗天猶萬國之附王(後漢袁楷傳)
如晨風之鬱北林龍魚之趣藪澤也(晉書孝愍帝紀)魚得水而
遊鳥乘風而翔(唐書元稹傳)鳥生深林獸在豐草(白居易傳)
傳記稷蜂不攻社鼠不熏其所託者然也(韓詩外傳)鳳凰巢
於阿閣(通歴)
集歸鳥赴喬林翩翩厲羽翼(曹子建贈白馬王彪)庇身有地(任彦昇集)
蝟結蟻聚水草有依(文選)露淋秋檜鶴聲清(杜荀鶴)問無恙
外不暇出一語且先賀其得賢主人(韓退之代張籍)團團規内
星未必明如月託迹近北辰周天無淪没(元稹)雄藩車馬
地作尉有光華銜泥入華屋(韋應物)不見千年鶴多栖
百丈松獸樂在山谷魚樂在陂池蟲樂在深草鳥樂
在高枝(白侍郎互見趨向不同)水深魚極樂(杜詩)
失所依託
經龍戰于野其道窮也(易)若涉大水其無津涯予將
疇依(書)予羽譙譙予尾翛翛予室翹翹風雨所漂搖
鴻飛遵陸不屬于毛不離于裏靡所止戾(詩)
子下喬木而入於幽谷(孟子)蒙鳩以羽為巢而編之以髮
繫之以葦苕風至苕折卵破子死巢非不完也所繫者
然也(荀子)
史虢射曰皮之不存毛將安傅(左僖十四年)容容無所倚(史淮)
(隂傳)失所為愆(史孔子世家)曾不得邪徑而託足焉(前漢賈山傳)宇
宙雖廣自容無所(通鑑晉穆紀)有鳥於此架巢於葭葦之顛
天風則葭折而巢毁所托者弱也(韓詩外傳)
集眇眇而無所歸泊(楚辭)花離蔕而萎條去幹而枯(蔡邕釋誨)
出籠窮短翮委轍涸枯鱗(駱賓王)行舟楫而不識四方兮
涉大水之漫漫(韓文閔已賦互入昧於趨向)為水不入海安得浮天
波為木不在山安得横日柯(孟東野)枳棘徒棲鳳(劉長卿)舊
時王謝堂前燕飛入尋常百姓家(劉賓客)百川不朝於海
雖狂奔澶漫終為涸土(唐田頵移書楊行密)纍纍然若喪家之狗
(史記孔子世家)
辨白
經無信人之言人實迋女(詩)子曰二三子以我為隠乎
吾無隠乎爾吾無行而不與二三子者是丘也(語)
子如使予欲富辭十萬而受萬是為欲富乎予豈好
辯哉予不得已也(孟)
史考問左驗明白(楊惲傳)貫高怨家知其謀上變告之於
是上遣捕趙王及諸反者趙午等十餘人皆自爭剄貫
高獨怒罵曰誰令公為之今王實無謀而並捕王公等
皆死誰白王不反者乃詣長安高對獄曰獨吾屬為之
王實不知吏治搒笞數千刺剟身無可擊者終不復言
貫高曰人情寧不各愛其父母妻子乎今吾三族皆以
論死豈愛王過於吾親哉顧為王實不反獨吾等為之
(漢惠帝紀)初大司馬冏疑中書郎陸機為趙王倫撰禪詔收
欲殺之將軍為之辨理得免死因表為平原内使(晉惠帝紀)
張昌宗曰說嘗謂元忠為伊周伊尹放太甲周公攝王
位說曰易之兄弟小人徒聞伊周之語安知伊周之道
日者元忠初衣紫臣以郎官往賀元忠語客曰無功受
寵不勝慙懼臣實言曰明公居伊周之任何愧三品彼
伊尹周公皆為至忠古今仰慕陛下宰相不使學伊周
當使學誰耶且臣豈不知今日附昌宗立取台衡附元
忠立致族滅但臣畏元忠冤魂不敢誣之耳(唐中宗紀)議者
或罪張廵以守睢陽不去與其食人曷若全人其友人
李翰為之作傳表上以為若不時紀錄恐遠而不傳使
廵生死不遇誠可悲哉(唐肅宗紀)帝戲第五倫曰聞卿為吏
篣婦翁不過從兄飯寧有之耶對曰臣三娶妻皆無父
少遭饑亂實不敢妄過人餐(東漢本傳)李晟大安園多竹後
有為飛語者云晟伏兵大安園謀因倉卒為變晟遂斫
伐其竹(唐德宗紀)張廵死節睢陽人昧其功以為降賊肅宗
未及知李翰傳廵功状表之帝因是感悟而廵大節白
於世(唐李翰傳)
集刺心以自明刎頸以見志(李少卿)夫傲雖凶德必有恃
而敢行愈之族親鮮少無扳(音班)聫之勢於今不善交人
無相生相死之友於朝無宿貨蓄資以釣聲勢弱於才而
腐於力不能奔走乘機抵戲以要權利夫何恃而傲若
夫狂惑喪心之人蹈河而入火妄言而罵詈者則有之
矣而愈人知其無是疾也(韓文釋言)自古賢人才士秉志遵
分被謗議不能自明者百數故有無兄盗嫂娶孤女云
撾婦翁者然頼當世豪傑分明辨别卒光史籍堅然
相白者無數人(柳文)西施若觧傾吳國越國亡來又是誰
(羅隠集)
陳情
史淳于公少女緹縈隨其父至長安迺上書曰妾傷夫
死者不可復生刑者不可復屬雖欲改過自新其道無
繇(西漢刑法志)隆天重地死無以塞責一日卒有不勝洒掃
之職先狗馬填溝渠竊有所恨(西漢東方朔傳)劉向曰臣幸得
託肺腑(西漢劉向傳)范逵謂陶侃曰欲仕辟乎曰困于無津
(陶侃傳)春不得避風塵夏不得避暑熱秋不得避風雨冬
不得避寒凍四時之間無日休息又私自送往迎來弔
死問疾(貴粟論)
本朝曾與蒿藜同雨露終隨松栢耐風霜(臨川集)豈堪置
足青冥上終欲回身寂寞濱少遭閔凶自奮寒苦
螢爝殊光不獲干時之譽榱楹近用亦參構厦之功
日有簡書之繁久無竿牘之獻(同上)范忠宣遺表云蓋嘗
先天下而憂期不負聖人之學養疴卧治之所蒙成
坐嘯之餘信道直前曾無坎井之避立朝寡助誰為
先後之容(言行)隻影自憐命寄江湖之上驚魂未定夢遊
縲紲之中疾病連年人皆相傳為己死饑寒併日臣
亦自厭其餘生(坡集)逮親而得斗禄雖慰於子心歛板而
揖上官遂成於俗狀學久矣而將落思兀然而欲枯進
無取當塗之資退已失故時之步(歐公集)學以父兄為師
貧無公卿之助(欒城集)木雞自笑真無用芻狗何勞收已
陳罪積如山命輕如髮(同上)
湔洗
經開釋無辜(書)蟄蟲昭蘇(記)
子息我黥而補我劓(莊子)
史所謂生死而肉骨也(左傳)振拔泥塗(前漢班固叙傳)枯骨復被
肉(東漢趙□傳)洗刷疵姤宣暢湮欎雪冤氣於幽泉(唐書)
集使入湯之禽復假羽毛自斷之足復蒙連續(蘇武報李陵書)
塵洗天波謗絶衆口(陸機表)苟削丹書得夷平民迴霜
收電(同上)拔泥塗之久辱(文粹)窮骸枯骨一朝再生踴躍章
惶再崩再殯(陳子昂集)收骸溝壑返魄幽泉魑魅窮魂重生
聖日糞土殘命不滅荒陬再造生涯天實為德起
骨九泉幽魂雪憤遺噍昭蘇天波昭洗更得自新
朽骨更肉萬死一生(並同上)使枯朽之條更與秋蘭垂
芳陸沉之羽復共翔鴻撫翼(陸士衡)洗拔出泥滓(白侍郎)出
泥騰霄從骨生肉提拔出泥吹嘘生翅將枯鱗再
躍經鎩翼重矯(並同上)恩波起涸鱗(杜詩)冤氣初逄渙汗收
(劉長卿)六翮方鎩思重托於扶搖孤桐半焦冀見收於煨
燼(同上)表而出之為生羽翼(劉賓客)重雲開朗照九地雪幽
魂(杜牧之)藥肉白骨香返遊魂祓拭舊痕湔洗前過必
欲牽復用存始終(並同上)莫因毫髮累長使濺泥沙(錢起)收
召魂魄(柳文)生繁華於枯荑育豐肌於朽骨(劉越石)聖代也
知無棄物(羅隠)
本朝安得層穹返收拾莫教狼籍渾泥沙(僧參廖子雪詩)
進退難處
經云不可使得罪於天子亦云可使怨及朋友(詩)
子與之為無方則危吾國與之為有方則危吾身(莊子)矰
繳機而在上網罟張而在下雖欲翺翔其勢焉得(淮南子)
史齊魯仲連為書約之以矢遺燕將得書泣三日猶豫
不能决欲歸燕已有隙恐誅欲降齊所殺虜於齊甚衆
恐已降而後見辱曰與人刃我寧自刃乃自殺(仲連傳)
依世則廢道違俗則危殆(何武贊)
文集居閒力不足從事力難任兩事皆害性一生恒苦
心(韓文公集)
蒙成
經不耕穫不菑畬(易)
史渠成亦秦之利也(溝洫志)蕭何為法較若畫一曹參代
之守而弗失(本傳贊)馮翊垂拱蒙成(薛宣𫝊)以杜畿為河東
太守鍾繇促王邑交付邑佩印綬畿謂衛固范先曰范
衛河東之望也吾仰成而已(漢獻紀)
本朝秦收鄭渠成晉得楚材多(山谷集)
備員
經今由與求也可謂具臣矣(論語)
子齊宣王好竽南郭先生不知竽而濫吹於三百人之
中以食禄(韓非子)
史魏絳曰日君乏使使臣斯司馬韓厥曰下臣不幸
属當戎行攝官承乏蒯瞶不敢自佚備持矛焉(並左傳)
趙使平原君合縱於楚約與食客二十人偕得十九人
毛遂自薦曰願備員而行(平原君傳)雖有姬姜不棄憔悴雖
有絲麻無棄菅蒯蓋所以代匱也(應奉傳)貂不足狗尾續
(晉書)備員不復事(唐書)鍾毓每與參佐射魏舒常為畫籌而
已後遇朋人不足以舒滿數(魏明帝記)
傳記強奏鄘者特為足曲(史通)乘間簉乏(琴賦)
集切混吹於齊竽濫飛聲於郢路(駱賓王)名亦濫吹竽
(温飛卿)
本朝衆裏笙歌誰比數(東坡詩)
狼狽
經若崩厥角(周書)
史匹馬隻輪無反者(左傳)掃地盡矣(韓信傳)奉頭鼠竄以歸
(蒯通傳)託足無所(晉書)
傳記狼狽是兩物狽前足短常駕兩狼失狼則不能動
故世言事乖者稱狼狽(酉陽雜爼)
集乾坤之量包含海嶽臣身甚微無所投足蟻適於垤
蝸休於殼龜黿螺蜯皆有所伏臣物之靈進退惟辱(柳乞)
(巧文)孑輪無反(文粹)
被䜛
經巷伯寺人傷於䜛故作是詩也彼何人斯暴公為
卿士而譛蘇公焉故蘇公作是詩以絶之(詩序)䜛人罔極
構我二人(青蠅)
子匡章通國皆稱不孝(孟子)
史日月之明時蔽於浮雲(龜莢傳)孔墨之辨不能自免於
䜛諛(鄒陽傳)馬援自交趾還載薏苡一車時人以為南土
珍怪後有上書譛之者以為明珠文犀(本傳)困於口舌不
能以忠自明(李光弼傳贊)
集巧言易信孤憤難伸(劉賓客)有無兄而盗嫂娶孤女云
撾婦翁詆訶萬端旁午構扇(柳文)
本朝巧語屢曾遭薏苡(東坡詩)衆口相咻有口難訴(欒城集)
被禍
經明夷于飛垂其翼困于石據于蒺藜困于葛藟
于臲卼(易)
子禍重乎地莫之知避(莊子)鳥飛千仞之上獸走叢薄之
中禍猶及之又况編戶齊民乎(俶真訓)
史昔虞舜窘於井廩伊尹負於鼎爼傅說匿於巖險吕
尚困於棘津夷吾桎梏百里飯牛仲尼畏匡菜色陳蔡
此皆學士所謂有道仁人也猶遭此菑况以中材涉亂
世遇害可勝道哉(游俠傳)人方為刀爼我為魚肉(項羽傳)景
帝没入鄧通家財一簪不得着身(佞倖傳)龍不隠鱗鳳不
藏羽網羅高懸去將安所(東漢傳)過誤失言文吏躡尋(三王)
(傳)明知禍烈及己也(晁錯傳)張敬兒被收脱冠投地曰用
此物誤我(齊書)烈火燒心衆鏑叢體(憲宗紀)
集秋草榮其將實兮微霜下而夜降哀余生之不當
兮獨蒙毒而逄尤(楚辭)妻孥受灰滅之咎(陳琳檄)潤鑊伏鑕
(王命論)抱不測之罪(任安書)動足蹈非搖首入禍(鶡冠子)清霜
一委地萬草色不綠狂飇一入山萬葉不着木(孟郊)網羅
未觧縱羽翮而何施嚢檻方堅雖虎豹其焉往一廢
不復曾不若躄足延顙之猶有遭也(柳文)問牛悲釁鐘說
彘驚臨牢(柳詩)夫鳥俛而啄仰而四顧獸深居而簡出懼
物之為己害也猶且不免焉斷鶴兩翅鳴何哀縶驥
四足氣空横(韓文)共展排空翼俱遭繳遠矰(微之)車催太行
路劍落酆城獄(白侍郎集)才展凌雲翼俄成失水鱗(同上)
寄孤
經哀此煢獨(詩小雅)無父何怙無母何恃(詩)
子老而無妻曰鰥老而無夫曰寡老而無子曰獨幼而
無父曰孤四者天下之窮民而無告者(孟子)
史小人老而無子知擠於溝壑矣(左)
集單孑獨立(文選)揮杯勸孤影(陶潛詩)弔影慙魂(江文通賦)零丁
孤苦至于成立煢煢孑立形影相弔(陳情表)蚊虻當家口
草木是親情(盧仝詩)衡門獨立惟影與形(陳子昂集)垂老之歲
棄為窮人(白傅集)形單影隻(韓文)舉杯邀明月對影成三人
(李白詩)在抱無兒承家乏祀(柳祭文)承先人之後在孫惟汝
在子惟吾嫂嘗撫汝指吾而言曰韓氏兩世惟此而已
(韓文)萬族各有托孤雲獨無根(淵明詩)孤桐亦胡為百尺旁
無枝疎隂不自覆脩幹欲何施(張九齡)一身形影單單
鳴無應隻影長孤(白樂天)空牀將影宿(李君虞)
飄蕩
經若涉大水茫無津涯蕩析離居罔有定極(書)譬彼
舟流不知所届(小弁)孔子曰丘也東西南北之人也(記)
史心摇摇然如懸旌而無所終薄(蘇秦傳)如河中木泛東西
(東漢陳蕃傳)
集飄萍浮而蓬轉(西征賦)似舟飄不定如梗泛何從(駱賓王)
萬里無故人江鷗不相識(劉長卿)流落感温凉(劉賓客)飄然
隨釣艇雲水是生涯(温飛卿)蓬生非無根飄蕩隨高風天
寒落萬里不復歸本叢飄蓬踰三年迴首肝肺熱飄
飄何所似天地一沙鷗漂梗無安地遊子無根株
(並杜詩)汨東西與南北恒十年而不居絶水草以休息
兮常未安而既危(並韓文)長念蝸牛猶有舍不如碩鼠觧
藏身七十無家萬里身弔影分為千里鴈辭根散
作九秋蓬(白侍郎集)去國長為不繫舟(李太白)江海今為客風
波失所依一身不家食萬事從人求(並劉長卿)身逐閒雲
不在家(武作營)生計如雲無定所窮愁似影巧相隨(姚上監)
本朝井水分四鄰竹隂借東家蕭然行脚僧一身寄天
涯(東坡)
寄寓
經黎侯寓于衛(詩註)諸侯不臣寓公(禮)
史羈旅之臣(左傳)兩君羈旅(張耳傳)李揆乞衣求食萍寄諸
郡(唐小史)
集羈旅無定心(張景陽)暫託棟梁何用喜(元稹集)生計南枝
鳥(白侍郎)醉鄉無迹似閒雲(温飛卿)人生已如寄在寄復為
客(李君虞文)
荒僻
經果羸之實亦施于宇伊威在室蠨蛸在戶町畽鹿場
熠燿宵行(詩東山)
史狐狸所居豺狼所嘷(左傳)土陿而險山居谷汲(地理志)窮
里空舍(趙廣漢傳)
集落落窮巷士抱影守空廬(左太冲)采茨葺茅宇剪棘開
舊畦(顔延年詩)小市常爭米孤城早閉門草深迷市井地
僻懶衣裳(杜詩)陋宇荒階不足回旋(劉賓客)欲掃柴門迎遠
客青苔黃葉滿貧家(劉長卿)媿非鄭公里歸掃蒙籠室(韋應)
(物集)青苔依空牆蜘蛛網四屋(張景陽)里無曲突煙路無行
輪聲(同上)千里蕭條雞犬罕音(季友表)草合人蹤斷塵濃鳥
跡深(李太白集)周王之馬跡不至謝公之屐齒不及(柳集)
窮陋
史敝邑褊小不足以容從者(左傳)僻陋在夷其孰以我為
虞(左)生於窮巷之中長於蓬茨之下無有遊觀廣覧之
知顧有至愚極陋之累(王褒傳)
集煙消日出不見人欸乃一聲山水綠千山鳥飛絶
萬徑人跡滅孤舟蓑笠翁獨釣寒江雪(柳詩)蹄道補復破
絲窠掃還成寂寞之濱(韓文)落葉滿空山何處尋行跡
(韋應物)蛙聲籬落下草色戶庭間(張文昌)怪禽啼曠野落日
恐行人(賈浪仙)紅葉紛紛蓋欹瓦綠苔重重封壊垣(元稹)孤
螢出荒池落葉穿破屋(司空圖)
本朝綠苔人跡少黃葉雨聲多(歐陽榮)不知人間之幾時
兮但見草木華落為春冬(同上)虛市無人冷欲冰(欒城詩)
叙述部
感謝
經飲之食之教之誨之中心藏之何日忘之(詩)
史所謂生死而肉骨也(左傳)管仲曰生我者父母知我者
鮑叔也(史管仲傳)浹肌膚而藏骨髓(董仲舒傳)隕首流腸(侯景傳)周
宇文曰生死肉骨豈過今恩負山戴嶽未足勝荷(通鑑陳紀)
衣服之外皆聖恩所賜惟髮與膚生從父母(唐楊妃傳)
集一言之譽東陵侔於西山一盼之榮鄭璞踰於周寳
(王文憲文集序)迴霜收電使不隕越(陸機謝表)自頂至踵功歸造化
咳唾為恩盼睞成飾顧已循涯實如塵忝千載一
逄再造難答(任昉彈文)實佩荆卿黃金之賜却感豫譲國士
之分惠以恩光顧以顔色(江淹書)潤朽骨而榮枯木(文選)
(曹植表)恩惠周渥(赭白馬賦)生繁華於枯荑育豐肌於朽骨(勸進)
(表)守死陵墓没齒家園不意慶雲垂澤天漢横流拂拭
霧露生見白日踴躍昭泰情何以勝再造生涯天實
為德拔於草野謬齒衣冠私門祖宗幽顯榮慶豈止
一身而已肝腦塗地不足塞責特恕萬死賜以再
生才本庸微名術無紀皆緣際會叨遇聖明謬得揚
歴簮徽陪奉鴛鷺綢繆榮禄荏苒平時摩頂至趾豈
足上酬(陳子昂集)玄造曲成大明私照來效未聞新恩洊
及回一瞬之念致再造之恩羣蟄應南山之雷窮
鱗得西江之水六律變幽谷之寒一丸銷彌年之疹
喜心深生懼珍羞出於内府旨酒降於上尊勤勞無
展於股肱醉飽有慙於口腹跽奉自天之命遥馳捧
日之心鼓舞忭成雷緘藤既開覩彩章之盛飾蹈
舞而服發温燠於祁寒頓驚凢口舉其匕筯若負
丘山恩光到敝廬白首垂絲荷不遺糗糧既備
永無半菽之虞襦袴足頒遠超挾纊之感(劉賓客)德重恩
宏身微命輕無階荅謝惟積慚惶受恩益大顧已愈
輕蒙生成於天地無禆補於涓塵温存感深惠琢
切奉明戒(韓集)泛大鯨之海每覺魂摇戴巨鰲之山未如
恩重駑駘蒙錦繡塵土浴潺湲如我酬恩合執鞭
螢光爝火何禆日月之明弱質孤根但荷乾坤之德(杜牧)
(之)成九族之榮盡百年之幸興哀於無用之地垂德
於不報之所守突奥者忽仰睎於白日負泥塗者遂
自濯於清源(柳文)釋於齊斧之下揖於羣士之上(燕公集)涸
溜沾濡沬餘光照死灰(元稹)提攜增善價拂拭長妍姿
女醜嫁勞媒惠深范叔綈袍贈榮過蘇秦佩印歸
天酒來以分甘御羞降而示惠寵過加籩懼多尸素之
責榮同置醴悲無麴蘖之功玄造曲成榮幸不止
於一身感戴實深於萬品既鮮華而駭目亦輕煖而
便身祕藏篋笥傳示子孫榮降天上寵驚人間澤及
草木秋色變而成春顧陋質而懷慙貎非稱服拊微
躬而荷寵力不勝衣肉食無謀未展涓埃之報素餐
有愧難勝醉飽之恩天厨酒脯御府管絃寵賜忽降
於寰中慶幸實生於望外念嚴凝而加之煦嫗慮皸
瘃而潤以膏脂挾纊之恩所勉和則體舒不龜之澤既
沾感而手舞頒御府之酒漿賜大官之餅餌(白侍郎)得
陪桃李植芳叢别感生成太昊功今日無言春雨後似
含冷涕謝東風(姚少監)旨酒名茶玉食仙果來於天府莫
匪天慈(杜牧之)適口忘憂已滿小人之腹殺身粉骨難酬
聖主之恩卵翼不自於他門頂踵實非其己物(李義山)
我蟠濁泥君躡青雲不以升沉塹隔其間誨我如兄煦
我如春我何敢忘銘骨書紳(孫可之)煖乎若冬陽之煦油
乎若春澤之侵喜過生悲感深以泣(吕温)雕琢只應勞
郢匠(羅隠)感激念知己匣中孤劒鳴(錢起)感入心府(權載之)
本朝摳衣最出諸生後倒屐嘗傾廣坐中丹青至微
恐累玉瑩之粹土木至陋猥承綈繡之華優為體貌
略去等夷繄奬予之太隆滋回皇之失次納之天地
之量照之日月之明(王介甫)功無銖兩恩有丘山(類要)不虞
暗禍䧟臣於風波必死之淵尚賴至仁脱臣於蛟鰐垂
涎之口(歐公集)雖父兄所以處臣其僥倖不過如此投
畀麏鼯之野保全樗櫟之生天地能覆載之而不能
容之於度外父母能生育之而不能出之於死中使
破甑弊箒復增九鼎之重使星下燭生蓬蓽之光華
天澤旁流失桑榆之枯槁憂深投杼豈無三至之言
詔復賜環不待一人之譽既陶甄於頑礦復封植於
散材(東坡)遺簮以故而見收老馬以病而復養哀憐廢
棄之久誰復肯然綢繆樽爼之歡亦非偶爾衣食有
奉己寬盡室之憂道德照人况復終身之幸(欒城集)
受知
史子産聞子皮卒哭且曰吾已無與為善矣惟夫子知
我(左昭十三)楚薳子馮曰知我者如夫子則可不然請止(左㐮)
(二十二年)管仲曰吾始困時嘗與鮑叔賈分財利多自與鮑
叔不以我為貪知我貧也吾嘗為鮑叔謀事而更窮困
鮑叔不以我為愚知時有利有不利也吾嘗三仕三見
逐於君鮑叔不以我為不肖知我不遭時也吾嘗三戰
三走鮑叔不以我為怯知我有老母也生我者父母知
我者鮑子也(史管仲傳)士為知己用女為悦己容(西漢司馬遷傳)初
曹操微時人莫知者嘗往候玄玄見異焉謂曰今天下
將亂安生民者其在君乎操嘗感其知己及後經過玄
墓輙悽愴致祭奠自為其文(東漢橋玄傳)申於知己屈於不
知己(晉書羊祜表)吳嘗置丞相衆議張昭吳王曰孤豈為子
布有愛乎顧丞相事煩而此公性剛所言不從怨咎將
興非所以益之也(通鑑三國魏明紀)吉温常曰若遇知己南山
白額虎不足縛也(唐立宗紀)
傳記驥服鹽車而上太行遷延負轅不能上伯樂遭之
下車攀而哭之驥於是俛而噴仰而鳴聲聞於天若出
金石之聲者何也彼見伯樂之知己也(戰國策)鑿齒有才
桓宣武器之未三十用為荆州治中謝牋曰不遇明公
荆州老從事耳(世說)晉伐吳張悌渡江戰吳軍大敗諸葛
靚過迎悌悌不肯去垂泣曰仲思今是我死日且我作
兒童便為卿家丞相所拔常恐不得其死負名賢知故
今身殉社稷復何所遁(㐮陽記)
集說操築於傅巖兮武丁用而不疑吕望之鼓刀兮遭
周文而得舉寗戚之謳兮齊桓聞以該輔驥躊躇於
弊轝兮遇孫陽而得代(孫陽伯樂姓名也楚辭)馬因迴首雖增價
桐遇知音已半焦(白侍郎)士之知己貴知其音特達之分
不資於滕口(唐文粹喬潭霜鍾賦)圭璧無卞和甘與頑石列舜禹
無陶堯名隨腐草滅(文粹)特逹而相知者千載之一遇(選四)
(子講德論)騏驥長鳴伯樂昭其能盧狗悲號韓國知其才是
以效之齊楚之路以逞千里之任試之狡兔之捷以驗
搏噬之用(曹子建自試表)盧公天下之賢刺史也未聞有所推
及蓋難其人而重其事今子鬱為首選古所謂知己者
正如此耳身在貧賤為天下所不知獨見遇於大賢乃
可貴耳若自有名聲又托形勢此乃市道之事又何足
貴乎(韓文)知己如麻不患不顯古之知己者不待來求
而後施德舉賢而已受德者不待成身而拜賜感知而
已故不叩而響不介而合則其舉必至而其感亦甚(柳文)
謝過
經自底不類以速戾于厥躬負罪引慝(書)子夏投其
杖而拜曰吾過矣吾過矣吾離羣而索居亦已久矣(禮記)
史絳縣人年長趙孟問其縣大夫則其属也召之而謝
過焉曰武不才任君之大事以晉國之多虞不能由吾
子使吾子辱在泥塗久矣武之罪也敢謝不才(左㐮三十年)
大叔文子曰臣不佞不能負羈絏以從扞牧圉臣之罪
一也(二十六年)廉頗肉袒負荆至藺相如門謝罪遂為刎頸
之交(通鑑周紀)范睢相秦魏使須賈於秦睢謂賈汝罪有幾
曰擢賈之髮讀賈之罪未足也(史)李廣曰諸校尉無罪
乃我自失道吾今自上簿至幕府(西漢本傳)車騎將軍王音
藉藁請罪王商王立王根皆負斧質謝(通鑑漢成帝紀)聞有意
督過之(高祖紀)在大譴大呵之域造請室而請辠(賈誼傳)南
山之竹不能載其罪戾塗顔陳情(魏志)君子有過則謝
以質小人有過則謝以文(史記孔子世家)
知悔
經我心之憂日月逾邁若弗云來(書)
子自怨自艾(孟子)
史鄭莊公曰寡人有弟不能和協而使餬其口於四方
(左隠十一年)宣子曰我之懷矣自貽伊戚其我之謂矣(宣二年)
悔禍之延(成十三年)楚靈王聞羣公子之死曰予殺人子多
矣能無及此乎(昭十二年)魯季桓子病輦而見魯城喟然嘆
曰昔此國幾興矣以吾獲罪於孔子故不興也謂其嗣
康子曰我即死若必相魯必召仲尼(史記孔子世家)悔之折骨
(東漢李固傳)自古但聞漢和番不聞番和漢漢兒果能回意
我何惜與和(通鑑晉高祖紀)劉穆之曰貧賤常思富貴富貴必
履危機今日欲爲丹徒布衣豈可得耶(晉安紀)唐主謂璟
曰吾餌金石始欲益夀乃更傷生(晉高祖紀)王敦殺周顗而
王導不言導後告其子曰我雖不殺伯仁伯仁由我而
死(周顗傳)羅紹威曰合六州四十三縣鐵不能為此錯也
(唐昭宗紀)
傳記鄧艾引弩射中猿母其子為拔箭以葉塞瘡口艾
乃嘆息投弩水中(華陽國志)
集追念往愆寒心飛魄(柳文)班姬收泪恨妾身我曾排擯
無限人(元稹集)
本朝少好議論古人既老涉世更變往往悔其言之過
(東坡)
先容
子墨者夷之因徐辟而求見孟子(孟子)
史衞鞅因景監求見孝公(通鑑周顯王紀)有人先游(師古曰先游謂進納)
(之也)蟠木根柢輪囷離竒而為萬乘器者以左右先為之
容也有人先談則枯木朽株植功而不忘(西漢鄒陽傳)
無先容
經即鹿無虞惟入於林中(易)
史布衣窮居之士身在貧羸雖蒙堯舜之術挾伊管之
辨懷龍逄比干之意而素無根柢之容雖竭精神欲開
忠於當世之君則人主必襲按劍相盼之迹矣明月
之珠夜光之璧以闇投人於道衆莫不按劍相盼者何
則無因而至前也(西漢鄒陽傳)莫我為先(酈食其傳)非有仄室之
勢以豫席之也(賈誼傳注為之資藉也)古今用人必因媒介若行
成者無先容也(唐張行成傳)
集無介紹之道安從行乎公卿(四子講德論)非有因人無
階而進坐致於青雲(並陳子昂)昔殷之高宗得良弼於宵寐
孰左右者為之先容信天同而神比(韓文感二鳥賦)不叩而響
不介而合(柳啓)感激自致其間無因(吕和叔文)
孤寒
經直往則違(易例)獨行踽踽(詩)
史無一日之雅左右之介(前谷永傳)孤特寡助(前漢)鄭昌上書
訟蓋寬饒曰上無許史之属下無金張之託(通鑑漢宣紀)無
公輔一言之薦左右為容之助(後馬援傳)孤立羣貴之門傍
無一言之佐(東漢)
傳記被褐懷玉無由自陳蓽門寒族百代無聞(史通)
集萬族各有託孤雲獨無依(陶淵明詩)援引乏姻婭(韓詩)臺閣
多官員無地寄一足(韓文)外無蚍蜉蟻子之援族親鮮
少無扳聯之勢於今不善交人無相生相死之友於朝
無宿貨蓄資以釣聲勢弱於才而腐於力不能奔走乘
機抵巇以要權利(韓文公集釋言)入門無為言之侣出谷罕求
聲之援(唐文粹)天和蒸物燕谷不被其煦一鄒子尚能耻
之(柳文)攀驥逸而無由仰鵬飛而自失(駱賓王)鄉曲無知己
朝端乏親故伊誰為揚雄一薦甘泉賦(孟浩然)朝無一命
之親路無回眸之舊猶孤根寄不食之田也人人耘耨
所不及家家灌溉所不沾堂上百里鬷明無撤器之
因門下三千毛遂乏處嚢之地(文粹)駱谷春深未有容
僕短馬瘦言簡行孤為驕閽之所排訶(元稹集)
沈埋
經初登於天後入於地入於幽谷幽不明也(易)
子下喬木而入於幽谷(孟子)
史長材廣度沈迹下僚(唐張淮傳)
集判司卑官不堪說未免箠楚塵埃間不脫吏部選
可見偶與竒(韓集)禄不及伐冰政不及專達(柳集)
本朝只有黃楊厄閏年(坡詩)
抑鬱
史獨湮鬱兮其誰語(史賈誼傳)莫大搤掔(上音厄下古腕字西漢郊祀志)不
得舒憤戴盆何以望天(司馬遷傳)久挫於刀筆之前(陳湯傳)
困於口舌不能以忠自明(李光弼傳贊)王忱曰阮籍胸中礨
磈故須酒澆之(世說)
集池魚籠鳥有江湖山藪之思(潘安仁秋興賦)習習籠中鳥舉
翮觸四隅(左太冲詠史詩)想崑山之高嶽思鄧林之扶疎顧六
翮之殘毁雖奮迅其焉如(文選禰正平賦)愁洽百年苦溢千歲
何異促鱗之遊汀濘短羽之棲翳薈(七命)朗璞蒙垢不能
吐暉(連珠)看雲一悵望失水任呼號(杜詩)晴天欲照盆難及
貧女如花鏡不知(施肩吾詩)獨結臣舌喑抑銜冤一辭莫宣
(乞巧文)譬如囚拘闤土一遇和景負墻搔摩伸展支體當
此之時亦以為適然顧地窺天不過尋丈終不得出豈
復能久為舒暢哉(柳文)懷痛窮天死不瞑目跡卑易枉
無路自明(劉賓客)應似朱門歌舞妓深藏牢閉後房中
籠禽日月長(白傅集)韜舌辱壯心呌閽無助聲恨無羽
翼高飛翔除非呑聲别無赴訴(杜牧之)聞天無路(文粹)
無往而不失利
經困于石據于蒺藜(易)狼䟦其胡載㚄其尾(詩)
子田原不遇歲事君不遇世擯於鄕里逐於州部(莊子)
史動而見尤(司馬遷傳)生則為窮人死則為冤鬼天廣而無
以自覆地厚而無以自載蹈陸土而有沉淪之憂立巖
墻而有顛壓之患(東漢鄧榮傳)舉趾觸罘罝動行絓羅網
畢網加上機穽在下思飛不得欲鳴不可舉頭畏觸摇
足恐墮内獨怖急乍冰乍火(東漢趙壹傳)呌閽弗聽叩鼓弗
聞(新唐史徐有功傳)
傳記上畏鷹鸇下畏網羅(說苑正諫篇)
集下堂兮見蠆出門兮見蜂退静默而莫予知兮進
號呼又莫予聞(楚辭)出門無通路枳棘塞中途(左太冲詠史)舉
手挂羅網動足觸機䧟(陳孔璋檄)每愁悔吝作如覺天地窄
(杜詩)出門即有礙誰謂天地寬(孟郊)絶糧於陳畏於匡毁於
叔孫奔走於齊魯宋衛之郊荀卿逃讒於楚廢死蘭
陵公不見信於人私不見助於友䟦前㚄後動輙得
咎(韓文)吾盪而趨不知太行之異乎九衢以敗吾車吾放
而遊不知呂梁之異乎安流以沒吾舟吾足蹈坎井頭
抵木石衝冐榛枳僵仆虺蜴(柳愚溪對)如䧟還濘動而愈沉
(劉賓客)縱我生羽翼網羅方縶維(元微之集)一列朝士籍遂為
世網拘高有繒繳憂下有䧟穽虞每覺宇宙窄未嘗心
體舒(白侍郎)捨虎逄豺狼(文粹)姜子牙少貧賣漿值天凉屠
牛賣肉值天熱而肉敗(白帖)天上猶有礙何况地上身(元微)
(之集)
本朝顔杲卿張廵之徒世治則擯斥方外沈抑下僚世
亂則委棄孤城韲粉寇手(通鑑唐紀司馬温公論)每言處世窮困
所向輙值墻谷無一遂者(東坡文)
暗投
經我即爾謀聽我囂囂誨爾諄諄聽我藐藐匪用為
教覆用為虐(詩)
子彼非所明而明之宋人資章甫而適諸越越人斷
髮文身無所用之大聲不入於里耳道堯舜於戴
晉人之前(莊子)徵羽之操不入鄙人之耳(淮南子)楚人和氏
得玉獻厲王王使玉人相之曰石也王以和為詐而刖
其左足及武王又獻之王使玉人相之曰石也王又以
為詐而刖其右足和乃抱璞而泣於楚山之下(韓非子)夫
歌採菱發陽阿鄙人聽之不若延路陽局(延路陽局鄙歌曲也)非
夫歌者拙也聽者異也魯人善制冠妻善織屨往徙
於越而大困窮以其所脩而遊不用之鄉(淮南子)
史明月之珠夜光之璧以暗投人於道衆莫不按劍相
眄(西漢鄒陽傳)未遇知己道不同耳(通鑑漢明帝紀)至音不合於衆
聽(東漢)初賈妃之為太子妃也嘗以妬殺數人武帝怒楊
后曰賈公閭有大勲又豈可遽忘之耶妃由是得不廢
數誡厲妃妃不知后之助己返以后為構己於武帝更
恨之及帝即位賈后不肯以婦道事太后(通鑑晉惠紀)表龍
章於裸壤奏韶舞於聾俗(晉書)
傳記雖濬發於巧心反受嗤於拙目(文賦)
集雖家至而戶曉祗以招尤而速累悲楚人之和氏
獻寳玉以為石幕中之辯人反以汝為叛臺中之評
人反以汝為傾齊王好竽有求仕於齊者操瑟而往
立王之門三年不得入叱曰吾瑟鼓之而能使鬼神上
下吾鼓瑟合軒轅氏之律吕客罵之曰王好竽而子鼓
瑟瑟雖工如王不好何是所謂工於瑟而不工於求齊
也今舉進士於此世而為文必使一世人不好得無與
操瑟立齊門者比歟文誠工不利於求(韓文)雖家置一喙
以自稱道詬益甚耳居塗泥若螾蛭然雖鳴其聲音
誰為聽之(柳文)古調雖自愛今人多不彈向君投此曲所
貴知音難(劉長卿)
本朝我持玄圭與蒼璧以暗投人渠不識(山谷)古調俗不
樂正聲公自知(詩話)
自謀不給
經我躬不閱遑䘏我後(詩)
子身之不能治而何暇治天下乎(莊子)
史吉不能亢身焉能亢宗(左昭元年)范獻子曰老夫其國家
不能恤敢及王室(左昭二十四年)魏王曰龜鱉丞豎自救不暇
(通鑑宋紀)
本朝先定者可以謀人不先定者自謀常不給(東坡思治論)
記纂淵海卷七十
