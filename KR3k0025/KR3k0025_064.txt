記纂淵海卷六十四宋潘自牧撰
政事部
總論政事
經子張問從政子曰尊五美屏四惡斯可以從政矣
政事冉有季路子曰因民之所利而利之斯不亦惠
而不費乎(語)
子衆人熙熙如享太牢如登春臺(老子)孟子曰君子平其
政行辟人可也焉得人人而濟之(孟子)與物為春(莊子)哀公
問政子曰政之急也莫大乎使民富且夀也省力役薄
賦歛則民富矣敦禮教遠罪戾則民夀矣公曰欲行夫
子之言恐吾國貧子曰愷悌君子民之父母未有子富
而父母貧也者子路治蒲三年孔子入境三稱其善
曰入其境田疇盡易草萊甚辟溝洫甚治此其恭敬以
信故其民盡力也入其邑墻瓦完固樹木甚茂此其忠
信以寬故其民不偷也至於庭甚清閒諸下用命此其
言明察以斷故其政不擾也(孔子家語)或曰為政先殺後教
曰天先秋而後春乎謂之惡政(揚子)
史士會將中軍晉國之盜逃奔于秦子太叔為政不
忍猛而寬鄭國多盜子産曰政如農功日夜思之思
其始而成其終朝夕而行之行無越思如農之有畔其
過鮮矣晉趙宣子為國政制事典正法罪辟刑獄董逋
逃治舊洿本秩禮續常職出淹滯既成以授太傅陽子
與太師賈佗使行諸晉國以為常法(左)伯禽受封之魯
三年而報政太公封于齊五月而報政(史魯世家)子産治鄭
民不能欺子賤治单父民不忍欺西門豹治鄴民不敢
欺三子之才能誰最賢哉索隐曰子産治鄭仁而且明
故人不能欺之子賤為政清净彈琴三年不下堂而化
故人不忍欺之西門豹以威化御俗故不敢欺之(史記滑稽)
(西門豹傳)周公曰夫政不簡不易民不有近平易近民民必
歸之(史魯世家)莫不引領而觀其政(史秦紀)子産相國一年竪
子不戲狎班白不提挈僮子不犂畔二年市不豫賈三
年道不拾遺四年田器不歸五年士無尺籍喪期不令
而治(史循吏傳)河南守吳公治平為天下第一(史賈生傳)趙廣漢
為京兆尹召亭長西至界上亭長戲曰至府為我多謝
問趙君亭長既至廣漢與問事畢謂曰界上亭長寄聲
謝我何以不為致問亭長叩頭服實有之其發奸擿伏
如神皆此類也黃霸為潁川太守嘗遣廉吏察民事
戒吏周密勿泄吏出不敢舍郵亭食於道傍烏攫其肉
後吏還霸見迎勞之曰甚苦食於道傍乃為烏所盜肉
吏大驚以霸具知其起居所問毫釐不敢隐韓延夀
守左馮翊民有昆弟訟田延夀閉閣思過於是訟者親
族相責此兩昆弟深自悔皆自髠肉袒謝願以田相移
終死不敢争後民莫敢以辭訟自言者馮野王與弟立
治行相似吏民歌之曰大馮君小馮君兄弟繼踵相因
循聪明賢知惠吏民政如魯衛德化均周公康叔猶二
君張敞守京兆尹市偷盜多敞乃召偷盜酋長數人
見之責問因貰其罪令致諸偷以自贖偷長曰今一旦
召詣府恐諸偷驚駭願權補吏職敞皆以為吏遣歸休
置酒小偷悉來賀各飲醉偷長以赭汙其衣裾(赭赤色也)吏
坐里閭閱出者汙赭輙收縳之一日捕得數百人盡行
置法由是市無偷盜(前漢書)黃霸為潁川太守力行教化
而後誅罰外寬内明得吏民心治為天下第一(前漢本傳)吏
民稱之不容口(西漢趙廣漢傳)善政和氣立致猶桴鼓之相應
也(西漢李尋傳)薛宣所在而治為世吏師王尊為京兆尹
拊循貧弱耝耘豪強龔遂為渤海民有帶持刀劍者
使賣劍買牛賣刀買犢曰何為帶牛佩犢(西漢本傳)賈琮為
交趾刺史巷路為之歌曰賈父來晩使我先反今見清
平吏不敢犯(通鑑漢獻紀)杜畿在河東十六年常為天下最
(通鑑漢獻紀)張建封為政寬厚而有綱紀不貸人以法故其
下無不畏而悅之(通鑑唐德宗紀)侯霸為淮平大尹政理有能
名更始遣使徵霸百姓老弱相携號哭遮使者車或當
道而卧皆曰願乞侯君復留朞年(後漢)賈琮為冀州刺史
舊典𫝊車驂駕垂赤帷裳迎於州界及琮之部升車言
曰刺史當遠視廣聽糾察其美惡何有反垂帷裳以自
掩塞乎乃命御者褰之百城聞風竦震其餘贓過者望
風解印綬去(後漢)范邵為浚儀令有二人挾絹於市互争
令斷之各分一半令去後遣人密察之有一喜一愠之
色於是擒之伏罪(後魏書)枹鼔不鳴(東漢董宣傳)卓茂為密令
隣縣及府官以為不治河南太守為置守令茂治自若
數年教化大行路不拾遺(袁宏漢紀)延䔍為京兆尹政用寬
仁先是邊鳳為尹亦有能名郡人為之語曰前有張趙
後有三王(趙廣漢張敞王尊王章王駿)王衍為元城令終日清談而
縣務亦理曹攄為臨淄令獄有死囚歲夕攄愍之曰
卿等不幸致死新歲人情所重豈不欲暫見家耶衆囚
泣曰若得暫歸死無恨也攄悉開獄出之吏固争攄曰
此雖小人義不見負自為諸君任之至日相率而還並
無違者一縣嘆服(晉書)夏侯䕫為豫州刺史兄亶先經此
任並有恩惠百姓歌曰前兄後弟布政優優傅琰父
僧祐為山隂令有能名琰為武康令並著能名二縣皆
謂之𫝊聖時云諸𫝊有理縣譜孔顗為長史性使酒
每醉輒彌日不醒然明曉政事醒時判決未嘗有壅衆
咸云孔父一月二十九日醉勝世人一月二十九日醒
也傅琰仕齊為山隂令時有二野父争雞琰各問何
以食一云粟一云豆乃破雞得粟罪言豆者(南史)宋世良
為清河太守善政術獄内穭生桃木蓬蒿亦滿每日衙
門虛寂無復訴訟者謂之神門代者至有老人泣而前
曰老人年九十經三十五政府君非惟善政清亦徹底
今失賢者人何以濟莫不攀轅泣涕劉曠為平鄉令
在職七年風教大洽囹圄草生庭可張羅高謙之為
河隂令有人嚢盛瓦礫指作錢物詐市人馬因而逃去
詔令追捕謙之乃偽枷一囚立於馬市宣言是前詐市
馬賊密遣使心腹察市中私議者有二人相見忻然曰
無復憂矣執送按問悉獲其黨(北史)宿姦老蠧為斂跡(唐書)
(劉栖楚傳)崔咸遷陜虢觀察日與賓客僚属痛飲未嘗醒夜
分輙決事裁剖精明無一毫差吏稱為神張允濟為
武陽令元武民以牸牛依婦家者久之孳十餘犢將歸
而婦家不與牛允濟因令左右縳民朦其首過婦家云
捕盜牛者命盡出民家牛質所來婦家不知遽曰此壻
家牛我無預即遣左右撤朦曰可以此牛還壻家柳
仲郢為京兆尹政號嚴明後出為河南尹以寬惠為政
或言不類答曰輦轂之下先彈壓郡邑之治本惠養
崔郾為唐州刺史治以寬經月不笞一人及涖鄂州嚴
法峻誅不貸子産賢者也為政尚累年而後成裴
琰之為桐州司戶吏白積案數百乃命連紙進筆為裁
决一日畢既予奪當理而筆詞勁妙名動一州號霹靂
手(唐書)
𫝊記宓子賤治單父彈琴身不下堂而單父治巫馬期
戴星而出戴星而入以身親之而單父亦治巫馬期問
於子賤子賤曰我任人子任力任力者勞任人者逸(韓詩)
(外傳)黃穆為山陽守有德政弟奐為武陵守貪穢無行諺
曰天有冬夏人有二黃(㐮陽耆舊𫝊)李果為洛陽令公正吏
民畏之有劉兼者夜宿村邸聞戶外曰古今正人李令
見其行事令人破膽我輩可于他縣血食開戶視之無
人乃鬼神也(漢武故事)有一人持一疋絹到市賣遇雨而披
覆後一人求庇廕授一人雨霽當別因争是我縑大守
薛宣呼騎吏斷各與半使追聽之後人曰君恩縑主稱
冤不已宣因拷問後人伏罪(風俗通)
集老安少懷途歌里詠(選碑)垂愛景而字人穆薰風而扇
物仁風飄十地之雄惠露洒二天之渥(駱賓王)剸繁决
劇以通敏彈豪糾黠以沈斷富庶而教至於無事百
姓扶老提穉載路而歌曰昔吏&KR1138;&KR1138;今吏詹詹公能馭
之鈍亦為銛跖亦為廉始紲以善終優以恬昔民嗷嗷
今民咍咍公能撫之鰥寡有怡流亡既來徭稅先具汚
茨盡間嚮覆官倉倉無斗糧公來幾時積粟埋粱嚮
閱官庫庫無尺繒公來幾時山積層層瑞露溶溶降味
公松瑞蓮漪漪合蔕公池有公異政神之祚之民歌路
謠冀聞京師(皇甫湜)政化平如水頃來樹佳政皆已𫝊
衆口政用疎通合典則(杜詩)賀公温恭克脩儼實有立
季野偹四時之氣士元非百里之才撥煩彌閒剖劇無
滯鏑百發克破於楊葉刀一鼔必合於桑林寬猛相濟
弦韋適中一之歲肅而教之二之歲惠而安之三之歲
富而樂之然後青衿向訓黃髮履禮耒耜就役農無游
手之夫杼軸和鳴機罕嚬蛾之女物不知化陶然自春
權豪鋤縱暴之心黠吏返淳和之性行者遜於道路任
者併於輕重扶老携幼尊尊親親千載百年再復魯道
非神明博逹孰能與於此乎清風動百里惠化聞京
師百里雞犬静千廬機杼鳴地逐名賢好風隨惠
化春(李白)吏無夤緣以巧法人無怨讟以苦役宣風一
方覃化一州德風流海外和氣滿人寰宿蠧藏姦
吐欵首服(柳文)春生秋殺陽開隂閉令脩於庭戶數月之
間而人自得於湖山千里之外老奸宿賊消縮摧沮
魂亡魄喪影滅跡絶威行如秋仁行如春斂此大
惠施于一州持官持身内外斬斬由是朝廷滋欲試
之於民使令家聽戶視奸宄無宿府中不聞急步疾呼
稅節賦詩櫛垢爬痒民獲蘇醒地方數千里不
識盜賊山行海宿不擇處所(韓文)赤車所至如春風變枯
責實繩下風稜言言黠吏歛手齊民揚眉執直
筆閱簿書紛挐盤錯一瞬而剖(劉賓客集)育物如春化人如
神(唐裴度撰諸葛亮碑)歌謠千里春長暖剔刮根節銷磨頑礦
日教月化水順雪釋手携暴虎貪狼化為耕牛乘馬
渤海潁川之治邵父杜母之恩千里封疆百口歌
詠壷漿迎路襁負攀車政聲長與江聲在自到津
樓日夜聞印組榮光馬鋒鋩看解牛井閭安樂易冠
盖惬依投政簡稀盈閣功成每運籌(杜牧之集)廓千里之沴
氣(白樂天序)膏雨吾土𥜗袴吾人廉平清一之政繼聞于
京師吏畏如夏日人歸如流水縣遊分行百里春
膏雨景星所至蒙福(白樂天集)人一知教欣欣熙熙然如
登春臺矣提封之内無榛灌繩墨之下無奸傲若非
袴襦之惠及其幼稚雞豚之養及其耆艾推赤心置人
腹中者安能化暴戾之俗西人泣送東人歌迎梁楚
千里風交化行(文粹)臨機决滯有如影響(李深之文)雨苗均惠
風草馳聲(李義山文)股肱還入郡父母更臨州扇逐仁風轉
車隨零雨流(張說文)號令所加風清月明(孫可之)惠化境外
春(元微之集)百城萬井如衆草之得陽春不知其所以然也
(劉長卿)賴有政聲遠時聞行路𫝊宿訟不決之務餘地
剖分疑獄自誣之枉光容立照(王維集)都緣民訟少長覺
吏徒閑唯憑野老口不立政聲碑(杜荀鶴集)績最天下(唐賈)
(餗𫝊)邑長不聞夜犬之吠君長一城亦盡刊刻之美
惠露沾吳仁風扇越威令首途仁風載路詠德之
聲盈耳(選碑)
本朝富弼移青州會河朔大水民流京東擇所部三州
豐稔者勸民出粟得十五萬斛益以官廩隨所在貯之
得公私廬舍千餘間散處其人以便薪水官吏自前資
待闕寄居者皆給其禄使民所聚選老弱而病瘠者廩
之即山林河泊之利有可取之以為生者聽流民取之
其主不得禁官吏皆書其勞約為奏請使他日得以次
受賞於朝五日遺人以酒肉與糗飯勞之出於至誠人
人為盡力流民死者為大冢葬之謂之叢冢自為文祭
之明年麥大熟流民各以遠近受糧而歸凡活五十餘
萬人募而為兵者又萬餘人(富公神道碑)趙清獻為武安推
官有偽造印者吏皆以為當死公獨曰造在赦前而用
在赦後赦前不用赦後不造法皆不死遂以疑讞之卒
免死一府皆服吳越大饑趙清獻公知越州盡所以
救荒之術發廩勸分而以家資先之民樂從焉生者得
食病者得藥死者得藏下令修城使民食其力故越人
雖饑而不怨(東坡撰神道碑)為政曾幾何清風自無垠(欒城集)誰
與長官歌美政風摇松竹是歡聲(山谷)
循良
經子産猶衆人母也(家語)
子展禽之家有柳樹身行惠德號曰柳下惠(淮南子)
史奉法循理之吏不伐功矜能百姓無稱亦無過行(史循)
(吏𫝊序)鄭桓公友封于鄭百姓皆便愛之(史鄭世家)王成黃覇
朱邑龔遂鄭弘召信臣等所居民富所去見思生有榮
號死有奉祀廩廩庶幾德遜君子之遺風矣(西漢循吏𫝊)安
静之吏悃愊無華日計不足月計有餘(後漢章帝紀)前有召
父後有杜母(後漢杜詩𫝊)一夫得情千室鳴絃(東漢循吏贊)劉寬
仁恕吏人有過但用蒲鞭責之示辱而已(東漢本𫝊)韓韶與
同郡荀淑鍾皓陳寔皆嘗為縣長所至以德政稱時人
謂之潁川四長(通鑑漢質紀)鄧攸有惠政罷郡日人入水攀
其船不忍別(晉書)崔伯謙除濟北太守改鞭用熟皮為之
不忍見血示恥而已(北史本𫝊)陽城左遷道州刺史治民如
治家自署其考曰撫字心勞徵科政拙考下下觀察使
遣判官督其賦至州城先自囚於獄判官大驚馳入謁
城於獄曰使君何罪某奉命來問安否耳留一二日未
去城不復歸館門外有門扇横地城晝夜坐卧其上判
官不自安辭去其後又遣他判官往按之他判官載妻
子行中道逸去(通鑑唐德宗)
集始公之歴二千石也敦肅風教勞來孤惸决其藴積
洒其煩苛祥風甘露家濡戶洽(李吉甫杜祐碑)
本朝寧書下下考不奉急急符(陳後山)看君擁黃紬高卧
放早衙(坡詩注云文潞公為榆次縣令嘗題詩縣樓鼔云謾向樵樓一任撾撾多撾少不知它如今幸)
(有黃紬盖弩出頭來放早衙)
酷虐
經夫子曰苛政猛於虎(記)
子無惻隠之心非仁也(孟子)
史王温舒為河内守捕郡中豪猾相連坐千餘家大者
族小者死流血十餘里會春温舒頓足嘆曰令冬月益
展一月足吾事矣其好殺伐行威不愛人如此(史本𫝊)尹
齊斬伐不避貴戚政聲甚於寗成(史本𫝊)姦猾窮治大抵
盡糜爛獄中行論無出者(史酷吏楊僕𫝊)法令滋章盗賊多有
諸侯二千石盡放温舒吏民益輕犯法盜賊滋起(史記)
郅都嚴酷貴戚號曰蒼鷹為濟南守族滅瞯氏杜周
為廷尉詔獄多二千石繫者新故相因不减百餘人(史本)
(傳)韓非喜刑名極慘礉少恩(史記)張湯見知之法生窮治
之獄用(史平準書)自郅都杜周十人者皆以酷烈為聲王
温舒為人居廷惛惛不辯至於中尉則心開(史)法煩於
秋茶網密於凝脂(西漢刑法志)舞文巧詆以輔法(前漢張湯傳)杜
周内深刺骨(前漢本𫝊)駟鈞惡戾虎而冠者也(西漢高五王傳)獄卒
專為深刻殘賊而亡極媮為一切不頋國患此世之大
賊也(西漢路温舒𫝊)嚴延年在河南號曰屠伯(西漢本𫝊)寗成為關
都尉出入關者曰寧見乳虎無值寗成之怒(義縱𫝊)摇手
觸禁(前漢食貨志)以鷹擊毛摯為治為河南都尉族滅其豪
穰氏(義縱𫝊)尹賞為長安令獄穿地方深各數丈以瓴甓
為郭大石覆之名虎穴(西漢)網密事叢(西漢酷吏傳)析律貳端
深淺不平(西漢宣帝紀師古曰分破律條妄生端緒以出入人罪)持法文深(西漢趙禹)
(𫝊注)文致不可得反(西漢嚴延年𫝊)旁請他比日以滋益(西漢刑法志𫝊)
(師古曰常丈之外主者有所請以定罪也謂引它類以此附之)吏民觸法抵禁(西漢匡衡𫝊)
多繫無辜掠立迫恐(谷永𫝊)諸犯令相引數千人名曰株
連刺爇身無全者(西漢張耳傳)榜(音彭)箠㿊於炮烙(谷永𫝊)寗成
為人上操下急如束濕(西漢本𫝊)骨肉親属莫不股栗(杜周𫝊)
樊曄為政嚴猛人有犯其禁者率不生出獄凉州歌曰寧
見乳虎穴不入冀府寺嗟我樊府君安可再遭值(後漢)鍛
鍊之吏持心近薄(東漢韋彪𫝊)斷獄者急於榜格酷烈之痛
執憲者煩於詆欺行濫之文或因公行私逞恣威福(通鑑)
(漢章帝)迹涉嫌疑辭相引逮莫不窮捕考案至有姦人熒
惑乘險相誣糾告疑似睚䀝之嫌即稱有密一人被訟
百人滿獄使殺人如麻流血成淵(通鑑唐武后)王弘義遷殿
中侍御史或告勝州都督王安仁謀反敕弘義按之安
仁不服弘義即於枷上刎其首又捕其適子至亦刎其
首函之以歸道過汾州司馬毛公與之對食湏臾叱毛
公下階斬之槍揭其首入洛見者無不震慄時制置獄
於麗景門内入是獄者非死不出周興與索元禮來
俊臣競為暴刻興元禮所殺各數千人俊臣所破千餘
家元禮殘酷尤甚索元禮等競為訊囚酷法作大枷
有定百脉突地吼死豬愁求破家反是實等名號或以
椽關手足而轉之謂之鳳凰曬趐或以物絆其腰引枷
向前謂之驢駒校橛或使跪捧枷累甓其上謂之仙人
獻菓或使立高木之上引枷尾向後謂之玉女登梯或
倒縣石縋其首或以醋灌鼻或以鐡圈轂其首而加楔
至腦裂髄出者每得囚輙先陳其械具以示之皆戰慄
流汗望風自誣(通鑑唐武后)太白晝見民有仰視之者為邏
卒所執史弘肇腰斬之(通鑑漢隐帝)燕榮為幽州總管按部
道次見藂荆堪為笞捶命取之輙以試人人或自陳無
咎榮曰後若有罪當免爾及後犯細過將撾之人曰前
日被杖使君許有罪宥之榮曰無過尚爾况有過乎榜
捶如舊(隋書)索元禮來俊臣之徒澤吻磨牙噬紳纓若狗
彘泥耳籠首枷楔兼暴拉脇截瓜懸髮熏目號曰獄持
晝禁食夜禁寐敲撲撼摇使不得寐號曰宿囚制獄作
鐡籠聲囚首加以楔至腦裂死又横木關手足轉之號
矖趐或縳囚梁上縋石於頭來俊臣前後夷千餘族
生平有纖介皆入於死按事百不一貸鞠囚不問輕重
皆注醯于鼻掘地為牢或寝以匽溺或絶其糧大抵非
死終不得出周興曰囚不服納之大甕熾炭周之何
事不承(唐本傳)王弘義曰我文檄如狼毒野葛始賤時求
傍舍瓜不與乃騰言園有白兔縣為集衆捕逐畦瓜無
遺内史李昭德曰昔聞蒼鷹獄吏今見白兔御吏(唐書)李
嵩王旭李全交皆酷京師號三豹(唐書王旭傳)宋越御衆嚴
酷好行刑誅睚眦之間動用軍法(宋書)寧飲三斗醋不見
崔弘度寧灸三年艾不見屈突盖(北史魏崔弘度𫝊)羊祉天性
酷忍所經之處人號天狗(唐書)以深刻為奉公(唐高季倫𫝊)
𫝊記刻深寡恩(戰國策秦)衛鞅内刻刀鋸之刑外深斧鉞之
誅步過六尺者有罰弃灰於道者被刑一日臨渭水而
論囚七百餘人渭水盡赤號哭之聲動於天地(新序)
集傷秋茶之密網惻夏日之嚴霜肺石少不冤之民棘
林多夜哭之鬼(文選)抉瑕刺骨(文粹)
本朝酷吏所至號鬼車(坡詩)
遺愛
經蔽芾甘棠勿剪勿伐召伯所茇(詩)
史士鞅曰武子之德在民如周人之思召公焉仲尼
曰子産古之遺愛也(左)鄭子産死鄭人丈夫舍玦佩婦
人舍珠珥夫婦巷哭三月不聞竽琴之聲(說苑)趙良曰五
羖大夫死秦國童子不歌謠舂者不相杵(史商鞅傳)桓公有
封鄭河洛之間人便思之(史鄭世家)欒布為燕相燕齊之間
皆為立社號曰欒公社(漢郊祀志)朱邑病且死属其子曰我
故為桐鄉吏其民愛我必葬我桐鄕後世子孫奉嘗我
不如桐鄉民及死其子&KR0830;之桐鄉民歲時祠祭不絶(西漢)
(本𫝊)何武為兖州刺史徙京兆尹所居無赫赫名去後常
見思(西漢)劉陶駼除順陽長病免吏民思而歌之曰悒然
不樂思我劉君何時復來安此下民(後漢書)秦彭為
開陽城侯後拜潁川太守老弱攀車啼號填道(東觀漢記)鄧
訓遷烏桓校尉卒官吏民羌胡愛惜旦夕臨者數千人
戎俗父母死恥悲泣皆騎馬歌呼至聞訓卒莫不號咷
或以刀自割又刺殺其犬馬牛羊曰鄧使君已死我曹
亦俱死耳(後漢范曄)郭伋王莽時為并州牧建武中復為牧
伋前在并州素結恩德及後入界有童兒數百各騎竹
馬於道次迎拜伋問兒曹何自遠來對曰聞使君到喜
故來奉迎伋辭謝之及事訖諸兒復送出郭外問使君
何日當還种暠為度遼將軍薨并涼人咸為發哀單
于每入朝賀望見墳墓輙哭泣祭祀(後漢)趙廣漢疑丞相
夫人殺侍婢乃將吏卒入丞相府召其夫人跪庭下受
辭收奴婢十餘人去帝下廣漢廷尉獄吏民守闕號泣
者𢾗萬人或言臣生無益縣官願代京兆死使趙牧養
小民(通鑑漢宣紀)雒陽令廣漢王渙凡所平斷人莫不悅服
京師以為有神是歲卒官百姓市道莫不咨嗟流涕喪
西歸道經弘農民庶皆設槃按於道路吏問其故咸言
平常持米到洛陽為吏卒所鈔常亡其半自王君在事
不見侵枉故來報恩雒陽民為立祠作詩每祭輙絃歌
而薦之(通鑑漢和紀)蜀人所在求為諸葛亮立廟漢王不聽
百姓遂因時私祭之於道陌上(通鑑魏明紀)狄仁傑為魏州
刺史有惠政百姓為之立生祠後其子景暉為魏州司
功參軍貪暴為患人遂毁其像焉(通鑑唐中宗)劉審交卒吏
民詣闕上書以審交有仁政乞留葬汝州得奉事其丘
壟詔許之州人相與就哭而葬之為立祠歲時享之(通鑑)
(後漢隐)諸葛瞻亮之子亮卒蜀人思亮之德咸愛瞻才敏
有善政佳事雖非瞻所建皆相告曰葛侯所為也是以
美譽過實(蜀志)羊祜為荆州刺史祜薨立碑峴山百姓見
其碑莫不堕淚號為堕淚碑祖逖病卒豫州士女若
喪考妣淮梁百姓為之立祠羊祜卒南州人為之罷
市巷哭者聲相接王駿都督凉州後薨民吏樹碑讃
述德美長老見碑無不拜之言其遺愛如此(晉書)羊祜卒
參佐劉繪牋杜預曰昔召伯所憩愛留甘棠宣子所游
封殖其樹夫思其人尚及其樹况生存所辟之士便當
隨例放棄者乎(晉書本𫝊)賈敦頥為洛州刺史有惠政百姓
植碑頌美及敦美為洛州長史又立頌於兄碑之側號
棠棣碑韓愈貶陽山令有愛在民民生子多以姓字
之(唐書本𫝊)
𫝊記姚元崇牧荆州三年受代日闔境民吏泣擁馬首
遮道不使去所乘之馬鞭鐙民間截留之(天寳遺事)
集桐鄕建遺烈(選詩)攀車卧轍之戀争塗忘遠去思一借
之情愈久彌結(齊故安陸碑)永思清風歎息仁光(陳子昂集)勿剪
棠猶在(劉义文集)嘗為縣縣懷其化至於州州濡其澤凡我
子孫莫不戴慕(柳文)蒞止五載飲和革心束馬來朝熊羆
隕涕問公還期觸必祝之汴人聞公之東近而愈懷
翹翹瞿瞿盡西其首(劉賓客)但愁徵拜日無那借留何(劉長)
(卿)况兹樂土嘗扇仁風式訪顛毛兼詢憩樹吏盡攀轅
之士民皆遮道之人緜以歲時深在肌骨(李義山文)夢寐仁
風花樹前(元稹集)戎夷野祠甿庶巷祭(尚馳作諸葛武侯碑)稚老歌
思如丹尚存(杜牧之韋丹碑)
本朝韓魏公所歴諸大鎮皆有遺愛人人畫像事之獨
魏人於生祠為塑像歲時瞻奠比狄梁公(三朝言行錄)温公
薨京師之民罷市而往弔鬻衣以致奠巷哭以過車者
盖以千萬𢾗(神道碑)
斂怨
經怨有同是叢于厥身召敵讎不怠(書)歛怨以為德
(詩)
子怨者禍之首也祸之所生必由積怨積怨之成在於
慮外防怨不密而禍害臻焉(劉子)
史華而不實怨之所聚也怨之所聚亂之本也多怨
而階亂何以在位(左)晁錯父謂錯曰口語多怨公何為
也(通鑑漢文紀)
𫝊記蓄怨積讎比於丘山(新序)
集閑園不解栽桃李滿地惟聞種蒺藜(白侍郎)禍胎怨府
起自于商(李商隐)
掊斂
經剥牀以膚凶(易)碩鼠刺重斂也蠶食於民貪而畏人
若大鼠也擇三有事亶侯多藏(箋云昏聚斂之臣)小東大東
杼柚其空(詩)孟獻子曰與其有聚斂之臣寧有盜臣長
國家而務財用者必自小人矣(大學)季氏富於周公而求
也為之聚斂而附益之(語)
子我能為君辟土地充府庫今之所謂良臣古之所謂
民賊也(孟子)聚斂者召寇肥敵亡國危身之道也(荀子)
史斬刈民力輸掠其聚(左)頭會箕斂(史陳餘𫝊)陸驗徐驎為
大市令並以苛刻為務百賈畏之朱异尤與之昵世謂
之二蠧(南史朱异𫝊)旁緣苛禁侵刻小民富者不得自保貧
者無以自存(西漢食貨𫝊)賦斂以趣辦(西漢薛宣𫝊)言利事析秋
毫(唐敬宗實錄)熬天下之脂膏斵人生之骨髄(東漢王符𫝊)塩鐡
使王播自掌塩鐡正入不充而羨進相次侵求聚斂迫
於星火(唐敬宗實錄)聚斂之臣剥下媚上惟思竭澤不慮無
魚(通鑑唐穆宗)
集刻剥及錐刀(杜詩)財已竭而斂不休人已窮而賦愈急
剥膚椎髄公私掃地赤立新舊不相保持(韓文)孰知賦
斂之毒有甚是蛇者乎(柳文)
風力
史豪疆慹(之涉反)服之(漢朱博𫝊又陳咸𫝊)動摇山岳震慴州縣(西漢)
(張良𫝊)豪彊脅息(嚴延年𫝊)奮髯抵几(西漢朱博傳)貴游懾伏臺閣
生風(晉傅玄𫝊)權戚縮氣(唐魏驀𫝊)屈突通蒞官勁正有犯法者
雖親無所回縱其弟盖為長安令亦以方嚴顯時為語
曰寧食三斗艾不見屈突盖寧食三斗葱不逢屈突通
(新唐書本傳)上御五鳳樓酺宴觀者擁塞不得奏金吾白挺
加宣語不能遏上患之高力士奏河南丞嚴安之為理
嚴為人所畏請使止之上從之安之以手板繞場畫地
曰犯此者死於是盡三日人指其畫以相戒無敢犯者
(通鑑唐玄宗)李巽精於督察吏人居千里之外戰栗如在巽
前(通鑑唐憲宗)左神策軍吏李昱貸長安富人錢八千緡滿
三歲不償京兆尹許孟容收捕械繫立期使償曰期滿
不足當死一軍大驚中尉訴于上上遣中使宣本軍孟
容不之遣中使再至孟容曰臣不奉詔當死然臣為陛
下尹京畿非抑制豪強何以肅清輦下錢未畢償昱不
可得上嘉其剛直而許之京城震慄(通鑑唐憲宗)
集山陵為之震動川谷為之蕩波(司馬長卿上林賦)無假里端
之籍而惡子咸誅(選碑)野無遺寇(選銘)老姦宿贓消縮推沮
魂亡魄喪影滅迹絶(韓文)當街一叱百夫走馮敬胷中函
匕首兇徒側耳潜惬心悍臣破膽皆杜口(柳詩)擁𫝊從北
來飛霜日千里黠吏歛手(劉賓客)綉衣柱史何昂藏鐡
冠白筆横秋霜(李太白集)四面風動一道地裂(文粹)
本朝奮髯走猾吏嚼齒對姦將(坡詩)
不畏強禦
經維仲山甫不畏強禦(詩)
史當官而行何強之有(左)申屠嘉為丞相太中大夫鄧
通方隆幸愛側倨上旁有怠慢之禮嘉為檄召通詣府
不來且斬通通詣府嘉責通曰吏今行斬通通頓首首
盡出血不解(史申屠嘉𫝊)石奢堅直兼正無所阿避(史記本𫝊)刻
轢宗室侵辱功臣(史酷吏傳)趙奢為田部吏收租稅平原君
不肯出奢以法治之殺平原君用事者九人(史趙奢𫝊)搏擊
豪強(西漢翟方進𫝊)專厲強壮蠭氣見事風生無所迴避(西漢趙廣)
(漢𫝊)刺譏不惮將相誅惡不避豪強鋤耘豪強(西漢王尊傳)
郅都為濟南守先誅瞷氏三百家豪猾餘皆股栗(前漢本傳)
鮑永為司隸校尉鮑恢為都官從事抗直不避強禦
李膺為司隸校尉時張讓弟朔貪殘無道懼罪逃匿兄
讓舍藏於合柱中膺知其状率將吏卒破柱取朔付洛
陽獄殺之董宣為洛陽令時湖陽公主蒼頭白日殺
人因匿主家主出行而以奴驂乘宣叱奴下車殺之(東漢)
(本傳)張綱奏大將軍梁冀曰以芻蕘之資居阿衡之任不能
敷揚五教翼贊日月而專為封豕長蛇肆其貪饕上天
不赦大辟宜加書奏京師震恐元日朝賀梁冀威儀
不整侍御史陳翶請收罪(後漢)司隸王尊劾奏丞相衡御
史大夫譚知石顯等顓擅權勢大作威福為海内患害
不以時白奏行罰而阿䛕曲從附下㒺上懷邪迷國
蕭咸私謂王閎曰董公為大司馬冊文允執其中此乃
堯禪舜之文非三公故事長老見者莫不心懼(通鑑漢成紀)
光武謂諸將曰當備祭遵吾舍中兒犯法尚殺之必不
私諸卿也(通鑑漢光武紀)竇景擅發邊兵驚惑吏民二千石不
待符信而輙承景檄當伏顯誅又奏司隷校尉河南尹
附阿貴戚不舉劾請免官按罪(通鑑漢和紀)群臣朝賀大將
軍梁冀𢃄劍入省尚書蜀郡張陵呵叱令出敕羽林虎
賁奪劍冀跪謝陵不應即劾奏冀請廷尉論罪有詔以
一歲俸贖百僚肅然河南尹不疑嘗舉陵孝廉乃謂陵
曰昔舉君適所以自罰也陵曰明府不以陵不肖誤見
擢序不疑有愧色(通鑑漢質紀)吳樹為宛令之官辭梁冀冀
賓客布在縣界以請托樹樹曰小人姦蠧比屋可誅明
將軍處上將位方崇賢善以補朝闕自侍坐以來未聞
稱一長者而多托非人誠非敢聞冀默然不悅樹到縣
遂誅殺冀客為人害者數十人(通鑑漢桓紀)下邳周䊸為洛
陽令下車先問大姓主名吏數閭里豪強以對䊸厲聲
怒曰本問貴戚若馬竇等軰豈能知此賣菜傭乎於是
部吏望風旨争以激切為事貴戚跼蹐京師肅清(通鑑漢章)
(帝紀)韋澳為京兆尹鄭光莊吏恣為閭里患積年租稅不
入澳執而械之(通鑑唐玄宗紀)蘇良嗣遇僧懷義偃蹇不為禮
良嗣大怒命左右捽曳批其頰數十懷義訴於太后太
后曰阿師當於北門出入南牙宰相所往來勿犯也(通鑑)
(唐武后)武三思嘗以事属宋璟正色拒之曰今太后既復
子明辟王當以侯就第何得上干朝政獨不見産禄之
事乎(通鑑唐中宗紀)太平公主與僧寺争碾磑雍州司戶李元
紘判歸僧寺刺史竇從一大懼亟命元紘改判元紘大
署判後曰南山可移此判無動從一不能奪(同上)宋璟為
吏部尚書李義盧從愿為侍郎皆不畏強禦請謁路絶
(通鑑唐玄宗紀)柳渾雖為韓滉所薦正色讓之曰老相公以褊
察為相不滿歲而罷今公又甚焉滉愧為之大霽威嚴
(通鑑唐德宗紀)李義府恃寵逼殺大理丞中丞王義方對仗叱義府
令下三叱義府趨出裴諝為金吾時禁屠郭子儀隸
人殺羊諝列奏状上以為不畏強禦(唐書)
𫝊記趙琰為青州刺史廳置小甕得貴要之書投於其
中(華陽國志)
集四達埋輪震相威於權右(駱賓王)臺閣以之生風豪貴
由之歛手(陳子昂集)摧宿豪如薙草視大權如歴塊(唐王維文)剛
不避強(陳子昂集)
陵善畏惡
經柔則茹之剛則吐之(詩)
史王温舒為人諂有勢者即無勢者視之如遇有勢家
雖有姦如山弗犯無勢者貴戚必侵辱(史酷吏楊僕𫝊)違強陵
弱非勇也子産曰火烈民望而畏之水懦弱民狎而
玩之法禁屈撓於埶族恩澤不逮於單門(東漢趙壹傳)
抑強扶弱
史王尊為京兆尹拊循貧弱鉏耘豪強(漢本傳)嚴延年為
河南守其治務在摧強扶弱貧弱雖陷法曲文以出之
其豪傑侵小民者以文内之(前漢)張湯為廷尉所治即豪
強舞文巧詆即下戶羸弱時口言雖文致法上裁察(前漢)
(本𫝊師古曰下戶湯欲佐助雖具文奏之而又口奏之得湯言往往釋其人)
集貴者雖自貴視之若埃塵賤者雖自賤重之若千鈞
(左太冲詠史詩)
任責
經彼君子兮不素餐兮或盡瘁事國或王事鞅掌
職思其憂(詩)各司其局四郊多壘此卿大夫之辱也
君子曰謀人之軍師敗則死之謀人之邑邦危則亡
之(記)
子食人之禄必憂其事孔子為魯司寇攝行相事七
日而誅亂政大夫少正卯于兩觀之下(家語)今有受人之
牛羊而為之牧之者則必為之求牧與芻矣求牧與芻
而不得則反諸其人乎抑亦立而視其死歟抱關擊
柝者皆有常職孔子嘗為委吏矣曰會計當而已矣
嘗為乘田矣曰牛羊茁壮長而已矣(孟子)
史欒書曰不可以當吾世而失諸侯季子曰食焉不
避其難(左)觕舉僚職(西漢叙傳觕與粗同)李廣當斬贖為庶人與
故潁隂侯屏居藍田南山射獵嘗夜從一騎出從人田
間飲食還至亭霸陵尉醉呵止廣廣騎曰故李將軍尉
曰今將軍尚不得夜行何故也宿廣亭下(西漢)郅惲為上
東城門候帝嘗出獵車駕夜還惲拒關不開帝令從者
見面於門間惲曰火明遼遠遂不受詔帝乃回從東中
門入(後漢書)羊祜在軍嘗欲夜出軍司徐胤執棨當營門
曰將軍都督萬里安可輕脱將軍之安危亦國之安危
也胤今日死此門乃開耳(晉書本𫝊)劉行本性剛烈周武時
為掌朝大夫典筆硯承御大夫取以進及行本將進承
御欲取之行本抗聲謂承御曰筆不可得帝驚問之曰
臣既不佩承御刀承御亦焉得取臣筆(隋書)房玄齡以度
支係天下利害嘗有闕求其人未得乃自領之(通鑑唐太宗紀)
傅玄每有奏劾或值日暮捧白簡整簮竦踊不寝坐而
待旦由是貴游震懾臺閣生風(通鑑西晉世祖)徐有功為侍御
史有功伏地流涕固辭曰臣聞鹿走山林而命懸庖厨
勢使之然也陛下以臣為法官臣不敢枉陛下法必死
是官矣太后固授之遠近聞者相賀太后出梨花一
枝以示宰相皆以為瑞杜景儉獨曰今草木黃落而此
更發榮隂陽不時咎在臣等(通鑑唐武后)給事中李藩在門
下制敕有不可即於黃紙後批之吏請更連素紙藩曰
如此乃状也何云批敕(通鑑唐憲宗紀)武三思求為太子狄仁
傑每從容言於太后太后曰此朕家事卿勿預知仁傑
曰何者不為陛下家事臣備位宰相豈得不預知乎(通鑑)
柳公綽為京兆尹公綽初赴府有神策小將躍馬横衝
前導公綽駐馬杖殺之明日入對延英上色甚怒詰其
專殺之状對曰臣職當杖之不當奏上曰誰當奏者對
曰本軍當奏若死於街衢金吾街使當奏在坊内左右
巡使當奏上無以罪之退謂左右曰汝曹湏作意此人
朕亦畏之(通鑑唐憲宗紀)韋思謙曰丈夫當敢言地湏明目張
膽以報天子焉得碌碌保妻子耶(唐書本傳)段志元與宇文
士及勒兵衛章武門太宗夜遣使至二將軍所士及披
戶内使志元拒曰軍門不夜開使者示手詔志元曰夜
不能辨不納比曉帝嘆曰真將軍也周亞夫何以加(唐書)
韋思謙曰耳目官固當特立鵰鶚鷹鸇豈衆禽之偶
韋思謙擢監察御史嘗曰御史出使不能動摇山岳震
慴州縣為不任職(唐書本𫝊)
集城尉不弛柝(選西京賦)豸角當觸邪(白侍郎)大厦如傾要梁
棟戮力效鷹鸇(杜詩)
本朝視其卼臲者而安植之求其蒙茸者而䟽理之(坡集)
任怨
史子産使都鄙有章上下有服田有封洫廬井有伍大
人之忠儉者從而與之泰侈者因而斃之子産為政
豐卷將祭請田焉弗許曰唯君用鮮衆給而已鄭子
産作丘賦國人謗之子罕以告子産曰苟利社稷死生
以之民不可逞度不可改詩曰禮義不愆何恤於人言
吾不遷矣(左)上曰近廣京城於存殁擾動誠多怨謗之
語朕自當之它日終為人利(通鑑五代周世宗)
本朝王曾為相常曰君恩若已出怨當誰歸(魏公別錄)杜衍
字世昌慶歴四年拜相力止内降之敕時有權要干請
者上曰朕内降不難然宰相衍公正介執必不出敕或
有不得已而降旨衍皆收之俟及十數即封還之上嘗
曰衍助我多矣(名臣傳)歐陽脩尹京兆寵貴犯禁令必寘
於法雖詔命有所不從(言行錄)
不勝任
經鼎折足覆公餗言不勝其任也(易)九載績用弗成(書)
子匠人斵而小之則王怒以為不勝其任矣(孟子)
史堕弱不任職(西漢息夫射𫝊)屋大柱小可為寒心(西漢李尋傳)
集其不勝任者怒而退之亦莫敢愠焉(柳文)
尸素
經尸厥官㒺聞知(書)不稼不穡胡取禾三百㕓兮不狩
不獵胡瞻爾庭有縣貆兮(詩)無功而受禄處其位而
不履其事(記)
子齊宣王好竽必三百人齊吹南郭先生不知竽者而
濫於三百人之中以吹食禄(韓子)主民翫歲而愒日(左愒苦盖)
(反翫又作玩皆貪也)丞相取充位(西漢張湯傳師古曰但充其位而已無所造設也)曠職
尸官(西漢許后傳)持禄保位(西漢匡衡等贊)拱默尸素(西漢鮑宣𫝊)尸位
素飱(西漢朱雲𫝊)&KR1029;&KR1029;廉謹偹員而已(西漢)曠貴最久(西漢史𫝊曠官)
(聞曠貴)陳平笑曰君居其位不知其任耶(通鑑漢高后)馬胤孫
為中書侍郎時人目為三不開謂口印門也(通鑑五代漢高祖)
盧懷慎與姚崇同為相自以才不及崇每事推之時人
謂之伴食宰相(通鑑唐玄宗紀)源乾曜拜左丞相李紘杜暹知
政事乾曜遂無參議但唯諾署名而已(玄宗實錄)
𫝊記徒殫太官之膳虛索長安之米(史通)
集空食疲廊肆(選詩)濫吹乖名實(選雜體詩)食焉而怠其事必
有天殃月費俸錢歲糜廩粟子不知耕婦不知織乘
馬從徒安坐而食家請官供不報答無異鼠雀偷太
倉(韓集)素餐無補益朱綬虛纏繞(白集)受若直怠若事(柳文)
趨事赴功
經一乃心力其克有勲(書)豈敢定居一月三捷(詩)樂事
勸功(記)
子北面委質無有二心朝廷不辭賤軍旅不辭難(韓子)興
天下之大利除天下之大害(荀子)
史公家之利知無不為(左傳)自詭效功(西漢京房傳)擢臣巖穴
誠冀有益毫毛豈徒使臣美食大官重高明之地哉(西漢)
(鮑宣傳)邊境時有風塵之警臣宜被堅執銳當矢石啓前
行(西漢終軍𫝊)鄧禹曰但願明公威德加於四海禹得效其
尺寸垂功名於竹帛耳(通鑑漢平紀)范滂為清詔使登車攬
轡慨然有澄清天下之志(後漢本𫝊)王莽敗赤眉賊衆至鄧
禹引退師衆憚為後拒禹乃書諸將名於竹簡題其前
後亂着器中令各探之張宗獨不肯探曰死生有命張
宗豈辭難就易乎(後漢)祖逖劉琨並有英氣每語世事或
中宵起坐相謂曰若四海鼎沸豪傑並起吾與足下當
相避於中原(本𫝊)陶侃見諸参佐或以談戲廢事乃取其
摴蒱博具以投于江(晉本𫝊)陶侃荆州刺史終日斂膝危
坐軍府衆事檢攝無遺未嘗少間嘗語人曰大禹聖人
乃惜寸隂至于衆人當惜分隂豈可但逸游荒醉生無
益於時死無聞於後是自弃也(通鑑晉武帝紀)隋大將軍麥鐡
杖謂人曰丈夫性命自有所在豈能然艾灸頞瓜蔕歕
鼻治黃不差而卧死兒女手中乎乃自請為前鋒骨
肉皆天子所賜得效筋力豈敢有辭(通鑑隋煬帝紀)韓滉曰今
兩河無虞河湟二十餘州可復也其資糧之費臣請主
辦(通鑑唐德宗紀)右僕射李靖以疾遜位疾小瘳每三兩日至
門下省平章政事詔大舉討吐谷渾上欲得李靖為將
為其老重勞之靖聞之請行上大悅(通鑑唐太宗紀)錢鏐自少
在軍中夜未嘗寐倦極則就圓木小枕或枕大鈴寐熟
輙欹而寤名曰警枕置粉盤于卧内有所記則書於盤
中比老不倦或寐方酣外有白事者令侍女振紙即寤
時彈銅丸于樓墻之外以警直更者(通鑑後梁均王)
集山甫勤於夙夜吳漢不離公門(選𫝊奕論)争先萬里途(鮑昭)
(東橋詩)男子本懸弧有志在四方(韋應物集)志士中夜心良馬
白日足(賈閬仙集)
避事
史縮肉(女六切)不任事之皃也(西漢五行志)袁粲身居劇任不
肯當事主事每往諮决或高詠對之閒居高卧(通鑑宋紀)謝
朏求出為吳興太守置酒數斛遺其弟㵸書曰力飲此
勿預人事(通鑑齊明帝紀)
記纂淵海卷六十四
