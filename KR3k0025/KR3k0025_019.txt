記纂淵海卷十九宋潘自牧撰
郡縣部
京西北路
河南府(倚郭二一河南師洛陽陽外縣十偃潁)(鞏)(密)
(新安登福昌安封)(伊縣)(澠池)(永寕)(夀)
郡號三川
郡沿革天文柳分野禹貢豫州之域武王克商定鼎於
郏鄏成王營洛為王城下都至平王自鎬京東遷乃居
王城秦置三川縣漢置河南郡東漢都於此置河南尹
兼置司隸三國魏置司州晉亦都此置河南尹司州如
故苻秦改為豫州劉宋仍置司州後魏改為洛州孝文
自代徙都之又改司州亦為河南尹東魏改司州為洛
州改河南尹為河南郡西魏又改為司州北齊為洛州
周為東京隋初罷郡為洛州煬帝徙都於此改豫州尋
改河南郡唐初復為洛州置都督府開元初開河南府
高宗以此為樂都光宅初改神都神龍初復為樂都天
寳初又改東京五代梁為西都唐改東都晉改西京本
朝因之(沿革表)
縣沿革河南本成周地秦屬三川郡漢為河南郡治
洛陽以地居洛水之上故名莽改宜陽東漢改雒陽隋
遷郡治河南縣併移縣於城中唐神龍初改洛陽為永
昌本朝初河南洛陽二縣併置熙寧中省洛陽入河南
偃師本帝嚳所都之地商有三亳成湯居西亳即此
後盤庚亦徙都改號曰殷周武王伐紂還息偃師後遂
名潁陽本夏倫國漢置縣屬潁川鞏周鞏伯邑惠
公封少子班於鞏是為東周漢時置鞏縣密本古密
國漢時置縣新安春秋時西周地秦名新安漢置新
安縣福昌周為召伯聽訟之所漢為宜陽縣地魏析
置甘棠縣唐改曰福昌本朝因之伊本古伊闕地漢
置陸渾縣隋改伊州尋廢唐置伊陽縣本朝改伊縣
澠池本韓地後屬秦漢置澠池縣屬弘農西魏屬河南
郡後周屬同軌郡唐初屬陜州貞觀初徙今治本朝因
之永寧漢為澠池縣之西境屬弘農郡西魏屬宜陽
郡隋改永寧縣唐移鹿橋屬洛州本朝屬河南府夀
安本後魏甘棠縣隋改今名登封禹避舜之子於陽
城即此漢置陽城崇高二縣屬潁川晉屬河南郡唐初
屬嵩州尋改嵩陽曰登封本朝屬河南府(沿革表)
形勝北邙山在府城北綿亘四百餘里東漢諸陵及唐
宋名臣墓皆在此伊闕山在府城西南大禹䟽龍門
伊水出焉八將山在河南縣西唐尉遲敬德與單雄
信等八將戰此遂以名山箕山在登封東許由洗耳
於此委粟山在洛陽城東魏明帝營為圓丘至今形
制尚在首陽山在偃師縣黑雲山在鞏縣西昔成
湯於此禱旱輙應嵩山在登封縣北五嶽之中岳也
漢武帝祠中岳聞神呼萬歲者三即此天壇山在永
寧縣西四十里壇上有仙燈王母祠慕容山昔慕容
垂屯兵於此桓王山在澠池縣北上有周桓王廟
鬼谷在登封縣北有蘇秦授業處洛水在永寧縣界
禹治水神龜負書出此回溪馮異與赤眉戰處空
桑澗伊尹産於此石渠在府城有文彦博宅温泉
在府城南冬温夏凉夾馬營在府城東宋太祖所生
處獨樂園在府城南白樂天宅趙普宅曹彬宅富
弼宅安樂窩俱在府城内(紀勝)
人物商伊尹耕莘野樂堯舜之道湯聘為相周申伯
有惠直德乃宣王元舅仲山甫克全懿德周宣王中
興賢臣漢賈誼少有俊才文帝時上治安策後為長
沙太傅郭賀光武時尚書令有殊政顯宗賜以三公
服卜式武帝時輸粟助邊賜爵關内侯杜密少有
大志為司徒胡廣所辟遷北海相與李膺齊名三國
郤正家貧好學事蜀漢為秘書多所匡救元文遥有
王佐才仕北齊累遷尚書左僕射隋元巖好讀書以
名節自許仕周為御史大夫唐長孫無忌晟之子佐
太宗定天下功第一元德秀為魯山令有清操士論
高之盧仝號玉川子嘗為月蝕詩以譏元和逆黨韓
愈重之韋應物性高㓗工詩累官蘇州刺史有集十
卷元稹舉制科第一官至膳部員外郎詩與白居易
齊名五代桑惟翰舉進士嘗著日出扶桑賦以見志
後拜相皇朝劉温叟性清介拜御史中丞吕蒙正
太宗時舉進士第一三居相位封許國公种放七歲
能文奉母隐終南山累詔不起後拜工部侍郎贈尚書
不娶無子以姪過弘為嗣錢若水舉進士善决疑獄
累官集賢院學士范雍中進士第為治平恕累官資
政殿學士富弼仁宗時舉茂才慶歷中再使契丹以
成和議拜樞密使尹洙博學深於春秋舉進士累遷
起居舍人倡為古文以矯時弊程顥生而秀爽舉進
士專尚德化熙寧初為御史理刑論新法不合遂去以
道學鳴世稱明道先生程頥少有高識非禮不動仁
宗時上䟽欲黜世俗之論以王道為心哲宗時擢崇政
殿說書與兄顥倡明道學世稱伊川先生邵雍號堯
夫精數學著皇極經世書邵伯温雍子以薦授大名
府助教著皇極經世解司馬光神宗時累官樞密使
天下稱為真宰相(紀勝)
集途出梁宋郊道由周鄭間前登陽城路日夕望三川
(顔延年)步出上東門北望首陽岑下有採薇士上有嘉樹
林(阮籍)握手出都門駕言適京師豈不懷舊廬惆悵與子
辭麗日作高歌清觴讌華池(韋應物)出城車騎次諸侯坐
領圖書見督郵繞郭桑麻通漢口滿川風景接襄州高
城鳥過方催夜廢壘蟬鳴不待秋聞說元規偏愛月知
君長得伴登樓(盧允言)蕙葉青青花亂開少年趨府下蓬
莱甘泉未厭揚雄賦吏道何榮賈誼才(錢仲文)開雲種玉
嫌山淺渡海傳書怪鶴遲隂洞石幢微有字古壇松樹
半無枝(盧允言)春城月出人皆醉野戍花深馬去遲寄聲
報爾山翁到今日河南勝昔時(岑參)
本朝熙寧五年省洛陽入河南元祐二年復景德四年
升永安為縣慶歷二年廢偃師四年復熙寧五年省入
緱氏八年復慶歷二年廢潁陽為鎮四年復熙寧五年
省入登封元祐二年復崇寧四年割密縣隸鄭州宣和
二年還隸府熙寧五年省福昌入夀安元祐元年復為
縣熙寧五年廢伊縣為鎮六年改隸伊陽景佑四年改
鐵門鎮為澠池慶歷三年廢夀安為鎮四年復開寳元
年移河清治白陂鎮熙寧八年閏四月置鐵監(沿革表)西
来洛水遶崧高野店荒村換市朝千古興亡幾春夢只
將閒話付漁樵(蕭真卿)玉光照夜開新塚劍氣沉沙古戰
場金谷更誰誇富麗銅駝無處問興亡(龐才卿)
潁昌府(倚郭一外縣六)(長社郾城)(陽翟)(長葛)(臨)
(舞陽)(郟潁)
郡號許昌
郡沿革天文角亢分野周為許國秦屬潁川郡漢為韓
國尋置許縣屬潁川郡東漢末獻帝都於此曹魏改為
許昌晉徙潁川郡治此北齊於此置南鄭州後周改許
州五代梁置匡國軍唐改忠武軍本朝升為潁昌府(沿革)
縣沿革長社秦屬潁川唐改長社縣郾城本古郾子
國漢置郾城縣陽翟鄭柳邑漢改陽翟長葛本春
秋鄭邑宋人伐鄭取長葛即此臨潁漢舊縣以在潁
水之上故名舞陽漢舊縣以在舞水之上故名郟
縣本春秋時鄭地漢置郟縣(並沿革表)
形勝禹山在潁縣南下有禹廟石梁河在臨潁北
西湖在府西北龍華井在府城北靈池在長葛縣
西亦名葛仙池世傳葛玄寓居於此梅花堂在府北
宋蘇軾建上有軾咏梅花詩德星亭在府西上有荀
叔故宅溵亭在郾城南裴度討吳元濟時建聽水
亭在府西湖上宋蘇軾卜宅其南上有蘇轍詩灌臺
在郡城南漢潁隂侯灌嬰故宅尚書臺在臨潁縣東
漢馬融嘗講書於上故名唐高宗於此閱兵更名講武
臺張飛祠在郡境内七先生祠在郡學祀宋時周
敦頤程顥頤張載司馬光邵雍朱熹高陽里在府城内
漢荀叔所居關公故宅在郡城内一宅兩院今有祠
在焉十八盤山在武陽縣南鳳翅山在郏縣西上
有靈泉舞水泉在舞陽縣東南泉湧若舞龍池在
郏縣西上有龍洞鄼侯廟在舞陽縣治唐太宗廟
在郏縣東北(紀勝)
人物周潁考叔純孝以孝感莊公張子稱其錫類秦
吕不韋為秦相作月令著十二紀并吕氏春秋漢賈
山孝文時上書勸納諫名曰至言晁錯以文學為太
常掌故遷太子家令號智嚢灌夫性孝誼嘗為父報
讐後為淮陽太守韓延年襲父爵封成安侯伐匃奴
以戰死王霸從光武為王郎所逼言冰堅可渡後以
功封淮陽侯祭遵以軍功封潁陽侯光武稱其憂國
奉公臧宫從光武征伐有功封朗陵侯姚期素重
信義以功封安成侯王常以功封山桑侯郭躬少
習法律累官至廷尉决獄多從輕恕陳實為太邱長
以德化人盗賊皆愧服之鍾皓以篤行稱九辟公府
皆不就李曇性至孝隐居養母桓帝以安車玄纁徵
之不起三國陳羣寔孫事漢為侍御史晉鍾雅好
學有才智為御史中丞百僚憚之褚裒少有盛名人
謂皮裏春秋累官鎮北將軍唐郭孝恪少有竒節以
功遷上柱國王求禮為御史直言不阿時相朝廷重
之皇朝焦繼勲為右金吾盗賊屏息吳虔裕為右
千牛衛上將軍朝廷眷愛孫甫少好學舉進士多所
建明有文集唐史行於世程戡舉進士安重習事治
不近名累官端明殿學士常禹錫舉進士試身言書
判第一著文集甚衆何中立進士及第累官樞密院
學士清介家無餘資孫永擢進士累官吏部尚書與
人交終身無怨尤田况舉賢良方正累遷翰林侍讀
學士太子少傅著好名朋黨二論曹勛以恩補承信
郎從徽宗北遷多著勞效累官太尉(紀勝)
集出磧清沙漠還家拜羽林風霜臣節苦歲月主恩深
為語西河使知余報國心(崔顥)梁王昔全盛賓客復多才
悠悠一千年陳迹惟高臺寂寞向秋草悲風千里来
梁苑白日暮梁山秋草時君王不可見修竹令人悲九
月桑葉盡寒風鳴樹枝(並高逹夫)仙官欲住九龍潭毛節朱
幡倚石龕山壓天中半天上洞穿江底出江南瀑布杉
松常帶雨夕陽彩翠忽成嵐借問迎來雙白鶴已曾衡
岳送蘇耽高館張燈酒復清夜深殘月雁歸聲只言
啼鳥堪求侣無那春風欲送行黃河曲裏沙為岸白馬
津邊柳向城莫怨他鄉暫離别知君到處有逢迎(並王摩詰)
一樽酒盡青山暮千里書回碧樹秋日落遠波驚宿雁
風吹輕浪起眠鷗舞陽親友誰相念潘岳閒居欲白頭
(許用晦)
本朝元豐三年升為府崇寧四年為南輔郡隸京畿大
觀四年罷政和四年復為輔郡隸京畿宣和三年復罷
輔郡依舊隸京西北路熙寧四年省許昌縣為鎮中元
間以郏隸汝州崇寧四年来隸潁州(沿革表)宴開芸閣儒
風盛坐對蓬山逸興長(孝宗)臂健尚嫌弓力軟眼明猶識
陣雲高庭前昨夜秋風起羞見團花舊戰袍(曹翰)賈誼書
成動兩漢謝安人笑起東山前途去覺雲天近舊隐回
思水石閒(范希文)去國正逢梁苑雪探春先得洛城花樓
臺紫府神君館松石平泉太尉家(元章簡)輔藩重地豈容
授任之輕睿主優恩曲遂及私之便(韓准知許昌表)
鄭州(倚郭一外縣四)(管城滎澤)(原武)(新鄭)(滎陽)
郡號滎陽
州沿革天文角亢分野古高辛氏火正祝融之墟禹貢
兖豫二州之域周為虢鄶之地鄭武公與平王東遷武
公滅兩國而遷都焉後鄭為韓所滅韓又徙都之其東
境屬魏秦屬三川郡漢屬河南郡後漢因之分置滎陽
郡後魏為東恒農郡東魏置廣武郡後周置滎州後改
為鄭州隋置管州煬帝初復為鄭州尋廢州置滎陽郡
唐因之屬河南道梁為防禦以原武中牟二縣屬開封
府本朝為奉國軍節度(沿革表)
縣沿革管城本周地武王封管叔於此滎澤古澤名
春秋衛侯及翟人戰於滎澤即此原武漢縣屬河南
郡新鄭周封黃帝後於此為鄶國滎陽古東虢國
春秋為鄭京城(沿革表)
形勝梅山在州西南春秋楚蒍子馮率師侵費滑還駐
於此黑陽山在原武縣北黃河經其下邢山在新
鄭南上有子産墓抱獐山在新鄭西上有駐節臺
具茨山在新鄭西南黃帝受神芝圖錄於此上有軒轅
避暑洞靈源山在滎陽縣西其間産靈芝石菌石髄
紫菊往往人聞長嘯之聲汴河在滎陽縣大周山下
金水河在州境鄭水在州東溉田千餘頃靈仙
井在滎陽縣南嘗有龍見此夕陽樓在滎陽境内
鄭莊公祠在滎陽縣東子産廟在新鄭縣西裴度
祠在新鄭縣北許衡祠在新鄭縣學吕蒙正墓
王曾墓曾公亮墓俱在新鄭縣境内軒轅丘在
新鄭縣境黃帝生此(紀勝)
人物周子皮為鄭大夫嘗以政授子産燭之武秦伐
鄭武奉鄭伯命說而罷之鄭僑為鄭卿孔子稱其有
君子之道四焉子太叔繼子産為政民甚德之列
禦寇學本黃帝老子著書十餘萬言漢任安守正不
阿權貴服虔有俊才著書甚多累官九江太守晉
潘岳少穎敏號為竒童子累官中書令南北朝鄭鮮
之性剛直仕為御史權倖憚之累官尚書僕射鄭義
為堯州太守表薦士類時論多之鄭紹緒仕梁為安
豐令有能名累遷衛將軍隋劉祐開皇初為大都督
善占候所著兵書甚多唐鄭善果仕唐為檢校大理卿
奉法持正朝野知名婁師德舉進士與人無競嘗云
唾面自乾累官將相李日知進士及第為司刑丞獨
尚寬平累官刑部尚書鄭虔為廣文館博士居官貧
約且善書畫玄宗稱其為三絶鄭潜曜性至孝母代
國長公主寢疾潜曜刺血為書禱神願以身代後尚臨
晉公主官至光禄卿鄭珣瑜少孤躬耕養母為宋城
尉嚴重人不敢干以私累官同平章事鄭絪幼有竒
志擢進士累官太子太保守道寡欲世以耆德稱之
鄭餘慶絪從子舉進士性廉介歴事四朝其禄皆賑親
濟急累官同平章事鄭肅學有根本舉進士挺挺有
大臣節累官平章事鄭棨善詩文舉進士累官中書
門下平章事皇朝梁周翰十歲能屬文累官大名尹
天雄軍節度使李及舉進士性清介喜薦下吏官至
御史中丞盛陶舉進士彈劾不避權倖史稱其有大
節孫固舉進士石介以公輔期之累官門下侍郎
張逸舉進士歴知數縣囚無冤抑民多便之(紀勝)
集花明柳暗繞天愁上進重城更上樓欲問歸鴻何處
去不知身世自悠悠(李義山)朝與周人辭暮投鄭人宿他
鄉絶儔侣孤客親僮僕宛洛望不見秋霜晦平陸田父
草際歸村童雨中牧蟲絲機杼鳴雀喧禾黍熟(王摩詰)九
陌逢君又别離行雲别鶴本無期望嵩樓上留相見看
過花開花落時(劉禹錫)蕙葉青青花亂開少年趨府下蓬
莱甘泉未厭揚雄賦吏道何榮賈誼才(錢仲文)蒼苔滿字
土埋碑風雨銷魂色欲頽曾向圖經中舊見誰人知是
蔡邕碑(王建)畫船載酒及芳辰宰相園林潩水濱鳬旂虎
符剖不得却將清影付賢人我扶黃雲去京闕掛席
欲進波連山天長水闊厭遠涉訪古始及平臺間(並賈昌朝)
本朝熙寧五年廢州以管城新鄭隸開封府省滎陽滎
澤縣為鎮入管城原武縣為鎮入陽武元豐八年復州
元祐元年還舊節復以滎陽滎澤為縣與滑州並隸京
西路崇寧四年建為西輔大觀四年罷輔郡政和四年
復宣和二年罷(沿革表)昨日憑高向西望滿川烟柳雨濛
濛(張詠)臺上望城下迢遥知幾尋湖光隐隐見多礙柳烟
深(范鎮)解𢃄行蒼蘚移鞍坐綠隂樹疎啼鳥遠苑静落花
深無復增修事君王惜費金(王安石)生為男子偶昌辰安
樂窩中富貴身大字寫詩誇壯健小杯飲酒惜清醇山
川澄净初經雨草木暄妍正遇春造化工夫精妙處都
宜分付與閒人(邵堯夫)垂楊冉冉臨清籞細草茸茸覆路
沙長閉園門人不入禁渠流出雨殘花(劉敞)
滑州(倚郭一外縣二)(白馬韋城)(胙城)
郡號滑臺
州沿革天文營室東壁分野禹貢豫州之域春秋時屬
衛戰國亦屬衛其西境屬魏秦漢置東郡晉為陳留濮
陽二國宋武平河南置堯州以為邊鎮後屬後魏亦為
東郡隋初置杞州後為滑州又改為堯州尋廢堯州置
東郡唐為滑州本朝因之(沿革表)
縣沿革白馬春秋衛國漕邑狄滅衛衛人立戴公廬於
漕即此韋城本古豕韋國胙城古胙國周公封别
子為胙伯即此(沿革表)
形勝鮒鰅山在州境山海經云顓頊葬其陽九嬪葬其
隂白馬山在白馬縣東北水經云昔有白馬羣行山
上悲鳴則河決馳走則山崩狗脊山在郡西北其地
出狗脊草天臺山在白馬西昔河決於此今有長堤尚
存滑河在州境内即黃河故道鯀堤在州西鯀治
水所築瓠子堤在州西南漢武所築大堤在白馬
縣東東西堤在韋城境内新堤在胙城境内平
陽城在故韋城春秋時孔悝為蒯瞶所逐載伯姬於平
陽即此滑臺城即故鄭廪延邑述征記云登滑臺西
北望太行山白鹿岩王莽嶺冠於衆山表也逯明壘
在州東石虎將逯明所築也王鐵鎗砦在白馬縣東
有歐陽修畫像記沙店在韋城西南向固城在白
馬西北唐置都督府其南有坑數處每坑可匿千人世
傳為伏兵之所京觀在韋城北漢翟義起兵討王莽
為莽所滅築臺於此白馬津在白馬縣境漢酈生所
稱守白馬之津即此靈昌津在白馬境内周十餘里
人獲菰蒲之利帝嚳陵顓頊陵並在州東北上山
之陽自唐以来天子歲祀之滑伯墓在州境惠子
塜在州東即梁惠王相也顔良塜在白馬縣魚池店
北關雲長刺顔良葬此堯祠在州西上有白敏中記
豢龍廟古豢龍氏祀處也上有司馬光禱雨文河
侯祠即漢王尊欲以身填金堤之處賈魏公廟在白
馬北仁風樓在韋城境内袁宏所築遺趾尚存瀟
湘亭在白馬縣境内(紀勝)
人物三國程昱有智略事魏拜衛尉封安鄉侯唐崔日
用擢進士第佐臨淄王平韋氏之難屢贊大計官至戶
部尚書崔宗之性好學與李白杜甫以文相知崔
日知少孤貧力學以明經進至兵部員外郎嘗平譙王
重福之變以功加銀青光禄大夫殿中少監四遷京兆
尹封安平侯李元紘初為宗正卿性介直時太平公
主與民争碾磑元紘斷令還民且署其判曰南山可移
判不可摇累官太子少傅皇朝王昭素有學行徵為
國子博士上問治世養身之術對曰治世莫如愛民養
身莫如寡慾朝廷愛其言遂書於几(紀勝)
集謁帝承明廬逝將歸舊疆清晨發皇邑日夕過首陽
伊洛廣且深欲濟川無梁汎舟越洪濤怨彼東路長顧
瞻戀城闕引領情内傷(曹子建)荆魏多壯士宛洛富少年
意氣深自許肯事郡邑權(王僧逹)白馬津頭春日遲沙洲
歸雁拂旌旗(劉禹錫)將軍發白馬旌節渡黃河一掃清大
漠咆虎戢金戈(李太白)滑臺門外見淇水眼前流(高適)黃河
曲裏沙為岸白馬津邊柳向城(同上)棠梨宫裏瞻龍衮細
柳營前着豹裘想到滑臺桑葉落黃河東注杏園秋(崔峒)
青絲玉勒康侯馬孟水金堤滑伯城(韓君平)
本朝太平興國初改武成軍節度熙寧五年廢州縣並
隸開封府元豐四年復舊縣復来隸元祐元年還舊節
度(沿革表)汀洲出沒叢花短波浪澄虛兩岸平前聖事跡
君今似不愧當年畫舫名(蘇子由)謨明久合分三府治劇
聊須試一方(王安石)
孟州(倚郭一外縣五)(河陽濟源)(温)(汜水)(河隂)
(王屋)
郡號孟津
州沿革天文室壁分野禹貢冀豫二州之域商為畿内
地周初為三監及弼鄘衛地春秋屬晉為河陽戰國屬
魏為河雍漢為河南縣元魏始築城於此北齊置河陽
關隋仍為河陽縣屬淮州唐初改大基縣後復為河陽
縣屬河南府後升孟州本朝置三城節度使(沿革表)
縣沿革河陽春秋時晉邑以在河之陽故名濟源周
為原地以濟水發源故名温周為蘇忿生之封邑漢
為温縣汜水古東虢國地春秋時為鄭巖又名虎牢
河隂秦置平隂縣在廣武山王屋本周召公邑後
周置縣(沿革表)
形勝紫金山在州西其地宜麥唐太宗嘗田獵於此
華盖峯在濟源縣西前有陽臺宫天壇山在濟源西
山上旦夕有五色影夜有仙燈即唐司馬承禎得道之
所盤谷在濟源北唐李愿隐居之所濟瀆在温縣
西北流入黃河淇水在五臺山東萬艘潭在河陽
縣治温泉在州城北夏凉冬温畜魚池在州城内
舊貢黃魚鮓出此神農澗在温縣境相傳神農采藥
至此敖山在河隂西北秦時敖氏築倉於上三山
在氾水界上有三峯故名鴻溝在河隂東即漢椘分
界處伯牛岡在氾水縣上有冉伯牛廟氾水源出
汜縣流入黃河厄井在氾水縣東南漢高曾逃難於
此瀑布泉在濟源東北堯池在州西北太師堂
在孟縣治文彦博以太師致仕居此九曲山在氾水
縣西二里頂上有吕布城王屋山在濟源縣西北百
里以山形如王者車盖故名(紀勝)
人物漢石奮以孝謹稱官至二千石景帝號奮為萬石
君雖齊魯諸儒皆自以為不及蔡義以明經給事大
將軍幕府昭帝召見說詩悅之擢光禄大夫傅喜傅
太后從弟好學有志行成帝選為太子庶子後遷大司
馬封高武侯張玄少習顔氏春秋與瑯琊徐業語大
驚曰今日相遭真解矇矣三國司馬懿少有竒節博
學洽聞漢末兵亂慨然有憂天下之志南北朝司馬楚
之晉宗室少有英氣獨折節待士常爽篤志好學五
經百家多所研究州郡辟命皆不就教授門徒七百餘
人號儒林先生趙默魏獻文時為選部尚書當官謹
飭進爵河内公累功進爵為王謐康子司馬子如東
魏丞相高歡入洛以為大行臺尚書司馬筠幼通經
史明三禮為暨陽令有清標入為尚書丞唐王智興
少驍銳累有戰功歴遷侍御史後又平賊加尚書左僕
射裴休藴藉能文章書有體法舉賢良為監察御史
操守嚴正後入相張庭珪慷慨有志舉進士累遷監
察御史黃門侍郎皇朝史杭宣和末為代州沿邊安
撫使城被危呼二子稽古稽哲突圍力戰而死李伯
宗舉進士歴大理卿執法平恕贈光禄大夫傅察端
重有特操登進士第蔡京欲妻以女察拒之常奉命出
使不屈而死贈徽猷閣侍制傅伯成察之孫少從朱
熹學登進士第累官集英殿侍制陳芳一門十四世
同居三百年孝義為時人所重仕為大理丞詔旌其門
集兵符關帝闕天策動將軍塞静胡笳徹沙明楚練分
風旂翻翼影霜劍轉龍文白羽摇如月青山斷若雲
烟疎疑捲幔塵滅似消氛投筆懷班業臨戎想顧勲還
應雪漢恥持此報明君(並駱賓王)孔山刀劍立沁水龍蛇走
(白居易)願随天子天壇上閒與仙人掃落花(李白)夜分光見
日院静遠聞笙(劉禹錫)日夕隂雲起登城望洪河川氣冐
山嶺驚濤激巖阿歸鳥映蘭畤游魚動圓波依水類浮
萍倚松似懸蘿(潘岳)昔向都邑遊今掌河朔徭登城眷南
顧凱風揚微綃洪流何浩蕩修芒鬱岧嶤誰謂晉京遠
室邇身實遼(同上)獨立蒼茫殘照外落花飛絮點人衣(白居)
(易)星斗半沉蒼翠色紅霞遠照海濤分折松曉拂天壇
雪投簡寒窺玉洞雲絶頂樵廻人不見深林磬度鳥應
聞(馬戴)
本朝政和二年改孟州為濟源郡熙寧五年省氾水入
河隂元豐二年復置大中祥符四年改虎牢關曰行慶
熙寧五年王屋河南来隸(沿革表)曉日都門颭旗旌晩風
鐃吹入三城知公再為蒼生起不是尋常刺史行(程明道)
南指嵩高北太行大河中出貫靈長君王不恃金湯險
自有仁恩結萬方(李廸)氾水鴻溝椘漢間跳兵走馬百重
山如河咫尺商於地便有園公綺季閒(王安石)下馬入枋
口漾船汎碧溪雪消山骨瘦風急浪頭低(文彦博)脩竹𢃄
藩籬百禽鳴朝暾仰視浮雲作俯窺流水奔相望有盤
谷李愿故居存(黃魯直)
蔡州(倚郭一外縣九)(汝陽上蔡)(新蔡)(褒信)(遂平)
(新息)(確山)(真陽)(西平)(平輿)
郡號汝南
州沿革天文角亢氐分野禹貢豫州之域古吕國春秋
時沈蔡二國戰國時為楚魏二國之境秦屬潁川郡漢
高置汝南郡後漢因之魏晉亦曰汝南郡劉宋因之兼
置豫州以為重鎮後魏置豫州東魏置行臺後周置總
管府後改曰舒州尋復曰豫州其後改洛州為豫州以
此為溱州尋改曰蔡州後置汝南郡隋初郡廢煬帝初
復置汝南郡唐為豫州寳應初仍為蔡州本朝因之為
淮康軍節度使(沿革表)
縣沿革汝陽周為沈國地漢置汝陽縣上蔡古蔡國
周武王封弟蔡叔度於蔡漢置上蔡縣新蔡古吕國
春秋時蔡平侯徙都於此故曰新蔡褒信本漢偃縣
地劉宋改曰褒信遂平本春秋房子國後魏改遂平
新息春秋為息侯國漢為新息確山本春秋江國
本朝改確山真陽本漢慎陽縣隋改曰真陽西平
古栢子國漢置西平縣平輿春秋沈子國漢置縣(同上)
形勝天中山在汝陽縣北以在天地之中故名確山
在確山縣南晉何曾見山有臼杵自動有聲尋失其所
嵖岈山在遂平縣西中有洞可深入昔李觀及吳元
濟戰嵖岈即此蔡岡在上蔡縣西光武井在上蔡
縣東上有光武臺玉梁渠在新息縣西北隋嘗濬以
溉田蔡溝在上蔡縣西南古有蔡河即此神溝在
遂平縣西北有古岳廟高皇臺在確山縣東漢高皇
所築光武臺在上蔡縣東北漢光武所築月旦里
在汝陽縣東漢許劭兄弟所居故名二孝莊在汝陽
縣西漢孝子蔡順董永所居(紀勝)
人物周曹䘏孔子徒樂道明義唐玄宗贈曹伯漆雕
開志不安於小成夫子悅之秦冉學孔門德藝有成
唐玄宗贈彭衙伯吴公文帝時守河南治平天下第
一徵為廷尉翟方進以射策甲科為郎遷丞相司直
舉劾甚切直朝廷憚之蔡順以至孝稱出求薪母噬
指順即心動母終平生畏雷順輙環塜泣曰順在此
鄭敬與同郡郅惲隐於弋陽山中惲志在從政喟然歎
曰天生俊士以為人也子從我為伊吕乎將為巢由而
父老堯舜乎敬曰吾足矣戴憑舉明經嘗在御前講
經羣臣無能難之者王琳性孝友十餘歲遭亂守父
母柩不去其弟季為賊所獲欲殺琳願以身代賊矜而
釋之袁安性清介嘗客洛陽後舉孝廉累遷司徒
薛包性孝友事繼母甚謹與諸弟分財多推讓陳蕃
性儉淨處家不脩飾嘗曰大丈夫當掃除天下安事一
室黃憲舉孝廉時人比其為顔子袁閎安之玄孫
若身脩節累徵不應延熹末黨士起閎潜居土室十八
年袁忠閎之弟初為沛相以清介稱及時亂浮海投
交趾許劭少重名節好品題人物人稱其為月旦評
晉周訪好周窮乏家無餘財元帝加為鎮東將軍
唐周墀舉進士屬詞高古文宗雅重之累官尚書右僕
射皇朝孫何篤學嗜古十五能文舉進士第一知制
誥著述甚多孫僅何之弟舉進士第一兄弟連魁天
下時人榮之累官集賢院學士謝良佐學於程門伊
川嘗稱歎其善淑已為好學(紀勝)
集行乏憩余駕依然見汝墳洛川方罷雪高嶂見静雲
輙曳半空褏溶溶五色分(孟浩然)西掖梧桐樹空留一院
隂艱難歸故里去住損春心(杜甫)宫殿青門隔雲山紫蘿
深人生五馬貴莫使二毛侵(同上)汝南晨雞喔喔鳴城頭
鼔角音和平路傍老人憶舊事相與感激皆淚零(劉夢得)
天涯流落兩丘土玉樹並揜佳城中舉杯三酹不忍去
萬木颯颯擊秋空(苑中詩)康樂寵詞客清霄意無窮徵文
北山外借月南樓中千里愁併盡一樽歡暫同(同上)
本朝大中祥符五年始改確山縣屬淮康軍政和間升
蔡州為陸海軍節度(沿革表)京塵無處可軒眉照面淮濱
喜自知風裏麥苖連地起雨中楊柳𢃄烟垂(黃庭堅)北闕
望南山明嵐雜紫烟樹遶芳堤外橋横落照前(歐陽脩)更
小亭欄花正好儘荒臺榭景纔真(邵雍)
淮寧府(倚郭一外縣四)(宛丘項城)(商水)(西華)(南)
(頓)
郡號淮陽
郡沿革天文角亢分野禹貢豫州之域昔庖羲氏所都
曰大吳之墟周初封舜後媯滿於此以備三恪為陳國
楚滅為縣楚頃襄王自郢徙於此戰國時為椘魏二國
之境秦屬潁川郡漢汝南郡淮陽國之地後漢亦同晉
為汝南郡梁國二境地兼置豫州後魏置陳郡又置北
揚州北齊改北揚州為信州隋置陳州煬帝初州廢置
淮陽郡唐為陳州或為淮陽郡屬河南道領縣六梁以
太康屬開封府晉為鎮安軍節度本朝為淮寧府(沿革表)
縣沿革宛丘陳國都有東門池又有固陵漢高追項羽
處項城本槐坊店項羽所築商水本漢汝陽縣地
本朝改商水縣西華漢為長平西華二縣地秦省長
平本朝置西華南頓古頓子國後通於陳南徙故曰
南頓又光武父劉欽為南頓令故名(沿革表)
形勝西銘山在府西北即張子作西銘處長白山在
太康縣東北山形長大甚秀宜山在西華縣南聳翠
為一縣之望頓山在項城縣北即古頓子城鳴井
在郡東以物投下聲應如鐘東門池在府東詩曰東
門之池可以漚麻即此五梁溝在府西南上有五橋
陳佗溝在府北世傳陳公子佗所開章華臺在商
水縣西北椘靈王所築光武臺在南頓境光武幸南
頓所築望湖臺在郡之西園下臨湖水清漣可望
伏羲廟在郡境内陳胡公墓在郡城北濠水嘗嚙其
趾見有鐵錮之俗謂之鐵墓北池在商水城北東流
逹於淮汲黯墓在郡城東柳城在西華南即女媧
氏之都長平城在西華縣東互鄉在商水縣境内
即互鄉童子見孔子之處桑落在郡界即孔子絶粮
處固陵在郡城西北即漢高滅項羽處(紀勝)
人物周洩冶靈公時為大夫以諫而死逢滑嘗勸陳
侯不赴椘召其詞甚直朝臣重之司城貞子仕陳為
大夫孔子嘗主其家顓孫師孔門高弟曾子稱其為
難能後世封為陳伯進宛邱侯原憲亦孔門高弟狷
介安貧孔子賢之秦陳餘好儒術秦時變姓名為里
監門後自立為代王漢鄭當時武帝時為内史以貴
下人當時賢之蔡衍少明經講授以禮讓化鄉里後
舉孝廉累官冀州刺史應順舉孝廉事後母至孝庭
中忽生異樹人以為孝感所致十子皆有才名蔡玄
通五經門徒千餘人官至侍中應奉性聰慧讀書五
行俱下為司隸校尉守正不阿黨事起稱疾而退應
劭奉之子舉孝廉為太山守曹操專政劭棄官歸作春
秋斷獄又著漢禮儀應瑒順六世孫以文學名識治
體仕魏為五官將應璩瑒之弟好學善屬文仕魏官
至侍中應貞璩之子有文學官至散騎常侍晉王
隐少好學不交勢力元帝時為著作郎令撰國史應
詹璩之曾孫以才藝文章知名當世仕為太子舍人封
觀陽侯應玄詹之子嗣官至散騎常侍應誕玄之
弟有氣幹歴六郡太守龍驤將軍唐殷侑通經術以
五經及第官至刑部尚書趙凖重義氣嘗平黃巢之
難以功封中書門下平章事五代符彦卿善騎射有
謀謙恭下士以功封魏國公皇朝喬維岳性恬退舉
進士明習吏事贈兵部侍郎萬適喜學問精於老子
書自號遣玄子不求仕進著述甚富姚仲孫蚤孤事
繼母孝擢進士官至龍圖閣學士謝文蔚進士甲科
累官集英殿脩撰知濟州上疏言臣下推行新法榜笞
禁錮民受其虐(紀勝)
集項王氣盖世紫電明雙瞳呼吸八千人提行起江東
赤精斬白蛇叱咤入關中椘滅無英圖漢興有竒功
按劍清八極歸酣歌大風(並李白)捲簾山對酒上馬雪沾
衣却向嫖姚幕翩翩去若飛(岑參)泉聲喧暗竹草色引長
堤故道青山在新田綠樹齊(皇甫茂政)松膠黏琥珀筠粉撲
琅玕(白樂天)雲收少室初晴雨柳拂中橋晩渡津(李椘望)種
柳開河為勝遊隄前常使路人愁隂埋野色萬條思翠
束寒聲千里秋(秦韜玉)
本朝初為陳州宣和元年升為淮寧府建隆間避宣祖
諱改溵為商水縣熙寧八年省南頓為鎮入商水項城
二縣元祐元年復(沿革表)溝中流水已成塵溝畔荒凉起
暮雲大抵華夷湏一統可能天地更平分(吕蒙正)宛城柳
色遮歸騎蔡水蘋香戀去舟(蘇子瞻)自是天心勞木鐸豈
關陳國有愚臣(劉敞)
汝州(倚郭一外縣四)(梁縣㐮城)(葉)(魯山)(寳豐)
郡號臨汝
州沿革天文張分野禹貢豫州之域周為王畿地春秋
戎蠻子邑戰國属韓後屬魏秦屬三川郡漢為河南郡
三國魏屬舞陽郡晉屬河南襄城二郡後魏屬汝北魯
陽二郡東魏置北荆州後周改曰和州隋改汝州以汝
水為名尋改㐮城郡治承休縣唐復為汝州天寳初改
州為臨汝郡乾元初復為汝州五代因之(沿革表)
縣沿革梁古梁國城漢改為梁縣㐮城本春秋鄭氾
地周襄王出居於此故名葉古應子國春秋為楚地
遷許於葉即此魯山春秋時為鄭邑漢為魯陽縣
寳豐本漢郏城縣地唐析置龍興縣(沿革表)
形勝風穴山在汝州東北上有風穴及吳公洞讀書庵
令武山在㐮城縣西上有令武將軍祠黃城山在
葉縣北即子路問津處鹿臺山在州北有臺状若蹲
鹿竈君山在州西南上有普濟廟以祀竈君雲夢
山在梁縣西南相傳鬼谷子脩道處旁有水簾洞崆
峒山在州西南黃帝問道於廣成子即此處今有廣成
墓鳴臯山在州西南上有唐清暑宫香山在梁縣
東南上有寺塔天池石梁魯山在魯縣東高出羣山
為一邑巨鎮堯山在魯山縣西上有堯祠太史湖
在州境内王素所濬為一郡之勝廣成澤在州西廣
成子所居之地旁有漢所立廣成苑巢父井在梁縣
西旁有巢由廟馬跑泉在梁縣東昔漢武渴馬跑地
而得此泉故名温湯泉在州西南唐武后嘗幸此旁
有武后流杯池並碑石顔魯公祠在州治東(紀勝)
人物上古廣成子隐居脩煉或云得道飛昇漢張宗
鄧禹薦為偏將軍諸將服其勇累遷大中大夫唐韓
伯俞性至孝有過母撻之泣母怪而問之曰撻之不痛
知母衰矣是以泣也元結少聰悟舉進士歴官監察
御史撰大唐中興頌馬燧姿度魁傑李抱玉表為隴
州刺史屢立大功封北平郡王王虔休有才藝李抱
真以幣招之授兵馬使累功封同昌郡王五代張仁
謙初為晉兵馬都監後平李繼筠授象州刺史皇朝
寇瑊舉進士授遂州推官討平溪蠻累官樞密直學士
吴幾復登進士第為太學直講歴仕内外官至秘閣
沈宣性至孝葬父母不塞墓附棺而卧同妻負土築
墳旌表其門(紀勝)
集望嵩樓上忽相見看過花開花落時(劉禹錫)晨登歇馬
嶺遥望伏牛山孤出羣峰首熊羆元氣間(宋之問)回看巴
路在雲間寒食離家麥熟還日暮數峯青似染商人說
是汝州山(王建)務閒惟印吏公退只棋僧藥鼎初寒火書
龕欲夜燈(許用晦)汝水無濁波汝山饒竒石大賢為此郡
佳士来如積(孟郊)
本朝政和四年賜軍額熙寧五年省寳豐為鎮入魯山
元祐元年復宣和二年改為寳豐縣(沿革表)臨汝舊邦陪
京近輔姬文之化所及首載聲詩地官之籍攸分實繁
兵賦土多巖險民或惰游置使勸農抑為令典分條察
俗盖有新書(楊億知汝州謝表)我欲龍泉觀夜月崆峒烟雨阻
人行(東坡)臨汝城中春雪消望嵩樓上對岧嶤(張耒)
記纂淵海卷十九
