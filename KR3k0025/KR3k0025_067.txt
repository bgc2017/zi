記纂淵海卷六十七宋潘自牧撰
人己部
人已兩得
經觀頥觀其所養也自求口食觀其自養也(易)謀其身
不遺其友(禮記)惟天下至誠為能盡其性能盡其性則能
盡人之性誠者非自成己而已也所以成物也(中庸)
集愷悌以肥家信義以急人(唐文粹)
人已兩失
史申叔時曰人有言曰牽牛以蹊人之田而奪之牛牽
牛以蹊者信有罪矣而奪之牛罰已重矣(左𫝊互見施報兩失)世
之亂也君子稱其功以加小人小人伐其技以馮君子
(左襄十三)丞相田蚡言灌夫家在潁川横甚民苦之灌夫亦
持丞相隂事為姦利受淮南王金(史灌夫𫝊)楚軍食少項王
患之乃為高爼置太公其上告漢王曰今不急下吾烹
太公漢王曰吾翁即若翁必欲烹而翁幸分我一杯羹
(通鑑漢高祖紀)
集楚則失矣而齊亦未為得也(司馬相如上林賦互入此莫笑彼)陵雖
孤恩漢亦負德(文選李陵書)
施報兩得
經投我以桃報之以李(詩)以德報德(論語)
子君之視臣如手足則臣視君如腹心(孟子)
集美人贈我錦繡段何以報之青玉案美人贈我金
錯刀何以報之英瓊瑤(文選張平子四愁詩)
施報兩失
經子弗祗服厥父事大傷厥考心於父不能字厥子乃
疾厥子於弟弗念天顯乃弗克恭厥兄兄亦不念鞠子
哀大不友於弟(書)
子惡聲至必反之君之視臣如犬馬則臣視君如國
人君之視臣如草芥則臣視君如寇讐殺人之父人
亦殺其父殺人之兄人亦殺其兄(孟子)
史牽牛以蹊人之田而奪之牛牽牛以蹊者信有罪矣
而奪之牛罰已重矣(左宣十一互入人已兩失)劉穆之往妻兄家乞
食多見辱江氏後有慶會属令勿來穆之猶往食畢求
梹榔江氏兄弟戲之曰梹榔消食君乃常飢何忽須此
妻市肴饌為其兄弟以餉穆之穆之為丹陽尹召妻兄
乃令厨人以金柈貯梹榔一斛進之(宋書本傳互入妻家及報怨兩門)
責己恕人
經與人不求備檢身若不及(書)躬自厚而薄責於人則
遠怨矣不患人之不己知患不知人也攻其惡無
攻人之惡(論語)
史晉敗秦師於殽獲百里孟明視西乞術白乙丙以歸
文嬴請三帥公許之秦伯鄉師而哭曰孤違蹇叔以辱
二三子孤之罪也不替孟明孤之過也大夫何罪(左𫝊僖公)
(三十三年)漢主曰孤負黃權權不負孤也(通鑑魏文紀)劉洪專督
江漢謀事有成者則曰某人之功也如有負敗則曰老
子之罪陸贄曰寧人負我無我負人(通鑑)李廣曰諸校尉
無罪乃我自失道吾今自上簿至幕府(前本傳)
傳記人之有德於我也不可忘也吾有德於人也不可
不忘也(戰國策)
集君子謹乎約己弘乎接物(典論)古之君子其責己也重
以周其待人也輕以約(韓文)
本朝以恕己之心恕人則仁不可勝用矣以責人之心
責己則義不可勝用矣(言行錄)
恕己責人
經縱我不往子寧不嗣音(詩)非諸人行諸己(禮記)不能正
其身如正人何其身不正雖令弗從(論語)
子身不用禮而望禮於人身不用德而望德於人(家語)吾
未聞枉己而正人者也况辱己以正天下乎(孟子)志不免
於曲私而冀人以己為公也行不免於汙漫而冀人以
己為修也身不善而怨人不亦反乎(荀子)行非其所履
以督人是猶笞父而責人以大舜之節罵母而規人以
曾閔之行(唐子)
史宋子明謂桐門右師曰吾有衰絰而子擊鐘何也右
師曰已衰絰而生子余何故舍鐘(左定九年互入敏於應對)已則無
禮而責於有禮者女何故行禮(左傳)鄧艾謂宗預曰禮六
十不服戎而卿受兵何也預答曰卿七十不還兵我六
十何為不受耶(蜀志)曹操曰寧我負人無人負我(三國魏志)己
無能而望他人用己無善而望他人愛猶農夫鹵莽種
之而怨天澤不潤雖欲弗餒可乎(唐書柳玭𫝊)
𫝊記財者君之所輕死者士之所重君不肯以所輕與
士而責士以所重事君(戰國策)晉平公使工為弓三年乃
成射不穿一札公怒將殺工(烈女傳)
集其責人也詳其待己也廉詳故人難於為善廉故自
取也少已未有善曰我善是是亦足矣已未有能曰我
能是是亦足矣外以欺於人内以欺於心未少有得而
止矣是不亦待於己者已廉乎其於人也曰彼雖能是
其人不足稱也彼雖善是其用不足稱也舉其一不計
其十究其舊不圖其新恐恐然惟懼其人之有聞也是
不亦責於人者已詳乎夫是謂不以衆人待其身而以
聖人望於人(韓文原毁)不知清己之慮而惡人之譁(柳文)
譽己毁人
𫝊記齊席毗(毗一作玭)清幹之士嗤鄙文學嘲劉逖云君輩
詞藻譬若朝菌須臾之玩非宏才也豈比吾徒千丈松
常有風霜不可彫悴(顔氏家訓)
集辯士多毁訾不聞談己非(唐文粹)
本朝韓浦韓洎咸有詞學浦嘗輕洎語人曰吾兄為文
譬如繩樞草舍聊庇風雨予之為文是造五鳳樓手(楊文)
(公筆談)
薄己厚人
經君子貴人而賤己先人而後己(禮記)
子勞苦之事則争先饒樂之事則能讓(荀子)
史小自潤之時(師古曰言所潤益於己者當減小之西漢谷永傳)薛包篤行父
母服除子弟求分財異居包不能止乃中分其財奴婢
引其老者曰我共事久若不能使也田廬取其荒廢者
曰吾少時所理意所戀也器物取朽敗者曰我素所服
食身口所安也(漢書)范震為司徒田不過一頃復推與兄
子(後漢)郭林宗減三牲之具以供賓旅(通鑑漢桓紀)流民萬餘
戶入縣界韓韶開倉賑之主者争謂不可韶曰長活溝
壑之人而以此伏罪含笑入地矣(通鑑)温大雅將改葬其
祖父筮者曰葬於此地害兄而福弟大雅曰若得家弟
永康我將含笑入地葬訖歲餘而卒(唐書弟彦博也)
𫝊記閔子騫為後母所苦冬月以蘆花衣之以代絮父
知之欲出後母子騫曰母在一子寒母去三子單父遂
止(孝子傳)
集劉禹錫刺播州子厚泣曰播非人所居夢得親在堂
且萬無母子俱往理將拜疏願以柳易播(韓作柳銘)削衣貶
食不立資遺以班親舊為友為義擔石之儲常空於
私室方丈之食每盛於賓筵(韓文)
厚己薄人
子豐取刻予(荀子)
史今銅鞮之宫數里而諸侯舍於隷人門不容車而不
可踰越(左襄三十一)勤民以自封(國語楚)不損用而大自潤(西漢)
(谷傳)董卓小孫七歲愛之以為己子至殺人之子如蚤
蝨耳(本𫝊)平章事豆盧革百官俸錢皆折估而革父子獨
受實錢百官自五月給而革父子自正月給(通鑑後唐明宗互入)
(貪汙)
本朝有毁其一錢之錐必失色而營護之至乃一怒而
刀鋸百生一饞而葅醢千命容態恬然曾視一錢之錐
不若金玉已生沙礫人命(鳴道集)
利己害人
經季武子成寢杜氏之葬在西階之下(夷人冢墓以為宅禮記)
子以鄰國為壑(孟子)
史毁人以自成(左𫝊)
集法吏多少年磨淬出角圭將舉汝愆尤以為己階梯
(韓集)
為己
經貨力為己以功為己(禮記)
子楊子取為我拔一毛而利天下不為也(孟子)楊子曰世
故非毛所濟(列子)
史奉己而已不在民矣(左𫝊)杜密曰劉勝位為大夫知善
不薦聞惡無言隠情惜已自同寒蟬(後漢)私自潤入(通鑑晉紀)
集入門各自媚誰肯相為言(長城窟)
以己體人
經無自廣以狹人(書)大夫䟦涉我心則憂(詩)鄰有喪舂
不相里有殯不巷歌(禮記)所惡於下毋以事上所惡於上
毋以使下(大學)施諸己而不願亦勿施於人(中庸)己欲立而
立人己欲達而達人子食於有喪者之側未嘗飽也
子貢曰有一言而可以終身行之者乎子曰其恕乎
己所不欲勿施於人我不欲人之加諸我也吾亦欲
無加諸人(論語)
史晉荀吳圍鼓鼔人或請以城叛穆子曰或以吾城叛
吾所甚惡也人以城來吾獨何好焉(左昭十五)楚王曰人之
愛其子也亦如余乎(左昭十二)晉祖逖牙門童建毅殺内使
周密降後趙石勒勒輒送首於逖曰叛臣逃吏吾之深
仇將軍之惡也猶吾惡也(通鑑晉元紀互入疾惡)蘧伯玉耻獨為
君子(東漢)顧榮與同寮宴見執炙者有欲炙之色榮割炙
啗之坐者問其故榮曰豈有終日執之而不知其味
庾亮所乘馬有的顱殷浩以為不利於主勸亮賣之亮
曰何有己之不安而移之於人(晉本傳)秦王堅召代長史
燕鳳問代所以亂故鳳具以状對堅曰天下之惡一也
乃執寔君及斤至長安車裂之(通鑑晉武紀)隂鏗嘗與賓客
宴飲見行爵者因回酒炙以授之曰吾儕終日酣酒而
執爵者不知其味非人情也(南史)山南地熱上以軍士未
有春服亦自御裌衣(通鑑德宗)
集衆鳥欣有託吾亦愛吾廬(陶淵明)視人之瘼如疽在身
(劉賓客)穏暖皆如我天下無寒人(白樂天)若知其心安而思
所以安人其性適而思所以適物不以自樂而忽鰥寡
之苦不以自逸而忘稼穡之勞(勞一作勤吕和叔文)
𫝊記晏子曰古之賢者飽而知人飢温而知人寒(晏子春秋)
以己度人
子埳井之蛙謂東海之鼈曰吾跳梁乎井幹之上入休
乎缺甃之崖赴水則接腋持頥蹶泥則沒足滅跗還虷
蟹與科斗莫吾能若也且夫擅一壑之水而跨跱埳井
之樂此亦至矣夫子奚不時來入觀乎(莊秋水互入見聞淺狹)羣
蟻觀鼇隠如岳蟻曰彼之冠山何異我之戴粒逍遙封
壤之顛伏乎窟穴也(符子)
集離婁微睇兮瞽以為無明(楚辭)已嗜臭腐養鴛雛以死
鼠(嵇叔夜書)
本朝此戰國策士以己度伊尹者也(東坡)
臆度
經他人有心予忖度之(詩)億則屢中(論語)
反己
經自我致戎又誰咎也(易)小人怨汝詈汝則皇自敬德
責人斯無難惟受責俾如流是惟艱哉(書)子曰三人
行必有我師焉擇其善者而從之其不善者而改之(論語)
正己而不求於人則無怨(記中庸)君子求諸己子曰見
賢思齊焉見不賢而内自省也君子病無能焉不病
人之不己知也不患人之不己知患其不能也内
省不疚夫何憂何懼(論語互入無愧)
子吾所謂聰者非謂其聞彼也自聞而已矣吾所謂明
者非謂其見彼也自見而已矣(莊子)愛人不親反其仁治
人不治反其智禮人不答反其敬行有不得者皆反求
諸己自反而不縮雖褐寬博吾不惴焉自反而縮雖
千萬人吾往矣射者正己而後發發而不中不怨勝
己者反求諸己而已矣有人於此其待我以横逆則
君子必自反也(孟子)曾子曰同遊而不見愛者吾必不仁
也交而不見敬者吾必不長也臨財而不見信者吾必
不信也三者在身曷怨人見善翛然必有以自存也
見不善愀然必有以自省也(荀子)與其譽堯而毁桀也不
如掩聰明而反修其道也(淮南子)李密問英雄子曰自知
曰英自勝曰雄(文中子)
史楚椒舉曰無瑕者可以戮人(左昭四年)富辰曰吾兄弟之
不恊焉能怨諸侯之不睦(左𫝊僖二十三)心苟無瑕何恤乎無
家(左閔元年)鄭人游於鄉校以論執政然明欲毁之子産曰
我聞忠善以損怨不聞作威以防怨(左襄三十二年)縱彼不言
籍獨不愧於心乎(史記項羽紀)臨川羨魚不如歸而結網(西漢)
(揚雄𫝊互入先欲自攻)聞觀物之智為反己之察(東漢馬援𫝊)人有毁
己當退而求之於身若己有可毁之行則彼言當矣若
己無可毁之行則彼言妄矣當則無怨於彼妄則無害
於身又何反報焉諺曰救寒莫如重裘止謗莫如自修
斯言信矣(通鑑魏明紀)顔含曰吾聞伐國不問仁人向馮祖
思問佞於我我豈有邪德耶(通鑑晉紀)阮裕在剡曾有好車
借無不給有人葬母意欲借而不敢言後裕聞之歎曰
吾有車而使人不借何以車為命焚之(晉書)楊昭儉曰刻
石紀功不若降哀痛之詔染翰稱美不若頒罪己之文
(通鑑晉高祖)盜發郭子儀父冡捕之不獲人以魚朝恩素惡
子儀疑其使之子儀自奉天入朝朝廷憂其為變子儀
見上上語及之子儀流涕曰臣久將兵不能禁暴軍士
多發人冢今日及此乃天譴非人事也朝廷乃安(通鑑大歴)
(元年)
集齊生兄為時名相朝之碩臣皆其舊友齊生舉進士
有司用是連枉齊生齊生不以云乃曰我之未至也有
司豈枉我哉我將利吾器而俟其時耳抱負其業東歸
於家吾觀於人有不得志則非其上者衆矣亦莫計其
身之短長也若齊生者既不得志矣而曰我未至也不
以關於有司其不亦鮮乎哉(韓文送齊生下第序)
本朝君子與小人處為小人侵陵則修省畏避動心忍
性增益預防(老泉)
不能反己
經不善學者師勤而功半又從而怨之(禮記)小人求諸人
(論語)
集鏡明不自照(盧仝集)溺井而怨伯益失火而怨燧人(同上)
苛責於人
經魯人有朝祥而暮歌者子路笑之夫子曰由爾責於
人終無己夫(禮記)子曰小人使人也求備焉(論語)
子苛煩者難為恭(譙子)責三光不照於覆盆之内(抱朴子)
史孫季舒與石崇酣燕慢傲過度崇欲表免之裴楷謂
崇曰足下飲人狂藥責人正禮不亦乖乎(晉裴楷𫝊)庫狄伏
連居室患蠅杖門者曰何故聽入(北史)
集自拳五色毬迸入他人宅却捉蒼頭奴玉鞭打三百
(詩話)
不任己意(附虛心)
經君子以虛受人(易)舍己從人(書)
子古之王者知雖落天地不自慮也辨雖彫萬物不自
說也能雖盖海内不自為也(莊子)
史昔周公朝讀百篇書夕見七十士猶恐不足(通鑑)惟不
自用乃能用人(通鑑唐德宗)李絳或久不諫上輒詰之曰豈
朕不能容受耶將無事可諫也(通鑑唐憲宗)
𫝊記以天下之目視則無不見也以天下之耳聽則無
不聞也以天下之心慮則無不知也(太公六韜)
集虛舟應物(駱賓王)幽谷無私有至斯響洪鐘虛受無來
不應(頭陀寺碑)
本朝萬事轉頭同墮甑獨身浮世若虛舟(詩話)
專擅
經權臣擅命(詩序)愚而好自用賤而好自專(中庸)
子愚者好專事而妬賢能(荀子)鷄有專栖之雄雉有擅澤
之鷮(抱朴子)
史鄭子孔之為政也專國人殺之(左襄十九)祭仲專鄭伯患
之(左成十五)子産曰衆怒難犯專欲難成(左襄十年)盧蒲嫳聽政
於其家(左傳)齊高止好以事自為功且專故難及之(左襄二十)
(九年)臧文仲曰以人從欲鮮濟(左僖二十)專聽生姦獨任成亂
(通鑑梁武紀)擅利擅害(通鑑秦紀)盧把秉政為吏部侍郎關播為
中書侍郎同平章事上嘗與宰相論事播意有所不可
起立欲言把目之而止遂至中書把謂播曰以足下端
慤少言故相引至此向者柰何發口欲言耶(通鑑唐德宗)作
威福於廟堂之上(前漢諸侯王)專則人實敝之(前漢五行志)專權
自恣(史趙高傳)春秋之義亡遂事漢家之法有矯制(前漢馮奉世𫝊)
以匹夫之細竊殺生之權(西漢游俠傳)田蚡為丞相薦人或
起家至二千石權移主上上曰君除吏盡未吾亦欲除
吏嘗請考工地益宅上怒曰君何不遂取武庫(西漢田蚡𫝊)
集專場誇觜距(韓集)
舍己徇人
經舍爾靈龜觀我朵頥凶(易)
子人病舍其田而芸人之田所求於人者重而所以自
任者輕為之詭遇一朝而獲十(孟子)
史黃歇與太子謀曰(初歇與太子為質於秦)不如亡秦與使者俱
出臣請以死當之太子因變服為楚使者御以出關而
黃歇守舍常為太子謝病度太子已遠乃自言於王曰
楚太子已歸出遠矣歇願賜死(通鑑周紀)李雲上書帝怒下
有司逮雲時弘農五官掾杜衆傷雲以忠諫獲罪上書
願與雲同日死(通鑑漢桓紀)朱震收葬陳蕃尸匿其子逸事
覺繫獄合門桎梏震受考掠誓死不言逸由是得免(通鑑)
(漢靈紀)侍御史景毅子顧為李膺門徒未有錄牒不及於
譴毅慨然曰本謂膺賢遣子師之豈可以脫漏名籍苟
安而已遂自表免(通鑑漢靈紀)
集士有經世籌自無活身策(山谷)
勞己為人
子為淵敺魚者獺也為叢敺雀者鸇也(互入與人為地)墨子兼
愛摩頂放踵利天下為之(孟子)
史梁武帝曰朕三更出治事事少午前竟事多日昃方
食昔腰腹過於十圍今之瘦削裁二尺餘為誰之咎救
物故也(通鑑本紀)
集如何織紈素自著藍縷衣(孟東野)賓客歡娛僮僕飽始
知官職為他人(白樂天集互入省悟及與人為地)年年道我蠶辛苦底
事渾身着苧衣(杜荀鶴集)蠶老繭成不庇身蜂飢蜜熟屬他
人(白樂天)
記纂淵海卷六十七
