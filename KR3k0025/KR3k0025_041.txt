記纂淵海卷四十一宋潘自牧撰
人道部
家世
經惟乃祖乃父世篤忠貞服勞王家厥有成績紀于太
常亦惟先王克左右昭事厥辟(書)周公之孫莊公之
子(詩)
子周公曰我文王之為子武王之為弟成王之為叔吾
扵天下不賤矣(荀子)薛公曰是其家傳七世矣(家傳儒業)皆有
經濟之道薛公曰王氏有祖父焉有子孫焉(文中子)
史叔禽叔椒子羽皆大家也羊舌四族皆彊家也(左)萬
石君及四子皆二千石人臣尊寵乃集其門號萬石君
(本傳)項氏世世為楚將(項羽紀)蘇武曰武父子位列將爵通
侯兄弟親近(本傳)太傅在前少傅在後父子並為師傅朝
廷以為榮(疏廣傳時廣為太傅廣兄子受為少傅太子每朝太傅在前少傅在後)累世名
貴人(秦紀)鄧氏累世寵貴凡侯者二十九人公二人大將
軍以下十三人其餘不可勝數東京莫盛於此(鄧禹傳)王
僧虔戒子書曰王家門中優者如龍鳳劣者猶虎豹(南史)
傳龜襲紫(隂識傳)五世相韓(張良傳)汲黯之先有寵於古之
衛君至黯十世世為卿大夫(西漢本傳)自楊震至彪四世太
尉德業相繼與袁氏俱為東京名族(東漢本傳)漢興惟韋平
父子至宰相(西漢平當傳)金日磾世名忠孝七世内侍(西漢本傳)
耿氏自中興後訖建安之末大將軍二人將軍九人卿
十三人列侯十九人中郎將刺史二千石數十百人與
漢興衰(耿恭傳)世吏一千石至祜九世並以清德聞(晉羊祜傳)
陸機曰我父祖名播四海(晉書本傳)中興桓氏尤盛自榮至
典世宗其道父子兄弟代作帝師(范曄傳)伏生自東西京
相襲為名儒以取爵位(後漢)魏主雅重門族魏韓顯宗
曰門望者乃其父祖之遺烈(齊紀)崔儼諫議大夫其羣從
數十人自興寧里謁大明宫冠盖騶從相望每歲時宴
于家以一榻置笏猶重積其上琳與弟太子詹事珪光
禄卿瑶俱列棨戟世號三戟崔家(新唐書)張潜官至魏州
刺史沛同州刺史洽衛尉卿涉殿中監父子兄弟五人
皆至三品官時人謂之萬石張家(張文瓘傳)王從易昆仲三
人開元中鳳閣舍人故號鳳閣王家(本傳)自李德林至百
藥安期三世掌制詔(唐書)自蕭瑀逮遘凡八葉宰相名德
相望與唐盛衰世家之盛古未有也(本贊)唐袁明遠祖滂
為漢司徒自滂至明凡十二世其間位司徒司空者四
世(唐書本傳)杜氏大族尊行不翅數十人(唐鑑)則天以王方慶
家多書籍訪求右軍遺跡方慶奏曰臣十代從伯祖羲
之書先有四十餘紙貞觀十三年太宗購求先臣並已
進之唯有一卷見在今又進臣十一代祖導十代祖洽
九代祖珣八代祖曇首七代祖僧綽六代祖仲寳五代
祖騫高祖規曾祖裒并九代三從伯祖晉中書令獻之
已下二十八人書共十卷(舊唐書本傳)德宗召温造至謂之
曰卿誰家子曰臣五代祖大雅外五代祖李勣(本傳)竇氏
自武德以來尚主者八人女為王妃者六人唐世貴盛
莫與為比崔湜遷兵部侍郎父挹為吏部侍郎父子
同為南省副貳自唐以來未有是事(唐書)世祖問天下諸
杜何處望高崔浩曰京兆為美(後魏書)戴胄子至德父子
繼為宰相世詫其榮韋思謙子承慶嗣立父子並為
宰相世罕其比張嘉貞子延賞延賞子弘靖時號一
門三相(唐書)
傳記竇禹鈞有子五人俱進士及第馮道詩(云)燕山竇
十郎教子有義方靈椿一株老丹桂五枝芳時號竇氏
五龍(類說)世重高門人輕寒族競以姓望所出邑里相矜
若仲遠之尋鄭玄先云汝南應劭文舉之對曹操自謂
魯國孔融(史通)
集幸賴先君之靈免負擔之勤(選書)忝籍世賢(選彈文)金張
藉舊業七葉珥漢貂(左太沖詩)席寵門緒實公侯之子孫
有山河之氣象家世以清白崇德(陳子昂)蟬聮珪組世
為顯著(李太白)門閥冠雲霄名家莫出杜陵人家聲
盖六合(杜詩)世言氏族者署為關内甲姓(劉賓客)莊憲皇太
后之弟今天子之舅太師之子太尉之孫司徒之曾孫
(韓文公道碑)路氏得姓歴二千年凡二十三世世稱德門人
不得並房故為宦族稱世有人自太尉琯以德行為
相相玄宗肅宗名聲益彰徹太行世號其門為太尉家
宗族子弟皆法象其賢(韓文)昔韋孟以詩禮傳楚而郊廟
之制卒正於玄成鄭玄以箋注師漢而禪代之儀卒集
於小同賈誼以經術起而嘉最好學盧植以儒學用而
諶為祭酒舊史咸以為榮漢司徒禹之世也(柳文)奕奕
四世崔為之冠(劉賓客)言冠冕者許為世雄言門閥者許
為時表家聲烜赫冠前賢(劉賓客)世家表甲第(白樂天)清
望標門榮冠山東之族(同上)杜氏大族枝蔓蟬聮朝廷
典章飽於聞見名卿賢相之家清風素範之族子孫
森羅髦俊並作(杜牧之)晉室簮纓宋朝人物謝萬已稱富
貴孟視尋處威權而安石東山尚為匹士彦重白屋猶
是布衣未有鴻鴈成行鶺鴒接翼(李義山文)鄭晦族清胄貴
(杜牧之集)地甲門闌大(元微之)世禄金張貴(孟浩然)鍾石享於祖
考帶礪傳於子孫一門四節輝耀當時德門之裔
門為上族(唐文粹)簮笏自懷綳祖孫相望(韓文)庭列鍾彛
笥傳組綬(司空表聖文)杜氏大家世有顯人(韓文墓誌)欒郤門風
大(羅隠集)子父諸孫盈于室堂公姑悦喜五福具有大夫
士家孰不榮羨(韓祭文)
本朝陳堯叟為樞密堯咨為節度使父秦公尚無恙每
賓客至其家堯叟及伯季侍立左右坐客不安求去公
曰此兒子輩耳天下以陳氏世家為榮(神道碑)漢諸袁之
父子四世繼出五公唐諸温之弟子同時並列三省(東坡)
(集)家聲奕奕盖并凉(東坡詩)南齊柳元伯之子五人皆領
郡號五馬(史元之見程厚東坡寒食詩注)君家兄弟真連璧門十朱輪
家萬石靈運子孫俱得鳳慈明兄弟孰非龍(坡詩)族大
徽音遠(欒城集)
閥閱子弟
經(闕)
子(闕)
史太史公曰平原君翩翩濁世之佳公子也(史記)世家子
弟(如淳曰世世有禄秩家也)宛孔氏有游閒公子之名(西漢食貨志師古曰言其)
(舉動性行有以似之也)李德裕曰朝廷顯官須公卿子弟為之何
者少習其業目熟朝廷之事臺閣之儀不教而自成寒
士縱有出人之材固不能閑習也則子弟未易可輕(唐選)
(舉志)越公兒郎故有家風(隋書楊洪傳)
傳記王謝家子弟奕奕皆有一種風氣(隋僧智果評書)
集王孫公子不鏤自彫非鸞則鳳(魏王問表)觀者尚識承平
王孫故態(柳文)貞房太尉家子孫也(韓墓碑)
本朝蘭砌傳芳鯉庭稟訓(臨川集)東山子弟家風在(歐公詩)
閨庭蘭玉照鄉閭(東坡集)
白屋
子傅說舉於版築之間膠鬲舉於魚鹽之中管夷吾舉
於士孫叔敖舉於海百里奚舉於市(孟子)
史甘茂起下蔡閭閻顯名諸侯(本傳)陳涉非王公大人名
族之後(主父偃傳)陳涉甕牖繩樞之子非有陶朱猗頓之富
(項籍傳)諸儒生多窶人子(漢書)卜式拔扵芻牧弘羊擢於賈
豎衛青奮扵奴僕日磾出於降虜(西漢公孫弘傳)千秋無閥閱
(田千秋傳)黃憲世貧賤父為牛醫(本傳)康成無紱冕之緒(後漢)沈
約曰太公起屠釣為周師傅說去版築為殷相胡廣累
世農夫致位公相黃憲牛醫之子名重京師(通鑑)蕭曹樊
灌皆起閭閻布衣至今推仰以為英賢豈在世禄乎(通鑑)
牛仙客初為縣小吏開元二十四年為尚書馬周一
介草茅言天下事若素宦于朝(唐書本傳)陳湯吕蒙馬隆孟
觀悉出貧賤而勲伐甚高不聞其家世將帥也(唐魏元忠封事)
唐玄宗謂張九齡曰卿嫌仙客寒微如卿有何閥閱(通鑑)
傳記進士多貧士(秦中歲時記)
集仲蔚孤緒元卿末裔(任昉表)不見公與相起身自犂鋤
(韓詩)
本朝起扵閭巷大其家室(臨川)
有種
經(闕)
子虎豹未成文而已有食牛之氣鴻鵠之鷇羽翼未合
而已有四海之心(尹子)
史李廣世世受射(本傳)將門必有將相門必有相(孟嘗君傳)朱
虛侯章曰臣將種也(通鑑吕后紀)諸葛恪少有名孫權見其
父瑾曰藍田生玉真不虚也(本傳)王猛之孫鎮惡善論軍
國大事或薦鎮惡扵劉裕與語說之曰吾聞將門有將
鎮惡信然(晉鑑)謝莊七歲能屬文宋文帝曰藍田生玉(南史)
(本傳)達奚震驍勇走及奔馬周文曰非此父不生此子(北史)
傳記慧種生聖癡種生狂桂實生桂桐實生桐(越絶書)
本朝鳳雛驥子生有種毛骨往往傳諸郎觀君崛鬱負
竒表便合劒佩趍明光(東坡集)汗血固應生有種(坡詩)
無種
經有教無類犂牛之子騂且角(論語)
子以瞽叟為父而有舜以紂為兄之子且以為君而有
微子啓王子比干(孟子)明月之珠出扵蠬(一作蜯蜄)周之簡
圭生扵㻈石大蔡神龜出扵溝壑(淮南子)
史陳涉曰王侯將相寧有種乎(史記)虞世南子昶無才術
歴將作少匠工部侍郎主工作許敬宗曰護兒兒作相
世南男作匠文武豈有種耶(新唐書來濟傳)陳湯吕蒙馬隆孟
觀悉出貧賤而勲伐甚高不聞其家世將帥也(唐魏元忠封事)
集天其福人不在舊族揚雄之才非出孔氏芝草無根
醴泉無源(虞翻書)靈珠産無種彩雲出無根亦如彼姝子
生此遐陋村(白詩)
克紹
經子克家裕父之蠱幹父之蠱(易)篤前人成烈
公劉克篤前烈無忝祖考汝克紹乃顯祖(書)召公
是似維其有之是以似之纘戎祖考(詩)國人穪願
然曰幸哉有子如此所謂孝也已良冶之子必學為
裘良弓之子必學為箕(禮)
子譬之若山木枝葉必類本(荀)
史洪宣祖業無廢先君之功世濟其美不隕其名
謂知徐吾趙朝韓固魏戊餘子之不失職能守業者
也(左)趙括能讀其父書傳(史記)田叔為魯相卒魯人以百
金祠少子仁不受曰無以百金傷父名(史記田叔傳)董仲舒
子及孫皆以學至大官(儒林傳)靈帝謂楊震孫竒曰卿強
項真楊震子孫(後漢)鮑永子昱拜司隸光武曰吾欲令天
下知忠臣子復為司隸(後漢)夏侯霸曰榮立家門(通鑑)山簡
性温雅有父風(晉書)劉孝綽七歲能屬文父繪齊時掌詔
誥孝綽年十四繪常使代草之(南史宋書)世祖嘗問王儉當
今誰能作五言詩對曰謝朏得父之膏腴(齊書)越公兒郎
故有家風(隋書)小家畜産百萬之&KR1269;子孫尚恥愧失其先
業李廣有孫陵為侍中善騎射愛人下士帝以為有
廣之風為騎都尉(通鑑)隋賀若弼父敦仕周為金州總管
臨刑呼弼曰吾將平江南此心不果汝當成吾志後弼
與韓擒虎同平陳(隋書)馬璘讀馬援傳至丈夫當死邊野
慨然曰使吾祖勲業墜地下乎卒為中興名將(新唐書)柳
玭有父風(唐書本傳)陳餘慶方稚有祖風歐陽通詢之子
母徐氏教以父書晝夜無倦遂亞扵詢(唐書)謩之論議挺
挺有祖風烈(魏徵傳)宋之問父令文富文辭且工書有力
絶人世稱三絶既之問以文章起其弟之悌以蹻勇聞
之遜精草隸世謂皆得父一絶趙道興遷左武侯明
閑宿衛太宗曰卿父為隋武侯有當官之譽卿今克傳
弓冶可謂不墜家聲柳公綽之子仲郢有父風牛僧
孺曰非積習名教何以致此李晟克京師市不改肆
愬平蔡亦如之功名之竒近世所未有(唐書)
集各紹堂構能負析薪(陳琳檄)箕裘之業載隆燕翼之謀
不隕(陳子昂)家聲器宇存家聲肯墜地利器當秋毫(杜詩)
籍籍名家孫(杜詩)烜赫舊家聲克家何妙年嶷然大
賢後復見透骨清(杜詩)益求發聞(去聲)俾家聲不頽(劉賓客集)公
胚胎光前生長食息不離典訓之内目濡耳染不學以
能太師之平汴州年老益高挈持維綱耡削荒類納
之太和而已其囊篋細碎無所遺漏繄公之功見少
傅翠竹碧梧鸞鵠停峙能守其業者也幼子娟娟静秀
瑶環瑜珥蘭茁其芽稱其家兒也(韓文)懿哉能世其家(劉賓)
(客)襲弓裘而稟詩禮以水木之有本源服名教乃保
家之子(白樂天)生扵清談克肖素風清風素範克肖家
聲(杜牧之)紹復丕績不墜厥祀(柳漢銘)楊公莫訝清無業家
有驪珠不復貧(元微之)身雖不貴有後斯榮唯公之嗣實
大家聲(李習之)韋玄方繼相荀爽復齊名(張九齡)趙孟慕成
季之勲復能霸晉亞夫紹絳侯之武亦克擒吳(唐淮西碑)
本朝克家傳衆子(欒城集)承家從昔如君少(陳後山)諸郎有
父風(山谷)
能蓋前愆
經蔡仲克庸祗德周公以為卿士叔卒乃命諸王邦之
蔡王若曰惟爾率德改行克謹厥猷爾尚蓋前人之愆
惟忠惟孝(書)
史沈勁充之子也勁以其父死扵逆亂志欲立功以雪
舊恥燕人逼洛陽陳祐留勁以五百人守洛陽勁喜曰
吾欲致命今得之矣恥父之惡致死以滌之變凶逆之
族為忠義之門(通鑑)盧元輔(杞之子)簡潔貞方人不以父之
醜行為累人人歸美(舊唐書)
不克紹
經女雖湛樂從弗念厥紹于嗟乎不承權輿(詩)子孫
弗率不德罔大墜厥宗忝厥祖子弗祗服厥父
事大傷厥考心厥父母勤勞稼穡厥子乃不知稼穡
之艱難(書)遏佚前人光(絶失也)若考作室既底法厥子乃
弗肯堂矧肯搆厥父菑厥子乃弗肯播矧肯穫荒墜
厥緒覆宗絶祀(書)
史其父析薪其子弗克負荷(左)行莫醜扵辱先李陵
生降隤(音頽)其家聲(並史記)時漢成帝無嗣政由王氏劉向
遂上封事極諫王氏與劉氏不並立如下有泰山之安
則上有累卵之危向卒子歆王莽舉為侍中莽持政留
歆為右曹建平元年改名秀及莽簒位歆為國師(西漢本傳)
為人後嗣守人功業如此豈不負哉(通鑑)祖約逖之弟也
逖卒代逖為西平將軍豫州刺史王敦舉兵約歸衞京
師自以名輩不後郄卞久望開府及所表請多不見許
遂懷怨望及蘇峻舉兵遂推崇約約聞大喜峻剋京都
以約為侍中後奔石勒而死(晉書本傳)房杜平生勤苦僅能
立門戶遭不肖子蕩覆無餘(通鑑)李勣疾謂弟弼曰我見
房玄齡杜如晦高季輔皆辛苦立門戶亦望貽後悉為
不肖子敗之(新唐書)狄仁傑為魏州刺史有惠政百姓為
之立生祠後其子景暉為魏州司功曹參軍貪暴人患
之遂毁其像焉(唐鑑)房玄齡之子遺愛尚唐太宗女遺愛
驕恣謀黜其兄遺直奪其封爵永徽中誣告遺直無禮
扵已高宗令長孫無忌鞫其事因得公主與遺愛謀反
之状遺愛伏誅杜如晦子構襲爵慈州刺史坐弟荷
謀逆徙於嶺表(唐書)
傳記韓昶退之子也性闇劣為集賢校理史傳有金根
車昶以誤悉改根為銀字(尚書故實)不肖子弟有三變第一
變為蝗蟲謂鬻庄而食第二變為蠧魚謂鬻書而食第
三變為大蟲謂賣奴婢而食三食之輩何代無之(北夢瑣言)
集門緒不昌(任彦昇書)咨汝之胄出門戶何巍巍不修其操
行賤薄似汝稀何不忝厥祖靦然不知歸(韓文)
陵替
經遭家不造(詩)
史欒郤胥原狐續慶伯降在皂隸叔向曰肸之宗十
一族惟羊舌氏在而已(左)魏徵玄孫稠貧甚以故第貸
錢扵人帝停叔玉婚而仆所為碑顧其家衰矣(唐魏徵傳)
集門衰祚薄(陳情表)承先人之後者在孫惟汝在子惟吾
韓氏兩世惟此而已(韓文)
自揚家醜
經其父攘羊而子證之(語)
史欒盈曰陪臣書能輸力扵王室其子黶不能保任其
父之勞宋華耦曰君之先臣督得罪扵宋殤公名在
諸侯之策(左)
貽後
經貽厥孫謀以燕翼子(詩)垂裕後昆(書)克昌厥後(詩)邁
迹自身克勤無怠以垂憲乃後身其康強子孫其逢
吉(書)
子不為子孫留財(列子)
史故襲天禄子孫賴之(左)晏子將死鑿楹納書謂妻曰
楹記日也子壮而示之(晏子春秋)叔向曰昔欒武子無一卒
之田其官不備其宗器宣其德行順其憲則以免扵難
及桓子驕泰奢侈貪欲無藝宜及於難而賴武之德以
沒其身(晉國語)平當為相上欲封當病篤不應召或謂當
不為子孫耶當曰吾居大位已負素餐起受侯印還卧
而死死有餘罪今不起者所以為子孫也(前漢)疏廣乞骸
骨上賜黃金二十斤或勸廣以其金頗為子孫立産業
者廣曰吾豈老誖不念子孫哉頋自有舊田廬令子孫
勤力其中足以供衣食與凡人齊今復增置之以為贏
餘但教子孫怠惰耳賢而多財則損其志愚而多財則
益其過且夫富者衆之怨也吾既無以教化子孫不欲
益其過而生怨(西漢)韋玄成繼父賢為相鄒魯謳曰遺子
黃金滿籯不如教子一經(西漢)文帝戒太子曰即有緩急
周亞夫真可任將兵及七國反書聞上乃拜中尉周亞
夫為太尉將軍往擊吳楚薛廣德歸縣其安車以傳
示子孫為榮(漢鑑)龐公釋耕扵壟上妻子耘扵前劉表問
先生苦扵畎畆而不肯官禄後世何以遺子孫乎龐公
曰世人皆遺之以危今獨遺之以安雖所遺不同未為
無所遺也(後漢)楊震性廉子孫常蔬食步行或欲令開産
業震曰使後世稱為清白吏子孫以此遺之不亦厚乎
(東漢)宋高祖微時躬耕於丹徒及受命耕耨之具頗有存
者皆命藏之以留於後張緒謂齊柳世隆曰君以清
名遺子孫耶答曰一身之外亦復何須子孫不才將為
争府如其才也不如一經(南史)高歡曰堪敵侯景者唯有
慕容紹宗我故不貴之留以遺汝(通鑑)房彦謙謂子玄齡
曰今皆因禄富吾獨以官貧所遺子孫在於清白耳(隋本)
(傳)上謂太子曰李世勣才智有餘然汝與之無恩恐不
能懷服我今黜之若其即行候我死汝扵後用為僕射
親任之若徘徊顧望當殺之耳(通鑑)張嘉貞不營家産有
勸其市田宅者嘉貞曰吾貴為宰相何憂寒餒若其獲
罪雖有田宅亦無所用比見朝士廣占良田身沒之日
適足為無賴子孫酒食之&KR1269;吾不取也聞者是之(通鑑)夫
名門右族莫不由祖考忠孝恭儉以成立之(柳玭傳)
集應劭曰書賢而覆黶(幽通賦注)家世貧儉先人遺訓常恐
置産怠子孫故家無樵蘇之地(元微之)後貴有金玉必不
為汝藏崔昭生崔芸李兼生窟郎堆錢一百屋破散何
披猖今雖未即死餓凍幾欲僵(杜牧之)
貽禍
經今不取後世必為子孫憂(論語)
子(闕)
史武子之施沒矣而黶之怨寔彰(左傳)秦始皇宫室之麗
使其後曾不得聚廬而託處焉馳道之麗使其後曾不
得邪徑而託足焉葬埋之侈使其後曾不蓬顆蔽塚而
託葬焉(賈山至言)
集應劭曰黶惡而害盈(幽通賦注)燕翼無似終為餒魂(劉賓客集)
閉門不解栽桃李滿地唯聞種蒺藜(白集)
攝養
經山下有雷頤君子以慎言語節飲食(易)君子齋戒處
必掩身毋躁止聲色毋或進薄滋味毋致和節嗜欲定
心氣耳目聰明血氣和平姦聲亂色不留聰明淫
樂慝禮不接心術惰慢邪僻之氣不設於身體剛氣
不怒柔氣不懾四暢交扵中而發作扵外不使放心
邪氣得接焉(禮記)
子持其志毋暴其氣養心莫善扵寡欲存其心養其
性(孟子)無以好惡内傷其身(莊子)合六氣之精平易恬淡則
憂惡不能入邪氣不能襲故其德全而神不虧又曰純
粹而不雜靜一而不變淡而無為動而以天行此養神
之道也又曰精神四達無所不極(莊子)邪汚之氣何由得
接(荀子)神清者嗜欲弗能亂(淮南子)恬和養神則自安扵内
清虚養心則不誘扵外神恬心清則形無累矣(劉子)
史子産曰節宣其氣勿使有所壅閉湫底以露其體(左)
養精游神(西漢東方朔傳)養身者以煉神為寳(東漢)孟說曰養性
者善言不可離口(新唐書)孫思邈云養性者先知自謹
柳公度曰吾不以氣海暖冷物熟生物不以元氣佐喜
怒年八十九(唐書)孫思邈曰人無故不應餌藥藥有所偏
助則臟氣為不平(唐裴潾傳)
傳記夫欲養神必先須養氣(修真祕訣)
集君子知形恃神以立神須形以存悟生理之易失知
一過之害生故修性以保神安心以全身愛憎不接於
情憂喜不留於意泊然無感而體氣和平(嵇叔夜養生論)頤性
養夀(嵇叔夜幽憤詩)王其愛玉體俱享黃髮期(曹子建)吾學養生
之術外榮華去滋味不愛其身而嗇其神(文選)減書存
眼力省事養心田(劉賓客)頤性保命屑瓊飲露(唐文粹)新浴
肢體暢獨寝神魂安(白樂天)漱吮甘液游泳和氣葆和
嗇神凝和葆神(唐文粹)
本朝汛掃身心澡瀹神氣(東坡集)山芎麥麯都不用泥行
露宿終無疾(欒城)養氣如養兒(東坡詩)
不善攝養
經(闕)
子孔子曰人有三死而非其命也已自取也夫寝處不
時飲食不節逸勞過度者疾共殺之(家語)形勞而不休則
弊精用而不已則勞勞則竭不可以無涯之智役有
涯之身(莊子)耳目淫於聲色之樂則五臟動摇而不定矣
五臟動摇而不定則血氣滔蕩而不休矣血氣滔蕩而
不休則精神馳騁於外而不守矣精神馳騁於外而不守則
禍福之至雖如丘山無由識之矣(淮南子)神躁則心蕩心
蕩則形傷(劉子)目愛綵色命曰伐性之斤耳樂淫聲命曰
攻心之鼔口貪滋味命曰腐腸之藥鼻悦芳馨命曰燻
喉之煙身安輿駟命曰召蹶之機(劉子)
史神太用則竭形太勞則弊形神騷動欲與天地長久
非所聞也(太史公)盛食珍味以壊其口音樂婦人以壊
其耳高堂䆳宇倉庫奴婢以壊其腹娛樂親酌以壊其
心(前漢賈誼五餌書)以耎脆之玉體犯勤勞之煩毒非所以全
夀命之宗也(通鑑)多記損心多語耗氣心氣内損形神外
耗初雖無覺久且為弊(唐書)世嘗謂一怒不足以侵性一
哀不足以傷身輕而肆之是猶不識一溉之益而望嘉
穀於旱苗者也神躁於中而形喪於外(嵇叔夜)五情今
已傷安得自能老世人不察惟五穀是見聲色是躭
目感玄黃耳務淫哇滋味煎其腑臟醴醪鬻其腸胃香
芳腐其骨髓喜怒悖其正氣思慮銷其精神哀樂殃其
平粹夫以蕞爾之軀攻之者非一途易竭之身而内外
受敵身非木石其能久乎(孟東野)藥以愈疾非朝夕常餌
之物况金石酷烈有毒又益以火氣殆非人臟所能勝
也(通鑑)積微成損積損成衰(養生論)
傳記肥肉厚酒務以自強命曰爛腸之食(吕氏春秋)膚氣内
消有似尾閭之波神志外傷同乎牛山之木(文心雕龍)
集出輿入輦命曰蹷痿之機洞房清宫命曰寒熱之媒
皓齒蛾眉命曰伐性之斧甘脆肥醲命曰腐腸之藥(文選)
合冰炭以交戰祗自苦乎厥身(白侍郎)
本朝煎烹心脾擢胃腎自令鬢髮驚秋霜(欒城集)
愛君
經申伯忠臣不欲離王室(詩)雖爾身在外乃心罔不在
王室昔先正保衡曰予弗俾厥后惟堯舜其心愧恥
若撻於市武王有疾弗豫周公為三壇同墠册祝曰
以旦代某之身(書)子曰事君欲諫不欲陳詩云心乎愛
矣遐不謂矣中心藏之何日忘之善則稱君過則稱
已晉世子申生使人辭於狐突曰吾君老矣子少國
家多難伯氏不出而圖吾君伯氏苟出而圖吾君申生
受賜而死(禮記)
子我非堯舜之道不敢以陳扵王前予三宿而出晝
於予心猶以為速王庶幾改之王如改諸則必反予夫
出晝而王不予追也予然後浩然有歸志予雖然豈舍
王哉不得於君則熱中(孟子)宋國有田夫常衣緼黂僅
以過冬暨春東作自曝扵日不知天下之有廣厦隩室
綿纊狐狢顧謂其妻曰負日之暄人莫知者以獻吾君
(列子)身在江湖之上心居魏闕之下(莊子)
史荀林父進思盡忠退思補過社稷之衛也季文子
見有禮扵其君者事之如孝子之養父母見無禮扵其
君者誅之如鷹鸇之逐鳥雀也(左)屈原雖放流睠顧楚
國繫心懷王不忘不勝犬馬之心汲黯曰臣常有
狗馬病不能任郡事願為中郎出入禁闥補過拾遺(史記)
忠臣不先身而後君(魯仲連傳)望之雅意本朝(西漢本傳)願賜數
刻之間極竭毣毣之思退入三泉死亡所恨(鮑宣傳)史魚
既沒餘忠未訖委柩後寝以屍達誠汲黯身外思内發
憤舒憂(谷永傳)忠臣雖在畎畆猶不忘君(劉向傳)昔周公雖
老猶在京師明不離成周示不忘王室也仲山甫異姓
之臣無親扵宣就封於齊獨歎息永懷夙夜徘徊不忍
遠去(杜欽傳)上官桀始以財力得幸為未央廏令上嘗體
不安及愈見馬馬多瘦上大怒曰令以我不復見馬耶
欲下吏桀頓首曰臣聞聖體不安日夜憂懼意誠不在
馬(通鑑)仲尼去魯曰遲遲而行孟子去齊三宿而後出境
言忠臣之於主慕戀不已(荀悦)忠臣遠不忘君(後漢)注心皇
極結情紫闥神明知之(通鑑)高堂隆疾篤口占上疏曰臣
寝疾有增無損常恐奄忽忠欵不昭天下乃天下之天
下非獨陛下之天下也(通鑑)累繭救宋重胝存楚(南史)陽固
曰昔龔遂去國猶獻直言韋孟離朝不忘本國(後魏書)為
歌詩情不忘君人憐其忠(杜甫)房玄齡寝疾抗表諫征高
麗(唐書)李孝本二女配沒右軍上取之入宫右拾遺魏謩
上疏上即出孝本女擢謩為補闕曰可謂愛我不忝厥
祖矣(通鑑)
傳記王猛謂苻堅曰臣沒之後願不以晉為圖鮮卑羌
虜我之仇讐終為人患宜漸除之(十六國春秋)
集欲闔口無言兮嘗被君之厚德念三十年之積思兮
願一見而陳辭(楚辭)馳心輦轂(應劭詩)若葵藿之傾葉太
陽雖不為之迴光然終向之者誠也(曹子建)投軀報明主
身死為國殤(選樂府北門行)潢汚易竭抑有朝宗之願犬馬無
識猶知戀主之誠子牟馳心扵魏闕汲黯積思扵漢
庭微衷尚隔於戴盆積望徒懸於窺管葵藿之誠彌
切犬馬之戀愈深(柳文)揮涕戀行在道途猶恍惚中原
消息斷黃屋今安否生逢堯舜君不忍便永訣當今
廊廟具搆厦豈云缺葵藿傾太陽物性固莫奪(杜工部)炙
背可以獻天子(杜詩)獨隨朝宗水赴海輸微涓(李太白集)萬里
納忠一心稟命(白樂天)報國心皎潔念時涕汎瀾(韓詩)仰長
安而就日赴帝鄉以望雲(駱賓王集)微臣欲獻唐虞夀筵指
南山對衮龍(王維集)平生五色線願補舜衣裳簮組赤
墀戀禽魚滄海心(杜詩)臣心堯日下(錢起詩)
本朝鄭俠雖流落頓挫之餘一話一言未嘗不在君父
(鄭介夫錄)雖伏櫪之馬悲鳴猶戀於君軒而曳尾之龜涵養
未離於靈沼(歐公表)蹌蹌退舞敢忘虞帝之笙鏞翼翼歸
飛亦在文王之靈沼(元絳表)古今詩人衆多而杜子美為
首豈非以其流落饑寒終身不用而一飯未嘗忘君也
歟進如孟子之敬王退若蕭生之憂國(蘇文)只因未報
君恩重清夢時時到玉堂(坡詩)平生本朝心歲月閩江浪
去國雖千里分憂即近君(山谷詩)夕寐北河隂夢還甘
泉宫(詩集)
憂世
經我瞻四方蹙蹙靡所騁憂心如惔不敢戲談憂
心如酲心之憂矣疢如疾首不遑假寐癙憂以痒鼠
思泣血無言不疾(並詩)一夫不獲則曰時予之辜(書)雖
危起居竟信其志猶將不忘百姓之病也(禮記)
子孟子周流憂世思濟斯民經營八紘之内心勦形
瘵何勤如焉(孟序)有安社稷臣者以安社稷為悦也思
天下之民有不被堯舜之澤者若已推而納之溝中
憂以天下(孟子)今世之仁人蒿目而憂世之患(莊子)周行
天下上說下教雖天下不取強聒而不舍(莊子)楊子見路
逵而哭為其可以南可以北墨子見練絲而泣為其可
以黃可以黑神農憔悴堯瘦臞舜黴黑禹腁胝由此
觀之則聖人之憂勞亦甚矣(淮南子)目若營四海(文中子)
史楚子囊死遺言謂子庚必城郢君子謂子囊忠將死
不忘衛社稷嫠不恤其緯而憂宗周之隕(左)憂國如
饑渴(鮑宣傳)孔席不煖墨突不黔(西漢)陳蕃曰當今之世三
空田野空朝廷空倉庫空(後漢)劉寬任重責大憂心如醉
(本傳)陳蕃曰鄙諺言盜不過五女門以女貧家也今後宮
之女豈不貧國乎(續漢書)王坦之卒臨終與謝安桓冲書
惟以國家為憂言不及私(晉鑑)昔腰腹過於十圍今之瘦
削裁二尺餘舊帶猶存非為妄說救物故也(梁鑑)吳漢病
篤車駕親臨問所欲言對曰臣愚無所知識惟願陛下
慎無赦而已(漢鑑)房玄齡留守京師疾篤語諸子曰今天
下無事惟東征未已乃上表諫上謂公卿曰彼病篤如
此尚能憂我國家温彦博薨上謂侍臣曰彦博以憂
國之故精神耗竭上將發兵討新羅侍中張文瓘卧
疾在家自輿入見諫上乃止晉州男子郇模以麻編
髮持竹筐葦席哭於東市人問其故對曰願獻三十字
一字為一事若言無所取請以席裹尸貯筐中棄扵野
其言團者請罷諸州團練使也監者請罷諸道監軍使
也(唐鑑)
傳記家國愔愔如日將暮(潘佑表)
集生逢堯舜君不忍便永訣當今廊廟具搆厦豈云缺
葵藿傾太陽物性固莫奪賢有不黔突聖有不煖席
安得壮士挽天河淨洗甲兵長不用幾時高議排
金門各使蒼生有環堵安得大厦千萬間盡庇天下
寒士皆歡顔(杜詩)自古聖人賢士皆非有心求於聞用也
憫其時之不平人之不義得其道不敢獨善其身而必
以兼濟天下也孜孜矻矻死而後已故禹過家門不入
孔席不暇煖而墨突不得黔彼二聖一賢者豈不知自
安佚之為樂哉誠畏天命而悲人窮也(韓文)豈無成都酒
憂國只細傾(杜工部集)前古之興亡未嘗不經於心(韓文)疾與
憂積(柳文)惟歌生民病願得天子知未得天子知甘受時
人嗤藥良氣味苦瑟淡音聲稀但自高聲歌庶幾天聽
卑但傷民疾痛不識時忌諱安得萬里裘盖褁周
四垠穏暖皆如我天下無寒人一夫不獲若納之於
隍我若未忘世雖閒心亦忙世若未忘我雖退身難
藏(白樂天)遂我一身逸不如萬物安(元稹集)以生人為心(唐文)
(粹)負其道以環軫於諸侯(皇甫湜)志士白髮早(孟東野)夫仲
尼之悲不在麟也墨翟之泣不在絲也且阮籍縱車於
途途窮輒慟豈始慮不至耶蓋假事諷時致意於此耳
(沈顔登華旨)心為四海懸(袁陽源)
本朝貌先年老因憂國事與心違始乞身(歐公)白髮憂民
雖種種丹心許國尚桓桓(歐公)進不知富貴之為樂退不
忘天下以為心(歐公)中原未得平安報醉裏眉攅萬國愁
(介甫詩)吕獻可病卧洛陽猶旦夕憤嘆以天下事為憂過
於在位任其責者(吕誨墓誌)士當先天下之憂而憂後天下
之樂而樂也(范文正公)
要君
經臧武仲以防求為後扵魯雖曰不要君吾不信也(論語)
子曰事君三違而不出境則利禄也人雖不曰要吾弗
信也(禮記)
史建章宫有物出状似麋詔東方朔視之朔曰願賜美
酒麋肉飲飱臣乃言詔曰可已飱又曰某所有公田魚
池蒲葦數頃願以賜臣臣乃言詔曰可於是朔乃言(史)
姚崇知帝銳於治乃先設十事以堅帝意即陽不謝帝
怪之崇因疏奏臣願以十事聞陛下度不可行臣敢辭
帝曰朕能行之崇乃謝翌日同中書門下三品(唐書)
愛親(附奉親)
經靡瞻匪父靡依匪母(詩)肇牽車牛遠服賈用孝養厥
父母(書)親有疾飲藥子先嘗之啜菽飲水盡其歡斯
之謂孝下氣怡聲問所欲而敬進之柔色以温之
滫髓以滑之腴膏以膏之旨甘柔滑(禮記)
子子路曰昔者由也事二親之時常食藜藿之羹為親
負米百里之外齊聘曾子為卿曰吾不忍遠親而為
人役(家語)以孝敬易以孝愛難曾子曰吾及親仕三釜
而心樂後仕三千鍾而不洎吾愁(愁一本作悲莊子)
史孝如曾參義不離其親一宿於外(蘇秦傳)穎考叔曰小
人有母皆嘗小人之食矣未嘗君之羹請以遺之(左傳)旦
夕得甘毳以養親而供養備(聶政傳)李密曰為人子者願
為人兄不願為人弟兄者事親之日長弟者事親之日
短(蜀志)視省席褥燥濕數奉甘毳食物(丙吉傳)黃香九歲失
母思慕號泣事父竭力致養冬無被袴而盡滋味暑扇
床枕寒則以身温席(後漢)郄超黨桓氏(温)不令其父愔知
之將亡出一箱書付門生曰本欲焚之恐尊公以傷愍
為弊我亡後若大損眠食可呈此箱不爾便燒之愔後
果哀悼成疾門生呈之則悉與温往反密計愔於是大
怒曰小子死恨晩矣更不復哭(晉書本傳)潘岳退居于洛之
涘微雨新晴六合清朗太夫人乃御板輿升輕軒昆弟
班白兒童稚齒稱萬夀以獻觴咸一懼而一喜夀觴舉
慈顔和浮杯樂飲絲竹駢羅頓足起舞抗音高歌人生
安樂孰知其他(晉書)浩父病篤乃剪爪截髮夜在庭中仰
禱斗極為父請命求以身代叩頭流血歲餘不息家人
罕有知者(崔傳)承順顔色(唐書)
傳記子春孝道義感神明方駕曾閔連蹤丁郭(史通)老萊
子楚人養親極甘脆年七十父母猶存萊子服斑斕之
衣為嬰兒戲於親前(高士傳)
集凡侍父母得如曾參可以無譏也(韓文)忘身展孝(白樂天)
眷戀庭幃心不遑安馨爾夕膳潔爾晨飱(文選)白華增
勤綵衣是慕朝盥夕膳候色承顔䕫䕫齋慄烝烝不匱
有若楚老萊子之為嬰兒也(陳子昂)承歡膝下馭潘輿於
家園(駱賓王)
慢親
經子弗祗服厥父事侮厥父母(書)
子好貨財私妻子不顧父母之養(孟子)妻子具而愛衰於
親(荀子)
史借父耰鋤慮有德色母取箕箒立而誶語(西漢)
本朝譬如人子得過於父母惟有恭順静思引咎自責
庶幾可解今乃詰責奴婢恣行箠楚以此事親未有見
赦於父母者(東坡集)
教子
經教誨爾子式穀似之(詩)
子君子之於子愛之而勿面使之而勿貌導之以道而
勿彊(荀)人有教其子曰爾行矣慎無為善曰不為善將
為不善耶應之曰善且猶弗為况不善乎此全其大器
者也(淮南子)
史狐突曰子之能仕父教之忠古之制也策名委質貳
乃辟也父教子貳何以事君石碏曰臣聞愛子教之
以義方弗納於邪驕奢淫佚所自邪也(左)漢孝武曰生
子當置之齊魯禮義之邦(史記)樊宏戒子曰富貴盈溢未
有能終者吾非不喜榮勢也保身全已豈不樂哉(後漢)鄭
玄以書戒子益恩曰入此歲來已七十矣宿素衰落仍
有失誤按之禮典便合傳家今我告爾以老歸爾以事
將閑居以安性覃思以精業自非拜國君之命問族親
之憂展敬墳墓觀省野物胡嘗扶杖出門乎家事大小
汝一承之家今差多於昔勤力務時無恤饑寒菲飲食
薄衣服節夫二者尚可令吾寡悔(悔一作恨)若忽忘不識亦
已焉哉(東漢傳)范滂謂其子曰吾欲使汝為惡惡不可為
使汝為善則我不為惡(通鑑)
傳記王昶名其兄子曰默曰沈名其子曰渾曰深為
書戒之曰吾以四者為名欲使汝曹顧名思義不敢違
越夫物速成則疾亡晩就則善終朝華之草夕而零落
松栢之茂隆冬不衰夫能屈以為伸讓以為得弱以為
強鮮不遂矣(通鑑魏明)魏文帝誡子曰父母於子雖肝腸腐
爛為其掩蔽不欲鄉黨士友聞其罪過然行之不改人
自知之(見太平御覽)馬援戒兄子曰吾欲汝曹聞人過失如
聞父母之名耳可得聞口不可得言也好議論人長短
妄是非政法此吾所大惡也寧死不願聞子孫有此行
也龍伯高敦厚周慎口無擇言謙約節儉廉公有威吾
愛之重之願汝曹效之杜季良豪俠好義憂人之憂樂
人之樂清濁無所失父喪致客數郡畢至吾愛之重之
不願汝曹效也效伯高不得猶為謹敕之士所謂刻鵠
不成尚類鶩者也效季良不得陷為天下輕薄子所謂
畫虎不成反類狗者也(馬援傳)鄧禹内行淳備有子十三
人各使守一藝脩整閨門教養子孫皆可以為後世法
(漢鑑)竇融曰臣有子朝夕教導以經藝不令觀天文見䜟
記誠欲令恭肅畏事恂恂守道不願其有才能(漢鑑)王昶
戒子曰未有千名要利不厭而能保世持家永全福禄
者也(魏本傳)王昶明帝時為揚威將軍嘗為書誡其子及
其兄子曰吾與時人從事雖出處不同然各有取潁川
郭伯益好尚通達敏而有知其為人洪曠不足輕貴有
餘得其人重之如山不得其人忽之如草吾以是親之
昵之不願兒子為之北海徐偉長不沽高名不求苟得
澹然自守惟道是務其有所是非則託古人以見意當
時無所褒貶吾欽之重之願兒子師之東平劉公幹博
學才高識遠有大志然性行不均少所拘忌得失足以
相補吾愛之重之不願兒子慕之樂安任昭先淳粹履
道内敏外恕推遜恭謙處不避洿而義勇在朝忘身為
國吾友之善之願兒子遵之(魏三國志)劉殷有七子五子各
授一經一子授太史公一子授漢書一門之内七葉俱
興北州之學殷門為盛(晉書)顔延之嘗早詣竣見賓客盈
門竣尚未起延之怒曰汝出糞土之中升雲霞之上遽
驕傲如此其能久乎(通鑑)蔡王智積帝之弟子也有五男
止教讀論語孝經不令交通賓客或問其故智積曰卿
非知我者其意恐諸子有才能致禍也(隋鑑)朱仁軌嘗誨
子弟終身遜路不枉百步終身遜畔不失一段(唐書)上謂
侍臣曰朕自立太子遇物則誨之見其飯則曰汝知稼
穡之艱難則常有斯飯矣見其乘馬則曰汝知其勞逸
不竭力則常得乘之矣見其乘舟則曰水所以載舟亦
所以覆舟民猶舟也見其息於木下則曰木從繩則正
后從諫則聖(唐鑑)傅奕臨終戒其子曰無得學佛書時年
八十五(唐鑑)柳玭嘗戒其子曰凡門第高可畏不可恃也
立身行已一事有失則得罪重於他人死無以見先人
於地下門高則驕心易生族盛則為人所嫉懿行實才
人未信之少有疵累衆皆指之(唐書本傳)房玄齡嘗恐諸子
驕侈席勢凌人乃集古今家誡為屏風曰留意於此足
以保躬矣(唐書房玄齡傳)柳氏自公綽以來世以孝弟禮法為
士大夫所宗玭嘗戒子弟曰凡門地高可畏不可恃也
(唐鑑)高洋太妃曰汝父如龍兄如虎(通鑑)李存審出於寒微
常戒諸子曰爾父少提一劒去鄉里四十年間位極將
相其間出萬死獲一生者非一破骨出鏃凡百餘因授
以所出鏃命藏之曰爾曹生於膏粱當知爾父起家如
此也(唐鑑)
傳記今世小人知讀論語孝經尚為人師雖千載冠冕
不曉書記者莫不耕田養馬若能保數百卷書千載終
不為小人也諺曰積財千萬無過讀書(北齊)鄭奕嘗以文
選教其子其兄曰何不教他讀孝經論語免他學沈謝
嘲風詠月汚人行止(外史)
集辛勤三十年始有此屋廬此物豈無華於我自有餘
(韓退之詩)凡人不能教其子者非欲陷其罪惡但重扵呵怒
傷其顔色不忍楚撻其肌膚耳當以疾病為喻安得不
用湯藥針艾救之哉(顔氏家訓)
本朝陳堯叟為樞密堯咨為節度使父秦公尚無恙每
賓客至其家堯叟及伯季侍立左右坐客不安求去公
曰此兒子輩耳故天下以秦公教子為法(神道碑)范忠宣
戒子弟曰人雖至愚責人則明雖有聰明恕己則昏但
當以責人之心責己以恕己之心恕人不患不到聖賢
地位也(二朝言行錄)
責子
史范子暮退扵朝武子曰何暮也對曰有秦客廋辭於
朝大夫莫之能對也吾知三焉武子怒曰大夫非不能
也讓父兄也爾童子何知而三掩人於朝(國語廋隠也謂以隠伏詭)
(譎之言問之於朝中也)石奮子孫有過失不誚讓為便坐對案不
食子孫相責因長老謝乃許(前漢本傳)崔光悌之子鴻弱冠
有著述拜給事中光悌謂次子曰阿鴻已摩天去汝可
不勉哉(元魏)
集雖有五男兒總不好紙筆阿舒已二八懶惰固無匹
阿宣行志學而不愛文術雍端年十三不識六與七通
子垂九齡但覓梨與栗(陶淵明責子詩)
知子
史擇子莫若父祁奚請老晉侯問嗣曰午也可(左傳)陶
朱公中男殺人囚扵楚朱公曰千金之子不死於市令
其少子往視之朱公長男固請欲行朱公不聽長男欲
自殺其母為言朱公不得已而遣長子朱公長男竟持
其弟喪歸朱公笑曰吾固知必殺其弟也彼非不愛其
弟故有所不能忍者也是少與我俱見其為生難故重
棄財至如少弟者生而見我富乘堅驅良逐狡兔豈知
財所從來故輕棄之非所惜吝前日吾所為欲遣少子
固為其能棄財故也而長者不能故卒以殺其弟事之
理也無足悲者吾日夜固以望其喪之來也(史記越世家)伍
奢曰尚為人仁呼必來員為人剛戾忍訽能成大事(史記)
(本傳)趙括少學兵法父奢不能詰然不謂善曰兵死地而
括易言之敗趙必括也(史記)諸葛亮與兄瑾書曰瞻今已
八歲而聰慧可愛嫌其早成恐不為重器耳(蜀志本傳)石苞
臨終分財與諸子獨不及崇其母以為言苞曰此兒雖
小後自能立(石崇傳)索靖子綝少有逸羣之略靖每曰綝
廊廟之才州郡吏不足汚吾兒也後至尚書左僕射(晉書)
王獻之七八歲時學書羲之密從後掣其筆不得嘆曰
此兒後當復有大名(晉本傳)晉王湛有隠德兄弟以為癡
父昶獨異焉(晉書)姚弋仲遣其子襄救趙誡之曰冉閔棄
仁背義屠滅石氏汝才十倍於閔若不梟擒以來不必
復見我也(通鑑)帝嘗問顔延之曰竣得臣筆測得臣文
㚟得臣義躍得臣酒(南史)初宋維父弁嘗曰維性疎險必
敗吾家(梁高祖)梁彦光岐嶷其母謂所親曰此兒有風骨
當興吾家(北史)帝謂雄曰吾兒更事未多(通鑑)嚴武母裴氏
不為其父所答獨厚其妾英武奮然以鐵槌就英寝碎
其首挺之竒之曰真嚴挺之子(新唐書本傳)
傳記陳元方季方共論其父寔因曰元方難為兄季方
難為弟(世說上)
昧於知子
經人莫知其子之惡(大學)
史陳思王植太祖常視其文曰汝倩人耳植跪曰出言
為論下筆成篇固當面試時鄴銅雀臺新成太祖悉將
諸子登使各賦援筆立成太祖甚異之(魏志)山簡濤之子
也年二十餘濤不之知也簡嘆曰吾年幾三十而不為
家父所知(晉書)謝惠連幼有竒才不為父方明所知族兄
靈運謂方明曰阿連才悟如此而尊作常兒遇之(南史)以
太宗之明昧於知子(唐書太宗贊)令狐綯執政歲久子滈頗
招權受賄言事者攻其短綯為其子滈訟冤(唐鑑)
傳記萬迴師初若愚癡雖父母亦以豚犬畜之兄戍役
安西音問隔絶忽一日朝往夕返曰兄平善發書視之
乃兄手迹其家以萬里而迴故號萬迴(開天傳)段文昌鎮
成都子承式好獵丞相患之承式以所獲雉兔分送幕
僚各致書援引故事甚悉幕僚不曉其義以呈丞相方
知其子博學(說聞詞)
記纂淵海卷四十一
