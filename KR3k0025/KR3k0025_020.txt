記纂淵海卷二十宋潘自牧撰
郡縣部
河北東路
大名府(倚郭一一元城外縣十革)(大名)(内黃)(成)
(安氏魏一舘陶冠宗城)(臨清)(夏津)(清平)
郡號天雄
郡沿革禹貢冀兖二州之域天文室壁分野本商舊都
周封武庚於此春秋為晉地戰國為魏衛二國之境秦
屬東郡漢置魏郡治東漢分魏郡為東西部置都尉魏
置陽平郡晉因之劉宋嘗置東陽平郡前燕於此置貴
鄉郡尋省後周置魏州隋改州為武陽郡唐武德中復
為魏州治貞觀初置都督府龍朔初改為冀中咸亨中
復為魏州天寳初改為魏郡屬河北道魏博節度治此
乾元初復為魏州號曰天雄軍(地理沿革表)
縣沿革元城春秋時沙麓地漢置元城縣莘春秋衛
地隋置莘縣大名本漢貴鄉地五代唐改為廣晉縣
漢改大名縣内黃殷河亶甲居相春秋時襄公會於
柯皆此地漢置内黃縣成安本春秋晉乾侯地後魏
置成安縣魏周時地名洹水戰國時為魏武侯别郡
漢置魏縣舘陶本春秋晉寇氏邑漢置舘陶縣臨
清本漢清源縣地後魏置臨清縣夏津本漢鄃縣唐
為夏津縣清平本漢清陽縣地隋改為清平縣冠氏
本春秋晉冠氏邑隋置冠氏縣宗城本漢廣宗縣隋
改宗城縣(地理沿革表)
形勝沙麓山在府東春秋沙麓崩晉史卜之後六百年
當生聖母後漢王翁孺一門二后果應此兆惬山在
大名縣北漢王延世於此築丘塞河惬人心故名弇
山在莘縣北山有顯仁廟左傳齊閭丘嬰出奔於弇即
此博望岡在内黃縣東南其上高平可遠望也陶
山在舘陶縣南禹貢導水東至舘陶即此琉璃井在
臨清西南甃以琉璃泉甚清烈成安君廟在成安治
西北祠陳餘於此鄃城在夏津縣界漢封吕陀欒布為
鄃侯皆此地黃河故道在舘陶西南漢河决於舘陶
即此漳河在元城西南其流衝濁遷徙不常衛河
在府南其流頗清騎僊樓喜雨亭雪香亭晩
香亭許公亭歸雁亭望春亭百花塢東園
梨園並在府治金堤在府東延袤千餘里漢時築
以障河者(輿地紀勝)
人物漢馮楊宣帝時為弘農太守有八子皆為二千石
人號萬石君家蓋寬饒以明經為郡文學舉方正對
策高第奉公不避權要終司隸校尉杜鄴為荆州刺
史&KR0681;政寬厚元夀初以貴戚封侯馮勤楊曾孫光武
時為郎中精勤進忠賜爵關内侯欒巴博通經典有
技術為永昌太守嘗噀酒救成都之火其事竒驗晉
束晳性寡欲不營貲産舉孝廉茂才皆不就太康中旱
為邑人請雨雨三日如注官至尚書郎唐沈佺期舉
進士為脩文舘學士弟全交全寧皆有文學郭震少
有逸材為太學生常捐錢四十萬助貧人之喪年十八
舉進士後封代國公栢良器少有異質王奐常稱額
似臨淮王面似顔平原後為將年二十四身經戰陣六
十二次以功封平原王圖形凌烟閣張萬福三世明
經少學騎射德宗朝拜濠州刺史嘗因陽城等論事大
言曰朝廷有直臣官至左金吾將軍圖形凌烟閣皇
朝李繼勲性質直初加檢校太尉累遷至同平章事弟
繼偓亦武勇官至都指揮使曹翰少為小吏從太祖
太宗征伐四方皆有大功歴千牛衛上將軍柳開幼
警悟豪勇舉進士歴官諸州皆有政績太宗以文臣有
武略擢知寧邊軍有著書行世劉安世登進士第不
就選從司馬光學問盡心行已之要光教之以誠自不
妄語始調洛州司法歴臺諫言事剛直時人目之為殿
上虎嘗自歎曰吾欲為元祐全人見司馬光於地下(輿地紀勝)
集百代功勲一日成三年五度換雙旌閒来不對人論
戰難處長時自請行旗下可聞誅敗將陣頭多是用強
兵當朝面受新恩去為報妖星不教生功成誰不擁
藩方富貴還須是本鄉(並王建)漢家簫鼔空流水魏國山
河半夕陽(白樂天)魁宿絢光臨分野台星煥彩燭名都(前人)
漢家東郡國唐代義成軍日月乾坤裏山河晉魏分一
書褒美德九錫贊殊勲二傑今安在西山空白雲(龐雲卿)
本朝慶歷二年建為北京八年始置大名府路熙寧六
年省大名縣為鎮入元城治政和六年徙大名縣治為
南樂鎮熙寧六年省洹水縣為鎮入成安熙寕五年省
永濟為鎮入舘陶熙寕二年割博平縣隸清平熙寕五
年省臨清為鎮以宗城縣入(沿革表)長河終歲足悲風亭
古臺荒半倚空惟有燕歸時最早柳含微綠杏粘紅
東風楊柳杏花飛曾伴先生酒一巵前軰風流那復見
小亭烟雨謾相思沙麓百戰場舄鹵不敏樹(並歐陽脩)
開德府(倚郭一外縣六)(濮陽觀城)(臨河)(清豐)(衛)
(南)(朝城)(南樂)
鎮寧軍節度
郡號澶淵
郡沿革天文室壁分野禹貢冀兖二州之域春秋時地
名澶淵屬衛秦為東郡地漢為頓邱縣地屬魏郡晉為
頓丘郡及魏郡地隋為東郡及武陽郡地唐置澶州又
分置澶水縣貞觀中廢州以縣屬魏州後復置五代晉
陞鎮寧軍本朝陞為開德府(沿革表)
縣沿革濮陽古顓頊之墟曰帝丘晉徙治濮陽觀城
本古之觀國隋改觀城縣臨河以地近黃河故名
清豐古頓丘地唐改為清豐縣以孝子張清豐故名
衛南以地在衛水之南朝城本春秋衛國東北地唐
改為朝城以縣東有古廟古城故名南樂本漢樂昌
縣五代唐改南樂縣(同上)
形勝洪洋山在郡東南秀麗崚嶒為一郡之望衛陽
山在府東南居衛之陽秋山在清豐縣西山海經云
帝嚳葬於此山淇水在臨河東南綿麗太行而東入
於海澶水在清豐西伏流至古繁水城西南謂之繁
泉御井泉在府治南放鶴池在觀城境相傳衛靈
公養鶴之所二賢堂在朝城縣境上有臧洪陳榮祠
人物上古蒼頡生而神聖有四目始製文字以代結䋲
之政漢索盧放以尚書教授子弟千餘人光武徵為
諫議大夫數獻忠讜成公蕳家世二千石與周馥齊
名官至散騎常侍南北朝李崇性寬厚有謀事魏為
荆州刺史氐人作亂討平之累遷徐州大都督董徵
身長七尺博通經史事魏四門小學博士教授諸王累
遷光禄大夫隋華秋家貧傭賃以養母母終負土成
墳郡縣以事聞旌表之唐張公瑾貞觀初為代州都
督有惠政南霽雲同張廵守睢陽城陥死節皇朝
陳興事太宗屢從征伐斬獲甚衆官至都指揮使陳
琰進士及第累官監察御史父喪哀毁墓上生連理枝
孝感所致趙延進從太宗討幽州以督造戰具有功
遷大將軍張田登進士第以歐陽脩薦通判廣信軍
歴知數州政有賢績常作歛忠堂繪古清刺史像日夕
拜之官至龍圖閣學士(並輿地紀勝)
集南星中大火將子涉清淇西林映微月征旆空自持
碧潭去已遠瑶華折遺誰君問遼陽戍摇摇天際旗(陳子)
(昂)古塔對河堧長林幽淇口(高適)溟漫望雲海蕭條聽風
水蠶農有時節田野無閒人臨水狎漁商望山懷隐
倫野寺荒臺晩天寒古木悲空階有鳥迹猶似造書
時(並同上)
本朝建寕四年建為北輔五年陞為輔郡宣和二年罷輔
郡仍隸河北東路皇祐元年省觀城入濮陽四年復慶
歷四年徙清豐縣治德清軍即縣置軍使隸州熙寕六
年省頓邱入清豐崇寕四年以朝城南樂来隸開德府
(沿革表)祖帳飄揚堤柳邊北来飛盖復翩翩追随不忍輕
言别回首城樓沒晩烟(梅絜)能吏於今少春令及此行英
雄餘戰伐犴獄寄廉平(陳無已)
滄州(倚郭一外縣四)(清池無棣)(塩山)(樂陵)(南皮)
横海軍節度
郡號景城
郡沿革天文箕尾分野禹貢冀州之域春秋戰國時為
燕齊二國境漢置渤海郡治浮陽東漢徙治南皮晉為
渤海國宋為渤海郡後魏置滄州隋為渤海郡治陽信
地後徙治清池唐改滄州天寳初改景城郡乾元初復
為滄州唐末置義昌軍五代梁為順化軍唐改横海軍
本朝省長蘆入渭地(沿革表)
縣沿革清池漢渤海郡地隋改為清池縣無棣本春
秋無棣邑漢屬渤海郡塩山本漢高城縣隋置浮水
縣尋改塩山縣以地有塩山故名樂陵周時為齊北
境漢為陽信縣地屬渤海郡隋置樂陵縣南皮本漢
舊縣因章武有北皮亭故此曰南皮(同上)
形勝箧山在塩山縣東南四十里一名峡山塩山在
縣東南以地産塩故名漢武臺在鹽山縣相傳漢武
帝所築燕友臺在南皮縣東魏文帝築臺於此以燕
友故名觀臺在南皮縣曹操擒袁譚處浮河在州
南浮水之陽毛河在州西南東北入海湯通河在
清池縣東唐開元中開尹吉甫墓在南皮縣西三十里
趙武靈王墓在州城東南有廟雋不疑墓在南皮
縣東南木門城在州西北春秋魏侯弟鱄出奔晉托
於木門即此丱兮城在塩山縣東北秦始皇發童男
女千人至海求蓬莱仙因築此城五壘城在清池縣
西南漢宣帝封河間獻王子雍為景城侯五子分居城
中俗呼五壘城盟亭在州境内燕齊二國常結盟於
此鐡獅子在州城内開元寺五代周世宗時所鑄(紀勝)
人物漢鮑宣好學漢成帝朝舉孝廉為郎官至諫議大
夫以直忤宰相下廷尉太學儒生救者千餘人巴肅
值竇武謀誅宦官遇害甚多肅自詣縣死賈琮立碑記
之雋不疑治春秋為郡文學進退必以禮昭帝時擢
京兆尹吏民敬其威信其母甚賢常教戒故不疑為吏
嚴而不殘晉石苞雅曠有智而容儀偉麗累官大司
馬其子崇為脩武令有能名財業豐積室宇宏麗庖膳
窮水陸之珍南北朝李鉉家素貧常春夏務農秋冬
入學從李用仁受毛詩尚書北齊時遷國子博士唐
高適玄宗時舉有道科官至諫議大夫負氣敢言權近
側目五十始學詩即工傳布甚廣賈耽天寳中舉明
經遷汾州刺史政有異績累官尚書同平章事耽嗜觀
書老益勤尤悉地里世謂淳德有常者皇朝索相開
寳舉進士釋褐鄆州司理參軍州有大獄千五百人相
按鞫事随以白撫愛閭閻興利革弊民甚便之張知
白同中書平章事在位重名器無毫髮之私雖貴顯清
約如寒士張凝少勇武倜儻為殿前都虞候善撫士
卒賞賜多以犒師家無餘貲贈章德軍節度(同上)
集自歎馬卿長𢃄病還嗟李廣未封侯棠梨宫裏瞻
龍衮細柳营前着豹裘芳草伴人還易老落花随水
亦東流山當睥睨常多雨地接瀟湘畏及秋惟羡君為
周柱史手持黃紙到滄州(並李從一)
本朝熙寕四年省饒安縣為鎮入清池政和二年改巷
姑曰海清治平中徙無棣縣治保順軍即縣治置軍使
隸州熙寕二年徙樂陵治咸平郡熙寧六年省臨津縣
入南皮(沿革表)解組滄溟畔擕家紫翠間地臨雙巷勝天
與兩年閒茅屋静聞雨竹籬疎見山(陳伯和)滄城近河歲
增隄防猶懼奔溢矧妄有開鑿乎(高賦上三塘泊賦)瀟水悠悠
天際來夾江古木抱山廻柵中人物不滿把日晏市散
多蒼苔九嶷巉天古雲埋遥想帝子龍車迴(沈睿逹)荒灣
野水氣象古高林翠阜相回環新篁抽筒添夏影老卉
亂發争春妍(歐陽永叔)一麾新命古三齊白首滄州願已違
軒冕從來為外物山川信美獨思歸長天極目無飛鳥
積雪生光射落暉(同上)
冀州(倚郭一外縣五)(信都南宫蓚)(棗強)(武邑)
(衡水)
郡號信都
州沿革天文昴畢分野禹貢冀州之域春秋晉東陽地
秦屬鉅鹿郡漢為信都縣立信都國於此景帝時改廣
川國後復信都國東漢名安平國後置冀州治此晉改
長樂國後魏改長樂郡隋為信都郡唐改冀州尋改魏
州後復舊名天寳初改信都郡乾元初復冀州治信都
縣本朝增置武安軍(沿革表)
縣沿革信都春秋時晉東陽地漢隸信都國蓚漢脩
縣隋改為蓨縣南宫本漢舊縣隋屬冀州棗強本
漢舊縣其地棗木強盛故名武邑漢舊縣北齊廢晉
置武邑縣衡水漢信都國桃縣地隋屬冀州(同上)
形勝棗山在州城武強山在武強縣境内漢置縣取
此義紫薇山在信都東北洚水在州治北百花
樓在州治東避暑亭在信都西郊賣漿臺在棗強
縣北相傳姜太公未遇時賣漿於此棘津城在棗強
縣境内左傳晉荀吴率師涉自棘津即此觀津城在
武邑縣東南即趙國封樂毅處扶柳城在縣西即劉
植據城以迎世祖處桃城在州西北南亭在南宫
縣漢光武遇大雨入此亭馮異鄧禹抱薪爇火對竈燎
衣即此(輿地紀勝)
人物周吕望隐東海聞文王善養老来歸佐武王取天
下封太師卻缺晉大夫芮之子窮居耨於野其妻饋
之相敬如賓臼季見之言諸文公用為下軍大夫復與
之冀為采邑因以為氏漢董仲舒為漢大儒武帝時
上天人三策南北朝蘇侃少涉獵書傳事南齊為冠
軍參軍深自刻勵為高帝委用劉蘭年三十始受學
遂以儒學名聚徒二百人長於左氏精博經史為儒者
所宗孟信家貧寒從孝武入朝官至陳州太守尚寬
和居官清介室無餘貲隋孫萬夀幼學五經博涉子
史善屬文隋初拜豫章王長史有文集十三卷唐蘇
定方太宗時為將有功平三國皆生執其主累遷幽州
都督孔穎逹孔子三十二世孫日記千餘言善屬文
累官國子祭酒纂五經正義其子志孫惠俱為司業時
人美之葛文遠博涉羣書尤精春秋太宗時與十八
學士之選其宗人文懿亦以儒學稱時號為二葛蘇
安恒武后時嘗上書勸太后歸政於太子且曰天下者
高祖太宗之天下非李氏不王時論稱之杜景儉性
嚴正舉明經中第為司刑丞與来俊臣同治獄時人稱
之曰遇杜者生遇来者死累官同平章事武后稱其為
真宰相劉幽求舉制科為朝邑尉嘗恨桓彦範不誅
武三思以為必有後患果如其言官至中書三品田
神功初為縣吏後以破賊有功累遷太子太師且事親
至孝官至司徒孔巢父孔子三十七世孫少力學薦
為參軍德宗時與李白韓凖裴政張叔明陶渑號竹溪
六逸皇朝荆嗣祖為晉州兵馬鈐轄嗣以應募累立
戰功太宗時遷都指揮使傅思讓有力善射以破契
丹功四遷容州觀察使田况少卓犖有大志舉進士
甲科嘗上治邊十四事李濬父超有隂德濬舉進士
為御史屢上言事臺中稱直後擢樞密直學士(同上)
集魚下碧潭當鏡躍鳥還青嶂拂屛飛去時未免人来
往欲買嚴公舊釣磯(高適)初年三十拜將軍近代英䧺獨
未聞向國報恩心比石辭天作鎮氣凌雲逆風走馬貂
裘卷望塞懸弧雁陣分空擁節麾從此去安西大破犬
羊羣(李德新)赤羽千夫膳黃河十月冰横行沙漠外神速
至今稱(杜甫)燕趙悲歌士相逢劇孟家寸心言不盡前路
日將斜(錢仲文)雙旌漢飛將萬里獨横戈春色臨關盡黃
雲出塞多鼔鼙悲絶漠烽戍隔長河想到隂山路天驕
已請和(郎士元)
本朝慶歷八年陞武安軍節度皇祐四年升新河鎮為
縣廢南宫六年省新河為鎮入焉熙寧元年省棗強入
信都十年復置(沿革表)莫嫌此壘是邊州試聽山河說上
游帳下文書三幕府馬前鞾靺五諸侯王藩故社經徐
國侠窟餘風觧報仇四十年来民緩𢃄使君何事不輕
裘(宋子京)地凉宜牧馬塞近慣調兵為寄井泉石老来思
目明(王正美)
河間府(倚郭一外縣二)(河間樂夀)(東城)
瀛海軍節度
郡號河間瀛海
郡沿革天文禹貢冀州之域箕尾分野春秋時為晉樂
陽地戰國時為燕趙齊三國之境秦為鉅鹿上谷二郡
地漢置河間國東漢入信都和帝時復舊後魏於樂城
縣立瀛州後置河間郡隋罷郡置瀛州大業初改為河
間郡唐改瀛州天寳初仍為河間乾元初復為瀛州五
代晉初入遼周復取之本朝陞為河間府(沿革表)
縣沿革河間周為唐叔封邑漢為周鄉侯國魏置河間
縣樂夀本隋樂城縣唐改樂夀東城在河間縣本漢
束州縣隋置東城縣(同上)
形勝瀛臺在郡城東南高五丈四望極遠其下有濠水
之沠高陽臺在河間縣東與瀛臺相望天王臺在
郡城門内上有古殿壇并像毛公書院在河間縣尊
福鄉祀漢毛萇下有萇墓束州城在河間縣如林鄉
武垣城在郡西南漢武帝初廵狩至此望氣者言有
異女訪之得趙氏以為鈎弋夫人麴義壘在河間東
漢公孫瓉破黃巾遣人来此為令袁紹令麴義攻之即
此毛精壘在河間縣因有毛萇宅故名(輿地紀勝)
人物漢劉輔漢宗室舉孝廉擢諫議大夫成帝欲立趙
倢伃為后封倢伃父為列侯輔上疏言腐木不可以為
柱卑人不可以為主上怒繫獄羣臣救之得減死邢
顒舉孝廉司徒聘之皆不就時人稱之曰德行堂堂後
仕魏遷尚書僕射南北朝馬敬德好儒術北齊時宣
至都授國子助教尋陞為祭酒朝廷師事之信都芳
少習筭書嘗集五經筭事及古今樂事為書又聚渾天
欹器以諸巧藝稱楊慶祖玄父剛並以至孝馳名慶
美姿儀頗涉書記郡舉孝廉慶以事養不就母有疾不
解𢃄者七旬母卒哀毁骨立負土成墳北齊旌表其門
隋授平陽太守卒年八十五隋尹式博學善屬文仁
夀中官至漢王記室其族人正卿彦卿俱有俊才並顯
於世劉善經博物洽聞歴官太子舍人著述甚富
盧大翼七歲日誦數千言州里號神童既長博綜羣書
隐林慮山中授業者自遠方来其所言天文事多應驗
煬帝重之唐張濬汎知書史官至度支員外黃巢作
亂僖宗召拜諫議大夫時王敬武欲臣賊濬喻以君臣
大義且謂諸將曰何不共誅大盗奉迎天子敬武愧服
賊平拜中書門下平章事皇朝張昭十歲誦書數萬
言及長博洽經史太祖時拜吏部尚書嶺南平遣使就
卧疾處問獻俘禮昭可否以對皆有證據時人服其該
博李璘因契丹犯邊陳友妄殺璘父及家屬三人後
報父仇手刃友而不遁去朝廷壯而釋之張慤元祐
中進士累遷龍圖閣學士都轉運使高宗為大元帥諸
道勤王慤飛輓踵道聞二帝北狩極言中原不可一日
無君又募民合力抗敵在朝諤諤有大臣節及卒朝廷
稱為古之遺直權邦彦崇寕中以上舍登第累官簽
樞密院事嘗獻十議以圖中興著書十卷號瀛海殘編
集王子賓仙去飄颻跨鶴飛徒聞滄海變不見白雲歸
(宋延清)鳥歸沙有迹帆過浪無痕(同上)倉卒滹沱渡如何便
合冰非干權濟事天佐漢中興(堯䧺)我恨身不翼飛騰上
蓬瀛(封回)烟霞壁立水溶溶路轉崖回旦暮中鸂鶒畏人
沉澗底山羊投石掛巖松(薛陶臣)星河似向簷前落鼔角
驚從地底廻(元微之)夜久潮侵岸天寒月近城(常建)繞郭烟
嵐新雨後滿山樓閣上燈初人聲曉動千門闢海色霄
涵萬象虛(元微之)浮槎萬里過滄溟徧禮名山適性靈深
夜降龍潭水黑新秋放鶴野田青(劉夢得)沙村好處多逢
寺山葉紅時覺勝春(同上)層城渺渺人傷别芳草凄凄客
倦遊平樂舊歡收不得更憑飛夢到瀛洲(胡宿)北登渤海
島回首秦東門誰尸造物功鑿此天池源秦帝曾經此
登臨異飛翻揚旌百神會望日羣山奔徐福意何成羡
門徒空言惟見石橋足千年潮水痕(賀蘭進明)
本朝至道二年以高陽隸順安軍太平興國元年改名
高陽關慶歷八年始置高陽關路安撫使大觀二年陞
為府賜軍額(沿革表)夙有滄洲趣雲扃夢幾廻臨深疑地
盡望遠覺天開月湧冰輪出濤翻雪陣来無機同海客
鷗鳥莫相猜(吴彦高)潮蹙三山島烟横萬里沙蜃樓春作市
鼉鼔暮催衙一曲水仙操片帆漁父家(同上)
博州(倚郭一外縣三)(聊城高唐)(堂邑)(博平)
博平郡防禦
郡號博平
州沿革天文禹貢兖州之域危室分野春秋時齊西鄙
聊攝地戰國為魏齊趙三國之境秦漢為東郡地曹魏
隸平原郡晉因之劉宋嘗置魏郡後魏置南冀州及平
原郡治聊城未幾州廢隋初郡廢後置博州太業初州
廢唐初復置天寳初改博平郡乾元初復為博州(沿革表)
縣沿革聊城本春秋時聊攝地秦置聊城縣屬東郡漢
因之魏晉俱屬平原郡北齊改屬濟州隋初屬平原郡
尋於此置博州唐為博州治五代周省武水縣入焉
高唐本春秋齊之高唐邑漢始置縣屬平原郡唐改為
高唐縣屬博州堂邑本漢發干清二縣地屬東郡隋時
於此置堂邑縣博平本齊博陵邑漢為博平縣(同上)
形勝茌山在州東漢茌平縣治會通河在州東南
漯河在高唐縣西鳴犢河在高唐南漢河决於鳴犢
即此玉環井在聊城縣西南井中有白石如玉鑿其
中渾然有井甃望嶽樓在郡東北可登以望岱嶽
四知堂在堂邑縣治綠雲亭在郡西北晉文公臺
在博平地相𫝊晉文公自狄奔齊桓公以女妻之即此
東方朔廟在高唐縣北鄭元操祠在堂邑治高
陽氏陵墓在郡西北陵前有聖水井旱禱雨即應燕
子塜在博平縣東漢吳王及七國反齊王不同謀而被
殺後有燕子銜泥置塜上故名微子城在縣北相傳
微子常封於此古聊城在本縣西北昔燕既拔聊城
田單攻之不下魯仲連射書以諭其將乃自殺即此
麒麟碣在郡學内載鄉賢淳于髠等三十人贊取漢麒
麟閣意而名(輿地紀勝)
人物漢劉瓆太原太守常以直言坐罪陳蕃上疏力救
不免天下冤之三國華歆性清介事魏為御史累遷
太尉朝廷所賜悉以賑親族而清貧自守晉王鍳少
以文筆著稱初為瑯琊國侍郎拜駙馬與弟濤及弟子
戭並有才名劉寔好學博通今古以世多進趨乃謙
遜著崇讓論以矯之累官太𫝊以列侯就第賜几杖不
朝劉智寔之弟有兄風少貧窶每負薪自給誦讀不
輟仕為穎川太守遷至尚書太常著述行世南北朝
劉昭幼清警既長勤學屬文事梁卒於剡令所著有後
漢等書百餘卷子劉縚亦好學位尚書唐崔元略登
進士第官至節度使弟元式中書門下平章事張鎬
魁梧有大志仕至中書侍郎同平章事廉介不殖貲産
論議有體天下稱為舊德云崔賢素有高志造詣深
遠尤善詩歌初擢進士又中宏詞科遷侍御史特立風
采官至秘書監皇朝昝居潤性明敏有節概仕檢校
太尉張遜初輔左班殿直從征太原遷副使官至樞
密子敏中次子虛中俱為顯秩廉公諤為萊蕪令民
歌曰甑釡生塵魚境内安以樂昔聞范史雲今見廉公
諤累官司農少卿劉謙曾祖直以淳厚聞有盗其衣
者既得亦不問謙為保定軍節度使嘗上言邊城早寒
請六月給冬衣後以為例孫奭幼師里中王轍轍門
人數百皆從奭問經以九經及第為莒縣主簿累官龍
圖閣待制時上好天書奭曰天何言哉豈有書也上優
容之(同上)
集新花臨御陌春色起天園河間獻某語斯道愧能論
香浮欝金酒煙繞鳳凰樽微風颺清管輕雨發陳根
(並梁孝元)吾家青萍劍操割有餘閒往来紏二邑此去何時
還鞍馬月橋南光輝岐路間賢豪相追随却到棲霞山
(李白)津頭却望後湖岸别處已隔東山雲(獨孤至之)
本朝淳化三年河決移治於孝武渡熙寧二年割明靈
砦隸博州(沿革表)早發東阿縣暮宿高唐州哲人逹幾微
志士懷隐憂山河已歴歴天地空悠悠(文天祥)高唐不是
那高唐風物由来各異鄉若向此中望雲雨只應愁殺
椘襄王(黃夷仲口占戲高唐令)野橋西望見高唐城上依稀塔影
長方朔古碑堆蔓草晉文遺廟廢殘陽依依遠樹秋煙
斷漠漠平沙故壘荒(米與誠)
棣州(倚郭一外縣二)(厭次商河)(陽信)
郡號樂安
州沿革天文危分野禹貢青州之域秦為齊郡地漢為
平原渤海二郡地三國魏分置樂陵郡晉為樂安樂陵
二國地隋置棣州治陽信縣後罷唐復置樂陵天寳改
為樂安郡乾元初復為州五代梁徙治東南本朝復徙
於此(沿革表)
縣沿革厭次本棣州地屬樂陵唐又移治厭次后省厭
次入樂安州商河本漢縣屬平原郡又為後魏千乘
郡隰沃縣地北齊省隰沃入商河後廢隋復置商河縣
陽信本漢縣屬渤海郡本朝屬棣州(同上)
形勝謝恩臺在州南二里千乘城在陽信縣西博
昌城在陽信縣瑗城在陽信縣亦名連城王莾更名
東順亭馬嶺城在陽信東南北魏移厭次於此黃
巾寨在陽信東北曹操領兖州刺史追黃巾精兵三十
萬屯此地故名狼邱塚在陽信東南相𫝊薛仁貴征
東時憩此野火將燃有一狼以身取水展草火至而熄
富平城在陽信東南漢張延夀錫封之邑廣野軒
在州東南隅廉頗墓在州境上有祠藺相如墓在
陽信縣東商河在縣南索河在州南淤為平壤民
獲桑麻之利(輿地紀勝)
人物唐任敬臣五歲喪母哀毁過制七歲問父英曰若
何可報母英曰揚名顯親乃刻志從學十六舉秀才又
三年舉孝廉授正字父亡數痛絶繼母曰兒不勝喪謂
孝可乎敬臣勉進饘粥累官弘文舘學士五代李愚
好學善屬文梁時舉進士宏詞科後仕唐拜翰林學士
從郭崇韜伐蜀有功累遷中書侍郎同平章事愚為相
欲遵古法以創禮請頒六典示百司作鄉飲酒禮皇
朝張令鐸少貧勇力太祖時遷都虞候征李筠有功為
震寧軍節度使太祖弟光美娶其女自謂從軍三十年
大小四十戰未嘗妄殺一人張凝少武勇太宗在藩
邸聞其名以為天䧺軍都監真宗時率兵擊契丹為賊
所執其子昭遠從行即單騎突入陣中掖凝以出左右
披靡累遷靈州安撫使大破契丹(同上)
集日之升也浴海而麗天嶽之峻也切漢而臨邊登高
者以致九霄之上愛景者欲在萬人之先千嵓瑞色
思效祗以凝升萬壑春雲欲入封而空上(並丁春澤賦)水入
北湖去舟從南浦回遥看雞山轉却似送人來(李白)野亭
逼湖水歇馬高林間鼉吼風披浪魚跳日映山(杜甫)
本朝建隆二年升為團練又為防禦大中祥符八年移
治陽信縣界(沿革表)城隅荒僻地瀟灑一時虛雅有林泉
樂閑同郊野居小園春自好幽徑客來疎不學樊遲稼
虞卿喜著書(張之才)楊柳巧含烟景合芙蓉争𢃄露華開
城頭山色相圍坐眼底波聲四面來湖面平随水面
長碧天垂影入清光一川風露荷花曉六月蓬瀛蒸坐
凉(並曾子固)春隂柳絮不能飛雨足蒲芽綠正肥(趙孟頫)
莫州(倚郭一)(任丘)
郡號文安
州沿革天文箕尾分野禹貢冀州之域漢為鄚縣隋屬
瀛州唐置鄚州改鄚為莫本朝因之(沿革表)
縣沿革任丘本漢鄚州地屬涿郡漢平帝使中郎將任
丘城此因名任丘縣(沿革表)
形勝白馬峰在州境其狀如馬桂巖在任丘縣境巖
多桂木濡水在鄚州西左傳齊侯伐燕盟於濡水即
此&KR0740;水在任丘縣西易水在任丘西西流合滹沱
而逹於海掘鯉淀在任丘東南唐志言鄚州有九十
九淀此其一也長豐渠在任丘縣西北渠可溉田
魚君陂在任丘縣境開元中縣令魚思賢開故名虞
丘臺在任丘縣北相傳漢吾丘夀王讀書於此吾虞聲
相近故訛為虞丘云長桑君廟在州城東即扁鵲師
扁鵲廟在長桑君廟西顓頊城在州東北即顓頊
所造謁城在任丘南漢桓帝崩太后使竇武迎靈帝
羣臣謁於此故名高廓城在鄚州西南二十六里漢
宣帝封河間獻王子&KR0008;為高廓侯即此長豐城在任
丘北六十里本秦漢利豐縣北齊廢唐復置因縣北有
長豐故名扁鵲故宅在鄚州東門外有藥王祖業莊
神臼在任丘南三十里邢子昂三郡志臼受一石二
斗晉有沙門移於寺經宿血滿其中移於舊所復淨如
洗(輿地紀勝)
人物漢張敏鄚人少好學舉孝廉四遷尚書多所建明
張超鄚人有文行漢靈帝時從車騎將軍朱雋討黃
巾有功為别部司馬著賦頌箋檄等文又善草書世多
寳之三國張郃鄚人為魏偏將軍立功頗多封都鄉
侯南北朝邢祐鄚人少有學知名於時仕魏至成平
侯子産舉秀才除著作郎從子蚪尚書殿中郎蚪有
二子臧為樂安内史有吏政召為黃門侍郎張羡鄚人
好學仕周累官司成大夫甚為當時所重黎景熙鄚
州人性強記以學行聞仕周拜著作郎儀同三司隋
張煚羡子好學有父風仕周歴膳部大夫進爵為伯
皇朝邢昺鄚人應九經擢上第歴官刑部尚書(同上)
集渚烟空翠合灘月碎江流澧浦無芳草滄波有釣舟
山晚雲和雪汀寒月映霜由來濯纓處漁父愛滄浪
(並皇甫茂政)一官成白首萬里寄滄州久被浮名累能無愧
海鷗(劉文房)坐歇青松晩行吟白日長人烟隔水見草氣
入林香(皇甫茂政)空城流水在荒驛舊村稀秋日平原上蟲
鳴桑葉飛(李從一)位高湯左相權總漢諸侯不改周南化
仍分趙北憂雙旌過易水千騎入幽州塞草連天暮邊
風動地秋無因陪遠道結束佩吳鈎(皇甫茂政)
本朝豐寧六年省長豐縣鎮又省鄚縣入任邱元祐二
年復鄚縣尋罷又為鎮(沿革表)潮聲半夜来寒渚夜色深
秋照舊窗(劉貢父)一峯孤起勢崔巍秀色拖藍入酒杯靈
藥已從清路得平湖嘗泛宿雲回翰林明月舟中過司
馬虛亭竹外開我亦退公思蠟屐會看歸路野人来(曾鞏)
雄州(倚郭一外縣一)(歸信容城)
郡號易陽
州沿革天文尾箕兼昴畢分野禹貢冀州之域本漢易
縣屬涿郡後漢屬河間國晉改為易城縣後魏屬上谷
郡北齊省入鄚縣隋屬河間郡唐初於此置北義州貞
觀六年州廢八年復置歸義縣屬州五代初置瓦橋關
周為雄州本朝因之(沿革表)
縣沿革歸信周時雄州地本朝置歸信縣容城漢舊
縣屬涿郡東漢省唐初名容城(同上)
形勝大雄山在州西高峙數十丈小䧺山在大䧺山
左多竒峯有甘泉出焉雄河在歸信縣南東入海
均樂亭在州治舊名望山亭瓦橋關在州境為三關
之一三臺城在容城縣境昔燕魏分易水為戒築三
臺以耀武亞谷城在歸信縣西漢景帝封降王盧它為
亞谷侯即此易京城在州境南臨水漢公孫瓉所築
人物南北朝陳竒魏人少孤奉母至孝博通經史尤精
於易常非鄭玄馬融解經失旨後補秘書高允稱其非
凡學可及皇朝趙信歸信人景德中為隰州兵馬累
功遷龍神四廂都指揮使歴知數州剛強自負喜謀輕
財衆樂為用趙珣信之子工騎射仕至顯官趙瑜
珣之弟與兄齊名亦至顯官趙璞瑜之弟亦英偉知
名當世(並輿地紀勝)
集北地寒應苦南庭戍不歸雨雪關山暗風霜草木稀
(皇甫茂政)登高望燕代日夕生夏雲司徒擁精甲誓將除國
氛(韋應物)易水南邊是白溝北人為界海東頭(前人)雖無壯
士節與世亦殊倫高盼邈四海豪右何足陳(左太冲)東逾
遼海北滹沱星象風雲喜色和紫氣關臨天地闊黃金
臺貯俊賢多(杜甫)
本朝政和三年賜郡名曰易陽建隆四年復置陽城(沿革)
(表)古關衰柳聚寒鴉駐馬城頭日影斜猶去西樓二千
里行人到此莫思家(歐陽脩)馬頭今日過中都到得䧺州
更有書道路莫愁音問少天寒沙漠雁全疎(彭汝礪)濟曲
笛聲出禁墻邊城一聽醉千觴明朝便是南歸客已覺
身依日月傍(沈文通)客行相聚且一醉不見越人空古邱
(曾子固)
覇州(倚郭一外縣一)(文安大城)
郡號永清
州沿革天文箕尾分野禹貢冀州之域本秦上谷郡地
漢屬渤海郡後漢屬廣陽郡晉屬章武國隋初屬瀛州
後屬涿郡唐屬幽州後改為永清縣即益津關也後周
克復益津關始置霸州(沿革表)
縣沿革文安漢舊縣唐屬覇州大城漢東平舒縣五
代周屬霸州(同上)
形勝莫金山在州城東南南山在州城東其山喬松
脩竹周匝十數里内有臺榭為一郡之望雁頭山在
州城東南巨馬河在州南自直沽入於海文安潭
在縣北高橋淀在霸州東周延三十里安信城左州
東古為峪口關圻城在州東楊彦朗屯兵於此以拒
契丹廣陵城在文安縣西北(輿地紀勝)
人物漢周堪宣帝時論經石渠惟堪最高元帝時與蕭
望之並領尚書以師傅見尊重後遷太子太傅南北
朝周惠逹文安人後周文帝時進爵為公兼尚書僕射
謙退下人喜拔良士當時重之皇朝張暉大城人太
祖時從征澤潞并蜀躬撫士卒人忘其勞(同上)
集雨露從邊起旌旗上隴遥暮天沙漠漠空磧馬蕭蕭
塞路随河水關城外柳條和戎先罷戰知勝霍嫖姚(皇甫)
(孝常)雲静妖星落秋高塞馬肥據鞍雄劍動摇筆羽書飛
方期成獻凱歌舞共春暉(杜必簡)五原烽火急六郡羽書
催冰狀飛狐冷霜濃候雁哀(沈佺期)將軍朝受鉞戰士夜
啣枚紫塞金河裏葱山鐡勒隈(同上)燕郊芳歲晚殘雪動
邊城露重寳刀濕沙虛金鼔鳴(崔顥)
本朝政和三年賜郡曰永清景祐二年廢永清入文安
元豐四年割鹿角砦隸信安軍政和三年改劉家窩砦
曰安平阿翁曰仁孝雁頭曰和寧喜渦曰喜安(沿革表)重
關深鎻白雲收天際諸峯黛色流北枕龍沙通絶漠南
臨鳳闕壯神州煙生睥睨千巖曉露濕芙蓉萬壑秋
王氣自應成五彩龍文長傍日光浮(並曾棨)亂山環合疑
無路小徑縈廻長傍溪(蘇子瞻)
德州(倚郭一外縣一)(安德平原)
郡號平原
州沿革天文危分野禹貢青州之域本齊郡地漢析置
平原郡治平原縣東漢晉魏俱為平原國後魏改為郡
又置安德郡隋置德州屬平原郡唐置德州尋改平原
郡乾元初復為德州治安德縣五代晉移治長河縣本
朝移治安德(沿革表)
縣沿革安德本夏鬲侯國漢為平昌縣唐改為德安本
朝省為安德平原漢置縣為平原郡治晉屬平原國
後魏徙置聊城而以縣屬清州尋屬安德郡又改屬德
州(同上)
形勝望遠臺在平原縣平原嶺可望百餘里安德城
在德州境漢所置衛河在州城西經河間界入海廣
川樓在州境内陳公堤在州東南北底大海董子
讀書臺在德州境内基山在安德西二十里篤馬
河在州城東龍泉井在安德縣寺内其水甘㓗雖大
旱不竭黑水潭在安德縣西望之其水如黛上有龍
王廟長魁臺在安德縣東觀蓮臺在安德西相𫝊
昔劉關張至此見池蓮盛開築臺起樓東方朔畫像
贊在平原縣治内晉夏侯湛譔唐顔真卿書(紀勝)
人物漢東方朔平原人武帝時上書稱旨待詔金馬門
遷大中大夫給事中高詡平原人世𫝊魯詩以清操
知名光武徵拜大司農成翊世平原人好學明道術
除尚書正色立朝百寮敬憚三國管輅平原人明周
易精天文每言輙應晉劉寔平原人博通古今累官
吏部郎參相國軍事南北朝劉杳平原人伯懷珍父
懷慰皆至顯宦杳博綜羣書事梁官至尚書左丞著書
甚多明亮平原人有識幹仕魏遷陽平太守清白愛
人甚有惠政皇朝張雍安德人開寳中進士累官右
諫議大夫尚書右丞蒞事勤恪集會賓座糲食而已
單煦平原人舉進士歴數州皆有政績累遷光禄卿(同上)
集柴門豈斷施行馬魯酒那堪醉近臣頼有軍中遺令
在猶將談笑對風塵(鮑子慎)秋日平原路蟲鳴桑葉飛(李從)
(一)江涵秋影雁初飛與客擕壺上翠微塵世難逢開口
笑菊花湏插滿頭歸(杜牧之)古往今來只如此牛山何必
淚沾衣天接海門秋水色煙籠隋苑暮鐘聲(同上)
本朝景祐二年廢安陵縣入將陵又後割屬永静軍熙
寧六年省德平縣為鎮入安德(沿革表)柳摇楚舘牽新恨
花落吳宫憶舊游渴想和羹梅已熟饑思進飯麥初收
(汪水雲)青徐氣接川原秀常碣風連草木薰(曾子固)平原太
守顔真卿長安天子不知名一朝漁陽動鼓&KR2351;大河以
北無堅城君家兄弟奮戈起一十七郡連夏盟(文天祥)公
死於今六百年精忠赫赫雷行天(同上)
濱州(倚郭一外縣一)(渤海招安)
郡號渤海
州沿革天文危分野禹貢青州之域春秋時齊地晉屬
樂陵國隋屬渤海郡唐屬樂安郡五代唐置𣙜鹽務漢
改贍國軍周改濱州治渤海縣(沿革表)
縣沿革渤海本漢之溼沃縣地隋廢縣置永利鎮唐置
渤海縣招安亦漢溼沃縣地唐置渤海縣本朝改為
招安縣(同上)
形勝東海在州及渤海招安境秦臺在州東北高八
丈周回二百步秦始皇東遊築此以望海茅焦臺在
州治東焦事秦以諫顯久山在招安縣東北七十里
秦始皇築以鎮海(輿地紀勝)
人物秦公晳哀齊人不仕家臣孔子賢之茅蕉始皇
時直諫遷太后於雍始皇悟子母復合如初皇朝胡
旦渤海人少有俊才太宗時舉進士累官秘書少監
劉蒙渤海人恥為辭賦後舉遺逸試第一知胡陽縣時
行免役法即投劾而去門人稱為正思先生(同上)
集珠寳之光以明塵霾之雜不處(柳宗元東海歌)九天之雲
下垂四海之水皆立(杜甫賦)海神来過惡風廻浪打天門
石壁開(李白詩)
本朝大觀二年賜渤海郡名祥符五年廢蒲臺縣慶歷
三年升招安鎮為縣熙寕六年省為鎮入渤海元豐二
年復為縣(沿革表)雲破孤峯出潮平兩漿飛東溟看月上
西渡認僧歸魚龍臨海窟鷄犬隔淮圻草色迷千古
波聲蕩四圍廢興懷霸業融結想天機浩浩羣流會
沉沉百怪依(並晁君成)横風吹雨入樓斜壯觀應湏好句誇
雨過潮平江海碧電光時掣紫金蛇(蘇東坡)
恩州(倚郭一外縣二)(清河武城)(歴亭)
永平軍節度周為防禦
郡號清河
州沿革天文胃昴畢分野禹貢兖冀二州之域春秋時屬
齊其後屬晉七國時屬趙秦為鉅鹿郡漢分置清河郡
後漢為清河國晉因之後魏北齊並為清河郡後周兼
置貝州隋初郡廢煬帝初復置清河郡而廢州唐為清
河郡屬河北道本朝因之(沿革表)
縣沿革清河漢縣唐屬貝州天寳元年改州為清河郡
縣仍屬焉武城本七國時趙封平原君地歴亭隋
開皇十六年置屬清河郡(同上)
形勝西山在州西四十里津期在州南二十里溢涸
無常不通舟楫絃歌臺在武城縣西上有子游祠
隂山在州境林木深阻孫伏伽墓在武城東北鄃
城屬清河在夏津縣界漢封吕陀欒布為鄃侯即此
四女樹在州西北五十里有古槐俗傳四女同植(輿地紀勝)
人物澹臺滅明武城人子游稱其行不由徑非公事不
見邑宰漢趙苞東武城人靈帝時為遼西大守遣使
迎母及妻子道值鮮卑劫質苞率衆禦之寇出母以示
母曰毋虧忠義苞遂力戰母妻為賊所害及葬母訖苞
曰食禄而避難非忠也殺母以全義非孝也遂嘔血死
崔琰東武城人少樸訥好擊劍年三十九乃從鄭玄
學初從袁紹尋歸曹操為尚書三國崔林武城人為
政多推誠存大體仕魏為幽州刺史遷至司空南北
朝崔宏東武城人林六世孫少有俊才號冀州神童
崔浩宏子博極羣書識天文歴官著作郎崔逞琰五
世孫好學有文才仕慕容暐補著作郎崔彧逞曾孫
善醫術性仁恕官至冀州别駕崔休逞玄孫公平清
潔甚得時譽仕魏歴幽青二州刺史以清白著稱張
彛東武城人性公強有風槩歴覧經史仕魏散騎常侍
後為安西將軍崔亮琰之後為吏部尚書奏為格制
以停觧日月為斷後世賢愚同滯自亮始崔光清河
鄃人好學晝耕夜誦仕魏為中書博士撰國書孝文稱
其才曰浩浩如黃河東注今日之文宗也崔鴻光從
子博綜經史官至平州刺史崔靈恩武城人編習五
經尤精三禮三傳為國子博士授徒數百儒者論天執
渾盖之說恩立義以渾盖為一張晏之彛之孫仕北
齊官至刺史百姓為製清德頌以揚之唐孫伏伽武城
人武德初上言三事高祖為侍御史太宗時累遷大理
少卿崔隠甫以廉潔自守累官刑部尚書崔羣累
官吏部尚書崔邠三世同居累官吏部尚書其弟郾
郇鄲郾中進士第官禮部尚書鄲中進士第文宗末同
平章事宣宗為一門孝友題其齋居曰德星堂皇朝
田祚清河人十世同居張美清河人事周世宗為樞
密承旨因征淮南有功升左驍衛上將軍(同上)
集魯客多歸興居人悵别情雨餘衫袖冷風惹馬蹄輕
(韓雄)余亦東蒙客憐君如弟兄醉眠秋共被擕手月同行
入門高興發侍立小童清落景開寒杵屯雲對古城
不願論簮笏悠悠滄海情(並杜甫)
本朝初為節度慶歷八年改州名罷節度端拱元年徙
治清河治永寧鎮淳化五年徙今治熙寧四年省清陽
縣入焉至和元年廢漳縣入歴亭(沿革表)釋褐来城武始
知為政難每簽逃戶狀羞作字人官(王禹偁)古砌綠苔徧
荒城草木寒拂榻驚巢燕陳書起蟻蛾(並同上)
永静軍(倚郭一外縣二)(東光將陵)(阜城)
郡號景州
軍縣沿革天文箕尾分野禹貢冀州之域本漢景城侯
國後置渤海郡隋開皇初廢唐復置觀州治弓高貞觀
中州廢貞元初始置景州再廢復置東光縣五代周改
定遠軍本朝改永静軍東光本漢舊縣屬渤海郡後
魏徙渤海郡治此隋初郡廢置州大業州罷屬平原郡
以安陵縣省入唐屬滄州貞元初改屬景州五代周以
弓高縣省入本朝入永静軍治將陵本隋舊縣屬平
原郡唐屬德州本朝屬景州阜城漢舊縣屬渤海郡
本朝改名阜城(沿革表)
形勝盧師谷在郡東天胎山在東光縣南臨靳河
劉麟河在阜城縣北因偽齊劉豫子麟為名胡盧河
在阜城縣西北即衡漳之别名有王莽故河在永濟
渠在東光西其深莫測千頃窪在郡東凡河決即導
入此渠民免水患董子書院在郡廣川鎮祀董仲舒
華陽亭在阜城相𫝊晉嵇康嘗學琴於此胡蘇亭
在東光境以古河為名廣川臺在郡治東高三丈上
有董子祠周亞夫廟在郡西亞夫封條侯即此地
弓高城在郡東北漢封韓增為龍額侯今有龍額村即
此簡子城在阜城縣東趙蕳子所築澹臺故居在
故城縣西董家里在郡西即仲舒下帷讀書處(輿地紀勝)
人物漢董仲舒治春秋三年不窺園度越諸子為漢
醇儒隋公孫景茂阜城人博涉書史時稱書庫遷西
州刺史教化大行吏民思之劉炫郡人閉戶讀書十
年不出奉勅同脩國史旋直門下省唐袁恕巳東光
人歴官司刑少卿與誅二張以功封郡王其孫袁高擢
進士為給事中論盧杞當國朝廷壯之王晙郡人明
經擢第除殿中侍御史授桂川都督皇朝周螢郡人
習知水利累官杭州都監遷知樞密院學士劉摯東
光人登進士第為御史神宗朝上書請辨君子小人又
論常平免役法十害官至中書舍人劉甲摯之子舉
進士累遷國史編脩後拜寳謨閣學士晝之所為夜必
書之名曰自鑒(同上)
集親友送予邁揮淚廣川隂撫膺解擕手永歎結遺音
吳岫雨來溪鳥浴楚江雲暗嶺猿吟(並陸士衡)野人寧憶
滄洲畔會待吹嘘定至音(許用晦)
本朝太平興國六年以軍直屬京淳化元年以冀州阜
城来屬景德元年改軍名景祐元年移將陵於長河鎮
嘉祐八年省阜城為鎮入東光熙寧十年復為縣(沿革表)
瀛洲歸去琅玕長月朗風薰十二樓(汪水雲)霜散月明誰
點綴天容海色本澄清(蘇軾)
記纂淵海卷二十
