記纂淵海卷三宋潘自牧撰
律歷部
律吕
經同律度量衡律和聲予欲聞六律五聲八音(並書)
大司樂以六律六同五聲五音大合樂(周禮)大師掌六律
六同以合隂陽之聲陽聲黃鍾太簇姑洗蕤賓夷則無
射隂聲大吕應鍾南吕函鍾小吕夾鍾掌執同律以
聽軍聲而詔吉凶典同掌六律六同之和(同上)五聲六
律十二管還相為宫也(並記)為六律七音八風九歌以相
成也(左傳)
子師曠之聰不以六律不能正五音聖人既竭耳力
焉繼之以六律正五音(並孟)䕫合六律調五音(淮南子)一律
而生五音十二律而為六十音因六六之六六三十六
故三百六十日以當一歲之日律歷之數天地之道也
(同上)或問交五聲十二律或雅或鄭何也曰中正則雅多
哇則鄭(揚子)帝軒候鳳鳴以調律(抱朴子)
史王者制事立法物度軌則一禀於六律六律為萬事
根本焉其於兵械尤所重故云望敵知吉凶聞聲考勝
負(史律書)武王伐紂吹律聽聲(同上)律十有二陽六為律隂
六為吕律以統氣類物吕以旅陽宣氣(前律歷志)黃帝使伶
倫自大夏之西崑崙之隂取竹之嶰谷生其竅厚均者
斷兩節間而吹之以為黃鍾之宫制十有二筩以聽鳳
之鳴其雄鳴為六雌鳴亦六比黃鍾之宫而皆可以生
之黃鍾之長九寸三分損一下生林鍾參分林鍾益
一上生太簇參分太簇損一下生南吕參分南吕益一
上生姑洗參分沽洗損一下生應鍾參分應鍾益一上
生蕤賓參分蕤賓損一下生大吕參分大吕益一上生
夷則參分夷則損一下生夾鍾參分夾鍾益一上生無
射參分無射損一下生中吕參分律用銅者銅為物之
至精不為燥濕寒暑變其節不為風雨暴露改其形介
然有常有似士君子之行是以用銅也(並同上)武帝以李
延年為協律都尉略論律吕以合八音之調(禮樂志)伏羲
作易紀隂陽之初以為律法以六十律分朞之日(後律歷志)
截管為律吹以考聲紀斗氣效物類五音生於隂
陽分為十二律轉生六十天效以景地效以響即律也
天子常以冬夏至候鍾律冬至陽氣應則樂均清景
極長黃鍾通土炭輕而衡仰夏至隂氣應則樂均濁景
極短蕤賓通土炭重而衡低候氣之法布緹縵室中
以木為案每律各一内庳外高從其方位加律其上以
葭莩灰抑其内端案歷而候之氣至者灰去(並同上)明帝
升靈臺吹時律觀物變(本紀)黃帝作律以玉為管長尺六
寸為十二月音(晉律歷志)西王母獻舜以昭華之琯以玉為
之取其體猶潤也律之始造以竹為管取其自然圓
虛也神道廣大妙本於隂陽形氣精微義先於律吕
遂八風而宣九德和大樂而成政道律之為言法
也言陽氣始生各有法也吕之為言助也所以助隂成
陽也(並同上)荀勖以杜䕫所制律吕乖錯乃制古尺作新
律吕以調聲韻(樂志)荀勖作新律笛十二枚以調律吕而
雅樂正然論者猶謂勖暗觧時阮咸妙達八音論者謂
之神解咸嘗心譏勖新律聲高近哀思不合中和勖以
為異已乃出咸為始平相後有田父得周時玉尺勖以
校已所治鍾鼓金石絲竹皆短於一米於是伏咸之妙
(同上)鄭譯牛弘辛彦之之徒依京房六十律因而六之為
三百六十律以一律為七音音為之調凡十二律為八
十四調(唐禮樂志)吕才制尺十二枚長短與律默契始求
聲者以律而造律者以黍自一黍之廣積而為分寸一
黍之多積而為龠合一黍之重積而為銖兩此造律之
本也故為之長短之法而著之於度為之多少之法而
著之於量為之輕重之法而著之於權衡又總其法而
著之於數使其分寸龠合銖兩皆起於黃鍾然後律度
量衡相為表裏四者既同而聲必至而後樂可作矣(並同)
(上)
傳記律謂之分注云律管可以分氣(爾雅)景王問律於伶
州鳩對曰古之神瞽考中聲而量之以制度律均鍾百
官軌儀平之以六成於十二天之道也(國語)聖人截十二
管察八音之清濁謂之律吕(大戴禮)命吕者律(略例)吹律定
姓以記其族(白虎通)燕有黍谷地美而寒不生五穀鄒衍
吹律而温氣至(劉向别錄)梁武帝素善音律遂自制四器(通典)
唐張文收截竹為律吹之備旋宫之義(同上)隋文帝取律
吕實葭灰以候氣問於牛弘對曰灰飛半出為和氣全
出為猛氣不出為衰氣(古今樂錄)
集寒谷豐黍吹律以暖之(左思賦)聽清濁五聲之和然後
制為鍾律(楊泉物理論)律比崑崙竹(杜詩)惜無協律者窈𦕈絃
吾詩(柳集)
本朝太祖每謂雅樂聲近於哀思因詔和峴依古法别
造新尺并黃鍾九寸管令工人校其聲果下於王朴所
定管一律尋又内降羊頭山秬黍累尺校律亦相符合
自此雅音和暢(會要)李照所造鍾磬當時只是將太府寺
布帛尺一面定法其尺約長王朴尺三寸使朝廷以不
法之器薦見郊廟只如照所定黃鍾之管乃是南吕陪
磬舊黃鍾九寸正磬却降在大簇夾鍾之間(宋景文公議樂状)
律之分寸既定便當埋管候氣以騐其應否至於播之
五聲二變而為六十調者乃其餘耳(朱文公集)候氣之說蓋
埋管雖相近而自管之長短入地深淺有不同故氣之
應有先後耳非以方位而為先後也(同上)衆絃排律吕金
石次第名(歐公)
黃鍾
經大司樂奏黃鍾以祀天神(周禮)太師陽聲黃鍾注云黃
鍾子之氣也十一月建焉㮚氏為量其聲中黃鍾之
宫(同上)中央土律中黃鍾之宫注云黃鍾之宫最長也
仲冬律中黃鍾注云黃鍾者律之始也九寸(並記)
子師文鼔琴當夏而叩羽絃以召黃鍾霜雪交下川地
暴沍(列)黃鍾者鍾已黃也(淮南子)黃鍾以生之注云黃鍾
為音律之本(揚子)
史黃鍾者陽氣鍾黃泉而出也(律書)黃鍾長八寸七分一
宫(同上)五聲之本生於黃鍾之律(前律歷志)黃鍾者黃者中之
色君之服也鍾者種也天之中數五五為聲聲上宫五
聲莫大焉地之中數六六為律律有形有色色上黃五
色莫盛焉故陽氣施種於黃泉孳萌萬物為六氣元也
以黃色名元氣律者著宫聲也宫以九唱六變動不居
周流六虛始於子在十一月十一月乾之初九陽氣
伏於地下始著為一萬物萌動種於太隂故黃鍾為天
統律長九寸九者所以究極中和為萬物元也黃鍾
紀元氣之謂律太極中央元氣故為黃鍾其實一龠
以其長自乘故八十一為日法所以生權衡度量禮樂
之所繇出也隂陽相生自黃鍾始黃鍾初九律之
首陽之變也陽生隂曰下生隂生陽曰上生上生不
得過黃鍾之清濁下生不得及黃鍾之實(並同上)伏羲作
易紀陽氣之初為律法建日冬至之聲以黃鍾之宫(後律)
(歷志)黃鍾應天之數而長九寸(同上)冬至黃鍾之音調君道
得(禮儀志)黃者隂陽之中色也或曰冬至德氣為土土色
黃故曰黃鍾(晉志)黃鍾者天子之宫(北史)伶倫斷竹長三寸
九分而吹之以為黃鍾之宫曰含少(隋禮樂志)初隋用黃鍾
一宫惟擊一鍾其十一鍾設而不擊謂之啞鍾唐張文
收乃斷竹為十二律與孝孫吹調五鍾叩之而應由是
十二鍾皆用(唐禮樂志)太常缺黃鍾鑄不能成李嗣真逢車
有鐸聲甚麗曰宫聲也取以歸振以空地若有應者掘
之得鍾衆樂遂和(舊唐書)
傳記黃鍾所以宣養六氣九德也(國語)皇甫直臨小池弹
琵琶本黃鍾而聲入蕤賓彈於他處則黃鍾也因夜復
彈於池上覺有物擊水如魚躍遂竭池索之得鐵一片
乃方響蕤賓鐵也(雜爼)
集黃鍾毁棄瓦釡雷鳴(楚辭卜居)
林鍾
經大司樂歌函鍾以祭山川注云函鍾一名林鍾(周禮)太
師隂聲函鍾注云林鍾未之氣也六月建焉(同上)季夏律
中林鍾注云林鍾者黃鍾之所生也長六寸(記)季武子
以其所得於齊之兵作林鍾而銘魯功焉(左傳)
子林鍾者引而止也(淮南子)
史林鍾者言萬物就死氣林林然(史律書)林鍾長五寸七
分四角(同上)林君也言隂氣受任助蕤賓君主種物使長
大楙盛也位於未在六月(前律歷志)六月坤之初六隂氣受
任於太陽繼養化柔萬物生長楙之於未令種剛強大故
林鍾為地統律長六寸六者所以含陽之施楙之於六
合之内令剛柔有體也林鍾吕之首隂之變也(並同上)
傳記林鍾和展百事俾莫不任肅純恪也(國語)林者茂也
盛也六月物皆茂盛積於林野故謂林鍾又林衆也言
萬物成就種類衆盛也(通典注)
太簇
經大司樂奏太簇以祀地示(周禮)太師陽聲太簇注云太
簇寅之氣也正月建焉(同上)孟春律中太簇注云太簇者
林鍾之所生也長八寸(記)
子太簇者簇而未出也(淮南子)
史泰簇者言萬物簇生也(史律書)太簇長七寸七分二角
(同上)太簇簇奏也言陽氣大奏地而達物也位於寅在正
月(前律歷志)正月乾之九三萬物棣通族出於寅人奉而成
之仁以養之義以行之令萬物各得其理寅木也為仁
其聲商也為義故太簇為人統律長八寸象八卦宓羲
氏之所以順天地通神明類萬物之情也(同上)簇者簇也
謂萬物隨於陽氣太簇而生也(晉志)
傳記太簇所以金奏贊陽出滯也(國語)
南吕
經大司樂歌南吕以祀四望(周禮)太師隂聲南吕注云南
吕酉之氣也八月建焉(同上)仲秋律中南吕注云南吕者
太簇之所生也長五寸三分寸之一(記)
子師文鼔琴當春而叩商絃以召南吕凉風忽至草木
茂實(列)南吕者任包大也(淮南子)
史南吕者言陽氣之旅入藏也(史律書)南吕長四寸七分
八徵(同上)南任也言陽氣旅助夷則任成萬物也位於酉
在八月(前律歷志)南者任也謂時物皆秀有懷任之象也(晉志)
傳記南吕贊陽秀也注云榮而不實曰秀南任也隂任
陽事助成萬物(國語)八月物皆含秀懷吐之象隂任陽功
助陽成功也(通典注)
姑洗
經大司樂奏姑洗以祀四望(周禮)太師陽聲姑洗注云姑
洗辰之氣也三月建焉(同上)季春律中姑洗注云姑洗者
南吕之所生也長七寸九分寸之一(記)
子姑洗者陳去而新来也(淮南子)
史姑洗者言萬物洗生(史律書)姑洗長六寸七分羽(同上)姑
洗潔也言陽氣洗物姑潔之也位於辰在三月(前律歷志)姑
枯也洗濯也謂物生新潔洗除其枯改柯易葉也(晉志)
傳記姑洗所以修潔百物考神納賓也注云姑潔也洗
濯也考合也言百物修潔故用之饗宴可以合神納賓
也(國語)
應鍾
經大司樂歌應鍾以祭地示(周禮)太師隂聲應鍾注云應
鍾亥之氣也十月建焉(同上)孟冬律中應鍾注云應鍾者
姑洗之所生也長四寸二十七分寸之二十(記)
子應鍾者應其鍾也(淮南子)
史應鍾者陽氣之應不用事也(史律書)應鍾長四寸二分
三分二羽(同上)應鍾言隂氣應無射該藏萬物而雜陽閡
種也位於亥在十月(前律歷志)應者和也謂歲功皆應和陽
功收而聚之也(晉志)
傳記應鍾均利器用俾應復也(國語)
蕤賓
經大司樂奏蕤賓以祭山川(周禮)太師陽聲蕤賓注云蕤
賓午之氣也五月建焉(同上)仲夏律中蕤賓注云蕤賓者
應鍾之所生也長六寸八十一分寸之二十六(並記)
子師文鼓琴及冬而扣徵絃以激蕤賓陽光熾烈堅冰
立散(列)蕤賓者安而服之也(淮南子)
史蕤賓者言隂氣幼少故曰蕤痿陽不用事故曰賓(史律)
(書)蕤賓長五寸六分三分一(同上)蕤繼也賓導也言陽始
導隂氣使繼養物也位於午在五月(前律歷志)蕤葳蕤垂下
貎也賓敬也謂時陽氣下降隂氣始起相賓敬也(晉志)
傳記蕤賓所以安靖神人獻酬交酢也(國語)皇甫直得方
響蕤賓鐵(詳見黃鍾類)
大吕
經大司樂歌大吕以祀天神(周禮)太師隂聲大吕注云大
吕丑之氣也十二月建焉(同上)季冬律中大吕注云大吕
者蕤賓之所生也長八寸二百四十三分寸之百四(記月)
(令按蕤賓三分損一下生大吕實長四寸二百四十三分寸之五十二月令注蓋大吕之倍數也)
子大吕者旅旅而去也(淮南子)
史大吕長七寸五分三分一(史律書)吕旅也言隂大旅助
黃鍾宣氣而牙物也位於丑在十二月(前律歷志)吕助也謂
陽氣方生隂氣助也(晉志)大吕者皇后之位(北史)
傳記大吕助宣物也(國語)
夷則
經大司樂奏夷則以享先妣(周禮)太師陽聲夷則注云夷
則申之氣也七月建焉(同上)孟秋律中夷則注云夷則者
大吕之所生也長五寸七百二十九分寸之四百五十
一(記)
子夷則者易其則也(淮南子)
史夷則言隂氣之賊萬物也(史律書)夷則長五寸四分三
分二商(同上)則法也言陽氣正法度而使隂氣夷當傷之
物也位於申在七月(前律歷志)夷平也謂萬物將成平均皆
有法則也(晉志)
傳記夷則者所以詠歌九則平民無貳也注云言萬物
既成可法則也故可詠歌九功之則使民無疑貳也(國語)
七月萬物將成平均結實皆有法則故謂之夷則一云
夷者傷之義言秋之時萬物始被刑法而傷其性故以
為名(通典注)
夾鍾
經大司樂歌夾鍾以享先祖(周禮)太師隂聲夾鍾注云夾
鍾夘之氣也二月建焉(同上)仲春律中夾鍾注云夾鍾者
夷則之所生長七寸二千一百八十七分寸之千七十
五(記按夷則參分損一下生夾鍾實長三寸二千一百八十七分寸之一千六百三十一月令注蓋夾鍾之)
(倍數也)
子師文鼓琴及秋而叩角絃以激夾鍾温風徐迴草木
發榮(列)夾鍾者種始莢也(淮南子)
史夾鍾者言隂陽相夾厠也(史律書)夾鍾長六寸一分三
分一(同上)夾鍾言隂夾助太簇宣四方之氣而出種物也
位於夘在二月(前律歷志)夾佐也謂時物尚未盡出隂德佐
陽而出物也(晉志)
傳記夾鍾出四隙之細也注云出四時之間氣微細者
四時之氣皆始於春故夾鍾出四時之氣也(國語)夾者孚
甲也言萬物孚夾鍾類分也(白虎通)
無射
經大司樂奏無射以享先祖(周禮)太師陽聲無射注云無
射戍之氣也九月建焉(同上)季秋律中無射注云無射者
夾鍾之所生長四寸六千五百六十一分寸之六千五
百二十四(記)天王(景王)將鑄無射伶州鳩曰王其以心疾
死乎夫樂天子之職也夫音樂之輿也而鍾音之器也
天子省風以作樂器以鍾之輿以行之小者不窕大者
不槬則和於物物和則嘉成故和聲入於耳而藏於心
心億則樂窕則不咸槬則不容心是以感感實生疾今
鍾槬矣王心弗堪其能久乎(左傳)
子無射者入無厭也(淮南子)
史無射者隂氣盛用事陽氣無餘也(史律書)無射長四寸
四分三分一(同上)射厭也言陽氣䆒物而使隂氣畢剝落
之終而復始亡厭射也位於戍在九月(前律歷志)射者出也
言時陽氣上升萬物收藏無復出也(晉志)
傳記無射所以宣布哲人之令德示民軌儀也注云九
月乾上九也陽氣上升收藏萬物無得見者可徧布前
哲之令德示民導法(國語)射終也言萬物隨陽而復又隨
陽而起無有終極故以為名(通典)
中吕
經大司樂歌小吕以享先妣注云小吕一名中吕(周禮)太
師隂聲小吕注云中吕已之氣也四月建焉(同上)孟夏律
中中吕注云中吕者無射之所生長六寸萬九千六百
八十三分寸之萬二千九百七十四(記月令愚按無射三分損一下生中)
(吕實長三寸萬九千六百八十三分寸之六千四百八十七月令注蓋中吕之倍數也)
子中吕者中充大也(淮南子)
史中吕者言萬物盡旅而西行也(史律書)中吕長五寸九
分三分二徵(同上)中吕言微隂始起未成著於其中旅助
姑洗宣氣齊物也位於已在四月(前律歷志)陽下生隂隂上
生陽終於中吕十二律畢矣(同上)吕助也謂陽氣盛長隂
助成功也(晉志)
傳記中吕宣中氣也(國語)
度量(律度量衡附)
經同律度量衡(書舜典)内宰凡建國出其度量淳制(周禮)質
人同其度量合方氏一其度量大行人十有一歲
同度量(並同上)仲春日夜分則同度量(記)周公頒度量而
天下大服(明堂位)立權度量(大傳)宫室得其度量鼎得其象
(仲尼燕居)正度量夷民者也(左傳)謹權量審法度(論語)
子法制度量王者典憲也(管)仲春令關市同度量仲秋
一度量(淮南子)法者天下之度量也(同上)
史同律度量衡所以齊遠近立民信也(前律歷志)審度嘉量
以臨兆民凡律度量衡用銅者名自名也所以同天
下而齊風俗也(並同上)度量所以禁暴止邪也(漢景帝詔)律度
量衡公私不同所宜一之(北史王登奏)律度量衡相用為表
裏使得律者可以制度量衡因度量衡亦可以制律也
(唐禮樂志)太史卿以二法權物量度權衡也(百官志)
傳記先王之鑄鍾也律度量衡於是乎生(國語)
集齊律度量衡使天下咸得其用人曰明我者舜也齊
我者舜也資我者舜也(韓集)
本朝皇祐中阮逸胡瑗累黍定尺始欲合其量也然竟
於權不合(程迥三器圖說)上黨之黍其色至烏其形圓重用為
度量决不徒然止以時有水旱之差地有肥瘠之異取
黍大小必得其中故伊川先生曰欲度量權衡之得其
正必自律起以律管定尺蓋凖乎天地也秬黍積數在
先王時惟此適與度量合故可用也今或不然形有長
短所以起度也受有多寡所以生量也物有輕重所以
用權也是器也皆凖之上黨羊頭山之秬黍焉以之測
幽隐之情以之達精微之理推三光之運則不失其度
通八音之變則可召其和以辨上下則有品以分隆殺
則有節(並同上)
度
經典瑞璧羨以起度(周禮)玉人璧羨度尺好三寸以為度
(同上)司空執度度地(記)用器兵革不中度不粥於市(同上)
子度然後知長短(孟)
史禹聲為律身為度(史本紀)度者分寸丈尺引也所以度
夫長短也本起黃鍾之長以子穀秬黍中者一黍之廣
度之九十分黃鍾之長一為一分十分為寸十寸為尺
十尺為丈十丈為引而五度審矣其法用銅高一寸廣
二寸長一丈而分寸丈尺存焉用竹為引高一分廣六
分長十丈其方法矩高廣之數隂陽之象也分者自三
微而成著可分别也寸者忖也尺者蒦也丈者張也引
者信也夫度者别於分忖於寸蒦於尺張於丈信於引
引者信天下也(前律歷志)體有長短檢之以度則不失毫釐
(隋志)
本朝自唐昭宗時雅樂亡散至後周時王朴重定尺度
太祖朝又詔和峴以景表尺重加磨治稍令聲下昨緣
景祐二年燕肅始乞修正樂器其時只得王朴律準又
與王朴所定律尺律管參騐音韻而燕肅只據律準與
鍾磬見聲按定高下即是太常舊樂比王朴時已自不
同况和峴減定後又經景德中李宗諤一次修飾至燕
肅凡經三度磨鑢然俱不先立尺度律準所以後来無
處根正法度音律(宋景文公議樂状)周尺也者先儒考其制脗
合者不一至宋景文公得隋大業中尺十五等(一周尺二晉田)
(父玉尺三梁表尺四漢官尺五魏尺六殷後尺七後魏前尺八中尺九後尺十東後魏尺十一蔡邕銅龠尺十)
(二宋氏尺十三隋常水尺十四雜尺十五梁朝俗間尺)獨以周尺為之本以考諸
尺韓忠獻嘉祐累黍二其一亦與周尺合苟以是定尺
又以是參定權量如挈裘而振其領其順者不可勝數
也(程迥三器圖義)
量
經㮚氏為量深尺内方尺而圓其外其實一鬴(六斗四升)其
臋一寸其實一豆其耳三寸其實一升重一鈞其聲中
黃律之宫槩而不税其銘曰時文思索允臻其極嘉量
既成以觀四國永啟厥後兹器惟則(周禮)齊舊四量豆區
釡鍾四升為豆各自其四以登於釡釡十則鍾陳氏三
量皆登一焉鍾乃大矣以家量貸而以公量收之(左傳)
子為之斗斛以量之則并與斗斛而竊之(莊)
史量者龠合升斗斛也所以量多少也本起於黃鍾之
龠用度數審其容以子穀秬黍中者千有二百實其龠
以井水準其槩十龠為合十合為升十升為斗十斗為
斛而五量嘉矣其法用銅方尺而圓其外旁有庣焉其
上為斛其下為斗左耳為升右耳為合龠其状似爵以
縻爵禄上三下二參天兩地圜而函方左一右二隂陽
之象也其圜象規其重一鈞備氣物之數合萬有一千
五百二十聲中黃鍾始於黃鍾而反覆焉君制器之象
也龠者黃鍾律之實也躍微動氣而生物也合者合龠
之量也升者登合之量也斗者聚升之量也斛者角斗
平多少之量也夫量者躍於龠合於合登於升聚於斗
角於斛也(前律歷志)量有輕重平以權衡物有多少受以量
(後律歷志)物有多少受之以量則不失圭撮(隋志)
傳記黃帝設五量(家語)
集黃帝一統類齊制器(柳)相欺也為之斗斛以信之(韓)
本朝二龠為合注云謂二十四銖皇祐新樂圖曰今令
文誤作十龠為合(程迥三禮圖義)合方一寸深一寸六分六釐
積一千六百二十分升方三寸深一寸八分積一萬六
千二百分斗方六寸深四寸五分積十六萬二千分
迥用周尺依考工記造鬴却用本草千金方法以兔絲
子九兩為升實容六十四升兔絲之秤蓋用開通錢十
為七十二銖者是故周漢晉之尺本草千金方之升周
禮之鬴唐書志之權四物不相謀而相合若符契然(並同)
(上)皇祐龠合升斗以今太府寺見行升斗較之二升九
合一龠弱得太府寺升一升二斗九升五合得太府寺
斗一斗(阮逸胡瑗云)林億等較本草千金方曰藥升方作上
徑一寸下徑六分深八分蓋龠法也(同上)
權衡
經稱物平施巽稱而隠巽以行權(並易)輪人權之以視
其輕重之均也㮚氏為量不耗然後權之玉人駔
琮五寸宗后以為權駔琮七寸鼻寸有半寸天子以為
權(並周禮)仲春日夜分則鈞衡石正權概仲秋日夜分則
平權衡正鈞石(記)下齊如權衡者以安志而平心也(深衣)
可與立未可與權(論語)
子權然後知輕重執中無權猶執一也(並孟)權衡者所
以視輕重也(管)為之權衡以稱之則並與權衡而竊之
(莊)權物而稱用(荀)聖人備道全美是垂天下之權衡也
道者古今之正權也衡所以知輕重衡石稱垂
者所以為平也衡者平之至也衡不正則重垂於
仰而人以為輕輕垂於俛而人以為重公平者職之
行也(並同上)衡之為度也緩而不後平而不怨施而不德
弔而不責常平民禄以繼不足權之為度也急而不盈
殺而不割誠信以必堅慤以固(淮南子)衡之於左右無私
輕重故可以為平謹於權衡審乎輕重足以治其境
内矣(並同上)
史參為衡石(史天官書)優劣之垂在於權衡非徒低昂之差
乃鈞銖之覺也(滑稽傳注)衡平也權垂也衡所以佐權而均
物平輕重也其道如底以見準之正繩之直左旋見規
右折見矩其在天也佐助璇璣斟酌建指以齊七政故
曰玉衡權者銖兩斤鈞石也所以稱物平施知輕重也
本起於黃鍾之重一龠重千二百黍重十二銖兩之為
兩二十四銖為兩十六兩為斤三十斤為鈞四鈞為石
忖為十八易十八變之象也五權之制以義立之以物
鈞之其餘小大之差以輕重為宜圜而環之令之四倍
好者周旋無端周而復始無窮也已銖者物繇忽微始
至於成著可殊異也兩者兩黃鍾律之重也二十四銖
而成兩者二十四氣之象也斤者明也三百八十四銖
易二篇之爻隂陽變動之象也十六兩成斤者四時乘
四方之象鈞者鈞也陽施其氣隂化其物皆得其成就
平均也權與物均重萬一千五百二十銖當萬物之
數也四百八十兩者六旬行八節之象也三十斤成鈞
者一月之象也石者大也權之大者也始於銖兩於兩
明於斤均於鈞終於石物終石大也四鈞為石者四時
之象也重百二十鈞者十二月之象也終於十二辰而
復於子黃鍾之象也千九百二十兩者隂陽之數也三
百八十四爻者五行之象也四萬六千八十銖者萬一
千五百二十物歷四時之象也而歲功成就五權謹矣
(前律歷志)趙石勒得圓石状如水碓銘曰律權石重四鈞同
律度量衡(晉志)量有輕重平以權衡則不失黍絫(隋書)帝曰
天下之勢猶持衡然此首重則彼尾輕矣(唐李石傳)賞罰之
馭衆猶權衡之於輕重也(陸宣公奏議)
傳記垂之者權也平之者衡也(太玄)
本朝唐鑄開元通寳錢積十錢重一兩計一千重六斤
四兩蘇冕曰今錢為古秤七銖以上比古五銖錢則加
重二銖以上迥謂一大兩為七十二銖即一錢為七銖
畸十分銖之一則所謂三兩為大兩者可無疑矣(程迥三器)
(圖義)
規矩(規矩準繩附)
經輪人規之以視其圜也萬之以視其匡也(周禮)輿人為
車圜者中規方者中矩(同上)古之君子必佩玉周旋中規
折旋中矩(記玉藻)規沔水規宣王也注云規者正圜之器
(詩序)矩君子有絜矩之道(記大學)七十而從心所欲不踰矩
(論語)
子離婁之明公輸子之巧不以規矩不能成方圓(孟)聖
人既竭目力焉繼之以規矩準繩以為方圓平直規
矩方圓之至也梓匠輪輿能與人規矩不能使人巧
(並同上)奚仲之為車器也方圓曲直皆中規矩鈎繩(管)造
父學御旋曲中規矩(列)工倕旋而蓋規矩指與物化而
不以心稽(莊)陶者曰我善治埴圜者中規方者中矩匠
石曰我善治木勾者中鈎直者應繩夫埴木之性豈欲
中規矩鉤繩哉(同上)設規矩陳繩墨便備用君子不如工
人(荀)無規矩雖奚仲不能以定方圓(淮南子)規矩一行而
不易常一而不邪方行而不流一日行之萬世𫝊之而
以無為為之規矩鉤繩者巧之具也而非所以巧也
規矩事之制也賢王用人猶制木規矩方圓各有
所施規之為度也轉而不獲圓而不垸優而不縱廣
大以寬矩之為度也肅而不悖剛而不憒取而無怨内
而無害威厲而不懾令行而不廢(並同上)如委己以從人
雖有規矩焉得而用之(揚)大器其猶規矩準繩乎先自
治然後治人之謂大器(同上)天圓不中規地方不中矩(文中)
矩五寸之矩盡天下之方(荀)
史禹左準繩右規矩(史本紀)哲王規矩乾坤(晉阮种傳)漢興破
觚為圜(前酷吏序)大漢中興破矩為圜(後杜林傳餘見後五則類)
集固時俗之工巧兮偭規矩而改錯(離騷經)規天矩地(文選)
木之就規矩在梓匠輪輿(韓集)重規疊矩(唐楊炯少室山碑)
準繩
經準㮚氏為量權之然後準之(周禮)繩巽為繩直(易)惟木
從繩則正(書)其繩則直(詩)
子法者人生之準繩也(淮南)為平者準也為直者繩也
若夫不在準繩之中可以為平直者此不共之術也
繩之為度也直而不争修而不窮久而不弊遠而不忘
與天地得與神明合所欲則得所惡則忘自古及今不
可移正厥德孔宓廣大以容衆是故上帝以為物宗
準之為度也平而不險均而不阿廣大以容寬裕以和
柔而不剛銳而不挫流而不滯易而不穢發通而有紀
周密而不泄準平而不失萬物皆平民無險謀怨惡不
生是故上帝以為物平無準繩雖魯班不能以定曲
直(並同上)準水平準中大匠取法焉(莊)程者物之準(荀)繩
大匠不為拙工改廢繩墨(孟)造父學御進退履繩(列)待
鉤繩而正者是削其性也(莊)以繩墨自給而備世之急
(同上)木受繩則直(荀)繩者直之至引繩以持曲直繩
墨之起為不直也度已以繩足以為天下法則矣(並同)
(上)繩正於上木直於下(淮南子)繩之於内外無私曲直故
可以為正(同上)
史孝文以仁義為準(前東方朔傳)賢才之畜於國猶巧匠之待
繩墨也(晉阮种傳其餘見五則類)
集背繩墨以追曲兮競周容以為度(離騷經)何時俗之工
巧兮背繩而改錯(宋玉九辨)使離婁督繩公輸削墨(文選)
五則(權衡規矩繩)
經衡誠懸不可欺以輕重繩墨誠陳不可欺以曲直規
矩誠設不可欺以方圓(記)古者深衣以應規矩繩權衡
規矩取其無私繩取其直權衡取其平(深衣)
子天為繩地為準春為規夏為衡秋為矩冬為權繩者
所以繩萬物也準者所以準萬物也規者所以圓萬物
也衡者所以平萬物也矩者所以方萬物也權者所以
權萬物也(淮南子)
史規圜矩方權重衡平準繩嘉量探賾索隠鉤深致遠
(前律歷志)權與物鈞而生衡衡運規生規圜生矩矩方生繩
繩直生準準正則平衡而均權矣是為五則規者所以
規圜器械令得其類也矩者所以矩方器械令不失其
形也規矩相須隂陽位序圜方乃成準者所以揆平取
正也繩者上下端直經緯相通也準繩連體權衡合德
百工由焉以定法式太隂者北方北伏也陽氣伏於
下於時為冬冬終也物冬藏乃可稱水潤下知者謀謀
者重故為權也太陽者南方南任也陽氣任養物於時
為夏夏假也物假大乃宣平火炎上禮者齊齊者平故
為衡也少隂者西方西遷也隂氣遷落物於時為秋秋
揫也物揫斂乃成熟金從革改更也義者成成者方故
為矩也少陽者東方東動也陽氣動物於時為春春蠢
也物蠢生乃動運木曲直仁者生生者圜故為規也中
央者隂陽之内四方之中經緯通達乃能端直於時為
四季土稼穡蕃息信者誠誠者直故為繩也五則揆物
有輕重圜方正直隂陽之義四時四方之體五常五行
之象厥法有品各順其方而應其行今廣延羣儒博謀
講道修明舊典同律審度嘉量平衡均權正準直繩立
于五則備數和聲以利兆民(並同上)太昊乘震執規司春
炎帝乘離執衡司夏少昊乘兑執矩司秋顓帝乘坎執
權司冬黃帝乘坤艮執繩司下土(魏相傳)
歷
經澤中有火革君子以治歷明時(易)歷象日月星辰敬
授人時(書)帝曰来禹天之歷數在爾躬(禹謨)四五紀五曰
歷數(洪範)太史正歲年以序事頒之于官府及都鄙注云
中數曰歲朔數曰年䟽云一年二十四氣皆節氣在前
中氣在後節氣一名朔氣中氣匝則為歲朔氣匝則為
年(周禮)先王之正時也履端於始序則不愆舉正於中民
則不惑歸餘於終事則不悖(左傳)㐮二十七年冬十一月
朔日有食之辰在申司歷過也哀十二年冬十二月
螽仲尼曰火伏而後蟄者畢今火猶西流司歷過也
少皥氏以鳥名官鳳鳥氏律正也玄鳥氏司分者也伯
趙氏司至者也青鳥氏司啟者也丹鳥氏司閉者也(並同)
(上)堯曰咨爾舜天之歷數在爾躬(論語)
子黃帝之治天下節四時之度正律歷之數(文中子)
史容成氏始造律歷(史黃帝本紀)高辛歷日月而迎送之(本紀)
周過其歷秦不及期(諸侯王表)黃帝考定星歷建立五行起
消息正閏餘少皥氏之衰也九黎亂德顓帝受之乃命
南正重司天以屬神命北正黎司地以屬民其後三苗
服九黎之德故二官咸廢所職而歷數失序堯復逐重
黎之後而立羲和之官明時正度申戒文祖云天之歷
數在爾躬舜亦以命禹(歷書)今上即位(謂漢武帝)招致方士唐
都分其天部而巴落下閎運筭轉歷然後日辰之度與
夏正同乃改元詔以七年為太初元年(同上)三代既沒史
官喪紀故其所紀有黃帝顓帝夏商周及魯歷秦兼天
下頗推五勝而自以獲水德乃以十月為正漢興襲秦
正朔以張蒼言用顓帝歷至武帝元封七年公孫卿壺
遂司馬遷等言歷紀廢壊遂詔卿遂遷等議造漢歷乃
以前歴上元太初四千六百一十七歲至於元封元
年復得閼逢攝提格之數中冬十一月甲子朔夜半冬
至日月在建星太歲在子已得太初本星度新正乃選
方士唐都分天部落下閎運筭轉歷其法以律起歷曰
律容一龠積八十一寸則一日之分也與鄧平所治同
於是皆觀新星度日月行更以推筭如閎平法一月之
日二十九日八十一分日之四十三廼詔遷用鄧平所
造八十一分律歷罷廢尤䟽遠者十七家復使宦者淳
于陵渠復覆太初歷晦朔弦望皆最密日月如合璧五
星如連珠(前律歷志)元鳳三年張夀王言隂陽不調更歷之
過也詔與丞相御史大將軍右將軍史各一人雜候上
林清臺課諸歷疎密凡十一家太初歷第一徐萬且徐
禹治太初歷亦第一夀王及李信治黃帝調歷課皆疎
闊孝成世劉向總六律列是非作五紀論向子歆究
其微妙作三統歷自文公閏月不告朔百有餘年莫
能正歷數(並同上)王莽令太史推三萬六千歲歷紀六歲
一改元(本傳)漢初用乙夘歷至武帝始作太初歷(後律歷志)武
帝更建太初改元易朔行夏之正自太初元年始用
三統歷施行百有餘年考其行日有退無進月有進無
退章帝知其錯繆召治歷編訢李梵等及能術者課校
諸歷以為四分歷(並同上)元和中劉洪造乾象法方於太
初四分轉精密矣(後漢司馬彪注)黃帝經緯歷數然後天步有
常則風后之力也(張衡傳)黃帝使羲和占日常儀占月鬼臾
區占星氣伶倫造律吕大撓造甲子隸首作筭數容成
綜斯六術考定氣象謂之調歷(晉律歷志)三代世有日官日
官司歷仲尼每於朔閏發文蓋因以宣明歷數也(並同)
(上)宋文帝元嘉二十一年何承天撰元嘉新歷(通鑑)初魏
入中原用景初歷世祖克沮渠氏得元始歷時人以為
密是歲始行之(同上時宋元嘉三十九年)延昌中李業興為戊子元
歷上之(北史)齊文㐮引李業興為中外府咨議參軍業興
乃造化宫行棋歷以五百為章四千四十為蔀九百八
十七為分還以己未為元始終相推不復移轉與今歷
法術不同至於氣序交分景度盈縮不異也(同上)東魏以
正元歷浸差命李業興更加修正以甲子為元號曰興
元歷(通鑑)隋張胄玄改定新歷言前歷差一日謂歷法與
古不同者三事其超古獨異者有七事(北史本傳)唐貞觀十
四年十一月甲子朔冬至時戊寅歷以癸亥為朔李淳
風表稱古歷分日起於子半今歲甲子朔冬至而故太
史令傅仁均減餘稍多子初為朔遂差三刻用乖天正
請更加考定衆議以仁均定朔微差淳風推校精密請
如淳風議(通鑑)王勃嘗作大唐千歲歷(本傳)開元九年詔僧
一行作新歷推大衍數立術以應之較經史所書氣朔
日名宿度可考者皆合十五年草成而一行卒詔張說
與陳玄景等次為歷術七篇略例一篇歷議十篇自太
初至麟德歷二十三家與天雖近而未密也至一行密
矣其倚數立法固無以易也後世雖有改作者皆依倣
而已其一歷本議曰大衍為天地之樞如環之無端蓋
律歷之大紀也(唐律歷志)歷法尚矣其要在於候天地之氣
以知四時寒暑而仰察天日月星辰之行運以相參合
而已唐始終二百九十餘年而歷八改初高祖曰戊寅
元歷高宗曰麟德甲子元歷玄宗曰開元太衍歷代宗
曰寳應五紀歷德宗曰建中正元歷憲宗曰元和觀象
歷穆宗曰長慶宣明歷至昭宗曰景福崇元歷而止矣
(同上)五代之初因唐之故用崇元歷至晉高祖馬重績始
更造新歷不復古推上元甲子冬至七曜之會而起唐
天寳十四載乙未為上元用正月雨水為氣首初唐曹
士為以顯慶五年為上元雨水為歲首號符天歷秪行
於民間而重績遂施于朝廷號調元歷然行之五年輙
差不可用而復用崇元歷周廣順中王處訥私撰明元
歷民間又有萬分歷西蜀有永昌歷南唐有齊政歷五
代歷家可攷見者止於此(五代史)周世宗詔王朴定大歷
設通經統三法以歲軌離交朔望周變率策之數步日
月五星為欽天歷(同上)
傳記神農因嘉禾八穗乃作穗書用頒時令(雞跖集)周羣
嘗學山中忽有白猿化為老人而至授羣歷書一卷乃
黃帝而下歷日也(拾遺記)自黃帝顓帝下逮三王治歷十
有一家考課損益各有變衰(風土記)邢和璞曰漢之落下
閎造太初歷云後八百歲當差一日則有聖人定之今
年期畢矣而一行造大衍歷正其差謬則落下閎之言
信矣(廣記愚按落下閎謂八百年當差一度然當時候注史官攷諸中星知太初歷已差五度而閎之不)
(察則所謂八百年豈其然乎其黃道歲差說詳見中星類内)
集璿籥環璣鳳司肇律(簡文謝新歷表)疇昔神農始治農功正
節氣審寒温以為早晩之期故立歷日(楊泉物理論)階蓂朝
開宫槐夜卷正我長歷同符大衍(張說握符頌)千年聖歷遐
(柳集)
本朝吕奉天奏臣考唐堯即位之年歲在丙子凡三千
三百一年矣成湯既沒太甲元年始有十二月乙丑朔
旦冬至至武王伐商之年正月辛夘朔二十八日戊午
二月五日甲子昧爽又康王十二年六月戊辰朔三日
庚午朏從太甲元年距今至道二年凡二千七百三十
二年今起商王小甲七年十一月甲申朔旦冬至自此
每七十六年得一朔旦冬至乃古歷一蔀也(會要愚按歷法以十)
(九歲為一章四章七十六歲為一蔀二十七章積五百一十三年為一會三會積八十一章為一統而得千五)
(百二十九歲三統積四千六百一十七年而為一元)黃帝起元用辛夘歷顓帝用
乙夘歷虞用戊午歷夏用丙寅歷商用甲寅歷周用丁
巳歷魯用庚子歷秦用乙夘歷漢用太初歷四分歷三
統歷魏用黃初歷景初歷晉用元始歷北元萬分歷宋
用大明歷元嘉歷齊用天保歷同章歷正象歷後魏用
興和歷正元歷正象歷梁用大同歷乾象歷永昌歷後
周用天和歷丙寅歷明元歷隋用甲子歷開皇歷皇極
歷大業歷唐用戊庚歷麟德歷神龍歷大衍歷元和歷
觀象歷長慶宣明歷寳應歷正元歷景福崇元歷晉天
福用調元歷周顯德用欽天歷本朝太祖用應天歷
太宗用乾元歷真宗用宜天歷仁宗用崇天歷英宗用
明天歷已而復用崇天歷(春明退朝錄愚今按高宗用統天歷孝宗用乾道歷淳熙)
(歷光宗用會元歷寧宗用統天歷開禧歷今上寳佑改會天歷)歷家筭氣只筭得到日
月星辰運行處上圖去更筭不得(朱文公語錄)季通說當初
造歷便合并天運所差之度都筭在裏庶幾歷可以正
而不差今人只管說天之運行有差造歷以求合乎天
以歷愈差元不知天如何會差自是運行合當如此又
云天之所運無常日月星辰行度疾徐自是不齊使我
之法能運乎天而不為天之所運則其疎密遲速過不
及之間歷可推而不失矣康節歷十二萬九千六百
分(並同上)節正須知鳳歷新(歐陽公詩)太史頒時令(同上)
閏法
經歸竒於扐以象閏五歲再閏故再扐而後掛(易)以閏
月定四時成歲(書)太史閏月詔王居門終月(周禮)閏月則
闔門左扉立于其中(記)文元年閏三月非禮也先王之
正時也履端於始舉正於中歸餘於終(左傳)文六年閏月
不告朔非禮也閏以正時時以作事事以厚生生民之
道於是乎在矣不告閏朔棄時政也何以為民哀二
十七年冬十一月朔日有食之辰在申司歷過也再失
閏矣(並同上)閏是叢殘之數非月之正也(穀梁注)
史三苗服九黎之德故重黎二官咸廢所職而閏餘乖
次(史歷書)秦正以十月閏歷度餘未能睹其真也(同上)歷數
以閏正天地之中(前律歷志)魯歷不正以閏餘一之歲為蔀
首自文公閏月不告朔至此百餘年莫能正歷數并
終歲為十九易窮則變是為閏法(按天數終於九地數終於十終則有始所)
(謂易窮則變也并二終之數共為十九歷法十九年而七閏是為一章)傳曰歸餘於終事
則不悖此聖王之重閏也朔不得中是為閏月言隂
陽雖交不得中不生故以日法乘閏法是為統歲(並同上)
(按太初歷日法八十一分乘閏法十九凡八十一□十九共得千五百三十九是為一統之歲)閏月無
中氣而北斗斜指兩辰之間所以異於他月也(律歷志注)五
歲再閏天道乃備天地之靈猶五載以成其化况人道
哉(朱浮傳)其在閏交際以朔御之(後律歷志)合二終以起閏餘
(同上)張純奏曰三年一閏天氣小備五年再閏天氣大備
故五年一禘(本傳光武朝)
傳記三年一閏以起紀注云紀法也三年加以一閏以
會成歲也(春秋元命苞)梧桐一邊有六葉有閏則十三葉視
之則知閏(遁甲)集歲重先年重時七十二候迴環推天官
玉琯灰剩飛今歲何長来歲遲王母移桃獻天子羲氏
和氏迃龍轡(李賀閏月樂詞)
本朝歲有十二月月有三十日三百六十者一歲之常
數也故日與天會而多五日九百四十分日之二百三
十五者為氣盈月與日會而少五日九百四十分日之
五百九十二者為朔虛合氣盈朔虛而餘生焉故一歲
不盡十日九百四十分日之八百二十七三歲一閏則
三十二日九百四十分日之六百單一而有餘五歲再
閏則五十四日九百四十分日之三百五而不足十有
九歲七閏則氣朔分齊是為一章也(朱文公語載蔡九峯說愚按九峯用)
(九百四十分日法盖古歷日法也太初歷日法用八十一分大衍用三千四十分本朝統元歷用萬二百分)
只有黃楊厄閏年(東坡)
正朔
經有扈氏怠棄三正(書)一之日觱發注云周正月二之
日栗烈注云商正月三之日于耜注云夏正月(詩)聖人
南面而聽天下改正朔易服色(記)隠元年春王周正月
注云言周以别夏殷(左傳)行夏之時(論語)
史王者易姓受命必慎始初改正朔(史歷書)夏正以正月
殷正以十二月周正以十一月蓋三王之正若循環窮
則反本天下有道則不失紀序無道則正朔不行於諸
侯秦正以十月色上黑(並同上)其於三正也黃鍾子為
天正林鍾未之衝丑為地正太簇寅為人正(前律歷志)倪寬
與博士等議曰帝王必改正朔易服色所以明受命於
天也推傳序文則今夏時也火出於夏為三月商為
四月周為五月夏數得天四時之正也三代各據一統
明三統常合而迭為首登降三統之首周還五行之道
也故三五相包而生天統之正始生於子半日萌色赤
地統受之於丑初日肇化而黃至丑半日牙化而白人
統受之於寅初日孽成而黑至寅半日生成而青天施
復於子地化自丑畢於辰人生自寅成於申故歷數三
統天以甲子地以甲辰人以甲申孟仲季迭用為統首
三統之微既著而五行自青始三辰之合於三統也
日合於天統月合於地統斗合於人統(並同上)武帝初用
夏正以正月為歲首故改元為太初也(本紀)有司議曰單
于非正朔所加(宣帝本紀)三代之盛胡越不與受正朔(嚴助傳)
冬至之節陽氣始萌故十一月天以為正周以為春十
二月陽氣上通地以為正商以為春十三月陽氣已至
天地已交萬物皆出蟄蟲始振人以為正夏以為春(漢陳)
(寵傳)三微成著以通三統周以天元殷以地元夏以人元
注云三微三正也言十一月陽氣始施萬物動於黃泉
之下微而未著其色皆赤赤者陽氣故周以天正為歲
色尚赤夜半為朔十二月萬物始牙色白白者隂氣故
殷以地元為正色尚白雞鳴為朔十三月萬物始達其色
皆黑人得知功以展其業故夏以人正為歲色尚黑平
旦為朔故曰三微(漢書)景初元年有司奏以魏得地統宜
以建丑之月為正(三國志)夫改正朔謂夏建寅商建丑周
建子此三王相襲之道也(唐律歷志)
傳記十一月乾之初九其位在子天氣始起生隂陽之
化故子為天統六月坤之初六其位在未隂受陽化故
十二月為地統正月乾之九三萬物凑出於地人奉而
成之故寅為人統(荀悦漢紀)王者受命必改正朔明上受之
於天下受之於人所以變易民心革其耳目以助化也
(白虎通)天道左旋改正者右行何也改正者非改天道也
但改日月耳(同上)武后永昌元年十一月建子為歲首後
復用夏正肅宗上元二年用建子為正三年還以今正
月為歲首矣(湘山野錄)
集革正朔為天下始(司馬相如賦)班正朔於八荒(文選)
朔望弦晦(告朔聽朔附)
經太史頒告朔于邦國(周禮)天子聽朔於南門之外(記)諸
侯皮弁以聽朔於太廟(同上)僖五年正月辛亥朔公既視
朔遂登觀臺以望而書(左傳)文六年閏月不告朔棄時政
也(同上)十六年公四不視朔天子告朔于諸侯諸侯受于
禰廟禮也(穀梁傳)朔有事則書晦雖有事不書(公羊傳)甲乙
者歷之紀晦朔者日月之存會日食不可以不存晦朔
晦朔須甲乙而可推(左傳桓十七年注)子貢欲去告朔之餼羊
子曰賜也爾愛其羊我愛其禮(論語)
子朝菌不知晦朔(莊)月未望則載魄于西既望則終魄
于東(揚子)
史漢興用顓頊歷晦朔月見弦望滿虧非是(前漢律歷志)武
帝詔造漢歷追二十八宿相距於四方舉終以定朔晦
分至躔離弦望宦者淳于陵渠覆太初歷晦朔弦望
皆最密鮮于妄人請與治歷麻光等雜候日月晦朔
弦望(並同上)弦為繩墨望為君德晦朔知始終(李尋傳)元和
元年太初去天益遠晦朔弦望差天一日章帝召治歷
編訢李梵等綜校其状而訢梵以為十一月當先大欲
以合朔弦望而晦朔失實行之未期章帝考之經䜟以
問訢梵等以為月當先小據春秋書朔不書晦者朔必
有明晦不朔必在其月也即先大則一月再朔後月無
朔(後律歷志)日月相推日舒月速當其同謂之合朔舒先速
後近一遠三謂之弦相去為衡分天之中謂之望以速
及舒光盡體伏謂之晦永元中復令史官以九道法
候弦望騐之無有差失(並同上)弦望伏見者歷數之綱紀
也(晉律歷志)課弦望於兩儀(同上)朔為朝會之首(隋志)聖歷元年
制每月一日於明堂行告朔之禮(唐禮樂志)
傳記堯階有草生庭名曰蓂莢堯觀之以知晦朔(通鑑又詳)
(見蓂莢類)月朔見東方曰朒晦見西方曰朓(白虎通注)弦月半之
名也若張弓弦也望月滿之名也日月相望(釋名)日月中
分謂之弦日月相望謂之望日月合宿謂之晦(論衡)月望
則蚌蛤實而羣隂盈月晦則蚌蛤虛而羣隂廢(吕氏春秋)
集朔有告餼之文(楊偉表)晦朔如循環月盈已見魄(文選)
本朝三日第一節之中月生明之時也蓋始受一陽之
光為震而昏見於西方庚地八日第二節之中月上弦
之時受二陽之光為兑而昏見於南方丁地十五日第
三節之中月既望之時全受日光盛滿而昏見於東方
之甲地是為乾體十六日第四節之始也始受下一隂
為巽而成魄以平旦而沒於西方辛地二十三日第五
節之中復生中一隂為艮而下弦以平旦而沒於南方
丙地三十日第六節之終全變為坤而光盡體伏於西
北一月六節既盡而禪於後月復生震卦云(朱文公參同契注)
上弦是月盈及一半如弓之上弦下弦是月虧了一半
如弓之下弦(語錄)以天之圍言之上下弦明日月相看皆
分天之一(同上)
十榦
經挾日而斂之注云從甲至癸謂之挾(周禮)硩簇氏以方
書十日之號(同上)孟春仲春季春其日甲乙孟夏仲夏季
夏其日丙丁中央土其日戊己孟秋仲秋季秋其日庚
辛孟冬仲冬季冬其日壬癸(記)天有十日(左傳)先甲三日
後甲三日(易)日用甲用日之始也(記)仲春上丁命樂正
習舞釋菜仲丁命樂正習舞季秋上丁命樂正入學習
吹(記)吉日惟戊(詩)先庚三日後庚三日(易)郊之用辛也
䟽云以冬至陽氣新用事故用辛也(記)昭二十七年七
月上辛大雩季秋又雩(春秋)
史甲者言萬物剖符甲而出也乙者言萬物生軋軋也
丙者言陽道著明丁者言萬物之丁壮也庚者言隂氣
更萬物辛者言萬物之新生壬之為言任也言陽氣任
養萬物於下也癸之為言揆也言萬物可揆度也(史律書)
出甲於甲奮軋於乙明炳於丙大盛於丁豐楙於戊理
紀於己斂更於庚悉新於辛懷任於壬陳揆於癸(前律歷志)
日有六甲注云六甲之中惟甲寅無子(同上)甲巳為角乙
庚為商丙辛為徵丁壬為羽戊癸為宫(晉律歷志)
傳記太歲在甲曰閼逢(史記作焉逢)在乙曰旃蒙(史記作端蒙)在
丙曰柔兆(史記作游兆)在丁曰強圉(史記作彊梧)在戊曰著雍(史記)
(作徒維)在己曰屠維(史記作祝犂)在庚曰上章(史記作商横)在辛曰
重光(史記作昭陽)在壬曰玄黓(史記作横艾)在癸曰昭陽(史記作尚章以)
(上並爾雅)月在甲曰畢在乙曰橘在丙曰修在丁曰圉在戊
曰厲在己曰則在庚曰窒在辛曰塞在壬曰終在癸曰
極(同上)大撓作甲子(類要)五剛甲丙戊庚壬五柔乙丁己辛
癸(記䟽)青帝生子而曰甲乙甲乙東方木赤帝生子而曰
丙丁丙丁南方火黃帝生子而曰戊己戊己中央土白
帝生子而曰庚辛庚辛西方金黑帝生子而曰壬癸壬
癸北方水見於時而生物者乙與庚合春則有榆青而
白不失金木之色辛與丙合秋則有棗白而赤不失金
火之色已與甲合夏末秋初有瓜青而黃不失土木之
色丁與壬合夏則有椹赤而黑不失水火之色癸與戊
合冬則有橘黑而黃不失水土之色(真仙骨)天上三竒乙
丙丁地下三竒甲戊庚(遁甲)丙加甲名飛鳥跌穴甲加丙
名青龍迴首(同上)戊孟知祥曰上戊之辰時俗所重不可
廢也(談苑)諸欲止宿安營避病去害者當用真人閉六戊
之法(遁甲)道家忌六戊日不入靖燒香(道書)戊己燕作窠避
戊己(說文)
集仙官勅六丁雷電下取將(韓集)女丁婦壬傳世婚(同上)
十二支
經馮相氏掌十有二辰以會天位(周禮)硩簇氏以方書十
二辰之號(同上)天之大數不過十二(郊特牲注)亥歲在豕韋之
次注亥也(左傳)
子子午夘酉為二繩丑寅辰巳未申戌亥為四鉤(淮南)帝
張四維運之以斗指寅則萬物螾夘則茂茂然辰則振
之也巳則生巳定也午忤也未昧也申者申之也酉者
飽也戌者滅也亥者閡也子者滋也丑者紐也(同上)
史子者滋也言萬物滋於下也丑者紐也言陽氣在上
未條萬物厄紐未敢出寅言萬物始生螾然也夘之為
言茂也言萬物茂也辰者言萬物之蜄也巳者言陽氣
之巳盡也午者隂陽交未者言萬物皆成有滋味也申
者言隂用事申賊萬物酉者萬物之老也戌者言萬物
盡滅亥者該也言陽氣藏於下故該也(史律書)太極元氣
函三為一行於十二辰始動於子參之於丑得三又參
之於寅得九又參之於夘得二十七又參之於辰得八
十一又參之於巳得二百四十三又參之於午得七百
二十九又參之於未得二千一百八十七又參之於申
得六千五百六十一又參之於酉得萬九千六百八十
三又參之於戌得五萬九千四十九又參之於亥得十
七萬七千一百四十七此隂陽合德氣鍾於子化生萬
物者也故孳萌於子紐牙於丑引達於寅冒茆於卯振
美於辰巳盛於巳咢布於午昧薆於未申堅於申留熟
於酉畢入於戌該閡於亥故隂陽之施化萬物之終始
既類依於律吕又經歷於日辰而變化之情可見矣(前律)
(歷志)六律六吕而十二辰立矣甲辰有五子注云六丁惟
甲寅無子制禮上物不過十二天之大數也天統
之正始於子半地化自丑畢於辰人生自寅成於申(並同)
(上)子者孳也謂陽氣至此更孳生也丑者紐也言終始
之制故以紐結為名寅者津也謂生物之津塗也夘者
茂也言陽氣生而孳茂也辰者振也謂時物振動而長
也巳者起也物至此時畢盡而起也午者長也大也言
萬物皆長大也未者味也言萬物向成有滋味也申者
身也言萬物身體皆成就也酉者猶也謂時物皆猶縮
也戌者滅也謂時物皆度滅也亥者劾也言時隂氣劾
殺萬物也(晉樂志)
傳記太歲在寅曰攝提格在夘曰單閼在辰曰執徐在
巳曰大荒落在午曰敦牂在未曰恊洽在申曰涒灘在
酉曰作噩在戌曰閹茂在亥曰大淵獻在子曰困敦在
丑曰赤奮若(爾雅)少陽見寅寅者演也卯者茂也辰震也
太陽見於巳巳者物必起午物滿未味也少隂見於申
申者身也酉老物收斂戌者滅也太隂見於亥亥者仰
也子者孳也丑者紐也(白虎通)日以統辰如君統臣也辰
屬月故月上繫天也其斗之星夜隨天左旋各指十二
辰之位謂之斗建亦名月建閏月則指十二辰之間(歷術)
子玄枵丑星紀寅析木夘大火辰夀星巳鶉尾午鶉火
未鶉首申實沈酉大梁戌降婁亥娵訾(同上詳見十二次類)子寳
瓶丑磨蝎寅人馬卯天蝎辰天秤已雙女午獅子未巨
蟹申隂陽酉金牛戌白羊亥雙魚(命書)天罡辰將太乙巳
將勝光午將小吉未將傳送申將從魁酉將河魁戌將
登明亥將神后子將大吉丑將功曹寅將太衝夘將(六壬)
(法)
記纂淵海卷三
