記纂淵海卷三十四宋潘自牧撰
職官部
監司
史刺史銀印青綬位居牧伯分刺諸州(百官志)王陽為
益州刺史行部至卭崍九折坂歎曰奉先人遺體奈何
數乘此險及王尊為刺史至其坂問吏曰此非王陽所
畏道邪吏對曰是尊叱其馭曰驅之王陽為孝子王尊
為忠臣黃霸為揚州刺史治有績宣帝詔賜車蓋特
高一丈以彰有德朱博為冀州刺史博本武吏不更
文法行部吏民數百遮道自言從事欲以觀試博博決
如神吏民大驚(並前漢)郭伋為刺史行部到西河美稷有
童兒數百各騎竹馬于道次迎拜曰聞使君到喜故來
奉迎蘇章遷冀州刺史故人為清河太守章行部請
太守為設酒殽甚歡太守喜曰人皆有一天我獨有二
天章曰今夕蘇孺文與故人飲者私恩也明日冀州刺
史按事者公法也遂舉正其罪郭賀為荆州刺史有
殊政顯宗賜以三公之服黼黻冕旒勅行部去襜帷使
百姓見其容服賈逵為豫州刺史舉奏二千石以下
阿縱不法者帝曰逵真刺史也賈琮為冀州刺史之
部言曰刺史當遠聽廣視糾察美惡何有反垂帷裳以
自掩塞乎乃命御者褰帷百城聞風竦震諸贓過者望
風解印而去謝夷吾為荆州刺史第五倫薦之曰尋
功簡能為外臺之表聽聲察實為九伯之冠李膺為
青州刺史守令畏其威名聞風棄官种暠為梁州刺
史被召當遷吏民詣闕請留之太后嘆曰未聞刺史得
人心若是乃許留一年(並後漢)刺史銅印墨綬(晉百官表)晉向
雄為秦州刺史假赤幢曲蓋鼔吹(晉書)吳隠之為廣州刺
史酌貪泉賦詩(地理部)楊逸為光州刺史廣設耳目善惡
畢聞咸言楊使君有千里眼那可欺之(本傳)
傳記秦置監察御史漢省之後復置文帝以御史不奉
法乃遣丞相史出刺并督察御史武帝元封五年初置
部刺史掌奉詔條察州以六條問事秩六百石居部九
歲舉為守相成帝更為州牧秩真二千石位次九卿哀
帝復為刺史天壽復為牧光武復刺史乘傳周行郡國
錄囚徒考殿最舊制州牧奏二千石事皆先下三公光
武不復委三府故權歸刺舉之史靈帝改為牧魏晉為
刺史持節都督庶姓為單車刺史後魏州置三刺史隋
開皇三年罷郡以州統縣自是刺史之名存而職廢(後有)
(刺史皆太守之互名理一郡而已)煬帝罷州置郡置司隸臺大夫一人
巡察畿内刺史十四人巡察畿外唐罷郡置州神龍二
年分天下為十道置巡察使二十人景雲改置按察使
開元改置採訪處置使至德之後改採訪使為觀察并
領都團練治于所部之大郡(職源)分馳郡國督察在位其
敷以言錄見囚徒(漢官解詁)
集周以十聯率諸侯若今之廉察(白集)廉問七州(牛僧孺)歴
居廉鎮(崔鈜制)泊廉視浙右(李德裕)玉節居分陜金貂總上
流麾軍時舉扇作賦且登樓年光徧原隰春色滿汀州
日華三翼舸風轉七星斿向解青絲䌫將移丹桂舟(梁元)
(帝)綉衣春當霄漢立(杜詩)州家申明使家抑(韓集)堯置州牧
四岳持而綱之(柳文)
本朝初有轉運使淳化及景德增提刑熙寧又置提舉
(會要)督刺之寄(南豊)委節傳分按州郡(公是行周沆制)分龍節以典
州驟歴劇部(公是謝表)
轉運使副判官
史楚漢相距滎陽蕭何轉漕關中給食不乏高祖曰鎮
國家撫百姓給饋餉吾不如蕭何(漢書)光武謂寇恂曰昔
高祖留蕭何鎮關中吾今委公以河内堅守轉運給足
軍粮光武于是北征恂收租四百萬斛以輦車驪駕轉
輸前後不絶(後漢書)諸葛亮出祁山以木牛運由斜谷出
以流馬運(蜀志)裴耀卿充轉運使置河隂集津二門倉引
天下租繇盟津泝流而西三年積七百萬石省費三十
萬緡(唐書)劉晏以轉運為己任凡所經歴必究利病運米
數千萬石以濟關中歴代操利柄為國計者莫不損下
益上危人自安變法以弄權斂怨以搆禍皆有之矣如
劉晏通壅滯任才能富其國而不勞于民儉其家而歸
利于衆第五琦促辦應卒民不加賦而國豐饒亦庶幾
矣(唐書)
傳記唐先天二年李傑始為水陸發運使開元二十一
年裴耀卿充江南淮南轉運使而崔希逸蕭旻為副天
寶以韋堅充勾當轉運使第五琦充諸色轉運使劉晏
充諸道轉運使其後韓滉杜悰杜讓能崔昭緯皆以宰
相充使而諸道分置巡院皆始于此五代罷巡院始置
轉運使(唐會要)
本朝乾德以後始置諸道轉運使以總利權開寶六年
廣南平除徐澤為判官蓋轉運判官始此其轉運使國
初但曰勾當某路水陸計度轉運使官高者曰某路計
度轉運使太平興國初皆曰使兩省以上則為都轉運
使又置副使與判官焉又置同勾當轉運使尋罷諸路
副使真宗每用兵或令都部署兼轉運使王師征討則
有隨軍轉運使慶歷中皆帶按察之任(實錄)熙寧二年詔
轉運使用本資序下一等為權二等為權發遣中興以
來逐路都轉運使除授不常唯使副判官常置紹熙以
來使副運判不雙除開寶九年詔諸道官吏宜令轉
運使廉訪能否第為三等歲終以聞當行誅賞李士
衡為河北漕真宗幸澶州東封西祀供調百萬億士衡
有功焉士衡為河北都運使調發得策列郡有數年
之積其餘以濟饑民祥符七年詔曰自今轉運副使
不限官品並在提點刑獄之上咸平元年上謂輔臣
曰諸路轉運使按察官吏使權甚重必須平允之吏寬
猛適中卿等其慎擇四年查道請自今轉運使副得
替先批書一任曾舉若干廉勤才識之士曾按若干貪
贓猥濫之人朝廷量其臧否以行賞罰從之吕文靖
擢李詢為京西轉運使謂之曰以學士才器高爽故有
此授宜副朝廷之意景祐元年令諸路轉運使副察
所部官吏能否分為三等景祐間河北河東陜西三
路漕臣賜方勝練鵲錦袍陳堯佐六為運使方嚴清
肅使人知畏而重犯法皇祐五年詔轉運之職本以
澄清官吏豈可誅求有能盡歲入以致增盈者留為本
路移用毋得進羨(實錄)哲宗立復以鮮于侁為京東漕司
謂人曰以侁之賢不宜使居外顧齊魯之區凋弊已甚
須侁為福星救之耳(四朝史)遠採漢官設刺之使近參唐
制考將漕之最(胡文恭)賦輿衍增分輸錯出(同上)往總一方
之刺督之任(張商英)出總舟車之餫餉(徐彦孚)督軍餉朔部
(唐義問)
運管運幹
集以佐軺車(白集)
本朝熙寧初詔諸路漕司始置屬官勾當兩員或一員
又置管勾文字(實錄)元祐中除三路外並罷後復置建炎
初避高廟諱改管勾為主管文字勾當為幹辦公事
熙寧中辟唐義問為京西轉運司管當文字神宗因黃
好謙領使事諭之曰唐義問風力強敏行且用矣可面
詔之(四朝史)
主管帳司
本朝熙寧五年詔諸路漕司始置屬官元祐罷管勾文
字以帳司兼管後復故(會要)
提點刑獄公事
史暴勝之為直指使者衣繡杖斧以出討盜賊(漢書)
本朝淳化二年遣官分往諸路提點刑獄尋消之景德
四年真宗謂王旦曰朕慮四方刑獄官吏未盡得人一
夫受冤即召災沴先帝嘗選朝臣為諸路提點刑獄今
可復置仍以使臣副之天禧四年改提點刑獄勸農使
天聖六年悉罷八年復置嘉祐中罷武臣提點刑獄治
平元年罷提點刑獄而委轉運司(職官)熙寧二年諸路提
點刑獄並差文臣十年復置提點京畿刑獄掌察所部
疑留獄訟勸課農桑而按其官吏之不法别其廉吏以
達於朝(會要)宣和初詔廣西江西增置武提刑之員遇關
帥不許武憲兼攝建炎元年以盜賊未衰諸路無武提
刑處權添差一員專管提刑四年罷之乾道復置武提
刑後又罷之(中興會要)慶歷二年詔自今提點刑獄朝臣代
還列功過三等以聞(續會要)熙寧十年以丁執禮為河北
西路使上諭之曰卿職在刑獄盜賊最急宜用捕督
高賦言國家置提刑司蓋欲平反獄訟使民不冤國
家惟吏之不平民之失職獄之放紛未能獨察也故設
糾度之司使奉欽恤之旨(罷諸路同提點刑獄使臣敕)督視祥獄(田待)
(問)按兹祥刑宜得膚使(蘇&KR1202;制)操外憲之柄(胡文恭)讞平犴
獄(林劭制)早稱才名出提憲寄(胡宿集)
提刑司幹官
本朝建炎四年詔諸路提刑司除武臣提刑添置幹辦
公事官許存留文臣一員(會要)
提刑司檢法
本朝熙寧六年置諸路提刑司檢法一員元豐三年罷
五年復置(四朝史)高賦言自罷武臣以來多止一員兼河
渠盜賊而刑書繁多者閱不給若委之吏則為大弊請
逐路置檢法官以專平讞䟽駁(本傳)熙寧八年詔檢法官
今後得隨長官出巡臣寮奏檢法官職專詳讞(會要)
提舉常平茶鹽司
本朝淳化中建常平倉景祐元年令轉運使司與長
吏舉所部官兼領之熙寧遣使提領蓋提舉常平之所
始也九年府界亦專置提舉常平倉一員不令司農丞
兼領元祐初置紹聖復置政和改元詔江淮荆浙六路
其置茶鹽提舉一員宣和三年詔河北京東路推行新
法鹽鈔可添置提舉一員此提舉茶鹽之所始也既而
諸路皆置建炎元年詔提舉常平司併歸提刑司二年
復三年復詔提刑兼四年詔逐路提刑司茶鹽司四年
詔廣西茶鹽司官吏並罷其職事委漕臣五年詔諸路
提舉常平併入茶鹽司仍以提舉茶鹽常平等公事為
名十五年詔改充提舉常平茶鹽公事等掌常平義倉
免役市易坊場河渡水利之法視歲豐歉而為之斂散
以惠農民仍專舉刺官吏之事掌摘山煑海之利以佐
國用皆有鈔法視其歲額之登損以詔賞罰且給之不
如期鬻之不如式與州縣之不加恤者皆劾以聞(慶元制)
朕以常平蠲役之政加惠黎元若在神考取成三代
制為常平蠲役之政以利天下(方略制)
提舉司幹官
本朝熙寧三年置提舉常平司勾當公事於通判幕職
内選差一員不妨本職紹興三年戸部看詳欲諸路州
並以通判充主管官又許于幕職官選差六年復置主
管官十五年依舊為幹辦公事此常平幹也宣和三
年置茶鹽提舉屬官一員(並會要)此茶鹽幹也今提舉司
存二幹官以此使幹茗局(胡文恭)
總領
史劉晏移書於元載曰諸將有不庭邊敵有侵盜聞我
貢輸錯入軍食豐衍可以震耀中外劉晏領租庸使
租庸得補署積數百人盡當時之選趣督倚辦故能成
功李靈耀反河南節帥擅征賦州縣益削劉晏嘗以
羨補之人不加調而所入自如贊曰劉晏制萬物低
昂操贏貲以佐軍興斂不及民而用度足唐中僨而振
晏有勞焉論曰劉晏幹萬貨盈虛厥功懋矣君子之
治財以仁為本以義為利其為利害而寓之法法成矣
巧者不敢過拙者不敢不及又曰斂之於官而下不怨
藏之百姓而上不之元琇判度支國無横斂而軍旅
濟肅宗駐彭原第五琦謁見陳今之急在兵兵強弱
在賦賦所出以江淮為淵若假臣一職請悉東南寶貨
飛餉函洛帝拜為勾當江淮租庸使當軍興隨事趣辦
人不益賦而國益饒(並唐書)
本朝南渡之初嘗命朝臣總領都督府宣撫司財賦未
以官名也紹興十一年收諸帥之兵以為御前軍屯駐
諸處皆置總領仍帶專一報發御前軍馬文字蓋與聞
軍屯不獨職餽餉而已叙位在轉運副使之上鎮江諸
軍錢糧淮東總領掌之建康池州諸軍錢糧淮西總領
掌之鄂州荆南江南諸軍錢糧湖廣總領掌之興元興
州金州諸軍錢糧四川總領掌之十六年四川總司以
總領四川宣撫司錢糧所為名十八年詔罷宣撫司始
改為四川總領乾道六年詔淮東總領併歸淮西總
領所七年復設淮東總領(並會要)
總屬
本朝紹興十一年初置四川總領官屬有幹辦公事準
備差遣(四川有主管文字三員)淮東淮西有分差糧料院審計司
(審計司通判兼)𣙜貨務都茶場御前封樁甲仗庫大軍倉大軍
庫贍軍酒庫市易抵當庫惠民藥局湖廣有給納場(屬官)
(兼)分差糧料院審計司(審計以屬官兼)御前封樁甲仗庫大軍
倉大軍庫贍軍酒庫四川有分差糧料院審計司(審計兼)
大軍倉大軍庫撥發船運官贖藥庫糴買場(會要)
都大提點茶馬
本朝熙寧七年始詔三司鹽鐵判官李杞三司勾當公
事蒲宗閔經畫川蜀買茶充秦鳳熙河路博馬就除成
都府路買茶公事把于秦州宗閔于成都置司後改名
都大提舉茶馬事(成都記)元豐四年郭茂恂言茶司既不
兼買馬遂立法以害馬政恐悮國事乞併茶馬為一司
從之掌收摘山之利以佐邦用凡市馬于藩夷以茶易
大觀以采川茶不以博馬唯市珠玉故馬政廢缺紹興
四年始令四川宣撫司支茶博馬五年密院言已于永
康軍茂州置場舊有主管茶馬同提舉茶馬都大提舉
茶馬凡三等乾道元年川秦兩司馬共九千餘匹熙
寧十年李稷提舉成都府等路茶場熙河市易事手詔
李稷風力固已可任然權勢輕小可依李把例兼三司
判官仍委權限員舉劾官吏初蜀茶額錢三十五萬
至稷加至五十萬及陸師閔代稷為百萬李稷言一
年通計課利錢七十六萬緡上批云蜀茶變法稷能推
原法意日就是切宜速遷擢以勸在官元祐初司馬光
為相罷諸路鹽鐵法皆復其舊獨川陜茶以邊用未即
罷使相視去其任者紹聖中提舉程之邵以羨茶轉
入熙秦市戰騎故馬多而茶息厚之邵革黎州買馬
之弊歲以仲秋為市四月止元符末程之邵召對徽
宗詢以馬政之邵言戎俗食肉飲酪故貴茶而病于難
得願禁治邊鬻茶以蜀産易上乘詔可未幾易馬萬匹
(並四朝志)淳熙五年茶馬吳總以馬政修舉除敷文閣待制
自紹興初至是踰四十年間以次對為茶馬者趙開及
吳總二人耳(成都記)在昔元豐留神武備摘山市駿具著
科條乃詔攸司悉遵成憲乃將使指實克推行(李昌儒制)講
摘山之利得充廏之良(龍溪除起宗制)
都大提點坑冶
傳記開元二十五年羅文信充諸道鑄錢使(唐會要)天寶
三載楊睿矜除御史中丞充鑄錢使六載楊釗充諸道
鑄錢使永泰元年劉晏充東都淮南浙江東西湖南山
南東道鑄錢使第五琦充京畿關内河東劒南山南西
道鑄錢使諸鑄錢監所在州府都督刺史為之副監一
人上佐判之(續通典)
本朝開寶置錢監于鄱陽既而江淮荆浙閩廣之地皆
有監係發運使兼提點咸平三年以馮亮為河南轉運
副使兼都大提點江南福建路鑄錢事供奉官白丞睿
同提點鑄錢事(實錄)景祐二年始置江浙荆廣福建等路
都大提點坑冶鑄錢一員與提點刑獄叙官元豐二年
增提點一員定為兩司在饒者領江東浙淮七閩在虔
者領江西荆湖二廣焉(職略)元祐元年以坑冶鑄錢通為
一司(會要)政和七年置提點鑄錢官兩員于饒虔州紹興
二年置虔州提點司六年銜内添都大二字二十六年
詔都大提點坑冶鑄錢司官吏並罷令逐路轉運司交
割二十七年置提領諸路鑄錢官於行在以提領諸路
鑄錢所為名二十九年復置官以江淮荆浙福建廣南
路提督坑冶鑄錢公事繫銜與運判序官依舊于饒贑
二州置司專以措置坑冶督責鼔鑄為職乾道六年併
歸發運司七年復置九年兩司分認課額淳熙二年併
贑司歸饒州加都大焉掌收山澤之所産及鑄泉貨
以給邦國之用歲有定數視其登耗而賞罰之(四朝志)朕
修山澤之政令以足國惠民天方降休地不愛寶惟是
興利之廣幅員既長必資能臣以持九路之節(徐謹制)沿
挾銅之令以收七福因採山之法用廣五銖(胡文恭行葛源制)
按南州寶冶之饒佐縣官圜府之用宣勞于外興利在
公(同上)
主管提幹檢踏
本朝紹興二年鑄錢司言本司昨被旨許置幹辦公事
一員檢踏官五員催綱官二員後來與諸司屬官一例
減罷緣所隸諸州不可闕官詔復置幹辦公事一員檢
踏官三員催綱官一員後檢踏置六員十一年將檢踏
官各分認專管職事一員在饒州本司一員在信州一
員在建州一員在韶州一員在潭州二十六年官吏
並罷二十九年再置提點官於饒州置主管文字贑州
置幹辦公事一員韶州建州各置檢踏官一員别置秤
銅官催綱官各一員續詔饒州添檢踏官一員(並中興會要)
提舉市舶
史嶺南市舶使周慶立造竒器以進柳澤上書曰慶立
雕製詭物造作竒器用淫巧為珍玩以譎怪為異寶乃
治國之巨蠧也玄宗稱善盧鈞開成三年為廣州刺
史南海有蠻舶之利珍貨輻凑舊帥靡不捆載而還鈞
性廉潔請監軍領市舶使已一不干預(並唐書)
傳記張公為安南習于海邦琛珍良貨溢于玉府至殊
俗異類盈于藁街(職林)市舶者其利貲㩁金山珠海天子
南庫也百蠻之寶五夫之珍每歲山積(市舶錄)
集扶南雜種安西諸國跨險憑危梯山航海飛艎走浪
望鼠島而三休大舶參雲指麟洲而一息鳶波象郡萬
舳爭先烏滸狼㬻千艘競進(張鷟集)
本朝開寶四年以同知廣州潘美尹宗珂並兼市舶使
通判謝處玭兼市舶判官(實錄)咸平二年令杭州明州各
置市舶聽藩官從便(長編)熙寧變市舶法泉人賈海外者
往復必使東詣廣否則沒其貨哲宗即位之二年始詔
泉州置市舶舊制市舶司多州郡兼領元豐中始令轉
運司兼提舉而州郡不復預矣後專置提舉而轉運亦
不復預矣後盡罷提舉官大觀元年復置建炎中興詔
罷兩浙福建市舶司歸轉運司(時政記)而廣南如故明年復
置(中興會要)紹興二年廢福建提舉市舶初令提刑兼領旋
委提舉茶事十二年朝廷措置蠟茶以茶事歸建州而
提舉市舶以次復矣乾道三年詔罷兩浙提舉市舶逐
處職事委知通知縣監司同行檢視而總其數令轉運
司提督均掌蕃貨海舶征𣙜貿易之事所以來遠人通
貨物也(會要)向敏中知廣州兼市舶前後守者多涉譏議
敏中無所求索清節益著(長編)侍御史王絲兼市舶提舉
舊蕃舶之來十稅其一必擇精者絲令粗精兼取蕃人悦之
目為金珠御史(會稽圖記)市舶司言廣州自祖宗以來興置
市舶收課入倍于他路(會要)上曰市舶之利最厚若措置
合宜所得動以百萬計朕所以留意于此庶幾可以少
寬民力耳又曰市舶之利頗助國用宜循舊法以招
倈遠人阜通貨賄紹興二十一年李莊除福建提舉
上曰提舉市舶司委寄非輕若用非其人措置失當海
商不至矣高祖問張闡舶市歲入幾何闡對抽解與
和買以歲計之約入二百萬緡(並同上)
知西外南外宗正司
本朝崇熙元年蔡京乞于兩京置外宗正司當擇宗室
之賢者管幹逐處各置一人凡外任宗室事不干州縣
者外宗政司受理大觀罷政和復(續會要)中興外宗司無
定所後南外置司泉州西外置司福州其丞係兼簿係
簽判兼紹興府亦有宗司乾道七年省紹興宗司隸
行在置四川宗司(會要)宗子有文藝行實衆所共知者許
宗正考實以聞(會要)爰俾訓齊往分糾正(慶元制)
睦宗院
本朝崇寧元年蔡京請宗室非袒免親以下兩世除北
京外欲分于西京近輔或沿流便郡居止自西京為始
每處置敦宗院差文臣一員武臣一員管幹大觀罷政
和復(續會要)中興南外居泉州西外居福州光宗改名睦
宗院北置院于别都(大觀詔)所以親睦宗族愛養孤幼
(崇寧詔)
宗教
史漢元始五年于郡國置宗師以糾皇室親族世氏致
教訓焉選有德義者為之有冤失職者宗師得因郵亭
上書(漢書)晉咸寧三年置宗師使皇室戚屬奉率德義有
所施行必合諮之(晉書)唐武德三年詔天下每州置宗師
一人以相統攝(唐書)
本朝崇寧初蔡京請置敦宗院又云令置學立師為量
試之法大觀元年南敦宗院大學教授張戣以宗子釋
褐教養有方特轉一官大觀三年詔曰比置院于别都
增學于官邸廩其無禄而教養其未命者累累于兹宗
子之在别都或犯朝法吏弗能禁民以為擾師儒之官
殆相倍蓰而就學者寡宜有裁適應西京敦宗院官吏
並罷政和二年詔曰宗族蕃衍詔有司分食兩京為立
廩稍之格由庠序之教朕心無慊焉宣和三年增置西
南司敦宗院教授各一員時又有博士正錄中興後唯
置宗教(會要)
都統
史上元初詔郭子儀為諸道兵馬都統領率諸鎮之師
徑抵范陽為朝恩所間事竟不行永泰元年以子儀都
統河南節度使行營出鎮河中(唐書)德宗置六軍統軍秩
視六尚書為節制徊翔之地乾符中黃巢大掠江淮
宰相王鐸願自率諸軍盪滌羣寇乃拜荆淮南節度使
諸道行營兵馬都統(並同上)
傳記晉太元十九年有河西大都統唐天寶末置天下
兵馬元帥都統朔方河東北平盧龍節度使都統之名始
此乾元元年李峘除都統淮南江東西節度使都統
之官始此(唐會要)唐制或總五道或總三道上元末省大中
後討徐州以康承訓討黃巢以王鐸為都統(分紀)黃巢之
難置諸道行營都統掌征伐兵罷則省雖總諸道兵馬
不賜旌節(同上)
集宜兼領護之權副師貞之吉(李若幽制)執羈霸府盡忠肅
之勤誠聳劍元戎罄旌旄之茂績(張巡師制)折衝之寄符玉
帳而總金壇出總戎麾(杜佑制)分委戎輅作鎮孟津(杜牧)
(行李班册)授銅符之律(王緒制)執節鈴以涖衆(杜黃裳)主持戎律
(削奪陳敬宣官制)權握兵戎(董昌制)建牙統衆必藉雄才(劉治制)出
統戎旃(廣平集)
来帥熊羆四方作儀為戎臣師(韓文)
本朝南渡諸路起兵有自稱統制者州縣管押勤王兵
亦有稱統制者諸道都總管及諸司便宜差統制者建
炎初並罷惟中都主兵朝廷差統制者仍舊紹興十一
年韓世忠張俊岳飛除樞密副使其兵馬就領所部統
制官節制是年張俊發張憲事併岳飛賜死俊遂薦其
將田師中掌故岳飛之兵又薦王德住金陵於是並詔
為御前都統制師中于鄂州德于建康府駐劄(野紀南按江)
(三州都統司史無見考)
副都統
史唐興元中置副都統(唐書)
集自古軍制必有佐貳逮至漢氏亦循舊章既得將方
俾參戎政實資謀策用正紀綱(李德裕)
夙以驍騎之鋒累佐元戎之旆(德裕行史憲討制)副旌麾於戎
閫(常集辛景宗制)參於戎副早參戎秩(田承嗣)元帥之任實屬
于師貞佐軍之選諒資于邦傑(李元弼)宜副出車之命仍
踐分麾之寵翊閫外而專征膺鑿門而受律(並同)
本朝紹興中亦有副統制隆興二年詔應諸軍副都統
制並罷乾道三年上謂宰執曰朕欲江上諸軍各置副
都統制一員令兼軍事豈惟儲它日統制亦使諸將有所
顧忌於是以郭剛為鎮江副都統制張榮為建康副都
統制三省樞密院定制云已復置在外副都統制俾贊
主帥商議軍事覺察奸弊所有本司文字與都統連銜
調發軍馬並聽都統指揮月旦亦許上表(孝宗會要)
都幹
集參戎作弼(文選楊荆州)昔事前軍幕(古詩)參務戎旃(白集)軍府
之要掌在賓僚(路貫制)班固傅毅之徒皆置於戎幕以典
文章(李文饒)出官府廷乃佐戎幕(韓文)初試佐戎(祭馬捴文)因效
策于戎幕(衛伯玉制)庇身戎幕(文粹)營開楊柳幕展芙蓉(四六集)
本朝都統制僚屬有計議官一員主管機宜文字二員
(武昌志)
都總管副總管
史長孫晟為秦州道行軍總管出討突厥有達官來降
言突厥大畏長孫總管聞其弓聲可謂霹靂見其走馬
稱為閃電高祖詔黎州總管徐世勣本自黎陽擁徒
歸順任以藩岳誠效克彰張士貴貞觀中為龔州道
行軍總管太宗以其冒矢石先登勞之曰嘗聞以忠報
國者不顧身於公見之李靖為定襄道行軍總管率
勁騎三千由馬邑趣惡楊嶺頡利可汗大驚太宗曰靖
以騎三千蹀血敵庭遂取定襄古未有輩薛萬均為
沃沮道行軍總管從李靖討吐谷渾斬數千級勇蓋三
軍李大亮為河東道大總管出北道與敵遇蜀渾山
大戰破之俘其名王(並唐書)
傳記魏黃初始置都督諸州軍事後周改為總管隋文
帝以并益荆揚四州置大總管其餘總管府置于諸州
列為上中下三等加使持節煬帝改帥都督為旅帥唐
諸州復有總管亦加使持節(通典)武德初邊要之地亦置
(摘竒)
本朝馬步軍都總管以節度使充副總管以觀察以下
充有止一州者有數州為一路者有帶兩路三路者或
文臣知州則管軍勾馬事舊相重臣亦為都總管咸平
廢三路都總管景德詔鎮定兩路併為一路諸路並去
行營之名止為駐泊總管慶歴三年詔近分陜西緣邊
為四路各置經略安撫招討等使自今路分總管鈐轄
以上許與都總管司同議軍事路分都監以下並聽都
總管等節制違者以軍法論七年析河北四路各置都
總管一員如無事止以安撫使總制諸路八年諸州部
置並改總管軍馬總管副總管(分紀)建炎元年李綱言守
備當于沿河沿淮沿江置帥府要郡以控扼其帥府文
臣一員帶安撫使馬步軍都總管武臣一員充副總管
改路分為副總管紹興二年要郡守臣罷帶兵職諸路
副總管可依舊充路分鈐轄五年詔兩浙江南荆湖福
建廣東可依三路置總管于帥府七年淮東置總管十
二年諸路並置州總管一員(會要)淳化間以參政趙昌言
為川陜兩路兵馬都總管命招討蜀寇仍御札數幅授
以方略景德以王欽若判天雄軍兼都總管初帝曰
天雄且為重鎮思得熟識機宜行事果斷者蒞之於是
欽若請行(分紀)狄青京師呼為狄天使授涇原路兵馬副
總管令圖像以進上觀其儀表曰朕之關張也於是有
狄萬人之稱天聖七年劉平上封事言趙元昊必為
邊患授邠寧環慶副都總管遣中人就賜黃金一器
景祐四年以御製神武秘略賜沿邊總管鈐轄熙寧
五年以燕達權發遣環慶路駐泊總管達有戰功故自
鈐轄躐遷然以資淺故令權發遣權發遣自達始也(實錄)
總管鈐轄司掌總治軍旅屯戍營防守禦之政令凡符
兵隸屬者訓練教閱之事皆掌之(續會要)
都鈐轄鈐轄
本朝國初以朝官及諸司使以上充或一州或一路或
兩三路嘉祐詔内臣為鈐轄都監者逐路止置一員(分紀)
官高資深者稱都鈐轄官卑資淺者稱鈐轄(續會要)建炎
三年要郡守臣兼兵鈐轄以武臣為之副改諸路都監
為副鈐轄紹興三年守臣罷兼兵職副鈐轄改為路分
都監而帥府如故二十八年鎮江守楊揆言舊法一路
分鈐轄一州則有州鈐轄如常秀平江皆有之獨鎮江
闕欲添置州鈐轄從之(中興會要)祥符中涇原路都鈐轄曹
常乞别差人知渭州臣一面管勾鈐轄司事帝謂王欽
若曰邊防軍馬所屯之地若别置知州即各生事可降
詔諭以此意(職略)曹瑋為環慶路鈐轄帝出其所上涇原
環慶兩道圖以示輔臣曰華戎山川戰守之要盡在是
矣(同上)賜御製神武秘略治平元年以内侍省押班王昭
明為環慶路鈐轄帶御器械李若愚為涇原路鈐轄前
世以官人預邊事而將帥不盡其用及有是命人不以
為便也後卒罷之(實錄)出總州兵(孔彦舟制)遙剖兵符出鈐尺
籍(胡文恭草童貫詔)往位兵鈐(綦史宣制)就司鈐護(余靖制)參委戎鈐
(王興制)往涖戎政之重(公是劉貽孫制)訓齊軍政宣明國威(柳涉制)
兵馬都監
本朝兵馬都監有路分掌本路禁旅屯戍邊防訓練之
政令以肅清所部建炎三年以要郡守臣帶本路兵馬
都監武臣一員充副都監(中興會要)紹興三年罷守臣兼兵
職而副都監如故(同上)睠典戎之臣任以護兵(胡文恭)
諸路將官
本朝神宗留意武備本以捍西北二敵而推其法于東
南(職略)陜西諸路四十二將河北東路三十七將而東南
纔十三將淮南東第一西路第二兩浙西路第三東路
第四江南東路第五西路第六荆湖北路第七南路潭
州第八全邵永三州備廣西應援第九福建第十廣東
路第十一西路桂州第十二邕州第十三(實錄)諸路將各
有正副中軍行圖陣隊調發賞罰皆關決于將副(宣和詔)
元祐元年司馬光請盡罷諸路將官樞密院難之止詔
都路將副在州駐劄不係路分兵官知州并州鈐轄兼
充者並差將官一員兼本州都監其單將駐劄處勿復
差兼宣和五年御筆諸路將副部隊自今並依元豐法
選差(會要)乾道四年詔諸州各置凖備將一員專一管轄
日逐訓練揀中弓弩事藝(孝宗會要)諸路將官掌統制所隸
禁旅以行陣隊伍金鼔旗幟弓矢擊刺之法而教習訓
練之别其武藝精強者待次遷補以激勸士卒凡兵仗
器甲之數廩禄犒設賞罰約束之禁令皆掌焉副將為
之貳(續會要)熙寧初詔求將帥近臣以劉舜卿名聞命總
京東九郡將兵訓之三年詔以所部軍閱于内殿神宗
歎曰坐作有度其可用也(本傳)王祖道請密下諸路經略
監司體量將副第人才為三等(職略)
太守
史漢文帝初與郡守為銅虎符竹使符符合乃聽受之
以代古之珪璋(史記)二千石皆皂蓋朱幡(續漢志)季布為河
東守上曰河東吾股肱郡文翁為蜀郡守起學成都
市至今巴蜀好文雅文翁之化也汲黯為東海太守
治官理民好清靜黯多病臥閤内不出歲餘東海大治
召信臣為南陽太守興水利吏民信愛號為召父
武帝謂朱買臣曰衣錦還鄉遂除會稽太守宣帝時
渤海歲饑盜起上選能治者以龔遂為渤海太守召見
謂曰君欲何以息其盜賊對曰海瀕遐遠不霑聖化其
民困於饑寒而吏不恤故使陛下赤子盜弄兵于潢池
中耳今欲使臣勝之耶將安之也上曰選用賢良固欲
安之遂曰治亂民猶治亂繩不可急也願得便宜從事
上許焉至渤海悉罷捕逐盜賊吏諸持田器者皆為良
民吏毋得問持兵器者乃為盜賊遂單車獨行至府盜
賊即時解散乃開倉廩假貧民勸民務農桑民有帶刀
劍者使賣劍買牛賣刀買犢曰何為帶牛佩犢黃霸
為潁川太守布宣詔令勸務耕桑嘗欲有所伺察擇吏
遣行屬令周密吏出食于道旁烏攫其肉後還謁霸勞
之曰甚苦食于道旁乃為烏所盜肉吏大驚咸稱神明
霸外寬内明得吏民心戸口歲增治為天下第一韓延
夀為東郡太守斷獄大減為天下最入守左馮翊民有
昆弟相與訟田延夀傷之曰幸得備位為郡表率不能
宣明教化至令民有骨肉爭訟傷殘風化是日移病不
聽事於是昆弟遜謝不敢復爭延夀恩信周徧二十四
縣莫復以辭訟自言者嚴延年為河南太守號曰屠
伯延年母從東海來適見報囚大驚遂不肯入府延年
出謁母因數責延年曰幸得備郡守專治千里不聞仁
愛教化顧乘刑罰多殺人豈為民父母意哉朱邑遷
北海太守以治為天下第一尹翁歸拜東海太守東
海豪許仲孫為姦猾郡中苦之翁歸至論仲孫棄市一
郡股栗莫敢犯禁何武為兖州刺史徙京兆所居無
赫赫名去後常見思蕭望之子育為南郡太守上以
育耆舊名臣之子乃以三公使車載育入殿守(並前漢本傳)
光武定河内難其守鄧禹曰寇恂有牧人御衆之才乃
拜恂河内太守潁川盜賊羣起車駕南征恂從至潁
川盜賊悉降百姓遮道曰願從陛下復借寇君一年
杜詩為南陽太守性節儉而政治清平南陽為之語曰
前有召父後有杜母潁川盜起召郭伋拜潁川太守
帝勞曰賢能太守去帝城不遠河潤九里冀京師蒙福
郭伋在并州素結恩德及復入界童兒數百騎竹馬
迎于道路張堪拜漁陽太守開稻田八十餘頃百姓
歌之曰桑無附枝麥秀兩岐張君為政樂不可支侯霸
為臨淮太守被召百姓攀轅臥轍岑熙遷魏郡太守
無為而化輿人歌之曰我有枳棘岑君伐之我有蟊賊
岑君遏之狗吠不驚足下生氂鮑德為南陽太守號
為神父宋均為九江太守郡多暴虎常設檻穽均至
去檻穽虎相為東渡河而去廉范遷蜀郡太守舊制
禁民夜作以防火災范乃削先令百姓歌曰廉叔度來
何暮不禁火民安作昔無襦今五袴劉寬拜南陽太
守温仁多恕吏人有過但以蒲鞭撻之示辱而已朱
暉為臨淮太守吏人歌曰強直自遂南陽朱季吏畏其
威民服其惠劉寵為會稽太守召為將作匠山隂老
叟人齎百錢以送曰自明府下車狗不夜吠民不見吏
今聞棄去故自扶送寵為人選一大錢受之孟嘗遷
合浦太守郡不産穀而海出珠與交趾常通商販貨糴
糧先守多貪穢珠漸徙于交趾界商旅不至嘗革商前
弊求民利病未經歲珠復還稱為神明李元禮祖父
修生子亮叔訓秀號四龍俱為牧守劉昆前任江陵
反風滅火復守弘農虎北渡河楊震為東萊太守故
人王密懷金遺之曰暮夜無知者曰天知神知子知我
知密愧而出楊震為涿郡太守或勸開産業震曰使後
世稱為清白吏子孫以此遺之不亦可乎陳蕃為豫
章太守不接賓客唯徐穉來特設一榻去則懸之(並後漢)
王衍為青州弟澄為荆州弟敦謂衍曰荆有江漢之
固青有附海之險卿二人在外而吾留于此足以為三
窟矣劉宏為荆州刺史每手書郡國丁寧疑密咸曰
將劉公一尺書賢於十部從事(並晉書)顔延之為永嘉太
守甚怨憤作五君詠於阮咸曰屢薦不入朝一麾乃出
守(南史)周太祖除裴俠為河北郡守命俠立謂牧守曰俠
清謹奉公為天下最衆有如俠者可與俱立衆無應者
朝野號獨立使君(北史)姜謩以平薛仁杲拜秦州刺史高
祖曰衣錦還鄉古人所尚今以本州相授(唐書)陽城為道
州刺史觀察使當上考功第城自署曰撫字心勞催科
政拙考下下姚元崇牧荆州受代民擁馬首遮道不
肯去乘馬鞭鐙民皆截留之賈敦頤為洛州刺史百
姓共立碑及弟敦實為長史復刻石頌美於兄碑之側
時人號為棠棣碑袁滋為華州刺史召拜大將軍耆
老遮道不得進楊於陵代之宣言曰於陵不敢易袁公
之政李正己反德宗以張萬福為濠州刺史謂曰朕
以江淮草木知卿威名陸長源為汝州刺史清白自
將去汝州送車二乘曰吾祖罷魏州有車一乘而圖書
半之吾愧不及先人云(並同上)後唐長興元年給事中崔
衍奏當省給納諸州二銅魚一隻長留内庫一在本州
庫新除刺史請領左魚到州集官吏取州庫右魚契合
即遣差人送左魚納省(五代史)
傳記郡守秦官秩二千石漢景帝更名太守王莾改名
大尹晉郡守皆加將軍後魏初郡置三太守北齊制郡
為上中下三等後周郡太守各以戶多少定品命隋因
北齊九等之制唐武德改為州刺史加號持節天寶改
為郡太守開元中定天下州府自京都及都督護府之
外以近畿為四輔餘為六雄十望十緊及上中下之差
至德後諸州始各有州鎮刺史皆加團練使故其任重
矣(通典)
集今之郡守縣令民之師帥所使承流而宣化也(董策)古
者參用名儒典領大郡本經術以濟事參禮法以訓人
居一州之表為千里之師潁川有封侯之賞膠東有
璽書之勞(常集)賈琮以最于十二州頒之以璽書黃霸以
用于二千石寵之以侯印(韋處原對策)今之郡守古侯伯也於
吏有君臣之道焉於人有父母之道焉(白集)得不思勤儉
教導勞來安輯膏雨吾土襦袴吾人者乎(楊潛制)于時州
宰高季通秩映隼旟榮參熊軾(徐游藝碑)州將李憬閔河承
寄以廉能居課最之先(顔元孫制)丈夫官至刺史亦榮矣(韓文)
斂此大惠施于一方無疾其驅天子有詔歲會課第
甲於他州(白集)亟分符宇(于頔制)俾從竹使之權(王博制)惠露
霑吳仁風扇越(昭王碑)寵冠列藩越敷邦教(禇淵碑)廊廟之
具裴施州宿昔一逢無比流金鐘大鏞在東序冰壺玉
衡懸清秋堯有四岳明至理漢二千石眞分憂(杜甫寄裴施州)
人生五馬貴莫受二毛侵(送賈汝州)京兆先時傑琳琅照一
門(送鮮于萬州)東藩駐皂蓋(李邕宴)使君騎紫馬捧擁從西來
(與張留後)酒酣誇新尹蓄眼未見有感此氣揚揚須知風化
首(遭田父泥飲美嚴中丞)清高金莖露正直朱絲絃昔在堯四岳
今之黃潁川(贈李勉)幾分漢庭竹(贈李邕)刺史諸侯貴郎官
列宿應(寄劉峽卿)卿月昇金掌王春度玉墀(送馬大卿)分符先令
望同舍亦輝光(送韋員外)鵬圖仍矯翼熊軾且移輪(贈蕭使君)北
風隨爽氣南斗避文星(送季大夫)燕寢凝清香兵衛森畫戟
(韋蘇州)文石陛前辭聖主碧雲天外作冥鴻(杜牧)鴛鷺差池
出建章綵旗朱戶鬱相望新恩共理犬牙地昨日同含
雞舌香(劉禹錫)
本朝分命朝臣出守列郡號權知軍州事軍謂兵州謂
民政焉(職略)其後文武官參為知軍州事二品以上及帶
中書樞密院宣徽使職事稱判(會要)太守掌總理郡政宣
布教條導民以善而糾其姦慝歲時勸課農桑旌别考
第其賦役錢穀獄訟之事兵民之政皆總焉察郡吏德
義材能而保任之若疲軟不任事或姦貪冒法則按劾
以聞遇水旱以法賑濟安集流亡無使失所(四朝志)建炎
詔要郡帶本路兵馬鈐轄次要郡帶本路兵馬都監紹
興三年罷五年令郡守除授罷任並令上殿九年令郡
守並帶提舉學士乾道二年令不任守臣不為郎淳熙
中罷帶主管學士(中興會要)張中庸知津州民號為水晶燈
籠(分紀)淳化中何承矩知滄州徙雄州賜御書印紙錄其
課最仍賜内府弓劍(同上)王祐知大名太祖謂曰此卿之
故鄉所謂晝錦者也(職略)太宗謂宰相曰刺史之任最為
親切非其人則下受其弊杜衍知乾州命攝治鳳翔
二州之民爭于境上乾之民曰天子令杜公撫我彼州
之民何可得之鳳翔之民曰今為我公矣汝何有焉(並同)
(上)分握符書臨長藩服(胡文恭制)畫鳳仙瀛遠塗雄郡閣開
注云塗雄用黃堂事也平江州治因春申君故居塗以
雄黃故曰黃堂(送王滁州詩)
沿邊太守
史李廣為上谷太守數與匈奴戰材氣天下無雙李
廣為右北平太守匈奴號曰飛將軍也避之數歲不入
界郅都為鴈門太守匈奴素聞其節竟都死不近鴈
門匈奴至為木偶人像都令共射之莫能中其見憚如
此魏尚守雲中匈奴遠避不敢近塞(並漢書)崔寔為五
原太守敵不敢犯常為邊最廉范為雲中太守匈奴
不敢犯雲中祭彤為遼東太守邊境肅靜(並後漢)士燮
為交趾太守二十餘年疆場無事(吳志)羊祜都督荆州朝
廷委以方鎮之事祜招攜以禮懷遠以德吳人悅(東晉書)
李勣治并州太宗曰煬帝不擇人守邊勞中國築長城
以備敵今我用勣守并賢長城遠矣(唐書)
傳記桓階為趙郡太守上曰北邊未靖以卿威能震敵
德懷遠人故以相煩(漢紀)
集西川曰益部地有險府有兵礙戎屏華號為難理(白集)
本朝沿邊州郡或當一道衝要者並兼兵馬鈐轄巡檢
都監或帶沿邊安撫提轄兵甲沿邊溪谷都巡檢餘州
事則否(職略)治平三年陸說知延州入見上問當何以施
為對曰邊事不可遙度候臣到察審有所見當畫一條
奏蔡挺在渭久鬱鬱不自聊寓意樂府詞有玉關人
老之歎中使至則使倡優歌之達于禁掖天子愍焉遂
有樞府之拜(四朝史)出總邊瑣(公是行陳旭制)
通判
史黃霸為刺史詔賜車蓋高一丈别駕車緹油屏泥于
軾前以彰有德(漢書)周景辟陳蕃為别駕蕃不就景題駕
輿曰陳仲舉坐不復更辟蕃起就職趙温為京兆郎
丞嘆曰丈夫當雄飛不當雌伏(後漢書)龐統守萊陽令不
治免官魯肅遺先主書曰龐士元非百里之才使處治
中别駕之任始當展其驥足耳(蜀志)吕虔有佩刀工相之
以為必登三公可服此刀虔語别駕王祥曰苟非其人
刀或有害卿有公輔之量故以相與王祥為徐州别
駕糾合義衆州境獲寧人歌之曰海沂之康實賴王祥
邦國不空别駕之功桓温辟謝奕為安西司馬奕在
温坐岸幘談詠曰我方為司馬也習鑿齒吏才不常
桓温深器之用為荆州治中别駕謝牋曰不遇明公荆
州從事耳庾亮與郭游書曰别駕舊與刺史同乘流
王化于萬里之外任居刺史之半安可非其人(並晉書)趙
執(别本作張執)為齊州别駕有能名詔徵入朝父老揮涕隨
逐曰公清如水請酌一杯水奉餞執受飲之(隋書)孔昌寓
貞觀中對策高第歴魏州司馬帝為不置刺史為政三
年璽書褒美(唐書)崔神慶則天時擢拜并州長史因謂之
曰并州朕之枌榆又有軍馬比日簡擇無如卿者武
后求宰相狄仁傑曰荆州長史張柬之其人雖老宰相
才也堂吏朱儉為别駕給事中蕭倣駁曰别駕古為
治中從事任居刺史之半豈宜以人吏兼副政之名
大歷十二年制曰刺史有故及闕本道使不得差攝但
令上佐知州事姚崇為揚州長史政條簡肅人為紀
德于碑(並同上)
傳記秦置郡丞以佐守在邊為長史掌兵馬漢因之于
定國條州大小為設吏員治中别駕諸郡從事秩六百
石晉因之而省郡丞宋梁以下如之至隋改别駕治中
為長史司馬煬帝罷之而置郡贊治後又改為丞位在
通守下至唐而郡丞廢矣有長史有别駕别駕以皇族
為之開元始通用庶姓以貳都督刺史之職(通典)漢制從
事史一人從刺史行部别乘一乘故謂之别駕孔恂
為别駕别駕車舊有屏星如刺史車刺史怒欲去之恂
曰撤去屏星毀國舊儀别駕可去屏星不可去蕭遘
貶播州司馬道二峽方迫畏不瞑遽有神人曰相公勿
憂予為公禦侮遘異之過峽州經白帝祠即所見神人
也(同上)
集江州土高氣清富有佳境刺史守土不遠觀遊郡吏
執事不自暇佚惟司馬綽綽可以從容于山水詩酒間
於是郡南樓山北樓水湓亭百花亭風篁石岩瀑布廬
宫源潭洞東西二林寺泉石松雪司馬盡有之矣苟有
志于吏隠者捨此官何求焉貳藩有職方題别駕
與贊郡符才優佐郡大邦端佐(並白集)半刺上佐得
與二千石參校政事短長利病者也(杜牧行馬逥制)通倅之官
(朱廣平集)通理方州題政佐岳無轉驥之能(子昂代表)半刺已
翺翔(杜詩)爽氣金天豁清談玉露摶佇鳴南岳鳳欲化北
溟鵾(贈虞司馬)案牘來時惟署字風煙入興便成章(劉禹錫)
本朝藝祖懲五代藩鎮之弊始置諸州通判建隆四年
詔知府公事並湏長史通判僉議連書方許行下時大
郡置兩員餘置一員州不及萬戶不置正刺史以上及
諸司副使知州者雖小郡亦特置掌倅貳郡政與長史
均禮凡兵民錢穀戸口賦稅獄訟聽斷之事可否裁決
與守通簽所部官有善否得刺舉以聞(四朝志)宣和二年
詔諸州茶鹽香礬並委通判建炎初諸州通判二員
處減一員紹興以後施行申請添置(會要)國初設通判以
貳州事故常與知州爭權每聞我是監郡朝廷使我來
監汝舉動為其所制有錢昆者餘杭人嗜蟹嘗求補外
郡人問其所欲昆曰但得有螃蟹無通判處則可至今
以為口實(歸田錄)知成都廣益奏云州郡置倅所以佐郡
守之治入則貳政出則按縣(中興會要)分乘倅車(文恭制)分駕
别車(世南制)分倅州治(陳湜制)欲問君王乞符竹但憂無蟹
有監州(坡詩)
教授
經師嚴然後道尊(禮記)善待問者如撞鍾叩之以小則小
鳴叩之以大則大鳴待其從容然後盡其聲(同上)
史漢郡國有文學文翁起學成都市招下學子弟以為
學官弟子武帝時天下郡國皆立學設教官平帝時
郡國曰學侯國曰校置經師一人鄉曰庠聚曰序置孝
經師一人匡衡補平原文學學者多衡經明當世少雙
(並漢書)光武問武臣曰請卿自度爵禄何所至也鄧禹曰
臣少嘗學問可郡文學(同上)
傳記魏晉以下郡國並有文學即博士助教之任(六典)隋
潘徽為博士唐府郡置經學士各一人掌以五經教授
開元二十六年敇州縣置學仍擇師資令其教授(職源)
集諸公衮衮登臺省廣文先生官獨冷甲第紛紛饜梁
肉廣文先生飯不足(杜詩)
本朝慶歷四年詔諸路州軍監各令立學又置教授以
經術行藝訓導諸生掌其課試之事而糾正不如規者
當時或用兼官或舉士人委于曹司而未隸朝廷也熙
寧六年詔諸路學官並委中書門下選差至是始命於
朝廷矣(會要)建炎教授並罷紹興復置四十二州若試教
官則始于元豐添差教授則始于政和慶歷三年臣
察言本朝學校興矣未嘗設官在泮采芹典教以重其
任崇寧四年令教授承務郎以上在本州簽判上選
人在本州職官之上政和五年臣寮言見任教授不得
為人撰書啓簡牘樂語之類鄒浩調陽州潁昌府教
授吕公著范純仁為守獨加禮重純仁常屬撰樂語辭
不為純仁曰翰林學士亦作此浩曰翰林學士則可祭
酒司業則不可(四朝史)任諒為懷州教授徽宗見其所作
新學碑曰文士也擢提舉蘷路學事紹興十三年宋
宙奏乞盡復教官上曰教授須逐州置仍須是擇通經
心術正者為之若教官非其人士人心術一壊再整頓
費力切宜遴選也宗子師閔訟臨安教授鮑同上曰
為教授者須先正己然後可以率人十八年上曰選官
教導乃治化本源將來三場科舉亦有人才以備采擇
十八年詔諸州教授並不許差兼他職教授之為
職可謂難矣何也曰教授者以天子之命教其邦人凡
邦之士廩食縣官而充弟子員者多至五六百餘少不
下百十數皆惟教授者是師其必有以率厲化服之使
躬問學蹈繩矩出入不悖所聞然後為稱是可不為難
矣哉又先聖先師之典祀廟學圖書服器之藏其體至
重下至金穀出内之纖悉亦皆獨任之嗚呼是誠難矣
然凡仕於今者無大小莫不有所臨制統攝獨教授官
雖有統攝若其任之本諸身者則非簿書期會之所能
察至其具於有司而可考者上之人又以其儒官優容
之雖有不合不問以是為便故今之仕者反利焉而喜
為之而孰知所以充其任者如彼其難哉(朱文公序)
記纂淵海卷三十四
