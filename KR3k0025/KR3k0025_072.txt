記纂淵海卷七十二宋潘自牧撰
人事部
波潤
經澤潤生民四夷左衽罔不咸賴(書)膏潤天下(詩序)芃芃
黍苖隂雨膏之(詩經)
子松柏茂而隂成於林塗之人蔭矣(子華子一本人字下有則字)膏
澤下於民(孟子)河潤千里澤及三族(莊子)玉在山而木潤淵
藏珠而崖不枯(荀子)澤及百里而潤草木者唯江河也(揚子)
史葛藟猶能庇其本根(左傳)若江海之浸膏澤之潤(左傳序)
晉公子重耳曰其波及晉國者君之餘也(左傳)潤於千里
(公羊)管仲光燭隣國(史記魯仲連傳)一人有子三人緩帶(榖梁文十八)
沐浴膏澤(史記樂書)取尊官厚禄以為宗族交遊光寵(西漢司馬)
(遷傳)天地之間被潤澤而大豐美(西漢董仲舒策)河潤千里京師
蒙福(後漢郭伋傳)張讓父死歸葬潁川雖一郡畢至而名士
無往者讓甚耻之陳寔獨弔焉及誅黨人讓以寔故多
所全宥(通鑑漢靈紀互入先見)南燕汝水竭河凍皆合而澠水不
冰李宣曰澠水無冰良由逼帶京城近日月也(通鑑晉安紀)
殘膏賸馥沾丐後人多矣(唐書杜甫傳)
集石韞玉而山輝水懷珠而川媚(晉陸士衡賦)桑梓有餘暉
(王仲宣從軍詩)濡沫窮鱗(柳文)餘波德照隣(老杜詩)筆端膚寸澤及
九垓(劉賓客)百川承少海之潤(劉賓客)垂蔭萬畆懸映九霄
(駱賓王)光榮照四隣(白侍郎)風煙借顔色雨露助恩光(白樂天)
一士登甲科九族光彩新(王建詩)接楚地之餘波仰晉國
之膏雨(李義山文)草木蒙雨露之澤皆被鮮輝煙霞照日月
之光盡成綵繪(李文饒)鄰斗極之光輝邇天漢之波潤(唐文)
(粹)一人在朝百人緩帶一人貴而親友皆榮之也(唐文)
本朝夫玉韞石而珠藏淵其光氣常見於外也故山輝
如白虹水變而五色(歐文)公之在内自泉流瀕其在四方
自葉流根金錫圭璧之所在瓦石草木被其光澤
餘膏所燭常分無盡之光蒙霧而行坐獲不知之潤(並東)
(坡集)桃李終不言朝露借恩光(山谷)
僥倖
經小人行險以僥倖(記中庸)㒺之生也幸而免(語)
子千金之珠在九重之淵驪龍頷下子能得者必遭其
睡也(列子)料虎頭編虎鬚幾不免虎口哉(莊子)宋王而寤子
為虀粉(莊天下)若逐野獸而皆有分肉之心(太公武韜)以百誕
成一信佐祭者得嘗(並淮南子)魏田父得玉徑尺以告鄰
人隣人詐之曰此怪石也蓄之非利其家田父猶豫以
歸置於廡下其玉明照一室大怪遽棄之於野隣人取
之以獻魏王魏王召玉工相之曰此無價寳魏王賜獻
玉者千金長食上大夫禄(尹文子)
史孔子曰賜不幸言而中是使賜多言也(左定十五年)叔孫
通曰我幾不脱於虎口(史本傳)郭解適有天幸窘急常得
脱若遇赦(史游俠傳)龐涓曰遂成䜿子之名(史記)楚葉公子高
曰以險徼倖者其求無饜(左哀十六)無德而富貴謂之不幸
(漢書)據徼乘邪以求一日之富貴(班固叙傳)為惡未始不及於
凶幸而免者亦時有焉(唐武后贊)唐昌儀為洛陽令請囑無
不從嘗早朝有選人姓薛以金五十兩并狀邀其馬而
賂之昌儀受金至朝堂以狀授天官侍郎張錫數日錫
失其狀以問昌儀昌儀罵曰不了事人我亦不記但姓
薛者即與之錫懼僥倖退索在銓姓薛者六十餘人悉
留注官(通鑑唐武后)竈下養中郎將爛羊胃騎都尉爛羊頭
關内侯(東漢劉玄)宋張瓌以百口一擲出手得盧(通鑑宋紀)
傳記桓温伐蜀敗於笮橋衆懼欲鳴退鼓吏誤鳴進鼓
於是攻之李勢大潰乃以衆降(孔氏雜記)
集出萬有一危之塗以為娛(司馬長卿諫獵書)
本朝庶幾徼倖不種而獲偶然連六鼇便為此手妙
治病不知其所當用之藥而百藥皆試以僥倖於一物
之中譬如匠慶之山而得成簴豈可常也哉(東坡)
觸類
經引而伸之觸類而長之天下之能事畢矣(易)刑于寡
妻至於兄弟以御於家邦(詩)愛親者不敢惡於人敬親
者不敢慢於人資於事父以事母而愛同資於事父
以事君而敬同(孝經)貴老為其近於親也(記)子貢曰回也
聞一以知十賜也聞一以知二(論語)
子老吾老以及人之老幼吾幼以及人之幼人能充
無欲害人之心而仁不可勝用也人能充無穿窬之心
而義不可勝用也人能充無受爾汝之實無所往而不
為義也推恩足以保四海不推恩無以保妻子古之
人所以大過人者無他焉善推其所為而已矣(孟子)通於
一而萬事畢(莊子)見瓶中之冰而知天下之寒(淮南子兵略)見
窾木浮而知為舟見飛蓬轉而知為車見鳥跡而知著
書以類取之(淮南子)
史求忠臣必於孝子之門(通鑑漢武帝)推微達著尋端究緒
履霜知冰踐露知暑(蔡邕傳釋誨)見瓶水凍而知天下之寒
嘗肉一臠而識鑊中之味物有其類可推而釋(北史崔浩傳)
傳記覩一字於句中反三隅於字外(史通)
集求忠臣於孝子求良婦於罵己食子盡節也推其忍
可以疑心放麛違命也推其仁可以屬國(劉賓客互見因小見大)
本朝放麛違命也而推其仁則可以託國食子徇君也
而推其不仁則至於殺君(欒城集)
持久
經聖人久於其道而天下化成(易)誰夙知而暮成(詩)悠久
所以成物也(中庸)子曰善人為邦百年亦可以勝殘去殺
矣子曰苟有用我者期月而已可也三年有成子曰
無欲速欲速則不達(論語)
子大器晩成(老子)美成在久真積力久(荀子)
史天地之功不可倉卒艱難之業當累日也(東漢朱浮論)大
才當晚成(東漢馬援傳)非若京房劉邵之法校其米鹽之課
責其旦夕之效也(通鑑魏明紀)慕容農謂慕容垂曰取果於
未熟與自落不過旬日之間然其難易美惡相去遠矣
(通鑑晉紀互見間不容髮)盧懷慎曰子産賢者也為政累年而後成
(唐書)崔周度曰魯詩書之國自伯禽以來不能伯諸侯然
以禮義守之可以長世(通鑑周太祖)
集嘉榖不夏熟大器當晚成干將百煉其良可用和
璞三獻而其寳乃真(歐陽詹)養材三十年方成棟梁姿(白侍)
(郎)
本朝東坡試中制科英宗便欲授知制誥相國韓公曰
蘇軾之才遠大之器也他日自當為天下用要在朝廷
培養之使天下莫不歸慕降伏皆欲朝廷進用然後取
而用之則人人無復異辭矣(李薦談記)
怱遽
史相見日淺卒卒無須臾之間(西漢司馬遷傳)事薄遽(注薄廹也遽速)
(也西漢嚴助傳)王彪之謂殷浩曰奈何無故怱怱先自猖蹶(通鑑)
(晉穆紀)
傳記匆州里所建旗所以趣民故遽稱怱怱(說文)世稱匆
匆不知所由據說文匆者州里之旗所以趣民事故怱
遽者稱為匆匆(北齊顔氏家訓)
躐等
子位卑而言高罪也(孟子)位卑而圖大(孔叢子)
史猶未能操刀而使割也譬如田獵射御貫則能獲禽若
未嘗登車射御則敗績厭覆是懼何暇思獲(左傳)以匹夫
徒步之人而超九卿之位非所以重國家而尊社稷也
(西漢朱雲傳)
集陵邁超越不拘資次(于令升晉總論)
乘間
經心中斯須不和不樂而鄙詐之心入之矣外貌斯須
不莊不敬而慢易之心入之矣(禮記)
史羣小窺見間隙緣飾文字巧言醜詆流言飛文譁於
民間(通鑑漢文紀)間隙一開則邪人動心(後漢互見嫌隙)百家衆氏
投間而作(後漢延篤傳)上初疎外宦官親任朝士而張涉以
儒學入侍薛邕以文雅登朝繼以贓敗宦官武將得以
藉口曰南牙文臣贓動至巨萬而謂我曹濁亂天下豈
非欺罔耶於是上心始疑不知所以倚仗矣(通鑑唐德宗紀)妖
禽孽狐當晝則伏自如得夜乃為之祥(唐封倫贊)
集白鶴未輕舉衆鳥争浮沉(孟東野)
本朝譬如深淵大澤龍亡而虎逝則變怪雜出舞鰌鱓
而號狐狸(東坡集)物必先腐也而後蟲生之人必先疑也
而後讒入之(東坡文)
首亂
經無拳無勇職為亂階誰生厲階至今為梗(詩)
史晉國有命始禍者死(左定十三)秦失其政陳涉發迹諸侯
作難風起雲蒸天下之禍自涉發難(太史公自序)奮臂為天
下倡始(西漢張耳傳)楚首事(西漢陳勝傳)公孫弘曰主父偃本首
惡陛下不誅偃無以謝天下(通鑑漢武紀)戰國一百三十六
載劉元海為之禍首(元海自晉惠帝時稱漢見晉書)表章署用輙使首
名附下罔上奸以事君(東漢孔融傳)當為誅始(選内史表)吳楚唱
謀(選六代論)
蒙蔽(附壅遏)
子兩葉蔽目不見泰山兩豆塞耳不聞雷霆(鶡冠子)
史上下相蒙(左僖二十四年)屏王之耳目使不聰明(左昭二十年)章
邯使長史欣請事咸陽留司馬門三日趙高不見(史記項羽)
(紀)郎中令趙高恃恩專恣以私怨誅殺人衆恐大臣入
朝奏事言之乃說二世曰天子所以貴者但以聲聞羣
臣莫得見面故也且陛下富於春秋未必盡通諸事今
不如深拱禁中與臣及侍中習法者侍事事來有以
揆之如此則大臣不敢奏疑事李斯就獄乃從獄中
上書書上趙高使吏棄去不奏曰囚安得上書高皆妄
為反辭以相傅會(通鑑秦紀)壅閼不得聞(西漢中山靖王傳)壅於上
聞(西漢武帝紀)高門去省戶數十步求見出入二年未省欲
使海瀕仄陋自通遠矣(西漢鮑宣傳)虛美熏心實禍蔽塞(漢書)
鄱陽王範密啟侯景謀反時上以邊事專委朱异動靜
皆關之异以為必無此理(通鑑梁高祖紀)楊義臣破降河北賊
數十萬上曰我初不聞賊頓如此義臣破降何多也虞
世基對曰小竊雖多未足為慮侍御史韋雲起劾奏世
基及裴藴四方告變不即奏聞賊數實多裁减言少(通鑑)
(隋煬帝紀)上欲廣求天下之士命通一藝以上皆詣京師李
林甫恐草野之士對策斥言其姦惡建言舉人多卑賤
愚瞶恐有俚言汚濁聖聽乃令郡縣長官精加試練灼
然超絶者具名送省委尚書覆試上憂雨傷稼國忠
取禾之善者獻之曰雨雖多不害稼也上以為然上
過便橋老父郭從謹進言曰闕門之外陛下皆不得而
知九重嚴邃區區之心無路上達事不至此臣何由得
覩陛下之面而訴之乎(通鑑唐玄宗紀)元載專權恐奏事者攻
訐其私乃請百官凡論事皆先白長官長官白宰相然
後奏聞顔真卿上䟽以為論事者先白宰相是自掩其
耳目也太宗署司門式云其無門籍人有急奏者皆令
門司與仗家引奏無得關礙所以防壅閉也天寳以後
李林甫為相深疾言者道路以目上意不下逮下情不
上達蒙蔽喑嗚卒成幸蜀之禍陵夷至于今日其所從
來者漸矣(通鑑唐代宗紀)軒陛之間且未得諭宇宙之廣何由
自通(通鑑唐穆宗紀)鮮于仲通討南詔大敗士卒死者六萬人
仲通僅以身免楊國忠掩其敗狀乃叙其戰功李宓擊
南詔被擒全軍皆沒國忠隠其敗更以捷聞(舊唐書)昧離
婁之目則天地四方之位不分充子野之耳則雷霆蒼
蠅之聲莫辨(房玄齡奏議)以百口百心之讒諂蔽兩耳兩目
之聰明(唐玄宗讃)有言朱泚為亂兵所立盧杞切齒曰朱泚
忠直羣臣莫及臣請以百口保其不反帝以為然泚自
將逼奉天(舊唐書)魏徵曰秦二世隠藏其身以信趙高天
下潜叛而不得聞梁武信朱异侯景向闕而不得聞隋
煬帝信虞世基賊徧天下而不得聞故曰君能兼聽則
姦人不壅蔽而下情通矣(新唐書本傳)裴度曰天顔不咫尺
此尚未能决千里單言可悟聖聽哉(唐書本傳)
集蔽晦君之聰明兮虛惑誤又以欺浮雲陳而蔽晦
兮使日月之無光(楚辭)
間諜
子用間有五有因間有内間有反間有死間有生間(孫子)
史昌他亡西周之東周盡輸西周之情西周大怒馮旦
曰臣能殺之君與金三十斤馮旦使人操金與書間遺
昌他曰事可成勉成之不可成亟亡事久且泄毋令身
死東周立殺昌他(戰國策)項王與范增急圍滎陽漢王患
之乃用陳平計間項王項王使者來為太牢具欲進之
見使者佯驚愕曰吾以為亞父使者乃項王使者更持
去以惡食食項王使者使者歸報項王項王乃疑范增
與漢有私稍奪之權(史記項羽紀互入反鋒而用)漢王與陳平金四
萬斤以間疎楚君臣(史記漢高紀)秦穆公問内史廖曰由余
賢戎人寡人之害奈何廖曰戎王處辟匿未聞中國之
聲君試遺其女樂為由余請以䟽其間留而莫遣以失
其期戎王怪之必疑由余君臣有隙乃可虜也穆公以
女樂二八遺戎王戎王受而悦之終年不還於是秦乃
歸由余由余數諫不聽穆公又數使間要由余遂去降
秦(史記秦紀)秦攻趙趙廉頗堅壁以待秦數挑戰趙兵不出
趙王數讓頗秦相使人行千金趙為反間曰秦之所惡
獨懼馬服君子趙括將耳廉頗易與且降矣趙王怒頗
不戰又聞反間之言因使趙括代廉頗括敗卒四十萬
人降武安君(史白起傳)魏公子無忌威振天下秦王患之行
金毁公子於魏王曰諸將徒聞魏公子不聞魏王公子
亦欲因此時定南面而王數使反間偽賀公子得立為
魏王未也魏王自聞其毀不能不信後果使人代公子
將(史本傳)燕惠王自為太子時嘗不樂於樂毅齊將田單
聞之乃縱反間於燕曰齊城不下者兩城耳然所以不
早拔者聞樂毅與燕新王有隙欲連兵且留齊南面而
王齊齊之所患惟恐他將之來惠王已疑樂毅得齊反
間乃使騎劫代將(史樂毅傳)趙李牧大破秦軍秦多與趙王
寵臣郭開金為反間言李牧欲反趙乃使顔聚代牧捕
斬之(史本傳)
分謗
史韓獻子將斬人郤獻子馳將救之至則既斬之矣郤
子使速以徇告其僕曰吾以分謗也(左成三年)宋城謳者曰
澤門之晢實興我役邑中之黔實慰我心子罕聞之親
執扑以行築者而抶其不勉者乃止(左傳)分謗生民(宣十二年)
韓厥曰事之不捷惡有所分與其專罪六人同之不猶
愈乎(左傳)毋令獨蒙惡聲(史記蘇秦傳贊見辨白)陳寔為功曹掾中
常侍侯覽託太守高倫用吏倫教署為文學掾寔知非
其人懷檄請見曰此人不宜用而侯常侍不可違寔乞
從外署倫從之鄉論怪其非舉倫後為人言曰吾前為
侯常侍用吏陳君密持教還而於外白署比聞議者以
此少之咎由故人畏憚彊禦陳君可謂過則稱己者也
寔故自引愆聞者方歎息(東漢本傳互見事久論定)
傳記忠臣令誹在已譽在上宋君奪民時以為臺而民
非之無忠臣以掩盖之也子罕執扑為司空民非子罕
而善其君齊桓公宫中七市女閭七百國人非之管仲
為三歸之家以掩桓公之非自傷於民也春秋記臣弑
君皆大臣之見譽者也大臣得譽非國家之美(戰國策)
本朝妖尼為鬼所憑言事或騐士庶輻湊事之後以傳
習妖教下獄詔差官按之得諸公書自韓曾之下皆有
之文潞公獨無上問其故公曰臣但不知耳知之亦當
有書時人美其分謗(温公日錄)晏元獻公曰臣非不樂宴遊
者若有錢亦須往但無錢不能出耳(筆談)
推惡
經季氏將伐顓臾冉有季路見於孔子曰季氏將有事
於顓臾孔子曰求無乃爾是過與夫顓叟昔者先王以
為東蒙主且在邦域之中矣是社稷之臣也何以伐為
冉有曰夫子欲之吾二臣者皆不欲也(論語)
子人死則曰非我也歲也是何異於刺人而殺之曰非
我也兵也孟子之平陸謂其大夫曰子之持戟之士
一日而三失伍則去之否乎曰不待三然則子之失伍
也亦多矣凶年饑歲子之民老羸轉於溝壑壯者散而
之四方者幾千人矣曰此非距心之所得為也(孟子)
史公孫敖深入匈奴迎李陵敖軍無功還因曰捕得生
口言李陵教單于馬兵以備漢軍故臣無所得上於是
族陵家(通鑑漢武紀又嫁禍)桓温伐燕不利温深耻喪敗乃歸罪
於真奏免真為庶人(通鑑晉海西公紀)
解紛
子梁鱣年三十未有子欲出其妻商瞿曰吾恐子自晩
生耳未必妻之過從之二年而有子(家語)今有同室之人
鬭者救之雖被髮纓冠而往救之可也猶解倒懸也
(孟子)解其紛(老子)昔市南宜僚弄丸而兩家之難解(莊子)
史如熱之有濯也濯以救熱何患之有(左襄三十一年)談言微
中亦可以解紛(史滑稽傳)魯仲連曰所貴乎天下之士者為
人排難解紛(史本傳)里婦亡肉姑以為盗姑逐之婦所善
里母曰我令而家追女矣即束緼請火於亡肉家曰昨
暮夜犬爭肉相殺請火治之亡肉家遽追呼其婦(西漢蒯通)
(傳)上曰先帝置孟舒雲中十餘年虜常一入孟舒不能
堅守無故士卒戰死數百人田叔曰孟舒知士卒敝不
忍出言士卒爭臨城死敵如子為父以故死者數百人
孟舒豈敺之哉上覆召舒為雲中守(本傳)魯連辨言而退
秦包胥單辭以存楚(後漢崔駰傳)黨事起賈彪謂同志曰吾
不西行大難不解即入關設方略天子為之大赦(袁崧後漢)
(書)謀解時紛(三國名臣贊)謝安為王國寳所讒孝武召桓伊
飲讌安侍坐伊撫筝而歌怨詩曰為君既不易為臣良
獨難忠信事不顯乃有見疑患周旦佐文武金縢功不
刊推心輔王政二叔反流言安泣下沾衿乃越席而就
之捋其鬚曰使君於此不凡帝甚有愧色(晉桓伊傳)孫亮出
西苑方食生梅使黃門至中藏取蜜漬梅蜜中有鼠屎
召主藏吏吏叩頭亮問吏曰黃門從汝求蜜耶向求實
不敢與黃門不服侍中刁玄張邠啟黃門藏吏辭語不
同請付獄推亮曰此易知耳令破鼠屎裡燥亮大笑謂
玄邠曰若久在蜜中中外當俱濕今裏燥必黃門所為
黃門首服左右莫不驚悚(吳歴互見致察)帝詔允謂曰國書皆
浩作否曰先帝紀及今紀臣與浩同作然而臣多於浩
帝大怒曰此甚於浩安有生路景穆曰天威嚴重允迷
亂失次耳臣向問皆云浩作允竟得免(北史高允傳)孫子答
齊威王曰解雜亂紛糾者不控拳救鬭者不摶撠批亢
擣虛形格勢禁則自為解耳(通鑑周紀)槐里令朱雲上書曰
臣願賜尚方斬馬劍斬佞臣一人頭以厲其餘上問誰
也對曰安昌侯張禹上大怒御史將雲下雲攀殿檻折
雲呼曰臣得下從龍逢比干遊於地下足矣未知聖朝
何如耳御史遂將雲去左將軍辛慶忌免冠解印綬叩
頭殿下曰此臣素著狂直於世使其言是不可誅其言
非固當容之臣敢以死爭慶忌叩頭流血上意解然後
得已(通鑑漢成紀互見忠鯁)袁術遣將紀靈等攻玄德求救於布
布謂靈等曰玄德布弟也為諸君所因故來救之布性
不喜合鬭喜解鬭耳乃今軍候植戟於管門布彎弓顧
曰諸君觀布射戟小枝中者當各解兵不中可留决鬭
布即一發正中戟支靈等皆驚言將軍天威也(通鑑漢紀)諸
葛亮曰如何禁止孝直使不得少行其意(漢獻帝紀)應奉上
䟽曰馮緄前討蠻荆均吉甫之功劉祐數臨督師有不
吐茹之節李膺著威幽并遺愛度遼今三垂蠢動王旅
未振乞原膺等以備不虞書奏乃悉免其刑久之李膺
復拜司隸校尉(漢桓帝紀)孫權欲斬蘇飛甘寧為權言飛疇
昔舊恩寧不值飛固已捐骸於溝壑不得致命於麾下
今飛罪當夷戮特從將軍乞其首領權感其言謂曰今
為君置之(獻帝紀)初大司馬冏疑中書郎陸機為趙王倫
擬禪詔收欲殺之大將軍穎為之辨理得免死因表為
平原内史(晉惠帝紀)解鬭不可以不離(唐德宗紀)辛京杲以私忿
杖殺部曲有司奏京杲罪當死上將從之李忠臣進曰
京杲當死久矣上問其故忠臣曰京杲諸兄弟皆戰死
獨京杲至今尚存故以為當死久矣上憫然左遷京杲
諸王傅忠臣乘機救人多此類(諸王傳)議者言韓滉脩石
頭城隂蓄異志上疑以問李泌泌退遂上章請以百口
保滉妖僧李軟奴謀作亂其黨告之上命捕送内侍
省推之李晟聞之遽仆於地曰晟族滅矣李泌問其故
晟曰晟新罹謗毁中外有家人千餘若有一人在其黨
中則兄亦不能救矣泌乃密奏大獄一起所連引必多
外間人情恟懼請出付臺推上從之朝廷之臣無連及
者(唐德宗紀)杜兼誣奏李藩於張建封之薨摇動軍情上大
怒密詔杜祐使殺之祐素重藩懷詔旬日不忍發因引
藩出詔示藩藩神色不變祐曰君慎勿出口吾已密論
用百口保君矣召藩詣長安上見藩儀度安雅乃曰此
豈為惡者耶即除祕書郎(唐德宗紀互入轉禍為福)權善才范懷義
誤砍昭陵柏罪當除名上特命殺之狄仁傑奏二人罪
不當死上曰善才等砍陵柏我不殺則為不孝仁傑固
執不已上作色命出仁傑曰犯顔直諫自古以為難臣
以為遇桀紂則難遇堯舜則易張釋之有言設有盗長
陵一抔土陛下何以處之今以一株柏殺二將軍後代
謂陛下為何如臣不敢奉詔者恐陥陛下於不道且羞
見釋之於地下故也上怒稍解二人除名流嶺南(唐高宗紀)
(互入轉移人心)韋嗣立承慶之異母弟也母王氏遇承慶甚酷
每杖承慶嗣立必解衣請代母不許輙私自杖母乃為
之漸寬(唐武后紀互入兄弟)處士韋月將上書言武三思潜通宫
掖上大怒命斬之宋璟奏請推按曰必欲斬月將請先
斬臣不然臣終不敢奉詔(唐中宗紀)勅曰王衍一行並從殺
戮已印畫樞密使張居翰就殿柱揩去行字改為家字
(後唐明宗紀互入求援)竇建德䧟京城執戶曹何東張玄素將殺
之縣民千餘人號泣請代其死曰戶曹清慎無比大王
殺之何以勸善(唐高祖紀)張九齡事無細大皆力爭惠妃泣
訴於上曰太子固結黨與將害妾母子亦指斥至尊上
大怒以語宰相欲皆廢之九齡曰太子天下本不可動
摇昔晉獻公聽驪姬之讒殺申生國乃大亂漢武帝信
江充之誣罪戾太子京城流血晉惠帝用賈后之譛廢
愍懷太子中原塗炭隋文帝納獨孤后之言廢太子勇
立煬帝遂失天下由此觀之不可不慎陛下必欲為此
臣不敢奉詔故訖九齡罷相太子得無動(唐玄宗紀)李德裕
為兵部尚書初李宗閔與德裕有隙及德裕還自西川
上注意甚厚朝夕且為相宗閔百方沮之不能杜悰嘗
詣宗閔曰悰有一策可平宿憾恐公不能用宗閔曰何
如悰曰德裕有文學而不由科第常用此為慊若使之
知舉必喜矣宗閔默然有間曰更思其次悰曰不則用
為御史大夫宗閔曰此則可矣悰乃詣德裕德裕迎揖
曰公何為訪此寂寥悰曰靖安相公令悰達意即以大
夫之命告之德裕驚喜泣下曰此大門官小子何足以
當之(通鑑唐文宗紀)劉仁軌運糧失船李義甫使袁異式鞠之
具獄以聞義甫言於上曰不斬仁軌無以謝百姓舍人
源直心曰海風暴起非人力所及乃除名(通鑑唐高祖)
集解疑釋結解紛挫銳(選薦士表)
本朝白樂天為王涯所讒謫江州司馬甘露之禍樂天
有詩云當君白首同歸日是我青衫獨往時不知者以
為幸亡樂天豈幸人之禍者哉蓋非也(仇池筆記)
捄弊
經國奢則示之以儉國儉則示之以禮(禮記)
子掃地而求更新(文子)
史除煩解嬈(西漢晁錯傳)破觚為圜斵琱為璞(酷吏傳)興滯補
弊舉其偏以補其弊為政不行甚者必變而更化之
乃可理也(董仲舒策)譬兩衣敗壊以一相補猶有完若不如
此將兩無所保(東漢虞翊傳)補綻破壊枝柱邪傾(東漢崔寔傳)治
荒剔蠧反刓以樸剗偽以真自晉訖隋佛老顯行
聖道不斷如帶諸儒倚天下正議助為怪神愈獨喟然
引聖争四海之惑雖蒙訕笑跲而復奮始若未之信卒
大顯於時(韓愈傳)鄭覃救世之弊在責實(唐書)三王之道所
祖不同非其相反將以救溢扶衰所遭之變然也夏尚
忠殷尚質周尚文者所繼之救當用此也(通鑑漢武紀)凡欲
拯其弊須求致弊之由時弊則但理其時法弊則合革
其法(唐太宗紀)開元中天下鑄錢七十餘爐歲八百萬今纔
十餘爐歲八十五萬又積於商賈之室流入四夷又大
歴以前淄青原魏博貿易雜用鉛鐵嶺南雜用金銀丹
砂象齒今一用錢如此則錢焉得不輕今宜使天下輸
税課者皆用榖帛廣鑄錢而禁滯積及出塞者則錢日
滋矣(唐穆宗紀)
集八州之人前所不便及所願欲而不得者公至之日
皆罷行之大者驛聞小者立變春生秋殺陽開隂閉令
修於戶庭數月之間而人自得於湖山千里之外(韓文新修)
(滕王閣記)補苴鏬漏(進學解)韓愈轉吏部侍郎凡令史皆不鎖
聽其出入或問公公曰人所以畏鬼者以其不能見也
鬼如可見則人不畏矣選人不得見令史故勢重聽其
出入故勢輕(皇甫湜作韓愈墓誌)公之來思如古醫之治劇病宜
先頥養氣還神復(劉賓客)百祀之弊一朝而去(唐文粹)
本朝三聖既沒邪詖幅裂鼎沸莫敢誰何孔子出焉氣
足以壓其聲燄量足以吞其區穴排異如摧枯拉朽引
同如川流海會(崇安靈傳論鳴道集)
坐視
經燎之方揚寧或滅之發言盈庭誰敢執其咎(詩)危
而不持顛而不扶(論語)
子嫂溺不援是豺狼也(孟子)觀孺子之入井非仁者之意
視瞽人之觸柱非兼愛之意(抱朴子)
史人溺不拯則非人也(東漢崔駰傳)視漏弗填恣傾弗支(唐崔)
(羣傳)政令玩垢上下懈隋(通鑑)
集懷道以迷國佯愚而不言顛則不能扶危則不能安
(楚辭)有觀溺於水而爇於火者有可救之道而終莫之救
也(韓文)今陽子實一匹夫在位不為不久矣聞天下之得
失不為不熟矣天子待之不為不加矣而未嘗一言及
於政視政之得失若越人視秦人之肥瘠忽焉不加喜
戚於心問其官則曰諫議也問其禄則曰下大夫之秩
也問其政則曰我不知也有道之士固如是乎哉(韓文)凡
吏於土者蓋民之役非以役民而已也凡民之食於土
者出其什一傭乎吏使司平於我也今受其直怠其事
者天下皆然豈惟怠之又從而盗之向使傭一夫於家
受若直怠若事又盗若貨器則必甚怒而黜罰之矣(柳文)
知本
經獺祭魚豺祭獸(互入微小有知)鷹祭鳥(互見微小有知)禮不忘其本
古人有言曰狐死正丘首仁也君子已孤不更名
三王之祭川也皆先河而後海或源也或委也此之謂
務本(禮記源泉之所出也委流所聚也)
子我不忍以夫子之道反害夫子(孟子)清酤之美始於耒耜
黼黻之美始於杼軸(淮南子)
史言稱先職不背本也不背本仁也(左成九年)子雖齊聖不
先父食(左文二年)封平為戶牖侯平辭曰非魏無知臣安得
進上曰若子可謂不背本矣(陳平傳)宋高祖微時躬耕於
丹徒及受命耕耨之具頗有存者皆令藏之以留於後
(南史本紀)周盤龍自平北將軍為散騎常侍武帝戲之曰卿
着貂蟬何如兜鍪對曰此貂蟬從兜鍪中出耳(齊書)孫拯
門人費卿宰意二人詣獄明拯冤拯曰吾義不負二陸
死自吾分卿何為爾邪曰君既不負二陸僕又安可負君
(通鑑晉惠紀)張超曰子源天下義士終不背本(漢獻帝紀)上至顯
仁宫曰朕昔過此買飯而食僦舍而宿今供頓如此豈
猶得言不足乎(唐太宗)王師範曰吾敬桑梓所以教子孫
不忘本也(唐僖宗)初秦王大箭射却突厥後遺大弓一大
箭五世保之郊祀必陳儀物之首以識武功(唐書互入功業)
傳記食其食者不毁其器蔭其樹者不折其枝(韓詩外傳)服
一彩則念女功勞御一榖則恤農夫勤(世要語)
集敢背惠而忘初(禰正平賦)弱之肉強之食今吾與文暢安
居而暇食優游以生死與禽獸異者寧可不知其所自
也孰豐其川不羡其源(韓文)終朝美飽食終歲好衣裳
好衣美食有來處亦須慙愧桑弘羊霜降水返壑風
落木歸山苟無先德孰啟後昆(白侍郎)苟含天地秀皆
是天地身誰言寸草心報得三春暉(孟郊)
本朝或勸狄青去鬢間字曰吾所以至此者以是耳
范忠宣公貶永州公之諸子欲以忠宣與司馬公議役
法不同求歸白公公曰吾用君實薦以至宰相同朝議
事不合則可汝輩以為今日之言不可也有愧而生不
若無愧而死(聞見錄)向來一瓣香敬為曾南豐(後山集)
忘本
子逢蒙學射於羿盡羿之道思天下惟羿為愈己於是
殺羿(孟子)紀昌學射於飛衛既盡衛之功乃謀殺衛(列子)貴
明珠而賤淵潭愛和璧而惡荆山而不知淵潭者明珠
之所自出荆山者和璧之所由生也(抱朴子)食榖而鄙田
衣帛而笑蠶是惑也(陳子要言)冰生於水而冰遏水烟生於
火而烟鬱火(劉子)
史諺所謂庇焉而縱尋斧焉者也(左傳文公七年)因人之力而
敝之不仁(左僖三十年)皇甫酈曰近者董公之強將軍所知
也吕布受恩而反圖之(通鑑漢獻帝紀)左雄薦周舉為尚書雄
舉馮直坐賍舉以此劾奏雄雄曰進君適所以自伐也
(通鑑順帝紀)劉湛之入也殷景仁寔引之湛既至以景仁位
遇本不踰已而一旦居前意甚憤使康義毀景仁於帝
景仁對親舊歎曰引之令入入便噬人(通鑑晉太祖)壊高祖
所居隂室床頭有土障壁上挂葛燈籠麻䋲拂侍中袁
顗因盛稱高祖儉素之德上不答獨曰田舍公得此已
為過矣(宋世祖紀)李冲初薦李彪既彪自以結知人主不復
藉冲稍稍疎之唯公坐斂袂而已無復宗敬之意(齊明帝紀)
初李德裕執政引白敏中為翰林學士及武宗崩德裕
失勢敏中乘上下之怒竭力排之使其黨李咸訟德裕
罪(唐武宗)崔洪舉郄詵詵後奏洪洪曰我舉郄丞而還奏
我是挽弩自射(晉崔洪傳互見坐主)如借人之戈持之反刺(唐史肅宗)
(贊)
集譬猶鷇卵始生翰毛而陸梁放肆顧行吠主(曹公檄吳)禽
獸飽而忘恩蠭蠆養而成毒(燕公集)凡號門生而不知恩
之所自者非人也食客空多誰報恩(劉長卿)一一口銜
食養得成毛衣到大啁啾解遊颺各自東西南北飛薄
暮空巢上羈雌獨自歸(王維集)
本朝王沂公曾屢薦吕夷簡及大拜與沂公不叶(東軒筆錄)
吕布事丁原則殺丁原事董卓則殺董卓劉牢之事王
恭則反王恭事司馬元顯則反司馬元顯(欒城集)
知恩
經微管仲吾其被髮左衽矣(論語)
子相與尸而祝之社而稷之(莊子)震風凌雨然後知夏屋
之為帡幪也(揚子)
史趙盾曰微君姬氏則臣狄人也(左傳)微楚之惠不及此
(左僖二十八年)微夫人之力不及此(左僖三十年)微武子之賜不至
於今雖獲歸骨於晉猶子則肉之(左昭十三年)衛寗子專公
孫免餘請殺之公曰微寗子不及此(左襄二十七年)吾見申叔
所謂生死而肉骨也(左傳)解衣衣我推食食我(西漢韓信傳)何
武每奏事京師戴聖未嘗不造門謝恩(西漢何武傳)倉卒蕪
蔞亭豆粥滹沱河麥飯厚意久不報(東漢馮異傳)羊曇為謝
安所愛重安薨輟樂彌年行不由西州路(晉書謝安傳)馮異
曰小臣不敢忘巾車之恩(通鑑光武紀)唐李夷簡彈楊憑憑
立貶臨賀縣尉徐晦獨至藍田與别權德輿曰無乃為
累乎晦曰布衣蒙楊公知奬今日遠謫豈得不與之别
借如明公也日為讒人所逐晦敢自同路人乎(通鑑)
傳記鮑叔死管仲舉上袵而哭之泣下如雨從者曰非
君臣父子也管仲曰生我者父母也知我者鮑子也士
為知已者死而况為之哀乎(說苑)庾太尉少為王武子所
知庾過江歎王曰庇其宇下使人忘寒暑(世說中)
集寸心銘佩牢(杜詩)昔在韶州之行受命於元兄曰爾幼
養於嫂喪服必以朞今其敢忘天實臨之(韓文互見嫂門)縱秋
氣之移奪終感恩於篋中(張九齡文)受曲被之恩私如生羽
翼報非次之拔擢宜裂肝腸(杜牧之)
本朝主人覆護恩豈啻一綈袍隕首刳心自知無以
報稱(臨川)此生恩未報他日目不瞑(後山)
報恩
經無德不報(詩)
史初周人與范氏田公孫尨税焉趙氏得而獻之吏請
殺之趙孟曰為其主也何罪止而與之田及鐵之戰以
徒五百人宵攻鄭師取蠭旗於子姚之幕下曰請報主
德(左哀二年)晉公子重耳曰若以君之靈得反晉國晉楚治
兵遇於中原其辟君三舍(左傳僖二十二)子犯曰微楚之惠不
及此退三舍辟之所以報也(左僖二十八年)魏顆見老人結草
以亢杜回杜回躓而顛夜夢之曰余而所嫁婦人之父
也爾用先人之治命余是以報(左宣十五年)晉靈公將殺趙
盾㐲甲而饗之初宣子田於首山舍於翳桑見靈輒餓
問其病曰不食三日矣食之既而為公介倒戟以遇公
徒而免之問何故曰翳桑之餓人也(左傳)初蘇秦之燕貸
百錢為資及得富貴以百金償之徧報所嘗見德者(史本)
(傳)范雎一飯之德必償(史本傳)秦亡善馬岐下野人共食
之三百餘人吏逐得之繆公曰君子不以畜産害人赦
之三百人聞秦擊晉皆推鋒爭死以報食馬之德朱
亥(魏公子無忌客)曰所以不報謝者小禮無所用今乃臣效命
之秋也趙襄子滅智伯其臣豫讓逃遁山中曰嗟乎
士為知己者死女為悦己者容今智伯知我我必為報
讎而死已報智伯則吾魂魄不愧矣(史記)漢高封項伯等
四人為列侯賜姓為劉氏(先有功於漢者西漢本紀)豫子吞炭壊形
以奉見異齊客隕首公門以報恩施(西漢谷永傳)竊歎古人
一飯之報(東漢李固傳)情為恩使命緣義輕(東漢朱暉傳論)太史慈
避事之遼東北海太守孔融遣人詢問其母並致餉遺
融為管亥所圍慈單騎見融既又求救於玄德得兵解
圍(吳志)郄鑒嘗食周翼粟鑒薨翼追撫肓之恩解職席
苫心喪三年(晉書)隂鏗宴飲見行觴者因回酒以授之及
侯景之亂鏗嘗為賊所擒救之獲免鏗問其故乃前所
行觴者(陳書)
傳記伍子胥奔吳至溧陽女子擊絮灘水上子胥
乞餐女子簞瓢壺漿而食之子胥去五步顧女子已
投水後子胥伐楚師還過溧陽報以百金投瀨水而
去(吳越春秋)隋侯曾得大蛇不殺而遣之蛇後銜明珠以
報隋侯(荆州記)楊寳九歲見一黃雀為䲭梟所搏
墜樹下為螻蟻所困取之歸置巾箱中以黃花
食之百餘日毛羽成飛去夜有黃衣人以白環四枚
與寳曰令君子孫潔白位登三公當如此數(續齊)
(諧記)韓愈幼孤見鞠於兄嫂氏嫂卒服期喪以報德(祁無)
(釋文公廟記)
集期守死以報德(禰正平賦)匹夫媵婦尚能致命一餐(選與彭寵)
(書)鬼亢回以斃秦(文選)灰軀糜骨以甘心願(陳子昂)結纓仗
劍少謝萬一剖心摩踵以報所天(江文通賦)感君恩重許君
命泰山一擲輕鴻毛(李太白)豈鮒魚之心能報東海之恩
烏鳥私情得盡歡於長養犬馬微力誓效死以酧恩
(白樂天)重恩山木荅(杜牧之)報恩如皎日(武伯蒼)禽息之首為
知己而必碎豫讓之身感國士而能漆(張九齡文)嵩岱洪恩
終難酧於蟻垤(駱賓王)報德空思奉細涓(唐文粹)定是酧恩
日今朝覺命輕(王維集)
背恩
史出因其資入用其寵飢食其粟三施而無報是以來
也(左傳)背施無親民所棄(左僖十四年)晉饑秦輸之粟秦饑晉
閉之糴(左僖五年)背惠食言(左僖二十八年)王莽使安陽侯舜見太
后后曰而屬父子宗族蒙漢家力富貴累世既無以力
報受人孤寄乘便利時奪取其國不復顧恩義人如此
者狗猪不食其餘天下豈有爾兄弟耶(通鑑漢平帝紀)
集咫尺炎凉變四時(韋應物詩)
本朝未乾薦禰之墨已彎射羿之弓(歐公集)歐公之士叛
公於瞬息俄頃之際(東坡勤上人詩序)
報怨
經以怨報怨則民有所懲(禮記)以直報怨(論語)
子趙襄子殺智伯豫讓欲報怨恐人識之乃落其齒以
易其貌(淮南子)
史楚伍尚謂其弟員曰我能死爾能報(左僖二十年)鄭伐宋
以報東門之役(左隠五年)夫差使人立於庭苟出入必謂已
曰夫差而忘越王之殺而父乎則對曰唯不敢忘三年
乃報越(定十四年)越伐吳王孫彌庸見姑蔑之旗曰吾父之
旗也不可以見讐而勿殺(左傳)齊哀公享乎周紀侯譛之
襄公將復讎乎紀遠祖九世矣九世猶可以復讎乎雖
百代可也家亦可乎不可國何以可國君一體也先君
之耻猶今君之耻也(公羊)張儀為秦相為文檄楚相曰始
吾從若飲我不盗而璧君笞我若善守汝國我顧且盗
而城(史本傳)怨毒之於人甚矣王者尚不能行之於臣下
况同列乎方子胥窘於江上道乞食豈嘗須臾忘郢耶
故隠忍就功名非烈丈夫孰能致此耶(本傳論)勾踐曰孤
嘗困於會稽痛入骨髓日夜焦唇乾舌徒欲與吳王接
踵而死孤之願也(端木賜傳互見怨恨)借力以雪父之耻(伍子胥傳)李
廣贖為庶人夜至霸陵尉呵止廣居無何廣拜北平太
守廣請覇陵尉至軍斬之(本傳)我有積怨深怒於齊不論
(一作量)輕弱而欲以齊為事(史樂毅傳)范睢睚眦之怨必報(范本)
(傳)張良韓人秦滅韓良以家財求刺客為韓報讎得力
士為鐵椎重百二十斤秦始皇遊博浪沙中良與客俱
擊秦帝誤中副車(西漢本傳)漢高祖怨丘嫂之轑釜封其子
為羹頡侯(西漢楚元王傳)執讎過直(西漢地理志直當也)刷會稽之耻(漢武)
(帝紀)發憤快志剡手以衝讎人之胷固為俱靡而已(前賈誼傳)
孫秀為小吏給事潘岳而狡黠自喜岳惡其為人數辱
之秀常銜忿及趙王倫輔政秀為中書令岳於省内謂
秀曰孫令猶憶疇昔周旋不答曰中心藏之何日忘之
岳於是自知不免俄而秀遂告岳及石崇歐陽建謀奉
淮南王允齊王冏為亂誅之夷三族(晉書潘岳傳)趙娥父為
李夀所殺娥乃幃車袖劍白日刺夀於都亭(魏志互見女門婦人)
(才略二門)劉穆之好往妻兄家乞食多見辱其妻江嗣女每
禁不令往後江氏有慶會穆之猶往食畢求梹榔江氏
兄弟戲之曰梹榔消食君乃常飢何忽須此妻市殽饌
為其兄弟以餉穆之穆之為丹陽尹召妻兄弟乃令厨
人以金柈貯梹榔一斛進之(宋書本傳互見妻家及施報兩失)龐涓自
以能不如孫臏以法斷臏兩足㳙為魏將軍伐韓韓請
救於齊齊田忌以孫為師㳙逐之孫子度其行暮至馬
陵可伏兵乃砍大樹白而書之曰龐㳙死此樹下果夜
至砍木下見白書以火燭之讀未畢萬弩皆發㳙乃自
刎曰遂成䜿子之名(通鑑周紀)昔齊襄公復九世之讎春秋
大之(通鑑武紀)晁錯為御史大夫使吏按袁盎受吳王財物
抵罪詔勅以為庶人吳楚反錯謂丞史曰袁盎多受吳
王金錢言不反今果反欲治盎盎恐夜見嬰言為言吳
所以反願至上前口對狀嬰入言上乃召盎盎對曰方
今計獨有斬錯發使勅吳楚二國復其故地上曰吾不
愛一人以謝天下召錯斬東市(通鑑)太子素惡西昌侯鸞
嘗謂子良曰我亦殊不喜此人不解其故當由其福薄
故也及鸞得政太子子孫無遺焉(齊太祖紀)蹇味道素不禮
於殿中侍御史周矩屢言其不能了事會羅告味道者
勅矩按之矩謂味道曰公責矩不了事今日為公了之
味道及子皆伏誅(唐武后紀)竇參惡左司郎中李巽出為常
州刺史及參貶郴州巽為湖南觀察使汴州節度使劉
士寧遺參絹五十匹巽奏參交結藩鎮上大怒欲殺參
李吉甫為相多修舊怨(唐德宗紀)汲黯常毁儒而觸弘弘
欲誅之請徙黯為右内史(漢武紀)
傳記越王念欲復怨苦思勞心夜以接日夏則握火寒
則抱冰(吳越春秋)子胥闔廬將為之報讎使子胥伐荆子胥
操箠笞平王之墓曰吾先人無罪而子殺之今以此報
子(越絶書)炎帝之少女名曰女娃遊於東海溺而不反化
為冤禽名曰精衛嘗銜西山之木石以堙於東海(山海經)
上命李龜年持金花牋宣賜李白白立進清平調三篇
有句曰可憐飛燕倚新粧高力士終以脱靴為耻異日
妃重吟前詞力士曰始謂妃子怨李白入骨髓何乃拳
拳如是曰何學士能辱人如斯力士曰以飛燕指妃子
賤之甚矣上三欲命李白官卒為宫中所捍而止(楊妃外傳)
集&KR1452;&KR1452;精衛銜木償冤(魏都賦)子復父讎見於春秋見於
禮記又見於周官又見諸子史不可勝數未有非之者
也鳥有償冤者終年抱寸誠口銜山石細心望海波
平渺渺功難見區區命以輕人皆譏造次我獨賞專精
豈計休無日惟應盡此生何慙刺客傳不著報讎名(韓集)
數處報讎身不死(唐文粹)
事讎
子楚以六千里為讎人役(荀子)
史魯桓公十八年會齊侯於濼遂及文姜入齊齊侯通
焉公謫之齊侯享公使公子彭生乘公公薨於車(莊公九年)
公及齊大夫盟於蔇十一年齊侯來迎共姬(注齊主婚)二十
三年公如齊觀社二十四年哀姜至使宗婦覿用幣(左傳)
秦召楚懷王會懷王死於秦諸侯不直秦頃襄王復與
秦平七年迎婦於秦復結和親(史記楚世家)反君事讎行若
狗彘(西漢賈誼傳)
記纂淵海卷七十二
