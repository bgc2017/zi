記纂淵海卷九十五宋潘自牧撰
木部
雜木(見五行部木類)
松(松栢)(松脂)(茯苓附)
經青州厥貢鉛松怪石(書)山有喬松(詩)如松栢之茂
蔦與女蘿施于松栢徂徠之松陟彼景山松栢丸
丸(詩)如松栢之有心也故貫四時而不改柯易葉(禮記)培
塿無松栢松栢之下其草不殖(左傳)哀公問社於宰我
宰我對曰夏后氏以松歲寒然後知松栢之後凋也
(論語)
子受命於地惟松栢獨也在冬夏青青天寒既至雪
霜既降吾是以知松栢之茂也(莊子)歲不寒無以知松栢
事不難無以知君子(荀子)千歲之松下有茯苓上有兔絲
(淮南子)松三千歲者皮中有聚脂如龍形名曰飛節芝
玉策記千歲松樹望之如偃盖其中有物或如青牛青
羊青犬或如人服之皆壽萬歲大陵偃盖之松與天齊
其長地等其久也謂冬必凋而松栢茂(抱朴子)
史松栢為百木長也(史記)庾顗見和嶠嘆曰嶠森森如千
丈松雖磥砢多節施之大厦有棟梁之用(王隱晉書)陶弘景
特愛松風庭院皆植松每聞其響欣然為樂有時獨遊
泉石望見者以為仙人(梁書)彭城王勰從幸代都次于上
黨之銅鞮山路傍大松樹十數株帝行而賦詩令人示
勰曰吾作詩雖不七步亦不言遠汝可作之勰去帝十
餘步未至帝所而就詩曰松林經幾冬山川何如昔(後魏)
(書)
傳記松脂淪入地中千歲為茯神茯苓(玄中記)温山松栢
常茂不落(焦贑易林)松脂一名松膏一名松肪久服輕身延
年(本草)嵩山有大松樹或百歲千歲其精變為青牛或為
伏龜採食其實得長生(嵩山記)永寧縣界海中有松門島
嶼上皆生松(王羲之遊郡記)石門岩即松林也南臨石門澗澗
中仰視之離離如駢麈尾號麈尾松西嶺松如馬鬛又
葉五粒者名五粒松服之長生(廬山記)松凡言兩粒五粒
粒當言鬛段成式修行里私第大堂前五鬛松五鬛皮
不鱗唐仇士良水嵦亭子有兩鬛皮不鱗者又有七鬛
者不知自何而得俗謂孔雀三鬛松也松根下遇石則
偃盖不待千年也(廣記)南岳百里有福地松高數千尺圍
即數尋而蘂甘採此松膏而服不苦澁與諸處松别(十道)
(記)秦始皇封禪泰山風雨暴至休於松樹下因封其樹
為五大夫(漢官儀)丁固夢松樹生腹上謂人曰松字十八
公也後十八年為公遂如夢(吳錄)松栢之地其土不肥(說苑)
百仞之松本傷于下而末槁於上(呂氏春秋)伏生者當湯時
為木正常食松脂偓佺好食松實能飛行逮走馬以松
子遺堯不能服(列仙傳)漢末大亂宮人小黃門避兵食松
栢實遂不復飢舉體生毛魏武聞而始收養還食穀米
齒落髮白(異苑)李元禮冽冽如長松下風周君颼颼如小
松下風(世說)東都龍興觀有古松樹枝偃倒垂相傳云已
經千年常有白鶴飛止其間(西京雜記)沙門玄装大唐武德
中將往西域取經於龍岩寺前見一松樹以手摩其枝
曰吾西去求佛教汝可西長若吾歸即却東回及去年
果西指一年忽東回果東歸衆謂此松為摩頂松(廣記)朝
真觀九星院有三賢松三株如古君子梁閣老妓英奴
以麗水囊貯香遊之不數日松皆半枯(事略)
集流潤飛津沉精幽結貞蕤含芳仰拂素雪(庾肅之贊)南山
石嵬嵬松栢何崔崔上枝拂青雲中心十數圍(扶風歌)撫
孤松而盤桓懷此貞秀姿卓為霜下傑(陶詩)松數千株
切切交呼如冠劒大臣國有疑難庭立而議(杜牧賦)亭亭
山上松瑟瑟谷中風風聲一何盛松枝一何勁風霜正
慘悽終歲恒端正豈不罹霜雪松栢有本性(劉公幹)松栢
本孤直錯落千丈松虬龍盤古根松栢雖寒苦羞逐
桃李春隂生古苔綠色染秋煙碧何當凌雲霄直上
數千尺南窗蕭瑟松聲起憑誰一聽清心耳(李白)大哉
霜雪榦歲久為寒材疎松隔水奏笙簧松林駐遠
清偃盖反走虬龍形中有松栢參天長黛色參天
二千尺幽色幸秀發疎柯亦昂藏未見紫煙集虛
蒙清露沾何當一百丈欹盖擁高簷兩株慘列白蘚
皮新松恨不高千尺落落出羣非桃柳青青不朽
豈楊梅欲存老盡千年意為覓霜根數寸栽(杜詩)藍田丞
崔斯立痛掃溉對植二松日吟哦其間(藍田丞行壁記)日出霧
露餘青松如膏沐積雪表明秀寒花助窗籠幽真如
有慕恃以延秋風竒姿來遠山勁色不改舊芳心
誰與榮清韻動竽笙諧此風中聲商山臨路有孤
松往來斫以為明好事者憐之編竹成援遂其生植感
而賦詩云孤松挺翠盖託根臨廣路不以險自防遂為
明所誤幸逢仁惠意重以籓籬護猶有半心存時將承
雨露(韓詩)翠盖煙籠密花幢雪壓低與僧清影坐借鶴穩
枝棲(白居易)
本朝松鳴澗底自風寒青松守節見臨危正色凛凛
不可犯松老無風韻自寒(六一集)虬角龍鬚不可攀亭
亭千丈蔭南山應嗟無地逃斤斧豈願争明爝火間(此詩)
(為道傍大松人取為明作)萬壑風生成夜響千山月照掛秋隂豈因
糞壤栽培力自得乾坤造化心(王介甫)朅來齊安野夾路
鬚髯蒼會開龍蛇窟不惜斤斧瘡縱未得茯苓且當拾
流肪(東坡)坐待老龍蛇清蔭滿南臺孤根裂山石直榦排
風雷我今百日客養此千歲材天公不救斧斤厄野
火解憐冰雪姿已負梁棟質肯為兒女悲林中百
尺松歲久蒼龍蹙松花釀仙酒養此霜雪根遲待
鸞鳳吟欝欝蒼髯真道友十年春雨養髯龍澗
底松根劚雪腴(並同上)喬松千尺老不僵兮流膏入土龜
蛇藏兮欝欝蒼髯千歲姿肯來杯酒作兒嬉醉裏便
成歌雪舞醒時喚作嘯風詞上有百尺絲(兔絲也)下有
千歲苓老松閱世卧雲壑晩著滄江舞萬牛蟠空
作風雨發地鳴鼓吹太邱心灑落古松韻清深聊持
不俗耳靜聽無絃琴老去惟心在相依到歲寒(山谷)松
生隂隘岩嶽穴械病乎不快卒以為怪擁腫支離神羞
鬼疑道人咨嗟筆傳其竒或怪于形或竒于辭吾為怪
魁是以讃之(陸龜蒙怪松圖贊)連根欲鬭岩巒力一盖常涵雨
露清曾映月明留鶴宿近經雷霹𢃄龍腥(劉屏山)
椿
子上古有大椿樹以八千歲為春八千歲為秋(列子又莊子)
傳記盧攜夢人贈句曰若問登庸日庭椿不染風後拜
相庭下古椿一株雖狂風驟雨不濕不摇(鳳池集)
檜
經杶榦栝栢注云栢葉松身曰栝(書)檜楫松舟(詩)
傳記檜栢葉松身(爾雅)李德裕平泉莊有鴈翅檜葉婆娑
如鴈翅也(花木記)
本朝亳州太清宫殿前有老檜南枝礙簷以真宗將幸
欲加斤斧一夕大風雷及曉檜枝已轉而北矣真宗甚
愛之因謂之御愛檜(青瑣高議)夜深蒼檜起天風蜂採檜
花村落香檜為凌雲材累此孤高榦雪霜不改
終古色風雨有聲當夏寒(六一集)汝隂多古檜處處屯蒼
雲體備松栢姿氣含芝术薰初扶鶴骨立未出龍纏
筋團團山上檜歲歲閱榆柳天才固已殊安得同永
久當年雙檜是雙童相對無言禮更恭庭雪到腰埋
不死如今化作兩蒼龍凛然相對敢相欺直榦凌空未
足竒根到九泉無曲處世間唯有蟄龍知依依古仙
子欝欝綠毛身栽培一寸根寄子百年心(東坡)植檜三
尺強已有凌雲氣𬗟懷萬仞巔千大欝蒼翠蟠根泉
石底用意霜雪外(後山)深盖屈蟠青麈尾老皮張展黑龍
鱗惟將寒色資琴興不放秋聲染俗塵(秦韜玉)
栢
經荆州厥貢杶榦栝栢(書)汎彼栢舟(詩)新甫之栢(詩)
子栢經冬而不凋蒙霜而不變可謂得其貞矣(荀子)大谷
倒生之栢與天齊其長地等其久也(抱朴子)
史朱博為御史大夫府中列栢有野烏數千栖其上(詳見)
(御史臺類)漢武帝造栢梁殿昭帝時長安諸陵栢樹枯倒
者悉起生葉蟲食作字云曾孫病已立後昭帝崩昌邑
王被廢迎立宣帝名病已(漢書)栢者鬼之庭也(東方朔傳)魯郡
孔子舊廟有栢樹二十株經歴漢晉莫犯也江夏王義
恭悉遣人取之父老皆歎息(宋書)王晏之為員外郎也父
普曜齋前栢樹忽成梧桐論者以為梧桐雖有棲鳳之
美而失後凋之節(齊書)魏蘭根丁母憂郡境有董卓祠祠
有栢樹蘭根以卓凶逆無道不應立祠乃伐栢以為椁
材(北齊書)長壽二年萬象神宮側有檉松栢(唐書)
傳記栢椈也(爾雅)栢曰蒼官(三水小牘)華山生文栢(地理志)甲申
天子升於大北之隥而降休於兩栢之下(穆天子傳)磅山之
北有穴穴上有栢昔李少翁於閬隂移來此穴種此栢
已見扶桑三枯海水涸竭(洞冥記)泰山廟中栢皆三十餘
圍赤眉嘗斫一樹見血而止今斧印猶在(從征記)廣成子
好食栢實齒落更生(列仙傳)栢谷漢武帝微行所至處(述征)
(記)盧氏縣有盧君古塜傍古栢二樹文隱起皆龜甲堅
如鐵石(述異志)李德裕平泉莊有珠子栢實如珠子生葉
上(花木記)
集既殊羣而抗立亦含貞而挺正豈春日之自芳亦霜
下而為盛烈風不能摧其枝積雪不能改其性雖坎壈
於當年庶後凋之可詠(齊江夏王鋒修栢賦)信松茂而栢悦(文選)孔
明廟前有老栢柯如青銅根如石霜皮溜雨四十圍黛
色參天二千尺崔嵬枝榦郊原古窈窕丹青戶牖空
落落盤据雖得地冥冥孤高多烈風扶持自是神明力
正直元因造化功苦心豈免容螻蟻香葉終經宿鸞
鳳錦官城外栢森森凌雲翠不奪有栢生崇岡
童童狀車盖偃蹇龍虎姿生當風雲會翠栢深留景
(杜詩)幽幽太華側老栢如建纛龍皮相排戛翠羽更蕩掉
(李賀)題處尚尋王内史畫時應是鮑參軍長廊夜静聲疑
雨古殿秋深影勝雲(温庭筠詠晉栢)
本朝寇萊公知巴東縣嘗手植䨇栢於縣庭至今民以
比甘棠謂之萊公栢(澠水燕談)孤山有陳時栢二株其一為
人所薪山下老人自為兒已見其枯矣然堅悍如金石
愈於未枯者僧志詮作堂於其側名之曰栢堂枝
撑雲峯裹根入石窟蟠瘦皮纏鶴骨高頂轉龍腰
蒼龍轉玉骨黑虎抱金柅道人手種幾生前鶴骨龍
姿尚宛然(東坡集)凛凛節竒霜澗栢(六一集)歲月那能記風
霜亦飽經槁乾仍故節潤澤出新青秀色有新古英
姿無暑寒(後山)
槐
經面三槐三公位焉(周禮)趙宣子驟諫公患之使鉏麑賊
之麑觸槐而死(左傳)
子五沃之土其木宜槐(管子)水中有火乃焚大槐(莊子)槐之
生也入季春五日而兔目十日而鼠耳更旬而始規二
旬葉成(淮南子)槐子服之補腦令人髮不白而長(抱朴子)
史建始四年山陽社中大槐樹吏人伐斷之其夜復自
立如故(漢書)大司馬府有老槐樹殷仲文歎曰此樹婆娑
生意盡矣(晉書)庾肩吾嘗服槐實年七十餘目看細字鬢
皆黑(梁書)貞元中度支欲取兩京道中槐樹為薪先下符
牒渭南縣縣尉張造牒曰召伯所憩尚勿剪除先皇舊
遊豈宜斬伐虢州刺史蕭祐奏湖城縣百姓閻酆五
代同居家内槐一本再生枝葉(唐書)
傳記櫰槐大葉而黑守宮槐葉晝聶宵炕(爾雅)槐木者虛
星之精(春秋說)武王問太公曰天下神來甚衆恐有試者
何以待之太公曰請樹槐於王門内有益者入無益者
距之(太公金匱)齊景公有所愛槐令犯槐者刑傷槐者死有
醉而傷槐且加刑焉其女懼而告晏子曰妾恐隣國聞
之謂君愛槐而殘人可乎晏子入言之公罷其禁(晏子春秋)
廣陵王元淵夢著衮衣倚槐樹立問於楊元慎元慎曰
三公之祥退而告人曰廣陵死矣槐字木傍鬼死後當
得三公廣陵討葛榮果為所殺追贈司徒(洛陽伽藍記)淳于
棼嘗夢入大槐安國其王以棼為南柯太守及覺尋其
所經由乃宅南大槐下一蟻穴耳(廣記)甘泉北有槐今謂
玉樹(三輔黃圖)
集樹以青槐玄隂耽耽(文選)夾道疎槐出老根夏槐作
雲屯(韓詩)毿毿金蘃撲晴空舉子魂驚落照中(鄭谷)
本朝晉國王公祐嘗手植三槐於庭曰吾子孫必有為
三公者已而其子文正公旦相真宗於景德祥符之間
細細槐花暖欲零綠槐高處一蟬吟(東坡)曉日宫槐
影(山谷)漢家宮殿蔭長槐嫩色葱葱不染埃天仗龍旗穿
影去鈎陳豹尾拂枝來(梅堯臣)
楊柳
經枯楊生稊老夫得其女妻枯楊生華老婦得其士夫
(易)折柳樊圃東門之楊其葉牂牂昔我往矣楊柳
依依北山有楊菀彼柳斯有菀者柳(詩)
子五沃之土宜柳(管子)支離叔觀於冥伯之丘崑崙之墟
黃帝之所休俄而柳生其左肘(莊子)夫木槿楊柳斷而植
之更生倒之亦生横之亦生(抱朴子)
史周亞夫屯軍細柳營(漢書)王恭美姿容或目之曰濯濯
如春月柳太康末京洛為折楊柳之歌是時三楊貴
盛而被族滅太后幽死宮中折楊之應也(晉書)陶潜有高
趣宅邊植五柳樹故嘗著五柳先生傳(南史)劉俊之獻蜀
柳數株條甚長狀若絲縷武帝植於靈和殿前嘗翫嗟
曰此楊柳風流可愛似張緒當時見賞如此(齊書)柳機在
周與族人昂俱歴顯要及機昂並為外職楊素方用事
因上賜宴素戲機曰二柳俱摧孤楊獨聳高熲初孩孺
時家有柳樹高百許尺亭亭如盖里中父老曰此家當
出貴人後熲果至宰相煬帝自坂渚引河築街道植
柳名曰隋堤(隋書)中書省有柳樹建中末枯死興元元年
車駕還京其樹再榮人謂之瑞柳梁修仁監造蓬萊
宮列種白楊示契苾何力曰此木易成不數十年可庇
何力不答但誦白楊多悲風蕭蕭愁殺人之句修仁驚
悟更植以桐(唐書)
傳記檉河柳旄澤柳楊蒲柳(爾雅)楊蒲柳也從木易聲檉
河柳也從木聖聲柳小楊也從木夘聲(說文)鵲巢柳樹鳩
奪其處(焦贑易林)正月柳稊稊者發葉也(大戴禮)均萑谷其木
多柳鳳伯之山熊山直陵之山木多柳平丘山爰有楊
柳沃民之國有白柳(山海經)柳華一名柳絮(本草)展禽家有
柳樹身行惠德故號柳下惠(許慎淮南子注)漢苑中有柳狀如
人一日三起三倒號曰人柳(侯鯖錄)陶侃明識過人武昌
道上通種楊柳人有竊之植於家侃見識之問何以盗
官所種時以為神(晉中興書)柳汁染衫(三峯集見狀元類)李將(失名)以
幸姬柳氏與韓翊天寶末盗覆二京洎宣皇帝反正翊
乃遣人間行求柳氏以練囊盛麩金而題之曰章臺柳
章臺柳昔日青青今在否縱使長條似舊垂也應攀折
他人手柳氏答之曰楊柳枝芳菲節所恨年年贈離别
一葉隨風忽報秋縱使君來豈堪折(本事走張敞為京兆尹馬街有柳)
(市故號章臺柳杜詩云京兆空柳市)
集在余年之二七植斯柳乎中庭始圍寸而高尺今連
拱而九成(魏文帝賦)垂楊蔭御溝(文選)溧陽酒樓三月春楊花
茫茫愁殺人楊花滿江來疑是龍山雪柳色黃金
嫩花飛玉關雪葉暖金窗煙河堤柳弱欝金枝
昨夜東風入武陽陌頭楊柳黃金色池南柳色半青
青縈煙裊娜拂綺城垂絲百尺掛雕楹上有好鳥相和
鳴(李白)顛狂柳絮隨風舞糝徑楊花鋪白氊輕輕柳
絮點人衣市橋官柳細高柳半青天隔溪楊柳
弱嫋嫋恰似十五女兒腰青歸柳葉新岸容待臘
將舒柳漏泄春光有柳條枝枝總到地葉葉自開
春紫燕時翻翼黃鸝不露身(杜詩)柳花閒度竹柳巷還
飛絮柳色壓城勻雨多添柳耳别來楊柳街頭
樹擺撼春風秪欲飛(韓詩)柳州柳太守種柳柳江邊好作
思人樹慙無惠化傳(柳詩)青青東門柳歲晏必憔悴(李泌譏楊)
(國忠也)鳳闕輕遮翡翠幃龍池遥望麯塵絲御溝春水相
輝映狂殺長安年少兒花萼樓前初種時美人樓上
鬭腰肢如今抛擲長街裏露葉如啼欲恨誰御陌青
門拂地垂千條金縷萬條絲如今綰作同心結將贈行
人知不知城外春風吹酒旗行人揮袂日西時長安
陌上無窮樹唯有垂楊管别離(劉夢得柳枝詞)色映妖韶柳
不比禁中人柳終朝剩得三眠絮飛藏皓蝶帶弱露
黃鸝灞岸已攀行客手楚宫先騁舞姬腰已帶黃
金縷仍飛白玉花長時須拂馬密處更藏鴉曾逐東
風拂舞筵樂遊春苑斷腸天如何肯到清秋日已帶斜
陽又帶蟬(李義山)灞上漢南千萬樹幾人遊宦别離中綠
隂未覆長堤水金穗先迎上苑風(杜牧)半煙半雨江橋畔
映杏映桃山路中會得離人無限意千絲萬絮惹春風
(鄭谷)自家飛絮猶無定争把長條絆得人(羅隱)楊柳千條拂
面絲綠煙金穗不勝吹(温庭筠)柳意不勝春(韋蘇州)
本朝柳絮已將春去遠落絮風捲盡春歸不留迹(六一)
(集)為問如何插楊柳明年飛絮作浮萍長恨漫天柳
絮輕只將飛舞占清明(東坡)柳送腰肢日幾回更教飛絮
舞樓臺顛狂忽作高千丈風力微時穏下來(陳去非)
桑(桑柘附)(蠶事詳見民業部)
經其亡其亡繫於苞桑(易)桑之未落其葉沃若于嗟鳩
兮無食桑葚桑之落矣其黃而隕星言夙駕說於桑
田無踰我墻無折我樹桑肅肅鴇行集於苞桑
交交黃鳥止於桑隰桑有阿翩彼飛鴞集於泮林
食我桑黮懷我好音(詩)季春命野虞毌伐桑柘(記)晉
重耳將行謀於桑下趙宣子田於首山舍於翳桑(左傳)
子子産開畆樹桑鄭人謗訾(韓子)季夏取桑柘之火(鄒子)
史齊魯千畆桑其人與千戶侯等(史記)張堪為漁陽太守
百姓歌曰桑無附枝麥秀兩岐陳曄為巫令桑旅生
二萬餘株民以為給(後漢書)先主舍有桑樹生高丈餘遥
望如小車盖或謂當出貴人先主少時與宗中諸兒於
樹下戲言吾必當乘此羽葆車盖(蜀志)齊太祖宅南有桑
樹擢本三丈横出四枝狀如車盖上年數歲遊於其下
從兄敬宗謂曰此樹為汝生也(齊書)
傳記女桑桋桑(俗呼小桑長條者為女桑樹)檿桑山桑(書曰厥篚檿絲詩曰其檿)
(其柘是也)桑柳醜條(妸娜垂條也並爾雅)宣山上有桑高五千尺圍五
丈其枝四衢葉大尺赤理青葉名曰帝女之桑東北
海外圓丘有三桑無枝皆高百仞(山海經)東方有樹焉高
八千丈葉長一丈廣六七尺曰扶桑有椹焉長三尺五
寸(神異經)桑木者箕星之精(典術)伊尹之母孕伊尹夢神告
之曰臼出水而東走無顧明日視臼果出水告其隣東
走顧其邑盡為水身因化為桑有莘氏採桑得嬰兒於
空桑之中獻之於君命之曰伊尹(吕氏春秋)楚邊邑之女與
吳邊邑處女争界上之桑二家相攻吳國不勝遂伐楚
二都(吳越春秋)東華夫人設珍肴有扶桑丹椹(廣記)
集出自薊北門遥望胡地桑枝枝自相值葉葉自相當
(曺植歌)綠葉興而盈尺崇條蔓而增尋(陸機賦)上似華盖紫
極比形下象鳳闕萬桷一楹(樊欽賦)桑柘起寒煙(謝眺)嫋嫋
桑柘葉桑柘羅平蕪(李白)桑柘葉如雲舍西柔桑葉
可拈(杜詩)桑葉忽蕪蔓(韓詩)官罷得絲髮好買百樹桑(杜牧)嫋
嫋陌上桑蔭陌復垂塘長條繫白日細葉隱鸝黃(古樂府)
本朝桑枝生椹鳥啁啾兩岸桑柘雜耕耘風勁野
田桑柘折綠桑高下映平川桑柘千疇富(六一集)去
年東坡拾瓦礫自種黃桑三百尺傳云古隆中萬樹
桑柘美(東坡)
梧桐
經梧桐生矣于彼朝陽(詩)
子舍其梧檟養其樲棘(孟子)據槁梧而瞑棲鵷鶵非梧桐
不棲(莊子)
傳記梓實桐皮曰椅今民云梧桐也(詩義疏)櫬梧也(爾雅)君
乘火而王其政平梧桐為常生(禮斗威儀)王者任用賢良則
梧桐生於東廂(瑞應圖)梧桐不生則九州異注云梧桐以
知日月正閏生十二葉一邊有六葉從下數一葉為一
月至上十二月有閏則十三葉視葉小者則知閏何月
也不生九州各異君天下不同也(遁甲經)梧桐生於嶧山
陽岩石之上採東南孫枝為琴聲甚清雅(風俗通)梧桐有
白者驃國有白桐木其華有白毳取其毳淹漬緝織以
為布(廣志)益州有梧桐木其華采如絲人績以為布名曰
華布(華陽國志)梧桐生山石間者為樂器則鳴(齊民要術)梧桐園
在吳夫差舊國一名琴川梧園宮在句容縣古樂府云
梧宫秋吳王愁是也(述異記)人有折博陵君豹山園桐枝
者公曰何為傷我鳳條(雜爼)桐乳桐子也似乳著葉而生
(婁要)
集爰有梧桐生於北谿傅根朽壤託險生危(七蠲)井梧棲
靈鳳(古詩)寒井落梧桐(文選)梧桐落金井一葉飛銀床梧
桐巢燕雀今兹大火落秋葉黃梧桐梧桐識佳樹
秋色老梧桐(李白)青梧日夜凋碧梧棲老鳳凰枝(杜詩)
霜風侵梧桐衆葉著樹乾空階一片下琤若摧琅玕
摵摵井梧疎更殞(韓詩)秋雨梧桐葉落時(白樂天)高梧一葉
下空齋歸思多參差剪綠綺瀟洒覆瓊柯(韋蘇州)
本朝猗猗井上桐花葉何衰衰下蔭百尺泉上聳凌雲
材翠色洗朝露清隂當午階斯梧乃佳樹意若名吾
齊(六一集)卧聞疎響梧桐雨露葉耿高桐(東坡)庭梧自黃
隕風過成夜雨風梧有先聲秋色傍梧桐眼趁
高梧上碧蘿(後山)
桐
經徐州嶧陽孤桐(書)季春之月桐始華(記)
子五沃之土其木宜桐(管子)拱把之桐梓人苟欲生之皆
知所以養之者(孟子)智者有所不足故桐不可以為弩
夫以巨斧擊桐薪不待利時良日而後破之加巨斧桐
薪之上而無人力之奉雖順招摇挾刑德而弗能破者
以其無勢也(淮南子)
史蔡邕聞吳人燒桐以㸑者聞火烈聲因請以為琴(漢書)
(詳見琴賦)豫章王於邸起山列種桐竹號為桐山(齊書)
傳記榮桐木(爾雅)有青桐白桐赤桐白桐宜琴瑟(詩義䟽)桐
枝濡毳而又空中難成易傷湏成氣而後華(易緯)吹臺有
高桐皆百圍嶧陽孤桐方此為劣(遊名山志)成王與唐叔虞
燕居剪桐葉以為珪曰以此封汝虞喜以告周公周公
請封虞成王曰余與虞戲也周公曰天子無戲言遂封
叔虞於晉(吕氏春秋)北宗雅禪師建蘭若庭多古桐一年中
桐始華有異蜂聲如人禪師網獲一焉寘紗籠中忽有
數人集籠外曰予與青桐君奕勝得琅玕紙數幅(雜爼)
集龍門之桐高百尺而無枝中欝結而輪囷根扶疎以
分離(七發)寒山之桐出自大冥含黃鍾以吐榦據蒼岑而
孤生(十合)䨇桐生空井枝葉自相和通泉溉其根玄雨潤
其柯(魏明帝)孤桐北窗外高枝百丈餘葉生既婀娜葉落
更扶疎(謝玄暉)昔也植朝陽傾枝俟鸑鷟今者絶世用倥
偬見迫束班匠不我顧牙曠不我錄焉得琴瑟成何由
揚妙曲(司馬彪)分根蔭玉池欲待高鸞集(沈約)桐香待鳳池
(李賀)樹暗惜桐孫(杜牧)一株青玉立千葉綠雲委山木多
蓊欝兹桐獨亭亭葉重碧雲片花簇紫霞英為君布
綠隂當暑蔭軒楹為君發清韻風來如叩瓊受君陽和
德不獨含芳榮戒君無戲言剪葉封弟兄受君歲月功
不獨資生成為君長高枝鳳凰上頭鳴(白居易)
本朝疎柯青玉聳密葉翠羽蒙午景凝餘清夕照留殘
紅雨響甍棟外風生戶牖中(司馬公)
梓
經維桑與梓必恭敬止(詩)
子拱把之桐梓(孟子)
史子胥將死告其舍人曰必樹吾墓上以梓令可以為
器而抉吾眼懸吳之東門上以觀越兵之入吳也(史記)應
順遷東平相有梓樹生於廳事室上順事後母至孝衆
以為孝感之應(後漢書)
傳記楰鼠梓(爾雅七詩義疏曰今永昌人謂鼠梓漢人謂之楰)君乘火而王其
政和平楸梓為常生(禮斗威儀)玉山碧山多梓木雞山美梓
(山海經)太姒夢太子發取周庭之梓樹於商闕間化為松
柏(竹書)康叔伯禽問於商子商子曰南山之陽有木名橋
北山之隂有木名梓二子盍往觀焉二子往觀見橋木
高而仰梓木晉而俯反以告商子曰橋者父道也梓者
子道也(尚書大傳)秦文公造長安宫終南山有梓樹蔭宫中
公惡而伐之輙大風雨夜夢有鬼謂梓樹曰近者使三
百人被頭以絲繞樹豈不敗汝樹默然不應明日秦王
依此言伐之中有青牛逐之入澧水(玄中記)松陽門内有
大梓樹先枯永嘉中忽更榮花元帝果繼大業(豫章記)
集斬泗濱之梓以為筝(文選)
柟
傳記黃金山有柟樹一年東邊榮西邊枯後年西邊榮
東邊枯年年如此張華云交讓樹者此是也(潯陽記)馮大
亮見樵叟八人各出柟木一截纔五六寸栽於庭中曰
此樹徑尺則家財百萬旬日而樹已凌空大徑尺其金
玉自至(廣記)
集柟樹色冥冥江邊一盖青上枝摩皇天下根盤厚
地凍雨落流膠衝風奪嘉氣猶含棟梁其無復霄漢
志(杜詩)
本朝國寧觀有古柟四皆千歲木也枝擾雲漢聲挾風
雨根入地不知其幾百尺而隂之所庇車且百兩正晝日
不穿漏夏五六月暑氣不至凛如九秋有石刻立廡下
曰是仙人蘧君手植(陸放翁古柟記)
記纂淵海卷九十五
