記纂淵海卷六十五宋潘自牧撰
名譽部
為世輕重
經若金用汝作礪若濟巨川用汝作舟楫若歲大旱用
汝作霖雨若作酒醴爾惟麴糵若作和羹爾惟鹽梅
道洽政治澤潤生民四夷左袵㒺不咸賴(書)君子所
依小人所腓(辟也)樂只君子邦家之基樂只君子邦家之
光四方是維天子是毗君子如怒亂庶遄沮君子
如祉亂庶遄已赫赫師尹民具爾瞻行歸於周萬
民所望綱紀四方為周之翰(詩)夫子之得邦家者所
謂立之斯立道之斯行綏之斯來動之斯和其生也榮
其死也哀(語)
子虞不用百里奚而亡秦穆公用之而霸一怒而諸
侯懼安居而天下息(孟子)喜而天下和之怒而暴亂畏之
(荀樂論)
史季孫欲以田賦使冉有訪諸仲尼曰子為國老待子
而行若之何子之不言也(左)孔子布衣𫝊十餘世學者
宗之自天子王侯中國言六藝者折衷於夫子可謂至
聖矣後世藏孔子衣冠琴書至于漢二百餘年不絶
高帝過魯以太牢祀焉諸侯卿相至常先謁然後從政
(孔子世家)子産仁人鄭所以存者子産也(史鄭世家)毛先生遂一
至楚使趙重於九鼎大吕(史記平原君傳)夷吾所居國重(史齊世家)
魯仲連不肯帝秦而秦將聞之却五十里(史本𫝊)子貢一
出存魯亂齊破吳彊晉而霸越(史記孔子世家)楚春申君魏信
陵君救趙秦軍為之却三十里(史平原𫝊)天下騷動宰相得
之若得一敵國云(史游俠劇孟𫝊)所在國重所去國輕(戰國策)諸
侯以公子賢多客不敢加兵謀魏十餘年(史魏無忌傳)為國
柱石(漢霍光傳)為一代之柱臣(漢蕭何𫝊)李將軍死天下知與不
知皆為流涕(前漢李廣𫝊)魯以季友治亂楚以子玉輕重魏
以無忌折衝項以范增存亡百萬之衆不如一賢(漢書)孟
軻雖連(音輦)蹇猶為萬乘師(漢揚雄𫝊)王成黃霸朱邑龔遂鄭
弘召信臣等所居民富所去見思生有榮號死見奉祀
(西漢)天下想聞其風采(西漢霍光𫝊)漢高祖任蕭何於關中無
西顧之憂(後漢寇恂𫝊)自天子及大臣皆賴恃之(東漢袁安傳)陳
寔在鄉閭平心率物其有争訟輙求判正曉譬曲直退
無怨者至乃嘆曰寧為刑罰所加不為陳君所短(東漢本𫝊)
种暠為益州刺史得百姓心後匈奴寇并涼二州桓帝
擢為度遼將軍由是羌戎龜兹莎車烏孫等皆來順服
至司馬薨并涼邊人咸為發哀匈奴聞之舉國傷惜單
于每入朝賀望見墳墓輙哭泣祭祀(後漢本傳)吳公隠若一
敵國(東漢吳漢𫝊)容貌堂堂國之光輝智慮謀略朝之淵藪
(東漢伏湛𫝊)陳寔卒海内赴弔者三萬餘人制衰麻者以百
數(通鑑東漢)孔融云鄭君里門四方所由觀禮其廣令容高
車結駟名為通德門(後漢鄭康成)天下安注意相天下危注
意將將相和則士豫附天下雖有變權不分也為社稷
計在兩君掌握(通鑑漢高后)士者國之重器得士則重失士
則輕(通鑑漢成紀)高熲為隋相公平識治體隋之興亡係熲
之存沒(通鑑唐太宗)牛僧孺楊於陵裴垍盧坦此數人皆今
之人望天下視其進退以卜時之否臧者也(通鑑唐憲宗)鄭
注求為鳳翔節度使請禮部員外郎韋温為副使韋温
不可或曰拒之必為患温曰擇禍莫若輕拒之止於遠
貶從之有不測之禍卒辭(通鑑唐文宗紀)王衍口中雌黃朝野
謂之一世龍門(晉書本𫝊)深源不起當如蒼生何(晉書殷浩傳)桓
彛初過江見朝廷微弱憂懼不樂往見王導極談世事
還謂周顗曰向見管夷吾無復憂矣(晉書王導𫝊)時江左草
創綱維未舉温嶠殊以為憂及見王導共談歡然曰江
左自有管夷吾復何慮(晉温嶠𫝊)殷浩弱冠有美名三府辟
不就時擬之管葛王濛謝尚伺其出處以卜江左興亡
(晉書本𫝊)為儉歲之粱稷寒年之纖纊(齊劉糾𫝊)北齊主登童子
寺望并州城曰此是何等城或對曰此是金城湯池天
府之國齊主曰我謂唐邕是金城此非金城也(北史)太宗
授李緯為兵部尚書房玄齡在京城會有自京師來者
太宗問玄齡聞緯拜尚書如何曰但說緯好鬚更別無
它語遽改緯洛州刺史其為當世準的如此裴度威
譽德業侔於郭子儀出入中外以身繫國之安危為時
之輕重者二十年凡命將相無賢不肖皆推度為首(唐書)
以身為天下安危者二十年(唐郭子儀𫝊)唐李栖筠初封贊
皇縣尹喜奬善而樂人攻己之短為天下士歸重不敢
有所斥稱贊皇公云(本𫝊)開元後天下稱曰曲江公而不
名(唐張九齡傳)河北恃公為金城(唐顔真卿𫝊)元德秀天下高其
行不名謂之魯山(唐書卓行本傳)狄公之賢北斗以南一人而
已(唐狄仁傑𫝊)裴度名震四方使外國者其君長必問度年
今幾状貌孰似天子用否其威譽德業比郭汾陽而用
不用常為天下輕重天下莫不思其風烈(唐書本𫝊)唐太宗
手詔曰世南當代名臣人倫準的今其云亡石渠東觀
中無復人矣(唐虞世南𫝊)杜如晦與房玄齡共筦朝政天下
浩然歸重(唐書)柳芳稱魏徵死知與不知莫不恨惜(唐魏徵𫝊)
楊綰薨肅宗詔羣臣曰天不使朕致太平何奪綰之速
耶(唐書本𫝊)唐肅宗時武臣無法度大將管崇嗣背闕大笑
李勉劾不恭肅宗曰吾有勉乃知朝廷之尊(唐書)李揆為
盧把所惡使蕃部長曰聞唐有第一人李揆公是否(唐書)
(顔真卿𫝊)裴度在朝兩河諸侯忠者懷強者畏今居東人人
失望(唐本𫝊)王毛仲有寵於玄宗百官附之所不能致者
宋璟一人毛仲有婚上謂宰相宜與逹官悉詣其第既
而日中客未敢舉筯待璟久之方至飲不盡巵遽稱腹
痛而歸(通鑑)李戡隠陽羨里民有争不之官而詣戡以辨
陽城隠中條山里閭有争訟不詣官而詣城決之
蘇源明曰吾不幸生衰世所不恥者識元紫芝也(唐書)
𫝊記夫山萬人之所觀仰育羣物而不倦材用生焉寳
藏殖焉飛禽萃焉走獸伏焉(韓詩外𫝊)
集賢哲國之柱棟人之羽翼(桓譚新論)名盖羣后是謂宗臣
(選陸士衡𫝊)謝公還欲卧誰與濟蒼生(駱賓王)今日朝廷須汲
黯北辰當宇宙南嶽據江湖劇孟七國畏(杜詩)名成
身退猶係人望(駱賓王)後進歸之承望聲光一言許可必
自矜重(杜牧之)大國梁棟中朝羽儀(劉長卿)萬里長城九重
安枕一柱中天而獨立(司空表聖)倚為長城永固中夏
倚為長城捨一日而不可(白𫝊集)有賢大國豐無子一家
貧男兒富邦家豈為榮其身(王建詩)青山無逸人每國大
覺貧(張文集)若作進退爾惟旗鼔若斷首尾爾惟常蛇若
戮鯨鯢爾惟干將若拯沈溺爾惟巨艦(唐文粹)
本朝范仲淹與韓琦必欲收復靈夏邊上謠曰軍中有
一韓西賊聞之心膽寒軍中有一范西賊聞之驚破膽
(五朝言行錄)四海以公之用舍一時為國之安危(臨川)徂徠魯
東山而先生非隠者也其仕嘗位于朝矣然魯人不稱
其官而稱其德以為徂徠魯之望先生魯人之所尊名
之曰徂徠先生者魯人之志也(歐公撰石守道墓誌)凡徇私者皆
指笑之曰你一个包家見貪汙者曰你一个司馬家(吕氏)
(家塾記)契丹尤畏韓魏公名凡使契丹及來使者必問韓
魏公安否(行状)熙寧元豐間士大夫論天下賢者必曰君
實景仁(東坡撰范鎮墓誌)士如稻苗待公秧臨流不度公為航
(後山贈二蘇詩)温公没京師民畫其像刻印鬻之家置一本飲
食必祝焉四方皆遣人購之京師時畫工有致富者(東坡)
(撰温公行状)遼人夏人遣使入朝與吾使至彼國者彼必問
公起居(司馬温公神道碑)施之事實則可以慘舒四方之人見
之筆墨則可以照耀萬世之下(欒城集)魏舒謂寇萊公曰
盛刺不復還留為山家之寳(唐宋遺史)如日出時眠者皆作
如雷震時蟄者皆動吏民瞻師尹之儀型中外識漢
相之風采凡令中外執事膂力之畢陳視吾一二老
臣進退以為節卿若無事而引去人將相顧而自疑
朕惟朝廷之盛衰常以輔相為輕重若根本強固則精
神折衝故薦吕臣奉己而不在民則晉文無復憂色汲
長孺直諫而守死節則淮南為之寝謀朕思得其人付
之以政使天下聞風而心服則人主無為而日尊國
以得人而強如猛獸之衛藜藿以積賢為寳如珠玉之
茂山川湛然無營物自蒙利故崔公發議則淄青慙服
知朝廷之有人蜀使抗詞則孫權回顧歎張昭之不在
(東坡集)神宗崩公赴闕臨衛士見公入皆以手加額曰此
司馬相公也民遮道呼曰公無歸洛留相天子活百姓
所在數千人聚觀之(東坡集司馬温公神道碑)楊綰當朝天下喜(山谷)
(詩)兒童誦君實走卒知司馬(東坡集)范仲淹知開封京師
謠言曰朝廷無憂有范君京師無事有希文范仲淹
卒天下想聞風采賢士大夫以不獲出其門為恥下至
里巷及遠方皆知其名(國史本𫝊)天不生仲尼萬古如長夜
(唐庚集載蜀道館舍壁間詩)
不足輕重
經焉能為有焉能為亡
子過我門而不入我室我不憾焉者其惟鄉原乎(孟子)嬰
兒傷人而被傷者不以為怨侏儒嘲人而獲嘲者不以
為辱(列子)
史漢高論功行封欲以曹參為第一鄂千秋曰雖無曹
參等百數何缺於漢(西漢蕭何𫝊)譬如禽獸得其善言不足
喜惡言不足怒也(西漢匈奴𫝊)居前不能令人輊居後不能
令人軒(後漢馬援𫝊)不知貶毁之於己猶蚊虻之一過也(後漢)
(孔融傳)
𫝊記鴻鵠一舉千里所恃六翮耳背上之毛腹下之毳
益一把飛不為加高損一把飛不為加下(韓詩外𫝊)牛之一
毛生既無益死亦何損(魏董尋云)
集生無益於事死無損於數(選自試表)生無益於一毛死何
異於腐鼠(王建)一縷鴻毛天地中(白侍郎)
雖有若無
經折其右肱雖左股在豈足用乎(易略例)子曰誦詩三百
授之以政不逹使於四方不能專對雖多亦奚以為(語)
子庶羞百品雜進於盤几而咽不下無為於貴饌矣抱
璧而行乞無為於貴寳矣(子華子)堂谿空見韓侯昭曰今
有白玉巵而無當君渴將何以飲君曰以瓦巵(韓非子)金
弧玉絃無激矢之能土飯瓦胾不療於飢(抱朴子)玉屑
盈匣不可琢為圭璋剉絲滿箧不可織為綺綬雖多亦
奚以為也(劉子)
史趙括徒能讀其父書傳不知合變也(史記趙奢𫝊)吳伐齊
子胥曰得志於齊猶獲石田無所用(史記吳世家)兵不完利
與空手同甲不堅密與袒裼同弩不可以及遠與短兵
同射不能中與無矢同中不能入與無鏃同(西漢晁錯𫝊)夫
全趙之時武力鼎士袪服叢臺之下者一旦成市而不
能止幽王之湛患淮南連山東之俠死士盈朝而不能
還厲王之西也(西漢鄒陽傳)李善淹貫古今不能綴辭故人
號書簏(唐書)桓温曰昔劉景升有千斤大牛噉芻豆十倍
於常牛負重致遠曾不若一羸牸(通鑑晉哀紀)矢雖注不射
刀雖舉不擊矟雖利不刺(通鑑梁高祖)傅迪好廣讀書而不
解其義劉柳曰卿讀書而無所解可謂書簏矣(晉書劉柳𫝊)
𫝊記無刃之兵不毒之蟲無能為也(通典)駢指在手必假
力於千鈞附贅居身非廣形於七尺(劉知幾史通)鏤冰為璧
不可得而用也畫地為餅不可得而食也(史通)陶犬無守
夜之益瓦雞無司晨之警(韓詩外𫝊)
集劍鏤七星非有司天之用縑圖五岳寧識崇朝之雲
是知策彼泥龍不能令其逐日乘斯流馬安可使其奔
電(梁庾肩吾讓表)干將之刃未磨瓜匏不能傷篦簬之機不發
魯縞不能穿(王充論衡)薄戍綿冪無異蛛蝥之網弱卒細甲
無異螳蜋之衛(魏左太冲賦)玉巵無當(未有底也)雖寳非用(張平子南)
(都賦)有聲之玉無纇之珠不置於佩服掌握之間皆非其
所有(白𫝊集)
本朝使天而雨珠寒者不得以為𥜗使天而雨玉飢者
不得以為粟(東坡喜雨亭記)
矜式
經萬邦作式(書)君子是則是效文武吉甫萬邦為憲
百辟為憲文武是憲式是百辟四方其訓之百
辟其刑之(詩)君子動而世為天下道行而世為天下法
言而世為天下則(記中庸)後世以為楷(記)見而民莫不敬
言而民莫不信行而民莫不說(記中庸)子思之母死於衛
柳若謂子思曰子聖人之後也四方於子乎觀禮(記)德
義可尊作事可法容止可觀進退可度以臨其民是以
其民畏而愛之則而象之(孝經)
子使諸大夫國人皆有所矜式規矩方員之至也(孟子)端
而言端而動一可以為法則(荀子)規者所以圓萬物矩者
所以方萬物(淮南子)
史能為人則者不為人下矣(左)孔子為中都宰一年四
方皆則之(史記孔子世家)天下模楷李元禮(後漢黨錮𫝊序)經為人師
行為人表(魏志劉靖傳)士之模楷國之楨幹(東漢盧植𫝊)賈彪在
京師與郭林宗為談論之首一言一行天下以為準的
(袁山崧漢書)殷浩為風流宗(通鑑晉成紀)吐言則為訓辭涖世則
為物軌(東漢李充)陳仲舉言為士則行為世範(世說新語)張湛詳
言正色三輔以為儀表(東漢本𫝊)庾亮端委廟堂百僚準則
(晉書謝琨𫝊)魏舒堂堂人之領袖(晉書本𫝊)
𫝊記師範億載規模萬古(史通)
集作範後昆立行可模置言成範百代之儀表千
年之領袖(文選)行為時領袖言作世蓍龜清能律貪夫
(白侍郎)言為代之軌物行為人之師表(唐張說撰姚崇神道碑)萬世
之標準吐辭為經舉足為法(韓文)爝然為世程(劉禹錫)羽
儀朝廷潤色名教如宗廟瑚璉園林鴻鵠雖不常為人用
而自然可貴(李文饒集)風度可以師長人倫動静可以訓齊
天下羽儀振鷺黼藻羣龍(唐文粹)
本朝匹夫而為百世師一言而為天下法是皆有以參
天地之化關盛衰之運(東坡作潮州韓文公碑)
表帥
經正色率下(書)子帥以正孰敢不正(語)
子率馬以驥不亦可乎(揚子)
史范宣子讓其下皆譲欒黶為汰弗敢違也(左)公孫弘
用節衣食為百吏先(史記太史公自序)萬石君居家子孫在側
雖燕居必冠(西漢石奮𫝊)陳寔在鄉閭平心率物(後漢)清節為
百城表(南史樂法才表)耿介為宗臣表(唐李勉𫝊)
委棄
經折其右肱雖左股在豈能用乎(易略例)譬彼壊木疾用
無枝(詩)朽木不可雕也糞土之牆不可杇也(語)
子惠子謂莊子曰吾有大樹人謂之樗其大本擁腫而
不中繩墨其小枝卷曲而不中規矩立之塗匠者不顧
所學者真土梗耳(莊子)玉屑盈匣不可琢為珪璋剉絲
滿篋不可織為綺綬雖多亦奚以為也(劉子)腐木不可以
為屋弊單甑糜在旃茵之上雖貪者不搏也(淮南子)
史臧紇曰衛侯其言糞土也不可教訓(左𫝊)一國棄之
如遺跡焉(國語如行人之遺棄其迹)亡國之大夫不可以圖存敗軍
之將不可以語勇(西漢韓信𫝊)國家棄憲如孤雛腐鼠耳(通鑑)
(漢章帝)顧視趙戒胡廣猶糞土也(東漢李固𫝊)駑馬鉛刀不可
強扶(通鑑漢光武)王戎曰樹在道邊而多子必苦李也(晉書本𫝊)
劉輿猶膩也近則汚人(晉書本傳)
𫝊記李台嘏曰韓八座事藝如拆韈線無一條長(北夢瑣言)
韓昭凡事如僧剃髮無有寸長(外史檮杌)吐菓之核棄藥之
滓糞土同捐(史通)
集慈父不能愛無益之子仁君不能蓄無用之臣(選曹子建)
(自試)教義所不容紳冕所共棄(文選任彦昇彈文)要領不足以膏
齊斧名字不足以汚簡墨(陳孔璋檄)本在山馬在肆過之而
不顧者雖日累千萬人未為不才與下乘也及至匠石
過之而不睨伯樂遇之而不顧而後知其非棟梁之才
超逸之足也(韓愈為人求薦書)卧木易成蠧棄花難再春(孟東野)
泥沙難振拔(劉賓客)生無益於一毛死何異於腐鼠(王建)
為人鄙賤
經國人不齒也出鄉不與士齒屏之遠方終身不
齒(記)問子西曰彼哉彼哉(語)
子徧國中無與立談者(孟子)彼夫曷足稱乎大君子之門
哉(莊子)百姓賤之如㑌(所當為尫病人也)惡之如鬼(荀子)吾視子蒙
蒙若未視之狗子耳(惠子)
史吳起嘗學於曾子其母死起不歸曾子薄之而與起
絶(史記本傳)非子之座(史有若𫝊)陳湯家貧匄貸無節不為州里
所稱(西漢本𫝊)主父偃學長短縱横術游齊諸儒相與排擯
不容於齊家貧假貸無所得游趙燕中山皆莫能厚客
甚困(西漢本𫝊)韓信家貧無行不得推擇為吏(漢本𫝊)子之比
我蒙蒙如未視之狗(說苑)狗鼠不食汝餘(世說)第五倫少藴
藉不修威儀以此見輕(後漢本𫝊)度尚不修學不為鄉里推
舉(東漢本𫝊)晉張載貌醜游洛陽市羣女以瓦石投之(晉書)冢
中枯骨何足介意(通鑑漢獻帝紀)梁尚書虞隲嘗為王偉所辱
乃唾其面偉曰君不讀書不足與語(梁世祖)楊釗不學無
行為宗黨所鄙(通鑑唐玄宗)孫晟素輕馮延巳謂人曰金杯
玉盌乃貯狗矢乎(通鑑周太宗)
集揚子撰法言蜀富貴人賫錢十萬願載一名子雲不
聽夫富人無義正如圈中之鹿欄中之牛安得妄載(王充)
(論衡)閭閻闒茸名教所絶(選彈文)季緒瑣瑣何足以云(文選)
本朝譬之癬疥豈足爬搔(類要)
推尊
經德輶如毛民鮮克舉之我儀圖之維仲山甫舉之(詩)
夫子之不可及也猶天之不可階而升也達巷黨人
曰大哉孔子博學而無所成名子貢曰夫子其生也
榮其死也哀如之何其可及也(語)故雖天子必有尊也
言有父也必有先也言有兄也(孝經)
子儒家惟有孟子閎遠微妙緼奥難見(孟子序)道則高矣
美矣宜若登天然似不可及也天下有逹尊三爵一
齒一德一孔子之謂集大成集大成也者金聲而玉
振之也自生民以來未有盛於孔子也以予觀於
夫子賢於堯舜遠矣(孟子)仲尼之教獨尊於千古(孟子後序)關
百聖而不慙蔽天地而不恥能言之類莫能加也(揚子)
史民奉其君愛之如父母仰之如日月敬之如神明畏
之如雷霆猶衣服之有冠冕木水之有本原(左)天下
言風流者謂樂廣王衍為稱首(晉書樂廣傳)殷浩為風流談
論者所宗(晉書本𫝊)器業殆人望也(南史宋柳仲)柳顧博學罕所
推謝見虞世基曰海内共推一人非吾儔所及也(隋書)門
地人物文學皆當世第一(唐書李揆)昔孟軻拒楊墨去孔子
才二百年愈排二家乃去千餘歲撥衰反正功與齊而
力倍之所以過况雄為不少矣(唐書韓愈𫝊)
集與日月俱懸鬼神争奥孝敬之準式人倫之師友(文選)
(序)昭昭若三辰之麗乎天滔滔猶四瀆之紀于地(選齊故安)
(陸碑)日月不息師表常尊(文選任昉釋奠宴詩)文章之司命人物之
權衡自三代以來風騷之後驅馳屈宋鞭撻揚馬千
載獨步推公一人(李太白𫝊)何蕃入太學二十餘年學成行
尊諸生推頌不敢與蕃齒自天子至郡邑守長通得
祀而徧天下者唯社稷與孔子焉然而社祭穀句龍與
棄乃其佐享非其專主又其位所不屋而壇豈如孔子
用王者事巍然當座以門人為配自天子而下北面拜
跪薦祭進退誠敬禮如親弟子者句龍棄以功孔子以
德固自有次第哉自古多有以功德得其位者不得常
祀然其祀事皆無如孔子之盛所謂自生民以來未有
如夫子者其賢於堯舜者此其效歟昭乎日月不足
以為明崒乎泰山不足以為高巍乎天地不足以為容
(韓丈)夫子之道閎肆尊顯二帝三王無以侔大也(柳文)坐上
無人第二流(劉賓客)死而可作當小天下(裴度作武侯碑)
本朝轍之來也於山見終南嵩華之高於水見黃河之
大且深於人見歐陽公而猶以為未見太尉也故願得
覩賢人之光耀聞一言以自壮然後可以盡天下之大
觀而無憾矣聖人之道譬如山海藪澤之奥人之入
於中者莫不皆得其所欲(欒城集)韓氏之文之道萬世所
共尊天下所共𫝊而有也(歐陽公書韓文後)曾子文章衆無有
水之江漢星之斗(臨川集)
素服
經君子不厲而威不言而信有虞氏未施信於民而
民信之夏后氏未施敬於民而民敬之何施而得斯於民
也古之人一舉事而衆皆知其德之備也(記)
子一雀適羿羿必得之威也(莊子)齊王謂子思曰先生名
高於海内吐言則天下之士莫不属耳目(孔叢子)伯夷叔
齊非於死之日而後有名也(管子)天不言而人推高焉地
不言而人推厚焉四時不言而百姓期焉(荀子)
史賁諸懷錐刀而天下為勇西施衣褐而天下稱美(戰國)
(策)蒲且修繳鳬鴈悲鳴逢蒙撫弓虎豹哀嘷(說苑)陳遵每
至人門曰陳孟公座中莫不震動(西漢本傳)耿純嘗為東郡
太守威信著於衛地東都聞純入界盜賊九千餘人皆
詣降大兵不戰而還(通鑑漢光武)桓氏累世臨荆州士民畏
之(通鑑晉孝武紀)陸機與弟雲俱入洛造張華素重其名如舊
相識(晉書本𫝊)顔真卿三朝舊臣忠直剛烈名重海内人所
信服郭子儀位極人臣而衆不疾窮奢極欲而人不
非韓愈為京兆尹六軍不敢犯法私相謂曰是尚欲
燒佛骨何可犯也(通鑑唐紀)崔仁師訊諸囚皆曰崔公平恕
事無枉濫請速死無一人異辭者(通鑑太宗)楊綰久積公輔
之望及大拜詔下朝野相賀(續世說)
𫝊記齊澣善知今事高仲舒善知古事姚崇曰欲知古
事問仲舒欲知今事問齊澣則無敗政矣(韋絢戎幕閒談)
集養由游睇而猿號(選班固幽通賦)太學諸生推頌不敢與何
蕃齒(韓文)騏驥未馳知有致遠之力干將未割知有剸堅
之功(高逹夫)
本朝胡安定先生弟子散於四方隨其人賢愚循循雅
飭其言談舉止遇之不問可知為先生弟子其學者相
語稱先生不問可知為胡公(安定墓表)田夫野老皆號公司
馬相公婦人孺子知其為君實也(東坡撰温公行状)邵康節常
以春秋時行游城中士大夫家聽其車音倒屣迎致雖
兒童僕隸皆知歡喜尊敬(康節墓志)刻木而為人朝夕而拜
之它日析之以為薪猶且忌之(老泉)望重者無所為而人
自服富人之謀利常獲世以為福非也富人者信於
人素深而服於人素厚所為而莫或害之所欲而莫或
非之事未成而衆已先成之矣寳刀匣不見但見龍
雀環何曾斬蛟蛇亦未切琅玕胡為穿窬輩見之要領
寒(東坡集)藍田生美璞未琢價連城(山谷)
心服
經獻子加於人一等矣(記)管仲奪伯氏駢邑三百飯蔬
食没齒無怨言顔淵喟然嘆曰仰之彌高鑽之彌堅
瞻之在前忽焉在後(語)
子中心悅而誠服也如七十子之服孔子也以佚道
使民雖勞不怨以生道殺民雖死不怨殺者(孟子)立以為
仲父而貴戚莫之敢妬也與高國之位而本朝之臣莫
之敢惡也與之書社三百而富人莫之敢拒也貴賤長
少莫不秩秩然而貴敬之(荀子)賈瓊曰夫子年十五為人
師王孝逸先達之傲者也然白首北面豈以年乎敬
佩玉音服之無斁(文中子)
史孔子之所嚴事於周則老子於衛蘧伯玉於齊晏平
仲於楚老萊子於鄭子産於魯孟公綽新垣衍謝魯
仲連曰吾今日知先生為天下士也管仲富擬公室
有三歸反坫齊人不以為侈太史公曰假令晏子而
在吾雖為之執鞭所忻慕焉(史記)張儀曰此吾在術中而
不悟吾不及蘇君明矣(史本𫝊)吳起謂田文曰請與子論
功可乎文曰可起曰將三軍使士卒樂死敵國不敢謀
子孰與起文曰不如子起曰治百官親萬民實府庫子
孰與起文曰不如子起曰守西河而秦兵不敢東向韓
趙賓從子孰與起文曰不如子起曰此三者子皆出吾
下而位加吾上何也文曰主少國疑大臣未附百姓不
信方是之時属之子乎属之我乎起默然良久曰属之
子矣(通鑑周紀)匹夫無勢化之者七十人(劉向戰國策序)梁丘據曰
吾至死不及夫子(說苑)萬石君以孝謹聞雖齊魯諸儒質
行皆自以為不及(前漢本𫝊)相如至一座盡傾(西漢司馬相如𫝊)每
讀詔書嘗嘆息曰此聖主也一見决矣(後漢第五倫𫝊)王延夀
作靈光殿賦後蔡邕亦造此賦未成及見延夀所為遂
輟翰(東漢王逸傳)陳寔在鄉閭平心率物有争訟輙求判正
曉諭曲直退無怨者至乃嘆曰寧為刑罰所加不為陳
君所短卒海内赴者三萬餘人制衰麻者以百數(後漢)馬
援與越人申明舊制以約束之自後駱越奉行馬將軍
故事(通鑑漢光武)博聞強記竒逸卓犖吾敬孔文舉(魏志陳矯傳)
董允代費禕為尚書令旬日之中事多停滯允嘆曰人
才力相懸若此非吾所及(蜀志)陳夀撰三國志時人稱善
夏侯湛時著魏書見夀所作便壊己書(晉書本𫝊)王粲才高
辨論應機鍾繇等為魏卿相至於奏議皆閣筆不能措
手(魏志本𫝊注)司馬懿與諸葛亮相距于五丈原對壘百餘
日會亮病卒諸將燒營遁走經日乃行其營壘曰天下
竒才也(晉書)管輅嘗謂人曰吾與劉潁川兄弟語時使人
神思清發昏不假寐(晉書劉寔𫝊)石勒陷京師呼王衍與相
見勒甚悅之謂其黨曰吾行天下多矣未嘗見如此人
(晉書衍𫝊)郭奕高爽於時少所推先見阮咸心醉(晉書阮咸𫝊)謝
安嘆曰朝廷大事所不能決者以諮王公(彪之)無不立决
(通鑑晉蕳文紀)徐羨之起自布衣又無學術直以志力局度一
旦居廊廟朝野推服咸謂有宰臣之望(通鑑晉恭紀)王澄有
高名少所推服每聞衛玠言輙歎息絶倒王衍尤重澄
有經澄所題目者衍不敢復言輙云已經平子矣(晉書)陸
雲曰君苖見兄文輙欲焚其筆硯(晉陸機傳)石勒曰若遇漢
祖當北面事之與韓彭比肩(晉載記本傳)侯景曰吾跨鞍對
陳刃石交下了無怖心今見蕭公使人自慴(通鑑梁紀)柳顧
博學罕所推謝見虞世基曰海内多共推此一人非吾
儕所及也(隋書)田承嗣傲浪不軌謂子儀使者曰茲膝不
屈於人久矣今為公拜(舊唐書郭子儀𫝊)自愈没其言盛行學
者仰之如太山北斗李密見太宗不敢仰視退而嘆
曰真英主也尹思正為大府卿時侯知一亦厲威嚴
吏為語曰不畏侯卿杖秪畏尹卿筆李祐曰吾夜入
蔡州擒吳元濟未嘗心動今日膽落於温御史孫逖
典制誥為代言最張九齡視其草欲易一字卒不能也
張說曰死姚崇能算生張說吾今日方知才之不及
遠矣韓愈於文章慎許可至歌詩獨推曰李杜文章
在光燄萬丈長(唐書)李密謂徐文遠曰始謂先生儒者不
達時事今乃坐决大計何其明也(通鑑唐高祖)岑文本嘗稱
馬周論事援引事類揚㩁古今舉要删煩會文切理一
字不可增亦不可減聽之靡靡令人忘倦(通鑑唐太宗)辛彦
之撰新禮沈重名為宿學彦之與重論議重不能抗於
是避席而謝之曰辛君所謂金城湯池無可攻之勢(隋書)
郭子儀勞回紇皆捨兵下馬齊拜曰果吾父也(舊唐書本𫝊)
吾儕五人智不及一韋公(唐韋顗𫝊)
𫝊記禰衡高論冠世來遊京師詆訿朝士及南見趙戩
嘆曰鐡則干將莫邪木則椅桐梓漆人則顔冉仲弓(典略)
元微之劉夢得韋楚客會於樂天之居因論南朝興廢
事各賦詩夢得首唱一揮而成白公曰四人探驪吾子
先得其珠其餘鱗甲將何為三公罷吟(監戒錄)李相讀春
秋誤以叔孫婼敕略呼為敕晷有小吏曰某緣師受誤
呼文字聞相公呼婼為婼方悟之耳公曰不然因檢釋
文果敕略反公大慚號小吏為一字師(摭言)劉孝標有重
名無所與讓惟服謝詠置几桉動輙吟咏其文(顔氏家訓)
集共君一夜話勝讀十年書(古詩)使人意奪神駭心摧骨
驚(江淹別賦)天下進士望風戁畏以為瑞人神士朗出天外
不可梯接望門不敢造(皇甫湜)衡湘以南為進士者皆以
子厚為師其經承子厚口講指畫為文詞者悉有法度
可觀曾經聖人手議論安敢到所聞昔已多所得
今過前(久聞名始相識也韓集)萬不試而一出焉猶為當世甚重
若使幸得出于十二三則巍然為偉人與世無窮其可
涯也觀其掉鞅于藝術之場游刃乎文翰之林風雨
生於筆札雲霧發於簡牘左右圜視朋儕拱手甚可壮
也觀徽容而敬聞嘉話而慕(柳文)作冰柱雪車二詩出
盧仝孟郊右樊宗師為獨拜(劉叉文)取卷開讀喜嘆入骨
(孫可之文)豈獨書紳可以銘心(唐文粹)
本朝衆工讓口無敢先(臨川集)孔明與司馬宣王對壘不能
取尺寸地宣王受其巾幗之辱而不敢出兵其已死按
行軍壘猶曰天下竒材也(元城語錄)欲知君得人失者亦稱
善(東坡詩)擅場推老手(後山)温公退居洛陽每論當世人物
必曰吕獻可之先見范景仁之勇决皆予所不及心誠
服之(劉諫議)
景仰
經我思古人實獲我心高山仰止景行行止泰山
巖巖魯邦所瞻(詩)固願聞名於將命者日月星辰民
所瞻仰也(記)景行先哲(孝經序)
子君子若華山松栢既多望之自不知厭(晏子)
史太史公曰余讀孔子書想見其為人適魯觀仲尼廟
堂車服禮器諸生以時習禮其家余低回留之不能去
(史孔子世家)竊伏海濱聞暴公子威名舊矣(西漢雋不疑𫝊)講聞高
誼之日久矣(西漢董仲舒𫝊)竊高下風之行(西漢鄒陽𫝊)陳蕃周舉
相謂曰時月之間不見黃生則鄙吝之萌復存乎心(東漢)
(黃憲𫝊)李膺與郭林宗泛舟洛水之上望之者以為仙舟
(後漢李膺𫝊)朝野翕然謂之一世龍門後進之士莫不景慕
放效(晉書王衍𫝊)宋纖沈静不與世交隠居南山太守楊宣
畫其象於閣上出入視之酒泉太守馬岌具威儀造焉
纖不見岌嘆曰吾今知先生人中之龍也(晉書)陸象先嘗
曰季真清談風流吾一日不見則鄙吝生矣(唐書賀知章𫝊)房
琯每見德秀嘆曰見紫芝眉宇使人名利之心都盡蘇
源明常語人曰吾不幸生衰俗所不恥者識元紫芝也
(唐書元德秀𫝊)仰之如太山北斗(唐書韓愈𫝊)
𫝊記夫山萬人之所觀仰(韓詩外𫝊)
集後世仰末照所恨不見之猶如仰昭回管鮑久
已死何人繼其蹤(李太白集)五雲多處是三台(杜詩)羽儀之拜
日月以數(皇甫湜)朝廷之士引頸東望若景星鳳凰之始
見也争先覩之為快(韓愈與李渤書)瞻仰德宇高踰嵩岱(柳文)四
岳仰維嵩之高健筆高科早絶倫後來無不揖芳塵
(劉賓客)飽聞聲名渴見風采(杜牧之)四瀆宗海衆星拱天
洗心瞻仰天漢彌高生不用萬戶侯但願一識韓荆
州何令人景慕一至於此(唐文粹)
本朝惟門牆之高未始得望故竿牘之䙝無容自通如
其仰望之勤未始須臾之間(臨川)逖懷英俊之並遊恨無
羽翮而飛肉(歐公集)白雲在天引領何及(東坡集)
敬畏
經豈不爾思畏子不敢(詩)郕人有其兄死而不為縗者
聞子臯將為郕宰遂為縗(記)
子李景讓為御史大夫大臣貴戚看街樓皆泥之畏其
糾彈(金華子)
史晉士會將中軍晉國之盜逃奔于秦(左)十人而從一
人者寧力不勝而智不足耶畏之也(史魯仲連傳)郭解出入
人皆避之(史游俠𫝊)胡人不敢南下而牧馬士不敢彎弓而
報怨(史記賈誼過秦論)正衣冠立於朝廷而羣臣莫敢言浮說
長孺矜焉(史記鄭傳序)燕之初入齊聞晝邑人王蠋賢令軍
中曰環畫邑三十里無入以王蠋之故也(史記齊世家)匈奴
竟郅都死不近鴈門(史本傳)威王曰吾臣有檀子者使守
南城則楚人不敢為寇泗上十二諸侯皆來朝吾臣有
盻子者使守高唐則趙人不敢東漁於河吾吏有黔夫
者使守徐州則燕人祭北門趙人祭西門徙而從者七
千餘家吾臣有種首者使備盜賊則道不拾遺(通鑑周紀)項
羽召見諸侯將諸侯將入轅門無不膝行而前莫敢仰
視李牧為將居代鴈門單于聞之大率衆來入李牧
多為竒陣張左右翼擊之大破殺匈奴十餘萬騎單于
奔走十餘歲不敢近趙邊(通鑑秦紀)諸吕憚朱虛侯雖大臣
皆依朱虛侯(通鑑漢高后)諸吕欲為亂畏大臣絳灌等未敢
發(通鑑漢高紀)漢天子我丈人行也(西漢蘇武𫝊)李膺為度遼將
軍膺到邊羌戎皆望風畏服先所掠男女悉詣塞下送
還之韓韶為嬴長賊聞其賢相戒不敢入嬴境(通鑑漢質)
(紀)宦人黃皓畏董允不敢為非終允之世皓位不過黃
門丞(通鑑魏邵陵厲公紀)張華盡忠帝室彌縫遺闕賈后雖凶險
猶知敬重數年之間雖闇主在上而朝野安静華等之
功也(通鑑晉惠紀)王毛仲有婚事上謂宰相曰卿等宜與逹
官悉詣其第既而日中客未敢舉筯待璟久之方至(通鑑)
(唐玄宗)淮南大將王韶欲自為留後令將士推己知軍事
且欲大掠韓滉遣使謂之曰汝敢為亂吾即日全軍渡
江誅汝矣韶等懼止上聞之喜謂李泌曰滉不惟安江
東又能安淮南真大臣之器卿可謂知人(通鑑唐德宗紀)孫期
事母至孝黃巾賊起過期里陌相約不犯(後漢本𫝊)卓王孫
為具召臨卭令王吉及司馬長卿令既至日中司馬長
卿謝病不能臨臨卭令不敢嘗食身自迎相如相如不
得已而強往一坐盡傾(西漢司馬相如𫝊)尹翁歸拜東海太守
之官過辭廷尉于定國定國欲属託邑子兩人終日不
敢見乃謂邑子曰此賢將汝不任事也又不可干以私
(西漢本𫝊)坐者皆属目卑下之(西漢盖寬饒𫝊)淮南王謀反憚黯曰
黯好直諫守節死義至說公孫弘等如發蒙耳(西漢汲黯𫝊)
姜詩事母至孝赤眉散經詩里弛兵而過曰驚大孝必
觸鬼神許劭為武功太守徐璆甚敬之府中聞子將
為吏莫不改操飾行同郡袁紹去濮陽令歸車從甚盛
將入郡界乃謝遣賓客曰吾輿服豈可使許子將見遂
以單車歸家(東漢本𫝊)桓典為御史無所迴避京師為之語
曰行行且止避驄馬御史(後漢本𫝊)有盜牛者主得之盜請
罪曰刑戮是甘乞不使王彦方知也(東漢王烈𫝊)黃巾賊數
萬人見鄭玄皆拜相約不敢入縣境(東漢本𫝊)孔融深敬鄭
玄屣履造門造高密縣為玄特立一鄉曰鄭公鄉(東漢鄭玄傳)
彭脩為州從事時賊張子林等數百人作亂賊素聞其
恩信即降曰自為彭君故降不為太守服也(後漢)袁閎投
迹深林潛身十八年黃巾賊起攻没郡縣百姓驚散閎
誦經不移賊相約語不入其閭鄉人就閎避難皆得全
免(後漢書)周訪智勇過人聞王敦有不臣之心常切齒敦
雖懷逆謀故終訪之世不敢為非(晉書)荀巨伯遠看友人
疾值寇来攻郡羣相謂曰我輩無義之衆而入有義之
國遂班師而還一郡並獲全裴令公目夏侯太初肅
肅如入廊廟中不修敬而人自敬(世說)宋璟嘗侍宴在下
坐張易之兄弟皆為列卿素畏於璟虛位揖璟曰公第
一人何乃下座(續世說)王敦久懷逆亂畏祖逖不敢發(晉書)
(劉琨𫝊)謝安欲使王獻之題太極殿榜而難言之試謂曰
魏時凌雲殿榜未題而匠者誤釘之不可下乃使韋仲將
懸橙書之獻之揣知其旨正色曰仲將魏之大臣寧有
此事使其若此有以知魏德之不長安遂不之逼王
敦素憚周顗每見顗面熱雖值冬月扇面手不得休(晉書)
梁顧恊少清介有志操初為廷尉正冬服單薄寺卿蔡
法度欲解襦與之憚其清嚴不敢發口謂人曰我願解
身上襦與顧郎顧郎難衣食者竟不敢以遺之(本𫝊)范叔
孫周窮濟急鄉曲貴其義行無有呼其名者(宋書)司空圖
居王官谷時寇盜所過殘暴獨不入士人依以避難(唐本)
(傳)明皇嘗獵苑中或大張樂稍過差必視左右曰韓休
知否(唐書)來瑱北收河洛屢摧賊陣(安禄山叛)賊號為來嚼鐡
(唐卜史)李靈曜據汴州公私財賦一皆遏絶獨子儀封幣
經其境莫敢留之必持兵衛送其為豺狼所服如此(舊唐)
(書郭子儀𫝊)段秀實為涇州刺史三四年間吐蕃不敢犯塞
(唐書)黃巢作亂鄭棨為廬州刺史移檄無犯州境巢為斂
兵州獨完歲滿去贏錢千緡藏府庫後它盜終不犯鄭
使君錢(本𫝊)權戚縮氣(魏謩𫝊)
傳記四坐為之改容(世說)劉整居家奢麗謂人曰紗榖吾
之常服耳遇蔡子在坐而終日不自安(蔡克別𫝊)
集偵諜不敢東窺駝馬不敢南牧(選昭王碑)千乘為之軾廬(左太)
(冲魏賦)將敬滌耳以聽玉音(七啓)四座皆辟易(杜詩)夷落遙知
真漢相争來屈膝看儀形(劉賓客)曹操不敢以兵強輙進
孫權不敢以境闊妄動彼相之力焉(尚馳作諸葛武侯碑)黠吏偏
驚隼貪夫輒避驄(劉長卿)一坐凜生寒崔徐跡未朽千
載揖風波(劉叉詩)親賓改舊觀僮僕生新敬蒼鷹獨立
時惡鳥不敢飛懸三公不敢吏(唐文粹)日月垂於方寸不
求不欺於人而人不忍欺矣(三不欺先後論)
本朝范仲淹在延安夏人聞之相戒曰無以延州為意
今小范老子胷中自有數萬甲兵不比大范(雍)老子可
欺也(五朝言行錄)司馬温公為相遼人敕其邊吏曰中國相
司馬矣謹無生事開邊隙(温公神道碑)文潞公在朝契丹使
耶律永昌劉霄來聘使者入覲望見公殿門外却立改
容曰此文潞公耶所謂以德服人者(東坡德威堂記)傅欽之欲
見陳師道知其貧甚因懷金餽之及覩其貌聽其議論
竟不敢以出口(道鄉集)姦凶與佞媚膽破骨亦驚(歐公集)里
中少年聞其謦欬之聲往往逃匿若匿而不及則俯首
恐愧(臨川)奮鬚抵几走羣纖兮聞名見像已癘痁兮不
仁者不敢至其牆不義者不敢過其門耿然如秋霜
夏日不可狎翫(東坡集)向來一瓣香敬為曾南豐盛德
于今丈人行(陳後山詩)
睎慕
子孟子曰乃所願則學孔子也(孟子)夫子步亦步夫子趨
亦趨夫子馳亦馳(莊子)昔顔常睎夫子矣正考甫常睎尹
吉甫矣公子奚斯常睎正考甫矣(揚子)衣冠禮義所自出
也故聖賢景慕焉(文中子)
史季札曰札雖不才願附於子臧以無失節(左)燕齊之
間皆為欒布立社號曰欒公社(史本𫝊)石慶為齊相舉齊
國皆慕其行為立石相祠(本𫝊)鮑宣下廷尉博士弟子王
咸舉幡太學下曰欲救鮑司隸者會此諸生會者千餘
人(西漢本𫝊)陳遵居長安近臣貴戚皆貴重之牧守當之官
及郡國豪傑至京師者莫不相因到遵門所到衣冠懷
之惟恐在後司馬相如慕藺相如之為人更名相如
(西漢本𫝊)雄家貧嗜酒有好事者載酒殽從游學(前漢)自關以
東莫不延頸願交(西漢朱家𫝊)郭林宗遇雨巾一角墊時人
乃故折巾一角以為林宗巾其見慕如此(東漢本𫝊)張霸博
覧五經諸生孫林劉固段著等慕之皆市宅其旁以就
學焉李膺性簡亢無所交接南陽樊陵求為門徒荀
爽嘗謁膺因為其御既還喜曰今日乃得御李君矣其
見慕如此蔡邕以經籍去聖已久文字多謬乃自書於
碑使工雕刻太學門外後儒晩學咸取正焉及碑始立
其觀及摹寫者車騎日千餘兩填塞街陌(東漢本𫝊)士有被
其容接者名為登龍門(後漢李膺𫝊)卓茂性寬仁鄉黨故舊
雖行能與茂不同而皆愛慕欣欣焉(東漢本𫝊)阮修字宣子
居貧四十未有室王敦等斂錢為婚皆名士也時慕之
者求入錢而不得(晉書)謝安本能為洛下書生詠有鼻疾
故其音濁名流愛其詠而弗能及或掩鼻以效之(晉書本傳)
習鑿齒為桓温荆州主簿時語曰三十年看儒書不如
一詣習主簿謝鯤為王敦長史時王澄在敦坐見鯤
談語無倦唯歎謝長史可與言都不盼敦為人所慕如
此(晉書)郄超死之日貴賤操筆為誄者四十餘人其為物
所宗如此(晉中興書)晉陶潛江州刺史王弘欲識之不能致
潛嘗往廬山弘令潛故人龐通之齎酒具於半道要之
及至欣然共飲(南史)獨孤信為秦州刺史日暮馳馬入秦
州城其帽微側詰旦而吏人有戴帽者咸慕信而側帽
焉(北史)南史任昉為中丞簪裾輻凑預其宴者號為龍門
遊(梁陸倕𫝊)陽城遠近慕其行來學者跡接于道(唐書)唐賀知
章美談笑陸象先知章之族姑子與知章甚厚謂人曰
賀兄可謂風流之士一日不見賀兄則鄙吝生矣(舊唐書𫝊)
李華為元德秀墓碑顔真卿李陽冰篆額後人争摸寫
號為三絶碑(唐書)公卿大臣家碑不得公權手筆者人以
為不孝遠方入貢皆別署貨具曰此購柳書盧知猷
善書一落簡翰人皆模倣劉义聞韓愈接天下士徒
步歸之大歴中楊琯為相德望日崇天下雅正之士
争趨其門有自數千里來者(唐書)
𫝊記王勃所至請託為文金帛豐積人謂之心織筆耕
(李肇翰林志)江偉善書人得其手疏莫不藏之以為寳(江偉別𫝊)
白傅葬龍門山四方過者必奠酒塚前方丈之土常成
泥濘(賈黃中談錄)白樂天應宏詞賦考落登科之人賦並無
聞白公之賦𫝊於天下(摭言)師其德業可以治國字人慕
其風範可以激貪厲俗(史通)
集吾希段干木偃息藩魏君吾慕魯仲連談笑却秦軍
著論準過秦作賦擬子虛(文選)王仲舒家江南讀書著
文其譽藹鬱當時名公皆折官位輩行願為交(韓文墓碑)柰
何李膺之上士思就田文之下客(楊盈川碑)李邕求識面王
翰願卜隣(杜詩)衡湘以南為進士者皆以子厚為師其經
承子厚口講指畫為文詞者悉有法度可觀(韓文柳子厚墓誌銘)
名聲大振一時皆慕與之交諸公要人争欲令出我門
下交口薦譽之(柳墓誌)凡四方奔走之士思欲修容於轅
門之外躡履於油幢之間譬之涉蓬瀛登崑閬不可得
而進也常願操篲醫門掬溜蘭室良辰不與夙志多
違(柳集)鸞鳳把梓舉集其門時賢雋人結轅在門(唐文粹)
今日見名如見面塵埃壁上破窗前(白侍郎)
木朝王禹偁嘗云吾若生元和從事於李絳崔羣間斯
無愧矣(五朝言行錄)邵康節居洛士人之道路者有不入公
府而必之先生之廬(康節墓誌)短章醉墨落筆争為人所𫝊
示天下之士聞其名而慕見所𫝊而喜往揖其貌而竦
聽其論而驚以服久與其居而不能捨以去也(歐公作蘇舜欽)
(銘)沈警美風調吟詠為梁常侍每公卿宴集必致騎邀
之當時為之語曰玄機在席傾倒賓客(異聞集)天下之士
得一識面者退誇於人以為榮至於游談布衣之賤往
往竊託門下之名(歐公集)欲過叔度留終日未出魯山空
此生(東坡詩)人人願得出君門(欒城集)文潞公以太尉留守
西都時富韓公以司徒致仕潞公集洛中年德高者為
耆英會獨司馬温公年未及七十潞公素重其人用唐
九老狄兼謨故事請入會温公辭以晩進不敢班文富
二公之後潞公不從(聞見錄)東坡出知杭州道由南京後
山時為徐州教授告徐州守孫覺願往見而覺不之許
乃托疾謁告來南京送別同舟下至宿而歸(事見東坡答陳𫝊道)
(書及劉安世彈章)學者非韓不學(歐公書韓文)
寡和
子和之寡者清廟之歌一唱而三嘆也(荀子)
史宋玉對楚王曰其曲彌高其和彌寡(史記)客有歌於郢
中者為陽春白雪國中属而和者數十人而已引商刻
角雜以流徵國中属而和者不過數人是其曲彌高其
和彌寡(劉向新序)絶唱幽蹤久無嗣音(沈休文作謝靈運𫝊)北海天逸
孤音少和(後漢孔融傳贊)陽春之曲和者必寡(東漢黃瓊𫝊)
集陽春無和者(選張景陽雜詩)南荆有寡和之歌(古詩)唱繁而和
寡(選演連珠)清歌寡和於郢路(駱賓王)
本朝窈眇文章宜寡和峥嶸肝肺亦交難(坡詩)陽春白雪
和者少陽春白雪分吞聲(山谷)
退聽
史蘇君之時儀何敢言且蘇君在儀寧渠(音詎)能耶(史張儀𫝊)
孔子為春秋子夏之徒不能贊一辭(史記孔子世家)須賈曰不
意君能自致於青雲之上賈不敢復讀天下之書不敢
復與天下之事(史記范睢傳)班揚韜筆仲舒結舌(晉書虞博傳)魑
魅乘夜争出見日自消(通鑑五代漢隠帝)
集金石寝聲匏竹屏氣王豹輟謳(嵇康琴賦)衛無所措其邪
鄭無所容其淫(選潘安仁笙賦)綿駒結舌而喪精王豹杜口而
失色(成公子安嘯賦)虞公輟聲而止歌甯子斂手而嘆息(同上)毛
嬙鄣袂不足程式西施掩面比之無色(宋玉好色賦)戴憑遙
避席祖逖後施鞭(元微之𫝊)
本朝陽春白雪分吞聲(山谷)
稱頌
經有匪君子如金如錫如圭如璧追琢其章金玉其
相(詩)
子宜為國老(家語)矢口而成言肆筆而成書(揚子)命世亞聖
之大才(孟子序)
史齊聖廣淵明允篤誠忠肅恭懿宣慈惠和羊舌
肸之下祈午張趯籍談女齊梁丙張骼輔樂苖賁皇皆
諸侯之選也(左)文能附衆武能威敵(史記司馬穰苴傳)名實純
粹(史蔡澤𫝊)聪以知遠明以察微(史五帝本紀)雖甚盛德無以加
矣(史世家)諸君譽之皆不容口(史晁錯傳)位冠羣臣聲施後世
(史蕭何世家)静淵以有謀疏通而知事(史五帝本紀)諸公翕然稱
鄭莊(史鄭當時𫝊)二君之所稱頌可著廟堂(二君張釋之馮唐史二𫝊論)
劉向稱仲舒王佐之才雖伊吕無以加(西漢本𫝊)實羽翮之
美用非徒腹背之毛也(東漢馬嘗傳)淑質貞亮英才卓礫(東漢)
(禰衡𫝊)魏孝文曰上馬能擊賊下馬作露板惟傅修期耳
(通鑑齊明紀下卷續世說改板字為布字)謝安曰裒雖不言而四時之氣亦
備矣(晉書禇裒𫝊)文貫九功武經七德(晉書王導冊文)桓榮祖曰昔
曹公父子上馬横槊下馬談詠此於天下可不負飲食
矣(通鑑宋紀)江智淵少有操行沈懷文每稱之曰人所應有
盡有人所應無盡無者其惟江智淵乎(通鑑宋世祖)虞世南
卒上嘗稱世南有五絶一德行二忠直三博學四文辭
五書翰(通鑑唐太宗)員半千稱張鷟文辭猶青銅錢萬選萬
中(唐書)明玉美珠求之可得如陳國範人中之寳不可得也
(通鑑五代晉高祖)宋公齊丘造國手也(通鑑周世宗)功可象於圖畫
德可刻於金石聲可託於絃管名可留於竹帛(後漢趙曄吳越)
(春秋)
集騰跨百辟孤絶一人(李邕宣聖廟碑)言炳丹青道潤金璧(文選)
(王元長曲水詩序)玉質幼章金聲夙振(文選劉越石表)直幹百尋澄波
千頃(盧府君碑)辭同錦肆心同學府(沈約作任昉墓誌)風儀與秋月
齊明音徽與春雲等潤(選禇淵碑)含辰象之秀德體河岳之
上靈(文選齊故安陸碑)氣藴風雲身負日月(沈約)如攀珠樹徒仰
照車之輝若踐玉田不知照廡之價(隋江總)道恊神交黃
石授帝師之略德由天縱白雲降王輔之精折衝千
里魯連談笑之功師表一時郭泰人倫之至三千運北
擊舜海以遊鱗九萬圖南望堯雲而矯翼羽儀百代
掩梁竇以霞鶱鐘鼎一時罩袁揚而岳立言泉潄迥
驚瀑布以飛瀾文江淡清含濯錦而翻浪飛英鳳穴
藻五色以凝華濯穎龍泉漏九重而毓潤心波湛漢
泳精魄於黃陂情岳干天韞風雲於嵇巘疏乾激派
龍門開竹箭之波鎮地横基鵠翅恃蓮花之嶺騰瀾
浴景濬靈派以含珠擢幹捎雲翊高岩而聳桂玉潤
金聲蘭薰桂馥垂秋實於翰林絢春花於文苑清
規湛秀照月旦而雕談素論凝玄開夜光於妙辨談
叢散馥韜幹氣於九蘭筆海流濤駭洪波於八水(駱賓王)
學如猗頓之富文如清廟之樂(皇甫湜)氣岸遙淩豪士前
風流肯落他人後浩蕩深謀噴江海縱横逸氣走風
雷吐言遺珠玉落筆迴風霜舒文振頽波秉德冠
彛倫(李太白)幼而擢陵苕之秀長而成清廟之器羣倫月
旦咸以第一流處之仁鱗智龍為瑞一辰未若君子
瑞於天倫文雅關西族衣冠趙北都有聲真漢相無
纇勝隋珠金石高韻珪璋德容宵語途話琴書調
謔一出于文章(劉賓客)凝為和兮聚五福發為春兮消六
沴以孝友肥其身以仁信羶其行言行謹直風操
端莊肅然禮容清廟之器降自天和立為人傑沈斷
大事奮揚竒謀器得天爵文為國華行有根源辭無
枝葉玉立不倚金叩有聲嚴重有大臣之體温雅秉君
子之文金璧其操鸞鳳其姿器宇甚宏衣冠甚偉
寡言正色人望而敬之燕遊觴詠之間則其貌温然如
春其心油然如雲(白侍郎)氣蒸雲夢澤波撼岳陽城(孟浩然詩)
伯仲之間見伊吕指揮若定失蕭曹學業醇儒富詞
華哲匠能詞源倒流三峽水筆陣獨掃千人軍詞
華傾後輩風雅藹孤鶱讀書破萬卷下筆如有神
異材應間出爽氣必殊倫清高金莖露正直朱絲絃
鄭公瑚璉器華岳金天晶情窮造化理學貫天人
際道為詩書重名因賦頌雄金鐘大鏞在東序冰
壺玉衡懸清秋(杜詩)心輕馬融帳籌奪子房帷秀發幽岩電
清澄隘岸陂盛氣河包濟貞姿嶽柱天(元微之集)頌其聲
聞其謠如金石之永播也確然金石不足以為貞淡
然冰玉不足以為潔秉義植信高蹈於世潔乎瑾瑜
不足為其貞芬乎蘭&KR0581;不足為其秀清似匣中鏡直
如琴上絲溟渤於文場嵩華於朝右身行聖人之
道口吐聖人之言立身百行足為文六藝全(皮日休)雷
霆驅號令星斗焕文章䑛筆和鉛欺賈馬讃公論道
鄙蕭曹山秀扶英氣川流入妙思盛德大功直筆
實光於簡策清節細行祝史不愧於神明夷險一貫
忠勞兩兼(杜牧之)雲朗鏡開匣月寒冰在壺白圭無玷
朱絃有聲二十八宿羅心胷(高逹夫)名將日月同時朽
身是山河應數生(方雄飛)
譏誚
經既微且□爾勇伊何為猶將多爾居徒幾何哀今
之人胡為虺蜴(詩)危而不持顛而不扶則將焉用彼相
矣斗筲之人何足算也原壤夷俟子曰幼而不遜
弟長而無述焉老而不死是為賊
子神禪其辭禹行而舜趨是子張氏之賤儒也正其衣
冠齊其顔色嘿然而終日不言是子夏氏之賤儒也偷
懦憚事無廉恥而嗜飲食是子游氏之賤儒也(荀非十二子)
史鮑莊子之智不如葵葵猶能衛其足國之蠧也
郭最曰子殿國師齊之辱也長木之斃無不標(擊也)也
國狗之瘈無不噬也(瘈狂也左傳)三晉之大臣不如鄒魯之
僕妾(史魯仲連)張耳陳餘始相然信以死及争權卒相滅殆
與泰伯延陵季子異矣(史本𫝊論)鼎足不強棟幹微撓(西漢佞幸)
(傳)灌夫罵李賢曰平生毁程不職不值一錢今日乃效
兒女曹呫囁耳語(西漢本𫝊)匹夫之勇婦人之仁也(西漢韓信𫝊)
有負俗之累(漢武紀)寧能為石人耶(西漢灌夫𫝊)古者富貴而
名磨滅不可勝紀惟倜儻非常之人稱焉(西漢司馬遷𫝊)賈詡
曰劉表平世之三公也不見事變多疑無決無能為也
(通鑑東漢)孔子曰吾聞鮑叔之進管仲子皮之進子産未聞
管仲子産有所進也(說苑)崔瑗曰此譬猶兒妾屏語耳
曹爽進用丁謐何晏鄧颺等于時謗書謂臺中有三狗
(魏志)豈可以白面少年當之(通鑑晉穆紀)苻堅聞桓温廢立曰
六十之叟舉動如此將何以自容於四海乎(晉簡文紀)桓榮
祖曰昔曹公父子上馬横槊下馬談詠此於天下可不
負飲食矣君輩無自全之技何異犬羊乎禇淵為司
徒淵入朝以腰扇障日征敵功曹劉祥從側過曰作如
此舉止羞面見人扇障何益(宋太祖)陸機著辨亡之論無
救河橋之敗養由基射穿七札不濟鄢陵之師此已然
之明效也(唐高祖)袁誼為蘇州刺史自以其先自宋太尉
淑以來盡忠帝室謂琅琊王氏雖奕世台鼎而為歴代
佐命耻與為比嘗曰所貴於名家者為其世篤忠貞才
行相繼故也彼鬻婚姻求利禄者又烏足貴乎時人是
其言(通鑑)氣奪算盡不有人禍則當鬼誅(唐德宗)其未得之
也則以趨競為心既得之也則以容默為事(周世宗)中宗
宴近臣國子祭酒祝欽明自請作八風舞盧藏用曰五
經掃地盡矣(續世說)韓思彦曰武子(王濟)有馬癖君(王福畤)有
譽兒癖王家癖何多耶(唐書王勮傳)周顒字彦倫隠居蔣山
出為臨海令還罷都欲游舊居孔稚圭作北山移文以
譏之曰鍾山之英草堂之靈馳烟驛露勒移山庭(金陵世說)
出則為宗族患入則為鄉里憂小人之行也(韓詩外𫝊)楊炯
常呼朝士為麒麟楦或嘲之曰今假弄麒麟者修飾其
形覆之驢上宛然異物及去其皮還是驢耳(朝野僉載)五尺
童子猶知調笑者矣(史通)虛無之談無異春蛙秋蟬聒耳
而已(物理論)
集綠衣雖多無貴於色邪徑雖利無尚於直(晉裴頠女史箴)生
為世笑死為愚鬼(選書)猛虎雖云惡亦各有匹儕羣行深
谷間百獸望風低身食黃熊父子食赤豹麛擇肉於熊
羆肯視兔與狸正晝當谷眠眼有百步威自矜無當對
氣性縱以垂朝怒殺其子暮還食其妃匹儕四散走猛
虎還孤棲狐鳴門四旁烏鵲從噪之出逐猴入居虎不
知所歸誰云猛虎惡中路正悲啼豹來銜其尾熊來攫
其頥猛虎死不辭但慙前所為虎兒無助死况如汝細
微故當結以信親當結以私親故且不保人誰信汝為
(韓集)秦愛紛奢人亦各念其家柰何取之盡錙銖用之如
泥沙使負棟之柱多於南畆之農夫架梁之椽多於機
上之工女釘頭磷磷多於在庾之粟粒瓦縫参差多於
周身之布縷直欄横檻多於九土之城郭管絃嘔啞多
於市人之言語(杜牧)跳躑雖云高意不離濘淖鳴聲相呼
和無理祗取閙(韓昌黎詩)夫今之人務利而違道其學問以
之取名致官而已得一名獲一位則棄其業而役役於
時權者之門故其事業功德日以怠月以削老而益昏
死而遂亡(韓文上賈滑州書)翳暗生可耻束縛死無名(唐文粹)清
居市不為市之道然而居朝廷居庠序鄉黨以士大夫
自名者反争為之不已悲夫清非異於市人也(柳清宋𫝊)鷹
隼儀刑螻蟻心雖能戾天何足貴(劉賓客)童騃無知凶嚚
有素雖藉祖父之寵曾微分寸之勞(白傅集)丈夫不立義
豈如鳥獸情梟音不悛鴟張益熾人情共棄國典不
容(劉义)難將一人手掩得天下目(唐文粹)自元和以來有元
白詩者纖艷不逞非莊士雅人所為其所破壊流于民
間疏于屋壁子父女母交口教授淫言媟語冬寒夏熱
入人肌骨不可除去紫綬公卿今放曠白頭郎吏尚
留連(杜牧之)
本朝已分將身死勢權惡名磨滅幾何年想見魂魄千
秋後却悔初無二頃田(臨川集蘇秦詩)汲黯不居中似非朝廷
美(山谷詩)常怪劉伶死便埋豈伊忘死未忘骸烏鳶奪得
與螻蟻誰信先生無此懷畢竟英雄誰得似臍脂自
照不須燈莫對黃鷂施爪嘴跨歴商周看盛衰欲
將齒髮鬭蛇龜空餐雲母連山盡不見蟠桃着子時
世上小人多忌諱(東坡)
聞望
經君子萬夫之望(易)有無窮之聞舊有令聞造民
大譽(書)令聞令望鶴鳴于九臯聲聞于天是以有
譽處兮聞于四國(詩)聲名洋溢乎中國施及蠻貊
蚤有譽於天下也(中庸)在邦必聞在家必聞(語)
子死有萬世之名(列子)令聞廣譽施於身所以不願人之
文繡也(孟子)名聲若日月名聲之部發於天地之間豈
不如日月雷霆哉(荀王伯部當為剖)
史生有令聞令名德之輿也恕思以明德令名載而
行之(左)名與天壤相敝管仲名高天下(史記魯仲連傳)為令
聞嘉譽以聲之(國周語)陸賈游公卿間名聲籍甚(西漢陸賈𫝊)
聲聞梁楚間(鄭當時傳)名譽日廣(韋玄成𫝊)四皓采榮於商山
(揚雄𫝊榮者謂聲名也)聲薰天地(東漢馬援𫝊)祭彤威讋北方聲行海
表葛龔以善文記知名(東漢本𫝊)名侔於父兄(吳江表𫝊)令聞
令望必與此山俱𫝊(晉羊祜𫝊)謝安雖處衡門其名猶出萬
之右自然有公輔之望(謝安傳時弟萬為中郎將)少而流聲長而垂
名(潘岳傳)以雅望獲海内盛名(周顗傳)器業殆人望也(南史宋柳)
(仲𫝊)江淮草木亦知爾威名(唐張萬福傳)盧尚書海内大儒之
望也(漢獻紀)聲出區宇名流海内(通鑑)
集齊名字於天地並光明於列星名聲若日照四海
德譽配天名聲著而日延布名乎天下聲盈
塞於天淵(楚詞)考四海而為雋當中葉而擅名(左太冲蜀都賦)流
千載之英聲(楊修答臨淄侯牋)英名擅八區(左太冲詠史詩)流聲馥秋
蘭(潘叔正詩)揚聲紫(闕)
名播天壤間高名動京師天下
皆藉藉名與此山俱(李白詩)名聲豈浪垂(杜詩)養聲譽於
衆多之口(駱賓王)名聲照四海宜乎從事於是府而流
聲著實於朝天也赫然千載德譽愈尊厥聲赫赫
滿華遍貊(韓愈)自始仕以至沒世未嘗無聞焉(柳文)如金玉
在佩動而有聲翩翩有聲(白樂天)名流襲蘭麝才名
天下首(元稹)聲價金應敵聲外金禎姓字時(元微之)聲氣
朗徹高韻冠于一時名聲四馳速如羽檄芒刃愈出
素風𫝊竹帛高價騁琳琅(劉賓客)名聲逼揚馬名聲
動四夷(白侍郎)聲名之垂星斗之光(李習之)茂實葳蕤榮聲
洋溢(李光賓)頌聲滿江海古今流不竭(劉長卿)入海際天知
公德音擅美一時流譽千載名飛天京何以得
此聲於天壤之間名與日月懸(唐文粹)榮聞日流(姚崇碑銘)
名垂星斗聲殫天地(李翺祭韓愈文)
本朝宋州臨汴水公操之譽日與南方之舟造京師(歐公)
(與石操書)名與謫仙高(東坡)名重沒猶存(欒城書)
先聲
經成人有其兄死而不為衰者聞子臯將為成宰遂為
衰(記檀弓)
史晉命士會將中軍且為太傅於是晉國之盜逃奔于
秦(左)時冀州饑荒盜賊羣起滂按察之登車攬轡慨然
有澄清天下之志至州境守令自知贓汙望風解印綬
去(范滂傳)
集預𫝊藉藉新京兆青史無勞數趙張(杜詩)實未至而聲
先馳(劉賓客)劍拔蛟知斷弓鳴虎自開(張說之文)聲如飇馳先
詔而至吏人畏服男女相賀(唐文粹)所謂先聲後實者豈
惟兵用之然雖士亦然方今由州郡抵有司求進士者
歲數百人咸多為文辭道今古角誇麗務富厚有司一
朝而受者幾千萬言讀不能十一即偃仰疲耗目眩而
不欲視心廢而不欲營如此而曰吾能不遺士者偽也
唯聲先焉者讀至其文辭心目必專以故少不勝(柳送韋中)
(立)
本朝朱輪未及郊清風已先馳號令聳毛羽先聲落虛
絃(東坡)
無聞
經四十五十而無聞焉斯亦不足畏也已齊景公有
馬千駟死之日民無德而稱焉君子疾沒世而名不
稱焉(語)
史大將軍至尊重而天下之賢大夫毋稱也(史衛青𫝊論)非
世所指名(西漢項籍𫝊)古者富貴而名磨滅者不可勝記(司馬)
(遷𫝊)懷道無聞委身草芥(東漢二十八將論)
集墳土未乾身名俱滅(曹子建求自試)身死無名諡為至愚(司馬)
(長卿)
取信
經人不間於其父母昆弟之言言忠信行篤敬雖蠻
貊之邦行矣(語)
子孔子厄於陳蔡七日不食子貢糴於野人得米一石
焉顔回仲由炊之有埃墨墮飯中顔回取而食之子貢
見之不悅以為竊食也入問孔子孔子曰吾信回之為
人久矣雖汝有聞弗以疑之其或者必有故乎召顔回
問之對曰向有埃墨堕飯中欲置之則不潔欲棄之則
可惜回即食之顔回出孔子顧謂二三子曰吾之信回
久矣非特今日也其言於人也無所不信曾參也(家語)
偃然如固有之而天下不稱貪焉(荀儒效)
史晉叔向曰祁大夫外舉不棄讎内舉不失親其獨遺
我乎(左)羊祜與陸抗相對抗嘗病祜饋之藥抗服之無
疑心人多諫抗曰羊祜豈酖人者(晉書羊祜傳通鑑云豈有酖人羊叔子哉)
君子謂祁奚能舉善稱其讎不為諂立其子不為譽舉
其偏不為黨小邾射以句繹來奔曰使季路要我吾無
盟矣季康子曰千乘之國不信其盟而信子之言子何
辱也(左)一字之褒踰華衮之贈片言之貶過市朝之撻
(榖梁序)蘇秦相燕燕人惡之於王王按劍而怒食以駃騠
白圭顯於中山中山人惡之於魏文侯投之以夜光之
璧何則兩主二臣剖心折肝相信豈移於浮辭哉(史記)得
黃金百斤不如季布一諾(前漢季布𫝊)二荀論說久而益信
(魏志本𫝊)得劉公一紙書賢於十部從事(晉書劉弘𫝊)上官桀黨
與有譖霍光者上怒輙曰大將軍忠臣先帝所属以輔
朕身敢有毁者坐之自是桀等不敢復言(通鑑漢昭紀)黃瓊
薨將葬四方遠近名士會者六七千人徐穉往弔之進
酧哀哭而去人莫知者諸名士推問喪宰曰先時有一
書生來衣麄薄而哭之哀不記姓氏衆曰必徐孺子也
(漢桓紀)吳主假太常潘濬節度使討五溪蠻濬姨兄蔣琬
為諸葛亮長史衡旍奏濬遣密使與琬相聞欲有自託
之計吳王曰承明不為此也(魏明紀)龐晃等短高熲於上
上怒皆黜之因謂熲曰獨孤公猶鏡也每被磨瑩皎然
益明(隋高祖)世民謂尉遲敬德曰公心如山嶽雖積金至
斗知公不移(唐高祖)李緯為戶部尚書有自京師來者上
問玄齡何言對曰玄齡聞李緯拜尚書但聞李緯美鬚
鬢帝遽改除緯為洛州刺史(唐太宗)夏官侍郎李昭德密
言於太后曰魏王承嗣權太重承嗣亦毁昭德於太后
太后曰吾任昭德始得安眠(唐武后)周太祖推心委任蘇
綽而無間言太祖或出游常預署空紙以授綽若須處
分則隨事施行及還啓之而已(通鑑)魏武法尚峻令云京
城有變九卿各居其府其後嚴才作亂與其徒属數千
人攻左掖門魏武登銅雀臺遠望無敢救者時王修為
奉常聞變召車馬未至便將官属步至宫門魏武望見
之曰彼來者必王修乎權傾天下而朝不忌功盖一
世而主不疑(唐書郭子儀𫝊)一言之重訂千金(唐李大亮𫝊)
𫝊記衛靈公與夫人夜坐聞有車聲至闕而息過又聞
車聲夫人曰此必是蘧伯玉公曰何以知之曰妾聞禮
下公門式路馬今蘧伯玉賢者也必不以暗昧失禮公
令人視之果如斯言(列女𫝊)
集殺青無兼兩之宜薏苡起懷珠之謗(王愡歐陽熲墓誌)片辭
貴白璧一諾輕黃金(李太白集)斯言勝金玉佩服無失墜(白侍)
(郎)唯君飲冰心可酌貪泉水(張承吉文)笑言成月旦(李義山集)偉
人一顧踰于華章一非惨乎黥刖(劉賓客)褒其一字有踰
拱璧之重(同上)
歸向
經沔彼流水朝宗于海愛莫助之豈弟君子民之
攸歸(詩)
子巨室之所慕一國慕之一國之所慕天下慕之願
受一㕓而為氓(孟子)君子若華山松栢既多望之自不知
厭(晏子)
史楚葉公至或遇之曰君胡不胄國人望君如望慈父
母焉盗賊之矢或傷君是絶民望也若之何不胄乃胄
又遇一人曰君胡胄國人望君如望歲也日月以幾若
見君面是得艾也民知不死而又掩面以絶民望不亦
甚乎乃免胄而進禆諶曰天禍鄭久矣其必使子産息
之乃猶可以戾(定也)不然將亡矣(左)楊回見趙簡子曰臣
居鄉三逐事君五去聞君好士故走來見(說苑)相如至一
坐盡傾(西漢本𫝊)歙然歸仁(匡衡傳)陳遵請求不敢逆所到衣
冠懷之惟恐在後(本傳)趙廣漢為京兆尹吏咸願為用僵
仆無所避廣漢聪明皆知其能之所宜盡力與否(通鑑漢宣)
(紀)士皆言願属大樹將軍(漢平紀)大司徒歐陽歙坐前為
汝南太守度田不實贓罪千餘萬下獄歙世受尚書八
世為博士諸生守闕為歙求哀者千餘人至有自髠剔
者平原禮震年十七求代歙死(同上)罷戍屯校尉及都護
官徵還班超于寘王侯以下皆號泣曰依漢使如父母
誠不可去互抱超馬脚不得前(通鑑章紀)張綱在郡一歲卒
張嬰五百餘人為之制服行喪送到犍為負土成墳
梁冀收李固下獄門生渤海王調貫械上書證固之枉
河内趙承等數十人亦要鈇質詣闕通訴太后詔赦之
及出獄京師市里皆稱萬歲(漢殤帝)客有言於何進曰孔
文舉有重名不如因而禮之可以示廣天下(後漢孔融𫝊注猶衆)
(星之有北斗百榖之有黍稷天下莫不属目)李膺等雖廢錮天下士大夫皆
高尚其節而汙穢朝廷希之者唯恐不及更共相標榜
為之稱號為三君八俊八顧八及八厨魯肅曰孫討
虜敬賢禮士江表英豪咸歸附之劉豫州士慕仰若
水歸海(漢獻紀)車駕南征寇恂從至潁川盜賊悉平百姓
遮道曰願從陛下復借寇君一年上乃留恂(東觀漢紀)懷赴
如歸(後漢)禹所止停車駐節父老童稚垂髮戴白滿其車
下(東漢鄧禹)張楷居弘農山學者隨之所居成市(范曄後漢)齊魯
間宗之(東漢鄭玄𫝊)犬馬戀主物不敢忘(晉書石勒𫝊)車胤善於
賞會當時每有盛坐而胤不在皆云無車公不樂謝安
遊集之日輙開筵待之(晉書本𫝊)周顗曰何敢近捨明公(王導)
遠希嵇阮(晉書周顗𫝊)温嶠等至建康王導周顗庾亮等皆
愛嶠才争與之交(通鑑晉元)當效犬馬之用(陳書)蕭穎士有奴
事穎士十年笞楚嚴惨或勸其去曰非不能愛其才也
(唐書)謝超宗公事免詣東府門自通其日風寒蕭道成謂
四座曰此客至使人不衣自暖矣(宋書)竇建德陷京城執
戶曺河東張玄素將殺之縣民千餘人號泣請代其死
曰戶曺清謹無比大王殺之何以勸善(通鑑)太后思徐有
功用法平擢拜左臺殿中侍御史遠近聞者無不相賀
(唐武后)劉瞻為刑部尚書瞻之貶也人無賢愚莫不痛惜
及其還也長安兩市人率錢顧百戲迎之瞻聞之改期
由他道而入(通鑑)
𫝊記漢韋約曰犬馬齒盡既無膂力又無考課所以躊
躇戀慕者以明公禮遇隆崇未能自割(三輔決錄)
集不勝犬馬之情(選曺子建責躬詩表)疲馬戀君軒(選詩)百川赴巨
海(謝靈運詩)百川宗渤海五岳輔崑崙(劉賓客)傾巢舉落望德
如歸(選昭王碑)白聞天下談士相聚而言曰生不用萬戶侯
但願一識韓荆州何令人之景慕一至於此耶豈不以
有周公之風躬吐握之事使海内豪俊奔走而歸之一
登龍門則聲譽十倍所以龍蟠鳳逸之士皆欲收名定
價於君侯(李太白上韓荆州)水深魚極樂林茂鳥知歸(杜工部)雖
天地不求仁於芻狗而畎澮思委潤於滄溟(白傅集)小人
之懷惠兮猶知獻其至愚固余異於牛馬兮寧止乎飲
水而求芻伏門下之默默兮竟歲年以康娛時乘間以
獲進兮顔垂歡而愉愉仰盛德以安躬兮又何忠之能
輸(韓復志賦)惴惴焉惟恐不得出大賢之門(韓文)介然而居士
友以傾(韓文王仲舒碑)生徒皆喜曰韓公來為祭酒國子監不
寂寞矣(韓愈行状)鱗介宗龜龍(郭有道碑)
本朝四方之至如歸其家樂而忘去既駕雖馬亦顧其
皂而嘶(東坡集)神宗崩公赴闕臨衛士見公入皆以手加
額曰此司馬相公也民遮道呼曰公無歸洛留相天子
活百姓所在數千人聚觀之(東坡集司馬温公神道碑)
納侮
經覲禮天子不下堂而見諸侯下堂而見諸侯天子之
失禮也由夷王以下(記)
子人必自侮然後人侮之家必自毁然後人毁之國必
自伐然後人伐之(孟子)行有招辱(荀子)
史蕭琛嘗預御筵醉伏上以棗投琛琛乃取栗擲上中
面(梁書)張玄祖八歲齒虧先逹知其不常戲之曰君口復
何為開狗竇答曰正使君輩從此中出(劉昭幼童傳)劉道真
遭亂於河側自牽船見一老嫗操櫓劉曰女子何不調
機利杼而操櫓女答曰丈夫何不跨馬揮鞭而牽船(裴啓)
(期語林)
本朝孫皓為晉所滅武帝問皓曰聞南人好作爾汝詩
皓曰昔與汝為鄰今與汝為臣勸汝一杯酒令汝夀萬
春(古今詩話)
記纂淵海卷六十五
