記纂淵海卷五十四宋潘自牧撰
識見部
徇私忘公(附挾公濟私)
經見利不顧其君其仁不足稱也(記)
子百慮其家不一圖國十至私人之門而不一至於庭
(管明法)數能至人之門不一至主之庭百慮私家之便不
一圖主之國(韓非有度)
史趙充國曰諸君便文自營非為公家忠計也(西漢本傳)張
禹雖家居以特進為天子師國家每有大政必與定議
時吏民多上書言災異之應譏切王氏專政所致上意
然之未有以明見即車駕至禹第辟左右親問禹以天
變因用吏民所言王氏事示禹禹自見年老子孫弱又
與曲陽侯不平恐為所怨則謂上曰新學小生亂道誤
人宜無信用以經術斷之上雅信愛禹由此不疑王氏
(通鑑漢成紀互入阿附)谷永前後所上四十餘事專攻上身與後
宮而已黨於王氏上亦知之不甚親信也(西漢本傳)荀悅曰
私務衆於官事(通鑑西漢)王衍雖居宰輔之重不以經國為
念而思自全之計乃以弟澄為荆州族弟敦為青州因
謂澄敦曰卿二人在外而吾留此足以為三窟矣(晉書本傳)
李林甫欲杜邊帥入相之路欲以固位專寵乃奏言大
臣為將怯當矢石不若用寒族邊人邊人勇决習戰寒
族則孤立無黨陛下誠以恩洽其心彼必能為朝廷盡
死帝悅其言始用安禄山至徙諸道節度使盡用邊人
精兵咸戍北塞天下之勢偏重卒使禄山傾覆天下皆
出於林甫專寵固位之謀也(通鑑唐紀)禮部尚書李揆為入
蕃會盟使揆有才望盧把惡之故使之入蕃上曰揆無
乃太老對曰使遠方非諳練朝廷故事者不可且揆行
則自今年少於揆者不敢辭遠使矣(通鑑唐德宗)李希烈襲
䧟汝州上問計於盧把對曰希烈少年驍將恃功驕慢
將佐莫敢諫止誠得儒雅重臣奉宣聖澤為陳逆順禍
福希烈必革心改悔可不勞軍旅而服顔真卿三朝舊
臣忠直剛決名重海内人所信服真其人也命真卿詣
許州宣慰希烈詔下舉朝失色李晟嘗將神策軍戍
成都及還以營妓高洪自隨西川節度使張延賞怒追
而反之由是有隙上召延賞入相晟表陳其過惡上重
違其意以延賞為左僕射張延賞與齊映並相映在
諸相中頗稱敢言延賞因言映非宰相器映遷䕫州刺
史盧把以私隙叙楊炎擠顔真卿於死地激李懷光
使叛吐蕃維州副使悉怛謀降盡帥其衆奔成都李
德裕遣行維州刺史虞藏儉將兵入據其城庚午(一作申)
具奏其狀且言韋皋没身恨不能致者也事下尚書省
集百官議皆請如德裕策牛僧孺曰吐蕃之境四面各
萬里失一維州未能損其勢得百維州何所用之詔德
裕以其城歸吐蕃執悉怛謀及所與偕來者悉歸之吐
蕃盡誅之於境上極其慘酷(並同上)黃巢北趣襄陽劉巨
容拒之大破賊衆或勸巨容窮追賊可盡也巨容曰國
家喜負人有急則撫存將士不愛官賞事寧則棄之或
更得罪不若留賊以為富貴之資衆乃止(通鑑唐僖宗)
公私兩全
經雨我公田遂及我私(詩)趙文子曰隨武子利其君不
忘其身謀其身不遺其友事君不敢忘其君亦不敢
遺其祖(並記)事父母能竭其力事君能致其身(語)夫孝始
於事親中於事君終於立身(孝經)無私恩非孝子也無公
義非忠臣也君子不以私害公不以家事辭王事(詩箋)
子公事畢然後敢治私事(孟)今日之事君事也我不敢
廢抽矢扣輪去其金發乘矢而後反(孟)管子曰隰朋之
為人也居其家不忘公門在公門不忘其家事君不二
心亦不忘其身(管)
史石奢楚昭王相有殺人者乃其父縱其父自繋使人
言之王曰殺人者臣之父也臣罪當死王曰不當伏罪
奢曰不私其父非孝子也不奉王命非忠臣也王赦其
罪上惠也伏誅而死臣職也遂不受令自刎而死(史循吏傳)
(互入循良)蘇章遷冀州刺史故人為清河太守章行部按其
姦贓乃請太守為設酒肴陳平生之好甚歡太守喜曰
人皆有一天我獨有二天章曰今夕蘇孺文與故人飲
酒者私恩也明日冀州刺史按事公法也遂舉正其罪
(東漢本傳互入徇公忘私)苟晞為兖州刺史從母子求為將晞以為
督護後犯法晞杖節斬之從母叩頭請救不聽既而素
服哭之流涕曰殺卿者兖州刺史哭弟者苟道將其仗
法如此(晉書)源懷為使持節巡行北邊有懷朔鎮將元尼
湏與懷少舊貪穢狼藉置酒請懷曰命之長短由卿之
口豈可不相寬貸懷曰今日之集乃是源懷與故人飲
酒之坐非鞠獄之所也明日公庭始為使者檢鎮將罪
狀之處尼湏揮淚無以對於是表劾尼湏(北史互入徇公忘私)張
鎮周拜舒州都督舒州即其本邑鎮周乃多市酒肴就
望江舊宅盡召故人親戚與之酣宴散髮箕踞叙疇昔
之歡十日贈以錢帛既而垂泣謂賓曰比者張鎮周與
故人為歡今日以後舒州都督治百姓耳君民禮隔不
得交遊因與永訣自是親戚有犯法一無所縱州境肅
然(唐書本傳)陸贄曰吾上不負天子下不負所學(唐書陸贄傳)山
陵近禁人屠宰郭子儀之隸人潛殺羊載以入城右金
吾將軍裴諝奏之或謂諝曰郭公有社稷大功君獨不
為之地乎諝曰此乃吾所以為之地也郭公勲高望重
上新即位以為羣臣附之者衆故吾發其小過以明郭
公威權不足畏也如此上尊天子下安大臣(通鑑唐德宗)初
李懷光之解奉天圍也上以其子璀為監察御史及懷
光屯咸陽不進璀密言於上曰臣父必負陛下願早為
之備臣聞君父一也但今日之勢陛下未能誅臣父而
臣父足以危陛下不忍不言上驚曰知卿大臣愛子當
為朕委曲彌縫而奏之對曰臣父非不愛臣臣非不愛
其父與宗族也顧臣力竭不能回耳上曰然則卿以何
策自勉對曰臣之進言非苟求生也臣父敗則臣與之
俱死矣尚有何策哉使臣賣父求生陛下亦安用之上
曰更至咸陽諭卿父使君臣父子俱全不亦善乎李泌
曰李璀固賢者必與父俱死矣若其不死則亦無足貴
者及懷光死璀先刃其二弟乃自殺(同上)高季昌遣都指
揮使倪可福以卒萬人修江陵外郭季昌行視責功程
之慢杖之季昌女為可福子知進婦季昌謂其女曰歸
語汝舅吾欲威衆辦事耳以白金數百兩遺之(通鑑梁均王互)
(入徇公忘私)晉相桑維翰乃裴皥門生嘗謁皥皥不迎不送
或問之答云皥見維翰於中書則庶僚也維翰見皥於
私館則門生也何送迎之有(五代史)
集在家常起早憂國願年豐(杜詩互入憂世)以孝肥家以忠肥
國(唐文粹)
本朝韓魏公言慶歴中與范希文冨彦國同在西府上
前爭事議論各别下殿不失和氣如未嘗爭也(别錄)元豐
間文潞公以太尉留守西京未交印先就第廟坐見監
司府官明日交府事以次見府官如常儀或以問公公
曰吾未視府事三公見庶僚也既交印河南知府見監
司矣(聞見錄)屬者故敕有司增定蔭補之格必由試藝乃
得授官不惟為國造士是乃為臣立家(歐公集)
窮達兩得
經時止則止時行則行動靜不失其時其道光明(易)用
之則行舍之則藏(語)
子窮則獨善其身達則兼善天下(孟)窮不失義故士得
巳焉達不離道故民不失望焉(同上)窮則必有名達則必
有力(荀)古之得道者窮亦樂通亦樂(莊)
史張衡云元龍迎夏則凌雲而奮鱗涉冬則淈泥而潛
蟠(後漢)
集舒之濟萬民卷之善一身(白侍郎)施之乃伊吕事業蓄
之則莊老道德應而不滯飭躬有則其時之來也為雲
龍為風鵬勃然突然陳力以出時之去也為霧豹為冥
鴻寥兮寂兮奉身而退(互入所遇不同)達人靜則暗然與隂合
跡動則浩然與陽同波(並同上)隱而晦之則金渾玉璞君
子之道也發而明之則龍飛虎變大人之文也(唐文粹)進
為天下利退有百世名顯為諸侯師默成萬世法(同上)靜
則龍蟄存神在一水而無悶動則鳳翔覽德自千仞以
來儀(李義山文)
高舉遠覽
子吞舟之魚不遊枝流鴻鵠高飛不集汙池(列楊朱)乘雲
氣御飛龍而遊乎四海之内(逍遥遊)
史濯淖汙泥之中蟬蛻於濁穢以浮游塵埃之外
不獲世之滋垢皭然泥而不滓者也推此志也雖與日
月爭光可也(史記屈原傳)鴻鴈高飛一舉千里(張良傳)眇然絶
俗離世(西漢傳)
傳記神龍不處罔罟之水鳳凰不翔罻羅之鄉(人物考)
集鸞鳳翔於蒼雲兮故繒繳不能加蛟龍潛於旋淵兮
身不挂於網羅(楚辭)玄鶴兮高飛增逝兮青冥鸞鳳之
高翔兮乃集太皇之埜循四極而回周兮先盛德而後
下彼聖人之神德兮遠濁世而自藏使麒麟可得羈而
繫兮又何以異虖犬羊鴻鵠之一舉兮如山川之迂曲
再舉兮覩天地之方圓安能以身之察察受物之汶
汶者乎又安能以皎皎之白而蒙世俗之塵埃乎(互入不隨)
(人轉)當代豈無騏驥驥見執轡者非其人遂足跳而遠去
(並同上)鳳凰翔于千仞兮覽德輝而下之(賈誼賦)悲世俗之
迫隘朅輕舉而遠遊(相如大人賦)俯觀萬物擾擾焉如江漢
之浮萍(晉劉伶酒德頌)振衣千仞岡濯足萬里流(左太沖詠史詩)狹世
路之阨僻仰天衢而高蹈(成公綏嘯賦)高舉摩太清永絶矰
繳懼(儲光羲詩)決巨壑摩太清塊視三山杯觀五湖(李白鸚鵡)激
山岳以崛起搏九萬而迅征(同上)綿綿羅網冥冥高鴻趯
趯竹竿穆穆幽龍其禍敗之遼絶秦越哉(陳子昂集)豈無朝
陽鳳恥與微物爭(元稹集互入知所重愛)長居青雲路彈射無由
緣(劉賓客集)求觀衆丘小必上太山岑求觀衆流細必泛滄
海(一作溳)深(韓詩)誰能駕飛車相從觀海水(同上)洞視萬古(李漢)
(韓文集序)靈鳳不啄氊(白樂天集)黃鵠一去青冥無極(柳文)下視三
界狹但聞五濁腥(唐文粹)優哉遵渚鴻自得養身旨不啄
太倉粟不飲方塘水振羽搴浮雲罝羅任從爾(孟東野)
本朝高標不可揖杳若雲間鴻(歐公)冷看世間人(東坡詩)超
逸絶塵獨立萬物之表馭風騎氣以與造物者遊(東坡荅黃)
(魯直書)高蹈玩一世過秦漢之故都恣觀終南嵩華之
高北顧黃河之奔流慨然想見古之豪傑至京師仰觀
天子宮闕之壯與倉廩府庫城池苑囿之富且大也而
後知天下之巨麗(欒城集)扶摇雲漢上睥睨千萬里(同上)一
朝厭蝸角萬里騎鵬背(王直方詩)高情如飛鴻未易握粟呼
(百斛明珠)
聞見淺狹
經獨學而無友則孤陋而寡聞(記)
子子誠齊人也知管仲晏子而已矣(孟)陳仲子居於陵
耳無聞目無見(孟)少聞曰淺少見曰陋(荀)坎井之蛙謂
東海之鼈曰吾跳梁乎井幹之上入休乎缺甃之崖赴
水則接液(一作掖)持頤蹶泥則沒足滅跗還虷蟹與科斗
莫吾能若也且夫擅一壑之水而跨時埳井之樂此亦
至矣夫子奚不時來入觀乎(莊秋水)欵啟寡聞(欵空也如空之聞所)
(見小也莊達生)昔者宋國有田夫常衣緼黂僅以過冬暨春東
作自曝於日不知天下之有廣厦隩室綿纊狐貉顧謂
其妻曰負日之暄世人莫知以獻吾君將有重賞里之
富室告之曰昔人有美戎菽甘枲莖芹萍子者對卿豪
稱之卿豪取而嘗之蜇於口慘於腸衆灑而怒(一作怨)之
其人大慙此子類也(列楊朱)井蛙不可以語於海者拘於
墟也夏蟲不可以語於冰者篤於時也曲士不可以語
於道者束於教也(莊子)夫北人見麻不知其可以為布越
人見毳不知其可以為氊故不通於物者不可與言俗
(淮南)寸鮹汎迹濫水之中則謂天下無四海之廣芒蝎宛
轉果核之内則謂八極之界盡於兹也(抱朴子互入以見度人)見
虎一毛不知其斑(金縷子)
史少見之人如管中闚天也(史梁王世家)叔孫通綿蕞諸生
喜曰叔孫生誠聖人也知當世之急務(史本傳)守窔奥之
熒燭未仰天庭而覩白日也遼東有豕生子白頭異
而獻之至河東見羣豕皆白懷慙而還(後漢朱浮傳)何異夫
虱之處褌中乎(晉書阮籍傳)生世不學其猶宂處何所見焉
(北史雷記傳)管中窺豹時見一斑(世說新語中又晉書王獻之傳)
傳記北人見布而疑麻越人見罽而駭毳(山海經序)釋氏戒
世人不可以耳目不及便為虛誕如山中人不信有魚
大如木海上人不信有木大如魚漢武帝不識弦膠魏
文帝不信火布北人見錦不信有蟲食樹吐絲所成昔
在江南不信有千人氊帳及來河北不信有萬斛舟船
(北齊黃門侍郎顔之推顔氏家訓)
集野人有快炙背而美芹子者欲獻之至尊雖有區區
之意亦已疏矣(選嵇叔夜書)食芹雖云美獻御固已癡(韓集歸趙)
(城詩)老子之小仁義非毁之也其見者小也坐井而觀天
曰天小者非天小也(韓集原道)如龜居殼不知海寬(白樂天集)醯
雞仰甕口亦謂雲漢津(劉賓客集)
本朝俗傳書生入官庫見錢不識或問之曰生固知其
為(一作謂)錢但怪其不在紙裹中耳(百斛明珠)
明於自知
經子謂子貢曰女與回也孰愈對曰賜也何敢望回回
也聞一以知十賜也聞一以知二(語)子使漆雕開仕對
曰吾斯之未能信叔孫武叔語大夫於朝曰子貢賢
於仲尼子貢曰譬之宫墻賜之墻也及肩窺見室家之
好(語)
子自知者明(老)吾長見笑於大方之家(莊)厲之人(惡人也)
夜半生其子遽取火而眡之汲汲然唯恐其似巳也(莊)
史克於先大夫無能為役(左成二年)吾無其功敢有其實乎
吾小人不可以厚誣君子范獻子聘於魯問具山敖
山魯人以鄉對獻子曰不為具敖乎曰先君獻武之諱
也獻子歸曰吾名其二諱為笑矣唯不學也(國語互入不學)參
曰陛下觀臣與蕭何孰賢上曰似不及也參曰是也(史曹)
(參世家)絳侯自知其能不如平遠矣(通鑑漢高紀)陳平曰我多
隂謀道家之所禁吾世即廢亦已矣不能復起以吾多
隂禍也(西漢本傳)金日磾曰臣外國人不如光且使匈奴輕
漢矣(通鑑漢武紀)汲黯曰臣常有狗馬病力不能任郡事(史本)
(傳)盧植曰豈可横叨天功以為巳力乎(通鑑後漢紀)是時宦
官競賣恩勢唯大長秋良賀清儉退厚及詔舉武猛賀
獨無所薦帝問其故對曰臣生自草茅長於宮掖既無
知人之明又未嘗交於士類昔衛鞅因景監以見有識
知其不終今得臣舉者匪榮伊辱是以不敢(通鑑漢殤紀)楊
賜陳耽每拜公卿羣僚畢賀輒嘆陳寔大位未登愧於
先之(通鑑漢靈紀)陳蕃為三公臨朝歎曰叔度若在吾不敢
先佩印綬矣(東漢黃憲傳)費禕曰吾等不如丞相才知遠矣
丞相猶不能定中夏况吾等乎不如且保國治民謹守
社稷如其功業以俟能者無為希冀徼倖(通鑑魏高貴鄉公紀)董
允代費禕為尚書令旬日之間事多停滯允歎曰人材
力相懸若此非吾所及(蜀志本傳互入心服)徐邈拜司空歎曰三
公論道之官無其人則缺豈可以老病荒(一作忝)之哉固
辭不受(蜀志本傳互入恬退)晉沙汰郎官魏舒曰吾即其人也襆
被而出同僚咸有愧色(晉書本傳)石勒曰人豈不自知若遇
漢高祖當北面事之與韓彭比肩(通鑑晉書)王導初拜司徒
謂人曰劉子喬若過江我不得拜公也(晉書劉隗傳隗子疇字子喬)
周嵩曰嵩性抗直不容於世(晉書)王濟俊爽有風姿每見
玠輒歎曰珠玉在側覺我形穢(晉書衛玠傳)淮南袁甫嘗詣
何勖自言能為劇縣勖曰唯欲宰縣不為臺閣職何也
甫曰人有能有不能(晉書本傳)蔡謨遷司徒上疏固讓謂所
親曰我若為司徒將為後代所哂義不敢拜也陸玩
遷司空謂賓客曰以我為三公是天下為無人(並同上)魏
元順曰刀筆小才堪供几案之用豈應汙辱門下(通鑑梁紀)
岑文本拜中書令有憂色母問之答曰非勲非舊責重
位高所以憂也有來慶者輒曰今日受弔不受賀(唐書本傳)
(互入畏謹)孜孜奉國知無不為臣不如玄齡兼資文武出將
入相臣不如靖敷奏詳明出納惟允臣不如彦博濟煩
治劇衆務畢舉臣不如胄以諫諍為心恥君不及堯舜
臣不如徵(唐書王珪傳互入推遜)盧懷慎同平章自以才不及姚
崇事皆推而不專(唐書本傳)許遠自以為才不及巡請稟軍
事而處其下(唐書張巡傳)程异亦自知不合衆心為相月餘
不敢知印秉筆(通鑑唐憲宗)李德裕曰臣無名第不當非進
士(唐史選舉志)鄭綮同平章事笑曰歇後鄭五作宰相時事可
知矣(唐書本傳)劉蕡對策第一考官不敢取被選者李郃曰
蕡逐我留吾顔其厚耶乃上疏曰臣所對不及蕡遠甚
内懷愧恥自謂賢良奈人言何乞回所授以旌蕡直(新唐)
(書本傳)柳璨臨刑呼曰負國賊柳璨死其宜矣(通鑑唐昭宗)
傳記城北徐公齊國之美麗者鄒忌謂其妻妾賓客曰
吾孰與徐公美皆以為徐公不若明日徐公來孰眡之
自以為不如窺鏡而自眡之弗如遠甚(戰國策)王夷甫自
歎我與樂令談不覺我言為煩(世說中)
本朝梁邵陵王讓丹陽尹表曰審已循涯自知莫可街
談巷議尤見不勝(太平御覽)
昧於自知
子神龜能見夢於元君而不能避余且之網知能七十
二鑚而無遺筴不能避刳腸之患(莊外物)萇弘周宣之執
數者也天地之氣日月之行風雨之變律歴之數無所
不通也然不自知車裂而死(淮南子)大夫種知所以強越
而不知所以存身萇弘知周之所以存而不知身所以
亡(淮南子說山訓)
史栢公知項之可滅也而不知己之不可滅也(穀梁傳)如
目見毫毛而不見其睫也(史越世家)孫子籌策龐涓明矣然
不能蚤救患於被刑吳起說武侯以刑勢不如德然行
之於楚以暴刻少恩忘其軀(史孫吳列傳)以遷之博物洽聞
而不能以自全(西漢司馬遷傳)固傷遷博物洽聞然亦身陷大
戮此古人所以致論於目睫也(東漢班固傳論)戒人之禍智矣
而不能自免於讒隙(東漢馬援傳論)王晏從弟思遠謂晏曰凡
人多拙於自謀(通鑑齊高祖紀)工於料人拙於謀已(唐書李光弼贊)唐
太宗曰人苦不自知耳(通鑑本紀)劉蕡戒帝漏言而身誦語
于庭(新唐書本贊)
傳記家有敝帚享之千金斯不自見之患也(魏文帝典論互入不)
(自覺)常人闇於自見謂己為賢(同上)
集李赤善為歌詩效李白名聞江湖間其始為士無以
異於人一惑於怪而所為若是乃反以世為溷溷為帝
居為清都其屬意明白今世皆知笑赤之惑也及至是
非取與向背決不為赤者幾何人耶反修而身無以慾
利好惡遷其神而不返則幸耳又何暇赤之笑哉(柳李赤傳)
(互入此莫笑彼)種知吳之可以取知越之可以彊而不知身之進
退存亡(李元賓集)秦人不暇自哀而後人哀之後人哀之而
不鑑之亦使後人而復哀後人也(杜牧之)青銅不自見只
擬老他人(羅隱集)笑前人之未工忘己事之已拙(史通)
本朝高宗責義琰為宰相而陵其母家然己以讒殺元
舅恣意而不自知其惡何以責臣之不薄於母黨(范祖禹唐)
(鑑)
知有分守
經長者賜少者賤者不敢辭諸侯賜弓矢然後征賜
鈇鉞然後殺賜圭瓚然後為鬯(記)士於大夫不承賀(士有)
(慶事不聽大夫親來賀已不敢變動尊也記玉藻)賤不誄貴幼不誄長(記)族人
不得以其戚戚君位也(記)不在其位不謀其政(語)君子
思不出其位(語)
子齊景公田招虞人以旌不至(孟)庖人雖不治庖尸祝
不越樽俎而代之矣(莊)
史齊侯欲使敬仲為卿辭曰羈旅之臣幸若獲宥所獲
多矣敢辱高位以速官謗(左莊二十二年)卿非君命不越境(左莊)
(二十七年)王以上卿之禮享管仲辭曰臣賤有司也有天子
之二守國高在若節春秋來承王命何以禮焉陪臣敢
辭受下卿之禮而還(左僖十二年)衞甯武子曰陪臣來繼舊
好其敢干大禮以自取戾(左文四年)鬷戾曰我家臣也不敢
知國(左昭二十五年)冠雖敝必加於首履雖新必關於足上下
之分也(史儒林傳互入名分)人主之尊譬如堂羣臣如陛衆庶如
地故陛九級上廉遠地則堂高陛無級廉近地則堂卑
(通鑑漢文紀)等級分明而天子加焉故其尊不可及也(同上)衛
青曰臣雖當斬將以臣之尊寵而不敢自擅誅於境内
而具歸天子自裁之於以見為人臣不敢專權不亦可
乎(通鑑漢武紀)尊尊卑卑強幹弱枝也(通鑑漢和紀)李愬入蔡州
翌日裴度至愬具櫜鞬候度馬首(唐書)
限則
經女正位乎内男正位乎外(易)喪服凶器不入宮僣服
賊器不入宮奇服怪民不入宮(周禮)父子不同席(記)父不
祭子夫不祭妻禮不下庶人刑不上大夫犬馬不
上於堂(註非贄幣也)外言不入於梱内言不出於梱(並同上)
支子不祭祭必告於宗子(記曲禮下又喪服小記云庶子不祭禰者明其宗也)
無田禄者不設祭器袗絺綌不入公門苞屨衱衽厭冠
不入公門(並同上)君子非有大故不宿於外(記)庶羞不踰
牲燕衣不踰祭服寢不踰廟(記)有田則祭無田則薦
道路男子由右女子由左(並同上)由命士以上父子皆異
宮(記)男不言内女不言外大夫燕食有膾無脯有脯
無膾士不貳羹胾庶人耆老不徒食(尊卑差也)家不寳龜
不藏圭不臺門歌者在上匏竹在下自仁率祖等
而上之至於祖名曰輕自義率祖順而下之至于禰名
曰重一輕一重其義然也(用恩則父母重而祖輕用義則祖重而父母輕恩重者為)
(之三年義重者為之齊衰)絶族無移服父不次于子兄不次于
弟制國不過千乘都城不過百雉家富不過百乘
父子不同位禮義立則貴賤等矣(並記)
子持手而食者不得立宗廟外屏不欲見外内屏不
欲見内也(並荀)
史先王之制大都不過參國之一中五之一小九之一
(左隱元年)在禮家施不及國大夫不收公利(左昭二十六年)賈人不
得衣繡乘車市井之子孫不得仕宦為吏(史平準書)漢明帝
欲封其子云我子豈得與先帝子等可半楚淮陽(後漢紀)
不知分守
經畔官離次(書)
子位卑而言高罪也(孟)
史欒鍼曰侵官冒也失官慢也離局姦也(左成十六年)鄭駟
秦嬖大夫而常陳卿之車服於其庭(左哀三年)
區處得當
子絶長補短(孟)井井然有條理(荀)
史親不在外羈不在内(左昭十二年)蘇秦曰聞客有遠為吏
而其妻私於人者其夫將來其私者憂之妻曰吾已作
藥酒待之矣夫至妻使妾舉藥酒進之妾欲言酒之有
藥則恐其逐主母也欲勿言則恐其殺主父也於是佯
僵而棄酒主父怒笞之妾一僵而覆酒上存主父下存
主母(史本傳互入妾)田叔按梁事來還至霸昌廏取火悉燒梁
之獄辭空手來見帝帝曰梁有之乎叔對曰死罪有之
上曰其事安在田叔曰上毋以梁事為問也上曰何也
曰今梁王不伏誅是漢法不行也伏法而太后食不甘
味臥不安席此憂在陛下也(通鑑漢武互入深識大體)舅后之家但
當養育以恩而不當假借以權(通鑑漢文紀)有男子乘黃犢
車詣北闕自謂衛太子公車以聞詔使公卿將軍中二
千石雜識視長安中吏民聚觀數萬人至者並莫敢發
言京兆尹不疑後到叱從吏收縳或曰是非未可知且
安之不疑曰諸君何患於衛太子昔蒯瞶違命出犇輒
拒而不納春秋是之衛太子得罪先帝亡不即死今來
自詣此罪人也遂送詔獄天子與大將軍霍光聞而嘉
之廷尉驗治竟得姦詐(通鑑漢昭紀)䍐羌豪靡忘使人來言
願得還復故地趙充國以聞未報靡忘來自歸充國飲
酒遣還護種人護軍以下皆爭之曰此其人不可擅遣
充國曰諸君但欲便文自營非為公家忠計也語未卒
璽書報令靡忘贖論後䍐羌竟不煩兵而下(通鑑漢宣紀)郡
國羣盜處處並起羣盜自相糾擿五人共斬一人者除
其罪吏雖逗遛回避故縱者皆勿問聽以擒討為效牧
守令長坐界内有盜賊而不收捕者及其畏愞捐城委
守者皆不以為負但取獲賊多少為殿最為蔽匿者乃
罪之於是更相追捕賊並解散(通鑑漢光武)竇太后崩曹節
王甫欲用貴人禮殯廷尉陳球曰皇太后以盛德良家
母臨天下宜配先帝是無所疑於是公卿以下皆從球
議(通鑑漢靈紀)韓彭專征伐蕭曹守管籥内外之任各有攸
司(通鑑晉穆紀)李泌知貢使留長安久者或四十餘年皆有
妻子買田宅檢括其中有田宅者停其給凡得四千將
停其給其人皆詣政府訴之泌曰此皆從來宰相之過
豈有外國朝貢使者留京數十年不聽歸乎今當假道
於回紇或有自海道各遣歸國有不願歸者當於鴻臚
自陳授以職位給俸禄為唐臣人生當乘時展用豈可
終身客死耶於是衆人無一人願歸者泌皆分隸神策
兩軍鴻臚所給者不過十餘人歲省度支錢五十萬緡
市人皆喜(通鑑唐德宗紀)淄青李正已畏帝威斷表獻錢三
十萬緡以觀朝廷帝意其詐未能答崔祐甫曰正巳
誠詐不如因遣使勞其軍以所獻就賜將士若正己奉
詔是陛下恩洽士卒若不用彼自歛怨軍且亂又使諸
藩不以朝廷為重賄帝曰善正已慚服時議者韙其謀
謨(唐書本傳互入謀畫)涇原節度使馬璘疾亟以行軍司馬段秀
實知節度使事付以後事秀實嚴兵以備非常璘薨軍
中奔哭者數千人喧咽門屛秀實悉不聽入命押牙馬
蝢治喪事於内李漢惠接賓客於外妻妾子孫泣(一作位)
於堂宗族泣於庭將佐泣於前牙士卒哭於營伍百姓
各守其家有離立偶語於衢路輒執而囚之非護喪從
行者無得遠送致祭拜哭皆有儀節送喪近遠皆有定
處違者以軍法從事(通鑑唐代宗)王承宗李師道謀緩蔡兵
乃伏盜京師刺用事大臣已害宰相元衡又擊度議者
欲罷度安二鎮反側憲宗怒曰度得全天也若罷之是
賊計適行吾倚度定破三賊矣(新唐書裴度傳)横海節度使烏
重胤奏河朔藩鎮所以能旅拒朝命六十餘年者由諸
州縣各置鎮將領事收刺史縣令之權自作威福向使
刺史各得行其職則雖有姦雄如安史必不能以一州
獨反也臣所領德棣景三州已舉牒各還刺史職事應
在州兵並令刺史領之夏四月詔諸道節度都團練都
防禦經略等使所統支郡兵馬並令刺史領之自至德
以來節度使權重所統諸州各置鎮兵以大將主之暴
横為患故重胤論之其後河北諸鎮惟横海最為順命
由重胤處之得宜故也(通鑑唐憲宗)盧坦為宣歙觀察使到
日值旱饑穀價日增或請折其價坦曰宣歙土狹穀少
所仰四方之來者若價賤則商船不復來益困矣既而
米斗二百商旅輻輳民賴以生上欲用王承宗為成
德留後割其德棣二州更為一鎮以離其勢并使承宗
輸二税請官吏一如李師道李絳等對曰願因弔祭使
至彼自以其意諭承宗令上表陳乞如師道例勿令知
出陛下意如此則幸而聽命於理固順若其不聽體亦
無損上乃遣京兆少尹裴武詣真定慰承宗受詔甚恭
曰三軍見逼不暇俟朝旨請獻德棣二州以明懇欵(並同)
(上)先是朝廷遣中使賜朱克融時服克融以為疎惡執
留敕使又奏當道今歲將士春衣不足乞度支給三十
萬端匹又奏欲將兵馬及丁匠五千助修宮闕上患之
以問宰相欲遣重臣宣慰仍索敕使裴度對曰克融無
禮已甚殆將斃矣譬如猛獸自於山林中咆哮跳踉久
當自困必不敢輒離巢穴願陛下勿遣宣慰亦勿索敕
使旬日之後徐賜詔書云聞中官至彼稍失去就俟還
朕自有處分時服有司製造不謹朕甚欲治之已令處
分其將士春衣從來非朝廷徵發皆本道自備朕不愛
數十萬匹物但素無此例不可獨與范陽所稱助修宫
闕皆是虛語若欲直挫其姦宜云丁匠速來彼必蒼黃
失圖若且示含容則云修宫闕事在有司不假丁匠遠
來如是而已不足勞聖慮也(通鑑唐敬宗紀)吳同平章事徐知
訓驕倨淫暴威武節度使知無為州李德誠有家妓數
十知訓求之德誠遣使謝曰家所有皆長年或有子不
足以侍貴人當更為公求少而美者(通鑑後梁均王)曹彬使於
吳越事畢亟返不受饋遺吳越人以輕舟追與之至於
數四彬曰吾終不受是竊名盡籍其數歸而獻之帝曰
向之奉使乞匄無厭使四方輕朝命卿能如是善甚然
彼以與卿卿自取之彬始拜受悉以散於親識家無留
者(通鑑周世宗)
集無侈前人無廢後觀(唐文粹)尊己者敬之如臣事君下
己者慈之如母蓄子敵己者友之如兄弟無不得其志
也(柳文)
本朝西夏趙德明言民饑求糧百萬斛真宗問於王旦
旦請敕有司具粟百萬於京師詔德明來取德明得詔
書慙曰朝廷有人(王旦神道碑)元昊遣使求通而契丹與元
昊搆隙使求約我請拒絶之時主者欲拒契丹而納元
昊張文定公與東祈公上議曰如此是得新附之小羌
而失久和之強敵也當賜元昊詔曰朝廷納卿誠欵本
緣契丹之請今聞卿失舅甥之歡契丹遣使為言卿宜
審處其事但嫌隙朝除則封册暮行如此於西北為兩
得時人服其精識(東坡撰張安道墓誌)蔡確知安州作詩借郝處
俊以譏刺時事大臣議遷之嶺南蘇公密疏言朝廷若
薄確之罪則於皇帝孝治為不足若深罪確則於太皇
太后為小累謂宜皇帝降敕置獄逮治而太皇太后出
手敕赦之則仁孝兩得矣(蘇氏子由撰)朝廷命君以潁州推
官嘗辭而不聽君以為辭益切則名益高而未必從也
既受命而以疾辭於吏部則有司之事耳故迹不近名
而終自全其志(歐陽棐撰邵康節諡議)
區處失當
經絺兮綌兮凄其以風(詩綠衣註絺綌所以當暑今以待寒喻其失所也)糾糾
葛屨可以履霜(詩)
子以戈舂黍以錐飱壺(荀)田鳩曰昔者秦伯嫁女於晉
公子為之飾裝媵七十人至晉晉人愛其妾而不愛公
女此可謂善嫁妾矣未可謂善嫁女也(韓非子互入末能勝本)載
鼷以車馬樂鷃以鐘鼓也(莊)使蝱負山(莊)是猶貫甲胄
而入宗廟披羅紈而從軍旅(淮南子主術訓)
史子産謂子皮曰子有美錦不使人學製焉大官大邑
身之所庇也而使學者製焉其為美錦不亦多乎(襄三十年)
賈誼曰釋斧斤之用而欲嬰以芒刃臣以為不缺則折
(本傳)劉陶曰猶養魚沸鼎之中棲鳥烈火之上水木本魚
鳥之所生用之不時必至焦爛(通鑑東漢)國輔大臣未褒而
昌邑小輩先遷(通鑑漢宣紀)是猶種枳棘於良田養虺蛇於
室内也(東漢段熲傳)餓狼守庖厨饑虎牧牢豚(後漢仲長統理亂篇)慕
容垂燕之宿望有興復舊業之心今復資之以兵此為
虎𫝊翼也丕曰垂在鄴如藉虎寢蛟常恐為肘腋之變
今遠之於外不猶愈乎(通鑑晉武紀)此無異解衣包火張羅
捕虎(通鑑晉恭紀)沈慶之曰治國譬如治家耕當問奴織當
訪婢陛下今欲伐國而與白面書生輩謀之事何由濟
(通鑑宋文帝)上每命將出師常授以成律交戰日時亦待中
詔是以將帥趦趄莫敢自決(通鑑宋文帝)建成夜召世民飲
酒而酖之世民暴心痛吐血數升上幸西宮問世民疾
曰首建大謀削平海内皆汝之功吾欲立汝為嗣汝固
辭且建成年長為嗣日久吾不忍奪也觀汝兄弟似不
相容同處京邑必有紛競當遣汝還行臺居洛陽自陜
以東皆主之仍命汝建天子旌旗如漢梁孝王故事(通鑑)
(唐高祖)可謂薦圭璧於房闥以脂澤汙漫之已(唐書陳子昂傳)陸
贄上奏其略曰太宗列置府兵分隸禁衛大凡諸府八
百餘所而在關中者殆五百焉舉天下不敵關中則居
重馭輕之意明矣承平漸久武備寖微雖府衛具存而
卒乘罕習故禄山竊倒持之柄乘外重之資一舉滔天
兩京不守尚賴西邊有兵諸牧有馬每州有糧故肅宗
得以中興乾元之後繼有外虞悉師東討邊備既弛禁
戎亦空吐蕃乘空深入為寇是皆失居重馭輕之權忘
深根固蒂之慮(通鑑唐紀)決江海以救焚焚收而溺至引鴆
爵以止渴渴止身亡(新唐書)如寄珠於盜跖之門蓄水於
瓦閭之上(唐書昭宗贊)
傳記以狐白補犬羊(說苑貴德篇)孫興公曰如着幣絮衽荆
棘中觸也挂閡(世說)使武士宰民如使狼牧羊使膺養雛
也(物理論)集騏驥于中庭兮焉能及夫遠道致猿狖於櫺
檻兮夫何以責其捷巧(楚辭互入處非其地)為鳳凰而作鶉籠兮
雖翕翅其不容(同上互入不具眼目)任小能於大事猶狸搏虎而
刀伐木也屈長才於短用猶驥搏鼠而斧剪毛也(白居易杖)
(秀才審官互入大才小用小才大用)百鍊之金而不鑄干將十圍之木而
不作棟樑(白樂天集)沉玉在弱泥泥弱玉易沉(元稹集)有木有
木碩大而長破為桷杙不作棟樑有驥有驥規行矩步
辱在短轅不駕大輅(唐文粹)
本朝繡繪錦縠衣服之窮美者也尺寸而割之錯而紉
之以為服則綈繒之不若(老泉文)昔漢武嘗遣繡衣直指
督捕盜賊所至以軍興從事斬二千石以下可謂急矣
而盜賊不為少衰(東坡文)
進退得當
經三揖而進一辭而退其行本方立義同而進不同
而退(並記)
子進以禮退以義治則進亂則退(並孟)君子以禮動以
義止合則進否則退(揚)
史義則進否則奉身而退(左襄二十六年)
進退失據
經觸藩羸其角不能退不能遂(易注云持疑志無所定)進退維谷
匪鶉匪鳶翰飛于天匪鱣匪鮪潛逃于淵(詩)狼跋其
胡載㚄其尾(注進則躐其胡退則跲其尾進退有難並詩)
子壽陵餘子之學行於邯鄲未得其能又失其故行矣
直匍匐而歸爾(莊注以此效彼兩失之)
傳進退不可周旋不能(左傳僖公十五年)進退罪也(左昭三年)昔有
學步邯鄲者曾未得其彷彿又復失其故步遂匍匐而
歸(前漢書)欲儃佪(低佪也)以干(求也)傺(往也)兮恐重患而離尤欲
高飛而遠集兮君㒺(無也)謂汝何之(楚辭)跋前㚄後動輒得
咎(韓文進學解)
不隨人轉(附不随事轉)
經拜下禮也今拜乎上泰也雖違衆吾從下(語)衆惡之
必察焉衆好之必察焉(語)
子流言止於智者天不為人之惡寒也而輟冬地不
為人之惡遠也而輟廣良農不為水旱不耕(並荀)
史君之仇讐我之婚姻也(左成十三年)執此之政堅如金石
(西漢賈誼傳)莊助言汲黯於武帝曰招之不來麾之不去(通鑑)
(西漢)孤立羣邪之間(前漢)鄭崇曰臣門如市臣心如水(前漢本傳)
戰國儒術既絀然齊魯之間學者獨不廢(史記儒林)班樨獨
不上嘉瑞及歌謠(通鑑漢平紀)朝廷爭為嚴切以避誅責唯
鍾離意獨敢諫爭數封還詔書臣下過失輒救解之(通鑑)
(漢明紀)岑晊之亡也親友競匿之賈彪獨閉門不納時人
望之彪曰傳言相時而動無累後人公孝要君致釁自
遺其咎吾已不能奮戈相待反可容隱之乎於是咸服
其裁正(通鑑漢桓紀)詔書下舉鈎黨郡國所奏相連唯平原
相史弼獨無所上曰他郡自有平原自無胡可相比(通鑑)
(漢靈紀)王衍妻試衍以錢繞床使不得行衍曰舉阿堵物
却(晉書)殷仲文還姑孰祖送傾朝桓謙要王弘之同行荅
曰凡祖離送别必在有情與殷風馬不接無緣陪從(沈約)
(宋書互入不苟合)崔浩性不好莊老之書每讀數十行輒棄之
曰此矯誣之說不近人情必非老子所作老聃習禮仲
尼所師豈設敗法之言以亂先王之教袁生所謂家人
筐篋中物不可揚於王庭(魏史崔浩傳)太宗謂尉遲敬德曰
公心如山岳雖積金至斗知公不移(通鑑唐高祖紀互入有守)上曰
人言魏徵舉止疎慢我視之更覺嫵媚(通鑑唐太宗)時法官
競為深刻唯司刑丞徐有功杜景儉獨存平恕被告者
皆曰遇來侯必死遇徐杜必生(通鑑唐武后)韋况不為聲利
所遷(唐書)
傳記庾子嵩謂王渾曰我自用我家法卿自用卿家法
(世說)當風鼔箑向日燃爐而天終不為夏冬易氣(論衡)
集舉世皆濁我獨清衆人皆醉我獨醒(楚辭)安能以身之
察察受物之汶汶者乎又安能以浩浩之白而蒙世俗
之塵埃乎(同上互入高舉遠覽)雖飾以金鑣享以嘉殽逾思長林
而志在豐草也(嵇叔夜書)風雨急而不輟其音雪霜零而不
渝其色(劉孝標絶交書)如聞風過塵不動井中水(陳子昂集)處腴能
不潤居劇體常閒(孟浩然)生長紈綺内辛勤筆舌間(劉長卿)
佀彼白蓮花在水不着水(白侍郎)雖居世網常清淨(韋應物)
主奏議者欲文致而甘心焉公侃然持平挫彼嶽嶽(劉賓)
(客)守法持正嶷如秋山市井生而雲鶴性(並同上)玉立
孤潔無緇磷遷染之譏(唐文粹)不為物遷不為波流(同上)惟
憐一𣲖温泉水不逐人心冷煖移(唐杜正倫詩)
本朝士之進顯於榮禄者莫不欲安享於豐腴公為輔
弼飲食起居如陋巷之士環堵之儒他人不堪公處愉
愉(歐公集祭杜祁公文)百人譽之不加密百人毁之不加疎(老泉文)
世人共棄君獨厚(東坡詩)身為玉雪不汙青蠅(東坡祭黃幾道文)
納之煩劇而不亂湼於渾濁而不緇(欒城集)終守金石之
姿不為燥濕所變(同上)白蓮生淤泥清濁不相干(欒城集)
為事轉移(附為人轉移)
經惟民生厚因物有遷(君陳)人生而靜天之性也感於物
而動性之欲也(記)夫民有血氣心知之性無哀樂喜怒
之常應感起物而動然後心術形焉(記)身有所忿□則
不得其正有所恐懼則不得其正有所好樂則不得其
正有所憂患則不得其正(大學)
子從物如流不知所執(家語)今始人生而未嘗睹芻豢稻
梁也惟菽藿糟糠之為睹則以至足為在此也俄而粲
然有秉芻豢稻梁而至者則瞲然視之曰此何怪也彼
臭之而無嗛於鼻嘗之而甘於口食之而安於體則莫
不棄此而取彼矣(荀子榮辱篇)罔兩問影曰曩子行今子止曩
子坐今子起何其無特操與影曰吾有待而然者耶(莊)
史郄超王珣為桓大司馬主簿記室人為之歌曰髯參
軍短主簿能令公喜能令公怒(世說)
傳貧賤則懾於饑寒富貴則流於逸樂(魏文典論)皎皎練絲
得藍則青得丹則赤得蘗則黃得泥則黑(楚辭)
集偭(音面)規矩而改錯背繩墨以追曲(楚辭)蘭芷變而不芳
兮芝(一作荃)蕙化而為茅何昔日之芳草兮今直為蕭艾
也(楚辭)情因所習而遷移物觸所遇而興感故振轡於朝
市則充詘之心生閒步於林野則遼落之志興(晉孫綽蘭亭序)
己悲素質隨時染(杜詩)小人移時必變顔色棄瘠涵腴乃
虱之賊(陸龜蒙)布鼓隨椎響坯泥仰匠圓(元微之集)無異盧狗
之遇嗾呀呀而走不顧險阻唯嗾者之從何無巳之心
也(柳文)一日看除目終年損道心(姚少監)
本朝衣冠所以為容也稱禮斯美矣世人捨其所稱聞
人所尚而慕之豈非以耳視者乎(涑水迂書)一逢蘭蕙質稍
回鐵石心(東坡詩)丈夫剛鐵腸因花反柔弱(翰林名談)
重義輕利
經不義而富且貴於我如浮雲(語)見利思義義然後
取人不厭其取(同上)
子非其義也非其道也禄之以天下弗顧也繫馬千駟
弗視也(孟)先義而後利者榮(苟)從士以上皆羞利而不
與民爭業(荀大略)義之所在不傾其權不顧其利舉國而
與之不為改視重死持義而不撓(苟榮辱)道義重則輕王
公矣(苟修身)不為利遷(莊)為義者不可劫以兵不可縣以
利(文中)士有一飱而倒戟義所驅也(莊)
史吳伐楚入郢申包胥乞師於秦以救楚楚子入于郢
賞申包胥申包胥曰吾為君也非為身也遂逃賞(左定五年)
末世爭利維彼奔義讓國饑死天下稱之(史太史公作伯夷傳序)
趙平原君以千金為魯連壽連笑曰所貴於天下之士
者為人排患攘難解紛亂而無取也即有取者是商賈
之事連不忍為也(史記魯仲連傳)魯連飛一矢而蹶千金虞卿
以顧盼而捐相印(西漢班固)(一矢事見史記魯仲連傳相印事見史記虞卿傳)
集君於為義若嗜慾勇不顧前後於利與禄則畏避退
處如怯夫然(韓文孔君墓誌銘)輕財抵一銖(白樂天集)
本朝吳奎以錢二千萬買田北海名曰義莊以賙親戚
朋友之貧乏者終之日家無餘財諸子無宅以居(吳奎墓銘)
逐利
經機巧趨利(詩序)放於利而行多怨(語)小人喻於利(同上)
子後義而先利不奪不饜(孟)王曰何以利吾國大夫曰
何以利吾家士庶人曰何以利吾身上下交征利而國
危矣枉尺而直尋者以利言也如以利則枉尋直尺
而利亦可為歟有賤丈夫焉必求龍斷而登之以左
右望而㒺市利為人臣者懷利以事其君為人子者
懷利以事其父為人弟者懷利以事其兄(同上)保利棄義
謂之至賤(苟)惟利所在無所不傾(苟不苟)凢人之情見利
莫能勿就故利之所在雖千仞之山無所不上深源之
下無所不入(管近藏)秦王有病召醫䑛痔者得車五乘(莊)
史惟利是視(左成十二年)叔向曰錐刀之末將盡爭之(左昭六年)
太史公曰利誠亂之始也(史孟子傳序)利令志昏(平原君傳)好利
無信不識禮義德行苟有利焉不顧親戚兄弟若禽獸
耳(史魏世家)吕不韋販賤賣貴家累千金(史本傳)子貢鬻財於
曹魯之間(史貨殖傳)行賈丈夫賤行也而雍樂成以饒販脂
辱處也而雍伯千金賣漿小業也而張氏千萬灑削薄
技也而郅氏鼎食由是觀之富無經業則貨無常主能
者輻凑不肖者瓦解天下熙熙皆為利來天下攘攘
皆為利往夫千乘之王萬家之侯百室之君猶尚患貧
而况匹夫編戶之民乎(並同上)匹夫專利謂之盜(史記周紀)苟
利所在不知禮義(史匈奴傳)樂毅入臨淄取寶物祭器輸之
於燕(通鑑周紀)頑頓嗜利(西漢陳平傳)逐利不耳慮非顧行也(西漢)
(賈誼傳注言其所追逐利唯計利與不耳)桑弘羊洛陽賈人子善心計年十
三侍中言利事析秋毫(通鑑漢武絶)趨利如水走下四方無
擇(前漢食貨傳)商賈乘上之急所賣必倍習於商功分銖
之事牟利(取也富商大賈亡所牟利並同上)刺繡文不如倚市門(西漢)
(貨殖傳序)義路閉則利門開(東漢李固傳)司徒袁隗欲為從女求
姻見黃允歎曰得婿如是足矣允聞而黜遣其妻(通鑑漢桓)
(紀互入婿門并無情)王戎性好興利每自執牙籌晝夜算計恒若
不足(晉書本傳)魏城陽王微走至山南抵前洛陽令寇祖仁
家祖仁一門三刺史皆徽所引拔以有舊恩故投之徽
齎金百斤馬五十匹祖仁利其財外雖容納而私謂子
弟曰如聞爾朱兆購募城陽王得之者封千戶侯今日
富貴至矣乃怖徽云官捕將至令其逃於他所使人於
路邀殺之送首於兆(通鑑梁高祖)諸道廵院皆募駛足置驛
相望四方貨殖低昂及他利害雖甚遠不數日即知每
朝謁馬上以鞭算(唐書劉晏傳)初吉温因李林甫得進及楊
釗恩遇浸深温遂去林甫而附之為釗畫代林甫執政
之策(通鑑唐玄宗)
傳記大王之狗卧起行止母相與鬭投之一骨輕起相
牙(戰國策)田英曰義死者不避鈇鉞之威義窮者不受軒
冕之賜無義而生不如有義而死(說苑)求利下交曾無愧
色分銖之利知而必爭(同上)
集目語額瞬動頤塞鼻談智於尺寸之間窺窬於分毫
之利(晉成伯陽平樂市賦)競羽毛之輕趨錐刀之利(劉孝標廣絶交論)利
重太山道輕鴻毛(周祗執友箴)市人日中集於利競錐刀(杜詩)
醫善吮人瘍含人血非有肌骨之親也利之所加也(韓文)
質劑之曹較固之倫合彼此而騰躍之曷良苦之巧言
致量衡於險手杪忽之差鼓舌傖儜詆欺相高詭態横
出鼓囂譁坌烟霧(劉賓客集)子本頻蕃息貨販日兼并求珠
駕滄海採玉上荆行北買党項馬西擒吐蕃鸚炎州布
火浣蜀地錦織成(元微之集)舳艫爭利涉來往接風潮(劉义詩)
本朝彼佞人者不知義之所在而惟利之從故也利在
君父則從君父利在權臣則附權臣利在敵國則交敵
國利在遠方則親遠方利之所在則從之利之所去則
違之(范祖禹通鑑)
知所重愛
經不登高不臨深(記)諸侯不下漁色君子頃步而
弗敢忘孝也一舉足而不敢忘父母是故道而不徑
舟而不游道途不爭險易之利冬夏不爭陰陽之和
愛其死以有待也養其身以有為也君子不以一日
使其躬儳焉如不終日不敢以先父母之遺體行殆
惡言不出於口忿言不反於身不辱其身不羞其親
身也者親之枝也敢不敬與(同上)君子不重則不威(語)豈
若匹夫匹婦之為諒也自經於溝瀆而莫之知也(同上)
子無尺寸之膚不愛焉則無尺寸之膚不養也知命
者不立於巖墻之下(並孟)周公曰君子力如牛不與牛爭
力走如馬不與馬爭走(荀)有于越之劒者神而藏之不
敢用也寳之至也(莊)奔車之上無仲尼覆舟之下無伯
夷(韓非)
史千金之子不死於市(史記)人人自愛而重犯法(史平準書)百
金之子不騎衡(漢袁盎傳)王陽為益州長史行至九折阪陽
曰奉先人之遺體柰何數乘此險(西漢本傳)千鈞之弩不為
鼷鼠發機萬石之鍾不以筳撞起音(通鑑漢獻紀)
傳記南山有文豹霧雨七日不下食者何也欲以澤其
衣毛而成其文章也(列女傳)
集家絫千金坐不垂堂(司馬相如諫獵疏)努力自愛(選李陵荅蘇武書)
以明月珠彈千仞雀吾不能也(陳子昂)肯與夫斗筲者決
得失於一夫之目而為之憂樂哉(韓文)不曾妄與燕雀羣
(王維集)豈無朝陽鳳羞與微物爭(唐文粹互入高舉遠覽)
本朝韓魏公言始學行已當如金玉不受微塵汙也(遺事)
范忠宣公曰文輅與柴車較逐鸞鳳與䲭梟爭食連城
與瓦石爭觸君子與小人鬭力不惟不能勝兼亦不可
勝不惟不可勝雖勝亦非也(范忠宣公行狀)懍懍乎若處女之
在閨也兢兢乎若懷千金之璧而行也(東坡楊薦字說)俗言彭
祖觀井自係大木之上以車輪覆井而後敢觀(東坡集)射
鼠何勞挽六鈞(同上)千金之子不死於盜賊何者其身之
可愛而盜賊之不足以死也(東坡留侯論互入知所輕重)明珠自有
千金價莫與遊人作彈丸(百斛明珠)
不知愛重
經諸侯非問疾弔喪而入諸臣之家是謂君臣為謔(禮運)
下堂而見諸侯天子之失禮也(記郊特牲)暴虎馮河死而
無悔者(語)
子以隋侯之珠彈千仞之雀(莊)
史虞翻性疎直數有酒失又好抵忤人多見謗毁(通鑑魏明)
(紀)
集子厚少年勇於為人不自貴重顧籍謂功業可立就
(韓文墓誌)
控制有道
經柔而不憂於斷者得所御也(易略例)
子邶詩曰執轡如組兩驂如舞孔子曰為此詩者其知
政乎夫為組者総紕於此成文於彼言其動於近行於
遠也執此法御民豈不化乎(家語三恕)周宣王之牧正役人
梁鴛者能養禽獸雖虎狼無不柔馴鴛曰養虎之法順
之則喜逆之則怒有血氣者之性也食者不敢以生物
與之為其殺之之怒也不敢以全物與之為其辟之之
怒也時其饑飽達其怒心虎之與人異類而媚養巳者
也(列)聖主之治也順猶造父之御也和輯乎轡銜之際
而緩急乎唇吻之和正度乎胷臆之中而執節乎掌握
之間内得於中心而外合於馬志是故能進能退履繩
而還曲中規矩取道致遠氣力有餘誠得其術也(淮南)御
得其道則天下狙詐咸作使(揚子)
史車軌塵馬候蹄御者不失其馳(榖梁)英布與隋何歸漢
至漢王方踞床洗而召布入見布大怒悔來欲自殺出
就舍張御食飲從官如漢王居布大喜過望(西漢英布傳)韓
信之下魏破代漢輒使人收其精兵滎陽以拒楚(通鑑漢高)
(紀)夫與人鬭不搤其亢(音剛喉嚨也)附其背未能全勝(西漢婁敬)
(傳)韓信曰陛下不能將兵而善將將(西漢韓信傳)欲天下之
治安莫若衆建諸侯而少其力力少則易使以義國小
則亡邪心令海内之勢如身之使臂臂之使指莫不制
從(通鑑漢文紀)夫泛駕之馬跅弛之士亦在御之而已(西漢武紀)
虎豹馬牛禽獸之不可制者也及其教馴服習之至可
牽持駕服唯人之從(西漢公孫弘傳)羈縻勿絶(西漢司馬相如傳)寇鄧
之高勲耿賈之洪烈分土不過大縣數四所加特進朝
請而已(東漢二十八將論)曹操曰吾任天下之智力以道御之
無所不可(通鑑漢獻紀)呂布降曹公縳之呂布曰䋲縳我急
曹公曰縳虎不得不急(魏書)魏劉曄曰釣者如中大魚則
縱而隨之須可制而後牽之則無不得也(通鑑魏紀)崔浩曰
夫擊蛇者先擊其首首破則尾不能掉(通鑑宋太祖)李崇徙
兖州刺史兖土舊多劫盜崇命村置一樓樓皆懸鼓盜
發之處亂擊之旁村始聞者以一擊為節次二次三俄
頃之間聲聞百里皆發人守險要由是盜發無不擒獲
(通鑑齊太祖)爾朱榮廏有惡馬榮命高歡剪之歡乃不加羈
絆而剪竟不蹄齧已而起曰御惡人亦如此馬(北齊書)豢
擾虎狼而不拂其心則忿氣不萌(通鑑)勇者好行其志貪
者急趨其利愚者不計其死(通鑑唐太宗)宿將教士皆王侯
貴重子儀頤指進退若部曲(唐書郭子儀傳)荒服之外其叛不
為之勞師其降不為之釋備嚴守禦使其為寇不能為
臣不得(唐突厥傳序)
傳使智使勇使貪使愚(黃石公三略)十圍之牛為牧豎所驅
(論衡)百馬齊轡御由造父(魏明帝善哉行)
集射人先射馬擒賊先擒王(杜詩)閩悍而囂夷風脆急恩
信綏之安然如蟄(劉賓客)帝王之任英傑皆御之以氣結
之以恩不以英氣折之而寵以姑息則驕不可任不以
恩愛結之而肅以禮貌則怨不為用(李文饒集)夫御英傑使
猛將與見道義之人接方正之士不同也不可以繁禮
飾貌游辭足(去聲)言是宜動開胷懷令見肺肝氣懾其勇
恩結其心(同上)
本朝千鈞之牛制於三尺之童弭耳而下之曾不如狙
猿之奮擲於山林此其故何也(蘇文)嘗觀世之養物者不
以全物與之牧羊者去其敗羣視其後者而鞭之養鷹
者饑之(山谷文)
控制失道
經上失其道民散久矣(論子張)
子譬猶御馬去其銜勒而專用箠策其不可制也必矣
(家語)急轡數策者非千里之御也(淮南)御失其道則天下狙
詐咸作敵(揚子)
史晉郤缺曰叛而不討何以示威服而不柔何以示懷
非威非懷何以示德(左文七年)内寵之妾肆奪於市外寵之
臣僣令於鄙(左昭二十年)操持悖繆失其統與(前漢)倒持大阿
授楚其柄(西漢梅福傳)撫御乖方(通鑑唐德紀)
集駕蹇驢之無策又何路之能極(楚辭)執組者不制兮必
折軛而摧轅(同上)
記纂淵海卷五十四
