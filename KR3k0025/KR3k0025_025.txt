記纂淵海卷二十五宋潘自牧撰
郡縣部
秦鳳路
秦州(倚郭一外縣三)(成紀清水)(天水)(伏羌)
郡號天水
郡沿革天水井鬼分野禹貢雍州之域本西戎地周孝
王封非子於此秦屬隴西郡漢置天水郡治平襄魏置
秦州晉改漢陽為天水郡治上邽尋廢復置秦州宋齊
復為天水郡隋廢郡為秦州大業初復為天水郡唐初
復置為秦州天寳初改為天水郡乾元初復為秦州後
移治成紀本朝因之(地理沿革表)
縣沿革成紀本伏羲氏所生之地漢置縣屬天水郡晉
以後皆因之天水唐置縣後廢本朝復置清水本漢舊
縣屬天水郡晉屬略陽郡後魏分略陽置清水郡尋廢
隋屬天水郡唐初置邽州於清水城尋廢州以縣屬秦
州本朝仍舊伏羌本冀戎地秦武公伏冀戎置冀縣東
漢于此置漢陽郡晉屬天水郡後魏改當亭縣後周改
冀城縣隋改為伏羌縣兼置伏州尋廢州以縣屬秦州
本朝為伏羌縣屬秦州(地理沿革表)
形勝麥積山在州東南九十里狀如麥積岳平山在
州西南上有龍王廟關山在清水縣東即龍山也石
鼓山在伏羌縣南山有石鼓不擊自鳴鳴則兵起大
像山在伏羌縣西南上有石佛像寳盖山在清水縣北
仙泉嶺在州東南其土中常出藥丸色黑相傳服之
可以療病赤谷在州西南十二里鐵堂峽在天水
東五里峽有石笋清翠清水在清水縣境縣因以名
馬跑泉在州東四十里唐尉遲敬德與番將戰士卒罷敬
德馬忽跑出泉昇仙臺在州西南世傳老子于此昇
仙瑞應寺在麥積山上隗囂宫在州東北杜甫草
堂在州東五十里(輿地紀勝)
人物周石作蜀成紀人孔子弟子唐贈石邑伯漢紀信
成紀人項羽圍漢王滎陽信誑楚漢王得脱羽燒殺信
李廣成紀人文帝時擊匈奴以功為散騎常侍武帝時
為北平太守匈奴畏之號飛將軍隗囂天水人素有
名好經書又謙恭下士名震四州三國姜維天水人仕
昭烈累遷征西將軍封平襄侯唐李白成紀人唐宗室
性倜儻善詩歌才思飄逸天寳初為翰林有詩集三十
卷皇朝尹崇珂天水人為淄州刺史有善政後以功遷
保信軍節度使劉仲武成紀人資貌雄偉累官東上
閣門使以功累遷瀘川軍節度使張俊成紀人好騎
射負才氣政和中以討河朔羣寇為都指揮使後以功
累遷太傅封清河郡王(輿地紀勝)
集麝香眠石竹鸚鵡啄金桃(杜甫題麥積山)自開茅屋趣只想
竹窗眠歸谷山雲起侵籬澗水懸(同上)晨發赤谷亭艱險
方自兹(杜甫過赤谷詩)峽形藏堂隍壁色立積鉄(杜甫)秦州城北
寺勝跡隗囂宫月明垂葉露雲色度溪風(同上)
本朝建隆中酋長上波了獻地為伏羌砦屬清水縣熙
寧三年為伏羌城屬秦州(沿革表)路入青松翠靄間斜陽
倒影下溪灣(李師中題麥積山)重臺猶在碧山層想象真仙為
勉登(蔣之竒題昇仙臺)清甘一派古祠邊昨日親烹小鳳團却
恨黃陵無品目煩君精鍳為當看(游師雄題馬跑泉)
鳳翔府(倚郭一外縣六)(天興岐山)(扶風)(郿)(寳雞)
(麟游)(普潤)
郡號扶風岐陽
郡沿革天文井鬼分野禹貢雍州之域周為岐周地春
秋戰國為秦地始皇并天下以屬内史漢初更内史名
中地郡後復故景帝分屬右内史武帝更曰右扶風與
京兆左馮翊為三輔三國魏為扶風郡晉為秦國後魏
置平秦郡又于郡東置雍城鎮後改鎮為岐州西魏為
岐陽郡隋初為岐州大業初改為扶風郡唐初復為岐
州天寳初改扶風郡至德初改鳳翔郡尋改鳳翔府號
西京寶應間罷京名屬關内道五代時屬關西道本朝
仍為府屬秦鳳路(地理沿革表)
縣沿革天興春秋時為故雍秦置雍縣漢屬右扶風唐
析置天興縣改省鳳翔屬天興岐山古岐周地漢為雍
縣地唐時移治不一本朝屬鳳翔府扶風周為岐陽鎮
漢為美陽縣地唐貞觀中改為扶風縣本朝仍舊郿本
秦縣漢屬右扶風西魏郿城縣唐改為郿縣屬鳳翔府
本朝因之寳雞本秦陳倉縣漢屬右扶風唐至德初因
秦文公獲石雞之異改為寳雞縣本朝因之麟遊本漢
右扶風之杜陽地隋置鳳棲郡尋因獲白麟更名麟遊
縣唐初廢郡為麟州貞觀初州廢以縣屬鳳翔府本朝
因之普潤本漢漆縣地隋為普潤縣唐并本朝仍舊(同上)
形勝岐山在岐山縣東北文王時鳳鳴岐山即此雍
山在府西北雍水所出故名梁山在岐山東太王去
邠踰梁山即此陳倉山在寳雞東南上有石類山雞
晨鳴山頭聲聞三十里茂陵山在扶風東北林壑秀
美漢末馬超居此鳴鳳山在麟遊西舊傳常有鳳鳴
其上周原在岐山東北詩曰周原膴膴即此青峰
山在寳雞東南峰巒蒼翠故名龍尾坡在岐山東鄭
畋嘗破巢兵于此磻溪石在寳雞東南即周太公釣
處渭河在寳雞縣治東湖在府治東魚龍川在府
境潤德泉在岐山西北相傳時平則流亂則竭九
成宫在麟遊縣西本隋仁夀宫唐太宗脩以避暑更名
九成宫石鼻寨在寳雞東諸葛亮所築以拒郝昭(紀勝)
人物周周公旦岐山人生有聖德輔成王制禮作樂
召公奭輔武王定天下又輔成王以成聖治白起郿
人善用兵秦昭王用為左庶長戰勝攻取後封武安君
漢井丹郿人通五經善談論隠居不仕當世高之南北
朝蘇孝慈扶風人少沉謹有器局為中侍上士後以功
進位開府爵靈水縣公唐楊炎天興人性至孝父喪廬
墓號慕時切有紫芝白雀之祥詔表其閭唐德宗時拜
相皇朝張載郿人舉進士為神州司法召為崇文殿校
書同知太常禮院與執政不合告歸居横渠教人以禮
關西之士翕然宗之所著有東銘西銘正蒙諸書張
戬載弟篤行不苟為一時師表關中稱為二張(輿地紀勝)
集西京無暑氣夏景似清秋江山通蜀國日月近神州
(李德新)水落魚龍夜(杜甫題魚龍川詩)蒼山入百里岸斷如杵臼
層宫憑風迴岌嶪土囊口立神扶棟梁鑿翠開戸牖
其陽産靈芝其隂宿牛斗(題九成宫)關山陵旦開石路無塵
埃重門臨去壑連棟起崇隈(王勃題大散關)
本朝乾德初置崇信縣淳化中割崇信屬儀州熙寧五
年廢乾州以好疇縣来隸(沿革表)聞昔周道興翠鳳棲孤
嵐飛鳴飲此水照影弄毿毿扶風古三輔政事豈汝
諳聊為湖上飲一縱醉後談(並蘇軾題東湖詩)聞道磻溪石猶
存渭水頭蒼崖雖有跡大釣本無鈎山頭孤月耿猶
在石上寒波暁更喧(並題磻溪石)翠鳳舊依山硉兀清泉長
與世窮通(蘇軾題潤德泉詩)此臺一覧秦川水不待傳經意已
空(題授經臺)
隴州(倚郭一外縣三)(汧源汧陽)(吳山)(隴安)
郡號汧陽
郡沿革天文井鬼分野禹貢雍州之域周為岐隴之地
春秋屬秦國秦并天下屬内史漢為汧縣屬右扶風西
魏改隴州因山為名後周省入岐州尋復置隋省入扶
風郡復置隴東郡唐改汧陽郡後復為隴州治汧源縣
本朝屬鳳翔路(地理沿革表)
縣沿革汧源在隴州治東南後魏為汧隂縣隋改曰汧
源唐本朝並為州附郭縣汧陽本漢隃糜縣地屬右扶
風後周置汧陽郡及縣以古汧水之陽故名尋廢郡以
縣屬隴州唐本朝仍舊吳山本漢隃麋縣地後魏置長
蛇縣隋改吳山縣唐改華山縣尋復舊本朝因之隴安
本唐汧陽縣地本朝置隴安縣(同上)
形勝隴山在州西北六十里山高而長其頂有泉吴
嶽山在州南比諸山最秀異頂有龍湫小隴山在縣
西岩障高峻不通軌轍龍盤山在吴山縣東南為一
州之勝西秦山在隴安北内有秦王試劒崖景福
山在隴州西北亦名龍門山卧虎山在汧陽東以形
似名天池溝在汧陽東水流不涸珍珠泉在汧陽
南泉湧如珠故名汧陽閣在汧陽縣治隴亭在山旁
八卦亭在州西北有仙人鍾離權洞賓遺跡苦寒
亭在州西(輿地紀勝)
人物周非子汧陽人伯益之後善養馬為孝王主馬于
汧渭之間馬大蕃息秦使叙嬴氏之祀漢郭欽州人哀
帝時為丞相以廉直名唐段秀實汧陽人征討有功累
拜涇原節度使贈太尉(同上)
集吳嶽曉光連翠巘(李善正)我所思兮在漢陽欲往從之
隴坂長(張衡)汧水悠悠去似絣遠山如畫翠眉横僧尋野
渡歸吴嶽鴈帶斜陽入渭城(韋莊)秦隴無人塞草腥將軍
一去泣空營漢家天子東巡狩行到江南又起兵(隴亭童謠)
憶昨遊隴坂高秋視吳嶽(杜甫)
本朝熙寧八年改秦州定邊砦為隴西鎮隸縣開寳二
年析汧陽縣四鄉置隴安縣(沿革表)凍雲凝白雪漫漫不
是寒亭分外寒六月大雹天不雨請君來此凭闌干(王庶)
(題苦寒亭)隴山如碧環缺處蒼崖開當年造物手辦此何神
哉(劉昂雷)
鳳州(倚郭一外縣二)(梁泉河池)(兩當)
郡號河池
郡沿革天文井鬼翼軫分野禹貢梁雍二州之域春秋
時氐羌所居秦為隴西郡地漢為故道河池二縣後魏
于此置梁泉縣西魏改為鳳州隋廢州置河池郡唐
初復鳳州天寳初改河池郡乾元初復為鳳州五代時
蜀置武興軍本朝仍為鳳州(地理沿革表)
縣沿革梁泉本氐羌故地秦為隴西郡漢為故道縣後
魏置梁泉又更名凉泉尋復為梁泉河池春秋時氐羌
所居秦為隴西郡地漢為河池縣屬武都郡晉䧟于氐
羌後魏置廣化郡及縣隋初郡廢以縣屬鳳州仁夀初
復名河池縣本朝因之兩當本漢故道縣地屬武都郡
晉䧟于氐羌後魏置兩當郡及縣因界内兩當水為名
隋廢郡以縣屬鳳州本朝因之(同上)
形勝鳳凰山在州東鳳凰嘗棲此紫栢山在州東南
上有一十七洞異人多隱於此南岐山在州南上有
竹雲洞内有湫池君子山在州西南上有靈惠廟
御愛山在州東北唐德宗巡幸至此愛玩故名豆積
山在州北上有不老泉仙人洞唐張果之隠處一名遯
迹山文子谷唐僖宗幸蜀至此武休關在州東馬
嶺關畫眉關大散川黃花川斜谷河鳴玉泉連雲棧橋
并在州境和尚原在州東即吳玠敗烏珠處鐵山
在河池縣東南天門山在河池東南伶倫山在河
池南天池山在河池南青泥山在河池南木皮
嶺在河池西銀椿崖在河池東北金蓮洞在河池西
高數十仞首陽洞在卧龍山畔仇池石在天池山
仙人關在河池東小河關在河池南嘉陵江在河
池南忠義水在河池南鸑鷟山在兩當縣東上有
登真洞董真峪在兩當東南上有真人庵分水嶺
在兩當縣東獅子川在兩當縣境(輿地紀勝)
人物皇朝文彦博邠州人微時寓居兩當縣富民郇氏
之家教授生徒邵雍河南人嘗寓居鳳州(同上)
集寒城朝烟積山谷落葉赤隂風千里來吹汝江上宅
(杜甫題吴郁宅)溪從沮水流嶓&KR1815;嶺接青泥入劒天(史瑜)首路栗
亭西尚想鳳凰村南登木皮嶺艱險不易論始知五嶽
外别有他山尊(杜甫題木皮嶺)山城薄酒不堪飲勸君且吸杯
中月(李太白鳳州詩)楊柳垂青絲風動入飛蓋(邵堯夫鳳州飛蓋亭詩)古
時應是山頭水自古流来江路深(元稹題嘉陵江)借問嘉陵江
水湄東川東去爾西之(薛逢題)鑿崖泄奔湍稱古神禹蹟
(韋應物題嘉陵江)
本朝乾德五年降防禦為團練開寳五年移河池治故
鎮至道元年移兩當治唐鄉鎮(沿革表)里數三千七百餘
兩當冬夜宿中途舉朝五往来西蜀還有區區似我無
(趙抃赴益州)猿啼鬼迷店馬噤飛石鋪(陸游過鳳州)嘯歌山水重
(黃庭堅嘯歌臺)當日蒙塵極險艱正由蒼翠強開顔吾皇高拱
巖廊上只愛生靈不愛山(王素題御愛山)不是當時經御愛此
山還與衆山同(趙抃題御愛山)豆積更名為遯迹西康麥積合
如何(袁桂題豆積山)我携此石歸袖中有仇池(東坡)鳥去林自空
雲移山不礙塞目烟岑密都城若天外(邵雍登鳳州城詩)
階州(倚郭一外縣一)(福津將利)
郡號武都
郡沿革天文井鬼分野禹貢雍州之域戰國時白馬氐
居焉漢武為武都郡魏置武階郡改置武州唐為行州
後復立武州更名曰階州本朝初隸秦鳳路(地理沿革表)
縣沿革福津本後魏覆津縣屬武階郡隋屬武州唐改
曰福津本朝因之將利本後魏石門縣西魏改安育後
周又改今名唐武州治于此(同上)
形勝石雞山在州東有石雞神廟盤堤山在州東南
近有盤堤城鳳凰山在州東南漢世曾有鳳凰棲其
上有鳳凰臺鹿玉山在州東山下溪中水潄石如玉
故名仇池山在州西北四面壁立峭絶醉仙崖在
州南連鳳凰山東柯谷在州東南唐杜甫姪佐居此
裴公湖在州西南隅唐刺史裴守真所剏杜甫故
居在州東(輿地紀勝)
人物皇朝牛皓福津人仕為川陜宣撫後死節人稱其
忠義丁焴福津人為人剛直不受私謁累官至大府
少卿嘉定間為利州路安撫使吏民信服(同上)
集傳道東柯谷深崖數十家對門藤蓋瓦映竹水穿沙
(杜甫題東柯谷)亭亭鳳凰臺北對西康州西伯今寂寞鳳臺亦
悠悠(題鳳凰臺)徘徊虎穴上面勢龍泓頭停騎龍潭雲回
首虎崖石(並題虎穴)彩鳳舒雙翼宛然半巖間(哥舒翰題鳳凰山)萬
古仇池穴潜通小有天(杜甫題仇池山)
本朝高倚青冥揖酒星小崖誰作醉仙形從來天地為
衾枕應笑人間有獨醒(魯伯能題醉仙臺)對面好峯横翠幕繞
城垂柳拂清漣(李師中題裴公湖)玉井響侵獅子洞(游師雄題鹿玉山)萬
丈潭邊萬丈山山根一竇落飛泉玉繩自我題巖石留
作人間美事傳(喻陟題玉繩泉)勢將玉繩齊位據金野窄(游師雄)
渭州(倚郭一外縣四)(平凉潘原)(安化)(崇信)(華亭)
郡號隴西
郡沿革天文井鬼分野禹貢雍州之域春秋為朝那故
地秦屬北地郡漢析置安定郡治高平晉徙治臨涇後
魏於潘原縣置武州屬太平郡後周屬原州隋治安定
縣又析置平凉郡唐初置原州元和中以原州平凉縣
置行渭州後䧟于吐蕃中和間復置本朝為涇原路(沿革)
縣沿革平凉本漢朝那涇陽二縣地東漢省涇陽入朝
那晉因之後魏廢為長城縣地後周復置朝那縣隋改
平凉縣潘原本漢隂盤縣地唐天寳初置潘原縣五代
周以武州省入本朝屬渭州安化本春秋戰國義渠戎
國秦為北地郡地漢為郁郅縣東漢晉俱廢後魏後周
皆為鎮隋置合水縣唐改河州縣天寳初改安化縣又
改順化縣本朝復為安化崇信本唐李元諒所築城屯
軍名崇信本朝初始置崇信縣屬鳳翔府淳化初改屬
儀州後州廢以縣屬渭州華亭本秦隴西郡地後魏始
築城置鎮隋置華亭縣唐省入隴州汧渭縣五代唐時
以廢縣屬義州後周復置華亭縣本朝廢州以縣屬渭
州(同上)
形勝天壇山在州北崆峒山在州西上有問道宫黃
帝問道于廣成子即此笄頭山在崆峒山西望家
山斷萬山五馬山俱在崇信縣西王母山義
山齊山晶然山飛鳳山俱在華亭縣境廣成
子洞弹筝峡在州西風吹流水如弹筝聲武村水
策底水臙脂水俱在華亭縣西巖泉在崆峒山下
琉璃泉在崆峒山上(輿地紀勝)
人物漢皇甫規郡人為中郎將討平先零諸種後自以
恥不與黨上䟽士論重之皇甫嵩規兄子少有文武
志以破黃巾功拜太尉三國皇甫謐嵩曾孫博綜典籍
時號為玄晏先生晉皇甫重州人性沉果有才用為司
空張華所知仕至新平太守皇朝郭執中華亭人累官
樞密承旨言事切直不阿後以功累遷新安郡王(同上)
集凉州四邊沙浩浩漢家無人開舊道(王仲初)萬戶樓臺
臨渭水五陵花柳滿秦川雙雙擕弹來金市兩兩鳴
鞭上渭橋(並崔顥)鬭雞過渭水走馬向關東(盧升之)晨過弹
筝峽馬足凌兢行雙壁隠靈曜莫能知晦明(儲光羲)河流
空積石山路繞崆峒君恩如可報龍劒有雌雄(同上)
本朝政和七年陞為節度舊置涇原路經略安撫使統
儀州等四州熙寧五年廢儀州元祐元年增置西安州
崇寧三年又以熙河路舍州來屬大觀三年又增置懷
德軍(沿革表)崆峒一何高崛起乾坤闢峻極倚杳冥崢嶸
亘今昔(游師雄崆峒詩)笄頭舊傳名關塞曾控扼(同上)復聞廣成
子不為外慮役至今洞猶存峭壁宛遺跡(同上)西巖水泓
澄洳洳緣罅隙(游師雄)
涇州(倚郭一外縣三)(保定靈臺)(良原)(長武)
郡號安定
郡沿革天文井鬼分野禹貢雍州之域秦屬北地郡漢
晉皆屬安定郡後魏始置涇州取涇水為名隋大業初
改安定郡安定縣唐復為涇州改縣為保定縣天寳初
改州為安定郡後復為涇州本朝改彰化軍(地理沿革表)
縣沿革保定本漢安定縣東漢省後魏置涇州縣唐改
保定縣本朝因之靈臺古密須之國漢為北地即鶉觚
縣地隋析置靈臺縣取文王作靈臺之意後省入鶉觚
唐復置本朝仍舊良原隋置屬安定郡唐本朝俱屬涇
州長武本烏氏國地本朝范仲淹奏差宋良等部領番
漢軍馬往涇州長武寨把隘即此(同上)
形勝筆峰山在州南樹林隂密回中山在州西上有
王母宫漢武帝求神仙於此蒼山在靈臺縣東南林
木蒼翠保巖山在靈臺縣東南三十里山勢峭拔回
旋百折共池在州北詩侵阮徂共即此翠屏山在
平凉縣南一里上有石如珠一名垂珠峰(輿地紀勝)
人物漢梁統州人性剛毅精法制更始召拜酒泉太守
封陵鄉侯南北朝鄧彦海安定人性真潔博覽羣書長於易武
定中擢為尚書唐牛仙客靈臺縣人初為縣小吏後以
功遷洮州司馬累遷工部尚書牛僧孺靈臺人性鯁
直不阿初為監察御史後累官弘文舘大學士皇朝劉
惟輔州人以同州觀察使為熙河副總管後死節贈昭
化節度使號忠烈(同上)
集雪下陽關路人稀隴戌頭白草三冬色黃雲萬里秋
(耿湋過涇州)九光飛鞅志何遥千載靈蹤隔綘霄漢殿杳沉
青鳥信崑丘誰聽白雲謠(崔立題王母宫詩)林巒尚鎖空臺舘
城邑全非舊市朝(同上)遮虜黃雲斷燒羌白草空朔野長
城閉河源舊路通(戎昱涇州觀元戎出師)
本朝太平興國元年改彰化軍節度咸平四年陞長武
寨為長武縣五年省為砦屬保定縣大觀三年復以砦為
縣(沿革表)最高翠屏山舉手星可摘珠石信團圞羣峯森
劔戟(游師雄題翠屏山)相傳雷雨收片片歸雲白(題青龍洞)此去陟
參雲危棧愈踧踖會景亦可喜周顧忘倦罷(同上)
原州(倚郭一外縣一)(臨涇彭陽)
郡號平凉
郡沿革天文井鬼分野禹貢雍州之域本秦北地郡地
漢為安定郡之高平縣東漢永初間廢後魏置高平鎮
後為太平郡兼置原州隋初廢郡州如故大業間廢州
為高平郡唐初為原州後改平凉郡乾元初復原州本
朝置鎮戎軍(地理沿革表)
縣沿革臨涇本漢縣晉安定郡治此唐屬涇州本朝屬
原州彭陽本漢舊縣屬安定郡後魏属原州隋廢唐置
義豐縣本朝復曰彭陽(同上)
形勝潜夫山在州北東漢王符隠此玉山在州東山
多白石隂雨之夜明艷如玉雉頭山在州西状如雉
頭金佛峽在州東上有金粧佛和戎原在臨涇縣
南蒲水在州北三水在州東北水流三𣲖會歸一
川蕭關在州西北漢文帝時匈奴入蕭關即此石
橋在州玉山之下有巨石横亘名仙人石橋俗呼為仙
人著碁臺(輿地紀勝)
人物三國胡奮臨涇人從司馬懿伐遼東以功封夏陽
子累遷散騎常侍南北朝胡國珍臨涇人少好學雅尚
清儉太和中襲父爵為武始侯後封安定郡公席闡
文臨涇人幼孤貧涉獵書史仕南齊為雍州刺史有能
名冬至悉放獄中囚依期而至後封湘西侯皇朝胡順
之州人舉進士嘗上書宰相乞太后還政仁宗嘉其忠
遷尚書范仲淹愛其才(同上)
集夫戌蕭關妾在吳西風吹妾妾憂夫一行書信千行
淚寒到君邊衣到無(唐人詩)出得蕭關北儒衣不稱身(張象)
(文過蕭關)旋聞受降日歌舞入蕭關(朱延清)
本朝太平興國初改義豐為彭陽至道三年自寕州來
隸(沿革表)來觀金佛峽如入玉門關(王素)石橋跨兩岫野叟
嘗遠蹠旁有枰碁處云是神仙奕(游師雄野石橋)
熙州(倚郭一)(狄道)
郡號臨洮
郡沿革天文井鬼分野禹貢雍州之域春秋戰國西羌
所居秦置隴西郡漢因之晉析置狄道郡劉宋置武始
郡後魏置臨洮郡後周廢隋復置後改金城郡唐天寳
初置臨川寳應初陷于吐蕃號武勝軍本朝為鎮洮軍
尋改熙州(地理沿革表)
縣沿革狄道本漢置縣為隴西郡治晉屬狄道郡後魏
至隋縣不改唐析置臨川縣屬蘭州又别置安樂縣後
廢本朝始置狄道縣(同上)
形勝嶽麓山在州東西平山在州西寳鼎山在州
西卧龍山抹邦山碧井山幞頭山蓮花山
常家山黎紫山馬寒山黑石山西傾山
崆峒山俱在州境麝香坡在州西南洮河東崆
河三岔河抺邦河打壁河結河邦金川
玉潤泉石井泉三岔關打壁峪關八角關
十八盤關分水嶺關摩雲嶺關俱在州境夀亭
侯廟在州東長城在州北鳴鶴城三足城俱在
州界吐蕃所築(輿地紀勝)
人物漢辛慶忌狄道人舉茂才為郎中遷車騎將軍其
父武賢為酒泉太守人皆以為虎臣朝廷重之晉辛勉
狄道人慱學有清操為侍中洛陽陷時劉聰欲以為光
禄大夫固辭又賜酒米不受辛恭靖狄道人為河南
太守姚興寇城固守百餘日後城陥厲色不屈安帝嘉
奬玄請為咨議參軍辛謐狄道人為散騎常侍長安
陷劉聦拜官不受後不食而卒李舍狄道人舉孝廉
官至都督南北朝辛淵狄道人為驍騎將軍以義烈見
稱兄弟祖孫相繼皆博雅有義聲唐李襲譽狄道人通
敏有識度皇朝王淵州人善騎射破諸羌有功又輕財
好義累加少保謚㐮愍高子孺狄道人知蘭州金人
陥蘭州罵寇不屈而死(詳見蘭州名宦)
集玉關西路出臨洮風卷邊塵入馬毛寺寺院中無竹
柳家家壁上有弓刀惟憐戰士垂金甲未許遊人着白
袍深巷獨吟秋色裏平原一望戍樓高(王維望熙州詩)莽莽萬
重山孤城山谷間無風雲出塞不夜月臨關(杜甫題熙州)馬
蹄穿欲盡貂裘故轉寒層冰横九折積石凌七盤(盧杲之題)
(分水嶺)
本朝熙寕五年收復武勝軍改為熙州初置熙州路安
撫使統五州後謂蘭州改為蘭會元祐改熙河蘭會路
為熙河蘭岷路元符復故會州既割屬涇原又改為熙
河蘭廓路宣和又改熙河湟廓路又改湟州為樂州又
改為熙河蘭樂路尋復改為熙河蘭廓路(沿革表)秦王築
城何太愚天實亡秦非北胡一朝禍起蕭墻内渭水咸
陽不復都(王翰古長城吟)帝家將軍勇無敵謀如轉圜心匪席
精城動天天不格鑿空借籌皆碩畫(劉貢父熙州行)豈知洮河
宜種稻此去凉州皆白麥女桑被野水泉甘吴兒力耕
秦婦織熙州歡娱軍事息天王聖明丞相直(並同上)
河州(倚郭一)(寧河)
郡號安鄉
郡沿革天文井鬼分野禹貢雍州之域秦屬隴西郡漢
為大夏枹罕二縣地屬隴西金城二郡晉屬晉興郡符
秦始置河州隋改為枹罕郡唐復為河州天寳初改為
安昌郡本朝復為河州安鄉郡(地理沿革表)
縣沿革寧河本寕河寨本朝崇寕中陞為縣(同上)
形勝積石山在河西北二十里禹貢導河積石至于龍
門即此雪山在州西南一百五十里四時有雪山之
石如骨露鳳凰山在州東形如鳳凰古號河州為鳳
林郡者因此黃河上渡在積石路(輿地紀勝)
人物南北朝念賢河州人少有大志嗜學魏永熙間官至
都督秦河二州刺史進爵安定郡公(同上)
本朝熙寧六年收復安鄉為河州熙寕八年置枹罕縣九
年省崇寕四年陞寕河砦為縣(沿革表)華夷分壤處雪嶺
白嵯峨萬古消難盡三秋積又多寒光欺夏日素彩
爍天河自笑經過客相看鬢易皤(並游師雄題雪山)
鞏州(倚郭一外縣一)(隴西寕遠)
郡號隴西天水漢陽
郡沿革天文井鬼分野禹貢雍州之域春秋戰國時為
羌戎所居秦屬隴西郡漢為天水郡東漢為漢陽郡及
隴西郡地魏為隴西南安二郡後魏為隴西南安安
陽三郡兼置渭州隋廢南安郡復置隴西郡唐武德元
年置渭州天寳元年改隴西郡本朝改鞏州(地理沿革表)
縣沿革隴西本漢之天水郡地唐為隴西縣本朝立古
渭寨元祐中復置隴西縣寧遠本唐隴西縣地本朝置
寧遠寨崇寧中陞為縣(同上)
形勝仁夀山在州城南馬鹿山在州南四圍崖甚險
西山在州西廣漢水所出廣吴山在寧遠縣西有
廣吳堡故城在焉石門山在寧遠縣東北斗山在
寕遠縣南渭水在州城北六泉在州東南乞伏國
仁率騎兵襲鮮卑三部于六泉即此(輿地紀勝)
人物漢龐德隴西人初平中從馬騰擊反羌有功累官
中郎將封都亭侯南北朝李叔仁隴西人驍健有武力
仕魏征討有功遷揚州刺史封陳郡公官終大都督唐
李揆隴西人性警敏善文章乾元中進禮部侍郎同平
章事善奏對帝曰卿門地人物文章當世第一時稱三
絶李中敏隴西人舉進士性剛峭與杜牧李甘善善
文辭太和中旱中敏上䟽陳時政得失文宗嘉納之皇
朝王君萬寧遠人以殿中侍為秦鳳指揮使積功擢熙
河路鈐轄累官副總管(同上)
集隴西將軍號都護樓蘭校尉稱嫖姚(王褒)回風吹雨渭
城西細草新花踏作泥(岑參)借問隴西行何當驅馬征草
合前迷路雲濃後暗城(庾慎之)漢國臨清渭京城枕蜀河
望極關山遠秋深烟霧多(楊烱)隴陂常無極蒼山望不窮
花開綠野霧鶯囀紫岩風(盧果之)
本朝熙寧五年以秦州古渭砦為軍崇寕三年陞為州
元祐五年增置隴西縣崇寕三年陞永寕砦為縣又陞
寧遠砦為縣(沿革表)秋色滿秦川登臨渭水邊極浦涵秋
月孤帆沒遠烟(潘閬)隴雲連塞起渭水入關流(梅聖俞)渭水
秋天白驪山晩照紅霜雪滿歸鬢乾坤猶轉蓬(刁晉卿)
岷州(倚郭一外縣二)(祐川大潭)(長道)
郡號和政西和
郡沿革天文井鬼分野禹貢雍州之域周為西羌地秦
為臨洮縣蒙恬築長城始于此西漢魏晉俱因之西魏
始置岷州以南有岷山故名隋以其地置臨洮縣義寕
二年復置岷州唐仍為岷州和政郡後陷于吐蕃本朝
收復置岷州(地理沿革表)
縣沿革祐川本西魏溢樂縣地後周置基城縣唐改為
祐川後没于吐蕃本朝改為大潭長道本後魏上禄縣
地隋改為長道唐天寳末廢後復置本朝屬岷州(同上)
形勝岷山在州北洮水經其下夏禹見長人受黑玉書
于此遮陽山在州東板寕山貴清山人投山
俱在州東金童山樺林山露骨山崆峒山
冷落山分水嶺闊博山氆氌嶺摩雲嶺俱在
州境賢隠山舊有三閣姚大師讀書于此仙人崖
九天聖母石洞宣澤大王石洞黑水龍王石洞
八龍神王石洞俱在州境芸叟洞下有溪張舜民嘗遊
此良恭河臨江河布衫川平泉金紫池俱
在州境珍珠池歲旱禱雨有應千丈潭在遮陽山下
人物皇朝馬堃州人一家父叔兄弟皆以忠勇為名將
堃以六郡鎮撫使守咸淳府元將楊文安與堃同里諭
使降元堃不從文安乃列柵攻城潜遣勇士躡雲梯宵
登斬關納外兵堃悉力向戰死之馬塈堃弟撫諸蠻
治關隘皆有條理邊陲晏然後留靜江元將隅里海牙
以兵夾攻三月使人招降不屈後城破塈率死士向戰
被執殺之斷其首猶握拳大奮起立踰時方仆(並輿地紀勝)
集重嵠既下潄峻嶺亦上干隴頭聞戍鼓嶺外咽飛湍
瑟瑟松風急蒼蒼山月團(盧杲題分水嶺)塞雲多斷續邊日少
光輝警急烽常報傳聞檄屢飛(杜甫)已喜皇威清海岱還
期仙杖過崆峒(同上)伯夷竄首陽老耼伏柱史放神青雲
外絶迹窮山裏(王康居題賢隠山詩)凝霜凋朱顔寒泉傷玉趾歸
來安所期與物齊終始(同上)雄叔意同芸叟觀(王資題千丈潭)
本朝熙寧六年復和政軍為州崇寕三年復唐縣為祐
川建隆三年合良恭大潭兩鎮置縣隸秦州熙寧七年
自秦州來隸又以長道縣自秦州來隸(沿革表)樓外青山半
夕陽寒鴉翻墨點林霜平河細草三千里一笛西風人
斷腸(邢嵓夫過岷州詩)一江白浪摩雲嶺萬樹青松閭井河常
子枕眠高卧處月明人唱定羌歌(同上)河湟形勝壓西陲
忽覺連營列漢旗天子坐籌星兩兩將軍解佩印纍纍
(王禹玉和蔡樞密恢復洮岷)
蘭州(倚郭一)(蘭泉)
郡號金城
郡沿革天文井鬼分野禹貢雍州之域秦為隴西郡地
漢置金城郡東漢省入隴西郡隋初廢郡為蘭州大業
初廢州置金城郡唐復置蘭州天寳初改金城郡乾元
初復為蘭州本朝置蘭泉縣(地理沿革表)
縣沿革蘭泉本在西羌地隋置五泉縣本朝崇寕間始
置蘭泉縣為蘭州治(同上)
形勝蘭臯山在州南乃州之望山也柳溝山在州東
南有溝亦名柳溝白石山在州東南以山多白石故
名九州臺山在州南其形峭拔直上如臺登之可以
望遠摩雲嶺在州南其高峻入雲中故名東岡坡
在蘭泉縣東二十五里相傳唐太宗獲禇亮于此金
城關在州北二里黃河北岸黃河在州北五里阿
干河在州西神泉在州西俗呼為獅跑泉水深莫測
遇旱禱雨多應萬眼泉在州東北泉湧甚多可資灌
溉(輿地紀勝)
人物唐辛雲京州人有膽决以擒生斬馘常冠諸軍積
功授開府儀同三司右僕射同平章事渾釋之州人
有才武世為本州都督從朔方軍戰功居多累遷開府
儀同三司封寧朔郡王渾瑊釋之子年十一善騎射
後勇冠三軍從郭子儀復兩京積功官至檢校尚書右
僕射同平章事(同上)
集莫把阿膠向北傾此中天意固難明解通銀漢應須
曲纔出崑崙便不清(羅隠題黃河)三年南涉河源水西出崑
崙萬里餘(同上)金城關上晩徘徊一笑凭欄望眼開丹硤
重重抱地險黃河滚滚自天来(潘若水)金城宫闕聳岧嶤
形勢由來勝虎牢一水自天歸大海兩山從地插層霄
(李文)
本朝元豐四年收復金城軍為州崇寕三年置蘭泉為
倚郭(沿革表)金城關上望臯蘭嶺勢根磐復遶環(王欽臣)石
磴盤雲到上頭風高五月已驚秋(李文題臯蘭山)金城天險控
邊關有客憑高落照間粉堞鴉啼風滿樹碧潭魚躍水
平灘(丁晉)戍樓築向石巖間俯瞰河流九曲灣人自玉門
來上國地從紫塞設重關(黃諫)
記纂淵海卷二十五
