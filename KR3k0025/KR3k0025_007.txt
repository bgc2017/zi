記纂淵海卷七宋潘自牧撰
地理部
海
經予决九川距四海海濱廣斥江漢朝宗于海
四海會同東漸于海聲教訖于四海(書)沔彼流水
朝宗于海(詩)東不盡東海(記)道不行乘桴浮於海(論語)
子挟泰山以超北海禹掘地而注之海觀於海者
難為水(孟子)海不辭水故能就其深(管子)渤海之東有大壑
焉實為無底之谷名曰歸虛八紘九野之水天漢之流
莫不注之而無增無减焉(列子)南溟者天池也南海之
帝為儵北海之帝為忽諄芒遇苑風於東海之濱苑
風曰子將奚之曰將之大壑曰奚為焉曰夫大壑之為
物也注焉而不滿酌焉而不竭吾將遊焉井蛙不可
以語於海天下之水莫大於海萬川歸之不知何時
止而不盈尾閭泄之不知何時已而不虛春秋不變水
旱不知計四海之在天地間也不似礨空之在大澤
乎計中國之在海内不似稊米之在太倉乎千里之
遠不足以舉其大千仞之高不足以極其深禹之時十
年九潦而水弗為加益湯之時八年七旱而崖不為加
損(莊子)海不辭東流大之至也(列子)積水謂之海(荀子)浮滄海
而後知江河之惡沱也况枯澤乎百川學海而至於
海浩浩之海濟樓船之力也歟水避礙則至於海
(揚子)
史中國名曰赤縣神州有大瀛海環其外(史)以蠡測海
(東方朔)海瀕遐遠不霑聖化(龔遂)海沆漭而四周(成公綏)王融
作海賦以示顧愷之愷之曰此賦實超玄虛但恨不道
鹽耳即注曰漉沙搆白熬波出素積雪仲春飛霜暑路
(南史)
傳記海晦也主引晦濁其水黑而晦(釋名)中國者天下八
十一分之一有海環之如此者九瀛海環之總曰八極
(類說)凡四海通謂之禆海禆海之外復有瀛海環之(山海經)
扶桑在碧海之中有蓬莱山周迴五十里其海水色正
黑謂之冥海無風而洪波百丈惟飛仙能到有鳥名
精衛昔赤帝之女遊乎東海溺死其神化為精衛常取
西山之木石以填東海(山海經)天地四方皆有海水相通
地在其中蓋無幾也四海之外皆復有海東海共稱渤
海义謂之滄海南海之别有漲海西海之東有青海北
海之别有瀚海(博物志)東有碧海廣狭與東海等水不鹹
苦正作碧色扶桑在碧海中樹長數千丈一千餘圍兩
榦同根更相依倚是以名扶桑(十洲記)沃焦在碧海之東
有石闊四萬里厚四萬里居百川之下尾故又名曰尾
閭(玄中記)東海波聲如雷(廣記)海中水遇隂晦波如燃火滿
海以物擊之迸散如星火有月即不復見木玄虛海賦
云隂火潛燃豈謂此乎(嶺南異物志)麻姑謂王方平曰自接
待以来見東海三變為桑田向到蓬莱水乃淺於往者
略半也豈復為陵乎方平曰東海行復揚塵耳(神仙傳)海
有八德一漸深二不窮底三廣無涯四出珍珠寳五大
身衆生所居六無增减七同鹹味八不宿屍海有三
德一曰深廣無邊二曰清淨不受襍穢三曰藏積無量
珍寳菩薩之德義同海也海有五德一澄淨不受屍
二多出妙寳三大龍㴻雨沛如車軸受而不溢四風日
不能竭五淵深不測(並海志)不受毁戒之屍出惠明之寳
(佛書)
集波如連山乍合乍散噓吸百川洗滌淮漢大明㩠
轡於金樞之穴翔陽逸駭於扶桑之津南澰朱崖北
灑天墟東演析木西薄青徐經涂瀴溟萬萬有餘吐雲
霓含龍魚隠鯤鱗潛靈居豈徒積太顛之寳貝興隨侯
之明珠包乾之奥括坤之區惟神是宅亦祇是廬何竒
不有何怪不儲茫茫積流含形内虛曠哉坎德卑以自
居弘往納来以宗以都品物類生何有何無(木玄虛海賦)吐
星出日天與水際總衆流而臣下為百谷之君王(王粲賦)
今夫大海其東無東其西無西其北無北其南無南旦
則浴日而出之夜則韜列星涵太隂揚隂火珠寳之光
以為明其塵霾之雜不處也必泊之西澨故其大也深
也潔也光明也無我若者(柳文東海賦)大海盪泊兮顛倒日
月魚龍傾側兮神怪隳突滄茫無形兮往来遽卒隂陽
開闔兮氣霧滃渤(招海賈)奔螭出抃兮翔鵬振舞天吳九
首兮更笑迭怒垂涎閃舌兮揮霍旁午東極傾海流
不屬冺冺超忽紛盪沃殆而一跌兮沸入湯谷舳艫霏
觧捎若木海若嗇貨號風雷巨鰲頷首丘山頽猖狂
震&KR0658;翻九垓(並同上)海於天地間為物最鉅(韓文)鯨鵬之大
蝦蠏之細無不容歸以生以食(同上)川后時安流天吳靜
不發揚帆采石華挂席拾海月(謝靈運)委輸百谷歸朝宗
萬川溢分空碧霧晴連州彩雲密(隋煬帝)古来海寒多天
風白波連山倒蓬壺長鯨噴湧不可涉撫心茫茫淚如
珠吾曾弄海水清淺嗟三變四溟揚洪波巨海
納百川憑高遠登覽直下見溟渤(李太白)溟漲鯨波動
胡為慕大鯨輙擬偃溟渤浩蕩乘滄溟(杜詩)
本朝登州海市時有雲氣如宫室臺觀人物車馬歴歴
可見謂之海市歐公使河朔過高唐縣夜有鬼神自空
中過人馬之聲可辨父老云二十年前晝過亦彷彿見
人物謂之海市(筆談)趙忠簡公謫朱崖浮海而南張帆早
行見波濤間紅旗靡靡極目不斷呼問舟人舟人摇手
令勿語急入舟被髮持刃出蓬皆割其舌出血滴水戒
使臣閉目坐船内頃間舟人相呼曰更生更生乃言曰
朝来所見盖巨鰌也所謂旗者其鬛耳(夷堅志)始知百川
歸因有含容德吾聞海之大物類無窮極潛竒興貝
寳萬狀不一識(歐陽公)眇觀交瀛海坐詠談天翁天外
黑風吹海立東海如碧環西北卷登莱雲光與山色
直到三山回我觀大瀛海巨津與天並九州居其間
無異蛇盤鏡海靜蛟鼉出海若東来氣吐霓(東坡)黃
濁歸大壑(山谷)
瀆
經奠高山大川注云大川曰瀆(禹貢)司儀天子冬禮四瀆
於北郊(周禮)四瀆視諸侯(記王制)
子川有瀆仲尼之道猶四瀆也經營中國終入大海
捨舟航而濟乎瀆者末矣(揚子)
史中國川源以百數莫著於四瀆(漢溝洫志)東井南垣之東
四星四瀆江河淮濟之精也(晉天文志)川瀆浩瀚而分流(成公)
(綏傳)百川海瀆萬里交通(隋地理志)瀆之為言獨也不因餘水
獨能赴海(唐許敬宗傳)
傳記江河淮濟為四瀆四瀆者發源注海者也(爾雅)四
瀆何以視諸侯能通百川於海能出雲雨其德甚美(說苑)
四瀆之源最高而長從高注下其流激峻(桓譚新論)
河
經河出圖(易)九河既道至于龍門西河導河積石
至于龍門南至於華隂東至于底柱又東至于孟津東
過洛汭至于大伾北過洚水至于大陸又北播為九河
同為逆河入于海(書)河水瀰瀰河水浼浼誰謂河
廣一葦杭之誰謂河廣曾不容刀河水清且漣猗
河水清且直猗河水清且淪猗不敢馮河(詩)兖
州其川河泲(周禮)晉人將有事于河必先有事于滹沱(記)
三王之祭川也皆先河而後海(學記)俟河之清人夀幾何
(左)
子禹疏九河(孟子)秋水時至百川灌河涇流之大兩涘渚
崖之間不辨牛馬於是河伯欣然自喜以天下之美為
盡在已順流而東行至於北海東面而視不見水端河
伯始旋其面目望洋向西而嘆曰吾非至於子之門則
殆矣吾長見笑於大方之家(莊子)河水出崑崙東北陬貫
東海入禹所導積石山禹為民剔河而導九岐河
水九折(淮南子)河下龍門流駛竹箭駟馬追不可及(慎子)
史禹以為河所從来者高水湍悍難以行平地數為敗
乃厮二渠以引其河北載之高地過洚水至於大陸播
為九河(史河渠書)漢文帝時河決酸棗東潰金隄武帝元
光中河決於瓠子東南注鉅野通於淮泗天子使汲黯
鄭當時興人徒塞之輙復壞自河決瓠子二十餘年
天子乃使汲仁郭昌發卒數萬人塞之於是天子自臨
決河沈白馬玉璧於河令羣臣從官皆負薪寘決河天
子悼功之不成乃作歌曰瓠子決兮將奈何皓皓旰旰兮
閭殫為河殫為河兮地不得寧功無已時兮吾山平為
我謂河伯兮何不仁汜濫不止兮愁吾人齧桑浮兮淮
泗滿久不反兮水維緩於是卒塞瓠子築宫其上名曰
宣房宫(並同上)吳起為魏西河守武侯浮西河而下中流
顧謂起曰美哉山河之固此魏國之寳也起曰在德不
在險(史)秦皇更名河曰德水(本紀)黃河為帶(前功臣表)武帝元
光三年河水決濮陽汎郡十六發卒十萬救決河起龍
淵宫(紀)漢武帝曰河乃大禹之所道也聖人作事為萬
世功通於神明馮逡言禹非不愛民力以地形有勢
故穿九河中國川源以百數莫著於四瀆而河為宗
元帝時河決清河靈鳴犢口而屯氏河絶成帝時
河決所灌之郡河隄使者王延世使塞三十六日河隄
成以五年為河平元年谷永以為河中國之經瀆聖
王興則出圖書王道廢則竭絶(俱溝洫志)三河在天地之中
(貨殖傳)三河未澄(光武贊)河潤九里(郭伋傳)襄楷上書按春秋
以来自古帝王未有河清者也河者諸侯之位清者屬
陽濁者屬隂所當濁而反清者隂欲為陽諸侯欲為帝
也(傳)大禹觀於濁河而受綠字(晉地理志)周保定二年青州
黃河變清十里鏡徹龜兹國南三百里有大河東流
號計戍水即黃河也(北史)唐肅宗乾元二年嵐州合河關
河三十里清如井水四日而變(唐書)朱全忠聚裴樞等及
朝士貶官者三十餘人於白馬驛一夕盡殺之投尸於
河初李振屢舉不中第故深疾縉紳之士言於全忠曰
此輩嘗自謂清流宜投之黃河使為濁流全忠笑而從
之(唐書)河源所出至于闐外為三東曰白玉河西曰綠玉
河又西曰烏玉河三河皆有玉而色異(五代史)
傳記河出崑崙虛色白百里一小曲千里一曲一直(爾雅)
九河一曰徒駭二曰太史三曰馬頰四曰覆釡五曰胡
蘇六曰簡七曰潔八曰鉤盤九曰鬲津(同上)崑崙三層號
曰天柱實河源水之靈府(爾雅讚)砥柱山禹鑿之以通河
河水分流包山而過見水中若柱然(水經)崑崙山河水出
焉至葱嶺山于闐國復分流岐山合而東流(山海經)黃河
十二月各有水名正月名凌解水二月三月名桃花水
四月名麥黃水五月名瓜蔓水六月名&KR0552;山水七八月
名荻苖水九月名登高水十月名復槽水十一月十二
月名蹙凌水(水衡記)河冰始合妖狐先聽方得渡言狐欲
渡水先聽無水聲而後過(述征記)河者經天亘地之水
河水清而天下平(京房易傳)河者水之伯上應天河(孝經援神契)
聖人受命瑞必先於河(神靈圖)黃河千年一清聖王之大
瑞(治道記)舜與三公臨河黃龍負圖出置舜前以黃金為
繩白玉為檢(河圖)武王沈璧而榮光塞河(尚書中候)趙王政以
白璧沈河有黑公從河出謂政曰祖龍来受天寳(河圖考靈)
(曜)帝王將起河水先清清變白白變赤赤變黑黑變黃
各三日也(易乾鑿度)魏賈鏘接黃河源水以釀酒(詳見水類)
集與女遊兮九河衝風起兮水横波乘水車兮荷蓋駕兩
龍兮驂螭登崑崙兮四望心飛揚兮浩蕩日將暮兮悵
忘歸惟極浦兮寤懷魚鱗屋兮龍堂紫貝闕兮朱宫靈
何為兮水中乘白黿兮逐文魚與女遊兮河之渚流澌
紛兮將来下子交手兮東行送美人兮南浦波滔滔兮
来迎魚鱗鱗兮媵予(楚詞九歌)輝輝洪河家國之濱襟帶晉
衞領袖齊秦(張暢頌)鴻流導積石驚浪下龍門仙槎不辨
處沈璧想猶存(劉孝孫詩)覽百川之弘壯兮莫尚美於黃河
潛崑崙之峻極兮出積石之嵯峨登龍門而南遊兮拂
華隂與曲阿凌砥柱而激湍兮踰汭洛而揚波(成公綏賦)黃
河西来決崑崙咆哮萬里觸龍門黃河之水天上来
奔流到海不復回鳴鞭走馬凌黃河拔劒四顧驚
茫然欲渡黃河冰塞川洪河凌競不可以徑渡水龍
鱗鱗兮難容船(李白)誰開崑崙源流出混沌河積雨飛作
風驚龍噴為波(孟郊)解通銀漢應須曲纔到崑崙便不清
高祖誓擬衣帶小仙人占斗客槎輕(羅隠)
本朝張騫使大夏雖號為窮河源實不見河徒見兩水
從葱嶺于闐合流入於蒲昌海即以其所出水便謂之
河其實不知西南羌中實自有河今吐蕃中河自西南
數千里向北流見於積石山相連又吐蕃自言崑崙在
國之西南則河之所出也由是觀之則河出於崑崙明
矣張騫遂以葱嶺于闐二水為河而太史公班固遂有
張騫窮河源惡觀所謂崑崙之說豈其誠然也(東坡)河決
三門合四水徑流萬里東輸海鞏洛之山夾而峙河来
齧山作沙觜山形迤邐若奔避河益洶洶怒而詈舟師
弭楫不以帆頃刻奔過不及視盖聞河源出崑崙其
山上高大無際自高瀉下若激箭一曲一直一千里湍
雄衝急乃迸溢其勢不得不愁耳前歲河怒驚滑民浸
瀨洋洋淫不止滑人奔走若鋒駭河伯視之以為戲
河水激箭險誰言航葦遊堅冰馳馬渡伏浪捲沙流樹
落驚樵岸湍奔忽改州鑿龍饒退鯉漲潦不分牛(歐陽)河
伯方夸若靈渦自舞馮無言贈君有長嘆美哉河水
空洋洋(東坡)
江(江漢附)
經三江既入江漢朝宗于海岷山導江東别為沱
又東至于澧過九江至于東陵東迤北會于匯東為中
江入于海(書)美化行乎江漢之域(詩序)江之永矣不可方
思江有汜江有渚江有沱滔滔江漢南國之
紀江漢浮浮江漢湯湯如江如漢(詩)荆州其川
江漢(周禮)揚州其川三江(同上)江漢淮漳楚之望也(左)
子江漢以濯之禹決汝漢排淮泗而注之江(孟子)江出
岷山東流絶漢江漢以為池(淮南子)
史岷山為大江至九江為中江至徐陵為北江(漢地理志注)
伍子胥奔吳至江江上有漁父乘船乃渡之子胥既渡
解其劒曰此劍直百金以與父父曰楚國之法得伍子
胥者爵執珪豈圖百金劒耶不受(史記)魏文帝伐吳至長
江見波濤洶湧歎曰固天所以限南北也遂歸吳步
騭表云魏人圖江東多作布囊欲以盛沙塞江孫權曰
此江與開闢俱生寧可以沙囊塞每讀此表令人大笑
(三國志)晉祖逖渡江至中流擊楫而誓曰祖逖不能清中
原而復濟者有如此江(晉書)隋文帝謂高熲曰我為百姓
父母豈可限一衣帶水不拯之乎命亟作戰船使投柹
於江(南史)隋楊素帥水軍東下陳後主謂侍臣曰彼何為
者邪孔範曰長江天塹古以為限隔南北今日虜軍豈
能飛渡邪(通鑑)
傳記江貢也所出珍物可獻貢也(風俗通)江水始出岷山
其源可以濫觴及其至於江津不舫楫不避風不可以
涉楚昭王渡江有物大如斗圓而赤直觸王舟王遣
使之魯問孔子孔子曰此萍實也可剖而食之童謠云
楚王渡江得萍實大如斗赤如日剖而食之甜如蜜(家語)
禹濟江黃龍負舟禹仰天嘆曰吾受命於天竭力以養
民死命也余何憂於龍焉龍俛首曳尾而逝(吕氏春秋)江至
潯陽分為九道一白烏江二蚌江三烏土江四嘉靡江
五畎江六源江七廩江八提江九菌江(初學記)
集令沅湘兮無波使江水兮安流(楚詞九歌)吞江納漢(吳都賦)
惟岷山之導江初發源於濫觴衝巫峽以迅激躋江津
而起漲極泓量而海運狀滔天以淼茫總括漢泗兼包
淮湘并吞沅澧吸引睢漳源二分於崌崃流九派乎潯
陽注五湖以漫漭灌三江而漰沛滈汗六州之域經
營炎景之外所以作限於華裔壯天地之險介呼吸萬
里吐納靈潮激逸勢以前驅乃鼓怒而作濤長波浹
渫峻湍崔嵬盤渦谷轉凌濤山頽(郭璞賦)澄江淨如練(謝朓)
春江壯風濤(顔延平)江路一悠哉滔滔九派来遠潭昏似
霧前浦沸成雷(蘇味道)風摇蜀棘下日照楚萍開(同上)長江
萬里清長江流寒聲孤帆遠影碧山盡惟見長江
天際流江色綠且明茫茫與天平横江西望阻西
秦漢水東連揚子津白浪如山那可渡狂風愁殺峭帆
人(李白)江歛洲渚出魚龍寂寞秋江冷江光隠見黿
鼉窟江間波浪兼天湧寒江動碧虛江從月窟
来春江不可渡二月已風濤峡險江驚急登樓
况有江江清心可瑩湛湛長江去(杜詩)江漢雖云廣
乘舟波無艱江作青羅帶(韓集)澄江抱青灣江流曲
似九回腸(柳集)大江吞天去澄練横秋洙(杜牧之)
本朝秋江湛已清(歐陽)西江之水何悠哉經歴灨口險
且回餘波拗怒猶涵澹渀濤激浪常喧豗有時夜上滕
王閣月照淨練無纖埃江如自天傾(同上)長江連楚蜀
萬派瀉東南與君飲酒細論文酒酣訪古江之墳仲
謀公瑾不須弔一酹波神英烈魂清江縈山碧玉環
浩蕩長江赴滄海此生長江三萬頃只應明月照
環空笑看江水拍天流春江綠漲蒲萄醅猶喜
大江同一味故應千里共清甘我家峨眉隂與子同
一邦相望六十里共飲玻瓈江(東坡)日暮江空煙水寒
注目長江天際流出門一笑大江横(山谷)
淮(江淮附)
經導淮自桐柏東會于泗沂東入于海淮沂其乂(書)
淮水湯湯淮水湝湝淮有三洲率彼淮浦(詩)青
州其川淮泗橘逾淮而北為枳(周禮)
子禹排淮泗而注之江(孟子)(今按淮水未嘗入江)
史漢武招徕南甌事兩粤江淮之間蕭然煩費矣(前食貨志)
元封五年詔朕巡荆揚輯江淮物(本紀)唐第五琦曰賦之
所出以江淮為淵(唐本傳)
傳記淮圍也圍繞揚州北界東至海也(釋名)淮水出南陽
桐柏山其源湧出復潛流三十里然後長騖(水經)雀入於
淮為蜃(國語)淮水東經淮隂縣韓信釣於此處(初學記)禹治
水至桐柏獲淮渦水神名曰無支祁形如獼猴力踰九
象禹乃命庚申制之遂鎻於龜山之下淮水乃安(山海經)
莊周見道牛蹄中有鮒魚焉太息謂周曰我尚可活也
周曰須我為汝詣楚王決江淮以漑汝鮒魚曰今命在
盆盎之中爾乃為我見楚王決江淮以漑我汝即索我
於枯魚之肆矣(說苑)
集從王師以南征兮浮淮水而遐逝背濁浦之曲流兮
望馬丘之高澨泛洪櫓於中潮兮飛輕舟乎濱濟建衆
檣以成林兮譬無山之樹藝(王粲賦)淮水不絶波瀾高(李白)
清淮無波平如席淮之水舒舒淮水出桐柏(柳集)
本朝梁武帝欲以淮水灌夀陽乃作浮山堰於鍾離冶
鐵器數萬斤益以薪石沈之踰年乃合魏人患之果徙
夀陽戍未幾淮暴漲堰壞有聲如雷水之怪妖蔽流而
下死者數十萬人初鎮星犯天江而堰成退舍而壞嗚
呼異哉(秦少遊序)淮之水淮之水春風吹春風洗青於藍綠
染指魚不来鷗不起㶑㶑灔灔天盡頭祗見孤帆不見
舟殘陽欲落未落處盡是人間今古愁(徐仲車)春風淮水
浪崢嶸長淮漸落見洲渚(歐陽公)長淮久無風放意弄
清快青派連淮上好在長淮水十年三往来(東坡)
濟
經導沇水東流為濟入于河溢為滎東出于陶丘北又
東至于菏又東北會于汶又北東入于海(書)濟有深涉
有瀰濟盈濟盈不濡軌(詩)鸚鵒不踰濟(周禮)兖州其川
河泲幽州同(同上)鄭伯之車僨於濟(左傳)
子禹瀹濟漯而注之海(孟子)濟水通和宜麥(淮南子)
史唐高宗問許敬宗曰天下洪流巨谷不載祀典濟甚
細而在四瀆何哉對曰瀆之言獨也不因餘水獨能赴
海者也濟雖細獨而尊也(唐書)
傳記濟濟也言源出河北濟河而南也(釋名)濟者齊也齊
其度量也(風俗通)濟水出河東垣縣王屋山初名沇水東
出温縣始名濟水又東南流入河與河並流過成臯溢
出為滎(初學記)濟水自大伾入河與河水鬭而東流(西征記)
集温方涌瑞沇源導濟引流通滄實侔四體作潤岱坰
含雲吐醴淵波湛湛川風瀰瀰(魏文帝祭文)濁河終不汚清
濟(杜詩)
漢沔
經嶓冢導漾東流為漢又東為滄浪之水過三澨至于
大别南入于江東匯澤為彭蠡東為北江入于海(書)漢
廣文德所及也(詩序)漢之廣矣不可泳思(詩)楚國漢水以
為池蔡昭侯為兩佩與兩裘以如楚獻一裘一佩於
昭王子常欲之留之三年蔡侯歸及漢執玉而沈曰余
所有濟漢而南者有如大川(左)
子禹決汝漢而注之江(孟子)漢出嶓冢(淮南子)
史周昭王南巡守涉漢&KR0657;壞溺死(史)
傳記漢水出隴坻道縣嶓冢山初名漾水東流至武都
沮縣始為漢水東南至葭萌與羌水合至江夏安陸縣
名沔水故有漢沔之名(初學記)鄭交甫過漢臯遇二女妖
服佩兩珠交甫與之言曰願請子之珮二女解珮與交
甫懷之而去十步探之則亡矣二女亦不見(韓詩外傳)沔水
東經嵩山下有潭杜元凱作兩碑述己功一碑在峴山
一碑沉此潭中曰千載之後何知不深谷為陵(水經)沔水
有蛟為害鄧遐守襄陽拔劍入水截蛟數段流血水丹
蛟患遂息(荆州記)
集漢江一帶碧流長兩岸春風起綠楊借問膠船何處
沒欲停蘭棹祀昭王(胡曾)東流既渳渳南紀信滔滔水激
沉碑岸波駭弄珠臯含星映淺石浮盖下渀濤(李百樂)檣
烏相背發塞鴈一行鳴南紀連銅柱西江接錦城(杜甫)
涇渭
經涇屬渭汭(禹貢)導渭自鳥鼠同穴東會于澧又東會于
涇又東過漆沮入于河(書)涇以渭濁湜湜其沚(詩)雍州
其川涇汭其浸渭洛(周禮)涇晉侯伐秦秦人毒涇上流師
人多死(左)渭秦康公贈送文公於渭之陽(詩渭陽序)
子渭水多力宜黍(淮南子)
史涇秦二世夢白虎囓左驂卜涇為祟乃齊望夷宫而
欲祀之(史)武帝時趙中大夫白公奏穿渠引涇水溉田
名白渠人得其饒歌曰田于何所池陽谷口鄭國在前
白渠起後舉鍤為雲决渠為雨涇水一石其泥數斗且
溉且糞長我禾黍衣食京師億萬之口(漢書)渭西伯將出
獵卜之曰所獲非龍非螭非熊非羆所獲霸王之輔於
是西伯獵果遇太公於渭之陽西伯曰吾太公望子久
矣故號之曰太公望與俱載歸立為師秦始皇復道
向阿房宫渡渭屬之咸陽(史)張釋之為廷尉漢文帝出
中渭橋有人從橋下走乘輿馬驚使騎捕屬廷尉釋之
奏犯蹕當罰金武帝元光六年穿漕渠通渭(漢書)
傳記涇渭洛為關中三川(初學記)涇渭合流二百里清濁
不襍(二秦記)涇周恭王遊於涇上密康公從有三女奔之
其母曰必致之王康公不許一年恭王滅密(國語)韓聞秦
之好興利欲罷之無令東伐乃使水工鄭國間說秦令
鑿涇自中山西控瓠口為渠溉田(戰國策)渭漢都渭南開
北闕以臨渭(初學記)始皇都咸陽渭水貫都以象天漢(三輔)
(黃圖)漢武帝時張寬從祀甘泉至渭橋有女子浴於渭水
乳長七尺上怪問之女曰帝後第七車知我所来時張
寬在第七車對曰天星主祭祀者齋戒不潔則女人見
(耆舊傳)渭水有忖留神與魯班語班令其出忖留曰我貎
醜卿善圖物容我不能出班拱手曰出頭見我忖留乃
出首班以脚畫地忖留覺之便還没水(水經注)項仲山飲
馬渭水日以三錢償之(三輔決錄)陳季卿羈棲輦下常訪僧
於青龍寺遇僧他適因憩於煖閣中有終南山翁方擁
爐而坐東壁有寰瀛圖季卿嘆曰得自渭泛河濟江達
於家亦不悔無成而歸翁乃命僧童折階前一竹葉作
舟置圖中渭水上季卿熟視恍若登舟旬餘至家復登
葉舟泛江至青龍寺見山翁尚擁褐而坐(廣記)
集涇秦有水犄汨泥淖撓混沙礫視之分寸眙若睨壁
淺深險易昧昧不覿乃合清渭以自彰穢跡故其名曰
濁涇(柳文)導源經隴坂屬汭貫瀛都下瀨波常急廻圻溜
亦紓毒流秦卒斃泥糞漢田腴獨有迷津客懷歸軫暮
途(徐珩)渭故國流清渭清渭無情極愁時獨向東渭
北春天樹清渭東流劍閣深(杜詩)渭源奔鳥穴輕瀾起
客亭淺淺滿澗響蕩蕩竟川鳴潘生稱運石馮子聽波
聲斜去臨天半横来對始平合流應不雜方知性本清
(宇文逌)
本朝清渭無心映涇濁涇渭清混(山谷)
洛
經洛出書(易)導洛自熊耳東北會于澗瀍又東會于伊
又東北入于河(書)太康畋于有洛之表昆弟五人須于
洛汭(書並序)天乃錫禹洪範九疇注云天與禹洛出書神
龜負文有數至九禹因第之以成九類(洪範)我乃卜澗水
東瀍水西惟洛食我又卜瀍水東亦惟洛食(洛誥)瞻彼洛
矣維水泱泱(詩)豫州其川滎雒(周禮)
子洛水輕利而宜禾洛出獵山(淮南子)
史武帝穿渠引洛水岸善崩乃鑿井深四十餘丈往往
為井井下相通行水(漢書)李膺郭林宗泛舟洛水望之者
以為仙舟(後漢)黃帝生於元扈洛水之上有鳳凰銜圖置
帝前以黃金為匣(宋書)
傳記洛之為言繹也繹光耀也(春秋說題辭)洛字或作雒初
漢火行忌水故雒去水而加佳魏為土行水得土而流
土得水而柔故去佳而加水(典略)洛水出京兆上洛縣冢
嶺山(水經注)王者盛德之應洛水先温九日乃寒五日變
為五色帝王將起河洛龍見首黑者人正白者地正
赤者天正(乾鑿度)黃帝遊洛水之上始得圖書(詳見霧類)湯沈璧
於洛乃獲黃魚黑玉之瑞(帝王世紀)武王沈璧於河至日旰
青雲浮洛(尚書中候)靈王二十二年榖洛鬭將毁王宫伊
洛竭而夏亡(國語)秦買之山洛水出焉東注于河其中有
藻玉(山海經)洛水底有礜石(述征記)
集余從京師言歸東藩北過伊闕越轘轅經通谷凌景
山容與乎陽林流盼乎洛川覩一麗人於巖之畔乃援
御者而告之曰彼何人斯若斯之艷也御者對曰臣聞
河洛之神名宓妃君王所見毋乃是乎(曹植洛神賦)
湖
子夫歴陽之都一夕化而為湖勇力聖知與不肖者同
命無遺說也(淮南子)
史三苖氏左洞庭右彭蠡德義不修舜滅之(史)陳訓少
學天文時錢塘湖開或言天下當太平青蓋入洛孫皓
以問訓訓對曰臣能望氣不逹湖開塞退告友曰青蓋
入洛將有輿櫬銜璧之事非吉祥也(晉書)會稽太守孟顗
事佛精慤而為謝靈運所輕東郭有迴踵湖靈運求決
以為田顗堅執不與又求始寧岯崲湖為田顗又固執
靈運謂顗非存利民正慮決湖多害生民言論毁傷遂
搆讎隙(宋書)禇無量家近臨平湖湖中有龍鬭傾里閈就
觀之無量時年十二讀書晏然不動(唐書)
傳記湖池也(廣雅)湖大陂也(說文)湖曰都四面流瀆所隈都
也(風俗通)由拳縣秦時長水縣始皇時童謠曰城門有血
城當陷没有嫗聞之朝往窺門門將欲縳之嫗言其故
後門將以犬血塗門嫗見血走去忽有大水遂淪為湖
(搜神記)懷北縣有蔣公湖先代有祭祀祈請者湖輙下大
魚與之(永嘉記)華容縣東南有雲夢澤一名巴丘湖(荆州記)
交州有湖去合浦四十里每隂雨日見有銅船出水上
以雞酒為祭便大獲魚若此禮不設唯得牛糞(交州記)桓
冲為江州刺史遣人周行廬山冀遇靈異既陟崇巘有
一湖中有赤鱗魚使者渴極欲飲有羣白鱗魚張鬐向
之使者不敢飲(述征記)龍目湖秦王東遊觀地勢云有天
子氣使赭衣鑿湖中長岡使斷因改為丹徒(京記)梁武帝
望京峴山盤紆似龍掘其右為(闕)湖(梁典)潤州遏坡
有為湖名龍目湖(郡國志)子英常於(闕)湖捕魚得赤鯉
持歸以穀養之一年遂生角趐魚云(闕)迎汝子英騎
之即乘風雨騰而上天(南徐州記)高沙湖昔陶侃微時喪母
有二客來弔化為雙白鶴飛去後因以為名(郡國志)曲阿
出名酒皆云後湖水所釀故醇烈也今按湖水上(闕)承
丹徒陳驪覆船山馬林溪水色白味甘(輿地志)銅船湖馬
援鑄銅船五隻一留此湖中四隻將過海征林邑(方輿記)
巢湖即古巢縣一日江漲港有巨魚合縣食之有一老
姥獨不食遇老叟曰此吾子也汝獨不食吾厚報汝若
東門石龜目出城當陷姥日往視有稚子訝之姥以實
告稚子以朱傳龜目姥見而急出城有青衣童子曰吾
龍之子也乃引姥登山城遂陷為湖焉(青瑣高議)
集夫差姑蘇臺東有丹湖萬頃内有金銀塘陸賈新語
曰舜藏黃金於巉巖之下捐珠玉于五湖之泉以塞淫
邪之路(伏滔登臺詩序)李白汎沔州郎官湖詩序云白遷夜
郎遇故人尚書郎張渭出使夏口沔州牧杜公漢陽
宰王公觴于江城之南湖張公曰此湖古來賢豪遊者非一
而枉踐佳景寂寥無聞夫子可為我標之嘉名以傳不
朽因自舉酒酹水曰郎官湖亦猶鄭囿之有僕射陂也
詩云郎官愛此水因號郎官湖風流若未滅名與此山
俱湖闊數千里湖光摇碧山南湖秋水夜無煙耐
爾乘流直上天明湖映天光徹底見秋色湖清霜
鏡曉(李白)湖色春光淨客船隠見清湖隂湖水林風
相與清養拙江湖外湖日落江明(杜詩)
本朝重湖亂水綠渺渺平湖碧玉田平湖十頃碧
琉璃(歐陽公)此生定向江湖老投老江湖終不失(東坡)
太湖
經震澤底定(書)揚州其澤藪曰具區其浸五湖(周禮)
傳記句踐滅吳謂范蠡曰吾將與子分國而有之蠡曰
君行令臣行意乃乘扁舟浮五湖而不返(先賢傳)太湖一
名震澤一名笠澤一名洞庭(揚州記)按張勃吳錄五湖者
太湖之别名以其周行五百餘里故以五湖為名或說
以太湖射瀆湖上湖洮湖滆湖為五湖按國語吳越戰
於五湖直在笠澤一湖中戰耳則知或說非也(風俗通)夏
至前三五日吳都太湖中白魚向湖北淺水菰蒲之上
産子民得採之(隋大業志)湖是仙人浮玉之北堂(太湖記)震澤
中洞庭山有洞穴深百餘尺仰公&KR0008;誤墮洞中至一龍
宫下有青泥晝夜常明飢食青泥味若粳米飯記得歸
路得出事聞梁武帝帝問杰公公曰此洞穴有四支一
通洞庭湖西岸一通蜀道青衣浦北岸一通浮羅兩山
間大谿一通枯桑島東&KR0146;(梁公記)
集平湖曠復遠高榭峻而危(吳均)終當遊五湖濯足滄浪
泉(李白)
本朝作隄捍外非吾事閒送苕溪入太湖朅来震澤
都如夢只有苕溪可倚樓(東坡)三萬六千頃湖浸海内田
逢山方得地見月始知天南國吞將盡東溟勢欲連何
當灑為雨無處不豊年(羅隠詩)杳杳波濤閱古今四無邊
際莫知深潤通曉月為清露氣入霜天作瞑隂笠澤魚
肥人鱠玉洞庭柑熟客分金風煙觸目相招引聊為停
橈一楚吟(蘇子美)
洞庭湖
經九江孔殷過九江至於敷淺原過九江至于東
陵(書)(按九江即洞庭也東陵今岳州巴陵縣是)
傳記青草湖一名洞庭湖(荆州記)巴陵南有青草湖周迴
數百里日月出沒其中湖南有青草山故因以為名(同上)
洞庭亦謂之太湖在巴陵郡(初學記)洞庭湖西岸有沙洲
堆阜隆起即青草廟下一湖之内中有此洲南名青草
北名洞庭所謂重湖也(南遷錄)湘江北流至岳陽達蜀江
夏潦後蜀江漲遏住湘波溢為洞庭凡數百里而君山
宛在水中(北夢瑣言)湖南馬希範入覲莊宗曰湖南有洞庭
其波無際是乎希範曰陛下南巡此湖不足飲馬(南唐野史)
唐柳毅應舉下第還至涇陽見一婦人牧羊毅詰之對
曰妾洞庭龍君小女嫁涇川次子夫婿厭薄黜以至此
聞君將還吳欲以一書寄托君至洞庭橘社擊樹三發
當有應者毅如其教俄有武夫出於波間揭水指路引
毅以至其宫見一人被紫衣執青珪因取書進之洞庭
君覽畢泣曰老夫之罪不謹鑒聽須臾宫中皆慟哭忽
有赤龍長萬餘尺擘天飛去俄而紅粧笑語中有一人
白齒蛾眉君笑謂毅曰涇水之囚人至矣明日宴毅於
凝碧宫毅辭歸贈遺甚厚毅娶盧氏女生一子踰月笑
謂毅曰余即洞庭君之女也遂相與歸洞庭莫知其跡
(異聞集)有商人過青草湖遇湖君得如願乃一少婢也(歲時)
(記詳見元日類)
集嫋嫋兮秋風洞庭波兮木葉下(楚詞九歌)洞庭西望楚江
分水盡南天不見雲且就洞庭賒月色將船買酒白
雲邊洞庭湖西秋月輝淡掃明湖開玉鏡丹青畫
出是君山帝子瀟湘去不還空餘秋草洞庭間(李白)鮫
室圍青草龍堆擁白沙護江盤古木迎棹舞神鴉破浪
南風正迴檣畏日斜湖光與天遠直欲泛仙槎洞庭
猶在目青草續為名驛邊沙舊白湖外草新青湖
闊兼雲霧昔聞洞庭水今上岳陽樓春近岳陽湖
青青洞庭湖東浮滄海脣君山可避暑况此采白蘋
(杜詩)洞庭九州間厥大誰與讓南維羣崖水北注何奔放
瀦為七百里吞納名殊狀(韓集)湖光秋月兩相和潭面無
風鏡未磨遥望洞庭山木翠白銀盤裏一青螺楚望
何蒼然層瀾七百里孤城寄遠目一瀉無窮已蕩漾浮
天盖回環宣地理積漲在三秋混成非一水冬遊見清
淺春望多洲沚雲錦遠沙明風煙青草靡明月出中央
青天絶纖滓素光淡無際綠淨平如砥(劉夢得)
本朝南康宜在彭蠡九江敷淺原之間疑晁氏九江東
陵之說以為巴陵洞庭者為可信盖江流自澧而東即
至洞庭而巴陵又在洞庭之東也若謂九江即今江州
之地即其下少東便合彭蠡之口不應言至東陵然後
東迤北會於匯也敷淺原即今廬阜德安縣敷陽山正
在廬山之西南故謂之敷陽(朱文公集)洞庭青草渺無際(東坡)
出没魚龍聚飛沉日月連(夏竦)幾處雲藏寺千家月在船
(范文正公)卧聞岳陽城裏鐘(歐陽公)湖光上下天水融中以日
月分西東(楊龜山)荆湘沅鼎澧合沓五水流(李復圭)氣凌雲
夢吞八九欲與溟渤爭雌雄(胡致堂)有時風浪戰城西何
啻漁陽萬鼔鼙(胡五峯)
彭蠡湖(鄱陽湖宫亭湖同)
經彭蠡既豬東匯澤為彭蠡東迤北會于匯(書)
史廬山有神與人語言能令宫亭湖分風船行舉帆相
逢欒巴為豫章太守神不復作聲(後本傳)
傳記宫亭即彭蠡澤也謂之彭澤湖一名匯澤宫亭
湖廟神甚有靈驗能使湖中分風而船南北(荆州記)彭蠡
湖在潯陽縣東南湖心有大孤山按郡國志彭蠡湖周
迴四百五十里内有石高數十丈大禹刻其石以紀功
焉又有乞烏隨船行舟人擲摶飯接之高下不失一粒
(九江記)
集人乘海上月帆落湖中天彭蠡將天合(李白)
本朝茫茫彭蠡春無地白浪春風濕天際東西捩柂萬
舟迴千歲老蛟時出戱少年輕事鎮南来水怒如山帆
正開中流蜿蜒見脊尾觀者膽墮予方咍衣冠今日龍
山路廟下沽酒山前住老矣安能學佽飛買田欲棄江
湖去(王荆公)千越亭前越風起湖入鄱陽三百里曉来一
雨洗新秋身在江東圖畫裏(王十朋)
西湖
集放水漑田每减一寸可漑十五頃可無凶歲(白居易西湖記)
孤山寺北賈亭西水面初平雲脚低最愛湖東行不
足綠楊隂裏白沙隄煙波淡蕩摇空碧樓殿參差倚
夕陽到岸請君迴首望蓬莱宫在海中央郊外迎人
月湖邊醒酒風誰留使君飲紅竹在舟中借問連宵
直南省何如盡日醉西湖排比管絃行翠袖指麾船
舫點紅旌慢牽好向湖心去恰似菱花鏡上行湖上
春来似畫圖亂峯圍繞水平鋪松排山面千種翠月點
波心一顆珠綠藤隂裏鋪歌席紅藕花中泊妓船(白居)
(易)
本朝唐長慶中白居易為刺史方是時西湖漑田千餘
頃及錢氏置撈湖兵士千人日夜開浚自國初以来稍
廢不治水涸草生漸成葑田熙寧中臣通判本州則湖
之葑合者盖十二三年至今纔十六七年之間遂塞其
半更二十年無西湖矣使杭無西湖如人之去眉目豈
復為人乎(東坡奏修西湖狀)長憶西湖勝鑑湖春波千頃碧如
鋪(范文正公)行挽秋風入剡溪為君先醉西湖月(秦觀)門前碧
浪家家海樹上青山寺寺雲(陳堯佐)一川風露荷花曉六
月蓬瀛燕坐凉(曾南豐)西湖直西子煙樹點眉目昨夜
風月清夢到西湖上吳儂生長湖山曲呼吸湖光飲
山綠不論世外隠君子傭兒販婦皆冰玉夏潦漲湖
深更幽西風落木芙蓉秋飛雪闇天雲拂地新蒲出水
柳映洲湖上四時看不足惟有人生飄若浮菰蒲無
邊水茫茫荷花夜開風露香漸見燈明出遠寺更待月
黑看湖光水光㶑灧晴偏好山色空濛雨亦竒欲把
西湖比西子淡粧濃抹總相宜瓊瑶百頃水仙家風
淨湖平響釣車寂歴疎松欹晩照伶俜寒蝶抱秋花(東坡)
水天相映淡溶溶隔水青天無數重白鳥背人秋自遠
蒼煙和樹晩来濃春水淨於僧眼碧晩山濃似佛頭
青(林和靖)
鑑湖
史賀知章請為道士還鄉里詔賜鑑湖剡川一曲(唐書)
傳記後漢會稽太守馬臻創立鏡湖築塘蓄水可丈餘
田又高海丈餘若水少則洩湖溉田如水多則閘湖洩
田中水入海所以無凶年(會稽記)創湖之始多淹塜宅有
千餘人怨訴於臺臻遂被刑於市及臺中遣使按鞫驗
籍皆是先死亡之人名(同上)山隂南湖縈帶郊郭白水翠
巖互相映發有若圖畫(輿地志)
集山隂路上行如在鏡中遊(王右軍)鏡湖三百里菡萏發
荷花五月西施採人觀隘若耶(李白)靈汜橋前百里鏡石
帆山掩五雲溪(元稹)鏡水無風也自波(賀知章)君在鏡湖西
半住四明山下莫經春門前幾箇採蓮女欲泊蘭舟無
主人(施肩吾)
本朝湖光如鑑月如珪月下湖中兩槳飛鶴氅四垂冰
骨響夜深疑自廣寒歸(林㮣)
記纂淵海卷七
