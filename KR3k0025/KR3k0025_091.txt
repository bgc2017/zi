記纂淵海卷九十一宋潘自牧撰
香藥部
香
傳記沈香青桂香馬蹄香鷄骨香煎香同是一本細枝
緊實為青桂香黑而沈水為沈香半沈浮為鷄骨香最
麄為煎香又云沈者為沈浮者為檀似鷄骨為鷄骨香
似馬蹄為馬蹄香似牛頭為牛頭香最麄者為踐香(本草)
薰陸出天竺單于二國其木生于海邊沙上盛夏木膠
流出沙上乳香亦其類也廣志波斯國松木脂有紫赤
如櫻桃者名乳香薰陸之類也今人無復别通謂乳香
為薰陸耳又云乳香是薰陸中乳頭也今松楓脂亦皆
如是檀香生南海有黃白紫之異蘇合香從西域
及崑崙來又云大秦國採得蘇合香先煎其汁以為香
膏乃賣其滓然則廣南貨者其經煎煉之餘乎或云師
子矢北人欲貴重之故飾其名耳降真香出黔南拌
和諸香燒煙直上天召得鶴盤旋於上(並同上)婆利國有
婆律樹高八九丈瘦者出龍腦肥者出婆律香又云一
木五香根旃檀節沈香花鷄舌膠薰陸(雜爼)龍腦香出婆
律斯國木形如杉木木中脂似白松脂作木膏乃根下
液亦謂之婆律膏(同上)龍涎香出大食國國人候島林上
有異禽翔集下有羣魚游泳則有伏龍吐涎浮水上舟
人或探而得之則為巨富其涎如膠高竇等州産生
結香山民見香木曲榦以刀斫損經年香溜復鋸取之
刮去白木其香結為斑點名鷓鴣斑(倦游錄)取大甲香如
崑崙耳者酒煮蜜入諸香中用(四時纂要)
本朝山谷論香有謂聞思香取楞嚴經觀音所言從聞
思修入三摩地因以名香螺生雲南者大如掌青黃
色取黶燒灰合香者多用之謂能發香也(山谷詩注)天香滿
袂人知否曾到旃檀小殿來(東坡)早知百和俱煨燼未信
人言弱勝剛(詠沈香石)銀葉燒香見客邀水沈煙斷佩聲
微薰衣漸歎衙香少東夷初識令君香(㐮陽記季和事)旃
檀婆律海外芬西山老臍栢所薰(嵇康云麝食香故香也並前人)床帷
夜氣馥衣桁晩煙凝(並前人)
生藥
經醫師聚毒藥以供醫事(記)
子堇也桔梗也鷄壅也豕零也(莊子堇烏頭也鷄壅鷄頭也豕零木猪苓也)
神農嘗百草之滋味一日而七十毒(淮南子又孔叢子作七十二毒)大
戟去水葶藶愈脹用之不節乃反為病(同上)
史陸彰曾嬰重病藥中須桑螵蛸不忍害物遂不服焉
(北史)
傳記神農以赭鞭鞭百草盡知其毒及寒温氣味所主
(搜神記)椒薑禦温蒲益聰巨勝延年威喜辟兵(孝經援神契)藥
有宣通補泄輕重澁滑燥濕十種如宣可去壅即薑橘
之屬是也通可去滯即通草防己之類是也補可去弱
即人參羊肉之類是也泄可去閉即葶藶大黃之屬是
也輕可去實即麻黃葛根之屬是也重可去怯即磁石
鐵粉之屬是也澁可去脫即牡礪龍骨之屬是也滑可
去著即冬葵榆皮之屬是也燥可去濕即桑白皮赤小
豆之屬是也濕可去枯即紫石英白石英之屬是也(補注)
(本草)陶隱居云藥有宣通補泄輕重澁滑燥濕十種今解
之惟寒熱二種何獨見遺如寒可去熱大黃朴消之屬
是也如熱可去寒附子桂之屬是也(同上)上藥養命謂八
石鍊形六芝延年也中藥養性謂合歡蠲忿萱草忘憂
也下藥除疾謂大黃除實當歸止痛也(博物志)藥者五行
之英華地之津液也(十纖)芳草之氣美石藥之氣悍二者
其氣急疾堅勁故非緩心和人不可以服此二者(素問)
集食豆令人重榆令人瞑合歡蠲忿萱草忘憂(嵇康養生論)
玉札丹砂赤箭青芝牛溲馬勃敗鼔之皮俱收並蓄待
用無遺者醫師之良也(韓文)是訾醫師以昌陽引年欲進
其豨芩也(同上)是故經中黃苓以類馬尾蠶首言人參者
似人形附子八角甘遂赤膚若果土宜乃善則當云某
所某所不當又云某者良也(柳文論石鍾乳書)余病痞且悸謁
醫視之曰唯茯神為宜明日買諸市烹而餌之病加甚
召醫而尤其故醫求觀其滓曰吁盡老芋也彼鬻藥者
欺子而獲售子之懵也而反尤於余不以過乎余蔑然
慙慨然憂推是類也以往則世之以芋自售而病乎人
者衆矣又誰辨焉(辨茯神文)
本朝我夢羽人頎而長兮惠而告我藥之良兮喬松千
尺老不僵兮流膏入土龜蛇藏兮得而食之夀莫量兮
於此有草衆所嘗兮狀如狗虱其莖方兮夜炊晝曝久
乃藏兮茯苓為君此其相兮我興發書若何符兮乃瀹
乃烝甘且腴兮補填骨髓流髮膚兮(東坡服胡麻賦)明年採藥
天台去更欲題詩滿浙東靈苗與毒草疑似在毫髮
細斸黃土栽三稏(人參也)小圃傍城郭閉門芝术香
芎藭生蜀道白芷來東南地黃食老馬可使光鑒人
掃白非黃精輕身豈胡麻巧語屢曾遭薏苡廋辭
寧復托芎藭(並同上)
熟藥
經若藥弗瞑眩厥疾弗瘳(書)君有疾飲藥臣先嘗之親
有疾飲藥子先嘗之(記)許悼公瘧飲世子止之藥卒(左傳)
康子饋藥拜而受之曰丘未達不敢嘗(語)
子南榮趎曰里人有病里人問之病者能言其病病然
其病者猶未病也若趎之聞大道譬猶飲藥以加病也
趎願聞衛生之經而已(莊)羿請不死之藥於西王母姮
娥竊以奔月(淮南)
史灌夫身中十創適有萬金良藥故不死(前漢)韓康字伯
休采藥名山賣於長安市口不二價三十餘年時有女
子就康買藥康守價不移女子怒曰公是韓伯休那乃
不二價乎康歎曰我本欲避名今小女子皆知有我何
用藥為遁入山中(後漢)羊祜與吳將陸抗對壘使命交通
抗嘗病祜饋之藥抗飲之無疑心人多諫抗抗曰豈有
酖人羊叔子乎(通鑑)
傳記周昭王晝夢羽人以指畫王心應手而裂王乃驚
悟因患心疾旬日忽見所夢者來語王曰先欲易王之
心乃出方寸綠囊之中有藥以摩王臆王疾即愈(拾遺記)
願諸衆生得阿伽佗藥以是藥力能除一切無量惡毒
(涅槃經)凡散藥有云刀圭者十分方寸之一准如梧桐子
大也(本草)刳麝剸犀驅曳邪惡飛丹煉石引納清和(同上)大
荒中日月所入有靈山十巫百藥爰在(類要)王孫綽一劑
藥可以愈偏枯欲倚之以生殊死之人則不可也(同上)或
戲賣藥翁有大還丹賣否曰有一粒一千貫錢皆笑之
又謂人曰無人肯把錢買今須自喫却藥纔入口足下
五色雲生飛而去(廣記)
集藥餌扶吾隨所之(杜詩)藥殘他日裹看題檢藥囊
多病所須惟藥物悵望金匙藥囊中藥未傳藥
纂西極名(並同上)
本朝良藥不甘口厥功免沈痾(六一集)探懷得真藥不待
君臣佐(東坡)千金得竒藥何須魏帝一丸藥悟彼善
知識妙藥應所投(並同上)巫師司民命藥石不入市(山谷)
記纂淵海卷九十一
