記纂淵海卷四十九宋潘自牧撰
性行部
有定力
經子文三仕為令尹無喜色三已之無愠色(語)
子南宫韜世清不廢世濁不洿(家語)富貴不能淫貧賤不
能移威武不能屈夭夀不貳修身以俟之所以立命
也君子所性雖大行不加焉雖窮居不損焉(並孟)舉世
而譽之不加勸舉世而非之不加沮(莊逍遥遊篇)大澤焚而
不能熱河漢沍而不能寒疾雷破山風振海而不能驚
(莊齊物)死生驚懼不入乎胷中是故遻(音悟)物而不懾(莊至樂)
揮斥八極神氣不變(莊田子方)孔子窮於陳蔡之間七日不
火食藜羹不糝顔色甚憊而弦歌於室(莊子)鄉譽不以為
榮國毁不以為辱(列仲尼)權利不能傾羣衆不能移天下
不能蕩(荀子)鍾山之玉炊以爐炭三日三夜而色澤不變
(淮南子)久幽而不改其操雖隋和何以加諸(揚問明)謝安處
富貴而獨退靜破苻堅而無喜色(文中子)
史子路曰君子死冠不免結纓而死(左傳)禍至不懼福至
不喜(史宋世家)不牽乎卑亂之語不奪乎衆多之口(史記鄒陽傳)
項王使武涉往說齊王信信謝曰夫人深親信我我背
之不祥雖死不易幸為謝項王(漢高紀)于定國飲酒至數
石不亂(西漢本傳)蘇茂周建復聚兵挑戰王霸堅卧不出方
饗士作倡樂茂兩射營中中霸前酒樽霸安坐不動(漢光)
(武紀)刺客刺來歙未死馳召蓋延延見歙因作悲哀不能
仰視歙叱延曰今使者中刺客無以報國故呼巨卿欲
相屬以軍事而反效兒女子涕泣乎刃雖在身不能勒
兵斬公邪歙自書表曰臣夜人定後為何人所傷賊中
臣要害臣不敢自惜恨奉職不稱以為朝廷羞抽刃而
絶(漢光武紀)凡人富貴當使可賤(馬援傳)不屑毁譽(東漢馬廖傳)竇
憲將征匈奴三公九卿詣朝堂上書諫輒寢宋由懼遂
不敢復署議而諸卿稍自引止唯袁安任隗守正不移
至免冠朝堂固爭前後且十上衆皆為之危懼安隗正
色自若(漢和紀)盧植事馬融融外戚豪家多列女倡歌舞
於前植侍講積年未嘗轉盼(東漢本傳)李固死於獄中臨命
與胡廣趙戒書曰固受國厚恩是以竭其股肱不顧死
亡志欲扶持王室比隆文宣何圖一朝梁氏迷謬公等
曲從以吉為凶成事為敗乎漢家衰微從此始矣公等
受主厚祿顛而不扶傾覆大事後之良史豈有所私固
身已矣於義得矣夫復何言廣戒得書悲慙皆長嘆流
涕而已(漢質紀)梁冀使人脅杜喬曰早宜從妻子可得全
喬不肯明日冀遣騎至門不聞哭者遂白太后收繫之
死獄中(同上)太尉楊秉薨秉為人清白寡欲嘗稱我有三
不惑酒色財也(漢桓紀)范滂至獄獄吏謂曰凡坐繫者皆
祭臯陶滂曰臯陶古之直臣知滂無罪將理之於帝如
有罪祭之何益(同上)宦者張讓以事中王允遂傳下獄會
赦還為刺史旬日間復以它罪被捕揚賜不欲使更楚
辱遣客謝之曰君以張讓之事故一月再獄凶慝難量
幸為深計諸從事好氣節者共流涕奉藥而進之允厲
聲曰吾為人臣獲罪於君當伏大辟以謝天下豈有乳
藥求死乎投杯而起出就檻車既至廷尉得減死論(漢靈)
(紀)晏嬰不降志於白刃南史不曲筆以求存(東漢臧洪傳)袁
閎投迹深林潜身十八年黃巾賊起攻没郡縣百姓驚
散閎誦經不移(東漢)怒不變容喜不失節故最為難(漢獻帝)
蹈海之節千金莫移其情(東漢逸民傳論)宜僚臨白刃而色正
(東漢孔融傳)孔融被誅二子方奕棋被收而不動左右曰父
執而不起何也答曰安有巢毁而卵不破乎(同上)雖遇履
虎神氣帖然(三國名臣贊)先主入益州劉璋張飛諸葛亮分
定郡縣破璋將嚴顔生獲顔曰大軍至何不降顔曰我
州但有斷頭將軍無降將軍飛怒令斫頭顔色不變曰
斫頭便斫頭何為怒耶飛壯而釋之(蜀志)陸遜遣親人韓
扁奉表詣吳主邏者得之諸葛瑾聞之甚懼書與遜云
大駕已還賊得韓扁具知吾闊狹且水乾宜當急去遜
未答方催人種葑豆與諸將奕棋射戱如常(魏明紀)智者
不為小利移目不為意似改步(魏元紀)賈充見夏侯統令
妓繞其船三匝統若無聞充曰此吳兒木人石心也(晉書)
諸葛瞻以氣勵稱常倚柱讀書雷震其柱讀書自若(曹家)
(之晉紀)孔坦將卒庾冰省之流涕坦慨然曰大丈夫將終
不問以濟國安民之術乃為兒女子相泣耶冰深謝之
(晉紀)桓温來朝或云欲誅王謝謝安神色不變(同上)殷浩被
黜談詠不輟雖家人不見其有流放之慼(晉書本傳)謝安嘗
與孫綽泛海風起浪湧諸人並懼安吟嘯自若(同上)陶侃
疾篤上表遜位遣右長史殷羨奉送所假節麾幢曲蓋
侍中貂蟬大尉章荆淮雍梁交廣益寧八州刺史印傳
棨戟軍資器仗牛馬舟船皆有定簿尉印倉庫侃自管
鑰以後事付右司馬王愆期(晉成紀)魏冉閔使常煒使燕
燕主雋使封裕詰之積柴其旁使裕以其私誘之曰君
更熟思無為徒取灰滅煒正色曰吾聞死者骨肉下於
土精魄升於天蒙君之惠速益薪縱火使僕得上訴于
帝足矣吾結髮以來尚不欺布衣況人主乎曲意苟合
性所不能直情盡言雖沈東海不敢避也(晉穆紀)秘書監
太原孫盛作晉春秋直書時事大司馬温見之怒謂盛
子曰枋頭誠為失利何至乃如尊君所言若此史遂行
自是關君門戶事其子遽拜謝請改之時盛年老家居
性方嚴有軌度諸子乃共號泣稽顙請為百口計盛大
怒不許諸子遂私改之盛先已寫别本傳之外國(晉海西公)
(紀)張融為封溪令路經嶂嶮獠賊執融將殺之融神色
不動方作洛生詠賊異之而不害浮海至交州於海中
遇風終無懼色方詠曰乾魚自可還其本鄉肉脯復何
為者哉(宋書)山隂公主淫恣悦褚彦回以白帝帝召彦回
西上閣宿十日公主夜就之備見逼迫彦回整身而立
從夕至曉不為移志公主謂曰君鬚髯如戟何無丈夫
意彦回曰雖不敏何敢首為亂階(宋書本傳)魏宗愛用事威
振四海嘗倨見百官於都坐王公已上皆趨庭望拜高
允獨升階長揖(宋武)柳元景知禍至入辭其母整朝服乘
車應召弟魚騎司馬叔仁戎服帥左右壯士欲拒命元
景苦禁之既出巷軍士大至元景下車受戮(宋太祖)王景
文賜死勅至景文正與客棋叩函看已復置局下神色
不變乃與客更行爭劫局竟劒子納奩畢徐曰奉敕見
賜以死方以勅示客(宋明紀)王惠嘗臨曲水風雨暴至坐
者皆馳散惠徐起不異常日不以霑濡而改(南史)帝召允
謂曰國書皆浩作不允曰太祖記前著作郎鄧彦海所
撰先帝記及今記臣與浩同作然而臣多於浩帝大怒
曰此甚於浩安有生意景穆曰天威嚴重允迷亂失次
耳臣向問皆云浩作帝問如東宫不允曰臣罪滅族不
敢虛妄殿下以臣侍講日久哀臣乞命實不問臣不敢
迷亂帝謂景穆曰直哉此亦人情所難而能臨死不移
且對君以實貞臣也寧失一有罪宜宥之(北史高允傳)魏徵
每犯顔進諫雖逢帝甚怒神色不移議者以為賁育不
能過(唐書魏徵傳)盧承慶典選考内外官有一官督漕運遭
風失米考之曰監運損糧考中下其人容色自若無言
而退承慶重其雅量改注曰非力所及考中中既無喜
色又無愧詞又改曰寵辱不驚考中上(唐高宗紀)徐公當雷
霆之震而能全仁恕雖千載未見其比(唐書徐有功傳有功武后時為)
(廷尉后多殺人)劉褘之竊謂賈大隠曰太后既廢昏立明安用
臨朝稱制不如返政大隠密奏之太后命王本立推之
本立宣勅案之褘之曰不經鳳閣鸞臺何名為勅太后
大怒賜死褘之初下獄睿宗為之上疏申理中表皆賀
之褘之曰此乃所以速吾死也臨刑沐浴神色自若自
草謝表立成數紙(唐武后)張楚金魏元忠並免死流嶺南
臨刑太后使鳳閣舍人王隠客馳騎傳聲赦之聲達於
市當刑者皆喜躍讙呼宛轉不已元忠獨安坐自如或
使之起元忠曰虛實未知隠客至人使起元忠曰俟宣
勅已既宣勅乃徐起舞蹈再拜竟無憂喜之色(同上)李朝
隠前後執破斜封官一千四百餘人怨謗紛然朝隠一
無所顧(唐睿宗)楊國忠專國權勢薰炙或勸張巡一見且
顯用答曰是方為國怪祥朝官不可為也(唐書張巡傳)令狐
楚為太原掌書記鄭儋在鎮暴卒不及指授後事軍中
喧譁將夜忽數十騎持刃進楚至軍門諸將環之令草
遺表楚在白刃之中搦管立成讀示三軍無不感泣由
是名重(唐書)李希烈留顔真卿不遣朱滔王武俊田悦李
納各遣使詣希烈上表稱臣召顔真卿示之真卿叱之
曰汝知有罵安祿山死者顔杲卿乎乃吾兄也吾年八
十知守節死耳希烈乃使甲士十人守真卿於館舍掘
坎於庭云欲坑之真卿怡然見希烈曰死生已定何必
多端亟以一劒相與豈不快公心事邪希烈乃謝之(唐德)
(宗紀)蘇檢數為韓偓經營入相且遣清吏告偓偓曰乃欲
以此相汙(唐昭宗紀)
傳記劉裕次山陽聞何無忌敗績卷甲兼行將渡而風
急衆咸難之裕曰若有天命風當自息若其天不助舟
覆溺何足為怪即令登舟舟移而風自息(三十國春秋)居磨
涅之中無緇磷之損(世說中注)嵇康臨死顔色不變謂其兄
曰以琴來不兄曰已至康取調之為太平引曲成歎曰
太平引絶於今日矣(文王傳)夏侯玄嘗倚柱作書霹靂其
柱神色不變作書如故(世說)
集吞縱之強不能反蹈海之志漂鹵之威不能降西山
之節(陸士衡連珠)烈火流金不能焚景沈寒凝海不能結風
迅風凌雨不謬晨禽之察勁隂殺節不凋寒木之心
(並同上)舉世非之力行而不惑者千百年一人而已(韓退之伯)
(夷頌)金可鎔不可使為汚腐水可濁不可使為塵糞(元次山)
勢去未須悲時來何足喜(白侍郎)波濤喧衆口藜藿靜吾
廬(劉長卿)飛語霜動明誠山立(李義山文)常經磨涅不改堅白
(杜牧之)俾吾為秋毫之杪吾亦自足不見其小俾吾為泰
山之阿吾亦無餘不見其多(唐文粹)踐危機不易心處横
潰不忘國奮身拔跡於豺狼之口道不汙而磨滅(同上)劒
淬愈利玉燒不燃(孫可之文)靈豸廉角比干獻骨合此僨烈
在公為笏怒虎可唾笏不可挫峭華可拔笏不可折柱
天不仄指日不蝕(同上)
本朝召端使高麗遇風濤檣折舟人大恐公恬然讀書
若在齋閤時(玉壺清話)舉世皆冤而語言未嘗以自及以窮
至死而妻子不見其悲忻(歐公祭尹師魯文)死生之間既已能
通於性命憂患之至宜其不累於心胷(同上)泰山覆於前
而色不變麋鹿興於左而目不瞬(老泉文)司馬温公嘗曰
並馳萬馬中能駐足者其王存乎(王存墓志)得志遂茂而不
驕不得志瘁瘠而不辱羣居不倚獨立不懼(東坡墨君堂記)毁
譽幾至於萬端夷險常持於一意(臨川集)確然金石心不
畏蚊蚋觸(蘇子由集)金石不隨波(黃魯直詩)千重浪裏平安過百
尺竿頭穏下來(陳從易作王文穆罷相詩)處士不生巫峽夢虛勞雲
雨下陽臺(陳希夷詩見青瑣)
無定力
子性猶湍水也決諸東方則東流決諸西方則西流(孟子)
史子夏入聞夫子之道而樂出見紛華盛麗而悦(史記孔子)
(弟子列傳)王莽誅甄豐辭所連及便收不請時揚雄校書天
祿閣上治獄使者來欲收雄雄恐不能免乃從閣上自
投下幾死(西漢本傳)或謂讜是復慮為非不知所定(漢章紀)帝
問侍中爰延朕何如主也曰陛下為漢中主帝曰何以
言之曰尚書令陳蕃任事則治中常侍黃門與政則亂
是以知陛下可與為善可與為非(漢桓紀)髯參軍短主簿
能令公喜能令公怒(晉書郄超傳)帝嘗問樂運曰卿言太子
何如人對曰中人問中人狀對曰齊桓公是也管仲相
之則霸竪貂輔之則亂可與為善可與為惡(陳宣紀)一迴
一惑在於瞬息之間自可自否變於帷房之所(唐太宗)
傳記有與曾子同名族者而殺人人告曾子母曰曾參
殺人曾子之母曰吾子不殺人織自若有頃焉人又曰
曾參殺人其母尚織自若也頃之又一人告之曰曾參
殺人其母懼投杼踰墻而走(戰國策)
集依稀似曲纔堪聽又被風吹别調中(北夢瑣言戱唐人書)
堅忍不拔
經之死矢靡它之死矢靡慝(詩)我心匪石不可轉也我
心匪席不可卷也(同上)君子雖貧不粥祭器雖寒不衣祭
服(記曲禮)君子固窮(語)
子良農不為水旱輟耕良賈不為折閱不市士君子不
為貧窮怠乎道(荀)北山愚公年九十欲平太行王屋二
山或笑之愚公曰我死有子子又生孫孫又生子子子
孫孫無窮匱也而山不加增何若而不平操蛇之神聞
之懼懼不已告之於帝帝命夸娥氏二子負二山一厝
朔東一厝雍南(列)不以物挫志之謂全(莊)
史司馬崛節以死晉文公曰困獸猶鬭楚伐宋華
元夜入楚師曰敝邑易子而食析骸而爨雖然城下之
盟有以國斃不能從也請收合餘燼背城借一戰
晉文亡十九年守志彌篤(並左)伍子胥窘於江上道乞食
志豈嘗須臾忘郢耶故隠忍就功名非烈丈夫孰能致
此哉(史記子胥傳)豫讓事智伯智伯滅讓挾匕首刺襄子襄
子釋之頃之漆身為癩吞炭為啞行乞於市曰所以為
此者將以愧天下後世之為人臣懷二心以事其君者
也頃之襄子出讓伏橋下馬驚襄子乃數讓讓曰臣固
伏誅願請君之衣而擊之以致報讐之意則死不恨襄
子持衣與讓拔劒三躍而擊之曰吾可以下報智伯矣
(史本傳)藺相如奉趙璧於秦秦王喜傳示左右相如視秦
王無意償趙城乃曰璧有瑕請指示王王授璧相如持
璧却立倚柱怒髮衝冠曰臣觀大王無意償趙王城故
取璧大王必欲急臣臣頭與璧俱碎於柱矣相如持其
璧睨柱欲以擊柱秦王乃辭謝相如懷其璧從徑道歸
璧于趙(同上)屈原曰誰能以身之察察受物之汶汶者乎
寧赴湘流而葬於江魚腹中耳又安能以皓皓之白而
蒙世之塵埃乎(同上)張儀謂其妻曰視吾舌尚在不其妻
曰舌在也儀曰足矣(史張儀傳)高皇帝誅項籍舉兵圍魯魯
中諸儒尚講誦習禮樂絃歌之聲不絶(史記儒林)所以隠忍
苟活幽糞土之中而不辭者恨私心有所不盡鄙没世
而文采不表於後也(西漢司馬遷傳)馬援曰丈夫為志窮當益
堅老當益壯(東漢本傳)梁謝舉兄子僑素貴嘗一朝無食其
子啓欲以班史質錢答曰寧餓死豈可以此充食乎(南史)
張巡許遠可謂烈丈夫矣以疲卒數萬嬰孤墉抗方張
不制之虜鯁其喉牙使不得搏食牽掣首尾豗潰梁宋
間大小數百戰力盡乃死(唐書本傳)
集亦余心之所善兮雖九死其猶未悔(楚辭)寧溘死而流
亡兮余不忍為此態也(同上)當其圍守時外無蚍蜉蟻子
之援所欲忠者國與主耳(韓文)但存舌在口當冀身遂心
(賈浪仙)無傷禽哀鳴之意有困獸猶鬭之心(李文錢)手張空
拳力殫氣雄(劉長卿)
本朝金百死而不化水萬折而東流(陳瑩中)
望風而靡
史吳伐魯微虎欲攻王舍私屬徒七百人三踊於幕庭
吳子聞之一夕三遷(左)從風而靡(西漢韓信傳)養由睇而猿
號(西漢班固叔傳)范滂按部守吏自知賍汙望風解印綬去(後漢)
(本傳)苻堅敗于淝水餘衆奔潰聞風聲鶴唳皆以為王師
至(晉書謝玄傳)應弦而倒(北史李彪傳)望風輒奔(新唐書房玄齡傳)河北
二十四郡無一忠臣耶(唐書顔真卿傳)
集命使西征隨流而攘風之所被罔不披靡(選)
傳記鄉邑望烟而奔城郭觀塵而潰(典論)
本朝馬尾所嚮無不望風奔潰(司馬温公魏元論)猛虎處於深
山則百獸震恐而不敢出非吾則爾拒而爾則不吾抗
也(蘇子由文)
自負
子子路曰由願得白羽若月赤羽若日鐘鼓之音上震
於天旗旍繽紛下蟠于地由當一隊而敵之必也攘地
千里搴旗執馘唯由能之(家語)管仲曾西之所不為也而
子為我願之乎夫天未欲平治天下也如欲平治天
下當今之世舍我其誰也以位則子君也我臣也何
敢與君友也以德則子事我者也奚可與我友千乘之
君求與之友而不可得也而況可召與(並孟)鬻子年九十
見文王文王曰嘻老矣鬻子曰若使臣捕虎逐鹿則老
矣使臣策國事則臣年尚少因立為師(鬻子)在山澤而有
廊廟之志(文中)
史欒武子曰不可以當吾世而失諸侯(左)毛遂曰使遂
早得處囊中乃穎脱而出非特其末見而已(史記平原君傳)蔡澤
從唐舉相曰富貴吾所自有不知者夀也(史記)趙王思復
得廉頗廉頗亦思復用於趙王使使召廉頗廉頗見使
者一飯斗米肉十斤被甲上馬以示可用(秦紀)先從隗始
(周紀)韓信家貧葬母行營高敞地令旁可置萬家堵(西漢本傳)
韓信曰臣多多益善(前漢本傳)里中社陳平為宰分肉甚均
曰嗟乎使平得宰天下亦如此肉矣(漢高紀)蒯通自序其
說號曰雋永(西漢本傳雋字兖反肥肉也永長也以其所論甚善)韓安國曰死灰
獨不復燃乎終軍自願受長纓羈南越王致之闕下
終軍步入關關吏與繻問何為吏曰為復傳還當合
符軍曰丈夫西遊終不復傳還棄繻而去(並同上)士病不
明經術經術苟明取青紫如俛拾地芥(西漢夏侯勝傳)郭丹曰
丹不乘使者車終不出關去家十有一年果乘高車出
關(東漢本傳)梁竦自負其才曰大丈夫居世生當封侯死當
廟食州縣之職徒勞人耳(同上)虞詡笑曰不遇盤根錯節
無以别利器此乃吾立功之秋也(漢殤紀)禰衡唯善孔融
楊脩常稱曰大兒孔文舉小兒楊德祖餘子碌碌不足
數(東漢本傳)曹操從容謂玄德曰今天下英雄惟使君與操
耳本初之徒不足數也(漢獻紀)韓遂請與操相見時秦胡
觀者前後重沓操笑謂之曰爾欲觀曹公耶亦猶人也
非有四目兩口但多智耳(同上)玄德曰孔北海知世間有
玄德耶(吳志)廖化欲與宗預詣諸葛瞻預曰吾等年踰七
十但少一死何求於年少輩而屑屑造其門耶遂不往
(蜀志宗預傳)王濬恢廓有大志嘗起宅開門前路廣十步曰
吾欲使容長戟幡旗數萬(晉書本傳)山濤布衣家貧謂妻韓
氏曰忍饑寒我後當作三公孫綽作天台賦示友人
范榮期云卿試擲地當作金石聲也謝琨曰一丘一
壑自謂過之(過庾亮也)祖逖渡江擊楫而誓曰祖逖不能清
中原而復濟者有如大江(並同上)石勒曰若遇光武當並
驅中原未知鹿死誰手(晉書載記)周顗曰今年殺諸賊奴取
金印如斗大繫肘(本傳)謝安妻見家門富貴而安獨靜退
乃謂曰丈夫不如此也安掩鼻曰恐不免耳(晉書本傳)謝安
甚敬王獻之因問曰吾書何如家君曰固不同安曰外
論不爾曰人那得知(同上)涼張邕驕矜淫縱國人患之張
天錫所親劉肅謂天錫曰正當速除之耳天錫曰安得
其人肅曰肅即其人也肅年時未二十天錫曰汝年少
更求其助肅曰趙白駒與肅二人足矣(晉海西公傳)燕主垂
議伐西燕垂曰吾比老叩囊底智足以取之終不復留
此賊以累子孫(晉武紀)王羲之自稱我書比鍾繇當抗行
比張芝草猶當雁行也(晉書本傳)胡藩曰劉毅一談一詠自
許以為雄豪(晉紀)崔浩纖妍潔白如美婦人常自謂才比
張良而稽古過之(宋紀)王儉曰江左風流宰相唯有謝安
蓋自況也(王儉傳)裴子野曰為文人皆得於手我獨得於
心(南史本傳)胷中貯千卷書使人那得不畏服(北史崔陵傳)王侃
不交遊親朋勸其出仕侃曰苟有良田何憂晩歲但恨
無其才爾(北史)周武謂楊素曰善自勉之勿憂不富貴應
聲答曰臣但恐富貴來逼臣臣無心圖富貴(隋書)隋王羆
曰老羆當道卧貛子安得過(同上)激濁揚清疾惡好善臣
於數子有一日之長(唐書王珪傳)李靖常曰丈夫遭遇要當
以功名取富貴何至作章句儒(唐書本傳)李晟謂所親曰吾
生長西陲備諳虜情(同上)裴度辟皇甫湜為判官度修福
先寺將立碑求文於白居易湜怒曰近捨湜而遠取居
易請從此辭(唐書韓愈傳)韓愈自視遷雄至固以下不論也
(唐書贊)自比孟軻以荀況揚雄為未醇(唐書韓愈傳)李懷遠宗
人欲籍以高蔭懷遠曰因人之勢高士恥之假蔭而官
豈吾心耶擢四科第鄭人表常自曰天瑞有五色雲
人瑞有鄭人表(並唐書本傳)
傳記婁敬過洛陽曰臣之策能不血刃坐羈匈奴頭着
陛下前(三輔故事)李元禮高自摽持欲以天下名教是非為
己任(世說新語)張賓自謂昆弟曰吾言智策鑒識不後張子
房但不遇高祖耳(崔鴻後趙錄)僧支遁曰既有凌霄之姿何
肯為人耳目玩乎(世說)後魏楊大眼曰若使旗鼓相望瞋
眸奮發足以使君亡魄喪膽(談藪)猛虎不處卑勢勁鷹不
立垂枝(蔣子方機論)司馬相如往京師過蜀郡升僊橋題其
柱曰不乘駟馬不復過此(白氏六帖)楚丘先生見孟嘗君曰
先生老矣春秋高矣多遺忘矣何以教文先生曰使我
投石斥距追車赴馬逐麋鹿將虎豹吾則老矣使我操
計謀殺精神決嫌疑出正辭尚諸侯吾乃始壯耳何老
之有孟嘗君勃然汗出至踵曰文過耳(韓詩外傳)劉長卿每
題詩不言姓但曰長卿(雲溪友議)皮日休傲誕自號間氣布
衣沙門貫休風騷之外精於筆札成中令問其筆法
休曰此事須登壇而授安可草草而言(北夢瑣言)鍾子期死
伯牙子屛琴絶絃終身不鼓以為時無足為鼓琴者(劉向)
(說苑)
集知我者希則我貴矣(揚雄解嘲)鳳凰集南嶽羞與燕雀羣
(劉公幹)雖逍遥於廣厦實擊厲於中原(選傅玄鷹賦)生必耀華
名於玉牒没則勒洪伐於金策(張景陽七命)懷紀燕山石思
開函谷關(徐敬業琅琊城作)排朱門而獨遠昇青雲而自致匪
偷光於隣壁寧假輝於陽燧終徇已以致能靡因人以
成事雖不能縱逸韻於霜臯唳野致九天之響頗亦
蓄苛芬於露薄垂薰有十步之芳(駱賓王)安能與尺鷃决
起但搶榆(孟浩然)人生若不能帥表朝廷即當老死山谷
彼區區於財貨之末局局於權勢之門縱得鍾鼎亦胡
顔受納(元次山)杜陵有布衣老大意轉拙許身一何愚自
比稷與契居然成濩落白首甘契闊蓋棺事則已此志
常覬豁窮年憂黎元嘆息腸内熱非無江海志瀟洒送
日月虎氣必騰上龍身寧久藏(並杜詩)心藏風雲世莫
知騄驥本天馬素非伏櫪駒韓信羞將絳灌比禰
衡恥逐屠沽兒青雲當自致何以求知音李太白
上裴長史書曰他人之文猶山無煙霞春無草樹白之
文光明洞徹句句動人(並李白)自矜當無對(韓文猛虎行)當今
盲於心者皆是若籍自謂獨盲於目爾(韓文代張籍書)使其道
由愈而粗傳雖滅死萬萬無恨(韓愈答孟簡書)承先人後者在
孫惟汝在子惟吾(韓文)自度若世無孔子不當在弟子列
(韓文與吕山人書)固余異於牛馬兮寧止乎飲水而求芻羣
雌孤雄意態横出誰為傾國媒自許連城價懷竒負
氣不隨人後沖天鵬翅闊報國劒鋩寒天不欲使
兹人有知乎則吾之命不可期如使兹人有知乎非我
其誰哉其行道其為書其化今其傳遠必有在矣(並韓文)
鋪張對天之閎休揚厲無前之偉績編之乎詩書之策
而無愧措之乎天地之間而無虧雖使古人復生臣亦
未肯多讓(韓文潮州謝上表)配圭璋而為貴豈泥滓而為儔(柳文)
(波沙揀金賦)金之為寳恥居下流(同上)低回且向籠間宿奮迅
終湏天外飛崔杜鞭齊下元常轡共驅若不佩金
印即合翳玉芝(白樂天)振臂猶堪呼一擲爭知常下不成
盧(劉賓客)雲霄坐應致(劉長卿)老虎終開眼兒蟲會叩頭但
令吾舌在何畏不封侯(張家吉文)肯與夫斗筲者決得失於
一夫之目砥名礪節易地改轍冀桑榆之未晩得雌
雄之一決(唐文粹)將攜健筆干明主(杜牧之)
本朝萬里秋風天外意誰言一身窮自待九鼎重(歐文)
枯朽猶能出菌芝(坡詩)海底鯤魚會化鵬(蘇子由詩)吾文如萬
斛泉源不擇地而出在平地滔滔汨汨雖一日千里無
難(東坡)
自期遠到
經士不可以不弘毅任重而道遠仁以為己任不亦重
乎死而後已不亦遠乎(語)
史鄙没世而文采不表於後(漢司馬遷書)舒吾陵雲羽奮此
千里足超邁絶塵驅倏忽誰能逐脩翼無卑栖遠趾
不步局(東漢酈炎傳)
集逸翮思拂霄駿足羨遠遊(郭景純遊仙詩)指蓬壺而播翰望
崑閬而揚音(鮑照鶴賦)非刻金石列圖象揚弘懿崇耿光則
顒然衆情孰克慰滿(陳子昂集)鸞陞鴻漸期紫氛兮(同上)逸翮
方翥脩途兹始冀頡頏乎九霄將翺翔乎萬里(李文山)老
驥思千里饑鷹待一呼(杜詩)願言成羽翼奮趐凌丹梯(元微)
(之集)竊攀屈宋宜方駕恐與齊梁作後塵(杜詩)九霄排直上
萬里整前期(元微之集)那得作牛後更擬助鴻飛迅阪看
鵬舉高音待鶴鳴所期人拭目焉肯自佯盲鵬翼張
風期萬里(並同上)駿足思長阪(陸韓卿詩)溪澗豈能留得住終
歸大海作波濤(唐宣東瀑布詩)誰謂青雲高鵬飛終背負(劉賓客集)
吾將奮鱗於太空兮奚獨慕此江湖吾將發榮於蟠桃
兮奚獨守此蒿蔞吾將蕩其魄兮驂風軔與車軌謁帝
於冥冥之天兮秉其生殺之樞(皮日休集)
本朝劉瑀曰騏驥一蹙自造青雲何至與駑馬爭路(續說)
庶幾垂後世不默死芻豢(歐公集)世間萬事皆塵土留取
功名久遠看(蔡君謨詩)欲為天下屠龍手肯讀人間非聖書
(邵堯天詩集)
自信
經孔子曰我戰則克祭則受福(記)考諸三王而不謬建
諸天地而不悖質諸鬼神而無疑百世以俟聖人而不
惑(記)孔子曰十室之邑必有忠信如丘者焉不如丘之
好學也子曰丘之禱久矣子曰天生德於予桓魋
其如予何子畏於匡曰文王既没文不在兹乎天之
未喪斯文也匡人其如予何(並語)
子聖人復起必從吾言矣有王者起必來取法知
我者其惟春秋乎罪我者其惟春秋乎(並孟)宋桓魋欲害
孔子孔子稱天生德於予魯臧倉毁孟子孟子曰臧氏
之子焉能使予不遇哉(孟子序)
史鄭子産曰禮義之不愆何恤人之言晉叔向曰祁
大夫外舉不棄讎内舉不失親其獨遺我乎(並左)三得相
而不喜知其才自得之也三去相而不悔知非己之罪
也(史孫叔敖傳)參聞何薨告舍人趨治行吾將入相居無何
使者果召參始參微時與蕭何善及為將相有隙至何
且死所推賢唯參(漢惠紀)朱邑且死囑其子曰我故為桐
鄉嗇夫其民吏愛我必葬我桐鄉後世子孫奉我不如
桐鄉民及死其子葬之桐鄉民果共為邑起冢立祠祭
至今不絶(西漢本傳)王賀為繡衣御史逐捕魏郡盜多所縱
捨以奉使不稱免嘆曰吾聞活人子孫有封吾所活者
萬餘人後世其興乎(漢武紀)鄧禹嘗謂人曰吾將百萬之
衆未嘗妄殺一人後世必有興者叔父陔曰嘗聞活千
人者子孫有封兄訓為謁者使修石田河歲活數千人
天道可信家必蒙福(漢和紀)陸元方為宰相每有遷除密
封以進未嘗漏露臨終曰吾於人多隂德子孫其未衰
乎(通鑑)
傳記于公築治廬舍謂匠人曰為我高門我治獄未嘗
有所冤我後世必有封者(說苑貴德篇)
集履乘石而周公不以為疑(文選注乘石王所登車石也)自保曾參
不殺人(元微之)文書自傳道奚待史筆垂(韓集)昔揚子雲著
太玄人皆笑之子雲言曰世不我信無害也後世復有
揚子雲必好之矣(韓集與馮宿論文書)作者不祈人之知也明矣
直百世以俟聖人而不惑質鬼神而不疑耳人以為
拙臣行不疑(並韓集)武王周公聖人也率天下之賢士與
天下之諸侯而往攻之未嘗聞有非之者也彼伯夷叔
齊乃獨以為不可殷既滅矣天下宗周彼二子乃獨恥
食其粟餓死而不顧繇是而言夫豈有為而為哉信道
篤而自知明者也(韓集伯夷頌)人不易物鍾離委珠而徒為
心苟無瑕伯夷飲泉而何爽事直皇天在(並白樂天)苟吾
道之無爽又何陋於斯土顧言行之有常雖蠻貊兮可
處(皇甫湜)但教方寸無諸毒狼虎叢中也立身(馮道詩見青箱雜記)
本朝平生仗忠信今日任風波(唐子方詩)人之情諱有而不
諱無離婁之明人謂之瞽不愠矣柳下惠之清人謂之
汚不怍矣(涑水迂書)故晉國王公嘗手植三槐于庭曰吾子
孫必有為三公者已而其子文正公相真宗於祥符景
德之間夫寓物於人明日而取之有得有否而晉公
修德於身責報於天取必於數十年之後如持左契交
手相付吾是以知天之果可必也(並東坡三槐堂記)
不能自信
史王莽誅劉棻時揚雄校書天祿閣上治使者來欲收
雄雄恐不能免迺從閣上自投下幾死(西漢本傳)
傳記魯人有與曾子同名族者而殺人人告曾子母曰
曾參殺人曾子之母曰吾子不殺人織自若有頃焉人
又曰曾參殺人其母尚織自若頃之又一人告之曰曾
參殺人其母懼投杼踰牆而走(戰國策)
自暴
經小人以小善為無益而弗為也(易)力不足者中道而
廢今汝畫困而不學民斯為下矣(並語)
子一羽之不舉為不用力焉輿薪之不見為不用明焉
為長者折枝語人曰我不能是不為也非不能也
以為無益而捨之者不耘苗者也有是四端而自謂
不能者自賊者也飽食暖衣逸居而無教則近於禽
獸自暴者不可與有言也自棄者不可與有為也言
非禮義謂之自暴也吾身不能居仁由義謂之自棄也
曠安宅而弗居舍正路而弗由哀哉徐行者豈人
所不能哉所不為也於不可已而已者無所不已
不恥不若人何若人有(並孟)
集如彼梓材弗勤丹漆雖勞樸斵終負素質(張茂先勵志詩)人
非生而知之者孰能無惑惑而不從師其為惑也終不
解矣(韓文師說)
本朝班固論劇孟郭解之流皆有絶異之姿而惜其不
入於道德苟放縱於末流(東坡集)
不苟合
經衛靈公間陳於孔子孔子曰俎豆之事則嘗聞之矣
軍旅之事未之學也(語)
子御者且羞與射者比(孟)周衰戰國縱横取士先權謀
孟子以儒道遊於諸侯不肯枉尺直尋時君咸謂之迂
闊於事終莫能聽納其說衛靈公問陳於孔子孔子
答以俎豆梁惠王問利國孟子對以仁義(並孟序)
史陳敬仲為齊工正飲桓公酒樂公曰以火繼之辭曰
臣卜其晝未卜其夜不敢(左)梁惠王謀欲攻趙孟軻稱
太王去邠此豈有意阿世俗苟合哉(史孟軻傳)叔孫通徵魯
諸生魯兩生不肯行曰禮樂所由起積德百年而後可
興也吾不忍為公所為公往矣無汚我(史本傳)行不苟合
義不取容(史朱建傳)鳳凰翔于千仞之上兮覽德輝而下之
見細德之險微兮遥增擊而去之(史賈生傳)鍾期死伯
牙絶絃破琴而不肯與衆鼓獿人亡(獿乃高反古之善墍者)匠
石輟斤而不敢妄斵(西漢揚雄傳)任延為武威太守帝戒
之曰善事上官無失名譽延曰忠臣不私私臣不忠
上下和同非陛下之福善事上官不敢奉詔(本傳)周璆高
潔之士前後郡守招命莫肯至唯蕃能致焉(東漢陳蕃傳)禰
衡始達潁川隂懷一刺既而無所之適至於刺字漫滅
(東漢本傳)裴頠薦韋忠於張華華辟之忠辭疾不起人問其
故忠曰張茂先華而不實裴逸民欲而無厭棄典禮而
附賊后此豈大丈夫之所為哉逸民每有心託我我常
恐其溺於深淵而餘波及我況可褰裳而就之哉(晉傳紀)
王述嘗見王遵每發言一坐莫不贊美述正色曰人非
堯舜何得每事盡善(晉書王述傳)殷仲文還姑熟祖送傾朝
桓謙要王弘之同行答曰凡祖離送别必在有情與殷
風馬不接無緣陪從(沈約宋書)
傳記鍾子死伯牙終身不復鼓琴以為世無足為鼔琴
者(吕氏春秋)
集鸞鳳循四極而回周兮見盛德而後下(楚辭)連城之珍
俟楚文而乃進崩山之操待鍾期而後發(王績文)莫將流
水引空向俗人彈(駱賓王)儼有直道侃無媚辭(張說之文)嗟彼
苦節士素於圓鑿方(杜工部)今所以惡衣食窮體膚麋鹿
之與遊猿狖之與居固自以身不能與時從順俯仰故
甘心自絶而不悔焉(韓文)所詣少不會意徑還不留雖水
禽決起山鹿駭去之不若也(陸魯望)寧方為皂不圓為卿
寧方為汙辱不圓為顯榮性不苟合居常寡徒(並唐文粹)
我受狷介性立為頑鈍身平生雖寡合今即無緇磷(白侍)
(郎)
本朝當戰國時儀秦以口舌取富貴孟子與公孫丑之
徒方且歴論養浩之說宜當時以為迂闊(鳴道集)棋逢敵
手纔堪着琴少知音不願彈(邵堯夫)
苟容(附迎合)
經志在隨人所執下也(易)鄉原德之賊也(語注云原人趨向容媚而)
(合之)
子長君之惡其罪小逢君之惡其罪大(孟)偷合苟容(荀子)
生斯世也為斯世也善斯可矣閹然媚於世也者是鄉
原也(孟)
史叔孫通儒服漢王憎之乃變其服服短衣楚製(史本傳)
養交安祿(史記)叔孫通為綿蕞野外(西漢本傳師古曰蕞與蕝同應劭曰立竹)
(及茅索縈之習禮儀其中如淳曰以茅剪樹地為纂位尊卑之次也)張湯漢武帝時為廷
尉即上意所欲辠予監吏深刻者即上意所欲釋予監
吏輕平者(西漢書)韓增代張安世領尚書事以温顔遜辭
承上接下無所失意保身固寵不能有所建明(漢書韓王信傳)
公孫弘懷智飾詐以阿人主取容(西漢汲黯傳)以苟容曲從
為賢以阿默尸祿為智(西漢鮑宣傳)孔光上有所問據經法
以心所安而對不希指苟合如不從不敢強諫爭以是
久而安(漢成紀)容回而已(後漢)公卿選懦容頭過身(漢殤紀)鼠
雀偷生苟此一活耳(晉書王濬傳)山濤為吏部尚書濤典選
一官闕輒擇才資可為者啓擬數人得詔旨有所向然
後顯奏之(晉世祖)後楊再思在位累載屈節希旨無所規
弼慎畏未嘗忤物或謂再思曰公名高位重何為屈節
如此再思曰世路艱難直者受禍苟不如此何以全其
身哉(唐書本傳)蘇味道為相未嘗有所建明脂韋自營而已
(唐書)明皇將廢太子帝詔宰相謀之林甫對曰此陛下家
事非臣等宜預帝意乃決以安祿山兼范陽節度使
尚書席建侯稱祿山公直李林甫裴寬皆順旨共稱其
美(並唐書)張良娣産子三日起縫戰士衣上止之對曰此
非妾自養之時上以是益憐之(唐肅宗)側媚取容(唐書張俾方傳)
王播為相專以承迎為事未嘗言國家安危(唐穆宗紀)
傳記李豐依違二公之間(司馬懿曹爽魏略)
集懷道以迷國佯愚而不言顛則不扶危則不能安能
婉婉以順上逡巡以避患雖保黃耉終夀百年盖志士
之所恥愚夫之所賤也(楚辭)或推迻(古移字)而難容(同上)決耳
目之欲以苟容為度(選容)變音聲以順旨思摧翮而為庸
(張華賦)惜位則偷合而不言愛身則苟容而不諫(白傳集)公
卿大夫偷合苟容持祿養安(皇甫湜)希仕尺寸徇祿斗升
(唐文粹)
雷同
史君所謂可據亦曰可君所謂否據亦曰否若以水濟
水誰能食之若琴瑟之專壹誰能聽之同之不可也如
是(左)衛侯言計非是而羣臣和者如出一口君出言
自以為是而卿大夫莫敢矯其非卿大夫出言亦自以
為是而士庶人莫敢矯其非君臣既自賢矣而羣下同
聲賢之賢之則順而有福矯之則逆而有禍如此則善
安從生(並周紀)雷同相從隨聲是非(劉歆傳)希指雷同(馬宫傳)
每有一事羣臣同聲得無非其美者(漢成紀)上下雷同非
陛下之福(後漢)雷同容容無違而已(漢靈紀)若心知不可而
順旨雷同負臣子之義(漢和紀)
傳記君無諤諤之臣父無諤諤之子兄無諤諤之弟夫
無諤諤之婦士無諤諤之友其亡可待(說苑)
集萬口和附并為一談和而唱之同然一辭(並韓文)
乘虛接響
經胥動以浮言(書)道聽而塗說德之棄也(語)
子聽虛而責響視空而索影(劉子)四面(時言軒轅四面)一足(䕫)本
非真實玉璞鳳凰不是定名魯人東郭空濫美稱愚谷
黃公横受惡名由此觀之傳聞喪真翻傳名實虛信傳
說即以定真聞野丈人(藥名)謂之田父河上姹女謂之婦
人堯漿禹糧謂之飲食龍肝牛膝謂之為肉(劉子)
史聞諸道路(左)流言飛文譁於民間(西漢)誅名而不察實
為善者不必免而犯惡者未必刑也(漢武紀)城中好高髻
四方高一尺城中好廣眉四方且半額城中好大袖四
方全疋帛(東漢馬參傳)
傳記訛言難信傳聞多失至於曾參殺人不疑盜嫂翟
義不死諸葛猶存此皆得之於行路傳之於衆口(史通)師
曠軒轅並世公明方朔同時堯有八眉䕫惟一足烏白
馬角救燕丹而免禍犬吠雞鳴逐劉安以高蹈故道聽
塗說之違理街談巷議之損實說鳬履登朝則云漢
書舊記談蛇劒飛屋必曰晉典明文逆彼虛辭成兹實
錄(並上)古語曰事歴終古以魚為魯(白氏六帖)一犬吠形百犬
吠聲(同上)江南閭里間士大夫道聽塗說強事飾詞呼徵
質為周鄭謂霍亂為博陸上荆州必稱陜西下揚都要
云海郡言食則糊口道錢則孔方問移則楚丘論婚則
燕爾及王則無不仲宣語劉則無不公幹凡一二百件
傳相祖述尋問莫知源由施安時復失所(顔氏家訓)
集隨風靡而成行(楚辭)街談巷議(張平子西京賦)聽者不察和而
唱之同聲一辭(韓文諱辨)臆決唱聲萬口和附并為一談牢
不可破(韓文平淮西碑)吠聲者多辨實者寡飛語一發臚言四
馳萌芽始發枝葉俄茂方謂語怪終成禍梯(劉賓客)
本朝造謗于下者初若含沙之射影但期隂以中人宣
言于庭者遂肆鳴梟之惡音孰不聞而掩耳(歐文)
端介
經舍車而徒義弗乘也君子以立不易方(並易)無有淫
朋無有比德正色率下(並書)君子不以色親人姦聲亂
色不留聰明非時不見非義不合儒有可親而不
可劫也可近而不可迫也可殺而不可辱也其居處不
淫其飲食不溽(並記)富與貴是人之所欲也不以其道得
之不處也有澹臺滅明者行不由徑非公事未嘗至
於偃之室也(並語)
子伯夷非其君不事非其友不友不立於惡人之朝不
與惡人言立於惡人之朝與惡人言如以朝衣朝冠坐
於塗炭端人也一介不以與人一介不以取諸人
不以三公易其介(並孟)不取於人謂之富不辱於人謂
之貴(孔叢子)葛稚川不以片言半字煩人(抱樸子)
史齊即墨大夫不事左右以求譽毁言日至(史記齊世家)未
嘗卑節下意以求仕也(西漢蒯通傳)行不苟合義不取容(前漢)
(朱建傳)申屠嘉曰使君所言公事君且奏之若私吾不受
私語(西漢爰盎傳)申屠嘉為人廉直門不受私謁(漢文紀)尹翁
歸之語不及私(西漢本傳)請謁無所行貨賄無所用(漢武紀)里
名勝母曾子不入邑號朝歌墨子回車(西漢鄒陽傳)不可阿
尊事貴(劉向傳)守經據古不阿當世(貢禹傳)非其服弗服非
其食弗食(同上)孤立羣貴之間(馬援傳)交趾守張恢坐贓伏
法以資物簿入大司農詔賜羣臣鍾離意得珠璣悉以
委地而不拜曰此贓穢之寳誠不敢拜(東漢本傳)曼麗之容
不悦於目鄭衛之聲不過於耳(東漢杜篤傳)井丹高潔未嘗
修刺謁人(東漢)梁鴻尚節介勢家慕其節多欲得女之鴻
並絶不娶楊震舉茂才王密密遺震金曰暮夜無知
者震曰天知神知我知子知何謂無知乎徐穉非其
力不食(並同上)陳泰為并州京邑貴人寄寳貨因泰市奴
婢泰皆掛之於壁不發其封(三國魏志)羊祜不附中朝時人
為之語曰二王(王戎王衍)當國羊公無德(晉武紀)方正亮直介
然不羣(晉書王基傳)崔遊自少及長口未嘗語及財利崔
洪口不言貨財手不執珠玉(並晉書)顔延之子竣貴重凡
所資供延之一無所受布衣茅屋蕭然如故常乘羸牛
笨車逢竣之鹵簿即住道側常語竣曰吾平生不喜見
要人今不幸見汝(宋世祖)劉行本為左庶子隋太子得良
馬欲令行本乘行本正色曰至尊置臣於庶子者欲令
輔導以正道非為佐弄臣也(隋書)惡木垂蔭志士不息盜
泉飛溢廉夫不飲(新唐書武皇后傳)席豫太平公主欲表為諫
官豫恥之逃去(唐中宗)嚴挺之拒宰相不肯見李林甫崔
隠甫違詔不屈牛仙客信剛者乎(唐書本傳)李乂進吏部侍
郎請謁不行時人語曰李下無蹊徑(同上)正人一心事君
無待於助(唐書李德裕傳)松柏之為木孤生勁特無所因依(同上)
耿介之士羞於自拔(唐書)
傳記平原君欲封魯仲連辭讓者三終不肯受平原君
乃置酒酒酣起前以千金為魯仲連夀魯仲連笑曰所
貴於天下士者為人排患釋難解紛亂而無所取也即
有所取者是商賈之人也(戰國策)鍾離意曰志士忍渴於
盜泉之水曾參迴車於勝母之閭惡其名也(東漢紀)水名
盜泉仲尼不漱(論語撰考識)郝子廉一介不取諸人曾過姊
飲錢留席下而去每行飲水常投一錢井中(風俗通)
集食不媮而為飽兮衣不苟而為温(楚辭)恥于媚而求親
(藝文曹植九愁賦)義分明於霜信行直如絃(袁陽源白馬篇)渴飲堅冰
漿饑待零露餐(苦寒行)箕子許由有高節湘水屈原有清
源黃河一直青松萬仞(並陳子昂)松柏青青不受令於霜
雪張說云秀水勢恒孤(張說集)獨立天地間多君秉
古節嶽立冠人曹(回李太白)以兹悟生理獨恥事干謁兀兀
遂至今忍為塵埃没(杜詩)物白諱受玷行高無汚真(同上)馬
蹄無入朱門跡(韓集)道不行於主人與之處者非其類雖
有享之以季氏之富不一日留也(同上)古琴無俗韻寒松
無妖花(李太白)勁葉森利劒孤莖挺端標介潔靜專不
交勢利(並上)高郢規矩自立不干權貴(柳文)見佞色諂笑
者不忍與坐語(同上)潔性不可汚(韋應物)嶷然如斷山絶巘
不可以邪徑造焉(穆員作鄭叔則誌)獨鶴不羣孤松無柯(劉長卿)
靈物本特達不復相纏榮(唐文粹)直方不偶孤高比雲
月(並同上)宋廣平貞姿勁質剛態毅狀鐡腸石心不解吐
婉媚辭(皮日休梅花賦)
本朝寇莱公為相丁謂出其門為參政會食都堂羹染
公鬚謂起拂之公正色曰身為執政而親為宰相拂鬚
耶(遺事)觀弼之心鍊金鍜銕(石介玉德頌銕即鐡字)李及知杭州市
白集一部乃為終身之恨(筆談)王質未嘗折顔色屈語論
以合當國者意(王質墓誌)人嘗與孫之翰一端硯曰此石呵
之則水流孫曰一日呵一擔水方直三錢竟不受(筆談)面
目嚴冷(東坡陳公弼傳)森森直榦百餘尋高入青冥不附林(臨川)
(集)陳履常居都下逾年未嘗一至貴人之門章子厚欲
一見終不可得(東坡答李廌書)天地之間物各有主苟非吾之
所有雖一毫而莫取(東坡赤壁賦)堅姿映松柏直節凌榛荆
(蘇子由集)
不由介紹
子孟孺子(子車)無介而見(孔業子雜訓)
史谷永曰薛宣無游說之助(西漢)喬幹直聳磨天自致(魏鄭)
(公)唐太宗曰觀古今用人必因媒介若行成張者朕自
舉之無先容也(唐書)
集青雲當自致何必求知音(李太白)出身入仕並不因人
(劉禹錫表)貌符心冥如舊君臣天降時雨山川出雲感激自
致其間無因(吕和叔傅巖)
本朝豈因糞壤栽培力自得乾坤造化心(臨川集)不階尺
木遂致青雲(同上)
寡合
經獨行踽踽(詩經)武公寡特(詩序)
子踽踽涼涼(孟)
史寡耦少徒(西漢東方朔傳)落落難合(東漢耿弇傳)至音不合衆聽
故伯牙絶絃至寳不同衆好故卞和泣血(東漢陳元傳)孤音
寡和直轡安歸(東漢荀彧傳論)沈懷文素不飲酒又不好戲宋
孝武謂故欲異已謝莊嘗戒曰卿每與人異亦何可久
懷文曰非欲異物性之所不能耳(南史)夷行介特雅不與
合(唐陳夷行傳)蕭瑀性狷介與同僚多不合(唐太宗)
集卧喜晩起而當關呼之不置一不堪也抱琴行吟弋
釣草野而吏卒守之不得妄動二不堪也危坐一時髀
不得摇性復多虱爬搔無已而常裹以章服揖拜上官
三不堪也素不便書不喜作書而人間多事堆案盈几
不相酬答則犯教傷義欲自勉強則不能及四不堪也
不喜弔喪而人道以此為重已為不見恕者所怨至欲
見中傷者雖戄然自責然不可化終不能獲無咎無譽
如此五不堪也不喜俗人而當與之共事或賓客盈坐
鳴聲聒耳囂塵臭處千變萬伎在人目前六不堪也心
不耐煩而官事鞅掌機務纏其心世故繁其慮七不堪
也縱逸來久情意傲散簡與禮相背嬾與慢相成榮進
之心日頽任實之情轉篤此由禽鹿少見馴育則服從
教制長而見羈則狂顧頓纓赴蹈湯火雖飾以金鑣享
以嘉殽愈思長林而志在豐草也(嵇康與山濤絶交書)天資木強
不能屈節權門地隔蓬心不能買名時議(駱賓王)秀木勢
恒孤(張說之)一生傲岸苦不諧(李太白)不合者雖造廬未嘗
與之坐(韓文答馮宿書)今所以惡衣食窮體膚麋鹿之與處猿
狖之與居固自以其身不能與時從順俯仰故甘心自
絶而不悔焉(韓文)出門無所往入室還獨處(白侍郎)孤風絶
侣逸翮獨翔(柳文)性不苟合居常寡徒(唐文粹)
本朝惟枉尋直尺之不為故圓鑿方枘而難合(歐公集)古
聲無慆淫真味有澹泊(臨川集)窈眇文章宜和寡崢嶸肝
肺亦交難(坡詩)
朋比
經比之匪人(易六三)簡賢附勢寔繁有徒協比䜛言
朋家作仇脅權相滅(並書)小人比而不周(語)
子上偏曲則下比周比周則難知(荀正論)
史相引以勢相道以利(史記日者傳)有背公死黨之信(西漢翟方)
(進傳)阿黨所厚(西漢杜叙傳)谷永黨於王氏(西漢本傳)公卿以下畏
石顯重足一迹顯與中書僕射牢梁少府五鹿充宗結
為黨友諸附倚者皆得寵位(漢元紀)長安令楊興與賈捐
之相善捐之欲得召見謂興曰京兆尹缺使我得見言
君蘭(楊興字)京兆尹可立得興曰君房下筆言語妙天下
使君房為尚書令勝五鹿充宗遠甚捐之曰令我得代
充宗君蘭為京兆京兆郡國首尚書百官本天下真大
治士則不隔矣捐之前言平恩侯可為將軍期思侯並
可為曹皆如言又薦滿宣立為刺史相薦之信不當如
是乎興曰我復見言君房也捐之復短石顯興曰上信
用之今欲進苐從我計且與合意即得入矣捐之即與
興共為薦顯奏又共為薦興奏石顯白之上迺下興捐
之獄(西漢捐之傳)牢耶石即五鹿客耶印何纍纍綬若若耶
(漢元紀)共相標榜(東漢黨錮傳)黨同而伐異激揚名聲互相
題拂(並同上)鄕人為之謠曰天下規矩房伯武因師獲印
周仲進二家賓客互相譏揣遂各樹朋徒漸成尤隙由
是甘陵有南北部黨人之議自此始矣(漢桓紀)諸葛誕鄧
颺等相與結為黨友更相題表以散騎常侍夏侯玄等
四人為四聰誕輩八人為八達合黨連羣互相褒歎以
毁訾為罰戮用黨譽為爵賞附己者則歎之盈言不附
者則為作瑕釁(魏明紀)賈謐喜延士大夫郭彰石崇陸機
機弟雲和郁及榮陽潘岳清河崔基勃海歐陽建蘭陵
繆徵京兆杜斌摯虞琅琊諸葛詮弘農王粹襄城杜育
南陽許猛彭城劉訥中山劉輿輿弟琨皆附於謐號曰
二十四友(晉世祖)王伾為左散騎常侍王叔文為起居舍
人大抵計事叔文依伾伾依李忠言忠言依牛昭容轉
相交結每事先下翰林使叔文可否然後宣于中書外
黨則韓泰柳宗元劉禹錫等主采聽外事謀議唱和日
夜汲汲如狂互相推奬曰伊曰周曰管曰葛瀟然自得
謂天下無人(唐順宗)李德裕宗閔各有朋黨互相援濟上
曰去河北賊易去朝中朋黨難(唐文宗)漢朱博陳咸相為
腹心背公死黨周福房植各以黨相傾議論相軋故朋
黨始於甘陵二部(唐書李德裕)邪人必更為黨以相欺蔽(同上)
德裕宗閔各分朋黨更相傾軋垂四十年(唐穆宗)
集羣衆成朋上浸以惑(楚辭)朋曹比而黨譽(同上)
本朝夏侯玄與何晏等皆有盛名晏目玄以易之所謂
深者而玄目晏以神及其遇禍深與神皆安在乎羣兒
妄作名字自相刻畫類皆如此(東坡書樂毅論後)
交結
經皇甫卿士番維司徒家伯冡宰仲允膳夫棸子内史
蹶維趣馬楀維師氏豔妻煽方處(詩注六人相連於朝皇甫為首)
相覿以貨相賂以利(記郊特牲)
史宋公子鮑禮於國人年自七十以上無不饋詒時加
羞珍異國之材人無不事也親自桓以下無不恤也(左傳)
灌夫所與交通無非豪傑大猾家累數千萬食客數千
百人(史本傳)郭解入關中關中賢豪知與不知聞其聲爭
交懽解(史游俠傳)賂遺外戚許史傾家自盡(西漢陳萬年)苞苴盈
於門庭聘問交於道路書記繁於公文私務衆於官事
(漢武紀)王氏方盛賓客滿門五侯各有所厚不得左右唯
長安人樓護盡得其懽心(西漢)近侍並樹所親禁省起居
纖微必知(漢桓紀梁冀)崔烈為司徒因𫝊母入錢五百萬(漢靈)
(紀)杜預在鎮數餉遺洛中貴要或問其故預曰吾但恐
為害不求益也(晉書本傳)荀睎為兖州刺史多所交結每得
珍物即遺都下親貴兗州去洛五百里恐不鮮美募得
千里牛每遣信旦發暮還(同上)蕭至忠自託於太平公主
引為刑部尚書(唐紀)李林甫柔佞多狡數深結宦官及妃
嬪家伺上動靜無不知之由是每奏對常稱旨上悦之
(唐玄宗)李林甫常以金帛賂上左右上舉動必知之柳
澤上疏以為斜封官因僕妾汲引劉幽求魏知古崔湜
陸象先同平章事皆太平公主之志也(並同上)饋謝四方
有名士無不至其有口舌者率以利啖之使不得有所
訾短(唐書劉晏)李聽素以賂遺得權幸心故多為助力(唐書本傳)
王叔文因為太子言某可為相某可為相幸異日用之
密結翰林學士韋執誼及當時朝士有名而求速進者
陸淳吕温李景儉韓曄韓泰陳諫柳宗元劉禹錫等定
為死友(唐順宗)王叔文依王伾伾依李忠言忠言依牛昭
客轉相交結每事先下翰林使叔文可否然後宣于中
書韋執誼承而行之叔文及餘黨十餘家之門晝夜車
馬如市客候見叔文伾者至宿其坊中餅肆酒罏下一
人得千錢乃容之(唐紀)楊虞卿張元夫蕭澣等善結交依
附權要上干執政下撓有司為士求官及第無不如志
(唐文宗)
趨附
經富人之屋烏所集也(詩傳)
子小夫之智不離苞苴竿牘(莊)
史成風聞成季之繇乃事之而屬僖公焉(左)承顔觀色
為務(史記淳于髠)張湯造請諸公不避寒暑是以湯雖文深
意忌不專平然得此聲譽而刻深吏多為爪牙用者依
於文學之士丞相弘數稱其美(史本傳)魏勃少時欲求見
齊相曹參家貧無以自通乃常獨早掃齊相舍人門外
舍人怪之以為異物而司之得勃勃曰願見相君無因故
為子掃於是舍人見勃曹參(西漢)追時好而取世資(西漢蓋寬)
(饒)時王氏方盛五侯兄弟爭名其客各有所厚不得左
右唯護盡入其門咸得其懽心(西漢樓護傳)許伯入第丞相
御史將軍中二千石皆賀(同上)追趨逐嗜(西漢揚雄傳師古曰隨所趨向)
(愛嗜而追逐之也)畢軌鄧颺李勝何晏丁謐皆有才名而急於
富貴趨時附勢(魏邵陵厲公紀)慕容超時公孫五樓為侍中内
外無不憚之王儼諂事五樓時人語曰欲得侯事五樓
(晉書)朝露未晞小車盈董石之居夕陽早落皂蓋填閻竇
之里(隋書盧思道勞生論)李林甫欲除不附己者求治獄吏蕭炅
薦吉温於林甫得之大喜温常曰若遇知己南山白額
虎不足縳也羅奭希為吏深刻皆隨林甫所欲深淺鍛
鍊成獄無能自脫者時人謂之羅鉗吉網(唐玄宗)
集輿金輦璧輸貨權門(陳琳檄)融融者皆趨勢之士得其
門而入者惟挾炭之子(王沈釋時論見御覽)輪蓋所遊必非夷惠
之室苞苴所入實行張霍之家(選劉孝標絶交論)甲第金張管
門庭車騎多(孟浩然)公卿朱門未開鎖我曹已到肩相齊
權門多噂沓名利苟可取殺身旁權要(並杜詩)虢國
門前閙如市(元微之集)大都車馬就權門(元微之集)權門衆所趨
有客動百千伺候於公卿之門奔走於形勢之途足
將進而趦趄口將言而囁嚅(並韓文)所遊皆青雲之士(劉賓)
(客集)當隆赫柄用而蜂附蟻合(柳文)
本朝張易之兄弟嬖幸武三思等候其門庭爭執鞭轡
(續世說)李輔國權盛宰相李揆見輔國執子弟之禮(同上)
強自攀附
經子曰非其鬼而祭之諂也(語)
史何昌瑀為吏部尚書有一客姓閔求官曰君是誰後
答曰子騫後(南史)杜正倫為相與城南諸杜昭穆素遠求
同譜不許(唐書)豆盧革韋說嘗問郭崇韜因白遭亂亡失
譜牒嘗得聞先人言上距汾陽四世耳革曰然則固從
祖也崇韜由是以膏梁自處(後唐莊宗)
集非有積素累舊之歡皆塗覯卒遇而以為親者也(四子)
(講德論)
本朝郭崇韜哭子儀之墓(筆談)
有守
經確乎其不可拔改邑不改井(並易)風雨思君子也亂
世則思君子不改其度焉風雨如晦雞鳴不已(詩)齊大
饑黔敖為食於路以待餓者而食之有餓者蒙袂輯屨
貿貿然來黔敖左奉食右執飲曰嗟來食揚其目而視
之曰予唯不食嗟來之食以至於斯也從而謝焉終不
食而死儒有委之以貨財淹之以樂好見利不虧其
義劫之以衆沮之以兵見死不更其守不隕穫於貧
賤不充詘於富貴(並記)富與貴是人之所欲也不以其道
得之不處也貧與賤是人之所惡也不以其道得之不
去也一簞食一瓢飲在陋巷人不堪其憂回也不改
其樂三軍可奪帥也匹夫不可奪志也不曰堅乎
磨而不磷不曰白乎涅而不緇不降其志不辱其身
(並語)
子君子修道立德不以困窮而改節(家語)昔齊景公田招
虞人以旌不至將殺之孔子奚取焉取非其招不往也
大匠不為拙工改廢繩墨羿不為拙射變其彀率
堂高數仞榱題數尺我得志弗為也食前方丈侍妾數
百人我得志弗為也般樂飲酒驅騁田獵後車千乘我
得志弗為也(並孟)不誘於譽不恐於誹率道而行端然正
已不為物傾側(荀卿子非十二子)古之賢人賤為布衣貧為匹
夫食則饘粥不足衣則裋褐不完然而非禮不進非義
不受(荀卿子大略)影不為曲物直響不為惡聲美(管子五輔)非其
志不之非其心不為雖以天下譽之得其所謂謷然不
顧以天下非之失其所謂倘然不受(莊子天地)與屈已以富
貴不若抗志以貧賤屈已則制於人抗志則不愧於道
(孔叢子抗志)胡毋思謂子思曰子思好大世莫能容子思曰
大不見容命也毁大而求容罪也吾弗改矣(孔叢子公義)鐘
山之玉炊以爐炭而色澤不變(淮南子)仲尼開跡將以自
用也如委已而從人雖有規矩凖繩焉得而用之(揚子)千
變萬化吾常守中(文中子)
史雖有挈缾之智守不假器(挈缾汲者喻小智為人守器猶知不以借人左昭七)
(年)孔子曰天下無行多為家臣仕於都唯季次未嘗仕
(史公哲哀傳)戰國儒術既絀齊魯之間學者獨不廢(史儒林傳)陳
餘謂孔鮒曰秦將滅先王之籍而子為書籍之主其危
哉子魚曰吾為無用之學知吾者惟友秦非吾友吾何
危哉吾將藏之以待其求至無患矣(秦紀)叔孫通徵魯諸
生三十餘人魯有兩生不肯行曰吾不忍為公所為公
所為不合古吾不行公往矣(西漢本傳)周亞夫曰高皇帝約
非劉氏不得王非有功不得侯今王信雖皇后兄無功
侯之非約也(漢景紀)天不為人之惡寒而輟其冬地不為
人之惡險而輟其廣君子不為小人之匈匈而易其行
(西漢東方朔傳)丁傅董賢用事諸附離之者或起家至二千石
時雄方草創太玄有以自守泊如也(西漢揚雄傳)不為燥濕
寒暑變其節不為風雨暴露改其形介然有常(西漢律歴志)
心如金石(東漢王常傳)郅惲為上東城門候帝常出獵車駕
夜還惲拒門不開帝令從者見面於門間惲曰火明遼
遠遂不受詔帝乃迴從東中門入(東漢本傳)高獲師事歐陽
歙歙下獄獲冠鐡冠帶鐡鑕詣闕請歙帝見之謂曰欲
用子宜改性獲對曰臣受性於父母不可改之於陛下
(東漢)任延為武威太守帝戒之曰善事上官無失於和延
曰忠臣不私私臣不忠上下雷同非陛下之福善事上
官不敢奉詔(高峻東漢)離朱不為巧眩移目師曠不為新聲
易耳(東漢范升傳)志士不飲盜泉之水廉者不受嗟來之食
(東漢烈女傳)孤竹長饑羞食周粟(東漢逸民傳)千乘莫移其情(同上)
陳忠薦汝南周燮南陽馮良學行深純隠居不仕名重
於世帝以玄纁羔幣聘之燮宗族更勸之曰夫修德立
行以為國君獨何為守東岡之陂乎燮曰夫修道者度
其時而動動而不時焉得亨乎與良皆自載至近縣稱
病而還(漢殤紀)楊震為太尉帝舅耿寳薦李閏兄於震震
不從寳乃自往候震曰李常侍國家所重欲令公辟其
兄寳唯傳上意耳震曰如朝廷欲令三府辟召固宜有
尚書勅拒不許(東漢書)楊震為東萊太守當之郡道經昌
邑故所舉荆州茂才王密為昌邑令夜懷金十斤以遺
震震曰故人知君君不知故人何也密曰暮夜無知者
震曰天知地知我知子知何謂無知者密愧而出(漢高紀)
范滂甥李頌素無行中常侍唐衡以屬宗資資用為吏
滂寢而不召資還怒捶書佐朱零零曰范滂清裁今日
寧受笞而死滂不可違資乃止(漢桓紀)帝愛楊喬才貌欲
妻以公主喬固辭不聽遂閉口不食七日而死(漢靈紀)中
常侍趙忠遣弟延致殷勤於傅燮延謂燮曰南容少答
我常侍萬戶侯不足得也燮正色拒之曰有功不論命
也傅燮豈求私賞哉(本傅)初玄德舉袁渙渙為吕布所留
布欲使渙作書罵辱劉渙不可笑而應之曰渙它日之
事劉將軍猶今日之事將軍也如一旦去此復罵將軍
可乎(漢獻紀)曹操追念田疇功恨前聽其讓乃復以前爵
封疇疇上疏陳誠以死自誓操不聽欲引拜之至於數
四終不受疇素與夏侯惇善操使惇自以其情喻之惇
就疇宿而勸之疇揣知其指不復發言惇臨去固邀疇
疇曰疇負義逃竄之人耳蒙恩全活為幸多矣豈可買
盧龍之塞以易賞祿哉縱國私疇疇獨不愧於心將軍
雅知疇者猶復如此若必不得已願效死刎首於前(同上)
不為小利移目不為意似改步(三國志)中常侍郎黃皓用
事董厥諸葛瞻不能矯正士大夫多附之唯樊建不與
皓往來秘書令郤正久在内職與皓比屋周旋三十餘
年澹然自守以書自娛既不為皓所愛亦不為皓所憎
故官不過六百石而亦不罹其禍(魏元帝)吳隠之為廣州
刺史酌貪泉賦詩曰試使夷齊飲終當不易心(晉書吳隠之傳)
蔡謨除司徒三年不就職詔書屢下謨終不受帝臨軒
遣侍中紀據黃門郎丁纂徵謨謨陳疾篤使主簿謝攸
陳讓自旦至申使者十餘返而謨不至詔免謨為庶人
(漢穆紀)褚淵侍山隂公主十日備見逼迫誓死不迴(沈約宋書)
沈慶之請老乃至稽顙泣涕上不能奪聽以始興公就
第上復欲用慶之使何尚之往起之尚之累陳上意慶
之笑曰沈公不效何公往而復返尚之慙乃止(宋文紀)豈
可令臣曲筆(魏游肇傳)周處士韋夐志尚夷簡魏周之際十
徵不屈世宗禮敬尤厚號曰逍遥公(陳高祖)傅縡上書言
後主酒色過度辭多訐直後主大怒曰我欲救卿卿能
改過否對曰臣心如面面可改臣心可改(南史)劉行本性
剛烈周武時為掌朝大夫典筆硯故事持至御坐則承
御大夫取以進及行本將進承御欲取之行本抗聲謂
承御曰筆不可得帝驚問之曰臣既不佩承御刀承御
亦焉取臣筆(隋書)王世充以國子助教吳人陸德明為漢
王師令玄恕就其家行束脩禮德明恥之故服巴豆散
卧稱病玄恕入跪牀下對之遺利竟不與語(唐高祖)太宗
謂尉遲敬德曰公心如山岳雖積金至斗知公不移
上又謂尉遲敬德曰朕欲以女妻卿何如敬德叩頭謝
曰臣妻雖鄙陋相與共貧賤久矣臣雖不學聞古人富
不易妻(並同上)段志玄與宇文士及勒兵衛章武門太宗
夜遣使至二將軍所士及披戶内使志玄拒曰軍門不
夜開使者示手詔志玄曰夜不能辨不納比曉帝歎曰
真將軍也周亞夫何以加(唐書本傳)太平公主與僧寺爭碾
磴雍州司戶李元絃判歸僧寺雍州刺史竇從一大懼
亟命元絃改判元絃大署判後曰南山可移判不可摇
從一不能奪(唐中宗)李商隠遷廣州都督及還人或褏金
以贈商隠曰吾自性分不可易非畏人知也(唐書本傳)不移
如山(唐書陸贄傳)柳渾與張延賞同為相怙權嫉渾守正俾
其所厚謂渾曰相公舊德但節言於廟堂則重位可久
答曰為吾謝張相公柳渾頭可斷舌不可禁(唐書)秉心蹈
義鐡心石腸(唐郭子儀傳)御史大夫高元裕欲薦用韋澳諷
澳謁已澳曰然恐無呈身御史(唐書韋澳傳)
傳記伯成耦耕不慕諸侯之榮原憲桑樞不易有官之
宅(世說上)
集操愈堅而不衰(楚辭)每以清白洗心不為寒暑變節(陳子)
(昂傳)甘心苦節風雨不改(同上)處屯而必行其道居陋而不
改其度(張九齡文)昔聞陳仲子守義辭三公身賃妻織屨樂
亦在其中豈無貧賤苦羞與傾巧同(張說之)松柏雖居寒
羞逐桃李春(李太白)不學蒲柳凋真心常自保(同上)道勝於
内者物莫能亂德充於外者事不能誘寧方為皂不
圓為卿寧方為汚辱不圓為顯榮河漢不改色(杜詩)江
流石不轉君看磊落士不肯易其身(唐元次山)抗哉巢由
志堯舜不可遷金石有銷鑠肺肝無寒温旋風四
面起井深波不生堅冰一時合井深凍不成終年汲引
絶不耗復不盈五月金石鑠既寒亦既清易時不易性
改邑不改名君門客如水日夜隨勢行君看守心者井
水為君盟玉色深不變井水撓不移(並元稹集)若俛首帖
耳摇尾而乞憐者非我之志也(韓退之)人生豈草木寒暑
移此心(韋應物)志為飲堅冰玉貞而折不能瓦合鸞鍜
而萎不同雞羣(並劉賓客)金石自銷鑠玉性肯磷緇星霜
屢變金石彌堅(並白侍郎)玉立於磷緇之際雞鳴於風雨之
中靜柯勁草在我而已(李義山集)直不枉尺正不由徑(同上)人
或歎曰千乘之邑非無好事者家日欲擊鮮為具以飽
君者多矣君獨閉關而不出率空腹貯古聖賢道德言
語何自苦如此生笑曰我幾年來忍饑誦經豈不知屠
沽兒有酒食耶(陸魯望)自言歲寒性不知露與霜石可
轉也不可奪其堅貞陵谷可移隋和之德不昧寒暑
有遷松筠之志如一(並唐文粹)惟有剛腸鐡百鍊不柔虧(劉文)
(集)澹然一心獨立千仞骨鯁知難屈鋒鋩豈易干
青松心在任風霜(並劉長卿)不憚芳蘭之焚竟全孤竹之志
(李文饒)松色不肯秋玉性不可柔(孟東野)身不以形勢屈口
不以觀望柔(皇甫湜)
本朝王元之作三黜賦其卒章曰屈於身而不屈於道
雖百謫其何虧(五朝言行錄)我生不有命其肯枉尺尋飲
風蟬至潔長吟不改調(並東坡詩)雖事君均於事親而奪志
難於奪帥(東坡集)
不屈
子張騫蘇武之奉使執節没身不屈王命雖古之膚使
其猶劣諸(揚淵騫)
史晉使解揚如宋使無降楚鄭人囚而獻之楚楚子厚
賂之使反其言遂致其君命曰臣能承命為信信無二
命受命以出有死無霣又可賂乎(左)鄭子産爭承(言所出貢)
(賦多少之次)自日中以爭至於昏晉人許之(左)田横客五百
人在海上帝使使召至聞横死皆自殺(史記田儋傳)大將軍
青既益尊姊為皇后黯與亢禮或說黯曰自天子欲令
羣臣下大將軍大將軍尊貴誠重君不可不拜黯曰夫
以大將軍有揖客反不重耶(西漢汲黯傳)蕭望之堂堂折而
不撓貢禹為河南令以職事為府官所責免冠謝禹
曰冠一免安可復冠也遂去官(並西漢本傳)董宣為洛陽令
殺湖陽公主奴帝召宣使叩頭謝主宣不從強使頓之
宣兩手據地終不肯俯勅彊項令出(東漢本傳)杜伯山天子
所不能臣諸侯所不能友(東漢王良傳)越騎司馬鄭衆使北
匈奴單于欲令衆拜衆不為屈單于圍守閉之不與水
火衆拔刀自誓單于恐而止乃更發使隨衆還京師(漢明)
(帝)曹操圍廣陵臧洪袁紹邑人陳容謂紹曰今日寧與
臧洪同日死不與將軍同日生也(東漢本傳)王祥與荀顗往
謁司馬懿顗曰便當拜也祥曰安有天子三公而輒拜
人者獨長揖(晉書王祥傳)齊王冏讌會命侍中嵇紹操琴紹
對曰公匡復社稷當軌物作則垂之於後紹雖虛鄙忝
備常伯腰紱冠冕鳴玉殿省豈可操執絲竹為伶人之
事(晉書嵇紹傳)武陵王晞聞戴逵善鼓琴使人召之逵對使
者破琴曰戴安道不為王門伶人(晉書戴逵傳)陶潛為彭澤
令郡遣督郵至縣吏白應束帶見之潛歎曰吾不能為
五斗米折腰拳拳事鄕里小人(晉書陶潛傳)卞延為上虞令
有剛氣孟顗以令長貳之脱幘投地拂衣而去(南史)魏統
軍李佐攻新野獲劉思忌問之曰今欲降未思忌曰寧
為南鬼不為北臣乃殺之(南齊明帝紀)齊慕容儼曰吾狀貌
如此行望人拜豈可拜人(本傳)松表歲寒霜雪不能凋其
節(隋煬帝)劉仁軌運糧失船李義府命袁異式鞠之式曰
吾與朝廷何人為讎宜早為計仁軌曰當官不職國有
常刑無所逃命若使自引決以快讎人竊所未甘乃具
獄以聞除名(唐高宗)蕭穎士若百鍊之剛不可屈(唐書元德秀傳)
柳公綽為京兆尹公綽初赴府有神策小將躍馬横衝
前導公綽駐馬杖殺之明日入對延英上色甚怒詰其
專殺之狀對曰臣職當杖之不當奏上曰誰當奏者對
曰本軍當奏若死於當衢金吾街使當奏在坊内左右
巡使當奏上無以罪之退謂左右曰汝曹須作意此人
朕亦畏之(唐憲紀)宰相韋貽範母喪詔還位偓當草制上
言俟變縗而召可也學士使馬從皓迫偓求草偓曰腕
可斷麻不可草(新唐書韓偓傳)
傳記鄭衆謂匈奴曰不忍將大漢節對氊裘獨拜(東觀漢紀)
漢順帝徵樊英詔郡縣駕載上道英不得已到京師稱
疾不肯赴乃強輿入殿猶不以禮屈帝怒曰朕能生君
能殺君能貴能賤能富能貧君何慢朕英曰臣受命於
天盡其命天也死得其命亦天也陛下焉得殺臣臣見
暴君如見仇讎立朝猶不肯可得貴乎雖在布衣環堵
之中晏然自得不易萬乘之尊又可得而賤乎陛下焉
得賤臣臣非禮之祿萬鍾不受申其志雖簞食弗厭也
陛下焉能富臣焉能貧臣帝不能屈(漢樊英列傳)魏世祖選
丁邯為郎邯託疾不就詔問實病羞為郎乎對曰臣實
不病恥以孝廉為令史耳世祖怒使虎賁杖之數十詔
問欲為郎否對曰能殺臣者陛下不能為郎者臣也詔
出不為郎(三輔決錄)李白失意遊華山過縣宰方開門決事
白乘醉跨驢過門宰怒不知太白也引至庭下曰汝何
輒敢無禮白乞供狀狀無姓名曰曾令龍巾拭吐御手
調羹貴妃捧硯力士脱靴天子門前尚容吾走馬華隂
縣裏不許我騎驢(摭遺)
集天資木強不能屈節權門地隔蓬心不能買名時議
(駱賓王)時棄道猶存(陳子昂)艱危氣益增(杜詩)至寳有本性精
剛無與儔可使寸寸折不能繞指柔泥塗不屈青雲
心(並白侍郎)若見中丞忽相問為言腰折氣衝天(元微之)
本朝王荆公謂孫立節曰吾條例司當得開敏如子者
孫笑曰公過矣當求勝我者若我輩人則亦不肯為條
例司矣(東坡剛說)門前萬事不掛眼頭雖長低氣不屈(坡公詩集)
無守
子鄉為身死而不受今為宫室之美為之鄉為身死而
不受今為妻妾之奉為之鄉為身死而不受今為所識
窮乏者得我而為之(孟)如委已而從人雖有規矩凖繩
焉得而用之(揚子)
史見利則逝見便則奪(西漢賈誼傳)素無所守持而為好言
於下(漢武紀)元稹始言事峭直欲以立名中見斥廢十年
信道不堅乃喪所守附宦官得宰相位晩節彌沮喪加
廉節不飾(唐書本傳)馮道雖為首相依違兩可無所操決或
謂帝曰馮道承平之良相今艱難之際譬如使禪僧飛
鷹耳(五代晉高祖)
傳記皇甫嵩當董卓為太師嵩中丞見卓拜卓曰可以
服未嵩曰安知明公乃至是乎(漢晉春秋)
集凡一人毁之則自以為不足一人譽之則自以為有
餘(韓退之)
中立不倚
經君子上交不諂下交不瀆(易)不剛不柔厥德允修(書)
維仲山甫柔亦不茹剛亦不吐不侮鰥寡不畏彊禦(詩)
剛氣不怒柔氣不懾君子中立而不倚強哉矯(並記)
不得中道
子欲輕之於堯舜之道者大貉小貉也欲重之於堯舜
之道者大桀小桀也楊子取為我拔一毛而利天下
不為也墨子兼愛摩頂放踵利天下為之(並孟)負石而赴
河是行之難為者也而申徒狄能之然而君子不貴者
非禮義之中也(荀)過則失中不及則不至(揚)李仲元不
夷不惠可否之間(楊淵騫司馬温公注云有清和之美而無隘與不恭之失)動失之
繁靜失之寡(文中子)
史矯枉者過直(西漢外戚傳)
傳記昔聞陶潛賦歸去來即徑歸王羲之乃自誓於父
母墳前且仕宦豈不是好事但看行已如何(元城語錄)
無愧
經相在爾室尚不愧於屋漏對越在天(並詩)君子内省
不疚無惡於志(記)子曰内省不疚夫何憂何懼(語)
子自反而忠矣其横逆由是也君子曰此亦妄人也已
矣仰不愧於天俯不怍於人(並孟)
史范武子祝史陳信於鬼神無愧辭(左)内省不疚何恤
人言(東漢班超傳)郭子儀奪兵權朝聞命夕引道無纖芥自
嫌(唐書本傳)崔斯立曰余不負丞而丞負余(唐書本傳)
傳記蔡伯喈為天下作碑銘多矣未嘗不有慚色唯郭
先生碑無愧耳(郭子别傳)
集内自省而不慙(楚辭)思對上靈之心(文選序)仰不愧天俯
不愧人内不愧心(韓文)無怍於心無愧於色(柳宗元)
本朝唐王義方道南海舟師持酒脯請福義方酌水誓
曰有如忠獲戾孝見尤四維廓氛千里安流神之聽之
無作神羞是時盛夏濤霧蒸湧既祭天雲開露人壯其
誠(孔白六帖)晁無咎言司馬温公有言吾無過人者但平生
所為未嘗有不可對人言者性何適之不可中無愧
之為安(並東坡文)
無隠
經事君有犯無隠事師無犯無隠瑜不掩瑕瑕不掩
瑜(記)子曰二三子以我為隠乎吾無隠乎爾(語)
子郭林宗謂仇季智曰子嘗有過否季智曰吾嘗飯牛
牛不食搏牛一下(卞子)有常産者有常心(孟)人有常理(管子)
史開心見誠無所隠伏(東漢)或問倫有私乎對曰昔人有
與吾千里馬者吾雖不受每三公有所選舉心亦不能
忘而亦終不用吾兄子病一夜十往退而安寢吾子有
疾雖不省視而竟夕不眠若是者豈可謂無私乎(東漢第五)
(倫傳)帝召允謂曰國書浩作不允曰太祖記前著作郎鄧
彦海所撰先帝記及今記臣與浩同作然而臣多於浩
帝大怒曰此甚於浩安有生路景穆曰天威嚴重允迷
亂失次耳臣向問皆云浩作帝問如東宫不允曰臣罪
應滅族不敢虛妄殿下以臣侍講日久哀臣乞命耳實
不敢迷亂帝謂景穆曰直哉此亦人情所難而能臨死
不移且對君以實貞臣也寧失一有罪宜宥之(北史高允傳)
詔百官言得失常何武人馬周為條對二十餘事太宗
怪之曰此非臣所能家客馬周教臣言之(唐書馬周傳)崔祐甫
作相未二百日除官八百人上嘗謂祐甫曰人或謗卿
所用多涉親故何也對曰苟平生未之識何以諳其才
行而用之(唐代宗)元義方言李絳私其同年上以詰絳對
曰若其人果才雖在兄弟子姪之中猶將用之況同年
乎避嫌而棄才是乃便身非徇公也上謂宰相曰卿
輩當為朕惜官勿用之私親故李絳曰若避親故之嫌
使聖朝虧多士之美此乃偷安之臣非至公之道也苟
所用非其人則朝廷自有典刑誰敢逃之(並唐憲宗)
有愧
經有靦面目(詩)顔厚有忸怩(書)
子夫泚也非為人泚中心達於面目(孟)子貢聞漢隂丈
人之言卑陬失色(莊)
史子貢過原憲憲敝衣冠見子貢子貢曰豈病乎憲曰
貧也非病也子貢慙終身恥其言之過也(史本傳)項王曰
縱江東父兄憐我我何面目見之縱彼不言籍獨不愧
於心乎(史本紀)主臣(文穎曰惶恐之辭也猶今言死罪漢書陳平馮唐兩傳)張玄素
少為刑部令使上嘗對朝臣問之玄素恥之出閣殆不
能步色如死灰(唐太宗)愧顔何寄(唐僖宗)慚恨入地(吳志吕裴傳)
集服藥求汗或有弗獲愧情一集渙然流離(嵇叔夜養生論)寄
顔無所(蔡謨表)逢人多厚顔(杜工部)
有常
經君子以常德行言有物而行有恒動靜有常剛
柔斷矣(並易)其爾典常作之師政貴有常(並書)不愆不忘
率由舊章(詩)得見有恒者斯可矣子曰居處恭執事
敬與人忠雖之夷狄不可棄也(並語)
子喪祭從先祖(孟)遵先王之法而過者未之有也有
恒産者有恒心(並孟)君子道其常天行有常不為堯存
不為桀亡應之以治則吉應之以亂則凶天有常道
地有常數君子有常體(並荀)人有常理(管子)
史天有常度地有常行君子有常行君子道其常(西漢東方)
(朔傳)銅為物之至精不為燥濕寒暑變其節不為風雨暴
露改其形介然有常有似於士君子之行(西漢律歷志)雖有
倉卒未嘗疾言(東漢劉寬傳)金石有一定之聲(晉書律歴志)或問
盧欽徐邈當武帝之時人以為通自涼州刺史及來京
師人以為介何也欽答曰往者毛孝先崔季珪用事貴
清素之士時皆變易車服以求名高而徐公不改其常
故人以為通比來天下奢靡轉相倣傚而徐公雅尚自
若不與俗同故前日之通乃今日之介也是世人之無
常而徐公之有常也(三國志)上指殿屋謂侍臣曰治天下
如建此屋營構既成勿數改移苟易一榱正一瓦踐履
動摇必有所損若慕竒功變法度不恒其德勞撓實多
(唐太宗)
傳記一心可以事百君(晏子春秋)鸞鳳不遷甘於竹實騶虞
不移食於生物(太玄經)
集動循定檢天有可察(文選連珠)迅風凌雨不謬晨禽之察
勁隂殺節不凋寒木之心(文選)衣緇守白髮華守黑不為
物遷是有常德(陸龜蒙虱賦)衆木悦芳艷松獨守其貞衆耳
喜鄭衛琴亦不改聲面色不憂喜血氣常平和(並白侍郎)
不失信於兒童無惰容於暗室(吕和叔文)君子芳桂性春榮
冬更繁(孟東野)言語舉止率有常度(杜牧之)外若可渾其中
甚清外如可雜其中甚靜(唐文粹)
無常
經不恒其德或承之羞不恒其德無所容也(並易)德二
三動罔不凶(書)士也罔極二三其德(詩)亡而為有虛而
為盈約而為泰難乎有恒矣南人有言曰人而無恒
不可以作巫醫(並語)
子苟無恒心放僻邪侈無不為已(孟)趨舍無定謂之無
常(荀)言無常信行無常真(荀)
傳記百心不可以事一君(晏子春秋)
反常
經夫子制義從婦凶也(易)反道敗德敗常亂俗(並書)
子鴟鴞夜察豪末晝出瞑目而不見丘山(莊)聞歌以為
哭視白以為黑饗香以為臭嘗甘以為苦行非以為是
(列)小人道其怪(荀)夫醉者超江津以為咫尺之溝也
隣之母死往哭之哀妻死而不泣有所劫以然也(並淮南子)
史天反時為灾地反物為妖民反德為亂亂則妖災生
故文反正為乏(左)
有信
經庸言之信厥孚交如信以發志也有孚顒若
行險而不失其信信及豚魚不言而信存乎德行
人之所助者信也中孚信也(並易)爾無不信朕不食
言(書)大信不約(記)與國人交止於信(記)信近於義言可
復也謹而信上好信則民莫敢不用情信則人
任焉(並語)
子刑賞已諾信乎天下齊桓晉文楚莊吳闔閭越勾踐
威動天下強殆中國無他信也(並荀)仲尼曰夫至信也動
天地感鬼神横六合而無逆豈但履危嶮入火水而已
哉(列)至信辟金(莊)或問信曰不食其言(揚重黎)
史苟有明信澗溪沼沚之毛蘋蘩蕰藻之菜筐筥錡釡
之器潢汙行潦之水可薦於鬼神可羞於王公信者
國之寳也民之所庇也仗莫如信信者言之瑞也
能信不為人下(並左)晉荀息曰使死者反生生者不愧
乎其言則可謂信矣(公羊傳)衛鞅變秦法令恐民不信乃
立三丈之木於國都南門募民有能徙置北門者予十
金民莫敢徙復曰予五十金有一人徙之輒予五十金
以明不欺吳起欲伐秦恐士卒軍人不信乃埋一車
轅於市東門書有能移此轅置西門者給土田宅百畝
黃金百斤有一人來移即賜之於是召募人伐秦遂克
(並史記)昔齊桓公不背曹沫之盟晉文公不貪伐原之利
魏文侯不棄虞人之期秦孝公不廢徙木之賞(周紀)肥義
曰死者復生生者不愧吾言已在前矣(史記趙世家)信如尾
生與女子期於梁下女子不來水至不去抱柱而死(史記)
(蘇秦傳)相然信死(前漢張耳傳)一邑一鄉不可以無信(西晉世祖)羊
祜為鎮南每與吳人尅日戰而不為掩襲之計(晉書)陸羽
與人期雨雪虎狼不避也衛大經口無二言(並唐本傳)趙
鳳曰帝王心存大信固不必刻之金石也(後唐明宗)
傳記吳起與故人期食不至起終日不食來乃食踐
言諾責(並白氏帖)魏文侯與虞人期獵其日飲酒樂天雨文
侯曰雖樂豈可無一會期哉(戰國策)
集共秉延州信無慚仲路諾然諾之信重於布言
豚魚不爽(並昭明文選)海嶽尚可傾吐諾終不移(李太白)玉無
改行金不如諾(李義山)
無信
經大無信也(詩經)桓王失信諸侯背叛(詩序)君子屢盟亂是
用長(詩經)苟無忠信誠慤之心以涖之雖固結之民其不
解乎(記)子曰人而無信不知其可也大車無輗小車無
軏其何以行之哉自古皆有死民無信不立(並語)
史君子曰苟信不繼盟無益也詩云君子屢盟亂是用
長無信也已則無信而殺人以逞不亦難乎小所
以事大信也小國無信兵亂日至亡無日矣晉楚將
盟楚衷甲子木曰晉楚無信久矣苟得志焉用信太宰
曰令尹將死矣求逞志而棄信若可尋也亦可寒也
是食言多矣能無肥乎晉楚無信我安得有信
不實其言(並左)
記纂淵海卷四十九
