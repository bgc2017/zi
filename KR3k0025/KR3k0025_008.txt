記纂淵海卷八宋潘自牧撰
地理部
潮
子月之精生水是以月盛則潮濤大潮水從天邊来
一月之中天再東再西故潮再大再小也夏時日居南
宿而天高一萬五千里故夏潮大也冬時日居北宿而
天卑一萬五千里故冬潮小也春日居東宿故春潮漸
起也秋日居西宿故秋潮漸减也天河從北極分為
兩條至於南極兩河隨天轉入地下過而下水相得又
與海水合三水相蕩而天轉之故激湧而成潮水(抱朴子)
史開平四年武肅王錢氏始築捍海塘在候潮通江門
之外潮水晝夜衝擊版築不就因命強弩數百以射潮
頭乂致禱於胥山祠既而潮水避錢塘東擊西陵遂成
隄岸(史)
傳記朝曰潮夕曰汐(說文)大夫種伏劍而死葬於國之西
山伍子胥從海上穿山脅而持種去與之俱浮於海故
前潮水者伍子胥也後潮水者大夫種也(吳越春秋)伍子胥
諫吳王而死戒其子曰以鴟夷裹吾屍投江中吾當朝
暮乘潮以觀吳之敗自是海門山潮頭洶湧有見子胥
乘素車白馬在潮頭之中因立廟以祠焉(廣記)鯨鯢出穴
則水溢為潮(金樓子)苕溪在餘杭夹岸多苕花相傳古有
尹公者有異術此水或潮至今日暮則風生水長數寸
號為尹公潮(圖經)移風縣有潮雞鳴長且清如吹角海潮
至則鳴(初學記)早潮上晩潮下兩水相合謂之沓潮(番禺記)
高麗圖經云潮汐往来應期不爽為天地之至信古人
嘗論之在山海經以為海鰌出入之度浮屠書以為神
龍之變化竇叔蒙海嶠志以為水隨之盈虧盧肇海潮
賦以為日出於海衝擊而成王充論衡以為水者地之
血脈隨氣進退卒未之盡大抵天依水水承地而一元
之氣升降於太空之中地乘水力以自持與元氣升降
方其氣升而地沉則海水溢而為潮及其氣降而地浮
則海水縮而為汐一晝一夜隂陽之氣凡再升再降故
一日之間潮汐皆再焉(臨安志)且晝即天上而言之天體
西轉日月東行自朔而往月速漸東至於漸遲而潮亦
應之以遲於晝故晝潮自朔後迭差而入於夜此所以
一日午時二日午末三日未時四日未末五日申時六
日申末七日酉時八日酉末也至夜即海下而言之天
體東轉日月西行自朔而往月速漸西至於漸遲而潮
亦應之以遲於夜故夜潮自朔後迭復而入於晝此所
以一日子時二日子末三日丑時四日丑末五日寅時
六日寅末七日卯時八日卯末也以時有交變氣有盛
衰而浙潮亦因之為大小當卯酉之月則隂陽之交也
氣以交而盛故潮之大也獨異於餘月當朔望之後則
天地之變也氣以變而盛故潮之大也獨異於餘日(臨安)
(志)
集將以八月之望往觀乎廣陵之曲江江水逆流海
水上潮其始起也洪淋淋兮若白鷺之下翔其少進也
浩浩溰溰如素車白馬帷盖之張其波湧而雲亂也擾
擾焉如三軍之騰裝其旁作而奔起也飄飄焉如輕車
之勒兵侯波奮振合戰於藉藉之口鳥不及飛魚不及
迴獸不及走此天下怪異詭觀也注云侯波陽侯之波
也藉藉盖地名云(枚乘七發)呼吸萬里吐納靈潮自然往復
或夕或朝(郭璞江賦)潮水定可信風潮爭洶湧神怪何翕
忽浪打天門石壁開海神来過惡風迴浙江八月何
如此潮似連山噴雪来(李白)春潮帶雨晩来急(韋蘇州)屯門
積日無風飇滄波不歸成沓潮轟如鞭石矻且搖亘空
欲駕黿鼉橋驚湍蹙縮悍而驕大陵高岸失岧嶤八
月濤聲吼地来頭高數丈觸山迴須臾却入海門去捲
起沙堆似雪堆(劉禹錫)謾道往来存大信也知反覆向平
流(羅隠)
本朝潮之漲退海非增减盖月之所臨則水往從之月
臨卯酉則水漲乎東西月臨子午則潮平乎南北太
隂西没之期常緩於日三刻有竒潮之日緩其期率亦
如是自朔至望常緩一夜潮自望至晦復緩一晝潮
朔望前後月行差疾故晦前三日潮勢長朔後三日潮
勢極大望亦如之月弦之際其行差遲故潮之去来亦
合沓不盡盈虛消息一之於月隂陽之所以分也夫春
夏晝潮常大秋冬夜潮常大盖春為陽中秋為隂中歲
之有春秋猶月之有朔望也故潮之極漲常在春秋之
中濤之極大常在朔望之後此又天地之常數也(余安道海)
(潮圖序)勢雄驅島嶼聲怒戰貔貅北客觀猶懼吳兒弄
弗憂子胥忠義者無覆巨川舟寧非天吐納長逐月
虧盈暴怒中秋勢雄豪半夜聲(范文正)海上濤頭一線来
樓頭指顧雪成堆從今潮上君須上更看銀山十二迴
江神河伯兩醯雞海若東来氣吐霓安得夫差水犀
手三千強弩射潮低萬人鼔噪懾吳儂猶似浮江老
阿童欲識潮頭高幾許越山無數浪花中八月十八
潮壯觀天下無鯤鵬水擊三千里組練長驅十萬夫紅
旗青盖互明滅黑沙白浪相吞屠再見潮頭湧玉輪
煩君久駐浙江春豪氣正與潮爭怒夜潮流向月中
看吳兒生長狎濤囦冐利輕生不自憐(東坡)
波濤(浪附)
傳記塞漏舟而輕陽侯之波則舟覆也(戰國策)龜鼉魚鼈
不可勝記蹙波為城遏浪為池(纂異記)
集凌陽侯之素波兮豈吾纍之獨見許(揚雄反騷)滄溟湧波
濤觀濤壯天險濤白雪山来江中白浪如銀屋
(李白)高浪蹴天浮岸風翻夕浪幔捲浪花浮積隂
帶奔濤風浪與雲平春風洪濤壯江間波浪兼
天湧鼉作鯨吞不復知惡風白浪何嗟及逆浪風
帆急(杜詩)一瀉百里翻雲濤憤濤氣尚盛風波無程
期所憂動不測(韓集)翻雲波泱渀(柳集)儂是怕浪兒飲則拜
浪婆(孟郊)滿江秋浪碧參差(杜牧)
本朝波濤卷海傾(歐陽公)送我長蘆舟一葉笑看雪浪滿
衣巾高談破巨浪坐看百步鳴飛濤白浪横江
起槎牙似雪城濤雷殷白晝一聽秋濤萬古音
我已横江擊素波(東坡)月清放舟舫萬里渺雲濤(山谷)驚濤
破山風動地疾如萬騎千里来氣壓三江五湖上
突兀重重浪轟豗處處雷(陳后山)
川
經利涉大川(易)予決九川九川滌源若濟巨川
若游大川(並書)如川之方至百川沸騰如川之流(詩)
萬夫有川川上有路揚州其川三江荆州其川江漢
豫州其川滎雒青州其川淮泗兖州幽州其川河泲雍
州其川涇汭冀州其川漳并州其川虖池嘔夷兩山
之間必有川焉(周禮)川壅為澤(左)子在川上曰逝者如斯
夫(論語)
子百川灌河(莊子)川雖曲而通如海則由諸百川學海
而至於海川有防順則便逆則否者其惟川乎(揚子)
百川異源皆歸於海(淮南子)
史禹抑洪水九川既䟽(史河渠書)禹乘四載百川是導賈
遜言大川無防大川難禁制壅防百川各順從
其性無復灌溉則百川流行治土而防其川猶止兒
啼而塞其口豈不遽止然其死可立而待也(前溝洫志)王道
公正脩明則百川脈理絡通(李尋傳)懼滿溢則思江海而
下百川(唐魏徵疏)
傳記川壅而潰傷民必多是故為川者決之使導川
氣之導也川無舟梁陽失而在隂川源必塞(國語)川
為積刑(家語)後漢鄭弘夜宿采石釀牧川逢故人無酒乃
以錢投水中共飲盡夕皆得大醉因更名沉釀川(古今注)
集譬之水也通之斯為川焉(李蕭遠論)水懷珠而川媚(陸士衡賦)
水積成川載瀾載清(張茂先詩)百川派别歸海而會(左思賦)噓
吸百川(木玄虛賦)障百川而東之(韓集)清川含藻景(文選)百川赴
巨海(同上)
溪
傳記文中子隠白牛溪(賈氏談錄)吳故宫有香水溪云西子
浴處(述異記)五雲溪即若耶溪徐浩惡其名而改之(圖經)李
白與孔巢父韓準裴政張叔明陶沔居徂徕山日沉飲
號竹溪六逸(六帖)田遊巖愛夷陵青溪上廬其側(六帖)
集閩有水生毒霧厲氣故其名曰惡溪(柳文愚溪對)溪雖莫
利於世而清瑩秀澈鏘鳴金石能使愚者喜笑眷慕而
不能去也(愚溪詩序)地當東溪之上名其溪曰蒙溪將以蒙
昧也(陸希聲山居記)明月出高岑清溪澄素光溪水桃花流
溪即鏡中迴却羨雙溪解北流清溪清我心水
色異諸水清溪勝桐廬水木有佳色我愛溪水閒
乘流興無極(李白)溪行衣自濕溪邊春事幽碧溪搖
艇闊溪喧獺趁魚洗藥浣花溪幾時陪羽獵應
指釣璜溪(杜詩)藹藹溪流漫馬頭溪深不可厲南溪
亦清駛冰溪時咽絶(韓集)
本朝一溪春水碧漣漪野岸溪幾曲隔谷聞溪聲
尋溪渡横嶺百仞寒溪漱不知溪源来遠近但見
流出山中花(歐陽公)便應築室苕溪上荷葉遮門水浸階
又試曹溪一勺甘溪流變春酒與我相賓主絶
壁寒溪吼應同柳州柳要使愚溪畫日淨東溪照
清泚溪光自古無人畫憑仗新詩與寫成尋溪水
濺裳(東坡)遠法師居廬山下送客無貴賤不過虎溪而與
陸道士行過虎溪數百步大笑而别(山谷集)溪毛亂錦纈
故園溪友膾腹腴(山谷)
澗
經于以采蘩于澗之中于以采蘋南澗之濱夾其
皇澗遡其過澗(詩)
史劉牢之為慕容垂所擊敗績策馬躍五丈澗得脱(晉書)
陶弘景於茅山立館移居積金東澗(南史)
傳記何徵君多遊靈寳院涵星澗(高隠外書)
集碧澗雖多雨澗水空山道澗寒人欲到(杜詩)
本朝斷澗横荒堡北臨白雲澗幽澗初生草(歐陽)隂
風生澗壑(東坡)
淵
經或躍在淵不利涉大川入於淵也(易)若將隕于深
淵若涉淵水(書)或潛在淵如臨深淵魚躍于淵
(詩)淵泉如淵(中庸)
子淵者衆物之所生也能深而不能涸則沉玉至(管子)鯢
旋之潘為淵止水之潘為淵流水之潘為淵濫水之潘
為淵沃水之潘為淵汜水之潘為淵雍水之潘為淵汧
水之潘為淵肥水之潘為淵(列子潘音盤莊子作審)舜以天下讓
其友北人無擇北人無擇自投清泠之淵千金之珠
必在九重之淵(莊子)積水成淵而蛟龍生焉(荀子)九珽之淵
(淮南子)直寸指以測淵(孔叢子)沉靈甲於玄淵以違鑽灼之
災(抱朴子)
史臨淵羨魚不若退而結網(董仲舒)取日虞淵(狄仁傑)
傳記月宫有蘂淵(七籖)今秦不可知之國也猶不測之淵
也(戰國策)東海之外有甘山者甘水出焉主甘淵(大荒東經)
集澹乎若深淵之靚(賈誼)呀周池而成淵(西都賦)清淵洋洋
(西京賦)夕納景於虞淵(選琴賦)佇重淵以育鱗(陸士衡賦)靈湖之
淵(郭璞江賦)黑蜧躍重淵回淵可比心(張景陽)譬之水也塞
之斯為淵焉(李蕭遠論)
潭
傳記唐玄宗置麴精潭砌以銀磚泥以石粉貯三辰酒
一萬車以賜當制學士等(史諱錄)
集崇其臺延其檻行其泉於高者而墜之潭有聲潨然
尤與中秋觀月為宜於以見天之高氣之迥孰使予樂
居夷而忘故土者非兹潭也歟(柳文鈷鉧潭記)春潭漾月輝(隋煬)
(帝)潭落天上星石門噴作金沙潭迴作玉鏡潭澄
明洗心魂百尺金潭照雲日行盡綠苔潭轉幽(李白)
百頃風潭上萬里橋南宅百花潭北莊(杜詩)非鑄復非
鎔泓澄忽此逢魚蝦不用避秪是照蛟龍(韓鏡潭詩)
本朝潭養千年蛻骨龍碧潭風定影涵虛北潭新
漲綠空餘綠潭水尚帶餘春色至今清夜夢猶遶
北潭北(歐陽公)茫茫夜潭静皎皎秋月灣清潭百尺皎
無泥潭静寫衰客何以娛嘉客潭水洗君心(東坡)
灘瀨
史嚴子陵披羊裘釣澤中後人名其釣處為嚴陵瀨(後漢)
傳記羊腸虎臂江中灘名(水經)
集水之反流者為渴渴上與南館高嶂合下與百家灘
合其中重洲小溪澄潭淺渚間厠曲折(柳文袁家渴記)聞說金
華渡東連五百灘三門横峻灘曲折走波瀾石驚虎
伏起水狀龍縈盤何慙七里瀨使我欲垂竿白波
若捲雪側石不容舠白鷺拳一足月明秋水寒人驚
遠飛去直向使君灘(李白)終焉减灘瀨暫喜息蛟螭(杜詩)浩
浩復湯湯灘聲抑更揚奔流疑掣電驚浪似浮霜夢覺
燈生暈宵殘雨送凉如何連曉語秪是說家鄉(韓集)
本朝為畫龍門八節灘待向伊川買泉石(東坡)野水穿沙
自作灘(陳后山)
汀洲
經淮有三洲(詩)
傳記水中可居曰洲(釋文)春皇者伏羲之别號所居之都
有華胥之洲(拾遺記)河澗王兔園中有鶴洲鳬渚(三輔黃圖)涪
州有錦繡洲(九域圖)大寳洲種種法華充滿其中(華嚴經)歘
已宴玉洲(同上)
集采芳洲兮杜若(楚詞九歌)搴汀洲兮杜若(同上)沙明瞰前洲
白鷺洲前月天明送客迴桑落洲渚連(李白)江斂洲
渚出汀洲稍疎散風景開怏悒(杜詩)日出州渚淨(柳集)金
犢近蘭汀(温庭筠)望郎臨大郡佳句灑丹青應自丘遲宅
仍過柳惲汀(李商隠)鴻歸杜若洲(同上)
本朝尋芳謝朓洲(按謝朓詩云芳洲生杜若)自漸紅鷹侣爭集稲梁
洲(東坡)
隄岸
經高岸為谷(詩)以防止水善防者水淫之(周禮)修利隄
防(記月令)故以舊防為無用壞之者必有水敗(經觧)
史决通隄防(秦始皇史)漢文帝時河決酸棗潰金隄(史河渠書)隄
防之作近起戰國壅防百川各以自利(溝洫志)韋丹築隄
捍江長十二里(唐本傳)裴耀卿徙宣州大水河防壞耀卿
躬護作役有詔陟官耀卿弗即宣而撫巡飭厲愈急隄
成發詔而去人為立碑頌德(本傳)
傳記凡拜相府縣載沙填路自私第至於子城東街名
曰沙堤(國史補)
集周以金隄樹以柳把(西京賦)朝發襄陽城暮至大隄宿
(古樂府)岸曲迷後浦岸去酒船遥(李白)帖石防隤岸護
隄盤古木天銜楚岸紆地闊平沙岸楓岸疊青
岑遠岸秋沙白荻岸如秋水絶岸風威動峻
岸復萬尋(杜詩)櫻桃永巷垂楊岸(李商隠)將泥紅蓼岸(同上詠燕)
本朝槎危欲欹岸碕岸接芳溪中渡橋邊十里隄
(歐陽)青山石岸東日落大隄平新洛霜餘兩岸隆(東坡)
斷岸通横水(陳后山)
井
經井改邑不改井无喪无得往来井井汔至亦未繘井
羸其缾凶巽乎水而上水井井養而不窮也木上
有水井初六井泥不食舊井无禽九二井谷射鮒
九三井渫不食可用汲六四井甃无咎九五井
洌寒泉食上六井收勿幕井德之地也井居其
所而遷井以辨義井道不可不革(易)塞井夷竈(左傳)
宰我問曰仁者雖告之曰井有仁焉其從之也(論語)
子瞽瞍使浚井出從而揜之有為者辟若掘井掘
井九軔而不及泉猶為棄井也(孟子)子貢見一丈人方將
為圃畦鑿隧而入井抱瓮而出灌搰搰然用力甚勞而
見功寡井蛙不可以語於海者拘於虛也子獨不
聞乎埳井之蛙乎跳梁乎井幹之上入休乎缺甃之崖
甘井先竭(莊子)短綆不可以汲井深之泉(荀子)伯益作井
而黃龍登余祖嘗為臨沅令此縣民夀考或百歲或
八九十歲疑其井水殊赤乃試掘井左右得古人埋丹
砂數千斛是以飲其水而得夀(抱朴子)
史武帝鑿井深者四十餘丈往往為井井下相通行水
(史河渠書)朱博為御史大夫時御史府吏舍百餘區井水皆
竭長老異之(前本傳)耿恭於城中穿井十五丈不得水乃
整衣向井再拜有頃水泉湧出(後本傳)龐儉鑿井得銅(本傳)
單極之䋁斷幹注云䋁古綆字單盡也幹者交木井上
以為欄者也斷幹為汲索所契傷也(漢書)夏至日浚井改
水(續漢志)晉元帝太興初會稽人於井中得一鍾上有古
文十八字郭璞曰王者之作必有靈符(晉書)阮瞻嘗羣行
冐熱渴甚逆旅有井衆競趨之瞻獨逡巡在後飲者畢
乃進(晉傳)鮑靚年五歲語父母云本是曲陽李家兒九歲
墮井死其父母訪問皆驗(本傳)後園鑿井銀作床金瓶素
綆汲寒漿(晉書)隋兵入城陳後主跳於井(南史)襄州有昭王
井傳言汲者死人雖渴困不敢視韓朝宗移書謝神自
是飲者無恙人更號韓公井(唐韓思復傳)漢耿恭故井久涸
李嗣業禱之泉復出(本傳)王鉷以寳鈿為井幹引泉激霤
號為雨亭(本傳)
傳記井清也泉之清潔者也(釋名)井者法也節也言法制
居人令節其飲食無窮端也(風俗通)堯時老人擊壤歌曰
鑿井而飲(帝王世紀)天下之美者崑崙之井(吕氏春秋)井上種桃
花落井不祥(師曠問天老)井神曰吹簫女子(白澤圖)蘇仙公辭
母曰明年天下疾疫庭中井水簷邊橘樹可以代養井
水一升橘葉一枝可療一人来年果疫母以井水及橘
葉救之無不愈(廣記)王涯庭穿一井合玉為櫃天下寳玉
投置於中汲其水飲之未幾梟戮其骨肉色並如金(獨異)
(志)河澗王琛置玉井金幹以五色繢為繩(伽藍記)綠珠井
在白州雙角山下昔梁氏之女有容貎石季倫以真珠
三斛買之耆老傳云汲飲此井者誕女必多美麗閭里
以美色無益於時遂以巨石鎮之後雖産女端嚴則七
竅四肢多不完具(嶺表錄異)月支有井色如酒因名酒井(羊頭)
(山記)霍仙鳴别墅在龍門一室之中開七井皆以雕鏤木
盤覆之夏月坐其上七井生凉不知暑氣(雲林異景志)魏明
帝九龍殿前為玉井綺欄(魏略)
集觀缾之居居井之湄處高臨深動常近危(揚雄酒箴)體象
圜川下貫五仞既處湼而不淄又磨之而不磷(孫楚賦)穿
重壤之千仞兮創玉甃之百節營之不日既浚既渫潛
流炤炤寒泉冽冽含七德以幾道兮盡衆善而莫伐(江逌)
(賦)坐井觀天而曰天小者非天小也(韓原道論)寒井落梧桐
(謝朓)前有寒泉井聊可瑩心神(文選)玲瓏映玉檻澄澈寫銀
床帝力終何有機心庶此忘(蘇味道)浪動灌嬰井玉床
金井冰崢嶸寫水落井中同泉豈殊波桓公名已
古廢井曾未竭石甃冷蒼苔寒泉湛孤月(李白)晨凍不
爨井有井朱夏時轆轤凍階戺隂井敲銅缾露
井凍銀床暗汲石底井風吹青井芹長懷賈傅
井依然硯寒金井水應同王粲宅留井峴山前注
云今屬襄陽人呼為仲宣井(杜詩)賈誼宅中今始見葛洪
山下昔曾窺(韓集)玉轉溫絲牽曉水玉罌汲水花桐井
青絲沉水如雲影(李賀)紅絲穿露珠簾冷百尺啞啞下纖
綆(温庭筠)玉虎牽絲汲井迴(李商隠)
本朝美井不日汲何由發清甘(歐陽公)當門冽碧井洗我
兩足泥待鑿平江百尺井要分清暑一壺冰雲岸
有淺井玉醴常半尋窈窕山前井泉通伏澗清夜
尋三尺井渴飲半甌玉晨瓶得雪乳暮瓮停冰湍一
勺亦天賜曲肱有餘歡井好能冰齒古甃磨翠壁
松根百尺井兩綆飛淨綠龍井白泉甘餘乳轆
轤繩斷井深碧銅瓶一掬寒(東坡)煮茗寒泉井(山谷)短綆
徒施巧終然莫汲深(陳后山)
泉
經山下出泉蒙寒泉之食中正也(易)爰有寒泉在浚
之下毖彼泉水亦流于淇泉源在左冽彼下泉
莫浚匪泉相彼泉水載清載濁泉流既清觱
沸檻泉逝彼百泉觀其流泉無飲我泉我泉我
池如彼泉流無淪胥以敗泉之竭矣不云自中(詩)
仲冬水泉動(記)
子原泉混混泉之始達(孟子)孔子過於盜泉渴矣而不
飲曾子立廉不飲盜泉(淮南子)
史泉流灌浸所以育五穀(溝洫志)李廣利行軍無水拔劍
刺山飛泉湧出(本傳)廣州有貪泉前後飲者懷無厭之欲
吳隠之酌而飲之賦詩曰古人云此水一㰱懷千金試
使夷齊飲終當不易心(晉書)潘師正居逍遥谷高宗召問
所須對曰茂林清泉臣所須(唐書)楊朝晟師次方渠水乏
有青蛇降險下走水從而流朝晟使築防環之有詔命
泉曰應聖(本傳)
傳記宋范百年謁明帝帝言及廣州貪泉因問曰卿州
復有此水否答曰梁州惟有文川武鄉廉泉讓水(廣記)李
德裕在中書不飲京城水悉用惠山泉時有水逓之號
有僧曰水逓有損盛德京師昊天觀後一眼泉與惠山
水脈相通因取稱量與惠山等乃罷水逓(芝田錄)強村有
水方寸許人欲取之唱浪淘沙一曲即得一杯味大甘
冷因名樂音泉(玄山記)
集余聞荆州玉泉寺近青溪諸山山洞往往有乳窟中
有玉泉交流中有白蝙蝠千歲之後體如白雪盖飲乳
水而長生也(李白集)前有寒泉井聊可瑩心神(文選)惜彼落
日暮幽此寒泉清倚樹聽流泉飛泉挂碧峯(李白)悲
泉共幽咽奔泉濺水珠泉聲帶玉琴凍泉倚細
石石泉流暗壁石間見海眼天畔縈水府竹竿
接嵌竇引注来鳥道山稠隘石泉山驛醒心泉
出泉枯柳眼汲引歲月古通竹溜涓涓(杜詩)泉音玉淙
琤泄乳交巖脈清泉潔塵襟泉紳拖脩白居
然鱗介不能容石眼環環水一鍾(韓集)懸泉粲成簾羅注
無時休韻磬叩凝碧鏘鏘徹岩幽引泉開故竇(柳集)
本朝趙德麟曰王仲至謂余云吾嘗奉使過仇池有九
十九泉萬山環之可以避世如桃源(東坡集)使君能愛客
朝夕弄山泉翁歡不待絲與竹把酒終日聽泉聲
飛泉溜垂綆石乳滴空竇靈泉吐巖側安得白玉
琴寫之朱絲繩卧聞乳石淙溜響疑是香林八節聲
山泉響夜琴史君自有林泉趣不用笙簧亂水聲
隂精分月窟水味標茶錄(歐陽公)最愛泉鳴澗初嘗渴
入喉遂名參寥泉可濯幽人襟石泉解娛客琴筑
鳴空山或為雲洶湧或作線斷續或鳴空洞中雜佩
間琴筑或流蒼石縫宛轉龍鳳蹙卧聽空階環玦響
消破亭中萬斛泉山泉宅龍蜃平地流膏乳寒
泉比吉士清濁在其心龍井白泉甘勝乳(東坡)雲夢澤
南君子泉水無名字托人賢(山谷)昨日寄書至坐想參寥
泉此泉如此公遇物作清妍(陳后山)
温泉
傳記秦始皇至驪山與神女遊而忤其旨神女唾之遂
生瘡始皇怖謝神女為出温泉而洗除(三秦記)凡水源有
石硫黃其泉則温或云神人所暖主療人疾(博物志)紹興
山出温泉可以瀹雞(吳錄)句容縣吳續塘有湖水半冷半
熱皆有魚交入輒死(雜爼)江乘縣有泉半温半冷共出一
壑(地記)雞龍山澗中朝夕湧泉溢出時刻不差號為潮泉
常如沸湯(潯陽記)漢水南有温泉其熱可熟雞子未至二
十里即望見白氣衝天(梁州記)廬山主簿山下有温泉冬
夏常熱(廬山記)天寳六載更温泉曰華清宫湯(地理志)上於
華清新建一湯禄山以玉魚龍鳬鴈石梁石蓮花以獻
上命陳於湯中解衣將入龍魚鳬雁皆奮鱗舉翼狀若
飛動上因恐却之(明皇雜錄)
集觀温泉浴神井(張衡賦)偉温濤之若焚(曹植賦)暄波起兹
源(劉義恭贊)雞頭温水魯湯神泉不㸑自沸熱若焦然爛毛
瀹卵煮絹濯鮮(洛都賦)挺此温谷驪山之隂白礜上徹丹
砂下沉(温泉銘)玉甃煖兮温泉溢(白樂天)隂陽結炎炭造化
開靈泉沸珠躍清月皎鏡涵空天(李白)零葉翻紅萬樹霜
玉蓮開蘃暖泉香行雲不下朝元閣一曲淋鈴淚數行
(杜牧)驪岫飛泉泛暖香九龍呵護玉蓮房(李義山)華清源中
礜石湯徘徊百鳳隨君王(李賀)
本朝過水北十餘里得白水山山行一里許得佛跡院
院中湧二泉其東所謂湯泉其西雪如也吾意湯泉在
天地間自為一類受性本然不必有待然後温也凡物
各求其類而水性猶耿介得其類則雖數萬里而伏流
相通非其類則横絶徑過十字旁午而不相入故二泉
之間不能容尋常而炎凉特異如此(唐子西惠州遊湯泉記)泓泓
涓涓莫虞歲年不火而燠其名湯泉嗚呼豈非熒惑蒞
於上邪燭龍隠於中邪旁通咸池日馭之所經邪幽精
沉魄隂償其負邪丹砂黃硫金石之氣酷悍之所激邪
德有常仁惠公而浃寒凝海兮不冰旱焦山兮不竭以
沭則髮澤以頮則膚悦其羨流冗浸捐弃於溝壑者猶
能灌蔬稻之畦已牛馬之渴此又何其然耶(秦少游賦)東坡
所記湯泉秦州之駱谷渝州之陳氏山居秦君之所賦
東城及康廬汝水尉氏驪山後謫居惠州遊白水山佛
跡巖浴於湯泉凡有十八矣余之所見新安之黃山閩
中之劍浦亦有其二矣第湯泉多作硫黃氣浴之則襲
人肌膚惟驪山是礜石泉黃山是硃砂泉(漁隠)鬱攸火山
烈觱沸湯泉注豈惟渴獸駭坐使癡兒怖安能長魚鼈
僅可燖狐兔(東坡)石龍有口口無根自在流泉誰吐吞若
信衆生本無垢此泉何處覓寒温(東坡詠廬山湯泉先是僧可遺詩曰禪庭)
(誰作石龍頭龍口湯泉沸不休直待衆生塵垢盡我方清冷混常流)
瀑布
傳記唐宣宗微時以武宗忌之逐出為僧與黃蘗禪師
同觀瀑布黃蘗得一聯云千岩萬壑不辭勞遠看方知
出處高宣宗續之曰溪澗豈能留得住終歸大海作波
濤王者氣象可見也(史詩)
集灑流濕行雲濺沫驚飛鳥雷吼何噴薄箭馳入窈窕
(張九齡)飛湍瀑流争喧豗砯崖轉石萬壑雷日照香爐
生紫煙遥看瀑布挂長川飛流直下三千丈疑是銀河
落九天西登香爐峯南見瀑布水挂流三千丈噴壑
數十里歘如飛雷来隠若白虹起海風吹不斷江月
照還空飛珠散輕霧流沫拂穿石(李白)雲門吼瀑泉(杜詩)
懸瀑垂天紳宴喜亭記曰其瀑曰振鷺之瀑言容也
又曰秩秩之瀑言德也(韓文)皛皛擲岩端潔光如可把瓊
枝折不斷雪片晴猶下石堅激清響葉動水餘灑前時
明月中見是銀河瀉飛流透嵌隙噴灑如絲棼含暈
迎初旭翻光破夕曛餘波遶石去碎響隔溪聞郤望瓊
沙際逶迤見脈分(劉禹錫)
本朝世傳徐凝瀑布詩云瀑布瀑布千丈直雷奔入江
無暫息萬古長如白練飛一條界破青山色此至為塵
陋又偽作樂天稱美此句有賽不得之語樂天雖涉淺
易然豈至是哉乃戱作絶句云帝遣銀河一派垂古来
惟有謫仙詞飛流濺沫知多少不為徐凝洗惡詩(東坡志林)
春岩響瀑泉(歐陽公)靈源何太高北斗想可挹凌日五光
直逗雲千仞急白虹下澗飲寒劒倚天立閃電不得瞬
長雷無敢蟄萬丈岩崖折一道林巒濕險逼飛鳥墜冷
灑山鬼泣須當截海去濁流不相入(范文正)擘開青玉峽
飛出兩白龍亂沫散霜雪古潭搖青空餘流滑無聲快
瀉雙石谼吾聞泰山石積日穿殘溜况此百雷霆萬
世與石鬭長輸不盡溪欲滿無底竇跳波翻潛魚震
響落飛狖玉淵神龍近雲雨亂晴晝(東坡)崩騰復璀璨
佳麗更雄偉勢從三梁外影落明鏡裏倏至走長蛇
提来翻素雪聲雄萬霹靂勢倒千墆嵲(朱文公)
陂(陂塘附)
經彼澤之陂(詩)
史楚孫叔敖作期思陂灌雩婁之野號芍陂(史記)汝南有
鴻隙陂翟方進以數溢為害奏罷之王莽時枯旱郡中
追怨乃作童謠曰壞陂誰翟子威飯我豆食羹芋魁反
乎覆陂當復誰言者兩黃鵠後鄧晨為守復脩所壞陂
周燮有先人草廬結於岡畔下有陂田嘗服勤以自
給宗族更勸之曰君獨何為守東岡之陂乎郭林宗
曰黃叔度汪汪若千頃波澄之不清淆之不濁費長房
遇壺公幾得道不成長房辭歸翁與一竹杖曰騎此則
自至矣長房騎竹杖到家弃葛陂中顧視乃龍也(漢書)鄧
艾於楚州開白水陂灌田又築塘四十九所(晉書)
傳記鄭敬立吏隠居於蟻陂之陽以漁釣自娛(汝南先賢傳)
集或火雲爇天旱魃為虐歊蒸癉怒蛟龍逭誅而翠瀲
摇岸澄瀾洗月溶溶浩浩獨落天光順勢導流猶潤百
里則灌畦浮塍平歲之溉千頃豈為多哉(韋瓘宣州南陵縣大農陂)
(記)岑參兄弟皆好竒攜我遠来遊渼陂天地黯慘忽異
色波濤萬頃堆琉璃琉璃汗漫泛舟入事殊興極憂思
集鼉作鯨吞不復知惡風白浪何嗟及半陂已南純
浸山應為西陂好金錢罄一餐飯抄雲子白瓜嚼水
精寒陂塘五月秋陂澤遶迴旋天清黃子坡(杜詩)
陂水寒更綠(柳集)
本朝程明道攝上元邑盛夏陂塘大決法當言之府府
禀於漕然後計功調役先生曰如是苖槁矣救民獲罪
所不辭也遂發民塞之(言行錄)汴水濁流自生民以來不
以種稲今欲陂而清之萬頃之稻必用千頃之陂一歲
一淤三歲而滿矣(東坡萬言書)樂哉朱君障靈隄導鄢及蠻
興衆陂水落陂光淡(歐陽公)破陂漏水不耐旱人力未
至求天全焦陂上與長淮通秋来不見渼陂岑千
里詩盟忽重尋(東坡)
溝洫
經坎為溝瀆(易)濬畎澮巨川(書)築城伊淢(詩)遂人凡治
野夫間有遂十夫有溝百夫有洫千夫有澮稻人以
瀦蓄水以防止水以溝蕩水以遂均水以列舍水以澮
瀉水雍氏掌溝瀆澮池之禁司險設國之五溝五
澮匠人為溝洫廣尺深尺謂之甽田首倍之廣二尺
深二尺謂之遂九夫為井井間廣四尺深四尺謂之溝
方十里為成成間廣八尺深八尺謂之洫方百里為同
同間廣二尋深二仞謂之澮凡溝逆地阞謂之不行
凡溝必因水勢善溝者水潄之(周禮)季春開導溝瀆(記月)
(令)禹卑宫室而盡力乎溝洫(論語)
子雨集溝澮皆盈其涸也可立而待也(孟子)江湖鱣鮪非
溝洫所容(文中子)
史禹致費於溝洫(史本紀)禹䟽溝洫滎陽下引東南為
鴻溝(河渠書)召信臣為南陽太守開導溝瀆數十處以廣
灌溉歲增至三萬頃(前本傳)和帝詔曰隄防溝渠所以助
順地理令刺史二千石其隨宜䟽導(後本紀)鮑昱為汝南
太守郡多陂池歲歲缺壞乃作梁石洫水常饒足溉田
倍多(本傳)
傳記密雨溟沐潤於枯瀆(太玄)長安御溝謂之楊溝謂植
高楊於其上也又曰羊溝謂羊喜觝觸垣牆故為溝以
隔之(古今注)
集彼尋常之汙瀆兮豈容吞舟之魚(賈誼賦)遶堤龍骨冷
拂岸鴨頭香(李賀御溝詩)秋水通溝洫(杜詩)清溝映汙渠潢
潦無根源朝滿夕已除君獨居溝上溝濁萍青青
溝聲通苑急(韓集)
本朝隣注湧溝竇街流溢庭除(歐陽公)直度千人溝下有
微凉泫(東坡)伏蛙號蚓溝瀆空暗溜入溝塍(陳后山)
河渠
史禹以河所從来高難以行平地乃穿二渠以引其河
韓聞秦好興事欲罷之毋令東伐乃使水工鄭國間
說秦令鑿涇水自中山西邸瓠口為渠三百餘里欲以
溉田中作而覺秦欲殺鄭國鄭國曰始臣為間然渠成
亦秦之利也秦以為然卒使就渠因命曰鄭國渠武
帝時鄭當時為大司農言曰引渭穿渠起長安並南山
下至河三百餘里徑易漕而渠下民田萬餘頃又可得
以溉田天子以為然令水工徐伯表發卒穿漕渠三歲
而通其後河東守番係言穿渠引汾溉皮氏汾隂下引
河溉汾隂蒲坂下度可得五千頃天子發卒作渠田數
歲河移徙渠不利其後人有上書欲通褒斜道及漕事
下御史湯天子拜湯子卬為漢中守發數萬人作褒斜
道果便近而水湍石不可漕其後莊熊羆言臨晉民願
穿洛以溉重泉以東萬餘頃於是發卒萬餘人穿渠自
徵引洛水至商顔下穿渠得龍骨故名龍首渠(史河渠書)西
門豹為鄴令鑿十二渠引河水灌田(本傳)倪寬奏請穿鑿
六輔渠以益溉鄭國高卬之田(前溝洫志)太始二年趙中大
夫白公復奏穿渠引涇水溉田四千五百餘頃因名曰
白渠民得其饒歌之曰田於何所池陽谷口鄭國在前
白渠起後舉鍤為雲决渠為雨史起為鄴令引漳水
溉鄴以富魏之河内民歌曰終古舄鹵兮生稻梁宣
帝地節中郭昌乃穿渠直東涇東郡界中不令北曲渠
通利百姓安之哀帝時何武奏多穿漕渠於冀州地
使民得以溉田分殺水怒雖非聖人法然亦救敗術也
(溝洫志)明帝十二年修汴渠十三年渠成(後本紀)安帝元初
二年詔修理西門豹所分漳水為支渠以溉民田二月
詔脩理舊渠通利水道以溉公私田(本紀)馬援所過穿渠
以利其民(本傳)賈侯為豫州通運渠二百里所謂賈侯渠
(魏志)薛胄為兖州刺史城東沂泗二水合而南流胄决令
西注陂澤盡為良田民號豊兖渠(本𫝊)開皇中郭衍開漕
渠關中頼之名富人渠(本𫝊)唐高宗時長孫祥奏言昔鄭
國白渠溉田四萬餘頃今為富商大賈競造碾磑渠流
梗澁止溉萬頃請修營以便百姓開元初詔決三輔
渠時王主權家皆旁渠立磑李元紘敕史盡廢之民頼
其恩杜亞拜淮南節度使至則治漕渠夹隄高卬田
因得灌溉人皆悦賴温造為朗州刺史開化鄉渠溉
田二千頃號右史渠彊循遷雍州司戶教人承水浸
田號彊公渠薛大鼎遷滄州刺史無棣渠久塞大鼎
復治属海民歌曰新溝通舟楫利属滄海魚鹽至李
聽徙靈鹽節度部有光禄渠聽即引渠溉塞下地千餘
頃(本傳)
傳記漢靈帝西域所獻因墀香煮為浴湯宫人以之沐
浴使餘汁入渠名曰流香渠(拾遺記)延攜為幽州刺史范
陽郡有舊沈渠廢敗多時攜自度水形營造溉田萬餘
頃(通典)汝陽王璉取雲夢石甃泛春渠以蓄酒(醉仙圖記)
集君乃崑崙渠籍乃嶺頭瀧牆下春渠入禁溝渠冰
初破滿渠浮鳳池近日長光暖流到渠時更不流(韓集)
本朝汴水首受黃河每歲自春及冬常淤河口均調水
勢止深六尺以通行重載為準太宗詔汴河歲運江
淮米五千百萬斛以濟京師金河本京水其源曰祝
龍泉過中牟名曰金水國初始遣使浚治惠民河與蔡
河一水即閔河也建隆元年始命陳承昭督丁夫遵閔
河自新鄭與蔡水合貫京師南歴陳潁達夀春以通淮
右舟楫相繼商賈畢至都下利之於是以西南為閔河
東南為蔡河至開寳六年始改閔河為惠民河廣濟
河自都城歴曺濟及鄆舊云五丈河開寳六年詔改今
名(會要)齊州太守政之暇鑿渠開沼䟽清漣鳴渠夹路
何潺潺(歐陽公)明年共看決渠水飢飽在我寧關天灔
灔春渠長(東坡)秦收鄭渠成市門行清渠(山谷)
郊
經同人于郊(易)王朝至于商郊牧野王出郊書命君
陳分正東郊(書序)命畢公保釐東郊申畫郊圻(書)適彼
樂郊在浚之郊(詩)二曰四郊之賦注云四郊去國百
里遂士掌四郊注云其地則距王城百里以外至二
百里載師近郊之地遠郊之地注云五十里為近郊
百里為遠郊小宗伯兆五帝於四郊(周禮)四郊多壘(記)
子齊景公出舍於郊(孟子)適莾蒼者三餐而返注云莾蒼
近郊之邑(莊子)
史東方帝太昊青靈句芒畤於東郊兆南方帝炎帝赤
靈祝融畤於南郊兆西方帝少昊白靈蓐收畤於西郊
兆北方帝顓帝黑靈玄冥畤於北郊兆中央帝黃靈后
土畤於長安城之末兆(前郊祀志)
傳記邑外謂之郊郊外謂之牧(爾雅)賓至於近郊張&KR0950;行
時税舍於北郊今還至此正其故行服以俟君命敬也
遠郊之内有候館可以小休止(儀禮注)卿出郊勞注聘
禮曰賓至近郊使卿用束帛勞之(國語)
集四郊多白楊城上俯江郊西郊向草堂西川
供客眼惟有此江郊老夫有如此不異在郊坰(杜詩)新
凉入郊墟(韓集)
本朝行行漸樂郊一雨郊圻迴秋色滿郊原千
里郊原正如畫正宜攜酒望晴川(歐陽公)偶作郊原十日
遊未應迴首厭籠囚(東坡)郊原注目日青深(陳后山)
野
經同人于野上古穴居而野處(易)野無遺賢君子
在野(書)湯與桀戰于鳴條之野高宗夢傅說使百工
營求諸野(書序)說築傅巖之野惟肖台小子舊學于甘
盤既乃遯于荒野武王放牛于桃林之野(書)遠送于
野我行其野叔適野劬勞于野至于艽野
京師之野在坰之野(詩)體國經野司會以九賦之
法令田野之財用小司徒井牧其田野遂人掌邦
之野注云郊外曰野旅師掌聚野之耡粟委人掌
斂野之賦縣士掌野注云謂地距王城二百里外至
三百里(周禮)
子伊尹耕於有莘之野(孟子)堯治天下五十五年不知治
歟不治歟問之在野在野不知(列子)黃帝張咸池之樂於
洞庭之野(莊子)
史黃帝與蚩尤戰於涿鹿之野與炎帝戰於阪泉之
野(史)黃帝畫埜分州(前地理志)堯舜遠四佞而放諸野(五行志)
舜萬物和於野(劉向傳)叔孫通為綿蕞野外習之(叔孫通傳)文
帝詔曰朕親率天下之民而野不加辟宣帝牛馬被
野(本紀)唐太宗牛馬被野(食貨志)商旅野宿焉(通鑑)
傳記魯有大野十藪(爾雅)
集春晩綠野秀(文選)原野曠超緬(李白)竹風連野色野闊
天清無戰聲原野轉蕭瑟地卑荒野大曠野懷
咫尺迴身視綠野慘淡如荒澤秋野日疎蕪碧
水春風野外昏平野入青徐在野興清深(杜詩)土膏
釋原野野静停風威迥野恣窺臨邇連野綠遠混
天碧(柳文)
本朝平野見南山山明雪野晴日落原野晦雨
過西城野色侵瘦野一刀田野曠覺天穹(歐陽)平野
容回顧野潤風光秀野曠低歸鳥(東坡)
村墟
傳記嶺南謂村市為墟(陶淵明)千村萬落生荆把卜宅
楚村墟遠村信荒僻孤村春水生農務村村急
(杜詩)綠荷包飯趁虛人(柳集)按經脩道具依樣買山村注云
馬高唐為御史大夫將置宅命畫工圖其狀戒所使曰
依此樣買之(劉禹錫)得草綠楊村(李商隐燕詩)海虛争翡翠溪
邏鬭芙蓉注云新州有翡翠虛芙蓉(杜牧之)
本朝木落孤村迥(歐陽)攜杖村落去淡淡煙村遠煙
火動村落行行玩村落猶有小船来買餅喜聞墟
落在山前(東坡)水遶數家村(陳后山)
林藪
經太宰九曰藪以富得民四曰藪牧養蓄鳥獸大
司徒辨其山林之名物林衡掌巡林麓之禁令山
虞掌山林之政令司險周知山林之阻設國之五溝
五涂而樹之林(周禮)仲春毋焚山林(記月令)山麓以時入而
不禁(王制)山藪藏疾山林藪澤之利與民共之(左傳)
子斧斤以時入山林(孟子)夸父不量力欲追日景道渴而
死弃其杖尸膏肉所浸生鄧林鄧林彌廣數千里(列子)鷦
鷯巢於深林不過一枝孔子遊緇帷之林(莊子)幽蘭生
於深林不以無人而不芳(荀子)
史山林藪澤各以肥饒多少為差(前食貨志)山澤先帝熂爐
養種竹木雜果為林採者聽不追奪(南史羊玄保兄子希傳)
傳記古之長民者不崇藪藪物之歸也山林藪澤足
以備財用則寳之(國語)汝應觀此逝多林以佛威神廣無
際一切莊嚴皆示現十方法界悉充滿文殊師利菩
薩住莊嚴幢娑羅林中說法(華嚴經)洞玄宫内有空青之
林七寳浴池八騫之林(道經)山林竒處乃欲界之仙都
(陶弘景云)
集巢許山林志山林引興長林廻硖角来林響
颼颼交林茂鳥知歸林僻来人少苦乏大藥資
山林迹如掃(杜詩)出宰山水縣讀書松竹林(韓集)
本朝高林野阜相迴環林枯山瘦失顔色(歐陽)老去山
林猶夢想霜林散煙鬟(東坡)老覺山林可避人正須麋
鹿與同羣回看幽徑遶雙林(陳后山)
谷
經入于幽谷幽不明也(易)宅㬂夷曰暘谷宅西曰昧谷
(書)施于中谷出自幽谷在彼空谷高岸為谷深
谷為陵(詩)
子谷得一以盈(老子)渤海之東有大壑焉實維無底之谷
(列子)
史周之成康川谷不塞(漢紀)石崇有别館在河陽之金谷
(晉書)
傳記鄒衍在燕谷吹律而陽氣生至今名黍谷(類記詳見律吕)
(類)鳥氏倮谷量牛馬倮人名也(六帖)韋嗣立退居新豐山
中宗嘗幸其居名所居為靈源幽居(翰林志)
集谿谷巉岩(招隠士)望山谷之嵯峨(西都賦)幽谷嶜岑(南都賦)
深溝嵌岩而為谷(甘泉賦)太行之陽有盤谷友人李愿居
之宴喜亭記曰其石谷曰謙受之谷言德也其土谷
曰黃金之谷言容也(韓文)冰谷明且秀煖氣變寒谷
空谷宜秋清行歌入谷口路盡無人躋(李白)谷口樵歸
唱愚公野谷村幽居在空谷有谷禾黍稠傳
道東柯谷深藏十數家白谷會深遊(杜詩)
本朝時時度深谷往往得佳景山勢抱幽谷一徑
﨑嶇入谷中過春深谷尚花開澗谷自深曖(歐陽公)
入谷驚蒙密谷映竹欄秀小語輒響谷深谷下
窈窕(東坡)
洞
史章夏卿晩歲署其居曰大隠洞(唐書)
傳記廬山有白鹿洞(廬山記)魚朝恩有洞房四壁夹安琉
璃板中貯江水及萍藻諸色魚蝦號魚藻洞(南康記)
集薛景梅為道州刺史得異境於近郊有石穹然如夏
屋因名其地曰含輝洞(劉禹錫)常聞玉泉山山洞多乳窟
洞門閉石扇地底興雲雷(李白)洞門無鎖鑰俗客不曾
来岩洞幽深門不鎖(韓集)乳肥春洞生鵝管紫洞香
風吹碧桃(杜牧)
本朝魏野居陕府之東郊鑿土為室曰樂天洞(遯齋閒覽)四
字丹青萬仞崖神清之洞鎖樓臺洞門常起煙霞
洞穴傍穿透谿谷(歐陽公)不辭攜被岩底眠洞口雲深夜
無月(東坡)
居處部
都邑
經文王受命有此武功既伐於崇作邑于豐(詩)盤庚五
遷將徙亳殷(書序)我乃卜澗水東瀍水西惟洛食(書)商邑
翼翼四方之極(詩)
史劉敬說上都關中上疑之左右大臣皆山東人多勸
上都洛陽曰東有成皐西有崤澠背河向洛其固亦足
恃也張良曰洛陽雖有此固其中小不過數百里地薄
四面受敵此非用武之國夫關中左崤函右隴蜀沃野
千里南有巴蜀之饒北有胡苑之利阻三面而守獨以
一面東制諸侯此所謂金城千里天府之國也(漢書)
傳記春秋左氏傳曰凡邑有宗廟先君之主曰都無曰
邑伏羲都陳神農亦都陳又營曲阜黃帝都涿鹿或曰
都有熊少昊都窮桑顓頊都高陽帝嚳都亳一曰都高
辛堯始封於唐後徙晉陽即帝位都平陽舜都蒲阪禹
本封於夏為夏伯及舜禪都平陽或在安邑湯都亳至
仲丁遷囂河亶甲居相祖乙居耿及盤庚五遷復南都
亳之殷地周文王都酆武王都鎬周公相成王以酆鎬
偏處西方方貢不均乃營洛邑成王即洛邑建明堂朝
諸侯復還酆鎬至幽王為犬戎所殺平王東遷乃居洛
邑及敬王時又遷成周秦非子始封於秦後都咸陽漢
都長安東觀漢記曰光武中興都洛陽又於南陽置南
都三國時魏略云魏以長安譙許昌鄴洛陽為五都吳
志云吳都鄂後遷建業蜀志云蜀都成都晉書云晉都
洛陽至永嘉南居建康秦皇兼天下都咸陽渭水貫
都以象天漢横橋南度以法牽牛朕聞踐華固德百
二稱乎建瓴卜洛歸仁七百崇乎定鼎是以控膏腴於
天府啟黃圖於渭濱襟沃壤於王城摛綠宇於河渚市
朝之城麗皇州之九緯丹紫之原邈神臯之千里二京
之盛其来自昔此都在茲宇宙通賦貢於四方交乎風
雨均朝宗於萬國(唐高宗東都詔)
集漢之西都在於雍州實曰長安左據函谷二崤之阻
表以太華終南之山右界褒斜隴首之險帶以洪河涇
渭之川華實之毛則九州之上腴焉防禦之阻則天下
之奥區焉是故横被六合三成帝畿周以龍興秦以虎
視及至大漢受命而都之也仰悟東井之精俯協河圖
之靈奉春建策留侯演成天人合應以發皇明乃眷西
顧實維作京(後漢班固西都賦)尋歴代之規兆仍險塞之自然
被崑崙之洪流據伊洛之雙川挟成臯之嵓阻扶二崤
之崇山砥柱回波綴於後三塗太室結於前鎮以嵩高
喬嶽峻極於天(傅毅洛都賦)於顯樂都既麗且康陪京之南
居漢之陽割周楚之豐壤跨荆豫而為疆體爽塏之閒
敞紛郁郁其難詳爾其地勢則武關關其西桐栢揭其
東流滄浪而為隍廓方城以為墉湯谷涌其後濟水蕩
其西推瀨引湍三方是通(張衡南都賦)夫蜀都者盖兆基於
上代開國於中古廓靈關而為門包玉壘而為宇帶二
江之雙流枕峩嵋之重阻水陸所湊兼六合而交會也
(晉左思蜀都賦)京洛信名都佳麗擬蓬壺九華彫玳瑁百福上
椒塗黃金絡騕褭蓮花装鹿盧咸言儀服盛全盛執金
吾(陳孔奐賦詩)憲章殫禮樂容服備車徒迴鑾入酆鎬從蹕
度枌榆冉冉年和變遲遲節物徂餘花照玉李細葉翦
珪梧朝夕萬國湊海會百川輸(許善)畫野通淮泗星躔應
斗牛玉牒宏圖表黃旗美氣浮三分開霸業萬里宅神
州高臺臨茂苑飛閣跨澄流江濤如素盖海氣似珠樓
吳趨自有樂還似鏡中遊(虞世南賦)
城郭
經哲夫成城公侯干城宗子維城無俾城壞(俱詩)
周禮曰日至之晨尺有五寸謂之地中天地之所合也
四時之所交也乃建王國焉
子三里之城七里之郭(孟子)管子曰内為之城外為之郭
鯀作九仞之城(淮南)吳越春秋鯀築城以衛君造郭以
守民此城郭之始也崑崙山有增城九重其高一萬
一千一百一十里(淮南)孔子謂顔回曰家貧居卑胡不仕
乎顔回答曰不願仕回有郭外之田五十畝足以給饘
粥足以給絲麻鼓琴足以自樂回不願仕也(家語)
傳記公羊傳注曰天子之城千雉高七雉公侯百雉高
五雉曰干城言不敢自專禦於天子也月令每歲孟
秋之月補城郭仲秋之月築城郭左傳曰計丈數揣
高卑度厚薄仞溝洫物土方議遠邇量事期計徒庸慮
材用書糇糧以令役此築城之義也始皇奮六代之
餘烈振長策而御宇内踐華為城因河為池(過秦論)
集崪若斷岸矗似長雲制磁石以禦衝糊頳壤而飛文
觀階扄之固護傳萬祀而一君出入三代五百餘載竟
瓜剖而豆分藻扄黼帳歌臺舞閣之基璇淵碧樹弋林
釣渚之館吳蔡齊秦之聲魚龍爵馬之玩皆薰歇燼滅
煙沉響絶東都妙姝南國麗人(鮑昭賦)漢渚水初綠江南
草復黃日照蒲心煖風吹梅樹香(簡文帝)湛淡水成文參
差樹交影長門久已閉離宫一何静細草緣玉階高枝
蔭桐井(温子昇)日落征途遠悵然臨古城頽墉寒雀集荒
堞晩烏驚蕭森灌木上迢逓孤煙生霞景煥餘照露氣
澄晩清秋風轉摇落此志安可平(李百藥)天險匪登地險
丘陵帝王設險乾坤是承(後漢李尤)
宫
經上古穴居而野處後世聖人易之以宫室上棟下宇
以待風雨盖取諸大壯(周易)命士以上父子皆異宫儒有
一畝之宫環堵之室(禮記)
史建章長樂宫皆輦道相屬懸棟飛閣不由徑路高
祖七年至長安蕭何脩未央宫(漢書)漢武帝巡省五岳禋
祀豐備故立宫其下號曰集靈宫武帝置夀宫張羽
旗以禮神君(漢書)
傳記昔黃帝有合宫堯有二宫撝宫湯有鑣宫周有蒿
宫鄭宫春宫秦有蘄年宫信宫梁山宫漢有長樂宫未
央宫沛宫林光宫甘泉宫龍泉宫首山宫明光宫五柞
宫萬歲宫池陽宫蒲陶宫竹宫夀宫建章宫黃山宫太
一宫思子宫夜光宫棠梨宫扶荔宫桂宫鼎湖宫宜春
宫谷口宫望僊宫通天宫後漢有南宫北宫胡桃宫魏
有鄴宫吳有太初宫昭明宫亦猶天文之有紫宫文昌
及五宫神仙之有金玉琉璃宫矣(初學記)河圖曰瑶光貫月
感女嫗於幽房之宫生黑帝(河圖)
集軼凌隂之地室過谷陽之增城迴天門而鳳舉躡黃
帝之明庭冠高山而為居乘崑崙而為宫案軒轅之舊
處居北辰之關中背共工之幽都向炎神之祝融緣石
闕之天梯桂木雜而成行芳肸蠁之依棐鸞孔飛而翺
翔(劉歆賦)遥看雲霧中刻桷映丹紅珠簾通曉日金華拂
夜風欲知歌管處来過安樂宫(簡文帝)玉燭調秋氣金輿
歴舊宫還如過白水更似入新豐秋潭清晩菊寒井落
疎桐舉杯延故老令聞歌大風(周明帝)新宫實壯哉雲裏
望樓臺迢逓翔鵾仰連翩賀客来重欄寒露宿丹井夏
蓮開砌石披新錦梁花畫早梅欲知安樂盛歌管雜塵
埃(陳隂鏗)聖祖神傑堯蹤漢烈岳峻雄圖天張武節墜命
既升霸略將騁清渭走烽濁河獻警恃峭劍關憑深桂
嶺彛章委闕禮樂沉河極壓傾構引溺危波盡物稱瑞
窮靈委和玄精翼日丹羽巢阿(沈約頌)
殿
史明德馬皇后嘗有不安時在敬法殿東廂上令太夫
人及兄弟得入見之洛陽宫殿簿曰太極殿近含章殿
傳記蒼頡篇曰殿大堂也商周以前其名不載按史記
秦(闕)
九尺二百步一立樓去城中二丈五尺(墨子)亂之所由生
者皆在流遁大構架興宫室延樓棧道雞棲井幹檦木
欂櫨以相支持木巧之飾此遁於木也(淮南子)更始帝到
長安其大臣辟除東宫之事為下所非笑但為小衛樓
半城而居之以是知其將相非蕭曺之儔也(桓譚新論)
史武帝時方士言黃帝為五城十二樓以候神人魏有
麗譙越有飛翼漢有井幹武帝立井幹樓高五十丈
(漢書)張華善天文解望氣元康初嘗與鄱陽雷孔章共夜
登樓而見一氣起牛斗間華謂孔章曰此何氣也對曰
其寳劍乎(晉書)朝日百官班於殿庭左右循使二人分涖
於鐘鼓樓下(唐書)
集有都城之百雉加層樓之五尋從明王以登遊聊暇
日以娛心鳴鳩拂羽於桑榆游鳬濯翅於素波牧豎吟
嘯於阡陌舟人鼔栧而揚歌百寮雲集從坐華臺嘉肴
滿爼旨酒盈杯談三墳與五典釋聖哲之所裁(孫楚賦)迴
首望長安千里懷三益顧惟慙入楚殊私等申白西阻
水潦收昭立霜露積龍門不可見空慕凌霜栢(劉孝綽)
臺
經經始靈臺經之營之庶民攻之不日成之(詩)可以居
高明可以遠眺望可以升山陵可以處臺榭(月令)散鹿臺
之財(書)惟宫室臺榭陂池侈服以殘害於爾萬姓(書)天
子有三臺靈臺以觀天文時臺以觀四時施化囿臺以
觀鳥獸魚鼈諸侯卑不得觀天文無靈臺但有時臺囿
臺也(五經異義)
子雖有臺池鳥獸豈能獨樂哉(孟)九層之臺起於累土
(老子)尸子曰瑶臺九累而堯白屋
史武帝升望月臺南端有三鴨羣飛俄而下臺帝悦之
至夕鴨宿臺端(洞冥)范蠡起遊臺於怪山以為靈臺仰觀天
文候日月之變怪(吳越春秋)
傳記案山海經有軒轅臺帝堯臺帝舜臺其後夏有璿
臺鈞臺殷有鹿臺南單臺周有靈臺重璧臺秦有章臺
鳳皇臺望海臺琅琊臺漢有栢梁臺漸臺神明臺八風
臺思子臺後漢有雲臺魏有銅雀臺金臺冰井臺凌雲
臺南巡臺九華臺吳有釣臺晉有崇天臺織室臺此其
略也(類要)白虎通曰天子立靈臺所以考天人之際察隂
陽之會揆星度之驗景公與晏子遊少海登柏寢之
臺望其國曰美哉堂堂乎(韓子)楚靈王為章華之臺與伍
舉登焉曰臺美夫對曰先君莊王為匏居之臺高不過
望國氛大不過容晏豆民不廢時務官不易朝常今君
為此臺民罷財盡數年而成諸侯莫至若君謂此美楚
其殆矣(國語)楚靈王作乾溪之臺五百仞之高欲登浮雲
窺天文(陸賈新語)史記云寡婦清先得丹穴而擅其利數葉
家亦不訾清寡婦也能守其業用財以自衛不見犯秦
皇帝以為貞婦為築女懷清臺(貨殖傳)
集從明君而嬉遊聊登臺以娛情見天府之廣開觀聖
德之所營建高臺之嵯峩浮雙闕乎泰清仰沖天之單觀
連飛閣乎西城臨漳川之長流望衆果之滋榮仰春風
之和穆聽百鳥之悲鳴天功怛其既立家願得而雙呈
揚仁化於宇宙盡肅恭於上京雖桓文之為盛豈足方
乎聖明休矣美矣惠澤遠暢翼佐皇家寧彼四方同天
地之矩量齊日月之暉光(魏陳思王曹植賦)魯國觀遺殿韓城
想舊臺仲宣原濕滿子建悲風来夏蓮猶反植秋窗尚
左開圖雲仍溜雨書石即生苔(梁庾肩吾)蓮披香稍上月明
光正来離鵠將雲散飛花似雪迴遥思休林友前窗夜
夜開(陳祖孫)周氏舊居惟漢襲因崇臺嶆㠂上礙蒼雲垂
示億載俾率舊章人循其行而國其昌(李尤銘)
堂
經天子之堂九尺諸侯七尺大夫五尺士三尺(禮記)書大
𫝊云天子之堂高九雉公侯七雉伯子男五雉(注云雉長三尺)
(也)堂上接武堂下步武(禮記)
子置杯水於㘭堂之上則芥為之舟(莊)殷人曰陽館周
人曰明堂(尸子)堂高數仞榱題數尺(孟)今步者一日百里
之情通堂上有事一月而君不聞步者百日萬里之情
通門庭有事周年而君不聞此謂遠於萬里也(管子)
史劉聰嘉平三年廷尉陳元達極諫聰怒將斬之聰時
逍遥園李中堂元逹抱堂下樹呌曰臣所言社稷之計
聰勉聽之於是易李中堂為愧賢堂(漢趙記)
傳記墨子稱堯舜堂高三尺武王入殷登堂見美玉曰
誰之玉或曰諸侯之玉也王取而歸之天下聞之曰王
廉於財矣漢武有玉堂去地十二丈光武生有赤光堂
中盡明如晝靈帝造萬金堂於西園魏名臣奏有翦吳
堂有魏茅堂晉宫闕名有堯母堂永光堂長夀堂在郡
國魯城北有孔子學堂蜀有文翁講堂北海有鄭玄儒
林講堂永康縣有縉雲堂費北有積弩堂崑崙山有光
碧堂(羣書類記)
集樹中天之華闕豊冠山之朱堂(班固西都賦)覽黃圖之棟
宇規紫宸於太清何面勢之膠葛信不日之經營仰一
時之壯麗跨萬古之威靈吐觸石之竒色混高臺之舊
名若乃三階八戸百柱千楹瑩以玉琇飾以金英綠芰
懸插紅蕖倒生於時木葉聲寒壼人唱静承露擎虛相
風昭迥天子乃下輦開讌出豫娛神文懸日月思革風
塵寔附鳳之多幸愧屠龍之不真(江總賦)
宅
子天子宅千畝諸侯百畝大夫以下里舍九畝(尉繚子)封
衡宇百華中書監裕之子也輕財好施年十餘歲見一
老父荷擔於路引歸問之父曰宣子一飯著名春秋宜
給宅一區奴一口日供贍以終其年裕高其志而從之
(崔子)
史夏侯嬰以太僕事惠帝高后德嬰之脱孝惠魯元於
下邑間乃賜嬰北第第一曰近我以尊異之張放以
公主子取皇后弟平恩侯嘉女成帝賜甲第哀帝為董
賢起大第北闕下(俱漢書)竇氏一公兩侯三公主四二千
石相與並代自祖及孫官府邸宅相望(漢記)
傳記戴延之西征記曰蒲坂城外有舜宅瀨鄉記云譙
城西有老子宅漢書云魯有孔子宅水經注云齊城北
門外有晏嬰宅荆州記云宛有伍子胥宅秭歸縣有屈
原宅義陽安昌有漢光武宅宅亦曰第言有甲乙之次
第也一曰出不由里門面大道者名曰第爵雖列侯食
邑不滿萬戶不得作第其舍在里中皆不稱第
集新豊停翠輦譙邑駐鳴笳園荒一徑斷臺古半階斜
前池消舊水昔樹發今花一朝辭此地四海遂成家(唐太)
(宗)翫竹春前筍驚花雪後梅青山殊可對黃卷復時開
(江總詩)乘春行故里徐步採芳蓮逕毁悲仇仲林殘憶巨
源見桐猶識井看柳尚知門花落空難徧鸎啼静易喧
無人訪語默何處叙寒溫(江總)鳥散茅簷静雲披澗戶斜
(唐楊師道)未如靈光輪奐睢陽爽塏北連城闕有似甄侯之
宅東望市鄽榮深豫章之門昔狼望未平冠軍辭第(梁元)
(帝)義範蒼生道格時雍自昔爰止於焉龍盤躬耕西畝
永嘯東巒跡逸中林神凝嚴端(同上)
庫藏
經武庫軍府甲兵所聚非邑非里不可以處(焦氏易林)梓慎
登大庭氏之庫以望(左傳)
子湯武破桀紂海内無患築五庫藏五兵(商子)
史漢高祖七年蕭何立東闕前殿武庫又更始至長安
御府帑藏武庫皆安堵如故(漢書)
傳記凡安國治民從近制遠者必先實之故天有天庫
藏府之星王者審五庫之量一曰車庫二曰兵庫三曰
祭器庫四曰樂庫五曰宴器庫(蔡邕)或曰王者藏於天下
諸侯藏於百姓農夫藏於囷庾商賈藏於箧匱(韓詩外傳)芻
蕘論曰國之稱富者在乎豊民非獨謂府庫盈倉廪實
也且府庫盈倉廩實非上天所降皆取之於民民困國
虛矣(鍾會)
集搏噬爪牙鋒距之先毒螫芒刺矛矢以存聖人垂象
五兵已陳(李尤銘)有財無義惟家之殃無愛糞土以毁五
常(摯虞銘)
門
經成性存存道義之門(易)迺立臯門臯門有亢迺立應
門應門將將(詩)重門擊柝以待暴客蓋取諸豫(易)賓於
四門四門穆穆(書)衡門之下可以棲遲(詩)夫士出入君
門由闑右不踐閾凡與客入者每門讓於客客至於寢
門則主人請入為席主人入門而右客入門而左(禮記)
子玄牝之門(老子)義路也禮門也惟君子能由是路出入
是門也(孟)玄之又玄衆妙之門(老子)周文王作玉門言以
玉餙也東北方土山曰蒼門東南方曰波母之山曰陽
門南極之山曰西暑門(淮南子)
史成帝為太子謹慎初居桂宫上急召太子出樓門不
敢絶馳道(漢書)
傳記神獸門東至雲龍風虎之門衡栿之上皆刻雲龍
風虎之狀(水經注)洛陽有萬春門千秋門内至禁省為殿
門外出大道為掖門王行幸設車宫轅門帷宫旌門無
宫則供人門司門掌授管鍵以啟閉國門閈城外郭内
之里門也閻里中門也闠市外門也長安有宣平門萬
秋門横門東都有宣德門禮成門青綺門章義門仁夀
門夀城門又有章城門直城門洛城門洛陽有上西門
廣陽門津門小苑門開陽門中東門上東門司馬門北
闕門玄武門南掖門北掖門東掖門西掖門止車門南
端門金門九龍門山虎門春興門青瑣門金商門雲龍
門神武門宜秋門又有大夏門長春門朱明門(洛陽故宮記)
集漢家一統軌濟濟萬國朝飛纓拂薄霧輕輦逐晨飇
槐衢映綠綟日彩麗金貂此時參待詔誰復想漁樵(何胥)
(賦詩)門之設張為宅表會納善閑邪擊柝防害(李尤銘門)惟王
建國配彼太微大君有命高明啟扉良辰是簡枚卜無
違彫梁乃架綺翼斯飛六龍杳杳九重巍巍居宸納祐
就日垂衣一人有慶四海爰歸(温子升文)
墻壁
經峻宇雕墻不學墻面(書)人而不為周南召南其猶
正墻面而立也與(論語)
子人有倚孔子之墻絃鄭衛之聲誦莊韓之書(揚子法言)舜
作室築墻茨屋令人皆知去巖穴各有家室(淮南子)
傳記西北裔外大夏山有宫以黃金為墻南方裔外罔
明山有宫以赤石為墻西南裔外老夀山有宫以黃銅
為墻東南裔外闠青山有宫以青石為墻西方裔外西
明山有宫以白石為墻(神異經)大秦國以瑠璃為墻魯恭
王欲壞孔子舊宅於壁中得古文經傳(家語)司馬相如家
成都徒空四壁又趙婕妤居昭陽舍殿壁帶往往為黃
金缸琅琊王京好宫室理殿館壁帶飾以金銀漢省中
皆胡粉塗壁畫古烈士則其事也其名墻有雕墻高墻
繚垣長崇垣壁有粉壁紅壁瓊壁銀壁諸侯垣墻有黝
堊之色無丹青之彩(劉向新序)
苑囿
傳記昔先王之為苑囿臺池也足以觀望勞形而已矣
非好儉節乎性也故周有靈囿國游漢有上林樂遊博
望黃山後漢有鴻德畢圭靈崑廣成諸苑晉有平樂鹿
子桑梓諸苑或曰囿有林池所以禦災也其餘莫非穀
土及其衰也馳騁游獵以奪人之時而勞人之力也務
苑囿之大不恤農時所以強國富人者盖此謂也其名
苑有天苑禁苑上苑囿有君囿靈囿上囿文帝為太子
立思賢苑以招賓客西京雜記戾太子既冠就宫為立
博望苑使通賓客(漢書)
集玉臺極百尺銀樹起千尋水流冠盖影風揚歌吹音
踟蹰憐拾翠顧步惜遺氛日落庭光轉方幰屢移隂(紀少)
(瑜)寒烟慘高樹凝露變輕蘿澤葵猶帶荇池竹尚侵荷
秋風徒自急無復白雲歌(陳釋洪偃)
館驛
經適子之館兮(詩)見人弗能館不問其所舍(禮)晉師三
日館穀(春秋)
子仁義先王之蘧廬蘧廬舍一宿而去(莊子)遇夫人之来
使必公館而羅羞(韓子)萬國之會四夷之来皆就諸侯之
館(柳子)
史鄭莊置驛以筵賓客文帝詔太僕凡遺財餘馬皆
給傳置宣帝詔吏或飾厨傳稱過使客以取名譽
元帝幸長楊射熊館布車騎大獵楊雄作賦以諫公
孫弘為相起館開東閣以延賢人鄭當時置驛馬日
郊迎賓客(俱漢書)
傳記劉諷夜投空館有三女郎至歌曰明月清風良宵
會同已而有黃衣人至皆驚散明日拾得翠釵數隻(幽怪)
(錄)劉元嘗宿驛中夜聞歌聲明旦有題楹間云爹娘送
我青楓根不記青楓幾回落當時手制衣上花今日為
灰不堪著(酉陽雜爼)陶榖使江南厓岸甚峻韓熙載遣歌姬
秦弱蘭假為驛卒女誘之遂絶謹獨之戒作風光好以
贈(冷齋夜話)
集臨驛卷緹幕外堂接繡衣(李白)水上鵠已去亭中鳥又
鳴晩泊水邊驛柳塘初起風蛙鳴蒲葉下魚入稻花中
(王重初)孤亭凌噴薄萬井逼舂容山險風烟合天寒橘柚
垂岸風翻夕浪舟雪灑寒燈(杜甫)
道路
經一達謂之道路二達謂之岐旁三達謂之劇旁四
逹謂之衢五逹謂之康六逹謂之莊七逹謂之劇驂八
逹謂之崇期九逹謂之逵廟中路謂之唐唐途謂之陳(爾雅)
匠人營國國中九經九緯經涂九軌環涂七軌野涂五
軌合方氏掌逹天下道路至於四畿凡道路之舟車輦
轂者叙而行之凡有節者及有爵者至則為之辟禁野
之横行徑踰者(周禮)
集江移林岸微巖深煙袖複歲嚴摧磴草午寒散喬木
縈迴夕颷卷蹉跎晩雲伏豈慕淄宫梧方辭兔園竹(沈約)
業冠遷夏功踰入秦時惟大畜象及同人惠雨方霤蟬
枝獨春帝德惟厚皇恩甚深觀乎禹跡見我堯心(徐陵銘)
市
經神農氏日中為市致天下之人聚天下之貨交易而
退各得其所蓋取諸噬嗑(周易)凡建國佐后立市設其次
置其叙正其肆陳其貨賄出其度量淳制祭之以陰禮
司市掌市之治教政刑量度禁令以次叙分地而經
市以陳肆辨物而平市以政令禁物靡而均市以商賈
阜財而行布大市日昃而市百族為主朝市朝時而市
商賈為主夕市夕時而市販夫販婦為主(周禮)
傳記市恃也言交易而退恃以不匱也市亦謂之市
井言人至市有所鬻賣者當於井上洗濯令香潔然後
到市也市巷謂之闤市門謂之闠巷謂門市中空地
謂之㕓市樓謂之旗亭(風俗通)
集惟市之由興自炎帝之所創聚貨財以利用等厮事
之莫尚爾乃巷列千所羅居百族街衢相望連棟接屋
則能目語額瞬動頞塞鼻談智於尺寸之間窺窬於分
毫之利(成伯陽賦)旗亭出御道遊目暫迴車既非隨柳舞聊
思索枯魚因龜識季主傍酒見相如日中人已合黃昏
故未疎(庾肩吾)
橋
經造舟為梁不顯其光(詩)
子澤梁無禁歲十一月徒杠成十二月輿梁成(孟)
史張良嘗遊下邳圯上有一老父衣褐至良所直墮其
履圯下顧謂良孺子可取履良因長跪授之父以足納
履笑云作速来云孺子可教(本傳)高麗國侍婢有器如雞
子来下之有身生子名東明東明善射王恐其害國欲
殺之東明走至淹水以弓擊水魚鼈浮為橋既渡魚鼈
觧散(王充論衡)公孫述大司馬田戎將兵下江開至南郡據
浮橋於江水吳漢鋸絶横橋大破之(東觀漢記)
傳記楚人謂橋為圯凡橋有木梁石梁舟梁謂浮橋即
詩所謂造舟為梁者也周文王造舟於渭秦公子鍼奔
晉造舟於河秦都咸陽渭水貫都造渭橋及横橋南渡
長樂宫漢作便橋趨茂陵並跨渭以木為梁漢又作霸
橋以石為梁(初學記)
集曲岸非千里橋斜異七星暫低逢輦度還高值浪驚
水摇文鷁動纜轉錦花縈遠近隨輪影輕重應人行(唐太)
(宗賦)秦王金作柱漢帝玉為梁仙人飛往易道士出歸難
(梁庾肩吾)東流仰天漢南渡似牽牛長堤通甬道飛梁跨造
舟使者開金堰太守擁河流廣陵候濤水荆峡望陽侯
波生從故舶沙漲涌新洲天星識辨對檢玉應沉鈎空
悦浮雲賦非復採蓮謳(王褒)春舟鸚鵡色流水桃花香星
精逢漢帝釣叟遇周王平隄石岸直高堰柳林長羨言
杜元凱河橋獨舉觴(庾信)
關
史孟嘗君夜半至函谷關關秦法雞鳴出客孟嘗君恐
追至客有居下坐者能為雞鳴遂發傳出食頃追果至
(史記)東方朔得神馬一匹高九尺武帝問朔是何獸也朔
曰此王母乘靈光之輦以適東王公之舍税此馬於芝
田臣之王公之壇因騎繞日三匝此馬入漢關門猶未
掩(洞冥記)
傳記漢地志天文兩河間有天關梁司關掌國貨之節
以聽關市故有關市之賦案春秋時有關門以察行李
魯有六關楚有昭關秦地西有隴關東有函谷關臨晉
關南有嶢關武關為關中漢興都關中置關都尉以察
偽遊用傳出入漢文除關無用傳漢景復置用傳漢武
時楊僕征南越有功恥為關外人為徙函谷關於新安
漢洛陽四關東成臯關南伊闕關西函谷關北孟津關
集崤函稱地險襟帶壯兩京霜峯直臨道冰河曲繞城
古木參差影寒猿斷續聲冠盖往来合風塵朝夕驚高
談先馬渡偽曉預雞鳴弃繻懷遠志封泥負壯情縦有
真人氣安知名不名(唐太宗)武關設地險遊客好邅迴將
軍天上落童子弃繻来揮汗成雲雨車馬颺塵埃雞鳴
不可信天曉莫先開(陳周弘正)隴雲低不散黃河咽復流關
山多道里相接幾重愁(虞茂)秋風起函谷朔氣動河山偃
松千嶺上雜雨二陵間玄雲愁廣隰日落慘重關此時
飄紫氣應詔真人還(徐賢妃)斂轡遵龍漢銜凄度玉關今
日流沙外垂涕念生還(来濟)秦郊平舊險周德眷遺黎始
聞清夜柝俄見落封泥物色来無限津途去不迷空亭
誰問馬關戍但鳴雞山月寒彌淨河風曉更淒贈言楊
伯起非復是關西(同上)
記纂淵海卷八
