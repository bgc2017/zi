記纂淵海卷五十七宋潘自牧撰
論議部
微小必報
經敝帷不棄為埋馬也敝盖不棄為埋狗也(記檀弓下)迎貓
為其食田鼠也迎虎為其食田豕也(郊特牲)
子馬免人於難者其死也葬之以帷牛有德於人者其
死也葬之以大車之薦牛馬有功猶不可忘又况人乎
(淮南)
史田子方魏文侯之師也見君之老馬棄之曰少盡其
力老而棄之非也於是收贖而養之(史記)犬馬有勞於人
尚加帷盖之報(前漢陳湯傳)
微小有知
經獺祭魚豺祭獸鷹祭鳥(記月令)今是大鳥獸則失喪其
羣匹越月踰時焉則必反巡過其故鄉翔回焉鳴號焉
蹢躅焉踟蹰焉然後乃能去之小者至於燕雀猶有啁
噍之頃焉然後乃能去之(三年問)
子鳥高飛於層漢之上以避矰弋之害鼷鼠深穴乎神
丘之下以避熏鑿之患(莊子)瓠巴鼔瑟而流魚出聽伯牙
鼓琴而六馬仰秣(荀子)管仲隰朋從桓公伐孤竹春往冬
返迷惑失道管仲曰老馬之智可用也乃放老馬而隨
之遂得道行山中無水隰朋曰蟻冬居山之陽夏居山
之隂蟻壤一寸而仞有水乃掘地遂得水(韓非子)烏鵲識
歲之多風去喬木而巢扶枝(淮南子)鵲巢知風之所起獺
穴知水之高下暉日知晏(鴆鳥也)隂諧知雨(雌也淮南子)鷄有
專栖之雄雉有擅澤之鷮(音嬌)蟻有兼弱之智蜂有攻寡
之計(抱朴子)鶴知夜半燕識戊己(抱朴子)智禽含蘆以逆網
水牛結陣而却虎(抱朴)狂馬不自觸於木猘狗不自投於
河(淮南子)
史巢居知風穴居知雨(西漢翼奉傳)機心内萌則鷗鳥不下
(魏志高柔傳注)孫堅於西華失利被鎗墮馬卧草中軍衆分散
不知堅所在堅所騎騘馬馳還營踣地嗚呼將士隨馬
於草中得堅(吳書)孫峻謀誅諸葛恪恪將見之夜精爽擾
動通夕不寢嚴蹕趨出犬銜引其衣恪曰犬不欲我行
乎還坐有頃乃復起犬又銜其衣恪令從者逐犬遂升
車(吳志)劉備屯樊城潜遁所乘馬名為的顱騎走墮襄城
西檀溪水中溺不得出備急曰的顱今日厄可不努力
的顱乃一踴三丈遂得過(世語)裴子野曰夫噬虎之獸知
愛己子摶狸之鳥非護異巢(通鑑宋紀)張彪敗後與妻楊氏
去唯常所養一犬黃倉在彪前後未曾舍離乃還入若
邪山中沈秦說陳文遣章眧逹領千兵重購之并圖其
妻彪眠未覺黃倉驚吠劫來便噬一人中喉即死及彪
被害黃倉嘷呌宛轉血中(陳書)犬馬戀主(晉書石勒傳)
傳記驥服鹽車而上太行遷延負轅不能上伯樂遭之
下車攀而哭之驥於是俛而噴仰而鳴聲達於天若出
金石者何也彼見伯樂之知己也(戰國策)齊廣寧王孝珩
嘗蓄一犬守外人不得趣近孝珩每射令其取箭亦解
呼召左右牽衣而進(三國典略)蜂有兩衙應潮(稗雅)亡獵犬於
山林大呼犬名其犬則鳴號而應其主人犬異類聞呼
而應者識其主也(論衡)鄭子陽之難猘狗潰之齊高固之
難失牛潰之當其時狗牛猶可以為人唱(吕氏春秋)陸機犬
名曰黃耳機往仕路常將自隨此犬黠慧能解又嘗借
人三百里外犬識路自還一日至家機羈官京師久無
家問機戱語犬曰我家絶無書信汝能賫書馳還取消
息不犬喜摇尾作聲應之機試為書盛於竹筒繫之犬
頸犬出驛路疾走向吳饑入草噬肉取飽每經大水輒
依渡者彌耳掉尾其人憐愛因呼上船載近岸犬即騰
上速去如飛逕至機家口銜竹筒作聲示人機家開筒
取書看畢犬又向人作聲如有所求其家作答内竹筒
中復繫其犬頸犬既得答仍馳還洛計人程五旬而犬
往還裁半(述異記)會稽句章民張然滯役在都經年不得
歸家有少婦遂與奴私通然在都養一狗甚&KR0008;名烏龍
後假歸奴與婦謀欲殺然作飯食共坐下食未得噉奴
當戶倚張弓挾箭拔刀然以盤中肉飯與狗不噉惟注
睛䑛唇視奴然亦覺之奴催食轉急然决計拍髀大呼
曰烏龍狗應聲傷奴奴失刀伏倒地狗遂咋奴頭然因
取刀斬奴以婦付官殺之(續搜神記)苻堅為慕容冲所襲堅
馳馬墮澗追兵幾及計無由出馬踟蹰臨澗垂鞚與堅
不能及馬又跪而授焉堅攀之得登岸西走廬江(異苑)知
太歲之所在燕作巢知戊己(說文)鄧芝射中猿母其子以
葉塞瘡(華陽國志)
集疲馬戀君軒(選樂府東武吟)師曠奏清徵之音而玄鵠下舞
(謝靈運擬詩注)混雞犬以亂放各識家而竟入(西征賦)蜂蠆螗蜋
頗亦自負(杜牧之集)攘螗臂而戰蝸角(唐文粹)
本朝可憐蝸角能多少獨與區區觸事爭(臨川集)物有自
得天理者如蜂蟻知衛其君豺獺知祭祖(鳴道集)豺獺祭
天葵藿向陽蜂蟻之有君臣喬梓之有父子(同上)黃蜂衙
退海潮上白蟻戰酣山雨來(談苑)
微小有補
子千鈞之重加銖兩而移(家語)管仲隰朋從桓公伐孤竹
春往冬返迷惑失道管仲曰老馬之智可用也乃放老
馬而隨之遂得道行山中無水隰朋曰蟻冬居山之陽
夏居山之隂蟻壌一寸而仞有水乃掘地遂得水以管
仲隰朋之智至其所不知不難師於老馬與蟻今人不
知以其愚心而師聖人之智不亦過乎(韓非子)齊興兵伐
楚子發將師以當之兵三却楚賢良大夫皆盡其計而
悉其誠齊師愈強於是市偷進請曰臣有薄伎顧為君
行之子發曰諾不問其辭而遣之偷則夜解齊將軍之
幬帳而獻之子發因使人歸之曰卒有出薪者得將軍
之帷使歸之於執事明日又復往取其枕子發又使人
歸之明日又復往取其簪子發又使歸之齊師聞之大
駭將軍與軍吏謀曰今日不去楚軍恐取吾頭則還師
而去故曰無細而能薄在人君用之耳(淮南子)
史猶塵加岱嶽霧集淮海雖未有益不為損也(後漢楊倫傳)
陶侃為征西大將軍荆州刺史時造船木屑及竹頭悉
令舉掌之咸不解正會積雪始晴廳事前積雪猶濕於
是以屑布地及桓温伐蜀以侃所貯竹頭作釘裝船其
綜理微密皆此類也(晉書)
集勿言分寸鐵為用乃長兵(白樂天)水之細者江海假其
深材之短者棟梁資其峻(唐文粹)
本朝王安石曰權者與物相為輕重雖千鈞之重物所
加損不過銖兩而移(三朝言行錄)
罕得為貴
經有以少為貴者(記禮器)
史堯作大章一䕫足矣(後漢曹褒傳)
傳記黃河千年一清(王子年拾遺記)
集王鮪登爼不假吞波之魚(選演連珠)賈餗為禮部朝士以
進士干賈公不獲有強毁嘲者賈公曰我祇以杜顗敵
數百輩足矣(杜牧之集)才而竒者不獨地上少耶天上亦不
多耶(唐文粹)聖人不世出賢人不時出(同上)
本朝黃河千年始一清岐山鳴鳳不再鳴(歐公集)今如晨
星存者幾人孰知我公碩大光明導日而昇燦焉長
庚(東坡集)
罕見為異
經此日而食于何不臧(詩十月之交)
子田父晨出夜入自以性之恒啜水茹藿自以味之極
一朝處以柔毛綈幕薦以粱肉蘭橘心病體煩(列子)夫星
之墜木之鳴物之罕至者也怪之可也(荀子)山出嘄陽水
生罔象木生畢方井生羵羊人怪之聞見鮮而識物淺
也(淮南子)去國期年見似人者而喜逃虛谷者聞人足音
跫然喜(莊子)
史春生秋殺天道之常春一物枯即為災秋一物華即
為異(東漢張敏傳)作奉天宫李善感諫自遂良死無敢直諫
幾二十年及善感始諫天下皆喜謂之鳳鳴朝陽(通鑑唐武)
(后紀)
集邑犬之羣吠兮吠所怪也(楚辭)韓愈既自以為蜀之日
而吾子又欲使吾為越之雪不以病乎(柳文荅韋中立書)蜀之
南常雨少日日出則犬吠大雪南越數州之犬皆蒼黃
吠噬狂走累日(同上)
多不足貴
子荆人不貴玉鮫人不貴珠(符子)
史趙王倫簒位奴卒厮役亦加爵位每朝會貂蟬盈坐
故時諺曰貂不足狗尾續(晉書)安禄山反時郭子儀為元
帥大將軍告身一通纔易一醉(通鑑唐紀)
傳記鍾山之上以玉抵鵲彭蠡之濱以魚食犬(論衡)黎洞
之人以香代爨(番禺雜記)
集物以多為賤雙錢易一束(白樂天)家有千里驥不珍焉
人懷盈尺和氏無貴矣(曹子建書)
道大不容
子不容然後見君子(家語)夫子之道大天下莫能容(同上)子
思好大世莫能容(孔叢子)
集古來才大難為用(唐文粹)氣逸何人識才高舉世疑(高逹)
(夫)
本朝信哉天下竒落落不可拘(歐公集)材大古來無適用
(東坡詩)物之所受者異則其自處必高自處既高則必趯
然有所不合於世俗(欒城集)
小器易盈
子薛譚學謳於秦青未窮青之伎自謂盡之遂辭歸(列子)
鷦鷯巢於深林不過一枝偃鼠飲河不過滿腹(莊子)豈如
鷦鷯者一粒有餘資(惠子)渴飲河水入腹不過壺漿(淮南子)
史黥布與隨何俱歸漢漢王方踞床洗而召入見布大
怒悔來欲自殺出就舍張御飲食從官如漢王居布又
大喜過望(前漢黥布傳)李密曰唐公見推顧天下無可慮者
(唐書本傳)
集方當洪爐燃益見小器盈(韓集石鼎聯句)
舍大徇小
子不能三年之喪而緦小功之察放飯流歠而問無齒
决是之謂不知務(孟子)殺戎馬而求狐狸援兩鼈而失靈
龜斷右臂而爭一毛折鏌鎁而爭錐刀用智如此豈足
高乎(淮南子)捨茂木而集於枯不弋鵠而弋烏難與有圖
(同上)
史鄭師慧譏宋曰必無人焉若猶有人豈其千乘之相
易滛樂之矇(左傳襄十五)師曠曰臣不心競而力爭不務德
而爭善(襄公二十六年)欒貞子曰思小惠而忘大耻(僖公二十八年)楚
子伐蔡以息媯歸生堵敖及成王焉未言楚子問之對
曰吾一婦人而事二夫縱弗能死其又奚言(左傳)今不獵
猛獸而獵田彘不搏反寇而搏蓄菟(西漢賈誼傳)方今豺狼
當路而狐狸是先(通鑑漢獻帝紀)羊祜都督荆州有并吞之心
每與吳人交兵尅日方戰不為掩襲之計將帥有欲進
譎詐之策者輒飲以醇酒使不得有言略吳二兒為俘
者送還其家出軍行吳境刈榖為糧皆計所侵送絹償
之游獵常止晉地若禽獸為吳人所傷而為晉兵所得
者皆封還之(晉書)魏元忠上封事言理國之要在文與武
今言文者則以辭華為首而不及經綸言武者則以騎
射為先而不知方略(通鑑唐高宗)
舍小取大(附忍小圖大舍短取長)
經用人之知去其詐用人之勇去其怒用人之仁去其
貪(記禮運)
子夫章子豈不欲有夫妻子母之屬哉為得罪於父不
得近出妻屏子終身不養焉其設心以為不若是是則
罪之大者是則章子而已矣(孟子)大匠之用木也取其所
長棄其所短故杞梓連抱而有數尺朽良工不棄何也
知其所妨者細也卒成不貲之器(孔叢子)夫顔啄聚梁父
之大盜也而為齊忠臣段干木晉國之大駔也而為文
侯師孟卯妻其嫂有五子焉而相魏寕其危解其患景
陽滛酒被髮而御婦人威服諸侯此四人皆有所短然
而功名不减者略得也(淮南子)亡羊而得牛斷指而免頭
(同上)
史不以一𤯝掩大德(左僖三十二)曹子為魯將三戰三北而
亡地五百里鄉使曹子計不反顧議不還踵刎而死則
亦名不免為敗軍禽將矣曹子棄三北之耻而退與魯
君計拉桓公於壇坫之上三戰之所亡一朝而復之若
此者非不能成小廉而行小節也以為殺身亡軀絶世
滅後功名不立非智也故去感忿之怨立終身之名棄
忿狷之節定累世之功(史記魯仲連忍小圖大)管仲不耻身在縲
紲之中而耻天下之不治不耻不死公子糾而耻威之
不信於諸侯(同上)向令伍子胥之世從奢俱死何異螻蟻
棄小義雪大耻名垂於後世(史伍子胥傳忍小圖大)大行不顧細
謹大禮不辭小讓(史項羽本記)范增因說項羽曰沛公居山
東時貪財好色今入關財物無所取婦女無所幸此其
志不小(通鑑漢高紀)李斯曰成大功者在因瑕釁而遂忍之
(史本傳)季布以勇顯名及至困厄奴僇苟活而不變何也
彼自負其才受辱不羞欲有所用而未足者故終為漢
名將(西漢本傳贊)大漢方制萬里豈其與水爭咫尺之地哉
(前地理志)論大功者不錄小過舉大美者不疵細瑕(前漢陳湯傳)
班固曰孝文時天下以酈寄為賣友夫賣友者為見利
而忘義也若寄父為功臣而又執劫雖摧吕禄以安社
稷誼存君親可也(通鑑漢文紀)韓信為楚王召辱已少年告
諸將曰方辱我時寕不能死死之無名故忍而就此(前漢)
(本傳)春秋之義以功覆過(通鑑漢宣紀)舉大事者不思小怨(通鑑)
(光武紀)齊桓忘管仲之奢僭而錄其匡合之大謀漢高舍
陳平之汙行而取其六竒之妙筭(陳書)譬諸射者百發百
中而一失可以謂之拙乎(通鑑晉成帝紀)豈以小疵棄其大德
(唐韋思謙傳)蒙耻奮忠以權大謀(唐狄仁傑贊)
傳記人有置係蹄者而得虎虎怒决蹯而去虎之情非
不愛其蹯也然而不以環寸之蹯而害七尺之軀者權
也(戰國策)
集磨劔莫磨錐磨錐成小利(元稹集)吞八荒者不咀蟣蝨
(楊偉時務論)
因小失大
經小不忍以致大亂焉(詩)民之失德乾餱以愆(伐木詩)見
小利則大事不成(語子路)小不忍則亂大謀(衛靈公)一朝之
忿忘其身以及其親(語)
子養其一指而失其肩背(孟子)一不成而萬有餘喪矣(莊子)
爭利如爪甲而喪其掌(荀子)利夫秋豪害靡國家(荀大略)削
足而適履殺頭而便冠(淮南子)治鼠穴而壞里閭潰小&KR0146;
而發痤疽(同上)是見朱橘一子之蠧因剪樹而棄之覩縟
錦一寸之點乃全疋而燔之(劉子)羊羹偏而宋師敗郈孫
以鬭雞身亡齊侯以笑嬪破國(列子謹巢)
史宋華元殺羊食士其御羊斟不與及戰曰疇昔之羊
子為政今日之事我為政與入鄭師故敗君子謂羊斟
非人也以其私憾敗國殄民(左宣公二年)一慙之不忍而終
身慙乎(昭三十一年)爭尋常以盡其民(成十二年)初武城人拘鄫
人之漚菅者曰何故使吾水滋及吳師至拘者道之以
伐武城克之(哀公年並左傳)石祈子曰得一夫而失一國與惡
而棄好非謀也(左莊公)晉使郤克於齊郤克僂齊頃公母
從樓上觀而笑之郤克怒曰不報齊者河伯殛之後與
魯衛共伐齊(史記)褒姒不好笑幽王為烽燧大鼔有寇至
則舉烽火諸侯悉至至而無寇褒姒乃大笑幽王悦之
為數舉烽火其後不信諸侯盖亦不至(史記周本紀)有躄者
槃散平原君美人笑之躄者至平原君門曰士不遠千
里而至者以君能貴士而賤妾也願得笑臣者頭平原
君不殺歲餘賓客舍人稍稍引去者過半(史本傳)陶朱公
中男殺人囚於楚朱公遣長子為一封書遺故所善莊生
進千金長男至莊生家莊生非有意受之也欲以成事
後歸之莊生入見楚王言某星宿某害楚王乃封三錢
之府楚貴人告長男曰王且赦長男以為赦弟固當出
也重千金虛棄莊生無所為也乃復見莊生曰初為求
免弟今議自赦故辭生去莊生知其意欲復得金曰若
自入室取金長男即自入至取金持去莊生羞為兒子
所賣乃入見楚王曰臣前言某星事王言欲以脩德報
之今臣出道路皆言陶之富人朱公子殺人囚楚其家
多持金錢賂左右故王非能恤楚國而行赦乃為朱公子
故也楚王大怒令論殺朱公子明日下赦(史越世家)規小節
者不能成榮名惡小耻者不能立大功(史魯仲連傳)以二卵
棄干城之將(通鑑戰國)翫細娛而不圖大患(西漢賈誼傳)爭睚眦
之隙以成千鈞之讐(東漢趙温傳)庾悦廚饌甚盛不及劉毅
從悦求子鵝炙悦不與毅由是銜之解悦都督(通鑑晉安紀)
石崇有妓曰綠珠美而艷善吹笛中書令孫秀使人求
之崇勃然曰綠珠吾所愛不可得也秀怒乃勸趙王倫
誅崇詔收之(晉書)楚之邊邑脾梁之女與吳邊邑處女蠶
爭界上之桑二家相攻吳國不勝遂更相伐滅吳之邊
邑吳怒伐楚取二邑而去(吳越春秋)
傳記以一杯羊羹亡國(戰國策)忿爨之未熟覆甑而棄之
所害多矣(物理論)
集失意杯酒間白刃起相讐(選少年行)惡衣之垢而焚之患
木之蠧而伐之其為害豈不益多哉(通鑑唐昭宗紀)
因小累大
經不矜細行終累大德為山九仞功虧一簣(書旅熬)子曰
士志於道而耻惡衣惡食者未足與議也(語里仁)
子百發一失不足為善射千里跬步不至不足為善御
(荀子)千里之堤以螻蟻之穴漏而百尋之屋以突郄之熛
焚(淮南子)以分寸之瑕弃盈尺之夜光以蟻鼻之缺損無
價之淳鈞(抱朴子)
史一舉不得前功盡廢(史周紀)東方朔割名於細君(西漢揚雄)
(解朝顔師古曰以肉遺細君是割損其名互入妻門)三公鼎足承君一足不任則
覆亂美實(西漢彭宣傳)北朝周樂遜曰棋劫相持爭行先後
君一行不當或成彼利(通鑑)李泌有謀略而好談神仙詭
誕故為世所輕(唐德宗)高弘本正衙奏事自理逋債詔公
卿庶僚自今勿令正衙奏事議者以為正衙奏事自武
德以來未之或改所以達羣情講政事弘本無知黜之
可也不當因人而廢事(唐順宗)時承平日久子弟為武官
父兄擯不齒猛將精兵皆聚於西北邊中國無武備矣
(通鑑唐玄宗紀)
集玉巵無當(去聲底也)雖寳非用(張平子南都賦)京師人多言足下
家有積貨士之好廉名者皆畏恐不敢道足下之善(柳文)
(賀王參元失火書)朱絃二十五闕一不成曲(劉賓客)得一時之貴
滅百世之族(杜牧之)
因大陋小
子仲尼之徒無道桓文之事者是以後世無傳焉(孟梁惠王)
(上)登東山而小魯登太山而小天下故觀於海者難為
水游於聖人之門者難為言(盡心下)升東岳而知衆山之
迤邐也(列子)由天地之道觀惠施之能其猶一蚊一䖟之
勞者也(莊子)自以此形於天地而受氣於隂陽吾在於天
地之間猶小石小木之在大山也方存乎見小又奚以
自多計四海之在天地之間也不似罍罌之在大澤乎
計中國之在海内不似稊米之在太倉乎(莊秋水)射者扞
烏號之弓彎棋衛之箭重之羿逢蒙子之巧以要飛鳥
猶不能與羅者競多何則以所持之小也(淮南子)窮鄉之
社扣甕拊&KR0008;相和而歌自以為樂也嘗試為之擊建鼓
撞巨鐘乃知夫瓮&KR0008;之足羞也(同上)魚失水則死水失魚
猶為水也(墨子大不假小)升東岳而知衆山之峛(左紙切)崺(移迩切)
也况介丘乎浮滄海而知江河之惡沱也况枯澤乎(揚)
(子)仰聖人而知衆說之小也視日月而知衆星之蔑也
(揚子)仰天庭而知天下之居卑也(同上)觀崑崙則覺丘垤之
卑(抱朴子)聞雷霆而覺布鼓之陋見巨鯨而覺寸介之細
(同上)
史思唐虞於上古乃知小道足羞也(荀悦傳)夫置器廣庭
則函牛之鼎如釜堂崇十仞則八尺之人猶短(隋天文志)聽
黃鍾之音知擊缶之細習庠序之教知不學之困(徐幹中論)
傳記釣大鼇者不投取魚之餌斷長鯨者焉用割雞之
刀(南唐野史小才不可大用)
集浮海難為水游林難為觀(選詩)文章薄伎固棄於高賢
刀筆小能不容於先達(陳子昂集)鴻鍾在聽不足論擊缶之
音大牢斯烹安可薦藜藿之味(同上)試登山岳高方知草
木微(孟東野)崇蘭散馥掩蕭艾於芳春朗月揚輝蕩雲霧
於清夜(唐文粹)如河入海無復水名(劉賓客集)明庭集孔鸞曷
取於鳬鷖樹以松與栢不宜問蒿藜(韓文)
本朝登太山者小天下在培塿以宜慙奏咸池而張洞
庭非哇咬之可度(歐公集)
因小見大
經觀其舞知其德(記樂記)居家理故治可移於官(孝經)
子射者扞烏號之弓彎棋衛之箭重之羿逢蒙子之巧
以要飛鳥猶不能與羅者競多何則以所持之小也張
天下以為之籠因江海以為之罟又何亡魚失鳥之有
乎(淮南子)
集求忠臣於孝子求良婦於篤女食子盡節也推其忍
可以疑心放麛違命也推其仁可以屬國(劉賓客)
本朝夫人君用人欲其忠信於己必取仁於父兄信於
師友然後付之以事故放麛違命也而推其仁則可以
托國食子徇君也而推其忍則至於弑君(欒城集)
小巫見大巫
子公孫龍問於魏牟曰龍合同異離堅白困百家之智
窮衆口之說吾自以為至逹已今聞莊子之言無所開
吾喙口呿(起據切開也)而不合舌舉而不下乃逸而走(莊子)小
巫見大巫拔茅而棄(唐歐陽率更以為出於莊子今攷不見但應帝王萹䟽中一云豈小)
(巫能測又云小巫近見不能測遠)鄭有神巫曰季咸知人之死生禍福
期以歲月若神列子與之見壺子立未定自失而走(莊子)
兩爵相與鬭未有死者也鸇鷹至則為之解(淮南子兵略訓)
史孔子為春秋筆則筆削則削子夏之徒不能贊一辭
(史記孔子世家)漢有善射曰樓煩項羽嗔目叱之樓煩目不能
視手不能舉發走還入壁不敢復出(項羽本紀)張綋見陳琳
武庫賦與琳書深嘆美之琳曰可謂小巫見大巫神氣
殚矣(吳志互入驕矜)大鵬從南來衆鳥皆戢翼(晉書)老羆當道卧
貛子那得過(北史王羆傳)
集湛露之晞朝陽衆星之拱北辰(揚雄甘泉賦)西施且一笑
衆女安得妍(韋應物集)龍騰魚鼈踔然驚驥盼驢騾少顔色
(元稹集)蹇驢避路立肥馬當風嘶(唐文粹)舌端萬變乘春輝
南方朱鳥一朝見索漠無言蒿下飛(賓客百舌詞)和風既揚
昏祲自歛(陸宣公文)
小不足以知大
經公山弗擾以費畔召子欲往子路不悦曰末之也已
何必公山氏之之也子曰夫召我者而豈徒哉如有用
我者吾其為東周乎(語)子見南子子路不悦(同上)
子君子之所為衆人固不識也(孟告子下)智者之言固非愚
者之所曉(列子)井蛙不可以語海夏蟲不可以語冰(莊子)朝
菌不知晦朔蟪蛄不知春秋(莊逍遥遊)淺不足與測深愚不
足以謀知井蛙不可語東海之樂(荀子正論)量粟而舂數米
而炊可以治家而不可以治國(淮南子)使桀度堯猶以升
量石也(同上)
史燕雀安知鴻鵠之志哉(史記陳世家)公等喁喁何知長者
(史記日者傳)語曰以管窺天以蠡測海以筳撞鍾豈能通其
條貫考其文理發其聲音哉(前東方朔傳)夫移風易俗使天
下回心鄉道者類非俗吏之所能為也(賈誼傳)以管窺天
豈能照一隅(後漢)操遣使辟田疇田疇戒其門下趣治嚴
門人曰昔袁公慕君禮命五至君義不屈今曹公使一
來而君若恐弗及者何也疇笑曰此非君所識也(通鑑漢獻)
(紀)子貢曰臣終身戴天不知天之高也終身踐地不知
地之厚也臣事仲尼如飲江海腹滿而去又安知江海
之深乎(韓詩外傳)蘙薈之翔無以論垂天之凌蹄涔之游無
以知綘虬之騰鈞天之庭豈伶人之所躡(山海經序)
集尺寸之魚豈能量江海之大(選對楚王問)借問蜉蝣輩寧
知龜鶴年(郭景純游仙詩)小人自齷齪安知壯士懷(放歌行)二禽
已登於寥廓而尺鷃之輩空見笑於藩籬(李白大鵬賦)丈夫
志氣事兒女安得知(劉禹錫作吕温文集序見吕科叔文)坐井而觀天曰
天小者非天之小也(韓文原道)衆鳥那知一鶚情(方雄飛詩)炯若
深井之下仰視白日之正中也(唐文粹)大凡受褊狹者不
可以語大持杯榼而承澍雨自滿而止又安能測其霶
霈之所至哉(元微之集)斗水不能評巨壑之量隙光未足議
大明之體何者見褊而守隘也(張說之文)
本朝蜉蝣蔽朝夕蟪蛄知春秋(臨川集)蠛蠓何足知天高
(同上)鷃疑鵬萬里蚿笑䕫一足(東坡詩)
小不足以處大
子故夫牛蹄之涔不能生鱣鮪而蜂房不容鵠卵小形
不足以包大體也(淮南子)牛蹄之涔無尺之鯉頹府之山
無丈之材何也皆其營守狹小而不能容巨大(淮南子)坎
井之無黿鼉隘也江湖鱣鯨非溝瀆所容也蹄窪
之内不生蛟龍培塿之上不植松栢(列子)
史部婁無松栢(左襄二十四)尋常之汙瀆兮豈容吞舟之魚
(西漢賈誼傳)枳棘非鸞鳳所棲百里豈大賢之路(東漢仇覽傳)
傳記坎井無黿鼉(談苑)華譚曰枯澤非應龍之淵棘林非
鸞鳳之窟(晉中興書)
集清源無增瀾安得運吞舟(選郭景純遊仙詩)井谷不可以遊
龜龍蟻垤不可以栽松栢(唐文粹)蹄窪之内不生蛟龍(韓文)
大魚豈肯居沮洳(同上)
本朝尺水無長瀾蛟龍豈其容(歐公集)合抱之木不生於
步仞之丘千金之子不出於三家之市(東坡文)勺水安足
容神龍乎(東都事略)濁水難藏許氏龍(贈參寥子詩)
大才小用
史宋義曰搏牛之蝱不可以破蟣蝨(史記項羽本紀)蔣琬除廣
都長衆事不理先主將加罪諸葛亮曰蔣琬社稷之器
非百里之才也(蜀志蔣琬傳)吳魯肅遺先主書曰龐士元非
百里才使處治中别駕之任始當展其驥足耳(蜀志)
集執棠谿以刜蓬秉干將以割肉(皆利劍也)破荆和以繼築
(楚辭)一旅之衆不足以揚名(選書)胡為射小盎此用無乃輕
徒沾一點血虛污箭頭腥(白居易)屈長才於短用者猶騎
搏鼠而&KR0008;剪毛也(白居易策審官互入處事失當)函牛之鼎以烹小雞
(劉賓客)烹雞屈函牛之量(駱賓王)君有百鍊刃堪斷七重犀
誰開太阿匣持割武城雞(張九齡)以赤刃效小割(皇甫湜集)截
橑為&KR0008;櫨斷楹以為椽(韓文)將吾劔首切淤泥(盧仝文)
本朝不惜牛刀時一割已因颷鼠發千鈞(欒城集)
小才不足大用
經子曰德薄而位尊智小而謀大力小而任重(易繫辭)
子細枝拳曲不可以為棟梁(莊子)賈精於市不可以為賈
師農精於田而不可以為田師(荀子此係小才不可大用)
史費充伐吳秦秀曰充文案小才居國大任(三國志)釣大
鼇者不投取魚之餌斷長鯨者焉用割雞之刀(南唐野史小才)
(不可大用)
集栥梲之才不荷棟梁之任(班叔皮王命論)任小能於大事猶
狸摶虎而刀伐木也(白居易小才大用)
本朝以尋尺之材居棟梁之任以升斗之量受鍾鼎之
藏(欒城集)
勇大怯小
經陵三軍者或懼於朝廷之儀暴威武者或困於酒色
之娛(易略例上)
史秦民勇於公戰怯於私鬭(通鑑周顯十年)漢高祖不能將兵
而善將將(西漢韓信傳)諸部曰劉將軍平生見小敵怯今見
大敵勇甚可怪也(東漢光武紀)君材簡略堪大不堪小(晉書劉卞)
(傳)
集孔子於鄉黨恂恂如也遇陽虎必曰諾而其在夾谷
也視叱齊侯類蓄狗不震乎其内(柳文)不及於一國而被
於天下不洽於一時而沛于萬世(皮日休)名聞天下而不
達於堂上智周萬物而不適乎一人(文粹)
本朝尹師魯凡事有小而可矜者必惻然不忍發見顔
貌及臨大節斷大事則心如金石雖鼎鑊前列不可變
也(歐公集互見深識大体)
積輕勝重
子金重於羽者豈謂一鉤金與一輿羽之謂哉(孟告子下)鴻
毳情輕積之沈舟魯縞質薄疊之折軸(列子)
史積羽沈舟羣輕折軸(史記張儀傳)
集衆輕積而折軸(文集)
將輕易重
子齊宣王見牽牛而過堂下者王曰以羊易之孟子曰
王無異於百姓之以王為愛也以小易大(孟子梁惠王)
史鄭伯以璧假許田(左桓公元年)孟佗以葡萄酒一斛遺張
讓即拜佗凉州刺史(後漢)
舉重明輕
經其所厚者薄而所薄者厚未之有也(大學)
子忠孝者百行之寳忠孝不脩雖有他善猶玉屑盈匣
不可琢為珪璋(列子)
史周不愛鼎鄭敢愛田(左昭十二年)有盜高廟坐前玉環文
帝欲族之張釋之曰假令愚民取長陵一抔土陛下且
何以加其法乎(西漢張釋之傳)劉陶曰萬人鑄之一人奪之猶
不能給况一人鑄之萬人奪之(通鑑東漢)陳思王曰寒者不
貪尺玉而思短袍饑者不顧千金而羡一食物時有所
急也(後漢賈思勰齊民要術互事窮勢廹)
本朝夫以英雄之才尚有溺情愛而不能自守况弱柔
之人其能勝妻子之情乎(伊川家人卦解)
舉輕明重
經與其殺不辜寧失不經(書經)喪禮與其哀不足而禮有
餘也不若禮不足而哀有餘也祭禮與其敬不足而禮
有餘也不若禮不足而敬有餘也(記檀弓)與其有聚歛之
臣寧有盜臣(記大學)非專為飲食也為行禮也(鄉飲酒義)爾愛
其羊我愛其禮(語)
子寧百刺以針無一刺以刃寧一引重無久持輕寧一
月饑無一旬餓(淮南子)
史施衆網以加一禽尚不能得况張千目以羅萬品而
望盡出乎其間可得哉(唐元稹傳)漢武帝置恊律歌天瑞非
不美也不能免哀痛之詔王莽建羲和考律吕非不精
也不能救漸臺之禍晉武帝制笛尺調金石非不詳也
不能弭平陽之災梁武帝立四器調八音非不察也不
能免臺城之辱然則雖韶夏濩武之音具存於世苟其
餘不足以稱之曾不能化一夫况四海乎(通鑑唐太宗)
傳記今為濡足之故而不救人溺乎(劉向新序)昔孔子力可
翹關不以力稱何則大聖之德具美者衆不可以一介
末事持為百行端首(史通)
集日受千金之賜一歲九遷其官感恩則有之矣將以
稱於天下曰知己則未也(韓愈上張建封書)萬不試而一出焉
猶為當世甚重若使幸得出其十二三則巍然為偉人
與世無窮其可涯也(柳文)
物極則反
經賁者飾也致飾然後亨則盡矣故受之以剝剝者剝
也物不可以終盡剝窮上反下故受之以復(易序卦)泰者
通也物不可以終通故受之以否(同上)無平不陂無往不
復(泰卦互入儆戒)樂極則憂(記樂記)子游曰事君數斯辱矣朋友
數斯疏矣(語里仁)甚美必有甚惡(左昭二十七)
子其進銳者其退速(孟子盡心上)美好者不祥之器(老子)刻核
太至則必有不肖之心應之(莊子)人衆者勝天天定亦能
應人(荀子)千歲必反古之常也(荀子)物盛而衰樂極則悲(淮南)
(子)烟生於火而烟欝火冰生於水而冰遏水故烟微而
火盛冰泮而水通(列子)
史防民之口甚於防川川壅而潰傷人必多(國語)滿而不
損則覆盈而不持則傾(史記樂書)物盛則衰時極則轉(史平準書)
酒極則亂樂極則悲萬事盡然言不可極極之而衰(史滑)
(稽傳)炎炎者滅隆隆者絶(西漢揚雄傳)秦為宫室之麗至於此
使其後世曾不得聚廬而托處焉為馳道之麗至於此
使其後世曾不得邪徑而托足焉為葬埋之侈至於此
使其後世曾不得蓬顆蔽冡而托葬焉(西漢賈山傳)高位實
疾顛厚味實腊毒(前漢)權族好傾(東漢隂興贊)昔戰國之世處
士横議列國之主至為擁篲先驅卒有坑儒燒書之禍
(東漢申屠蟠傳)貧生於富弱生於強危生於安(王符傳)峻高者潰
葉茂者摧日中則移月滿則虧(吳越春秋)
集歡樂極兮哀情多(漢武帝秋風辭)盛時一去貴反賤桃笙葵
扇安可常(柳文)至損當受益苦寒必生溫(韋應物)
本朝東漢之末尚節行太甚須有東晉放曠其勢必然
(鳴道集)美物必甚惡厚味生五兵(黃魯直)
物無遁形
經權衡誠縣不可欺以輕重繩墨誠陳不可欺以曲直
規矩誠設不可欺以方圓(記經解)
子聽其言也觀其眸子人焉廋哉(孟子離婁上)水靜則明燭
鬚眉(莊天道)高垂大鏡坐見四隣(淮南子)
史清水明鏡不可以形遁(韓安國傳)
集登鍾山藍田之上則夜光璠璵之珍可觀矣(文選李蕭遠運)
(命論)
物薄用重
經東隣殺牛不如西隣之禴祭實受其福(易既濟)樽酒簋
貳用缶納約自牖終無咎(坎卦注明信顯著不存外飾雖復一樽之酒二簋之食瓦)
(缶之器納此至約自進於牗乃可以羞之於王公薦之於宗廟)茅之為物薄而用可重
也(易繫辭)黍稷非馨明德惟馨(書君陳)泂酌彼行潦挹彼注
茲可以餴饎(詩)子貢欲去告朔之餼羊子曰賜也爾愛
其羊我愛其禮(語)祭服敝則焚之祭器敝則埋之(記曲禮上)
夫禮之初始諸飲食其燔黍捭豚汙尊而抔飲蕢桴而
土鼓猶若可以致其敬於鬼神(禮運)君子不以菲廢禮(坊記)
子魯有儉嗇者瓦鬲煑食食之自謂其美盛之土硎之
器以進孔子孔子愛之歡然而悦如受太牢之饋子路
曰瓦甂陋器也煑食薄膳也夫子何喜之子曰吾非為
饌具之厚以其食厚而我思焉(家語)宋國有田夫常衣縕
黂僅以過冬暨東作自曝於日顧謂其妻曰負日之暄
人莫知者以獻吾君(列子)
史苟有明信澗溪沼沚之毛蘋蘩薀藻之菜筐筥錡釡
之器潢汙行潦之水可薦於鬼神可羞於王公(左隠三年)行
潦之蘋藻季蘭尸之敬也(左襄二十八年)
本朝鵝毛贈千里所重以其人(歐公集)
假物為用
經譬如中夜有求於幽室之中非燭何見(記仲尼燕尼)
子假輿馬者非利足也而致千里假舟楫者非能水也
而絶江河善假於物也(荀子)造父者天下之善御也無輿
馬則無所見其能羿者天下之善射也無弓矢則無所
見其巧(儒效)弓矢不調則羿不能中六馬不和則造父不
能以致遠(議兵)必將假物以為用者也(荀子)行海者坐而致
越有舟也行陸者立而至秦有車也(慎子)
傳記鴻毛之囊可以渡江(淮南五華術)
以物制物
經惟木從繩則正(書說命)伐柯如之何匪斧不克(詩齊南山)析
薪如之何匪斧不克(同上)衡之於輕重也繩墨之於曲直
也規矩之於方圓也(記經解)
子木受繩則直金就礪則利(荀子)火炎上而受制於水水
趨下而得志於火(文中子)
史度長短者不失毫釐量多少者不失圭撮權輕重者
不失黍絫(西漢律歴志)衡者所以平萬物權者所以權萬物
也(同上)攻玉以石洗金以鹽濯錦以鹵浣布以灰(王符傳)良
工須利器巧匠待繩墨(晉阮种傳)
物産有地
經橘逾淮而北為枳貉逾汶則死(周禮考工記)燕之角荆之
幹妢胡之笴吳粤之金錫鄭之刀宋之斤魯之削吳粤
之劍(同上)
子探明珠不於合浦之淵不得驪龍之夜光也攻美玉
不於荆山之岫不得連城之尺璧也(抱朴子祛惑論)
史屈産之乘垂棘之璧(左僖元年)深山大澤實生龍蛇(昭十四)
地之磽者雖有善種不能生焉江臯河瀕雖有惡種無
不猥大(前漢賈山傳)
傳記採明珠求之於蚌或割百蚌不得一珠不可捨蚌
求之於魚(長沙耆舊傳)
集渡江之橘逾汶之貉反時易性安能長(元稹集)黃流玉
瓚之寳産於深山清廟廈屋之材秀於中林(李義山文)如崑
丘玄囿積玉相照景山鄧林凡木不殖(同上)
本朝要覓明珠須巨海欲求良玉必崑山(邵堯夫)
物各有宜
經宗廟之器可用也而不可便其利也(記郊特牲)
子夏日不煬非愛火也冬日不盥非愛水也為不適於
身不便於體也(管子)天雄烏喙藥之凶毒也良醫以活人
侏儒瞽師人之困憊者也人主以備樂(淮南子厭甫繆稱訓面面)在
頰則好在顙則醜綉以為裳則宜以為冠則譏(同上說林訓)
蓬不可以持屋拄不可以刺齒廣堂厦屋連闥通
房人之所安也鳥入之而憂高山險阻深林叢薄虎豹
之所樂也人入之而畏川谷通原積水重泉黿鼉之所
便也人入之而死咸池承雲九韶六英人之所樂也鳥
獸聞之而驚深谿峭岸峻木尋枝猨狖之所樂也人上
之而慄(齊俗訓)馬不可以服重牛不可以追速鉛不可以
為弩鐵不可以為舟木不可以為釡各有之於其所適
施之於其所宜譬如斤&KR0008;椎鑿之各有所施也予
拯溺者金玉不若得尋文之繩(以上淮南子)水行莫如用舟
陸行莫如用車以舟之可行於水也而求推之於陸則
沒世不行尋文(莊子)梁麗可以衝城而不可以窒穴言殊
器也騏驥驊騮一日而馳千里捕鼠則不如狸狌言殊
技也鴟鵂夜撮蚉察毫末晝出瞑目而不見丘山言殊
性也(同上)故救餓者以員寸之珠不如與之橡芋貽溺者
以方尺之玉不如與之短綆各在其所急也(列子)百代之
傳寳以之彈鳥則曾不如泥丸之勁也棠谿之劍天下
之銛也用之穫穗曾不如鈎鎌之功也(列子)
史孫思邈曰膽欲大而心欲小智欲圓而行欲方(舊唐)
(書)
傳記珠彈不如泥丸各有所用也(前東方朔傳)尺有所短寸
有所長驊騮騏騄天下之俊馬也使之與狸鼬試於釜
竈之上其疾未必能過狸鼬也黃鵠白鶴一舉千里使
之與燕服翼試於堂廡之下廬室之間其便未必能過
燕服翼也(劉向新序)和氏之璧價重千金然以之間紛曾不
如瓦磚隋侯之珠國之寳也然用之彈鵲曾不如泥丸
騏驥騄耳倚衡負軛而趨一日千里此至疾也然使捕
鼠曾不如狸干將鏌鎁拂鍾之錚試物不知此至利也
然以之補履曾不如錐(說苑)
集鼎也不足使柱車馬也不可使守閭佩玉長裾不利
走趨(韓文)
物莫兩大(附勢不兩立)
子兩堯不能相王(管子)凡物不並盛隂陽是也(韓非子)兩貴
之不能相事(荀子)近君威損遠君則勢盛一淵不兩
蛟一棲不兩雄一則定兩則爭(淮南子)日月不並出狐不
二雄神龍不匹猛獸不羣鷙鳥不雙(說林訓)月望日奪
其光隂不可以乘陽也日出星不見不能與之爭光也
(淮南子)
史都城過百雉國之害也(左隠元)越之不為沼吳其泯矣
(哀十一)崔之薄慶之厚也(襄二十七)松栢之下其草不殖(襄二十九)
(年)鄰之厚君之薄也(僖十二)内寵並后外寵貳政嬖子配
適大都偶國亂之本也(閔二)物莫能兩大陳衰此其昌乎
(莊二十二)師服曰國家之立也本大而末小是以能固故天
子建國諸侯立家卿置側室大夫有貳宗士有隸子弟
庶人工商各有分親皆有等差是以民服事其上而下
無覬覦(左桓公二年)蘇秦說楚王曰楚強則秦弱秦強則楚
弱其勢不兩立(通鑑)兩雄不俱立(史酈生傳)趙奢曰如兩虎鬭
於穴中將勇者勝(史同上)藺相如曰如兩虎共鬭勢不俱
生(史同上)讒邪進則衆賢退羣枉盛則正士消(通鑑漢元紀)死
者復生生者不愧吾欲全吾言安得全吾身(通鑑周紀)是時
外戚貲千萬者少故少府水衡見錢多也(西漢王嘉傳時水衡錢二)
(十五萬石少府錢十八萬石)事勢不兩大王氏與劉氏亦且不並立
如下有泰山之安則上有累卵之危(劉向傳)戴盆望天事
不兩施(通鑑漢章紀)虞舜先除四凶然後用十六相明惡人
不去則善人無由進也(同上漢靈紀)若客有泰山之安則主
有累卵之危(同上漢獻紀)勢疑則隙生力侔則亂起(東漢馬武傳)
天下之勢猶持衡此首重則彼尾輕矣(唐李石傳)正必去邪
邪必害正(唐李德裕傳)
傳記天地至貴精不兩明(注天精為日地精為月孝經援神契)意不並銳
事不兩隆盛於彼者必衰於此長於左者必短於右喜
夜卧者不能早起也(說苑)四時不並盛五行不俱馳隂陽
更唱氣有盛衰(吳越春秋)
集日不雙麗世無兩帝(選魏都賦)燕秦不兩立(柳傳)
本朝昔師丹之說行則董宏坐其罪董宏之論勝則師
丹廢於家(吕誨論歐陽脩第一狀)
兩不相下
子彼亦一是非此亦一是非(莊子齊物論)
史君子稱其功以加小人小人伐其技以憑君子(左傳互見)
(驕矜)季郈之雞季氏介其雞郈氏為之金距(左昭二十五)秦之
羣臣曰請以趙十五城為秦王夀藺相如亦曰請以秦
之咸陽為趙王夀(史同上)韓安國坐枉法獄吏田甲辱之
安國曰死灰不復然乎甲曰燃則溺之(西漢同上)猶連雞之
不能俱止於棲也(戰國策)臧洪復陳琳書曰子謂余身死
而名滅僕亦笑子生而無聞(通鑑漢獻紀)單子春謂管輅曰
吾欲自與卿旗鼓相當於是論難鋒起而輅荅對之皆
有餘(魏志互見談辯)董卓按劍叱袁紹曰䜿子敢然天下之事
豈不在我我欲為之誰敢不從爾謂董卓刀為不利乎
紹勃然曰天下健者豈惟董公引佩刀揖徑出(通鑑)劉琨
祖逖並有英氣每相謂曰若四海鼎沸豪傑並起吾與
足下當相避於中原(晉書祖逖傳)石勒謂李陽曰孤昔日厭
卿老拳卿亦飽孤毒手(晉書)梅陶鍾雅數說事祖納輒困
之因曰君汝穎之士利如錐我幽冀之士鈍如槌持我
鈍槌捶君利錐皆當摧矣陶雅並稱有神錐不可捶納
曰假有神錐亦有神槌(晉書祖納傳互見滑稽敏於應對門)孫綽性通率
好譏調常與習鑿齒俱行綽在前頋謂鑿齒曰沙之汰
之瓦石在後鑿齒曰簸之揚之糠粃在前(同上孫綽傳)釋道
安高才與習鑿齒相見道安曰彌天釋道安鑿齒曰四
海習鑿齒(同上)鍾會聞嵇康名而造之康不為之禮會將
去康曰何所聞而來何所見而去會曰聞所聞而來見
所見而去(晉世祖通鑑)盧循遺劉裕益智粽裕報以續命湯
(同上晉安記)陸雲與荀隠未相識嘗會張華坐華曰今日相
遇可勿為常談雲因□手曰雲間陸士龍隠曰日下荀
鳴鶴(同上)沈昭略性狂見王約曰汝是王約也何以肥而
癡王約曰汝是沈昭略也何乃瘦而狂(宋書)南牙北司互
相矛盾(通鑑唐懿宗紀)韓熙載奔吳密告其友汝隂進士李糓
糓送至正陽痛飲而别熙載謂糓曰吳若用吾為相當
長驅以定中原糓笑曰中原若用吾為相取吳如探囊
中物耳(同上唐明宗紀)
傳記殷浩語孫安國曰卿莫作強口馬我當穿卿鼻孫
曰卿不見决鼻牛人當穿卿頰(世說)各自彈射互相瘡痍
(史通)
集持棋相下莫敢先動猶楚漢之兵相距鞏索也(韋應物論)
(勢)下之人負其能不肯謟其上上之人負其位不肯顧
其下故高才多戚戚之容盛位無赫赫之光(韓文)文人相
輕自昔而然(魏文典論)
本朝宋袁淑文冠當時見謝莊鸚鵡賦曰江東無我卿
當獨秀我若無卿亦一時之傑也(續世說)王文公見東坡
醉白堂記曰乃是韓白優劣論東坡聞之曰不若介甫
處州學記乃學校策耳(西清詩話)
兩不相入
經道不同不相為謀(語)
子顔回曰薰蕕不同器而藏堯桀不共國而治(家語致思)奔
蜂不能化藿蠋越雞不能伏鵠卵(莊子庚桑楚)大聲不入於
里耳(同上天地)黃鍾大吕不從煩奏之舞(列子)或曰孔子讀而
儀秦行曰甚矣鳳鳴而鷙翰也(揚淵騫)金鈎玉餌雖珍而
不能制九淵之沈鱗顯寵豐禄雖貴而不能致無欲之
人(抱朴子)盤旋揖遜非禦寇之容擐甲纓胄非廊廟之飾
(同上)軒車不可以適越冠冕不可以之胡(文中子)
史淳于髠曰狐裘之敝不可補以黃狗之皮(史齊世家)世之
學老子者則絀儒學儒學亦絀老子道不同不相為謀
(史老子傳)孟軻曰持方枘欲納圜鑿其能入乎(史孟軻傳)猶戎翟
之與於越不相入明矣(注闕)猶以鄉飲酒之禮理軍
市也(前梅福傳)以水投石莫之受也(西門)造蕭何律於唐虞之
世則誖矣作叔孫通儀於夏商之世則惑矣建婁敬之
策於成周之世則謬矣談范蔡之說於金張許史之間
則狂矣(揚雄傳)夫邪正之人不宜共國亦猶冰炭不可同
器(通鑑漢靈紀)李德裕曰正人指邪人為邪邪人亦指正人
為邪(同上唐文宗紀)南衙北司互相矛盾(同上唐懿宗紀)李綱曰臣言
如持水納石(唐書)時不容我我不時徇(同上)
傳記崔篆曰吾聞伐國不問仁人戰陣不訪儒士(東觀漢紀)
加粉黛於壯夫服紈綺於高士(劉知幾史通)軍容不入國國
容不入軍(司馬法)
集圓鑿而方衲吾固知其齟齬而難入(宋玉九辨)冰炭其不
可以相並兮方圓之異形勢不可相錯荼薺不同畆(同上)
虐暑熏天不减堅冰之寒涸隂凝地無累陵火之熱(選演)
(連珠)梟鸞不接翼(運命論)代馬不思越越禽不戀燕(李太白)君
平既棄世世亦棄君平(同上)古詩淡無味不稱今人情(白樂)
(天)鍾梵避笙歌(同上)還似今朝歌酒席白頭翁入少年場
繁絲與促管不解換漁歌濁水清塵難會合(同上)下
有矜乎能上有矜乎位雖恒相求而不相遇(韓文)蘭艾不
同香自然難為和(孟東野)市井不容義乃知田家春不
入五侯宅(同上)一薰一蕕善齊不能同其器方鑿圓枘良
工無以措巧心(唐文粹)
本朝先生善鼔瑟齊國好吹竽操竽入齊人雅鄭亦復
殊(臨川集)世好競辛鹹古味殊淡泊(歐公集)古貨今難賣
花開少年事不入老夫目(同上)學古居今持方入圓(同上)君
子小人如冰炭决不可以同器(東坡荅黃魯直書)不應太玄草
晞價咸陽市(山谷)古來賢逹人不爭咸陽市落落與時
背(山谷詩)
強不敵衆
史張儀說趙曰大王收率天下以擯秦秦兵不敢出函
谷關(通鑑周赧王十五年)
傳記麋鹿成羣虎豹避之飛鳥成列鷹鷙不擊(說苑)劉裕
謂沈田子曰猛獸不如羣狐卿等十餘人何懼王鎮惡
(通鑑晉安)
集猛虎雖云惡亦各有朋儕羣行深谷間百獸望風低
自矜無當對氣性縱以乖匹儕四散走猛虎還孤棲狐
鳴聞四旁烏鵲從噪之出逐猴入居虎不知所歸誰云
猛虎惡中路正悲啼豹來銜其尾熊來攫其頥猛虎死
不辭但慙前所為(韓文)
因文致窮
集相如逸才親滌器子雲識字終投閣(杜詩)但看古來盛
名下終日坎壈纏其身本賣文為活翻令室倒懸
文章憎命逹(杜詩)詩人多蹇如陳子昂杜甫各授一拾遺
而迍剝至死李白孟浩然不及一命窮悴終身近日孟
郊六十終協律郎張籍五十未離一太祝(白樂天)愛詩愛
酒愛琴客多賤多愁多苦辛中散步兵終不貴孟郊張
籍過於貧(同上)詩人多蹇厄文士多數竒詩人尤命薄
方知自殘者為有好文章不用更教詩過好折吾
官職是聲名(同上)六經作孔子削跡不粒矣孟子述子輿
坎坷齊魯矣馬遷以史記禍揚雄以太玄法言窮杜甫
李白王江寕皆相望於窮者也(孫可之文)吾聞淫畋漁者謂
之暴天物天物既不可暴又可擿刻削露其情狀乎使
自萌卵至於槁死不得隠伏能不致罰耶長吉死東野
窮玉谿生不掛朝籍而死正坐是哉(陸魯望)倚詩為活計
從古無多肥(孟東野)
本朝至於文人其窮也固宜勞心以耗神盛氣以忤物
未老而先病無惡而得罪鮮不以文者(東坡邵茂誠詩集序)詩人
例窮蹇秀句出寒餓(東坡詩)騷人長負一秋悲詩人固
長貧古來百巧出窮人詩從肺腑出出輒愁肺腑
(並同上)好衣不近節士體梁肉似怕腹中書(魯直)管城子無
食肉相(同上)
因才取禍
子夫柤棃橘柚果蓏之屬實則熟剝則辱大枝折小枝
泄此以其能苦其生者也故不終其天年而中道夭自
掊擊於世俗者也物莫不若是(莊子人問世)豐狐文豹棲於
山林伏於巖穴靜也然且不免於網羅機辟之患者其
皮為之灾也(莊子)山林自寇也膏火自煎也桂可食故伐
之漆可用故割之(同上)直木先伐甘井先竭(山木)吳王浮于
江豋乎狙之山有一狙焉委蛇攫&KR0946;見巧乎王王射之
敏給摶捷矢王命相者趨射之狙就死王顧謂其友顔
不疑曰之狙也伐其巧恃其便以敖予以至此殛也戒
之哉(雜篇並莊子)強自取柱柔自取束(荀子)質的張而弓矢至
焉林木茂而斧斤至焉(同上)其文好者身必剝其角美者
身見殺(文子)鐸以聲自毁膏燭以明自爍故子路以勇死
萇弘以智困(淮南子)翠飾羽而體分象美牙而身喪蚌懷
珠而致剖蘭含香而遭焚(金樓子)翠以羽自殘龜以智自
害若欲翠歛翮於剛丘之林則解羽之患永脱龜曳尾
於𤾉谷之泥則鑽灼之悲不至(列子)山狙見巧終必招害
含竒佩美衒異露才者未有不以此傷性毁命者也
(同上)鳴鐸以聲自毁膏燭以明自消(文中子)
史子産曰象有齒以焚其身賄也(左襄二十四)賈生以為漢
興當改正朔易服色定官名興禮樂悉草具其事悉更
秦之法諸律令所更定及列侯悉就國其說皆自賈生
發之絳灌之屬盡害之天子乃以為長沙王太傅(史記本傳)
屈原博聞強識明於治亂為憲令草藁未定上官大夫
欲奪之平不與因讒之王怒疏平作離騷既疏不復在
位頃襄王立遷之江南(史記同上)吳起相楚明法審令捐不
急之官廢公族疏遠者以撫養戰鬭之士要在強兵破
馳說之言從横者南平百越北并陳蔡却三晉西伐秦
楚之貴戚盡害吳起(史記同上)勇略震主者身危功蓋天下
者不賞(史淮隂傳)楊脩有俊才為丞相曹操主簿嘗出行籌
操有問外事乃逆為答記勅守舍兒若有令出依此通
之既而果然操怪其速廉之知狀忌脩後因事殺之(後漢)
薰以氣自燒膏以明自銷(西漢兩龔傳)
傳記晁錯以智死(漢書桓譚傳)姦人多才未必不為患故酆
舒以俊死而鄧祈以辨亡(漢書桓譚傳)姦人折枝膏腴壞骨
(文心雕龍)清受塵白受垢青蠅所汚常在練素(論衡)有高世之
功者必負遺俗之累有獨知之慮者必被庶人之怨(戰國)
(策)天寳中劉希夷王昌齡祖詠張若虛孟浩然常建李
白杜甫雖有文名俱流落不偶恃才浮誕而然也(明皇雜錄)
木摧於秀蘭燒以薰(晉書安平王孚贊)
集行高於衆人必非之(文選李蕭遠運命論)木秀於林風必摧之
堆出於岸流必湍之(同上)咸美羽以豐肌(孔翠)故無罪而皆
斃徒銜蘆以避繳終為戮於此世蒼鷹鷙而受緤鸚鵡
慧而入籠(張華鷦鷯賦)蘭薰而摧玉縝則折物忌堅芳人諱
明㓗(選祭屈原文)薰膏自消鑠(唐文粹)麝懷香以賈害狙伐巧
而招射象之有齒以焚其身魚之貪餌必曝其鱗(同上)
子胥既弃吳江上屈原終投湘水濱陸機雄才豈自保
李斯税駕苦不早華亭鶴唳詎可聞上蔡蒼鷹何足道
(李太白)漆有用而割膏以明自煎(杜詩)有味之物蠧蝕必生
有才之人讒言必至(劉賓客)老龜被刳腸不如無神靈(白樂)
(天)多材非福禄薄命是聰明(同上)因知早貴多才子不得
多時在世間膏明自爇緣何事(同上)士脩而謗興德高
而毁來(韓文)凡物之生不願為材犧尊青黃乃木之灾(韓公)
(祭柳子厚)寳玉忌出璞出璞先為塵松栢忌出山出山先為
薪(孟東野)木直先自寇石堅亦他攻(張九齡)玉堅而折膏明
自焚齒由剛折膏為明鑠(同上)
本朝山雞照綠水自愛一何愚文采為世用適足累形
軀(臨川集)木有癭石有暈犀有通以取妍於人皆物之病
也(東坡)膏明蘭臭俱自焚象牙翠羽殘其身(同上)
因言取禍
經禍從口出(易頥卦正義)惟口起羞(書說命中)匪舌是出維躬是
瘁(詩)口費而煩易出難悔易以溺人(記緇衣)君子溺於口
(同上溺口舌所覆也)禦人以口給屢憎於人(語)
子多言多敗口是禍之門也(家語)語及所匿之事如此者
身危矣(韓子)言有召禍(荀子)傷人之言深於矛戟(同上)禍莫大
於多言(文中子)言怪則招憂(揚子)口舌者患禍之宫亡滅之
府也(家語)言失之害非惟鋒刃(列子)
史叔向曰小人之言僣而無證故怨咎及之(左昭八)晉伯
宗每朝其妻必戒之曰子好直言必及於難後晉三郤
害伯宗(左成十五)三家以國人圍而灌之城不浸者三版民
無叛意智伯行水曰吾乃知水可以亡人國也桓子肘
康子康子履桓子之跗以汾水可以灌安邑絳水可以
灌平陽也趙襄子夜使人决水灌智伯軍智伯軍救水
而亂遂殺智伯(通鑑互見自納敗缺)昔者鄭武公欲伐胡乃以其
子妻之因問羣臣吾欲用兵誰可伐者關其思曰胡可
伐乃戮關其思曰胡兄弟之國也子言伐之何也(史韓非傳)
過誤失言文吏躡辱(西漢文三王傳)口語致罪(漢書)李陵降匈奴
上問太史令司馬遷盛言陵事親孝與士信奮不顧身
以徇國家之急今舉事一不幸全軀保妻子之臣隨而
媒糵其短誠可痛也上以遷誣㒺為陵游說下遷腐刑
(西漢李陵傳)僕以口語遭此禍重為鄉黨戮汙辱先人(同上司馬)
(遷傳)張敞掾絮舜私歸其家曰五日京兆耳安能復案事
敞聞舜語收繫獄死(通鑑漢宣紀)連率韓博上言有竒士長
丈大十圍來臣府曰欲奮擊胡虜自謂巨無霸出於蓬
萊軺車不能載三馬不能勝卧則枕鼔以鐵箸食此皇
天所以輔新室也願迎之京師門戶不容者開高大之
以視百蠻鎮安天下博意欲以風莽莽聞惡之召霸在
所更其姓曰巨母氏謂因文母太后而霸王符也徵博
下獄以非所宜言棄市(西漢王莽傳)言者不蒙延納之福旋
被䧟破之禍今皆杜口結舌以臣為戒(東漢蔡邕傳)董卓誅
蔡邕在司徒王允坐殊不意言之而歎有動於色允勃
然斥之收廷尉治罪邕遂死獄中(同上)蔡邕曰夫君臣不
密上有漏言之戒下有失身之禍願寢臣表無使盡忠
之吏受怨姦仇章奏帝覽而歎息因起更衣曹節於後
竊視之悉宣語左右事遂漏露其為邕所裁黜者側目
思報(通鑑漢靈紀)以言獲罪(同上竇融與隗囂書云)袁紹復說何進曰
前竇武欲誅内寵而反為所害者但坐言語漏泄陳琳
曰諺稱掩目捕雀夫微物尚不可欺以得志况大事乎
(同上漢獻紀)許攸恃功驕慢嘗於衆坐呼曹操小字曰某甲
卿非我不得冀州也操笑曰汝言是也然内不樂後竟
殺之(同上)孔融以對孫權使有誹謗之言坐棄市(東漢)帝游
後園曲宴極樂郭夫人請延皇后帝弗許因禁左右使
不得宣后知之明日謂帝曰昨日游宴北園樂乎帝以
左右泄之所殺十餘人賜后死(通鑑三國魏明紀)嵇康與山濤
書自說不堪流俗而非薄湯武司馬昭聞而怒之遂殺
康(同上晉元紀)周顗曰今年殺賊奴取金印如斗大係肘王
導甚銜之顗為王敦所害(晉書周顗傳)初拓䟦窟咄之伐珪
也莫題以珪年少潜以箭遺窟咄曰三歲犢豈能勝重
載耶珪心銜之至是使人以箭示題而謂之曰三歲犢
果何如題父子對泣詰朝廷斬之(通鑑晉安紀互入不可淺量)秦王
墮性剛峻或謂墮曰董君貴幸無比公宜小降意接之
墮曰董龍是何雞狗而令國士與之言乎會有天變龍
言於秦主生曰今天譴甚重宜以貴重臣應之乃殺王
墮謂之曰今日復敢比董龍雞狗乎(同上晉哀紀)太子素惡
西昌侯鸞嘗謂子良曰我意中殊不喜此人不解其故
當由其福薄故也及鸞得政太子子孫無遺焉(齊高宗紀)多
言多釁(梁武紀)賀若弼怨望上下弼獄謂之曰我以高熲
楊素為相汝每昌言曰此二人惟堪㗖飯耳是何意也
(隋高祖紀)賀若弼父敦臨刑呼弼曰吾志欲平江南然此心
不果汝當成吾志且吾以舌死汝不可不思因引錐刺
弼舌出血戒以謹口(隋書)蘇安恒矜高好竒太子重俊之
誅武三思也安恒自言此我之謀太子敗或告之伏誅
(通鑑唐中宗)國家大事嫌不當位而言實有罪故作罪言(新唐)
(書杜牧)杜甫嘗醉登嚴武牀瞪視曰嚴挺之乃有此兒武
銜之一日欲殺甫集吏於門武將出冠鉤於簾三左右
白其母奔救得止(新唐書杜甫傳)
傳記言失者身棄出言不當反自傷也(說苑)
集鵲鳴聲揸揸烏噪聲擭擭爭鬭庭宇間持身博彈射
(韓文)幕中之辨人反以汝為叛臺中之評人反以汝為傾
汝不懲耶而呶呶以害其生耶(同上言葴)言既我禍即無以
掩其辭能不罹其失者亦鮮矣(言觧)好盡言以招人過國
武子之所以見殺於齊也(諫臣論互入取禍並韓文)不擇言以危肆
兮固羣禍之際也(柳懲咎賦)一言成痾智不能明(劉賓客)口兵
之起其刑剭焉(同上)智伯失灌水之言(白帖)
記纂淵海卷五十七
