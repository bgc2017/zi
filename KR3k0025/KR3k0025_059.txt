記纂淵海卷五十九宋潘自牧撰
論議部
事難定論
子仁義道德常安術也然而未必不危也汙漫突盜常
危術也然而未必不安也(荀榮辱)謂夏必長而麥枯冬必
凋而竹栢茂又盛陽宜暑而夏未必無涼日也極隂宜
寒而冬未必無暫温也(抱樸子)水主純冷而有温谷之湯
泉火體宜熾而有蕭丘之寒焰重類應沈而南海有浮
石之山輕物當浮而䍧柯有沈羽之流(同上)
史晉司馬侯曰或多難以固其國啟其疆土或無難以喪
其國失其守宇齊有仲孫之難而獲桓公至今賴之晉有
里丕之難而獲文公是以為盟主衛邢無難敵亦喪之(左昭)
(四年)孔子曰使仁者而必信安有伯夷叔齊使智者而必行
安有王子比干(孔子世家)智者千慮必有一失愚者千慮必有
一得(西漢韓信傳)馬或奔踶而致千里士或有負俗之累而立
功名(漢武帝紀)韓明宗曰苟有竒才雖屠釣奴虜之賤亦可用
之苟非其人雖三后之胄自墜扵皂隸矣(後魏書)夫吉凶之
扵人猶影響也為善者得吉常多其不幸而罹扵凶者有
矣為惡者未始不及扵凶其幸而免者亦時有焉(新唐書)
集盛衰無常惟受所丁(東都賦)不見公與相起身自犂鋤
不見三公後寒飢出無驢(韓集)
事有定分
經死生有命富貴在天(語顔淵)
子分定故也(孟子)楚王後車千乘非知也君子啜菽飲水
非愚也(荀天道)兔走於街百人追之貪人具存人莫之非
者矣得兔為定分也積兔滿市過不能顧非不欲兔也
分定之後雖鄙不争(慎子互入事同體異)
史庶人之富者或累巨萬而貧者或不厭糟糠(史平準書)布
帛尋常庸人不釋鑠金百鎰盜跖不摶非庸人之心重
尋常之利深而盜跖之欲淺也(史李斯傳)竇姬入侍太后出
宫人賜諸侯竇姬在行中姬家在清河欲如趙請其主
遣宦者使置我趙籍中宦者忘之誤置代籍中至代王
獨幸生兩男及文帝立姬立為皇后長男為太子(史外戚世)
(家)漢文使善相者相鄧通相曰當貧餓死上曰能富通
者在我何說貧於是賜通蜀道銅山得自鑄錢景帝立
有告通徼外鑄錢案没入之竟不得一錢寄死人家(西漢)
(佞幸傳)班彪曰饑饉流隸飢寒道路所願不過一金然終
轉死溝壑何則貧窮亦有命也(通鑑)萬人逐兔一人獲之
貪者悉止分定故也(東漢袁紹傳)
集浮生有定分飢飽豈可逃(杜工部)高馬達官厭酒肉此
輩杼軸茅茨空(同上)中人愛富貴高士慕神仙神仙須有
兼富貴亦在天(白樂天)或有終老者沈賤如泥沙或有始
壯者飄忽如風花(同上)所賦有厚薄不可移者命鵬鷃
高低事皆定苟無金骨相不列丹臺名(同上)顔回簞瓢
纔自給肥膿不到口年不登三十張蒼幸愛浩無際妾
媵填後房竟壽百餘歲(白樂天互入分量不同事難詰問)萬戶侯須骨
上來(劉賓客)貴人自貴貧自貧(元微之集)蓬累江湖坎壈中歲
衣不襲突不黔彼乘堅驅良滅没扵康莊者復何人哉
繇是而言可以言命(權載之)譬之求珠扵海而徑寸先得
則餘皆決然罷去知竒寳之有歸也(柳文)高流之為徐州
刺史河决水繞城破一古墓得銘曰死後三百年背底
生流泉賴逢高流之遷吾上高原流之為造棺槨改葬
之(朝野僉載)
事難詰問
經伯牛有疾子問之曰亡之命矣夫斯人也而有斯疾
也斯人也而有斯疾也(語雍也)
子冉耕(字伯牛)以德行著名而有惡疾子曰命矣夫(家語)彭
祖之智不出堯舜之上而壽八百顔淵之才不出衆人
之下而壽十八仲尼之德不出諸侯之下而困於陳蔡
殷紂之行不出三仁之上而居君位季札無爵扵吴田
恒專有齊國夷齊餓扵首陽季氏冨扵展禽(列子)兔絲無
根而生蛇無足而行魚無耳而聽蟬無口而鳴(淮南子)夫
顔回季路子夏冉伯牛孔子之通學也然顔淵殀死季
路葅扵衛子夏失明冉伯牛為厲(同上精神訓)
史伯夷叔齊積仁累行如此而餓死回也屢空而卒早
殀盗跖暴戾恣睢横行天下竟以夀終(史記伯夷傳)伯竒孝
而棄於親子胥忠而誅於君(西漢諸葛豐傳)長平坑卒未必盡
犯三刑南陽貴人豈必俱當六合(通鑑唐紀)康澄上䟽曰雊
雉升鼎而桑穀生朝不能止殷宗之盛神馬長嘶而玉
龜告兆不能延晉祚之長(同上後唐明宗紀)
傳記天以至明為不可蔽乎日何為而食地以至安為
不可危乎地何為而動(說苑)
集日何為兮右轉天何為兮左旋磐石何神兮立天地
巨靈何聖兮造山川螟何細兮師曠清耳而不聞離朱
拭目而無見鵬何壯兮摶扶摇而翔九萬運海水而擊
三千龜與蛇兮異其長短之質椿與菌兮殊其小大之
年鐘可鳴兮應霜氣劔何伏兮動星躔列子何方兮御
風而能行師丹何術兮驗火而登仙魯陽揮戈兮轉于
西日陶侃折翼兮登乎上玄女何冤兮化精衛帝何恥
兮化杜鵑(唐文粹楊伯渾天賦)以為天不知人事耶則周公有風
雷之災宋景有三次之福以為知人事乎則楚昭有弗
禜之應邾文無延朝之報(曹植相論)天意高難問(杜工部)自古
聖賢多薄命奸雄惡少封公侯(同上)金張世禄原憲貧(白樂)
(天)人生少滿百不得長歡樂誰謂天地心千齡與龜鶴
(同上)愚者多貴壽賢者多賤殀謂天不愛人胡為生其
質謂天果愛人胡為奪其年(並同上)當秦之敗亂得一士
而可王何五百人之擾擾而不能脫夫子扵劍鋩抑所
寳之非賢亦天命之有常(韓愈祭田廣文)自古賢者少不肖者
多自省事以來又見賢者恒不遇不賢者比肩青紫賢
者恒無以自存不賢者心得意滿賢者雖得卑位則旋
而死不賢者或終眉壽不知造物者竟如何無乃所好
惡與人異心哉又不知無乃都不省記任其死生壽殀
耶未可知也(韓文與崔書羣)顔淵簞瓢纔自給肥膿不到口年
不登三十張蒼幸愛浩無際妾媵填後房竟壽百餘歲
(白樂天互入分量不同事有定分)叔魚之生也其母視之知其必以賄
死楊食我之生也叔向之母聞其號也知必滅其宗越
椒之生也子文以為若敖氏之鬼不食也人之性果善
乎后稷之生也其母無災其始匐匍也則岐岐然嶷嶷
然文王之在母也母不憂既生也傅不勤既學也師不
煩人之性果惡乎(韓文)豈蕩而為太空與化無窮也將結
而為耀光以助臨照乎豈為雨為露以澤下土乎將為
雷為霆以泄怨怒乎豈為鳳為麟為景星為卿雲以寫
其神乎將為金為銀為圭為璧以栖其魄乎豈復為賢
人以績其志乎將奮為神明以遂其義乎不然是昭昭
其得已乎其不得已乎抑有知乎其無知乎彼且有知
其可使吾知之乎(柳文互見弔祭門)貴不必賢壽不必仁天之
不可恃也久矣(柳文)孰致也而生孰召也而死焉從而來
焉往而止交州産多竒怪草木亦殊異吾怪陽德之
炳耀獨滿扵芬葩濃麗而罕鍾乎人氣之靈不為偉
人而獨為是物故楚之南少人而多石(同上)殀顔病冉孔
不知其故(杜牧之集)信乎天地鬼神之無情扵善人為善者
將安所歸乎(李習之集)天道之用莫神於龍受戮為醢不知
其凶王者之瑞莫聖扵麟遇害於野不知其仁(元微之集)誰
知天地意獨與龜鶴年(白樂天)謂善之福夷死何餓謂惡
之禍跖死何肥(皇甫湜)何聖者千年而愚者其麻鳳凰不
下而雞滿家何草木不芝盡野而莎何虫不龍盡水而
蝦玉何為而脆石何為而頑明允何蹙宵小何蕃何麟
而怪何鶴而軒(同上)何闔閭之死金玉其墓何黔婁之死
手足不覆孰主張其事而顛倒其數直道天何在(同上)
本朝顔回飲瓢水陋巷卧曲肱盜跖厭人肝九州恣横
行回仁而短命跖壽死免兵愚夫仰天呼禍福豈足憑
(歐公集)人獸生而有知死則無知矣蓍龜生而無知死然
後有知也是皆不可窮詰(同上)行豐而腴乃享其癯莖華
雖敷不的而枯(歐公祭質夫文)世之言曰死者漸之今之來兮
是耶非耶(歐公集)豈有聲名高後世遂無饘粥永今朝(臨川)
(集)胡為而然胡負扵天誰不壽考獨嗇其年誰不富貴
使終賤寒(老蘇集)如海上沙是誰磋磨而能勻平無有麄
細如空中雨是誰揮灑自然蕭散無有疎密(東坡書若達經)將
軍百戰竟不侯伯郎一斛得凉州(東坡)淮山邃秀鍾草木
不産英髦産嘉卉(梅聖俞)
事難強為
經凡居民材必因天地寒煖燥濕廣谷大川異制民生
其間者異俗剛柔輕重遲速異齊五味異和器械異制
衣服異宜五方之民皆有性也不可推移(記王制)
子物之不齊物之情也或相倍蓰或相什百或相千萬
子比而同之是亂天下也(孟子滕文上)性長非所斷性短非
所續(杜子駢拇篇謂鳬脛短鶴脛長)強哭者雖疾不哀強歡者雖笑不
樂(淮南子)
史貴遊之子未必有斬將搴旗之才從軍征伐之役(通鑑)
(晉元)
集方鑿不受圓直木不為輪(韋應物互兩不相與)莫將山下松結
託水上萍(白樂天)
事有簡徑
子夫水勢勝火章華之臺燒雖涸井而渴池無柰之何
也舉壺榼盆盎而以灌之其滅可立而待也(淮南子史略訓)
史重人曰待我不如捷之速也(左成五)石稱丈量徑而寡
失(西漢枚乘傳互見操約馭詳)董卓曰揚湯止沸莫如去薪(通鑑後漢)蘇
威嘗言於帝曰臣先人每戒臣云唯讀孝經一卷足以
立身治國何用多為(通鑑)
傳記百人舉瓢而趨不如一人持而疾走(戰國策)
集寸管下傃天地不能以氣欺尺表逆立日月不能以
形逃(陸機)欲湯之凔一人炊之百人揚之無益也不如絶
薪止火而已(枚乘)投膠以變濁不如澄其源而濁變之愈
也揚湯以止沸不如絶其薪而沸止之速也
事反所料
經眇能視跛能履(易履)家人嗃嗃悔厲吉婦子嘻嘻終吝
(家人)天地睽而其事同也男女睽而其志通也萬物睽而
其事類也(睽卦)東鄰殺牛不如西鄰之禴祭實受其福(既濟)
子曰危者安其位者也亡者保其存者也亂者有其治
者也(易)君子淡以成小人甘以壞(記)莫見乎隠莫顯乎
微(同上)夫婦之愚可以與知焉及其至也雖聖人亦有所
不知焉夫婦之不肖可以能行焉及其至也雖聖人亦
有所不能焉君子之道闇然而日章小人之道的然
而日亡(同上)齊景公有馬千駟死之日民無得而稱焉伯
夷叔齊餓于首陽之下民到于今稱之(語季氏)
子以堯為君而有象以瞽瞍為父而有舜以紂為兄之
子且以為君而有微子啓王子比干(孟子)生於憂患而死
於安樂(告子下)生無一日之歡死有萬世之名(列子)以瓦注
者巧以黃金注者昏(莊子)以瓦摳者巧以黃金摳者惽(列子)
天下莫相憎扵膠漆而莫相愛於冰炭膠漆相賊冰炭
相息也(淮南子)善游者溺善騎者堕(淮南子)或欲利之適足
以害之或欲害之乃反以利之利害之反禍福之門戶
不可不察也(淮南子)
史天下君王至于賢人衆矣當時則榮没則已焉孔子
布衣傳十餘世學者宗之(史記孔子世家)雍造怨而尤賞兮丁
繇惠而被戮(西漢班固)白頭如新傾盖如故(同上鄒陽傳)譬如水
火相滅亦相生也仁之於義敬之於和相反而皆相成
也(西漢藝文志)千鈞浮而錙銖沈(漢書)柔能制剛弱能制強(東漢)
(臧宫傳)桀紂貴為天子而庸僕羞與為比者以其無義也
夷齊賤為匹夫而王侯争與為伍者以其有德也(通鑑漢殤)
(紀)昔之為我哺乳之子孫者今盡是我飲血之寇讎也
(同上漢獻紀)武后以易得人德宗以猜失士(唐書陸贄傳)
傳記昔秦攻齊令曰有敢去柳下季壠五十步而樵採
者罪死不赦有能得齊王頭封萬戶由是觀之生王之
頭不如死士之壠(戰國策)馬援以薏苡興謗王陽以囊衣
邀名(續漢書)有聲之聲不過百里無聲之聲延及四海(說苑)
順帝時京師謠曰直如弦死道邊曲如鈎乃封侯(風俗通)
集桑穀之妖反為福扵太戊大鳥之慶竟成禍扵帝辛
(李太白集)堯之朱舜之均文王之管蔡習非不善也而卒為
姦瞽瞍之舜鯀之禹習非不惡也而卒為聖(韓文原性)自古
多有以功德得其位者不得常祀勾龍棄孔子皆不得
位而得常祀然皆不如孔子之盛(韓文)孰謂少者殁而長
者存強者殀而病者全耶(韓祭文)至柔反成堅(常應篇)商之
王以桑穀昌以雉雊大宋之君以法星壽鄭以龍衰魯
以麟弱白雉亡漢黃犀死莽(郤文)富貴亦有苦苦在心憂
危貧賤亦有樂樂在身自由(白樂天集)蘇武却生返鄧通終
死飢(杜牧之)百勝難慮敵三折乃良醫(劉賓客)
本朝紛華暫時好俯仰浮雲散淡泊味愈長始終殊不
變(歐公集)物固有以安而生變兮亦有以用危而求安(東坡)
(賦)吾平生多難嘗以身試之凡免我于厄者皆平生可
畏人也擠我于險者皆異時可喜人也(東坡)凡有物必歸
於盡時恃形以為固者尤不可長雖金石之堅俄而變
壞至於功名文章其傳世垂後猶為差久(東坡)周公之富
貴有不如夫子之貧賤夫以召公之賢以管蔡之親而不
知其心則周公誰與樂其冨貴而夫子之所與共貧賤
者皆天下之賢才則亦足以樂乎此矣(東坡)稽天之潦不
能終朝而一綫之溜可以穿石(東坡)注金無全巧竊發或
中鵠(山谷)后皇蒔嘉橘中歲多成枳(同上)白頭無故意異代
有同音(後山互見離合無親疎)蔡天申得温公撰吕獻可墓銘以
獻王安石天申初欲中温公安石得之掛壁間謂其門下
士曰君實之文西漢之文也(聞見錄)
事有凑偶
經遇主于巷(易)不自我先不自我後(詩)胡不自北胡不
自南(同上)
史遭陽九之阨百六之會(西漢王莽傳)
集正丁厥時(選新論)適丁民之有是時也(韓文)
事與願違
子樹欲靜而風不停子欲養而親不待(家語)人莫不欲冨
貴全壽而未有能免扵貧賤死殀之禍也心欲冨貴全
壽而貧賤死殀是不能至其所欲至也(韓非子)日月欲明
浮雲蓋之叢蘭欲秀秋風敗之(文中子)
史晉羊祜曰天下不如意常十居七八(晉本傳)謝安雖受
朝寄東山之志始末不渝及鎮新城造汎海之裝欲須
經略粗定自江道還東遂遇疾篤自以本志不遂深自
慨失(晉書)
集值風雲之會時邁齒耋(文選吴季重牋)可惜歡娱地都非少
壯時(杜詩)耳聾目昏後堂上調絲竹齒牙缺落時盤中堆
酒肉彼來此已去外餘中不足(白樂天)榮名與壯齒相避
如朝暮時命始欲來年顔已先去(同上)繫官扵朝願莫之
遂(韓文)虛逢好陽豔其那苦昏懵(元微之集)
本朝為政一年疾病半之(東坡撰温公神道碑)脂車秣馬試長道
一日百里先自期不知中途有陷穽山高日暮多棘茨
(欒城集)書當快意讀易盡客有可人期不來世事相違每
如此好懷百歲幾回開(後山)好景難逢良會少(倦游錄)
事無全美
經苗而不秀者有矣夫秀而不實者有矣夫(語)
子天地無全功聖人無全能萬物無全用(列子)故羽翼美
者傷骨骸枝葉美者傷根莖能兩美者天下無之也(淮南)
(子)堯無子舜無父不如堯父舜子也(揚子)
史肥義曰吾欲全吾言安能全吾身(史記趙世家)予之齒者
去其角傅其翼者兩其足(西漢董仲舒傳)遷之博物洽聞而不
能以知自全(同上司馬遷贊)范滂之母曰既有令名復求壽考
可兼得乎(漢范傳)忠孝之節道不兩立(東漢袁紹傳)晝長則宵
短日南則景北天且不堪兼况以人該之(同上張衡傳)夫人
才行少能相兼(通鑑孔明紀)忠臣不為孝子(吳志)䘏遠者略近
事外者簡内也(通鑑漢和紀)晉羊祜曰天下不如意事十常
居七八(通鑑晉武紀互人事與願違)周處曰忠孝之道安得兩全既
辭親事君父母安得而子乎(晉書本傳互見徇公忘私)自古忠賢工
謀扵國則拙於身多矣(唐書王忠嗣傳)養由基射能穿札不止
鄢陵之奔陸機識能辨亡無救河橋之敗(唐魏元志傳)
傳記意不並說事不兩隆盛於彼者必衰扵此長扵左
者必短於右(說苑)父賢不過堯而丹朱傲子賢不過舜而
瞽瞍拘兄賢不過舜而象傲弟賢不過周公而管叔誅
臣賢不過湯禹而桀紂伐(韓詩外傳)四足者無羽翼戴角者
無爪齒(大戴禮易本命)明月之珠不能無考(不平也)夜光之璧不
能無纇(史通)取悅小人見嗤君子(同上)翟備五色而翔翥百
步肌豐而力沉也鷹隼無采而翰飛戾天骨勁而氣猛
也(文心雕龍)
集尺有所短寸有所長智有所不明數有所不逮神有
所不通(椘辭)甘瓜抱苦蔕美棗生荆棘(古詩)瞽瞍清耳而無
伶倫之察(選連珠)麗物苦偽醜器多牢(魏阮瑀文質論)良辰美景
賞心樂事四者難併(謝靈運擬魏太子郢中詩集序)耀乘之珠不能無
纇連城之璧不能無瑕(陸質奏議)人生半哀樂天地有順逆
(杜詩)荔枝非名花牡丹無甘實(白侍郎)明月清風三五夜萬
人行樂一人愁(同上)既竊時名又欲叨時之富貴使已造
物者肯兼與之乎(白傅集)詞人命薄多無位戰將功高少
有文(同上)以揚馬之才則不知教化以荀陳之道則不知
文章(柳見論文互見得此失彼)同涉于川其時在風㳂者之吉泝者
之凶同藝于野其時在澤伊穜之利乃穋之厄(劉賓客)光
武出於支庶少康不及君親(王微集)日月高明有時傾冥
珠玉貞潔不免疵瑕(歐陽詹文)全功難持大明難堅日赫扵
晝而乏清媚月皎扵夜而無温煦(李文饒)鵬鷹不傳之以
馳驟驊騮不授之以鶱翥(同上)周勃霍光雖有勲伐而不
知儒術枚臯嚴助善為文筆而不至廊廟貴則近禍
冨多不仁(同上)及親之貴自古罕兼老莱則空耀綵衣
多慚紱冕潘岳則惟稱壽酒固乏鼎彛(司空表聖文)賢不及
富壽不及賢(皇甫湜集)荆璧不能無瑕隋珠不能無纇(唐文粹)
譽高千載道屈一時天乎與人才乎無命(同上)
本朝君子之學或施之事業或見之文章而常患扵難
兼也盖遭時之士功烈顯於朝廷名譽光於竹帛故其
常視文章為末事而又有不暇與不能者焉至於失志
之人窮居隠約苦心危慮而極力精思與其有所感激
發憤惟無所居扵世者皆一寓於文辭故曰窮者之言
易工也如唐之劉柳無稱於事業而姚宋不見扵文章
彼四人者猶不能扵兩得况其下者乎(歐文韓簡肅公文集)百世
一人千載一時惟時與人鮮儷常竒(東坡祭司馬君實文)惟有文
為不朽與有子為不死雖冨貴壽考之人未有皆有此
二者也(東坡祭柳子厚文)耕田欲雨刈欲晴去得順風來者怨
若使人人禱輙遂造物應須日千變(東坡詩)故教窮到骨
要使壽無涯(同上)漢之賈誼談論俊美止於諸侯相而陳
平之屬實為三公唐之韓愈磊落終於京兆尹而裴度
之倫實在相府夫陳平裴度未免謂之不文而韓愈賈
生亦常悲於不遇盖人之於世美惡必有所偏而天之
於人賦予亦莫能備(欒城集互見事反所料)從昔嬋娟多命薄(陳後)
(山)
事難遥度
經如匪行邁謀是用不得于道(詩小旻箋不行而坐謀遠近是於道路無進於)
(跬步)
史傳聞不如親見(東漢馬援傳)傳聞與指實不同懸筭與臨事
有異(通鑑)趙充國曰百聞不如一見兵難遥度臣願馳至
金城圖上方略(西漢趙充國傳)
事有難易
經天下國家可均也爵禄可辭也白刃可蹈也中庸不
可能也(記)子曰貧而無怨難冨而無驕易(語)
子挾泰山以超北海語人曰我不能是誠不能也為長
者折枝語人曰我不能是不為也非不能也(孟子)先甲一
日易後甲一日難(揚先知)客有為齊王畫者問之畫孰最
難曰狗馬最難孰最易曰鬼魅最易狗馬人所知也旦
暮扵前不可類也故難鬼魅者無形無形者不可覩故
易(韓子)禹能决江䟽河以為天下興利不能使水西流稷
能闢田墾草以為百姓力農而不能使冬生禾(淮南子)
史鐫金石者難為功摧枯朽者易為力吏道以法令
為師可問而知及能與不能自有資材何可學也(通鑑)言
成事者以功著易顯謀幾初者以理隠難照(東漢邳彤傳)魏
韓顯宗曰使工伎之家習士人風禮百年難成士人之
子效工伎容態一朝而說(通鑑宋紀)
傳記忠於治世易忠於濁世難(吕氏春秋)
集危於累卵難於上天易於反掌安於泰山(選書)儀天步
晷而修短可量臨淵揆水而淺深難察(選演連珠)夫力易強
而有功也心難強而有智也(韓文)將新變故易持故為新
難(東野)
本朝道可以講習而知德可以勉強而能惟知人之明
不可學必出乎天資而蕭何之識韓信此豈有法而可
傳者哉(東坡擬對策)譬如江河之徙移順其所欲行而治之
則易為功強其所不欲而復之則難為力(東坡議學校貢舉狀)
事皆有法
子離婁之明公輸子之巧不以規矩不能成方圓師曠
之聰不以六律不能正五音(孟離婁上)盗亦有道(莊子)公輸不
能加於繩墨(荀法行)釋法而為治堯不能正一國使中正
守法拙匠執規矩尺寸則萬不失一也(韓非子)無準繩雖
魯班不能以定曲直(淮南子)斷木為棋捖革為鞠亦皆有
法(揚子)
史譬如田獵射御貫則能獲禽若未嘗登車射御則敗
績厭覆是懼何暇思獲(左襄十三)不習為吏視已成事(西漢賈誼)
(傳)謀事必就祖發政占古語(西漢韓安國傳)
事有次第
經若升高必自下若陟遐必自邇(書太甲下)君子將營宫室
宗廟為先廐庫為次居室為後(記曲禮下)凡畫繢之事後素
功(周禮考工記)凡家造祭器為先養器為後(同上)未有入室而
不由戶者(記禮運)君子之道譬如行遠必自邇譬如升高
必自卑(中庸)物有本末事有終始知所先後則近道矣(大學)
子曰繪事後素(語八佾)
子堂上不糞則郊草不瞻曠云(荀強國注堂上惜未糞除則不可瞻曠郊野之)
(草也)染者先青而後黑則可先黑而後青則不可工人下
漆而上丹則可下丹而上漆則不可萬事猶此故先後
上下不可不審(淮南子)
史僑聞學而後入政未聞以政學者也(左襄三十一)譬猶行
舟雖不横截迅流然當漸靡而往稍向所趨然後得濟
也(通鑑)
集春雨潤木自葉流根(文選)將欲茂枝葉必先救根株(白樂)
(天)
本朝今世稱善草書者或不能真行此大忌也真生行
行生草真如立行如行草如走未有未能行立而能走
者也(東坡書唐六家書後)
事久論定
子人有亡鈇者意其隣之子視其行步竊鈇也顔色竊鈇
也言語竊鈇也作動態度無為而不竊鈇也俄而相其
谷而得其鈇他日復見其鄰之子動作態度無似竊鈇
者(列子)
史臧文仲既没其言立(左襄二十五)子産從政一年輿人誦
之曰取我衣冠而禇之取我田疇而伍之孰殺子産吾其
與之及三年又誦之曰我有子弟子産誨之我有田疇
子産殖之子産而死誰其嗣之(左襄三十)子順曰民之不可
與慮始久矣古之善為政者其初不能無謗子産相鄭
三年而後謗止吾先君之相魯三月而後謗止今吾為
政日新雖不能及賢庸知謗乎(通鑑)子順曰先君相魯人
誦曰麛裘而芾投之無戾芾而麛裘投之無郵及三月
政化既成民又誦曰衮衣章甫實獲我所章甫衮衣惠
我無私(同上)張湯既死家産直不過五百金昆弟諸子欲
厚葬母曰湯為天子大臣被汙惡言而死何厚葬乎載
以牛車有棺無槨天子聞之乃盡案誅三長史(通鑑漢武紀)
劉敬使匈奴還言不可擊時漢兵已發上怒械繫敬至
平城匈奴圍帝七日得解帝赦敬曰吾不用公言以困
平城吾已斬前使十輩言可擊者矣乃封敬為侯(史本傳)
充國奏每上輙下公卿議臣初是充國計者什三中什
五最後什八(西漢本傳)所居無赫赫名去後常見思(西漢何武傳)
要之死日然後是非乃定(司馬氏傳)王邑嚴尤謂桓譚曰子
常稱揚雄書豈能傳於後世乎譚曰必傳顧君與譚不
及見也自雄之沒至今四十餘年其法言大行(揚雄傳)昔
卞和獻寳以離斷趾靈均納忠終於沈身而和氏之璧
千載垂光屈子之篇萬世歸善(東坡班固傳)陳寔為功曹中
常侍侯覽託太守高倫用吏倫教署為文學寔知非其
人懷檄請見曰此人不宜用而侯常侍不可違寔乞從
外署倫從之鄉論訕其非舉倫後為人言曰吾前為侯
常侍用吏陳君密持教還而於外自署比聞議者以此
少之此咎由故人畏憚強禦陳君可謂過則稱已者也
寔因自引愆聞者方歎息(同上本傳互入分謗)論者或譏陳羣居
位拱默正始中詔撰羣臣上書以為名臣奏議朝士乃
見羣諫事皆歎息焉(通鑑三國魏明記)樂廣為尚書令所在無
當時之功譽然去後為後人所思(晉書)初王敦之舉兵也
周顗表救王導言甚切至導不知救而甚銜之既誅顗
導後料檢中書故事見顗表救己殷勤欵切執表流涕
(周顗事)王導曰人言伐貴貴後人當思此憒憒世說在官
無當時譽去後為人所思(謝安傳)晉王珣曰王陵廷争陳
平謹默但問歲晏何如耳(通鑑)陽城處諫諍官士望其死
職天下益憚之及受命也諫官論事苛細紛紛帝厭苦
而城寝聞得失且熟猶未肯言韓愈作諍臣論譏切之
居位八年而人不能窺其際及裴延齡誣逐陸贄等帝
怒甚無敢言城上䟽論極延齡罪慷慨引義申直贄等
累日不止聞者寒慄城愈勵(唐書本傳互入不可淺量及不可窺測)賢者
不得志扵今必取貴扵後古之著書者皆是也(唐柳宗元傳)
傳記天漢二年恒山西國獻續弦膠及火浣裘帝受以
付庫不知二物之妙也以上貢不竒稽留使未遣會帝
幸華林苑射虎而弩斷弦使者從駕上膠一分使口濡
以續弦帝驚乃使武士數人對掣終日不斷毛裘入水
經月不沈入火不焦帝重之厚賂使者而遣之(十洲記)豫
章之木生七年而材始辨(廣志)
集春華雖美期扵秋實水璧雖澤期扵見日(晉裴頠女史箴)文
仲沒而其言立子産終而遺愛存(張曲江集)桃李盛時雖寂
寞雪霜多後始青葱(李義山集)一發之初雖失正鵠百鍊之
後方辨精鋼(白帖)試玉要燒三日滿辨材須待七年期周
公恐懼流言日王莽謙恭未簒時假使當時身便死一
生真偽有誰知(白樂天)千陶萬灑雖辛苦汰盡狂沙始到金
(劉賓客)福不在於其身慶必流扵後嗣(唐文粹)大抵生則不
遇死而垂聲者衆焉揚雄没而法言大興馬遷生而史
記未振(柳子厚集)凡人可以言古不可以言今桓譚亦云親
見揚子雲外貎不能動人安肯傳其書誠使博如莊周
哀如屈原奥如孟軻壯如李斯峻如馬遷冨如相如明
如賈誼專如揚雄猶為今之人則世之高者至少矣由
此觀之古之人未嘗不薄扵當世而榮於後世也(韓文)
本朝譬如磨鑑不滅愈光一世之短萬世之長(歐公祭蘇子美)
(文)良藥不甘口厥功見沉疴忠言初厭之事至每若何
(歐公集)又如食橄欖真味久愈在(同上)後世苟不公至今無
賢聖(同上)松柏生於山林其始也困扵蓬蒿厄扵牛羊而
其終也貫四時閱千年而不改者其天定也(東坡三槐堂記)一
時之屈萬世之信(東坡王元之畫像贊序)始以帝堯之聰姑試伯
鯀終為孔子之聖不信宰予(東坡責吕惠卿文)人去方知德業
尊(欒城集)端如嘗橄欖苦過味方永(山谷詩)難以口苦争水
清自見石(同上)和氏有尺璧楚國無人知但知玉非石果
有遭逢時(同上互見解冤是真難滅)
事變無常
經城復于隍(易)悠悠蒼天曷其有常(詩)高岸為谷深谷
為陵(詩)
子臭腐化為神竒神竒復化為臭腐(莊子)
傳記麻姑謂王方平曰自接侍以來見東海三為桑田
向聞蓬萊水亦淺於往者會時略半也(顔真卿麻姑壇記)
集悲泰山之為隍(注城下地也楚辭)繁華有憔悴堂上生荆杞
(阮嗣宗詠懷詩)空桑之里變成洪川歴陽之都化為魚鼈(劉孝標論)
循環飜覆迅若波瀾(選廣絶交論)人間百年物理千變名利
寵辱之情立愛憎毁譽之迹生(駱賓王)東海波連天三度
成桑田高岸高突兀斯須變谿谷天地猶尚然人情難
久全夜半白刃銛旦來金石堅(盧仝)
本朝芙蓉芰荷之的歴幽蘭白芷之芬芳與夫佳花美
木列植而交蔭此前日之蒼煙白露而荆棘也高甍巨
棟水光日影動而下上其寬閒深靚可以荅遠響而生
清風此前日之頽垣斷塹而荒墟也嘉時令節州人士
女笑歌而管絃此前日之晦冥風雨鼪鼯鳥獸之嘷音
也(歐文)昔者荒草野田霜露之所蒙翳狐虺之所竄伏方
是時豈知有凌虛臺耶廢興成毁相尋扵無窮則臺之
復為荒草皆不可知也(東坡凌虛臺記)世道如奕棋變化不容
覆(坡詩)
事出意表
子螣蛇無足而飛(荀子)虞氏者登高樓臨大路設樂陳酒
擊博樓上俠客相隨而行鳶適墜其腐鼠而中之俠客
相與言吾不侵犯之而乃辱我必滅其家至期日之夜
聚農積兵以攻滅虞氏(列子)為胠篋探囊發匱之盜而為
守備則必攝緘縢固扃鐍然已盜至則負匱揭篋擔囊
而趨惟恐緘縢扃鐍之不固也(莊子)魯酒薄而邯鄲圍(同上)
藏舟於壑藏車於澤謂之固矣夜半有力者負之而走
(莊子)毁譽萌生而不能照也(淮南子)日照天下蝕扵蟾蜍螣
蛇游露而殆扵蝍蛆烏力勝日而勝扵鵻鴀(同上)楚會諸
侯魯趙皆獻酒扵楚王楚王酒吏求酒於趙不與吏乃
以趙厚酒易魯薄者奏之楚王以趙酒薄遂圍邯鄲(淮南)
(子)
史陳涉甕牖繩樞之子甿隸之人而遷徙之徒才能不
及中庸非有仲尼墨翟之賢陶朱倚頓之冨躡足行伍
之間而倔起阡陌之中率罷散之卒將數百之衆轉而
攻秦斬木為兵揭竿為旗天下雲集響應贏糧而景從
山東豪俊遂並起而亡秦族矣(史記秦紀賈生論)諸將皆以為
得大將至拜大將乃韓信也一軍皆驚(西漢韓信傳)楚使者
在九江方急責布發兵隨何直入坐楚使者上曰九江
王已歸漢楚何人得發兵布愕然楚使者起何因說布
曰事已構可遂殺楚使者無使歸而疾走漢并力布曰
如使者教於是殺楚使者因起兵而攻楚(通鑑漢高祖)相國
何以長安地陿上林中多空地棄願令民得入田毋收
藁為禽獸食上大怒曰相國多受賈人財物乃為請吾
苑下相國廷尉械繋之(通鑑漢高紀)晁錯為國遠慮禍反及
身(兩漢荆燕傳)諸家子弟見光武絳衣大冠驚曰謹厚者亦
復為之(東漢光武紀)諸葛亮卒于軍中長史楊儀整軍而出
百姓犇告司馬懿懿追之姜維令儀反旗鳴鼓若將向
懿懿斂軍退不敢偪諺曰死諸葛走生仲達懿聞之笑
曰吾能料生不能料死故也(通鑑魏明紀)高蟬處乎輕隂不
知螳蜋襲其後也(晉書石苞傳)蜂蠆作於懷䄂勇夫為之驚
駭(晉書)顧禍生不意雖有智勇無所施耳(通鑑晉元紀)王朗言
於趙王虎曰盛冬雪寒而皇太子使人伐宫材役者數
萬吁嗟滿道太子宣怒會熒惑中房宣遂使太史令趙
攬言於虎曰宜以貴臣王姓者當之虎曰誰可者攬曰
無貴於王領軍虎意惜朗使攬更言其次唯中書監王
波耳虎乃下詔追罪波前議楛矢事腰斬之及其四子
(同上晉穆紀)瞻素執無鬼論忽有一客通名詣瞻寒温畢聊
譚名理客甚有材辨瞻與之言良久及鬼神之事反覆
甚苦客遂屈乃作色曰鬼神古今聖賢所共傳君何得
獨言無耶僕便是鬼於是變為異形須臾消滅(晉書阮瞻傳)
魏杜弼曰楚國亡猿禍延樹木城門失火殃及池魚(通鑑)
(梁紀互見連累)魏杜弼曰禍生骨肉釁起腹心(通鑑)隋帝曰譬如
猛虎物不能害反為毛間蟲所損食耳(同上陳紀互見禍生所忽)震
霆不及塞耳(唐書李清傳)幽州都督王君廓在州驕縦多不
法徵入朝長史李玄道房玄齡從甥憑君廓附書君廓
私發之不識草書疑其告已罪行至渭南殺驛吏而逃
(通鑑唐太宗)姚崇與張說同為宰相張銜崇崇病戒諸子曰
張為人好服玩吾身没之後汝其陳吾平生服玩寳帶
重器羅列殮帳前張若不顧汝家事産族無類矣若顧
此吾屬無虞仍以神道碑為請既獲其文登時錄進仍
先礱石以待至便鐫刻張丞相見事常遲扵我數日之
後必當有悔若徵碑文以刊削為辭當引使視其鐫仍
告以昇聞上崇没張果至目其服玩者五四不數日文
成叙述該詳後數日果遣使取本以為辭未周密欲加
刪改姚氏子引使者視其碑乃告以奏御使復命焉張
悔恨撫膺曰死姚崇能筭生張說吾今日方知才之不
及遠矣(舊唐書本傳互見心服料度二類)張巡守雍丘令狐潮引兵圍
之城中矢盡巡縳藁為人千餘被黑衣夜縋城下潮兵
争射之久乃知藁人還得數千萬矢其後復夜縋人賊
笑不設備乃以死士五百斫潮營軍大亂(唐書互見出竒門)李
繫者泌之子也陽城盡䟽延齡姦惡欲密論之以繫故
人子使之繕寫繫徑以告延齡延齡先詣上一一自解
䟽入上以為妄不之省(通鑑唐德宗)
傳記蠧蝝仆柱梁䖟蚊走牛羊(說苑)
集是胡越起於輦下而羌夷接軫也(司馬相如諫獵互見禍生所忽)梁
之亂兮陸受其毒徐之難兮鄭罹其殃(唐文粹互見連累)魯酒
致邯鄲之圍飛鳶生博者之禍(劉賓客)本持鄉曲譽肯料
泥途辱(劉長卿)百鳥畏人林野宿翻遭網羅爼其肉(韋應物)
解帶翻成結(同上)疾雷不及掩耳卒電不及瞑目(大公六韜)
本朝夫以斧析薪可謂必克然不循其理則斧可折薪
不可破白鷗生意在滄浪不謂風塵有網羅(臨川集)謾
說罷侯能置守趙高元不是封侯(邵堯夫秦詩)
事出望外
經枯揚生荑(易)魚網之設鴻則離之(詩)發彼小豝殪此
大兕(詩)
子有不虞之譽(孟離婁下)麗之姬艾封人之子也晉國之始
得之也涕泣沾襟及其至於王所與王同牀食芻豢而
後悔其泣也(莊子)
史秦燔書而易為卜筮之事傳者不絶(西漢藝文志)方其鼓
刀屠狗賣繒之時豈自知附驥之尾垂名漢庭德流子
孫哉(史記灌嬰傳互見人生明則)解裋褐而襲黼黻委臿築而據文
軒(後漢)元載在中書有丈人來投載贈河北一書丈人至
幽州拆視之更無一詞惟署名而已大悔怒欲回試謁
院吏斯須請書館之上客留連數日奉絹千疋(通鑑)華誠
入翰林為學士党項擾河西宣宗召訪邊事誠援質古
今條破伏羌甚悉帝悅曰吾將擇能帥者孰謂頗牧在
吾禁署卿為朕行乎(新唐書本傳)
傳記以一壺飱得士二人(戰國策)燕太子丹質於秦秦王
遇之無禮欲求歸秦王曰烏頭白馬生角乃許爾歸丹
仰天而嘆烏頭生白馬即生角秦王乃放歸(吕氏春秋)顧聰
為縣吏數被鞭棰因逃墟墓之間有二黃衣人曰劉君
頗憶昔日周旋否僕二人乃王粲徐幹君前身是劉楨
因出袖中書曰此君集也聰省覽了然明悟乃攜集見
孫宰宰大驚曰不可使劉公幹為小吏即以賓禮待之
時謂死劉楨猶援得生顧聰(牛僧儒幽怪錄)
集離蔬釋屩而享膏梁人情駭觀如見買臣之綬(梁劉孝儀)
(謝啓)尋聲得器虛求實歸(唐文粹)
事在目前
經殷鑒不遠在夏后之世(詩)伐柯伐柯其則不遠(伐柯)道
不遠人(記)
子目擊而道存(莊子)
史馬援於帝前聚米為山谷指畫形勢開示衆軍所從
道徑往來分析曲折昭然可睹帝曰敵在吾目中矣(後漢)
(互見默會)
事莫至盡
經罰弗及嗣(書大禹謨)殱厥渠魁脅從罔治(書胤征)無忿疾于
頑無求備於一人(書)鴟鴞鴟鴞既取我子無毁我室(詩)
君子不盡人之歡不竭人之忠以全交也(記)國君春田
不圍澤大夫不掩羣士不取麛卵(同上)有餘不敢盡(記)君
子以人治人改而止(同上)君子以義度人則難為人以人
望人則賢者可知也矣(記)子釣而不綱弋不射宿(語)
子仲尼不為己甚者(孟子)尅核太至則必有不肖之心應
之(莊子)水至清則無魚人至察則無徒(家語)魯定公問於顔
回曰子亦聞東野畢之善御乎對曰善則善矣雖然其
馬將必佚昔舜巧扵使民而造父巧扵使馬舜不窮其
民而造父不窮其馬故舜無佚民而造父無佚馬今東
野畢之御也并馬執轡銜體正矣步驟馳騁朝禮畢矣
歴險致遠馬力盡矣然而其心猶乃求馬不已(家語)察見
淵魚者不祥智料隠暱者有殃(列子)焚林而田後必無獸
以詐遇民後必無民(韓子)焚林而獵愈多得獸後必無獸
(淮南子)
史御者不盡馬之情(史記)夫差智伯極武而亡(西漢陸賈傳)黃
霸曰凡治道去其太甚者耳(本傳)物禁太甚(馮奉世傳)聰明流
通者戒扵太察(匡衡傳)董卓曰窮寇勿逼歸衆勿追(後漢皇甫)
(嵩傳)太剛則折至察無徒(晉劉隗)鼓繁氣易衰呌數力易竭
(通鑑宋太祖)常獻曰為將當矢石時不可專勇(通鑑梁武紀)善惡
太明亦有時而失(通鑑唐太宗)霆碎電射天怒也不能終朝
聖人在上安有必世而怒人臣耶(唐書吳武陵傳)惡衣之垢而
焚之患木之蠧而伐之其為害豈不益多哉(通鑑唐昭宗)
傳記樂毅曰君子交絶不出惡聲忠臣去國不潔其名
(戰國策)出妻令其可嫁(同上)晉雍季曰竭澤而漁豈不得魚
而明年無魚焚林而田豈不得獸而明年無獸詐偽之
道雖今可偷後將無獲非其長術也(吕氏春秋)
集許其後效以補前非(白樂天)不當束縳之馳騁之使若
牛馬然急則敗矣(韓文)致一物扵必窮之地君子不為(杜牧)
(之互見長厚)物之精華天地所秘惜故蒙金以沙錮玉以璞
瑰瑚之木必茂重溟夜光之珠必頷驪龍抉而不止不
窮則禍文章亦然所取者廉其得必多所取者深其身
必窮(孫樵集)
本朝聖人之行法也如雷霆之震草木威怒雖甚而歸
於欲其生人主之罪人也如父母之譴子孫鞭撻雖嚴
而不忍致之死(東坡)美酒飲教微醉後好花看到半開時
(邵堯夫)
事當可繼
經弁人有其母死而孺子泣者孔子曰哀則哀矣而難
於繼也夫禮為可傳也為可繼也故哭踊有節(記檀弓上)
子魯法贖人取金於府子貢不取孔子曰自今以後魯
不復贖人於諸侯矣(家語)
史鼓繁氣易衰呌數力易竭(通鑑宋太祖紀)
事有反報
經老馬反為駒不顧其後(詩)言悖而出者亦悖而入貨
悖而入者亦悖而出(記大學)
子出乎爾者反乎爾者也(孟子)君之視臣如犬馬則臣視
君如國人君之視臣如草芥則臣視君如寇讎(同上)人有
送其妻適私家者道見桑婦悅而與言顧視其妻亦有
招之者也(列子)菑人者人必反菑之(莊子)故商鞅立法而支
解吳起刻削而車裂(淮南子)
史楚靈王聞羣公子之死曰余殺人子多矣能無及此
乎(左昭十二)商君亡至關下欲舍客舍客舍人不知其是商
君也曰商君之法舍人無驗者坐之商君曰為法之敝
一至此哉去之魏(史本傳)衛鞅内刻刀鋸外深鈇鉞論囚
渭水盡赤所逃莫之隠所歸莫之容身死車裂(史記商君傳注)
禍莫大扵殺已降此將軍所以不得侯也(史記廣傳)三代之
將道家所忌自廣至陵遂亡其宗(同上)義縦誅殺甚多上
幸鼎湖甘泉道多不治上怒曰縦以我為不復行此道
耶嗛之棄縦市鄉秦之禁適所以資豪傑而還自斃也
(前漢袁盎傳)掩人者人亦掩之陵人者人亦陵之(魏志王㫤傳)程
普殺降者數百人皆令投火即自病瘖而卒(吳志)庾懌以
酒餉江州刺史王允之允之覺其毒飯犬犬斃密奏之
帝曰大舅已亂天下小舅復欲爾耶二月懌飲鴆卒(通鑑)
(晉殤紀)劉毅夜投牛牧佛寺初桓蔚之敗也走投牛牧寺
僧昌保藏之毅殺昌至是寺僧拒之曰昔亡師容桓蔚
為劉衛軍所殺今實不敢容異人毅歎曰為法自弊一
至於此遂縊而死(通鑑晉安紀)魏城陽王徽走至南抵前洛
陽令寇祖仁家祖仁一門三刺史皆徽所引拔以有舊
恩故投之徽齎金百斤馬五十匹祖仁利其財外雖容
納而私謂子弟曰如聞爾朱兆購募城陽王得之者封
千戶侯今日冨貴至矣乃怖徽云官捕將至令其逃於
他所使人扵路邀殺之送首於兆兆夢徽謂已曰我有
金二百斤馬百匹在寇祖仁家卿可取之兆既覺意所
夢為實即掩捕祖仁徵其金馬祖仁謂人客告望風欵
服云實得金百斤馬五十匹疑其隱匿依夢徵之祖仁
家舊有金三十斤馬三十匹盡以輸兆兆猶不信發怒
執祖仁懸首高樹大石棰足摇之至死(通鑑梁高祖)王皇后
無子蕭淑妃有寵王后疾之隂令武氏長髮勸上納之
後宫欲以間淑妃之寵武氏巧慧多權數初入宫卑辭
屈體以事后后愛之數稱其美於上未幾大幸(通鑑唐高祖)
索元禮武后時為推使作鐵籠箍囚首加以揳至腦裂
死後以苛猛復受賕收下吏不服吏曰取公鐵籠來元
禮乃服罪死獄中(唐書)周興習法為秋官後有告興謀反
詔來俊臣鞠狀初興未知被告方對俊臣食俊臣曰囚
多不服柰何興曰易耳内之大甕熾炭周之何事不承
俊臣乃命取甕熾火徐謂曰有詔按君請嘗之興叩頭
伏罪(唐書)元載專横上欲誅之收載扵政事堂賜載自盡
扵萬年縣載請主者願得快死主者曰相公須受少汚
辱勿怪乃脫穢韈塞其口而殺之(通鑑唐代宗)盗發郭子儀
父冢儀見上流涕曰臣久將兵不能禁暴軍士多發人
冢今日及此乃天譴非人事也(同上)誣善者亦反其辜(通鑑)
(唐僖宗)路岩為相密奏三品以上賜死皆令使者剔取結
喉三寸以進驗其必無詐岩自罹其禍所死之處乃楊
救賜死之榻也(通鑑唐懿宗)楊行密曰吾好寬而袁襲每勸
我以殺此其所以不壽(通鑑唐僖宗)
傳記好稱人惡者人亦道其惡好憎人者亦為人所憎
(說苑)張易之兄弟競為豪侈後被誅百姓臠割其肉時謂
走馬報(朝野僉載)傷賢者殃及三代蔽賢者身當其害(黃石王略)
集韓設辯以激君吕居貨以賣國說難既遒其身乃囚
秦貨既貴厥宗亦墜(班孟堅賓戲)班姬收淚抱妾身我曾排
擯無限人(元微之)
本朝盧多遜貶朱崖李符見趙普言朱崖雖海外而水
土無惡地春州在内至者必死普頷之後符坐貶宣州
上怒未已普具述其事即以知春州半歲而卒(談苑)寇忠
愍之貶時丁晉公馮拯在中書丁當秉筆初欲貶崖州
丁忽自疑乃擬雷州丁之貶也馮遂擬崖州當時好事
相語曰若見雷州寇司戶人生何處不相逢(歐公歸田錄)丁
謂為相逐李迪時宋紱知制誥請罪名謂曰春秋無將
漢法不道及謂貶朱崖宋猶當制誥即為之詞曰無將
之戒深著扵魯經不道之誅難逃於漢法天下快之(就川)
(志)石介既卒夏竦言扵英宗曰介實不死走北邊矣乃
出字便發介棺以驗虛實其後夏竦之死吳奎曰夏竦
多詐今死矣仁宗至其家命左右去竦面羃而視之世
謂剖棺之與去面羃其為人主之疑一也亦所謂報應
者耶(東軒筆報)曹丕當時不自恥敢謂舜禹傳之堯得之以
此失亦此誰知三馬同一槽(歐公集)以法毒天下者未有
不反中其身及其子孫者也漢武與始皇皆果扵殺者
也故其子如扶蘇之仁則寧死而不請如戾太子之悍
則寧反而不訴(東坡文)吕布事丁原則殺丁原事董卓則
殺董卓劉牢之事王恭則反王恭事司馬元顯則反司
馬元顯吕布見誅於曹公而牢之見殺扵桓氏(欒城文)
事同一體
經同舟而濟則胡越不患乎異心(略例)百姓足君孰與不
足百姓不足君孰與足(語)
子下貧則上貧下冨則上冨(荀富國)吳越之人同舟濟江
中流遇風波其相救如左右手者所患同也(孔叢子)同舟
渡海中流遇風救患若一所憂同也張羅而畋唱和不
差者其利等也故體痛者口不能不呼心悅者顔不能
不笑(鄧析子)
史鄭伯謂燭之武曰鄭亡子亦有不利焉(左僖三年)輔車相
依脣亡齒寒其虞虢之謂乎(左僖五年)蕭同叔子非他寡君
之母也若以匹敵則亦晉君之母也(左傳)左師曰大臣不
順國之恥也(左傳)子産謂子皮曰子於鄭國棟也棟折榱
崩僑將壓焉(左襄三十)君之卿佐是謂股肱股肱或虧何痛
如之(左傳)叔孫氏之司馬[唆-口+鬲]戾言於衆曰我家臣也不敢
知國凡有季氏與無於我孰利皆曰無季氏是無叔孫
氏也(左昭二十五年)成孟氏之保障也無成是無孟氏也(左定十二)
夫魯齊晉之脣齒脣亡齒寒(左哀八)宋樂豫曰公族公室
之枝葉也君去之則本根無所庇蔭矣(左傳)民實瘠矣君
安得肥(國語)漢王曰吾翁即若翁(漢書)淮南王反令尹曰往
年殺彭越前年殺韓信此三人者同體之人也自擬禍
及身故反耳(通鑑漢高紀)枝葉落則本根無所庇蔭(西漢劉向傳)
將相大臣均體元首共輿而馳同舟而濟輿傾舟覆患
實共之(後漢)朱穆田蚡曰程不識李廣俱東西宫衛尉令
衆辱程將軍仲孺獨不為李將軍地乎(西漢淮史傳)李固曰
譬猶一門之内一家之事安則共其福慶危則通其禍
敗(通鑑東漢紀)猶叩樹本百枝皆動也(東漢李固傳互見影響相應)猶頭
之與足相資也(通鑑漢桓紀)吕範曰譬猶同舟涉海一事不
牢即均受其敗(同上東漢紀)慕容垂曰秦晉瓦合相待為彊
一勝則俱豪一敗則俱弱(晉武紀)君臣猶父子也休戚同
之(唐高祖紀)上常謂公卿曰苟其君愎諫自賢其臣阿諛順
旨君既失國臣豈能獨全如虞世基等諂事煬帝以保
冨貴煬帝既弑世基等亦誅(唐太宗紀)
傳記若同舟而濟濟則皆同其利敗則皆同其害(太公六韜)
未見子富而父貧也(通典)
事權不一
經謀夫孔多是用不集發言盈庭誰敢執其咎(詩)
子大道以多岐亡羊(列子)百醫守痛適足致疑而不能一
愈也(莊子)大臣内權而魏命亂矣(司馬宣王與曹爽權相須文中子)
史狐裘尨茸一國三公吾誰適從(左僖五)齊簡公之在魯
也闞止有寵焉及即位使為政陳成子常憚之諸御缺
言扵公曰陳闞不可並也君其釋焉弗聽(左哀十四)楚子之
為令尹也為王旌以朝尹無芋曰一國兩君其誰堪之
(左傳)韓宣王欲兩用公仲公叔為政問扵繆留對曰不可
晉用六卿而國分齊簡公用陳成子及闞止而見殺魏
用犀首張儀而西河之外亡今君兩用之其多力者内
樹黨寡力者藉外雄羣臣有内樹黨以驕主有外為交
以削地君之國危矣(通鑑周顯王紀)九卿更進用事事不關决
扵丞相(同上漢武紀)政出多門勢位之家更相薦托有如互
市(晉惠紀)刑法不一獄訟繁滋劉頌上䟽曰自近世以來
法漸多門令甚不一吏不知所守下不知所避奸偽者
因以售其情居上者難以檢其下(同上)二分政權鮮不階
禍(晉成紀)時宰相無常官唯人主所與論議政事委以機
密者皆宰相也(南史宋高祖紀)張弘策曰一國三公猶不堪况
六貴同朝勢必相圖(齊東昏侯紀)天下大權悉歸中宫黜陟
生殺決扵其口天子拱手而已中外謂之二聖(唐高宗紀)斜
封官皆不由兩省而授兩省莫敢執奏(通鑑唐睿宗)
傳記百人舉瓢瓢必裂(戰國策)
集一國三公十羊九牧(陸宣文公)
事不相干
史齊伐楚楚子使與師言曰君處北海寡人處南海唯
是風馬牛不相及也不虞君之涉吾地也(左僖四)鄭龍鬭
國人請為禜焉子産曰我鬭龍不我覿也龍鬭我獨何
覿焉吾無求扵龍龍亦無求扵我(左昭十九)
集鯨吞蛟鬭波成血深澗游魚樂不知(白樂天)越人視秦
人肥瘠忽然不加喜戚扵其心(韓文)
事窮勢迫
子鳥窮則啄獸窮則搏(家語)人窮則詐馬窮則佚(同上)魚相
呴以濕相濡以沫(莊天運)此惟救死而恐不贍奚暇治禮
義哉(孟梁惠王上)
史鄭子家曰鹿死不擇音(左文十七年)鋌而走險急何能擇
(同上)宋使華元夜入楚師登子反之牀曰寡君使元以病
告曰敝邑易子而食析骸而爨雖然城下之盟有以國
斃不能從也(左宣十五年)人窮則反本故勞苦倦極未嘗不
呼天也疾痛慘怛未嘗不呼父母也(史屈原傳)無所容跡(史犀)
(首傳)寒者利短褐飢者甘糟糠(史秦始皇紀)秦之季世焚詩書
坑儒士六藝從此闕焉陳涉之王也而魯諸儒持孔氏
之禮器往歸陳王孔甲為陳王博士(史儒傳序)丁公為項羽
將逐窘高祖彭城西短兵相接漢王急顧謂丁公曰兩
賢豈相戹哉(西漢季布傳)樊噲曰如今人方為刀几我方為
魚肉何辭焉(通鑑漢高紀)上居晉陽聞冒頓居代谷欲擊之
使人覘匈奴冒頓匿其壯士肥牛馬但見老弱及羸畜
使者十輩來皆言匈奴可擊冒頓縱精兵四十萬騎圍
帝扵白登七日帝用陳平祕計使使間厚遺閼氏從解
角直出(同上)魏勃曰失火之家豈暇先言大人後救火乎
(西漢高祖五王傳互入權變)人情一日不再食則飢終歲不製衣則
寒夫腹飢不得食膚寒不得衣雖慈父不能保其子(通鑑)
(漢文紀)寒之扵衣不待輕暖飢之扵食不待甘旨飢寒至
身不顧廉恥(前漢食貨志)棰楚之下何求而不得(西漢路温舒傳)善
人在患飢不及餐(通鑑漢順紀)夫居萬死之地必有死争之
心(同上漢獻紀)桑落瓦解其勢可見(東漢馬融傳)桓玄僣位劉裕
劉毅何無忌等共謀興復玄駭入蜀費恬毛祐擊之玄
被箭子昇輙拔去之益州都護馮遷抽刀而前玄曰是
何人邪敢殺天子遷曰殺天子賊耳遂斬之昇曰我是
豫章兒諸君勿見殺至江陵斬之(晉書桓玄傳)竇建德戰數
不利中槊楊武威追之建德墜馬曰勿殺我我夏王也
武威擒之(通鑑唐高祖紀)
傳記奉漏甕沃燋釜(戰國策)窮猿奔林豈暇擇木(世說上)奔
逃之士不避斧鉞(王逸正)陳思王曰寒者不望尺玉而思
短褐飢者不願千金而羨一食物時有所急也(後魏賈思勰齊)
(民要術互見齊重明輕)伍員之託漁舟季布之入廣柳(顔氏家訓)
集魚由泉涸而喣沫鳥因將死而鳴哀(劉孝標論)療飢必期
於鼎食拯溺無待扵規行(選策文)爨鑊之魚期扵消爛(選檄)
喪精亡魄失歸亡趣(東京賦互見恐懼)胡危命在破竹中(杜工部詩)
衣食闕少家雖嚴父慈母不能制其子(白傅集)獸窮搏人
鹿急走隘(杜牧之)魚窮爨鼎蟻懼搜穴(司空表聖文)
本朝不有猛虎彼怯者肯越淵谷乎(老蘇集)人情不問賢
愚莫不畏天而嚴父然而疾痛則呼父窮窘則號天盖
情發扵中言無所擇豈以號呼之故謂無嚴畏之心(東坡)
記纂淵海卷五十九
