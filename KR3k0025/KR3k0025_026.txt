記纂淵海卷二十六宋潘自牧撰
職官部
三公
經節彼南山維石巖巖赫赫師尹民具爾瞻(詩)兹惟三
公論道經邦燮理隂陽官不必備惟其人(書)春秋漢含
孳曰舉三公象五岳
史漢丙吉出逢牛喘吉問牛行幾里或以譏吉吉曰方
春少陽用事恐有所傷害三公典調和隂陽職當憂(漢書)
成帝時何武建言國之輔佐必得賢聖然猶天之三光
備三公官各有分職宜建三公官(百官志)汲黯責弘位三
公俸禄甚多然為布被此詐也上問弘弘謝曰有之夫
以三公為布被誠餙詐以釣名(漢書)蕭望之言三公任非
其人則三光為之不明今歲首日月失光咎在臣等(漢書)
晉諸葛恢為臨沂令名亞王導庾亮謂曰明府當作黑
頭三公(北史)晉王戎雖位總鼎司而委事僚宷間乘小馬
從便門而出遊見者不知為三公也(本史)三公參議國家
之大事置府僚(隋百官志)三公佐天子平邦國理隂陽無所
不統(唐百官志)
傳記三公崇號為上公東漢以後常曰上公(初學記)其後
或置或廢大抵無所統職至後魏特稱三師以正其名
正一品然非道德崇重不居其位無其人則闕之(六典)三
公無官有人然後充之舜於堯伊尹之於湯周公召公
之於周是也(同上)周成王立三公而六官不必備惟其人
以書傳考之皆兼領六卿未嘗特置也(同上)三公之任鼎
足承君不有建明固守無以居位(馬官傳)漢哀平間始尊
師傅之位雖明天子必有所師法(六典)荀爽為三公食不
過一肉惟脱粟飯(荀悦漢記)安帝朝陳忠上疏曰三公稱曰
冢宰王者改容而禮在輿為下御坐為起入則參對而
議政事出則監察而量是非(陳忠傳)楊震明經博覽不應
州郡禮辟後有鸛雀銜三鱣魚墜堂下都講取魚進曰
蛇鱣卿大夫服之象也數三法三台也先生自此升矣
後位三公(本傳)丁固夢松生其腹上謂人曰松字十八公
也後十八歲吾其為公乎卒如夢焉(吳嗣主傳)
集道協陶鈞力恩回日月光一言歸社稷九命備圭璋
(楊巨源詩)五雲多處是三台(杜詩)明君越羲軒元老坐三台(李白)
(詩)一為公與相潭潭府中居(韓集)公望冠巖廊(楊巨源詩)鐘鼎
勲庸大(同上)天設三光以昭明天子立三公以明理故公
卿者四海之表儀神化之丹青(鹽鐵論)
本朝政和二年詔曰太師太傅太保此古三公之官為
宰相之任今為三師然古無三師之稱合依三代為三
公官不必備惟其人為宰相之任若除三公即為宰相
靖康末詔依元豐故事以僕射為宰相三公止為階官
不復與三省之政焉(職略)昔師尚父秉旄仗鉞猶未告老
此諸葛元遜所以屈張昭素也而衛武公百年猶箴儆
于國曰無以我老耄而舍我此左史倚相所以誨申公
也(東坡文集)義重股肱望隆堂陛奥廉遠則堂陛峻股肱逸
則元首安(同上)寵辭上宰歸榮故鄉兼兩鎮之節旄備三
公之典策(王安石上韓魏公書)
太師
經太師維垣(詩大雅)維師尚父時維鷹揚(詩大明)天子禮樂
是經學業不祛凡是之屬太師訓禮(禮記)尹氏太師維周
之氐秉國之均四方是維天子是毗俾民不迷(詩節南山)
史元帝即位蕭望之周堪本以師傅見尊重後詔御史
國之將興尊師而重傅前將軍蕭望之傅朕八年道以
經術厥功茂焉其賜爵關内侯給事中(蕭望之傳)首三公之
職太師居上(宋百官志)隋高祖受禪李穆来朝高祖降坐禮
之拜太師贊拜不名子孫雖襁褓悉拜儀同一門執象
笏者百餘人貴盛當時無比(隋書)顔真卿德宗立拜太師
立朝正色剛而有禮贊云晩節偃蹇為姦臣所擠毅然
之氣折而不阻可謂忠矣(唐書)裴度拜太師平章事事四
朝以全德始終及殁天下莫不思其風烈(同上)
傳記文王得尚父于磻溪以為師(史記)太師孔光道術通
明宜居四輔職導帝躬(職略)太師金章紫綬位上太傅(通典)
唐置太師以師範一人儀刑四海(分記)馮道為太師以舊
德自處然當世之士無賢愚皆仰道為元老而喜為之
稱譽(本傳)
集文武成功後居為百辟師(韓集)善教邈無跡其流在民
心君看魯太師廟食猶至今(韓維)冠三公之首為四逸之
儀(白樂天)周寵元勲任先吕尚漢崇碩德選在孔光(同上)
本朝國初之制以太師太保太傅為三師(職略)淳化二年
遣右正言張康齎太師趙普生辰器幣鞍馬就西京賜
之故事非同平章無生辰國信之例上以普勲舊故特
異其禮(會要)文彦博有赴闕司馬公言若令以正太師平
章軍國政事亦足以尊老成矣遂詔一月兩赴經筵六
日一入朝至都堂商量事(事略)器深宏逹業茂經綸弛張
文武之才出入將相之任(歐楊公回文太師啟)
太傅
經天子不惠于庶人不信于諸侯不戒于戎事凡是之
屬太傅之任去太師審父子君臣之道以示之少師奉
世子以觀太傅之德而審喻之太傅在前(禮記)
史後漢胡廣字伯始為太傅年八十四練逹事體明解
朝章雖無謇直之風屡有補闕之益(漢史)明帝以鄧禹元
功拜為太傅進見東向甚見尊寵(同上)和帝即位幼弱以
鄧彪有高名海内歸仁召為太傅百官總已以聽之恩
寵之隆莫與為比(通鑑)後漢張禹拜太傅錄尚書事劉蒼
以殤帝幼育欲令重臣居禁内乃詔禹舍宫中給帷帳
牀褥太官朝夕進食五日歸府每贊與三公絶席(同上)鍾
繇為太傅明帝曰三公者一代之偉人也兼華歆王朗
而言(魏志)後魏淮陽王欣大統中為太傅文帝謂欣曰王
欣為太傅再為太師自古人臣未聞有此例欣遜謝而
已(魏志)
傳記後漢有太傅上公一人掌以善道無常職(通典)世祖
即位卓茂以德行見拔時年七十餘拜太傅賜几杖(卓茂)
(傳)周成王即位周公畢公並為太傅(史記)晉悼公知士貞
子之師博聞宣惠于教也使為太傅(國語)靈帝朝以陳蕃
為太傅與胡廣參錄尚書事陳蕃志欲芟夷閹宦以清
本朝(陳蕃傳)逹奚武拜太傅賤時好華飾及居重位不理
威儀行常單馬門不施戟常晝揜一扇或謂武曰公位
冠羣后功盖一代出入儀衛不稱具瞻何輕率若是武
曰且天下未平國恩未報安事威儀乎言者慙而退(本傳)
集吾愛白樂天逸才生自然誰謂辭翰器乃是經濟賢
(皮日休白太傅詩)賢相謝世運壯圖因事止高揖七州外拂衣
五湖裏(謝靈運述祖德詩)負孺子之圖飾緣鶴之鼎軍威重于
護將國禮貴于塞門(陳沈炯為太傅表)不以九族回心意不以
百代負國家所期陛下與北極同尊朝廷與南山等固
(同上)
本朝紹興十一年少師樞密使濟國公張浚除太傅進
封廣國公(係年錄)張士遜上章請老就拜太傅進封鄧國
公致仕宰相謝事自士遜始也就第十年而薨壽八十士
遜歸老號退傅啟國于鄧范仲淹適守鄧州士遜還鄉
仲淹置酒高會明日士遜復置會揮金甚盛時人榮之
(東都事略)增其帝傅之崇(歐陽公行李昭亮制)
太保
經王躬是保(詩蒸民)太保乃作旅獒用訓于王(書)
史周成王時召公為太保漢平帝元始元年始置太
保光武中興時省(漢書)魏置太保以鄭冲為之位在二司
之上(魏志)王祥拜太保詔曰耆艾元老高行清粹朕所倚
毗以崇道弘化(王隠書)晉汝南王亮為錄尚書與太保衛
瓘對掌朝政(晉志)晉詔太保何曾曰翼贊先皇光濟帝業
(同上)
傳記太保所以訓護人主導以德義者也(通典)太保古官
商太甲時伊尹為太保漢平帝用王莽為之晉武初以
王祥為太保進爵為公加置七官職(通典)孔緯進兼太保
時天武都頭李順節疏暴人也以浙西節度使兼平章
事臺吏白已謝當班見百官緯判止之明日順節盛服
至則無班怏怏去它日見緯以為言緯曰固疑公見望
也且百辟卿士天子廷臣班見宰相以宰相為之長公
提天武健兒據堂授禮安平子欲用之去都頭乃可順
節慙縮不敢言(列傳)天寳以前唯以其官贈竇季謀一人
而已(通典)
集詔出未央宫登壇拜總戎上公周保傅輔相漢司空
(岑參送李太保)司勲宰其鴻烈典冊備其徽章山甫式列羣之
功紀績廟器莊叔匡成獻之難昭德彛鼎(太保吳武公碑)危勁
之節貫四序而愈秀堅真之操經百鍊而無銷珠角應
期山庭表德出忠入孝自家刑國人物冠冕彛章表則
任屬屯警官聯樞侍行部六條議班三史(尉遲綱銘)
本朝天禧元年司徒平章事王旦王元巖同日降制加
太保(會要)熙寧元年潞國公文彦博守太保兼侍中再任
彦博辭太保止受所加封再任從之(同上)紹興十年少保
萬夀觀使兼三鎮節度使劉光世除太保(同上)俾陞帝保
秩乃冠千公卿(李漢行鄭紳制)眷言公保宣力維多(宣和除董貫制)明
公身為天下大老誠有憂國之心不當俯及細務願以
此意為上一言使幽險之情得以上逹則天下之言皆
明公之言而明目逹聰感召和氣皆明公之功矣(朱文公荅)
(史太保書)
太尉
史太尉秦官漢因之金印紫綬掌武事高祖曰周勃重
厚少文安劉必勃可令為太尉後以左袒安劉(漢史)冲帝
詔曰李固忠直不撓有史魚風其以固為太尉
傳記後漢張顥見一鵲墜地化為石椎破得金印曰忠
孝侯印顥奏聞藏之秘府後至太尉(博物志)唐置太尉為
武階之首(職略)景帝置太尉尊與丞相等(通典)
集天官冢宰庶僚之率師錫有帝命虞作尉爰叶台極
爰平國域(崔駰太尉箴)天監有漢誕生元輔代作三事勲在
王府(楊太尉碑銘)
本朝循歴代之制以太尉與司徒司空並為三公政和
時罷之復周制以太師太傅太保為三公少師少傅少
保為三孤以太尉本秦主兵官定為武階之首正一品
在節度使之上居執政之次
司徒
經司徒掌建邦土地之圖人民之數周知九州地域(周禮)
帝曰契女作司徒敬敷五教在寬掌邦教敷五典擾兆
民(書)乃詔司徒俾立室家(詩綿)
史漢光武拜鄧禹為司徒策曰禹與朕謀謨帷幄决勝
千里今授印綬封鄼侯(漢史)袁安為司徒每朝會憂念王
室未嘗不流涕(同上)杜洗兵馬行司徒清鍳懸明鏡指李
光弼也(詩話)
傳記堯時舜為司徒舜攝帝位命禹為司徒秦置丞相
省司徒漢初因之後漢大司徒主徒衆教以禮義凡國
有大疑大事與太尉同(六典)魏華歆為司徒家無儋石之
儲詔曰司徒國之儁老今大官重膳而司徒蔬食甚無
謂也特賜歆及妻男等衣服(本傳)
集天監在下仁德是興乃立司徒治茲黎蒸人具爾瞻
四方是維乾乾夕惕靡怠靡違(司徒箴)敬敷五教九德咸
事嗇人用章黔甿是富(同上)
本朝宋置司徒金章紫綬進賢三梁冠佩山玄玉掌治
民事郊祀則省牲視滌濯大喪安梓宫凡四方功課歲
盡則奏其殿最而行賞罰亦與丞相並置(通考)宋宰相吕
夷簡詔特守司徒三表懇讓上令錄詔書頒天下知朝
廷有退讓之臣(國史)
司空
經掌邦土居四民時地利舜命禹作司空曰汝平水土
惟時懋哉(書)乃召司空(詩)
史少昊氏以鳥名官鳲鳩氏司空也
史後漢牟融為司徒數有忠言章帝策曰司徒典職六
年特加太尉(漢史)徐邈為司空嘆曰三公論道之官無其
人則缺安以老病參之固辭不拜及沒後制賜故司空
邈榖二千石錢四十萬(本傳)房玄齡進司空仍總朝政固
辭帝遣使詔曰遜誠美德也然國家相眷賴久一日去
良弼如亡左右手顧公筋力未衰勿多辭王思禮代李
光弼為河洛節度副使從平禄山守東京上元元年加
司空自武德以來三公不居宰輔惟思禮而已長孫無
忌進司空知門下尚書省平章軍國重事高士廉口陳
以外戚位三公嫌議者謂天子以私后家帝曰朕任官
必以才不者雖親若襄邑王神符不妄授若才雖仇如
魏徵不棄也詔曰五帝後夏禹得咎繇為三王祖齊威
得管仲為五伯長朕得公遂定天下公其勿遜(列傳)天寳
十三載冊拜楊國忠為司空其日雨止(通典)
集當歸馬之朝奉鳲鳩之職(蘇集)分制五服劃為萬國乃
立司空厥惟是職(司空箴)
本朝宋制進賢三梁冠佩山玄玉掌治水土祠祀掌掃
除樂器大喪掌將校復土歴代皆有之至後周為冬官
謂之大司空(通考)風力肅明器質恢傑(除文彦博守司空制)掌平土
之司升文昌之任(除吕公著守司空制)
大司馬
史漢初不置武帝元狩四年初罷太尉置大司馬以冠
將軍之號霍光以大司馬大將軍輔政武帝又令大將
軍驃騎將軍皆有大司馬之號宣帝地節三年置大
司馬不冠將軍亦無印綬官屬成帝綏和元年初賜
大司馬金印紫綬置官屬禄比丞相去將軍哀帝建
平二年復去大司馬印綬官屬冠軍如故元夀二年復
賜大司馬印綬置官屬去將軍位在司徒上始置時議
者以漢有軍候千人司馬官故加大王莽居攝以漢乃
無小司徒而定司馬司空之號並加大後漢光武建
武二十七年省大司馬以太尉代之故常與太尉迭置
不並列至靈帝末始置焉魏文帝黃初二年復置大
司馬以曹仁居之而太尉如故則太尉大司馬大將軍
各自為官位在三司上武冠絳朝服金章紫綬佩山
玄玉與大將軍同(並通考)
本朝唯元嘉中用彭城王義康為之冠玉與晉同(國史)
少師
經貳公弘化寅亮天地弼予一人(書)
傳記天子燕業及其學左右之習詭其師荅諸侯遇大
臣不知文雅之詞法語之道簡文小誦不博習此少師
之責(漢百官志)
本朝紹興九年以節度使韓世忠除少師十年少傅節
度使張浚除少師二十八年少傅節度使楊存中除少
師孝宗即位九月少傅四川宣撫使吳嶙除少師(會要)隆
興二年授特進尚書右僕射兼樞密使張浚可罷右僕
射特進少師保信軍節度使判福州以浚自劾求去故
也(同上)極貳公之位叙(政和除童貫制)
少傅
史天子居處出入不以禮衣冠冠帶不以制御器列側
不以度采服從好不以章忿悦不以義予奪不以節此
少傅之責也(百官志)高祖欲易太子張良為畫計曰上所
不能致者四人今能卑詞厚禮請以為客時從入朝亦
一助也及黥布反良說上以太子監關中兵上謂子房
雖疾彊令傅太子以良行少傅事及破布歸上欲易太
子及晏置酒太子侍四人者從上怪問之四人各言姓
名帝大驚曰煩公卒調護太子太子竟不易者皆良招
四皓力也(本傳)
本朝紹興六年節度使張浚除少傅紹興三十二年孝
宗即位張浚封魏國公浚以樞密使授都督江淮軍馬
入朝奏事繼有是命玄衮赤舄進次傅之崇名(除錢景鑄)
(制)
少保
史天子居處燕私安而易樂而躭飲食不時醉飽不節
寢起早晏無常玩好器弄無制此少保之責也(百官志)
本朝紹興元年少保右僕射吕頥浩罷少保除特進先
是頥浩言少保之官自陛下臨御未嘗輕授望追寢成
命除一階官故有是詔至七年三月自鎮南軍節度使
開府儀同三司充浙西安撫制置大使兼知臨安府始
除少保(會要)紹興九年六月武勝定國軍節度使岳飛除
少保(同上)
左右丞相
經允釐百工庶績咸熙帝曰疇咨若時登庸(書)實惟阿
衡實左右商王(詩)爰立作相置諸王左右(書)若濟巨
川用汝作舟楫若歲大旱用汝作霖雨(同上)衮職有闕惟
仲山甫補之(詩)帝曰臣作朕股肱耳目(書)元首明哉股
肱良哉庶事康哉(同上)
史黃帝得六相而天下治舜命宅百揆成湯始置二相
以伊尹為右相仲虺為左相周成王時召公為保周公
為師相成王為左右周公位冢宰正百工又作六典冢
宰掌邦治統百官均四海史漢高帝即位置丞相孝惠
高后置左右丞相魏黃初元年改為司徒後復置又有
相國晉罷丞相唐世宰名猶不正初以三省長官中書
令侍中尚書令共議朝政此宰相職也其後以太宗嘗
為尚書令臣下避不敢居其職由是僕射為尚書省長
官與侍中中書令號為宰相品位既崇不欲輕授常以
它官居宰相而假以它官(唐百官志)張嘉貞天子欲用而忘
其名謂韋抗曰朕常記其風操而忘名因閱表疏遂得
其名(唐志)周勃為右丞相問勃一歲决獄幾何勃謝不知
問錢榖一歲出入幾何又謝不知上問陳平曰各有主
者上曰君主何事曰宰相者上佐天子理隂陽順四時
下遂萬物之宜外鎮四夷諸侯内撫百姓使卿大夫各
任其職(漢史)丙吉代魏相為丞相上寬大好禮讓掾吏有
罪贓不稱職終無所案驗(同上)蕭何薨曹參聞之告舍人
曰趣治行吾且入相使者果召參代何為相事無所變
更遵何之約束百姓歌之曰蕭何為法較若畫一曹參
代之守而勿失載其清静民以寧謐(同上)公孫弘為漢丞
相開東閣以招賢(漢書)漢制常以列侯為相唯公孫弘登
相位乃封為平津侯其後為故事(同上)先主即帝位策亮
為丞相曰丞相其輔朕之闕助宣重光以昭明天下評
曰亮之為國也撫百姓示儀軌約官職從權制開誠心
布公道可謂識治之良才(漢記)隋高熲有文武之大略明
逹政務朝野傾仰識者以為真宰相(隋書)晉王導為丞相
桓彛見導觀其治事還謂周顗曰向見江左夷吾不復
憂矣(晉傳)張說與姚崇有隙崇病謂其子曰我死張說來
弔汝具陳吾生平服玩列于前如說屬目即舉以獻之
因以神道碑為請若得即模刻以示外此人見服玩若
不顧則吾族無遺類矣及崇死子如其言說來果屬目
焉去後即以獻之遂求所為文說許之故其碑曰一柱
承天高明之位列四時成歲亭毒之功深後說悔來索
則碑已横刻矣說嘆曰死姚崇猶能算生張說後譛不
行張柬之姚崇為靈武軍使後詔舉外司可為相者
崇曰張柬之沉厚有謀能斷大事其人老惟亟用即日
召見拜同鳳閣鸞臺平章事(唐書)張九齡為相諤諤有大
臣節(同上)房杜當方為相時天下新定臺閣制度憲物率
二人討裁每議事帝所如晦長于斷而玄齡善謀二人
深相知故同心濟謀以左右帝當世語良相必曰房杜
(同上)陸䞇為相所言皆指帝短或規其太過對曰吾上不
負天子下不負所學(同上)唐玄宗命相皆先御書其名置
案上會太子入侍上舉金甌覆其名而告之曰此宰相
名也(唐史)房玄齡為相十五年以權寵隆極累表辭位帝
遣使謂曰遜誠美德也國家相眷賴久一日去卿如亡
左右手(唐志)唐廢帝欲擇宰相問于左右皆言盧文紀及
姚顗有人望廢帝因悉書清望官内琉璃瓶中夜焚香
祝天以筯挾之首得文紀欣然相之(五代史)
傳記秦悼武二年始置丞相官樗里疾與丼茂為左右
丞相(史記)陳又置相國位丞相上並為贈官自晉魏以來
宰相但以它官或闕不置間者自為尊崇之位多非其
人臣之職其真宰相者不必居此官也(通典)隋文帝自大
丞相後周遂置内史納言是為宰相亦有它官參與焉
(同上)唐同中書門下三品及平章事知政事參知機務參
與政事及平章軍國重事之名是也(通典)武后龍朔元年
改侍中為左相中書令為右相尚書僕射為文昌後復
改易(同上)丞相王商國家之柱石臣也其人守正不詘節
(前元后傳)神龍元年大水宋務光上書今霖雨即閉坊門故
里人呼坊門為宰相謂能節宣風雨天工人代乃是虛
設(宋務光傳)唐自武德以來宰相寬厚以陸象先為標首詞
翰以姚元崇為標首詞學以張說為標首决遣以張義
正為標首(通鑑唐紀)太宗謂房玄齡曰公為僕射當廣朕耳
目助訪賢才比閱訟牒日數百豈暇求人哉乃勅細務
屬左右丞大關僕射(房玄齡傳)僕射裴遵慶母皇甫氏少時
常持經經函中有小珊瑚樹異時忽有小龍骨一具立
于側時人以為裴氏祥上元中遵慶遂居宰府(廣異記)每
元日冬至大朝百官已集而宰相方至珂傘列燭多至
數百炬謂之火城宰相火城至則衆皆滅燭以避之(李肇)
(國史補)
集我愛房與杜魁然真宰輔黃閣三十年清風億萬古
(皮日休詩)大厦須異材廊廟非庸器(雜體詩)一戰文場拔趙旗
便調金鼎佐無為(王仁裕上傅相國)旱歲天教作霖雨明時帝
用補山龍(王建上張相)霖雨思賢佐丹青憶老臣應圖逢駿
馬驚代得麒麟沙汰江河濁調和鼎鼐新(杜詩)左轄頻虛
位今年得舊儒相門韋氏在漢臣頌經術(杜詩)十年紫殿
掌洪鈞出入三朝一品身文帝寵深陪雉尾武皇恩厚
宴龍津(李德裕)林舘經春瑞氣浮當時曾約相車遊(白樂天)
清如冰玉重如山百辟嚴趨禮絶班強虜外聞應破膽
平人常見盡開顔(岑參)平生五色線願補舜衣裳(杜牧)上熙
陛下覆幬之恩下遂羣生性命之理以正百度以和四
時澄其源而清其流統于一而應于萬(為韋相表)假三事之
崇允萬夫之望故韓信以丞相擊魏樊噲以相國伐燕
克成茂功抑有前典(元逹制)玉鼎昇黃閣金章謁紫宸(任師)
(古)
本朝元祐初司馬公相乃請令三省合班奏事分省治
事自紹聖以後皆因之時議者謂門下相凡事既同進
呈則不應自駁以行之命是省審之不可廢也蔡京以
太師總領三省號公相廢尚書侍中中書令為左輔右
弼亦虛而不除改左右僕射仍兼兩省侍郎靖康中何
文縝將拜相乃先為僕射吳正仲當制更為丞相不從
建炎三年吕元直初相議者請併三省乾道二年十二
月詔改左右僕射為左右丞相(會要)寇萊公當國真宗有
澶淵之幸而能左右天子不動如山却敵國保宗廟天
下謂之大忠(范文正公集)吕端為相持重識大體每奏對同
列多異議公罕所建明一日内出手札戒曰令中書事
必經吕端詳酌乃得聞奏(言行錄)吕蒙正為相遇事敢言
上嘉其無隠(長編)元祐元年司馬光言竊見文彦博沉敏
有謀略知國家治體能斷大事功效顯著此天下所共
知也(同上)熙寧初富弼再相神宗首問邊事公曰臣愚以
為首當推恩惠布德澤二十年未可道著用兵二字上
問所當先如何公曰阜安宇内為先(言行錄)王旦在相位
久外無疆場之虞兵革不用海内富實羣工百司各得
其職故天下稱為賢相(王旦傳)韓琦為相十年當仁宗末
朝廷多故公臨大節處危疑苟利國家知無不為故能
光輔三后大濟艱難坐置天下于大寧公之力也(言行錄)
王曾毅然大節身係安危(事略)朝廷有道青春好門館無
私白日長有官居鼎鼐無地起樓臺(魏野上寇萊公)風定曉園
蝴蝶閙雨餘春圃桔橰閒(荆公詩)
平章事
史杜祐拜檢校司空同中書門下平章事歲餘乞致仕
詔三五日一入中書平章政事祐每進見天子尊禮之
官而不名(公化)裴度太和四年詔進司徒平章軍國重事
三五日一入中書狀貎不踰中人而神觀爽邁操守堅
正善占對名震四夷(同上)貞觀八年僕射李靖以疾辭位
詔疾小愈三兩日一至中書門下平章事平章之名盖
始於此(百官志)宋璟罷帝欲用張嘉貞而忘其名夜詔韋
抗曰朕嘗記其風操今為北方大將姓張而複名嚮夜
半因觀文臣表奏而得其名遂以為平章事(張嘉貞傳)
傳記裴冕肅宗至扶風召赴行在拜左相代宗立詔攝
冢宰固辭以疾乞間日入政事堂帝優之聽入閣不趨
為御小延英召對(本傳)鄭綮每以詩託諷中人有誦於上
前者昭宗意其有藴未盡因有司上班簿遂署其名曰
可禮部侍郎同中書門下平章事(鄭綮傳)
集金鉉重名銀章貴服(劉禹錫代平章表)
本朝元祐中置以文彦博太師吕公著守司空相繼為
之序宰臣上所以處老成碩德特命以寵之也或稱平
章軍國重事或稱同平章軍國事五日或兩日一朝非
朝日不至都堂其後蔡京王黼以太師總三省事三日
一朝赴都堂治事開禧元年韓侂胄拜平章討論典禮
乃以平章軍國事為名盖省重事則所預者廣去同字
則所任者專邊事起乃命一日一朝省印亦歸其第宰
相不復知印其後賈似道專權竊位日久尊崇日隆位
又在丞相上矣(職官志)
參知政事
史魏文帝即位劉放孫孜轉為左右丞參掌機密評曰
劉放文翰孫孜勤謹並管喉舌權聞當時(三國志)後魏古
弼太武時為尚書令參知政事方欲奏除减苑囿遇太
武與劉樹圍棋弼碎樹頭毆其背大武竒弼公直皆可
其奏以與百姓(通鑑)隋蘇威宇文述裴矩裴藴盧世基參
掌朝政時人稱為五貴(蘇威傳)蘇威與高熲參掌朝政威
見宫中門銀為幔鈎因盛陳節儉之美以喻上上為改
容雕飾舊物悉命除毀(本傳)唐崔日用參機務制曰宜緝
台階之政(唐太宗詔令)唐魏徵知門下省事詔朝章國典參
議得失他日宴羣臣帝曰納忠諫正朕違為國家長利
徵而已雖古名臣亦何以加親解佩刀以賜(本傳)唐蕭瑀
復參預朝政帝曰武德季太上皇有廢立議瑀於爾時
不以利怵死懼社稷臣也因賜詩曰疾風知勁草板蕩
識忠臣又曰公守道耿介古無以過然善惡太明或有
時而失瑀頓首謝曰既蒙教又許以忠亮雖死日猶生
年也(本傳)魏徵與杜淹等以秘書監參預朝政上問徵與
諸葛亮孰賢(云云)帝曰蹈履仁義以弼朕躬致之堯舜雖
亮無以抗(本傳)
傳記唐魏徵字元誠貞觀三年以秘書監參預朝政于
是帝即位四年歲斷死罪二十九幾致刑措米斗三錢
天下大治蠻夷君長襲衣冠帶刀宿衛東薄海南踰嶺
戶闔不閉行旅不齎糧取給于道帝謂羣臣曰此徵勸
我行仁義之效矣(本傳)唐戴胄為吏部尚書參預朝政太
宗嘗謂羣臣戴胄于我無骨肉之親但其清直厲行情
深體國事有機要無不以聞所以官爵酬厥勞耳(本傳)魏
徵參預朝政帝曰人言徵舉動疎慢我見其嫵媚耳對
曰陛下導臣使言臣敢不數批逆鱗哉(本傳)唐薛稷遷黃
門侍郎參知機務與崔日用數爭事于帝前(本傳)唐楊師
道拜侍中參預朝政禮遇寵渥性周慎未嘗語禁省事
(本傳)
集春還上林苑花滿洛陽城(崔湜詩)黃樞萬物俾預訏謨
(楊億代謝表)俾參政論允叶羣心(温公賜韓絳詔)雍容陪大政密勿
贊鴻鈞(唐詩)在朝但覺民瞻聳參政從知國勢高(出瓜囿)政
事資參决樞機賴典司(出德夫)顯奉宸綸寵參陪國論公
(同上)由君子之道以相天下則宜不為遠近易慮不以親
疎改施如天之無不幬而施之各以其命之所宜如地
之無不載而生之各以其性之所有彼常人之心區區
好忮而自私不恕己以及物者豈足以量之耶伏惟閣
下垂聽而念焉使天下士無復思古之君子而樂出乎
閣下之時而又使常人之觀閣下者不能量也豈非君
子之所願而樂焉者乎冐凟威尊不任惶恐之至(臨溪先生)
(上曾參政書)欲餌金鈎深未逹磻溪須問釣魚人(蒙正詩)
本朝乾德二年太祖已相趙普畏其專將擇官以為副
而難其名稱召陶榖問曰下丞相一等為何官對曰唐
為參知機務參知政事今可用之遂命薛居正吕餘慶
為參知政事仍令不押班不知印不升政事堂止令就
宣徽使廳上視事殿廷别設塼位於宰相後勅尾書銜
降宰相數字月俸雜給半之盖帝意未欲令居正等名
與普齊也(會要)開寳六年詔參政薛居正等於都堂議公
事又詔中書門下押班知印宜令與居正等同知雍熙
四年御史宣文德殿常朝百官皆有塼位唯參知政事
未有詔令依位排砌至道元年詔參政與宰相分日知
印押正衙其塼位先異宜合為一並得升都堂二年詔
自今參知政事不知印押班塼位列宰相後不升政事
堂然押勅齊銜行並馬至今不易參政行丞相事多不
踰年淳熙初葉孟錫龔實之行丞相近三年言者以為
懷私加俸許深甫為參政命陳勉之兼權又除袁起巖
盖三員也亦國朝所未有嘉定初命雷季仲婁彦發樓
大防亦三員遂為故事(朝野雜記)
樞密院
史唐以宦官為之初不置司局但有屋三楹貯文書而
已其職掌惟承受表奏于内中進呈若人主有所分處
則宣付中書門下施行(吕源明家塾記)後梁革唐世宦官之弊
開平元年改樞密院為崇政院(分紀)其備顧問參謀議于
中則有之未始專行事于外也(五代史)晉天福中以桑維
翰知樞密院事四年廢樞密院以劉處謙兼樞密奏議
多不稱旨及處謙丁内憂遂廢院(同上)
傳記唐莊宗同光元年復以崇政院為樞密院復唐樞
密之名然權侔于宰相矣後世因之遂分為二文事任
宰相武事任樞密樞密之名既重而宰相自此失其職
(白孔六帖)唐張居翰掖庭令張從政之養子同光中為樞密
偽蜀王衍既降詔遷其族于洛陽行及秦川時關東已
亂莊宗慮衍為變遣中官馳騎齎詔殺之詔王衍一行
並宜殺戮其詔已經書時居翰在密地覆視其詔乃揩
去行字改為家字及衍就戮于秦川驛止族其近屬而
已其偽官及從行者尚千餘人皆免其枉濫居翰力也
(同上)
集用禁林之老典温省之務甫參籌于帷幄承班秩于
室家(胡文公行狀)仍冠中書(温公集)日愧素餐叠蒙聖訓敢不
竭股肱之力(言行錄)北極之躔筦於神務二昉之府倚以
老成(賜張耆詔)
本朝樞密院與中書對持文武二柄號為二府(會要)國初
循唐制即中書之北置樞密院元豐改制遂變於中書
西置(續會要)淳化三年復以張遜知院事顯德六年范質
王溥並參知樞密院事本朝亦有院樞密院但行東院
事印李綱知樞密院奏云祖宗法樞密院事掌兵籍虎
符(大全)
樞密使
史唐代宗永泰中置樞密使(唐書)晉復置樞密院以桑維
翰為使事無巨細一以委任之數月之間百度浸理(同上)
莊宗朝郭崇韜為樞密使崇韜既位極人臣權兼内外
謀猷獻納必盡忠規内外翕然稱之(五代史)梁之崇政使
乃唐樞密之職盖出納之任也至梁始用士人其備顧
問參謀議於中則有之未始專行事于外也至崇韜重
誨為之始復唐樞密之名然權侔宰相矣後世因之遂
分為二(安重誨傳)
傳記安重誨為樞密使在位六年以佐命功臣處機密
之任事無大小皆所參决(白孔六帖)後唐樞密使凢東西院
二員(會要)舊例樞密未帶使相省不宣麻至周太祖初潜
歴試是任乃宣制於公朝宣麻自周太祖始(續翰林志)田况
拜樞密使天下顒顒視為宰相以望太平(言行錄)
集自贊襄於衮職宜總領於星樞(王元之行王隨制)賜曾公亮
詔宜冠聯于樞省(王元之集)賜孫固詔位登樞宥之冠(蘇魏公集)
本朝樞密使國初首命趙韓王普焉號稱二府禮遇無
間每朝奏事共中書先後上所言兩不相知祖宗亦賴
此以聞異同用分宰相之權(會要)韓世忠除樞密使上謂
世忠曰朕付卿等以樞府本兵之權甚大卿宜合為一
心勿分彼此則兵利全而莫之能禦顧如烏珠者又何
足掃除乎(言行錄)至道三年以鎮海節度曹彬兼侍中充
樞密使(同上)文彦博除樞密使制乃位冠於中樞(温公集)
樞密副使
傳記熙寧中韓澤遷樞密副使神宗問天下遺利公對
求遺利莫若盡地力退具疏以謂害農之弊莫甚於差
役請委從臺諫集議(言行錄)韓琦為樞密副使兩府合班
奏事琦必盡言雖屬中書琦亦對上陳其實同列尤不
悦上獨識之曰韓琦性直(同上)王文忠公堯臣為樞密副
使持法守正以身任天下事在位六年廢職脩舉皆有
條理(言行錄)歐陽公脩為樞密副使公在兵府與曾魯公
取天下兵數及三路屯戍多少地里遠近更為圖籍凢
邊防久闕屯戍者必加蒐補(長編)吕公著拜樞密副使初
自河陽入朝都人環觀相謂曰此公還朝百姓之幸也
至是士民相慶既受命出殿門武夫衛卒皆歡忭咨嘆
(言行錄)
使相
本朝樞密使帶相印為樞相自後唐始(國朝會要)國初魏仁
浦以宰相兼樞密使後罷(同上)慶歷二年二邊用兵富弼
言邊事係國安危國初范質王溥以宰相兼參知樞密
事今兵興宜令宰相兼領仁宗然之(揮麈錄)建炎四年以
宰相范宗尹兼知樞密院罷御營以其事歸樞密院(中興)
(會要)紹興二十五年詔曰比緣軍興令宰相兼樞密使典
掌機務今邊事已定可依祖宗故更不兼領(同上)慶歷二
年上曰樞密非古官未欲遽改止令中書同議密院事
(長編)惟仲淹弼一䕫一契天實賚予予其敢忽曰衍汝來
汝予黃髮汝掌樞府兵政無蹶(石介慶歷聖德詩)
知院
史晉天福初桑維翰以翰林學士尚書禮部侍郎知樞
密院知院之名始此(分紀)
本朝國初不置淳化二年樞使王顯出鎮始以張遜知
樞密院事(續會要)知樞密院同知院並正二品知院掌佐
天子執兵政而同知院為之副凡邊防軍務常與三省
分班稟奏事于體要則宰相執政官合奏(神宗正始職官志)李
諮為知樞密院事諮性明逹周知世務佐樞府抑僥倖
號為稱職(東都事略)李綱以右丞被命樞筦奏云伏蒙聖恩
除知樞密院事以被命鴻樞專統兵機宜得魁竒英偉
之人以居其任(傳信錄)
同知
史周顯德六年命司徒平章范質禮部尚書王溥並參
知樞密院(五代史)
本朝初不置淳化二年王顯出鎮張士遜知樞密院事
始以温仲舒寇凖同知院同知之名自此始也(會要)元豐
官制行廢使副存同知(職源)紹興中高宗以本兵之地事
權宜重依祖宗故事置樞密使而知院同知院亦仍舊
由是並除(本朝襍記)向敏中同知樞密院明辨有才略處事
敏速樞密之任專主謀議至于西北二邊道路斥堠走
集之所莫不周知(事略)吕公著復同知樞密院神宗手詔
曰顧在廷之人有可以託中外腹心之寄均皇家休戚
之重無逾卿者可亟起視事(同上)元祐中趙瞻拜同知院
事制贊一人之休必資耆德握萬兵之本爰賴舊臣盖
知其要者可以應務而不窮久於事者可以臨機而無
惑宜賴故臣贊翊洪樞(會要)
簽書
本朝簽書無正員為使之貳(續會要)太平興國四年石熙
載以樞密直學士簽書院事簽書之名自此始也(職源)景
德三年韓崇訓檢校太傅馬知節為檢校太保並簽樞
密院事天禧四年以華州觀察使為宣徽北院使鎮國
軍留後簽書樞密院事簽書兼藩鎮自此始也(會要)馮拯
簽書樞密院事真宗訪以邊事拯謂備邊之要當湏扼
襟喉據險隘以制敵之衝若於保州威虜間依徐河以
布陳裹糧其勢足以决勝(事略)太平興國四年石元懿始
以樞密直學士僉書院事(退朝錄)
同簽
本朝樞密院舊制無同簽書樞密院事者治平中始有
以郭逵為之(神宗正史職官志)元豐官制行使副簽書並罷惟
存同知(職源)太平興國八年張司空齊賢王公沔並以諫
議大夫同簽書樞密院事(退朝錄)簽書大抵以處資淺之
人若簽書一經親祠方進同知及樞副若武臣擢預國
政只除同簽書(職源)
承旨
本朝熙寧五年以尚書比部員外郎曾孝寬充史館脩
撰兼都承旨文館兼領自孝寬始(續會要)劉安世作都承
旨待制范相純仁之出由安世草疏已而復拜吕相大
防遂擬安世真定宣仁難之吕云劉安世曾言范純仁
今既復用宜少避之宣仁曰今既不作言事官自不相
妨(言行錄)每崇政殿臨决庶務則承旨侍立殿前侍衛司
奏事則承旨受而讀之(會要)右府管天下之機務而承旨
左右參總焉(除張誠一制)陪輔帷幄以承密旨(除劉奉臣制)樞機
之地親承密旨雖在副介亦湏得人
檢詳
本朝檢詳之職古無之國初熙寧四年詔以編脩經武
要略官四人王存陳侗陳奉世蘇液檢詳樞密院諸房
文字禮遇視中書檢正官元豐三年詔定置三員及改
官制檢詳官尋罷(續會要)乾道二年詔樞密檢詳係掌朝
廷機要文字不許出謁賓客(會要)吕大忠檢詳樞密院吏
兵房文字令典義勇樞機大忠言養兵猥衆國用日匱
漢之屯田唐之府兵善法也弓箭手近于屯田義勇近
于府兵擇用一焉兵屯可省矣(事略)紹興三十一年完顔
亮渝盟時洪文敏公邁任樞密院檢詳宰相傳旨令撰
書詔榜檄(家傳)
編脩官
本朝編脩之職古無之慶歷四年史館王洙承旨單士
寧編脩例冊編脩之名自此始(分紀)熙寧三年以館職王
存顧臨等同編經武要略兼刪定諸房例冊(中興會要)王銍
權樞密院編脩纂集祖宗兵制書成上覽之稱善命改
京官賜名樞廷備檢(中興係年錄)編脩官隨事置無定員以
本院官兼者不入銜(四朝志)神宗朝除周萃樞密院編脩
官制曰樞密之府自祖宗以來防患持危應變之大計
與夫將相議論之臣密謀要策皆具于此而文書貿亂
淆雜而無紀綱故擇能臣次第之(荆公文集)
尚書省
史漢靈帝時謂之中臺唐龍朔二年改尚書省為中臺
(漢書)北齊尚書省謂之都省亦謂之北省張安世拜大
司馬車騎將軍領尚書事職典樞機以謹慎周密而自
著張禹錄尚書每朝會與三公絶席(前漢書)章帝以太傅
趙熹太尉牟融錄尚書事尚書有錄自熹始漢制遂以
為常(後漢書)唐制尚書省都堂居中左右分于司堂東西
凢二十四司分曹共理(唐書)尚書百官之本國家樞機李
固疏北斗天之樞機尚書為陛下之樞機晉宗室會稽
王道子及世子元顯並錄尚書事時道子為東錄元顯
為西錄(通志)
本朝太平興國中徙于利仁坊孟昶舊第頗為宏麗中
設都堂左右司左右丞郎中員外郎廳東西廊分設尚
書侍郎廳事二郎中員外廳事六掌施行判命舉省内
綱紀程式受付六曹文書聽内外辭訴奏御史失職考
百官府之治以詔廢置賞罰紹聖二年詔在京官所受
傳宣内降隨事申尚書省又詔尚都省弹奏監察御史
糾不當者(通考)
尚書令
史尚書令一人正二品掌典領百官其制有六尚書(百官)
(志)後漢衆務悉歸尚書三公但受成事而已尚書令主
贊奏事總領紀綱無所不統與司隸校尉御史中丞朝
會皆專席而坐京師號曰三獨坐故公為令僕射者朝
會不陛奏事天子封禪則尚書令奉玉牒檢兼藏封之
禮(通考)
傳記武德中太宗初為秦王嘗親其職儀刑端揆(唐六典)
郭子儀至自涇陽恩賚崇縟進拜尚書令懇辭不聽詔
趋詣省視事百官往慶勅射士五百騎執戟寵衛子儀
確讓且言太宗嘗踐此官故累聖曠而不置皇太子為
雍王定關東乃得授渠可畏私孝臣隳大典(云云)帝不獲
已許之其所讓付史館(六帖)漢侯霸為尚書令時朝廷少
舊臣霸明習故事收錄遺文(大全)
集總百揆之得失管王政之開闢出納王命敷奏萬機
屬職萬機總任百揆(邢子才謝表)邦國政治盖出于中樞
朝廷紀綱盡歸于會府(除王時制)
本朝淳化三年升在三師上掌佐天子議大政奉所出
命令而行之其屬有六曹凢庶務皆命而决之凢官府
之紀綱程式無不總焉大事三省通議則同執政官合
班小事尚書省獨議則同僕射丞分班論奏若事由中
書門下而有失當應奏者亦如之(通考)
左右僕射
史秦官漢因之自侍中尚書博士郎皆有之古者重武
官有土射以督課成帝建始元年初置尚書五人以一
人為僕射主封門掌授廩假錢榖龍朔二年改左右
僕射曰左右匡政光宅元年曰文昌左右相開元年曰
左右丞相天寳元年復(百官志)徐宣左僕射加侍中車駕
幸許昌宣總留事帝還主司奏呈文書帝曰吾與僕射
何異也(魏志)房玄齡進尚書左僕射帝曰公為僕射當助
朕廣耳目訪賢才比聞閱牒訟日數百豈暇求人哉乃
勅細務屬左右丞大事關僕射(唐書)杜如晦進位尚書右
僕射仍領選與房玄齡共筦朝政引士賢者下不肖咸
得職當時浩然歸重(同上)
傳記建安中以執金吾榮邵為尚書左僕射僕射有左
右自此始也(百官表)王常為左僕射常墮車時人謂之墮
車僕射周顥為左僕射深識危亂常飲酒醉三日不醒
時人謂之三日僕射(世說)裴遵度以右僕射後知選事朝
廷優其老聽就第注官時以為榮(列傳)李絳寳歷初拜尚
書左僕射絳偉儀質俊以直道進退望冠于一時賢不
肖大分屡為䜛邪所中(同上)裴均元和三年入為尚書右
僕射上日唱授按送印皆尚書郎為之文武四品五品
郎官御史拜廷下御史中丞左右丞升階荅拜時以為
禮太重(官志)
集端揆之司樞機之重尚書令總領衆務舉持綱目
僕射貳之誠為崇重(天寳元年議)
本朝制左右僕射掌佐天子議大政二令之職與三省
長官皆為宰相之任元豐官制行不置侍中中書令以
左僕射兼門下侍郎右僕射兼中書侍郎行侍中中書
令職事寄禄為時進(通考)
中書令
史中書省令二人正二品佐天子執大政而總判省事
(百官志)隋中書令為侍中知政事遂為宰相之職(隋書)唐開
元改紫薇令(唐書)高允為中書令魏文帝重之不名稱為
令公(魏史)房玄齡太宗即位為中書令第功班賞以如晦
等功第一餘皆以次叙封拜(唐書)郭子儀為中書令二十
四考以身為天下安危張九齡為中書令時天長節
百官多獻珍異惟九齡進金鏡錄五卷(同上)
傳記晉和嶠為令荀勖為監不同居嶠嫉勖邪諂先登
車席而坐不容勖又乃引備車監令異車自此始也
吳隲為中書令父亮為尚書令每朝會帝以雲母屏風
隔其坐也(錄記)薛元超帝嘗宴諸王召元超與從容謂曰
任卿中書寧藉多人哉議拜中書令(唐紀)長孫無忌檢校
中書令猶知門下省帝欲立昭儀為后無忌固言不可
(同上)
本朝國初官制未定異姓未有兼中書令者太祖太宗
時加中書令者惟趙普一人普加中書令再四懇辭上
手詔曰開國舊勲惟卿一人毋自固避中書省正一
品以檢校官兼中書令謂之使相(並國史)
中書舍人
史魏置中書通事舍人東晉省以中書侍郎一人直西
省即侍郎兼其職而掌其詔命傅昭為中書通事舍
人時居此職者皆權傾天下獨昭廉静無所干預器服
率陋帝聞之賜漆合燭盤勅曰卿有古風故賜以古物
(南史)商馮為中書舍人列上玉事(唐史)虞世南拜内史舍人
柳顧博學罕所推許至是與世南相見嘆曰海内當共
推此一人(同上)
傳記漢尚書郎直宿建禮門奏事明光殿下筆為詔誥
出語為誥令乃今中書舍人也(通典)唐武德三年改中書
舍人置六員自永淳以來天下文章道德臺閣髦彦無
不以文章逹故中書舍人為文士之極任朝廷之盛選
諸官莫比焉(通典)唐楊綰為中書舍人故事舍人年久者
為閤老其公廨雜料獨取五之四綰悉均給之(本傳)魏魏
收兼中舍與温子升邢子才齊譽世稱三才(同上)
集絲綸閣下文章静鐘鼓樓中刻漏長獨坐黃昏誰是
伴紫薇花對紫薇郎(白居易詩)西掖重雲關禁置北山疎雨
點朝衣干門柳色連烟鎖三殿花香入紫薇(岑參)西掖深
沉大帝居紫薇西省掌文書天階啓鑰趨朝後侍史焚
香起草初(古詩上李舍人)綠松窗對鳳池開履跡衣香遍上台
天意皆從紫毫出宸心盡向紫烟來非時玉案呈宣旨
每日金階謝賜回(王建詩)今年寒食夜西省鳳池頭誠知
視草貴未免對花愁(白居易詩)
本朝中書舍人為所遷官實不任職復置知制誥及直
舍人院故事入西閣皆中書召試制誥三篇惟梁周翰
不召試而授焉其後薛映梁鼎楊億陳堯佐歐陽修亦
如此例(長編)元豐五年曾鞏陸佃並試中書舍人自是始
正官名(續會要)
中書侍郎
史侍郎二人正三品掌貳令之職朝廷大政參政焉(百官)
(志)于志寧為中書侍郎太宗常宴近臣問志寧豫宴安
在有司奏勅召三品志寧品第四帝悟特詔豫宴裴
潜風神高邁為中書侍郎出入禁門見者皆肅然改容
王琚始為中書侍郎母居洛陽來京師讓琚曰爾家
上世皆州縣職今汝無攻城野戰勞以諂佞取容海内
切齒吾恐汝家墳墓無人復掃除也琚卒不免(並列傳)
傳記魏明帝詔舉中書侍郎為吏部尚書盧毓曰得人
與不盧生耳舉選莫取名名如畫作餅不可啖毓舉韓
暨敦篤至行帝乃用之劉禕之擢中書侍郎同三品是
時詔令叢繁禕之思致華敏裁可占授少選可待也(列傳)
本朝宋制侍郎掌貳令之職參議大政授所宜詔旨而
奉行之官制行以尚書右僕射兼又别置侍郎以代參
知政事建炎初復改侍郎為參政(續會要)
記纂淵海卷二十六
