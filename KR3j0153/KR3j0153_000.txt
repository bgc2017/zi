震澤長語雜家類三(雜說之屬)
提要
(臣)等謹案震澤長語二卷明王鏊撰鏊有史
餘已著錄此本乃其退休歸里時隨筆錄記
之書分經傳國猷官制食貨象緯文章音律
音韻字學姓氏雜論仙釋夢兆十三類鏊文
詞醇正又生當明之盛時士大夫猶崇實學
不似隆慶萬歷以後聚徒植黨務以心性相
標榜故持論頗有根據惟其辨累朝絲綸簿
具存内閣無楊士竒私送司禮監事焦竑筆乘
嘗據以證士竒之受誣然考復辟錄載初朝
廷旨意多出内閣條進稿留閣中號絲綸簿
其後宦寺專恣奏收簿秘内徐有貞既得權
寵乃告上如故事還簿閣中云則鏊時所見
之簿乃徐有貞重取以出未可為士竒不送
之證其考訂間有未審又欲于河北試行井
田殊為迂闊夢兆一條篤信占騐亦非儒者
之言未免為白璧之瑕耳前有賀燦然序稱
鏊元孫永熙梓鏊所著長語紀聞及永熙父
遵考紀聞續卷郢事紀略總題曰震澤先生
别集此本蓋别集中之一種然舊本别行令
亦各著於錄焉乾隆四十三年六月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
震澤長語原序
王文恪公故有長語紀聞各二卷歲久漫漶不可讀玄
孫永熙重夀之梓并梓其尊人遵考紀聞續卷及郢事
紀略總題曰震澤先生别集屬余序之簡端夫碩儒鉅
公涉筆成訓震澤長語自經術典制文章聲律以及象
緯仙釋之學亡不擷精咀華多昔人未闡之論紀聞則
褒貞斥佞徵信訂訛端邪之鏡得失之林具焉而遵考
所續紀大都稱述其鄉之先哲以寄高山仰止之思若
紀略則叙次郢事令人讀之髮竪而涕洟而陵寢重地
亂而旋定則皆其力也文恪公有金集霍渭先宗伯序
之行於世遵考亦有詩若文如干卷藏於家茲其一斑
故稱别集云余合讀之則輒嘉嘆文恪公暨遵考高風
勁節前輝後映不獨文學濟美而已國朝奄豎弄權於
内者無如逆瑾播虐於外者無如惡奉乃文恪公暨遵
考實兩攖其鋒方逆瑾用事流毒冠紳批根索瘢輙至
械繫以死士亡敢吐氣無論焦泌陽之倫即謚爲文正
者率隂陽瑾指文恪公獨嶽嶽不阿時與瑾忤其所救
正居多有大臣之烈焉頃者礦稅驛騷貂璫四出而惡
奉爲甚鈎人肉拶人乳斷人手足戕民戮士酷烈古今
所未有郡李臬憲二千石忤奉逮繫者輩相望會遵考
出守承天奉熖滋熾而陵奄茂復佐之遵考計不反顧
力爲民請命以保安肅皇帝龍飛之地風節亭亭不忝
文恪公孫矣夫士屈於奄豎戀一官耳文恪公逄瑾之
怒竟拂衣歸視揆席如蘧廬遵考逄奉與茂之怒亦竟
投劾歸脱專城如敝屣鳳皇翔於千仞之上文恪之謂
也若遵考者殆易所稱鴻漸于逵者歟昭代名宰執粹
白無瑕者必以文恪公爲稱首余與遵考交最善稔知
其名德即更僕未易數然於國爲名臣於家爲肖胤不
必覩其大全於茲集已覘其槩矣繡水賀燦然伯闇甫
撰
震澤長語原序
