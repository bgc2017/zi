提要
教坊記小說家𩔖一(雜事之屬)
(臣)等謹案教坊記一卷唐崔令欽撰是書唐
書藝文志著錄又總集𩔖中載令欽注庾信
哀江南賦一卷然均不言令欽何許人蓋修
唐書時其始末已無考矣所記多開元中猥
雜之事故陳振孫譏其鄙俗然其後記一篇
諄諄於聲色之亡國雖禮為尊諱無一語指
斥元宗而歷引漢成帝高緯陳叔寶慕容熙
其言剴切而著明乃知令欽此書本以示戒
非以示勸唐志列之於經部樂𩔖固為失當
然其風旨有足取者雖謂曲終奏雅亦無不
可不但所列曲調二百二十五名足為詞家
考證也
幽閒鼔吹小說家𩔖一(雜事之屬)
(臣)等謹案幽閒鼓吹一卷唐張固撰固始末
未詳是書舊有明顧元慶跋稱共二十五篇
與晁公武讀書志所言合今檢此本乃二十
六篇蓋誤斷元載及其子一條為二耳元慶
又稱固在懿僖間採摭宣宗遺事則殊不然
書中元和會昌間事不一而足非僅記宣宗
事也又稱姚文公唐詩鼔吹序謂宋高宗退
居德夀宫嘗纂唐宋遺事為幽閒鼓吹其言
不知何據元慶亦以為疑今考唐書藝文志
小說家有張固幽閒鼔吹一卷則出自唐人
更無疑義縱高宗别有幽閒鼔吹亦書名偶
同不得以此本當之矣固所記雖篇帙寥寥
而其事多關法戒非造作虚辭無裨考證者
比在唐人小說之中猶差為切實可據焉
松窗雜錄小說家𩔖一(雜事之屬)
(臣)等謹案松窗雜錄一卷按此書書名撰人
諸本互異唐志作松窗錄一卷不著撰人宋
志作松窗小錄一卷題李濬撰文獻通考作
松窗雜錄一卷題韋濬撰陳文燭歴代小史
則書名與通考同人名與宋志同蓋𫝊刻舛
訛未詳孰是此本為范氏天一閣舊抄書名
人名並與歷代小史同今姑從以著錄亦三
占從二之義也其文與陳氏所刻大概相合
惟多中宗召宰相一條及姚崇姨母盧氏一
條以司馬光通鑑考異證之其中宗一條實
為原書所有知陳本為佚脱矣書中記唐明
皇事頗詳整可觀載李泌對德宗語論明皇
得失亦瞭若指掌通鑑所載泌事多採取李
蘩鄴侯家𫝊纖悉必錄而獨不及此語是亦
足以補史闕惟謂中宗召宰相蘇瓌李嶠子
進見二子皆童年因令奏所通書頲應曰木
從繩則正后從諫則聖嶠子亦進曰斮朝涉
之脛剖賢人之心上曰蘇瓌有子李嶠無兒
今攷頲於則天長安二年已為御史瓌為相
時頲為中書舍人父子同掌樞密並非童年
故司馬光深斥其說頗不免於誣妄云乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
