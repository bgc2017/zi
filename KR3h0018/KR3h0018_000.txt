林泉高致集藝術類一(書畫之屬)
提要
(臣)等謹案林泉高致集一卷舊本題宋郭思
撰思父熙字淳夫温縣人官翰林待詔直長
以善畫名于時思字得之登元豐五年進士
官至徽猷閣待制秦鳳路經略安撫使書首
有思所作序謂丱角侍先子每聞一說旋即
筆記收拾纂集用貽同好故陳振孫書錄解
題以此書為思追述其父遺跡事實而作今
案書凡六篇曰山水訓曰畫意曰畫訣曰畫
題曰畫格拾遺曰畫記其篇首實題贈正議
大夫郭熙撰又有政和七年翰林學士河南
許光凝序亦謂公平日講論小筆範式粲然
盈編題曰郭氏林泉高致而書中多附思所
作釋語并稱間以所聞注而出之據此則自
山水訓至畫題四篇皆熙之詞而思為之注
惟畫格拾遺一篇紀熙平生真蹟畫記一篇
述熙在神宗時寵遇之事則當為思所論撰
而併為一編者也許光凝序尚有元豐以來
詩歌贊記陳振孫即稱已缺而此本前後又
載入王維李成山水訣荆浩山水賦董羽畫
龍輯議各一篇亦非郭氏原本之舊書末有
至正八年豫章歐陽必學重刻一行或即元
時刊書者所附入歟别本又有山水訣纂一
卷亦題宋郭思撰有簽書河南府判官廳公
事王緯序稱思述其父熙平日所說山水畫
法好事者喜傳其文而緯得之最先大觀四
年鏤板廣之校其文與林泉高致所載山水
訓一篇首尾相同疑思先纂是編後復增益
之為林泉高致集而其書已行故至今猶兩
存之也書末又有圖畫見聞志一卷與郭若
虚同名而其文迥異中載葉夢得評畫行似
非思所裒輯疑本别為一編乃續郭若虚書
而作者後人因所收畫訣畫題皆思述其父
之詞故取附山水訓纂之末耳以上二編一
與思書相複一與思書無關今俱刊除不錄
而附存其目於此書之末用以訂同異備考
核焉乾隆五十一年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
郭氏林泉高致集原序
語曰志於道據於德依於仁游於藝謂禮樂射御書數
畫之流也易之山墳氣墳形墳出於三皇山如山氣如
氣形如形皆畫之椎輪黃帝制衣裳有章數或繪或繡
皆畫本也故舜十二章山龍華蟲曰觀古人象爾雅曰畫象
也言象之所以為畫爾易設卦觀象繫辭論語繪事後
素周禮繪畫之事後素工畫之為本甚大且遠自古說
伏戲畫八卦讀為今汝畫之畫畫文訓為止不知畫八
卦為等義故畫當為畫但今畫出於後世其實止於畫
字爾又今之古文篆籀禽魚皆有象形之體即象形畫
之法也思丱角時侍先子游泉石每落筆必曰畫山水
有法豈得草草思聞一說旋即筆記今收拾纂集殆數
十百條不敢失墜用貽同好噫先子少從道家之學吐
故納新本游方外家世無畫學盖天性得之遂游藝於
此以成名焉然於潛德懿行孝友仁施為深則游焉息
焉此志子孫當曉之也
林泉高致集宋郭思編
山水訓
君子之所以愛夫山水者其旨安在邱園養素所常處
也泉石嘯傲所常樂也漁樵隱逸所常適也猨鶴飛鳴
所常觀也塵囂韁鎖此人情所常厭也烟霞仙聖此人
情所常願而不得見也直以太平盛日君親之心兩隆
苟潔一身出處節義斯係豈仁人高蹈遠引為離世絶
俗之行而必與箕潁埒素黃綺同芳哉白駒之詩紫芝
之詠皆不得已而長往者也然則林泉之志烟霞之侣
夢寐在焉耳目斷絶今得妙手鬱然出之不下堂筵坐
窮泉壑猨聲鳥啼依約在耳山光水色滉瀁奪目斯豈
不快人意實獲我心哉此世之所以貴夫畫山水之本
意也不此之主而輕心臨之豈不蕪雜神觀溷濁清風
也哉
畫山水有體鋪舒為宏圖而無餘消縮為小景而不少
看山水亦有體以林泉之心臨之則價高以矯侈之目
臨之則價低
山水大物也人之看者須遠而觀之方見得一障山川
之形勢氣象若士女人物小小之筆即掌中几上一展
便見一覽便盡此看畫之法也
世之篤論謂山水有可行者有可望者有可游者有可
居者畫凡至此皆入善品但可行可望不如可游可居
之為得何者觀今山川地占數百里可游可居之處十
無三四而必取可居可游之品君子之所以渴林泉者
正為佳處故也故畫者當以此意造而覽者又當以此
意求之謂不失本意
畫亦有相法李成子孫昌盛其山脚地面皆渾厚闊大
上秀而下豐人之有後之相也非必論相兼理當如此
故也
人之學畫無異學書書取鍾王虞柳久必入其彷彿至
於大人通士不局於一家必兼收並攬廣議博考以使
我自成一家然後為得今齊魯之士唯摹營邱關陜之
士唯摹范寬一已之學猶為蹈襲況齊魯關陜輻員數
千里州州縣縣人人作之哉專門之學自古為病正謂
出於一律而不肯聽者不可罪下聽之人迨由陳迹人
之耳目喜新厭故天下之通情余以謂大人通士不苟
於一家者此也
柳子厚善論為文余以謂不止於文萬事有訣盡當如
是况於畫乎何以言之凡一景之畫不以大小多少必
須注精以一之不精則神不專必神與俱成神不與俱
成則精不明必嚴重以肅之不嚴則思不深必恪勤以
周之不恪則景不完故積惰氣而強之者其迹軟懦而
不決此不注精之病也積昏氣而汩之者其狀黯猥而
不爽此神不與俱成之弊也以輕心掉之者其形脱略
而不圓此不嚴重之弊也以慢心忽之者其體疎率而
不齊此不恪勤之弊也故不快則失分解法不爽則失
瀟洒法不圓則失體裁法不齊則失緊慢法此最作者
之大病也然此可與明者道
思平昔見先子作一二圖有一時委下不顧動經一
二十日不向再三體之是意不欲意不欲者豈非所
謂惰氣者乎又每乘興得意作則萬事俱忘及事汩
志撓外物有一則亦委而不顧委而不顧者豈非所
謂昏氣者乎凡落筆之日必明窗净几焚香左右精
筆妙墨盥手滌硯如迓大賓必神閒意定然後為之
豈非所謂不敢以輕心掉之乎已營之又撤之已增
之又潤之一之可矣又再之再之可矣又復之每一
圖必重重複複終終始始如戒嚴敵然後竟此豈所
謂不敢以慢心忽之乎所謂天下之事不論大小例
須如此而後有成先子向思每丁寧委曲論及此豈
教思終身奉之以為進修之道也耶
學畫花者以一株花置深坑中臨其上而瞰之則花之
四面得矣學畫竹者取一枝竹因月夜照其影於素壁
之上則竹之真形出矣學畫山水何以異此盖身即山
川而取之則山水之意度見矣真山水之川谷遠望之
以取其深近遊之以取其淺真山水之岩石遠望之以
取其勢近看之以取其質真山水之雲氣四時不同春
融冶夏蓊鬱秋疎薄冬黯淡畫見其大象而不為斬刻
之形則雲氣之態度活矣真山水之烟嵐四時不同春
山澹冶而如笑夏山蒼翠而如滴秋山明净而如糚冬
山慘淡而如睡畫見其大意而不為刻畫之迹則烟嵐
之景象正矣真山水之風雨遠望可得而近者玩習不
能究一川徑隧起止之勢真山水之隂晴遠望可盡而
近者拘狹不能得一山明晦隐見之迹山之人物以標
道路山之樓觀以標勝槩山之林木映蔽以分遠近山
之溪谷繼續以分深淺水之津筏橋彴以足人事水之
漁艇釣竿以足人意大山堂堂為衆山之主所以分布
以次岡阜林壑為遠近大小之宗主也其象若大君赫
然當陽而百辟奔走朝會無偃蹇背卻之勢也長松亭
亭為衆木之表所以分布以次藤蘿草木為振挈依附
之師帥也其勢若君子軒然得時而衆小人為之役使
無憑陵愁挫之態也山近看如此遠數里看又如此遠
十數里看又如此每遠每異所謂山形步步移也山正
面如此側面又如此背面又如此每看每異所謂山形
面面看也如此是一山而兼數十百山之形狀可得不
悉乎山春夏看如此秋冬看又如此所謂四時之景不
同也山朝看如此暮看又如此隂晴看又如此所謂朝
暮之變不同也如此是一山而兼數十百山之意態可
得不究乎春山烟雲綿聯人欣欣夏山嘉木繁隂人坦
坦秋山明净摇落人肅肅冬山昏霾翳塞人寂寂看此
畫令人生此意如真在此山中此畫之景外意也見青
烟白道而思行見平川落照而思望見幽人山客而思
居見巖扃泉石而思遊看此畫令人起此心如將真即
其處此畫之意外妙也
東南之山多竒秀天地非為東南私也東南之地極下
水潦之所歸以漱濯開露之所出故其地薄其水淺其
山多竒峯峭壁而斗出霄漢之外瀑布千丈飛落於雲
霞之表如華山垂溜非不千丈也如華山者鮮爾縱有
渾厚者亦多出地上而非地中也
西北之山多渾厚天地非為西北偏也西北之地極高
水源之所出以岡隴臃腫之所埋故其地厚其水深其
山多堆阜䃲礴而連延不斷於千里之外介邱有頂而
迤邐拔萃於四逵之野如嵩少室非不峭拔也如嵩少
者鮮爾縱峭拔者亦多出地中而非地上也
嵩山多好溪華山多好峯衡山多好别岫常山多好列
嶂泰山特好三峯天台武夷廬霍雁蕩岷峨巫峽天壇
王屋林慮武當皆天下名山巨鎮天地寳藏所出仙聖
窟宅所隠奇崛神秀莫可窮其要妙奪其造化則莫神
于好莫精於勤莫大於飽游飫看歷歷羅列於胸中而
目不見絹素手不知筆墨磊磊磕磕杳杳漠漠莫非吾
畫此懷素夜聞嘉陵江水聲而草聖益佳張顛見公孫
大娘舞劔噐而筆勢益俊者也今執筆者所養之不擴
大所覽之不淳熟所經之不衆多所求之不精粹而得
紙拂壁水墨遽下不知何以掇景於烟霞之表發興於
溪山之顛哉後生妄談其病可數何謂所養欲擴大近
者畫手有仁者樂山圖作一叟支頥於峯畔知者樂水
圖作一叟側耳於巖前此不擴大之病也盖仁者樂山
宜如白樂天草堂圖山居之意裕足也知者樂水宜如
王摩詰輞川圖水中之樂饒給也仁知所樂豈只一夫
之形狀可見之哉何謂所覽欲淳熟近世畫手畫山則
峰不過三五峯畫水則波不過三五波此不淳熟之病
也盖畫山高者下者大者小者脊脈向背顛頂朝揖其
體渾然相應則山之美意足矣畫水齊者泊者卷而飛
激者引而舒長者其狀宛然自足則水之態富贍也何
謂所經之不衆多近世畫手生吴越者寫東南之聳瘦
居咸秦者貌關隴之壯浪學范寬者乏營丘之秀媚師
王維者缺關同之風骨凡此之類咎在於所經之不衆
多也何謂所取之不精粹千里之山不能盡奇百里之
水豈能盡秀太行枕華夏而面目者林慮泰山占齊魯
而勝絶者龍巖一槩畫之版圖何異凡此之類咎在於
所取之不精粹也故專於坡陀失之麄專於幽閒失之
碎專於人物失之俗專於樓觀失之冗專於石則骨露
專於土則肉多筆迹不混成謂之疎疎則無真意墨色
不滋潤謂之枯枯則無生意水不潺湲則謂之死水雲
不自在則謂之凍雲山無明晦則謂之無日影山無隠
見則謂之無烟靄今山日到處明日不到處晦山因日
影之常形也明晦不分焉故曰無日影今山烟靄到處
隠烟靄不到處見山因烟靄之常態也隐見不分焉故
曰無烟靄
山大物也其形欲聳拔欲偃蹇欲軒豁欲箕踞欲䃲礴
欲渾厚欲雄豪欲精神欲嚴重欲顧盻欲朝揖欲上有
盖欲下有乘欲前有據欲後有倚欲下瞰而若臨觀欲
下游而若指麾此山之大體也
水活物也其形欲深静欲柔滑欲汪洋欲迴環欲肥膩
欲噴薄欲激射欲多泉欲遠流欲瀑布插天欲濺撲入
地欲漁釣怡怡欲草木欣欣欲挾烟雲而秀媚欲照溪
谷而光輝此水之活體也山以水為血脈以草木為毛
髮以烟雲為神彩故山得水而活得草木而華得烟雲
而秀媚水以山為面以亭榭為眉目以漁釣為精神故
水得山而出得亭榭而明快得漁釣而曠落此山水之
布置也
山有高有下高者血脈在下其肩股開張基脚壯厚巒
岫岡勢陪擁相勾連映帶不絶此高山也故如是高山
謂之不孤謂之不仆下者血脈在上其顛半落項領相
攀根基龐大堆阜臃腫直不深插可測其淺深此淺山
也故如是淺山謂之不薄謂之不泄高山而孤體幹有
仆之理淺山而薄神氣有泄之理此山水之體裁也
山得水而活水得山而媚
石者天地之骨也骨貴堅深而不淺露水者天地之血
也血貴周流而不凝滯
山無烟雲如春無花草
山無雲則不秀無水則不媚無道路則不活無林木則
不生無深遠則淺無平遠則近無高遠則下
山有三遠自山下而仰山顛謂之高遠自山前而窺山
後謂之深遠自近山而至遠山謂之平遠高遠之色清
明深遠之色重晦平遠之色有明有晦高遠之勢突兀
深遠之意重疊平遠之意冲融而縹緲其人物之在三
遠也高遠者明瞭深遠者細碎平遠者冲澹明瞭者不
短細碎者不長冲澹者不大此三遠也山有三大山大
於木木大於人山不數十百如木之大則山不大木不
數十百如人之大則木不大木之所以比夫人者先自
其葉而人之所以比夫木者先自其頭木葉若干可以
敵人之頭自若干葉而成之則人之大小木之大小山
之大小自此而皆中程度此三大也
遠山無皴遠水無波遠人無目非無也如無爾
山欲高盡出之則不高烟霞鎖其腰則高矣水欲遠盡
出之則不遠掩映斷其派則遠矣
山因藏其腰則高水因斷其灣則遠盖山盡出不唯無
秀拔之高兼何異畫碓觜水盡出不唯無盤摺之遠兼
何異畫蚯蚓
正面溪山林木盤折委曲鋪設其景而不厭其詳所以
足人之近尋也傍邊平遠嶠嶺重疊鈎連縹緲而去不
厭其遠所以極人目之曠望也
畫意
世人只知吾落筆作畫都不知畫非易事莊子說畫史
解衣䃲礴此真得畫家之法人須養得胸中寬快意思
悦通如所謂易直子諒油然之心生則人之笑啼情狀
物之尖斜偃側自然布列於心中不覺見之於筆下晉
人顧愷之必搆層樓以為畫所此見古之達士不然志
意已抑鬱澀滯局在一曲如何得寫貌物情攄發人思
哉假如工人斵琴得嶧陽桐巧手妙意洞然於中則樸
材在地枝葉未披而雷氏成琴脱然已在於目其意煩
體悖拙魯悶嘿之人見銛鑿利刀不知下手之處焉得
焦尾玉磬揚音於清風流水哉更如前人言詩是無形
畫畫是有形詩哲人多理之談此言吾之所師余因暇
日閱晉唐古今詩什其中佳句有道盡人腹中之事有
裝出人目前之景然不因静居燕坐明窗净几一炷爐
香萬慮消沉則佳句好意亦看不出幽情美趣亦想不
成即畫之生意亦豈易有及乎境界已熟心手已應方
始縱横中度左右逢原世人將率意觸情草草便得
思因記先子嘗所誦道古人清萹秀句有發於佳思
者并思亦嘗旁搜廣引以獻之先子先子謂為可用
者其詩雖全章半句及只一聯者咸錄之於下好事
者觀此則古今精筆亦可以思過半矣
先子嘗誦詩可畫者
女儿山頭春雪消路傍仙杏發柔條心期欲去知何日
惆悵回車下野橋(唐羊士諤望女几山)
獨訪山家歇還涉茅屋斜連隔松葉主人聞語未開門
繞籬野菜飛黃蝶(長孫左輔尋山家)
南遊兄弟幾時還知在三湖五嶺間獨立衡門秋水闊
寒鴉飛去日沉山(竇鞏寄南遊)
釣罷孤舟繫葦梢酒開新甕鮓開包自從江浙為漁父
二十餘年手不交(無名氏)
舍南舍北皆春水但見羣鷗日日來(老杜)
渡水蹇驢雙耳直避風羸僕一肩高(雪詩)
行到水窮處坐看雲起時(王摩詰)
六月杖藜來石路午隂多處聽潺湲(王介甫)
數聲離岸櫓幾點别州山(魏野)
思嘗助記
遠水兼天净孤城隠霧深(老杜)
犬眠花影地牛牧雨聲陂(李拱村舍)
密竹滴殘雨高峯留夕陽(夏侯叔簡)
天遥來鴈小江闊去帆孤(姚合)
雪意未成雲着地秋聲不斷鴈連天(錢惟演)
春潮帶雨晚來急野渡無人舟自橫(韋應物)
相看臨遠水獨自上孤舟(鄭谷)
畫訣
几經營下筆必全天地何謂天地謂如一尺半幅之上
上留天之地位下留地之地位中間方立意定景見世
之初學遽把筆下去與不去率爾立意觸情塗抹滿幅看
之填塞人目已令人意不快那得取賞於瀟灑見情於
高大哉
山水先理會大山名為主峯主峯意定方作以次近者
遠者小者大者以其一境主之於此故曰主峯(如君臣上下也)
又以次雜窠小莽女蘿碎石以其一山表之於此故曰
家老(如君子小人也)
山有戴土山有戴石土山戴石林木瘦聳石山戴土林
木肥茂木有在山木有在水在山者土厚之處有千尺
之松在水者土薄之處有數尺之蘖水有流水石有盤
石水有瀑布石有怪石瀑布練飛於林表怪石常蹲於
路隅雨有欲雨雪有欲雪雨有大雨雪有大雪雨有雨
霽雪有雪霽風有急風雲有歸雲風有大風雲有輕雲
大風有吹沙走石之勢輕雲有薄羅引素之容
店舍依溪不依水衝依溪以近水不依水衝以為害或
有依水衝者水雖衝之必無水害處也村落依陸不依
山依陸以便耕不依山以為耕遠或有依山者山之間
必有耕處也
大松大石必畫於大坡大岸之上不可作於淺灘平渚
之邊
一種使筆不可反為筆使一種用墨不可反為墨用筆
與墨人之淺近事二物且不知所以操縱即焉得成妙
絶也哉此亦非難近取諸學書正與此類故說者謂王
右軍喜鵝意在取其轉項如人之執筆轉腕以結字此
正與論畫用筆同故世之人多謂善畫者往往善書盖
由其轉腕用筆之不滯也或曰墨之用如何答曰用焦
墨用宿墨用退墨用埃墨不一而足不一而得(詳見下文)
硯用石用瓦用盆用甕片墨用精墨而已不必用東川
與西山筆用尖者圓者粗者細者如針者如刷者運墨
有時而用濃墨有時而用焦墨有時而用宿墨有時而
用退墨有時而用厨中埃墨有時而取青黛襍墨水而
用之用淡墨六七加而成深即墨色滋潤而不枯燥用
濃墨焦墨欲特然取其垠界非濃與焦則松稜石角不
瞭然既以瞭然然後用青墨水重疊過之即墨色分明
常如霧露中出也淡墨重叠旋旋而取之謂之斡淡以
銳筆横卧重重而取之謂之皴擦以水墨再三而淋之謂之
渲以水墨滚同而澤之謂之刷以筆頭直往而指之謂之捽以
筆頭特下而指之謂之擢以筆端而注之謂之點點施
于人物亦施於木葉以筆引而去之謂之畫畫施於
樓屋亦施於松針雪色用濃淡墨作濃淡但墨之色不
一而染就烟色就縑素本色縈拂以淡水而痕之不可
見筆墨迹風色用黃土或埃墨而得之土色用淡墨用
埃墨而得之石色用青黛和墨而淺深取之瀑布用縑
素本色但焦墨作其旁以得之
水色春綠夏碧秋清冬黑天色春晃夏蒼秋淡冬黯畫
之處所須冬燠夏凉宏堂邃宇
畫之致思須百慮不干神盤意豁老杜詩所謂五日畫
一水十日畫一石能事不受相蹙廹王宰始肯留真蹟
斯言當矣
畫題
世說所載戴安道一事安道就陳留范宣學宣之讀書
抄書安道皆學至於安道學畫宣乃以為無用而不喜
安道於是取南都賦為宣畫其所賦内前代衣冠宫室
人物鳥獸草木山川莫不畢具而一一有所證據有可
徵考宣然後驩然從之曰畫之為有益如是然後重畫
然則自古帝王名公鉅儒相襲而畫皆有所為而作也
如今成都周公禮殿有西晉益州刺史張收畫三皇五
帝三代至漢以來君臣賢聖人物粲然滿殿令人識萬
古禮樂故王右軍恨不克見而逮今為士大夫之寳則
世之俗士下隸矜眩細巧又豈知古人於畫事别有意
旨哉中間吾為試官出堯民擊壤題其間人物卻作今
人巾幘此不學之弊不知古人學畫之本意也
思因纂錄先子畫題之下間以所聞注而出之盖亦
用先人之本訓爾
一種畫春夏秋冬各有初中曉暮之類品意思物色便
當分解况其間各有趣哉其他不消拘四時而經史諸
子中故事即又當各從臨時所宜者為可謂如春有早
春早春雪景早春雨景殘雪早春雪霽早春雨霽早春
烟雨早春寒雲欲雨春雨春靄早春曉景早春晚景上
日春山春雲欲雨早春烟靄春雲出谷滿溪春溜遠溪
春溜春雨春風(作斜風細雨)春山明麗春雲如白鶴(非多謂如鶴形)
(也飛颺鶴之類亦取自在爾)皆春題也
夏有夏山晴霽夏山雨霽夏山風雨夏山晚行夏山早
行夏山村館夏雨山行夏山林木怪石夏山松石平遠
夏山平遠夏山雨過平遠濃雲欲雨驟風急雨(又曰飃風急雨)
夏山雨罷雲歸夏雨溪谷濺撲夏山烟曉夏山烟晚夏
日山居夏雲多竒峰皆夏題也
秋有初秋雨過平遠秋霽(亦曰秋山而霽)秋風雨霽秋雲下隴
秋烟出谷秋風欲雨(又曰西風欲雨)秋風細雨(亦曰秋雨)西風驟雨
秋晚烟嵐秋山曉意秋山晚照秋晩平遠遠水澄秋疎
林秋晚秋景林石秋景松石平遠秋景山水皆秋題也
冬有寒雲欲雪冬隂密雪冬隂覆雪朔風飄雪山澗小
雪迴溪遠雪雪後山家雪中漁舍艤船沽酒踏雪遠沽
雪溪平遠風雪平遠絶磵霜松松軒醉雪水榭吟風皆
冬題也
曉有春曉秋曉雨曉雪曉烟嵐曉色秋烟曉色春靄曉
色朝陽皆曉題也
晩有春山晚照雨過殘照雪晴殘照疎林晚照平川返
照遠水晚晴暮山烟靄僧歸溪寺客到酒家皆晩題也
松有雙松三松五松六松怪木古木老木垂崖怪木垂
崖古木喬松(至一望松皆祝夀用)青松春松長松一望松
作連山帶嶺一望不斷之意先子於一幅上為之一
老人以手撫面前大松作極目引望之意其老人若
為夀星所獻之人云
石有怪石坡石松石(兼之松者也)林石(兼之林木)秋江怪石
怪石之在江岸者也江上蓼花蒹葭之致可以映帶
遠近作一二也
靈岩怪石
怪石之在山巖用者也山中松蘿大木之致可以映
帶隨上下作一二也
松石平遠
作平遠於松石旁松石要大平遠要小此小景也
松石濺撲
作濺撲於松石邊松石要凝重濺撲要飛動此小景
也大率分别淺深高下也
雲有雲横谷口雲出岩間白雲出岫輕雲下嶺
烟有烟横谷口烟出亂山暮靄平林輕烟引素春山烟
嵐秋山烟靄
水有迴溪濺撲松石濺撲雲嶺飛泉雨餘瀑布雪中瀑
布烟溪瀑布遠水鳴榔雲溪釣艇
雜有水村漁舍憑高觀耨平沙落鴈溪橋酒家脩橋釣
絲樵蘇皆雜題也
畫格拾遺
早春曉烟
嬌陽初蒸晨光欲動晴山如翠曉烟交碧乍合乍離
或裂或散變態不定飄颻繚繞於叢林谿谷之間曾
莫知其涯際也
風雨水石
猛風驟發大雨斜傾瀑布飛空奔湍射石噴珠濺玉
交相濺亂不知其源流來之近遠也
古木平遠
層巒壁立怪木斜欹影浸寒流根蟠岸畔輪囷萬狀
不可得而名也(右上三圖乃丁昕郭熙所畫溫縣宣王殿三壁畫記)
烟生亂山
生絹一幅皆作平遠亦人之所難一障亂山幾數百
里烟嵐綿聯亂山嶻嶭矮林小寺間見掩映看之令
人意興無窮此圖乃平遠中之尤物也
朝陽樹梢紅
縑素横長六尺許作近山遠山山之前後人家佛廟
津渡橋彴縷分脈剖佳思麗景不可殫言惟是於濃
嵐積翠之間以朱色而淺深之大山腰横抹朱綠傍
達於後平遠林莾烟雲縹緲一帶之上朱綠相異色
而輕重隐没相得畫出山中一番曉意可謂竒作也
西山走馬
先子在邢州時作此付思其山作秋意於深山中數
人驟馬出谷口内一人墜於下人馬不大而神氣如
生先子指之曰躁進者如此自此而下乃一長板橋
有皂幘數人乘欵叚而來者先子指之曰恬退者如
此又於峭壁之隈青林之蔭半出一野艇艇中蓬菴
菴中酒椌書帙菴前一露頂坦腹人若仰視白雲俯
聽流水冥搜遐想之象舟則一夫理楫先子指示思
曰斯則又高矣
一望松
先子以二尺餘小絹作一老人倚杖巖前在一大松
下自此後無數松大小相亞轉嶺下澗幾千百松一
望不斷平昔未嘗如此布置此特為文潞公夀意取
公子孫聯綿公相之義潞公大喜
畫記
思家有先子手誌載神宗即位後庚申年二月九日富
相判河陽奉中旨津遣上京首蒙三司使吴公中復召
作省壁續於開封尹邵公亢召作府廳六幅雪屏次於
都水為判監張公堅父故人延某畫六幅松石屏次吴
正憲為三鹽鐵副使召作廳壁風雪遠景屏又於諫
院為正憲作六幅風雨水石屏又相國寺李元濟西壁
神後作溪谷平遠次准内降與艾宣崔白葛守昌同作
紫宸殿屏次與符道隐李宗成同作小殿子屏次蒙勾
當掛書院供奉宋用臣傳聖旨召赴御書院作御前屏
帳或大或小不知其數即有旨特授本院藝學時以親
乞免不許又乞假省親命方如所乞有旨作秋雨冬雪
二圖賜岐王又作方丈圍屏又作御座屏二又作秋景
烟嵐二賜高麗又作四時山水各二又作春雨晴霽圖
屏上某幸蒙恩令待詔又降旨作玉華殿兩壁半林石
屏又作着色春山及冬隂密雪又得旨於景靈宫十一
殿了屏面大石計十一枚其後零細大小悉數不及内
有說者别列之其下
神宗一日謂劉有方曰郭熙畫鑒極精每使之考校天
下畫生皆有議論可將秘閣所有漢晉以來名畫盡令
郭熙詳定品目前來先子遂得偏閱天府所藏先子一
一有品第名件思家恨不見其本
紫宸殿屏今江寕府艾宣畫鶴四隻崔白畫竹數莖葛
守昌畫海棠奉旨於屏面畫石一塊其三畫者累命催
督經月方了某畫怪石移時而就
内東門小殿屏屏八幅面有兩掩扇其左扇長安符道隠
畫松石右扇鄜州李宗成畫松石當面六幅某奉旨畫
秋景山水
御帳畫朔風飄雪圖神宗令宋用臣造御氊帳成甚竒
蒙御批曰郭熙可令畫此帳屏先子作一圖名曰朔風
飄雪其景大坡林木長飈吹空雲物紛亂而大片作雪
飛揚於其間時方早神宗一見大賞以為神妙如動即
於内帑取實花金帶錫先子曰為卿畫特奇故有是賜
他人無此例
化成殿壁在後苑延春閣西永福殿南東也上之燕處
兩壁各畫松石溪谷濺撲門(闕)南畫懸崖怪木松石東
小壁畫雨霽山水欽明殿壁東小壁畫松石平遠又三
間作秋雨
睿思殿宋用臣脩所謂凉殿者也前後脩竹茂林隂森
當暑而寒其殿中皆鑿青石作海獸魚龍玲瓏相通透
潛引流水漱鳴其下而上設御榻真所謂凉殿也上曰
非郭熙畫不足以稱於是命宋用臣傳旨令先子作四
面屏風盖遶殿之屏皆是聞其景皆松石平遠山水秀
麗之景見之令人森竦有中貴王紳好吟詠有宫詞百
首曰遶殿峯巒合匝青畫中多見郭熙名盖為此也
瑶津亭玉華殿屏在後苑聞宋用臣同楊琰自錢塘特
地架一亭來新鑿一池安其上上臨幸曰惜乎無蓮荷
用臣曰願陛下明日賞蓮荷上曰用臣又誕也若無蓮
荷如何用臣曰惟陛下所誅明日蓮荷滿池上燕幸之
大喜乃用臣一夕買京師盆蓮沉之池底遂使萬柄倚
岸上曰此亭之屏不可不令郭熙畫遂揮一大圖
大安輦屏又呼九龍輦神宗為太皇太后特置其工巧
不可勝言上曰亦須郭熙畫屏風仍設少色先子如期
了上極愛之
玉堂屏風神宗既新尚書省樞密院又鼎新禁中諸天
宇如玉堂成特遣中貴張士良傳聖旨以為翰苑摛藻
之地卿有子讀書宜與着意畫先子齋嘿數日一揮而
成其景春山也春情之融冶物態之欣豫觀者怡然如
在四明天姥之境蘇子瞻詩所謂玉堂晝掩春日閒中
有郭公畫春山鳴鳩乳燕初睡起白波青嶂非人間盖
摭實言情撮其大要
政和丁酉春思提舉成都秦鳳蕳郭等路㩁茶鹽事奏
計到闕於三月二日垂拱殿登對思立榻前立未正聖
上顧而問曰熙之子臣思即對先臣熙遭遇神宗近二
十年語未畢上又曰神宗極喜卿父臣思再對卄年遭
遇神宗具被眷顧恩賜寵賚在流輩無與比者上又曰
是是神考極喜之至今禁中殿閣盡是卿父畫畫得全
是李成臣思因對先臣熙感聖語及此没有餘榮極矣
自陛下臨御以來四方萬里盡聞陛下天才聖學無所
不能無所不精舉家團坐未嘗不嘆恨先臣早世不得
今日更遭遇陛下上又曰神宗極愛卿父畫臣思再再
三三復感荷聖恩下殿謝時思蒙恩賜金紫續對又蒙
特恩面諭除思直祕閣思今日考閱先子遺編披奉手
澤見寧豐間神宗所以加奬恩錫事至稠疊如錫帶如
陞官如奉使頒衣如常常及賜皆不可勝紀亦太平盛
事臣子遭遇亦世之所共仰者也其餘有可述并臣庶
家有先子筆者不可具載但顯者列之
翰林郭公字淳大河陽温縣人生有異性才爽過人事
親孝居家睦處鄉里立節尚氣重然諾不妄交遊喜泉
石安畎畝不學而小筆精絶為朋舊求討遂寖有名既
壯公卿交召日不暇給迄達神宗天聽召入翰林受眷
被知評在天下第一光凝世居洛先考與公布衣之舊
故自兒童時已知公名熟公行及前歲被命守蜀又得
從公之子思游因獲窺公家集見公所蓄嘉祐治平元
豐以來崇公巨儒詩歌讚記并公平日講論小筆範式
粲然盈編厥題曰郭氏林泉高致具載公之潛德懿行
洎神宗奬遇與所知天下賢公卿士大夫因一覽便令
人洒然起物外烟霞之想真可謂林泉之高致矣思元
豐中太學名進士五年壬戌高等賜第博學多才自結
聖知讀此集則所以發揚幽懿攄說履素亦可謂善論
撰先人之德美矣其諸孫亦楚楚出頭角有文采郭氏
門戶之大未易可量也時政和七年四月二十一日中
大夫翰林學士兼脩國史賜紫金魚袋河南許光凝書
林泉高致集
附錄
山水訣
夫畫道之中水墨最為上肇自然之性成造化之工或
咫尺之圖寫千里之景東西南北宛爾目前春夏秋冬
生於筆下初鋪水際忌為浮泛之山次布路岐莫作連
綿之道主峯最宜高聳客山須要奔趨回抱處僧舍可
安水陸邊人家可置村莊着數樹以成林枝須抱體山
崖合一水而瀑瀉泉不亂流渡口只宜寂寂行人須是
疎疎泛舟楫之橋梁且宜高聳着漁人之釣艇低乃無
妨懸崖險峻之間好安怪木峭壁巉巖之處莫可通途
遠岫與雲容相接遥天共水色交光山鈎鎖處沿流最
出其中路接危時棧道可安於此平野樓臺偏宜高柳
映人家名山寺觀雅稱奇杉襯樓閣遠景烟籠深巖雲
鎖酒旗當路高懸客帆遇水張掛近樹惟宜拔迸遠山
貴要安排手親筆硯之餘有時遊戲三昧歲月遥永頗
探幽微悟理者不在多言學之者還從規矩
山水賦
凡畫山水意在筆先丈山尺樹寸馬豆人此其法也遠
人無目遠樹無枝遠山無皴隱隱如眉遠水無波高與
雲齊此其訣也山腰雲塞石壁泉塞樓臺樹塞道路人
塞石看三面路看兩蹊樹看頂𩕳水看岸基此其訣也
凡畫山水尖峭者峯平夷者嶺峭壁者崖有穴者岫懸
石者岩形圓者巒兩山夾路者壑兩山夾水者澗水注
川者溪泉通川者谷路𢃄小土山者坡極目而平者坂
若能别辨則知山水之彷彿也觀者先看氣象後辨清
濁分賓主之朝揖列羣峯之威儀多則亂少則慢不多
不少要知遠近遠山不得連近山遠水不得連近水山
腰回抱寺觀可安斷岸亂堤小橋可置有路處人行無
路處林木岸絶處古渡山斷處荒村水闊處征帆林密
處店舍臨崖古木露根而藤纏臨流古岸嵌空而水痕
凡作林木遠則疎平近則高密有葉者枝柔無葉者枝
硬松皮似鱗栢皮纏身生於土者脩長而淨直長於石
者拳曲而伶仃古木節多而半死寒林扶疎而蕭森凡
畫山水須按四時春景則霧鎖烟籠樹林隱隱遠水揉
藍山色堆青夏景則林木蔽天綠蕪平坂倚雲瀑布近
水幽亭䆋景則水天一色簇簇疎林鴈横烟塞蘆裊沙
汀冬景則即地為雪老樵負薪漁舟倚岸水淺沙平凍
雲黯淡酒旗孤村風雨則不分天地難辨東西行人傘
笠漁父蓑衣有風無雨但看樹枝有雨無風枝葉下垂
雨霽則雲收天碧薄霧霏微山光添翠日近斜暉曉景
則千山欲曙霧靄霏霏朦朧殘月曉色熹微暮景則山
銜殘日帆卸江湄路人行急半掩柴扉或烟斜霧横或
遠岫雲歸或秋江晩渡或古塚斷碑筆法布置更看臨
期山形不得犯重樹頭不得整齊若留意如此者須心
會於玄微
山水訣
凡畫山水先立賓主之位次定遠近之形然後穿鑿景
物擺布高低落筆無令太重重則濁而不清不可太輕
輕則燥而不潤烘染過度則不接辟綽絮繁則失神發
樹枝左長右短立石勢上重下輕擺布栽插勢使相偎
上下雲烟耴秀不可太多多則散漫無神左右林麓鋪
陳不可太繁繁則拍塞不舒山高峻無使傾危水深遠勿
教窮涸路須曲折山要高昂孤城置之遠邊墟市依於
山脚雪天不用烟雲雨裏無多遠望山舍仍居隘窄漁
翁要在平灘朝晴晃朗暮雨隂昏舍屋不在多開漁釣
有時而作藤蔓依纏古木窠叢簇扎山頭高山烟鎖其
腰長嶺雲翳其脚遠水縈紆而來還用雲烟以斷其派
怪石巉巖而立仍須土埠以培其根原野曠蕩相連蒼
山依其低淺石須圓混鋒芒八面稜層木要交义挺榦
四時枯茂迅風拔木暴雨崩崖淺流側畔平灘深澗陡
崖直下聳坡之土必要高低否則地淺烟林之木亦宜
疎密否則繁絮重巖切忌頭齊羣峯布宜高下孤峯遠
設野水遥拖道路時隱時顯橋梁或有或無遠怕隂昏
近防重濁顛崖怪石不用頻施峻嶺枯槎也宜少作遥
烟遠曙太繁恐失朝昏密樹稠林斷續防他版列山原
峻險依稀樵逕猶存崖岸傾危隱約雲林深暗平川雖
遠參差皴染而成流水泉源彷彿還多攧撲布兩路有
明有晦起雙峯陡高陡低霧薄明爽舒晴烟靄濛騰欲
雨喬木聳直蟠屈者一株兩株亂石&KR1235;堆奇怪者三塊
兩塊點樹葉稀疎間密皴石脈以重分輕亭庵不在常
施樓觀仍須間作人物轉顧多般野舍猶防相似氣象
則春山明媚夏木繁隂秋林摇落蕭疎冬樹槎牙妥帖
樹根栽插龍爪宛若&KR0946;挐石布稜層根脚還須帶土之
字水不過三轉濺瀑水不過兩重侵天一道飛泉湧瀑
多湍徹㡳翻濤巨浪淺瀨平流烟波茫茫雲浪浩浩山
無獨木石不孤單林烟一派便休古木數株而已喬木
疎於平野矮窠密布山頭孤烟遠自水邊薄靄驟依巖
脚野橋寂寞逍遥竹塢人家古寺蕭條掩映松林佛塔
春水綠而㶑灔夏澤漲而瀰漫秋潦盡而澄清寒泉涸
而凝泚新窠肥滑岸石須要皴蒼古樹槎牙景物兼還
秀媚分清分濁庶幾輕重相兼淳重淳輕病在偏枯損
體山高木小雖幽遠而氣雄木大山低雖雄豪而勢薄
千巖萬壑要低昂聚散而不同疊巘層山但起伏峥嶸
而各異不迷顛倒回還自然游戲三昧悟理者不在多
言學之者還從規矩
畫龍緝議
雲龍者得神氣之道也神由母也氣由子也以神召氣
以母召子孰敢不至所以上飛于天晦隔層雲下潛于
淵深入無底人不可得而見也古今圖畫者固難推其
形體貌說其狀乃分三停九似而已自首至項自項至
腹自腹至尾三停也九似者頭似牛嘴似驢眼似蝦角
似鹿耳似象鱗似魚髮似人腹似蛇足似鳳是名九似
也雌雄有别雄者角浪凹峭目深鼻豁鬐尖鱗密上壯
下殺朱火曄曄雌者角靡浪平目肆鼻直鬐圓鱗薄尾
壯於腹龍開口者易為巧合口者難為功但要揮毫落
墨隨筆而生筋骨精神佇出為佳貴乎血目生威朱鬚
激水波濤凶涌若奮風雲鱗介藏烟鬃鬛肘毛爪牙伏
利蜿蜒陞降鱗旋之間噀其雨露踊躍騰空點其目則
飛去乃神筆之變化昔張僧繇葉公則其人也
林泉高致集附錄
