數學九章卷七上宋秦九韶撰
營建
計作清臺
問剏築清臺一所正高一十二丈上廣五丈袤七丈
下廣一十五丈袤一十七丈其袤當東西廣當南
北秋程人日行六十里里法三百六十步钁土鍬
土每工各二百尺築土每工九十尺每擔土壤一
尺三寸往來一百六十步内四十步上下棚道築
高至少半其棚道三當平道五至中半三當七至
太半二當五踟蹰之間十加一載輸之間二十步
定一返今甲乙丙三縣差夫甲縣附郭税力一十
三萬三千八百六十六乙縣去臺所一百二十里
税力二十三萬七千九百八十四丙縣去臺所一
百八十里税力三十一萬二千三百五十四俱以
道里遠近税力多少均科之臺下舖石脚七層先
用甎砌臺身次用甎疊砌轉道周圍五帶並闊六
尺須令南北二平道東西三峻道相間始自臺之
艮隅於東外道向南順升由巽隅以西左轉週迴歷
北復東再升東裏道至巽隅乃登臺頂其東裏
道艮隅與北平道兩隅及西道乾隅之高皆以強
半其西道坤隅與南道兩隅東外道異隅之高皆
以五分之二峻道每級履高六寸其東裏道級數
取弱半東外道級數取五分之二西道級數取強
半石長五尺闊二尺厚五寸甎長一尺二寸闊六
寸厚二寸五分欲知土積定一返步每工人到土
及總用功各縣起夫甎石峻平道高長級數踏蹤
各幾何
答曰土積一百五十四萬尺定一返二百步
一十八分步之五(按此條起共十一條數皆誤)每工人
到土一百四十尺七百二十一分尺之一
百四十八總用工四萬五千六百八十
六工甲縣差一萬七千一百三十二工
乙縣差一萬五千二百二十九工丙縣
差一萬三千三百二十五工石四千三
百一十七片甎一百一十四萬二千二
十四片東裏道峻艮隅高九丈巽隅高
一十一丈九尺四寸級五十踏踏蹤二尺
二寸九分東外道峻艮隅高六寸巽隅
高四丈八尺級八十踏踏蹤二尺一寸五
分西峻道坤隅高四丈八尺乾隅高九
丈級七十踏踏蹤二尺一寸四分寸之九
南平道高四丈八尺北平道九丈
按右答數中惟第一條土積未二條南北平
道高三數無誤餘數俱有誤處其所以不合
之故具詳草後
術曰以商功求之均輸入之倍臺上袤加下袤乘上
廣為寄倍下袤加上袤乘下廣併寄乘高為土率如
六而一得堅積以築工尺為法除堅積得築工以穿
率乘堅積為實以堅率乘钁鍬工尺半之為鍬法除
實得钁鍬共工以壤率因堅積如堅率而一為壤積
求負土者先列全分及等至高諸母子以母互乘諸
子為寄左行以諸母相乘為寄母次列棚道全分及
所當鮮母衍子以鮮母互乘衍子為左行以鮮母相
乘以乘寄得數又以列位乘之為總母以左右兩行
諸子對乘之併之為總子其總母求等約之為定母
子以定子乘棚道為次以定母乘平道加次义以踟蹰
之數身下加之又以載輸步乘定母併次為統數以定
母除統得定一返步亦為列土法(有分復通為法)置程里通步
乘擔土尺有步母則又以步母乘之為到實實如法而
一得每工人到土亦為壤法以除壤積得負土工併前
鍬築二工為總用工以各縣日程數約税力各得力率
副併為科法以共用工乘未併者各為科實實如法而
一各得縣夫求甎者倍轉道闊遍加臺上下廣袤變名
上下闊長以甎厚加臺高為臺直次列甎石長闊厚各
相乘為甎石積法通廣袤如法乃倍上長加下長乘上
闊為寄次倍下長加上長乘闊併寄共乘直得數減
土率除如六而一為泛置南北道高子各乘臺高為實
如各母而一得五道諸隅高以北道高減臺餘為上停
高以南道高減北道高餘為中停高命南道高為下停
高以履寸除諸高得級數以上長減下長餘半之為勾
以勾乘南道高為實如臺高而一得底率以底率減下
長餘為底股以外道級數約底股得外道踏蹤又以底
率減底股餘為中股以勾乘中停高為實如臺高而一
得中率以中率減中股餘為上股以西道級除上股得
西道踏蹤以勾乘上停高為實如臺高而一得中率以
中率減中股餘為上股以西道級除上股得西道踏級
以勾乘上停高為實如臺高而一得上率以上率併中
率共減上股餘為實如裏道級而一得裏道踏蹤次以
道闊併下長為補以南北道高併臺高乘補為需次上
廣減下廣餘為址以址乘南道高為實以臺高除之得
數減下廣餘為南道長以南長併下廣乘南道高加需
又以址乘北道高為實以臺高除之得數減下廣餘為
北道長以北道長併下廣乘北道高又加需共乘半道
闊得數併泛為共率以基脚層數乘石版厚為基高次
倍道闊併下闊乘下長為基率次以下廣乘下袤減基
率餘乘基高為石率以石率減共率餘為甎率以甎積
法除甎率得甎數以石級積法除石率得石版數
草曰倍上袤七丈得一十四加下袤一十七丈得三
十四丈加上袤七丈得四十一乘下廣一十五丈得
六百一十五併寄得七百七十乘高一十二丈得九
千二百四十丈為土率以六除率一千五百四十丈
以千尺通之(按舊本誤為十八通之今改正)為一百五十四萬尺堅
積以築工九十尺除之得一萬七千一百一十一工
九分工之一為築工次以穿率四因堅積得六百一
十六萬尺為實以堅率三因钁鍬工二百尺得六百
尺為法除實得一萬二百六十六工三分工之二為
穿工次以壤率五因堅積得七百七十萬尺為壤積
以三為母具圖如後
乃以右行母互乘左行子左上得一十二副位得九
次得六下得一十八乃變右行名為寄子以諸母相
乘得一十八為寄母具圖如後
次以棚道全分及所當鮮母衍子三當五及三當七
并二當五
乃以右行鮮母互乘左行衍子上得四十五副得四
十二次得三十下得一十八為右行以鮮母相乘得
一十八乃對寄左圖列之
乃以左右兩行母子對乘之上得五百四十副得三
百七十八次得一百八十下得三百二十四母得三
百二十四
今以平分術入之併四子得一千四百二十二為總
子以列位四乘乘母三百二十四得一千二百九十
六為總母
乃以總母子求等得一十八俱約之總子得七十九為定
子總母得七十二為定母以定子七十九乘棚道四十步
得三千一百六十於次以棚道一四十步減往來一百六十
步餘一百二十為平道以乘定七十二得八千六百四十
加次共得一萬一千八百又以踟蹰十加一放身下加一得
一萬二千九百八十仍於次又以載二十步乘定母七十
二得一千四百四十併次得一萬四千四百二十為統數
以定母七十二除統數得二百步不盡約為一十八分步
之五為定一返步乃復通分内子得三千六百五為到法
乃置程里六十以三百六十通之得二萬一千六百步乘
擔上一尺三寸得二萬八千八十尺以到母一十八乘之得
五十萬五千四百四十尺為到實實如法除得一百四十
尺不盡七百四十與法求等得五約之為七百二十一分尺之
一百四十八為到土復通分内子得一十萬一千八十八又以
壤母三因得三十萬二千二百六十四尺為壤法次以到土
母七百二十一乘壤積七百七十萬尺得五十五億五千
一百七十萬尺為壤實實如法而一得一萬八千三
百六工不盡一十四萬九千二百一十六與法求等
得三十二俱約之為一萬八千三百六工九千四百
七十七分工之四千六百六十三為擔土工
次列前土工圖築一萬七千一百一十一工九分工之一及穿工一
萬二百六十六工三分工之二各通分内子築率得一十五萬四
千穿率得三萬八百擔率一億七千三百四十九萬六百二十
五按術當以通率圖諸母互乘諸率令騐擔母九千四百七
十七可用築母九約亦可用穿母三約故從省以築母九約擔
母九千四百七十七得一千五十三為築率乘數又以穿母三約
擔母九千四百七十七得三千一百五十九為穿率乘數各以
乘數乘本率名曰就母圖乃以九千四百七十七變名曰就母
先以築率一十五萬四千乘乘數一千五十三得一億六千二
百一十六萬二千為築分次以穿率三萬八百乘乘率三
千一百五十九得九千七百二十九萬七千二百為
穿分就以擔率一億七千三百四十九萬六百二十
五為擔分併三分共得四億三千二百九十四萬九千
八百二十五為總工分實以就母九千四百七十七
除之得四萬九千六百八十五工九千四百七十七
分工之三千八十為總用功具圖如後
置各縣日程約税力得力率副併為科法工置甲縣
力一十三萬三千八百六十六以一日程為之只得
此為甲率又置乙縣力二十三萬七千九百八十四
以二日約得一十一萬八千九百九十二為乙率又
置丙縣力三十一萬二千三百五十四以三日約得
一十萬四千一百一十八為内率
列三求等得一萬四千八百七十四俱約之甲得九
乙得八丙得七各為定率副併得二十四具圖如後
乃以總分四億三千二百九十四萬九千八百二十
五遍乘三縣定率為各實以就母九千四百七十七
乘併率二十四為科法甲得三十八億九千六百五
十四萬八千四百二十五乙得三十四億六千三百
五十九萬八千六百丙得三十億三千六十四萬八
千七百七十五各為實法得二十二萬七千四百四
十八為科法除各實具圖如後
乃以科法除各實甲得一萬七千一百三十一工不
盡一十三萬六千七百三十七為甲縣工乙得一萬
五千二百二十八不盡二萬四百五十六為乙縣工
丙得一萬三千三百二十四不盡一十三萬一千六
百二十三為丙縣工諸縣不盡皆輩為一工甲合科
一萬七千一百三十二工乙合科一萬五千二百二
十九工丙合科一萬三千三百二十五工
按此以上所求擔土定一返數誤其到土工數
及總用工數三縣合科工數皆誤盖題言築臺
至少半至中半至太半當自平地至三分之一三
分之一至二分之一二分之一至三分之二三
分之二至臺頂共四段其分數自下而上逐層
數應取兩分數之較草中所列諸分子下設一
數上即列三分數其段數既不確又即用各分
子全數故求得棚道七十二僅當平道七十九
與題中所言二當五三當七當五之數顯然不
合矣今推步改正於後
法先求分子較以三之一為第一段分數以三
之一與二之一分母對乘得六分母互乘
分子三之一得六之二二之一得六之三相
減餘六之一得第二段分數以二之一與
三之二分母對乘得六分母互乘分子二
之一得三三之二得四相減餘六之一
為第三段分數以三分之二與全臺
三分之三相減餘三之一為第四段
分數然後列四段母數於右子數於左
以各分母連乘又互乘分子得
三百二十四為總分母第一段一
百零八第二段五十四第三段五
十四第四段一百零八為各分子求
等數得五十四徧約之總母得六分
子第一段得二第二段得一第三段
得一第四段得二為各段分母子
次列棚道一當平道一為下第一段
三當五為第二段三當七為第三段
二當五為第四段以棚道數為分母以平
道數為分子分母連乘又互乘分子得
一十八為總分母第一段得一十八第
二段得三十第三段得四十二第四段得四十
五為各分子求等數得三徧約之總母得六分
子第一段得六第二段得十第三段得一十四
第四段得一十五次列前後兩分母分子(已約之數)
各對乘得總母三十六分子第一段得一十
二第二段得一十第三段得一十四第四段
得三十併諸子得六十六為總子又求等得
六各約之得定母六為棚道數定子一十一
為平道數此即合全臺數總計凡棚道六當
平道一十一也乃以定子一十一乘棚道四
十步得四百四十步為次以棚道四十步減
一百六十步餘一百二十步為平道以定母
六乘之得七百二十步加次共得一千一百
六十步以踟蹰加一於身得一千二百七十
六步又以載輸二十步乘定母六得一百二
十步义加次共得一千三百九十六步為統
數以定母六除之得二百三十二步又三分
步之二為定一返步乃復通分内子得六百
九十八為到法乃置程里六十以三百六十
步通之得二萬一千六百步乘上一尺三寸
得二萬八千零八十尺以到法分母三乘之
得八萬四千二百四十尺為到實以到法除
之得一百二十尺不盡四百八十約之為三
百四十九分尺之二百四十舊名到土復到
土復者一工每日所擔之堅土數也通分内
子得四萬二千一百二十以壤母三因之得
一十二萬六千百六十尺為壤法次以到
土復母乘壤積七百七十萬尺得二十六億
八千七百三十萬尺為壤實實如法而一得
二萬一千二百六十七工不盡一千八百八
十約之得三千一百五十九分工之四十七
為擔土工次列築工穿工擔工三數及分母
分子互乘以齊之
列三工數各通分内子得築率一十五萬四千
穿率三萬零八百擔率六千七百一十八萬二
千五百驗擔母數築穿二母數皆可度盡用就
母法以築母除擔母得三百五十一為築東率
以穿母除擔母得一千零五十三為穿乘率各
以乘率乘本率得築分五千四百零五萬四千
穿分三千二百四十三萬二千四百擔率六千
七百一十萬二千五百即為擔分同以擔分
母為總分母乃併三分數得一億五千三百六
十六萬八千九百分為實以總分母為法除之
得四萬八千六百四十四工不盡二千五百零
四約之不變即命為三千一百五十九分二之
二千五百零四為總用工數次置三縣力役以
里數遠近通之先以乙丙二里數求等得六十
各約之乙得二丙得三以乙二徧乘甲丙以丙
三徧乘甲乙得甲率八十萬零三千一百六十九
乙率七十一萬三千九百五十二丙率六十二
萬四千七百零八三率求等得八萬九千二
百四十四徧約之甲得乙得八丙得七各為
率併率得二十四乃以工總分一億五千三百
六十六萬八千九百分乘三縣各率得甲實
一十三億八千三百零二萬零一百乙實一十二
億二千九百三十五萬一千二百丙實一十億
零七千五百六十八萬二千三百以就母三千
一百五十九乘併率二十四得七萬五千八百
一十六為科法除各實不盡者各進一工得甲
縣合科一萬八千二百四十二工乙縣合科一
萬六千二百一十五工丙縣合科一萬四千一
百八十九工
求甎者倍轉道並闊六尺得一丈二尺遍加臺上下
廣袤變各為上下闊長以甎厚六寸加臺高
先以甎長一尺二寸闊六寸厚二寸五分相乘之得
一百八十寸為甎積法次列石版長五尺闊二尺厚
五寸相乘得五千寸為石積法具圖如後
騐得諸法皆寸乃以變各圖上下長闊直按術求率
倍上長八百二十寸得一千六百四十寸加下長一
千八百二十寸得三千四百六十乘上闊六百二十
得二百一十四萬五千二百為寄次倍下長一千八
百二十得三千六百四十加上長八百二十得四千
四百六十乘下闊一千六百二十得七百二十二萬
五千二百併寄得九百三十七萬四百乘臺直一千
二百六寸得一百一十三億七十萬二千四百寸仍
為寄乃騐土積圖土率九千二百四十丈以一百萬
寸通之得九十二億四千萬寸以減寄餘二十億六
千七十萬二千四百寸如六而一得三億四千三百
四十五萬四百寸為泛
次置南道高五分之二北道高強半係四分之三及
臺原高一千二百寸具圖如後
乃以南道高子二乘原臺高得二千四百寸為南寔
以南道高子三乘原臺高得三千六百寸為北寔各
如本母而一得四百八十寸約為四丈八尺為南道
兩隅又為東外道巽隅高又為西道坤隅高所得九
百寸約為九丈為北道兩隅高又為西道乾隅高又
為東裏道艮隅高具圖如後
以北道高九丈減臺高一十二丈餘三丈為上停高
以南道高四丈八尺減北道高九丈餘四丈二尺為
中停高命南道高四丈八尺為下停高
三停高皆如履級寸而一得五十為東裏道級數得
七十為西道級數得八十為東外道級數次以上長
八百二十寸減下長一千八百二十寸餘一千寸以
半之得五百寸為勾以乘南道高四百八十寸得二
十四萬寸為實如臺高一千二百寸而一半之(按上下長)
(較已半得數又半之誤)得一百寸為底率以率減下長一千八
百二十餘一千七百二十寸為底股以外道級八十
約之得二尺一寸五分為外道踏蹤又以底率一百
寸減底股一千七百二十寸餘一千六百二十寸為
中股乃以勾五百寸乘中停高四丈二尺得二十一
萬寸為實如臺高一千二百寸而一得一百七十五
寸為中率以中率減中股一千六百二十寸餘一千
四百四十五寸為上股以西道級七十除上股一千
四百四十五寸得二尺一寸四分寸之九為西道踏
蹤又以勾五百寸乘上停高三百寸得一十五萬寸
為實如臺高一千二百寸而一得一百二十五寸為
上率併中率一百七十五寸得三百減上股一千四
百四十五寸餘一千一百四十五寸為實如裏道級
五十而一得二尺二寸九分為裏道踏蹤各得具圖
以見如後
次以道闊六尺併下長一千八百二十寸得一千八
百八十寸為補以南北道高併臺高共得二千五百
八十寸乘補得四百八十五萬四百寸為需(按此二數不合)
(其法太疎故也)次以上廣五百寸減下廣一千五百寸餘一
千寸為址乘南道高四百八十寸得四十八萬寸為
實以臺高一千二百寸除之得四百寸為減率以減
下廣一千五百寸餘一千一百寸為南道長併下廣
一千五百寸得二千六百乘南道高四百八十寸得
一百二十四萬八千寸加需又以址一千寸乘北道
高九百寸得九十萬寸為實亦如臺高一千二百而
一得七百五十以減下廣一千五百寸餘七百五十
寸為北道長併下廣一千五百得二千二百五十寸
乘北道九百寸得二百二萬五千寸又加需共得八
百一十二萬三千四百以半道闊三尺乘之得二億
四千三百七十萬二千寸併泛三億四千三百四十
五萬四百得五億八千七百一十五萬二千四百寸
為共率次以基脚七層乘石版厚五寸得三十五寸
為基高次倍道闊得一百二十併下闊一千六百二
十寸得一千七百四十乘下長一千八百二十得二
百一十六萬六千八百為基率次以下廣一千五百
寸乘下袤一千七百寸得二百五十五萬減基率餘
六十一萬六千八百寸乘基高三十五寸得二千一
百五十八萬八千寸為石率以石率減共率餘五億
六千五百五十六萬四千四百寸為甎率以甎積法
一百八十寸除之得一(按三訛一)百一十四萬二千二十
四片九分片之四乃以石積法五千寸除石率二千
一百五十八萬八千寸得四千三百一十七片為石
版不盡三十寸棄之不輩合問
按右草自求甎砌臺身積至級數皆無誤求踏
蹤數有誤至求補數需數其法更多未合如題
内云先用甎砌臺身次用甎砌轉道周圍五帶
並闊六尺南北二平道東西三峻道如自臺下
艮隅南升至巽西折行至坤北升至乾東折行
至艮復南升至巽乃登臺頂是南北二平道至
臺址皆如一面平堆形西峻道至臺址東裏峻
道至臺址皆上如一面三角斜堆下如一面平
堆形東外峻道至臺址如一面三角斜堆形法
當按各形取積草中取二平道皆如法至取峻
道乃以道闊併下長為補以南北道高臺高三
數併乘之為需然後以半道闊乘之為積其意
殊不可解然以數考之有差至三之一者又臺
身外四面甎砌各加六尺轉道東面加二層
三面各加一層是臺基長一十九丈四尺闊一
十八丈草中以下闊為一千七百四十寸差少
六尺下長仍用一千八百二十寸差少一丈二
尺皆疎漏之誤今自求踏蹤至末皆另步之
法以臺上長減下長餘一千寸半之得五百寸
為勾率以乘南道高四百八十寸得二十四萬
寸為實如臺高一千二百寸而一得二百寸為
底率以減下長得一千六百二十寸為底股以
外道級八十約之得二尺零二分半為東外道
踏蹤又以底率減底股餘一千四百二十寸為
中底以勾率五百乘中停高四百二十寸得二
十一萬寸如臺高寸而一得一百七十五寸為
中率以減中底餘一千二百四十五寸為中股
以西道級七十約之得一尺七寸七分又七分
分之六為西道踏蹤以中率減中股餘一千零
七十寸為上底以勾率五百乘上停高三百寸
得一十五萬寸如臺高而一得一百二十五寸為
上率以減上底餘九百四十五寸為上股以裏
道五十約之得一尺八寸九分為裏道踏蹤次
以道闊加下長與下停高相乘得九十萬二千
四百寸為倍東外峻道三角形立面中底與中
停高相乘得五十九萬六千四百寸為倍上下
外闊相減餘一千寸以北道高乘之得九十萬
以臺高寸數除之得七百五十寸以減北下外
闊得九百九十寸為北道上闊與北下外闊相
加以北道乘之得二百四十五萬七千寸為倍
北道至臺址平堆形立面併倍二面數得三百
九十九萬三千寸又併前五數之共數得九百
九十六萬九千寸以半道闊三十寸乘之得二
億九千九百零七萬寸為共道峻道積又併前
砌臺身積三億四千三百四十五萬零四百寸
得總積六億四千二百五十二萬零四百寸為
共率次二因道闊與下長相加得一千九百四
十寸與南道下外闊一千八百寸相乘得三百
四十九萬二千寸又以原下廣一千五百寸下
袤一千七百寸相乘得二百五十五萬寸以減
外長闊相乘餘九十四萬二千寸以石基三十
五寸乘之得三千二百九十七萬寸為西峻道
上三角形立面中底下底併與下停高相乘得
一百五十五萬五千二百寸為倍西峻道下平
堆形立面上底上停高相乘得三十二萬一千
寸為倍東裏道上三角形立面上底下底併與
中停高下停高併相乘得二百六十萬零一千
寸為倍東裏道下平堆形立面倂五數共得五
百九十七萬六千寸比舊草所用需數大一百
一十二萬五千六百寸次求南北平道立面先
以上下闊俱加三道闊得上外闊八百寸下外
闊一千八百寸上下外闊相減餘一千寸以南
道高乘之得四十八萬寸以臺高寸除之得四
百寸為減率以減下外闊得一千四百寸為南
道上闊與下外闊相併以南道高乘之得一百
五十三萬六千寸為倍南道至臺址平堆形立
面又以上下闊各加倍道闊得北上外闊七百
四十寸北下外闊一千七百四十寸北石率以
石率減共率餘六億零九百五十五萬零四百
寸為甎率以甎長闊厚連乘得一百八十寸為
甎法以石長闊厚連乘得五千寸為石法以甎
法除甎率得三百三十八萬六千三百九十一
片九分片之一為共用甎數以石法除石率得
六千五百九十四片為共用石數
堂隍程築
問有營造地基長二十一丈闊一十七丈先令七人築
堅三丈計功二日今涓吉立木有日欲限三日築了
每日合收杵手幾何
答曰日收五百五十五工三分工之一
術曰以長乘闊又乘原日原人為實以限日乘築丈
數為法除之得人夫
草曰以長二十一丈乘闊一十七丈得三百五十七
丈又乘原二日得七百一十四又乘原七人得四千
九百九十八為工實以限三日乘原築三丈得九為
法除實得五百五十五工不盡三與法俱三約之為
三分工之一為日收五百五十五工三分工之一合
問
砌甎計積
問有交到六門甎一十五垜每垜高五尺闊八尺長一
丈其甎每片長八寸闊四寸厚一寸欲砌地面使用
堂屋三間各深三丈共闊五丈二尺書院六間各深
一丈五尺各闊一丈二尺後閤四間各深一丈三尺
内二間闊一丈次二間闊一丈五尺亭子地面之長
闊幾何
答曰見有一十八萬七千五百片今用一萬六千
四百六片四分片之一外餘一十七萬一千
九十三片四分片之三
術曰以少廣求之置各地面深闊相乘以間數若所
數乘之共為實甎長闊相乘為甎平法除得今用甎
數次以甎垜高長闊相乘為實却以甎法乘厚得數
為甎積法除之得每垜甎數次以垜數乘之得見有
甎以減今用甎得餘甎
草曰置堂闊五丈二尺乘深三丈得一十五萬六千
寸於上又置書院深一丈五尺乘闊一丈二尺得一
萬八千寸又以六間乘之得一十萬八千寸加上共
得二十六萬四千寸併上又置後閤闊一丈併闊一
丈五尺得二丈五尺又以各二間乘之得五百寸以
乘各深一丈三尺得六萬五千寸加上得三十二萬
九千寸併上次置亭基一丈四尺自乘得一萬九千
六百寸以一十所乘之得一十九萬六千寸又併上
共得五十二萬五千寸為實以甎長八寸乘闊四寸
得三十二寸為甎平法除之得一萬六千四百六片
四分片之一為共用甎次置每垜高五尺乘闊八尺
得四千寸又乘長一丈得四十萬寸為每垜實却以
甎平法三十二寸乘厚一寸只得三十二寸為甎積
法除之得一萬二千五百片又以十五垜乘之得一
十八萬七千五百片為見有甎内減今用甎餘有一
十七萬一千九十三片四分片之三為外餘瓦數合
問
數學九章卷七上
數學九章卷七下宋秦九韶撰
營廷
計定城築
問郡築一城圍長一千五百一十丈外築羊馬墻開壕
長與城同城身高三丈面闊三丈下闊七丈五尺羊
馬墻高一丈面闊五尺下闊一丈開壕面闊三十丈
下闊二十五丈女頭鵲臺共高五尺五寸共闊三尺
六寸共長一丈鵲臺長一丈高五寸闊五尺四寸座
子長一丈高二尺二寸五分闊三尺六寸肩子高一
尺二寸五分闊三尺六寸長八尺四寸帽子高一尺
五寸闊三尺六寸長六尺六寸箭窗三眼各闊六寸
長七寸五分外眼比内眼斜低三寸取土用穿四堅
三為率週廻石版鋪城脚三層每片長五尺闊二尺
厚五寸通身用甎包砌下一丈九幅(按九幅即九層)中一丈
七幅上一丈五幅甎每片長一尺二寸闊六寸厚二
寸五分護嶮牆高三尺闊一尺二寸(按此句贅盖下既論幅則不用)
(闊下當云每幅之闊為甎之長數)下脚高一尺五寸鋪甎三幅上一
尺五寸鋪甎二幅每長一丈用木物料永定柱二十
條長三丈五尺徑一尺每條栽埋工七分串鑿工三
分爬頭拽後木共八十條長二丈徑七寸每條作工
三分串鑿工二分摶子木二百條長一丈徑三寸每
條作工二分搬扛工二分絍橛二千個每個長一尺
方一寸每個工七毫絍索二千條長一丈徑五分每
條工九毫石版一十片匠一工搬一工每片灰一十
觔搬灰千觔用一工甎匠每工砌七百片石灰每甎
一觔蘆蓆一百五十領青茅五百束絲竿筀竹五十
條笍子水竹一十把每把二尺圍钁手鍬手擔土杵
手每工各六十尺火頭一名受六十工部押壕寨一
名管一百二十工每工日支新會一百文米二升五
合欲知城牆堅積壕積壕深共用木竹橛索甎石灰
蘆茅人工錢米數各幾何
按題意掘土為壕以築城城身及羊馬牆身共
積即壕身積語中未詳羊馬牆及壕周遶城外
當長于城周題中未載距城尺數城牆用甎包
砌當計三面題中只計一面皆屬疎漏護險牆
應以甎長為闊題中復言闊之尺數柱木䋲橛
等徑方長短術草不用其數題中亦皆開載未
免冗繁然古商功之略猶可見焉故于草中就
其所問之意而改正之
答曰城積二千三百七十八萬二千五百尺堅積
牆積一百一十三萬二千五百尺堅積
壕積三千三百二十二萬尺穿積壕深八
丈永定柱三萬二百條每條長三丈五尺
徑一尺爬頭拽後木一十二萬八百條每
條長二丈徑七寸摶子木三十萬二千條
每條長一丈徑三寸絍橛子三百二萬個每
個長一尺方一寸絍索三百二萬條每條
長一丈徑五分蘆蓆二十二萬六千五百
領青茅七十五萬五千束每束六尺圍
筀竹七萬五千五百竿水竹一萬五千一
百把每把二寸圍石版一萬五千一百片
城甎一千二百八十三萬三千四百九十
片石灰一千二百九十八萬四千四百九
十觔用工二百萬三千七百七十工新
會二十萬三百七十七貫文支米五萬九
十四石二斗五升
按右答數石版城甎石灰三數俱誤餘數亦多
偶合具詳草後
術曰以商功求之置城及牆上下廣各併之乘高進
位半之各得每丈積率併之為共率先以每功尺除
之又以諸色工各數乘之為土功丈率次置柱木橛索
乘其每條叚功得各共功次置城方一丈自之乘用甎總幅數
為實以甎長乘厚為則法除實得城身用甎次置鵲臺座子肩
子帽子各高闊長相乘為寄併之于上次箭窗眼高依差寸
求斜深虚積減寄餘為女頭甎實以則法乘甎闊為甎積法除
之得女頭臺用磚又置護險牆高以丈乘而半之又乘上下
幅共數為實以磚闊厚相乘為法除之得護險牆用甎併
三項用甎為都實以每功片為法除之得甎匠功以每丈用
石叚數求石匠工以搬每丈石求搬石工以片用灰數乘都
甎得甎用灰以每丈石版數乘片用灰得石用灰併之為
甎石共灰以每工搬灰數除之得搬灰工併諸作工為實以
火頭壕寨每管人數各為法除之得各數又併之為
都工然後以城圍通長偏乘諸項每丈率積灰各工
料得共數女頭圍(按舊圖在術前其尺數多未合今改正移于此)
草曰置城上廣三丈併
下廣七丈五尺得一十
丈五尺乘高三丈得三
千一百五十尺進位(按即)
(十尺乘之)得三萬一千五百
尺半之得一萬五千七百五十尺為每丈城積率置
羊馬牆闊五尺併下闊一丈得一十五尺乘高一丈
得一百五十尺進位得一千五百尺以半之得七百
五十尺為羊馬牆每丈積率併城牆二率得一萬六
千五百尺為共率以為實以钁鍬擔工杵手各六十
尺為法除實得二百七十五工以四色因之得一千
一百工為钁鍬擔土杵手工置永定柱二十條乘每
條栽埋工七分得一十四工又乘串鑿工三分得六
工計二十工為永定柱工置爬頭拽後木八十條乘
作工三分得二十四工又乘串鑿工二分得一十六
工計四十工為爬頭拽後木工置摶子木二百條乘
作工二分得四十工又乘搬扛工二分得四十工計
八十工為摶子木工置絍撅二千箇乘作工七毫得
一十四工絍索二千條乘作工九毫得一十八工計
三十二工為橛索共工乃以城牆女頭甎積求甎匠
工置城身方一丈自乘一百尺于上次置下九幅中
七幅上五幅併之得二十一幅乘上得二千一百尺
甎長有寸以寸通之為二十一萬寸為實(按此條誤應減去三)
(層石脚積餘為甎實方合)以甎長一十二寸乘厚二寸五分得三
十寸為則法(按則法即甎立長面數蓋論幅數則不用求積也)除實得七千
片為城身甎數又置鵲臺高五寸乘闊五尺四寸得
二百七十寸又乘長一丈得二萬七千寸寄上又置
座子高二尺二寸五分乘闊三尺六寸得八百一十
寸又乘長一丈得八萬一千寸加寄又置肩子高一
尺二寸五分乘闊三尺六寸得四百五十寸又乘長
八尺四寸得三萬七千八百寸又加寄又置帽子高
一尺五寸乘闊三尺六寸又乘長六尺六寸得三萬
五千六百四十寸又加寄共得一十八萬一千四百
四十寸共為寄其箭窗内外眼雖差三寸于斜深虚
積將盈補虧與直深等以窗闊六寸乘長七寸五分
得四十五寸又乘座闊三尺六寸得一千六百二十
寸為窗積(按箭眼三當三因之此用一眼數誤)以減寄餘一十七萬九
千八百二十寸為實置甎則法三十寸乘甎闊六寸
得一百八十寸為甎則法除實得九百九十九片為
女頭鵲臺共甎又置護險牆高三尺乘每丈得三千
寸以牆法當半折之得一千五百寸又乘上下五幅
得七千五百寸為實次以甎厚二寸五分乘闊六寸
得一十五寸為甎法除實得五百片為護險牆甎次
併三項甎八千四百九十九片為每丈用甎都實以
每工七百片為法除實得一十二工七百分工之九
十九為甎工每丈用石版十片(按此條誤應用一十六片二分)計一
工搬石十片計一工甎每片用灰一觔命都甎即甎
用灰之數又置每丈用石版一十片每片用灰一十
觔相乘之得一百觔為石版用灰併甎用灰八千四
百九十九得八千五百九十九觔為甎石用灰數為
實以每工搬一千觔為法除之得八工一千分工之
四百九十九為搬灰工并石匠搬石二工通前列土
工一千一百定柱工二十爬頭拽後木工四十摶子
木工八十橛索工三十二甎工一十二工七百分工
之九十九(按此數誤)搬灰八工千分工之四百九十九(按此)
(數誤)石匠搬石共二工(按此數誤)併諸作工餘分不同者合
分術入之共得一千二百九十四工七千分工之一
千四百八十九(按甎工差多一工石工差少一工故相併之工數無差分子則差少四千)
(八百五十二分)通分内子得一百二十九萬五千四百八十
九為衆工實置火頭每管六十人分母乘之得六萬
為法(按數誤分母七千乘六十應得四十二萬)除都工實得火頭二十一
人六萬分之三萬五千四百八十九壕寨每部一百
二十人就倍火頭法六萬為十二萬亦除衆工實得
壕寨十人十萬分之九萬五千四百八十九列兩餘
分及前諸作工餘七千分之一千四百八十九三項
以合分術入之得一工不盡五十萬四十億分之三
十萬二千三百六十九億四千萬分求等又約之為
八十四萬分之五十萬三千九百四十九分乃又併
之共得一千三百二十六工其餘分大約百分中之
五十九在半以上收為一工共定得一千三百二十
七工(按此數偶合)為每丈都工然後以城通長徧乘乘諸
項置城長一千五百一十丈乘城率一萬五千七百
五十尺得二千三百七十八萬二千五百尺為城堅
積又以城長乘牆率七百五十尺得一百一十三萬
二千五百尺為牆堅積併城牆二積得二千四百九
十一萬五千尺又以墟率四因之得九千九百六十
六萬尺為實以堅率三約得三千三百二十二萬尺
為壕積以為實以壕闊三十丈併下闊二十五丈得
五十五丈以半之得二百七十五尺乘壕長一千五
百一十丈得四十一萬五千二百五十尺為壕法除
實得八丈為壕深求工料共數如術以城通長徧乘
丈率工永定柱爬頭拽後木摶子木橛子木絍索蘆
蓆筀竹水竹青茅城甎石版石灰各得以共工乘日
支錢米得共錢米更不立革
按草中法數有不合者逐條改正如左
一題言城脚週廻鋪石版三層通身用甎包砌
應于先求得一丈自乘幅數再乘之二十一
萬寸數内減去三層石脚之一萬三千五百
寸餘一十九萬六千五百寸為甎實以甎則
三十寸除之得六千五百五十觔為甎數草
中即以全積為甎實故得數差多四百五十
片
一女頭鵲臺全積一十八萬一千四百四十寸
一箭窗虚積一千六百二十寸三眼應三因
之得四千八百六十寸以減全積餘一十七
萬六千五百八十寸為實以一甎積一百八
十寸除之得九百八十一片為甎數草中只
減一眼虚積故得數差多一十八片
一併城牆鵲臺護險牆三甎數得共用甎八千
零三十一片草中差多四百六十八片
一題言城脚鋪石版三層應以甎闊六寸乘九
幅得五十四寸以一丈乘之得五千四百寸
三因之得一萬六千二百寸為實以石之長
闊相乘得一千寸為法除之得一十六片二
分草中並無求法但云每丈用石版十片差
少六片二分
一石每片用灰十觔甎每片用灰一觔每丈石
用灰一百六十二觔甎用灰八千零三十一
觔二共用灰八千一百九十三觔草中石用
灰差少六十二觔甎用灰差多四百六十八
觔二共用灰差多四百零六觔
一石十片二工甎七百片一工灰千觔一工每
丈應用石工三工二分四釐甎工一十一工
七百分工之三百三十一灰工八工千分工
之一百九十三併之又併土工一千一百工
定柱工二十工爬頭木工四十工摶子木工
八十工橛索工三十二工共得一千二百九
十四工七千分之六千三百四十一草中分
子為一千四百八十九差少四千八百五十
二分
一求大頭工應以共工分母通工數内子為實
以分母通所受六十人為法除實得火頭二
十一工又一十四萬分工之八萬一千四百
四十七草中誤以千分通之故分母子數不
合求壕寨應仍用前實以分母七千通所管
一百二十人為法除實得壕寨十工又二十
八萬分之二十二萬一千四百四十七草中
同前誤分母子數不合
一前共工火頭壕寨三分數通而併之得二工
又二十八萬分之七萬七千九百八十一然
後總併之得一千三百二十七工又二十八
萬分工之七萬七千九百八十一其分子不
及分母十之三棄之即以一千三百二十七
工為定數草中分子僅進一工餘數及十之
六又進一工故所得定工數亦同
一共用石版二萬四千四百六十二觔答數内
差少九千三百六十二觔
一共用甎一千二百一十二萬六千八百一十
觔答數内差多七萬零六百六十八觔
一共用灰一千二百三十七萬一千四百三十
觔答數内差多六十一萬三千六十觔
右十餘條皆依舊草正其舛訛至立法之疎
密未暇論也
樓櫓功料
問築城合蓋樓櫓六十處每處一十間護險高四尺長
三丈厚隨甎長卧牛木一十一條長一丈六尺徑一
尺一寸搭腦木一十一條長二丈徑一尺看壕柱一
十一條長一丈六尺徑一尺二寸副壕柱一十一條
長一丈五尺徑一尺二寸掛甲柱一十一條長一丈
三尺徑一尺一寸虎蹲柱一十一條長七尺五寸徑
一尺仰艎板木四十五條長一丈徑一尺二寸平面
板木三十五條長一丈徑一尺二寸串掛枋木七十
三條長五尺徑一尺仰板四八甎結砌三層計六千
片每片用灰半觔共用紙觔一百觔牆甎長一尺二
寸闊六寸厚二寸半中板瓦七千五百片一尺釘八
箇八寸釘二百七十箇五寸釘一百箇四寸釘五十
箇丁環二十箇用工三百九十六人欲知共用工料
各幾何(按護險牆每甎一片用灰一觔題内缺)
答曰卧牛木六百六十條搭腦木六百六十條
看壕柱六百六十條副壕柱六百六十條
挂甲柱六百六十條虎蹲柱六百六十
條串挂枋四千三百八十條仰板木二
千七百條平板木二千一百條城甎四
萬八千片四八甎三十六萬片石灰二
十萬八千觔紙觔六千觔中板瓦四十
五萬片丁環一千二百箇一尺釘四百
八十箇八寸釘一萬六千二百箇五寸
釘六千箇四寸釘三千箇用工二萬三
千七百六十人
術曰以商功求之置牆高乘長得寸為實以甎闊乘
厚為法除之得用甎及用灰以處數並乘諸工料得
總用工料
草曰置牆高四尺通為四十寸置長三丈通為三百
寸相乘得一萬二千寸為實以甎闊六寸乘厚二寸
五分得一十五寸為法除之得八百片為牆甎又為
灰并四八甎灰三千觔共灰三千八百觔乃以六十
處徧乘總用工料卧牛木搭腦木看壕柱副壕柱挂
甲柱虎蹲柱仰板木平板木串挂枋木四八甎城甎
石灰紙觔中板瓦一尺釘八寸釘五寸釘四寸釘釘
環工數各項總數在前
計造石壩
問創石壩一座長三十丈水深四丈二尺令面闊三丈
石版每片長五尺闊二尺厚五寸用灰一十觔每層
高二尺差闊一尺石匠每工九片搬扛五片用工四
人搬灰兼用每工一百一十觔火頭每名管六十人
部押每名管一百二十人所用石湏依原叚不許鑿
動欲知壩下闊及用石并灰共工各幾何
答曰壩下闊五丈石版一十萬八千片石灰
一百萬八千觔用夫一十萬三千五百二
十八工十一分工之八
術曰以商功求之招法入之置層高尺數乘面闊及長為初
率次以差闊尺數乘高又乘長為次率却以石版長闊厚
相乘為法以除二率各得石版為上積及次積置深以層
高尺數約之得層數對二積列之一行各添一撥天地數
各以累乘對約之得乘率以對上次積併之為石版以
每觔用灰乘石為灰數以匠工片數約版得石匠以搬夫
數乘石版為實以扛片數為法除之得人數以搬用灰數
除灰得人數併諸工以火頭管數約之為火頭半之為部
草曰置層高二尺面闊三丈相乘得六十尺又乘長
三十又得一萬八千尺為初率次以差闊一尺乘高
二尺又乘長三十丈得六百尺為次率却以石版長
五尺闊二尺厚五寸相乘得五尺為法以除二率得
三千六百片為初積一百二十片為次積列右行置
深四丈二尺以每層二尺約之得二十一層乘初積
三千六百片得七萬五千六百片于上次置二十一
層減一餘二十以乘二十一層得四百二十半之得
二百一十乘次積一百二十觔得二萬五千二百
片加入上共得一十萬八百片為石版數次置二
十一層減去一餘二十以差闊一尺乘之得二丈
併上闊三丈共得五丈為下闊之數又置石一十
萬八百片以每工九約得一萬一千二百置石版
數以搬扛四人乘之得四十萬三千二百為實以
五片為法除之得八萬六百四十工又置石版數
以每片用灰一十觔乘之得一百萬八千觔為灰
實以每人擔用一百一十觔約之得九千一百六
十三工一十一分工之七為灰工于上又併石版
工一萬一千二百及併搬扛工八萬六百四十工
加上共得一十萬一千三工一十一分工之七通
分内子得一百一十一萬一千四十為實置火頭
每名管六十工以乘分母一十一得六百六十為
法除實得一千六百八十三工不盡二百六十與
法約之為三十三分工之一十三為火頭工數半之
得八百四十一工三十三分工之二十三為部押壕
寨數今衆工下十一分工之七以母十一除火頭分
母三十三得三以三因衆工下母子為一十萬一千
三工三十分工之二十一併三項母子得一十
萬三千五百二十九工分子五十七滿母三十
三收一工餘二十四與母各三約為十一分工
之八為共用一十萬三千五百二十八工十一分工
之八
築埂均功
問曰縣共興築圩埂長三十六里半甲縣出二千七百
八十人乙縣出一千九百九十人丙縣出一千六百
三十人丁縣出一千三百二十人其甲縣先差到一
千五百四十四丙縣先差到九百六十五夫欲知各
合賦役埂長幾何(里法三百六十步)
築曰甲先到人築二千六百二十八步(計七里一百八步)
丙先到人築一千六百四十二步半(計四里二百二)
(步半)
術曰以商功求之置里通步作尺為積率併諸縣人
數為均法法與率可約者約之以科率各乘先到人
為實皆法而一各得先築里步為先賦埂長續到人
合賦功凖此求之
草曰置三十六里五分以里法三百六十步通之得
一萬三千一百四十步又以步五尺乘之得六萬五
千七百尺為長率併甲乙丙丁縣四縣合科人得七
千七百二十為均法合法與率可求等得二十以約
之率得三千二百八十五法得三百八十六以長率
三千二百八十五尺乘甲縣先到人一千五百四十
四夫得五百七萬二千四十人為甲實實如法三百
八十六而一得一萬三千一百四十尺以步五尺約
之得二千六百二十八步為甲縣先到人所築積步
又以長率三千二百八十五乘丙縣先到人九百六
十五夫得三百一十七萬二十五尺為丙實實如法
三百八十六而一得八千二百一十二尺五寸以步
法五尺約之得一千六百四十二步半為丙縣先到
人所築步
計浚河渠
問開通運河就土築堤令面廣六丈底廣四丈上流深
八尺下流深一丈六尺長四十八里其堤下廣二丈
四尺上廣一丈八尺與河等未知高以墟四堅三為
率秋程入功每名自開運築墟堅共積常六十尺築
堤至半為棚道取土上下工減五分之一限一月畢
欲知河積及堤積尺共用工并日役工數及堤高各
幾何
答曰河積六千二百二十萬八千尺堤積四千
六百六十五萬六千尺堤高二丈一尺七
分尺之三共用工二十四萬四千九百四
十四日役工八千一百六十四五分工之
四
按共用工日用工二數俱誤若以共工分工積
則每工各得四百四十四尺餘其不合明矣辨
詳草後
術曰以商功求之併河上下廣于上併河上下流深
乘之又以長乘為實以四為法除得河積以堅率乘
河積為實以墟率為法除得堤積併堤上下廣乘堤
長半之為法除堤積得堤高併河堤二積以棚道母
半之副置以棚道減工子乘之以棚道減工母除之
得數以併其副共為寄以子減母餘乘常尺為增
子以母乘常尺為增分併增分增子乘寄倍為用
工實以增分乘增子又乘限月日為法除實得用人
工數
草曰置河上廣六丈併底廣四丈通之折半得五十
尺于上又置河上流深八尺併下流深一丈六尺併
之折半得一十二尺以乘上數得六百尺為次置長
四十八里以尺里法二千一百六十通之得一十萬
三千六百八十尺得堤河長以乘次得六千二百二
十萬八千尺為河積以堅率三因河積得一億八千
六百六十二萬四千尺為實以穿率四為法除之得
四千六百六十五萬六千尺為堤積置上廣一丈八
尺下廣二丈四尺併之為四十二尺以乘堤長一十
萬三千六百八十尺得四百三十五萬四千五百六
十尺以半之得二百一十七萬七千二百八十尺為
法除堤積得二十一尺為堤高不盡九十三萬三千
一百二十與法求等得三十一萬一千四十俱約之
為七分尺之三次置河積六千二百二十萬八十尺
併堤積四千六百六十五萬六千尺得一億八百八
十六萬四千尺以棚道築至半是二除之得五千四
百四十三萬二千尺副之先以減工之子一(按此以下法皆)
(誤)乘之只得此數為實乃後以減工母五為法除之
得一千八十八萬六千四百尺併副五千四百四十
三萬二千尺共得六千五百三十一萬八千四百尺
為寄以折減工五分之一以子一減母五餘四以乘
常尺六十得二百四十尺為增子以母五乘常尺六
十得三百尺為增分以二增併之得五百四十乘寄
得三百五十二億七千一百九十三萬六千尺以半
之得一百七十億三千五百九十六萬八千尺為用
工實(按此下又有脱誤)得八千一百六十四為每日人工數
不盡一百七十二萬八千與法求等四十三萬二千
俱約之為五分工之四得每日用工八千一百六十
四工五分工之四復通分内子得四萬七百二十四
以三十日乘之得一百二十二萬一千七百二十為
寔仍以母五約之得二十四萬四千三百四十四工
為共用工合問
按草中求堤積至密至捷誠數家之要法也至
減工子母乘除而下則法與數皆有誤焉蓋題
言棚道減工五分之一是棚道為平道四分之
五也四為分母五為分子應以分子五乘上下
積五千四百四十三萬二千尺得二億七千二
百一十六萬尺以分母四乘副半積得二億一
千七百七十二萬八千尺併之得四億八千九
百八十八萬八千尺為實以分母四乘常尺六
十得二百四十尺為法除實得二百零四萬一
千二百工為共工數以一月三十日除之得六
萬八千零四十工為每日工數或置分子五乘
上半積之得數于上又併分子母得九乘常尺
六十得五百四十尺乘上數得一千四百六十
九億六千六百四十萬尺為實以分母四乘六
十尺得二百四十尺為增母以分子五乘六十
尺得三百尺為增子增母子相乘得七萬二千
尺為法除實得共工數亦與前同此特不用副
半積數然不若前法之省草中以五為分母以
一為分子母子既以顛倒而又以餘分為分子
後雖易一為四而母子之名未正故其中累乘
累除之數漫無可據而所差甚遠也
圍田先計
問有草蕩一所廣三里縱一百一十八里夏日水深二
尺五寸與溪面等平溪闊一十三丈流長一百三十
五里入湖冬日水深一尺欲趁此時圍裡成田于蕩
中順縱開大港一條磬折通溪順廣開小港二十四
條其深同其小港闊比大港六分之一大港深比大
港面三分之一大小港底各不及面一尺取土為埂
高一丈上廣六尺下廣一丈二尺蕩縱當溪其岸高
廣倍其埂數上下流各立斗門一所湏令田内止容
水八寸遏餘水復溪入湖里法三百六十步步法五
尺欲知田積埂土積大小港底面深闊冬夏積水田
港容水過水溪面泛高幾何
按題意掘土為港即以其土四邊為埂當溪者
高闊倍之餘三邊等語皆未詳
答曰田積一千八百六十六頃八畆二十四步
埂土積九百六十五億五千二百萬立方寸
大港面闊六丈一尺七寸底闊六丈七
寸深六尺八寸小港面闊一丈二寸六
分寸之五底闊九尺二寸六分寸之五
深六尺八寸夏積水二萬八千六百七十
四億立方寸冬積水一萬一千四百六十
九億六千萬立方寸田容水九千七十二
億六千九百一十二萬立方寸港容水九
百六十五億五千二百萬立方寸(港上者在田内)
遏出水一萬八千六百三十五億七千八百
八十八萬立方寸溪面泛高一尺三寸一十
三萬一千六百二十五分寸之一萬四千四
百一十一
按題言大港深比大港面三分之一答數中大
港面六丈一尺七寸深六尺八寸是九之一不
足而非三之一矣此數與題不合以下俱誤
草曰先通步法為五十寸通三百六十步得一萬八
千寸為里法以里法通蕩廣三里得五萬四千為廣
率又通蕩縱一百一十八里得二百一十二萬四千
為縱率以縱併廣率得二百一十七萬八千為和以
縱率乘廣率得一千一百四十六億九千六百萬為
寄三因縱率二百一十二萬四千得六百三十七萬
二千于上倍和二百一十七萬八千得四百三十五
萬六千加上得一千七十二萬八千為叚次以埂上
廣六尺併下廣一丈二尺得一十八尺乘半埂高五
十寸得九千寸又乘叚一千七十二萬八千得九百
六十五億五千二百萬為土積亦為港容水以港闊母
六因土積得五千七百九十三億一千二百萬為
實以闊子一乘小港二十四條又乘廣率五萬四千
得一百二十九萬六千為泛以闊母六因縱率二百
一十二萬四千得一千二百七十四萬四千併泛得
一千四百四萬為隅開平方(按大港闊六分差一尺小港闊一分差一尺故)
(此法不免有差)得二百三寸不盡七百三十七萬六千四百
收為所得一寸乃得二百四寸為堢以深子一乘之
以深母三除得六尺八寸為大小港等深次以深母
三因堢二百四寸得六百一十二寸為實如深子一
而一得六丈一尺二寸為中以不及一尺半之得五
寸加中得六丈一尺七寸(按如此則不成分數矣)為大港面闊
如母六而一得一丈二寸六分寸之五為小港面以
不及一尺各減大小港面得六丈七寸為大港底得
九尺二寸六分寸之五為小港底次以埂下廣一丈
二尺乘叚一千七十二萬八千寸得一十二億八千
七百三十六萬為址以大港面六丈一尺七寸乘隅
一千四百四萬得八十六億六千二百六十八萬為
實以闊母六除之得一十四億四千三百七十八萬
為港平以併址一千二億八千七百三十六萬得二
十七億三千一百一十四萬減寄一千一百四十六
億九千六百萬餘一千一百一十九億六千四百八
十六萬為田積寸以步法五十寸自乘得二千五百
除積寸得四千四百七十八萬五千九百四十四步
為田積步以畆法二百四十步約之得一千八百六
十六頃八畆不盡二十四步為田積以址一十二億
八千七百三十六萬減寄一千一百四十六億九千
六百萬餘一千一百三十四億八百六十四萬乘令
容水八寸得九千七十二億六千九百一十二萬為
田容水次以夏水深二尺五寸乘寄一千一百四十
六億九千六百萬得二萬八千六百七十四億寸為
夏積水次以冬水深一尺乘寄得一萬一千四百六
十九億六千萬寸為冬積水乃以田容水九千七十
二億六千九百一十二萬併港容水九百六十五億
五千二百萬得一萬三十八億二千一百一十二萬
減夏積水二萬八千六百七十四億寸餘一萬八千
六百三十五億七千八百八十八萬為遏出水當以
八節乘之歲日三百六十除之為實今從省先以八
節約歲日三百六十得四十五為率次以里法一萬
八千寸通流長一百三十五里得二百四十三萬又
乘溪闊一十三丈得三十一億五千九百萬以乘除
率四十五得一千四百二十一億五千五百萬為法
除遏出水一萬八千六百三十五億七千八百八十
八萬得一尺三寸為溪面泛高不盡一百五十五億
六千三百八十八萬與法一千四百二十一億五千
五百萬求等得一百八萬俱以約之為一十三萬一
千六百二十五分寸之一萬四千四百一十一為泛
高寸下分母之數合問
按草中自求大小港闊深以後既與題問不合
且法多疎漏今以立天元一術推明求大小港
闊深之法于後至田積水積等不過冪積體積
相較初無深義可無論也
法立天元一為一分六因之得六元為大港闊
減十寸得六元少十寸為大港底闊併之得十
二元少十寸以半深一元乘之得十二平方少
十元以縱率因之得二千五百四十八萬八千
平方少二千一百二十四萬元又以天元一為
小港闊減十寸得一元少十分為小港底闊併
之得二元少十寸以半深一元因之得二平方
少十元以二十四廣率因之得二百五十九萬
二千平方少一千二百九十六萬元併二數得
二千八百零八萬平方少三千四百二十萬元
與土埂共積等而邊各以一萬除之得二十八
百零八平方少三千四百二十元與九百六十
五萬五千二百寸等三數又求等得三十六徧
約之得七十八平方少九十五元與二十六萬
八千二百寸等乃以寸數為實以元數為縱以
方數為隅開帶縱平方得方邊為一分數五尺
九寸(二五五三二九)即小港闊減一尺得四尺九寸
(二五五三二九)為小港底闊六因一分數得三丈五
尺五寸(五三一九七三)為大港闊減一尺得三丈四
尺五寸(五三一九七三)為大港底闊二因一分數得
一丈一尺八寸(五一六五八)為同深以此轉求共
港容水數乃與共土埂原積數相合
數學九章卷七下
