蟹略卷二
宋高似孫撰
蟹鄉
蟹澤
本草圖經曰蟹生伊洛池澤中注曰淮海京東河北陂
澤中多有之
蟹浦
南齊建武四年崔慧景作亂到都下不克單馬至蟹浦
投漁人陸龜蒙蟹志曰漁捕於江浦間陸放翁詩今朝
有奇事江浦得霜螯
蟹洲
吳志曰蘇最多蟹鬱洲者尤肥大
蟹浪
吳人夜執火於水濱紛然而集謂之蠏浪
蟹穴
大戴禮曰蟹非鱣之穴而無所寄托者心躁也荀子曰
蟹非蛇蟺之穴無所寄託強至墨蟹詩初自鱣穴來
猶帶浮泥黑毛友詩身綴鵷鸞集鳳池夢尋麋鹿遊
蟹堁唐韻曰堀堁塵起貌
蟹窟
梅聖俞詩肥大窟深淵曷虞遭食啄
蟹舍
張志和漁父歌淞江蟹舍主人歡蘇庠淞江詩東隣蟹
舍如著我已辦蓑笠懸牛衣張徽之淞江詩蕭蕭蘆葦
黃蟹舍何瀟灑陸放翁詩數椽蟹舍償初志九陌塵衣
洗舊痕又詩洞庭八萬四千頃蟹舍正對蘆花洲
蟹具(淞江有漁具圖本草圖經曰南方人捕蟹差早王維為人作捕漁圖今之捕蟹良佳陸龜蒙詩)
(却乞江邊採捕郎)
蟹籪
陸龜蒙蟹志曰今之採捕於江浦間承峻流葦蕭而障
之其名曰籪廣五行記曰元嘉中富陽民作蟹籪司馬
温公詩稻肥初籪蟹桑密不通鴉金嘉謨魚籪詩芒葦
織簾箔横當湖水秋寄言魚與蟹機穽在中流陸放翁
詩水落枯萍粘蟹籪疎寮詩籪頭蟹大須都買篘下醪
香且竟酣
蟹簾
吳越之人取蟹編簾以障謂之蟹簾石守道淞江賦云
小&KR0034;槮&KR0034;罶之所施陸龜蒙迎潮辭曰鷗巢卑兮魚箔
短黃太史賦曰聊生涯於葦竹即陸氏所謂葦蕭也
蟹簄
簄葉亦如簾陸龜蒙漁具詩序曰倒竹於澨曰滬其詩
曰萬植禦洪波森然倒林薄石處道淞江賦曰&KR0034;簄筍
&KR0034;以森布&KR2529;罾罛罟以交曳疎寮詩水生奔蟹簄樹雜
蔭魚牀又詩明夜定依漁父宿簄頭呼蟹碧丸丸
蟹篝
篝者以竹為簍上接籪簾者也陸龜蒙曰筍即篝也疎
寮詩自擕筆具呼西舟好風吹蟹歸魚篝
蟹&KR2668;
纂文曰取蟹者曰&KR2668;
蟹網
吳人引舟取蟹沈鐵脚網謂之蕩浦又引徐行兩舟中
間施網謂之搖江黃太史詩誰憐一網盡大法河北民
蟹釣
梅聖俞蟹詩老蟹飽經霜紫膏青石殼肥大窟深淵曷
虞遭食啄香餌與長絲下沈寧自覺未免利者求潜潭
不為邈又詩霜蟹肥可釣水鱗活堪斫
蟹火
吳人取魚執火而攻之蟹則易集黃太史詩憶觀淮南
夜火攻不及晨又詩怒目横行與虎爭寒沙奔火禍胎
成
蟹戶
錢氏治杭越置漁戶蟹戶劉禹錫詩宛洛魚書至江村
雁戶歸用雁戶亦奇少有人用此晏元獻詩曰白草沙
場多雁戶黃榆關迥絶狼烟
蟹品
洛蟹
本草圖經曰蟹生伊洛池澤中(注曰伊洛蟹極難得)今淮海京東
河北陂澤中多有之沈存中筆談曰關中無蟹
吳蟹
羅處約蘇州圖經其敘蟲魚蟹居其末可為無風度之
甚况大欠表章乎姑蘇婁縣即崑山也有鬱吳塘蟹特
肥大鬱州者孫恩所保之地石處道淞江賦曰魚則蟹
鼈蝦螺杜牧詩越浦黃柑嫩吳溪紫蟹肥梅聖俞詩幸
與陸機還往熟每分吳味不嫌猜陸放翁詩細粒新沙來
左輔巨螯斫雪出東吳章甫詩吳淞魚蟹熟安穏泛江
流
越蟹
宋景文詩越蟹丹螯美吳蓴紫線縈謝景初詩越俗
嗜海物鱗介每一遺蝦臝味已厚况乃蟹與蜞張祐歸
越詩好老寧雞口加飡及蟹螯
楚蟹
蘇欒城詩楚蟹吳柑初著霜梁園高酒試羔羊韓子蒼
蟹詩饞涎不避吳儂笑香稻兼嘗楚客飡章甫詩乃知
楚人饞不待秋霜熟
淮蟹
梅聖俞詩淮南秋物盛稻熟蟹正肥黃太史蟹詩憶觀
淮南夜火攻不及晨張文潜詩遥憐漣水蟹九月已經
霜
江蟹
許渾詩江上蟹螯沙渺渺隖中蝸殼雪漫漫宋景文
詩秋水江南紫蟹生寄來千里佐蓴羹梅聖俞詩年年
收稻買江蟹二月得從何處來陸放翁詩山暖已無梅
可折江清獨有蟹堪持注曰蜀中惟嘉州有蟹又詩今
朝有奇事江浦得霜螯
湖蟹
淞苕之蟹太湖蟹也陸放翁詩尚無千里蓴那有鏡湖
蟹又詩團臍霜螯四腮鱸尊俎芳鮮十載無塞月征塵
身萬里夢魂也復到西湖西湖蟹稱天下第一又詩久
厭羶葷愁下筯眼前湖上得雙螯
溪蟹
吳興志云九月間溪蟹大如盌極稱美張籍詩越嶺黃
柑嫩吳溪紫蟹肥束坡詩溪邊石蟹小如錢喜見輪囷
至玉盤李商老詩溪友提擕紫蟹肥形模郭索就羈縻
疎寮詩山梅能摘索溪蟹更清癯不言肥而言癯可表
溪蟹之雋又詩蟹生溪味爽梅報野香疎
潭蟹
陶商翁詩遠草牛羊動暗潭蝦蟹明
渚蟹
宋景文詩晨杯鬭䜴江蓴滑夕俎供糖渚蟹肥
泖蟹
三泖屬華亭蟹大而美人呼為泖蟹
水中蟹
晉解系與趙王倫同討叛羌後倫以憾收系兄弟梁王彤
救之倫曰我於水中見蟹且惡况此人輕我耶遂害之
(莊子秋水篇公子牟曰子獨不聞夫井底之蛙乎謂東海之鼈曰吾樂與爾跳梁於井幹之上入休乎缺甃之)
(崖赴水則接掖持頤蹶泥則滅足没胕還虷蟹與科斗莫吾能若也)本草圖經曰蟹生諸
水中取無時曾裘父詩遠及水中蟹直以投葅醢謝幼
槃詩論功直與酒杯同何事生涯在水中
石蟹
本草圖經曰伊洛水中有石蟹東坡詩溪邊石蟹小如
錢曾文清詩斫雪流膏乃如許也容石蟹趁時新疎寮
詩翠驚苕影亂蟹過石隂空又秋蘭臨澗活石蟹帶霜
饑又詩蟹遨離罅石翠狎跂枯蓮又詩沙清幽蟹露樹
蔚野禽留僧頤詩石凉幽蟹過枝脆雨蟬休幽蟹二字
良佳
潮蟹
陸放翁詩潮壯知多蟹霜遲不換&KR1593;
新蟹
温公詩鴈隨斜柱絃隨指蟹薦新螯酒滿船陸放翁詩
鮮鱸出網重兼觔新蟹登盤大盈尺又詩啄黍黃雞嫩
迎霜紫蟹新又詩溪女留新蟹園公飽晚瓜又詩輪囷
新蟹黃欲滿磊落香橙綠堪摘又詩半榼浮蛆初試釀
兩螯斫雪又嘗新
早蟹
本草圖經曰今南方人捕蟹差早蘇欒城詩曰白魚紫
蟹早霜前有酒何須問聖賢張耒詩早蟹肥堪薦村醪
濁可斟
老蟹
梅聖俞詩老蟹飽經霜紫螯青石殼又詩秋葉蕭蕭蟹應
老憶昔共歸江上初疎寮詩相次西風吹蟹老眼前且
作鱠殘圖又詩大川足鳬雁蟹老魚亦老又詩菊報香
篘熟橙催宿蟹肥宿字亦前人未用
螃蟹
吳興志曰十月雄鬭大蟲謂蟹大而有力亦曰螃蟹周
禮疏曰祭器以螃蟹為飾施於祭用者也又曰今之螃
蟹其仄行也日華子曰螃蟹凉凉字宜入詩元微之詩
池清漉螃蟹瓜蠧拾蝦蟇毛友謝送螃蟹詩沙頭郭
索衆横行豈料身歸五鼎烹
毛蟹
海物志曰螃蠏曰毛蟹
活蟹
梅聖俞有答吳正仲送活蟹詩(見卷四)
春蟹
梅聖俞詩年年收稻買江蟹二月得從何處來
夏蟹
吳越人採夏蟹曰蘆根蟹謂止食菱蘆根也陶商翁詩
蘆根紫蟹團臍少楓葉青鯿縮項來章甫詩今朝忽至
前郭索當炎伏也知楚人饞不待秋霜熟疎寮詩夏蟹
新中食初菘脆入虀
秋蟹
林和靖詩水痕秋落蟹螯肥閒過黃公酒食歸宋景文
詩秋水江南紫蟹生梅聖俞詩秋來魚蟹不知數秋
葉蕭蕭蟹應老齊唐詩身閒婚嫁畢秋晚蟹螯肥趙潼
垂虹亭詩露垂曉橘金丸重霜飽秋螯玉股肥疎寮詩
不是桂菊蟹如何能好秋
霜蟹
宋景文詩秋蓴未下䜴霜蟹恣持螯梅聖俞詩欲攬整
白帽酒壺及霜蟹又詩老蟹飽經霜紫螯青石殼劉貢
父詩霜蟹人人得春醪盎盎浮蘇欒城詩黃花簇短籬
霜蟹正堪持又詩勝處舊聞荷覆水此行猶及蟹經霜又
風高熊正白霜落蟹初肥謝民師詩秋風鱠鱸絲霜月
持蟹螯俞紫芝詩莫怪野人經宿住白蘋霜落蟹螯肥陸
放翁詩霜蟹薦肥螯絲蓴小添䜴
稻蟹
彭器資詩玉粒稻初熟霜螯蟹正肥強至詩漵浪檣烏
急吳霜稻蟹肥又詩木奴競熟饒千樹稻蟹初肥嗜二
螯陸放翁詩稻蟹泖中盡海氣秋後空
樂蟹
吳人以稻秋蟹食既足腹&KR0621;朝江為樂蟹
冬蟹
月令曰季冬行秋令介蟲為妖注曰丑為鼈蟹孫真人
月令曰十二月勿食蟹傷神陸龜蒙詩強作南朝風雅
客夜來偷醉早梅旁陸放翁食蟹詩東崦夜來梅已動一
樽芳醖竟須擕與大陸意同則是冬持螯矣
燈蟹
吳越及中都以上元時蟹為貴謂之燈蟹疎寮詩風流
誇老看元宵
大蟹
震澤漁者得蟹大如斗老漁曰鼈蟹之殊常者必江湖之
使烹之不祥乃縱之横行水面一里方没陸放翁詩蟹
束寒蒲大盈尺鱸穿細柳重兼行
尺蟹
陸放翁詩紫蟹迎霜徑一尺白魚脱水重兼觔又詩一
尺輪囷霜蟹美十分瀲灔杜醅香又詩白鵝作鮓天下
無潯陽糖蟹一尺餘疎寮詩硯八百年今懶進蟹一尺
大何能烹又詩壮尺大貪持蟹匡十分香憐破橙黃
斤蟹
吳人以蟹及斤者為奇陸放翁詩黃柑磊落圍三寸尺
蟹輪囷可一斤
箇蟹
食療曰八月前每箇蟹腹中稻榖一顆輸海神遇八月
即好經霜更美
子蟹
海物志曰蟹之有子者曰子蟹孟詵曰蟹子散諸熱
紫蟹
李邦直詩紫蟹黃柑新酒熟夜間船尾唱伊州張文潜
詩黃柑紫蟹見江梅紅稻白魚飽兒女又詩秋風五千
里碧蕨見紫蟹東坡詩紫蟹鱸魚賤如土得錢相付何
曾數裴若訥詩漁人借問去何處白酒香甜紫蟹肥趙
令畤詩紫蟹黃橙知有思天教出向夜凉時疎寮詩月
洗黃蘆雪天生紫蟹秋
健蟹
黃太史詩螘臂怒兮專車蟹螯強兮鬭虎曾文清詩横
行足使斑寅懼乾死能令瘧鬼亡陸放翁詩芋肥一本
可專車蟹壯兩螯堪敵虎疎寮詩鴈愁奔舊菊蟹健敵
新醪又詩蟹與人同健詩如酒怕陳又詩笑逼花皆立
騷添蟹越遒又詩最覺黃花如有意却憐豪蟹欲相疎
用遒字豪字強於健字又詩沙空擒逸蟹泉熟煮寒青
逸字亦未經用又詩菊纔重九破蟹却十分遨遨字又
佳於逸字
生蟹
濟衆方曰小兒頭顱不合用生蟹足骨擣敷
魚蟹
陸龜蒙詩直至葭菼少歌言魚蟹肥黃亞夫詩菱芡與魚
蟹居人足不東坡詞漁父引飲誰家去魚蟹一時分付
蘇欒城詩飲食從魚蟹封疆入斗牛吕居仁詩連年湖
海病未免魚蟹罸陳璹詩活計魚蝦蟹此事屬漁舟疎
寮詩迴舟指淞江徑奔魚蟹海
蝦蟹(蝦亦六跪兩螯)
虞預會稽典錄曰吞舟之魚不啖蝦蟹東坡詩一魚中
刃萬魚驚蝦蟹奔忙誤跳躑胡澹翁詩鮭魚還抵店蝦
蟹不論錢
蟹占
蟹官
天文錄曰十二星有巨蟹官黃太史詩雖居天上三辰
次未免人間五鼎烹陸放翁詩魚長三尺催繪玉蟹巨
兩螯仍斫雪用巨蟹本乎此良佳
蟹灾
月令曰季冬行秋令介蟲為妖注曰丑為鼈蟹軍略灾
篇曰地忽生蟹當急遷砦柵不遷將亡廣五行記曰軍
行地無故生蟹砦宜急移魚蟹之類水失其性則有此
孽抱朴子曰兵地生蟹者宜急移軍太乙在玉帳之中
不可攻也
蟹食
國語曰越王問范蠡曰今吳稻蟹食不遺種伐其可乎
搜神記晉太康中會稽郡蟹皆為鼠食稻陶隠居
曰蟹食水莨有節陶商翁詩注曰蘆根與稻蟹之所
食
蟹漆
淮南子曰磁石引針蟹脂敗漆注曰置蟹漆中則漆敗
也抱朴子曰蟹之化漆麻之壊酒不可以理推也博物
志曰蟹漆相合成水陶隠居曰投蟹漆中化水飲之長
生又見神仙服食方
蟹鼠
淮南萬畢術曰燒蟹致鼠淮南子曰釋大道而任小數
無以異於蟹捕鼠蟾蜍捕蚤注曰以火灼蟹匡上内置
穴中乃熱足走窮穴能捕二鼠又曰使蟹捕鼠必不得
劉貢父蟹捕鼠功豈具謝幼槃詩焚臍未用集鼠軰椎
髓方嫌太瘦生
蟹亂
吳語曰蝦荒蟹亂
蟹略卷二
