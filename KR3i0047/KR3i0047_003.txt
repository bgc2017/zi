蟹略卷三
宋高似孫撰
蟹貢
獻蟹
汲冢周書王會篇曰成王時海陽獻蟹
供蟹
劉聰以襄陵王櫖坐魚蟹不供被誅
貢蟹
韓子蒼糖蟹注曰舊說平原歲貢糖蟹黃太史蟹詩誰
知揚州貢此物真絶倫
登蟹
陳克詩小楫登魚蟹平原聚鳥烏
禁蟹取蟹
本草曰蟹取無時三國典略曰齊王禁取蟹蛤之類惟
許捕魚沈立為兩浙漕奏罷魚蟹之征
孝蟹
田彦升奉母孝母嗜蟹遠市於蘇霅之間熟之以歸楊
行密將田碩兵暴至人皆竄避餒死獨彦升挈囊負母
竟以蟹免時以為孝報古者有孝魚有孝泉今表以孝
蟹云
遺蟹
張敞集朱登為東海相遺敞蟹報書曰蘧伯玉受孔子
之賜必及鄉老敞謹分斯貺于尊行者何敢獨烹之梅
聖俞詩姚江遺魚蟹稽山奉筍蕨
送蟹
梅聖俞謝人送蟹詩幸與陸機還往熟每分吳味不嫌
猜曾裘父蟹詩故人憐我貧走送不待買陸放翁詩客
送輪囷霜後蟹僧分磊落社中薑
買蟹
梅聖俞詩年年收稻買江蟹二月得從何處來疎寮詩
多買潮來蟹催烹帶得魚
烹蟹
張敞以蟹分於尊者不敢獨烹梅聖俞詩邀飲奉醪醴
案杯烹蟹螯王初寮糟蟹詩烹不能鳴渠幸生含糊終
作醉鄉行韓子蒼蟹詩海上奇烹不計錢枉教陋質上
金盤疎寮詩近澗取白水初篘烹石蟹
煮蟹
御食經有煮蟹法諺曰百無使解燒湯煮蟹謝幼槃詩
不使落湯頻下筯正此謂也陶商翁詩落成序嘉賓煮
蟹膾溪鱸疎寮詩天差鶴管烹茶水風夹花吹煮蟹烟
熟蟹
見前田彦升孝母遠市蟹煮熟以歸陶商翁詩蟹螯紅
熟鯔魚活此興重來未有時
斫蟹
東坡詩半殼含黃宜點酒兩螯斫雪勸加餐陸放翁詩
披綿黃雀麴糝羹斫雪紫蟹柑橙香
持蟹
皮日休詩病中無用雙螯處寄與夫君左手持宋元憲
詩左手螯初美東籬菊向開宋景文詩下箸未休資
快嚼持螯有味散朝酲又詩蟹味持螯日魴甘抑鮓天
晏元獻詩蟹螯今在左願拍酒池浮王岐公詩誰共危
樓凌爽氣右持樽酒左持螯東坡詩主人有酒豈獨辭蟹
螯何不左手持又詩定煩左手持新蟹謾繞東籬嗅落
英汪彥章詩寒無蟹螯持猶覺非故園李商老詩却笑
思鱸膾應須持蟹螯疎寮詩蟹纔逢畢卓酒不了劉伶
又詩小山花落渠如别右手螯香我欠肥又詩折得花
相伴消渠酒拍浮又詩未教剪初韭全如持左螯又詩
雁老已忘蘇武節蟹危猶愛畢郎奇此方是用事可以
揜羣作矣
把蟹
杜詩二螯堪把持晏元獻詩未暇南浮海何妨右把螯
宋景文詩對把蟹螯何處酒橙虀蓴菜此時美蘇魏公詩
盤豐介象膾手把畢生螯東坡詩書空漸覺新詩健把
蟹行看樂事全汪彦章詩左手蟹螯行可把新醅早晚
定堪持黃太史詩此中亦有無絃意相對樽前把蟹螯
齊唐詩春波池上搘琴薦秋月桐隂把蟹螯吕居仁詩
漸須把蟹螯慎莫貸雞肋陸放翁詩何由共杯酒把蟹
擘黃柑
擘蟹
陸龜蒙詩相逢便倚蒹葭宿更唱菱歌擘蟹螯范忠宣
公詩堆盤白玉鱸魚美手擘黃金蟹殼肥陸放翁詩尖
團擘雙蟹丹漆飣山梨又詩蟹螯暫擘饞涎堕渌酒初
傾甕眼微明又詩挑燈剩欲開書帙擘蟹時須近酒船
啖蟹食蟹
蔡謨渡江不識蟛蜞以為蟹而啖之梅聖俞詩食蟹易
美(闕)
蟹饌(本草圖經云今人以蟹為食品之佳味佳味二字良佳此彙也以存古非有意於饌也序)
(曰蟹箴其此義乎然昌黎聯句有曰楚膩鱓鮪亂獠羞螺蟹并以為獠羞則冤矣元微之)
(詩官醪半清濁夷饌雜腥羶夷饌即獠羞也至若何曾有食闕弘君舉有食檄皆不可以為法)
洗手蟹酒蟹
黃太史賦云蟹微糟而帶生今人以蟹沃之鹽酒和以
薑橙是蟹生亦曰洗手蟹東坡詩半殼含黃宜點酒即
此也宋景文詩曲長溪舫遠宴暮酒螯香黃太史詩解
縛華堂一座傾忍堪支解見香橙王初寮詩熟點醯薑
洗手生樽前此物正施行哺糟晚出尤無頼尚有饞夫
染指爭陸放翁詩披綿珍鮓經旬熟斫雪雙螯洗手供
蟹蝑鹽蟹
周禮注曰蟹醢也唐韻曰鹽藏蟹又曰蝑亦鹽藏也本
草圖經曰蟹蝑味鹹性寒有毒食療之蟹以鹽淹之作
&KR0008;崔德符詩曰團臍紫蟹初欲嘗染指腥鹽還復輟陶
商翁詩玉版淡魚千片白金膏鹽蟹一團紅
蟹&KR3988;
蟹醢之類惟松苕間精乎此曾裘父詩遠及水中蟹直
以投葅醢
蟹羹
宋景文詩秋水江南紫蟹生寄來千里佐吳羹疎寮誓
蟹羹詩年年作誓蟹為羹倦不支吾略放行
糟蟹(糟法茱萸一粒置厴中經年不沙)
黃太史賦云蟹微糟而帶生蘇魏公詩右把巵酒左持
螯慷慨酣歌藉麴糟王初寮詩醉死楊家郭索生此曹
平日要横行謝幼槃蟹詩不使洛陽頻下筯終令骨醉
奈春風章甫蟹詩藉糟行萬里醉死甘為戮疎寮糟蟹
詩啜醨正自強持酒衆醉如何敢獨醒
糖蟹
南史何胤侈於食味去其甚者猶有糖蟹使門人議之鍾岏
云蟹之將糖躁擾彌甚仁人用意深懷惻怛地志云青州貢
糖蟹宋景文詩訟失閒卿犴糖螯佐夀杯黃太史詩海饌糖
蟹肥江醪白螘醇蘇舜卿詩霜柑糖蟹新醅美醉覺人生萬
事非韓子蒼糖蟹詩只訝平原驛使稀不嗔彭澤寄來遲勸
君莫以無腸故忍見紛紛躁擾時注曰舊說平原歲貢糖蟹
此可為蟹箴矣謝幼槃詩變相驚蜊異將糖嫌蟹躁
蟹虀
吳人虀橙全濟蟹腥韓昌黎詩所謂芼以椒與橙腥臊始發
越也蔣穎叔松江亭詩品待秋風鱸味美重來桂玉啜
虀橙此明言橙虀也白樂天詩老去齒衰嫌橘醋橘醋
二字極佳枚乘七發曰酢以越裳之梅梅酢對橙虀為
佳未有人用也陸放翁詩醢醬點橙虀美不數魚蟹邵
迎詩鹽豉調羹金液膩橙虀薦鱠玉絲肥疎寮詩笋早
趨禽腹橙香適蟹虀又詩蓴逢鱸始服橙入蟹偏香
蟹黃
游京錄云京師買蟹黃包絶勝嶺表錄異曰廣人取蟹
肉膏如黃蘇加以五味和殼&KR3042;之張佑詩蟹黃鹽滿箸
熊白軟加籩黃太史詩長安千門雪蟹黃熊有白韓子
蒼詩君家自有甔石儲蟹黃熊白能俱設李商老詩食
蟹貴抱黃食魚先腹腴謝幼槃詩端為懷黃取蟹烹豈
因多足恣傍横
蟹饆饠
嶺表錄異云以蟹黃淋以五味蒙以細麫為饆鑼珍美
可尚
蟹包
陸放翁詩蟹饌牢丸美(聞人封德言餅賦中所謂牢丸今包子是)魚煮鱠殘
香疎寮蟹包詩妙手能誇薄樣梢桂香分入蟹為包也
知不枉持螯手便是持螯亦草茅
蟹飯
李頎詩炊飯蟹螯熟下筯鱸魚鮮疎寮詩蟹豪留客飯
芎細約僧茶
蟹牒(陶隠居蟹類最多類字雖可采目系曰牒)
蝤蛑
明越風物志云蝤蛑并螯十足生海邊泥穴中大者曰
青蟳小者曰黃甲陳藏器本草云蝤蛑隨潮退殼一退
一長日華子曰蝤蛑性冷無毒解熱氣陳藏器云治小
兒悶痞嶺表錄異云螯足無毛兩小足薄而闊謂之撥
棹子埤雅曰蝤蛑兩螯至強能與豹鬭柳子厚詩蝤蛑
願親燎茶熏甘自薅歐陽公詩為我辦酒殽羅列蛤與
蛑東坡蝤蛑詩溪邊石蟹小如錢喜見輪囷赤玉盤半殼
含黃宜點酒兩螯斫雪勸加餐蠻珍海錯聞名久怪雨
腥風入座寒堪笑吳興饞太守一詩換得兩尖團鄭毅
夫詩正是西風吹酒熟蝤蛑霜飽蛤蜊肥疎寮詩老蟹
自應強雋逸壯蛑還只象膏粱又詩斫雪蝤蛑鱠生香
茉莉杯曾文清詩使君領客未經旬更以蝤蛑作小春
蟳
明越風物志曰蝤蛑大者曰青蟳晉安記云蝤蛑斷物
若芟如牟焉又曰武蟳本草圖經云蟳隨潮退殼一退
一長其力至強能與豹鬭豹不能勝洪玉父詩丹荔薦
盤驚北客赤蟳供饌識南州疎寮詩豆蔲雨分霽翠蟳
雪炊香又詩蟳肥和雪鱠梅早夾春篘又富次律送蟳詩鱗
甲錯夏物懷青莫如蟳蘇公今張華何微不知音入手
巨螯健斫雪雋莫禁宛然如玠輩曾是秉玉心蟹因龜
蒙傑酒與畢郎深二者不可律食之當酌斟
蟛蜞
世說云蔡司徒過江見蟛蜞大喜曰蟹有八足加以兩
螯令烹之既食委頓吐下方知非蟹後向謝仁祖說此
事謝曰卿讀爾雅不熟幾為勸學誤爾雅曰螖蠌小者蟧
即蟛螖也似蟹而小按蟛蜞小蟹文似螖所謂螖蠌者
也蔡謨不精於大小食而至於斃故曰讀爾雅不熟陶
隠居曰蟛蜞生海邊似蟛&KR1209;而大似螖而小皮日休蟹
詩族類分明連□蛣形容好箇似蟛蜞宋景文蟹詩定
知不作蟛蜞悞曾厠西都學士名李商老詩大嚼故應
羞海鏡嗜甘乃悞食蟛蜞欲將磊落慚爾雅委頓深憐
蔡克兒陶商翁詩蠢囷發嬉笑蟛蜞生嘔洩
蟛螖
爾雅云螖蠌小者蟧(力刀反)郭璞曰即蟛螖也膏可塗癬
埤蒼曰蟧螺屬或曰即蠌也似蟹而小海人曰彭螖辣
螺所化螖又化為蟬中華古今注云彭螖小蟹也小蟹
二字亦佳嶺表錄異曰吳越間以鹽藏貨之晉書曰夏
統孝海邊拾彭螖以資養劉馮事始曰世傳漢醢彭越
賜諸侯英布不忍視之覆江中化此故曰彭越白居易
詩鄉味珍彭越時鮮煮鷓鴣張祐詩鸂鶒穿蘆葉彭
蜞上竹根章甫詩外事添蛇足餘生嚼越螯
擁劍
唐韻曰擁劍若蟹古今注云一名執火以其螯赤也本
草圖經一螯大一螯小者名擁劍陶隠居曰擁劍似蟛
螖而大似蟹而小
桀步
海物志曰蟛螖一種曰桀步埤雅曰蜞横行謂之桀步
江&KR1340;
唐韻曰&KR1340;若蝤蛑生海中今廣潮間有&KR1340;乾本草圖經
曰闊殼而多黃者名蠘生南海
蠞
廣韻曰蠞若蟹生海中
&KR1699;
唐韻曰&KR1699;蛤屬若蟹
&KR1526;(普流反)
玉篇云&KR1526;若蟹二足又出郭璞江賦
蜅䗚(上方布反下布莫反)
玉篇曰角蟹也
䲊(以水反一曰他果反)
唐韻曰蟹子也海物志曰有子者曰子蟹
蟹牒二
海蟹缸蟹母蟹赤蟹紅蟹白蟹
海物志云蠞俗呼曰蟹經霜有膏曰赤蟹無膏曰白蟹
海人以鹵鹽之曰缸蠞嶺表錄異曰有赤母蟹又有紅
蟹即赤蟹也秀之華亭亭林湖近顧野王宅天聖間忽生
白蟹一年而絶蘇欒城詩奉親魚蟹無臨海退食琴書
有定菴胡澹翁詩赤魚白蟹何足數風味未可松江鱸
陸放翁詩蟹白魚肥初上市輕舟無數去乘潮
江蟹
郭璞江賦曰□蛣腹蟹水母目蝦松陵集注曰□蛣似
蜯有一小蟹在腹中為□蛣出求食蟹或不至蛣餒死
淮海呼為蟹奴皮日休詩蟹奴晴上臨湘檻鴈婢秋隨
過海船梅聖俞詩一開明月腹中有小碧蟹即此也
沙蟹
海物志曰一種小於彭越曰沙蟹許渾詩江上蟹螯沙
渺渺隖中蝸殼雪漫漫
水蟹
嶺表錄異曰水蟹螯殼内皆鹽水
虎蟹
嶺表錄異曰蟹殼上虎斑可為酒器
石蟹
廣州記曰石蟹出南海蟹化為石過潮漂出主消眼澁
細研和水入藥相佐用以點眼
蟹略卷三
