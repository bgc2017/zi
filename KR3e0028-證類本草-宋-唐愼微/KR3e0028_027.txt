證類本草卷二十七
宋唐慎微撰
菜部上品總三十種
五種神農本經
七種名醫别錄
二種唐本先附(注云唐附)
二種今附(皆醫家嘗用有效注云今附)
一十種新補
一種新定
三種陳藏器餘
凡墨蓋子已下並唐慎微續證類
冬葵子(根葉附)莧實
胡荽(子附新補)邪蒿(新補)
同蒿(新補)羅勒(新補)
石胡荽(新補)蕪菁(即蔓菁也)
瓜蔕(花附莖續注)白冬瓜
白瓜子甜瓜(葉附新補)
胡瓜葉(亦呼黃瓜實附新補)越瓜(今附)
白芥(子附今附)芥
萊菔(即蘿葡也唐附)菘(紫花菘續註)
苦菜(苦□續注)荏子(葉附)
黃蜀葵花(新定)蜀葵(花附新補)
龍葵(唐附)苦耽(新補)
苦苣(新補)苜蓿
薺
三種陳藏器餘
蕨翹搖
甘藍
冬葵子味甘寒無毒主五臓六腑寒熱羸瘦五淋利小
便療婦人乳難内閉久服堅骨長肌肉輕身延年生少
室山十二月採之(黃芩為之使)
葵根味甘寒無毒主惡瘡療淋利小便解蜀椒毒
葉為百菜主其心傷人(陶隠居云以秋種葵覆餋經冬至春作子謂之冬葵多入藥用)
(至滑利能下石春葵子亦滑不堪餘藥用根故是常葵爾葉尤冷利不可多食術家取此葵子微炒令熚音畢)
(灹音咤散著濕地遍踏之朝種暮生遠不過宿又云取羊角馬蹄燒作灰散著於濕地遍踏之即生羅勒俗呼)
(為西王母採食之益人生菜中又有胡荽芸臺白苣邪蒿並不可多食大都服藥通忌生菜爾佛家齋忌食薰)
(渠不的知是何菜多言今芸薹僧其臭矣唐本註云羅勒北人謂之蘭香避石勒諱故也又薰渠者婆羅門云)
(阿魏是言此草苗根似白芷取根汁暴之如膠或截根日乾並極臭西國持呪人禁食之常食中用之云去臭)
(氣戎人重此猶俗中貴胡椒巴人重負蠜音樊等非芸臺也臣禹錫等謹按藥性論云冬葵子沉滑平能治五)
(淋主妳腫能下乳汁根治惡瘡小兒吞錢不出煑飲之即出神妙若患天行病後食之頓喪明又葉燒灰及槝)
(乾葉末治金瘡煑汁能滑小腸單煑汁主治時行黃病孟詵云葵冷主疳瘡生身面上汁黃者可取根作灰和)
(猪脂塗之其性冷若熱食之令人熱悶甚動風氣久服丹石人時喫一頓佳也冬月葵葅汁服丹石人發動舌)
(乾欬𠻳每食後飲一盞便卧少時其子患瘡者吞一粒合便作頭女人産時可煮頓服之佳若生時困悶以子一)
(水二升煑取半斤去滓頓服之少時便産日華子云冬葵久服堅筋骨秋葵即是種早者俗呼為葵菜)
圖經曰(冬葵子生少室山今處處有之其子是秋種葵覆養經冬至春作子者謂之冬葵子古方入藥)
(用最多苗葉作菜茹更甘美大扺性滑利能宣導積壅服丹石人尤相宜煑汁單飲亦佳仍利小腸孕婦臨産)
(煑葉食之則胎滑易産暴乾葉及燒灰同作末主金瘡根主惡瘡小兒吞錢煑汁飲之立出凡葵有數種有蜀)
(葵爾雅所謂菺古田切戎葵者是也郭璞云似葵華如槿華戎蜀蓋其所自出因以名之花有五色白者主痎)
(瘧及邪熱隂乾未服之午目取花挼手亦去瘧黃者主瘡癰乾末水調塗之立愈小花者名錦葵功用更強黃)
(葵子主淋澀又令婦人易産又有終葵大莖小葉紫黃色吳人呼為繁露即下品落葵爾雅所謂終葵繁露者)
(是也一名豕露俗呼曰胡燕脂子可婦人塗面及作口脂又有莵葵似葵而葉小狀若藜有毛汋而啖之甚滑)
(爾雅所謂莃莵葵是也亦名天葵葉主淋澀熱結皆有功效故并載之)
唐本注(此即常食者葵根也左傳能衛其足者是也據此有數種多不入藥用)
食療(主患腫未得頭破者三日後取葵子一百粒吞之當日瘡頭開又凡有難産若生未得者取一合擣)
(破以水二升煑取一升已下只可半升去滓頓服之則小便與兒便出切須在意勿上厠昔有人如此立撲兒)
(入厠中又細剉以水煎服一盞食之能滑小腸女人産時煑一頓食令兒易生天行病後食一頓便失明吞錢)
(不出煑汁冷飲之即出無蒜勿食四季月食生葵令飲食不消化發宿疾又霜葵生食動五種留飲黃葵尤忌)
聖惠方(小兒發斑散惡毒氣用生葵萊葉絞取汁少少與服之)
外臺秘要(天行斑瘡須臾遍身皆戴白漿此惡毒氣永徽四年此瘡自西域東流于海内但煮葵菜)
(葉以蒜虀啖之則止)
又方(治消渴利葵根五大斤切以水五升煑取二升宿不食平旦一服三升)
又方(治口吻瘡掘經平葵根燒灰傅之)
千金方(小兒死腹中葵于末酒服方寸匕若口禁不開格口灌之藥下即活肘後方同)
又方(治姙娠卒下血葵子一升水五升煑取二升分三服差)
又方(姙娠患淋葵子一升水三升煑取二升分為二服無葵子用葵根一把)
肘後方(大便不通十日至一月葵子三升水四升煑取一升去滓服不差更作)
又方(治卒關格大小便不通文滿欲死葵子二升水四升煑取一升頓服内猪脂如雞子一丸則彌佳)
經驗後方(治一切癰腫無頭以葵菜子一粒新汲水吞下須臾即破如要兩處破服兩粒要破處逐)
(往如之騐)
孫真人食忌(葵能充脾氣又霜葵多食吐水葵合鯉魚食害人矣)
必效方(治諸瘻先以泔清溫洗以綿拭水取葵菜微火煖貼之瘡引膿不過二三百葉膿盡即肉生忌)
(諸雜魚蒜房室等)
子母秘錄(小兒蓐瘡燒葵根末傅之)
産寳(治妬乳及癰葵莖及子為末酒服方寸匕愈)
産書(治倒生手足冷口噤以葵子炒令黃搗末酒服二錢匕則順)
衍義曰(冬葵子葵菜子也四方皆有苗性滑利不益人患癰癤毒熱内攻未出膿者水吞三五枚遂作)
(竅濃出)
莧實味甘寒大寒無毒主青盲白醫明目除邪利大小
便去寒熱殺蚘蟲久服益氣力不飢輕身一名馬莧一
名莫實細莧亦同生淮陽川澤及田中葉如藍十一月
採(陶隠居云李云即莧菜也今馬莧别一種布地生實至微細俗呼為馬齒莧亦可食小酸恐非今莧實其)
(莧實當是白莧所以云細莧亦同葉如藍也細莧即是糠莧食之乃勝而並冷利被霜乃熟故云十一月採又)
(有赤莧莖純紫能療赤下而不勝食藥方用莧菜甚稀斷榖方中時用之唐本註云赤莧一名䕚音匱今莧實)
(一名莫實疑莫字誤矣赤莧味辛寒無毒主赤痢又主射工沙蝨此是赤葉莧也馬莧一名馬齒草味辛溫無)
(毒主諸腫瘻疣目搗揩之飲汁主反胃諸淋金瘡血流破血癥癖小兒尤良用汁洗緊辱面炮馬汁射工毒塗)
(之差今案陳藏器本草云忌與鼈同食今以鼈細剉和莧於近水濕處置之則變為生鼈紫莧殺蟲毒臣禹錫)
(等謹案蜀本注云圖經說有赤莧白莧人莧馬莧紫莧五色莧凡六種惟人莧白莧實入藥用按人莧小白莧)
(大馬莧如馬齒赤莧味辛俱别有功紫及五色二莧不入藥孟詵云莧補氣除熱其子明目九月霜後採之葉)
(亦動氣令人煩悶冷中損腹目華子云莧菜通丸竅子益精)
圖經曰(莧寶生淮陽川澤及田中今處處有之即人莧也經云細莧亦同葉如藍是也謹按莧有六種)
(有人莧赤莧白莧紫莧馬莧五色莧馬莧即馬齒莧也自見後條大葉者人白二莧俱大寒亦謂之糠莧亦謂)
(之胡莧亦謂之細莧其實一也但人莧小而白莧大耳其子霜後方熟實細而黑主瞖目黑花肝風客熱等紫)
(莧莖葉通紫吳人用染菜瓜者諸莧中此無毒不寒兼主氣痢赤莧亦謂之花莧莖葉深赤爾雅所謂蕢赤莧)
(是也根莖亦可糟藏食之甚美然性微寒故主血痢五色莧今亦稀有細莧俗謂之野莧猪好食之又名猪莧)
(集驗方治衆蛇螫人取紫莧搗絞汁飲一升滓以水和塗瘡上又射王毒中人令寒熱發瘡偏在一處有異於)
(常者取赤莧合莖葉擣絞汁飲一升日再差)
陳藏器云(陶以馬齒與莧同類蘇亦與莧條出馬齒功用按此二物厥類既殊合從别忌)
食療(葉食動氣令人煩悶冷中損腹不可與鼈肉同食生鼈瘼又取鼈甲如豆片大者以莧菜封裏之置)
(於土坑内上以土蓋之一宿盡變成鼈兒也又五月五日採莧菜和馬齒莧為末等分調與姙娠服之易産)
衍義曰(莧實大燥亦稀苗人謂之人莧人多食之莖白而葉紅黃二色者謂之紅人莧可淹菜用)
胡荽味辛溫(一云微寒)微毒消榖治五藏補不足利人小腸
通小腹氣拔四肢熱止頭痛療沙疹豌豆瘡不出作酒
歕之立出通心竅久食令人多忘發腋臭脚氣根發痼
疾
子主小兒秃瘡油煎傅之亦主蠱五痔及食肉中毒下
血煑冷取汁服並州人呼為香荽入藥炒用
陳藏器(胡妥防風注蘇云防風子似胡妥味辛溫消榖久食令人多忘發腋臭根發痼疾子主小)
(兒秃瘡油煎傅之亦止蠱毒五野雞病及食肉中毒下血煑令子頓服汁石勒諱胡并汾人呼為香妥也)
食療(平利五臓補筋脉主消榖能食若食多則令人多忘又食著諸毒食吐下血不止頓痞黃者取呼胡)
(荽子一升煑食腹破取汁停冷服半升一日一夜二服即止又狐臭䘌齒病人不可食病更加久冷人食之脚)
(弱患氣彌不得食又不得與邪蒿同食食之令人汁臭難産不得久食此是薰菜捐人精神秋冬𢷬子醋煮熨)
(陽頭出甚效可和生菜食治腸風熱餅裹食甚良)
外臺秘要(主齒疼胡菜子五升應是胡荽子也以水五升煮取一升含之)
經騐後方(治小兒胗豆欲令速出宜用胡荽二三兩切以酒二大盞煎令沸沃胡荽便以物合定不令洩)
(氣候冷去滓微微從項已下噴一身令遍除面下噴)
孫真人(食之令人多忘發痼疾胡臭䘌齒口氣臭金瘡)
兵部手集(治孩子赤丹不止以汁傅之差譚氏方同)
必效方(治蠱毒神騐以根絞汁半升和酒服之立下又治熱氣結滯經年數發以半斤五月五日採隂乾水七升)
(煑取一升半去滓分服末差更服春夏葉秋冬莖根並用亦可預備之)
子母秘錄(治肛帶出切一升燒以煙薰肛即入)
邪蒿味辛温平無毒似青蒿細軟主胸膈中臭爛惡
邪氣利腸胃通血脈續不足氣生食微通風氣作羹
食良不與胡荽同食令人汗臭氣
食醫心鏡(治五藏邪氣厭榖者治脾胃腸澼大渴熱中暴疾惡瘡以煑令熟和醬醋食之)
同蒿平主安心氣養脾胃消水飲又動風氣熏人
心令人氣滿不可多食
羅勒味辛温微毒調中消食去惡氣消水氣宜生
食又療齒根爛瘡為灰用甚良不可過多食壅關節
澀榮衛令血脈不行又動風發脚氣患啘取汁服半
合定冬月用乾者煑之子主目瞖及物入目三五顆
致目中少頃當濕脹與物俱出又療風赤眵淚根主
小兒黃爛瘡燒灰傅之佳北人呼為蘭香為石勒
諱也(此有三種一種堪作生菜一種葉大二十步内聞香一種似紫蘇葉)
陶隱居(術家取羊角馬蹄燒作灰撒於濕地遍踏之即生羅勒俗呼為西王母菜食之益人)
外臺秘要(治面上滅瘢方木蘭香一斤以三歲米錯浸令没百日出暴乾為末以傅之用醋漿)
(漬百日出日乾末服方寸匕)
石胡荽寒無毒通鼻氣利九竅吐風痰不任食亦
去瞖熟挼内鼻中瞖目落俗名鵝不食草(已上五種新補)
(見孟詵陳藏器蕭炳陳士良日華子)
蕪菁及蘆菔味苦溫無毒主利五藏輕身益氣可長食
之蕪菁子主明目(陶隠居云蘆菔是今溫菘其根可食葉不中噉蕪菁根乃細於溫菘而葉)
(似菘好食西川惟種此而其子與溫菘甚相似小細爾俗方無用服食家亦煉餌之而不云蘆菔子恐不用也)
(俗人蒸其根及作葅皆好但小薰臭爾又有&KR4321;根細而過辛不宜服之唐本注云蕪菁北人又名蔓菁根葉及)
(子乃是菘類與蘆菔全别至於體用亦殊今言蕪菁子似蘆菔或謂蘆菔葉不堪食兼言小黃體是江表不産)
(二物斟酌注釋故喪其真爾其蔓菁子療黃疸利小便水煑二升取濃汁服主㿂&KR1742;積聚少飲汁主霍亂心腹)
(脹末服主目腤其蘆菔别顯後條今按陳藏器本草云蕪菁主急黃黃疸及内黃腹結不通搗為末水絞汁服)
(當得嚏鼻中出黃水及下痢仙經云長服可斷榖長生和油傅蜘蛛咬恐毒入肉亦搗為末酒服蔓菁園中無)
(蜘蛛是其相畏也為油入面膏令人去黑點今并汾河朔間燒食其根呼為蕪根猶是蕪菁之號蕪菁南北之)
(通稱也塞北種者名九英蔓菁根大并將為軍粮菘菜南土所種多是也臣禹錫等謹按爾雅云須薞蕪釋曰)
(詩谷風云采葑采菲毛云葑須也先儒即以須葑蓯當之孫炎云須一名風蓯郭注云薞蕪似羊蹄葉細味酢)
(可食禮坊記註云葑蔓菁也陳宋之間謂之葑陸璣云葑蕪菁幽州人謂之芥方言云蘴蕘蕪菁也陳楚謂之)
(蘴薺魯謂之蕘開西謂之蕪菁趙魏之部謂之大芥豐葑音同然則葑也須也蕪菁也蔓菁也薞蕪也蕘也芥)
(也七者一物也孟詵云蔓菁消食下氣其子九蒸九暴擣為粉服之長生壓油塗頭能變蒜髮又研子入面脂)
(極去皺又擣子水和服治熱黃結實不通少頓當瀉一切惡物沙石草髮並出又利小便又女子妬乳腫取其)
(根生擣後和鹽醋漿水煑取汁洗之五六度差又擣和雞子白封之亦妙蕭炳云蔓菁子别入丸藥用令人肥)
(徤尤宜婦人劉禹錫嘉話錄云諸葛亮所止令兵士獨種蔓菁者取其纔出甲可生啖一也葉舒可煑食二也)
(久居則隨以滋長三也棄不令惜四也廽則易尋而採五也冬有根可斸而食六也比諸蔬屬其利不亦慱矣)
(三蜀之人今呼蔓菁為諸葛菜江陵亦然日華子云蔓菁梗短葉大連地上生闊葉紅色者是蔓菁)
圖經曰(蕪菁及蘆菔舊不著所出州上今南北皆通有之蕪菁即蔓菁也蘆菔即下菜菔音蔔今俗呼)
(蘿葍是也此二菜北土種之尤多蕪菁四時常有春食苗夏食心亦謂之臺子秋食莖冬實根河朔尤多種亦)
(可以備飢歲菜中之最有益者惟此耳常食之通中益氣令人肥徤嘉話錄云諸葛亮所止令兵士獨種蔓菁)
(者取其纔出甲可生啖一也葉舒可煑食二也久居則隨以滋長三也棄不令惜四也回即易尋而採之五也)
(冬有根可斸食六也比諸蔬屬其利不亦博乎劉禹錫曰信矣三蜀江陵之人今呼蔓菁為諸葛菜是也其實)
(夏秋熟時採之仙方亦單服用水煑三過令苦味盡暴乾搗簁水服二錢匕日三久增服可以辟榖又治發黃)
(下小腸藥用之又主青盲崔元亮海上方云但□子不壞者療十得九愈蔓菁子六升一物蒸之看氣遍合甑)
(下以釡中熱湯淋之乃暴令乾還淋如是三遍即取杵篩為末食上清酒服二寸匕日再塗而膏亦有用者又)
(療乳癰痛寒熱者取蔓菁根並葉淨擇去土不用水洗以鹽搗傅乳上熱即換不過三五易之即差冬月無葉)
(但空用根亦可切須避風耳南人取北種種之初年相類至二三載則變為菘矣菜菔南用亦同然力猛更出)
(其右斷下方亦用其根燒熟入藥尤能製麪毒昔有婆羅門僧東來見食麥麪者云此大熱何以食之又見食)
(中有蘆菔云頼有此以解其性自此相傳食麪必啖蘆菔兄人飲食過度飽宜生嚼之佳子研水服吐風涎甚)
(效此有大小二種大者肉堅宜蒸食小者白而脆宜生啖爾雅所謂葖蘆肥郭璞云紫花菘也俗呼溫菘似蕪)
(菁大根一名葖俗呼雹突然則紫花菘溫菘皆南人所呼也吳人呼楚菘廣南人呼秦菘河朔蘆菔極有大者)
(其說舊矣而江南有國時有得安州洪州信陽者甚大重至五六斤或近一□亦一時種蒔之力也又今醫以)
(治痟渴其方出了子蘿蔔三枚淨洗薄切暴乾一味搗羅為散每服二錢煎猪肉湯澄清調下食後臨卧日三)
(服漸增至三錢差)
食療(温下氣治黃疽利小便根主消渴治熱毒氣腫食令人氣脹滿)
聖惠方(治風疹入腹身體強舌乾躁硬用蔓菁子三兩為末每服溫酒下一錢匕)
外臺秘要(治心腹脹蔓青子一大合揀淨擣熟研水一升更和研濾取汁可得一盞頓服之少頃自)
(得轉利或亦自吐腹中自寬或得汗愈)
又方(隂黃汗染衣涕唾黃取蔓菁子擣末平旦以井花水服一匙日再加至兩匙以知為度每夜小便重)
(浸少許帛子各書記日色漸退白則差不過服五升已來)
又方(輕身益氣明目蕪菁子一升水九升煑令汁盡日乾如此三度搗末水服方寸匕日三)
又方(治□疸着手足肩背累累如米起色自刮之汁出復發熱蕪菁子熟搗帛裏傅之爛止)
千金方(治頭禿蕪菁子味酢和傅之日三)
又方(治血䵟面斑取子爛研入常用面脂中良)
又方(常服明目洞視肥腸蕪菁子三升以苦酒三升煑令熟日乾末下篩以井花水服方寸匕加至三七)
(日三無所忌)
肘後方(治豌豆瘡蔓菁根搗汁挑瘡破傅在上三食頃根出)
又方(犬咬人重發治之服蔓菁汁佳)
葛氏方(卒腫毒起急痛蕪菁根大者削去上皮熟擣苦酒和如泥煑三沸急攪之出傅腫帛裹上日再)
(三易)
經驗後方(治虚勞眼暗採三月蔓菁花隂乾為末以井花水每空心調下二錢匕久服長生可夜讀)
(書)
孫真人食忌(治黃疸皮膚眼睹如金色小便赤生蔓菁子未熟水調下方寸匕日三)
又方(主一切熱腫毒取生蔓菁根一握鹽花入少許和擣傅腫上日三易)
集療(男子隂腫如斗大核痛人所不能治者蕪菁根擣傅之)
兵部手集(治妳癰疼痛寒熱傅救十餘人方蔓菁根葉淨擇去土不用洗以鹽擣傅乳上熱即換不)
(過二五度冬無葉即用根切須避風)
傷寒類要(神仙教子法立春後有庚子日溫蕪菁汁合家大小並服不限多少可埋時疾)
又方(急黃服蔓菁子油一盞頓服之臨時無油則蔓菁子杵汁水和之服亦得候顔色黃或精神急用之)
(有效)
子母秘錄(治姙娠小便不利蕪菁子末水服方寸匕日二楊氏産乳同)
抱朴子(大醋煑蕪菁子令熟日乾為末井花水服方寸匕日三盡一斗能夜視有所見)
荆楚歲時記(採經霜者乾之詩云我有旨蓄可以禦冬)
衍義曰(蕪菁蘆菔二菜也蘆菔即蘿蔔也蕪菁今世俗謂之蔓菁夏則枯當此之時蔬圃中復種之謂)
(之雞毛菜食心正在春時諸菜之中有益無損於世有功採擷之餘收子為油根過食動氣河東太原所出極)
(大他處不及也又出吐谷渾後於菜菔條中爾雅釋但名蘿菔今謂之蘿蔔是也則蕪菁條中不合更言及蘆)
(菔二字顯見重復從爾雅為正)
瓜蔕味苦寒有毒主大水身面四肢浮腫下水殺蠱毒
欬逆上氣及食諸果病在胷腹中皆吐下之去鼻中息
肉療黃疸花主心痛欬逆生嵩高平澤七月七日採隂
乾(陶隠居云瓜蔕多用早青蔕此云七月採便是甜瓜蔕也人亦有用熟瓜蔕者取吐乃無異此止於論其)
(蔕所主爾今瓜例皆冷利早青者尤甚熟瓜乃有數種除瓢食之不害人若覺多即入水自清便即消永嘉有)
(寒瓜甚大今每取藏經年食之亦有再熟瓜又有越瓜人作葅食之亦冷並非藥用爾今按甜瓜有青白二種)
(入藥當用青瓜蔕前條白瓜子唐注云甘瓜子主腹内結聚破潰膿血最為腸胃脾内壅要藥正是此甜瓜子)
(之功前條便以白瓜子為甘瓜子非也臣禹錫等謹按藥性論云瓜蔕使莖主鼻中息内齆鼻和小豆丁香吹)
(鼻治黃日華子云無毒治腦塞熱齆眼昏吐痰)
圖經曰(瓜蔕即甜瓜蔕也生嵩高平澤今處處有之亦園圃所蒔舊說瓜有青白二種入藥當用青瓜)
(蔕七月採隂乾方書所用多入吹鼻及吐膈散中莖亦主鼻中息肉齆鼻等亦主無髮搗汁塗之即生花主心)
(痛欬逆肉主煩渴除熟多食則動痼疾又有越瓜色正白生越中胡瓜黃色亦謂之黃瓜别無功用食之亦不)
(益人故可略之)
雷公(凡使勿用白瓜蔕要採取青綠色瓜待瓜氣足其瓜蔕自然落在蔓莖上採得未用時使榔榔)
(葉裹於東墻有風處掛令吹乾用爪子凡使勿用瓜子實恐誤菜得後便於日中曝令内外乾便杵用其尾篩)
(篩過成粉末了用其藥不出油其劾力短若要出油生杵作膏用二重紙裏用重物覆壓之取無油用)
食療(瓜蔕主身面四肢浮腫殺蠱去鼻中瘜肉隂黃黃疸及暴急黃取瓜蔕丁香各七枚小豆七粒為末)
(吹黑豆許於鼻中少時黃水出差其子熟補中宜人瓜有毒止渴益氣除煩熱利小便通三焦壅塞氣多食令)
(人隂下濕痒生瘡動宿冷病㿂癖人不可食之若食之飽脹入水自消多食令人惙惙虚弱脚手無力葉生擣)
(汁生髮又補中打損折傷末酒服去瘀血治小兒疳龍魚河圖云瓜有兩鼻者殺人沉水者殺人食多腹脹可)
(食鹽花成水)
聖惠方(治時氣三日外忽覺心滿堅硬脚手心熱變黃不治殺人以瓜蔕七枚杵末如大豆許吹兩鼻)
(中令黃水出殘末水調服之得吐黃水一二升差)
又方(治鼻中瘜肉陳瓜蔕一分為末羊脂和少許傅瘜肉上日三)
經驗方(治遍身如金色瓜蔕四十九箇須是六月六日收者丁香四十九箇用甘鍋子燒煙盡為度細)
(研為末小兒用半字吹鼻内及揩牙大人只用一字吹鼻内立差)
經驗後方(治大人兒兒久患風癎纏喉風&KR2098;𠻳遍身風疹急中涎潮等此藥不大吐逆只出涎水小)
(兒服一字瓜蔕不限多少細碾為末壯年一字十五已下者怯半字早晨井花水下一食頃含沙糖一塊良久)
(延如水出年深涎盡有一塊如涎布水上如鑑矣涎盡食粥一兩日如吐多困食即嚥麝香湯一盞即止矣麝)
(細研溫水調下昔天平尚書覺昏眩即服之取涎有效)
傷寒類要(治急黃心上堅硬渴欲得水喫氣息喘麄眼黃但有一候相當則以瓜蔕二小合熬赤小)
(豆二合為末煖漿水五合服方寸匕一吹久當吐不吐再服五分匕亦減之若吹鼻中兩三黑豆許黃水出歇)
又方(治黃疸目黃不除瓜丁散瓜丁細末如大豆許内鼻中令病人深吸取鼻中黃水出)
衍義曰(瓜蔕此即甜瓜蔕也去瓜皮用蔕約半寸許暴極乾不限多少為細末量疾每用一二錢七膩)
(枌一錢匕以水半合同調勻灌之治風涎暴作氣塞倒卧服之良久涎自出或覺有涎用諸藥行化不下但如)
(此服涎即出或服藥良久涎未出唅沙糖一塊下下咽即涎出此物甚不損人全勝石碌&KR1504;砂輩)
白冬瓜味甘微寒主除小腹水脹利小便止渴(陶隠居云被霜)
(後合取置經年破取核水洗燥乃檑取仁用之冬瓜性冷利解毒消渴止煩悶直搗絞汁服之今注此物經霜)
(後皮上白如粉塗故云白冬瓜也前條即冬瓜子之功此乃說皮肉之效爾陶注為子仁非也臣禹錫等謹按)
(藥性論云冬瓜練亦可單用味甘平汁止煩躁熱練壓丹石毒止熱渴利小腸能除消渴差五淋孟詵云冬瓜)
(益氣耐老除胷心滿去頭面熱熱者食之佳冷者食之瘦人日華子云冬瓜冷無毒除煩治胷膈熱消熱毒癰)
(□切摩疿子甚良葉殺蜂可修事蜂兒幷㶸腫毒又蜂丁藤燒灰可出繡點黯洗黑䵟并洗瘡疥濕穰亦可潄)
(練白鰜)
食療(益氣能老除心胷滿取瓜子七升下同白瓜條壓丹石又取瓜一顆和栢葉與猪肉食之一冬)
(更不要與諸物食自然不飢長三四倍矣又煑食之練五藏為下氣故也欲得瘦輕徤者則可長食之若要肥)
(則勿食孟詵說肺熱有渴取濮瓜去皮每食後嚼喫三二兩五七度良)
千金方(治小兒渴利單方擣冬瓜汁飲之)
肘後方(發背欲死方取冬瓜截去頭合瘡上瓜當爛截去更合之瓜未盡瘡已斂小矣即用膏養之)
小品方(食魚中毒冬瓜汁最驗)
孫真人(九月勿食被霜瓜食之令人成反胃病)
古今錄驗(治傷寒後痢日久津液枯竭四肢浮腫口乾冬瓜一枚黃上泥厚裹五寸煨令爛熟去上)
(絞汁服之)
兵部手集(治水病初得危急冬瓜不限多少有喫神效無比)
子母秘錄(小兒生一月至五箇月乍寒乍熱炮冬瓜絞汁服)
楊氏産乳(療渴不止燒冬瓜絞取汁細細飲之盡更作)
丹房鏡源(冬瓜蔓灰煑汞及丹砂淬銅錫)
衍義曰(白冬瓜一二斗許大冬月收為菜壓去汁蜜煎代果患發背及一切癰疽削一大塊置瘡上熱)
(則易之分散熱毒氣甚良)
白瓜子味甘平寒無毒主令人悦澤好顔色益氣不飢
久服輕身耐老主除煩滿不樂久服寒中可作面脂令
面悅澤一名水芝一名白瓜(側紋切)子生嵩高平澤冬瓜
仁也八月採(唐本注云經云冬瓜仁也八月採芝已下為冬瓜仁說非謂冬瓜别名據經及下條)
(瓜蔕並生嵩高平澤此即一物但以甘字似白字後人誤以為白也若其不是甘瓜何因一名白瓜此即甘瓜)
(無疑且朱書論白瓜之效陸書說冬瓜之功功異條同陶為深誤按廣雅一名地芝地芝與甘瓜全别墨書宜)
(附冬瓜料下瓜蔕與甘瓜其條别錄云甘瓜子主腹内結聚破噴膿血最為腸胃脾内壅要藥本草以為冬瓜)
(但用蔕不云子也今腸癰湯内用之俗人或用冬瓜子也又按諸本草云瓜子或云甘瓜子今此本誤作白字)
(當改從甘也今按此即冬瓜子也唐注稱是甘瓜子謂甘字似白字後人誤以為白此之所言何孟浪之甚耶)
(旦本經云主令人悦澤别錄云可作面脂令人悦澤而又面脂方中多用冬瓜仁不見用甘瓜子按此即是冬)
(瓜子明矣故陶於後條主中云取核水洗燥乃檑取仁用之但此物與甘瓜全别其甘瓜有青白二種子色皆)
(黃主療與白瓜子有益而冬瓜皮雖青經霜亦有白衣其中子白白瓜子之號因斯而得况陶隠居以别錄白)
(冬瓜附於白瓜子之下白瓜子更不加注足明一物而不能顯辨爾别錄瓜字側絞切今以讀作瓜字唐注謬)
(誤都不可憑臣禹錫等謹按蜀本注蘇云是甘瓜子也圖經云别有胡瓜黃赤無味今據此兩說俱不可憑矣)
(本經云即冬瓜仁也蘇注蓋以冬瓜色青乃云是甘瓜者且甘瓜自冇青白二種只合云白甘瓜也今據本經)
(云白瓜子即冬瓜仁無疑也按冬瓜雖色青而其中子甚白謂如白瓜子者猶如蠱部有白龍骨焉人但看骨)
(之白而不知龍之色矣若以甘瓜子為之則甘瓜青白二種其子並黃色而千金面藥方只用冬瓜仁信蘇注)
(為妄圖經難憑矣孟詵云取冬瓜仁七升以絹袋盛之投三沸湯中須臾出暴乾如此三度止又與清苦酒漬)
(經一宿瀑乾為末日服之方寸匕令人肥悅明目延年不老又取子三五升退去皮擣為丸空腹服三十丸令)
(人白淨如玉日華子云冬瓜仁去皮膚風利黑點潤飢膚)
圖經曰(白瓜子即冬瓜仁也生嵩高平澤今處處有之皆園圃所蒔其實生苗蔓下大者如斗而更長)
(皮厚而有毛初生正青綠經霜則白如塗粉其中肉及子亦白故謂之白瓜人家多藏蓄彌年作菜果入藥須)
(霜後合取置之經年破出核洗燥乃檑取仁用之亦堪單作服餌又有末作湯飲又作面藥並令人顔色光澤)
(宗□荆楚歲時記云七月採瓜犀以為面脂犀辨也瓤亦堪作澡豆其肉主三消渴疾解積熱利大小腸壓丹)
(石毒廣雅一名地芝是也皮可作丸服亦入面脂中切用與上等)
外臺秘要(補肝散治男子五勞七傷眀目白瓜子七升絹袋盛絞沸湯中三遍訖以酢五升漬)
(一宿暴乾搗末篩酒服方寸匕日三久服差)
孫真人(治多年損傷不差熬瓜子末溫酒服之)
衍義曰(白瓜子實冬瓜仁也服食中亦稀用)
甜瓜寒有毒止渴除煩熱多食令人隂下濕痒生瘡動
宿冷病發虚實破腹又令人惙惙弱脚手無力少食即
止渴利小便通三瞧間擁塞氣兼主口鼻瘡(臣禹錫等謹按日華)
(子云無毒)
葉治人無髮擣汁塗之即生
圖經(文具瓜蔕條下)
陳藏器序云(甘瓜子止月經太過為末去油水調服)
千金方(治口臭杵乾甜瓜子作末蜜和丸每旦洗淬潄含一丸如棗核大亦用傅齒)
孫真人食忌(患脚氣人勿食甜瓜其患永不除又五月甜瓜沉水者殺人又多食發黃疸病動冷)
(疾令人虚羸解藥力兩蔕者殺人)
食醫心鏡(治熱去煩渴甜瓜去皮食後喫之煑皮作羹亦佳)
衍義曰(甜瓜暑月服之永不中暑氣多食未有不下利者貧人多食至深秋作痢為難治為其消損陽)
(氣故也亦可以如白甜瓜煎漬收)
胡瓜葉味苦平小毒主小兒閃癖一歲服一葉已上斟
酌與之生挼絞汁服得吐下根擣傅胡刺毒腫其實味
甘寒有毒不可多食動寒熱多瘧病積瘀熱發疰氣令
人虚熱上逆少氣發百病及瘡疥損隂血脈氣發脚氣
天行後不可食小兒切忌滑中生疳蟲不與醋同食北
人亦呼為黃瓜為石勒諱因而不改(已上二種新𥙷見千金方及孟詵陳)
(藏器日華子)
圖經(文具瓜蔕條下)
千金髓(水病肚脹至四肢腫胡瓜一箇破作兩片不出子以醋煑一半水煑一半俱爛空心頓服)
(須臾下水)
孫真人(主蛇咬取胡瓜傅之數易良)
越瓜味甘寒利腸胃止煩渴不可多食動氣發諸瘡令
人虚弱不能行不益小兒天行病後不可食又不得與
牛乳酪及鮓同飡及空心食令人心痛(今附臣禹錫等謹按陳藏器云)
(越瓜仁者色正白越人當果食之利小便云煩熱解酒毒宣洩熱氣小者糟藏之為灰傅口吻瘡及隂莖熱瘡)
圖經(文具瓜蔕條下)
食療(小兒夏月不可與食又發諸瘡令人虚弱呤中常令人臍下為癥痛不止又天行病後不可食)
食醫心鏡(越瓜鮮久食益腸胃和飯作鮓并虀葅之並得)
白芥味辛溫無毒主冷氣色白甚辛美從西戎來子主
射工及疰氣上氣發汗胷膈痰冷面黃生河東(今附臣禹錫等謹按)
(陳藏器云白芥生太原如芥而葉白為茹食之甚美日華子云白芥能安五藏功用與芥頗同子燒及服可辟)
(邪魅)
圖經(文具芥條下)
陳藏器云(主冷氣子主上氣發汗胷膈痰冷面目黃赤亦入鎮宅用之)
外臺秘要(治氣小芥子一升搗碎以絹袋盛好酒二升浸七日空心溫服三合日二服)
千金方(白反胃吐食上氣小芥子用研為末酒服方寸匕)
又方(三種射工即水弩子以芥子杵令熟苦酒和厚傅上半日痛即便止)
又方(治遊腫諸癰以芥子末猪膽和如泥傅上日三易之)
肘後方(治中風卒不得語以苦酒煑芥子傅頸三周以帛苞之一日一夕乃差)
芥味辛温無毒歸鼻主除腎邪氣利九竅明耳目安中
久食温中(陶隠居云似菘而有毛味辣好作葅亦生食其子可藏冬瓜又有莨音郎以作葅甚辣快)
(唐本注云此芥有三種葉大麤者葉堪食子入藥用熨惡注至良葉小子細者葉不堪食其子但堪為虀爾又)
(有白芥子麤大白色如白梁米甚辛美從戎中來别錄云子主射工及㾏氣發無常處丸服之或擣為末醋和)
(塗之隨手有驗臣禹錫等謹按蜀本圖經云一種葉大子白且麤名曰胡芥敢之及藥用最佳而人間未多用)
(之孟詵云芥煑食之亦動氣生食發丹石不可多食日華子云除邪氣止□嗽止氣冷氣疾子治風毒腫及麻)
(痺酣研傅之撲損瘀血腰痛腎冷和生薑研微暖塗貼心痛酒醋服之)
圖經曰(芥舊不著所出州上今處處有之似菘而有毛味極辛辣此所謂青芥也芥之種亦多有紫芥)
(莖葉純紫多作虀者食之最美有白芥子麄大色白如梁米此入藥者最佳舊云從西戎者又云生河東今近)
(處亦有其餘南芥胡芥花芥石芥之類皆菜茹之美者非藥品所須不獲悉錄大抵南土多芥亦如菘類相傳)
(嶺南無蕪菁有人擕種至彼種之皆變作芥言地氣暖使然耳續傳信方主腹冷夜起以白芥子一升炒熟物)
(令焦細研以湯浸蒸餅丸如赤小豆薑湯吞七丸甚效)
食療(主欬递下氣明目去頭面風大葉者良煑食之動氣猶勝諸菜生食發丹石其子微熬研之作)
(醬香美有辛氣能通利五藏其葉不可多食又細葉有毛者殺人)
聖惠方(治走注風毒疼痛用小芥子末和雞子白調傅之)
又方(婦人中風口噤舌本縮用芥子一升細研以醋三升煎取一升用傅頷頰下立效)
外臺秘要(治聾芥子擣碎以人乳調和綿裏塞耳差)
孫真人(芥菜合兔肉食之成惡瘡)
廣濟方(治瘻有五種不過此方取芥子擣碎以水及蜜和滓傅喉上下乾易之)
子母秘錄(小兒緊唇擣馬芥子汁令先揩脣血出傅之日七遍馬芥即刺芥也)
左傳(季氏與郈氏鬭雞季氏金其距郡氏芥其羽注云施芥於羽令辛)
衍義曰(芥似蕪菁葉上紋皺起色尤深綠為異子與苗皆辛子尤甚多食動風一品紫芥與此無異紫)
(色可愛人多食之然亦動風又白芥子比諸芥稍大其色白入藥用)
萊菔(音匐)根味辛甘溫無毒散服及炮煑服食大下氣消
榖去痰癖肥健人生擣汁服主消渴試大有驗(唐本注云陶謂)
(溫菘是也其嫰葉為生菜食之大葉熟敢消食和中根效在蕪菁之右今注俗呼為蘿蔔唐本先附臣禹錫等)
(謹按蜀本圖經云名蘆蔔生江北秦□最多爾雅云葖蘆萉釋曰紫花菘也俗呼薀菘似蕪菁大根一名葖俗)
(呼雹葖一名蘆菔今謂之蘿蔔是也蕭炳云蘿蔔根消食利關節理顔色練五藏惡氣制麵毒凡人飲食過度)
(生嚼嚥之便消研如泥制麵作餺飥佳飽食亦不發熱亦主肺𠻳吐血酥煎食下氣孟詵云蘿蔔性冷利五藏)
(輕身根服之食人白淨飢細日華子云蘿蔔平能消痰止欬治肺痿吐血溫中補不足治勞瘦欬嗽和羊肉鯤)
(魚煑食之子水研服吐風痰醋研消腫毒不可以地黃同食)
圖經(文具蕪菁條下)
食醫心鏡(治消渴口乾蘿蔔絞汁一升飲之則定)
又方(主積年上氣咳𠻳多痰喘促唾膿血以子一合研煎湯食上服之)
又方(下氣消榖去痰癖肥徤作羹食之生絞汁服理煩渴)
簡要濟衆(治消渴獨勝散出子了蘿蔔三枚淨洗薄切日乾為末每服二錢煎猪肉汁澄清調下食)
(後并夜卧日三服)
勝金方(治風痰以蘿葡子為末溫水調一匙頭良久吐出涎沫如是攤緩風以此吐後用緊疎藥服疎)
(後服和氣散差)
又方(治肺疾咳嗽以子半升淘澤洗焙乾於銚子内炒令黃熟為末以沙糖丸如彈綿裹含之)
洞微志(蘿葡解麪毒)
楊文公談苑(江東居民歲課種藝初年種芋三十畆計省米三十斛次年種蘿匐三十畆計益米)
(三十斛可和蘿蔔消食也爾雅葖蘆萉郭璞注萉為菔蕪菁屬紫花大根俗呼雹羹更始敗掖庭中宫女數百)
(人幽閉殿門内掘庭中蘆菔根食之今蘿蔔是也)
偏頭疼(用生蘿蔔汁一蜆殼仰卧注之鼻左痛注左右痛注右左右俱注亦得神效)
衍義曰(萊菔根即前條所謂蘆菔今人止謂之蘿蔔河北甚多登萊亦好服地黃何首烏人食之則令)
(人髭髮白世皆言草木中惟此下氣速者為其辛也不然如生薑芥子又辛也何止能散而已萊菔辛而又甘)
(故能散緩而又下氣速也散氣用生薑下氣用萊菔)
菘(音嵩)味甘温無毒主通利腸胃除胷中煩解酒渴(陶隱居云)
(菜中有菘最為常食性和利人無餘逆忤今人多食如似小冷而又耐霜雪其子可作油傅頭長髮塗刀劍令)
(不鏥音秀其有數種猶是一類正論其美與不美爾服藥有甘草而食菘即令病不除唐本注云菘菜不生北)
(土有人將子北種初一年半為蕪菁二年菘種都絶將蕪菁子南種亦二年都變土地所宜頭有此例其子亦)
(隨色變但麤細無異爾菘子黑蔓菁子紫赤大小相似惟蘆菔子黃赤色大數倍復不圓也其菘有三種有牛)
(肚菘葉最大厚味甘紫菘葉薄細味少苦白菘似蔓菁也臣禹錫等謹按陳藏器云去魚腥動氣發病薑能制)
(其毒葉大多毛者是蕭炳云北人居南方不勝土地之宜遂病足尤宜忌菘菜又云消食下氣治瘴氣止熱氣)
(𠻳冬汁尢佳日華子云涼微毒多食發皮膚風瘙痒梗長葉瘦高者為菘葉闊厚短肥而痺及梗細者為蕪菁)
(菜也陳士良云紫花菘平無毒行風氣去邪熱氣花可以糟下酒藏甚美爾雅云苞葖菜吳人呼楚菘廣南人)
(呼秦菘此菘薹不毒宜食之)
圖經曰(菘舊不載所出州土今南北皆有之與蕪菁相類梗長葉不光者為蕪菁梗短葉闊厚而肥痺)
(者為菘舊說菘不生北土人有將子北土種之初一年半為蕪菁二年菘種都絶猶南人之種蕪菁而今京都)
(種菘都類南種但肥厚差不及耳揚州以種菘葉圓而大或若箑噉之無滓絶勝他土者此所謂白菘也又有)
(牛肚菘葉最大厚味甘疑今揚州菘近之紫菘葉薄細味小苦北土無有菘北蕪菁有小毒不宜多食然能殺)
(魚腥最相宜也多食過度惟生薑可解其性)
食療(温治消渴又發諸風冷有熱人食之亦不發病即明其性冷本草云温未解又消食亦少下氣)
(九英菘出河西葉及大根亦麤長和羊肉甚美常食之都不見發病其冬月作葅煑作羹食之能消宿食下氣)
(治𠻳諸家商略性冷非温恐誤也又北無菘菜南無蕪菁其蔓菁子細菜子麤也)
聖惠方(治酒醉不醒用菘菜子二合細研井花水一盞調為二服)
食醫心鏡(主通利腸胃除胷中煩熱解酒渴菘菜二斤煑作羹啜之止渴用作葅食亦得)
傷寒類要(辟温病菘菜如粟米酒服方寸匕日三辟五年温)
又方(治發背杵地菘汁一升日再服以差止)
子母祕錄(主小兒赤游行於上下至心即死杵菘菜傅上)
衍義曰(菘菜張仲景傷寒論凡用甘草皆禁菘菜者是此菘菜也葉如蕪菁綠色差淡其味微苦葉嫰)
(稍闊不益中虚人食之覺冷)
苦菜味苦寒無毒主五藏邪氣厭(於協切伏也)穀胃痺腸癖
渴熱中疾惡瘡久服安心益氣聰察少卧輕身耐老耐
飢寒高氣不老一名荼草一名選一名游冬生益州川
谷山陵道傍凌冬不死三月三日採隂乾(陶隱居云疑此即是今茗)
(茗一名荼又令人不眠亦凌冬不凋而嫌其止生益州益州乃有苦菜正是苦&KR0034;音式爾上卷上品白英下已)
(注之桐君錄云苦菜三月生扶疎六月華從葉出莖直黃八月實黑實落根復生冬不枯今茗極似此西陽武)
(昌及廬江晉熙皆好東人正作青茗茗皆有浡飲之宜人凡所飲物有茗及木葉天門冬苗并菝葜皆益人餘)
(物並冷利又巴東間别有真荼火煏作卷煮為飲亦令人不眠恐或是此俗中多煑檀葉及大皂李作茶飲並)
(冷又南方有瓜蘆木亦似茗苦澀取其葉作屑煑飲汁即通夜不睡煑鹽人惟資此飲而交廣最所重客來先)
(設乃加以香芼音耄輩唐本注云苦菜詩云誰謂荼苦又云堇荼如飴皆苦菜異名也陶謂之茗茗乃木類殊)
(非菜流茗春採為苦荼音遲遐反非途音也按爾雅釋草云荼苦菜釋木云檟苦荼二物全别不得為例又顔)
(氏家訓按易通卦驗玄圖曰苦菜生於寒秋經冬歷春得夏乃成一名游冬葉似苦苣而細斷之有白汁花黃)
(似菊此則與桐君略同今所在有之苦&KR0034;乃龍葵爾俗亦名苦菜非荼也臣禹錫等謹按蜀本圖經云春花夏)
(實至秋復生花而不實經冬不凋陳藏器云苦&KR0034;味苦寒有小毒擣葉傅小兒閃癖煑汁服去暴熱目黃秘塞)
(葉極似龍葵但龍葵子無殼苦&KR0034;子有殼蘇云是龍葵誤也人亦呼為小苦耽崔豹古今注云苦&KR0034;一名&KR0034;子)
(有實形如皮弁子圓如珠)
月令(王瓜生苦菜秀)
衍義曰(苦菜四方皆有在北道則冬方彫斃生南方則冬夏常青此月令小滿節後所謂苦菜秀者是)
(此葉如苦苣更狹其綠色差淡折之白乳汁出常常點瘢子自落味苦花與野菊似春夏秋皆旋開花去中熱)
(安心神)
荏子味辛温無毒主欬逆下氣温中補體
葉主調中去臭氣九月採隂乾(陶隱居云荏狀如蘇高大白色不甚香其子研)
(之雜米作糜甚肥美下氣補益東人呼為䔡音魚以其似蘇字但除禾邊故也笮其子作油月煎之即今油帛)
(及和漆所用者服食斷榖亦用之名為重油唐本注云别錄荏葉人常生食其子故不及蘇也今按陳藏器本)
(草云荏葉擣傅蟲咬及男子隂腫江東以荏子為油北土以大麻為油此二油俱堪油物若其和漆荏者為強)
(爾臣禹錫等謹按孟詵云荏子其葉性温用時擣之治男子隂腫生擣和醋封之女人綿裹内三四易蕭炳云)
(又有大荏形似野荏高大葉大小荏一倍不堪食人收其子以充油絹帛與大麻子同其小荏子欲熟人採其)
(角食之甚香美大荏葉不堪食日華子云荏調氣潤心肺長肌膚益顔色消宿食止上氣欬嗽去狐臭傅蛇咬)
(子下氣止𠻳補中填精髓)
食療(主欬逆下氣其葉杵之治男子隂腫謹按子壓作油用亦少破氣多食發心悶温補中益氣通)
(血脈填精髓可蒸令熟烈日乾之當口開舂取米食之亦可休粮生食止渴潤肺)
梅師方(治虺中人以荏葉爛杵猪脂和薄傅上)
黃蜀葵花治小便淋及催生又主諸惡瘡膿水久不差
者作末傅之即愈近道處處有之春色苗葉與蜀葵頗
相似葉尖狹多刻缺夏末開花淺黃色六七月採之隂
乾用(新定)
圖經(文具冬葵條下)
經驗後方(治臨産催産以黃蜀葵子焙乾為末井華水下三錢匕如無子以根葉細切煎汁令)
(濃滑待冷服)
衍義曰(黃蜀葵花與蜀葵别種非為蜀葵中黃者也葉心下有紫檀色摘之剔為數處就日乾之不爾)
(即浥爛瘡家為要藥子臨産時取四十九粒研爛用温水調服良久産)
蜀葵味甘寒無毒久食鈍人性靈根及莖並主客熱利
小便散膿血惡汁葉燒為末傅金瘡煑食主丹石發熱
結擣碎傅火瘡又葉灸煑與小兒食治熱毒下痢及大
人丹痢擣汁服亦可恐腹痛即煖飲之
花冷無毒治小兒風疹子冷無毒治淋澀通小腸催生
落胎療水腫治一切瘡疥并瘢疵土靨花有五色白者
療痎瘧去邪氣隂乾末食之小花者名錦葵一名茙葵
功用更強(爾雅云&KR0034;戎葵釋曰&KR0034;一名戎葵郭曰蜀葵也似葵華如槿花戎蜀蓋其所自也因以名)
(之新補見陳藏器日華子)
圖經(文具冬葵條下)
聖惠方(治婦人白帶下臍腹冷痛面色痿黃日漸虚困以白葵花一兩隂乾為末空心温酒下二)
(錢匕如赤帶下用赤花)
千金方(治横生倒産末葵花酒服方寸匕)
經驗後方(治癰毒無頭杵蜀葵末傅之)
孫真人(食之狗咬瘡不差又能鈍人情性)
衍義曰(蜀葵四時取紅單葉者根蔭乾治帶下排膿血惡物極驗)
龍葵味苦寒無毒食之解勞少睡去虚熱腫其子療丁
腫所在有之(唐本注云即關河間謂之苦菜者葉圓花白子若牛李子生青熟黑但堪煑食不任)
(生噉唐本先附臣禹錫等謹按藥性論云龍葵臣能明目輕身子甚良其赤珠者名龍珠服之變白令黑耐老)
(若能生食得苦者不食佗菜十日後則有靈異不與葱薤同噉孟詵云其味苦皆挼去汁食之)
圖經曰(龍葵舊云所在有之今近處亦稀惟北方有之北人謂之苦葵葉圓似排風而無毛花白實若)
(牛李子生青熟黑亦似排風子但堪煑食不任生噉其實赤者名赤珠服之變白令黑不與葱薤同食根亦入)
(藥用今醫以治發背癰疸成瘡者其方龍葵根一兩剉麝香一分研先擣龍葵根羅為末入麝香研令勻塗於)
(瘡上甚善)
食療(主丁腫患火丹瘡和土杵傅之尤良)
經驗方(治癰無頭擣龍葵傅之)
食醫心鏡(主解勞少睡去熱腫龍葵菜煑作羹粥食之並得)
苦耽苗子味苦寒小毒主傳尸伏連鬼氣疰忤邪氣腹
内熱結目黃不下食大小便澀骨熱&KR2098;嗽多睡勞乏嘔
逆痰壅痃癖痞滿小兒無辜&KR1031;子寒熱大腹殺蟲落胎
去蠱毒並煑汁服亦生擣絞汁服亦研傅小兒閃癖生
故墟垣壍間高二三尺子作角如撮口袋中有子如珠
熟則赤色人有骨蒸多服之關中人謂之洛神珠一名
王母珠一名皮弁草又有一種小者名苦&KR0034;(新補)
苦苣味苦平(一云寒)除面目及舌下黃強力不睡折取莖
中白汁傅丁腫出根又取汁滴癰上立潰碎莖葉傅蛇
咬根主赤白痢及骨蒸並煑服之今人種為菜生食之
久食輕身少睡調十二經脈利五藏霍亂後胃氣逆煩
生擣汁飲之雖冷甚益人不可同血食(一本作蜜)食作痔疾
苦苣即野苣也野生者又名𥚹苣今人家常食為白苣
江外嶺南吳人無白苣嘗植野苣以供厨饌(新補)
衍義曰(苦苣擣汁傅丁瘡殊驗青苗隂乾以備冬月為末水調傅)
苜蓿味苦平無毒主安中利人可久食(陶隱居云長安中乃有苜蓿園)
(北人甚重此江南人不甚食之以無味故也外國復别有苜蓿草以療目非此類也唐本注云苜蓿莖葉平根)
(寒主熱病煩滿目黃赤小便黃酒疸擣取汁服一升令人吐利即愈臣禹錫等謹按孟詵云患疸黃人取根生)
(擣絞汁服之良又利五藏輕身洗去脾胃間邪氣諸惡熱毒少食好多食當冷氣入筋中即瘦人亦能輕身健)
(人更無諸益日華子云凉去腹藏邪氣脾胃間熱氣通小腸)
食療(彼處人採根作土黃耆也又安中利五藏煑和醬食之作羹亦得)
衍義曰(苜蓿唐李白詩云天馬常㗸苜蓿花是此陜西甚多飼牛馬嫰時人兼食之微甘淡不可多食)
(利大小腸有宿根刈訖又生)
薺味甘温無毒主利肝氣和中其實主明目目痛(陶隱居云)
(薺類又多此是今人可食者葉作葅羹亦佳詩云誰謂荼苦其甘如薺是也臣禹錫等謹按藥性論云薺子味)
(甘平患氣人食之動冷疾主青盲病不見物補五藏不足其根葉燒灰能治赤白痢極效孟詵云薺子入治眼)
(方中用不與麵同食令人背悶服丹石人不可食陳士良云實亦呼菥蓂子主壅去風毒邪氣明目去障翳解)
(熱毒久食視物鮮明四月八日收實良其花將置席下辟蟲日華子云薺菜利五藏根療目疼)
聖惠方(治暴赤眼疼痛淚澁薺菜根汁點目中)
三種陳藏器餘
蕨葉似老蕨根如紫草按蕨味甘寒滑去暴熱利水道
令人睡弱陽小兒食之脚弱不行生山間人作茹食之
四皓食之而壽夷齊食蕨而夭固非良物搜神記曰郗
鑒鎮丹徒二月出獵有甲士折一枝食之覺心中淡淡
成疾後吐一小蛇懸屋前漸乾成蕨遂明此物不可生
食之也
食療(寒補五藏不足氣壅經絡筋骨間毒氣令人脚弱不能行消陽事令眼暗鼻中塞髮落不可食)
(又冷氣人食之多腹脹)
毛詩(陟彼南山言采其蕨又曰言采其薇是蕨薇俱可食)
伯夷叔齊(採薇而食恐蕨非薇也今永道江居民多以醋淹而食之)
翹搖味辛平無毒主破血止血生肌亦充生菜食之又
主五種黃病絞汁服之生平澤紫花蔓生如勞豆詩義
疏云苕饒幽州人謂之翹饒爾雅云柱天搖車也
食療(療五種黃病生擣汁服一升日二差甚益人利五藏明耳目去熱風令人輕健長食不厭煑熟)
(喫佳若生喫令人吐水)
甘藍平補骨髓利五藏六腑利關節通經絡中結氣明
耳目健人少睡益心力壯筋骨此者是西土藍闊葉可
食治黃毒者作葅經宿漬色黃和鹽食之去心下結伏
氣
食醫心鏡(甘藍菜作虀葅煑食並得)
壺居士(隴西多種食之漢地少有多食令人少睡)
證類本草卷二十七
