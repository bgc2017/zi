證類本草卷五
宋唐慎微撰
玉石部下品總九十三種(銅錫瓦鹽水土交等附)
一十一種神農本經
一十一種名醫别錄
一十種唐本先附(注云唐附)
八種今附(皆醫家嘗用有效注云今附)
一十一種新補
五種新定
一種唐慎微續補
三十五種陳藏器餘
凡墨蓋子已下並唐慎微續證類
伏龍肝石灰(百草霜續注)
礜石砒霜(今附砒黃續注)
鐺墨(今附)&KR1216;砂(唐附)
鉛丹鉛(新補)
粉錫東壁土(好土土消土㯽榔續注)
赤銅屑(唐附銅器續注)錫銅鏡鼻(古鑑續注)
銅青(新補)井底砂
代赭(赤土附)石鷰(唐附)
戎鹽(鹽藥續注)大鹽
鹵鹹漿水(新補水漿附)
井華水(新附)菊花水(新補)
地漿(自草部移)臘雪(新補)
泉水(新補)半夫河(自草部移)
熱湯(新補繰絲湯母猪易附)白堊(烏恪切白土也)
冬灰青鄉奸(留璃玻瓈續注)
自然銅(今附銗石附)金牙
銅鑛石(唐附)銅弩牙
金星石(新定銀星石附)特生礬石
握雪礜石(唐附)梁上塵
土隂孽車脂(今附)
釭(音工)中膏(今附)鍛竈灰(竈突墨竈中熱灰續㽵)
淋石(今附)方解石
礞石(新定)薑石(唐附麄黃石麥砟石水中圍石等附)
井泉石蒼石
花乳石(新定)石蠶(今附)
石腦油(新定)白瓷瓦屑(唐附)
烏古瓦(唐附)不灰木(今附)
蓬砂(新補)鉛霜(新補)
古文錢(新補)蛇黃(元在蟲部今移唐附)
三十五種陳藏器餘
玉井水碧海水
千里水秋露水
甘露水繁露水
六天氣梅雨水
醴泉甘露蜜
冬霜雹
温湯夏冰
諸方水乳宂中水
水花赤龍浴水
粮甖中水甑氣水
好井水正月雨水
生熟湯屋漏水
三家洗椀水蟹膏投漆中化為水
猪槽中水市門衆人溺坑中水
鹽膽水水氣
塜井中水隂地流泉
銅器蓋食器上汗炊湯
諸水有毒
伏龍肝味辛微温主婦人崩中吐血止欬逆止血消癰
腫毒氣(陶隠居云此竈中對釡月下黃土也取擣篩合葫塗癰甚效以竈有神故號為伏龍肝并以迁)
(隠其名爾今人又用廣州鹽城屑以療漏血瘀血亦是近耳之土兼得火燒之義也臣禹錫等謹按藥性論云)
(伏龍肝單用亦可味鹹無毒末與醋調塗癰腫蕭炳云釡月中墨一名釡臍下墨陳藏器云竈中土及四交道)
(土合末以服止兒夜啼日華子云伏龍肝熱微毒治鼻洪腸風帶下血崩泄精尿血催生下胞及及小兒夜啼)
圖經(文具石灰條下)
雷公云(凡使勿悞用竈下土其伏龍肝是千年已來竈額内火氣積自結如赤色石中黃其形貌)
(入稜取得後細斫以滑石水飛過兩遍令乾用熟絹裹却取子時安於舊額内一伏時重研了用)
聖惠方(治小兒臍瘡久不差用伏龍肝傅之)
外臺秘要(救急治心痛冷熱伏龍肝末煮水服方寸匕若冷以酒服)
又方(治癰腫伏龍肝以蒜和作泥塗用布上貼之如乾則再易)
千金方(治風痱者卒不能語口噤手足不隨而強直方伏龍肝五升以水八升和攬取汁飲之能盡為善)
又方(治諸腋臭伏龍肝燒作泥傅之立差)
又方(治鬼魘不悟取伏龍肝末吹鼻中)
又方(治中風心煩恍惚或腹中痛滿或時絶而復甦者取釡下土五升搗末以冷水八升和之取汁盡服)
(之口已噤者強開以筒灌之使得下入便愈甚效)
又方(發背欲死方伏龍肝末以酒調厚傅其上瘡口乾即易不日平復)
又方(小兒卒重舌釡下土苦酒和塗舌下)
又方(炙瘡痛腫急擣竈中黃土水煑令熱淋漬之即良)
千金翼(治狂癲不識人以水服伏龍肝方寸匕日進三)
肘後方(治諸癰疽發背及乳房釡下土搗取末藥子中黃和塗之佳)
簡要濟衆(治小兒丹毒從臍中起方伏龍肝是年深竈下黃土研為末以屋漏水和如糊傅患處乾)
(即再傅以差為度用新汲水調亦得)
廣利方(治吐血鼻衂不止伏龍肝羊升以新汲水二升淘取汁和蜜頓服)
傷寒類要(姙娠熱病方以水調伏龍肝一鷄子許服之)
又方(姙娠遭時疫熱病令子不墮竈下土水和塗臍乾又塗之以酒調亦妙)
十全博救花(治子兄腹中其母氣欲絶不出方伏龍肝三錢匕以水調下其土當兒頭上戴出甚)
(妙)
子母秘錄(小兒赤遊行於身上下至心即死伏龍肝末和鷄子白塗乾即易)
又方(小兒尿灰瘡伏龍肝和鷄子白塗之)
産寳(治胞衣不出取竈下土一寸研碎用好醋調令相得内於臍中續取甘草湯三四合服之出)
賈相公(進過牛經牛糞血者取竈中黃土二兩酒一升煎侯泠灌之立差)
楊氏産乳(療患時行令胎不損伏龍肝末和水服塗臍方寸乾即易)
丹房鏡源云(伏龍肝或經十年者竈下掘深一尺下真片紫甆色者可用伏砂縮賀妙賀者錫也)
衍義曰(伏龍肝婦人血露蠶沙一兩炒伏龍肝半兩阿膠一兩同為末温酒調空肚服二三錢以知為)
(度本條中有東壁土陳藏器云取其東壁土久乾也今詳之南壁土亦向陽久乾也何不取蓋東壁常先得曉)
(日烘炙日者太陽真火故治瘟瘧或曰何不取午盛之時南壁土而取日初出東壁土者何也火生之時其氣)
(壯故素問云少火之氣壯及其當午之時則壯火之氣衰故不取實用此義或曰何以知日者太陽真火以水)
(精珠或必凹銅鑑向日射之以艾承接其光聚處火出故知之)
石灰味辛温主疽瘍疥瘙熱氣惡瘡癩疾死肌墮眉殺
痔蟲去黑子息肉療髓骨疽一名惡石一名希灰生中
山川谷(陶隱居云中山屬代郡今近山生石青白色作竈燒竟以水沃之即熱蒸而解末矣性至烈人)
(以度酒飲之則腸痛下痢療金瘡亦甚良俗名石堊占今多以構塜用捍水而辟蟲故古塜中水洗諸瘡皆即)
(差唐本注云别錄及今人用療金瘡止血大效若五月五日採蘩蔞葛葉鹿活草槲葉芍藥地黃葉蒼耳葉青)
(蒿葉合石灰搗為團如雞卵暴乾末以療瘡生肌大神驗今按别本注云燒青石為灰也有兩種風化水化風)
(化為勝臣禹錫等謹按蜀本云有毒墮胎藥性論云石灰治瘑疥蝕惡肉不入湯服止金瘡血和雞子自敗舷)
(茹甚良日華子云味甘無毒生肌長肉止血并主白癖&KR0659;瘍瘢疵等療冷氣婦人粉刺痔瘻痘瘡癭贅疣了又)
(治産後隂不能合濃煎汁熏洗解酒味酸全不壤治酒毒暖水藏倍勝爐灰又名鍜石)
圖經曰(石灰生中山川谷今所在近山處皆有之此燒青石為灰也又名石鈹有兩種風化水化風化)
(者取鍛了石置風中自解此為有力水化者以水沃之則熱蒸而解力差劣古方多用合百草團末治金瘡殊)
(勝今醫家或以臘月黃牛膽取汁搜和却内膽中封之當風百日研之更勝草葉者又敗船茹灰刮取用亦同)
(又冬灰生方谷川澤浣衣黃灰燒諸蒿藜積聚鍊作之今用灰多雜薪蒸乃不善惟桑薪灰純者入藥絶奇古)
(方以諸灰雜石灰熬煎以點疣痣黑子等丹竈亦用之又鍜鐡竈中灰主堅積古方二車丸用之竈中對釡月)
(下黃土名伏龍肝竈額上墨名百草霜並主消化積滯令人下食藥中多用之鐺下墨梁上塵並主金瘡屋塵)
(煤治齒齗腫出血東壁土主下部瘡脫肛皆醫家常用故并見此傷寒黑奴丸用釡底墨竈突墨梁上塵三物)
(同合諸藥蓋其功用亦相近矣)
雷公云(凡使用醋浸一宿漉出待乾下火煆金腥穢氣出用瓶盛著密蓋放冷拭上灰令净細研)
(用)
聖惠方(治螻蛄咬人用石灰醋和塗之)
又方(治大腸久積虚泠每因大便脫肛挼不得入方炒石灰令熱故帛裹坐其上冷即易之)
外臺秘要(元希聲侍郎治卒發疹秘驗方石灰隨多少和醋漿水調塗隨手即減)
千金方(治眉髮髭落石灰三升右以水拌令勻焰火炒令焦以絹袋貯使好酒一斗漬之密封冬十四)
(日春秋七日取服一合常令酒氣相接服之百日即新髭髮生不落)
又方(治瘻瘡取古塜中石灰傅厚調塗之)
肘後方(治産後隂道開不閉石灰一斗熬之以水二斗投灰中適寒温入水中坐須臾更作)
又方(治湯火灼瘡石灰細篩水和塗之乾即易)
又方(治金刃所傷急以石灰裹之既止痛又速愈無石灰灰亦可用瘡若深未宜速合者以滑石傅之)
經驗方(治蚯蚓蟲咬其形如大風眉鬚皆落以石灰水浸身亦良)
梅師方(治産後隂腫下脱腸出玉門不閉取石灰一斗熬令黃酒水三斗投灰中放冷澄清取一斗三)
(升煖洗)
又方(治金瘡止血速差方炒石灰和難子白和丸如彈子大炭火煆赤搗末以傅瘡上立差)
孫用和(治誤吞金銀或錢在腹内不下方石灰一杏核大硫黃一皂子大同研為末酒調下不計時侯)
(服)
孫真人食忌(治疥淋石灰汁洗之)
又方(去靨子取石灰炭上熬令熱插糯米於灰上侯米化即取米點之)
斗門方(治刀斧傷用石灰上包定痛止血佳差)
又方(治中風口面喎斜向右即於左邊塗之向左即於右邊塗之侯方正如舊即須以水洗下大妙)
崔氏(治血痢十年方石灰三升熬令黃以水一斗攬令清澄一服一升日三服)
抱朴子内篇(古大墓中多石灰汁夏月行人有瘡者見墓中清水用自洗浴瘡自愈於是諸病者)
(聞之悉往洗之傅有飲之以治腹内有者)
新唐書(李百藥𫝊百藥勸杜伏威朝京師既至歴陽中悔欲殺之飲以石灰酒因大利頓欲死既而宿)
(病皆愈)
丹房鏡源云(石灰伏硫黃去錫上暈制雄酒&KR1216;砂可用之)
衍義曰(石灰水調一盞如稠粥揀好糯米粒全者半置灰中灰外經宿灰中米色變如水精若人手)
(面上有黑黶子及紋刺先微微以針頭撥動置少許如水精者於其上經半日許黶汁自出剔去藥不用且不)
(得著水三二日愈又取新硬石灰一合以醋炒調如泥於患偏風牽口喎斜人口唇上不患處一邊塗之立便)
(牽正)
礜石味辛甘大熱生温熟熱有毒主寒熱鼠瘻蝕瘡死
肌風痺腹中堅癖邪氣除熱眀目下氣除膈中熱止消
渴益肝氣破積聚痼泠腹痛去鼻中息肉久服令人筋
攣火鍊百日服一刀圭不鍊服則殺人及百獸一名青
分石一名立制石一名固羊石一名白礜石一名太白
石一名澤乳一名食鹽生漢中山谷及少室採無時(得火)
(良棘針為之使惡馬目毒公鶩屎虎韋細辛畏水陶隱居云今屬漢亦有而好者出南康南野溪及彭城界中)
(洛陽城南壍常取少室生礜石内水中令水不冰如此則生亦大熱今以黃土泥苞炭火燒之一日一夕則解)
(碎可用療冷結為良丹方及黃白術多用之此又湘東新寧及零陵皆有白礜石能柔金唐本注云此石能拒)
(火久燒但解散不可奪其堅今市人乃取潔白細理石當之燒即為灰非也此藥攻擊積聚痼冷之病為良若)
(以餘物代之療病無效正為此也今漢川武當西遼坂名礜石谷此即是其真出處少室亦有粒細理不如漢)
(中者也臣禹錫等謹按吳氏云白礜石一名鼠鄉神農岐伯辛有毒桐君有毒黃帝甘有毒季氏云或生魏興)
(或生少室十二月採山海經云臯塗之山有白石焉名曰礜可以毒鼠郭注云今礜石若鼠蠶食而肥也說文)
(解字云礜毒石也博物志云鸛伏卵時取礜石周圍遶卵以助煖氣方術家取鸛巢中礜石為真也藥性論云)
(礜石使鉛丹為之使味甘有小毒主除胷膈間積氣去冷濕風痺瘙痒皆積年者忌羊血蕭炳云不入湯)
圖經曰(礜石生漢中山谷及少室今潞州亦有焉性大夕熱置水中令水不冰又堅而拒火燒之燒一日)
(但解散而不奪其堅市人多取潔白石當之燒即為灰也此藥攻擊積聚痼冷之病為良用之須真者乃佳又)
(有特生礜石生西域張華博物志云鸛伏卵取礜石周圍遶卵以助煖氣方術家用之取鸛巢中者為真即此)
(特生礜石也然此色難得人多使漢中者外形紫赤内白如霜中夾有白形狀如齒其塊小於白礜石而肌粒)
(大數倍乃如小豆許白礜石粒細才若粟米耳又有握雪礜石出徐州西宋里山入土丈餘生於爛土石間色)
(白細軟如麪也又下條蒼石生西域蘇恭云特生礜石一名蒼礜石而梁州特生亦有青者房陵漢川與白礜)
(石同處亦有青色者多與特生同但不入方用而今醫家多只用礜石即白礜石也形類相近如此尤宜詳擇)
(之耳右方治寒冷積聚皆用礜石胡治大露宿丸主寒冷百病方礜石鍊乾薑桂心皂莢桔梗各三兩附子二)
(兩六物擣篩蜜丸服如梧子五丸日三漸增以知為度又有匈奴露宿九硫黃丸並主積聚及飲食不下心腹)
(堅實皆用礜石近世乃少用者)
丹房鏡源云(紅皮礜石能伏丹砂養汞)
衍義曰(礜石并特生礜石博物志及陶隱居皆言此二石鸛取之以壅卵如此則是一物也隱居又言)
(仙經不云特生則止是前白礜石今補注但隨文解義不見特生之意蓋二條止是一物但以特生不特生為)
(異耳所謂特生者不附著他石為特耳今用者絶少惟兩字礜石入藥然極須慎用其毒至甚及至論鸛巢中)
(者又却從謬說鸛巢中皆無此石乃曰鸛常入水冷故取以壅卵如此則鸕鷀鴈鶩之類皆食於水亦自繁息)
(生化復不用此二石其說往往取俗土之言未嘗究其石實而窮其理也嘗官於順安軍親撿鸛巢中無石矧礜)
(焉得處處有之然治久積及病胷腹冷有功宜須慎用蓋其毒不可嘗)
砒霜味苦酸有毒主諸瘧風痰在胷膈可作吐藥不可
久服能傷人飛鍊砒黃而成造作别有法(今附臣禹錫等謹按日華)
(曰云砒霜煖治婦人血氣衝心痛落胎又砒黃暖亦有毒畏菉豆冷水醋治瘧疾腎氣帶辟蚤蝨入藥以醋煮)
(殺毒乃用)
圖經曰(砒霜舊不著所出郡縣今近銅山處亦有之惟信州者佳其塊甚有大者色如鵝子黃明澈不)
(雜此類本處自是難得之物每一兩大塊真者人競珍之市之不啻金價古服食方中亦或用之必得此類乃)
(可入藥其市肆所蓄片如細屑亦夾土石入藥服之為害不淺誤中解之用冷水研菉豆漿飲之乃無也)
雷公云(凡使用小甆瓶子盛後入紫背天葵石龍芮二味三件便下火煅從已至申便用甘草水)
(浸從申至子出拭乾却入瓶盛於火中煅别研三萬下用之)
聖惠方(治卒中風昏憤若醉痰涎壅盛四肢不收方用砒霜如菉豆大研以新汲水調下少許用熟水)
(投大吐即愈若未吐再服)
又方(毒蛇尿草木著人似刺劄便腫痛肉爛若手脚著之指節墮落研砒霜和膠清塗之)
博濟方(治小兒牙宣常有鮮血不止牙齗臭爛砒黃一錢麝香半錢同研細先用紙條子以生油塗之)
(後摻末在上少用末剪作小片紙碁子大看大小用插爛動處)
孫尚藥(治痁疾信砒二兩别研如粉寒水石三兩别搗為末右用一生鐵銚子先鋪石末一半後堆砒)
(末在上又以石末蓋頭然後取厚盞蓋之周圍醋糊紙條子密封約十重以炭火一斤已來安銑子在上侯紙)
(條子黑取出置冷地上侯冷取開盞子净刮取砒石末一處入乳鉢内細研以軟粟米飯和丸如梧子更别作)
(小丸子一等以備小兒服以飛過辰砂為衣侯乾入甆合收每人服時於發日早臘茶清下一丸一日内不得)
(熱物合時先掃洒一净室中合之不得令婦人猫犬雞鼠等見收得時亦如然若婦人患則男著在口中男子)
(患亦然)
靈苑方(治瘰&KR0659;用信州砒黃細研滴濃墨汁丸如梧桐子大於銑子内炒令乾後用竹筒子盛要用於)
(所患處灸破或針將藥半丸敲碎貼之以自然蝕落為度覺藥盡時更貼少許)
青霞子(寳藏論云砒草若草伏住火煅色不變移鎔成汁添得者點銅成銀若只質枯折者不堪)
(用)
丹房鏡源云(砒霜化銅乾汞)
别說云(謹按今信州玉山有砒井官中封禁甚嚴生不夾石者色赤甚如雄黃以泠水磨解熱毒治痰)
(壅甚效近火即殺人圖經所謂不啻金價者此也若今市人通貨者即取山中夾砂石者燒煙飛作白霜乃碎)
(屑而芒刺其傷火多者塊大而微黃則圖經所謂如鵝子色明徹者此也古方並不入藥唯見燒煉丹石家用)
(近人多以治瘧然大意本以生者能解熱毒蓋瘧本傷署故用今俗醫乃不究其理即以所燒霜用服之必吐)
(下因此幸有安者遂為定法爾後所損極多不可不慎也初取飛燒霜時人在上風十餘丈外立下風所近草)
(木皆死又多見以和飯毒鼠若猫犬食死鼠食亦死其毒過於射罔遠矣可不察之又衡山所出一種力差劣)
(於信州者云)
衍義曰(砒霜瘧家或用纔過劑則吐瀉兼作須濃研菉豆汁仍兼冷水飲得石腦油即伏今信州鑿坑)
(井下取之其坑常封鎻坑中有濁渌水先絞水盡然後下鑿取生砒謂之砒黃其色如牛肉或有淡白路謂石)
(非石謂土非土磨研酒飲治癖積氣有功纔有火更有毒不可造次服也取砒之法將生砒就置火上以器覆)
(之令砒煙上飛着覆噐遂凝結纍然下垂如乳尖長者為勝平短者次之圖經言大塊者其大塊者以是下等)
(片如細屑者極下也入藥當用如乳尖長者直須詳謹)
鐺墨主蠱毒中惡血暈吐血以酒或水細研温服之亦
塗金瘡生肌止血瘡在面慎勿塗之黑入肉如印此鐺
下墨是也(今附臣禹錫等謹按蜀本云鐺墨無毒)
圖經(文具石灰條下)
千金方(臭氣鼻氣壅塞不通方水服釡墨末)
又方(治舌卒腫如猪胞狀滿口不治須臾死以釡墨和酒塗舌下立差)
又方(治心痛取鐺墨以熱小便調下二錢匕)
又方(治逆生以手中指取釡下墨交畫兒足下順生)
又方(治中惡心痛欲絶用釡下墨半兩鹽一錢和研以熟水一盞調頓服)
肘後方(治轉筋入腸中欲轉者釡底墨末和酒服之差)
經驗方(治霍亂取鋦底墨煤少許只半錢已下又於竈額上取少許以百沸湯一盞投煤其中急攪數)
(十下用椀蓋之汗出通口微喫一兩口吐瀉立止)
&KR1216;砂味鹹苦辛温有毒不宜多服主積聚破結血爛胎
止痛下氣療欬嗽宿冷去惡肉生好肌柔金銀可為銲
(音旱)藥出西戎形如牙消光淨者良驢馬藥亦用(今按陳藏器本)
(草云&KR1216;砂主婦人丈夫羸瘦積病血氣不調腸鳴食飲不消腰脚疼冷痃癖痰飲胸中結氣反胃吐水令人能)
(食肥徤一飛為酸砂二飛為伏翼三飛為定精色如鵝兒黃和諸補藥為丸服之有暴熱飛鍊有法亦能變鐵)
(又按别本注云胡人謂為濃沙其性大熱今云温恐有誤也唐本先附臣禹錫等謹按藥性論云&KR1216;砂有大毒)
(畏漿水忌羊血味酸鹹能銷五金八石腐壞人腸胃生食之化人心為血中者研生菉豆汁飲一二升解之道)
(門中有伏鍊法能除冷病大益陽事蕭炳云&KR1216;砂使生不宜多服光淨者良今生北庭為上日華子云北庭砂)
(味辛酸暖無毒畏一切酸補水藏煖子宫消冷癖瘀血宿食不消氣塊痃癖及血崩帶下惡瘡息肉食肉飽脹)
(夜多小便女人血氣心疼丈夫腰胯酸重四肢不任凡修制用黃丹石灰作櫃鍜赤使用並無毒世人自疑爛)
(肉如人被刀刃所傷以北庭罯傳定當時生痂亦名狄鹽者)
圖經曰(&KR1216;砂出西戎今西凉夏國及河東陜西近邊州郡亦有之然西戎來者顆塊光明大者有如拳)
(重三五兩小者如指面入藥最緊邊界出者雜碎如麻豆粒又夾砂石用之須飛澄去土石訖亦無力彼人謂)
(之氣砂此藥近出唐世而方書著古人單服一味伏火作丸子亦有兼硫黃馬牙消輩合餌者不知方出何時)
(殊非古法此本攻積聚之物熱而有毒多食腐壊人腸胃生用又能化人心為血固非平居可餌者而西土人)
(用淹肉炙以當鹽食之無害蓋積習之久若魏武噉野葛不毒之義也又名北庭砂又名狄鹽本經云柔金銀)
(可為銲藥今人作銲藥乃用鵬砂鵬砂出於南海性温平今醫家治咽喉最為要切其狀甚光瑩亦有極大塊)
(者諸方亦稀用)
陳藏器云(有暴熱損髮)
聖惠方(治懸癰卒腫用&KR1216;砂半錢綿裹含嚥津即差)
外臺秘要(救急治魚骨哽在喉中以少&KR1216;砂口中咀嚼嚥之立下)
經驗方(&KR1216;砂丸方&KR1216;沙不計多少用鑵子内箸&KR1216;沙上面更坐鑵子一箇用紙筋白土和上下俱空了)
(窨乾後從辰初時便用蒼耳自在落下葉將來搗羅為末藥上鋪頭蓋底上面鑵子内用水坐著水旋添火燒)
(從鑵子外五寸已來圍遶欲盡更添火移向前鑵子却閒周廻火盡更旋燒促向前計一伏時為度更不移火)
(雜人及婦人不得見一伏時住取來搗羅為末醋麪糊為丸如桐子大每服逐日十丸至十五丸温酒或米飲)
(下並無忌若燒喫三二斤進食無病)
陳巽(治元臟虚泠氣攻臍腹疼痛&KR1216;砂二兩川烏頭生去皮臍杵為末取一兩&KR1216;砂生研用纖霞草末二)
(兩與&KR1216;砂同研為末用一小砂罐子不固濟慢火燒通赤熱將拌了者&KR1216;砂入罐子内不蓋口加頂火一秤侯火)
(盡爐寒取出研與烏頭末同研勻湯浸蒸鉼丸如桐子大每服三丸熱木香湯醋湯任下)
青霞子(寳藏論&KR1216;砂若草服伏住火不碎可轉制得諸石藥并引諸藥可治婦人久泠&KR1216;砂為五金賊)
(也若石藥并灰霜伏得者不堪用也)
太清服煉靈砂法(云北庭砂所禀隂石之氣性含陽毒之精功能消敗去穢益陽其功甚著)
丹房鏡源(云&KR1216;砂性有大毒或沉泠之疾可服則愈久服有癰腫出北庭白黃者訣曰為之金賊能)
(制合羣藥藥中之使自制雄雌黃)
衍義曰(&KR1216;砂金銀有偽投鎔寫中其偽物盡消散矧人腹中有久積故可潰腐也合他藥治目中瞖用)
(之須水飛過入甆器中於重湯中煮其器使自乾殺其毒及去其塵穢)
鉛丹味平微寒主吐逆胃反驚癎癲疾除熱下氣止小
便利除毒熱臍攣金瘡溢血鍊化還成九光久服通神
明一名鉛華生於鉛生蜀郡平澤(陶隱居云即今熬鉛所作黃丹也畫用者)
(俗方亦稀用惟仙經塗丹釡所須云化成九光者當謂九光丹以為釡爾無别變鍊訣唐本注云丹白二粉俱)
(炒錫作今經稱鉛丹陶云熬鉛俱誤矣今注此即今黃丹也與粉錫二物俱是化鉛為之按李含光音義云黃)
(丹胡粉皆化鉛未聞用錫者故參同契云若胡粉投炭中色壊為鉛抱朴子内篇云愚人乃不信黃丹及胡粉)
(是化鉛所作今唐注以三物俱炒錫大誤矣臣禹錫等謹按藥性論云鉛丹君主治驚悸狂走嘔逆消渴煎膏)
(用止痛生肌蕭炳云臣不入湯日華子云黃丹凉無毒鎮心安神療反胃止吐血及嗽傅金瘡長肉及湯火瘡)
(染鬚可煎膏)
圖經(文具鉛錫條下)
外臺秘要(集驗療逆産方真丹刀圭塗兒蹠下)
肘後方(客忤中惡之類多於道間門外得之令人心腸疼痛煩滿氣衝心胷不即治亦害人救之方真)
(丹方寸匕蜜三合和服之口噤者啟齒灌之)
又方(治傷寒及時氣温病頭痛壯熱脉盛真丹塗身令遍向火坐令汗出)
又方(蝎螫人黃丹醋調塗之)
經驗方(碧霞丹治吐逆立效比米黃丹四兩篩過用好米醋半升同藥入銚内煎令乾却用定火三秤)
(就銚内煅透紅冷取研細為末用粟米飯丸如桐子大煎酵湯下七丸不嚼只一服)
王氏博濟(治風癎驅風散鉛丹一兩白礬二兩為末用三角塼相鬭以七尺紙鋪塼上先以丹鋪紙)
(上次以礬鋪丹上然後用紙扭却將十斤柳木柴燒過為度取出細研每服二錢温酒下)
劉氏(治小兒瘧方黃丹兩錢匕以蜜水和與服冷即以酒和令服之良)
子母秘錄(治小兒重舌方黃丹如豆大内管中以安舌下)
治瘧(百草霜黃丹等分細研每服二錢匕於發日空心米飲調服不過兩服愈)
衍義曰(鉛丹本謂之黃丹化鉛而成别有法唐本注炒錫作然經稱鉛丹則沙錫之說誤矣亦不為難)
(辦蓋錫則色黯鉛則明白白以此為異治瘧及久積皆用)
鉛味甘無毒鎮心安神治傷寒毒氣反胃嘔噦蛇蜴所
咬灸熨之(新補見日華子)
圖經曰(鉛生蜀郡平澤錫生桂陽山谷今有銀坑處皆有之而臨賀出錫尤盛亦謂之白鑞鉛丹黃丹)
(也粉錫胡粉也二物並是化鉛所作故附於鉛鏡雖銅而皆用錫雜之乃能明白故鏡鼻附於錫謹按字書為)
(錫為鑞鉛為青金雖相似而入用殊别也又有鉛霜亦出於鉛其法以鉛雜水銀十五分之一合煉作片置醋)
(瓮中密封經久成霜亦謂之鉛白霜性極泠入治風痰及嬰孺驚滯藥今醫家用之尤多凡鑄銅之物多和以)
(錫考工記攻金之工金有六齊是也凡藥用銅鏡鼻古文錢之類皆以有錫故其用亦近之又鉛灰治瘰&KR0659;劉)
(禹錫著其法云取鉛三兩鐡器中熬之久當有脚如黑灰取此灰和脂塗&KR0659;了上仍以舊帛貼之數數去帛拭)
(惡汁又貼如此半月亦不痛不破不作瘡但内消之為水雖流過頂亦差)
陳藏器(云錫鉛及琅玕銅鏡鼻銅陶云琅玕殺錫毒按錫有黑有白黑錫寒小毒主癭瘤鬼氣疰)
(毒錯為末和青木香傅風瘡腫惡毒本經雖有條皆以成丹及粉非專為鉛錫生文也錫為粉化鉛為丹本經)
(云鉛丹錫粉是也蘇云鉛為丹錫為粉深誤)
經驗方(治發背及諸般癰毒瘡黑鉛一斤甘草三兩徵炙剉用酒一㪷著空瓶在傍先以甘草置在酒)
(瓶内然後鎔鉛投在酒瓶中却出酒在空瓶内取病出依前鎔後投如此者九度并甘草去之只留酒令者)(鉛)
(飲醉寢即愈)
勝金方(烏髭鬢明目牢齒牙黑鉛半斤大鍋内鎔成汁旋入桑條灰柳木攪入成沙右以熟絹羅為末)
(每日早晨如常揩牙齒後用温水潄在盂子内取用其水洗眼治諸般眼疾髭黃白者用之皆變黑也)
又方(治金石藥毒用黑鉛一斤以乾鍋中鎔成汁入酒一升如此十數迴侯酒至半升去鉛頓服之差)
青霞子(寳藏論云黑鉛草伏得成寳可點銅為銀并鑄作鼐養朱砂住得火養水銀住火斷粉霜住火)
太清服煉靈砂法(錫鉛俱稟北方壬癸隂極之精也性濡滑服之而多隂毒傷人心胃)
丹房鏡源(云鉛鹹鉛者不出銀熟鉛是也嘉州隴陀利州出鉛精之葉有變形之狀文曰紫背鉛鉛)
(鉛能碎金鋼鑽草節鉛出嘉州打著碎如燒之有硫黃奥煙者信州鉛盧氏鉛此麄惡用時直須濾過隂平鉛)
(出劒州是鐡之苖鉛黃花投汞中以文武火養自浮面上掠刮取炒作黃丹色釣脚鉛出雅州山詞溪砂中形)
(如皂子又如蝌蚪子黑色炒鉛丹法鉛一斤土硫黃一兩消石一兩右先鎔鉛成汁下醋點之滚沸時下土硫)
(黃一小塊并續更下消石少許沸定再點醋依前下少許消黃已消沸盡黃亦盡炒為末成丹)
粉錫味辛寒無毒主伏尸毒螫(音釋)殺三蟲去癥瘕療疽
瘡墮胎止小便利一名解錫(陶隱居云即今化鉛所作胡粉也其有金色者療尸)
(蟲彌良而謂之粉錫事與經乖唐本注云鉛丹胡粉實用錫造陶今言化鉛作之經云粉錫亦為誤矣今注按)
(本經鉛為粉錫然其實鉛粉也故英公序云鉛錫莫辨者蓋謂此也臣禹錫等謹按藥性論云胡粉使又名定)
(粉味甘辛無毒能治積聚又消熱妙止小兒疳痢陳藏器云胡粉本功外主久痢不差和水及鷄子白服以糞)
(黑為度為其殺蟲而止痢也日華子云光粉涼無毒治癰腫瘻爛嘔逆療癥瘕小兒疳氣)
圖經(文具鉛條下)
外臺秘要(誤吞錢并金銀物以胡粉一兩搗調之分再服食水銀金如泥吞金銀物在腹中服)
(之令消洋出之)
千金方(治瘡中水胡粉炭灰白等分脂和塗孔上水即止)
又方(治諸腋奥胡粉三合以牛脂和煎令可丸塗之)
肘後方(治篤病新起早勞食飲多致復欲死方水服胡粉少許傷寒類要同)
又方(治卒從高落下瘀血搶心面青短氣欲死方胡粉一錢上和水服之即差)
孫真人食忌(治火燒瘡以胡粉羊髓和塗上封之)
食醫心鏡(治小兒舌上瘡取胡粉末并猪&KR0008;骨中髓傅之日三度)
張文仲(治乾濕癬療胡奥若股内隂下常濕且臭或作瘡但以胡粉一物粉之即差常用大驗肘後方)
(同)
又方(治寸白䖝熬胡粉令速燥平旦作肉臛以藥方寸匕内臛中服之有大效)
又方(小兒疳瘡胡粉熬八分猪脂和塗之差為度油亦得)
子母秘錄(小兒夜啼胡粉服水調三豆大日三服)
又方(小兒腹脹胡粉鹽熬色變以摩腹上兼治腹皮青若不理須臾死)
又方(治小兒無辜痢赤白兼成疳胡粉熟蒸熬令色變以飲服之)
又方(治小兒耳後月蝕瘡胡粉和土塗上)
丹房鏡源(云胡粉可制硫黃亦可作外櫃)
衍義曰(粉錫胡粉也又名定粉止泄痢積聚久痢)
東壁土主下部瘡脫肛(陶隱居云此屋之東壁上土爾當取東壁之東邊謂常先見日)
(光刮取用之亦療小兒風臍又可除油汚衣勝石灰滑石唐本注云此土摩乾濕二癬極有效也臣禹錫等謹)
(按藥性論云東壁土亦可單用性平刮末細篩點目中去翳又東壁上蜆殼細末傅豌豆瘡及主温瘧日華子)
(云東壁土温無毒陳藏器云好土味甘温無毒主洩痢冷熱赤白腹内熱毒絞結痛下血取入地乾土以水煑)
(三五沸絞去滓適稀稠及煖服一二升又解諸藥毒中肉毒合口椒毒野菌毒並解之取東壁土用之功亦小)
(同止洩痢霍亂煩悶為要取其向陽壁久乾也張司空云土三尺以上曰糞三尺以下曰服服之當去上惡物)
(勿令入客水又食牛馬肉及肝中毒者先剉頭髮令寸長拌好土作溏泥二升合和飲之須臾髮皆貫所食肝)
(出牛馬獨肝中有大毒不可食漢武云文成食馬肝死又人卒患心痛畫地作五字以撮取中央土水和一升)
(絞服之良也又云土消大寒無毒主傷寒時氣黃疸病煩熱湯淋取汁頓服之莊子云蛣蜣轉丸是也藏在土)
(中掘地得之正圓如人捻作彌久者佳又云土㯽榔主惡瘡諸蟲咬及瘰&KR0659;疥瘻等細研油塗之狀如㯽榔於)
(土穴中及階除間得之新者猶軟云蟾蜍尿也蟾食百蟲故特主惡瘡)
圖經(文具石灰條下)
外臺秘要(治肛門西出故屋東壁土一升研皂莢三縫長一尺二寸壁土挹粉肛門頭出處皂)
(莢炙煖更逓熨之差)
肘後方(服藥過劑及中毒煩悶欲死刮東壁土以水三升調飲之)
經驗方(治背癰癤以多年煙薰壁土并黃葉二件等搗羅末用生薑汁拌成膏攤貼之更以茅香湯調)
(下一錢匕服妙也)
子母秘錄(治小兒臍風瘡歴年不差方東壁土傅之)
衍義(東壁土文具伏龍肝條下)
赤銅屑以醋和如麥飯袋盛先刺腋下脈去血封之攻
腋臭神效又熬使極熱投酒中服五合日三主賊風反
折又燒赤銅五斤内酒二斗中百徧服同前主賊風甚
驗(今按陳藏器本草云赤銅屑主傷寒能銲人骨及六畜有損者取細研入酒中服之直入骨損處六畜死)
(後取骨視之猶有銲痕赤銅為佳熟銅不堪唐本先附臣禹錫等謹按日華子云銅屑味苦平微毒明目治風)
(眼接骨銲齒療女人血氣及心痛又云銅器平治霍亂轉筋腎堂及臍下疰痛並衣被襯後貯火熨之)
外臺秘要(治狐臭崔氏方先用清水淨洗又用清酢漿淨洗訖揩使破取銅屑和和酢熱揩)
又方(赤銅屑以酢和銀器中炒極熱以布裹熨腋下冷復易差止甚驗)
太清服煉靈砂法(云銅禀東方乙隂之氣結而成塊性利服之傷腎)
朝野僉載(云定州人崔務墜馬折足醫者令取銅末和酒服之遂痊平及亡後十餘年改葬視其)
(筋骨折處有銅痕焉)
丹房鏡源(云武昌銅若作丹打之不裂拆)
錫銅鏡鼻(臣禹錫等謹按月閉通用藥云錫銅鏡鼻平)主女子血閉癥瘕伏
腸絶孕及伏尸邪氣生桂陽山谷(陶隱居云此物與胡粉異類而今共條當)
(以其非止成一藥故以附見錫品中也古無純銅作鏡者皆用錫雜之别錄用銅鏡鼻即是今破古銅鏡鼻耳)
(用之當燒令赤内酒中飲之若置醯中出入百過亦可擣也鉛與鏡本經云生桂陽今則乃出臨賀猶是分桂)
(陽所置鉛與錫相似而入用大異唐本注云臨賀出者名鉛一名白鑞唯此一處資天下用其錫出銀處皆有)
(之雖相似而入用大異也今按别本注云凡鑄鏡皆用錫和不爾即不明白故言錫銅鏡鼻今廣陵者為勝臣)
(禹錫等謹按藥性論云銅鏡鼻微寒主治産後餘疹刺痛三十六候取七枚投醋中熬過呷之赤可入當歸芍)
(藥煎服之藥訣云鏡鼻味酸冷無毒日華子云古鑑平微毒碎一切邪魅女人鬼交飛尸蠱毒小兒驚癎百蟲)
(入人耳鼻中將就彼敲其蟲即出又催生及治暴心痛並燒酒淬服之)
圖經(文具鉛錫條下)
聖惠方(治小兒卒中客忤用銅照子鼻燒冷赤著小許酒中淬過少少與兒服之)
銅青平微毒治婦人血氣心痛合金瘡止血明目去膚
赤息肉生銅皆有青青則銅之精華銅器上綠色是此
庭罯者最佳治目時陶洗用(新補見陳藏器日華子)
陳藏器(云陶云青銅不入方用按青銅明目去膚赤合金瘡止血入水不爛令瘡青豆生熟銅皆)
(有青即是銅之精華大者即空綠以次空青也銅青獨在銅器上綠色者是)
經驗方(治痰涎潮盛卒中不語備急大效碧琳丹生碌二兩淨洗於乳鉢内研細以水化去石澄清同)
(碌粉慢火熬令乾是取辰日辰時於辰位上修合再研勻入麝香一分同研以糯米糊和者如彈子大隂乾如)
(卒中者每丸作二服用薄荷酒研下癰緩一切風用硃砂酒研化下候吐涎出沐青碧色瀉下惡物)
又方(治小兒綠雲丹不計分兩研細如粉用醋麵糊和丸如雞頭大每有中者纔覺便用薄荷酒磨下一)
(丸須臾便吐其涎如膠令人以手拔之候吐罷神驗)
井底沙至泠主治湯火燒瘡用
千金方(蝎螫人以井底泥塗傅之温則易之)
肘後方(卧忽不寤勿以火照火照之殺人但痛嚙其踵及足拇指甲除而多唾其面即活井底泥塗目)
(畢令人垂頭於井中呼其姓名便起)
又方(治姙娠得時疫病令胎不傷取井底泥傅心下)
代赭味苦甘寒無毒主鬼疰賊風蠱毒殺精物惡鬼腹
中毒邪氣女子赤沃漏下帶下百病産難胞衣不出墮
胎養血氣除五臟血脈中熱血痺血瘀大人小兒驚氣
入腹及隂痿不起一名須丸(出姑幕者名須丸出代郡者名代赭)一名血
師生齊國山谷赤紅青色如雞冠有澤染爪甲不渝者
良採無時(畏天雄陶隱居云舊說云是代郡城門土土江東久絶頃魏國所獻猶是彼間赤土爾非)
(復真物此於俗用乃疎而為仙方之要并與戎鹽鹵鹹皆是急須唐本注云此石多從代州來云山中採得非)
(城門下土又言齊地山谷今齊州亭山出赤石石其色有赤紅青者其赤者亦如鷄冠且潤澤土人惟採以丹)
(楹柱而紫色且暗此物與代州出者相似古來用之今靈州鳴沙縣界河北平地掘深四五尺得者皮土赤滑)
(中紫如雞肝大勝齊代所出者臣禹錫等謹按藥性論云代赭使雁門城土乾薑為使味甘平主治女子崩中)
(淋瀝不止療生子不落末温服之辟鬼魅蕭炳云代赭臣日華子云代赭畏附子止吐血鼻衂腸風痔瘻月經)
(不止小兒驚癎疳疾反胃止瀉痢脱精尿血遺溺金瘡長肉安胎徤脾又治夜多小便)
圖經曰(代赭生齊國山谷今河東京東山中亦有之以赤紅靑色如鷄冠有澤染爪甲不渝者良古方)
(紫九治小兒用代赭云無真者以左顴牡蠣代使乃知真者難得今醫家所用多擇取大塊其上文頭有如浮)
(漚丁者為勝謂之丁頭代赭採無時次條又有白堊生邯鄲山谷即畫家所用者多而且賤一名白善士胡居)
(士云始興小桂縣晉陽鄉有白善俗方稀用今處處皆有人家往往用以浣衣山海經西山經石䣀音跪之山)
(其隂灌水山焉而北流于愚水其中有流赭以塗牛馬無病郭璞注云赭赤土也今人以朱塗牛角云以辟惡)
(又云大次之山其陽多堊又北山經天池之山其中多黃堊人中山經惹聾之山其中有大谷多白黑青黃堊)
(注云言有雜色之堊也然則赭以西土者為貴堊有五色入藥惟白者耳)
雷公云(凡使不計多少用臘水細斫盡重重飛過水面上有赤色如薄雲者去之然後用細茶脚)
(湯煮之一伏時了取出又研一萬匝方入用淨鐡鐺一口著火得鐺熱底赤即下白蠟一兩於鐺底逡巡間便)
(投新汲水衝之於中沸一二千度了如此放冷取出使之)
斗門方(治人腸風用血師一兩米醋一升以火燒血師通赤淬於醋中以淬竭為度搗羅如麪用湯調)
(下一大錢即差如神矣血師即代赭也)
御藥院(治風疹疼痒不可忍赤土不計多少研碎空心温酒調下一錢)
丹房鏡源云(代赭出金色)
别說云(謹按今處州歲貢數不啻萬斤其色亦丹鮮)
衍義曰(代赭方土爐火中多用丁頭光澤堅實赤紫色者佳白堊即白善土京師謂之白土子方寸許)
(切成段鬻於市人得以浣衣今人合王瓜等分為末湯點二錢服治頭痛赤土今公府用以飾椽柱者水調細)
(末一二錢服以治風疹)
石鷰以水煮汁飲之主淋有效婦人難産兩手各把一
枚立驗出零陵(唐本注云因雷則從石穴中出西北百随兩飛堕者妄也永州祁陽縣)
(一十五里土崗上掘深丈餘取之形似蚶音甘面小堅重如石也臣禹錫等謹按蜀本注云爾雅云螺小者蜬)
(音含今按陳藏器本草云石鷰主消渴取水牛鼻和煑飲之自死者鼻不如落崖死者良唐本先附臣禹錫等)
(謹按蕭炳云别有乳洞中食乳有命者亦名石鷰似蝙蝠口方生氣物也日華子云石鷰凉無毒出南土穴中)
(疑彊似石者佳)
圖經曰(石鷰出零陵郡今永州祁陽縣江傍沙灘上有之形似蚶而小其實石也或云生山洞中因雷)
(兩則形出墮於沙上而化為石未審的否今人以催生令産婦兩生各握一枚須臾子則下採無時)
食療(云在乳穴石洞中者冬月採之堪食餘月採者只堪治病不堪食也又治法取石鷰二七枚和)
(五味炒令熟以酒一斗浸三日即每夜卧時飲一兩盞隨性也甚能補益能喫食令人健力也)
聖惠方(治傷寒小腹脹滿小便不通用石鷰擣羅為末不計時侯葱白湯調半錢得通為度)
簡要濟衆(治淋疾石鷰子七箇擣如黍米粒大新七桑根白皮三兩剉如豆粒同拌令圴分作貼)
(用水一盞煎一貼取七分去滓每服空心午前各一服)
靈苑方(治久患腸風痔瘻一二十年不差面色虚黃飲食無味及患臟腑傷損多患泄瀉署月常瀉不)
(止及諸般淋瀝久患消渴婦人月侯湛濁赤白帶下多年不差應是臟腑諸疾皆主之用石鷰淨洗刷去泥土)
(收之古每日空心噉一枚於堅硬無油甆噐内以温水磨服之如彈丸大者一箇分三服大小以此為凖晚食)
(更一服若欲作散須先杵羅為末以磁石協去杵頭鐡屑後更入堅磁鉢内以硬乳搥研細水飛過取白汁如)
(泔乳者澄去水曝乾每服半錢至一錢清飰飲調下温水亦得此方偏治久年腸風痔須常服勿令歇服至及)
(一月諸疾皆愈)
衍義曰(石鷰今人用者如蜆蛤之狀色如土堅重則石也既無羽翼焉能自石穴中飛出何故只墮沙)
(灘上此說近妄唐本注永州土崗上掘深丈餘取之形似蚶而小重如石則此自是一物餘說不可取潰虚積)
(藥中多用)
戎鹽味鹹寒無毒主明目目痛益氣堅肌骨去毒蠱心
腹痛溺血吐血齒舌血出一名胡鹽生胡鹽山及西羌
北地酒泉福禄城東南角北海青南海赤十月採(陶隱居云)
(今俗中不復見鹵鹹惟魏國所獻鹵鹽即是河東大鹽形如結冰圖澈味鹹若夏月小潤液鹵中鹽乃有九種)
(白鹽食鹽常食者黑鹽主腹脹氣滿胡鹽主耳聾目痛柔鹽主馬脊瘡又有赤鹽駮鹽臭鹽馬齒鹽四種並不)
(入食馬齒即大鹽黑鹽疑是鹵鹹柔鹽疑是戎鹽而此戎鹽又名胡鹽並主眼痛二三相亂今戎鹽虜中甚有)
(從凉州來有其人南使及北部胡客從燉煌來亦得之自是稀少爾形作塊片或如鷄鴨卵或如菱米色紫)
(白味不甚鹹口嘗氣臭正如豭鷄子臭者言真又河南鹽池泥中自有凝鹽如石片打破皆方青黑色善療馬)
(脊瘡又疑此或是鹽雖多種而戎鹽鹵鹹最為要用又巴東朐䏰縣北岸大有鹽井鹽水自凝生粥子鹽方一)
(二寸中央突張繖形亦有方如石膏博碁者李云戎鹽味苦臭是海潮水澆山石經久鹽凝著石取之北海者)
(青南海者紫赤又云鹵鹹即是人煑鹽釡底疑強鹽滓如此二說並未詳唐本注云陶稱鹵鹹疑是黑鹽此是)
(鹹土議如前說其戎鹽即胡鹽沙州名為秃登鹽廓州名為隂土鹽生河岸山坂之隂土石間塊大小不常堅)
(白似石燒之不鳴虴爾臣禹錫等謹按陳藏器云鹽藥味鹹無毒主眼赤眥爛風赤細研水和點目中又入腹)
(去熱煩痰滿頭痛明目鎮心水研服之又主蚘蛇惡蟲毒疥癬癰腫瘰癧已前入腹水消服之著瘡正爾摩傳)
(生海西南雷羅諸州山谷似芒硝末細入口極冷南人多取傅瘡腫少有服者恐極泠入腹傷人且宜慎之日)
(華子云戎鹽平助水臟益精氣除五臟癥結心腹積聚痛瘡疥癬等即西蕃所出食者號戎鹽又名羌鹽)
圖經(文具石鹽條下)
陳藏器(云戎鹽累卵)
丹房鏡源(云戎鹽赤黑二色累卵乾汞制丹砂)
衍義曰(戎鹽成垜裁之如枕細白味甘鹹亦功在却血入腎治目中瘀赤澁昏)
大鹽味甘鹹寒無毒主腸胃結熱喘逆胷中病令入吐
生邯鄲及河東池澤(漏蘆為之使唐本注云大鹽即河東印鹽也人之常食者是形麄於)
(末鹽故以大别之臣禹錫等謹按蕭炳云大鹽臣)
圖經(文具石鹽條下)
太平廣記(梁四公子傳&KR0008;杰曰交河之間平磧中掘深數尺有末鹽紅紫色鮮味甘食之止痛)
衍義曰(大鹽新者不苦久則鹹苦今解州鹽池所出者皆成㪷子其形大小不等久亦苦海水煎成者)
(但味和二鹽互有得失入藥及金銀作多用大鹽及解鹽傍海之人多黑色蓋日食魚鹽此走血之驗也齒縫)
(中血鹽湯𠻳之及接藥入腎北人以鹽淹尸使不腐)
鹵鹹味苦鹹寒無毒主大熱消渴狂煩除邪及下蠱毒
柔肌膚去五臟腸胃留熱結氣心下堅食已嘔逆喘滿
明目目痛生河東鹽池(陶隱居云是煎鹽釡下凝滓唐不釡本注云鹵鹹既生河東河東鹽)
(煎明非凝滓此是鹼土名鹵鹹今人&KR0836;皮用之斯則於鹼地掘取之)
圖經(文具石鹽條下)
丹房鏡源(云鹵鹽純制四黃作銲藥)
漿水味甘酸微温無毒主調中引氣宣和強力通關開
胃止渴霍亂洩痢消宿食宜作粥薄暮啜之解煩去睡
調理腑臟粟米新熟白花者佳煎令醋止嘔噦白人膚
體如繒帛為其常用故人不齒其功冰漿至冷婦人懷
姙不可食之食譜所忌也(新補)
外臺秘要(大妙去黑子方夜以暖漿水洗面以布揩黑子令赤痛水研白檀香取濃汁以塗之)
(旦又復以漿水洗面仍以鷹糞粉黑子)
孫真人食忌(手指腫方煎漿水和少鹽熱漬之冷即易)
又方(食生脯腊過多筋痛悶絶煑細漿水粥以少鷹糞末攪和頓服三五合鷂子糞亦得)
兵部手集(救人霍亂頗有神效漿水稍醋味者煎乾薑屑呷之夏月腹肚不調煎呷之差)
産寳(云孕婦令易産酸漿水和水少許頓服立差)
楊氏産乳(云姙娠不得食漿水粥令兒骨瘦不成人)
衍義曰(漿水不可同李實飲令人霍亂吐痢)
井華水味甘平無毒主人九竅大驚出血以水噀面亦
主口臭正朝含之吐棄厠下數度即差又令好顔色和
朱砂服之又堪鍊諸藥石投酒醋令不腐洗目膚瞖及
酒後熱痢與諸水有異其功極廣此水井中平旦第一
汲者本經注井苔條中略言之今此重細解也(新補)
千金方(治心悶汗出不識人新汲水和蜜飲之甚妙)
又方(欲産時取井花水半升頓一服)
又方(治馬汗及毛入人瘡腫毒熱痛入腹害人以泠水浸瘡頓易飲好酒立愈)
又方(井華水服藥煉藥并用之)
梅師方(治眼睛無故突一二寸者以新汲水灌漬睛中數易水睛自入)
又方(治卒驚悸九竅血皆溢出以井花水噀面當止勿使知之)
衍義(井花水文具半天河條下)
菊花水味甘温無毒除風補衰久服不老令人好顔色
肥健益陽道温中去痼疾出南陽酈縣北潭水其源悉
芳菊生被崖水為菊味盛洪之荆州記云酈縣菊水太
尉胡廣久患風羸常汲飲此水後疾遂瘳此菊甘美廣
後收此菊實播之京師處處傳植抱朴子云南陽酈縣
山中有甘谷所以甘者谷上左右皆生甘菊菊花墮其
中歴世彌久故水味為變其臨此谷中居民皆不穿井
悉食甘谷水食無不壽考故司空王暢太尉劉寬太傅
袁隗皆為南陽太守每到官常使酈縣月送甘谷水四
十斛以為飲食此諸公多患風痺及眩冐皆得愈(新補)
衍義曰(菊花水本條言南陽酈縣北潭水其源悉芳菊生被崖水為菊味此說甚怪且菊生於浮土上)
(根深者不過尺百花之中此特淺露水泉莫非深遠而來况菊根亦無香其花當九月十月間止三兩旬中焉)
(得香入水也若因花而香其無花之月合如何也殊不詳水自有甘淡鹹苦焉知無有菊味者嘗官於永耀間)
(㳂幹至洪門北山下古石渠中泉水清澈衆官酌而飲其味與惠山泉水等亦微香世皆未知之烹茶尤相宜)
(由是知泉脈如此非緣浮土上所生菊能變泉味博識之士宜細詳之)
地漿寒主解毒煩悶(陶隱居云此掘地作坎以水泜其中攪令濁俄頃取之以解中諸毒)
(山中有毒菌人不識煑食之無不死又楓樹菌食之令人笑不止惟飲土漿皆差餘藥不能救矣今注唐本元)
(在草部下品之下今移臣禹錫等謹按日華子云地漿無毒)
聖惠方(治熱渴心悶服地漿一盞並妙)
梅師方(食生肉中毒掘地深三尺取土三升以水五升煎五沸清之一升即愈)
臘雪味甘冷無毒解一切毒治天行時氣温疫小兒熱
癎狂啼大人丹石發動酒後暴熱黃疸仍小温服之藏
淹一切果實良春雪有蟲水亦便敗所以不收之(新補見陳)
(藏器及日華子)
别說云(謹按霜治暑月汗漬腋下赤腫及疿瘡以和蚌粉傅之立差瓦木上以鷄毛羽掃取收甆瓶中)
(時久不壞今宜附臘雪後)
衍義(臘雪文具半天河條下)
泉水味甘平無毒主消渴反胃熱痢淋小便便赤澀兼
洗漆瘡射癰腫令散久服却温調中下熱氣利小便並
多飲之又新汳水百一方云患心腹冷病者若男子病
令女人以一杯與飲女子病令男子以一杯與飲又解
合口椒毒又主食魚肉為骨所骾取一杯水合口向水
張口取水氣骾當自下又主人忽被墜損腸出以冷水
噴之令身噤腸自入也又臘日夜令人持椒井傍無與
人語内椒井中服此水去温氣博物志亦云凡諸飲水
療疾皆取新汲清泉不用停汙濁暖非直無效固亦損
人(新補)
沈存中筆談(東阿是濟水所取其井水煑膠謂之阿膠用攪濁永則清人服之下膈疎痰止)
(吐皆服濟水性趨下清而重故以治瘀濁及逆上之疾)
半天河微寒主鬼疰狂邪氣惡毒(陶隱居云此竹籬頭水也及空樹中水皆)
(可飲并洗諸瘡用之今按陳藏器本草云半天河在槐樹間者主諸風及惡瘡風瘙疥痒亦温取洗瘡今注唐)
(本元在草部今移臣禹錫等謹按藥性論云半天河單用此竹籬頭水及高樹穴中盛大兩能殺鬼精恍惚妄)
(語勿全知之與飲差日華子云平無毒主蠱毒)
外臺秘要(治身體白駮取樹木孔中水洗之搗桂屑唾和傅駮上曰再白駮者浸淫漸長似癬)
(但無瘡也)
衍義曰(半天河水一水也然用水之義有數種種各有理如半天河水在上天澤水也故治心病鬼疰)
(狂邪氣惡毒蠟雪水大寒水也故解一切毒治天行時氣瘟疫熱癎丹石發酒後暴熱黃疸井華水清冷澄澈)
(水也故通九竅洗目膚瞖及酒後熱痢後世又用東流水者取其快順疾速通開下南者也倒流水者取其回)
(旋留止上而不下者也)
熱湯主忤死先以衣三重藉忤死人腹上乃取銅器若
瓦器盛湯著衣上湯冷者去衣大冷者換湯即愈又霍
亂手足轉筋以銅器若瓦器盛湯熨之亦可令蹋器使
脚底熱徹亦可以湯熨之冷則易用醋煑湯更良煑蓼
子及吳茱萸汁亦好以綿絮及破氊角脚以湯淋之貴
在熱徹又繰絲湯無毒主蛔蟲熱取一盞服之此煮繭
汁為其殺蟲故也又燖猪湯無毒主産後血刺心痛欲
死取一盞温服之(新補見抱扑子陳藏器)
陳藏器云(凡初覺傷寒三日内但取熱湯飲之侯吐則止可飲一二升隨吐汗出差重者亦減)
(半又凍瘡不差者熱湯洗之效)
野人閒話(朱真人靈驗篇有病者患風疾數年不較掘坑令患者解衣坐於坑内遂以熱湯上淋之)
(良久復以簟蓋之差)
别說云(謹按外臺秘要有作甘爛水法以木盆盛水杓揚千百下泡起作珠子五六千顆擎取治霍亂)
(及入膀胱治奔䐁藥用殊勝傷寒論第三卷亦有此法)
衍義曰(熱湯助陽氣行經絡患風泠氣痺人多以湯浸脚至膝上厚覆使汗出周身然别有藥亦中假)
(湯氣而行也四時暴痢四肢冷臍腹疼深湯中坐浸至至腹上頻頻作生陽餘藥無速於此虚寒人始坐湯中)
(必戰仍常令人伺守)
白堊(鳥恪切)味苦辛温無毒主女子寒熱癥瘕月閉積聚
隂腫痛漏下無子洩痢不可久服傷五臟令人羸瘦一
名白善生邯鄲山谷採無時(陶隱居云此即今畫用者甚多而賤俗亦稀仙經不)
(不須臣禹錫等謹按唐本云胡居士言始興小桂縣晉陽鄉有白善藥性論云白堊使味苦辛主女子血結月)
(候不通能澀腸止痢温暖蕭炳云不入湯日華子云白善味甘治瀉痢痔瘻洩積女子子宫令男子白藏泠鼻)
(洪吐血本名白堊入藥燒用)
圖經(文具代赭條下)
唐本餘(注云此即今畫工用者甚易得方中稀用之近代以白瓷為之)
雷公云(凡使勿用色青并底白者光單搗令細三度篩過了又入鉢中研之然後將鹽湯飛過浪乾每)
(修事白堊二兩用白鹽一分投於斗水中用銅器物内沸十餘沸了然後用此沸了水飛過白堊免結澁人腸)
(也)
衍義(文具代赫條下)
冬灰味辛微温主黑子去肬(音尤)息肉疽蝕疥瘙一名藜
灰生方谷川澤(陶隱居云此即今浣衣黃灰爾燒諸蒿藜積聚鍊作之性亦烈又荻灰尤烈欲)
(銷黑誌肬贅取此三種灰和水蒸以點之即去不可廣用爛人皮肉唐本注云桑薪灰最入藥用療黑子肬贅)
(功勝冬灰用煮小豆大下水腫然冬灰本是藜灰餘草不真又有青蒿灰燒蒿作之拎灰燒木葉作並入染用)
(亦堪蝕惡肉柃灰一作苓字臣禹錫等謹按陳藏器云桑灰本功外去風血癥瘕塊又主水癊淋取釀汁作食)
(服三五升又取鼈一頭治如食法以桑灰汁煎如泥和諸癥瘕藥重煎堪丸衆手捻成日服十五丸癥瘕痃癖)
(無不差者其方文多不具載)
圖經(文具石灰條下)
衍義曰(冬灰諸家止解灰而不解冬亦其闕也諸灰一烘而成惟冬灰則經三四月方徹爐灰既曉夕)
(燒灼其力得不全燥烈乎而又體益重今一爇而成者體輕蓋火力劣故不及冬灰耳若右緊面少容方中用)
(九燒益母灰蓋取此義如或諸方中用桑灰自合依本法既用冬灰則須爾唐本注云冬灰本是藜灰未知别)
(有何說又湯火灼以餅爐中灰細羅脂麻油調羽掃不得着水仍避風)
青琅玕味辛平無毒主身痒火瘡癰傷白禿疥瘙死肌
侵淫在皮膚中煮鍊服之起隂氣可化為丹一名石珠
一名青珠生蜀郡平澤採無時(殺錫毒得水銀良雞骨陶隱居云蜀都賦所稱)
(青珠黃環也黃環乃是草苟取名類而種族為乖琅玕亦是崑山上樹名又九真經中大丹名也此石今亦無)
(用惟以療手足逆臚音閭化丹之事未的見其術唐本注云琅玕乃有數種色是瑠璃之類火齊寳也且琅玕)
(五色其以青者入藥為勝今出嶲音髓州以西烏白蠻中及于開國也臣禹錫等謹按陳藏器云瑠璃主身熱)
(目赤以水浸令冷熨之韻集曰火齊珠也南州異物志云瑠璃本是石以自然灰理之可為器車磲馬腦並玉)
(石類是西國重寶佛經云七寳者謂金銀瑠璃車磲馬腦玻瓈貢珠是也或云珊瑚琥珀今馬腦椀上刻鏤為)
(奇工者皆以自然灰又昆吾刀治之自然灰今時以生皮膠作假者非也日華子云玻璃冷無毒安心止驚悸)
(明目摩瞖障)
圖經曰(青琅玕生蜀郡平澤蘇恭注云琅玕乃有數種是瑠璃之類火齊寳也琅玕五色具以青者入)
(藥為勝出嶲音髓州以西烏白蠻中及于闐國也今秘書中有異魚圖載琅玕青色生海中云海人於海底以)
(網得之初出水紅色久而青黑枝柯似珊瑚而上有不孔竅如䖝蛀擊之有金石之聲乃與珊瑚相類其說)
(同人莫能的識謹按尚書禹貢雍州厥貢璆琳琅玕爾雅云西北之美者有崑崙墟之璆琳琅玕焉孔安國郭)
(璞皆以為石之似珠者而山海經云崑崙山有琅玕若然是石之美者明瑩若珠之色而其狀森植耳大抵古)
(人謂石之美者多謂之珠廣雅謂瑠璃珊瑚皆為珠是也故本經一名青珠而左太冲蜀都賦云青珠黃環黃)
(環是木然引以相並者亦謂其美如珠而其類實木也又如上所說皆出西北山中而今圖乃云海底得之蓋)
(珍瑰之物山海容俱産焉今醫方家亦以難得而稀用也)
唐本餘(味甘)
衍義曰(青琅玕書曰三危既宅三危西裔之山也厥貢惟球琳琅玕孔穎達以謂琅玕石似玉新書亦)
(謂三苗西戎西域記云天竺國正出此物陶隱居謂為木名大丹名既是大丹名則本經豈可更言煑鍊服之)
(又曰可化為丹陶不合遠引非此琅玕也唐本注云是瑠璃之類且瑠璃火成之物琅玕又非火成經曰生蜀)
(郡平澤安得同類言之其說愈遠且佛經所謂瑠璃者正如鬼谷珠之類乃火成之物也今人絶不見用)
自然銅味辛無毒療折傷散血止痛破積聚生邕州山
巖中出銅處於坑中及石間採得方圓不定其色青
黃如銅不從礦鍊故號自然銅(今附臣禹錫等謹按日華子云自然銅凉排膿)
(消瘀血續筋骨治産後血邪安心止驚悸以酒摩服)
圖經曰(自然銅生邕州山巖中出銅處今信州火山軍皆有之於銅坑中及石間採之方圓不定其色)
(青黃如銅不從鑛鍊故號自然銅今信州出一種如亂銅絲狀云在銅鑛中山氣黨蒸自然流出亦若生銀如)
(老翁鬚之類入藥最好火山軍者顆塊如銅而堅重如石醫家謂之銗石用之力薄採無時今南方醫者說自)
(然銅有兩三體一體大如麻黍或多方解纍纍相綴至如斗大者色煌煌明爛如黃金䃋石最上一體成塊大)
(小不定亦光明而赤一體如薑鐡矢之類又有如不治而成者形大小不定皆出銅坑中擊之易碎有黃赤有)
(青黑者鍊之乃成銅也據如此說雖分析頗精而未見似亂絲者耳又云今市人多以銗石為自然銅燒之皆)
(成青焰如硫黃者是也此亦有三種一種有殼如禹而餘粮擊破其中光明如鍳色黃類䃋石也一種青黃)
(有牆壁或文如束針一種碎理如團砂者皆光明如銅色多青白而赤少者燒之皆成煙焰頃刻都盡今醫家)
(多誤以此為自然銅市中所貨往往是此自然銅用多須鍛此乃畏火不必形色只此可辨也)
雷公云(石髓鉛即自然銅也凡使勿用方金牙其方金牙真似石髓鉛若誤餌吐殺人其石髓鉛)
(色似乾銀泥味徼甘如採得先槌碎同甘草湯煑一伏時至明漉出攤令乾入臼中搗了重篩過以醋浸一宿)
(至明用六一泥泥甆合子約盛得二升已來於文武火中養三日夜才乾便用蓋蓋了泥用火煅兩伏時去土)
(抉蓋研如粉用若修事五兩以醋兩鎰為度)
丹房鏡源(云可食之自然銅出信州鉛山縣銀場銅坑中深處有銅鑛多年鑛氣結成似馬屁勃色)
(紫重食之若澁是真自然銅今人只以大磈石為自然銅誤也)
别說云(謹按今辰州川澤中出一種形圓似蛇含大者如胡桃小者如栗外有皮黑色光潤破之與銗)
(石無别但比銗石不作臭氣爾入藥用之殊驗)
衍義曰(自然銅有久飼折翅雁後遂飛去今人打撲損研極細水飛過同當歸没藥各半錢以酒調頓)
(服仍以手摩痛處)
金牙味鹹無毒主鬼疰毒蠱諸疰生蜀郡如金色者良
(陶隱居云今出蜀漢似麄金大如碁子而方又有銅牙亦相似但外色黑内色小淺不入藥用金牙惟合酒散)
(及五疰丸餘方不甚須此唐本注云金牙離本處入土水中久皆色黑不可謂之銅牙也此出漢中金牙湍湍)
(兩岸入石間打出者内即金色岸摧入水久者皆黑近南山溪谷茂州維州亦有勝於漢中者臣禹錫等謹按)
(藥性論云金牙石君治一切風筋骨攣急腰脚不遂燒浸服之良日華子金牙石味甘平治一切冷風氣暖)
(腰膝補水臟驚悸小兒驚癎入藥並燒淬去麄汁乃用)
圖經曰(金牙生蜀郡今雍州亦有之本經以如金色者良而此物出於溪谷在蜀漢江岸石間打出者)
(内即金色岸槯入水年久者多黑葛洪治風毒厥有大小金牙酒但浸其汁而飲之古方亦有燒淬去毒入藥)
(者孫思邈治風毒及鬼疰南方瘴氣傳尸等各有大小金牙散之類是也又有銅牙亦相似而外黑色方書少)
(見用者小金牙酒主風疰百痛虚勞濕冷暖不仁不能行步近人用之多效故著其法云金牙細辛地膚子莽)
(草乾地黃蒴藋根防風附子菌芋續斷蜀椒各四兩獨活一斤十二物金牙擣末别盛練囊餘皆薄切并金牙)
(共内大絹囊以清酒四斗漬之密泥器口四宿酒成温服二合日三漸增之)
衍義曰(金牙今方家絶可用以此故商客無利不販賣醫者由是委而不用兼所出惟蜀郡有之蓋亦)
(不度也餘如經)
銅鑛石味酸寒有小毒主丁腫惡瘡驢馬眷瘡臭腋石
上水磨取汁塗之其丁腫末之傅瘡上良(今按别本注云狀如薑石)
(而有銅星鎔取銅也唐本先附)
銅弩牙主婦人産難血閉月水不通隂陽隔塞(陶隱居云即今)
(人所用射者爾取燒赤内酒中飲汁得古者彌勝臣禹錫等謹按日華子云平微毒)
聖惠方(治小兒吞銅鐵錢而哽方燒銅弩牙赤内水中冷飲其汁立出)
千金方(令易産銅弩牙燒令赤投醋三合服良久頓服立産悞吞銅鐡而哽者燒銅弩牙令赤内酒中)
(飲之立愈)
金星石寒無毒主脾肺壅毒及主肺損吐血嗽血下熱
涎解衆毒今多出濠州又有銀星石主療與金星石大
體相似(新定)
圖經曰(金星石生并州濠州寒無毒主脾肺壅毒及肺損出血嗽血下熱涎解衆毒又有一種銀星石)
(體性亦相倣採無時)
衍義曰(金星石銀星石治大風疾别有法須燒用金星石於蒼石内外有金色麩片銀星石有銀色麩)
(片又一種深青色堅潤中有金色如麩片不入藥工人碾為器或婦人首飾餘如經)
特生礜石味甘温有毒主明目利耳腹内絶寒破堅結
及鼠瘻殺百蠱惡獸久服延年一名蒼礜石一名鼠毒
生西域採無時(火鍊之良畏水陶隱居云舊鸛巢中者最佳鸛常入水冷故取以壅卯令熱今)
(不可得惟用出漢中者其外形紫赤色内白如霜中央有白形狀如齒者佳大散方云又出荆州新城郡房陵)
(縣縹白色為好用之亦先以黃土包燒之一日亦可内斧孔中燒之合玉壺諸丸用此仙經不云特生則止是)
(前白礜石爾唐本注云陶所說特生云中如齒白形者是今出梁州北馬道西戎中亦有之形塊小於白礜石)
(而肌粒大數倍乃如小豆許白礜石粒細若粟米爾)
圖經(文具礜石條下)
握雪礜石味甘温無毒主痼冷積聚輕身延年多食令
人熱(唐本注云出徐州西宋里山入土丈餘於爛土石間黃白色細軟如麫一名化公石一名石腦鍊服)
(别有法唐本先附臣禹錫等謹按蜀本注云今按中品自有石腦一條主治與此甚别應似徐氏卿一名鬼督)
(郵之類也)
圖經(文具礜石條下)
丹房鏡源(掘雪礜石乾永制永并丹砂)
梁上塵主腹痛噎中惡鼻衂小兒軟瘡(唐本先附臣禹錫等謹按藥性)
(云梁上塵倣寒日華子云平無毒)
雷公云(凡使須去煙火遠高堂殿上者拂下篩用之)
外臺秘要(治小便不通及胞轉取梁上塵二指撮以水服之)
又方(治自縊死用梁上塵如大豆各内一筒中四人各一筒同時極力吹兩耳鼻中即活)
千金方(妬乳梁上塵醋和塗之亦治隂腫)
又方(治婦人日月未足而欲産取梁上塵竈突煤二味合方寸匕酒服)
千金翼(凡癰以梁上塵灰葵莖等分用醋和傅之)
子母秘錄(治横生不可出梁上塵酒服方寸匕亦治倒生)
又方(治小兒頭瘡梁上塵和油取缾下滓以皂莢湯洗後塗上)
土飲孽味鹹無毒主婦人隂蝕大熱乾痂生高山崖上
之隂色白如脂採無時(陶隱居云此猶似鍾乳孔公孽之類故亦有孽名但在崖上爾)
(今時有之但不復採用唐本注云此即土乳是也出渭州鄣縣三交驛西北坡平地上窟中見有六十餘坎昔)
(人採處土人云服之亦同鍾乳而不發熱陶及本經俱云在崖上此說非也今渭州不復採用今按别本注云)
(此則土脂液也生於土穴狀如殷孽故名土隂孽臣禹錫等謹按蜀本注云今據本經所載既與陶注同而蘇)
(說獨異恐蘇亦未是)
車脂主卒心痛中惡氣以温酒調及熱攪服之又主婦
人妬乳乳癰取脂熬令熱塗之亦和熱酒服(今附臣禹錫等謹按)
(陳藏器云車脂味辛無毒主鬼氣温酒化令熱服之)
聖惠方(治蝦蟇及蝌蚪蠱得之心腹脹滿口乾思水不能食悶亂大喘而氣發方用車轄脂半升已來)
(漸漸服之其蠱即出)
外臺秘要(治䁎耳膿血出取車轄脂綿裹塞耳中)
千金方(治小兒驚啼車轄脂如小豆許内口中及臍中差)
别說云(謹按車脂塗衣不可洗滌唯以生油方可解然後復以蜜湯洗則淨)
釭(音工)中膏主逆産以膏畫兒脚底即正又主中風發狂
取膏如雞子大以熱醋攪令消服之(今附)
千金方(治姙娠婦熱病方取車轄脂酒服大良隨意服)
又方(治姙娠腹中痛燒車釭脂末内酒中隨意服之)
梅師方(治諸蟲入耳取車釭脂塗耳孔中自出)
子母秘錄(治産後隂脫燒車釭頭脂内酒中分温三服亦治咳嗽)
鍛竈灰主癥&KR1742;堅積去邪惡氣(陶隱居云即今鍛鐡竈中灰爾兼得鐡力以療)
(暴癥大有效臣禹錫等謹按唐本云貳車丸用之陳藏器云竈突後黑土無毒主産後胞衣不下末服三指撮)
(煖水及酒服之天未明時取至驗也又云竈中熱灰和醋熨心腹冷氣痛及血氣絞痛冷即易)
圖經(文具石灰條下)
經驗方(治婦人崩中用百草霜二錢狗膽汁一處拌勻分作兩服以當歸酒調下)
續十全方(治暴瀉痢百草霜末米飲調下二錢)
杜壬方(治逆生横生瘦胎姙娠産前産後虚損月候不調崩中百草霜白芷等分末每服二錢童子小)
(便醋各少許調勻更以熱湯化開服不過二服即差)
治瘡(頭瘡及諸熱瘡先用醋少許和水淨洗去痂再用温水洗裛乾百草霜細研入膩粉少許生油調塗)
(立愈)
淋石無毒主石淋此是患石淋人或於溺中出者如小
石水磨服之當得碎石隨溺出(今附臣禹錫等謹按日華子云淋石暖)
陳藏器云(溺中出正如小石非他物也候出時收之淋為用最佳也又主噎病吐食俗云澁飯)
(病者效)
方解石味苦辛大寒無毒主胷中留熱結氣黃疸通血
脈去蠱毒一名黃石生方山採無時(惡巴豆陶隱居云按本經長石一名)
(方石療體亦相似疑是此也唐本注云此石性冷療熱不減石膏也今注此物大體與石膏相似惟不附石而)
(生端然遍處形塊大小不定或在土中或生溪水得之&KR1201;破皆方解故以為名今沙州大鳥山出者佳)
圖經(文具石膏條下)
礞石治食積不消留滯在藏腑宿食癥塊久不差及小
兒食積羸瘦婦人積年食癥攻刺心腹得&KR1216;砂巴豆大
黃京三稜等良可作丸服用之細研為粉一名青礞石
(新定)
薑石味鹹寒無毒主熱豌豆瘡丁毒等腫生土石間狀
如薑有五種色白者最良所在有之以爛不磣(插荏切)者
好齊州歴城東者良(唐本先附)
圖經曰(薑石生土石問齊州歴城東者良所在亦有今不惟出齊州其狀如薑有五種用色白者以爛而)
(磣者好採無時崔氏療丁腫單用白薑石末和雞子清傳之丁自出乳癰塗之亦善大凡石𩔖多主癰疽北齊)
(馬嗣明醫楊遵彦背瘡取麄理黃石如鵝卵大猛烈火燒令赤内醶醋中因有屑落醋裏頻燒淬石至盡取屑)
(暴乾擣篩和醋塗之立愈劉禹錫謂之鍊石法用之傅瘡腫無不愈者世人又傳麥飯石亦治𤼵背瘡麥飯石)
(者麄黃白𩔖麥飯曾作磨磑者尤佳中岳山人吕子良久華方云取此石碎如碁子炭火燒赤投米醋中浸之)
(又燒如此十偏鹿角一具連腦骨者二三寸截之炭火燒令煙出即止白斂末與石末等分鹿角倍之三物同)
(杵篩令精細取三年米醋於鐺中煎如魚眼沸即下前藥調和令如寒食餳以篦傳於腫上惟留腫頭如指面)
(勿令有藥使熱氣得洩如末有腫膿即當内消苕巳作頭即撮令小其病久得此膏直至肌肉爛落出筋骨者)
(即於細布上塗之貼於瘡上乾即易之但中隔不穴者即無不差其瘡腫時切禁手觸其效極神異此方孫思)
(邈千金月令已有之與此大同小異但此本論說稍備耳又水中圓石治背上忽腫漸如楪子不識名者以水)
(中圓石一兩椀燒令極熱寫入清水中沸定後洗腫處立差)
外臺秘要(救急治乳癰腫如大椀痛甚取白薑石搗末一二升用雞子白和如餳傅腫上乾易)
(之此方頻試驗佳)
衍義曰(薑石所在皆有須不見日色旋取微白者佳治丁腫殊效)
井泉石大寒無毒主諸熱治眼腫痛解心蔵熱結消去
腫毒及療小兒熱疳雀目青盲得大黃梔子治眼臉腫
得決明菊花療小兒眼疳生瞖膜甚良亦治熱嗽近道
處處有之以出饒陽郡者為勝生田野間地中穿地深
丈餘得之形如土色圓方長短大小不等内實而外則
重重相疊採無時用之當細研為粉不爾使人淋又有
一種如薑石時人多指以為井泉石者非是(新定)
圖經曰(井泉石生深州城西二十里劇家村地泉内深一丈許其石如土色圓方長短大小不等内實)
(外圓作層重疊相交其性大寒無毒解心藏熱結消去腫毒及療小兒熱疳不拘時月採之)
蒼石味甘平有毒主寒熱下氣瘻蝕殺禽獸生西城採
無時(陶隱居云俗中不復用莫識其壯唐本注云特生礜一名蒼礜石而梁州特生亦有青者今房陵漢)
(川與白礜石同處有色青者並毒殺禽獸與礜石同漢中人亦取以毒鼠不入方用此石出梁州均州房州與)
(二礜石同處特生蒼石並生西城在漢川金州)
圖經(文具礜石條下)
花乳石主金瘡止血又療産婦血暈惡血出陜華諸郡
色正黃形之大小方圓無定欲服者當以大火燒之金
瘡止血正爾刮末傅之即合仍不作膿潰或名花蘂石
(新定)
圖經曰(花乳石出陜州閿鄉縣體至堅重色如硫黃形塊有極大者人用㙇器古方未有用者近世以)
(合硫黃同鍛研末𫝊金瘡其效如神又人倉卒中金刃不及鍛合但刮石上取細末𫝊之亦效採無時)
别說云(圖經玉石中品有花蘂石一種主治與此同是一物)
衍義曰(花乳石其色如硫黃本經第五卷中已著今出陜華間於黃石中間有淡白點以此得花之名)
(今惠民局花乳石散者是此物陜人又能鐫為器圖經第二卷中易其名為花蘂石是却取其色黃也更無花)
(乳之名慮歲久為世所惑故書之)
石蠶無毒主金瘡止血生肌破石淋血結摩服之當下
碎石生海岸石傍狀如蠶其實石也(今附臣禹錫等謹按藥訣云石蠶味)
(苦熱有毒)
石腦油主小兒驚風化涎可和諸藥作丸服宜以甆器
貯之不可近金銀器雖至完密直爾透之道家多用俗
方亦不甚須(新定)
圖經(文具鍾乳石條下)
衍義曰(右腦油真者難收多滲蝕器物今入藥最少燒鍊或須也仍常用有油去聲器貯之又研生砒)
(霜入石腦油再研如膏入鐵鍋子内几淨瓦片子蓋定置火上俟鍋子紅泣盡油出之又再研再入油再上火)
(几如此共兩次即砒霜㐲)
白甆瓦屑平無毒主婦人帶下白崩止嘔吐破血止血
水摩塗瘡滅瘢定州者良餘皆不如(唐本先附)
經驗後方(治鼻衂久不止定州白甆細搗研為末每抄一剜耳許入鼻立止)
梅師方(治人面日卒得赤黑丹如疥狀不急治徧身即死若白丹者方取白甆瓦末猪脂和塗之)
烏古瓦寒無毒以水煮及漬汁飲止消渴取屋上年深
者良(唐本先附臣禹錫等謹按藥性論云烏古瓦亦可單用煎湯服解人中大熱日華子云冷并止小便)
(煎汁服之)
陳藏器(主湯火傷當取上底深者既古且潤三角瓦子灸牙痛法令三姓童子候星初出時指第)
(一星下火三角瓦上灸之)
不灰木大寒主熱疿瘡和棗枼石灰為粉傅身出上黨
如爛木燒之不然石類也(今附)
圖經曰(不灰木出上黨今澤潞山中皆有之蓋石類也其色青白如爛木燒之不然以此得名或云滑)
(石之根也出滑石處皆有亦名無灰木採無時今處州山中出一種松石如松幹而實石也或云松久化為石)
(人家多取以飾山亭及琢為枕雖不入藥然與不灰木相類故附之)
陳蔵器(要燒成灰即斫破以牛乳煮了便燒黃牛糞燒之成灰中和二年於李宗處見傳)
丹房鏡源(云不灰木煮汞)
蓬砂味苦辛暖無毒消痰止嗽破癥結喉痺及銲金銀
用或名鵬砂(新補見日華子)
圖經(文具硐砂條下)
衍義曰(蓬砂含化嚥津治喉中腫痛膈上痰熱初覺便治不能成喉痺亦緩取放可也南番者色重褐)
(其味和不效速西戎者其色白其味燋其功緩亦不堪作銲)
鉛霜冷無毒消痰止驚悸解酒毒療胷膈煩悶中風痰
實止渴(新補見日華子)
圖經(文具鉛條下)
簡要濟衆(治室女月露滯澁心煩恍惚鉛白霜細硏為末每服一錢温地黃汁一合調下生乾)
(地黃煎汁調服亦得)
十全博救(治鼻衂方鉛白霜為末取新汲水調一字)
衍義曰(鉛霜圖經已著其訣治上膈熱涎塞塗木瓜失酸味金尅木也)
古文錢平治瞖障眀目療風赤眼鹽滷浸用婦人横逆
産心腹痛月隔五淋燒以醋淬用(新補見日華子)
圖經(文具鉛條下)
陳蔵器云(大錢銀注中陶云不入用按錢青者是大錢煮汁服主五淋磨入目上盲障膚赤和)
(薏苡根煮服主心腹痛煮比輪錢以新汲水投服之又主時氣含青錢又主口内熱瘡以二十文燒令赤投酒)
(中服之立差又主婦人患横産)
衍義曰(古文錢古銅焦赤有毒治目中障瘀腐蝕壞肉婦人横逆産五淋多用非特為有錫也此說非)
(是今但取景王時大泉五十及寳貨秦半兩漢莢錢大小五銖吳大泉五百大泉當千宋四銖二銖及梁四柱)
(北齊常平五銖爾後其品常多如此之類方可用少時常自患暴赤目腫痛數日不能開客有教以生薑一塊)
(洗淨去皮以古青銅錢刮取薑汁就錢稜上點初甚苦熱淚淋面然終無損後有患者教如此點往往疑惑信)
(士點之無不獲驗一點遂愈更不可再作有瘡者不可用)
蛇黃主心痛疰忤石淋産難小兒驚癎以水煮研服汁
出嶺南蛇腹中得之圓重如錫黃黑青雜色(今注蛇黃多赤色冇)
(吐出者野人或得之唐本先附臣禹錫等謹按日華子云冷無毒鎮心如入藥燒赤三四次□淬飛研用之)
圖經曰(蛇黃出嶺南今越州信州亦有之本經云是蛇腹中得之圓重如錫黃黑青雜色注云多赤色)
(有吐出者野人或得之今醫家用者大如彈丸堅如石外黃内黑色一月採云是蛇冬蟄時所含土到春發蟄)
(吐之而去與舊說不同未知孰是)
三十五種陳藏器餘
玉井水味甘平無毒久服神仙令人體潤毛髮不白出
諸有玉處山谷水泉皆有猶潤於草木何况於人乎夫
人有髮毛如山之草木故山有玉而草木潤身有玉而
毛髮黑異類云崑崙山有一石柱柱上露盤盤上有玉
水溜下土人得一合服之與天地同年又太華山有玉
水人得服之長生玉既重寳水又靈長故能延生之望
今人近山多夀者豈非玉石之津乎故引水為玉證
碧海水味鹹小温有小毒煮浴去風瘙疥癬飲一合吐
下宿食臚脹夜行海中撥之有火星者鹹水色既碧故
云碧海東方朔十洲記云
千里水及東流水味平無毒主病後虚弱湯之萬過煮
藥禁神驗一水皆堪盪滌邪穢煎湯藥禁呪鬼神潢汙
行潦尚可薦羞王公况其靈長者哉蓋取其潔誠也本
經云東流水為雲母所畏煉雲母用之與諸水不同即
其效也
秋露水味甘平無毒在百草頭者愈百疾止消渴令人
身輕不饑肌肉悅澤亦有化雲母成粉朝露未晞時拂
取之栢葉上露主明目百花上露令人好顔色露即一
般所在有異主療不同
甘露水味甘美無毒食之潤五藏長年不饑神仙緣是
感應天降祐兆人也
繁露水是秋露繁濃時也作盤以收之煎令稠可食之
延年不饑五月五日取露草一百種隂乾燒為灰和井
華水重煉令白醶醋為餅腋下挾之乾即易主腋氣臭
當抽一身間瘡出即以小便洗之續齊諧記云司農鄧
沼八月朝入華山見一童子以五綵囊承取柏葉下露
露皆如珠云赤松先生取以明目今人八月朝朝作露
華明像此也漢武帝時有吉雲國有吉雲草食之不死
日照草木有露著皆五色東方朔得玄露青黃二露各
盛五合帝賜羣臣老者皆少病者皆除東方朔曰日初
出處露皆如糖可食漢武帝洞冥記所載今時人煎露
亦如糖久服不飢吕氏春秋云水之美者有三危之露
為水即味重於水也
六天氣服之令人不饑長年美顔色人有急難阻絶之
處用之如龜蛇服氣不死陽陵子明經言春食朝露日
欲出時向東氣也秋食飛泉日没時向西氣也冬食沆
瀣北方夜半氣也夏食正陽南方日中氣也并天玄地
黃之氣是為六氣亦言平明為朝露日中為正陽日入
為泉飛夜半為沆瀣及天地玄黃為六氣皆令人不飢
延年無疾者人有墮穴中穴中有蛇蛇每日作此氣服
之其人既見蛇如此依蛇時節饑時便服又即倣蛇日
日如之經久漸漸有驗即體輕健似能輕舉啓蟄之後
人與蛇一時躍出焉
梅雨水洗瘡疥滅瘢痕入醬令易熟沾衣便腐澣垢如
灰汁有異佗水江淮已南地氣卑濕五月上旬連下旬
尤甚月令土潤溽暑是五月中氣過此節已後皆須曝
書漢崔寔七夕暴書阮咸焉能免俗蓋此謂也梅沾衣
皆以梅葉湯洗之脫也餘並不脫
醴泉味甘平無毒主心腹痛疰忤鬼氣邪穢之屬並就
泉空腹飲之時代升平則醴泉涌出讀古史大有此水
亦以新汲者佳止熱消渴及反胃腹痛霍亂為上
甘露蜜味甘平無毒主胷膈諸熱明目止渴生巴西絶
域中如餳也
漢武帝(立金莖作仙人掌承露盤取雲表之露服食以求仙)
冬霜寒無毒團食者主觧酒熱傷寒鼻塞酒後諸熱面
赤者
雹主醬味不正當時取一二升醬甕中即如本味也
温湯主諸風筋骨攣縮及皮頑痺手足不遂無眉髮疥
癬諸疾在皮膚骨節者入浴浴乾當大虚憊可隨病與
藥及飯食補飬自非有他病人則無宜輕入又云下有
硫黃即令水熱硫黃主諸瘡病水亦宜然水有硫黃臭
故應愈諸風冷為上當其熱處大可燖猪羊
夏冰味甘大寒無毒主去熱煩熱熨人乳石發熱腫暑
夏盛熱食此應與氣候相反便非宜人或恐入腹冷熱
相激却致諸疾也食譜云凡夏用冰正可𨼆映飲食令
氣冷不可打碎食之雖復當時暫快久皆成疾今冰井
西陸朝覿出之頒賜官宰應悉此淮南子亦有作法又
以凝水石為之皆非正冰也
諸方水味甘寒無毒主明目定心去小兒熱煩止渴方
諸大蚌也向月取之得三二合水亦如朝露陽燧向日
方諸向月皆能致水火也周禮明諸承水於月謂之方
諸陳饌明水以為玄酒酒水也
乳穴中水味甘温無毒久服肥健人能食體潤不老與
乳同功近乳穴處人取水作食釀酒則大有益也其水
濃者秤重他水煎上有鹽花此真乳液也所為穴中有
魚出魚部中
水花平無毒主渴遠行山無水處和苦栝蔞為丸朝預
服二十丸永無渴亦入殺野獸藥和狼毒皂䔪礬石為
散揩安獸食餘肉中當令不渴渴恐飲水藥觧名水沫
江海中間久沫成乳石故如石水沫猶軟者是也
赤龍浴水小毒主&KR1742;結氣諸&KR1742;惡蟲入腹及咬人生瘡
者此澤間小泉赤蛇在中者人或遇之經雨取水服及
人浴蛇有大毒故以為用也
糧甖中水味辛平小毒主鬼氣中惡疰忤心腹痛惡夢
鬼神進一合多飲令人心悶又云洗眼見鬼未試害蚘
蠱其清澄久遠者佳古塜云文□留餘節瓜毒潰屍言
此二物不爛餘皆成水北人呼糧甖為食甖也
甑氣水主長毛髮以物於炊飲飯時承取沐頭令髮長
密黑潤不能多得朝朝梳小兒頭漸漸覺有益好
好井水及土石間新出泉水味甘平無毒主霍亂煩悶
嘔吐腹空轉筋恐入腹及多服之名曰洗腸人皆懼此
嘗試有效不令腹空空則更服如遇力弱身冷則恐藏
胃悉寒寒則不能支持當以意消息兼及當時横量灸
脊骨三五十壯令煖氣徹内補胃氣間不然則危又主
消渴反胃熱痢淋小便赤澁兼洗漆瘡射癰腫令散久
服調中熱氣傷胃利大小便並多飲之令至喉少即消
下
正月雨水夫妻各飲一杯還房當獲時有子神效也
生熟湯味鹹無毒熱鹽投中飲之吐宿食毒惡物之氣
臚脹欲為霍亂者覺腹内不穏即進一二升令吐得盡
便愈亦主痰瘧皆須吐出痰及宿食調中消食又人大
醉及食苽果過度以生熟湯浸身湯皆為酒及苽味博
物志云浸至腰食苽可五十枚至脛頸則無限未試
屋漏水主洗犬咬瘡以水澆屋簷承取用之以水滴簷
下令土濕取土以傅犬咬處瘡上中大有毒誤食必生
惡疾
三家洗椀水主惡瘡久不差者煎令沸以鹽投中洗之
不過三五度立效
蟹膏投漆中化為水仙人用和藥博物志亦載又蚯蚓
破之去泥以鹽塗之化成水大主天行諸熱小兒熱病
癎癲等疾新注云塗丹毒并傅漆瘡效
猪槽中水無毒主諸蠱毒服一杯主蛇咬可浸瘡皆有
效驗者矣
市門衆人溺坑中水無毒主消渴重者取一小盞服之
勿令病人知之三度差
鹽膽水味鹹苦有大毒主䘌蝕疥癬瘻蟲咬馬牛為蟲
蝕毒蟲入肉生子毒六畜飲一合當時死人亦如之並
鹽初熟槽中瀝黑汁也主瘡有血不可傅也
水氣有毒能為風温疼痺水腫面黃腹大初在皮膚脚
手漸至六府令人大小便澁至五藏漸漸加至忽攻心
便死急不旋踵無寬延歲月既是隂病復宜以隂物生
類諸猪魚螺鱉之屬春夏秋宜瀉冬宜補藥尤宜浸酒
中服之隨隂陽所行者昔馬援南征多載薏苡仁閔叙
留寓常食猪肝蓋以為濕疾也江湖間露氣成瘴兩山
夾水中氣瘧一冷一熱相激成病癥此三疾俱是濕為
能與人作寒熱消鑠骨肉南土尤甚若欲醫療須細分
析其大略皆瘴類也人多一槩醫之則不差也
塜井中水有毒人中之者立死欲入塜井者當先試之
法以雞毛投井中毛直而下者無毒毛廻旋而舞似不
下者有毒以熱醋數斗投井穴中則可入矣凡塜井及
竈中從夏至秋毒氣害人從冬至春則無毒氣凡秋露
春水著草水亦能害人冬夏則無人素為物所傷并有
諸瘡觸犯毒露及毒水覺瘡頑不痒痛當中風水所為
身必反張似角弓主之法以鹽豉和麪作椀子蓋瘡上
作大艾炷灸一百壯令抽惡水數升舉身覺痒瘡處知
痛差也
隂地流泉二月八月行途之間勿飲之令人夏發瘧瘴
又損脚令軟五月六月勿飲澤中停水食著魚鱉精令
人鱉瘕病也
銅器蓋食器上汗滴食中令人發惡瘡内疽食性忌之
也
炊湯經宿洗面令人無顔色洗體令人成癬未經宿者
洗面令人亦然
諸水有毒水府龍宫不可觸犯水中亦有赤脈不可斷
之井水沸不可食之己上並害人東晉温嶠以物照水
為神所怒楚詞云鱗屋貝闕言河伯所居國語云季桓
子穿井獲土缶仲尼曰水之怪魍魎土之怪羵羊水有
脈及沸並見白澤圖
證類本草卷五
