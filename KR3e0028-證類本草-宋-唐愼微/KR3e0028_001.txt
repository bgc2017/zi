證類本草卷一
宋唐慎微撰
序例上(韓保昇云按藥有玉石草木蟲獸而直云本草者爲諸藥中草類最多也)
嘉祐補注總敘
舊說本草經神農所作而不經見漢書藝文志亦無錄
焉平帝紀云元始五年舉天下通知方術本草者在所
爲駕一封軺傳遣詣京師樓護傅稱護少誦醫經本草
方術數十萬言本草之名蓋見於此而英公李世勣等
注引班固敘黃帝内外經云本草石之寒温原疾病之
深淺此乃論經方之語而無本草之名惟梁七錄載神
農本草三卷推以為始斯為失矣或疑其間所載生出
郡縣有後漢地名者以爲似張仲景華佗輩所為是又
不然也淮南子云神農嘗百草之滋味一日而七十毒
由是醫方興焉蓋上世未著文字師學相傳謂之本草
兩漢以來名醫益衆張機華佗輩始因古學附以新說
通為編述本草繇是見於經錄然舊經才三卷藥止三
百六十五種至梁陶𨼆居又進名醫别錄亦三百六十
五種因而注釋分爲七卷唐顯慶中監門衛長史蘇恭
又摭其差謬表請刊定乃命司空英國公李世勣等與
恭參考得失又增一百一十四種分門部類廣爲二十
卷世謂之唐本草國朝開寶中兩詔醫工劉翰道士馬
志等相與撰集又取醫家嘗用有效者一百三十三種
而附益之仍命翰林學士盧多遜李昉王祐扈蒙等重
為刊定乃有詳定重定之目並鏤板摹行由此醫者用
藥遂知適從而僞蜀孟昶亦嘗命其學士韓保昇等以
唐本圖經參比為書稍或增廣世謂之蜀本草今亦傳
行是書自漢迄今甫千歲其間三經譔著所增藥六百餘
種收採彌廣可謂大備而知醫者猶以為傳行既久後
來講求浸多參校近之所用頗亦漏略宜有纂錄以偹頥
生毆疾之用嘉祐二年八月有詔臣禹錫臣億臣頌臣
洞等再加校正臣等亦既被命遂更研覈竊謂前世醫
工原診用藥隨效輒記遂至增多槩見諸書浩博難究
雖屢加刪定而去取非一或本經已載而所述粗略或
俚俗嘗用而大醫未聞嚮非因事詳著則遺散多矣乃
請因其疏語更為補注應諸家醫書藥譜所載物品功
用並從採掇惟名近迂僻類乎怪誕則所不取自餘經
史百家雖非方餌之急其間或有參說藥驗較然可據
者亦麁收載務從該洽以副詔意凡名本草者非一家
今以開寶重定本為正其分布卷類經注雜糅間以朱
墨並從舊例不復釐改凡補注並據諸書所說其意義
與舊文相參者則從刪削以避重複其舊已著見而意
有未完後書復言亦俱存之欲詳而易曉仍每條並以
朱書其端云臣等謹按其某書云某事其别立條者則
解於其末云見某書凡所引書以唐蜀二本草為先他
書則以所著先後為次第凡書舊名本草者今所引用
但著其所著人名曰某人惟唐蜀本則曰唐本云蜀本
云凡字朱墨之别所謂神農本經者以朱字名醫因神
農舊條而有增補者以墨字間於朱字餘所增者皆别
立條並以墨字凡陶𨼆居所進者謂之名醫别錄並以
其注附於末凡顯慶所增者亦注其末曰唐本先附凡
開寶所增者亦注其末曰今附凡今所增補舊經未有
者於逐條後開列云新補凡藥舊分上中下三品今之
新補難於詳辯但以類附見如綠礬次於礬石山薑花
次於豆蔲扶栘次於水楊之類是也凡藥有功用本經
未見而舊注已曾引據今之所增但涉相類更不立條
並附本注之末曰續注如地衣附於垣衣燕覆附於通
草馬藻附於海藻之類是也凡舊注出於陶氏者曰陶
𨼆居云出於顯慶者曰唐本注出於開寶者曰今注其
開寶考據傳記者别曰今按今詳又按皆以朱字别於
其端凡藥名本經已見而功用未備今有所益者亦附
於本注之末凡藥有今世已嘗用而諸書未見無所辯
證者如葫蘆巴海帶之類則請從太醫衆論參議别立
為條曰新定舊藥九百八十三種新補八十二種附於
注者不預焉新定一十七種總新舊一千八十二條皆
隨類粗釋推以十五凡則補注之意可見矣舊者開寶
英公陶氏三序皆有義例所不可去仍載於首篇云
新舊藥合一千八十二種
三百六十種神農本經
一百八十二種名醫别錄
一百一十四種唐本先附
一百三十三種今附
一百九十四種有名未用
八十二種新補
一十七種新定
本草圖經序
昔神農嘗百草之滋味以捄萬民之疾苦後世師祖由
是本草之學興焉漢魏以來名醫相繼傳其書者則有
吳普李當之藥錄陶𨼆居蘇恭等注解國初兩詔近臣
總領上醫兼集諸家之說則有開寶重定本草其言藥
之良毒性之寒温味之甘苦可謂備且詳矣然而五方
物産風氣異宜名類既多贗僞難别以虺牀當蘼蕪以
薺苨亂人參古人猶且患之况今醫師所用皆出於市
賈市賈所得蓋自山野之人隨時採獲無復究其所從
來以此為療欲其中病不亦遠乎昔唐永徽中刪定本
草之外復有圖經相輔而行圖以載其形色經以釋其
同異而明皇御製又有天寶單方藥圖皆所以敘物真
濫使人易知原診處方有所依據二書失傳且久散落
殆盡雖鴻都祕府亦無其本天寶方書但存一卷類例
粗見本末可尋宜乎聖君哲輔留意於蒐輯也先是詔
命儒臣重校神農本草等凡八書光祿卿直祕閣臣禹
錫尚書祠部郎中祕閣校理臣億太常博士集賢校理
臣頌殿中丞臣檢光祿寺丞臣保衡相次被選仍領醫
官秦宗古朱有章等編繹累年既而補注本草成書奏
御又詔天下郡縣圖上所産藥本用永徽故事重命編
述臣禹錫以謂考正羣書資衆見則其功易就論著文
字出異手則其體不一今天下所上繪事十名其解說
物類皆據世醫之所聞見事有詳略言多鄙俚向非專
一整此緣飾以文則前後不倫披尋難曉乃以臣頌向
嘗刻意此書於是建言奏請俾專撰述臣頌既被旨則
裒集衆說類聚詮次粗有條目其間玉石金土之名草
木蟲魚之别有一物而雜出諸郡者有同名而形類全
别者則參用古今之說互相發明其荄梗之細大華實
之榮落雖與舊說相戾並兼有之崖略不備則稍援舊
注以成文意注又不足乃更旁引經史及方書小說以
條悉其本原若陸英為蒴藋花則據爾雅之訓以言之
諸香本同則用嶺表錄異以證之類是也生出郡縣則
以本經為先今時所宜次之若莵絲生於朝鮮今則出
於冤句奚獨生於少室今乃來自三蜀之類是也收採
時月有不同者亦兩存其說若赤箭本經但著採根今
乃并取莖苖之類是也生扵外夷者則據今傳聞或用
書傳所載若玉屑玉泉今人但云玉出於于闐不䆒所
得之因乃用平居誨行程記為質之類是也藥有上中
下品皆用本經為次第其性類相近而人未的識或出
於遠方莫能形似者但扵前條附之若溲疏附於枸杞
琥珀附於茯苓之類是也又古方書所載簡而要者昔
人已述其明驗今世亦常用之及今諸郡醫工所陳經
效之藥皆并載其方用天寶之例也自餘書傳所無今
醫又不能解則不敢以臆說淺見傅會其文故但闕而
不錄又有今醫所用而舊經不載者並以類次系於末
卷曰本經外類其間功用尤著與舊名附近者則次於
逐條載之若通脱次於木通石蛇次於石蠏之類是也
總二十卷目錄一卷撰次甫就將備親覽恭惟主上以
至仁厚德函養生類一物失所則為之惻然且謂札瘥
薦臻四時代有救恤之惠無先醫術蚤歲屢敕近臣讎
校岐黃内經重定鍼艾俞穴或範金揭石或縷板聯編
憫南方蠱惑之妖扵是作慶歷善救方以賜之思下民
資用之闕於是作簡要濟衆方以示之今復廣藥譜之
未備圖地産之所宜物色萬殊指掌斯見將使合和者得
十全之效飲餌者無未達之疑納斯民於壽康召和氣
於穹壤太平之致茲有助焉臣學不該通職預編述仰
奉宸旨深愧寡聞嘉祐六年九月日朝奉郎太常博士
充集賢校理新差知穎州軍州兼管内勸農及管句開治
溝洫河道事騎都尉借紫臣蘇頌謹上
開寶重定序
三墳之書神農預其一百藥既辯本草存其錄舊經三
卷世所流傳名醫别錄互為編纂至梁貞白先生陶景
乃以别錄參其本經朱墨雜書時謂明白而又考彼功
用為之注釋列為七卷南國行焉逮乎有唐别加參校
增藥餘八百味添注為二十一卷本經漏功則補之陶
氏誤說則證之然而載歷年祀又踰四百朱字墨字無
本得同舊注新注其文互闕非聖主撫大同之運永無
疆之休其何以改而正之哉乃命盡考傳誤刊為定本
類例非允從而革焉至如筆頭灰兔毫也而在草部今
移附兔頭骨之下半天河地漿皆水也亦在草部今移
附土石類之間敗鼓皮移附於獸皮胡桐淚改從扵木
類紫鑛亦木也自玉石品而取焉伏翼實禽也由蟲魚
部而移焉橘柚附於果實食鹽附於光鹽生薑乾薑同
歸一說至於雞腸蘩蔞陸英蒴藋以類相似從而附之
仍採陳藏器拾遺李含光音義或討源於别本或傳效
於醫家參而較之辯其臧否至如突屈白舊說灰類今
是本根天麻根解似赤箭今又全異去非取是時立新
條自餘刊正不可悉數下採衆議定為印板乃以白字
為神農所說墨字為名醫所傳唐附今附各加顯注詳
其解釋審其形性證謬誤而辯之者署為今注考文記
而述之者又為今按義既刊定理亦詳明今以新舊藥
合九百八十三種并目錄二十一卷廣頒天下傳而行
焉
唐本序(禮部郎中孔志約撰)
蓋聞天地之大德曰生運陰陽以播物含靈之所保曰
命資亭育以盡年蟄穴棲巢感物之情蓋寡範金揉木
逐欲之道方滋而五味或爽時昧甘辛之節六氣斯沴
易愆寒燠之宜中外交侵形神分戰飲食伺釁成腸胃
之眚風濕候隙搆手足之灾機(當作幾)纏膚腠莫知救止
漸固膏肓期於夭折暨炎暉紀物識藥石之功雲瑞名
官窮診候之術草木咸得其性鬼神無所遁情刳麝剸
犀驅洩邪惡飛丹煉石引納清和大庇蒼生普濟黔首
功侔造化恩邁裁成日用不知於今是頼歧和彭緩騰
絶軌於前李華張吳振英聲於後昔秦政煨燔茲經不
預永嘉喪亂斯道尚存梁陶景雅好攝生研精藥術以
為本草經者神農之所作不刊之書也惜其年代浸遠
簡編殘蠧與桐雷衆記頗或蹖駮興言撰緝勒成一家
亦以琱琢經方潤色醫業然而時鍾鼎峙聞見闕於殊
方事非僉議詮釋拘於獨學至如重建平之防巳棄槐
里之半夏秋採榆仁冬收雲實謬梁米之黃白混荆子
之牡蔓異蘩蔞於雞腸合由䟦於鳶尾防葵狼毒妄曰
同根鉤吻黃精引為連類鉛錫莫辯橙柚不分凡此比
例蓋亦多矣自時厥後以迄於今雖方技分鑣名醫繼
軌更相祖述罕能釐正乃復採杜衡於及已求忍冬於
絡石捨陟釐而取莂藤退飛廉而用焉薊承疑行妄曾
無有覺疾瘵多殆良深慨歎既而朝議郎行右監門府
長史騎都尉臣蘇恭摭陶氏之乖違辯俗用之純紊遂
表請修定深副聖懷乃詔大尉揚州都督監修國史上
柱國趙國公臣无忌太中大夫行尚藥奉御臣許孝崇
等二十二人與蘇恭詳撰竊以動植形生因方舛性春
秋節變感氣殊功離其本土則質同而效異乖於採摘
乃物是而時非名實既爽寒温多謬用之凡庶其欺已
甚施之君父逆莫大焉於是上稟神規下詢衆議普頒
天下營求藥物羽毛鱗介無遠不臻根莖花實有名咸
萃遂乃詳探祕要博綜方術本經雖闕有驗必書别錄
雖存無稽必正考其同異擇其去取鉛翰昭章定羣言
之得失丹青綺燠備庶物之形容撰本草并圖經目錄
等凡成五十四卷(臣禹錫等謹按蜀本草序作五十三卷及唐英公進本草表云勒成本草)
(二十卷目錄一卷藥圖二十五卷圖經七卷凡五十三卷又英公序云撰本草并圖經目錄等凡成五十三卷)
(據此三者合作五十三卷又據李含光本草音義云正經二十卷目錄一卷又别立圖二十五卷目錄一卷圖)
(經七卷凡五十四卷二說不同今並注之)庶以網羅今古開滌耳目盡醫方
之妙極拯生靈之性命傳萬祀而無昧懸百王而不朽
梁陶𨼆居序
𨼆居先生在乎茅山巖嶺之上以吐納餘暇頗遊意方
技覽本草藥性以為盡聖人之心故撰而論之舊說皆
稱神農本經余以為信然昔神農氏之王天下也畫八
卦以通鬼神之情造耕種以省殺生之弊宣藥療疾以
拯夭傷之命此三道者歷衆聖而滋彰文王孔子彖象
繇辭幽贊人天后稷伊尹播厥百穀惠被羣生岐黃彭
扁振揚輔𨗳恩流含氣並歲踰三千民到於今頼之但
軒轅以前文字未傳如六爻指垂畫象稼穡即事成迹
至於藥性所主當以記識相因不爾何由得聞至於桐
雷乃著在於編簡此書應與素問同類但後人多更修
飾之爾秦皇所焚醫方卜術不預故猶得全錄而遭漢
獻遷徙晉懷奔迸文籍焚靡(臣禹錫等謹按蜀夲作&KR0146;音糜)千不遺一
今之所存有此四卷(臣禹錫等謹按唐本亦作四卷韓保昇又云神農本草上中下并序)
(錄合四卷今按四字當作三傳寫之誤也何則按梁七錄云神農本草三卷又據今本經陶序後朱書云本草)
(經卷上卷中卷下卷上注云序藥性之源本論病名之形診卷中云玉石草木三品卷下云蟲獸果菜米食三)
(品即不云三卷外别有序錄明如韓保昇所云又據誤本妄生曲說今當從三卷為正)是其本經
所出郡縣乃後漢時制疑仲景元化等所記又有桐君
採藥錄說其花葉形色藥對四卷論其佐使相須魏晉
已來吳普(臣禹錫等謹按蜀本注云普廣陵人也華佗弟子撰本草一卷)李當之(臣禹錫等)
(謹按蜀本注云華佗弟子修神農本經而世少行用)等更復損益或五百九十五
或四百四十一或三百一十九或三品混糅冷熱舛錯
草石不分蟲獸無辯且所主治互有得失醫家不能備
見則識智有淺深今輒苞綜諸經研括煩省以神農本
經三品合三百六十五為主又進名醫别品亦三百六
十五合七百三十種精麄皆取無復遺落分别科條區
畛(音軫)物類兼注詔(音明)時用土地所出及仙經道術所須
并此序錄合為七卷雖未足追踵前良蓋亦一家撰製
吾去世之後可貽諸知音爾
本草經卷上(序藥性之源本論病名之形診題記品錄詳覽施用)
本草經卷中(玉石草木三品)
本草經卷下(蟲獸果菜米食三品有名未用三品)
右三卷其中下二卷藥合七百三十種各别有目錄並
朱墨雜書并子注今大書分為七卷(唐本注漢書藝文志有黃帝内外經)
(班固論云經方者本草石之寒温原疾病之深淺乃班固論經方之語而無本草之名惟梁七錄自神農本草)
(三卷陶據此以别錄加之為七卷序云三品混糅冷熱外錯草石不分蟲獸無辯豈使草木同品蟲獸共條披)
(覽既難圖繪非易今以序為一卷例為一卷玉石三品為三卷草三品為六卷木三品為三卷禽獸為二卷蟲)
(魚為一卷果為一卷菜為一卷米穀為一卷有名未用為一卷合二十卷其十八卷中藥合八百五十種二百)
(六十一種木經一百八十一種别錄一百一十五種新附一百九十三種有名未用)
上藥一百二十種為君主養命以應天無毒多服久服
不傷人欲輕身益氣不老延年者本上經
中藥一百二十種為臣主養性以應人無毒有毒斟酌
其宜欲遏病補虛羸者本中經
下藥一百二十五種為佐使主治病以應地多毒不可
久服欲除寒熱邪氣破積聚愈疾者本下經
三品合三百六十五種法三百六十五度一度應一日
以成一歲倍其數合七百三十名也(臣禹錫等謹按本草例神農本經以)
(朱書名醫别錄以墨書神農本經藥三百六十五種今此言倍其數合七百三十名是併名醫别錄副品而言也)
(則此一節别錄之文也當作墨書矣蓋傳寫浸久朱墨錯亂之所致耳遂令後世覽之者捃摭此類以謂非神)
(農之書乃後人附記之文者率以此故也)
右本說如此今按上品藥性亦皆能遣疾但其勢力和
厚不為倉卒之效然而歲月常服必獲大益病既愈矣
命亦兼申天道仁育故云應天一百二十種者當謂寅
夘辰巳之月法萬物生榮時也
中品藥性療病之辭漸深輕身之說稍薄於服之者袪
患當速而延齡為緩人懷性情故云應人一百二十種
者當謂午未申酉之月法萬物成熟時也
下品藥性專主攻擊毒烈之氣傾損中和不可常服疾
愈即止地體收殺故云應地一百三十五種者當謂戌
亥子丑之月法萬物枯藏時也兼以閏之盈數加之凡
合和之體不必偏用之自隨人患參而共行但君臣配
隸依後所說若單服之者所不論爾
藥有君臣佐使以相宣攝合和宜用一君二臣三使五
佐又可一君三臣九佐使也
右本說如此今按用藥猶如立人之制若多君少臣多
臣少佐則氣力不周而檢仙經世俗諸方亦不必皆爾
大抵養命之藥則多君養性之藥則多臣療病之藥則
多佐猶依本性所主而兼復斟酌詳用此者益當為善
又恐上品君中復各有貴賤譬如列國諸侯雖並得稱
制而猶歸宗周臣佐之中亦當如此所以門冬遠志别
有君臣甘草國老大黃將軍明其優劣皆不同秩自非
農岐之徒孰敢詮正正應領略輕重為其分劑也
藥有陰陽配合(臣禹錫等謹按蜀本注云凡天地萬物皆有陰陽大小各冇色類尋究其理並)
(有法象故毛羽之類皆生於陽而屬於陰鱗介之類皆生於陰而屬於陽所以空青法木故色青而主肝丹砂)
(法火故色赤而主心雲母法金故色白而主肺雌黃法土故色黃而主脾磁石法水故色黑而主腎餘皆以此)
(推之例可知也)子母兄弟(臣禹錫等謹按蜀本注云若榆皮為母厚朴為子之類是也)根莖
花實草石骨肉有單行者有相須者有相使者有相畏者
有相惡者有相反者有相殺者凡此七情合和視之當用相須
相使者良勿用相惡相反者若有毒宜制可用相畏相殺者不爾
勿用合也(臣禹錫等謹按蜀本注云凡三百六十五種有單行者七十一種相須者十二種相使者)
(九十種相畏者七十八種相惡者六十種相反者十八種相殺者三十六種凡此七情合和視之)
右本說如此今按其主療雖同而性理不和更以成患今檢
舊方用藥亦有相惡相反者服之乃不為害或能有制持之
者猶如宼賈輔漢程周佐吳大體既正不得以私情為害雖
爾恐不如不用今仙方甘草丸有防已細辛俗方玉石散用栝
樓乾薑略舉大體如此其餘復有數十條别注在後半夏有
毒用之必須生薑此是取其所畏以相制爾其相須相使者
不必同類猶如和羹調食魚肉葱䜴各有所宜共相宣發也
藥有酸鹹甘苦辛五味又有寒熱温凉四氣及有毒無毒陰
乾暴乾採造時月生熟土地所出真僞陳新並各有法
右本說如此又有分劑秤兩輕重多少皆須甄别若用得其
平與病相會入口必愈身安夀延若冷熱乖衷真假非
類分兩違舛湯丸失度當差反劇以至殞命醫者意也古之
所謂良醫者蓋善以意量得其節也諺云俗無良醫枉死者
半拙醫療病不如不療喻如宰夫以鱓(音善)鼈為蓴羹食之更
足成病豈充饑之可望乎故仲景云如此死者愚醫殺之也
藥性有宜丸者宜散者宜水煮者宜酒漬宜膏煎者亦有一
物兼宜者亦有不可入湯酒者並隨藥性不得違越
右本說如此又按病有宜服丸服散者服湯服酒者服
膏煎者亦兼參用察病之源以為其制也
欲療病先察其源先候病機五臟未虛六腑未竭血脉未亂精神未散
服藥必活若病已成可得半愈病勢已過命將難全
右本說如此按今自非明醫聽聲察色至乎診脉孰能知未病之病乎且
未病之人亦無肯自療故桓侯怠於皮膚之微以致骨髓之痼今非但識
悟之為難亦乃信受之弗易倉公有言曰病不肯服藥一死也信巫不信
醫二死也輕身薄命不能將慎三死也夫病之所由來雖多端而皆關於邪
邪者不正之因謂非人身之常理風寒暑濕饑飽勞逸皆各是邪非獨鬼氣
疫癘者矣人生氣中如魚在水水濁則魚病氣昏則人病邪氣之傷人最為深
重經絡既受此氣傳入臟腑隨其虚實冷熱結以成病病又相生故流變遂廣
精神者本宅身以為用身既受邪精神亦亂矣則鬼靈斯入鬼力漸強神守
稍弱豈得不致於死乎古人譬之植楊斯理當矣但病亦别有先從鬼神來
者則宜以祈禱祛之雖曰可祛猶因藥療致愈昔李子豫有赤丸之例是
也其藥療無益者是則不可祛晉景公膏盲之例是也大都鬼神之害則多
端疾病之源惟一種盖有輕重者爾真誥中有言曰常不能慎事上者自致
百痾之本而怨咎於神靈乎當風臥濕反責佗人於失覆皆癡人也夫慎
事上者謂舉動之事必皆慎思若飲食恣情隂陽不節最為百痾之本致
使虚損内起風濕外侵所以共成其害如此者豈得關於神明乎惟當勤於藥術療理爾
若用毒藥療病先起如黍粟病去即止不去倍之不去十之取去為度
右本說如此按今藥中單行一兩種有毒物只如巴豆甘遂之輩不可便令至劑
爾如經所言一物一毒服一丸如細麻二物一毒服二丸如大麻三物一毒服三丸如
胡豆四物一毒服四丸如小豆五物一毒服五丸如大豆六物一毒服六丸如梧子
從此至十皆如梧子以數為丸而毒中又有輕重且如狼毒鈎吻豈同
附子芫花輩邪凡此之類皆須量宜(臣禹錫等謹按唐本舊云三物一毒服三丸如小豆四物一毒服四)
(丸如大豆五物一毒服五丸如兔屎注云謹按兔屎大於梧子等差不類今以胡豆替小豆小豆替大豆大豆替兔屎以為折衷)
療寒以熱藥療熱以寒藥飲食不消以吐下藥鬼疰蠱毒以毒
藥癰腫瘡瘤以瘡藥風濕以風濕藥各随其所宜
右本說如此又按藥性一物兼主十餘病者取其偏長為本復
應觀人之虚實補瀉男女老幼苦藥榮悴鄉壤風俗並各不
同禇澄療寡婦尼僧異乎妻妾此是達其性懷之所致也
病在胸膈以上者先食後服藥病在心腹以下者先服藥而後食
病在四肢血脉者宜空腹而在旦病在骨髓者宜飽滿而在夜
右本說如此按其非但藥性之多方其節適早晩復須條理今
方家所云先食後食盖此義也又有須酒服者飲服者冷服者暖服
者服湯則有疎有數煮湯則有生有熟各有法用並宜審詳爾
夫大病之主有中風傷寒寒熱温瘧中惡霍亂大腹水腫腸澼下痢大小
便不通賁㹠上氣欬逆嘔吐黃疸消渴留飲癖食堅積癥瘕驚邪癲
癎鬼疰喉痺齒痛耳聾目盲金瘡踒(爲臥切)折癰腫惡瘡痔瘻癭
瘤男子五勞七傷虚乏羸瘦女子帶下崩中血閉隂蝕蟲蛇
蠱毒所傷此大略宗兆其間變動枝葉各宜依端緒以取
之
右本說如此按今藥之所主止說病之一名假令中風
乃有數十種傷寒證候亦有二十餘條更復就中求其
類例大體歸其始終以本性為根宗然後配合證以合
藥爾病之變狀不可一概言之所以醫方千卷猶未盡
其理春秋以前及和緩之書蔑聞而道經略載扁鵲數
法其用藥猶本草家意至漢淳于意及華佗等方今時
有存者亦皆條理藥性惟張仲景一部最為衆方之
祖又悉依本草但其善診脈明氣候以意消息之爾
至於刳腸剖臆刮骨續筋之法乃别術所得非神農
家事自晉代以來有張苖宫泰劉德史脱靳邵趙
泉李子豫等一代良醫其貴勝阮德如張茂
先輩逸民皇甫士安及江左葛洪蔡謨商仲
堪諸名人等并研精藥術宋有羊欣元徽胡
洽秦承祖齊有尚書禇澄徐文伯嗣伯羣從兄弟療
病亦十愈其八九凡此諸人各有撰用方觀其指趣
莫非本草者乎或時用别藥亦循其性度非相踰越范汪
方百餘卷及葛洪肘後其中有細碎單行經用者或田舍
試騐之法或殊域異識之術如藕皮散血起自庖人牽
牛逐水近出野老麵店蒜虀乃是下蛇之藥路邊地崧而
為金瘡所祕此蓋天地間物莫不為天地間用觸遇則會非其主
對矣顔光祿亦云詮三品藥性以本草為主道經仙方服食
斷榖延年却老乃至飛丹鍊石之奇雲騰羽化之妙莫不
以藥道為先用藥之理一同木草但制御之途小異世法猶
如梁肉主於濟命華夷禽獸皆共仰資其為主理即同其
為性靈則異爾大略所用不多遠至二十餘物或單行數
種便致大益是其服食歲月深積即本草所云久服之效不
如俗人微覺便止故能臻其所極以致遐齡豈但充體愈疾而
已哉今庸醫處療皆耻看本草或倚約舊方或聞人傳說或遇
其所憶便攬筆疏之俄然戴面以此表竒其畏惡相反故自寡
昧而藥類遠僻分兩參差亦不以為疑脫或偶爾值差則自信
方驗若旬月未瘳則言病源深結了不反求諸已詳思得失虛
搆聲稱多納金帛非惟在顯宜責固將居幽貽譴矣其五經
四部軍國禮服若詳用乖越者猶可矣止於事迹非宜爾至於
湯藥一物有謬便性命及之千乘之君百金之長何不深思戒
慎邪昔許太子侍藥不嘗招弑君之惡季孫饋藥仲尼有
未達之辭知其藥性之不可輕信也晉時有一才人欲刊正周易
及諸藥方先與祖訥共論祖云辯釋經典縱有異同不足以
傷風教至於湯藥小小不達便致壽夭所由則後人受弊
不少何可輕以裁斷祖之此言可為仁識足為龜鏡矣按論語
云人而無恒不可以作巫醫明此二法不可以權飾妄造所
以醫不三世不服其藥九折臂者乃成良醫蓋謂學功須深
故也復患今之承籍者多恃衒名價亦不能精心研習實為可
惜虛傳聲美聞風競往自有新學該明而名稱未播貴勝以
為始習多不信用委命虛名諒可惜也京邑諸人皆尚聲譽
不取實事余祖世已來務構方藥本有范汪方一部斟酌
詳用多獲其效内護家門傍及親族其有虛心告請者不限貴
賤皆摩踵救之凡所救活數百千人自余投纓宅嶺猶不忘
此日夜翫味常覺欣欣今有撰方三卷并效驗方五卷又
補葛氏肘後方三卷蓋欲承嗣善業令諸子姪不敢失墜
可以輔身濟物者也
今按諸藥採造之法既並用見成非能自採不復具論
其事惟合藥須解節度例之如左
按諸藥所生皆的有境界秦漢已前當言列國今郡縣之名
後人所改爾江東已來小小雜藥多出近道氣力性理不及本
邦假令荆益不通則全用歷陽當歸錢塘三建豈得相似所
以療病不及往人亦當緣此也屬藥及此藥雖有去來亦非復
精者且市人不解藥性惟問形飾上黨人參世不復售華陰
細辛棄之如芥且各隨俗相競不能多備諸方故往往遺漏今
之所存二百許種爾衆醫都不識藥惟市人又不辨究但
委採送之家採送之家傳習造作真僞好惡並皆莫測所
以鍾乳醋煮令白細辛水漬使直黃耆蜜蒸為甜當歸酒洒取
潤螵蛸膠著桑枝蜈蚣朱足令赤諸有此等皆非事實俗用
既久轉以成法非復可改末如之何又依方分藥不量剥除只
如遠志牡丹纔不收半地黃門冬三分耗一凡去皮除心之屬
分兩皆不復相應病家惟依此用不知更秤取足又王公貴勝
合藥之日悉付羣下其中好藥貴石無不竊換乃有紫石英
丹砂吞出洗取一片動經十數過賣諸有此例巧僞百端雖復
監檢終不能覺以此療病固難即效如斯並是藥家之盈虛
不得咎醫人之淺拙也
凡採藥時月皆是建寅歲首則從漢太初後所記也其根物
多以二月八月採者謂春初津潤始萌未衝枝葉勢力淳濃
故也至秋枝葉乾枯津潤歸流於下今即事驗之春寧宜早
秋寧宜晚華實莖葉乃各隨其成熟爾歲月亦有早晏不
必都依本文也經說陰乾者謂就六甲隂中乾之又依遁甲法
甲子旬陰中在癸酉以藥署酉地也實謂不必然正是不露
日暴於陰影處乾之爾所以有云暴乾故也若辛可兩用益當
為善(今按本草採藥陰乾者皆多惡至如鹿茸經稱陰乾皆悉爛令壞今火乾易得且良草木根苗陰之)
(皆惡九月以前採者悉宜日乾十月以後採者陰乾乃好)古秤惟有銖兩而無分名今
則以十黍為一銖六銖為一分四分成一兩十六兩為一斤雖
有子穀秬黍之制從來均之已久正爾依此用之(臣禹錫等謹按唐本又云)
(但古秤皆複今南秤是也晉秤始後漢末已來分一斤為二斤一兩為二兩耳金銀絲綿並與藥同無輕重矣)
(古方唯有仲景而已&KR0881;今秤若用古秤作湯則水為殊少故知非複秤悉用今者耳)今方家所云等分者
非分兩之分謂諸藥斤兩多少皆同爾先視病之大小輕重所
須乃以意裁之凡此類皆是丸散丸散竟依節度用之湯酒之中無等分也
凡散藥有云刀圭者十分方寸匕之一准如梧桐子大也方寸匕
者作匕正方一寸抄散取不落為度錢五匕者今五銖錢
邊五字者以抄之亦令不落為度一撮者四刀圭也十撮
為一勺十勺為一合以藥升分之者謂藥有虛實輕重
不得用斤兩則以升平之藥升方作上徑一寸下徑六分深入
分内散藥勿按抑之正爾微動令平調爾今人分藥不復用
此凡丸藥有云如細麻者即胡麻也不必扁扁但令較略大小
相稱爾如黍粟亦然以十六黍為一大豆也如大麻子者准三
細麻也如胡豆者即今青班豆是也以二大麻准之如小豆者今
赤小豆也粒有大小以三大麻子准之如大豆者以二
小豆准之如梧子者以二大豆准之一方寸匕散蜜
和得如梧子准十丸為度如弹丸及雞子黃者以十梧
子准之(唐本注云方寸匕散為丸如梧子得十六丸如弹丸一枚若雞子黃者准四十丸今弹丸同雞)
(子黃此其不等)
凡湯酒膏藥舊方皆云㕮(方汝切)咀(子與切)者謂秤畢擣之
如大豆又使吹去細末此於事殊不允當藥有易碎難
碎多末少末秤兩則不復均平今皆細切之較略令如㕮咀
者乃得無末而又片粒調和也(唐本注云㕮咀正謂商量斟酌之舊解如此理)
(或然耳臣禹錫等看詳㕮咀即上文細切之義非商量斟酌也)
凡丸散藥亦先切細暴燥乃擣之有各擣者有合擣者
並隨方所言其潤濕藥如天門冬乾地黃輩皆先切暴
獨擣令偏碎更出細擘暴乾若逢陰雨亦以火烘(火工切)
之旣燥少停冷乃擣之
凡濕藥燥皆大耗當先增分兩須得屑乃秤之為正其
湯酒中不須如此也
凡篩丸藥用重密絹令細於蜜丸易熟若篩散草藥用
輕疎絹於酒中服即不泥其石藥亦用細絹篩令如丸
者
凡篩丸散藥畢皆更合於臼中以杵擣之數百過視其
色理和同為佳也
凡湯酒膏中用諸石皆細擣之如粟米亦可以葛布篩
令調並以新綿别裹内中其雄黃朱砂輩細末如粉
凡煮湯欲微火令小沸其水數依方多少大略二十兩
藥用水一斗煮去四升以此為准然則利湯欲生少水
而多取汁補湯欲熟多水而少取汁好詳視之不得令
水多少用新布兩人以尺木絞之證去垽(魚靳切)濁紙覆
令密温湯勿令鐡器中有水氣於熟湯上煮令煖亦好
服湯寧令小沸熱易下冷則嘔湧
凡云分再服三服者要令勢力相及幷視人之強羸病
之輕重以為進退增减之不必悉依方說也
凡漬藥酒皆須細切生絹袋盛之乃入酒密封隨寒暑日數視其濃
烈便可漉出不必待至酒盡也滓可暴燥微𢷬更漬飲之亦可散服
凡建中腎瀝諸補湯滓合兩劑加水煑竭飲之亦敵一劑
新藥貧人可當依此用皆應先暴令燥
凡合膏初以苦酒漬令淹浹不用多汁密覆勿洩云晬(但對切)時
者周時也從今旦至明旦亦有止一宿者煮膏當三上三下以
洩其熱勢令藥味得出上之使市市沸乃下之使沸静良久乃止
寧欲小小生其中有薤白者以兩頭微焦黃為候有白芷附子者亦令小黃
色為度猪肪皆勿令經水臘月者彌佳絞膏亦以新布絞之若是
可服之膏膏滓亦可酒煮飲之可摩之膏膏滓則宜以
傳病上此蓋欲兼盡其藥力故也凡膏中有雄黃硃砂
輩皆别擣細研如麵須絞膏畢乃投中以物疾攪至於
凝強勿使沉聚在下不調也有水銀者於凝膏中研令
消散胡粉亦爾
凡湯酒中用大黃不須細剉作湯者先以水浸令淹浹
密覆一宿明旦煮湯臨熟乃内湯中又煮兩三沸便絞
出則勢力猛易得快利丸散中用大黃舊皆蒸之今不
須爾
凡湯中用麻黃皆先别煮兩三沸掠去其沫更益水如
本數乃内餘藥不爾令人煩麻黃皆折去節令理通寸
剉之小草瞿麥五分剉之細辛白前三分剉之丸散膏
中則細剉也
凡湯中用完物皆擘破乾棗梔子括摟之類是也用細
核物亦打破山茱萸五味子蕤核决明子之類是也細
花子物正爾完用之旋復花菊花地膚子葵子之類是
也米麥豆輩亦完用之諸蟲先微炙之惟螵蛸當中破
炙之生薑射干皆薄切之芒硝飴糖阿膠皆須絞湯畢
内汁中更上火兩三沸烊盡乃服之
凡用麥門冬皆微潤抽去心杏仁桃仁湯柔撻去皮巴
豆打破剥去皮刮去心不爾令人悶石韋刮去毛辛夷
去毛及心鬼箭削取羽皮藜蘆剔取根微炙枳實去其
瓤亦炙之椒去實於鐺中微熬令汗出則有勢力礬石
於瓦上若鐡物中熬令沸汁盡即止礬石皆以黃土泥
苞使燥燒之半日令熟而解散犀角羚羊角皆鎊刮作
屑諸齒骨並炙擣碎之皂莢去皮子炙之
凡湯并丸散用天雄附子烏頭烏喙側子皆煻灰中炮
令微圻削去黑皮乃秤之惟薑附湯及膏酒中生用亦
削皮乃秤之直理破作七八片隨其大小但削除外黑
尖處令盡
凡湯酒丸散膏中用半夏皆且完用熱湯洗去上滑以
手挼之皮釋隨剥去更復易湯洗令滑盡不爾戟人咽
喉舊方云二十許過今六七過便足亦可煮之一兩沸
一易水如此三四過仍按洗畢便暴乾隨其大小破為
細片乃秤之以入湯若膏酒丸散皆須暴燥乃秤之
凡丸散用阿膠皆先炙使通體沸起燥乃可擣有不沸
處更炙之
凡丸中用蠟皆烊投少蜜中攪調以和藥若用熟艾先
細擘合諸藥擣令散不可篩者别擣内散中和之
凡用蜜皆先火煎掠去其抹令色微黃則丸經久不壞
掠之多少隨蜜精麄
凡丸散用巴豆去皮心膜杏仁桃仁葶藶胡麻諸有膏
&KR1401;藥皆先熬黃黑别擣令如膏指㩢(莫結切)視泯泯爾乃
以向成散稍稍下臼中合研令消散仍復都以輕疎絹
篩度之須盡又内臼中依法擣數百杵也湯膏中用亦
有熬之者雖生並擣破之
凡用桂心厚朴杜仲秦皮木蘭之輩皆削去上虛軟甲
錯處取裏有味者秤之茯苓豬苓削除黑皮牡丹巴戟
天遠志野葛等皆搥破去心紫苑洗去土皆畢乃秤之
薤白葱白除青令盡莽草石南茵芋澤蘭皆取葉及嫩
莖去大枝鬼臼黃連皆除根毛蜀椒去閉口者及目熬
之
凡狼毒枳實橘皮半夏麻黃吳茱萸皆欲得陳久者良
其餘須精新也
凡方云巴豆若干枚者粒有大小當先去心皮乃秤之
以一分准十六枚附子烏頭若干枚者去皮畢以半兩
准一枚枳實若干枚者去穰畢以一分准二枚橘皮一
分准三枚棗有大小三枚准一兩云乾薑一累者以重
一兩為正
凡方云半夏一升者洗畢秤五兩為正蜀椒一升者三
兩為正吳茱萸一升者五兩為正莵絲子一升九兩為
正菴䕡子一升四兩為正蛇牀子一升三兩半為正地膚
子一升四兩為正此其不同也云某子一升者其子各
有虛實輕重不可通以秤准昔取平升為正
凡方云用桂一尺者削去皮畢重半兩為正甘草一尺
者重二兩為正云某草一束者以重三兩為正云一把
者重二兩為正云蜜一斤者有七合豬膏一斤者有一
升二合也
右合藥分劑料理法則
臣禹鍚等謹按徐之才藥對孫思邈千金方陳
藏器本草拾遺序例如後
夫衆病積聚皆起於虛也虛生百病積者五臟之所積
聚者六腑之所聚如斯等疾多從舊方不假增損虛而
勞者其弊萬端宜應隨病增减古之為善醫者皆自採
藥審其體性所主取其時節早晚早則藥勢未成晩則
盛勢已欺今之為醫不自採藥且不按節氣早晚又不
知冷熱消息分兩多少徒有療病之名永無必愈之效
此實浮惑聊復審其冷熱記增損之主爾虛勞而頭痛
復熱加枸杞萎蕤虛而欲吐加人參虛而不安亦加人
參虛而多夢紛紜加龍骨虛而多熱加地黃牡蠣地膚
子甘草虛而冷加當歸芎藭乾薑虛而損加鍾乳棘刺
蓯蓉巴戟天虛而大熱加黃芩天門冬虛而多忘加茯
神遠志虛而驚悸不安加龍齒沙參紫石英小草若冷
則用紫石英小草若客熱即用沙參龍齒不冷不熱皆
用之虛而口乾加麥門冬知母虛而吸吸加胡麻覆盆
子栢子仁虛而多氣兼微欬加五味子大棗虛而身強
腰中不利加磁石杜仲虛而多冷加桂心吳茱萸附子
烏頭虛而勞小便赤加黃芩虛而客熱加地骨皮白水
黃耆(白水地名)虛而冷用隴西黃耆虛而痰復有氣用生薑
半夏枳實虛而小腸利加桑螵蛸龍骨雞䏶胵虛而小
腸不利加茯苓澤瀉虛而損溺白加厚朴諸藥無有一
一歷而用之但據體性冷熱的相主對聊敘增損之一
隅夫處方者宜准此
凡諸藥子仁皆去皮尖及雙仁者仍切之
凡烏梅皆去核入丸散熬之大棗擘去核
凡用麥糵麴大豆黃卷澤蘭蕪荑殭蠶乾漆蜂房皆微
炒凡湯中用麝香犀角鹿角羚羊角牛黃蒲黃丹砂須
熟末如粉臨服内湯中攪令調和服之
凡茯苓芍藥補藥須白者瀉藥惟赤者
凡石蟹皆以槌極打令碎乃入臼不爾擣不可熟牛膝
石斛等入湯酒拍碎用之
凡莵絲子煖湯淘汰去沙土乾漉暖酒漬經一宿漉出
暴微白擣之不盡者更以酒漬經一宿漉出暴微白
擣之不盡者更以酒漬經三五日乃出更曬微乾擣之
須臾悉盡極易碎凡斑猫等諸蟲皆去足翅微熬用牡
蠣熬令黃
凡諸湯用酒者皆臨熟下之
凡用銀屑以水銀和成泥
凡用鍾乳等諸石以玉槌水研三日三夜漂鍊務令極
細諸藥有宣通補洩輕重澀滑燥濕此十種者是藥之
大體而本經都不言之後人亦所未述遂令調和湯丸
有昧於此者至如宣可去壅即薑橘之屬是也通可去
滯即通草防己之屬是也補可去弱即人參羊肉之屬
是也洩可去閉即葶藶大黃之屬是也輕可去實即麻
黃葛根之屬是也重可去怯即磁石鐡粉之屬是也澀
可去脫即牡礪龍骨之屬是也滑可去著即冬葵榆皮
之屬是也燥可去濕即桑白皮赤小豆之屬是也濕可
去枯即紫石英白石英之屬是也只如此體皆有所屬
凡用藥者審而詳之則靡所遺失矣
凡五方之氣俱能損人人生其中即隨氣受疾雖習成
其性亦各有所資乃天生萬物以與人亦人窮急以致
物今嶺南多毒足解毒藥之物即金蛇白藥之屬是也
江湖多氣足破氣之物即薑橘吳茱萸之屬是也寒温
不節足療温之藥即柴胡麻黃之屬是也凉氣多風足
理風之藥即防風獨活之屬是也濕氣多痺足主痺之
物即魚鼈螺蜆之屬是也隂氣多血足主血之物即地
錦石血之屬是也嶺氣多瘴足主瘴之物即常山鹽麩
涪醋之屬是也石氣多毒足主毒之物即犀角麝香羚
羊角之屬是也水氣多痢足主痢之物即黃連黃蘗之
屬是也野氣多蠱足主蠱之物即蘘荷茜根之屬是也
沙氣多狐足主短狐之物即鸀鳿鸂䳵之屬是也大略
如此各隨所生中央氣交兼有諸病故醫人之療亦隨
方之能若易地而居即致乖舛矣故古方或多補養或
多導洩或衆味或單行補養即去風導洩即去氣衆味
則貴要單行乃貧下豈前賢之偏有所好或復用不遂
其宜耳
補注所引書傳
補注本草所引書傳内醫書十六家援據最多今取撰
人名氏及略述義例附於末卷庶使覽之者知所從來
餘非醫家所切不復存此具列如左
開寳新詳定本草(開寶六年詔尚藥奉□劉翰道士馬志翰林醫官翟煦張素王從藴吳復)
(圭王光祐陳昭遇安自良等九人詳校諸本仍取陳藏噐拾遺諸書相參頗有刊正别名及增益品)
(自馬志為之注解仍命左司員外郎知制誥扈蒙翰林學士盧多遜等刊定凡一十卷御製序鏤板)
(於國子監)
開寶重定本草(開寳七年詔以新定本草所釋藥類或有未允又命劉翰馬志等重詳定頗有)
(增損仍命翰林學士李昉知制誥王祐扈蒙等重看詳凡神農所說以白字别之名醫所傳即以墨字)
(并目錄共二十一卷)
唐新修本草(唐司空英國公李勣等奉勅修初陶𨼆居因神農本經三卷增備為七卷顯慶中監)
(門有長史蘇恭表請修定因命太尉趙國公長孫無忌尚藥奉後許孝宗與恭等二十三人重廣定)
(為一十卷今謂之唐本草)
蜀重廣英公本草(僞蜀翰林學士韓保昇等與諸醫士取唐本草并圖經相參校更加刪定)
(增補注釋孟昶自為序凡十卷今謂之蜀本草)
吳氏本草(魏廣陵人吳普撰普華佗弟子修神農本草成四百四十一種唐經籍志尚存六卷今廣)
(内不復有惟諸子書多見引據其說藥性寒温五味最為詳悉)
藥總訣(梁陶𨼆居撰論夫藥品五味寒熱之性主療疾病及採畜時月之法凡二卷一本題云藥像口)
(訣不著撰人名氏文字並相類)
藥性論(不著撰人名氏集衆藥品類分其性味君臣主病之效凡四卷一本題曰陶𨼆居撰然所記藥)
(性功狀與本草有相戾者疑非𨼆居所為)
藥對(北齊尚書令西陽王徐之才撰以衆藥名品君臣作藥性毒相反及所主疾病分類而記之凡二卷)
(舊本草引以為據詳其言治病用藥最)
食療本草(唐同州刺史孟詵撰張鼎又補其不足者八十九種并舊為二百二十七條凡三卷)
本草拾遺(唐開元中京兆府三原故尉陳藏器撰以神農本經雖有陶蘇禍集之說然遺漏尚多)
(别為序例一卷拾遺六卷解紛三卷總曰本草拾遺共十卷)
四聲本草(唐蘭陵處士蕭炳撰取本草藥名每上一字以四聲相從以便討閱凡五卷前進士王收)
(撰序)
刪繁本草(唐潤州醫博士兼節度隨軍楊損之撰以本草諸書所載藥類頗繁難於看檢刪去其不)
(急并有名未用之類為五卷不著年代疑開元後人)
本草性事類(京兆醫工杜善方撰不詳何氏人以本草藥名隨類解釋刪去重復又復以諸藥制)
(使畏惡解毒相反相宜者為一類共一卷)
南海藥譜(不著撰人名氏雜記南方藥所産郡縣及療疾之驗頗無倫次似唐本人所作凡二卷)
食性本草(僞唐陪戎副尉劍州醫學助教陳士良撰以古有食醫之官因食養以治百病故取神農)
(本經洎陶𨼆居蘇恭孟詵陳藏器諸藥關於飲食者類之附以已載食醫諸方及五時調養臟腑之)
(術集賢殿學士徐錯為之序)
日華子諸家本草(國初開寳中明人撰不著姓氏但云日華子人明序集諸家本草近世所)
(用藥各以寒温性味華實蟲獸為類其言近用功狀具悉凡二十卷)
林樞密重廣本草圖經序
良醫之不能以無藥愈疾猶良將不能以無兵勝敵也
兵之形易見善用者能以其所以殺者生人藥之性難
窮不善用者返以其所以生者殺人吁可畏哉寒熱温
凉辛甘緩急品類萬殊非一日而七十毒者熟能辯之
彼玉函金匱肘後囊中千金之所傳外臺之所祕其為
方不知其幾何由是言之則非獨察脈用方之為難而辯
藥最其難者金石之珍草木之怪飛潜動植之廣且衆
也風氣不同南北不通或非中國之所有或人力之所
不可到乃欲真僞無逃於指掌之間則本草圖經二者
何可須臾離也世所𫝊曰神農氏本草三卷梁陶𨼆居
離以為七唐蘇恭李勣之徒又附益為二十卷别圖藥形以
為經其書略備矣開寶中太祖皇帝命盧多遜等考驗
得失增藥尤多號為開寶本草仁宗皇帝嘉祐初又使
劉禹錫林億蘇頌張洞為之補注因唐圖經别為繪畫
復增藥至千有餘種於是收拾遺逸訂正訛謬刊在有司
布之天下其為壽養生人之術無一不具然世之醫者
習故守陋妄意穿鑿操數湯劑幸而數中自謂足以應
無窮之病詰其論說則漠然不知顧本草與圖經殆虛
文耳况偏州下邑雖有願見者何所售之閬中陳氏子
承少好學尤喜於醫該通諸家之說嘗患二書傳者不
博而學者不兼有也乃合為一又附以古今論說與己
所見聞列為二十三卷名曰重廣補注神農本草并圖
經書著其說圖見其形一啟帙而两得之不待至乎殊
方絶域山巔水涯而品類萬殊者森在目前譬夫談輿
地者觀於職方閱戰具者之入武庫也承之先世為將
相歐陽子所謂四世六公者承其曾孫少孤奉其母江
淮間閉門蔬食以為養君子稱其孝間有奇疾衆醫&KR0787;
眙不知所出承徐察其脈曰當投某劑某刻全愈無不然
者然則承之學雖出於圖書而精識超絶茲二者又安
能域之哉鬼臾區岐伯遠矣吾不得而知也其視秦越
人淳于倉公華佗輩為何如識者當能知之元祐七年
四月朔左朝請大夫充天章閣待制知杭州軍州事兼
管内勸農事充兩浙西路兵馬鈐轄兼提舉本路兵馬
巡檢公事上輕車都尉賜紫金魚袋長樂林希序
雷公炮炙論序
若夫世人使藥豈知自有君臣既辯君臣寧分相制秪
如&KR0008;毛(今鹽草也)霑溺立銷斑腫之毒象膽揮黏乃知藥有
情異鮭魚插樹立便乾枯用狗塗之(以大膽灌之插魚處立如故也)却
當榮盛無名(無名異形似玉抑面又如石灰味别)止楚截指而似去甲毛
聖石開盲明目而如雲離日當歸止血破血頭尾效各
不同(頭止血尾破血)蕤子熟生足睡不眠立據弊箄淡鹵(常使者甑)
(中箄能淡鹽味)如酒霑交(今蜜枳繳枝又云交加枝)鐡遇神砂如泥似粉石
經鶴糞化作塵飛栨見橘花似髓斷絃折劒遇鸞血而
如初(以鸞血燒作膠粘折處鐡物未不斷)海竭江枯投游波(鷰子是也)而立泛
令鉛拒火須仗修天(今呼為補天石)如要形堅豈忘紫背(有紫背天)
(葵如常食葵菜祇是背紫面青能堅鉛形)留砒住鼎全賴宗心(别有宗心草今呼石竹不)
(是食者㯶恐誤其草出𣢾州生處多蟲獸)雌得芹花(其草名為立起其形如芍藥花色青可長三尺)
(巳來葉上黃斑色味苦澁堪用煮雌黃立住火)立便成庾&KR1216;遇赤鬚(其草名赤鬚今呼為)
(虎鬚草是用煑&KR1216;砂即生火驗)水留金鼎水中生火非猾髓而莫能(海中)
(有獸名曰猾以髓入在伸中其油沾水水中火生不可救之用酒噴之即涎勿於屋下收)長齒生牙
賴雄鼠之骨末(其齒若折年多不生者取雄鼠春骨作末揩折處齒立生如故)髮眉墮
落塗半夏而立生(眉髮墮落者以生半夏莖煉之取涎塗髮落處立生)目辟眼&KR0008;
有五花而自正(五加皮是也其葉有雄雌三葉為雄五葉為雌須使五葉者作米酒浸飲之其)
(目&KR0008;者正)脚生内&KR0008;裩繫菪根(脚有肉&KR0008;者取莨菪根於裩帶上繫之感應永不痛)囊
皺旋多夜煎竹木(多小便者夜煎&KR1181;薢一件服之永不夜起也)體寒腹大全
賴鸕鷀(若患腹大如鼓米飲調鸕鷀末服立枯如故也)血泛經過飲調瓜子(甜苽)
(子内仁搗作末去油飲調服之立絶)咳逆數數酒服熟雄(大雄炮過以酒調一錢匕服立)
(定也)遍體疹風冷調生側(附子傍生者曰側子作末冷酒服立差也)腸虛瀉痢
須假草零(搗五倍子作末以熟水下之立止也)久渴心煩宜投竹瀝除癥
去塊全仗硝&KR1216;(硝&KR1216;即&KR1216;砂硝石二味於乳鉢中研作粉同鍜了酒服神效也)益食加觴
須煎蘆朴(不食者并飲酒少者煎逆水蘆根并厚朴二味湯服)強筋健骨須是蓯
鱓(蓯蓉并鱓魚二味作末以黃精汁丸服之可力倍常十也出乾寧記宰)駐色延年精蒸
神錦(出顔色服黃精自然汁拌細研神錦於柳木甑中蒸七日了以木蜜丸服顔貌可如幼女之容色也)
知瘡所在口點陰膠(陰膠即是甑中氣垢少許於口中即知臟腑所起直徹至住處知痛)
(足可醫也)産後肌浮甘皮酒服(産後䏎浮酒服甘皮立愈)口瘡舌拆立愈
黃蘇(口瘡舌拆以根黃塗蘇炙作末含之立差)腦痛欲死鼻投硝末(頭痛者以硝石)
(作末内鼻中立止)心痛欲死速覓延胡(以延胡索作散酒服之立愈也)如斯百
種是藥之功某忝遇明時謬看醫理雖尋聖法難可窮
微略陳藥餌之功能豈溺仙人之要術其制藥炮熬煮
炙不能記年月哉欲審元由須看海集某不量短見直
錄炮熬煮炙列藥制方分為上中下三卷有三百件名
具陳於後
凡方云丸如細麻子許者取重四兩鯉魚目比之
云如大麻子許者取重六兩鯉魚目比之
云如小豆許者取重八兩鯉魚目比之
云如大豆許者取重十兩鯉魚目比之
云如兔蕈(俗六兔屎)許者取重十二兩鯉魚目比之
云如梧桐子許者取重十四兩鯉魚目比之
云如彈子許者取重十六兩鯉魚目比之
一十五箇白珠為凖是一彈丸也
凡方中云以水一鎰至二鎰至十鎰者每鎰秤之重
十二兩為度
凡云一兩一分一銖者正用今絲綿秤也勿得將四
銖為一分有誤必所損兼傷藥力也
凡云散只作散丸只作丸或酒煮或用醋或乳煎一
如法則
凡方煉蜜每一斤秪煉得十二兩半或一分是數若
火少若火過並用不得也
凡膏煎中用脂先須煉去革膜了方可用也
凡修事諸藥物等一一並須專心勿令交雜或先熬
後煮或先煮後熬不得改移一依法則也
凡修合丸藥用蜜秪用蜜用餳止用餳用糖祗用糖
勿交雜用必宜潟人也
衍義總序
天地以生成為德有生所甚重者身也身以安樂為本
安樂所可致者以保養為本世之人必本其本則本必
固本既固疾病何由而生天横何由而至此攝生之道
無逮於此夫草木無知猶假灌溉矧人為萬物之靈豈
不資以保養然保養之義其理萬計約而言之其術有
三一養神二惜氣三隄疾忘情去智恬澹虛無離事全
真内外無寄如是則神不内耗境不外惑真一不雜則
神自寧矣此養神也抱一元之本根固歸精之真氣三
焦定位六賊忘形識界既空大同斯契則氣自定矣此
惜氣也飲食適時温凉合度出處無犯於八邪寤寐不
可以勉強則身自安矣此隄疾也三者甚易行然人自
以謂難行而不肯行如此雖有長生之法人罕專尚遂
至永謝是以疾病交攻大和頓失聖人憫之故假以保
救之術輔以蠲疴之藥俾有識無識咸臻壽域所以國
家編撰聖惠校正素問重定本草别為圖經至于張仲
景傷寒論及千金金匱外臺之類粲然列於書府今復考
拾天下醫生補以名職分隸曹屬普救世人之疾苦茲
蓋全聖至德之君合天地之至仁接物厚生大賚天下
故野無遺逸之藥世無不識之病然本草二部其間撰
著之人或執用己私失於商較致使學者檢據之間不
得無惑今則併考諸家之說參之實事有未盡厥理者
衍之以臻其理(如東壁土倒流水冬灰之類)隱避不斷者伸之以見
其情(如水自菊下過而水香鼹鼠溺精墜地而生子)文簡誤脫者證之以明其
義(如玉泉石蜜之類)諱避而易名者原之以存其名(如山藥避宋朝諱及)
(唐避代宗諱)使是非歸一治療有源檢用之際曉然無惑是
以搜求訪緝者十有餘年採拾衆善&KR0008;療疾苦和合收
蓄之功率皆周盡矧疾為聖人所謹無常不可以為醫
豈容易言哉宗奭常謂疾病所可憑者醫也醫可據者
方也方可恃者藥也苟知病之虛實方之可否若不能
達藥性之良毒辯方宜之早晚真僞相亂新陳相錯則
曷由去道人陳宿之蠱(唐甄立言仕為太常丞善醫術有道人心腹懣煩彌一歲診曰)
(腹有蠱誤食髮而然令餌雄黃一劑少選吐一蛇如拇指無目燒之有髮氣乃愈)生張果駢潔
之齒(唐張果召見玄宗謂高力士曰吾聞飲董無苦者奇士也時天寒取以飲果三進頽然曰非佳酒乃)
(寢頃視齒憔縮顧左右取鐡如意擊墮之藏帶中更出藥傅其斷良久齒已生粲然駢潔帝益神之)此書
之意於是乎作今則編次成書謹依二經類例分門條
析仍衍序例為三卷内有名未用及意義已盡者更不
編入其神農本經名醫别錄唐本先附今附新補新定
之目緣本經已著目錄内更不聲說依舊作二十卷及
目錄一卷目之曰本草衍義若博愛衛生之士志意或
同則更為詮修以稱聖朝好生之德時政和六年丙申
歲記
本草之名自黃帝岐伯始其補註總叙言舊說本草經
者神農之所作而不經乎帝紀元始五年舉天下通知方
術本草者所在軺傳遣詣京師此但見本草之名終不
能斷自何代而作又樓護傳稱護少誦醫經本草方術
數十萬言本草之名蓋見扵此是猶不然也世本曰神
農嘗百草以和藥濟人然亦不著本草之名皆未臻厥
理嘗讀帝王世紀曰黃帝使岐伯嘗味草木定本草經
造醫方以療衆疾則知本草之名自黃帝岐伯始其淮
南子之言神農嘗百草之滋味一日七十毒亦無本草
之說是知此書乃上古聖賢具生知之智故能辯天下
品物之性味合世人疾病之所宜後之賢智之士從而
和之者又增廣其品至一千八十二名(補注本草稱一千八十二種然一種有分兩用者有三用者其)
(稱字為名字於義方允)可謂大備然其間注說不盡或捨理别趣者往往多矣
是以衍摭餘義期於必當非足以發明聖賢之意冀有補於闕疑
夫天地既判生萬物者惟五氣爾五氣定位則五味生
五味生則千變萬化至於不可窮已故曰生物者氣也
成之者味也以奇生則成而耦以耦生則成而奇寒氣
堅故其味可用以火熱氣䎡故其味可用以堅風氣散
故其味可用以收燥氣收故其味可用以散土者冲氣
之所生冲氣則無所不和故其味可用以緩氣堅則壯
故苦可以飬氣脈䎡則和故鹹可以養脈骨收則強故
酸可以養骨筋散則不攣故辛可以養筋肉緩則不壅
故甘可以養肉堅之而後可以䎡收之而後可以散欲
緩則用甘不欲則弗用用之不可太過太過亦病矣古
之養生治疾者必先通乎此不通乎此而能已人之疾
者蓋寡矣
夫安樂之道在能保養者得之况招來和氣之藥少攻
决之藥多不可不察也是知人之生須假保養無犯和
氣以資生命纔失將護便致病生苟或處治乖方旋見
顛越防患須在閒日故曰安不忘危存不忘亡此聖人
之預戒也
攝養之道莫若守中守中則無過與不及之害經曰春
夏秋冬四時隂陽生病起於過用蓋不適其性而強云
為逐強處即病生五臟受氣蓋有常分用之過耗是以
病生善養生者既無過耗之弊又能保守真元何患乎
外邪所中也故善服藥不若善保養不善保養不若善
服藥世有不善保養又不善服藥倉卒病生而歸咎於
神天噫是亦未嘗思也可不慎歟
夫未聞道者放逸其心逆於生樂以精神徇智巧以憂
畏徇得失以勞苦徇禮節以身世徇財利四徇不置心
為之疾矣極力勞形躁暴氣逆當風縱酒食嗜辛鹹肝
為之病矣飲食生冷温凉失度久坐久卧大飽大饑脾
為之病矣呼呌過常辯争陪答冐犯寒暄恣食鹹苦肺
為之病矣久坐濕地強力入水縱慾勞形三田漏溢腎
為之病矣五病既作故未老而羸未羸而病病至則重
重則必斃嗚呼是皆弗思而自取之也衛生之士須謹
此五者可致終身無苦經曰不治已病治未病正為此
矣
夫善養生者養内不善養生者養外養外者實外以充
快悅澤貪欲恣情為務殊不知外實則内虛也善養内
者實内使臟腑安和三焦各守其位飲食常適其宜故
莊周曰人之可畏者衽席飲食之間而不知為之戒者
過也若能常如是畏謹疾病何緣而起壽考焉得不長
賢者造形而悟愚者臨病不知誠可畏也
夫柔情難綰而不斷不可不以智慧决也故幃箔不可
不遠斯言至近易其事至難行蓋人之智慧淺陋不能
勝其貪欲也故佛書曰諸苦所因貪欲為本若滅貪欲
何所依止是知貪欲不滅苦亦不滅貪欲滅苦亦滅聖
人言近而指遠不可不思不可不懼善攝生者不勞神
不苦形神形既安禍福何由而致也
夫人之生以氣血為本人之病未有不先傷其氣血者
世有童男室女積想在心思慮過當多致勞損男則神
色先散女則月水先閉何以致然蓋愁憂思慮則傷心
心傷則血逆竭血逆竭故神色先散而月水先閉也火
既受病不能榮養其子故不嗜食脾既虛則金氣虧故
發𠻳嗽既作水氣絶故四肢乾木氣不充故多怒鬢髮
焦筋痿俟五臟傳遍故卒不能死然終死矣此一種於
諸勞者最為難治蓋起於五臟之中無有已期藥力不
可及也若或自能改易心志用藥扶接如此則可得九
死一生舉此為例其餘諸勞可按脈與證而治之
夫治病有八要八要不審病不能去非病不去無可去之術
也故須審辯八要庶不違誤其一曰虛五虛是也(脈細皮寒)
(氣少泄利前後飲食文人此為五虛)二曰實五實是也(脈盛度熱腹脹前後不通悶瞀此五)
(實也)三曰冷臟腑受其積冷是也四曰熱臟腑受其積熱
是也五曰邪非臟腑正病也六曰正非外邪所中也七
曰内病不在外也八曰外病不在内也既先審此八要
參之六脈審度所起之源繼以望聞問切加諸病者豈
有不可治之疾也夫不可治者有六失失於不審失於
不信失於過時失於不擇醫失扵不識病失於不知藥
六失之中有一於此即為難治非止醫家之罪亦病家
之罪也矧又醫不慈仁病者猜鄙二理交馳於病何益
由是言之醫者不可不慈仁不慈仁則招禍病者不可
猜鄙猜鄙則招禍惟賢者洞達物情各就安樂亦治病之說
耳
合藥分劑料理法則中言凡方云用桂一尺者削去皮
畢重半兩為正既言廣而不言狹如何便以半兩為正
且桂即皮也若言削去皮畢即是全無桂也今定長一
尺闊一寸削去皮上麄虛無味者約為半兩然終不見
當日用桂一尺之本意亦前人之失也
序例藥有酸醎甘苦辛五味寒熱温凉四氣今詳之凡
稱氣者即是香臭之氣其寒熱温凉則是藥之性且如鵝
條中云白鵝脂性冷不可言其氣冷也况自有藥性論
其四氣則是香臭臊腥故不可以寒熱温凉配之如蒜
阿魏鮑魚汗韈則其氣臭雞魚鴨蛇則其氣腥腎狐狸
白馬莖裩近隱處人中白則其氣臊沉檀龍麝則其氣
香如此則方可以氣言之其序例中氣字恐後世誤書
當改為性字則於義方允
今人用巴豆皆去油訖生用茲必為本經言生温熟寒
故欲避寒而即温也不知寒不足避當避其大毒矧本
經無全去油之說故陶𨼆居云熬令黃黑然亦大過矣
日華子云炒不如去心膜煮五度換水各煮一沸為佳
其杏仁桃仁葶藶胡麻亦不須熬至黑但慢火炒令赤
黃色斯可矣
凡服藥多少雖有所說一物一毒服一丸如細麻之例
今更合别論緣人氣有虛實年有老少病有新久藥有
多毒少毒更在逐事斟量不可舉此為例但古人凡設
例者皆是假令豈可執以為定法
本草第一序例言犀角羚羊角鹿角一槩末如粉臨服
内湯中然今昔藥法中有生磨者煎取汁者且如丸藥
中用蠟取其能固護藥之氣味勢力全備以過關鬲而
作效也今若投之蜜相和雖易為丸劑然下咽亦易散
化如何得到臟中若其間更有毒藥則便與人作病豈
徒無益而又害之全非用蠟之本意至如桂心於得更
有上虛軟甲錯可削之也凡此之類亦更加詳究
今人用麻黃皆合擣諸藥中張仲景方中皆言去上沫
序例中言先别煮三兩沸掠去其沫更益水如本數乃
内餘藥不爾令人發煩甚得用麻黃之意醫家可持此
說然云折去節令通理寸剉之寸剉之不若碎剉如豆
大為佳藥味易出而無遺力也
陶𨼆居云藥有宣通補洩輕重澀滑燥濕此十種今詳
之惟寒熱二種何獨見遺如寒可去熱大黃朴消之屬
是也如熱可去寒附子桂之屬是也今特補此二種以
盡厥旨
人之生實隂陽之氣所聚耳若不能調和隂陽
之氣則害其生故寳命全形篇論曰人以天地
之氣生又曰天地合氣命之曰人是以陽化氣
隂成形也夫遊魂為變者陽化氣也精氣為物
者隂成形也隂陽氣和神在其中矣故隂陽應
象大論曰天地之動静神明為之綱紀即知神
明不可以隂陽攝也易所以言隂陽不測之謂神
盖為此矣故曰神不可大用大用即竭形不可大勞
大勞則斃是知精氣神人之大本不可不謹養智者養
其神惜其氣以固其本世有不謹衛生之經者動皆觸
犯既已犯養生之禁須假以外術保救不可坐以待斃
本草之經於是興焉旣知保救之理不可不窮保救之
事衍義於是存焉二者其名雖異其理僅同欲使有知
無知盡臻壽域率至安樂之鄉適是意者求其意而可
矣養心之道未可怱也六欲七情千變萬化出没不定
其言至簡其義無窮而以一心對無窮之事不亦勞乎
心苟不明不為物所病者未之有也故明逹之士遂至
忘心心既忘矣則六欲七情無能為也六欲七情無能
為故内事不生内事不生故外患不能入外患不能入
則本草之用實世之芻狗耳若未能達是意而至是地
則未有不緣六欲七情而起憂患者憂患既作則此書
一日不可闕也愚何人哉必欲斯文絶人之憂患乎
右𨼆居以謂凡篩丸散藥畢皆更合於臼中以杵擣數
百過如此恐乾末煎湯不可擣不若令力士合研為佳
又曰凡湯酒膏中用諸石皆細擣之如粟亦可以葛布
篩令調勻並以綿裹内中其雄黃硃砂輩細末如粉今
詳之凡諸石雖是湯酒中亦須稍細藥力方盡出效亦
速但臨服須澄濾後再上火不爾恐遺藥力不見效湯
酒中尚庶幾若在服食膏中豈得更如粟也不合如
此立例當在臨時應用詳酌爾又說㕮咀兩字唐本注
謂為商量斟酌非也嘉祐復符陶𨼆居說為細切亦非
也儒家以謂有含味之意如人以齒咀嚙雖破而不塵
但使含味耳張仲景方言㕮咀其義如此
病人有既不洞曉醫藥復自行臆度如此則九死一生
或醫人未識其病或以財勢所迫占奪強治如此之輩
醫家病家不可不察也要在聰明賢達之士掌之則病
無不濟醫無不功世間如此之事甚多故須一一該舉
以隄或然
夫人有貴賤少長病當别論病有新久虚實理當别藥
蓋人心如面各各不同惟其心不同臟腑亦異臟腑既
異乃以一藥治衆人之病其可得乎故張仲景曰又有
土地高下不同物性剛柔飡居亦異是故黃帝興四方
之問岐伯舉四治之能臨病之功宜須兩審如此則依
方合藥一槩而用亦以疎矣且如貴豪之家形樂志苦
者也衣食足則形樂心慮多則志苦岐伯曰病生於脈
形樂則外實志苦則内虛故病生於脈所養既與貧下
異憂樂思慮不同當各逐其人而治之後世醫者直委
此一節閉絶不行所失甚矣嘗有一醫官暑月與貴人
飲貴人曰我昨日飲食所傷今日食减醫曰可餌消化
藥他人當服十丸公當减其半下嚥未久疎逐不已幾
致斃以此較之虛實相遼不可不察故曰病當别論又
一男子暑月患血痢醫妄以凉藥逆制專用黃連阿膠
木香藥治之此藥始感便治則可今病久腸虛理不可
服踰旬不已幾致委頓故曰理當别藥如是論之誠在
醫之通變又須經歷則萬無一失引此為例餘可效此
凡用藥必須擇州土所宜者則藥力具用之有據如上
黨人參川屬當歸齊州半夏華州細辛又如東壁土冬月
灰半天河水熱湯漿水之類其物至微其用至廣蓋亦
有理若不推究厥理治病徒費其功終亦不能活人聖
賢之意不易盡知然捨理何求哉
凡人少長老其氣血有盛壯衰三等故岐伯曰少火之
氣壯壯火之氣衰蓋少火生氣壯火散氣况復衰火不
可不知也故治法亦當分三等其少日服餌之藥於壯
老之時皆須别處之决不可忽也世有不留心於此者
往往不信遂致困危哀哉
今人使理中湯丸倉卒之間多不效者何也是不知仲
景之意為必效藥蓋用藥之人有差殊耳如治胷痺心
中痞堅氣結胸滿脅下逆氣搶心理中湯主之人參术乾
薑甘草四物等共一十二兩水八升煮取三升每服一
升日三服以知為度或作丸須雞子黃大皆奇效今人
以一丸如楊梅許服之病既不去乃曰藥不神非藥之
罪用藥者之罪也今引以為例他可傚此然年高及素虛
寒人當逐宜减甘草
夫高醫以蓄藥為能倉卒之間防不可售者所須也若
桑寄生桑螵蛸鹿角膠天靈蓋虎膽蟾酥野駝螢蓬虆
空青婆娑石石蠏冬灰蠟宣水松黃之類如此者甚多
不能一一遍舉唐元澹字行冲嘗謂狄仁傑曰下之事
上譬富家儲積以自資也脯腊膎胰以供滋膳參术芝
桂以防疾病門下充旨味者多矣願以小人備一藥可
乎仁傑笑曰公正吾藥籠中物不可一日無也然梁公
因事而言獨譬之以藥則有以見天下萬物之中尤不
可闕者也知斯道者知斯意而已
凡為醫者須略通古今粗守仁義絶馳騖能所之心專
博施救拔之意如此則心識自明神物來相又何必戚
戚沽名齪齪求利也如或不然則曷以致姜撫沽譽之
慙逋華佗之矜能受戮乎
嘗讀唐方技傳有云醫要在視脉唯用一物攻之氣純
而愈速一藥偶得他藥相制弗能專力此難愈之驗也
今詳之病有大小新舊虛實豈可止以一藥攻之若初
受病小則庶幾若病大多日或虛或實豈得不以他藥
佐使如人用硫黃皆知此物大熱然石性緩倉卒之間
下咽不易便作效故智者又以附子乾薑桂之類相佐
使以發之將併力攻疾庶幾速效若單用硫黃其可得
乎故知許嗣宗之言未可全信賢者當審度之
夫用藥如用刑刑不可誤誤即干人命用藥亦然一誤
即便隔生死然刑有鞫司鞫成然後議定議定然後書
罪盖人命一死不可復生故須如此詳謹今醫人
纔到病家便以所見用藥若高醫識病知脈藥
又相當如此即應手作效或庸下之流孟浪亂
投湯劑逡巡便致困危如此殺人何太容易世
間此事甚多良由病家不擇醫平日未嘗留心
於醫術也可不懼哉
治婦人雖有别科然亦有不能盡聖人之法者今豪足
之家居奥室之中處帷幔之内復以帛幪手臂既不能
行望色之神又不能殫切脈之巧四者有二闕焉黃帝
有言曰凡治病察其形氣色澤形氣相得謂之可治色
澤以浮謂之易已形氣相失謂之難治色天不澤謂之
難已又曰診病之道觀人勇怯骨肉皮膚能知其情以
為診法若患人脈病不相應既不得見其形醫人止據
脈供藥其可得乎如此言之烏能盡其術也此醫家之
公患世不能革醫者不免盡理質問病家見所問繁還
為醫業不精往往得藥不肯服似此甚多扁鵲見齊侯
之色尚不肯信况其不得見者乎嗚呼可謂難也已又
婦人病温已十二日診之其脈六七至而澁寸稍大尺
稍小發寒熱頰赤口乾不了了耳聾問之病後數日經
水乃行此屬少陽熱入血室也若治不對病則必死乃
按其證與小柴胡湯服之二日又與小柴胡湯加桂枝
乾薑湯一日寒熱遂已又云我臍下急痛又與抵當丸
微利臍下痛痊身漸涼和脈漸勻尚不了了乃復與小
柴胡湯次日云我但胷中熱燥口鼻乾又少與調胃承
氣湯不得利次日又云心下痛又與大䧟胷丸半服利
三行而次日虛煩不寧時妄有所見時復狂言雖知其
尚有燥屎以其極虛不敢攻之遂與竹葉湯去其煩熱
其夜大便自通至曉兩次中有燥屎數枚而狂言虛煩
盡解但咳𠻳唾沫此肺虛也若不治恐乘虛而成肺痿
遂與小柴胡去人參大棗生薑加乾薑五味子湯一日
欬减二日而病悉愈已上皆用張仲景方
有婦人病吐逆大小便不通煩亂四肢冷漸無脈凡一
日半與大承氣湯兩劑至夜半漸得大便通脈漸生翼
日乃安關格之病極難治醫者當審謹也經曰關則吐
逆格則不得小便如此亦有不得大便者有小兒病虛
滑食略化大便日十餘次四肢柴瘦腹大食訖又饑此
疾正是大腸移熱扵胃善食而瘦又謂之食&KR0008;者時五
六月間脈洪大按之則絶今六脈既單洪則夏之氣獨
然按之絶則無胃氣也經曰夏脈洪洪多胃氣少曰病
但洪無胃氣曰死夏以胃氣為本治療失於過時後不
逾旬果卒
有人病久𠻳肺虛生寒熱以欵冬花焚三兩芽俟煙出
以筆管吸其烟滿口則嚥之至倦則已凡數日之間五
七作差
有人病瘧月餘日又以藥吐下之氣遂弱疾未愈觀其
病與脈乃夏傷暑秋又傷風乃與柴胡湯一劑安後又
飲食不節寒熱復作此蓋前以傷暑今以飲食不慎遂
致吐逆不食脇下牽急而痛寒熱無時病名痰瘧以十
棗湯一服下痰水數升明日又與理中散二錢遂愈
有人苦風痰頭痛顫掉吐逆飲食减醫以為傷冷物遂
以藥温之不愈又以丸藥下之遂厥復與金液丹後譫
言吐逆顫掉不省人狂若見鬼循衣摸床手足冷脈伏
此胃中有結熱故昏瞀不省人以陽氣不能布於外陰
氣不持扵内即顫掉而厥遂與大承氣湯至一劑乃愈
方見仲景後服金鉑丸方見刪繁
有男子年六十一腳腫生瘡忽食猪肉不安醫以藥利
之稍愈時出外中風汗出後頭面暴腫起紫黑色多睡
耳輪上有浮泡小瘡黃汁出乃與小續命湯中加羌活
一倍服之遂愈
有人年五十四素羸多中寒近服兔絲有效小年常服
生硫黃數斤脈左上二部右下二部弦緊有力五七年
來病右手足筋急拘攣言語稍遲遂與仲景小續命湯
加薏苡仁一兩以治筋急减黃芩人參芍藥各半以避
中寒杏仁只用一百五枚後云尚覺大冷因盡去人參
芍藥黃芩三物郤加當歸一兩半遂安今人用小續命
湯者比比皆是既不能逐證加减遂至危殆人亦不知
今小續命湯世所須也故舉以為例可不謹哉
夫八節之正氣生活人者也八節之虛邪殺人者也非
正氣則為邪非真實則為虛所謂正氣者春温夏熱秋
凉冬寒此天之氣也若春在經絡夏在肌肉秋在皮膚
冬在骨髓此人之氣也在處為實不在處為虛故曰若
以身之虛逢時之虛邪不正之氣兩虛相感始以皮膚
經絡次傳至臟腑逮於骨髓則藥力難及矣如此則醫
家治病正宜用藥抵截散補防其深固而不可救也又
嘗須保護胃氣舉斯為例餘可效此
證類本草卷一
