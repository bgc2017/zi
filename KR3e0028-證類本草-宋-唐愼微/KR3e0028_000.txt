證類本草醫家類
提要
(臣)等謹案證類本草三十卷宋唐慎微撰案
陳振孫書錄觧題載此書三十卷多大觀本
草晁公武讀書志則作証類本草三十二卷
亦題唐慎微撰是宋時已有兩本矣玉海載
紹興二十七年八月十五日王繼先上校定
大觀本草三十二卷釋音一卷詔秘書省修
潤付胄監鏤板行之則南宋且有官本然皆
未見其原刊今行於世者亦有兩本一為明
萬歷丁丑翻刻元大德壬寅宗文書院本前
有大觀二年仁和縣尉艾晟序稱其書三十
一卷目錄一卷集賢孫公得其本而善之命
官校正鏤板以廣其傳慎微不知何許人傳
其書者失其邑里族氏故不載焉陳氏所見
蓋此本故題曰大觀本草一為明成化戊子
翻刻金泰和甲子晦明軒本前有宋政和六
年提舉醫學曺孝忠序稱欽奉玉音使臣楊
戬總工刊寫繼又命孝忠校正潤色之其改
稱政和本草蓋由于此實一書也書末又有
金皇統三年翰林學士宇文虚中跋稱慎微
字審元成都華陽人治病百不失一為士人
療病不取一錢但以名方秘籙為請以此士
人尤喜之每於經史諸書中得一藥名一方
論必錄以告遂集為此書尚書左丞蒲傳正
欲以執政恩例奏與一官拒而不受又稱元
祐間虚中為兒童時見慎微治其父風毒預
期某年月日再發緘方以俟臨期服之神驗
則慎微始末虚中述之甚明蓋靖康以後内
府圖籍悉入於金故陳振孫未見此本不知
慎微何許人而晁公武所云三十二卷者殆
合目錄計之亦未見政和所刻也然考趙與
旹賓退錄則稱唐慎微蜀州晉原人世為醫
深於經方元祐間蜀帥李端伯招之居成都
嘗著証類備急本草三十二卷艾晟序其書
謂慎微不知何許人故為表出蜀州今為崇
慶府云云所序履貫小異豈虚中兒時見之
但知其寄籍歟大德中所刻大觀本作三十
一卷與艾晟所言合泰和中所刻政和本則
以第三十一卷移於三十卷之前合為一卷
已非大觀之舊又有大定己酉麻革序及劉
祁跋並稱平陽張存惠增入寇宗奭本草衍
義則益非慎微之舊然考大德所刻大觀本
亦增入宗奭衍義與泰和本同蓋元代重刻
又從金本錄入也今以二本互校大德本於
朱書墨蓋(案原本每條稱墨蓋以下為慎微所續其式如今刻工所稱之魚尾)
較為分明泰和本則多與條例不相應然刊
刻清整首末序跋完具則泰和本為勝今以
泰和著錄大德本則附見其名於此不别存
目焉乾隆十年月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
重修證類本草序
自古人俞穴鍼石之法不大傳而後世亦鮮有得其妙
者遂專用湯液丸粒理疾至於刳腸剖臆刮骨續筋之
神竒以為别術所得終非神農家事維聖哲審證以制
方因方而見藥故方家言盛行而神農之經不可一朝
而舍也其書大抵源於神農氏自神農氏而下名本草
者固非一家又有所謂唐本蜀本者迄於有宋政和間
天子留意生人乃命宏儒名醫詮定諸家之說為之圖
繪使人驗其草木根莖花實之微與夫玉石金土蟲魚
飛走之狀以辯其藥之真贗而易知為之類例使人别
其物産風氣之殊宜君臣佐使之異用甘辛鹹苦酸之
異味温凉寒熱緩急有毒無毒之不同而易見其書始
大備而加察焉行於中州者舊有解人龐氏本兵煙蕩
析之餘所存無幾故人罕得恣窺今平陽張君魏卿惜
其寖遂湮墜乃命工刻梓實因龐氏本仍附以寇氏衍
義比之舊本益備而加察焉書成過余屬為序引余謂
人之所甚重者生也衛生之資所甚急者藥也藥之考
訂使無以乙亂丙誤用妄投之失者神農家書也開卷之
際指掌斯見政如止水鑑形洪鐘荅響顧安所逃遯其
形聲哉養老慈幼之家固當家置一本况業醫者之流
乎然其論者自梁陶𨼆居唐宋以來諸人備矣余言其
贅乎世固有無用之學無益之書余特嘉張君愛物之
周用心之勤能為是大有益之書以暨羣生以圖永久
非若世之市兒販夫僥倖目前規規然專以利為也故
喜聞而樂道之君諱存惠字魏卿歲己酉孟秋朢日貽
溪麻革信之序
政和新修經史證類備用本草序
成周六典列醫師於天官聚毒藥以共醫事蓋雖治道
緒餘仁民愛物之意寓焉聖人有不能後也國朝闡神
農書康濟斯民嘉祐中兩命儒臣圖經補注訓義剖治
亦已詳矣而重熙累洽文物滋盛士之聞見益廣視前
世書猶可緝熙而賡續者蜀人唐慎微近以醫術稱因
本草舊經衍以證類醫方之外旁摭經史至仙經道書
下逮百家之說兼收並錄其義明其理博覽之者可以
洞逹臣因侍燕閒親奉玉音以謂此書寔可垂濟廼詔
節使臣楊戩總工刊寫繼又命臣校正而潤色之臣仰
惟睿聖當天慈仁在宥誕振三墳躋民壽域肇設學校
俾革俗弊復詔天下進以竒方善術將為聖濟經以幸
天下萬世臣以匪才叨列是職兢臨淵谷而證類本草
誠為治病之總括又得以釐而正之榮幸深矣謹奉明
詔欽帥官聯朝夕講究刪繁緝紊務底厥理諸有援引
誤謬則斷以經傳字畫鄙俚則正以字說餘或訛戾殽
互繕錄之不當者又復隨筆刊正無慮數千遂完然為
成書凡六十餘萬言請目以政和新修經史證類備用
本草云政和六年九月一日提舉醫學曹孝忠謹序
