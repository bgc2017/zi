證𩔖本草卷七
宋唐慎微撰
草部上品之下總五十三種
三十四種神農本經
二種名醫别錄
二種唐本先附(注云唐附)
五種唐本餘
一十種陳藏器餘
凡墨蓋字已下並唐慎微續證𩔖
藍實芎藭
蘼蕪黃連
絡石(地錦扶芳土鼓石□薜荔木蓮常春藤等續注)蒺䔧子
黃耆(白水耆赤水耆木耆續注)肉蓯蓉(草蓯蓉附)
防風(葉附花續注)蒲黃
香蒲續斷
漏蘆營實(白薔薇根續注)
天名精决明子(茳&KR0034;續注)
丹參茜根
飛廉五味子
旋花(續筋附)蘭草
忍冬蛇床子
地膚子(鴨舌草附)千歲虆(藤是也)
景天(花附)茵蔯蒿
杜若沙參
白兔藿徐長卿
石龍芻(敗蓆續注)薇銜
雲實(花附)王不留行
鬼督郵(唐附)白花藤(唐附)
五種唐本餘
留軍待地不容
獨用將軍山胡椒
燈籠草
一十種陳藏器餘
人肝藤越王餘筭
石蓴海根
寡婦薦自經死䋲
刺密骨路支
長松合子草
藍實味苦寒無毒主解諸毒殺蠱蚑(音其小兒鬼也)疰鬼螫毒
久服頭不白輕身其葉汁殺百藥解狼毒射罔毒其莖
葉可以染青生河内平澤(陶隱居云此即今染䌝音禁碧所用者至解毒人卒不能)
(得生藍汁乃漬䌝布汁以解之亦善以汁塗五心又止煩悶尖葉者為勝甚療蜂螫毒唐本注云藍實有三種)
(一種圍徑二寸許厚三四分出嶺南云療毒腫木常名此草為木藍子如陶所引乃是蓼藍實也其普更切為)
(澱音殿者按經所用乃是蓼藍實也其苗似蓼而味不辛者此草汁療熱毒諸藍非比目二種藍今並堪染菘)
(藍為澱惟堪染青其蓼藍不堪為澱惟作碧色爾臣禹錫等謹按蜀本圖經云葉似水蓼花紅白色子若蓼子)
(而大黑色今所在下濕地有人皆種之爾雅云葳馬藍注今大葉冬藍也䟽今為澱者是也藥性論云藍實君)
(味甘能填骨髓明耳目利五藏調六腑利開節治經絡中結氣使人健少睡益心力藍汁止心煩躁解蠱毒日)
(華子云吳藍味苦甘冷無毒治天行熱狂丁瘡遊風熱毒腫毒風疹除煩止渴殺疳解毒藥箭今金瘡血悶蟲)
(蛇傷毒刺鼻洪吐血排膿寒熱頭痛赤眼産後血暈解金石藥毒解狼毒射罔毒小兒壯熱熱甘陳藏器云蘇)
(云菘藍造澱按澱多是槐藍蓼藍作者入藥勝槐藍澱寒𫝊熱瘡解諸毒滓傅小兒禿瘡熱腫初作上沫堪染)
(如青黛解毒小兒丹熱和水服之藍有數種蓼藍最堪入藥甘藍此人食之去熱黃也又云青布味鹹寒主解)
(諸物毒天行煩毒小兒寒熱丹毒並水漬取汁飲燒作黑灰傅惡瘡經年不差者及炙瘡止血令不中風水和)
(蠟熏惡瘡入水不爛熏嗽殺蟲熏虎狼咬瘡出水毒又於器中燒令煙出以器口熏人中風水惡露等瘡行下)
(得惡汁知痛痒差又入諸膏藥療丁腫狐刺等惡瘡又浸汁和生薑煮服止霍亂真者入用假者不中)
圖經曰(藍實生河内平澤今處處有之人家蔬圃中作畦種蒔三月四月生苗高三二尺許葉似水蓼)
(花紅白色實亦若蓼子而大黑色五月六月採實按藍有數種有木藍出嶺南不入藥有菘藍可以為澱者亦)
(名馬藍爾雅所謂葴馬藍是也有蓼藍但可染碧而不堪作澱即醫方所用者也又福州有一種馬藍四時俱)
(有葉類苦益菜土人連根採之焙擣下蓯酒服錢匕治婦人敗血甚佳又江寧有一種吳藍二三月内生如蒿)
(狀葉青花白性寒去熱解毒止吐血此二種雖不類而俱有藍名又古方多用吳藍者或恐是此故并附之後)
(漢趙岐作藍賦其序云余就醫偃師道經陳留此境人皆以種藍染紺為業藍田彌望黍稷不殖至今近京種)
(藍時盛云藍汁治蟲豸傷咬劉禹錫傳信方著其法云取大藍汁一捥入雄黃麝香二物隨意着多少細研投)
(藍汁中以點咬處若是毒者即並細服其汁神異之極也昔張薦員外在劔南為張延賞判官忽被班蜘蛛咬)
(項上一宿咬處有二道赤色細如箸繞項上從匈前下至心經兩宿頭面腫疼如數升盌大肚漸腫幾至不救)
(張相素重薦因出家財五百千并薦家財又數百千募能療者忽一人應召云可治張相初甚不信欲驗其方)
(遂令目前合藥其人云不惜方當療人性命耳遂取大藍汁一甆盌取蜘蛛投之藍汁良久方出得汁中甚困)
(不能動又别擣藍汁加麘香末更取蜘蛛投之至汁而死又更取藍汁麝香復加雄黃和之更取一蜘蛛投汁)
(中隨化為水張相及諸人甚異之遂令點於蛟處兩日内悉平愈但咬處作小瘡痂落如舊又中品著青黛條)
(云從胡國來及太原廬陵南康等染澱亦堪傳熱毒等染瓮上池沫紫碧色者同青黛功)
聖惠方(治時氣熱毒心神煩躁用藍澱半大匙以新汲水一盞服)
又方(治小兒中蠱下血欲死擣青藍汁頻服半合)
千金方(治脣上生瘡連年不差以八月藍葉一片擣取汁洗不過三日差)
又方(治自縊死以藍汁灌之又極湏安定其心徐緩解慎勿割斷䋲抱取心下猶温者刺鷄冠血滴着口)
(中即活也男雌女雄)
又方(熊傷人瘡燒青布熏瘡口毒出仍&KR0034;葛根令濃汁以洗瘡口十度并搗葛根為散煮葛根汁服方寸)
(匕日五服差)
又方(治鱉&KR0146;藍葉一斤擣以水三升絞取汁服一升日二)
千金翼(治急疳蝕鼻口數日欲死取藍澱傅之令遍日十度夜四度差)
肘後方(治人身體重小腹急熱上衝匈頭重不能舉眼中生䁾膝脛拘急欲死取藍一把水五升鼠屎)
(兩頭尖者二七枚&KR0034;取二升蠱服之温覆取汙)
葛氏方(新被毒箭擣藍青絞汁飲并傅瘡上如無藍可漬青布絞汁飲之亦以治瘡中)
又方(中水毒擣藍青汁以少水和𫝊頭面身上令匝)
又方(服藥過劑煩悶及中毒煩悶欲死擣藍取汁服數升無藍漬青絹取汁飲亦佳)
又方(食杏仁中毒藍子汁解之)
梅師方(治虎傷人瘡取青布緊捲作纏燒一頭内竹筒中射瘡口令煙熏入瘡中佳)
又方(治上氣咳嗽呷呀息氣喉中作聲唾䊀以藍實葉水浸良久擣絞取汁空腹頻服須臾以杏仁研取)
(研取汁煮粥食之一兩日將息依前法更服吐痰盡方差)
子母秘錄(治小兒赤痢擣青藍汁二升分四服)
又方(治小兒丹藍澱𫝊熱即易)
廣五行記(永徽中絳州僧病噎不下食告弟子吾死之後便可開吾匈喉視有何物言終而卒弟子)
(依言而開視匈中得一物形似魚而有兩頭遍體是肉鱗弟子致器中跳躍不止戲以諸味皆隨化盡時夏中)
(藍盛作澱有一僧以澱致器中此蟲遂遶器中走須臾化為水矣)
衍義曰(藍實即大藍實也謂之蓼藍非是爾雅所說是解諸藥等毒不可闕也實與葉兩用注不解實)
(只解藍葉為末盡經所說盡矣藍一本而有數色刮竹青綠云碧青藍黃豈非青出於藍而青於藍者也生葉)
(汁解藥毒此即大葉藍又非蓼藍也蓼藍即堪揉汁染翠碧花成長穗細小淺紅色)
芎藭味辛温無毒主中風入腦頭痛寒痺筋攣緩急金
瘡婦人血閉無子除腦中冷動面上遊風去來目淚出
多涕唾忽忽如醉諸寒冷氣心腹堅痛中惡卒急腫痛
脅風痛温中内寒一名胡窮一名香果其葉名蘼蕪生
武功川谷斜谷西嶺三月四月採根暴乾(得細辛療金瘡止痛得牡)
(蠣療頭風吐逆白芷為之使陶隱居云今惟出歴陽節大莖細狀如馬銜謂之馬銜芎藭蜀中亦有而細人患)
(齒根血出者含之多差苗名蘼蕪亦入藥别在下說俗方多用道家時須爾胡居士云武功去長安二百里正)
(長安西與抶風秋道相近科谷是長安西嶺下去長安一百八十里山連接七百里唐本注云今出泰州其人)
(間種者形塊大重實多脂潤山中採者廋細辛苦辛以九月十月採為佳今云三月四月虚惡非時也陶不見)
(秦地芎藭故云惟出歴陽歴陽出者今不復用臣禹錫等謹按蜀本圖云云苗似芹胡荽蛇牀草叢生花白今)
(出秦州者為善九月採根仍佳吳氏云茅窮神農黃帝岐伯雷公辛無毒扁鵲酸無毒季氏生温熟寒或生胡)
(無桃山隂或太山葉香細青黑文赤如藁本冬夏叢生五月華赤七月實黑莖端兩葉三月採根有節似馬銜)
(狀藥性論云芎窮臣能治腰脚軟弱半身不遂生胞衣个出治腹内冷痛日華子云畏黃連治一切風一切氣)
(一切勞損一切血補五勞壯筋骨調衆脉破癥結宿血養新血長肉鼻洪吐血及溺血痔瘻腦廱發背瘰&KR0659;癭)
(贅瘡疥及排膿消瘀血)
圖經曰(芎藭生武功山谷斜谷西嶺蘼蕪芎藭苗也生雍州川澤及冤勺今關陜蜀川江東山中多有)
(之而以蜀川者為勝其苗四五月間生葉似芹胡荽蛇牀輩作叢而莖細淮南子所謂夫亂人者苦芎藭之與)
(藁本蛇床之與蘼蕪是也其葉倍香或蒔於園庭則芬馨滿徑江東蜀川人採其葉作飲香云可以已泄瀉七)
(八月開白花根堅瘦黃黑色三月四月採暴乾一云九月十月採為佳三月四月非時也關中出者俗呼為莖)
(芎並通用惟貴形塊重實作雀腦狀者謂之雀腦芎此最有力也蘼蕪一名蘄古芹字巨斤切古方單用芎藭)
(含咀以主口齒疾近世或蜜和作指大丸欲寢服之治風痰殊佳)
聖惠方(治婦人崩中下血晝夜不止以芎藭一兩剉酒一大盞煎至五分去滓入生地黃汁二合煎三)
(兩沸食前分二服)
千金方(治崩中晝夜不止芎藭八兩清酒五升煎取二升半分三服不耐者徐徐進之)
經驗後方(治頭風化痰川芎不計分兩用净水洗浸薄切片子日乾或焙杵為末煉蜜為丸如小彈)
(子大不拘時茶酒嚼下一丸)
斗門方(治偏頭疼用京芎細剉酒浸服之佳)
靈苑方(治婦人經絡住經三箇月驗胎法川芎生為末空心濃煎艾湯下一匙頭腹内微動者是有胎)
(也)
續十全方(治胎忽因倒地忽舉動擎重促損腹中不安及子死腹中以芎藭為末酒服方寸匕湏臾)
(一二服立效)
又方(風齒敗口臭但含芎藭)
御藥院方(真宗賜高公相國去痰清目進飲食生犀丸川芎十兩緊小者粟米泔浸一日換切片子)
(日乾為末作兩料每料入麝腦各一分生犀半兩重湯煮蜜杵為丸小彈子大茶酒嚼下一丸痰加朱砂半兩)
(隔壅加牛黃一分水飛鐡粉一分頭目昏眩加細辛一分口眼喎斜炮天南星一分)
春秋注云(麥麵鞠藭所以禦濕)
簢文帝勸醫文(麥麵鞠藭纔止河魚之腹)
衍義曰(芎藭今出川中大塊其裹色白不油色嚼之微辛甘者佳他種不入藥止可為末煎湯沐浴此)
(藥今人所用最多頭面風不可闕也然須以他藥佐之沈括云予一族子舊服芎藭醫鄭叔熊見之云芎藭不)
(可久服多令人暴死後族子果無疾而卒又朝士張子通之妻病腦風服芎藭甚久亦一旦暴亡皆目見者此)
(蓋單服耳若單服既久則走散真氣既使他藥佐使又不及服中病便已則烏能至此也)
蘼蕪味辛温無毒主欬逆定驚氣辟邪惡除蠱毒鬼疰
去三蠱久服通神主身中老風頭中久風風眩一名薇
蕪一名茫蘺芎藭苗也生雍州川澤及冤句四月五月
採葉暴乾(陶隱居云今出歴陽處處有之人家多種之葉似蛇牀而香騷人借以為譬方藥用甚稀)
(唐本注云此有二種一種似芹葉一種如蛇牀香氣相似用亦不殊爾臣禹錫等謹按爾雅云蘄&KR0581;蘼蕪注香)
(草葉小如萎狀䟽引郭云如萎篤之狀)
圖經曰(蘼蕪說文已具芎藭條下)
廣志曰(蘼蕪香草魏武帝以藏衣中)
管子曰(五沃之土生蘼蕪)
郭璞贊曰(蘼蕪香草亂之蛇床不損其貴自烈以芳)
黃連味苦寒微寒無毒主熱氣目痛眥傷泣出明目腸
澼腹痛下痢婦人隂中腫痛五藏冷熱久下洩澼膿血
止消渴大驚除水利骨調胃厚腸益膽療口瘡久服令
人不忘一名王連生巫陽川谷及蜀郡太山二月八月
採(黃芩龍骨埋石為之使惡菊花芜花玄參白鮮畏欵冬勝烏頭解巴豆毒陶隱居云巫陽在建平今西間)
(者色淺而虚不及東陽新安諸縣最勝臨海諸縣者不佳用之當布裹挼去毛令如連珠俗方多療下痢及渴)
(道方服食長生唐本注云蜀道者麄大節平味極濃苦療渴為最江東者節如連珠療痢大善今灃州者更勝)
(今注醫家見用宣州九節堅重相擊有聲者為勝臣禹錫等謹按蜀本圖經云苗似茶花黃叢生一莖生三葉)
(高尺許冬不凋江左者節高若連珠蜀都者節下不連珠今秦地及杭州柳州者佳藥性論云黃連臣一名支)
(連惡白殭蠶忌猪肉惡冷水殺小兒疳蟲點赤眼昏痛鎮肝去熱毒蕭炳云今出宣州絶佳東陽亦有歙州處)
(州者次陳藏器云主羸瘦氣急日華子云治五勞上傷益氣止心腹痛驚悸煩燥潤心肺長肉止血并瘡疥盗)
(汗天行熱疾猪肚蒸為丸治小兒疳氣)
圖經曰(黃連生巫陽川谷及蜀郡泰山今江湖荆䕫州郡亦有而以宣城者為勝施黔者次之苖高一)
(尺已來葉似甘菊四月開花黃色六月結實似芹子色亦黃二月八月採根用生江左者根若連珠其苗經冬)
(不凋葉如小雉尾草正月開花作細穗淡白微黃色六七月根緊始堪採占方以黃連為治痢之最胡治方載)
(丸盞湯主下痢不問冷熟赤白榖滯林息久下悉主之以黃連長三寸三十枚秤重一兩半龍骨如棋子四枚)
(重四分附子大者一枚乾薑一兩半膠一兩半並切七以先五合著銅器中去火三寸煎沸便下著生土上沸)
(止又上水五合如此九上九下内諸藥著火上沸輙下著土上沸止又復九上九下度可得一升頓服即止又)
(香連丸亦主下痢近世盛行其法以宣連青木香分兩停同擣篩白蜜丸如梧子空腹飲下二三十丸日再如)
(神其久冷人即煨熟大蒜作丸此方本出李絳兵部手集方嬰孺用之亦效又治目方用黃連多矣而羊肝丸)
(尤奇異取黃連末三四兩白羊子肝一具去膜同於砂盆内研令極細衆手撚為丸如梧子每食以煖漿水吞)
(一七枚連作五劑差但是諸眼目疾及障翳青肓皆主之禁食猪肉及冷水劉禹錫云有崔承元者因官治一)
(死罪囚出活之囚後數年以病自致死一旦崔為内障所苦喪明逾年半夜歎息獨坐時聞階除間悉滓之聲)
(聲崔問為誰曰是昔所蒙活者囚今故報恩至此遂以此方告訖而没崔依此合服不數月眼復明因傳此方)
(於世又今醫家洗眼湯以當歸芍藥黃連等分停細切以雪水或甜水煎濃汁乘熱洗冷即再温洗甚益眼目)
(但是風毒赤目花翳等皆可用之其說云凡眼目之病皆以血脉凝滯使然故以行血藥合黃連治之血得熱)
(即行故乘熱洗之用者無不神效)
雷公云(凡使以布拭上肉毛然後用漿水浸二伏時漉出於柳木火中焙乾用若服此藥得千兩不得)
(食猪肉苦服至三年不得食猪肉一生也)
外臺秘要(治卒心痛黃連八兩一味咬咀以水七升煑取五升絞去滓寒温飲五合日三服)
又方(治目卒痒目痛以黃連乳汁浸點眥中止)
千金方(治大熱毒純血痢宣連六兩以水七升煮取三升半夜露星月下平旦空腹頻服之少卧將息)
肘後方(治眼淚出不止濃汁漬綿乾拭目)
又方(赤痢熱下久不止黃連末鷄子白丸飲服十丸三十丸即差)
又方(治卒消渴小便多擣黃連絹篩蜜和服三十丸治渴延年)
又方(赤白痢下令人下部疼重故名重下出膿血如鷄子白日夜數十行絞臍痛治之黃連一升酒五升)
(煮取一升半分再服當止絞痛)
經驗方(治暴赤白痢如鵝鴨肝者痛不忍黃連黃岑各一兩以水二升煎取一升分三服熱喫冷即凝)
(矣)
梅師方(傷寒病發踠豆瘡未成膿方黃連四兩水三升煎取一升去滓分服)
斗門方(治痔疾有頭如鷄冠者用黃連末傅之即差更加赤小豆末尤良)
簡要濟衆(小兒吐血不止以一兩去鬚擣為散每服一錢水七分入䜴二十粒同煎至五分去痒温)
(服量兒大小加減進)
博濟方(治久患脾洩神聖香黃散宣連一兩生薑四兩一處以慢火炒令薑乾脆色深去薑取連擣末)
(每服二錢重空心臘茶清下甚者不過二服差)
勝金方(治眼黃連丸宣連不限多少搥碎用新汲水一大碗浸至六十日後用綿濾過取汁入元椀内)
(却於重湯上熬不住以匙蕩攪侯乾為度即穿地坃子可深一尺以瓦鋪底將熟艾四兩坐在瓦上以火燃如)
(炙法然後以藥椀覆上四畔封泥開孔令煙出盡即止取出刮下丸如小豆大每服十丸甜作葉湯下)
又方(治久痢累醫不差黃連一兩為末以雞子白和為餅炙令如紫肝色杵為末以漿水三升慢火煎成)
(膏白痢加酒半盞同煎每服半合温半飲調下食前服)
廣利方(治骨節熱積漸黃瘦黃連四分碎切以童子小便五大合浸經宿微煎三四沸未滓食土分兩)
(服如人行四五里再服)
杜壬(治氣痢瀉裏急後重神妙方宣連一兩乾薑半兩各為末每用連二錢薑半錢和勻空心温酒下)
子母秘錄(因驚舉重胎動出血取黃連末酒服方寸匕日三服孫尚藥同)
又方(小兒赤白痢多時體弱不堪宣連濃煎和蜜服日六七服量其大小每煎三分水減二分類服)
又方(小兒耳後月蝕瘡末黃連傅之)
又方(小兒鼻下兩道赤者名曰&KR0630;亦名赤鼻疳鼻以米泔汁傅黃連末日三四度佳)
姚和衆小兒方(小兒食上取好土濃煎黃連汁披之日乾與服)
抱朴子(乳汁煎之治目中百病)
宋王微黃連讚(黃連味苦左右相因斷凉滁暑闡命輕身縉雲昔御飛蠌上旻不行而至吾聞)
(其人)
梁江淹黃連頌(黃連上草丹砂之次禦孽辟妖長靈久視驂龍行天馴馬匝地䳋飛以儀順道)
(則利)
衍義曰(黃連今人多用治痢蓋熱以苦燥之義下俚但見腸虚滲泄微似有血便即用之更不知止又)
(不顧寒熱多少但以盡劑為度由是多致危困苦氣實初病熱多血利服之便止仍不必盡劑也或虚而冷則)
(不湏服條如經)
絡石味苦温微寒無毒主風熱死肌壅傷口乾舌焦癰
腫不消喉舌腫不通水漿不下大驚入腹除邪氣養腎
主腰髖(音寬)痛堅筋骨利關節久服輕身明目潤澤好顔
色不老延年通神一名石鯪(音陵)一名石蹉一名略石一
名明石一名領石一名懸石生太山川谷或石山之隂
或高山巖石上或生人間正月採(杜仲牡丹為之使惡鐡落畏貝母菖蒲陶)
(隱居云不識此藥仙俗方法都無用者或云是石類既云或生人間則非石猶如石斛等擊石以為名爾唐本)
(注云此物生隂濕處冬夏常青實黑而圓其莖蔓延繞樹石側若在石間者葉細厚而圓短繞樹生者葉大而)
(薄人家亦種之俗名耐冬山南人謂之石血療産後血結大良以其苞絡石木而生故名絡石别錄謂之石龍)
(藤主療蝮蛇瘡絞取汁洗之服汁亦去蛇毒心悶刀斧傷諸瘡封之立差今按陳藏器本草云絡石煑汁服之)
(主一切風變白宜老在石者良在木者隨木有功生山之隂與薜荔相似更有木蓮石血地錦等十餘種藤並)
(是其類大略皆主風血暖腰脚變白不衰若呼石血為絡石殊誤爾石血葉尖一頭赤絡石葉圖正青臣禹錫)
(等謹按蜀木圖經云生木石間凌冬不凋葉似細橘蔓延木石之隂莖節著處即生根鬚包絡石傍花白子黑)
(今所在有六月七月採莖葉日乾藥性論云絡石君惡鐡精殺孽毒味甘平主治喉痺陳藏器云地錦味甘温)
(無毒主破老血産後血結婦人瘦損不能飲食腹中有塊淋瀝不盡赤白帶下天行心悶並煎服之亦浸酒生)
(淮南林下葉如鴨掌藤蔓著地節處有根亦緣樹石冬月不死山人産後用之一名地噤蘇恭注曰絡石石血)
(亦此類也又云扶芳藤味苦小温無毒主一切血一切氣一切冷去百病久服延年變白不老山人取楓樹上)
(者為附楓藤亦如桑上寄生大主風血一名滂藤隋朝椆禪師作青飲進焬帝以止渴生吳郡採之忌塜墓間)
(者取莖葉細剉煎為煎性冷以酒浸服藤苗小時如絡石薜荔夤緣樹木三五十年漸大枝葉繁茂葉圍長二)
(三寸厚若石韋生子似蓮房中有細子一年一熟子亦無入用房破血一名木蓮打破有白汁停久如漆採取)
(時也又云土鼓藤味苦子味甘温無毒主風血羸老腹内諸冷血閉彊腰脚變白煑服浸酒服生林薄間作蔓)
(繞草木葉湏尖子熟如珠碧色正圓小兒取藤於地打作鼓聲李邕名為常春藤日華子云木蓮藤汁傅白癜)
(癧瘍及風惡疥癬又云常春藤一名龍鱗薜荔)
圖經曰(絡石生泰山川谷或石山之隂或高山巖上或生人間今在處有之宫寺及人家亭圃山石間)
(種以為飾葉圓如細橘正青冬夏不凋其莖蔓延莖節著處即生根鬚包絡石山以此得名花白子黑正月採)
(或云六月七月採莖葉日乾以石上生者良其在木上者隨木性而移薜荔木蓮地錦石血皆其類也薜荔與)
(此極相類但莖葉麄大如藤狀近人用其葉治背癰乾末服之下利即愈木蓮更大如絡石其實若連房能壯)
(陽道尤勝地錦葉如鴨掌蔓著地上隨節有根亦緣木石上石血極與絡石相類但葉頭尖而赤耳)
雷公云(凡採得後用麄布措葉上莖蔓上毛了用熟甘草水浸一伏時出切日乾任用)
外臺秘要(治喉痺咽喉塞喘息不通須臾欲絶神驗以絡石草二兩水一升煎取一大盞去滓細細)
(喫須臾即通)
背癰(圖經云薜荔治背癰晟頃寓宜興縣張渚鎮有一舉人聚村學年七十餘忽一日患發背村中無他)
(醫藥急取薜荔葉爛研絞汁和蜜飲數升以其滓傅瘡上後以他藥傅貼遂愈醫者云其本蓋得薜荔之力乃)
(知圖經所載不妄)
蒺䔧子味苦辛温微寒無毒主惡血破癥結聚喉喉痺
乳難身體風痒頭痛欬逆傷肺肺痿止煩下氣小兒頭
瘡癰腫隂㿉可作摩粉其葉主風癢可煑以浴久服長
肌肉明目輕身一名旁通一名屈人一名止行一名犲
羽一名升推一名蒺䔧一名茨生馮翊平澤或道傍七
月八月採實暴乾(烏頭為之使陶隱居云多生道上而葉布地子有刺狀如菱而小長安最)
(饒人行多著木履今軍家乃鑄鐡作之以布敵路亦呼蒺䔧易云據于蒺䔧言其凶傷詩云墻有茨不可掃也)
(以刺硬徵也方用甚稀耳今按别本注云本經云温别錄云寒此藥性宣通久服不冷而無壅熱則其温也臣)
(禹錫等謹按爾雅云茨蒺䔧注布地蔓生細葉子有三角刺人藥性論云白蒺䔧子君味甘有小毒治諸風癧)
(瘍破宿血療吐膿主難産去燥熱不入湯用曰華子云治賁㹠腎氣肺氣匈膈滿催生并墮胎益精療腫毒及)
(水藏冷小便多止遺&KR0659;泄精溺血入藥不計丸散並炒去刺用)
圖經曰(蒺䔧子生馮翊平澤或道傍七月八月採實暴乾又冬採黃白色類軍家鐡蒺䔧比此詩所謂)
(墻有茨者郭璞注爾雅云布地蔓生細葉子有三角刺人是也又一種白蒺䔧今生同州沙苑牧馬草地最多)
(而近道亦有之綠葉細蔓綿布沙上七月開花黃紫色如豌豆花而小九月結實作莢子便可採其實味甘而)
(微腥褐綠色與蠶種子相類而差大又與馬藻子酷相類但馬□子微大不堪入藥湏細辨其今人多用然古)
(方云蒺䔧子皆用有刺者治風明目最良神仙方亦有單餌蒺䔧云不問黑白但取堅實者舂去刺用兼主痒)
(漏隂汗及婦人發乳帶下葛洪治卒中五尺擣蒺䔧子蜜丸服如胡豆一枚日三愈)
雷公云(凡使採後净揀擇了蒸從午至酉出日乾於木曰中春令皮上刺盡用酒拌再蒸從午至酉出)
(日乾用)
聖惠方(治鼻塞多年不聞香臭水出不止以蒺䔧二握當道車碾過以水一大盞煑取半盞仰卧先滿)
(口含飯以汁一合灌鼻中不過再灌之&KR0008;出一兩箇瘜肉似赤蛹蟲即差)
外臺秘要(治急引腰脊痛擣末蜜和丸酒服如胡豆大二丸日三服)
又方(補肝散治三十年失明蒺蔾子七月七日收隂乾擣散食後水服方寸)
又方(治腫蒺䔧子一升熬令黃擣篩以麻油和如泥炒令燋黑以塗故布上剪如腫大勿開頭揸上)
又方(治蚘蟲攻心如刺吐清汁七月七日採蒺蔾子隂乾作灰先食服方寸匕日三)
又方(治一切丁腫蒺䔧子一升作灰以釅酢和封頭上如破塗之佳)
又方(備急小兒蠼螋瘡繞身匝即死以蒺䔧擣葉傅之無葉用子亦可)
千金方(塗瘡腫蒺䔧蔓洗三寸截之以水五升煑取三升去滓内銅器中又煑取一升内小器中如稠)
(糖下取傅瘡腫上)
又方(治遍身風痒生瘡疥以蒺蔾子苗煑湯洗之立差千金翼同)
梅師方(治難産礙胎在腹中如己見兒并胞衣不出胎死蒺䔧子貝母各四兩為末米湯下一匙相去)
(四五里不下再服)
孫真人食忌(治白癜風以白蒺䔧子生擣為末作湯服之)
神仙秘旨云(服蒺䔧子一石當七八月熟時收日乾舂去刺然後杵為末每服二錢新汲水調下)
(日三服勿令中絶斷榖長生服之一年已後冬不寒夏不熱服之二年老者復少髮白復黑齒落重生三年身)
(輕長生)
衍義曰(蒺䔧有兩等一等杜蒺䔧即今之道傍布地而生或生墻上有小黃花結芒刺此正是墻有茨)
(者花收摘隂乾為末每服三二錢飯後以温酒調服治白癜風又一種白蒺䔧出同州沙苑牧馬處黃紫花作)
(莢結子如羊内腎補腎藥今人多用風家惟用刺蒺䔧)
黃耆味甘微温無毒主癰疽久敗瘡排膿止痛大風癩
疾五痔鼠瘻補虚小兒百病婦人子藏風邪氣逐五藏
間惡血補丈夫虚損五勞羸瘦止渴腹痛洩痢益氣利
隂氣生白水者冷補其莖葉療渴及筋攣癰腫疽瘡一
名戴糝一名戴椹一名獨椹一名芰草一名蜀脂一名
百本生蜀郡山谷白水漢中二月十月採隂乾(惡龜甲陶隱居)
(云第一出隴西叨陽色黃白甜美今亦難得次用黑水宕昌者色白肌膚麄新者亦甘温補又有蠶陵白水者)
(色理勝蜀中者而冷補又有赤色者可作膏貼用消癰腫俗方多用道家不湏唐本注云此物葉似羊齒或如)
(蒺䔧獨莖或作叢生今出原州及華原者最良蜀漢不復採用之臣禹錫等謹按蜀本圖經云葉似羊齒草獨)
(莖枝扶疎紫花根如甘草皮黃肉白長二三尺許今原州者好宜州寧州亦佳藥性論云黃耆一名王孫治發)
(背内補主虚喘腎衰耳聾療寒熱生隴西者下補五藏蜀白水赤皮者微寒此治客熱用之蕭炳云出原州華)
(原谷子山花黃日華子云黃耆惡白鮮皮助氣壯筋骨長肉補血破癥癖瘰癭贅腸風血崩帶下赤白痢及産)
(前後一切病月候不勻消渴痰嗽并治頭風熱毒赤目等藥中補益呼為羊肉又云白水耆涼無毒排膿治血)
(及煩悶熱毒骨蒸勞功次黃耆赤水耆涼無毒治血退熱毒餘功用並同上木耆凉無毒治煩排膿力微於黃)
(耆遇闕即倍用之)
圖經曰(黃耆生蜀郡山谷白水漢中今河東陜西州郡多有之根長二三尺已來獨莖作葉生枝&KR1520;云)
(地二三寸其葉扶疎作羊齒狀又如蒺䔧苗七月中開黃紫花其實作莢子長寸許八月中採根用其皮折之)
(如綿謂之綿黃耆然有數種有白水耆有赤水耆有木耆功用並同而力不及白水耆木耆短而理横今人多)
(以茵蓿根假作黃耆折皮亦似綿頗能亂真但茵蓿根堅而脆黃耆至柔韌皮微黃褐色肉中白色此為異爾)
(唐許裔宗初仕陳為新蔡王外兵參軍時值太后感風不能言脉沈而口噤裔宗曰既不能下藥宜湯氣熏之)
(藥入腠理周時可差乃造黃耆防風湯數斛置於牀下氣如煙霧其夕便得語藥力薰蒸其效如此因附著之)
(使善醫者知所取法焉)
雷公云(凡使勿用木耆草真相似只是生時葉短并根枝先湏去頭上皺皮了蒸半日出後用手擥令)
(細於槐砧上剉用)
聖惠方(治肺壅得吐以黃耆二兩杵為細末每服三錢水一中盞煎至六分温服日三四服)
又方(治緩疽以一兩杵成散不計時侯温水調下二錢)
外臺秘要(主甲疽瘡腫爛生脚指甲邊赤肉出時差時發者以黃耆二兩䕡茹三兩苦酒浸一宿以)
(猪脂五合微火上煎取三合絞去滓以封瘡上日三兩度其肉即消)
肘後方(治酒疸心懙痛足脛滿小便黃飲酒發赤黑黃班由大醉當風入水所致耆耆二兩木蘭一兩)
(為末酒服方寸匕日三服)
梅師方(補肺排膿以黃耆六兩剉碎以水三升煎取一升去滓服)
初虞世(治䧟甲生入肉常有血疼痛黃耆當歸等分為末貼瘡上若有惡肉更研少硫黃末同貼)
孫用和(治腸風瀉血黃耆黃連等分右為末麵糊丸如菉豆大每服三十丸米飲下)
席延賞(治虚中有熱欬嗽膿血口舌咽乾又不可服凉藥好黃耆四兩甘草一兩為末每服三錢如茶)
(點羹粥中亦可服)
别說云(謹按黃耆本出綿上為良故名綿黃耆今圖經所繪憲水者即綿上地相鄰爾若以謂柔韌如)
(綿即謂之綿黃耆然黃耆本皆柔靱若偽者但以乾脆為别爾)
衍義曰(防風黃耆世多相須而用唐許嗣嗣本羊晉切犯廟諱今改為嗣宗為新蔡王外兵參軍王太)
(后病風不能言脉沉難對醫告術窮嗣宗曰餌液不可進即以黃耆防風煮湯數十斛置牀下氣如煙霧熏之)
(是夕語)
肉蓯蓉味甘酸鹹微温無毒主五勞七傷補中除莖中
寒熱痛養五藏強隂益精氣多子婦人癥瘕除膀胱邪
氣腰痛止痢久服輕身生河西山谷及代郡鴈門五月
五日採隂乾(陶隱居云代郡鴈門屬并州多馬處便有言是野馬精落地所生生時似肉以作羊)
(肉羹補虚伐極佳亦可生噉芮芮河南間至多今第一出隴西形扁廣柔潤多花而味甘次出此國者形短而)
(少花巴東建平間亦有而不佳也唐本注云此注論草蓯蓉陶未見肉者今未所用亦草蓯蓉刮去花用代肉)
(爾本經有肉蓯蓉功力殊勝比來醫人時有用者臣禹錫等謹按蜀本圖經云出肅州福禄縣沙中三月四月)
(掘根切取中央好者三四寸䋲穿隂乾八月始好皮如松子鱗甲根長尺餘其草蓯蓉四月中旬採長五六寸)
(至一尺已來莖圓紫色採取壓令扁日乾原州泰州靈州皆有之吳氏云肉蓯蓉一名肉松蓉神農黃帝鹹雷)
(公酸季氏小温生河西山隂地長三四寸叢生或代郡二月至八月採藥性論云肉蓯蓉臣益髓悅顔色延年)
(治女人血崩壯陽日御過倍大補益主赤白下補精敗面黑勞傷用蓯蓉四兩水煑令爛薄切細研精羊肉分)
(為四度五味以米煮粥空心服之日華子云治男絶陽不興女絶隂不産潤五藏長肌肉暖腰膝男子泄精尿)
(血遺瀝帶下隂痛據本草云即是野馬精餘瀝結成採訪人方知子落樹下并土壍上此即非馬交之處陶說)
(誤耳又有花蓯蓉即是春抽草者力較微耳)
圖經曰(肉蓯蓉生河西山谷及代郡鴈門今陜西州郡多有之然不及西羌界中來者肉厚而力緊舊)
(說是野馬遺瀝落地所生今西人云大木間及土壍垣中多生此非游牝之所而乃有則知自有種類耳或疑)
(其初生于馬瀝後乃滋殖如茜根生于人血之類是也皮如松子有鱗甲苗下有一細扁長尺餘三月月採根)
(採時掘取中央好者以䋲穿隂乾至八月乃堪用本經云五月五日採五月恐已老不堪故多三月採之西人)
(多用作食品噉之刮去鱗甲以酒净洗去黑汁薄切合山芋羊肉作羹極美好益人食之勝服補藥又有一種)
(&KR1181;蓯蓉極相類但根豆莖圓紫色比來人多取刮去花壓令扁以代肉者功力殊劣耳又下品有列當條云生)
(山南巖石上如藕根初生掘取隂乾亦名草蓯蓉性温補男子疑即是此物今人鮮用故少有辨之者因附見)
(於此)
陳藏器序云(強筋徤髓蓯蓉鱓魚為末黃精酒丸服之力可十倍此說出乾寧記)
雷公云(凡使先湏用淸酒浸一宿至明以棕刷刷去沙土浮甲盡劈破中心去白膜一重如竹絲草樸)
(是此偏隔人心前氣不散令人上氣不出凡使用先湏酒浸并刷草了乃蒸從午至酉出又用酥炙得所)
衍義曰(肉蓯蓉圖經以謂皮如松子有鱗子字當為殼於義為允又曰以酒淨洗去黑汁作羹黑汁既)
(去氣味皆盡嫩者方可作羹老者苦入藥少不效)
防風味甘辛温無毒主大風頭眩痛惡風風邪目肓無
所見風行周身骨節疼痺煩滿脅痛脅風頭面去來四
肢攣急字乳金瘡内痙久服輕身葉主中風熱汗出
一名銅芸一名茴草一名百枝一名屏風一名簡根一
名百蜚生沙苑川澤及邯鄲琅邪上蔡二月十月採根
暴乾(得澤瀉藁本療風得當歸芍藥陽起石禹餘粮療婦人子藏風殺附子毒惡乾薑藜蘆白斂莞花陶)
(隱居云郡縣無名沙苑今第一出彭城蘭陵即近琅邪者鬱州百市亦得之次出襄陽義陽縣界亦可用即近)
(上蔡者惟實而脂潤頭節堅如蚯蚓頭者為好俗用療風最要道方時用唐本注云今出齊州龍山最善淄州)
(兖州青州者亦佳葉似牡蒿附子苗等别錄云之頭者令人發狂又尾者發痼疾子似胡荽而大調食用之香)
(而療風更優也沙苑在同州南亦出防風輕虚不如東道者陶云無沙苑誤矣襄陽義陽上蔡元無防風陶乃)
(妄注耳臣禹錫等謹按蜀本圖經云葉似牡蒿白花八月九月採根藥性論云防風臣花主心腹痛四肢拘急)
(行履不得經脉虚羸主骨節間疼痛段成式酉陽雜爼云青州防風子可亂華撥日華子云治三十六般風男)
(子一切勞劣補中益神風赤眼止淚及癱瘓通利五藏關脉五勞七傷羸損盗汗心煩體重能安神定志勻氣)
(脉)
圖經曰(防風生沙苑川澤及邯鄲上蔡今京東淮浙州郡皆有之根上黃色與蜀葵根相類莖葉俱青)
(綠色莖深而葉淡似青蒿而短少初時嫰紫作菜茹極爽口五月開細白花中心攅聚作大房似蒔蘿花實似)
(胡荽而大二月十月採根暴乾關中生者三月六月採然輕虚不及齊州者良又有石防風出河中府根如蒿)
(根而黃葉青花白五月開花六月採根暴乾亦療頭風眩痛又宋亳問及江東出一種防風其苗初春便生嫩)
(時紅紫色彼人以作菜茹味甚佳然云動風氣本經云葉主中風熱汗出與此相反恐别是一種耳)
經驗後方(治破傷風防風天南星等分為末每服二三匙童子小便五升煎至四升服愈即止)
又方(治崩中防風去蘆頭炙赤色為末每服一錢以麵糊酒調下更以麵糊酒投之此藥累經有效)
衍義(文具黃耆條下)
蒲黃味甘平無毒主心腹膀胱寒熱利小便止血消瘀
血久服輕身益氣力延年神仙生河東池澤四月採(陶隱)
(居云此力蒲釐力之切花上黃粉也伺其有便拂取之甚療血仙經亦亦用此臣禹錫等謹按藥性論云黃君)
(通經脉止女子崩中不住主痢血止鼻衂治尿血利水道日華子云蒲黃治撲血悶排膿瘡癤婦人帶下月侯)
(不勻血氣心腹痛姙孕人下血墜胎血暈血癥兒枕急痛小便不通腸風瀉血遊風腫毒鼻洪吐血下乳止泄)
(精血痢此即是蒲上黃花入藥要破血消腫即生便要補血止血即炒用蒲黃篩下後有赤滓名為萼炒用甚)
(澁腸止瀉血及血痢)
圖經曰(蒲黃生河東池澤香蒲蒲黃苗也生南海池澤今處處冇之而泰州者為良春初生嫩葉未出)
(水時紅白色茸茸然周禮以為葅謂其始生取其中心大地入如匕柄白色生噉之甘脆以苦酒浸如食笋大)
(美亦可以為鮓今人罕復有食者至夏抽梗於叢葉中花抱梗端如武士棒杵故俚俗謂蒲搥亦謂之蒲釐花)
(黃即花中蘂屑也細若金粉當其欲開時有便取之市㕓間亦採以蜜搜作果食貨賣甚益小兒醫家又取其)
(粉下篩後有赤滓謂之蒲萼入藥以澁腸已洩殊勝)
雷公云(凡使勿用松黃并黃蒿其二件全似只是味跙及吐人凡欲使蒲黃湏隔三重紙焙令色黃蒸)
(半日却焙令乾用之妙)
千金方(治重舌舌上生瘡涎出以蒲黃傅之不過三度差)
又方(治大夫隂下濕痒蒲黃末傅之三四良)
肘後方(治腸痔每大便帶血水服蒲黃方七匕日三服良)
葛氏方(忍小便久致胞轉以蒲黃裏腰腎令頭致地三度通)
又方(若血内漏者蒲黃三兩水服方寸匕立止)
梅師方(治産後血不下蒲黃三兩水三升煎取一升頓服)
孫真人食忌(主卒吐血以水服蒲黃一升)
簡要濟衆(治吐血唾血蒲黃一兩擣為散每服三錢温酒或冷水調妙)
又方(治小兒吐血不止蒲黃細研每服半錢用生地黃汁調下量兒大小加減進之)
塞上方(治小兒痔蒲黃末空心湿酒下方寸匕日三服)
又方(治墜傷撲損瘀血在内煩悶蒲黃末空心熱酒調下三錢匕服)
子母秘錄(治日月未足而欲産者蒲黃如棗許大以开花水服)
又方(治脫肚腸出蒲黃和猪脂傅上日三五度)
楊氏産乳(療母勞熱胎動下血手足煩燥蒲黃根絞汁服一二升)
産寳(治産後下血虚羸迨死蒲黃二兩水二升煎取八合頓服)
又方(治産後如乳并癰腫蒲黃草熟杵傅腫上日二度易之并煎葉汁飲之亦佳食之亦得並差)
催生(蒲黃地龍陳橘皮等分地龍洗去土於新瓦上焙令微黃各為末三處貼之如經日不差各抄一錢)
(匕新汲水調服立産此常親用之甚妙)
衍義曰(蒲黃處處有即蒲搥中黃粉也今京師謂搥為蒲棒初得黃細羅取萼别貯以備他用將蒲黃)
(水調為膏擘為塊人多食之以解心藏虚熱小兒尤嗜涉月則燥色味皆淡須蜜水和然不可多食令人自利)
(不益極虚人)
香蒲味甘平無毒主五藏心下邪氣口中爛臭堅齒明
目聰耳久服輕身耐老一名睢(七余切)一名醮生南海池
澤(陶隱居云方藥不復用俗人無採彼土人亦不復識者江南貢青茅一名香茅以供宗廟縮酒或云是薰)
(草又云是&KR0034;麥此蒲亦相類爾唐本注云此即甘蒲作薦者春初生用白為葅亦堪蒸食山南名此蒲為香蒲)
(謂昌蒲為臭蒲陶隱居所引青茅乃三脊茅也其鷰麥薰草香茅野俗皆織都不為類此並非例也蒲黃即此)
(香蒲花是也)
圖經曰(文具蒲黃條下)
續斷味苦辛微温無毒主傷寒補不足金瘡癰傷折跌
續筋骨婦人乳難崩中漏血金瘡血内漏止痛生肌肉
及踠傷惡血腰痛關節緩急久服益氣力一名龍豆一
名属折一名接骨一名南草一名槐生常山山谷七月
八月採隂乾(地黃為之使惡雷丸陶隱居云按桐君藥錄云續斷生蔓延葉細莖如荏大根本黃)
(白有汁七月八月採根今皆用莖葉節節斷皮黃皺狀如鷄脚者又呼為桑上寄生恐皆非真時人又有接骨)
(樹高丈餘許葉似蒴音朔又音濯皮主療金瘡有此接骨名□或是而廣州又有一藤名續斷一名諾藤斷其)
(莖器承其汁飲之療虚損絶傷用沐頭又長髮折枝插地即生恐此又相𩔖李云是虎薊與此大乖而虎薊亦)
(自療血爾唐本注云此藥所在山谷皆有今俗用者是葉似苧而莖方根如大薊黃白色陶注者非也臣禹錫)
(等謹按蜀本圖經云葉似苧莖方兩葉對花紅白色根如大薊一株有五六枝藥性論云續斷君主絶傷去諸)
(温毒能通宣經脉日華子云助氣調血脉補五勞七傷破癥絡疼血消腫毒腸風痔瘻乳癰瘰癧撲損婦人産)
(前後一切病面黃虚腫縮小便主泄精尿血胎漏子宫冷又名大薊山牛蒡)
圖經曰(續斷生常山山谷今陜西河中興元府舒越晉州亦有之三月已後生苗&KR1520;四稜似苧麻葉亦)
(類之兩兩相對而生四月開花紅白色似益母花根如大薊赤黃色七月八月採謹按范汪方云續斷即是馬)
(薊與小薊菜相似但大于小薊耳葉似旁翁菜而小厚兩邊有刺刺人其花紫色與今越州生者相類而市之)
(貨者亦有數種少能辨其麄良醫人用之但以節節斷皮黃皺者為真)
雷公云(凡使勿用萆茒根緣真以續斷若誤用服之令人筋軟採得後横切剉之又去向裹硬筋了用)
(酒浸一伏時焙乾用)
外臺秘要(治淋取生續斷絞取汁服之馬薊根是)
子母秘錄(治産後心悶手足煩熱猒猒氣欲絶血暈心頭硬乍寒乍熱增寒忍不禁續斷皮一掘剉)
(以水三升煎取一升分三服温服如人行三二里再服無所忌此藥□産後垂死)
漏蘆味苦醎寒大寒無毒主皮膚熱惡瘡疽痔濕痺下
乳汁止遺溺熱氣瘡癢如麻豆可作浴湯久服輕身益
氣耳目聰明不老延年一名野蘭生喬山山谷八月採
根隂乾(陶隱居云喬山應是黃帝所葬處乃在上郡今出近道亦有療諸瘻疥此久服甚益人而服食)
(方罕用之今市人皆取苗用之俗中取根名鹿驪力支切根苦酒摩以療瘡疥唐本注云此藥俗名美蒿根葉)
(似白蒿花黃生莢長似細麻如筋許有四五瓣七月八月後皆黑異於衆草蒿之類也常用其莖葉及子末見)
(用根其鹿驪山南謂之木藜蘆有毒非漏蘆也今按别本注云漏蘆莖筯大高四五尺子房似油麻房而小江)
(東人取其苗用勝於根江寧及上黨者佳陶注云根名鹿驪唐注云山南人名木藜蘆皆非也漏蘆自别爾臣)
(禹錫等謹按蜀本圖經云葉似角蒿今曹兖州下濕地最多六月七月採莖日乾之黑於衆草藥性論云漏蘆)
(君能治身上熱毒風生惡瘡皮肌瘙痒癮疹陳藏器云按漏蘆南人用苗北土多用根樹生如茱萸樹高二三)
(尺有毒殺蟲山人洗瘡疥用之日華子云連翹為之治小兒壯熱通小腸泄精尿血風赤眼乳癰發背瘰癧腸)
(風排膿補血治撲損續筋骨傅金瘡止血長肉通經脉花苗並同用俗呼為鬼油麻形并氣味似乾牛膝頭上)
(有白花子)
圖經曰(漏蘆生喬山山谷今京東州郡及秦海州皆有之舊說莖葉似白蒿有荽花黃生莢端莖若筋)
(大其子作房類油麻房而小七八月後皆黑異於衆草今諸郡所圖上惟單州者差相類沂州者花葉頗似牡)
(丹秦州者花似單葉寒菊紫色五七枝同一&KR1520;上海州者花紫碧如單葉蓮花花萼下及根傍有白茸襄之根)
(黑色如蔓菁而細又類葱本淮甸人呼為老翁花三州所生花雖别而葉頗相類但泰海州者葉更作鋸齒狀)
(耳一物而殊類若此醫家何所適從當依舊說以單州出者為勝六月七月採莖苗日乾八月採根隂乾南方)
(用苗北土多用根乂此下有飛廉條云生河内川澤一名漏盧與苦芙鳥老切相類惟葉下附莖有皮起似箭)
(羽又多刻缺花紫色生平澤又有一種生山岡上葉頗相以而無䟽缺且多毛莖亦無羽根直下更傍枝生則)
(肉白皮黑中有黑脉日乾則黑如玄參經云七月八月採花隂乾用蘇恭云用莖葉及療疳蝕殺蟲有驗據此)
(所說與泰州海州所謂漏蘆者花葉及根頗相近然彼人但謂之漏蘆今醫家罕有用飛廉者既未的識故不)
(復分别但附其說於下)
雷公云(凡使勿用獨漏緣似漏蘆只是味苦酸誤服令人吐不止湏細驗夫使漏蘆細剉拌生甘草相)
(對蒸從巳至申去甘草净揀用)
聖惠方(治小兒無辜疳肚脹或時瀉痢冷熱不調以漏蘆一兩&KR0008;為散每服以猪㬳一兩散子一錢匕)
(鹽少許以水煑熟空心頓服)
外臺秘要(治蛇蟲漏蘆杵以餅臞和方寸匕服之)
營實味酸温微寒無毒主癰疽惡瘡結肉跌筋敗瘡熱
氣隂蝕不瘳利關節久服輕身益氣根止洩痢腹痛五
藏客熱除邪逆氣疽癩諸惡瘡金瘡傷撻生肉復肌一
名墻薇一名墻麻一名牛棘一名牛勒一名薔蘼一名
山棘生零陵川谷及蜀郡八月九月採隂乾(陶隱居云營實即是)
(墻薇子以白花者為良根亦可煑釀酒莖葉亦可煑作飲臣禹錫等謹按蜀本圖經云即薔薇也莖間多刺蔓)
(生子若杜棠子其花有百葉八出六出或赤或白者今所在有之葛洪治金創方用薔薇灰末一方寸匕日三)
(服之藥性論云薔薇使味苦子治頭瘡白秃主五藏客熱日華子云白薔薇梗味苦澁冷無毒治熱毒風癰疽)
(惡瘡牙齒痛治邪氣通血經止赤白痢腸風瀉血惡瘡疥癬小兒疳蟲肚脹野白者用良)
雷公云(今薔薇也凡採得去根并用麄布拭黃毛了用刀於塊砧上細剉用漿水拌令濕蒸一宿至明)
(出日乾用)
外臺秘要(治骾及刺不出薔薇根末水服方寸匕日三)
又方(治折箭刺入肉膿囊不出堅慘及鼠僕服十日髓刺皆穿皮出)
又方(治少小睡中遺尿不自覺以根隨多少剉以酒飲之)
千金方(治口瘡久不差及匈中並生瘡三年已上不差以根濃煑汁服之稍稍嚥效冬取根夏取莖葉)
(用之)
又方(治壅熱口中及舌生瘡爛剉根濃煑汁含救之冬用根皮夏用枝葉)
又方(諸癰腫發背及癰癤已潰爛疼痛薔薇殼更炙熨之即愈)
又方(治小兒疳痢行數暴多生薔薇根洗净切以適多少濃煎汁稍稍飲之差)
肘後方(治口瘡以根避風打去土煮濃汁温含冷易聖惠同)
天名精味甘寒無毒主瘀血血瘕欲死下血止血利小
便除小蟲去痺除匈中結熱止煩渴逐水大吐下久服
輕身耐老一名麥句薑一名蝦蟇藍一名豕首一名天
門精一名玉門精一名彘顱一名蟾蜍蘭一名覲生平
原川澤五月採(垣衣為之使陶隱居云此即今人呼為豨音喜薟音枚亦名豨首夏月摶汁服)
(之以除熱病味至苦而云甘恐或非是唐本注云鹿活草是也别錄一名天蔓菁南人名為地菘味甘辛故有)
(薑稱狀如藍故名蝦蟇藍香氣似蘭故名蟾蜍蘭主破血生肌止渴利小便殺三蟲除諸毒腫丁瘡瘻痔金瘡)
(内射身庠癮疹不止者揩之立已其豨簽苦而臭名精乃辛而香全不相類也臣禹錫等謹按蜀本圖經云地)
(菘也小品方名天蕪菁一名天蔓菁聲並相近夏秋抽條頗似薄苛花紫白色味辛而香其葉似山南菘米爾)
(雅云茢薽豕首釋曰藥名也一名麥句薑郭云江東豨首可以煼蠶蛹者三蒼云煼熬也藥性論云麥句薑使)
(味辛治瘡止血及鼻衂不止陳藏器云天名精本經一名麥句薑蘇云鹿活草也别錄云一名天蔓菁南人呼)
(為地菘與蔓菁相似故有此名爾雅云大鞠蘧麥注云麥句薑蘧麥即今之瞿麥然終非麥句薑爾雅注錯如)
(此陶公注鉤樟條云有一草似狼牙氣辛臭名為地菘人呼為劉燼草生金瘡言劉燼昔曾用之異苑云青州)
(劉燼宋元嘉中射一麞剖五藏以此草塞之蹶然而起燼怪而拔草便倒如此三度燼密錄此草種之主折傷)
(多愈因以名焉既有活鹿之名雅與麞事相會陶蘇兩說俱是地菘功狀既同定非二物)
圖經曰(天名精生平原川澤今江湖間皆有之夏秋抽條頗如薄苛花紫白色葉如菘菜而小故南人)
(謂之地菘香氣似蘭故名蟾蜍蘭狀如藍故名蝦蟇藍其味廿辛故名麥句薑一名豕首爾雅所謂茢音列薽)
(音真豕首是也江東人用此煼音炒蠶蛹五月採此草既名地菘下品又有地菘條)
决明子味鹹苦甘平微寒無毒主青肓目淫膚赤白
膜眼赤痛淚出療脣口青久服益精光輕身生龍門川
澤石决明生豫章十月十日採隂乾百日(蓍實為之使惡大麻子陶)
(隱居云龍門乃在長安北今處處有之如茳芒子形似馬蹄呼為馬蹄决明用之當擣碎又别有草決明是萋)
(音妻蒿子在下品中也臣禹錫等謹按唐本云石决明是蜯蛤類形似紫具附見别出在魚獸條中皆主明目)
(故並有决明之名俗方惟以療眼也道術時湏蜀本圖經云葉似苜蓿而闊大夏花秋生子作角實似馬蹄俗)
(名馬蹄决明今出廣州桂州十月採子隂乾爾雅云薢茩英茪釋曰藥草決明也郭云葉黃銳赤華實如山茱)
(萸或曰䔖也關西謂之薢茩藥性論云决明臣利五藏常可作菜食之又除肝家熱朝朝取一匙挼令净空心)
(吞之百日見夜光陳藏器云茳芒是江籬子芒字音吐草也似莞生莞邊可為席又與决明葉不類本草决明)
(注又無好事者更詳之陶云决明葉如茳芒按茳芒性平無毒火炙作飲極香除痰止渴令人不睡調中生道)
(傍葉小於决明隋稠禪師作五色飲以為黃飲進焬帝嘉之日華子云馬蹄决明肋肝氣益精水調末塗消睡)
(毒協太陽穴治頭痛又貼腦心止鼻洪作枕勝黑豆治頭風明目也)
圖經曰(决明子生龍門川澤今處處有之人家園圃所蒔夏初生苗高三四尺許根帶紫色葉似苜蓿)
(而大七月有花黃白色其子作穗如青菉豆而銳十月十日採隂乾百日按爾雅薢蓓芵&KR0034;釋曰藥草芵明也)
(郭璞注云葉黃銳赤華實如山茱萸關西謂之薢茩與此種頗不類又有一種馬蹄决明葉如江豆子形似馬)
(蹄故得此菉豆者其石决明是蜯蛤類當在蟲獸部中)
食療云(平葉主明目利五藏食之甚良子主肝家熱毒氣風眼赤淚每日取一匙挼去塵埃空腹水吞)
(之百日後夜見物光也)
外臺秘要(治積年失明不識人决明子二升杵散食後以粥飲服方寸)
千金方(治肝毒熱取决明作菜食之)
衍義曰(决明子苗高四五尺春亦為蔬秋深結角其子生角中如羊腎今湖南北人家園圃所種甚多)
(或在村野或成段種蜀本圖經言葉似苜蓿而闊大甚為允當)
丹參味苦微寒無毒主心腹邪氣腸鳴幽幽如走水寒
熱積聚破癥除瘕止煩滿益氣養血去心腹痼疾結氣
腰脊強脚痺除風邪留熱久服利人一名郄蟬草一名
赤參一名木羊乳生栢桐山川谷及太山五月採根暴
乾(畏鹹水反藜蘆陶隱居云此桐栢山是淮水原所出之山在義陽非江東臨海之桐栢也今近道處處有)
(莖方有毛紫花時人呼為逐馬酒漬飲之療風痺道家將有用處時人服多眼赤故應性熱今云微寒恐為謬)
(矣唐本注云此藥冬採良夏採虚惡臣禹錫等謹按蜀本圖經云葉似紫蘇有細毛花紫亦似蘇花根赤大者)
(如指長尺餘一苗數根今所在皆有九月十月採根藥性論云丹參臣平能治脚弱疼痺主中惡治百邪鬼魅)
(腹痛氣作聲音鳴吼能定精蕭炳云酒浸服之治風軟脚可逐奔馬故名奔馬草曾用有效日華子云養神定)
(志通利開脉治冷熱勞骨節疼痛四肢不遂排膿止痛生肌長肉破宿血補新生血安生胎落死胎止血崩帶)
(下調婦人經脉不勻血邪心煩惡瘡疥癬癭贅腫毒丹毒頭痛赤眼熱温狂悶又名山參)
圖經曰(丹參生桐栢山川谷及泰山今陜西河東州郡及隨州亦有之二月生苗高一尺許莖&KR1520;方稜)
(青色葉生相對如薄苛而有毛三月開花紅紫色似蘇花根赤大如指長一尺餘一苗數根五月採暴乾又云)
(冬月採者良夏月採者虚惡)
聖惠方(治寒疝小腹及隂中相引痛白汁出欲死以丹參一兩杵為散每服熱酒調下二錢七佳)
千金方(治落胎身下有血丹參十二兩以酒五升煮取三升温服一升日三服)
梅師方(治中熱油及火燒除外痛丹參八兩細剉以水微調取羊脂二斤煎三上三下以傅瘡上肘後)
(方同)
茜根味苦寒無毒主寒濕風痺黃疸補中止血内崩下
血膀胱不足踒跌蠱毒久服益精氣輕身可以染絳一
名地血一名茹藘一名茅蒐一名蒨生喬山川谷二月
三月採根暴乾(畏鼠姑陶隱居云此則今染絳茜草也東間諸處乃有而少不如西多今俗道)
(經方不甚服用此當以其為療少而豐賤故也詩云茹藘在坂者是臣禹錫等謹按蜀本圖經云染緋草葉似)
(棗葉頭尖下闊莖葉俱澁四五葉對生節間蔓延草水上根柴赤色今所在有八月採根爾雅云茹藘茅蒐䟽)
(引陸璣云一名地血齊人謂之茜徐州人謂之牛蔓藥性論云茜根味甘主治六極傷心肺吐血瀉血用之陳)
(藏器云茜根主蠱煑汁服之今之染緋者字亦作蒨周禮庶民掌除蠱毒以嘉草攻之嘉草蘘荷與茜生蠱為)
(最也日華子云味酸止鼻洪帶下産後血暈乳結月經不止腸風痔瘻排膿治瘡癤泄精尿血撲損瘀血酒煎)
(服殺蠱毒入藥剉炒用)
圖經曰(茜根一作蒨生喬山山谷今近處皆有之染緋草也許慎說文解字以為人血所生葉似棗葉)
(而頭尖下闊三五對生節問其苗蔓延草木上根紫色陸璣草木䟽云茹藘茅蒐蒨草也齊人謂之茜徐州人)
(謂之牛蔓二月三月採根暴乾今圃人或作畦種蒔故貨殖傳云巵茜子石亦此千乘之家言地利之厚也醫)
(家用治蠱毒尤勝周禮庶民掌除蠱毒以嘉草攻之干寳以嘉草為蘘荷陳藏器以為蘘荷與茜主蠱之最也)
雷公云(凡使勿用赤柳草根真似茜根只是味酸澁不入藥中用若服令人患内障眼速服甘草水解)
(之即毒氣散凡使茜根用銅刀於槐砧上剉日乾勿犯鐡并鉛)
簡要濟衆(治吐血不定茜草一兩三擣羅為散每服三錢水一中盞煎至七分放冷食後服之良)
傷寒類要(治心癉心煩心中熱茜根主之)
又方(治中蠱毒或吐下血如爛肝茜草根蘘荷葉根各三兩切以水四升煑取二升去滓適寒温頓服即)
(愈)
飛廉味苦平無毒主骨節熱脛重酸疼頭眩頂重皮間
邪風如蜂蟄針刺魚子細起熱瘡癰疽痔濕痺止風邪
欬嗽下乳汁久服令人身輕益氣明目不老可煑可乾
一名漏蘆一名天薺一名伏猪一名飛輕一名伏兔一
名飛雉一名木禾生河内川澤正月採根七月八月採
花隂乾(得烏頭良惡麻黃陶隱居云處處有極似苦芙烏老切惟葉下附莖輕有皮起似箭羽葉又多)
(刻缺花紫色俗方殆無用而道家服其枝莖可得長生又入神枕方今既别有漏蘆則非此别名爾唐本注云)
(此有兩種一是陶證生平澤中者其生山岡上者葉頗相似而無疎缺且多毛莖亦無羽根直下更無傍枝生)
(則肉白皮黑中有黑脉日乾則黑如玄參用葉莖及根療疳蝕殺蟲與平澤者俱有驗今俗以馬薊以苦芙為)
(漏蘆并非是也臣禹錫等謹按蜀本圖經云葉似苦芙莖似軟羽紫花子毛白今所在平澤皆有五月六月採)
(日乾藥性論云飛廉使味苦鹹有毒主留血蕭炳云小兒疳痢為散以漿水下之有效)
雷公云(凡使勿用赤脂蔓與飛廉形狀相似只赤脂蔓見酒色便如血色可表之凡修事先刮去麄皮)
(了杵用苦酒拌之一夜至明漉出日乾細杵用之)
千金翼(治疳&KR0630;食口齒及下部飛廉蒿燒灰擣篩以兩錢匕箸痛處甚痛忍之若不痛非疳也下部蟲)
(如馬尾大栢纏出無數十日差二十日平復)
五味子味酸温無毒主益氣欬逆上氣勞傷羸瘦補不
足強隂益男子精養五藏除熱生隂中肌一名會及
一名玄及生齊山山谷及代郡八月採實隂乾(蓯蓉為之使惡)
(萎蕤勝烏頭陶隱居云今第一出高麗多肉而酸甜次出青州冀州味過酸其核並似猪腎又有建平者少肉)
(核形不相似味苦亦良此藥多膏潤烈日暴之乃可擣篩道方亦湏用唐本注云五味皮肉甘酸核中辛苦都)
(有鹹味此則五味具也本經云味酸當以木為五行之先也其葉似杏而大蔓生术上子作房如落葵大如蘡)
(子一出蒲州及藍田山中今注今河中府歲貢焉臣禹錫等謹按蜀本圖經云莖赤色蔓生花黃白生青熟紫)
(味甘者佳八月採子日乾爾雅云茱莖蕏注五味也蔓生子叢在莖頭疏云一名菋一名荎蕏藥性論云五味)
(子君能治中下氣止嘔逆補諸虚勞令人體悦澤除熱氣病人虚而有氣兼嗽加用之日華子云明目暖水藏)
(治風下氣消食霍亂轉筋痃癖賁㹠冷氣消水腫反胃心腹氣脹止渴除煩熱解酒毒壯筋骨)
圖經曰(五味子生齊山山谷及代郡今河東陜西州郡尤多而杭越間亦有春初生苖引赤蔓於高木)
(其長六七尺葉尖圓似杏葉三四月開黃白花類小蓮花七月成實如豌豆許大生青熟紅紫爾雅云菋荎蕏)
(注云五味也蔓生子叢莖端䟽云一名茱一名荎蕏今有數種大抵相近而以味甘者為佳八月採隂乾用一)
(說小顆皮皺泡者有白色鹽霜一重其味酸鹹苦辛甘味全者真也千金月令五月宜服五味湯取五味子一)
(大合以木杵白細擣之置小甆瓶中以沸湯湯投之入少蜜即密封頭置火邊良久湯成堪飲)
雷公云(凡小顆皮皺泡者有白撲鹽霜一重其味酸醎苦辛甘味全者真也凡用以銅刀劈作兩片用)
(蜜浸蒸從巳至申却以漿水浸一宿焙乾用)
抱朴子(移門子服五味子十六年面色如玉女入水不霑入火不灼)
衍義曰(五味子今華州之西至秦州皆有之方紅熟時採得蒸爛研濾汁去子熬成稀膏量酸甘入蜜)
(再上火待蜜熟後冷器中貯作湯肺虚寒人可化作湯時時服作果可以寄遠本經言温冷食之多致虚熱小)
(兒益甚藥性論以謂除熱氣日華子云謂暖水藏人曰除煩熱後學至此多惑今既用之治肺虚寒則更不取)
(除煩熱之說補下藥亦用之入藥生曝不去子)
旋花味甘温無毒主益氣去面皯黑色媚好其根味辛
主腹中寒熱邪氣利小便久服不饑輕身一名筋根花
一名金沸一名美草生豫州平澤五月採隂乾(陶隱居云東人)
(呼為山薑南人呼為美草根似杜若亦似高良薑腹中冷痛煑服甚效作丸散服之辟榖止饑近有人從南還)
(遂用此術興人斷榖皆得半年百日不饑不廋但志淺嗜深不能久服爾其葉似薑花赤色殊辛荑子狀如豆)
(蔲此旋花之名即是其花也今山東甚多唐本注云此即生平澤旋葍音福是也其根似筋故一名筋根旋徐)
(兖切花陶所證真山薑爾陶復於下旋葍注口中云此根出河南北國來根似芎藭惟膏中用今復道似高良)
(薑二說自相矛楯且此根味甘山薑味辛都非此類其旋葍膏療風逐水止用花言根亦無妨然不可以杜若)
(亂之也又將旋葍花名金沸作此别名非也别錄云根主續筋也今按陳藏器本草云旋花本功外取根食之)
(不饑又取根苗擣絞汁服之主丹毒小兒毒熱根生續筋骨合金瘡陶注誤而唐注是也臣禹錫謹按按蜀本)
(圖經云旋葍花根也蔓生葉似薯蕷而多狹長花紅白色根無毛節蒸煮堪噉味甘美根名筯根今所在川澤)
(皆有二月八月採根日乾蕭炳云旋徐元切復音伏用花葍音偪旋徐願友用根今云旋復根即葍旋悞矣)
圖經曰(旋徐願切花生豫州平澤今處處皆有之蘇恭云此即平澤所生旋葍音福是也其根似筯故)
(一名筯根别錄云根主續筋故南人皆呼為續筋根苗作叢蔓葉似山芋而狹長花白夏秋生遍田野根無毛)
(節蒸煑堪噉甚甘美五月採花隂乾二月八月採根日乾花今不見用者下品有旋徐元切復花與此殊别人)
(疑其相近殊無謂也救急方續斷筯法取旋葍草根净洗去土擣量瘡大小傅之日一二易之乃差止一名肫)
(腸草俗謂鼓子花也黔南出一種旋花麄莖大葉無花不作蔓恐别是一物也)
衍義曰(旋花蔓生今河北京西關陜田野中甚多最難鋤艾治之又生世又謂之鼓子花言其形肖也)
(四五月開花亦有多葉者其根寸裁置上下頻灌溉方涉甸苗已生蜀本圖經是矣)
蘭草味辛平無毒主利水道殺蠱毒辟不祥除匈中痰
癖久服益氣輕身不老通神明一名水香生大吳池澤
四月五月採(陶隱居云方藥俗人並不復識用大吳即應是吳國爾太伯所居故呼大吳今東間)
(有煎澤草名蘭香亦或是此也生濕地李云是今人所種似都梁香草唐本注云此是蘭澤香草也八月花白)
(人間多種之以飾庭池溪水澗傍往往亦有陶云不識义言煎澤草或稱李云都梁香近之終非的識也今按)
(别本注云葉似馬蘭故名蘭草俗呼為驚尾香時人皆煑水以浴療風故又名香水蘭陶云煎澤草唐注云蘭)
(澤香並非也臣禹錫等謹按蜀本圖經云葉似澤蘭尖長有岐花紅白色而香生下濕地陳藏器云蘭草與澤)
(蘭二物同名陶公竟不能知蘇亦強有分别按蘭草本功外主恐氣香澤可作膏塗髮生澤畔葉光潤隂小紫)
(五月六月採隂乾婦人和油澤頭故云蘭澤李云都梁是也蘇注蘭草云八月花白人多種於庭池此即澤蘭)
(非蘭草也澤蘭葉尖微有毛不光潤方莖紫節初採微辛乾亦辛入産後補虚用之已别出中品之下蘇乃將)
(澤蘭注於蘭草之中殊誤也廣志云都梁香出淮南亦名煎澤草盛洪之荆州記曰都梁縣有山山下有水清)
(淺其中生蘭草因名為都梁亦因山為號也)
衍義曰(蘭草諸家之說異同是曾未的識故無定論葉不香惟花香今江陵鼎灃州山谷之間頗有山)
(外平田即無多生隂地生於幽谷益可驗矣葉如麥門冬而闊且靱長及一二尺四時常青花黃中間葉上有)
(細紫點有春芳者為春蘭色深秋芳者為秋蘭色淡秋蘭稍難得二蘭移植小檻中置座右花開時滿色盡香)
(與他花香又别唐白樂天有種蘭不種艾之詩正謂此蘭矣今未見用者本經蘇注八月花白此即澤蘭也)
忍冬味甘温無毒主寒熱身腫久服輕身長年益壽十
二月採隂乾(陶隱居云今處處皆有似藤生凌冬不凋故名忍冬人惟取煑汁以釀酒補虚療風)
(仙經少用此既長年益壽甚可常採服凡易得之草而人多不肯為之更求難得者是貴遠賤近庸人之情乎)
(唐本注云此草藤生繞覆草木上苗莖赤紫色宿者有薄白皮膜音莫之其嫩莖有毛葉似胡豆亦上下有毛)
(花白藥紫今人或以終石當之非也今按陳藏器本草云忍冬主熱毒血痢水痢濃煎服之小寒本條云温非)
(也臣禹錫等謹按藥性論云忍冬亦可單用味辛主治腹脹滿能止氣下澼)
肘後方(飛尸者遊走皮膚穿藏府每發刺痛變作無常遁尸者附骨入肉攻鑿血脉每發不可得近見)
(屍喪聞哀哭便作風尸者淫躍四味不知痛之所在每發昏恍得風雪便作沉尸者纏骨結藏衝心脇每發絞)
(切遇寒冷便作尸注者舉身沉重精神錯雜常覺昏廢每節氣至則輒致大惡此一條别有治後熨也忍冬堇)
(葉剉數斛煑令濃取汁煎之服如雞子一枚日二三服)
蛇床子味苦辛甘平無毒主婦人隂中腫痛男子隂痿
濕癢除痺氣利關節癲癎惡瘡温中下氣令婦人子藏
熱男子隂強久服輕身好顔色令人有子一名蛇粟一
名蛇米一名虺牀一名思益一名䋲毒一名棗棘一名
墻蘼生臨淄川谷及田野五月採實隂乾(惡牡丹巴豆貝母陶隱居)
(云近道田野墟落間甚多花葉正似蘼蕪唐本注云爾雅一名盱音吁臣禹錫等謹按蜀本圖經云似小葉芎)
(藭花白子如黍粒黃白色生下濕地今所在皆有出楊州襄州者良採子暴乾爾雅云盰虺床注蛇床也一名)
(馬牀藥性論云蛇牀仁君有小毒治男子女人虚濕痺毒風&KR0857;痛去男子腰疼治男女隂去風冷大益陽事主)
(大風身痒煎湯浴之差療齒痛及小兒驚癎日華子云治暴冷煖大夫陽氣助女人隂氣撲損瘀血腰跨疼隂)
(汗濕癬四肢頑痺赤白帶下縮小便凡合藥服食即挼去皮殼取仁微炒殺毒即不辢作湯洗病則生使)
圖經曰(蛇牀子生臨淄川谷及田野今處處有之而楊州襄州者勝三月生苗高三二尺葉青碎作叢)
(似蒿枝每枝上有花頭百餘結同一窠似馬芹類四五月開白花又似散水子黃褐色如黍米至輕虚五月採)
(實隂乾爾雅謂之肝一名虺牀)
雷公云(凡使須用濃藍汁并百部草根自然汁二味同浸三伏時漉出日乾却用生地黃汁相拌蒸從)
(午至亥日乾用此藥只令陽氣盛數號曰鬼考也)
千金方(治産後隂下脱蛇床子絹袋盛蒸熨之亦治隂戶痛)
又方(治小兒癬瘡杵蛇床末和猪脂塗之)
金匱方(温中坐藥蛇床子散方蛇床子仁為末以白粉少許和令勻相得如棗大錦裹内之自然温矣)
地膚子味苦寒無毒主膀胱熱利小便補中益精氣去
皮膚中熱氣散惡瘡疝瘕強隂久服耳目聰明輕身耐
老使人潤澤一名地葵一名地麥生荆州平澤及田野
八月十月採實隂乾(陶隱居云今田野間亦多皆取莖苗為掃菷子微細入補丸散用仙)
(經不甚用唐本注云地膚子田野人名為地麥草葉細莖赤多出熟田中苗極弱不能勝舉今云堪為掃菷恐)
(人未識之别錄云擣□取汁主赤白痢洗目去熱暗雀肓澁痛苗灰土主痢亦善北人亦名涎衣草臣禹錫等)
(按蜀本圖經云葉細莖莖赤初生薄地花黃白子青色今所在有藥性論云地膚子君一名益明與陽起石同)
(服主丈夫隂痿不起補氣益力治隂卯㿎疾去熱風可作湯沐浴日華子云治客熱丹腫又名落菷子色青似)
(一□起蠶沙矣)
圖經曰(地膚子生荆州平澤及田野今蜀川關中近地皆有之初生薄地五六寸根形如蒿莖赤葉青)
(大似荆芥三月開黃白花八月九月採實隂乾用神仙七精散云地膚子星之精也或曰其苖即獨掃也一名)
(鴨舌草陶隱居謂莖苗可為掃菷者蘇恭云苗極弱不能勝舉二說不同而今醫家便以為獨掃是也密州所)
(上者其說益明云根作叢生每窠有二三千莖莖有赤有黃七月開黃花其實地膚也至八月而□□成可採)
(正與此地獨掃相𩔖若然恐西北所出者短弱故蘇注云爾其葉味苦寒無毒主大腸漏瀉止赤白痢和氣澁)
(腸胃解惡瘡毒三四月五月採)
外臺秘要(治目痛及□忽中傷因有熱暝者取地膚子白汁注目中)
又方(療手足煩疼地膚草三兩水四升煑取二升半分三服日一劑)
肘後方(治積年久痛腰痛有時發動六月七月取地膚子乾末酒服方寸匕日五六服)
子母秘錄(治姙娠患淋小便數去少忽熱痛酸索手足疼煩地膚子十一兩初以水四升煎取二升)
(半分溫分服)
楊氏産乳(療小便數多或熱痛酸楚手足煩疼地膚草三兩以水四升煑取二升半分三服)
千歲虆(力軌切)汁味甘平無毒主補五藏益氣續筋骨長
肌肉去諸痺久服輕身不飢耐老通神明一名虆蕪生
太山川谷(陶𨼆居云作藤生樹如葡萄葉如鬼桃蔓延木上汁白今俗人方藥都不復識用此仙經)
(數處須之而遠近道俗咸不識耳非甚是異物止是未研訪尋識之爾唐本注云即蘡音纓薁音隩藤汁也此)
(藤有得千歲者莖大如椀冬惟葉凋莖終不死藤汁味甘子味甘酸苖似葡萄其莖主歲於月切逆大善傷寒)
(後嘔噦更良今按陳藏器本草云千歲虆陶云藤生樹如葡萄葉如鬼桃蔓延木上汁白人不復識仙方或須)
(唐本注即云蘡薁藤得千歲者汁甘子酸按蘡薁是山蒲桃斫斷藤吹氣出一頭如通草以水浸吹取氣滴目)
(中去熱醫赤障更無甘汁本經云汁甘明非蘡薁也千歲虆似葛蔓葉下白子赤條中有白汁草木疏云一名)
(苣苽連蔓而生子赤可食毛詩云葛虆注云似葛之草也此藤大者盤薄故云千歲虆謂萎者深是妄言臣)
(禹錫等謹按蜀本圖經云今處處有取汁用當在夏秋也日華子云味甘酸上渴悦色年多大者佳莖葉同用)
(又名蘡薁也)
圖經曰(千歲虆生泰山川谷作藤生蔓延木葉如葡蔔萄而小四月摘其莖汁白而甘五月開花七月)
(結實八月採子青黑微赤冬惟凋葉此即詩云葛虆者也蘇恭謂是蘡薁藤深為謬妄陶隱居陳藏器說最得)
(之矣)
衍義曰(千歲虆唐開元末訪隱民姜撫已幾百歲召至集賢院言服常春藤使白髮還鬚則長生可致)
(藤生大湖終南往往有之帝遣使多取以賜老臣詔天下使自求之擢撫銀青光禄大夫號冲和先生又言終)
(南山有旱藕餌之延年狀類葛粉帝取之作湯餅賜大臣右驍騎將軍甘守誠曰常春者千歲類也旱藕者牡)
(蒙也方家久不用撫易名以神之民間以酒漬藤飲者多暴死乃止撫内慙請求藥牢山遂逃去今書之以備)
(世疑)
景天味苦酸平無毒主大熱火瘡身熱煩邪惡氣諸蠱
毒痂疕(疋九切)寒熱風痺諸不足花主女人漏下赤白輕
身明目久服通神不老一名戒火一名火母一名救火
一名據火一名慎火生太山川谷四月四日七月七日
採隂乾(陶隱居云今人皆盆盛養之於屋上云以辟火葉可療金瘡止血以洗浴小兒去煩熱驚氣廣)
(州城外有一樹云大三四圍呼為慎火樹江東者甚細小方用亦稀其花入服食衆藥之名此最為麗今按皇)
(朝收復嶺表得廣州醫官問其事曾無慎火成樹者蓋陶之誤爾臣禹錫等謹按蜀本圖經云慎火草葉似馬)
(齒莧而大藥性論云景天君有小毒能治風疹惡痒主小兒丹毒及治發熱狂赤眼頭痛寒熱華子云景天冷)
(心心煩熱狂赤眼頭痛寒熱遊風丹腫女人帶下)
圖經曰(景天生泰山山谷今南北皆有之人家多種於中庭或以盆盛植於屋上云以辟火謂之慎火)
(草春生苗葉似馬齒而大作層而上莖極脆弱夏中開紅紫碎花秋後枯死亦有宿根者四月四日七月七日)
(採其花并苗葉隂乾攻治瘡毒及嬰孺風疹在皮膚不出者生取苖葉五大兩和鹽三大兩同研絞取汁以熱)
(手磨塗之日再但是熱毒丹瘡皆可如性用之)
外臺秘要(治癮疹以慎火草一斤擣絞取汁傅上熱灸模之再三即差)
千金方(治小兒丹發慎火草生一握擣絞汁以拭之㯓匕日十遍夜三四遍譚氏小兒方同)
子母秘錄(治産後隂下脱慎火草一斤隂乾酒五升煑取汁分温四服)
又方(治小兒赤遊行於體上下至心即死擣生景天傅瘡上)
楊氏産乳(療煙火丹發從背起或兩脇及兩足赤如火景天草真珠末一兩搗和如泥塗之)
又方(療螢火丹從頭起慎火草搗和苦酒塗之)
衍義曰(景天陶隱居既云今人皆盆盛養之於屋上即知是草藥又言廣州城外有一株云可三四圍)
(呼為慎火木既曰云即非親見也蓋是傳聞亦非誤耳乃陶之輕聽也然極易種但折生枝置土中頻澆溉旬)
(曰便下根濃研取汁塗火心瘡甚驗乾為末水調掃游風赤瘇頻熱者)
茵蔯蒿味苦平微寒無毒主風濕寒熱邪氣熱結黃疸
通身發黃小便不利除頭熱去伏瘕久服輕身益氣耐
老面白悅長年白兔食之仙生太山及丘陵坡岸上五
月及立秋採隂乾(陶隱居云今處處有之蓬蒿而葉緊細莖冬不死春又生惟入療黃疸用)
(仙經云白蒿白兔食之仙而今茵蔯乃云此恐是誤爾今按陳藏器本草云茵蔯本功外通關節去滯熱傷寒)
(用之雖蒿類苗經經冬不死更因舊苖而生故名茵蔯後加蒿字也今又詳此非菜中茵蔯也臣禹錫等謹按)
(蜀本圖經云葉似青蒿而背白今所在皆有採苗隂乾藥性論云茵蔯蒿使味苦辛有小毒治眼目通身黃小)
(便赤日華子云石茵蔯味苦凉無毒治天行時疾熱狂頭痛頭旋風眼疼瘴瘧女子癥瘕并閃損之絶又名茵)
(蔯蒿山茵蔯本出和州州及南山嶺上皆有)
圖經曰(茵蔯蒿生泰山及丘陵坡岸上今近道皆有之而不及泰山者佳春初生苗高三五寸似蓬蒿)
(而葉緊細無花實秋後葉枯莖&KR1520;經冬不死至春更因舊苗而生新葉故名茵蔯蒿五月七月採莖葉隂乾今)
(謂之山茵蔯江寧府又有一種茵蔯大根麄麄黃白色至夏有花實階州有一種名白蒿亦似青蒿而背白本)
(土皆通入藥用之今南方醫人用山茵蔯乃有數種或著其說云山茵蔯京下及北地用者如艾高葉細而背)
(白其色亦如艾味苦乾則色黑江南所用莖葉都似家茵蔯而大高三四尺氣極芬香味甘辛俗又名龍腦薄)
(苛吳中所用乃石香葉也葉至細色黃味辛甚香烈性温誤作解脾藥服之大令人煩以本草論之但有茵蔯)
(蒿而無山茵蔯本草注云茵蔯蒿葉以蓬蒿而緊細今京下北地用為山茵蔯者是也大體世方用山茵蔯療)
(腦痛解傷寒發汗行肢節滯氣化痰利膈治勞倦最要詳本草正經惟療黃疸利小便與世方都不應今試取)
(京下所用山茵蔯為解肌發汗藥灼然少效江南山茵蔯療傷寒腦痛絶勝此見諸醫議論謂家茵蔯亦能解)
(肌下膈去匈中煩方家少用但可研作飯服之本草所無自出俗方茵蔯蒿復當别是一物主療自異不得為)
(山茵蔯此說亦未可據但以功較之則江南者為勝以經言之則非本草所出醫方所用且可計較功效本草)
(之義更當考論爾)
雷公云(凡使湏用葉有八角者採得隂乾去根細剉用勿令犯火)
千金方(治遍身風痒生瘡疥茵蔯計多少煑濃汁洗之立差)
食醫心鏡(茵蔯主除大熱黃疸傷寒頭痛風熱瘴癘利小便切煑羹生食之亦宜人)
衍義曰(茵蔯蒿張仲景治傷寒熱甚發黃者身面悉黃用之極效又一僧因傷寒後發汗不澈有留熱)
(身面皆黃多熱期年不愈醫作食黃治之治不對病不去問之食不減尋與此藥服五日病減三分之一十日)
(減三分之二二十日病悉去方用山茵蔯山梔子各三分秦艽升麻各四錢末之每用三錢水四合煎及一合)
(去滓食後温服以知為度然此藥以茵蔯蒿為本故書之)
杜若味辛微温無毒主匈中下逆氣温中風入腦戶
頭腫痛多涕淚出眩倒目&KR0617;&KR0617;(莫郎切)止痛除口臭氣
久服益精明目輕身令人不忘一名杜蓮一名白連
一名白芩一名若芝生武陵川澤及冤句二月八月
採根暴乾(得辛莢細辛良惡茈胡前胡陶隱居云今處處有葉似薑而有文理根似高良薑而細味)
(辛香又絶似旋復根殆欲相亂葉小異爾楚詞云山中人兮芳杜若此者一名杜蘅今復别有杜蘅不相似唐)
(本注云杜若苗似薕薑主隂也根似高良薑全少辛味陶所注旋復根即真杜若也臣禹錫等謹按蜀本圖經)
(云苖似山薑花黃赤子赤色大如棘子中似豆蔲今出硤州嶺南者甚好范子計然云杜蘅杜若出南郡漢中)
(大者大善)
圖經曰(杜若生武陵川澤及冤句今江湖多有之葉似薑花赤色相似高良薑而小辛味子如豆蔲一)
(月八月採根暴乾用謹按此草一名杜蘅而中品自有杜蘅條杜蘅爾雅所謂土鹵者也杜若廣雅所謂楚蘅)
(者也其類自别然古人多相雜引用九歌云采芳洲兮杜若又離騷云雜杜蘅與芳蕊王逸輩皆不分别但云)
(香草也古方或用而今人罕便故亦少有識之者)
雷公云(凡使勿用鴨葉草根真相似只是味效不同凡修事採得後刀刮上黃赤皮了細剉用二)
(三重絹作袋盛隂乾臨使以蜜浸一夜至明漉出用)
爾雅(一曰杜若土鹵香草也)
沙參味苦微寒無毒主血積驚氣除寒熱補中益肺氣
療胃痺心腹痛結熱邪氣頭痛皮間邪熱安五藏補中
久服利人一名知母一名苦心一名志取一名虎鬚一
名白參一名識美一名文希生河内川谷及冤句般陽
續山二月八月採根暴乾(惡防已反藜蘆陶隱居云今出近道叢生葉似枸杞根白)
(實者佳此沙參并人參是為五參其形不盡相類而主療頗同故皆有參名又有紫參正名杜蒙在中品唐本)
(注云紫參牡蒙各是一物非異名也今沙參非華州為善臣禹錫等謹按蜀本圖經云花白色根若葵根藥性)
(論云沙參臣能去皮肌浮風疝氣下墜治常欲眠養肝氣宣五藏風氣日華子云補虚止驚煩益心肺并一切)
(惡瘡疥癬及身庠排膿消腫毒)
圖經曰(沙參生河内川谷及冤句般陽續山今出淄齊潞隨州而江淮荆湖州郡或有之苗長一二尺)
(以來叢生崖壁間葉似枸杞而有义牙七月開紫花根如葵根筋許大赤黃色中正白實者佳二月八月採根)
(暴乾南土生者葉有細有大花白辦上仍有白粘膠此為小異舌方亦單用葛洪卒得諸疝小腹及隂中相引)
(痛如絞白汁出欲死者擣篩末洒服方寸匕立差)
白兔藿味苦平無毒主蛇虺蜂蠆猘狗菜肉蠱毒鬼疰
風疰諸大毒不可入口者皆消除之又去血可末着痛
上立消毒入腹者煑飲之即解一名白葛生交州山谷
(陶隱居云此藥療毒莫之與敵而人不復用殊不不解都不聞有識之者想當似葛爾湏别廣訪交州人未得)
(委悉唐本注云此草荆襄間山谷大有苖似蘿摩葉圓厚莖俱有白毛與衆草異蔓生山南俗為之白葛用療)
(毒有效而交廣又有白花藤生葉似女真莖葉俱無毛花白根似署葛云大療毒而交州用根不用苗則非藿)
(也用葉苗者真矣二物療治並如經說各自一物下條載白花藤也臣禹錫等謹按蜀本圖經云蔓生葉圓若)
(蓴今襄州北汝州南崗上有五月六月採苗日乾)
海藥云(主風邪熱極宜煑白兔藿飲之乾則擣末傅諸毒妙)
徐長卿味辛温無毒主鬼物百精蠱毒疫疾邪惡氣温
瘧久服強悍輕身益氣延年一名鬼督郵生太山山谷
及隴西三月採(陶隱居云鬼督郵之名甚多今俗用徐長卿者其根正如細辛小短扁扁爾氣)
(亦相似今狗脊散用鬼督郵當取其強悍宜股脚所以知是徐長卿而非鬼箭赤箭唐本注云此藥葉似枊兩)
(葉相當有光潤所在川澤有之根如細辛微麄長而有臊苛刀切氣合俗用代鬼督郵非也鬼督郵别有本條)
(在下臣禹錫等謹按蜀本圖經云苗似小麥兩葉相對三月苗青七月八月著子似蘿摩子而小九月苗黃十)
(月始生下濕川澤之間今所在有之八月採日乾)
圖經曰(徐長卿生泰山山嵓谷及隴西今淄齊淮泗間亦有之三月生青苗葉似小桑兩兩相當而有)
(光潤七八月著子似蘿摩而小九月苗黃十月而枯根黃色似細辛微麄長有臊氣三月四月採一名别仙蹤)
雷公云(凡採得麄杵拌少蜜令遍用甍器盛蒸三伏時日乾用)
石龍芻味苦微寒微温無毒主心腹邪氣小便不利淋
閉風濕鬼疰惡毒補内虚不足痞滿身無潤澤出汗除
莖中熱痛殺鬼疰惡毒氣久服補虚羸輕身耳目聰明
延年一名龍鬚一名草續斷一名龍華一名懸莞一名
懸莞一名草毒九節多味者良生梁州山谷濕地五月
七月採莖暴乾(陶隱居云莖青細相連實赤今出近道水石處似東陽龍鬚以作席者但多節)
(爾唐本注云别錄云一名方賓主療蛇蟲及不消食爾今按别本注云别錄云微温今之服用能除熱蓋不温)
(也臣禹錫等謹按蜀本圖經云莖如綖叢生俗名龍鬚草今人以為席者所在有之八月九月採根暴乾陳藏)
(器云按龍鬚作席彌敗有垢者取方寸煑服之主林乃小便卒不通今出汾州者亦處處有之)
薇銜味苦平微寒無毒主風濕痺歷節痛驚癎吐舌悸
氣賊風鼠瘻癰腫暴瘢逐水療痿蹷久服輕身明目一
名糜銜一名承膏一名承肌一名無心一名無顛生漢
中川澤及冤句邯鄲七月採莖葉隂乾(得秦皮良陶隠居云俗用亦少)
(唐本注云此草叢生似茺蔚及白頭翁其葉有毛莖赤療賊風大效南人謂之吳風草一名鹿銜草言鹿有疾)
(銜此草差又自大小一種楚人猶謂大者為大吳風草小者為小吳風草也今按陳藏器本草云婦人服之絶)
(産臣禹錫等謹按蜀本圖經云葉似茺蔚叢生有毛黃花之赤根之也)
陳藏器云(一名無心草非草無心者南人名吳風草方藥不用之)
素問云(黃帝曰有病者身熱解墮汗出如浴惡風少氣此為何病岐伯曰病名酒風帝曰治之柰何岐)
(伯曰以澤瀉木各十分麋衝五分合以三指撮為後飯)
雲實味辛苦温無毒主洩痢腸澼殺蟲蠱毒去邪惡結
氣止痛除寒熱消渴
花主見鬼精物多食令人狂走殺精物下水燒之致鬼
久服輕身通神明益壽一名員實一名雲英一名天豆
生河間川谷十月採暴乾(陶隱居云今處處有子細如葶藶子而小黑唐實亦類茛)
(菪燒之致鬼未見其法術唐本注云雲實大如黍及大麻之等黃黑似豆故名天豆叢生澤傍高五六尺葉如)
(細槐亦如苜蓿枝間微刺俗謂苗為草雲母陶云似葶藶非也臣禹錫等謹按蜀本圖經云葉似細槐花黃白)
(其莢如大豆實青黃色大若麻子今所在平澤中有五月六月採實)
圖經曰(雲實生河間川谷高五六尺葉如槐而狹長枝上有刺苗名臭草又名羊石子草花黃白色實)
(若麻子大黃黑色俗名馬豆十月採暴乾用今三月四月採苖五月六月採實實過時即枯落治瘧藥中多用)
(之)
雷公云(凡使採得後麄擣相對拌渾顆預實蒸一日後出用)
王不留行味苦甘平無毒主金瘡止血逐痛出刺除風
痺内寒止心煩鼻衂癰疽惡瘡瘻乳婦人難産久服輕
身耐老增壽生太山山谷二月八月採(陶隱居云今處處有人言是蓼)
(子亦不爾葉似酸漿子似菘子而多人癰瘻方用之臣禹錫等謹按蜀本圖經云葉似菘藍等花紅白色子榖)
(似酸漿實圓黑似菘子如黍粟今所在有之三月收苗五月收子曬乾藥性論云王不留行能治風毒通血脉)
(日華子云治發背遊風疹婦人血經不勻及難産根苗花子並通用又名禁宫花剪金花)
圖經曰(王不留行生泰山山谷今江浙及並河近處皆有之苗莖俱青高七八寸已來根黃色如薺根)
(葉尖如小匙頭亦有似槐葉者四月開花黃紫色隨莖而生如松子狀又似猪藍花五月内採苗莖曬乾用俗)
(間亦謂之剪金草河北生者葉圖花紅與此小别張仲景治金瘡八物王不留行散小瘡粉其中大瘡但服之)
(産婦亦服正元廣利方療諸風涇有王不留行湯效)
雷公云(凡採得拌渾蒸從巳至未出却下漿水浸一宿至明出焙乾用之)
梅師方(治竹木針刺在肉中不出疼痛以王不留行為末熟水調方寸匕即出)
鬼督郵味辛苦平無毒主鬼疰卒忤中惡心腹邪氣百
精毒温瘧疫疾強腰脚益膂力一名獨摇草(唐本注云苗惟一莖)
(葉生莖端若繖音&KR0987;根如牛膝而細黑所在有之有必叢生今人以徐長卿代之非也唐本先附臣禹錫等謹)
(按蜀本云徐長卿赤箭之類亦一名為鬼督郵但主治不同宜審用也又圖經云莖似細箭簳高二尺已下葉)
(生莖端縱蓋根横而不生鬚花生葉心黃白色二月八月採根所在皆有)
雷公云(凡採並細剉了擣用生甘草水煑一伏時漉出用也)
白花藤味苦寒無毒主解諸藥菜肉中毒酒漬服之主
虚勞風熱生嶺南交州廣州平澤(唐本注云苗似野葛而白花根皮厚肉白)
(其骨柔於野葛唐本先附臣禹錫等謹按蜀本圖經云葉有細毛蔓生花白根似牡丹骨柔皮白而厚味苦用)
(根不用苗凌冬不凋)
雷公云(凡使勿用菜花藤緣真似白花藤只是味不同菜花藤酸澁不堪用其白花藤味甘香採)
(得後去根細剉隂乾用之)
五種唐本餘
留軍待味辛温無毒主肢節風痛筋脉不遂折傷瘀血
五緩攣痛生劒州山谷其葉似楠木而細長採無時
地不容味苦大寒無毒主解蠱毒止煩熱辟瘴癘利喉
閉及痰毒一名解毒子生山西谷採無時
圖經曰(地不容生戎州味苦大寒無毒蔓生葉青如杏葉而大厚硬凌冬不凋無花實根黃白色外皮)
(微麄楬累累相連如藥實而圓大採無時能解蠱毒辟瘴氣治咽喉閉塞鄉人亦呼為解毒子)
獨用將軍味辛無毒主治毒腫妳癰解毒破惡血生林
野採無時節節穿葉心生苖其葉似楠並採用
山胡椒味辛大熱無毒主心腹痛中冷破滯所在有之
似胡椒顆粒大如黑豆其色黑俗用有效
燈籠草味苦大寒無毒主上氣咳嗽風熱明目所在月
之八月採枝&KR1520;高三四尺有花紅色狀若燈籠内有子
紅色可愛根莖花實並入藥使
一十種陳藏器餘
人肝藤主解諸毒藥腫遊風脚手軟痺並研服之亦煑
服之亦傅病上生嶺南葉三椏花紫色一名承露仙又
有伏雞子亦名承露仙葉圓與此名同物異
海藥云(廣志云生嶺南山石間引蔓而生主蟲毒及手脚不遂等風生研服)
楊氏産乳(療中蠱毒人肝藤以清水磨一彈丸飲之不過三兩服)
越王餘筭味鹹平無毒主下水破結氣生南海水中如
竹筭子長尺許異苑曰晉安有越王餘筭葉白者似骨
黑者似角云是越王行海作籌有餘棄於水中而生
海藥云(謹按異苑記云昔晉安越王因渡南海將黑角白骨筭籌所餘棄水中故生此遂名筭味)
(鹹温主水腫浮氣結聚宿滯不消腹中虚鳴並宜煑服之)
石蓴味甘平無毒下水利小便生南海中水石上南越
志云似紫菜色青臨海異物志曰附石生也
海藥云(主風秘不通五膈氣并小便不利臍下結氣宜煑汁飲之胡人多用治耳疾)
海根味苦小温無毒主霍亂中惡心腹痛鬼氣注忤飛
尸喉痺蠱毒癰疽惡腫赤白遊胗蛇咬犬毒酒及水磨
服傅之亦佳生會稽海畔山谷莖赤葉似馬蓼根似菝
葜而小也海人極用之
海藥云(胡人採得蒸而用之餘並同)
寡婦薦主小兒吐痢霍亂取二七莖煑飲之
自經死繩主卒發顛狂燒為末服三指撮三年陳蒲煑
服之亦佳
刺蜜味甘無毒主骨熱痰嗽痢暴下血開胃止渴除煩
生交河沙中草頭有刺上有毛毛中生蜜一名草蜜胡
人呌為給㪍羅
骨路支味辛平無毒主上氣浮腫水氣嘔逆婦人崩中
餘血癥瘕殺三蟲生崑崙國苗似淩霄藤根如青木香
安南亦有之
長松味甘温無毒主風血冷氣宿疾温中去風草似松
葉上有脂山人服之生關内山谷中
合子草有小毒子及葉主蠱毒螫咬擣傅瘡上蔓生岸
傍葉尖花白子中有兩片如合子
證類本草卷七
