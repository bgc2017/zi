證類本草卷十七
宋唐愼微撰
獸部中品總一十七種
七種神農本經
五種名醫别錄
一種唐本先附(注云唐附)
四種陳藏噐餘
凡墨蓋子已下並唐慎微續證類
白馬莖(眼蹄齒心肺肉骨屎溺等附)鹿茸(骨角髄腎肉等附)牛角䚡(髓膽心肝腎齒肉屎溺附)
羖羊角(髄膽肝心腎齒内骨屎附)狗隂莖(膽心腦齒骨蹄血肉等附)羚羊角
犀角虎骨(膏瓜肉等附)兔頭骨(腦肝肉等附)
狸骨(肉隂巠等附)麞骨(肉髓等附)豹肉(貃附)
筆頭灰(唐附自草部今移)
四種陳藏噐餘
犢子臍屎靈猫震肉
&KR2184;&KR0034;
白馬莖味鹹甘平無毒主傷中脈絶隂不起強志益氣
長肌肉肥健生子小兒驚癎隂乾百日(臣禹錫等謹按藥性論云白馬)
(莖使味鹹能主男子隂痿堅長房中術偏要孟詵云白馬莖益丈夫隂氣隂乾者末和蓯蓉蜜丸空心酒下四)
(十丸日再百日見效)
眼主驚癎腹滿瘧疾當殺用之(臣禹錫等謹按驚癎通用藥云馬眼平)
懸蹄主驚邪瘈瘲乳難辟惡氣鬼毒蠱疰不詳止衂血
内漏齲齒生雲中平澤(臣禹錫等謹按藥對及齒痛通用藥云馬懸蹄平孟詵云懸蹄)
(主驚癎)
白馬蹄療婦人瘻下白崩赤馬蹄療婦人赤崩(臣禹錫等)
(謹按崩中通用藥云馬蹄甲平藥訣云馬蹄味甘熱無毒孟詵云赤馬蹄能辟温瘧)
齒主小兒驚癎(臣禹錫謹按日華子云馬齒水磨治驚癎)鬐頭膏主生髮
(臣禹錫等謹按髮秃落通用藥云馬鬐膏平)鬐毛主女子崩中赤白
心主喜忘(臣禹錫等謹按孟詵云患痢人不得食)
肺主寒熱小兒莖痿(臣禹錫等今詳莖痿非小兒之疾二字必誤)
肉味辛苦冷主熱下氣長筋強腰脊壯健強志輕身不
飢(臣禹錫等謹按孟詵云肉有小毒不與倉米同食必卒得惡十有九死不與薑同食生氣𠻳其肉多著浸)
(洗方煑得爛熟兼去血盡始可煑炙肥者亦然不爾毒不出陳氏良云馬肉有大毒日華子云此肉只堪煑餘)
(食難消不可多食食後以酒投之皆須好清水搦洗三五徧即可煑食之懷娠婦人及患痢人並不可食忌蒼)
(耳生薑又鬃燒灰止血並傅惡瘡)
脯療寒熱痿痺
屎名馬通微温主婦人崩中止渴及吐下血鼻衂金創
止血(臣禹錫等謹按孟詵云患丁腫中風疼痛者煼驢馬糞熨人瘡滿五十徧極效男子患未可及心差)
(後合隂陽垂至死取白馬糞五升絞取汁好噐中盛停一宿一服三合日夜二服)
頭骨主喜眠令人不睡(臣禹錫等謹按好眠通用藥云馬頭骨微寒日華子云頭骨治)
(多睡作枕枕之燒灰傅頭耳瘡佳)
溺味辛微寒主消渴破癥堅積聚男子伏梁積疝婦人
瘕疾銅噐承飲之(陶隱居云東行白馬蹄下土作方術知女人外情馬色類甚多以純白者)
(為良其口眼蹄皆白俗中時有兩三爾小小用不必爾馬肝及鞍下肉舊言殺人食駿馬肉不飲酒亦殺人白)
(馬青蹄亦不可食禮云馬黑脊而斑臂亦不可食馬骨傷人有毒人體有瘡馬汗馬氣馬毛亦並能為害唐本)
(注云别錄云馬毛主小兒驚癎白馬眼主小兒鬾母帶之屎中粟主金創小兒客忤寒熱不能食絆繩主小兒)
(癎並洗之今按陳藏噐本草云馬肉及血有小毒食之當飲美酒即解婦人懷姙不得食馬驢為其十二月)
(胎騾又不産馬頭骨扵水上流浸之則無水蜝音其又埋安午地令宜蠶凡收白馬莖當以遊牝時力勢正強)
(者生取得為良馬牙燒作灰唾和緋帛貼丁腫上根出屎絞取汁主傷寒時疾服之當吐下亦主産後諸血氣)
(及時行病起合隂陽垂死者並温服之用馬屎及溺當以白者最良臣禹錫等謹按唐本注云諸筋肉非十二)
(月採者並亦火乾之孟詵云惡刺瘡取黑馬尿熱漬當愈數洗之日華子云尿洗頭瘡白秃)
圖經(文具羖羊角條下)
雷公云(要馬無病嫩身如銀春收者最妙臨用以銅刀劈破作七片將生羊血拌蒸半日出㬠乾以麄)
(布拭上皮並乾羊血了細剉用也又馬自死肉不可食五月勿食傷神)
食療(白馬黑頭食令人癲白馬自死食之害人肉冷有小毒主腸中熱除下氣長筋骨赤馬蹄辟温又食)
(諸馬肉心悶飲清酒即觧濁酒即加又刺瘡取黑駁馬尿熱浸當蟲出患杖瘡並打損瘡中風疼痛者少馬騾)
(濕糞分取半替換熱熨之冷則易之滿五十過極效又小兒患頭瘡燒馬骨作灰和醋傅亦治身上瘡白秃瘡)
(以駁馬不乏者尿數數煖洗之十遍差又白馬脂五兩封瘡上稍稍封之白秃者髮即生又馬汗入人瘡毒氣)
(攻作膿心懣欲絶者燒粟檊草作灰濃淋作濃灰汁熱煑蘸瘡扵灰汁中須臾白沫出盡即差白沫者是毒氣)
(也此方嶺南新有人曾得力凡生馬血入人肉中多只三兩日便腫連心則死有人剥馬被骨傷手指血入肉)
(中一夜致死又臆&KR0008;次驢&KR0008;也蹄無夜眠者勿食又黑脊而斑不可食患瘡疥人切不可食加增雞差赤馬皮)
(臨産鋪之令産母坐上催生)
聖惠方(治頭赤秃用白馬蹄燒灰末以臘月猪脂和傅之)
外臺秘要(剥馬被骨刺破中毒欲死取剥馬腹中糞及屎洗以糞傅之大驗絞糞汁飲之效)
又方(治毒熱攻手足腫疼痛欲脫水煑馬糞汁漬之)
又方(治小兒夜啼不已馬骨末傅乳上飲止)
千金方(小兒卒客忤取馬屎三升燒令煙絶以酒三升煑三沸去滓浴兒)
又方(治肉癓思肉不已食訖復思白馬尿三升空心飲當吐肉不出即死)
又方(治齒齲切白馬懸蹄塞之不過三度差)
肘後方(若病人齒無色舌上白或喜睡眠憒不知痛痒處或下痢可急治下部不曉此者但攻其上不)
(以下為意下部生蟲蟲食其肛門爛見五藏便死燒馬蹄作灰末猪脂和傅綿上導下部日數度差)
又方(辟温疫馬蹄屑二兩縫囊帶之男左女右)
又方(背瘡大驗取白馬齒燒作灰先以針刺瘡頭開即以灰封以濕麵周腫處後以釅醋洗去灰根出)
又方(治齒痛馬夜眼如米大内孔中或綿裹著蟲孔中内之即差永斷根源)
又方(治人嗜眠喜睡馬頭膏燒灰末水服方寸匕日三夜一)
梅師方(治吐血不止燒白馬糞研以水絞取汁服一升)
又方(馬咬人或刺破瘡及馬汗入瘡毒痛取馬糞燒灰為末研傅瘡及馬尿洗瘡佳)
食醫心鏡(治馬癎動發無時筋脈不收周痺肌肉不仁野馬肉一斤細切扵豉汁中煑著五味葱白)
(調和作腌腊食之作羹粥及白煑喫妙)
簡要濟衆(治小兒中馬毒客忤取馬尾扵兒前燒令兒咽煙氣每日燒之差為度)
集驗方(治天行䘌瘡燒蹄灰用以猪脂和傅日五六)
兵部手集(多年惡瘡不差或痛痒生釁爛研馬糞并齒傅上不過三兩遍良武相在蜀自脛有瘡痒)
(不可忍得此方便差)
又方(治豌豆瘡馬肉爛煑汁洗乾脯亦得)
劉涓子(治被打腹中瘀血白馬蹄燒煙盡取灰末酒服方十匕日三夜一亦治婦人血病塞上廣利方同)
又方(馬病疥不可食生寸白蟲)
子母秘錄(産後寒熱心悶極脹及百病馬通絞取汁一盞以酒和服之差)
産寳(療乳腫以馬溺塗之立愈)
巢氏病源(白馬尿治鱉瘕出搜神記)
禮記(馬黑脊而斑臂漏不可食)
前漢(轅固與黃生争論扵上前上曰食肉毋食馬肝未為不知味也注馬肝有毒食之殺人)
秦穆公(亡善馬歧下蜀共得食之吏欲法之公曰君子無以畜害人吾聞食善馬肉不飲酒傷人皆賜酒)
漢志(文成食馬肝而死又韋莊又玄集序云食馬留肝)
丹房鏡源(馬脂柔五金糞養一切藥力)
鹿茸味甘酸温微温無毒主漏下惡血寒熱驚癎益氣
強志生齒不老療虚勞洒洒如瘧羸瘦四肢酸疼腰脊
痛小便利洩精溺血破留血在腹散石淋癰腫骨中熱
疽癢(臣禹錫等謹按藥性論云鹿茸君味苦辛主補男子腰腎虚冷脚膝無力夜夢鬼交精溢自出女人)
(崩中漏血炙末空心温酒服方寸匕又主赤白帶下入散用孟詵云鹿茸主益氣不可以鼻嗅其茸中有小白)
(蟲視之不見入人鼻必為蟲顙藥不及也日華子云鹿茸補虚羸壯筋骨破瘀血殺鬼精安胎下氣酥炙入用)
骨安胎下氣殺鬼精物不可近隂令痿久服耐老四月
五月解角時取隂乾使時燥(麻勃為之使唐本注云鹿茸夏收隂乾百不收一縱)
(得二乾臭不佳用破之火乾大好臣禹錫等謹按藥性論云鹿骨味甘微熱無毒)
角味鹹無毒主惡瘡癰腫逐邪惡氣留血在隂中除小
腹血急痛腰脊痛折傷惡血益與氣七月採(杜仲為之使臣禹錫等謹按癰)
(疽通用藥云鹿角温微温孟詵云角錯為屑白蜜五升淹之微火熬令小變暴乾更擣篩服之令人輕身益氣)
(強骨髓補絶傷乂婦人夢與鬼交者鹿角末三指一撮和清酒服卽出鬼精又女子胞中餘血不盡欲死者以)
(清酒和鹿角灰服方寸匕日三夜一甚效又小兒以煑小豆汁和鹿角灰安重舌下日三度日華子云角療患)
(瘡癰腫熱毒等醋磨傅脕精尿血夜夢鬼交並治之水磨服小兒重舌鵝口瘡炙熨之)髓味甘温
主丈夫女子傷中絶脈筋急痛欬逆以酒服之良(臣禹錫等)
(謹按藥性論云鹿髓無毒日華子云髓治筋骨弱嘔吐地黃汁煎作膏填骨髓蜜煑壮陽令有子)腎
平主補腎氣(臣禹錫等謹按日華子云腎補中安五藏壯陽氣作酒及煑粥服)肉温
補中強五藏益氣力生者療口僻割薄之(陶隠居云野肉之中麞鹿)
(可食生則不氊腥又非辰属八卦無主而兼能温補於人即生死無尤故道家許聽為脯過其餘肉雖牛羊雞)
(犬補益充肌膚於亡䰟皆為愆責並不足取凡肉脯炙之不動及見水而動及暴之不燥並殺人又茅屋漏脯)
(藏脯蜜器中名為鬱脯並不可食唐本注云頭主消渴煎之可作膠服之彌善筋主勞損續絶骨主虛勞可為)
(酒主風補虚髄脂主癰腫死肌温中四肢不隨風頭通腠理一云不可近隂角主猫鬼中惡心腹疰痛血主狂)
(犬傷鼻衂折傷隂痿補虚止腰痛齒生留血氣鼠瘻心腹痛不可近丈夫隂臣禹錫等謹按孟詵云鹿頭肉主)
(消渴夜夢見物又蹄肉主脚膝疼痛肉主補中益氣力又生肉主中風口偏不正以生椒自𢷬傅之專看正即)
(速除之九月已後正月已前堪食之也日華子云肉無毒補益氣筋五藏生肉貼偏風左患右貼右患左貼頭)
(肉治煩懑多夢蹄治脚膝痠乂血治肺痿吐血及崩中帶下和酒服之良)
圖經曰(鹿茸并角本經不載所出州土今有山林處皆有之四月角欲生時取其茸隂乾以形如小紫)
(茄子者為上或云茄子茸太嫩血氣尤未具不若分岐如馬鞍形者有力茸不可齅其氣能傷人鼻七月採角)
(鹿年歲久者其角堅好煑以為膠入藥彌佳今醫家多貴麋茸麋角力緊於鹿本經自有麋脂角條在下品鹿)
(髓可作酒唐方多有其法近世有服鹿血酒云於射生血者因採捕入山失道數日飢渴將委頓惟獲一生鹿刺)
(數升飲之飢渴頓除及歸遂覺血氣充盛異常人有效其服餌刺鹿顯角間血酒和飲之更佳其肉白九月以)
(後五月以前宜食之佗月不可食其腦入面膏)
雷公云(凡使先以天靈盖作末然後鋸解鹿茸作片子以好羊脂拌天靈盖末塗之於鹿茸上慢火炙)
(之令内外黃脆了用鹿皮一片裹之安室上一宿其藥魂歸也至明則以慢火焙之令脆方擣作末用之每五)
(兩鹿茸用羊脂二兩炙盡為度又制法用黃精自然汁浸兩日夜了漉出焙令乾細擣用免渴人也鹿角使之)
(勝如麋角其角要黃色緊重尖好者緣此鹿食靈草所以異其衆鹿其麋角頂根上有黃色毛若金線兼傍生)
(小尖也色蒼白者上注乾寧記云其鹿與遊龍相戲乃生此異爾採得角了須全戴者並長三寸鋸解之以物)
(盛於急水中浸之一百日滿出用刀削去麄皮一重了以物拭水垢令净然後用醶醋煑七日旋旋添醋勿令)
(火歇戌時不用著火只從子時至戌時也日足其角白色軟如粉即細擣作粉却以無灰酒煑其膠隂乾削了)
(重研節過用每修事十兩以灰酒一鎰煎乾為度)
食療云(謹按肉九月後正月前食之則補虚羸瘦弱利五藏調血脈自外皆不食發冷痛角主癰疽瘡)
(腫除惡血若腰脊痛折傷多取鹿角併截取尖錯為屑以白蜜淹浸之微火熬令小變色曝乾擣篩令細以酒)
(服之輕身益力強骨髓補陽道角燒飛為丹服之至妙但於瓷器中寸截用沈裹大火燒之一日如玉粉亦可)
(炙令黃末細羅酒服之益人若欲作膠者細破寸截以饋水浸七日令軟方煑也骨温主安胎下氣殺鬼精可)
(用浸酒凡是鹿白臆者不可食)
聖惠方(治腎氣虚損耳聾用鹿腎一對去脂膜切於䜴升中入粳米二合和煑粥入五味之法調和空)
(腹食之作羹及酒並得)
外臺秘要(療骾取鹿筋漬之索緊令大如彈丸持筋端吞之候至骾處徐徐引之骾著筋出)
又方(治消腎小便數鹿角一具炙令燋𢷬篩酒服方寸匕漸漸加至一匕半)
又方(治蠼螋尿瘡燒鹿角未以苦酒調塗之)
千金方(治小兒瘧用生鹿角細末先發時便以乳調一字服)
又方(治竹木刺入肉皮中不出燒鹿角末以水和塗立出久者不過一夕)
百一方(若男女喜夢與鬼交通致恍惚者方截鹿角屑三指撮日二服酒下食療同)
又方(丹者惡毒之瘡五色無常燒鹿角和猪脂傅之)
又方(胎死得效方鹿角屑二三方寸匕煑葱䜴湯和服之立出)
又方(主諸風脚膝疼痛不可踐地鹿蹄四隻燖洗如法熟煮了取肉於豉汁中著五味煑熟空腹食之)
又方(主腎藏虚冷腰脊痛如錐刺不能動搖鹿角屑二大兩熬令微黃𢷬末空腹煖酒一杯投鹿角末方)
(寸匕服之日三兩服)
梅師方(治人面日卒得赤黑丹如疥状不急治徧身即死燒鹿角末猪膏和塗之)
又方(治卒腰痛暫轉不得鹿角一枚長五寸酒二升燒鹿角令赤内酒中浸一宿飲之)
又方(治發乳房初起微赤不急治之即殺人鹿角以水磨濁汁塗腫上赤即隨手消)
孫真人食忌(鹿肉解藥毒不可久食蓋常食解毒草也)
斗門方(治骨骾用鹿角為末含津嚥下妙)
續千金方(治腰膝疼痛傷敗鹿茸不限多少塗酥炙紫色為末温酒調下一錢匕)
古今錄驗(療妖魅猫鬼病人不肯言鬼方鹿角屑擣散以水服方寸匕即言實也)
又方(治小兒噦鹿角粉大豆末等分相和乳調塗妳上飲兒)
兵部手集(療妬乳硬欲結膿令消取鹿角於石上磨取白汁塗乾又塗不得手近并以人朔却黃水百許即散)
深師方(療五癭取鹿厭以家酒漬炙乾内酒中更令香含嚥汁味盡更易十具愈)
又方(治馬鞍瘡鹿角灰酢和塗之)
子母秘錄(療煩悶腹痛血不盡鹿角燒末豉汁服方寸匕日二服漸加至三錢匕)
楊氏産乳(療腰痛鹿角屑熬令黃赤研酒服方寸匕日五六服)
産寳(治姙娠卒腰痛方以鹿角截五寸燒令爛赤内酒一大升中浸之冷又燒赤又浸如此數過細研空)
(心酒調鹿角末方寸匕服)
姚和衆(治小兒重舌鹿角末細篩塗舌下日三度)
抱朴子云(鹿夀千歲五百歲變白)
壺居士(鹿性多驚烈多别良草恒食名物諸草不食處必山崗産婦下澤饗神用其肉者以其性别清)
(净故也凡餌藥之人久食鹿肉服藥必不得力所以鹿恒食解毒草能制諸藥耳名草者葛花菜鹿葱白藥苗)
(白蒿水芹廿草齊頭蒿山蒼耳薺苨又五月勿食鹿傷神)
衍義曰(鹿茸他獸肉多屬十二辰及八卦昔黃帝立子丑等為十二辰以名日人以名獸配十二辰属)
(故麞鹿肉為肉中第一者避十二辰也味亦勝他肉三祀皆以鹿腊其義如此茸最難得不破及不出却血者)
(蓋其力盡在血中獵時多有損傷故也茸上毛先薄以酥塗勻於烈燄中急灼之若不先以酥塗恐火焰傷茸)
(俟毛淨微炙入藥今人亦能將麻茸偽為之不可不察也頭亦可釀酒然湏作漿時稍益葱椒角為膠别有法)
(按月令冬至一陽生麋角解夏至一隂生鹿角解各遂隂陽分各如此解落今人用麋鹿茸作一種殆疎矣凡)
(麋鹿自生至堅完無兩月之久大者二十餘斤其堅如石計一晝夜須生數兩凡骨之類成長無速於此雖草)
(木至易生亦無能及之豈可與凡骨血為比麋茸利補陽鹿茸利補隂凡用茸無須大嫩唯長四五寸茸端如)
(瑪瑙紅者最佳須佐以他藥則有功)
牛角䚡下閉血瘀血疼痛女人帶下血燔之味苦無毒
(臣禹錫等謹按蜀本云沙牛角䚡味苦温無毒主下閉瘀血女子帶下下血燒以為灰煖酒服之藥性論云黃)
(牛角䚡灰臣味苦甘無毒性澀能止婦人血崩不止赤白帶下止冷痢瀉血)
水牛角療時氣寒熱頭痛(臣禹錫等謹按藥對云水牛角平藥決云水牛角味苦冷)
(無毒)
髓補中填骨髓久服增年髓味甘温無毒主安五藏平
三焦温骨髓補中續絶益氣止洩痢消渴以酒服之(臣禹)
(錫等謹按孟詵云黑牛髓和地黃汁白蜜等分作煎服治瘦病)
膽可丸藥膽味苦大寒除心腹熱渴利口焦燥益目精
(陶隠居云此本書牛角䚡髓其膽本經附出牛黃條中此以類相從耳非上品之藥今拔出隨例在此不關件)
(數猶是黑書别品之限也臣禹錫等謹按藥性論云青牛膽君無毒主消渴利大小腸臘月牯牛膽中盛黑豆)
(一百粒後一百日開取食後夜間吞二七枚鎮肝明目黑豆盛浸不計多少)心主虚忘
肝主明目腎主補腎氣益精齒主小兒牛癎肉
味甘平無毒主消渴止啘洩安中益氣養脾胃自死者
不良屎寒主水腫惡氣用塗門戶著壁者燔之主鼠
瘻惡瘡(臣禹錫等謹按孟詵云烏牛糞為上又小兒夜啼取乾牛糞如手大安卧席下勿令母知子母)
(俱吉)
黃犍牛烏牯牛溺主水腫腹脹脚滿利小便(陶隠居云此牛亦&KR0008;)
(牛為勝青牛最良水牛為可充食爾自死謂疫死肉多毒青牛腸不可共犬肉犬血食之令人成病也唐本注)
(云别錄云牛鼻中木卷療小兒癎草卷燒之為屑主小兒鼻下瘡耳中垢主蛇傷惡蛓毒臍中毛主小兒久不)
(行白牛懸蹄主婦人崩中漏赤白屎主霍亂屎中大豆主小兒癎婦人産難時牛莖主婦人漏下赤白無子烏)
(牛膽主明目及疳取以釀槐子服之彌佳腦主消渴風眩齒主小兒驚癎屎主消渴黃疸水腫脚氣小便不通)
(也今按陳藏器本草去牛肉平消水腫除濕氣補虚令人強筋骨壮健鼻和石驚煮汁服主消渴肝和腹内百)
(業作生薑醋食之生熱氣水氣丹毒壓丹石發熱解酒勞五藏主人五藏黃牛肉小温補益兩脚獨肝者有大)
(毒食之利血至死北人牛瘦多以蛇從鼻灌之則為獨肝也水牛則無之已前二色牛肉自死者發痼疾痃癖)
(令人成疰病落崖死者良黃牛乳生服利人下熱氣冷補潤肌止渴和蒜煎三五沸食之主冷氣痃癖羸瘦凡)
(服乳必煮一二沸停冷啜之熱食則壅不欲頓服欲得漸消與酸物相反令人腹中結癥凡以乳及溺屎去病)
(者黑牛強於黃牛酥堪合諸膏摩風腫踠跌血瘀&KR0008;&KR0008;更佳性滑以物盛之皆透惟雞子殼及葫蘆盛之不出)
(屎熱灰傳炙瘡不差者水牛黃牛角䚡及在糞土中爛白者燒為黑灰未服主赤白痢口中涎主反胃又取老)
(牛涎沫如棗核大置水中服之終身不噎口中齕出之反草絞取汁服止噦本經不言黃牛烏牛水牛但言牛)
(牛有數種南人以水牛為牛北人以黃牛烏牛為牛牛種既殊入用亦别也臣禹錫等謹按大腹痛腫通用藥)
(云黃牛溺寒蜀本云黃犍牛溺味苦辛微温無毒孟詵云牛者稼穡之資不多屠殺自死者血脈已絶骨髓已)
(竭不堪食黃牛發藥動病黑牛尤不可食黑牛屎反屎只入藥又頭蹄下熱風患冷人不可食其肝醋煮食之)
(治瘦日華子云水牛肉冷微毒角煎治熱毒風并壮熱角䚡燒燋治腸風瀉血痢崩中帶下水瀉涎止反胃嘔)
(吐治噎要取即以水洗口後鹽塗之則重土出黃牛肉温徼毒益腰脚大都食之發藥毒動病不如水牛也惟)
(酥乳佳骨髓温無毒治吐血鼻洪崩中帶下腸風瀉血并水瀉燒灰用)
圖經(文具第十六卷中牛黃條下)
食療(云肚主消渴風眩補五藏以醋煮食之肝治痢腎主補腎髓安五藏平三焦溫中久服增年以酒送)
(之和地黃汁白蜜作煎服之治瘦病恐是牛脂也糞主霍亂煮飲之良婦人無乳汁取牛鼻作羹空心食之不)
(過三兩日有汁下無限若中年壮盛者食之良又宰之尚不堪食非論自死者其牛肉取三片爛切將啖解槽)
(咬人惡馬只兩啖後頗甚馴衰苦三五頓後其馬獰鈍不堪騎十二月勿食傷神)
外臺秘要(大病後不足病虚勞補虚取七歲已下五歲已上黃牛乳一升水四升煎取一升如人飢)
(稍稍飲不得多十日服不住佳)
又方(必效治上吐下利者為濕霍亂黃牛屎半升水一升煮三兩沸和牛屎濾過取汁服半升則止牛子)
(屎亦得)
又方(治久患氣脹烏牛尿空心温服一升日一服氣散則止)
千金方(鼻中生瘡黑牛耳垢傅之良)
又方(治痔臘月牛脾一具熱食之盞差勿與鹽醬未差再作)
又方(主喉痺燒牛角末酒服方寸匕)
又方(五色丹名油腫若犯多致死不可輕之以屎傅之乾即易)
千金翼(主瘕痺及主鼓脹滿黑牛尿一升微火煎如稠糖空心飲服一大棗許當轉病出隔日更服之)
又方(治甘蟲蝕鼻生瘡取烏牛耳中垢傅之良)
肘後方(治傷寒時氣毒氣手足腫疼痛欲斷牛肉裹腫處止外臺秘要同)
又方(風毒脚氣若脛已滿捻之沒指但勤飲烏㹀牛溺二三升使小便利漸漸當以銅器取新者為佳純)
(黃者亦可用)
又方(癰腫未成膿取牛耳中垢封之愈)
又方(治鼠瘻腫核痛若已有瘡口膿血出者以熱屎傅之日三)
經騐方(痔漏張用方犍牛兒膽蝟膽各一箇用膩粉五十文麝香二十文將蝟膽汁膩粉麝香和勻入)
(牛膽内懸於簷前四十丸日熟旋取為丸如大麥用紙樵送入瘡内後追出惡物是騐瘡口漸合生麵蓋瘡内)
(一遍出惡物)
經騐後方(治冷痢沙角胎燒灰粥飲調下兩錢)
梅師方(治卒隂腎痛燒牛屎末和酒傅之乾即易)
又方(治霍亂吐痢不止心煩四肢逆泠黃牛屎一升以水二升煎取一升以綿濾過去滓頓服)
又方(治水腫小便澀黃牛屎飲一升日至夜小便澁利差小者從少起勿食鹽)
孫真人云(主癰發數處取牛糞燒作灰以鷄子白和敷之乾即易)
食醫心鏡(主水浮氣腫腹肚脹滿小便澁少水牛蹄一隻泡洗去毛如食法隔夜煮令爛熟取汁作)
(羹蹄切空心飽食又主水氣大腹浮腫小便澁少水牛尾滌洗去毛細切作腤&KR0008;極熟喫之煮食不住又牛肉)
(一斤熟蒸似薑腊空心食水牛皮爛煮熱蒸切於䜴汁中食之又烏犍牛尿丰升空心飲之利小便又牛盛熱)
(時卒死其腦食之生腸癰)
集騐方(治淋取牛耳中毛燒取半錢水服差)
孫用和方(治赤白帶下牛角䚡燒令煙斷附子以鹽水浸泡七度去皮右件等分𢷬羅為末每空心)
(酒下二錢匕)
兵部手集(治水病初得危急烏牛尿每服一合差)
塞上方(主鼠嬭痔牛角䚡燒作灰末空心酒服方寸匕)
姚氏方(卒得淋取牛尾燒灰水服半錢差)
又方(湯火燒灼瘡單傅濕屎立痛止常日用良)
又方(治毒蛇螫人牛耳垢傅之佳)
子母秘錄(治血氣逆心煩悶滿心痛燒水牛角末酒服方寸匕)
又方(小兒白秃瘡頭上瘡團團白色以牛尿傅之)
産書(主難産牛糞中火豆一枚擘作兩片一片書父一片書子却合以少水吞之立産)
耳珠先生(固牙齒法良殺牛齒三十枚内齊瓶中煆令含通赤取細研為末水一盞末二錢匕煎令熱)
(浸牙齒冷即吐却水堅牢或有損動者末揩之)
禮記(牛夜鳴則庮不可食)
丹房鏡源(云牛屎抽銅暈)
衍義曰(牛角䚡此則黃牛角䚡用尖燒為黑灰微存性治婦人血崩大便血及治痢又白水牛鼻乾濕)
(皆可用治偏風口喎斜以火炙熱於不患處一邊熨之漸正)
羖羊角味鹹苦温微寒無毒主青盲明目殺疥蟲止寒
洩辟惡鬼虎狼止驚悸療百節中結氣風頭痛及蠱毒
吐血婦人産後餘痛燒之殺鬼魅辟虎狼久服安心益
氣輕身生河西川谷取無時勿使中濕濕即有毒(莬絲為之)
(使唐本注云此羊角以青羝為佳餘不入藥用也臣禹錫等謹按藥性論云羖羊角使治産後惡血煩悶燒灰)
(酒服之又主輕身治小兒驚癎又曰青羊角亦大寒日華子云牯羊角退熱治山瘴溪毒燒之去蛇)
羊髓味甘温無毒主男女傷中隂氣不足利血脈益經
氣以酒服之青羊膽主青盲明目(唐本注云羊膽療疳濕時行熱熛瘡)
(和醋服之良臣禹錫等謹按目醫通用藥云青羊膽平藥性論云青羊肝服之明目膽點眼中主赤障白膜風)
(淚主解蠱毒)
羊肺補肺主欬𠻳(唐本注云羊肺療渴止小便數并小豆葉煮食之良)
羊心止憂恚膈氣(臣禹錫等謹按日華子云心有孔者殺人)
羊腎補腎氣益精髓(唐本注羊腎合脂為羹療勞痢禹甚效蒜虀食之一升療癥瘕臣)
(錫等謹按日華子云腎補虚耳聾隂弱壮陽益胃止小便治虚損盜汗)羊齒主小兒羊
癎寒熱三月三日取羊肉味甘大熱無毒主緩中字
乳餘疾及頭腦大風汗出虚勞寒冷補中益氣安心止
驚(唐本注云羊肉熱病差後食之發熱殺人臣禹錫等謹按孟詵云羊肉温主風眩瘦病小兒驚癎丈夫五)
(勞七傷藏氣虚寒河西羊最佳河東羊亦好縱驅至南方筋力自勞損安能補益人肚主補胃小便數以肥肚)
(作羹食三五度差又云羊肉患天行及瘧人食令發熱困董致死日華子云羊肉治腦風并大風開胃肥健頭)
(涼治骨蒸腦熱頭眩明目小兒驚癎脂治遊風并黑䵟)
羊骨熱主虚勞寒中羸瘦羊屎燔之主小兒洩痢腸
鳴驚癎(陶隠居云羖羊角方藥不甚用其餘皆入湯煎羊有三四種最以青色者為勝次則烏羊其䍲)
(羺羊及&KR0034;中無角羊正可噉食之為藥不及都下者其乳髓則肥好也羊肝不可合猪肉及梅子小豆食之傷)
(人心大病人唐本注云羊屎煮湯下灌療大人小兒腹中諸疾疳濕大小便不通燒之熏鼻主中惡心腹刺痛)
(熏瘡療諸瘡中毒痔瘻等骨蒸彌良羊肝性冷療肝風虚熱目赤闇無所見生食子肝七枚神效羊頭療風眩)
(瘦疾小兒驚癎骨療同羊血主女人中風血虚悶産後血暈悶欲絶者生飲一升即活今按陳藏器本草云羊)
(乳補虚與小兒含之主口瘡不堪充藥為其膻故羊五藏補人五藏用主明目薄切暴乾為末和決明子蓼子)
(並炒香擣篩為丸每日服之去盲取皮作臛食之去風屎燒灰沐髮長黑和雞肪塗頭生髮臣禹錫等謹按孟)
(詵云羊毛醋煮裹脚治轉筋角灰主鬼氣下血日華子云牯羊糞燒灰理聾耳并罯刺)
圖經曰(羖羊角出河西川谷今河東陜西及近都州郡皆有之此謂青羝羊也餘羊則不堪取無時勿)
(使中濕濕則有毒羊齒骨及五藏皆溫平而主疾雅肉性大熱時疾初愈百日内不可食食之當復發及令人)
(骨蒸也羊屎方書多用近人取以内鯽魚腹中瓦缶固濟燒灰以塗髭髮今易生而黑甚效乳療蜘蛛咬徧身)
(生絲者生飲之即愈劉禹錫傳信方載其效云貞元十一年余至奚吏部宅坐客有雀員外因話及此崔云目)
(摰有人為蜘蛛咬腹大如有姙徧身生絲其家棄之乞食於道有僧教喫羊乳未幾而疾平胃主虚羸張文仲)
(有主久病瘦羸不生肌肉水氣在脇下不能飲食四肢煩熱者羊胃湯方羊胃一枚术一升並切以水二斗煮)
(取九升一服一升日三三日盡更作兩劑乃差肉多入湯濟胡合羊肉湯療寒勞不足産後及身腹中有激痛)
(方當歸四兩生薑五兩羊肉一觔三味水一斗二升煮肉取七升去肉内諸藥煮取三升一服七合日三夜一)
(又有大羊肉湯療婦人産後大虚心腹絞痛厥逆氣息乏少皆今醫家通用者又有青羊脂丸主疰病相易者)
(皆大方也羊之種類亦多而羖羊亦有褐色黑白色者毛長尺餘亦謂之羖䍽羊北人引大羊以此羊為羣首)
(又孟詵云河西羊最佳河東羊亦好縱有驅至南方筋力自勞損安能補人然今南方亦有數種羊惟淮南州)
(郡或有佳者可亞大羊江浙羊都少味而發疾閩廣山中出一種野羊彼人謂之羚羊其皮厚硬不堪多食肉)
(頗肥軟益人兼主冷勞山嵐瘧痢婦人赤白下然此羊多噉石香薷故腸藏頗熱亦不宜多食也謹按本經云)
(羊肉甘而素問云羊肉苦兩說不同蓋本經以滋味言而素問以物生解羊性既熱熱則歸火故配於苦麥與)
(杏薤性亦熱並同配於苦也又下條有白馬隂莖眼蹄白馬懸蹄赤馬蹄齒鬐頭膏鬐毛心肺肉脯頭骨屎溺)
(及牡狗隂莖膽心腦齒四蹄白狗血肉屎中骨本經並有治惟白馬莖服懸蹄用出雲中平澤者餘無所出州)
(土今醫方多用馬通即馬屎也及狗膽其餘亦稀使故但附見於此下)
食療(角主驚邪明目辟鬼安心益氣燒角作灰治鬼氣并漏下惡血羊肉姙娠人勿多食頭肉平主緩中)
(汗出虚勞安心止驚宿有冷病人勿多食主熱風眩疫疾小兒癎兼補胃虚損及丈夫五勞骨熱熱病後宜食)
(羊頭肉肚主補胃病虚損小便數止虚汗肝性冷治肝風虚熱目赤暗痛熱病後失明者以青羊肝或子肝薄)
(切水浸傅之極效生子肝吞之尤妙主目失明取羖羊肝一觔去脂膜薄切以未著水新瓦盆一口揩令淨鋪)
(肝於盆中置於炭火上煿令脂汁盡候極乾取決明子半升蓼子一合炒令香為末和肝杵之為末以白蜜漿)
(下方寸匕食後服之日三加至三匕止不過三劑目極明一年服之妙夜見文字并諸物其&KR1489;羊即骨歷羊是)
(也常患眼痛澁不能視物及羞日光并燈火光不得者取熟羊頭眼睛中白餗子二枚於細石上粘棗汁研之)
(取如小麻子大安眼睛主仰卧日二夜二不過三四度差羊心補心肺從三月至五月其中有蟲如馬尾長長)
(二三寸已來頁割去之不去令人痢又取皮去毛煮羹補虚勞煮作臛食去一切風治脚中虚風羊骨熱主治)
(虚勞患宿熱人勿食髓酒服之補血主女人風血虚悶頭中髓發風若和酒服則迷人心便成中風也羊屎黑)
(人毛錢主箭鏃不出糞和&KR0008;膏傅毛髮落三宿生白羊黑頭者勿食之令人患腸痛一角羊不可食六月勿食)
(羊傷神謹按南方羊都不與鹽食之多在山中喫野草或食毒草若此羊一二年間亦不可食食必病生爾為)
(其來南地食毒草故也若南地人食之即不愛也今將北羊於南地養三年之後猶不中食何況於南羊能)
(堪食乎蓋土地各然也)
聖惠方(治風心煩恍惚腹中痛或時悶絶而復甦用羖羊角屑微炒傅羅為散不計時候温酒調下)
又方(治硫黃怱發氣悶用羊血服一合效)
外臺秘要(脊肉療傷寒手足疼欲脱取犀屎煮汁以灌之若止亦療時疾隂囊及莖熱腫亦可煮黃)
(蘗等洗之並除傷寒之疾)
又方(治小兒疳羊膽二箇和漿水灌下部猪膽亦得)
又方(救急治六行後嘔逆不下食食入即出取羊肝如食法作生淡食不過三度即止)
又方(療氣瘻方羊厭一具去脂含汁盡去之日一具七日含便差止)
千金方(療屎牀方羊肚盛水令滿繫兩頭熟煮開取水頓服之即差)
又方(治目赤及醫羊眼睛暴乾為末傅兩目)
又方(療目&KR1129;&KR1129;青羊肝肉銅器内煮以麵餅覆面上上鑚兩孔如人眼止以目向上熏之不過兩度)
又方(治小兒口中涎出取白羊屎内口中)
又方(治髮不生以羊屎灰淋取汁洗之二日一洗下過十度即生)
又方(治被打頭青腫帖新羊肉於腫上)
又方(辟蛇治蛇到燒羖羊角令有煙出蛇即去矣)
又方(治木刺入肉中不出痛取乾羊屎燒灰和猪脂調塗不覺自出)
又方(治卒驚悸九竅血皆溢出取新屠羊血熱飲二升差)
肘後方(治白秃以羊肉如作脯法矣令香及熱以搨上不過三四日差)
又方(治眼暗熱病後失明以羊膽傅之旦暮時各一傅之)
又方(治誤吞釘并箭金針錢等物多食肥羊肉肥脂諸般肥肉等自裹之必得出外臺秘要同)
又方(療而目身辛得赤班或痒或㿋子腫起不即治之日甚煞人羖羊角燒為灰研令極細以雞子清和)
又方(療面多皯&KR0845;如雀卵色以羖羊膽一枚酒二升合煮三沸以塗拭之日三度差)
經騐後方(治五勞七傷陽氣衰弱腰無力羊腎蓯蓉羹法羊腎一對去脂膜細切肉蓯蓉一兩酒浸)
(一宿刮去皺皮細切相和作羹葱白五味等如常法事治空腹食之)
梅師方(治産後餘血攻心或下血不止心悶面青身冷氣欲絶新羊血一盞飲之三兩服妙)
又方(目暗黃昏不見物者以青羊肝切淡醋食之煮亦佳)
孫真人食忌(羊蹄筋膜中珠子食之今人癲羊一角者害人)
食醫心鏡(主風眩羸瘦小兒驚癎丈夫五勞手足無力羊頭一枚蟳洗如法蒸令熱切以五味調和)
(食之又主腎勞傷精竭炮羊腎一雙去脂細切於豉汁中以五味未糅如常法作羹食作粥亦得又治産後大)
(虚羸瘦無力腹肝痛冷氣不調又腦中風汗自出白羊肉一觔切如常法調和腌醋食之又治風胎瘦病五勞)
(七傷虚驚悸白羊頭一枚燖如食法煮令及熟切於豉汁中五味調和食之又治脾胃氣冷食入口即吐出羊)
(肉半觔去脂膜切作生以蒜虀五辣醬醋空腹食又主下焦虚冷小便數瘦兼無力羊肺一具細切内少羊肉)
(作羹食之煮粥亦得又上下焦虚冷脚膝無力陽事不行補益羊腎一箇熟煮和半大兩鍊成乳粉空腹食之)
(甚有效又益腎氣強陽道白羊肉半觔去脂膜切作生以蒜虀食之三日一度甚妙又主腎□虚冷腰有轉動)
(不得羊脊骨一具嫩者搥碎爛煮和蒜虀空腹食之兼飲酒少許妙又理日熱赤痛如隔紗縠看物不分明宜)
(補肝氣益睛青羊肝一具細起薄切以水洗漉出瀝乾以五味醬醋食之又理風眩瘦疾及小兒驚癎兼丈夫)
(五勞七傷羊頭一枚治如食法煮令熟作鱠以五辣醬醋食之)
兵部手集(療無故嘔逆酸水不止或吐三五口食後如此方羊屎十顆好酒兩合煎取一合頓服即)
(愈如未定更服看大小加減服之六七歲即五顆)
子母秘錄(療産後寒熱心悶極脹百病羖羊角燒末酒服方寸匕未産再服)
姚和衆(治小兒食土方候市人合時買市中羊肉一觔以繩繫之令人著地拽至家以水洗炒炙依料)
(與兒喫如未喫食即煮汁餵)
禮記(羊泠毛而毳羶不可食)
周成王(人獻四角羊)
丹房鏡源(羊脂柔銀軟銅羖羊角縮賀賀錫也)
衍義曰(羖羊角出陜西河東謂之羖䍽羊尤狠健毛最長而厚此羊可入藥如要食不如無角白大羊)
(本草不言者亦有所遺爾又同華之間有卧沙細肋其羊有角似羖羊但低小供饌在諸羊之上張仲景治寒疝)
(用生薑羊肉湯服之無不騐又一婦人産當寒月寒氣入産門臍下脹滿手不敢犯此寒疝也醫將治之以抵)
(當湯謂其有瘀血嘗教之曰非其治也可服張仲景羊肉湯少減水二服遂愈)
牡狗隂莖味鹹平無毒主傷中隂痿不起令強熱大生
子除女子帶下十二疾一名狗精六月上伏取隂乾百
日(臣禹錫等謹按日華子云大隂治絶陽及婦人隂瘻)
膽主明目痂瘍惡瘡(臣禹錫等按鼻衂血通用藥云狗膽平藥性論云狗膽亦可單用味)
(苦有小毒主鼻瘡鼻中息肉孟詵云膽去腸中膿水又白犬膽和通草桂為丸服令人隠形青犬尤妙日華子)
(云膽主撲損瘀血刀箭瘡)
心主憂恚氣除邪(臣禹錫等謹按日華子云心治狂犬咬除邪氣風痺療鼻衂及下部瘡)
腦主頭風痺下部䘌瘡鼻中息肉
齒主癲癎寒熱卒風疿伏日取之(臣禹錫等謹按癲癎通用藥云狗齒平日)
(華子云齒理小兒客忤燒入用)頭骨主金瘡止血(臣禹錫等謹按金瘡通用藥云狗頭)
(骨平蜀本云餘骨主補虚小兒驚癎止下痢藥性論云狗頭骨使燒灰為未治久痢勞痢和乾薑茛菪焦炒見)
(煙為丸白飲空心下十丸極效日華子云頭骨燒灰用亦壮陽黃者佳)四脚蹄煮飲之
下乳汁(臣禹錫等謹按下乳汁通用藥云狗四足平)
白狗血味鹹無毒主癲疾發作(臣禹錫等謹按癲癎通用藥及藥對云白狗血)
(温日華子云血補安五藏)肉味鹹酸温主安藏補絶傷輕身益氣
(臣禹錫等謹按孟詵云犬血益陽事補血脈厚腸胃實下焦填精髓不可灸食恐成消渴但和五味煮空腹食)
(之不與蒜同食必頓損人若去血則力少不益人瘦者多是病不堪食日華子云犬肉暖無毒補胃氣壯陽暖)
(腰膝補虚勞益氣力)
屎中骨主寒熱小兒驚癎(陶隠居云白狗烏狗入樂用白狗骨燒屑療諸瘡瘻及妬)
(乳癰腫黃狗肉大補虚不及牡者牡者父也又呼為大言脚上别有一懸蹄者是也白狗血合白雞肉白鵝肝)
(白羊肉烏雞肉蒲子羹等皆病人不可食犬春月目赤鼻燥欲狂猘者不宜食唐本注云别錄云狗骨灰主下)
(痢生肌傅馬瘡鳥狗血主産難横生血上搶心者下頷骨主小兒諸癎隂夘主婦人十二疾為灰服之毛主産)
(難白狗屎主丁瘡水絞汁服主諸毒不可入口者今按陳藏器本草狗正黃色者肉温補虚腰腎起陽道骨煎)
(為粥熱補令婦人有子乳汁主青盲取白犬生子目未開時乳汁注目中療十年盲狗子目開即差膽塗惡瘡)
(腎主婦人産後腎勞如瘧者婦人體熱用猪腎體冷即用犬腎肝心主狂犬咬以傅瘡上屎主瘭疽徹骨痒者)
(當燒竹灰塗瘡勿令病者知又屎和臘月猪脂傅瘻瘡又傅溪毒丁腫出根頓下毛主小兒夜啼綘袋盛擊著)
(兒兩于狗肝主脚氣攻心作生薑醋進之當洩先洩勿服之臣禹錫等謹按藥對云屎中骨平日華子云犬黃)
(者大補益餘色微補古言薯蕷涼而能補大肉暖而不補雖有此言服終有益然奈穢甚不食者衆)
圖經(文具羖羊角條下)
唐本餘(牡狗隂莖並同白狗血主女人生子不出内酒中服之主下痢卒風疿伏日取之主補虚小兒)
(驚癎止下痢)
食療(牡狗隂莖補髓肉温主五藏補七傷五勞填骨髓大補益氣力空腹食之黃色牡者上白黑色者次)
(女人姙娠勿食又上伏日採膽以酒調服之明目去眼中膿水又主惡瘡痂痒以膽汁傅之止膽傅惡瘡能破)
(血中有傷因損者熱酒調半箇服瘀血盡下又大傷人杵生杏仁封之差比來去血食之却不益人也肥者血)
(亦香美即何要去血去血之後都無效矣犬自死舌不出者食之害人九月勿食犬肉傷神)
聖惠方(治眼痒急赤澁用犬膽汁注目中)
又方(治附骨疸及魚眼瘡用狗頭骨燒煙熏之)
又方(治婦人赤白帶下久不止用狗頭骨燒灰為細散每日空心及食前温酒調下一錢匕)
外臺秘要(療食魚肉等成癥結在腹并諸毒氣方狗糞五升燒未之綿裹酒五升漬再宿取清分十)
(服日再已後日一服使盡隨所食癥結即便出矣)
又方(療腰痛取黃狗皮炙裹腰痛處取煖徹為度頻即差也徐伯玉方同)
又方(治馬軗瘡狗牙灰酢和傅之乂五月五日取牡狗糞燒灰數傅之良)
又方(治發背神騐牡狗白糞半升覺欲作腫時以煖水升絞取汁分再服仍以滓傅上每日再為之差止)
千金翼方(治産後煩悶不能食白犬骨一味燒研以水服方寸匕)
葛氏方(治久下痢經時不止者此成休息療之取犬骨炙令黃焦𢷬飲服方寸匕日三服即愈)
又方(治小兒卒得癎刺取白犬血二升許含之塗身上)
又方(療猘大咬人乃殺所咬犬取腦傅之後不復發)
百一方(鬼擊之病得之無漸卒著如刀刺状胸脅腹内絞急切痛不可即按或即吐血䶊血下血一名)
(鬼排斷白犬頭取熱血一升飲之)
又方(卒得瘑瘡常對在兩脚塗白犬血立愈)
經騐方(治血氣搊撮不可忍者黑狗膽一箇半乾半濕割開以篦子排丸如菉豆大蛤粉滚過每服五)
(丸燒生鉞淬酒下其痛立止)
經騐後方(治婦人産後血不定奔四肢并違墮狗頭骨灰以酒調下二錢匕甚效)
梅師方(食鬱肉漏脯中毒燒犬屎木酒服方寸匕聖惠方同)
又方(治熱泄湯火燒瘡痛不可忍取狗毛細剪以烊膠和毛傅之至瘡落漸差)
食醫心鏡(治脾胃冷弱腸中積冷脹滿刺痛肥狗肉半斤以米鹽豉等煮粥頻喫一兩頓又方下痢)
(臍下切痛狗肝一具洗細切未一升稀調煮粥空腹點三兩合蒜喫椒葱鹽醬佳性著之又治浮腫小便澀少)
(精肥狗肉五斤熟蒸空腹服之又主氣水鼓脹浮腫狗肉一斤細切和米煮粥空腹喫作羹臛喫亦佳)
子母秘錄(療小兒桃李骾狗骨頭煮湯摩頭上差)
揚氏産乳(姙娠不得食狗肉令兒無聲)
魏志(河内太守劉勲女病左膝瘡痒草駝視之以繩繫犬後足不得行斷大腹取膽向瘡口須臾有蟲若)
(蛇從瘡上出長三尺病愈)
丹房鏡源(白狗糞煮錫)
羚羊角味鹹苦寒微寒無毒主明目益氣起陰去惡血
注下辟蠱毒惡鬼不祥安心氣常不魘寐療傷寒時氣
寒熱熱在肌膚温風注毒伏在骨間除邪氣驚夢狂越
僻謬及食噎不通久服強筋骨輕身起陰益氣利丈夫
生石城山川谷及華陰山採無時(陶隠居云今出建平宜都諸蠻中及西域)
(多兩角一角者為勝角甚多節蹙蹙圓繞别有山羊角極長惟一邊有節節亦疎大不入藥用爾雅名羱羊而)
(羌夷云只此名羚羊角甚能陟峻短角者乃是山羊爾亦未詳其正唐本注云爾雅云羚大羊羊如牛大其角)
(堪為鞍橋一名羱羊俗名山羊或名野羊善鬭至死又有山驢大如鹿皮堪靴用有兩角角大小如山羊角前)
(言其一邊有蹙文又疎慢者是此也陶不識謂山羊誤矣二種並不入藥而俗人亦用山驢角者今用細如人)
(指長四五寸蹙文細者南山商析間大有今出梁州陜州洋州亦貢之今按陳藏噐本草云羚羊角主溪毒及)
(驚悸煩悶臥不安心胷間惡氣毒瘰&KR0659;肉主蛇咬惡瘡山羊山驢羚羊三種相似醫工所用但信市人遂令湯)
(丸或致乖舛且羚羊角有神夜宿以角掛樹不著地但取角彎中深銳緊小猶有掛痕者即是真慢無痕者非)
(作此分别餘無佗異真角耳邊聽之集集鳴者良陶云一角者謬也臣禹錫等謹按藥性論云羚羊角味甘)
(能治一切熱毒風攻注中惡毒風卒死昏亂不識人散産後血衝心煩悶燒末酒服之主小兒驚癎治山瘴能)
(散惡血燒灰治噎塞不通孟詵云麢羊北人多食南人食之免為蛇蟲所傷和五味子炒之投酒中經宿飲之)
(治筋骨急強中風又角主中風筋孿附骨疼痛生摩和水塗腫上及惡瘡良又卒熱悶屑作末研和少蜜服亦)
(治熱毒痢及血痢)
圖經曰(羚羊角出石城山谷及華陰山今秦隴龍蜀金商州山口皆有之戎人多捕得來貨其形似羊)
(也青而大其角長一二尺有節如人手指握痕又至堅勁今入藥者皆用此角謹按爾雅云麢與羚同太羊羱)
(音元如羊郭璞注云麢似羊而大角圓銳好在山崖間羱似吳羊而大角角橢出西方許慎注說文解字云麢)
(大羊而細角陶隠居以角多節蹙蹙圓繞者為羚羊而角極長惟一邊有節亦疎大者為山羊山羊即爾雅)
(所謂羱羊也唐注以口邊有蹙文又疎慢者為山驢角云時人亦用之又以細如人指長四五寸蹙文細者為)
(堪用陳藏器云羚羊夜宿以角掛木不著地但取角彎中深銳緊小猶有掛痕者是觀今市貨者與爾雅所謂)
(羱羊陶注所謂山羊唐注所謂山驢大都相似令人相承用之以為羱羊其細角長四五寸如人指多節蹙蹙)
(圓繞者其間往往彎中有磨角成痕處京師極多詳本草及諸家所出此乃是真羱羊而世多不用不知其所)
(以然者何也又陳藏器謂真角耳邊聽之集集鳴者良今牛羊諸角但殺之者聽之皆有聲不必專羚角也自)
(死角則無聲矣)
雷公(凡所用亦有神羊角其神羊角長有二十四節内有天生木胎此角有神力可抵千牛之力也)
(凡修事之時勿令單用不復有驗須要不拆元對以繩縳之將鐡錯子錯之旋旋取用勿令犯風錯未盡處須)
(三重紙裹恐力散也錯得了即單𢷬盡背風頭重篩過然入藥中用之若更研萬匝了用之更妙免刮人腸也)
食療(傷寒熱毒下血末服之即差又療疝氣)
外臺秘要(治噎羚羊角屑不拘多少自在末之飲服方寸匕亦可以角摩噎上良)
千金方(療産後心悶不識人汗出羚羊角燒末以東流水服方寸匕未差再服)
肘後方(血氣逆心煩滿燒羚羊角若水羊角末水服方寸匕)
子母秘錄(治胷脇痛及腹痛熱滿燒羚羊角末水服方寸匕)
又方(治小兒洞下痢羊角中骨燒末飲服方寸匕)
産寳(令易産羚羊角一枚刮尖為末以酒調方寸匕)
衍義曰(羚羊角今皆取有掛痕者陳藏噐取耳邊聽之集集鳴者良亦強出此說未嘗遍試也今將他)
(角附耳皆集集有聲不如有掛痕一說盡矣然多偽為之不可不察也)
犀角味苦酸鹹寒微寒無毒主百毒蠱疰邪鬼瘴氣殺
鈎吻鴆羽蛇毒除邪氣迷惑魘寐療傷寒温疫頭痛寒
熱諸毒氣久服輕身駿健生永昌山谷及益州(松脂為之使惡)
(雚菌雷丸陶隠居云今出武陵交州寧州諸遠山犀有二角以額上者為勝又有通天犀角上有一白縷直上)
(至端此至神驗或云是水犀角出水中漢書所云駭雞犀者以置米中雞皆驚駭不敢啄又置屋中鳥鳥不敢)
(集屋上又云通天犀者夜露不濡以此知之凡犀見成物皆被蒸煮不堪入藥惟生者為佳雖是犀片亦是已)
(經煮炙況用屑乎又有㹀犀其角甚長文理亦似犀不堪藥用唐本注云㹀是雌犀文理細膩斑白分明俗謂)
(斑犀服用為上然充藥不如雄犀也今按陳藏器本草云犀肉主諸蠱蛇獸咬毒功用劣於角本經有通天犀)
(且犀無水陸二種並以精麤言之通天者腦上角千歲者長且銳白星徹端能出氣通天則能通神可破水駭)
(雞故曰通天抱朴子曰通天犀有白理如線者以盛米雞即駭矣其真者刻為魚銜入水水開三尺其鼻角一)
(名奴角一名食角臣禹錫等謹按陳藏器云爾雅云兕似牛一角犀似豕三角復云多似象復如象三角陶據)
(爾雅而言不知三角之誤也又曰雌者是兕而形不同未知的實藥性論云牯犀角君味甘有小毒能辟邪精)
(鬼魅中惡毒氣鎮心神解大熱散風毒能治發背癰疽瘡腫化膿作水主療時疾熱如火煩悶毒入心中狂言)
(妄語日華子云犀角味甘辛治心煩止驚安五藏補虚勞退熱消痰解山瘴炎毒鎮肝明目治中風失音熱毒)
(風時氣發狂)
圖經曰(犀角出永昌山谷及益州今出南海者為上黔蜀者次之犀似牛猪首大腹痺脚脚有三蹄色)
(黑好食棘其皮每一孔皆生三毛頂一角或云兩角或云三角謹按郭璞爾雅注云犀三角一在頂上一在額)
(上一在鼻上鼻上者即食角也小而不橢音墮亦有一角者嶺表錄異曰犀有二角一在額上為兕犀一在鼻)
(上為胡帽犀牯犀亦有二角皆為毛犀而今人多傳一角之說此數種俱有粟文以文之麄細為貴賤角之貴)
(者有通天花文犀有此角必自惡其影常飲濁水不欲照見也其文理絶好者則有百物之形或云犀之通天)
(者是其病理不可知也文有倒插者有正插者有腰鼓插者其倒插者一半已下通正插者一半已上通腰鼓)
(插者中斷不通其類極多足為奇異故波斯呼象牙為白暗犀角為黑暗言難識别也犀中最大者墮羅犀一)
(㧣有重七八斤者云是牯犀額角其花多作撒豆斑色深者堪帶胯斑散而色淺者但可作器皿耳或曰兕是)
(犀之雌者未知的否凡犀入藥者有黑白二種以黑者為勝其角尖又勝方書多言生犀相承謂未經水火中)
(過者是或謂不然盖犀有捕得殺而取者為上犀有得其蜕角者為退犀亦猶用鹿角法耳唐相段文昌門下)
(醫人吳士臯因職於南海見舵主言海人取犀牛之法先于山路多植木如猪羊棧其犀以前脚直常依木而)
(息多年栢木爛犀忽倚之即木折犀倒久不能起因格殺而取其角又云犀每自退角必培土埋之海人知處)
(即替作木寓角而易之再三不離其處時復有得者若直取之則犀去於别山退藏不可尋也未知今之取犀)
(角果如此否)
海藥(謹按異物志云山東海水中其牛樂聞絲竹彼人動樂牛則出來以此採之有鼻角頂角鼻角)
(為上大寒無毒主風毒攻心罷氉熱悶擁毒赤痢小兒麩豆風熱驚癎並宜用之凡犀屑了以紙裹於懷中良)
(久合諸色藥物絶為易𢷬又按通天犀胎時見天上物命過並形於角上故云通天犀也欲驗於月下以水盆)
(映則知通天矣正經云是山犀少見水犀五溪記云山犀者食於竹木小便即竟日不盡夷獠家以弓矢而採)
(故曰黔犀又劉孝標言犀墮角里人以假角易之未委虚實)
雷公曰(凡使勿用奴犀㹀犀病水犀㝈子犀下角犀淺水犀無潤犀要使烏黑肌麄皺圻裂光潤者上)
(凡修治之時錯其屑入臼中𢷬令細再入鉢中研萬匝方入藥中用之婦人有姙勿服能消胎氣凡修治一切)
(角大忌鹽也)
食療(此只是山犀牛未曾見人得水犀取其角此兩種者功亦同也其生角寒可燒成灰治赤痢研為末)
(和水服之又主卒中惡心痛諸飲食中毒及藥毒熱毒筋骨中風心風煩悶皆差又以水磨取汁與小兒服治)
(驚熱鼻上角尤佳肉微温味甘無毒主瘴氣百毒蠱疰邪鬼食之入山林不迷失其路除客熱頭痛及五痔諸)
(血痢若食過多令人煩即取麝香少許和水服之即散也)
聖惠方(治雉肉作臛食之吐下用生犀角末方寸匕新汲水調下即差)
外臺秘要(服藥過劑及中毒煩悶欲死燒犀角末水服方寸匕)
千金方(有蠼螋蟲尿人影著處便令人體病瘡其状如粟粒累累一聚渗痛身中怱有處燥痛如芒刺)
(赤如刺蟲所螫後細瘡㿔作藂如茱萸子状也四畔赤中央有白膿如黍粟赤令人皮急舉身惡寒壮熱極者)
(連起竟腰脇胷也治之法初得磨犀角塗之止)
肘後方(臥忽不寤若火照之則殺人但痛嚙其踵又足拇指甲際而多唾其面即活犀角枕佳或以青)
(木香内枕中并帶)
廣利方(治孩子驚癎不知人迷悶嚼舌仰目者犀角末半錢匕水二大合服之立效)
抱朴子(鄭君言但習閉氣至千息久久則能居水中一日許得真通天犀角三寸以上者刻為魚銜之)
(入水水常為開方三尺可得氣息水中又通天犀赤理如綖自本徹末以角盛米著地羣雞不敢啄而輙驚故)
(南人名為駭雞犀是故有蟲毒之鄉於他家飲食即以角攪之白沫竦起即為有毒無沫即無毒也)
朝野僉載(鴆食水處有犀牛不濯角其水物食之必死為鴆食蛇之故也)
晉温嶠(過牛渚磯水深不可測世云其下多怪物嶠遂燃犀角而照之須臾見水族覆火奇形異状或)
(乘馬車著赤衣者嶠其夜夢人謂己曰與君幽明自别何意相照也意甚惡之未旬而卒)
太平廣記(通天犀謂之駭雞犀以角煮毒藥為湯皆生白沫無復毒勢)
李司封(宗易嘗言石駙馬保吉知陳州其州廨一皆新之每毁舊屋則坐于下風塵自分去人皆驚怪)
(之蓋其新服帶辟塵犀也)
歸田錄(人氣粉犀)
衍義曰(犀角凡入藥須烏色末經湯水浸煮者故曰生犀川犀及南犀紋皆細烏犀尚有顯紋者露黃)
(犀紋絶少皆不及西番所出紋高雨脚顯也物像黃外黑者為正透物像黑外黃者為倒透蓋以烏為正以形)
(象肖物者為貴既曰通犀又須紋頭顯黃黑分明透不脱有雨脚滑潤者為第一鹿取茸犀取尖其精銳之力)
(盡在是矣犀角尖磨服為佳若在湯散則屑之西番者佳)
虎骨主除邪惡氣殺鬼疰毒止驚悸主惡瘡鼠瘻頭骨
尤良(臣禹錫等謹按鬼疰尸疰及惡瘡通用藥并藥對云虎骨平藥性論云虎骨臣殺犬咬毒味辛微熱)
(無毒治筋骨毒風孿急屈伸不得走疰疼痛主尸疰腹痛治温瘧療傷寒温氣)膏主狗嚙瘡
爪辟惡魅肉主惡心欲嘔益氣力(陶隠居云俗方熱食虎肉壊人齒信)
(自如此虎頭作枕辟惡魘以置戸上辟鬼鼻懸戶上令生男骨雜朱畫符療邪鬚療齒痛爪以懸小兒臂辟惡)
(鬼唐本注云别錄云屎主惡瘡其眼睛主癲其屎中骨為屑主火瘡牙主丈夫陰瘡及疸瘻鼻主癲疾小兒驚)
(癎今按陳藏器本草云虎威令人有威帶之臨官佳無官為人所憎威有骨如乙字長一寸在脅兩傍破肉取)
(之尾端亦有不如脅者膽主小兒驚癎肉及皮主瘧骨煮汁浴小兒去瘡疥鬼疰驚癎屎主鬼氣眼光主驚邪)
(辟惡鎮心凡虎夜視以一目放光一目看物獵人候而射之弩箭纔及目光隨墮地得之者如白石是也臣禹)
(錫等謹按孟詵云肉食之入山虎見有畏辟三十六種精魅又眼睛主瘧病辟惡小兒熱驚悸膽主小兒疳痢)
(驚神不安研水服之骨煮湯浴去骨節風毒膏内下部治五痔下血日華子云肉味酸平無毒治瘧又睛鎮心)
(及小兒驚啼疳氣客忤)
圖經曰(虎骨并睛爪本經不蛓所出州土今有山林虎皆有之骨用頭及脛色黃者佳睛亦多偽須自)
(獲者乃真瓜并指骨毛存之以繫小兒臂上辟惡鬼兩脅間及尾端皆有威如乙字長一二寸許此數物皆用)
(雄虎者勝凡鹿虎之類多是藥箭射殺者不可入藥蓋藥毒浸漬骨血間猶能傷人也李絳兵部手集方有虎)
(骨酒法治臂脛痛不計深淺皆效用虎脛骨二大兩麄𢷬熬黃羚羊角一大兩屑新芍藥二大兩切細三物以)
(無灰酒浸之春夏七日秋冬倍日每旦空腹飲一杯冬中速要服即以銀器物盛火爐中煖養之三兩日即可)
(服也又崔元亮海上方治腰脚不隨取虎腰脊骨一具細剉訖又以斧於石上更搥碎又取前兩脚全骨如前)
(細搥之兩件並於鐵牀上以文炭火勻炙飜轉候待脂出甚則投濃美無灰酒中密封春夏一七日秋冬二七)
(日每日空腹隨飲性多則多飲性少則少飲未飯前三度温飲之大戶以酒六七斗止小戶二斗止患十年已)
(上者不過三劑七年以下者一劑必差忌如藥法又一方虎脛骨五六寸已來净刮去肉膜等塗酥炙令極黃)
(熟細𢷬絹袋子盛以酒一斗置袋子於甆瓶中然後以糖火微煎至七日後任情喫之當微利便差)
雷公云(虎睛凡使須知採人問其源有雌有雄有老有嫩有殺得者惟有中毒自死者勿使却有)
(傷人之患夫用虎睛先於生羊血中浸一宿漉出微微火上焙之乾𢷬成粉候衆藥出取合用之)
食療(又主腰膝急疼煮作湯浴之或和醋浸亦良主筋骨風急痛脛骨尤妙又小兒初生取骨煎湯浴其)
(孩子長大無病又和通草煮汁空腹服半外覆蓋卧少時汗即出治筋骨節急痛切忌熱食損齒小兒齒生未)
(足不可與食恐齒不生又正月勿食虎肉)
聖惠方(治歷節風百節疼痛不可忍用虎頭骨一具塗酥炙黃搥碎絹袋盛用清酒二斗浸五宿隨性)
(多少煖飲之妙)
外臺秘要(療骾取虎骨為末水服方寸匕)
又方(療肛門凸出方燒虎骨末水服方寸匕日三服良)
千金翼(療熛疽著手足肩背累累如米起色白刮之汁出愈而復發虎屎白者以馬屎和之暴乾燒灰)
(粉之)
經驗後方(白虎風走注疼痛兩膝熱腫虎脛骨塗酥炙黑附子炮裂去皮臍各一兩為末每服温酒)
(調一二錢匕日再服)
又方(治小兒驚癎掣瘲以虎晴細研水調灌之良大小加减服之)
梅師方(治猘犬咬人發狂如犬刮虎牙虎頭骨末酒服方寸匕服之差)
勝金方(治大腸痔漏并脱肛以虎脛骨兩節蜜二兩炙合赤𢷬末蒸餅丸如桐子大每服凌晨温酒下)
(二十丸隔夜先和大腸後方服此藥)
集驗方(療月蝕瘡虎頭骨一兩𢷬碎同猪脂一斤熬以骨黃取塗瘡上)
張文仲(治痢久下經時不愈者此名休息取大蟲骨炙令黃焦𢷬末飲服方寸匕日三即愈)
又方(療卒魘以虎頭骨為枕葛稚川方同)
子母秘錄(小兒辟惡氣以水煮虎骨湯浴兒數數作)
楊氏産乳(療小兒驚癎以虎睛一豆許火炙為末水和服之)
又方(療秃瘡取虎膏塗之)
姚和衆(治小兒夜啼取大蟲眼睛一隻為散以竹瀝調少許與喫)
又方(小兒頭瘡不差大蟲脂消令凝每日三四度塗之)
抱朴子(虎夀千歲五百歲毛色變白)
衍義曰(虎骨頭脛與脊骨入藥肉微鹹陳藏器所注乙骨之事及射之目光墮地如白石之說必得之)
(於人終不免其所誣也人或問曰風從虎何也風木也虎金也木受金制焉得不從故虎嘯則風生自然之道)
(也所以治風攣急屈神不得走疾癲疰驚癎骨節風毒等乃此義爾)
兔頭骨平無毒主頭眩痛癲疾(臣禹鍚等謹按日華子云頭骨和毛髓燒為丸)
(催生落胎并産後餘血不下)骨主熱中消渴(臣禹鍚等謹按藥性論云兔頭味甘日華)
(子云兔骨治瘡疥刺風鬼疰)腦主凍瘡肝主目暗(臣禹錫等謹按孟詵云肝)
(主明日和决明子作九服之又主丹石人上衝眼暗不見物可生食之一如服羊子肝法日華子云肝明目補)
(勞治頭旋眼疼)
肉味辛平無毒主補中益氣(陶隠居云兔肉為羹亦益人姙娠不可食令子屑缺)
(真肉不可合白雞肉食之面發黃合獺肉食之令人病遁尸唐本注云兔皮毛合燒為灰酒服主産難後衣不)
(出及餘血搶心脹欲死者極驗頭皮主鬼疰毒氣在皮中針刺者又云主鼠瘻膏主耳聾今按陳藏器本草云)
(兔寒平主熱氣濕痺毛燒灰主炙瘡不差骨主久疥醋摩傅之肉久食弱陽令人色痿與薑同食令人心痛頭)
(主雞産燒灰末酒下兔竅有五六穴子從口出今懷姙忌食其肉者非為缺脣亦緣口出臣禹錫等謹按藥性)
(論云臘月肉作醬食去小兒豌豆瘡臘毛煎湯洗豌豆瘡及毛傅良孟詵云八月止十一月可食服丹石人相)
(宜大都損陽事絶血脈日華子云肉治渴健脾生喫壓丹毒)
圖經曰(兔舊不著所出州土今處處有之為食品之上味兔竅乃有六七穴子從口出故姙娠者禁食)
(之頭骨主頭眩痛癲疾腦主凍瘡肝主目闇肉補中益氣然性冷多食損元氣不可合雞肉食之髓及膏並主)
(耳聾毛煎湯洗豌豆瘡毛燒灰主炙瘡久不差皮毛及頭並燒灰酒服主難産衣不出必效方療天行嘔吐不)
(下食取臘月兔頭并皮毛燒令烟盡擘破作黑灰𢷬羅之以飲汁服方寸匕則下食不差更服燒之勿令火耗)
(頻用皆效無比崔元亮海上方療消渴羸瘦小便不禁兔骨和大麥苗煮汁服極效又一方用兔一隻剥去皮)
(瓜五藏等以水一斗半煎使爛骨肉相離漉出骨肉斟酌五升汁便澄濾令冷渴即服之極重者不過三兔又)
(下有筆頭灰主小便不通及數而難淋瀝陰腫中惡脱肛筆並取年久者燒灰水服之)
食療(兔頭骨並同肉味酸謹按入月至十月其肉酒炙喫與丹石人甚相宜注以性冷故也大都絶)
(人血脈損房事令人痿黃肉不宜與薑橘同食之令人卒患心痛不可治也又兔死而眼合者食之殺人二月)
(食之傷神又兔與生薑同食成霍亂)
聖惠方(手足皹裂成瘡兔腦髓生塗之)
外臺秘要(必效療婦人帶下取兔皮燒令煙絶𢷬為末酒服方寸匕以差為度)
肘後方(療大人小兒卒得月蝕瘡於月望夕取兔差屎及内蝦蟇腹中合燒為灰末以傅瘡上)
百一方(火燒已破方取兔腹下白毛燒膠以塗毛上貼瘡立差待毛落即差)
經驗方(催生丹丸頭一箇臘月内取頭中髓塗於净紙上令風吹乾通明乳香二兩碎入前乾兔髓同)
(研来日是臘今日先研俟夜星宿下安插孑上時果香茶同一處排定須是潔净齋戒焚香望北帝張告云大)
(道弟子某修合救世上難生婦人藥願降威靈佑助此藥速令生産禱告再拜用紙帖同露之更燒香至來日)
(日未出時以猪肉和丸如雞頭大用紙袋盛貯透風懸每服一丸醋湯下良久未産更用冷酒下一丸即産此)
(神仙方絶驗)
梅師方(兔肉合乾薑拌食之令人霍亂)
食醫心鏡(消渴飲水不知足兔頭骨一具以水煮取汁飲之)
博濟方(治産前滑胎臘月兔頭腦髓一箇㰙於紙上令勻候乾剪作符子於面上書生字一箇覺母腹)
(痛時用母釵子股上夾定燈熖上燒灰盞盛煎丁香酒調下)
勝金方(治發腦發背及癰疽熱節惡瘡等臘月兔頭細剉入瓶内密封惟久愈佳塗帛上厚封之熱痛)
(傅之如水頻換差)
集驗方(治痔疾下血疼痛不止以玩月砂不限多少漫火熬令黃色為末每二錢入乳香半錢空心温)
(酒調下日三四服差砂即兔子糞是也)
子母秘錄(療産後陰下脱燒兔頭末傅之)
抱朴子(兔夀千歲五百歲毛色變白又云兔血之和女丹服之有神女二人來侍可役使)
禮記(食兔去凥)
沈存中(契丹北境有跳兔形皆兔但前足寸餘後足幾尺行即用後足跳一躍數尺止則蹶然仆地生)
(於契丹慶州之地子使虜日捕得數兔特歸爾雅所謂蹶兔亦曰蛩蛩巨驉也)
衍義曰(兔有白毛者全得金之氣也入藥尤功餘兔至秋深時則可食金氣全也纔至春夏其味變取)
(四脚肘後毛為逐食飼鵾鷹至次日却吐出其意欲腹中逐盡脂肥使飢急捕逐速爾然作醬必使五味既患)
(豌豆瘡又食此則發毒太甚恐斑爛損人)
狸骨味甘温無毒主風疰尸疰鬼疰毒氣在皮中淫躍
如針刺者心腹痛走無常處及鼠瘻惡瘡頭骨尤良(臣禹)
(錫等謹按藥性論云狸骨臣亦可單用頭骨炒末治噎病不通食飲孟詵云骨主痔病作羹臛食之不與酒同)
(食其頭燒作灰和消服二錢匕主痔又食野鳥肉中毒燒骨灰服之差炙骨和麝香雄黃為丸服治痔及瘻瘡)
(糞燒灰主鬼瘧日華子云骨治遊風惡瘡頭骨最妙糞燒灰主寒熱瘡疾)
肉療諸疰(臣禹錫等謹按蜀本云肉療鼠瘻日華子云狸肉治遊風等病又狸頭燒灰酒服治一切)
(風)
陰莖主月水不通男子陰㿗燒之以東流水服之(陶隠居云)
(狸類甚多今此用虎狸無用猫者猫狸亦好其骨至難别自取方可信又有狸色黃而臭肉亦主鼠瘻及狸肉)
(作羹如常食法並佳唐本注云狸屎灰主寒熱鬼瘧發無期度者極驗家狸亦好一名猫也今按陳藏器本草)
(云風狸溺主諸色風人取養之食果子以籠之溺如乳甚難得似兔而短在高樹候風而吹至彼樹出邕州已)
(南)
圖經曰(狸骨皮肉本經不載所出州土今處處有之其類甚多以虎斑文者堪用猫斑者不佳皆當用)
(頭骨華佗方有狸骨散治尸疰肉主痔可作羹臛食之南方有一種香狸人以作鱠生若北地狐生法其氣甚)
(香微有麝氣邕州已南又有一種風狸似兔而短多棲息高木候風而吹過他木其溺主風然甚難取人久養)
(之始可得)
食療(尸疰腹痛痔瘻炙之令香末酒服二錢十服後見驗頭骨最妙治尸疰邪氣燒為灰酒服二錢)
(亦主食野鳥肉物中毒腫也再服之即差五月收者糞極神妙正月勿食傷神)
聖惠方(治瘰癧腫硬痛疼時久不差用狸頭蹄骨等並塗酥炙令黃𢷬羅為散每日空心粥飲調下一)
(錢匕)
外臺秘要(治痔發疼痛狸肉作羹食之良作脯食之不過三頓差此肉甚妙)
肘後方(治鼠瘻腫核痛若已有瘡口膿血出者取猫一物理作羹如食法空心進之)
食醫心鏡(治蝎螫人痛不止以猫兒屎塗螫處併二即差)
子母秘錄(療小兒鬼舐方狸屎燒灰和臘月猪脂塗上千金方同)
淮南方(狸頭治鼠瘻鼠&KR0034;人瘡狸愈之)
禮記(食狸去正脊)
衍義曰(狸骨形類猫其紋有二一如連錢者一如虎紋者此二色狸皆可入藥其肉味與狐不相遠江)
(西一種牛尾狸其尾如牛人多糟食未聞入藥孟詵云骨理痔病作羹臛食之然則骨如何作羹臛音郝肉美)
(也炙骨和麝香雄黃為丸服治痔及瘻瘡甚效)
麞骨微温主虚損洩精(臣禹錫等謹按藥性論云麞骨味甘無毒)肉温補
益五藏(臣禹錫等謹按蜀木云麞肉味甘孟詵云肉亦同麞釀酒道家名為白脯惟麞鹿是也餘者不)
(入又其中往往得香栗子大不能全香亦治惡病其肉八月止十一月食之勝羊肉自十二月止七月食動氣)
(也又若瘦惡者食發痼疾也日華子云麞肉無毒)髓益氣力悅澤人面(陶隠居云)
(白肉是麞言白膽易驚怖也又呼為麕言麕肉不可合鵠肉食成癥痼也今按陳藏器本草云麕主人心麄豪)
(取心肝暴乾為末酒服具便即小膽若小心食之則得怯不知所為道家名白脯者麕鹿是也臣禹錫等謹按)
(日華子云骨補虚損益精髓悦顔色臍下有香治一切虚損)
圖經曰(麞骨及肉本經不載所出州土今陂澤淺草中多有之亦呼為麕麞之類甚多麕其總名也有)
(有牙者有無牙者用之皆同然其牙不能噬齧崔豹古今注曰麞有牙而不能噬鹿有角而不能觸是也其肉)
(自八月已後至十一月以前食之勝羊肉十二月至七月食之動氣道家以麞鹿肉差為白脯言其無禁忌也)
(唐方有麞骨酒及麞髓煎並補下其腦亦入面膏)
食療(道家用供養星辰者盖為不管十二屬不是腥膩也)
外臺秘要(主瘤病麞鹿二種肉剖如厚脯炙令熱搨淹可四久四易痛攪出膿便俞不除更炙)
(新肉用之良)
子母秘錄(主乳無汁麞肉臍食勿令婦人知)
豹肉味酸平無毒主安五藏補絶傷輕身益氣久服利
人(陶隠居云豹至稀有為用亦鮮惟尾可貴唐本注云隂陽神豹尾及車駕鹵簿豹尾名可尊重真豹尾有)
(何可貴未審陶據奚理今按陳藏器本草云豹主鬼魅神邪取鼻和狐鼻煮服之亦主狐魅也臣禹錫等謹按)
(孟詵云肉食之令人志性麄多時消即定久食令人耐寒暑脂可合生髮膏朝塗暮生頭骨燒灰淋汁去白屑)
(日華子云肉微毒壮筋骨強土氣令人猛健)
圖經曰(豹肉本經不載所出州土今河洛唐郢間或有之頭骨燒灰沐頭去風屑脂可合生髮藥朝塗)
(而暮生謹按豹有數種有赤豹詩云赤豹黃羆陸機疏云尾赤而文黑謂之赤豹有玄豹山海經云幽都之山)
(有玄虎玄豹有白豹爾雅云貘音與豹同白豹郭璞注云似熊小頭痺脚黑白駿能䑛食銅鐡及竹骨節強直)
(中實少髓皮辟濕人寝其皮可以驅温癘或曰豹白色者别名貘唐世多畫貘作屏白居易有贊序之不知入)
(藥果用何類古今醫方鮮有用者今黔蜀中時有貘象鼻犀目牛尾虎足土人鼎釡多為所食頗為山居之患)
(亦捕以為藥其齒骨極堅以刀斧推鍛鐡皆碎落火亦不能燒人得之詐為佛牙佛骨以誑俚俗)
食療(補益人食令人強筯骨志性麄疎食之即覺也少時消即定久食之終令人意氣麄豪惟令筋健能)
(耐寒暑正月食之傷神)
衍義曰(豹肉毛赤黃其紋黑如錢而中空比比相次此獸猛捷遇虎故能安五藏補絶傷輕身又有土)
(豹毛更無紋色亦不赤其形亦小此各自有種非能變為虎也聖人假喻而已恐醫家未喻故書之)
筆頭灰年久者主小便不通小便數難陰腫中惡脱肛
淋瀝燒灰水服之(唐本先附自&KR1181;部今移臣禹錫等謹按藥性論云筆頭灰微寒亦可單用)
(燒灰治男子交婚之夕莖痿取灰酒服之良其筆是使乏者)
圖經(文具兔頭骨條下)
外臺秘要(若小便不通數而微腫方取陳久筆頭一枚燒為灰和水服之)
勝金方(催産治難産聖妙寸金散方敗筆頭一枚燒為灰細研為末研生藕汁一盞調下立産若産母)
(虚弱及素有冷疾者恐藕冷動氣即於銀器内重湯煖過後服)
范汪方(治喉中腫痛不得飲食燒筆頭灰漿飲下方寸匕)
四種陳藏器餘
犢子臍屎主卒九竅中出血燒末服之方寸匕新生未
食草者預取之黃犢為上姚氏方(人有九竅四肢指岐間血出乃暴驚)
(所為取新生犢子未食草者臍屎暴乾燒末水服方寸匕日四五頓差人云口鼻出血亦良)
靈猫陰味辛温無毒主中惡鬼氣飛尸蠱毒心腹卒痛
狂邪鬼神如麝用之功似麝生南海山谷如狸自為牝
牡亦云蛉狸異物志云靈狸一體自為陰陽刳其水道
連囊以酒灑陰乾其氣如麝若雜真香罕有别者用之
亦如麝焉
震肉無毒主小兒夜驚大人因驚失心亦作脯與食之
此畜為天雷所霹靂者是
&KR0034;&KR0034;亦作&KR2184;(同扶沸反)無毒飲其血令人見鬼也亦堪染緋
髮可為頭髮出西南夷如猴宋孝建中獠子以西波尸
地高城郡安西縣主簿韋文禮進雌雄二頭宋帝曰吾
聞&KR0034;&KR0034;能負千鈞若既力如此何能致之彼土人丁鑾
進曰&KR0034;&KR0034;見人喜笑則上脣掩其目人以釘釘著額任
其奔馳候死而取之髮極長可為頭髮血堪染&KR0008;其毛
一似獼猴人面紅赤色作人言馬聲(或作鳥字)善知生死飲
其血使人見鬼帝聞而欣然命工圖之亦比山海經爾
雅云狒狒如人被髮迅走人亦曰梟羊彼俗亦謂之山
都郭景純有讚(文繁不載)脯帶脂者薄割火上炙熱於人肉
傅癬上蟲當入脯中候其少頃揭却須臾更三五度差
證類本草卷十七
