證𩔖本草卷十
宋唐慎微撰
草部下品之上總六十二種
三十種神農本經
四種名醫别錄
三種海藥餘
二十五種陳藏器餘
凡墨蓋子已下並唐慎微續證𩔖
附子烏頭(射㒺烏喙附)天雄
側子半夏虎掌
由䟦鳶尾大黃
葶藶桔梗茛(音浪)□(音蕩)子
草蒿(音義作青蒿子)旋覆花莉蘆
鈎吻射(音夜)干蛇全(合是含字)
常山蜀漆甘遂
白歛(赤歛附)青葙子雚(音桓)菌(音郡)
白及大戟澤漆
菌芋赭(音者)魁貫衆(花附)
蕘花(音饒)牙子及巳
羊躑躅
三種海藥餘
瓶花釵子股宜南草
二十五種陳藏噐餘
藕車香朝生暮落花衝洞根
井口邊草㹠耳草燈花末
千金䥶草斷鑵草狼把草
百草灰産死婦人塜上草
孝子衫襟灰靈牀下鞋履䖟母草
故蓑衣結故炊箒天羅勒
毛蓼蛇芮草萬一藤
螺壓草繼母草甲煎
附子味辛甘温大熱有大毒主風寒欬逆邪氣温中金
瘡破癥堅積聚血瘕寒濕踒(烏卧切)躄拘攣膝痛脚疼冷
弱不能行步腰脊風寒心腹冷痛霍亂轉筯下痢赤白
堅肌骨強隂又墮胎為百藥長生犍為山谷及廣漢冬
月採為附子春採為烏頭(地膽為之使惡蜈蚣畏防風黑豆甘草黃耆人参烏韭陶)
(隱居云附子以八月上旬採八角者良凡用三建皆熱灰微炮令拆勿過焦惟薑附湯生用之俗方每用附子)
(皆須甘草人参生薑相配者正制其毒故也今按陳蔵噐本草云附子醋浸削如小指内耳中去聾去皮炮令)
(拆以蜜塗上炙之令蜜入内含之勿咽其汁主喉痺)
圖經(文具側子條下)
陳藏器云(附子無八角陶強名之古方名用八角附子市人所貨亦八角為名)
雷公云(凡使先須細認勿誤用有烏頭烏喙天雄側子木鼈子烏頭少有莖苖長身烏黑少有傍尖烏)
(喙皮上蒼有大豆許者孕八九箇周圍底䧟黑如烏鐵宜於文武火中炮令皴拆即劈破用天雄身全矮無尖)
(周匝四面有附孕十一箇皮蒼色即是天雄宜炮皴拆後去皮尖㡳用不然隂制用並得側子只是附子傍有)
(小顆附子如棗核者是宜生用治風疹神妙木鼈子只是諸喙附雄烏側中毗&KR0008;者號曰木鼈子不入藥中用)
(若服令人喪目若附子底平有九角如鐡色一箇箇重一兩即是氣全堪用夫脩事十兩於文武火中炮令皴)
(拆者去之用刀刮上孕子並去底尖微細劈破於屋下午地上掘一坑可深一尺安於中一宿至明取出焙乾)
(用尖欲炮者灰火勿用雜木火只用柳木最妙若隂制使即生去尖皮底薄切用東流水並黑豆浸五日夜然)
(後漉出於日中㬠令乾用凡使須隂制去皮太了每十兩用生烏頭五兩東流水六升)
聖惠方(治丁瘡腫甚者用附子末醋和塗之乾即再塗千金翼方同)
外臺秘要(療偏風半身不遂令癖疰附子一兩生用無灰酒一升右㕮咀内於酒中經一七日隔日)
(飲之服一小合差)
千金翼(治大風冷痰癖脹滿諸痺等病用大附子一枚重半兩者二枚亦得炮之酒漬春冬五日夏秋)
(三日服一合以差為度日再服無所不治)
又方(治口噤卒不開搗附子末内管中開口吹喉中差)
百一方(治卒忤停尸不能言口噤不開生附子末置管中吹内舌下即差)
經驗方(嘔逆翻胃用大附子一箇生薑一斤細剉煮研如麫糊米飲下之)
經驗後方(治大人久患口瘡生附子為末醋麫調男左女右貼脚心日再換)
又方(治熱病吐下水及下利身冷脉微發燥不止附子一枚去皮臍分作八片入鹽一錢水一升煎半升)
(温服立效)
斗門方(治翻胃用附子一箇最大者坐於塼上四面着火漸逼碎入生薑自然汁中又依前火逼乾復)
(淬之約生薑汁可盡半椀許搗羅為末用粟米飲下一錢不過三服差)
又方(治元藏傷冷及開胃附子炮過去皮尖搗羅為末以水兩盞入藥二錢鹽葱棗薑同煎取一盞空心)
(服大去漬冷暖下元肥腸益氣酒食無碍)
簡要濟衆(治脚氣連腿腫滿久不差方黑附子一箇去皮臍生用搗為散生薑汁調如膏塗傅腫上)
(藥乾再調塗之腫消為度)
孫用和(治大瀉霍亂不止附子一枚重七錢炮去皮臍為末每服四錢水兩盞鹽半錢煎取一盞温服)
(立止)
張仲文(療眼暴赤腫碜痛不得開又淚出不止削附子赤皮末如蠶朵着眥中以定為度)
崔氏方(療耳聾風牙關急不得開方取八角附子一救酢漬之三宿令潤微削一頭内耳中炙上十四)
(壯令氣通耳中即差)
孫兆口訣云(若隂盛陽傷寒其人必燥熱而不欲飲水者是也宜服霹靂散附子一枚燒為灰存)
(性為末蜜水調下為丸服而愈此逼散寒氣然後熱氣上行而汗出乃愈)
又方(治頭痛附子炮石膏煆等分為末入腦麝少許茶酒下半錢)
脩真秘旨(治頭風至驗以附子一箇生去皮臍用菉豆一合同入銚子内煮豆熱為度去附子服豆)
(即立差每箇附子可煮五服後為末服之)
烏頭味辛甘温大熱有大毒主中風惡風洗洗出汗除
寒濕痺欬逆上氣破積聚寒熱消胸上痰冷食不下心
腹冷疾臍間痛肩胛痛不可俛仰目中痛不可久視又
墮胎其汁煎之名射㒺殺禽獸
射㒺味苦有大毒療尸疰癥堅及頭中風痺痛一名奚
毒一名即子一名烏喙(臣禹錫等謹按中蠱通用藥云射㒺温大毒)
烏喙(音諱)味辛微温有大毒主風濕丈夫腎濕隂嚢痒寒
熱歴節掣引腰痛不能行步癰腫膿結又墮胎生朗陵
山谷正月二月採隂乾長三寸已上為天雄(莽草為之使反半夏)
(括樓貝母白斂白及惡藜蘆陶隱居云今採用四月烏頭與附子同根春時莖初生有腦形似烏烏之頭故謂)
(之烏頭有兩岐共蒂狀如牛角名烏喙喙即烏之口也亦以八月採搗苲莖取汁日煎為射㒺獵人以傳箭射)
(禽獸中人亦死宜速解之唐本注云烏喙即烏頭異名也此物同苗或有三岐者然兩岐者少縱大雄附子有)
(兩岐者仍依本名如烏頭兩岐即名烏喙天雄附子者有兩岐者復云何名之臣禹錫等謹按吳氏云烏頭一)
(名茛一名千秋一名毒公一名果負一名耿子神農雷公桐君黃帝甘有毒正月始生葉厚莖方中空葉四四)
(相當與蒿相似又云烏喙神農雷公桐君黃帝有毒十月採形如烏頭有兩岐相合如烏之喙名曰烏喙也所)
(謂惡使盡與烏頭同爾雅云芨堇草注即烏頭也江東呼為堇音靳崔寔四民月令云三月可採烏頭藥性論)
(云烏頭使遠志為之使忌䜴汁味苦辛大熱有大毒能治惡風憎寒濕痺逆氣冷痰包心腸腹疼痛痎廦氣塊)
(益陽事中風洗洗惡寒除寒熱主胷中痰滿冷氣不下食治欬逆上氣治齒痛痛積聚寒主強志又云烏喙使)
(忌䜴汁味苦辛大熱能治男子腎氣衰弱隂汗主療風温濕邪痛治寒熱癰腫歲月不消者陳蔵噐云射㒺本)
(功外主瘻瘡瘡根結核瘰癧毒腫及蛇咬先取藥塗肉四畔漸漸近瘡習習療病至骨瘡有熱膿及黃水出塗)
(之若無膿水有生血及新傷肉破即不可塗立殺人亦如殺走獸傅箭鏃射之十步倒也日華子云土附子味)
(㢛辛熱有毒生去皮搗瀘汁澄清旋添晒乾取膏名為射罔獵人將作毒箭使用或中者以甘草藍青小豆葉)
(浮萍冷水薺苨皆可禦也)
圖經(文具側子條下)
聖惠方(治風腰脚冷痺疼痛用川烏頭三分去皮臍生搗羅釅醋調塗於故帛上傅之須臾痛止)
又方(治久疥癬方用川烏頭七枚生用搗碎以水三大盞煎至一大盞去痒温洗之)
外臺秘要(治頭風頭痛臘月烏頭一升炒令黃末之絹袋盛酒三升浸温服)
千金方(治耳鳴如流水聲耳痒及風聲不治久成聾生烏頭一味掘得承濕削如棗核大塞耳旦易夜)
(易不三日愈)
又方(治沙風毒以射㒺傅之佳)
經驗方(治一切冷氣去風痰定遍身疼痛益元氣強精力固精益髓令人少病川烏頭一斤用五升許)
(大瓷鉢子盛以童子小便浸逐日添注任令溢出浸二七日其烏頭通軟揀去爛壊者不用餘以竹刀切破每)
(箇作四片却用新汲井水淘七遍後浸之每日換七日通前浸一十一日取出焙乾其藥潔白搗羅為末酒煑)
(麫糊丸菉豆大每服十丸空心鹽湯酒下少粥䬱壓之如冷氣稍盛加數服之)
經驗後方(治痢獨聖丸川烏頭一箇好者柴灰火燒烟欲盡取出地上盞子合良久細研用酒蠟丸)
(如大麻子每服三丸赤痢用黃連甘草黑豆煎湯放冷吞下如白用甘草黑豆煎湯放冷吞下如瀉及肚疼水)
(吞下每於空心服之忌熱物)
梅師方(治蛇虺螫人以射罔塗螫處頻易)
又方(治婦人血風虚冷月後不勻或即脚手心煩熱或頭面浮腫頑麻川烏頭一斤清油四兩鹽四兩一)
(處鐺内熱令裂如桑椹色為度去皮臍五靈脂四兩合一處為末入臼中搗令勻後蒸餅丸如梧桐子大空心)
(温酒鹽湯下二十丸亦治丈夫風疾)
又方(補益元蔵進飲食壯筋骨二虎丸烏頭附子合四兩釅醋浸三宿取出切作片子穿一小坑以炭火)
(炕令通赤用好醋三升同藥傾入熱坑子内盆合之經一宿取出去炒土用好青鹽四兩研與前藥同炒令赤)
(黃色杵為末醋麫糊丸如梧桐子大空心冷酒下十五丸鹽湯亦得婦人亦宜)
又方(療癱緩風手足嚲曳口眼喎斜語言蹇澁履步不正神驗烏龍丹川烏頭去皮臍了五靈脂各五兩)
(右為末入龍腦麝香研令細勻滴水丸如彈子大每服一丸先以生薑汁研化次煖酒調服之一日兩服空心)
(晚食前服治一人只三十丸服得五七丸便覺擡得手移得步十丸可以自梳頭)
勝金方(治蠍螫烏頭末少許頭醋調𫝊之)
靈苑方(治馬汁入瘡腫痛漸甚宜急療之遲則毒深難理以生烏頭末傅瘡口良久有黃水出立愈)
初虞世(治䧟甲割甲成瘡連年不差川鳥頭尖黃蘗等分為末洗了貼藥)
脩真秘訣(治瀉痢三神丸草烏頭三兩一兩生一兩熱炒一兩燒存性研為末以醋麫糊丸如菉豆)
(大每服五丸空心服瀉用井花水赤痢甘草湯下白痢乾薑湯下赤白痢生薑甘草湯下)
孫兆口訣(治隂毒傷寒手足逆冷脉息沉細頭疼腰重兼治隂毒欬逆等疾川烏頭乾薑等分右為)
(麤散炒令轉色放冷再搗為細散每一錢水一盞鹽一撮煎取半盞温服)
古今錄驗(治癰攻腫若有瘜肉突出者烏頭五枚以苦酒三升漬三日洗之夜三四度)
楊氏産乳(療耳鳴無晝夜烏頭燒作灰昌蒲等分為末綿裹塞耳中日再用效)
唐李寶臣(為妓人置堇於液寶臣飲之即瘖三日死)
唐武后(置堇於食賀氏食之暴死)
衍義曰(烏頭烏喙天雄附子側子凡五等皆一物也止依大小長短似像而名之後世補虛寒則須用)
(附子仍取其端平而圓大及半兩以上者其力全不僣風家即多用天雄亦取其大者以其尖角多熱性不肯)
(就下故取敷散也此用烏頭附子之大略如此餘三等則量其材而用之其炮製之法經方以著)
天雄味辛甘温大温有大毒主大風寒温痺歴節痛拘
攣緩急破積聚邪氣金瘡強筋骨輕身徤行療頭面風
去來疼痛心腹結積關節重不能行步除骨間痛長隂
氣強志令人武勇力作不倦又墮胎一名白幕生少室
山谷二月採根隂乾(遠志為之使惡腐婢陶隱居云今採用八月中旬天雄似附細而長)
(使是長也乃至三四寸許此與烏頭附子三種本並出建平故謂之三建今宜都佷山最好謂為西建錢塘間)
(者謂為東建氣力小力弱不相似故曰西水猶勝東白也其用灰殺之時有水強巨兩切者不佳唐本云天雄)
(附子烏頭等並以蜀道綿州龍州出者佳餘處縱有造得者力弱都不相似江南來者全不堪用陶以三物俱)
(出建平故名之非也按國語寘堇於肉注云烏頭也爾雅云芨堇草郭璞注云烏頭苗也此物本出蜀漢其本)
(名堇今訛為建遂以建平釋之又石龍芮葉似堇故名水堇今復為水茛亦作建音此豈復生建平耶檢字書)
(又無茛字甄立言本草音義亦論之天雄附子側子並同用八月採造其烏頭四月上旬今云二月採恐非時)
(也臣禹錫等謹按淮南子云天雄雄雞志氣益注云取天雄三枚内雄雞腸中搗生食之令人勇藥性論云天)
(雄君忌䜴汁大熱有大毒乾薑制用之能治風痰冷痺軟脚毒風能止氣喘促急煞禽蟲毒日華子云治一切)
(風一切氣助陽道暖水藏補腰膝益精明目通九竅利皮膚調血脉四肢不遂破痃癖癥結排膿止痛續骨消)
(瘀血補冷氣虛損霍亂轉筋背脊僂傴消風痰下胷膈水發汗止隂汗炮含治喉痺凡丸散炮去皮臍用飲藥)
(即和皮生使甚佳何以便驗又云天雄大長少角刺而虚烏喙以天雄而附子大短有角平稳而實烏頭次於)
(附子側子小於烏頭連聚生者名為虎掌並是天雄一裔子母之類力氣乃有殊等即宿根與嫩者耳已上並)
(忌䜴汁)
圖經(文具側子條下)
陳藏噐(天雄身全短無尖周匝四面有附子孕十一箇皮蒼色即是天雄宜炮皴拆後去皮尖底用之)
(不然隂制用並得)
别說云(謹按此數條說前項悉備但天雄者始種烏頭而不生諸附子側子之類經年獨生長大者是)
(也蜀人種之忌生此以為不利如養蠶而為白殭之類也)
側子味辛大熱有大毒主癰腫風痺歴節腰脚疼冷寒
熱鼠瘻又墮胎(陶隱居云此即附子邊角之大者脱取之昔時不用比來醫家以療脚氣多驗)
(凡此三建衍中乃是同根而本經分生三處當各有所宜故也方云少室天雄朗陵烏頭皆稱本土今則無别)
(矣少室山連嵩高朗陵縣屬豫州汝南郡今在北國唐本注云側子只是烏頭下共附子天雄同陵小者側子)
(與附子皆非正生謂從烏頭傍出也以小者為側子大者為附子今稱附子角為側子理必不然若當陽以下)
(江左及山南嵩高齊魯間附子時復有角如大豆許夔州已上劍南所出者附子之角曾微黍粟持此為用誠)
(亦難充廿來京下皆用細附子有效未嘗取角若然方須八角附子應言八角側子言取角用不近人情也臣)
(禹錫等謹按蜀本注云昔多不用今以療脚氣甚效按陶云側子即附子邊角之大者削取之蘇云只是烏頭)
(下共附子同生小者為側子大者為附子殊無證據但云附子角小如黍粟難充於用故有此說今據附子邊)
(果有角如大棗核及檳榔已來者刑狀亦自果一顆仍不小是則烏頭傍出附子附子傍出側子明矣似為烏)
(頭為烏頭兩岐者為烏喙細長乃至三四寸者為天雄根傍如芋散生者名附子傍連生者名側子五物同出)
(而異名苖高二尺許葉似石龍苪及艾其花紫赤其實紫黑今以龍州綿州者為佳作之法以生熟湯浸半日)
(勿令滅氣出以白灰裛之數易使乾又法以米粥及糟麫等並不及前法吴氏云側子一名茛神農岐伯有大)
(毒八月採隂乾是附子角之大者畏惡與附子同藥性論云側子使能治冷風濕痺大風筋骨攣急)
圖經曰(烏頭烏喙生朗陵山谷天雄生少室山谷附子側子生犍為山谷及廣漢今並出蜀土然四品)
(覩是一種所産其種出於龍州種之法冬至前先將肥瘦陸田耕五七遍以猪糞糞之然後布種逐月耘耔至)
(次年八月後方成其苗高三四尺以來莖作四稜葉如艾花紫碧色作穗實小子黑色如桑椹本只種附子一)
(物至成熟後有此四物收時仍一處造釀方成釀之法先於六月内蹈造大小麫麴至收採前半月預先用大)
(麥煮成粥後將上件麴造醋候熟淋去糐其醋不用太酸酸則水解之便將所收附子等去根須於新潔瓮内)
(淹浸七日每日攪一遍日足撈出以彌疎篩攤之令生白衣後向慢風日中曬之百十日以透乾為度若猛日)
(曬則皺而皮不附肉其長三二寸者為天雄割削附子傍尖芽角為側子附子之絶小者亦名為側子元種者)
(毋為烏頭其餘大小者皆為附子以八角者為上如方藥要用須炮令裂去皮臍使之綿州彰明縣多種之惟)
(赤水一鄉者最佳然收採時月與本經所說不同盖今時所種如此其内地所出者與此殊别今稀用謹按本)
(經冬採為附子春採為烏頭而廣雅云奚毒附子也一歲為萴與側同子二歲為烏喙三歲為附子四歲為烏)
(頭五歲為天雄今一年種之便有此五物豈今人種蒔之法用力倍至故爾繁盛也然雖藥力當緩於歲久者)
(耳崔氏治寒疝心腹脅引痛諸藥不可近者蜜煎烏頭主之以烏頭五枚大者去芒角及皮四破以白蜜一斤)
(煎令透潤取出焙乾搗篩又以熟蜜丸冷鹽湯吞二十丸如梧子永除又法用煎烏頭蜜汁以桂枝之湯五合)
(解之飲三合不知加五合其知者如醉以為中病續傳信方治隂毒傷寒煩躁迷悶不知悟人急者用大附子)
(一箇可半兩者立劈作四片生薑大一塊立劈作三片如中指長糯米一撮三味以水一升煎取六合去滓如)
(人體温頓服厚衣覆之或汗出或與出候心神定即别服水解散太白通關散之類不得冷水如渴更將滓)
(煎與喫令人多用有效故詳著之)
雷公云(側子只是附子傍有小夥側子如棗核者是宜生用治風疹神妙也木鼈子只是諸喙附雄烏)
(側中毗槵者號曰木鱉了不入藥用若服之令人喪目)
半夏味辛平生微寒熟温有毒主傷寒寒熱心下堅下
氣喉咽腫痛頭眩胷脹欬逆腸鳴止汗消心腹胷膈痰
熱滿結欬嗽上氣心下急痛堅痞時氣嘔逆消癰腫墮
胎療痿黃悅澤面目生令人吐熟令人下用之湯洗令
滑盡一名守田一名地文一名水玉一名示姑生槐里
川谷五月八月採根暴乾(射干為之使惡皂莢畏雄黃生薑乾薑秦皮龜甲及烏頭)
(陶隱居云槐里屬扶風今第一出青州吳中亦有以肉白者為佳不厭陳久用之皆先湯洗十許過令滑盡不)
(爾戟人咽喉方中有半夏必須生薑者亦以制其毒故也唐本注云半夏所在皆有生乎澤中者名羊眼半夏)
(圓白為勝然江南者大乃徑寸南人特重之頃來互用功狀殊異門南人說苖乃是由䟦陶注云虎掌極似半)
(夏注由䟦乃說鳶尾於此注中似說由䟦一事混淆陶中不識臣禹錫等謹按蜀本云熟可以下痰又圖經云)
(苖一莖端三葉有二根相重上小下大五月採則虚小八月採則實大採得當以灰裛二日湯洗暴乾之藥性)
(論云半夏使忌羊血海藻飴糖柴胡為之使有大毒湯淋十遍去涎方盡其毒以生薑等分制而用之能消痰)
(涎開胃建脾止嘔吐去胷中痰滿下肺氣主欬結新生者擘塗癰腫不消能除瘤瘦氣虚而有痰氣加而用之)
(日華子云味㢛辛治吐食反胃霍亂轉筋腸腹冷痰瘧)
圖經曰(半夏生槐里川谷今在處有之以齊州者為佳二月生苖一莖莖端三葉淺綠色頗似竹葉而)
(光江南者似芮藥葉根下相重生上大下小皮黃肉白五月八月内採根以灰裛二日湯洗暴乾一云五月採)
(者虛小八月採者實大然以圓白陳久者為佳其平澤生者甚小名羊眼半夏又由䟦紀類半夏而苖高近一)
(二尺許根如雞卵大多生林下或云即虎掌之小者足以相亂半夏主胃冷嘔噦方藥之最要張仲景治反胃)
(嘔吐大半夏湯半夏三升人参三兩白蜜一升以水一斗二升和揚之一百一十遍煮取三升半温服一升日)
(再亦治膈間支飲又主嘔噦榖不得下眩悸半夏加茯苓湯半夏一升生薑半斤茯苓三兩切以水七升煎取)
(一升半分温服之又主心下悸半夏麻黃丸二物等分篩末蜜丸大如小豆每服三丸日三其餘主寒厥赤風)
(四逆嘔吐附子粳米湯及傷寒湯方用半夏一升洗去滑焙乾搗末小麥麫一升合和以水搜令熟丸如彈丸)
(以水煮令麫熟則藥成初合四五枚日二稍稍增至十五枚旋煮旋服覺病减欲更重合亦佳禁食餳與羊肉)
雷公云(凡使勿誤用白傍蘂子真似半夏只是咬着微酸不入藥用若修事半夏四兩用搗了白芥子)
(末二兩頭醋六兩二味攪令濁將半夏投中洗三遍用之半夏上有隟麫若洗不淨令人氣逆服氣怒滿)
聖惠方(治時氣嘔逆不下食用半夏半兩湯浸洗七遍去滑生薑一兩同剉碎以水一大盞煎至六分)
(去滓分二服不計時候温服之)
又方(治蠍瘻五孔皆相通半夏一分為末以水調傅之)
經驗後方(治胃半夏二兩天南星二兩右以為末用水五升入罎子内與藥攪勻浸一宿去清水焙)
(乾重碾令細每服水二盞藥末二錢薑三片同煎至八分温服至五服效)
斗門方(治胷膈壅滯去痰開胃用半夏淨洗焙乾搗羅為末以生薑自然汁和為餅子用濕紙裹於慢)
(火中煨令香熟水兩盞用餅子一塊如彈丸大入鹽半錢煎取一盞温服能去胷膈壅逆大壓痰毒及治酒食)
(所傷其功極驗)
簡要濟衆(治久積冷不下食嘔吐不止冷在胃中半夏五兩洗過為末每服三錢白麫一兩以水和)
(搜切作碁子水煮麫熟為度用生薑醋調和服之)
古今錄驗(治喉痺半夏末方寸匕雞子一枚頭開竅子去内黃白盛淳苦酒令小滿内半夏末着中)
(攪和雞子内以鐶子坐之於炭上煎藥成置柸中稍暖嚥之)
錢相公箧中方(治蠍螫人取半夏以水研塗之立止)
深師方(治傷寒病碗不止半夏熟洗乾末之生薑湯服一錢)
子母秘錄(治小兒腹脹半夏少許洗搗末酒和丸如粟米大每服二丸生薑湯吞下不差加之日再)
(服又若以火炮之為末貼臍亦佳)
又方(治五絶一曰自縊二曰墻壁壓三曰溺水四曰魘魅五曰産乳凡五絶皆以半夏一兩搗篩為末丸)
(如大豆内鼻中愈心温者一日可治)
産書(治産後暈絶半夏一兩搗為末冷水和丸如大豆内鼻孔中即愈此是扁鵲法也)
御藥院(治膈壅風痰半夏不計多少酸漿浸一宿温湯洗五七遍去惡氣日中㬠乾搗為末漿水搜餅)
(子日中乾之再為末每五兩入生腦子一錢研勻以漿水濃脚丸雞頭大紗袋盛通風處隂乾每一丸好茶或)
(薄荷湯下)
紫靈元君(南嶽大夫内傳治卒死半夏末如大豆許吹鼻中)
衍義曰(半夏今人惟知去痰不言益脾盖能分水故也脾惡濕濕則濡而困困則不能治水經曰水勝)
(則瀉一男子夜數如厠或教以生薑一兩碎之半夏湯洗與大棗各三十枚水一升甆瓶中慢火燒為熟水時)
(時呷數口便已)
虎掌味苦温微寒有大毒主心痛寒熱結氣積聚伏梁
傷筋痿拘緩利水道除隂下濕風眩生漢中山谷及冤
句二月八月採隂乾(蜀漆為之使惡莽草陶隠居云近道亦有形似半夏但皆大四邊有)
(子如虎掌今用多破之或三四片爾方藥亦不正用也唐本注云此藥是由䟦宿者其苖一莖莖頭一葉枝了)
(音鴉脥古協切莖根大者如拳小者如雞卵都似扁柿四畔有圓牙着如虎掌故有此名其䟦是新根猶大於)
(半夏二三倍但四畔無子牙爾陶云虎掌似半夏即由䟦以由䟦為半夏釋由䟦苗全說鳶尾南人至今猶用)
(由䟦為半夏也臣禹錫等謹按蜀本圖經云其莖端有八九葉花生莖間根周圍有芋然若獸掌也吳氏云虎)
(掌神農雷公苦無毒岐伯桐君辛有毒立秋九月採之藥性論云虎掌使味甘不火湯服能治風眩目轉主疝)
(瘕腸痛主傷寒時疾強隂)
圖經曰(虎掌生漢中山谷及冤句今河北州郡亦有之初生根如豆大漸長大似半夏而扁累年者其)
(根圓及寸大者如雞卵周匝生圓牙二三枚成五六枚三四月生苖高尺餘獨莖上有葉如瓜五六出分布尖)
(而圓一窠生七八莖時出一莖作穗直上如鼠尾中生一葉如匙裹莖作房傍開一口上下失中有花微青褐)
(色結實如麻子大熟即白色自落布地一子生一窠九月苗殘取根以湯入器中漬五七日湯冷乃易曰換三)
(四遍洗去涎暴乾用之或再火炮今冀州人菜園中種之亦呼為天南星江州有一種草葉大如掌面青背紫)
(四畔有芽如虎掌生三四葉為一本冬青治心痛寒熱積氣不結花實與此名同故附見之)
由䟦主毒腫結熱(陶隱居云本出始興今都下亦種之狀如烏翣而布地花紫色根似附子)
(苦酒摩塗腫有效不入餘藥唐本注云由䟦根尋陶所注乃是鳶尾根即鳶頭也由䟦今南人以為半夏類爾)
(乖越非惟不識半夏亦不知由䟦與鳶尾也今按陳藏器本草云半夏高一二尺生澤中熟地根如小指正圓)
(所謂羊眼半夏也由䟦苖高一二尺似苣蒻根如雞卵生林下所謂由䟦也臣禹錫等謹按蜀本圖經云春抽)
(一莖莖端直八九葉根圓扁而肉白)
圖經(文具半夏條下)
右由䟦一種古本所有政和監本脱漏不載今
照依嘉祐監本補之於此
鳶尾味苦平有毒主蠱毒邪氣鬼疰諸毒破癥瘕積聚
去水下三蟲療頭眩殺鬼魅一名烏園生九疑山谷五
月採(陶隱居云方家云是射干苗無鳶尾之名主療亦異當别一種物方亦有用鳶頭者即應是其根療)
(體相似而本草不顯之唐本注云此草葉似射干而闊短不抽長莖花紫碧色根似高良薑皮黃肉白有小毒)
(嚼之戟人咽喉與射干全别人家亦種所在有之射干花紅抽莖長根黃有臼今陶云由䟦正說鳶尾根莖臣)
(禹錫等謹按蜀本云此草名鳶尾根名鳶頭亦謂之鳶根又圖經云葉似射干布地生黑根似高良薑而節大)
(數介相連今所在皆有九月十月採根日乾)
圖經(文具射干條下)
陳藏器云(鳶尾主飛尸游蠱著喉中氣欲絶者以根削去皮肉喉中摩病處令血出為佳)
右鳶尾一種古本所有政和監本脱漏不載今
照依嘉祐監本補之於此
大黃(將軍)味苦寒大寒無毒主下瘀血血閉寒熱破癥瘕
積聚留飲宿食蕩滌腸胃推陳致新通利水榖調中化
食安和五藏平胃下氣除痰實腸間結熱心腹脹滿女
子寒血閉脹小腹痛諸老血留結一名黃良生河西山
谷及隴西二月八月採根火乾(得芍藥黃芩牡蠣細辛茯苓療驚患怒心下悸)
(氣得消石紫石英桃仁療女子血閉黃芩為之使無所畏陶隱居云今採益州北部汝山及西山者雖非河西)
(隴西好者猶作紫地錦色味甚苦澁色至濃黑西川隂乾者勝北部日乾亦有火乾者皮小焦不如而耐蛀堪)
(久此藥至勁利麤者便不中服最為俗方所種道家時用以去痰疾非養性所須也將軍之號當取其駿快矣)
(唐本注云大黃性濕潤而易壊蛀火乾乃佳二月八月日不烈恐不時燥即不堪矣葉子莖並似羊蹄但麤長)
(而厚其根細者亦似宿羊蹄大者乃如椀長二尺作時燒石使熱横寸截著石上&KR1572;之一日微燥乃䋲穿眼之)
(至乾為佳幽并已北漸細氣力不如蜀中者今出宕州凉州西羌蜀地皆有其莖味酸堪生啖亦以解熱多食)
(不利人陶稱蜀地者不及隴西誤矣今按陳藏器本草云大黃用之當分别其力若取和厚深沉能攻病者可)
(用蜀中似牛舌片緊硬者若取瀉洩駿快推陳去熱當取河西錦紋者凡有蒸有生有熟不得一概用之臣禹)
(錫等謹按蜀本云葉似萞麻根如大芋傍生細根如牛蒡小者亦似羊蹄又云圖經云高六七尺莖脆藥性論)
(云蜀大黃使去寒熱忌冷味苦甘消食鍊五藏通女子經候利水腫能破痰實冷熱結聚宿食利大小腸貼熱)
(毒腫主小兒寒熱時疾煩熱蝕膿破留血日華子云通宣一切氣調血脉利關節泄壅滯水氣四肢冷熱不調)
(温瘴熱疾利大小便并傳一切瘡癤癰毒廓州馬蹄峽中者次)
圖經曰(大黃生河西山谷及隴西今蜀川河東陕西州郡皆有之以蜀川錦紋者佳其次秦隴來者謂)
(之土蕃大黃正月内生青葉似萞麻大者如扇根如芋大者如椀長一二尺傍生細根如牛蒡小者亦如芋四)
(月開黃花亦有青紅似蕎麥花者莖青紫色形如竹二月八日採根去黑皮炙乾江淮出者曰土大黃二月開)
(花結細實又鼎州出一種羊蹄大黃療疥瘙甚效初生苗葉如羊蹄累年長大即葉似商陸而狹尖四月内於)
(押條上出穗五七莖相合花葉同色結實如蕎麥而輕小五月熟即黃色亦呼為金蕎麥三月採苖五月收實)
(並隂乾九月採根破之亦有錦紋日乾之亦呼為土大黃凡收大黃之法蘇公云作時燒石使熱横寸截著石)
(上&KR1020;之一日微燥乃䋲穿眼之至乾今土蕃大黃往往作横片曾經火&KR1572;蜀大黃乃作緊片如牛舌形謂之牛)
(舌大黃二者用之皆等本經稱大黃推陳致新其效最神故古方下積滯多用之張仲景治傷寒用處尤多又)
(有三物偹急丸司空裴秀為散用療心腹諸疾卒暴百病其方用大黃乾薑巴豆各一兩須精細好者搗篩蜜)
(和更搗一千杵丸如小豆服三丸老小斟量之為散不及丸也若中惡客杵心腹脹滿卒痛如錐刀刺痛氣急)
(口噤停尸卒死者以煖水苦酒服之若不下捧頭起灌令下喉須臾差末知更與三丸腹當鳴轉即吐下便愈)
(若口已噤亦須折齒灌之藥如喉即差崔知弟療小兒無辜閃癖瘰&KR0659;或頭乾黃聳或乍痢乍差諸狀多者皆)
(大黃煎主之大黃九兩錦紋新實者若微朽即不中用削去蒼皮乃秤搗篩為散以上好米醋三升和之置銅)
(椀中於大鐺中浮湯上炭火煮之火不用猛又以竹木篦攪藥候任丸乃停於小瓷器中貯兒年三歲一服七)
(丸如梧子日再服常以下青赤膿為度若不下膿或下膿少者稍稍如丸下膿若多丸又須減病重者或至七)
(八劑方盡根本大人小兒以意量之此藥惟下膿宿結不令兒利須禁食毒物食乳者乳母亦同忌法崔元亮)
(海上方治腰脚冷風氣以大黃二三兩切如棋子和少酥炒令酥盡入藥中切不得令黃焦則無力搗篩為末)
(每日空服以水三大合入生薑兩片如錢煎十餘沸去薑取大黃末兩錢别置椀子中以薑湯調之空腹頓服)
(如有餘薑湯徐徐押之令盡當下冷膿及惡物等病即差止古人用毒藥攻病必随人之虛實而處置非一)
(切而用也姚僧垣初仕梁武帝因發熱欲服大黃僧垣曰大黃乃是快藥至尊年高不可輕用帝弗從幾至委)
(頓元帝常有心腹疾諸醫咸謂宜用平藥可漸宣通僧垣曰脉洪而實此有宿妨非用大黃無差理帝從而遂)
(愈以此言之今醫用一毒藥而攻衆病其偶中病便謂此方之神竒其差誤乃不言用藥之失如此者衆矣可)
(不戒哉)
唐本云(葉似篦麻根如大竽傍生細根如牛蒡圖經云高六七尺莖脆味酸釀酒)
雷公云(凡使細切内紋如水旋班緊重剉蒸從已至未㬠乾又灑臘水蒸從未至亥如此蒸七度㬠乾)
(却灑薄蜜水再蒸一伏時其大黃臂如烏膏樣於日中㬠乾用之為妙)
聖惠方(治時氣發豌豆瘡用川大黃半兩微炒以水一大盞煎至七分去滓分為二服)
又方(熱病狂語及諸黃用川大黃五兩剉炒微赤搗為散用臘月雪水五升煎如膏每服不計時候冷水)
(調下半匙)
外臺秘要(療癖方大黃十兩杵篩醋三升和勻白蜜兩匙煎堪丸如梧桐子大一服三十丸生薑湯)
(吞下利為度小者减之)
千金方(治産後惡血衝心或胎衣不下腹中血塊等用錦紋大黃一兩杵羅為末用頭醋半升同熬成)
(膏丸如梧桐子大患者用温醋七分盞化五丸服之良久下亦治馬墜内損)
千金翼(治婦人血癖痛大黃三兩搗篩以酒二升煮十沸頓服)
經驗後方(解風熱疎積熱風壅消食化氣導血大解壅滯大黃四兩牽牛子四兩半生半熟為末煉)
(蜜丸如桐子大每服茶下一十丸如要微動喫十五丸冬月中最宜服並不搜攪人)
梅師方(治卒外腎偏腫疼痛大黃末和醋塗之乾即易之)
斗門方(治腰痛用大黃半兩更入生薑半兩同切如小豆大於鐺内炒黃色投水兩椀至五更初頓服)
(天明取下腰間惡血物用盆器盛如雞肝樣即痛止)
簡要濟衆(治吐血用大黃一兩搗羅為散每服一錢以生地黃汁一合水半盞煎三五沸無時服)
廣利方(治骨節熱積漸黃瘦大黃四分以童子小便五六合煎取四合去滓空腹分為兩服如人行四)
(五里再服)
傷寒類要(療急黃病大黃麤切二兩水三升半漬一宿平旦煎絞汁一升半内芒消二兩緩服須臾)
(當快利)
和衆(治小兒腦熱常閉目大黃一分麤剉以水三合浸一宿一歲兒每日與半合服餘者塗頂上乾即便)
(塗)
别說云(謹按大黃收採時皆以火燒石&KR1572;乾欲迷貨賣更無生者用之不須臾多炮炙少蒸煮之類也)
衍義曰(大黃損益前書已具仲景治心氣不足吐血衂血瀉心湯用大黃黃芩黃連或曰心氣既不足)
(矣而不用補心湯更瀉心湯何也荅曰若心氣獨不足則不當須吐衂也此乃邪熱因不足而客之故吐衂以)
(苦泄其熱就以苦補其心盖兩全之有是證者用之無不效量虚實用藥)
葶藶味辛苦寒大寒無毒主癥瘕積聚結氣飲食寒熱
破堅逐邪通利水道下膀胱水伏留熱氣皮閒邪水上
出面目浮腫身暴中風熱疿(音沸)痒利小腹久服令人虚
一名丁歴一名蕇(音典)蒿一名大室一名大適生藁城平
澤及田野立夏後採實隂乾得酒良(榆皮為之使惡殭蠶石龍芮陶隱居)
(云出彭城者最勝今近道赤有母則公薺子細黃至苦用之當熬今按此藥赤療肺壅上氣欬嗽定喘促除胷)
(中痰飲臣禹錫等謹按蜀本云苖似薺苨春末生高三二尺花黃角生子黃細五月熟採了暴乾藥性論云葶)
(藶臣味酸有小毒能利小便抽肺氣上喘息急止嗽爾雅云蕇葶藶注實葉皆似芥一名何齊日華子云利小)
(通水氣虚腫)
圖經曰(葶藶生藁城平澤及田野今京東陜西河北州郡皆有之曹州者尤勝初春生苖葉高六七寸)
(有似齊根白枝莖俱青三月開花微黃結角子扁小如黍粒微長黃色立夏後採實暴乾月令孟夏之月靡草)
(死許慎鄭康成注皆云靡草薺葶藶之屬是也至夏則枯死故此時採之張仲景治肺癰喘不得卧葶藶大棗)
(瀉肺湯主之葶藶炒黃色搗末為丸大如彈丸每服用大棗二十枚水三升煎之取二升然後内一彈丸更煎)
(取一升須服之攴飲不得息亦主之崔知悌方療上氣欬嗽長引氣不得卧或遍體氣腫或單面腫或足腫並)
(主之葶藶子三升微火熬搗篩為散以青酒五升漬之冬七日夏三日初服如撓許大日三夜一冬日二夜二)
(量其氣力取微利一二為度如患急困者不得待日滿亦可以綿細絞即服其葶藶單莖向上葉喘出角角麤)
(且短又有一種苟芥草葉近根下作竒生角細長取時必須分别前作二種也又篋中方治嗽含膏丸曺州葶)
(藶子一兩紙襯熬令黑知母一兩貝母一兩三物同搗篩以棗肉半兩别銷沙糖一兩半同入藥中和為丸大)
(如彈丸每服以新綿裹一丸含之徐徐嚥津甚者不過三九今醫家亦多用之)
雷公云(凡使勿用赤薲子真相似葶藶子只是味微甘苦葶藶子入即苦凡使以糯米相合於燠上微)
(微焙待米熟去米單搗用)
聖惠方(治上氣喘急遍身浮腫用甜葶藶一升隔紙炒令紫色搗令極細用生絹袋盛以清酒五升浸)
(三日後每服抄一匙用粥飲調下日三四服)
又方(治支飲久不差大腹水腫喘促不止用甜葶藶三兩隔紙炒令紫色搗如膏每服丸如彈子大以水)
(一中盞入棗四枚煎至五分去滓非時服)
外臺秘要(治食飲不得息葶藶子三兩熬令黃搗為末以水三升煮大棗三十枚得汁一升内藥中)
(每服如大棗煎取七合頓服)
千金方(治腹脹積聚癥瘕葶藶子一升熬以酒五升浸七日日服三合)
千金翼(治頭風搗葶藶子以湯淋取汁洗頭止)
經驗方(河東裴氏傳經效治水腫及暴腫葶藶三兩杵六千下令如溼即下漢防己末四兩取綠頭鴨)
(就藥臼中截頭瀝血於臼中血盡和鴨頭更搗五千下丸如梧桐子患甚者空腹白湯下十丸稍可者五丸頻)
(服五日止此藥利小便看效如神)
梅師方(治遍身腫浮小便澁葶藶子二兩大棗二十枚以水一大升煎取一小升去棗内葶藶於棗汁)
(煎丸如梧子大米飲下)
又方(治肺壅氣喘急不得卧葶藶子三兩炒大棗三十枚水三升煮棗取二升又煎取一升去滓併二服)
簡要濟衆(治小兒水氣腹腫兼下痢膿血小便澁葶藶子半兩微炒㨶如埿以棗肉和搗為丸如菉)
(豆大每服五丸棗湯下空心午後量兒大小加减服之)
續十全方(治一切毒入腹不可療及馬汗用葶藶子一兩炒研以水一升浸湯服取下惡血)
崔氏(治水氣葶藶三兩以物盛甑上蒸令熟即搗萬杵下若丸得如梧桐子不須蜜和一服五丸漸加至)
(七丸以得微利即佳不可多服令人不堪美食若氣發又服之得利氣下定即停此方治水氣無比蕭駙馬患)
(水腫惟服此得差)
傷寒類要(治腎癉脣乾以葶藶主之)
子母秘錄(治小兒白秃葶藶搗末以湯洗訖塗上)
姚和衆(治孩兒烟蟲葶藶子一分生為末用以水三合煎取一合一日服盡)
衍義曰(葶藶用子子之味有甜苦兩等其形則一也經既言味辛苦即甜者不復更入藥也大概治體)
(皆以行水走泄為用故日久服令人虚蓋取苦泄之義其理甚明藥性論所說盡矣不當言味酸)
桔梗味辛苦微温有小毒主胷脅痛如刀刺腹滿腸鳴
幽幽驚恐悸氣利五藏腸胃補血氣除寒熱風痺温中
消榖療喉咽痛下蠱毒一名利如一名房圖一名白藥
一名梗草一名薺苨生嵩高山谷及冤句二八月採根
暴乾(節皮為之使得牡蠣遠志療恚怒得消石石膏療傷寒畏白及龍眼龍膽陶隱居云近道處處有葉)
(名隱忍二三月生可煮食之桔梗療蠱毒甚驗俗方用此乃名薺苨今别有薺苨能解藥毒所謂亂人参者便)
(是非此桔梗而葉甚相似但薺苨葉下光明滑澤無毛為異葉生又不如人参相對者爾唐本注云人参苖似)
(五加闊短莖圓有三四椏椏頭有五葉陶引薺苨亂人参謬矣且薺苨桔梗又有葉差互者亦有葉三四對者)
(皆一莖直上葉既相亂惟以根有心為别爾臣禹錫等謹按藥性論云桔梗臣味苦平無毒能治下痢破血積)
(氣消聚痰涎主肺氣氣促嗽逆除腹中冷痛主中惡及小兒驚癎日華子云下一切氣止霍亂轉筋心腹脹痛)
(補五勞養氣除邪辟温補虚痰破癥瘕養血排膿補内漏及喉痺㿌毒以白粥解)
圖經曰(桔梗生嵩高山谷及冤句今在處有之根如小指大黃白色春生苗莖高尺餘葉似杏葉而長)
(皆四葉相對而生嫩時亦可煮食之夏開花紫碧色頗似牽牛子花秋後結子八月採根細剉暴乾用葉名隱)
(忍其根有心無心者乃薺苨也而薺苨亦能解毒二物頗相亂但薺苨葉下光澤無毛為異門中桔梗根黃頗)
(似蜀葵根莖細青色葉小青色似菊花葉古方亦单用之古今錄驗療卒中蠱下血如雞肝者晝夜出血石餘)
(四藏皆損惟心未毁或鼻破得死者取桔梗搗屑以酒服方寸匕日三不能下藥以物拗口開灌之心中當煩)
(須臾自定服七日止當食猪肝脽以補之神良集驗方療胷中滿而振寒脉數咽燥不渴時時出清唾腥臭日)
(久吐膿如粳米粥是肺癰治之以桔梗甘草二兩炙以水二升煮取一升分再服朝暮吐膿血則差)
雷公云(凡使勿用木梗真似桔梗咬之只是腥澁不堪凡使去頭上尖硬二三分已來并兩畔附)
(枝子於槐砧上細剉用百合水浸一伏時漉出緩火熬今乾用每脩事四兩用生百合五分搗作膏投於水中)
(浸)
聖惠方(治馬喉痺并毒氣壅塞用桔梗二兩去蘆頭剉以水三大盞煎至一盞去滓不計時分温三服)
又方(姙娠中惡心腹疼痛用桔梗一兩細剉水一中盞入生姜三片煎至六分去滓非時温服)
外臺秘要(治卒落忤停尸不能言者燒桔梗二兩未米飲服仍吞麝香如大豆許佳)
千金方(治喉閉并毒氣桔梗二兩水三升煎取一升頓服)
又方(鼻衂方桔梗為末水服方寸匕日四五亦止吐下血)
百一方(若被打擊瘀血在腸内久不消時發動者取桔梗末熟米下刀圭)
經驗後方(治骨䐬風牙痛腫桔梗為末棗穰和丸如皂子大綿裹咬之腫則荆芥湯嗽之)
簡要濟衆(治痰嗽喘急不定桔梗一兩半搗羅為散用童子小便半升煎取四合去滓温服)
子母秘錄(治小兒卒客忤死燒桔梗末二錢七飲服)
杜壬(治上焦有熱口舌咽中生瘡嗽有膿血桔梗一兩甘草二兩只為末每服二錢水一盞煎六分去滓)
(温服食後細呷之亦治肺壅)
梅師方(治卒蠱毒下血如鵝肝晝夜不絶藏府敗壊桔梗搗汁服七合佳)
衍義曰(桔梗治肺熱氣奔促嗽逆肺癰排膿陶隱居云俗方用此乃名薺苨今别有薺苨所謂亂人参)
(者便是非此桔梗也唐本注云陶引薺苨亂人参今詳之非也陶隱居所言其意止以根言之所以言亂人参)
(唐本注云却以苗難之乃本注誤矣)
茛(音浪)菪(音蕩)子味苦甘寒有毒主齒痛出蟲肉痺拘急使
人健行見鬼療癲狂風癎顛倒拘攣多食令人狂走久
服輕身走及奔馬強志益力通神一名横唐一名行唐
生海濱川谷及雍州五月採子(陶隱居云今處處有子形頗似五味核而極小)
(惟入療癲狂方用尋此乃不可多食過劑爾久服自無嫌通神健行足為大益而仙經不見用今方家多作狼)
(蓎今按陳藏器本草云茛菪子痃癖安心定志聰明耳目除邪逐風變白性温不寒取子洗暴乾隔日空腹水)
(下一指捻勿令子破破即令人發狂亦用小便冷之令泣小便盡暴乾依前服之臣禹錫等謹按蜀本圖經云)
(葉似王不留行菘藍等莖葉有細毛花白子榖作&KR0902;子形實扁細若粟米許青黃色所在皆有六七月採子日)
(乾藥性論云茛菪亦可单用味苦辛微熱有大毒生能瀉人見鬼拾針狂亂熱炒止冷痢主齒痛蚛牙孔子咬)
(之蟲出石灰清煮一伏時掬出去茅暴乾以附子乾姜陳橘皮桂心厚朴為丸去一切冷氣積年氣痢甚温煖)
(熱發用菉汁解之焦炒碾細末治下部脱肛日華子云温有毒甘草升麻犀角並能解之燒熏蚛牙及洗隂汗)
圖經曰(茛菪子生海濱川谷及雍州今處處有之苗莖高二三尺葉似地黃王不留行紅藍等而三指)
(潤四月開花紫色苗莢莖有白毛五月結實有殼作&KR0902;子狀如小石榴房中至細青白色如米粒一名天仙子)
(五月採子隂乾謹按本經云茛菪性寒後人多云大熱而史記淳于意傳云淄川王美人懷子而不乳意飲以)
(浪藥一撮以酒飲旋乳且不乳豈熱藥所治又古方主卒癲狂亦多单用茛菪不知果性寒邪小品載治癲狂)
(方取茛菪三升作末酒一升潰數日出搗之以内汁和絞去滓湯上煎令可丸如小豆三丸日三當覽口面急)
(頭中有蟲行額及手足有赤色處如此並是差候未知再服取盡裨良又篋中方主腸風茛菪煎取茛菪實一)
(升治之暴乾搗篩生姜半升取汁二物相合銀鍋中更以無灰酒二升投之上火煎令如稠餳即旋投酒度用)
(酒可及五升以米即止煎令可丸大如梧子每旦酒飲通下三丸增至五七丸止若丸時粘手則莵絲粉襯隔)
(煎熬切戒火緊則藥焦而失力矣初服微熱勿怪疾甚者服過三日當下利疾去利亦止絶有效)
雷公云(凡使勿令使蒼冥子其形相似只是服無效時人多用雜之其蒼冥子色微赤若脩事十)
(兩以頭醋一鎰煮盡醋為度却用黃牛乳汁浸一宿至明看牛乳汁黑即是茛菪子大毒㬠乾别搗重篩用勿)
(誤服衝人心大煩悶眼生火)
别說云(謹按茛菪之功未見如所說而其毒有甚煮一二日而芽方生用者宜審之)
草蒿味苦寒無毒主疥瘙痂痒惡瘡殺蝨留熱在骨節
間明目一名青蒿一名方潰生華隂川澤(陶隱居云處處有之即今)
(青蒿人亦取雜香菜食之唐本注云此蒿生挼傅金瘡大止血生肉止疼痛良今按陳藏器本草蒿主鬼氣尸)
(疰伏連婦人血氣腹内滿及冷熱久痢秋冬用子春夏用苖並搗絞汁服亦暴乾為末小便中服覺冷用酒煮)
(又燒為灰紙八九重淋取汁和石灰去息肉黶子臣禹錫等謹按蜀本圖經云葉似茵蔯蒿而背不白高四尺)
(許四月五月採苖日乾江東人呼為&KR0008;蒿為其息似&KR0008;北人呼為青蒿爾雅云蒿葭釋曰蒿一名菣詩小雅云)
(食野之蒿陸璣云青蒿也荆豫之間汝隂皆云菣孫炎云荆楚之間謂蒿為菣郭云今人呼青蒿香中炙啖者)
(為菣是也日華子云青蒿補中益氣輕身補勞駐顔色長毛髮髮黑不老兼去蒜髮心痛熱黃生搗汁服并𫝊)
(之瀉痢飯飲調末五錢七燒灰和石灰煎治惡毒瘡并莖亦用又云子味甘冷無毒明目開胃炒用治勞壯徤)
(人小便浸用治惡瘡癬疥風疹殺蝨煎洗又云臭蒿子凉無毒治勞下氣開胃止盗汗及邪氣鬼毒又名草蒿)
圖經曰(草蒿即青蒿也生華隂川澤今處處有之春生苖葉極細嫩時人亦取雜諸香菜食之至夏高)
(四五尺秋後開細淡黃花花下便結子如粟米大八九月間採子隂乾根莖子葉並入藥用乾者炙作飲香尤)
(佳青蒿亦名方潰凡使子勿使葉使根勿使莖四者若同反者成疾得童子小便浸之良治骨蒸熱勞為取古)
(方多单用者葛氏治金刃初錫取生青蒿搗傳上以帛裹則血止即愈崔元亮海上方療骨蒸鬼氣取童子小)
(便五大斗澄清蒿五斗入九月揀帶子者最好細剉二物相和内好大釡中以猛火煎取三大斗去滓净洗釡)
(令乾再瀉汁安釡中以微火煎可二大斗澄過青蒿即取猪膽十枚相和煎一大斗半除火待冷以新瓷器盛)
(每欲服時取甘草二三兩熟炙搗末以煎和搗一千杵為丸空腹粥飲下二十丸漸增至三十丸止)
雷公云(凡使唯中為妙到膝即仰到腰即俛使子勿使葉使根勿使莖四件若同使飜然成痼疾)
(採得葉不計多少用七歲兒童七箇溺浸七日七夜取漉出㬠乾)
食療(云青蒿寒益氣長髮能輕身捕中不老明目煞風毒搗𫝊瘡上止血生肉最早春便生色用之白者)
(是自然沓醋淹為葅益人治骨蒸以小便漬兩日一宿乾末為丸甚去熱勞又鬼氣取子為末酒服之方寸差)
(燒灰淋汁和石灰煎治惡瘡瘢靨)
百一方(治蜂螫人嚼青蒿傅瘡上即差)
斗門方(治丈夫婦人勞瘦青蒿細剉水三升童子小便五升同煎取一升半去滓入器中煎成膏丸如)
(梧桐子大空心既卧以温酒吞下二十丸)
衍義曰(草蒿今青蒿也在處有之得春最早人剔以為蔬根赤葉香今人謂之青蒿亦有所别也但一)
(類之中又取其青色者陜西綏銀之間有青蒿叢中之間時有一兩窠迥然青色土人謂之為香蒿莖葉與常)
(蒿一同但常蒿色淡青此蒿色深青故氣芬芳恐古人所用以深青者為勝不然諸蒿何嘗不青)
旋復花味鹹甘温微温冷利有小毒主結氣脇下滿驚
悸除水去五藏間寒熱補中下氣消胷上痰結唾如膠
漆心脅痰水膀胱留飲風氣濕痺皮間死肉目中眵(音嗤)
䁾(音蔑)利大腸通血脉益色澤一名戴椹一名金沸草一
名盛椹其根主風濕生平澤川谷五月採花日乾二十
日成(陶隱居云出近道下濕地似菊花而大又别有旋葍根出河南來北國亦有形似芎藭惟合旋葍膏)
(用之餘無所入非此旋復花根也唐本注云旋復根在中品陶云苗似薑根似高良薑而細此是山薑證不是)
(旋復根今復道從北國來似芎藭芎藭與高良薑全無髣髴爾臣禹錫等謹按蜀本圖經云旋復花葉似水蘇)
(黃花如菊今所在皆有六月至九月採花藥性論云旋復花使味甘無毒王肋脅氣下寒熱水腫主治膀胱宿)
(水去逐大腹開胃止嘔逆不下食爾雅云獲盗庚注旋復似菊䟽獲一名盗庚也蕭炳云旋復用花葍音福)
(旋徐願取用根日華子云無毒明目治頭風通血脉葉止金瘡血)
圖經曰(旋復花生平澤川谷今所在有之二月已後生苗多近水傍大似紅藍而無刺長一二尺已來)
(葉如柳莖細六月開花如菊花小銅錢大深黃色上黨田野人呼為金錢花七八月採花暴乾一十日成今近)
(者人家園圃所蒔金錢花葉並如上說極易繁盛恐即此旋復也張仲景治傷寒汗下後心下痞堅噫氣不除)
(有七物旋復代赭湯雜治婦人有三物旋復湯胡治有除痰飲在兩脅脹滿等旋復花丸用之尤多)
雷公云(凡採得後去裹花蘂殼皮并蔕子花蘂蒸從已至午㬠乾用)
外臺秘要(救急續斷筋法取旋復花草根淨洗土搗量瘡大小𫝊之日一二易以差為度)
又方(破斫筋斷者以旋復根搗汁瀝瘡中仍用滓封瘡上十五日即斷筋便續此方出蘇景中家療奴用)
(效)
經驗後方(治中風及壅滯以旋復花洗塵令净搗末煉蜜為丸如梧桐子大夜卧以茶湯下五丸至)
(七丸十丸)
梅師方(治金瘡止血搗旋復花苖𫝊瘡上)
衍義曰(旋復花葉如大菊又如艾蒿七八月有花大如梧桐子花淡黃綠繁荗圓而覆下亦一異也其香過)
(於菊行痰水去頭目風其味甘苦辛亦起散之藥也其旋花四月五月有花别一種非此花也第七卷已具之)
藜蘆味辛苦寒微寒有毒主蠱毒欬逆洩痢腸澼頭瘍
疥瘙惡瘡殺諸蟲毒去死肌療噦逆喉痺不通鼻中息
肉馬刀爛瘡不入湯一名葱苒一名葱菼(音毯)一名山葱
生太山山谷三月採根隂乾(黃連為之使及細辛芍藥五参惡大黃陶隱居云近)
(道處處有根下極似葱而多毛用之止剔取根微炙之臣禹錫等謹按蜀本圖經云葉似欝金秦芁蘘荷等根)
(若龍膽莖下多毛夏生冬凌即今所在山谷皆有八月採根隂乾吴氏云藜蘆一名葱葵一名豐蘆一名蕙葵)
(神農雷公辛有毒岐伯鹹有毒季氏大寒扁鵲苦有毒大葉根小相連范子曰藜蘆出河東黃白者善藥性論)
(云藜蘆使有大毒能主上氣去積年膿血泄痛治惡風瘡疥癬頭秃殺蟲)
圖經曰(藜蘆生泰山山谷今陜西山南東西州郡皆有之三月生苖葉青似初出□心又似車前莖似)
(葱白青紫色高五六寸上有黑皮裹莖似㯶皮有花肉經色根似馬腸根長四五寸許黃白色二月三月採根)
(隂乾此有二種一種水藜蘆莖葉大同只是生在近水溪澗右上根鬚百餘莖不中入藥今用者名葱白藜蘆)
(根鬚甚少只是三二十莖生高山者為佳均州土俗亦呼為鹿葱此藥大吐上膈風涎闇風癎病小兒□齁用)
(錢匕一字則惡吐人又用通頂令人□而古今本草云療嘔逆其效未詳今萱草亦謂之鹿葱其𩔖全别主療)
(亦不同耳)
雷公云(凡採得去頭用糯米泔汁煮從已至未出㬠乾用之)
聖惠方(治黑痣生於身面上用藜蘆灰五兩水一大碗淋灰汁於銅噐中盛以重湯煮令如黑膏以針)
(微撥破痣處點之良不過三遍神驗)
千金翼(治牙疼内藜蘆末於牙孔中勿&KR0008;汁神效)
經驗後方(治中風不語喉中如拽鋸聲口中涎沫取藜蘆一分大南星一箇去浮皮於臍子上䧟一)
(箇坑子内入陳醋二橡斗平四面用火逼令黃色同一處搗再研極細用生麫為丸如赤豆大每服三丸温酒)
(下)
百一方(治黃疸取藜蘆煮灰中炮之小變色搗為末水服半錢七小吐不過數服)
斗門方(治疥癬用藜蘆細搗為末以生油塗𫝊之)
簡要濟衆(治中風不省人事牙關緊急者藜蘆一兩去蘆頭濃煎防風湯浴過焙乾碎切炒微褐色)
(搗為末每服半錢温水調下以吐出風涎為效如人行三里未吐再服)
衍義曰(藜蘆為末細調治馬疥癬)
鈎吻味辛温大有毒主金瘡乳痓中惡風欬逆上氣水
腫殺鬼疰蠱毒破癥積除脚膝痺痛四肢拘攣惡瘡疥
蟲殺鳥獸一名野葛折之青烟出者名固甚活熱不入
湯生傅(音附)高山谷及會稽東野(半夏為之使惡黃芩陶隱居云五苻中亦云鈎)
(吻是野葛言其入口則鈎人喉吻或言吻作挽字牽挽人腸而絶之覈胡草切事而言乃事兩物野葛是根狀)
(如牡丹所生處亦有毒飛鳥不得集之今人用合膏服之無嫌鈎吻别是一草葉似黃精而莖紫當心抽花黃)
(色初生既極類黃精故以為殺生之對也或云鈎吻是毛茛此本及後說参錯不同未詳云何又有物名隂命)
(赤色著木懸其子生山海中最有大毒入口能殺人唐本注云野葛生桂州以南村墟閭巷間皆有彼人通名)
(鈎吻亦謂苗名鈎吻根名野葛蔓生人或誤食其葉者皆致死而羊食其苗大肥物有相伏如此若巴豆鼠食)
(則肥也陶云飛鳥不得集之妄矣其野葛以相新採者皮白骨黃宿根似地骨嫰根如漢防己皮節斷者良正)
(與白花藤根相類不深别者懶亦感之其新取者折之無塵氣經年已後則有塵起根骨似枸杞有細孔者人)
(折之則塵氣從孔中出令折拘杞根亦然經言折之青煙起者名涸活為良此亦不達之言也且黃精直生如)
(龍膽澤漆兩葉或四五葉相對鈎吻蔓生葉如柿葉博物志云鈎吻葉似亮葵并非黃精之類毛茛是有毛石)
(龍芮何千鈎吻臣禹錫等謹按蜀本秦鈎吻主喉痺咽中塞聲變欬逆氣温中一名除辛生寒石山二八月採)
(謹按釣吻一名野葛者亦如徐長卿赤箭鬼箭等並一名鬼督郵鬼郵自是一物今鈎吻亦名野葛自有一種)
(明矣且藥有名同而體異者極多非獨此也據陶注云鈎吻葉似黃精而葉紫當心抽花黃色者是蘇云野葛)
(出桂州葉似柿葉人食之即死者當别是一物爾又云苖名鈎吻根名野葛亦非通論按今市人皆以葉似黃)
(精者為鈎吻按雷公炮炙方云黃精勿令誤用鈎吻吻葉似黃精而頭尖處有兩毛苦鈎是也吴氏云秦鈎吻)
(一名毒根神農辛雷公有毒殺人生南越山或益州葉如葛赤莖大如箭根黃正月採葛洪方云鈎吻與食芹)
(相似而生處無他草其莖有毛誤食之殺人嶺表錄異云野葛毒草也俗呼為胡蔓草誤食之則用羊血解之)
陳藏器(云食葉飲冷水即死冷水發其毒也彼人以野葛飼人勿與冷水至肥大以冷水飲之至死懸)
(尸於樹汁滴地生菌子收之名菌藥烈於野葛胡蔓葉細長光潤)
雷公云(凡使勿用地精苗莖與鈎吻同其鈎吻治人身上惡毒瘡效其地精煞人採得後細剉搗)
(了研絞取自然汁入膏中用勿誤餌之)
黃帝問天老(曰天地所生豈有食之死者乎天老曰太隂之精名曰鈎吻不可食之入口則死)
博物志(云鈎吻毒桂心葱葉沸解之)
射(音夜)干味苦平微温有毒主欬逆上氣喉痺咽痛不得
消息散結氣腹中邪逆食飲大熱療老血在心脾間欬
唾言語氣臭散胷中熱氣久服令人虚一名烏扇一名
烏蒲一名烏翣一名烏吹一名草薑生南陽川谷田野
三月三日採根隂乾(陶隱居云此即是烏翣根庭臺多種之黃色亦療毒腫方多作夜干)
(字今射亦作夜音人言其葉是鳶尾而復有鳶頭此若相似爾恐非烏翣者即其葉名矣又别有射干相似而)
(花白莖長似射人之執干者故阮公詩云射干臨層城此不入藥用根亦無塊惟有其質唐本注云射干此說)
(者是其鳶尾葉都似射干而花紫碧色不抽高莖根似高良薑而肉白根即鳶頭陶說由䟦都論此爾臣禹錫)
(等謹按蜀本云射干微寒其圖經云高二三尺黃花黑實根多鬚皮黃黑内黃赤今所在皆有二月八月採根)
(去皮日乾用之陳藏器云射干鳶尾按此二物相似人多不分射干總有三物佛經云夜干貂尾此是惡獸似)
(青黃狗食人廓云能緣木又阮公詩云夜干臨層城此即是樹今之射干殊高大者本草射干即人間所種馬)
(花草亦名鳳翼葉如鳥翅秋生紅花赤點鳶尾亦人間多種苗低下於射干如鳶尾春夏生紫碧花者是也又)
(注云據此猶錯夜干花黃根赤黃色藥性論云射干使有小毒能治喉痺水漿不入能通女人月閉治疰氣消)
(瘀血日華子云消痰破癥結胷膈滿腹脹氣喘痃癖開胃下食消腫毒鎮肝明目根潤亦有形似高良薑大小)
(赤黃色淡硬五六七八月採)
圖經曰(射音夜干生南陽山谷田野今在處有之人家庭砌間亦多種植春生苗高二三尺葉似蠻薑)
(而狹長横張疎如翅羽狀故一名烏翣謂其葉中抽莖似萱草而彊硬六月開花黃紅色瓣上有細文秋結實)
(作房中子黑色根多鬚皮黃黑肉黃赤三月三日採根隂乾陶隱居云療毒腫方多作夜干今射亦作夜音又)
(云别有射干相似而花白莖長似射人之執竿者故阮公詩云射干臨層城是也此不入藥用蘇恭射干此說)
(是鳶尾葉都似射干而花紫碧色不抽高莖根似高良薑而内白根即鳶頭也又按荀子云西方有木焉名曰)
(射干莖長四寸生於高山之上而臨百仞之淵其莖非能長也所立者然也楊倞注云當是草而云本誤也今)
(觀射之形其莖根疎長正如長竿狀得名由此耳而陶以夜音為疑且古字音呼固多相通若漢官僕射主射)
(而亦音夜非有别義也又射干多生山崖之間其莖雖細小亦類木梗故荀子名木而蘇謂陶說為鳶尾鳶尾)
(花亦不白其白者自是射干之類非鳶尾也鳶尾布地而生葉扁闊於射干蘇云花紫碧色根如高良薑者是)
(也本經云生九嶷山谷今在處有大類蠻薑也五月採一云九月十月採日乾)
雷公云(凡使先以米泔水浸一宿漉出然後用□竹葉煮從午至亥漉出日乾用之)
外臺秘要(治喉痺射干一片含嚥汁差)
肘後方(治小兒疝發時腫痛如刺用生射干汁取下亦可丸服之)
衍義曰(射干此乃荀子所說兩方之木名曰射干者也注復引本草曰不合以射干為木殊不知五行)
(止以水火木金土而言之故儒者以草木皆木也金鉛者金也糞土皆土也灰火皆火也水池皆水也由是言)
(之即非佛經火宅喻之獸及阮公所云臨層城者之木况本經亦曰一名草薑故知草無疑今治肺氣喉為佳)
(日華子曰大小似高良薑赤黃色此得之)
蛇合(合是含字)味苦微寒無毒主驚癎寒熱邪氣除熱金瘡
疽痔鼠瘻惡瘡頭瘍療心腹邪氣腹痛濕痺養胎利小
兒一名蛇銜生益州山谷八月採隂乾(陶隱居云即是蛇銜蛇銜有兩)
(種並生石上當用細葉花者處處有之亦生黃土地不必皆生石上也唐本注云合字乃是含字陶見誤本宜)
(改為含含銜義同見古本草也今按陳藏器本草云蛇含主蛇咬種之亦令無蛇今以草内蛇口中縱傷人亦)
(不能有毒矣臣禹錫等謹按蜀本圖經云生石上及下濕地花黃白人家亦種之五月採苗生藥性論云蛇銜)
(目有毒能治丹疹治小兒寒熱日華子云蛇含能治蛇蟲蜂蠆所傷又眼赤止血協風疹癰腫莖葉俱用又名威)
(蛇)
圖經曰(蛇含生益州山谷今近處亦有之生土石土或下濕地蜀中人家亦種之一莖五葉或七葉此)
(有兩種當用細葉黃色花者為佳八月採服隂乾古經錄驗方治赤疹用蛇銜草搗令極爛𫝊之差赤疹者由)
(冷濕𫝊於肌上甚即為熱乃成赤疹得天熱則劇冷則减是也古今諸丹毒瘡腫瘡方通用之又下有女青條)
(云蛇䘖根也生朱崖陶隱居蘇恭皆以為若是蛇銜根不應獨生朱崖或云是雀瓢即蘿摩之别名或云二物)
(同名以相類故也醫家鮮用亦稀識别故但附著於此)
雷公云(凡使勿用有藥尖葉者號竟命草其味别空只酸澁不入藥若誤服之吐血不止速服知)
(時子解之採得後去根莖只取葉細切㬠乾勿令犯火)
肘後方(治金瘡亦搗傅之佳)
又方(治蜈蚣螫人蛇含草拔傅之)
斗門方(治産後瀉痢用小龍牙根一握濃煎服之甚效蛇含是也)
抱朴子(云蛇䘖膏連已斷之指)
晉異苑(云有田父見一蛇被傷又見蛇䘖一草置其瘡上經日傷蛇乃去田父因取其草以治瘡皆驗)
(遂名曰蛇䘖草)
常山味苦辛寒微寒有毒主傷寒寒熱熱發温瘧鬼毒
胷中痰結吐逆療鬼蠱往來水脹洒洒惡寒鼠瘻一名
互草生益州川谷及漢中八月採根隂乾(畏王扎陶隱居云出宜都)
(建平細實黃者呼為雞骨常山用最勝唐本注云常山葉似茗狹長莖圓兩葉相當三月生白花青萼五月結)
(實青圓三子為房生山谷間高者不過三四尺臣禹錫等謹按蜀本圖經云樹高三四尺根似荆根黃色而破)
(今出金州房州梁州五月六月採葉名蜀漆也藥性論云常山忌葱味苦有小毒治諸瘧吐痰涎去寒熱用小)
(麥竹葉三味合煮小兒甚良主瘧洒洒寒熱不可進多令人大吐治項下瘤癭蕭炳云得甘草吐瘧日華子云)
(忌菘菜)
圖經(文具蜀漆條下)
雷公云(凡使春使莖葉夏秋冬用時使酒浸一宿至明漉出日乾熬搗少用勿令老人久病服之)
(切忌也)
外臺秘要(治瘧常山三兩以漿水三升浸經一宿煎取一升欲發前頓服然後微吐)
肘後方(治瘧病常山三兩研末以雞子白和丸如桐子大每服三十丸)
衍義曰(常山蜀漆根也瘧吐痰如雞骨)
蜀漆味辛平微温有毒主瘧及欬逆寒熱腹中癥堅痞
結積聚飛氣蠱毒鬼疰療胷中邪結氣吐出之生江林
山川谷及蜀漢中常山苖也五月採葉隂乾(括樓為之使惡貫衆)
(陶隱居云是常山苖而所出又異者江林山即益出江陽山名故是同處爾彼人採仍縈結作丸得時燥者佳)
(唐本注云此草曰微蔞則巴東暴使燥色青白堪用若隂乾便黑爛欝壊矣陶云作乃梌餅非蜀漆也臣禹錫)
(等謹按蜀本圖經云五月採日乾之藥性論云蜀漆使畏橐吾味苦有小毒常山苖也能主治療鬼瘧多時不)
(差去寒熱瘧治瘟瘧寒熱不可多進令人吐逆主堅癥下肥氣積聚蕭炳云桔梗為使日華子云蜀漆治癥瘕)
(又名雞尿草鴨尿草李含光云常山莖也八月九月採之)
圖經曰(蜀漆生江林山川谷及蜀漢常山苖也常山生益州山谷及漢中蜀漆根也江林山即益州江)
(陽山名是同處耳今京西淮浙湖南州郡亦有之葉似茗而狹長兩兩相葍莖圓有節三月生紅花青萼五月)
(結實圓三子為房苗高者不過三四尺根似荆黃色而海州出者葉似楸葉八月有花紅白色子碧色似山楝)
(子而小五月採葉八月採根隂乾此二味為治瘧之最要張仲景蜀漆散用蜀漆雲母龍骨等分杵末患者至)
(發前以漿水和半錢服之温瘧加蜀漆半分臨發時服一錢七今天台山出一種草名土常山苗葉極甘人用)
(為飲香甘味如蜜又名蜜香草性亦凉飲之益人非此常山也)
雷公云(凡採得後和根苖臨用時即去根收莖葉同拌甘草四兩細剉用拌水令濕同蒸臨時去)
(甘草取蜀漆五兩細剉又摔甘草水勻又蒸了任用勿食木笋)
衍義曰(蜀漆常山苗也治瘧多吐人其他亦未見所長此草也慮歲久人或别有異論故預云餘如經)
甘遂味苦甘寒大寒有毒主大腹疝瘕腹滿面目浮腫
留飲(音廕)宿食破癥堅積聚利水榖道下五水散膀胱留
熱皮中痞熱氣腫滿一名甘藁一名陵藁一名陵澤一
名重澤一名主田生中山川谷二月採根隂乾(瓜蔕為之使惡)
(遠志反甘草陶隱居云中山在代郡先第一本出泰山江東比來州京口者大不相似赤皮者勝白皮者都下)
(亦有名草甘遂殊惡盖謂贗音㕍偽之草也唐本注云所謂草甘遂者乃蚤體也療體全别真甘遂苗似澤漆)
(草甘遂苗一莖六七葉如萞麻鬼白葉生食一升亦能利大療癰疽蛇毒且直甘遂皆以皮赤肉白作連珠實)
(重者良亦無皮白者皮白者乃是蚤體俗名重臺也臣禹錫等謹按藥性論云京甘遂味苦能瀉十二腫水疾)
(能治心腹堅滿下水去痰水主皮肌浮腫日華子云京西者上汴滄吳者次形似和皮甘草節節切之)
圖經曰(甘遂生中山川谷今陜西江東亦有之或云京西出者最佳汴滄吳者為次苗似澤漆莖短小)
(而葉有汴根皮赤肉白作連珠又似和皮甘草二月採根節切之隂乾以實重者為勝又有一種草甘遂苗一)
(莖端六七葉如萞麻鬼白葉用之殊惡生食一升亦不能下唐注云草甘遂即蚤體也蚤體自有條古方亦单)
(用下水小品療姙娠小腹大滿小便不利氣急已服猪苓散不差者以甘遂散下方泰山赤皮甘遂二兩𢷬篩)
(以白蜜二兩和丸如大豆粒多覺心下煩得微下者日一服之下後還將猪苓散不得下日再服漸加可至半)
(錢匕以微下為度中間散也猪苓散見猪苓條中)
雷公云(凡採得後去莖於槐砧上細剉用生甘草湯小薺芃自然汁二味攪浸三日其水如墨汁)
(更漉出用東流水淘六七次令水清為度漉出於土噐中熬令脆用之)
肘後方(治卒腫滿身面皆洪大甘遂一分粉之猪腎一枚分為七臠入甘遂於中以火炙之令熱日一)
(食至四五當覺腹脇鳴小便利)
楊氏産乳(治腹滿大小便不利氣急甘遂二分為散分五服熟水下如覺心下煩得微利日一服)
衍義曰(甘遂今惟用連珠者然經中不言此藥專於行水攻火為用入藥須酙酌)
白斂味苦甘平微寒無毒主癰腫疽瘡散結氣止痛除
熱目中赤小兒驚癎瘟瘧女子隂中腫痛下赤白殺火
毒一名白核一名白草一名白根一名崑崙生衡山山
谷二月八月採根暴乾(代赭為之使反烏頭陶隱居云近道處處有之作藤生根如白)
(芷破片以竹穿之日乾生取根搗𫝊癰腫亦效唐本注云此根似天門冬一株下有十許根皮赤黑肉白如芍)
(藥殊不似白芷臣禹錫等謹按蜀本圖經云蔓生枝端有五葉今所在有之藥性論云白斂使殺火毒味苦平)
(有毒惡烏頭能主氣壅腫用赤小豆䒽草為末雞子白調塗一切腫毒治面上疱瘡子治濕瘧主寒熱結壅熱)
(腫日華子云止驚邪發背瘰癧腸風痔瘻刀箭瘡撲損濕熱瘧疾血痢湯火瘡生肌止痛)
圖經曰(白歛生衡山山谷今江淮州郡及荆襄懷孟商齊諸州皆有之二月生苗多在林中作蔓赤莖)
(葉如小桑五月開花七月結實根如雞鴨卵三五枚同窠皮黑肉白二月八月採根破片暴乾今醫治風金瘡)
(及面藥方多用之豪州有一種赤斂功用與白斂同花實亦相類但表裏俱赤耳)
聖惠方(治丁瘡以水調白斂末傅瘡上)
肘後方(治發背白斂末傅並良)
外臺秘要(備急治湯火灼爛用白歛末傅之)
衍義曰(白歛白及古今服餌方少有用者多見於斂瘡方中二物多相而行)
青葙子味苦微寒無毒主邪氣皮膚中熱風瘙身痒殺
三蟲惡瘡疥蝨痔蝕下部&KR0630;瘡子名草決明療脣口青
一名草蒿一名姜蒿生平谷道傍三月採莖葉隂乾五
月六月採子(陶隱居云處處有似麥棚花其子甚細後又有草蒿别本亦作草藁今即主療殊相)
(類形名又相似極多是為凝而實兩種也唐本注云此草苗高尺許葉細軟花紫白色實作角子黑而扁光似)
(莧實而大生下濕地四月五月荆襄人名為崑崙草搗汁单服大療温癘甘&KR0630;臣禹錫等謹按蜀本圖經云葉)
(細軟長亦為蔓今所在下濕地有藥性論云青葙子一名草藁味苦平無毒能治肝藏熱毒衝眼赤障青育瞖)
(腫主惡瘡疥瘙治下部蟲&KR0630;瘡蕭炳云今主理眼有青葙子丸又有一種花黃名陶珠衍苗相似日華子云治)
(五藏邪氣益腦髓明耳目鎮肝堅筋骨去風寒濕痺苗止金瘡血)
圖經曰(青葙子生平谷道傍今江淮州郡近道亦有之二月内生青苗長三四尺葉澗似柳軟莖似蒿)
(青紅色六月七月内生花上紅下白子黑光而扁有似茛菪根似蒿根而白直下獨莖生根六月八月採子又)
(有一種花黃名陶朱術苗亦相似恐不堪用之)
雷公云(凡用勿使思蓂子并鼠細子其二件真似青葙子只是味不同其思蓂子味咀煎之有涎凡用)
(先燒鐵臼杵单搗用之)
廣利方(治鼻衂出血不止以青葙子汁三合灌鼻中)
三國志(云魏略初平中有青牛先生常服青葙子年如五六十者人或識之謂其已百歲有餘耳)
衍義曰(青葙子經中並不言治眼藥性論始言之能治肝藏熱毒衝眼赤障青育蕭炳亦云理眼日華)
(子云益腦髄明耳目鎮肝今人多用治眼殊不與經意相當)
雚(音完)菌(音郡)味鹹甘平微温有小毒主心痛温中去長蟲
白癬(音蘚)蟯(音饒)蟲蛇螫毒癥瘕諸蟲疽蝸去蚘蟲寸白惡
瘡一名雚蘆生東海池澤及渤海章武八月採隂乾(得酒)
(良畏雞子陶隱居云出北來此亦無有形狀似菌云鸛屎所化生一名鸛菌单末之猪肉臛和食可以遣䖻蟲)
(唐本注云雚菌今出渤海蘆葦澤中鹹鹵地自然有此菌耳亦非是鸛屎所化生也其菌色白輕虚表裏相似)
(與衆菌不同療䖻蟲有效臣禹錫等謹按蜀本圖經云今出滄州秋雨以時即有天旱及霖即稀日乾者良藥)
(性論云雚菌味苦能除腹内冷痛治白秃)
食療(云菌子發五藏風壅經絡動痔病昏多睡背膝四肢無力又菌子有數般槐樹上生者良野田中者)
(恐有毒殺人又多發冷氣)
外臺秘要(治蚘蟲攻心如刺以清汁雚蘆一兩杵末以羊肉臛和之日頓服佳)
金匱玉凾(云菌仰卷及赤色不可食大耳青色及仰生者不可食之)
白及味苦辛平微寒無毒主癰腫惡瘡敗疽傷隂死肌
胃中邪氣賊風鬼擊痱(音肥)緩不收除白癬疥蟲一名甘
根一名連及草生北山川谷又冤句及越山(紫石英為之使惡理)
(石畏李核杏仁陶隱居云近道處處有之葉似杜若根形似菱米節間有毛方用亦稀可以作糊唐本注云此)
(物山野人患手足皸音軍折嚼以塗之有效臣禹錫等謹按蜀本云反烏頭又圖經云葉似初生栟音并撋音)
(吕椶也及藜蘆莖端生一臺四月開生紫花七月實熟黃黑色冬凋根似菱三角白色角頭生芽今出中州二)
(月八月採根用吳氏云神農苦黃帝辛季氏大寒雷公辛無毒莖葉似生薑藜蘆十月華直上紫赤根白連二)
(月八月九月採藥性論云白及使能治結熱不消主隂下痿治面上䵟炮令人肌滑日華子云味甘辛止驚邪)
(血邪癎疾赤眼癥結發背瘰&KR0659;腸風痔瘻刀箭瘡撲損温熱瘧疾血痢湯火瘡生肌止痛風痺)
圖經曰(白及生北山川谷又冤句及越山今江淮河陜漢黔諸州皆有之生石山上春生苗長一尺許)
(似栟櫚及黎蘆莖端生一臺葉兩指大青色夏開花紫七月結實至熟黃黑色至冬葉凋根似菱米有三角白)
(色角端生芽二月七月採根今醫治金瘡不差及癰疽方中多用之)
經驗方(治鼻衂不止甚者白及為末津調塗山根上立止)
衍義(白及之具白歛條下)
大戟味苦甘寒大寒有小毒主蠱毒十二水腹滿急痛
積聚中風皮膚疼痛吐逆頸腋癰腫頭痛發汗利大小
腸一名卭鉅生常山十二月採根隂乾(反甘草陶隱居云近道處處皆)
(有至猥賤也臣禹錫等謹按唐本云畏昌蒲蘆&KR1181;鼠朵蜀本圖經云苗似甘遂高大葉有白汁花黃根似細苦)
(参皮黃黑肉黃白五月採苗二月八月採根用爾雅云用蕎卭鉅注云今本草大戟也藥性論云大戟使反芫)
(花海藻毒用昌蒲解之味苦辛有大毒破新陳下惡血癖塊腹内雷鳴通月水善治瘀血能堕胎孕日華子云)
(小豆為之使惡薯蕷□毒藥泄天行黃病温瘧破癥結)
圖經曰(大戟澤漆根也生常山今近道多有之春生紅芽漸長作叢高一尺巳來葉似初生楊柳小團三月四月)
(開黃紫花團圓似杏花又似蕪荑根似細苦参皮黃黑肉黃白色秋冬採根隂乾淮甸出者莖圓高三四尺花)
(黃葉至心亦如百合苗江南生者葉似芍藥醫家用治隱疹風及風毒脚腫並煮水熱淋之日再三便愈李降)
(兵部手集方療水病無問年月淺深雖腹脉惡亦主之大戟當歸橘皮各一大兩切以水二大升煮取七合頓)
(服利水二三升勿怪至重不過再服便差禁毒食一年水下後便服水不作此方出張尚客)
雷公云(凡使勿用附生者若服冷洩氣不禁即煎薺苨子湯解夫採得後於槐砧上細剉與細剉海芋)
(葉拌蒸從已至申去芉葉晒乾用之)
太上八帝玄變經(大戟必隅)
澤漆味苦辛微寒無毒主皮膚熱大腹水氣四肢面目
浮腫丈夫隂氣不足利大小腸明目輕身一名漆莖大
戟苗也生泰山川澤三月三日七月七日採莖葉隂乾
(小豆為之後惡薯蕷陶隱居云此是大戟苗生時摘葉有白汁故名澤漆亦能嚙人肉臣禹錫等謹按蜀本圖)
(經云五月採日乾用藥性論云澤漆使治皮肌熱利小便日華子云冷微毒止瘧疾消痰退熱此即大戟花川)
(澤中有莖梗小有葉花黃葉似嫩菜四五月採之)
圖經曰(澤漆大戟苗也生泰山川澤今冀州鼎州明州及近道有之生時摘葉有白汁出亦能嚙人故)
(以為名然張仲景治肺欬上氣脉沉者澤漆湯主之澤漆三仅以東流水五斗煮取一斗五升然後用半夏半)
(升紫参生薑白煎各五兩甘草黃芩人参桂心各三兩八物㕮咀之内澤漆汁中煎取五升每服五合日三至)
(夜服盡)
唐本餘(有小毒逐水主蠱毒)
聖惠方(治十種水氣用澤漆十斤於夏間取莖嫩葉入水一斗研汁約二斗於銀鍋内慢火熬如稀錫)
(即止瓷噐内收每日空心温酒調下一茶匙以愈為度)
茵芋味苦温微温有毒主五藏邪氣心腹寒熱羸瘦如
瘧状發作有時諸關節風濕痺痛療久風濕走四肢脚
弱一名莞草一名卑共生泰山川谷三月三日採葉隂
乾(陶隱居云好者出彭城今近道亦有莖葉狀如莽草而細軟取用之甘連細莖方用甚稀惟以合療風酒)
(散臣禹錫等謹按蜀本圖經云苗高三四尺葉似石稻短厚莖赤今出華州雍州四月採莖葉日乾藥性論云)
(茵芋味苦辛有小毒能治五藏寒熱似瘧諸關節風濕痺拘急攣痛治男子女人軟脚毒風治濕瘧發作有時)
(日華子云治一切冷風筋骨怯弱羸顫入藥炙用出自海鹽形似石南楂生葉厚五六七月採)
圖經曰(茵芋出泰山川谷今雍州絳州華州杭州亦有之春生苗高三四尺莖赤葉似石榴而短厚又)
(似石南葉四月開細花白五月結實三月四月七月採葉連細莖隂乾用或云日乾胡洽治中風手足枯痺四)
(肢拘攣茵芋酒主之其方茵芋附子天雄烏頭秦芁女萎防風防已躑躅石南細辛桂心各一兩凡十二味切)
(以絹袋盛清酒一斗漬之冬七日夏三日春秋五日藥成初服一合日三漸增之以微痺為度)
赭(音者)魁味甘平無毒主心腹積聚除三蟲生山谷二月
採(陶隱居云狀如小芋子肉白皮黃近道亦有唐本注云赭魁大者如斗小者如升葉似杜蘅蔓生草木上)
(有小毒陶所說者乃土卯爾不堪藥用梁漢人名為黃獨蒸食之非赭魁也臣禹錫等謹按蜀本圖經云苗蔓)
(延生葉似蘿摩根若茂英皮紫黑肉黃赤大者輪囷者如升小者若拳今所在有之據本經云無毒而蘇云有)
(小毒又云陶說者梁漢人蒸食之則無毒明矣乃陶說為是也陳藏噐云按土卯蔓生如芋人以灰汁煮食之)
(不聞有功也)
貫衆味苦微寒有毒主腹中邪熱氣諸毒殺三蟲去寸
白破癥瘕除頭風止金瘡
花療惡瘡令人洩一名貫節一名貫渠一名百頭一名
虎卷一名扁苻一名伯萍一名藥藻此謂草䲭頭生玄
山山谷及冤句少室山二月八月採根隂乾(雚菌為之使陶隱居)
(云近道亦有葉如人參其根形色毛芒全似者䲭頭故呼為草䲭頭臣禹錫等謹按爾雅云樂貫衆注葉員銳)
(莖毛黑布地冬不死一名貫渠廣雅云貫節蜀本云一名樂音洛藻又圖經云苖似狗脊狀如雉尾根直多枝)
(皮黑肉赤曲者名草䲭頭療頭風用之今所在山谷隂處有之藥性論云貫衆使主腹熱赤小豆為使殺寸白)
(蟲)
圖經曰(貫衆生玄山山谷及冤句少室山今陜西河東州邵及荆襄間多有之而少有花者春生苗赤)
(葉大如蕨莖榦三稜葉綠色似小雞卵又名鳳尾草根紫黑色形如大瓜下有黑鬚毛又似老䲭爾雅云樂舒)
(若切貫衆郭璞注云葉員銳莖毛黑布地冬不死廣雅謂之貫節是也三月採根晒乾荆南人取根為末水調)
(服一錢匕止鼻血有效)
蕘(音饒)花味苦辛寒微寒有毒主傷寒瘟瘧下十二水破
積聚大堅癥瘕蕩滌腸胃中留癖飲食寒熱邪氣利水
道療痰飲欬嗽生咸陽川谷及河南中牟六月採花隂
乾(陶隱居云中牟者平時惟從河上表形似芫花而極細白色北來隔絶殆不可得唐本注云此藥苗似胡)
(荽莖無刺花細黃色四月五月收與芫花全不相似也臣禹錫等謹按蜀本圖經云苗高二尺許生崗原上今)
(所在有之見用雍州者好藥性論云蕘花使治欬逆上氣喉中腫滿疰氣蠱毒痃癖氣塊下水腫等)
衍義曰(蕘花今京洛間甚多張仲景傷寒論以蕘花治利者以其行水也水去則利止其意如此然今)
(人用時當以意斟酌不可使過與不及也仍須有是證者方可用之)
牙子味苦酸寒有毒主邪氣熱氣疥瘙惡瘍瘡痔去白
蟲一名狼牙一名狼齒一名狼子一名大牙生淮南川
谷及冤句八月採根暴乾中濕腐爛生衣者殺人(蕪荑為之)
(使惡地榆棗肌陶隱居云近道處處有之其根牙亦似獸之牙齒也臣禹錫等謹按蜀本圖經云苗似蛇毒而)
(厚大深綠色根萌牙若獸之牙今所在有之二月三月採牙日乾藥性論云狼牙使味苦能治浮風瘙痒殺寸)
(臼蟲煎汁洗惡瘡日華子云殺腹藏一切蟲止赤白痢煎服)
圖經曰(牙子即狼牙子生淮南川谷及冤句今江東京東州郡有之苗似蛇毒而厚大深綠色根黑若)
(獸之齒牙故以名之三月八月採根日乾古方多用治蛇毒法取獨莖狼牙搗臘月猪脂和以𫝊上立差又楊)
(炎南行方云六月以前用藥以後用根生㕮咀以木葉裏之煻火炮令熱用熨瘡上今即止張仲景治婦人隂)
(瘡亦单用之)
聖惠方(治隂瘡洗方用狼牙五兩細剉水五升煮至三升温洗)
外臺秘要(范注治寸白蟲方狼牙五兩搗末蜜丸如麻子大宿不食明旦以漿水下一合服盡差)
又方(治金瘡狼牙草莖葉熟𢷬𫝊貼之兼止血)
又方(治婦人隂蝕若中爛傷狼牙三兩㕮咀以水四升煮去滓内苦酒如雞子一杯以綿濡湯瀝患處日)
(四五即愈)
千金方(治小兒隂瘡濃煮狼牙草洗之又冶射工即水弩子也以狼牙葉冬取根搗令熟傅之)
及已味苦平有毒主諸惡瘡疥痂痿蝕及牛馬諸瘡(陶隱)
(居云今人多用以合瘡疥膏甚驗唐本注云此草一莖莖頭四葉葉隙著白花好生山谷隂虚軟地根似細辛)
(而黑有毒入口使人吐血今以當杜蘅非也疥瘙必須用之臣禹錫等謹按蜀本圖經云二月採根日乾之藥)
(性論云及巳亦可单用能治瘑疥日華子云主頭瘡白秃風瘙皮膚痒蟲可煎汁浸并傅)
羊躑躅味辛温有大毒主諸風在皮膚中淫淫痛瘟瘧
惡毒諸痺邪氣鬼疰蠱毒一名玉支生太行山川谷及
淮南山三月採花隂乾(陶隱居云近道諸山皆有之花苗似鹿葱羊誤食其葉躑躅而)
(死故以為名不可近經唐本注云玉支躑躅一名陶家梔子注云是躑躅子名玉支非也花亦不似鹿葱正似)
(旋葍花色黃者也今注其苖樹生高三四尺葉似桃葉花似山石榴臣禹錫等謹按蜀本圖經云樹生高二尺)
(葉似桃葉花黃似瓜花三月四月採花日乾今所在有之藥性論云羊躑躅惡諸石及麵不入湯服也)
圖經曰(羊躑躅生太行山川谷及淮南山今所在有之春生苗似鹿葱葉似紅花莖高三四尺夏開花)
(似陵霄山石榴旋葍輩而正黃色羊誤食其葉則躑躅而死故以為名三月四月採花隂乾今嶺南蜀道山谷)
(徧生皆深紅色如錦綉然或云此種不入藥古大方多用躑躅如胡合治時行赤散及治五嗽四滿丸之類及)
(治風諸酒方皆雜用之又治百病風濕等魯正酒中亦用躑躅花今醫方將脚湯中多用之南方治蠱毒下血)
(有躑躅花散甚勝)
三種海藥餘
瓶香謹按陳藏噐云生南海山谷草之狀也味寒無毒
主天行時氣鬼魅邪精等並宜燒之又於木煮善洗水
腫浮氣與土薑芥子等煎浴湯風瘧甚驗也
釵子股謹按陳氏云生嶺南及南海諸山每莖三十根
狀似細辛味苦平無毒主解毒癰疽神驗忠萬州者佳
草莖功力相似以水煎服緣嶺南多毒家家貯之
宜南草謹按廣州記云生廣南山谷有莢長二尺許内
有薄片似紙大小如蟬翼主邪小男女以緋絹袋盛一
牛佩之臂上辟惡止驚此草生南方故作南北字今人
多以男女字非也宜男草者即萱草是
二十五種陳藏噐餘
藒(音挈)車香味辛温主鬼氣去臭及蟲魚蛀蚛生彭城高
數尺白花爾雅曰藒車䒗(音乞)輿郭注云香草也廣志云
黃葉白花也海藥(按廣志云生海南山谷陳氏云生徐州微寒無毒主霍亂辟惡氣薰衣甚)
(好齊民要術云凡諸樹木蛀者煎此香冷淋之善辟蛀蚛也)
朝生暮落花主惡瘡疽&KR0630;疥癰蟻瘻等並日乾末和油
塗之生糞穢處頭如筆紫色朝生暮死小兒呼為狗溺
薹又名鬼筆菌從地出者皆主瘡庎牛糞上黑菌尤佳
更有燒作灰地(太宗皇帝御書記其主療甚為精至謹用書于本草圖經外類萹首云)
百草灰主腋臭及金瘡五月五日採露取之一百種隂
乾燒灰作以井花水為團重燒令白以釃醋和為餅腋
下挾之乾即易當抽一身痛悶瘡出即止以水小便洗
之不過三兩度又主金瘡止血生飢取灰和石灰為團
燒令白刮傅瘡上用産死婦人塜上草主小兒醋瘡取
之勿向顧作浴湯洗之不過三度佳
孝子衫襟灰傅面䵟
䖟母草葉卷如實中有血蟲羽化為䖟便能咬人生塞
北草葉如葵以葉合和桂杵為末傅人馬山行無復䖟
來
故蘘衣結燒為灰和油傅蠼螋溺瘡佳
故炊箒主人面生白駮以月蝕夜和諸藥燒成灰和苦
酒合為泥傅之
天羅勒主溪毒挼碎傅之瘡上天羅勒生江南平地毛
蓼主癰腫疸瘻瘰癧杵碎内瘡中引膿血生飢亦作湯
洗瘡兼濯足治脚氣生山足似烏蓼葉上有毛冬根不
死也
蛇苪草主蛇虺及毒蟲等螫取根葉搗傅咬處當下黃
水生平地葉似苦杖而小節赤高一二尺種之辟蛇又
一種草莖圓似芋亦傅蛇毒百一方(東關有草狀如芋莖方節赤按)
(傅蛇毒如摘却亦名蛇苪草二草搃能主蛇未知何者的是又有鼠苪草如昌蒲出山上取根藥鼠立死耳)
萬一藤主蛇咬杵篩以水和如泥傅壅上藤蔓如小豆
生嶺南亦名萬吉
螺黶草主癰腫風疹脚氣腫搗傅之亦煮湯洗腫處藤
生石上似螺黶微有赤色背有少毛
經秋雨生菌重臺名仙人帽大主血
衝洞根味苦平無毒主熱毒蛇大蟲癰瘡等毒功用同
陳家白藥苗蔓不相似嶺南恩州取根隂乾海藥(謹按廣州)
(記云生嶺南及海隅苗蔓如上瓜根相似味辛温無毒主一切毒氣及蛇傷并取其根磨服之應是着諸般毒)
(悉皆吐出)
井口邊草主小兒夜啼着母卧席下勿令母知
㹠耳草主溪毒射工絞取汁服滓傅瘡上血百一方
(㹠耳多種未知何是菠菜白葉者亦名㹠耳顔氏家訓馬莧一名㹠耳馬齒莧也又車前葉圓者亦名㹠)
(耳)
燈花末傅金瘡止血生肉令瘡黑今燭花落有喜事不
爾得錢之兆也
千金䥶草主蛇蠍蟲咬等毒取草搗傅瘡上生肌止痛
生江南高二三尺也
斷鑵草主丁療合白牙荲(耻六反羊啼菜也)菜青苔半夏地骨
皮蜂窠小兒髮緋帛並等分燒作灰五月五日和諸藥
末服一匕下根出也
狼把草秋穗子並染皂黑人髮令人不老生山道傍圖
經曰(狼把草主療丈夫血痢不療婦人若患積年疳痢即用其根俗間顃服有效患血痢者取草二斤𢷬)
(絞取汁一小升内白麵半雞子許和之調令勻空腹頓服之極重者不過三服若無生者但收取苗隂乾搗為)
(散患痢者取散一方寸匕和蜜水半盞服之臣禹錫等謹按狼把草出近道古方未見其用者雖陳藏噐嘗言)
(其黑人鬚髮令不老生道傍然未甚詳悉)
繼母草主惡瘡杵傅之生塞北川原有紫碧花花有角
角上有刺蒿之類也亦名繼母藉
甲煎味辛平無毒主甲疽瘡及雜瘡難差者蟲蜂蛇蠍
所螫疼小兒頭瘡吻瘡甘後月蝕瘡並傅之合諸藥及
美果花燒成灰和蠟成口脂所主與甲煎略同三年者
治蟲雜瘡及口旁嚵瘡甲疽等瘡
金瘡小草味甘平無毒主金瘡止血長肌斷鼻中衂血
取葉挼碎傅之又預知石灰杵為丸日乾臨時刮傅亦
煮服斷血瘀及卒下血生江南落野田間下濕地高一
二寸許如薺葉短春夏間有淺紫花長一粳米也
鬼釵草味苦平無毒主蛇及蜘蛛咬杵碎傅之亦杵絞
汁根生池畔葉有椏方莖子作釵脚着人衣如針北人
呼為鬼針
證類本草卷十
