證類本草卷二十九
宋唐慎微撰
菜部下品總二十二種
二種神農本經
七種名醫别錄
三種唐本先附(注云唐附)
四種今附(皆醫家嘗用有效注云今附)
五種新補
一種新分條
凡墨蓋子已下並唐慎微續證類
苦瓠(瓠子續注)胡(大蒜也)
蒜(小蒜也)胡葱(今附)
蓴(石蓴絲蓴續注)水斳(音芹)
馬齒莧(今附)茄子(今附根附)
蘩蔞雞腸草(自草部今移)
白苣(萵苣附元附苦苣條下今分條)落葵
堇(唐附)蕺
馬芹子(唐附)芸薹(唐附)
雍菜(新補)菠薐(新補)
苦蕒(新補)鹿角菜(新補)
莙薘(新補)東風菜(今附)
苦瓠味苦寒有毒主大水面目四肢浮腫下水令人吐
生晉地川澤(陶隱居云瓠與冬瓜氣類同輩而有上下之殊當是為其苦爾今瓠自忽有苦者如)
(膽不可食非别生一種也又有瓠&KR1365;音婁亦是瓠類小者名瓢食之乃勝瓠凡此等皆利水道所以在夏月食)
(之大理不及冬瓜也唐本注云瓠與冬瓜瓠&KR1365;全非類例今此論性都是苦瓠&KR1365;爾陶謂瓠中苦者大誤矣瓠)
(中苦者不入藥用冬瓜自依前說瓠&KR1365;與瓠又須辨之此三物苗葉相似而實形有異瓠味皆甜時有苦者面)
(似越瓜長者尺餘頭尾相似其瓠&KR1365;形狀大小非一瓠夏中便熟秋末並枯瓠&KR1365;夏末始實秋中方熟取其為)
(器經霜乃堪瓠與甜瓠&KR1365;體性相類但味甘冷通利水道止渴消熱無毒多食令人吐苦瓠&KR1365;為療一如經說)
(然瓠苦者不堪噉無所主療不入方用而甘瓠&KR1365;與瓠子噉之俱勝冬瓜陶言不及乃是未悉此等元肖各别)
(非甘者變而為苦也其苦瓠瓤味苦冷有毒主水腫石淋吐呀嗽囊結疰蠱痰飲或服之過分令人吐利不止)
(者宜以黍穰灰汁解之又煑汁漬隂療小便不通也今按陳藏器本草云苦瓠煎取汁滴鼻中出黃水去傷寒)
(鼻塞黃疸又取一枚開口以水煑中攪取汁滴鼻中主急黃又取朱砂合煑令熱解間慰小兒閃癖臣禹錫等)
(謹按蜀本云云陶云瓠小者名瓢按切韻瓢注云瓠也又語云吾豈匏瓜也哉是則此為瓜匏之瓠也今據瓜)
(匏之瓠非但不能療病亦少見有用者謹按瓠固匏也但瓠字合作匏蓋音同字異爾且兒似瓠可為飲器有)
(甘苦三種甘者大苦者小則陶云小者名瓠是也今人似苦瓠療水腫甚效亦能令人吐此又與上說正同爾)
(案此論云苦瓠瓤使治水浮腫面目肢節腫脹下利水氣疾孟詵云瓠冷主消渴惡瘡又患脚氣及虚脹冷氣)
(人不可食之尤甚又壓熱服丹石人方可食餘人不可多食日華子云瓠無毒又云微毒除煩止渴治心熱利)
(小腸潤心服治石淋吐把蟲)
聖惠方(治齲齒疼痢用苦莖半升水五升煑取三升去滓含嗽久之莖葉亦可用不過三劑差)
又方(治鼠瘻用瓠花曝乾為末傅之)
外臺秘要(治卒患腫滿又有人患脚跌腫漸上至膝足不可踐地主大水頭面及身大腫脹滿苦瓠)
(白瓤實捻如大豆粒以麵裹煑一夜空心服七枚至十當出水一斗二日水自出不吐大瘦乃差二年内已口)
(味也苦瓠須好者無靨翳細理研淨者不爾有毒不用)
千金方(治眼暗取七月七日收取瓤白絞取汁一合以酢一升古錢七文和清微火煎之減半以沫内)
(眼背中神驗)
肘後方(療中蠱毒吐血或下血甘如爛肝者苦瓠一枚水二升煑取一升服立吐即愈又方用苦酒一)
(升煑令消服神驗)
孫真人(甜瓠患腰脚腫氣及虚種者食之永不差)
傷寒類要(治黃疸苦胡蘆瓤如大棗許大以童子小便二合浸之三兩食頃取兩酸棗許分内兩鼻)
(中病人深吸氣及黃水出良)
又方(治黃疸以瓠子白瓤子熬令黃擣為末每服半錢匕日一服漸自愈用瓠&KR1365;有吐者當詳之)
丹房鏡源(苦瓠煑汞)
葫(蒜也)味辛温有毒主散癰腫&KR0630;瘡除風邪殺毒氣獨子
者亦佳歸五藏久食傷人損目明五月五日採(陶隱居云今人)
(謂葫為大蒜謂蒜為小蒜以其氣類相似也性最熏臭不可食俗人作虀以敢鱠肉損性伐命莫此之甚此物)
(惟生食不中煑以合青魚鮓食令人發黃取其條上子初種之成獨子葫明年則復其本也唐本注云此物煑)
(為羹臛極俊美熏氣亦微下氣消穀除風破冷足為饌中之俊而注云不中煑自當是未經試爾今按陳藏器)
(本草云大蒜去水惡瘴氣除風濕破冷氣爛痃癖伏邪惡宣通温補無以加之初食不利目多食却明久食令)
(人血清使毛髮白療瘡癬生食去蛇蟲溪蠱等毒昔患痃癖者嘗夢人教每日食三顆大蒜初時依夢遂至瞑)
(眩口中吐逆下部如火後有人教令取數片合皮截却兩頭吞之名為内灸依此大效又魚骨鯁不出以蒜内)
(鼻中即出獨顆者殺鬼去痛入用最良臣禹錫等謹按蜀本圖經云大蒜今出梁州者最美而少辛大者徑二)
(寸涇陽者皮赤甚辣其餘並相似也孟詵云蒜久服損眼傷肝治蛇咬瘡取蒜去皮一升擣以小便一升煑三)
(四沸通人即入漬損處從夕至暮初被咬未腫速嚼蒜封之六七易又蒜一升去皮以乳二升煑使用空腹頓)
(服之隨後飯壓之明日依前進服下一切冷毒風氣又獨頭者一枚和雄黃杏仁研為丸空腹飲下三丸靜坐)
(少時患鬼氣者當毛出即差日華子云蒜健脾治腎氣止霍亂轉筋腹痛除邪辟温去蠱毒療勞瘧冷風痃癖)
(温疫氣傳風怕冷痛蛇蟲傷惡瘡疥溪毒沙蝨並擣貼之熟醋浸之經年者良)
圖經曰(葫大蒜也舊不著所出州土今處處有之人家園圃所蒔也每頭六七瓣初種一瓣當年便成)
(獨子葫至明年則復其本矣然其花中有實亦葫瓣狀而極小亦可種之五月五日採謹按本經云主散癰腫)
(李絳兵部手集方療毒瘡腫號呌卧不得人不别者取獨頭蒜兩顆細擣以麻油和厚傅瘡上乾即易之項年)
(盧垣侍郎任東畿尉肩上瘡作連心痛悶用此便差後李僕射患腦癰久不差盧與此方便愈絳得此方傳救)
(數人無不神效葛洪肘後方灸背腫令消法云取獨顆蒜横截厚一分安腫頭上炷艾如梧桐子灸蒜上百壯)
(不覺消數數灸惟多為善勿令大熱若覺痛即擎起蒜蒜焦更換用新者勿令損皮肉如有體幹不須灸洪嘗)
(苦小腹下患一大腫灸之亦差每用灸人無不立效又今江寧府紫極宫刻石記其法云但是發背及癰疽惡)
(瘡腫核等皆灸之其法與此略同其小别者乃云初覺皮肉開有異知是必作瘡者切大蒜如銅錢厚片皮腫)
(處灸之不計壮數其人被苦初覺痛者以痛定為準初不覺痛者灸至極痛而止前後用此法救人無不應者)
(若是疣贅之類亦如此灸之便成痂自脱其效如神乃知方書之載無空言但愚人不能以意詳之故不得盡)
(應耳)
食療(除風殺蟲)
外臺秘要(治牙齒疼痛獨頭蒜煨之乘熱截用頭以熨痛上轉易之亦主蟲痛)
又方(關格脹滿大小便不通獨頭蒜燒熟去皮綿裹納下部氣立通)
又方(治金瘡中風角弓反張取蒜一大升破去心無灰酒四升煑令極爛并滓服一大升已來須臾得汗)
(則差)
千金方(治暴痢擣蒜兩足下貼之)
又方(治血出逆心煩悶心痛生蒜搗汁服二升則差)
葛氏方(丹者惡毒之瘡五色無常又發足踝者擣蒜厚傅之乾即易之)
梅師方(若腹滿不能服藥導之方取獨頭蒜煨令熟去皮綿裹内下部中冷即易)
又方(治蜈蚣咬人痛不止獨頭蒜摩螫處痛止)
又方(治射工毒以獨頭蒜切之厚三分已來貼瘡上灸之蒜上令熱氣射入差)
又方(治蛇虺螫人以獨頭蒜酸草擣絞𫝊所咬處)
孫真人食忌(正月之節食五辛以辟厲氣一曰蒜又食多白髮早)
食醫心鏡(蒜虀著鹽醬擣食之蒜苗作羹煑食並得主下氣温中消穀黃帝云合青魚鮓食之令人)
(腹内生瘡腹中腫又成疝疲多食生蒜傷肝氣令人面無顔色四八月勿食生蒜傷人神損膽氣)
簡要濟衆(治鼻血不止服藥不應宜用蒜一枚去皮細灰如泥攤一餅子如錢大厚一豆許左鼻血)
(出貼左脚心右鼻血出貼右脚心如兩鼻血出即貼兩脚下立差血止急以温水洗脚也)
子母祕錄(治産後中風角弓反張不語大蒜三十瓣以水三升煑取一升拗口灌之差)
又方(小兒白秃瘡凡頭上團團然白色以蒜揩白處早朝使之)
後魏(李道念禇澄視之曰公有重病答曰舊有冷痰今五年矣澄診之曰非冷非熱當時食白瀹雞子過)
(多令取蒜一頭煑之服藥乃吐一物如升涎唾裹之開看乃雞鶵趐羽足頭具全澄曰未盡更服藥再吐十三)
(頭又花佗行道見車載一人病咽塞食不下呻吟佗曰餅店家蒜虀並酢三升飲之當自痊果吐大蛇一枚而)
(愈)
衍義曰(葫大蒜也其氣極暈然置臭肉中掩臭氣中暑毒人爛嚼三兩瓣以温小送之下嚥即知仍禁)
(飲冷水又患暴下血以葫五七枚去梗皮量多少入豆䜴擣為膏可丸即丸梧子大以米飲下五六十丸無不)
(愈者又鼻衂爛研一顆塗兩足心下纔止便拭去又將紫皮者横切作片子厚一分初患瘡發於背脇間未辨)
(癰疽者若陽滯於隂即為癰隂滯於陽即為疽癰即皮光赤疽即皮肉絞起不澤並以葫片覆之用艾灸如已)
(痛灸至不痛如不痛灸至痛初覺即便灸無不效者仍審度止於中心貼葫灸之世人往往不晤此瘡初見其)
(瘡小不肯灸惜哉)
蒜(小蒜也)味辛温有小毒歸脾腎主霍亂腹中不安消穀
理胃温中除邪痺毒氣五月五日採之(陶隱居云小蒜生葉時可煑和)
(食至五月葉枯取根名薍音亂子正爾噉之亦甚熏臭味辛性熱主中冷霍亂煑飲之亦主溪毒食之損人切)
(不可長食唐本注云此蒜與胡葱相得主惡蛓毒山溪中沙蝨水毒大效山人俚獠時用之也臣禹錫等謹按)
(蜀本圖經云小蒜野生小者一名薍一名蒚苗葉根子似葫而細數倍也爾雅云蒚山蒜釋曰說文云葷菜也)
(一云菜之美者雲夢之葷菜生山中者名蒚孟詵云小蒜亦主諸蠱毒丁腫甚良不可常食日華子云小蒜熱)
(有毒下氣止霍亂吐瀉消宿食治蠱毒傅蛇蟲沙蝨瘡三月不可食)
圖經曰(蒜小蒜也舊不著所出州土今處處有之生田野中根苗皆如葫而極細小者是也五月五日)
(採謹按爾雅蒚力的切山蒜釋曰說文云蒜葷菜也一云菜之美者雲夢之葷生山中者名蒚今本經謂大蒜)
(為葫小蒜為蒜而爾雅說文所謂蒜葷菜者乃今大蒜也蒚乃今小蒜也書傳載物之别名不同如此用藥不)
(可不審也古方多用小蒜治霍亂煑汁飲之南齊禇澄用蒜治李道念雞瘕便差江南又有一種山蒜似大蒜)
(臭山人以治積塊及婦人血瘕以苦醋摩服多效又有一種以大蒜而多瓣有葷氣彼人謂之莜子主脚氣宜)
(煑與蓐婦飲之易産江北則無)
食療(主霍亂消榖治胃温中除邪氣五月五日採者上又去諸蟲毒丁腫毒瘡甚良不可常食)
肘後方(治霍亂心腹脹滿氣不得吐下小蒜一升㕮咀以水三升煑取一升頓服)
又方(毒蛇螫人杵小蒜飲汁以滓傅瘡上)
葛氏方(水毒中人一名中溪一名中濕一名水病似射工而無物以小蒜三升㕮咀於湯中莫令大熱)
(熱即無力捩去滓適寒温以浴若身體發赤斑文者無異)
食醫心鏡(主霍亂腹中不安消穀理胃氣温中除邪痺毒氣歸脾腎煎湯服之)
兵部手集(治心痛不可忍十年五年者隨手效以小蒜釅醋煑頓服之取飽不用著鹽絳外家人患)
(心痛十餘年諸藥不差服此更不發)
又方(蚰蜒入耳小蒜汁理一切蟲入耳皆同)
治&KR1211;(用蒜不拘多少研極爛和黃丹少許以聚為度丸如雞頭大候乾每服一丸新汲水下面東服至妙)
廣韻(張騫使大宛食之損目)
黃帝(不可久食損人心力食小蒜啖生魚令人奪氣)
衍義曰(蒜小蒜也又謂之蒿苗如葱針根白大者如烏芋子兼根煑食之又謂之宅蒜華佗用蒜虀是)
(此物)
胡葱味辛温中消穀下氣殺蟲久食傷神損性令人多
忘損目明尤發痼疾患胡臭人不可食令轉甚其狀似
大蒜而小形圓皮赤稍長而銳生蜀郡山谷五月六月
採(今附)
圖經(文具葱實條下)
雷公云(凡使採得依文碎擘用綠梅子相對拌蒸一伏時去綠梅子於砂盆中研如膏新瓦器中)
(搥日乾用)
食療(胡葱平主消穀能食久食之令人多忘根發痼疾又食著諸毒肉吐血不止痿黃悴者取子一升洗)
(煑使破取汁停冷服半升日一服夜一服血定止又患胡臭&KR0630;齒人不可食轉極甚謹按利五藏不足氣亦傷)
(絶血脈氣多食損神此是熏物耳)
孫真人(四月勿食胡葱令人氣喘多驚)
蓴味甘寒無毒主消渴熱痺(陶隱居云蓴性寒又云冷補下氣雜鱧魚作羹亦逐)
(水而性滑服食家不可多最唐本注云蓴久食大宜人合鮒魚為羹食之主胃氣弱不下食者至效又宜老人)
(此應在上品中三四月至七八月通名絲蓴味甜體軟霜降已後至十二月名塊蓴味苦體澀取以為羹猶勝)
(雜菜今按陳藏器本草云按此温病起食者多死為體滑脾不能磨常食發氣令關節急嗜睡若稱上品主脚)
(氣脚氣論中令人食之此誤極深也常所居近湖湖中有蓴及藕年中疫既飢人取蓴食之疫病差者亦死至)
(秋大旱人多血痢湖中水竭掘藕食之闔境無他蓴藕之功於斯見矣臣禹錫等謹按蜀本圖經云生水中葉似)
(鳬葵浮水上採莖堪噉花黃白子紫色三月至八月莖細如鐵股黃赤色短長隨水深淺而名為絲蓴九月十)
(月漸麤硬十一月萌在泥中麤短名塊蓴體苦澀惟取汁味爾孟詵云蓴菜和鮒魚作羹下氣止嘔多食發痔)
(雖冷而補熱食之亦擁氣不下甚損人胃及齒不可多食令人顔色惡又不宜和醋食之令人骨痿少食補大)
(小腸虚氣久食損毛髮陳藏器云蓴雖水草性熱擁又云石蓴味甘平無毒下水利小便生南海石上南越志)
(云似紫菜色青臨海異物志云附石生是也日華子云絲蓴治熱疸厚腸胃安下焦補大小腸虚氣逐水解百)
(藥毒并蠱氣)
晉書(張翰每臨秋風思鱸魚蓴羹以下氣)
水斳(音芹)味甘平無毒主女子赤沃止血養精保血脈益
氣令人肥健嗜食一名水英生南海池澤(陶隱居云論斳主療合是)
(上品未解何意乃在下其二月三月作英時可作葅及熟爚音藥食之又有&KR0008;音&KR0008;芹可為生菜亦可生噉俗)
(中皆作芹字唐本注云芹花味苦主脈溢今按别本注云即芹菜也芹有兩種白芹取根白色赤芹取莖葉並)
(堪作葅及生菜味經云平其性大寒無毒又按陳藏器本草云水芹莖葉擣絞取汁去小兒暴熱大人酒後熱)
(毒鼻塞身熱利大小腸莖葉根並寒子温辛臣禹錫等謹按蜀本圖經云生水中葉似芎藭花白色而無實根)
(亦白色爾雅云芹楚葵注今水中芹菜孟詵云水芹寒養神益力殺藥毒置酒醬中香美又和醋食之損齒生)
(黑滑地名曰水芹食之不如高田者宜人餘田中皆諸蟲子在其葉下視之不見食之與人為患高田者名白)
(芹日華子云治煩渴療崩中帶下)
陳藏器云(渣芹平主女子赤白沃止血養精神保血脈益氣嗜飲食利人口齒去頭中熱風和)
(醋食之亦能滋人患鼈疾不可食)
食療(云寒養神益力令人肥健殺石藥毒)
聖惠方(三月八月勿食芹菜恐病蛟龍&KR0008;發則似癲面色青苗小腹脹狀如懷姙也)
食醫心鏡(芹菜主益筋力去伏熱治五種黃病女子白沃漏下止血養精保血脈嗜食作虀葅及煑)
(食並得)
金匱方(春秋二時龍帶精入芹菜中人遇食之為病發時手青肚滿痛不可忍作蛟龍病服硬糖三二)
(升日二度吐出如蜥蜴三二便差)
子母祕錄(主小兒霍亂吐痢芹葉細切煑熟汁飲任性多少得止)
馬齒莧主目盲白翳利大小便去寒熱殺諸蟲止渴破
癥結癰瘡服之長年不白和梳垢封丁腫又燒為灰和
多年醋滓先灸丁腫以封之即根出生擣絞汁服當利
下惡物去白蟲煎為膏塗白秃又主三十六腫風結瘡
以一釡煑澄清内蠟三兩重煎成膏塗瘡上亦服之
子明目仙經用之(今附臣禹錫等謹按蜀本云馬莧味酸寒無毒主諸腫瘻疣自屍脚隂腫)
(胃反諸淋金瘡内流破血癖癥瘕汁洗去緊脣面皰解射工馬汗毒一名馬齒莧宜小兒食之又注云此有二)
(種葉大者不堪用葉小者節葉間有水銀每十斤有八兩至十兩已來至難燥當以槐木槌碎之向日東作架)
(曬之三兩日即乾如隔年矣其莖無效不入藥用大抵此草能肥腸令人不思食孟詵云馬齒莧又主馬毒瘡)
(以水煑冷服一升并塗瘡上濕癬白秃以馬齒膏和灰塗效治疳痢及一切風傅杖瘡良及煑一椀和鹽醋等)
(空腹食之少時當出盡白蟲矣)
圖經曰(馬齒莧舊不著所出州土今處處有之雖名莧類而苗葉與人莧輩都不相似又名五行草以)
(其葉青梗赤花黃根白子黑色此有二種葉大者不堪用葉小者為勝云其即葉間有水銀每乾之十斤中得)
(水銀八兩至十兩者然至難燥當以木槌擣碎向日東作架暴之三兩日即乾如經年矣入藥則去莖節大抵)
(能肥腸令人不思食耳古方治赤白下多用之崔元亮海上方著其法云不問老稚孕婦悉可服取馬齒莧擣)
(絞汁三大合和雞子白一枚先温令熱乃下莧汁微温取蝢飲之不過再作則愈又治溪毒絞汁一升漸以傅)
(瘡上佳又療多年惡瘡百方不差或痛焮走不已者並爛擣馬齒傅上不過三兩遍此方出於武元衡相國武)
(在西川自苦脛瘡焮痒不可堪百醫無效及到京城呼供奉石蒙等數人療治無益有廳吏上此方用之便差)
(李絳紀其事云)
陳藏器云(破痃癖止消渴又主馬惡瘡蟲此物至難死燥了致之地猶活)
雷公云(凡使勿用葉大者不是馬齒草其内亦無水銀)
食療(延年益壽明目患濕癬白秃取馬齒膏塗之若燒灰傅之亦良作膏主三十六種風可取馬齒一碩)
(水可二碩蠟三兩煎之成膏亦治疳痢一切風又可細切煑粥止痢治腹痛)
聖惠方(治馬咬人毒入心馬齒莧湯食之差)
又方(治反花瘡用一斤燒作灰細研猪脂調傅之)
外臺祕要(治癧馬齒菜隂乾燒灰臘月猪脂和以煖泔漬洗瘡拭乾傅之日三)
千金方(治諸腋臭馬齒草杵以蜜和作團紙裹之以泥泥紙上厚半寸日乾以火燒熟破取更以少許)
(蜜和仍令熱先以生布揩之以藥夾腋下令極痛久忍然後以手巾勒兩臂即差)
又方(治小兒臍瘡久不差者燒菜末傅之)
肘後方(療豌豆瘡馬齒草燒灰傅瘡上根須臾逐藥出若不出更𫝊良)
食醫心鏡(理脚氣頭面浮腫心腹脹滿小便澁少馬齒草和以粳米醬汁煑食之)
又方(主氣不調作粥食之)
又方(小兒血痢取生馬齒莧絞汁二大合和蜜一匙匕空心飲之)
又方(主青盲白翳除邪氣利大小腸去寒熱馬齒莧實一大升擣為末每一匙煑葱豉粥和攪食之煑粥)
(及著米糝五味作羹亦得)
廣利方(治小兒火丹熱如火遶腰即損杵馬齒菜傅之日二)
靈苑方(治五毒蟲毛螫赤痛不止馬齒莧熟杵傅之)
産寳(産後血痢小便不通臍腹痛生馬齒菜杵汁三合煎一服下蜜一合攪服)
丹房鏡源(馬齒灰煑丹砂結末五色莧煑砂子)
衍義曰(馬齒莧人多食之然性寒滑青黛條中已著)
茄子味甘寒久冷人不可多食損人動氣發瘡及痼疾
一名落蘇處處有之
根及枯莖葉主凍脚瘡可煑作湯漬之良
苦茄樹小有刺其子以醋摩療癰腫根亦作浴湯生嶺
南(今附臣禹錫等謹按孟詵云落蘇平主寒熱五藏勞不可多食熟者少食無畏又醋摩之傅腫毒陳藏器)
(云茄子味甘平無毒今人種而食者名落蘇嶺南野生者名苦茄足刺子亦主瘴日華子云茄子治温疾傳尸)
(勞氣)
圖經曰(茄子舊不著所出州土云處處有之今亦然段成式云茄者連莖之名字當草過反今呼苦茄)
(未知所自耳茄之類有數種紫茄黃茄南此通有之青水茄白茄惟北土多有入藥多用黃茄其餘惟可作菜)
(茄耳又有一種苦茄小株有刺亦入藥江南有一腫藤茄作蔓生皮薄似葫蘆亦不聞中藥江南方有療大風)
(熱痰取大黃老茄子不計多少以新瓶盛貯埋之土中經一年盡化為水取出入苦參末同丸如梧子食已及)
(欲卧時酒下三十粒甚效又治墜撲内損散敗血止痛及惡瘡發背等重陽日收取茄子百枚去蔕四破切之)
(消石十二兩碎擣以不津瓶器大小約可盛納茄子者於器中先鋪茄子一重乃下消石一重覆之如此令盡)
(然後以紙三數重密密封之安置淨處上即以新塼壓覆不犯地氣至正月後取出去紙兩裹日中暴之逐日)
(如此至二三月度已爛即開瓶傾出濾去滓别入新器中以薄綿蓋頭又暴直至成膏乃可用内温酒半匙)
(空腹飲之日再惡血散則痛止血愈矣諸瘡腫以先酒飲半匙又用膏於瘡口四面塗之當覺冷如冰雪瘡乾)
(便差其有根本在膚腠者亦可内消若膏久乾硬即以飯飲化動塗之又治腰脚風血積冷筋急拘攣疼痛者)
(取茄子五十斤細切淨洗訖以水五斗煑取濃汁濾去滓更入小鐺器中煎至一升以來即入生栗粉同煎令)
(稀稠得所取出搜和更入研子麝香硃砂粉同丸如梧子每旦日用秫米酒送三十丸近暮再服一月乃差男)
(子女人通用皆驗)
陳藏器云(平無毒醋摩傅臍腫莖葉枯者煑洗凍瘡今人種食之一名落蘇又嶺南有野生者)
(名苦茄足刺亦主瘴)
食療(云平主寒熱五藏勞不可多食動氣亦發痼疾熟者少食之無畏患冷人不可食又根主凍脚瘡煑)
(湯浸之)
勝金方(治搕撲損肌膚青腫方茄子留花種通黃極大者切作片如一指厚新瓦上焙乾為末欲卧酒)
(調二錢匕一夜消盡無痕跡也)
靈苑方(治腸風下血經霜茄連蒂燒存性為末每日空心服用温酒錢七)
衍義曰(茄子新羅國出一種淡光微紫色蔕長味甘今其種已遍中國蔬圃中惟此無益並無所治止)
(能損人今人雖有處治之法然終與本經相失圃人又植於暖處厚加糞壤遂於小滿前後求貴價以售既不)
(以時損人益多不時不食胡可忽也)
蘩蔞味酸平無毒主積年惡瘡不愈五月五日日中採
乾用之(陶隱居云此菜人以作羹五月五日採暴乾燒作屑療雜瘡有效亦雜百草取之不必止此一)
(種爾唐本注云蘩蔞即是雞腸也俱非正經所出而二處說異多生濕地坑厠之側流俗通謂雞腸雅士總名)
(蘩蔞爾雅物重名者並云一物兩名今按陳藏器本草云蘩蔞主破血産婦者食之及下乳汁産後腹中有塊)
(痛以酒炒絞取汁温服又取暴乾為末醋煑為丸空腹服三十丸下惡血臣禹錫等謹按蜀本圖經云葉青花)
(白採苗入藥藥性論云蘩蔞亦可單用味苦主治産後血塊炒熱和童子小便服良服惡血盡出治惡瘡有神)
(效之功)
圖經曰(蘩蔞音縷即雞腸草也舊不著所出州土今南中多生於田野間近京下濕地亦或有之葉似)
(荇菜而小夏秋間生小白黃花其莖梗作蔓斷之有絲縷又細而中空似雞腸因得此名也本經作兩條而蘇)
(恭以為一物二名謹按爾雅蔜五高切&KR2756;&KR1562;與縷同釋曰蔜一名&KR2756;&KR1562;一名蘩&KR1562;一名雞腸草實一物也今南)
(北所生或肥瘠不同又其名多人不盡見者往往疑為二物也又葛氏治卒淋方云用雞腸及蘩&KR1562;若莬絲並)
(可單煑飲如此又似各是一物也其用大概主血故婦人宜食之五月五日採隂乾用今口齒方燒灰以揩齒)
(宣露然燒灰減力不若乾作末有益矣范王治淋用蘩&KR1562;滿兩手水煑飲之亦可常飲)
食療(不用令人長食之恐血盡或云薠蔞即藤也又恐白軟草是)
外臺祕要(治淋取蘩蔞草滿兩手握水煑服之)
雞腸草主毒腫止小便利(陶隱居云人家園庭亦有此草小兒取莖汁以將蜘蛛網)
(至黏可掇蟬療蠼螋溺也唐本注云此草即蘩蔞是也剰出此條宜除之今按雞腸草元在草部下品唐注以)
(為剰出一條詳此主療相似其一物乎今移附蘩蔞之下臣禹錫等謹按蜀本云雞腸草平無毒小便通用藥)
(云雞腸草微寒爾雅云蔜&KR2756;蔞釋曰蔜一名&KR2756;&KR1562;一名雞腸草藥性論云雞腸草亦可單用味苦洗手足不爛)
(主遺尿治蠼螋尿瘡生挼傅三四度孟詵云雞腸草温作灰和鹽療一切瘡及風丹偏身如棗大痒痛者擣封)
(上日五六易之亦可生食煑作菜食之益人去脂膏毒氣又燒傅疳䘌亦療小兒赤白痢可取汁一合和蜜服)
(之甚良)
圖經(文具蘩蔞條下)
食療(温作菜食之益人治一切惡瘡擣汁傅之五月五日者驗)
肘後方(治發背欲死雞腸草傅良)
食醫心鏡(主小便利以一斤於䜴汁中煑調和作羹食之作粥亦得)
博物志(蠼螋蟲溺人影亦隨所著作瘡以汁傅之效)
白苣味苦寒(一云平)主補筋骨利五藏開胷膈擁氣通經
脈止脾氣令人齒白聰明少睡可常食之患冷氣人食
即腹冷不至苦損人産後不可食令人寒中小腸痛陳
藏器云白苣如萵苣葉有白毛萵苣冷微毒紫色者入
燒鍊藥用餘功同白苣(新補見孟詵陳藏器蕭炳)
聖惠方(治腎黃用萵苣子一合細研水大一盞煎至五分去滓非時服)
外臺祕要(魚臍瘡其頭白似腫痛不可忍方先以針刺瘡上及四畔作孔以白苣汁滴孔中差)
肘後方(治沙蝨毒傅萵苣菜汁差)
孫真人(白苣不可共飴食生䖝)
丹房鏡源(萵苣用硫黃種結沙子制硃砂)
落葵味酸寒無毒主滑中散熱實主悦澤人面一名天
葵一名繁露(陶隱居云又名承露人家多種之葉惟可&KR1339;音征鮓性冷滑人食之為狗所嚙作瘡)
(者終身不差其子紫色女人以漬粉傅面為假色少入藥今注一名藤葵俗呼為胡臙脂臣禹錫等謹按蜀本)
(圖經云蔓生葉圓厚如杏葉子似五味子生青熟黑所在有之孟詵云其子悦澤人面藥中可用之取蒸暴乾)
(和白蜜塗面鮮華立見)
食療(其子令人面鮮華可愛取蒸烈日中曝乾按去皮取仁細研和白蜜傅之甚驗食此菜後被狗)
(咬即瘡不差)
堇汁味甘寒無毒主馬毒瘡擣汁洗之并服之堇菜也
出小品方萬畢方云除蛇蝎毒及癰腫(唐本注此菜野生非圃所種俗)
(謂之堇菜葉似柳花紫色唐本先附臣禹錫等謹按爾雅云齧苦堇注今堇葵也葉似柳子如米汋食之滑疏)
(云齧一名苦堇可食之菜也内則云堇荁枌榆是也本草云味甘此苦者古人語則猶甘草謂之大苦也孟詵)
(云堇久食除心煩熱令人身重解墮又令人多睡只可一兩頓而已又擣傅熱腫良又赦鬼毒生取汁半升服)
(即吐出)
食療(堇菜味苦主寒熱鼠瘻瘰癧生瘡結核聚氣下瘀血葉主霍亂與香茂同功蛇咬生杵傅之毒)
(即出矣又乾末和油煎成摩結核上三五度便差)
丹房鏡源(堇灰制硃砂硫黃)
蕺(音戢)味辛微温主蠷(音劬)螋(音搜)溺瘡多食令人氣喘(陶隱居云)
(俗傳言食蕺不利人脚恐由閉氣故也今小兒食之便覺脚痛唐本注云此物葉似蕎&KR0034;肥地亦能蔓生莖紫)
(赤色多生濕地山谷隂處山南江左人好生食之關中謂之葅菜臣禹錫等謹按蜀本圖經云莖葉俱紫赤英)
(有臭氣孟詵云蕺菜温小兒食之三歲不行久食之發虚弱損陽氣消精髓不可食日華子云蕺菜有毒淡竹)
(筒内煨傅惡瘡白秃)
圖經曰(蕺菜味辛微温主蠷螋溺瘡山谷隂處濕地有之作蔓生莖紫赤色葉如蕎&KR0034;而肥山南江左)
(人好生食之然不宜多食令人氣喘發虚弱損陽氣消精髓素有脚弱病尤忌之一啖令人終身不愈關中謂)
(之葅菜者是也古今方家亦鮮用之)
經驗方(主背瘡熱腫取汁蓋之至瘡上開孔以歇熱毒冷即易之差)
馬芹子味甘辛温無毒主心腹脹滿下氣消食調味用
之香似橘皮而無苦味(唐本注云生水澤傍苗似鬼鍼菾菜等花青白色子黃黑色似)
(防風子唐本先附臣禹錫等謹按蜀本圖經云花若芹花子如防風子而扁大爾雅云菱牛蘄釋曰似芹可食)
(菜也而葉似銳一名茭一名牛蘄一名馬蘄子入藥用孟詵云和醬食諸味食根及葉不堪食卒心痛子作末)
(醋服日華子云馬芹不時可食子治卒心氣痛炒食令人得睡)
芸臺味辛温無毒主風游丹腫乳癰(唐本注云别錄云春食之能發膝痼)
(疾此人間所噉菜也今按别本注云破癥瘕結血今俗方病人得喫芸臺是宜血病也又按陳藏器本草云芸)
(臺破血産婦者食之子壓取油傅頭令頭髮長黑又煑食主腰脚痺擣葉傅赤游疹久食弱陽唐本先附臣禹)
(錫等謹按孟說云若先患腰脚不可多食必加極又極損陽氣發瘡口齒痛又能生腹中諸瘀道家所忌日華)
(子云芸臺涼治産後此風及瘀血胡臭人不可食)
衍義曰(芸臺不甚香經冬根不死辟蠧於諸菜中亦不甚佳)
雍菜味甘平無毒主解野葛毒煑食之亦生擣服之嶺
南種之蔓生花白堪為菜云南人先食雍菜後食野葛
二物相伏自然無苦又取汁滴野葛苗當時菸死其相
殺如此張司空云魏武帝噉野葛至一尺應是先食此
菜也
菠薐冷微毒利五藏通腸胃熱解酒毒服丹石人食之
佳北人食肉麵即平南人食魚鱉水未即冷不可多食
冷大小腸久食令人脚弱不能行發腰痛不與蛆魚同
食發霍亂吐瀉(劉禹錫嘉話錄云菠薐本西國中有自彼將其子來如苜蓿葡萄因張騫而至)
(也本是頗陵國將來語訛爾時多不知也)
苦蕒冷無毒治面目黃強力止困傅蛇䖝咬又汁傅丁
腫即根出蠶蛾出時切不可取拗令蛾子青爛蠶婦亦
忌食野苦蕒五六回拗後味甘滑於家苦蕒甚佳
鹿角菜大寒微毒下熱風氣療小兒骨蒸熱勞丈
夫不可久食發痼疾損經絡血氣令人脚冷痺損腰腎
少顔色服丹石人食之下石力也出海州登萊沂密州
並有生海中又能解麵熱
莙薘平微毒補中下氣理脾氣去頭風利五藏冷氣不
可多食動氣先患腹冷食必破腹莖灰淋汁洗衣白如
玉色(已上五種新補見孟詵陳藏器陳士良日華子)
東風菜味甘寒無毒主風毒壅熱頭疼目眩肝熱眼赤
亦堪入羹臛煑食甚美生嶺南平澤莖高三二尺葉似
杏葉而長極厚軟上有細毛先春而生故有東風之號
(今附)
證類本草卷二十九
