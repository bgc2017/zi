日知錄卷二十崑山顧炎武撰
非三公不得稱公
公羊傳曰天子三公稱公王者之後稱公天子三公稱
公周公召公畢公毛公蘇公是也王者之後稱公宋公
是也
杜氏通典曰周制非二王之後列國諸侯其爵無至公
者春秋有虞公州公或因殷之舊爵或嘗為天子之官
子孫因其號耳非周之典制也東遷而後列國諸侯皆
僭稱公夫子作春秋而筆之於書則或公或否生不公
葬則公之列國不公魯則公之於是天子之事與人臣
之禮並見於書而天下之大法昭矣漢之西都有七相
五公(西都賦李善注公御史大夫將軍通稱也按後漢書獻帝謂御史大夫郗慮曰郗公天下寧有是邪)
(是御史大夫得稱公也)而光武則置三公(後漢百官志太尉公一人司徒公一人司空公)
(一人)史家之文如鄧公禹吳公漢伏公湛宋公宏第五公
倫牟公融袁公安李公固陳公寵橋公玄劉公寵崔公
烈胡公廣王公龔楊公彪荀公爽皇甫公嵩董公卓曹
公操非其在三公之位則無有書公者三國志若漢之
諸葛公亮魏之司馬公懿吳之張公昭顧公雍陸公遜
晉書若衞公瓘張公華王公導庾公亮陶公侃謝公安
桓公温劉公裕之類非其在三公之位則無有書公者
史至於唐而書公不必皆尊官洎乎今日誌狀之文人
人得稱之矣吁何其濫與何其偽與(若鄭端簡名臣記至無人不稱公非)
(史體矣)
大雅古公亶父箋曰諸侯之臣稱君曰公白虎通曰臣
子於其國中皆褒其君為公詩曰乃命魯公俾侯于東
公者魯人之稱侯者周室之爵
秦誓公曰嗟我士聽無譁夫秦誓之書公與春秋之書
秦伯不已異乎曰春秋以道名分五等之爵班之天子
不容僭差若秦誓本國之書孔子因其舊文而已公之
媚子從公于狩亦秦人之詩也
平王以後諸侯通稱為公則有不必專於本國者矣碩
人之詩曰譚公維私左傳鄭莊公之言曰無寧兹許公
復奉其社稷
周之盛時亦有羣公之稱見於康王之誥及詩之雲漢
此猶五等之君春秋書之通曰諸侯也
左傳自王卿而外無書公者惟楚有之其君已僭為王
則臣亦僭為公宣十一年所謂諸侯縣公皆慶寡人者
也(漢書沛公注孟康曰楚舊僭稱王其縣宰為公淮南子魯陽公注楚之縣公也楚僭號稱王其守縣大夫)
(皆稱公)𫝊中如葉公析公申公鄖公蔡公息公商公期思
公並邊中國白公邊吳蓋尊其名以重邊邑(呂氏春秋楚又有卑)
(梁公戰國策楚人有宛公新城公)而秦有麃公(索隱曰蓋麃邑公史失其姓名)楚漢之
際有滕公戚公柘公薛公郯公蕭公陳公魏公留公方
與公高祖初稱沛公太上皇父稱豐公皆楚之遺名(左傳)
(齊亦有邢公棠公)此縣公之公也(御史監郡者亦稱監公見曹相國世家)
有失其名而公之者史記秦始皇紀侯公項羽紀樅公
侯公高祖紀單父人呂公新城三老董公孝文紀太倉
令淳于公天官書甘公封禪書申公齊人丁公曹相國
世家膠西蓋公留侯世家東園公夏黃公穰侯𫝊其客
宋公信陵君𫝊毛公薛公賈生𫝊河南守吳公張敖𫝊
中大夫泄公黥布𫝊故楚令尹薛公季布𫝊母弟丁公
鼂錯傳謁者僕射鄧公鄭當時𫝊下邽翟公酷吏傳河
東守申屠公貨殖𫝊朱公任公漢書高帝紀終公藝文
志蔡公毛公樂人竇公黃公毛公皇公張耳陳餘傳范
陽令徐公甘公劉歆𫝊魯國桓公趙國貫公周昌傳趙
人方與公武五子𫝊瑕丘江公王褒𫝊九江被公于定
國𫝊其父于公翟方進傳方進父翟公儒林傳免中徐
公博士江公食子公淄川任公皓星公游俠𫝊故人呂
公茂陵守令尹公皆失其名而公之若鄭君盧生之比
明祖實錄於孝慈高皇后之父亦不知其名謂之馬公
是史之闕文非正書也(史記高帝紀呂公注崔浩云史失其名但舉姓而言公漢書高)
(帝紀注應邵曰樅公者不知其名故曰公注家發其例於此餘並不注)
太史公者司馬遷稱其父談故尊而公之也
有尊老而公之者戰國策孟嘗君問馮公有親乎史記
文帝謂馮唐公奈何衆辱我是也漢書溝洫志趙中大
夫白公師古曰蓋相呼尊老之稱項籍𫝊南公服虔曰
南方之老人也眭宏𫝊東平嬴公師古曰長老之號元
后傳元城建公服虔曰年老者也吳志程普傳普最年
長時人皆呼程公方言凡尊老周晉秦隴謂之公晉書
樂志項伯語項莊曰公莫古人相呼曰公
漢書何武傳號為煩碎不稱賢公後漢書李固傳京師
咸歎曰是復為李公矣宦者𫝊种暠為司徒告賓客曰
今身為公乃曹常侍力焉魏志王粲𫝊蔡邕聞粲在門
倒屣迎之曰此王公孫也晉書陳騫傳對父矯曰主上
明聖大人大臣今若不合意不過不作公耳魏舒𫝊夜
聞人問寢者為誰曰魏公舒舒自知當為公矣陸曄傳
從兄機每稱之曰我家世不乏公矣王猛傳父老曰王
公何緣拜也北史鄭述祖𫝊少時在鄉單馬出行忽有
騎者數百見述祖皆下馬曰公在此陶淵明孟長史𫝊
從父太常䕫嘗問光禄大夫劉耽孟君若在當已作公
否答云此本是三司人是知南北朝以前人語必三公
方得稱公也周書姚僧垣𫝊宣帝嘗從容謂僧垣曰嘗
聞先帝呼公為姚公有之乎對曰臣曲荷殊私實如聖
旨帝曰此是尚齒之辭非為貴爵之號朕當為公建國
開家為子孫永業乃封長壽縣公邑一千戸
孔融告高密縣為鄭玄特立一鄉曰鄭公鄉以為公者
仁德之正號不必三事大夫此是曲說據其所引皆史
失其名之公而太史公又父子之辭也戰國策陳軫將
之魏其子陳應止其公之行史記留侯世家吾惟豎子
固不足遣乃公自行耳此皆謂父為公宋書顔延之𫝊
何偃路中遥呼延之曰顔公延之答曰身非三公之位
又非田舍之公又非君家阿公何以見呼為公北齊書
徐之才傳鄭道有嘗戲之才為師公之才曰既為汝師
又為汝公在三之義頓居其兩
陸雲作祖父誄曰吳丞相陸公誄曰維赤烏八年二月
粤乙夘吳故使持節郢州牧左都護丞相江陵郡侯陸
公薨曰故散騎常侍陸府君誄曰維太康五年夏四月
丙申晉故散騎常侍吳郡陸君卒王沈祭其父曰孝子
沈敢昭告烈考東郡君張說作其父贈丹州刺史先府
君墓誌每稱必曰君然則雖已之先人亦不一概稱公
古人之謹於分也
史記鼂錯𫝊錯父從潁川來謂錯曰上初即位公為政
用事侵削諸侯人口議多怨公者是以父而呼子為公
徐孚遠曰御史大夫三公也錯父呼錯為公蓋以官稱
之
沙門亦有稱公者必以其名冠之深公法深也林公道
林也遠公惠遠也生公道生也猷公道猷也隆公慧隆
也誌公寳誌也澄公佛圖澄也安公道安也什公鳩摩
羅什也當時之人嫌於直斥其名故加一公字(古沙門皆稱名)
(世說言安汰吐珠玉於前斌亮振金聲於後皆名也)梁陳以下僧乃有字而人相
與字之字之則不復公之矣
宋史豐稷駮宋用臣諡議曰凡稱公者須耆宿大臣及
鄉黨有德之士然則明之宦豎而稱公亦不可出於士
大夫之口(孫升談圃有朝士在中書稱李憲字荆公厲聲叱之曰是何人即出為監當)
古人不以甲子名歲
爾雅疏曰甲至癸為十日日為陽寅至丑為十二辰辰
為隂此二十二名古人用以紀日不以紀歲歲則自有
閼逢至昭陽十名為歲陽攝提格至赤奮若十二名為
歲名(周禮硩簇氏十日十有二辰十有二月十有二歲之號注日謂從甲至癸辰謂從子至亥月謂從陬)
(至荼歲謂從攝提格至赤奮若)後人謂甲子歲癸亥歲非古也自漢以
前初不假借史記歷書太初元年年名焉(即閼字)逢攝提
格月名畢聚日得甲子夜半朔旦冬至其辨晰如此若
呂氏春秋序意篇維秦八年歲在涒灘秋甲子朔賈誼
鵩賦單閼之歲兮四月孟夏庚子日斜兮服集予舍許
氏說文後叙粤在永元困頓之年孟陬之月朔日甲子
亦皆用歲陽歲名不與日同之證漢書郊祀歌天馬徠
執徐時謂武帝太初四年歲在庚辰兵誅大宛也(資治通鑑)
(周紀一起著雍攝提格盡玄黓困敦亦用古法)自經學日衰人趨簡便乃以甲
子至癸亥代之子曰觚不觚此之謂矣
宋劉恕通鑑外紀目錄序曰庖犧前後逮周厲王疑年
茫昩借日名甲子以紀之是則歲之稱甲子也借也何
始乎自亡新始也王莽下書言始建國五年歲在壽星
填在明堂倉龍癸酉德在中宫又言天鳳七年歲在大
梁倉龍庚辰厥明年歲在實沈倉龍辛巳隋書律歷志
王莽銅權銘曰歲在大梁龍集戊辰又曰龍在己巳歲
次實沈是也自此後漢書張純𫝊言攝提之歲蒼龍甲
寅朱穆𫝊言明年丁亥之歲荀悅漢紀言漢元年實乙
未也曹娥碑亦云元嘉元年青龍在辛夘蜀郡造橋碑
云維延熹龍在甲辰而張角訛言蒼天已死黃天當立
歲在甲子天下大吉以白土書京城寺門及州郡官府
皆作甲子字矣
以甲子名歲雖自東漢以下然其時制詔章奏符檄之
文皆未嘗正用之其稱歲必曰元年二年其稱日乃用
甲子乙丑如己亥格庚戌制壬午兵之類皆日也(宋書武帝)
(紀有癸夘梓材庚子皮毛亦皆下詔之日)惟晉書王廙上疏言臣以壬申歲
見用為鄱陽内史按懷帝以永嘉五年辛未為劉聰所
執愍帝以建興元年癸酉即位中間一年無主故言壬
申歲也後代之人無大故而效之非也(李暠上表亦云臣去乙巳歲暠)
(當時改元庚子不用晉年號晉書中以甲子名歲者僅此兩見)
自三國鼎立天光分曜而後文人多舍年號而稱甲子
魏程曉贈傅休奕詩龍集甲子四時成歲晉張華感㛰
賦方今歲在己巳將次四仲陸機愍懷太子誄龍集庚
戌日月改度陶潛祭從弟敬遠文歲在辛亥月惟仲秋
自祭文歲維丁夘律中無射後周庾信哀江南賦粤以
戊辰之年建亥之月而梁陶隱居真誥亦書己夘歲至
杜預左傳集解後序則追言魏哀王二十年太歲在壬
戌矣(吳後主國山封禪文旃蒙協洽之歲月次陬訾之舍日惟重光大淵獻日當言辛亥而冐用歲陽歲)
(名則又失之)
晉惠帝時廬江杜嵩作壬子春秋壬子元康二年賈后
弑楊太后于金墉城之歲
唐人有以豫書而不稱年號者舊唐書禮儀志曰請以
開元二十七年己夘四月禘至辛巳年十月袷至甲申
年四月又禘至丙戌年十月又祫至己丑年四月又禘
至辛夘年十月又祫其辛巳以下不言開元某年又博
古圖載唐鑑銘曰武德五年歲次壬午八月十五日甲
子楊州總管府造青銅鏡一面充癸未年元正朝貢其
癸未亦不言武德六年者當時屢改年號故也此一鑑
而有正書有豫書之不同亦變例也
史家之文必以日繫月以月繫年鐘鼎之文則不盡然
多有月而不年日而不月者(六經中亦有之如詩吉日庚午是也)商母乙
卣其文曰丙寅王錫口貝朋用作母乙彛丙寅者日也
博古圖乃謂商建國始於庚戌歷十七年而有丙寅在
仲壬即位之三年則鑿矣豈非迷於後世之以甲子名
歲而欲以追加之古人乎
春秋之世各國皆自紀其年發之於言或參互而不易
曉則有舉其年之大事而為言者若曰會於沙隨之歲
叔仲惠伯會郤成子于承匡之歲鑄刑書之歲晉韓宣
子為政聘于諸侯之歲是也(如溴梁之明年亦是)又有舉歲星而
言若曰歲五及鶉火歲及大梁歲在娵訾之口者從後
人言之則何不曰甲子也癸亥也是知古人不用以紀
歲也
太祖實錄自吳元年以前皆書干支不合古法太祖當
時實奉宋小明王之號故有言當紀龍鳳者考之史記
高帝之初不稱楚懷王元年而稱秦二年三年又太祖
御製滁州龍潭碑文云元末帝至正十有四年竊意其
時天下尚是元之天下書至正正合史記書秦之例(今續)
(綱目書至正)又有兼書者漢書功臣侯表序漢興自秦二世
元年之秋楚陳之歲是也
史家追紀月日之法
或曰鑄刑書之歲是則然矣其下云齊燕平之月又曰
其明月則何以不直言正月二月乎曰此正史家文字
縝密處史之文有正紀有追紀其上曰春王正月暨齊
平二月戊午盟于濡上正紀也此曰齊燕平之月壬寅
公孫段卒其明月子産立公孫洩及良止以撫之追紀
也追紀而再云正月二月則嫌於一歲之中而有兩正
月二月也故變其文而云古人史法之密也
左傳追紀之文不止此如襄公六年𫝊鄭子國之來聘
也四月晏弱城東陽而遂圍萊甲寅堙之環城傅於堞
及把桓公卒之月乙未王湫帥師及正輿子棠人軍齊
師齊師大敗之丁未入萊萊共公浮柔奔棠正輿子王
湫奔莒莒人殺之四月陳無宇獻萊宗器于襄宮晏弱
圍棠十一月丙辰而滅之七年傳鄭僖公之為太子也
於成之十六年與子罕適晉不禮焉又與子豐適楚亦
不禮焉及其元年朝于晉子豐欲愬諸晉而廢之子罕
止之十九年𫝊於四月丁未鄭公孫蠆卒赴於晉大夫
二十五年𫝊會于夷儀之歲齊人城郟其五月秦晉為
成二十六年𫝊齊人城郟之歲其夏齊烏餘以廩邱奔
晉三十一年傳公薨之月子産相鄭伯以如晉昭公七
年𫝊齊師還自燕之月罕朔殺罕魋又晉韓宣子為政
聘于諸侯之歲婤姶生子名之曰元皆是追紀又如書
金縢既克商二年王有疾弗豫亦追紀也
史家月日不必順序
古人作史取其事之相屬不論月日故有追書有竟書
左傳成公十六年鄢陵之戰先書甲午晦後書癸巳甲
午為正書而癸巳則因後事而追書也昭公十三年平
邱之盟先書甲戌後書癸酉甲戌為正書而癸酉則因
後事而追書也昭公十三年楚靈王之弑先書五月癸
亥後書乙夘丙辰乙夘丙辰為正書而五月癸亥則因
前事而竟書也蓋史家之文常患為月日所拘而事不
得以相連屬故古人立此變例
有先書以起事者通鑑唐文宗太和九年十一月先書
是月戊辰王守澄葬于滻水於壬戌癸亥之前是也
重書日
春秋桓公十二年書丙戌公會鄭伯盟于武父丙戌衞
侯晉卒重書日者二事皆當繫日先書公者先内而後
外也(邵國賢曰一丙戌一是即書一是追書即書者紀事之職追書者承赴之體)後人作史
凡一日再書則云是日
古人必以日月繫年
自春秋以下紀載之文必以日繫月以月繫時以時繫
年此史家之常法也史記伍子胥𫝊己夘楚昭王出奔
庚辰吳王入郢則不月而日刺客𫝊四月丙子光伏甲
士於窟室中則不年而月史家之變例也蓋二事已見
於吳楚二世家故其文從省
楚辭攝提貞于孟陬兮維庚寅吾以降攝提歲也孟陬
月也庚寅日也屈子以寅年寅月庚寅日生王逸章句
曰太歲在寅曰攝提格孟始也正月為陬言已以太歲
在寅正月始春庚寅之日下母之體而生是也或謂攝
提星名天官書所謂直斗杓所指以建時節者非也豈
有自述其世系生辰乃不言年而止言月日者哉(長洲文待)
(詔徵明以庚寅歲生刻一印章曰維庚寅吾以降意謂與屈大夫同年非也屈子之云庚寅者日也使以歲言)
(無論古人不以甲子名歲且使屈子生於庚寅至楚懷王被執於秦壬戌之歲年僅三十有三何以云老冉冉)
(其將至乎)
古無一日分為十二時
古無以一日分為十二時之說洪範言歲月日不言時
周禮馮相氏掌十有二歲十有二月十有二辰十日二
十有八星之位不言時屈子自序其生年月日不及時
呂才禄命書亦止言年月日不及時(李虛中以人生年月日所直支干推)
(人禍福生死百不失一初不用時也自宋而後乃并其時參合之謂之八字見謝肇淛五襍俎後周蘇綽作)
(大誥曰王省惟歲卿士惟月庶尹惟日御事惟時)
古無所謂時凡言時若堯典之四時左氏傳之三時(桓公)
(六年三時不害)皆謂春夏秋冬也故士文伯對晉侯以歲時日
月星辰謂之六物荀子曰積微月不勝日時不勝月歲
不勝時亦謂春夏秋冬也自漢以下歷法漸密於是以
一日分為十二時蓋不知始於何人而至今遵用不廢
一日之中所以分紀其時者曰日中曰盡日曰日昃見
於易曰東方未明曰會朝曰日之方中曰昏曰夕曰宵
見於詩曰昩爽曰朝曰日中昃見於書曰朝時曰日中
曰夕時曰雞初鳴曰旦曰質明曰大昕曰晏朝曰昏曰
日出曰日側曰見日曰逮日見於禮(爾雅疏日入後二刻半為昏)曰
雞鳴曰日中曰晝曰日下昃曰日旰曰日入曰夜曰夜
中見於春秋傳曰鼂曰薄暮曰黃昏見於楚辭紀晝則
用日史記項羽紀項王乃西從蕭晨擊漢軍而東至彭
城日中大破漢軍呂后紀八月庚申旦平陽侯窋見相
國産計事日餔時遂擊産彭越𫝊旦日日出十餘人後
後者至日中淮南王安𫝊旦受詔日食時上漢書五行
志日中時食從東北過半晡時復晡時食從西北日下
晡時復武五子昌邑王𫝊夜漏未盡一刻以火發書其
日中賀發晡時至定陶東方朔𫝊微行以夜漏下十刻
乃出旦明入山下是也紀夜則用星詩之言三星在天
三星在隅三星在戸春秋傳之言降婁中而旦是也(周禮)
(司寤氏以星分夜)不辨星則分言其夜曰夜中曰夜半曰夜鄉
晨是也分言其夜而不詳於是有五分其夜而言甲乙
丙丁戊者周禮司寤氏掌夜時注夜時謂夜晚早若今
甲乙至戊(顔氏家訓或問一夜何故五更答曰漢魏以來謂為甲夜乙夜丙夜丁夜戊夜亦云一更)
(二更三更四更五更皆以五為節所以然者假令正月建寅斗柄夕則指寅曉則指午矣自寅至午凡歷五辰)
(冬夏之月雖復長短參差然辰間遼闊盈不至六縮不至四進退常在五者之間更歷也經也故曰五更爾)
漢書西域傳杜欽曰斥候士五分夜擊刁斗自守天文
志本始元年四月壬戌甲夜地節元年正月戊午乙夜
六月戊戌甲夜三國志曹爽傳自甲夜至五鼓爽乃投
刀于地晉書趙王倫𫝊期四月三日丙夜一籌以鼓聲
為應是也五分其夜而不詳於是有言漏上幾刻者五
行志晨漏未盡三刻有兩月重見又云漏上四刻半乃
頗有光禮儀志夜漏未盡七刻鐘鳴受賀東方朔傳微
行以夜漏上十刻迺出王尊𫝊漏上十四刻行臨到外
戚𫝊晝漏上十刻而崩又云夜漏上五刻持兒與舜會
東交掖門自南北史以上皆然故素問曰一日一夜五
分之隋志曰晝有朝有禺有中有晡有夕夜有甲乙丙
丁戊而無十二時之目也唯歷書云雞三號卒明撫十
二節卒于丑而下文却云朔旦冬至正北又云正北正
西正南正東不直言子酉午夘漢書五行志言日加辰
已又言時加未翼奉𫝊言日加申又言時加夘王莽𫝊
天文郎按栻于前日時加某莽旋席隨斗柄而坐而吳
越春秋亦云今日甲子時加于已周髀經亦有加夘加
酉之言若紀事之文無用此者(南齊書天文志始有子時丑時亥時北齊書南)
(陽王綽𫝊有景時午時景時者丙時也)
左氏𫝊卜楚丘曰日之數十故有十時而杜元凱注則
以為十二時雖不立十二支之目然其曰夜半者即今
之所謂子也雞鳴者丑也平旦者寅也日出者夘也食
時者辰也禺中者已也日中者午也日昳者未也晡時
者申也日入者酉也黃昏者戌也人定者亥也一日分
為十二始見於此考之史記天官書曰旦至食食至日
昳日昳至餔餔至下餔下餔至日入素問藏氣法時論
有曰夜半曰平旦曰日出曰日中曰日昳曰下晡(王冰注以)
(日昳為土王下晡為金王又有曰四季者注云土王是今人所謂丑辰未戌四時也)吳越春秋有
曰時加日出時加雞鳴時加日昳時加禺中則此十二
名古有之矣史記孝景紀五月丙戌地動其蚤食時復
動漢書武五子廣陵王胥傳奏酒至雞鳴時罷王莽𫝊
以鷄鳴為時後漢書隗囂傳至昏時遂潰圍齊武王𫝊
至食時賜陳潰耿弇𫝊人定時步果引去來歙𫝊臣夜
人定後為何人所賊傷竇武傳自旦至食時兵降略盡
皇甫嵩𫝊夜勒兵鷄鳴馳赴其陳戰至晡時大破之晉
書戴洋𫝊永昌元年四月庚辰禺中時有大風起自東
南折木宋書符瑞志延康元年九月十日黃昏時月蝕
熒惑過人定時熒惑出營室宿羽林皆用此十二時
淮南子日出於暘谷浴于咸池拂于扶桑是謂晨明登
于扶桑之上爰始將行是謂朏明至于曲阿是謂朝明
臨于曾泉是謂早食次于桑野是謂宴食臻于衡陽是
謂禺中對于昆吾是謂正中靡于鳥次是謂小遷至于
悲谷是謂晡時迴于女紀是謂大遷經于泉隅是謂高
舂頓于連石是謂下舂爰止羲和爰息六螭是謂懸車
薄于虞泉是謂黃昏渝于蒙谷是謂定昏按此自晨明
至定昏為十五時而卜楚邱以為十時未知今之所謂
十二時者自何人定之也
素問中有言歲甲子者有言寅時者皆後人偽撰入之
也
年月朔日子
今人謂日多曰日子日者初一初二之類是也子者甲
子乙丑之類是也周禮職内注曰若言某月某日某甲
詔書或言甲或言子一也文選陳琳檄吳將校部曲文
年月朔日子李周翰注曰子發檄時也漢人未有稱夜
半為子時者誤矣古人文字年月之下必繫以朔必言
朔之第幾日而又繫之干支故曰朔日子也如魯相瑛
孔子廟碑云元嘉三年三月丙子朔廿七日壬寅又云
永興元年六月甲辰朔十八日辛酉史晨孔子廟碑云
建寧二年三月癸夘朔七日己酉樊毅復華下民租碑
云光和二年十二月庚午朔十三日壬午是也此日子
之稱所自起若史家之文則有子而無日春秋是也(後漢)
(書隗嚻檄文曰漢復元年七月己酉朔己巳不言廿一日)然在朔言朔在晦言晦而
旁死魄哉生明之文見於尚書則有兼日而書者矣
宋書禮志年月朔日甲子尚書令某甲下此古文移之
式也陳琳檄文但省一甲字耳
南史劉之遴與張纘等參校古本漢書稱永平十六年
五月二十一日己酉郎班固而今本無上書年月日子
隋書袁充上表稱寶歷之元改元仁壽歲月日子還共
誕聖之時
時有十二而但稱子猶之干支有六十而但稱甲子也
漢人之文有即朔之日而必重書一日者廣漢太守沈
子琚綿竹江堰碑云熹平五年五月辛酉朔一日辛酉
綏民校尉熊君碑云建安廿一年十(闕)月丙寅朔一日
丙寅此則繁而無用不若後人之簡矣
年號當從實書
正統之論始於習鑿齒不過帝漢而偽魏吳二國耳自
編年之書出而疑於年號之無所從而其論乃紛紜矣
夫年號與正朔自不相關故周平王四十九年而孔子
則書之為魯隱公之元年何也春秋魯史也據其國之
人所稱而書之故元年也晉之乘存則必以是年為鄂
侯之二年矣楚之檮杌存則必以是年為武王之十九
年矣觀左傳文公十七年鄭子家與晉韓宣子書曰寡
君即位三年而其下文曰十三年十四年十五年則自
稱其國之年也襄公二十二年少正公孫僑對晉之辭
曰在晉先君悼公九年我寡君於是即位而其下文遂
曰我二年我四年則兩稱其國之年也故如三國志則
漢人𫝊中自用漢年號魏人傳中自用魏年號吳人𫝊
中自用吳年號推之南北朝五代遼金並各自用其年
號此之謂從實(若病其難知只須别作年表一卷)且王莽簒漢而班固
作𫝊其於始建國天鳳地皇之號一一用以紀年蓋不
得不以紀年非帝之也後人作書乃以編年為一大事
而論世之學疏矣
春秋傳亦有用他國之年者齊襄公之二年鄋瞞伐齊
注云魯桓公之十六年僖之四年子然卒簡之元年士
子孔卒注云鄭僖四年魯襄六年鄭簡元年魯襄八年
漢時諸侯王得自稱元年漢書諸侯王表楚王戊二十
一年孝景三年(楚元王𫝊亦云)楚王延壽三十二年地節元年
之類是也淮南天文訓淮南元年冬太一在丙子謂淮
南王安始立之年也注者不逹乃曰淮南王作書之元
年又曰淮南王僭號此為未讀史記漢書者矣(趙明誠金石錄)
(有楚鐘銘惟王五十六祀之論正同此矣)
又考漢時不獨王也即列侯於其國中亦得自稱元年
史記高祖功臣侯年表高祖六年平陽懿侯曹參元年
孝惠六年靖侯窋元年孝文後四年簡侯竒元年是也
呂氏考古圖周陽侯甗鍑銘曰周陽侯家銅三習甗鍑
容五斗重十八斤六兩侯治國五年五月國鑄第四(呂大)
(臨曰侯治國五年者自以侯受侯嗣位之年數也)文選魏都賦劉良注文昌殿
前有鐘其銘曰惟魏四年歲次丙申龍次大火五月丙
寅作蕤賓鐘魏四年者曹操為魏公之四年漢獻帝之
建安二十一年也
元史順帝紀至正二十八年乃明洪武元年也直書二
十八年自是以下書曰後一年曰又一年四月丙戌帝
殂于應昌是時明太祖即位三年而猶書元主曰帝且
不以明朝之年號加之深得史法疑此出於上裁不獨
宋王二公之能守古法也(宋史馬廷鸞傳瀛國公即位召不至自罷相歸又十七年)
(而薨甚為得體然其他𫝊復有書至元者)
英宗命儒臣修續通鑑綱目亦書元順帝至正二十七
年不書吳元年
史書一年兩號
古時人主改元並從下詔之日為始未嘗追改以前之
月日也魏志三少帝紀上書嘉平六年十月庚寅下書
正元元年十月壬辰吳志三嗣主傳上書太平三年十
月己夘下書永安元年十月壬午晉書武帝紀上書魏
咸熙三年十一月下書泰始元年十二月景寅宋書武
帝紀上書晉元熙二年六月甲子下書永初元年六月
丁夘文帝紀上書景平二年八月丙申下書元嘉元年
八月丁酉明帝紀上書永光元年十二月庚申朔下書
泰始元年十二月丙寅唐書高宗紀上書顯慶六年二
月己未下書龍朔元年三月丙申朔中宗紀上書神龍
三年九月庚子下書景龍元年九月甲辰睿宗紀上書
景龍四年七月己巳下書景雲元年七月己巳玄宗紀
上書先天二年十二月庚寅朔下書開元元年十二月
己亥韓文公順宗實錄上書貞元二十一年八月庚子
下書永貞元年八月辛丑若此之類並是據實而書至
司馬温公作通鑑患其棼錯乃剏新例必取末後一號
冠諸春正月之前當時已有譏之者
春秋定公元年不書正月杜氏曰公即位在六月故正
義曰公未即位必不改元而於春夏即稱元年者未改
之日必承前君之年於是春夏當名此年為昭公三十
三年及六月既改之後方以元年紀事及史官定策須
有一統不可半年從前半年從後雖則年初亦統此歲
故入年即稱元年也漢魏以來雖於秋冬改元史於春
夏即以元年冠之是有因於古也按温公通鑑是用此
例然有不可通者春秋於昭公三十三年之春而即書
定公元年者昭公已薨於上年之十二月矣若漢獻帝
延康元年十月始禪于魏而正月之初漢帝尚存即加
以魏文黃初之號則非春秋之義矣豈有舊君尚在當
時之人皆稟其正朔而後之為史者顧乃追奪之乎
史家變亂年號始自隋書大業十二年十一月景辰唐
公入京師辛酉遥尊帝為太上皇立代王侑為帝改元
義寧而下即書云二年三月右屯衛將軍宇文化及等
作亂上崩于温室按此大業十三年煬帝在江都而蒙
以代王長安之號甚為無理作史者唐臣不得不爾然
於煬帝紀書十三年於恭帝紀書二年兩從其實似亦
未害
明朝太宗實錄上書四年六月己巳下書洪武三十五
年六月庚午正是史臣實書與前代合但不明書建文
年號後人因謂之革除耳英宗實錄上書景泰八年正
月辛巳下書天順元年正月壬午旬有六日而不沒其
實且如萬歷四十八年九月以後為泰昌元年若依温
公例取泰昌之號冠於四十八年春正月之前則詔令
文移一一皆當追改且上誣先皇矣故紀年之法從古
為正不以一年兩號三號為嫌
年號古今相同
水經注穀水下千金堨前云太和五年曹魏明帝之太
和也後云朝廷太和中元魏孝文帝之太和也
割并年號
唐朝一帝改年號者十餘其見於文必全書無割取一
字用之者至宋始有熙豐政宣建紹乾淳之語已是不
敬然猶一帝之號自相連屬無合兩帝而稱之者又必
用上一字惟元豐以元字與元祐無别故用下字明朝
文人有稱永宣成弘嘉隆合兩帝之號而為一稱(天啓六年)
(部疏稱正統正德為二正奉旨列聖年號昭然如何說二正)近又有去上字而稱慶
歷啓禎更為不通矣
地名割用一字如登萊如温台則可如真順廣大則不
通矣然漢人已有之史記天官書勃碣海岱之間氣皆
黑貨殖𫝊夫燕亦勃碣之間一都會也注云勃海碣石
漢書王莽𫝊成命於巴宕注云巴郡宕渠縣魏晉以下
始多此語常璩華陽國志分巴割蜀以成犍廣是犍為
廣漢二郡左思蜀都賦跨躡犍牂是犍為牂牁二郡魏
都賦恒碣碪&KR1095;於青霄是恒山碣石二山
人名割用一字者左傳以太皥濟水為皥濟(僖二十一年)史
記以黃帝老子為黃老(曹相國世家張釋之田叔魏其鄭當時列𫝊)以王喬
赤松子為喬松(蔡澤𫝊)以伊尹管仲為伊管(鄒陽𫝊)以絳侯
灌嬰為絳灌(賈生𫝊)
孫氏西齋錄
唐人作書無所回避孫樵所作西齋錄乃是私史至於
起王氏已廢之魂上配天皇條高后擅政之年下繫中
宗大義凜然視孔子之溝昭墓道不書定正而抑且過
之矣
此說本之沈既濟駮吳兢史議謂當并天后於孝和紀
每歲書某年春正月皇帝在房陵太后行某事改某制
則紀稱孝和而事述太后名禮兩得至於姓氏名諱入
宮之由歷位之資及才藝智略年辰崩葬別纂入皇后
𫝊列於廢后王庶人之下題其篇曰則天順聖武皇后
云事雖不行而史氏稱之(其後宋范祖禹作唐鑑竟用此書法)
通鑑書改元
晉書載記十六國時嗣位改元者皆在本年此史家取
便序事連屬書之其實皆改明年元也不容十六國之
中數十王皆不踰年而改元者也
金石錄據趙横山李君神碑石虎建武六年歲在庚子
與載記合若從帝紀則建武六年當是己亥今此碑與
西門豹祠殿基記皆是庚子以此知帝紀之失此是差
一年之證然載記亦不盡合昔人作史但存其年號而
已初不屑屑於歲月也
續綱目景炎三年五月以後為帝昺祥興元年非也黃
潛番禺客語改元在明年正月己酉朔蓋亦是即位之
初改明年元耳史家省文即繫於前年月日之下曰改
元祥興以此推十六國事必當同此
後元年
漢文帝後元年景帝中元年後元年當時只是改為元
年後人追紀之為中為後耳若武帝之後元元年則自
名之為後光武之中元元年梁武帝之中大通元年中
大同元年則自名之為中不可一例論也
元順帝至元元年重用世祖之號後人追紀之則曰後
至元元年
李茂貞稱秦王用天祐年號
通鑑後唐莊宗同光二年封岐王李茂貞為秦王比得
薛昌序所撰鳳翔法門寺碑天祐十九年建而其文已
稱秦王則前乎同光之二年矣蓋必茂貞所自稱又史
言茂貞奉天祐年號此碑之末亦書天祐十九年而篇
中歷述前事則並以天復紀年至天復二十年止亦與
史不合
五代史李彦威𫝊是時昭宗改元天祐遷於東都為梁
所迫而晉人蜀人以為天祐之號非唐所建不復稱之
但稱天復前蜀世家則云建與唐隔絶而不知故仍稱
天復其說不同按此碑則岐人亦稱天復史失之也
又今陽城縣有後周顯德二年徐綸撰龍泉禪院記内
述天祐十九年按此地本屬梁此記乃追削梁號而改
稱天祐者
通鑑書葬
通鑑書外國之葬如晉紀義熙六年九月下云甲寅葬
魏主珪於盛樂金陵不言魏葬而言葬魏或以為倣春
秋之文愚以為非也春秋書葬宋穆公葬衞桓公之類
皆魯遣其臣會葬故為此文(徐邈曰凡書葬者據我而言葬)若南北朝
時本國自葬則當書魏葬如宋紀景平元年十二月庚
子魏葬明元帝於金陵元嘉二十九年三月辛夘魏葬
太武皇帝於金陵則得之矣
通鑑書閏月
通鑑書閏月而不著其為何月謂倣春秋之法非也春
秋時閏未有不在歲終者自太初歷行每月皆可置閏
若不著其為何月或上月無事則後之讀者必費於追
尋矣新唐書亦然惟高宗顯慶二年正月無事乃書曰
閏正月壬寅如洛陽宮
史書人君未即位
史書人君未即位之例左傳晉文公未入國稱公子已
入國稱公史記漢高帝未帝稱漢王未王稱沛公
五年將戰垓下而曰皇帝在後絳侯柴將軍在皇帝後
至其下文乃曰諸侯及將相相與共請尊漢王為皇帝
於言為不順矣
沈約作宋書於本紀第十卷順帝昇明三年四月壬申
始書進齊公爵為齊王而前第八卷明帝泰始四年七
月庚申已書以驍騎將軍齊王為南兖州刺史自此以
下齊王之號累見於篇此言之不順也(蕭子顯南齊書亦同此例)
史書一人先後歷官
漢書溝洫志先稱博士許商次稱將作大匠許商後稱
河隄都尉許商此書一人而先後歷官不同之法
書君奭我聞在昔成湯既受命時則有若伊尹格于皇
天在太甲時則有若保衡伊尹保衡一人也湯時未為
保衡至太甲時始為此官故變文以稱之也
史書郡縣同名
漢時縣有同名者大抵加東西南北上下字以為別蓋
本於春秋之法燕國有二則一稱北燕邾國有二則一
稱小邾是其例也若郡國同名而不同地則於縣必加
一小字沛郡不治沛治相故書沛縣為小沛廣陽國不
治廣陽治薊故書廣陽縣為小廣陽丹陽郡不治丹陽
治宛陵故書丹陽縣為小丹陽(今順天府保定縣稱小保定寧國府太平縣稱)
(小太平)後人作史混書之而無別矣
郡國改名
後漢書光武紀建武六年春正月丙辰改舂陵鄉為章
陵縣十七年冬十月甲申幸章陵修園廟祠舊宅又云
乃悉為舂陵宗室起祠堂上言章陵見名也下言舂陵
本舂陵侯之宗室不可因縣名而追改之也此史家用
字之密也
史記南越王尉佗者真定人也此未當當曰東垣人盧
綰𫝊高帝十一年冬更東垣為真定儒林𫝊漢興田何
以齊田徙杜陵師古曰初徙時未為杜陵蓋史家追言
之也
漢書夏侯勝𫝊夏侯勝字長公初魯共王分魯西寧鄉
以封子節侯別屬大河大河後更名東平故勝為東平
人趙廣漢𫝊趙廣漢字子都涿郡蠡吾人也故屬河間
後漢書黨錮𫝊劉祐中山安國人也安國後別屬博陵
夏侯湛東方朔畫像贊大夫諱朔字曼倩平原厭次人
也魏建安中分厭次以為樂陵郡故又為郡人焉此郡
國改名之例
史書人同姓名
史記漢高帝時有兩韓信則別之曰韓王信漢書王莽
時有兩劉歆則別之曰國師劉歆此其法本於春秋左
氏𫝊襄公二十五年齊崔杼弑其君光事中有兩賈舉
則別之曰侍人賈舉
金史有二額爾克曰草火額爾克板子額爾克有
三羅索曰大羅索曰中羅索曰小羅索
述古
凡述古人之言必當引其立言之人古人又述古人之
言則兩引之不可襲以為已說也詩曰自古在昔先民
有作程正叔𫝊易未濟三陽皆失位而曰斯義也聞之
成都隱者是則時人之言而亦不敢沒其人君子之謙
也然後可與進於學
引古必用原文
凡引前人之言必用原文水經注引盛弘之荆州記曰
江中有九十九洲楚諺云州不百故不出王者桓玄有
問鼎之志乃增一洲以充百數僭號數旬宗滅身屠及
其傾敗洲亦消毁今上在西忽有一洲自生沙流迴薄
成不淹時其後未幾龍飛江漢矣注乃北魏酈道元作
而記中所指今上則南宋文帝以宜都王即帝位之事
古人不以為嫌
引書用意
書泰誓受有億兆夷人離心離德予有亂臣十人同心
同德左傳引之則曰太誓所謂商兆民離周十人同者
衆也(成元年)淮南子舜釣於河濱期年而漁者爭處湍瀨
以曲隈深潭相予爾雅注引之則曰漁者不爭隈此皆
略其文而用其意也
文章推服古人
韓退之文起八代之衰於駢偶聲律之文宜不屑為而
其滕王閣記推許王勃所為序且曰竊喜載名其上詞
列三王之次有榮耀焉李太白黃鶴樓詩曰眼前有景
道不得崔顥題詩在上頭所謂自古在昔先民有作者
也今之好譏訶古人翻駁舊作者其人之宅心可知矣
宋洪邁從孫倬丞宣城自作題名記邁告之曰他文尚
可隨力工拙下筆如此記豈宜犯不韙哉蓋以韓文公
有藍田縣丞廳壁記故也夫以題目之同於文公而以
為犯不韙昔人之謹厚何如哉
史書下兩曰字
注疏家凡引書下一曰字引書之中又引書則下一云
字云曰一義變文以便讀也此出於論語牢曰子云是
也若史家記載之辭可下兩曰字尚書多方周公曰王
若曰是也(孟子書多有兩曰字如公都子曰告子曰公孫丑問曰高子曰公孫丑曰伊尹曰公孫丑)
(曰詩曰)
書家凡例
古人著書凡例即隨事載之書中左傳中言凡者皆凡
例也易乾坤二卦用九用六者亦凡例也
分題
古人作書於一篇之中有分題則標篇題於首而列分
題於下如爾雅釋天一篇下列四時祥災歲陽歲名月
陽月名風雨星名祭名講武旌旂呂氏春秋孟春紀第
一下列正月紀本生重已貴公去私是也疏家謂之題
上事謂標題上文之事若周公踐阼及詩篇章句皆篇
末題之故此亦爾今按禮記文王世子篇有曰文王之
為世子也有曰教世子有曰周公踐阼樂記篇有曰子
貢問樂亦同此例後人誤連於本文也又如漢書禮樂
志郊祀歌練時日一帝臨二凡十九首皆著其名於本
章之末安世房中歌桂華美芳二題傳寫之誤遂以冠
後
爾雅釋親一篇石經本宗族二字在晜兄也之後母黨
二字在從母姊妹之後妻黨二字在為姒婦之後昏姻
二字在吾謂之甥也之後今國子監刻本皆改之
日知錄卷二十
