日知錄卷二十二崑山顧炎武撰
四海
書正義言天地之勢四邊有水鄒衍書言九州之外有
大瀛海環之是九州居水内故以州爲名(州古洲字)然五經
無西海北海之文而所謂四海者亦㮣萬國而言之爾
(禮記祭義推而放諸西海而準推而放諸北海而準亦是㮣言之海至左傳齊桓公言寡人處北海則直指齊)
(地而孟子言伯夷辟紂居北海之濱唐時以濰州為北海郡而樂昌縣遂有伯夷廟)爾雅九夷八
蠻六戎五狄謂之四海周禮校人凡將有事於四海山
川註四海猶四方也則海非真水之名易卦兊爲澤而
不言海禮記鄉飲酒義曰祖天地之左海也則又以見
右之無海矣(史記日者傳地不滿東南以海為池)虞書禹言予决九川距
四海據禹貢但有一海而南海之名猶之西河即此河
爾
禹貢之言海有二柬漸于海實言之海也聲教訖于四
海槩言之海也
宋洪邁謂海一而已地勢西北高東南下所謂東此南
三海其實一也北至於青滄則曰北海南至於交廣則
曰南海東漸吳越則曰東海無繇有所謂西海者詩書
禮經之稱四海蓋引類而言之至如莊子所謂窮髮之
北有冥海及屈原所謂指西海以爲期皆寓言爾程大
昌謂條支之西有海先漢使固嘗見之而載諸史(史記大宛)
(傳于寘之西則水皆西流注西海又曰奄蔡在康居西北可二千里臨大澤無崖蓋乃北海云漢書西域傳條)
(支國臨西海)
後漢班超又遣甘英軰親至其地而西海之西又有大
秦夷人與海商皆常往來霍去病封狼居胥山其山實
臨瀚海蘇武郭吉皆爲匈奴所幽寘諸北海之上而唐
史又言突厥部北海之北有骨利幹國在海北岸然則
詩書所稱四海實環華裔而四之非寓言也然今甘州
有居延海西寧有青海雲南有滇海安知漢唐人所見
之海非此類邪
九州
九州之名始見於禹貢(祭法共工氏之霸九有也其子曰后土能平九州此前乎禹而)
(有九州之名)周禮職方氏疏曰自神農以上有大九州柱州
迎州神州之等至黃帝以來德不及遠惟於神州之内
分爲九州(史記孟子荀卿傳騶衍言中國名曰赤縣神州赤縣神州内自有九州禹之序九州是也)
(不得爲州數中國外如赤縣神州者九乃所謂九州也)蓋天下有九州古之帝者
皆治之後世德薄止治神州神州者東南一州也(河圖括地)
(象東南神州正南卬州西南戎州正西弇州正中冀州西北柱州北方玄州東北咸州正東陽州淮南子地形)
(訓同而以西北爲台州正北爲濟州東北爲薄州正東爲陽州隋書北郊之制有神州迎州冀州戎州拾州柱)
(州營州咸州陽州唐初房玄齡與禮官議以爲神州者國之所託餘八州則義不相及遂除迎州等八座惟祭)
(皇地祗及神州)此荒誕之說固無足采然中國之大亦未有窮
其涯域者尹耕兩鎮志引漢書地理志言黃帝方制萬
里畫埜分州得百里之國萬區而疑不盡於禹九州之
内且曰以今觀之涿鹿(今保安州)東北之極陬也而黃帝以
之建都釡山(在懷來城北)塞上之小山也而黃帝以之合符
則當時藩國之在其西北者可知也(晉載記慕容廆以大棘城即帝顓頊)
(之墟也乃移居之通典棘城在營州柳城東南一百七十里)秦漢以來匃奴他部如
爾朱宇文之類往往祖黃帝穪昌意後亦一證也(按魏周諸)
(書惟云魏之先出自黃帝軒轅氏黃帝子曰昌意昌意之少子受封北國而爾朱氏無聞宇文氏則云其先出)
(自炎帝神農氏今舍拓䟦而言爾朱宇文□也遼史言耶律嚴稱遼爲軒轅後)厥後昌意降
居帝摰遜位至於洪水之災天下分絶而諸侯之不朝
者有矣以書考之禹别九州而舜又肇十二州其分爲
幽并營者皆在冀之東北(書肇十有二州傳云肇始也禹治水之後舜分冀州爲幽)
(州并州分青州爲營州始置十二州北高誘註淮南子云古之幽都在鴈門以)必其前閉而
後通前距而後服者也而此三州以外則舜不得而有
之矣此後世幅員所以止於禹迹九州之内而天地之
氣亦自西北而趨於東南日荒日闢而今猶未已也(蔡仲)
(默書傳亦謂當舜之時冀北之地未必荒落如後世)騶子之言雖不盡然亦豈可
謂其無所自哉
幽并營三州在禹貢九州之外先儒謂以冀青二州地
廣而分之殆非也(孔安國馬融竝云遼疏謂堯時青州當越海而有東益無據)幽則
今涿易以北至塞外之地(書流共工于幽洲孟子作州括地志云在䄠州燕樂縣界)
(今順天有密雲縣)并則今忻代以北至塞外之地營則今遼東
大寧之地其山川皆不載之禹貢故靡得而詳(凡漢之上谷漁)
(陽右北平遼西遼東山川皆不載之禹貢惟碣石爲右北平驪城縣山然此但島夷之貢道爾)然而益
稷之書謂弼成五服至于五千則冀方之北不應僅數
百里而止遼史地理志言幽州在渤碣之間并州北有
代朔營州東曁遼海營衛志言冀州以南歷洪水之變
夏后始制城郭其人土著而居并營以北勁風多寒隨
陽遷徙歲無寧居曠土萬里或其說之有所本也劉三
吾書傳謂孔氏以遼東屬青州隔越巨海道里殊遠非
所謂因高山大川以爲限之意蓋幽并營三州皆分冀
州之地(又引歐陽忞輿地廣記以遼東營州屬冀州)今亦未有所攷
禹畫九州在前舜肇十二州在後肇始也昔但有九州
今有十二州自舜始也(漢書地理志堯遭洪水天下分絶爲十二州使禹治之更制九)
(州與書肇十有二州之文不同蓋漢人之說如此故王莽據之爲奏陳氏經曰禹貢之作乃在堯時至舜時乃)
(分九州爲十二州至夏之世又并爲九州故傳言貢金九牧竹書紀年帝舜三十三年夏后受命于神宗遂)
(復九州亦未可信)然則謂禹貢九州爲盡虞夏之彊域者疏矣
夏商以後沿上世九州之名各就其彊里所及而分之
故每代小有不同(周書爾雅各與禹貢不同)周禮量人掌建國之法
以分國爲九州曰分則不循於其舊可知矣(周禮職方東北曰幽)
(州其山曰醫無閭藪曰豯養山川曰河泲浸曰菑時醫無閭在今遼東廣寧衛豯養澤註云在長廣今山陽萊)
(陽縣已無迹可考而青之菑時兖之河泲襍出於一條之中殆不可據)
州有二名舜典肇十有二州禹貢九州大名也周禮大
司徒五黨爲州州長註二千五百家爲州左傳僖十五
年晉作州兵宣十一年楚子入陳鄕取一人焉以歸謂
之夏州昭二十二年晉籍談荀躒帥九州之戎(註州鄉属也五)
(州爲鄕)哀四年士蔑乃致九州之戎十七年衛侯登城以
望見戎州國語謝西之九州何如(註謝西有九州二千五百家爲州)竝
小名也陳祥道禮書二百一十國謂之州五黨亦謂之
州萬二千五百家謂之遂一夫之間亦謂之遂王畿謂
之縣五鄙亦謂之縣(江淮河濟謂之四瀆而易坎爲水爲溝瀆大小之極不嫌同名)
六國獨燕無後
春秋之時楚最彊楚之官令尹最貴而其爲令尹者皆
同姓之親至於六國已滅之後而卒能自立以亡秦者
楚也嘗考夫七國之時人主多任其貴戚如孟嘗平原
信陵三公子毋論楚之昭陽昭奚恤昭睢韓之公仲公
叔趙之公子成趙豹趙奢齊之田嬰田忌田單單之功
至於復齊國至秦則不用矣而涇陽高陵之軰猶以擅
國聞獨燕蔑有子之之於王噲未知其親疎自昭王以
降無一同姓之見於史者及陳項兵起立六國後而孫
心王楚儋王齊咎王魏已而歇王趙成王韓惟燕人乃
立韓廣豈王喜之後無一人與不然燕人之哀太子丹
豈下於懷王而忍亡之也蓋燕宗之不振久矣嗚呼楚
用其宗而立懷王者楚也燕用非其宗而立韓廣者燕
也然則晉無公族而六卿分秦無子弟而閻樂弑魏削
藩王而陳留簒于司馬宋卑宗子而二帝没于金人皆
是道矣詩曰宗子維城無俾城壊無獨斯畏其斯之謂
與
郡縣
漢書地理志言秦并兼四海以爲周制微弱終爲諸侯
所喪故不立尺土之封分天下爲郡縣盪滅前聖之苗
裔靡有孑遺後之文人祖述其說以爲廢封建立郡縣
皆始皇之所爲也以余觀之殆不然左傳僖公三十三
年晉㐮公以再命命先茅之縣賞胥臣宣公十一年楚
子縣陳十二年鄭伯逆楚子之辭曰使改事君夷于九
縣(註楚滅諸小國爲九縣)十五年晉侯賞士伯以瓜衍之縣成公
六年韓獻子曰成師以出而敗楚之二縣㐮公二十六
年蔡聲子曰晉人將與之縣以比叔向三十年絳縣人
或年長矣昭公三年二宣子曰晉之别縣不惟州五年
薳啟疆曰韓賦七邑皆成縣也(註成縣賦百乘也)又曰因其十
家九縣其餘四十縣十年叔向曰陳人聽命而遂縣之
二十八年晉分祁氏之田以爲七縣分羊舌氏之田以
爲三縣哀公十七年子榖曰彭仲爽申俘也文王以爲
令尹實縣申息晏子春秋昔我先君桓公予管仲狐與
榖其縣十七說苑景公令吏致千家之縣一於晏子戰
國策智過言於智伯曰破趙則封二子者各萬家之縣
一史記秦本紀武公十年伐邽冀戎初縣之十一年初
縣杜鄭吳世家王餘祭三年予慶封朱方之縣則當春
秋之世滅人之國者固已爲縣矣(按昭二十九年傳蔡墨言劉累遷于魯縣)
(則夏后氏已有縣之名周禮小司徒四甸爲縣遂人五鄙爲縣縣士註距王城二百里以外至四百里曰縣亦)
(作寰國語管子制齊三鄉爲寰寰有寰帥十寰爲屬屬有大夫顔師古曰古書縣邑字皆作寰以縣爲縣掛)
(字後人轉用爲州縣字其縣掛之縣又加心以别之也)史記吳王發九郡兵伐齊
范蜎對楚王曰楚南塞厲門而郡江東甘茂謂秦王曰
宜陽大縣名曰縣其實郡也春申君言於楚王曰淮北
地邊齊其事急請以爲郡便匈奴傳言趙武靈王置雲
中鴈門代郡燕置上谷漁陽右北平遼西遼東郡以屯
守又言魏有河西上郡以與戎界邊則當七國之世而
固已有郡矣(哀公二年傳趙簡子誓曰克敵者上大夫受縣下大夫受郡杜氏註引周書作雒篇)
(千里百縣縣有四郡古時縣大而郡小初說文周制天子地方千里分爲百縣縣有四郡至秦置三十六郡)
(以監其縣今按史記吳王及春申君之事則郡之統縣固不始於秦也)吳起爲西河守馮
亭爲上黨守李伯爲代郡守西門豹爲鄴令荀况爲蘭
陵令城渾說楚新城令衛有蒲守韓有南陽假守魏有
安邑令蘇代曰請以三萬戶之都封太守千戶封縣令
(趙封馮亭亦云)而齊威王朝諸縣令長七十二人則六國之未
入於秦而固已先爲守令長矣故史言樂毅下齊七十
餘城皆爲郡縣而齊湣王遺楚懷王書曰四國争事秦
則楚爲郡縣矣張儀說燕昭王曰今時趙之於秦猶郡
縣也安得謂至始皇而始罷矦置守邪傳稱禹會諸侯
執玉帛者萬國至周武王僅千八百國春秋時見於經
傳者百四十餘國又并而爲十二諸侯又并而爲七國
此固其勢之所必至秦雖欲復古之制一一而封之亦
有所不能而謂罷侯置守之始於秦則儒生不通古今
之見也
秦分天下爲三十六郡其中西河上郡則因魏之故雲
中鴈門代郡則趙武靈王所置上谷漁陽右北平遼西
遼東郡則燕所置史記不志地理而見之於匃奴之傳
孟堅志皆謂之秦置者以漢之所承者秦不言魏趙燕
爾
秦始皇議封建實無其本假使用淳于越之言而行封
建其所封者不過如穣侯涇陽華陽高陵君之屬而已
豈有建國長世之理
秦始皇未滅二國
古封建之國其未盡滅於秦始皇者衛世家言二世元
年廢衛君角爲庶人是始皇時衛未嘗亡也(漢書地理志始皇既)
(并天下猶獨置衛君二世時乃廢爲庶人凡四十世九百年最後絶)越世家言越以此散
諸族子争立或爲王或爲君濱于江南海上服朝于楚
秦始皇本紀言二十五年王翦遂定荆江南地降越君
漢興有東海王搖閩越王無諸之屬(如今世之土司)是越未嘗
亡也西南夷傳又言秦滅諸侯惟楚苗裔尚有滇王然
則謂秦滅五等而立郡縣亦舉其大勢然耳
漢王子侯
漢王子侯之盛無過哀平之間王莽傳五威將帥七十
二人還奏事漢諸侯王爲公者悉上璽綬爲民(後漢書城陽恭)
(王祉傳莾簒立劉氏爲侯者皆降稱子食孤卿祿後皆奪爵)後漢光武紀建武二年
十二月戊午詔曰惟宗室列侯爲王莽所廢先靈無所
依歸朕甚愍之其竝復故國若侯身已没屬所上其子
孫見名尚書封拜是皆絶於莽而復封於光武之時然
漢書表傳中往往言王莽簒位絶而表言安衆侯崇居
攝元年舉兵爲王莽所滅侯寵建武二年以崇從父弟
紹封十三年侯松嗣今見師古曰作表時見爲侯也表
言今見者止此一人是光武之時侯身已没者其子孫
亦但隨宜封拜而已(光武紀十三年下云其宗室及絶國封侯者凡一百三十七人)惟
安衆之以故國紹封者褒崇之忠非通例也又莽傳云
嘉新公國師以符命爲予四輔明德侯劉龔率禮侯劉
嘉等凡三十二人皆知天命或獻天符或貢昌言或捕
告反寇諸劉與三十二人同宗共祖者勿罷賜姓曰王
唯國師公以女配莽子故不賜姓武五子傳廣陽王嘉
以獻符命封扶美侯賜姓王氏諸侯王表魯王閔獻神
書言莽德封列侯賜姓王中山王成都獻書言莽德封
列侯賜姓王王子侯表新鄕侯佟(莽傳作信鄉侯)元始五年上
書言莽宜居攝莽簒位賜姓王若此之類光武豈得而
復封之乎又王子侯表序曰元始之際王莽攝朝僞褒
宗室侯及王之孫焉居攝而愈多非其正故弗錄旋踵
亦絶又可見莽攝位之所封者光武皆不紹封也夫惟
於親親之中而寓褒忠之意則於安衆之封見之(後漢書卓)
(茂傳云劉宣字子高安衆侯崇之從弟知王莽當簒乃變名姓抱經書隱避林薮建武初乃出光武以宣襲封)
(安衆侯宣或即寵之誤又李通傳云永平中顯宗幸宛詔諸李隨安衆宗室會見註引謝承書曰安衆侯崇長)
(沙定王五代孫與宗人討莽有功隨光武河北破王郎朝廷高其忠壯策文嗟歎以厲宗室以表計之雖正是)
(五代孫而以紹封者爲名崇殊爲舛錯當以前漢表爲正又劉隆傳曰隆字元伯南陽安衆侯宗室也王莽)
(居攝中隆父禮與安衆侯崇起兵誅莽事泄隆以年未七歲故得免)史文雖略千載之下
可以情測也此一代之大典不可不論
武五子傳昌邑王賀廢封爲海昏侯薨元帝復封賀子
代宗爲海昏侯傳子至孫今見爲侯表云賀以神爵三
年薨坐故行滛辟不得置後初元三年釐侯代宗以賀
子紹封傳至孫原侯保世嗣傳至曾孫侯會邑嗣免建
武復封是光武之復封有此二人安衆以褒忠海昏以
嘗居尊位故與
功臣表蕭何九世孫禹王莽始建國元年更爲蕭鄉侯
莽敗絶曹參十世孫宏舉兵佐軍(本傳云先降河北)詔封平陽
侯十一世侯曠嗣今見非光武之薄於鄼侯而厚於平
陽也非有功不侯高帝法也
紅陽侯王泓以與諸劉結恩父丹降爲將軍戰死(見元后傳)
冨平侯張純以先來詣闕(見后漢書本傳)皆得紹封(按功臣侯復封者三)
(人恩澤侯復封者四人高昌侯董永歸德侯㐮平昌侯王獲三人功状無考而周承休侯常自以周後)而
杜憲趙牧竝以先降梁王不得嗣光武命功之典如此
漢侯國
漢書地理志京兆尹左馮翊右扶風竝無侯國以在畿
内故也然功臣侯表有陽陵侯傅寬高陵侯王虞人恩
澤侯表有高陵侯翟方進竝左馮翊縣名功臣侯表平
陵侯蘇建平陵侯范明友右扶風縣名而高陵下曰琅
邪二平陵下曰武當則知此鄉名之同於縣者而非三
輔也若後漢則新豐侯單超新豐侯叚熲京兆縣夏陽
侯馮異櫟陽侯景丹臨晉侯楊賜竝左馮翊縣好畤侯
耿弇槐里侯萬修槐里侯竇武槐里侯皇甫蒿栒邑侯
宋弘&KR1307;侯董卓竝右扶風縣而嵩傳云食槐里美陽兩
縣八千戶蓋東都之後三輔同於郡國矣
地理志侯國有注有不注殆不可曉意者班史亦仍前
人之文止據其時之見在者而書之乎
都
詩毛氏傳下邑曰都後人以爲人君所居非也(帝王世紀天子)
(所宮曰都釋名都者國君所居)考之經則書之云大都小伯詩之云在
浚之都作都于向者皆下邑也左傳曰先王之制大都
不過參國之一中五之一小九之一(隱公元年)又曰邑有宗
廟先君之主曰都無曰邑(莊公二十八年)故晉二五言于獻公
曰狄之廣莫於晉爲都謂蒲也屈也士伯謂叔孫昭子
曰將館子於都謂箕也公孫朝謂季平子曰有都以衛
國也謂成也仲由爲季氏宰將堕三都謂郈也費也成
也萊章曰往歲克敵今又勝都謂廩邱也孟子王之爲
都者臣知五人焉謂平陸也韓子衛嗣君以一都買一
胥靡謂左氏也史記趙良勸商君歸十五都灌園於鄙
(秦封鞅商十五邑)秦王請藺相如召有司案圖指從此以往十
五都予趙齊王令章子將五都之兵因北地之衆以伐
燕張儀說楚王請效萬家之都以爲湯沐之邑而陳恢
見沛公亦曰宛大郡之都也其名始於周禮小司徒九
夫爲井四井爲邑四邑爲丘四丘爲甸四甸爲縣四縣
爲都(註四縣爲都方四十里)而王之子弟所封及公卿之采邑在
焉於是乎有都宗人都司馬其後乃爲大邑之稱耳(縣士)
(註距王城四百里以外至五百里曰都)故詩云彼都人士禮記月令命農
勉作毋休于都而宰夫掌郡都縣鄙之治(註羣都諸采邑也)商
子言百都之尊爵厚祿史記信陵君之諫魏王謂所亡
於秦者大縣數十名都數百則皆小邑之稱也三代以
上若湯居亳太王居邠竝言居不言都至秦始皇始言
吾聞周文王都豐武王都鎬豐鎬之間帝王之都也而
項羽分立諸侯王遂各以其所居之地爲都王莽下書
言周有東都西都之居而以雒陽爲新室東都常安爲
新室西都(莽改長安曰常安)後世因之遂以古者下邑之名爲
帝王京師之號蓋習而不察矣
史記商君傳築冀闕宮庭於咸陽秦自雍徙都之而集
小都鄉邑聚爲縣置令丞凡三十一縣上都國都之都
下都都鄙之都史文兼古今語
漢書晁錯傳言憂勞百姓列侯就都是以所封國邑爲
都後漢書安帝紀徙金城郡都㐮武龐參傳燒當羌種
號多等皆降始復得還都令居是以郡治爲都而食貨
志言長安及五都以雒陽邯郸臨甾宛成都爲五都而
長安不與焉此又所謂通邑大都居一方之會者也(如張)
(衡南都賦徐幹齊都賦劉邵趙都賦庾闡揚都賦)若後世國都之名專於天子
而諸侯王不敢稱矣
史記孝景中三年軍東都門外此時未有東都其曰東
都門猶言東郭門也(程大昌以爲自此出雒陽東都者非)三輔黃圖長安
城東出北頭第一門曰宣平門民間所謂東都門
鄉里
以縣統鄉以鄉統里備書之者史記老子楚苦縣厲鄉
曲仁里人樗里子室在昭王廟西渭南隂鄉樗里是也
書縣里而不言鄉史記高祖沛豐邑中陽里人(應劭曰沛縣也)
(豐其鄉也)聶政軹深井里人淳于意師臨菑元里公乘陽慶
漢書衛太子亡至湖泉鳩里是也亦有書鄉而不言里
史記陳丞相平陽武戶牖鄉人王翦頻陽東鄉人是也
古時鄉亦有城漢書朱邑傳其子葬之桐鄉西郭外
都鄉
集古錄宋宗慤母夫人墓誌湼陽縣都鄉安衆里人又
云窆于秣陵縣都鄉石泉里都鄉之制前史不載按都
鄉蓋即今之坊廂也漢濟陰太守孟郁堯廟碑成陽仲
氏居都鄉高相里
都鄉侯
後漢封國之制有鄉侯有都鄉侯傳中言都鄉侯者甚
多皇甫嵩封槐里侯忤中常侍趙忠張譲削戶六千更
封都鄉侯具瑗有罪詣獄謝上還東武侯印綬(上文作東武陽)
(侯)詔貶爲都鄉侯是都鄉侯在列侯之下也趙忠以與
誅梁冀功封都鄉侯(單超傳但言鄉侯今從本傳)延熹八年貶爲關
内侯(本傳作關中侯今從單超傳)是都鄉侯在關内侯之上也(關内侯無)
(食邑如淳以爲但爵其身見史記高后紀註在吳志孫賁封都亭侯子鄰嗣進封都鄉侯是都鄉侯都亭侯)
(之上)良賀卒帝封其養子爲都鄉侯三百戶是都鄉侯所
食之戶數也梁冀得罪徙封比景都鄉侯是都鄉侯亦
必有所封之地而不言者史略之也鄉侯都亭侯亭侯
或言地或不言地亦同此(皇后紀都亭侯註凡言都亭者並城内亭也宋書百官)
(志縣侯第三品鄉侯第四品亭侯第五品關内侯第六品而無都鄉侯都亭侯)
封君
七國雖稱王而其臣不過稱君孟嘗君平原君信陵君
春申君是也秦則有稱侯者如穣侯應侯文信侯而蔡
澤但爲剛成君漢興列侯曰侯關内侯曰君孔霸以師
賜爵關内侯號褒成君其薨也謚曰烈君(孔光傳)
圖
宋時登科錄必書某縣某鄉某里人蕭山縣志曰改鄉
爲都改里爲圖自元始嘉定縣志曰圖即里也不曰里
而曰圖者以每里册籍首列一圖故名曰圖是矣今俗
省作啚謝少連作歙志乃曰啚音鄙左傳都鄙有章即
其立名之始(趙宦光亦曰都鄙本作啚俗誤讀圖)其說鑿矣
亭
秦制十里一亭十亭一鄉(風俗通曰漢家因秦大率十里一亭亭留也蓋行旅宿會)
(之所)以今度之蓋必有居舍如今之公署鄭康成周禮遺
人註曰若今亭有室矣故霸陵尉止李廣宿亭下張禹
奏請平陵肥牛亭部處上以賜禹徙亭它所而漢書註
云亭有兩卒一爲亭父掌開閉掃除一爲求盜掌逐捕
盜賊(任安先爲求盗亭父後爲亭長)是也(晉時有亭子劉卞爲縣小吏功曹銜之以他事補亭子)
又必有城池如今之村堡(今福建廣東凡廵司皆有城)韓非子吳起
爲魏西河守秦有小亭臨境起攻亭一朝而拔之漢書
息夫躬歸國未有第宅寄居邱亭姦人以爲侯家富常
夜守之匈奴傳見畜布野而無人牧者怪之乃攻亭後
漢書公孫瓉傳卒逢鮮卑數百騎乃退入空亭是也(減宣)
(怒其吏成信信亡藏上林中宣使&KR1307;令將吏卒闌入上林中蠶室門攻亭格殺信是上林中亦有亭也)又
必有人民如今之鎮集漢封功臣有亭侯是也亦謂之
下亭風俗通鮑宣州牧行部多宿下亭是也其都亭則
如今之關廂司馬相如往臨邛舍都亭(史記索隱曰郭下之亭也漢書)
(註師古曰臨邛所治都之亭後漢陳實嘗爲都亭刺佐)嚴延年母止都亭不肯入
府何竝斬王林卿奴頭并所剝建鼓置都亭下後漢書
陳王寵有彊弩數千張出軍都亭會稽太守尹興使陸
續於都亭賦民饘粥酒泉龐娥刺殺讐人於都亭吳志
魏使邢貞拜權爲吳王權出都亭候貞是也京師亦有
都亭後漢書張綱埋其車輪於雒陽都亭竇武召會北
軍五校士屯都亭何進率左右羽林五營士屯都亭王
喬爲葉令帝迎取其鼓置都亭下是也蔡質漢儀雒陽
二十四街街一亭十二城門門一亭人謂之旗亭史記
三代世表褚先生言與方士考功會旗亭下是也(西京賦曰)
(旗亭五重薛綜註旗亭市門樓也立旗於其上故取名焉)後代則但有郵亭驛亭之
名而失古者居民之義矣(晉書載記慕容垂請入鄴城拜廟苻丕不許乃潜服而入)
(亭吏禁之垂怒斬吏燒亭而去是晉時尚有亭名)
亭侯
通典獻帝建安初封曹操爲費亭侯亭侯之制自此始
也恐不然靈帝以解瀆亭侯入繼桓帝紀封單超等五
人爲縣侯尹勲等七人爲亭侯列傳中爲亭侯者甚多
大抵皆在章和以後丁綝言能薄功微得鄉亭厚矣樊
宏願還夀張食小鄉亭則建武中似已有亭侯矣(楚漢春秋)
(高祖封許負爲鳴雌亭侯裴松之曰高祖時封皆列侯未有鄉亭之爵疑爲不然蜀志中山靖王子貞元狩六)
(年封涿縣陸城亭侯按漢書作陸城侯志文衍一亭字)
漢書王莽傳改大郡至分爲五郡縣以亭爲名者三百
六十以應符命文
社
社之名起於古之國社里社故古人以鄉爲社大戴禮
千乘之國受命於天子通其四疆教其書社管子方六
里名之曰社是也左傳昭公二十五年齊侯唁公曰自
莒疆以西請致千社註二十五家爲社千社二萬五千
家(史記孔子世家冉有曰雖累千社夫子不利也索隱曰二十五家爲社)哀公十五年齊
與衛地自濟以西禚媚杏以南書社五百晏子景公予
魯君地山隂數百社又曰景公祿晏子以平隂與槀邑
反市者十一社又曰昔吾先君桓公以書社五百封管
仲不辭而受荀子與之書社三百而富人莫之敢距戰
國策秦王使公子他謂趙王曰大國不義以告敝邑而
賜之二社之地商子湯武之戰士卒坐陳者里有書社
吕氏春秋武王勝殷諸大夫賞以書社又曰衛公子啟
方以書社四十下衛又曰越王請以故吳之地隂江之
浦書社三百以封墨子今河南太原青州鄉鎮猶以社
爲稱古者春秋祭社一鄉之人無不會集三國志注蔣
濟爲太尉嘗與桓範會社下是也漢書五行志兗州刺
史浩賞禁民私所自立社臣瓚曰舊制二十五家爲一
社而民或十家五家共爲田社是私社隋書禮儀志百
姓二十五家爲一社其舊社及人稀者不限後人聚徒
結會亦謂之社萬歷末士人相會課文各立名號亦曰
某社某社崇禎中有陸文升奏訐張溥等復社一事至
奉旨察勘在事之官多被降罰宋史薛顔傳耀州豪姓
李甲結客數十人號没命社會鞏傳章丘民聚黨村落
間號霸王社石公弼傳揚州羣不逞爲俠於閭里號亡
命社而隋末譙郡賊有黑社白社之名元史泰定帝紀
禁饑民結扁擔社傷人者杖一百不知後之士人何取
而名此也天啟以後士子書刺往來社字猶以爲汎而
曰盟曰社盟此遼史之所謂刺血友也
今日人情相與惟年社鄉宗四者而已除却四者便同
秦越
歷代帝王陵寢
宋太祖乾德四年十月癸亥詔歷代帝王陵寢太昊以
下十六帝各給守陵五戶蠲其他役長吏春秋奉祀商
中宗以下十帝各給三戶歲一享秦始皇以下十五帝
各給二戶三歲一祭周桓王以下三十八帝州縣常禁
樵采仍詔吳越國王錢俶修奉禹墓其時天下未一而
首發此詔可謂盛德之事惜當日儒臣考之不審以致
傳訛後世如云周文王武王成王康王竝葬京兆咸陽
縣者按劉向曰文武周公葬于畢史記周本紀太史公
曰畢在鎬東南杜中皇覧曰文王武王周公冢皆在京
兆長安鎬聚柬杜中(後漢志鎬在上林苑東孟康曰長安西南有鎬池)郭璞山
海經註同書序周公薨成王葬于畢傳曰不敢臣周公
故使近文武之墓正義曰案帝王世紀曰文武葬于畢
畢在杜南晉書地道記亦云畢在杜南與畢陌别史記
周本紀正義引括地志曰文王武王墓在雍州萬年縣
西南二十八里畢原上此其在渭水之南杜縣之中甚
明(雍錄曰文都豐武都鎬豐鎬與杜相属則皇覧謂文王葬于渭南者其理順也文王既葬渭南則周公葬)
(畢必附文墓矣)而今乃祭於渭北咸陽縣之北十五里蓋據顔
師古劉向傳註畢陌在長安西北四十里之誤(地道記已明言)
(與畢陌别矣)按史記秦本紀集解引皇覧曰秦武王冡在扶
風安陵縣西北畢陌中大冡是也人以爲周文王冡非
也周文王冡在杜中又秦始皇本紀末正義曰括地志
云秦惠文王陵在雍州咸陽縣西北一十四里又云秦
悼武王陵在雍州咸陽縣西十里俗名周武王陵非也
是昔人已辯之甚明今祭周之文王武王而于秦惠文
王悼武王之墓不亦誣乎(雍錄言元和一志皆李吉甫為之而周公之墓亦遂兩出)
(一云在萬年縣西南二十八里一云在咸陽縣北十三里則是自相殊異原其誤皆起於畢名之有兩也)至
云後魏孝文帝長陵在耀州富平縣東南尤謬魏書言
帝孝於文明太后乃於永固陵東北里餘營夀宫遂有
終焉之志及遷雒陽乃自表瀍西以為山陵之所而方
山虛宫號曰萬年堂云其曰方山者代都也瀍西者雒
陽也孝文自代遷雒安得葬富平哉葬富平者西魏之
文帝乃孝文之孫名寳炬以南陽王爲宇文泰所立在
位十七年葬永陵魏書出於東朝不載其事而北史為
立本紀且曰嘗登逍遥觀望嵯峨山謂左右曰望此令
人有脱屣之意然則今富平縣東南三十里之陵即永
陵也(后妃傳文帝悼皇后郁久閭氏大統六年崩葬于少陵原十七年合葬永陵當會横橋北后梓宫先)
(至鹿苑帝輼輬後來將就次所軌折不進)上有宋碑乃謬指爲孝文之葬而
歷代因之豈非五代喪亂之餘在朝罕淹通之士而率
爾頒行不遑尋究以至於今日乎(宋游師雄紹聖元年普寧寺題名亦指此)
(為西魏文帝陵)嗟乎近事之著在史書灼然如此而世之儒生
且不能知乃欲與之考橋山訂蒼梧其茫然而失據也
宜矣
又考册府元龜唐高宗顯慶二年二月帝在雒陽宫遣
使以少牢祭漢光武後魏孝文帝陵則孝文之祭在雒
陽於唐時未誤又曰憲宗元和十四年正月詔以周文
王武王祠在咸陽縣俾有司修飾則似已在渭北矣魏
書孝文太和二十一年五月遣使者以太牢祭周文王
于酆武王于鎬隋書祀周文王武王于灃渭之郊舊唐
書周文王太公配祭于酆周武王周公召公配祭于鎬
竝與皇覧之言合自古所傳當在渭南又韓文公南山
詩前尋徑杜墅坌蔽畢原陋亦謂其在杜中韓即元和
間人或其遺跡未泯憲宗之詔言祠不言墓非一地也
乾德四年詔誤以魏孝文文帝爲一人淳化閣帖誤以
梁高祖武帝爲二人(宋史黃伯思病淳化閣帖乖譌龐襍作刊誤二卷)
堯冢靈臺
漢書地理志濟隂成陽有堯冡靈臺後漢書章帝紀元
和二年二月東巡狩使使者祠唐堯于成陽靈臺安帝
紀延光三年二月庚寅使使者祠唐堯于成陽皇覧云
堯冡在濟隂成陽皇甫謐帝王世紀云堯葬濟隂成陽
西北四十里是爲榖林水經注城陽西二里有堯陵陵
南一里有堯母慶都陵於城爲西南稱曰靈臺(後漢堯母碑曰)
(慶都僊殁蓋葬于兹欲人莫知名曰靈臺)鄉曰崇仁邑號修義皆立廟四周
列水潭而不流水澤通泉泉不耗竭至豐魚筍不敢採
捕廟前竝列數碑栝柏成林二陵南北列馳道逕通皆
以磚砌之尚修整堯陵東城西五十餘步中山夫人祠
堯妃也石壁階墀仍舊南西北三面長櫟聫蔭扶疏里
餘中山夫人祠南有仲山甫冡冡西有石廟羊虎破碎
略盡於城爲西南在靈臺之東北宋史神宗熙寕元年
七月己卯知濮州韓鐸言堯陵在雷澤縣東穀林山陵
南有堯母慶都靈臺廟請敕本州春秋致祭置守陵五
戶免其租奉洒埽從之(成陽在漢為濟隂屬縣北齊廢隋復置為雷澤縣唐宋因之金)
(復廢今曹州東北六十里故雷澤城是也)而集古錄有漢堯祠及堯母祠碑
是廟與碑宋時猶在也然開寳之詔帝堯之祠乃在鄆
州(今在東平州東北三十里蘆泉山之陽)意者自石晉開運之初黃河决
于曹濮堯陵爲水所浸乃移之高地乎而後代因之不
復考正矣(元史泰定帝紀泰定二年四月丁酉&KR1499;州鄄城縣言城西堯冢上有佛寺請徙之不報)
舜陟方乃死見於書禹會諸侯於塗山見於傳惟堯不
聞有巡狩之事墨子曰堯北教乎八狄道死葬蛩山之
隂舜西教乎七戎道死葬南已之市禹柬教乎九夷道
死葬會稽之山此戰國時人之說也自此以後吕氏春
秋則曰堯葬于榖林太史公則曰堯作游成陽劉向則
曰堯葬濟隂竹書紀年則曰帝堯八十九年作游宫于
陶九十年帝游居于陶一百年帝陟于陶說文陶再成
邱也在濟隂有堯城堯嘗所居故堯號陶唐氏而堯之
冡始定于成陽矣但堯都平陽相去甚遠耄期之年禪
位之後豈復有巡游之事哉囚堯偃朱之說竝出於竹
書而鄄城之跡亦復相近(括地志曰故堯城在濮州鄄城縣柬北十五里竹書云昔)
(堯德衰為舜所囚也又有偃朱故城在縣西北十五里竹書云舜囚堯復偃塞丹朱使不與父相見也按此)
(皆戰國人所造之說或人告燕王謂啟攻益而奪之天下韓非子言湯使人說務光自投于河大抵類此)詩
書所不載千世之遠其安能信之山海經海外南經狄
山帝堯葬于陽註吕氏春秋曰堯葬穀林今成陽縣西
柬阿縣城次鄉中赭陽縣湘亭南皆有堯冡
臨汾縣志曰堯陵在城柬七十里俗謂之神林高一百
五十尺廣二百餘步旁皆山石惟此地爲平土深丈餘
其廟正殿三間廡十間山後有河一道有金泰和二年
碑記竊考舜陟方乃死其陵在九疑禹會諸侯於江南
計功而崩其陵在會稽惟堯之巡狩不見經傳而此其
國都之地則此陵爲堯陵無疑也按志所論似為近理
但自漢以來皆云堯葬濟隂成陽未敢以後人之言爲
信
生祠
漢書萬石君傳石慶爲齊相齊人爲立石相祠于定國
傳父于公爲縣獄吏郡中爲之立生祠號曰于公祠漢
紀欒布爲燕相有治迹民爲之立生祠此後世生祠之
始
後世無官不建生祠然有去任未幾而毁其像易其主
者舊唐書狄仁傑爲魏州刺史人吏爲立生祠及去職
其子暉爲魏州司功參軍貪暴為人所惡乃毁仁傑之
祠則唐時已有之矣後漢書張翕爲越嶲太守有遺愛
其子湍復爲太守蠻人懽喜奉迎道路曰即君儀貎類
我府君後湍頗失其心有欲叛者諸蠻耆老相曉語曰
當爲先府君故遂以得安然則魏人之因子而毁其父
祠曾越嶲蠻人之不若邪
生碑
西京襍記平陵曹敞其師吳章爲王莽所殺人無敢收
葬者弟子皆更名他師敞時爲司徒椽獨稱吳章弟子
收葬其屍平陵人生爲立碑於吳章墓側此生立碑之
始
晉書南陽王模爲公師藩等所攻廣平太守丁邵率衆
救模模感邵德勑國人爲邵生立碑唐彬爲使持節監
幽州諸軍事百姓追慕彬功德生為立碑作頌史之所
書居官而生立碑者有此二事
唐武后聖歷二年制州縣長吏非奉有勑旨毋得擅立
碑劉禹錫高陵令劉君遺愛碑序曰太和四年高陵人
李仕清等六十三人具前令劉君之德詣縣請以金石
刻縣令以狀申于府府以狀考于明法吏吏上言謹按
寳應詔書凡以政績將立碑者具所紀之文上尚書考
功有司考其詞宜有紀者乃奏明年八月庚午詔曰可
舊唐書鄭瀚傳改考功員外即刺史有驅廹人吏上言
政績請刊石紀德者瀚探得其情條責廉使巧跡遂露
人服其敏識是唐時頌官長德政之碑必上考功奉旨
乃得立宋史言太祖建隆元年十月戊子詔諸道長貳
有異政請立碑者委參軍驗實以聞今世立碑不必請
旨而華衮之權操之自下不但溢美之文無以風勸而
植於道旁亦無過而視之者不旋踵而與他人作鎮石
矣
册府元龜宋璟爲相奏言臣伏見韶州奏事云廣州與
臣立遺愛頌(璟嘗爲廣州都督)夫碑所以頌德紀功臣在郡日
課無所稱幸免罪戾一介俗吏何足書能濫承恩施見
在樞密以臣光寵成彼謟䛕欲革此風望自臣始請勅
廣府即停從之時鄭州百姓亦爲前刺史孟温禮樹碑
因是亦命罷之
張籍送裴相公赴鎮太原詩明年塞北平蕃落應建生
祠請立碑以晉公之勲名而頌祝之辭止此當日碑祠
之難得可知矣
張公素
前明一統志永平府名宦有唐張仲素德宗時以列將
事盧龍軍節度使張允伸擢平州刺史允伸卒詔仲素
代為節度使同平章事考之新舊唐書列𫝊則云張仲
武為盧龍節度使破降回鶻又破奚北部及山奚威加
北翟擢累檢校司徒同中書門下平章事卒(一統志亦有張仲武)
(列於仲素之後)子直方多不法畏下變起奔京師軍中以張允
伸總後務詔賜旌節在鎮二十三年比歲豐登邊鄙無
虞張公素以軍校事允伸擢平州刺史允伸卒子簡會
為副大使公素以兵來會喪簡會出奔詔以公素為節
度使性暴厲眸子多白燕人號白眼相公為李茂勲所
襲奔京師貶復州司戶參軍按盧龍節度使前後三人
皆張姓曰仲武曰允伸曰公素今乃合二名而曰仲素
及詳其歴官即公素也又其逐簡會在懿宗咸通十二
年距德宗時甚遠且又安取此簒奪暴戾之人而載之
名宦乎今灤州乃祀之名宦祠吁皆當時修書者不學
之過也
又考唐時别有一張仲素字繪之元和中為翰林學士
有詩名舊唐書楊於陵𫝊所謂屯田員外郎張仲素白
居易燕子樓詩序所謂司勲員外郎張仲素繢之(今本長慶)
(集誤作績之)即其人也然非盧龍節度使(張濬傳祖仲素位至中書舍人)
王亘
肇慶府志宋王亘淳熙中爲博羅令築隨龍蘇村二堤
民頼其利後知南恩一統志誤作王旦今博羅名宦稱
宋丞相文正公前博羅令而不知文正未嘗爲此官(宋史)
(王旦傳起家以大理評事知平江縣)淳熙又孝宗年號也蓋士不讀書而
祀典之荒唐也久矣
日知錄卷二十二
