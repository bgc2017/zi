莊氏算學卷五
淮徐海道莊亨陽撰
中西筆算
度量權衡
度法
丈尺寸分釐毫絲忽微纖沙
塵埃渺漠模糊逡巡須臾瞬息彈指
刹那六德虚空清淨(俱逓以十析)
量法
石斗升合勺撮抄圭(俱逓以十析)粟(六粟)
(為圭)
權衡
兩錢分釐毫絲忽(俱逓以十析忽以下並與度法同)
凡丈石兩以上則為十百千萬(逓增十倍)億
兆京垓秭穰溝澗正載極
恒河沙阿僧秖那由他(不可思議無量數億以下俱逓增萬倍)
田法
頃(百畆為頃)畆(二百四十步為一畆)分(二十四步為分)步(方五尺為步)
斤法
斤(十六兩為一斤)兩(以下俱與權衡同)
里法
里(三百六十步為一里計一百八十丈)
歷法
周天(十二宫為周)宮(三十度為宫)度(六十分為度)分秒微纖
忽芒塵(俱逓以六十析)
日時
日(十二時又為二十四小時)時(八刻又為二小時)刻(十五分)分以下俱與前同
石法
石(積二千五百寸即正方一尺高二尺五寸此係舊法如以尺度較倉積先將現用斗較准然後用為比例)
(方得密合也)
命位
凡數視所命單位為本如度法命丈為單位則尺寸分
釐皆為竒零命尺為單位則寸以下為竒零而丈則進
而為十若命寸為單位則分以下為竒零而尺則進而
為十丈則進而為百量法命石為單位則斗升合勺皆
為竒零命斗為單位則升以下為竒零而石則進而為
十若命升為單位則合以下為竒零而斗則進而為十
石則進而為百衡法命兩為單位則錢分釐毫皆為竒
零命錢為單位則分以下為竒零而兩則進而為十若
命分為單位則釐以下為竒零而錢則進而為十兩則
進而為百故凡列數單為一位十為二位百為三位千
為四位萬為五位如有數一萬二千三百四十五則以
單位為末向前列之共有五位即知此數首位是萬矣
至于歷法宮度分秒日時刻分之定位則每項命兩位
如宫曰幾十幾宮度曰幾十幾度分曰幾十幾分之類
蓋因秒以六十而進分分以六十而進度度以三十而
進宮故常列一位即命一等者宫度時刻則兩位命為
一等而每一等有十單之列焉此又命位之最要者也
加法
加者命衆數而總成也蓋數始于一終于九至十又復
為一等而上之十百千萬以至億兆京垓皆得名之為
一即皆自一而加者也今自一位言之有自一至九之
數合前後之位言之有單十千萬之等先自單數加起
成十則進前一位仍為一以單數紀本位下挨次并之
即得總數若夫宮度時刻斤兩之數則不以十進必足
所命之分始進一位
減法
減者較衆數而得餘也凡以少減多以小減大原有之
數書于上應減之數書于下横列必對其位相減必從
其類(如千減千百減百之類)如或下數大于上數不足減則借前
之一以減本位(加法由後而進前減法則借前而退後其理一也)前位作一點
以誌之既得本位則前位所借之一并于前數而為減
數然數相減必先辯其多寡首位必大于減數始可其
定位亦然原列之次為減餘位
因乘
因乘者生數也以數生數有生生不已之義焉凡有幾
數彼此按次加之為得總數然所加之次數多則必至
于繁而無統此因乘之所以立也因者一位相因而得
如二因三而成六四因二而成八也乘者多位相乘而
得如兩位以上則各以每位所因之數而又層累以積
之也其法以原數為實乘數為法實列于上法列于下
必使法實相當(如千對千百對百十對十單對單之類)按法乘實合而加
之為所得數定位之法視其法實所命之單位後有竒
零與否如無竒零則實中所命之單位相對即法尾之
數若有竒零則法實相乘者法實之一位統得數之二
位(如單位後竒零有一位則截得數之二位竒零有二位則截得數之四位向前為單位紀之)法實
相乘再以法乘者(即自乘再乘也)法實之一位統得數之三位
(如單位後竒零有一位則截得數之三竒零有二位則截得數之六位向前為單位紀之)是故得數
以一位論者則為單十百千之類以兩位論者則為自
乘之類以三位論者則為自乘再乘之類錯綜交互用
法不一必須臨題詳審求其無誤始為得之具見設如
于左
開平方法
平方積者兩數相乘所得之數也開之之法每方積二
位得方邊一位
法以自乘數與方根相商以相合者即定為初商書于
積之上而以自乘之數書于初商積之下爰以方邊末
位積數續書于下為次商廉隅之共積乃以初商之數
倍之為廉法以除餘積足幾倍即定次商為幾倍書于
方積之上而以次商數為隅法與廉法數相加得數為
廉隅共法書于餘積之左以次商數乘之得數與次商
廉隅共積相減減盡則已如有餘數又為第三位以後
積數商開之法與次商同
開帶縱平方法
較法
法以縦方積四因以較自乘二數相加以開平方法開
之得邊總加較折半為長減較折半為闊也
又法以縱多折半自乘與原積相加以開平方法開之
得數為半和于半和較減半較得闊于半和加半較得
長也
較數縱平方有較無長闊和故四因積數與較自乘數
相加得長闊和積開方為長闊和
和數縱平方有長闊和無長闊較故用和自乘得和積
與四因積相減餘數為較積開平方為長闊較
總之有長闊和有較者于和内加較折半為長減較折
半為闊其理同也
和法
法以縱方積數四因以和自乘得數減去四因之數以
開平方法開之即長闊相較之數以較數與和數相加
折半為長減較即闊也
又法以和數折半為半和自乘與原積相減以開平方
法開之得數為半較于半和減半較為闊于半和加半
較為長
開立方法
立方者自乘再乘所得之數也有正方體之積數而求
其每一邊之數也每積數三位得邊數一位其體形有
初商之一大正方(此為自一至九自乘再乘數)為首位用各數自乘
再乘為首位積以減通積餘數為次位以後積數次位
積形為磬折體包大方之三面故有三平廉其邊與大
方等其厚與次商數等有三長廉其長與大方等其寬
厚皆與次商數等有一小隅係次商自乘再乘之數法
以初商數自乘相因為三平廉面積與餘積相商約得
幾倍(用為少之數)即定次位為幾數然後以次商數與初商
數相乘三因為三長廉面積又以次商自乘為小隅面
積三數相并為平廉長廉小隅之共面積再以次商數
乘之為磬折形通積以減餘積減盡則止如有餘數又
為第三位以後積數開之之法與次商同
開平方者有正方面之積數而求其每一邊之數也每
積二位得方邊一位以縱横之積數能至十倍故也法
以各數自乘之數除首位積其餘數為第二位以後積
數次以首位數加倍為廉法以商餘積得幾倍即定次
位為幾數並以此數為隅法然後以第二位數與廉法
隅法相乘以減餘積減盡則止再有不盡之數又為第
三位積數照前商除其法皆同
田地頃畆分法
縱横方五尺為一步二百四十步為一畆一百畆為一
頃凡地縱横相乘得積步得積步以二百四十步除之
得畆數再二十四步為一分除不盡者為零若干步凡
得積丈以六十除之得畆數(每邊數一丈得積四步)再六丈為一
分除不盡者為零若干丈尺
正比例
以原有之兩數及現有之一數而求所不知之一數也
其法以原有為兩數為一率二率以現有之一數為三
率二率三率相乘一率除之得四率為所求三率與一
率同類四率與二率同類
莊氏算學卷五
