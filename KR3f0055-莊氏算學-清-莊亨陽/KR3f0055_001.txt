莊氏算學卷一
淮徐海道莊亨陽撰
梅勿庵開方法
一平方
平方四邊相等今所求者其一邊之數西法謂之方根
方者初商也初商不盡則倍初商之根為廉法除之得
兩廉又以次商為隅法自乘得隅以補兩廉之空而成
正方形是謂次商又不盡則合初商次商得數倍之為
廉法除之得次兩廉又以三商為隅法自乘得隅以補
次兩廉之空而成正方形自此而四商五商倣而加之
能事畢矣
凡減隅積皆視其隅數為何等隅數是單則積止於單
位隅數是十其積止於百位百止於萬位千止於百萬
位萬止於億位每隅法大一位則隅積大兩位所以初
商減積止初點次商減積止次點三商四商五商皆可
以類推也(自單位作點起每隔一位點之有二點商數有十三點商數有百也)
凡初商得一二三四皆書於點之上一位商得五六七
八九皆書於點之上兩位其故何也五以上之廉倍之
則十故豫進一位以居次商四以下雖倍之猶单數也
所以不同
大約所商单數必在廉法上一位乃法上得零之理也
開方有實無法廉法者乃其法也
次商用歸除凡歸除得數皆書於籌之第一位今須看
次商所減之數其籌行内第一位是空與否若不空即
以次商得數對餘實首一位書之若第一位是空則以
次商得數對餘實上一位書之雖不離籌之第一位而
所商之有空位無空位出矣立方審空位之法亦然
一立方
平方則一方次合兩廉一隅以成方面立方則一方次
有三平廉以輔於方之三面又有三長廉以補三平廉
之隙又有小方隅以補三平廉之隙推之三商四商皆
然而方體成矣
三平廉長闊相同皆如初商數三長廉長如初商數其
兩頭高與闊則如次商數
立方三位作點者自乘再乘之積止於三位也初商點
在首位則獨商首位點在次位則合商兩位在三位則
合商三位也凡初商得一數者書於點上一位得二三
四五者書於點上二位得六七八九者書於點上三位
其故何也盖開方以廉為法而平方只有二廉其廉之
積數只有進一位故一進而足立方則有三平廉而其
積數有進一位者有進兩位者故必立三等也要其豫
為續商之地使所得單數居於法上之一位則同方單
一其廉法單三若方單二則廉法一十二變為十數進
一位矣故一用常法二用進法也方單五其廉法七十
五若方單六則廉法一百零八又變百數進兩位矣故
五用進法而六以上用超進之法也
三平廉用自乘者三平面積也三長廉則未有積故與
平廉異也次商數自乘以乘長廉者每長廉之一數各
分次商自乘之數也
一平方帶縱
平方帶縱者長方面也初商得平方與縱方縱方之闊
如平方之數長則加所設縱之數次商得廉縱一廉二
隅一蓋倍廉不倍縱一為帶縱之廉一為不帶縱之廉
也用法與平方相似但初商時必以初廉得數乘縱數
為縱方積然後合兩積以減原實為稍異耳
若應商十數因無縱積改商單九是初商空也則於初
商位紀而紀其改商之數於下若次商者然既為
次商則減積亦盡於第二點
初商得五至得九皆書於點上二位不論縱之多寡若
得四以下則視縱之多少而為之進退法以縱折半加
入初商(單從單十從十百千各以類加)若滿五以上則亦進書於點之
上兩位(如初商三而縱有四初商四而縱有四之類)若縱數少雖加之而不
滿五則仍書於點之上一位(如初商四而縱只有一初商六而縱只有二之類)
搃而言之所商單數皆書於廉法之上一位故初商得
數有進退之法乃豫為廉法之地以居次商也初商五
以上倍之則十雖無縱加廉法已進位矣初商雖四以
下而以半縱加之滿五則其倍之加縱而為廉法也亦
滿十而進位矣廉法進位故初商亦必進蓋豫算所商
單數已在廉法之上也
又初商若得單數其廉法即為命分凡商得單數必在
命分上一位凡開方皆然
一立方帶縱
凡立方帶縱有三一只帶一縱如云長多方若干或高
多方若干是也一帶兩縱而縱數相同如云長不及方
若干高不及方若干是也一帶兩縱而縱數不相同如
云長多闊若干闊又多高若干是也大約帶一縱者只
有縱數而已帶兩縱者有縱數又有縱方故其術不同
立方帶一縱者長多於方謂之横縱高多於方謂之直
縱初商得立方一方縱一合成長立方形次商平廉三
内帶縱者二長廉三内帶縱者一小隅一合七形而成
一形三商以上者皆倣此
以積實列位作點如立方法截首一點為初商之實視
立方表中積數有小於初商實者用其方根為初商得
數用其積數為初商積數次以初商自乘以乘縱數為
縱積合計立方積縱積共數以減原積而定初商不及
減者改商之及減而止
次商則以初商得數自乘而三之又以縱與初商相乘
而兩之共為平廉法或以初商三之縱倍之併其數以
乘初商或以初商加縱而倍之併初商數以乘初商竝
同(所謂帶縱廉二不帶縱廉一也)又以初商三之加入縱為長廉法(所謂)
(帶縱廉一不帶縱廉二也)乃以平廉法約第二點上餘實商除得數
為次商於是以次商乘平廉法為三平廉積又以次商
自乘以乘長廉為三長廉積就以次商自乘再乘為隅
積合計平廉長廉隅積共若干以減餘實不及減者改
商之及減而止
三商則以初商次商所得數加縱而倍之併商得數為
法仍與商得數相乘為平廉法又以初商次商所得數
三之加縱為長廉法以除原實如次商法餘倣此
列商得數依立方法得一書於點之上一位得二三四
五書於點之上兩位得六七八九書於點之上三位若
縱數多廉法有進位則宜用常法者改用進法宜用進
法者用超進之法宜超進者更超一位書之其法於次
商時酌而定之蓋次商時有三平廉三長廉再加隅一
為命分之法法上一位單數也從此單數逆尋而上自
單而十而百而千至初商位止有不合者改而書之若
與初商恰合不必強改此法甚妙平方帶縱亦可用之
也
若宜商一十而改單九或宜商一百而改九十凡得數
改退小一等數者皆不用最上一點而以第二點論之
此尤要訣不可忘(或於初商外作圈而以所商小一等數書於圈下亦可以上一點論也)
立方帶兩縱縱數相同者如高不及方若干則方之横
與直俱多於高是為兩縱初商有縱廉二縱方一并立
方而四蓋兩縱廉輔立方之兩面而縱方以補其隅合
為一短方形也次商平廉三内帶一縱者二帶兩縱者
一長廉三内帶縱者二不帶縱者一小隅一共七形合
一短方形也
用法先以縱倍之為縱廉法又以縱自乘為縱方法乃
如立方法列位作點視表中求初商方數及立方積次
以初商得數乘縱方數為縱方積又以初商自乘數乘
縱廉數為縱廉積合計縱方縱廉立方之積共若干數
以減原實而定初商不及減改商之及減而止
次商則以初商得數加縱倍之以乘初商得數(所謂帶一縱之)
(廉二也)又以初商加縱自乘得數(所謂帶兩縱之廉一也)併之共為
平廉法或以初商三之加縱以初商加縱乘之亦同次
以初商加縱倍之併初商數共為長廉法(所謂帶縱者二不帶縱者)
(一也)或以初商三之縱倍之亦同乃置餘實列位以廉法
位酌定初商列法而進退之以平為法而除餘實得數
為次商(皆所以減首位是空與否而為之進若退)或合平廉長廉兩法以求
次商亦同於是以次商乘平廉法為平廉積又以次商
自乘數乘長廉法為長廉積又以次商自乘再乘為隅
積合計平廉長廉隅積共若干以減餘實而定次商又
法以次商乘長廉法為長廉法又以次商自乘為隅法
併長廉平廉隅法以與次商相乘為次商廉隅共積以
減餘實亦同不及減者改商之及減而止三商四商倣
此
立方帶兩縱縱數不相同者如長多於闊高又多於長
初商有大廉縱一小廉縱一縱方一并立方形而四蓋
大廉縱以輔高之一面小廉縱以輔長之一面而縱方
以補兩縱之闕也次商平廉三内帶小縱者一帶大縱
者亦一兼帶兩縱者又一長廉三内帶小縱者一帶大
縱者一不帶縱者一小隅共七形合成不等方形也
用法以兩縱相併為縱廉以兩縱相乘為縱方乃如立
方法列位作點求初商之實以立方表求得初商立方
積次以初商乘縱方數得縱方積以初商自乘乘縱廉
數得縱廉積合計三積以減原實皆如前法
次商則以初商長闊維乘得數而併之為平廉法又以
初商長闊高併之為長廉法乃置餘實列位(以平廉酌定初商之)
(位而進退之)遂以平廉為法求次商以次商乘平廉為平廉
積以次商自乘數乘長廉為長廉積以次商自乘再乘
為隅積合三積以減餘實不及則改及則止以待三商
餘倣此
凡不能成一單數者則以所商長闊高維乘併之如平
廉又以長闊高併之如長廉又加單一如隅為命分母
以所餘之數為命分子
維乘之法如初商三十尺為闊加縱五尺共三十五尺
為長又加縱一尺共三十六尺為高闊乘長得一千零
五十尺高乘闊得一千零八十尺長乘高得一千二百
六十尺併三維乘數共得三千三百九十尺為平廉法
若合長廉加隅一即為命分母也
若在次商後則加次商得數若在三商後則加三商得
數
用籌法
開方用籌捷法廉隅二形也故有二法今借開方大籌
為隅法列於廉法籌下而共商之則隅廉合為一法而
用加捷矣存前法者所以著其理用捷法者所以善其
事
既得初商即倍根數為廉法以廉法數用籌(如商根為四則用八)
(商根為六則用十二)以列於立方籌之上為廉隅共法合視共法
籌某行内有與次商之實同者或略少者減實以得次
商以本行内方根命之既得次商則合初商次商倍之
以其數用籌列平方籌以求三商四商以下倣此
隅者小平方也故可以平方籌為法廉之數每大于隅
一位今以平方籌為隅列於廉下則隅之進位與廉之
本位兩半圓合成一數故廉隅可合為一法也何以知
廉大於隅一位也曰有次商則初商是十數矣平方之
廉法是初商倍數故大於隅一位
若次商之實小於廉隅共法之第一行則知次商是空
位也(不能成一數故空)則於廉法籌下平方籌上加一空位籌
為廉隅共法以求三商既得三商則合初商三商數倍
之去空位籌以倍數用籌列於平方籌之上以求四商
如初商得四次商得空則用空位籌列於八籌之下及
三商既得九則倍四九而為八一八之數空位籌可
不用矣若兩空位則加兩空籌三空位則加三空籌餘
倣此
凡餘實必在商數下一位起倘空位則可作圈補之又
凡廉隅共法籌第一行數即命分母也盖能滿此數即
成一單數矣
若立方則以初商數自乘而三之為平廉法以平廉法
用籌列於立方籌之上為平廉小隅共法别以初商數
三之而比共法尾位進一位為長廉法以長廉法用籌
列於立方籌之下(法于長廉法籌下加一空籌以合進一位之數)
視共法籌内有小於實者為平廉小隅共積用其根數
為次商次以次商自乘數(即平方籌之積數)與長廉法相乘(以平)
(方籌之數尋長廉籌之行取其行内積數用之)得數加入平隅共積為次商搃
積以減次商實乃如法以求三商餘倣此
隅者小立方也故可以立方籌為法平廉之數每大於
隅二位今以立方籌為隅法列於平廉下則隅之首位
與平廉之末位兩半圓合成一數故平廉小隅可合為
一法長廉之兩頭皆如次商自乘之數故可以平方乘
之又長廉之數每大於隅一位故於下加一空籌以進
其位便加積也何以知平廉大于隅二位而長廉只大
一位也蓋平廉者初商自乘之積也初商於次商為十
數十乘十則成百數矣隅積者次商本位也故平廉與
隅如百與單相去二位也若長廉則是初商之三倍位
同初商初商與次商如十與單故長廉與小隅亦如十
與單相去一位也
若次商之實小於平廉小隅共法之第一行或僅如共
法之第一行而無長廉積則次商是空位也法於初商
下作空位圈以為次商而于平廉籌下立方籌上加兩
空位籌為三商平廉小隅之共法以求三商其長廉法
下又加一空位籌并原有一空位籌共兩空位籌為三
商長廉法或長廉不必加空籌但于得數下加兩圜若
商數有兩空位者平廉下小隅上加四空位籌長廉積
下加三圈
蓋有空位則所求者三商也初商與三商如百與單而
平廉者初商之自乘百乘百成萬故平廉與三商之隅
如萬與單大四位也此加兩空籌之理(平廉原大二位加二空籌則大)
(四位矣)
初商與三商既如百與單則長廉與隅亦如百與單大
兩位也此又加一空籌之理也
命分還原法如原實八步開得方二步除實四步不盡
命為方二步又五分步之四然在兩廉可得五之四在
隅則得二十五分步之十六而已實不及五之四也故
通分法還原以分母五通二步得一十分又納分子四
共一十四分自乘得一百九十六為實以命分五自乘
得二十五為法除之只得七步又二十五分步之二十
一以較原實少二十五之四矣故必另置分母五以分
子四減之餘一以轉乘分子四得四即隅差也加隅差
入方積中然後以分母自乘除之則合原積矣
若立方積一十七步開得立方每面二步除八步餘九
步如法命為立方二步又十九分步之九在平廉可得
十九分步之九在長廉與隅則不滿也法以分母十九
通二步為三十八分又納分子九分共四十七分為立
方全數以全數自乘再乘得一十萬三千八百二十
三分為通積另置分母十九自乘得三百六十一内減
分子九自乘八十一餘二百八十分以分子九乘之得
二千五百二十分為隅差又置分母十九内減得分九
餘十分轉乘分子九得九十分以乘命分母十九得一
千七百一十分為長廉每步虚數又以長廉法六步乘
之得一萬二百六十分為長廉差合二差共一萬二
千七百八十分以加入通積共得一十一萬六千六百
三分為實以分母十九自乘再乘得六千八百五十九分
為法以除實得一十七步合原積
莊氏算學卷一
