莊氏算學天文算法類二(算書之屬)
提要
(臣)等謹案莊氏算學八卷
國朝莊亨陽撰亨陽字元仲南靖人康熙戊戌
進士官至淮徐道是編乃其自部曹出董河
防於高深測量之宜隨事推究設問答以窮
其變因筆之于書其後人取殘藁裒緝成帙
中間大旨皆遵
御製數理精藴而參以幾何原本梅氏全書分條
採摘各加剖晰頗稱明顯末為七政步法亦
本之新法算書而節取其要其于推步之法
條目賅廣縷列星羅無不各有端緒恭案
御製數理精藴線面體三部凡三十餘卷幾何原
本五卷梅氏全書卷帙亦為浩博學算者非
出自專門不能驟窺蹊徑今亨陽撮舉精要
别加薈萃簡而不漏括而不支可為入門之
津筏雖未能大有所發明而以為學者啟蒙
之資則殊有禆益矣乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
