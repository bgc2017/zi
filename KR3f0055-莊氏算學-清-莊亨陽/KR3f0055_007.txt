莊氏算學卷七
淮徐海道莊亨陽撰
正方體
邊求積
法以邊數自乘得平方面積再以邊數乘之得立方體積
如係米糓則用石法除之得石斗各數(二千五百寸為一石二百五十寸為)
(一斗二十五寸為一升)凡筭積糓法皆同
倍積求邊(設正邊二尺)
法以每邊二尺自乘再乘得八尺倍之得十六尺開立
方得二尺五寸一分有餘即所求邊數
八倍積求邊
將邊數加倍即得
長方體
邊求積
法以長邊與闊邊相乘得長方面積再與高數相乘得
長方體積如係米糓則用石法除之得石斗各
數
倍積求邊(設長一尺二寸闊八寸高四寸今將其積倍之仍與原形同式問長闊高)
法用正立方比例先以長一尺二寸自乘再乘得立方
積一尺七百二十八寸倍之得三尺四百五十六寸開
立方得一尺五寸一分一釐有餘即所求之長再用比
例以求闊與高以原長一尺二寸為一率原闊八寸為
二率今所得之長一尺五寸一分一釐有餘為三率求
得四率一尺零七釐有餘即所求之闊又以原長一尺
二寸為一率原高四寸為二率今所得之長一尺五寸
一分一釐有餘為三率求得四率五寸零三釐有餘即
所求之高
長圓體
圓周及高求積(設圓周二十四尺高十尺)
法用圓周求面積法求得圓徑七尺六十三寸九十五
分有餘又求得圓面積四十五尺八十三寸六十六分
有餘為圓面積再與高十尺相乘得四百五十八尺三
百六十六寸有餘即所求之長圓體積如係米糓
或米窖問盛米幾何俱以石法除體積得石斗各數有
徑求積法同
積及高求周徑(設圓窖一座盛米一百六十石高十尺問周徑)
法以石法二千五百寸與米數相乘得四百尺為圓窖
積以高十尺除之得四十尺為圓窖面積乃用圓面積
求徑法(用圓周三五五方周四五二比例開平方)求得圓徑七尺一寸三分
六釐有餘即所求之圓徑再用徑求周法(徑二三周三五五比例)
求得二十二尺四寸一分九釐有餘即所求之圓周
帶縱較數立方
帶縱立方者兩兩等邊長方體積也高與闊相等惟長
不同者為帶一縱立方長與闊相等而皆比高多者則
為帶兩縱相同之立方至于長與闊與高皆不同者則
為帶兩縱不同之立方開之之法大槩與立方同止有帶
縱之異耳其帶一縱之法如以高與闊相等惟長不同
為問者則以初商為高與闊以之自乘又以初商加縦
數為長以之再乘得初商積至次商以後亦有三方廉
三長廉一小隅但其一方廉附于初商積之方面者即
初商數其二方廉附于初商積之長面者則帶縱也其
二長廉附于初商積之方邊者即商數其一長廉附于
初商積之長邊者則帶縱也其帶兩縦相同之法如以
長與闊相等皆比高多為問者則以初商加縱數為長
與闊以之自乘又以初商為高以之再乘得初商積至
次商以後其一方廉附于初商積之正面者則帶兩縱
其二方廉附于初商積之旁面者則各帶一縦也其一
長廉附于初商積之高邊者即初商數其二長廉附于
初商積之長闊兩邊者即各帶一縱也其帶兩縱不同
之法如以闊比高多長比闊又多為問者則以初商為
高又以初商加闊縱為闊與高相乘又加長縦為長以之
再乘得初商積至次商以後其一方廉附于初商積之
正面者則帶兩縦其二方廉附于初商積之旁面者則
一帶闊縱一帶長縱也其一長廉附于初商積之高邊
者即初商數其二長廉附于初商積之長闊兩邊者則
各帶一縱也惟小隅則無論帶一縱兩縱皆各以所商
之數自乘再乘成一小正方其每邊之數即三方廉之
厚亦即三長廉之闊與厚焉凡有幾層廉隅皆依次商
之例逓析推之法雖不一要皆本于正方而後加帶縱
故商出之數皆為小邊方體共十二面邊若帶一縦或
帶兩縦相同者則八邊相等四邊相等若帶兩縦不同
者則每四邊各相等是故得其一邊加入縱多即得各
邊也
帶一縱立方
設帶一縱立方積一百一十二尺其高與闊相等
長比高闊多三尺問高闊長各幾何
法列積如開立方法商之其
積一百一十二尺止可商四
尺乃以四尺書于原積二尺
之上而以所商四尺為高與闊(因高與闊等故四尺即方之高與闊也)
加縱多三尺得七尺為長即以高與闊四尺自乘得一
十六尺又以長七尺再乘得一百一十二尺書于原積
之下相減恰盡是知立方之高與闊俱四尺加縱多三
尺得七尺即立方之長也如圖甲乙丙丁戊己長方體
形容積一百一十二尺其甲乙為高甲己為闊己戊為
長甲乙甲己俱四尺己戊為七尺己戊比己庚多三尺
即所帶之縦甲乙壬辛庚己正方形即初商之正方積
庚辛壬丙丁戊扁方形即帶縱所多之扁方積也
設如帶一縱立方積二千四百四十八尺其高闊
相等長比高闊多五尺問高闊長各幾何
法以初商積二千尺商十尺書于原積二千尺之上而
以所商十尺為初商之高闊加縦多五
尺得十五尺為初商之長即以初商之
高闊十尺自乘得一百尺又以初商之
長十五尺再乘得一千五百尺書于原
積之下相減餘九百四十八尺為初商
積乃以初商之高闊十尺自乘得一百
尺又以初商之高闊十尺與初商之長
十五尺相乘得一百五十尺倍之得三
百尺兩數相併得四百尺為次商三方
廉面積以除次商積九百四十八尺足
二尺則以二尺書于原積八尺之上合
初商次商共一十二尺為初商次商之
高闊加縱多五尺得十七尺為初商次商之長乃以初商
次商之高闊十二尺自乘得一百四十四尺又以初商次
商之長十七尺再乘得二千四百四十八尺與原積相
減恰盡即知立方之高闊俱十二尺其長為十七尺也
設帶兩縱相同立方積五百六十七尺其長闊俱
比高多二尺問長闊高各幾何
法以共積五百六十七尺可商八尺因留兩
縱積故取略小數商七尺乃以七尺書于原
積七尺之上而以所商七尺為高加縱多二
尺又以高七尺再乘得五百六十七尺書于原積之下
相減恰盡是知立方之高為七尺加縱多二尺得九尺
即立方之長與闊也
設如帶兩縱不同立方積三千零二十四尺其闊
比高多二尺其長比闊又多四尺問高闊長各幾
何
法以初商積三千尺商十尺書于原積三千尺之上而
以所商十尺為初商之高加闊比高多
二尺得十二尺為初商之闊再加長比
闊多四尺得十六尺為初商之長即以
初商之高十尺與初商之闊十二尺相
乘得一百二十尺又以初商之長十六
尺再乘得一千九百二十尺書于原積
之下相減餘一千一百零四尺為次商
積乃以初商之闊十二尺與初商之長
十六尺相乘得一百九十二尺又以初商之高十尺與
初商之闊十二尺相乘得一百二十尺又以初商之高
十尺與初商之長十六尺相乘得一百六十尺三數
相併得四百七十二尺為次商三方廉面積以除次商
積一千一百零四尺足二尺則以二尺
書于原積四尺之上合初商次商共十
二尺為初商次商之高加闊比高多二
尺得十四尺為初商次商之闊再加長
比闊多四尺得十八尺為初商次商之長乃以初商次
商之高十二尺與初商之闊十四尺相乘得一百六十
八尺又以初商次商之長十八尺再乘得三千零二十
四尺與原積相減恰盡即知立方之高十二尺其闊為
十四尺其長為十八尺也
直線體
設正方體每邊二尺今將其積倍之問得方邊幾何
法以每邊二尺自乘再乘得八尺倍之得十六尺開立
方得二尺五寸一分有餘即所求之方邊數也如圖甲
乙丙丁正方體每邊二尺其體積八尺倍之得一十六
尺即如戊己庚辛正方體積
每邊二尺五寸一分有餘
設長方體長一尺二寸闊八寸高四寸今將其積
倍之仍與原形為同式形問得長闊高各幾何
法以長一尺二寸自乘再乘得一尺七百二十八寸倍
之得三尺四百五十六寸開立方得一尺五寸一分一
釐有餘即所求之長既得長乃以原長一尺二寸為一
率原闊八寸為二率今長一尺五寸一分一釐有餘為
三率求得四率一尺零七釐有餘即所求之闊也又以
原長一尺二寸為一率原高四寸為二率今長一尺五
寸一分一釐有餘為三率求得四率五寸零三釐有餘
即所求之高也或以闊八寸自乘再乘倍之開立方亦
得一尺零一釐有餘為所求之闊以高四寸自乘再乘倍
之開立方亦得五寸零三釐有餘為所求之高也如圖甲
乙丙丁長方體甲乙高四寸丁戊闊八寸甲戊長一尺
二寸將其積倍之即如己庚辛壬長方體此兩長
方體積之比例即如相當二界各作兩正方體積之
比例也
設塹堵體形闊五尺長十二尺高七尺問積幾何
法以闊五尺與長十二尺相乘得六十尺
又以高七尺再乘得四百二十尺折半得
二百一十尺即塹堵體形之積也
又法以闊五尺與高七尺相乘得三十五尺折半得一
十七尺五寸與長十二尺相乘得二百一十尺即塹堵
體形之積也如圖甲乙丙丁戊己塹堵體形以甲乙高
與乙丙闊相乘折半得甲乙丙一勾股面積又與丙丁
長相乘即得甲乙丙丁戊己塹堵體形之積也
設芻甍體形闊四尺長十二尺高四尺問積幾何
法以闊四尺與長十二尺相乘得四十八尺又與高四
尺相乘得一百九十二尺折半得九十六尺即芻甍體
形之積也
又法以闊四尺與高四尺相乘得一十六尺折半得八
尺與長十二尺相乘得九十六尺即芻甍體形之積也
如甲乙丙丁戊己芻甍體形以乙丙闊與甲庚相乘折
半得甲乙丙三角形面積又與丙丁長相乘即得甲乙
丙丁戊己芻甍體形之積也
設方底尖體形底方每邊五尺自尖至四角之斜
線皆六尺問尖至底中垂線之高幾何
法以底方每邊五尺求對角斜線法求得底方對角斜
線七尺零七分一釐零六絲有餘折半得三尺五寸三
分五釐五毫三絲有餘為勾以自尖至底四角斜線六
尺為弦用勾弦求股法求得股四尺八寸四分七釐六
毫八絲有餘即自尖至底中立垂線之高數也如圖甲
乙丙丁戊方底尖體形先求得乙丙丁戊底方面之乙
丁對角斜線折半于己得乙己為勾以自尖至角之甲
乙斜線為弦求得甲己股即自尖至底中立垂線之高也
又法以底方每邊五尺為平面三角形之底以自尖至
四角之斜線六尺為兩腰角平面三角形求中垂線法
求得一面中垂線五尺四寸五分四釐三毫五絲為弦
以底方每邊五尺折半得二尺五寸為勾求得股四尺
八寸四分七釐六毫七絲有餘即自尖至底中立垂線
之高數也如圖甲乙丙丁戊尖方體其四面皆為平面
三角形一為甲乙丙一為甲丙丁一為甲丁戊一為甲
戊乙任以甲乙丙三角形之乙丙為底以甲乙甲丙為
兩腰求得甲庚中垂線以甲庚為弦底邊折半得庚己
為勾求得甲己股即自尖至底中立垂線之高也
設方底尖體形底方每邊六尺高三尺問積幾何
法以下方每邊六尺自乘得三十六尺又以高三尺再
乘得一百零八尺三歸之得三十六尺即方底尖體形
之積也如甲乙丙丁戊方底尖體形以乙丙一邊自乘
得乙丙丁戊正方面形又以甲乙高再乘得庚乙丁辛
扁方體形此扁方體與尖方體之底面積等其高又等
故庚乙丁辛一扁方體之積與甲乙丙丁戊尖方體三
形之積等也
設陽馬體形底方每邊六尺高亦六尺問積幾何
法以底方每邊六尺自乘得三十六尺又以高六尺再
乘得二百一十六尺三歸之得七十二尺即陽馬體形
之積也如甲乙丙丁戊陽馬體形以乙丙一邊自乘得
乙丙丁戊正方面形又以甲丁高再乘得己乙甲丁正
方體形此己乙丁甲一正方體之積與甲乙丙丁戊陽
馬體三形之積等故三分之即得陽馬體之積也此陽
馬體形與尖方體形雖不一而法
則同也蓋尖方體形尖在正中陽
馬體形尖在一隅凡體形其底面
積等高度又等其體積必相等也
設如鼈臑體形長與闊俱四尺高九尺問積幾何
法以長與闊四尺自乘得十六尺以高九尺再乘得一
百四十四尺六歸之得二十四尺即鼈臑體形之積也
蓋鼈臑體即勾股面之尖體如甲丙乙丁鼈臑體形以
丁丙長與乙丙闊相乘成乙丙丁戊正方面形以甲丁
高再乘成甲庚戊乙丙己長方體形此一長方體之積
與甲戊乙丙丁陽馬體三形之積等而甲乙丙丁鼈臑
體之積又為甲戊乙丙丁陽馬體積
之一半陽馬體為長方體三分之一
則鼈臑體又為長方體六分之一矣
設上下不等正方體形上方每邊四尺下方每邊
六尺高八尺問積幾何
法以上方每邊四尺自乘得一十六尺下方每邊六尺
自乘得三十六尺又以上方每邊四尺與下方每邊六
尺相乘得二十四尺三數相并得七十六尺與高八尺
相乘得六百零八尺三歸之得三百零二尺六百六十
六寸有餘即上下不等正方體形之積也
又法以上方邊四尺與下方邊六尺相減餘二尺折半
得一尺為一率高八尺為二率下方邊六尺折半得三
尺為三率求得四率二十四尺為上下不等正方體形
上補成一尖方體形之共高乃以下方邊六尺自乘得
三十六尺與所得共高二十四尺相乘得八百六十四
尺三歸之得三百八十八尺為大尖方體之積又以高
八尺與共高二十四尺相減餘十六尺為上小尖方體
之高以上方邊四尺自乘得十六尺與上高十六尺相
乘得二百五十六尺三歸之得八十五尺三百三十三
寸有餘為上小尖方體之積與大尖方體積二百八十
八尺相減餘三百零二尺六百六十六寸有餘即上下
不等正方體形之積也
設上下不等長方體形上方長四尺闊三尺下方
長八尺闊六尺高十尺問積幾何
法以上長四尺與上闊三尺相乘得十二尺倍之得二十
四尺下長八尺與下闊六尺相乘得四十八尺倍之得
九十六尺又以上闊三尺與下長八尺相乘得二十四
尺以下闊六尺與上長四尺相乘得二十四尺四數相
并得一百六十八尺與高十尺相乘得一千六百八十
尺六歸之得二百八十尺即上下不等長方體形之積
也
又法以上長四尺倍之得八尺加下長八尺共十六尺
與上闊三尺相乘得四十八尺又以下長八尺倍之得
十六尺加上長四尺得二十尺與下闊六尺相乘得一
百二十尺兩數相併得一百六十八尺與高十尺相乘
得一千六百八十尺六歸之得二百八十尺即上下不
等長方體形之積也
設上下不等芻甍體形上長十尺下長十四尺下
闊五尺高十二尺問積幾何
法以上長十尺與下闊五尺相乘得五十尺以高十二
尺再乘得六百尺折半得三百尺為上下相等芻甍體
積又以上長十尺與下長十四尺相減餘四尺與下闊
五尺相乘得二十尺以高十二尺再乘得二百四十尺
三歸之得八十尺與先所得上下相等芻甍體積三百尺相
并得三百八十尺即上下不等芻甍體之積也如甲乙丙丁
戊上下不等芻甍體形自其上稜之甲戊兩端直剖之則分
為甲己辛壬戊一芻甍體甲乙丙辛與戊庚壬丁二尖
方體故以與上長相等之己庚與己辛闊相乘即得己
辛壬庚芻甍體之面積與甲癸高相乘折半得甲己辛
壬戊芻甍體積又以甲戊上長與丙丁下長相減所餘
丙辛壬丁二叚即二尖方體之共長與乙丙闊相乘得
乙辛與庚辛二尖方體之底面積與高相乘三歸之即
得甲乙丙辛與戊庚壬丁二尖方體積與一甲己辛壬
戊一芻甍積相加即得甲乙丙丁戊一上下不等芻甍
體之總積也
設兩兩平行邊斜長方體形長二尺四寸闊八寸
高二尺七寸問積幾何
法以長二尺四寸與闊八寸相乘得一尺九十二寸又
以高三尺七寸再乘得七尺一百零四寸即兩兩平行
邊斜長方體形之積也如圖甲乙丙丁戊己斜長方體
形以乙丙闊與丙丁長相乘得乙丙丁庚長方面積以
戊丙高再乘成己乙丙丁辛壬長方體凡平行平面之
間所有立于等積底之各平行體其積俱相等故甲乙
丙丁戊己斜倚之長方體必與己乙丙丁辛壬正立長
方之體積為相等也
設空心正方體積一千二百一十六寸厚二寸問
内外方邊各幾何
法以厚二寸自乘再乘得八寸八因之得六十四寸與
共積一千二百一十六寸相減餘一千一百五十二寸
六歸之得一百九十二寸用厚二寸除之得九十六寸
為内方邊與外方邊相乘長方面積乃以厚二寸倍之
得四寸為長闊之較用帶縱較數開平方法算之得闊
八寸即内方邊得長一尺二寸即外方邊也如圖甲乙
丙丁戊己庚辛空心正方體其甲丑即空心正方體之
厚以之自乘再乘八因之得壬辛子癸類八小隅體與
空心正方體相減則餘空心正方體之六面丑寅巳子
類六長方扁體六歸之得丑寅己子一長方扁體用厚
二寸除之得丑寅夘辰一長方面積其丑寅闊與戊己
等即内方邊其丑辰長與甲乙等即外方邊其丑戊辛
辰皆與甲丑厚度等丑戊辛辰並之即長闊之較故以
厚二寸倍之為帶縱求得闊為内方邊長為外方邊
也
又法以厚二寸倍之得四寸為内方邊與外方邊之較
自乘再乘得六十四寸與空心正方體積一千二百一
十六寸相減餘一千一百五十二寸三歸之得三百八
十四寸以内外方邊之較四寸除之得九十六寸為長
方面積以内外方邊之較四寸為長闊之較用帶縱較
數開平方法算之得闊八寸即内方邊加較四寸得一
尺一寸即外方邊也
設大小兩正方體大正方體比小正方體每邊多
四寸積多二千三百六十八寸問大小兩正方邊
多幾何
法以大正方邊比小正方邊所多之較四寸自乘再乘
得六十四寸與大正方體比小正方體所多之積二千
三百六十八寸相減餘二千三百零四寸三歸之得七
百六十八寸以邊較四寸除之得一百九十二寸為長
方面積乃以邊較四寸為長闊之較用帶縱較數開平
方法算之得闊十二寸即小正方之邊數加較四寸得
十六寸即大正方之數也如甲乙丙丁一大正方體戊己
庚辛一小正方體試于甲乙丙丁大正方體減出戊己
庚辛一小正方體餘壬申戊辛庚丙丁三面磬折體形
即大正方積比小正方積所多之較甲戊為磬折體之
厚即大正方邊比小正方邊所多之較此三面磬折體
形依開立方次商法分之則得癸子丑三方廉體寅夘
辰三長廉體己一小隅體以甲戊邊較自乘再乘得己
一小隅體與磬折體積相減餘三方廉體三長廉體三
歸之則得癸一方廉體寅一長廉體共成午甲已未庚
甲乙扁方體其午甲厚與甲戊等以午甲厚除之則得
甲乙庚未之長方面形甲戊即長闊之較故用帶縱開
平方法算之得乙庚闊與戊乙等即小正方之邊數以
甲戊與戊乙相加得甲乙即大正方之邊數也
設大小二正方體共邊二十四尺共積四千六百
零八尺問兩體之每邊及體積各幾何
法以共邊二十四尺自乘再乘得一萬三千八百二十
四尺内減共積四千六百零八尺餘九千二百十六尺
三歸之得三千零七十二尺以共邊二十四尺除之得
一百二十八尺為長方面積乃以共邊二十四尺為長
闊和用𢃄縱和數開平方法算之得闊八尺即小正方
之邊數與共闊二十四尺相減餘十六尺即大正方之
邊數也如圖甲乙丙丁一大正方體戊己庚辛一小正
方體以共邊二十四尺自乘再乘則成壬乙癸子一總
正方體内減甲乙丙丁戊己庚辛大小兩正方體之共
積餘丑寅夘三方廉體辰已午三長廉體三歸之則得
丑一方廉體辰一長廉體共成未壬乙丙戊甲一扁方
體用壬乙共邊除之則得未壬戊甲之長方面形其未
壬闊與壬申等其壬戊長與甲乙等故以壬乙共邊為
長闊和用帶縦和數開平方法算之得未壬闊即小正
方之邊數與長闊和相減餘壬戊長即大正方之邊數
也
設人立河坡平處欲知水邊低于平地之數用重
表之法測之
法于河坡平處立四尺表杆測之稍前再立二尺表杆
看兩表端參對水邊低處量得距分六尺向前直量三
丈復立四尺表杆重測稍前仍立二尺表杆看兩表端
參對水邊低處量得距分四尺八寸乃以前測之距分
六尺與後測之距分四尺八寸相減餘一尺二寸為一
率表杆四尺與二尺相減餘二尺為二率前測與後測
相距三丈為三率求得四率五丈為水邊低于表尖之
數内減去表高四尺餘四丈六尺即水邊低于河坡平
處之數也
設人在山上欲知山澗之深用重表測之
法于山邊立二尺表杆稍後立四尺表杆測之看兩表
端參對澗底量得兩杆相距得三尺再退量五尺復立
四尺表杆重測稍前仍立二尺表杆看兩表端參對澗
底量得兩杆相距得三尺四寸乃以後測之距分三尺
四寸與前測之距分三尺相減餘四寸為一率表杆四
尺與二尺相減餘二尺為二率兩表相距五尺為三率
求得四率二丈五尺為山澗距表尖之深内減去表高
四尺餘二丈一尺即所求山澗之深也
設東西二樹欲知其相距之遠測距東樹七十丈
距西樹五十丈問二樹相距
法用同式形比例先以距東樹七十丈取其五十分之一
得一丈四尺即對東樹直量一丈四尺作記又以距
西樹五十丈亦取其五十分之一得一丈即對西樹直
量一丈作記乃于兩作記處斜量如得四尺五寸是為
同式形之相距數然後以所得之四尺五寸用五十求
之得二十二丈五尺(因兩作記處為二樹測處五十分之一則所得同式形之相距數亦必為)
(二樹相距數五十分之一)即二樹相距之遠也
設東西二樹欲知其相距之遠用重表或取同
式形測之問二樹相距
法先用不取直角測遠法(如測石測樹之法)求得二樹距測處
之遠再用知兩遠求相距之法求之
設左右兩峰不知其高遠欲求兩峰相距
法先用重表求高遠法各求得高與遠(其高為尖峰距地平之高)
(其遠為山根距測處之遠)如求得左峰高四十八丈遠六十四丈右峰
高六十五丈遠七十二丈乃用勾股求弦法以左峰四十
八丈為股遠六十四丈為勾求得弦八十丈即左峰距人
之遠以右峰高六十五丈為股遠七十二丈為勾求得
弦九十七丈即右峰距人之遠然後用知兩遠求相距
法各取其百分之一對左峰直量八尺作記對右峰直
量九尺七寸作記如于兩作記處横量得一丈二尺即
加一百倍為一百二十丈得兩峰相距之遠
左峰高如左甲遠如甲丙右峰高如右乙遠如乙丙兩
峰相距如
設如有井不知其深于井沿取一直角横量一尺
五寸測之問水面距地之深
設井口徑闊九尺法于井沿取直角立表杆測之人目
對表端斜向井沿看水以恰見水邊為凖如表高四尺
量得表距井沿一尺五寸則以一尺五寸為一率表高
四尺為二率井口闊九尺為三率求得四率二丈四尺
即水面距井沿之深也
方圓諸率
徑七
周二二
徑五
周一五七
徑三二
周一
徑一一三
周三五五
徑一
周三一四一五九二
凡徑求周者以周率乘以徑率除得周周求徑者
以徑率乘以周率除得徑
平方積四
平圓積三一四一五九二六五
平方積一
平圓積七八五三九八一六
平方積四五二
平圓積三五五
平方積一四
平圓積一一
立方積同平方率
圓柱積同平圓率
圓周自乘積八八
圓周中占積七
方柱積三
方錐積一
圓柱積三
圓尖積一
圓柱積三
圓球積二
立方積六
立圓積三一四一五九二六五
立方積一
渾圓積五二三五九八七七
立方積六八七
渾圓積三五五
立方積二一
渾圓積一一
立方積二一
渾圓積一一
渾圓面積四
平圓面積一
撱圓求積
兩徑相乘數以十一乘之十四除之得所求
解曰取撱圓兩徑之中率作圓其容與撱圓等
渾撱圓求積
小徑自乘再以大徑乘之以十一乘二十一除得所求
解曰方體渾撱圓之比例猶立方與渾圓也
弧矢求徑及離徑半徑
置弦折半自乘以矢除之得所求
解曰半弦股也矢弦句較也餘徑弦句和也股之自
乘積以和除之得較以較除之得和故以矢除之得
餘徑餘徑加矢折半為半徑半徑減矢為離徑也
弧矢求積(舊法以矢弦相并得弧背徑一圍三之義也疎甚不可法)
置弧背以離徑并矢(即半徑)乘之别置弦以離徑乘之兩
數相減餘折半得所求
解曰弧背圓周分線也離徑并矢圓半徑也于弧背
兩端作線會于圓心成雜線形求積之法當與圓同
故以半徑乘背折半得積也又雜線形内除弧矢形
餘一三角形以弦為闊以離徑為高高乘闊折半
得積以減雜線形積則所餘者弧矢積矣故以半徑
乘背離徑乘弦相減折半得積也
求中率法
以兩率相乘得數平方開之得中率
截方錐體求積法
置上方自乘下方自乘上下方相乘三數并以高乘之
以三除之得所求
右形得方體一塹堵方錐各四今方體三塹堵方錐
體各十二故以三除也(凡塹堵二之一方錐三之一)
截圓錐體求積法
置上徑自乘下徑自乘上下徑相乘三數並以高乘之
再十一乘四十二除得所求(元當用三除之又十一乘十四除之今用四十二除)
(者三因十四得四十二合兩次除為一次除也)
截直銳體求積
倍上長加下長以上廣乘之又倍下長加上長以下廣
乘之兩數并以高乘之以六除之得所求
右形具體如截方錐今得直體六塹堵錐體各二十
四故以六除也
截撱圓銳體求積
倍面大徑加底大徑以面小徑乘之又倍底大徑加面
大徑以底小徑乘之兩數並以高乘之再以十一乘八
十四除得所求(此以六因十四得八十四也)
莊氏算學卷七
