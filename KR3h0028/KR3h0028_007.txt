廣川書跋卷七宋董逌著
砥柱銘
唐砥柱銘貞觀十二年特進魏徵撰祕書正字薛純書
其字因山鑱鑿就其窪平隨多少置字故不成行序宛
轉索於嶔崎間以摹故石雖存而頗難得世知䝿之唐
以書學相高刻石之文此其最大者也筆力有餘點畫
不失尚多隸體氣象竒偉猶有古人體灋其後柳公權
書刻招提今已譌缺不可讀惟純所書在濁河間得完
蓋摹擊之工不至雖濤浪射發風雨摧剥尚不廢也
醴泉銘
九成宮醴泉銘唐祕書監魏徵撰率更令歐陽詢書按
唐書貞觀中改隋仁壽宮為九成宮永徽中又改為萬
年宮宮在岐州開皇十三年楊素所治也徵言宮城之
内本乏水源六年四月西城之陰土覺有潤以杖導之
有泉隨而涌出因名醴泉不知何据也漢書京師醴泉
飲者痼病皆瘉故漢儒集禮有地出醴泉天降甘露以
為人主之瑞而不知者謂水從地出其味若醴如此則
列子所謂神瀵者顧漢魏郡國與唐離宮安得有此尔
疋曰甘雨時降萬物以嘉謂之醴泉蓋甘露雨也今据
此則論者不知其所出也故著其說
歐陽詢帖
余求前人論書必先擇筆至於動作皆得如意非是未
嘗書也韋昶善書而玅於筆故子敬稱為竒絶然書必
託於筆以顯則筋骨肉理皆筆之所寄也率更於筆特
未嘗擇而皆得佳趣故當是絶藝蓋其所寄者心爾論
者謂飛白冠絶有龍蛇戰闘之象雲霧輕飄之埶真行
出于大令森森焉若武庫矛戟至使智永奪氣信乎書
玅至此極者然飛白篆書世不復傳今收真行章草可
見知略無勍敵非虚語也虞伯施謂詢不擇紙筆皆得
如意此正紀其實耳宜遂良不能及也
虞世南别帖
虞伯施手帖論儒學不使一日失業恐子弟墜其家聲
且戒之使其不息也觀北堂書鈔大見功力深至非積
學之久不能盡此子纂雖識書學而文業衰矣故知虞
氏九世文名為儒林所嘆可以為難也方隋時伯施以
文學推選任祕書即來護兒以&KR1061;略任將帥至唐來氏
有恒濟反以文顯而虞氏子昶以下不能世其業而為
入仗宿衞故陸元方戲曰來護兒兒把筆虞世南男帶
刀故曰雖在父兄不能移子弟理固然也(來恒本傳曰恒濟兄弟相)
(次知政事世南子昶無才術歴將作少匠主工作許敬宗曰護兒兒作相世南男作匠文武豈有種耶)
薛稷雜碑
書貴得法然以點畫論法者皆蔽於書者也求法者當
在體用備處一法不亡濃纖健決各當其意然後結字
不失疏密合度可以論書矣薛稷於書得歐虞褚陸遺
墨至備故於法可据然其師承血脉則於褚為近至於
用筆纖瘦結字疏通又自别為一家然世或以其瘦快
至到又似不論成法者也劉景升為書家祖師鍾繇胡
昭皆受其學然昭肥繇瘦各得其一體後世不謂昭不
及繇者觀其筆意他可以不論也
李衞公書
世傳扶餘國事類若劍俠而衞公從之似以任縱自嬉
而放悍不制者然考其行事則動以禮法自約又若老
書生深究進退存亡者信王佐器世或未易量也此書
豪武自將亦既放矣或疑其偽將其㬥侮神羞求合於
杳冥者乎亦當時憤激感慨豪氣未除而然耶劉餗嘗
言衞公訴神且請告以官位所至詞色抗厲後有聲曰
僕射好去顧不見後果如言此書逮似或真有是耶將
後人因此而附益之乎餗在開元中其說似有据是則
若可信也
褚河南聖教序
褚河南書本學逸少而能自成家法然疏瘦勁鍊又似
西漢往往不減銅筩等書故非後世所能及也㫺逸少
所受書法有謂多骨微肉者筋書多肉微骨者墨豬多
力豐筋者聖無力無筋者病河南豈所謂瘦硬通神者
耶
遂良帖
褚河南於書蓋天然處勝故於學雖雜而本體不失初
學晉右軍既又學虞伯施後於史陵得用筆意乃曰此
法更不可教人是其玅處也羿之立教必志於彀至巧
之所極當自其心得非可法度凖繩授也學至於此當
自知之
辯法師碑
辯法師碑薛純陀書㫺歐陽文忠公嘗許其字不減率
更然所書不傳於後永尗所得純陀書惟此不知又有
甚焉者也貞觀十二年奉敕書銘砥柱其字磊落如山
石自開隱鱗而出可以見方丈之埶矣固無牽強以成
也當時如虞伯施褚登善號能書者皆避而讓之其後
柳誠縣愛其書恐失其次第則又别書於石後世得純
陀所書砥柱銘者皆碎雜叢疊必按此而序之砥柱銘
薛純而此碑為薛純陀嘗為祕書省正字本名純陀後
以純自别于時撿于類書見之
碧落碑
碧落篆李肇得觀中石記知為陳惟玉書歐陽永尗以
李漢碑為黃公譔然字法竒古行筆精絶不類世傳篆
學而惟玉於唐無書名於世不應一碑便能奄有秦漢
遺文徑到古人絶處此後世所疑也李陽冰於書未嘗
許人至㤅其書寢卧其下數日不能去世人論書不逮
陽冰則未必知其玅處論者固應不同段成式謂此碑
有碧落字故世以名之李肇謂此碧落觀也故以為名
李漢謂終于碧落字而得名余至絳州見其處今為龍
興宮考其記知舊為碧落觀而開元改今名又篆文若
未畢其文者其終非碧落字則肇說是也其云有唐五
十三禩龍集敦牂尔疋歲在午為敦牂永尗謂高宗總
章三歲以唐歴考之自武德戊寅受命至咸亨元年庚
午實五十三年矣然則總章者誤也
别本碧落碑
絳州碧落篆刻天尊背州將不欲以搥擊石像乃摹别
石因封其舊石像今世所得皆摹本也雖横直圜方典
刑有稽然遁其神者衆矣段成式言樊宗師作誌令陳
惟玉書立太行山上此言險怪難知豈嘗求得其當而
妄為戲哉世言字不考古甚則以品為鄰今於古文&KR2958;
字正如此便知後世不知古字而妄議者可以歎也
歐陽通碑(詢之子)
書家擇筆如逄蒙求弓矢必得勁良然後及遠中微然
弓勁矢良當求其材可為者非是雖得善工不能極其
精也漢世郡貢兔毫當時惟趙國為勝而工製或異亦
復不良議者謂兔豪無優劣工手有巧拙正應工手不
得則不得論其豪也路扈一世名手且重以雜寳為跗
然其善不過秋兔之毫及其後世漸以豐狐為柱然鋒
&KR1220;穎芒非兔翰莫可為者歐陽通於書過自矜重至以
貍豪為覆兔豪管皆象犀然筆用兔穎自㫺不能改至
於為柱則或假用他毛若遂用貍為鋒心恐不得若兔
豪之剛柔順適能中人意也後世或假胎髮羊毳雞毛
鼠鬚亦皆成筆然不能盡其利用故知其特貴異爾王
逸少謂有人以綠沈黍竹管見遺錄之多年斯亦可愛
玩詎必金寶彫琢然後為貴㫺人或以琉璃象牙為管
麗飾則有之然筆貴輕便重則躓矣不知貴犀象管者
定可得輕便哉矜持太過失其常理是有媿不擇紙筆
者非能其父書也
歐陽通别帖
今世所見歐陽通書惟三碑其别帖殆存此也筆力勁
險盡得家風但微失豐濃故有媿其父至於驚竒跳駿
不避危險則殆無異也書家論通比詢書失於瘦怯薛
純比詢書傷於肥鈍今視其書可信也
智乘院碑
長子智乘院碑唐鄭王文學阮立德譔李承福書碑成
於咸亨中則天帝時也&KR0690;次鄭王元齡懿高祖第十三
子武德四年分國于滕出刺沅州貞觀七年徙鄭十七
年持潞州節改絳州一年再持節潞州復持節絳州所
至以能稱善決大獄高宗褒以優詔當其時鄭王名重
于朝廷為宗室表顯慶元年持節安沔隨郢安州刺史
此其所歴也唐書惟叙鄭潞絳三州不言再持潞絳節
其為安州刺史亦不著也子敬嗣國新舊書皆作璥蓋
因其弟琳顯名疑皆從玉也唐存中宗世子皆以材任
職而敬之三世為夷簡為宗閔琳之再世為勉皆位宰
相其在當時至顯而史所書若此其可勝&KR0690;耶然琛珪
琰璿璲珩碑皆不具而别見于龕石此宜史官不能備
錄也
崔敬嗣墓誌
集古錄曰崔為唐名族而敬嗣不顯余&KR0690;之唐有兩崔
敬嗣㫺中宗放房州吏多肆慢不為禮敬嗣為刺史獨
盡誠推奉中宗復位有與敬嗣同姓者每擬官輒超拜
召見悟非是訪真敬嗣死矣即授子注五品官注生光
遠嘗持節荆襄徙鳳翔又節度劍南其官職甚顯敬嗣
亦以此名於世㫺人偶不&KR0690;也
陳昭題名
河南石氏得唐陳昭題名制度大備知今日進士刻石
甚陋段成式曰慈恩寺題名自張苔於寺中題其同年
人因為故事柳氏序訓又謂韋肇初及第偶於慈恩寺
塔下題名後進慕效之按苔登科在天寳十三載此時
已有題名觀陳昭所書在開元九年則其事可以&KR0690;也
封氏記神龍已來杏園宴後慈恩塔下題名同年中推
善書者紀之他時有將相朱書之及第後知聞或過未
及第時題名則添前字故李紵不加前字到老恨焉則
題名自唐神龍初有之矣柳氏著書在中和三年其碑
僅存因成故事則余得&KR0690;之方會昌中陳商知舉奏對
不稱改命王起主文宣旨停曲江大會及題名局席至
中和而後進士復題名慈恩則自廢而後行蓋在此時
也嘗聞唐人言柳宗元劉禹錫題名慈恩寺談元茂秉
筆不欲名字著障目押縱版子者率多不逹柳暗斟酌
之馬徵鄧文佐盡著版子而宗元竟不逹雖一時為戲
然德器自可於此見之題名之盛亦一時所尚雖至今
不廢但隆殺異爾
六公詠
李北海六公詠今泰和集中雖有詩而無其姓名又其
說一章不盡或遺余見荆州六公詠石刻文既不刓故
得盡存可以序載於此按中宗復位以彦範王扶陽暉
王平陽玄暐王博陵柬之王漢陽恕已王南陽世謂五
王然皆梁公所進故邕歎其成大功者六人詩尤竒偉
豪氣激發如見斷鼇立極時至今讀之令人想望風采
宜老杜有云㫺盧藏用謂邕如干將莫邪難與爭鋒史
官所美謂碑頌是所長余見他文亦不若是壯厲警拔
殆感憤而作故氣激于内而横放于外者也序言邕為
荆州今新舊書但稱坐善張柬之貶福州司戶參軍韋
氏平還為左臺御史張廷珪姜皎引為御史中丞姚崇
出為括州司馬起為陳州刺史後貶遵化尉徙灃州司
馬括州刺史歴淄滑汲郡北海不書嘗為荆州也
御史臺精舍碑
御史臺精舍記唐中書令崔湜撰漢承秦制御史為丞
相貳其後以寺隸之憲法所在也然立精舍以居其致
一於此可矣書傳所見最先包咸東海立精舍教授此
在西漢末顧湜謂此佛之所舍㫺漢處摩騰洛陽西建
精舍為始誤也按釋書以静居為精舍致一為精不使
雜也古之齋心服形其居必有可默存者今人猶闢屋
為齋謂如齋戒以守其獨不可以精舍名之此亦過也
蕭摩之請造興塔寺精舍詣二千石庾子輿造佛寺因
立精舍嶺南源明僧紹住弇榆山棲雲精舍此皆諸梵
所居然書生立學㫺傳此名豈致道之所居惟精一而
後得之㫺魏武嘗曰譙東五十里築精舍秋夏讀書其
後徐庶折節學問精舍唐僧淵立精舍豫章阮孝緒以
一鹿車為精舍徐伯珍立精舍蒙山陳寔立精舍講授
張郡戴顒立黃鵠山竹林精舍張漢直其弟出精舍數
里遇之則古人於其居也以是名之凡以求致一于學
者故以名自警觀其朝夕處之可不思以致其精耶後
世知釋氏所居為精舍便以為精舍皆寺也湜之嗜利
蔑學其可責以此哉
盧舍那碑
盧舍那佛像記蔡有鄰書今見於世者三碑惟尉遲迥
廟與此存耳書法勁險驅使筆墨盡得如意當與鴻都
石經相繼也唐志稱有鄰於八分本怯弱至天寳間遂
至精玅相衛中多其蹟然則當時蓋不止三碑惜其今
亡之也
尉遲迥碑
尉遲迥碑成伯璵撰世以蔡有隣書特貴其叙迥事與
周史略同然迥之死節不得顯方周之興迥已為蜀國
公矣逮魏之亡一宗伯且受命舊國舊都望之無慨于
懷不翅傳舍一日去之矣隋公總政天下之埶可以知
也迥則不受而承制起師以興復為任其事則有疑也
豈以地居嫌疑埶窮畏迫自度不能容於隋而發哉則
冤憤欝結不得其死宜其出靈響以自見不得如□伯
璵□□也唐說自迥之死而相州都督死者前後相繼
張嘉祐既治事夜整冠危坐有自西廡出者曰余後周
尉遲迥也死於此遺骸尚存願得畢葬前牧守者膽氣
薄劣驚悸而逝非所害也又指其女子曰同瘞於此明
日嘉祐發掘得之備衣衾棺器禮而葬焉既夕出謝曰
余無他能願畢公之政節宣水旱唯所命嘉祐以事聞
上請置廟歲時血食有詔褒異今&KR0690;周紀韋孝寬既平
鄴城則移相州守安陽至于碑則謂武德中朝制改葬
逮開元丁丑張嘉祐問俗郡言多祟公曰蜀國公獨為
純臣闕修殷薦其取戾也宜哉觀此自是武德改葬至
嘉祐則廟而祀之矣亦不因詔而行也與尚書故實政
戾謂神之休福則得之其謂遺骸西廡詔為廟容改葬
于開元歲皆誤也
李太白藁
藁書世傳李太白遺文或謂謝氏子弟誑武功蘇才元
所書更不復詳&KR0690;所出而推舉過重便謂不減魯公然
此書雖少繩墨不可&KR0690;以法度要是軒前輊後度越陵
突令人想見酒酣賦詩時也王僧虔論書或以其人可
想或以其法可存世人㤅李太白名至偽書一卷亦聲
價增重豈以人可想故耶
張旭千字
長史於書天也其假筆墨而有見者是得其全□而加
之手爾豈知曲直法度自成斲削間邪觀其書者如九
方臯見馬不可求於形似之間也方其酒酣興來得于
會意時不知筆墨之非也忘乎書者也反而内觀龍蛇
大小絡結胸中㬥㬥乎乘雲霧而迅起盲風異雨驚靁
激電變怪雜出氣蒸烟合倏忽萬里則放乎前者皆書
也豈初有見于毫素哉彼其全于神者也至于風止雲
息變怪隱藏循視其蹟更無徑轍時一豪不得誤□是
㫺之昭然者已器故耶
張長史草書
百技原於道惟致一則精復神化此進乎道也世既以
道與技分矣則一涉技能便不復知其要玅此豈託於
事游泳乎道者耶張旭於書則進乎技者也可以語此
矣故凡於書一寓之酒當時沈酣不入死生憂懼時振
筆大呼以發其鬱怒不平之氣至頭抵墨中淋漓牆壁
至于雲烟出沒忽乎滿前醒後自視以為神異初不知
也今&KR0690;其筆蹟所寄殆真得是哉夫神定者天馳氣全
者材放致一於中而化形自出者此天機所開而不得
留者也故遇感斯應一發而不可改有不知其為書也
莆田方宙子正得君謨所藏張長史帖為書其後崇寧
二年十一月壬申
張長史别本
見鐻於山不喪其天見蜩於林不分其神誠能知此可
以語書矣嘗見劍氣渾脱舞鼓吹旣作孤蓬自振驚沙
坐飛而旭得之於書則忘其筆墨而寓其神於羣帝龍
驤雷霆震怒之初矣落紙雲烟豈復知耶此殆假于物
者神動應於内者天馳耶㫺崔延伯每臨陳則令田僧
超為壯士歌然後單馬入陳所向無前至僧超死則不
復能戰是知以氣勝者氣能蓋天下然後可以勝天下
矣宜純氣之守者萬物不得窺其蹟也
郎官石柱記
赤驥白&KR0034;一駕千里當其披崑崙上羽陵時求其逸景
於逐足下殆無遺蹤矣至于在六轡間和鑾在前鋈續
在後則過君表而舞交衢進退履繩旋曲中規求其毫
釐跌宕無遺恨矣長史之書殆盡於此方乘醉時翰墨
淋漓雖驚風迅雨不能與其變俱也此詎可以規矩凖
繩求哉及郎官記則備盡楷法隱約深嚴筋脈結密毫
髮不失乃知楷法之嚴如此而放乎神者天解也夫守
法度者至嚴則出乎法度者至縱而不可拘觀其&KR1899;(音樹)
鋒鱗勒峻磔抑左升右仰策輕揭緊䟐(音立)闇收此書盡
之世人不知楷法至疑此非長史書者是覩其騏驥千
里而未嘗知服襄之在法駕也
張友正艸字
張友正所書自云得漢人心法其用筆過為鋒長而力
弱殆不可持故使筆常動摇勢若宛轉世人故自不能
用今&KR0690;其書别搆一體自得成就雖神明潛發不逮古
人然自然處正自過人也今人不知古人用筆或妄詆
者不知書者也皇象曰欲見草書漫漫落落宜得精豪
㼱(而兖切柔皮)筆委曲宛轉不叛散者紙當得滑密不沾汙
者墨又須多膠紺黝者如逸豫之餘手調適而心歡娛
正可以小展觀此便知友正用筆蓋有所本近時趙叡
彦思學友正用筆至于草字已能輕舉迅速頡頏筆墨
間自與握一寸筆頭拘制方寸間者異也
崇徽公主手痕碑
碑在汾州靈石蓋唐僕固懷恩女懷恩唐功臣以嫌猜
叛入回鶻沒其家入後宫大歴四年以回紇請婚封為
崇徽公主下降可汗以兵部侍郎李涵往册命唐都關
中其入回紇道至汾上此其常也然托掌石壁遂以傳
後豈怨憤之氣盤結于中而不得發遇金石而開者耶
廣川書跋卷七
