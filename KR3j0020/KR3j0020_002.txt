樂菴語錄卷二
宋龔昱編
人之行已在夫婦上不能盡道他無足觀矣詩三百篇
可以厚人倫美教化等而上之又能動天地感鬼神
推其原亦不過始於夫婦
世有言西方淨土者先生曰東方南方北方無淨土邪
夫子言非禮勿視非禮勿聽非禮勿言非禮勿動又曰
毋意毋必毋固毋我勿也毋也皆禁止之辭未造乎
時中之妙也時中之妙聖人罕言小人竊此則為無
忌憚矣
仁者覺也聲色之来我能覺則不為聲色所移貨利之
来我能覺則不為貨利所溺若能随念而覺随事而
覺去聖人不遠矣論語云君子無終食之間違仁此
之謂也
訟六五曰訟元吉六五得位居尊人豈得而訟之故諸
儒皆以為聽訟之主聽訟者臣下之職非人君所當
知也孔子曰吾未見能見其過而内自訟者也得位
居尊有過而能自訟斯無愧於為君之道禹湯罪已
正合此義
蒙初六曰發蒙利用刑人用脫桎梏以往吝童蒙之時
知識未明欲發其覆當如用刑而加之桎梏俾不得
放逸可也若脫之以往則吝戾象曰以正法也正法
者嚴以正其師法云耳
欲知天心但看人心如何記得唐時一歲會稽大旱遷
市不雨祈山川庶神又不雨觴土龍舞巫覡愈益不
雨或言有能捕退龍而譟之者召之至盡其術而旱
復如故太守怒將擒治之術人遁去得其遺箧大書
一紙曰人旱此語亦自有理
治天下國家與一郡一邑不必屑屑求人之小過但擇
其罪之尤者治一二輩足矣舜典言四罪而天下咸
服所罪者止四人而天下之人莫不盡服罰當其罪
則懲一可以勸百矣何必多殺
前輩自警之際止是思量做人邵康節嘗言學為人之
仁學為人之事吕舜從訓其子弟曰吾從賢士大夫
游每每過相推重吾自省纔免禽獸之行而巳未能
便合人之理也此語後生當先學做人却學做文章
但患我不知人不患人不知我四凶不知舜舜知四凶
少正夘不知孔子孔子知少正夘
藝祖一日居殿中有小黃門塗糊其壁即欲斬之且曰
此天之物也汝焉得損之正合舜禹有天下而不與
之意又嘗露坐或諫以星月在上帝曰爾以為蔀屋
之下星月所不及耶正合不欺闇室之意
韓退之作方橋詩其言雖若鄙近考其意則大不凡曰
非閣復非船盖以此自命曰可居兼可過喻其道之
可以安天下而濟斯民也終言君欲問方橋方橋如
此作則又斷然以有為自任此一篇詩意人多不察
退之規模如此惜乎其不大用若杜子美言安得廣
厦千萬間大庇天下寒士俱歡顔此志亦甚廣但不
合露筋骨
或問如何斯可以安心曰樂則安若早夜戚戚然以得
失榮辱為慮雖一日亦不能安矣古人窮亦樂通亦
樂未有其心不樂而能安之者也
帝乙歸妹其君之袂不如其娣之袂良君者小君之君
娣者其媵妾也嘗見前輩治家之法所謂主母者往
往以淡薄自居而姬侍皆靚粧麗服亦有合易之遺
意
孔子見南子諾陽貨從佛肸之招赴公山之召所謂入
鳥不亂行入獸不亂羣也
孟子曰天下之言性者則故而已矣故者以言一性之
真我之所固有非外加一物也言性而止於此則幾
於無所事事天理之妙何自而發之於用故又曰故
者以利為本
孟子曰聖人之於天道何謂天道如天命有德五服五
彰天討有罪五刑五用之類是也堯舜禹湯文武達
而在上故能行天道孔孟窮而在下終不以命之不
偶而廢天道是以作春秋以明一王之法著七篇以
明仁義之道故曰命也有性焉君子不謂命也所謂
仁之於父子義之於君臣禮之於賓主智之於賢者
亦是此意
孟子言舜為法於天下而不數堯禹及湯文者盖以舜
當人倫之變而能每事盡道也以父子則有瞽瞍以
兄弟則有象起於側陋而一旦立堯之朝則君臣之
間為甚難以匹夫而妻帝之二女則夫婦之間為甚
難與四凶之徒羣居而雜處則所謂朋友者亦不可
以一朝居也惟舜皆能處之以道故於人倫上了無
一毫之累此其所以能為法於天下
禪者論一百二十種心人只有一心自其能宰制萬物
則謂之心君能經緯萬方則謂之心神其本則一而
巳易曰一致而百慮所謂一致者心之常而百慮者
皆其變也
理致於極處直是說不得此夫子所以默而識之曰予
欲無言
一念不動處雖鬼神亦窺伺不得而況於人乎故曰聖
人藏於天
先生曰向聞竹西王居正剛中論思無邪其說甚妙且
如桑中墻有茨東門之枌之類皆具道閨房淫亂之
事聖人乃不以為非者以其一念自正也故存其辭
以勸戒後世後人謂聖人不能刪之乃留此以亂人
之聽其說大謬道本無邪正自正人視之天下萬物
未始不皆正自邪人視之天下萬物未始不皆邪昔
有學道者久而未得一日聞市倡歌悲怨之辭因躍
然大悟觀人之言繫乎心術之邪正如此夫子言之
非特明作詩者之思慮不及於邪亦欲使讀詩者其
心術不可不出於正也
揚子言泰和在唐虞成周桀紂幽厲之時非無泰和但
不在耳
前輩謂共君一夜話勝讀十年書若果然於語下解得
何翅讀十年書
文章如美婦人可以傾人之城可以傾人之國然要緊
在行事處文章誠不足道周勃霍光難字亦未必識
而功盖天下人須是莫被文章使了
惟聖人然後可以踐形未到聖人地位則不可盖形者
耳目口鼻也彼欲如此而我從之是之謂踐如不反
其言而謂之踐言不反其行而謂之踐行也目欲視
吾不遏其視耳欲聽吾不遏其聽口欲味吾不遏其
味鼻欲臭吾不遏其臭吾雖從是耳目口鼻之欲不
随聲色臭味而去此夫子七十而從心所欲不踰矩
也若顔子則非禮勿視聽言動勿者禁戒之辭此所
以未達一間也
樂菴語錄卷二
