傷寒總病論卷一
宋龐安時撰
叙論
龐曰素問云冬三月是謂閉藏水冰也地裂無擾乎陽
又云彼春之暖為夏之暑彼秋之忿為冬之怒是以嚴
寒冬令為殺厲之氣也故君子善知攝生當嚴寒之時
周密居室而不犯寒毒其有奔馳荷重勞房之人皆辛
苦之徒也當陽氣閉藏反擾動之令鬱發腠理津液強
漬為寒所摶膚腠反密寒毒與榮衛相渾當是之時勇
者氣行則己怯者則著而成病矣其即時成病者頭痛
身疼肌膚熱而惡寒名曰傷寒其不即時成病則寒毒
藏扵肌膚之間至春夏陽氣發生則寒毒與陽氣相𫝊
于榮衛之間其患與冬時即病候無異因春温氣而變
名曰温病也因夏暑氣而變名曰熱病也因八節虚風
而變名曰中風也因暑濕而變名曰濕病也因氣運風
熱相摶而變名曰風温也其病本因冬時中寒随時有
變病之形態爾故大醫通謂之傷寒焉其暑病濕温風
温死生不同形狀各異治别有法
龐曰天寒之所折則折陽氣足太陽為諸陽主氣其經
夾脊膂貫五臟六腑之腧上入腦故始則太陽受病也
以其經貫五臟六腑之腧故病有臟府𫝊變之候以其
陽經先受病故次第𫝊入隂經以陽主生故足太陽水
𫝊足陽明土土𫝊足少陽木為微邪以隂主殺故木𫝊
足少隂水水𫝊足厥隂木至第六七日當𫝊足厥隂肝
木必移氣克于脾土脾再受賊邪則五臟六府皆危殆
矣榮衛不通耳聾囊縮不知人則死速用承氣湯下之
(方在可下證中)則可保五死一生勿從容拯溺令病人水漿不
入湯液不下無可奈何也素問云脾熱病則五臟危又
云土敗木賊則死若第六七日𫝊厥隂脈得微緩微浮
其證寒熱似瘧此為必愈宜桂枝麻黃各半湯和之(方在)
(可汗證中)微緩微浮為脾胃脈也故知脾氣全不再受克邪
無所容否極泰来榮衛將復水升火降則寒熱作而大
汗解矣人將大汗必冒昧者若久旱天將雨時六合皆
至昏昧雨降之後草木皆蘇庶物明净玉冊所謂換陽
之吉證也
王叔和云土地温凉高下不同物性剛柔餐居亦異是
以黃帝興四方之問歧伯立四治之能以訓後賢開其
未悟臨病之工宜兩審之
龐曰叔和非醫之圓機孰能臻此也如桂枝湯自西北
二方居人四時行之無不應驗自江淮間地偏暖處唯
冬及春可行之自春末及夏至以前桂枝麻黃青龍内
宜黃芩也自夏至以後桂枝内故須随證增知母大青
石膏升麻輩取汗也若時行寒疫及病人素虚寒者正
用古方不在加减矣夏至以後雖宜白虎詳白虎湯自
非新中暍而變暑病乃汗後解表藥耳以白虎未能驅
逐表邪故也或有冬及始春寒甚之時人患斯疾因汗
下偶變狂躁不解須當作内熱治之不拘于時令也南
方無霜雪之地不因寒氣中人地氣不藏蟲類泄毒嵐
瘴間作不在此法治别有方也又一州之内有山居者
為居積隂之所盛夏冰雪其氣寒腠理閉難傷于邪其
人夀其有病者多中風中寒之疾也有平居者為居積
陽之所嚴冬生草其氣温腠理疎易傷于邪其人夭其
有病者多中濕中暑之疾也凡人禀氣各有盛衰宿病
各有寒熱因傷寒蒸起宿疾更不在感異氣而變者假
令素有寒者多變陽虚隂盛之疾或變隂毒也素有熱
者多變陽盛隂虚之疾或變陽毒也
龐曰四時之中有寒暑燥濕風火相摶喜變諸疾須預
察之其飲食五味禽魚蟲菜果實之屬性偏有嗜者或
金石草木藥素嘗有餌者人五臟有大小高下堅脆端
正偏傾六府亦有大小長短厚薄緩急令人終身長有
一病者貴者後賤富者乍貧有常貴有常富有暴富有
暴貧有暴樂有暴苦有始樂後苦有離絶藴結憂恐喜
怒者夫常貴後賤名曰脫營常富後貧名曰失精暴樂
暴苦始樂後苦精竭體沮脫勢侯王精神内傷情慕尊
貴妄為喪志始富後貧焦皮攣筋常富惡勞驕墮精消
離間親愛者魂遊絶所懷者意喪藴所慮者神勞結怨恨
者志苦憂愁者閉塞而不行盛怒者迷惑而不治恐懼
者蕩憚而不收喜樂者撣散而不藏此皆非外邪所中
而得之于内也良工必須審問其由先知臟府經絡受
病之所可舉萬全工不思曉令五臟六府血氣離守迨
至不救又何言哉
龐曰隂陽虚盛者非謂分尺寸也榮衛者表陽也腸胃
者裡隂也寒毒争于榮衛之中必發熱惡寒尺寸俱浮
大内必不甚躁設有微煩其人欲飲食欲温而惡冷謂
陽虚隂盛也可汗之則愈若誤下則死也若寒毒相薄
于榮衛之内而陽勝隂衰極隂變陽寒盛生熱熱氣盛
而入裏熱毒居腸胃之中水液為之乾涸燥糞結聚其
人外不惡寒必蒸蒸發熱而躁甚則讝語其脈浮滑而
數或洪實或汗後脈雖遲按之有力外證已不惡寒腹
滿而喘此皆為陽盛隂虚當下之則愈若誤汗則死也
仲景載三等陽明是陽盛隂虚證矣調經論云陽虚則
内熱陽盛則外熱隂盛則内寒以此别之若隂獨盛而
陽氣暴絶必四肢逆冷臍築凑痛身疼痛如被杖面青
或吐或利脈細欲絶名曰隂毒也須急炙臍下服以辛
熱之藥令陽氣復生濈然汗出而解若陽獨盛而隂氣
暴絶必發躁狂走妄言面赤咽痛身斑斑如錦文或下
利赤黃脈洪實或滑促名曰陽毒也宜用針泄熱服以
苦酢之藥令隂氣復生濈然汗出而解也
龐曰夫邪逆隂陽之氣非汗不能全其天真素問云辛
甘發散為陽謂桂枝甘草細辛薑棗附子之類能復陽
氣也酸苦湧泄為隂謂苦参大青葶藶苦酒艾之類能
復隂氣也酸苦之藥既折熱復隂亦當小汗而後利者
經云身汗得而後利則實者可活是也
華陀治法云傷寒病起自風寒入于腠理與精氣分争
榮衛否鬲周行不通病一日至二日氣在孔竅皮膚之
間故病者頭痛惡寒身熱腰背強重此邪氣在表随證
發汗則愈
龐曰凡發汗須如常覆腰以上厚衣覆腰以下以腰足
難取汗故也半身無汗病終不解凡發汗後病證仍存
于三日内可二三發汗令腰脚周遍為度若病不解便
可下之設令下後不解表裡邪亦衰矣足觀脈證調治
七日内可期正汗為善也發汗後不可再行汗者始發
熱惡寒今不惡寒但倍發熱而躁始脈浮大今洪實或
沉細數始惺静今狂語此胃實陽盛再行汗藥即死須
當下之有人始得病變陽盛之證須便下之不可拘
日子淺深次第也病三日以上氣浮上部填塞胸(闕)
頭痛胸中滿或多痰涎當吐之即愈
龐曰若虚損及新産人不能吐者可服枳實散(枳實細末米飲)
(調二錢日可三四服)若有虛寒手足冷及脈微弱者枳實二兩加
桂枝一兩同末之如前服
病五六日以上氣結在臟府故腹滿身重骨節煩疼當
下則愈若小便少手足心并腋下不滋潤尚未可攻之
當消息其候不可亂投湯藥虚其胃氣也(以上解華陀治法)
太陽證
尺寸俱浮者太陽受病也一二日發以上連風府故頭
項痛而腰脊強(此是太陽膀胱經屬水病源云小腸者非也)
太陽病發熱汗出惡風其脈緩者名為中風太陽病或
已發熱未發熱必惡寒體痛脈隂陽俱緊者名為傷寒
傷寒一日太陽受之脈若静者為不𫝊頗欲吐若煩躁
脈數急者為𫝊也
傷寒二三日陽明少陽證不見者為不𫝊也病發熱而
惡寒邪發于陽也不熱而惡寒者邪發于隂也發于陽
者七日愈發于隂者六日愈陽數七隂數六故也(發于陽者)
(随證用汗藥攻其外發于隂者用四逆輩温其内)
太陽病頭痛至七日以上自愈者其經竟故也若欲作
再經者針足陽眀使經不𫝊(補足陽明土三里穴也)
風者解表而不了了者十二日愈(方言曰南楚疾愈或謂之差或謂之了)
太陽病初服桂枝湯反煩不解先刺風池風府却與桂
枝湯則愈
太陽病自汗四肢難以屈伸若小便難者可與陽旦湯
内加附子一枚炮去皮尖八破同煎服之(陽旦即桂枝湯異名)若
小便數者慎不可行此湯宜用芍藥甘草湯若誤行桂
枝附子湯攻表則咽乾煩躁厥逆嘔吐者作甘草乾薑
湯與之以復陽氣若厥愈足温更與芍藥甘草湯其脚
即伸若胃氣不和讝語者少與調胃承氣湯微溏則讝
語止
芍藥甘草湯主脈浮而自汗小便數寸口脈浮大浮為
風大為虚風則生微熱虚則兩脛攣小便數仍汗出為
津液少不可誤用桂枝湯宜補虚退熱通治誤服湯後
病證仍存者(按古之三兩准今之一兩古之三升今之一升若以古方裁减以合今升秤則銖兩)
(升合之分毫難以從俗莫若以古今升秤均等而减半為一劑稍增其枚粒乃便于俗爾且仲景方云一劑盡)
(病證猶在者更作减半之劑此古方一劑又加其半庶可防病未盡而服之也有不禁人湯劑者再减半亦得)
(肘後所謂或以一分為兩或以二銖為兩以盞當升可也貧家難辦或臨時抄撮皆可麄末每抄五錢水兩平)
(盞煎八分服之有薑棗者每服入薑三片棗三枚一日三服未中病可六七服也有不可作煮散者是病勢大)
(宜依古方行之凡湯一劑有附子一枚增半之劑合用附子一枚半古方不析枚者是枚力要完也半兩以上)
(大附子可當一枚半四錢以下者可用兩枚為准枚傷多不妨仲景云強人可加附子成兩枚是也)
芍藥甘草(各二兩半)
細剉水一升半煎七合半去滓温温分再服
甘草乾薑湯
甘草(二兩)乾薑(一兩)
煎如前方
調胃承氣湯
大黃(一兩)甘草(半兩)芒硝(一大合)
細剉水一升煎上二味至五合去滓下芒硝烊化暖
服一盞微溏為度如難利者再與一劑
太陽病汗證反下之遂利不止脈促表未解也喘而汗
出者葛根黃芩湯主之
黃芩(三錢)黃連(三兩)甘草(半兩)葛根(二兩)
細剉水一升煎七合半去滓温飲一盞日三服
陽眀證
尺寸俱長者陽明受病也當二三日發以其脈夹鼻絡
于目故身熱目痛鼻乾不得卧(此證惡寒可發汗若惡寒罷反自汗惡熱者為)
(胃家實屬正陽明宜調胃承氣湯方在太陽證下)
龐曰有三陽陽明者其太陽陽明本太陽病若發汗若
下若利小便此亡津液胃中乾燥因轉屬陽明也少陽
陽明者本𫝊到少陽因發汗利小便巳胃中燥大便難
也正陽陽明者病人本風盛氣實津液消鑠或始惡寒
汗出多寒罷而反發熱或始得病便發熱狂言也
凡陽明證俱宜下唯中寒惡寒為病在經與太陽合病
屬表可發其汗
二陽合病脈必浮大而長外證必頭痛腰疼肌熱目疼
鼻乾也浮大者太陽受病也長者陽明也頭腰太陽也
肌目鼻陽明也二陽併病太陽證罷但發潮熱手足漐
漐汗出大便難而讝語者大承氣湯下之則愈(方在可下證中)
二陽併病太陽初得時發其汗汗先出復不徹因轉屬
陽明自微汗不惡寒若太陽證不罷不可下下之為逆
如此者可小發其汗設面色正赤者陽氣怫鬱在表當
解之蒸之若汗出不徹當短息不足言陽氣怫鬱不得
越當汗出而不汗其人短氣但坐以汗出不徹故也宜
麻黃湯更發其汗即愈何以知其汗不徹其脈澀故知
也(方在可汗證中古本字多差誤以從来所見病人證候中符合如此故改正)
陽明病能食為中風不能食為中寒
陽明病中寒脈浮無汗其人必喘發汗則愈宜麻黃湯
(方在可汗證中)
陽明病脈遲汗出多微惡寒者表未解發汗則愈宜桂
枝湯(方在可汗證中)若不惡寒為外解欲手足濈然汗出者大
便已鞕宜大承氣湯(方在可汗證中)
陽明病有不可攻者謂陽明病心下鞕滿者不可攻攻
之利不止者死利止者愈
陽明病或發汗或自汗大便雖鞕小便少者未可攻津
液恐還入胃必先鞕後溏也小便自如乃可攻之
陽明病中風口苦咽乾腹滿微喘發熱惡寒其脈浮緊若下
之則腹滿小便難也(此證必無汗與後證相似且惡寒無汗為異以咽乾腹滿亦不宜正)
(與汗藥别與消詳也)
陽明病脈浮而緊咽乾口苦腹滿而喘發熱汗出不惡
寒而反惡熱身重若發汗則煩躁憒憒反讝語若加温
針必怵惕煩躁不得眠若下則胃中空虚客氣動鬲心
中懊憹胎生舌上者梔子香䜴湯主之
肥梔子(十枚)香豉(二合)
水二升煮梔子减半下豉再煮八合去滓温服一盞
得快吐者止後服
脈浮緊必無汗而反有汗咽噪腹滿惡熱法當下之而
又脈浮緊不當下此恐變風温宜細詳
陽明病口鼻燥但潄水而不欲嚥者必衂
少陽證
尺寸俱弦者少陽受病也當二三日發以其脈上循脇
絡于耳故胷脇痛而聾(足少陽膽屬木弦者細長如琴弦狀仲景云脈浮而緊曰弦非)
(謂此弦脈也凡傷寒脈浮緊相載皆屬弦之類也有屬太陽有屬陽明者少陽正得弦脈體是小弦長大脈也)
(多宜和表鮮有汗證)
少陽之證口苦咽乾目眩也
此三陽經皆病未入于藏可汗而解(仲景少陽證雖小柴胡乃和表藥耳)
弦細頭痛發熱屬少陽宜小柴胡湯不可發汗發汗則
讝語此屬胃胃和則愈不和則煩而躁宜調胃承氣湯
此屬少陽陽明證也(方在太陽證中)本太陽病不解轉入少陽
者脇下鞕滿乾嘔不能食往来寒熱尚未可吐下脈緊
者小柴胡湯主之(少加牡蠣)若已吐下發汗温針讝語小柴
胡湯證罷此為壊病知犯何逆以法治之(知犯何逆者犯四種温病)
(壊候也)
少陽中風兩耳微聞目赤胷中滿而煩不可吐下吐下
則驚悸小柴胡湯主之(方在和表證中)
三陽合病脈浮大上關上但欲眠睡合目則汗(不言弦者隠于)
(長大也)
三陽合病面垢讝語腹滿身重不能轉側遺尿發汗則
讝語下之則額上生汗手足逆冷若自汗者宜白虎湯
(方在厥隂證中)
傷寒四五日或六七日無大熱其人躁悶此為陽去入
隂也
傷寒三四日陽為盡三隂當受邪其人反能食而不嘔
此為三隂不受邪也(病到隂必吐利)
傷寒三日少陽脈小者欲愈也(小而平勻者也)
太隂證
尺寸俱沉細者太隂受病也當四五日發其經布胃中
絡于嗌故腹滿而嗌乾宜大承氣湯下之(方在可下證中)
太隂之為病腹滿而吐食不下自利益甚時腹自痛若
下之必胷下結鞕自利不渴者屬太隂其藏有寒故也
(當温之以四逆輩)
傷寒三日太陽脈弱至四日太隂脈大(脈大而胷滿多痰者宜吐之無)
(此證者宜汗之)傷寒脈浮緩(亦大之類)手足自温者繫在太隂小便
不利者必發黃(五苓散加茵陳主之)若小便自利者不能發黃至
七八日雖暴煩下利日十餘行必自止以脾家實腐穢
當去故也橘皮湯主之
五苓茵陳散
以茵陳濃煎湯調五苓散二錢服之日三四黃從小
便下以小便清為度
橘皮湯
橘皮(一兩)生薑(二兩)
細剉水一升半煎七合去滓分二服稍熱呷未差再
作服
本太陽病醫反下之因爾腹滿時痛者屬太隂也桂枝
芍藥湯主之
桂枝(一兩半)芍藥(三兩)甘草(一兩)大棗(六枚)生薑(一兩半)
㕮咀以水三升煮取一升半去滓每温一盞日三服
(注云小建中湯不用飴糖故芍藥為君止痛復利邪故也)
少隂證
尺寸俱沉者少隂受病也當五六日發以其經貫腎絡
于肺繫舌本故口燥舌乾而渴大承氣湯下之(方在可下證中)
少隂之為病脈微細于寐也
少隂中風陽微隂浮為欲愈也
凡少隂病四逆者宜温之
少隂病始得之反發熱脈沉者麻黃細辛附子湯主之
麻黃(二兩)細辛(二兩)附子(一枚)
㕮咀以水三升先煮麻黃十數沸去上沫内諸藥煮
取一升去滓每温一盞日三服
少隂病得之二三日麻黃附子甘草湯微汗以二三日
無陽證故微發汗也(謂初得病二三日常見少隂證無陽者須發小汗也)
麻黃(二兩)甘草(二兩)附子(一枚)
㕮咀以水三升先煮麻黃十數沸去上沫内諸藥煮
取一升半去滓每温一盞日三服
龐曰少隂病脈沉不知何沉也且沉緊發汗則動經沉
數為病在裏不可發汗詳此脈或沉而濡或沉而微是
表中寒而裡不消脈應裡而發熱在表故以小辛之藥
温散而微微取汗也
少隂病吐利手足不逆冷發熱者不死脈不至者灸少
隂七壯(太谿穴在内踝後跟骨上動脈陷中言發熱者謂其身發熱也)
少隂病吐利煩躁四逆者死(煩躁者内煩躁也與茱萸湯證宜細審其生死)
(也)
少隂病惡寒而勌(居員切)時時自煩不欲厚衣宜大柴胡
湯(方在可下證中)
少隂病四逆惡寒而自勌脈不至而吐利煩躁者死(重詳)
(定此)
少隂病下利利止而眩時自冒者死(此合是少陽冒昧汗濈出脈勻小浮)
(者生少隂無眩冒之證)
少隂病六七日息高者死
少隂病脈微細沈但欲卧汗出不煩自欲吐至五六日
自利復煩躁不得卧寐者死
少隂病得之二三日以上心中煩不得卧者黃連阿膠
湯主之
黃連(一兩)黃芩(一分)芍藥(一分)雞子黃(半枚)阿膠(炙三分為末)
以水二升先煮三物取一升去滓内阿膠烊盡小冷
内雞子黃攪令相得温温一盞日三四服
少隂病下利清水色純清心下必痛口乾躁者大承氣
湯下之(方在可下證中)
少隂病吐利手足厥冷煩躁欲死者茱萸湯主之
茱萸(一兩半洗三遍)人參(三分)生薑(一兩半)大棗(三個)
以水三升半煮取一升半去滓每温一盞日三服
少隂病咽痛者桔梗甘草湯主之
桔梗(半兩)甘草(一兩)
細剉水一升煎半升去滓作三服細呷之
又半夏散亦主之
半夏(湯洗七遍)桂枝(去皮)甘草(炙)
右各等分各别搗篩已合治之每服三錢水一盞半
煎至八分温冷少少嚥之
少隂病下利清榖裏寒外熱手足厥逆脈微欲絶身反
不惡寒者其人面赤或腹痛或乾嘔或咽痛或利止脈
不出者通脈四逆湯主之
甘草(一兩)附子(大者半個強人加半個)乾薑(三分強人加一兩半)
細剉水三升煎至一升去滓每温服一盞日三四服
未差急更作一劑不可作煮散其脈續續出者愈暴
出者死面赤者加連須葱四莖去青腹痛去葱加芍
藥一兩嘔者加生薑一兩咽痛者去芍藥加桔梗半
兩利止脈不出者去桔梗加人参半兩病與方皆相
應者與服之
少隂病下利六七日欬而嘔渴心煩不得眠者宜猪苓
湯
猪苓茯苓澤瀉滑石阿膠(各半兩)
㕮咀以水二升先煮四物取一升去滓内阿膠末烊
盡每温一盞服
少隂病下利咽痛胷滿心煩猪膚湯主之
猪膚(半斤)
以水五升煮取二升半去滓加白蜜半斤白粉二合
半熬香和令相得每温服一盞日三四服
少隂病四逆其人或欬或悸或小便不利或腹中痛或
泄利下重者四逆散主之
甘草枳實柴胡芍藥(各任分)
𢷬篩為細末白飲和服方寸匕日三服欬者加五味
子乾薑炮各二分半并主下利悸者加桂枝二分半
小便不利者加赤茯苓二分半腹痛者加附子一個
炮去皮臍泄利下重者先以水三升薤白一升半煮
取二升去滓以散方寸匕用薤白湯一盞煎八分日
三四服
厥隂證
尺寸俱微者厥隂受病也六七日發以其脈循隂而絡
于肝故煩滿而囊縮(微緩者囊必不縮若外證發熱惡寒似瘧為欲愈候宜桂枝麻黃各)
(半湯也若尺寸俱沉短者囊必縮宜承氣湯下之方在可下證中)
厥隂之為病消渴氣上衝心中痛熱飢而不欲食食則
吐蚘下之利不止烏梅丸主之
傷寒脈微而厥至七八日膚冷其人躁無暫安者此藏
厥非蚘厥也蚘厥者其人當吐蚘令病者靜而復煩
也此藏寒蚘上上入其鬲故煩須臾復止得食而嘔又
煩者蚘聞食臭即出其人常自吐蚘蚘厥者烏梅丸主
之又治久痢(藏厥宜四逆輩極冷服之)
烏梅(一百五十个)乾薑(五兩)黃連(八兩)當歸(二兩)
川椒桂枝附子人參
黃蘗細辛(各三兩)
異擣篩合治之以苦酒浸烏梅一宿去核蒸之二斗
米下飯熟𢷬成泥和藥令相得内臼中與蜜再杵二
千下丸如梧桐子大先食飲服十丸日三服稍加至
二十丸禁生冷滑臭食物等
厥隂中風脈微浮者為欲愈不浮為未愈
脈遲反以黃芩湯得徹其熱腹中應冷當不得食今反
能食此為除中必死
先厥後發熱下利必自止而反汗出咽痛者其喉為痺
發熱無汗其利自止若不止必便膿血者其喉不痺
龐曰熱少微厥指頭寒嘿嘿不欲食煩躁數日小便自
如此熱除也宜乾薑甘草湯(方在太陽證中)
龐曰手足逆冷皆屬厥隂不可下亦不可汗有須下證
者謂手足雖逆冷而手足掌心必煖非正厥也故可消
息汗下也
傷寒一二日至四五日厥者必發熱前發厥者後必發
熱厥甚熱亦甚厥微熱亦微不過五日六日不厥者必
愈若六日厥者必發熱愈甚仍下利也
龐曰寒熱而厥面色不澤冒昧者當用緜衣包手足令
温煖必大汗而解也有不因大汗下而兩手忽無脈謂
之雙伏或一手無脈謂之單伏或利止如此必有正汗
急用四逆輩温之時有汗便安脈終不出者死下利先
厥後發熱利必自止不爾咽中痛或喉痺若便膿血者
其喉不痺
厥而下利者當不能食反能食者為除中必死能食反
發熱脈數者必發癰膿厥而嘔胸脇煩滿後必便膿血
病者手足冷少腹按之痛此結冷在膀胱關元也(當關元炙)
(之)
發熱下利厥逆躁不得卧者死
病人手足厥冷脈乍緊者邪結在胸中心下滿而煩不
能飲食者病在胸中當吐之宜瓜蒂散凡病可吐者皆
宜此方
瓜蒂赤小豆(等分)
細末别以香豉一合熱湯三盞煮作稀糜去滓取汁
和散一錢温温頓服不吐者少少加藥再服得吐快
乃止諸亡血虚家不可與服(有用丁香者吐之多霍燥人)
傷寒厥而心下悸宜先治水當服茯苓甘草湯次治其
厥不爾水漬入胃必作利也茯苓甘草湯
茯苓桂(各兩)一生薑(一兩半)甘草(半兩)
細剉水二升煎一升温飲一盞悸止為度
傷寒六七日大下後寸脈沉而遲手足厥逆下部脈不
至咽喉不利唾膿血泄利不止者為難治宜麻黃升麻
湯(有不因下而自利加衂血者允宜此方)
麻黃(一兩)升麻當歸(各半兩)知母黃芩萎蕤(各三)
(錢)芍藥天門冬桂枝茯苓甘草石膏
白术乾薑(各一錢半)
細剉水二升半先煮麻黃一二沸去沫内諸藥煮一
升二合去滓温服一盞如人行七八里久進一服以
汗出即住服
本自汗下復吐下之寒愈格逆食入口即吐宜乾薑黃
芩湯
乾薑黃芩黃連人參(各一兩半)
細剉水三升煮取一升半去滓温服一盞
下利微熱而渴脈弱者自愈脈數汗出亦然緊為未解
發熱而厥七日下利為難治
凡厥通用四逆湯(方在四逆證中)謂其脈浮遲或微或細或沉
皆屬裡有寒也
厥而脈滑者為裡有熱白虎湯主之
知母石膏(八兩)甘草(半兩)粳米(三合)
以水五升煮米熟湯成去滓温服一盞日三服有渴
加人參半兩
龐曰三陽皆有合病凡合病者有十四證唯三隂無合
病
兩感證
龐曰素問載兩感于寒其脈應與其病形者一日則巨
陽與少隂俱病頭痛而煩滿二日則陽明與太隂俱病
腹滿身熱不欲食讝語三日則少陽與厥隂俱病則耳
聾嚢縮而厥水漿不入口不知人六日死言其六日死
者是藏府榮衛或有所通行故四日少隂與太陽俱病
五日太隂與陽明俱病六日厥隂與少陽俱病是重
𫝊得六日死矣其有三日死者素問謂陽明為五藏十
二經脈之長其邪氣盛故不知人三日其氣乃絶故死
矣夫邪氣盛則實表裏邪實併領血氣入胃不通于榮
衛氣血故氣血随邪而盡則三日死矣其脈候素問已
脫今詳之凡沈者皆屬隂也一日脈當沈而大沈者少
隂也大者太陽也二日脈當沈而長三日脈當沈而弦
乃以合表裏之脈也沈長沈弦皆隠于沈大凡隂不當
合病唯三陽可以合病今三隂與三陽合病故其脈似
沈緊而大似沈實而長亦類革至之死脈也
三隂三陽𫝊病證
龐曰傷寒一日巨陽受病前所說膀胱詳矣病源云小
腸雖則誤其標本其手足隂陽自有併病者故素問云
六日三隂三陽五藏六府皆受病榮衛不行五藏不通
則死矣是表裏次第𫝊不必兩感亦有至六日𫝊遍五
藏六府而死者也素問云諸浮不躁者皆在陽則為熱
其有躁者在手假令第一日脈不躁是足太陽膀胱脈
先病脈加躁者又兼手太陽小腸也又云諸細而沉者
皆在隂則為骨痛其有静者在足假令第四日脈静者
足太隂始𫝊病也脈加數又兼手太隂病也故六日亦
能𫝊遍藏府也躁謂脈數静謂脈不數用藥則同若用
鍼須取足與手之經也
傷寒總病論卷一
