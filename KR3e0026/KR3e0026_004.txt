傷寒總病論卷四
宋龐安時撰
暑病論
龐曰冬傷於寒夏至後至三伏中變為暑病其重温也
有如傷寒依三隂三陽傳見五藏熱證者各隨證治
之
暑病表證
暑病代桂枝并葛根證
桂枝芍藥知母生薑(各一兩半)甘草(一兩)黃芩(一兩半)
葛根(二兩)棗(十六枚)
㕮咀水六升煮取三升通口服一盞相次取汗
暑病代麻黃證
桂枝杏仁知母(各一兩)麻黃(三兩)甘草黃芩(各一兩)
煎如前法
暑病代青龍湯証
麻黃(二兩)石膏(三兩)知母桂枝甘草(各一兩)杏仁(三十枚)
生薑(一兩半)棗(十六个)
如前煎服
暑病代葛根麻黃證
葛根(二兩)麻黃(一兩半)桂枝甘草知母黃芩芍
藥(各一兩)生薑(一兩半)棗(十六个)
如前煎服
暑病三日外至七日不歇内熱令人更相染大青消毒
湯
大青芒硝(各二兩)山梔子(一兩)石膏(四闕兩)(二升)濕地黃
(半升)
㕮咀水七升煮取三升去滓下芒硝化之温服一盞
以熱除為度
暑病通用白虎一如傷寒與暍證用之(方在厥隂證中)
暑病通用麥奴丸(方在雜汗證中)
暑病若吐下後别見形一如傷寒門治之
暑病噦逆發斑瘡痘壊一如温病門治之(已上四條先生所論)
預防熱病急黃賊風葛粉散
葛粉(二升)生乾地黃(一升)香豉(半升)
細末食後服方寸匕牛乳蜜湯竹瀝米飲烏梅湯任
性調下日三服有病者日五服
素問載五種暑病
肝熱病者先左頰赤肺熱病者先右頰赤心熱病者顔
先赤(顔額也)腎熱病者頤先赤(頤頰也)脾熱病者鼻先赤(上主)
(中央)病雖未發見赤色刺之名曰治未病
肝熱病者先小便黃腹痛多卧身熱熱争則狂言及驚
脅滿痛手足躁不安卧庚辛甚甲乙大汗氣逆則庚辛
死刺足厥隂少陽其逆則頭痛員員脉引衝頭也
心熱病者先不樂數日乃熱熱争則卒心痛煩悶喜嘔
頭痛面赤無汗壬癸甚丙丁大汗氣逆則壬癸死刺手
少隂太陽
脾熱病者先頭重頰痛心煩顔青欲嘔身熱熱争則腰
痛不可俛仰腹滿泄兩頷痛甲乙甚戊巳大汗氣逆則
甲乙死刺足太隂陽明
肺熱病者洗淅然厥起毫毛惡風寒舌上黃身熱熱争
則喘咳痛起走胷膺背不得太息頭痛不任汗出而惡
寒丙丁甚庚辛大汗氣逆則丙丁死刺手太隂陽明出
血如豆大立已
腎熱病者先腰痛䀪疫舌渴數飲水身熱熱争則項痛
員員澹澹然戊巳甚壬癸大汗氣逆則戊巳死刺足少
隂太陽諸汗者至其所勝日汗出也
龐曰五種熱病肝腎二藏有逆證心脾肺三藏亡逆證
凡五種熱病二三日逢尅未為逆忌在五六日也
時行寒疫論
病源載從立春節後其中無暴大寒又不冰雪而人有
壯熱病者此屬春時陽氣發於冬時伏寒變為温病也
從春分以後至秋分節前天有暴寒皆為時行寒疫也
三月四月或有暴寒其時陽氣尚弱為寒所折病熱猶
輕五月六月陽氣已盛為寒所折病熱則重七月八月
陽氣已衰為寒所折病熱亦微其病與温病暑病相似
但治有殊耳其治法初用摩膏火炙唯二日法鍼用崔
文行解散汗出愈不解三日復發汗若大汗而愈不解
者勿復發汗也四日服藜蘆丸微吐愈若病困藜蘆丸
不吐者服赤小豆苽蒂散吐之已解視病尚未了了者
復一法鍼之當解不解者六日熱已入胃乃與雞子湯
下之愈無不如意但當諦視節度與病耳食不消病亦
如時行俱發熱頭痛食病當速下之時病當待六七日
時病始得一日在皮二日在膚三日在肌四日在胷五
日入胃入胃乃可下也熱在胷外而下之熱乘虚入胃
然要當復下之不得下多致胃爛發斑微者赤斑出五
死一生劇者黑斑出九死一生人有強弱相倍也病者
過日不以時下之熱不得泄亦胃爛斑出矣若得病無
熱但狂言煩躁不安精神言語不與人相主當者治法
在可水五苓散證中(此巢氏載治時行寒疫之法焉温病暑病相似但治有殊者據温病)
(無摩膏火炙又有冬温瘡痘更有四時藏腑隂陽毒又夏至後有五種熱病時令盛暑用藥稍寒故治有殊也)
時行寒疫治法
初得時行赤色頭痛項強兼治賊風走㾏寒痺趙泉黃
膏
大黃附子細辛川椒乾薑桂枝(各一兩)巴
豆(五十粒)
㕮咀苦酒漬一宿以臘月猪膏一斤煎調火三上三
下去滓收之傷寒赤色熱酒調服梧桐子大一枚又
以火摩身數百遍兼治賊風最良風走肌膚追風所
在摩之神效千金不𫝊
崔文行解散時氣不和傷寒發熱
桔梗(炒)細辛(各四兩)白术(八兩)烏頭(炮一斤)
細末傷寒服一錢五銖匕不覺復小增之以知為度
若時氣不和旦服一錢五銖匕辟惡欲省病一服了
去此時行寒疫通用之無病者預服以辟寒為佳皆
酒調下
藜蘆散辟温疫傷寒
藜蘆躑躅乾薑(各四分)牡丹皮皂角(各五分)細辛
附子(各三分)桂枝朱砂(各一分)
末之絳囊帶一方寸匕男左女右臂上着之覺有病
之時更以粟米大内鼻中酒服一錢匕覆取汗日再
當取一汗耳
赤小豆瓜蒂散在厥隂證中
雞子湯治熱盛狂語欲走
生雞子(七枚)芒硝(一兩)
井華水一大升同攪千遍去沫頻服之快利為度
猪苓散即傷寒門五苓散也在可水證中(已上五方載巢氏治時行)
(寒疫合用之方)
龐曰摩膏火炙可行於西北二方餘處難施莫若初服
解散赤散之類如轉發熱而表不解乃行後四方為佳
天行壯熱煩悶無汗者麻黃葛根湯
麻黃(五兩)葛根(四兩)
麄末每服五錢水二盞梔子二个蔥白五十豉一撮
煎八分去滓沫温温相次四五服取汗止後服
天行一二日麻黃湯(自汗者去麻黃加葛根二兩)
麻黃(二兩)石膏(一兩半)貝齒(五个無亦得)升麻甘草芍藥
(各一兩)杏仁(四十个)
麄末每服五錢水二盞煎八分温服取汗止後服
葛根解肌湯汗後表不解宜服此(自汗者去麻黃)
葛根(四兩)麻黃芍藥大青甘草黃芩桂枝
(各二兩)石膏(三兩)
煎如前法
詔書發汗白薇散治時氣二三日不解
白薇(二分)杏仁(三分)貝母(三分)麻黃(七分)
細末酒調下方寸匕相次二三服温覆汗出愈湯調
亦得
聖散子方(此方蘇子瞻尚書所𫝊有序文)
昔嘗覽千金方三建散於病無所不治而孫思邈特為
著論以謂此方用藥節度不近人情至於救急其驗特
異乃知神物效靈不拘常制至理開感智不能知今予
所得聖散子殆此類也歟自古論病唯傷寒至危急表
裏虚實日數證候應汗應下之法差之毫釐輒至不救
而用聖散子者一切不問隂陽二感或男女相易狀至
危篤者連飲數劑則汗出氣通飲食漸進神宇完復更
不用諸藥連服取差其餘輕者心額微汗正爾無恙藥
性小熱而陽毒發狂之類入口即覺清涼此殆不可以
常理詰也時疫流行平旦輒煑一釜不問老少良賤各
飲一大盞則時氣不入其門平居無病能空腹一服則
飲食快美百疾不生真濟世衛家之寳也其方不知所
從來而故人巢君榖世寳之以治此疾百不失一二予
既得之謫居黃州連歲大疫所全活至不可數巢君初
甚惜此方指江水為盟約不𫝊人予竊隘之乃以𫝊蘄
水人龐君安常龐以醫聞於世又善著書故以授之且
使巢君之名與此方同不朽也其用藥如左
肉荳䓻(十个)木猪苓石菖蒲茯苓高良薑獨
活柴胡吴茱萸附子(炮)麻黃厚朴(薑炙)藁
本芍藥枳殼(麩炒)白术澤瀉霍香吴术(蜀人)
(謂蒼术之白者為白术蓋茅术也而謂今之白术為吴术)防風細辛半夏(各半)
(兩薑汁制)甘草(一兩)
剉焙作煮散每服七銖水一盞半煎至八分去滓熱
服餘滓兩服合為一服重煎皆空心服
治時氣傷寒頭痛身熱腰背強引頸及中風口噤治瘧
不絶婦人産中風寒經氣腹大華佗赤散方
丹砂(二分)蜀椒蜀漆乾薑細辛黃芩防己
桂枝茯苓人參沙參桔梗女萎烏
頭常山(各三分)雄黃吴茱萸(各五分)麻黃代赭(各十)
(分)
除細辛丹砂乾薑雄黃桂外皆熬治作散酒服方寸
匕日二耐藥者二匕覆令汗出治瘧先發一時服藥
二匕半以意消息之
烏頭赤散治天行疫氣病
烏頭(六分)皂角雄黃細辛桔梗大黃(各一兩)
細末清酒或井花水服一刀圭日二不知稍增以知
為度除時氣不和一日進一服牛馬六畜中天行瘴
疫亦以方寸匕人始得病一日時服一刀圭取兩豆
許内鼻孔中
斑痘瘡論
龐曰天行豌豆瘡自漢魏以前經方家不載或云建武
中南陽征虜所得仍呼為虜瘡其後名毉雖載發斑候
是發汗吐下後熱毒不散表虚裏實熱氣燥於外故身
體發斑又說豌豆疱瘡表虚裏實一如發斑之理别云
熱毒内盛攻於臟腑餘氣流於肌肉遂於皮膚毛孔中
結成此瘡既是裏實熱毒内盛則未發及欲發瘡斑未
見皆宜下之也瘡已差則再下之此病有二種一則發
斑俗謂之麻子其毒稍輕二則豌豆其毒最重多是冬
温所變凡覺冬間有非節之暖瘡毒未發即如法下之
次第服預防之藥則毒氣内消不復作矣有不因冬暖
四時自行者亦如法下之古方雖有治法而不詳僃疑
當時毒熱未甚鮮有死者耶近世此疾歲歲未嘗無也
甚者夭枉十有五六雖則毒氣内壊不治因毉為咎又
大半矣若身疼壯熱頭痛不與小汗何由衰散大腑久
秘毒攻腰脇或心腹脹滿不與微利何由病去故當消
息汗下然則寒藥固不當行温藥反增熱毒若熱勢大
盛脉候決數涼性之藥不阻表裏氣亦可通用若寒氣
阻礙脉候浮遲則温性之藥不阻表裏氣者可冀冰釋
云不可汗下寒熱之藥只可紫草一味者乃滯隅之流
祇是遭逢輕疾以自差為功若值重病則拱手待斃矣
世有權貴自信不任人拘忌冷熱汗下病或不救則責
毉謬誤斯又可為傷歎夫調瑟者必當移柱故用古方
附以愚見為斑痘方以小兒多染此患故專用小湯劑
大人可倍用之
温病發斑治法(小兒證附)
冬月觸冒寒毒者至春始發病病初至表或已發汗吐
下而表證未罷毒氣不散故發斑瘡又冬月天氣温暖
人感乖候之氣未即發病至春又被積寒所折毒氣不
得泄至夏遇熱其春寒已解冬温毒始發出於肌膚斑
爛𨼆疹如錦文也
治温毒發斑大疫難救兼治豌豆瘡不出地黃膏
濕地黃(四兩)好豉(半升)
以猪膏一斤和勻露一宿煎五七沸令三分去一絞
去滓下雄黃末一錢匕麝香末半錢匕攪勻稍稍盡
飲之毒從皮中出則愈小兒斟酌服
冬温未即發病至春被積寒所折不得發至夏得熱其
春寒解冬温毒始發於肌中斑爛隠疹如錦紋而欬悶
嘔吐清水宜服黃芩麻黃湯
葛根橘皮杏仁(生)麻黃知母黃芩甘草
(各半兩)
㕮咀水二升煮八合去滓温温分減服之嘔吐先定
便宜消息不嘔者去橘皮
肺腑臟熱暴發氣斑(不可作煮散)香豉石膏湯
香豉(二合)葱鬚(一兩)石膏(二兩)梔子(三分)生薑(二兩)大青升麻
芒硝(各三分)
㕮咀水三升煮取一升三合去滓下芒硝温温分減
服
温病發斑赤斑者五死一生黑斑者十死一生大疫難
救黑奴丸主之(方在雜汗證中)
冬温至夏發斑欬而心悶嘔清汁眼赤口瘡下部亦生
瘡或自下利黃連湯
黃連(一兩)橘皮杏仁(麩炒)枳寔麻黃葛根厚朴
甘草(各一分)
㕮咀水三升煮一升二合去滓温温分減服下利先
止别當消息小兒斟酌
天行發斑瘡須臾徧身皆戴白漿此惡毒云永徽四年
此瘡自西域東流於海内但煮葵菜蒜虀啖之則止鮮
羊血入口即定初患急食之作菜下飯亦得小兒時行
瘡痘恐相𫝊染先服漏蘆湯下之本治熱毒癰疽赤白
諸丹熱毒瘡癤(以下皆是小兒湯劑)
漏蘆葉(無以山梔子代之)連翹白歛甘草芒硝(各一分)
升麻枳實麻黃黃芩(各一分半)大黃(四分)
㕮咀水二升煮一升半下大黃煮一升去滓下芒硝
分減服以利為度大人服可倍作(大黃水浸少時和水下)
龐曰凡覺冬温至春夏必發斑痘小兒輩須服漏蘆湯
下之得下後逐日空心飲甘草汁三歲以上一盞兒小
減之直候腹疼乃止未疼可飲至十日則永不發或下
後飲羊血一盞則不發
治時行豌豆瘡樺皮飲子
樺皮二兩細切水一升煮至半升去滓飲汁分減服
龐曰初得病便驚狂不眠渾身爇然汗出問之身不增
寒亦不惡風其脉如數以漏蘆湯下之不甚數者以大
承氣湯下之非但瘡痘傷寒亦然
治豆瘡毒氣不出煩悶熱毒氣攻腰或腹脇痛不可忍
大便不通五香湯主之
麝香(半分)木香丁香沈香乳香(各一分)芍藥枳
實射干連翹黃芩麻黃升麻甘草(各半)
(兩)大黃(一兩)
(闕)四錢水一盞竹&KR0377;半盞煎八分去滓下朴
硝一錢匕和服以利為度
天行熱氣生瘡疱身痛壯熱水解散
麻黃(一兩)黃芩桂枝甘草(各半兩)
細末煖水調下二錢匕小兒一錢覆令小汗熱氣在
表已發汗未解或吐下後熱毒不散煩躁謬語此為
表虚裏實熱氣躁於外故身體發斑如錦紋或不因
汗下始得病一二日便發皆由温疫熱毒氣使然也
甚則發豌豆瘡其色白或赤發於皮膚頭作漿戴白
膿者其毒則輕有紫黑色作根隠隠在肌肉裏其毒
則重十死一生甚者五内七竅皆有瘡形如豌豆故
以名焉脉洪數者是其候也
天行熱毒未解欲生豌豆發熱疼痛宜服解肌出汗葛
根石膏湯
葛根麻黃(各一兩)石膏(二兩)黃芩芍藥桂枝甘草(各半兩)
麄末每服四錢水一盞半煎八分温服取小汗(自汗者去麻黃)
斑豆始有白疱忽搐入腹漸作紫黑色無膿日夜呌煩
亂者鬱金散
鬱金一枚(甘草一分水半椀煑乾去甘草片切焙乾為細末)真腦子(炒半錢)
同研每一錢匕以生猪血五七滴新汲水調下不過
二服甚者毒氣從手足心出如癰狀乃差此是五死
一生候也
此患小便澀有血者中壊也瘡黑厭無膿十死不治斑
煩喘小便不利鼈甲湯
燈心(一把)鼈甲(二兩)
水一升半煎六合去滓温分作二服
斑痘定煩喘淡竹瀝飲子
淡竹&KR0377;
煖飲之煩喘自汗瘡不作黑厭可治
定煩喘麻黃甘草湯
麻黃杏仁桑白皮甘草(各一分)
㕮咀水一升煎四合放温分減服若脉數有熱以竹
&KR0377;代水一半煎之𠻳或喉痛加射干一分
斑痘瘡出不快紅花湯
紅花子(一合槌碎)
水半升煎百沸去滓分減服之
斑痘服涼藥太過欬𠻳手足冷脉遲甘草乾薑湯
乾薑(半兩)甘草(一兩)
㕮咀水一升半煎六合分作二服
常行瘡痘紫草湯最良患其服之太少不能中病但多
槌切好紫草(以湯沃之用物合定候温去滓分減服每紫草半升用湯一升為準也)
斑痘已出不可正爾發表更增斑爛以表虚故也
豌豆瘡欲出甘草湯
甘草(四兩)
細剉水二升煎一升去滓分減温服覺腹中微利即
止
油飲子飲清油一升即不生
豌豆斑瘡不快表裏不解煩喘大便秘氣攻腹滿犀角
升麻湯
麻黃(一分半)木香犀角升麻芍藥甘草杏
仁枳實雄黃(各一分)大黃(半兩)麝香(一錢)
㕮咀水二升煎一升半下大黃再煎一升去滓下雄
麝末沸勻分作三服以大便通為度
瘡已出定方
芒硝猪膽
和研勻塗之勿動痂落無瘢仍卧黃土末上良
天行瘡痘預服此則不發三豆飲子
赤小豆黑豆菉豆(各一升)甘草(一兩)
淨淘水八升煮熟逐日空心任性食豆飲汁七日永
不發
瘡痘發斑下利赤黃或膿血遍身發熱梔子薤豉湯
好豉(半升)薤白(二兩)肥梔子(十六枚)
水二升半煮梔子薤白將爛下豉再煮十數沸去滓
分減服解下惡物差
傷寒總病論卷四
