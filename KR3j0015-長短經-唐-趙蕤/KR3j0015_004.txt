長短經卷四唐趙蕤撰
霸圖第十七
臣聞周有天下其理三百餘年成康之隆也刑措四十
餘年而不用及其衰也亦三百餘年(太公說文王曰雖屈於一人之下則)
(申於萬人之上唯賢人而後能為之於是文王所就而見者六人求而見者十人所呼而友者千人友之友謂)
(之朋朋之朋謂之黨黨之黨謂之羣以此友天下賢人者二人而歸之故曰三分天下有其二以服事殷此之)
(謂者也)故五伯(音霸)更起伯者常佐天子興利除害誅暴禁
邪匡正海内以尊天子五伯既没賢聖莫續天子孤弱
號令不行諸侯恣行強凌弱衆暴寡(吳王問伍胥曰伐楚如何對曰楚執)
(政衆而乖莫適任患若為三師以肄之一師至彼必皆出彼出即歸彼歸即出楚必道敝亟肄以疲之多方以誤)
(之既疲而後以三軍繼之必大克闔閭從之楚於是乎始病越王勾踐問於大夫種曰伐吳何如對曰伐吴有)
(七術其略云尊天事鬼以空其邪遺之好美以榮其志遺之巧工使起宫室以盡其財遺之諛臣使之易伐強)
(其諫臣使之自殺堅甲利兵以承其弊越王於是餙美女西施獻之吴王吴王悦之子胥諫不受吴王誅子胥)
(越又為榮楯鏤以黃金獻之吴王吴王受之而起姑蘇之臺五年乃能成百姓道死越又蒸粟種遺吴王吴王)
(付人種之不生吴大飢齊桓公欲弱楚乃鑄錢市生鹿於楚楚聞之喜廢耕而獵鹿桓公藏粟五倍楚足錢而)
(乏粟桓公乃閉關楚降者十四五及柯之盟桓公欲倍曹沫之約管仲因而信之諸侯由是歸齊故其稱曰知)
(與之為取政之寳也鄭桓公欲襲鄶先問鄶之豪傑良臣辯士書其名姓擇鄶之良田貽之為官爵之名而書)
(之因為疆場郭門之外而埋之釁以鷄猳之血鄶君以為内難也盡殺之桓公因襲鄶此皆諸侯恣行天子之)
(令不行也)田常簒齊六卿分晉並為戰國此人之始苦也(齊侯)
(與晏子坐於露寝公嘆曰美哉兹室其誰有此乎晏子曰如君之言其陳氏乎陳氏雖無大德而有施於人豆)
(區釡鍾之數其取之公也薄其施之人也厚公厚斂馬陳氏厚施焉人歸之矣詩云雖無德與汝式歌且舞陳)
(氏之施人歌舞之矣後世若少墮陳氏而不亡則國其國也已後果簒齊智伯從韓魏之君伐趙韓魏陰謀叛)
(智果曰二王殆將有變不如殺之不殺則遂親之智伯曰親之柰何智果曰魏宣子之謀臣趙葮韓康子之謀)
(臣段規是皆能移其君之計君與二君約破趙則封二子萬家之縣各一如是則二主之心可以無變智伯不)
(從韓魏果反殺智伯)於是強國務攻弱國務守合縱連衡馳車轂
擊介胄生蟣虱人無所告訴及至秦蠶食天下并吞戰
國一海内之政壞諸侯之城法嚴政峻諂䛕者衆使蒙
恬將兵北攻胡尉佗將卒以戍粤宿兵無用之地人不
聊生始皇崩天下大叛陳勝吴廣舉於陳(陳涉吳廣戍漁陽屯大澤)
(會天雨道不通度已失期失期當斬二人乃謀曰今已失期當斬今舉大計亦死死為國可乎乃先說鬼神威)
(衆因斬尉召令徒屬曰公等遇雨皆已失期失期當斬藉今第無軒而戍死者固十六七且壮士不死則亡己)
(死則舉大名侯王將相寧有種乎徒屬皆曰敬受命遂分將徇地自立為陳王)武臣張耳舉於
趙(武臣略定趙地號武信君蒯通說范陽令徐公曰范陽百姓蒯通也竊憫公之將死故弔雖然賀公得通)
(而生也徐公再拜曰何以弔之通曰足下為令十年矣殺人之父孤人之子斷人之足黥人之手甚衆然而慈)
(父孝子所以不敢倳刃公之腹中者畏秦法也今天下大亂秦政不施然而慈父孝子將爭接刅公之腹以復)
(其怨而成其名此通之所以弔也曰何以賀得子而生也通曰趙武信君不知通不肖使人候通問其死生通)
(見武信君而說之曰必將戰勝而後略地攻得而後取天下城臣竊以為殆矣用臣之計無戰而略地不攻而)
(下城傳檄而千里可定矣彼將曰何謂也臣因說曰范陽令宜整頓其士卒以守戰者也怯而畏死貪而好富)
(者故欲以其城先下君先下君而不利則邊地之城皆將相告曰范陽令先降而身死必將嬰城固守皆若金)
(城湯池不可攻矣為君計者莫如以黃屋珠輪迎范陽令使馳騖於燕趙之郊則邊城皆將相告曰范陽令先)
(下而身冨貴矣必相率而降猶如阪上走丸也此臣之所謂𫝊檄而千里定者也徐公再拜具車馬遣通通遂)
(以此說武臣武臣以車百乘騎二百侯印迎徐公燕趙聞之降者三十餘城如蒯通策也)項梁舉吴
(梁令項羽殺假守通便舉兵起吴吳今蘇州也)田儋舉齊(儋從少年縛奴欲殺舉之以見狄令因殺令)
(兵也)景駒舉郢周市舉魏韓廣舉燕窮山通谷豪傑並起
而亡秦族矣
漢高祖名邦字季姓劉氏沛國豐邑人為泗上之亭長
秦二世元年陳勝等起勝自立為楚王(張耳陳餘諫曰將軍出萬死之)
(計為天下除害今始至陳而自立為王是示天下之私也不如立六國後自為樹黨進師而西則野無交兵城)
(無守墻誅暴秦據咸陽以令諸侯天下可圖也勝不聽)沛人殺其令立高祖為沛
公時項梁止薛沛公往從之共立義帝(范增說項梁曰秦滅六國)
(楚最無罪自懷王入秦不反楚人憐之故語曰楚雖三戶亡秦必楚今陳勝首事不立楚後其勢不長今君起)
(江東楚鋒起之將皆争附君者以君代代楚將為將復立楚後也梁因求懷王孫心立之)約曰先入
咸陽者王之秦將章邯大敗項梁於定陶梁死章邯以
為楚不足憂乃北伐趙楚使項羽等救趙遣沛公别將
西入關沛公遂攻宛降之(沛公攻宛南陽太守吕齮保城不下沛公欲遂西張良曰)
(強秦在前宛兵在後此危道也乃圍宛宛急錡欲自殺有舍人陳恢踰城見沛公曰宛吏人懼死堅守足下盡)
(日攻之死殞者必衆引兵而去宛必隨之足下前失咸西陽之約後有強宛之患不如約降封其守引其甲卒而)
(諸城未下者必開門而待足下沛公曰善封吕齮為殷侯)攻武關大破秦軍(趙高殺二世立)
(子嬰遣兵拒關張良曰秦兵尚強未可輕也願益張旗連幟諸山上為疑兵令酈食其持重寳啗秦將秦將果欲)
(和俱西沛公欲聽之良曰此獨其將欲叛恐士卒不從士卒不從必危不如因其懈而擊之乃擊秦軍破之)
入咸陽與秦人約法三章(秦人獻牛酒沛公譲不受於是人知德矣)遣兵拒
關欲王關中是時項羽破秦軍於河北率諸侯兵四十
萬至鴻門欲擊沛公沛公因項伯自解於羽羽遂殺子
嬰而東都彭城立沛公為漢王王巴漢(漢王不肯就國欲攻楚蕭何曰)
(王雖王漢之惡不猶愈於死乎且詩曰天漢其稱甚美夫能屈於一人之下而申於萬人之上湯武是也願大)
(王王漢中撫其士人以致賢人收巴蜀還定三秦天下可圖)於是用韓信策乃東伐
還定三秦(漢王之國也韓信亡楚從入蜀無所知名數與蕭何語何竒之薦為大將軍信拜禮畢王)
(曰丞相數言將軍將軍何以教寡人計策信謝因問王曰今東向爭權天下者豈非項王耶曰然信曰大王自)
(料勇悍仁強孰與項王比漢王默然良久曰不如也信再拜賀曰雖信亦以為大王不如也然臣嘗事之請言)
(項王之為人也項王喑啞叱咤千人皆廢然不能任屬人賢將此特匹夫之勇也項王見人恭敬慈愛言語呴嘔)
(有疾病涕泣分食飲至使人有功當封爵者印刓弊諸忍不能與此所謂婦人之仁也項王雖霸天下而臣)
(侯不居關中而都彭城有倍義帝之約而以親愛王諸侯不平諸侯之見項王遷逐義帝置江南亦皆歸逐其)
(主而自王善地項王所過無不殘滅者天下多怨百故姓不親附特劫於威強服耳名雖為霸實失天下心)
(曰其強易弱今大王誠能反其道任天下武勇何所不誅以天下城邑封功臣何所不服以義兵從思東歸之)
(士何所不散且三秦王為秦將將秦子弟數歲矣殺已不可勝計又欺其衆降諸侯至新安項王計坑秦降卒)
(二十餘萬唯獨邯欣翳得脱秦人父兄怨此三人痛入骨髓今楚強以威而王此三人秦人莫愛也大王之入)
(武關秋毫無所害除秦苛法與民約法三章耳秦民無不欲得大王王秦者於諸侯之約大王當王關中關中)
(人戸咸知之大王失職入漢中秦人無不恨者今大王舉而東三秦可傳檄而定也於是漢王大喜遂聽信計)
(初漢王之國也張良送至褒中說漢王曰王何不燒絶所過棧道示天下無還心以固項王意漢王乃使)
(張良還因燒之楚以此無憂漢王之心也)田榮怨項王之不已立殺田市自
立為齊王羽北擊滅齊(項羽以吳令鄭昌為韓王拒漢張良遺項羽書曰漢王失職之)
(蜀欲得王關中如約即止不敢反又以齊反書遺羽曰齊欲滅楚羽以故不西行而北擊齊)而使九
江王殺義帝於郴漢王為之縞素發喪臨三日以告諸
侯(董公說漢王曰臣聞順德者昌失德者亡兵出無名事故不成故曰明其為賊敵乃可服項王為無道枚)
(殺其主天下之賊也夫仁不以勇義不以力三軍之衆為之素服以告諸侯為之東伐四海之内莫不仰德此)
(三王之舉也漢王曰善)漢王因項羽之擊齊率諸侯之師五十六
萬東襲楚破彭城羽聞之留其將擊齊自以精兵三萬
歸擊漢漢王與羽大戰彭城下漢王不利出梁地至虞
謂左右曰孰能為使淮南王黥布令發兵背楚留項王
於齊數月我之取天下可以萬全隨何乃使淮南說布
背楚(隨何說淮南王曰漢王使使臣敬進書與大王御者竊惟大王與椘何親也淮南王曰寡人北面而)
(臣事之隨何曰大王與項王俱列為諸侯北面而臣事之必以楚為強可以託國也項王伐齊身自)
(負版築以為士卒先大王宜悉發淮南之衆身自將之以為楚軍前鋒今乃發四千人以助楚北面)
(而臣事人者固若是乎夫漢王戰於彭城項王未出齊也大王宜掃淮南之兵渡淮日夜會戰彭城下大王)
(撫萬人之衆無渡淮者垂拱而觀孰勝夫託國於人為者固若是乎大王提空名以向椘而欲厚自託臣竊)
(大王不取也然大王不背楚者以漢為弱也夫楚兵雖強天下負之以不義之名以其背約而殺義帝也然而)
(楚王將以戰勝自強漢王收諸侯還守滎陽下蜀漢之粟深溝高壘分卒守徼乘塞楚人還兵間以梁地深入)
(敵國八九百里欲戰則不得攻城則力不能老弱轉糧千里之外楚兵至滎陽城臯漢堅守而不動進則不得)
(攻退則不得解故曰楚不足恃也使楚勝則諸侯自危懼而相救夫楚之強適足以致天下之兵耳故楚不如)
(漢其勢易見也今大王不與萬全之漢而自託於危亡之楚臣竊為大王惑之臣非以淮南之兵足以亡楚也)
(大王發兵而倍楚項王必留齊數月漢之取天下可以萬全臣請以大王提劍而歸漢漢必裂土地而分大王)
(又況淮南必大王有也故使臣進愚計願大王留意也淮南王曰請奉命隂許叛楚與漢未敢泄楚使者在淮)
(南方急貴英布發兵舍傳舍隨何直入坐楚使者上坐曰九江王已歸漢楚何以得令發兵布愕然楚使者起何)
(因說布曰事已搆矣獨殺楚使者無使歸而疾走漢并力乃如漢使者教於是殺楚使者因起兵攻楚也)漢
王如滎陽使韓信擊魏王豹虜之(漢王問酈生曰魏王大將誰也曰柏直王)
(曰此其口尚乳臭不能當韓信騎將馮敬王曰不能當灌嬰步將項他王曰不能當曹參在吾無患矣王乃以)
(信為左丞相擊魏信進兵為陳船欲渡臨晉魏聚兵拒之信乃伏兵從夏陽以木罌度軍襲安邑虜魏王豹便)
(進兵伐趙也)漢遂與楚相距於滎陽楚圍漢王用陳平計間
得出(漢王急問陳平策安出陳平曰彼項王骨鯾之臣亞夫鍾離末之屬不過數人大王能出捐數萬金)
(行反間間其君臣以疑其心項王為人意忌信讒必内相誅漢因舉攻之破楚必矣漢王乃以四萬斤金與平)
(恣其所為不問出入平既多以金縱反間於楚軍宣言諸將鍾離末等為項王將功多矣然終不能裂地而封)
(欲與漢為一以滅項氏分王其地項王果疑使使至漢漢為大牢之具舉進見楚使即佯驚曰吾以為亞父使)
(乃項王使也復持去以惡具進楚使使歸具報項王項王大疑亞父亞父欲爭擊漢王項王不信亞父亞父聞)
(項王疑乃曰天下事大定矣君王自為之願賜骸骨項王從之)入關收兵欲復東轅生
說漢王出軍宛葉引項王南渡使韓信等得集河北羽
果引兵南渡如其策(轅生說曰漢與楚相拒於榮陽城臯數月漢嘗困願王出武關)
(項王必引兵南走王深壁令滎陽城臯間且得休息使韓信等得集於河北趙地君王乃復走滎陽如此則楚)
(備者多力分漢得休息復與之戰破楚必矣漢王從此計出軍宛葉間項王聞漢王在宛果引兵南渡如轅生)
(之策)韓信與張耳以兵數萬東下井陘擊趙破之乃報漢
因請立張耳為趙王以撫其國漢王從之(初趙王與成安君陳餘聞)
(漢且襲之聚兵井陘口廣武君李左車說曰聞漢將張韓信涉西河虜魏王擒夏悦新喋血閼與今乃輔以)
(耳議欲下趙此乘勝而去國遠鬭其鋒不可當臣聞千里餽糧士有飢色樵蘇後㸑師不宿飽今井陘之道車)
(不得方軌騎不得成列行數百里其勢糧食必在後願足下假臣竒兵三萬人從間道出絶其輜重足下深溝)
(高疊堅營勿與戰使前不得鬭退不得還吾竒兵絶其後野無所掠鹵不至十日而兩將之首可致於戲下願)
(足下留意臣之計否必為二子所禽成安君不聽廣武君廣武君策不用信聞知之大喜乃進軍擊趙破之趙)
(之破也韓信令軍中無殺廣武君有能生得者購千金於是有縳廣武君而致戱下者信乃觧其縳師事之問)
(曰僕欲北攻燕南伐齊何若而有功廣武君辭謝曰臣聞敗軍之將不可與言勇亡國之大夫不可與圖存令)
(臣敗亡之虜何足以權大事乎信曰僕聞百里奚居虞而虞亡在秦而秦伯非愚於虞而智於秦用聽與不用)
(聽也試令成安君聽足下計若信者亦為擒矣僕委心歸計願足下勿辭廣武君曰臣聞智者千慮必有一失)
(愚者千慮必有一得故曰狂夫之言聖人擇焉顧恐臣計未必足用願效愚忠夫成安君有百戰百勝之計一)
(旦而失之軍破鄗下身死泜上今將軍涉西河虜魏王禽夏悦閼與一舉而下井陘不終朝而破趙二十萬衆)
(誅成安君名聞海内威震天下農夫莫不輟耕釋耒工女下機褕衣甘食傾耳以待命若此者將軍之所長也)
(然而衆勞卒疲其實難用今將軍欲舉倦弊之兵頓燕堅城之下欲戰恐不得攻城不能拔情見勢屈曠日糧)
(竭而弱燕不服齊必距境以自強也燕齊相持而不可下劉項之權未有所分也若此者將軍之短也臣愚竊)
(以為過矣故善用兵者不以短擊長而以長擊短韓信曰然則何由廣武君曰方今為將軍計莫如按甲休兵)
(以鎮趙撫其孤弱百里之内牛酒日至以饗士大夫醳兵北首燕路而後遣辯士奉咫尺之書暴所長於燕燕)
(必不敢不聽燕已從使諠言者東告齊齊必從風而服雖有智者亦不知為齊計矣如是則天下事可圖也兵)
(固有先聲而後實者此之謂矣韓信曰善從其策發使燕齊從風而靡也)十二月漢王拒楚
於成臯饗師欲復戰郎中鄭忠說曰王高壘深壁勿與
戰使劉賈佐彭越入楚地焚其積聚破楚師必矣項羽
乃東擊彭越留曹無咎守成臯時漢數困滎陽成臯計
欲捐成臯以東屯鞏洛以距楚用酈生計復守成臯(酈生)
(說曰臣聞知人之天者王事可成不知人之天者王事不可成王者以人為天而人以食為天夫敖倉天下轉)
(輸久矣臣聞其下有藏粟甚多楚人拔榮陽不堅守敖倉乃引而東令適卒分守成臯此乃天所以資漢也方)
(今楚易取而漢反却自奪其便臣以為過矣且兩雄不俱立楚漢久相持不決百姓騷動海内蕩搖農夫釋耒)
(工女下機天下之心未有所定願足下急復進兵收榮陽據敖倉之粟塞成臯之險杜太行之路拒飛狐之口)
(守白馬之津以示諸侯效實形制之勢則天下知所歸矣今燕趙已定唯齊未下今田廣據千里之齊田間將)
(二十萬之衆軍於歴城諸田宗強負海阻河濟南近楚人多變詐足下雖遣數十萬師未可以歲月破也臣請)
(得奉明詔說齊王使為漢而稱東藩王曰善乃從其畫復守敖倉而使酈生說齊王曰王知天下之所歸乎王)
(曰不知也曰王知天下之所歸則齊可得而有也若王不知天下之所歸即齊未可得保也齊王曰天下何歸)
(酈生曰天下歸漢王曰先生何以知之酈生曰漢王與項羽戮力西向擊秦約先入咸陽者王之漢王先入咸)
(陽項王負約不與而王之漢中項羽遷殺義帝漢王聞之起蜀漢之兵擊三秦出武關而責義帝之處收天下)
(之兵立諸侯之後降城即以侯其將得賂即以分其士與天下同其利英豪賢士皆樂為之用諸侯之兵四面)
(而至蜀漢之粟萬船而下項王有背約之名殺義帝之罪於人之功無所記於人之罪心不忘戰勝而不得其)
(賞拔城而不得其封非項氏莫能用事為人刻印而不能授攻城得賂積財而不能賞天下叛之賢才怨之而)
(莫為用故天下之士歸於漢王可坐而策也夫漢王發蜀漢定三秦涉西河之外拔上黨之兵下井陘之路誅成安)
(之罪北破魏舉三十二城此蚩尤之兵非人力也天之福也今已據敖倉之粟塞成臯之險守白馬之津杜太)
(行之路拒飛狐之口而天下後服者先亡矣王疾先下漢王齊國社稷可得而保也不下漢王危亡立可待也)
(田齊以為然乃聽酈生說罷歴下兵守淮陰侯乃夜渡兵平原襲齊齊王烹酈生引兵東走初酈生見沛公)
(沛公方倨床使兩女子洗足而見酈生酈生入長揖不拜曰足下欲助秦攻諸侯耶且欲率諸侯破秦耶沛公)
(罵曰豎儒天下同苦秦久矣故諸侯相率而攻秦何謂助秦攻諸侯乎酈生曰必欲聚徒合義兵誅無道之秦)
(不宜倨見長者於是沛公輟洗足起而謝之也)羽初東囑曹咎曰漢挑戰慎勿
與戰勿令漢得東而已咎乃出戰死漢王遂進兵取成
臯(漢挑曹咎戰楚軍不出使人辱之數日咎怒渡兵氾水上士卒半渡擊破之盡得楚國寳貨)羽聞咎
破乃還軍廣武間為高壇置太公於其上漢王遣侯公
說羽求大公羽乃與漢約中分天下割鴻溝以西為漢
以東為椘歸漢王父母及吕氏項王解而東漢王欲西
張良曰今漢有天下大半而諸侯皆附椘兵疲食盡此
天亡椘之時不如因其東而取之漢王乃追羽與齊王
韓信魏相彭越期會擊楚皆不會用張良計信等皆進兵
圍羽垓下遂滅項氏(漢王問張良曰諸侯不從奈何良曰楚兵且破未有分地其不至固)
(宜君王能與共天下可立致也齊王信之立非君王意信亦不自堅彭越本定梁地始君以魏豹故越得拜為)
(相國今豹死越亦望王而君王不早定今能取睢陽以北至榖城以王彭越從陳以東傅海與齊王信信家在)
(楚其意欲復得故邑能出捐此地以許兩人使各自為戰則楚易破於是漢王發使使韓信彭越劉賈等皆引)
(兵圍羽垓下)都洛陽用婁敬策徙都長安(婁敬說王曰陛下都洛豈欲與周室)
(並隆哉上曰然敬曰陛下取天下與周室異周之先自后稷堯封之於邰積德累善十有餘世公劉避桀居邠)
(太王以戎狄故去邠杖馬箠居岐國人争歸之及至文王為西伯斷虞芮之訟始受命吕望伯夷自海濱來歸)
(之武王伐紂不期而會孟津之上者八百諸侯皆曰紂可伐矣遂滅殷成王即位周公之屬傅相焉乃營成周)
(洛邑以此為天下之中也諸侯四方咸納職貢道理均矣有德則易以王無德則易以亡凡居此者欲令周務)
(以德致人不欲依險阻令後世驕奢以虐人也及周之盛時天下和洽四夷向風慕義懷德附離而並事天下)
(不屯一卒不戰一士四夷大國之民莫不賓服效其貢職及周之衰也分而為兩天下莫朝周不能制非)
(其德薄形勢弱也今陛下起豐沛收卒三千人以之口徑往而卷蜀漢定三秦與項籍戰於滎陽争成臯之)
(大戰七十小戰四十使天下之民肝腦塗地父子暴骨於中野不可勝數哭泣之聲未絶傷夷之卒未起而欲)
(比隆於成康之時臣竊以為不侔矣且夫秦地被山帶河四塞以為固卒然有急百萬之衆可具此所謂天府)
(也陛下入關而都之山東雖亂秦之故地可全而有夫與人鬭不搤其喉而拊其背未能全勝也今陛下入關)
(而都長安業秦之故地此亦搤天下之喉而拊其背高祖以問羣臣羣臣皆山東人争言周王七百年秦)
(二世即滅不如都洛陽洛陽東有成臯西有崤澠背中河向伊雒其固亦足恃也留侯曰洛陽雖有此固其)
(小不過數百里地薄四面受敵此非用武之國也夫漢中左崤函右隴蜀沃野千里南有巴蜀之饒北有胡苑)
(之利阻三面而獨守一面東制諸侯諸侯安定河渭漕輓天下足以西給京師諸侯有變順流而下足以委輸)
(此所謂金城千里天府之國婁敬說是也於是高帝即日駕西都關中)有告椘王韓信反
用陳平計擒之廢為淮隂侯(高帝問諸將將曰亟發兵抗豎子耳高帝默然問陳)
(平平曰人上書言信反人有聞知者乎曰未有曰信知之乎曰不知平曰陛下精兵執與楚上曰不能過平曰)
(陛下將用兵有能敵韓信乎上曰莫及也平曰今兵不如楚精將又不及而舉兵擊之是趣戰也竊為陛下)
(危之上曰為之奈何平曰古者天子廵狩會諸侯南方信有雲夢陛下苐出偽遊雲夢會諸侯於陳陳楚之西界)
(聞天子以好出遊其勢必郊迎謁而陛下因擒之此特一力士之事高帝以為然發使告諸侯上因隨行信果)
(迎道中帝預具武士見信即執縳之田肯賀上曰甚善陛下得韓信又治秦中秦形勝之國帶河阻山懸隔千)
(里執戟百萬秦得百二焉地勢便利其以下兵於諸侯譬猶居臺之上建瓴水也夫齊東有瑯邪即墨之饒南)
(有太山之固西有濁河之限北有渤海之利地方二千非里持戟百萬懸隔千里之外齊得十二焉此東西秦也)
(親子弟莫可使王齊斤者上曰善賜金五百)陳豨為代相與韓信王黃等反
豨自立為代王上自往破之(高祖赦趙代吏人為豨所詿誤者趙相奏斬常山守)
(尉曰常山北二十五城豨反亡其二十五城上問曰守尉反乎對曰不反上曰是力不足也赦之復以為守尉)
(上既至邯鄲喜曰豨不南據漳水北守邯鄲吾知其無能為也問周昌曰趙亦有壮士可今為將者乎對曰見)
(有四人焉謁上謾罵曰豎子能為將乎各封之千戶以為將左右諫曰從入蜀漢伐楚功未徧行今此何功而)
(封上曰非爾所知也陣豨反邯鄲以北皆豨有也吾以羽檄徵天下兵未有至者今惟獨邯鄲中兵耳吾何愛)
(四千戶不封此四人以慰趙子弟心皆曰善於是上曰陳豨將誰也曰王黃曼丘臣皆故賈人上曰吾知之矣)
(乃各以千金購黃臣等其黃臣等麾下受購賞皆生得以故陳豨軍遂敗初韓信知漢畏惡其能與陳豨謀反)
(高帝自將擊豨信稱疾不從行欲從中起信舍人得罪信囚之欲殺舍人弟告信反状於吕后呂后欲召恐其)
(黨不就乃與蕭相國謀詐令人從上所來言豨已死矣列侯羣臣皆賀相國詐信曰雖病強入賀信入吕后使)
(武士縳信斬之長樂宫)尉佗王南越反高祖使陸賈賜尉佗印綬
為南越王令稱臣奉漢約(陸生至南越尉佗魋髻箕踞見陸生陸生因進說曰足下)
(中國人親戚昆弟墳墓在真定今足下反天性棄冠帶欲以區區之越與天子抗衡為敵國禍且及身矣且夫)
(秦失其政諸候豪杰並起唯漢王先入關據咸陽項王背約自立為西楚霸王諸候皆屬可謂至強然漢王起巴)
(蜀鞭笞天下制諸侯遂誅項羽滅之五年間海内平定此非人力天之所建也天子聞君王南越不助天下誅)
(暴逆將欲移兵而誅王天子憐百姓新勞苦且休之遣臣授君王印綬剖符通使君王宜郊迎北面稱臣乃欲)
(以新造未集之越屈強於此漢誠聞之掘王先人塜夷滅王宗族使一偏將將十萬衆以臨越則越殺王以降)
(如反覆手耳於是尉佗蹶然起謝陸生卒拜尉佗而還初南海尉任囂病且死召龍川今趙佗謂曰聞陳勝作)
(亂豪杰叛秦相立番禺負山險阻南海東西數千里頗有中國人相輔此一州之主也可以立國即以佗行東)
(海尉事囂死佗移檄告諸郡曰盗兵即至急絶新道聚兵自守因稍以法誅秦所置長吏以其黨為假守自立)
(為南越武王)高祖在位十二年崩年六十二惠帝立吕后臨
政(吕后時陳平燕居深念陸生曰何念之深也平曰生揣吾何念陸生曰足下位為上相食三萬戶侯可謂)
(極富貴無欲矣然有憂念不過患諸吕少主耳平曰然為之奈何陸生曰天下安注意於相天下危注意)
(於將將相和則士豫附士豫附天下雖有變則權不分權不分則社稷計在兩君掌握耳何不交歡太尉深相)
(交結平用其計竟誅諸吕初吕后之崩也大臣誅諸吕吕禄為將北軍太尉勃不得入北軍時酈商子寄與吕)
(禄善於是乃使人劫酈商其子紿吕禄信之故與出遊而太尉乃得入北軍誅吕氏也)景帝時吳
楚反征平之(帝使太尉周亞夫東擊吴楚亞夫問父客鄧都尉曰策將安出客曰吴兵銳甚難爭)
(鋒楚兵輕不能持久方今為將軍計莫若引兵東壁昌邑以梁委吴吴必盡銳攻之將軍深溝高壘使輕兵絶)
(淮泗口吴糧道絶使吴梁相弊而糧食竭乃以全制其極破吴必矣條侯曰善因請上曰楚兵剽輕難與爭鋒)
(願以梁委之絶其糧道乃可制也上許之亞夫至滎陽吴方急攻梁梁急請救亞夫引兵東北走昌邑深壁而)
(守梁王使使請亞夫夫守便宜不往堅不出而使弓高侯等屯吴楚兵後絶其餉道吴楚兵乏糧飢欲退數挑)
(戰終不出吴楚既餓乃引兵而去亞夫出精兵追擊大破吴也)崩太子徹立(是為武帝)崩子
勿陵立(是為昭帝霍光輔政上官桀害光寵詐為帝兄燕王旦上書稱光行上林稱蹕又私調校尉帝)
(不信而上官桀詐偽事果發伏誅)崩立武帝孫昌邑王賀(賀昌邑哀王髆之子即位)
(二十七日事有千一百二十七條霍光廢賀為海昏侯也)廢立武帝曾孫詢(是為宣帝衛太)
(子之孫)崩立太子奭(是為元帝)崩立太子鷔(是為成帝委政諸舅王鳳等同日拜)
(鳳兄弟五人為侯號曰五侯五侯皆專政也)崩立宣帝孫定陶恭王子欣(是為)
(哀帝即位六年崩無嗣)崩立帝弟中山孝王衎(是為平帝帝年幼為王莽所酖崩立宣帝)
(玄孫嬰是為孺子莽廢嬰自立)偽新室王莽者成帝舅王曼之子元帝
王皇后之姪也元帝崩成帝即位以元舅鳳為大司馬
兄弟五人皆為侯(元帝皇后魏郡王禁之女生成帝時鳳秉政同日封兄弟五人為五侯)
曼早卒鳳將薨以莽託太后(太后莽之姑也)封為新都侯五侯
競為僣起治第舍莽幼孤貧獨折節恭謹當世名士多
為莽言上由是賢之拜為侍中(莽結交將相收贍名士賑施賓客故虛譽隆洽)
(傾熾其諸父矣)時成帝廢許后立趙飛燕飛燕女弟為昭儀昭儀
害後宫皇太子帝無嗣乃立定陶王欣為皇太子(欣者宣帝)
(孫成帝弟之子初王祖母傅太后陰為王求為漢嗣私事趙皇后昭儀及帝舅王鳳故勸立之)莽以發
定陵侯淳于長大姦拜為大司馬(初長與許皇后姊孊私通因孊賂遺長長)
(許欲白上為左皇后時王根輔政久病長嘗代根莽心害長寵白根曰長與許貴人私交通見將軍久病私喜)
(根怒令莽白長長下獄死)時年三十八成帝崩哀帝即位立皇后傅
后(后即帝祖母定陶恭太后從女弟也)封后父傅晏為孔鄕侯帝母丁后
曰恭皇太后舅丁明為安陽侯莽乞骸骨避丁傅也哀
帝崩時莽以侯在第太皇太后令莽備佐喪事(太皇太后元帝)
(皇后也)復為大司馬徵立中山王為帝(即平帝帝名衍為中山王即孝王子)
(也)太皇太后臨朝莽秉政百官總已以聽於莽(附順者拔擢忤)
(恨者誅滅以王尋王邑為腹心甄豊甄邯主擊斷平晏典樞機劉歆典文章孫建為爪牙皆以才能並任顯職)
(莽色厲而言方欲有所為微見風采黨與承意而顯奏之莽因固讓示不得已上以感太后下以取信於衆庶)
(越裳氏重譯獻白雉一黑雉二莽令益州諷羣臣奏言莽功德比周公宜賜號安漢公)平帝崩莽
徵宣帝玄孫廣成侯子嬰立之年三歲遂謀居攝如周
公故事(時元帝統絶宣帝曾孫五人莽惡其長者託以卜相宜吉乃立嬰也)東都太守翟
義反敗死(義丞相方進子地立劉信為天子也)莽自謂威德遂盛獲天人
之助用銅匱符命遂即真(梓橦人哀章上銅匱符命)其九年赤眉
賊起(瑯邪女子吕母為子報仇黨衆復浸多號赤眉賊)十四年世祖起兵與王
匡等共立劉聖公為更始皇帝(更始即世祖族兄世祖及兄伯升與新市平林)
(兵士王匡等合軍攻棘陽)莽遣王尋王邑擊更始二人兵敗於昆陽
漢兵遂入城中人皆降莽走漸臺蔵於室中北隅間校
尉孫賓就斬莽遂𫝊首詣更始於宛
世祖光武皇帝諱秀字文叔南陽蔡陽人高皇帝之九
代孫也王莽末天下連歲灾蝗寇盜蜂起(莽末)
(南方飢饉人民羣入野澤掘鳬茈而食更相侵奪新市人王匡為平理爭訟遂推為渠帥)時世
祖避吏新野因賣穀宛宛人李通以圖䜟說世祖(通父守好)
(䜟記通素聞守說云劉氏復興李氏為輔私嘗懷之及下江新市兵起通弟軼乃共計議曰今四方擾亂新室且)
(亡漢當更興南陽宗室獨劉伯升兄弟汎愛容衆可與謀大事通曰吾意也會世祖避事在宛通聞之即遣軼)
(迎世祖遂相約結初世祖與伯升鄧晨俱之宛與穣人蔡少公等讌語少公頗學圖䜟言劉秀為天子或曰)
(是國師劉秀乎世祖笑曰何用知非僕耶坐者皆大笑晨心獨喜後因謂世祖曰王莽殘暴盛夏斬人此天亡)
(之時往時會宛語獨當應耶世祖笑及漢兵起鄧晨遂往從之)世祖於是與通弟李
軼起於宛兄伯升起於舂陵鄧晨起於新野會衆兵擊長聚
新市人王匡等立劉聖公為天子而害伯升(劉玄字聖公世祖族)
(兄也避吏平林王匡等立之初伯升自王莽簒漢常憤憤懷匡復社稷之慮不事家人之居業傾身破産交結)
(天下雄俊王莽末盜賊羣起伯升召諸豪杰計議於是使親客鄧晨起新野世祖李軼起於宛伯升發舂陵子)
(弟七八千人部署賓客自稱柱天都部使劉嘉誘新市平林兵王匡陳牧等合軍而進屠長聚諸將議立劉氏)
(以從人望豪傑咸欲歸伯升而新市平林將帥樂放縱憚伯升威明貪聖公懦弱先定策立之然後召伯升示)
(其議伯升曰諸將軍欲尊立宗室德甚厚焉愚鄙之見竊有未同今赤眉起青徐衆數十萬聞南陽立宗室恐)
(赤眉復有所立如此將内自争今王莽未滅而宗室相攻是疑天下而自損權非所以破莽也且首兵唱號鮮)
(有能遂陳勝項羽即其事也舂陵去宛三百里耳未足為功而遽自尊立為天下準的使後人承吾弊非計之)
(善者也今且稱王以號令若赤眉所立者賢則相率而往從之若無所立破莽除赤眉然後舉尊號亦未晩也)
(願善詳思之諸將不從遂立聖公由是豪傑失望伯升都部將劉稷勇冠三軍聞更始立怒曰本起兵圖大事)
(者劉伯兄弟也更始何為者耶更始君臣聞而心忌之乃陳兵數千收稷將誅之伯升固争李軼朱鮪因勸更)
(始并執伯升即日害之李軼與世祖既隙後因馮公孫致密書求效誠節咸勸秘之世祖乃班露軼書曰李季)
(文多詐不信人也今移其書告守尉書既宣露朱鮪使人殺軼也)號更始元年更始便
世祖為偏將軍徇昆陽王莽聞漢帝立大懼遣大司徒
王尋大司空王邑將兵百萬擊世祖於昆陽世祖破之
(初伯升拔宛已三日而世祖尚未知乃偽使人持書報城中宛下兵到而佯墮下其書尋邑得之不喜諸將既)
(經屢捷膽氣益壮無不一當百世祖乃與敢死者三千人從城西出衝中堅尋邑陳亂乘銳奔之遂殺王尋莽)
(兵大潰走者自相騰踐奔殪百餘里間會大雷風雨下如注滍水盛溢虎豹皆戰慓溺死者以萬數水為之不)
(流)三輔豪杰共誅王莽𫝊首詣宛更始以世祖行大司
馬事持節北渡河鎮慰州郡(鄧禹杖策北渡河追世祖世祖見禹甚歡謂曰我得)
(專封拜先生遠來寧欲仕乎禹曰不願也明公威德加於四海禹得效其尺寸垂功名於竹帛耳世祖笑因留)
(宿禹進說曰更始雖都關西今山東未安赤眉青犢之不屬動以萬數三輔假號往往羣聚更始既未有所挫而)
(自聽斷諸將皆庸人崛起志在財帛爭用威力朝夕自快而已非有忠良明智深慮遠圖欲尊主安民者也四)
(方分崩離析形勢可見明公雖建蕃輔之功猶恐未可成立於今之計莫知延覧英雄務悦人心立高祖之業)
(救萬人之命以公而慮之天下不足定也世祖大悦及從至廣阿披輿地圖指示禹曰天下郡國如是今始得)
(其一子前言以吾慮之天下不足定何也禹曰今海内散亂人思明君猶赤子之慕慈母也古之興者在德厚)
(薄不以小大世祖笑悦又馮異說世祖曰人思漢久矣今更始諸將縱横暴虐所至虜掠百姓失望無所依戴)
(今公專命方面施行恩德夫有桀紂之亂乃見湯武之功人久飢渴易為充飽宜急分遣官屬廵行郡縣理冤)
(結布惠澤世祖納之也)王郎詐為成帝子子輿立為天子都邯鄲
遣使降下郡國世祖滅之(王昌一名王郎趙國邯鄲人也素為卜相常以河北有天)
(子氣時趙繆王子林好竒數任俠於趙魏間而郎與之善初王莽簒位長安中或稱成帝子子輿者莽殺之郎緣)
(是稱真子輿云更始元年冬林等率車騎數百晨入邯鄲城立郎為天子世祖進攻邯鄲郎少傅李立為反間)
(開門内漢軍遂拔邯鄲斬王郎收文書得人吏與郎交關謗毁上者數千章世祖不省會諸將燒之曰令反側)
(子自安也)世祖威聲日盛更始疑慮乃遣使立世祖為蕭王
令罷兵與諸將有功者還長安遣苗魯為幽州牧韋順
為上谷守並北之郡(時世祖居邯鄲宫耿弇請間說曰今更始失政君臣淫亂諸將擅命)
(於畿外貴戚縱横於都内天子之命不出城門所拜牧守輒自遷易百姓不知所從士人莫敢自安虜掠財物)
(劫掠婦女懷金玉者至不生歸元元叩心更思王莽又銅馬赤眉之屬數十輩數及百萬聖公不能辨也其敗)
(不久公首舉事南陽破百萬之軍今定河北據天府之地以義征伐發號響應天下可馳檄而定天下至重不)
(可令他姓得之聞使者從西方來欲罷兵不可從也今吏士死亡者多弇願北歸幽州益發精兵以集大計世)
(祖大悦弇歸上谷斬韋順等)世祖辭不就徵斬苗魯等自是始貳於
更始是時長安政亂四方背叛皆平之(梁王劉永擅命睢陽公孫述稱)
(王巴蜀李憲自立為淮南王秦豐自號為椘黎王張步起瑯琊董憲起東海岑延起漢中田戎起夷陵並置將)
(帥侵略郡縣又有赤眉銅馬之屬不可勝計初銅馬降世祖猶不自安世祖知其意敇令各歸營勒兵馬乃自)
(乘輕騎按行部陣降者更相語曰蕭王推赤心置人腹中安得不投死乎由是悉服世祖使耿弇討張步步聞)
(之乃使其大將費邑軍歴下又分兵屯於祝阿別於太山鍾城列營數十以待弇弇乃度河先擊祝阿自旦攻)
(城日未中而拔之故開圍一角令其衆得奔歸鍾城鍾城人聞祝阿潰大懼遂空壁亡去費邑分遣其弟敢守巨里)
(弇留兵脅巨里使多伐樹木揚言以填塞坑塹數日有降者言邑聞弇欲攻巨里謀來救之弇乃令軍中曰後)
(三日當悉力攻巨里城陰緩生口令得亡歸歸者以弇攻具期告邑邑至日果自將救之弇喜謂諸將曰吾所以修)
(者欲誘致邑耳今來適所求也即分三千人守巨里自引精兵上崗坂乘高合戰臨陣斬邑既而收首級以示)
(巨里城城中兇懼費敢悉衆亡歸張步步時都劇使其弟藍守西安諸郡太守守臨菑相去四十里弇進軍居)
(二城之間弇視西安城雖小而堅臨菑雖大而實易攻乃勑諸部後五日攻西安城藍聞之晨夜警守至期夜)
(半弇勅諸將皆蓐食會明至臨菑城出其不意半日拔之入據其城張藍懼遂將其衆亡歸劇弇乃令軍士無)
(得妄掠劇下須張步至乃取之以激怒步步聞之大笑至臨菑攻弇弇先出臨菑水上突騎欲縱弇恐挫其鋒)
(令步不敢進故示弱以盛其氣乃引歸小城陳兵於内步氣盛直攻弇營與劉歆合戰弇升王宫壊臺望之視歆)
(鋒交乃自引精兵以横突步陣大破之步走降世祖弇欲招其故衆令陳俊追斬諸賊悉平之)赤眉
賊入函關攻更始世祖遣鄧禹引兵而西以乘更始赤
眉之亂(赤眉賊樊崇立劉盆子為天子入長安殺更始寇掠關中)於是諸將上尊
號乃命有司設壇於鄗南千秋亭五成陌即皇帝位(諸將)
(上奏曰漢遭王莽宗廟廢絶豪傑憤怒兆人塗炭王與伯升首舉義兵更始因其資以據帝位不能奉承大統)
(而敗亂綱紀盗賊日多羣生危䠞大王初征昆陽王莽自潰後拔邯鄲北州弭定三分天下有其二跨州據土)
(帶甲百萬言武力則莫之敢抗論文德則無所與辭臣聞帝王不可以久曠天下不可以謙拒唯大王以社稷)
(為計萬姓為心又彊華自關中奉赤伏符曰劉秀發兵捕不道四夷雲聚龍鬭野四七之際火為主然後)
(即皇帝位)十月駕東幸洛陽赤眉降(大司徒鄧禹馮異劉弘等征赤眉異曰異前與)
(拒華隂經數十日雖屢獲雄將餘衆尚多可稍以恩信傾其誘難卒用兵破也上今使諸將屯澠池要其東異以兵擊)
(西一舉而取之此萬成計也禹弘不從遂大戰赤眉佯敗棄輜重走車皆載土以豆覆其上兵士饑爭取之赤)
(眉引還擊弘等弘等軍潰亂異與禹救之赤眉小却異歸壁約期會戰異使壯士變服色與赤眉同伏於道側)
(旦日赤眉使萬人攻異前部異裁出兵救之賊見勢弱遂悉衆攻異異縱兵大戰日昃賊氣衰伏兵卒起衣服)
(相亂赤眉不復識遂驚潰赤眉君臣面縳奉皇帝璽綬降世祖)平隗囂滅公孫述天下
大定崩於南宫時年六十三(世祖初起兵時年二十八)末孫靈帝用
奄人曹節等矯制誅太𫝊陳蕃李膺其黨人皆禁錮中
平九年黃巾賊起(鉅鹿張角自稱大賢良師奉事黃老畜養子弟連結郡國期三月五日)
(内外俱起唐周告之角便起著黃巾為標幟也)靈帝崩太子辯即位董卓入朝
因廢帝為弘農王而立獻帝李傕逼帝東遷曹操遷帝
都許操薨帝遜位於曹丕
魏太祖武皇帝沛國譙人也姓曹諱操字孟德靈帝時
為典軍校尉漢末奄䜿擅權何進謀誅奄䜿太后不聽
進乃召四方猛將使引兵向京師欲以恐劫太后(陳琳進諫)
(曰易稱即鹿無虞諺有曰掩目捕雀夫物微尚不可欺以得志況國之大事而可詐立乎今將軍總皇威握兵)
(要龍驤虎視高下在心以此行事無異於鼓洪鑪而燎毛髮但當速發雷霆行權立斷違經合道天人順之而)
(反釋其利器更徵外助大兵一聚強者為雄所謂倒持干戈授人以柄必無成功祗為亂階進不納其言)董
卓至廢帝為弘農王而立獻帝京師大亂太祖亡出關
至陳留散家財合義於己吾與後將軍袁術冀州刺史
韓馥豫州刺史孔伷兖州刺史劉岱渤海太守袁紹同
時俱起衆合數萬推紹為盟主(設壇場共盟誓臧洪操盤血而盟曰漢室不幸)
(皇綱失統賊臣董卓乘釁縦暴害加至尊毒流百姓大懼淪喪剪覆四海兖州刺史劉岱豫州刺史孔伷等糾)
(合義兵並赴國難凡我同盟齊心戮力以致臣節殞首喪元必無二志有渝此盟俾墜其命無克遺育皇天后)
(土祖宗明靈實皆鑒之洪慷慨涕泗立下聞者激揚)曹公行稱奮武將軍卓聞兵
起乃徙天子都長安卓留兵屯洛陽司徒王允與吕布
殺卓楊奉韓暹以天子還洛陽太祖至洛陽衞京邑暹
遁去太祖以洛陽燒焚殘破奉天子都許下詔責袁紹
以地廣兵強專自樹黨不聞勤王之師(紿時并公孫瓚兼四州之地)
紹遂攻許太祖破之官渡紹嘔血死(袁紹字本初汝南人也為司隸校尉)
(董卓議廢立紹不聽卓怒紹懸節於上東門奔冀州卓購求紹伍瓊為卓所信隂為紹說曰夫廢立大事非常)
(人所及袁紹不逹大體恐懼出奔非有他志今急購之勢必為變袁氏樹恩四世門生故吏遍於天下若收豪)
(傑以聚徒衆英雄因之而起即山東非公所有也不如赦之拜一郡守紹喜於免罪必無患矣卓以為然乃遣)
(授紹勃海太守紹與孔伷等同起義襲奪韓馥冀州據河北練精卒十萬騎萬匹欲進攻曹操于許沮授進說曰)
(近討公孫師徒歴年百姓疲弊賦役方殷此國之深憂也宜先獻捷天子務農逸民若不得通乃表曹操)
(隔我王命然後進屯黎陽漸營河南益作舟船繕治器械分遣精騎抄其邊鄙令彼不得安我取其逸如此可)
(坐定也郭圖審配曰兵書之法十圍五攻敵則能戰今以明公神武連河朔之強衆以伐曹操其勢譬如覆手)
(今不時取後難圖之授曰蓋聞救亂誅暴謂之義兵恃衆憑強謂之驕兵兵義無敵驕者先敗曹操奉定天子)
(建宫許都今舉兵相向於義則違且廟勝之策不在強弱曹操法令既行士卒精練非公孫瓚坐受圍者也今)
(棄萬安之術而興無名之師竊為公懼之圖曰武王伐紂不為不義况兵加曹操而云無名且公師徒精銳)
(將士思奮而不及時早定大業所謂天與不取反受持其咎此越之所以霸吴之所以亡也監軍之計在於)
(牢而非見時知機之變也紹遂不用沮授之計曹公軍官渡紹時悉衆而南田豐說紹曰曹公善用兵變化無)
(方衆雖少未可輕也不如以久持之將軍據山河之固擁四州之衆外結英雄内修農戰然後簡其精銳分為)
(竒兵乘虚迭出以擾河南救右則擊其左救左則擊其右使敵疲於奔命人不得安業我不勞而彼已困不及)
(三年可坐而克也今釋廟算之策而決成敗於一戰若不如志悔無及也紹不從遂攻操於官渡紹自引兵至)
(黎陽沮授臨行散其資財會宗族以與之曰勢在威無不加勢亡則不保其身哀哉其弟宗曰曹操士馬不敵)
(君何懼焉授曰以曹兖州之明略又挾天子以為資我雖克伯珪衆實疲弊而主驕將汰軍之破敗在此舉也)
(揚雄有言六國嗤嗤為嬴弱姬殆今之謂耶及渡河臨舟嘆曰上盈其志下務其功悠悠黃河吾將濟乎紹果)
(為曹公所敗紹進保武陽與操相持沮授又說曰北兵雖衆而果勁不及南南穀虛少而財貨不及北南利在)
(於急戰北利在於緩搏宜修持久曠以日月紹不從連營漸逼官渡許攸進曰曹操兵少而悉師拒我許下餘)
(守勢必虚弱若分遣輕騎星行襲許拔則操為成擒如其未潰可令首尾奔命破之必也紹又不能用會攸家)
(犯法審配收繫之攸不得志遂奔曹公而說操襲取淳于瓊瓊時督軍屯在烏巢去紹軍四十里操自將急擊)
(之時張郃說紹曰曹公兵精往必破瓊瓊破則將軍事去宜引兵救之郭圖曰郃計非也不如攻其本營勢必)
(還此為不救而自觧也郃曰曺公營固攻之必不拔若瓊等見禽吾屬盡為虜矣紹但遣輕騎救瓊而以重兵)
(攻操營不能下曹公破瓊焚其積聚紹軍潰散奔北曺公遂破紹乃威震天下也)太祖討紹子
譚尚於黎陽尚與熙奔遼東太守公孫康斬尚熙送其
首遂平河北(初太祖討譚尚於黎陽連戰數克諸將欲乘勝攻之郭嘉曰袁紹愛此二子莫適立)
(也郭圖馮紀為之謀臣定交鬭其間還相離也急之則相持緩之而後爭心生不如南向荆州征劉表以待其變)
(變成而後擊之可一舉而定也太祖曰善太祖方征劉表譚果與弟尚爭冀州譚遣辛毘乞降請赦太祖以問羣)
(臣羣臣多以表為強宜先平之譚不足憂也荀攸曰天下方有事而表坐保江漢間其無四方之志可知矣袁)
(氏據四州之地帶甲十萬紹以寬得衆欲使二子和睦以守其成業則天下之難未息今兄弟遘惡其勢不兩)
(全若有所并則力全力全則難圖也及其亂而取之則天下不足定也此時不可失也太祖曰善乃許譚和破)
(袁尚)太祖征劉表會表卒子琮降(劉表字景升山陽高平人初平元年詔以表為)
(荆州刺史南接五岑嶺北據漢川地方數千里帶甲十餘萬曹操與袁紹相持於官渡紹遣人求助表許之而)
(不至亦不援操且欲觀天下之變劉先說表曰今豪為杰並爭兩雄相持天下之重在於將軍將軍若有所)
(起乘其弊可也如其不然固將擇所宜從豈可擁甲十萬坐觀成敗求援而不能助見賢而不能歸此兩怨)
(必集於將軍恐不得復中立矣曹操善用兵其賢俊多歸之其勢必舉袁紹然後移兵向江漢恐將軍不能禦)
(也今之勝計莫若以荆州降操操必重德將軍長享福祚垂之後嗣此萬全之策也表不從十三年曹操自將)
(征表未至表疽發背卒操軍新野𫝊㢲說琮歸降琮曰今與諸君據全楚之地守先君之業以觀天下何為不)
(可㢲曰逆順有大體強弱有定勢以人臣拒人主逆道也以新造之楚而禦中國必危也以劉備而敵曹公不)
(當也三者皆短欲以抗王師之鋒必亡之道也將軍自難保料何如劉備琮曰不若也巽曰誠以備不足禦曹公即)
(全楚不足以自存誠以劉備足敵曹公則備不能為將軍也願將軍勿疑琮遂舉衆降時劉備奔在荆州表不能)
(用聞荆州降遂奔夏口也)關中諸將馬超韓遂成宜等反曹公破之
(曹公與馬超等夾關為界曹公急持而潜遣徐晃等夜戰丁渡蒲坂津據河西為營公自潼關北渡未濟超赴船急)
(斐放牛馬以餌賊賊亂取牛馬公乃得渡結營渭南超遣信求割地任子以和公偽許之韓遂請與公相見至)
(期交馬上語移時不及軍事但說京都故舊拊手歡笑既罷超問遂何言遂曰無所言超疑之他日公又與遂)
(書多所改滅點竄如遂改定者超愈疑遂曹公乃與戰大破之關中平諸將問公曰初賊守潼關渭北道缺不)
(從河東擊馮翊而反守潼關引日而後北渡何也公曰賊守潼關若吾入河東賊必引守諸津則西河未可渡)
(也吾故盛兵向潼關賊必悉衆南守西河之備虚故二將得擅取西河然後引軍北渡賊不能與吾爭西河者)
(以有二將之軍連車樹柵為甬道而南者既為不可勝且以示弱渡渭為堅壘虜至而不出所以驕之也故賊)
(不為營壘而求割地吾順言許之所以從其意使自安而不為備因畜士卒之力一旦擊之所謂疾雷不及掩)
(耳卒電不及瞑目兵之乘變固非一道也)天子策命公為魏王(孫權稱吴王據江東劉備)
(襲益州牧劉璋據蜀天下遂三分矣)二十五年薨於洛陽子丕嗣(丕字子桓武帝)
(太子也是為文帝)受漢禪崩子睿嗣(睿字元仲文帝太子也是為明帝)崩子齊
王芳立(十五年廢)廢高貴鄉公髦立(七年弑)廢常道鄉公璜立
璜禪晉(晉封為陳留王)
晉高祖宣皇帝名懿字仲達姓司馬河内温人也仕於
魏武之世歷文明二帝居將相之位平孟達(逹為新城太守反)
滅公孫度(度世稱燕王據遼東)擒王凌(凌謀立楚王為帝兵敗自殺)魏明帝崩
遺詔使帝為太尉與大將軍曹爽輔少主(少主齊王芳也)帝誅
曹爽(爽謀為不軌宣帝謝病避之爽黨李勝為荆州別駕帝詭為耄惛云并州近胡可為其備勝退謂爽)
(曰司馬公屍居殘氣神形已離不足虞也爽於是專恣惡太后知政遷於永寧宫嘉平元年天子謁高陵爽兄)
(弟權兵從出宣帝乃啟奏永寧宫廢爽然後勒兵至洛水迎天子奏爽與其黨謀反皆誅)宣帝崩子
師代為相(師字子元是為肅宗景皇帝)鎮東將軍毋丘儉揚州刺史
文欽反征平之(儉欽初反也景帝問王肅曰安國寧主其術安在肅荅曰昔關羽率荆州之衆)
(降于禁於漢濱遂有北向爭天下心後孫權取其將但士家屬羽士衆一旦瓦觧今淮南將士父母皆在州)
(急往禦之使不得前必有關羽土崩之勢景王從之遂破儉等也)景帝崩弟昭代為相
(昭字子上是為太祖文帝)輔政為司空諸葛誕據夀春反奉詔征平
之伐蜀擒劉禪於時政出於權臣人君主祭而已魏帝
不能容自勒兵攻相府太祖用長史賈充計逆戰舍人
成濟執殺魏帝(高貴鄉公也名髦字士彦乃偽令皇太后下令廢少帝又委罪成濟誅其三族)
太祖崩子炎受魏禪(炎字子安文帝太子是為世祖武皇帝)既受魏禪用
羊祜杜預計征吴平之立二十五年崩太子衷立(字正度是)
(為惠帝武帝太子)惠帝不慧妃賈充女為皇后后秉權殺楊駿
廢太后(賈后婬妬遇姑無禮乃詐誣太后父楊駿反使帝誅之廢太后於金墉城餓殺之)誅太
宰汝南王亮太保衞瓘(亮瓘並以名德執政后意不得行乃使帝弟楚王瑋矯詔誅亮)
(瓘因又誅瑋)戮椘王瑋殞太子遹(賈后無子乃詐有娠養賈謐子為太子遹宫人謝氏)
(生也少而聰慧賈后惡之譛太子廢之金墉城又遣小黃門殺太子)用趙王倫為相國倫
惡司空張華僕射裴頠正直矯詔誅之倫遂簒帝位於
是齊王攸之子冏與帝弟成都王穎等起義兵誅倫穎
於是鎮鄴并州刺史東瀛公騰安北將軍王浚又起兵
討穎穎敗挾天子南奔洛後惠帝復位帝弟長沙王又
譛冏誅之由是戎狄並興四方阻亂遂分為三十六國
(劉元海為匈奴質子在洛陽晉武帝與語說之謂王渾曰元海容儀機鑒由余日磾無以加也渾對曰元海容)
(儀實如聖旨然其文武才幹賢於二子遠陛下若任之以東南之事吳會不足平也帝稱善孔恂楊珧曰臣觀)
(元海之才當今無比陛下若輕其衆不足以成事若假之威權平吳之後恐其不復北渡也非吾族類其心必)
(異任之本部臣竊為陛下寒心若舉天阻之固以資之無乃不可乎帝默然後秦涼覆沒帝疇咨將帥李憙曰)
(陛下誠能發匈奴五部之衆假元海一將之號鼓行而西指期可定也孔恂曰李公之言未盡殄患之理元海)
(若能平涼州斬樹機能恐涼州方有難耳蛟龍得雲雨非復池中物也帝乃止惠帝失馭寇賊蜂起成都王穎)
(鎮鄴表元海行寧朔將軍監五部軍事及王浚等討穎元海說穎曰今二鎮跋扈衆十餘萬恐非宿衛及近都)
(士衆所能禦之請為殿下還說五部衆以赴國難穎從之元海至國左賢王劉宣等上大單于之號二旬之間)
(衆以五萬遂寇平陽陷之入蒲於時五湖亂中原矣石勒者上黨羯湖也據於趙幽州牧王浚署置百官勒)
(有并吞之意欲先發使以觀之議者僉曰宜如羊祜陸抗之事亢書相聞時張賓冇疾勒就而謀之賓曰王浚)
(假三部之力圖稱南面雖曰晉藩實懷僣逆之志必思協英雄圖濟事業將軍威振海内去就為存亡所在為)
(輕重浚之欲將軍猶楚之招韓信也今權譎遣使無誠大款之形脱生猜疑圖之兆露後雖竒略無所設也夫立)
(事必先為之卑當稱藩推奉尚恐不信羊祐之事臣未見其可也勒曰君侯之計是也乃遣其舍人王子春賫)
(珍寳奉表推崇浚浚謂子春曰石公一時英武據有舊趙成鼎峙之勢何為稱藩於孤其可信乎子春曰石將)
(軍英才俊拔士馬盛強實如聖旨仰惟明公州郡貴望累葉重光出鎮藩岳威聲播於八表固以胡越欽風華)
(夷歌德豈唯區區小府而敢不歛衽神闕者乎昔陳嬰豈其鄙王而不王韓信薄帝而不帝哉但以帝王不可)
(以勇致力爭故也石將軍之擬明公猶隂精之比太陽江河之比洪海耳項籍子陽覆車不遠是石將軍之明)
(鑒也明公亦何怪乎自古誠胡人而為名臣者實有之矣帝王則未之有也石將軍非以惡帝王而讓明公也)
(顧取之不為天下所許也願公勿疑浚大悦遣使報勒勒復遣使奉表於浚期親詣幽州上尊號亦修牋於棗)
(嵩乞并州牧廣平公以見必信之誠勒纂兵戒期襲浚而懼劉琨及鮮卑為其後患沈吟未發張賓曰夫襲敵)
(國當出其不意軍嚴經日不行豈顧有三方之慮乎勒曰然為之奈何賓曰王彭祖之據幽州唯仗三部今皆)
(離叛還為寇讐此則外無聲援以抗我也幽州飢儉人皆蔬食衆叛親離甲旅寡弱此内無強兵以禦我也若)
(大軍在郊必土崩瓦解今三方未靖將軍便能懸軍千里以征幽州也輕軍往反不出二旬就使三方有動勢)
(足旋趾宜應機電發勿後時也且劉琨王浚雖同名晉藩其實仇敵若修牋於琨送質請和琨必欣於得我喜)
(於浚滅終不救浚而襲吾也勒曰善於是輕騎襲幽州頭聲勒晨至薊北門叱門者開門疑有伏兵先驅牛羊數千)
(言上禮實填諸街巷使兵不得動發勒入浚乃懼勒入其聽事令甲士執浚送於襄國市斬之此三十六國之)
(大略也)惠帝立十四年崩弟豫章王熾立(字豐度是為懷帝)都長
安為劉聰所殺(後魏拓跋氏以晉懷帝永嘉三年自雲中入雁門北有沙漠南據隂山衆數十)
(萬至孝文乃改跖跋為元氏都洛陽肅宗崩大都督爾朱榮謀立莊帝榮害靈太后及王公二千人立莊帝帝)
(殺爾朱榮左僕射爾朱世隆率榮部曲自晉陽襲京城執莊帝殺之而立恭帝又廢之高歡乃知廣平王子修)
(後為斛律斯椿所脅走入關周太祖宇文黑獺奉帝都長安披草萊立朝廷是為西魏詔授宇文泰為丞相)
(泰又害出帝立南陽王寳炬是為文帝文帝崩立王子為帝又廢之而立恭帝泰為太師泰薨子覺嗣封周公)
(魏帝禪位於覺泰之第三子受禪國號周至宣帝帝起崩禪於隋初爾朱榮之殺莊帝也高歡為晉州刺史)
(兵誅之立魏出帝歡為丞相後魏既西入關乃立清河王之子善見為帝遷都鄴是為東魏高歡薨子齊王洋)
(受東魏禪國號齊至温公緯為周所滅周又為矣隋所滅隋文帝既受周禪又南滅陳天下一統)懷帝崩
立吴王晏子業是為愍帝亦為劉聰所殺(此時胡亂中原晉元乃遷)
(都江左也)
中宗元皇帝睿乃興於江東(睿字景文宣帝曾孫也元帝幼而聰敏及中原喪亂)
(乃與王敦等渡江撫綏江左甚得衆心後王敦於武昌反至石頭帝攻之不克乃委政於敦敦還鎮武昌郡)
帝在位十六年崩太子紹立(紹字道畿是為肅宗明皇帝)王敦威振
内外將謀為逆肅宗征破之(用温嶠等決計征之初敦之謀反也温嶠為其從事)
(中郎夙夜綜其府事偽相親善京兆尹缺嶠說敦曰宜自樹腹心以間搆人主愚謂錢鳳可用敦曰莫若君嶠)
(偽辭讓臨别之際嶠自起行酒嶠偽醉以手板擊錢鳳幘幘為之墮乃作色曰錢世儀何人温太真自行酒而)
(敢不飲鳳不悦以醉為解明日嶠將發鳳說敦留之敦曰嶠常云錢世儀精神滿腹昨小加聲色豈得以此相)
(讒耶嶠至都陳敦反逆状)三年肅宗崩至孝武帝昌明立簡文皇帝
三子羝賊苻堅寇淮南晉冠軍將軍謝玄等大破堅於
淝水(苻堅以百萬之衆至淝水謝玄乃選勇士八千人涉渡淝水玄遣使謂堅曰阻水為陣曠日持久請)
(小却與君周旋秦諸將聞前軍却謂已失利朱序之徒聲云堅敗大軍退自相填籍聞風聲鶴唳皆曰南軍至)
(也遂大敗)堅還長安(苻堅因此卒亡滅也)二十一年帝崩自後遂干戈
相繼至安帝為桓玄所簒宋祖劉裕平玄至恭帝遂禪
於宋
高祖武皇帝姓劉名裕字德輿彭城人桓玄簒晉(偽楚桓玄)
(字敬德譙國龍亢人也形貌瓌特為江州刺史襲殺荆州刺史殷仲堪會稽王世子元顯專政以玄跋扈遣軍)
(征之玄聞見討即率衆下至京師殺元顯詔以玄為丞相封楚王遂禪位)高祖與劉毅何無
忌等潜謀匡復起兵平玄(時桓玄使桓弘鎮廣陵劉道規為弘中兵參軍令道規襲)
(弘桓修鎮丹徒高祖為修中兵參軍自襲修克期同發劉毅道規等既襲廣陵斬桓弘以其衆南渡高祖何無)
(忌襲京師斬桓修率二州之衆千二百人進舍竹里移檄京師曰夫成敗相因理不常泰狡焉縱虐或值聖明)
(自我大晉屢搆陽九之厄隆安以來皇家多故貞良斃於豺狼忠臣碎於虎口桓玄敢肆凌慢阻兵荆郢肆暴)
(都邑天未忘難凶力實繁踰年之間遂傾皇祚主上播越流幸非所神器沈辱七廟墮墜雖夏后之罹浞豷有漢)
(之遭莽卓方之于玄未足為喻自玄簒逆於今歴載彌年亢旱民不聊生士庶病於轉輸文武困於版策室家)
(分析父子乖離豈惟大東有杼軸之悲摽梅有傾筐之怨而已哉仰觀天文俯察人事此而可存孰有可亡几)
(在有心誰不扼腕裕等所以叩心泣血不遑啟處夕寤宵興思奬忠烈潜搆﨑嶇過於履虎乘機奮發義不圖)
(全輔國將軍劉毅廣武將軍何無忌等忠烈斷金精誠貫日投袂荷戈志在畢命義衆既集文武爭先咸謂不)
(有一統事無以輯辭不獲已遂總軍要庶上憑祖宗之靈下罄義夫之力翦馘逋逆盪清華夏公侯諸君或世樹)
(忠貞或身寵爵祿而並俛眉猾竪無由自效顧瞻周道寧不弔乎今日之事良其會也裕以虚薄才非古人受)
(任於既傾之運接勢於己替之機丹誠未宣感奮填激望霄漢以永懷顧山川而增佇投檄之日神馳賊廷何)
(無忌之辭也桓玄使桓謙屯東陵卞範之屯覆舟山義軍朝食并其餘進造覆舟山東令羸兵登山多張旗幟)
(布滿山谷高祖率衆奔之士皆殊死戰謙軍一時潰走玄單騎走江陵玄將入蜀奔至枚回州逢益州參軍)
(費恬之黨射殺之)奉天子反正因居將相之任封豫州郡公蜀
賊譙縱稱王高祖遣將征平之(高祖使朱齡石率衆二萬自江陵伐蜀高祖誡)
(曰劉敬宣往出黃武無功而退今者師出應道青衣賊料我當出其不意復從内水如此則涪城之戍必有重)
(兵若逼黃武正墮其計今軍自外水出取城都疑兵向黃武此制敵之上策為書於函署曰至白帝發諸將雖)
(行未知所趨及至白帝乃發書言衆軍悉由外水臧熹自中水出廣漢使羸弱乘高檻千餘向黃武譙縱果至)
(譙道福重兵守涪城朱齡石次彭模拒成都二百里譙縱大將侯暉等屯彭模朱齡石謂劉鍾曰天方暑熱賊)
(今固險攻之難拔秪困吾師欲畜銳息甲伺隙而進卿以為何如鍾曰不然前揚聲言大衆由内水故譙道福)
(不敢捨涪今重兵卒至出其不意侯暉之徒已破膽矣暉之阻兵非堅壁也因其懼而攻之其勢易克克彭模鼔)
(行而前成都不能守矣緩兵相持虛實將見涪軍復來難為敵也若進不能戰退無所資二萬餘人同為蜀子)
(虜矣從之明日遂攻皆克斬侯暉於是遂進克諸城諸城守相次瓦解縱自縊而死)姚泓僣號
於西京高祖征平之擒泓(高祖既滅秦入長安留子義真鎮長安而還江南時赫連)
(都統萬聞之大悦謂王買德曰朕將進圖長安卿試言進取之方略買德曰劉裕滅秦所謂以亂易亂未有德)
(政以濟蒼生關中形勝之地而以弱才小兒守之非經遠之規狼狽而反者欲速成篡事無暇有意於中原陛)
(下以順伐逆義貫幽顯百姓懸命望陛下旗鼔以日為歲清泥上洛南師之要衝宜置遊軍斷其去來之路然)
(後杜潼關塞崤峽絶其水陸之道聲檄長安申布恩澤三輔之人皆壺漿以迎王師矣義真獨坐空城逃竄無)
(所一旬之間必見縛於麾下所謂兵不血刃不戰而自定也勃勃善之南伐長安高祖懼召義真東鎮洛陽以)
(朱齡石守長安長安人逐齡石而迎勃勃遂失關中也)鮮卑慕容超據守青州稱
燕王高祖征擒超(初超叔父德盗有三齊德死超襲其位遂寇淮北高祖將有事中華因其)
(侵也乃北伐超大將軍公孫五樓說超曰吳兵輕銳難與爭鋒截斷大峴使不得入上策也堅壁青野芟除粟)
(麥中策也據城待戰下策也超曰引使過峴我以銕騎躝之成擒矣何據青野自取蹙弱乎初謀是役也諫者)
(申賊若嚴守大峴則堅壁廣固守而不出軍無所資勝何能自攴高祖曰不然鮮卑性貪略不及遠既幸其)
(且愛其榖謂我孤軍將不及久必將引我且示輕戰師一入峴吾何患焉既踰峴虜軍未出高祖喜曰天贊我)
(也衆曰軍未克公何悅焉高祖曰師既過險士有必死之志餘糧棲畝軍無匱乏之憂虜墮吾計勝可必也六)
(月慕容超使五樓據臨朐羸老守廣固聞軍近超亦會焉拒臨朐四十里有巨蔑水超使五樓往據之曰晉軍)
(得水則難敗也五樓馳進前鋒孟龍符奔就爭先得據之五樓退大軍冇四千人分為兩翼方軌徐進未及臨)
(朐賊騎交至龍符等拒之曰向昃戰猶酣高祖謂檀韶等曰虜之精兵悉於是矣臨朐留守必將寡弱子以潜)
(軍踰其後往必尅城多易旗幟此韓信所以克趙也且吾前言兵自海道往必聲之韶等鼔行而進賊望曰每)
(軍至超棄城走遂尅之軍聞城陷懼而不敢動高祖親鼓士卒咸奮大奔崩之超奔廣固進軍圍之城陷獲超)
(歸於京師斬於建康市)賊盧循據南海因高祖北伐乘虚下襲建
業高祖還乃平之劉毅據荆州貳於高祖高祖遣將征
誅毅(裴子野曰義旗同盟莫有能全其功名者何也相與見疇日之趫捷不知王業之艱難彼則褰裳)
(濡足唯利是視我則芟夷羣醜寧或負人劉希樂諸葛長民皆人傑也豈其暗於天命亦勢使然歟假如何孟)
(齡石長道庶其有血食善哉武王之作周也八百諸侯皆同會曰紂可伐矣尚還師於孟津豈不知順人行戮惡)
(欲速多禍也高祖東方之師疾則疾矣而僥倖之釁於是乎繁嗚呼仁義之弊至於偷薄而況竒功哉)荆
州刺史司馬休之反征之(裴子野曰書稱慮善以動動惟厥時若司馬休之之動非)
(其時天方厭晉罔敢知吉已雖得衆能違天乎五運推移無有不亡之國為廢姓處亂朝賢若三仁且猶顛沛)
(而況豪俠者哉昔中原殄滅衣冠道盡於時四海爭奉中宗豈徒繫於晉德實大有禮義故能遂兼南國其興)
(也勃焉至於義熙不欲異於是矣而宗室交流未忘前孔事波迸越逸禍敗相尋豈龕黎之伐弘多將咎周之徒)
(熾不達興廢何其黯歟)晉帝加高祖位相國總百揆揚州牧封十
郡為宋公晉安帝崩大司馬瑯琊王即位徵帝入輔禪
位於宋(帝奉表陳譲表不獲通宋臺臣勸進猶不許太史令駱達陳天文符應曰按晉義熙元年至元)
(熙元年太白晝見經天凡七占曰太白晝經天人更主異姓興義熙七年五虹見於東方占曰五虹見天子黜聖)
(人出九年鎮星歲星太白熒惑聚於東井十三年鎮星入太微占曰鎮星守太微有立王有徙王元熙元年黑)
(龍四登於天易傳曰冬龍見天子亡社稷大人受命漢建武至建安末一百九十六年而禪魏魏自黃初至咸)
(熙末四十六年而禪晉晉自太始至今百五十六年三代揖讓咸窮於六六亢位也帝乃從之)永初元
年六月丁夘即帝位於南郊設壇柴燎告天禮畢備法
駕幸建康宫臨太極前殿大赦改元在位三年崩(初大漸召)
(太子誡之曰檀道濟雖有幹略而無遠志徐羨之與傅亮當無異圖謝晦常從征伐頗識機變若有同異必此)
(人也可以會稽處之後皆如言也)立太子義符(是為滎陽王即位昏亂司空徐羨之輔政廢為)
(滎陽王)廢立宜都王義隆(是為文帝帝高祖第二子為太子劭所殺初劭及弟濬並多乖)
(禮度懼上知乃為巫蠱咒咀帝聞之大怒將廢劭而殺濬更議所立持疑未定以事語濬母潘淑妃以告劭劭)
(悖凶乃弑帝於合殿劭即位也)弑立武陵王駿(是為孝武皇帝文帝第三子也劭弑帝駿起義兵至)
(京誅劭)崩立太子子業(是為前廢帝帝凶之悖左右夀寂之殺)崩立湘東王彧
(是為明帝文帝第十八子也孝武諸子江州刺史晉安王勛尋陽王子房等並舉兵反皆征平之)崩立
太子昱(是為後廢帝在位凶悖常欲殺楊玉夫玉夫懼是夜七夕令玉夫伺織女渡報已王敬則先與)
(玉夫通謀玉夫候帝眠熟遂斬之送首與齊王蕭道成也)崩立順帝準(是為順皇帝明帝第三子)
(也)遜位於齊蕭道成凡八代六十年
齊太祖高皇帝諱道成姓蕭氏東海蘭陵人也為輔國將軍
宋明帝初會稽太守尋陽王子房及在東諸郡起兵徐州刺
史薛安都據彭城歸魏遣從子索兒攻淮隂晉安王勛遣臨川
内史張淹自鄱陽道入三吴帝並討平之使鎮淮隂七
年徵還都(宋明帝嫌帝非人臣相而人間流言帝為天子愈以為疑帝初見徵部下勸勿就徵帝曰)
(主上自誅諸弟為太子幼弱作萬歲後計何關他族唯應速發緩當見疑骨肉相殘自非靈長之運禍難方興)
(與卿等戮力也)至拜常侍明帝崩遺詔使與袁粲共掌機事江
州刺史桂陽王休範舉兵反帝討平之(初範舉兵朝廷惶駭帝與禇彦)
(回集中書省計議莫有言者帝曰昔上流謀逆皆因淹緩以敗休範必遠懲前失輕兵急下乘吾無備請頓新)
(亭以當其鋒因索筆下議餘並注同乃單車白服出新亭築壘未畢賊騎交至乃解衣高卧以安衆心竟破之)
(也)遷中領軍蒼梧王深相猜忌(帝晝卧裸袒蒼梧王率數十騎直入領軍府立)
(帝於宫内畫腹為射的自引滿射之左右玉夫固諫曰領軍腹大是佳射堋而一箭便死後無復射不如以骲)
(箭射之一箭中臍蒼梧投弓於地也)常語左右楊玉夫伺織女度報我是
夜七夕玉夫懼取千牛刀殺之(玉夫與王敬則通謀殺蒼梧賫首送領軍府報)
(帝帝乃戎服夜入殿中明旦召袁粲等計議粲欲有言帝鬢鬚盡張眼光如電敬則拔刀跳躍麾衆曰天下之)
(事皆應決蕭公敢有開一言者染敬則刀乃自取白紗帽加帝首令即位曰事須及熱帝正色曰卿都不自解)
(也)帝乃迎立順帝荆州刺史沈攸之反帝討之(初攸之稱太后)
(命已下都袁粲劉秉等見帝威名日盛不自安與攸之通謀舉事殿内帝命王敬則於殿内誅之)進位
相國封齊公備九錫(策曰朕以不造夙罹旻凶嗣君失德書契未紀威侮五行虔劉九族)
(神厭靈斁海水羣飛綴旒之殆未足為譬豈直小宛興刺黍離作歌而已哉天贊皇宋實啟明宰爰登寡昧纂)
(承大業高勲至德振古絶倫雖保衡翼殷博陸匡漢方斯蔑如也今將授公典禮其敬聽朕命乃者袁劉搆禍)
(實繁有徒子房不臣稱兵協亂顧瞻宫掖將成茂草言念邦國翦為仇讐當此之時人無固志投袂徇難超然)
(奮發登戎車而戒路執金版而先驅麾鉞一臨凶黨冰泮此則覇業之基勤王之始也安都背叛竊據徐方敢)
(率犬羊凌虚淮浦索兒愚悖同惡相濟天柞無象背順歸逆北鄙黔黎奄墜塗炭公受命宗祊精貫朝日擁節)
(軍門氣踰霄漢破釡之捷斬馘蔽野石梁之戰梟其渠帥保境全人江陽即序此又公之功也張淹迷昧不顧)
(本朝爰自南區志圖東夏潜軍間入竊覬不虞於時江服未夷皇途薦阻公忠義奮發在險彌亮以寡制衆所)
(向風偃朝廷無東顧之憂閩越有來蘇之望此又公之功也匈奴野心侵掠疆場醜羯侜張勢振彭泗公奉辭)
(伐罪戒旦晨征兵車始交氛䘲時蕩弔死扶傷弘宣皇澤俾我淮淝復沾盛化此又公之功也自兹厥後獫狁)
(孔熾封豕長蛇重窺上國而世故相仍師出已老角城高壘指日淪䧟公眷言王事發憤忘食躬擐甲胄祖險)
(若夷分疆畫界開創青兖此又公之功也桂陽負衆輕問九鼎裂冠毁冕拔本塞源烈火焚於王城飛矢集於)
(君屋羣后憂惶元戎無主公挺劒凝神則竒謀不世把旄指麾則懦夫成勇信宿之間宣陽底定此又公之功)
(也蒼梧肆虐諸夏糜沸淫刑以逞誰則無辜黔首相悲朝不謀夕高祖之業已淪文明之軌誰嗣公遠稽殷漢)
(之義近遵魏晉之典猥以眇身入奉宗社七廟清謐九區反政此又公之功也袁劉攜貳成此亂階醜圖潜搆)
(危機密發據有石頭志犯應路神謨内運霜鋒外舉祅沴載澄國途悅穆此又公之功也沈攸包藏歲月滋彰)
(蜂目犲聲阻兵安忍乃眷西顧緬同異域而經綸維始九伐未申長惡不悛遂逞凶逆公仗鉞出關凝威江甸)
(正情與皎日同亮明略與秋雲競爽至義所感人百其心積年逋誅一朝顯戮湘浦安流章臺順軌此又公之)
(功也公有濟天下之勲加之以明哲道庇生靈志匡宇宙戮力肆心劬勞王室險阻艱難備嘗之矣若乃締搆)
(宗室之勲造物資始之澤雲布霧散光被六合弼余一人永清四海遐方欵關而慕義荒服重譯而來庭汪哉)
(邈乎無得而名之也)四月宋帝禪位於齊甲午即皇帝位於南郊
柴燎告天(曰皇帝臣道成敢用玄牡昭告於皇皇后帝夫肇自生靈樹以司牧所以闡極則天開元創物)
(肆兹大道惟命不於常昔在虞夏受終上代粤自漢魏揖讓中葉咸煥諸方冊載在典謨水德既微仍世多故)
(實頼道成匡救之功以弘濟於厥難大造顛墜再搆區宇誕唯天人罔弗和會迺仰協歸運景屬與能用集大)
(命於兹辭德匪嗣至於累仍而羣公卿士庶尹御事爰及黎獻暨於百戎僉曰皇天眷命不可以固違人神無)
(統不可以曠主畏天之威敢不祗順鴻歴敬簡元辰虔奉皇符登壇受禪告類上天以答人衷式敷萬國唯明)
(靈是饗)禮畢備法駕幸建康宫臨太極前殿大赦改元建元
四年崩立太子賾(是為世祖武皇帝也)崩立太孫昭業(是為鬱林王即位無)
(道武帝梓宫下渚帝於端門内奉辭輼輬車裁入閣即奏湖伎高宗殺之)崩立弟昭文(廢為海陵)
(王也)廢立西昌侯鸞(是為高宗明皇帝始安貞王道生子也即位亟行誅戮且寢疾經年預為)
(梓宫之故地高武諸子掃地無餘也)崩立太子寶卷(是為東昏侯即位凶暴以金花帖地令潘)
(妃行其上曰此步步生蓮花也又於宫中為市自為市吏以潘妃為市令義師至為左右所殺)崩立和
帝寶融(明帝第八子也)以位禪梁(先是文惠太子與才人共賦七言詩句後輒云愁和帝是)
(騐矣東昏侯宫裏作散叛髻反根向後東昏時天下散叛矣又立帽騫其口而舒兩翅名曰鳳渡三橋裂裙向)
(後總而結之名曰反縛黃鸝梁武宅在三橋而鳳渡之鳳翔之騐也黃鸝者皇離也而反縳之東昏戮死之應)
(也先是百姓及朝士以帛填胷名曰假兩假者非正名也儲兩而假之明不得真也東昏誅子廢為庶人假兩之意也)
梁高祖武皇帝名衍姓蕭氏為巴陵王法曹後為竟
陵王子良八友(初皇考之薨不得志及至鬱林失德齊明帝作輔將為廢立計常欲助齊明傾)
(齊武之嗣以雪心恥齊明亦知之每與帝謀時齊明將追隨王恐不從又以王敬則在會稽恐為變以問帝帝)
(曰隨王雖有美名其實庸劣既無智謀之士爪牙唯仗司馬垣歴生武陵太守卞白龍耳此並唯利是為若㗖)
(以顯職無不載馳隨王止須折簡耳敬則志安江東窮其富貴宜選美女以娱其心齊明曰吾意也果如其策)
魏將王肅攻司州帝破之以功封建康郡男齊明帝崩
東昏即位遺詔以帝為都督雍州刺史(東昏時劉暄等六人更直省内)
(分日帖勅世謂六貴又有御刀等八人號曰八要皆口擅王言權行國憲帝謂王弘策曰政出多門亂是階矣)
(當今避禍唯有此地勤行仁義可坐作西伯但諸弟在都恐罹時患也須與益州圖之耳時上長兄懿罷益州還)
(仍行郢州事帝與也謀不從懿尋被害)長兄懿被害帝起義(召僚佐集於廳事告以舉)
(兵是日建牙先是東昏以劉山陽為巴西太守使過荆州就行事蕭穎胄以襲襄陽帝知其謀乃遣王天武詣)
(江陵遍與州府人書論軍事天武既發帝謂弘策曰今日坐收天下矣荆州得天武至必回惶無計若不見同取)
(之如拾芥耳斷三峽據巴蜀分兵定湘中便全有上流以此威聲臨九𣲖斷彭蠡𫝊檄江南風之靡草不足比)
(也政小延引日月耳江陵本憚襄陽人加脣亡齒寒必不孤立寧得不見同耶以荆雍之兵掃定東夏韓白重)
(出不能為計況以無算昏主役御刀應勑之徒哉及山陽至巴陵帝復令天武賫書與穎胄兄弟去後帝謂張)
(弘策曰用兵之道攻心為上攻城次之心戰為上兵戰次之今日是也近遣天武往州府人皆有書今只有兩)
(封與行事兄弟云一一具天武口及問天武口無所說天武是行事心膂彼聞必謂行事兄弟共隠其事則人)
(人生疑山陽惑於衆口判相嫌貳則行事進退無以穎自明是馳兩空函定一州也山陽至江安果疑不止)
(胄乃斬天武送山陽信之至荆州馳入城將踰閾懸門發折其轅投車而走陳秀拔戟逐之斬於門外穎胄)
(即遣馹使傳首於帝仍以南康王尊號之議來告曰時不利當須待來年二月帝答曰今坐甲十萬糧用日竭)
(若頓兵十旬必生悔吝且太白出西方仗義而動天時人謀有何不利昔武王伐紂行逆太歲復須待來年耶)
(帝不從乃赫然大號也)戊申帝發自襄陽(帝留弟守襄陽城謂曰當置心襄陽人腹中推)
(誠信之勿疑也天下一家乃當相見也)郢魯諸城及諸將並降(初東皆遣吴子陽十)
(三軍救郢州進據巴口帝命王茂潜師襲加湖子陽竄走衆盡溺於江郢魯二城相視奪氣先是東昏使陳伯)
(之鎮江州為子陽聲援帝謂諸將曰夫征討未必須實子力聽威聲耳今加湖之敗誰不讋服陳武牙即伯之之)
(狼狽奔歸彼人之情當兇懼我謂九江可傳檄而定也因命搜所獲俘囚得伯之憧主蘇隆之厚加賞賜使致)
(命焉魯山城郢並降伯之及子武牙見帝至並束甲請罪)壬午帝鎮石頭命衆軍圍
六門衛尉張稷斬東昏以黃油裏首送軍(帝命吕僧珍勒兵封府庫及)
(圖籍收潘妃誅之以宫女二千人分賚將士也)平京邑齊和帝以位禪梁帝即
位太清元年齊司徒侯景以十三州内屬侯景反至京
師幽帝而崩(天監中釋寳誌為詩曰昔年三十八今年八十三四中復有四城北火酣酣帝封記)
(之帝三十八剋建業八十三遇火災元年四月十四日同泰寺火災皆如其言此之謂也)侯景立武
帝太子綱為帝又為景所殺(追尊為太宗簡文皇帝也)湘東王繹於
荆州使王僧辯等平侯景𫝊首江陵(僧辯等勸進曰軍衆以今月戊子總)
(集建康分勒武旅百道同趨轟然大潰羣兇四滅伏惟陛下咀痛茹哀嬰憤忍酷自紫庭綘闕胡塵四起掖垣)
(好畤冀馬雲豺狼當路非止一人鯨鯢不梟經五載矣天威既振冤耻並雪百司岳牧仰祈宸鑒咸以錫珪之功)
(既歸有道當璧之禮允屬聖明而優詔謙冲杳然凝邈飛龍可躋而乾爻在四帝閽云呌而閶閤未開謳歌再)
(馳是用翹首豈可久稽羣議有曠彝則也)景子湘東王即位於江陵(是為孝元皇帝)
(武帝第七子也)魏使萬紐于謹來攻梁王蕭詧率衆會之帝
見執魏人戕帝(初武陵之平議者欲因其舟艦遷都建鄴宗懍黃羅漢皆楚人不願移曰建鄴)
(王氣已盡渚宫洲已滿百於是乃留尋而歲星在井熒惑守心帝觀之慨然謂朝臣曰吾觀玄象將恐有賦但)
(吉凶在吾運數由天避之何益尋為魏軍所逼城䧟見執進土嚢而殞之古老相𫝊云洲滿百荆州出天子桓)
(玄為荆州刺史内懷逆意乃遣鑿破一洲以應百數隨而崩破竟無所成宋文帝為宜都王在藩一洲自立俄)
(而文帝纂統太清末枝江揚誾浦生一洲明年而梁元帝立氶聖末其洲與大岸通也)江陵既䧟
王僧辯陳霸先等議立帝子方智(是為敬皇帝元帝第九子)於江州
奉迎至建業即位太平二年禪位于陳
陳高祖武皇帝姓陳氏名霸先吳興長城人也梁武帝時為直
閣將軍侯景反高祖率所領與侯景大戰侯景敗死湘東王
即位授南徐州刺史還鎮京口承聖三年西魏攻陷西臺高
祖與王僧辯立晉安王進帝位司空僧辯又與齊氏和
新納貞陽侯(高祖嘆曰嗣主高皇之孫元皇之子竟有何辜坐見廢黜假立非次此情可知也)
高祖以為不義潜師襲王僧辯于石頭克之是夜縊僧辯
貞陽侯遜位晉安王復立徐嗣徽北引齊師遣蕭軌等
四十六將濟江至莫府山高祖並破之進帝位丞相進
爵為陳王永定三年梁帝禪位於陳三年(熒惑守心天尊也)上
崩(時上長子衡陽王為質于周乃立高祖弟始興烈王長子蒨也)立弟子蒨(是為世祖文皇帝也)
崩立太子伯宗(是為廢帝)廢立頊(是為高宗宣皇帝始興烈王苐二子也)崩立
太子叔寶是為長城公也叔寶在東宫好學有文藝及
即位躭酒色(左右侫嬖珥貂者五十人婦人美貌麗服者千餘人賞使孔貴妃等八人夾坐江總)
(孔範等十人預宴號曰狎客先令八婦人襞綵牋置五言詩十客一時繼和遲則罰酒君臣酣飲從昏達旦以)
(此為常也)隋文帝初受周禪甚敦隣好宣帝崩遣使赴弔修
敵國之禮書稱名頓首而後主驕奢書末云想彼統内
如宜此宇宙清泰隋文帝不悦以示朝臣賀若弼楊素
等以為主辱再拜請罪並求致討文帝曰我為人父母
豈可限一衣帶水而不拯之乎命作戰船(人請密之文帝曰吾將顯)
(行天誅何密之有使投柹于江若彼能改我又何求)以晉王廣為元帥督八十總
管以致討(初隋師送璽書暴後主惡三十萬紙遍諭江東諸軍既下江鎮或相繼奏聞沈客卿掌機密)
(抑而不言隋軍臨江後主曰王氣在此齊兵三度來周兵再度至無不摧沒虜今來必自敗縱酒作詩不輟隋)
(軍或進拔姑孰或斷曲阿之衝乃下詔曰犬羊凌縱侵竊郊畿蜂蠆有毒宜時掃定以蕭摩訶為皇畿大都督)
(分兵守要害僧尼道士執役隋軍南北道並進衆軍敗績)韓擒虎入自南掖門文武
各官皆遁出擒後主(隋帥之入也僕射袁憲勸端坐殿上正色待之後主曰鋒刃之下未)
(可交當吾自有計乃逃于井隋軍人以䋲引之驚其太重乃與張貴妃孔貴人同乘而上隋文帝聞之大驚鮑)
(宏對曰東井于天文為秦分今王都所在投井其天意也先是江東多唱王獻之桃葉辭云桃葉復桃葉渡江)
(不用檝但渡無所苦我自迎接汝及晉王廣軍於六合鎮其山名桃葉果乘陳船而渡之也)晉王廣
入據臺城送後主於東宫已後主與王公百司發自建
鄴之長安及至京師列陳輿服引後主及王公使宣詔
讓後主後主屏息不能對封長城公(隋文帝東巡登芒山後主侍飲賦詩)
(曰日月光天德山河壯帝居太平無以報願上東封書及出隋文帝目送之曰此敗豈不由詩酒將作詩功夫)
(何如思安時事也)至仁夀四年終於洛陽(先是蔣山衆鳥鼔翼撫膺曰奈何帝奈何)
(帝後主在東宫時有鳥一足集其殿庭以觜畫地成文曰獨足上高臺盛草化為灰欲知吾家處朱關當水開)
(觧者以為獨足言後主獨行無衆盛草言荒穢隋承火運得火而灰及至京師家於都水臺所謂高臺當水也)
(有會稽人史溥曾夢着朱衣人武冠自天而下以手執金牌溥往看上文曰陳氏五主三十四年陳亡果如夢)
(梁末童謠曰可憐巴馬子一日行千里不見馬上郎但見黃塵起黃塵汚人衣皂莢相料理僧辯滅羣臣以謠)
(言奏言僧辯本乘巴馬擊侯景馬上郎王字也塵謂陳也而不觧皂莢之謂既而陳滅於隋說者以為江東以)
(羯羊角為皂莢隋氏姓楊楊羊也言終滅於隋北齊末諸省官多稱省主主將見省也則興亡之兆盡有徵云)
隋高祖姓楊氏名堅周武帝初為隋州刺史女為太子
妃周宣帝立拜為大司馬宣帝崩立靖帝進爵為隋王
遂禪位焉改號開皇元年九年平陳廢太子勇為庶人
立晉王廣為皇太子高祖崩太子即位(是為煬帝)煬帝無道
盗賊蜂起十三年幸江都李密設壇於鞏自署為魏公
(密遼東人蒲山公寬之子也少倜儻有大志常有思亂之心與楊玄感為刎頸交玄感以勢凌之密怒曰决機)
(兩陣之間喑啞叱咤三軍披靡邀功一時密不如公若涉彼長途驅策賢俊使各申其用公不如密豈可以一)
(階一級而輕天下士大夫耶及玄感反密歸之為其謀主後玄感敗密變姓名奔翟譲譲立密為魏公開幕府)
(置僚屬有九十餘萬人)梁歸都據夏州劉武周殺太原留守王恭舉
兵反竇建德自號夏王朱粲自號楚王劉元進據吴都
煬帝聞羣賊起大懼使馮慈明徵兵東都(煬帝聞盜賊蜂起召羣臣)
(問之皆曰此鼠竊狗偷何足以憂侍御史韋德裕曰今海内土崩綱紀大壞而内史侍郎虞世基御史大夫裴)
(藴等阿媚陛下隠秘不言所謂積薪已燃宗廟必不血食矣周書曰綿綿不絶將成江河陛下勿以諛言不以)
(介意乃詔馮慈明詣東都徵兵將以討密為徼邏所獲歸之李密密聞慈明至大悦謂慈明曰皇天無親唯德)
(是輔主上毒流四海天下咸知密紏合蒼生思平宇内熊羆之士百萬有餘據敖倉之粟帶成臯之險干戈精)
(練甲胄堅實决東海可西流蹴泰山可東倒以此禦敵何敵不摧以此攻城何城不䧟東都危急不日將降幸)
(少留意同建功名慈明曰蒲山公策名先帝位極朝端明公不思造我之恩翻懷反噬之志棄皇隋之大德即)
(梟感之頑囂惡積禍盈敗不旋踵網漏呑舟至於今日昔巨君以天下之衆弊於光武處仲以江左之師窮乎)
(明帝明公以烏合之卒不越數千狼顧䲭張強梁村䲧唯德是輔公何預焉密乃幽之於司徒府慈明密令人)
(詣東都事泄翟譲殺之)詔唐國公淵鎮太原五月甲子唐公舉義
兵遥尊煬帝為太上皇立代王侑為天子行伊霍故事
𫝊檄天下聞之響應(此裴寂殷開山計也代王侑時在西京)秋七月唐公
將西圖長安仗白旗誓衆於太原之野被甲三萬留公
子元吉守太原義師次霍邑隋武牙郎將宋老生拒義
師時連雨不霽粮運不給又訛言突厥將襲太原唐公
懼命旋師用秦王諫乃止(秦王諫曰獨夫肆虐天下崩離狼顧蜂飛跨州連縣丈夫)
(不得耕耘女子不得紡績故仗劍汾晉舉旆秦墟將斬封豕以安萬人戮鯨鯢而清四海據崤函之固挾天子)
(之威令諸侯定天下是以聞之響應投赴如歸今遇小敵便將返旆恐義師一朝觧體大事去矣勢不可全歸)
(守太原則一城賊耳恐不旋踵禍變仍生乃止也)老生背城一戰斬之平霍邑
(諸城皆降唯屈突通鎮河東堅守不下也)冬十月義師次長樂宫衛文昇挾
代王乘城拒守十一月平京師尊代王為天子改元義
寧(遣使四出徇郡縣隋行宫唐公悉罷之後宫還其親屬初隋將多侵百姓百姓患之及義師至秋毫無犯)
(皆曰真吾君也)時煬帝將之丹陽而大臣將卒皆北人不願南
遷咸思歸宇文化及因百姓之不堪命殺煬帝於江都
隋室王侯無少長皆斬之立嗣王浩為天子化及為丞
相(上曾夢見青衣兒謂曰去亦死住亦死不若乘船渡江水裴藴虞世基皆南人贊成其事將率不願南遷)
(將因會鴆之南陽公主懼殺其婿以謀告宇文士及士及告其兄化及遂反執帝帝曰吾何負于天地而至此)
(乎馬文舉對曰臣聞萬姓不可無主故立君以撫之是知一人養萬姓非萬姓養一人高祖文皇帝粵有下國)
(丕隆大寳除苛政布恩德南伐強陳北滅狡虜二十餘年河清海晏既而棄世升遐陛下即位違遠社稷委棄)
(京師巡遊行幸略無寧歲漕通河洛控引江淮丁壮倦勞苦老弱疲轉餉高熲賀若弼先朝重臣勲德俱茂薛)
(道衡英華冠世經綸之才咸被非辜卒遭夷戮賢哲之士退謟佞之子昇又頻年討遼征役不息行者不返國)
(用空虚白骨被於原野肝膽塗於草澤悠悠冤魂有謂上帝將假手於人矣及在雁門取辱戎虜重圍既觧理)
(須寧息方更巡遊吳越翺翔江上頭會箕歛以供行樂士卒無短褐後宫厭羅綺士卒無糟糠犬馬賤粟肉甲)
(冑生蟣虱戎馬不解鞍拒諫餙非無心反駕遂使九縣瓜分八紘幅裂以天下之富四海之貴一旦棄之猶曰)
(無罪臣竊為陛下羞之乃默然縊殺之)五月戊子天子侑遜位於别宫禪
位於唐都長安(大業末謠曰桃李子洪水遠楊山宛在花園裏李唐姓也洪水者唐王諱也楊)
(隋姓也花者葉不實也園囿也代王名侑與囿音同言揚侑雖為帝終於歴數有歸唐王當踐其位也)己
巳王世充段達等立越王侗為皇帝於洛陽六月宇文
化及自江都至彭城據黎陽稱許李密率大軍壁清淇
敦煌張守一聞密之拒化及也說越王以討越王不用
其策用孟琮計與密連和(張守一說曰臣聞鴻鵠之翮未就冲天之情已萌武豹之)
(文未偹食牛之心已成今陛下據全周之地背河面洛帶甲十萬粟支數十年此覇王之資非待翮成文偹之)
(勢也固城自守不以濟世為心何異夫羣蟻之嬰一穴乎竊為陛下不取越王曰若之何對曰三王之興五伯)
(之舉莫不由兵以成大業故夏啟有甘野之師齊桓起召陵之衆皆以征討不庭伐叛威慝也今天下土崩英)
(雄競起為陛下腹心之患者莫過夏魏夏遣師涉河則累東都非陛下之地魏遣師逾洛洛口之粟非陛下所有)
(卵之危無以加也臣聞兵以正合而以竒勝韓信所以斬成安子房所以降秦也請選精銳之士二萬人守洛)
(陽三萬人循河而守以備夏寇之來親率大軍出洛口掩魏之師魏之君臣謂陛下從天而至倉卒之間智者)
(不為計矣李密既滅則建德懾氣備守邊疆相時而動神則文皇之業可修世祖之基不墜越王曰朕新受命人)
(未附兵革屢興恐士大夫解體於我守一曰陛下以累聖之資繼二祖之業雖夏人之思禹德復戴少康漢室)
(之戀劉宗重尊光武以今况古彼有慙德况密有可伐之勢者三何則始密與翟譲同起烏合之衆大業已就)
(密乃殺譲而奪其位士卒初喪其主鬼神新失其祀人神未附一也地廣兵衆法令不明賞罰不信二也精銳)
(之卒並拒秦王鞏洛所留悉皆老病乘其虚而襲之必得志矣三也志曰奪人之先又曰天時不如地利地利)
(不如人和陛下兼此三事又居之以先無不克矣王將從之孟琮曰化及率思歸之衆其鋒不可當李密英雄)
(勇略不世非密無以滅化及且襲之不得復生一化及臣請說以利害示以大節使為元戎以除凶祲徐議其)
(後未為晩焉王曰善孟琮東說密曰明公以烏合之卒密邇王城罕慕德之人無山澤之固兵法所謂四分五)
(裂特所忌焉今東有化及之師西有東都之衆来拒化是及則王師襲其後備東都而不行則化及之師日至於)
(六軍屯洛口化及下武牢誠恐不暇轉旋敗亡已及今皇帝世宗成帝之子世祖明帝之孫也以累世之資當)
(樂推之運士馬百萬據有舊都宇文化及懷音蔑聞親行梟獍主人枕戈待旦將卒蓄力待明將軍誠能率先)
(啓行誅鋤兇暴則有盤石之安無累卵之危也晉文捨斬祛齊桓置射鈎况主上聖哲自天寬和容衆勿以疇)
(昔之失過望於皇帝也狐裘羔䄂將軍擇焉密初聞張守一之謀大懼及琮至大悦使記室李儉朝越王大悦)
(拜密為太尉魏國公)李密無東都之慮盡銳攻化及破之密自敗
化及益以驕傲越王命王世充擊密密不用祖君彦計
師敗績遂西奔京師尋謀叛殺之(王世充之擊密也密會郡寮議之裴仁基)
(曰世充今悉銳而至洛下必空但堅守其要路無令得東而已以銳卒三萬循河曲而上示逼東都東都必急)
(世充必救待其至洛然後還軍如此吾有餘力彼勞奔命兵法所謂彼出則歸彼歸則出數戰以疲之多方以)
(誤之也密曰公知其一不知其二今世充之兵不可當者三兵仗精銳一也决計深入二也食盡求戰三也我)
(伹乘城固守蓄力待時彼欲戰不得求走無路不盈十日世充之首可致麾下諸君以為何如單雄信曰以樂)
(戰之兵當思歸之卒食飽不敵戰必剋矣祖君彦曰不可夫師曲為老師正為直曲則為饑直則為飽世充挾)
(隋室之威不可為曲主公以逆為名不可為直裴光祿滅之謀一時之上也主公之策持久之上也單將軍之言)
(亡之下也夫物不兩大勝無常資故慶者在閭弔者在門誠恐乘於化及必殆於世充請案甲息兵侯時觀釁)
(世充志大而體強心勇而多悍忸于自伐必有異圖不盈數年禍將作矣然後仗順而舉應天順人嵩岳為城)
(洛水為池武臣勁兵經略於外文吏儒士守之於内孰與邀一時之功墜萬全之業欲取之先與之將弱之必)
(強之欲取而不與必受天咎將弱而不強必受天殃願密主公始與之而強之我承其弊以全制其後無弗捷矣)
(日智哉欲不戰王伯當單雄信曰天下安樂百姓無事耨文采墨從容於廟堂武不如文四海沸騰英雄競起)
(角帝圖王蕩清氛祲文不如武各有其時不可戾也越王滛虐之餘天厭之久矣且天命不常能者代之何曲)
(直之有請以定亂属武臣制治属文吏今日不戰大事去矣密遂用單雄信策合戰密師敗績世充乘勝趨洛)
(口密左長史邴元真以倉城降密奔武牢不敢入北渡河遂奔唐初王伯當與單雄信徐世勣俱為密將軍中)
(號為三傑故密信之而大戰)大唐武德二年王世充殺越王侗於洛陽
僣稱尊號隋氏滅矣(梁時沙門寳誌為書曰牽三來就九索虜下殿走意欲東南遊厄在)
(彭城口今兹三月江東童謠曰江水何冷冷楊柳何青青人今正好樂已復戍彭城牽三就九十二年也戍言)
(輸也吳人謂北人為虜江都西有彭城村村有彭城水上引其水入西閣之下果於此被執初上在江都聞英)
(雄競起皆曰此乃狂賊終無所成及聞義師起上方卧驚起曰此得之矣楊廣博覧多聞而不知學淵為天子)
(安用聖為撫心而歎久之復卧曰王者不死天自成人也)論曰干寶稱帝王之興必
俟天命苟有代謝非人事也堯舜内禪體文德也漢魏
外禪順大名也湯武革命應天人也高光争伐定功業
也各因其運而得天下隨時之義大矣范煜曰自古喪
大業絶宗禋其所以致削弱禍敗者盖漸有由矣三代
以嬖色取禍嬴氏以奢虐致灾西京自外戚失祚東都
緣閹尹傾國成敗之來先史商之久矣自秦漢迄於周
隋觀其興亡雖亦有數然大扺得之者皆因得賢豪為
人興利除害其失之也莫不因任用羣小奢汰無度孔
子曰以約失之者鮮矣又曰遠佞人去僻惡有旨哉(昔秦)
(王見周之失統喪權於諸侯遂自恃任人不封立諸侯及陳勝楚漢咸由布衣非封君有土而並滅秦高祖既)
(定天下念項王從函谷入而已由武關到惟修關梁強守禦内充寔三軍外多發長戍及王翁之奪取乃不犯)
(關梁而坐得其處王翁見以專國秉政得之即抑重臣收下權及其失之又不從大臣生焉更始見王翁以失)
(百姓心亡天下既西到京師恃人悦聲則自安樂不納諫臣赤眉圍於外近臣反於城遂以破敗由是觀之夫)
(患害非一何可勝為防偹哉賈誼曰夫事有招禍法有起姦唯置賢良然後無患耳)
長短經卷四
