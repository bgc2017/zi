欽定四庫全書
劉子遺書卷四
明劉宗周撰
學言三
君子之所謂道者率性而已矣盈天地間皆性也性一
命也命一天也天即心即理即事即物而渾然一致無
有乎精粗上下之岐此所以謂中庸之道也故學以盡
性為極則盡性者道中庸者也療飢者取資於菽粟禦
寒者取適於布帛而天下之至味異采反寓於平淡之
中亦率性然也後之言道者視平淡為平淡於是妄意
所謂形而上者而求之虚無既遯有而入無又遯無而
入有有無兩遣善惡不立其究歸之斷滅性種以為神
竒則天下之真神奇矣譬之山珍海錯不可以療飢明
珠翠羽不可以禦寒然且率天下之衆而奔走之此佛
老之教所以惑世誣民流禍天下無己時也(以上庚辰)
萬起萬滅總是一念起滅聖人無念纔有念便是妄也
念亦有善乎曰克念作聖是也
身無妄動可乎曰無妄動易無妄念難心無妄念可乎
曰無妄念易無妄心難
天下之道感應而已矣隨感而應隨感而忘者聖人也
隨感而應隨感而止者賢人也隨感而應隨感而流者
常人也
語次多詭隨亦見主心之不一
或問幾曰未有是事先有是理曰事幾未有是心先有
是意曰心幾先知之謂神故曰知幾其神乎
聖人之心廓然而大公物來而順應終身不動些子曰
有動乎戒慎乎其所不睹恐懼乎其所不聞
小人閒居為不善只為惹却些子聖人勘之曰無所不至
主敬静也若言主敬便贅此主字
起一念固是惡除一念亦是惡然後念勝前念知道者
覺之而已
在性情上理會但有過不及可商如出手太粗應手太
急便是過不必到分數上争饒減也然間有太軟太弱
時總向廓然處討消息
升沉得失之際因感而動不能忘情前輩周寧宇每以
此自責看來此事大難克只因平日種孽既深按伏且
久雖有好見識好議論只將此種子護持在内全不挑
動根株如何得徹底廓清一日乘間又竊發矣臨境時
雖不至大段決裂然既有此病根則出手展足不免時
時掣肘當大利害便全身放倒耳朱子所謂隱微深錮
之疾最難瘳也今且作猛地覻破法直進一步何如
孟子稱舜一則曰舜之居深山之中與木石居與鹿豕
遊其所以異於深山之野人者幾希及其聞一善言見
一善行若決江河沛然莫之能禦一則曰舜之飯糗茹
草也若將終身焉及其為天子也被袗衣鼓琴二女果
若固有之此等處真得古人之心看其禪代轉換處絶
無一絲罅隙渾然天地相似學者常將此氣象尋討本
心是如何便超超長一格去
人心一氣而已矣而樞紐至微纔入粗一二則樞紐之
地霍然散矣散則浮有浮氣因以有浮質有浮質因以
有浮性有浮性因以有浮想為此四浮合成妄想為此
一妄種成萬惡嗟乎其所由來者漸矣
本心湛然無思無為為天下主過此一步便為安排心
有安排因以有倚著有倚著因以有方所有方所因以
有去住有去住因以有轉換則機械變詐無所不至矣
人心之體氣行而上本天者也形麗而下本地者也知
宅其中本人者也三才之道備矣天曰神地曰祇人曰
鬼鬼藏其宅不可睹聞是名曰獨發竅於天神明著焉
成形於地德行顯焉故君子慎獨而成位乎其中矣
先儒論靜坐有得云此是氣靜非心靜也予謂氣靜亦
好氣静正得涵養法孟子工夫全在養氣以此
好行小慧凡日用之間事事安排得好皆小慧之屬可
且放過
莫非命也順而受之正也莫之為而為莫之致而至如
斯而已矣受制焉僥倖苟免焉一為桎梏一為巖墻矣
莫非性也率而由之真也無為其所不為無欲其所不
欲如斯而已矣安排焉知故造作焉一為湍水一為杞
柳矣
孟子言盡心知性知天是悟境到頭處繼言存養纔著
修持邊此其悟境寔際終言夭夀不貳修身以俟方是
修之盡修之盡乃得悟之盡正是心盡處也其為物不
貳是自心本來家當盡心者盡此而已至此方謂之立
命方得親占地步在難矣哉只今一動一静間能不作
二畔否猛省
顔子喟然一歎是說自家屋裏話故不勝其苦孟子盡
心諸章猶是對塔說相輪然孟子晚年造詣如此所謂
學已到聖處也
人有恒言曰性命由一念之起滅一息之呼吸一日之
書夜推之以至百年之生死時然而然不期然而然莫
非性也則莫非命也今人專以生死言性命盖指其盡
處言也而漸易以七尺之成毁則性命之說有時而晦矣
孔子如天曾子如地顏子如斗柄建四時子思子五嶽
四瀆孟子則泰岱黃河之尊也
纔開口便佞安能動人纔措足便輕安能立德
心放自多言始多言自言人短長始
應事之道順而已矣立心之道正而已矣盡性之道中
而已矣事天之道誠而已矣
後之學者每於道理三分之推一分於在天以為天命
之性推一分於萬物以為在物之理又推一分於古今
典籍以為耳目之用神反而求之吾心如赤貧之子一
無所有乃日夕乞哀於三者而幾幾乎其來舍焉如客
子之過逆旅止堪一宿所謂疎者續之不堅也當是時
主人貧甚尚有些子靈明可恃為續命之膏又被佛氏
簒據之則益望望然恐曰我儒也何以佛為哉并其靈
明而棄之於是天地萬物古今典籍皆闞亡而返求其
一宿且不可得終望門持鉢以死嗚呼悲夫
或問曰孰有以一念為萬年者乎曰無以為也往者過
來者續今日之日豈非昨日之日乎學貴日新日日取
生手一日剥換一日方不犯人間烟火氣(以上壬午)
王門矯朱子之說言良知以四有立教言有言無言格
言致自謂儘可無弊然宗旨本定於無已是一了百當
故龍溪直說出意中事但恐無之一字不足以起教也
故就有善有惡以窮之仍恐一無一有對待而不相謀
也故指知善知惡以統之終病其為虚知見也又即為
善去惡以合之可謂費盡苦心然其如言心而心病言
意而意傷言知而知岐言物而物龐四事不相為謀動
成矛盾本欲易簡反涉支離盖陽眀偶一言之寔未嘗
筆之於書為教人定本龍溪輒欲以己意籠罩前人遂
有天泉一段話柄甚矣陽眀之不幸也
無善無惡之說終於至善二字有礙解者曰無善無惡
斯為至善無乃多此一重之繞乎善一也而有有善之
善有無善之善古人未嘗及也後人奉以為聖書無乃
過與
陽眀先生曰無善無惡者理之靜有善有惡者意之動
理無動靜氣有寂感離氣無理動靜有無通一無二今
以理為靜以氣為動言有言無則善惡之辨輾轉悠謬
矣
心是無善無惡其如動而為好惡好必善惡必惡如火
之熱水之寒斷斷不爽乃見其所為善者孟子性善之
說本此故曰平旦之氣其好惡與人相近也者幾希此
性善第一義也大學之好惡正指平旦之好惡而言故
欺曰自欺謙曰自謙自之為言由也自之為言獨也
心之主宰曰意故意為心本不是以意生心故曰本猶
身裏言心心為身本也
天一也自其主宰而言謂之帝心一也自其主宰而言
謂之意天有五帝而分之為八節十二辰故曰帝出乎
震齊乎巽相見乎離致役乎坤說言乎兑戰乎乾勞乎
坎成言乎艮即主宰即流行也此正體用一原顯微無
間處今以意為心之所發亦無不可言所發而所存在其
中終不可以心為所存意為所發
陳剰夫曰大學誠意是鐵門關主一二字乃其玉鎖匙
也一者誠也主一敬也主一即慎獨之說誠由敬入也
剰夫恐人不識慎獨意故以主一二字代之
如惡惡臭如好好色盖言獨體之好惡也原來只是自
好自惡故欺曰自欺謙曰自謙既自好自惡則好在善
即惡在不善惡在不善即好在善故好惡雖兩意而一
幾若以所感時言則感之以可好而好感之以可惡而
惡方有分用之機然所好在此所惡在彼心體仍是一
个一者誠也意本一故以誠還之非意本有兩吾以誠
之者一之也
心可言無善無惡而以正還心則心之有善可知意可
言有善有惡而以誠還意則意之無惡可知子能順杞
柳之性而以為桮棬乎將戕賊杞柳以為桮棬也
心無善惡信乎曰乃若其意則可以為善矣乃所以為
善也意有善惡信乎曰乃若其知則可以為良矣乃所
以為善也若夫為不善非意之罪也吾自知之吾自蔽
之不能知所止焉耳
天穆然無為而乾道所謂剛健中正純粹以精盡在帝
中見心渾然無體而心體所謂四端萬善参天地而贊
化育盡在意中見離帝無所謂天者離意無所謂心者
從古本則格致工夫畢竟毫無下落或云自平天下以
至正心誠意諸𫝊皆格致疏也終涉附會或云言誠意
而格致在其中意者解毋自欺句云不自欺其知乎又
意者獨中有知良知只是獨知時乎皆蛇足之見也畢
竟知無可知致無可致乎曰大學首言眀眀德則德性
自然之知業已藏在其中本眀起照何患不知只患不
知止不知本則一點莽蕩靈明於學問了無干涉故首
章特揭修身為本後章又言知其所止而致知格物之
義已無餘藴至於身之托命果在何地止之歸根果在
何地決不得不從慎獨二字認取明矣故曰大學之道
誠意而已矣知此之謂知先知此之謂知本知此之謂
知止知此之謂物格而知至正不必云自欺其知不必
云獨中有知反傷誠意本旨今謂格致是誠意工夫須
善會本文不得以辭害意也
慎獨是學問第一義言慎獨而身心意知家國天下一
齊俱到故在大學為格物下手處在中庸為上達天德
統宗徹上徹下之道也
古本聖經而後首傳誠意前不及先致知後不及欲正
心直是單提直指以一義摠攝諸義至末又云故君子
必誠其意何等鄭重故陽明古本序曰大學之道誠意
而已矣豈非言誠意而格致包舉其中言誠意而正心
以下更無餘事乎乃陽明婉轉歸到致良知為大學宗
旨大抵以誠意為主意以致良知為工夫之則盖曰誠
意無工夫工夫只在致知以合於明善是誠身工夫博
文是約禮工夫惟精是惟一工夫之說豈不直截簡要
乃質之誠意本𫝊終不打合及考之修身章好而知其
惡惡而知其美只此便是良知然則致知工夫不是另一
項仍只就誠意中看出如離却意根一步亦更無致知可
言予嘗謂好善惡惡是良知舍好善惡惡别無所謂知善
知惡者好即是知好惡即是知惡非謂既知了善方去好
善既知了惡方去惡惡審如此亦安見其所謂良者乃知
知之與意只是一合相分不得精粗動静且陽明既以誠
意配誠身約禮惟一則莫一於意莫約於誠意一關今云
有善有惡意之動善惡雜揉向何處討歸宿抑豈大學知
本之謂乎如謂誠意即誠其有善有惡之意誠其有善固
可斷然為君子誠其有惡豈不斷然為小人吾不意良知
既致之後只落得做半个小人若云致知之始有善有惡
致知之終無善無惡則當云大學之道正心而已矣始得
前之既欲提宗於致知後之又欲收功於正心視誠意之
關直是過路斷橋使人放步不得主意在何處
濓溪曰幾善惡故陽明亦曰有善有惡濓溪曰動而未形
有無之間者幾也陽明亦曰意之動然兩賢之言相似而
實不同先儒以有無之間言幾後儒以有而已形言幾
也曰善惡言有自善而惡之勢後儒則平分善惡而已
或曰意非幾也則幾又在何處意非幾也獨非幾乎
濓溪曰幾善惡即繼之曰德愛曰仁宜曰義理曰禮通
曰智守曰信此所謂德幾也道心惟微也幾本善而善
中有惡言仁義非出於中正即是幾之惡不謂忍與仁
對乖與義分也
易曰幾者動之微吉之先見更不雜凶字君子見幾而
作所謂善必先知之也惟先見故先知先知之謂知幾
知幾則知所止矣或曰吉下有凶字仍是不善必先知
之不以禍福言也
有善有惡意之動知善知惡知之良二語決不能相入
則知與意分明兩事矣將意先動而知隨之耶抑知先
主而意繼之耶如意先動而知隨之則知落後著不得
為良如知先主而意繼之則離照之下豈容魑魅若或
驅意於心之外獨以知與心則法惟有除意不當誠意
矣且自來經傳無有以意為心外者求其說而不得無
乃即知即意乎果即知即意則知良意亦良更不待言矣
主靜立人極只是意誠好消息
幾者動之微不是前此有个靜地後此又有動之著在
而幾則界乎動靜之間者審如此三截看則一心之中
隨處是截流斷港安得打并一貫予謂周子誠神幾非
三事摠是指點語
周子云有無之間謂不可以有言不可以無言故直謂
之微中庸以一微字結一部宗旨究竟說到無聲無臭
處然說不得全是無也
大學止辨公私義利而不分理欲天人中庸只指隠微
顯見而不分前後動靜此是儒門極大公案後人憒憒
千載於今
公私義利之辨非格物致知之極不足以語此
如惡惡臭如好好色全是指點微體過此一關微而著
矣好而流為好樂惡而流為忿懥又再流而為親愛之
僻為賤惡之僻又再流而為民好之僻民惡之僻濫觴
之弊一至於此摠為不誠意故然則以正心章視誠意
微著之辨彰彰而世儒反以意為粗根以心為妙體何
耶
忿懥恐懼好樂憂患只此是心不正實供今乃舍此而
摘及有所二字為莫須有之獄不已過乎亦曰無善無
惡心之體云爾
後儒格物之說當以淮南為正曰格知身之為本而家
國天下之為未予請申之曰格知誠意之為本而正修
齊治平之為末
從朱子之補傳則學問思辨可以兼舉庶有合於明善
誠身之說而今皆廢之何居曰謂之大學則學問思辨
行皆在其中至一篇成書只是疏其道之所在而八目
逓言之其要歸之知本而已
朱子表章大學於格致之說最為吃緊而於誠意反草
草平日不知作何解至易簀乃定為今章句曰實其心
之所發不過是就事盟心伎倆於法已疎矣至愼獨二
字明是盡性吃緊工夫與中庸無異旨而亦以心之所
發言不更疎乎朱子一生學問半得力於主敬今不從
愼獨二字認取而欲綴敬於格物之前真所謂握燈而
索照也
正心章云必察乎此而敬以直之又將主敬工夫用在
正心項下終忽視誠意關故耳此陽明之說所自來也
治平章極口發揮好惡二字直是王道本於誠意
一誠貫所性之全而工夫則自明而入故中庸曰誠身
曰明善大學曰誠意曰致知其旨一也要之明善之善
不外一誠明之所以誠之也致知之知不離此意致之
所以誠之也本體工夫委是打合
意根最微誠體本天本天者至善者也以其至善還之
至微乃見真止定靜安慮次第俱到以歸之得得無所
得乃為真得所謂知本知此而已此處圓滿無處不圓
滿此處虧欠無處不虧欠故君子起戒於微以克完其
天心焉欺之為言欠也所自者欠也自處一動便有夾
雜因無夾雜故無虧欠而端倪在好惡之地性光呈露
善必好惡必惡彼此兩關乃呈至善故謂之如好好色
如惡惡臭此時渾然天體用事不著人力絲毫於此尋
箇下手工夫惟有愼之一法乃得還他本位曰獨仍不
許亂動手脚一毫所謂誠之者也此是堯舜以來相𫝊
心法
無有作好如好好色無有作惡如惡惡臭
莫顯乎微夫微之顯知微之顯此謂知本此謂知之至
也
欲誠其意先致其知知遠之近知風之自知微之顯
心體本無動靜謂未發屬靜已發屬動固非也謂未發
屬動已發屬靜亦非也蓋發與未發只是一个時時發
時時未發正是隂陽互藏其宅通復互為其根後人執
名相以疏動靜分性分情動成兩畔言有言無摠屬支
離烏識心體本然之妙乎
古人未嘗以動靜言心惟大易𫝊曰夫易無思也無為
也寂然不動感而遂通天下之故見心體亦復如是夫
乾其靜也專其動也直是以大生焉夫坤其靜也翕其
動也闢是以廣生焉見心體亦復如是一就感應間識
取一就屈伸往來間識取皆不是截然兩候
隂陽之理無處無之因隂陽見動靜非以動靜生隂陽
從來學問只是一个工夫凡分内分外分動分靜說有
說無劈成兩下總屬支離
不睹不聞本言人所不睹聞末章已有註脚而解者深
求之必欲分愼獨為兩事然則註言雖不見聞亦不敢
忽非乎曰此惟瞑目塞耳則然也心不在焉始有視不
見聽不聞若靜中工夫愈得力則耳目聰明亦愈加分
曉可見人一生無不睹不聞時也若謂戒懼工夫不向
睹聞處著力則可
道無方所性無方所謂所不睹所不聞是天命之性亦
得然解大學者首禁有所此處乃得有所耶
愼獨是學問工夫第一義然大學於誠意之前尚有致
知工夫而在中庸為了義何也曰中庸後章說知說行
更自完備又臚之為學問思辨行而陽明則曰學也者
學此者也問也者問此者也思也者思此者也辨也者
辨此者也行也者行此者也仍只完得誠之而已故知
誠意為了義致知者致此者也格物者格此者也
中庸疏獨曰隠曰微曰不睹不聞並無知字大學疏獨
曰意曰自曰中曰肺肝亦並無知字朱子特與他次个
知字蓋為獨中表出用神庶令學者有所持循
陽明先生言良知即物以言知也若早知有格物義在
即止言致知亦得朱子言獨知對睹聞以言獨也若早
知有不睹不聞義在即止言愼獨亦得
喜怒哀樂一氣流行而四者寔與時為禪代如春過則
夏秋過則冬冬復春却時時保个中氣與時偕行故謂
之時中此非愼獨之至者不足以語此與小人無忌憚
正相反
喜怒哀樂中便是仁義禮智信故中庸於中字逗出誠
字或問朱子曰中庸言中又言誠何也曰横看成嶺側
看成峰
好惡從主意而決故就心宗指點喜怒從氣機而流故
就性宗指點畢竟有好惡而後有喜怒不無標本之辨
故喜怒有情可狀而好惡托體最微
大學言心不言性心外無性也中庸言性不言心性即
心之所以為心也有說乎曰善非性乎天非心乎故以
之歸宗愼獨一也
知在善不善之先故能使善端充長而惡自不起若知
在善不善之後無論知不善無救於短長勢必至遂非
文過即知善反多此一知雖善亦惡今人非全不知但
稍後便視聖人霄壤
起一善念吾從而知之知之之後如何頓放此念若頓
放不妥吾慮其剜肉成瘡起一惡念吾從而知之知之
之後如何消化此念若消化不去吾恐其養虎遺患總
為多此一起纔有起處雖善亦惡轉為多此一念纔屬
念緣無滅非起今人言致良知者如是
國家將興必有禎祥國家將亡必有妖孽此興亡之先
兆也蓋人心亦有兆焉方一念未起之先而時操之以
戒懼即與之一立立定不至有岐路相疑之地則此心
有善而無惡即有介不善於善中而吾且擇之精而守
之一若明鏡當空不能眩我以妍媸此所謂善必先知
之不善必先知之吾之言致知之學者如此
就性情上理會則曰涵養就念慮上提撕則曰省察就
氣質上銷鎔則曰克治省克得輕安即是涵養涵養得
分明即是省克其實一也皆不是落後著事
有不善未嘗不知知之未嘗復行也莫是落後著否曰
有剝即復間不容髮此一點元陽在天地間無一息間
斷七日來復言復已久也若操未剝之陽為來復之陽
所爭不遠看來仍是占先手若已落後著則手忙脚亂
安得有如許力量便與不行不復行謂當下消化不是
後不再作也今人皆所謂頻復者甚之迷復
知無先後但自誠而明便占先手故曰至誠之道可以
前知若自明而誠尚得急著離誠言明終落後著即明
盡天下之理都收拾不到這裏總屬狂慧
凡事豫則立信在言前則言前定敬在動前則行前定
道在事前則事前定性在道前則道前定
君子之道即小推大故曰費而隠以心言則曰莫見乎
隠以道言則曰費而隠故自夫婦之居室推之以極於
天地聖人所不能盡以見大莫載小莫破即夫婦聖人
天地固不足極大小之量也又引詩以指點隠體如鳶
魚之在天淵超於睹聞之表不可端倪有如此者君子
之學請姑自居室造端而自有以闖至隠之堂奧則天
地聖人之量亦即此而在無事他求矣費而隠所以顯
而微也
莫高匪天而鳶戾焉莫深匪淵而魚躍焉莫微於鳶魚
而天淵體焉道心惟微之妙亦有如是者子思子贊之
曰言其上下察也正指心體昭著處非泛言化育流行
事
終日見天而不見有鳶之飛終日見淵而不見有魚之
躍亦見亦顯亦隠亦微
鳶飛戾天而繒弋不及極於高也魚躍於淵而網罟莫
加極於深也所托之地皆闇也鳩鷃決起尋丈而下控
於地鱔鰍之類與波出沒人得而量之小人之道也與
天命之性不可得而見即就喜怒哀樂求之猶以為粗
幾不足據也又就喜怒哀樂一氣流行之間而誠通誠
復有所謂鬼神之德者言之德即人心之德即天命之
性故不睹不聞之中而莫見莫顯者存焉是以君子既
嘗戒慎恐懼以承之又若或使之如所謂小心翼翼昭
事上帝上帝臨汝無貳爾心者故特以祭法推明之一
切工夫總是一誠始信陽明戒慎恐懼是本體非虚語
也本體此誠工夫亦此誠相逼成象洋洋復洋洋凡以
見鬼神之為德如此
德性之中本自廣大亦復精微本自高明亦復中庸致
之盡之極之道之須當用何等問學工夫時時致廣大
而盡精微時時極高明而道中庸是謂温故致廣大愈
廣大盡精微愈精微極高明愈高明道中庸愈中庸是
謂知新而其要歸於敦厚以崇禮只此三千三百一一
體備於身敦而且厚日積月累由中符表底於崇高崇
禮所以崇德也崇德所以盡性也此之謂尊德性而道
問學
聰明睿知皆此心虚中之象而耳目不與焉耳目者聰
明之戶牖而非其專官也一心耳外闢之則為聰明周
徹之曰睿極深之曰知而氣機通復之候生長收藏各
盡其妙是謂寬裕温柔發強剛毅齋莊中正文理密察
之德
鐘虚也而鳴心虚也而靈耳虚也而聽目虚也而視四
肢百骸虚也而運掉夫道又何以加于虚乎存之其中
也天下之大本也發之其和也天下之達道也
本心之學聖學也而佛氏張大之諱虚而言空空故無
所不攝攝一切有無而皆空有無不受也又離一切有
無而不空其所為空自在也看來只是弄精魂語下而
遺上者與
配天達天其始不離下學立心耳天豈遠乎哉心得其
所以為心則達乎天矣人得其所以為人則配乎天矣
又曰其天天即我我即天今必云有物先天得之者天
自我出何故將天亦私為一己之物乎
至誠盡性之至不學而能即經綸大經已足見其心精
密而無漏矣又出之不窮為立天下之大本運之無外
為知天地之化育其要歸於無能而已無能故無倚
肫肫其仁仁之至也淵淵其淵静之至也浩浩其天化
之至也合而言之誠之至也
中庸之道從闇入門而托體於微操功於敬一步步推
入至於上天之載而乃能合天下以在宥愈微亦愈顯
即微即顯亦無微無顯嗚呼微乎至矣乎
喜怒哀樂之未發謂之中發而皆中節謂之和時乘六
龍以御天也雲行雨施天下平也
篤恭而天下平修之意也
誠者自成也誠於意之謂也
誠者不思而得良知不慮而知良知一誠也致知誠之
者也此文成秘旨
心一也視於無形之謂明故明無不見聽於無聲之謂
聰故聰無不聞思於無思之謂睿故睿無不通慮於何
慮之謂智故智無不知四者有逓入之象焉然則人心
其統於智乎此所謂良知也盎然而知者仁也所以寬
裕温柔也又謂之惻隠之心秩然而知者禮也所以齋
莊中正也又謂之辭讓之心截然而知者義也所以發
強剛毅也又謂之羞惡之心井井然而知歸之無所不
知者即智也所以文理密察也又謂之是非之心分而
言之燦然知也合而言之渾然智也是為心宗是為聖
諦
理一也得於心為德本於生為性藴於性為情達於情
為才亶於初為命體於自然謂之天故曰誠者天之道
也惟天無外人得之以為人物得之以為物天得之以
為天地得之以為地盡則俱盡虧則俱虧不由乎我更
由乎誰是為性宗是為人造
性者剛柔善惡中而已矣故曰性相近也此千古論性
第一義惟濓溪足以發之
性相近以生而善者為主習相遠以習於不善者為主
上智下愚不移則痛下愚也
論語二十篇語語言性皆要人就近處復仍就遠者下
工夫故曰夫子之言性與天道不可得而聞也蓋曰中
人以下不可以語上云爾
識得夫子言性處方可與盡性後人皆以性求性妄意
有一物可指終失面目即孟子道性善亦是下了註脚
千秋上下大道陸沉總坐無極太極四字學者且細讀
通書尋个入門
孟子曰乃若其情則可以為善矣何故避性字不言只
為性不可指言也蓋曰吾就性中之情藴而言分明見
得是善何言乎情之善也這惻隠心就是仁何善如之
仁義禮智皆生而有之所謂性也乃所以為善也指情
言性非因情見性也即心言善非離心言善也後之解
者曰因所發之情而見所存之性因所情之善而見所
性之善豈不毫釐而千里乎
凡所云性只是心之性決不得心與性對所云情可云
性之情決不得性與情對
告子累被孟子鍛鍊之後已識性之為性矣故曰生之
為性孟子恐失人分上本色故復重加指點蓋曰生不
同而性亦不同云犬牛之生惟有知覺運動而已吾人
既為萬物之靈則其生有獨得其粹然者所謂仁義禮
智是也告子概言之無乃雜乎
天下之言性也則故而已矣故者以利為本此孟子言
性第一義也此後纔有个善字可下
智只是故之一端而孟子特指以証性蓋此是非之心
尤容易起風波少錯針鋒無所不至故孟子指出鑿字
凡叛道之人都是聰明漢
孟子論性只就近處指點如惻隠之心同是惻隠有過
有不及相去亦無幾不害其為惻隠也如羞惡之心同
是羞惡有過有不及相去亦無幾不害其為羞惡也過
於惻隠則羞惡便減過於羞惡則惻隠便減心體次第
受傷至於禽獸不遠然良心仍在平日禦人國門忽然
見孺子入井此心便露出來豈從外鑠者
惻隠之心仁也又曰惻隠之心仁之端也說者以為端
緒見外耳此中仍自不出來與仁也語意稍傷不知人
皆有不忍人之心只說得仁的一端因就仁推義禮智
去故曰四端如四體判下一般孟子最說得分明後人
錯看了又以誣仁也因以孟子誣中庸未發為性已發
為情雖喙長三尺向誰言之
孟子論性之說惟口之於味一章最費解說今略為拈
出蓋曰耳目口鼻之欲雖生而有之之性乎然獨無所
以宰制之乎是即所謂命也故君子言命不言性以致
遏欲存理之功綱常倫物之則有至有不至雖生而若
限之命乎然孰非心之所固有乎是則所謂性也故君
子言性不言命以致盡人達天之學蓋性命本無定名
合而言之皆心也自其權藉而言則曰命故常能為耳
目口鼻君自其體藴而言則曰性故可合天人齊聖凡
而歸於一總要人在心上用功就氣中參出理來故兩
下分疏如此若謂命有不齊惟聖人全處其豐豈耳目
口鼻之欲聖人亦處其豐乎性有不一惟聖人全出乎
理豈耳目口鼻之性獨非天道之流行乎審若此既有
二性又有二命將小人有縱惡之途而君子沮為善之
志矣惟提起心字則性命各有條理令人一一推諉不
得此孟子道性善本旨也後之言性者離心而言之離
之弗能離則曰一而二二而一愈玄愈遠離性言命亦
然
勿忘勿助間適合其宜即是義非是以勿忘勿助去集
那義也如此正是義襲了
忘是不及助是過過之病甚於忘氣本易動又因而助
之遂至偏勝則本心之體因而梏亡所傷在根也所謂
氣一則動志也
知言之學只是從未發之中看得透故早破了偏見此
處差之毫釐氣便於此而受過過則暴也此孟子得統
於子思處
心是萬古同然所以千聖千賢若合符節但起見處則
微有不同即堯舜一堂亦有手輕手重何况後之君子
惟孔子立大中之極亦為經歴多全不執已見一步步
迤邐上去隨路問程也孟子直是見得到為他將孔子
做箇榜樣又煞下苦心一日輕輕將知言說過豈知啞
子嘗瓜有難向人開口處後人於此處終草草了安得
不千錯萬錯
濓溪為後世儒者鼻祖通書一編將中庸道理又翻新
譜直是勺水不漏第一章言誠言聖人分上事句句言
天之道也却句句指聖人家當繼善成性即是元亨利
貞本無天人之别而本義錯會又以解天命之謂性將
人分上家當一并推在造化上所關不小然朱子解通
書此條下原不錯
主一之謂敬心本有主主還其主便是主一
心如榖種仁乃其生意生意之意即是心之意意本是
生生非外鑠我也
物有本末惟意該之事有終始惟誠意一關該之物有
本末然不可分本末為兩物故曰其為物不貳終始雖
兩事只是一事故曰誠者物之終始
濓溪以中言性而本之剛柔善惡剛柔二字即喜怒哀
樂之别名剛善則怒中有喜惡則只是偏於剛一味肅
殺之氣矣柔善則喜中有怒惡則只是偏於柔一味優
柔之氣矣中便是善言於剛柔之間認箇中非是於善
惡之間認箇中又非是於剛善柔善之外另認箇中也
此中字分明是喜怒哀樂未發之謂中故即承之曰中
也者和也中節也天下之達道也聖人之事也圖說言
仁義中正仁義即剛柔之别名中正即中和之别解變
和言正者就仁義上言也皆酷為中庸註疏
通書思曰睿章最難解周子反覆言誠神幾不已至此
指出箇把柄言思是畫龍點睛也思之功全向幾處用
幾者動之微吉之先見者也知幾故通微通微故無不
通無不通故可以盡神可以體誠故曰思者聖功之本
而吉凶之機也吉凶之機言善惡由此而出非幾中本
有善惡也幾動誠動言幾中之善惡方動於彼而為善
去惡之寔功已先動於思所以謂之見幾而作不俟終
日所以謂之知幾其神機非幾也言發動所由也善不
善之幾中於感應者止有過不及之差而乘於念
慮者則謂之惡然過而不已念慮乘之亦鮮不為大惡
矣君子知幾端在感應上多所得力若念慮之惡君子
早已絶之矣
只此一點微幾為生生立命之本俄而根荄矣俄而榦
矣俄而枝矣俄而葉矣俄而花果矣果復藏仁仁復藏
果迎之不見其首隨之不見其尾是故知死生之說是
故知無死無生之說
佛氏言性而不言天故性非其性吾儒則曰天命之謂
性佛氏言心而不言意故心非其心吾儒則曰欲正其
心者先誠其意
喜怒哀樂所性者也未發為中其體也已發為和其用
也合而言之心也
朱子曰心統性情張敬夫曰心主性情張說為近終是
二物曷不曰心之性情
誠神幾曰聖人常人之心首病不誠不誠故不幾而著
不幾故不神物焉而己不得已而求其似姑從平旦時
認取程子以水喻性其初皆清也而其後漸流而至於
濁則受水之地異也盖言氣質義理之分如此但大易
稱各正性命乃利貞又稱成之者性也亦以誠復時言
則古人言性皆主後天而至於人生而静以上所謂不
容說者也即繼之者善已落一班畢竟離氣質無所謂
性者生而濁則濁生而清則清非水本清而受制於質
故濁也水與受水者終屬兩事性與心可分兩事乎予
謂水心也而清者其性也有時而濁未離乎清也相近
者也其終錮於濁則習之罪也
繼之者善也成之者性也孟子道性善將先後天一齊
并出來為立教之宗
性本虚位情有定理
敬齋云敬無間斷便是誠予謂心有間斷只是不敬故
若敬則自無間斷敬則所以誠之也此所謂自明而誠
也非敬即是誠敬齋尚未及和靖敬齋只持守可觀而
和靖於涵養分上大是得力(以上癸未冬月)
虞廷十六字為萬世心學之宗請得而詮之曰人心言
人之心也道心言心之道也心之所以為心也可存可
亡故曰危幾希神妙故曰微惟精以言乎其明也惟一
以言乎其誠也皆所謂惟微也明亦可暗誠亦可二三
所謂危也二者皆以本體言非以工夫言也至允執厥
中方以工夫言中者道之體也即精一之宅也允執者
敬而已矣敬以敬此明是謂嘗惺惺敬以敬此誠是謂
主一無適微故精精故一故曰惟微惟精惟一連數之
而語脉貫合至允執一句方更端也惟允執二字專以
工夫言故堯授舜單提之而不見其不足後之儒者止
因悞解大學既有格致之功又有誠正之功以合之中
庸明善誠身之說因以上援虞廷分精分一既分精分
一則不得不分人分道種種支離而聖學遂不傳於後
世矣
劉子遺書卷四
