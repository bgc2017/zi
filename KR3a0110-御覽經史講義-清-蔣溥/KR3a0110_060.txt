御覽經史講義卷二十三
禮記
大樂與天地同和大禮與天地同節
檢討(臣)吳泰
孔穎達曰天地氣和而生萬物大樂之體順陰陽
律呂生養萬物是天地同和也天地之形有高下
大小之限大禮别尊卑貴賤與天地相似是天地
同節也
黃裳曰大樂致和大禮致中天地之於萬物生以
和成以節而先王之大樂大禮贊天地之化育故
與之同其和同其節
(臣)謹按帝王之治天下也功成作樂治定制禮樂
以和民聲使之合愛而流通其精神禮以節民心
使之合敬而經緯其秩序禮樂乃制治之原也顧
制禮樂者帝王而其本則由於天地天地之氣與
物交而為和和則有聲流而不息合同而化而大
樂興焉天地之氣與物辨而為節節則有形天高
地下萬物散殊而大禮行焉是和節之本乎天地
者原根極於心性之微而和節之著於禮樂者乃
符合乎易簡之藴是以律呂相恊而四時順萬物
生同天地之和也等威有辨而百昌若兆民安同
天地之節也與天地同和所以淡而不傷和而不
淫四海之内欣喜歡愛之心油然以生而皆知親
其親矣與天地同節所以天澤分而君臣定卑高
陳而貴賤位四海之内莊敬恭順之心肅然以生
而皆知尊其尊矣蓋天地之和節不可見而於時
物之行生寒暑之往來其有情有文而無偏無黨
者皆自然之禮樂也聖人作樂以宣暢其和心順
成其節序顯之驗於民物而精之格乎神明惟其
同出於一原所以潛通乎兩大也孔子曰民之父
母必達於禮樂之原以致五至而行三無記曰知
禮樂之情能述張子亦謂不聞性與天道而能制
禮作樂者末矣然則制禮作樂者必有聖人之德
居天子之位惟聖人道高德厚基命宥密養愛敬
之本篤愛敬之施致一心之和始能同天地之和
致一心之中始能同天地之節此即易所謂裁成
天地之道輔相天地之宜者也此即中庸所謂贊
天地之化育者也此即記所謂大人舉禮樂天地
將為昭者也豈非本性命之眞建中和之極而兼
總條貫乃能使宇宙之間恩明誼美而上下與天
地同流也哉總之禮樂之說管乎人情人情者聖
王之田也修禮以耕之播樂以安之所以同民心
而出治道者端在於此是以堯舜禹湯文武之治
邁百王而首出起千古而獨隆無非本斯二者夫
是以南面而立而天下太平也夫
禮記
君子反情以和其志比類以成其行姦聲亂色不留
聰明淫樂慝禮不接心術惰慢邪僻之氣不設於身
體使耳目鼻口心知百體皆由順正以行其義
監察御史(臣)霍備
陳澔曰反情復其性情之正也情不失其正則志
無不和比類分次善惡之類也不入於惡類則行
無不成曰不留不接不設如論語四勿之謂皆反
情也類之事如此則百體從令而義之與比矣
(臣)謹按理涵於性而性具於心情者性之所發性
無不善而情或雜以形氣之私志者心之所之心
有不存而志或乖其中正之則斯著之於行不能
有善而無惡矣然而此心本體之明自在則其為
善之類與惡之類要自烱然君子唯省察操持不
使惡之類得以滋長而所行一出於善之類則反
情比類之謂也故姦色亂聲不留聰明者所以養
其外也淫樂慝禮不接心術者所以養其内也外
無聲色之誘則内以正矣内無淫慝之惑則外以
正矣惰慢之氣自内出者也邪僻之氣自外入者
也二者不得設於身體則外而耳目口鼻百體内
而心知皆由順正以行其義而自養之功成矣人
君居上臨下一切膳食之美章服之華宫室之壯
與夫左右侍御之奉臺池苑囿禽魚花木之觀凡
所以戴尊親而致愛敬於萬方者故皆分所當然
然而孟子曰耳目鼻口之於聲色臭味四肢之於
安佚性也有命焉君子不謂性也誠以此皆人心
惟危之類稍不裁制而物欲日滋則必務精麗競
綺靡進竒技逞淫巧以至燕樂遊畋漸相引誘而
不之覺自非以不留不接不設者用力克治將外
凟聰明而内淆心術故虞廷授受丁寧於危微精
一之間而惟幾惟康制事制心聖聖同揆莫不兢
兢以致謹也唐之太宗三代以下之賢主也亦嘗
曰人主惟一心而攻之者甚衆或以勇力或以辨
口或以諂諛或以奸詐或以嗜欲輻輳攻之各求
自售以取寵祿此其所以難也然太宗嘗欲幸南
山嚴装已畢而竟不行魏徵請其故笑曰初實有
此心畏卿嗔故中輟耳此太宗能自制其欲而貞
觀之治所以稱獨隆乎夫情之漓性嗜欲最為易
溺而客感之蕩志聲色淫慝最為易流人君修己
以安百姓亦惟敬義夹持内外交勉俾道心常昭
人心退聽而已矣
禮記
姦聲亂色不留聰明淫樂慝禮不接心術惰慢邪僻
之氣不設於身體使耳目鼻口心知百體皆由順正
以行其義
監察御史(臣)傅為詝
眞德秀曰君子之所以自養者無他内外交致其
功而已故姦聲亂色不留聰明者所以養其外也
淫樂慝禮不接心術者所以養其内也外無聲色
之誘則内亦正矣内無淫慝之惑則外亦正矣惰
慢之氣自内出者也邪僻之氣自外入者也二者
不得設於身體如是則外而耳目鼻口四肢百體
内而心知皆由順正以行其義自養之功畢矣顔
子四勿之功可以庶幾也
(臣)謹按為人君者不難於治天下而難於治一身
夫人主一身耳而天下固有無窮之聲無窮之色
窺其隙而投之使溺於其中而不自知且曰此固
樂也禮也而不知其為姦矣亂矣且淫矣慝矣於
是乎聰日以淆明日以蔽而心日以昏心既日以
昏則一身耳目鼻口即欲強為端莊勉為強固而
有所不可得何也失其順故也失其正故也而達
之天下者又何以時措咸宜而皆得其義乎聖王
知其然也是以將制禮作樂以進天下於中和必
先於一身乎慎之夫以聖人之履中蹈和也豈有
姦亂之聲色得至於耳目哉然而聖人不敢恃也
苟一有聲之近於姦者色之近於亂者則必斥而
去之矣豈復有淫慝之禮樂得溺其心術哉然而
聖人不敢忽也苟一有樂之近於淫者禮之近於
慝者則必屛而遠之矣至於惰慢邪僻之氣此皆
聲色之所由乘而禮樂之所由壊也是故聖人猶
必謹之使周旋動作之間有莊敬之容而無安肆
之態若此則外有以修其身而耳目鼻口之小體
無不恭内有以正其心而心知之大體無不敬若
是者皆天地之經而民物之則也所謂義也義之
為用也順以順治已而天下之民無不順義之為
體也正以正持躬而天下之事無不正豈非禮樂
之原而與天地同其和節者乎雖然體有大小心
者身之主也聖王先清其心以立萬化之原則耳
目口體自不言而從令蓋心正而身自正矣身正
則天下莫不正矣
禮記
夫古者天地順而四時當民有德而五榖昌疾疢不
作而無妖祥此之謂大當然後聖人作為父子君臣
以為紀綱紀綱既正天下大定天下大定然後正六
律和五聲絃歌詩頌此之謂德音德音之謂樂
右庶子(臣)金相
陳澔曰四時當謂不失其序也妖祥祥亦妖也大
當大化之均調也作為父子君臣以為紀綱言聖
人立父子君臣之禮為三綱六紀之目也三綱謂
君為臣綱父為子綱夫為妻綱也六紀謂諸父有
善諸舅有義族人有叙昆弟有親師長有尊朋友
有舊也先序之以禮乃可和之以樂然後有正六
律以下之事
(臣)謹按古今者時也盛衰者運也禮以節民性樂
以和民聲則存乎聖人之德當古昔盛時草昧初
開文明乍啟民生其間耕鑿之外别無嗜欲疲癃
殘疾無其人昆蟲草木無其異此蓋乘天地五行
最清之氣生人生物獨際其盛聖人者出恐其無
别也則制為三綱六紀以教之使民明父子之親
識君臣之義嚴男女之别而大經大法由此以立
所謂禮以節民性也而猶恐其或即於離也則取
諸六律以正之使長短輕重之無差準諸五聲以
和之使清濁高下之均宜文以琴瑟則為弦長言
咏嘆則為歌觸物感情見諸比興則為詩宗廟享
祀形容盛德則為頌凡此者皆所以化其心知血
氣之偏消其亢戾粗厲之習使風移俗易天下和
平所謂樂以和民聲也夫禮者理也樂者和也物
得其理而後和不得其理則其分不安其分不安
則其情不遂其情不遂則其氣不平此聖人作樂
所以必俟之紀綱既正天下大定之後也故樽爼
筵席者禮也而非所以為禮羽旄干戚者樂也而
非所以為樂聖人德盛於中文見乎外欲民之納
於軌物也則仁敬孝慈道積厥躬而禮非虚設欲
民之血氣和平也則喜怒哀樂發皆中節而樂非
偽為故曰德音之謂樂夫隆古之時隂陽不忒氛
祲無聞風雨時序百榖順成謂非氣運之獨盛乎
然(臣)愚以為時無古今運無升降亦存乎人主之
修德而已矣昨年十一月二十四日寧夏地動兵
房盡皆坍塌則損傷民人何可忍言我
皇上深宮修省降有
明旨
特遣大臣前往周視發帑撫恤俾無失所堯舜愛民之
深憂民之切何以加兹(臣)聞天道有關人事災沴
必無妄行堯水湯旱聖人不諱言災亦不諉諸數
惟省身克己深謀遠慮為未雨綢繆之計堯則命
官咨岳憂勤見乎辭湯則六事自責剪瓜為犧周
宣王遇災而懼側身修行故詩人美之然則聖王
非因災而始懼正因災而懼益切亦可見矣夫父
母之愛子也無不為之計長久稍有未安則殷勤
告誡不遺餘力蓋其愛之也深故其憂之也遠憂
之也遠故其戒之也切想天父母萬物仁愛下民
之心亦若是焉矣况人君固天地之宗子哉故夫
日月星辰麗乎天山川草木麗乎地凡反常為怪
者皆垂象示儆之意正玉成聖賢之心故曰惟天
聰明惟聖時憲伏願我
皇上念政事之既勤則曰得無或即於懈乎念遊畋之
既遠則曰得無或戀於中乎念讜言之既開則曰
得無有壅蔽者乎念阿諛之悉屏則曰得無有隱
伏者乎念民力之維艱則曰得無有無衣無食者
乎念禮讓之宜興則曰得無有相欺相詐者乎念
謹小慎微之為難則曰得無積小成大由微致著
乎念邊防武備之為重則曰得無偶致疎虞漸近
廢弛乎凡此者我
皇上
聖修純粹
睿慮周詳業已無微不入非(臣)下淺見陋識所能窺然
古人云非知之艱行之為艱非行之艱終之為艱
則思艱圖終當有慎之又慎者焉書曰惟德動天
無遠弗届滿招損謙受益時乃天道由此觀之修
德禳災孰大於是伏願我
皇上法大舜之格天師成湯之日新至誠感召捷於影
響天氣和於上地氣和於下人氣和於中五行順
四時當風雨節寒暑時百榖豐登庶民平康豈非
天下萬世臣民之福哉
禮記
張而不弛文武不能也弛而不張文武弗為也一張
一弛文武之道也
贊善(臣)羅源漢
(臣)謹按帝王挾操縱萬物之權以御天下必相天
下之緩急而善其施何則萬物之氣久而易盈亦
久而易耗盈則日驕耗則日促故治天下者操之
太嚴則難乎為下養之太寬則難乎為上寬與嚴
相濟而張弛適中此文武之道可以治萬世而無
弊今夫御者之於馬也必調其氣息均其步驟緩
則磬之急則控之然後履險如平六轡有如琴之
妙設使御馬者騁追風躡電之足不惜其力時加
鞭策久之馬力既竭必至踣頓而不能進否則奔
逸四出破輪壊轅而不可制而反其用者狃於周
道㒺所隄防一旦銜橛變生顛墜於不自知壓覆
於不及覺此又勢所必至者治天下之道何以異
是夫人情莫不樂安逸而惡拘束古聖人慮其安
逸而流於肆也故為政令以制之刑罰以威之俾
凛凛然束於規矩之中而不敢縱又慮其拘束而
無以自適也故飲食通其情男女順其欲俾人人
有生人之樂而無自苦之心張以維弛弛以濟張
有缺一而不可者嘗試綜古今得失而論之文武
之治莫可尚矣迨其末天子守府綱紀廢墜遂頽
弱而不可復振秦用商鞅智驅術役驟致富強始
皇承之嚴刑峻法民不堪命論者謂周失之弱秦
失之強誠不誣也漢高除秦苛政約法三章文景
繼之恭儉仁惠猶有三代遺風至於孝武強才遠
略好大喜功卒致輪臺之悔毋乃過張之失歟而
元成而下則又威福下移優柔寡斷此則過弛之
明鑒也若夫唐之貞觀宋之開寶雍熙類皆因時
補救寬猛酌中能措一世於太平而其後每不能
無失或諉任酷吏而法外行殘或事決北司而人
主袖手或東封西祀而㒺識憂勤或青苖均輸而
紛紛操切伊古以來張而不弛弛而不張其弊何
可勝道夫陰陽者天地之化也張弛者帝王之權
也一陰一陽而歲功成一張一弛而治道著彼黃
老之學高言清静申韓之學徒事刑名是文武所
不能亦文武所弗為也况夫張之太過進銳退速
如強弩之末力不能穿縞其勢反歸於弛而弛之
太過天下侈然自放驟起而更張之勢必如救火
揚沸非武健嚴酷不能勝此又害之相因而至者
也詩曰不競不絿不剛不柔敷政優優百禄是遒
得斯意也可以神張弛之用可以復文武之休豈
但可與之觀蜡也哉
禮記
唯聖人為能饗帝孝子為能饗親
檢討(臣)韓彥曾
(臣)謹按萬物本乎天人本乎祖似人與物各有其
本而祖宗為父母之父母天地為祖宗之父母實
則一本而非有二本也報本之大典莫大於郊社
禘嘗郊以明天道父事天也社以神地道母事地
也明物本乎天之義而合天施地生為一氣即合
明天察地為一理此心即天地之心也五年而一
禘義率祖也四時而一嘗仁率親也明人本乎祖
之義而合祖功宗德為一脉即合尊祖敬宗為一
誠此心即祖宗之心也事天如事親求其格也事
親如事天致其尊也明人物一本之義而合饗帝
饗親為一念即合聖人孝子為一身此心即天地
祖宗合同而化之心也是以成周制禮郊祀后稷
以配天后稷遠矣配稷於郊非徒以尊后稷也以
冬至氣之始祖者人之始故冬至祭天而以祖配
之也宗祀文王於明堂以配上帝文王近矣配文
王於明堂非徒以親文王也以物成質於秋人成
形於父故季秋享帝而以父配之也此成周之禮
所以獨隆千古也唯聖人孝子以天地祖宗之心
為心知吾身而上有父母焉兄弟者父母之所生
也則友於兄弟即由孝於父母推之也知父母而
上有祖宗焉族姓者祖宗之所生也則睦於族姓
即由孝於祖宗推之也知祖宗而上有天地焉民
物者天地之所生也則仁民愛物即由孝於天地
推之也上之所逹愈高則下之所擴愈廣下之所
擴愈廣則上之所冐愈周曾子所云置之而塞乎
天地溥之而横乎四海施諸後世而無朝夕者非
此之謂與若夫言行交修以守其宗廟此卿大夫
之孝也忠順不失以守其祭祀此士之孝也謹身
節用以養其父母此庶人之孝也凡為臣民者無
不體天子孝治天下之心為心所由海内治安民
氣和樂百穀用成庶草蕃廡以臻於大順之隆也
夫
禮記
至孝近乎王至弟近乎霸
監察御史(臣)沈懋華
(臣)謹按孝弟一理也為孝子者必能為悌弟王霸
岐途也言王道者不必言霸功何則天下之庸行
莫如孝弟天下之至德亦莫如孝弟是道也發諸
朝廷行乎道路至於州巷放乎蒐狩修乎軍旅其
事為家庭愛敬之常其功在經緯民物之大禹湯
文武之世所為聲教四訖綏靖萬邦者由此其選
也舉一孝弟而王道盡此矣豈特近之云爾哉若
夫齊桓晉文秦繆宋襄楚莊之徒則不然挟天子
以令諸侯強凌弱衆暴寡名曰假仁仗義實則三
王之罪人而已是以仲尼之門五尺童子羞稱管
晏賤之也祭義乃曰至孝近乎王至弟近乎霸是
欲分孝弟而二之且欲合王覇而一之也此豈孔
氏之遺書也哉蓋戰國之時微言大義澌滅無聞
故縱横家言往往豔稱五覇漢儒襲其流風形諸
議論遂舉王與覇而並言之耳非孔氏之遺書也
表記曰道有至有義有考至道以王義道以覇考
道以為無失經解曰義與信和與仁覇王之器也
與祭義所言如出一口蓋幾幾乎以王覇為一矣
吳氏曲為之解曰伯者諸候之長王者天子之稱
覇王猶言侯王非五覇之覇也如是則表記曷不
言義道以侯而乃言義道以覇乎經觧曷不言侯
王之器而乃言覇王之器乎凡為此說者絶不知
王道之尊也絶不知覇功之賤也并不知孝弟合
一之理進乎王而大遠乎覇也不止不塞則學術
大壊而王道終不可復矣是不可以不辨
禮記
子曰立愛自親始教民睦也立敬自長始教民順也
教以慈睦而民貴有親教以敬長而民貴用命孝以
事親順以聽命措諸天下無所不行
編修(臣)佟保
鄭康成曰親長父兄也睦和厚也尊長出教令者
孔穎達曰此一節明愛敬之道人君欲立愛於天
下從親為始言先愛親也己先愛親人亦愛親是
教民睦也起敬於天下從長為始言先敬長也已
能敬長民亦敬長是教民順也睦則恩慈故云慈
睦民既慈睦各貴所有之親教以敬長民心和順
不有悖逆故貴用在上之教令以此二者措置於
天下無所不行
(臣)謹按此言愛敬二端為齊治均平之本也夫蒸
民之愛敬由於秉彛然往往忘之者非天之降才
爾殊也無以感發其善端鼓動其至性而已抑知
親親仁也敬長義也仁義宣乎德教通乎四海而
其推之也必有所自始仁始於愛親而愛其親以
及人之親故曰自親始義始於敬長而敬其長以
及人之長故曰自長始夫不乖之謂睦不悖之謂
順堯典曰以親九族九族既睦則教民睦者愛親
之道也孝經曰以敬事長則順則教民順者敬長
之道也愛始乎親而教其睦於天下凡有親者莫
不敦一本之恩而剝棗烹葵皆徵赤子之至暮故
曰教以慈睦而民貴有親敬始乎長而教其順於
天下凡有命焉莫不奉長上之令而修矛執戟不
忘同仇之壯懷故曰教以敬長而民貴用命夫親
親長長君子所自立而孝以事親順以聽命愛敬
肇於家庭而德教加於百姓不待家喻戶曉而光
天之下合愛同敬故曰錯之天下無所不行書曰
立愛惟親立敬惟長始於家邦終於四海孟子曰
仁之實事親是也義之實從兄是也又曰人人親
其親長其長而天下平可知愛敬之理上下同心
治平之機古今合轍倡之而即應感之而隨通其
效有如此者雖然立之之道亦難言矣蓋奠其基
之謂立植其根之謂立栽培而善養之之謂立深
固而不可動搖之之謂立立而後盡其不學不慮
之良立而後廣其明天察地之用立而後見仁人
孝子保合太和之極功愛敬可易言立哉
禮記
言而履之禮也行而樂之樂也
給事中(臣)宫煥文
(臣)謹按禮樂不可斯須去身者也是以君子致禮
以治身而莊敬嚴威所以作天下之肅致樂以治
心而易直子諒所以導天下之和然人心之仁根
於内而達於外其秩然而有序者即為禮藹然而
至和者即為樂是禮樂之本在於心也而禮樂之
實著於身蓋不越言與行之兩端言行得其道則
禮之行不僅在升降酌獻酬酢之數而樂之達亦
不僅在綴兆羽籥鐘鼓之文孔子贊易於履曰君
子以辨上下定民志於豫曰先王以作樂崇德是
禮以踐履為本樂以和樂為義其大旨也繋辭傳
又言聖人之所以廣業者而曰禮卑法地朱子本
義釋之云循理則禮卑如地而業廣蓋人之步履
未有憑虛而可以致遠者故行遠必自邇登高必
自卑中庸所言慥慥篤實與修辭立誠所以居業
者同義聖人之言一以貫之而已周子易通論樂
三篇而冠其首云聖王制禮法修教化三綱正九
疇叙百姓太和萬物咸若乃作樂以宣八風之氣
以平天下之情蓋樂和民聲者也而乃自百姓太
和始至太和之所以成又惟在乎聖王之正三綱
而叙九疇則行出乎身而天下樂之樂之實具是
矣由是觀之言即為禮而行即為樂君子之所為
明於禮樂亦明乎言行之道耳豈待講禮之數習
樂之文而後謂之禮樂耶抑又推之行所以踐言
也言而履之即為行行得其序而天下樂之則樂
之和固由於禮之序以致之孔子曰履德之基也
又云履以和行乾卦文言亦謂利物足以和義蓋
言而履之惇庸秩叙各得其宜則百行具備措之
於身而身安施之於政而政治被之於民而民和
子思所謂見而民莫不敬言而民莫不信行而民
莫不悦者必自聖人之出言為經舉足為法禮與
樂交至以馴致夫太和之休而聖人所以達樂之
情者必本於明禮之節也若夫秉禮定樂王者所
以治世之大經而易俗移風必由於是則升降之
數綴兆之文又未嘗不明且備焉此所謂禮樂之
全也
禮記
奉三無私以勞天下
編修(臣)竇光鼐
(臣)謹按天地者生之始也人者治之始也天地生
人而人治天地故人者天地之參也然而天地無
時不生而人有時不治者何也蔽於一曲而闇於
大理也荀卿曰萬物為道一偏一物為萬物一偏
愚者為一物一偏夫一偏之不足治萬物也審矣
故欲觀乎三王之德者無私盡之也易曰法象莫
大乎天地懸象著明莫大乎日月夫天之為覆也
地之為載也日月之為照也夫人而知之也然指
一物而名之曰若為所覆所載所照不得也是之
謂無私無私故物莫得而私之是以生而不謝殺
而不讐也王者乘其道而兼用之故其德與之為
凖易曰首出庶物萬國咸寧無私覆也又曰君子
以厚德載物無私載也又曰大人以繼明照於四
方無私照也大造無心而成化聖人有心而無為
是同運而並行也顧不曰準而曰奉何也奉之為
言猶曰夫有所受之云爾易曰後天而奉天時此
之謂也然則奉之之事若何記曰天有四時春秋
冬夏風雨霜露無非教也地載神氣神氣風霆風
霆流形庶物露生無非教也天地垂象聖人則之
仁義禮樂刑政皆其具也王道蕩蕩無偏無黨天
下會歸如影如響易曰顯比王用三驅失前禽邑
人不誡吉無私之孚也雖然三王之所以奉之者
又有本焉不求其本而逐其末未有不離而日甚
者也嘗約其弊而論之曰深曰察曰惠曰猛何也
上者下之儀也上易知則下親之矣上難測則下
畏之矣親則從畏則遯故曰主道利明不利幽利
宣不利周不然則且貫日而治詳一日而曲列之
語曰墻之外目不見也里之前耳不聞也而况天
下之大乎故曰主好要則百事詳好詳則百事荒
不然則且舉天下而拊循之唲嘔之譬之猶泉涸
而魚相呴以濕相濡以沫也何可長也不然則且
傮然要時而進事遂功而忘民譬諸琴瑟弦急而
不更調誰能聽之故曰㒺違道以干百姓之譽又
曰㒺咈百姓以從己之欲聖王知其然也故嘗返
而求其本何謂本曰敬而已矣敬則静静則虚虚
則公公則以無私勞天下而我無事矣記言湯德
之無私而引詩曰聖敬日躋昭假遲遲上帝是祇
帝命式于九圍夫敬德之聚也三王之所同也兹
所以奉無私而參天地與
禮記
天有四時春秋冬夏風雨霜露無非教也地載神氣
神氣風霆風霆流形庶物露生無非教也
監察御史葛德潤
(臣)謹按天地之間物各有理窮理乃所以為學也
夫天地變化昭然示人於覆載之間人莫不見之
然未能窮其理習焉不察視為陳迹其孰從而感
發之夫惟熟玩衆理騐之以聞見會歸既久一旦
渙然左右逢原然後知造化之迹無非至理而發
見洋溢皆其取之不盡者也蓋天有四時運行於
上地載神氣動作於下春秋執生殺之機冬夏極
陰陽之用風雨之散潤霜露之凝結其施於庶物
者無非天道至公之教也風之動蕩霆之震耀流
形於下化育庶物使皆呈露發生者無非地道至
公之教也夫神氣天氣也風霆天地所共有也其
偏繋之地者以天降神氣而地載之風著於土雷
出於地故也至若雨露之所潤莫不物資以生而
獨言風霆者以風霆無方而莫測尤為氣之神也
是蓋天地之貞觀隨在必察而流行變化是皆不
得已而然也張子正蒙有曰氣聚則離明得施而
有形盈天地之間者法象而已文理之察非離不
相覩也又曰浮而上者陽之清降而下者陰之濁
其感遇聚散為風雨為雪霜萬品之流形山川之
融結糟粕煨燼無非教也朱子謂天道至教聖人
至德與孔子予欲無言天與聖人一而已矣然則
聖人之修道立教可知己在易上天下澤觀履而
制禮雷出地奮體豫而作樂巽風行而申命行事
雷雨作而赦過宥罪皆效法天地之義也鄭太叔
論禮而引子産之言略曰夫禮天之經也地之義
也民之行也則天之明因地之性生其六氣用其
五行為君臣上下以則地義為夫婦外内以經二
物為父子兄弟姑姊甥舅昏媾姻亞以象天明為
政事庸力行務以從四時為刑罰威獄使民畏忌
以類其震曜殺戮為温慈惠和以效天之生殖長
育民有好惡喜怒哀樂生於六氣是故審則宜類
以制六志哀樂不失乃能協於天地之性漢儒董
仲舒亦曰明王正喜以當春正怒以當秋正樂以
當夏正哀以當冬上下法此以取天之道由此觀
之聖人體天地之心以為心即體天地之教以為
教天地無心而成化聖人有心而無為均一大公
無私而已故曰聖人與天地合其德
禮記
清明在躬氣志如神
侍讀(臣)涂逢震
陳澔曰清明在躬氣志如神即至誠前知之謂也
(臣)謹按聖人在上奉三無私以勞天下故其德與
天地參此三王之所同也成周之世耿光大烈盛
於文武而其清明之全體如神之妙用則有以豫
於深宮齋祓之地而周於一日萬幾之中故盛德
獲福機非適逢而事非強致孔子所為深溯本原
以明奉若之實也夫人主以一身立於億兆臣民
之上宗廟之所式憑社稷之所依賴公孤卿尹百
司庶職用人必當其才禮樂兵刑工虞水火立政
必合其宜近而侯甸遠而要荒有易匿之情形散
如星棋異如箕畢有難齊之好惡此孰非環向交
至以待理於一人者而九重之上凝旒黈纊以塞
聰明警蹕傳呼以慎舉動雖憂勤惕厲夙夜不遑
而有意以迎之則隣於逆億無心以置之又懼其
廢弛此從心之所以難先覺之所為貴也非有如
神之氣志何以物來順應時措咸宜哉雖然天無
所不覆非有心於覆也地無所不載非有心於載
也日月無所不照非有心於照也其無心者其無
私者也是故皇極之施神其變化而王心之一約
於清明人主之德侔天地明並日月者亦本之以
無私而已矣聖人無欲無欲則静静則清聖人無
偏無偏則正正則明清則澹泊無為萬物不得乘
之以喜怒而淆之者息明則條理畢照萬物不得
引之以好惡而蔽之者消是故不邇聲色不殖貨
利以義制事以禮制心其静也一物不有而萬化
之宰已立於不見不言之先其動也因物付物而
研幾之哲適如其何思何慮之天蓋無私則理全
理全則以身遇物皆以理遇理故往可數來可知
邇不泄遠不忘萬物之命百世之福胥於是乎基
之夫天道無心而成化而萬物之氣無不和萬物
之志無不遂聖人有心而無為而順天地之氣以
布理繼天地之志以達化要其清明之體一故其
如神之用亦一也由是觀之有無私之德必有去
私之學古先哲王明德懷矣不輟緝熙聰明亶矣
不忘執競則質任自然之說固非聖王之所敢出
也易曰窮神知化德之盛也通書曰誠精故明言
無私之德也商書曰修厥身允德協于下惟明后
言去私之學也盛德獲福豈偶然哉
禮記
子云上酌民言則下天上施
監察御史(臣)劉方藹
陳澔曰上酌民言謂人君將施政教必斟酌參挹
乎輿論之可否如此則政教所加民尊戴之如天
所降下者矣
(臣)謹按君者民之天也言者民之心也民心各有
其天君惟務洽其心君之所以天乎民者必從其
言入民之所以天乎君者以所施而見夫以天下
之民之言之紛然岐出何由悉達於上而從而酌
之古聖君明目達聰好問好察有納言之官有采
風之史有庶人傳語之典誠以匹夫匹婦不獲自
盡民主㒺與成厥功是以博采民言無遠弗届無
微不彰舉民所慮之於心宣之於口者酌之理以
求其當酌之情以求其平酌之時以求其宜酌之
勢以求其順善則行之敗則備之行而弊者變通
之行而漏者補苴之由其言以考其俗與心浮者
黜之奢者節之薄者革之頽者振之朴者文之淑
者旌之而且修其教不易其俗齊其政不易其宜
朝廷之上四海之遥言以施而上施以言而下合
億兆人之隱微幽獨曲陳於天子耳目之中而一
一如其心之所慮口之所言為之權衡斟酌以納
之於生成教育而無一夫之不獲則是君之體民
一天之體物春夏秋冬之不愆其侯雨𤾉寒燠之
必順其時曲成不遺而覆幬無私也亦不過如是
焉耳是以禮以型民則曰天秩爵以勸民則曰天
命刑以威民則曰天討事以治民則曰天功天以
生生為其心君以好生為其德政事以生其身家
教化以生其性命亦如民之所欲天必從之故民
以君之施為天之施天下無非戴天之民即無非
戴君如天之民也而上之所以得此於民者惟在
酌民言民言之不可忽也如此夫
御覽經史講義卷二十三
