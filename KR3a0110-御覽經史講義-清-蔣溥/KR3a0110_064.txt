御覽經史講義卷二十七
史
魏文侯與羣臣飲酒樂而天雨命駕將適野左右曰
今日飲酒樂天又雨君將安之文侯曰吾與虞人期
獵雖樂豈可無一會期哉乃往身自罷之
編修(臣)周煌
(臣)謹按君國子民莫大於信信者帝王之所以動
天地而通鬼神也易中孚之彖曰柔在内而剛得
中蓋為卦兑下巽上二陰在内四陽在外而二五
之陽皆得其中又下說以應上上巽以順下皆中
孚之義也夫人言信而不折衷諸義烏覩所謂剛
柔互濟中正無弊者乎魏文侯期獵一事論者以
與齊桓不背曹沬之盟晉文不貪伐原之利同稱
似已當戰國時霸者之餘習競以功利權術相尚
如兹之重然諾矜意氣能布其心腹於民誰得而
少之者獨恨其未聞君子之大道耳然則以其與
虞人獵而遽短之歟曰非此之謂春蒐夏苗秋獮
冬狩古志之矣於文侯何譏其謂既期獵矣何復
與羣臣飲也計一日之中沉湎者半畋遊者亦半
師保厠其間輿臺亦厠其間可知其飲也非蓼蕭
湛露之風即其獵也無農隙講武之意且古者天
子出必警蹕諸侯不侔天子而辟除行人固有定
制况王言如絲其出如綸王言如綸其出如綍期
獵雖細事也亦關號令何至左右不知必待命駕
之頃而始問其所之哉夫樂行無度而令出何門
(臣)未見其能師古也蓋嘗歌衛風矣靈雨既零命
彼倌人星言夙駕說于桑田美文公也獵之期既
不大於農事而天之雨何不憐及倌人是罷之宜
亟縱不親往不為食言必如文侯所為將虞人既
有守候雨立之苦而從行者復不免於沾濡欲全
信而反以賊恩有是理乎惜其時之左右但曰飲
酒樂也天又雨也見其近不見其遠規其小不規
其大遂使文侯會期之言似直於左右而人不能
屈也唐紀高宗出畋遇雨問諫議大夫谷那律曰
油衣若為則不漏對曰以瓦為之必不漏上悦為
之罷獵以故永徽之政有貞觀之遺風設使魏之
臣有善對如谷那律者文侯何以待之遽罷則踐
言之義乖必往則聽諫之意悖孰得孰失何去何
從君子必有道以處此矣臣故謂文侯之信似也
而未善也夫信亦何常唯義所在審於義之可否
而利害不得以動其心慎始乃所以圖終也不出
乎此而但信之云則一尾生猶能之奈何千乘之
主而以不克踐約為慮哉文侯者令辟也尊師取
友則有卜子夏段干木其人置相求才則有魏成
樂羊吳起其人從諫納忠則有任座翟璜田子方
其人史於其事不絶書獨期獵一節何取焉夫不
合於君子之大道者未足以垂訓也是不可以不
辯
史
文帝每朝郎從官上書疏未嘗不止輦受其言言不
可用置之言可用采之未嘗不稱善
監察御史(臣)胡定
(臣)謹按此即袁盎說申屠嘉之言史記漢書俱載
袁盎傳司馬光作通鑑始采斯語入紀於以歎通
鑑之書雖遷固有不及其精當者矣為君之德何
以加於虛懷採納乎哉大舜之聖也曰稽於衆舍
己從人文王之聖也曰亦惟純佑秉德迪知天威
乃惟時昭文王是惟能取善於人乃所以為聖也
昔漢文帝盛德深仁為成康以後所僅見然其致
斯美善亦曰虚懷採納而已即位之初即下賢良
方正之詔求極言敢諫之士既又除去誹謗之條
以廣聰明之路雖懸鞀設鐸置鼓建旌無以過之
是以羣賢咸升嘉謨畢獻用贊德化於醇和登風
俗於刑措也今由史傳考之以賈誼言崇重農桑
禮待臣下以張釋之言不擢嗇夫不改廷尉奏當
以鼂錯言募民徙塞下賜民田租以緹縈言詔罷
肉刑以賈山言燕遊有節以袁盎言慎夫人却坐
趙談退避下車其彰彰較著已有不可枚舉者然
則當日聽納之虛懷或朝奏而夕報可或面對而
無章疏為史臣所未記者又豈少乎哉即如止輦
聽言非袁盎過為此溢美之詞張釋之馮唐二傳
可證矣釋之補謁者既朝畢因前言便宜事言秦
所以失漢所以興文帝稱善唐為郎中署長帝輦
過問唐曰父老何自為郎家安在及唐言廉頗李
牧事遂赦魏尚復以為雲中守是帝之視郎從官
也不啻家人父子之歡其求言也不啻饑渴之切
而其用言又不啻轉圜之易也語曰泰山不辭土
壤以成其高河海不辭細流以成其大充是志也
與大舜文王比隆可也
史
上登虎圈問上林尉禽獸簿十餘問尉左右視盡不
能對虎圈嗇夫從旁代尉對上所問禽獸簿甚悉欲
以觀其能口對響應無窮者文帝曰吏不當如此耶
尉亡頼詔釋之拜嗇夫為上林令釋之前曰陛下以
絳侯周勃何如人也上曰長者又復問東陽侯張相
如何如人也上復曰長者釋之曰夫絳侯東陽侯稱
為長者兩人言事曾不能出口豈效此嗇夫喋喋利
口捷給哉且秦以任刀筆之吏爭以亟疾苛察相高
其敝徒具文亡惻隠之實故不聞其過陵夷至於二
世天下土崩今陛下以嗇夫口辯而超遷之臣恐天
下隨風靡争口辯亡其實且上之化下疾於景響舉
錯不可不察也文帝曰善廼止不拜嗇夫
修撰(臣)莊有恭
(臣)謹按朱子之言曰一日立乎其位則一日業乎
其官雖位有尊卑官分小大而不可曠官尸位之
理則固未嘗以或殊彼虎圈嗇夫亦有禽獸簿之
責者口對響應非越俎而代庖則文帝官之未為
過舉未為僭賞也而釋之獨以為不可且引周勃
張相如以問上信如釋之言則凡居位者將闒茸
昏耄緘口結舌如所謂尸厥官㒺聞知者而後可
耶且上林尉亦安得與周勃張相如比哉周張大
臣也弼教化燮陰陽任大責重則問以決獄幾何
不能對問以錢穀幾何不能對謂其厚重少文可
以挽頽風而厲末俗猶可言也彼上林尉者苑囿
之外無餘事矣而禽獸簿又非甚煩賾僻隠不可
遽悉之事也乃至十餘問而不能對曾是嗇夫之
不若耶顯示黜陟而超遷之尉亦應没齒無怨也
而釋之獨為極論至令天子欲拜一令而不得噫
釋之過矣且不遇文帝釋之亦危矣然(臣)竊迹其
事而窺釋之之用心覺所以處嗇夫者雖疑於過
當而立論則固有足取也蓋聖人舉事亦不能必
流弊之必無要在預審其重輕以定吾取舍則其
後庶不至决裂而不可以救故效周張而有失其
弊為廢弛為庸懦善治病者為之疏積滯束筋骸
則元氣復而弱可使強效嗇夫而太過將務為巧
言争為苛察謂口舌可以得官肆戈矛而工行詐
則其患乃流為風俗深中乎人心而莫可勝言譬
之真精淪喪元氣全漓者外彊中乾雖扁鵲無能
施其技也古之帝王豈不知持重迂緩者之無以
動人刻覈便給者之可以集事哉而周詳審慎寧
捨彼而取此者蓋亦早見其幾而深識其流弊矣
孔子告哀公取人之法曰無取捷捷無取鉗鉗無
取啍啍而繼之曰士必慤而後求知能者焉夫固
猶此志也且夫爵者上所擅以厲世磨鈍之具也
視之輕則得之者易人將妄生僥倖之心矣視之
重則得之者難人各自安職守之常矣風行而草
偃形動則影隨得不在大失不在小是所望於明
者之見微知著也故使嗇夫當日帝問及而具對
宜也問而優以金帛亦可也乃彼方欲炫其能而
帝適以濟其欲則墮術而長偽宜釋之之固執矣
(臣)嘗即此而充類論之賢否之於國家跡疑似而
心懸殊同一事也出於忠愛者陳治績冀以紓主
憂持大體思以維國是而覬覦之徒好苛察以示
精明恃便佞以為諳練藉邀君寵總為身謀此皆
嗇夫之流亡惻隠之實為釋之之所不取者也君
子觀於循吏傳王成治甚有聲而偽增戶口以蒙
顯賞致俗吏多為虛名而釋之之思深慮遠也益
信
史
漢文帝前三年上行出中渭橋有一人從橋下走乘
輿馬驚捕屬廷尉張釋之奏以此人犯蹕當罸金上
怒曰此人親驚吾馬馬頼和柔令他馬固不敗傷我
乎而廷尉乃當之罰金釋之曰法者天子所與天下
公共也今法如是更重之是法不信於民也且方其
時上使使誅之則已今己下廷尉廷尉天下之平也
壹傾天下用法皆為之輕重民安所措其手足上曰
廷尉當是也其後有盗高廟坐前玉環得下廷尉治
釋之奏當棄市上大怒曰人無道盗先帝器吾欲致
之族而君以法奏之非吾所以共承社稷宗廟意也
釋之免冠頓首謝曰法如是足也今盜宗廟器而族
之假令愚民取長陵一抔土陛下且何以加其法乎
帝乃白太后許之唐太宗貞觀元年上以選人多詐
冐資蔭敕令自首不首者死未幾有詐冐事覺者上
欲殺之戴胄奏據法應流上怒曰卿欲守法而使朕
失信乎對曰敕者出於一時之喜怒法者國家所以
布大信於天下也陛下忿選人之多詐故欲殺之既
而知其不可復斷之以法此乃忍小忿而存大信也
上曰卿能執法朕復何憂
監察御史(臣)王興吾
(臣)謹按三代以後史稱化行俗美幾於刑措不用
者漢之文帝唐之太宗也而通鑑於文帝之前三
年則記其以張釋之為廷尉而詳其執法之平於
貞觀之元年則記其以戴胄為大理而載其議選
人冐蔭一事以為當時之用法公當如此所以能
致其盛也夫文帝於元年時朝而問丞相以一歲
斷獄幾何史稱其明習國家事而太宗則又撥亂
反正之主也其於刑賞之道久已瞭然於胸中矣
此而欲更定讞詞豈真任一時之喜怒以為輕重
哉誠以乘輿至重馬驚有不測之虞宗廟至嚴盜
器為不敬之大選人資蔭詐冐已非違詔遂過幾
於冥頑而不畏死矣其情皆有甚可惡而法不足
以蔽其辜故欲重之以示懲創耳是亦治天下者
之用權而未可遽以為非也使當時釋之不知諫
戴胄不知詳加之以族而置之於死天下似亦未
必即以為冤後世史臣亦未便即以此為刑政之
失而為二帝之累而二臣爭之如此其力一則曰
法者天子與天下公共者也法如是足也一則曰
法者國家所以布大信於天下者也斷之以法此
乃忍小忿而存大信也觀其意若稍有改易而不
可者何哉豈不以國家之法輕重自有定衡斷决
各有應得由笞而杖而徒流以至絞斬其中所以
輕所以重皆有確乎不可易之理故同一事而輕
重攸分同一人而前後各斷皆有一定之情形而
不可少為變動也耶夫就一事而論之似乎可以
輕而法疑過重者有之似乎可以重而法反輕者
亦有之迨乎會其前後左右而論定之而後知其
輕重各當苟即一事之情形隨而輕重其間則此
事似乎平允及統而觀之則不失之於輕即失之
於重輕則侵輕者之條使情輕乎此者與之同科
而情輕者冤矣重則冐重者之罪使情重乎此者
與之同科而情重者縱矣况乎重法以懲奸而奸
未必即止曷若平情以執法而法立而不可犯是
以治天下者貴於執法而不貴於變法也夫獄者
天下之大命法者治天下之大道古來明哲之君
勵精圖治者孰不以此為首務而深思而力究之
然惟明哲之君而執法更難何則人主之斷獄也
獄成而上之人主受而聽之亦就其事以察其當
否耳未嘗統其類而觀之也其中奏讞不當者無
論矣其有事出兩可而人主出一時之意見發明
旨以示臣下臣下見主上之明聖如此其所指示
又如此則惟有奉命以行惶懼恐後而已求其執
法而廷諍如二臣者蓋亦寡矣於是意見少偏而
法因之輕重故(臣)以為執法難而執法於明聖之
朝尤難惟文帝太宗能不自見其是而以法公之
天下寧屈己以從法而不屈法以從己是以刑政
和平民興禮樂幾於刑措也猗歟盛哉
史
錯言於漢文帝曰聖王在上而民不凍饑者非能耕
而食之織而衣之也為開其資財之道也故堯禹有
九年之水湯有七年之旱而國無捐瘠者以畜積多
而備先具也
監察御史(臣)徐以升
真德秀曰安飬斯民之政在開其資財之道開資
財有道在墾田土通山澤使地無遺利禁遊民興
農桑使民無遺力如此則畜積多矣雖有天災數
年之水旱而所以為之備者具之有素安能為吾
民患哉
(臣)謹按從來備荒之要首言積貯積貯之法始於
李悝之平糶耿壽昌之常平長孫平之義倉朱子
之社倉而轉移補救諸法因之滋起後之司民牧
者止以積貯為備荒之要務所謂開財之道反若
視為緩圖殊不知王制耕三餘一耕九餘三以三
十年之通制國用備荒者莫先於此要亦就每年
之所入為之制節謹度量入為出委積之政掌於
遺人日積月累以至有備非以先時之所賤濟後
時之所貴亦非以此地之所盈濟彼地之所絀惟
開財之道得耳其所謂開財之道仍不外乎懇田
土通山澤禁遊民興農業諸大端大端既得則財
源日開雖有水旱於天下大勢固已無患矣若夫
時值荒歉則救荒之策又不可以不講自周禮十
二荒政歴代相沿其法不一要在因時制宜得其
輕重緩急盖師古人者在神明其意不在拘泥其
法(臣)嘗考之往古按之當今救荒之大端約略言
之其要有十二焉一曰分被災之輕重天時晴雨
不齊地勢高下有别一郡之内分數固殊一邑之
中輕重間異所貴查勘得其均平庶加恩不至倒
置一曰别貧富之差等災民固有不貧次貧極貧
之分然即極貧之中亦不可槩論強壯之人雖遇
歉歲尚可傭工度日如鰥寡孤獨無告窮民雖遇
有年亦頼賑恤所貴詳為區别恩以漸加則老稚
不患或遺而經費亦不致過濫一曰酌時勢之緩
急古人云救荒當如救焚拯溺此指最急者而言
然有似緩實急者地方荒歉偶見目前似可支吾
將來必有不給及早維圖則人心鎮定籌畫舒徐
胥吏無緣為奸窮民得沾實惠一曰酌賑糶之兼
施被災郡縣分數既有重輕次極復有差等或此
必湏賑而彼止須糶者或先行平糶而後再施賑
者二者並行不悖庶區别明而撫綏當一曰賑糶
宜計遠近城鄉散處道里不均賑糶設厰湏從民
便惟在有司不憚煩勞不惜浮費多設厰所委曲
就民庶饑餓疲敝之人無守候遠涉之苦所以保
護其軀命者為益尤多一曰雜糧必宜参用五穀
咸可資生蔬菜尚堪充腹米穀不足恃有雜糧是
在身任地方者不拘成例不憚紛繁因地制宜通
融接濟不但延一方之命實且濟正項之艱一曰
銀米必當兼賑發粟固所以救饑散財亦所以便
用或一家數口銀米不妨搭配或一賑累月錢銀
間可兼支苟延殘喘之餘更可甦他項匱乏一曰
籽種急宜早貸春耕秋斂固有常期時雨時暘亦
須應候當荒歉之際不獨本年收成無望即來歲
耕種乏資所貴早貸籽粒庶得乘時播種一曰量
舉聚貧之工古者每遇荒年則大起工作於興役
之中寓賑民之惠誠一舉兩得之道其最宜講者
莫如水利朱子曰救荒無他策惟在頻興水利所
謂水利者非必三江五湖之謂凡陂塘港汊時頼
疏通即大禹盡力溝洫之遺意也一曰慎講施粥
之法窮民中無棲止不能舉火者甚多其外來流
民炊㸑無具者待哺尤急涓勺之施遂救湏臾之
命伊川程子常言救饑當擇寬廣之處宿戒使辰
入至已則闔門不納午而後與之食申而出之日
得一食則不死矣又言凡濟饑當分兩處擇羸弱
者作稀粥早晚兩給勿使致飽俟氣稍完然後一
給第一先營寬廣去處切不得令相藉賑粥之法
無踰於此或曰四月以後時屆炎蒸粥易酸饐不
拘粞米麥荳磨粉為蒸餅等類照散粥法分給最
便一曰廣施救病之藥被災之民易生疾病宋吕
公著為相為饘粥湯藥以救疾趙抃知越州為病
坊以處病民給以醫藥然地廣人衆勢難盡病者
而醫藥之莫如按古成方精製丸藥一二十種隨
症領受庶幾便而有益一曰慎擇賢能之吏救災
恤民固在督撫司道之得人尤在賢能守令以分
任守令之難才能者易涉浮誇誠實者恐近迂闊
初任者患不更事須擇才能誠實而又幹練素著
者俾任厥事方收實效或不能多得但有數員以
總其成亦遂可以倡率各屬使奉以為式此十二
條者皆現在常行之事凡備官者咸知之然平時
講論不過共曉之陳言臨事施行實為不易之良
法司民牧者因時以制之次第以布之雖不盡合
乎周禮之遺制而實力奉行則救一時之災荒要
亦不外是矣
史
文帝嘗欲作露臺召匠計之直百金上曰百金中人
十家之産也何以臺為
檢討(臣)齊召南
顔師古曰今新豐縣南驪山之頂有露臺鄉極為
高顯猶有文帝所欲作露臺之處
(臣)謹按三代以下賢君首推文帝露臺一事宜未
足以盡文帝之大然司馬遷班固皆一代良史遷
則入於紀中固則綴為贊語後世言主德恭儉者
必舉以為盛節(臣)竊疑之夫文帝所欲作者不過
一露臺露臺所直不過百金耳固非如瑶臺璿室
章華虒祁之為宏偉壯麗也漢興除秦之弊與民
休息計自高帝使蕭何營建未央長樂惠帝時城
築長安其外工作罕見至於文帝宫室苑囿無所
增益蓋漢之節用愛民為日久矣况帝以德化民
致海内殷富興於禮義庶幾刑措之風使及此時
詔有司規勝地以農隙餘閒繕治離宫別館用大
府貫朽之錢食太倉紅腐之粟率其醇厚之民為
太平遊觀之具雖文王之作靈臺歌子來而成不
日不是過也區區百金遂足為天下重輕而區區
露臺一作遂足為帝德之累乎哉及(臣)讀武帝紀及
諸志傳而後知文帝為不可及也武帝以䧺才大
略招徠賢俊興造制度外拓邊境内侈遊觀使吾
邱壽王舉阿城以南盩厔以東宜春以西除以為
上林苑後又以楊可告緡上林財物充滿廼穿昆
池飾館舍營千門萬戶之宫立神明通天之臺土
木雕鏤窮工極巧時非無直言之臣如東方朔者
也徒以地償百姓非奪民産錢給水衡非用民財
故毅然為之不復計及勞費然後世言治者則不
免以此為譏又或持論過甚乃至比於秦皇書曰
不矜細行終累大德此之謂也文帝所欲作者露
臺露臺所直百金耳藉令果作大臣如絳灌曲逆
故安名臣如賈誼張釋之賈山輩亦必謂事無可
議而帝不待再計默然中止露臺且不作况有什
百倍於露臺者乎百金且不忍况有千萬倍於百
金者乎為百姓計則雖蠲除天下之租半租全曾
不為少吝為遊觀計則雖以百金之露臺意欲作
而不果儉之至仁之至也抑(臣)讀師古注而有感
焉秦以後宫室苑囿之盛莫如武帝司馬相如班
固張衡所賦三輔黃圖西京雜記所書其為宏偉
壯麗之觀至今猶可想見然欲詢其遺址縱復鉅
如建章高如井幹廣大如海上三神山皆已莫知
其地而所謂文帝欲作露臺之處當時並無營建
後世猶羨慕之曰此即新豐驪山之露臺鄉也斯
豈非恭儉之盛德有以垂於千古而不朽也哉
史
董仲舒曰天道之大者在陰陽陽為德陰為刑刑主
殺而德主生是故陽常居大夏而以生育長飬為事
陰常居大冬而積於空虚不用之處以此見天之任
德不任刑也天使陽出布施於上而主歲功使陰入
伏於下而時出佐陽陽不得陰之助亦不能獨成歲
終陽以成歲為名此天意也王者承天意以從事故
任德教而不任刑刑者不可任以治世猶陰之不可
任以成歲也為政而任刑不順於天故先王莫之肯
為也
監察御史(臣)宫煥文
(臣)謹按書曰明於五刑以弼五教禮曰禮以道其
志樂以和其聲政以一其行刑以防其姦禮樂政
刑其極一也所以同民心而出治道也由此觀之
先王之治天下有司徒以敷教即有司寇以明刑
為之禮以次其先後樂以宣其湮欝政以率其怠
倦即為之刑以除其強梗道固相輔而行不可以
偏舉偏廢者仲舒稱漢醇儒尤邃於春秋春秋之
法善者賞之惡者罰之其賞善也人謂一字之褒
榮於華衮其罰惡也人謂一字之貶嚴於斧鉞亦
未嘗專主化導而科條約束可一切廢去也顧仲
舒對策問諄諄於任德不任刑一言推本於天道
陰陽謂陽為德主生故常居大夏以生育長飬為
事陰為刑主殺故常居大冬而積於空虚不用之
地夫乾之四德元亨以為通利貞以為復如環無
端周而復始其功同歸於生物故不特資始流行
為生而各正保合亦為生乾元所由獨稱大也仲
舒儒者其不究及此義而極言刑不可任其說似
有所畸重者今夫人主致治之具一也能善用之
則法令滋嚴而民亦受其福不善用之則紀綱徒
廢而民轉益其辜人臣之進說於君亦一也其為
無所為而言則統論治理語必徹始以徹終其為
有所因而發則救弊補偏法先去泰而去甚是不
可一格拘也臣竊考漢自高祖約法三章文帝承
以寬大國家元氣深頼培飬及景帝之世恩詔屡
下論者猶謂其刻薄任數盖酷吏稍用事矣武帝
繼體孝景為人英明果斷今觀其後張湯趙禹主
父偃之屬相繼柄用度其即位之初性情流露必
有偏於英武純任擊斷之憂將駿厲嚴肅之意多
愷悌慈祥之意少下之人承望風旨弊不至武健
嚴酷如史遷所稱吏治若救火揚沸不止矣仲舒
因時納誨慮其弊之將至於此而先事以遏之其
稱天以好生之德導君以欽恤之恩於古人刑期
無刑之本意未始不隠隠有合也獨其言陰空虛
不用及陰不可任以成歲義似未備然為武帝言
欲其專務任德以生育長飬為心必先去其泰甚
與統論治理不同不可一格拘也藉使泥仲舒言
極其流弊慕刑措之虚名不顧長姦之後患俾無
辜罹毒虐者抱沉冤而莫伸而舞文利賕賄者無
國法之可畏不毗於陰矣獨不毗於陽乎夫風雨
露雷無之而非教農夫之務去草芟薙藴崇絶其
本根勿使能殖亦正為嘉禾地也豈仲舒一代儒
者而不究及此歟然則治天下者禮樂刑政闕一
不可特於其中分本末先後焉使知刑所以輔吾
教之窮而非專任乎是一往以刻覈操切為也如
是則陽舒陰慘春温秋肅相輔而並有功天德王
道一以貫之矣
史
武帝問申公治亂之事申公對曰為治者不在多言
顧力行何如耳
檢討(臣)齊召南
(臣)謹按武帝承文景之後海内殷富黎庶樂業惟
稽古典文之事尚多闕焉嗣位之初即慨然有意
於唐虞三代之盛崇重儒術罷黜百家將立明堂
以宏制作修禮樂以興太平首用安車蒲輪束帛
加璧徵聘申公而問以治道申公大儒宜必有崇
論閎議上采往古下覽今世之宜出於尋常計策
之外敷陳於前以當上心今其言不過曰為治者
不在多言顧力行何如耳言似至簡至質於治道
全無所發明然臣以為自古論治之切舉未有加
於斯言而斯言於武帝尤切之切者也堯舜禹湯
文武之治尚書備矣其致治非後世之所能及其
言治並非後世之所不能觧功德莫盛於典謨約
其旨曰執中廸德慎修知人安民其實也又約其
旨曰欽而已天人理數莫精於洪範約其旨曰建
極修五事以應五行其實也又約其旨曰敬而已
以兢兢業業積為巍巍蕩蕩之隆以亹亹翼翼馴
致赫赫明明之頌豈所操有異術哉能力行而已
後世英君誼辟勤求理道何嘗不慕效古人而致
治遠不古若無他議論多而成功少虚文勝而實
事疎或明知而不能行或雖行而不力也說命曰
非知之艱行之惟艱以武丁之賢聖猶以是相箴
勉故曰自古論治之切舉未有加於斯言者也武
帝䧺材大略超越前古其識見之高志向之廣雖
賢如孝文猶未足以絜量也黃老之學則豈若六
經乎百家之言則豈若孔子乎法度因秦之餘則
豈若三代乎然以孝文之治較於武帝則躬修節
儉思安百姓不過勸趣農桑減省租賦而天下家
給人足貫朽於京師粟腐於太倉矣不聞朝設平
準均輸之官也若緍錢軺車之算也躬修元默務
在寬厚不過選任廷尉罪疑惟輕而化行天下人
恥告訐至於囹圄空虚斷獄四百有刑措之風矣
不聞有文深周内之吏顯進於公卿也不聞有繡
衣直指之使擊斷於郡國也不聞有見知故縱之
條禁網加密而猶慮奸宄勿勝也然則力行與不
力行之相去顧不甚遠乎哉夫表章六經尊師孔
子而效法三代非徒述其語言襲其儀文之謂也
固必身體力行而實見於政事而其本在正心其
要在寡欲而已汲黯有言内多欲而外施仁義奈
何欲效唐虞三代之治乎此拔本塞源之論也董
仲舒有言為人君者正心以正朝廷正朝廷以正
百官正百官以正萬民正萬民以正四方此端本
澄源之論也自古人君固有有其志而無其識有
其識而無其才有其才而無其時雖欲致治其勢
先有所不足若武帝則可謂兼有之矣使其毅然
力行内省聲色遊觀之娱旁無佞倖方技之惑外
戢窮兵黷武興作禱祠之擾守恭儉而退計臣遠
阿諛而任忠直敦教化而寬刑威用其好大喜功
之心以專於致治雖以之比隆堯舜禹湯文武不
難也豈特優於孝文而已乎故曰斯言於武帝尤
切之切者也
史
上曰古有社禝之臣至如汲黯近之矣
編修(臣)王會汾
(臣)謹按國家所以興衰者視乎其君亦視乎其臣
人君莫不舉賢以自輔拔才以自衛然尋常驅策
之才易得而忠直鯁亮之士不恒有也忠直鯁亮
者立於朝以精誠為獻替不以文貌為對揚居安
則匪躬宣力而蹇諤之效彰遇事則扶危定傾而
苞桑之業固宋臣蘇轍有言公卿類多骨鯁則精
神足以折衝邊境藉以謐寧而民生頼以康樂故
國家不可無社禝臣也願治之主常慨慕乎其人
則謂後世人材遠不古若夫天之生材豈有古今
之異亦視人主所以長飬之者何如耳十室之邑
必有忠信宇内之廣何遂無賢但榮通醜窮者生
物之大情趨利避患者中人之恒態惟豪傑有志
之士為能不計利害不貪苟得磊落自樹以求無
愧乎其心下此則俯仰依違類不免焉故知天下
之風俗倡於士大夫而士大夫氣習之汙隆又係
乎人主之好尚主好直則忠謇畢升矣主近名則
唯諾盈廷矣唯諾之習既成苟且之風漸煽言及
乘輿則動色相戒事關民瘼姑隠忍為高此於臣
品固無可言而國家亦何利之有明主誠深思乎
此則所以飬士大夫忠直之氣者不可不至矣三
代以下漢治最為近古君臣之間匡弼不諱如袁
盎之却慎夫人席申屠嘉之摧抑鄧通張釋之之
守法不阿朱雲之請劍攀檻此數子者非好攖逆
鱗以求名也以身體國不敢徇一時之姑息而欲
引君當道也若律以後世尊君卑臣之說數子當
在可誅之列而書之良史臣主俱榮然則賢士大
夫所以上尊其君父者斷不可以宦官宫妾自為
而人主必先有虚懷納諫之心然後能振起諸臣
之節槩亦已明矣武帝時汲黯尤號戇直積薪之
喻多慾之言有同列不能堪者而帝優容之且尊
禮之大將軍可踞厠見至於黯則不冠不見也其
後淮南為梗左吳之徒日夜謀議不畏漢廷諸臣
而獨畏黯盖帝之英姿偉識亦預知其材之可以
倚任矣黯雖以嚴見憚不得久居禁近然帝始終
保護至歎以為社禝臣如此則士大夫誰不以蹇
諤自任廉恥既立四維克張風俗成乎下而主勢
尊乎上所謂精神足以折衝者不信然哉人材不
預飬於平時未易猝求於一旦明主為社禝無窮
之計所當擴非常之偉度破一切之拘攣廣開諫
諍之門杜塞回邪之路礪世磨鈍鼓舞作興使誠
信孚於物而後臣節可敦大化可成也
史
元光元年令郡國舉孝廉
少詹事(臣)西成
(臣)謹按周禮鄉大夫三年大比考其德行道藝而
興賢者能者以禮賓之其未仕者六行以孝為先
其既仕者六計以廉為本漢舉孝廉之制其昉諸
此乎孝悌之舉始於惠帝孝悌廉吏之賜帛見於
文帝之十二年馮唐以孝著為郎可證也至武帝
元光元年十一月初令郡國舉孝廉各一人實自
董仲舒對策發之及元朔元年詔議不舉孝廉之
罪若孟喜師丹京房王吉蓋寬饒王駿杜鄴鮑宣
並以孝廉為郎龔勝為郡吏三舉孝廉路温舒劉
輔以舉孝廉為丞令得人稱極盛焉及和帝時孝
廉計口而舉則從丁鴻之請也陽嘉時孝廉限年
而試則由左雄之奏也當是時請託滋彰耆宿見
棄孝廉之舉已有謬濫矣魏黃初時始除計口限
年之令自晉迄隋孝廉皆以策試唐初遂廢原夫
西漢之舉專考德行東漢之舉兼試章句張衡以
為捐本求末業已病之自六朝以降一以文辭為
去取己不能與兩漢比隆矣又安望賓興之盛典
乎(臣)惟法古先在準今循名必湏核實立法步趨
古人無如人心不古以孝取人勇者割股怯者廬
墓矣以廉取人敝車羸馬惡衣菲食凡可以傾流
俗之觀聽者無所不至矣雖曰三代以下之士惟
恐不好名好名之人猶愈於蕩檢踰閑不知顧惜
名節者然騖名之徒競進樸實闇修之士恥與同
升朝廷所得率皆務華絶根之人國事卒有緩急
若軰豈足倚恃况其勉為孝子廉吏原非出於中
心之誠然不過藉是以媒利逹則得志之後必仍
露其本來面目羊質虎皮見草則悦偽不可以亂
真也筌以求魚得魚忘筌蹄以求兔得兔忘蹄暫
不可以持久也而不通於古今之變者猶鰓鰓然
以復古之鄉舉里選為美談是慕虛名不求實效
也(臣)愚以為孝廉之舉不必著之為令而但風示
以意每遇地方大吏朝覲奏對時詢問其所管境
内有孝子廉吏與否如不知者諄切訓諭之令其
留心採訪如所治内果有為子孝為吏廉無所為
而為之人雖樸質無文愿謹無才俱准特疏薦揚
加以高爵厚禄以為四方之勸而有司之舉保得
實者亦優予議叙以昭進賢之賞庶乎懿德之好
有所觀感而興起而亦不至於作偽相欺是則善
學古人而不泥於古人之糟粕也夫
史
宣帝拜刺史守相輒親引問觀其所由退而考察所
行以質其言有名實不相應必知其所以然常稱曰
庶民所以安其田里而無歎息愁恨之心者政平訟
理也與我共此者其唯良二千石乎以為太守吏民
之本數變易則下不安民知其將久不可欺㒺乃服
從其教化故二千石有治理效輒以璽書勉厲增秩
賜金或爵至關内侯公卿缺則選諸所表以次用之
是以漢世循吏於是為盛稱中興焉
修撰(臣)金德瑛
(臣)謹按綜覈名實必使言行相符則浮詞飾說不
敢妄陳於前西漢循吏之盛由宣帝御之得其道
故也當時所任之重而責之嚴者二千石而己任
之重故人得以行其志責之嚴故吏不敢容其奸
馴至海内富庶蔚然中興不亦宜乎後之太守即
二千石也其名同其實稍異古者人法兼用而任
人為多一郡之長得以專制其境内由朝廷以下
於二千石由二千石以下於百姓更無人焉從中
而撓其柄者是以其事直截而易行今則有督撫
有司有道層累而下以及於守令文牘之往返意
見之参差固若是其多端也是以雖有廉能類多
黽勉於簿書錢穀之間謹慎自飭以求寡過倘遇
地方公事如水利隄防之營建旱乾淫潦之興發
欲入告而不能欲專斷而不可不免遷延時月以
待上吏之指揮其掣肘而不得伸其志者間亦有
之矣此豈徒人才難得由文法羈制於防弊之術
有餘於興利之道不足也蓋漢之品秩則二千石
也其權猶之督撫也今之政事則二千石以下為
之者也其權則督撫操之者也是以貪縱者固惟
督撫參劾之而循良者必頼督撫成就之彼任封
疆者非必其任意行私也或清約自守而不能身
擔勞怨或嚴厲操切而不能隨事張弛則下情將
阻隔而不盡通必也熟悉全省之利弊深知僚屬
之才猷又寬以繩尺然後循良得以自展而治績
有成此吏治之機固有不可盡同者歟
史
漢宣帝嘗稱曰庶民所以安其田里而無歎息愁恨
之心者政平訟理也與我共此者其惟良二千石乎
監察御史(臣)陶正靖
(臣)謹按漢循吏之治實足以厚民生而興教化為
後世所莫及其故何也蓋自罷侯置守而天子所
與共治天下者太守而已其下乃有令令以民情
白之守守以聞之天子是天子與民相隔無幾也
其後增置節鎮為控制計非為牧飬計至於大官
猥多則守令之承事逾難而民情之壅隔愈甚雖
有為民請命之吏上司且層累而遏抑之凶荒待
賑往往稽緩訟獄駁結動淹歲時此吏治之所以
不如者一也漢世太守權任最重其兵得自將其
僚佐得自辟吏民罪非殊死皆得自決遣苟得其
人則千里之内令行禁止盗息民安誠權重之所
致也夫權重固易以為非亦易以為功權輕則不
能為非亦不易為功其賢者苦心幹濟功不及半
其中材則謹自守而文深猾賊之徒倚法為非如
故也是謂輕於責功而重於防非此吏治之所以
不如者二也漢世遷除之法雖不能詳考諸史傳
或縣令徵拜議郎議郎出為太守太守入為公卿
階級無多故久任之而不為淹位遇己重故安於
職而不萌苟且今士循常調以至太守遠者已數
十年銳精之氣已銷戒得之患己及固無足與共
治矣而其超資躐序者又多得巧利捷給之才徒
長營競之風無補敦龐之化此吏治之所以不如
者三也書曰民惟邦本本固邦寧宣帝又以太守
為吏民之本觀于哀平之後而吏民謳吟思漢用
啓中興則吏治之明效也夫治外之權固不能不
重而假之于節鎮職名尊而統轄廣不免有隔膜
之視甚至有尾大之憂此魏晉至唐所以為失也
若歸之親民之吏則無慮此此漢制之所以為得
也自三代以後享國長久者惟漢唐宋明其為治
亦互有得失若以治外之制言(臣)竊以漢為最近
古矣
史
春三月賜膠東相王成爵關内侯
監察御史(臣)孫灝
詔曰膠東相王成勞來不怠流民自占八萬餘口
治有異等之效其賜成爵關内侯秩中二千石後
詔問郡國上計長史守丞以政令得失或對言前
膠東相成偽自增加以蒙顯賞是後俗吏多為虚
名云
(臣)謹按王成以勞来流民賜爵而史復云偽增漢
書所載綱目仍之由前之言則為循吏之異等由
後之言則為俗吏之虚名是二說者將安所折衷
耶夫孝宣中興令主垂情治理有名實不相應者
必知其所以然何至以巧偽之風加殊異之擢或
謂帝褒王成是執一實以御百虚夫上以實求而
下以虚應者人心風俗之大憂且未有明料其虚
而猶以實之美歸之者也以宣帝之勵精豈肯出
此抑考班固書循吏自文翁以下纔六人而餘皆
不得與焉其嚴若是今成既以偽增見譏則何不
遂削之而猶載之也即載之又何不以次他傳而
必與循吏諸人大書而特書也又按文翁諸傳叙
事特詳而成治效無所見見之詔書而已詔書止
勞來流民一事而事涉於偽則烏有循吏而可以
偽言者乎然固總序謂所居民冨所去民思庶幾
德讓君子之遺風者成與黃霸朱邑等無異辭焉
則又何也嘗試思之知人則哲自古為難明足以
遠照矣而照或遺於用明之中法足以防欺矣而
欺轉生於立法之外以為任人勿疑而不知偏信
亦能滋弊以為公聽則廣而不知附和亦有同情
夫漢宣之於王成所以勸循良風有位也而反為
俗吏導其先聲豈始願所及哉(臣)故備論之以明
觀人之不可不詳者然則班掾何以循吏書也考
成傳云治甚有聲宣帝最先褒之意當時任事之
勇成獨稱首百姓歌思於下璽書褒美於前蒙紀
錄之舊文固載筆者之所不敢刪也且成位止膠
東相不克大竟其施而招徠流散惠莫厚焉心莫
勤焉其曰八萬餘口者縱謂其加少以為多要必
非飾無以為有况偽增之嫌其事隠勞来之績其
美彰春秋之法善善欲長成之治效即不至八萬
餘口而其去八萬餘口之功度亦甚偉矣史安得
而削之乎抑尤有說焉名者物之所忌功者謗之
所歸宣帝以英敏御羣臣而成獨收異等之效或
者流俗猜妬之人因其事之已往聲之太隆羞其
治之不彼若而巧詆而陰傷之又事之未可知者
也讀本傳或對言前膠東相成云云或之者疑之
也疑以傳疑則亦史家之法也(臣)又並論之以明
聽言之不可不察者
史
孔子曰道之以政齊之以刑民免而無恥道之以德
齊之以禮有恥且格信哉是言也法令者治之具而
非制治清濁之源也昔天下之網嘗密矣然姦偽萌
起其極也上下相遁至於不振當是之時吏治若救
火揚沸非武健嚴酷惡能勝其任而愉快乎言道德
者溺其職矣漢興破觚而為圜斵雕而為樸網漏於
吞舟之魚而吏治蒸蒸不至於姦黎民艾安由是觀
之在彼不在此
右贊善(臣)李文銳
(臣)謹按司馬遷傳酷吏郅都寗成周陽由趙禹張
湯義縱王温舒尹齊楊僕減宣杜周共十一人其
武健嚴酷如出一轍上損國家之元氣下朘百姓
之脂膏以之牧民欲吏治之良不可得也(臣)伏思
其習為酷吏之由及懷詐飾智以濟其酷者傳中
錯綜合叙可為吏治之戒者有四(臣)謹臚列陳之
一曰酷吏以吏起家傳中所載趙禹為佐史張湯
為長安吏尹齊以刀筆遷官楊樸以千夫為吏減
宣以佐史給事河東守府杜周為廷尉史至義縱
攻剽為盜王溫舒椎埋為姦皆盗賊也惟郅都寗
成周陽由文景時已任為郎盖漢承秦制崇尚法
律以吏為師為郎者半從吏始夫吏胥者深文巧
詆其居心也舞文黷貨其長技也苟為大僚操下
如束濕薪必喜苛虐之吏凡忠信之長慈惠之師
皆目為迂闊不任事苟為守令其治如狼牧羊安
可治民漢初刀筆郎吏往往積勞為九卿多不學
無術深刻峻急董仲舒久知其弊故其對策謂郎
吏未必賢使列侯郡守各擇其吏民之賢者歲貢
各二人是後不專任刑名之吏由博士文學掌故
補郎中左右内史郡太守等官公卿大夫始斌斌
多文學之士守令亦多循良一改酷吏之習故仲
舒曰毋以日月為功實試賢良為上仲舒之意盖
不欲專用刀筆積勞之郎吏而別開貢士之途以
求賢能非欲於郎吏同官之中後來居上也自後
論銓法者不循資格好言保舉每藉口仲舒之言
恐失仲舒之意矣
一曰酷吏互相援引傳中所載漢武帝即位吏治
尚循謹周陽由最為暴酷驕恣自後吏治類多由
等郅都與寗成結驩張湯為寗成掾成言於大府
調茂陵尉湯與趙禹交驩而兄事禹若王溫舒尹
齊杜周皆張湯之吏湯所薦者也王温舒以廷史
事張湯遷為御史尹齊事張湯數稱為廉武遷為
關内都尉杜周先為義縱爪牙舉為廷尉史事張
湯數言以為御史其治與減宣相放楊樸則治放
尹齊一酷吏用而百酷吏進援引植黨之習也然
小人同而不和始合終離故寗成義縱張湯趙禹
減宣互相傾軋各抵於罪(臣)按趙禹先為丞相周
亞夫史府中皆稱為廉平周亞夫弗任曰禹文深
不可以居大府周亞夫可謂有相臣知人之識矣
一曰酷吏假公以濟私傳中所載酷吏必摧抑尊
貴強項示公而縱刁民以飬奸如郅都行法不避
貴戚寗成為中尉豪傑皆人人惴恐周陽由所居
郡必夷其豪張湯以深文痛詆諸侯義縱以鷹擊
毛摯為治王溫舒好殺伐行威尹齊之木彊楊樸
之嚴酷趙禹之賊深酷急減宣之重法繩官杜周
之内深次骨皆是也而其摘發購告之權無不任
用豪惡吏以為爪牙猾民佐治投銗言奸其吏多
以權冨(臣)愚以為善牧民者愛其身勿驕其志寬
其力勿縱其欲良民當恤莠民宜治故行政以均
平為主聽訟以曲直為斷惟官惟貨惟來固為五
過之三賤妨貴小加大亦是六逆之二使天下之
民囂然無復上下尊卑之節相率而出於刁頑告
密風俗頽敝皆酷吏為害也又况其鍜鍊周内者
盡出於私張湯多詐舞智定罪擅為輕重杜周專
以意指為獄不循三尺法至於周陽由所愛者撓
法活之所憎者曲法誅滅之王溫舒至酷也而善
讇有勢家雖有姦如山弗犯無勢者貴戚必侵辱
國家之律令適為酷吏上下其手耳至傳末云杜
周初為廷史一馬且不全及身久任事家貲累數
巨萬酷以濟貪司馬遷有慨乎其言之矣是以姦
吏侵漁百姓騷動益輕犯法盗賊滋多雖繡衣持
節督捕散而復聚吏治之害莫甚於此
一曰酷吏濫刑而不仁夫刑以弼教不得已而用
之欽哉欽哉惟刑之恤唐虞用刑之心與其殺不
辜寧失不經唐虞用刑之律盖以捶楚之下何求
不得故哀矜折獄也(臣)觀傳中所載或一郡族三
百餘家或一日誅四百餘人或窮治黨與連坐千
餘家或株連相告逮繫千萬人多興大獄以博能
名何其痛楚而不德也郅都甚以倍親為奉職則
無仁心矣夫求忠臣於孝子之門未有不孝而能
忠者也究之天道好還郅都寗成周陽由張湯義
縱王溫舒減宣俱不保其身司馬遷詳書於傳足
為酷吏者鑒惟杜周幸免少子延年班固稱其行
寬厚論史者每疑為有後然(臣)考唐書杜氏世系
表杜周三子延夀延考即司馬遷所謂兩子夾河
為守其治暴酷與王温舒等者後田仁刺三河皆
下吏案誅褚少孫補載於史記天之報施自不爽
也
(臣)謹按司馬遷之後班固傳酷吏郅都等之外益
以田廣明田延年嚴延年尹賞四人諸史如後漢
北魏齊隋北史新舊唐書金史俱立酷吏傳武健
嚴酷又加甚焉均為吏治之害也
史
卓茂為密令視民如子舉善而教吏民親愛不忍欺
之數年教化大行道不拾遺遷京郡丞密人老少皆
涕泣隨送及王莽居攝以病免歸上即位先訪求茂
時年七十餘詔曰夫名冠天下當受天下重賞今以
茂為太傅封褒德侯
編修(臣)杭世駿
司馬温公曰光武即位之初羣雄競逐摧鋒䧟敵
之人權略詭辯之士方見重於世而獨能取忠厚
之臣旌循良之吏拔自草野之中寘諸羣公之首
宜其光復舊物享祚久長盖由知所先務而得其
本原故也
(臣)謹按郡守縣令民之師帥所使承流而宣化也
治天下莫大於安民安民莫先於吏治吏治兩漢
稱善而吏有不同精明強幹發奸摘伏民畏之如
神明者謂之能吏寬和慈恕興行勸善民愛之如
父母者謂之循吏能吏之治理獄訟督財賦盗賊
鮮少四郊無警趙廣漢張敞之徒是也循吏之治
課農桑建學校風俗移易比屋有禮讓和恒之化
韓延夀卓茂之徒是也然而守令民之師帥宣主
德而流恩澤惟力行教化乃可臻於善治盖師者
教民使之知禮義之謂也帥者率民使之趨事功
之謂也其道維何欲蕃民之生則保息而戶口增
也欲制民之産則興利而田宅立也欲重民之事
則勸相而耕斂時也欲恤民之患則發粟而振貸
周也欲修五禮以節民性則有冠婚喪祭鄉飲相
見之儀欲明七教以興民德則有父子兄弟夫婦
君臣長幼朋友賓客之叙欲齊八政以防民淫則
有飲食衣服事為異别度量數制之等凡此皆古
先哲王固邦本同民俗之先務而守令於民最為
親近奉上德意措施便易無難遍及殆如父母之
乳哺赤子有動於中性之本然而風行草偃於不
自知者(臣)觀卓茂令密吏民不忍欺道不拾遺則
平日之教民知禮義率民趨事功者真有得於師
帥之道史概以視民如子舉善而教兩言而其教
化大行之實事已彰彰矣光武中興首加旌擢豈
非知所先務而得其本原者乎厥後魯恭之令中
牟秦彭之守山陽仇覽之長遂亭吳祐之相膠東
崇好儒雅政尚仁簡大都聞卓茂之風而興起者
然則以苛為察以刻為明以輕為德以重為威類
皆俗吏之所為矣且夫茂當王莽居攝以病免歸
是蓋龔勝薛方郭欽蔣詡之流秉禮度義抱忠守
節臣也光武是封不獨崇吏治固兼勵臣道哉
史
律設大法禮順人情
編修(臣)吳嗣富
(臣)謹按史稱卓茂為密令視民如子寬仁慈愛舉
善而教口無惡言其為政一意與民休息而其大
指則專在於順人情盖以王道本乎人情人情者
聖王之田也所謂修禮以耕之者非煩苦斯人之
具不過因人之情緣物之理而為之節文而猶有
不率者於是乎有法以齊之法者所以維禮之窮
也古之聖人不任法以拂人之情亦不徇情以廢
吾之法使情與法兩盡而天下遂相忘於法以各
適其情三代以來民心之所以固結於千百年之
久而無一旦土崩瓦觧之憂者以有此具也三代
而下言治者必曰漢文帝唐太宗(臣)竊考文帝之
世禁網闊疏務崇寬大恥言人過化行天下告訐
之風易民情篤厚囹圄空虚太宗却封德彝之說
進用魏徵力行仁義天下大稔歲終斷死刑纔二
十九人外戶不閉行李不齎糧是皆教化之漸仁
讓之流而非一切整齊於法也然則法可廢歟曰
不可夫民猶水也法猶隄岸也修其隄岸使水不
至於泛濫横逸斯已耳搏而躍之激而行之是豈
水之性哉以法制民何以異是是故欲求治莫大
於厚風俗欲厚風俗莫大於崇禮教欲崇禮教莫
大於順人情比閭族黨先王所以使民相保受以
各衛其生者也人之生也入有父子兄弟之親出
有君臣朋友之誼長幼耆老之施於是有酬酢往
來之節吉凶期會飬生送死春秋燕射升降揖遜
之儀而猶慮百姓之不親也於是有無以相通患
難以相䘏歲時伏臘以相問遺此人道之大經古
今之通義自一鄉一邑推而至於天下莫不皆然
然後知斯民之聯屬鼓舞皆發於其不容已而動
於所不自知故曰吾觀於鄉而知王道之易易也
後世法令日繁禁制日密禁密則情㩦情㩦則勢
渙勢渙則人人但知自為而不顧其他於是乎比
閭族黨泛然一無所值而天性之誼衰洽比之恩
薄親遜之風遠澆漓之習成耰鉏德色箕帚誶語
非一朝一夕之故積漸之勢然也夫課名而不責
實吏必緣飾以取名造偽挟詐趨利無恥法所及
防而法行法所不及防而法廢矣若夫三代之所
以得民者得其心也得其心者順人情之謂也(臣)
愚以為得心之道有二一在於大學之言絜矩一
在於孟子之言推恩民之所好好之民之所惡惡
之絜矩之道也老吾老以及人之老幼吾幼以及
人之幼此推恩之道也彼卓茂之言雖見不及此
然其意則有與古聖賢相發明者光武即位之初
即召茂以為太傅厥後天下少事文書簡寡僅存
十一張堪劉昆諸循吏後先接踵其亦洞悉民情
而知治本者歟
