御覽經史講義卷二十四
禮記
君子莊敬日強安肆日偷
編修(臣)龔學海
方慤曰莊敬日強者進於勤也安肆日偷者薄於
怠也
周諝曰莊敬日強可以言君子安肆日偷亦言君
子者謂雖為君子果莊敬則日入於強或安肆則
日入於偷
(臣)謹按君子為學必期於進德而非主之以敬則
泛泛為功亦無實地可據故此二語切指敬肆得
失之機以明其要也日強日偷俱主心志而言心
之果確奮發處便為強心之牽制䧟溺處便為偷
二者相為倚伏如水火然此盛則彼衰也蓋莊者
所以持身也敬者所以養心也身心異用似有各
致之功然敬為德之聚可以合内外徹上下故天
下未有敬而不形為莊者威儀丕著聿昭其定命
之符寅畏時深早裕乎作肅之本如是則制外以
養中因志以帥氣尊所聞而高明行所知而光大
由希賢希聖以逹於天無悠忽之情而有遜敏之
效也此而欲其不日強也得乎至於惰慢之氣設
於身體而毫不知檢是之謂安天下亦未有安而
不出於肆者鑑本朗也翳之則昏玉本潔也玷之
則汚以有用之心置諸無用之地則茫昧之衷錮
而不開嗜欲攻取之端必且環伺其有瑕可指之
隙而迭起以為擾銜轡疎而氣之决驟溢於奔駟
隄防失而情之横放甚於潰川勢固然矣世之人
徒以為安肆便已而不知其既嘗此味則相煽相
引寖深寖溺志氣之浮靡神思之流蕩有潛滋暗
長而不覺者或者欲去其偷而不悟乎所以莊敬
而日強之道乃妄從事於擎跽曲拳正坐拱默之
類遂謂可以息朋從之擾而安一心之宅也譬之
履彼周行而故岐其徑以窘步誤不已甚哉臣嘗
伏而思之天人有互勝之形善惡無中立之界雖
為君子果莊敬則強或安肆則偷誠有如周諝所
云者然(臣)以為不獨君子之進德然也人主之澡
身浴德必先有其綱維之具而後能握乎宰制之
原朱子曰堯是初頭出治第一箇聖人尚書堯典
說堯之德欽是第一箇字欽即敬也而所謂允恭
者非莊而何元德如舜豈復有當戒之事而當日
一廷之上有慮其或即於安者益之戒怠荒皐之
戒逸欲是也有慮其或入於肆者禹之戒傲虐是
也可見人心惟危自昔所畏雖上聖不敢忘操存
之功大臣不敢廢箴儆之益豈非以有強而無偷
乃君德之克明耶(臣)愚謂欲崇莊敬在守之以恒
而欲杜安肆當防之於漸人主斧藻深宫而有上
顧天命下畏民碞之思則必整肅其容體齊戒其
神明以主於一而不渝其閑又况耳之於樂目之
於禮左右起居盤盂几杖悉倣古人所以警心之
具而動息皆有所養焉將見清明在躬而盛德大
業之恢皇馳驟乎帝王而莫之能禦所謂進於勤
而恒久不已也至若安肆之漸固貴乎始有以防
之涓涓之滴流為江河合抱之木生於萌蘖况乎
人主一心而誘之者甚衆惟預察其端而嚴為屏
之匪第姦聲淫色珍貨美利之雜陳而毋攖其慮
也宫庭屋漏之中皆體程子防欲未萌之言而滌
其原彌其隙一念之微方且乾乾夕惕之不遑又
何至薄於怠而燕嬉娛樂之是務哉夫強與偷判
於俄頃而必係之以日者(臣)聞惟日周天惟聖憲
天聖敬日躋而有進進無已之意緝熙光明而有
亹亹無窮之功此湯文之所以聖而益聖也使非
法天行之健而漸染人欲浸淫之久天理冺亡不
日進則日退焉而已可不慎歟(臣)智識迂疎敢就
莊敬安肆之旨推衍其說以見夫人主德業之消
長治理之汚隆其本胥於是乎在伏惟
聖明究心焉
禮記
君子莊敬日強
監察御史(臣)孫宗溥
(臣)謹按易象傳曰天行健君子以自強不息蓋人
君繼天以出治必當體天以立極天之為道也寒
暑晝夜未嘗有一息之或停故其體常健人君之
法天也動静云為不可有一端之少懈故其用宜
強強者非猝致之效蓋有積漸之功亦非自然而
能之有存乎強勉者焉要使存諸心而措諸躬者
皆能合乎天德之剛以肖乎天行之健是非莊敬
不為功今夫吾身進德之始要不可無嚴憚之意
以攝之故外貌斯須不莊不敬則慢易之心入之
矣其何以能強立而不返乎况夫身之所接尤有
易即於偷者姦聲亂色所以眩其耳目者有之紛
華靡麗所以惑其心志者有之宴安耽樂所以惰
其四肢者有之日用周旋之地稍有未檢則精明
強固之意少而頽墯委靡之氣生欲其德之日起
而大有功也不綦難哉然而君子之所謂莊敬者
又非僅致飾於外以從事乎觀瞻之末也夫人君
一身百官象之萬民仰之左右近習從而窺伺之
原自有不容不致謹者特以為見聞之所屬而始
矯而持焉則其所操者亦已疎矣惟君子不徒慎
乎班朝莅官之時而獨嚴於爾室屋漏之地是故
戲豫之念無介乎容儀宴私之情不形乎動静其
心之凛凛乎不敢自暇逸者殆無一息之間斷也
由是精神以振刷而益生願力以操持而愈固要
使吾心中無刻而非天命之流行則道心為主人
心從而退聽所謂中立而不倚者此也斯真強也
蓋根心生色而自然睟面盎背者成德之騐也制
外養中而後能順正行義者進德之漸也惟莊敬
也歴久而不衰則其強也亦日新而不已方其始
也舉措動作若以為拘苦而難安久之習與性成
漸近自然轉以忘乎服習之勞而形其從容之樂
此所以厥德修罔覺歟且即其義思之莊敬則操
履不違守乎禮矣日強則戰勝有權近乎仁矣君
子之道日進无疆本直内方外之功以克盡己私
純乎天理即以協剛健中正之德而無難是故日
強之學即法天之學也
禮記
子言之事君先資其言拜自獻其身以成其信
給事中(臣)劉方藹
程子曰君子之事君也盡其誠以感發其志而已
古人事君克行其道者以己誠上逹而其君信之
之篤耳
朱子曰今之仕宦不能盡心盡職者是無那先其
事而後其食底心
(臣)謹按舜典稱敷奏以言明試以功禹曰敷納以
言明庶以功又曰乃言底可績說命曰說乃言惟
服禮曰以德進以事舉以言揚漢取士以策唐以
詩賦宋元以策論明則兼而用之是唐虞三代以
来凡以父母之身出而事君無有不以其言為先
資者顧先之以其言而實其言則以其身舉其言
與其身而一之則以其信信也者出之性命成之
學問天地鬼神以矢其心日星河嶽以昌其氣篤
棐篤弼以盡其才敬事敬官以既其用者也蓋君
之所取於臣者以言為端而難必其信於言以身
為質而難必其信於身是君能用其言而不可得
而用其出言之心君能用其身而不可得而用其
致身之心若始之不予其心於先資繼之不予其
心於拜獻而其言安得不虛而其身安得不偽即
僥倖而不至以虛且偽者敗而其隱微不信之心
君且以天地容之而卒不能逃天下後世之誅要
之成信者非為君之見信而然也先資不信自欺
其言拜獻不信自欺其身欺其言與身即負莫大
之罪於臣子而又何能誠動而取信於君君而不
知其自欺而優禮之適以優禮者增益其罪君而
深知其自欺而曲全之更以曲全者戮辱其心斯
尚可以靦顔事君乎且信成於事君之後要必立
於事君之前信立而言不肯虛始能立言信立而
身不肯偽始能立身然後以其言為事君之先資
則信成於言以其身為事君之拜獻則信成於身
以其信為事君之所以成始而成終方可稱其言
為誠然先資稱其身為誠然拜自獻也古大臣如
臯夔稷契與伊尹之咸有一德傅說之啓心沃心
周公之作周孚先諸葛亮之鞠躬盡瘁以及唐陸
贄宋范仲淹司馬光李綱之屬皆能以先資拜獻
成其信於自者也否則小廉曲謹不知靖獻之大
猷不逹為政之大體不明忠君之大義雖成其信
於事君亦不過小信而已矣寧有當於聖人所謂
事君之信也哉
禮記
事君大言入則望大利小言入則望小利
監察御史(臣)鄒一桂
鄭康成以利為君之祿賞大利小利即下文所云
大祿小祿吕大臨則以為利非利己之利利及天
下澤及萬世大利也進一介之善治一官之事小
利也諫行言聽利斯從之矣如謂言之入而遂望
其祿賞則主於為利而已小人之道非所以事君
也
(臣)謹按此節利字乃義之利也義大則其利自大
義小則其利自小望合君民朝野而言以為人臣
望祿則非進言之道矣吕說極明蓋政無大小其
因革創建皆有一定之是非即有量時度地隨機
變通者一衷於天理人情之至當方為無憾為臣
者自宜虛衷度務精白一心為靖獻之地不宜預
設成心曲為趨避以為希榮藉寵之計也近見内
外臣工遇有陳奏事件必窺探意指揣度局勢惟
恐不合時宜有忤
聖意即當請者緩置勿請當行者議格不行此皆利害
之私蔑其是非之公身家重而君國輕也天下是
非所在局外者易知當局者亦未嘗不喻特轉念
起而趨避隨之即不至以非為是以是為非而規
模彷彿迎合希冀之心即不可以對君父况揣摩
得當者言或可行而心實不可問揣摩不當者竟
以必不可行之事為有合時局妄為陳奏此則趨
避之中又有明昧之不同要皆非以誠事君者也
夫公私義利之分差之毫釐謬以千里儒者讀書
辨志時即當講之於素彼揣摩之人借急公之義
以求遂其貪利之私自謂識時之豪傑而不知己
歸於徇諛之小人則皆望利之一念基之也易曰
不耕穫不菑畬則利有攸往言其無所為於前無
所望於後也孟子曰必有事焉而勿正是行義而
為責效之心且不可况求利乎(臣)請
皇上嚴飭内外臣工凡有敷陳必洗心滌慮屏除舊習
各矢精白之心共效公忠之誼則是非出而從違
可定忠藎竭而謀猷可嘉且於
睿覽之下見其事出己見毫無依傍者歟雖言之未當
亦其識有不足而此心無他棄其言而取其心可
也見其所言之事有所規為摹倣是即巧於觀望
有意逢迎者雖言之可採亦取其言而誅其心可
也(臣)伏見
聖主萬幾之下事事誠求而諸臣章奏之中多以意揣
是以罔知顧忌直抒愚悃惟
聖明熟察之
禮記
子曰邇臣守和宰正百官大臣慮四方
監察御史(臣)張湄
嚴陵方逢辰曰守和者過於和則流而為同不及
於和則乖而為異故在於能守守則適中而無過
與不及之患矣
(臣)謹按正心以正朝廷正朝廷以正百官正百官
以正四方者君之事也而輔理承化共襄至治則
羣臣與有責焉易稱上下交而其志同書稱慎厥
身修思永而即繼之以庶明勵翼可知有克艱之
臣斯有克艱之后惟聚精會神兩相得而益章也
何則君天道也臣地道也欲與天地同和必君臣
咸有一德而同本於寅協本於恭不競不絿不剛
不柔若八音之克諧若五味之相濟此守和之說
也百官承式固在乎君之率作興事然日宣日嚴
亦厚望諸浚明有家亮采有邦者故曰百僚師師
百工惟時由大法而致小廉則百官之正非宰正
之而誰屬哉至於四方去朝廷遠矣人君不下堂
階而周知閭閻之疾苦雖在遐荒亦如几席之近
此非有為之逹下情者則君門萬里幾何其不壅
於聞也昔舜之告禹曰俾予從欲以治四方風動
時乃之休洵乎慮四方者之惟大臣是賴矣竊嘗
綜而論之邇臣入參密勿非疎逖之倫和在獻可
替否豈迎合之謂思古建官曰三公公則無私矣
曰三孤孤則無朋矣故出一言也但求其理之是
而不存偏黨之衷行一事也務酌乎時之宜而絶
去畛域之見禹臯伊傅渺不可追若漢之丙魏唐
之房杜宋之韓范諸公同心輔政而議論有時各
出不得謂之非守和者水火不相入而相資琴瑟
不一音而同調晏子和同之喻固己辨之熟矣進
退百官非臣下所得操其柄顧激濁揚清引善良
抑僥倖要於當國者示之表焉曠觀前史宰臣以
合意者為賢即以異己者為不肖以姑息為安則
忠言沮以避謗為智則直道廢一君子用則衆君
子集一小人用而衆小人從所謂臬正則影正臬
不正則影斜百官之係乎宰不誠重哉四方之水
旱盗賊其發於有形者易察其隱於無形者難知
大臣徒潤色太平可使有形常若無形大臣願綢
繆未雨可使無形常若有形蓋安不忘危備則無
患制治保邦之要惟大臣之能先慮者得之是則
為邇臣為宰為大臣其所居之地位職業或不同
其與人君共有天下國家之事則一也若而臣者
必其誠意之學先積諸隱微匪躬之節時矢諸靖
獻而又名不必自己出功不必自己成夫然後謨
明弼諧可以為百官之總可以為四方之綱而太
和之氣亦遂盈溢於宇宙之間矣故劉更生有言
曰衆臣和於朝萬物和於野若是乎百官四方之
各得其理其皆自守和始哉
禮記
子言之曰爲上易事也爲下易知也則刑不煩矣
編修(臣)蔡新
(臣)謹按樂記曰大樂必易大禮必簡樂至則無怨
禮至則不爭是易簡者禮樂之端而禮樂者刑罰
之本也易繫傳曰乾以易知坤以簡能天地惟易
簡故五行之吏四時之官各司其職而寒暑晝夜
長養收藏視此矣聖人惟易簡故命官分職選賢
授能各舉其事而有親有功可久可大視此矣此
政簡刑清治道之所以隆也後世人不足而問之
法法不足而濟以刑上疑下之難知而故為不測
以神其術多為防閑以定其志下疑上之難事而
爭為揣摹以迎其機巧為隱避以逃其罪其始也
起於上下之相遁其究也必至上下之相蒙易事
易知兩無當矣夫法制禁令聖王之所不廢故曰
徒善不足以為政然要皆以人用法非以法用人
也以法用人毋論法未必盡行即使令行禁止而
商鞅終不可以治秦毋論法未必有合即使引經
據古而王安石終不足以治宋無他弊常生於所
防之外而情每抑於用法之中也昔汲黯奉使以
便宜持節發河南粟賑貧民寇準欲擢指揮使吏
以例籍進準曰用牙官尚須檢例安用我輩下不
以此自疑上不以此為罪誠有得於易事易知之
意者也若必胥天下而納之於科條律例之中則
爕理鈞衡之職掌幾何不等於吏胥而學士大夫
之繩束亦將自同於輿隸政體有虧而廉隅日頓
正蘇洵所謂以天下之大而無可信之人國不足
以為國者也是以人主於此章好慎惡信賞必罰
使爵不瀆而民作愿刑不試而民咸服蓋汲汲於
辨人材而不汲汲於講法令是緇衣命篇之意也
夫
禮記
子曰下之事上也不從其所令從其所行上好是物
下必有甚焉者矣故上之所好惡不可不愼也是民
之表也
監察御史(臣)熊學鵬
(臣)謹按君民感應之機上下從違之故而知人言
為君之難固若是其深可畏也從来人君代天子
民未有不欲禁姦止邪而或姦邪之風日熾未有
不欲興仁講讓而或仁讓之俗不聞者此豈無令
以防民哉要之法令者治之具而非制治清濁之
源也夫民之與君分誼雖有崇卑而此身此心所
賦於天之正理則一上老老而民興孝上長長而
民興弟堯舜之道不外孝弟以其理根於至性所
以上行下效捷於影響間有資禀氣質之不齊於
是冇教以一之教之所不及又有刑以輔之教與
刑皆令也而端教與刑之本者則必先於上之好
惡謹其幾而正其始然後令行禁止民自必信而
必從若夫不善之應其騐既神其弊更甚上心稍
自縱逸則下羣習於宴安上心稍務侈靡則下
競尚夫淫巧上之好惡發端甚渺而一念之所昭
下即有以知其意指而私相則傚所以易曰君子
知微知彰知柔知剛萬夫之望詩曰敬愼威儀惟
民之則即唐太宗亦曰安天下必須先正其身未
有身正而影曲上理而下亂者可見君為民表平
天下之君子當有正心誠意之學以先愼其好惡
矣顧愼之一字在上為更難爾好惡無定則天下
莫知適從好惡易窺又姦人得以傅會况位當乎
九五身處乎至尊紛華靡麗雜陳於前生殺予奪
悉操於手左右前後之人畏其威權而望其寵任
希旨順意者多犯顔敢諫者少苟無一定之學識
以處之則雖不好聲色而無往不可為聲色所侵
雖不好貨利而無往不可為貨利所引昔唐開元
之治鮮克有終而千古傳為鑒戒可不愼哉為人
君者誠知此心之好惡所繫於生民者甚重兢兢
焉省察必嚴而克治必謹遜志時敏懋勤夙夜之
修舍己從人廣集忠讜之益宦官宫妾之巧偽必
杜其微閭閻婦子之艱難常思其狀主敬以立體
内有以清好惡之源隨時而處中外有以善好惡
之用將見表正於上徯應於下君建極而民歸極
使人日徙善遠罪而不自知熙熙然化行俗美天
下共臻一道同風之盛矣
禮記
子曰上好仁則下之爲仁爭先人故長民者章志貞
教尊仁以子愛百姓民致行己以說其上矣
編修(臣)張爲儀
元陳澔曰章志者明吾好惡之所在也貞教者身
率以正也所志所教莫非尊仁之事以此為愛民
之道是以民皆感其子愛之心致力于行己之善
而悅其上如子從父母之命也
(臣)謹按人君繼天出治宜無不以體仁長人為任
者而天下歸仁之效不能多覯何也蓋以仁為志
而志有未光以仁為教而教有未孚則好仁而不
篤與不好等故禮經言長民者必章志貞教以尊
仁斯為能好仁者也蓋天下之趨向常視乎一人
之意旨苟為人上者其好惡稍徇一己之私而於
仁民之心有未盡則天下之人皆將窺其隱而投
其隙是以古之聖王勅天之命惟時惟幾罔違道
以干百姓之譽罔咈百姓以從己之欲要使朝廷
之心實可曉然共白於天下斯大小臣工其承流
而布化者自趨赴而恐後所謂表正則影端源清
則流潔此自然之理也若夫條教號令則人君馭
世之大權寄焉所謂貞教者固不僅身率以正而
已其在易曰重巽以申命蓋言教人之道必丁寧
反復當詳審于未命之先尤當力持于既命之後
審之詳則其教也正持之力則其教也固能正而
固斯足盡貞教之義也苟其始或失于詳愼輕為
布告逮既行之後設有牽制格礙而不可卒行則
是詔令所及特為具文有其言而無其事有其事
而無其效將仁心仁政何由翔洽於宇内哉故商
書仲虺之誥曰克寬克仁彰信兆民言章志也大
雅抑之篇曰訏謨定命遠猶辰告言貞教也即漢
儒董仲舒之言曰為人君者正心以正朝廷正朝
廷以正百官正百官以正萬民賈誼之言曰先王
執此之政堅如金石行此之令信如四時據此之
公無私如天地皆可與章志貞教之義相發明蓋
必如是以尊仁而後可謂之好仁必如是以好仁
而後民乃行己以悅其上所謂以不忍人之心行
不忍人之政而治天下可運諸掌者此之謂也
禮記
子曰爲上可望而知也爲下可述而志也則君不疑
於其臣而臣不惑於其君矣
修撰(臣)莊有恭
陳澔曰君之待臣表裏如一故曰可望而知臣之
事君一由忠誠其職業皆可稱述而記志此所以
上下之間不疑不惑也
(臣)謹按君臣會合雖有上下之殊而於天下國家
則均有難弛之責故必其心皆可以共見而後能
追其盛於泰交(臣)觀上古之世君無不吐之腹心
臣無不披之肝膽九重之上正心誠意以端其本
敬天勤民以規其大舉凡刑賞黜陟喜怒威福皆
合於天理之公人情之正故為之臣者亦莫不精
白自矢靖共為懷三公則論道經邦三孤則貳公
宏化六卿則分職率屬以倡九牧而阜成兆民夫
如是故事無不立而功無不成也降及季世猜疑
忌刻不合不公其君既以不明而好察不信而好
疑者生逆億詐偽之心其臣亦以相遁於文法相
高以機巧者為苟且僥倖之計臣罪固無可逭矣
抑君實有以階之故君之與臣有各盡之道焉亦
有交勉之誼焉何謂各盡之道君人者堂廉高遠
尊嚴若神每易啓人之疑畏苟非誠意洞逹宫府
俱為一體内外罔或異心則稍有瞻望顧惜者亦
孰肯以輕嘗而輙試昔唐太宗有言朕以至誠治
天下見前世帝王好以權譎小數御其臣下者常
竊恥之宋太祖坐寢殿令洞開重門皆端直軒豁
謂左右曰此如我心若有邪曲人皆見之是二君
者皆開創英明其行事雖未能盡醇而無疵然味
其言則於可望而知之義得矣至於人臣食君之
禄當思致己之身天下原無分外之事亦原無可
自信之功雖定大策决大疑奠饑溺之衆維社稷
之安議者以為勲振天壤烈光前哲而純臣用心
猶恐託付不效職守多虧有負聖明而傷高厚即
或天心未諒臣志未明而鞠躬盡瘁罔敢寧居者
誠以臣之事君猶子之事父也人子不以父母之
不我愛而懈其孝思則人臣亦豈以君心之不我
屬而隳其官守昔太宗欲魏徵存形迹之見而徵
不奉詔仁宗賞富弼救河朔之災而弼不拜爵人
臣能常存是心庶知所以自勵而有可述而志者
矣(臣)故曰貴有各盡之道也何謂交勉之誼易曰
孚于嘉吉書曰咸有一德言君臣之相得蓋如此
其至也舜曰股肱喜哉元首起哉臯陶曰元首明
哉股肱良哉君臣之交相責難又如此其切也夫
惟君以無黨無偏者示其臣以天懷之坦臣以為
德為民者報其君以忠藎之誠上下不相蒙而艱
難共濟身心可大白而㩦貳潛消即有時可否未
協而獻可以去否替否以成可要皆有固結不可
解之情以維繫其間斯無負於交勉之誼矣不然
既不知所以各盡又不知所以交勉則隔上下之
交而成暌離之勢虧天澤之義而啓壅蔽之端欲
以致天下國家之治而追盛於泰交也難矣
禮記
子曰有國家者章善癉惡以示民厚則民情不貳詩
云靖共爾位好是正直
給事中(臣)馬宏𤦺
(臣)謹按治天下之大柄賞罰二者而已賞不當善
雖賞不勸罰不當罪雖罰不懲書云天命有德五
服五章哉天討有罪五刑五用哉此言人君之賞
罰必本乎天也而天之視聽寄於民夫民有善無
惡者其性也好善惡惡者其情也今將使天下之
大萬民之衆善無不章惡無不癉誠有所甚難而
但使見一善從而奬勵之又從而股肱耳目之見
一惡從而教誡之又從而放流誅殛之章在善而
人知善之當為癉在惡而人知惡之當遠準立於
上教宏於下移風易俗不亦可乎或者謂善善長
而惡惡短章善盛德事也癉惡毋乃尚刑威而傷
於厚乎非也蓋天以陽生必以陰成王者以仁育
必以義正張子曰察惡未盡雖善必麤又曰徒好
仁而不惡不仁則習不察行不著故夫章善而人
皆勸善是示天下以為善之路者也厚也癉惡而
人皆創惡是示天下以遠惡之途者也亦厚也故
曰刑賞皆忠厚之至也雖然人君莫不操章癉之
權而往往苦善惡之不分禹曰知人則哲惟帝其
難之程子曰聖人之心譬如明鏡好物来時便見
是好惡物来時便見是惡鏡何嘗有好惡也由斯
言之非果能窮理以精其識好問以去其壅固無
以别其孰為善孰為惡而之其所親愛而辟之其
所賤惡而辟心有偏着好惡已乖是以大明黜陟
使天下日遷善遠罪而不自知者人君鼓舞一世
之大權也而其實必以正心修身為本
禮記
君民者章好以示民俗愼惡以御民之淫則民不惑
矣
監察御史(臣)張湄
(臣)謹按民之於上也不從其令而從其所好上好
是物下必有甚者故維風敦俗濟世安民之主在
上必謹其所好惡以立之表使天下曉然知吾意
之所存則固有當務之急焉易曰天地節而四時
成節以制度不傷財不害民禮曰國奢則示之以
儉君民者誠欲化民俗而防民淫舍節儉何以哉
夫天之所生地之所長人力之所産其生之者有
限而日用之耗之者無窮一飲食衣服之微而布
帛之與錦綺蔬糲之與肥甘其相去不啻數什伯
千萬也苟無限制又何所不至哉彼富貴之家資
蓄饒裕既恣為夸靡輾轉效法而貧賤之子亦不
自揣量勉相比儷罄家塗飾祈免詬恥由是資財
外耗藏蓄内空富者貧貧者竊矯虔爭奪之風日
競而貪殘悖逆之禍益繁皆由風俗之侈靡有以
使之然也昔賈誼有言黼繡偏諸古者以奉一帝
一后而節適今庶人屋壁得為帝服倡優下賤得
為后飾然而天下不屈者未之有也自漢代以来
世之衣錦曳綺冠貂裘腋者横塞道路王侯士大
夫與工賈優隸淆然莫辨其冐上無等又豈特長
沙云爾哉若是者何也蓋開創之君艱苦備嘗民
情洞悉故能鑒衰世之流弊而力以挽回使頽風
一返於淳古若繼世而後承平日久忘其祖宗創
造之艱窮奢極麗狹陋前規一時左右大小臣工
遂爭為豪華炫耀以應之加以婦寺之忠别無所
效惟知順導其君之欲凡所為悅耳目娛心志者
莫不畢力遠致以求寵於一人則好尚既乖趣舍
益下貨賂公行貪墨滋熾維彼小民復何所取法
而知謹身節用以自免於罪戾乎史稱漢文躬行
節儉身衣皂綈後宫不曳羅綺所幸愼夫人衣不
曳地嘗欲築露臺以費中人十家之産而止故在
位二十餘年盡蠲民租而太府之錢貫朽而不可
較太倉之粟陳陳相因紅腐而不可食唐太宗謂
君依於國國依於民剝民以奉君猶割肉以充腹
朕以此思之故不敢縱欲也又嘗曰治安則驕侈
易生驕侈則危亡立至故貞觀之治得以嫓美成
康而中外乂安比年豐稔率由於此且非獨君為
然也楊綰清簡儉素及命為相制甫下郭子儀輙
為減聲樂五分之四京兆尹黎幹騶從甚盛省之
止存十騎中丞崔寬第舍宏侈亟毁之所謂示民
不佻是則是傚者詎不信乎人主苟體漢帝唐宗
之行事以觀感於上而在廷之臣又有楊綰之清
操以風勵於下然後為之辨上下定尊卑别貴賤
使服飾有常宴饗有節居處有度以至冠昏喪祭
莫不有制凡一切淫聲豔色珍禽異獸彫鏤纂組
金玉錦繡之具悉為嚴除而厲禁之庶幾民志不
偷而晚近浮靡之風可以一變(臣)聞漢章帝時馬
廖上疏曰昔元帝罷服官成帝御浣衣哀帝去樂
府然而侈費不息至於衰亂者百姓從行不從言
也夫改政移風必有其本前下制度未幾後稍不
行雖由吏不奉法良由慢起京師又第五倫言於
章帝曰諸王主貴戚驕奢踰制京師尚然何以示
遠由此觀之以身教者從以言教者訟人主一身
實為風化之本原而京師者又風化始出之地也
君誠能正身脩德崇尚節儉為天下先自一人之
起居服食以及左右妃嬪之屬宗室貴戚之儔皆
恪守高曾之矩矱百官而下復何敢有縱欲敗度
怙侈滅義以自戾於先王之教者乎如是則小民
之力作不耗於無益將天下之財用自積於有餘
衣食漸足禮義可興躋薄俗於醇良化囂風於朴
茂其斯為興致隆平之先務而萬世不敝之永圖
也歟
禮記
民以君爲心君以民爲體心莊則體舒心肅則容敬
心好之身必安之君好之民必欲之
侍講學士(臣)蔣溥
馬睎孟曰心者體之主而體則從心者也故心莊
則體舒心肅則容敬心好之身必安之也君者民
之心而民則從君者也故君好之民必欲之也
(臣)謹按天君泰然而百體從令者此心所以為一
身之主也惟皇建極而萬邦表正者大君所以為
兆民之主也人之一身五官役於物百體效其能
亦紛然而莫定矣要惟虛靈之地隱然為之主宰
則四肢百骸確然有所秉受而出於不容己動於
不自知無他氣相感天相喻也人君位於天位以
臨宇内由朝廷以及百官由百官以及萬民其貴
賤之等層累階級而不可以數計然而發號施令
通欲類情自上逹下由近及遠如身之使臂臂之
使指呼吸感通捷於影響意之所向則不令而行
不禁而止有不知其所以然者無他性相洽情相
屬也故君猶心也民猶體也夫心為體之主體為
心之輔心非體則無以收役屬之用體非心則無
以握統馭之權主得輔而尊輔得主而順尊順不
失而大體小體乃各安其分心既莊則不必有意
於體之舒也而體自無不舒矣心既肅則不必有
意於容之敬也而容自無不敬矣故曰心好之身
必安之自然之理也惟君之於民也亦然民必藉
衣食以生民之衣食即君之所解推也倘或不免
於饑寒是何異疾痛之切膚而中心早為之怵惕
民必藉禮義以立民之禮義即君之所表建也倘
或不免於邪僻是何異顚蹶之偶形而此心已為
之震撼夫饑寒邪僻至於廹其身心則未有不惻
然而為之所者矣是以聖王之於民也養之以農
桑畜牧恤之以賑賚周給一如體之饑欲得食寒
欲得衣而不可斯須緩也修六禮以節民性明七
教以興民德一如體之周欲中規折欲中矩而不
可絲毫差也夫然故心得其職而下之從上也不
啻目之視耳之聽手足之持行而動罔不臧是以
孝弟行於宫闈民咸知祗父而恭兄矣禮讓隆於
治術民咸知興廉而尚恥矣節儉行於貴近民咸
知食時而用禮矣政刑肅於官府民咸知循法而
守紀矣上之所好民必欲焉如百川之歸壑如日
中之趨市風行草偃不足喻其機表立影從未可
喻其捷豈非心之與體精氣融洽血脉貫通眞有
神動天隨者哉故君以民而驗其德化猶心以體
而驗其出入民以君而作其從違猶體以心而作
其動靜身心無間君民亦無間推而至於百官曰
股肱曰奔奏其各述乃職以事上而臨下者亦何
以異是哉昔唐太宗有君猶舟民猶水之喻竊以
為警切深至若觀連屬之象察感應之機心體之
說尤不可不加之意焉
禮記
子曰民以君為心君以民為體
監察御史(臣)劉方藹
陳澔集說民以君為心者言好惡從於君也君以
民為體者言休戚同於民也
(臣)謹按一理貫徹而無精粗一氣呼吸而無表裏
一形周浹而無間隔者人但知心之與體然也聖
人則謂君之與民其親切本如是以民視君即宰
體之心以君視民即載心之體故朝廷者萬民之
靈府兆庶者大君之全軀體之主宰在心民非后
所以罔事心之運動在體后非民所以罔使天子
藏富於天下而食租衣稅民養君也是即合充體
之血氣以養心天子不言有無而行慶施惠君養
民也是即運心統之血氣以養體民苦饑寒而君
憂恤之體之阽危而心怵也民罹刑罰而君哀矜
之體之傷殘而心痛也民畏寇盗而君武衛之體
之患難而心為之預防也體安舒而心乃自得樂
民之樂也體勞苦而心即不寧憂民之憂也千里
萬里而下無不逹之情體之有觸即覺乃心之管
攝乎體者無間可容一日二日而上凛兢業之懷
心之無刻不謹乃體之繫屬乎心者無微可忽也
窮筋骨餓體膚而正所以動其心故天下饑溺仁
君必歸之己視不見聽不聞而皆由於心不在故
百姓有過聖君必反諸身非禮之視聽言動心勿
之而體自從中節之喜怒哀樂心得之而體自順
是惟以仁義為性命以中和為元氣以敬畏為精
神以法度為筋脉以教養為榮衛而統以元首弼
以股肱濟以耳目心廣體胖而睟面盎背四體不
言而喻君明臣良而移風易俗萬民不令而從天
下之肥也身之肥也其道一而已矣禮運謂聖人
以中國為一人程子謂仁者以萬物為一體即心
君體民之謂也全乎道心斯百體皆安徇乎人心
斯百體皆危必堯舜之君民乃可為道德之心體
與
禮記
近文章砥厲廉隅
編修(臣)張九鎰
(臣)謹按三代以上之儒不甚相遠也彼其克自振
拔而不敢苟且其行者鄙其文之不雅馴而駸駸
然與古為徒患其詣之不端方而介介然勿損其
節蓋素所樹立然矣否則為浮為偽而放焉自恣
將不免君子之棄而小人之歸烏可謂之眞儒也
今夫所謂眞儒者知文章以載道也而為聖賢闡
精微廉隅以檢身也而為古今立名節其實心為
己不大遠乎末俗之行哉末俗之行循名則是責
實則非識者知其學守之兼敗矣其兢為文章亦
嘗博極羣書肆其議論其弊也非失之野即失之
浮詡詡然務為炳炳烺烺飾采色誇聲音而以為
能而於道何其遠也夫良玉雖珍必加雕琢美錦
為質不廢纂組而况文章乎昌黎云養其根而竢
其實加其膏而希其光夫非謂藉以彰身也謂其
沉潛仁義涵泳詩書則根深而膏沃其為文也皆
醇而後肆焉以此為傳道之書經世之言古之所
稱不朽者不在兹耶雖然儒者既苦立言之無本
尤患持身之無術則廉隅其大要矣夫脂韋以自
便鑿枘以求通是自踰其防也踰其防者始則屈
節從人繼且放軼禮法而不可止故欲愼其撡持
非自峻以絶人也以為廉恥之道不存則志行必
乖是非之界不明則名義易壞夫堂之有廉室之
有隅以其等級出入之有限也君子嚴氣正性寧
養嶽嶽懷方之望毋為錄錄因人之行所以直内
方外而無敢自懈其功者其亦如石之砥如金之
礪焉斯已矣不然磽磽者易缺皎皎者易汚以正
直之難合而瓦方以自毁尚得為有道之士乎哉
或者曰淹雅則鮮質峻厲則傷和似非儒者所尚
也而不知非先王之法言不敢道非先王之德行
不敢行彼其自返之學守而無愧者蓋嚴且密矣
迨其後聲華不敢襲而必本於淳粹之原圭角所
弗存而一歸於渾融之境不久且優游漸漬乎聖
域而無忝於三代以上之儒也耶
禮記
財聚則民散財散則民聚
侍講學士(臣)熊暉吉
(臣)謹按財者生於天地而流布於人間人主挾崇
高赫奕之勢非不知縱其欲者之可無不得也以
為專所利而斂怨為德者之必無可幸也竭澤而
漁將必無魚焚林而獵將必無獸故損下益上謂
之損損上益下謂之益損益者聚散之謂也古之
王者九賦九式定為邦經貴義尊仁施厚斂薄其
肫肫然聯億兆而一身也若元首肢體之相為繫
屬也其殷殷然念匹夫匹婦之不獲其所也若慈
母之煦嫗其赤子而惟恐傷之也且夫垂休纘緒
世際清寧眞無前之偉業上治之規模也而聖人
靜推消息每不勝日中之懼焉何者衣食之源生
民之本自昇平久而人數日衆也耕桑無業而資
生無策矣而陰陽愆伏天時不齊山林川澤之生
殖取精多地力亦不能不竭也如以魚鹽薪蒸漆
枲絺紵金鐵竹木一切征𣙜由後溯前代增無減
顧瞻海宇總總林林富者日貧貧者益廹譬諸少
壯之人非不魁然大也而元氣實中索焉即加意
保之猶慮有他也是以聖者惕於朝夕而庸者狃
於豐豫歴觀秦漢以来中世之主亦非盡無才也
而利心一動若有物憑方且鑿空起事攘奪多端
括山海之藏競錐刀之末而怨憤所鬱遂使全盛
之朝一朝瓦解此可為太息已夫利者害之府也
匹夫放利猶共疾焉况人主乎血脉之結濇也潰
必為癰痤焉河流之壅塞也一决而泛溢不救矣
善哉乎司馬光之言也曰天地所生財賦百物不
在民則在官國實則民虛所謂夏潦而秋必旱也
故經制之外何有羨餘公府已藏奚事私蓄生息
者終虞朘削進奉者大抵侵牟夫與其取之以積
而不用也毋寧與之而化為有用也且既不忍聽
其取以飽貪吏之槖也曷若沛然竟多其與以惠
顚連無告之窮也故曰上以厚下安宅故曰本固
邦寧此物此志也夫有天下者莫不欲身尊名顯
中外環拱以綿祚無疆也然而得失相反者何也
一者患於侈一者患於嗇侈則封靡以瘠天下而
主仍瘠嗇則屯膏而天下瘠而主究何能獨肥也
史稱漢文帝躬儉素示敦樸為天下先而賜租減
稅詔旨頻下夫儉素非侈也賜租頻頻非嗇也世
有明德之君寡欲清心恩施廣大固將遂萬物之
生順萬物之情導利上下而益道光焉要以甘言
易入竊懼小人之伺隙者工為蠱媚而君志不覺
遂移故桑孔進而漢業衰延齡相而唐室危非斷
然不惑烏可恃哉聖人知其然故於聚斂之臣賤
之等雞豚牛羊而惡之反過盗賊斯乃塞源之論
所以砭膏肓警鴆毒也
御覽經史講義卷二十四
