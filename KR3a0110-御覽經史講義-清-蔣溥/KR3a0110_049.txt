御覽經史講義卷十二
書經
德無常師主善為師善無常主協于克一
檢討(臣)陳兆崙
蔡沈曰德者善之總稱善者德之實行一者其本
原統會者也德兼衆善不主於善則無以得一本
萬殊之理善原於一不協於一則無以得萬殊一
本之妙謂之克一者能一之謂也博而求之於不
一之善約而會之於至一之理此聖學始終條理
之序與夫子所謂一貫者幾矣
(臣)謹按此篇自咸有一德克享天心以下凡言一
之文六七見而此節乃推本於君心其詞復而不
厭其義引而彌深於以見人臣之忠愛其君如是
其至也蓋君心與氣化相維自古聖帝明王有百
年必世之心即不屑為旦夕苟且之計善者因事
而形故曰主主以言乎舍此而從彼也一者先事
而寓故曰協協以言乎用彼以證此也協于一猶
孟子所謂逢其原也惟有所謂一者為主於内而
後能用天下之善以協之協之之方至變而一不
變審乎此而純王之心見矣何謂一蔡氏以萬殊
一本之一當之似矣顧此特空舉之辭而學者飫
聞之語也臣愚以為一者仁義中正而已矣仁義
中正又統於仁而已矣何以知為仁義中正而又
統於仁也王者求端於天一元之運仁為善長故
知一之不外是耳然而是一也非知之艱行之維
艱亦非行之艱守之維艱何也人有少之所習至
涉世而轉自疑者家之所修至宦逹而不自堅者
此無他故也觀事變而閱情偽忽若向之所明非
今之所便耳而况人君臨御萬方縈懷萬世一日
二日所理者非一事宫府内外所用者非一人事
繁則不皆素定之事人衆則不皆可信之人雖有
慕古之心推誠之德而時務之見起則漸開功利
之門防奸之意多將參用機權之說凡此類者皆
足遷思廻慮奪其所安故曰難也今夫堯舜之道
固所稱惟一者也明德親睦帝堯之仁也而天下
化之克諧蒸乂帝舜之仁也而天下亦化之夫堯
舜之為君亦猶是治天下之事與治天下之人而
已矣洪水猛獸之不為害於世堯舜所不能必於
天也巧言令色之不混迹於朝堯舜所不能必於
人也然而雍動之朝已成勲華之業如昨何者大
體正心術純而終始一也且夫一者至約而可操
亦至危而易奪凡為君者之所難非獨堯舜之所
易也且堯舜之所難即禹臯稷益有不盡知者也
故曰堯兢兢舜業業以堯舜之資行仁義之道宜
其從所欲而不踰矣而且兢兢業業如此者豈不
以搖撼之易而允執之難乎惟伊尹上窺堯舜惟
一之旨而必欲其君之為堯舜故曰協于克一克
者難之之辭謂實有其能而不可誣也誠能如是
則萬姓咸曰大哉王言又曰一哉王心所以明人
心之不可欺而誠之不可掩也而因克綏先王之
禄永底烝民之生所以明其非迂闊而不可行行
之而必可久也此誠致治之良謨保治之至計也
抑(臣)聞仲舒之策曰尊其所聞則高明矣行其所
知則光大矣高明光大不在於他在乎加之意而
已設誠於内而致行之則三王何異哉陸贄亦云
人之所助在乎信信之所立由乎誠循誠於中然
後俾衆無惑存信於己可以教人不欺夫所聞所
知善也而曰誠曰信一也二子之言其庶乎純粹
簡要而可與書言相發明與
書經
德無常師主善為師善無常主協于克一
監察御史(臣)馬燝
(臣)謹按堯之命舜者曰允執其中而已至舜之命
禹則益以三言曰人心惟危道心惟微惟精惟一
誠以心之虛靈知覺則一而雜乎形氣之私者為
人心原乎性命之正者為道心二者則有公私之
不同而其勢不容以並立故必精以察之而使人
心退聽一以守之而使道心常存然後危者安微
者著而修德行道無過不及之差矣此千古傳心
之要而道統治統胥出乎此也然而學之為道也
非博則無以措之於事物非約則無以守之於一
心先之以極博返之於至約其程功有次第而安
勉無殊途伊尹之告其君也既勖之以主善而又
勉之以克一明乎天下之善無窮必當誠諸身而
備諸我天下之理則一又當握其要而會其通其
即精一之微旨而孔門之所謂一以貫之者乎今
夫德者善之總稱善者德之實行而一者則其本
原統會者也本於一而散為萬事事物物各有一
善焉一本之所以為萬殊散為萬而仍歸於一事
事物物同此一善焉此萬殊之所以為一本今使
抱進德之願以求師法乎古人而心無所主不幾
乎欲適千里而不識其途將倀倀乎安所之哉顧
師亦何常之有善即師耳見一善則遷之而弗已
得一善則守之而弗失由一事之善而推之於事
事由一時之善而推之於時時將見衆善畢臻而
德成於己矣而由是由繁以歸之於簡由分而歸
之於合易曰天下殊途而同歸一致而百慮向之
廣搜博採惟恐一善之或遺者今則統有宗而會
有元衆善總歸於一理焉所謂放之則彌六合卷
之則退藏於密也所謂細之不遺名物象數之繁
精之則祗此身心性命之理也至於協于克一而
善何不備德何不成乎總之一實萬分則所以涉
其流者不得不博惟博而後約乃不至於簡陋自
安是萬為一則所以返其源者不得不約惟約而
後博乃不至於汗漫無歸伊尹之學其所以繼虞
廷而深契乎孔子者如此
書經
德無常師主善為師善無常主協于克一
監察御史(臣)沈景瀾
(臣)謹按天地間彌綸磅礴者一善氣之流行也切
而求之存乎人綜而貫之存乎心不涉之於至博
則無以得一本萬殊之理不返之於至約則無以
逹萬殊一本之妙此取人為善之大凡歟蔡沈集
註曰德者善之總稱善者德之實行一者其本原
統會夫一言之合乎道一事之合乎道皆善也惟
恃至虚至靈之心隨所在而取資焉是善無涯而
取善之心與為無涯廣搜博採可無得此遺彼之
失審乎此而神明之内常懸一善以為之鵠譬若
日月孰不照臨萬物森然感而得之裕如耳夫雞
司晨犬警夜雖堯舜之聖猶不能廢苟棄小善而
勿錄則學術治功未有能臻其極者虞廷之明四
目逹四聰好問好察雖芻蕘未之或遺其千古主
善之極則乎夫師之無常蓋由善之無定在也而
善之所在必有定理故主善又貴乎協一聖人之
學必以一為歸宿之地方寸之中純然而不雜融
會而貫通譬之撡權衡以制輕重持規矩以裁方
圓凡有形者皆勿能違以之治一身則律度明而
禔躬淑以之治天下則風俗美而教化成其殽列
者資諸人其粹精者準諸已至賾而無所遺至散
而有所統天下之理萬有不齊聖人之學由博返
約始終條理之序有如是者誠可與帝廷精一執
中數言相表裏也夫
書經
俾萬姓咸曰大哉王言又曰一哉王心克綏先王之
禄永底烝民之生
檢討(臣)鶴年
蔡沈集傳曰人君惟其心之一故其發諸言也大
萬姓見其言之大故能知其心之一感應之理自
然而然天禄安民生厚一德之效騐也
(臣)謹按商書此篇前後皆陳一德而此一節蓋言
德至日新之後所行悉主於善則衆心感通仰政
教之昭宣騐君心之純一而天庥滋至民俗豐寧
皆一德之徵也夫所謂一者何也誠也誠則無妄
誠則不息當夙夜宥密之時左右近御莫能仰覩
其淵微師保疑丞莫能上窺其藴蓄歛此心於兢
業之中即推此心於敷布之際易傳有云言出乎
身加乎民禮記云王言如絲其出如綸王言如綸
其出如綍舉凡渙汗所頒皆有至誠不貳之心載
之以出而禮樂刑政已無不包舉於其中天下之
大萬姓之繁上感下應呼吸相通莫不奉王言之
大而仰見王心之一即所謂彰信兆民信以此懋
昭大德昭以此也且王者又何嘗明揭此心與萬
民共見哉其政令實有禆於國是而匪以干譽其
恩綸實有濟於生民而匪屬具文其為奬勸也實
有以廸善良而著為恒經其為懲誡也實有以維
風俗而可垂永久如日月之運行咸被其光如四
時之順序胥霑其化而王者純一之心自灼然共
見而頌聲作由是玉食萬方梯航遠集先王所守
之天禄安以受矣由是九有敉寧豐年屢慶先王
所授之烝民康以樂矣孰非一德之所致哉然王
心之持此一德者愈勉勉也省察克治無間於功
修休戚恫瘝常切於睿念發號施令則酌定畫一
之條而無所紛更用賢任能則崇信端一之彦而
樹之標準凡屬百爾臣工共承君德之盛以贊襄
郅治之隆上孚天眷下協民心於以膺福禄於萬
年躋斯民於熙皥皆必至之效也夫
書經
汝分猷念以相從各設中于乃心
侍讀(臣)黃孫懋
蔡沈曰分猷者分君之所圖而共圖之分念者分
君之所念而共念之相從相與也中者極至之理
謂各以極至之理存於心也
(臣)謹按中者一心之權衡萬事之標準自古聖帝
明王曰執中曰建中運之神明逹諸政事舍此更
無他道不獨君道然也為臣之道亦然何則臣之
猷即君之猷臣之念即君之念臣特分君之猷念
以為猷念也分君之念以為念無一毫自私自利
之心則此心為不欺其君可以質幽獨分君之猷
以為猷無一毫自私自利之事則此事為不負乎
君可以對大廷自公孤至於百司同心同德虛意
硏求必期於至當不易而後已所謂各設中于乃
心也天下國家未有不就於理者然䆒其不中之
故其弊有四一曰無學二曰無識三曰固執四曰
觀望夫無學無識平日講明涵養之未至固執觀
望則積習之為害居多其固執者意見為主所謂
剛惡也其觀望者祗便身圖不恤國事所謂柔惡
也事之當為不當為各有一定之衡不易之準意
見用事者恣睢之態顯然易見若夫狡詐自私巧
於趨避者當其始持禄養交竊位希寵而已寵位
既固偏黨遂生偏黨既生威福乃作故始而圓熟
巽軟者即其終之堅愎恣肆者也外而閃爍狡獪
者必其内而傾側險忌者也如宋元祐間役法一
事司馬光主差役章惇主雇役蔡京以一人前後
觀望反覆賢如司馬光暴如章惇皆足以欺之小
人誠叵測也獨不思己有何猷己之猷即君之猷
已有何念己之念即君之念而甘為此哉而忍為
此哉(臣)讀書至盤庚三篇見其時巨室世族百官
庶尹狃於便安昩於遠圖致使其君諄諄懇懇丁
寧籲告如此竊思觀望之於固執其弊相等而觀
望之害尤隱伏難知不可不辨之於早防之於微
也盤庚一時誡勉之言足為千古為臣者訓
書經
鞠人謀人之保居叙欽
監察御史(臣)胡寶瑔
(臣)謹按天生烝民樹后王君公承以大夫師長固
欲共體仁愛之心而籌其生養計其安全使億兆
人民無不各得其所也惟天地萬物父母而以鞠
謀之權授之元后元后作民父母而以鞠謀之事
分任於羣有司則叙欽之人可不慎其選歟鞠者
如父母之拊育其子善為養也因民之所利而利
之斯能鞠人者矣謀者如父母之顧復其子善為
計也取民之身家而代為圖之斯能謀人者矣鞠
之謀之思其艱也圖其易也故曰思其艱以圖其
易民乃寧然則民之寧也其保居之謂乎能保居
者真能鞠謀者也必如此之人始叙而用之欽而
禮之則書之所以任賢保民者胥得其道矣夫善
鞠謀者貴於審時酌古今之宜視風土之便明緩
急之數推利弊之源求其實有益於民者而力行
之則因時調劑得人以經理而民生自無不遂太
公望曰春道生萬物榮夏道長萬物成秋道歛萬
物盈冬道藏萬物静聖人配之以為天地經紀故
天下治易曰后以財成天地之道輔相天地之宜
以左右民蓋生長歛藏者天之時而補偏救弊者
人之事欲言保居在於鞠謀欲言鞠謀在於叙欽
賈誼曰君以知賢為明吏以愛民為忠誠使守令
皆能鞠謀則保其民而奠厥居即萬年太平之基
也三代盛王所以叙而用之欽而禮之者為民用
之為民禮之也漢時重吏治循良最盛黃霸卓茂
爵至通侯即書之所謂叙也璽書勉勵增秩賜金
即書之所謂欽也而其道在於久任宣帝云吏數
變易則下不安業民知其將久不可欺罔乃服從
其教化是吏之宜於久任洵前人不易之論也然
則鞠謀保居皆由叙欽之得人苟以此為課吏之
常法利民之良規斯盈寧樂利之休不且駸駸上
理哉
書經
無總于貨寶生生自庸
侍講(臣)介福
蔡沈註曰總聚也庸民功也此則直戒其所不可
為勉其所當為也
式敷民德永肩一心
蔡沈註曰式敬也敬布為民之德永任一心欲其
久而不替也
(臣)謹按天生民而立之君使司牧之而君又難以
獨治也爰立公卿大夫百執事以分猷宣化凡以
為民而已使臣而不能惠鮮懷保躋斯民於安全
之地則亦何取乎有是臣哉然臣之所以不能為
民者大都皆身家之一念中之既惟利之是殉則
其視小民之痌瘝如秦越人之肥瘠雖欲其鞠謀
保居而以恭生生為念也豈可得乎此盤庚三篇
所以諄諄然勉之以生生自庸而必以總貨寶為
戒者良有以也蓋天下之財止有此數不過相流
轉於天地之中惟散之於民則一人之財足以供
一人之用推而至於四海之廣皆家給人足仰有
以事而俯有以育此萬物之所以得其所也若在
上之人務為蓄積則財聚而不散於是閭閻之下
始有饑不得食寒不得衣而民之不遂其生者衆
矣故為政之心莫先於撫字而勵臣之道莫切於
止貪誠使為臣者不以貨寶為心則其於民也必
不至掊民之財以適己之欲雖不見有經天緯地
之才而民自有欣欣向榮之意者惟上不甚有餘
故民亦不甚不足蓋均無貧此理勢之必然也且
所謂無總于貨寶者非特掊克之宜戒而已即瞻
徇之弊餽遺之私乃人情所不能免者而返之公
爾忘私之義則於此尤不可不慎陸䞇有云利於
小必害於大易於始必悔於終賄道一開展轉滋
甚此固揭人臣貪墨之害至深切而著明也昔公
儀休相魯見織帛而出其妻食於舍而茹葵愠而
拔之曰吾已食禄又奪園夫紅女利乎蓋居君子
之位即不宜為庶人之行况不止與民争利而以
掊克為事乎(臣)嘗論之可散而不可聚者財也故
大學平天下一章於悖入悖出之際不啻三致意
焉盤庚商之賢君也以身發財之事可决其必無
而猶慮其臣之或不然也故於遷殷之始即以是
戒之其即周官六計以廉為本之意乎至所謂永
肩一心者則又恐其勉強於一時或不能不改撡
於異日故以始終如一期之庶幾民德敷而民生
遂然則盤庚之所以誥誡其臣者誠萬世臣道之
極也夫
書經
若金用汝作礪若濟巨川用汝作舟楫若歲大旱用
汝作霖雨啟乃心沃朕心
侍講學士(臣)熊暉吉
(臣)謹按元首之尊運以手足明堂之構承以棟樑
天子置公卿輔弼大臣夫固將有所用之也而大
臣之效用於君與夫君之所以用大臣蓋交相待
矣夫師保之隆非一職之選也調燮之能非簿書
之治也自夫主德之醇疵社稷之至計天下生民
之利害皆於一身畢萃假而曰非我責也將修常
習故如仲長統所稱漢世三公僅以清慤勤慎自
名而緩急曷頼焉若夫人主之用大臣殷殷託寄
更非徒備位之云也苟以為能則用之而己以為
不能則舍之而已用舍固無成心也然而國家安
可一日無大臣也一姓之中必有宗老一介之士
必有密友託之也重則遇之也不輕若乃號之為
鈞衡實縻之以虛位當此之時大臣浮沉遜避離
事自全而腹心耳目遂不得不别有所屬於是左
右之人投間抵隙藉以隂售其私馴至離朱眯目
貿易黑白而人主之心益茫茫乎無所恃矣中庸
謂敬大臣則不眩良有以也高宗之相傅說也擇
之未用之先信之既用之後惓惓然以作礪作舟
楫作霖雨期之天下後世卒不謂高宗之果於用
說而傅說欽承祇若亦洵不負王之所用也乃其
言啟乃心沃朕心何也則又以究納誨輔德之實
也易曰上下交而志同君與臣之相得也惟心與
心之相契也夫忠誠不積則獻替徒虛獻替㒺聞
則忠誠曷效古大臣之愛君憂國也自乎天性焉
真如火之必熱水之必寒也故其端亮貞純無所
矯飾光明洞逹無所回隐知之無不言言之無不
盡務使優游漸漬舉君心怡然渙然而動於不自
知感於不容己夫是之謂沃心沃心者格心也孟
子曰人不足適政不足間惟大人能格君心亦謂
先其根本後其節目其潛移默化之機神速焉耳
非必繩愆糾繆之果可盡廢也而苟隨時俯仰順
旨雷同以妄託大人不足適間之意則夫張禹孔
光幾疑深靜得體而唐虞之朝禹臯陳謨動色相
戒不反覺多事耶是故將順不乏匡救吁咈多於
都俞大臣以道事君固當以傅說為法而如高宗
者求言若渴亦真懸鞀設鐸之盛軌也哉大抵君
人命相才而忠直者上也而舟楫霖雨之才每間
世而一遇獨啟沃之道隨人所得自致焉(臣)愚以
為將求舟楫霖雨之才亦必於啟沃見之蓋未有
阿䛕取容尚可與建立功業亦未有法家拂士不
足以尊主庇民此又帝王鑒别賢否斟酌用舍之
權衡所歴歴不爽者也
書經
若金用汝作礪若濟巨川用汝作舟楫若歲大旱用
汝作霖雨啓乃心沃朕心
監察御史(臣)陳高翔
王氏安石曰作礪使成器舟楫使濟難霖雨使澤
民
蔡氏沈曰高宗託物以喻望說納誨之切雖若一
意然一節深一節也
(臣)謹按若金用汝作礪喻修身也金之為質純粹
以精故周易以象乾道之剛衛風以比武公之德
然必淬而磨之斯渣滓消而光輝著矣人性皆善
亦純粹以精者也物蔽氣拘而後漸失其本故欲
修身者必加以克治之功然所以克而治之者不
能無藉於匡救贊襄之益如仲山甫之補衮汲黯
之拾遺魏徵之諫諍皆所以弼成主德而建皇極
作礪之謂也若濟巨川用汝作舟楫喻任事也大
廷敷政治忽所關取譬巨川明其為遺大投艱也
舟楫之任載猶臣僚之任事故巨川至廣必舟楫
堅牢斯濟之而不難政務至繁必臣僚舉職斯理
之而無曠苟非輔弼疑丞之選輸誠竭智各殫其
翼為明聽之才如同舟者之共濟則有弛而不張
之處而庶績不能以咸熙矣詩所謂靖共爾位羅
從彦所謂愛君如愛父愛國如愛家吕祖謙所謂
處官事如家事皆所以仔肩國是而濟時務作舟
楫之謂也若歲大旱用汝作霖雨喻澤民也民之
戴君也如戴天其望君也如望歲然天澤之布必
雲雷為之效靈而後萬物有咸享之象易曰雷雨
作而百果草木皆甲拆是也君澤之布必臣僚為
之承流而後萬民有均沾之慶詩曰芃芃黍苖隂
雨膏之四國有王郇伯勞之是也若有司懷出納
之吝羣吏有中飽之虞則無異於屯之屯膏小畜
之密雲不雨矣安得使含生之類無不飲和食德
以遊於聖人之宇哉易稱自上下下其道大光書
稱安民則惠黎民懷之皆所以誕敷闓澤而固邦
本作霖雨之謂也高宗設此三喻以命傅說其於
天德王道燦然備矣更即其意而推廣之則知凡
為人臣之道必以責難為心以陳善閉邪為事庶
有合於作礪之說若承順意旨以為恭稱頌德美
以為敬斯與作礪之意異矣必當官以瘝曠為憂
食禄以尸素為媿庶有合於舟楫之說若志在偷
安而常存局外之視以與衆浮沉巧於規避而常
持兩可之議以與時俯仰斯與作舟楫之意異矣
必仰體君心而一物失所以為憂奉揚德意而一
夫不獲以為恥庶有合於霖雨之說若不明於本
末之内外而挾畛域之見以稽沛澤之汪洋不辨
乎義利之後先而假節嗇之名以阻鴻波之浩蕩
斯與作霖雨之意異矣
書經
惟暨乃僚㒺不同心以匡乃辟
監察御史(臣)彭肇洙
(臣)謹按人臣立朝正君德莫先於一臣心臣心不
一君德不可得而正故兼聽並觀虛一心以納羣
下者人君之度也端已率屬集衆心以事一君者
大臣之責也何者朝廷之上自卿尹以逮於百職
事位益卑去君益遠非若大臣左右天子一言一
動可隨時規正己也而政治或有未當君心或有
未純小臣縱有感激奮發之私恒苦於勢隔而莫
由上逹惟恃大臣開誠布公俾人人得以自靖而
後衮職之闕乃可得而補伊訓曰臣下不匡其刑
墨春秋傳曰同官為僚匡君者臣子之職而同心
則大臣暨乃僚以共成弼諧之休者也然而古來
為大臣者或天資深刻惟恐後來驟進往往借君
無過舉之說預杜羣寮靖獻之口而專權固寵者
則又樹黨營私或陽博接引之名而隂以行其朋
比之術同心固難同心而匡乃辟尤難雖然人臣
之所事者君耳君父之念重猜忌之見必消忠愛
之情深異同之迹自化禹臯聖人也君明臣良其
相與儆戒之詞猶曰同寅協恭和衷哉又曰不自
滿假惟汝賢蓋兢兢乎惟恐嘉言之攸伏也周召
夾輔王室下至虎賁侍御之士亦得旦夕承弼厥
辟故其詩曰濟濟辟王左右趨之又曰無怨無惡
率由羣匹是以朝臣協於下君德昭於上也且夫
小臣之不得與大臣同者禄耳秩耳至其愛君許
國靖共匪懈之心非有間也公孤無進逼之嫌則
嘉謨日至於當宁執政宏開濟之誼則讜論不缺
於黻庭言苟切於君身即論議失當亦必委曲以
原其隐事若關乎國計縱意氣過激尤當推奬以
盡其才况大臣不忘啟沃小臣復得因事效忠彌
縫其闕而救正其失一堂之上濟濟相師庶尹允
諧何患君不若堯舜治不若唐虞哉要非大臣奉
公體國端一己以為僚屬倡不至此由是言之君
雖明聖尚必藉規諫之勤臣非協恭無以盡弼直
之義不然高宗聖君也傅說賢相也猶以同心匡
辟為命則可知大臣公忠之難而人君之納誨誠
不可以或緩矣若夫借黨援為聲氣引宵小為腹
心禍首及於正人而害且貽於家國此人臣朋黨
之弊為人君者不可不知也
書經
說復于王曰惟木從繩則正后從諫則聖后克聖臣
不命其承疇敢不祗若王之休命
監察御史(臣)徐以升
漢書文帝本紀詔曰古之治天下朝有進善之旌
誹謗之木所以通治道而來諫者也今法有誹謗
訞言之罪是使衆臣不敢盡情而上無由聞過失
也將何以來遠方之賢良其除之
蔡沈曰木從繩喻后從諫明諫之决不可不受也
然高宗當求受言於己不必責進言於臣君果從
諫臣雖不命猶且承之况命之如此誰敢不敬順
其美命乎
(臣)謹按傅說之言見人君不可不受諫也天下雖
有本直之木然斷無不假繩墨而正者古來雖有
睿智之君然斷無不受諫戒而聖者聖之名人君
所甚慕苟非口無過言身無過行亦未易副其名
也而究其實則以從諫當之蓋天下惟聖人大公
無我舍己從人觀其真能從諫則知其有聖人之
德矣故下文不復云從諫而曰后克聖者以見從
諫之即為聖也至于三代以後惟漢文帝實能求
諫止輦受疏開言路者至矣乃復下詔除誹謗訞
言之罪欲使臣下盡情主上聞過求諫之切如此
則情豈有不盡而過豈有不聞哉下無匿情上無
過舉治道寧有不日盛哉盖求諫之道必先去其
所畏有所顧忌則雖賢者或不敢以盡言無所誅
責則雖中材亦皆可以激發故除誹謗訞言之罪
乃求諫第一要着此文帝所以為三代後守文令
主也然(臣)愚以為凡人臣之進言不必論其言之
當否宜先辨其心之公私夫無所為而為者謂之
天理有所為而為者謂之人欲古今之進言其出
於天良之本然者固有其人而或汲汲於功名或
戚戚於富貴希冀一言之合以邀人主不次之用
者亦復不少然或遇不克納諫之主而能言人之
所不敢言或具先幾之見而能言人之所不及言
或審治亂之要而適當乎時與勢之不可不言雖
其舉念之初未必無所為然所言者非係君身即
關國是人主亦未嘗不收進言之益乃若明知大
度之主不加譴責或逞其一偏之見矯飾以為言
或竊取已往之陳事紛更以為言或影響其事張
皇其說傅會以為言沽直名而希榮遇其心術已
不可問更何論其言之當否哉唐太宗神采英毅
羣臣進見舉止失措太宗知之每奏事輙假以顔
色冀聞其過此亦求諫之盛心也然觀其怒魏徵
之直而有會須殺此田舍翁之語則知其猶有不
能自克之意潛伏於隱微幽獨而非誠能樂受者
矣竊以為人臣愛君無過於諫而古來因諫獲罪
者不少此豈盡為君者惡聞逆耳之談以規為瑱
哉毋亦有愛君之心而所以為諫之法有未善也
天下後世徒加主以咈諫之名而不知臣已分其
過矣若夫明知其說之過也而姑容之明知其中
之詐也而姑恕之明知其事之難行也而姑酌之
不使杜進言之口惟欲作敢言之氣如天地之無
不容如江海之無不納是即古帝王好問好察聞
善則拜之盛心非僅商高漢文之可同年而語也
抑(臣)更有進者臣之事君猶子之事父父母有過
人子幾諫起敬起孝居常則視於無形聽於無聲
惟臣之事君亦然折檻牽裾不過諫法之一端聖
人之教在不欺不數所貴以忠愛孚以誠敬格謀
猷之入告使細旃廣厦默喻潛移從善如轉圜而
視聽形聲之胥冺甚且因一言而定大疑决大患
天下百世賴之雖秉國鈞者不是過也斯為無忝
言職者矣故宋臣歐陽修曰諫官雖卑與宰相等
其言良有以哉
書經
后從諫則聖
檢討(臣)李金臺
(臣)謹按傅說之告君曰惟木從繩則正后從諫則
聖夫以高宗恭默思道之主審象旁求之殷舟楫
鹽梅之喻其求諫之心亦已至矣而說以是為言
者盖有見於作聖之難也抑有見於非作聖之難
而從諫之難也粤考自昔人主有始而從諫如流
繼而十漸不終者唐之太宗是也有明知其善優
柔不斷者漢之元帝是也有剛愎自用雖有善而
不納者唐之德宗是也有惡其言之戅直而漸疎
斥不用者漢武之於汲黯明皇之於九齡是也有
堅信一人不采衆說以至成法紛更者宋之神宗
是也有臣下立言之體不善人主遂厭其激聒一
切章奏留中不報者明之神宗是也從諫之難得
固如此哉善夫舜之責禹曰予違汝弼汝無面從
退有後言求言之心何其切也益之告舜曰儆戒
無虞㒺失法度舜决無是事而益言及此何其思
深而慮遠也以大舜為法以漢唐諸君為戒則作
聖不難矣且夫殷商之時王畿不過千里風俗猶
存渾厚似其時之治平猶易而傅說已殷殷勸戒
如此後世疆宇日拓中外一家則腹裏邊外之情
形海疆㳂河之事勢數倍於昔時又且一命之士
授自銓部一尺之土守以王官則内外文武臣僚
又數倍於昔時四方水旱疾疫之災仰給於天府
官俸役食兵餉之費仰給於司農則會計出入之
煩又數倍於昔時加以一歲之斷獄動盈千百一
事之輾轉輙經數年則裁决辦理之難又數倍於
昔時人主雖宵衣旰食日不暇給竊恐四目之明
猶有遺照四聰之逹猶有遺聞則廣開言路集思
益以禆高深當有較高宗之旁求啟沃而更加勤
者矣抑猶有進焉者蔡襄之言曰任諫非難用諫
為難知無不言言無不盡者臣之分也諫無不聽
聽無不行者君之明也羣臣中有緘默保位間或
摭拾浮辭瑣屑卑陋凟聖聽以塞責者此其人原
無心於國家雖罷斥之不為過若有關治體而意
見稍殊議論不一者人主惟有兼容並納執兩用
中擇其言之尤善者而見之於實事務使有裨於
國計有益於民生可傳於天下後世則用諫之利
溥及無疆矣至於作聖之根原則又在深宫密勿
人臣章奏不及之地庶有合於古人不聞亦式不
諫亦入之道也
書經
惟天聰明惟聖時憲惟臣欽若惟民從乂
右庶子(臣)陳浩
孔安國曰聖王法天以立教於下無不聞見除其
所惡納之於善其所施為未嘗不法天也
吕祖謙曰高宗已造明哲之地若火然泉逹故傅
說欲擴充高宗之明哲必憲天之聰明而後已也
蔡沈曰天之聰明無所不聞無所不見無他公而
已矣人君法天之聰明一出於公則臣敬順而民
亦從治矣
(臣)謹按人君繼天出治所以率乎臣而安乎民者
必以奉若天道為先天聰明而聖憲之則天人合
而王道備也聖憲天而臣民訓行之則上下交而
治功成也孔安國以立教之除惡納善為法天吕
祖謙以為擴充高宗之明哲必至於法天之聰明
而後已俱於經義有所發明蔡沈於無不聞見推
出公字以為上天聰明之實其說益精義蘊幾無
餘矣臣愚以為惟主之以敬而本乎誠然後能聰
明一出於至公而憲乎天也今夫天高高在上未
嘗視也而無不見未嘗聽也而無不聞斯為天之
聰明也而非天之所以為天中庸曰維天之命於
穆不已蓋曰天之所以為天也又曰上天之載無
聲無臭至矣天惟以於穆不已者運於無聲無臭
之表故無所視而無不見無所聽而無不聞人君
法天行之健以自強不息雖不覩不聞而戒慎恐
懼之心無或弛雖出王游衍而曰明曰旦之念無
少渝則誠敬積而視聽之際自無偏私矣憲天之
聰明端在是哉不然而墮聰黜明者異學之杳冥
恍惚既非正道所尚而伺察以為明偏聽以為聰
者成見一入於心而公理頓失又豈能憲天以盡
聰明之用乎臣故曰憲天之聰明在視聽之出於
至公而視聽之所以能公者惟在一之於誠敬也
至於為臣與民者共戴一君即共戴一天雖其分
相懸而誠敬之理初未嘗或異使不仰體吾君憲
天之心而各以誠敬自效則廟堂無協恭篤棐之
實心而臣職忝草野昩遵道遵路之大義而民俗
偷所謂欽若而從乂者果安在乎唐虞三代之治
所以庶績咸熙百昌時若和氣協而嘉祥畢至者
惟此誠敬之心貫徹流通上感而下應之以蒸為
治象也故堂廉一德而後泰交成海宇同風而後
至治洽夫是之謂欽若夫是之謂從乂夫是之謂
憲天之效而非一切近功小補之可託哉
書經
惟天聰明惟聖時憲惟臣欽若惟民從乂
給事中(臣)陳履平
蔡沈曰天之聰明無所不聞無所不見無他公而
已矣人君法天之聰明一出於公則臣敬順而民
亦從治矣
(臣)謹按虞書曰天聰明自我民聰明周書曰亶聰
明作元后元后作民父母是聰明者出治之原而
憲天則又聰明之本也歴觀古才智之主綜核庶
政耳目有時而蔽見聞有時而窮非聰明之不可
用也而用之不出於至公則偏倚生而耳目窒矣
惟天之聰明冲漠無朕而籲呼者㒺不聞照臨者
無不察栽培傾覆各因其自然而無不得其當無
他公而已矣人君繼天出治處億兆之上握化理
之樞臣也天敕之民也天佑之聰明也天亶之烏
可不體天心以建極奉天道以宣猷而一出於至
公無我之治哉殷高宗以睿知之質繼賢聖之烈
而傅說首告以憲天之學大哉言乎萬世人君聰
明之用不易此矣抑(臣)更有進者惟公生明是公
為聰明所自出非用其聰明以求合於公也耳目
之涉歴有限天下之事理無窮以有限之耳目應
無窮之事理欲其泛應而曲當也難矣故天以無
私成化而一誠感乎萬類王者以大公馭世而萬
理融於一心然其所以致此者必先之以主敬繼
之以窮理慎獨以審其幾克己以去其私而後心
與道合道與天合此遜志時敏之學所以繼憲天
而敷陳也歟
書經
惟天聰明惟聖時憲惟臣欽若惟民從乂
監察御史(臣)朱續經
陳櫟曰憲天聰明則君與天一臣民之心均此天
理自有不容違者
林之竒曰天之聰明即民之聰明君能公其心以
憲天而率其臣以欽若則自合乎民之心矣民之
從乂盖得天下之所同然非勉強而從之也
姚舜牧曰聖人與天為一要與天為一必時時遵
奉為成憲而後可又曰聖人不徇己之耳目以天
下之耳目為耳目則至聰至明與天合德矣
(臣)謹按惟天生民有欲欲者聰明之蔽也民蔽於
欲不克自乂矣惟天生聰明時乂故曰惟天下至
聖聰明睿知足以有臨也雖然君與民不相及也
行君之令而致之民厥有臣焉故書稱汝明汝聽
也要其所謂汝明汝聽者亦祗分一人之聰明以
逹之天下而止則是聰明者聖所獨也聖者臣所
法也民可使由不可使知者也而聖人顧不自有
其聰明何也天所賦者命也人所受者性也性命
之理自天而之人萬物之一源非有我之所得私
也臯陶謨曰天聰明自我民聰明泰誓曰天視自
我民視天聽自我民聽民者可明而不可愚也人
君之視聽得天下所同然則天且弗違矣而况承
流於下者乎出一己之私智則人各有心矣安問
監觀在上者乎是故塞聰蔽明而具曰予聖常人
所以被聰明之累也兼聽並觀而與天合德聖人
所以極聰明之用也然謂聖人舍一心而外求之
則又不可聖人天聰明之盡者耳以己之聰明不
失知天之聰明有在以其所見察乎衆人所不及
見而實為天下所共見以其所聞通乎衆人所不
及聞而實為天下所共聞百官之治治以此萬民
之察察以此此所謂天與人一以貫之者也顧傅
說言奉天而必曰時憲者何也天命流行帝則必
察無物不有無時不然純亦不已之聖人耳目之
用與天為一自強不息之君子視聽所屬以天為
準故郊壇對越者事天之禮也屋漏修省者敬天
之誠也而視遠惟明聽德惟聰者憲天之實也念
念而察之事事而體之日日而新之天監常凛帝
謂時通豈復有逸豫介於其間哉天子無逸豫而
臣有敢為逸豫者乎君臣皆無逸豫而民有不並
化於無逸豫者乎天以民為心君以天為心臣以
君為心民以君與臣之順天者為心事有必至理
有固然也此奉天治民之要道也與
書經
惟天聰明惟聖時憲惟臣欽若惟民從乂
監察御史(臣)黃登賢
(臣)謹按自古聖王恭己垂裳而廟堂之上四海之
遙靡不景德向風從欲以治非有竒智異術也其
所存者天之心所行者天之事而已天者何理也
理大公而無私記有之奉三無私以勞天下蓋言
王者能奉天之無私也故曰高明配天又曰浩浩
其天而憲天之說特見於傅說之告高宗其奉三
無私之義歟今夫天非有政教號令之施也維天
之命於穆不已上天之載無聲無臭然人有善天
必佑之人有惡天必棄之天之聰明何其無不聞
無不照如是哉其無不聞無不照者惟無私也聖
人以其無私聽者法天之聰則亦無不聞矣以其
無私視者法天之明則亦無不照矣以無所不聞
之聰聽天下以無所不照之明視天下而天下之
臣民猶有不恪共以奉職鼓舞而向化者乎君與
天一德則臣與民一心其效有旋至立應者抑(臣)
又按宋臣吕祖謙之說謂高宗已造明哲之地傅
說欲擴而充之必憲天之聰明而後已盖有明哲
之資者已裕作聖之基而進以法天之學則莊敬
日強純一不已俾庶明勵翼悉凛王章萬姓諴和
胥歸王路而後憲天之道無餘藴焉此即傅說所
以盡納誨之職而吕祖謙發之其所以資君德者
誠匪細也夫
書經
惟天聰明惟聖時憲
編修(臣)孫人龍
孔安國曰聖王法天以立教於下無不聞見除其
所惡納之於善其所施為未嘗不法天也
(臣)謹按傅說既言聖王奉若天道而此申以憲天
之聰明者蓋以天高高在上雖若無所聽而實無
所不聞雖若無所視而實無所不見惟聖王法天
之聰明以治其臣民乃所以為奉若天道也詩稱
上天之載無聲無臭而其實一元資始品物流形
凡主宰乎羣蒙之上者初不待於呼籲而聲情畢
達昭然帝謂之可通燭照乎羣生之上者初無事
於表著而幽隱畢彰灼然帝鑒之有赫此無他維
天之命於穆不已故易簡而理得正大而情見誠
通復於一原神絪縕於萬化皆由陰隲之至公而
宇宙咸渾涵於聰明中也若夫聖王法天行健而
自強不息孔安國以立教於下除其所惡納之於
善闡發時憲之義良以天生民而立之君興化致
治莫不欲其同歸於善故惟宸衷端虛靈之宰斯
聲入能通而一心所融貫者常超乎萬彙之先是
所以憲天之聰也睿慮澄昭灼之本斯物來能照
而一心所洞徹者常周乎萬里之外是所以憲天
之明也由是奉若天道而乾符克協泰運彌昌庶
績咸熙品彙時若臣必欽若民亦從乂咸仰繼天
立極之聖人而成萬世太平之郅治矣
書經
惟天聰明惟聖時憲
監察御史(臣)鹿邁祖
蔡沈曰天之聰明無所不聞無所不見無他公而
已矣人君法天之聰明一出於公則臣敬順而民
亦從治矣
(臣)謹按萬物之所共戴者惟天兆民之所共尊者
惟聖天即理聖即天也體天之德行天之道然後
三極以立而上下同流惟天鑒觀有赫至聰至明
其所以無不見聞者無私故也無私則無所蔽而
物無遁情故曰天無私覆地無私載日月無私照
聖人繼天出治凡惇庸命討皆出於天而寄於君
者天臨之君主之臣行之與庶民共之幾微疑似
之間稍涉於偏即開天下以畸重畸輕之漸而與
天心有間焉易曰寂然不動感而遂通天下之故
詩曰不顯亦臨無射亦保惟此心惺惺終日乾乾
俾存諸中者淡然無欲以養其清明之體澄然有
主以善其權度之宜使聰明之用内不蔽於己外
不蔽於人邇不遺而遠不禦斯與天合德而王道
於以四達而不悖蓋太虛無為而萬物各止其所
者天之所以為天也明睿所照而羣生共獻其誠
者聖之所以為聖也是故飽煖安佚猶畢雨箕風
之各有其好禮樂兵刑猶春夏秋冬之各一其時
而明通公溥稱物平施以照臨萬方者直如太和
元氣之流行於四時百物中也且夫憲天者當以
天之心為心然而天之心寄於民天之聰明初未
嘗以目視而耳聽也天聰明自我民聰明天以萬
方之民命付之君民心即天心也民之心至私合
天下之私而公出焉民之心至愚合天下之愚而
明生焉闢四門明四目達四聰天下之聰明莫大
乎是昔洪範次敬用之疇曰視曰明聽曰聰又曰
思曰睿睿作聖蓋思者聰明之本作聖之原而必
統之以敬一敬而天人之理一以貫之矣
書經
惟聖時憲
編修(臣)王檢
(臣)謹按書之言聖治也典曰天叙禮曰天秩章服
曰天命刑用曰天討凡其政教之所被無一不推
本於天焉非但以建極綏猷致其欽崇之詞也亶
聰明作元后聖天子本天錫之姿以臨天下而又
必以其睿智之德兢兢焉奉若而不違則凡其耳
目之所及無非帝命之鑒觀而以人道治之實以
天道治之矣今夫天道之成化無心也其視聽之
所寄非有形聲之可求也然而日鑒在兹無形也
而有形者莫能遁處高聽卑無聲也而有聲者皆
可通則天道之照臨是即君道之極則也故說命
曰惟天聰明而繼之曰惟聖時憲夫聖人者本天
道以治天下者也書曰敕天之命惟時惟幾言其
敬天之誠無一時一事之少間也敬之至斯憲之
精矣詩曰夙夜基命宥密言其夙夜積德以承天
命者至深至密是宸衷之淵微念念皆與天心相
契也憲之者内惕其欽承外隆其昭事顯以致上
律之功隱以盡崇效之實凛凛乎旦明乾惕之懷
一私不雜而萬象咸周所謂清明在躬志氣如神
也天下雖大萬物雖衆以一心運焉而可以一日
而數周矣書曰光被四表格于上下惟時憲之聖
人能之是以一代之禮樂典章人仰聖人之制作
而實皆天文之炳煥也一代之慶賞刑威人仰聖
人之舉錯而實皆天道之昭垂也天以高則明聖
以公則溥極斯世情偽之故萬有不齊而聽以天
聰視以天明則凡處於覆幬之中者固無不仰被
其升聞之化而寧有情暌勢隔阻於照臨者乎易
曰大人者與天地合其德夫惟憲之斯能合之也
孔子曰奉三無私以勞天下奉天者憲天者也陳
氏櫟曰憲天聰明則君與天一而漢儒董仲舒亦
謂聖人法天而立道然則聖人之至德固即天道
之至教也夫
書經
慮善以動動惟厥時
編修(臣)秦勇均
蔡沈曰善當乎理也時時措之宜也慮固欲其當
乎理然動非其時猶無益也聖人酬酢斯世亦其
時而已
(臣)謹按傅說告商王以憲天聰明此則憲天之見
於處事者也天則之當然無過不及者為善天道
之自然流行不滯者為時立其極於至静之中而
鼓其機於羣動之際此其故可仰觀於天而得之
今夫天健行不息其動也直四時行焉百物生焉
隂陽寒暑各得其平屈伸往來莫窺其迹舉天下
之物而各正性命保合太和則惟其粹然至善而
適當其時也然天無思也無為也無所為慮也天
道無心而成化聖人有心而無為故憲天之主不
能不藉於慮慮乃可以擇善慮乃可以審時而制
動之本一以貫之矣蓋人君之動四海之休戚關
焉千載之得失繫焉使不熟思其是非詳審其利
弊則制事無本動何以臧惟以善為的而運四海
於一心計千載於一日即一言一行之微亦必圖
度而後出之端居穆清神明默運堯本文思為光
被舜由執兩以用中即至疇咨清問亦惟欲求其
百慮而一致以得至善之會歸而使天下之動貞
於一而已夫動而克善則動得其正似可動而世
為天下道矣而尤必合之於時者何也同一善也
或宜於古而不宜於今或適於彼而不適於此先
時而行則有輕躁之弊後時而𤼵則有遲滯之愆
故必準之以時則秩然而得其序藹然而適其宜
神而明之化而裁之範圍天地而不過而所謂善
者乃至精至粹不偏不倚而成其為大中之道矣
周子通書慎動篇曰動而正曰道用而和曰德動
而正即善之謂也用而和即時之謂也何以慎動
亦慎之以慮而已周子之言不與傅說之意相發
明也哉雖然慮徵於動而慮之本原不在於動也
大學言靜而後能安安而後能慮必先主靜以立
人極舉萬事萬物之理皆探本於幾微握樞於宥
密至靜之中萬理悠然其來會至臨事之際不過
再為審量稱物平施而自得其理若靜而未動無
以裕其本原而徒慮之於動則其慮也非粗浮而
不相入即紛擾而無所歸又何能得其善而協其
時也哉易曰寂然不動感而遂通天下之故誠於
靜斯神於動而天下之理胥渾化於何思何慮之
天斯則聖學之極功人君憲天而出治至此乃為
天人合一之道矣
書經
慮善以動動惟厥時
編修(臣)陸嘉穎
蔡沈曰善當乎理也時時措之宜也慮固欲其當
乎理然動非其時猶無益也
(臣)謹按聖人之道與天合德天者理而已自理之
著於事者言之則曰善人君宰制萬幾由修身以
至平天下莫不各有事理當然之極大學所謂至
善也故静與天遊動與天適其靜也彙衆善於一
心如明鏡止水粹然中涵迨由寂之感天人消長
於是乎判政治得失於是乎分一或不慎鮮不有
毫釐千里之謬者洪範云思曰睿睿作聖蓋思能
通微慮能得止惟深故通天下之志惟幾乃成天
下之務動之所係遠且大慮之為用重以周要皆
行乎其所不得不行而非一己之所得與易損益
二卦皆曰與時偕行艮卦曰動静不失其時其道
光明時之義大矣哉竊嘗觀上古帝王創制顯庸
財成輔相以左右民盡美盡善動㒺不臧或數聖
人之事先後作述易地皆然或一聖人之事次第
敷施有條不紊或寬厚以養和平之福或嚴肅以
振玩愒之風無意必固我之私化剛柔競絿之迹
政無不舉令無不行惟其能相時而動也若夫急
功好名而不切於時務優柔寡斷而不中乎機宜
先時者躁後時者濡過不及之弊其失均矣堯舜
之學曰執中曰用中中無定體隨時而在傅說所
言實祖於此要其所謂時者不外於法天而已天
不言而歲功成日月相推寒暑迭運一動機也法
天者秉剛健文明之德必應天時行乃為大亨是
以因時制宜不執成見不循往轍人或見仁見知
各得其一隅而聖人則如太和元氣流行於春夏
秋冬而各協其候所以百慮一致動而無動也是
必窮理格物以探其原集思廣益以精其辨清心
寡欲以養其明雷厲風行以致其决而後先天弗
違後天奉若聖人之德一天之德也故曰天地無
心而成化聖人有心而無為
書經
慮善以動動惟厥時
監察御史(臣)孫宗溥
(臣)謹按人君經綸百為宰制萬有必先致謹於隱
微幽獨之間而衡量乎措正施行之地使天下之
物無以擾吾心而吾心之幾審矣吾心之幾有以
應天下而天下之理得矣統寂感存發之交而悉
化其紛紜膠固之迹所由因心作則而各當其可
也今夫吉凶悔吝生乎動動者事幾所由見端而
不可忽焉者也顧動之之先則為慮動之或當或
否由於慮之有善有惡故欲慎持乎動者尤當審
察乎慮夫善之涵於不慮之先者性命之精寂然
而不動也善之形於方慮之頃者事物之理感而
遂通也然必有省察之方以審乎善之幾有克治
之力以堅乎善之志因一念之甚微而善有擴充
之量因一時之偶觸而善有日新之功夫如是可
以推行盡利而動㒺不臧矣乎然所貴乎時措咸
宜者何也蓋善無定體隨時而在方其慮也意念
乍萌與物未接故只見為善而時之妙理未呈及
其動也經緯互形與心為準惟能協乎時而善之
化裁始見苟徒執乎所慮之善而不克變通於其
間則施之或失其當而逕行直遂反有實意而莫
達者矣用之或非其宜而拘文牽義即有成憲而
難遵者矣古今來好治之君其立心行政非不事
事求合乎理然或時異勢殊功效懸絶化未下䆒
變故滋生此以見徒善之不足以為政而時之為
義大矣哉且夫善之外非别有所謂時也從來驩
虞小補之治每假時宜之說以文其目前苟且之
施卒之化不本乎因心治難臻於上理此舍善以
言時而失厥本矣夫時亦從善見耳特以善如裘
葛之良時如寒暑之候時非裘葛雖善何施故必
有因勢利導之方而後見神明默成之妙此帝王
經權悉協體立用行以制心之學裕治世之模而
非後世違道以干民譽因循以便身圖者所得藉
為口實也夫傅說之進告於王曰惟天聰明惟聖
時憲天道惟時是以萬物雜然各得其職而不亂
其光為日月其運為隂陽其威為雷霆其澤為雨
露皆生於時者也使人君舉措設施昩於機宜干
時而動即不得謂聰明矣故時者正王者憲天之
學所以率作臣下丕冐羣生者胥此道也烏可以
忽乎哉
書經
惟事事乃其有備有備無患
編修(臣)孫宗溥
(臣)謹按自古聖君主治於上賢臣輔治於下各有
其當為之事而無敢稍自暇逸故兢兢業業一日
二日萬幾事其君之事百工惟時而思日孜孜思
日贊贊事其臣之事君臣交相為理於以亮天工
凝庶績而思患預防之意亦未嘗不寓於此焉益
之戒舜曰儆戒無虞而傅說之告高宗亦曰惟事
事乃其有備有備無患夫患伏於未形而備則豫
於平日有備歸於事事則所謂有備者非防變於
事外而别有經營也亦祗事其所事凡政令之所
必修職業之所當盡善始慮終慎乃憲省乃成而
已而備即於是儲而患即於是弭先儒張氏曰修
車馬備器械事乎兵事則兵有其備故外務不能
為之憂簡稼器修稼政事乎農事則農有其備故
水旱不能為之害此其大較也夫兵可百年不用
而不可一日不備大司馬之法中春教振旅中夏
教茇舍中秋教治兵中冬教大閱整飭其車旗戎
馬器械熟習其坐作進退疾徐所以修軍實而壯
武威非曰萬姓敉寧四夷賓服可忘戰備也若夫
食乃民之天物土宜頒穀種以教稼穡勤樹藝自
司徒而下迄於田畯皆各事其事既無曠土亦無
惰民三年耕則有一年之蓄九年耕則有三年之
蓄而又有十二荒政以聚萬民遺人委積以待施
惠卒遇旱澇之災而民不凍饑邑無流亡蓄積多
而備先具也此就兵農二事言之而有備無患之
意可以類推矣(臣)又按林氏之竒曰此又戒之以
預備於不慮治不忘亂安不忘危之事夫居安思
危在治思亂是固朝乾夕惕之至意持盈保泰之
良謨百王莫易者也昔周公之輔成王也作詩曰
迨天之未隂雨徹彼桑土綢繆牖戶夫以成王之
賢周公之聖君臣一德以成郅隆之治豈猶慮見
侮於下民而必綢繆於未雨耶誠欲吾君知王業
之艱難而制治於未亂保邦於未危必有備乃可
無患與傅說之告高宗同一意耳是故思艱圖治
者宵衣旰食惟時惟幾而同寅協恭相與釐工熙
載廟堂之經畫周及萬里而遙一日之章程慮及
奕禩以後沴忒不作姦宄不生於以鞏固其苞桑
而享萬世無疆之休也哉
書經
惟事事乃其有備有備無患
監察御史(臣)程盛修
(臣)謹按凡人治己然聖人治未然未然者有備之
謂也故重熙累洽不足恃而曰桑土綢繆豐亨豫
大不足言而曰厝薪抱火古之人豈好為是私憂
過計之言以動色相戒哉誠以天下者非一手一
足之烈治天下者非一時一世之事繼體之主蒙
業而安外侮不生内憂不作循塗守轍不失為哲
王改絃更張亦號為英辟舉而措之馴致太平不
知治忽之幾即伏於此天下之大有耳目所及之
處有耳目所不及之處有心思所到之處有心思
所不到之處惟聖人見微知著先事預防故能化
有事為無事不釀無事為有事國家承平歴年所
矣四郊無壘𤇺燧不驚少者不見金革老者不聞
鉦鼔文恬武嬉習為故常然鄉里暴横亂之萌也
奸民煽動亂之兆也城狐社鼠之蟠踞亂之藪也
不早為弭之聚數千萬之游手而廹以饑寒何異
驅數千萬之虎狼而縱之山林哉猶有說焉無平
而不陂者天之道無静而不動者人之心人心之
動乘乎其機事機之來發於其猝待其猝發而始
圖之則國家受其害而百姓罹其殃當其未發而
先制之則廟堂無旰食之憂而閭閻無震驚之患
雖曰旱潦之後撫綏不可缺也而法制亦不可疎
嗷嗷之衆噢咻不可緩也而整齊亦不可少必使
人人有感恩之心而人人無倖恩之心事事有不
然之慮而事事無或然之慮是安得不賴封疆乎
哉封疆之臣其付託也重其體察也真其呼應也
捷彌縫其闕而匡救其災事半功倍也夫以得為
之勢遇可為之時不為地方計長久民生計遠大
鋤耰棘矜之軰視為不必憂椎牛發冡之奸視為
不必畏一旦有釁鋌而走險明之往鑒尚忍言哉
善乎蘇軾之言曰内無權臣外無強諸侯而可憂
者姦民也去姦之道小惡不容於鄉大惡不容於
國不避誅除搏擊之名而勿邀姑息寬厚之譽有
備無患豈一朝一夕之故哉有備者何練軍實以
固疆圉勸農桑以興地利嚴保甲以清邪慝老生
之常談乎實救時之急務也
書經
惟厥攸居政事惟醇
右中允(臣)涂逄震
蔡沈曰居止而安之義安於義理之所止也義理
出於勉強則猶二也義理安於自然則一矣一故
政事醇而不雜也
(臣)謹按傅說告高宗以憲天聰明此則約其要於
君心乃憲天出治之本而天德王道一以貫之者
也夫人君以一心為萬化之本大而為政小而為
事四海之休戚萬年之利弊胥係乎此而雜霸之
施與純王之道迥乎不同者醇與不醇之分也即
心慕乎純王之道欲仿而行之而或求治之心過
於銳初無寬和優裕之意以行乎其間則張弛每
因以失宜或圖治之文失於繁初無誠懇篤實之
思以維乎其内則措施自不能各當此政事之不
醇皆由於心之不醇而心之不醇實由於居之不
安也原夫人心之體至虛至靈義理本其所固有
自物欲日侵義理漸失而心役役而不寧擾擾而
不静求所以涵養此心者仍非義理不為功蓋義
勝者從循理則安此一定之理也誠知存理而由
義矣而察之未精行之未熟則心與義理猶不免
有迎距離合之迹欲求如堯之安安禹之所謂安
汝止豈可得乎惟厥攸居者心依於理理融於心
居之以凝一而散者自聚也居之以簡約而紛者
自靖也渾然中藏粹然内藴其養之也至裕其用
之也不窮由是舉而措之一心即萬化之樞一理
即萬事之準時中之極有以立於化裁之先斯用
中之道自有以協於精一之則舉所謂龐雜之治
紛更之端何自而生而寧有纖毫之不醇者哉而
憲天之道乃可得而言矣天無心而成化聖有心
而無為天無心而太極之理涵乎六虚推而行之
而萬物於以各正也聖有心而皇極之建渾然一
元行而宜之而萬國於以咸寧也夫聖人斂其聰
明於寧謐一如天之於穆之難窺運其聰明於酬
酢一如天之變化而莫測攸居則其静也專惟醇
則其動也直而憲天之全體大用悉該於是矣漢
儒董仲舒有言曰正君心以正朝廷正朝廷以正
百官正百官以正萬民正萬民以正四方此探乎
政事之所從出也又曰設誠於内而致行之則居
之未安而所以求至於安者可以知其功矣宋儒
朱子有言曰人君為治之本在乎正心術以立紀
綱紀綱不能以自立必人主之心術公平正大無
偏黨反側之私然後紀綱有所繫而立其要在講
明義理之歸閉塞私邪之路是皆可與惟厥攸居
之旨相參而互証者歟
書經
惟厥攸居政事惟醇
編修(臣)汪士鍠
蔡沈曰居止而安之義安於義理之所止也義理
出於勉強則猶二也義理安於自然則一矣一故
政事醇而不雜也
(臣)謹按傅說以憲天出治告君即備舉其事而推
本於一心曰惟厥攸居居者以心之所宅而言蔡
沈釋為止而安者即虞書所謂安汝止也漢儒董
仲舒有言正心以正朝廷正朝廷以正百官正百
官以正萬民一心所係其重如此苟非養之有素
從容中道者不可以語居之安也惟聖主殫心宥
密緝熙光明夙夜寅畏時幾敕命其涵養也禮陶
而樂淑其純粹也仁熟而義精故德性堅定方寸
澄湛如明鏡止水纖翳不染無少混淆廓然虛公
物來順應由是大綱舉施之於政而協萬目張見
之於事而當在上者南面恭己而成化在下者日
用飲食而徧德朝無叢脞之煩野無竒衺之擾以
純王之心布純王之政彰為至治醇而不雜是故
備舉其憲天之事則發號施令㒺有不臧詰戎除
暴㒺有不濟命德而賞不僭討罪而刑不濫用人
則賢能在列度務則時措咸宜善蓋一世而處之
以謙功高千古而守之以讓保泰持盈斯防維之
具備遠佞寡過亦嚬笑之必嚴凡人已内外之間
變化云為經緯裁制行乎自然無所勉強盖心安
於正則心之所發者無不正如是而政事修明猶
有岐於紛雜者未之前聞此一心所以為萬化之
原而期其政事之醇者必以攸居為憲天出治之
本也
書經
惟厥攸居政事惟醇
監察御史(臣)孫灝
蔡沈曰居止而安之義安於義理之所止也義理
出於勉強則猶二也義理安於自然則一矣一故
政事醇而不雜也
(臣)謹按傅說告高宗以憲天聰明之事如上文云
云可謂詳矣此節復深探原本而曰惟厥攸居政
事惟醇者蓋天下之理散於萬事而筦於一心以
事役心則逐事以分給而施之不勝其勞以心宰
事則因心以赴幾而操之不竭其用古之聖王其
能聰無不聞明無不見者不於其聰明所被之途
侈泛應之能而必於其聰明所從出之處裕存神
之妙則人主之一心是也夫心何以云居也居之
為義止而安者也理得其所止則至善之極不遷
道得其所安則應務之神自暇夫然故廓然而大
公物來而順應大之為政則勿二勿三而偏倚有
所不恃焉小之為事雖至纖至悉而紛擾有所不
生焉惟其心一故也一故醇醇故不雜是之謂以
天德行王道也堯舜之惟危惟微所以謹此心而
垂裳之治準此矣禹之不矜不伐所以持此心而
文命之敷本此矣湯之不邇不殖所以清此心而
九圍之式萬邦之懷基此矣高宗繼堯舜禹湯之
後傅說輔以憲天聰明而復推本厥居以為政事
之根柢斯純王之心法也董仲舒有言正心以正
朝廷正朝廷以正百官正百官以正萬民其知本
之論也夫
書經
惟厥攸居政事惟醇
監察御史(臣)沈廷芳
蔡沈曰居止而安之義安於義理之所止也義理
出於勉強則猶二也義理安於自然則一矣一故政
事醇而不雜也
林之竒曰自此以上所以為高宗謀者無所不至
故又總結之蓋言如上之所云當謹者其本則在
人主先正其心術而已居者有所主於中也中有
所主則政事不駁雜此其本也
(臣)謹按人君首出庶物以理萬幾其政治之得失
俱繫於一心之純疵故心一正而朝廷百官萬民
胥歸於正矣苟其所居安於義理而循自然則敷
政寧人之道安有不醇者哉此傅說之所以拳拳
告高宗也臣嘗紬繹其義考鄭注謂其所居行皆
如所言則王之政事醇精其說將居行混而為一
又皆如所言說既與上文不相聯貫又於居行無
所發明集傳易之是也據易之艮象曰艮其止又
云時止則止時行則行動靜不失其時其道光明
虞書益稷謨禹曰安汝止惟幾惟康大學曰在止
於至善知止而后有定定而后能靜靜而后能安
安而后能慮慮而后能得其所謂止與安者居之
謂也止且安矣而必合之動靜推之幾康極之能
慮能得則居之地政事因之此内聖外王一以貫
之之道也先儒以政為大綱事為細目易繫辭曰
萬物化醇醇者精也前漢書云黎民醇厚醇者厚
也說命醇同純蓋不雜之意然三義必相參而其
義乃備焉醇必視其所居而居之所自來不外說
命下篇學古有獲及遜志時敏道積厥躬諸說而
得之此人主心術之大防即精一執中之傳無有
踰於此者故能聰明時憲作則萬邦恭默之思協
於成德有不待啟沃而休命自揚者然善無常主
而安安能遷則安止之中又必精益求精以復其
萬物皆備之天而後義理之宰無一理之不純物
誘之防無一私之或雜天德全而王道備兆民殖
而庶績康太平之治將永永無極矣
書經
非知之艱行之維艱
侍讀(臣)林令旭
張栻曰高宗蓋知之者說故告以雖己知之此非
艱也貴於身親實履之耳此為己知者言也
(臣)謹按傅說因高宗維服之言而更進之曰非知
之艱行之維艱蔡沈傳以為得於耳者非難行於
身者為難是蓋有見於天下之事萬物之理必貴
乎躬行實踐而不徒在乎口耳之敷陳而聽受也
朱子曰知與行工夫須著並到二者不可偏廢如
大學言道學即言自修中庸言學問思辨即言篤
行然知行兩途其先後之序輕重之倫則固有斷
然不可誣者致知者力行之本非知之何以行之
也是論先後則知先而行後而力行又致知之實
知之欲以行之也是論輕重則行重而知輕而其
間難易之故亦可以明白而無疑焉人主臨馭萬
方並觀兼聽凡耳目之所接簡册之所陳工瞽芻
蕘之所獻皆足以廣聰益明發邇見遠而其理之
是非可否與夫利害得失之數如黑白之不相蒙
如水火之不相入則未嘗不改容動色以致敬重
之意如齊宣王於孟子一則曰大哉言矣再則曰
善哉言乎是非不知孟子之言為可行也然無躬
行之心故其所病不在於不知此知之所以易也
如其行之其任重其道遠兢兢業業不敢荒寧矻
矻孳孳毋少暇逸知天之難諶則當承以敬畏知
命之不易則當凛夫時幾知創業之艱難則當躬
行節儉以率下知事幾之叢脞則當力圖明作以
赴功知旁求俊乂之當殷則必盡其昩爽丕顯之
實知聲色貨利之為害則必清其不邇不殖之源
先儒所謂有是心即有是政者是也此行之所以
難也然行之難自不行者而言則見為難苟能一
日用力而行之毋旁撓毋疑貳毋中於功利之邪
說毋惑於近習之浮言思其艱以圖其易亦復何
難之有董仲舒云尊其所聞則高明矣行其所知
則光大矣高明光大不在乎他在乎加之意而已
夫設誠於中然後能致行於外天下之逹道五逹
德三而所以行之者惟一一者何誠是也一有不
誠則是三者皆為虚器故曰誠者聖功之本而知
行合一之原也臣嘗讀易於咸得以虛受人之義
此致知之事歟於乾得自強不息之義此力行之
事歟抑臣猶有說焉聖皇統御寰區勤求治理禀
天亶之聰明圖郅隆之至治其所知所行寧猶有
未盡者惟是四海之大萬民之衆為一人之所能
知有非一人之所能行者故承流宣化必有一心
一德之人而後奉行盡善治化始昭此非殫忠竭
力無以著勲猷也非公正純白無以服羣情也非
精敏勤勞無以興庶務也非小心敬慎無以善始
終也而或者上下相蒙苟且成習委蛇將順之意
多彌縫掩護之術巧上有德意而視為具文上布
明綸而等諸故事此則知之而難必其行之者責
尤有所歸而弊尤不可以不察是又當因傅說維
艱之說而盡克艱之義者歟
書經
說拜稽首曰非知之艱行之惟艱
監察御史(臣)劉方藹
蔡沈集傳言高宗方味說之所言而說以為得於
耳者非難行於身者為難
(臣)謹按惟精惟一發於虞書知之行之詳於說命
其功一也程子曰學之道必先明諸心知所往然
後力行以求至所謂自明而誠也誠之之道在乎
信道篤信道篤則行之果行之果則守之固仁義
忠信不離乎心朱子曰知與行常相須如目無足
不行足無目不見論先後知為先論輕重行為重
是皆言知以啟行行以實知而與說之言相發也
蓋德業之所賴乎知者原為必欲行而求知也顧
知猶可以人為啟行不可以人為助知猶可以虛
而積行不可以虛而成一念之所明操之數年而
不足終身行之不盡者一日知之而有餘則非艱
惟艱之故說固深為己知未行之高宗勉而亦見
其進修得力之有在矣惟天聰明惟聖時憲者王
道之淵源惟厥攸居政事惟醇者王道之體要行
中之條理多端總以憲天而攸居者為歸也若知
而不行則亦何所不艱哉明知起羞起戎之失在
笥省躬之義而一或不凛則惟口甲胄衣裳干戈
之中即滋愆尤而四戒之行難明知天下之治亂
在庶官而或徇所愛而官私昵誤為用而爵惡德
則行於用人而任賢勿貳也難明知動當善時當
審而或疎於慮過於動不能不失乎中正則行之
在研慮慎動者難明知喪善喪功之為失而或不
能化其有與矜之念則謙遜之行難明知有備無
患之為得而或事事不盡出於周詳則備預之行
難明知納侮作非之敗德而或溺於私而啟寵護
所失而恥過則窒欲遷善之行難要其所以難者
總由立志不堅立志堅而於明諸心者力求其至
行之必果守之必固則凡憲天以作臣民之則攸
居以措政事於醇者庶能如目之定體足之步目
而所謂非艱維艱者無不如其志之所定而成王
道之易易德業隆於世精一紹其傳以繼堯舜之
心法治法豈不盛哉
書經
說曰王人求多聞時惟建事學于古訓乃有獲事不
師古以克永世匪說攸聞惟學遜志務時敏厥修乃
來允懷于兹道積于厥躬惟斆學半念終始典于學
厥德修罔覺
給事中(臣)程鍾彦
(臣)謹按自羲農黃帝堯舜禹湯數聖人作以道統
相傳即以治統相寄其間言心言性言德言中者
則有之矣至於學之一字則自高宗咨於傅說說
承王命反覆闡發而學之義始明開萬世論學之
源為人君務學之準厥功亦大矣哉其曰人求多
聞時惟建事學于古訓乃有獲者此傅說詔王以
為學之要而先言學而資于人不如反諸己之為
有得也多聞者廣詢博訪資講論以備參考也事
即成己成物之事也人求多聞固欲其見之於行
事然口耳之功不如神明之悟古訓者古先聖王
典謨誓誥之訓凡修己治人之道無不具載必求
之於此然後有得若夫不師古昔自用師心而能
長治久安者必無之理也於是遂言為學之要惟
務遜志時敏蓋學之患莫甚於驕與怠驕則志盈
志盈則不能受益怠則氣餒氣餒則不能自強惟
卑遜其志而勤敏其行然後身之所修如源頭活
水汨汨乎其來矣允懷者言又必深知篤信念念
在兹然後所修之道如長日加益漸積而漸崇矣
雖然學之理有體必有用學之功有本即有末終
始之謂也所以斆與學各居其半必也始之以修
己設誠而致行之終之以教人鼔舞而作興之自
始迄終一念常在於學庶幾由修而來由來而積
積而至於莫知其然而然斯學古無餘功而有獲
之效全矣易曰謙受益又曰天行健君子以自強
不息遜志時敏之謂也漢董仲舒有曰尊其所聞
則高明矣行其所知則光大矣允懷于兹道積厥
躬之謂矣若夫大學已德之明必推及民德之新
而後止至善之理始備中庸成己之仁必通之成
物之智而後合外内之道始全則又見斆學之不
可偏廢而終始典學之義不益明哉
書經
學于古訓乃有獲
檢討(臣)王太岳
(臣)謹按人君繼天立極聰明睿知之姿多得之聖
性而大業所以富有盛德所以日新者常成於聖
學學之功所宜懋也蓋斯理之在天下千聖同揆
後聖之心原可直契前聖之心惟心不可得見而
言為心之聲故古人以心之所得者著於言後人
即以言之所得者證其心斯蘊之為德行發之為
事業罔不與古聖相符契焉此傅說所云學于古
訓乃有獲者其旨可深長思也雖然古訓之燦陳
非一端也得其大略矣或未究其精微知其一說
矣或未悉其繁變按之於心不能融會貫通則遇
事理之會何以左宜而右有乎是故學之云者非
徒逞涉獵之能也必有悦心研慮之致焉非徒恃
規橅之跡也必有窮神通變之用焉易曰多識前
言往行以畜其德詩曰古訓是式蓋畜積盛則經
權錯出有以待萬物之感式法勤則踐履篤實有
以受萬物之備如是則學為實學獲為實獲不如
是則過而不留或執而不化雖曰開卷有益要皆
儒生尋章摘句之功耳豈有當於帝王之學建事
之要哉(臣)竊以為稽古力學之主其要尤有二焉
曰惟精惟一曰無怠無荒精一斯擇之詳而守之
約其學不流於玩物而喪志無怠荒斯德日崇而
業日廣其學不淪於有初而鮮終董仲舒曰曾子
云尊其所聞則高明矣行其所知則光大矣高明
光大不在乎他在加之意而已人君誠加意於此
使載籍所紀不為空言心力所求皆成實踐則堯
之欽明舜之濬哲禹之克艱湯之日新文武之敬
止敬勝皆將一以貫之而本聖學為聖治何不可
繼唐虞而躋三代也哉
書經
惟學遜志務時敏厥修乃來允懷于兹道積于厥躬
給事中(臣)邵錦濤
林之竒曰功崇惟志業廣惟勤學之欲有得者惟
在於此二者遜志則功日以崇時敏則業日以廣
此誠為學之大方
陳經曰信道不篤則所修雖來亦不堅凝惟允懷
於此篤信不忘則來者積聚不散來如日知其所
無積如月無忘其所能也
(臣)謹按自古人君修己治人之道無不由學而得
而其所以為學之方要在虛以受人勤以勵己積
累以詣其極而己遜者其志虛己能而猶謂未能
也敏者其功勤求及而常若不及也夫學問無窮
非心與理相涵理與心相洽必無以深悉乎此中
曲折之故而曲盡其義蘊之所存故必抑其志使
入乎理之中沉潛體味不存一毫之滿假則能深
與理會静與理參所謂㢲者入也入而後說遜志
之義也顧志不可以不虛而功尤不可以不勤使
學有作輟奮發於一朝不能無間於異日則事無
由集理無由凝故為學之功無姑待無中止無勤
始而懈終所謂自強不息體乾之道日進無疆象
益之道時敏之義也合是二者而為學之功備則
為學之效見雖道本吾所固有非自外至而遜敏
既深則其所修怡然有得不啻如泉始逹源源乎
其來矣故曰厥修乃來也夫修之未來當遜敏以
裕來之原修之既來尤加遜敏以期來之積念兹
在兹釋兹在兹篤信而不忘服循而不己心愈虛
而所集愈多功彌勤而所藴彌實前此修之來心
融而理得也至此道之積業廣而功崇也蓋至道
積于厥躬而為學之效全矣然則學之事無窮而
握其要實惟此遜敏二者虚以受人勤以勵己惟
虛益勤惟勤益虛由層累而日新由充實而廣大
修之來來之積其境遞遷其獲靡盡豈可以一二
計哉洵乎盛德隆於一身大業光於斯世未有不
從學古中來者也
書經
惟學遜志務時敏厥修乃來允懷于兹道積于厥躬
給事中(臣)張鉞
蔡沈集傳曰遜其志如有所不能敏於學如有所
不及虛以受人勤以勵己則其所修如泉始逹源
源乎其來矣篤信而深念乎此則道積於身不可
一二計矣
惟斆學半念終始典于學厥德修罔覺
蔡沈集傳曰言教人居學之半蓋道積厥躬者體
之立斆學於人者用之行兼體用合内外而後聖
學可全也始之自學學也終之教人亦學也一念
終始常在於學無少間斷則德之所修有不知其
然而然者矣
(臣)謹按古帝王師保居前勸講在後未有不䆒心
於學者故黃帝有大酉小酉之藏周禮重小史内
史之掌誠以修身之本致治之原不外是耳然而
帝王之學不與經生同經生但事尋章摘句而帝
王之學則必有體有用成始成終統人已而無私
兼生安而不恃功深於積累效近於自然而後學
之事以備學之量以全蓋學必衷諸道道必體諸
身而從入有由必先之以遜志而謙能受益力行
不倦又必繼之以時敏而業廣惟勤夫天子至貴
也而芻蕘一得未必無當於高深天下至大也而
日理萬幾不廢觀書於乙夜悠然來會而信之堅
守之力非剛健篤實之所以日新其德乎於是而
日積月累道乃全備而靡遺矣而是道也引而近
之不外飭己整躬推而遠之可以牖民覺世古之
王者建國君民教學為先誠以成己仁而成物知
皆道之所寓也即皆學之所在也詩曰靡不有初
鮮克有終易曰天行健君子以自強不息故必工
夫綿密日進無疆而後藏焉修焉息焉游焉道不
期積而自積德不期修而自修天德王道一以貫
之而充積極其盛發見當其可此蓋學問之極功
大而化之之謂聖歟
書經
惟學遜志務時敏厥修乃來
編修(臣)王楷
(臣)謹按傅說以聖學進高宗而立修道之極也蓋
天德者王道之本心法者治法之原故書道政事
而說命下篇於學則諄切而詳明之至遜志時敏
厥修乃來二語尤覺辭簡而該言近而遠是知帝
王之治皆帝王之學為之也今夫學之理博引無
方矣其要在虛其中以為受勤其力以為功嘉修
之無盡也竭心思耳目之用恒覺愈引而愈出故
學於己者必資於人焉易曰君子以虛受人虛則
公公則明既物我之見悉化亦是非之介不淆合
天下之知以為知而聰明廣合天下之能以成能
而道德全學之始事端不外此然所謂遜志者不
僅卑以自牧己也理道之遙深潛心以入始悉其
義類之所歸故必斂抑其志氣而因端竟委原始
要終以研窮玩味於不己宋儒朱子曰遜順其志
入事理中與為體會此說觧遜志更為細密可以
參觀獨是集益於人而進修者惟己退藏其志而
奮勉者惟時故孔門論學首重時習而虞書亦曰
欽哉惟時時之義大矣哉惟先時以圖其要而致
力於初及時以殫其功而克勤於後日有就月有
將終日乾乾而自強不息蓋不以偶緩者廢厥時
因不以偶懈者廢厥學也由是深造自得厥修之
來如泉始逹疏之則益通而滙之則不竭尋源以
往取諸左右而咸宜矣至於修來而受於人勵於
己者皆歸實用而無一端之或遺盛德大業至矣
哉總之學為要務學以修之來為歸宿修之來以
遜志時敏為實功虛與勤交勉自有日進而無疆
者嘗觀學記一篇言學之書也其中所引述每於
說命之辭三致意焉洵乎帝王之治本於學帝王
之學有其要也
書經
監于先王成憲其永無愆
給事中(臣)鍾衡
吕祖謙曰無愆德之至難也舜德盛矣臯陶惟曰
罔愆而已
王樵曰為治孰非學中事謂成憲不關於君德固
不可但監于成憲與上文學古自是相對而言如
夫子遠宗堯舜之道而法則近守文武
(臣)謹按帝王奉若天命道莫大於法天而纘承祖
德道又莫大於法祖說之告王曰惟天聰明惟聖
時憲法天之學也至其敷政治人世世守之奉為
成憲者則惟法祖為兢兢焉商自成湯受命懋昭
大德建中于民所以自學教人者載在仲虺伊訓
諸篇可考而知也嗣後聖賢之君繼作至高宗恭
默思道託之帝賚旁求肖形命朝夕納誨以輔台
德其言曰俾率先王廸我高后以康兆民繼述之
意顯然見於言辭之間而說之告王於二篇則曰
允協于先王成德於三篇則曰監于先王成憲夫
德全於身為成德法垂於後為成憲本成德以敷
成憲如三風十愆皆聖謨洋洋垂貽後昆者也德
既允協而復監兹成憲尚何愆之與有夫論學必
曰師古學古訓以期有獲修德之要也論治必曰
由舊監成憲以期無愆建事之本也高宗與傅說
君臣相得說以湯望王王以伊尹期說觀伊尹之
訓太甲明言烈祖之成德一則曰欽厥止率乃祖
攸行再則曰視乃烈祖無時豫怠三則曰今王嗣
有令緒尚監兹哉其反復誥誡無非期於法祖以
免過愆今說之告王前後若出一口宜高宗克紹
成湯而成中興之令主說亦繼美阿衡而為中興
之賢臣也歟
書經
惟說式克欽承旁招俊乂列于庶位
給事中(臣)楊二酉
彭勖曰大臣以己事君不若以天下之賢事君一
相得其人則天下之賢兼收並蓄庶位皆得其人
(臣)謹按古大臣身秉國鈞以堯舜君民為己任必
其才可以馭天下之務必其識可以决天下之幾
又必其量可以容天下之善而後多士奮興以襄
庶績登上理而無難傅說言高宗之德苟至於無
愆則說用能敬承其意旁招俊乂列于庶位蓋進
賢雖大臣之責然君德未至則欲進賢有不可得
者責在君也雖然業自遜志典學以監先王成憲
君德其既盛矣乎君德修而相職可舉矣乃或者
訑訑之象見於顔面附己者則從而致之抗己者
則從而斥之不以國是為念而但憑一己之好惡
為去取外雖託進賢之名勢至賢人遠去君子道
消國家何賴有是臣哉且夫全才之難也有才者
不必有德而有德者恒不見才况名賢不世出必
欲人皆伊旦士盡臯夔勢必有所不能惟在知人
善任量能器使則君子固收得人之效小人亦罄
一得之長此貞觀能用魏徵等諸臣而興王衛靈
能用王孫賈諸臣而保國用不違其才也是知非
庶位不得其人之為患而輔相能得其人之為難
故堯以不得舜為己憂舜以不得禹臯陶為己憂
果能休休有容好善如自己出則天下之賢皆争
為之用争為之用即争為天下用也而君復能信
之篤任之專俾得大其設施而不疑為權柄下移
則君臣一德庶績咸熙其可嫓美於唐虞三代之
盛矣
御覽經史講義卷十二
