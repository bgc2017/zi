御覽經史講義卷十六
詩經
民之質矣日用飲食羣黎百姓徧爲爾德
編修(臣)徐文煜
朱子曰質實也言其質實無偽日用飲食而已為
爾德者則而象之猶助爾而為德也
(臣)謹按易曰雲上於天需君子以飲食宴樂又記
曰明七教以興民德又曰一道德以同俗蓋天生
蒸民有物有則官骸具而養欲無窮賦畀全而禮
義咸裕德者生民之至性也飲食日用者生民之
大欲也王者體天出治一身荷君師之任既為民
謀其身家復為民全其性命教養二者固並重而
不容偏廢者也然而養以備教之具教以繼養之
成其事雖有兩端其理無非一貫總以順其飲食
日用而已夫成周繼夏商忠質之遺羣聖代作統
緒相承於上有文武之君下有周召之臣一德一
心堂廉濟美壽考作人之雅化數世相維於不替
而漸摩既久觀感自生自王朝以達邦國由卿大
夫以逮士庶人無不親遜成風而聲教四訖此關
雎麟趾諸什渢渢可誦也斯即堯之所謂時雍於
變舜之所謂四方風動禹之文命敷於四海湯之
帝命式於九圍者固先後同揆古今一轍也猗歟
休哉何其盛也而詩苐曰日用飲食而已是豈王
者之世僅使斯民飲食不乏日用有資可以備水
旱裕蓋藏而舉凡所謂五禮六樂七教五刑以及
選賢與能講信修睦諸大政遂可置為緩圖已乎
非也飲食有經日用有則德不囿於飲食日用之
中不越諸飲食日用之外記曰汙尊而抔飲蕢桴
而土鼓猶若可以致其敬於鬼神書曰嗣爾股肱
純其藝黍稷奔走事厥考厥長肇牽車牛遠服賈
用孝養厥父母蓋天經地義之精不外朝夕起居
之内飲食日用器也而道存焉此韓愈所謂其民
士農工商其位君臣父子師友賓主昆弟夫婦其
服麻絲其居宫室其食粟米果蔬魚肉其為道易
明而其為教易行二帝三王行之萬世而無弊者
也苟舍是而别求性命之原高談精微之蘊則德
其所德非吾所謂德清淨寂滅之說惑其耳目錮
其心思漸入於異端岐趨而不返而身心性命之
旨轉至行之而不著習之而不察無惑乎人人日
遊於德之中猶自人人日軼乎德之外也抑知民
之秉彝好是懿德仁敬孝慈之良本在率履持行
之内衣食既裕禮義自生百室盈而婦子寧剝棗
烹葵子弟篤愛敬之節吹豳飲蜡閭閈敦婣睦之
風推之玄黃為公子之裳朋酒獻君王之壽可知
大道之行也不獨親其親不獨子其子老有所終
壯有所用幼有所長熙熙然戶盡可封之俗人無
失德之愆一道同風之盛早即於日用飲食之間
裕之矣蓋日用飲食所以遂生即所以復性以之
為養則因天之時察地之利用人之力開其源節
其流固不能於飲食日用之外别有所謀以之為
教則正君臣篤父子定上下序長幼别嫌明微制
節謹度亦未嘗於飲食日用之外更有所施蓋德
惟善政政在養民六府三事理本一貫也而要之
民以君為心君以民為體上有迪德之君而後下
有敏德之民書曰皇建其有極又曰斂時五福用
敷錫厥庶民夫福即歸之於民而德則端之於君
者蓋福民即所以福君而德者福之本君者德之
準為人君者誠宜修德以斂福也歟
詩經
民之質矣日用飲食羣黎百姓徧爲爾德
編修(臣)羅源漢
朱子曰質實也言其質實無偽日用飲食而已為
爾德者則而象之猶助爾而為德也
(臣)謹按德字乃此詩全篇之根柢夫詩人頌神之
貽福而必祝君之德者此古人歸美之中必寓責
難之旨故夫假樂則頌顯顯卷阿則美圭璋率皆
此意倘全篇但言福祉是亦容悅之詞耳豈古君
臣相與之義耶且夫民之秉彜好是懿德德固君
與民所共有者也古者家有塾黨有庠術有序國
有學而又經以漸摩之澤感人切而入人深故其
時民皆率德而翕然從欲以治即至漢唐以來去
古寖遠然而上有恭儉仁惠省躬迪德之主而民
亦有親遜雍睦和平豈樂之風其轉移化導之機
恒若響應此可見民有自具之德而詩人頌君所
為必以民之率德為騐也其曰質者何也或疑周
道尚文兹兢兢焉以質為願所以防其流而救其
失其實不然孔子曰民可使由之不可使知之孟
子曰王者之民皥皥如也而堯衢擊壤之歌亦云
出作入息鑿井耕田忘帝力於何有其氣象之渾
樸大率類此今試與觀乎豳風豳雅豳頌諸詩所
載民風綦詳然而三農九榖而外無他業也雞犬
桑麻而外無長物也烹葵剝棗而外無珍味也社
方祈御而外無繁文也若夫婦依士媚聯其情通
力合作齊其衆履畝嘗旨作其力稱觥獻壽達其
忱夫亦何在非日用飲食之事而為其所最質者
歟至於民氣既淳民俗益厚親親長長咸本德讓
以相將遵道遵路皆體德意以俱化有不徧為爾
德也乎蓋三代盛時君無一事不關乎民民無一
事不視乎君乃至德化既成風同道一斯民風所
在即主德所徵故不曰民之德而曰為爾德者正
與詩所謂莫匪爾極之旨同而洪範所云凡厥庶
民于汝極錫汝保極亦即此意耳顧(臣)謂徧德者
民也而慎德者仍在君徧為爾德者民也而懋敬
厥德者先在君夫君德豈易言哉臯陶謨曰思日
贊贊襄哉說命曰朝夕納誨以輔台德誠以日新
又新之學撡自皇衷而以引以翼之功事存啓沃
公孤卿尹輔理於上庶司百職贊勷於下同寅協
恭大小一德明良喜起之風見於朝廷正德厚生
之澤溥於百姓純嘏之錫莫大於是瞻聖治者所
由熙遊於太和之宇宙歟
詩經
民之質矣日用飲食
修撰(臣)金甡
(臣)謹按天保一詩所以頌君福者不一而足而其
平易切實廣大深遠則莫如民之質矣日用飲食
之云也夫民以質稱疑若椎魯憃愚未足有光治
象豈遂臻郅隆之盛而為集福之本哉不知風俗
之淳漓化理之升降繫焉即氣運之休咎繫焉蓋
機智日開而民之詐偽滋勝惟不安於日用飲食
之常而教令遂有所弗率刑法遂有所難齊此固
非吉祥善事也嘗讀康衢之謠曰不識不知順帝
之則擊壤之歌曰鑿井而飲耕田而食民自適其
耕鑿之安而並泯夫知識之見故堯得成其協和
之治而長享其冨壽之祥詩人之意其猶是歟夫
民之由質實而趨文巧由文巧而長囂凌亦勢有
固然積習殆難更化惟聖人人情以為田有所以
利導之柔服之使之去其偽而返其眞率其常而
安其樸士恒為士農恒為農食舊德而服先疇者
皆惟本業之務無異物之遷故其時俗尚敦龐閭
閻和樂獄訟衰息兵革不興上下皆有嘉德而無
違心此誠至治之馨香可以感於神明者矣禮曰
福者備也備者百順之名也無所不順者之謂備
而所謂大順者則莫如風俗之同試思氣象則熙
熙皥皥道路則蕩蕩平平百姓日用而不知聖人
無為而成化即國家受天之祜申錫無疆莫大於
此奚俟麟鳳在郊龜龍畜沼而後為盛世之嘉祥
也哉夫民之斵雕為樸實君德有以感化之非必
聽命於冥漠不可知之神也特其靡然嚮風不疾
而速從欲以治渾乎自然若有非人力所能為者
則以為非神之力不及此而原其所以得此於神
者惟誠孝感格而後默相者有肸蠁之靈徯應者
還淳古之俗則所謂神之福者仍本乎君之德而
已矣
詩經
民之質矣日用飲食
編修(臣)徐瑋
(臣)謹按書有曰惟民生厚因物有遷則知降衷生
民本無不善而其後不能不日漓也然由厚而趨
於薄者習俗之弊則革薄而返於厚者教化之權
是必閑其心思耳目之邪以養其敦龐淳厚之氣
使復還於未雕未斵之天則民志定而民風古本
固乃以邦寧矣今使民而皆以智巧相矜以機械
相尚此非民之福也王者錫福庶民必使一歸於
質質者非喬野椎魯之謂也士農工商是謂四民
而皆有其所為質者士質於學忠孝廉節不言躬
行而無虛聲動衆之習焉詩書六藝修身淑性而
無高談横議之失焉言揚行舉席珍待聘而無游
揚奔競之弊焉此士之質也農質於野嗣爾股肱
純藝黍稷而惰游失業有戒焉出入相友守望相
助而囂陵詬誶不聞焉獻豜私豵躋堂上壽而先
私後公弗敢焉此農之質也工質於肆越鎛燕函
各安其業而見異思遷弗為焉飭材辨器必利於
用而苦窳不良不入焉規矩準繩悉程於度而竒
技蕩心有禁焉此工之質也商質於市布帛菽粟
民用是資而金玉珠貝弗貴焉質劑量度稟成司
市而詐偽爭訟不興焉懋遷有無止逐什一而壟
斷居竒弗為焉此商之質也夫天下之大四民焉
盡之矣四民之善一質焉盡之矣今使入其國而
學無游士野無莠民工無技淫商無豪冨豈非國
之福哉亦豈非民之福哉要不外日用飲食而得
之夫事有質而不可厭者日用飲食是也而人於
職業所當為亦當如日用飲食之不可去故夫絃
歌誦習士之日用飲食也耕耘作息農之日用飲
食也範金合土工之日用飲食也通財化居商之
日用飲食也夫惟各安其日用飲食之常而無妄
願故不爭於所無無游思故不惑於所誘於斯時
也異端邪說不興慆淫匪彜不作循循乎其不識
不知順帝之則也蕩蕩乎其無有作好遵王之道
無有作惡遵王之路也質莫質於此矣不然而如
程子所云士庶日志於尊榮農工商賈日志於冨
侈民志不定而質漓矣所以古之聖王必謹庠序
之教咨保介之官監工司市皆有法度胥天下而
返之於質焉此坊民之道也唐虞三代所謂民之
質者如此若乃莊周所稱赫胥氏之時民居不知
所為行不知所往含哺而嬉鼓腹而遊質則質矣
然此太古淳悶之世容或有之而不可語於唐虞
三代之隆也
詩經
我車既攻我馬既同四牡龐龐駕言徂東田車既好
四牡孔阜東有甫草駕言行狩之子于苗選徒囂囂
建旐設旄搏獸于敖駕彼四牡四牡奕奕赤芾金舄
會同有繹決拾既佽弓矢既調射夫既同助我舉柴
四牡既駕兩驂不猗不失其馳舍矢如破蕭蕭馬鳴
悠悠旆旌徒御不驚大庖不盈之子于征有聞無聲
允矣君子展也大成
監察御史(臣)沈世楓
小序車攻宣王復古也
吕祖謙曰車攻所以為復古者何也蓋蒐狩之禮
可以見王賦之復焉可以見軍實之盛焉可以見
師律之嚴焉可以見上下之情焉欲明文武之功
業此亦足以觀矣
(臣)謹按田獵之事自古為戒而車攻之詩先賢以
為復古者誠以宣王之狩非以逞車騎之都畋遊
之樂也昔者虞廷輯瑞班朝四時皆有巡狩所以
敷奏明試者其禮甚密而意甚周至於蒐苗獮狩
詳於夏官簡軍實撰車徒遂獻禽以供宗廟賓客
之用所謂因田獵以講武事也厥後此禮幾廢至
宣王之時遂有東都之會此詩人詳述其事而美
其能復古也觀其車攻馬同建旐設旄言有司先
為戒具以待乘輿也逮乎稅駕東都未事田獵先
事會同曰赤芾金舄會同有繹可見天子意在柔
遠是以遐邇傾心威儀容與也會同畢而後武事
興則曰既調既同不猗不失見紀律整嚴不矜詭
遇也曰悠悠旆旌徒御不驚見軍容暇豫不事奔
馳也至獲禽以獻則曰大庖不盈可知意不在於
從禽亦不嗜殺之至意也宜詩人拜手而畢其辭
曰允矣君子展也大成然則田獵固聖賢之主所
不廢特忘其典則而但以馳騁般樂是務者即長
楊上林之類是也誠能於率由舊章之中存無敢
怠荒之意惟藉是以布招㩦之德使列服輸誠明
司馬之法俾戎行作氣則不獨鑾輿所過頌聲四
作即垂之奕禩亦傳為盛事矣
詩經
鴻鴈美宣王也萬民離散不安其居而能勞來還定
安集之至于矜寡無不得其所焉
編修(臣)王會汾
(臣)謹按天下安危之本視乎生民而生民憂樂之
原係乎主德未有誠心保赤而物不得其安者也
亦未有鋪張文具而民得蒙其福者也文武以實
心逮下其時萬物由庚兆民允殖天下之氣如一
人之身息乎踵達乎顱流暢乎四肢而動盪乎關
節故無水旱昆蟲之災凶饑札瘥之患其要無他
以誠心感生至和而已宣王即政之初遇災思懼
治績勃興惜其執德不堅美業中廢今其詩見於
小雅者什有四篇六月采芑則南征北伐之詞也
車攻吉日則蒐田復古之事也此四篇皆有美而
無刺至鴻鴈一詩憫萬民之失所而能勞來安集
之故序說亦以為美宣王然哀鳴中澤萬口嗷嗷
雖無懟怨之辭而民窮蓋亦可見且其言曰維此
哲人謂我劬勞維彼愚人謂我宣驕意當時朝廷
士大夫及四方司牧之臣必有不能恤下視水旱
凶饑為運數之適然者故其後卒至於依樗采葍
從其婚姻而不見收䘏也竊料宣王之時民困矣
財殫矣人主狃於治績之小成典章之粗舉不復
能以忠誠懇惻實致於民所以天和不應民卒流
亡生理既窄則風俗日偷古先王睦婣任䘏之意
蕩然無復存者一變而為繁霜曷足怪歟易曰聖
人感人心而天下和平為民父母當常抱納隍之
慮切引罪之思故能使氣應情通上下交泰今鴻
鴈之詩所謂窮者欲達其情勞者欲歌其事而猶
抱有言不信之憂則否隔成而民氣悲矣序所云
矜寡無不得其所者儻亦後儒附益之說而非其
實歟又按鴻鴈以下諸篇庭燎則因美致規也沔
水則憂心念亂也鶴鳴則師傅教誡之詞恐其不
誠而因以不明也至於軍士悲其轉恤賢人勉爾
遁思而民困遂以不拯矣終之以斯干無羊者亦
因以為諷也若曰閭井之流亡如此而猶得安於
莞簟乎窮黎則溝壑將填而何暇廣蕃庶類乎此
孔子序詩之旨也總之文武之德澤所以蟠結乎
人心者在於周知疾苦而曲致其情觀四牡采薇
諸作忠厚藹然眞盛天子也宣王内修外攘一時
文章歌詠燦焉可觀而淳化未流民生日蹙豈非
誠意有未孚歟衛文之騋牝推本於塞淵魯侯之
垌野根極於思無邪帝王將務安輯其民冨而教
之其尤不可以不誠也
詩經
鶴鳴于九臯聲聞于野魚潛在淵或在于渚樂彼之
園爰有樹檀其下維蘀他山之石可以為錯鶴鳴于
九臯聲聞于天魚在于渚或潛在淵樂彼之園爰有
樹檀其下維榖他山之石可以攻玉
檢討(臣)張鵬翀
朱子集傳此詩之作不可知其所由然必陳善納
誨之辭也蓋鶴鳴于九臯而聲聞于野言誠之不
可揜也魚潛在淵而或在于渚言理之無定在也
園有樹檀而其下維蘀言愛當知其惡也他山之
石而可以為錯言憎當知其善也由是四者引而
伸之觸類而長之天下之理其庶幾乎
(臣)謹按鶴鳴之詩小序以為誨宣王鄭箋謂教王
求賢人之未仕者朱子始定為陳善納誨之辭(臣)
嘗諷咏而紬繹之覺義蘊無窮人主能時時玩味
入心則居敬窮理通德類情内聖外王之道無所
不該而要在慎獨以存誠則所謂誠之不可揜者
尤其本也夫聖人之道動靜一原密室顯地初無
二致然班朝蒞官之時莊敬易持而深宫燕閒之
間怠肆易起故患常生於忽微而志亦戒乎漸習
古聖王雖從容燕閒必有誦訓箴諫而左右前後
罔非正人所以防未萌之欲者甚嚴蓋知細微幽
獨之偶肆甚於共見共聞之難揜也後王燕逸恒
視為宫闈事閟外人莫知宦官宫妾巧為承迎聲
色貨利日相浸漬一為所引勢若順流明知其非
道而牽於所愛狃於所便固已溺而難挽矣雖有
正言讜論且多方為拒飾之計佳鷂斃於袖中美
人即離輦側者有幾人哉漢唐已事炯鑑具存當
時所恃為秘密而罕知者大則正史書之小則野
史載之起於一念之忽微而不能揜天下萬世之
指摘誠不可以不懼也誠能謹小慎微雖處幽獨
得肆之地凛然若天帝之鍳臨則清明在躬氣志
如神奸聲亂色不留聰明淫樂慝禮不接心術惰
慢邪僻之氣不設於身體而中和位育之效皆自
覩聞莫及之地操之正如于野于天鳴聲遠聞被
四表而格上下誠之不可揜如此夫若夫理之無
定在則窮理之功尤為切要蓋存誠在乎主敬而
窮理在乎集義(臣)嘗反覆程朱之書提綱舉要不
外乎敬義夾持所謂直上達天德者此也敬所以
涵養此心心無放佚乃能窮理理無不在故無定
在在淵在渚即隨時處中之謂耳中無定見則游
移兩可中有成見則執滯罕通此程朱即物窮理
之功為不可缺也誠能慎簡名儒博延俊彦俾日
親便坐研究道義講磨治體則睿知益明王猷允
塞輔養君德孰亟於此且知言尤窮理之要博咨
羣議固可集思廣益然非中有權衡大公無我安
能執兩用中故有同一言而此言之為公彼言之
為私者有同一言而為國言之則公為身言之則
私者是以知者或不敢言言者或未必知是非疑
似淆惑實多此知言所以難也(臣)竊謂進言者但
當計其理之是非不當計其身之利害聽言者但
當問其理之當否不必問其意之公私無補於國
計民生雖公何益有補於國計民生雖私何損一
洗拘攣牽制之習而後是非疑似之介不以兩在
而或淆在淵在渚虛衷察理活潑潑地體物不遺
詩人之旨所以引君於道者至矣至於愛憎之所
施則又賢否之去留羣情之向背所係而不可不
深察者檀之與榖玉之與石知者皆能辨之至愛
憎之心繫於一偏則愛而不知其惡憎而不知其
善者多矣加以左右近習之炫惑則檀榖倒置玉
石不分者又多矣故詩人以為園中之檀可愛而
勿并愛及蘀則擇能而使舍其短而取其長引類
以升舉其直而錯其枉不牽於私愛而寵祿無所
過矣至如他山之石既粗礦矣又疏遠焉宜無足
留意者然而用以攻玉則可效磨礪之功成溫栗
之質豈修德者所宜廢乎蓋言莫予違但覺順從
之可樂而潛滋其驕逸之心孰若近正士聞正言
有所嚴憚切磋以助成德業之為美即其人果有
可憎亦當察其素行不以一𤯝掩德乃能收攻錯
之益耳愛能知其惡憎能知其善則嚬笑不妄加
賞罰不濫及不動聲色而成順則之治矣此詩人
陳善納誨之志也朱子所謂觸類引伸者(臣)請誦
古語而推言之語曰戰戰栗栗日慎一日人不躓
於山而躓於垤言人情能謹於難而不免忽於易
也語曰行百里者半九十里言勤於始者每怠於
終也語曰安樂必敬無行可悔言燕安易溺覆轍
當誡也語曰毋謂胡傷其禍將長毋謂胡害其禍
將大言不矜細行終累大德也語曰以鏡自照見
形容以人自照見吉凶言人君當以正人為鑑勿
近邪僻也語曰屋漏在上知之在下言察民休戚
驗政臧否也語曰馬不可極民不可劇言民力易
竭言利之漸不可長也語曰違山十里蟪蛄之聲
猶尚在耳言為政喜靜而惡譁毋使俗吏滋擾也
略舉數端以抒一得其詩人引伸靡竟之意乎(臣)
備員侍從職司文墨雖不專任言責然竊謂面折
廷諍直陳可否者諫臣之事也從容諷諭陳善責
難者詞臣之事也故雖不敢朝夕獻納而每於說
經之次致其拳拳之愚忱焉
詩經
鶴鳴于九臯聲聞于野魚潛在淵或在于渚
監察御史(臣)高景蕃
朱子集傳言誠之不可揜也理之無定在也
(臣)謹按君子之學不外誠身明善而已誠身則一
眞無妄而有以立萬事萬物之原明善則炳燭幾
先而有以盡無方無體之用自夫人以緣飾之心
處之將伸節昭昭而惰行冥冥而不知微顯有必
至之符也抑以膠固之見乘之將守其方隅而遺
其變化而不知隨在皆一理之貫也鶴鳴之詩所
以善為喻也夫是詩為納誨而作將必上稽諸天
命下察諸人心中參之庶事於以騐從違之不爽
晰至理之微茫庶幾返觀内照而不忽於誠中形
外之幾度務揆時而不拘於畛域偏私之見此納
誨之常也而詩不正言其所以然也罕譬而喻使
夫深思而自得之故不言誠之不可揜也而曰鶴
鳴于九臯聲聞于野不言理之無定在也而曰魚
潛在淵或在于渚蓋鶴微物也託足九臯若至幽
遐矣而引吭長鳴則聲聞于野焉是其嘹喨之音
雖欲揜之而必不可揜也已如此抑魚亦一物耳
淵泉自得若有方所矣而水岐之渚又未嘗不在
焉是其游泳之致欲執一定以求之而不得也又
如此由是推之暗室屋漏之地不啻九臯之邃密
也發邇見遠之徵不啻四野之聲聞也事雖散於
廣遠道不下帶而存不啻在淵之魚而又或在渚
之魚也故夫天地非大吾身非小千古非遙一念
非近幾之所著莫能掩也事有精粗理無精粗事
有大小理無大小於彼於此無可執也使其自欺
於幽獨之中而謂可矯飾於大廷之際以一已有
盡之見而欲求盡乎千變萬化之無窮也此必不
可得之數矣是以君子務戒懼慎獨以誠其身格
物窮理以明乎善推之而刀劒有銘盤盂有儆不
敢以纖悉自弛其誠也昌言必拜邇言必察不敢
以滿假自隘其明也誠至故參乎天地動乎鬼神
而無不之也明至故妙乎百為達乎萬事而無不
當也知行並進明誠兩立修己治人一以貫之矣
此詩人納誨之意也歟
詩經
莫高匪山莫浚匪泉君子無易由言耳屬于垣
監察御史(臣)陳仁
朱子曰山極高矣而或陟其巔泉極深矣而或入
其底故君子不可易於其言恐耳屬于垣者有所
觀望左右而生讒譖也
(臣)謹按詩之言當矣切矣蓋以人君施為舉動皆
當謹之於幾微之先不可輕露其意使他人得以
窺測之苟或一露其幾不惟聽吾言者有所觀望
而生讒譖亦且伺吾意之所向而有所假竊然此
姑不具論請即讒譖之一端而究言之夫木之高
也風必撼焉石之峻也水必激焉賢人者庸人之
所深不樂也是故積賢生美積美生譽積譽生忌
積忌生讒夫讒人者必小人也讒於人者必君子
也君子之讒於人亦可悲哉忠臣不得卒寵於君
孝子不得終愛於父貞女不得暴志於夫良士不
得全交於友古今來罹此患者蓋不少也楚之屈
平可謂忠矣汨羅之沉至今悲之吳之子胥其功
顯矣鴟夷之浮慘何極焉非獨此也西伯大聖人
也而羑里之囚不免申生致胙父子至親也而待
烹之殃奚為而至詩曰萋兮斐兮成是貝錦述讒
之奸也讒人罔極交亂四國著讒之害也投畀豺
虎豺虎不食惡讒之嚴也久矣讒之為患不可不
辨也夫泰山之溜可以穿石洪爐之火可以爍金
深壑之霧可以障天層山之雲可以蔽日賢人之
行不堅於金石而巧言之毒甚於水火吾心之明
不皎於天日而壅蔽之患多於雲霧則讒之難辨
曷可勝言乎是故知吾有所善也則伺其隙以疑
之知吾有所惡也則多其過以重之如是者不可
以不察也未識吾之心也則微詞以嘗之未必吾
之從也則他事以探之如是者不可以不察也或
勢所不達則因其嬖以致之語所不在則迂其說
以及之如是者不可以不察也短其事而陽為不
知其人述其語而故為不解其意如是者不可以
不察也虞其核也則託於所聞恐其怒也則觸其
所忌如是者不可以不察也反辭以多譽之而實
以暴其短假事以深惡之而因以發其私如是者
不可以不察也託為誤泄而卒諱之俟急叩之而
後言因所概論而泛及之若緩語之而不切如是
者不可以不察也何也無故而然其中必有故也
大抵讒人之為讒必先窺伺上意上意所向讒人
亦向之上意所背讒人亦背之方讒之始君容之
而不拒則亂生及讒之進又信之而不辨則亂成
必也聞讒而察知讒而去好惡明白決斷不疑則
亂為之止矣故人君杜絶讒邪之道一曰明二曰
斷明則視聽不惑斷則除屏必力且夫大奸似忠
大佞似信聽言者非心如明鏡物無遁情媚之而
不喜激之而不怒者未有不墮其術中也昔成王
嗣位之初周公以叔父至親居冡宰之任而管蔡
流言成王幾至猜阻頼天動威而後悔夫以成王
慈祥樂易之主一聞讒言尚不能無疑於周公况
其他乎故曰愷悌君子無信讒言使為人主者心
正意誠私邪不能蔽公聽並觀信任無所倚則魑
魅讋於震霆雨雪消於見睍雖有善為讒者且不
敢為矣即進而為之亦莫之聽矣此又人主守約
之方也(臣)因朱註讒譖二字而申言讒之為害與
讒之難辨如此
詩經
靖共爾位正直是與
監察御史(臣)張湄
(臣)謹按天之道動直地之道直方人受天地之正
氣以生而剛德具焉故直為人之生理不直則無
以為人觀赤子之啼笑其端無間於中和匹夫之
是非其論不謬於賢聖則直本根乎天性之自然
而因以合乎人心之同然孔子曰斯民也三代之
所以直道而行也又曰舉直錯諸枉則民服舉枉
錯諸直則民不服夫蚩蚩之民無所私曲且如此
矧臣工之在位者忍以不直事其君哉是故靖共
之道不一端而引君於當道務以直為之主書所
謂安汝止其弼直者此也顧直必兼言正者正則
無不直直者未必正三代而下人臣招其君之過
以沽名此挾私妄上至無禮之所為君子嘗深惡
之而目之曰訕曰訐曰絞則不正甚矣烏得為直
乎正直者無一念之稍涉於偽無一事之或顧其
私易稱敬以直内書稱直哉惟清蓋直焉而能敬
且清斯可謂正直之至者矣且夫正直必剛剛者
陽之象也不正直必柔柔者隂之象也陽剛之象
不易覯而於廷諍之時偶見之隂柔之象不可逢
而於面諛之際數見之然而不易覯者每為人主
之所不樂覯不可逢者偏為人主之所最欲逢此
正直之臣不世出而非神聖之朝則其途甚危其
類亦甚雜也何則上有納諫之君斯下有敢諫之
臣從來君驕則臣諂主聖則臣直人苐見引裾折
檻者偘偘自將謇諤不屈以為古人臣何風采可
畏愛若是而不知實由聖君之寬容大度為能相
與以有成故曰正直是與也竊嘗綜覽前史而歎
臣之正直者無踰漢之汲黯唐之魏徵然武帝知
黯之賢而不能用太宗知徵之賢而幾欲殺之是
則好諛惡直雖哲后亦復不免乎要之非獨其君
之過也正士在朝羣邪所忌蓋未有既犯衆人之
所忌而猶得蒙一人之獨知者故詩人以靖共責
同僚一則曰正直是與再則曰好是正直明乎邪
佞之臣其勢聚聚者必有比匪之傷正直之臣其
志孤孤者貴有相助之理善事君者於此而維持
之輔翼之此兆民之公心萬世之常道而兩間之
正氣也
詩經
信彼南山維禹甸之畇畇原隰曾孫田之我疆我理
南東其畝
給事中(臣)衛廷璞
(臣)謹按周家以農事肇基制地之法宜莫善於周
乃此詩首章不歸美於本朝而遙遡神禹蓋因觀
南東之畝而靜念所從也書稱文王卑服即康功
田功今考諸司馬法制度殆極精詳然實則踵夏
后之遺事何以見之周禮遂人之法大概同於匠
人先儒於遂人治地謂是成周之制於匠人為溝
洫謂是前代之制其所謂前代者雖未確指為禹
而以虞書濬畎澮川之言觀之則有明文夫利之
在生民者前聖為之而有端則其事可繼後聖循
之而有緒則其功易成惟後聖有可見之功則前
聖愈有難忘之德矣其所稱南山者傳云即終南
山也嘗考禹功所在尤莫詳於西北今西北一帶
平原多而川澤少似乎禹甸難施不知西方屬金
固水所由生也北為亥子之方又水之本位也觀
於西北夏秋之交泉隨地湧此正溝遂所宜用而
蓄洩有兼資也自水道通而地利盡高者不旱下
者不澇而畇畇原隰曾孫得以田之矣所謂我疆
我里南東其畝者地勢西北高而東南下自高趨
下畝之所向溝遂從之或南或東大致然也夫有
溝遂之類則有徑畛之屬由徑而畛以達於川上
之路其為不田之土多矣聖人非不知惜也資為
道路實藉以隄防故田不汙萊而耕餘三九且自
郊而野田廬在内溝洫在外地勢高下參錯有以
限戎馬之足在易地中有水伏至險於大順取象
於師而昔人所云以水佐耕者豐以水佐守者固
亦此意也又周禮有曰凡行停水磬折以參伍鄭
注謂坎為弓輪水行欲紆曲也南東其畝則或遂
縱而溝横或洫縱而遂横有以殺乎水之勢而又
有以生乎水之情此又聖人制度之妙也春秋傳
國僑伍田疇前後漢書召信臣杜詩輩開陂澤其
功何敢望於聖人而其民猶歌且頌之則此詩因
美曾孫而上追神禹豈能已哉
詩經
我疆我理南東其畝
編修(臣)湯大紳
朱子曰疆者為之大界也理者定其溝塗也畝壟
也其遂東入於溝則其畝南矣其遂南入於溝則
其畝東矣
(臣)謹按信南山詩意而知農田與水利相乘未可
缺一而不備矣蓋帝王之治以貴粟重農為本而
畎畝之制以分田樹榖為先田何以分必溝洫澮
川之正其界而農夫無越畔之虞榖何以樹必燥
濕高下之别其宜而土膏收長畝之利故欲力田
必先計畝欲計畝必先明其疆理伊古以來聖君
賢相留心民瘼未有不於田功亟講者也夫後代
之天下猶古之天下後代之地利猶古之地利戶
口日益繁人力宜日益廣矣然一遇歉歲民或不
聊生者得非地有餘利民有餘力生榖之土未盡
墾山澤之産未盡出歟嘗考禹貢所載冀州土惟
白壤田惟中中揚州土惟塗泥田惟下下此其土
宜地脉相去懸殊不待智者而後知也乃江淮之
間歲收秔稻足供東南之食而北方所植不過高
粱小米又收穫無幾不得不待給於吳楚之區無
他疆理之法久湮而目前耕作皆有類於縵田也
然則疆理之法其可不為之加意哉俗儒之論輙
謂井田為必可復其說誠迂闊而難行然井田之
制雖不可復而代田之法猶足相參漢書食貨志
有云武帝以趙過為搜粟都尉過能為代田一畝
三甽歲代處故曰代田古法也又云一歲之收常
過縵田畮一斛以上善者倍之是則代田所穫之
粟數倍於縵田所穫之粟矣由一畝而推之一頃
由一頃而推之一鄉由一鄉而推之一縣一府以
至通省其田日益闢其粟日益冨也平原之土其
有類於分畦築壟之方蓋如此若夫濱水之地尤
資隄障之功周禮不曰稻人掌稼下地以瀦蓄水
以防止水以溝蕩水以遂均水以列舍水以澮瀉
水乎誠使水利既興而復詳求於疆理之術俾經
界有定播種以時將時和年豐家給人足出作入
息含哺鼓腹之象何難再見於今日哉
詩經
我疆我理南東其畝
給事中(臣)汪榯
(臣)謹按則壤首詳於禹貢地制大備於周官自古
力農者必先治田而治田者必明水利疆理既定
畝制復詳使土效其官水歸其壑潤下之性克順
作甘之氣乃升其所以為農田計者至周且密矣
詩所云我疆我理者因地勢以定井則分合不可
以不辨所云南東其畝者因水勢以治田則利害
不可以不明疆以别乎其大也提封百井規模貴
整肅矣本匠人之制起而疆之徑外有畛畛外有
塗塗外有道復有路雖一成之地不啻畫域而分
疆矣理以析乎其細也甫田九萬節目易紛紜矣
修遂人之法起而理之川中有澮澮中有洫洫中
有溝復有遂雖千里之内無不有條而有理矣疆
理定矣土不可以無水五行有相資之用水更不
可以無土二者有互濟之權於是更詳其畝之制
有如遂之水自西而東注於溝也不峻其畝於南
則水不入溝而入田惟南其畝而遂之水不溢於
田者田亦可時資其水於溝也舉一南而凡縱横
之盡變者準此矣有如遂之水自北而南注於溝
也不障其畝於東則水在田而不在溝惟東其畝
而遂之水歸於溝者溝亦可時引其水於田也舉
一東而凡經緯之盡善者視此矣要之疆理者順
地勢之所宜南東其畝者順水勢之所宜而溝洫
不淆經界益正在昔大禹之濬九川距四海必濬
畎澮距川小水治而大水並治是不惟河渠水利
本相通而治水明農實一體也三代而下不必盡
井其田而耕之誠能通溝洫之制因其高下隨地
制宜使蓄洩有方旱潦有備則原隰墾闢黍稷翼
與地無或遺之利歲皆大有之書疆理南東洵力
田之要務歟
詩經
我疆我理南東其畝
監察御史(臣)馬燝
朱子集傳疆者為之大界也理者定其溝塗也其
遂東入於溝則其畆南矣其遂南入於溝則其畆
東矣
(臣)謹按帝王疆理天下物土之宜而布其利所以
詳為區畫者蓋以經界溝塗乃治地之良規實萬
世所永頼故其時不特耕者灌溉有資咸勤稼穡
即公卿大夫亦莫不以農事為先務此信南山之
詩所以追維禹甸而詳言疆理也疆以治外為錯
壤之經千夫有澮澮上有道萬夫有川川上有路
此大勢之宜正者也理以治内為平疇之緯一夫
有遂遂上有徑十夫有溝溝上有畛此節目之宜
詳者也由是而遂之自西而東入於溝者則南其
畝遂之自北而南入於溝者則東其畝旱則受其
輸及澇而洩之亦無泛溢之憂矣考之周官營溝
行水之制則職之匠人止水蓄水之令則職之稻
人浚導之功瀦積之事雖有旱澇猶可以人力補
天時之所不及法至善也後世斷不能遵循古制
興復井田而其講求於平日以庶幾水旱無虞者
自可通古人之意而治之蓋大川巨浸方略則寄
之重臣疏濬亦自有專職至於田間水道縷析條
分為灌輸所恃者實牧令之責是以漢之循吏無
不以此報最而唐宋以來經濟之臣紀績尤多誠
使司民社者時留意於溝洫甽澮相其源流觀其
通塞督之以疏鑿之方教之以啓閉之節自不至
一遇雨水愆期即聽其荒蕪而莫之救也且夫田
非不廣袤而水泉自有餘也所患者聽其自然積
歲不為整治塞者任其塞通者不復通得雨則相
慶逢旱斯束手耳夫民勞則思思則善心生若農
時使之力穡而暇時又教之勤治溝渠則習其勞
而可以廣生養之途者并可以杜游惰之漸也觀
於詩而疆理有經斯屢豐有慶故即繼之曰益之
以霡霂既優既渥又繼之曰疆場翼翼黍稷彧彧
此所以受天之祜而報以介福也朱子曰賑濟無
竒策不如講水利是在良有司矣
詩經
倬彼甫田歲取十千我取其陳食我農人自古有年
今適南畝或耘或耔黍稷薿薿攸介攸止烝我髦士
監察御史(臣)馬燝
(臣)謹按此為公卿有田禄者力於農事以奉方社
田祖之詩而周家以稼穡開基重農貴粟上行下
效有以見井田之法焉有以見節用之道焉有以
見用力之勤風俗之成焉其詩曰倬彼甫田歲取
十千十千云者一成之田也地方十里為田九萬
畝而以其萬畝為公田是十分而取其一自天子
至公卿無異制焉則井田之法也用力既勤收穫
必廣歲取十千則其所穫者廣矣雖然用之不可
不合其宜亦不可不有其序設使當千倉萬箱之
際而遽啓侈靡之心以致費用無度變豐盈為匱
乏固屬不可即或心存節儉惟恐蹈驕盈矜誇之
習而出入是吝升斗是惜視主伯亞旅之儔無一
體相關之誼而農夫之不足者不知補不給者不
知助則恐太倉之粟陳陳相因且有紅腐而不可
食者不且重物而輕人化有用為無用較之奢侈
者得失相距亦豈甚遠哉其詩曰我取其陳食我
農人自古有年則新者既積而陳者不致於無用
且食農人則用之合宜矣取其陳則用之有序矣
夫非豐年不能歲取其陳然豐年之慶亦惟此食
時用禮者為能致之耳所謂節用之道也傳曰一
夫不耕或受之飢又曰人情一日不再食則飢此
言食之關於民生甚重而穡事之不可不勤也其
詩曰今適南畆或耘或耔黍稷薿薿不可見其當
屢豐之後而罔敢暇逸如是哉一畝三畝廣尺深
尺播種於其中稍耨壠草因壝其土以附苗根壠
盡畎平則苖根深而能風與旱焉所謂用力之勤
者此也古者士農商賈各執一業農之子恒為農
其野處而不暱者秀民之能為士者也商賈不與
焉其詩曰攸介攸止烝我髦士髦士即農民之秀
出者耳夫公卿大夫力田奉祀亦止稼穡之常然
而土物心臧既冨方榖機之相引固有自然而致
者焉蓋其平日承化於上淪浹既深耕耘饁餉之
餘父與父言慈子與子言孝箕箒詬誶之習日消
則詩書禮樂之華漸啓所以曾孫來止得以進髦
俊而考德問業焉非風俗之成歟然則或耘或耔
歲取十千者農夫之力也我取其陳食我農人者
曾孫之慶也上慶有年下烝髦士者曾孫與農夫
皆食力田之報也而要之務本崇儉愛民養士周
先王所以涵煦覆育之者至深且遠矣
詩經
我取其陳食我農人自古有年
編修(臣)馮祁
朱子集傳言於此大田歲取萬畝之入以為祿食
及其積之久而有餘則又存其新而散其舊以食
農人補不足助不給也蓋以自古有年是以陳陳
相因所積如此然其用之之節又合宜而有序如
此所以粟雖甚多而無紅腐不可食之患也
(臣)謹按此詩乃公卿有田禄者力於農事以奉祀
之詩公卿田祿皆取之於農而此言取陳以食農
者見公卿體天子惠養斯民之意施賑恤之仁即
以勸耕耘之力所以家給人足而時和年豐也夫
什一而賦穀之入私家者甚多奉公上者有限豈
必待賑卹而始足顧惟百畝之田一歲之入供八
口之用饔飱頼焉被服頼焉農㙲農具頼焉一切
吉凶經費俱在其中雖遇豐年至來歲耕耘之時
而所蓄已竭者比比也所蓄已竭無以為農本方
且日謀口食之不給其為農也必不力而要非惰
農之罪也所頼者在上有補助之法在周禮地官
旅師云凡用粟春頒而秋斂之王制曰三年耕必
有一年之食九年耕必有三年之食國家之蓄積
皆以為民也民以奉上上以惠下上下相通和氣
交浹天地感應而雨暘時若三農之所以咸慶八
蜡之所以常通詩之所謂自古有年者未必不由
於此且夫有年不可以常恃也水旱災荒雖盛世
亦有之以自古有年之時尚不免於補助則偶逢
歉歲其賑貸更當何如公家有限之粟豈能供此
無窮之用是可見公卿大夫雖有田祿莫不崇節
儉戒封靡存稼穡艱難之思無日不以敦本力農
為重而又薦其馨香虔祀方社以迓神庥其兢兢
為民何如哉國家求民瘼而樹之公卿大夫公卿
大夫承主德而布惠於民以廣君惠至忠也以副
民求至仁也以格神祗至順也合君臣上下神人
以懋厥農功而圖其穡事自古有年不亦宜乎
詩經
曾孫來止以其婦子饁彼南畝田畯至喜攘其左右
嘗其旨否禾易長畝終善且有曾孫不怒農夫克敏
給事中(臣)羅鳳彩
眞德秀曰當時農之所耕者自有之田也而上之
人又從而崇奬勸勵之故斯人亦以為生之樂而
勤敏和悅之氣浹於上下後世之農所耕者他人
之田為有司者豈復有崇奬勸勵之意故數米而
炊併日而食者乃其常也田事既起丁夫之糧餉
與牛之芻槀無所從給豫指收斂之入以為稱貸
之資糲飯藜羹猶不克飽敢望有鹽酪之味乎曉
霜未釋忍飢扶犁凍皴不可忍則燎草火以自溫
此始耕之苦也燠氣將炎晨興以出傴僂如啄至
夕乃休泥塗被體熱爍濕蒸百畝告青而形容變
化不可復識矣此立苗之苦也暑日流金田水若
沸耘耔是力稂莠是除爬沙而指為之戾傴僂而
腰為之折此耘苗之苦也迨垂穎而堅栗懼人畜
之傷殘縳草田中以為守舍數尺容膝僅足蔽雨
寒夜無眠風霜砭骨此守禾之苦也刈穫而歸婦
子咸喜舂揄簸揉競敏其事若可樂矣而一飽之
懽曾無旬月穀入主家之廩利歸質貸之人則室
又垂罄矣自此之外惟采薪於茅販鬻易粟以苟
活而已豈不重可憐也哉
(臣)謹按國以民為本民以食為天自古聖王未有
不周知稼穡之艱難與小人之依以為敬天勤民
之本者也三代盛時有任土之法而天下無不耕
之地有任民之法而天下無不耕之人蓋朝廷所
嘉惠者惟農官府所分作者亦農故頌之臣工君
以是戒其臣也風之七月臣以是進其君也君民
上下相勉以農有不啻父兄子弟者今讀甫田之
詩曰曾孫來止以其婦子饁彼南畝以君上之尊
出入田畝而不為屈也田畯至喜攘其左右嘗其
旨否以田畯之官相忘豆觴而不為恥也禾易長
畝終善且有其力勤者其效必著也曾孫不怒農
夫克敏其情親者其功益力也夫曾孫之來為勸
農來也田畯之至為勞農至也勸勞之道得而民
有不習耒耜而服勤田畝者哉所以駿發爾私終
三十里上之愛下有先私後公之心雨我公田遂
及我私下之忠上有先公後私之意春耕秋斂補
助時聞暑雨祁寒怨咨不作所為民氣和樂而天
心效順也歟
詩經
大田多稼既種既戒既備乃事以我覃耜俶載南畝
播厥百穀既庭且碩曾孫是若
檢討(臣)吳泰
朱公遷曰曾孫之所欲者豐年而已故用力致此
黍稷以順之
輔廣曰既備乃事凡事豫則立也播厥百穀見其
種之多也農夫以百穀庭碩為順曾孫之欲則上
之意孚於下而下之意順乎上矣
(臣)謹按國以民為本民以食為天故善政莫大於
養民養民莫先於重農洪範三八政一曰食周禮
太宰以九職任萬民一曰三農生九穀誠以穀之
為物生之者天成之者地作之者人而因天乘地
嗣爾股肱以克有秋者則非人能自為也大田之
詩所由咏曾孫歟曾孫者何重農之令主也蓋曾
孫之心欲其地無遺利也欲其人無遺力也欲其
時和年豐而家給人足也且夫曾孫之愛我農人
甚矣其為食我農人慮者周矣孟春則祈穀於上
帝季春則為麥祈實矣孟夏則命野虞勞農勸民
無或失時矣季秋則舉五穀之要矣季冬則令民
出五種修耒耜具田器矣計一歲之中無時不以
農為念舉四海九州之遙億人兆人霑體塗足之
苦築場納稼之勤崇墉比櫛之樂婦子盈寧之休
皆宛然心目之間是以其時之農夫作為詩歌以
誌其感激之情忠愛之意而不遽頌曾孫也為之
咏繡壤之相錯曰大田為之慶公私之咸足曰多
稼為之紀其種之無不良器之無不具曰既種既
戒所以圖於未事之先者如此其豫也而又必為
之形容其東作之方興曰以我覃耜俶載南畝播
厥百穀而又必為之摹寫其西成之在望曰既庭
且碩以為是帝命之率育也是曾孫之錫福以穀
我士女也夫乃頌美之曰曾孫是若亦似惟此乃
可以慰曾孫之心可以快曾孫之欲豈非其感之
者深愛之者切并忘其腁胝之勤苦而但有君上
之宵旰時往來於寤寐也哉粤稽自古帝王未有
不以農事為先務者堯典首羲和之命虞書載咨
棄之辭夏勤畎澮之濬商授七十之産周則康功
田功用咸和萬民非惟其君然也即其臣且作無
逸以陳小人之依作豳風以示稼穡之艱至於周
官之設為農事經畫者居其半焉非惟二帝三王
然也漢之文景唐之太宗宋之仁宗勸農貴粟之
詔時下蠲租賜復之典頻頒亦能以天下為一家
中國為一人謂之有道之曾孫誰曰不宜然則治
天下者擴已飢之懷行保民之政將見主伯亞旅
服本業於南畝之上稻粱黍稷報介福於多稼之
秋百穀用成歲取十千天下之肥也是謂大順久
安而長治者其以此也夫
詩經
大田多稼既種既戒既備乃事
監察御史(臣)馬燝
朱子曰種擇其種也戒飭其具也
(臣)謹按盛王之世必以重農貴粟為首務而事不
可以不勤尤不可以不豫夫上之人率作興事既
勤且豫矣則在下者亦必沐膏澤咏勤苦於歡欣
頌祝之中而寓震動恪恭之意今觀大田之詩先
儒以為農夫頌美其上而作而自叙今歲之冬戒
來歲之事必先擇其種焉飭其具焉蓋田大則種
必備稼多而事以煩也竊嘗考之詩歌所載多有
道田家作苦稼穡艱難之什而先時而圖者一則
見於豳風亟其乘屋之一言一則如此詩既種既
戒之兩言曰亟其乘屋者恐以他事妨之曰既種
既戒既備乃事者則於先事豫之也今就此詩繹
之月令季冬令告民出五種即既種之謂也命農
計耦耕事修耒耜具田器即既戒之謂也曰既備
即周官所謂修稼政也曰乃事即周官所謂趣稼
事也上以歲取十千之咏祝農人以或耘或耔下
乃以大田多稼之歌報曾孫以既庭且碩所由農
事既畢歲晩務閒猶兢兢不自暇逸如此而其民
俗之勤民風之厚往往於言外見之朱子以楚茨
以下四詩為豳雅謂其與七月載芟良耜等篇相
類洵非無說也抑論者謂周以農事開國故言稼
穡之事獨詳於前代此其說似矣而不盡爾也夫
耒耨之利以教天下自神農氏已然上之人誠留
心於重農貴粟即小民亦安有舍本業以嬉而不
為先事之圖者詳周官之典而修月令之政上以
勤導下下以勤報上豈獨周民善於頌禱也哉
詩經
有渰萋萋興雨祁祁雨我公田遂及我私彼有不穫
穉此有不斂穧彼有遺秉此有滯穗伊寡婦之利
編修(臣)王錦
輔氏廣曰雨我公田尊君之義也伊寡婦之利及
衆之仁也
陳氏櫟曰欲雨公田不至知有已而不知有君利
及寡婦不至知有已而不知有人忠厚若此其豳
風之氣象乎
(臣)謹按國以民為本民以食為天誕降嘉種隂陽
和而風雨時者天之道也重農貴粟正井疆而咨
保介者君之事也務本力田謀蓋藏而通有無者
民之情也周自后稷以穡事開基聖聖相承豳風
七月之章稱極盛焉周禮龡豳雅以樂田畯先儒
以楚茨甫田大田當之朱子謂大田為農夫之詞
以頌美其上若以答甫田歸美農夫之意而就此
章言之田事修飭稂莠既除蟲蝗不害所望者雨
澤耳而必先公後私者蓋三代盛時君之愛民無
所不用其極民之愛君亦無所不用其極雖瞻雲
望雨之下惟願公田霑足而後波及私田迨雨澤
既敷豐年遂兆而穉有不穫穧有不斂遺秉滯穗
留有餘不盡之利以養鰥寡始之以尊君親上之
心終之以恤貧賑乏之意謝枋得謂上好仁而下
好義於此詩見之至所云公田者考漢書食貨志
建步立畝六尺為步步百為畝畝百為夫夫三為
屋屋三為井井方一里是為九夫八家共之各受
私田百畝公田十畝餘二十畝為廬舍孟子曰鄉
田同井出入相友守望相助疾病相扶持則百姓
親睦此衣食足而風俗醇也後世井田既廢冨者
連阡陌貧者無立錐儲備之計疎偷薄之風恣然
而古今異宜井田之制斷難復行漢唐以後限田
均田法似近古乃卒不見其利而民受其病此井
田不可復之明騐也總之法制不必師古而君之
愛民民之愛君則萬世如一者也人主軫念民依
思艱圖易凡所以為閭閻計者至周且備而斯民
沐浴膏澤感戴王仁尊之如天親之如父母纏綿
固結而不可解易曰有孚惠心言君之實心利民
也又曰有孚惠我德言民以實心戴君之德也君
民一體感召天和雨暘時若大有頻書菽粟如水
火而民焉有不仁者此急公奉上之義與睦隣敦
族之誼一時並摰者也寧特課晴問雨上念公家
遺秉滯穗旁及寡婦哉
御覽經史講義卷十六
