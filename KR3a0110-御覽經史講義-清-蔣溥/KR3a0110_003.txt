凡例
一諸臣進講内有敷陳中理奉
旨嘉勉者亦有所論未當蒙
恩開示者洋洋
聖謨同符典誥實足以昭示來兹謹據諸臣所述彙成
一帙登諸卷首仍載原進講義以著緣起
一凡說經之篇根據先儒理解純正者固已分别
錄入即或不涉訓詁而詞條雅贍可資
觀覽亦所不遺
一頌贊箴銘及四言詩歌原本經訓諸臣所進間
涉斯體錄存雅飭之篇不復别為卷帙苐於目錄
本題下標出以便檢閱
一科臣原奏内請令進講經義史事及前代奏議
謹按奏議自漢晁董諸疏以及唐宋名臣上書劄
子等篇率在史冊之内是編即依諸史先後叙次
成卷奏議一條不復區别云
一宋儒通書西銘諸書及大全語類等編皆所以
闡揚聖學發揮經旨講義内有標舉粹語附以已
見論列入
告者彙為一卷用殿全篇之末
一是編奉
旨纂輯其中蹇淺之作無所發明者不復闌入至已經
入選而時有累句又如家修廷獻四字本無出處
憂盛危明之語祗屬臣僚沿襲時文率多誤用既
經
聖訓指示悉為刪改以訂譌謬
一是編所錄計文七百餘篇釐為三十一卷每卷
之中經序篇章史分年代性理亦就諸儒傳習先
後略為差次或一卷或數卷不等其論孟孝經文
各一二篇不能成卷即附周禮卷末
一凡一題而有文數篇或十數篇者易詩書三經
為多詞意複沓輒加裁汰所存之篇仍依諸臣進
講時官職第其前後
