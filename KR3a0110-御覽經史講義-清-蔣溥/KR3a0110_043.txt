御覽經史講義卷六
周易
咸亨利貞
編修(臣)萬承蒼
程子曰君臣上下以至萬物皆有相感之道物之
相感則有亨通之理君臣能相感則君臣之道通
上下能相感則上下之志通以至父子夫婦親戚
朋友皆情意相感則和順而亨通事物皆然故咸
有亨之理也利貞相感之道利在於正也
(臣)謹按上經言天道故首乾下經言人道故首咸
人道有五而君臣為首天生蒸民必授其權於有
德之君以統治之而後其情可一所以謂之咸也
序卦曰有天地然後有萬物有萬物然後有男女
有男女然後有夫婦有夫婦然後有父子有父子
然後有君臣有君臣然後有上下有上下然後禮
義有所錯夫婦者人道之始君臣上下者人道之
大是故乾統天咸統人以咸配乾明君道一天道
也咸之為言同也莊周亦云周徧咸異名而同實
凡物兩相附者皆可言同聖人在上合天下之人
而徧覆之是之謂大同乾彖傳言首出庶物萬國
咸寧正於此卦見之咸之九五即乾之九五剛健
中正以臨臣民而施澤及下四則大臣之位以陽
居隂剛而不過膺腹心之任與五同體商書咸有
一德即其義也三處下卦之上分股肱之寄剛正
無私亦能仰承乎五之德者也二為在下之賢中
正自守順而應乎五初為在内之民與四相應上
為在外之民與三相應而皆順乎五此咸之備乎
人道而足以配乎乾者也然而君德必主乎剛中
其公卿百執事必濟之以剛明其士庶人必應之
以惇厚柔順古帝王統壹六合未有能易此者也
文王彖辭言咸亨利貞蓋已備舉乎咸之德其曰
取女吉者特因兌下艮上而發陽先於隂之一義
耳亨利貞即乾四德之三咸不言元咸即元也在
天為元在人為仁仁者以萬物為一體非是不得
為仁非是亦不得為咸矣周公作爻辭則見夫平
天下之本在於修身又内卦為艮一陽居上二隂
居下有身之象故六爻皆以身言之五之咸其脢
竊謂與艮其背同即篤恭而天下平之意若以感
應之理言則此爻乃無思無為而四之貞吉則所
謂寂然不動感而遂通天下之故者也
咸感也柔上而剛下二氣感應以相與止而說
天地感而萬物化生聖人感人心而天下和平
胡瑗曰天氣降於下地氣升於上二氣升降而交
通則萬物以生以遂而各正性命聖人推誠信之
道使其仁義教化藏人之肌膚淪人之骨髓然後
感悦於心而歸之也
(臣)謹按卦本名咸彖辭爻辭皆言咸而不言感至
夫子作彖傳則以為有感之理焉夫獨不能感咸
斯感矣天下之理不越感應兩端有感必有應所
應復為感事變萬殊而理惟一致是不必預計夫
應也第慎其所以感之者而已矣柔上而剛下者
小往居上大來居三也二氣者隂陽也乾為陽坤
為隂陽貴也隂賤也賤不敢干貴必陽先感而隂
始從之是故天氣下降地氣上升則為交泰然自
泰卦觀之乾下坤上氣雖合而位則分乃天地之
既交也而方交之象則著之於咸三陽在上漸而
下濟天以實施地以虚受絪縕化醇訢合無間此
誠交泰之實而名卦曰咸所以立君極也蓋咸則
公公則溥君臣上下之間以此交感至於恒久不
已而泰運彌隆焉其在泰之傳曰天地交而萬物
通上下交而其志同上下交即咸之象其志同即
咸之義也泰之九二曰包荒不遐遺亦無非咸之
義也夫子釋咸為感而於序卦釋泰為通繫辭又
曰感而遂通天下之故知通之由於感亦愈知泰
之由於咸矣乾文言曰聖人作而萬物覩咸主君
道故特稱聖人以明之聖人治天下未嘗有意以
感人也當其静也此心之體廓然大公天地萬物
咸歸性内及夫物來順應而心之用行焉於是乎
有感即通時出而為仁足以有容時出而為義足
以有執時出而為禮為智足以有敬有别聖人無
心以天下人之心為心而各得其理之所同然誠
動於此幾應於彼不特用恩之地為感即用威之
地亦莫非感也而天下有不化者乎夫一人之心
千萬人之心也以和平之心感之則必以和平之
心應之然而或有不應者則以人性本同而其情
多變往往歆於所可說而不明於所當止此止而
說之所以為咸也聖人知其然既道之以德而復
齊之以禮俾人皆循乎天秩篤於人倫自公卿百
執事以及士庶人各盡其義之所當為而毋覬乎
分之所不逮由是行誼日修習尚日厚熙熙然一
道同風與驩虞之象迥不侔矣大學言平天下在
於絜矩而朱子釋之以為因其所同推以度物使
彼我之間各得分願上下四旁均齊方正豈非咸
之道得也哉
周易
天地感而萬物化生聖人感人心而天下和平觀其
所感而天地萬物之情可見矣
編修(臣)僧格勒
程子曰天地二氣交感而化生萬物聖人至誠以
感億兆之心而天下和平天下之心所以和平由
聖人感之也觀天地交感萬物之理與聖人感人
心致和平之道則天地萬物之情可見矣感通之
理知道者默而觀之可也
張子曰能通天下之志為能感人心聖人同乎人
而無我故和平天下莫盛於感人心
鄭汝諧曰天地萬物雖異位其氣則一聖人億兆
雖異勢其誠則一觀其所感而其情可見者感生
於情也情出於正而後知感通之理
張清子曰寂然不動者性也感而遂通者情也於
其所感者觀之而天地萬物之情乃可得而見矣
(臣)謹按天地萬物同一氣以隂陽之氣感萬物而
萬物同受是氣者自氣化而形生焉聖人天下同
一心聖人以和平之心感人心而天下同有是心
者自無乖戾而和平焉然則萬物之化生天地之
和平也人心之和平聖人之化生也觀於天地萬
物之情可見位育通於一感而已故聖人治天下
不恃乎刑政之務而恃乎感化之機凡人主之一
嚬一笑皆足以動臣民而况以和平之心感之乎
然其所以感之者亦惟一誠而已誠則無不通治
不本於誠則空文豈足以動人而聖人之心所以
和平者又非一日之故也致中而喜怒哀樂無所
偏致和而喜怒哀樂無所乖則大本達道之行而
天地位萬物育此真感之至者矣
周易
聖人感人心而天下和平
編修(臣)鄧時敏
程子曰聖人至誠以感億兆之心而天下和平天
下之心所以和平由聖人感之也
(臣)謹按治化感應之說先儒論之最詳竊以為咸
卦所稱聖人感人心而天下和平實為古聖王致
治之根本夫感應之理原不在事功上見然帝王
本心出治又當合體用以觀而感通之效愈見其
大其在深宫寂處之時一物未接而天命民碞不
敢稍放服食起居宦官宫妾一以正心誠意之學
與為質對則天下之性命身心百姓之喜怒哀樂
俱於至静之中一齊攝起隂陽之患血氣之隔皆
在潛移默奪之中直如元氣之運合宇宙為呼吸
所謂予懷明德不大聲以色此感人心之存於無
形者也其在班朝莅官之時行一政用一人人心
秉彝之良如出一轍在朝則有大小臣工在外則
有愚夫愚婦莫不惴惴焉以為如是則得如是則
失不如是則可如是則否乃未幾而君令之下不
特人人皆如其意之所出而且聖人之委曲周摯
者更能取斯人天良所不到之處而使之愉快於
是潜消缺陷之心但存蕩平之象所謂天下有道
則庶人不議此感人心之徵於功用者也蓋天下
多故之由皆起於臣民之心與君上之心彼此不
相浹洽為君上者非不欲出其心與天下相見而
無如性情之剛柔好惡之偏倚不能克治以使之
純粹則一言一動自以為至當不易而天下已有
以窺其淺深三代以下非無刑賞嚴明之主而和
平之化遠遜於古者不能感人以心也三代以上
未必一夫之皆獲而和平之化超軼於後者能感
人以心也竊以為禮樂刑政皆聖人精神以後之
事農桑教養皆聖人性情衍設之文人主果能於
精神性情上做到至誠惻怛地位則雖法令所著
偶有疎虞而天下萬世俱能諒其無過至和平二
字尤宜推詳有時過喜而不和有時盛怒而反和
性之得其平也有時賞人而人不感有時刑人而
人反感法之得其平也天地之感物也以氣聖人
之感物也以心緹室之灰遇陽而動豐山之鐘霜
降則鳴此以氣相感者也刑期無刑四方風動明
慎敬獄海内刑措此以心相感者也總而言之將
欲治天下之心使之感我此必不得之事也邪正
善惡造化無補救之權而况於人乎將欲治一己
之心以感天下此必得之事也匹夫慕義鄉曲有
歌泣之節而况於君乎漢儒曰敬天以實不以文
勤民以德不以名又曰為治不在多言顧力行何
如耳此感應之本也諸葛亮治蜀凡所廢黜僚吏
俱無怨心陸贄為德宗草制凡驕將悍卒莫不流
涕此感應之效也夫以一事之當一言之善足感
人心而况於聖人之應天順人乎人主以聖人為
法則和平之化即見於今日矣
周易
聖人感人心而天下和平
編修(臣)林蒲卦
程子曰聖人至誠以感億兆之心而天下和平天
下之心所以和平由聖人感之也
(臣)謹按咸卦柔上而剛下即泰之内陽外隂上下
交而志同之象也艮止而兑說即大傳所謂寂然
不動感而遂通之義也其感通之理甚神惟聖人
之感人心足以當之感通之效甚大必天下和平
乃足以盡之此彖傳所以推言天地萬物之感而
復極其量於聖人然則聖人之所以感人心者果
何如哉以天下之人之衆也比閭族黨羣聚而相
與其心至不齊也利足以相競力足以相勝其聰
明智巧足以相欺固日處於必争之勢矣雖賞以
勸之法以齊之權以制之術以馭之猶囂然而難
靖而欲其悉底於和平之域此非可強致於天下
也明矣夫聖人之治天下也有人治有天治以人
治者法制禁令以輔天下之所不及者也以天治
者因天地之自然順民心之固有而通乎天下之
志者也一人之心千萬人之心也千萬人之心聖
人之心也人心原無不同聖人因其同然者以感
之寬平正直以協民之中無作好惡以遵王之路
朝廷之意指常與草野相關不必見諸告誠限以
章程而所欲與聚所惡勿施早已默孚天下之隐
感應之機捷於影響蓋惟相動以天者無容強也
至於天下和平則上下之心交相淪洽至治之氣
蒸為太和隂陽正而風雨時怨誹消而詠歌作四
海之廣被潤澤而大豐美萬類之衆欣作覩而樂
生成書曰黎民於變時雍又曰無黨無偏王道平
平此之謂也是知王道必本乎人情人情者聖王
之田也膠於迹而不能感以心者不芸苗者也徇
人欲而感以有心者助苗長者也聖人則不然當
其未感也渾涵之量廓然而大公及其方感也無
我之衷物來而順應至於既感而虚明之體依然
鑑空而衡平所謂心普萬物而無心情順萬事而
無情初非簡棄一切姑託於清静無為之說又非
私恩小惠僅流於驩虞小補之歸也所以程子於
聖人之感而申其說曰至誠蓋誠則明明則通也
誠則公公則溥也明通公溥之用運乎千世萬世
而無窮推諸南海北海而皆凖天下之感感以心
也聖人之感感以誠也至誠而不動者未之有也
故曰誠者聖人之本
周易
聖人感人心而天下和平
編修(臣)路斯道
來知德曰感者感而應也無應不為感矣又曰無
心以感之者寂也有心以感之者私也惟感之至
公無所容心於其間則無所不感矣又曰和者無
乖戾平者無反側聖人以德感天下而無不通也
(臣)謹按人為萬物之靈而聖人者天地之心心之
全體曰性賦於有生之初心之大用曰情動於有
生之後體用原於至一而物我無間者也世之言
性者紛紛矣子思子以天命言性孟子主性善之
說又曰乃若其情可以為善而以惻隐羞惡恭敬
是非當之謂之四端蓋主其不雜乎形氣者而為
言是為義理之性然其感而遂通者則知覺運動
之心為之發而為喜怒哀樂之情於是氣質之性
寓乎其中而人心道心判然矣此其感發之際與
接為搆間不容髮而危微以分故能中節者聖人
等而下之為上智為大賢為善人為賢者其過不
及者為智愚賢不肖而悖乎此者為無忌憚為下
愚皆凡民也蓋人心主氣常足以充體道心主理
常不足以帥氣是以小人常多而君子常少惟聖
人辨之明守之定而執中以立人極常以静御動
以理率氣而人心退聽焉即志壹之動氣也惟中
故能和惟和故能平約之在一心達之在天下聖
人先得乎人心之所同然推而放之無不凖也德
備於一身知周乎萬物其感之也以德而莫能名
其感之之迹故去其心而咸以名咸也者無心之
感也又咸皆也聖人首出而萬物咸寧咸之時義
大矣哉然聖人高居九五而念切閭閻袚濯深宫
而丕冒海隅未嘗矜言淡漠崇尚無為謂之無心
或未必爾蓋其金錫圭璧之質而出身以加民憂
勤惕厲之衷而整躬以率物非有心以要結乎天
下而應之者無不翕然從風又不得以有心名故
取象於澤山而為咸也觀於詩之二南可見矣上
有關雎麟趾之德下有鵲巢騶虞之化皆自然而
致至究其所以感通之故微乎微乎是知人同此
心心同此理上以此感下即以此應舉凡天下萬
有不齊之倫胥納之於蕩平正直之中而會極歸
極者又何有偏陂反側之可言乎故合億兆而為
一太和和之至也歷萬世而期以太平平之至也
而其感之也則由於聖人之以德化民而人情胥
悦故感而遂通天下之故溥萬物而無心也
周易
象曰山上有澤咸君子以虚受人
編修(臣)孫灝
朱子曰山上有澤以虚而通也
程子曰澤性潤下土性受潤澤在山上而其漸潤
通徹是二物之氣相感通也君子觀山澤通氣之
象而虚其中以受於人夫人中虚則能受實則不
能入矣虚中者無我也中無私主則無感不通以
量而容之擇合而受之非聖人有感必通之道也
(臣)謹按咸之義主於感澤居下而其氣上升於山
澤之感山也山居高而其氣下通於澤山之受澤
之感也山外實而中虚氣之所感至神而無迹惟
虚故能受惟受故能感也君子居萬物之上而得
相感之機體咸之感則亦以虚受人之感也蓋山
上有澤者澤非上於山而山之能受澤也以虚受
人者人非有加於君子而君子之能受人也夫其
所謂虚受者何也寂然不動者所以澄其原感而
遂通者所以妙其用廓然大公者所以立其宰物
來順應者所以善其施皆虚也虚則無私無私故
足以盡萬物之理虚則無我無我故足以通天下
之情蓋人之心虚則量無不包而實則物無自入
河海之大百川趨之其所受者有地也器之貯物
空其中則能容有物焉以實之則内先自窒也其
何加焉夫天下之理不勝窮也事不勝紀也守理
之是而兩是相參則同是者必有其至是矣度事
之可而衆可並較則僅可者或猶有所未可矣咸
之君子不以己為斷而以人為衡虚之至也虚故
無不受也雖然虚無不受則未知受之者之盡出
於可乎否乎而要無慮此惟虚則未有不明而燭
物者精矣惟虚則未有不静而揆幾者審矣其所
受皆其所當受者也其無不受則亦必有權衡於
受之之餘者矣虞舜之好問察虚也及其執兩端
而用中則虚之運量神焉而豈徒受之己乎抑又
思之山澤通氣澤感而山受之似澤之為功於山
也然澤之氣上通而山之氣復下濟則其蒸而為
雲沛而為雨者澤復被之而非澤所能自為矣山
之於澤以受始而不以受止故二氣之應相循於
無窮此感通之極致也以虚受人則聖人之感人
心而天下和平者何以異是哉
周易
象曰山上有澤咸君子以虚受人
檢討(臣)萬松齡
(臣)謹按孚貴中實咸貴中虚惟其實也所性之體
萬理畢周惟其虚也寸心之内一私不起萬理畢
周而實者非膠於形迹一私不起而虚者非涉於
杳冥是以君子之學必以咸為貴也咸之為卦艮
為山而止於澤之下兌為澤而在乎山之上澤之
氣足以下潤山之氣足以上騰山澤之間二氣相
感則為中虚之象君子觀其象而知其然也虚中
以受其未至者未嘗有所將迎其已過者未嘗有
所留滯而寂然不動之體乃可以感而遂通夫虚
者道之源也目惟虚是以無所不睹耳惟虚是以
無所不聞心惟虚是以無所不受無所不受則天
下之善可以擇之極其精而用之極其當使稍有
一毫之私先拒於内則本然之虚者為之窒而匪
靈匪瑩矣我不能不與物接聽其自往感亦因應
也物不能不與我接順其自來受亦感通也虚故
止隨感隨受故悦此其象所以為咸也故虚非守
寂之謂思何可廢而思至朋從則己擾乎虚之體
志何可無而志在隨人則己虧乎虚之量惟淵然
莫測之中而嘗有澄然各足之象如水之止而萬
類無不畢照也如鑑之懸而衆形不能自匿也居
静以運動而静而無静動而無動故必待感而後
應而應亦如其無感常虚者所以能無所不受而
不見其盈乎蓋虚則無可囿無可囿則無所受以
為量而非有量以為限也虚則無可間無可間則
即所受以見體而非離體以為用也入焉而即化
探之而不窮由是著之為業則富有而無一毫之
虧缺業何大也由是蘊之為德則日新而無一息
之斷續德何盛也藏而愈有則顯而愈新顯藏迭
用而内外一源咸之時義大矣哉是則所以感者
心也無心者不能感故咸而彖釋之曰感咸必加
心而後為感然有心於感者亦不能感故山上有
澤而為咸感必去心而後為咸無心而淪於空寂
則虚即為心之累而虚巳入於岐途有心而滯於
當幾則心更為虚之累而虚乃失其本始故有心
不可言虚也無心亦不可言虚也心主於理而不
逐於物即日感日應而仍虚也心繫於物而不主
於理即未感未應而已非虚也惟萬理之畢周則
虚者未嘗不實而一私不起則實者又無時不虚
君子之學廓然而大公物來而順應所謂以虚受
人也然則虚中者無我也無我則虚有主則實實
者虚之根虚者實之因虚而實實而虚者感之門
也天地之心普萬物而無心聖人之情應萬事而
無情惟虚而已
周易
象曰山上有澤咸君子以虚受人
監察御史(臣)萬年茂
(臣)謹按周易卦序上經首乾言天地定位也下經
首咸言山澤通氣也物必理而後和情以萃而不
亂故乾象天德咸象人心焉然而心非一人之心
理非一隅之理也心役於物則心無所主而不足
以妙感物之原物隘於心則心為有我而不足以
善應物之用孔子曰天下何思何慮天下同歸而
殊塗一致而百慮夫不察其所以同歸一致者而
妄為應焉吾之心宜其岐而不能合也且夫巍然
而崇者山也淵然而卑者澤也山崇而澤上之澤
感山也而山不損其高澤卑而山有之山應澤也
而澤不病其溢夫山澤無情者也君子與人則猶
是有情者也合天下人以為心而合天下心以為
理其不可以有我與也亦明矣竊以卦位推之四
為咸主辭曰貞吉又曰朋從蓋九四陽德而居心
位陽則未有不正者也而心則未有無朋者也故
三陽居中三與上應四與初應五與二應其應者
皆其隂也陽惟隂之是應而未有以通於所應之
外則陽之感亦惟應之是感而未有以神於衆感
之中夫陽既與隂應而不能神於衆感矣而為所
應者又皆陽之所統其分不能以相及而德不足
以相抗於是隐微之地翹然自負其剛明而私忽
之中狎焉日狃於近習固其勢也聖人知其然故
著其義於虚而明其感於受曰虚則無憧憧之擾
矣曰受則不從於其思矣曰人則不蔽於其朋矣
夫初曰咸拇外馳而紛也二曰咸腓妄動而害也
三曰咸股隨人而詭也不然而枯寂之躭五之脢
也絶物以為無也不然而口說之騰土之輔也逐
物以為有也君子之心以無心為心君子之受無
受而無不受無受故不滯於實無不受故亦不淪
於虚實以養虚有為皆應跡也虚以含實明覺皆
自然也故彖曰利貞心宰德也象曰虚受德宅心
也感之道以天不以人受感之道以德不以偽孟
子曰所過者化所存者神虚而神焉受而化焉盛
德大業至矣哉
周易
君子以虚受人
修撰(臣)錢維城
程子曰君子觀山澤通氣之象而虚其中以受於
人虚中者無我也
(臣)謹按自士君子學問之功以及人君宰天下之
道莫不大乎能受而貴乎能虚虚則如空谷如止
水有響斯應無滯響也遇物成影無留影也為卦
山上有澤以虚而通澤性潤下土性受潤故有以
虚而受之象然不取象於山下有澤之損而獨取
於咸者(臣)愚以為山高澤下似不相通乃屈而止
於下以資其潤如聖人德業已成而能不廢集思
廣益之助人君尊隆已極而能不廢懸鞀懸鐸之
招尤為感通之極非至虚者不能亦猶地中有山
之為謙也舜禹大聖人也舜明四目達四聰雖邇
言必察禹聞善言則拜而益之贊禹猶以滿招損
謙受益為諄諄夫聖人之知宜無不至矣人之自
獻於聖人者宜無有過於聖人之知者矣然聖人
且多方以求之降心以禮之如此詩云先民有言
詢於芻蕘書云皇帝清問下民聖人之視天下無
可以為愚而忽之者故雖匹夫匹婦不敢不竭其
千慮之一得以為高深之助泰山不讓土壤洪海
不擇細流惟聖不自聖聖之所以益聖也國語曰
天子聽政使公卿至於列士獻詩瞽獻典史獻書
師箴&KR1363;賦矇誦百工諫庶人傳語近臣盡規親戚
補察瞽史教誨耆艾修之而後王斟酌焉夫以一
人之身前後左右争獻其知以受而成焉是一人
之聰明即天下人之聰明也四海雖大何必下堂
階而灼見哉不然雷霆之震萬鈞之壓無不震懾
摧折望風疑畏安所效其獻納哉此虚與不虚之
效也臣觀三代以下能受言者莫如唐太宗然初
則恐人不諫導之使言中則悦而從之繼且勉強
從之而猶有難色矣豈非治安己成功業已盛其
量漸滿哉此程子所謂以量而容之擇合而受之
者非聖人有感必通之道也蓋凡境有量而虚則
無量虚即隨物之所到以為量者也無量故無滿
受天下之益而不見其盈聖人之心渾然一天地
之太虚故曰大而化也由是言之虚則受不虚則
不能受受則為咸不受則失其所以為咸中孚以
虚而信及豚魚故有鶴鳴子和之應夬四以剛自
决故聞言不信而有聰不明之咎書曰好問則裕
自用則小魏徵曰兼聽則明偏信則暗豈虚語哉
周易
君子以虚受人
編修(臣)周玉章
程子曰君子觀山澤通氣之象而虚其中以受於
人夫人中虚則能受實則不能入矣虚中者無我
也中無私主則無感不通以量而容之擇合而受
之非聖人有感必通之道也
吳慎曰虚者咸之貞也天地之常以其心普萬物
而無心聖人之常以其情順萬事而無情者虚而
已君子之學廓然大公物來順應所謂以虚受人
也
(臣)謹按聖賢學問必虚中以受人之益然後日進
無疆故泰山不讓土壤以成其高河海不擇細流
以就其深君子觀山澤通氣之象而知能感由於
能受能受在於能虚虚受者廓然大公物來順應
若一有偏私擾其静正之體先儒陳琛所謂先入
者為主而感應之機窒雖有所受未必其所當受
而所當受者反以為不合而不之受矣書云有言
逆于汝心必求諸道有言遜于汝志必求諸非道
豈必有合於心而始受之即所受者果當於理而
其他遺棄者必多又程子所謂擇合而受之非聖
人有感必通之道也且夫君子一身聖德王功交
有責焉者也德無不懋而陳善納誨益有以增宥
密之修功無不備而嘉謀嘉猷更有以廣協恭之
治惟虚中善受則芻蕘工瞽皆得至於其前而嘉
言罔伏矣特是人之來感者情偽不齊是非互見
并有合天理順人情之事而或古今異宜經權異
勢者於此拒之不可而輙受之則轉以滋累然君
子惟虚故明此心如鑑之空如衡之平有感即應
而其中是非可否灼然不淆則集思廣益既有以
來天下之善而無稽勿聽弗詢勿庸自不得輕為
嘗試由是以受之於人者施之於人而德洋恩溥
天下並受其福大舜之好問好察執兩用中即此
意也抑(臣)謂虚者誠而已矣誠則無欲無欲則静
虚動直因以得夫明通公溥不自有其心乃能合
萬物之心不自有其情乃能達萬事之情天地心
普萬物聖人情順萬事無一不在天地覆載之内
即無一不在聖人胞與之中以虚受之實以誠感
之耳易之中孚言誠咸卦言虚中孚曰說而巽孚
乃化邦也咸曰聖人感人心而天下和平程子釋
之謂聖人至誠以感億兆之心而天下和平然則
虛受之心與中孚之化皆一誠之所積而通也夫
周易
君子以虚受人
監察御史(臣)張孝挰
程傳君子觀山澤通氣之象常虚其中以受於人
夫人中虚則能受實則不能入矣虚中者無我也
中無私主則無感不通以量而容之擇合而受之
非聖人有感必通之道也
(臣)謹按天下之理惟虚故能受惟受故能感惟感
故能通上蟠下際四達而不悖焉若不能虚則必
不能受不能受則必不能感而物我之情窒矣然
所謂虚者非心無所主之謂而無私之謂也方寸
之間一有私意以蔽之則先入之見巳實其中雖
有所受未必其所當受而所當受者或反以為不
合而不之受矣是故仁義中正者所以主宰乎吾
心皆實理也而空靈不昧仍屬至虚意必固我者
所以障塞乎吾心皆虚氣也而沒溺蔽錮則為至
實守仁義中正之道則中虚虚故物莫不受而凡
理義之悦心懿德之同好皆覺其怡然順應觸乎
外而動乎中存意必固我之私則中實實故物莫
能入而凡嗜慾之紛擾朋從之往來反覺其與心
相習徇乎外物而忘乎在己是則能受之道在於
能虚能虚之道在於無私為君子者亦廓然而大
公物來而順應斯巳矣凡人莫不有性性莫不發
而為情情之最易見者莫如喜怒兩端君子之喜
因其人之可喜而喜之無私德焉君子之怒因其
人之可怒而怒之無私憾焉如鑑之空妍媸畢照
妍者自得其為妍媸者自得其為媸而鑑不與焉
如衡之平輕重悉稱輕者自得其為輕重者自得
其為重而衡不與焉設使鑑而有意為妍媸衡而
有意為輕重則必失其妍媸輕重之本然而鑑與
衡俱歸於無用矣是以君子静則存動則察瞬有
存息有養一念之偏私必絶一端之奇衺必拒清
明在躬常覺此中湛然無絲毫之蒙蔽於是乎無
所不虚即無所不受如覆載之包容如江河之茹
納故曰天地之常以其心普萬物而無心聖人之
常以其情順萬物而無情天地以虚而感物聖人
以虚而感人心極而言之三才之道盡於是矣而
豈拘拘焉以量而容之擇合而受之者哉
周易
恒亨无咎利貞久於其道也天地之道恒久而不已
也
侍讀學士(臣)世臣
程子曰恒之道可致亨而无過咎但所恒宜得其
正失正則非可恒之道也故曰久於其道其道可
恒之正道也不恒其德與恒於不正皆不能亨而
无咎也天地之所以不已蓋有恒久之道人能恒
於可恒之道則合天地之理也
(臣)謹按聖賢之學以久而成帝王之功以久而備
故湯之日新文之緝熙學進於無疆也堯之協和
時雍周之太和宇宙業由於積累也自古明德新
民未有不要於久而能有成者此恒之所以致亨
而无咎也然人一生之中亦有情好之偏私慾之
蔽終身由乎其途而莫改者矣而不得為恒者以
失其正故也失其正則不得謂之道既不得其道
又安得謂之恒哉且夫天位乎上地位乎下其間
溫肅之用生養消長之機莫不各有當然之理自
然之則惟天地無心而順布其當然之理潛率其
自然之則故前有千古後有萬年鼓舞運量常如
一日聖人知其然以至明者决擇乎是非而以至
健者力持乎終始自身心意知之地以及於禮樂
刑政之施不敢以輕心出之懼其浮而易輟也不
敢以慢心間之懼其倦而中阻也不敢以驕心乘
之懼其盈而終弛也自一日以至百年由一事以
及萬事酌乎義理彰厥有常恒有可恒之道而無
始勤終怠之虞則學日進於高明治日躋於隆盛
心通造化而撰合乾坤胥由是也夫
周易
天地之道恒久而不已也
監察御史(臣)陸秩
(臣)謹按正大者天地之情貞觀者天地之道而天
地之道之見於恒者即可由久於其道推之據本
義云天地之道所以常久亦以正而已矣程傳云
其道可恒之道也又云天地之所以不已蓋有恒
久之道人能恒於可恒之道則合天地之理也又
朱子云所謂不易者須有變通乃能不窮又徐氏
幾云有不易之恒有不巳之恒利貞者不易之恒
也利有攸往者不巳之恒也林氏希元云惟其不
易所以不已其說如此夫天地之化運於自然彖
傳言正而推極於天地者蓋自觀化者就五行二
氣中見其道之所以不易而因推本於正言之如
寒暑之有往來也流峙之有高深也往不一於往
而又濟之以來高不一於高而又間之以深而往
來高深之象則仍可於至不一之中而得其至一
之道至不一者朱子所謂變通不窮也至一者卦
之所謂恒亦彖之所謂貞也則論恒之由於正者
又何不可於天地之道見之哉卦象風雷在天者
也山澤在地者也而水火則天地並有之者也恒
象雷風本義以為理之常蓋第就恒之所以名者
言之究之山澤水火亦孰有外於理之常者至於
山澤通氣雷風相薄水火不相射則恒也而又正
矣程傳言天地而又及於人之合天地者蓋正者
人與天地所以同原恒者人與天地所以並夀立
天之道曰隂與陽立地之道曰柔與剛立人之道
曰仁與義則仁與義者所以效天法地克體隂陽
剛柔之全而成參贊位育之功者也仁以長人義
以利物長人以仁則飲和食德之衆生生而不窮
利物以義則因時制宜之模永永而無極天地之
道即聖人久道化成之道矣傳由天地而推極於
聖人宜哉
周易
日月得天而能久照四時變化而能久成聖人久於
其道而天下化成觀其所恒而天地萬物之情可見
矣
檢討(臣)萬松齡
(臣)謹按道無二致聖人之治功與天地之化功同
其恒久而不已也於穆不已不已者恒也天之道
也至誠無息無息者恒也聖人之道也顧恒之體
主於常而恒之用每適於變日往月來日月相推
未始常也而不失其照之常寒往暑來寒暑相推
未始常也而不失其歲之常日月得天循其自然
之理也四時變化亦循其自然之理也人苐見日
月之照四時之成終古如斯而不知其所以能久
照能久成者固有恒久不已之道存焉耳聖人繼
天立極與日月合其明四時合其序化民成俗之
心無懈於宵衣旰食之頃然必運之有本而不遽
期其效推之有序而不急計其功朝乾夕惕日新
又新不敢有一息之間以雜夫天命之原由觀刑
而慎五典賓四門由關雎而桃夭化麟趾應自家
而國而天下漸之以仁摩之以義而天下之人心
於是乎化家敦禮樂戶說詩書而天下之風俗於
是乎成五帝三王之世所以風動時雍而比戶可
封刑措不用也自是而降如漢之文帝十年而外
吏修其職民樂其業禁罔疎闊幾於刑措唐之太
宗初御宇内連歲荒旱勤而撫之三年之後天下
大稔獄訟稀息仁義之效較然可覩而况以性功
為治功久道化成之效自非三代以下所可幾乎
然八卦之中惟雷風之為象宜乎可暫不可以常
而獨以恒名者何與蘇軾有云雷風非天地之常
用而天地之化所以能常者以有此也若膠固不
移則恒而失其正非所以為恒矣豈足以語夫天
道哉聖人之治體夫雷風為恒之象酬酢萬變妙
用無方而其不易之體固無時而或易久照久成
天地無心而成化也天下化成聖人有心而無為
也聖人之恒一心如一日天地之恒萬古如一日
道之在聖人與在天地寧有異哉然則天地萬物
總不外乎恒久之道顧性不可見而可見者惟情
子朱子云性只是箇物事情却多般或起或伏然
頭面却只一般蓋性者道之體情者道之用體隐
而難窺用顯而可見見其情而性亦於是可盡惟
其用之變乃所以為體之常也夫天高地下萬物
散殊氣有參差而其德性功用亘萬古而不易善
觀天地萬物之情者舍恒奚以哉是則天人無二
理治功化功無二道惟聖敬之日躋以進於無息
由身心意知之微以達於家國天下之廣人心日
益正風俗日益淳臻於風動時雍之盛不難矣又
何驩虞小補之足云
周易
聖人久於其道而天下化成
侍讀(臣)林蒲封
程子曰聖人以常久之道行之有常而天下化之
以成美俗也
(臣)謹按天地生人生物而裁成輔相之功必賴於
聖人蓋聖人者體天立極而道濟天下者也其顯
仁藏用既足以通乎易簡之原而純亦不已又有
以合乎於穆之運是以當動而動當静而静而動
静不失其常當弛而弛當張而張而弛張克貞乎
一不慕於小利不急於近功不惑於紛更不搖於
浮說舉一事而必求衆情之協立一法而必圖萬
世之宜神而明之優游而漸漬之胥天下含生負
性之倫皆歸於範圍曲成之内莫不有以作其維
新之化而成其蕩平之風此道之所為可大而可
久也程子所謂行之有常者非聖人其孰能之然
考之易傳言化成天下者凡三見其在離卦則曰
重明以麗乎正乃化成天下其在賁卦則曰觀乎
人文以化成天下而此獨言久於其道者何也蓋
離之明而得其正則能照臨乎四方而萬物作覩
賁之文明而止則能辨上下定民志而衆庶同風
皆有可以化成天下之道然非貞之以久則其化
亦未易至於成要之其久也非執一而不變之謂
也亦非因循而不振之謂也聖人一誠而已矣誠
則無偏無偏則無弊而百年必世莫能易其規誠
則無妄無妄則無息而四海九州可以通其志猶
之日月之運行四時之逓嬗夜往晝來者即聖人
之静專而動直也春溫秋肅者即聖人之仁育而
義正也雷動風行者即聖人之令行而禁止也雲
行雨施者即聖人之德洋而恩溥也元亨者聖人
誠之通利貞者聖人誠之復也聖人之道即天地
之道也聖人之久於其道即天地之恒久不已也
聖人亦一天地而已矣
周易
聖人久於其道而天下化成
編修(臣)吳嗣富
(臣)謹按孔子釋恒卦之義而推之日月照臨四時
代嬗固已極天地之大矣而恒之為義必騐之人
事而後詳因舉而歸之聖人蓋聖人御極欲使大
化翔洽則必寬為之候使得從容以竟其業初未
嘗急遽以期旦夕之成昔者堯禪舜舜禪禹聖聖
相承撫中天之景運萬邦協和從欲以治其所為
優而柔之饜而飫之者悉皆浹於肌膚淪於骨髓
此唐虞之治所以獨隆於千古也迨及成周文武
成康之君耿光大烈繼繼承承仁漸義摩重熙累
洽是以周書畢命之篇有曰既歴三紀世變風移
四方無虞一人以寧由是言之則化之要於久也
審矣何則人主之治天下不外乎興利與革弊然
當其興革之始雖有所甚愛於天下而天下或轉
以為不便故曰非常之原黎民懼焉及其相沿既
久耳濡目染習為固然夫固有潛移默奪而不知
者矣且夫紀綱法度之立亦未有猝而布之者也
其施之也有次第其入之也有淺深苟刻期以程
效則必不能委曲以盡其理故曰欲速則不達夫
布治者既不可以驟而定而受治者亦不可驟而
效則化之要於久也不益較然哉然臣以為政之
有恒尤在心之不息後世人主非無奮發有為毅
然以三代為必可復然其始也勵精圖治綱舉目
張乃不克居之以無倦則敏皇之念久而或渝振
奮之氣又銳而易退如是以為治雖使皇皇法堯
舜一一師文王亦何益之有哉此無他圖始則易
而要終則難也夫惟聖人以至誠無息之心行悠
久無疆之政始之清心寡慾者久之猶然不邇聲
色不殖貨利也此天德之恒也始之明作有功者
久之猶然自朝至昃不遑暇食也此王道之恒也
本天德以行王道而總要於恒此所謂久於其道
者也由是而漸摩之至舉凡五禮以節之六樂以
和之八政以防之八刑以糾之者使天下安之如
出入之常守之如高曾之矩服而習之如饑食渴
飲之不可暫去言乎道德而道德一也言乎風俗
而風俗同也語曰禮樂百年而後興即此之謂也
周易
聖人久於其道而天下化成
監察御史(臣)侯嗣達
朱子本義曰極言恒久之道
程子傳曰聖人以常久之道行之有常而天下化
之以成美俗也
(臣)謹按此言聖人得恒之道而致恒之效也聖人
繼天立極以一心合撰於清寧而使心之清者常
清無一時之混淆寧者常寧無一事之擾累由是
以欲通天下之欲以情類萬物之情優游漸漬無
事不當其序無物不順其則以至政行俗美成其
化於天下而無難而其道必持之以久久則變而
不失其常動而不失其静存之中者存存而不息
推之外者亹亹而不窮禮樂刑政協於度飲食教
誨發其良固未有久而不得其效者譬之日月往
來錯行其照臨萬古如新也譬如四時春秋代嬗
氣候萬古常正也聖人凖此以化導天下故其機
亦不在旦夕之間蓋人君承天理物所以教養斯
民者本非苟且補苴之術則自無歲月捷奏之功
凡其所運量雖未嘗不化裁推行與民變通而治
原必要於克一迄今上遡中天之治放勲之後繼
以重華乃始得臻於協和從欲三代之治盛於成
康其先則文王始之武王繼之涵濡百年而後有
以洋溢乎天下自古帝王未有能舍久道以成化
者臯陶曰彰厥有常伊尹曰始終惟一莫非恒久
之謂也後世論治或專言法不知致治在道而法
以輔之法因時為轉移而道則亘古而不易惟以
法為用而本道以為質凡所為勸課農桑興立學
校不操切以期速效搜剔賢才整飭吏治不煩擾
以致紛更一日二日即可必世百年四海九州不
異宫闕左右信乎得恒之道乃有以致恒之效也
抑恒久之道不獨人君為然凡朝廷任官分職亦
必要之以久而後可考其成功故唐虞三載考績
三考乃行黜陟漢之盛也為吏或長子孫蓋化民
成俗之事貴行之以專而需之以久所謂日計不
足歲計有餘若法方立而輙課其成事有端而不
竟其緒守令數易則視官如傳舍大僚屢更則下
不知所從始焉擇之貴精既焉任之宜久此亦久
道化成之義也臣敢推廣其說以效芻蕘之獻焉
周易
聖人久於其道而天下化成
監察御史(臣)楊勲
(臣)謹按王道本於天德聖人憲天出治以不息之
心著為可大之業其精神運量於無窮斯德澤涵
濡於莫外自非近功小效所得而並也今夫天地
之道恒久而不已則聖人之化成天下其道當何
如哉夫論治而至於化成亦未易言矣民生必期
其遂何以使之老有所終幼有所長民性必期其
復何以使之道德以一風俗以同乃觀聖人在上
仁周六宇至治之彌綸臻一世於豐亨豫大運際
重熙德教之洋溢洽斯民於心術性情舉飲和食
德之衆皥皥然順帝則於不知直不解聖人果何
道以致此也而抑知聖人豈責效於旦夕間哉蓋
大化不可淺求而至治無庸驟幾故農桑樹畜因
民之利必幾為經營區畫而民生始厚禮樂詩書
興民之行必幾為勞來匡直而民德始正優游漸
漬有以浹其肌膚而淪其骨髓而後從欲以治四
方風動遊聖人之宇者莫不快化日之舒長也在
昔成周之時文王積功累仁於前武王纘緒丕承
於後至於成王禮明樂備然後教化大行萬邦咸
休非久於其道而能然乎是知天地惟一元之運
周而不息故資始資生性命各正而化成萬物聖
人惟一心之誠純亦不已故引養引恬於變時雍
而化成天下觀於久道化成則信乎政貴有恒而
王道必本於天德也
周易
雷風恒君子以立不易方
監察御史(臣)周祖榮
程子曰君子觀雷風相與成恒之象自立於大中
常久之道不變易其方所
(臣)謹按易之為書有交易之義有變易之義而要
以不易者為之宗故其言人事也雖抱通變之才
遊萬變之地而必有不易者以定其極所謂止於
其所也觀於雷風相與雖變而不失其常可知日
用事物之間應接紛繁莫不各有當然之則如為
君而仁為臣而敬為父而慈為子而孝所處之時
不必盡同所操之理斷然不易譬之工之有矩木
之從繩隨其所向歸於一定故曰方也然而不能
自立則亦有難言者或中無定識遇一事而利害
之見足以奪是非之明則游移而失所向或外無
定力為一事而成敗之勢足以淆邪正之趨則輾
轉而莫能安此非方之有所拘抑亦心之無所主
也惟君子擇至是之方以為之據執至正之方以
為之歸操之於己有道義而無私曲此植體之所
以不易也措之於世有中平而無偏陂此致用之
所以不易也蓋其智勇深沉退藏於一物未交之
始而言行相顧全德於百折不回之時固有神明
於交易變易之義而守夫不易之經者豈硜硜拘
執之學所可同日語哉昔明道程子與横渠張子
論定性之學有曰動亦定静亦定無將迎無内外
此發明立不易方之旨為下學者指其功也伊川
程子又曰恒非一定之謂一定則不能恒矣惟隨
時變易乃常道也此由不易之理而會通於交易
變易之用為上達者宣其藴也二說相須而卦象
立言之義無不悉備可互參而見恒道之妙矣
周易
明出地上晉君子以自昭明德
給事中(臣)陸尹耀
俞氏琰曰知所以自明則本然之明如日之出地
而其昭著初無增損也大學所謂明明德所謂自
明與此同旨
(臣)謹按此卦離火居上坤地居下離照文明坤道
厚載隂以承陽麗天久照柔進上行昭融顯爍如
日之升曜采經天至明之象也故曰明焉然明無
不照照無不徧者明之用也由微而著由晦而彰
者明之漸也而出自地上則棄闇出幽向明繼照
炳耀萬方光被四表有愈進愈明之勢故其卦為
晉而象為明出地上也君子觀晉象而知德之在
我受之自人賦之自天天行至健法以自強人心
至明進以自昭况明德者虚靈不昧虚則能具衆
理靈則能應萬事本無不明者也其有不明物欲
蔽之耳本然之明固未嘗息也故德為君子固有
之德而明者亦君子之德自有之明也自有此德
而自明之功不藉於後起自有此明德而自昭之
迹非假於強合内藴於方寸則仁義中正至足也
外見於事為則五常百行非邪也徹吾蔽澄吾天
内省於潛密惺於獨人所不見而昭之也我自昭
之而已人所及見而昭之也亦我自昭之而巳格
致誠正昭明德於己也修齊治平昭明德於天下
也堯之欽明文思克明峻德舜之濬哲文明重華
協帝湯之懋昭文之緝熙皆自昭其明德也與巳
之德愈進愈明德之明日呈日露如明之出地其
德有不於昭顯懿於萬古者哉
周易
上火下澤暌君子以同而異
庶子(臣)林蒲封
程子曰上火下澤二物之性違異所以為暌異之
象君子觀暌異之象於大同之中而知所當異也
(臣)謹按火澤二物其為異易明然聖人取象於同
而異者何也朱子釋之曰二卦合體而性不同第
就卦體剛柔相應而言之耳程子謂大同之中知
所當異又曰聖賢之處世在人理之常莫不大同
於世俗所同者則有時而獨異亦惟泛論其理而
於火澤之所以同而異者究未嘗明言之項氏安
世曰同象兌之說異象離之明夫以兑說為同則
可而以離明為異則其說近乎鑿矣嘗考周子通
書曰水隂根陽火陽根隂是火澤二物其本同也
在卦離為中女兌為少女是火澤二物其類同也
而一則炎上一則潤下故其象為同而異也本卦
彖傳所謂二女同居其志不同行者此也若夫火
炎上而居上澤潤下而居下各得其位剛柔相應
此其所以同為君子之同而異為君子之異與(臣)
因推而論之人情莫不好同而惡異然而天下之
事未有有同而無異者漢任延對光武帝曰忠臣
不和和臣不忠上下雷同非國之福帝深服其言
其意似以同為非而獨有取於異者不知君子小
人之分不在乎同異之迹而在乎公私義利之間
而已蓋小人之心存乎私私則惟利是圖利之所
共趨則同而利之所必争則異矣君子不然其所
同者禮義廉耻之防致君澤民之志至於立身行
巳應事接物之間則惟義所適其心一出於至公
往往獨行其是而不顧故其同也無阿比黨援之
習其異也無分門争勝之嫌所謂和而不流羣而
不黨古之君子莫不由之如禹稷顔子道同而出
處異伯夷柳下惠聖同而清和異孔子之於齊魯
同一去也而遲速異孟子之於兼金同一餽也而
辭受異至若禹臯益契同在一堂而都俞吁咈益
顯其明良一德之謨韓琦范仲淹同在政府議多
不合而不害其公忠體國之實此皆所謂君子之
同而異者也由是觀之帝王之治天下也肅紀綱
謹法度勤政愛民用賢納諫其大要同也至於百
官分職四民殊業文武並用德威相反亦必有因
時制宜而不能膠於一者夫惟象離之明照臨於
上如兑之澤普被於下而使百司執事共勵其忠
誠之節各盡其職分之宜以克臻於一道同風之
盛斯為聖人用暌之極則與
周易
損而有孚元吉无咎可貞利有攸往曷之用二簋可
用享二簋應有時損剛益柔有時損益盈虚與時偕
行
監察御史(臣)陸尹耀
張氏清子曰當其可之謂時當損而損時也不當
損而損則非時
(臣)謹按損益二義不能偏廢損必濟之以益益必
濟之以損損與益均為治世之權輿籌時之善術
也顧益之為用自上施下湛恩汪濊澤被萬方自
可致民說於无疆而其道乃為大光若損下以益
上損内以益外是取於民以奉其君雖急公奉上
小民固分誼當然於義誠無可辭然意主於損則
損所不當損而損違其時必致剥民以自富此慕
義強仁者不為而况聖人為天子者哉乃復丁寧
其義於此卦之彖辭者非欲其厲民以自養也亦
曰諴孚於衆志觀化於無心隨時消息善用其損
善成其益耳蓋損本拂情之舉或廹於時之不得
已而計出於此當使此心大白於天下如歲豐則
從而豐歲儉即從而儉損民原以為民天下後世
實共見其不得已之心是為損而有孚矣於是衆
志徯應國事以濟是為元吉矣本非厲民何咎之
有雖一時濟變之權實萬世救時之法不可貞乎
不特可施於一方抑且可達於天下不利有攸往
乎既以不得已而損之必以不得已而用之雖享
帝享親而以誠相格則蘋蘩蕰藻亦可薦馨潢汙
行潦亦可昭敬此二簋可用享也享猶從儉則凡
損過以就中損文以就質者舉視此矣是一損而
國用以充民財可阜不獨取於民之謂損而裕其
民亦謂之損也損之為用如是然或膠執其見專
於用損非因時之制也享宜備物而二簋可用者
特詘於時之不得不然耳由是以觀卦畫過剛則
亢過柔則屈損剛之有餘以益柔之不足剛自不
致終亢柔亦不致終屈時然則然也由是以騐物
理氣盛而盈氣竭而虚損盈之太過以益虚之不
及盈不得不損與時而偕損益不得不益與時而
偕益時然則然也損與益一出於理勢之自然初
非人力所能與斯可謂善用其損者矣乃知解衣
推食小惠未徧益非其益也厚斂取盈民生日蹙
損非所損也審乎損益之當然順時而行人事與
造化相維君心與民情相凖何損之非益善用其
損正善成其益者哉
周易
益利有攸往利涉大川彖曰益損上益下民說无疆
自上下下其道大光利有攸往中正有慶利涉大川
木道乃行
監察御史(臣)陳大玠
(臣)謹按卦以益名而彖傳以卦體釋卦名義則有
取于損上益下者何也蓋為卦震居下巽居上損
上卦乾體初畫之陽益下卦坤體初畫之隂自上
卦而下於下卦之下故為益夫上君也下民也君
之於民饑由巳也溺由巳也解衣衣之推食食之
平日制産授田而外如山林川澤之利損以予民
一旦偶被災䘲則蠲租免賦發倉廩開府庫饑即
賑以米寒即給以衣務使無凍無餒其道有以昭
格天下而無外此民說之所以无疆而益道因之
大光也由是觀之益下下下是小民之益也民說
道光是大君之益也記曰王中心無為也以守至
正今益之九五君以中正而有孚惠心六二則臣
以中正而永貞廸吉其無往不利而大有慶也宜
矣抑又聞之君猶舟也民猶水也君能益民斯所
由利涉與雖水患頻仍而出斯民於沉溺以登諸
袵席又何慮乎大川之險哉惟是上有有孚惠心
之君必下有利用大作與有孚中行之臣能奉宣
德意與為屯膏寧為渙汗則有孚惠我德上信以
惠下下亦信以惠於上如九五之象曰惠我德大
得志也正謂此爾卦之二爻有曰王用享于帝吉
民心之所愛戴即天命之所眷顧也民受益於君
君受益於天禹曰惟動丕應徯志以昭受上帝天
其申命用休理有固然也若乃百職庶司持籌握
算祇畫國計之盈縮不圖民生之安全較及錙銖
吝於出納是愛國而不知愛民也書曰民惟邦本
本固邦寧有子曰百姓足君孰與不足聖賢之垂
訓均有得于損上益下民說无疆之旨也夫
周易
益損上益下民說无疆自上下下其道大光
侍讀(臣)李清植
程子曰卦之為益以其損上益下也損於上而益
下則民說之自上而降已以下下其道之大光顯
也
(臣)謹按理財之道莫善於損益二卦聖人以損上
益下為益而損下益上為損者非徒虚論其理也
揆以人事之實確是如此今且以農民論之夫田
百畝則入亦百畝此常額也然種良者稼美糞多
者田饒故均之百畝也上農耕之則所入必贏而
貧農耕之則所入必耗損上益下之世農民優裕
故耕者多贏合天下之農而皆贏所贏不可以數
計矣豈非益乎若損下益上則農民乏資而耕者
多耗合天下之農而皆耗所耗亦不可以數計矣
豈非損乎推之工商無不皆然王者以天下為家
凡民間之藏皆外府也是損上益下正所以藏富
於民而裕不匱之源孟子曰聖人治天下使有菽
粟如水火陸贄曰散小儲以成大儲皆此意也又
曰自上下下其道大光者大廷推恩雖極汪濊然
或見格於輿議或中飽於私囊或宣布之不時或
奉行之無狀則澤不下究而隔閡曚蔽之患生必
使實惠均霑黎民徧德始為自上下下而益道於
是為大光也
益動而巽日進无疆天施地生其益无方凡益之道
與時偕行
顧象德曰既奮發又沈潛學所以日新天下施地
上生化所以不已此皆時之自然者故曰凡益之
道與時偕行
(臣)謹按益動而巽二句本圖義以發聖學也後天
圖首震次巽震者奮也在人心則立志之銳者是
也又惕也在人心則持敬之密者是也巽者入也
在人心則省察之精者是也又制也在人心則克
治之勇者是也文王之德之純實於此圖見之先
儒之言學曰立志以端其本居敬以持其志又必
省察以審其幾克治以踐其實其於圖義若合符
契此卦震巽合體故夫子發其藴天施地生二句
本天道以該王事也天以無心為施故文言傳曰
以美利利天下不言所利也王者之損己初無市
德於民之心是亦不言所利之謂也地以並育為
生故庾信曰物受其生於天不謝也王民之受益
實有帝力何有之象是亦於天不謝之類也此卦
五爻之辭曰有孚惠心勿問元吉吕祖謙釋之以
為人君但誠心惠民不須問民之感然後元吉苟
問民之感是計功利非誠心惠民者是也此其規
模氣象豈驩虞小補者所能比擬故曰其益无方
也又曰凡益之道與時偕行者天行之健萬古常
運曾無一息之停所謂於穆不巳天之所以為天
也聖人希天王者憲天故聖人之學無間斷無休
歇不以小成自安堯舜之惟時惟幾禹之惜隂湯
之日新文王之望道未見皆其義也若諸子之日
月一至冉求之中道而畫則其不行之時多矣王
者之政治益求治安愈求安不以小康自足堯舜
之兢兢業業禹之孜孜湯之慄慄文王之視民如
傷皆其義也若齊桓公葵邱之後而有驕色唐太
宗貞觀之末而有弛志則其不行之時多矣大抵
損益之機間不容髮無中立之理一日不益則損
者至矣故中庸一書其於全體大用燦然純備而
一言以蔽之曰至誠無息而已至誠無息則與於
穆不巳者並運而同流聖人所以希天王者所以
憲天豈復有加於此哉
周易
益損上益下民說无疆
監察御史(臣)沈廷芳
程子曰卦之為益以其損上益下也損於上而益
下則民說之无疆為无窮極也
(臣)謹按王者祈天永命之道在於愛養生民而愛
養生民之實在於使天下衣食之豐足惟因民之
所利而利之而不專其利上不專其利而有以子
下則下蒙其福而被其澤人情和樂奉之為元后
愛之如父母召康公之所謂王位在德元用供王
能祈天永命者道不越此是其說通於周易之彖
傳有云益損上益下民說无疆(臣)請得而敷陳之
益之卦體震下巽上巽震二卦皆由下變而成陽
變而為隂者損也隂變而為陽者益也損上益下
所以為益(臣)詳繹其義是蓋為人君行慶施惠於
民而言之耳夫上之取下有常經下之奉上有定
分禹貢六府孔修庶土交正底慎財賦咸則三壤
成賦中邦周禮太宰以九賦斂財賄毛詩倬彼甫
田歲取十千凡此皆經久之法以備軍國禄食之
需不容過取而正不可不取者也過取乎民則難
乎為民而有損乎下不取乎民則難乎為國而有
損乎上是故君天下者代天以理民視天下之墾
田定天下之賦税歲有正供家有常數額外無苛
征豪吏無溢取民之受益已自無窮何敢冀格外
浩蕩之恩乎是則益下之道固不必盡由於損上
也乃易傳之損上益下民說无疆者(臣)謂為人君
行慶施惠於民而言之者何居蓋君民一體宜以
一人勞天下不宜以天下奉一人務鳩斂而厚帑
藏之積者匹夫之富也務散惠而收兆庶之心者
天子之富也三代盛時思艱圖易省耕斂以行補
助其德惠雖史書不詳其事蓋亦每嘗行之漢文
帝在位休養恬熙民情樂附故謳歌訟德不衰豳
之詩曰萬夀無疆雅之詩曰羣黎百姓徧為爾德
漢書贊曰海内殷富興於禮讓斷獄數百幾致刑
措豈非損上益下之明效大騐哉蓋損上之時一
以損己為念原不問民心之感然因民之所利而
利之盡物之願則至誠有益於天下天下之人亦
無不至誠愛戴以君之至誠之德澤為恩惠矣此
九五一爻所以又有有孚惠心勿問元吉有孚惠
我德之辭也雖然國家之用皆出於民能節則薄
取而有餘過侈則盡取而不足慎乃儉德惟懷永
圖時令有司計國儲之多寡因歲事之登耗屢甦
農民之困則損上益下正所以結人心凝天命而
培千萬年不拔之基矣
周易
益動而巽日進无疆天施地生其益无方凡益之道
與時偕行
諭德(臣)覺羅蘇岱
孔穎達曰益動而巽日進无疆者自此已下廣明
益義若動而驕盈則被損无已若動而卑巽則進
益无疆故曰益動而巽日進无疆天施地生其益
无方者此就天地廣明益之大義也天施氣於地
地受氣而化生亦是損上益下義也其施化之益
无有方所故曰天施地生其益無方雖施益無方
不可恒用當應時行之故曰凡益之道與時偕行
也
(臣)謹按彖傳極言益道之大於卦德而見聖學之
益焉蓋功不可缺序不可紊震動巽入是既奮發
而有為又沉潛而深入精神日奮其得日深優游
日久其養日純故德崇業廣日日增益而不可限
量矣於卦體又見造化之益焉乾之一陽自上而
下天之施也而物於是乎資始坤之一隂自下而
上地之生也而物於是乎成形一施一生合同而
運萬物通焉是天之施也而不言其施之之恩地
之生也而不言其生之之德萬物之育也而不自
知其施生之故是生生化化之益无以加矣寧有
方之可測乎凡此皆益即皆道也皆道即皆時也
故人事之窮而通失而得造化之虚而盈消而長
咸與時而偕行時當益者无不益也是以聖人體
自然之理神道設教必因時以厚民生制器尚象
必隨時以利民用則天下莫不受其益造化運自
然之理洪纖高下皆因時而不偏飛潛動植皆隨
時而不失則萬物莫不受其益聖人天地同一至
公至仁之心天即聖人也聖人即天也此益道之
所以為大也
周易
益動而巽日進无疆天施地生其益无方凡益之道
與時偕行
編修(臣)馮秉仁
程子曰卦才下動上巽動而巽也為益之道其動
巽順於理則其益日進廣大无有疆限也動而不
順於理豈能成大益也以天地之功言益道之大
聖人體之以益天下也天道資始地道生物天施
地生化育萬物各正性命其益可謂无方矣方所
也有方所則有限量无方謂廣大无窮極也天地
之益萬物豈有窮際乎天地之益无窮者理而已
矣聖人利益天下之道應時順理與天地合與時
偕行也
顧象德曰既奮發又沉潛學所以日新故日進无
疆天下施地上行化所以不已故其益无方此皆
時之自然者故曰凡益之道與時偕行
(臣)謹按聖人崇效天卑法地内而修德於一身外
而施利於天下無非體造化自然之理而已此其
道莫著於益卦卦才下動上巽動則鼓奮發有為
之氣巽則密沉潛觀理之思修德者震動恪恭敦
行不怠而又從容涵養深造自得則日新又新有
層累而日上者湯之聖敬日躋成王之日就月將
學有緝熙于光明皆此意也(臣)又謂震得乾之初
爻有自強不息之義巽得坤之初爻有柔順利貞
之義則動巽皆所以法天地故其益日進无疆无
疆者天地之詞也坤之彖曰德合无疆中庸曰悠
久無疆聖人法天地以為功則亦與天地同一无
疆益在一身者如是益在天下者亦然天地生萬
物聖人養萬民其道一也天道高而下濟地道卑
而上行乾則資始坤則成物一施一生而品物流
形各正性命其益萬物也誠無限量矣然而春生
夏長秋斂冬藏天地之益萬物惟其時而已假令
冰堅木落之時而有甲拆勾萌之象豈得謂隂陽
和而萬物生乎聖人法天地之益亦正法天地之
時書曰惟學遜志務時敏厥修乃來乾之九三曰
君子進德修業欲及時也益在學問者必有取乎
時之義而况恩敷四海利濟蒼生有不與時偕行
者哉嘗考月令所載凡行慶施惠等事皆乘時布
令無凌節無濫施此時之大槩也而其道有當及
時者有當順時者值水旱而蠲賑因流離而安集
稍一後時民不聊生如天地之降時雨澤枯槁而
成豐穰此及時之益也若夫政以時修事以時舉
循作訛成易之序垂耕桑畜牧之經休養生息食
德飲和未嘗有格外之恩膏而斯民受福無窮此
如戴天而忘其高履地而忘其厚是順時之益也
總之盡性以盡人物之性贊化育位三才皆有與
天地合德者觀於益道而知之矣
周易
益動而巽日進无疆天施地主其益无方凡益之道
與時偕行
給事中(臣)朱鳳英
宋儒朱子曰動巽二卦之德乾下施坤上生亦上
文卦體之義又以此極言贊益之大
(臣)謹按此節乃言聖人體益之道以益天下凖諸
人事天道而無不然者而因以著時中之用也蓋
物我同體天人一原朝野上下間原無彼此之隔
而應感施受之情幾立於此誠騐於彼往來迭用
而不窮者莫不有當然之節主乎其中夫亦曰時
而已矣夫時者天地之樞機默運而常隐於不言
聖心之因應无方而恒徵於有象試以益之在德
業言之動以勵進修之志而健行者自強巽以深
研悦之功而緝熙者不已動以開巽巽以善動而
日新之機愈引而不自知更以益之在造化言之
天道下濟乾元開資始之功地道上行坤元廣資
生之用施因生而不窮生以施而不匱而品彙之
盛普遍而不可極大哉時乎準諸天人而無或異
者乎然就其一時各至者以觀一動一巽互為其
根一施一生旋相為質而時固萬變而難拘就其
一時合至者以觀即動即巽遜敏交致即施即生
易簡同符而時又一定而不易則天下孰非時哉
凡益之道可類推矣盈虚消長之故聖人辨之為
最精故極深研幾而迭運者在神明不在迹象化
裁通變之宜聖人協之為至一故因心作矩而推
遷者在宥密即在流行與時偕行而聖人體益之
道全矣(臣)嘗思之聖人視天下如一家中國如一
人而動巽相資敬勝與緝熙並懋施生互用愷澤
與愛戴胥忘由是酌盈濟虚裒多益寡胥天下而
無不被其益者正其益之廣大均平與天地合其
德者也然則時也者聖心一中之準所以統天人
上下而無間者哉
周易
益動而巽日進无疆
編修(臣)秦勇均
本義曰動巽二卦之德
程傳曰以二體言卦才下動而上巽動而巽也為
益之道其動巽順於理則其益日進廣大无有疆
限也
(臣)謹按聖賢之學所以能日新不已而造乎廣大
高明之域者初非因任自然而可坐收成效也亦
非勉強從事而以助長為功也其振作有為常足
以迅赴其幾而其從容不廹又有以密循其理夫
是以畢生無止境而功之所詣為獨隆觀於大易
下動上巽之卦名之曰益益也者以莫不增之謂
也進之道也然非動則無以鼓進之機非巽則無
以得進之序譬之行遠焉裹足而不前固自畫其
進矣幸而奮其步武以為計程可至然不循其序
欲一蹴而至之如蹶者趨者不過崇朝而廢耳甚
且捷徑以窘步騖廣以自荒其不至扞格多阻者
幾希故學之日進无疆斷非動而巽不可蓋精神
以奮發為先而理義非沉潛不入奮發則怠氣無
自乘常以邁往而致其决所謂強有力者能勝果
而確焉無難也沉潛則輕心不敢肆常以詳審而
得所安所謂優而柔之使自得之饜而飫之使自
趨之也剛克柔克日復一日說命所云厥修乃來
德修罔覺者其效皆由於此今觀於雷風相薄之
象迅擊起於下而草木甲拆者雷之功也其宣幽
達滯披拂蕩滌於天地間使物情莫不暢遂者則
風之力也雷動而風巽清寧之宇景象賴以常新
即卦象以驗卦德而日進无疆之義更曉然矣是
以學易之君子無因循之失亦無凌躐之虞有淬
礪之功復有安詳之度積累不疎於一息孰測其
端倪功修罔替以終身孰窮其究竟無他動而巽
故也而動巽以日進其大要不外於遷善改過而
已蓋動於善之當遷而非巽以為循途之赴究不
能精義以入神動於過之當改而非巽以為敦復
之基亦何能洗心而藏密惟其奮迅激昂之用即
寓於優游涵泳之中斯遷善而自融其迹改過而
不覺其難希賢希聖希天將有不知其然而然者
其為益也豈不大哉抑(臣)更進推之人君秉剛中
之德以法天行之健所云自強不息者固主乎動
而言詩言單厥心書言疾敬德春秋之義樹德莫
如滋禮記之文莊敬則日強此固皆以動為益者
也然朝夕之乾惕維殷而德性之充養有素如堯
之安安舜之溫恭湯之寬仁文之徽懿則又皆以
巽為益者也蓋動則運四海於一心巽則洽衆心
於一巳日新而化理俱新無疆而皇圖永固則天
德王道一以貫之矣益之時義大矣哉
周易
益動而巽日進无疆
監察御史(臣)吳文煥
(臣)謹按聖人之學必日進而始可言益也然非有
以相資則不為功苟不得其道以加勵焉欲身心
之際交修而奏效也庸可得乎惟觀於益之卦德
而可以知聖學矣益有求其益以為益者邁往之
力宜奮於崇朝而不當拘乎其故益有忘乎益以
為益者積累之功當要之畢世而不可驟期乎其
成今觀内卦固動者也古今艱大之業非有振迅
之才以勵之雖有神聖之質安坐而不前幾無殊
於愚鈍學之所以貴於能動也神動則敏志氣發
而精神生形動則勤勉強深而才分出吾既以聖
賢自期何容優游而坐廢所為求其益以為益者
動之謂也以觀外卦則巽者也古今精微之旨非
有沉潛之志以入之雖有雄毅之姿一往而莫返
亦終失之淺嘗學之所以貴乎能巽也心巽則能
密意氣斂而静中之所得乃至理巽則不浮功力
紓而遲久之所悟乃真吾既以粹精是務自不惜
遜心以相求所謂忘乎益以為益者巽之謂也日
進無疆從可知矣吾學之進退原無中立之幾巽
而先之以動今日之進遲諸異日而不敢惟能動
為能進也假令緩而赴之則將無以圖始學之隳
於怠弛者固不少也而進其於何望也哉吾學之
進境非有中止之數動而繼之以巽一日之益深
諸日日以為功惟能巽愈能進也假令廹而圖之
則將難於持久學之荒於欲速者尤不少也而進
其何由致也哉是故有震動恪恭之意則可以立
致太平有和平寬厚之心則可以化成久道聖學
也即聖治也一以貫之而已矣
周易
天施地生其益无方
監察御史(臣)楊勲
(臣)謹按易下經之有益猶上經之有泰乾坤相交
其小往大來者可以徵萬物之通巽震相協其陽
變隂合者可以觀萬物之益故二卦皆有及物之
功而萬物生生變化無窮之妙則尤著於益蓋益
之為卦上巽下震巽震者皆索乎乾坤之初者也
乾以初畫之陽下交於坤天道之下濟也坤以初
畫之隂上交於乾地道之上行也而一施一生有
其體且上卦為風風從天降是即天之施也下卦
為雷雷自地出是即地之生也而一施一生有其
象今夫兩儀定位者天地之體所以立二氣交感
者天地之用所以行自太極握動静之樞而隂陽
有互藏之宅静專而動直焉静翕而動闢焉其施
也氣方行而朕兆莫窺萬物於是而資始矣其生
也氣已凝而胚胎有質萬物於是而資生矣由是
雷霆風雨六子各贊施生之功水火木金四時各
任施生之職乾道成男坤道成女而生生者不息
見乃謂象形乃謂器而芸芸者不窮其為益也何
如乎是故天職施而後生者有資地職生而後施
者皆實此天地之相成為益也而富有日新乃充
周而無外且天施無形而流形以後仍各正其性
命地生有象而成象以後仍保合其太和此天地
之善留其益也而顯仁藏用遂循環而不已以言
其益寧有方也哉若夫繼天地之志述天地之事
體乾父坤母之心以財成其道輔相其宜施生之
無待於人者為天地因其功施生之有待於人者
為天地平其憾盡萬物而煦嫗覆育之則无方之
益在天地者又屬之聖人矣此一人首出所以參
三才而立極與兩大而合德也與
御覽經史講義卷六
