泰西水法農家類
提要
(臣)等謹案泰西水法六卷明萬歷壬子西洋
熊三拔撰是書皆記取水蓄水之法一卷曰
龍尾車用挈江河之水二卷曰玉衡車附以
專筩車曰恒水車附以雙升車用挈井泉之
水三卷曰水庫記用蓄雨雪之水四卷曰水
法附餘皆尋泉作井之法而附以療病之水
五卷曰水法或問備言水性六卷則諸器之
圖式也西洋之學以測量步算為第一而竒
器次之竒器之中水法尤切於民用視他器
之徒矜工巧為耳目之玩者又殊固講水利
者所必資也四卷之末有附記云此外測量
水地度形勢高下以决排江河蓄洩湖淀别
為一法或於江湖河海之中欲作橋梁城垣
宫室永不圯壞别為一法或於百里之遠疏
引源泉附流灌注入於國城分枝析脈任意
取用别為一法皆别有備論兹者專言取水
未暇多及云云則其法尚有全書今未之見
也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
