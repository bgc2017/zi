聞見後錄卷九宋邵博撰
唐高宗曰隋煬帝拒諫而亡朕常以為戒虚心求諫而
無諫者何也李勣曰陛下所為盡善羣臣無得而諫予
謂高宗立太宗才人武氏為后决於李勣陛下家事勿
問外人一言又謂高宗盡善無可諫太宗以勣遺高宗
失於知人矣
突厥默啜自則天世為中國患朝廷旰食傾天下之力
不能克郝靈筌得其首自謂不世之功時宋璟為相以
天子好武功恐好事者競生心徼倖痛抑其賞逾年始
授郎將靈筌慟哭而死初熙寧元豐間西羌大首領鬼
章青宜結為邊患數覆官軍神宗懸旌節為賞捕之不
能得至元祐年將种誼生致之吕汲公在相位誼但轉
一官為西上閣門使而已亦宋璟之意也
李勣許敬宗於高宗立武后李林甫於玄宗廢太子皆
以陛下家事何必問外人一言而定嗚呼姦人之言自
世主之好以入故必同
高祖益蕭何二千戶以嘗繇咸陽時送我獨贏錢二光
武賜馮異以珍寳衣服錢帛用報倉卒蕪蔞亭豆粥滹
沱河麥飯二帝於二臣甚類可以謂之故人矣
高祖令項籍舊臣皆名籍獨鄭君者不奉詔盡拜名籍
者為大夫而逐鄭君劉裕密書招司馬休之府錄事韓
延之不屈以裕父名翹字顯宗乃更字顯宗名子曰翹
以示不臣劉氏如鄭君韓延之二人者可以語事君之
義矣
漢宣帝初立謁見高廟霍光驂乘上内嚴憚之若有芒
刺在背唐宣宗初立李德裕奉册上問左右適近我者
非太尉耶每顧我使我毛髮洒浙世謂霍氏之禍萌於
驂乘李氏之禍起於奉冊故曰威震主者不畜二公甚
類也
李匡威忌日王鎔就第弔之匡威素服裹甲見之唐末
武人忌日尚素服受弔也
張芸叟為安信之言舊見唐野史一書出二事一明皇
為李輔國所弑肅宗知其謀不能制不數日雷震殺之
一甘露禍起北司方收王涯盧仝者適在坐并收之仝
訴曰山人也北司折之曰山人何用見宰相仝語塞疑
其與謀自涯以下皆以髮反繫柱上釘其手足方行刑
仝無髮北司令添一釘於腦後人以為添丁之䜟云
秦始皇兼并天下灰六籍銷五兵廢古文武之事自立
一王之制本大賈人吕不韋之子曹操以姦雄之資正
大漢有餘力世官者本夏侯氏之子晉元帝渡江為東
晉尚百年本小吏牛氏之子天之所興有不可知者
晉史劉聰時盜發漢文帝霸陵宣帝杜陵薄太后陵得
金帛甚多朝廷以用度不足詔收其餘以實府庫自漢
至晉已四五百年陵中之帛豈不腐壊當云金玉可耳
又蘇公為韓魏公論薄葬曰漢文葬於霸陵木不改列
藏無金玉天下以為聖明後世安於泰山亦非也
牛僧孺自伊闕尉試賢良方正深詆時政之失宰相李
吉甫忌之泣訴於憲宗以考官為不公罷之考官白樂
天也故并為吉甫父子所惡予謂牛李之黨基於此嘉
祐中蘇子由制策上自禁省歷言其闕不少避至謂宰
相不肖思得婁師德郝處俊而用之宰相魏公亟以國
士遇之非但不忌也嗚呼賢於李吉甫遠矣
司馬文正初作歷代論至論曹操則曰是奪之於盗手
非取之於漢室也富文忠疑之問於康節以為非是予
家尚藏康節荅文忠書副本當時或以告文正今通鑑
魏語下無此論
太史公南登廬山觀禹疏九江遂至於會稽大湟上姑
蘇望五湖西瞻蜀之岷山及離堆而作河渠書吴蜀之
水為江秦之水為河其書江淮等不當通曰河蓋太史
公秦人也
漢史蕭何傳先言民上書言何強賤買民田宅數千又
後言何買田宅必居窮僻處為家不治垣屋曰令後世
賢師吾儉不賢毋為勢家所奪其反覆不可信如此
漢高祖嫚侮人罵詈諸侯羣臣如奴耳至張良必字曰
子房而不敢名高祖偽遊雲夢縳韓信載後車信嘆息
曰狡兔死走狗烹飛鳥盡良弓藏者如子房棄人間事
從赤松子遊高祖安得而害之故司馬遷具書之班固
乃削去下二語是未逹淮隂之嘆耳
漢高祖出成皋東渡河獨滕公從張耳韓信軍脩武至
宿傳舍晨自稱漢使者馳入趙壁張耳韓信未起即卧
内奪其印符麾召諸將易置之信耳起乃知高祖來大
驚高祖奪兩人軍即令張耳備守趙地韓信為相國文
帝以劉禮軍灞上徐厲軍棘門周亞夫軍細柳營上自
勞軍至灞上棘門軍直馳入將以下騎出入送迎至細
柳軍軍士吏被甲銳兵刃彀弓弩持滿天子先驅至不
得入曰天子且至軍門都尉曰軍中聞將軍之令不聞
天子之詔有頃帝至又不得入於是帝使使持節召將
軍曰吾欲勞軍亞夫乃傳言開壁門門士請車騎曰將
軍約軍中不得驅馳於是天子按轡徐行至中營將軍
亞夫揖曰介胄之士不拜請以軍禮見天子為改容式
車使人稱謝皇帝敬勞將軍成禮而去帝曰嗟乎此真
將軍矣鄉者灞上棘門如兒戱爾予謂韓信善治軍天
子來乃不知至即卧内奪印符以去是可襲而虜也其
不嚴於周亞夫也遠矣
兩漢之士惟前張子房後諸葛孔明有洙泗大儒氣象
子房既辭齊三萬戸封又讓相國於蕭何與之從容言
天下事甚衆善乎太史公曰運籌帷幄之中制勝於無
形子房計謀其事無知名無勇功圖難於易為大於細
可謂盡之矣
劉先主忍死屬孔明君才十倍曹丕嗣子可輔輔之如
其不才君可自取蓋先主已知禪之不肖志欲拯一世
之人於塗炭之中既不幸以死非孔明不可乃誠言也
亦堯舜禹之事也孫盛何人輒以為亂命又以為權術
豈足與論先主孔明哉東坡先生謂孔明出師表可與
伊訓說命相為表裏予謂亦周公鴟鴞救亂之詩也故
曰願陛下託臣以討賊興復之功不效則治臣之罪以
告先帝之靈使孔明為先主出師必不為此言矣及軍
中以孔明死赴聞蜀人赴之不許祠之又不許至野祭
相弔以哭何耶使孔明不死未保禪能相終始也
崔瑗家無儋石當世資其親故李固望風致敬然杜喬
為八使乃以贓罪奏瑗士之欲免於讒謗難矣哉王陽
車馬極鮮明崔瑗賓客盛餚膳然兩公皆清修節士也
故論人者當察其實何如耳
神宗惡後漢書范曄姓名欲更修之求東觀漢記久之
不得後高麗以其本付醫官其人來上神宗已厭代矣
至元祐年高麗使人言状訪於書省無知者醫官已死
於其家得之藏於中祕予嘗寫本於吕汲公家亦棄之
兵火中矣又予官長安時或云鄠杜民家有江表𫝊英
雄志因為外臺言之亟委官以取民驚懼遽焚之世今
無此三書矣
堯舜禪讓之事尚有幽囚野死之駭言賴孔子得無完
書耳況其假堯舜以為禪讓者欲其臣主俱全難矣獨
漢獻帝自初平元年庚午即位至延康元年庚子遜位
於魏王曹丕實在位三十年丕奉帝為山陽公邑萬戸
位在諸侯王上奏事不稱臣受詔不拜以天子車服郊
祀天地宗廟祖臘皆如漢制黃初七年丙午曹丕死曹
叡立青龍二年甲寅山陽公薨距遜位後十四年矣叡
變服率羣臣哭盡哀遣使弔祭監護喪事諡孝獻皇帝
册曰曹叡云用漢天子禮儀葬禪陵後五年曹叡死齊
王芳立四年廢高貴鄉公髦立五年死陳留王奐立景
元元年庚辰山陽公夫人節薨王臨於華林園使使持
節追諡獻穆皇后及葬車服制度皆如漢氏故事後四
年陳留王禪位於晉是魏之尊奉漢帝后與其國相終
始也視晉以降曰禪讓者豈不為盛德事乎史臣不知
此義尚貶曹丕無曠大之度予故表出之
上柱國竇毅尚周武帝姊襄陽公主其女聞隋楊公受
周靜帝禪自投堂下撫膺太息曰恨我不為男子救外
家之禍毅與公主掩其口曰汝勿妄言赤吾族毅由是
竒之以妻唐之高祖是為太穆皇后實生太宗卒能滅
隋云
丹陽陶弘景博學多藝能好養生之術仕齊為奉朝請
棄官𨼆茅山梁武帝早與之游恩禮甚至每得其書焚
香以受數手勑招之不出朝廷有吉凶征討大事必先
諮之月中常有數信人謂之山中宰相將没有詩云夷
甫任散誕平叔坐論空豈悟昭陽殿遂作單于宫時天
下之士猶尚西晉之俗競談玄理故弘景云爾蓋散誕
論空則廢禮法禮法既廢則異端矣古今之變有必然
者弘景其知言也
聞見後錄卷九
