聞見後錄卷二十七宋邵博撰
張浮休云盜夜發咸陽原上古墓有火光出用劒擊之
鏗然以墜視之白玉簾也豈至寳久埋藏欲飛去邪既
擊碎之有中官取以作算籌浮休亦得一二
宣和殿聚殷周鼎鍾尊爵等數千百種國破寇盡取禁
中物其下不禁勞苦半投之南壁池中後世三代彛器
當出于大梁之墟云
主父齊賢者自言少羈貧客齊魯村落中有牧兒入古
墓中求羊得一黃磁小褊缾樣制甚朴時田中豆莢初
熟兒欲用以貯之才投數莢隨手輒盈滿兒驚以告同
隊兒三四試之皆然道上行人見之投數錢隨手亦盈
滿遂奪以去兒啼號告其父父方築田持鋤追行人及
之相争競以鋤擊缾破猶持碎片以示齊賢其中皆五
色畫人面相聮貫色如新亦異矣齊賢為王性之云
近歲犍為資官二縣接境地名龍透向氏佃民耕田忽
聲出地中耕牛驚走得銅劒一長二尺餘民持歸挂牛
闌上入夜劒有光闌牛盡驚移之舍中其光益甚民愚
亦驚懼擲于戶外即飛去盖神物也士聶椿云向其婦
家也
牛僧孺李德裕相讐不同國也其所好則每同今洛陽
公卿園圃中石刻竒章者僧孺故物刻平泉者德裕故
物相半也如李邦直歸仁園乃僧孺故宅埋石數塜尚
未發平泉在鑿龍之右其地僅可辨求德裕所記花木
則易以禾黍矣
世𫝊李太白草書數軸乃葛叔忱偽書叔忱豪放不羣
或嘆太白無字畫可𫝊叔忱偶在僧舍縱筆作字一軸
題之曰李太白書且與其僧約異日無語人每欲其僧
信于人也其所謂得之丹徒僧舍者乃書之丹徒僧舍
也今世所𫝊法書要錄法書苑墨藪等書著古今能書
人姓名盡矣皆無太白書之品第也太白自負王霸之
略飲酒鼓琴論兵擊劒鍊丹燒金乘雲仙去其志之所
存者靡不振發之而草書竒倔如此寧謙退自晦無一
言及之乎叔忱翰墨自絶人故可以戲一世之士也眺
以道為予言如此
大儒宋景文公學該九流于音訓尤邃故所著書用竒
字人多不識嘗納子婦三日子以婦家饋食物書白一
過目即曰書錯一字姑報之至白報書即怒曰吾薄他
人錯字汝亦爾邪子皇駭郤立緩扣其錯以筆塗煖字
盖婦家書以食物煖女云報亦如之子益駭又緩扣當
用何煖字久之怒聲曰從食從而從大子退檢字書博
雅中出餪字注云女嫁三日餉食為餪女始知俗間餪
女云者自有本字
東坡謝滕達道書云前日得觀所藏諸書使後學稍窺
家𫝊之祕幸甚恕先所訓尤為近古某方治此書得之
頗有開益拜賜之重若獲珠貝老朽不揆輒立訓𫝊尚
未畢功異日當為公出之古學崩壞言之傷心也李方
叔云東坡每出必取聲韻音訓文字複置行篋中予謂
學者不可不知也
陶隱居與梁武帝啓云逸少有名之迹不過數種黃庭
勸進像贊洛神不審猶得在否禇遂良逸少正書目樂
毅論黃庭經畫贊墓田丙舍以次共十四帖合五卷勸
進已亡洛神不錄盖遂良誤以洛神為子敬書故柳公
權亦云禇柳于書工矣其鑒裁尚有失古語二王以來
評書之妙惟隱居為第一不誣也
崇寧初經略天都開地得瓦器實以木簡札上廣下狹
長尺許書為章草或參以朱字表物數曰縑幾匹綿幾
屯錢米若干皆章和年號松為之如新成者字遒古若
飛動非今所畜書帖中比也其出于書吏之手尚如此
正古謂之札書見漢武紀郊祀志乃簡書之小者耳張
浮休䟦王君求家章草月儀云爾
崔偓佺淳化中判國子監有字學太宗問曰李覺嘗言
四皓中一人姓或云用上加一撇或云用上加一點果
何音偓佺曰臣聞刀下用擢音兩點下用為鹿音用上
一撇一點俱不成字四皓中一人角里先生也予謂今
書角里用上加撇者非是
俗語借與人書為一癡還書與人為一癡予每疑此語
近薄借書還書理也何癡云後見王樂道與錢穆四書
出師頌書函中最妙絶古語借書一瓻還書一瓻欲以
酒二尊往知卻例外物不敢因檢說文瓻抽遲反亦音
絺注云酒器古以借書盖俗誤以為癡也
荆浩論曰山水之學吴道子有筆而無墨項容有墨而
無筆王維李思訓之流不數也其所自立可知矣然入
吾本朝如長安關同營丘李成華原范寬之絶藝荆浩
者又不數也故本朝畫山水之學為古今第一
國初營丘李成畫山水前無古人後河陽郭熙得其遺
法成之子覺熙之子思俱為從官頗廣求兩父之畫故
見于世者益少益可貴云
觀漢李翕王稚子高貫方墓碑多刻山林人物乃知顧
愷之陸探微宗處士輩尚有其遺法至吴道玄絶藝入
神然始用巧思而古意少減矣况其下者此可為知者
道也
畫花趙昌意在似徐熙意不在似非高于畫者不能以
似不似第其遠近盖意不在似者太史公之于文杜少
陵之于詩也獨長安中隱王正叔以予為知者蜀人重
孫知微畫筆東坡獨曰工匠手耳其識高矣宣和中遣
大黃門就西都多出金帛易古畫本求售者如市獨于
郭宣猷家取吴生畫一剪手指甲内人去其韻勝出東
坡所賦周員外畫背面欠伸内人尚數等予少年時嘗
因以作續麗人行云
予舊于&KR1267;城孔寧極家見孔戣私紀一編有云退之豐
肥喜睡每來吴家必命枕簟近潮陽劉方明摹唐本退
之像來信如戣之記益知世所𫝊好須髯者果韓熙載
也
眺以道言當東坡盛時李公麟至為畫家廟像後東坡
南遷公麟在京師遇蘇氏兩院子弟于途以扇障面不
一揖其薄如此故以道鄙之盡棄平日所有公麟之畫
于人
郭恕先畫重樓複閣間見疊出善木工料之無一不合
規矩其人世外僊者尚于小藝委曲精致如此何邪
予收南唐李侯閤中集第九一卷畫目上品九十五種
内蕃王放簇帳四今人注云一在陸農師家二在潘景
家江鄉春夏景山水六注云大李將軍又今人注云二
在馬粹老家山行摘瓜圖一注云小李將軍又今人注
云在劉忠諫家盧思道朔方行一注云小李將軍又今
人注云在李伯時家明皇遊獵圖一注云小李將軍又
今人注云在馬粹老家奚人習馬圖三注云韓幹又今
人注云一在野僧家中品三十三種内月令風俗圖四
今人注云在楊康功龍圖家楊妃使雪衣女亂雙陸圖
一注云李翽又今人注云在王粹老家今易主矣竹四
今人注云在王仲儀之子定國處其著色卧枝一竿尤
妙下品百三十九種内回紋圖二注云殷嵩又今人注
云在仲儀家詩圖二叙一樓臺人物分兩處中為遠水
紅橋小山作竇滔從騎迎若蘭車輿人物甚小而繁大
概學周昉而氣製甚遠猫一注云汀洲李交又今人注
云在劉正言家花而行者一小者三如生後有李伯時
跋云江南閣中集一卷得于邵安簡家其中名品多流
散士大夫家公麟尚見之有朱印曰建業文房之印曰
内合同印有墨印曰集賢院御書記表以回鸞墨錦籖
以潢經紙予意今注出于伯時也然不知集有幾卷其
他卷品目何物也建業文房亦盛矣每撫之一歎
聞見後錄卷二十七
