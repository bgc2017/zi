花木鳥獸集𩔖卷中
石門貢生吳寳芝撰
鳳(附鸞)
韓詩外𫝊黃帝即位宇内和平未見鳳皇乃問天老曰
鳳之象何如對曰鳳之象鴻前而麟後蛇頭而魚尾龍
紋而龜背燕頷而雞啄首戴德頸揭義背負仁心入信
翼挾禮足履文尾繋武小音金大音鼓延頸奮翼五色
備舉帝齋於中宫鳳乃集東園棲梧桐食竹實
易林鳳生九雛長於南郭君子康寧身榮悅樂
抱樸子帝軒轅候鳳鳴以調律
帝王世紀黃帝齋於中宫大鳥體備五色巢於阿閣
蔡邕琴撡周成王時天下大治鳳皇來儀於庭成王乃
援琴而歌曰鳳皇翔兮紫庭予何德兮感靈
尚書大𫝊舜好生惡殺鳳巢其樹
吕氏春秋帝嚳有聖德作樂六英鳳皇鼓翼而舞
師曠禽經鸞入夜而歌鳳入朝而歌
宋玉曰鳳凰上擊九千仞絶雲霓負蒼天
漢書宣帝時鳳集上林乃作鳳皇殿以答嘉瑞
淮南子南方有鳥名為鳳天為生食其樹名瓊枝以璆
琳琅玕為實天又生離珠一人三頭遞卧遞起以飼琅
玕也
拾遺記周昭王以青鳳之毛為二裘一曰燠質一曰暄肌
六帖鳳有九苞七德五文六象
詩大雅鳳皇于飛&KR1304;&KR1304;其羽
拾遺記蓬萊浮木有青鸞集其上
埤雅鸞輿動此鳥集其上因謂之鸞仗禮和鸞之聲蓋
取諸此也
說文鸞神靈之精也赤色五彩鳴中五音頌聲作則至
鶴
相鶴經鶴陽鳥也而遊於隂因金氣乘火精以自養金
數九火數七故七年小變十六年大變百六十年變止
千六百年形定體尚潔故其色白聲聞天故頭赤食於
水故其喙長軒于前故後趾短棲于陸故足高而尾凋
翔於雲故毛豐而肉疎大喉以吐故脩頸以納新故夀
不可量行必依洲渚止必集林木羽族之宗長仙人之
騏驥也
鮑昭舞鶴賦散幽經以驗物偉胎化之仙禽
清異錄唐韋嗣立宅後林麓邃密有黃鶴一雙潛於宅
之左有喜慶必先期盤翔
李白畫鶴贊紫頂烟赩丹眸星皎
鮑昭賦朝戲乎芝田夕飲乎瑶池
離騷經黃鶴之一舉兮知山川之紆曲再舉兮知天地
之圜方
抱樸子千歲之鶴能登木其未千歲者終不集樹
白樂天詩饑不啄腐鼠渴不飲盜泉
茅君𫝊有好道者入廟見一鶴入帳中言九還丹之使
會稽記射的山有白鶴為仙人取箭
述異𫝊荀瓌字叔瑋事母孝好道術潛棲却粒嘗東遊
憩江夏黃鶴樓上望西南有物飄然降自霄漢乃駕鶴
之賓也羽衣紅裳相與欵對己乃辭去跨鶴騰空渺然
烟没
河東記太和中長安城南韋曲慈恩寺塔月夜有美人
從三四青衣遶塔言笑忽顧侍婢借寺僧筆硯於梁上
題詩黃子陂前好月明忘却華亭遶塔行烟收山净翠
黛橫折得荷花遠恨生僧將燭之化為白鶴飛去
東觀漢記章帝至岱宗柴望畢白鶴三十從西南來
晉書羊叔子有鶴能舞稱羊公鶴
墨客揮犀劉淵材迂闊好怪嘗畜兩鶴客至誇曰此仙
禽也凡禽都卵生此禽胎生語未卒園丁報曰鶴生一
卵材呵曰敢謗鶴耶未幾鶴伏地復生一卵劉嘆曰吾
乃為劉平錫所誤蓋其所撰嘉話如是今後除孔子佛
老語餘皆不足信也
史記師曠援琴而鼓玄鶴集於郭門再奏延頸而鳴舒
翼而舞
拾遺記周穆王時塗脩國獻青鸞丹鶴飼以潭皐之粟
飲以溶溪之水唼以太湖之萍
史記齊王使淳于髠獻鶴於楚出邑門道飛其鶴徒揭
空籠以見楚王曰齊王使臣獻鶴過於水上不忍鶴渴出
而飲之飛去吾欲絞頸而絶恐人議吾君以鳥故令士
自殺吾欲買而代之是不信而欺吾王欲赴他國痛吾
兩主使不通故來受罪楚王曰善
綱目隋煬帝時烏程縣有樹高踰百尺上有鶴巢民欲
取之不可乃伐其根鶴恐傷子自拔氅毛投於地
梁書庾域母好鶴唳域到處營求孜孜不倦忽一日雙
鶴下於庭
蘇子後赤壁賦時夜將半四顧寂寥適有孤鶴横江東
來翅如車輪玄裳縞衣戞然長鳴掠予舟而西也
杜詩老鶴萬里心
李遠失鶴詩秋風吹却九皐禽一片閒雲千里心碧落
有情空悵望青天無路可追尋來時白雪翎猶短去日
丹砂頂漸深華表柱頭留語後不知消息到於今
新說有客相從各言所志有云願為揚州刺史或云願
多貲財或願騎鶴上昇其一人曰腰纏十萬貫騎鶴上
揚州欲兼三者盡得之聞者以為看馬李僕射當梢郭
使君皆以此二語移贈惜少結果耳
孔雀
齊書惠文太子織孔雀毛為裘
嶺表異錄交趾國多養孔雀採金翠毛羽為扇
孔帖西舍利樂鉦棲孔雀
雜俎孔雀聞雷聲而孕卵
南越志孔雀以音影相接即孕
王介甫詩我聞大梵王擒跨雞孔雀
紀聞羅州山中多孔雀羣飛數十為偶雌者尾短雄者
尾長三年成小尾五年成大尾與華萼相榮衰然自喜
其尾而性極妬山棲必擇有置尾處而後止焉聞管絃
笙歌則尾開光耀四座金彩奪目
鵬(附鵠)
莊子北溟有魚化而為鳥其名為鵬鵬之大不知其幾
千里也其翼若垂天之雲摶扶搖而上者九萬里又曰
風之積也不厚則其負大翼也無力故九萬里則風斯
在下矣
孔帖大鵬雛之始飛則為鷹之所制
李白大鵬賦巨鼇冠山而却走長鯨騰海而下馳
漢武帝黃鵠歌黃鵠飛兮下建章羽肅肅兮行蹌蹌金
為衣兮菊為裳自顧德薄兮愧爾嘉祥
白帖孝章帝元和二年巡狩岱宗柴望畢有黃鵠從南
來經祠壇上
杜詩黃鵠摩蒼天
李華賦鴻鵠遡清風
莊宗紀李克用能仰中雙鵠
雁
格物總論雁陽鳥状如鵝而小江淮洲渚之間動計千
百大者居中令雁圍而警察飛有前後行列秋南而春
北
夏書注陽鳥隨陽之鳥也
淮南子雁從風而飛以愛氣力啣蘆而飛以避繒繳
續墨客揮犀北方有白雁似雁而小秋深則來河北人
謂之霜信
埤雅雁行斜步側身
詩豳風鴻飛遵渚
梁州記雁塞山有大池雁棲集此池故名雁塞
漢書宣帝時有五色雁集於殿前
會稽典錄日南太守虞固有孝行常有雁止宿廳事
白帖上虞縣雁為人治田春啣拔草根秋啄除其穢官
禁不得害之
五代朱漢賓少時善射中雁臆臆上一金錢篆文人皆
不識於是異之名朱落雁
說苑秦穆公得百里奚公孫枝以白雁為賀曰公得社
稷之臣實社稷之福
張華博物志雁食粟則翼重不能飛
鷹
幽明錄楚文王好畋獵天下快狗名鷹畢集焉有人獻
一鷹獵於雲夢烟熖障天毛羣羽族争噬競搏而此鷹
瞪目雲際無搏噬之志王謂獻者曰毋將欺余耶荅曰
若止效於雉兔臣豈敢獻俄而雲際有一飛翔飄颻鮮
白而不辯其形鷹見之便聳翮而升矗若飛霓須臾羽
墮如雪血灑如雨良久有一大鳥墮地而死兩翅廣數十
里博物者曰此大鵬雛也
載記饑則附人飽則高飛風雲之會便可凌霄蓋以鷹
比人傑也
西京雜記李亭好馳騁鷹鷂皆錫以佳名
晉傅玄鷹賦嘴利吳戟目𩔖明星雄姿橫𤼵逸氣挺生
隋魏彦深賦資金方之猛氣擅火德之炎精
唐申王有高麗赤獵鷹稱决雲兒
野客新譚鷹一名凌霄君
杜少陵詩金眸玉爪不凡材
魏彦深賦白如散花赤如點血大文若錦細斑如纈眼
𩔖明珠毛若霜雪身重若金爪剛若鐵
隼
易公用射隼於高墉之上
詩&KR0008;彼飛隼率彼中陵
埤雅隼好翔
化書隼憫懷胎之鳥不擊義也
鶚(附鸇)
陸佃曰鶚鷙鳥雕𩔖也一名雎鳩
俗諺曰鶚交則雙翔立則異處
隂陽自然變化論雎不再匹
孔融薦禰正平鷙鳥累百不如一鶚
名談西王母夢翠雞五色化為一鶚後生西子
陸機曰桃蟲鷦鷯是也
說苑俗呼為巧婦又名工雀又名女匠又名韈雀化而
為雕鶚
劉原父鸇詩上天賦爾才若不受羈紲失身偶見𫉬羞
與家禽列秋風半夜起鴻鵠兩飄瞥物生各自適聽爾
歸寥泬白雲入雙眸尺地肯自屈慎弗逐鸇雀鸇雀不
足絶又曰勉力霜霰期方為鳥中傑
鷂
唐太宗嘗得佳鷂自臂之望見魏徵輙匿懷中
雕
石曼卿詩騰凌千里見纖毫勁翮梢梢渡海濤霜草獸
驚斜電落水天雁盡片雲高
埤雅雕能食草黑色似鷹而大俗呼皂雕
武事錄雕為箭翎逆風愈力
鶻
張九齡鶻序羽族之中絶其豪傑之表氣感剛悍體侔
銛鋒顧視之間偉如也
鶯
詩伐木丁丁鳥鳴嚶嚶綿蠻黃鳥止于丘隅
鄭谷詩春雲薄薄日暉暉宫樹烟生隔水飛應為能歌
繫仙籍麻姑乞與女真衣
韋蘇州詩東方欲曙花冥冥啼鶯相喚亦可聽乍去乍
來時遠近纔聞南陌又東城忽似上林翻下苑綿綿蠻
蠻如有情欲囀不囀意自嬌羌兒弄笛曲未調前聲後
聲不相及秦女學筝柱猶澁須臾風暖朝日暾流音變
作百鳥喧誰家嬾婦驚殘夢何處愁人憶故園伯勞飛
過聲跼促戴勝下時桑田綠不及流鶯日日鳴花間能
使萬家春意閒有時斷續聽不了飛去花枝猶裊裊還
棲碧樹鎖千門春漏方殘一聲曉
唐詩鶯擲金梭織柳絲
黃魯直詩黃鳥在幽谷韜光養羽儀
楊誠齋詩何時雛脫&KR1663;新弄響交交
石舍人詩何處轉新哢間關出建章
琵琶行間關鶯語花底滑
張文潛詩好音終在恥争先谷外寒多故後遷已過花
時亦何恨不妨夏木綠參天
白鷴
異物志鷴𩔖雉黑章白質嘴爪純丹然有青者黃黑色
者取其馴熟舒閑故名
李青蓮詩請以雙白璧致君雙白鷴白鷴如白錦白雪
恥容顔照影玉潭裏刷毛琪樹間夜棲寒月净朝步落
花閑
梅聖俞詩玉兔精神憐已久金鑾人物世無雙
唐蕭穎士白鷴賦序白鷴羽族之幽竒也神觀清閑不
雜於衆禽棲止深遐與人境罕接固莫得而馴狎也上
聞而徵馬處以琱籠致以驛騎將集長楊遊太液行有
日矣天寳丁卯秋予旅東陽適與兹鳥偕至於會稽之
𫝊舍因感而賦之
雉
食物譜雉有文章性稟離火食之益人心巧聰明耳目
尚書大𫝊高宗祭成湯有飛雉升鼎耳而雊祖己曰遠
方將有來朝者乎
漢蕭望之為郎有雉數十常隨車翔集
詩小雅雉之朝雊尚求其雌
儀禮士相見禮各執雉
漢桓帝永康七年白雉見於西河
鷓鴣
白居易詩朝朝暮暮啼復啼啼時白露風凄凄黃茅岡
頭秋日晚苦竹嶺下寒月低
柳柳州詩齊王不忍觳&KR1100;牛簡子亦放邯鄲鳩二子得
意猶念此况我萬里為孤囚破籠展翅當遠去同𩔖相
呼莫相顧
古詩坐中亦有江南客莫向春風唱鷓鴣
張復之詩書中曾見曲中聞不是傷情即斷魂北客南
來心未穏數聲相應過前邨
鸚鵡
小說唐韋皐鎮西蜀常教鸚鵡念佛鸚鵡死燒得舍利
因造塔瘞之又為之記
劉禹錫詩頻學喚人緣性慧偏能識主為情通
白香山詩應似朱門歌舞妓深藏牢閉後房中
梅聖俞詩玉鏁閑拘束金籠不自由
鸜鵒
野史宋元祐間長沙人養一鸜鵒俗呼八八兒偶見念
阿彌陀佛即隨口稱念不絶僧與之俱去後鳥亡僧具
葬之鳥口生蓮花人頌之曰有一靈禽八八兒解隨僧
口念阿彌死埋平地蓮花𤼵我輩為人豈不知
大智禪師贊曰立亡籠裏渾閒事化紫蓮花也大竒
史𫝊五代乾祐鸜鵒食蝗詔使禁捕
吐綬鳥
異物志吐綬非珍禽處處有之交趾常貢二頭身被五
彩口吐錦囊十二節隨十二時辰異光照室晝夜能鳴
聲如黃鸝内庭馴養數日使者之國鳥亦斃未嘗見其
飲啄也
翡翠
少陵詩江上小堂巢翡翠
陳子昂詠翡翠詩有時死結鴛鴦伴同卧春衾繡帳中
又旖旎光首飾葳蕤爛錦衾
鴛鴦
徐陵鴛鴦詩山雞暎水却相得孤鸞照影不成雙天下
真成長會合無勝比翼兩鴛鴦
梁元帝賦勝林鳥之同心邁池魚之比目魂上相思之
樹文連新錦之機
李德裕鴛鴦篇和鳴一夕不暫離交頸千年尚為少
陳子昂詩文章負竒色和鳴多好音
吳融詩翠翹紅頸覆金衣灘上雙雙去又歸長短死生
無兩處可憐黃鵠愛分飛
皮日休詩烟濃共拂芭蕉雨浪細雙遊&KR1341;蓞風又若非
足恨佳人魄即是多情年少魂
鷺鷥
影燈記開元天寳間御常春殿燃白鷺轉花燈
雍陶詩立當青草人先見行傍白蓮魚未知
梅聖俞題畫詩白鷺畫雙素粉毫幽趣多翹沙依折葦
刷羽對衰荷
鷗
禽魚錄鷗水鳥善泛不善飛羣居沙渚性潔而馴江南
水村蔀屋遠山淺瀨間得此最引人清致
少陵詩春鷗嬾避船
青蓮居士詩白鷗閒不去常拂酒筵飛
荆公王安石詩飄然紛華地此物乖隔久白髮望江南
春江綠如酒
列子海上之人好鷗者每旦從鷗鳥遊鷗鳥之至者百
數不止其父曰吾聞鷗鳥皆從汝遊取來吾玩之明日
之海上鷗鳥舞而不下
李商𨼆詩海翁忘機鷗故不飛海翁易慮鷗故飛去
杜少陵詩舍南舍北皆春水唯見羣鷗日日來
海鏡鷗知風羣飛至岸日必大風
鳬
急就章曰鳬水鳥翁也
張籍寒塘曲寒塘沈沈柳蕭疎水暗人語驚棲鳬
杜詩沙上鳬雛傍母眠又相趁鳬鷗入槳牙
鸛
拾遺記鸛能蓄水於巢故人多聚鸛以禳火
𫝊曰短脚者多伏長脚者多立脚近尾者好步脚近臆
者好躑多伏鴚䳘之𩔖是也多立鸛鶴之𩔖是也
百舌
文與可詩就中百舌最無謂滿口學盡羣鳥聲自無一
語出於已徒爾嘲哳誇縱橫朝朝泊我高柳上呌破一
忩殘月明幽人穏睡正甜美無計可奈遭爾驚少年挾
彈彼誰者安得為我來五更
杜鵑
異物志杜鵑聲似不如歸去一名杜宇一名望帝一名
子規
禽經注杜宇啼苦則自懸於樹自呼曰謝豹
博物志杜鵑生子寄之他巢百鳥為飼之
華陽風俗錄杜鵑大如鵲而羽烏其聲哀而吻有血土
人云春至則鳴聞其初聲則主離别人惡聞之惟田家
候其鳴則興農事
杜子美詩我昔遊錦城結廬錦水邊有竹一頃餘喬木
上參天杜鵑暮春至哀哀呌其間
司空曙杜鵑行聲音咽噦若有謂啼號略與嬰兒同口
乾垂血轉迫切似欲上訴于蒼穹蜀人聞之皆起立至
今相效𫝊微風
顧况詩棲霞寺裏子規鳥口中血出啼不了山僧後夜
初入定聞似不聞山月曉
羅鄴詩蜀魄千年尚怨誰聲聲啼血向花枝滿山明月
東風夜正是愁人不寐時
鳩
周官羅氏仲春獻鳩以養國老鳩性不噎食之且復助
氣
埤雅鷽鳩似山鵲而小短尾青黑色多聲故名鳴鳩
埤雅鶻鳩性喜食桑椹然過則醉而傷其性故詩云于
嗟鳩兮無食桑椹
俗說斑鳩似鵓鳩而大鵓鳩灰色無繡項隂則屏逐其
匹晴則呼之語曰天將雨鳩逐婦是也斑鳩項有繡文
斑然故曰斑鳩本草斑鳩春分則化為黃褐候秋分則
化為斑鵻劉原父詩晴鳩讙求雌雨鳩閙逐婦
史說少皞氏以鳥名官雎鳩摯而有别故為司馬主法
制鳲鳩平均故為司空平水土鵻鳩孝故為司徒主教
民籍
虞槐賦曰春棲教農之鳥即鵻是也又曰鵻今鳻鳩也
壹宿之鳥壹宿壹于所宿之木一名荆鳩一名楚鳩一
名䳕鳩一名乳鳩一名鵴鳩一名&KR1891;鳩一名䳫鳩梁宋
之間謂之鵻又曰鵻與鳲鳩皆壹鳥也故有尸祝之號
松忩夜話鳲鳩不自為巢居鵲之成巢有均一之德蓋
其哺子朝自上而下暮自下而上者均也其子在梅在
棘在榛而已則常在乎桑者一也
清異錄章貢小蒙川蘇氏山林多鳩賓客滿座可悉饜
飫一網數十百咄嗟可辦其黨戲之曰此君家寄生肉
也
子瞻戲王介甫字說曰詩云鳲鳩在桑其子七連爺和
孃共成九故鳩從九鳥也耶
會稽典錄鄭弘遷臨淮太守郡民徐憲在喪致哀有白
鳩巢戶側弘舉孝廉朝廷稱為白鳩郎張九齡居母喪有
白鳩巢塜樹
唐語鎮州王廷凑始生嘗有鳩十數隻朝集庭樹暮集
簷下
禽經拙者莫如鳩巧者莫如鶻鳩累巢止於數枝纔能
載身而已
許慎云鳲鳩奮迅其羽直刺上飛數十丈入雲中
晉永康元年大會有鳩入御座武帳中拂司空張華之
冠
傅咸鳩賦序余舍傍種楸成林閒居聽斑鳩聲音可悅
於是捕而畜之既而馴擾偶出之籠無何失之其後時
時一來飛翔聊為之賦
韋應物鳴鳩詩吾老病骨知隂晴每愁天隂聞此聲日
長思睡不可得遭爾聒聒何時停一作歐陽永叔詩
好事集毛𫝊好食鳩人與已相得必以鳩贈之一日李
翱送十二籃
雲溪友議鄧州有老僧日食二鳲鳩俗共非之老僧終
不避當饌之際貧士求食分與二足食訖僧盥潄雙鳩
從口中出一則能行一則匍匐在地貧士驚愕亦吐其
飯其二脚亦出號曰南陽鳲鳩和尚
梅聖俞詩鳴鳩識隂晦聒聒雌逐雄鵲巢汝得共可蔽
雨與風
鴿
宋梅聖俞詩孤來有野鴿觜眼肖春鳩饑腸欲得食立
我南屋頭我見如不見夜去向何求一日偶出郡盤空
恣嬉遊誰借風鈴響朝朝聲不休饑色猶未改翻翅如
我仇炳哉有靈鳳夭折為爾儔翕翼處其間顧我獨遲
留鳳至吾道行鳳去吾道休鴿乎何所為勿汚吾鐺甌
後魏崔光位為司徒晝坐讀經鴿飛集膝前入懷中緣
臂上久之乃去
李白遊悟真寺詩往有寫經僧身静心精專感彼雲外
鴿羣飛何翩翩來添硯中水去吸巖底泉
曲阜人顔清甫顔子四十八代孫嘗卧病其幼子偶彈
一鴿歸以供膳於哨翎間得書一緘題云家書付男郭
禹禹乃曲阜縣尹郭仲賢也其父自真定寄至者時仲
賢改授遠平縣尹去鴿未及知盤桓尋覓蓋被彈之清
甫見之責其子更取木匣圅死鴿候病少愈直底仲賢
官所獻書與鴿且語其故仲賢慼然曰畜此鴿己十七
年矣凡有家書雖隔數千里亦能傳致真異禽也命左
右瘞之以清甫長厚君子留之累日及仲賢知霍州召
清甫長子國補州吏
隋時宴可汗使者有鴿鳴於梁上帝命崔彭武射之即
中上大悅由是彭武善射聞朝庭
國史補舶船𤼵海必養鴿如舶沒雖數千里亦能歸其
家
酉陽雜俎大理丞鄭復禮言波斯舶上多養鴿行數千
里輙放一隻至家以為平安信
倦遊錄記得金籠放雪衣注雪衣白鴿也
鵲
埤雅鵲巢居而知風蟻穴居而知雨鵲歲多風則去喬
木巢旁枝故能高而不危也
淮南子鵲知來而不知往知來歲多風則巢於下枝而
不知童子探其卵此修短之分也
物𩔖相感錄鵲能制蝟鵲在木上鳴則蝟伏不能行必
反腹而受啄
雜俎貞元三年中書省梧桐樹上有鵲以泥為巢焚其
巢可禳狐魅
莊子曰鵲上高城之危而巢於高樹之巔城壊巢折凌
風而起故君子之居世也得時則蟻行失時則鵲起
莊周遊雕陵之樊見異鵲自東方來者翼廣七尺目大
運寸感周之顙而集於栗林周曰此何鳥哉翼殷不遊
目大不覩褰裳躩步執彈而留之注云殷大也運寸可
曲一寸也感觸也謂飛從額前過也留之將以取之也
埤雅鵲知人喜作巢取木杪枝不取墮地者皆𫝊枝受
卵故曰乾鵲而莊子云鳥鵲孺魚𫝊沬鵲以𫝊枝少欲
故曰孺
拾遺記員嶠之山名環丘上有湖方千里多大鵲高一
丈羣飛於湖際採不周之粟於環丘之上
埤雅古之人居欲如燕行不欲如鵲相法有之鵲有蹌
蹌性行不良
淮南子曰烏之啞啞鵲之唶唶豈為寒暑燥濕變其聲
哉
埤雅鵲巢中必有梁見鵲上梁者必貴蓋二鵲共啣一
木置巢中謂之上梁雜俎崔員相公妻在家時與姊妹
戲於後園見二鵲營巢共安一梁如筆管長尺餘啣置
巢中衆皆不見
唐書大歷八年乾陵山仙觀天尊殿有雙鵲啣柴及泥
補葺隙壊凡一十五處宰臣上表賀
天玄主物簿鵲啄槐實結玉於腦謂之鵲玉此鵲終歲
不復鳴噪雖巢無胎卵
魏志管輅至安德令劉長仁許有鳴鵲飛來閣上其聲
甚急輅曰鵲言東北一婦昨殺其夫牽引西家候不過日
在虞淵之際有人來告到時果有東北同伍民來告隣
婦手殺其夫詐言西家人與夫有嫌殺我壻也又北齊
書奚永洛與河内人張子信對坐有鵲正鳴於庭樹間
鬭而墮焉子信曰鵲言不善當有口舌事今夜有喚必不
可往子信去後瑯琊王使召永洛且云勅喚永洛欲赴
其妻苦留詐稱墮馬腰折遂免於難
唐貞觀中有白鵲營巢於寢殿前槐樹上合歡如腰鼓
左右拜舞稱賀乃命毁巢縱鵲於野
埤雅鵲疆而不淫所以成德成德故有行知風之自而
作其巢知歲之所在而開其戶所以趨時趨時故有功
韓溉鵲詩人間樹好紛紛占天上橋成草草回幾度送
悲臨玉戶一時𫝊喜到籹臺按天寳遺事時人之家聞
鵲聲皆為喜兆曰靈鵲報喜
吳孫和為南陽王之長沙過蕪湖有鵲巢於帆檣官僚
皆憂慘以為傾危之象後和果敗
宋熙寧中柯侯仲常通守漳州以救饑得民心有二鵲
棲其廳事及侯去鵲亦送之漳人異焉東坡為賦詩柯
侯古循吏悃愊真無革臨漳所全活數等江干沙仁心
格異族兩鵲巢其衙但恨不能言相對空楂楂善惡以
𩔖應古語良非誇君看彼酷吏所至如鬼車
淮南子曰赤肉懸則烏鵲集鷹隼至則衆鳥散物之聚
散交感如此
陳無已鷙鵲詩并序辛巳夏四月庚戌日將晏與客追
凉露坐有雀引雛二三集垣下行且哺俄有鵲至自北
俛啄雀間初若循循少焉得雀間遽攫一雛而升於垣
雀出不意悲鳴啾啾奮身抵鵲再三欲奪鵲竟磔雛以
食不顧如得計然坐客嘆息余感之賦詩曰若奚不鸇
吾知避而遷汝胡不貍吾知遠而馳宵通吾巢晨並吾
枝懷毒妊凶初不汝期莽恭拳拳甫笑嬉嬉情貌深厚
孰從而追
唐天寳十三載葉縣有鵲巢於車轍中不巢木而巢地
失其性矣
烏
抱朴子曰夫日中有烏何以三足陽數竒也是以有虞
至孝三足烏集其庭曾子芸瓜三足烏萃其冠瑞應圖
文王時蒼烏見王者孝悌則至
左莊二十八年楚子元伐鄭諸侯救之楚師夜遁鄭人
將奔桐丘諜曰楚幕有烏乃止
左襄十八年晉伐齊齊師夜遁師曠告晉侯曰鳥烏之
聲樂齊師其遁叔向告曰城上有烏齊師其遁
異苑東漢陽顔純孝後有羣烏銜鼓集顔所居之村烏
口皆傷一境皆以顔孝感所致即於鼓處立縣名為烏
傷王莽改為烏孝以彰其行蘇東坡詩記取慈烏巷有
顔
詩小雅瞻烏爰止于誰之屋六韜武王登夏臺以臨殷
民周公旦曰臣聞之愛其人者及其屋上烏憎其人者
憎其除胥杜詩丈人屋上烏烏好人亦好
東方朔著雅經先𢾗其聲第一聲即是甲以十千數之
辨其緩急以定吉凶
埤雅烏性極夀三鹿死後能倒一松二松死後能倒一
烏
埤雅雀見虎則鳴烏見異則噪今人聞鵲噪則喜聞烏
噪則唾以烏見異則噪故唾其凶也
孫武子曰烏起者伏也烏集者虚也𫝊曰烏樂空曠鵲
喜稠閑
拾遺記晉文公燒山求介子推子推抱樹有一白烏從
烟蔽之
雜俎候烏飛翅重知天將雨烏陽物也感隂氣而翅重
故俗以此占其雨否淮南子曰螣蛇游霧而殆於蝍蛆
烏力勝日而服於騅禮
括地圖崑崙山在弱水中非乘龍不得至有三足神烏
為西王母取食白帖西王母以三足烏為使
左哀二十六年宋景公無子取公孫周之子得與啟畜
諸公宫冬十月公遊於空澤辛巳卒於連中大尹立啟
得夢啟北首而寢于盧門之外已為烏而立於其上咮
加於南門尾加於桐門曰余夢美必立後得使國人施
於大尹大尹奉啟奔楚乃立得是為宋昭公
帝王世紀沛公祖父豐公家於豐其妻嘗夢赤烏若龍
戲已而生執嘉即太上皇也太上皇之妃曰媪是為昭
靈后生子邦是為漢高祖故宋吳淑烏賦夢豐邑而肇
漢入武昌而瑞吳按吳志武昌赤烏見因改元為赤烏
齊書高帝時有獻白烏者帝問曰此何瑞也范雲位卑
遂前答曰臣聞王者敬宗廟則白烏至
漢武帝時御幕上有烏命虎賁中郎將王吉射之吉祝
曰𤼵一矢洞烏腋至尊夀萬年臣為二千石遂中之賜
錢二百萬
西魏裴俠年七歲不能言後於洛城西見羣烏蔽天舉手
指之而言從此聰慧異於常童
張勃吳錄彭澤有烏能接丸行者丸飯投之高下無失
抱樸子曰取烏之未生毛者以丹和牛肉使吞之至長
毛羽皆赤殺烏隂乾擣服可以延夀
北史齊高世辯性怯懦周師入鄴辯以千餘騎覘後登高
西望遥見羣烏飛起以為旌旗即馳還不敢反顧
余安道詩昔年曾泛馬當灣團飯喚雅篙楫間今日江
邊飛不下應知人世作機關
續漢書桓帝時童謠城上烏尾畢逋一年生九雛公為
吏子為徒一徒死百乘車梁劉孝威烏生八九子詞城
上烏一年生九雛氄毛不自煖張翼強自呼羽成翮備
各西東十年賦命有窮通不見高飛帝輦側遠託日輪
中尚逢王吉箭猶嬰后羿弓豈如變白救燕質入夢祚
昭公流聲表師遁集幕示營空靈臺已鑄象流蘇時候
風
唐書天授元年有進三足烏者天后以為周室嘉瑞時
中宗為皇嗣言前一足為偽天后不悅須臾此烏一足
墮地
三國典略侯景簒位令飾朱雀門其日有白頭烏萬計
集於門樓
隋書煬帝起宫丹陽將遊江左有烏巢於帷幄驅不能
去
東觀漢記章帝元和三年代郡高柳烏生子三足大如
雞赤色頭有角又獻帝延康元年三足烏見
北夢瑣言崔希喬以仁孝稱其在并州廳前叢葦上有
小烏如鷦鷯來巢孕卵五色如雞子雛生月餘五色成
文大如鵝馴擾閒暇頃之飛翔時歸舊所號知巢烏
北齊蕭倣字希然居喪廬前有二慈烏各集一樹自午
以前循庭飲啄自午以後不下樹每到倣臨哭時舒翼
悲鳴有似助哀後周書宗懔遭母憂痛哭嘔血每有羣
烏數千集於舍候哭而來哭止乃去
陳書司馬申短毛喜於後主使其廢錮申嘗晝寢於尚
書省下有烏啄其口流血論者謂譖賢所致
唐蘇孝祥率騎兵五千夜度擊李敬業孝祥死有羣烏
噪敬業營上
唐德宗時鄭汴二州羣烏皆入田緒李納境銜木為城
緒納命焚之信宿如故烏口皆流血
燕
吕氏春秋有娀氏有二佚女為九成之臺飲食必鼓帝
令燕往視之鳴若宫商二女愛而争搏之覆以玉筐少
選𤼵而視之燕遺二卵北飛遂不反二女作歌曰燕往
北注云帝天也故詩曰天命玄鳥降而生商
說文燕作巢避戊己博物志燕戊己日不啣泥塗巢
譚藪宋宣王景素鎮朱方嘗與劉璡同在小齋有燕集
承塵飛鳴相追景素曰萬物有靈性而獨付於鱗羽若
斯鳥也遊則參於烟雲之上止則𨼆於林木之下饑則
啄渴則飲形體無累於物得失不關於心一何樂哉
陶𨼆居曰越燕多在堂室中梁上作巢胡燕多在簷下
作巢
埤雅戊己其日皆土故燕之往來避社而嗛土不以戊
己
續異記孫氏妻黃見一童子當前以釵擲之躍入雲去夜
聞戶外歌曰昔填夏家塜輦泥頭欲秃今寄黃氏居非
意傷我目及尋覓巢中得一白燕左目果傷
雜俎或言燕蟄井底舊說燕不入室是井虚也取桐木
為男子各一投井中燕必來文昌雜錄世言燕子至秋
社乃去仲春復來昔年因京東開河岸崩見蟄燕無數
晉郄鑒為荆州刺史鎮鄒山百姓饑餓或掘野鼠蟄燕
食之乃知燕子亦蟄爾至驚蟄乃出非渡海而來也
北凉錄昔魯人有浮海而失津者至於亶州見孔子及
七十子遊於海中與魯人一木杖令閉目乘之使歸告
魯侯以備寇魯人出海投杖水中乃龍也具以狀告魯
侯魯侯不信俄而羣燕數萬啣土培城魯民信之大城
曲阜訖而齊寇至攻魯不克而還
禽經烏向啼背棲燕背飛向宿背飛頡頏是也
汲冡周書時訓解春分之日玄鳥至不至婦人不勤白
露玄鳥歸不歸室家離散
天寳遺事長安富商任宗為賈湘中數年不歸其妻紹
蘭覩堂燕長吁語燕曰我聞爾從海東來往復必經湘
中我夫壻離家數年蔑有音耗欲憑爾附詩任郎可乎
燕即飛下止紹蘭膝紹蘭作詩一絶我壻去重湖臨忩
泣血書慇懃憑燕翼寄與薄情夫將詩繫燕足燕遂飛
鳴而去時宗在荆州忽有燕繞身而飛止於肩足有小
封乃妻所書也宗感而泣下次年歸
摭遺唐王榭居金陵以航海為業遇風舟破附板抵一
洲名烏衣國國王以女妻之後召宴於寳墨殿命作詩
榭因思歸卒章有恨不此身生羽翼之句女曰君詩尾
句何相棄也王不悅遣人取飛雲軒既至令榭入其中
閉目少息即至其家見梁上雙燕呢喃下樹榭乃悟所
至燕子國也至秋二燕將去悲鳴庭戶榭書一絶繫燕
尾曰誤到華胥夢裏來玉人終日苦憐才雲軒飄去無
消息淚灑春風幾百回燕寄詩去來春復至尾有小柬
乃女所寄詩曰昔日相逢冥數合如今暌遠是生違來
春縱有相思字三月天南雁不飛
陳書高士馬樞目常黃能視暗中物有白燕一雙巢其
庭樹馴狎欄廡時上几案春來秋去幾三十年
冥驗記沛國周氏有三子瘖瘂不能言有一人就門乞
飲聞其兒聲問之具以實對其人曰君有罪可還内思
之出曰記為小兒時當忩有燕巢中有三子母出取食
因取三蒺藜各與之吞即死母還不見子悲鳴而去常
自悔責其人曰此即是也君既自知悔罪今除矣兒即
皆能言
詩邶風燕燕于飛差池其羽燕燕于飛頡之頏之燕燕
于飛下上其音注云差池不齊之貌飛而上曰頡飛而
下曰頏鳴而上曰上音鳴而下曰下音
禮三年問凡生天地之間有血氣之屬必有知有知之
屬莫不知愛其𩔖今是大鳥獸則失喪其羣匹越月踰
時焉則必反巡過其故鄉翔回焉鳴號焉蹢躅焉踟蹰
焉然後乃能去之小者至於燕雀猶有啁噍之頃焉然後
乃能去之
韋應物詩啣泥燕聲窶窶尾涎涎秋去何所歸春還復
相見
杜牧村燕詩漢宫一百四十五多下珠簾閉瑣忩何處
營巢夏將半茅簷烟裏語雙雙
李商𨼆越燕詩上國社方見此鄉秋不歸為矜皇后舞
猶着羽人衣拂水斜文亂啣花片影微盧家文杏好試
近莫愁飛
杜子美歸燕詩不獨避霜雪其如儔侣稀四時無失序
八月自知歸春色豈相訪衆雛還識機故巢儻未毁會
傍主人飛
梅聖俞詩前村春社畢今日燕飛來將補舊巢闕不嫌
貧屋歸啣泥和草根側翅過柴扉豈比驚丸鳥迎人欲
拂衣
唐武瓘感事詩花開蝶滿枝花謝蝶還稀惟有舊巢燕
主人貧亦歸瓘初投卷知舉蕭倣見瓘詩賞其有感故
之意遂及第
王荆公詩馬上逢歸燕知從何處來貪尋舊巢去不帶
錦書回
鄭谷詩年去年來來去忙春寒烟暝渡瀟湘低飛綠岸
和梅雨亂入紅樓揀杏梁閒几硯中窺水淺落花徑裏
得泥香千言萬語無人會乂逐流鶯過短牆
古詩何許乘春燕多知辯夏臺三時欲併盡雙影未嘗
來食蕊嫌叢棘啣泥怯死灰不知黃雀語能雪冶長猜
按白帖公冶長解雀語得免罪
雀
尚書中候維天降紀大伯出狩至於咸陽天震大雷有
火下化為白雀銜籙集于公車
家語孔子曰昔者殷王帝辛之世有雀生大鳥於城隅
占之曰以小生大則國家必王而名必昌於是帝辛介
雀之德不修國政殷國以亡注云介助也以雀之德為
助也
郭璞洞林丞相府有將雛雞一雀飛集其背上驅之復
來如此再三令璞卜之曰此晉王即祚之漸也
晏子春秋齊景公探雀鷇鷇弱反之晏子再拜曰吾君
有聖人之道矣君探鷇鷇弱反之是長幼也於禽獸若
此而况人乎
史記趙武靈王自號主父廢長子章而𫝊國於吳娃所
生子何主父遊沙丘公子章作亂與何戰敗章走主父
主父開之何遂圍主父宫公子章死公子成李兊謀曰
以章故圍主父即解兵吾屬夷矣乃遂圍主父令宫中
人悉出主父欲出不得又不得食探雀鷇而食之三月
餘而餓死沙丘宫注云開謂開門而納之一作閉之謂
閉藏也
陳留耆舊𫝊圉人魏尚高帝時為太史有罪繫獄奪爵
有萬雀集棘樹交鳴尚曰雀爵命之祥我其復故官乎
有頃詔復故官
益部耆舊𫝊楊宣為河内太守行縣有羣雀鳴桑樹上
宣謂吏曰必前有覆車粟此雀相隨欲往食之行數里
果有覆車粟
戰國策莊辛謂楚王曰夫雀俯啄白粒仰棲茂樹鼓翅
奮翼自以為無患不知公子王孫左挾彈右攝丸以加
其頸也
述異記周成王元年貝多國人獻舞雀周公命反之
東觀漢記永元中安息王獻條枝國大雀此雀卵大如
甕
隋書開皇中有神雀降含章門高祖召百官賜宴許善
心於坐請紙筆製頌奏之上賜帛二百叚
漢書楊由蜀郡人為文學掾有大雀夜集庫樓上太守
廉范問由由對曰此占郡内當有兵後二十餘日廣柔
縣蠻夷反殺傷長吏
後漢書瑯琊董仲為不其令有赤雀乳廳事前桑上民
為作歌頌
埤雅雀頭如顆蒜目如擘椒雀物之淫者鼠物之貪者
故詩言雀角鼠牙以譬彊暴
家語孔子見羅雀者所得皆黃口小雀問曰大雀獨不
得何也羅者曰大雀善驚而難得黃口貪食而易得黃
口從大雀則不得大雀從黃口亦不得孔子顧謂弟子
曰善驚以遠害利食而忘患自其心矣而以所從為禍
福故君子慎其所從
晉灼曰神雀大如鷃黃喉白頭黑背腹有斑文或五彩
者有之東坡序海南有五色雀常以兩綘者為長進退
必隨焉俗謂之鳳凰云久旱則見雨潦則反吾居儋耳
見之
埤雅西方之書雀浴沙受卵師曠禽經雀交不一雉交
不再又曰雀以猜瞿今雀俛而啄仰而四顧所謂瞿也
埤雅鳥雀尾翠上有肉高有穴者名脂缾鳥雀每引觜
取脂以塗翅毛衣則悅澤雨露不能濡
異苑上虞人家奚奴多方術向空長嘯則羣雀來萃
夜哭蚊䖟悉死於側
北史潘樂字相貴初生有一雀止其母左肩占者言富
貴之徵
開元遺事裴耀卿勤於政事常養一雀每夕至更初有
聲至漏盡則急鳴裴呼為知更雀
杜陽雜編唐順宗即位拘弭國貢郤火雀色純黑大似
燕其聲清置火中火自散去遂盛以水精籠懸於寢殿
夜則宫人持蠟炬燒之終不能損其羽毛又釋氏書言
雀郤火災
漢武帝拜公孫卿為郎持節候神自大室至東萊見一
人長五丈自稱巨公牽黃犬持黃雀云欲謁天子因忽
不見
唐開元中幽州長史張守珪界内虸蚄蟲食田稼蔓延
入平州俄頃有羣雀來食此蟲一日殆盡
沙州記寒嶺去太陽州三十里有雀與鼠同穴雀亦如家
雀色小白鼠亦如家鼠色黃而無尾
埤雅雀争燕巢啣泥至巢中燕不復顧也又白居易詩
注燕惡艾雀欲奪其巢先啣一艾置其巢燕輙避去因
而奪之
啄木
異物志鴷鳥舌長五寸有大有小有褐有斑褐者是雌
斑者是雄又有青黑者頭有紅毛生山中土人呼為山
啄木大如鵲
五姓秘要相山之法欲如生蛇之渡水又欲如啄木之
飛翔生蛇渡水取其詰屈啄木飛翔取其一高一下
聞見後錄啄木巢樹穴中人或塞之能以嘴書符其塞
自出
陸佃曰鴷鳥善為禁法能曲爪畫地為印則穴之塞自開
飛則以翼墁之今鼠竊用其印以𤼵扄鑰
淮南子曰貍頭愈鼠鷄頭已瘻䖟散積血啄木愈齲此
𩔖之推者也膏之殺鼈鵲矢中蝟爛灰生蠅漆見蠏而
不乾此𩔖之不推者也說文齲齒蠧也以𩔖相攝故啄
木愈之
舊說啄木鳥取木蠧於深處以舌餂之舌長於咮杪有
針刺
宋王元之詩淮南啄木大如鴉頂似仙鶴堆丹砂嘴長
數寸勁如鐵丁丁亂鑿乾枯楂黃柑紅桃多有蠧受命
鳳皇須破柱何當更與繡衣裳羽族橫飛作持斧
宋魏野詩爪利嘴還剛殘陽啄更忙千林蠧如盡一腹
餧何妨形小過槐陌聲高近草堂豈能同燕雀惟解占
高梁
伯勞
東方朔與弟子偕行渴令弟子即道邊家取飲不知姓
名主人開門不與須臾見伯勞飛集主人門中李樹上
朔謂弟子曰此主人姓李爾但呼李伯勞果有李伯勞
應即開門因入取飲
陳思王惡鳥論國人有以伯勞生獻者王召見之侍臣
問世間惡聞伯勞之聲敢問何也王曰昔尹吉甫用後
妻之讒殺孝子伯竒吉甫後悟追傷伯竒出遊於田見
鳥鳴於桑其聲嗷然吉甫動心曰伯竒乎鳥乃撫翼其
聲悲切吉甫乃顧曰是吾子棲吾輿非吾子飛勿居鳥
因而棲其蓋歸入門集於井幹之上向室而號吉甫命
後妻載弩射之遂射殺後妻以謝之故俗惡伯勞言所
鳴之家必有凶也
爾雅釋鳥鵲鵙醜其飛也翪言其飛不能翺翔竦翅上
下而已許慎說文以為翪歛足也今鵲鵙醜飛亦皆歛
足腹下毛詩七月鳴鵙八月載績蓋倉庚知分鳴鵙知
至故陽氣分而倉庚鳴可蠶之候也隂氣至而鵙鳴可
績之候也或云金得伯勞之血則昏鐵得鸊鵜之膏則
瑩石得鵲髓則化銀得雉糞則枯
按伯勞夏至來冬至去與燕之春來秋去者相反伯勞
聲惡燕語善伯勞單飛獨棲與燕之匹棲雙飛者又相
反
梟
說苑齊景公為露寢之臺成有梟鳴甚惡之桓常謇曰
請為禳之明日問曰今旦聞梟鳴乎公曰一鳴而不復
聞使人往視之梟當陛布翅伏地而死
桓譚新論男子畢康殺其母詔焚其屍暴其罪於天下
余上章言宣帝時公卿朝會丞相語次曰聞梟生子長
且食其母寧然有賢者應云但聞烏子反哺耳丞相大
慚君子於禽獸尚為之諱况於人乎
埤雅古者天子以春觧祠黃帝用一梟一破獍說者以
為梟食母破獍食父黃帝欲絶其𩔖使百司用之故後
世說始祓除凶災取以解祠黃帝
聽聲考祥篇鶴聲宜學仙雉聲宜習武烏聲宜習醫雁
聲宜習卜筮鵲聲宜習工巧梟聲宜習符呪
晉張重華為石季龍所攻重華使謝艾為中堅將軍引
師出振武夜有二梟鳴牙中克敵之兆也於是進戰大
破之
唐書有梟鳴於張率更庭樹其妻以為不祥連唾之張
聞之曰急灑掃吾當改官言未畢賀者已在門
鴞
詩魯頌翩彼飛鴞集于泮林食我桑黮懷我好音
詩陳風墓門有梅有鴞萃止
詩豳風鴟鴞鴟鴞既取我子無毁我室恩斯勤斯鬻子
之閔斯蓋成王未知周公之意公乃作此以貽王託為
鳥之愛巢者呼鴟鴞而謂之云
列女𫝊陳辨女者陳國採桑之女也晉大夫解居甫使
於宋道遇採桑女而戲之曰女為我歌吾將舍汝女乃
歌曰墓門有棘斧以斯之夫也不良國人知之知而不
已誰昔然矣又曰為我歌其二女曰墓門有梅有鴞萃
止夫也不良歌以訊之訊予不顧顛倒思予大夫曰其
梅則存其鴞安在女曰陳小國也攝乎大國之間因之
以饑饉加之以師旅其人且亡而况鴞乎大夫乃服而
釋之
唐贊皇公李德裕貶袁州作懷鴞賦
宋王元之集滁楚地也郡城之上鴟鴞巢焉秋冬永夕
鳴嘯不已妻子驚咤終夜不寐因作詩以喻之且徵前
賢放逐而聞是鳥者總而述之以見吾志
松忩夜話鴞鳴清越最宜於静夜凉秋書聲甫斷月白
霜寒人以為不祥亦已鄙矣
小說野人得雛將歸家塗中聞母鴞聲甚哀遽放之
唐天寳中韋郇公謫守蘄時李鄴侯亦以處士放逐因
夜飲聞鴞鳴韋公泣下鄴侯曰此鳥人以為惡而其聲
可聽乃令坐客有不聞此聲者罰以大白由是聽之不厭
鬼車
宋梅堯臣古風昔時周公居東周厭聞此鳥憎若仇夜
呼庭氏率其屬彎弧俾逐出九州射之三𤼵不能中天
遣天狗從空投自從狗嚙一齒落斷頭至今清血流邇
來相距三千秋晝藏夜出如鵂鶹每逢隂黑天外過乍
見火光驚輙墮有時餘血下點汚所遭之家家必破
白澤圖昔孔子渡江嘗見一鳥子夏問之孔子曰嘗聞
河上人歌云鴰兮鶬兮逆毛簔衣一身九頭兮乃鶬鴰
也
夷堅志李夀翁守長沙募人捕得鶬鴰身圓如箕十脰
環簇其九有頭其一獨缺血滴如世所傳一脰各生兩
翅當飛時十八翼霍霍而動倘所向不同更相爭拗用
力競進而翅翮有傷折者
鵂鶹
雜志鵂鶹一名忌斯白日不見人夜能拾蚤蝨
廣記鵂鶹晝日目無所見夜則能飛撮蚊䖟又鵂鶹夜
飛晝藏好拾人爪甲知其吉凶凶者輙鳴於屋上故人
除指甲埋之戶内蓋恐此鳥得之也又春夏之交稍遇
隂晦則此鳥飛鳴而過嶺外尤多又愛入人家鑠人魂
氣又鵂鶹亦名夜遊女好與嬰兒作祟故嬰兒之衣不
可置星露下畏其祟耳
神仙𫝊尹軌字公度人有鵂鶹怪鳥鳴其屋上者以語
公度公度為一符著鳥鳴處其夕鳥休符下
南史侯景入臺城在昭陽殿廊下居處常有鵂鶹呼鳴
廊下景惡之使人窮山野捕焉
鵩
松忩夜話鵩鳥小如雉體有文彩行不出域若有疆服
故名鵩
鵝
卞子曰羊性淫而狠猪性卑而率鵝性頑而傲狗性儉
而屈蓋鵝峩首似傲
松忩夜話鵝伏隨日鴉伏隨月說者以為乳鵝伏卵隨
日光所轉
駱賓王詩鵝鵝鵝曲項向天歌白毛浮綠水紅掌撥清
波
埤雅鵝之行也自然而有行列故聘禮云出如舒雁
禽經陸生之鳥咮多銳而善啄水生之鳥咮多匾而善
唼善唼鴚䳘之𩔖也善啄鸛鶴之𩔖也
書雅鵝善旋轉其項古之學書者法以動腕羲之好鵝
以此
晉王羲之性愛鵝會稽有姥養一鵝善鳴求市未能得
羲之遂携親友往觀姥聞羲之將至烹鵝以侍之羲之
嘆息彌日
齊高帝引江淹入中書省草文詔先賜酒食淹素善飲
啖食鵝炙垂盡飲酒數升文詔亦辦
三國典略庾信自建康遁歸江陵湘東王因以妾徐氏
賜之後妾與任掞私通掞欲求之無敢言者信庭前一
蒼鵝乃繫書於鵝頸信視之乃掞啟遂題紙尾曰畜生
乞汝
兵談古者兵有鵝鸛之陣蓋鸛善旋飛盤薄雲漢與鵝
之成行無異故古之陣法或願為鵝或願為鸛也
仇池筆記杭人喜食鵝日屠百鵝予自湖上夜歸屠者
之門百鵝皆號若有所訴鵝能警盜亦能却蛇有二能
而不能免死悲夫
黃山谷曰吳執中有二鵝為余烹之戲贈以詩學書池
上一雙鵝宛脛相連筆意多皆為涪翁赴湯鼎主人言
汝不能歌
孔帖中和四年臨淮漣水民家鷹化為鵝而弗能遊夫
鷹以鷙擊武臣象也鵝雖毛羽清潔而飛不能遠無摶
擊之用充庖厨而已
蘇公詩注趙宋祈雨雪之法擇靈祠為壇取白鵝割項
盛血并鵝致奠次日於壇前瘞之
南史庾悅𫝊劉毅家在京口酷貧嘗與鄉曲士大夫往
東堂共射是時庾悅為司徒長史要府僚出東堂毅已
先至遣人與悅相聞曰身病貧躓營一遊甚難君如意
人無處不可為適豈能以此堂見讓悅不答衆人並避
之毅獨留射如故悅厨饌甚盛不以及毅毅又遣人相
聞曰身今未得子鵝豈能以殘炙見惠悅又不答及毅
貴奏解悅都督將軍官悅被挫辱疽𤼵背卒
唐僖宗好鬭鵝數幸六王宅興慶池與諸王鬭鵝一鵝
價至十萬錢
杜子美得房公池鵝詩房相西亭鵝一羣眠沙泛浦白
於雲鳳凰池上應回首為報籠隨王右軍
唐李郢詩何時散亂隨青草永日淹留在野田無事羣
遊遮水際争來引頸逼人前
雞
韓詩外𫝊田饒事魯哀公而不見察告哀公曰臣將去
君黃鵠舉矣哀公曰何謂也饒曰君不見夫雞乎夫雞
頭戴冠文也足搏距武也敵在前敢鬭勇也見食相呼
仁也守夜不失時信也雞雖有五德君猶為瀹而食之
何也以其所從來近也夫鵠一舉千里止君園池食君
魚鼈啄君黍粱無此五德而君猶貴之以其所從來遠
也
雞有金鉸反翹之種又范尋以鐵為雞假距與諸將博
錢
列仙𫝊祝雞翁雒陽人居尸鄉北山下養雞百餘牢皆
有名字暮棲於樹晝放食呼名即别種而至博物志祝
雞翁善養雞今世人呼雞云祝祝起於此又風俗通俗
𫝊雞本朱氏翁所化故呼雞曰朱朱
列子曰紀渻子為周宣王養鬭雞十日而問之雞可鬭
乎曰未也方虚憍而恃氣十日又問之曰未也猶疾視
而盛氣十日又問之曰幾矣雞雖有鳴者已無變矣望
之似木雞矣其德全矣異雞無敢應者皆反走矣
埤雅風雨之詩風雨凄凄雞鳴喈喈風雨蕭蕭雞鳴膠
膠風雨如晦雞鳴不已言雞之信度如此則亂世君子
不改其度之譬也
莊子謂惠子曰羊溝之雞三歲為株相者視之則非良
雞也然數以勝人者以貍膏塗其頭也按羊溝鬭雞之
處株魁帥也數勝人者以貍膏塗頭雞畏貍故也
爾雅雞大者蜀蜀子雓未成雞僆絶有力奮又曰雞三
尺為鶤注云今江東呼雞少者曰僆
左傳襄二十八年齊公膳日雙雞饔人竊更之以鶩御者
知之則去其肉而以洎饋子雅子尾怒按齊故例公家
供卿大夫每日膳食用雙雞厨者以鴨更其雞御者去
肉潰洎皆盧蒲癸王何二人之謀欲使諸大夫怨慶氏
减膳共攻慶氏以報莊公之讐也後殺慶舍慶封出奔
洎肉汁也雅尾二子惠公之孫以减膳故怒崔杼弑莊
公事在襄二十五年慶氏杼之黨也
孟子曰今有人日攘其隣之雞者或告之曰是非君子
之道曰請損之月攘一雞
鹽鐵論雞廉狠吞雞跑而食之每有所擇故曰小廉如
雞
西京雜記漢武帝時交趾越嶲獻長鳴雞司晨雞其司
晨即下漏驗之晷刻無差長鳴即一食時不絶聲
王褒曰魚瞰雞睨李善以為魚目不瞑雞好邪視
物𩔖相感志野雞屬隂先鳴而後鼓翼家雞屬陽先鼓
翼而後鳴
幽冥錄晉兖州刺史宋處宗嘗買一長鳴雞愛養甚至
籠置窗前遂作人語與處宗談論極有玄致終日不
輟處宗因此玄功大進又舍塗國人善馴服鳥獸使雞
犬皆能言
拾遺記大初二年月氏國貢雙頭雞四足一展鳴則俱鳴
後魏書崔光字長仁正始中夏有典事史顯獻四足四
翼雞詔以問光曰翅足衆多羣下相煽動之象脚差小
其勢尚微易制御也後數日茹皓等並以罪伏法於是
禮光逾重
晉元興中衡陽有雌雞化為雄八十日而萎及桓玄建
國於楚衡陽屬焉自玄簒位至敗日凡八旬
雞鵝以先生毛而後出殼其毛羽弱不能因風而起百
鳥先出殼而後生毛毛羽勁故能飛
晉書苻朗善知味會稽王道子殺雞以食之既進朗曰
此雞棲常半露問之果然
寇宗奭曰巽為雞為風雞鳴於五更者時將至巽位感
動其氣而鳴也
徑山法師養一雞常隨法位後師之長安雞長鳴三日
不食而死
杜詩注梁繪見羣雞曰爾軰堪充吾席之上庖
漢宣帝微時數與許奉先鬭雞後即位封為侯以其女
為婕妤立為皇后
唐元和間賈昌年已九十餘人問開元之治昌曰年少
時以鬭雞求媚於上安知朝廷之事也
太史丞鄧平言臘者所以迎刑送德也大寒至常恐隂
勝故以戌日臘戌者温氣也用其氣日殺雞以謝刑德
雄着門雌着戶以和隂陽調寒配水節風雨也
山海經祠鬼神皆以雄雞魯郊祠常以丹雞
晉傅玄賦前看如倒傍視如傾頭象規作觜似削成高
膺峭峙雙翅齊平躍身竦體怒勢橫生爪似煉銅目如
奔星
杜子美有縳雞行
宋張文潛賦意氣武毅被服鮮明峩峩朱冠丹頸玄膺
蒼距矯攖秀尾翹騰奉職有恪徐步我庭啄粟飲水孔
肅靡争山川蒼蒼風霰宵凝默幽忩之紞紞恍予夢之
初驚聞振衣之腷膊忽孤奏之泠泠委更籌之雜亂和
城角之凄清應雲外之鳴鴻弔山巔之落星歌三終而
復寂夜五分而既更
鴨
風俗通雞伏鴨卵雛成入水而不隨母者異𩔖故也
孔帖宗室庶人祐養鬭鴨未幾有貍齚鴨四十餘絶其
頭去及祐敗牽連誅死者四十餘人
徐鍇曰鳥之孚卵皆如期不失信也今雞鶩孚卵雞二
十日而化鶩三十日而化皆如其期也
禮曲禮庶人之贄匹埤雅匹鶩也鶩不散遷而又乘匹
不妬故或謂之匹也
尸子曰家鴨不能飛翔如庶人守耕稼而已故周官庶
人執鶩說苑鶩無他心故庶人為贄
唐陸龜蒙居震澤南巨積莊有鬭鴨一欄忽遇驛使過
挾彈斃其尤者龜蒙手執一表本云此鴨能作人語待
附蘇州上進使者斃之奈何使者恐酬囊中金俟其稍
悅徐問曰鴨何言答曰能自呼其名使者憤且笑拂袖
上馬龜蒙復召之還其金曰吾戲耳龜蒙有詩千首文
章二頃田囊中未有一錢看却因養得綠頭鴨驚破王
孫金彈丸
吳志建昌侯孫慮於堂前作鬭鴨欄頗施小巧陸遜正
色曰君侯宜勤覽經典用此何為慮即毁之
物𩔖相感志雞鶩伏卵忌磨若聞礱磨之聲則不生矣
杜詩不教鵝鴨惱比隣又詩花鴨無泥滓階前每緩行
羽毛知獨立黑白太分明不覺羣心妬休牽衆眼驚稻
粱沾汝在作意莫先鳴
司馬温公水鴨詩䙰褷出短蒲毰毸浴清水物忌太鮮
明何妨染泥滓
花木鳥獸集𩔖卷中
