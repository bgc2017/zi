花木鳥獸集𩔖𩔖書𩔖
提要
(臣)等謹案花木鳥獸集𩔖三卷
國朝吳寳芝撰寳芝石門貢生是書原本卷端
題有臣吳寳芝恭纂字當是經
進之本也所集花木鳥獸故實分門别𩔖臚纂成
書上卷凡四十三目中卷凡四十二目下卷
凡二十五目蓋亦𩔖書之體而卷帙不繁專
掇取新穎字句以供詞藻之採擷上自經史
諸子旁及漢唐以来稗官小說下至名人詩
句無不博引兼收中間如三國典略瑞應圖
字說等書久已佚亡亦不免從他書稗販之
弊然所摘錄大致猶稱雅贍蓋其意取纖麗
為清異錄之支流而泛濫及於詞章則又藝
文𩔖聚以来相沿之舊體雖徵据稍隘掛漏
尚多而片語單辭往往可資考證以視冗襍
蕪蔓者轉為足備檢核焉乾隆四十五年正
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
