困學齋雜錄元鮮于樞撰
劉道原曰大江之南前代要服舜禹南廵崩不返葬禹
非不尊敬舜也啓非不孝於其父也時享在乎廟貌
魂氣則無所不之也秦漢而下崇在墓祭違經棄禮
遠事尸柩難以語乎理矣
李正方腹中有鱗甲諸葛亮謂腹中有鱗甲者但不犯
耳
許褚長八尺餘大十圍馬超問太祖曰公有虎侯者安
在軍中以褚有力如虎而癡是以超問虎侯
任城翟慶之云頃在東平時王子淵從容問楊叔能之
詩於止軒先生先生曰叔能蚤年詩名藉甚初入京
時如空村謠甘羅廟諸作楊趙諸公極口推許及自
關中還所作澹不可讀大凡作詩作文但撒手掉脚
便壊了
劉祭酒雲震以酒自晦常有東宮千秋節應教詩云一
年一度到青闈每到青闈盡醉歸絶勝杜陵驢背上
朝回日日典春衣又訪杜仲梁不遇云壯節文章合
老成而今何况白頭生牧之賦壘今勍敵甫也詩壇
舊主盟舌在儘從陵谷變氣高常壓海山平東湖花
草西湖月不管文園舊長卿游子明尹大興公為伯
掾索句即席賦浣溪紗粉署含香舊有名庖刀試手
便峥嶸并州人物未飄零父老共傳新政好兒童都
道長官清十分和氣滿春城春寒云東風連日暗塵
沙二月邊城草未芽燕子不來庭院悄定銜春色入
誰家公常遊東平嚴彦祖餞東湖亭因請賦長短句
即席作太常引東湖亭下簇金鞍四座浹清歡人物
畫中看只枉了劉郎鬢斑花枝裊娜酒杯㶑灔全不
放春閒絲竹舊東山暢好個風流謝安都城元夜念
奴嬌景龍天氣正餘寒料峭簾幕萬斛金蓮光不夜
香滿雲間樓閣金鐙頻敲繡簾高揭應為黃昏約霜
娥無恙喚人依舊飄泊却恨烏兔無情把人青髩白
恁星星却千古繁華行樂地誰笑誰歌誰酌北海罇
罍東山絲竹夢裏揚州鶴客窗無寐故人誰念蕭索
得薦不遇太常引耽耽九虎隔重關到天上却空還
回首謝塵寰問今日誰人姓韓瓜田蔬圃竹溪松徑
何地不堪閒且莫問長安比蜀道元來更難䟦寗戚
扣角圖老眼紛紛瞇戰塵十年無路覓通津一聲白
石功名奮輸與齊東扣角人
前宋士人山行於絶壁人跡不到處見有題詩者云鳴
梢叠葉響颼颼枕底寒聲為客留野鶴不來山月墮
獨眠滋味五更秋少前遇髯人坐大石上意其為詩
者欲前揖忽不見余謂仙人亦有未能忘情者邪
陽羡驛舍壁上題漁家傲不知何人作日月無根天不
老浮生總被消磨了陌上紅塵常擾擾昏復曉一場
大夢誰驚覺
輕諾似烈而寡信多易似能而無效進銳似精而去速
訐者似察而事煩許者似惠而無成面從似忠而退
違此似是而非者也亦有似非而是者大權似姦而
有功大智似愚而内明博愛似虚而實厚正言似訐
而情忠大察似明而(闕)非御情之反有似理訟而
實難别也非天下至精其孰能得其實故聽言信貌
或失其眞詭情御反或失其賢賢否之察實在所依
是故觀其所依而似類之質可知也
詩人索吉字彦舉陜人性嗜酒工於詩客京師十餘年
竟流落而死有詩集行於世今得逸詩數篇信手錄
之無題云誰家金鴨暖梅魂繡戶春風半掩門桃葉
等閒留暮雨梨花寂寞過黃昏盤盤鸞髻堆雲影澹
澹蛾眉掃月痕常似謝家銀燭底鳳凰釵影落瑶尊
記夢云千里崤函楚客行關河西上鐵牛城申湖亭
下月初上召伯堂前草自生十里杏園紅雨暗一條
春水碧羅平覺來半壁寒燈底吹落風簷暮雪聲過
沙井云沙沉石馬廢城秋劔鉞寒生古戍樓平日只
疑無蜀道此行何處問荆州山連海塞從西斷水界
龍荒盡北流一曲商歌才夜半朔風吹雪滿牛頭遊
香山云石棧天梯落日紅誰開青壁削芙蓉捫參歴
井來何暮佩玉鳴鑾更不逢僧去古潭雲渡水鶴隂
清露月平松世間骨相誰潘閬誤打金陵半夜鐘(潘閬)
(詩云頑童趁暖貪春睡忘却登樓打曉鐘)送郭祐之云南口青山北口雲
天涯何地又逢君陌頭楊柳西行馬畫角三聲不忍
聞
中朝名士有以木菴陪飰竇太師陪針王状元陪口作
三陪圖徵詩當代名勝為一哂者鹿菴先生題云寺
主善為無米粥病人要喫没錢針皇都詩老多才思
收拾寒酸入笑林或云始圖者太保公也
江漢先生趙復字仁復武昌之役始初渡江時寄皇甫
庭云寄語江南皇甫庭此行無慮隔平生眼前漫有
千行淚水自東流月自明又自遣詩云醉乘鸞馭到
仙家彩筆雲箋賦落霞老去空山秋寂寞自鋤明月
種梅花人甚稱之
呂龍山與趙虎岩齊名平生多佳句夏日道中一絶句
曲盡田家夏日之趣棗花初落路塵香燕掠麻池乍
頡頏一片雲隂遮十頃賣瓜棚下午風涼
杭士王子慶收西域圖閻中令畫褚河南書丹青翰墨
信為精絶意當時所畫甚多今止存四國前史皆逸
而不書今錄於此附國者蜀郡西北二千餘里即漢
之西南夷也有嘉良夷即其東部所居種姓自相率
領土俗與附國同言語少殊不相統一其人並無姓
氏附國王字宜僧其國南北八百里東西千五百里
無城柵近川谷傍山險俗好復讐故壘石為巢而居
以避其患其巢高至十丈每級丈餘以木隔之基方
三四步巢上方二三步狀似浮屠於下級開小門從
内上通夜必閉關以防盜賊國有二萬餘家號令自
王出嘉良夷政令繫之酋帥重罪死輕罰牛人皆輕
捷便擊劔用矛漆皮為甲弓長六尺以竹為弦妻其
羣母及嫂兒弟死父兄亦納其妻好歌舞鼔簧吹長笛
有死者無服制置屍高牀之上沐浴衣服被以牟甲
覆以獸皮子孫不哭𢃄甲舞劔而呼云我父為鬼所
取我欲報冤殺鬼其餘親戚哭三聲而止婦人哭必
以兩手掩面死家殺牛親屬以猪酒相遺共飲啖而
瘞之死後十年而大葬
鄭畋與盧携争高駢請公主下嫁南蠻事携怒拂衣去
裾衊於硯因抵之帝以大臣争口語無以視百官乃
俱罷
兩浙都轉運使廉希貢中統初平章公之弟累官至正
議大夫余在運幕知公最詳公于闐人讀書略通大
義尤喜讀易為人沉静寡言樂善有守至元二十七
年七月末旬下血適其兄參政公以事來杭八月八
日疾革沐浴易衣冠而逝家人舉哀久之忽搖手止
哭者起坐謂其兄參政公曰吾與兄生同胞相離十
餘年今幸遇會於此謂必能承事顔色接杯酒之歡
數月而别豈期一病至此今將永訣兄能無一杯相
餞乎時久不飲酒參政公手斟酪漿一杯飲之且謂
曰吾父母去矣大兄去矣五弟六弟又去矣吾二人
年各五十之上死不為夭勿以妻子之故亂汝身後
汝之妻子吾竭力以恤之汝去之後吾繼汝去矣公
首肯又囑其弟端夫理問及其子可忠等勉以忠孝
促令鞴馬既告辭復臥而逝身後家無一錢行臺賻
楮幣五十疋乃歸中山
福州之俗冬至設醮以為引新死者見其祖如古禮祔
廟許公度說
中統間左相安圖嘗問魯齋釋老之說先生曰某未嘗
讀其書不知其說又問張耀卿魯齋教人讀小學其
說如何耀卿云某自幼時知童蒙始入學便讀孝經
此時小學未行于世小學乃是禮經摘出非全經不
足學左丞張仲謙從旁對曰小學之書專載童子當
為之事若孝經曾子尚云參不敏何足以知之況童
子乎又云魯齋欲興國學教國朝胄子可謂知本
閒閒宿三草寺詩云何年覲佛月天子各以寳華樓閣
居為問上方銀世界不知有此夜寒無
馬德昌收米元章書及自寫眞并贊云四明從事晉陵
錢君世系字延叟過襄陽米芾曰昨送季濟明渡江
與汪行之復會蕭閒堂已撤幕壁間有君像而題曰
權杭州觀察推官米元章像楊之儀筆楊之傑贊曰
君子之友小人之讐以人方人叔度宜儔余以袖掩
字而問行之曰誰歟行之曰君也僕為檢同氣德友
識面三編無二君名姓嗚呼古人論世取友況同世哉
世復有三君子者觀文殿學士王公韶字子純樞密
直學士劉公庠字希道則僕竟不識其面選人蔡君
肇字天啓於相知間語僕若素心腹者云得僕於王
荆公蓋僕於元豐六年赴希道金陵從事之辟會公謫
居始識荆公於鍾山間公門有數後進喜争名而相
非又託以長者之言也如天啟樂道人善者一人而
已僕老矣不知一蔡二楊行能識面乎因延叟之語發
歎并記其事於家集中以貽子孫嗚呼仕關求進之
路則世人之邪說大行紛紛不求已而非人豈其本
心實利之誘然今樂善君子一何多耶彼口不道忠
信捷捷而惡人翩翩而自喜默默懷奸藏慝竊竊
掩人之善呫呫自標置者得不少悛乎既序其事因
系以詩誰起蕭閒堂圖贊凡醜質昧昧豈我思有懷
斯士吉吾生終不遇二陵已相失苟養走四方公卿
更絶跡向我交漸稀背憎十六七豐吾九畹蘭任汝
滿林棘我豈蕭閒人偶然得空壁美哉何方彦精絶
入妙筆君不愧顧長康取媚桓温圖九錫我不愧孟
浩然緩策京山遇摩詰前此交道久不康紛紛白頭
多不卒嗚呼紛紛白頭多不卒回首此君應辟易
山谷與秦少章書云比在告熟讀所惠詩卷如公闢祭
文語氣詩句極有風裁可喜合處便似吾少游語然
恨在遣詞病在骨氣耳古之聞道者請問治天下則
對曰去汝鄙人也何問之不豫也文章雖未學要須
茂其根本深其淵源以身為度以聲為律不加開鑿
之功而自閎深矣公誠以此言為可猶有一物為公
道之二十年來學士大夫有功於翰墨者為不少求
其卓爾名家者則未多蓋嘗深求其故病在欲速成
爾夫四時之運天德也不能即春而為冬斷可識矣
承自屈訪逮故及此更占之大方之家有所聞見幸
見教(此帖語在刀筆)
蘇滄浪帖云草書把筆離紙三寸取其指寬掌平虚腕
法圓轉則飄縱之體自絶出耳
米帖朱雀橋南萬井煙輪蹄不放草芊芊天街惟有新
楊柳雨色春容占一年唐中書舍人杜牧之能作此
語宋中書舍人薛道祖能作此語清漣老令不勝降
歎逓中得書筆當付便分非逓可附九月與鰲同到
耳
七里村一麥四穗兩岐不可勝數豐年上瑞自人和上
澤汪洋似海波海角嘉牟猶合穎四方和氣不勝多
即事人和訟簡契疎懷疆理文漪世少偕龍吼惠風
傳玉壘露瀼寳月乞銀淮婁公勝相崇三果袁守靈
丹健百骸夏木隂森三十畝夢回午蔭罩山齋
秘書郎喬仲山云至元十年自以東曹掾出使延安道
出鄜州土人傳有杜少陵骨在石中者因往觀之石出
州市色青質堅樹於道旁中有人骨一具趺坐若生
而成者與石俱化以佩刀削之眞人骨也
士大夫家收得呂忠穆公頥浩訓姪帖云予自寒苦起
家平生仕宦赴公盡瘁不敢辭難致仕將相姪擢因
祖先積慶得此一命須為門戶為孀母二幼加意守
官如後
一勤廉為仕宦勤則上位必見喜廉則吏人自是
敬服
一事監司知通極恭與同官極和
一愼言語不可輕發一談
一寡戲笑不可容易玩狎
一勿飲酒
一不可令市買在務未經税之物
一其他一一畏愼
紹興三年正月初五日上押付擢
子貢好廢舉與時轉貨劉氏註云廢謂物貴而賣之舉
謂物賤而買之與時謂逐時轉貨謂轉貴收賤也
越人王脩竹所藏雪竇禪師眞跡詩云有無盡是兩頭
語諸祖因兹不立言末代兒孫列戶牖一花五葉失
真傳永嘉雖問曹溪路畢竟惟明自已禪器根警敏
誠難遇鑿透高原始及泉末用封字印是曾入賈秋
壑家有韓宗古敏甫時邦美朱伯原吳邦獻王元直
周仁熟鄧子常白蒙亨章致平王子助霍静之紹聖
四年䟦張浮休偈云雪竇傍邊又生一孔北邙山下千
塜萬塜兔角龜毛竟將何用仔細尋思不如珍重米
元章云一幅昏昏半已空何人重出自為工從兹萬
偈并千頌擾亂春風卒未窮
江浙行省掾高仲器收白芍藥一軸景祐元年十月七
日高平范仲淹題詩其上云桐廬方正父家藏唐翰
林畫白芍藥予來領郡事因獲一見感歎久之而題
二十八字治亂興衰甚可嗟徒憐水調寫榮華開元
盛事今何在尚有霓裳寄此花
楊叔能事言補詞氣不甚平和争辯譏罵居多今錄數
事於此
人不讀儒書以變化之無良師友以教益輔成之雖年
至七十亦無異於十五六之時也但髮白面皺耳
密州趙德正云泰山如坐嵩山如臥華山如立
火葬天下之至慘也人子不學違聖人之訓為時世所
移懵然為之父母何罪殁而遭大戮嗚呼冤哉
老氏釋氏吾有取乎曰有老氏吾取其佳兵不祥釋
氏吾取其戒殺
京兆分司劉御史請予作竇璧詩云誰言河水濁鳴鏑
約秦境官軍閙如蟻城守申嚴警竇璧一匹夫欲汲
困短綆慷慨願自效行臺可其請從徒二十八設伏
獨園静邏騎百蹄翻倏來落電影勇士貴一决猶豫
失驍猛賞功不踰日簫鼓喧市井英風激衰輭朔氣
倍凄冷
平生交遊贈余詩者多矣惟鎦京叔二篇常吟咏之憶
昔逢君北渚秋藕花香裏醉輕舟三年一别空回首
千里相思更倚樓明月不隨春物老碧山長𢃄暮雲
愁天平松竹黃華水早晚柴車得共遊思君一日如
三載兩寄詩來慰我心塵土愈知人世隱風烟遥見
海門深貧來笑我常癡坐亂後憐君更苦吟歴下亭
前春水闊扁舟何日重相尋
素菴以六忍寧心澄慮消禍致福一曰忍觸二曰忍辱
三曰忍惡四曰忍怒五曰忍忽六曰忍言
飲食以三十口為平過則為多不及為將病(此不知出處當考)
古甲子
十干
閼逢(甲)旃蒙(乙)柔兆(丙)彊圉(丁)著雍(戊)
屠維(已)上章(庚)重光(辛)玄黓(壬)昭陽(癸)
十二支
困敦(子)赤奮若(丑)攝提格(寅)單閼(卯)
執徐(辰)大荒落(已)敦牂(午)協洽(未)
涒灘(申)作噩(酉)閹茂(戌)大淵獻(亥)
廉端父理問漢鏡銘云田民作鏡世未有位三公兮(闕)
潘轉菴題釣臺詩云蟬冠未必似羊裘出處當時已熟
籌但得諸公依日月不妨老子臥林丘英雄陳跡千
年在香火空山萬木秋絶笑黃塵吹鬢客愛來祠下
繫扁舟
日休八識(眼耳鼻舌身意未那識第八識)詩云兄弟八个一个癡其中
一个最蹺蹊五个向外能經紀止留一个看家計(第八)
(識云)浩浩三藏不可窮淵深七浪景為風愛(闕)特種根
身立去後先來作主翁不動地邊才捨藏金剛道後
畢然空大圓鏡智成無漏普照十方塵刹中
地水火風聚一區之假合生住異滅成四像之遷移三
緣和合而緣生為身為體五藴滅謝而入死惟識惟
神
五不男天犍妒變半
五不女螺紋鼓角線
前淮浙發運司主管文字趙汝諫送姪婿張師道赴召
詩五絶句中云翔鸞威鳳兩同飛此日閩山是獨歸
聞說京塵迷望眼後來誰為洗征衣有一士慕佳人
亦有詩云君王自愛相如賦左右安知即墨賢此語
太逼人
劉雲震祭酒題明皇擊梧圖云宫殿蕭森蔭碧梧杖
頭白雨趁花奴還留飛下漁陽鼓一曲霓裳救得無
中原士夫出處
定齋先生李獻卿字欽正河東人
陳司諫規字正叔稷山人明昌五年進士博學能文
詩亦有律度為人敦厚動有禮節南渡以後諫官稱
許古陳規而正叔不以訐直自名歷仕至右司諫卒
官子良臣今在燕中
吏部高先生鳴字雄飛岢嵐人歴彰德路總管召為翰
林學士至元五年至御史遷吏部尚書終於官
淄川先生楊弘道字叔能自號素菴默翁博學無所不
知而不為科舉計嘗以蔭仕于金遭亂南歸為唐州
司戶北還終於鄉里有小亨集十卷事言補一卷行
於世
參政楊公諱果字正卿號西葊中山人金末王鶚榜登
科歴偃師蒲城縣辟陜州行臺郎中北渡後復居洛
陽紫陽為課税所官辟經歴官參河南經略司事中
統改元召為參知政事告老除懷孟路總管以榮其
歸致仕後卒於鄉里
轉運田時秀字彦實易縣人大定十九年進士仕至太
原轉運使喜作詩為周德卿李之純賞識感興云散
木不材寧適用虚舟無意任乘流百年身世槐安國
千古人情羹頡侯賦古塔云締搆百年人換世消沉
千古鳥盤空他類此彦實所居里名半十行第五以
五月五日生小字五兒二十五歲鄉府省御四試皆
中第五年五十五八月十五日卒造物之戲人如此
(知五月五日生者見共賦集考)
太常卿舒穆嚕世勣字晉卿承安中進士終於禮部尚書
子嵩字企隆應奉翰林文字父子皆死蔡州之難
戶部張德直字伯直平陽人祖邦彦字彦才張(闕)榜登
科以富川令致仕有松堂集父廸禄字仲英明昌初
進士歴岐山上黨二縣令卒于省掾伯直貞祐三年
進士釋褐新平簿辟藍田令秩滿父老詣行臺留再
任去之日為立生祠移沔池通許召補省掾選授警
廵院使終于同知武勝軍節度使事子城今居永寧
張介字介夫彭城人正大元年經義第一人歴鞏榖熟
二縣令幼有賦聲為人有藴藉嘗贈詩人楊叔能末
章云我貧自救如沃焦君來過我亦何聊為君欲寫
貧士歎才思殊減荒村謠
索吉字彦舉陜人性嗜酒工於詩客京師十餘年竟流
落以死同時有鄭雲表者慕彦舉之為人作詩挽之
云形如槁木因詩苦眉鎖蒼山得酒開人以為寫眞
云
道士申志貞字正之太原人嘗為道教提點住京師長
春宮時道士舊傳十七人坐與釋教持論不勝落髮
為僧者志貞其一也後終于鄉里
寂通老人陳時可字秀玉燕人金翰林學士仕國朝為
燕京路課税所官
紫邏几几道人楊鴻字飛卿一名雲鵬少梁人北渡終
于東平有洞然集行于世
虎巖先生趙著燕人終于編修官
南湖散人曹居一字通甫又號聽翁太原人金末登進
士第仕國朝為行臺員外郎
新軒先生張伯遒字聖俞
紫陽先生楊奐字煥卿又名知章奉天人以明經後進
稱為關西先生少年時自悟已前身為紫陽宮道士
因自號國朝為河南府課税所官有還山集行于世
廉菴題趙輔之樊川圖云一賦阿房萬古傳豈知今有
趙樊川謝公墩上王公住異代風流各自賢
高雄飛獨石詩云一塊蒼頑石頽然半水濱可憐閻立
本徒寫五湖眞題杜莘老華山圖上方可望不可到
今日興來時臥遊須信丹青有神化世間隨處是同
州
内翰鹿葊先生王磐字文炳初名采齡字蕭客永年人
舉于徵君麻九疇金末以易經登科北渡後為東平
學官一時名士皆出其門中統初召為眞定宣撫使
入拜翰林學士承旨年八十餘致仕歸東平東宮命
朝士祖餞仍給半俸時人榮之今近九十尚無恙
仁甫趙先生復初被虜時有寄皇甫庭詩寄語江南皇
甫庭此行無慮隔平生眼前漫有千行淚水自東流
月自明又詩乘雲曾到玉皇家彩筆雲箋賦落霞老
去空山春寂寞自鋤明月種梅花
庸齋先生薛玄字微之華隂人仕至河南府提學有易
解行于世
右中原名公翰墨至元乙酉得于京師庚寅裝于錢
塘直以所得日月先後次序之不敢妄有品第
京師名琴
耶律丞相春雷(金内府物銘曰承華殿春雷)玉振(雷珏重修)不出戶
石上流泉寒玉
宋少監毅夫寒玉(吳興沈璙斵張鉞重修)
焦仲良秋嘯(雷氏今歸天上)
李子亨冠古韻磬(李陽冰篆)雲和(李勉斵今歸天上)
薛道錄金磬(張鉞斲)
鄭太毉(雷霄斵今在行臺太丞家)
高彦敬金儒鳴玉
王安仁實腹琴
商左山寒字號(趙耶利斵)
喬仲山家冰清(開成元年西蜀郭諒斲崇寧四年馬希先奉聖旨重修)人人倩
陳伊埒參政黃龍至寳百衲(吳越國王宫百衲雷威斵朱漆書槽腹黑漆)
張詹事子友家(張鉞琴)
李士彦三足琴
濟南姜伯惠甫家列子琴(雷氏斵)
南京劉介甫家三峽流泉(唐天寳年雷威斵外刻流泉内刻三峽流泉欵皆隸書)
廉廷臣玉澗鳴泉(唐氏斲)
廉端父瓊響(慶歴年道士衛中正斵崇寧年馬希先重修)秋籟
郭佑之御史霜鐘(前宋僧斵)
游平章子明家張鉞孫枝
王郎中聲滿天地(南方物)
李德新天寳雷會
郭北山新製萬壑松(無欵或來自中原制度在雷右五代間錢鏐家物)
夏信之雷威琴(唐懿宗時斲𣢾云咸通四年秋八月處士雷威斲)
馬德昌洞泉(雷氏嵩陽野叟修聲細)
張可與號鐘(南方物臣馬希先奉聖旨重修)
古器
行臺右丞李公家
世母辛卣山敦牛敦周盤䕫卣
秘書郎喬仲山家
文王鼎(正考父作文王)周鳳盉周粟紋壺
王子慶家
商鼎漢方壺漢山龍壺
弊家
商父乙鼎銘曰子父乙
商州師卣銘曰州師錫朋具用作父丁尊舉冊
商父辛彛銘曰父辛□
周伯吉父槃銘一百三十字(行臺李順甫鬻于市家人折其足用為餅爐予見之)
(乃以歸予)
周鄧(闕)鼎蓋銘十八字
漢鏡二(一尚方一八花透光)
董頑石家
商百乳彛商山尊
商舉鼎銘曰□商鼎銘曰□
商觚周罍
吳和之家
商右伯盉商饕餮鼎銘象形一字
周草窗家
商鳧尊銅馬
羅和齋
周鳳尊銘一字□周百乳彛
商貫耳壺銘字作鳥形首有冠
楊中齋駙馬
周方鼎周細文大羊鼎
周觚稜壺(舊藏余家)商小鼎一
劉耀卿
商斝商子孫盉商蛟篆壺銘一字
商敦周司空甗漢方壺周大盉
閑邪先生
敦二(方圓二器未見)
李又有李陽冰移三墳記字三寸許大字三百有畸宣
和題籖復有墨本亦徽宗題冊子又有李成樊川捕
魚圖長三丈徽宗御題
書畫見聞
東坡云永禪師欲存王氏典型以為百家書祖故舉用
舊法非不能出新意求變態也然其意已逸于繩墨
之外矣品下歐虞恐非至論若復疑其臨仿又出此
論下矣
濟南楊淀周家藏閻中令畫鎻竇建德圖禇河南書傳
張仲悦家藏謝尚餘寒帖古完本瘞鶴銘
冀州趙宏道家藏高宗御題淳化刻
濟南張可與家
顔魯公頓首夫人帖唐橅右軍大周㛐等帖許渾
烏絲闌書今體詩(五帖)懷素猛(闕)吟(余家物)僧弘元春
集右軍書越州寺碑歐陽詢卜商等帖韓文公書
名告魯公書名告元微之和樂天雪韻韓渥尺
牘一卷山谷䟦唐橅羲之罔極三帖吳生妙勝
如來惠崇巨軸(小景)巨然山水李伯時陽關圖
元章自寫真皇象急就章甚佳當是第一本
切記
霍治書清臣家
李北海縉雲帖柳書李氏墓記唐文皇手詔好謙
帖蕭子良變體詩(唐人臨)魯公鹿脯帖孫過庭千
文唐人摹蘭亭(内府善本)伯時孝經著色郭熙二小
幅巨然山水横披伯時拂菻天馬唐人仙山
故實周昉臨六朝人天官韓幹圉人調馬圖
邊鸞木瓜花
喬仲山家
顔太師馬病帖智永千文(宣和内府)高閑千文(余家舊藏趙明誠家物)
張旭承告帖(宣和)僧夢閑白蓮詩(宣和)張長史帖章草王粲
評詩(宣和南唐)智永筆力帖懷素臨東坡書太白詩
東坡小楷金剛經(全用鍾法)釋巨然秋江晚渡(明昌)李思訓
江山漁樂(南唐明昌)陸瑾溪山風雨(明昌)郭忠恕飛仙故實
(宣和樗軒題按樗軒金人此云宣和不知何故)董元寒林(明昌内合同)貫休大阿
羅漢(明昌)伯時女孝經(明昌)衛賢高士圖(宣和)郭熙松石二
大幅李成重巒秋晩吳侁蕭翼賺蘭亭圖(宣和)張
符牧牛圖(明昌宣和睿思東閣)張萱鼓琴侍女圖(明昌宣和)尉遲乙
僧有餘菩薩(南麓䟦)巨然歲寒圖崔白讀碑董元
煙嵐重溪王齊翰行佛圖(王詵寳繪太原珍玩玉柙)王齊翰觀
音像(上同)王維維摩示疾圖(宣和明昌睿思東閣)韓滉乳牛(睿思)
(東閣)黃華雪山寫照胡瓌番部卓歇(大觀宣和睿思明昌)
喬仲山云在都下時償賣人處有右軍書東方畫讃爛
處歐陽政宣收附豈元章書史中所載者耶又鄭廣
文溪橋峻嶺圖唐張藻松石微流圖(高宗題籖)李伯時陶
弘景像(高宗題)李唐晉文公復國圖筆意竒古雖近代
人實有古人之風行書亦佳傅古戲水龍(高宗)鎦寀
戲藻魚(高宗)唐朱繇文殊像竒古唐人大悲像(元彦禮)
大羊墨雁范寬雪峯蕭寺宋廸遠浦歸帆王
維秋山蕭寺
司德用
邊鸞孔雀易元吉獐崔白荷花鴨子董元雪景
二幅董元廬山圖閻令職貢獅子圖胡瓌啖
鷹圖(喬仲山云贋筆也)王詵長江遠岫韋偃松張希顔四
時寫生盧稜伽羅漢李成松石平遠關仝大幅
山水韓滉歸牧圖韓滉醉道士圖郭熙山水
二幅湯子昇鑄鏡圖吳道玄火德眞君徐熙
紅躑躅郭處暉林雀世宗羣鹿世宗馬黃
筌竹鴿圖王端人物
郭北山御史
唐橅右軍重告等六帖右軍快雪時晴帖右軍承
告帖唐摹王弘帖(王氏寳章集中物)唐橅蘭亭詩序徐
會稽寳林詩楊景度永興帖歐陽率更道夫帖
右軍七月五日青絹帖胡季良臨右軍郗家信帖
右軍送梨帖陶弘景屈畫帖陳閎寫御廐馬(宣政收附)
孫過庭千文定武五字不損本蘭亭序楊景度十
九郎帖嵇叔夜聽雨帖魯公江外帖陸東之
蘭亭詩唐人節史歐陽詢稽古稿高閑九原
帖白居易行元微之告陶貞白書丹經李邕
口味帖唐告東坡致語稿山谷老將行山
谷褦襶帖唐模右軍瞻近帖晉王珣伯遠帖
呂洞賓自寫眞李成二大幅烈女箴吳生坐
神文竹(未見)米元暉楚山清曉韓滉堯民擊壤
續見
東坡黃素上清儲祥宮碑右軍此事帖白麻紙上行
草後一行然欲不可長非筆非臨前人直以為眞跡
殆非過許上古印甚多莫可辯一四寸許大印剪去
八分略見御字宋宣和金明昌兩朝小璽及用羣玉
中秘印秋壑閏生及封字印徽宗御筆明金書簽竒
物
王子慶
右軍褁鮓帖畢諴手狀柳經西域圖李伯時五
馬圖關仝早行圖李成看碑圖顧愷之初平
起石為羊
吳門李宗元
魯公馬病帖(未見)謝安八月五日帖楊景度珊瑚帖
吳通微告唐人文殊像又七居眠佛唐大悲
像
困學齋雜錄
