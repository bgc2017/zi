困學齋雜錄雜家類三(雜說之屬)
提要
(臣)等謹案困學齋雜錄一卷元鮮于樞撰樞
字伯機漁陽人官太常寺典簿書史會要稱
其酒酣驁放吟詩作字竒態横生趙孟頫極
推重之是書所紀當時詩話雜事為多原本
不著名氏故嘉靖中袁袠跋稱撰人未詳曹溶
收入學海類編以鮮于樞自號困學民題所
居曰困學齋遂以此書為樞撰今考其書雖
随筆劄錄草草不甚經意而筆墨之間具有
雅人深致非俗士所能偽托且元初諸人亦
别無稱困學齋者溶定為樞作似乎可信末
有厲鶚跋謂卷中金源人詩可補劉祁歸潛
志之缺存之亦可以資采錄也開卷引李平
許楮二事但錄舊文無所論斷莫詳其意卷
中趙復初二詩前後兩見字句亦有異同殆
亦偶然雜錄未經編定之本後人困其墨迹
繕錄成書如蘇軾志林仇池筆記之類歟乾
隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
