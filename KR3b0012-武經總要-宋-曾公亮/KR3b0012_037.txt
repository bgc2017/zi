武經總要後集卷十六
宋曾公亮等撰
占候一
叙曰仰觀天文著在圖籍昭昭可驗者也七曜所行經
星常宿次舍陵犯飛流鬭蝕暈璚背穴抱珥虹霓迅雷
妖風怪雲變氣皆隂陽之精其本在地而上發于天猶
影之象形響之應聲使拘者為之則牽於禁忌泥小數
捨人事任鬼神凡誓軍旅履行陣制勝決于人事參以
天變則虧衂者鮮今以司天少監楊維德等編纂天地
日月星辰風雲氣候之式占候訣分為五卷列于左云
天占
地占
五行占
太陽占
太隂占
陵犯雜占
天占
天裂劉向曰天裂陽不足地動隂有餘武密曰天
裂者主地欲分裂五行傳曰天鳴有聲萬姓勞
形不知驚懼終降惡災此皆亂國之所生晉元
帝大興二年八月戊戌天鳴東南有聲如風水相
薄京房曰天有聲主憂三年十月壬辰天又鳴甲
午止其後王師敗績
雨血傳曰天雨血是為天見其妖不出三年起兵
雨石甘德曰天雨石隕墜地大可一尺如雞子
兩頭銳名曰天鼓所下之邦必有大戰伏尸
隋開皇七年五月己夘雨石于武安滏陽間十
里
雨草五行傳曰君恡爵祿厥妖天雨草京房曰火
失其性則有草妖其歲民兵死
雨魚五行傳曰天雨魚國有兵魚介蟲本於水雨魚
水失其性漢成帝時天雨魚
無雲而雨五行傳曰貌之不恭是謂不肅夫雨
者從龍而作無雲而雨故書灾隋開皇帝
末無雲而雨尋漢王諒反□誅殺其黨數千
家
無雲而雷五行傳曰雷者天鼓也無雲而雷當有暴
兵隋高祖開皇二十年二月丁丑天無雲而雷
三月辛夘熙州人李英林反遣行軍總管張衡平
之四月壬戌突厥犯塞
雨毛五行傳曰金失性則天雨毛隋開皇六年京
師天雨毛如馬[騣-凶+(鬯-匕)]尾長者二尺餘短者六七寸其
月梁士彥宇文忻劉昉謀反伏誅明年發十萬築
長城衆役繁興兵革不息
雨骨五行傳曰天雨骨是謂陽息王者德衰政令不
行主有内兵梁惠成王八年天雨骨于赤鞞其
後國廢兵役並起
雨金五行傳曰天雨金鐵是謂刑餘國君殘酷好殺
無辜不出一年主兵災秦獻公八年雨金櫟陽
二十一年與晉戰于石門斬首六萬級隋文帝仁
壽四年諸州造舍利塔時陜州天雨金銀花人以
為佛像祥瑞卒有漢王諒之亂
雨灰五行傳曰上暴虐無道則雨灰梁武帝大同
三年天雨灰色黃終有侯景之亂
雨水銀五行傳曰天雨水銀兵將興失道之君當之
水失其性也
大霧五行傳曰霧者百邪之氣隂來冒陽姦臣謀上
擅竊主威在天為濛在人為霧李淳風曰霧氣
不順為隂陽錯亂積隂不解天下分離陳後主
三年正月朔會大霧四塞入人鼻皆辛酸隋伐陳
蒼雲經天傳曰蒼雲經天下有拔城後周武帝天
祐六年正月丁夘夜有蒼雲廣三尺許經天自戌
加辰三月己丑齊國公憲自龍門濟河斛律明月
退保華谷憲攻拔其新築五城
雨釡傳曰天雨釡人相食春秋晉惠公二年天雨
釡至六年春穆公伐晉是歲天下饑荒人民相食
非時雪傳曰凡雨隂也出非其時廹近之象京房
易傳曰夏雪賊臣為賊亂晉成帝咸和九年八
月成都大雪是歲李雄死
非時雷傳曰非時而雷賊臣起
雨木冰傳曰上陽弛不下通下隂弛不上達故雨而木
為冰雰氣寒木不曲直也劉向曰冰者隂之為木
者少陽貴臣卿大夫象也此人將有害則隂氣脅
木未雨而木先寒故得雨而冰也一說木冰為
木介介者兵之象
雨鼈國有兵
雨膏如蟲將帥敗
雨絲主有兵
雨墨多隂謀
雨物非人所見者皆主大兵
晝夜隂晦傳曰天晝夜隂晦下有隂謀漢夏侯勝
曰天久隂不雨下必有謀上者
地占
地震五行傳曰地者積隂主静若震動陽伏而不能
出隂廹而不能入隂陽相擊地故震動或曰高
者為谷下者為陵此用小人之咎李國曰地隂
也法當安静越隂之職專陽之政故應以震又曰
隂乘陽弱乘強又曰隂背陽則地裂羌夷叛劉向
洪範傳曰地動隂有餘皆下之強盛梁武帝太
清二年九月戊辰地震江左尤甚壞屋殺人地生
白毛二尺時侯景叛逆内外騷動民困歲歉
地裂五行傳曰地坼裂者士庶分離若裂而有聲天
下不寧四方兵衆其主失國三苗欲滅地坼及
泉河圖祕徵篇曰地之裂有臣叛漢孝和元
興二年五月癸酉古扶風地裂其後西羌宼涼州
名讖岑彭伐蜀去成都四十里下營有地名彭亡彭
聞之欲移營會日暮是夜彭為公孫述刺客殺
魏太祖圍呂布大司馬楊張救之為其將楊醜所
殺楊醜將陸固又殺醜屯兵射犬有巫誡之曰將
軍字白兔而邑名射犬兔見犬必驚宜急去固不
從明日戰死
山鳴傳曰山鳴其下大亂商紂末年山鳴為武王所
伐漢獻帝建安八年長沙醴陵縣有大山常大
鳴如牛吼聲數年後豫章賊攻䧟醴陵掠吏民
五行占
木行木非時枯落是為金刑木不出三年有暴兵從
外國來枯木冬生是謂隂陽易位木生一夜
盈尺凶木卒生道中木忽自鳴作金聲地將分
裂軍壘中草木自死凶軍中地忽生五穀一
軍收賞天助之兆龍飲軍中水國虛龍冬見於
道或鬭邑中其地有争戰雷聲不發君當振威
武攻城過旬不雷不雨城有大助軍中尤多
迅雷者其軍即罷凡行軍將軍馬前忽見大蛇
攔道便宜住軍不可進亦不可攻戰不利所往有
奸人來驚我軍軍行忽見蛇交者主將凶軍
行前見大赤蛇者急警備必有交戰軍行見蛇道
中入水者得敵便利吉軍營既成有大蛇入營
中求食者營欲荒急移營吉在軍隊中有隂謀
蛇集道上及郡邑中主急兵軍營中地多蛇散敗
之兆軍行見蛇在道前有伏兵
火行星墜為烏有兵野鳥飛入官府其軍將去鸛
鵲鸜鵒巢軍營宮室不出三年夷狄來侵鴻鴈
之屬來翔于官府之上或三日羣謀將起大兵且
至鳥巢地上城下不出一年其城被圍鳥不
巢木多在屋室上此謂失常衆鳥集水上有兵
革蝗蟲飛從他處來忽死不出三日兵大起春
秋時雨螽于宋軍在野蜂衆集營壘軍散敗
蜂蝶衝軍賊有衝突若軍行逢蜂蝶赤色必有
戰幷伏兵軍營中卒見蜂鳴多有聚者急移營
主士卒逃散軍在野有飛鳥不知名入軍幕中
凶宜移軍無災衆鳥集將軍旗上有憂鳥集
鼓上將軍病死羣鳥夜鳴郡邑有憂大鳥殺
物於軍前後有大功衆鳥徘徊於軍上必有暴
兵不出三日羣鳥相迎於軍中有暴兵起若戰
有功衆鳥在軍營上交飛相擊其下兵戰衆
鳥翔起障日羣下有謀宜警備之衆鳥宿城上
頭向内其城被圍軍出郊野有鳥迎之是謂受
福敵人降伏兩軍相向有飛鳥來而漸高有銳
兵來攻宜備之羣鳥集城上及軍營中鳴噪其
地流血白鵲白鵒此是兵灾不宜攻戰羣鳥
集於軍營前後凶羣鳥來逆過軍凶有羣鵲
所向隨鵲攻之大勝衆鳥起軍左還泊軍右賊
有伏兵宜候之凡野禽入營敵來殺將宜避之
衆鳥飛舞於市邑有兵鳥鵲自死於屋上泊
軍營門其下地凶有大鳥逆行陣上主兵至
衆鳥四向鳴軍上有暴戰野鵲衆多先水後旱
冬有兵雉相戲軍中及鬭其兵憂鷄不卵而
生子及異其形皆主有兵鷄聚鳴主大兵
土行石自移主分野亂軍中地生磻石其地吉可
久居養士卒星墜為人言善惡如其言婦人
好為小服兵革動人衣服尚寬將平人吉食
器中有血宜棄之衣服無故腥臭者宜弃勿服
衣服無故裂有聲者宜弃毁之人死復生者
兵起人生牛馬兵起小兒里巷戲以土自壅是
為熒惑不守不出一年有兵攻城小兒為旗旛
戲者不出二年戎馬興小兒作兵馬戰鬭不出
一年兵起小兒聚土為城有兵起小兒以土壅
車轍者四夷侵擾凡為歌謠戲語善惡如其言
人尚胡服戎虜相侵人尚彩畫衣服主兵起
國城郭門府寺門無故自開不出三年兵從城
郭起郭凡城邑門及人家門戶夜鳴者有兵鼔
忽自鳴主敵人來
金行星墜為金鐵天下有兵鍾鼔自鳴不出三年有
兵金鼓鳴將有功六畜能言善惡如其言亦
為大水軍中忽有豹狼之類猖獗來衝軍凶
熊羆及害人獸入營中賊欲至狐貉嘷嗚迴走
軍壘中軍敗將辱猿猴入軍壘中内有姦謀兵
起狐狸走入軍營中作窠其營主空野獸突
入我軍旅中主其軍分猛獸在軍前如引軍主
有城降獺入人家中及屋上主憂兵麞鹿入
軍營兵敗散急去之無害狐狼向彼軍鳴者彼
軍敗宜急擊之若鳴於我軍宜撫士卒兔上城
邑必空軍行卒有白兔破軍殺將牛馬言善
惡如其言牛生兩頭其軍分牛生犢人面獸身
起兵牛夜鳴有暴兵犬羣會於街衢上有大
賊將起犬羣會於街衢上有賊兵犬能言善惡
如其言軍在野及營中馬食砂石戰勝軍人
安營畢忽有牛馬入我軍中戲軍敗騾馬相戲
追於軍門兵罷軍行路見赤鼠在軍前良久不
去必有伏兵須警備軍行野宿鼠咬旗鼓者賊
欲來斫營軍行營陣未罷有鼠作雄鷄聲行營
凶軍中夜被鼠穿地作空孔者移營營壘中
晝夜見鼠走者五日内主水火災鼠巢入木主大
水鼠衆舞於道主兵鼠無故皆夜去邑有兵
鼠咬兵仗主被傷鼠嚙人足有亡敗鼠羣
行不畏人晝為饑夜為兵&KR0146;鼠在軍軍破移營
無灾數出見軍中將有叛者
水行星墜於水有兵陂澤忽自竭主地邑虛秋
水漲江臣下有憂主兵起竈井忽自沸溢或濁及
有聲主將帥亡井中氣直上兵起軍在野營
中忽見龜兵散亡
凡舉兵行師兵強將勇必見吉祥將怯士懦必有妖異
審而用之在乎先見不至敗亡
太陽占
日旁雲氣雲氣近日黃潤皆為吉祥日黃光大傍
有雲氣抱者孝經援神契曰黃氣抱日氣曲向日
為抱當隣國臣佐來降日有一珥者李淳風曰
為喜兩軍相當軍欲和解所臨者喜日有二黃
人守日孝經雌雄圖曰外國人來降日有戴氣者
瑞應圖曰人居德至于天則日有戴氣戴有德也
國有喜日有纓氣者謂氣小而在日下曲向上
者為纓晉書天文志曰得地為喜日有負氣者
謂氣小如半暈狀在日上為負晉書天文志曰得
地為喜日有承氣者謂氣如半暈在日下名曰
承氣晉書天文志曰承者臣承君之象也日下
有黃氣三種若抱名曰福人主有喜得地天文
總論曰赤氣若布席掩日為大戰白氣如席萬
人戰黑氣如龍來日旁及如人臥背日旁者下
有叛臣白虹貫日其下有謀亂者赤氣尤甚
氣如青龍貫日主疾疫氣如白蛇貫日起兵
氣如赤蛇貫日主叛臣氣如黃蛇貫日下有交
兵氣如黑蛇貫日有雨水氣如人頭旌旐皆
為有兵流血日出入有黑雲貫之不出三日有
暴雨日中有雲如人狀其下有叛臣日旁有
赤雲曲如車輪此名曰日提其下有兵亡地有
氣如青龍守日主有謀赤氣如牛守日其下有
兵日下有氣如人垂衣天子之氣氣如馬守
日若戰有兵傷日旁有氣如蛇其下有賊可防
之日旁有氣相交穿貫於日將不和有反主者
雲如赤鳥啄日兵起日旁有赤雲如相交其
於下不宜先起兵日下漠漠氣如車馬馳走之
狀其下有破軍日下有雲如虎躅者大將叛
日有青氣在上下者吉可出軍日下有氣如箭
外向三日軍出日旁有赤氣如冬木者有兵起
客勝日下有氣如人所持者主其下臣叛青
雲扶日者其分野臣下有謀白雲廣二尺在日
左右其分野有兵起國憂日上下有黑氣如蛟龍
者主風雨日出有黑雲如隔主其下有兵有雨
即解之日始出有雲如車盖必雨日出沒時
有黑氣横截之主驚恐三日内有雨即解日旁
有赤氣兩端銳其下不宜先舉兵赤雲如雄鷄
在日上不出三月其下分野有兵赤雲扶日其
下有兵起失地赤雲掩日其下戰亡地赤白
青黃氣刺日其分野有兵日下有雲如赤青馬
者主敵人相謀宜警備之有赤雲如鳥夾日而
飛其分野憂有氣在日旁去疾者軍無功停半
日者小勝終日大勝赤雲如虹與日俱出所臨
國分野有兵
日暈甘德曰日暈七日無風雨主兵日暈而不冠
天下有立侯王日暈無珥主有謀軍在外日
有交暈貫日者其下破軍死將日有交暈抱日
者有争暈先衰後盛者敗日暈有氣如人居暈
中不出三日宼入城日暈不合有雲如人在暈
外似相就者不勝京房曰日暈有兵在外者客
勝日暈而明有兵兵罷無兵兵起日有黃暈
主風雨時若國安日有黑暈灾在用事臣日
兩旁暈不合主謀不成日上有半暈如鼎盖有
欲請和親者日有半暈兩角銳者有戰必勝
日半暈再重主國民蕃息歲大和以日宿占分野
日暈再重有德之君得天下日有青暈再重
其下有兵穀貴日有赤暈再重其灾在下所見
之國蝗旱多盜日有黃暈再重其灾歲中兵起
日有白暈再重所見之國多風雨百日不安有
兵穀貴日有黑暈再重不出三年其下大水流
民散日暈有亦雲如車輪曲向日為内提内臣
叛其主曲背日為外提外臣叛其主背氣在暈
中青外赤臣背主命日暈上下有兩背璚無兵
兵起有兵兵罷日有暈衆雲如毛羽臨日不去
其下國有憂孝經雌雄圖曰日暈庚辛將帥不
利夏氏占曰有半暈一背璚臣有邪謀不成日
暈中見馬軍散期三年日暈珥兩背璚在暈外
臣叛日暈有直珥者為破軍貫中為殺將日
暈重暈中有兩璚有叛從中起不成日暈有四
背璚在暈中臣不和四背璚在暈外臣叛日暈
外有一直暈外臣欲自立其色青外赤中不成
日暈有三直氣有謀者不成日暈有虹貫從虹
所貫戰勝日暈有聚雲在外不去者兵起又
云聚雲在外不出三日圍城日暈有青雲貫者圍
城日暈有赤氣如戰臨之其下兵起高宗占
曰日有方暈二背將敗民散日暈有兩直氣有
叛臣日暈有四銳氣如鋒四出者其下亡地
日暈氣如蛇大軍憂天文總論曰日有重暈有
立王者日暈三重主兵起有赤暈貫之其下失
地日暈有四重敗於野其下有叛臣一曰攻城
圍邑不拔軍敗日暈五重不出一年主兵日
暈六重其下國失政憂兵日暈七重主戎強盛
日暈八重民亂君憂日暈九重主歲荒夷人
交侵日暈十重天下喪亂不期年各以宿辰及
日辰占之
日並出武密曰兩日並出天下用兵無道者亡之
又曰兩軍相當數日並出有大戰拔城各以分野
言之
日鬭武密曰兩日相鬭其下國亂
日隕地其下失政
日中見烏主其下國分若是三足烏見其地受殃出
軍遇之軍敗
日中黑子黑氣京房易傳曰天不順兹謂逆厥異黑
者隂也臣不掩君惡令不見百姓惡君則有此變
河圖占曰日中黑氣日薄也其說曰凡日蝕皆
於晦朔者為日薄雖非日月同宿時隂氣盛掩其
光也其占類日蝕
日無光京房易傳曰日出東方二竿停停無光曰日
病日未入西方二竿停停無光曰日死占云日病
日死其地分王侯灾又云奸臣盛則日晝昧
甘德曰日無光晝昏到暮不解有大水日失色
所臨之國不昌又主臣逆君
日赤日赤如赭色大將軍野戰感精符曰日赤如
炭主兵急郗萌曰日有赤足則其國謀叛考
靈異曰日有赤足有舉兵者武密曰赤日如血
主其下君憂臣背灾厲盜賊並起
日夜出廣古今占曰日夜出主兵起
日生牙廣古今占曰日生牙其下有賊臣欲相殘害
白虹白氣貫日天文志曰虹貫日諸侯有叛白氣
貫日主其下君憂晉武帝太康元年正月己丑
朔白氣貫日占曰君道失明丑為斗牛主吳越分
是時吳王孫皓暴虐至四月降晉
日蝕皆從西缺若中央黑名曰黑子日蝕者隂氣盛陽
不克也夏氏占曰日蝕而出軍者軍傷亡後有
疾病有軍必戰日蝕而從中者内有伏謀色青
則謀者止色赤則其事成色黃則謀者誅色白則
其事覺色黑則謀逆成李淳風占曰日始出而蝕
有兵失地日午時以後蝕者有兵兵罷日蝕
而暈珥白雲來去掩映主兵起日蝕而旁有雲
似兔如鹿守之者不出其年其分野兵起兔凡秋
有日蝕者兵戰客勝八月日蝕兵起京房占曰
若十二月蝕主有兵日蝕既夷兵起既者盡也
當嚴號令以止其灾日以甲乙見有二珥四珥
而蝕有白雲從中出兵起疾疫日以丙丁見有
二珥四珥而蝕有黑雲從中出兵起疾疫日以
戊己見有二珥四珥而蝕有青雲從中出有兵
庚辛壬癸日不占兵武密曰日蝕大寒者夷兵
動行軍占曰日從下蝕將有憂凡日蝕從虧
處擊之勝
太隂占
荆州占曰月有戴氣不出百日人主有憂月終歲
不暈主天下偃兵鄰國來和月下有氣如人相
隨者是謂惡成其下分野侯王主之月下有如
人形者有兩主争客勝有赤雲黑雲相交臨月
當其國有亡軍月旁有白雲大如杆抵月者期六
十日外有戰敗軍死將若月旁多赤雲如人頭
大戰多白為兵多黑為雨月旁有白雲一黑雲
二蒼雲三其大如厚布抵月貫月圍城拔邑月
始生而復沒者亂月角各一星有軍在外者敗
月生瓜其下軍憂河圖帝覽嬉曰月有兩珥
國喜兵在外勝月有四珥主喜月大而無光
其城不降月小而無光其城降月如出時有雲
居其中似禽獸狀甲乙日見東方受其害丙丁見
南方受其害戊己日見中央受其害庚辛日見西
方受其害壬癸日見北方受其害天文總論曰
月暈無光是謂大盈其下有兵王者以德令除之
無咎星入月中其下兵起破軍殺將武密曰
白虹貫月大兵將起主野戰春秋運斗樞曰月
垂芒刺國昏亂其地弱春秋占曰月赤足臣有
過考異郵曰諸侯謀叛則月生足高宗占曰
月晝明隂國兵強
珥背璚河圖帝覽嬉曰月暈而珥六十日兵起不暈
而珥有喜兵在外亦喜月珥青有兵黃有喜白
而喪黑失地皆期以三年月不暈而四璚璚者
臣下有謀不成高宗占曰月有兩珥主國喜
荆州占曰月昏而珥者有半喜夜半而珥者邊地
有恐月珥且戴不出百日有喜李淳風曰月
有抱珥在暈外赤者外人勝武密曰月有白珥
其下城降春秋感精符曰月有背璚臣下弛縱
欲相殘賊
月暈李淳風曰經歲不暈天下平河圖帝覽嬉曰
暈再重大風起暈三重主兵暈四重其下亡國五
重貴女憂六重其國失政七重其下易主國亡八
重其下國亡九重其下起兵流血亡地月暈有
蜺雲垂之有戰從蜺所擊者大勝月暈有雲如
厚布若三若四貫月者以戰勿當當者破軍荆
州占曰孟月十一日仲月八日季月九日皆當月
有暈若不暈主有暴風雨一月五暈至九暈者
失地月暈如連環有白虹於外不及月者主女
人隂謀月暈有雲横貫之起兵者勝月暈三
重赤雲貫之其下亡國月暈有光主兵降高
宗占曰月交暈赤光其國不過二年遇兵月暈
多白氣從外入城攻城拔得大將月暈再重背
在外者私成於外背在内者私成於内月暈不
合外有四背璚外有謀不成武密曰軍在外月
暈者主戰勝一曰先起兵者戰勝月春暈歲星
夏暈熒惑秋暈太白冬暈辰星四季暈填星皆主
其下有兵月暈五星各以分野言之五星色不
明主勝五星色明客勝
月蝕河圖帝覽嬉曰所宿國其下有大戰拔城兵
在内而月蝕者其國受殃兵未起而月蝕者所
當之國兵戰不勝月滿而蝕者兩國相當若無兵
主將死于野月蝕從上始謂之失道國君當之
月蝕從旁始謂之失令相當之月蝕從下始謂之
失法將軍當之矣月春蝕東方夏蝕南方秋蝕
西方冬蝕北方其下軍憂月犯熒惑而蝕者其
下破軍亡地大將憂近一年遠三年夏氏占曰
月蝕出軍折傷後有失地月蝕東方其月惡風
月蝕西方主人利荆州占曰月蝕有大戰破
軍死將拔邑亡地月蝕不盡軍破將憂月蝕
青色五穀貴月蝕赤色宜為客不出一年月
蝕黃色有立諸侯國王者月蝕白色其國失地
或有喪月蝕盡者糴貴各以其下宿國占之
月已蝕而青者為憂月已蝕而赤者為兵月
已蝕而黃者為財月已蝕而白者為喪月已
蝕而黑者為水月秋蝕西方兵起月暈歲星
而蝕者天下大戰月暈太白而蝕者其國兵強
若戰大將有二心巫咸曰月犯填星而蝕主土
功武密占曰軍在外月蝕自下而上者將軍當
之月蝕而鬭有軍必戰無軍兵起隨所蝕戰利
兩月並蝕天下亂月蝕有氣從外來入月中
者主憂氣從中出者客憂氣從南行南軍憂東西
北亦然氣所向者敗月蝕後三日有雨事解
月蝕有彗星入月者其下有兵
陵犯雜占
月犯歲星其宿國飢民流主邊兵晉書曰月蝕歲
星其宿國有兵叛逆之像月與歲星同宿而蝕
粟貴
月犯熒惑巫咸曰熒惑與月同光其月月蝕有叛臣
民飢月犯熒惑小戰河圖帝覽嬉曰熒惑入
月中憂在内非兵乃盜熒惑入月中有兵以戰
不勝京房易傳曰月與熒惑會其宿國主死
海中占曰月與熒惑合其宿國主内兵荆州占
曰月與熒惑合光芒相及其宿國亂起兵月犯
熒惑戰勝之國大將死月齧熒惑其師破敗
天官書曰月蝕熒惑其國地亂
月犯填星巫咸曰填星與月同光其月月蝕若星搖
徙其下亡地荆州占曰月與填星合下國飢先
舉事者敗月暈填星不明主勝星明客勝天
文志曰月蝕辰星民流千里高宗占曰月暈填
星所在之國兵起不勝河圖帝覽嬉曰月暈填
星所守之國在德
月犯太白天文錄曰太白與月同光其月月蝕其下
有兵荆州占曰月與太白皆出其城守軍宜更
城守吉太白入月君出主將死月暈太白星
入暈中者星色不明則客散星色明而有角客勝
太白與月並明主大戰相去五寸有城拔二寸
憂兵太白與月合其分野主憂兵月犯太白
天下民靡散月戴太白有卒兵期五日入月
三日太白失行而南月在北秦兵有戰不勝秋
冬入月三日太白出西方居月北者強居月南者
弱入月三日刺太白陽大邑拔隂小邑驅掠出
南方為陽北方為隂海中占曰太白居月中無
光名月蝕太白強國君死太白有光名太白蝕
月臣叛主期三年太白出月右隂國有謀太白
出月左陽國有謀天官書曰月犯太白強國以
戰敗郗萌曰相去五寸天下憂兵又曰太白
出月中國失政河圖帝覽嬉曰月犯太白強侯
作難戰不勝太白貫月期不出六年國有兵戰
敗亡地月暈太白其野受兵戰不勝所守之國
兵起太白入月中將軍死臣謀主不成又曰
必有内惡戰不勝月與太白相遇者月出其南
陽國受兵月出其北隂國受兵巫咸曰月未盡三
日候太白出東方在月北中國不勝負海國勝
天文總論曰月未盡三日候太白出東方與月相
並舉指準之間容一指入月三日有破軍死將主
人不勝容二指入月九日相並舉軍政敗主人亾
地灾容三指入月十五日有破軍主亾地容四指
入月二十日客軍大敗容五指入月二十五日有
兵不戰並出則占不並出則不占
月犯辰星巫咸曰辰宿與月同光其月蝕海中占
曰月與辰星相遇所合宿主雨水河圖帝覽嬉
曰辰星入月中臣欲叛月與辰星合宿其國亾
地月犯辰星兵大起月蝕辰星其國憂水飢
兵未起而蝕所當之國戰不勝荆州占曰辰星
入月復出其國分野主死入而不出其國君臣憂
又曰月與水合所宿國兵起海中占曰月暈
辰星春主大旱秋主大水又主兵
彗星犯月海中占曰彗星入月中主兵大起期十二
年大飢若彗星入月無光不出其年有亾國
荆州占曰臣叛主若彗星貫月有臣謀主彗星
在月上有大兵起將死四夷來侵河圖帝覽嬉
曰彗星在月中兵大起
流星犯月河圖帝覽嬉曰大星流入月中無光者有
兵有光者亾國荆州占曰月暈有流星出暈中
青色主憂主城拔黃色主益地白色主豐熟黑色
主軍敗
月犯列星河圖帝覽嬉曰星貫月隂國可伐甘德
曰月犯列宿其國受兵荆州占曰月犯列星其
下有兵月蝕列星不見者國亾京房妖異占
曰月中有星天下盜賊星多者盜賊多荆州占
曰列星居月中不見其國飢其國以二十八宿所
屬十二分野而言之
武經總要後集卷十六
