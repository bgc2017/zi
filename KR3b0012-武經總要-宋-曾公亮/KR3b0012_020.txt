武經總要前集卷二十
宋曾公亮等撰
邊防
荆湖北路荆湖南路廣南東路
廣南西路
荆湖兩路皆天文張翼軫之分春秋楚地秦之長沙黔
中南郡悉其郡境東界鄂渚西接溪洞南抵五嶺北連
漢沔其人多勁悍忿決勇於私鬭自南郡夷陵瀘溪辰
陽諸郡兼雜蠻夷散處山谷其外又有羈縻州縣歲時
修貢間侵邊境朝廷據要害戍守凡典城領兵馬者並
擇武幹以充其任其澧辰峽澤金卲永州仍募土丁置
砦將與官軍雜戍界上
荆湖北路
江陵府南郡禹貢之荆州漢初領南蠻校尉晉為南平
郡居江左上流外控蠻蜑土地遼夐至南朝皆擇
重臣守之唐初為都總管府上元中加荆南節度
領澧鼎峽䕫思萬等州本朝改今名其地東至復
州二百二十里東北至荆門州軍百九十里西至
峽州三百五十里南至澧州二百七十里今置荆
湖北路兵馬都鈐轄以下兵官領鄂金辰鼎等十
三州軍以府為治所其捍邊寇者澧鼎而下五州
焉本路置兵及朝廷遣禁旅更戍外又領義軍土
丁一萬九千四百六十三人
澧州天門郡漢屬荆州吳分武陵西界立郡曰天門隋
改為澧州在澧水之北今與辰鼎二州並為極邊
分控羈縻州數十州境置十砦東至岳州水路七
百里西至蠻界溪州水陸一千里南至鼎州一百
八十里西南至辰州六百七十里北至江陵府三
百里
砦十
伏求砦舊城砦也東至州九十里咸平中置
石門縣砦漢屬武陵郡吳為天馬郡隋平陳為石門
縣本朝咸平中置砦東至州百里南慈利砦
慈利縣砦漢零陽縣隋改今名天禧中置砦東至州
水行二百四十六里西至武口砦接黔州界十餘
里南至辰州辰陽縣界三百三十里東北靈溪砦
靈溪砦捍高州蠻界咸平中置西北慈利砦北石門
砦
臺宜砦舊砦也天聖中移置東至州水路四百七里
七日程
索口砦天禧中置在慈利縣境東至六日程東北臺
宜砦西南西牛砦南澧川砦西北安福砦
澧川砦祥符中置在慈利界正控溪洞之口東至州
九日程
西牛砦天禧中置東至州十日程
武口砦在慈利縣界正控溪洞與澧川砦同置東至
州十日程西東下溪州二百三十里西接高州茨
桐界砦城三面控武溪口
安福砦天禧中置深在蠻境控没底溪惡石溪二水
東至州十四日程東南索口砦東北施州羅大砦
鼎州武陵郡(隆興二年升為常德府)秦使白起略取蠻夷置黔中
郡後司馬錯立城據此以扼五溪之要有壺頭山
天門山後漢五陵蠻叛伏波將軍討破於臨沅即
此地隋置郎州本朝改今名東至岳州華容縣界
三百五十里西至辰州辰陽縣界二百四十六里
南至潭州益陽縣界一百六十五里北至澧州澧
縣界九十里管砦四
砦四
董石砦東南至州一百二十里
白塼砦東南至州一百七十里
湯口砦東南至州二百二十里
桃源砦砦城本武陵縣地乾道中析其西境置以兵
戍之東至州六十里
溪洞州在辰鼎澧三州之界外皆盤瓠遺種世為邊寇
討之則負固自守事久則勞人煩費故前代皆鳥
獸畜之𣢾附則受而不逆反叛則棄而不追唐季
承亂遂自立州縣建為刺史晉天福中馬希範守
湖南溪州酋彭士熊等以溪錦蔣三州歸馬氏立
桐柱為界本朝因而撫之太宗時溪錦叙冨四州
蠻相率詣辰州願比内郡民輸租税詔本道案山
川地形以圖來獻卒不許之此聖王深維遠覽之
至也惟設溪洞諸州賜以印綬羈縻不絶故屯戍
之兵差減前世今管溪洞南北西江五十六州
北江州三十六
上溪州古靈溪郡分辰州大鄉縣置州東至辰州三百
六十里西至黔南五百里南至綿州五百六十里
下溪州自澧州武口砦過生羊峽設木梯到馬騌嶺渡
江至州天禧中知辰州錢絳領兵至城下焚其砦
柵
忠彭州來化州南州謂州
永順州溪寧州感化州溶州
狹州(慶歷中改為賜州)溪監州新府州(有城郭)永州
順州保信州古州萬州
遠州費州(慶歷中改為天賜州東至蔣州六百里)奉州
襄州許賜州越州寧化州
向化州歸明州新定州歸信州
保安州順現州保福州永安州
新化州遠富州新賜州
南江州二十
富州刺史並兼都巡檢使因本州向通漢上言五溪十
洞控西夷之地為辰州墻壁故加是名天禧中求
納土疆不許
懿州湖南馬希範以叙州潭陽縣為州古州也
叙州秦為黔中漢武陽地在武水之陽唐貞觀中分辰
州龍標縣置巫州東至辰州五百三十里南至融
州一千五百里西至古州二千一百里北至辰州
五百里
元州鶴州(今為西高州)雲州硤州
黔州衡州繡州波州
顯州晃州
奬州盧陽郡唐垂拱中分麻陽縣并開山洞置州西至
費州六百里龍溪郡北至錦州一百五十里
錦州東至辰州三百五十里唐垂拱分辰州開山洞於
麻陽縣界置州北至溪州五百六十里
保勝州允州泠州錦州
辰州治沅陵縣古蠻夷地秦置黔中郡漢曰辰陽在辰
水之陽縣西故城是也馬援征蠻壺頭山頭度巂
至臨沅即此地唐初為辰州尋升都督府又為盧
溪郡在牂牁東界置十九砦控之守郡者兼溪洞
巡檢使東至鼎州四百六十里南邵州界五百二
十里西南至溪州三百八十里(自石門洞緣酋水行)西南至
叙州三百二十里(按皇華四達記二百四十里即十里叙州界又一百二十里至)
(奬州又一百八十里至允州又百里至牂州又五十里至侯州又五十里至吐州)北至澧
州七百五十里西北溪州百八十八里
砦十九
盧溪砦在州西南一百三十里招諭縣北盧溪縣口
因縣城置砦縣西有武陵水路入蠻界祥符中轉
運使言盧溪慢水等砦最為衝要只以木為砦城
因請版築從之舊有石洞砦深在蠻界不當要路
無所控扼遂毁有事許馳報盧南溪砦
慢水砦在州東三百里
叙浦砦漢義陽縣也因縣城置砦控叙浦江口北至
州西南至富州界
新興砦在州北百里西北至下溪界自深源水路入
招諭砦因縣城為砦下枕辰溪在州西南一百四十
里西麻陽縣砦東麻陽砦南龍門砦北狤獠洞
西溪砦在州西七十里西北狤獠洞北盧溪界狤獠
團至盤瓠崖
落鶴砦在州西北五十里西盧溪界入經團又西至
狤獠洞
東亭砦在州東三百里控東亭溪口
江口砦東西南招諭砦南龍葦洞砦城三面控溪水
口以盧溪砦主領之
鳥速砦在前西北五十里南鳥速洞口北落鶴砦城
在西溪上
黔陽砦在州西六十里西南溪堡蠻砦城控黔溪西
溪二口
銅安砦在州西南二百五十里東富州桃溪路西富
峽三川界
麻陽砦東招諭縣西北錦州以縣城為之控馬爺溪
一路蠻洞
龍門砦在州西南二百八十里東大苗洞西富州界
騾子砦在州六十里北溪州界砦城居西溪上
詩水砦
招人砦在州東北二百五十里
黃頭砦在州東北四十里
金溪砦在州西北五十里
峽州治夷陵縣漢屬南郡有夷陵山在西北因以為名
控川峽水路頗為險要孫權時尤重號為西門唐
武德中置州治抗故壘其地兼扼蠻獠置八砦守
之東至江陵三百五十里西至歸州二百里南至
江陵府水路三百三十里北至襄州五百七十里
西南至施州七百里
砦八
新安砦在州西南一百六十里
長陽砦在州西九十里
麻溪砦在州西一百三十五里
漢流砦在州西南二百二十里
巴上砦在州西南一百八十里
長樂砦在州西南二百二十里
魚羊砦在州西南三百一十七里
梅子亞砦在州西南三百四十里
荆湖南路
潭州長沙郡古三苗國秦置長沙郡以統相川南通嶺
嶠控帶溪洞歴代號為重鎮隋建州唐初為都督
府尋置觀察團練使督湘中七都本朝領武安節
度其地東至袁州界二百五十里北至岳州二百
七十里南至卲州四百七十里西至鼎州三百七
十里南至衡州五百里今置荆湖南路兵馬鈐轄
以下兵官州為治所領八州監其捍溪洞者譚及
全卲衡永道桂陽而已凡朝廷置州兵及遣兵更
戍外更領土軍弩手義軍土丁五千一百五十八
人
砦一
寧鄉縣七星砦在寧鄉地控梅山洞口太平興國中
置以制蠻獠
全州治清湘縣南扼邕桂之路晉天福中馬希範奏置
州西帶溪洞設峽口七砦禦之管土丁弩手四百
人咸平中知州錢絳請招誘溪洞酋豪真宗曰西
南蠻惟全州一境久已安靜不必以虚名生事不
許東至永州百三十里西至桂州二百五十里西
南溪洞至叙州水陸六百八十里北至卲州三百
三十里
砦七
全西溪洞有栗氏率常殺掠吏民雍熙中置五砦禦之
不能止知州柳開遺以衣帽等物招諭栗氏五酋長俱
出聽命皆補全州上命作時鑑一篇刻石誡之至今服
從
峽口砦在羊狀洞口東至州三十里
香煙砦南至禄唐砦三十五里北至石家源五里
羊狀砦南至峽口砦二十里西南至小洞二十里
磨石砦南至桂州大同府十五里北至護源砦四十
里
護源砦南至磨石砦四十里北至峽砦四十里
長烏砦南至峽口砦四十里北至香煙砦四十五里
禄塘砦南至長烏砦十里北至香煙砦三十五里七
砦之外又有洞源路口十六皆夷獠出入路界故
以諸砦兵遊徼遣土兵丁弓弩手防扼之
大藏源口南至香煙砦五里北過山嶺通永州垣源
砦
石家源口西入洞路通卲武州崗縣南至香煙砦五
里
横溪源口南至禄塘砦三十里北至香煙砦五里
紫溪源口南至禄塘砦三十五里北至香煙砦十里
古母洞口南至禄塘砦十五里北至香煙砦二十里
哥洞口南至長烏砦十五里北至香煙砦三十里
雄江源口東至長烏砦五里北至禄塘砦十五里
栗村源口南至峽口砦二十里北至長烏砦二十里
驛馬源口南至郎源口五里在羊狀砦背山外
郎源口南至羊狀砦三里北至驛馬源五里
包源口東北至羊狀砦二十里
高良源口南至獲源砦二十里北至峽口砦二十里
獲源洞口東至獲源砦五里南至耿峽源十里
耿峽源口南至北石砦三里北至獲源砦十里
西廷洞口入洞西北陽田黃沙鎮約八十里又至大
木砦約三十五里又至官洞約二十里並山溪路
孤留洞口南至桂州界十五里北至磨石砦五里
邵州治邵陽縣吳分零陵郡北部立邵陵兼置郡以理
之湘南有梅山洞連數州界開寶中江左用兵乘
間寇武山岡暨太宗初年鈔盜不止命將討平置
十五砦守之管土丁弩手一千三百二十四人東
至潭州五百三十五里西至蠻界誠州一千一十
里南至永州二百六十里北至辰州六百五十里
砦十五
武崗縣砦即舊城置砦控海山洞口開寶太平興國
中梅山洞左甲首右甲首寇砦城發潭州兵平之
真田砦在州西北一百五十里
白沙砦在州北一百二十五里
水竹砦在州北一百一十五里
界崗砦在州東北八十里
玉堂砦在武崗縣界北至縣九十里
羅尾砦在武崗縣界北至縣一百一十五里
盆溪砦在武崗縣界北東至縣五十里
塘兒砦在武崗縣界東至縣六十五里
古限砦在武崗縣界東至縣五十五里
查木砦在武崗縣界東至縣六十五里
新興砦在武崗縣界南至縣五十五里
安定砦在武崗縣界南至縣七十里
三門砦在武崗縣界南至縣一百四十里
峽口砦在武崗縣界南至縣九十里
永州零陵郡戰國時楚之南境後漢書云地多下濕築
土城多壞編木以為城唐初置州去湘水八里控
溪洞之要置三砦守之管土丁二千六百二十人
東至桂陽監一百二十里至邵州一百六十里南
至道州百五十里北至衡州百三十里
砦三
東安砦在東安縣界三十里五代馬氏置東安場本
朝升為縣天聖中置砦
零陵縣砦即今零陵縣也去州一百里天聖中置
樂山砦在祁陽縣地名樂山鎮控鎮方山猺賊來路
衡州衡陽郡隋置以衡山為名東至吉州永新縣界三
百里西至邵州邵陽縣界一百三十里南至桂陽
縣界一百九十里北至潭州湘陽縣界九十二里
蠻猺錯居山谷間慶歷中置二砦控之
砦二
懷遠砦在常寧山中夾控漿中白水洞蠻猺嘯聚之
所接衡道永三州桂陽監界慶歷中度地形便利
剗山為城又控太平浮竹等九洞詔以懷遠為名
至衡州常寧縣一日程
泉石砦在常寧縣地慶歷中築地名泉水嶺山林延
袤數百里接衡永道桂陽監九疑山衡山界舊皆
山猺耕鑿自給近與亡命嘯聚因討平建砦與泠
石源大泉觀村樂山砦分控山之口
道州江華郡春秋楚地秦漢以下或隸長沙或入荆州
唐為道州地與溪洞相接東至桂陽監一百四十
四里西至昭州三百一十里南至賀州二百五十
里北至永州一百五十里
砦二
泠石源砦在區分容泠石泉
桂陽監漢為桂陽郡(今為桂陽軍)在桂陽洞之南唐桂陽監
地與溪洞相接東至柳州六十五里南至連州二
百三十里西至道州百七十里北至衡州三百里
砦一
大泉觀砦在平陽縣地名大泉觀村控安樂佛節大
泉羅塘四山口
廣南路
廣南東西路本荆揚二州之城天文牽牛織女之分春
秋百粤地後屬楚秦取百粤增置南海桂林象郡自漢
武破滅南粤入海得大州分置諸郡皆其地也東南濱
大海西控夷洞北限五嶺人性輕悍好相摽殺多結讐
怨漢世未崖數反叛朝議棄之唐置五管屯兵命使領
之故嶺南經略使綏靜夷獠統經界清海二軍桂容邕
南四經界使以重其備禦唐末曲承美據交趾劉隱據
南海本朝平盪僭竊始復被聲教迄今並建四鎮以為
禦之諸州自内遣戍兵外又置澄海戰兵而儋崖萬安
州地狹戶少常以瓊管牙校典治安南數郡土壤遐僻
山海深險尤多瘴毒故但羈縻不絶而已
廣南東路
廣州南海郡即古百粤也皆蠻蜑所居自漢以後入為
郡縣唐為清海軍節度本朝平劉鋹復建方鎮為
一都會提舉十六州兵甲盜賊控海外諸國有市
舶之利蕃漢雜處命王師出戍置巡海水師營壘
在海東西二口闊二百八十丈至屯門山二百里
治舠魚入海戰艦其地東南至大海四十里東至
惠州四百二十里西至端州二百四十里南至恩
州七百五十里北至韶州二百五十里東南海路
四百里至屯門山二十里皆水淺日可行五十里
計二百里從屯門山用東風西南行七日至九乳
螺州又三日至不勞山(在蠉州國界)又南三百里至陵
山東(有甜水)其西南至大食佛師子天竺諸國不可
計程太平興國中朝廷遣三將兵伐交州由此州
水路進師今置廣南東路兵馬鈐轄以州為治所
廣南西路
桂州始安郡(紹興三年升為靜江府)秦桂林郡唐置總管府尋為
都督府又領桂管經略軍使乾元中為桂州東至
韶州二百六十里西至柳州四百七十里南至蒙
州三百四十六里北至全州二百五十二里本朝
為靜江軍節度本路置兵馬鈐轄以州為治所領
二十九州其宜融二州西捍蠻徼邕欽廉三州南
控交趾雷容二州控海路瓊州臨制海外焉
宜州龍水郡唐乾封中以桂管溪洞地置宜州控交趾
昆明等十五部嶺南要害今置五砦控守管羈縻
十八州知軍州者兼領溪洞巡檢使淳化中朝廷
又以琳州為懷遠軍環州鎮寧州金城州智州並
立城砦加兵戍守或置以牙職焉其地東至柳州
三百里西北至大山無徑路西南至丹州三百里
南至芝忻州百里北至融州羅城縣界六十五里
砦五
天河砦南至州百里北融州安箱砦西德謹砦西北
控安化州蠻界
思立砦東至州七十五里西環州七十五里南懷安
軍北安化州化遐鎮
普義砦東至州一百八十五里西富人監北安化州
帶溪砦東至州一百七十里西北鎮寧州北安化州
南環州
德謹砦東至州百五十里西南思立砦西安化州
羈縻州十八
州境悉蠻夷故地西南昆明羅殿王國北牁牂部落自
餘溪洞綿亘十餘里風壤温濕加之瘴癘即其土人建
立郡縣有時貢無地租領州者多許夷人世襲
芝忻州唐忻城郡地水土最遠惡在州南一百四十二
里東至述昆州界二十里西至紆州界二十五里
南至賓州十五里東至象州界三十里西至芝忻
州界十五里南至國恩州七十里北至象州界六
十五里
歸恩州在州南二百五十里東至柳州界十五里西
至紆州界二十五里南至象州界三十五里北至
柳州界二十五里
蕃州在州西南四十五里東至龍水縣界一十里西
至龍水縣界二十里南至芝忻州界十五里北至
龍水縣界一十里
述昆州在州西南一百二十二里東至龍水縣三十
八里西至智州界二百里南至富安監界三十里
北至金城州界一百一十里
環州唐貞觀中李洪節開拓生獠置州以環國為名在
州西一百三十五里東至懷遠軍界五十二里北
至金城州界三十里南至懷遠軍界六十里北至
安化軍一百餘里
鎮寧州在州二百二十一里東至懷州界六十里西
至山無路南亦無路西南界一百里
金城州在州西一百六十里東至懷安軍界二十七
里西至智州界十三里南至述昆州界三十里北
至懷州界五十里
智州在州西二百一十五里東至金城州界四十二
里西至富仁監界七十五里界南至述昆州三十
里北至金州城界八里
文州在州西七百二十里
蘭州在州西六百五十里
安化州在州西北百八十里本撫水州唐隷黔南在
宜州南有四縣曰撫水京水多逢古勞保聚山險
祥符中屢為抄寇朝廷以蠻夷異類攻剽不足以
勦絶又以其道隘險難進師第令因而撫之宣言
其兵過惡嶺入黃泥嶺賊依篁竹間時出戰鬭遂
破之焚其廬舍皆面縛詣軍願遷漢地者七百餘
口分置廣西荆湖間改為安化州撫其餘種今蠻
分為上中下三州
南丹州溪洞之别種也與管下金州接界太宗朝以蠻
夷之俗羈縻而已許世襲知州莫進巡者祥符中
因撫水蠻反詔進巡約勒溪洞不從誘脅明年平
撫水州並以勞進秩
泉州温泉郡秦留郡地今以牙職領之西北至州百里
思順州西北至州九十里嘗以蠻首主之
懷遠州在州西三十二里本溪洞林州控龍江水口天
聖中移置西至金城州一百三十里南濟江至述
昆州六十里東至州三十二里
富安監在州西二百九十五里東至三寶山一里西至
文州界清水界五里南至智州富力縣界五里北
至南丹州白坑二里
融州融水郡在牂牁東南隋始安郡之義熙縣也唐初
平蕭銑置州地控溪洞置三砦以兵戍之東至柳
州落容縣界三百一十里西至宜州東零縣界二
百里南至柳州柳城縣界一百七十九里西北至
古州水路八百里南至宜州三百五十里北至叙
州一千六百里
砦三
安廂砦東至州百二十里南陸路至宜州天河砦北
陸路至安化州界本武陽郡地淳化中析為安廂
砦景德中置接安化一帶蠻界東北武陽郡砦
樂善砦即古牂牁縣地東至州西南安化西北控安
化一帶蠻界
武陽砦
邕州永寧郡古駱越州地北有鬱江出牂牁唐初為邕
州都督府長慶後刺史充邕管經略使咸通中分
置嶺南西道節度本朝建武軍節度東至横州永
定縣二百九十二里水路至溪洞蠻州三百四十
里西至田州六百四十里南至瀼州二百八十里
北至澄州二百七十里南至交州界七百里舊至
交趾水路隘險巨石梗塗高駢在安南鑿開迄今
舟楫無滯東南至欽州界三百三十里西北至恩
州二百七十里嶺嶠之外土地遼曠管左右西江
羈縻州縣洞搃三十六南控交趾治甲洞夷人西
至馬援銅柱南蠻界盡西南要害之地置四砦守
之今知州兼溪洞都巡檢提舉七州兵甲賊盜
砦四
太平砦在左江南岸南控思藍蠻洞右江地分東至
州十日程西廣源州二日程西南門外州水口南
鐏洞一日程西北平州北砦西州界
遷龍砦控武盈洞一帶蠻界東至州四百程西思明
州北江州南至思州接欽州抵掉鋪入交趾蘇武
州界並一日程
永平砦東至州西南交趾甲洞丹波界並一日程
南平砦東至州西南交趾十二程西至平州西南徼
外洞蠻溪界
羈縻州三十
州境跨邕州三面分左右江皆蠻夷所居太平興國中
左江十溪洞首領獻𣢾内附因隷入邕州其地烏許蠻
之舊最難服屬朝廷得控禦之策惟城要害置屯戍來
則通之去則備之羈縻而已故不為邊患焉
鶼州南至州九日程本洞監州本朝太平興國中改為
鶼州今廢
思成州南至州八日程
禄州東北至州十一程東南至交趾蘇武州南丹波蠻
界西甲洞蠻界正西微南至銅柱界端拱中交州
所管蘇武州以鄉兵五千寇禄州擊退
武籠州東南至州十日程
田州東南至州五百五十一程東至横山砦東南古甑
洞西北徼外擁鵝洞蠻界
思恩州東南至州六百里
思陵州東南至州九日程
萬承州東南至州六日程
左州東南至州九日程
凍州北徼外推鵝洞東南至州十二程
籠州貞觀十二年清平公李節招慰生蠻置州南古甑
洞東南至州十日程北古甑洞都控洞西羅緋洞
波州東南至州六日程北若洞龍英洞畢寧洞
西平州東南至州十二日程東南至平故砦西北門州
水口北至七源州南至甲洞蠻夷界
上凍州南下凍州北至武德洞接外界廣源州及銅柱
界東南至州十三日程
武義州今邕州武緣縣地天寶年改為武義州
忠州東至州三日程
右西州東至州八日程
廣源州東北至州四日程
上恩州東北至州四日程
昆明州東北至州七日程
歸思州
思明州至州七日程
歸樂州
蕃州
萬德州
富勞州舊田州管下
婪鳳州舊田州管下
功饒州舊田州管下
七源州東至州十二日程太平興國中率十洞首領内
附輸税授官爵
蘇武州東北至州十三日程南至海北古萬洞西北禄
州西丹波東伏侶洞州之間又有十七洞一曰龍
英二曰寧畢三曰都控四曰門增五曰聳洞六曰
武德七曰羅緋八曰武盈九曰古甑十曰罇洞十
一曰憑祥十二曰萬古十三曰思藍十四曰伏侶
十五曰卓洞十六曰古甑十七曰擁鵝
交趾路自州西南陸行取馬援路至瀼州二百七十里
又二百四里至禄州又二百里至交州天寶以陸
行凡二十驛一說南渡鬱江西南行經羈縻五州
至交州約六百里安南城西至愛州界小黃河口
四百六十里南至常州界靖江鎮百五十里西北
至峯州界論江口水路百五十里東至朱鳶界小
黃河界五百五十里北至武定江二百五十里太
平興國中伐交州命蘭州團練使孫全興師三將
兵由邕州路進師
欽州寧越郡漢合浦縣梁置州唐初置總管府本朝移
治南賓縣州臨漲海又有如洪咄步如昔三鎮皆
瀕海與交州密邇置六戍守東至嚴州四百里西
至瀼州五十八里南大海揚帆一日至西南岸即
交州朝陽鎮西南至陸州七百四十里
砦鋪四
咄步砦南至州四十五里南即咄步水口入海路至
交趾朝陽鎮兼陸行拒交趾管下蘇武州玉山砦
如昔帖浪等洞今已廢
抵掉軍鋪南即抵掉水口入海至交趾朝陽陸路捍
交州管下蘇武州永安州玉山砦如昔帖浪等四
洞東至如洪水口西邕州界伏侶洞接交州界
如洪鎮鎮城舊為砦有戍兵天禧中廢近交趾蘇武
州界接洪水口入海至交趾朝陽鎮水路端拱中
交趾戰艦一百艘至鎮掠居民刧廩食而去
如昔軍鋪本如昔洞地在安遠縣界東北至縣一百
三十里東至州西邕州界接交趾蘇武州
廉州合浦郡漢所置吳改珠官宗兼置臨瘴郡及越州
領郡三並治於此時西江督護陳伯紹為刺史始
立州穿土為城威服猺獠唐置廉州地界控海口
有瘴江置二砦守之東至白州百二十里西至欽
州三十里南至大海六十里北至欽州百四十里
東南西南皆大海東北白州二百六十里
砦二
鹿井砦在州西南控象鼻涉大水口入海通交州水
路
三村砦在州東南控寶蛤灣至海口水路東南轉海
至雷州遞角場
海路州西南邊海有譚家水口黃摽水口藏涌水口西
陽水口大灣水口大停水口並入海之路
雷州海康軍漢屬合浦縣梁置合州後以合肥為合州
因加南字唐為雷州控入海水路東至海三十里
西至海一百五十里南至海一百七十里北至化
州一百六十里
海路從海州東北陸行二十五里抵譚源泛海入羅場
接吳州縣從通江水從吳川上水至化州三日程
自化州下水至海州四日程從州東至海三十里
渡海抵化州界地名崗州入思廣州通江浙福建
等路從州東南陸行一百四十五里抵海至諸蕃
國從州南陸行一百七十四里至遞角場抵南海
即瓊州對岸泛海一程可至瓊州從州西陸行一
百五十里從海水路至安南諸蕃國從州西北陸
行至成月驛兩程至化州吳川縣界舊從廉渌場
陸行至廉州六程有海涌共六處水口
容州晉寧郡古越地宋南留郡唐平蕭銑置銅州尋改
容州置經略軍使兵千人鬼門關距州南五十里
交趾海路由此本朝為寧遠軍節度管一路九州
兵甲賊盜東至滕州九十九里南至儀州五十八
里
瓊州瓊山郡海中之州也其地方千里編戶洎黎人所
居漢武帝置朱崖儋耳二郡盡其境元帝納賈捐
之議棄之唐憲宗朝瓊管六州六十二洞歸順復
置刺史治之今知州兼瓊管一路轉運使及兵甲
盜賊東至海一百二十里西北至儋州一百八十
里南至萬安州界七日程北至海一十里
黎洞雜瓊管舊地在大海南北對雷州岸泛海舟至其
地有黎母山黎人居焉今澹崖萬安皆以黎為境
其服屬州縣者為熟黎其居山洞無行徑者為生
黎亦時於郡人互市焉
論曰蠻夷諸種惟其内屬之國則皆列為郡縣有酋長
頗同齊人其餘類無君長隨溪谷群處有採捕而無賦
役則曰莫猺錯居山谷間者則曰夷人獠人黎人瀕海
而居者則曰蜑戶其名不可勝紀皆依帖嵓險居篁竹
之間鑿山谷種火雜射獵為食然天性喜寇盜稍窮則
相攻奪甚則至侵犯邊民祥符中萬安州言黎洞人互
相殺仇巡檢使臣深入誅捕王卒有戰傷者真宗曰朕
累有宣諭蠻夷相攻止令和斷不得擅發兵甲致其不
寧當令禁止之盖聖主之愛民也不以不居之地不教
之俗反勞敝中國之衆也是以前代遇四夷率羈縻而
不屬其反覆者備之而已不討其罪其侵軼者驅之而
已不報其怨先帝戒吏正謂此焉苟謹守勿生事則邊
患亦鮮矣凡湖湘夔峽三路邊州義軍土丁三萬九百
八十人以守諸砦命土人總領以代王師之戍者不給
賦役不資饋餉習其風土故罕嬰瘴毒知其溪谷故可
制狡獪仍置都指揮使軍將指揮使副指揮使兵馬使
都頭副都頭以下戎級以部勒之有分番代更之制有
叙功遷補之列施之裔夷正得禦策其廣南及戎瀘雅
三路不置故不書
武經總要前集卷二十
