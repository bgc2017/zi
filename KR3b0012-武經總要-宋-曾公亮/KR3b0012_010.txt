武經總要前集卷十
宋曾公亮等撰
攻城法
用兵之法全國為上破國次之全卒為上破卒次之皆
謂用謀以降敵必不得已始修車櫓具噐械三月而後
成踊土距闉又三月而後已恐傷人之甚也故曰攻城
為下然攻亦有道必在乎審彼之彊弱量我之衆寡或
攻而不圍或圍而不攻知此之道則能勝矣攻之者大
要攻其所必守與其所必救故城有宜急而取之者有
宜緩而尅之者若彼我勢均外有彊援慮腹背之患者
須急攻之以速其利如我彊彼弱外無寇援力足以制
者當羈縻守之以待其弊是謂不以兵攻以計攻困之
令其自拔令其自援若城堅兵衆欲留我師外援且至
則表裏受敵拔之未足為利不拔足以挫威若是而將
有不勝其忿而蟻附之士卒被傷城終不拔者乃攻之
災此所謂不審彼之彊弱者也法曰十則圍之五則攻
之兵少則不可久圍環而鬭之離而合之此所謂量我
之衆寡者也又城有所不攻者有所必攻者故兵向城
必先使諜者求知城中之粮數計人為費粮多而人少
則攻而勿圍粮少而人多則圍而勿攻此所謂或攻或
圍者凡欲攻城備攻然後行之得生地然後臨之趨其
所邑謂攻其軍主之所在絶其所恃謂斷其粮道而守
其歸路使外交不得相救也圍兵必去城三百步外則
弓矢不及姦偽不通賊出突圍勢力已困欲攻其一面
則四面撓之使敵不知所備此兵謀也不發撅墳墓不
殺老幼婦女不焚廬舍不汚井竈不毁神祠佛像恐怒
敵也破城鼓聲未絶不許散俘虜俘虜須限以時及時
擊鼓三通軍人便須歸營若捉獲婦女者三日外不許
留置在營此軍禮也得賊城堡非有要害可恃者不分
兵鎮守得賊城近境者則固守以積粮儲薪芻中備之
物以所以免轉輸之勞也今采歴代攻城之噐可施設
者圖形於左以備用云
右地道約高七尺五寸廣八尺凡攻地者使頭車抵城
鑿城為地道每開至尺餘便施横地栿立排沙柱架罨
防城土下摧鑿之漸深則隨益設之役夫運木皆自頭
車緒棚内外往來冗城欲透量留三五尺以來則積薪
於内縱火焚之柱折則城摧
右距闉即土山也凡頭車冗城則取其土為堆阜非冗
城者亦可鑿土為之使人乘城而上世亦謂之疊道仍
用生牛皮作小屋并四面蒙之屋中容運土人以避矢
石
右緒棚接緒頭車架木為棚故曰緒棚其高下如頭車
棚上及两旁皆設皮芭以禦矢石若頭車進則益設之
隨其遠近若敵人以火焚車及棚則施設泥漿麻搭渾
脫水袋以救之
鋒刅钁鵶觜钁
鏵鍬方鍬
鐡鑱剗子
右地道内㙭土用之並設人常用更不圖形
右頭車攻城噐也身長一丈闊七尺前高七尺後高八
尺以兩巨木為地伏前後梯桄各一前桄尤要壯大上
置四柱柱頭設衣梁上鋪散子木為盖中留衣竅廣二
尺容人上下盖上鋪皮笆一重(皮笆以竹片編成以生牛皮漫)笆上鋪
穣藁厚尺餘穣藁上又施皮笆所以禦砲石也車三面
皆設約竿(如坐檻上上欄干)頭牌木每牌長九尺闊五寸厚六寸首
有小竅以皮繩繫著車盖垂在約竿外木無定數但取
遮密三面牌外又垂皮笆亦以禦砲方竅下置梯以升
盖上前施屏風壹笆中開箭忩倚以木馬令人於笆内
射外凡攻城鑿地道以車蔽人先於百步内放矢石擊
當面守城人使不能立乃自壕外進車用大木二條各
長一丈八尺謂之揭竿首插前桄下稍壓後桄出以土
囊壓竿稍令揭車首昂起車每進便設緒棚續車後遇
壕則運土雜芻藁填之運者皆自車中及緒棚下往來
矢石不能及又以千斤大麻繩繫車桄引向後出以絞
車自後急緩以助竿力令車首常去地尺餘兩面約竿
牌本下分用三十人推挽梯桄下又以木橛鉄梃斡跳
使進抵城下頭車舊木無輪頭牌令添入两旁十輪及
前面屛風牌并两掩手庶可適用
右濠橋長短以濠為準下施两巨輪首貫两小輪推進
入濠輪䧟則橋平可渡若濠闊則用槢疊橋其制以兩
濠橋相接中施轉軸用法亦如之
右雲梯以大木為床下施六輪上立二梯各長二丈餘
中施轉軸車四面以生牛皮為屏蔽内以人推進及城
則起飛梯於雲梯之上以窺城中故曰雲梯飛梯
長二三丈首貫雙輪欲蟻附則以輪著城推進竹飛
梯用獨竿大竹兩旁施脚澁以登躡頭飛梯如飛梯
之制為兩層上層用獨竿竹中施轉軸以起梯竿首貫
雙輪取其附城易起
右火車以两輪車中為爐上施鑊滿盛以油熾炭火㸑
令沸仍四面積薪推至城門樓下縱火而去敵必下水
沃之油得水其熖益高則樓可燔也
右&KR0008;輼車下虛上盖如斧刅(其車梯盤勿施桄板中可容人著地推車)載以
四車輪其盖以獨繩為脊以生牛皮革蒙之中可蔽十
墳隍推之直抵城下攻㙭
尖頭木驢形如&KR0008;輼車惟增二輪上横大木為脊長一
丈五尺上銳下方高八尺以生牛革褁之内蔽十人推
逼城下以攻城作地道木牛以堅木厚板為平屋裹以
生牛革下施四車輪自内推進以蔽攻城下亦木驢之
類也
木幔以板為之制如屏裹以生牛革上施桔橰載以四
車輪低昂以繩挽之凡攻城欲蟻附者則以幔禦當面
矢石也
右凡望樓與城中望樓為一(制具守城門)所以下望城中事
攻城欲利推徙故車載其制以堅木為車坐并轅長一
丈五尺下施四輪輪高三尺五寸上建望竿(凡堅竿皆用鹿頰木)
長四十五尺上徑八寸下徑一十二尺(如乏長木亦可接用)上安
望樓竿下施轉軸两旁施义手木繫麻繩三棚上棚二
條各長七十尺中棚二條各長五十尺下棚二條各長
四十尺帶鐶鉄橛六條皆下銳凡立竿如舟上建檣法
釘橛繫繩六面維之令固餘制及候望法皆約城中望
樓也
右鐡猫以鐡索繫三鬚火鈎以雙鈎刀為刅火鐮
以鈎刀為刅火义以鐡為两岐凡攻城將透積薪草
松麻籶(音詵)於地道中加以膏油縱火焚城續之令不
滅則施四物以備用燒之三日其城自摧
右短刅槍并袴長貳尺桿長六尺短錐槍并袴長一
尺二寸桿長六尺&KR0946;槍刅長一尺五寸後有四逆鬚
桿長六尺前二尺施鐡刺如鷄距蒺藜槍刅并袴長
一尺三寸桿長六尺前二尺施鐡蒺藜皆頭車緒棚中
所用戰噐拐槍刅連袴長二尺五寸桿長四尺有拐
攻城將透敵來迎我則與前四槍通用桿敵也
右烈鑚刅連袴長一尺五寸上銳下方闊八寸柄長三
尺有拐驩耳刀刅連袴長一尺上銳下狹柄長三尺
凡宂城先用鉄鑚土後施鍬鍤&KR0008;錐刅連袴長二尺
柄長二尺五寸冗城深者以錐探透否蛾眉鑺長九
寸刅闊五寸柄長三尺鳳頭斧頭長八寸柄長二尺五寸
並地道内撅土用之
右注盤方四尺深七寸開一竅木檻方四尺深二尺
以儲人清臭藥皮透槽長四尺闊三尺以生牛皮為
之皮漫方六尺五寸亦生牛皮為之四角各施鐡連
鐶環貫火繩凡攻城為地道敵人返冗以迎我我則注
人清臭藥自翻身窟中以注盤透槽下灌敵人(翻身謂城中鑿)
(地道迎我以甕聽審知所自我則傍穿暗道層級漸高直至敵人所鑿地道上為冗冗口施注盤以透槽注藥)
(以灌之)皮漫凡我鑿地道敵人作翻身窟注藥害我我則
張皮漫繫繩於排沙柱端以盛之則無害
颺塵車約行煙置三二十具如飛梯板屋之類(或即以飛梯板)
(屋移用之亦通)其車與煙同縱待煙氣盛即推車逼城颺其塵
灰守城人不能存立必回避聚向一邊則攻城人可緣
上(用石灰最佳)
右巢車其制以八輪車當中建高竿竿首施轆轤以繩
挽板屋上竿首其屋方四尺高五尺以生牛皮裹之以
禦矢石竿之高下以城為凖使人藏屋中下窺城中事
遠望如鳥巢故謂之巢車也
右其說不著
武經總要前集卷十
