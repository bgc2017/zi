武經總要前集卷八
宋曾公亮等撰
制度八
右兩端其次地居中間兩地為此是也地為動為從天
陣變化為地陣或即張形布勢破敵攻圍不定其
形故為動也雲象龍縱布雨天次之縱布四地次
於天後縱布四風挾天地之左右天前衡居其左
雲居兩端人多傳韓信注釋者與此微有差異而
有范蠡樂毅之說相雜今亦錯綜於其中(公孫弘觧續說)
(之意謂之上語)其於部隊或三或五或三十或五十陣圖
如此變通由人其八陣用方圓陣法以寡禦衆陣
法面面相向背背相承騎出其間出竒突擊馬隆
以三千步卒敗羌萬騎用此術也
李靖陣法
古今以來臨戎對敵每作四面陣周回受敵以為必固
倘若選鋒而擊之其陣必破此非天殃將之失也
亦或作長陣或作蛇陣皆以隊伍步騎相接或被
衝破一處即敗散不全不將被潰師之罪移過於
下遂使驍勇小將無罪受誅今則翻成定制各立
陣名部曲分闊各眀竒正若失一陣則斬一將形
勢既就諸戰陣相應猶手臂相救以此攻守萬無
一失然以中軍為中黃陣次有若前衝行衝左突
右擊白雲青蛇大赤大黑權兇決勝先鋒破敵以
上除中黃之外餘十二陣以應十二辰
大墨子大赤午破敵丑左突寅
青蛇卯推兇辰前衝巳先鋒未
右擊申白雲酉決勝戌後衝亥
凡每八百人為一小方陣陣周圍十二隊五十人中間
二百人並騎射長槍短兵等伏在陣隨便衝擊其
白雲青蛇大赤大黑既礙掩尾趁退每陣加騎長
槍一百人凡都計馬步軍共萬八百人成一大陣
其中三千人是騎射長槍馬軍除中黃大黑大赤
白雲青蛇之外餘八陣每陣抽騎弓弩一百人共
八百人充遊奕軍挑戰亂兵引敵如兵少即於隊
中减人兵多即於隊中加數必要存其陣隊止即
為營動即為陣逢賊告急鼓聲一發陣即立成更
不在勞煩指布此則應變之法出入如神攻取皆
勝所嚮無敵其小陣皆有四頭每頭配勇將一人
用戰鼓一面中央立一大旗號凡每面如有賊來
攻擊即諸陣相應欲救南陣即南面鼓動八百人
一時順日向南轉戰東西北同此只轉步人騎兵
不移每陣相去廣狹一百步狀如街陌設詐挑戰
引之令入即背他陣突出弓弩騎射長槍左右夾
擊前抄其胷後掩其尾是以先為不可勝以待敵
之可勝也
裴子法
五陣之法一鼓舉黑旗則為曲陣二鼔舉朱旗則為銳
陣三鼓舉青旗則為直陣四鼔舉白旗則為方陣
五鼓舉黃旗則為圓陣陣之疎密卒一人居地廣
縱各二步十人為一列一隊凡十列廣縱各二十
步陣間容陣隊間容隊曲間容曲前禦其前後禦
其後左防其左右防其右行必魚貫立必鴈行長
以參短短以參長回軍轉陣以後為前以前為後
進無奔逸退無伏走五陣乃理
右以常山陣部卒五部凡四千人其中前後左右
等軍量山川土地之形按陣而居可以逸待勞以
飽待飢其揚竒偹伏皆馬騎分而為八凡二千人
逐便而居以應權也六鼓舉龍旗則為常山矣按
陣國策曰常山蛇擊其尾其首救擊其首其尾救
擊其中其首尾皆救此其義也
方陣圖
黃帝五行之金陣於卦屬兑宫五音屬商為白獸
則生孫子之方陣吳起之車箱陣諸葛亮之洞當
陣以其行伍洞徹而相當也其揚竒備伏兵後八
陣皆倣常山之法布之恐煩多不重錄
右為方陣法曰舉白旗聞鼓音左部居左右部居
右前部居前後部居後中部皆並置校尉左右中
央司馬各按部以前後曲相次曲以左右官相當
官以前後隊相隨隊以百人為列以十人為對對
以五人為伍各按其處無動隊分為團團合為隊
謂之分合卒一人居地二步一隊方十步廣二十
步隊間容隊曲廣十步曲間容曲部袤百八十步
部間容部陣廣四百六十步陣間容陣凡設方者
所以弛張也高平利方方利變矣
圓陣圖
黃帝五行之土陣於卦屬艮宫於五音屬宫為勾
陳則孫子之圓陣吳起之車箱陣諸葛亮之中黃
陣以其居中位者土也
右以方陣為圓陣法曰舉黃旗聞二鼓音前部前
曲出其前前部後曲出與之並後部後曲出其後
後部前曲出與之並左右部及中部各旋向左右
衛騎隨之校尉司馬部後地如法四方高利圓圓
利守
牝陣圖
黃帝五行之水陣於卦屬坎宫於五音屬羽為玄
武則孫子之牝陣吳起之曲陣諸葛亮之龍騰陣
以其屈曲如龍騰也或名却月陣宋武帝多用此
右以方陣為牝陣法曰舉黑旗聞三鼓音前部前
曲出在左部前為左翼後部前曲出在右部前為
右翼中部前曲左右騎隊分為左右與後隊並校
尉司馬部後居地如法左右高利牝牝利吞
牡陣圖
黃帝五行之火陣於卦屬離宫於五音屬徵為朱
雀太公名鳥雲陣則孫子之牡陣吳起之銳陣諸
葛亮之鳥翔陣以其輕銳如鳥飛翔
右以方陣為牡陣法曰舉朱旗聞四鼓音右部前
曲出在後部前左部前曲出在前部前相去二十
步左右官各前進二十步為嘴中部前曲左右隊
前次之校尉司馬部後居地如法後高前下利牡
牡利潰
衝方陣
黃帝五行之木陣於卦屬震宫於五音屬角為青
龍則孫子之衝方陣吳起之直陣諸葛亮之折衝
陣以其直前折衝於敵
右以方陣為衝方陣法曰舉青旗聞五鼓音左右
二部出在前後中三部前並列相從而居校尉司
馬部後居地如法前高後下利衝方利争險
車輪陣圖
太公三才之地陣於卦屬坤宫則孫子之車輪陣
吳起之衡陣諸葛亮之握機陣以其進止機巧為
名
右以方陣為車輪陣法曰舉熊旗聞六鼓音左部
前曲後隊左右官後曲前隊左右官各左移出二
十步右部亦如之相近如為鼓翼狀校尉司馬部
後居地如法平易利車輪車輪利進矣
罘罝陣圖
太公三才之人陣一曰飛翼陣於卦屬巽宫則孫
子之罘罝陣吳起之卦陣諸葛亮之名虎(或作禽)翼
以其遊騎兩傍而舒翼也或名魚麗陣又曰魚貫
陣左傳曰原繁高渠彌以中軍奉鄭公為魚麗之
陣則此也
右以方陣為罘罝陣陣法曰舉鶡旗聞七鼔音左
右部前曲左右官居前横列後曲居後亦如之中
部及前後部曲等布地如法斥澤利罘罝罘罝利
救
鴈行陣圖
太公三才之天陣於卦屬乾宫則孫子之鴈行陣
吳起之鵝鸛陣諸葛亮之衡陣以其連接如秤衡
也傳曰鄭翩願為鸛其御願為鵝是也
右以方陣為鴈行陣法舉鵰旗聞八鼓音中部前
曲進前出為首其後曲次之與前部前曲後部前
曲並前前部後曲左斜官曲相隨後部後曲右斜
官曲相隨右部却次後曲皆有斜亦官曲相隨左
部却次前後曲皆左斜亦官曲相隨校尉司馬部
後居地如法城邱利鴈行利繞裴子法曰凡八陣
之法轉而相勝更為雌雄
方陣正而厚圓陣隨而取正厚者力併故方勝圓
猶厚勝薄也圓陣無角利以堅守牡陣張其兩翼
若卷取之以牝吞圓勢可敗也法曰翼而張者攻
其兩角故圓勝牡猶聚勝散也牝陣勝牡者牡陣
前銳後重象劒之鋒而牝張其兩翼前單後複也
法曰銳而鋒者夾擊之故牝勝牡猶複勝單也牡
陣勝衝方者衝方前衆後疎戰者相從居者有餘
牡背高項下因其地勢以潰其虚可以敗敵也法
曰得地助者昌失地助者亡故牡勝衝方衝方勝
車輪車輪兵得成行善冒亂敵而畏險阻衝方
地勢高利守以疲車輪之力故衝方勝車輪也
罘罝備在首尾虚在兩傍其勢不堅車輪之兵
須備以彊弩善衝亂敵法曰以守待攻者彊以
動待敵者亡此車輪勝罘罝也鴈行以前銳後
張延斜而行便於繞人罘罝前後横中央縱便於
絶延斜利於相救且戰且息此罘罝勝鴈行也
方陣行重而厚佚居者衆用力者寡鴈行延斜張
兩翼便於左右利於周旋也法曰厚而升者堅當
選其勇力脅其旁此鴈行勝方陣也凡三軍遷徙
次舍之宜必就所喜避所惡依其水草利以芻牧
因險阻為溝壘則施攻薄而易備凡屯兵處軍於
山之高者則為敵所接於山之卑者則為敵所囚
故知處山之勢據其隂陽備其左右命曰鳥雲之
陣言能鳥散而雲合應變從利也
右陣法兵之形勢也靁動猋舉後發而先至離合
向背變化無常以輕疾制敵者也自春秋戰國出
竒設伏變詐之兵並作漢張良韓信序次兵法定
著三十五家而孫武書凡八十二篇圖九卷孫臏
八十九篇圖四卷復有蚩尤二篇李左車韓信等
篇目並亡今之秘府所存孫武書惟十二篇無圖
其所言皆權謀之事極為精密太公六韜黃石公
三略穰苴法吳子書皆遠古所存可觀者唐李靖
兵法於近世最為詳練可舉而行杜佑采其條目
著於通典其書亡慮數十家悉淺近無取而陣圖
所存者惟唐人李筌有八陣圖而其說難以依據
裴緒新令有九陣圖參引大公孫子諸葛之法為
證舍是無有焉惜哉兵家形勢之法不可無也戰
國無如二孫吳起軰號善用兵者而著書背有圖
漢名臣如韓信子方刪定亦著其法周公六典司
馬教坐作進退之度蓋陣法者所以訓齊士衆使
其上下如一前後左右進退周旋如身之運臂臂
之使指無不如意可與之俱生可以與之俱死升
天險赴深谿莫有逆其命者猝焉遇寇莫有錯亂
然後可以從事於就敵馳驅於絶域同乎禍福存
亡則能決敵計矣無是法也則將何以使人哉平
居則訓齊遇敵則擊搏此其義也故廢陣形而用
兵者敗將也執陣形而求勝者愚將也夫便擊刺
之利習廣縱之勢見敵而無奔北撓亂之禍拱揖
指揮無不服從者是豈不由素所習哉素習之法
非形勢不可是以孫武公紛紛紜紜鬭亂而不可
亂混混沌沌形圓而不可破不用陣法其孰能與
於此乎
武經總要前集卷八
