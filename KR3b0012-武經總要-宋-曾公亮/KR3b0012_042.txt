武經總要後集卷二十
宋曾公亮等撰
占候五
六壬遁甲
六壬
六壬之說出於陰陽家流按大衍數云天一生水始於
北方許慎釋文曰水者凖也生數一成數五以水數配
之為六壬也又曰昔軒轅帝受式於玄女離為三品以
法三才率以五行災祥言之夫臨戎對敵洞究術數辨
休王而去拘忌則天人之際有以相助歟
出軍決勝雜占
凡六壬之法先求日宿之宫而為將次取於日辰其日
辰陰陽共為四課將者亥為登明右書背云為正月將
今引而證之昔後漢太初元年丁丑冬至日日在斗宿
二十度至今皇宋慶歷甲申崇天歷冬至日在斗宿五
度八十四分此驗可以知之經一十九甲子一千一百
四十八年太陽行度退縮不及者一十四度有竒零每
八十五年退一度每年不及者一分差矣今即不止定
亥為登明正月將但太陽行黃道入宫則為其將皆無
差失也自慶歷四年甲申歲逐月中氣後太陽黃道入
宫所用神將列之如左
雨水正月中日在危十五度四十九分後一日入雙魚
宫其神登明
春分二月中日在奎二度四分後三日入白羊宫其神
天魁
穀雨三月中日在胃一度五十三分後五日入金牛宫
其神從魁
小滿四月中日在畢五度九十六分後五日入陰陽宫
其神傳送
夏至五月中日在井八度四十分後六日入巨蟹宫其
神小吉
大暑六月中日在柳五度二十八分後三日入獅子宫
其神勝光
處暑七月中日在張十二度二十三分後四日入雙女
宫其神太乙
秋分八月中日在軫四度九十三分後八日入天秤宫
其神天罡
霜降九月中日在亢四度四十六分後十日入天蝎宫
其神太衝
小雪十月中日在尾初度五十分後八日入人馬宫其
神功曹
冬至十一月中日在斗五度八十四分後四日入磨蝎宫
其神大吉
大寒十二月中日在女五度九十二分後一日入寳瓶
宫其神神后
凡言日辰者即五音之陰陽而為十干日也辰者六律
以其陽律陰吕配之為十二辰
入式明相生相尅等例
甲乙寅夘木丙丁巳午火庚申辛酉金壬癸亥
子水戊己辰戌丑未土
甲課寅乙課辰丙戊課巳丁己課未庚課申
辛課戌壬課亥癸課丑
相生例
金生水水生木木生火火生土土生金
相剋例
金剋木木剋土土剋水水剋火火剋金
相刑例
寅刑巳巳刑申申刑寅丑刑戌戌刑未未
刑丑子刑夘夘刑子辰午酉亥自刑
相衝例
子午卯酉辰戌丑未寅申巳亥
入式課加臨永用例
凡用式之法以太陽黃道宫神加占事之時四課之中
以下剋上為用如無下剋上始以上剋下為用若二三
四上剋或下剋當以比為用俱比俱不比以涉害深為
用用為初傳傳之為次傳末傳
無相剋取日辰遥剋例
四課無相剋先取日辰遥剋日如無即取日遥剋辰為
用而傳之為三傳
昴星例
四課無遥相剋剛日仰視酉上柔日伏視從魁所臨為
用剛日先辰後日柔日先日後辰為三傳若昴星不備
為無四課當别摘一神為用剛日以干合上神柔日以
支合上神為用次傳日上末與初傳同
伏吟例
十二神各歸本位剛用日柔用辰為用盡刑及衝為三
傳
六乙日伏吟有剋為用先衝後刑為中末用辰午酉亥
自刑之辰剛日先傳日後傳辰柔日先傳辰後傳日以
刑及衝為末
反吟例
子午相加是也十二辰各易其位如常課再衝為中末
傳無相剋有是四名四柔己丑辛丑丁丑辛未是也當
以辰衝為用次辰上末日上為三傳辰衝晉衝巳巳上
為用末日衝亥亥上為用丁未己未反吟屬八專依八
專辰上陰神逆數三辰為用次傳末傳日上重之
八專例
庚申丁未己未甲寅癸丑五日為八專為陰陽共處相
剋如常課占之若無相剋剛日從日上陽神順數三辰
為用柔日從辰上陰神逆數三辰為用第二課是辰之
陰神次傳末傳皆日辰之上重臨之以上門例各得用
起三傳
求天乙十二將
天乙居中而前盡於五後盡於六其前也皆背天門而
向地戶數至用起之神所臨遞傳盡於三傳而各得其
名將求天乙貴人所臨以日宿所臨之辰加時分日之
晝夜凡星隱為晝星出為夜甲戊庚日晝丑夜未乙己
之日晝子夜申丙丁之日晝亥夜酉壬癸之日晝巳夜
卯六辛之日晝午夜寅
天乙貴人前
一螣蛇二朱雀三六合四勾陳五青龍
天乙貴人後
一天后二太陰三玄武四太常五白虎六
天空
出軍行師起課十二將吉凶
用起天乙將兵大捷開地千里敵人畏伏
用起螣蛇兵數驚駭上下相剋士卒損傷
用起朱雀士卒驚恐妄作口舌
用起六合將兵戰勝得女子金帛
用起勾陳士卒戰死車折馬傷
用起青龍將兵大勝得敵人邦國營寨府庫
用起天后不戰憂敗
用起太陰士卒怯弱
用起玄武軍移遺失戰不利
用起太常將兵大勝又主衣服華餙事
用起白虎將帥士卒死
用起天空士卒不利防欺詐
凡神與將比和相生王相吉相剋休囚凶若神與將相
剋則為内外戰皆不利比和神者登明神后以下
十二神也將者天乙前五後六是也
内外戰法
黃帝曰神將内戰禍害難解神將外戰禍害易解神剋
將為内戰將剋神為外戰
釋卦名
凡以上剋下為用卦名元首主臣忠子孝事因男子問
事皆實此時行軍利先不利後利客不利主
凡以下剋上為用卦名重審事起女人下凌於上事多
不順此時行軍利後不利先利主不利客
凡比用者為與日辰比類也卦名知一比者近也賊不
出邑里占賊占人皆在近也
凡涉害深為定用卦名見機謂察其微也占之所作稽
留憂患難解占出軍主損傷
凡辰遥剋日名蒿矢日遥剋辰名彈射如折蒿為矢以
彈當弓皆無所中當此之時問事皆無所中
凡用起昴星名曰虎視剛日動行稽留於關梁男子遠
行外憂柔日伏藏不欲見人凡出軍剛日防忌關
梁柔日利於伏藏若攻討彼亦有潛伏
凡天地伏吟諸神各歸其位剛日欲行中止柔日伏藏
不起迯亡不出邑里盜賊不越其境天地六合不
容須臾合者將離居者將移關梁杜塞出軍此時
皆此象也
凡時值反吟天地反覆十二神各易其位禍從外來父
有不順之子君有逆節之臣内陽外陰占事災若
出軍尤宜審忌
凡八專之日謂甲寅丁未己未庚申癸丑之日是也謂
一神二神陰陽共為卦名帷箔不修邪亂不正之
象出軍戰敵遇此日尤宜謹忌之
右以上九卦為式門之宗首其餘如枝葉之類
也引之為例當審而明之
出軍戰敵
凡出軍戰敵審候十二曜見行所在之宫看所臨消息
禍福氣神禽直進退休王兼而用之此為微妙
擇歲月日時法
凡出軍攻伐擇歲月日時為先忌衝太歲金神若為主
候太白辰星東見之月若為客候太白辰星西見
之月其月即避衝王方
凡出軍擇日諸家六壬各有擇日篇多與月内凶辰六
壬神殺相犯忌之叶吉犯之有殃諸家舊法亦皆
存之於後凶辰合避今錄之於前
凡出軍忌月建之日損大將其次應行軍避忌凶惡之
日不可用兵
凡天火狼籍日凶不可用兵正五九月在子二六
十月在卯三七十一月在午四八十二月在
酉
八龍七鳥九虎六蛇日凶春甲子乙亥為八龍夏
丙子丁亥為七鳥秋庚子辛亥為九虎冬壬
子癸亥為六蛇
凡九醜之日忌行軍乙戊巳辛壬之日臨子午卯酉
之辰此是九醜若時更遇殺神臨支干主大凶
凡往亡日月蝕不出軍歸亦忌不宜用
凡平日收日為天剛天魁不可用
凡兵禁日不宜出軍正月起寅逆行六陽辰
凡大敗日與咸池日同正月起卯逆行四仲
凡四離日不可用春分秋分冬至夏至前一日不可用
占時月宿更臨四離之辰名曰天寇凶
凡四絶日玉門經曰四立前一日名曰絶辰立春立
夏立秋立冬前一日不可用也占時日干臨四絶
之辰名為天禍凶
凡月厭衝對之辰皆凶月厭正月起戌逆行十二辰
凡受死日凶正戌二辰三亥四巳五子六午七丑八
未九寅十申十一卯十二酉
凡龍虎日凶正巳二亥三午四子五未六丑七申八
寅九酉十卯十一戌十二辰
凡罪至日凶正午二子三未四丑五申六寅七酉八
卯九戌十辰十一亥十二巳
凡伐日忌攻討支剋干日是也
凡飛廉大殺日凶不可用正戌巳二三午未五寅六
卯七辰八亥九子十丑十一申十二酉以上日不
可出軍最為凶惡並須避之
凡擇日取其王相日辰制剋所攻之方吉若休廢無氣
皆凶
神樞經曰欲出軍擇日常以天剛加月建傳送從魁下
為歲前天魁下為天府登明神后下為歲對大吉
下為天倉功曹下為歲後以上日辰皆吉大衝
下為挾畢天罡下為負衝太乙下為折衝勝光下
為掩衝小吉下為致死以上日皆凶
七十二占日辰巳日再見青龍故曰辰巳利行賞賜
戌亥日再見白虎故曰戌亥利行刑賞以順天
心辰巳日再見螣蛇宜動外財戌亥日再見
天后宜靜内財午日終不見太隂子日終不
見六合故子午為經不可迯亡是陰陽之始也卯
日終不見玄武酉日終不見朱雀故卯酉為緯不
可攻亥是陰之終也雖有吉神良將猶不可用
黃帝占曰反支日不可出軍戌亥為月朔則一日七
日十三日十九日二十五日是申酉為朔則二
日八日十四日二十日二十六日是午未為月
朔則三日九日十五日二十一日二十七日是
辰巳為月朔則四日十日十六日二十二日二十
八日是寅卯為月朔則五日十一日十七日二
十三日二十九日是子丑為月朔則六日十二
日十八日二十四日是
曾門經曰四六窮日不可出軍每月四日十九日二
十八日是
玉門經曰天乙絶氣日不可出軍正月六日二月七
日三月八日四月九日五月十日六月十一日七
月十二日八月十三日九月十四日十月十五日
十一月十六日十二月十七日
占用兵應日
神樞經曰將欲出兵假令以木日聞警急事謂四方舉
兵及攻仇怨必以火命人用火日火時從火門出
兵大勝此名子孫為父母報仇勿令金命上將以
金日金時出金門必敗言金剋其木日也假令三
月甲子日聞警急事利以丙丁日巳午時出火門
太乙勝光下大勝餘倣此
擇時擇六凶神藏吉神
謹按六壬靈匣經云甲戊庚日善能用者使前一螣蛇
墜水二朱雀頭破後三玄武折足四勾陳大獄五
白虎燒身六天空破剥假令二月庚申日申時
天魁為將加申則天乙庚日晝治兵大吉而臨乾
前一螣蛇火神臨壬水故曰墜水前二朱雀火神
臨癸水故曰頭破前四勾陳土神臨甲木故曰入
獄後三玄武水神臨坤土故曰折足後五白虎金
神臨丙火故曰燒身後六天空土神臨巽木故曰
破剥為吉時利於此時出軍攻討興動土工皆吉
但十二月用將加課之時
凡甲戊庚日晝即晝治貴神在丑夜即夜治貴神在未
若臨乾之時即得六凶神藏四惡殺没於四維此
時最吉自餘七日乙巳丙丁壬癸六辛日各依日
夜貴人臨乾之時六凶神藏若辰戌丑未臨乾坤
艮巽四維之上即為四殺没皆為吉時
擇四殺没吉時
按諸家陰陽書云孟月甲庚丙壬仲月乾坤艮巽季月
乙丁辛癸為四殺没時緣太陽每歲退一分悉退
縮不及者八十五年而退一度差殊浸多用之有
失今證之但太陽入宫以其宫神言之俟太陽至
雙魚宫其神登明方可用甲丙庚壬為四殺没於
四維吉時四殺者辰戍丑未為五墓四殺凶神四
維者乾坤艮巽是也其太陽黃道入宫度分已備
釋在前今具孟仲季月中氣候太陽入宫用將法
則如後
雨水後二日小滿後五日
處暑後七日小雪後八日
右用甲丙庚壬時為四殺没時
春分後三日夏至後六日
秋分後八日冬至後四日
右用乾坤艮巽時為四殺没時
穀雨後五日大暑後三日
霜降後十日大寒後一日
右用乙丁辛癸時為四殺没時
以上四惡殺没於四維之上為吉時利為百事
每三百六十五分隨日東行移用一刻即一歲
三百六十五日移用百刻周矣此說得其微妙
前後諸家隂陽書未嘗明
釁鼓之法
凡出軍攻敵有釁鼔之法厭伏敵人軍臨敵境使遊兵
捉敵一人立於六纛之前祝曰賊人不道敢干天
威皇天授我旗鼓摧剪兇渠見吾旗纛者目眩聞
吾鼓擊者魂散令敵人跪纛下乃腰斬之首横路
之左足横路之右取血以釁鼓皮乃持六纛從首
足間過兵馬六軍從之而出往必勝敵亦名六纛
法
銜枚之法
凡出軍攻敵六壬宜為主後動有銜枚之法待彼先動
欲戰之時令軍中人卧旗並銜枚坐陣待敵先發
乃擂鼓大呼進擊必勝
雷公式
六壬有用雷公式取其敵將姓名生年月日時辰朱書
乃一氣書之安歲殺之下左手捻式鬼門右手轉
式天罡厭之以天罡令敵畏伏自欺其法具於玄
女絳囊經
神道出軍
神樞經曰出軍有神道之法陽歲用大吉陰歲用小吉
加歲建之辰天上丙壬下為天道天上甲庚下為
人道天上乙辛下為兵道天上丁癸下為鬼道出
軍乘天道上吉人道次吉兵道見血鬼道疾病假
令太歲在寅陽辰以大吉加寅天上甲寅臨地下
乙辛為天道天上丙壬臨地下坤巽為人道天上
丁癸臨地下坤艮為鬼道他皆倣此
月中神道即用大小吉加月建同此例推之
權道出軍
龍首經曰蓍龜能知吉凶而不能變吉凶用式則能變
吉凶故有權道
一曰討捕盜賊視日辰行年上神能制玄武則攻之賊
不敢格鬭
一曰今日之辰起後二攻前四賊不敢格鬭又曰子日
後二在戍前四在辰餘倣此
一曰不可以囚對相死當王謂秋甲乙向西攻盜是死
當王
一曰宜以陰攻陽謂背亥子擊巳午
一曰將攻盜賊以勝光加四仲王神春木王加夘也出
勾陳下必剋
一曰兵四面圍守者以月將加時出天上丁癸下吉
一曰有急往者以天魁加正時天魁加孟可入如加仲
神在門宜固守加季可出
一曰避危難出奔者當從開星下去吉以月將加時春
三月出卯夏三月出午秋三月出戌冬三月出亥
已上為開星下
一曰欲奔亡者須避太乙直符下犯之為吏執縛直
符者正月起天魁逆行十二神
一曰不可以青抵白言甲乙日不可西攻不可以黑向
黃言壬癸日不攻四維他皆倣此
出軍分主客
曾門經曰諸欲戰鬭先分主客然後方明勝負主客者
先起為客後為主人先起者無令下剋上後起者
無令上剋下詳勾陳所臨之辰若神勝將則主人
勝將勝神則客勝
野宿安營寨
玉門經曰出軍日暮將下營寨者以神加正時若遇三
刑加日辰必不可住三刑者大衝天罡太乙也
假令二月甲子日時加未欲下營寨便以月將天
魁正時則大衝加子太乙加甲日辰並在三刑之
下夜有賊來宜急移營寨
神樞經曰若有安營止宿以月將加正時魁罡加日辰
軍夜驚螣蛇白虎加日辰軍寨驚魁罡加日
大將死加辰小將死假令三月甲申日時加丑
占下營寨便以將神從魁加丑則天魁加甲天罡
加申則日辰在天魁天罡之下主其軍夜驚魁罡
皆臨日辰主大小將死
曾門經曰大吉加日上宜急去不可住
一曰日辰上見大衝夜必有風雨若神后太乙加日辰
有盜賊至若帶王相氣今夜必來若帶死囚氣不
來
靈匣經曰怖不怖視五墓謂發用五墓皆恐怖墓加日
辰亦不安寧假令小吉將以甲申日時加寅占
下營寨以小吉加寅則小吉為日之墓加甲上當
有恐怖此名墓加日辰必不安
曾門經曰絳宫時下營利中明堂時利前玉堂時利後
敵兵相守戰與不戰
龍首經曰兩軍相當視勾陳若上下相剋必戰若上下
相生為不戰若勾陳與刑幷或臨日辰亦戰故曰
戰不戰視勾陳若軍出時大小吉臨日辰則兩軍
相解不戰又曰斗加孟神在内宜止斗加仲神在
門戰必傷斗加季神在外宜出戰大勝
玉門經曰用起戰雄者勝用起戰雌者敗戰雄者春
寅夏巳秋申冬亥戰雌者春申夏亥秋寅冬巳
神樞經曰上將軍行年若剋勾陳白虎大勝不爾勾陳
剋玄武必勝又曰勾陳所居神能制所攻之辰
方勝所攻之時與勾陳幷則天乙下神能制所臨
之辰是為敵降有大勲
一曰神勝將主人敗將勝神客敗干剋支客勝支剋
干主人勝
曾門經曰上將軍本命與六害幷大敗故曰敗不敗視
六害兼之白虎必死若天乙臨上將行年及在
有氣之鄉玄武在囚死之地大勝若玄武臨日辰
遥剋時上神勿戰
一曰對敵當視天罡加孟可勞賜士衆加仲兩相傷加
季戰大勝
聞賊未審來否
金匱經云占賊來不來審視遊都所臨遊都臨日辰賊
今日至臨前一日賊後一日至臨前二辰則後二
日至臨前三辰則後三日至臨前四辰賊已過不
來遊都王相剋日辰甚凶囚死不剋日辰無患遊
都臨所好之鄉不戰有降兵臨所畏之鄉大戰中
外不相信臨東方兵凶臨南方威不可當臨西方
宜勞士卒臨北方利勝捷遊都加孟賊不來加仲
半路加季即至推遊都法甲巳日在丑乙庚日在
子丙辛日在寅丁壬日在巳戊癸日在申龍首經
曰寧與人馬奴不示人遊都
靈匣經曰聞賊欲知所在以月將加正時視大吉所臨
之方賊在其下若大吉加子午賊在大衝下加丑
未賊在太乙下加寅申賊在傳送下加卯酉賊在
從魁下加辰戌賊在登明下加巳亥賊在大吉下
神樞經曰聞有賊不知在何處以正時視天目所臨方
賊在其下天目者春在氐氐乙下夏在柳柳丁下
秋在胃胃辛下冬在女女癸下
靈匣經曰問賊來不來正時以庚為太白丙為熒惑太
白入熒惑賊來熒惑入太白賊不來
問賊去不去
神樞經曰聞有賊未知去否專視斗罡若斗罡加孟日
賊未去加仲欲去加季賊已去一曰聞賊未知
出界當視大吉若大吉過干賊已出界大吉未過
干賊未出界賊在前後
占賊所在方
玉門經曰欲知賊在前後者正時視子卯巳三辰所臨
若臨日賊在前加辰賊在後一曰太乙加日賊
在前加辰及人年賊在後
龍首經曰欲求盜賊所在當於天目下求之天目者勝
光下是也假令勝光臨酉賊在正西一曰正
時日辰加前有賊日辰加後無賊一曰神后登
明加日賊在大路加辰賊在小路
一曰賊卒至宜往房星下避之房星者大衝下假令
房星加午宜出正南避之
被兵圍
靈匣經曰或在野被圍圍欲求出者當破青龍下所謂
八極俱張利加鋒鋩青龍者天罡下是又曰
絳宫時出傳送從魁下明堂時出大衝下玉堂時
出天魁下月將加時登明臨仲為絳宫神后
臨仲為明堂大吉臨仲為玉堂
曾門經曰忽被兵圍未知傷與不傷當視日辰若日辰
上下神將相生為不傷相剋為傷假令今日乙
丑神后加乙為不傷將得天后為重傷若神后
加丑天魁加乙為傷神后又為前二為重傷故曰
傷不傷視陰陽
一曰吉神與吉將幷而臨日辰及行年勾陳所居神制
所出之辰又用起陰得傳出陽者必免難
疑有伏兵
金匱云出軍行師前後疑有伏兵者正時若遇巳申子
卯四辰臨支干此神王相與殺幷必大戰此神休
廢不與殺幷伏兵不敢起
金匱經云斗加季必有伏兵干傷支吉有伏兵在前
支傷干凶有伏兵在後支干俱傷有伏兵戰
不勝
涉險宜在前後
黃帝占曰險隘處如憂懼謂行隘恐有惡人者當視日
辰上而決之日傷勿在前辰傷勿在後時下傷
勿在中日辰俱傷亦勿在中又曰斗加孟勿在
前加仲勿在中加季勿在後若天罡加日辰必
有惡人躡跡宜急去
曾門經曰天魁大衝勝光登明加日辰者前有賊天罡
太乙加日辰者後有賊
度關覘賊
玉門經曰度關覘賊者當視行年若在歲月日時衝破
下者皆凶故曰凶不凶視破衝若日辰上神王
相有氣上下相生宜進反此宜退一曰日辰上
得登明天罡勝光宜急去
出軍吉路
神樞經曰出軍擇吉路者當視玄武若玄武能制所
往之方大勝若玄武畏所往之方不利出軍假
令勝光為玄武不可北行襲人謂火畏水也若
木神為玄武則庚申辛酉日勿戰及不得向西攻
伐餘倣此
欲避寇難
神樞經曰聞賊來追欲避難者神在内宜右避神在門
宜中避神在外宜左避一曰月將加時出大衝
從魁下去吉又宜從天上甲下去吉若有迍邅
須至迯匿者忌抵王方王方者春東夏南秋西冬
北
軍出迷路
黃帝占曰軍出忽迷道路者當視天罡若天罡加孟左
道通加仲中道通加季右道通一曰斗加陽左
道通斗加陰右道通
黃帝曰軍行迷路正時若遇功曹傳送臨日辰則前道
通若遇蛇虎魁罡臨日辰者則前道不通
出軍見異人
黃帝占曰備不備見人異謂軍歴危險忽逢異人者正
時小吉臨卯此人來伺候宜防備之若被圍危急
欲突圍出者當從天罡下出吉此為八極俱張無
有豪強人不敢當
敵有使來占其言虛實
黃帝占曰對敵有使來言可信否當以日辰而決之
罡時勝曰上神者其言實日勝時者其言不實
辰上神剋日者其言誠信日上神制辰者其言虛
誕若將與朱雀天空幷加日辰者其言反覆來
為奸詐若太陰天空加日辰言皆不可信若辰
上神與日上神相生欲來求和合
用竒兵伏
以竒用兵謂與敵相近當出竒兵以決勝竒兵者百
人用三十千人用三百萬人用三千皆選驍雄勇
銳之人伏於要路仍以太歲太陰月建大將軍下
伏之上將於亭亭下候時至出攻敵之不意萬勝
太歲為陽神常以建子順行十二辰太隂天之
貴神歲之后常在太歲後三辰月建者正月起
寅順行十二次
大將軍三年一位推移之法
孟歲以勝光仲歲以小吉季歲以傳送加太歲天罡下
為大將軍亭亭者常以月將加正時神后下是
入敵境安營
玉帳曰軍入敵境當下營寨擇善地者上將宜居太歲
太陰大將軍月建下一曰豹尾之下九天之上
宜下營寨豹尾者申子辰在戌亥卯未在丑巳
酉丑在未寅午戌在辰其衝名黃幡九天者春
功曹夏太乙秋傳送冬登明
探賊兵
玉帳曰欲令人探賊兵宜出何方以月將加時出天上
太衝下則人鬼不見又曰宜往太陰之上探之其
道深矣
六壬用禽法
六壬氣神用禽以日宿宫加時視日下天乙貴人晝夜
在何神依晝夜用之審天上十一曜在何宫宿而
時下臨何宿用天上二十八宿地下布二十八宿
將日直宿以加時宿消息以定吉凶忌奎婁角亢
為魁罡金神凶首尾月孛宿凶若用太陽火木直
日吉時亦吉祥進退休王用之
看遊都魯都法
看遊都魯都所在有氣無氣將軍行年本命日辰見何
神而臨何神以天禽地獸食㗖王相休囚並在消
息用天時地利人事以相參會
遁甲
昔大撓造甲子推天地之數風后演遁甲究鬼神之奥
極夫幽隠遁之謂歟以六甲儀為直符以二十四
氣為式局六戊之下貴神攸處凡王師討伐料敵
制勝不離掌握之内參合天人之理則虧衂者鮮
矣因擇其指要别加編次庶開卷而易曉也
二十四氣布局立成
上中下上中下
冬至天元一七四立春天元八五二
坎小寒地元二八五艮雨水地元九六三
大寒人元三九六驚蟄人元一七四
上中下上中下
春分天元三九六立夏天元四一七
震清明地元四一七巽小滿地元五二八
穀雨人元五二八芒種人元六三九
上中下上中下
夏至天元九三六立秋天元二五八
離小滿地元八五二坤處暑地元一四七
大暑人元七一四白露人元九三六
上中下上中下
秋分天元七一四立冬天元六九三
兌寒露地元六九三乾小雪地元五八二
霜降人元五八二大雪人元四七一
凡一節三氣八節各起主卦冬至後陽遁順數自一至
九夏至後陰遁逆數自九至一冬至後順布六儀
逆布三竒夏至後順布三竒逆布六儀
凡六甲為直符直事乙為日竒丙為月竒丁為星竒戊
己庚辛壬癸為六儀
凡常以直事加時宫即知開休生三門所臨又以直將
加時干天上三竒與開休生三門合則為吉道能
知其門可以出軍行師吉無不利
凡九宫之法蓋天有九星以鎮九宫地有九州以應九
土其式託以靈龜戴九履一左三右七二四為肩
六八為足五居中宫而寄於坤二九星者從正
北一宫順數天蓬一宫正北天任八宫東北天衝
三宫正東天輔四宫東南天英九宫正南天芮二
宫西南天柱七宫正西天心六宫西北天禽中五
寄坤二宫八門者自西北起開門順數開休生傷
杜景死驚開六宫休一宫生八宫傷三宫杜四宫
景九宫死二宫驚七宫
凡用局法甲巳加仲為上元加孟為中元加季為下
元甲巳仲者甲子甲午己夘己酉為甲巳仲各
終五日為上元甲巳孟者甲寅甲申己巳己亥
為甲巳孟各終五日為中元甲巳季者甲辰甲
戌己未己丑為甲巳季各終五日為下元以上
甲巳之日看在是何節氣之中即知合用何局但
甲巳日夜半生甲子是甲子宫在黃昏甲戌其六
甲為直符直事也假令冬至後甲子日寅時用
上元一局夜半生甲子一即休門直事天蓬直符
逆布三竒六乙日竒在九六兩月竒在八六丁星
竒在七便以休門直事加三宫即開門在東北休
門在東南又以直符在天蓬加時干六丙八宫
即天蓬在六丙月竒與休門合正東為有竒之門
吉此時可以舉兵行師出其門吉他皆倣此假
令夏至後用隂遁九局甲子日卯時為丁卯夜半
生甲子景門為直事天英為直符丁卯時六宫順
布三竒六乙日竒六乙日竒在一六丙月竒在二
六丁星竒在三便以景門直事加時下六宫即開
門在正東休門在東南生門在正南又以直符天
英加時下六壬日竒在東南為有竒之門可以出
軍行師出竒門吉
凡五日六十時周而復始甲巳之日夜半生甲子乙
庚之日夜半生丙子丙辛之日夜半生戊子丁壬
之日夜半生庚子戊癸之日夜半生壬子若得天
地人遁之時出軍最吉生門合月竒臨六丁為
天遁華蓋日精所蔽開門合日竒加六巳為地
遁紫微華蓋所蔽休門與星竒合太陰為人遁
得太陰所蔽
凡時逢五六遇即損其門不可出兵行師為時下之干
剋日干是也假令甲日庚時是也
凡陽遁後一九天二九地前二太陽三合六陰遁前一
九天二九地後太陰三六合即陳兵於九天之上
伏藏於九地之下伏兵於太陰之中逃亡於六合
之地又曰六甲為九天六癸為九地六丁為太
陰六巳為六合
凡地有三勝五不擊三勝者一勝天乙宫二勝九天
宫三勝居生門五不擊者一不擊天乙宫二不
擊九天宫三不擊生門宫四不擊九地宫五不擊
直使宫
凡三甲明主客勝負將逢上局仲甲之時關格刑德在
門不可以出戰上局甲子甲午時是也中局孟甲
之時刑氣在内德氣在外主客俱不利中局甲寅
甲申時是也下局季甲之時陽氣在外隂氣在内
此時顯赫利以出軍利為客吉又曰三甲之時
陽星加時吉陰星加時凶陽星者天蓬天任天衝
天輔天禽也陰星者天英天芮天柱天心也
凡時有五陽若得甲乙丙丁戊為五陽時善神治事甲
為德丙為威皆利客不利主客宜先舉則高旗鳴
鼓大喊揚威武主宜低旗待敵以候天時若得己
庚辛壬癸時為五陰時惡神治事利主不利客見
陣利後動惟宜設謀秘密偷號斫營
凡天網四張之時不可以出當看天乙居何宫若在一
二三四宫尺寸低人即可揚聲而出若天上直符
居六七八九宫尺寸過人為天網四張不可舉兵
凡十干相加凶時縱有吉宿竒門不可興師舉衆
凡青龍反首之時六甲加六丙是也飛鳥跌穴之時六
丙加六甲以上二時百戰百勝
凡六丁加六癸名朱雀入水六癸加六丁名螣蛇妖蟜
此時不可舉兵六辛加六乙名白虎猖狂六乙加
六辛名青龍避走此時凶
凡六庚所加名之為格六丙加臨名之為勃遇勃紊亂
紀綱值格則鬭傷主客六庚加日干名為伏干格
日干加六庚名飛干格六庚加直符名伏宫格直
符加六庚名飛宫格
凡六丙加今日干名之為勃此時防下有勃亂者
凡太白入熒惑謂六庚加六丙是也若熒惑入太白謂
六丙加六庚是也經曰金入火而賊來火入金
而賊退
凡六庚加六己名刑格此時凶勿鬭敵賊若奔亡亦不
可襲逐
凡六庚加六癸名大格此時凶逃者不可追
凡子加午為伏吟
凡午加子為反吟不可舉兵行師
凡六儀擊刑不可用今日甲子直符時加卯加三宫是
也甲戌直符時加未加二宫甲申直符時加寅加
八宫甲午直符加午加九宫甲辰直符時加辰加
四宫甲寅直符時加巳加四宫已上是六儀擊刑
時也
凡三竒入墓凶不可用乙為日竒臨於坤丙為月竒丁
為星竒臨六宫天門已上是三竒入墓又乙未丙
戌時亦為竒入墓六宫天門戍也
凡言向三避五之時謂三宫震發生而為吉五象中宫
無門戶死氣而為凶凡時下宫三為吉五為凶
也三為生氣利為百事如甲子日用丙寅時之類
五為害氣百事皆凶如甲子日用戊辰時之類
凡三竒得使最為吉良謂甲戌甲午乙為使甲子甲申
丙為使甲寅甲辰丁為使假令陽五局乙庚之
日人定為丁亥時此時六乙日竒下臨九宫甲午
是為乙竒得使假令陽五局丁壬之日日中為
丙午時此時六丙月竒下臨一宫甲子是為丙竒
得使假令陽五局丙辛之日人定為巳亥時此
時六丁星竒下臨四宫甲辰是為丁竒得使
凡地有八門開門萬事通達利以將兵遠出顯赫揚兵
休門選練軍旅和合衆情生門陽氣盛宜貢
獻上書興兵舉衆傷門主傷殺血兇惟宜弋獵
杜門不可出行唯宜誅凶討逆景門宜上書
貢獻死門宜射獵祭祀驚門出入不安唯宜
擒姦捕盜
凡時下得九星之名天任天衝天輔天禽天心宿吉時
下得天蓬天英天芮天柱凶隨身用兵時便出其
六甲旬六丁之符于囊外以指敵人自散不敢交
兵也
凡取木時必先齋戒取酒一斗鹿脯三觔鹽一盞祝文
祭之以白茅為蓆北向再拜祝曰杜荆之先百鬼
之神曾孫某甲欲與子俱遊六甲之陰百鬼之神
與子俱遊某變化某身以子所指莫不服者謹奉
清酌美脯香鹽願歆饗之祝訖再拜凡三呪之事
畢乃伐取木勿令穢汚亦勿令人近汚物及雞犬
見之先持之法齋戒五日沐浴蘭湯食香潔淨飯
無食五辛之物及畫符畢以六甲之日夜半醮之
方壇之上置壇方一丈二尺外垠方一十二丈開
一十二辰門一竹為幕凡長二尺或九尺隨地色
列之在四向六陰之符置壇上依位次以五色繒
綵各三尺五寸上安酒三杯脯三觔鹽一盞白茅
為坐北向再拜跪呼其方四堂之長六甲六隂神
假令甲子日陰在丁卯再拜呼其神而祝之以
絳帛為囊盛陰符常隨己身則百鬼不能侵以陰
符指敵敵人自滅如倉卒無壇者但于庭中或野
外畫地為之
凡能履陰陽符者令敵人兵不起為術之法甲乙日
平旦南向丙丁日食時西向戊己日日中北向庚
辛日日昳東向壬癸日日入南向各以此日所向
取方寸桃枝書敵帥姓名著左履下求者必得履
敵人之名兵不起者謂書敵人怨賊姓名著在履
下訖祝曰敵人某甲不善大逆輕毁天地日月伐
名木下得天蓬天英天芮天柱凶
凡宿山野欲屯營自固或藏形潛伏有真人閉六戊之
法當於當旬戊上掘土六斗于中央分置六戊
之上持刀從鬼門左行一周大小以木為法安刀
于取土之處而持刀念呪曰泰山之陽常山之陰
盜賊不起虎狼不行城郭不完閉以金關千凶萬
禍莫之敢干於其中宿不復出也說云置營壘訖
取有犢㹀牛繫母於營中置犢於外依法閉六戊
呪訖即犢終不敢入是驗
凡對敵制勝有六甲陰之法經曰為上將禦敵者須
作六甲陰符法令敵人自誅故曰寧與人千金不
與人六甲之陰符天地之間此道最禁藏之金匱
貫之于心不傳非人勿泄盜視者盲盜讀者瘂若
作六甲陰符必須齋戒若干犯則無驗矣六甲
之陰者甲子旬陰在丁卯其神兔頭人身甲戌旬
陰在丁丑其神牛頭人身甲申旬陰在丁亥其神
猪頭人身甲午旬陰在丁酉其神雞頭人身甲辰
旬陰在丁未其神羊頭人身甲寅旬陰在丁巳其
神蛇頭人身
凡作符法當以月蝕之時伐杜荆及梧桐等陰枝亦可
以栢心悉長九寸廣二寸厚二分雌黃色圖畫之
作神像幷書其神名著像下丁夘神名孔林族丁
丑神名梁兵叔丁亥神名陵盛陸丁酉神名費陽
明丁未神名玉屈竒丁巳神名許咸池
凡書符以錦絳囊盛之大將自社樹使神不得血食神
但持之吾自與神誅擊陰陽神理共來剪滅先于
符下畫作敵人之像從月建上來呼其人名而隨
六甲之神所在滅之則敵人死仇自消亡矣
凡欲行千里萬步呪曰六甲九章天圓地方四時五行
日月為光禹為治道蚩尤避兵蒼龍駕轂白虎扶
衡熒惑前引辟除不祥北斗誅伐除去凶殃五神
從我周旋四方當我者死向我者亡左社右稷寇
賊伏匿行者有喜求者有福五神祐我所須者得
急急如律令
凡出天門入地戶過太陰居青龍法經曰初兵出天
門六戊也入地戶六己也過太陰六丁也居青龍
六甲也居其下百戰百勝假令冬至上元甲巳
之日夜半生甲子初起兵出天門辰地入地戶巳
地過太陰卯地居青龍子地即百戰百勝
又一法曰出天門者出天上六戊在一宫入天上地戶
在九宫過天上太陰在七宫居天上青龍在一宫
他皆倣此
凡欲伏匿藏形法伍子胥曰常人乘青龍六甲也歴
蓬星六乙也過明堂六丙也出天上六戊也入地
戶六己也過太陰六丁也取草折半障人中半入
天藏六癸也假令六甲者夜半生甲子欲伏匿
者初從子地六甲也歴丑六乙也過寅六丙也出
辰六戊也入巳六己也還卯六丁也取草折半障
人中半置卯地六丁而入酉六癸去人無見者過
太陰時呪曰天翻地覆九道皆塞有來追我至此
而極徑入天藏慎勿反顧庚為天獄辛為天庭壬
為天牢宜避之不可抵向即被束縛
凡亭亭白奸者王章曰亭亭者天之貴神背之而擊其
衝為勝推此之法以月將加時神后下是亭亭所
在假令正月登明為月將時加午即神后臨未
為亭亭所居白奸者天之奸神常與亭亭合於巳
亥格於寅申當合之時皆格之當格之時俱合之
宜背亭亭向白奸推此之法以月將加時寅午戌
上見孟神即是白奸之位常行亥寅巳申四孟
假令正月登明為月將時加午登明孟神臨午即
白奸在亥
凡六甲下營法三元經曰夫將兵四出統衆屯營必
取其法則其法以六甲為首十時十日移員卓白
以歲月旬而為狀或依歲月或取六甲旬首而排
布之大將居青龍六甲為青龍旗鼔居蓬星六乙
為蓬星卒居明堂六丙為明堂伏兵居太陰六丁
為太陰軍門居天門六戊為天門小將居地戶六
己為地戶斬罰居天獄六庚為天獄判斷居天庭
六辛為天庭囚擊糧儲居天牢六壬為天牢府庫
甲仗居天藏六癸為天藏假令甲巳之日青龍
在子大將居之蓬星在丑旗鼔居之明堂在寅士
卒居之太陰在卯伏兵居之天門在辰軍門居之
地戶在巳小將居之天獄在午斬罰居之天庭在
未判斷居之天牢在申囚擊糧儲居之天藏在酉
府庫甲仗居之
凡涉於險阨之中經曰山阿水澗之際兵不得轉移
若敵從利方上來即是天時若陽時者令士卒皆
袒左肩引聲大呼鳴鐘擊鼔先舉而擊之若陰時
令士卒銜枚駐馬桴鼔不鳴靜以待之若敵四面
圍之者當分兵為三部一居月建之上一居日建
之上一居日德或月德之上一居王神之上監軍
大將居亭亭之上引兵而擊之則大勝
凡三竒遊六儀三元經曰三竒遊于六甲利以宴樂
歡悦此時唯宜宴會為喜樂之事六儀者六甲也
三竒者乙丙丁也謂乙丙丁遊於六儀之上甲子
旬有庚午甲戌旬有己卯甲申旬有戊子甲午旬
有丁酉甲辰旬有丙午甲寅旬有乙夘此為三竒
遊六儀又名玉女守門之時也
凡天輔之時三元經曰三竒遊于六甲勿疑斧鑕在前
天猶救之謂甲巳之日時下得己乙庚丙辛丁壬
戊癸日時下得甲假令甲己之日禺中乙庚之
日晡時丙辛日日中丁壬日食時戊癸日平旦是
天輔之時也凡此時有罪者無不可消釋矣
凡遁甲擇日葛洪曰遁甲擇日出軍征討興造百事
者其中有寳日義日制日伐日遇寳日為上吉謂
干生支也甲午乙巳丙辰丁丑戊戌丁未戊申己
酉庚子辛亥壬寅癸卯義日為次吉謂其日支生
干也甲子乙亥丙寅丁夘戊午己巳壬申庚辰癸
酉庚戌辛未辛丑制日者上制于下謂干剋支也
甲辰甲戌乙未己丑丙申丁酉戊子己亥庚午辛
卯壬午癸巳已上日為中平伐日者下伐於上謂
支剋干也甲申乙酉丙子丁亥戊寅己夘庚午辛
巳壬辰壬戌癸未癸丑已上日不出軍
凡急則從神緩則從門三元經謂有急事不得擇日
時幷三竒吉門者當于天乙所居宫及直符之神
所臨而出若緩則可待三竒吉門而去凡天乙居
直符宫天上六戊所在出其方並吉為六戊當為
天門故也假令冬至上元陽一局甲巳之日平
旦為丙寅時此時天乙加六丙于八宫直符在一
宫六戊在一宫若有急事可于東北天一正北直
符六戊下皆吉
玉女局法
玉女經云閉局之法宇庭巷野以六數為法或六尺六
步六丈郊野二百四十步尺皆可也十二日從干
上入然乃下籌得算為室中六尺為局庭中六步
為方巷野六十步畫地玉女行籌法子日取子上
籌投於戌上次丑上籌投卯上依頌文次第行籌
鼠行失穴入狗市牛向兔園食甘草猛虎耽耽來
到巳兔入牛欄伏不起龍來馬廐因留止螣蛇宛
轉歸申裏馬入龍泉飲甘水羊雞一處來其酉猿
猴擊攫北奔亥雞飛落薄羊闌裏犬向子地捕其
鼠豬投虎窟自投死度算行籌呼神次第一青龍
移第二籌子仰天大呼青龍下他皆倣此二朱雀
三勾陳四白虎五玄武六六合每行一算次第呼
一神行六算畢即從地戶上出
凡地戶所在立成子丑日在乙寅日在庚卯辰日在
丁巳日在壬午未日在辛申日在甲酉日在巽戌
日在癸亥日在丙
凡天門所在立成子丑寅日在丙卯辰巳日在庚午
未申日在壬酉戌亥日在甲
凡玉女所在立成子日在庚丑日在辛寅日在乾卯
日在壬辰日在癸巳日在艮午日在甲未日在乙
申日在巽酉日在丙戌日在丁亥日在坤
出軍不得三竒吉門或遇敵臨事不得已者當須變機
乃作玉女反閉局用籌行籌取天門地戶玉女所
在依法為之上將軍入地戶出天門統兵破敵得
玉女所助無不決勝玄女訣當敵安營深入敵境
或彼倚仗強暴掩襲當爾之時又課遁無門軍師
主將以此為法呼神投籌先成為天門後成為地
戶陰呼六旬中玉女祝之出天門破敵億萬之衆
莫之敢當若兵勢不利欲退軍即呼玉女祝而出
地戶以左手把刀背以畫地戶為閉地戶仍以左
手取寸草障人中半勿返顧而去人鬼不覺去蹤
步局法室中六步野外營中六十步具表四維
十二辰甲乙丙丁庚辛壬癸布列以定即左手持
尺二籌六莖甲日從甲入乙日從乙入庚辛丙丁
壬癸皆從西北東南入戊巳日從坤艮入次從日
今日辰布下六籌假如子日先布第一籌置子上
第二籌置丑上盡六籌置已上畢乃投籌呼六神
並皆陰誦呪文大呼六神依日辰起第一籌投之
如子日先於子上投第一籌陰誦鼠行失穴入狗
市便以籌轉安戌上大呼青龍下次於丑上取第
二籌陰誦牛入兔園食甘草即投籌轉安夘上大
呼朱雀下次到寅上取第三籌陰誦猛虎耽耽來
到巳即投籌轉安已上大呼螣蛇下次於夘上取
第四籌陰誦兔入牛欄伏不起即投籌轉安丑上
大呼勾陳下次於辰上取第五籌陰誦龍入馬廐
因留止即投籌轉安午上大呼白虎下次於已上
取第六籌陰誦螣蛇宛轉歸申裏即投籌轉安申
上大呼玄武下次子日四仲之日地戶下仍將初
籌戌上籌安午位投於辰陰誦馬入龍泉飲甘水
地戶便成乃出地戶從乙入天門内取丑二籌閉
天門取申上籌閉地戶仍出地戶入天門時左手
持刀畫地閉之乘玉女庚上去他皆倣此
右件二十次並隨日辰為投籌之首曉達之士
秘而行之
武經總要後集卷二十
