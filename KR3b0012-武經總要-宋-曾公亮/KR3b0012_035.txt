武經總要後集卷十四
宋曾公亮等撰
故事十四
水戰濟水
斷船路引水灌城
擁水誤敵火攻
用車用騎
遊騎
水戰
晉武帝謀伐吳詔王濬修舟艦乃作大船連舫方百二
十步受二千餘人以木為城起樓櫓開四門出其
士皆得馳馬來往又畫鷁首怪獸於船首以懼江
神舟楫之盛自古未有濬造船於蜀其木柹蔽江
而下建平太守吳彦取流柹以呈孫皓曰晉必有
攻吳之計宜增建平兵建平不下終不敢渡皓不
從濬發自成都率巴東監車廣武將軍唐彬攻吳
丹陽克之擒其丹陽監盛紀吳人於江險磧要害
之處並以鐵鏁横截之又作鐵錐長丈餘暗置江
中以逆拒船先是羊祜獲吳間諜具知情狀濬乃
作大筏數十亦方百餘步縛草為人被甲持杖令
善水者以筏先行筏遇鐵錐其錐輒着筏去又作
火炬長十餘丈大數十圍灌以麻油在船前遇鎖
然炬燒之須臾融液斷絶於是船無所礙順流鼓
棹徑造三山皓遣遊擊將軍張象率舟軍萬人禦
濬象軍望旗而降
東晉末盧循率衆數萬塞江而下劉裕率兵拒之出輕
利鬭艦躬提幡鼓命衆齊力擊之又分步騎屯於
西岸右軍參軍庾樂生乘艦不進斬而徇之於是
衆軍騰踴爭先軍中多萬鈞神弩所至莫不摧陷
裕自於中流蹙之因風水勢賊艦悉泊西岸岸上
軍先備火具乃投火焚之煙熖騰天賊衆大懼追
奔至夜乃歸循等單舸走
晉劉裕討關中王鎮惡請率水軍自河入渭直至渭橋
鎮惡所乘皆蒙衝大艦行船者悉在艦内泝渭而
追艦外不見有行船人北土素無舟楫莫不驚以
為神
順帝初四方反叛張興世為龍驤將軍領水軍拒戰南
賊屯在鵲尾既相持久不決興世建議曰賊據上
流兵張地勝今以竒兵潜出其上使其首尾周惶
進退疑阻糧運艱礙乃制勝之術沈攸之吳喜並
贊其計分戰士七千配之興世乃令輕舸泝流而
旋復迴還一二日中輒復如此使賊不為之防賊
帥劉胡聞興世欲上笑之曰我尚不敢越彼下取
揚州興世何人欲據我上興世謂攸之等曰上流
唯有錢溪可據乃往據之及劉胡來攻將士欲迎
擊之興世曰賊來尚遠而氣驟盛矣夫驟盛力盡
盛亦宜衰此曹劌所以破齊也將士不得妄動賊
來轉近興世乃命壽寂之率壯士擊走之
宋桓護之為鍾離太守隋王玄謨攻滑臺護之以百舸
為前鋒進據石濟及魏救將至馳書勸玄謨急攻
之不見從玄謨敗退不暇報護之而魏軍悉牽去
玄謨水軍大艚連以鐵鏁三重斷河以絶護之還
路河水迅急護之中流而下每至鐵鏁以長柯斧
斷之魏人不能禁唯失一舸餘舸並存
梁天監初魏圍司州時城中衆不滿五千人食才半歲
魏軍攻之晝夜不息乃作大車載土四面俱前欲
以填塹刺史蔡道恭於塹内作蒙衝鬭艦以待之
魏人不得進又潜作伏道以決塹水道恭載土湮
塞之相持百餘日前後斬獲不可勝計魏大造衝
梯圍日急道恭用烏漆四石大弓射所中皆洞甲
飲羽一發或貫兩人敵人望弓皆靡又於城内作
土山多作大矟長二丈五尺施長刃使壯士執以
刺魏人魏軍甚憚之
魏中山王英與將軍楊大眼等衆數十萬攻梁鍾離城
於邵陽州南岸為橋樹栅數百步跨淮通道英據
南岸攻城大眼據北岸立城以通糧運梁高祖令
叡將兵救鍾離令豫裝高艦使與魏橋等為大攻
之計令景宗與叡各攻一橋叡攻其南景宗攻其
北會淮水暴漲六七尺叡使馬道根與廬江太守
裴䆳秦郡太守李文釗(釗止苗切)乘鬭艦競發擊魏州
上軍盡殪别以小船載草灌之以膏從而焚其橋
風怒火盛煙塵晦冥敢死之士拔栅斫橋水又漂
疾倏忽之間橋栅俱盡道根等皆身自摶戰軍人
奮勇呼聲動天地無不一當百魏軍大潰英見橋
絶脫身棄城走大眼亦燒營去諸壘相次土崩悉
棄其器爭投水死者十餘萬斬首亦如之
梁末譙泰二州刺史徐嗣徽以州入于齊引齊人渡江
據蕪湖陳覇先召周文育還都嗣徽等列艦於青
墩至于七磯以斷周文育歸路文育鼓噪而發嗣
徽等不能制至旦反攻嗣徽將鮑砰獨以小艦殿
軍文育乘單舴艋與戰(博雅舴艋小舟)跳入艦中斬砰乃
牽其艦而還嗣徽衆大駭
後梁王琳欲攻陳文帝命侯瑱督諸軍出屯蕪湖琳引
合肥巢湖之衆舳艫相次而下軍勢甚盛瑱進軍
虎檻琳亦出船列于江西隔州而泊明日合戰琳
軍少却退保西岸及夕東北風大起舟艦並壊没
于沙中浪大不得還浦及旦風靜琳入浦治船瑱
等亦引軍退入蕪湖周人聞琳東下遣都督荆襄
等五十二州諸軍事荆州刺史史寧將兵數萬乘
虚襲郢州孫瑒嬰城自守琳聞之恐其衆潰乃帥
舟師東下去蕪湖十里而泊擊柝聞於陳軍齊儀
同三司劉伯球將兵萬餘人助琳水戰瑱令軍中
晨炊蓐食以待之時西南風急琳自謂得天助引
兵直趨建康瑱等徐出蕪湖躡其後西南風翻為
瑱用琳擲火拒以燒陳船皆反燒其船瑱發拍以
擊琳艦又以牛皮冐蒙衝小船以觸其艦并鎔鐵
灑之(鎔余封反)琳軍大敗軍士溺死者什二三餘皆棄
船登岸走為陳軍所殺殆盡也
閩中守陳寳應舉兵反據建安晉江二郡界水陸為栅
陳將章昭達討之據其上流命軍士伐木帶枝葉
為筏施於其上綴以大索相次連營夾兩岸寳應
數挑戰昭達乃按甲不動俄而天暴雨江水大漲
昭達放筏衝突水栅盡破又出兵攻其步營寳應
大潰遂克定閩中
歐陽統據嶺南反陳將章昭達督衆軍討之統聞昭達
奄至乃出頓洭口多聚沙石盛以竹籠置于木栅
之外用遏船艦昭達居其上流裝艦造拍以臨賊
栅又令人銜刀潜行水中以斫竹籠籠篾皆解因
縱大艦隨流突之賊衆大敗因而擒統
留異據東陽叛陳將侯安都奉詔討之異本謂臺軍自
錢塘江上安都乃步由會稽之諸暨出永康異大
恐奔桃枝嶺處岩谷間堅栅以拒守安都躬自接
戰為流矢所中血流至踝安都乘輿麾軍容止不
變因其山隴為堰属夏潦水漲安都引船入堰樓
艦與異城等發拍碎其樓堞異與其子脫身奔晉
安
唐李靖隨河間王孝恭討蕭銑属江水汎漲諸將皆請
停兵以待水退靖謂孝恭曰兵貴神速機不可失
今若乘水漲之勢倏忽至城下所謂疾雷不及掩
耳銑必成擒也孝恭從之進兵至夷陵銑將文士
弘屯清江靖與之決戰大破賊軍
五代梁貞明中詔吳越王錢鏐大舉伐吳鏐以其子元
瓘為水戰諸軍都指揮使帥戰艦五百艘(艦戶點切戰船)
(四方施板其狀如牢艘蘇刀切船總名也)自東州擊吳吳遣舒州刺史
彭彦章及裨將陳汾拒之元瓘與彦章遇元瓘命
每船皆載灰豆及沙乙巳戰于狼山江吳船乘風
而進元瓘引身避之既過自後隨之吳回船與戰
元瓘使順風揚灰吳人不得開目及船舷相接元
瓘使措沙於已船而散豆於吳船豆為戰血所漬
吳人踐之皆僵仆元瓘縱火焚吳船吳兵大潰彦
章戰甚力兵盡繼之以木身被數十創陳汾按兵
不救彦章知不免遂自殺元瓘俘吳裨將七十人
斬首千餘級焚戰艦四百艘
梁賀瓌攻晉德勝南城百道俱進以竹笮聯艨艟十餘
艘蒙以牛革設睥睨戰格如城狀横於河流以斷
晉之救兵使不得度晉王自引兵馳往救之陳於
北岸不能進遣善游者馬破龍入南城見守將氏
延賞延賞言矢石將盡陷在頃刻晉王積金帛於
軍門募能破艨艟者皆莫之為計親將李建及曰
賀瓌悉衆而來冀此一舉若我軍不度則彼為得
計今日之事建及請以死決之乃選效節敢死士
得三百人被鎧操斧帥之乘舟而進將至艨艟流
矢雨集建及使操斧者入艨艟間斧其竹笮又以
木罌載薪沃油然火於上流縱之隨以巨艦實甲
士鼓噪攻之艨艟即斷隨流而下梁兵焚溺者殆
半晉兵乃得度瓌解圍走
周師攻吳夀州吳人大發樓船蔽川而下泊於濠泗周
師頗不利吳將林仁肇以水陸軍齊進又以船載
薪蒸乘風縱火將焚周所為浮梁周將張永德使
習水者没其船下縻以鐵鏁急引輕舫擊吳人船
不得進退溺者甚衆奪巨艦數十永德解金帶賞
習水者
濟水
魏正光五年莫折念生兄天生下隴東寇征西將軍元
志為天生所擒賊衆甚盛進屯黑水詔崔延伯為
西道都督行臺蕭寳寅與延伯結壘馬嵬南北相
去百餘步延伯選精騎數千下渡黑水列陣而進
以向賊營寳寅率騎於水東循原西北以示後繼
於時賊衆大盛水西一里營營連接延伯徑至賊
壘楊威脅之徐而還退賊以延伯衆少開營競追
衆過十倍臨水逼蹙寳寅親觀之懼有虧損延伯
不與之戰身自殿後抽衆東渡轉運如神須臾濟
盡徐乃自渡賊徒奪氣相率還營
唐馬燧討田悅悅求救於淄青恒冀淄青軍其東恒冀
軍其西首尾相應馬燧率諸軍進屯於鄴奏請益
河陽兵詔河陽節度李芃將兵會之軍次于漳悅
遣將王光進以兵守長橋築月城以為固軍不得
渡燧乃於下流以車數百乘維以鐵鏁絶中流實
以土囊水稍淺諸軍畢渡乃造三橋道逾洹水與
悅挑戰悅率步騎四萬人踰橋鼓譟而進燧縱兵
擊之悅軍大敗
梁主以王彦章為北面招討使問以破敵之期彦章對
曰三日左右皆笑彦章出兩日馳至滑州置酒大
會隂遣人具舟於楊村夜命甲士六百皆持巨斧
載薪炭乘流而下會飲尚未散彦章陽起更衣引
精兵數千循河南岸趨德勝天微雨朱守殷不為
備舟中兵舉鏁燒斷之因以巨斧斬浮橋而彦章
引兵急擊南城浮橋斷南城遂破斬首數千級時
受命適三日矣守殷以舟載甲士濟河救之不及
彦章進攻景店諸塞皆拔聲勢大振帝遣宦者焦
彦賓急趨楊劉與鎮使李周固守命守殷棄德勝
北城撒屋材為筏載兵械浮河東下助楊劉守備
徙其芻糧薪炭於澶州所耗失殆半王彦章亦撒
南城屋材浮河而下各行一岸每遇灣曲輙於中
流交鬭飛矢雨集或全舟覆没一日百戰互有勝
負比及楊劉亡士卒之半王彦章段凝以十萬之
衆攻楊劉百道俱進晝夜不息連巨艦九艘横亘
河津以絶援城垂陷者四頼李周悉力拒之與士
卒同甘苦彦章不能克退屯城南為連營以守之
會晉王以大軍來援彦章乃退
周世宗親征淮南至濠州城西北十八里有灘唐人栅
於其上環水自固謂周兵必不能涉帝自攻之命
内殿直康保裔帥甲士數百乘槖駝涉水太祖皇
帝帥騎兵繼之遂拔之李重進破濠州南關城帝
自攻濠州王審琦拔其水塞唐人屯戰船數百於
城北植巨木於淮水以限周兵帝命水軍攻之拔
其木焚戰船七十餘艘斬首二千餘級獲其羊馬
城中震恐
斷船路
梁將趙祖悅率水車偷據峽石後魏將崔延伯率兵討
之延伯夾淮為營遂取車輪去輞削銳其輻兩兩
接對揉竹為絙貫連相属並十餘道横水為橋兩
頭施大轆轤出没任情不可燒斫既斷祖悅走路
又令舸不通梁武援軍不能赴救祖悅合軍咸見
俘虜
陳將吳明徹軍至吕梁總管梁士彦頻戰不利嬰城自
守明徹遂堰清水以灌之列船艦於城下以圖攻
取詔以王軌為行軍總管率諸軍赴救軌引輕兵
據淮口令達奚長儒多竪大木以鐵鏁貫車輪繫
以大石沈之清水横斷陳船歸路方欲密決其堰
以斃之明徹知之乃破堰遽退冀乘決水以得入
淮比至清口川流已闊水勢亦衰船並礙於車輪
不得復過軌因率兵圍而蹙之唯有騎將蕭摩訶
以二千騎走得免明徹及將士三萬餘人并器械
輜重並就俘虜
引水灌城
後漢末曹公進軍攻袁尚將審配於鄴先為地道配亦
於内作塹以當之配將馮李開突門納操兵三百
餘人配覺之從城上以大石擊突中栅門栅門閉
入者皆没大祖遂圍之為塹周四十里初令淺示
若可越配望而笑之不出爭利公一夜掘之廣深
二丈決漳水以灌之自五月至八月城中餓死者
過半尚將軍還救公遂擊之敗還尚懼遣隂䕫陳
琳乞降
後魏將劉昶攻宋壽春宋將桓崇祖乃於城西北立堰
塞肥水堰北起小城使數千人守之謂長史封延
伯曰虜必悉力攻小城若破此堰放水一激急渝
三峽自然沈溺豈非小勞而大利耶及魏軍由西
道集堰南分軍東路内薄小城崇祖着白沙帽肩
輿上城廵視日晡時決小埭水勢奔下魏攻城之
衆溺死千萬大衆退走
梁韋叡討合肥按行山川曰吾聞汾水可以灌平陽即
此是也乃堰肥水頃之堰成水通舟艦繼至魏初
築東西城夾肥水叡先攻二城既而魏援將楊靈
胤帥軍五萬奄至衆慎不敵表請益兵叡曰賊已
至城下方復求軍且吾求濟師彼亦徵衆師克在
和古人之義也因戰破之軍人少安
陳將吳明徹進逼壽陽齊遣王琳拒守明徹乘夜攻之
中宵而遁齊兵退據相國城明徹令軍中益脩攻
具又遏肥水灌城城中苦濕多腹疾手足皆腫死
者十六七會齊遣大將皮景和率兵十萬來援去
壽春三十里頓軍不進諸將咸曰計將安出明徹
曰兵貴在速而彼結營不進自挫其鋒吾知其不
敢戰明矣於是躬擐甲胄四面疾攻城中震恐一
鼓擒王琳等
大順二年朱全忠遣丁會攻宿州刺史張筠堅守會乃
率衆於州東築堰壅汴水以浸其城筠乃降宿州
平帝遂大舉南伐命龐師古以徐宿宋滑之師直
趨清口葛從周以兖鄆曹濮之衆徑赴安豐淮人
遣朱瑾領兵以拒師古因決水以浸軍梁兵敗師
古殁焉
太祖皇帝北伐王師薄太原築長堤壅汾水灌其城決
晉祠水注城下置寨於城四面李繼勲軍於南趙
普軍於西曹彬軍於北党進軍於東以逼之太祖
幸城北引汾水入堤灌城内又幸城東南命水軍
乘小舟載強弩進攻其城時殿前指揮使趙庭翰
上言以城壘未下諸班衛士咸願登城死力以圖
攻取太祖曰汝等皆吾躬自訓練一以當百所以
備肘腋同休戚也一旦以小寇未平欲先登陷敵
吾寧不得太原城不欲令汝輩蹈必死之地左右
皆感泣再拜呼萬歲其後北漢主決城下水注之
臺駘澤水已落而城多摧圯契丹使者韓知璠猶
在太原歎曰王師之引水浸城也知其一而不知
其二知先浸而後涸則并人無類矣
擁水誤敵
漢高帝遣韓信定齊臨淄遂東追齊王田廣至高密城
時項羽使龍且將二十萬人救廣與信夾濰(音唯)水
而陣信乃夜令人為萬餘囊盛沙壅水上流引軍
半渡擊龍且伴不勝退走龍且果喜曰固知信怯
也乃自逐信渡水信於是使人決壅囊水大至龍
且軍大半不得渡急擊殺龍且水東軍遂敗走
後漢董卓將兵三萬人討先零羌為其所圍糧食乏絶
進退逼急乃於所渡水中偽立&KR0739;以為捕魚而潜
從&KR0739;下渡過比賊追之決水已深賊不得渡時衆
軍敗走唯卓全師而還
唐初劉黑闥據洺州太宗統兵進討阻洺水列營以逼
之分遣竒兵斷其糧道黑闥又數挑戰太宗堅壁
不應以挫其鋒黑闥城中糧盡太宗度其必來決
戰預壅洛水上流謂水堤吏曰我擊賊之日候賊
半渡而決堰黑闥果率步騎二萬渡洺水而陣與
官軍大戰賊衆大潰水又大至黑闥衆不得渡斬
首萬餘級溺死者數千人
火攻
李陵與匈奴戰斬首三十餘級引兵東南循故龍城道
行四五日抵大澤葭葦中匈奴於上風縱火陵亦
令軍中縱火以自救
後漢班超使西域到鄯善將夜將吏士奔虜營會天大
風超令十人持鼓藏虜舍後約曰見火煙當鳴鼓
大呼餘人悉持兵弩夾門而伏超乃順風縱火前
後鼓譟虜衆驚亂超手格殺三人餘衆悉燒死
皇甫嵩率兵討黃巾賊張角嵩保長社賊引大衆圍城
嵩兵少軍中皆恐乃謂軍吏曰兵有竒變不在衆
寡今賊依草結營易為風火若因夜縱火必大驚
亂吾出兵擊之其功可成其夕遂大風嵩乃約出
兵士皆束薪乘城使銳士間出圍外縱火大呼城
上舉燎應之嵩故鼓而奔其陣賊驚亂奔走大破
之嵩進兵討角弟張梁大戰於廣宗梁衆精勇嵩
不能克明日乃閉營休士以觀其變知賊意稍解
乃潜夜勒兵衆鷄鳴馳赴其陣戰至脯時大破之
焚燒輜重三萬餘輛
曹公克荆州得劉琮水軍沿流而下吳主孫權遣將周
瑜領兵逆曹公遇於赤壁曹公在北瑜等在南岸
瑜步將黃盖曰今寇衆我寡難與持久然觀曹軍
方連船艦首尾相接可燒而走也乃取艨衝鬭艦
數十艘實以薪草膏灌其中裹以帷幕上建牙旗
先書報曹公欲降乂先備走舸各繫於大船之後
因風相次俱前曹公軍吏士卒皆延頸觀望指言
盖降盖放船同時發火時風盛猛悉燒岸上營落
頃之煙燄漲天人馬溺死者甚衆操軍遂敗走
曹操出兵與紹戰許攸曰曹操兵少而悉師拒我許下
餘守勢必空弱若分遣輕軍星夜掩襲許可拔也
拔許則奉迎天子以討操操成擒矣如其未潰可
令首尾犇命破之必也紹不從曰吾要當先取操
會攸家犯法審配收繫之攸怒遂犇操操聞攸來
跣出迎之撫掌笑曰子卿遠來吾事濟矣既入坐
謂操曰袁氏盛軍何以待之今有幾糧乎操曰尚
可支一歲攸曰無是更言之又曰可支半歲攸曰
足下不欲破袁氏耶何言之不實也操曰向言戲
之耳實可一月為之奈何攸曰公孤軍獨守外無
救援而糧穀已盡此危急之日也袁氏輜重萬餘
乘在故市烏巢屯軍無嚴備若以輕兵襲之不意
而至燔其積聚不過三日袁氏自敗也操大喜乃
留曹洪荀攸守營自將步騎五千人皆用袁軍旗
幟銜枚縛馬口夜從間道出人抱束薪所歴道有
問者語之曰袁公恐曹鈔略後軍遣兵以益備聞
者信以為然皆自若既至圍屯大放火營中驚亂
盡燔其糧殺士卒千餘人皆取其耳鼻牛馬割唇
舌以示紹軍驚擾其衆遂大潰
先主自巫峽至夷陵界立數十屯自正月與吳相拒至
六月不決陸遜將攻漢軍諸將並曰攻備當在初
今乃令人五六百里相守經七八月其諸要害皆
已固守擊之必無利矣遜曰彼乃猾虜更嘗事多
其軍始集思慮精專未可干也今住已久不得我
便兵疲意沮計不復生掎角此寇正在今日乃先
攻一營不利諸將皆曰空殺兵耳遜曰吾已曉破
之之術各持一把茅以火攻其一營遂乘勢率諸
軍同時俱攻斬張南馮習及番王沙摩柯等首破
其四十餘營
殷浩北伐請江逌為諮議參軍姚襄結營以逼浩浩令
逌擊之逌進兵至襄營謂將校曰今兵非不精而
衆少於羌且其塹栅甚固難於校力吾當以計破
之乃取數百鷄以長繩連之繫火於足羣鷄駭散
飛集襄營火發因其亂隨而擊之襄遂敗
侯景反舉兵趨建康彭文粲以石頭城降景景列兵攻
臺城於城東西起土山城中亦起土山應之會大
雨城内土山崩賊乘之垂入苦戰不能禁羊侃令
多擲火為火城以斷其路徐於内築城賊不能進
陳章昭達為都督江州刺史征江陵時梁明帝與周軍
大蓄舟艦於青泥中昭達分遣偏將錢道戢程文
季乘輕舟焚之
秦王堅遣王猛伐燕屯於潞州與慕容評相持猛笑曰
評真奴才雖億兆之衆不足畏況數十萬乎吾今
兹破之必矣乃遣遊擊將軍郭慶帥騎五千夜從
間道出評營後燒其輜重火見鄴中燕主暐趣評
使戰猛衆踊躍燕兵大敗
隋文帝嘗問高熲取陳之策熲曰江南舍多竹茅所有
儲積皆非地窖密遣行人因風縱火待彼脩立復
更燒之不出數年自可財力俱盡行其策由是陳
人益弊
乾寧中朱全忠親領大軍由鄆州東路北次於魚山攻
朱瑄方整軍出塞瑄與弟瑾已陣於前須臾東南
風大起汴軍旌旗失次甚有懼色全忠即令騎揚
鞭呼嘯俄而西北風驟發時兩軍皆在草莽中全
忠因令縱火煙熖亘天乘勢以攻賊陣瑄瑾大敗
殺萬人餘衆壅入清河因築京觀於魚山下
唐兵平蜀康延孝自劍州擁兵西還自稱西川節度三
川制置等使招諭蜀人三日間衆至五萬董璋將
兵會任圜討之追及延孝於漢州延孝出兵逆戰
圜使璋以羸兵先戰而却伏精兵於後擊破之延
孝入漢州閉城不出漢州無城塹樹竹木為栅圜
帥諸軍鼓譟而進四面縱火風熖亘空延孝危急
引騎出陣又敗與十餘騎奔綿竹追擒之
開寳八年王師征江南次秦淮南人水陸十萬陣於城
下時舟楫未具潘美下令曰美提驍果數萬人戰
必勝攻必取豈限此一衣帶水而不徑渡乎遂率
所部先濟王師隨之行營馬軍都指揮使李漢瓊
帥所部渡淮南取巨艦實以葭葦順風縱火攻其
水寨拔之斬首數千級
用車
元狩四年春大將軍衛青等軍數十萬出定襄翕侯趙
信者故胡人後與單于戰兵盡犇降單于為單于
謀曰漢兵即渡漠人馬罷匈奴可坐收虜耳迺悉
遠徙其輜重皆以精兵待漠北而適直青軍出塞
千餘里見軍兵陳而待於是青令武剛車自環為
營而縱五千騎往當匈奴匈奴亦縱萬騎會日且
入而大風起沙礫擊面兩軍不相見漢益縱左右
翼繞單于單于視漢兵多而士馬尚強戰而匈奴
不利薄莫單于遂乘六驘壯騎可數百直冒漢圍
西北而去
後漢光武嘗造戰車可駕數牛上施樓櫓置於寨上以
拒匈奴虜皆遠去遂却北狄拓地千里
魏鄔陵侯彰征代郡以弋陽太守田豫為左軍次易北
虜伏騎擊之軍人擾亂莫知所為豫因地形回車
結環陣弓弩持滿於内短兵塞其隙胡不敢進散
去追擊大破之
魏將楊大眼將萬餘騎來攻鍾離勇冠三軍所向皆靡
梁帝詔韋叡會曹景宗拒之叡結車為陣大眼聚
騎圍之叡以強弩二千一時俱發洞甲穿中殺傷
者衆矢貫大眼右臂而走明旦魏中山王元英自
率衆來戰叡乘素木輿執白角如意以麾軍一日
數合元英甚憚其彊
本朝景德初契丹寇河朔車駕親征大將李繼隆為駕
前排陣使赴澶州陳兵城北澶州城壁不足守無
敵栅戰格之具繼隆計度州之三面距大河毁車
為營(去車之一輪也)先命士卒掘重壕複塹埋鹿角數十
里(今謂之硬砦)以大車數千乘重壘環之步騎處其中
戎馬數萬來犯急攻其營禦之遁去
用騎
後漢安帝時以任尚為中郎將伐班雄屯三輔懷令虞
詡說尚曰兵法弱不攻強走不逐飛自然之勢也
今虜皆馬騎日行數百里來如風雨去如絶弦以
步追之勢不相及所以雖屯兵二十餘萬曠日而
無功也為使君計莫如罷諸郡兵各令出錢數千
二十人共市一馬以萬騎之衆逐數千之虜追尾
掩截(追尾如字尾猶尋也)其道自窮便民利事大功立矣尚
即上言用其計遣輕騎擊杜季貢於丁奚城破之
魏武泰初以尒朱榮為柱國大將軍時葛榮向京師衆
號百萬相州刺史李神雋閉門自守榮率精騎七
千馬皆有副倍道兼行東出滏口而與葛榮衆寡
非敵葛榮聞之喜見於色乃令其衆辦長繩至使
縛取自鄴以北列陣數十里箕張而進榮潜軍山
谷為竒兵分督將已上三人為一處處有數百騎
令所在揚塵鼓譟使賊不測多少又以人馬逼戰
刀不如棒密勒軍士馬上各齎袖棒一枝至戰時
馳逐不限斬級使以棒撲之而已乃分命壯勇所
當衝突號令嚴明將士同奮榮身自陷陣出於賊
後表裏合擊大破之於陣擒葛榮餘衆悉降
隋開皇中突厥達頭可汗犯塞以楊素為靈州行軍總
管出塞討之先是諸將與虜戰每胡騎奔突皆以
戎車步騎相參轝鹿角為方陣騎在其内素謂人
曰此自固之道非取勝之方也於是悉除舊法令
諸軍為騎陣達頭聞之大喜曰此天賜我也因下
馬仰天而拜率精騎十餘萬而至素奮擊大破之
達頭被重瘡而遁殺傷不可勝計羣虜號哭而去
五代符彦卿遇虜寇於陽城彦卿以拒馬為行寨因大
風出其不意開拒馬出騎兵以掩虜虜乃大敗
遊騎
後漢光武擊銅馬賊於鄡吳漢將突騎來會青陽賊數
挑戰光武堅營自守有出鹵掠者輒擊取之絶其
糧道積月餘賊食盡夜遁走追至館陶大破之
晉末劉道規都督荆州盧循黨徐道復奄至破冢道規
使劉遵為遊騎擊之前驅失利道規壯氣愈厲遵
自外横擊大破之初使遵為遊軍衆咸言不宜割
見力置於無用之地及破道復果得遊軍之力衆
乃服焉
武經總要後集卷十四
