武經總要後集卷十八
宋曾公亮等撰
占候三
雲氣
氣象雜占
軍行災異雜占
太乙
雲氣
將軍氣象將軍氣上達於天主名將多謀猛將之
氣如龍兩軍相當若發其上則其將猛銳如虎在
殺氣中猛將欲行動發此氣亦主有暴兵起吉凶
以日辰決之又猛將之氣或如火煙狀或如山
林竹木或紫黑如門樓或上黑下赤似黑旗或如
張弓弩或如塵埃頭銳而大者皆猛將氣也軍
上氣如囷倉正白見日益明者此猛將之氣不可
擊敵上氣黃白而轉澤者將有盛德不可擊
氣青白而高者將勇大戰前白後青而高者將弱
士勇前大後小者將怯敵上氣黑下勇赤氣在
前者將精悍不可當氣青而疎散者將怯弱
軍上氣發漸如雲又變作山形者將有深謀不可
擊若在吾軍速戰必大勝敵上氣如蛟蛇向人
此猛將氣不可當若在吾軍戰必大勝凡赤氣
上與天連軍中有名將一云賢將
軍勝氣象將帥士卒勇銳則為勝氣凡氣上與天
連此軍士彊盛不可擊若在吾軍戰必勝軍上
氣如火光將帥勇士卒猛此氣不可擊在我軍上
速戰大勝軍上氣如山堤林木將士驍勇不可
與戰若在我軍上戰必大勝軍上氣如塵埃粉
沸其色黃白如旌旗無風而颺指揮敵此軍欲勝
不可擊敵上白氣粉沸及上有赤色氣者兵銳不
可擊在吾軍上戰必大勝營上氣黃白色厚潤
重者勿與戰兩軍相當上有氣如持斧外向敵
戰必大勝兩軍相當上有氣如蛇舉首向敵者
戰必勝敵上氣如疋帛者此雄軍之氣不可攻若
在我軍上戰必大勝敵上有雲牛如牽牛未可
擊遙望軍如鬭鷄赤白相隨在氣中得天助不
可擊若在吾軍上可戰軍戰上有赤黃氣上達
于天亦不可攻凡軍上有五色氣上與天連此
天應之軍不可擊其氣上尖下大其軍旅日增
益士卒銳其軍上氣似堤覆前後白必勝若覆
吾軍上者急往擊之大勝氣銳色黃白團圓而
潤澤者敵將勇猛其士能彊戰不可擊雲如日
月而赤氣繞之如日月暈狀有光者所見之地大
勝不可攻敵上氣如雲自中天而至及軍上常
有氣不變者堅固難攻凡雲氣如虎踞在軍上
者勝軍上氣如塵埃前後高者將士精銳不可擊
敵上氣如虎伏者難攻軍上常有氣者其兵
難攻軍上氣如華蓋勿與戰有雲其狀如飛
鳥所見國戰勝雲如旌旗如鋒刃向人者勿與
戰兩軍相當敵有氣如飛鳥徘徊在軍上或來向
高者兵精銳不可擊黑氣出上有赤氣臨我軍
上敵彊我弱軍上氣如馬首低尾昂者勿與戰
軍上雲如杵勿與戰望四方有赤氣如赤鳥
在黑氣中如黑人在赤氣中如赤杵在黑氣中如
人十十五五及狀如旌旗在黑氣中有赤色在前
者敵人精悍不可當敵上有雲如山嶽不可擊
有雲長如引索於陣前後銳或一或四黑有陰
謀青黑色有兵叛黃色急去月暈有黑雲氣入
暈中者隨所入擊之勝暈有抱所臨者勝日暈
相交居上者勝虹直指順之而擊可勝暈有
抱有虹順抱者勝日旁伴暈兩頭尖有戰者隨
所指擊之
吉城氣象白氣從城中南北出者兵不可攻城不可
居城中有黑雲如星名曰軍精急解圍去有突
軍出客敗城中白氣如旌旗者勝若赤界其邊
精銳不可當赤雲臨城有大慶黃雲臨城大
喜慶青色從城中南北出者城不可攻青色
如牛頭觸人者城不可攻城中有氣出于東其
色黃此天城不可伐白氣從中出青氣從北入
及回旋者軍不得入城諸攻城圍邑過旬不雷
不雨者為城有賢輔疾去之勿攻城中氣出於
外如火煙者主人欲出戰其氣若無極者不可攻
城中氣如雙蛇者難攻若前高後卑攻之可拔
後高前卑者不可攻赤氣如杵形從城中出向
外者内兵突出主人勝城上有雲分為兩彗狀
攻不可得城上之氣不見於外者不可攻有
赤氣從城上出者兵内勝宜備之凡城有諸氣
從城中出入吾軍上者敵家氣也濛氣繞城不入
者外兵不得入日暈有青氣從中起四出者圍
中勝
戰陣氣象氣青白而高者將勇大戰氣如人無頭
如死人卧敵上氣如丹蛇赤氣隨之必大戰損將
四望無雲獨見赤氣如狗入營其下有流血
四望無雲獨見赤氣如立蛇其下有流血四望
無雲獨見赤雲如覆船者其下有戰初出軍日
天氣昏漠雲氣陰沈寒慘者必戰若清暢晴和
風塵不動者不見敵亦不戰有青氣見軍之王
相方上者當成交戰不見者不戰若白蛇赤蛇
見敵上其下必大戰流血赤氣血出盤旋住者
其下有兵流血白氣如車入北斗中轉移者其
下有流血大將死雲如耕壠者兵必大戰日
傍氣相交貫穿或相背軍中不和日有白氣若
虹交見者從上擊下勝無軍而見者下必流血兩
軍相當必交戰有白虹四五六見者亦為大戰
日旁有一缺萬人死其下兩軍相當不利先舉
月初滿而蝕有軍必戰日月有赤雲截之如
大杵軍在外萬人死其下兩軍相當不利先舉
陰謀氣象白氣羣行徘徊結陣來者為他國人來欲
圖人不可視其所往隨而擊之可得日月濛濛
無光士卒内亂將軍宜循法度察有功以自明及
有兵内發用嚴刑而伺姦人者勝天陰沈不雨
晝不見日夜不見星月三日以上陰謀也將軍宜
謹左右及敵人五日至七日有謀擁蔽將奪其權
主形殺事連陰十日亂風四起欲雨不雨名曰濛
臣謀上天陰沈日月俱無光晝不見日夜不見
星月皆有雲障之而不雨此謂君臣有陰謀兩敵
相當共圖議事若晝陰夜月出上謀下夜陰晝
日出下謀上黑風氣如幢出於營中上黑下黃
敵欲來求戰無誠實通言九日内宜警備之吉
黑氣臨我軍如車輪敵人謀亂我軍黑氣遊行
中含五色臨我軍上敵必合謀來伐諸國反謀軍
自敗
攻城氣象凡城上有赤氣黃氣四面繞之城中大將
死城降城上赤氣如飛鳥城中急攻必破城上
有赤氣如破車城可攻城上無雲氣主士卒散
敗城上營中有赤黑氣狀如狸皮斑及正赤者
軍破城上氣如死灰色及止不出者城可攻
一云攻城圍邑其氣如死灰出而覆其軍上者多
病城可屠氣出復入者人欲逃遁城上氣聚
如樓見外者攻之可得城中氣起而上赤可屠
城城上有雲如衆人頭赤色下多流血死喪
氣出南北城可尅其氣出而東城可攻其氣
出而西城可降其氣出而覆其軍上者士多病
其氣出而高無所止日久長有氣從城外而
來者兵欲盜攻凡攻城黑雲臨城者積土固險
之象黑水之氣城池之象我據城敵不可攻敵據
城我不可攻若白氣如蛇來止敵城上者急攻
之少緩則失若從其城來指我營者宜急固守
凡攻城有見白氣繞城而入城者隨所入急攻
之少緩則失凡攻城若雨濛霧曰日死(無色曰日死)
主兵勝雲氣如雄雉臨陣其下必有降者濛
霧圍城而入城者外兵得入有雲如立人之狀
或如立牛圍城上者氣如交頸虹向内城可攻
若有屈虹從外入城中三日内城可屠日重暈
而白虹貫日圍城客勝
暴兵氣象白氣如瓜蔓連結部隊相逐須臾罷而復
出至八九日急兵至白氣如仙人千萬連結部
隊相逐罷而復出者當有千里兵來黑氣從敵
上來我軍上敵欲襲我敵人至宜備不宜戰敵回
從而擊之小勝天色蒼茫有此氣依日支干數内
無風雨則所發之方必有暴兵日尅時則凶時日
自消散此氣所發之方當有使人告急一人來則
氣一條二人來則氣二條三人來則氣三條若散
滿一方則有衆來期至依支干數數内有風雨則
伏壬子候四望無雲獨見赤雲如旌旗下有兵
起若遍四方者天下盡有兵若四望無雲獨見
黑雲極天天下兵起雲半天兵半起名曰天溝三
日内有雨災解敵欲來者其氣上有雲下赤其
下敵必至雲氣如旌旗賊兵暴起氣如人色
赤白而悴者是暴兵起氣如人持刀盾有雲如
坐人赤色所臨城邑有卒兵至驚恐須臾去赤氣
如人持刀節兵未息雲如赤虹有暴兵白虹長
出皆有暴兵流血有雲如人行至不定有暴兵
赤雲如火者所向兵至天有白氣狀如白布
經丑未者天下多兵赤者尤甚有雲如胡人列
陣天下兵起白氣起廣六丈東西亘天者兵起
有雲如布疋亘天者兵起有雲如狗四五相聚圍
兵起四方晴明獨有赤雲赫然者所見之地有
兵
伏兵赴氣象軍上有黑氣渾渾圓長赤雲在其中其
下必有伏兵不可擊兩軍營欲戰或對壘相守
望彼軍上白氣粉沸起如樓閣狀其下伏兵萬人
不可輕舉軍行近山林坑谷間當善防之既是
伏兵之地而上有氣者不疑雲氣紛相連及如
蒿草數尺此以車騎為伏兵雲如布席之狀似
蒿葉盈尺許此以步卒為伏兵伏兵之氣如幢
節在黑雲中或如赤杵在雲中或如黑人在赤雲
中勿先動黑氣出營南賊逃我後有伏兵謹候
察之兩軍相當赤氣者伏兵之氣若前有赤氣
前有伏兵後有赤氣後有伏兵左右亦如之審察
則知伏兵所在軍上有氣黑色黑色中有赤氣
必有伏兵不可攻前有黑氣後有白氣必有伏
兵不可攻有雲如山林在外有伏兵
軍敗氣象敵上有氣上黃下白名曰善氣所臨之軍
欲求和退敵上氣囚廢枯散如馬肝色或如死
灰色或類偃蓋或類魚皆為敗將敵上氣乍見
不見乍聚乍散如霧始起此敗氣可擊若上大下
小士卒日減凡軍營上十日無氣發此軍必敗
有赤白氣出乍即滅外聲欲戰其實欲退散黑氣
如壊山隨軍上者名曰營頹之氣其軍必敗軍
上氣如火光夜照人軍士散亂軍上氣出而半
絶者欲敗漸盡者是一絶一敗再絶再敗三絶三
敗在東發白氣者災深軍上氣如羊形或如猪
形此是瓦解之氣軍必敗敵上有氣如雙蛇疾
往攻之大勝軍上有氣中似雙蛇守日急往擊
之大勝軍上氣如粉如塵勃如烟軍欲散軍
上氣五色雜亂東西南北不定者其軍欲敗軍
上氣如羣猪在氣中此衰氣擊之大勝軍上赤
氣炎炎降於天士衆亂將死赤氣如火光從天
來流下入軍軍亂將死彼軍上有氣蒼須臾而
散擊之必勝在我軍上宜固守軍上有黑氣如
牛形或如馬形從東起氣霧中下漸漸入軍名曰
天狗下食血主軍散敗敵上氣如羣鳥亂飛衰
氣也伐之則我軍勝望彼軍上氣如垂衣如人
相隨擊之可得望彼軍上氣紛紛如轉蓬者急
擊之望彼軍上氣色如揚灰敵欲退去氣蒼
黑紛亂者士卒飢兩軍相去十里内三里外望
彼軍上氣高而前後白青散此敗軍之氣可擊
雲如覆船如車蓋者其軍必敗雲氣如人頭臨
軍營中戰不勝主流血敵上雲如羣羊如驚鹿
必退走宜急擊之雲如卷席如疋布亂壊者皆
為喪敗之兆可攻而擒雲氣蓋道蔽濛晝冥者
飯不暇食炊不及熟可急去也雲如鷄兔臨營
者軍敗走軍上氣黑而卑如樓狀軍移必敗
氣如擊牛凶敗之氣敵上氣如雙蛇如飛鳥如
决堤如壊屋如人相指如人無頭如驚鹿相逐如
兩頭鷄相向皆為將敗之氣凡降人氣如人皆
叉手低頭又如人叉手相向白氣如鳥翅入屯營
連結百餘里不絶而須臾下者當有他國來降
氣如黑山以黃雲為緣者欲降服之象氣清而
漸黑者將欲死雲氣如人頭者是將軍失兵衆
之象散軍之氣如燔生草之烟前雖銳後必退
得歲月便擊之必勝黑氣臨營或聚或散如鳥
將宿主敵人畏我心意不定終必有逃逓逼之大
勝若在吾軍善撫士卒日暈中有氣如死蛇者
將死兩軍相當不利先舉日旁有赤氣如垂鍾
其下有將死日月暈有紫氣所臨者敗軍上
有白虹及蜺出者敗軍上有白虹及蜺入營者
敗日暈氣後至先去者敗凡日月暈與氣以先至
者為發以先去者為敗軍上若日旁虹蜺及犯
逆之戰者敗日暈有四缺在外軍盡散敗
氣象雜占
星有兩彗上似有蓋下連星名曰歸斜見有歸國者日
暈有黃色抱珥直光戴覆黃色皆喜慶之事
京房占曰赤氣如繖盖覆軍上千里内戰有慶千里外
有憂黃色臨營西向東戰並凶北向吉
赤氣隨日出軍必有憂隨日沒外告急
赤氣漫血色者流血之象
赤氣如火影見者臣叛其君不過三朔
赤氣如龍蛇在山頭住又如夜光者臣離其君為客所
傷人民流移遠其鄉里
黑氣如死人頭在營上敵人有所獻且求降許之不許
必有戰功雖成士卒多死
黑氣如牛頭龍馬蛇變化當審而察之夷兵欲欺中國
宜遣伺候讒言為惡
凡出軍向東伐而有白雲從西來因隨而擊之勝若有
赤雲從東來逆軍者敵勝我軍當敗急宜屯守他
皆倣此
黑氣如積土在我軍上敵來襲我我必堅守經曰敵心
必離離而後戰大勝
凡對敵在東方白雲東去而有雲又東來相逆須臾過
者雲已去而有風隨之所望龍虎之狀若在我軍
皆大勝雖雲從而風逆者亦不可戰
凡有雲氣横來者兩軍不合急先伏止當有遁將黃氣
在吾軍者急令舉兵不速戰士卒懼人有遁心罷
軍吉
凡兩軍相當彼軍上有赤氣狀如疋布廣長數十丈其
下色黃白必有背叛之軍暈見在臣位夜見在兵
宜備之
凡被圍平旦視圍上氣鬱鬱如火光芒勢翕翕然者其
方救至無者無救
軍行有白氣如虹者軍大驚宜備之若黑雲南北如陣
國將有憂不然有大水為害白雲白氣極天南北
如陣有憂黑氣東西如陣有憂若天氣蒼茫而東
西極天移日不動者為憂深此氣以戊己日出為
災赤雲臨圍上東西如陣者敗
凡霧春以甲乙寅卯日氣色青出東方向季者客勝
凡霧夏以丙丁巳午日氣色赤出西行為利客主人凶
凡霧四季以戊辰戌丑未日氣色黃行向北利客主人
内亂
凡霧秋以庚辛申酉日氣色白東行利為客先舉兵勝
後舉兵敗
凡霧冬以壬癸亥子日氣色黑利南行
興軍動衆雲氣亂壊大風將至視所從來避之雲甚潤
而厚大雨必暴至
四始之日有黑氣如陣後重大而多雨
氣若霧非霧著衣冠而濡見則其城帶甲而趨
日出沒時有雲横截之白者喪黑者驚三日内有雨則
災解
雲氣如兔臨軍營中軍士死亡
天有青氣入營者兵弱驚恐
天有赤氣入營者兵暴驚
天有黃氣入營者有兵和解
天有白氣入營者兵彊
天有黑氣入營者大主疾病一云兵相殘急移營
有雲如蛟龍所見處將見失魄
有雲如日月暈赤色其國凶青白色有大水
有雲狀如龍行國大水流亡
凡遇四方盛氣勿向之戰甲乙日青氣在東方丙丁日
赤氣在南方庚辛日白氣在西方壬癸日黑氣在
北方戊己日黃氣在中央四季日戰當此日吉逆
之必敗甲乙日平旦所向有白雲不可攻丙丁日
日中所向有黑雲皆為堅敵不可攻他倣此
赤氣如火者叛其君赤氣加西者客勝加北方者客敗
加東方者和解不鬭加南方者軍還天下安他倣
此
凡天見五色雲氣望東西南北至子午卯酉若百步千
步一尺一丈十丈百丈如車道行百十丈日辰相
尅者大鬭不相尅者不戰生氣所臨有天命為兵
彊相氣所臨為戰勝死氣所臨為喪敗囚氣所臨
為拔圍降敵休氣所臨為罷無功各以王相休囚
言之
軍行災異雜占
將帥床帳及車無故自動者主遠行如無遠行下欲謀
之
將帥衣服無故血汚下欲謀上宜施恩警備
將帥鎗刀劔無故出匣者主鬭
凡軍馬旗纛節倒折主將失位鼓角刀劔自鳴者陰謀
之應
將軍眼瞤自動耳鳴及無故自驚並不自覺咄嗟者並
是下人起念生謀
軍中馬生角下謀上
將帥騎馬之次無故回頭齧人靴鐙觸人衣裳者主下
有陰謀已成
大將門廳鳴者下謀上將
鵶鵲禽雉等入帳幕中無聲者必有下傷害
大將軍食次匕筯自動其下行毒
狗無故上床主下謀上
蛇入廳及帳幕中屈盤勿損將謀相助
將帥睡中高語自覺驚寢計謀必成有神助之應
凡城郭中及營寨中木上有鳥作巢及却拆卸去者兵
大出行不然别下城寨
若夢得大魚戰大勝
若夢見聞雷必破大賊急進兵大勝
夢見日暈有下人謀上
夢見霜雪軍威失勢夏月大凶士卒逃散
夢見槌鼓大鳴大勝小鳴小勝不鳴不勝
夢見食泥土必收城郭
夢見大水泛漲軍陣必勝
夢見自身病必加爵困者甚吉傍有哭者聲必凶
夢見吐嘔者有病出
夢見水乾得小魚半死半生者主口舌五日凶當戰主
大勝
夢見牙旗折倒者軍威失利
夢見走馬得快利戰勝行遲者凶
夢見身入井者被牢獄厄宜撫士卒
夢見人遺刀劔利戰必勝
夢見身飛颺者戰勝名聞千里
夢見天道及大戰者有戰
凡為將帥領士卒察淵奥測成敗參諸天道不可不知
常視神光可見吉凶欲交戰之時當以手隠眼角
則見色若見光色各以五行言之黃光必獲敵人
金帛赤光者大喜白光者兵刃相交主流血青光
者主有憂黑光者大憂
夫出軍忽見虎狼在軍前後吼哮及入軍營中者不出
五七日有戰先衝變者大勝又云虎豹熊入軍營
及傷害人者主大賊至麞鹿之類入軍皆主營空
急移營吉軍行營幕已成忽有虎從外入我營走
過軍中者急移必敗猛獸至軍營敵人勇必突入
我營或有姦覘我軍
兩軍相當飛鳥入我城壘營陣者大凶急移營陣吉
兩軍相當有虎狼豹狸圍繞軍營悲鳴將有凶必大敗
宜撫士卒翼日而戰吉若在彼軍中鳴急宜進兵
攻戰
若有猛獸横入軍營中者急宜備戰主必敗
軍中或有豹狼及雉飛入軍營者皆凶急修德揚武吉
營陣有狐狸向軍四面鳴者戰必敗宜固守
軍營城壘往往捉得狐狸者敵人來戰必破敗
狐狸麞鹿之類入軍營者不出五日主軍驚若上將移
軍後得敵人降建立營砦
凡野獸入軍皆與王將為應兆兩軍相當應禽獸從將
軍命德上并歲月日德上來者有吉慶事從將軍
命刑歲月日刑上來者主失位之兆
軍行馬無故食砂石厥應兵彊戰勝也
軍中馬晨夜鳴當有暴兵至急去士卒戰敗之兆
太乙
太一者天帝之神也其星在天乙之南總十六神知風
雨水旱金革凶饉陰陽二局存諸秘式星文之次
舍分野之災祥貴於先知逆為之備用軍行師主
客勝負蓋天人之際相參焉
出軍太乙主客勝負占
經求年月日時四計太乙入七十二局之數乃用其局
吉凶歲計小遊積年一百九十三萬七千六百一
以周紀三百六十除之又以元法七十二除之慶
歷甲申歲用第二丙子元九局月計甲申年前十
一月建甲子立丑紀第四庚子元第二十五局未
月計三元六紀法日計與時計同甲子午年十一
月建甲子月計第一紀己亥己巳第二紀甲戌甲
辰第三紀己酉己夘第四紀甲申甲寅第五紀己
未己丑第六紀從第一元通數之求紀法六十除
求元法七十二除之有餘者為入局求日計太乙
入局之法至所求積年以章月人千一百二十六
乘之章歲六百五十七而一為積月又以月以法
一千四百四十七乘之日法四十九而一為所求
天正十一月朔大小餘每日加一算其積日既以
三百六十餘之以紀法六十去之餘為八紀日又
以局法七十二去之餘為入局之數依法求之求
時計於日計於日計甲子上取之與月計六紀法
同求太乙四計周法行宫法三每二十四行一周
天月行十六神乾坤重一算陰局取其衝艮巽重
留計神子歲計起寅退行日月時同從天自命算
至太乙之宫前止得生算之數三之為參將命算
乾坤艮巽八宫二宫四宫六宫為正神起宫數數
之間辰有八節戌亥丑寅辰巳未申是也天目在
此起一餘依宫數數之客算以計神加和德宫天
上十六神加臨地下十六神於主天目之下是始
擊將所臨依前命算所得之算即得客大將所在
宫三因為參將計目以歲月日時計合神加歲月
日時天目下為定計目所臨命算得定計大將所
在助客之算也既看與太乙同宫之時主名曰囚
在太乙前後一宫或一辰名迪始擊同宫名掩在
太乙前後名擊大小將在客主目或太乙宫前後
為挾大小將自相同宫為關則有客關主人主人
關客當相關之時若一林二虎一泉一蛟氣有盛
衰勢不兩立則以主客目所臨之神五行決之勝
負可見矣若主客得五并十五二十五三十五名
八門杜塞不利興師若算得一名略地經云出兵
略地並用其二客得則客利主得則主利凡客算
以長多為勝短少為負若算長多利深入若算短
少利淺入凡出軍宜向算戰陣利皆算凡伏兵必
有掩迫之時凡奇兵必各置於客主大殺之地天
目始擊將也奇兵者百人用三十人為之皆依此
為則俟得敵人之便鳴鼓高旗鼓譟之令竊發而
取勝故曰能知奇伏轉禍為福將若不知分合不
可以語奇
太乙有月陣舉旗之法難求精妙今採其指歸若算得
一八即用曲陣舉黑旗算得三十用直陣舉青旗
算得四九宜用銳陣舉赤旗算得二五用圓陣舉
黃旗算得七六用方陣舉白旗若算得三門具五
將發利以興兵動衆但文昌主目不四迫始擊客
目無掩擊即是三門具五將發不在所直八門之
不吉八門算法擊而無用今更不錄
太乙目在陽算得偶為和太乙天目在陰算得奇為和
陽者謂太乙在八三四九宫也陰者太乙在二七
六一宫也天目在正宫為陽間神為陰凡算得陰
陽和利以兵
凡言主客者先後之禮動静之義也陳兵原野旗鼔相
望先動為客後動為主人安居伐先舉事者為主
人後應者為客欲明天道審逆順先作主人歲計
次推客計若客主俱得善計三門具五將發陰
陽和利以稱兵所向必尅先起則勝後起則敗
若客主俱得惡計三門不具五將不發陰陽不和
先起者敗後起者勝若客主計一吉一凶則利
客客勝吉凶等則算長者勝算短者敗
凡占外國動静皆以時之客計占之算得八門杜賊不
來若三門具五將發陰陽和八關格格掩迫客主
俱會太乙前所聞見為實占賊來障不為盜若天
目數轉北而行者為不來
凡占敵使可信當視太乙所制假令時計太乙在二
宫属火始擊將臨武德属金火制金敵使來不敢
有他意
凡占間諜有無當視賊目假令太乙在一宫則六七
二宫為前外八三四宫為後内若客目臨戌陰主
為賊來窺覘間諜
凡占射賊來多少若客算十六已上陰陽順有虜必多
有將若十五以下虜少無將天目臨左虜從東方
來臨右從西方來八門杜不來
若天子巡狩太乙天目在四維之歲
若舉方正必在亥卯未之歲及太乙歲計三門具五將
發之年
凡占聞事虚實占天目掩迫太乙聞不善事實善事虚
若三門具五將發聞吉則吉聞凶不凶若三門
不具五將不發聞凶則凶聞吉不吉
凡對敵常須觀風雲之勢察飛鳥之情若太乙所在
風雲飛鳥從衝上來急須準備假令太乙在九
宫巽属木風雲鳥從一宫來屬金制太乙大凶
若風雲飛鳥從主人太乙德上來急擊其衝主人
勝若從客主自大將宫來則主人急宜備敵
凡太乙算得一至四步卒在前車騎次之算得五至九
車騎在前步卒次之
凡雲氣隨日幹五行在我軍往敵我利假令壬癸日
黑氣在我軍上自北之南隨雲氣攻南必勝
凡擇日擇時當審日時之計所利興兵吉
太乙神名凡一十六其年月日時計命起武德惟有陰
陽冬至氣應後用陽局夏至氣應後用陰局其陰
局皆以陽局所命之對衝則陰局太乙所在也
十六神名命申為武德酉為大族戌為陰主乾為陽德
亥為大義子為地主丑為陰德艮為和德寅為吕
申卯為高叢辰為太陽巽為太炅巳為大神午為
大威未為天道坤為大武
辨九宫太乙有蹉宫之義即一宫在西北二宫正南三
宫東北四宫正東五宫居中六宫正西七宫西南
八宫正北九宫東南
十精太乙皆以七十二局之數除之年月日時
十精太乙伺候雲雨災變軍行不可不知一曰天皇
以小國周法二十除之不盡者命武德順行十六
神至陰德和德大炅大武重留一算即天皇所在
二曰帝符小周二十除之不盡者命起陰生順
行十六神至地主高叢大威大族重留一算外即
帝符所在三曰天時小周十二除之不盡者命
起吕申順行十二辰算外即天時所在四曰太
尊小周四除之不盡者命起八宫次六宫次二宫
次四宫逆行四正宫算外即太尊所在五曰飛
鳥以飛鳥小周九除之不盡命起一宫順行九宫
算外即飛鳥所在六曰五行以五行小周法五
除之不盡者命起一宫次八三九七算外即五行
所在七曰八風小周九除之不盡者命起二宫
順行九宫算外即八風所在八曰五風以五風
小周九除之不盡者命起一宫次三五九七二四
六八算外即五風所在九曰三風小周九除之
不盡者命起五宫次七二六一五九四八算外即
三風所在十曰太乙數以太乙局法七十二除
之不盡者命起一數算外即太乙數所在
十精與太乙諸神相合主風雨以休王消息用之經
曰天皇太乙者在紫微垣勾陳曰中星贊曰天皇
大帝秉萬神圖天皇若與太乙合則日暈大風合
於王相之地風徧天下合在東方日暈大風合在
西方日暈有雲氣合在南方大昏合在北方陰昏
天皇若與太尊合有大陰雨日月為變天皇若與
飛鳴合之小陰雨天皇若與天時合有小昏天皇
若與五風合有疾風起天皇若與太乙計數合有
大風雨經曰帝符太乙者天節之所使也星贊
曰天節奉使專對無疑帝符若與太乙合則日暈
大風若合在太乙王相之地小雨小陰雲狂風卒
起帝符若與天目合當小陰疾風或曰日月有變
經曰天時太乙者鷄星之使也星贊曰鷄鳴伺
曉審夜察時天時與太乙合於王相之地有風雲
卒起或則陰雨經曰太尊黃生之長若與太乙
合王相之地有大陰雨寒若合在八宫日暈合在
六宫陰昏合在二宫大陰寒合在四宫日暈大尊
與飛鳥合天溫有水雨大尊帝符合天有陰雨大
昏大尊與天目合天有陰雨經曰飛鳥太乙者
七星之使朱雀之體也則主天星有變飛鳥若與
太乙合有大風飛鳥若與天時合有陰風經曰
五行太乙者五星之使也其變猶影響之與形聲
也五行與太乙合在王相之地暴風大寒雲氣昏
暗或則有雨五行與天目合有大風雨日月有變
五行與八風合有小陰風雨五行與五風合有小
陰日月為變五行與帝符合風昏小陰五行與太
尊合日月變色小陰五行與天符合有大陰昏風
雲起經曰八風太乙者畢星之使也謂畢有八
星故八風與太乙合在王相之地雲氣小雨八風
與五星合有大風八風與天時合陰日月有變八
風與帝符合陰雨八風與天星合有大陰疾風日
月有變八風與帝符合陰雨八風與天星合有大
陰疾風日月為變八風與太乙合陰宫有雨合陽
宫有風經曰五風太乙者箕星之使也箕星有
五故曰五風五風與太乙合在王相之地日月有
變連陰不見天暴風疾雨並作五風與天尊合大
小陰雨日月有變五風與飛鳥合疾風起五風與
天符合有大風雨五風與天時合天大風五風與
天目合大陰小風日月為變經曰三風者心星
之使也心有三星故曰三風三風與太乙合在王
相之地日月無光寒雲四起三風與天時合有小
陰風三風與飛鳥合有疾風雲陰日月變色三風
與大尊合小陰風三風與帝符合小陰三風與五
風合日月有變色有小陰三風與天星合天溫小
風陰日月有變三風與天目合有大陰雨經曰
太乙數者五子元七十二局之數也數與太乙合
日暈大風起數與太乙衝者日暈風起數得三十
日暈大風數得四十陰雨黃霧數得五十天目王
相合日暈數與太乙合挾天目陰雨日暈大風數
與飛鳥合六九八宫日暈數與天地并日暈天十
地九數與主計八合日暈數與天地相當大風數
與太乙飛鳥合疾風
推候日精太乙雲氣經曰帝以太乙初移宫日出日
午日晡餘二日不候也及時計初移宫時餘二時
亦不占當候之日上下左右若雲氣色青而日時
計三四則變發在寅卯時若雲氣色赤而日時計
得九二則變發在巳午時若雲氣色白而日時計
得七六則變發在申酉時若雲色黑而日時計得
一八則變發在亥子時經曰帝符太尊天時五
行八風五風三風與太乙合在陽宫則為旱合在
陰宫則為陰為雨合陽者陽位合陰者陰位也天
皇與太乙合在陽宫則日暈晝暝合在陰宫則月
暈夜昏飛鳥與太乙合則風從其上來天氣純厚
則雨天氣華薄則風天氣黃露則暈天氣黑赤則
風天氣青白則寒天氣凝潤則霧雨雲氣如掃則
晴雲色文彩輪菌蕭索則天大晴若天旱則以常
陽占之若天雨則以常陰占之若得王相氣則其
變疾而速也
武經總要後集卷十八
