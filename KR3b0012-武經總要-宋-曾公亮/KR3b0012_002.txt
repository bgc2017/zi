武經總要前集卷二
宋曾公亮等撰
制度二
講武教例
教騎旗例
習勒進止常法教平原兵
教步兵教騎兵(鼓角金鉦教場等圖)
教法教條十六事(三令五申附)
打圍草教法(并圖)日閱法
騎兵習五變圖步兵習四變圖
教弩法(并圖)教弓法
傳曰士不選練卒不服習起居不精動靜不習趨利弗
及避難不畢前擊後觧此不習勒卒之過也其法百不
當一故曰軍無衆寡士無勇怯以治則勝以亂則負兵
不識將將不知兵聞鼔不進聞金則止雖百萬之衆以
之對敵如委肉虎蹊安能求勝哉所謂治者居則閱習
動則整堅進不可以犯退不可以追前却如節左右應
麾可合而不可離可用而不可疲雖絶成陣雖散成行
治之素也古法曰三官不繆五教不亂是謂能軍三官
者鼓金旗也五教者耳目手足心也教目知行色之旗
教耳知號令之數教足知進退之度教手知長短之兵
教心知賞罰之用五者用習取勝之治卒也故用兵欲
其便用器欲其利將校欲其精士卒欲其教蓋士有未
戰而震懾者馬有未馳而疲汗者非人怯馬弱不習之
過也前古講武教旗之法草教習勒之常雖未盡制勝
之方要之卷舒離合坐作進止不失其節矣然後觀敵
應變臨事制宜使之赴水蹈火出生入死同心一力前
無彊對寧不由斯而致焉方今雖有訓練之方然而法
制未立是以旗幡雖設不主進退鼓角雖備不為號令
行伍雖列不問稀密部陣雖立不講圓方見敵即馳遇
地即戰不制竒正不為備伏不擇險易不詢孤虚及夫
連師百萬決機呼吸事不素定難乎應敵今故悉采前
世教閱之法重復研究詳載於篇夫訓士之法雖貴約
棄繁舍迂求要欲使人心齊勸指顧如一然有不可得
者要須兼存故但習其容不可施之戰鬭者草教日閱
是也雖曰訓習便可勒為行陣者講武教騎教步教弩
是也故不先日閱是謂教而無漸不後講武是謂訓習
而無功斯則交相為用而成折衝靖難之具也若夫乘
三農之隙習六師之容順威儀眀少長嚴賞罰陳號令
麾焉使必從指焉使必赴則將帥當於此求其一二而
施之行事云
講武
仲冬之月前期十有一日所司請講武遂申命將帥選
閱軍士所由先於都門外芟莱除地為場方一千二百
步四出為和門於其中擇地為步騎六軍營埒之處左
右廂各為三軍上軍在北中軍次之下軍在南東西相向
中間相去容三百步五十步立表一行凡立五行表間
前後各容五十步為三軍進止之節前一日將帥及士
卒集於墠地所禁諠譁依色建旗為和門於都墠之中
四角皆建五綵牙旗金鼔甲仗威儀悉備大將以下各
有統率如常式步軍大將被甲胄乘馬教習士衆為戰
陣法是日未眀十刻士衆嚴備五刻將士皆擐甲各為
直陣以俟將軍儀服備物大將各處於其中立於旗鼓
之下(若六軍則每軍鼓十三鉦二大角四旗並止於其軍後表之下)立定吹大角三通
中軍大將各以鞞合鼓二軍俱擊鼔三鼓有司偃旗步
士皆跪二軍諸帥果毅已上各疾趨集於中軍旗鼓之
下左廂中軍大將立於旗鼓之東西面諸軍將立於旗
鼓之南北面西上以聽誓大將軍曰令講武以教人戰
進退左右一如軍法用命有常賞不用命有常刑可不
勉之誓訖左右三軍别長史二人振鐸分循以警衆請
果毅各以詞告其所部遂擊鼓有司舉旗士衆皆起騎
徒皆行及表擊鉦騎徒乃止又三鼓有司偃旗士衆皆
跪又擊鼓有司舉旗士衆舉皆起騎驟徒趨及表乃止
整列位定東軍一鼓而舉青旗為直陣西軍一鼓而舉
白旗為方陣以應之次西軍一鼔而舉赤旗為銳陣東
軍亦鼓而舉黑旗為曲陣以應之次東軍鼓而舉黃旗
為圓陣西軍亦鼓而舉青旗為直陣以應之次西軍鼓
而舉白旗為方陣東軍亦鼓而舉赤旗為銳陣以應之
次東軍鼓而舉黑旗為曲陣西軍亦鼓而舉黃旗為圓
陣以應之凡陣逓為客主先舉者為主從五行相勝之
法為陣以應之每變陣二軍各選刀楯五十挑戰於兩
軍之前第一第二挑戰迭勇怯之狀第三為敵均之勢
第四第五為勝敗之形每將變陣先鼓而為直陣然後
變為餘陣之法五陣畢兩軍集俱為直陣又擊三鼓有
司偃旗士衆皆跪又擊鼓舉旗士衆皆起騎馳徒走左
右軍俱至中表相擬擊而選每退行至一表跪起如前
遂復本列乃講騎軍二軍吹角擊鼓誓衆俱進及表乃
止皆如步軍惟無跪起騎軍東西迭為客主為五變之
陣皆如步法每陣八騎挑戰於兩陣之間五陣畢俱待
擊鼓而前盤馬相擬而罷遂振旅徒還
教例
凡教為陣少者在前長者在後其還則長者在前少者
在後長者持弓矢短者持戈矛力者持旌勇者擊鼓刀
楯為前行持矟者次之弓箭為後行將帥先告示衆使
習見旌旗指揮之節旗仆則跪舉則起習知金鼓動止
之節擊鼓則進鳴金則止知刑罰之苦(或作明)賞賜之利
持五兵之便戰鬭之備習慣跪起及行列險隘之路凡
步騎三軍之士備則滿數省則半之損益隨時唯不得
减將帥凡相擬擊皆不得以刃及凡步士進退險過中
表二十四步而止不得過也
教旗
凡教旗人無常數大抵五百人為一營以營之多少分
左右廂列次第建名號營壁已定依次秣馬甲胄器仗
置本隊幕前輕重兵粮置本隊幕下凡步隊隊五十人
其職儀則隊頭一人副一人執旗一人(天旗)傔旗二人(認旗)
其給器仗則鎗一十五根通旗在内弩五具弓矢十具
棒六具陌刀五具拍把四具牌五具凡騎隊隊五十人
執儀如步隊器仗則鎗矟弓箭自餘不須凡左右廂給
鼔與鉦各五具異色都教大旗旆二口大角名四定中
央幡矟十口左右立牌隊别一枝(牌長二尺)凡第一角聲動
各營被馬裝束擐甲第二角聲動即作隊馬步皆當
前依次立第三角聲絶步兵依次先發引至戰地凡折
衝果毅(今則諸軍虞候指揮使等)及隊頭看排量地之宜依次均列
星布捉隊隊頭旗前立副者押隊若南北列陣則東西
相向東西列陣則南北相向凡一戰隊為兩副隊為駐
對初立皆搶脚量地布置步陣已定第四角聲絶即引
騎軍左右廂從營蹀躞緩行從南去步隊二十步以下
次魚麗駐立騎隊已定乃集拆衝果毅隊頭等宣示法
令授回旋陳規矩告禍福然後還箸本隊各令眀告示
衆聞鼓即戰聞鉦即退立定已後第五角聲絶大旗向
前麾步騎齊行十步已下大旗向後麾步旗齊住大旗
臥步兵皆胡跪臥搶大旗舉并槍起立第六角聲絶視
大旗捺諸隊皆捺矟胡跪觧幡大旗舉左右廂齊舉矟
第七角聲絶左右廂並擊鼔戰隊皆捺矟齊呌緩行相
向交戰右廂擊鉦息鼓諸隊引退左廂逐至右廂立隊
處右廂息鉦擊鼓駐隊捺矟齊呌而前左廂擊鉦息鼓
却回引退至中央左廂息鉦擊鼔却回交戰少頃左廂
擊鉦息鼓引退至駐軍右廂逐至左廂立隊處右廂息
鼓擊鉦却退左廂息鉦鳴鼓駐隊捺矟齊呌而前逐至
中央右廂息鉦擊鼓却回交戰少頃左右廂皆擊鉦息
鼓各還本布陣地立定視大旗聽鼓聲旗合鼓動左右
廂前後正副三隊作一隊齊呌捺矟至中央交戰聽左
右廂鉦聲動各還本地依隊舉矟立定少頃聽鼔視大
旗合兩戰隊相依并四副隊共為一隊且行且合而前
直入齊呌至中央交戰聽左右鉦聲動即止各還本隊
處(此是三百人作一隊戰也)立定聽鼔視大旗合左右廂三戰隊并
六副隊共為一隊且行且合齊呌直前中央交戰少頃
聽左右鉦聲則止各還本隊處(此是五百人作一隊戰也)立定大旗
捺諸隊槍皆捺大旗舉諸隊槍皆舉又捺至半諸隊即
降槍大旗擺鼓聲動左右廂齊呌緩步行唱護護大旗
急擺更大呌吐槍急入相刺當此之時大旗頭著地聽
鉦聲動大旗舉即還依本隊處立不得舉槍須大旗舉
諸隊槍齊舉大旗合大隊自簇立定視大旗旋本隊還
歸本處視大旗捺諸隊槍齊捺大旗舉諸隊槍齊舉又
捺大旗諸隊即降槍聽鼓聲視大旗擺却直前齊唱護
護至中路以後更大呌急入左右箱刀交直過左廂向
右廂地立右廂向左廂地立立定視大旗擺左右諸隊
凖前直入齊唱護護中路大呌急入交刀直過各還本
地立視大旗舉諸隊舉大旗合正副隊齊簇步軍立隊
定第八角聲動絶左右騎軍從北相掩相交蹀躞緩行
繞兵一匝還舊位立定步軍視大旗捺從北而南以次歌
舞還營至營依隊次立少頃第九角聲絶胡跪捲旗纏
幡視大旗捺諸隊齊捺大旗舉諸隊齊舉大旗旋諸隊
散還本幕步軍散後更捺大旗騎軍以次從北卷隊蹀
躞緩行還營依隊次立少頃第十角聲絶以次觧脱復
槽櫪
旗例
凡掉而招旗則衆皆集一點卓旗則隊頭集二點卓旗
則百人將集三點卓旗則五百人將集一點一招則千
人將集一招而掉則譀簸旗則整齊掉而指則合左再
揮則左右再擺則右偃旗則止擺而指則開再掉而指
則聚再掉則散卷旗則啣枚臥旗則俯伏舉旗則起三
掉則見敵左右掉則布陣再晱則進招而掩則跪再招
則退再招再掉則素救援再睒則發軍歸
習勒進止常法
凡教前一日諸營將校各分方位立旗以自表東軍立
青旗西軍白旗南軍赤北軍黑(皆牙旗為和門)大將居於中黃
牙旗以為四旗之主諸軍行止視大將之旗金鉦鼓角
陳之於牙旗之左右其法每隊五十人教日逐隊自營
纏旗槍至場左右廂各依隊次觧幡而立隊各相去十
步方十步分布使勻其駐隊塞空去前隊二十步布列
已訖諸營將校悉向大將軍牙旗候處分每隔一隊定
一戰隊即出隊前五十步聽角第一聲絶諸隊一時散
立第二聲絶諸隊一齊捺槍卷幡張弓拔劔第三聲絶
諸隊一齊舉槍第四聲絶諸隊一齊籠槍跪膝目視大
將軍黃旗耳聽鼓聲如黃旗前亞鼓聲動齊唱嗚呼嗚
呼兩廂隊並進前至中界齊鬭唱殺擊刺争戰勝負訖
勝從負不過三十步審知其敗馬軍逐北聞鼓鉦即止
呌却行膊上架槍側行回身向本處散立第一角聲絶
一時掩槍觧幡第二聲絶一時舉槍第三聲絶一齊簇
隊聽進止如放散更聽角一會然後以次發引歸本營
失節度者有罪凡教戰如須加兵作大隊者即視大將
軍碧白二旗交即五隊合為一隊(是合二百五十人為隊)其隊𤼵
及卷旗舉槍簇隊鬭戰一依前法若大將五旗交即十
隊合為一隊(是合五百人為一隊慮賊大隊前衝故作大隊以禦之也)隊法如初教
訖欲還營听次角第一聲絶即散二百五十人為隊第
三角聲絶即散五十人為一隊如此凡三度則教畢
教平原兵
凡教兵必擇平原曠野孤山高隴可以登高視遠之地
大將居其上南向左右置鼔十二面角二十枚立五色
旗分左右六纛在前旗節次之監軍御史禆副左右衙
官駐隊如偃月形為後騎下臨平野使士卒目見旌旗
耳聞鼓角心存號令乃命諸將分為左右皆去兵刃以
精新甲胄旗幟教之蓋以易見而生勇也各以兵馬使
為長班布其次陣間容陣隊間容隊曲間容曲人間容
人出入來往不閡馳逐以長參短以短參長回軍轉陣
以後為前以前為後進無奔迸退不趨走紛紛紜紜鬭
亂而不可亂渾渾沌沌形圓而不可敗以正合以竒勝
聽音望麾乍合乍離於是三令而五申之白旗點鼓聲
動則左右廂齊合朱旗點角聲動則左右廂齊離離之
與合皆不過子午之位左廂陽向而旋右廂隂向而旋
左右各復初位信旗下立俟白旗掉鼓音動左右廂各
雲蒸鳥散彌川絡野然而不失部隊之疎密朱旗棹角
音動左右廂各復初位前後左右人立之疎密使無差
尺寸散則法天聚則法地如此三合三離三聚三散不
如法者軍吏之罪罰從軍令既畢大將乃立五色旗十
二口置於左右廂陣前每旗用壯士五十人守之使壯
士五十人奪旗左廂奪右廂旗右廂奪左廂旗鼓音動
而奪角音動而止得旗者勝失旗者負勝則賞負則罰
因是使習知立陣之法
教步兵
凡教陣先量士卒多少即教場中分三道土河中分左
右廂回隊夾一土盆以次布戰鋒隊第一隊為戰隊間
一隊抽取一隊為駐隊隊隨多少每廂各兩重布隊凡
入教場布陣先六纛次五方旗次角次鼓次鉦次認旗
次左右廂兵馬使次第相續立定一隊為駐隊一隊為
戰隊皆取五方信旗為號(凡士卒動靜皆號信旗)吹角一會點青
旗兵馬使都虞候集(凡旗皆須地上卦為照也)點赤旗十將副將同
集點皂旗小所由悉集受處分訖却歸本隊(放歸本隊須候却揭)
(五色旗乃還)丁寧曉諭訖南頭第一隊兩廂各出一旗以告
辨(辨謂排比所教練兵馬已記)告訖旗歸本隊即視信旗合擊鼓一
槌諸隊盡簇信旗開鼓一槌諸隊盡開却依本處立信
旗舉鼓一槌諸隊槍旗並舉齊唱軋聲信旗亞又鼔一
槌諸隊槍旗並亞齊唱千聲諸隊弩手齊出至亞前第
三土河作上弩勢(凡出並至前第三土河)又鼓一槌架箭又鼔一
聲皆唱殺聲却退本隊立定又鼓一槌齊唱千聲弓手
齊出至土河各為架箭勢又鼔一槌齊唱殺聲陌刀齊
亞不得背面起陌刀頭却還本隊立定(凡歸隊却行皆須前脚續後脚)
(不得回一面行也)旗又三點一點一交聲三點三交聲訖鼔三
聲(一聲警衆二聲排比三聲陳長行)便長打鼓皆作何何聲左右廂並
進至中央出此河立定大呌交交胡禄交匝右廂退左
廂還至本隊前土河右廂點信旗喚駐隊大呌交交走
救與戰隊齊立定左廂退右廂逐之至本土河前左廂
點信旗喚駐隊大呌交交走呌與戰隊立定右廂退左
廂逐之至中央土河立定良久聽鼔聲歇何何聲絶鼓
一槌齊唱千聲槍頭並舉與肩齊(若槍頭低地一尺已下也)又一鼓
聲齊唱殺槍旗盡亞三手三殺然後擊鉦鉦𤼵左右廂
齊退並不得回面起槍至本土河立定訖候鼓聲一槌
齊千聲槍旗並揭立信旗合鼓一槌諸隊齊作羽林聲
聽角聲𤼵羽林聲止教畢(候轉語齊唱喻)視行旗點著地則兩
廂齊唱□視五方旗及角聲行左右廂兩頭各出一隊
至第二土河行依軍次還營
教騎兵
凡出騎兵須以五方旗先引次角次鼓次金鉦餘依軍
次左右廂兵馬相續至教場去就進退一視信旗金鼓
左右廂各十隊(大小臨時量馬數多少)已至教場立定惟展信旗
餘諸旗幡盡卷左右廂相去各二百步散立凡一騎軍
縱模各四步立定吹角一會點青旗大將集點赤旗副
將集點皂旗小所由集其所由來集須軍行榜隊前從
南左右廂齊對抽來(還隊赤凖此法)取教練使處分曰兵貴靜
而惡喧一切齊整勿令紛亂進退去就一視信旗所由
得處分訖還隊各諭本隊士衆須左右兩旗出至中央
土河告辨訖專聽角聲第一通角聲絶歛兵作隊第三
通角聲絶旗預皆捺觧幡第三通角聲絶旗矟盡舉而
亞左右廂擊鼓齊動兩廂齊呌急行進至中央土河使
唱何何交戰少時右廂鉦聲動右廂引退至本立處左
廂鉦動左廂引退至本立處其右廂遂逐至左廂第二
土河右廂鉦聲動右廂即引退至中央土河其左廂人
還逐至中心土河左右廂即引退擊鼓齊唱何何更交
戰少時畢左右廂擊鉦鉦聲動即各退還本立處聽角
聲第一通絶捲旌旗幡攝箭弛弓第三通絶諸旗矟一
時盡舉簇作隊第三通絶各引散還本立處視五方旗
及信旗從南作兩隊相對直出向南至教場中央相合
雙旗續五方旗及鼔角即歸並如來次
教法
入唱護護退唱何何救唱交交倒槍旗唱殺立槍旗唱
于轉隊左廂陽轉右廂隂旋鼓一聲進一步金一聲退
一步信旗交點唱喏旗轉唱殺旗隊下不得輙語角聲
鼔聲各一諸隊亞槍(頭去槍約五寸)角聲一鼓聲二弩手出陣
前齊進去隊三步量疎密觧鐙立鼓一聲架箭二聲𤼵
箭唱殺比三𤼵箭乃止退入隊角聲一鼓聲三即弓手
出如弩法三于三殺角聲一鼓聲四陌刀大斧出聽鼓
聲三于三殺刀斧相間聞金聲即退鼓一聲即唱于揭
槍聽角鼔聲一其左右廂下各出一隊至中土河岸看
亞認旗相交後開兩隊各抽歸本位即舉認旗交兩廂
齊亞槍唱殺聽鼓長打即戰鋒隊左右齊入齊至土盆
交一匝聞金而退名曰小胡禄交鼓聲長打戰鋒隊與
駐隊齊入至土盆交一匝四隊為大胡禄交聞金鼓各
還舊位何何聲勿絶又聽鼓聲齊作于殺三聲舉槍聽
角聲一鼓聲一左右各簇兩隊為一隊鼓聲二即簇四
隊為一隊角聲一鼓聲三信旗開散各引還本隊立角
聲三鼓聲四左右唱喏則左右從首以次卷隊至將軍
前齊簸旗作軋千聲兩廂隊合雙引當中央出還營
教條十六事
凡教士應進不進應退不退應坐不坐應起不起應簇
不簇應捺不捺應卷不卷應舉不舉應合隊而不合隊
應擘隊而不擘隊不應合隊而誤入他隊不應擘隊而
誤入他隊言語讙譁不聞鼓聲旗幡繙紛擾疎密失次
並節級科罪其條勒於總管以下各錄一本熟喻士卒
免臨陣失儀
三令
一令
觀敵人之謀視道路之便知生死之地
二令
聽金鼓視旌旗以齊其耳目
三令
舉斧鉞以宣其刑賞
五申
一申
申賞罰以一其心
二申
視分合以一其途
三申
晝戰戒旌旗
四申
夜戰聽火鼓
五申
聽令不恭視之以斧鉞
右草教之法一人守圍地三尺十二將將别千人凡萬
二千人守地三萬六千尺積尺得步六千積步得里一
十五里餘二百四十步圍中徑闊得地五里餘二百步
以左右決勝將為交頭其次左右將主士伍為行列皆
以金鼓旌旗為節度其初起圍張翼隨山林勢無遠近
皆為部分其合圍地虞候先擇之定訖以善弧矢者人
為圍中騎其步卒槍幡守圍有漏禽者坐守圍之史大
獸公之小獸私之以觀進止也
日閱法(并圖)
國朝軍制凡五百人為一指揮其别有五都都一百人
統以一營居之大閱步騎既不常設但每營為日習之
法以教坐作進退然非施於兩軍相當者故宜用鼓聲
為節騎兵五變步兵四變今列於右
右步四十六騎百七十四合為一部聞鼓聲步箭
三𤼵說軍門開騎軍出各箭三𤼵馬回背身兩𤼵
訖步迎騎箭三𤼵騎入軍門閉騎步箭又三𤼵鼓
聲止
右騎百七十四分三部部别四行聞鼔聲第一部
出各箭三𤼵訖前二行架槍大呼三刺後二行亦
大呼回馬背𤼵二箭乃還舊處第二第三部次出
箭𤼵略同惟第二部出時前二隊行架鎗刺訖不
回射第三部復如第一步也凡三部皆再出聲鼓
止第一部後行已曾回馬𤼵箭者再出時不發即
第二部未𤼵者更迭習之下皆倣此
右騎百七十四分十隊聞鼔聲並再出各箭三𤼵
架鎗丈呼二刺聲鼓止
右步一百八十一騎二十七合為一陣第一鼓直
(或作否)槍刀第二鼓鎗刀挐皆生弓者立候擊木角
乃𤼵箭餘如騎兵第一習
右步一百八十八步鼔聲作執旗者出行前以為
界一鼓直槍刀二鼓槍刀皆坐弓弩者立俟擊木
弓弩各箭三𤼵鼔聲作少進又三𤼵箭訖俟鼓聲
前行拽槍刀而趨弓弩從之至界旗上聞鼓直槍
刀又鼓皆坐弓弩者立箭三𤼵訖聞鼓復立垂槍
首聞金而退至舊處止一鼓直槍刀二鼓坐觧旗
三鼓復直槍刀四鼓旗槍如舊鼓聲止
右兵數及進退法如第二惟弓弩聽擊木各𤼵一
箭依此無差也
大凡講武以示法程教旗以習進退教草以示殺獲日
閱以便作坐雖在治世不可以&KR0146;故善訓士者先教耳
所以審金鼓也次數目所以辨旗幟也次教手使屈伸
便利提挈敏急次教足使進退合宜往來迅疾末教心
使庶務恭順執事精彊又教之抵對令贊喏整肅趨驟
趫捷教之裝束使裏愎佩結器仗倫序又使出入坐起
尊卑大小不相踰越而示之禮衣食寢臥順時調息不
傷寒暑而為之制教戰之𤼵號令既審指揮無失陣而
方之坐而起之行而止之左而右之别而合之絶而觧
之無犯進退之節無絶人馬之力故一人學戰教成十
人十人學戰教成百人百人學戰教成千人千人學戰
教成萬人萬人學戰教成三軍之衆此教兵之率也至
於執兵用刃(或作技)又有法焉凡教刀者先使執持便慣
乃以形制輕重折(或作斫)伐勇劣而為之等教旗若槍者
先使把有方盤旋進退乃以干之長短大小插頼深淺
而為之等教弓者先使張弓架矢威儀容止乃以弓之
硬弱箭之遲速遠近射的親疎穿甲重數而為之等教
弩者先使之繫縛弛張輕利捷敏乃凖弓矢而為之等
此教器械之略也傳曰以不教民戰是為棄之非此物
歟
教弩法(并圖)
弩者中國之勁兵四夷之畏服也古者有黃連百竹八
檐雙弓之號絞車擘張馬弩之差今有三弓合蟬手射
小黃皆其遺法若乃射堅及遠爭險守隘怒聲勁勢遏
衝制突者非弩不充然張遲難以應卒臨敵不過三𤼵
而短兵已接故或者以為戰不便於弩然則非弩不便
於戰為將者不善於用弩也唐諸兵家皆謂弩不利於
短兵必以長戟大牌為前列以禦奔突亦令弩手負刀
棒若賊薄陣短兵交則捨弩而用刀棒與戰鋒隊齊入
奮擊常先定駐隊人收弩(恐弩臨時有損)近世不然最為利器
五尺之外尚須發也故弩當别為隊隊攢箭注射則前
無立兵對無横陣若虜騎來突駐足山立不動於陣前
叢射之中則無不斃踣騎雖勁不能騁是以戎人畏之
又若争山奪水守隘塞口破驍䧟勇非弩不克用弩之
法不可雜於短兵尤利處高以臨下但於陣中張之陣
外射之進則蔽以旁牌者次論逥張而復入則弩不絶
聲賊無奔軼矣故特出此法以具於后
𤼵弩人進弩人張弩人
其教法曰張弩後丁字立當弩八字立
高揎手届衫襟左右承撞右手迎上
當心有張張有闊狹左䏶右膊
還復當心安箭高舉手敵遠檯頭放箭敵近平
身敵在左右回身敵在上挈手
敵在下抵手𤼵訖唱殺却掣拗蝎尾弩還著地
教弓法
唐王琚教射二篇多言射之容止非戰陣所急今掇其
切可施於兵家者具於左矢量其力弓量其力無動容無
作色和其肢體調其氣息一其心志謂之楷式故曰莫
患弓遠軟服當自遠莫患力羸常當之引但力勝其弓
則容貌和𤼵無不中故始學射必先學持滿須能制其
弓定其體後乃射之然其的必始於一丈百𤼵百中寸
以加之漸至百步亦百𤼵百中乃為術成矣或昇的於
高山或置的於深谷或拽或擲使其的縱横前却不失
所凖乃可以射禽與敵凡弓惡左傾箭惡直懦頥惡傍
引頸惡却垂胷惡前凸背惡後偃此射法骨髓之病也
身前疎為猛虎方騰額前臨為封兕欲聞出弓為懷中
吐月平箭為弦上懸衛此皆有容儀之善也控弦有二
術無名指疊小指壓大指頭指當弦直立中國之法也
屈大指頭以指壓勾之此北胡法也胡法立小利於馬
上漢法力多利於步用然其妙特在頭指間世人皆以
其指未齪弦則置箭曲又傷其羽但令指面隨弦直立
即脱而易中其致還乃過常數十步古人以為神而秘
之胡法不使大指過頭指亦為妙耳其執弓欲使弛前
入扼弝後當四指本節平其大指使承鏃却其頭指使
不礙則和美其有聲而駃矣
武經總要前集卷二
