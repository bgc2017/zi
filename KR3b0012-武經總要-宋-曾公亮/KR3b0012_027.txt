武經總要後集卷六
宋曾公亮等撰
故事六
張大聲勢先聲後實
疑兵察虛聲
避實擊虚以寡擊衆
攻其必救夜擊
潛兵襲營横擊
掩襲偽退掩襲
張大聲勢
春秋時諸侯伐楚楚子使屈完如師齊侯陳諸侯之師
與屈完乘而觀之齊侯曰以此衆戰誰能禦之以
此攻城何城不克曰君若以德綏諸侯誰敢不服
君若以力楚國方城以為城漢水以為池雖衆無
所用之屈完及諸侯盟
諸侯伐鄭(鄭從楚也)季武子齊崔杼宋皇鄖從荀罃士匄門
於鄟門(鄭城門也三國從中軍)衞北宫括曹人邾人從荀偃
韓起門於師之梁(師之梁亦鄭城門三國從上軍)滕人薛人從欒
黶士魴門於北門(二國從下軍)把人郳人從趙武魏絳
斬行栗(二國從餘軍行栗表道)甲戌師於汜(衆軍聚鄭汜地)令於諸
侯曰修器備盛餱糧歸老幼(示將久師)居疾於虎牢(諸侯)
(已取鄭虎牢使軍有疾病者息其中)肆𤯝圍鄭(肆綏也𤯝過也)鄭人恐乃行成
晉伐齊齊侯登巫山以望晉師晉人使司馬斥山澤之
險雖所不至必旆而疏陳之(斥候也疏建旌旗以為陣示衆)使乘
車者左實右偽以旆先(以偽衣物為人形也建旆以為驅)輿曳柴
而從之齊侯見之畏其衆也乃脱歸(脱不張旗幟)
後漢虞詡為武都太守討叛羌羌率衆數千遮詡於陳
倉崤谷詡停車不進宣言上書請兵須到乃發羌
聞之乃分掠旁縣詡因其兵散日夜進道兼行百
餘里令吏士各作兩竈日增倍之羌不敢逼既到
因伏於淺水掩擊大破之
隋楊義臣為朔州總管煬帝即位漢王諒作亂并州代
州總管李景為漢王將喬鍾葵所圍詔義臣救之
義臣自以兵少悉取軍中牛驢得數千頭復令兵
數百人人持一鼓潛驅之出其不意義臣晡後與
鍾葵戰兵初合驅牛驢者疾進一時鳴鼓塵埃漲
天鍾葵軍不知所為伏兵發因時大潰縱擊破之
煬帝為突厥所圍郡縣皆發兵赴援時唐太宗年未弱
冠召募從軍隸屯衞將軍雲定興師將發太宗勸
之多賫旗鼓設疑兵以威突厥定興不納而太宗
又謂之曰始畢掃其境内敢圍天子本疑國家倉
卒無援忽見旗鼓之盛必謂救兵雲集今者進師
可前後相次數十里間連亘不絶晝則旗幡相續
夜則金鼓相應以張形勢賊必見懼望塵而退此
計之上也不然為彼所輕悉軍來戰公必不能支
矣定興從之將次崞縣突厥候騎馳告始畢曰兵
大至矣遂解圍而退果如所料
先聲後實
春秋晉侯伐齊齊禦諸平隂塹防門而守之廣里晉將
范宣子告齊大夫析文子曰吾知子敢匿情乎魯
人莒人皆請以車千乘自其鄉入既許之矣若入
君必失國子盍圖之文子以告公公恐晏嬰聞之
曰君固無勇而又聞是弗能久矣(不能久敵)齊師夜遁
漢王遣韓信破陳餘後信募得廣武君李左車師事之
韓信曰僕欲北攻燕東伐齊若何而有功對曰今
將軍涉西河虜魏王擒夏說一舉而下井陘不終
朝破趙二十萬衆誅成安君名聞海内威振天下
此將軍之所長也然而衆勞卒罷(音疲)其實難用今
將軍欲舉倦敝之兵頓之燕堅城之下欲戰恐力
不能支情見勢屈曠日糧竭而弱燕不服齊必拒
境以自彊也燕齊相持而不下劉項之權未有所
分若此者將軍之所短也臣聞善用兵者不以短
擊長而以長擊短為將軍計莫如按甲休兵鎮撫
孤弱百里之内牛酒日至以饗士大夫醳兵(魏都賦曰)
(醳者順也劉達亦曰醳酒也)北首燕路而後遣辯士奉咫尺之書
暴所長於燕燕必不敢不聽從燕已從使者東告
齊齊必從風而服雖有智者亦難為齊計矣如是
則天下事可圖也兵固有先聲而後實者此之謂
也韓信並從之燕從風而靡
春秋時楚聲子聘晉還謂令尹屈建曰子儀之亂析公奔
晉以為謀主繞角之役析公曰楚師輕佻易震蕩
也若多鼓鈞聲以夜軍之(鈞同其聲)楚師必遁晉人從
之楚師宵遁
前漢沛公欲擊秦張良曰秦兵尚彊未可輕敵願先遣
人多張旗幟於山上為疑兵酈食其陸賈往說秦
將㗖以利秦將果欲連和
後漢廉范為雲中太守會匈奴大入塞范自率士卒拒
之虜衆盛不敵會日暮令士各交縛兩炬三頭燃
火虜遥見火多謂漢救兵至待朝將退范乃令軍
中蓐食晨往擊之斬首數百級虜自此不敢向雲中
陳登守廣陵孫策遣軍攻登於康琦城登使人求救於
曹公而密去城十里軍營處多聚柴薪兩束一聚
相去十步縱横成行令俱起火燃其聚城中稱慶
若大軍到賊覩火驚潰登勒兵追擊斬首萬級
吳孫堅少時與父共載船至錢塘會海賊胡玉等從匏
里上掠取賈人財物方於岸上分之行旅皆住船
不敢進堅謂父曰此賊可擊請討之父曰非爾所
圖也堅行操刀上岸以手東西指麾若分部以遮
賊狀賊望見以為官兵追捕即委財物散走堅追
斬得數級以還
魏文帝至廣陵吳人大駭乃臨江為疑城自石頭至於
江乘架以木軡衣以葦蓆加彩飾一夕而成魏人
自江西望見憚之遂退軍
疑兵
曹休與孫權戰休敗權遣兵斷夾石諸將不知所出賈
逵曰休敗於外進不能戰退不能還安危之機不
及終日賊以軍無後繼故至此今疾進出其不意
所謂先人以奪其心賊見吾兵必走乃兼道進軍
多設旗鼓為疑兵吳人見之遂退
大將軍曹爽襲蜀蜀將劉敏王平鎮漢中拒之或謂但
可守城不出拒敵必自引退敏以為男女布野餘
糧栖畆若聽敵人入則大事去矣遂帥所領與平
據形勢多張旗幟彌亘百里會費褘至爽軍退
東晉末桓玄簒晉劉裕起義兵討之玄遣董謙何澹之
屯覆舟山裕先使羸弱登蔣山多張旗幟以油帔
冠諸木披徧滿山谷玄不之測大懼裕乃與劉毅
等分數隊進突謙陣皆殊死戰無不以一當百時
東北風急毅軍縱火烟塵漲天鼓譟之音震駭京
邑謙等諸軍一時奔散
宋晉安王子勛舉兵反鄧琬因遣臨川内史張淹自濮
陽嶠道入三吳明帝命將討之時朝廷器甲悉充
南討故軍需寡缺乃編椶皮為馬甲裝折竹為槍
刃夜舉火進軍賊望見恐懼未戰而走
蠕蠕侵西魏大將于謹率二千騎追之因領輕騎出塞
覘賊屬虜騎奄至謹以衆寡不敵退必不免乃散
其衆騎使匿叢薄間又遣人升山指麾若部分軍
衆賊遥見疑有伏軍乃退
察虚聲
西魏將宇文測行綏州事每歲河冰合後突厥即來寇
掠故先遣居人入城堡以避之測至皆令安堵如
舊乃於要路數百處并多積薪仍遠斥候伺其動
静是年十二月突厥從連谷入寇去界數十里測
命積薪之處一時縱火突厥謂有大軍至懼而遁
走自相蹂踐委棄雜畜及輜重不可勝數測徐率
所部收之分給百姓自是突厥不敢復至
南齊將馮道根守阜陵城望遠斥候有如敵將至者衆
頗笑之道根曰怯防勇戰此之謂也時未畢會魏
將党法宗傅豎眼率兵二萬奄至城下道根塹壘
未固城中衆少皆失色道根命開門緩服登城選
精銳二百人出與魏將戰敗之
劉鄩圍晉陽誡衆曰有病者殺而焚之三軍咸稱不病
及退因選精卒殿後而退之至石會關留數馬及
旌旗虚設于高岡之上晉人疑有伏兵遂不敢追
時服其謀
本朝開寶中伐金陵王師自鄂渚乘戰艦而下以黃州刺
史王明領戰艦為先驅江州路巡檢偽將姚令贇
自上江領兵拾五萬連大艦沿流而下將焚采石
浮梁直抵金陵明請益舟師以襲令贇上曰非應
急之策也令贇朝夕至金陵之圍解矣乃密遣人
諭明於淵浦間多立長木若帆檣之狀令贇望見
果疑我師襲其後逗留不進移檄諸軍生擒令贇
威塞軍節度使曹翰為幽州東路行營都部署受詔開
河自雄州至莫州通漕運翰遣夫數萬人抵賊境
伐木以給用先用五駿騎為斥候以五色旗授之
人執一旗前有林木舉青旗有火舉赤旗敵至舉
白旗水潦舉黑旗陵阜舉黃旗以為騐凡敵之將
至也必舉狼烟為信翰命大舉烟於境上敵衆疑
有伏兵引去不敢近塞得巨木數萬
避實擊虛
春秋時楚伐隨軍於淮漢之間隨將季梁曰楚人尚左
君必左無與王遇且攻其右右無良焉必敗偏敗
衆乃攜矣少師曰不當王非敵也弗從(不從梁謀)戰於
速把隨師敗績
吳人伐州來楚薳越帥師及諸侯之師奔命救州來吳
人禦諸鍾離吳公子光曰諸侯從於楚者衆而皆
小國也畏楚而不獲已是以來吾聞之曰作事威
克其愛雖小必濟(克勝也軍事尚威)胡沈之君幼而狂(性無)
(常)陳大夫齧壯而頑頓與許蔡疾楚政楚令尹死
其師&KR1106;帥賤多寵政令不一(帥賤薳越非正卿也軍多寵人政令不一)
七國同役而不同心帥賤而不整無大威命楚可
敗也若分師先犯胡沈與陳必先奔三國敗諸侯
之師乃搖心矣諸侯乖亂楚必大奔請先者去備
薄威(示之不整以誘之)後者敦陳整旅吳子從之戊辰晦
戰于鷄父(兵忌晦戰擊楚所不意)吳子以罪人三千先犯胡
沈與陳(囚徒不習戰以示不整)三國争之吳為三軍以繫於
後中軍從王光帥右掩餘(吳王子)帥左吳之罪人或
奔或止三國亂吳師擊之三國敗獲胡沈之君及
陳大夫舍胡沈之囚使奔許與蔡頓曰吾君死矣
師譟而從之三國奔楚師大奔
吳楚二師陣于栢舉闔廬之弟夫槩王晨請於闔廬曰
楚瓦不仁其臣莫有死志先伐之其卒必奔而後
大師繼之必克之以其屬五千先擊子常之卒楚
師亂吳師大敗之(楚瓦楚令尹囊瓦也)
魏文帝問司馬懿曰吳蜀宜討何者為先對曰吾以中
國不習水戰故散居東關且攻敵必扼其喉擣其
心夏口東關賊之心喉若為六軍以向𤾂城引權
軍東下為水戰復以大軍向夏口乘其虚而擊之
此神兵從天而下破之必矣
東晉王敦反寇石頭城欲攻晉將劉隗(五罪反)其將杜弘
曰劉隗死士衆多未易可克不如攻石頭其守將
周禮少恩兵不為之用必敗禮敗隗自走敦從之
禮果開城門納弘諸將與敦戰晉師大敗
以寡擊衆
後漢更始初王莽聞漢帝立大懼遣大司徒王尋等將
兵百萬甲士四十二萬人趨昆陽搜天下能為兵
法者六十三家數百人以為軍吏選練武衞招募
猛士旌旗輜重千里不絶又驅猛獸虎兕之屬以
助威光武將數千兵邀之於陽關諸將見尋兵盛
反走馳入昆陽惶怖欲散歸諸城光武曰今之兵
穀既少外寇又大併力禦之庶功可立如欲分散
勢無俱全諸將曰劉將軍何敢如是光武笑而起
會大兵至城北軍陳數百里不見其後諸將遽相
謂曰更請劉將軍計之光武復為圖畫成敗諸將
憂迫竟日時尋兵圍數十重列營數百里車十餘
丈塵埃連天鉦鼓聞數里矢下如雨城中負戸而
汲王鳳等乞降尋等自以功在頃刻不許光武遂
與營部俱進自將步騎千餘為陣尋等亦遣兵數
千合戰光武奔之斬首數十級光武復進尋兵却
諸部共乘之斬首數千級光武乃與敢死者三千
人從城西而上衝其中間尋陣亂乘勝逐殺城中
亦鼓譟而出尋兵大潰
曹操征張魯孫權率十萬衆圍合肥魏護軍薛悌謂張
遼曰公遠征在外若北救至破我必矣及其未合
逆擊之折其盛勢以安衆心然後可守也成敗之
機在此一戰於是遼夜募敢死之士得八百人椎
牛饗之明日大戰平旦遼披甲持戟先登䧟陣殺
數十人斬二將大呼自名直衝壘入至權麾下權
大驚衆不知所為走登高阜以長戟自守遼叱權
下戰權不敢動望見遼所部少乃聚衆圍遼數重
遼左右麾圍直前急擊圍開遼將麾下數十人得
出餘衆號呼曰將軍棄我乎遼復還突圍救出餘
衆權人馬皆披靡無敢當者自旦戰至日中吳人
奪氣還修守備衆心乃安及權引退遼率諸軍追
擊幾獲權
後魏葛榮舉兵反向京師衆號百萬相州刺史李神雋
閉門自守尔朱榮率精騎七千人倍道兼行至東
山京口與葛榮遇衆寡非敵葛榮聞之喜乃令其
衆辦長繩曰至便縛之自鄴以北列陣數十里箕
張而進榮潛軍山谷為竒兵分遣諸將已上三人
為一處處有數百騎令所在揚塵鼓譟使賊不測
多少又以人馬逼戰刀不如棒密勒軍士馬上各
齎神棒一枝至戰時不聽斬級以棒擊之而已乃
命壯勇所當衝突榮身自陷陣出於賊後表裏合
擊大破之擒葛榮餘衆悉降
河北賊葛榮别帥韓婁郝長等有衆數萬人屯據薊城
魏將侯淵率騎七百討之去薊百餘里值賊帥陳
周馬步萬餘衆淵遂潛伏以乘其背大破之虜其
卒伍千餘人尋還其馬復縦令入賊城左右諫曰
既獲何為更資遣之淵曰我兵既少不可力戰須
設計以離間之淵度其已至遂率騎夜進昧朝叩
其城門韓婁果疑降卒為之内應遂遁走追擒之
唐高祖為山西河東道撫慰大使率兵以擊羣盜行至
太平關遇賊數千人時所將兵少左右皆懼高祖
謂之曰此烏合之衆易與耳因率精騎百人出擊
之所向披靡衆情始定并力奮擊大敗之
竇建德率衆十萬寇范陽羅藝逆拒之薛萬均謂藝曰
衆寡不敵今君出門百戰百敗當以計取之可令
羸兵弱馬阻水背城為陣以誘之觀賊之勢必渡
水交兵萬均請騎百人伏於城側待其半渡擊之
破賊必矣藝從其言建德果引軍渡水萬均邀擊
大破之明年建德率衆二十萬復攻幽州城攀堞
萬均與萬徹率敢死士百人從他道而出直掩賊
背擊之賊遂奔潰
薛仁貴從征遼東乘勝領二千人進攻扶餘城諸將咸
言兵少仁貴曰在主將善用耳不在多也遂先鋒
而行賊衆來拒奮擊大破之殺獲萬餘人遂拔扶
餘所轄四十餘城乘風震懼遂送欵
大歷中吐蕃圍靈州大將李抱玉遣右軍都將李晟將
兵五千以擊吐蕃晟辭曰以衆則不足以謀則太
多乃請將兵千人疾出大震關至臨洮屠定秦壁
焚其積聚虜堡帥慕容谷種而還吐蕃因解靈州
之圍而去
王晙為朔方副總管開元初吐蕃精甲十萬寇臨洮晙
率步兵二千卷甲倍程與臨洮軍合晙出竒兵七
百人在蕃後夜襲之去賊五里置鼓角令前者遇
賊大呼後者擊鼓賊大懼疑有伏兵自相殺者萬
計
攻其必救
春秋時楚子及諸侯圍宋公孫固如晉告急先軫曰報
施救患取威定霸於是乎在(先軫晉下軍之佐也報宋贈馬之施)狐
偃曰楚始得曹而新婚於衞若伐曹衞楚必救之
則齊宋免矣(前年楚使申叔時戍穀以偪齊)宋人使門尹般如晉
師告急(門尹般宋大夫)公曰宋人告急舍之則絶(與晉絶)告
楚不許我欲戰矣齊秦未可若之何先軫曰使宋
舍我而賂齊秦(求齊秦救)藉之告楚(假齊秦使為宋請)我執曹
君而分曹衞之田以賜宋人楚愛曹衞必不許也
(不許齊秦之請)喜賂怒頑能無戰乎(言齊秦喜得宋賂而怒楚之頑必自戰也)
(不可告請故曰頑)公說執曹伯而分曹衞之田以畀宋人
遂與楚戰大敗之
魏伐趙趙請救於齊田忌引兵救趙孫臏曰夫解雜亂
紛糾者不控卷(兵員反)救戰者不搏橶扼吭擣虛形
格勢禁則自為解今魏趙相攻輕兵銳卒必竭於
外老弱罷於内君不若引兵疾走大梁據其街路
衝其方虛彼必釋趙而自救是我一舉解趙之圍
而救弊於魏也田忌從之直走大梁魏果去邯鄲
漢先零(音隣)䍐幵(音汧)二種羌解仇合黨為寇漢將趙充國
討之上書曰先零羌虜欲為背叛故䍐幵解仇然
私心恐漢兵至而䍐幵背之當赴䍐幵之急以堅
其守約若先擊䍐幵先零必助之今虜馬肥糧食
方饒擊之恐不能傷害適使先零得施德於䍐幵
也堅其約合其黨虜交堅黨合誅之用力數倍臣
恐國家憂累繇十數年不二三歲而已先誅先零
則䍐幵之屬不煩兵服矣宣帝從之果如其策
王莽末光武起兵據昆陽時城中惟有八九千人莽遣
將王邑嚴尤討之軍到城下者且十萬光武留王
鳳等守城與李軼等十餘騎夜出既至郾定陵悉
發諸營兵嚴尤說王邑曰昆陽城小而堅今假號
者在宛急進大兵彼必奔走則昆陽自服邑曰吾
昔以虎牙將軍圍翟義坐不生得以見責今將百
萬之衆遇賊而不能下何謂耶因進圍之卒為光
武所敗
光武東圍鉅鹿王郎守將王饒堅守月餘不下連攻不
克耿純曰久守鉅鹿士衆疲弊不如引大兵精銳
進攻邯鄲若王郎已誅鉅鹿不戰自服矣光武從
之乃留將軍卿滿守鉅鹿進軍邯鄲連戰破之郎
少傅李立開門納漢兵遂拔邯鄲
司馬懿征公孫淵淵遣步騎數萬阻遼水拒之懿盛兵
南出賊盡赴之乃泛舟潛濟以出其北傍水作長
圍棄賊而向襄平諸將言不攻賊而作圍非所以
示衆也懿曰賊堅營高壘欲以老吾兵也古人言
敵雖高壘不得不與我戰者攻其所必救也賊大
衆在此巢窟虛矣我直指襄平必人懷内懼懼而
與戰破之必矣遂整陣而過賊見兵出其後果邀
之懿因謂諸將曰所以不攻其營正欲至此不可
失也乃縱兵逆擊大破之三戰皆捷
東晉末劉裕進伐南燕慕容超超留羸老守廣固使其
廣寗王賀刺盧及公孫五樓悉力拒臨胊大軍分
車四千兩為二翼方軌徐行車張&KR0955;御者執矟以
為遊軍軍令嚴肅比及臨胊賊騎交至裕命兖州
刺史劉蕃并州刺史劉道憐等陷其陳日向昃戰
猶酣裕用參軍胡藩策襲尅臨朐賊乃大奔超遁
還廣固
唐馬燧討田悦軍中乏糧悦堅壁不戰燧令諸軍持十
日粮進次倉口與悦夾洹水而軍李抱真問曰糧
少而深入何也燧曰糧少利速戰兵法善於致人
不致於人今田悦與淄青恒三軍為首尾計欲不
戰以老我師若分軍擊其左右悦必救之則我腹
背受敵戰必不利故進軍逼悦所謂攻其所必救
也彼苟出戰必為諸軍破之燧乃造三橋逾洹水
日挑戰悦不敢出恒州以軍少懼為燧所并乃引
軍合於悦悦謂燧明日復挑戰乃伏丘萬人欲邀
燧燧乃令諸軍半夜皆先食雞鳴時擊鼓吹角潛
傍洹水徑趨魏州令曰聞賊至則止為陣又令百
騎鳴鼓吹角皆留於後仍抱薪持火待軍畢發止
鼓角匿其傍伺悦畢渡焚其橋軍行十數里悦乃
率淄青恒州步騎四萬人踰橋掩其後乘風縱火
鼓譟而進燧乃坐申令無動命前軍除斬荆棘廣
百步以為陣募勇士得五千餘人分為前列以候
賊北至悦軍至氣乏力疲燧乃縱兵擊之悦軍大
破走橋橋已焚矣悦軍亂赴水斬首二萬淄青軍
殆盡
五代漢除趙暉為鳳翔節度屬王景崇叛據岐山不受
代朝廷命暉統兵討之時李守正叛於蒲趙思綰
據于雍與景崇遞相為援乃引蜀軍出大散關勢
不可遏暉數戰勝然後塹而圍之暉屢使人挑戰
賊終不出暉乃潛使千餘人於城南一舍之外擐
甲執兵偽為蜀兵旗幟循南山而詐令諸軍聲言
川軍至矣景崇令數千人潰圍而出以為應援暉
設伏而待一鼓盡殪之自是景崇膽破無復敢出
明年春擒之
夜擊
春秋時楚屈瑕將盟貳軫(二國名)鄖人軍於蒲騷將與隨
絞州蓼伐楚師(鄖隨絞州蓼皆國名)莫敖患之(莫敖楚官名即屈瑕)鬭
廉曰鄖人軍其郊必不誡且日虞四邑之至也(虞度)
(也四邑隨絞州蓼邑亦國也)君次于郊郢以禦四邑(君謂屈瑕也郢楚也)
我以銳師宵加於鄖鄖有虞心而恃其城(恃近其城)莫
有鬭心若敗鄖師四邑必離莫敖曰盍請濟師於
王(盍何不也濟益也)對曰師克在和不在衆商周之不敵
君之所聞也(商紂也周武王也傳曰武王亂臣十人紂有億兆夷人)成軍以
出又何濟焉莫敖曰卜之對曰卜以决疑不疑何
卜遂敗鄖師于蒲騷卒盟而還
越子伐吳吳子禦之笠澤夾水而陣越子為左右句卒
(句卒句伍相着别為左右也)使夜或左或右鼓譟而進吳師分
以禦之越子以三軍潛涉當吳中軍而鼓之吳師
大亂遂敗之
後漢馬援為隴西太守發步騎三千人擊先零羌羌將
其妻子輜重移阻於允吾谷(允吾音銳牙)援乃潛行間
道掩赴其營羌人大驚復遠徙唐翼谷中援復追
討之羌引精兵聚北山上援陳軍向山而分遣數
百驍將襲其後乘夜放火鼓譟虜遂大潰
曹操征張魯至陽平張魯據桓山築城綿亘十餘里攻
之不拔乃引軍還賊見大軍退其守備稍懈操密
遣驍將乘險夜襲大破之
武德中突厥突利頡利二可汗寇原州太宗率兵拒之
曰今欲先令勁兵亂其陣率突騎驅其後突厥進
不相救自此以北澗谷深長惟有一道魚貫以渡
因而迫之彼數十萬騎坑穽中物耳追至黃河縱
不盡擒必當十獲八九此曉兵者所解諸君勿疑
於是師夜出冒雨而進醜徒震駭因縱反間於突
利於是各相猜疑並請使求和
劉迦諭舉兵反屈突通發關中兵擊之通候其無備簡
精甲夜襲之賊衆大潰遂斬迦諭
杜伏威令輔公祐擊李子通於江都使王雄誕為輔戰
于溧水子通大敗公祐乘勝追之却為子通所破
軍士皆堅壁不敢出雄誕謂公祐曰子通軍無營
壘且狃於初勝而不設備若擊之必尅公祐不從
雄誕以其私屬數百人銜枚夜擊之因順縱火子
通大敗走渡太湖
後唐李嗣源襲鄆州高行周為前軍會日暮隂雨人無
進志行周曰此天贊也彼必無備是夜涉河至城
下鄆人不知李從珂先登啓關納外兵旦拔其城
五代周李謙溥知隰州并人來圍其城議者皆請速救
楊廷璋曰隰州壁壘甚固敵人掩至猝未能攻當
出竒兵以破之乃募敢死士七百人許以重賞使
人與謙溥潛為之期既至賊果不為備遂與城中
相應銜枚夜擊并人驚潰逐數十里斬首萬級獲
鎧甲萬計
李謙溥知隰州與太原接境謙溥至則浚城隍嚴兵備
不旬日并人果以數千騎來寇城時盛暑謙溥服
絺綌搖羽扇引小吏登城徐步按視賊知是謙溥
勒兵不敢動謙溥遣敢死士百人短兵堅甲夜縱
而出搏賊營鼓譟營中大擾遁去
潛兵襲營
漢王遣將韓信擊趙趙師拒于井陘信與趙軍戰良久
棄旗鼓走趙空壁來逐信信先遣兵二千騎持漢
赤幟從間道依山潛伏候趙壁空馳入乃拔趙幟
立漢幟二千趙軍既攻信不克欲歸還壁見漢幟
大驚遂亂遁出趙將斬之不能禁漢兵夾擊大破
之
涿郡賊帥盧明月衆十餘萬軍祝阿隋河南道討捕使
張須陀邀之所將纔萬人去賊陸七里立柵相持
經十餘日糧盡將退謂將士曰賊見兵却必輕來
追我其衆既出營内即虛欲以千人襲營可獲大
利此誠危險誰能去者人皆莫對惟秦叔寶與羅
士信願行於是須陀委柵而遁使二人分領千兵
潛伏于草莽既而明月悉兵追之叔寶士信馳至
柵柵閉門不得入二人超升其樓拔賊幟各殺數
人營中大亂叔寶斬關而納外兵因放火焚其三
十餘柵烟焰漲天明月奔還須陀逐之大破賊衆
明月以百騎遁走餘皆擒之
李密擊宇文化及精兵良將多有死傷王世充在東都
乘其弊而擊之率步騎二萬營於洛南李密軍於
偃師北世充潛遣二百騎夜伏於邙山自綂其衆
遲明渡水以襲密營密出兵以拒之陣未成兩軍
已合伏兵於邙山中乘高而下馳入密營燒其廬
舍密見營中火發因而遁走
李希烈將兵五萬圍寧陵劉昌守寧陵四十五日不釋
甲浙西節度韓滉所遣别將王栖耀以彊弩數千
夜入寧陵希烈不知明晨弩矢及希烈坐幄希烈
驚曰此江淮弩士入矣遂不敢攻而去
横擊
春秋時城濮之戰晉師陳于莘北胥臣以下軍之佐當
陳蔡子玉以若敖之六卒將中軍曰今日必無晉矣
子西將左子上將右胥臣蒙馬以虎皮先犯陳蔡
陳蔡奔楚右師潰(陳蔡屬楚右師)狐毛設二旆而退之(旆大)
(旗也又建二旆而退使若大將稍却)欒枝使輿曳柴而偽遁(曳柴起塵詐為)
(奔也)楚師馳之原軫郤溱以中軍公族横擊之(公族公所)
(率之軍)狐偃以上軍夾攻子西楚左師潰楚師敗績
子玉收其卒而止故不敗(三軍惟中軍全不大崩)晉師三日
舘穀(舘舍也食楚軍糧三日)
高歡拔鄴爾朱兆等衆二十餘萬會於鄴歡出將戰於
韓陵土豪陳昂自領鄉里部曲王桃湯東方老等
三千人高歡將鮮卑十餘萬人共相參合昂對曰
昂所將部曲練習已久不煩更配也歡從之及戰
歡軍少不利兆等方乘之昂與蔡雋以千騎自突
圍出横擊兆軍大破之是日微昂等歡幾殆矣
魏宇文泰六軍與東魏高歡合戰沙苑李弼為右拒軍
為敵所乘因帥鐵騎横擊之東魏兵中絶分為二
遂大破之
唐高祖初率兵擊羣盜至龍門縣有賊毋端兒聚衆數
千人掩至城下時諸軍無備為賊所乘高祖親率
十餘騎横出擊之所射應弦而倒賊大潰逐北數
十里伏屍相枕於道
乾封初高麗大將泉男生率衆内附高宗遣將軍龐同
高偘等迎接之男生弟男建率國人逆擊同偘等
詔薛仁貴綂軍馬為後援同偘等至新城夜為賊
所襲薛仁貴遣驍勇救之斬首數百級同偘等又
進至金山為賊所敗高麗乘勝而進仁貴横擊之
賊大敗斬首五萬餘級遂拔其南蘇木底蒼巖等
三城
掩襲
後漢赤眉青犢衆十萬並在射犬光武將擊之耿純軍
在前賊忽夜攻純兩軍多傷純勒部曲不動選敢
死士二千俱持彊弩各傅三矢銜枚間行出賊後
齊聲呼譟彊弩並發追擊破之
後漢末廬江太守劉勲理皖城恃兵彊士勇横于江淮
之間無出其右者孫策惡之時已有江左自領會
稽太守使人卑辭厚幣而說之曰海昏上繚宗人
數敗下國患之有年矣擊之路由不便幸因將軍
神武而臨之且上繚國富廪實吳娃越姬充於後
庭明珠大貝被於帑藏取之可以資軍雖蜀郡成
都金碧之府未能過策願舉敝邑率士卒以為外
援勲允之劉曄諫曰上繚雖小而城堅池深守之
則易攻之則難不可旬日而拔也且兵疲於外而
國虛於内孫策多謀而善用兵乘虛襲我將何禦
之而將軍進屈於敵退無所歸羝羊觸藩其在滋
乎勲不從遂大興師伐上繚策果襲廬江破之勲
窮蹙遂奔曹操
袁紹將許攸降曹操因說曰哀氏輜重有萬餘兩屯軍
無嚴備今以輕兵襲之燔其積聚不過三日袁氏
自敗矣操大喜選精銳步騎皆用袁氏旗幟銜枚
縛馬夜從間道出人負束薪所歷道有問者應曰
袁公恐曹操抄掠後軍遣兵以益備聞者信以為
然既圍屯因放火營中驚亂大破之盡燔其糧穀
及寶貨
魏初曹操征張魯至陽平魯使弟衞據陽平關横山築
城十餘里魏兵攻之不拔引軍還賊見大軍還其
守備遂懈操乃密遣驍將乘險夜襲大破之
曹公北征烏桓謀臣郭嘉曰兵貴神速今千里襲人輜
重多難以趨利且彼聞之得以為備不如留輜重
輕兵兼道以出掩其不意公乃密出盧龍塞直指
單于烏桓失措至惶怖合戰大破之斬蹋頓及名
王以下數人
後魏幽州刺史孫定兒擁衆數萬據其州宇文泰令劉
亮襲之定兒以義兵尤遠未為備亮乃將貳十騎
先植纛於近城高嶺即馳入城定兒方高會卒見
亮至衆皆駭愕亮乃麾兵斬定兒懸首州門號令
賊黨仍遥指城外纛命二騎曰出迎大軍賊黨恟
懼一時降服
唐高祖遣將薛仁貴郭待封等伐吐蕃次大非川將趨
烏海仁貴謂待封曰烏海險遠軍行艱澁若引輜
重將失事機况破賊即回不煩轉運彼多瘴癘無
宜久留大非川嶺上寬平足堪置柵可留二萬人
作兩柵輜重並留柵内吾等輕銳倍道掩其未備
即撲滅之矣仁貴遂率衆先行至河口遇賊擊破
之斬獲甚衆收其牛羊萬餘頭
思結關侯斤都曼擁諸胡及疎勒靺鞨槃陀三國叛詔
蘇定方為安撫大使率兵討之至業葉水而賊保
馬頭川於是選精卒一萬人馬三千疋馳掩襲之
一日一夜行三百里詰朝至城西十里都曼大驚
舉兵拒戰於城門之外賊師敗退保馬頭城王師
進屯其門入夜諸軍漸至四面圍之伐木為攻具
布列城下都曼自知不免面縛出降
胡賊康待賓率衆反據長原縣自稱葉護陷蘭池等六
州詔王晙率兵討之乃命張說知經略事時叛胡
與党項連結攻銀城連谷以據倉糧說綂馬步萬
人出合河關掩擊大破之追至駱駝堰胡及党項
自相殺阻夜胡乃西遁入鉄建山餘黨潰散說招
集党項復其居業
偽退掩襲
魏太和三年孫權揚聲欲向合肥征東將軍滿寵表召
兖豫諸軍皆集權尋退詔罷兵寵以為今賊大舉
而還非本意也此必欲偽退以罷吾兵而倒還乘
虛掩不備也表兵不宜罷後十餘日權果再到合
肥城下不克而還
後魏將慕容曜南征以酈範為副使師次無鹽宋將申
纂憑城固守議者咸以攻具未周不宜便進範曰
輕軍遠襲深入敵境宜毋淹留以失機候且纂必
以我軍來速不能即攻謂方城可憑弱卒可恃今
若外潛威形内整戎旅密勵將士出其不意可一
鼓而克之曜遂潛軍偽退示以不攻纂果不設備
於是夜即部分晨便攻城崇朝而克
後魏末幽州刺史劉靈助以莊帝被爾朱兆所弑遂舉
兵倡義諸州豪右咸相通結靈助進屯於定州之
固安魏遣將叱列劉延慶討之諸將謂延慶曰靈
助善卜筮百姓信惑所在嚮應未易可圖若萬一
戰有利鈍則大事去矣未若還師入關據險以待
其變延慶曰劉靈助庸人也天道深遠豈其所識
且彼恃妖術坐看符魘大兵一臨誰肯戮力致死
與吾争勝負哉如吾計者正欲出營城外詭言西
歸靈助聞之必信而自寬其備潛軍往襲可一舉
而禽之乃出頓城西揚聲將還簡精騎一千夜發
詰朝造靈助壘戰于北城遂擒之
西魏宕昌羌獠甘作亂逐其主彌定魏遣將史寧討破
之甘將百騎走投生羌鞏廉王彌定遂得復位寧
未獲獠甘密欲圖之乃揚聲欲還甘聞之復招引
叛羌依山起柵欲攻彌定寧謂諸將曰此賊入吾
術中當進兵擒之遂大破獠甘并獲鞏廉王
隋雋州烏蠻反遣周法尚討之軍將至賊棄州城走散
山谷間法尚捕不能得于是遣使慰諭假以官號
偽班師行二十里潛遣人覘之賊首領盡歸柵聚
飲法尚遣步騎數千人襲擊破之
武經總要後集卷六
