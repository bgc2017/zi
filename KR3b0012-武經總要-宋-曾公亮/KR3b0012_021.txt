武經總要後集原序
叙曰三代以来尚矣用兵之道以仁義為本以權謀為
用仁義者所以撫士民服豪傑權謀者所以濟機務成
功業也上自吕尚興周之略下及戰國變詐之術觀其
乘機决策因形立算微密之際閴忽若神是豈不用謀
哉夫謀者不可以預傳亦難以言盡獨可見者驗之於
前古已然之事使人彰往察来據今鑒古雖云明睿自
天尙貴博識不惑以淮隂之戰功而本出書生以營平
之老將而動引兵法是豈不學哉故曰垂之空言不若
見之行事今採春秋以来列國行師制敵之謀出竒决
勝之策並著於篇隨其效應依倣兵法以分其類目謂
之故事總一百八十五門古今陳迹不必盡錄每目取
數事尤切者以為法庶乎發智士之聰明佐將士之術
略聞一知十觸類而長誠有補云耳曾公亮集
