黃氏日抄卷九十一宋黃震撰
題跋
陳少陽諫藁䟦(諫藁刊鎮江府學)
伯夷叩馬之諫諫雖不偶而首陽高風千古大閑范孟
慱慨然澄清猶易事惟甘戮如飴别家人恬若平時最
不可強今觀少陽藁及其臨死帖當與伯夷同功與孟
博同傳
晦庵書上方字䟦
甘露山主僧道堅新其居得晦庵所書上方扁云此晦
庵鄉僧義雲住山時所得余按圖經稱今山麓之寺為
下方東坡過廣陵嘗有詩别上方擇老僧仲殊詠此寺
亦稱雲幡擁上方則寺固有上方之名舊矣然吾晦翁
書而僧私之乎劉斯立題甘露上方有滄江萬景對朱
欄之句今所見惟寺之多景樓為然此扁若以扁此樓
豈不竒僧曰不然物以罕得為竒吾僧室而有晦翁書
此為竒余曰然爾僧人而知敬晦翁書尤竒其千萬年
永為大寳鎮
書劉拙逸詩後(漫塘姪)
一太極之妙流行發見於萬物而人得其至精以為心
其機一觸森然胥會發於聲音自然而然其名曰詩後
世之為詩者雖不必皆然亦未有不㴠泳古今沉潛義
理以養其所自出近有所謂江湖詩者曲心苦思既與
造化迥隔朝推暮吟又未有以溉其本根而詩於是始
卑劉直孺家傳義理之學略出緒餘兩捧鄉書而况於
所謂詩者乎然寂寥簡短不過數首盖不求為詩而不
能不為詩此其所以為詩也為江湖詩者可以觀矣
張太尉家傳䟦
孫君子文示余以其妻家張太尉傳曰太尉手所刃讐
盗亦孫姓也今孫與張婚願一言以解其疑余謂君樞
密威敏公賢子孫誰敢謂君水中解耶(張太尉名藏英國初人)
書桂芝堂記後
古括俞君先世皆奮科級近忽其佳城三歲産三桂君
亦三得男森森三秀適與桂符祥有開而必先運無往
而不復亦竒矣然材非天不生非人不成灌溉而培殖
之使異日馨香滿天下以無負造物所鍾意君尚勉之
哉君之子亦尚皆勉之哉
丹陽志媿䟦
葯房史君以西州竒男子腹載五車書來從事淮東餉
幕無敢煩之以吏事君不以自喜反作丹陽志媿之說
三意若曰無事而食媿吾親媿吾長媿吾友矣余曰不
然總餉非南渡後得己之事也况事久日覈雖有材者
不得騁學道愛人之士或攢眉捉筆於其間子獨退食
委蛇得以專意古學不累初心矣幸其可以慰吾親不
摭細故矣幸其可以稱吾長不負宿昔期待矣幸其可
以答吾友幸之多若此槩之以媿可乎否昔孔門高弟
有告夫子以出仕三失者子賤反其說為三得夫子韙
之余亦請以子之三媿為三幸云
䟦黃緫幹家傳褒忠錄
余去歲官京口初識宗人淮東緫幹兄有大每見其議
論英發意氣慨然頗不類内地習軟人物輒自喜吾宗
有人亦竊意其必有自求者而未悉也中吳再會蒙袖
示家傳一編及其先大夫死節諸公所以贊頌其褒贈
者大軸俾余亦題其後余乃作而歎曰此非其所自來
者耶然自江黃入楚而黃以國為姓子孫至今滿東南
譜牒烏能詳若以其初皆一人之身也而篤恩意則有
不待譜牒而親顧大丈夫生天地間立身揚名增光前
文人如兄先大夫以郢州一推官當守將棄城後獨守
節巷戰以死至今名耀青史氣干斗牛其為黃氏之榮
何如哉事雖不必盡如郢人雖不必盡遇變而義理隨
事萬折皆在所當隨所處而得其正而今而往凡遇一
事以上知有國而不知有身此即先大夫郢州東門巷
戰之心也豈必死而後見其節或臨利害未毫髮許己
私竊為身謀此即先大夫罪人也雖生猶死耳節於何
有哉吾徒為人子孫尚皆勉之歲晩相逢重閱此編當
萬萬無媿色
書鄭稻田册後
仁者以天地萬物為心博施濟衆特其一事庚子歲中
吳大祲郡太守節齋趙公賑救之里人鄭君希舜為之
左右此又窮而未遇仁心僅僅發見於此者吾知鄭君
必慊然自謂未足而士大夫贊頌乃至大册重重果出
鄭君之心否耶雖然亦足以勸來者
䟦汪文卿畫梅
樂府墨戱皆技耳往往一筆一語及於梅輒使人之意
也消然梅亦豈易知彼各以技自慊故或借梅以為清
描摸詠思未必得髣髴吾見梅之有功於技未見技之
有功於梅也汪文卿吾黨士之騷者也嗜梅特甚品别
異態手自圖之復手自為之詞使人披展注視一唱三
歎灑然神化猶將身與梅一况文卿胷中之自得者乎
因嘗詰之一元磅礴不欎不發窮崖沍寒疎英摘索此
太極流行之端而乾元之仁之初軒豁也其為茂叔之
窗前草也大矣亦可以墨蹟言語求否耶文卿大笑謂
此正吾不可形容之妙
䟦李莊簡帖
建炎四年五月戚方乘國難為寇莊簡李公誓以死守
宣城壮矣然國之大事豈繋一宣城哉方是時其行在
所相席久虚御史不薦人望而請决以渺茫之夢卜公
聞之慨然城圍甫解亟走書屬傅子駿力爭則事已無
及向使公不在宣而在朝李伯紀當執大柄中原吾青
氊矣事機一失偏安至今非公千古遺恨夫吁
䟦洪提幹母夫人墓誌
天下當為之事不極不容止凡安於小成而中止者皆
志卑氣弱之人也古今自號大丈夫而愧此者多矣孰
謂婦人而能之乎嚴陵洪君國梁之母姚夫人篤志教
子夫喪服除髽不冠曰兒官母乃冠國梁以是益感厲
力學俄魁鄉書親里讙曰兒且官矣母宜冠夫人毅不
從國梁再薦又薦凡四捧鄉書親里每輒讙以請皆不
從已而國梁之子又以妙齡入太學請者曰不特皃且
官孫亦且官二為一殆勝已官者母祖母奈何不冠夫
人謂非初誓猶不從歲已未國梁果擢上第以歸夫人
乃不待請而雍容舒徐冠以受藍袖之拜若夫人非所
謂不極不止者乎三釜之養方榮風木之悲已及國梁
為余言未嘗不涕泣也余謂國梁必欲報而母豈在涕
泣間亦如而母不極不止之志而已今而後事君必極
其忠治民必極其仁隨其所至惟力是視而死生禍福
不問焉國梁以此為今日居官之志即前日太夫人待
此以冠之志國梁果能此則夫人為不死何乃同常母
悲之而徒涕泣為國梁收淚謝命記之夫人墓銘後
鄭資政遺事䟦
士大夫同事而不同心始合者終必離惟其離然後賢
者之心事白如明道於介甫新法類多矣而余猶於鄭
公資政使蜀事有感焉方紹興間秦檜主和議公在蜀
與北使於陵贊模爭秦鳳得之蜀頼以有襟喉世莫不
以此為公之功而不知此正非公之心也盖公當和議
已成猶必拳拳於爭地界者為中國計為恢復計如檜
直為金人計耳心之不同如此故檜卒貶公封州以死
非所謂始合者終必離而賢者之心始白耶嗚呼禍福
非公之所計也天若祚宋公得大柄决不止以保蜀
為功此則公遺恨爾
䟦金壇李提幹先世誥
西岡李君大唐神明胄也示余廣川王以下五世誥寳
藏之密筆澤如新因得考古今之異制有二誥字皆士
人楷法而今世則吏筆行書執政吏部官皆大字書名
而今世則小書下更加押字於此知前軰請以士易吏
及謂押字即古人之書名不必重復者可證矣若夫子
孫六百年能世其傳而躡世科登顯仕彬彬然方將與
宋無極則武德正觀濟世之功甚深是又盛德必百
世祀之證也嗚呼盛哉
䟦雷侍郎廣州上已泛海詩
人心與造化相流通於春為甚浴沂詠歸嘗露端倪矣
惜未及施之用爾晉人尚虚無齊死生己與造化之機
隔蘭亭之會又於死生者戚戚焉不知仰觀俯察所得
謂何而乃若是唐曲江最重上已至天子以其節燕公
卿於祭酒之堂視永和若倍蓰者然鴻筆大書亦不過
以一書生之琴為言流俗誰起而治道得與造化參耶
广巖雷公去歲持節廣南上巳日嘗領客泛海飲酒賦
詩相與激昂功名之會今年春適來京為祭酒侍鸞
輿辟雍講中庸首章大聲渢渢振起六合昔人所謂浴
沂詠歸用之則有虞廷氣象倘遂見於此乎果然則此
詩其符兆當亦千載重矣
書擇軒集後
天台李實父以擇名軒余同年進士閬風舒君舉中庸
言擇者三章發明其說以為之記始欲其知所擇以自
貴於物終欲知其所擇以自異於衆人且再三歎息乎
可不畏哉之語所以警切實父之自擇者至矣余復何
言然嘗念之古者風俗淳厚能行者未必能言往往或
暗合於道而不自知近世道學大明性與天道之妙敏
如子貢所親灸夫子而不得聞者今童子亦類能誦習
其辭而不差然議論日工躬行日慊夫乃徒知擇之云
爾而已乎故中庸之言擇善必言固執言擇乎中庸必
以不能期月守為戒言擇乎中庸得一善必以拳拳服
膺而弗失為勸盖擇之者致察於人心道心危微之間
書所稱惟精者也既擇矣執之守之而弗失使道心常
為之主而人心聽命書所謂惟一者也精矣一矣始於
能擇終於無可擇傳不云乎口無擇言身無擇行書所
謂執中者也學問之道達乎上下一也要在實用吾心
而已夫苟致知之說雖精而力行之心不實則所擇者
終非我有吾恐終身不知所決擇也此豈不真可畏也
哉實父朝夕此軒而有味乎其辭吾知其必有不能自
己於既擇之後者敢誦所聞翊吾同年舒君之說為實
父勉
張史院詩䟦
詩本情情本性性本天後之為詩者始鑿之以人焉然
陶淵明無志於世其寄於詩也悠然而澹杜子美負志
不偶於世其發於詩也慨然以感雖未知其所學視古
人果何如而詩皆出於情性之正未可例謂刪後無詩
也東嘉張君魁然開爽士也生逢盛世方將決科發身
而高情逸韻時亦寫之於詩豈以鬢欲蒼而身猶未遇
乎余謂遇之遲速命也吾亦求為可遇者而已全體大
用本之吾心之天達之天下而凖者聖賢講明炳炳方
册尚請君求之詩外
題長洲縣學記後
長洲大邑也以附城素無學官西州豪士宋君始撤廢
佛寺為之壮矣昔靜江郴雷皆撤廢寺為學崇安縣學
亦括五廢寺之田以廪士朱張二先生嘗言而特書之
方今聖世崇儒士大夫以儒發身吾知上作下應用夏
變夷斷斷自吾宋君始豈但一長洲廬其居而鄒魯之
耶一日宋君秩滿來京挾所得縣學記禮堂記見示二
記皆能於吾道有𤼵明益為宋君喜然縣學記以心為
說愚按孔子未嘗單出而言心惟於行已應物實事上
見之孟子當人心放僻之時始單出而言求放心不幸
爾後異端亦指心為說世之能别是非者殆少禮堂記
以明道三代威儀盡在僧飯為說愚按僧皆鰥寡孤獨
無養之人聚於一區嗷嗷待哺勢不得不歛縮片時以
救飢且因以欺俗眼徐察其情未必知吾儒盤盂衽席
之安且無偽程子殆一時有激之言否則門人記述之
過不然程子不應譽虜如此區區此心尚期同志有得
於二記之外因書其末以諗宋君而還之
題琴溪記詠
天地間扶輿清淑之氣往往鍾為山川之秀猶有勃欎
而不能盡者又往往鍾之於物雖蟲魚之微亦精美殊
絶有他地所不能産者此即其證騐人見其非他地之
所能産也則從而神其說如江之有膾餘魚越之有秦
皇酒甕魚皆謂飲食殘餘之所變而非造化氣類之所
成要之亦豈有是理哉宣之琴高臺下有魚小而極珍
世傳以為琴高昇僊時所棄藥滓故其魚以琴高滓或
以藥滓名此其事之有無不必問而其山川之清淑天
地之鍾秀豈不因是可想萬分一余每思濯纓此水之
上以致其瀟然物外之思塵鞭尼之未能也一日有寄
余以玉塘程君琴溪詠之集者知君方斬蒿洗石搜刓
唐宋以來諸賢懸巖之刻插柳移竹日徜徉其間胷中
浩然之存有非可以涯涘者余於是知山川之清淑天
地之鍾秀非物之所能盡又一大聚之英矣異日琴溪
之名天下豈止如今日記詠之所見而已哉撫卷歆動
敬書其末
䟦天臺劉養源家藏二駿圖
二駿離立潤澤閑雅雖有追風逐電之才若無有然夫
子所謂稱其德者非耶雖然必其不辱於奴隸人之手
者也
䟦赤壁後賦圖
東坡再游赤壁霜露既降時也盈虚消息之妙至此嶄
然畢露坡之逆順兩忘浩然與造物者游蓋契之矣觀
此圖者盍於其水落木脫
為李純父題袁蒙齋遺訓
蒙齋先生正人也其言多有足服膺者紹父勉焉足矣
謹勿更求他人保明恐世俗好䛕適以怠純父之心非
蒙齋所望也
䟦三山林貢元(立武)
三山林貢士余開慶冬伏闕書時所謂存亡危急之秋
也其言之哀痛切至猶人情然也若其畿甸之民瘼事機
江淮之兵防要害歷歷如指諸掌非其平日志存當世
深思力討亦安能一旦𤼵言動中肯綮如此往事雖幸
再安而良藥不容少廢於病瘳之餘也
䟦景行錄
琴溪程氏之族之盛之久甲其鄉見於諸公貴人銘誌
者甚悉獨其先廣平府君奮自中微植深培厚反未有
為發其潛德之光者聞孫玉塘君一旦得其遺事於故
箧并裒羣從之銘誌遠以寄示余聞本之壯者枝葉茂
觀其欎乎相扶者如此廣平雖未銘愚謂此即其銘矣
䟦李參政三峰樓詩
一川花柳擁雕欄濃綠浮空四面山便欲移家來此住
不將名姓落人間
右莊簡李公登桐州三峰樓詩至今傳四方為美談如
見桐川圖畫而邦之人亦以之矜喜自負如獲九鼎大
吕哆然獨視為邦社之珍是豈徒文墨之妙而能爾哉
公早以雄才直節受知我光堯皇帝嘗參大政銳圖恢
復雖厄於奸檜志不獲伸而公之名益以是彰明顯大
天下凛凛生氣常若其在斗牛間此其為世欽慕雖杖
屨所經羈愁所寓一草一木猶將預有華美况公之來
此邦實自宣城殄劇寇戚方琱戈凱回咫尺行京山
川效靈日月增耀於斯時也淋浪妙墨絢采流輝固國
家休運之關而三軍喜氣之發也雖被之絃歌登之金
匱侈為我朝盛事疇不謂宜而又豈惟增重此邦哉
然考是時實當紹興之二年公方克清内寇諸將亦方
克清邊患鑾輿連年之巡幸遂方駐蹕臨安功名
之會如春斯逹而此詩已有不將名姓落人間之語公
豈忘世之遽者方公在宣朝廷適嘗擇相御史不以
人望薦李伯紀而請求之渺茫之夢卜公亟自宣貽書
傅子駿使之力爭不勝而恢復之期遂至今日味公此
語豈其有感於幾微而發耶震以咸淳己巳冬攜客登
樓相與誦公之詩三嘆遺跡之莫覩俄有報塵壤間朽
木者視之公親筆詩板也字之可辨尚十七八默計甲
子已百三十有八年不有神物呵護幾何其不至供斧
薪乃亟模而重刻之與舊板對揭樓上既又念舊板得
再出已幸重刻板又烏保其久不壊耶先賢之嘗仕桐
川者自范文正公而下新列而祠之郡西震方為立石
記其事因亦併模詩入石對立祠記之賓階蓋公先賢
之嘗客此邦者也與仕此邦者對賓主亦宜
䟦宗忠簡行實
嗚呼余讀公行實不能不為天地之綱常哭之慟也方
金兵圍京城不下而以和紿我也四方勤王之師坐視
不得進公獨曰既曰通和請亟退師設有詭謀吾兵已
在城下遂發兵大名至東平至濟州至衛南直入重地
據韋城而徙南華轉戰無前矣斯時也使趙野范訥恊
其謀則二聖可以不北狩而野也納也其不然方金
人擁吾二聖而北天下尚皆我有也四方之勤王而
不得遂者紛紛無所向公既尹京尋兼留守如王善趙
再隆丁進孔彦舟馬臯趙海楊進王大節之流以兵附
者百八十萬契丹九州日附中國且議遣辨士西使夏
東使高麗以滅金已二十五表䟽請回鑾京師矣斯時
也使黃潛善汪伯彦不從中沮其謀則中原固金甌無
缺之天下而潛善也伯彦也又不其然攷論至此則
二聖本不至北狩而終不免北狩者公之謀不遂也中
原本未嘗淪没而終不免淪没者公之請不行也嗚呼
惜哉自時厥後雖有英雄百戰皆不過救敗扶傷况偏
安日久乎故我宋中興與否係公用舍間他尚何言雖
然非公守磁我高宗已先入敵國雖江南誰與保公雖
身不及用尚能為我宋得一岳飛(闕)
孔明圖漢鼎於既失忠簡保天下於尚存故公
呼吸變化之功殆過孔明百倍然孔明晚遇族屬疎遠
之昭烈尚能堂堂出陣公遇我光堯視一時將相最早
反一語之不見酬天耶人耶洪邁吳柔勝序公行事乃
皆以祖士稚為比嗚呼彼亦見其不得志而死其迹偶
同耳
䟦孝義劉氏譜叙
劉氏聚族踰十世我神宗皇帝旌表之郡太守清獻趙
公記述之方是時特上之人借劉氏以表厲斯世劉氏
固不預知也劉氏子孫善風本無恙而乃時出其編以
示諸人此固將以發揚前文人之美然亦豈以時異事
殊聖朝之所旌表而郡縣之所促迫歟先賢之所記
述而俗吏之所忽視歟儻其然豈不重可為世道惜因
僭書之庶幾上之人一知
䟦李氏記先夫人孫氏藏書訓語(李慶元人今居餘姚)
孫夫人捐奩具置一監書自元祐至今踰二百年寳藏
猶新豈惟夫人之賢子孫之賢為何如蓋有夫人之賢
則宜其子孫之多賢也然賢婦人起家豈特置書使子
孫讀凡其積德措心為子孫憑藉必有稱是者此書固
當寳之不忘此意尤當寳之勿失
歇後鄭五
歇後者以工詩見稱之名也鄭五者中原風俗
止稱姓第不於官稱也且歇後鄭五者其自稱
之辭非他人輕訕語也其人歷官多治行見於
詩者多憂世語唐因欲相之綮自知時已不可
為而不當為賢於人多矣江南風俗以斥大姓
第為輕薄語習聞其名望而輕之甚至舉
以此類訕笑而不考其實豈不誤哉姑為
之辯
歇後鄭五作宰相搔頭不敢當自知蓋審也使人人如
鄭五則居其官者皆其人豈有欺君誤國復忍貪權固
寵之患愚故三嘆三詠於五而贊之曰自知其必能相
而相者古今一伊尹也自知其必不能相而不相者古
今一鄭五也人皆曰必不能相己獨曰必能相而汲汲
於相者滔滔皆鄭五罪人也嗚呼伊尹吾不得而見之
之矣得見鄭五者斯可矣
䟦臨川張清伯求志齋記
孔門稱隱居以求其志非徒曰歸㓗其身之謂也大丈
夫生天地間當為天下國家用故窮居隱約日夜講求
無非求其所以致君澤民者此孔門求志之事也臨川
張清伯負邁往不羣之氣歷覽江淮險要結交當世名
公貴人此其有志當世為何如晩歲結茅嚴陵自號求
志齋且自述其所以求志者甚悉辭旨慷慨讀者膽張
清伯之志可謂久而益壯者矣然志在我命在天而用
不用在時窮則獨善其身逹則兼善天下一唯安其所
遇斯可耳夫子曰志於道孟子言士尚志亦惟仁義焉
是求愚願清伯惟求其在我以聽之
方氏考訂家禮䟦
家禮自司馬文正公而下嘗攷訂者五家節目尚或互
異士固未能盡見諸家之全或盡見之不參校於平時
一旦欲用將安取中平湖方氏始會五家手自編校隱
然寓折衷之意余雖迫行役未暇遍觀不敢輕易贊一
辭然即其用意豈俗學之士可望哉抑禮有本有文因
其度數威儀之間而反其躬行踐履之實此則余之所
拳拳而願學於方君者也古不云乎禮儀三百威儀三
千待其人而後行(五家温公晦庵東萊慈湖高氏)
題盧計議先世東坡竹
金華盧君曾大父從蘇文忠公於黃州得其親題畫竹
忠簡宗公又為親題其後夫二公遺墨流落人間富貴
家千金博易僅僅一二尚誇竒寳况萃見盈尺間而又
皆為盧君家世作者哉咸淳辛未七月
題盧計議先父孝行傳
世多疑刲股事三代未之聞似與不敢毁傷相反不常
開元間陳藏器撰本草拾遺言人肉治羸疾故刲股事
始見於唐古謂戰陣不勇非孝而以殺身為成仁方父
母危急如其可贖孝子仁人雖九殞不恤也曾謂刲股
救父母而可議其非孝乎盧君之尊翁穴腦以救母其
事視刲股為尤難先朝以宣付史館且旌表之宜哉
䟦濮陽衍慶集
本朝由掄魁至宰輔勲銘彛鼎與宋無極者惟吕文穆
與李文定二人翠華南來世臣與俱其治行著聞代
不乏人者亦惟此二人之後數年以來文定子孫稍稍
寂寥余每慮文獻之無所考一日遇其雲孫提幹相於
山隂江之上出示鉅編自文定以來片言隻字凡散見
諸書莫不裒類所以篤念已往垂詔方來者未嘗不
三致其意碩果不食喬木尚存他日有文獻故家熖熖
復起自東南者豈惟東萊先生一吕氏而已哉因喜而
書其後
題白鹿晏洞賓濟美錄
臨川先哲最多名世然求其實行久而不磨者惟元獻
公咸淳六年夏余假守此來方將拜公遺像以致高山
景行之思一日其聞孫出所謂濟美錄取而伏讀之乃
公之後尚書公紹興奏藁及尚書之後太學生嘉定伏
駐書力爭和議不可信稟稟有生氣與公康定議兵前
後一脉信矣實行之不可磨者其傳愈久而不可量不
然清苦緦俗自詭堯舜其君嘗鼔一世而從之者當時
聲豔視公非不尤熖熖也今其後為何如松栢根深千
歲扶疎榮華飄風過眼而散余於是乎有感尚祈公之
後益致勉於公之實者云
䟦晏司法族人舊學二字
我仁宗皇帝取商高宗舊學二字親洒宸翰以賜
先正丞相元獻晏公公之六世孫夢聖復立屋祠堂之
側求尚書矩山徐公大書其扁以揭之而需震為之䟦
顧晩末何能頌萬分然嘗妄謂高宗於甘盤學焉未竟
即服勞於外其後高宗赫然中興者傅說之功居多孰
若仁宗之於元獻學焉而復相之四十二年之治光
明俊偉卓絶古今是又合甘盤傅說一人而反過之耶
舊學之扁特不過遠借三代遺芳爾殆未足以盡我朝
盛事若夫追蹤前人使舊者常益新則尚惟後之人
題李縣尉(闕)所作
石門尉李君其先盖世登晦庵先生之門以儒科顕固
名家子也一日䄂詩一編屬余為之辭詩非余所習其
何敢僭然晦庵亦少攻於詩顧晦庵之所以為晦庵者
不在詩耳姑舍是而言其要者可乎孔子之道中行而
已漢唐溺於訓詁於斯為下故伊洛始以性理之說拯
其溺時不幸異端談空謂見性成佛即心是道與性理
之說大相反而適相亂於是學於伊洛者往往反隂為
其所移而不自知天生晦庵又出而救其過高之偏極
辯力詆使學者用工平實以合乎孔子之中行余自幼
至老所學者此而已雖生慈湖先生之里而慈湖以覺
為超悟與孟子言先覺覺後覺主於開曉後進之覺不
同以道心為道即在心與帝典人心惟危道心惟微理
欲對言之道心不同故惟敬其人而未嘗究其學今李
君來書謂余道本慈湖未知君所得家庭之學本於晦
庵者果何如而援取及此豈以慈湖之學出象山余居
慈湖之里而君居象山之里姑為是附豫者乎義理之
公不得以鄉曲而私精微之辯不得以依違而混君誠
反而求之則詩有不待言者矣
䟦新豊饒省元(伋)義貸倉
朱文公社倉之法善矣然天下無久而不弊之法變而
通之則存乎人昔孝宗皇帝頒其法於天下已戒官
府無得與今行之以官者果或倚之以虐民文公記社
倉已預防其流弊今行之以私者果或借之以豐已是
豈立社倉之本皆然哉臨川新豐之饒氏獨變通其法
名曰義貸以一家之力自為之而無關於官以一分八
釐之息裁酌之而收僅五釐盖他人慕其名故其傳愈
久而愈弊饒君祖其實故其法愈約而愈精利害之相
反特在名與實之間嗚呼明乎饒氏義貸之說者可以
善學文公矣
此所䟦
操若在舍則無本無形何可拘執無時節莫
知鄉本無所何可測識姑指曰此此即所也
不必拘執不必測識養之自長長而不設勿
妄勿助至於純熟無此無非此無所無非所
予欲無言天何言哉景定甲子嘉平月書(右包)
(宏齋文)
江貴益䄂示宏齋包公所書此所二字及為此所之說
數十言屬余發明之余驟見莫之曉也辭不獲再三為
之玩味亦再三見其字畫則真率議論則高虚殆自得
其得者乎要亦終莫之曉也莫之曉其何以塞命始亦
采宏齋之說而意之宏齋之說曰操若在舍則無本無
形何可拘余竊意其述孟子之言心爾抑孟子言操則
存存非若在而已也言舍則亡亡者不存則失之耳非
本無也操存舍亡孟子正欲人操而不舍以求放心若
曰何可拘又幾謂心為不可操宜任其舍之也何其與
孟子之本旨異乎將别有所指者乎或自得之得果非
它人之所能曉者乎貴益必有得於宏齋之面授者敢諗
書曹氏作鳴鶴錢氏還珠頌後
蚕方浴而桑生兒方産而乳生果孰使之然者天之生
斯物必有以養此物理固然爾然世之利而忘義者往
往為子孫計不知或父祖富而子孫貧或父祖貧而子
孫富分量各殊雖父不能以子其子聞有以貪而禍其
後者矣未聞貪而能使其後人世守者也奈何不為義
是思而甘心為錢氏罪人者滔滔耶
書鳴鶴方孝子贊後
方孝子刲股救母小山曺君有贊太學童君亦屬和有
集何物庸妄犬尾其續率反其說主孝經不敢毁傷一
語為孝子疵吁不敢毁傷聖人為不孝其親者戒豈為
孝其親者戒耶古之孝其親者期全以歸之不敢一毫
不謹以自䧟於刑辟甚至登高臨深有戒曾子啓手足
示無毁傷是也若孝子之刲股救母其類䧟刑辟不可
啓手足者否耶其心果出於孝抑一朝之忿而忘其孝
耶父母死生之判僅毫髮隔如其可贖百身不惜此時
此意孝子雖九殞甘之况割父母遺體之萬分一可以
再活父母全身倉荒一念它不暇恤人謂其孝不知人
謂其不孝亦不知而小人平居無戚輙簸弄輕薄口訾
其不孝果誰為不孝耶且使聖人復生為天下萬世立
中訓謂君子之過過於厚篤孝可念可也直謂其非孝
聖人忍乎否耶刲股救母為非孝則成湯之剪爪禱雨
為不仁太宗之剪鬚和藥為不義曺文叔妻夏侯之割
耳王凝妻季氏之斷臂非貞烈而凡捐軀報君者非忠
耶古稱戰陣不勇非孝謂死得其所為孝也死之視毁
傷孰輕重耶刲股救可活之母為非孝溺身尋不可再
活之父不孝當愈甚而曹娥獨以孝稱萬世何耶世俗
漓矣美事勸之未必效不肖者戒之未必懲刲股救母
曠世一二見彼豈慮效之者衆而訾之以戒之耶削髮
者幾人文身者幾人繋囹圄鞭皮膚甚至身首異處而
亡者幾人行身䧟不義以為父母辱其為毁傷滋大也
彼皆不之訾而獨刲股者訾之耶豈孝經隱奥世莫之
聞而彼獨聞之出以告未知者耶殺身成仁與全身者
同歸道並行而不相悖粗有識者知之不意有物庸妄
若此其甚敢以毁傷疵孝子也且刲股非毁傷也余少
時東鄰張五為樂工母病刲心肝食之即愈先君子問
状備言横束剃刀於梯深夜焚香禱佛袒胷燭之肝即
出無痛一二日瘡即合無瘢㾗若然果毁傷以為親憂
耶毁傷得其所猶不當以毁傷言况實不毁傷耶彼忍
於訾孝子以敗天下為善之心者真無人心也真不孝
之尤者也不毁傷其髮膚而毁傷其義理真毁傷者也
作孝子毁傷辨(開元間陳藏器撰本草拾遺云人肉治羸疾自此閭閻相效刲股世乃疑古聖人無之蓋)
(弗考也)
樸齋
史景臯以樸名齋世率嘉其以富貴而能儒素樸必儒
素而後能者歟士君子修身見於世道合則從否則去
如司馬公輩雖位至宰相何樸如之不然摇唇弄筆萌
心鑽刺雖家蓬蓽而身韋布太樸之散久矣景臯王之
孫公之子朝廷待以異等畀陞擢差遣不就而就幕
府從事此真可與言樸者盍指其本而告之曰斯世文
弊瀾倒雖講學亦日競於虚文子弗幸少年能文章善
筆札皆漓其樸之具也其必一切反是惟孜孜躬行循
是以復公侯之舊亦惟以行道救世為心不容一毫安
排計較心庶幾樸之全者哉
寧國程新恩易圖
易出於河圖故學易者往往為之圖然於易未必皆有
補邵子畫先天圖自震至乾陽長而三自巽至坤隂長
而三圓其外以象天之動乾始於西北坤極於東南方
其内以象地之靜於以推測伏羲畫卦之本體與說卦
八卦相錯之說合其學始見尊信於天下然亦未有能
整圓轉方稜角為圖以應甲子節氣變而合文王後天
之用者宣城程君自古庠擢第將歸别余于官宅留示
其兄玉塘君爻象承乘之圖以乾位乎正南以坤位乎
正北而包六子其内自坤而東轉一陽為復二陽為臨
至三陽為泰則位正東大壮之四陽夬之五陽又自東
極於乾焉而西轉一隂為姤二隂為遯至三隂為否則
位正西觀之四隂剥之五隂又自西而北極於坤焉坤
再為復生生無窮伏羲先天之體遂有合於文王後天
之用易道隱賾雖非余晩學之所能知然使玉塘君非
真有精深之力超特之見亦安能變通先天之妙如此
哉仰聞邵子以圖數言易雖二程與之同時亦未嘗過
而問繼此兼明其說者惟一朱子朱子嘗謂先天圖八
卦為一節不論月氣先後今玉塘君變先天而順月氣
其分其合果何居耶異日朱子又謂震一陽離兊二陽
乾三陽為圖之左屬陽又以巽一陰坎艮二隂坤三隂為
圖之右屬隂夫既以三而分屬左右自三而各重之即
為十有二矣又謂先天圖一日有一日道理一月有一
月道理且以自坤而震象月之初生乾以象月之望坤
以象月之晦天自日而月可配之弦望晦朔則自月而
年亦可配之十二月氣矣玉塘君得無以朱子之學善
學邵子不泥其論月氣之說則亦不泥其方圓之圖耶
先聖作易以前民用邵子先天本之華山陳氏亦以氣
數占來使民知吉凶避就之所在玉塘君之圖之辭曰
以之經世尚奚難哉其用心探討思濟斯世為如何然
邵子本以經言常以世言變常變相生推演以至元會
而世者三十年一小變云耳玉塘君將移其說以治世
豈無自得之妙乎面質未能姑遠貽其說以諗之
䟦壺溪程君晝簾藁後
余與壺溪程君舊相與聫事於浙西之臬司知其為義
理之學踐履之士也閱數年辱其寄以巨編來撫州乃
文從字順辭達理明有平生從事於翰墨者所不及然
則士能先立其大者亦何施而不可哉咸淳辛未十月
臨川李君逹齋說
臨川李君(闕)以達名齋而求說於余余謂達之義有
二有逹官之達有達人之逹吾徒亦求為逹人而已達
人之義亦有二有遺落世事放詩酒而齊死生以為達
有致知力行脫凡近而遊高明以為達吾徒亦求為致
知力行脫凡近遊高明而已然學如顔子猶未逹一間
達豈易言哉余故盡列其所聞使李君擇焉而勉之者
夫在家必達在邦必達則惟修其在我而無求於人鼓
鐘於宫聲聞於外有不期而達者亦有求達之心所謂
是聞也非達也尤不容不謹其辯
䟦俞奉使北轅錄(庭椿)
奉使俞公身入京洛歷覽山川訪問故老歸而錄之慷
慨英發意在言外而中原之故老皆我宋之遺黎一一
能為奉使公吐情實亦足見忠義人心之所同覽之不
覺流涕或者因以忠信行蠻貊褒之是置中原於度外
弃赤子為龍蛇也嗚呼豈奉使公作錄本心哉
䟦葉美叔瞽談
余至撫之明年有龐眉白髮之儒授書一卷以示則乃
翁葉君英叔之作丞相周益公所嘗訂正而嘉歎者也
因敬取而讀之其文往往温平而暢逹其論經旨多發
明其論史事皆的確其大要一本於義理而無毫髮揣
摩之私推是也以往足斷天下事矣然君終於不遇今
君之子又不遇而且老矣聞君先世多顯宦而子孫獨
抱遺經非學校無以為養前之所積如此今之所守如
此終當有推此以斷天下事者在益免之而已
䟦姜山黃借庵集
吾宗借庵先生文章光明發越無一不本於理如駈蚊一
篇雖似出戱作而聲其不仁之罪凡四且謂虎猶可德感
鰐猶可文駈蚊最不靈乃為血肉一飽不滅其身不止
其借以垂世戒亦辭嚴義正矣使先生得志當世其好
賢惡不肖豈不明白大丈夫也哉然慈湖楊先生鄉之
儒先領䄂也嘗作夜蚊詩以蚊之傍耳皆雅奏其觸面
皆深機諄諄誨人而頑錮莫曉又若謂為蚊為最靈然
豈别有見歟咸淳八年九月
侯子立夀康說
宜黃侯子立去歲求余書夀康字今年省母又求余為
夀康之說余觀夀而康本魯人頌僖公語而僖公有夀
母焉子立之意不在兹乎然必有為之本者夫子曰仁
者夀又曰仁者靜靜亦安康之意也仁者天地所以温
然而生物人得之以生而主於心此人之所以為人故
曰仁者人也子立於斯而致力焉則可以夀而康而所
以俾其母之夀而康者於斯在矣若夫昌黎詠李愿之
夀而康是特肥遯者之事不足為子立道
䟦江玉汝文集
理學大明於本朝文字之不根於理者固非所問主於
明理而發者亦豈今世之所少特慮文之盛實之衰爾
玉汝先生江公邦直遠究濓洛之學而近師晦庵先生
嘗為進賢令極力賑荒寬租下戸及宰永興以去就爭
冤獄其在廣西又爭不當增綱馬廐置雖有朝旨不暇
恤此濓溪提點廣西刑獄之心此程明道出宰上元之
心此朱文公守南康持節浙東之心而大學之正心本
之格物致知而逹之治國平天下者也其實知此其發
越為文所謂仁義之言藹如豈不休哉余故竊誌其編
末使學者無徒求其文云
䟦雷道士詩
臨川道士雷齊賢示余詩一編筆力老蒼渾然成章軒
轅彌明苦澁語避三舍矣盖彌明道士也齊賢非道士
也儒生之窮有所託而逃焉者也觀己酉科舉後詩令
人三嘆雖然安知無築舘雞籠山起君講授如君家故
事者耶
䟦樂全先生歸鴈詩
樂全先生歸鴈詩辭語老蒼筆畫精健前輩泰山巖巖
彈壓浮薄氣象猶可想見
䟦張北海手澤
建炎戊申正月十八日知濰州北海縣張侯巷戰死國
難一室殱焉獨其子將仕君先是以宣和癸卯歲生外
家趙氏外家携之逃入蜀不與難亦不相聞知自是展
轉訪求者三十有二年始聞其事於族之南落臨川者
將仕驚慟追服痛無所寄復又得族之南落金壇者授
之以侯舊所予太夫人書及侯之父朝奉公所予宗忠
簡書見之如見祖父蓋凡世之阡隴松楸家廟遺像凡
可追孝前人者將仕望絶天涯一不可復得惟此二書
之存故將仕傳之子子傳之孫距今一百四十五年寳
此書以寄此痛者歷三世一念如新侯之忠何如哉侯
之子孫之孝又何如哉夫何將仕雖該恤典貧終其身
不得仕今其孫三領鄉薦書阨於命又未得仕天之報
施善人固如是耶嗚呼忠孝者萬世之綱常實國家之
與立窮達者一時之氣數非士君子之所暇計余行天
下凡見以先世書求䟦語者往往軸大如牛腰所求必
盡當世之貴人張君此書平生不以示人而獨以示余
盖他人文墨之事侈大之心也張君忠孝之事哀痛之
心也余故太息而為之書且以誌無力援手之媿爾雖
然皇天佑宋忠孝之門其有不興也哉
䟦耘溪慙藁
文所以建理理者文之本法度則其枝條詞藻則其華
實無非自然而然初無定形要歸於陽和暢逹自近世
以刻楮為工而知意味者絶少去歲越上始見同官東
嘉宋飲冰及來臨川又始識耘溪危君皆前軰之所謂
文而無刻楮之弊者也君驪塘諸孫嘗受業吳荆溪之
門固宜出於流俗也
書李侍郎墓誌後
士大夫揚名後世本非有所待而傳苟有待而得所附
矣則又無俟乎他人之誦述張法曺唐小官以昌黎銘
垂後世得所附也世豈復有助昌黎為之語故吏部侍
郎李公我孝廟朝名法從其傳也豈有待况得南軒
先生誌其墓而又得晦庵先生為之書其為昌黎之銘
也不其多乎其曾孫新賀州司戸乃出刻本求余語過
(闕)惟一先生真蹟屬他位子孫藏守今已為有力者所
得此則司戸君遺恨有不容不記者然為人子孫追蹤
先烈以益顯其祖亦何儒先真蹟之待哉
䟦臨川王氏繋辭解(之佐字國材)
易示吉凶所以吉所以凶則有理存焉自晉人以老易
並言遂矯誣聖經以證虚無之學至吾伊川始言理以
究其精微晦庵始言吉凶以復其本義繼此言易者紛
紛匪贅則鑿否則淪於虚無者有以臨川鄒氏解六十
四卦其有王氏繼之解繋辭始明白守正不襲用二先
生之說而理自然相符其學識之正何如哉然其書猶
未顯於世雖其後人出以見示猶自謙謙謂不過平說
爾余嘗考二氏與陸象山同以明經薦于鄉名聲實相
上下象山以解經為非至今名聲振天下二氏帖帖正
理於自解經没世而名不稱出竒者爭傳守正者無聞
天下事每如此既錄其副因三太息書元本而還之
䟦勉齋集
某淳祐丙午春得勉齋文集於山隂施侯德𢡟衡陽本
也後二十七年來撫州推官李君龍金衡陽人復以其
本見遺則字之磨滅不存者已十二三因思飜刊於江
西倉司而丙午所得本留故山欲借别本證磨滅不存
字闔郡咸無之方以書不復全為憂未幾臨汝書堂江
君克明招臨江董君雲章偕來其家收勉齋文最備謂
初得衡陽本十卷次得巖溪趙氏所刊本二十四卷次
得雙峯饒氏錄本書問一卷次得徽庵程氏錄本書問
一卷次得北山何氏錄本答問十卷近又得三山黃氏
友進刊本四十卷凡衡陽巖溪雙峯徽庵本皆在焉而
又多三之一獨無答問某因舘致董君盡求其書屬幹
辦常平司公事趙君必&KR3192;相與裒類為勉齋大全集董
君云衡陽本最初刊有妨時有不盡刊故為最略巖溪
所刊雖略增其板已燬於火三山所刊分類多未嘗聞
亦頗散失此集真成大全矣并記其說如此勉齋嘗宰
臨川倉司既祠晦翁并祠勉齋勉齋祠堂記峨峰黃氏
所作能𤼵明晦翁勉齋相傳之正併刻附卷末咸淳九
年二月
修撫州六經䟦
六經官板舊惟江西撫州興國軍稱善本已未金人偷
渡興國板已燬於火獨撫州板尚存咸淳七年某叨恩
假守取而讀之漫滅已甚因用國子本參對整之凡換
新板再刊者一百一十二計字五萬六千一十八因舊
板整刊者九百六十二計字一十一萬五千七百五十
二舊本雖善中更修繕任事者不盡心字反因之而多
訛今為正其訛七百六十九字又舊板惟六經三傳今
用監本添刊論語孟子孝經以足九經之數任其事者
友人將仕郎餘姚高夢璞咸淳九年二月
修撫州儀禮䟦
儀禮為禮經漢儒所集禮記其傳爾自禮記列六經而
儀禮世反罕讀遂成天下難見之書撫州舊有刊板某
以咸淳七年來撫板已漫滅不全聞淳祐九年本州初
建臨汝書院時嘗模印入書閣取而正之則此時書板已
多不可辯盖此書之不全久矣因徧於寓公尋借得蜀
本參對而足之凡重刻者六十五板計字三萬四千三
百八十五補刻者百六十九板計字二萬三千五百六
十七幸今再為全書云咸淳九年二月
䟦張侍御戒顔魯公祠堂記
待御張公不附和議終身不復肯仕中興豪傑士也嘗
作麻姑山魯公祠堂記言死生有命世不當以魯公罹
兇人之禍為戒且歷舉兇人之自罹於禍者尤慘于以
堅天下萬世忠臣義士抱道不屈之心詞議精絶讀之
神竦其有補世教何如也碑久不存幾至湮没其四世
孫孝友携舊刻示余余因為再刻之祠中咸淳九年六
月
䟦尹和靖家傳
本朝之治遠追唐虞以理學為之根柢也義理之學獨
盛本朝以程先生為之宗師也中更新經之說世道遂
至於不忍言中天以來程門之學惟和靖尹先生巋然
獨存而得程門之傳者亦惟和靖為冣正碩果不食此
陽剛之所以來復歟余仕吳門得拜和靖遺象而訪其
後人無之及來臨川得見州學正姓尹問之正和靖猶
子之孫和靖我朝之碩果學正又和靖家之碩果矣學
正出示家傳因太息而書其後盖所感不特在尹氏云
和靖每謂語錄不可信至晦庵集程錄反有疑於和靖
而學者多從晦庵余嘗謂晦翁裒集之功固大和靖親
見之事尤的今程錄中門人竄入禪語者頗多和靖之
說其可廢也哉此說己見别書咸淳癸酉閏六月
書侯水監行状
都水監侯公閔東南六路轉輸之苦引礬水溉畿内瘠
鹵成淤田四十萬頃以給京師又築王供掃之决浚運
河之淺闢大湖立新堤開直河者凡二千餘里盡瘁勤
民至終其身先朝之久任士大夫士大夫之專心實政
乃如此不知掇拾場屋之緒餘躐取朝廷之美官其風
始何時耶侯名獻字景仁其後人子立出示其家藏之
編因太息而書其後咸淳癸酉閏六月
黃氏日抄卷九十一
