黃氏日抄卷四十七宋黃震撰
讀史(二)
漢書
董仲舒
自孟子没後學聖人之學者惟仲舒其天資粹美用意
純篤漢唐諸儒鮮其比者使幸而及門於孔氏親承聖
訓庶幾四科之流亞矣若其謂正其誼不謀其利明其
道不計其功如許正論前無古人其後能見之發揮者
惟伊洛諸儒嘗見之行事者惟諸葛孔明所謂漢賊不
兩立成敗利鈍不暇計者也嗚呼至矣
賈誼
天資甚高議論甚偉惜不聞孔孟之學然一時無與比
者其後經畫漢世變故皆誼遺策
汲黯
黯以純剛至正之氣卓出漢庭之右自天子以下皆嚴
憚之黯言雖不用漢鼎之增重亦多矣子曰棖也慾焉
得剛黯庶幾無慾者與後世士大夫一為利祿所汨雖
飾以仁義累千萬言豈復有是痛快令人心開目明者
哉嗚呼黯所謂人中龍也
陸賈
賈以詩書說高帝一時群臣無有也賈以吕氏欲王諸
吕而病免豈忍一日苟祿於君側既病免復傅會將相
以誅諸吕又豈忍一日苟忘其君此亦一時羣臣無有
也嗚呼賈庶幾以道事君者與
史以酈陸朱劉叔孫同傳朱建叔孫通不足道也食
其庶幾知擇君婁敬庶幾能自奮然豈賈儔伍哉
蒯伍江息夫
蒯通口給不在儀秦下會真主出興故無所售其姦伍
被歴歴與淮王辨初若通於漢者故史氏謂忠不終而
詐讎然伍被豈能忠者哉凢傳中所述皆漢庭對吏之
言歸過於君以冀免死被豈能忠者哉江充以巫蠱危
太子息夫躬以巫蠱危東平以疎䧟親固之論當矣愚
謂邪說之䧟人皆由乘間而入故君人者不可不以明
理為務禍福各以其類至天下安有巫蠱之理
萬石衛直周張
石慶衛綰皆所謂忠信之人特未學耳以之為三老助
教化厲薄俗可也宰相非其任矣直不疑之償金周仁
之尿袴類不近於人情而仁以密見狎出入宫禁殆閹
官之靡又非不疑比也若張歐雖刑名學而有仁心其
庶乎
文三王
三王者梁孝王代孝王梁懷王也大扺漢於諸王不教
以禮義而乃大其封邑適所以禍之
袁盎
諫趙談驂乘正論也實則恐其害已戒申屠嘉禮士善
言也實則媿其輕已盎平生挾詐率此類也
晁錯
孟子所謂盆成括之流且其言兵事徙民實塞等議蔚
有文華至賢良策則絶無義理蓋君子喻於義小人喻
於利言小小計數則可奉大對非所長也文帝賜民田
租却自入粟一事始不為無補於漢
張釋之
釋之守法識大體為漢廷尉第一于定國非其比也
馮唐鄭當時
馮唐論將數語我朝藝祖嘗用之西北諸將可為萬世
法鄭莊推轂本立朝第一事然四郊置馹則戰國四豪
之餘風非孔子舉爾所知之意矣莊事君無所臧否而
所引又皆興利之人故莊盜名者也非為國者也不足
以玷張馮汲黯諸賢之後
竇嬰田蚡灌夫
竇嬰田蚡灌夫三人班贊所謂凶德參會者也愚按嬰
為將賜金不入門蚡為相驕橫占田宅嬰以景帝欲傳
梁王犯顔力爭蚡迎淮南王霸上私納交以成其惡嬰
雖他未見過人者其賢於蚡則萬萬矣蚡驕傲以召禍
夫狠恣以成釁嬰不幸與夫交亦淪胥以敗耳初嬰以
栗太子之廢屏居南山下一聞高遂之說幡然而改使
嬰失勢之後早得賢士大夫交聞知幾遠害之論其庶
乎
賈山
山以文帝賢君不免田獵之娛故勸以親賢講學為務
所以致君之意極善傳言不能為醇儒蓋謂其不專守
一經耳非以其行己不醇也
鄒陽枚乘
本未免戰國游士之餘習能持正論可嘉乘諫吳王書
尤明切
路温舒
温舒一疏切中時弊蓋自武帝後法益煩苛宣帝初即
位温舒冀一掃除之論者謂其切中宣帝病則非也時
帝未有施行
温舒以言尚德緩刑見喜不責以獄事而遷為廣陽私
府長正猶仲舒以言修德更化見喜不使之立朝而遠
為江都易王相敷奏以言明試以功循名責實之意果
如是乎要之武帝夲心實不在修德宣帝本心實不在
尚德雖曰喜之非能心誠好之也二帝終身之所行已
占於此時矣
建明宣帝之世王吉之外惟温舒耳其說皆萬世君臣
當服膺者
王吉所言者大體温舒所言者一事王吉儒者温舒忠
信之人
韓安國
安國長厚好靖武帝好大喜功故帝雖器之而卒困焉
景十三王
景十三王惟河間王最賢其學甚正雖當時士大夫亦
鮮及之餘率驕恣自滅大率漢之封建非特城邑過制
亦失雖有周親不如仁人之意故適足以禍之耳
李廣
廣之材盡出一時之上廣之功盡出一時之下或者謂
其有悔而廣亦自悔其殺降廣之不遇其以是與若我
朝曹武惠提兵百萬不妄殺一人富貴與宋無極嗚呼
盛哉
廣邊將材於守右北平見之使武帝志在息民專任李
廣足矣
李陵
武帝區區欲侯一貳師故借陵以成其功陵不屑卒以
無救而敗悲夫有天下之大者柰何以人材之良民命
之重為迎悅嬖妾計哉
蘇建蘇武
子卿之節千古一人
衛青霍去病
衛霍皆以戚畹用霍能大言阿意故尤見寵任要之武
帝之兵從欲之兵也則亦何往而非私哉
二人皆孟子所謂民賊班氏之傳每一出兵即繼以匈
奴寇邊殺略多以明二人非能禦寇乃寇之招非徒無
益而又害之二人之罪尤著
看衛霍傳須合李廣傳衛霍深入二千里聲震夷夏
今看其傳不直一錢李廣每戰輒北困躓終身今看
其傳英風如在史氏抑揚予奪之妙豈常手(闕)
陳勝吳廣
秦之煩勞天下可監也已
項籍
項王非特暴虐人心不歸亦從來無統一天下之心既
滅咸陽而都彭城既復彭城而割滎陽既割鴻溝而東
歸皆是羽按甲稱伯之秋不知高祖志不在小天下不
歸於一不止也
張耳陳餘
耳餘號刎頸交其為交可知矣後卒如其說云
魏豹田儋韓王信
以故國之後乍起乍滅無足多論者
韓彭英盧吳
班史以此同傳者謂韓彭英以大功盧以舊恩皆不克
終惟吳芮傳國五世者得人心有道也垂訓之意深矣
荆燕吳
賈以燒楚積聚有功封澤以田生權激吕氏封濞以近
親藉其鎮撫封濞獨以叛誅者以有山海之利班贊謂
山海不以封是矣
楚元王(交)
交以好學禮賢開國故戍雖以叛誅而辟疆德向皆世
濟其美漢之宗英於斯為盛歆不念厥紹而附賊莽以
自覆其宗豈復有人心也哉(傳中山陵一事可為萬世戒)
季布欒布田叔
季布俠士欒布田叔義士叔尤長者
高五王
趙隠王以鴆死趙幽王以幽死趙共王以憤死燕王建
有子亦見殺惟齊王肥獻城吕氏之女幸脫虎口甚矣
吕氏之不仁也肥子朱虚侯竟能手誅諸吕復安社稷
嗚呼真高皇帝子孫哉
曹參
曹參天下甫定遠相侯國此所以獨不見疑於高帝也
然又安知非帝有心於遠之耶
張陳王周
良善謀漢亦善自謀陳平詐謀功不補過王陵守正周
勃則重厚盡之亞夫重厚而守正惜景帝之不知也
樊酈滕灌傅靳周
噲勇士商亦戰功居多世謂况賣友非也古者大義滅
親况吕氏依憑城社小人耳無事與之相接義當去則
去之何友之足云耳夏侯嬰四朝驂乘忠信可知灌嬰
為吕氏將兵而與絳侯謀可謂知義傅寬靳歙皆戰士
周緤才不逮之而有忠君愛上之心以功名自終宜矣
張周趙任申屠
張蒼福人周昌直諒趙堯以術傾周昌之任任敖特以
舊恩用申屠所謂好剛不好學者乎然亦賢於人多矣
司馬相如
相如素行不謹立朝專是逢君之惡或者猶以其文墨
取之不知大人等賦封禪等書正其逢君之具也吁尚
足置齒頰間哉
公孫弘
言西南夷事不聽自是不復廷爭難以置朔方之便即
謝以不知其便若是弘之曲學阿世大率類是其徙董
仲舒膠西遷汲長孺内史皆欲置之死地此後世權姦
薦顔真卿使李希烈之陰謀也凶慘若此又不止阿世
而已秦誓曰人之有技媢嫉以惡之人之彦聖而違之
俾不通寔不能容以不能保我子孫黎民亦曰殆哉大
學曰唯仁人能放流之迸諸四夷不與同中國嗚呼非
斯人之謂而誰謂與
買臣難以置朔方之便發十策弘不得一弘非不能
得也希旨而偽屈耳弘亦姦哉
卜式
式輸財以逢君而富民莫應於是乎有告緍之令式願
父子死邊以逢君而諸侯莫應於是乎坐酧金失侯者
百餘人牧豎無知禍人乃爾吁
兒寬
寬為内史勸農桑緩刑罰殆循吏也而曲說傅會以贊
封禪之决卒與相如同科惜夫
張湯杜周
張湯杜周皆以人主意為獄而湯子安世匿名迹遠權
勢周之子延年輔霍光以寬厚復孝文之舊政皆能擁
昭立宣功在社稷子孫世守與漢無窮賢者蓋前人之
愆其效乃如此
張騫
行險僥倖為國生事
李廣利
武帝以聲色故欲侯廣利以犬馬故欲兵貳師而廣利
為貳師將軍焉嗚呼其失德之參會與
司馬遷
遷以邁往不群之氣無辜受辱激為文章雄視千古嗚
呼亦壯矣惜乎其未聞道也蓋吾夫子病紛紛者之誣
民也討論墳典斷自唐虞以下訖于周周衰不足以訓
復約史記以修春秋百王之大法盡在是矣今遷之所
取皆吾夫子之所已棄而遷文足以詔世遂使里巷不
經之說間亦得為萬世不刊之信史斯說也聞之故師
席王宗諭(文貫)
武五子
觀戾太子事益知教太子不可不謹
嚴助
守會稽數年不聞問其才可知徒以捭闔取寵亦以捭
闔誅
朱買臣吾丘夀王
皆武帝私人折難大臣者壽王難禁弓矢視難築朔方
者優焉然寶鼎非周鼎之說則俳優取寵爾
主父偃
反覆傾危之士
徐樂
土傾瓦解一書大要可觀惜其駁處多
嚴安
嚴安一書言武帝靡敝中國結怨夷狄而其後則謂郡
守之權非特六卿豈慮根本既耗或有乘時而起者耶
終軍
終軍少年能文章一不幸白麟竒木之對又不幸言而
中皆所以盛其氣而趣其顛也嗚呼安得以白露蒹葭
之詩而告之
王褒
帝所幸宫館褒輒為歌頌太子體不安褒以誦讀虞侍
然則褒以文為優戱者與
賈捐之
罷珠崖一議豈特有益當時亦可垂詔萬世惜其交楊
興以躁進自罹石顯之䜛鋒也然君子不以人廢言
東方朔
朔固滑稽之雄也然未嘗有一語導人主於非至其却
董偃諫起上林對化民有道三事忠言讜論如矢斯直
一時文墨議論之士孰有髣髴其萬一者乎
公孫賀
賀以戚畹父子並位公卿無德而祿殃及固宜若其悲
泣不受宰相印綬則漢事從可知矣
劉屈氂
戾太子之變使宰相得人明太子之無他察江充之傾
危抗章武帝身任安危之託猶庶幾也而使屈氂當之
悲夫
車千秋王訢
二人為相於慱陸侯輔幼主之日尸位而已無足論者
世率以是議光不選任賢能而徒取其易制不知漢自
武帝來宰相之具位久矣受遺詔者大司馬則宰相之
實蓋在此而不在彼也張安世杜延年皆一時之選而
光皆以之自副光豈棄賢者哉特其不學不知宰相為
重終以具位者充之耳
楊敞
敞具臣耳惲有行能而以自伐取禍惜乎
蔡義
王訢之徒也
陳萬年
萬年以善柔取顯達其子咸以絞訐取憂患皆非中道
鄭弘
弘昌兄弟皆能吏而宏為優
楊王孫
王孫平生厚自奉養死遂羸葬非矯世也矯過以自文
也何傳為
胡建
建小有才斬御史以立名自作不靖之一端圍捕蓋主
之廬以取死非大節所繋死傷勇矣
朱雲
雲狂直未得進退之中道願斬張禹一語萬世而下讀
元成史書悶悶者至此未嘗不心開目明若執熱之濯
清風也嗚呼雲亦一時英傑也哉
梅福
福畎畝不忘君賊莽僭竊則一旦飄然遠去賢於揚子
雲諸人遠矣
云敞
敞奮不顧身以收其師而為賊莽用胡不充其所以事
師者事君耶
霍光金日磾
霍光不學無術三尺孺子亦習聞其說而忽之愚觀漢
自武帝五十餘年騷動疲極之餘海内蕭然幾無所措
手足光以宏毅開濟之資託六尺之孤身四海之寄訖
十三年百姓充實四夷賓服復廢昏立明舉金甌無缺
之天下以畀之是中興漢室者非宣帝實霍光也彼其
出入禁闥二十餘年小心畏謹未嘗有過每出入下殿
門進止不失尺寸屹然天人也故成就之大若此雖曰
未學吾必謂之學矣豈後世泛泛文墨議論若私意小
智以為術者能與於此哉故嘗謂三代以後身係安危
若博陸侯若諸葛武侯若郭汾陽人品雖各不同皆百
世不可及若霍氏所少獨盛滿之戒耳不然以功論之
雖伊周亦何以尚兹
日磾自在左右目不忤視者數十年天資篤謹與博陸
侯相上下而又不敢以夷人先中國以帝少不敢受遺
詔之封其器識皆遠過於光使日磾為光當其歸政宣
帝謙譲不受時必能奉身而去之矣日磾之後世名忠
孝七世内侍亦宜哉
趙充國
趙充國老成持重為國家計為民生計而功名之念不
入其心漢世諸將孰能與比其謂明主可與忠言謂老
臣不以餘命壹為陛下明言誰當復言之者篤信力行
不遷就不回撓凛然古大臣之風烈又非特才智而已
也嗚呼使充國得任天下當如此兵矣柰何獨使之參
兵謀而已耶
辛慶忌
慶忌為吏所在著名而居處恭儉可謂賢矣王莽秉政
辛氏遂廢其子孫又皆無負於漢云
傅介子
介子賫金帛誘樓蘭而刺之使堂堂大漢無故行盜賊
之行於夷狄惜哉彼小人兮又何翅蝶蝥之靡而已
常惠
漢兼制西域以力不以德古帝王不為也故奉使西域
者類無足道彼善於此則常惠優焉蓋其合諸國兵攻
龜兹尚能聲罪致討王歸罪姑翼即斬姑翼一人而還
庶幾王師之體不生事夷狄也况惠與蘇武使匈奴俱
有不降之節耶
鄭吉
攻破車師遂護鄯善以西南道迎日逐王并護車師以
西北道西域都護之置自吉始
甘延夀陳湯
郅支叛漢斬其使驕慢而暴湯發諸國兵與延壽伐之
未為生事但矯制成功不可以訓
段會宗
會宗之為都護生而西域敬其威信死而諸國為之立
祠孰謂夷狄不可化誨懷服也哉
雋不疑
不疑剛而能斷其引蒯瞶以折戾太子特一時應卒之
機耳於經義則未合蓋昭帝親受先帝天下太子久廢
君臣之分久定使戾園在亦不過退就藩邸奉朝請耳
與衛輒不受命而自立以子拒父者非類也
疏廣
二疏知足千古清風不欲以多財益子孫過尤人當服
膺者
于定國
定國身為九卿猶迎師身執弟子禮今無是矣為廷尉
十八歲不遷今亦無是矣
薛廣德
廣德見小而沽激
平當彭宣
當辭封宣乞骸皆小廉自矯非大臣進退之義
王貢兩龔鮑
四皓自潔之士
鄭子真狷介之士不為王鳳詘知人
嚴君平僻學其不忘與人為善之意則美
王吉事昌邑甚得輔弼之義上宣帝一疏可謂通達世
務不合即歸不為祿仕漢儒學識正大出處無媿董生
而下子陽一人而已班孟堅以次逸民之後未為知吉
四皓鄭嚴誠逸矣王陽逸乎哉
貢禹所告元帝皆太上質素之說亦萬世人君所當知
但當時政在恭顯不言而言此所謂放飯流歠而問無
齒决此其為腐儒
龔勝言董賢忤哀帝意莽秉政乞骸骨莽僭竊不以一
身事二姓清矣舍每拜輙病免亦知大勢所趨而不辱
其身者乎
哀帝時丁傅並進董賢貴幸鮑宣反覆切諫雖昏如哀
帝亦為感動不誠而能若是乎莽雖以其不附已誅之
宣蓋死有餘榮矣
郭欽蔣詡栗融禽慶蘇章曹竟皆不仕莽世薛方僅以
智免郇越亦病去官
郇相紀逡唐林唐尊皆仕於莽大節已虧清於何有
韋玄成
玄成失爵作詩自劾復爵作詩自著蓋知有富貴而已
耳
魏相
奉行便宜白四方盜賊水旱等事皆有益國家獨其持
刑太嚴復霍氏之怨太過未可謂其賢相
丙吉
相有纖怨於霍氏必報吉有大恩於宣帝不言相以嚴
毅稱意吉以寬大輔政丙魏之不可同日而語明矣
眭宏
孟言災異至使漢帝䄠天下其以妖言死宜矣
夏侯勝
勝樸直無他腸若下人謀上之告亦幸中耳
京房
宴見元帝指謂石顯一事自足傳世餘說未然
翼奉李尋
皆夫子所謂小道可觀君子不為者也
趙廣漢
守潁川郡中震栗守京兆發姦如神非不一時大快人
意而元氣索然矣况其善用鈎距率先以詐令相怨咎
告訐成風若繩以古聖王之法其在所賞乎抑在所誅
乎此猶其操切之過耳光在事光光死迎伺微指斬其
關謂非傾危徼利可乎疑蘇賢託其客罪賢疑榮畜教
賢父上書殺畜事下丞相案驗復上書告丞相謂非姦
私縱横可乎然則殊死之刑雖漢法太慘非廣漢自取
之而誰哉
尹翁歸
守東海東海大治守扶風扶風大治温良謙退家無餘
財翁歸其能吏之賢者乎
韓延夀
延壽為吏上禮義好古教化所至聘賢以禮待用廣謀
議納諫爭表孝弟有行修治學宫春秋鄉射陳鐘鼓管
絃之盛升降揖譲煥然三代之遺風其守馮翊也傷昆弟
之訟田移病自責訟者悔謝轉相勅厲周徧二十四縣
莫敢以辭訟言者孔子所謂為政以德有恥且格非與
而以僭上不道竟坐棄市斯人也而有斯罪也是耶非
耶或有之議賢議能議功猶有可言者而卒不得免焉
望之傷善忌能之罪於是大矣其後望之亦身以無罪
誅君子謂出乎爾者反乎爾
張敞
敞能吏也而以經術自輔不純用刑罰其守京兆也惟
廣漢與敞為久任職班氏稱其治略循廣漢而發姦擿
伏不如嗚呼愚竊以為此其所以勝於廣漢與
王尊
尊能吏所至卓有可觀
王章
章直臣雖王鳳所舉而不附鳳
蓋寬饒
寬饒訐以為直不孫以為勇無忠言讜論可益人國者
而以不得遷失意不快至發為憤激之論稱五帝官天
下三王家天下若四時之運功成者去嗚呼是何言與
闕下之誅非不幸也
諸葛豐
易曰君子見幾而作不俟終日豊以司隸收許章而去
節豊於是乎可以去矣何待詔御史之及哉
劉輔鄭崇
輔以諫立飛燕罪崇以諫寵董賢誅漢事去矣
孫寳
孫寶能吏大節不撓當孔光等誣誦賊莽功德時從容
折難可謂歲寒之松栢
毋將隆
隆劾董賢奏傅太后賤買官婢不附王莽
何並
並為吏尚嚴而清潔無私
蕭望之
班孟堅稱望之堂堂折而不撓近古社稷之臣愚謂以
望之視恭顯邪正判然以忠受誅誠可悲矣迹其平日
天資忌刻亦有取禍之道也丙吉賢相也而輕之得無
代之為御史大夫而見其寬大勝已乎不然吉為三公
望之何以過之而輕之耶韓延壽良二千石也而劾之
得無以其代為馮翊而見其聲名軋已乎不然延壽在
東郡時事巳更大赦於望之何與而劾之耶論霍氏一
姓擅勢實本於獨不除用之私沮張敞不可為三公實
原於入粟爭論之私古者乘田委吏為之而望之不屑
郡國古者上大夫下大夫一毫不相越而望之與宰相
鈞禮古者祿以養廉周急不繼富而望之使守史賣買
私所附益凢十萬三千曾是而可謂社稷臣乎當宣帝
時吏治雖明而高帝立國之意已失恭顯用事而元帝
蠧壊之萌已形使望之為社稷臣正當愛護善類同心
輔佐以絶小人之根否則亦有王子陽之去而已夫何
排賢去智共為操切坐視小人之横而不問俟其羽翼
既成處優游不斷之世方與分朋植黨以爭勝負嗚呼
事勢至此雖伊吕末如之何矣况望之乎
馮奉世
莎車叛漢奉世矯制攻之大率與陳湯事相似而無其
跌蕩之過
宣元六王
元帝賜東平思王璽書及賜王太后璽書義理精純文
辭惻怛殊有益風教
匡衡
史高方與望之有隙而衡為史高用巳失進身之道矣
及身為大臣坐視石顯之横而不敢言則將焉用彼相
哉
張禹
禹貪汚淫黨賣國為姦漢氏之亡於斯决矣
孔光
光不至如禹之賣國觀其忤傅太后事其心亦尚知有
是非鄙夫患失噤無一語遂成王氏之羽翼與張禹同
罪嗚呼甚矣患失之為禍慘也
馬宫
鄙夫
王商史丹傅喜
王商剛毅不平王鳳史丹忠懇卒全太子傅喜嗛虚有
識不順傅太后皆戚畹之瑞也商遭難而納女丹功成
而燕樂惟喜也守正不阿至再益堅不肯一日苟安其
富貴嗚呼喜其尤賢者乎
薛宣
宣吏才有餘而仁恕多愛可謂賢矣為相雖屬吏譏其
無大體終亦無罪可言
朱博
博游俠耳平生為吏所到輙出竒譎以逆折其人以操
持其下真小人之才也傅太后非禮求稱尊號攬權縱
横傅喜以骨肉之親猶不肯苟順而去之博乃投機貢
謟竊取相權仰藥宜哉
翟方進
方進為司直旬歲而免兩司隸為相九歲中傷尤多蓋
無益而非私意為之大抵志於嗜殺者未有不還以自
殺也方進之死何必賁麗言星而後見哉
谷永
託儒為姦為王氏羽翼罪不勝誅
杜鄴
為王氏腹心可罪言丁傅於哀帝之世却是正論
何武
持心仁厚立朝正直賊莾惡其害巳而殺之哀哉
王嘉
嘉之事哀帝也剛方不撓開陳婉切可謂大臣矣方帝
欲侯董賢嘉上封事為止數月既而下詔封賢詔語侵
及股肱嘉如是可以去矣失此不為後數月因日食又
言其後益封賢二千戶又言彼漢何等法彼哀帝何等
主而嘉可免乎哉
武嘉師丹
班氏稱武嘉區區以一簣障江河丹與董宏更受賞罸
愚未敢以為信然也武嘉本以剛正之資居大臣之位
苟得中主而事之去董賢者流如殺狐兔耳何江河之
足云而武嘉豈一簣之賢而巳哉適不幸遇哀帝武嘉
所當明行藏之幾爾丹以師傅居三公官封帝舊諫封
后父諫傅太后求尊號又諫傅引經義開陳婉切惟不
敢言乞骸骨一語未免失言彼董宏何人斯而以之參
較勝負立賞罸又何足計哉士君子惟論是非耳
揚雄
雄淡泊而柔弱富貴既非所好節義又非所能故惟欲
以文字名世方其年少氣銳識意未定歆豔相如之為
又賦甘泉賦河東賦較獵賦長楊哆然不啻便足及乎
年至慮易昭若發蒙幡然自悔前日之為也復擬論語
擬易竟以預諸儒之列矣嗚呼雄為淫辭曼語中其殆
拔足風埃脫身塵涴者乎不然西蜀又一相如矣然儒
非徒文之可名也必道德深醇而後可以言儒必出處
無媿而後可以言儒漢世之儒惟董生其次王陽可耳
雄美新投閤大節已虧儒於何有
按傳中皆雄自序類多文飾之辭非信史也
循吏
文翁之在蜀庶幾為生民立極之類矣黃霸之教化朱
邑之慈祥龔遂召信臣之感厲勸率民心服從捷於影
響非所謂至誠而動者乎後世從事於一切以御其民
而曰古今異時教化不可復行於今也嗚呼亦弗思甚
哉
酷吏
郅都公廉而敢諫守北邊匈奴遠却為治雖尚嚴首惡
之外未嘗濫誅班史顧以之首酷吏何哉愚嘗反覆之
終篇而後知古人用意之深未可輕議也大抵刑法之
酷未必足以禁姦而適足以激民之姦漢自高皇帝以
寬大立國其將相大臣又相繼以清淨為治涵養休息
至於文景其民無不樸畏自重而都乃獨先之以嚴行
法不避貴戚其意若曰不畏強禦而已而斬斬無餘味
風俗遂為一變未幾寗成以陰刻之資而效之自寗成
趙由之後乘多事之衝而甚之於是張湯之徒定律令
王温舒尹齊之屬復以事湯得志一時相師皆務於酷
而吏民益輕犯法盜賊滋起繡衣直指斷斬郡國亦且
無可柰何推所自來誰實昉之夫貴戚犯法而避之固
不可然天下獨無中道乎凡治道去泰甚者且矯枉一
過其正其流弊乃爾愚故謂郅都非酷吏也而酷吏實
自郅都始也傳之酷吏之首庸何辭古人所謂作俑之
戒於斯信矣後世有天資剛正而疾惡太甚者盍亦少
思哉
貨殖
傳首所叙備極古今之變可謂本本原原之論矣讀之
令人三歎所傳自計然以來固以紀事變之始而以子
贛參其間則不可之大者也夫子所稱貨殖云者若曰
富貴在天有志於道者所不必問而賜乃未能忘情焉
則於進學有妨未至於顔子之庶焉耳豈若後世生産
作業孜孜於利者哉且以子贛孔門高弟而下與區區
頫拾卭取者同科以纖瑕而汚拱璧又豈所以為賢者
諱耶雖然以贛之賢而微有貨殖之心巳為班氏所辱
如此為吾徒者亦可以戒矣
游俠
此傳議論極正大可垂訓萬世
佞幸
此傳立名極佳謂佞而見幸也贊稱愛之適足以害之
一語尤切萬世而下幸之與見幸者皆足以戒矣
匈奴
五帝三王無富天下之心己所自治者不過千里以待
諸侯而又卿大夫食采在焉自侯服以至要荒以至要
荒之外皆使各臣其民各賦其土而巳不過以德為天
下之共主何四夷之足患哉書所稱猾夏云者謂古苗
頑不即功故思所以治之使無一夫不被其澤焉耳自
秦去封建而郡縣之必使尺地寸天悉為己私以一人
之智力而欲兼制四海九州之廣雖使五帝三王復生
於封建既壞之後亦未知所以為計矣愚嘗因是而論
漢世綏御之方惟文帝為得而仲舒之論未可謂其迂
闊也帝初即位使告諸侯四夷從代來意量時度宜與
匈奴和親尉佗自帝亦温辭以感服之匈奴或背約入
寇逐之出塞即止使終漢之世待四夷皆如帝何不可
者武帝一信聶翁狙詐之說兵連禍結海内蕭然董生
之論似過於弱而實足以藥武帝之膏肓固乃歷歷排
闢之何歟或謂宣帝以後欵塞入朝皆武帝所致不一
勞者不永佚帝之功居多此又不思之甚也五單于爭
立癰自内作不得已而求救漢何力之有而勞師費財
賞賜鉅萬視文帝之費幾倍焉是亦不得而巳乎
南夷兩粤朝鮮
班史之論贊善矣文帝賜尉佗書惻怛懇到情見乎辭
有人心者孰不為之感動乎
西域
班氏之論贊是也武帝通西域其說謂絶匈奴之援西
域諸國皆小小邑聚或不滿百戶實不能與匈奴相進
退
外戚
班氏以外戚列匈奴之後非以漢世外戚之禍慘於匈
奴與既復以孝元王后别為之傳即繼之以王莽而漢
事終焉吁亦可悲矣
孝元王后
吕氏則天皆身為禍首王后則愚弱為賊莽所誑耳事
情雖有不同要亦同歸於覆其族吁可懼哉
王莽
莽初折節為恭儉人未知其偽也哀帝立丁傅用事莽
罷就國人多冤之南陽太守以莽貴重選門下掾孔休
為新都相莽進其玉具寶劔為好休不受莽因曰誠見
君面有瘢美玉可滅瘢欲獻其瑑耳即解其瑑休復辭
讓莽曰君嫌其賈耶遂椎碎之自裹以進休休乃受元
壽元年賢良以日食對策深訟莽功德莽徵還京師欲
見休休稱疾不見愚謂休可謂見於衆人之所未見者
矣惜班氏不以之冠清節之士也莽平生影借五帝三
王之陳迹及六經孔孟之言隨聲遷就飾詐自欺一舉
一動無非兒戱至死亦然可怪也夫可嘆也夫
叙傳
班彪王命論所以破姦雄覬倖之心深切著明猶不見
聽則納履而去之當天下靡沸之時從容無媿可謂賢
矣固之賦幽通將以致命遂志也然氣懾而辭戚固之
不得其死已占於此經曰禍福將至有開必先又曰善
不善必先知之其類此乎雖曰致命吾不信也
東漢書
東漢人才類過西漢西漢如董生王陽以道出處者不
過一二人其他類皆才智之士東漢則忠信篤厚之士
十居八九自光武初興一時驅馳介胄者已莫不然才
智者可與集當世之功忠信者可與語古人之道然東
漢卒不古若者世祖鑒新莽之弊終東漢之世士大夫
未嘗得一日之權也以是事歸臺閣又歸外戚又歸宦
官而道義之士卒殱於黨錮嗚呼悲夫天子之職在論
一相而可因噎廢食也哉
黃氏日抄卷四十七
