黃氏日抄卷九十四宋黃震撰
祝文
台州郡齋後山屈公廟(淳祐丁未隨郡守沈寺丞塈留郡齋)
古之學者學為君子世降俗薄偽焉而已甚至小人挾
以邀利曳裾侯門尤或無恥欺主招賂盜賊不啻世道
之汚蓋亦由此某夙被父訓誓不敢爾主人清賢勉隨
以至非其所予一毫無覬其如人情紛然各異恐或不
察併遭謗議凛凛此心朝夕靡替惟神矜佑俾我終始
代中表嚴氏上芳桂扁(丁巳待缺吳尉附居)
渺滄海之廣大兮久乾坤之孕祥氣磅礴而融結兮于
向頭崇岡之南畺偉人物之間出兮稱先生嚴氏之草
堂嘗吟風弄月以自適兮曰楊柳之蔭芰荷之香顧積
厚而不輕出兮冀後來之增光今地靈而人傑兮已往
往而翺翔余草堂之後人兮慨前脩之未揚即先世之
故居兮迺增闢乎堂黌延明師以講授兮來學子於多
方儼衣冠與絃誦兮紛濟濟而洋洋睠手植之庭桂兮
適滋殖而芬芳扁其堂曰芳桂兮踵燕山以相望探月
窟而聮登兮桂與文脉其俱昌俾我後之人兮世培植
而勿忘
代台州麋知郡祈晴
惟神廟食此邦夙彰感應雨暘必祝民倚為命迺歲之
秋螟螣為災所望牟麥續食方來何雨之多復妨播殖
為民請命敢遺餘力乃潔精誠遍走羣祠日遣僚屬循
環禱祈亦既兼旬淋淫未止神豈棄民吏則有罪或者
祠事職尤貴專積其精誠神斯見憐今艾前失專擇官
吏日拜日祈得請乃已雖吏分詣猶某親行事事皆禱
豈徒瓣香無禱不虔守臣之事無禱不應責則有在民
食至急天德好生神其念之杲杲賜晴
平江府太伯讓王(己未冬赴吳縣尉到任)
王以天下讓夫子稱焉天子諡焉某亦何言然讓至於
王極矣士有能廉靖自將謙恭進德者皆讓士也某方
筮仕讓王之國疇敢不讓惟讓王監之
祠山
神以正直廟食幾年某方試吏伏謁告虔某不正不直
惟神殛之使某無媿神之正直惟神察之神不可欺某
不敢欺
城隍
王為吳百神之尊宗主冥冥者也某為吳百吏之卑奔
走昭昭者也一理流通無間顯微一念為國寧間崇卑
某有赤心願效驅馳神有威靈願覆護之
五龍王
天之澤物兮甘雨龍之上天兮雨下土配天其澤兮聖
主某雖一尉之微兮决不忍閣君之澤視民焦苦
尉司土地
尉居城外旁無鄰神司土地萬年存某乍此來依為親
自信一毫無愧神神其佑之此志伸相與流福安良民
華亭權縣謁廟(辛酉冬)
浙右罹水災聖天子加惠元元遣部使者督勸分華亭
壯哉邑富室乃間不應令致邑大夫以累去易某暫來
某何能役既屢辭不獲命誓當對越此心安富恤貧使
富者樂於義而貧者全其生以俟歸其事於邑大夫惟
神佑之
先聖(壬戌冬浙西提舉司帳管)
某三年尉吳視古司寇苟子之不欲雖賞之不竊此訓
已知謹守今仕倉幕又仍浙右與其有聚斂之臣寧有
盜臣此訓又何敢背負惟神洋洋昭然若臨奠謁更始
敢告赤心
城隍
三年尉吳已獲神休今又仕吳敢作神羞惟正惟直願
與神侔其在人者無一毫求
本司土地
前三年初筮首辱本司兼幕越三年再調又忝本司底
幕於本司之緣既深又何敢不盡其心
天竺(咸淳丁夘代天府洪尚書)
歲事可期已如雲之布野秋成届候俄作雨之彌旬吏
有隠憂佛宜矜惻伏願豁開皎日大快蓐收百室盈而
婦子寧豈但農夫之慶五穀熟而民人育是誠邦家之
休
霍山
雨暘時若莫今歲比豈伊人力皆神所賜萬寶既成腰
䥥有聲欲保前功須日日晴神乎何故忽甲子雨彌旬
未休吏不勝慮再拜願言霽色澄鮮只俄頃間全大有
年
伍王廟生辰
烈烈大王彌久彌光生為名臣慨忠謀之莫遂殁為明
神昭靈佑之無疆故英憤激烈之氣雖奮迅乎雷轟雪
湧之濤而洄洑演迤之勢常密衛乎金鎔玉峙之塘嗚
呼所不足與謀者夫差所相與無窮者我宋自六飛之
南來兮地闢天開與江流而曲折兮飛龍舞鳳宫殿嵯
峨其上兮蛟鼉帖息其下我固依神而安兮神亦以我
而重嗟秋之高兮神始生去之千載兮儼相羊德神之
賜兮歲瑶觴神其來兮降之祥京師奠枕兮強弩求藏
廣德軍學大成殿(戊辰冬添差通判到任)
某來式此邦為員外置此特後世之制非吾夫子所謂
官事不攝之意然學道愛人厥有明訓初不以古今彼
此而異遵而行之惟力是視庶幾官制雖非古而意則
猶是
社稷
司民之神惟社與稷初至告虔敢吐胷臆誓不愧神力
民代食神亦念之全其稼穡
城隍
大王於人體視邦君幽明一理均於福民某來貳邦亦
民是勤平分自適某不敢云
嶽廟
起膚寸而雨天下者泰山也地域有變遷而神之福吾
中國者無往不拳拳其間也桐川小壘而所多者山也
民之事神於兹正以水旱所關也神之饗民於兹幾年
而某昉贅丞此邦决不於神赧顔也初至及此瀝寸丹
也
真武
望隆北極夙欽水府之君命被中宸偶贅山城之佐(闕)
上瀆高真伏念某仕雖為貧力惟代食昨親吏
牘必閭閻疾苦之詢頃綴史筵乃館閣清華之選處非
其據榮不蓋慚力請外庸濫叨今缺然地里山川之素
昧而民情風俗之未諳方此望祥君何稱職伏願神其
昭監福以宏休庶幾千里之間相安無事如曰一身之
計不敢有祈
祠山真君
真君由祠山而福天下體乾坤大造之仁朝廷出史官
而居治中豈風月平分之謂厥有民在其圖福之伏念
某仕雖為貧禄必思報昨親吏牘惟閭閻疾苦之求近
綴史筵乃館閣清華之選處非其據志漸乖初亟請外
庸遂叨今任睠桐川實明神發祥之地顧泥軾豈迂儒
養望之官惟國切於為民惟神忠於體國幽明一理彼
此同心告至云初揭虔惟謹伏願鑒兹丹悃錫以洪休
神其始父母邦愛及四方之廣某亦為民社計匪求一
己之私
先賢祠
自昔名宦郡必有祠蓋深仁厚澤非但為一時之利而
流風善政自不勝後世之思故愛慕皆出於天理之公
而廟貌固非為先賢之私睠桐川之雖小多名賢之設
施或朝夕抱案争獄訟之是非去而身佩天下之安危
或始初聘賢為學者以立師由是丕闡義理之精微或
新教化之宫或新灌溉之陂或精忠擊邪冒萬死而壁
立或篤孝慕親昭百世以風移或駐玉節救幾絶之民
命或興社廩垂不朽之良規此於人心炯炯乎如英爽
之常在而其英爽亦昭昭乎與牛斗以争輝夫何民心
所共慕欲祠而事之者力反不能及而力能使人祠之
於市巷佛屋者多飾詐欺世之為偉敏節之聞孫俄自
天而擁麾徇羣情之懇懇新祠宇之巍巍上既足為邦
家之光下亦可移風俗之機籲聖朝而力請屬佐郡以
維持兹當棟宇之落成躬羞蘋藻之菲儀愴焄蒿之如
見儼神靈之來依使人心永有繫屬而後來者亦世世
師效之
紹興府學先聖殿(庚午添差通判)
聞先聖之明訓戒官事之不攝况員外而置丞將疇以
為職業然至理流行無事不寓倘能隨事常懷憂懼上
必忠告其長下必矜體其民亦庶幾免乎尸素某非曰
能之蓋將請事乎斯語
社稷
惟社司土惟稷司穀祀典所重為民命祝某雖贅丞職
實勸農愛民一念敢昧神聰
城隍
設主而祭者為社稷此自古之禮也禮之本也設象而
祭者為城隍此後世之禮也禮之厚也禮雖二神則一
也仕之初至者必告城隍是矣獨於社則略焉豈未之
思耶某非才贅丞職曰勸農所愛者在民則所敬者在
社稷既告之矣復於城隍乎告從厚也某不敢有媿於
神神不可不佑乎民
禹王
惟王有功萬世念王而不忘者固天下之所同惟王嘗
會萬國於王之最切者尤會稽之所獨某贅丞此邦初
至告虔敢拜祠下仰王如天
越王
惟王卧薪嘗膽沼吳伯越英風壯志至今烈烈後有王
者將大有為必來取法乃濟艱危他山之石可以攻玉
誰謂伯者之謀無益王者之國某仕王之故國拜王之
靈祠尚當表王之遺事再拜獻忠於明時
錢王
惟王以命世之資脫兩浙生民於殘唐五季肝腦塗地
之苦至今兩浙生聚獨蕃於天下者繄誰之故某亦王
之遺民幸又仕王之故土再拜祠下感涕如雨
唐將軍(名琦)
禮稱有功於民則祀之今世之見祀者不知其幾見祀
於越者亦不知其幾仕越者必修初至之恭然不知果
皆有功於民者否耶惟將軍稟天間氣遭時厄會當巍
冠博帶者賣降恐後之日獨奮自行伍欲障江河以一
簣雖大勢之莫支中國已堂堂乎立赤幟雖百身之莫
贖至今猶凛凛乎生氣是豈惟有功於民實有功於千
萬世之名誼此某所以獨詣拜將軍之祠下而他不顧
世俗之淫祀
撫州先聖殿(辛未四月到任)
先聖謂居敬行簡可使南面南面古諸侯也今之太守
古之諸侯某何人而叨守此州也惟念撫州文風粹美
先聖之道未墜於地某願居敬簡以行之匪曰能之惟
日勉之而神佑之庶此州之人安之而斯道之流行於
天下萬世者此州獲沾萬分一也
社稷
惟社司土惟稷司穀天之養人於焉繫屬奈何近世謂
淫祀神反於社稷謾焉具文某忝分牧敬惟社稷願與
以神各盡其職與民相安者某之事俾民有年者神之
賜庶於上天皆無愧焉
臨汝書院朱文公祠
天地民物之所以位天下國家之所以立者道也道非
超出事外有待於冥求而後得正以日用常行者無非
道故取象於人所共由之路而以道名也鴻荒而上邈
矣自伏羲闡其祕而孔子集百聖之大成秦漢而下駁
矣至濂溪遡其源而先生集諸儒之大成此皆道之所
賴以維持不泯而謂之道統者也嗚呼盛哉可以萬世
無弊矣然方先生之講道時則有三陸先生之並作高
明得於天禀卓行超乎世俗先生疑其鄰俗傳之頓悟
陸先生亦譏先生字義之支離遂使新學晩生之士未
免泣岐染絲之疑嗚呼噫嘻其可以示的萬世矣然先
生之守南康甚敬陸先生白鹿講義之精而陸先生之
祭東萊亦自悔鵝湖詞氣之過殆至理終無不合而辨
論正其切磋奈發源之少異即枝派之難同儒先本以
明道而專門或以相攻嗚呼噫嘻必有會同之斯足為
萬世指歸矣乃今臨汝實陸先生之鄉而臨汝多士乃
崇先生之祠以講先生之學豈惟此邦之士所以虛心
講學者無一毫先入之私亦足見此道之傳所謂至當
歸一者有萬世可傳之託某於道未能有得而實嘗誦
味緒言故不勝萬世道統之幸而非但一時告至之虔
州學奉安朱文公像
孔子教人以大中至正之極而世儒溺卑陋濂洛遂進
之以性理精微之奥濂洛曉人以性理精微之奥而門
人流高虚先生又約之為大中至正之歸孟子所謂天
下之生一治一亂禹抑洪水而天下平周公兼夷狄驅
猛獸而百姓寧孔子成春秋而亂臣賊子懼我亦欲正
人心承三聖者其事適相類其功足相當其關於天下
國家亦大矣聖朝躋之從祀州縣祠之學宫實世道之
所關而人心之所不能忘者豈為先生私哉某來此州
進拜祠下獨餘空室為之歎訝今求之臨汝書院模刻
先生爵位以奉之又求之先生曾孫紹興府通判模刻
先生遺像以揭之庶先生之神有依而學者宗仰之心
有繫屬焉
諸廟
驟叨誤渥分牧此來值民艱食心憂欲摧惟神有靈民
致血食民饑無食寧不矜惻富室閉糴忍哉為心神其
誘之感悟自今俗不種麥惟秋是俟時其雨暘亟自今
始凡斯二者神其念之初至告虔且告且祈
辛未撫州祈雨
痛念撫州連歲不稔迨今春夏餓死相枕所期生意之
復續全在今歲之有秋雷雨幸作於前月禾稼已興於
田疇農事所關尤在六月經旬不雨田已龜裂倘非造
物之垂念亟起潜淵之神龍恐早禾未必不壞於垂成
而晚禾亦未知其所終也顧某薄德何敢必神明之聽
惟神有靈實為司民生之命敢望體天德之好生哀民
命之已窮速賜雨澤全此年豐
麻源真君祈雨
古者諸侯祭境内山川以山川能興雲致雨澤吾民也
後世以來古禮不存邪說誣民長吏亦陷其說而不自
知禱雨往往不於山川而他指土木偶以為神也痛念
撫州已三歲連歉今又亢陽亟問名山大川合禱者謂
何吏民惘不知其所因也郡有半刺史是為寺簿呂侯
謂昔顔魯公守撫州嘗言谷口有神禱雨輒應其靈至
今千載猶新也谷口即麻源今雖分以屬建昌實我山
川之舊不可自外視以為鄰也頃歲分刺建昌亦嘗詣
谷禱雨其應固頻頻也某方禱雨窘於無方因遠介魯
公之說近受吕侯之教敬就俾吕侯不遠百里告虔惟
神念吾撫州之民亦猶前日之親也瓣香朝遣雷雨夕
至變戚戚為忻忻也事莫篤於念舊情莫哀於遠訴惟
神之監此殷勤也
相山四仙祈雨
六月亢旱凛今歲之無秋四仙顯靈獨西郊之有雨然
使一方之私惠孰如千里之咸休爰遣同僚代伸衷悃
伏念某承時連歉無策救荒所期天數之乘除金穰可
必庶見州圻之遠近玉燭均調何舞雩率困於吁嗟而
仙境獨欣於滂沛伏願暫移仙馭來涖正衙三日為霖
從使遍沾於汝水萬民得食皆如密邇於相山
祈雨送兩廟
頃邀神馭本祈三日之霖時適亢陽未覩崇朝之雨若
稽案牘合再禱祠然念正衙方陳清醮不應詰旦遽設
血腥宜返廟庭乃陳牲酒伏願念幽明之雖異實休戚
之相關今神之應人者未聞而人之事神者益謹踏歌
槌鼓忍令百姓之嗟吁駕風鞭霆早賜四郊之霑足
壬申撫州祈雨
某偶忝州麾惟憂民食入春多雨知數有於乘除自夏
至今嘗默為之懇禱乃蒙神造俯念民生方烈日之焚
如忽甘霖之沛若雖豐年之可卜然來日之方長正當
可憂可喜之時謹瀝且謝且祈之悃伏願皇天炳監列
聖垂仁乘今霶霈之機益廣潤澤之美雲行雨施自兹
續續以無窮時和歲豐無不欣欣而有喜
社壇城隍祈雨
三日為霖已拜霶𩃱之賜百穀仰雨初無止息之期爰
伸百千之謝忱更致再三之懇禱伏念某職守所繋民
食為先頃方苦於驕陽即隨蒙於甘㴻然念兹土多是
晩禾近城先種者雖幸有成遠郊後熟者尚期終惠伏
願明神炳監列聖垂慈曰雨曰暘每徇民情之欲多黍
多稌永為邦本之寧
謝雨
頃憂無雨已叨既霑既足之恩行慶有秋正望成始成
終之惠輒陳丹悃仰叩蒼穹伏念某職守所關民食為
急前月此日方伸露禱之忱顧某何人可格天高之聽
隨蒙甘㴻遠至兼旬皆由大德之好生遂使小臣之逃
責然念兹土多是晩禾近城先種者雖聞䆉稏之香遠
郊後熟者尚仰滂沱之澤以喜以懼且謝且祈伏願上
帝垂慈高真炳監當曰雨曰霽之後更三日為霖保多
黍多稌之祥至十月穫稻
又
春潦則夏必旱正懷六月無雨之憂人欲而天必從乃
拜三日為霖之賜謹攄丹悃仰謝蒼穹伏念某濫守郡
符常憂民食自更新歲居多簷溜之絲垂頃忽驕陽幾
至田疇之龜坼知有乘除之數不勝憂懼之情亟致禱
祈隨蒙感格沛然甘㴻至於連宵爰伸螻蟻之誠敬㓗
蘋蘩之薦既謝已往且保方來伏願上帝垂慈高真炳
監五穀熟而民人育迄用康年三光全而寒暑平以興
嗣歲
撫州舉官告天文(咸淳八年上半年)
臣聞天生一代之君以治天下必生一代之才以共治
天下天下之事無窮人才之生亦無窮故有薦舉之法
使長吏各舉其屬以相與續續於無窮凡皆天之意而
人則代之者也臣愚無識承乏郡寄法當薦舉審觀本
州官僚有添差州學教授臣程紹開行其所知卓然有
立舉已及格無繇再舉今謹保舉宣教郎知撫州崇仁
縣事臣周汝同充咸淳八年上半年陞陟狀此項臣以
其勤於政事而舉之又保舉文林郎充江西提舉司撫
州臨汝書院山長臣黃翔龍充咸淳七年下半年改官
狀此項臣以其恬於仕進而舉之又保舉修職郎撫州
州學教授臣鄭濟充咸淳八年縣令狀此項臣以其安
於樸素而舉之餘亦有其人可舉而揆之法未該者亦
有於法合舉而知其人未詳者尚當次第舉之大抵知
人雖往聖以為難保晚節雖前賢以為難顧臣何人而
敢自信惟不敢容一毫私心則惟天其臨之若其所舉
之人將來能益勉於德以無負朝廷則惟天其佑之臣
不勝皇恐俯伏戰栗虔告之至
撫州舉官告天文(咸淳八年下半年)
舉官將以臨民治民所以代天苟非其人臣不敢私本
州有陞陟狀以舉改官知縣本州五縣兩縣已舉兩縣
缺官於法該舉者惟宣教郎知撫州樂安縣事臣于亨
祖其人居官詳謹今謹舉充陞陟此舉實惟其人非徒
于其法也又有改官狀以舉經任人本州幕職官判官
見缺推官初任以次該舉者惟修職郎特差充撫州錄
事參軍臣張龍應其人居官廉明今謹舉充改官此舉
實惟其人非徒于其次也及有從事郎狀以舉初任人
本州州官之初任者未及考縣官之初任者當以漸以
漸而當先者有迪功郎撫州宜黃縣尉段世忠其人居
官勤敏今舉充從事郎此舉實惟其人其餘則當以次
第勸有功也一毫不敢徇私請此臣之事也惟天其監
之其人之終不負公舉非臣所能必也惟天其佑之謹
告
兼江西提舉舉官告天文(咸淳八年八月)
臣聞國家之所與共治者在人材人材之所能彙進者
以薦舉雖曰國法實代天工臣偶以撫州守臣兼權倉
司職事難以驅馳於原隰未能徧察於官僚即其已知
所當先舉常平司改官狀一員今舉本司幹辦公事臣
趙必&KR3192;其人舍選甲科久淹選調德性吏事皆有過人
使之改官必能盡牧養之職者也職狀一員今舉隆興
府司法臣晏壵其人係先朝丞相元獻公晏殊六世孫
今為孤寒自擢科第蔚有文墨且明吏事使之從事必
能盡贊畫之職者也茶鹽司職狀一員今舉贑州州學
教授臣徐龍雲臣本不識其人而每問自贑州來者多
稱其賢謂其廉靖惟盡職業薦舉之法宜先教官薦舉
之初宜先僻遠臣故先舉之而其餘者次第訪求也常
平司令狀一員今舉撫州臨川縣主簿臣趙良栐茶鹽
司令狀一員今舉建昌軍廣昌縣尉臣趙時&KR1546;二人者
皆宗姓之吉善人也廉謹人也為官三考未有舉主又
孤寒無援人也良栐於臣為撫州同官每荷其宣勞王
事時&KR1546;雖不識面而與臣所居同郡嘗聞其為人者也
又有常平司文官陞陟狀一員舉吉州永新知縣臣翁
仲德茶鹽司二員舉隆興府豐城知縣臣黃吳老瑞州
上高知縣臣徐思訦常平司武官陞陟狀舉建昌軍南
豐知縣臣楊休凡此皆作邑有聲其餘又當訪求而續
舉之也臣於薦舉不敢不公至於始終不變則惟其人
敢告
撫州及提舉司舉官告天文(咸淳九年正月)
臣聞天生人才源源不息以常供一世之用朝廷分監
司郡守在在薦舉以徧求天下方興未艾之才此一舉
也國所與立民之司命而所賴以續之無窮者也出於
天命於朝而專付天下之為長吏者也臣實何人偶叨
其二聰明不及人才不能周知人才尚多微員不能徧
及今先以其知之稍詳者先焉提舉茶鹽司改官狀以
舉本司幹辦公事臣韓伯高蓋寬平人也常平司改官
狀以舉吉州判官臣趙孟苾蓋明敏人也茶鹽司職狀
以舉臨江軍教授臣趙孟迢衆稱其有文而有才者也
令狀以舉崇仁主簿臣趙崇□衆謂其不苛而不刻者
也常平司令狀以舉隆興府豐城縣主簿臣危順吉及
舉建昌軍南城縣尉臣陳子升皆以材諝方表見者也
本州改官狀以舉司法臣謝公竑其人廉靖無求職狀
以舉宜黃主簿臣趙崇糠其人寬慈不擾用敢各以其
名奏聞于上帝然後敢以公薦於朝廷臣不敢有私臣
識有不及則惟矜赦之賜人知自勉則惟保右之賜敢
告
慶元府先聖殿(德祐元年四月置司慶元府圑結)
從政必先謁奠自魯以來行之蓋欲自此而從政常必
無忘乎誨規若祝辭苟誦聖人之言退而肆行胷臆之
私是以奠謁為具文固决非某之所忍為然今某所職
之常平徒虚名而無平之實所職之茶鹽反剥民而惟
國之肥以至財聚民散盜賊日滋以此從政而謁奠未
免與聖訓而背馳然此皆流弊之失我宋之良法固昭
然而具垂此皆俗吏之罪而公朝之温詔新痛革其奸
欺某雖不才所願乘機祗取聖訓兢兢奉持曰理財正
辭禁民為非尚庶幾其萬一惟神其監兹
靈應廟
神以威德福此鄞土凡厥有生皆神所祚水旱疾疫動
必佑之况於外患神寧弗思某在此邦最為賤士但於
幽明不敢有媿頃自舊冬遠聞邊聲湏者歲首恭拜神
靈願揚丕休大庇千里皇天悔禍狄患消弭今叨鄉節
置司鄉邦敢伸前請永保無疆
城隍
神於此邦為千里之司命某於此邦本一介之寒士夙
荷神休克至今日叨節鄉部置司鄕郡又得密依神休
奠謁祠下某雖不才决不敢一毫有負於神但時事尚
難衆情猶戚事之在昭昭者某當勉之事之在冥冥者
非神其誰佑之惟神念我本朝三百餘年深仁厚德保
養天下不惟民被其賜而神亦得其寧今太上皇定力
如山皇帝幼冲克肖天命未艾悔禍在即神於此時
丕昭威靈上則密鞏皇圖使之阜安下則大庇生靈使
得保全以無愧封典之熒煌以無負薦饗之豐郁某不
勝且謝且祈之至惟神其念之念之又念之
董孝廟
神以純孝流芳千古邑以慈名正以神故某生慈邑夙
仰高風叨節鄕部再拜祠宫推此之孝施於有政某所
願學疇敢不敬
大人堂
惟神生為名臣首為此邦之光耀没為明神永為此邦
之福祐儒生學士皆神之風度為開先官司閭巷皆神
之威靈為保守也故凡從仕於此邦亦無不謁奠而後
從政奔走而恐或後某鄉之晩出至愚極陋叨節鄉部
憂心孔疚方初至之告虔誓民生之是救洋洋神明之
如在不敢一毫之有負
佽飛廟
赫赫佽飛實仕漢世今踰千祀威靈如在此鄉邦所共
欽承而民人賴其保衛也某叨節鄉部處非其據屬時
多艱控避無所此初至所以告虔而自今永賴神祐者
也
張真君
某昨為廣德軍通判嘗禮神於神之里今任浙東路提
舉又禮神於某之里雖幽明之相隔常腹心之相示昔
之祈神者惟在於救民今之祈神者云胡而不爾方兹
國步之多艱愈覺民生之寡遂推神大暢乎威靈無問
於遠邇使盜賊屏息兮閭巷熙熙雨暘時若兮禾麥穟
穟自今以始皆神之賜
旗纛將軍
惟神堂堂乎揭旗纛之名巍巍乎位麗譙之尊於此制
閫之威嚴而有明神之威靈古有祭蚩尤之旗與禡祭
于末者非指神之英耶然則風雲之變化河海之清晏
軍容之整肅鼓角之讙亮無非神之所憑而謂神為有
姓氏事神而以世俗非時而輒淫祀非理而欲徼福未
必神之所聽也某生長此邦夙依庇於神今叨節鄉部
始謁奠於神然方時事之難正欲有約於神與制府相
與保守雖死生不變某今發誓於神使殘賊潜消遠却
雖莖草不動某今虔禱於神使某一毫有媿於神惟神
殛之使神而不大芘吾民某亦將有辭於神
湖亭土地
有司存必有土地今某置司此土爾神即吾所恃自今
司存上下悉惟神休是庇
黃氏日抄卷九十四
