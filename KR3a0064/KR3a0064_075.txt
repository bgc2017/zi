黃氏日抄卷七十五宋黃震撰
申明六
第八任知撫州(咸淳七年四月十三日到任)
乞借舊和糴賑糴并寬减將來和糴申省状
照對撫州去歲大荒本州失於申聞以致綱解無措民
食愈難近荷公朝特𤼵義米本州又係常平置司之地
歲歲先已承其撥糶盡絶目今餓莩滿野捄濟無方若
不據實哀鳴豈不上孤聖朝牧養之寄契勘本州見今
並無粒米獨有咸淳五年分和糴米三萬石樁貯未運
區區欲望鈞慈借撥一萬石𤼵糶捄荒即容少俟七月
早禾纔熟作急糴還庶幾義米雖已無而他米尚有繼
飢民不失望而軍餉亦無妨又本州和糴𣲖數不滿五
萬石本州近有譚胡三鄒及阿鄭没官田租共三萬二
千石見充軍餉與浙西公租等已足當和糴數之大半
區區併望鈞慈權將見今六年分和糴難催一萬七千
石寬期兩月候秋成催足劄江西轉運司照應仍將今
後七年分糴數痛減一年以蘇大歉後民力其於根本
實非小補
乞照應咸淳六年和糴申省状
照對七月初九日準江西運司牒備繳尚書省劄子謂
本州乞將咸淳六年和糴未足米一萬七千石寬限秋
成而運司申諸郡並已糴足入敖分曉則撫州亦已糴
足不必候秋成某契勘本州和糴例是前後拖壓從來
不曾有當年糴足之米如咸淳三年催未足尚有四百
單七石二斗二升四年催未足尚有八百四十六石二
斗一升五年催未足尚有一千二百三十二石二斗二
升去年即係咸淳六年適當大旱早禾晩禾並無顆粒
收成本州不曾申荒以致例派和糴其已前糴到三萬
餘石或是上戶有積年之米或是中下戶轉糴他處之
米無中求有怨聲徹天其為難催不言可想安有預先
糴足反攙過已前年分之理及某四月十三日到郡此
時事已築底徒有行移更無納數所以仰體公朝救荒
寬民之意據實哀籲蒙賜寬恩容俟秋成當來若不乞
待秋成則青黃不交之月亦决無顆粒可催徒重民怨
今來運司總申以諸郡糴足例亦以為本州亦已糴足
及行挨究乃知今春權郡曾繳申諸縣抱足之數遂致
誤以抱足為糴足耳痛念本州已連歉三歲至去秋而
劇人民餓死不可勝計六月以來又值亢陽雖賴公朝
如天之福七月初二初三兩日得雨而得雨已遲早禾
多損晩稻未保所有前件乞候秋成糴足之米尚凜乎
未知所措又安得有不必候秋成之事所合&KR0377;忱控申
區區欲望鈞慈矜察本州權郡元申運司止是繳諸縣
抱足之數即不曾有本州糴足之實特賜寬假行下去
後如有毫髮異同甘伏欺罔朝廷之罪
乞照戶部元行折絹錢抱解申省状
照對某四月十三日到郡倉庫並空餓莩無數方極痛
惻徬徨無措乃有戶部專人守催增解折絹錢未幾又
有戶部别項專人於多催折價未打筭之間再改催本
色竊照戶部宣限之急人誰不知敬體要皆自有元額
今額外驟增於荒歲而改催又行於已折正緣撫州去
天稍遠戶部不見撫州苦惱耳除已&KR0377;忱哀告為百姓
請命於戶部外謹具州民之急上凟公朝之聽契勘本
州歲解絹三萬二千二百八疋例解本色二萬一千疋
自餘一萬一千二百八疋多是畸零凑納折解價錢近
金部朱郎中為撫州之日每疋折解十八界官會二十
四貫故籍猶在今年荒歲民不聊生忽準戶部行下驟
增作四十二貫一疋前知郡繆監丞力為百姓申控戶
部尚欲作三十七貫一疋遂至人戶不納州郡無解坐
成擔閣徒見稽違此驟增之事甚難又契勘本州見行
折解每疋三十貫已解二十七萬貫所欠六萬六千二
百貫有竒繆知郡以戶部命嚴曾增作三十二貫紐計
增數亦止欠八萬八千六百貫有竒今戶部已收二十
七萬折價之數又改催本色見今本州餓死者十七八
蠶桑之事盡絶惟有空屋荒野見之心酸淚堕更於何
處催絹此改催之事又難某承乏支郡於戶部有命何
敢不拜承唯謹實緣郡凋歲歉公私皆可哀痛幸而撫
州實金部棠陰舊地又金部先文公所至州郡無不控
申朝廷蠲減財賦舊額必蒙矜軫區區欲望鈞慈劄戶
部照應劄本州遵守許從繆知郡已申係每疋作三十
二貫容某作急促辦零欠錢八萬八十餘貫抱認解足
庶幾上下明白綱解早辦下情不勝激切俯伏俟命之
至
乞指揮提舉司令本州糴還已糴義米申省
照對本州近蒙朝旨將景定五年至咸淳三年義米一
萬一千四百五石二斗八升賑糴飢民契勘本州先已
節次承提舉司前官行下𤼵糴及賑散並無顆粒見在
今具支糴年月數目繳申見到外自某到任忽承主管
官備提舉司行下令本州將有管米對易發糶盖欲應
朝廷前項賑糶之命也某契勘除前項咸淳三年以前
米無見管外其四年五年米五千七百單二石六斗四
升亦曾承提舉司行下支過米三百六十一石二斗七
升半充賑糶民戶及又支米三十四石六斗五升半支
散乞丐見存止管五千三百單六石七斗一升已於咸
淳六年八月十五日承提舉司備奉省劄撥充荆湖軍
餉比科降一萬石數除崇仁宜黃兩縣共起四千石本
州合起六千石若將見樁管五千三百單六石七斗一
升半尚少起運米六百九十三石二斗九升未有可湊
此外止有六年見管米二千八百五十一石三斗二升
提舉司所謂對易撥糶者恐指此米然朝旨令糶咸淳
三年以前之米而提舉司令對易咸淳六年之米既未
明準省劄指揮某固决不敢輕易奉行但一項據州司
呈今年二月二十九日係某未到任之前承提舉司前
任常平幹官行下令將元糶米錢收糴米斛湊元數樁
管拖照提舉司元行下糶米係每升收八錢其提舉司
令賑散乞丐不收分文者不預焉筭自景定五年至咸
淳三年見管糶義米錢止實計四千九百九十三貫六
百五十七文省今本州自去年八月米貴至今春價已
十倍於八錢之數近方荷富室出糶每升亦不下五十
餘錢其减至四十錢者乃富室從勸情願賑糶之數非
市價可官糴者今本州若依時價收糴則昔賤今貴義
米元額頓虧誰任其咎若依提舉司元糶八錢一升收
糴則决無就糶之人荒歲恐徒成煩擾此項本州未知
所以上應提舉司之命所合具申公朝乞明賜指揮行
下以憑遵守施行
乞將提舉司借事軍人自今輪替申省状
照對本州今年五月初二日夜有本州軍人在街市作
過先將某人打碎其家尋又捉縛徧處迎拽討閙街市
夜深方定繼即詢問係是借事在常平提幹廳充散番
之人從來本州破落買刺軍粮即計會提舉司竄身挾
勢作過不一酒醉輒炒日久漸滋本州不得而問故其
弊如此某驚怪以為此豈細事而可滋長即牒提幹廳
乞行替換否者申朝廷矣隨荷提幹賢明𤼵回替換某
遂將犯人勒管營契勘將為首人黃宣决交脊一百押
下本營着役餘黨並免根治已相安訖然事因其萌當
絶其根患因其微當思其大本州軍人之借事提舉司
者以數百計非獨今此提幹廳作過之數輩而已也此
曹本皆無賴惡少一從刺軍即計會牒取而去終其身
不復回本州惟頡頑恣睢以虐百姓以擾城市以陵駕
州縣投鼠忌器叱犬妨主監司在上人無敢吐氣惡習
已熟長此安窮某區區鄙見竊謂州郡之差軍人祗役
於監司者分也軍人之服役歲有差替自漢唐及今雖
邊防皆然者法也本州前此失於舉行遂致此曹名挂
軍籍身倚監司社鼠城狐永無忌憚且不惟擾街市為
然也提舉司例差本州兩獄推司一任一修衙宇敲扑
罪囚塗染窗戶事已不忍言矣本司借事軍人日日視
推吏到司修衙比同押下罪人羅織萬状此正惟不曾
輪番而然也若輪番則軍人視州吏為家人矣且亦不
惟於本州為然也建昌軍黎通判近準帥司備奉省剳
到本州揀軍數内惟借事提舉司之軍無一肯赴點云
我監司人也不属州郡因無州郡併忽朝旨是又惟不
曾輪番而然也若輪番則軍人視此身為在尺籍矣區
區欲望鈞慈許容本州每年輪差軍人到提舉司祗直
仍從提舉司發下一名換一名以變前此久據監司倚
勢莫懲之患不惟消弭亂萌永安州境此曹皆惡少有
才若輪歸本州教習武藝移其為寇之習以為禦寇之
備其於整軍閒暇亦非小補如蒙矜允乞剳本州遵守
併剳提舉司照應
乞照應本州已監勒饒縣尉貸社倉申省状
照對本州今歲米貴民多餓死極救無具言之痛心所
藉者惟勸糶耳而勸糶亦有難行者寄居前榖城縣尉
饒立積米累鉅萬而性吝嗇其餘中戶尚從勸糶惟此
第一出等戸獨不從勸糶凡其回報皆是相欺某自揣
人微固難以必巨室之聽最是饒縣尉徧撫州諸邑鄉
落積租皆有社倉豐年樂歲多取貸息及今荒年筭計
目今米貴將來得息而或價傾恐反失利遂一粒不貸
惟深其扄鐍以待客販以此民怨入骨哀訴滿庭某謂
社倉正為荒年設也今乃豐年民不願貸反抑貸以取
其息荒年民正仰貸忍負賴以視其死此於捄荒關係
最大且社倉本以春貸今已中夏又豈容少緩者但勸
之雖切藐無報應縣尉若儘雄據則社倉終於不貸遂
不免請上饒縣尉留之倉廳分項差官四出監貸而所
差同官以及州縣吏卒乃蹙頞相弔謂饒宅威制一州
今若行此禍且立至或叩頭乞免至於垂泣某竊念此
事某實自為之萬一果累同官於心何忍所合先次申
聞乞賜照應或將來饒縣尉果有詞訴及或買人游說
中傷某願身坐其罪無以及同官不勝願幸某此止為
捄荒一事而發其饒縣尉居鄉過惡亦不敢併及以孤
初到官安富恤貧之約
五月十五日雨暘申省状
照對本州自五月初二日以後無雨初九日某出視東
門歸自南門周行田間十餘里田多龜坼又所差勸糶
官歸自外邑面問亦云田水多亁蓋本州半月之間僅
得片時之雨其乾涸可知某見今捄荒凜乎不勝將來
之懼於五月十五日先此申聞
七月初九日雨暘申省状
照對本州五月六月雨暘細大已節次具申外至七月
初一日天陰初二日方得雨初三日又雨繼此雖即復
晴而兩日雨勢頗覺霶霈早禾賴此多有得熟者仰藉
聖朝盛德格天之賜遠民或可更生感荷無極但六月
内旱乾日久㬠損處多得雨既遲不為全熟若晩禾乃
是頑苗被㬠得雨再蘇尚須將來之雨方可望熟見今
不敢一日忘憂所合先將七月上旬兩日内得雨之實
申聞者
七月二十一日雨暘申省状
照對本州七月上旬雨暘已具接續申聞外再自十一
日至二十一日一旬並不得雨盖自六月初三日有雨
亢旱一月至七月初二初三而後得雨早禾雖賴以有
收自七月初三以後又復兼旬無雨晩禾凜乎可慮本
州早禾少而晩禾多關係非小省某不德疪政所致不
敢隱蔽所合據實申聞者
七月十五日荒政結局申省自劾状
照對某一介晩出資望俱淺忽叨誤渥俾以權𤼵遣撫
州控避無門黽勉祗懼亦願俯竭駑駘之力以冀仰答
乾坤之造其奈力小任重運掉不行年饑郡凋措置無
策最是到郡出榜誓欲安富恤貧今乃勸糶未孚之先
深村餓死者衆是貧者既不能盡䘏差官發廩者數家
申省蒙施行者一家是富者亦不能盡安下負初心上
孤隆委兹當七月十五日荒政結局謹自列罪状申聞
欲望鈞慈特賜敷奏將某速行罷斥以謝一州之民下
情不勝惶恐俯伏俟命之至
八月初一日以運司牒派和糴申省状
照對本州連歉三歲至去秋而劇人民餓死甚衆某今
夏到官屢次親行阡陌見田之不耕與耕而不種種而
不耘往往至於荒棄者甚多又自六月初三日以後至
七月初二日整整一月無雨早禾晒損尤多再自七月
初三日以後至當月二十三日整整二十日無雨晩禾
晒損亦多凡其飢荒之状雨暘之實並已節次申聞公
朝照應分明八月初一日忽準江西轉運司牒報派本
州和糴米七萬二千五百石命出公朝事關軍餉凡在
州縣所當竭力遵體但念江西十一州去歲惟本州之
旱為最甚已空無蓋藏今歲惟本州之雨為最遲又獨
無全熟今夏仰荷鈞慈矜念民瘼將去歲和糴米一萬
七千餘石留在今秋糴還此又本州所獨有而他州所
無之舊債今若更與其他全熟無舊欠州郡一體和糴
將何從來兼念本州有没官三鄒莊譚胡莊阿鄭莊米
三萬餘石見充軍餉與浙西公租代和糴充軍餉事體
正同更加以今秋糴還去年和糴一萬七千餘石是本
州今秋已共成五萬餘石上應軍餉比之常年派糴實
數已自滿足無虧所合據實控申欲望鈞慈特賜劄下
江西轉運司徑於其他得熟十州均派本州百姓實拜
更生之造所有某試政多疲禱雨不應以致年榖不全
熟無以盡應運司派糴之罪乞賜鈞判檢照屢申闕雨
待罪之状早賜罷斥施行
八月二十八日再申省状
照對本州近因大荒今年四月内具申公朝乞將去年
和糴米一萬七千餘石留待今年秋熟并將今年和糴
痛减已恭準省劄照應訖近承江西轉運司敷派本州
今年和糴米七萬二千五百石事關軍餉所願一一遵
體但本州去歲之旱比江西諸郡最甚今歲之雨比江
西諸郡最遲早禾晩禾並被曬損節節具申公朝有案
今既有去年留下未糴米一萬七千餘石及合糴還嘗
撥借和糴充賑糶米一萬石若比其他無宿逋而得全
熟之郡又不分高下一體分派使糴七萬二千五百石
則是本州管糴十萬餘石不惟不减於他州反多於他
州矣州縣雖竭力奉行人戶何緣應命恐催不及數徒
誤指揮欲望鈞慈拖照元申劄下江西轉運司特賜通
融那减容本州據實督糴公私兩便
乞推賞賑糶上戶申省状
照對某今年四月十三日方到任倉猝勸分罕有應令
亟謀之寓公故老皆謂宜申朝省許以賞格緣某偏州
望行在路遠往回動跨兩月難捄一時之急只得權宜
且申且榜税家信服聖朝恩意之素遂得即時濟糶民
獲更生皆賴朝廷之賜今荒政久已結局某自懼先來
擅便未敢再状申明而被濟戶之陳詞提督官之申述
皆求踐約以信方來事關民命理難抑遏今除謀登仕
世濟慈惠賑糶數多未肯自言總數容續申外謹先將
糶濟過一萬石以上人戶曾經本縣再三勘會保明得
實者開列後項端拜申聞區區欲望鈞慈赦某路遠不
及先申待報之罪錄人戶確信公朝出粟救民之功特
賜敷奏等第推賞庶幾好誼之家聞風知勸小民將來
永永有賴某與州民實拜隆天厚地之造須至申聞者
宜黃縣譚都倉戶待補國學生譚槐縣糶鄉糶城糶
并近城上下糶過米共三萬四千六百一十七石
又譚巡轄戶待補國學生譚□縣糶鄉糶城糶并近
城上下糶過米共三萬一千二百一十七石
樂安縣學生黃與孫以平甫為戶本戶并諸莊共糶
過米一萬三千石
金谿縣危運幹本戶自糶米八千四百餘石并勸諭
諸鄉上戶糶過米一萬七千餘石未據本縣保明
申到
臨川縣甲晏登仕時可糶過穀八千九百餘石米三
千八十石
咸淳八年六月十六日乞减和糴申省状
照對三邊未撤戍和糴不可免歲敷七萬石本州不敢
辭但有民情合行申控本州有没官田號三鄒莊譚胡
莊比同浙西官田歲收官租三萬一千八百石有竒見
充湖廣軍餉又有阿鄭莊三千一百石有竒見準安邊
所樁管候充軍餉以上共計三萬五千來石不煩和糴
之費足代和糴之實分明今又仍敷七萬二千五百石
則合此兩者是本州於上供外又歲辦邊餉近十一萬
石矣官租既增和糴不减四邑山田何從取足譬之舟
之載物非力勝矣以故自咸淳三年四年以後至今零
欠尚難催理州境無所從出可以槩見若不改圖後必
築底不惟無補糴數亦且有費糴本今來秋成在望和
糴又近所合預期申聞欲望公朝特賜矜察劄下江西轉
運使司將本州官租見今充餉之數準入和糴準備充
餉之數却將本州派外畸零之數均之無官租而多富
室之各州庶幾朝廷之元糴無虧而本州之實糴可辦
闔郡生靈實拜隆天厚地公平無極之造
特薦撫州州學教授程紹開奏状
照對薦賢助國臣子報上之至忠舉爾所知聖門引類
之要說臣非才試郡蔑補分毫惟有薦員必先焚香告
天然後望闕拜發不敢一毫苟徇人情庶幾報稱之萬
一今有舉員已足於日前而滿替適當於今日其人表
表知其真足有用者不敢不特以名聞竊見從事郎撫
州州學教授程紹開天資端恪學力深醇初為太學諸
生值故丞相丁大全之私人沈翥為學官欲招致之紹
開却其聘幣不就月試終丁大全當國之日退而閉戶
家居此足以占其操守及其以舍法出身又試中龍飛
乙科法合注授職官差遣紹開獨退就冷官怡然以讀
書講誦為樂此足以占其恬退及其在任三年率以躬
行勤於講授政教兼舉士人無不悦服此足以占其處
事之才家本儒酸且無關郡政而去年撫州飢歉能捐
俸傾囊以賑其民此足以占其及物之志夫其操守有
素恬退不求而又有才有志使其獲用必能有益用敢
具以實聞伏望聖慈特賜錄用將來或有不稱臣甘伏
誣罔之罪
乞省罷曾田寨申省状
照對本州害民之事莫甚於寨兵蓋其一得文移即三
五十人羅列兵器劫掠村保久成風俗雖痛治而莫之
懲某自到任以來雖力節妄詞不敢授此曹以毒民之
柄而在外邑者終不能盡禁最是樂安縣去州極遠尤
照料之所不及事無大小寨兵必囑縣吏脱差入鄉一
番搶劫之餘即三分其利寨兵縣吏與寨官各分其一
既有定例無事不然今除一面委官行縣訪民疾苦謀
所以禁絶外然禁其弊不若絶其根契勘樂安一縣而
有三寨其一在縣名縣寨其一在吉州永豐縣界首名
招攜寨其一在近縣十五里名曾田寨某竊詳永豐多
盗前人立招攜寨所以禦盜有害有利不可輕去若縣
郭既有尉司而又有縣寨已自不必然無寨官而主以
知縣則尚可檢防獨曾田寨置立於民社煙火相安之
地而肆於州縣耳目不及之鄉委有十分之害初無一
毫之益合行省罷分明不免詳具申聞欲望公朝特賜
敷奏將曾田寨省罷將寨兵少壮者入充本縣弓手手
力將見任曾田寨官保義郎解順改填本州兵馬都監
見闕蓋都監已十餘年無正官前此皆是寅緣權攝某
不差權攝而以正任税官兼之終是事難兼辦又解保
義到官方新擾民弊端不在其手小官遠役一旦省罷
情亦可念庶幾兩便仍下吏部照應施行某僣躐控申
不勝皇懼俯伏俟命之至
乞省罷宜黃縣監酒申省状(此状七年六月初二日)
照對某近因民詞訴寄居饒縣尉不貸社倉遂分州縣
見任同官到處索薄監貸人人皆能盡心數内巡轄逓
鋪官宜天麒斥去饒縣尉暮夜之金尤為振職獨添差
宜黃縣不釐務監酒權北廂監押趙與埛私受饒縣尉
計置官會一千八百貫將所分航步等三倉不盡行監
貸縱容倉幹搬販出界又敢詐取貸戶每名三十七文
此項計贓尤多契勘趙與埛寅緣權攝已三更郡守而
不去聞前後私受白状擾人不一近者寄居樂縣尉運
米入城應糶本州方令趙與埛監視頃刻之間即詐取
樂縣尉幹人官會四十八貫又欺詐㪷子酒食鞭之五
十下於此而猶忍為此則他可知矣前項贓數並係將
廂吏親随根究引對趙與埛供認入已實數分明本州
除已將廂吏親隨斷訖編管外所有趙與埛因監貸監
糶非法取受情罪所合具申公朝取自指揮施行仍乞
鈞慈將宜黃縣添差無用監酒一員省罷下部照應永
不作闕須至申聞者
申湖廣總所暫借樁撥義米状
照對某偶叨誤渥捄荒撫州已於四月十三日到州領
事見得餓莩滿野而富室閉糶綱解積欠而倉庫並空
兩皆無可措手之地他州猶有義米獨撫州在倉司臺
治之下歲歲係倉司糶盡不留顆粒他州猶有麥熟獨
撫州風土應大麥小麥並不曾種顆粒他州猶可申撥
上供獨撫州盡發荆湖軍饟又無顆粒可以申乞叩地
呼天某與一州百姓並無求生之路尋契勘得本州曾
準朝旨樁撥義倉米一萬石充荆湖總所粮運係未曾
装打之數軍饟之急固尤急於民飢而軍饟之多非獨
藉於此數凡本州綱運上屬使所者次第積壓率是今
年運去之綱如前件萬石綱運之發勢亦在六月早禾
已熟之後與其樁貯而待未發之軍儲孰若暫借以救
垂絶之民命容照使所見行綱欠每石折錢一十五貫
例目今糶錢申納如蒙矜念曲賜允從則本州得此萬
石官米為倡而富室之閉糶者無敢不出是一州數十
萬生靈皆拜使所再生之造且此米元以義名亦得允
蹈其實而於使所軍餉亦初無妨也某亦事急僣越冐
死為百姓一言下情不勝皇懼拱竢威命之至
回申總領所照應那撥義米状
六月十三日準湖廣總所牒州照應令本州徑自申提
舉司令那撥所起運義米一萬石應副本州捄荒却提
倉司别撥一項窠名填還本所差人取運事州司仰感
存恤本州人命之意但提舉司止有此項義米别無他
項窠名米斛可以移兊本州已與拜賜一般不敢别有
紊煩所合具申欲乞鈞判照應
申諸監司乞給照由付詞人赴所屬官司投到
理對公事(理對狀)
照對某自四月十三日到任日夕捄荒未暇他及自五
月初一日方那暇隙點對前政元行公事數内多有本
州人戶越經諸司而詞主經年不到徒勞上司檢舉元
詞督責違慢者匣牒居半某竊以為此皆本州官吏之
罪耳某每見朝省臺部以及所在諸司凡送下州縣詞
訴必待詞主出官而後施行門示三日詞主不到則繳
回元牒此定格也州郡之事監司如子孫之事祖父每
事當以情告柰何本州受上司委送有其状而無其人
不即申州輕與施行此等豈惟根括無地不勝鄉井之
隳突亦恐行遣落空徒損上臺之威重謂非本州官吏
不以情告之罪而誰罪哉某除截自今始每項不曾有
詞主者並與住行據實回申外區區欲望台慈察民俗
珥筆之多虛念今歲飢荒之良苦凡遇詞訴即給照由
除程寬限五日令赴所送官司投到理對出五日而不
到者並許所委官司繳回元詞盖公牒之自逓鋪來者
其到遲詞主之徑自回來者其到速若公牒詞状先到
而詞人反遲五日不到若非理虛不可到官即是詭名
規害所怨此等若與遏而不行豈惟田里獲安豈惟上
臺得體竊意民俗亦將自此歸厚矣某支壘属吏冒犯
威嚴下情不勝皇恐俯伏俟命之至
申轉運司乞免派和糴状
照對本州近準使牒分派和糴米七萬二千五百石若
以本路分州而論派數已極均平况命出公朝事關軍
餉本州即當趣糴唯謹但有民情不容不亟亟申籲於
二天明照之下首乞垂察本州頃三歲連旱至去秋而
劇今春貴糴米升百錢人多餓死田多荒白此某親行
阡陌得之目見分明又今年六月初三日以後至七月
初二日方得雨中間整整一月枯旱早禾之晒損甚多
再自七月初四日以後至二十三日方得雨中間復整
整二十日枯旱晩禾之晒損又多凡皆某不德致旱有
罪不敢自蔽已按旬據實節節申尚書省乞行罷斥分
明夫以去年之旱江西十一州既惟本州獨甚今年之
雨江西十一州又惟本州獨遲見今民命未甦生意如
髮乃有省劄寬限未催去年和糴米一萬七千餘石有
合催三鄒莊譚胡莊阿鄭莊代和糴見充軍餉米三萬
餘石有合糴還撥借賑糶五年分和糶米一萬石略計
今年本州取於百姓以充軍餉者已當六萬餘石是通
成十四萬石矣此本州自古豐年所無之數况今年飢
困之餘乎用敢詳述民情以聞區區欲望台慈矜本州
之禾獨損念糴還元數已多將前項敷糴本州之米分
派於其他有全熟無宿欠之州此衆擎易舉之事而稱
物平施之道也下情不勝為州民激切皇懼拱俟恩命
之至
回申轉運司訪求凋邑利病状
四月二十一日未時伏準使牒備坐吏部符行下各州
講求凋邑利病某照得邑之所以凋者財賦折陷也財
賦所以折陷者大家飛走苗額雖其見管者亦不納也
選材為令使其起此凋弊必自理財正辭始此事一行
輕則縣吏必被大家以催苗為詐贓而脱訴於監司重
則縣令必被大家以催苗為虐政而飛語於中朝凡縣
令之以才選者率墮陷穽無救於凋邑之弊而適足以
催折方進之人才耳惟有一等庸人姑息架漏求滿歲
月每一綱解之急不過重催抑納預借白撰以救目前
以故小民日以困根本日以壞而大農日以告匱州縣
日以煎熬言之令人於邑盖困百小民以重催小民力
不能訴而上不知催一大家以正賦大家力足撼搖而
禍立至人多愛身勢必至此某人微位下不問不敢對
狂妄之罪惟上臺矜赦
申提刑司乞免黃勇死罪状
照對本州五月初六日恭準使牒結斷陳王孫被死將
黃勇重杖處死事此事元係衆手行打致死今按法以
致命痕定償命罪於法固無不合然使牒尚許今聚廳
引上罪囚審問人情来歷如無異同方可施行有以仰
見使臺欽恤之仁欲於定法之後更詳酌其情以參之
也於此若不盡心則是有負使令某竊照陳王孫元係
為首結聚四十四名擾害傷人之兇賊也其徒四十三
名皆已就罪陳王孫正係賊首已經結定搥折手足之
罪反以死申而逃連累官司都保隣里苦不可言甚至
承捕弓卒决脊者三其居鄉也既傷人其逃走也又累
人故其一旦復歸皆有為衆除害之心黃勇者乃承官
差隨衆追捕之人為之首者則是到官已死人楊十其
驗腦邊一㾗為要害處今詳元體究官與上臺擬筆皆
稱月色朦朧中羣然重壘亂打不獨黃勇一人然則黃
勇之情尚可有審議者陳王孫雖被死係是傷人犯罪
逋逃申稱已死之人曲在死者一也黃勇係官兵隨衆
承捕非私鬭故殺者比二也元體究官謂亂傷致死合
與分罪三也在法捕罪人内已傷若已殺為從各罪致
死者减等四也陳王孫害人者也其死衆皆悅之黃勇
隨衆除害者也若死衆必憐之古者刑人於市與衆共
棄衆情所在不可不察五也因陳王孫之事瘐死者已
兩人若又償命者一人黥配者二人决脊者四人則已
死之兇徒反為幸而州縣官司若遣追捕恐無敢向前
事有關係六也今謹仰體上臺詳刑之意遵照申聞如
沐台慈再賜詳議行下不勝幸甚
申提刑司平反王定冤獄状
使判王定之為重囚一郡稱冤非特王定稱屈其妻訴
冤而已也司戶平反胡百二招供此衆囚之所同一郡
稱快之事也當職人微望輕致臺幕之疑遠追二十一
人一千里就道此皆當職之罪然前輩小官抱案與長
官争獄者甚多若當職避嫌不為一言是上負提刑使
臺之仁明下負此二十一人之青望矣其言到人已供
證者除奉臺幕䟽駁之外其方準上臺添追續到之人
請本州僉廳衆官喚上各令面供一次任其一出本情
或同或異並行備申上臺以備采擇
申安撫司乞撥白蓮堂田産充和糴莊
照對本州苦和糴為諸郡之最甚達尊開鄉閫實千載
之竒逢幸有救助之機敢申衆籲之請大江以西隆興
吉州等處皆平原大野産米居多惟本州與建昌為山
郡又本州除樂安在萬山上不預和糴外其實系和糴
者惟四縣建昌之係和糴者亦四縣建昌和糴不滿一
萬石本州之和糴乃至十萬石本州又有三鄒莊阿鄭
莊譚湖莊等没官田皆不待給本而輸軍餉如和糴者
三萬五千來石和糴之數比諸郡獨多遠至敷及苗米
一石之家小戶無所從出自三年四年五年六年七年
以來歲歲積欠既苦人戶亦虧官糴方自去年偶有樂
縣尉戶絶除立繼外有没官米租補助招糴免行敷派
人戶既寬官糴亦足今歲樂宅元積之米已盡而田畆
新租之數無多區區本心欲漸積添永為今後補助和
糴之資而未有其繼也屬者天幸恭值安撫判府集撰
侍郎授鉞鄉部大庇枌榆希冀異恩合郡引領近因除
去妖邪毁撤巢穴估到東館白蓮堂田業衆情歡然皆
謂侍郎必將以此田撥入和糴之莊更為錦綉鄉邦寬
民之賜雖估籍之帳未了而驩誦之口已騰蓋自先太
師南豐先生開鄉閫直至今日侍郎方再開鄉閫喬木
故家久屬人望休聲善政增光先烈不惟本州之所未
有殆亦天下之所未必有有如和糴之最重久為鄉邦
之重困幸遇侍郎晝錦照臨其望救援夫豈小小特以
三邊未撤戍和糴未可免雖望申减之甚切而未敢責
人情之所難兹因没官之田謂必為和糴之助此事理
之所必可行而仁慈之所必垂念宜衆情之預以為喜
也某幸登龍門假守珂里代申衆請仰副仁心下情不
勝皇懼俯伏俟命之至須至具申
黃氏日抄卷七十五
