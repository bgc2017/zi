黃氏日抄卷三十七宋黃震撰
讀本朝諸儒理學書(五)
晦庵語類(一)
語類
李心傳初稡三十三家為語錄刻本池州史公說得黃
士毅語類增多池本三十八家刻之蜀蜀兵火史之弟
敏叔護其本寘鄂州洪平齋首得之其子勲倅徽乃刻
之紫陽書院竹坡吕午序云
太極
太極是天地萬物之理有理便有氣流行發育及氣之
聚理亦在焉理未嘗離乎氣太極觧先動而後靜是就
起處言之
天地
天地未分時想只有水火水之極成地火之極成風電
日星天周匝無空缺晝夜輥轉地𣙜在中間氣都從地
中迸出日入地下東升西没通監說有人適外國夜熟
一羊脾而天明此地角尖處所經遮蔽處不多故常光
明
極星
天形如鷄子旋轉極如一物横亘其中兩頭抨定一頭
在北上為北極出地三十六度一頭在南下為南極入
地三十六度圓徑七十二度極正居其中北辰無星取
北極五星之旁一小星謂之極星辰非星是星間界分
也四面旋轉此獨為樞紐以星神位言之謂之太一五
峯說極星有三箇若三箇不動則不可轉矣
日月
天氣上動只中間空為日月往來月常圓如毬只一面
受日光初二三日只照得那一邊過幾日漸漸移得正
到十五日月與日正相望到得月中天時日光在地下
迸從四邊出與月相照今月中有影是地形未可知望
以後相去漸遠其受光面不正至晦則復合故暗至朔
又遇月常在日下日為月掩則食然聖人不言月食日
而以有食為文者缺所不見歷家則謂日以望時遥奪
月光故月蝕又謂之暗虚蓋火日外影其中實暗望時
恰當其暗處故月蝕
黃赤道
天如圓匣赤道是匣縫處在天之中黃道一半在赤道
之内一半在赤道之外東西兩處與赤道相交度是將
天横分為許多度數會時是日月在黃赤道十字路相
交處撞着望時是日月正相向如一在子一在午而皆
同一度却南北相向上弦下弦時日月相看皆四分天
之一
地
天地四游升降不過三萬里土圭之影尺五寸折萬五
千里以其在地之中故南北東西相去各三萬里此主
黃道相去遠近而言天之高則未可知也土圭以玉為
之量表影底天地中與古不同周公定豫州為天地之
中漢時陽城是中本朝嶽臺是中想天運有差地隨天
轉而差天運之差如古今昏旦中星不同是也
霜露雪
霜是露結雪是雨結高山無霜露者上面風漸清氣漸
緊吹散不結雪是雨遇寒而凝故高寒處先結雪花必
六出者霰被風拍開六者隂數太隂玄精石亦六稜雪
為豐年之兆者凝結得陽氣在地來年發逹生長萬物
風雷
風隨陽氣生近東之地多風風與天相似不住旋轉雷
如爆仗欝積極而迸發雷只是氣有氣便有形如蝃蝀
只是薄雨日照成影尚有形能吸水吸酒
山
山西北最高自關中一支生下函谷至嵩少東盡泰山
此是一支又自嶓冢生下一支至揚州而盡江南則自
岷山分一支為湖南又一支為建康又一支為兩浙而
餘氣為福建二廣
水
地之下與地之四邊皆海水周流至海無底處地形方
盡月如子午則潮長謂月在地子午之方初一邜十五
酉
鬼神
鬼神者造化之迹風雨霜露四時代謝物之生成非鬼
神而何但人所常見不以為怪忽聞鬼嘯鬼火之屬則
便以為怪不知此亦造化之迹但非正理耳那箇無形
影未消理會且就日用處做工夫
性理
孔子曰性相近也兼氣質而言孟子指性之本而言却
似論性不論氣有些不備得程氏說氣質來接便有首
尾若荀揚則是論氣而不論性故不明退之說性只將
仁義禮智來說便是識見高處
性情心意等名義
在天為命稟於人為性既發為情主於身者為心志是
心之所之意又是志之往來經營底力是會恁地去做
底口鼻之呼吸是氣魂是氣之神耳目之聰明是精魄
是精之神心是管攝主宰者此心之所以為大也論語
不曾說心只說事實孟子說心後來遂有求心之病
仁義禮智等名義
道訓路說人所共由之路理各有條理如竹木之文理
百行萬善緫於五常又緫於仁當來得於天者只是箇
仁以生字說仁生自是上一節事以覺訓仁覺自是智
之用無私是仁之前事與天地萬物為一體是仁之後
事做一方便事也是仁不殺一蟲也是仁三月不違也
是仁要識仁之意思是一箇渾然温和之氣則天地陽
春之氣其理則天地生物之心仁者仁之本體禮者仁
之節文義者仁之斷制智者仁之分别仁為四端之首而
智則能成終仁智交際之間乃萬化之機軸欲真見得
仁湏從克己復禮做工夫聖人都不說破在學者以身
體之而已恕則仁之施愛則仁之用
小學
小學是教之以事如事君事父事兄處友等大學是發
眀此事理
總論為學
聖人教人只說孝弟忠信日用常行如心性等字到子
思孟子方說得詳學者湏是立志如論語說學而時
習之且自看是曾去學不曾去學曾去習不曾去習學
是學箇甚麽習是習箇甚麽曾有說意思是無說意思
人多言為事所奪此不能使舡嫌溪曲者也遇富貴就
富貴上做工夫遇貧賤就貧賤上做工夫今人不肯做
工夫如退産相似甘伏批退人湏是剛方做得事斷以
不疑鬼神避之
按此類說田單减竈乃孫臏事誤也合改
論知行
聖賢說知便說行知行常相湏如目無足不行足無目
不見論先後知為先論輕重行為重知有此病必去此
病覺言語多便簡默意思疎闊便加細密輕浮淺易便
湏深沉重厚如孟子之求放心已說緩了心不待求警
省便見孔子曰我欲仁斯仁至矣為仁由已而由人乎
哉其快如此
按此類有辨田子方不明樂者一叚竊意先生天姿
高無所不知故云耳田子方自是告君之正論
讀書法
何必讀書然後為學子曰是故惡夫佞者古人亦復讀
書始得書也只是熟讀雖孔子教人只是學而時習之
聖賢說話各有指歸如揚子於仁也柔於義也剛到
易中又將剛來配仁柔來配義如論語學不厭智也教
不倦仁也到中庸又謂成巳仁也成物智也此等各隨
本文意自不相礙
持守
此心本自光明廣大只提省便了不要苦着力今說求
放心說來說去却似釋老說入定一般莊子亦云用力
不分乃凝於神他都無義理只是箇空寂
按此類别有降伏字亦涉異端當以此說為正又
此叚說察字最輕習字最重恐孟子說習矣不察本
意又不如此盖各一義也
力行
先就氣禀偏處克治
大學
主於一身者謂之心有得於天而光明正大者謂之明
德明德未嘗息時時發見於日用之間當因其所發而
推廣之一念竦然自覺其非便是明之之端
物莫不有理人莫不有知不說窮理却言格物理無捉
摸言物則理自在如讀書而求其義處事而求其當接
物存心察其是非邪正皆是也
理有正有權如娶妻必告父母不告自是不是如君匡
救其惡是正理伊川說納約自牖又自一等如孔子說
危行言孫春秋時如此今見聖人有此語便守定不移
人所以能視聽言動非天而何
陸子靜從初亦學佛佛說萬理俱空吾儒說萬理俱實
今學佛者云識心見性不知識是何心見是何性
謝氏常惺惺之說佛氏亦有此語
論語
孔子教人只言居處恭執事敬與人忠含蓄意思在使
人自求之孟子便指出了性善早不似聖人了近日學
者好高讀論語未問學而時習便說一貫
孟子
道理湏是剛硬方能有成孔子晩年得曾子曾子得子
思子思得孟子其工夫只在自反常直仰不愧天俯不
怍人
中庸
中庸說下學處少說上逹處多初學者未當理會
易
易本卜筮之書聖人因之以明教想當初伏羲畫卦之
時只是陽為吉隂為凶如今环珓相似使人趨利避害
以成天下之務未有文字可傳至文王周公方作彖爻
之辭使人得此爻者觀此辭之吉凶至孔子又恐人不
知其所以然又逐爻觧之謂此爻所以吉者以中正也
所以凶者不當位也明明言之使人易曉至如文言之
類是就𤼵明道理非作易專為說道理以教人也今學
者諱言易為卜筮作湏要說為義理作殊不知其吉凶
悔吝皆有理而其教人之意無不在也
聖人不曾教學者看易如先王順詩書禮樂以造士不
及於易孔子教人只說詩書執禮不教人去讀易但有
一處說五十以學易可以無大過是孔子自說
卜五即龜也雨即水霽即火蒙即土驛即木克即金占
用二即蓍也曰貞曰悔即内外卦卜法今無傳人有五
兆卦將五莖茅自竹筒寫出直向上為木横為土向下
為水斜向外為火斜向内為金如文帝大横庚庚是得
土之象庚庚是庚庚然豹起
左傳載卜筮有能知數世後事只子孫欲僣竊為此欺
上罔下爾
京房卦氣用六日七分太玄紀日而不紀月天地間只
有隂陽二者太玄有天元地元人元以三數乘之筭不
着潛虛只是吉凶臧否平王相休囚死
尚書
書有兩體伏生書多艱澁難曉(今文)孔安國壁中書却平
易易曉(古文東晉方出)先將文義分曉者讀之堯之所以為君
舜之所以為臣臯陶稷契伊傅軰所言所行綢繆玩味
體貼向自家身上來其味自别
毛詩
國風是民庶所作雅是朝廷之詩頌是宗廟之詩王風
是他風如此不必說是雅之降為風二南亦是採民言
而被樂章爾
六義風雅頌乃樂章之腔調至比興賦又别如直指其
名直叙其事者賦也本要言其事而虛用兩句釣起因
而接續去者興也以物為况者比也
詩只熟讀涵泳自然和氣從胷中流出其妙處不可得
而言今人不以詩說詩却以序觧詩大率古人作詩與
今人作詩一般亦自有感物道情吟咏情性幾時盡是
譏刺他人只緣序者立例篇篇要作美刺將詩人意思
盡穿鑿壊了鄭衛詩正是滛昏相戱之辭豈有刺人之
惡而反自䧟於流蕩子衿詞意輕儇亦豈刺學校之辭
有女同車等作皆以剌忽考之於忽所謂滛昏暴惡
皆無其實至目為狡童豈詩人愛君之義唐自是晉未
改號晉時國名便牽合謂此晉也而謂之唐乃有堯之
遺風行葦之序但見牛羊勿踐履便謂仁及草木但見
戚戚兄弟便謂親睦九族見黃耉台背便謂養老見以
祈黃耉便謂乞言見介爾景福便謂成其福祿甫田諸
詩無詆譏之意皆以為傷今思古昊天有成命幾曾是
郊祀天地被序者如此說後來遂生出一場事端有南
北郊之事序出於漢儒古本自别作一處向見鄭漁仲
有詩辨妄力詆詩序某作詩傳去小序自作一處盡滌
舊說詩意方活
孝經
孝經只有前一叚後云廣至德要道都是湊合演說汪
端眀嘗疑此書是後人偽為如禮記有好處可附於孝
經
春秋
春秋大旨誅亂臣討賊子内中國外夷狄貴王賤伯而
已聖人光明正大不應以一二字加褒貶於人當初只
直寫那事是非使人自見如何却說聖人予其爵削其
爵賞其功罸其罪是甚說話荆楚初稱國後進稱人稱
爵乃是初間不敢驟交故從卑稱後漸大吳楚盟會不
書王恐是自稱王於國與諸侯盟會則未必稱衛侯燬
滅邢說者以為滅同姓之故今經文只隔夏四月癸酉
一句便書衛侯燬卒恐傳寫之誤亦未可知今只眼前
朝報尚未知朝廷意如何况百千載下而欲逆推百千
載上聖人之心知命格則知春秋之例矣
春秋十二公時各不同如隠桓時王室新東遷號令不
行天下都星散無主莊僖時伯政自諸侯出天下始有
統一宣公時楚莊盛強夷狄主盟成公時晉悼公出楚
始退去繼而吳楚又入爭伯定哀時正自大夫出終春
秋之世更没柰何春秋之末與初年大不同然無甚大
殺戮及戰國爭雄便多胡殺
三傳惟左氏近之是秦時文字分明曾見國史考事頗
精只是不知大義好以成敗論人文章浮豔更無事實
駒支之辨既曰言語衣服不與華同又能賦青蠅何也
申生伐臯落氏諸公議論如此獻公更舉事不得季札
觀樂是左氏粧點出齊一再傳而為田氏烏在其為未
可量也公羊榖梁考事甚疎然義理却精
吕居仁春秋甚明白劉原父春秋亦好沙隨只有說滕
子來朝一處最好滕子以侯禮見則所供者多故自貶
以子禮胡文定大義正有牽強處知得聖人意是如此
否然議論有開合精神說元年不要年號若無號契劵
能無欺弊乎薛常州觧如何說諸侯無史内則尚有閭
史東萊有左氏說亦好是人記錄胡安定孫泰山石徂
徠說雖有疎略推明治道直凛凛可畏聖人是要率天下
諸侯尊齊晉自秦檜和戎諱言内外而春秋大義晦矣
楚在春秋時非威文遏之則周室為其所并
春秋劈頭一箇王正月便說不去六經無建子月惟禮
記雜記有正月日至可以有事於上帝最是孟子七八
月之間旱乃今五六月十一月徒杠成十二月輿梁成
乃今之九十月(見國語夏令)若以為改月則與孟子春秋合
而與詩書不相合(詩一之日書元祀十有二月)若以為不改月則與
詩書相合而與孟子春秋不相合如秦元年以十月為
首末又有正月又似不改月(此叚用詩語類併抄)
禮
古禮難行且是要理會大本大原禮時為大亦且得隨
時裁損爾孔子從先進恐已有此意
河間始得禮五十八篇至唐尚在唐有開元顯慶二禮
顯慶已亡本朝修開寳禮多本開元而加詳備政和修
五禮又不如開元儀禮舊與六經並行王介甫始罷去
祖宗有開寳通禮科禮官用此等人為之介甫一切罷
去
古人無受拜禮雖兄亦答拜君亦然但諸侯見君則兩
拜還一拜朝禮每日拜跪乃秦法
妾母只得稱母五峰稱妾母為少母南軒亦然
姪字本非兄弟之子所當稱當稱從子為是自曾祖而
下三代稱從子高祖四世而上稱族子
周禮
先生曰不敢教人學而今且把來說看還有一句干涉
吾人身上事否胡氏父子以為王莾令劉歆撰此恐不
然恐是周公立下此法不曾行得盡
陳君舉進制度說道井田是周禮王制孟子三處皆通
他說千里不平直量四邊有突出圓筭則是有千二百
五十里方五百里是周圍五百里徑只百二十五里然
職方氏本文方千里之地以封公則四侯則六伯則七
子則二十五男則百已有定數此說如何可通
鄉遂用貢法縱横為溝洫川澮寓設險之意限車馬之
衝則以五為數家出一人為兵以衛王畿役次必簡如
周禮挽匶則用之都鄙用助法八家同溝共井以四為
數四井為邑四邑為丘四丘為甸五百一十二家共只
出七十五人可謂甚少然有征行則發鄉遂是長連排
去井田是方底如曰周制皆井者此欺人之說六軍只
是六鄉之衆侯國三軍亦是三郊之衆蔡季通說車一
乘不止士卒七十五人更有二十五人將重車在後
黨正一命齒于鄉里再命齒于父族三命不齒古人貴
貴長長並行而不相悖自别設一位如今之掛位然
載師云宅不毛者有里布為其為亭臺也田不耕者出
屋粟為其為池沼也凡民無職事者出夫家之征所養
浮泛之人也此以待士大夫之有土者閭師又云凡民
無職者出夫布此方是待庶民前重後輕
古者教法樂尤親切盖樂有節奏學他底急也不得慢
也不得久之都換了他一副常情性祀樂無商音謂之
殺聲鬼神畏
小戴禮
若欲觀禮湏將禮記節出曲禮首三句是從源頭說來
人身大節目只是箇容貌言語又以毋不敬為本如樂
記謂天高地下萬物散殊而禮制行矣流而不息合同
而化而樂興焉必是古本流傳得此箇文字
大戴禮
大戴禮冗雜其好處小戴採做禮記了武王盥槃銘似
船銘想因水起意保傅篇冠昏喪采賈誼策為之亦有
孝昭冠辭
冠昏喪
隨家豐儉簡則易從冠禮三加之辭易以今俗語易曉
乃佳昏禮事屬兩家恐難行亦湏第二日見姑舅第三
日廟見乃安喪禮墨衰能不出則不服之亦好有出入
治事只得服墓壙切不可太大墎内實以和沙石灰墎
外四圍上下實以炭末厚七八寸
雜儀
今之朝服乃戎服隋煬帝數游幸令百官以戎服從皂
鞋乃上馬鞋唐人謂之便服然嘗見唐人畫十八學士
裹幞頭公服極窄畫裴晉公諸人則稍闊及畫晩唐王
鐸軰則又闊唐人有官者公服幞頭不離身以為常服
(朝服猶着禮服)唐人幞頭初止以紗為之後以其軟作木山子
襯起名軍容頭其說以為起於魚朝恩其先四角有脚
兩脚繫向前兩脚繫向後後來遂横兩脚以鐡線張之
然惟人主得褁世所畫明皇者比今甚短後來藩鎮僣
用想士大夫因此亦用本朝以藤織者易木山子近方
易以紗宣和末京師士人行道間猶着衫帽渡江戎馬
中變為白凉衫至後來軍興又變為紫
古時隔品則拜今著令從事郎以下庭參不拜則以上
者不庭參可知豈有京朝官復降階之禮今朝士見宰
相只是客禮見監司郡守如何却降階
漢初右丞相居左丞相之上史中有言無出其右是右
為尊也後又却以左為尊老子曰有上將軍處右而偏
將軍處左喪事尚右兵凶器也故以喪禮處之如此則
吉事尚左矣漢初豈習於戰國與暴秦之所為乎
伯玉之使孔子與之坐陶淵明籃輿用其子與門人子
路之負米子貢之埋馬夫子之釣弋有若之三踊於魯
大夫之庭而同三百人中當國士也冉有用矛却齊以
入其軍而樊湏雖少能用命也古人執干戈衛社稷躬
耕稼與陶漁之事皆是也後世驕侈日甚反以臣子之
職為耻
太祖問范杲古者女子拜他舉古樂府長跪問故夫以
為伏拜然只說長跪不曾說伏拜古人坐也是跪拜亦
容易婦人首飾盛多自難俯伏地上周天元令命婦為
男子拜史官書之表其異古者婦人拜不至地可知也
祭
釋奠有伯魚而無子思舊看古禮注春用二月上丁秋
用八月下丁先生新書院成釋菜宣聖居中顔氏曾氏
孔氏孟氏西向配北上(並紙牌子)
無後祔食之位古人祭於東西廂某家只位於堂之兩
邊正位三獻畢然後使人分獻一酌如學中從祀然
上谷郡君謂伊川曰今日為我祀父母明日不復祠矣
是亦祀其外家
降神亦以僣禮大夫無灌獻
樂
劉歆為王莾造樂樂成而莾死荀勖造於晉即有五胡
之亂和峴造於周世宗時世宗亦死
太祖神聖令降一分其聲遂和
黃鍾九寸最濁清聲則四寸半黃鍾君象非諸宫之所
能役故虚其正而不用所用祗其再生之半者就再生
之變又缺其半宫聲筵席不敢用用則賓主失歡樂忌
臣民陵君故商聲不得過宫聲啞鍾不擊以避宫聲
雅樂中絶隋文帝時鄭譯得之於蘇秪婆乃自西域傳
來
古聲只是和後來多以悲恨為佳温公與范蜀公胡安
定與阮逸李照爭辨其實都自理會不得不曾去看通
典通典說得極分明古樂在唐猶有存者故他取而載
之書唐末黃巢亂後遂失其傳
蔡京主張喻世清作樂作中聲正聲如正聲九寸中聲
只八寸七分只是杜撰至今用之
孔孟周程
孔子只說忠信篤敬孟子又䟎進一着如惻隠求放心
之類至周子說太極大叚分明指出矣若看得太極分
明則盡見天下道理皆自此出
若能得聖人之心則言語各别不害其為同如曾子說
話比孔子自不同子思比曾子亦不同孟子比子思又
不同然自孔子以後得孔子之心者惟曾子子思孟子
而已如揚子雲法言倣論語王仲淹中說亦倣論語言
愈似而去道愈遠直至程子方略明得四五十年為得
聖人之心一傳之門人則已皆失其真矣
聞伯夷柳下惠之風者頑廉薄敦皆有興起此孟子之
善想像者也孔子元氣也顔子和風慶雲也孟子泰山
岩岩之氣象也此程夫子之善想像者也今之想像大
程夫子者當識其明粹中和處小程夫子者當識其初
年嚴毅晩年又濟以寬平處豈徒想像而已必還以騐
之吾身者如何將併與其風範氣象皆得之矣
周子書太極圖
無極而太極無中自有此理而字輕無次序故也動而
生陽元未有物靜而生隂然後萬物各正性命則有漸
次分隂分陽兩儀立焉方渾淪未判隂陽之氣混合幽
暗及其既分中間放得寬闊光朗而兩儀始立邵康節
以十二萬九千六百年為一元則是十二萬九千六百
年之前又是一箇大闢闔小者大之影只晝夜便可見
五峯謂一氣太息震蕩無垠海宇變動山勃川湮人物
消盡舊迹大滅是謂洪荒之世常見有高山有螺蚌殼
或生石中此石即舊時之土螺蚌即水中之物下者變
而為高柔者變而為剛此事思之至深有可騐者陽變
隂合初生水火次生木金水火自生木金則資於土聖
人立人極不說仁義禮智即說仁義中正者中正尤親
切中是理之得宜處正是智之正當處
通書
太極圖得通書而始明
拙賦
天下拙刑政撤其言似莊老
程書
係依近思錄次第
張子之書
横渠謂天體物而不遺猶仁體事而無不在此數句是
從赤心片片說出來如說心統性情說得的當如伊川
謂鬼神者造化之迹却不如横渠所謂二氣之良能良
能之義是二氣之自然者耳云天左旋處其中者順之
少遲則反右矣此說好清虚一大却是偏獨於西銘見
得好大底即事親以明事天謂井田期以十數年不刑
一人而可復且恁講若平世誠為難行
邵子之書
康節嘗於百原深山中闢書齋獨處王勝之常乘月訪
之必見其燈下正襟危坐養得至靜之極能包括宇宙
終始古今故明道謂其觀天地之運化然後頽乎其順
浩乎其歸若曰渠能知未來事則去道遠矣其知康節
者末矣康節之學其骨髓在皇極經世其花草是詩看
他詩只說樂有自私自利意思所以明道有要之不可
治天下之說
皇極經世一元統一十二會十二會統三十運三十運
統十二世一世統三十年一年統十二月一月統三十
日是十二與三十迭為用是他見得一箇盛衰消長之
理謂如今日戍時從此推上去至未有天地之始從此
推下去至人物消盡之時
程子門人
吕與叔深潜縝密資質好又能涵養文字極是實上蔡
高邁卓絶有過當處自禪門來龜山朴實簡易文字却
弱先看莊老熟了游定夫學無人傳晩年嗜佛張思叔
敏似和靖持守不及和靖和靖不觀他書只是持守得
好郭仲晦西北人重厚淳固但見識不及侯師聖麄疎
羅氏門人
李愿中謂常存此心勿為事物所勝終日危坐而神彩
精明却不曾著書
胡氏門人
張敬夫見識極高却不耐事說性善者歎美之辭
楊氏門人
羅仲素嚴毅清苦蕭顗字子莊浦城人朴實廖剛字用
中南劍人助和議幸不為檜鷹犬胡珵字德輝為李伯
紀宣撫幕客能詩文墨隸胡文定為荆門教授龜山為
代文定為湖北提舉上蔡為本路一邑文定從龜山求
書見上蔡文定之學得於上蔡者為多其子五峯胡仁
仲又從侯師聖作知言謂天理人欲同體異用如此却
是性可為善可為惡作皇王大紀說北極如帝星紫微
等皆不動說宫聲屬仁不知却屬信致堂說求仁多好
處
自論為學工夫
初師屏山籍溪屏山見了老歸讀儒書以為與佛合作
聖傳論籍溪學於文定又好佛老某年十五六時亦嘗
留心於此二十四五始見李先生極言其不是只教看
聖賢言語日復一日覺得聖賢言語漸漸有味回頭看
釋氏之說漸漸破綻某當初講學也豈意到這裏某於
大學用工甚多論語孟子中庸却不費力得力則未若
論孟之多易與詩中所得似鷄肋焉
論自注書
修身大略小學備矣義理精微近思錄詳之某許多說
話是太極中說已盡
外任
為同安簿賦稅出入之簿逐日點對簽押每點追必先
期徧貼云本廳於幾日點追甚鄉分稅限日近時納者
紛然為南康舊有千人禁軍額到之日纔有二百人歲
有租米四萬六千石以三萬九千石上供餘止七千石
僅能贍三月之糧如斛面加量之屬又盡則預於民間
借支壽皇行下招填終無錢糧只得挨過上供外七
千石轉運使每歲行下樁留某報去云累政即無顆粒
見在不若與之豁除若守此虛名而無實徒為吏軰賄
賂之地不聽某不管公庫送遺立為定例人將書來湏
留喫湯當面拆書無他方令其去有躍馬者踏了小兒
以屬知錄云已拷治回至軍院則某人冠履儼然遂將
吏并犯者訊次日吏杖脊勒罷為浙東倉有繼母接脚
夫破蕩其家業其子來訴其情甚切遂委楊敬仲敬仲
深以子告母不便某告之曰父死妻輒弃背與人私通
而敗其家不與根治其父得不銜冤乎浙東旱有徐木
者獻策逐鄉推排有米者不曾行若行之一縣甚易賑
濟無竒策不如講水利為漳州禁民禮佛朝嶽教軍以
戢盗分三番每月輪番入教挽弓及等有賞不及等留
射及等而止終不及則罷之兩月間翕然都會射每聽
詞狀集屬官列廳上均分判去若易事便集衆較量斷
去擬判為畫一樣子休日刷起一旬事都要了支官俸
示期日防邀索之弊漳州舊與信處二州抱上供錢易
衣絹何不令兩州以上供錢輸絹左藏只令漳州以錢
散軍本州鬻塩最為横賦至即先罷瀕海十一鋪至塩
錢充塞見得與郡計無預前後官巧作支破欲盡罷而
行廹無及矣知潭州州中僚屬易知只縣官無由得知
每月版帳錢令縣官輪押來試以公事能否皆不得而
隠
内□
孝廟朝言置將之權旁落閹寺寧廟朝爭不當祧僖
祖及實錄院無統紀欲以事目分之葉正則不從及言
山陵事
雜記言行
親戚托人求舉曰薦人於人亦湏薦賢始得於墳墓所
托之鄉人必加禮
論治道
今法極繁若欲盡除徒有煩擾要之因祖宗之法而精
擇其人亦足以治如薦舉科場銓試廂禁屯戍軍亦只
是就其法整理至於大家甘假借之
取士
吕氏家塾記云未立三舍前太學只是一大書會今士
人所聚多處風俗便不好太學真箇無益於國家只均
太學觧額於諸路便無事今日上之人分明以盗賊遇
士士亦分明以盗賊自處動不動便鼓噪作閙以相廹
脅非盗賊而何只是嚴挾書傳義之禁不許繼燭自汰
了一半只上之人主張分别善惡擢用正人使士子少
知趨向人心自變亦有可觀湏是罷了堂除及注授教
官請本州鄉先生為之非四十以上不得任教官學法
始於熙寧之李定成於崇觀之蔡京
論兵
宜散京師之兵却練諸郡之兵依太祖法更戍衛邊今
日患在主兵之員多但當責之郡守練習
論刑
酒稅偽會飢荒竊盗之類以情原輕重
民
浙中全是白撰戒飭州縣不過虛文
財
今財賦分三項凡諸路之入總領者戸部不得預凡好
名色易取者皆歸内藏庫封樁庫故戸部所得皆是枷
棒箠楚得來愈見匱乏某人曾記得在朝文臣每月共
支幾萬貫武臣每月共支幾萬貫武臣及内侍五六十
萬貫宗室俸給一年多一年在法止為孤遺
論官
宰相擇長官長官擇其寮監司每路只置一人太守自
治州事而刺史得舉刺一路樞密可罷
訓門人上
上古無閒民學者湏是有業次閑散是虛樂不是實樂
佛氏要空此心道家要守此氣聖門無此法只是常要
提撕令胷次湛然分明魂與魄交而成寐心在其間依
舊能思慮所以成夢只日間做事亦形於夢
訓門人二
同周舜弼遊屏山曰園雖佳而人之志則荒矣處鄕
黨宗族見其有礙理處只得無忿嫉之心
訓門人三
古人詠歌舞蹈動盪血脉流通精神今既無之專靠義
理湏是豁開胷次令磊落明快
日間看有甚事便做工夫著些精彩便聳拔
淳問與點一叚曰某平生便是不愛人說此話論語一
部自學而時習之至尭曰都是做工夫處
訓門人四
近世儒者不將聖賢言語為切巳可行之事必於上面
求新竒可喜之論比見浙間朋友或自謂能通左傳或
自謂能通史記將孔子置在一壁仁義禮智這是源頭
如拽轉亦快
訓門人五
深長意味涵泳自見熟後更讀方滋味出
做得一事便是一事工夫時文中亦自有工夫
自有天地便只是這物事在這裏流轉聖人定之以中
正仁義便是主張這箇物事而今自家喫他着他受用
他起居食息都在這裏離他不得人生與天地一般無
些欠缺處
書只貴讀自然心與氣合舒暢發越曉不得底自然曉
得曉得者越有滋味荀子云誦數即今人讀書記遍數
也讀書湏立下硬寨誓以必曉徹為期
訓門人六
人役役於不可必之名利故本原固有者日加昏蔽士
不幸遇亂世不必仕
見理分曉自無雜慮順理而行雖動亦靜動靜如船之
在水
訓門人七
有事時敬便在事上若自朝至暮客來不已不誠不接
他人在世上無無事時節有事無事自家敬元未嘗斷
訓門人八
陸子靜正是不要許多王道夫乞朝廷以一監書賜象
山此正恐其所忌伯恭却以語孟為虚教人看史君舉
要理會經世之學某不是要人步步相循只要教人分
别是非較明白
晁以道在經筵不要講孟子由此遭論去國孔子直曾
去以道家做先生因此與孟子不足論四端說得未是
諸葛誠之常言說性善緩不如說惡底較好李泰伯也
要罵孟子不知只管要與孟子做頭抵做甚你且揀箇
小底來罵也得
訓門人九
浙間一般學問又是得江西之緒餘只教人合眼端坐
要見一箇物事如日頭便謂之悟才說一悟字便不可
窮詰不可研究不可與論是非一味說入虚談最為惑
人夫子所以不大敢說心只說實事便自無病
為學當如救火追亡猶恐不及如何說出去一日便不
做得工夫正是出路上好做工夫便不記得細注字也
湏時時捉起經正文在心湏是得這道理入心不忘而
今這種子只在地面上不曾入那地裏去不曾與那土
氣相接着
黃氏日抄卷三十七
