黃氏日抄卷三十宋黃震撰
讀周禮
孟子生於周末周室班爵祿之制已不可得而聞
劉歆生於漢末乃反得今所謂周禮六官之書故
後世疑信相半如張横渠則最尊敬之如胡五峰
則最擯抑之至晦庵朱先生折衷其說則意周公
曾立下規模而未及用近世趙汝騰按惟王建國
以為民極數語意周公作洛後所為然亦不可考
矣惟程氏謂有關雎麟趾之意然後可以行周官
之法度此為于其本而言之學者明乎此則不必
泥其紛紛者然竊意周官法度在尚書周官一篇
而未必在此書六典爾今以先儒考訂聊筆其一
二云
設官之多
陳及之云或謂鄉遂設官最冗六鄉之民不過七萬
五千家今設官至萬八千九百三十人為大夫者百
八十人六遂之民亦不過七萬五千家而設官乃三
千九百九十八人為大夫者四十人鄉遂共十五萬
家官吏乃至二萬三千人十五萬家之所入能幾何
而足以養二萬三千官吏愚按吕氏緫計地官公卿
大夫士通用三十萬夫府史胥徒又不預焉則又不
止陳氏所計二萬三千之數而已使此書果出於周
尚不過尚書周官一篇之䟽况又說之不通如此
官之交互
陳君舉曰如大史内史掌六典八灋八則八柄之貳
宜屬天官乃屬春官大小行人司儀掌客宜屬春官
乃屬秋官宰夫掌臣民之復逆矣則大僕小臣御僕
之掌復逆宜屬天官乃屬夏官宰夫掌治朝之位矣
則司士正朝儀之位宜屬天官乃屬夏官地官掌邦
畿之事凡造都邑建社稷設封疆既悉掌之矣而掌
固司險掌疆候人又見於夏官天官掌財賦之事自
天府至掌皮既悉領之矣而泉廩人倉人又見於地
官自膳夫至腊人不過充君之庖者悉領於天官至
外朝百官之廩禄府史胥徒之稍食番上宿衛之給
乃見於地官自内司服至屨人凡王宮服飾之用悉
領於天官而司服司常典瑞巾車之屬乃見春官此
其分職皆有不可曉者愚按書作於周而定於孔子
大如三宅三俊書所載也周官無之小如三亳阪尹
書所載也周官無之而此乃至於交互重復何哉
天官冡宰
惟王建國辨方正位體國經野設官分職以為民極
此祖商邑翼翼四方之極之義而說者以為主周公
作洛邑而發周禮一書關涉義理者在民極一句故
每官必以此為篇首
乃立天官冡宰使帥其屬而掌邦治以佐王均邦國
此本書冡宰掌邦治統百官均四海之說
治官之屬
此句緫下六十官今併太宰小宰凢六十三官
太宰掌六典一治典二教典三禮典四政典五刑典六
事典
愚按書六卿分職此以太宰掌六典六典即六卿之
職雖曰冡宰無所不統此下自分六官然與書不同
小宰掌宫中之刑凡太宰之職皆掌其事
宰夫掌治朝之法
宫正掌王宫之戒令糾禁
宫伯掌王宫之士庶子凡在版者
士謂適子庶子謂支庶在版謂子弟名籍
膳夫掌王之食飲膳羞庖人掌共六畜獸禽内饔
掌割烹外饔掌祭祀之割烹烹人掌共鼎&KR0008;
愚按膳夫以下五官凡五百三十一人均為飲食設
亦豈無可併省者耶
甸師掌耕藉田
愚按藉者借民之力也今官與其徒凡三百三十有
五人豈千畝之田王自置人耕之耶似當考也
獸人掌罟田獸
愚按此以共膳也然古者自有田狩共君之庖
䱷人掌取魚
愚按此官除士府史胥之外其徒三百人今世取魚
於市不養一人亦足供膳
鱉人
雖不設官亦可
腊人
庖人一小事耳
醫師食醫疾醫瘍醫獸醫
此通古今决不可廢者古人世其官則精矣
酒正酒人漿人
此亦古今不可闕者今世有酒而已漿以水為主以
米汁將之所以止渴稍厚則為醴甜酒也又醲則為
酒辛辣矣
凌人掌冰
籩人
奄與奚掌之
醢人醯人鹽人
皆奄與女奚
幂人掌巾幂
宫人掌寢
皆女也
掌舍掌出入幕人掌幕帟掌次掌王次
皆侍御之細事
太府王府内府外府
皆掌守藏財賦太府緫收王府掌玉内府掌良貨外
府掌帛布
司會司書職内職歲
皆掌會財賦職歲者歲杪計其數也世稱六典之書
大半理財然尚書周官一書不及此也
職幣掌用幣司裘掌共裘掌皮掌歛皮革内宰
掌隂禮而首均其稍食分其人民以居之
内小臣掌王后服位
閽人寺人内豎
皆奄官豎則未冠者之名
九嬪世婦女御女祝女史
皆婦人為之
典婦功典絲典枲
外官為之
内司服縫人
皆婦人為之
五峰疑官吏與妃嬪雜處
染人追師屨人夏采
皆男子為之夏采者夏翟羽色與染人固異官然皆
𤨏𤨏甚矣
陳君舉曰冡宰一職惟宰制天子左右之人一則
環衛之人二則供奉飲膳酒漿之人三則出納財
賄之人四則宫中使令之人又曰自玉府内府而
下今皆入内藏庫自宫人掌舍而下今皆入修内
司自醫師食醫而下今皆入御藥院自膳人庖人
而下今皆屬御前供奉官愚按本朝之制為簡但
權不屬宰相宫府不一體耳
地官司徒
此本尚書周官司徒掌邦教敷五典擾兆民為義自
大司徒而下凡七十八官
天地之所合也四時之所交也風雨之所會也隂陽之
所和也然則百物阜安乃建王國焉
按此周禮中精語形容卜洛之美也然此書首言惟
王建國以為民極乃立地官是卜洛而後設司徒之
官豈先有司徒而後卜洛耶若以此為司徒之職掌
則卜宅洛中無再卜再宅之事繼此云諸公地方五
百里則漢人之言異乎孟子儉於百里之說矣說者
以為周官兼山川附庸而言則依附魯頌形容之說
而曲為之回護也百里指土地而言豈包山川之虛
數附庸各自為國何關諸公之封域耶
小司徒掌建邦之教灋
鄉師掌其所治鄉之教而聽其政鄉老鄉大夫各
掌其鄉之政教禁令州長掌其州之教治政令之灋
黨正各掌其黨之政令教治族師掌其族之戒令政
事閭胥各掌其閭比長掌其比之治
鄉一萬二千五百家州二千五百家黨五百家族百
家閭二十五家比五家自鄉至比次第聮絡俱鄉師
鄉大夫州長黨正皆於五歲教民以法斯民若奔走
四處恐力不及各教於州黨則受教於鄉者誰歟同
教於鄉則受教於州黨者誰歟歲時人民杯酒奉親
一時和悦人情然也而奔走於有司不暇亦未知如
何耳
封人掌設社壝士府史胥二十四人徒六十人
按設社壝有時常養此衆何為
鼓人掌教金鼓舞師掌教舞
牧人掌牧祭祀之牲牛人掌養公牛充人掌繫祭
祀之牲
竊意充人之職牧人可兼充可免四十八人之廩禄
載師掌任土閭師掌任民縣師掌地域田萊
三職相類凡二百二人愚按禹嘗任土作貢不過區
畫而止不聞常設官
遺人掌委積均人掌力政
師氏掌以媺詔王與教國子保氏掌諫王而教國子
似今師儒之官而吏胥之外其徒共百八十人豈無
煩冗之職歟
司諫正民之行司救防民之非
不知如何廵察孔子曰其身正不令而行
調人掌平民之爭
然則不剖其是非歟
媒氏掌萬人之判
司市凡百七十四人
雖曰必立之乎多亦恐擾夫人世子過市有罰亦可疑
夫人世子無游觀市井之理若出而經從何罪罰之
質人掌市貨㕓人掌市布胥師賈師司虣司
稽肆長泉府司門司關
通司市凡士一司無不為市而設得無煩苛否易惟
曰日中為市交易而退
掌節守邦節而辨其用
遂人掌邦之野遂師掌遂之政令遂大夫各掌其
遂之政令縣正鄙師鄼長里宰又各掌其政令又有
鄰長
何掌政令者之多不其煩歟
旅師掌野之粟
恐粟各有主野安得粟而旅師掌之
稍人掌合丘乘之政令
委人掌歛薪芻
土均掌平土地
草人掌土化之法
蓋除草者恐民各自除之不待官
稻人掌稼下地
盖種稻者恐民各自為之亦不待官
土訓掌詔地事誦訓掌道方志
山虞掌山林林衡掌林麓川衡掌川澤澤虞掌澤藪
山者豈不可以兼林澤者豈不可以兼藪與
迹人掌邦田之地政卝人掌金玉錫石之地
角人掌徵齒角羽人掌徵羽翮掌葛徵絺綌之材
掌染草徵染草之物掌炭徵炭灰之物掌荼以
時聚荼掌蜃歛互物蜃物
凡皆瑣屑甚矣似不必立之官
囿人掌囿場人掌築場
囿人掌囿可言也場人掌築場恐亦農人自為之不
待官
廩人凡三百八十四人舍人掌用榖倉人掌藏粟
司禄司稼掌廵邦野之稼
舍人倉人似可併於廩人若司稼之廵稼雖不必可
也
舂人饎人槁人皆主食
槁者冗食之名
陳君舉曰地官掌教難曉以屬官考之自鄉老至
比長自遂人至鄰長皆鄉遂之官自封人至充人
皆疆場畜牧之官自載師至均人皆掌財賦征役
之官自司市至泉府皆掌市井自司門至掌節皆
掌門關自旅師草人稻人虞衡以至掌染草炭荼
蜃極於場人囿人無非山林川澤田疇之官幾近
六十官所謂教官者師氏保氏司諫調人司救鼓
人不過六七而已其他則整頓田疇分擘郊里征
歛財賦掌管山澤紀綱市井管鑰門關而已當時
謂之教典何也王次點曰司徒所掌大抵田賦等
事似與天官大宰九貢九賦大府以下等官相類
黃氏曰地官卿一人中大夫五人下大夫十五人
上士四十八人中士一百三十人下士二百八十
八人王之門關十二下士各二人則又四十八人
府一百三十人史二百十九人賈八人胥二百二
人徒二千四百五十六人又舞徒四十人奄十二
人女舂抌二人女饎八人女槀十六人奚八十五
人是皆著於數者也山虞林衡澤虞場人皆中下
士又其府史胥徒又司市立胥徒賈師司虣司稽
肆長皆不能計其數者也鄉老皆公即三公鄉大
夫皆卿即六卿六卿三十州州長皆中大夫州五
黨黨正皆下大夫黨五族為七百五十族族師皆
上士族四閭為三千閭閭胥皆中士閭五比為萬
五千比比長皆下士六遂大夫皆中大夫六遂之
縣視州鄙視黨鄼視族里視閭其餘各下於六鄉
之一等六鄉之餘民居四郊其官為四郊之吏稍
不為邑縣都不為都有吏主之皆不可以數計也
吕氏曰緫計地官公卿大夫士通用三十萬夫有
竒府史胥徒不在數虞衡迹人等亦不在數據畿
内之地似難容許多官畿内戶口亦難供許多官
愚謂盡畿内之人不為民而盡為官亦無此數
春官宗伯
乃立春官宗伯使帥其屬而掌邦禮以佐王和邦國
此本尚書周官宗伯掌邦禮治神人和上下之說自
宗伯至家宗人及凡以神仕者凡七十官
大宗伯掌天神人鬼地示之禮小宗伯掌神位名物
肆師掌祀禮
肆言陳也
欎人掌祼器鬯人掌釀秬
然此豈不可併之酒人耶
雞人掌共雞牲
亦豈不可併之牧人之末耶
司尊彜自下士至其徒凡三十人司几筵凡十三人天
府掌祖廟之守藏典瑞掌玉瑞玉器之藏典命掌
諸侯之五儀與諸臣五等之命
司服掌王吉凶之服
然既曰祀昊天上帝又曰祀五帝亦如之五帝漢人
之言恐周無之也夫帝一而已
典祀掌外祀之兆守凡五十四人
竊意偶有葺理募用民力可也常廩其徒恐虛費
守祧掌廟祧
世婦每宮卿二人下大夫四人中士八人
既曰世婦而以卿大夫士為之何也周禮六官每官
不過一卿而世婦每宫乃卿二人何也天官既有世
婦矣此春官又有世婦何也說者以春官者為外命
婦然外命婦各于其夫之家而云每宫何也若内命
婦二十七世婦每宫二卿是為五十四卿何卿之多
也既命卿大夫士矣又有女府史奚凡二十人又若
何而共事也皆未可曉
内宗凡内女之有爵者外宗凡外女之有爵者
是特汎言内外命婦何以宗言而指為官守亦合考
冢人掌墓地凡死於兵者不入兆域
注云戰敗無勇而罰之然豈有無勇而戰死者耶是
死守封疆者皆罪人也豈義各有在歟
墓大夫掌邦墓之地域凡二百三十六人
冡人共百四十四人已繁矣似合併省以合聖人節
用愛人之義官事不攝非儉之訓也
職喪掌諸侯之喪
然治喪已見天官宰夫之職恐此亦可省
大司樂樂師大胥小胥大師小師瞽矇
眡瞭典同磬師鐘師笙師鏄師韎師
旄人籥師籥章鞮鞻氏典庸器司干
凡二十官皆掌樂雖曰各類其能豈不可緫為一官
而各列其屬以稍減其人耶
太卜卜師卜人龜人菙氏占人筮人
凡七官皆掌卜筮實則卜筮列兩官亦可矣
占夢
似不必置官
眡祲
似宜屬保章氏
大祝小祝喪祝甸祝詛祝司巫男巫
女巫
八官皆掌祝似可併省若詛祝則春秋以後之事恐
非盛世所宜有
太史掌邦之六典小史掌邦國之志
然大宰亦掌建邦之六典矣外史亦掌四方之志矣
且二史列於巫祝馮相氏之間亦不知何義
馮相氏掌歲月辰日
馮音憑乘也憑高而相視之
保章氏掌天星以志星辰日月之變
保安也章明也云保安時變章明天意
内史外史御史
内史掌八枋詔王然此太宰之職也特彼作柄此作
枋耳外史掌四方之志然此小史之職也特彼言諸
侯此言四方耳御史則進書於王者其史百有二十
人似多耳
巾車掌公車之政令典路掌王及后之五路車僕
掌車之萃(副也與倅同)
凡三官皆主車者
司常掌九旗之名物
主車之旗
都宗人掌都祭祀之禮家宗人掌家祭祀之禮凡以
神仕者無數
陳及之曰六官中惟春官典禮職事無可疑者然
司服掌外朝之服當與内司服並在天官典瑞掌
玉器之藏當與掌節並在地官司常巾車典路亦
當在夏官今列春官者以禮儀所係黃氏曰春官
之屬七十自大宗伯至職喪為一節自大司樂至
司干為一節自太卜至御史為一節自巾車至凡
以神仕者為一節卿大夫士緫五百九十有四人
府史胥徒工又緫二千五百十四人女奚百有二
十人男巫為數女巫為數凡以神仕者無數
夏官司馬
乃立夏官司馬使帥其屬而掌邦政以佐王平邦國
本尚書周官司馬掌邦政統六師平邦國之說自大
司馬而下凡六十九官
軍將皆命卿
此語見文武不分最切薛平仲乃謂六官中特司馬
掌兵餘卿無與竊恐不然六鄉之民皆以什伍為軍
則六鄉之卿皆為軍將若獨司馬一卿為軍將豈他
鄉之民不為兵耶豈司馬兼將他鄉之兵耶必不然
也
大司馬掌建邦國之九法以平邦國以九伐之法正邦
國
小司馬掌小祭祀會同饗射師田喪紀之事
軍司馬輿司馬行司馬皆缺
司勲掌六鄉賞地之法
陳君舉謂獨屬之司馬者以軍賞不踰時免司存
散隔回復壅底之患
馬質掌質馬
質平也主買馬平其賈直
量人掌建國之法
小子掌羞羊羊人掌羊牲
職似可併
司爟掌火政
掌固主脩城郭司險掌九州圖掌疆主疆界候
人迎賓客環人掌政師
挈壺氏
不詳刻漏之制而挈壺以令軍井挈轡以令舍挈畚
以令糧
射人掌射位
服不氏掌養猛獸射鳥氏掌射鳥羅氏掌羅烏鳥
掌畜掌養鳥
凡四官似皆不見為民設官之意
司士掌羣臣之版諸子掌國子之倅司右掌羣右
之政令
謂凡車右之長也
虎資氏掌先後王而趨旅賁氏掌執戈盾夾王車而
趨
節服氏掌祭祀朝覲衮冕
似於司馬無關
方相氏掌儺
以相視而攻疫者非一方故名方相
太僕掌正王之服位出入王之大命小臣掌王之小
命相王之小灋儀祭僕掌受命于王以視祭祀御
僕掌羣吏之逆及庶民之復隸僕掌五寢之埽除糞
洒之事
似皆於夏官司馬無關於天官冡宰之屬則近之
弁師掌王之五冕
似宜屬春官
司甲司兵司戈盾司弓矢繕人槀人戎
右
皆司馬之屬宜也
齊右為祭祀陪乘道右掌前道車大馭掌馭玉路
戎僕掌馭戎車齊僕掌馭金路道僕掌馭象路
田僕掌馭田路馭夫掌馭貳車校人掌王馬之
政趣馬贊正良馬巫馬掌養疾馬牧師掌牧馬
廋人掌十有二閑之政圉師掌教圉人養馬圉
人掌養馬芻牧之事
右十五官似不必盡屬夏官恐亦有可併省者
職方氏掌天下之地土方氏掌土圭之法懷方氏
掌遠方之民合方氏掌逹天下之道路訓方氏掌
道四方之政事形方氏掌制邦國之地域山師掌
山林之名川師掌川澤之名邍師掌四方之地名
凡九官於夏官司馬亦迂雖以之屬地官可也且亦
多可併省以寬民力
匡人掌灋匡邦國撢人掌王志以語之天下邦國
撢與探同言探王之志此二官似不宜屬司馬
都司馬掌都之車馬兵甲戒令以聽於國司馬家司
馬各使其臣以正於公司馬
公司馬即國司馬
陳及之曰司馬一官與軍政者半不與者半自大
司馬至行司馬自諸子至旅賁氏自司甲至槀人
自校人至圉師其他則環人戎右戎僕都家司馬
皆與戎事者也自掌固至掌疆則司疆界者也自
服不氏至掌畜則掌鳥獸者也自太僕至隸僕則
左右侍御僕從者也自職方氏至撢人則掌輿地
及四方諸侯外夷者也小子掌祭祀則係焉司爟
掌行火則係焉候人掌賓客則係焉挈壺氏掌司
夜則係焉司士掌朝儀則係焉弁師掌冠弁則係
焉與夫齊右之屬射人之屬則又係焉夫既曰典
軍政而官府錯居互相關係右夏官卿大夫士
六百九十有一人府史胥徒工賈醫四千一百五
十有二人不命之官凡四方相氏狂夫四人圉師
乘一人圉人良馬匹一人駑馬麗一人家司馬各
使其臣以正於公司馬
秋官司寇
乃立秋官司寇使帥其屬而掌邦禁以佐王刑邦國
此本尚書周官司寇掌邦禁詰姦慝刑暴亂之說凡
六十七官然書曰刑暴亂可也此曰刑邦國則非辭
矣
大司寇掌建邦之三典以佐王刑邦國詰四方
小司寇掌外朝之政以致萬民而詢焉一曰詢國危二
曰詢國遷三曰詢立君
按此官亦可疑萬民豈可致之外朝耶如盤庚登進
民于庭止於國中之民猶可也國危國遷與立君皆
外諸侯之事其民豈得而致之耶國之危與遷及立
君詢之卿大夫可也而詢之民何耶
士師掌五禁之法宫禁官禁國禁野禁軍禁也鄉士
掌國中各掌其鄉之民數而糾戒之遂士掌四郊各
掌其遂之民數而糾其戒令縣士掌野各掌其縣之
民數方士掌都家之獄訟訝士掌四方之獄訟
凡六官次第甚明但胥徒太多耳
朝士掌建邦外朝之灋
其曰凢報仇讎者書於士殺之無罪既書於士矣士
何不正其罪殺之而縱其人自相仇殺耶
司民掌登萬民之數司刑掌五刑之灋以麗萬民之
罪司刺掌三刺三宥三赦之灋司約掌邦國及萬
民之約劑司盟掌盟載之法
凡五官亦有次第但盟恐非盛世事耳
職金掌凡金玉錫石丹青之戒令
其徒八十人似多亦不宜屬刑官
司厲掌盗賊之任器貨賄
此屬刑官可也
犬人掌犬牲
宜屬獸人雞人之列然犬亦豈所以名官耶
司圜掌囚
司圜掌收教罷民然徒百有六十人何多耶掌囚掌
守盗賊凡囚者徒百有二十人亦多今世守囚未有
滿數人者其害已甚若周盛時囹圄空虛而繁雜如
此歟
掌戮掌斬殺
司隸掌五隸之法
其徒至三百人五隸者罪閩蠻夷貉也罪隸蠻隸閩
隸夷隸貉隸又各百有二十人盛時蠻夷於中國之
王都何關而收隸如此之多不可曉也
布憲掌刑禁禁殺戮掌司斬殺戮禁暴氏掌禁亂
野廬氏掌逹國道路至于西畿蜡氏掌除骴(蜡音措)
雍氏掌溝瀆萍氏掌水禁司寤氏掌夜時司烜
氏掌取火於日取水於月(烜音毁)條狼氏掌執鞭脩閭
氏掌互柝互者今行馬柝即擊柝冥氏掌設弧張
庶氏掌除毒蟲冗氏掌攻蟄獸翨(音翅)氏掌攻猛鳥
柞氏掌攻草木薙(他計反)氏掌殺草硩(他折反)蔟(倉獨)
反氏掌覆夭鳥之巢翦氏掌除蠧物赤叐氏(音䟦)掌
除墻屋蟈氏掌去鼃黽鼃即蟈黽者耿黽也(黽莫幸反)
壷涿氏掌除水蟲庭氏掌射夭鳥
按自野廬氏至冥氏凡九官宜分屬天官地官自庶
氏至庭氏凡十一官皆主殺害禽蟲恐無此理
銜枚氏掌司嚻伊耆氏掌杖咸
大行人掌賓客小行人掌賓客之禮籍司儀掌擯
相之禮行夫掌傳遽之小事環人掌送逆象胥
掌夷國掌客掌禮牢掌訝掌等籍掌交掌節幣
掌察掌貨賄
凡十一官皆為賓禮設豈無可併省者且於義合屬
春官夏官
朝大夫掌都家之國治都則都士家士
凡四官一律
易氏曰秋官刑官也司寇掌刑而士師則掌禁自
鄉士以至司隸用刑者也自布憲至銜枚氏用禁
者也若大行人掌客之類疑於春官之掌禮者朝
士掌交之類疑於夏官之掌政者右卿大夫士百
三十有五人府史胥徒賈庶子二千七百三十有
六人
冬官考工記
此本尚書周官司空掌邦土居四民時地利之說而
名冬官鄭注云司空篇亡漢興購求千金弗得先儒
據所聞記之王次點曰以周官司空之掌放之司空
未可以為亡也夫周官言司空掌邦土居四民時地
利凡經言田萊溝洫都邑涂巷者非邦土而何農工
商賈市井里室廬者非居民而何桑麻榖粟之所出
山澤林麓之所生非地利而何及考小宰言六官設
屬各有六十今治官之屬六十有三教官之屬七十
有八禮官之屬七十政官之屬六十有九刑官之屬
六十有七意者簡編錯雜先儒莫之能辨遂以考工
記補之其實司空一官未嘗亡也愚按周禮出於漢
末鄭氏謂漢興購求司空篇不得恐未可信今以五
官所餘之數合考工三十之數自可足本篇六十而
謂先儒莫之能辨此豈難見之事而先儒莫之能哉
或疑此書正因晩出故為錯脱以示其為古未知然
否然五官之屬皆差互不倫非特司空一官而已也
輪人為輪輪人為蓋輿人為車輈人為輈築
氏為削冶氏為殺桃氏為劍鳧氏為鍾㮚氏
為量叚氏(闕)凾人為甲鮑人之事治革之工也
(字本作鞄)韗人為臯陶(字本作&KR1382;)韋氏(闕)裘氏(闕)畫繢
之事鍾氏染羽鍾聚也取其色之聚也筐人(闕)
㡛氏練絲㡛言治之使熟也玉人櫛人(闕)雕人
(闕)磬人矢人陶人旊人為簋椊人三為筍
虡為飲器為侯廬人為廬器
廬者緫合衆體而成積竹為之取其堅固
匠人三建國營國為溝洫車人為耒為車弓人
弓有六材獨言角幹飭者膠漆絲為之輔而已也
孔子刪詩定書繫周易作春秋此四書正經也禮
記雖漢儒所集而孔門之中庸大學在焉樂記等
篇亦多格言若周禮未知其何如夾漈鄭氏嘗謂
周禮一書詳周之制度而不及道化嚴於職守而
闊略人主之身後来求其說而不得或謂文王治
岐之制或謂成周理財之書或謂戰國隂謀之書
(何休云)或謂漢儒傅會之說(乃劉歆作)或謂末世瀆亂不
驗之書林孝存作十論七難以排之至孫處又獨
為之說曰周禮之作周公居攝之後書成歸豐而
實未嘗行惟其未行故建都之制不與召誥洛誥
合封國之制不與武成孟子合設官之制不與周
官合九畿之制不與禹貢合凡此皆預為之而未
嘗行也愚恐亦意之之言按周禮實漢成帝時劉
歆始列之七略王莾時劉歆始奏置博士爾周禮
始用於王莾大敗再用於王安石又大敗夾漈以
為用周禮者之過非周禮之過是固然矣然未有
用而效者恐亦未可再以天下輕試
黃氏日抄卷三十
