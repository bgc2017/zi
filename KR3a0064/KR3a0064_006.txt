黃氏日抄卷六宋黃震撰
讀易
易聖人之書也所以明斯道之變易無往不在也
王弼間以老莊虛無之說參之誤矣我朝理學大
明伊川程先生始作易傳以明聖人之道謂易有
聖人之道四焉以言者尚其辭以動者尚其變以
制器者尚其象以卜筮者尚其占吉凶消長之理
進退存亡之道備於辭推辭考卦可以知變而象
與占在其中故其為傳專主於辭發理精明如揭
日月矣時則有若康節邵先生才竒學博探賾造
化又别求易於辭之外謂今之易後天之易也而
有先天之易焉用以推占事物無不可以前知自
是二說並興言理學者宗伊川言數學者宗康節
同名為易而莫能相一至晦庵朱先生作易本義
作易啓蒙乃兼二說窮極古始謂易本為卜筮而
作謂康節先天圖得作易之原謂伊川言理甚備
於象數猶有闕學之未至於此者遂亦翕然向往
之揣摩圖象日演日高以先天為先以後天為次
而易經之上晩添祖父矣愚按易誠為卜筮而作
也考之經傳無有不合者也爻者誠為卦之占吉
凶悔吝者誠為占之辭考之本文亦無有不合者
也且其義精辭覈多足以發伊川之所未及易至
晦庵信乎其復舊而明且備也然吉者必其合乎
理凶悔吝者必其違乎理因理為訓使各知所趍
避自文王孔子已然不特伊川也伊川奮自千餘
載之後易之以卜者今無其法以制器者今無其
事以動者尚變今具存乎卦之爻遂於四者之中
專主於辭以明理亦豈非時之宜而易之要也哉
若康節所謂先天之說則易之書本無有也雖據
其援易為證者凡二章亦未見其確然有合者也
其一章援易有太極是生兩儀兩儀生四象四象
生八卦曰此先天之卦畫於是盡改易中伏羲始
作八卦之說與文王演易重為六十四卦之說而
以六十四卦皆為伏羲先天之卦畫其法自一畫
而二二而四四而八八而十六十六而三十二三
十二而六十四然生兩生四生八易有之矣生十
六生三十二易此章有之否耶其一章援易言天
地定位山澤通氣風雷相薄水火不相射曰此先
天之卦位也於是盡變易中離南坎北之說與凡
震東方卦兊西方卦之說以乾南坤北為伏羲
先天之卦位其說以離為東以坎為西以兊巽為
東南西南以震艮為東北西北然天地定位安知
非指天位乎上地位乎下而言南方炎為火北方
寒為水亦未見離與坎之果屬東與西而可移離
坎之位以位乾坤也易之此章果有此位置之意
否耶且易之此二章果誰為之也謂出於孔子孔
子無先天之說也謂出於伏羲伏羲未有易之書
也何從而知此二章為先天者耶圖方畫於康節
何以明其為伏羲者耶然聞先天為演數設也夫
易於理與數固無所不包伊川康節皆本朝大儒
晦庵集諸儒之大成其同其異豈後學所能知顧
伊川與康節生同時居同洛相與二十年天下事
無不言伊川獨不與言易之數康節每欲以數學
傳伊川而伊川終不欲康節既殁數學無傳今所
存之空圖殆不能調絃者之琴譜晦庵雖為之訓
釋他日晦庵答王子合書亦自有康節說伏羲八
卦近於附會穿鑿之疑則學者亦當兩酌其說而
審所當務矣伊川言理而理者人心之所同今讀
其傳犂然即與妙合康節言數而數者康節之所
獨今得其圖若何而可推驗此宜審所當務者也
明理者雖不知數自能避凶而從吉學數者儻不
明理必至舍人而言天此宜審所當務者也伊川
之言理本之文王孔子康節之言數得之李挺之
穆伯長陳希夷此宜審所當務者也窮理而精則
可修已治人有補當世言數而精不過尋流逐末
流為技術此宜審所當務者也故學必如康節而
後可創言先天之易學必如晦庵而後可兼釋先
天之圖易雖古以卜筮而未嘗聞以推步漢世納
甲飛伏卦氣凡推步之術無一不倚易為說而易
皆實無之康節大儒以易言數雖超出漢人之上
然學者亦未易躐等若以易言理則日用常行無
往非易此宜審所當務者也
乾卦
六畫即正經彖辭文王作爻辭周公作文言繫辭孔子
作皆所以解此六畫餘倣此
用九見羣龍无首吉
伊川云用九者處陽剛之道見羣龍謂觀諸陽之義
无為首則吉也晦庵本歐公說以用九為陽爻之占
法云六陽已盛如羣龍之剛猛在首故見其无首則
吉是欲剛而能柔也諸家或異或同皆自用九以下
取義愚按伊川之說盖本經文用九天德不可為首
為言晦庵之說盖主卜筮為言然六爻可以言占若
用九於六爻之外以緫明六爻之九則不屬爻位不
係占卜恐無羣龍无首之象亦未必有所謂吉之占
也臨川鄒氏以用九見羣龍无首吉緫為上九之爻
辭屬於亢龍有悔之下云上九之亢雖有悔矣而猶
有善用之道焉自初至五潜見飛躍謂之羣龍皆以
无首而吉至上九則為首矣能見羣龍之无首而亦
不敢為首焉則悔可亡而反吉也愚按古註云九天
之德也能用天德乃見羣龍之義夫以剛健居人之
首物所不與也故乾吉在无首鄒氏盖本古註此說
於程傳所主經文不可為首之義既合於晦庵卜筮
取象之義亦合
重剛
九三重剛以陽爻居陽位也九四亦曰重剛晦庵疑
重字為衍鄒氏云九四非以陽居陽而在三五重剛
之間故亦曰重剛愚按恐乾之内外卦皆陽剛而三
居内卦之極四居外卦之始實處兩陽剛交際之地
故皆為重剛而皆不中歟
坤卦
直方大
伊川以至大至剛以直為說晦庵止云其德内直外
方而又盛大其說徑净節齋蔡氏直者發於内而無
私曲之謂方者止於外而有定則之謂内直外方其
德乃大於釋字尤切實亦釋晦庵者也
黃裳元吉
六五於坤為最吉之爻伊川言外生意乃謂婦人居
尊位之戒女媧則天是也晦庵非之云黃中色裳下
飾六五以隂居尊其象如此其占為大吉於經文為
順矣鄒氏云天玄地黃衣上裳下君臣之辨也臣當
守中處下六五居人臣極位故必黃裳而後元吉此
亦體伊川言外之意而不外經文
必有餘慶
慶當作平聲與下文殃字協韻上文乃終有慶亦與
應地無疆平聲相協暌卦志行也往有慶也亦協韻
益卦其道大光中正有慶亦協韻他如井困豐兊凡
易中慶字無不與平聲協韻者又如詩云孝孫有慶
萬夀無疆我田既臧農夫之慶黍稷稻梁農夫之慶
維其有章是以有慶萬舞洋洋孝孫有慶則篤其慶
載錫之光皆以平聲協韻詩與易皆以韻為句也韓
昌黎銘劉昌裔之墓云維德不爽後人之慶爽音霜
慶音羌亦平聲協今江西人皆呼慶字作羌音今慶
與爽二字禮部韻平聲十陽皆有之
屯卦
利建侯
程謂屯難之世當建侯以自輔蔡本朱說謂建己為
侯盖主初九以貴下賤之得民初九為卦之主而建
侯者又初九之爻辭也然屯難之世自立為君似難
形於言朱之易本義惟曰立君而已語錄方有立己
之說而蔡說宗之鄒氏謂初九能得民建以為侯分
民而治庶幾人得其主而有所統一則屯難亨矣龜
山亦曰使人各有主而天下定愚按此說於朱說立
君者可相通而無自立之嫌姑錄之以俟知者
求而往
諸說皆謂四以隂輔五之君位才不足濟屯故下求
正應初九之陽與之俱往以輔五節齋蔡氏云待初
之求而後往似又簡净可於正應上無添說
蒙卦
利用刑人用說桎梏
程謂去昏蒙之桎梏固似未安龜山以說桎梏連下
文云脫桎梏而縱之往則吝矣是欲囚之終身乎蔡
節齋云刑人治之也說桎梏改而止也覺明切
需卦
六四需于血出自宂上六入于宂
龜山曰血隂傷也出自宂不安其所也上六處一卦
之外遠於陽故入于宂宂隂所安也鄒氏曰宂以况
隂之所居六四不足以遏三陽之進雖見傷而未甚
故出自宂以避之三陽既克六四以進九五與三陽
同類無所復事矣故上六因得以自安是謂入于宂
三陽來則敬之終吉愚按二說相備視諸家似稳鄒
之說實本古註其說尤明故摭而錄之
師卦
師或輿尸
諸家皆謂師不可以衆主晦庵獨本古註以為兵敗
輿尸而歸未知孰是然蔡節齋本出朱說凡晦庵與
伊川不同者多從朱獨此依伊川必嘗審思者也按
六三師或輿尸猶可言兵敗若六五弟子輿尸言兵
敗於文義未協合詳之
丈人
程云尊嚴之稱朱云長老之稱揚云丈者黍龠尺引
之積愚按王充論衡云人形以一丈為正故名男子
為丈夫尊翁嫗為丈人此說亦可輔諸說若淮南子
謂老者杖於人為丈人恐未然
比卦
後夫
程謂來比而後雖夫亦凶朱謂不必如程說但指居
後者愚按彖文曰後夫凶其道窮也此只是本文之
觧恐朱說為平易古註與蔡節齋云後夫指上六按
六隂也陽為夫恐非指六
小畜卦
西郊
程以西為隂方雲自西而東不能成雨朱以西郊為
文王自指岐周蔡節齋朱學也亦以西為隂方而近
世徐古為作易傳附說明言岐周之說為非學者恐
且合從程說然在學者更詳之
牽復
程以九二與九五為牽朱以九二與初九為牽按下
卦乾陽為上卦巽柔所畜而陽有復之義若以初九
復自道與九三輿說輻觀之則當從朱說盖初復之
最善者也二牽挽於初而得復者也三不中而邇隂
不能復者也似皆主三陽之進而言之
履卦
履虎尾
蔡云兊有虎象三為兊終故曰虎尾徐云虎屬金之
一隂故有虎象不咥人亨主九四言之此說視諸家
為詳然晦庵云以隂躡陽所以曰履虎尾是虎又指
外卦之乾陽而下卦之兊履之也若據六三九四皆
言履虎尾則合從晦庵盖六三若自為虎之尾不應
虎自履其尾也
其旋元吉
旋字上連視履恐是旋踵之旋
泰卦
拔茅茹以其彙
彙字絶句與茹協韻而以征吉為占辭晦庵本郭璞
易林之說辭義甚明
勿恤其孚
程朱皆以孚為所期之信龜山主人臣食禄而言以
勿恤其孚為不阿意以取信於上惟徐云勿憂而孚
矣以下爻不戒以孚例之又覺簡易
用馮河
蔡云勇者亦用也與程說不同
大有卦
初九无交害
程朱皆謂處卑而未涉乎害楊龜山出於程蔡節齋
出於朱乃皆謂因无交而有害愚按象曰大有初九
无交害也此即是釋上文初不見有害之意合從程
朱元說
謙卦
地中有山
鄒氏云此亦實象如深谷為陵是地中有山而深者
可以獲益故為謙之象亦有理然天在山中豈必實
有其事此特就卦取象耳
豫卦
盱豫悔遲有悔
程曰盱上視也三不中正上視四不為所取故有悔
然四為豫之主遲而不前亦有悔此說諸家從之朱
以盱豫為句悔遲有悔為句蔡節齋從之未知孰是
然象曰盱豫有悔位不當也則盱豫悔宜為句程之
說經之文也又徐云六三不中正故有悔又解之
曰以其遲而有悔盱豫者介于石之反遲者見幾
而作不俟終日之反此說從六二爻起義說來而
合兩悔為一亦有理但不曾及盱之義併錄之以
俟知者
由豫大有得
程曰九四為豫之主得大行其志以致天下之豫朱
以占為大有得未知孰是然象曰由豫大有得志大
行也則大有得為得行其志
隨卦
大亨貞无咎而天下隨時隨時之義大矣哉
晦庵云王肅本作天下隨之隨之時義大矣哉今當
從之盖以隨時為誤也然象曰君子以嚮晦入宴息
自有隨時之義晦庵觧此語亦曰隨時休息
澤中有雷
晦庵云震下兊上乃雷入地中之象隨時藏伏故君
子亦嚮晦入宴息不知舊人曾如此看否愚按龜山
曰雷在澤中其動息矣故君子以是嚮晦入宴息亦
此意也臨川鄒氏曰澤中有雷此收聲於兊之時也
覺尤切
臨卦
九二象曰咸臨吉無不利未順命也
程云至誠相感非由順上之命也朱云未詳蔡云二
以剛中得時行道有從道不從君之事鄒云九二之
應六五非專以順命為感其間容有未順者而無害
其為咸也未者特未定之辭
觀卦
盥而不薦有孚顒若
程謂居上者當莊嚴如始盥求神之初不可使誠意
少散如既薦之後則天下孚誠顒然瞻仰朱謂聖人
出治天下自化如盥滌而不待薦亨有孚已自顒若
視程之說精矣蔡節齋因其說併主在下之人言之
謂天下潔手起敬正如承祭之時但不薦耳恐下之
人非無因而孚耳彖曰下觀而化愚意此其所以孚
者也又按古註本論語既灌而往吾不欲觀之意故
以此盥作灌說然盥與灌字義各不同又既灌而往
吾不欲觀者夫子特主魯之失禮而言所謂有為而
言之者也若薦者亦豈皆誠意盡散而可盡少之耶
恐程因古注而不暇改耳
噬嗑卦
雷電噬嗑
程朱諸家皆言於卦合云電雷今云雷電者字相類
而誤惟鄒氏謂彖亦云雷電合而章不必以是疑經
文愚按此卦雖離上震下然陽氣將震發乃閃然成
火故雷與電止一氣而雷為主電者雷之精光如爆
竹火一出而聲即透亦主在聲雷電非其他判然二
象之比彖言雷電合而章語意絶好經文未必誤也
滅趾
傳云滅傷也愚恐止是滅没如過涉滅頂之滅加校
於趾滅没其趾而不見與滅鼻滅耳同與傷字盖異
義也
九四得金矢六五得黃金
傳云金取剛矢取直以九四陽德而言也黃中色金
剛物以六五居中處剛而言也諸家皆從其說惟晦
庵主周禮獄訟入鈞金束矢而後聽之之說以經說
經固尤有據但恐周禮出於王莾之世未必盡皆周
公之真若先要取其金而後與之聽訟雖昏亂之世
不為况成周之治哉或者劉歆輩欲假此為惟貨張
本已而即激天下之亂不及施行也耶金矢黃金皆
象也非真也合且從程說
賁卦
六五賁于丘園束帛戔戔吝終吉
古說以為聘賢固於卦外立說程傳以丘園為上九
以束帛戔戔為受其裁制亦未見其確然有合者晦
庵謂務農尚儉按龜山已微有此意鄒氏則與晦庵
暗合宜詳其說
剥卦
山附於地剥
程傳云山高起於地而反附着於地圯剥之象也諸
家似疑山附地有安之象與剥義正相反故各又自
為之說朱云如山附於地惟其地厚所以山安其居
而不搖此說可釋厚下安宅恐亦未及剥之名義愚
意山特出而遠於地者山之常也此不以附言也而
曰附於地此山之變也如梁山崩之類是也故經言
山附於地剥而伊川釋為圮剥之象也君子以厚下
安宅者觀圯剥之象而厚其基本使不至於剥也剥
之名卦未嘗與山附於地相反君子以厚下安宅亦
未嘗與剥之名義相反
復卦
出入无疾
程傳云復生於内入也長進於外出也微陽生長無
害之者也蔡節齋曰出由剥上出而為坤也入由坤
下入而為復也鄒氏曰出入云者昔之出而今入也
其說可以相備但蔡與鄒皆以无疾為不求速與程
相反耳无疾合依程說若以无疾為不求速則下文
朋來无咎豈以无怨咎之者耶
先王以至日閉關商旅不行后不省方
蔡云商旅至賤也后至貴也上自后下至商旅皆以
安静為事愚按此說諸家未之及也盖若不如此兩
下緫提則先王與后分為兩主人矣
无妄卦
物與无妄
程云雷行於天下發生萬物其所賦與各正性命無
有差妄物與无妄也朱云震動發生萬物各正其性
命是物物與之无妄也二說皆以與為賦與之與近
世有作物與之以无妄者恐非盖天下雷行物與无
妄主造化而言對時育物主先王而言不當以中間
物與自生物而言也此句差難曉故錄之
不耕穫不菑畬
程謂不耕而穫不菑而畬為不首造其事以首造為
妄朱云不耕不穫不菑不畬無所為於首無所覬於
後未嘗起私意以作為以文脉言之合從朱說若如
程說各句須添而字方通也
无妄之災或繫之牛行人之得邑人之災
程言有得則有失朱云行人牽牛以去而居者反遭詰捕
之擾視程說為明矣鄒云或者繫牛於此自以為固矣繫
脫而不知牛之所之以出意外牛為行人所得而乃責得
於邑人豈邑人之罪哉此為无妄之災也覺於經文尤切
大畜卦
天在山中
程止言所畜之大朱云止以象言不必實有其事合
從其說他說有謂芥子納湏彌者此異端誕語有謂
草木皆天者又是生說皆不必惑若居四山之中而
仰視天亦可言天在山中然象意不指此也
曰閑輿衛
曰陸音越諸家從之鄭作日程與朱從之合作日月
之日讀
何天之衢亨
程以何字為誤加諸家遂生别說朱云何其通達之
甚也此說極明白只依經文讀之
坎卦
樽酒簋貳
程傳曰一樽之酒二簋之食復以瓦缶為器質之至
也朱本義乃用晁以道之說以樽酒簋為句貳用缶
為句其說曰既曰樽酒簋貳又曰用缶亦不成文理
又曰其實無貳簋之實陸德明自註斷愚按貳用缶
恐亦不成文理徐云權輿以四簋為盛損以二簋為
約鄒云樽酒者一樽之酒簋貳者以簋食副之其說
尤精天下義理無窮未必陸氏可以註斷象曰樽酒
簋貳剛柔際也此本經正文初未嘗以樽酒簋斷句
也合且依此經文以樽酒簋貳為句
離卦
離麗也
古說皆以麗為附愚恐亦兼文明之意如日月麗乎
天百穀草木麗乎土重明以麗乎正皆有華麗氣象
不特言附着而已
明兩作離
程與諸家皆以明兩為讀晦庵用水洊至句法以明
兩作為讀愚按明兩作之句出釋文兼觧卦亦云雷
雨作句法相似尤為切證合從晦庵
六五之吉離王公也
程以離為麗云六五之吉者所麗得王公之正位也
蔡云柔居尊位故為離之王公然則不必改離為麗
文理自通
獲匪其醜
古註云除其非類此語盡之程云所執者非其醜類
則無殘暴是欲增說義理也然欲言無暴當曰非執
其類可也今曰所執者非其醜類則語意未明反若
禍及無辜豈得云無殘暴耶蔡云獲非其類者而已
此語視古註尤明
咸卦
咸其脢
古註云脢者心之上口之下進不能大感退亦不為
無志其志淺末故無悔而已按此說自咸其拇次第
而上說已明白近世程朱諸家皆云脢背肉也與心
相背然朱與諸家以為與心相背為無思無為之地
無係累故無悔而程又以為背其私心私心二字似
又添一層說於經文非順竊意當以諸家與古註相
參而義備
遯卦
莫之勝說
說王肅如字徐吐活反程從王音云不可勝言於勢
順易朱與諸家從徐音作脫字說恐不若從程也
大壯卦
六五喪羊于易
程曰羊象羣陽並進六五以和易待之使無所用其
剛是喪之于易也朱曰六五以柔居中不能抵觸雖
失其壯亦無所悔易者忽然不覺其亡也蔡曰羊自
謂也易者寬閑無拒之謂為剛所决故曰喪羊愚按
程說以六五能喪羣陽並進之壯朱蔡以六五為羣
陽並進而自喪其壯二說未知孰是然象曰喪羊于
易位不當也言位不當則居羣陽並進之衝為其所
决者似矣若能以柔勝剛宜曰位當豈得言位不當
耶兼旅卦喪牛于易與此義例一同程觧亦云以忽
易自失其順未嘗以為喪失他人之順
晉卦
維用伐邑
程傳凡伐邑皆釋為自治晦庵謂伐邑如墮費堕郈
之類易中言伐邑皆是用之於小愚按世無稱兵自
伐其邑之理釋為自治恐未安古者諸侯各自為國
其大夫則有采邑采邑容有不順者則伐之故為伐
邑鄰國相侵則為伐國古有此事故有此語合從朱
說
明夷卦
明夷于飛垂其翼君子于行三日不食有攸往主人有
言
初九居陽之始飛者去之也垂其翼行不敢顯也三
日不食不暇食也此古注大意如此與象曰義不食
也意相合近世以垂翼不食皆為傷困之極恐初九
未至此亦與義不食之意殊矣大率爻象正是孔子
觧經之語不當背之今以經文之象曰為正
入于左腹獲明夷之心于出門庭
程謂言姦邪得君之深朱云未詳疑六四居暗地尚
淺猶可以得意而去愚按朱說於象曰獲心意也一
語意義相協當從之但程說窮極小人之情状自足
為世戒不可不熟玩爾
上六不明晦初登于天後入于地
愚意明夷之極是日入于地故曰不明則晦矣日之
初登于天後乃入于地日大明也一失其中則尚如
此人宜何如其自畏矣
睽卦
其人天且劓
六三居二陽之間而上應上九故古注與晦庵諸家
皆以見輿曳為二牽於後以其牛掣為四阻於前以
其人天且劓為上九猜狠而重加之刑惟程傳併天
且劓歸之九四而不及上之正應按晦庵依古註恐
合從其說
觧卦
觧利西南
古注西南衆也程朱皆以西南為坤體廣大安静然
象之釋此句元云往得衆也程朱之說乃是所以得
衆之道合兼詳之
無所往其來復吉有攸往夙吉
古注云無難可觧則來復有難而往則以夙為吉蓋
兩開其端也程傳乃云其始未暇有為既安定則為
可久之治晦庵非之盖或為或不為惟其當而已合
從古注
六五君子維有觧吉有孚于小人
古注云以君子之道觧難小人猶知服而無怨程朱
皆以君子之觧信驗於小人然按象曰君子有觧小
人退也則古註為平順盖易之有象曰是即所以解
易者也
損卦
初九已事遄往无咎
古註云事已則往不敢宴安乃獲无咎程傳云事既
已則速去之不居其功乃无咎也朱本義云上應六
四之隂輟所為之事而速往以益之无咎之道也按
三說雖不同而皆主於初九自損以上應六四為說
諸家乃以已事為止其事恐未安合詳之
六五或益之十朋之龜弗克違元吉
自古註以至本義皆云獲益而得十朋之龜若本義
則又明以或益之十朋之龜為句盖謂兩龜為朋也
惟程傳以朋為助以十為衆云衆助之公雖龜卜不
能違是或益之為句十朋之為句龜弗克違又自為
句未知孰是然若如本義分句則弗克違一句主何
而言似欠歸着若如程傳分句則龜弗克違即書云
龜從之意主龜而言庶有歸着在學者詳之要之程
以理言朱以象言也
得臣无家
諸家皆謂得臣无間遠近惟蔡氏鄒氏謂得臣之國
爾忘家者姑錄之
益卦
六三益之用凶事无咎
古註以隂居陽而求益物所不與救凶則免愚按文
義已順特語未瑩耳程傳云三當禀承於上安得自
擅為益唯於患難可以應卒遂以守令救荒凶為言
晦庵非之謂六三不當得益有益之以凶事者盖警
戒震動乃所以益之也蔡氏宗之然恐警戒未可據
言凶事耳龜山謂用凶事者亡所以保其存凶所以
有其吉故曰固有之也亦是一說要之古註為易見
莫益之偏辭也
程云非有偏已之辭也恐上添非有字未知如何朱
曰莫益之者猶從其求益之偏辭也上添求益亦未
知其如何意若戒之曰莫益之凡求益者皆偏辭耳
夬卦
告自邑
程朱皆以為先自治理固然矣然恐自乃自從之自
非自已之自如云告戒自其居邑始欲人人知謹也
居德則忌
此句頗難曉程傳云居德謂安處其德也則者約也
忌者禁也約立防禁而無潰散是以則字為法則之
則然未能使人曉然也朱云未詳龜山云以德厚自
居則忌之所集鄒氏曰澤上於天勢必將决於下流
君子觀此象以之施禄則可以之居德則不可愚按
此二說近之故錄
九二惕號莫夜有戎勿恤
程朱皆以惕號為句愚按象曰有戎勿恤得中道也
則分句合依諸家有戎勿恤為句正在本經非諸家
自為之說也
獨行遇雨若濡有愠
遇雨九三獨應上六也然若將為雨所濡而有愠色
則九三雖與上六應實與諸陽並進而羞與隂比所
以無咎則雖應亦不與之應矣
姤卦
初六繫于金柅
古註以金柅指九四謂初六遽遇之始以一柔而承
五剛散而無主自縱者也臣妾之道不可以不貞故
必繋于九四之正應乃得貞吉金者至堅之物柅者
制動之主也廣雅柅止也說文作檷絡絲趺也按此
說以一隂遇五陽而欲其專於九四正應之陽其義
甚明金柅雖古今異俗不知其何物而指為堅物以
此繫於彼意亦曉然矣程傳不以九四正應取義但
欲戒隂之進謂柅為止車之物止之以金柅而又繋
之又是一義然恐又繫之之語與經文繫于之意不
同耳
九五以杞包瓜含章有隕自天
程傳以為求賢而天降之賢於爻象未見其的然者
朱本義以杞為五之陽而包下初生之瓜以防其潰
含章以俟可回造化亦未知其於爻象果何如緣此
爻辭乃懸空設象人各以意求之耳其餘紛紛尤更
各出惟蔡節齋謂五與初無相遇之道猶以高大之
杞包在地之瓜惟當自蓄其德以待之其有隕墜乃
出於天非人所能為也雖未必然於爻義差近姑錄
之以俟知者
萃卦
萃亨
程朱皆以亨為衍字盖以彖文不及亨字而下文又
有利見大人亨也鄒氏曰萃者聚也民富物阜財力
有餘之時也萃則亨矣然則依經文於萃之下有亨
字亦未嘗不可也
孚乃利用禴
程傳發至誠不事外飾之義甚備然此句語脉自有
兩節蔡云未孚而用禴有簡薄之嫌必待其交孚而
後用鄒云用禴在既孚之後愚按二說於經文為順
盖九二剛明之臣應六五柔順之君當升之時理當
然也
困卦
初六臀困于株木
程傳謂無所芘而不得安其居朱云臀在株木上不
安可知視程尤徑
九二困于酒食
古註云以陽居隂謙以待物物莫不至不勝豐衍故
曰困于酒食是言困于酒食之多也程傳謂酒食所
以施惠二以剛處困未得施其惠是言困于酒食之
少也愚按象曰困于酒食中有慶也是九二乃好爻
初無困吝不足之意古註之說為順若程說則又成
一義矣朱以困于酒食為厭飫之意此足以發古註
之未及也
朱紱赤紱
程以朱紱君之服九二上承九五之君故云朱紱方
来赤紱臣之服九五下應九二之臣而上下皆為柔
所揜故曰困于赤紱晦庵非其說然蔡出於朱亦祖
程說盖晦庵亦未有他說以過之而二爻相形程說
已明也合且從程
井卦
木上有水井
程傳謂木承水而上之乃器汲水而出井之象晦庵
謂其象只取巽入之義若如汲水器之說則與後面
羸其瓶之義不合木上有水者津潤上行露水直至
樹末此即木上有水之義却汲上供人食用愚按此
義當從晦庵盖古以瓶汲程傳出近世見近世以木
桶汲泉而云木爾往歲有沈計議雄飛說井底湏置
木板以隔泥汚而木板終不朽今作井者皆然自謂
此可明木上有水為井之說愚恐亦據目今所見言
之未必古人皆然亦未必作易者以此取義也
君子以勞民勸相
程傳云勞徠其民法井之用也勸民使相助法井之
施也愚按相字合作去聲其義為助若如程傳勸之
使相助則是相字合作平聲而其下又添助字以足
其義而相乃歇後字耳且於木上有水之義似無相
關竊意上下之情本以勢隔君子觀井之象勞徠其
民而勸勉之相助之使得上通有如汲引盖取井之
義云爾
九三井渫不食為我心惻可用汲王明並受其福象曰
井渫不食行惻也求王明受福也
程傳云有才未得用如井潔不見食既以不得食為
惻豈免有求故求王明而受福晦庵云井渫不食而
使人心惻可用汲矣王明則汲井以及物而並受其
福也行惻者行道之人皆以為惻愚按朱說於為我
心惻之義甚明盖為我者指他人言之也合從朱說
臨川鄒氏釋行惻之義亦與朱說暗合古為徐氏云
求王明者豈九三自求上哉惻之者為之求矣此義
亦足以發
六四井甃无咎
程朱皆謂六四以柔居大臣之位才弱不能濟物故
取修井為象是矣鄒氏曰甃所以禦惡而潔井徐氏
曰此在井壁恐有井谷之處因勉以井甃无咎愚按
二說可禆程朱之細故錄之
上六井收勿幕
自古註以及程朱諸家皆以上六處井之極水已出
井故曰井收收者汲取也收亦作去聲臨川王氏專
主收作去聲云古者以收名冠以收髮為義井收者
井口之臼亦一井之體收於此也掘井及泉渫之使
清甃之使固自下而上至於井收則井之功畢矣井
甃者所以禦惡於内井收者所以禦惡於外收以禦
惡而非杜人之汲也故禁之使勿幕按此說異衆雖
未必然而於事情為切故錄之以俟後來者詳焉審
如其說則幕者即以井收而覆井之名非幕帟之幕
世亦未有以幕施於井者也
革卦
水火相息
馬云息滅也程朱皆從之蔡節齋本王弼注以為生
息之息不知水火不能相生也程云物止而後有生
朱云滅息而後生息其推演已明盖生息又自息滅
而始也此章本旨正為滅息之息
鼎卦
正位凝命
伊川以命為命令之命晦庵以命為天命之命合從
晦庵
震卦
出可以守宗廟社稷以為祭主也
程傳主長子言之云君出而可以守宗廟社稷為祭
主也臨川鄒氏曰天子廵狩親征諸侯朝覲會同皆
世子主祭震為長子故此卦以君出子在為言不雜
君父共國時也愚按此說釋程傳之意為明晦庵云
出謂繼世而主祭也
六五震往來厲億无喪有事
古註往則无應來則乘剛皆危也處震之時而得尊
位乃有事之機也而懼往來將喪其事故曰億无喪
有事也程云往來皆危隨宜應變在中而已故當億
度无喪失其所有之事所有之事謂中德朱云以六
居五而處震時无時而不危故无所喪而能有事愚
按三說相近至朱而愈精鄒氏云剛動二隂之下欲
以威加者也初九一震六二喪貝勢則然也九四之
震泥矣五自億度知其无能為也吾之所有事者可
无喪焉故曰億无喪有事五之柔中能勝天下之剛
其事在此象曰其事在中大无喪也謂之大見其必
无喪也此說似足以輔前說以无喪關二之喪貝而
言故錄之
艮卦
艮其背不獲其身行其庭不見其人
兩艮各止其所諸爻皆無相應晦庵語云這箇卦各
是一箇物不相秋采内不見已是内卦外不見人是
外卦兩卦各自去愚按艮卦本旨恐不過如此所謂
艮其背不獲其身背後自不見其身也行其庭不見
其人者相背亦不見人也静止之義理無窮固皆在其中矣
漸卦
山上有木漸
程以山上有木其高有因為漸晦庵謂木漸長則山
漸高似勝有因之說矣鄒云山上有木止於下而漸
於上者也其日夜之所息雨露之所潤豈一朝一夕
而遽致其高大哉似於文義尤切
鴻漸于逵其羽可用為儀
程以儀為儀法恐儀法非可于鴻而言朱以儀為羽
旄之飾或疑亦未當于其飛翔而言古註云峨峨清
遠儀可貴也似得飛翔雲路之意然朱之說於可用
字為切合古註與朱說參之氣象斯可見
巽卦
九二巽在牀下用史巫紛若吉无咎
程朱皆以牀為人之所安巽在牀下為過所安有不
安之意程以史巫為通其誠意誠則吉朱以為竭誠
於祭祀之占鄒氏云牀尊者之所據也巽在牀下則
其屈已已甚屈於人者非怯則謟皆不免有咎惟用
之於史巫則吉而无咎盖祝史通人意於鬼神巫以
鬼神之意告于人皆交於神者交神豈容詐哉是以
雖尚口而巽紛然其多不過通其誠意故得無咎蔡
云史巫皆善口舌紛若丁寧煩悉之意巽過乎實惟
用於史巫則吉徐古為云史巫達其卑下之忱不厭
其忉怛之意其說亦與鄒氏合此可貫通一爻之意
合從鄒說
六四悔亡田獲三品
程傳謂六四乘承皆剛宜有悔而悔亡者如田獲三
品遍及上下也晦庵謂此說牽強且當闕疑臨川鄒
氏曰惟悔亡然後田獲三品也巽若無能為者易於
有悔六四得巽之正非巽懦無立者故悔亡田以講
武且除苗害興事之大者田而有獲則為有功故象
曰田獲三品有功也愚按此說與象辭相應故錄之
以俟知者
先庚三日後庚三日
蔡氏曰十干自甲至已為陽陽主生甲於時為春自
庚至癸為隂隂主成庚於時為秋先庚三日丁也丁
者丁寕之義後庚三日癸也癸者揆度之義鄒氏曰
蠱卦先甲後甲此創始之事也記曰日用甲用日之
始也故甲以創始為義巽卦先庚後庚此變更之事
也漢志曰歛更於庚悉新於辛故庚以變更為義愚
按晦庵已發此義而二家可輔其說故錄之
渙卦
六三渙其躬无悔六四渙其羣元吉
程云六三止於其身可以无悔朱云六三隂柔而不
中正有私於己之象能散其私以得无悔程云六四
天下渙散而能使羣聚可謂元吉朱云如程說是羣
其渙非渙其羣也祖老蘇之說謂羣者聖人所欲渙
以混一天下者也盖渙散之時各相朋黨惟六四能
渙小人之私羣下文渙有邱則混而為一之義也愚
按文義皆似朱說為順又六三象曰渙其躬志在外
也與朱氏散其私相合若如程說則於志在外之語
不協矣
渙王居无咎
程以九五能渙汗大號居王位為稱而无咎朱以為
散其積聚愚按六三六四曰渙其躬渙其羣其者有
所指而散之故朱說為順此爻乃渙汗大號之下獨
言王居不成文故再提卦名渙字曰渙王居者言九
五渙之君位也故象曰王居无咎正位也似無散積
聚之意且合從程說
節卦
苦節貞凶
程云固守則凶朱云雖得正而不免於凶愚按卦辭
云苦節不可貞則程說本經意也
未濟卦
上九有孚于飲酒无咎濡其首有孚失是
程傳謂上九剛明之極居未濟之極當樂天順命飲
酒自樂若耽樂過禮至濡其首如是則於孚為有失
也朱本義云剛明居未濟之極時未可有為而自信
自飬以俟命无咎之道也若縱而不反如狐之涉水
而濡其首則過於自信而失其義矣臨川鄒氏曰既
濟之極入於未濟未濟之極反於既濟上九以剛明
處之天下之事可以濟矣雖飲酒宴樂信乎其无復
灾咎也故曰有孚于飲酒无咎若懷其宴安沈湎无
度則又將入於未濟而飲酒之樂信乎其失之也故
曰濡其首有孚失是易六十四卦以未濟終之未濟
六爻又以飲酒濡首終之此易之為道懼以終始歟
愚按此章雖晦庵亦疑其難說今鄒說於經文似明
須謹錄之以俟知者問焉濡其首冒上文飲酒
繋辭上
天尊地卑(之)變化見矣
晦庵云天尊地卑一截是說造化實體乾坤定矣一
截是說易書臨川王氏曰此言易書未作以前之易
雖未有乾坤之卦自天尊地卑而乾坤已定此言自
然之易
剛柔相摩以下
晦庵謂此言易卦之變化南軒謂易所以斡旋造化
之間者王氏謂言自然之八卦
乾知大始(云云)
王氏謂此言乾坤以造化之用付之六子而其所自
處者甚易簡也
易則易知(云云)
晦庵謂此言人法乾坤之道
聖人設卦觀象以下
王氏云前言易書之未作此言易書之既作也晦庵
云此言聖人作易
是故君子所居而安(云云)
此言君子學易
是故君子居則觀其象(云云)
此言君子用易
彖者言乎象者也(之)各指其所之
晦庵云此章釋爻辭之通例王氏云此因前之義而
言聖人設卦繫辭學者觀變玩占之要也
易與天地準之神無方而易無體
王氏云前言易之書此言易之道晦庵曰此章言易
道之大聖人用之如此仰觀以下窮理之事與天地
相似以下盡性之事範圍天地以下至命之事範圍
天地之化而不過所謂裁成之也
一隂一陽之謂道之君子之道鮮矣
愚意此言道原於天而賦於人
顯諸仁之隂陽不測之謂神
愚意此言造化寓之易顯仁藏用盛德大業皆指造
化而言造化之生生不窮者即是易易之成象者即
是乾效法於乾者即是坤自此言易之卜筮妙用處
夫易廣矣大矣之易簡之善配至德
此贊易道之廣大至德晦庵指為在人之至德楊氏
鄒氏皆云中庸之至德惟伊川云乾坤易簡之功乃
至善之德
子曰易其至矣乎之道義之門
鄒氏云此章言聖人體易之道而與天地相似易與
天地同出而聖人獨得其要成性存存南軒云因其
存而存之晦庵云成性本成之性存存謂存而又存
不已之意
聖人有以見天下之賾之盜之招也
王氏云此言聖人推其所獨見者立象生爻使天下
皆有所見而得以善其言動也舉鶴鳴在隂以下七
爻晦庵曰此下七爻則其例也賾幽深也諸家皆
然晦庵獨以為雜亂盖以下文云言天下之至賾而
不可惡也故以為雜亂然云聖人有以見天下之至
賾而擬諸其形容則是幽深之理難見而聖人獨能
見之也擬諸形容使幽深者可見而人皆得見之也
若曰雜亂則人皆得見何必聖人凢雜亂者具有形
質何得擬諸形容如以惡字非所以言幽深則凡易
象所以形容其幽深者若載鬼一車之類甚多聖人
假象以明理自不見其可惡耳合從伊川及諸家之
說以賾為幽深且與經文探賾索隠之意合
大衍之數五十之可與祐神矣
晦庵移天一地二五句加其前而下粘其(闕)
所為乎合為一章云此章言天地大衍之數
揲蓍求卦之法蔡節齋亦移天一地二為章首於理
甚順
子曰知變化之道者(之)易有聖人之道四焉者此之謂也
此章言易之神主蓍龜而言所云無思而為者亦言
蓍龜無心而能應或者因以為人不可有思者誤也
子曰夫易何為者也(之)定之以吉凶所以斷也
此章言易之用亦主蓍龜而言
易曰自天祐之之無不利也
此釋大有上九之爻古以屬之前章本義屬之後章
云恐是錯簡王氏曰疑在下繫諸爻之後
子曰書不盡言(之)鼓之舞之以盡神
此言聖人作易
乾坤其易之藴耶之或幾乎息矣
晦庵言是隂陽卦畫王氏云此言自有天地已有易
易與天地相無窮
是故形而上者謂之道之事業
王云此言聖人用易致治
是故夫象聖人有以見天下之賾之存乎德行
晦庵此言卦爻所以變通者在人人之所以能神而
明之者在德
繫辭下
八卦成列之禁民為非曰義
晦庵曰此章言卦爻吉凶造化功業又云天地之大
德以下乃各自說去王氏云此言聖人以仁義參天
地而全其生生之用也
古者包犧氏(之)盖取諸夬
晦庵曰此章言聖人制器尚象之事王氏曰言聖人
居大寶之位然後能用易以致利於天下
盖取諸益
晦庵云盖字乃模樣是恁地又云亦曰其大意云讀
漢書所謂獲一角獸盖麟云皆疑辭也王氏曰取諸
益之類當時未有是卦盖八卦成列象在其中矣且
以益言之雖未有益卦而已有巽與震矣合震巽則
為益盖取云者夫子知前聖之心而言之也愚恐夫
子言於己有六十四卦之後若曰古人制某器合於
今日某卦之理盖取者推其理云耳
是故易者象也(之)立心勿恒凶
此章言爻象之動而舉爻以明之
子曰乾坤其易之門耶(之)以明失得之報
晦庵曰繋辭自此以下皆難說本義亦略矣愚按自
此以下張南軒蔡節齋之觧多分曉王氏之觧亦足
以輔之然終當以晦庵闕疑之義為主難質言也
開而當名辨物正言斷辭則備矣
此晦庵疑其有誤者也南軒曰行健為乾之類當其
名也名既當則剛柔之物辨矣言天下至賾之類正
其言也言既正則辭之所指者可斷矣蔡曰開為事
物萬殊開而當名也乾馬坤牛之類辨物也利貞之
類正言也吉凶之類斷辭也易書備於此也王曰聖
人作易所以開明未悟者名舉其當言舉其正所以
開明之也未形之物不可辨必以名之已立者辨之
是謂當名未然之辭不可斷必以言之已驗者斷之
是謂正言愚按南軒以兩項各相因蔡說以當名辨
物正言斷辭作四項王作兩項未知孰是姑以晦庵
所未觧而錄之
因貳以濟民行以明失得之報
此亦晦庵所不觧者也蔡曰因民疑貳未决而易入
之時以濟其善行明著其失得之報失得謂吉凶也
王曰吉凶者失得之象民行之所以不能自濟者以
其不知吉凶之所在而疑貳之心交戰也聖人作易
使知所為之失者其報必凶所為之得者其報必吉
懲其失而矯之者雖凶亦吉恃其得而忽之者雖吉
亦凶以此濟民行也
易之興也之巽以行權
晦庵曰此章三陳九卦以明處憂患之道
易之為書也不可遠之道不虛行
王言此章言易書所以載道非其人則不自行也
其出入以度外内使知懼
晦庵曰此句未詳疑有脫誤蔡曰出謂爻自内而往
入謂爻自外而來以度謂出入皆有節度外内使知
懼如夬之變乾出外而知懼也如剥之變復入内而
知懼也王曰下卦為内上卦為外自内之外為出自
外之内為入卦示人以出入之道使人知所懼也
不可為典要既有典常
晦庵曰上文既云不可為典要下文又云既有典常
都不可曉愚恐上文言易道之變遷故曰不可為典
要下文言人能率其卦爻之辭而揆度其事情所向
之方則既有典常矣上主在易而言未定者也下主
在人而言得占而已定者也未知然否
易之為書也原始要終(之)其剛勝耶
此章言六爻之不同
若夫雜物撰德辨是與非則非其中爻不備噫亦要存
亡吉凶則居可知矣
晦庵云曉不得說一箇噫字都不成文章蔡曰雜物
撰德雜隂陽二物以為德也辨是與非辨其德之是
非也得位則吉失位則凶要之以此則可知其是與
非也王曰合於理者為是是之應為存為吉乖於理
者為非非之應為亡為凶不必至於存亡吉凶而後
知辨是與非則居可知矣居可知者若曰可坐而知
也聖人所以歎之曰噫
易之書也廣大悉備之吉凶生焉
此言六爻之道
易之興也其當殷之末之易之道也
言文王繫易多述憂危之事
夫乾天下之至健也之其辭屈
此章皆從乾坤簡易發意王氏逐節觧之
能說諸心能研諸侯之慮
朱曰侯之二字衍文蔡本徑去侯之二字而以說諸
心研諸慮並言愚按王弼略例亦曰說諸心研諸慮
則侯之二字為衍文明矣但當仍古本而讀者自以
義理省此二字而讀之可也古本元有此二字而去
之不可也
說卦
昔者聖人之作易也之至於命
此章言蓍卦爻義
幽贊於神明而生蓍
晦庵觧能贊化育天下和平而蓍生蔡氏曰神明盖
渾然未形者聖人幽而贊之則知有粲然之理故大
衍之蓍所由以生王氏曰蓍神物也天地生其形聖
人生其法方其蓍法之未生則蓍之為物特庶草之
一耳豈知其為神明也哉天地神明不能與人接聖
人幽有以贊之而傳其命於是起大衍之數愚按晦
庵說極簡明但此章正言聖人用蓍恐未必說到蓍
未生前聖人贊化而致蓍生之事故又錄蔡王二說
以參之
倚數
晦庵以為揲蓍時依倚在這裏蔡云依也數依乎天
地王云數無常用人倚之而有所託焉愚按若如蔡
說既參之兩之而又倚之恐於天地上意重合從晦
庵
和順於道德而理於義窮理盡性以至於命
晦庵謂此聖人作易之極功止就易上說凢就人上
說者借之也諸家多同盖經旨如此
聖人之作易也將以順性命之理之六位而成章
此章言易之六爻盖兼三才而皆所以順性命之理
天地定位山澤通氣雷風相薄水火不相射之兊說也
天地定位者天尊而上地卑而下其位一定而不可
易易取其象於卦為乾坤凡二者為天地之氣之統
宗譬之父母雖若無所施為實主宰乎一家而居其
尊者也山澤通氣者山澤一高一下水脉灌輸而其
氣實相通通之為言貫也易取其象於卦為艮兊雷
風相薄者雷風一迅一烈氣勢翕合而其形實相薄
薄之為言逼也易取其象於卦為震巽水火不相射
者水火一寒一熱宜若相息滅而下然上沸以成既
濟之功乃不相射不相射者言不如射者之相射(音石)
害也易取其象於卦為坎離凡六者皆天地之氣之
為譬如六子迭相運用而悉出於父母者也聖人設
此章以釋八卦之義似不過如此而已歷漢唐以至
本朝伊洛諸儒未有外此而他為之說者惟邵康節
得陳希夷數學創為先天之圖移易卦之離南坎北
為乾南坤北曰此取易之天地定位也然易曰離也
者明也南方之卦也坎者水也正北方之卦也則離
南坎北經有明文矣天地定位於經未嘗明言其為
南北也何以知其此為先天之卦位言徒以卦言位
或彼或此猶固未可知今以事理之實可見者考之
則風一從南即盎然以温風一從北即冷然以寒南
方屬夏其熱如此北方屬冬其凍如此離南坎北信
乎其如今易經之言矣康節移之以位乾坤將何所
驗以為信耶康節既移乾坤以南北又移艮以居西
北移兊以居東南曰此取易之山澤通氣也然易曰
艮東北之卦也又曰兊正秋也則艮居東北兊居正
西經有明文矣若山澤通氣特言其通氣而己於經
未嘗明言艮為西北兊為東南也康節何所考而指
此為先天之卦位若以事理之實而考之山必資乎
澤澤必出於山其氣相通無往不然豈必卦位與之
相對而後氣可相通耶康節既移東北之艮於西北
遂移震於東北而移巽於西南曰取易之雷風相薄
也然易曰震東方也又曰巽東南也則震居東方巽
居東南經有明文矣若雷風相薄特言其相薄而己
於經未嘗明言震為東北巽為西南也康節何所考
而指此為先天之卦位若以事理之實考之震惟居
正東巽惟居東南逼近而合故言相薄若遠而相對
安得相薄而東北為寅時方正月又豈雷發之時耶
康節既移離坎之位以位乾坤乃移離於正東移坎
於正西曰取易之水火不相射也然南方為離北方
為坎經文萬世不磨若水火不相射特言其性相反
而用則相資耳於經未嘗明言離為東方之卦坎為
西方之卦也康節又何所考而指此為先天之卦位
說者雖指火為日遂以離為東指水為月遂以坎為
西然按說卦先言離為火然後言離為日獨言坎為
水而未嘗言坎為月盖日乃太陽之精非特可以離
言月乃太隂之精非特可以坎言月雖隂而其出必
於東日雖陽而其没必於西周流運轉晝夜不停非
若水火之定位於一方者比也又可借日月以代水
火為言耶易畫於伏羲演於文王繫於孔子傳之天
下萬世惟此一易而己未聞有先天後天之分也雖
曰未有天地已有此理然而作易始於伏羲不言先
天康節特托易以言數諸儒未有以此而言易者也
晦庵以理學集諸儒之大成原聖人因卜筮而作易
始兼以康節之說而詳之若據門人所錄語類乃因
康節之先天而反有疑於文王孔子之易及有疑於
伊川之易傳且有疑於易經此章八卦之位然按晦
庵先生答王子合書明言康節言伏羲卦位近於穿
鑿附會且當闕之以此槩彼門人所錄其一時之言
耶抑錄之者未必盡當時之真耶盖易所言者道而
康節所言先天者數也康節雖賢不先於文王孔子
也康節欲傳伊川以數學伊川堅不從則不可以其
數學而反疑伊川之易學又可知也學者且當以晦
庵親荅王子合之言為正毋以門人記錄晦庵之言
為疑
(語錄云文王八卦不可曉處多文王八卦有些京房卦氣不取卦畫只取卦名或者謂此因康節先天而)
(不能無疑於文王者也又曰潜龍勿用何謂也以下大㮣各就他要說處便說或者謂此因康節先天而)
(不能無疑於孔子者也又曰程子之意八卦上疊成六十四卦與邵子說誠異盖康節此意不曾說與程)
(子程子亦不及問之或者謂此因康節先天而不能無疑於伊川者也又曰易言齊乎巽不可曉曰坤在)
(西南不成東北方無地曰乾西北亦不可曉如何隂陽來此相薄曰西方肅殺之氣如何言萬物之所說)
(或者謂此因康節先天而不能無疑於易繫所言之八卦也凡皆門人之所錄非出於晦庵之成書未知)
(然否)
乾為馬(之)兊為羊
南軒節齋說甚詳明晦庵云此章廣八卦之象其間
多不可曉者求之於經亦不盡合愚恐此是古者占
卜之雜象如今卦影然每卦各有不一之象占得某
象者即知為某卦故於每卦總言之未知然否
序卦
此言易之序不待注釋本文已明
雜卦
王氏曰序卦先後有倫雜卦則揉雜衆卦以暢無窮
之用愚按序卦之後有雜卦猶既濟之後有未濟所
以昭易之無窮歟
黃氏日抄卷六
