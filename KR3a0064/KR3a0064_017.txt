黃氏日抄卷十七宋黃震撰
讀禮記(四)
曾子問第七
此篇多著處凶禮之變曾子所問三十七子游一子
夏二故以曾子問名篇文類檀弓不知誰所集
曾子問曰君薨而世子生如之何孔子曰卿大夫士從
攝主北面於西階南大祝裨冕執束帛升自西階盡等
不升堂命毋哭祝聲三告曰某之子生敢告升奠幣扵
殯東几上哭降衆主人卿大夫士房中皆哭不踊盡一
哀反位遂朝奠小宰升舉幣(大音泰禆婢支反三息暫反下同)
攝主謂上卿代君聽國政者禆服者天子六服大裘
為上其餘為禆言禆者取其繢繡大祝禆衣而冠冕
接神則吉服也祝聲三者以警神也几筵扵殯東眀
繼體也反位反朝夕之哭位也舉幣者舉而下埋之
階間也此論君薨後世子生而告殯之禮禆冕吉
服以告既告而後衆哭反位(補)
三日衆主人卿大夫士如初位北面大宰大宗大祝皆
禆冕少師奉子以衰祝先子從宰宗人從入門哭者止
子升自西階殯前北面祝立扵殯東南隅祝聲三曰某
之子某從執事敢見子拜稽顙哭祝宰宗人衆主人卿
大夫士哭踊三者三降東反位皆袒子踊房中亦踊三
者三襲衰杖奠出大宰命祝史以名徧告扵五祀山川
(奉芳勇反衰七雷反從才用反見賢遍反)
三日世子生之三日也如初如告生之時也大宰主
教令之官大宗主宗廟之官少師主養子之官哭踊
三者三每踊三度為一節如此者三故曰三者三
此世子既生三日之後以名見扵殯之禮宰宗人皆
贊君事者子拜稽顙奉子者拜哭也踊襲衰杖成子
禮也言北面著子雖幼莫不臣也言師著不可一日
無師傅也(鄭氏陸氏)
曾子問曰如已葬而世子生則如之何孔子曰大宰大
宗從大祝而告于禰三月乃名于禰以名徧告及社稷
宗廟山川
君已葬而世子始生則告于禰禰父之主也父在三
月而見始名故亦三月而名于禰(補)
孔子曰諸侯適天子必告扵祖奠于禰冕而出視朝命
祝史告于社稷宗廟山川乃命國家五官而後行道而
出告者五日而徧過是非禮也凡告用牲幣反亦如之
五官五大夫典事者道而出祖道而出出必告于
祖奠于禰反亦如之事死如事生也又及于社稷山
川者推事親之道以事神也諸侯受命于天子為宗
廟社稷山川之主將暫違去以適天子之國禮宜洞
達周徧若此(用方氏補)
諸侯相見必告于禰朝服而出視朝命祝史告于五廟
所過山川亦命國家五官道而出反必親告于祖禰乃
命祝史告至于前所告者而後聽朝而入
五廟太祖與二昭二穆五官五大夫此言諸侯適
異國見諸侯告行告至之禮視適天子之禮為殺補
曾子問曰並有喪如之何何先何後孔子曰葬先輕而
後重其奠也先重而後輕禮也自啟至葬不奠行葬不
哀次反葬奠而後辭扵殯遂修葬事其虞先重而後輕
禮也(殯古音賓)
並有喪謂父母若親同者同月死葬是奪情故先輕
者奠是奉養故先重者次者大門外之右平生待賓
之次凡柩車出葬至次則孝子哭盡哀今為先葬輕
者故自啓殯及葬皆不更新奠行至次亦不哀以重
者尚在殯扵其輕而先葬者殺禮也反葬奠而後辭
扵殯遂修葬事此謂先葬輕者而反然後奠禮而告
扵未葬者之殯遂修後葬之事鄭氏改殯為賓謂告
語扵賓諸家皆從之盖以反葬不復可言殯也不思
葬以輕重分先後此正輕喪先葬畢然後再舉重喪
而告扵重者之殯不必改殯為賓(補)
孔子曰宗子雖七十無無主婦非宗子雖無主婦可也
宗子大宗子雖老無有無主婦者謂承祭祀也故雖
七十猶娶然此謂無子孫者若有子孫則老而𫝊(孔氏)
曾子問曰將冠子冠者至揖讓而入聞齊衰大功之喪
如之何孔子曰内喪則廢外喪則冠而不醴撤饌而埽
即位而哭如冠者未至則廢如將冠子而未及期日而
有齊衰大功小功之喪則因喪服而冠除喪不改冠乎
孔子曰天子賜諸侯大夫冕弁服扵大廟歸設奠服賜
服扵斯有冠醮無冠醴父沒而冠則已冠埽地而祭扵
禰已祭而見伯父叔父而後饗冠者
冠者謂賓贊冠禮醴重醮輕三加冠每一加一醮醴
則三加後總一醴醴是古之酒故重酒是後代之法
故輕若因喪而加喪冠則服除不復行冠禮不改冠
乎曾子再問也天子賜弁冕歸設奠而服更不改冠
夫子引類言之也父沒而冠之禮併言及之也(用孔氏補)
曾子問曰祭如之何則不行旅酬之事矣孔子曰聞之
小祥者主人練祭而不旅奠酬扵賓賓弗舉禮也昔者
魯昭公練而舉酬行旅非禮也孝公大祥奠酬弗舉亦
非禮也
旅酬者尸止爵之後主婦致爵扵主人次主人致爵
扵主婦尸致爵扵主人主婦主人酬賓及獻長兄弟
衆兄弟内兄弟扵房中賓酬長兄弟長兄弟酬衆賓
衆賓酬衆兄弟此所謂旅酬見扵特牲者也小祥不
旅酬謂奠酬扵主人主人酬扵賓賓不舉主人所酬
之觶至大祥則旅酬矣昭公小祥而旅酬孝公大祥
而不旅酬過與不及皆非禮(孔氏方氏)
曾子問曰大功之喪可以與扵饋奠之事乎孔子曰豈
大功耳自斬衰以下皆可禮也曾子曰不以輕服而重
相為乎孔子曰非此之謂也天子諸侯之喪斬衰者奠
大夫齊衰者奠士則朋友奠不足則取扵大功以下者
不足則反之曾子問曰小功可以與扵祭乎孔子曰何
必小功耳自斬衰以下與祭禮也曾子曰不以輕喪而
重祭乎孔子曰天子諸侯之喪祭也不斬衰者不與祭
大夫齊衰者與祭士祭不足則取扵兄弟大功以下者
饋奠謂在殯時與謂執事不足謂月朔殷奠有牲牢
黍稷用人多朋友加麻故士奠用朋友天子諸侯
斬衰者奠以服重者與祭所以重其喪也大夫服斬
衰者不與避正君也士齊衰者不與避大夫也曾子
疑身重服而與執事為輕喪重祭故夫子答之如此
(鄭氏方氏)
曾子問曰相識有喪服可以與扵祭乎孔子曰緦不祭
又何助扵人
前所謂喪服者與祭盖喪祭也此所謂祭盖吉祭也
故雖緦麻之輕亦不與也(用方氏補)
曾子曰廢喪服可以與扵饋奠之事乎孔子曰說衰與
奠非禮也以擯相可也
廢猶除也已方除喪而復與他人之喪祭不可擯相
非行事之正扵禮或可(用方氏孔氏補)
曾子問曰昏禮既納幣有吉日女之父母死則如之何
孔子曰壻使人弔如壻之父母死則女之家亦使人弔
父喪稱父母喪稱母父母不在則稱伯父世母壻已葬
壻之伯父致命女氏曰某之子有父母之喪不得嗣為
兄弟使某致命女氏許諾而弗敢嫁禮也壻免喪女之
父母使人請壻弗取而後嫁之禮也女之父母死壻亦
如之
父喪稱父以弔母喪稱母以弔各以其敵也世母即
伯母無父母則稱伯父母以弔不得嗣為兄弟言遭
喪不得成昏為夫婦有兄弟之義未成昏故託兄弟
為辭遭喪之餘無望生全故以此辭扵女女不敢嫁
而待之服除而後成昏壻之扵女氏父母死亦然(補)
曾子問曰親迎女在塗而壻之父母死如之何孔子曰
女改服布深衣縞總以趨喪女在塗而女之父母死
則女反
布深衣深衣之麤者縞白絹緫束髮長八寸縞緫以
縞為緫女嫁在塗聞壻之父母死即變服而往聞
己之父母死即反而奔喪(補)
如壻親迎女未至而有齊衰大功之喪則如之何孔子
曰男不入改服扵外次女入改服扵内次然後即位而
哭曾子問曰除喪則不復昏禮乎孔子曰祭過時不祭
禮也又何反扵初(迎魚敬反)
曾子疑初昏遭喪不成禮喪除更為昏禮孔子謂祭
禮奉祖先尚不追償昏禮飲生人不復可知(孔說)
孔子曰嫁女之家三夜不息燭思相離也取婦之家三
日不舉樂思嗣親也三月而廟見稱來婦也擇日而祭
扵禰成婦之義也(離力智反)
不息燭將遠父母兄弟也不舉樂親之代謝感世變
也廟見謂舅姑沒者稱來婦始來歸也祭扵禰以婦
有共養之禮(用鄭說補)
曾子問曰女未廟見而死則如之何孔子曰不遷扵祖
不祔扵皇姑壻不杖不菲不次歸葬扵女氏之黨示未
成婦也(見賢遍反)
遷朝廟也皇大也皇祖姑壻之祖母同昭穆者菲草
屨歸葬女氏以未廟見不得婦姑之命(鄭氏禮氏)
曾子問曰取女而有吉日而女死如之何孔子曰壻齊
衰而弔既葬而除之夫死亦如之
以嘗請期故齊衰而弔然未成婦故葬而除服(方氏)
曾子問曰喪有二孤廟有二主禮與孔子曰天無二日
土無二王嘗禘郊社尊無二上未知其為禮也昔者齊
桓公亟舉兵作偽主以行及反蔵諸祖廟廟有二主自
桓公始也喪之二孤則昔者衛靈公適魯遭季桓子之
喪衛君請弔哀公辭不得命公為主客入弔康子立扵
門右北面公揖讓升自東階西鄉客升自西階弔公拜
興哭康子拜稽顙扵位有司弗辯也今之二孤自季康
子之過也(與音餘亟起吏反鄉許亮反)
偽猶假也用兵以遷廟主行無則以主之命行齊桓
公假為主以行歸而置扵廟遂為二主哀公答衛公
拜康子亦拜是為二孤之始(鄭氏說)
曾子問曰古者師行必以遷廟主行乎孔子曰天子廵
守以遷廟主行載扵齊車言必有尊也今也取七廟之
主以行則失之矣當七廟五廟無虛主虚主者惟天子
崩諸侯薨與去其國與祫祭扵祖為無主耳吾聞諸老
聃曰天子崩國君薨則祝取羣廟之主而蔵諸祖廟禮
也卒哭成事而後主各反其廟君去其國大宰取羣廟
之主以從禮也祫祭扵祖則祝迎四廟之主主出廟入
廟必蹕老聃云(齊側皆反)
齊車金路示有齊敬之心天子崩諸侯薨則蔵諸主
扵祖廟象有凶事而聚也君去國以廟主從鬼神依
人而行者也主木主天子尺二寸諸侯一尺祝迎主
祝接神者也蹕止行者老聃陳國苦縣賴鄉曲仁里
人為周柱下史或為守蔵吏(鄭氏孔氏)
曾子問曰古者師行無遷主則何主孔子曰主命問曰
何謂也孔子曰天子諸侯將出必以幣帛皮圭告扵祖
禰遂奉以出載扵齊車以行每舍奠焉而後就舍反必
告設奠卒斂幣玉蔵諸兩階之間乃出盖貴命也
主命受命扵主主在廟而受其命以行不以主行也
(補)
子游問曰喪慈母如母禮與孔子曰非禮也古者男子
外有傅内有慈母君命所使教子也何服之有昔者魯
昭少喪其母有慈母良及其死也公弗忍也欲喪之有
司以聞曰古之禮慈母無服今也君為之服是逆古之
禮而亂國法也若終行之則有司將書之以遺後世無
乃不可乎公曰古者天子練冠以燕居公弗忍也遂練
冠以喪慈母喪慈母自魯昭公始也
昭公年三十乃喪齊歸猶無慼容又安能不忍扵慈
母天子練冠以燕居盖謂庶子王為其母其言又非
也家語云孝公有慈母良(鄭氏孔氏)
曾子問曰諸侯旅見天子入門不得終禮廢者幾孔子
曰四請問之曰大廟火日食后之喪雨霑衣失容則廢
如諸侯皆在而日食則從天子救日各以其方色與其
兵大廟火則從天子救火不以方色與兵曾子問曰諸
侯相見揖讓入門不得終禮廢者幾孔子曰六請問之
曰天子崩大廟火日食后夫人之喪雨霑衣失容則廢
諸侯之廢禮增天子崩與夫人喪并天子之廢禮四
為六(補)
曾子問曰天子嘗禘郊社五祀之祭簠簋既陳天子崩
后之喪如之何孔子曰廢曾子問曰當祭而日食大廟
火其祭也如之何孔子曰接祭而已矣如牲至未殺則
廢
接祭謂接續行事遇變而遽不暇舒徐也(本方氏說)
天子崩未殯五祀之祭不行既殯而祭其祭也尸入三
飯不侑酳不酢而已矣自啓至扵反哭五祀之祭不行
已葬而祭祝畢獻而已(飯扶晚反酳音胤)
三飯者尸三飯告飽則止若常禮則祝侑尸再飯天
子之禮至十五飯今殺禮故三也酳者以酒滌口飯
畢主人酌酒酳尸今殺禮故不酳也酢者主人酳尸
尸酬主人今殺禮亦不酢也畢獻者攝主酳尸尸酢
攝主攝主又獻祝而畢無獻佐食以下之禮也天
子初崩哀慼未遑祭祀既殯而後祭不得純如吉禮
既葬則祭禰從吉(用孔氏補)
曾子問曰諸侯之祭社稷爼豆既陳聞天子崩后之喪
君薨夫人之喪如之何孔子曰廢自薨比至扵殯自啓
至扵反哭奉帥天子
帥循也諸侯待既葬而祭亦如前章天子之殺禮(補)
曾子問曰大夫之祭鼎爼既陳籩豆既設不得成禮廢
者幾孔子曰九請問之曰天子崩后之喪君薨夫人之
喪君之大廟火日食三年之喪齊衰大功皆廢外喪自
齊衰以下行也其齊衰之祭也尸入三飯不侑酳不酢
而已矣大功酢而已矣小功緦室中之事而已矣士之
所以異者緦不祭所祭扵死者無服則祭
室中之事謂獻尸祝佐食耳大夫以喪廢祭者九士
併緦不祭則小功亦不祭所廢凡十一扵死者無服
謂舅與舅之子及從母昆弟凡皆己之母親扵已則
服緦扵已所祭之祖禰則無服位尊則以事而廢
禮者少位卑則以事而廢禮者多重輕之别也(方氏)
曾子問曰三年之喪弔乎孔子曰三年之喪練不羣立
不旅行君子禮以飾情三年之喪而弔哭不亦虚乎
不羣立旅行恐與人苟語而忘哀也已有喪而弔人
之喪若為彼哀則忘己之親若為親哀則哭彼為虛
(本鄭氏說)
曾子問曰大夫士有私喪可以除之矣而有君服焉其
除之也如之何孔子曰有君喪服扵身不敢私服又何
除焉扵是乎有過時而弗除也君之喪服除而後殷祭
禮也
私喪私家之喪殷祭二祥之祭殷者其禮盛也初
為君服不敢為親私除若君服除後乃可為親行二
祥祭以伸孝心(孔氏)
曾子問曰父母之喪弗除可乎孔子曰先王制禮過時
弗舉禮也非弗能勿除也患其過扵制也故君子過時
不祭禮也
曾子承前章問私喪可除遇有君服而弗除及君喪
既除則扵私喪但行殷祭而不再行除喪之禮是父
母之喪弗除可乎孔子荅謂時已過而不再舉因及
祭不追補之事為證(補)
曾子問曰君薨既殯而臣有父母之喪則如之何孔子
曰歸居扵家有殷事則之君所朝夕否
殷事朔望薦新之奠君喪既殯而無事父母新喪
而有事故常在家惟朔望奠則往君所(補)
曰君既啓而臣有父母之喪則如之何孔子曰歸哭而
反送君曰君未殯而臣有父母之喪則如之何孔子曰
歸殯反扵君所有殷事則歸朝夕否
君已啓殯而遭私喪歸哭而返送君君未殯而遭私
喪歸殯而反君所(補)
大夫室老行事士則子孫行事大夫内子有殷事亦之
君所朝夕否
大夫卿之緫稱内子大夫之適妻此承上文在君
所時其家使人攝祭大夫妻扵君之喪亦之君所朝
夕否者君所朝夕之奠大夫有私喪者不與(補)
賤不誄貴幼不誄長禮也唯天子稱天以誄之諸侯相
誄非禮也(誄力水反)
誄累也累列生時行迹讀之以作諡幼賤不誄貴
長嫌諛也天子稱天以誄明非欺也諸侯不相誄防
私也禮當誄扵天子(補)
曾子問曰君出疆以三年之戒以椑從君薨其入如之
何孔子曰共殯服則子麻弁絰䟽衰菲杖入自闕升自
西階如小斂則子免而從柩入自門升自阼階君大夫
士一節也(椑薄歷反共音恭免音問)
戒猶備也椑周身小棺也共殯服謂君已大斂殯服
謂布深衣苴絰散帶共之以待其至子嗣君也其子
麻弁絰衰杖者棺柩未安不忍成服扵外也闕觀闕
也喪歸殯客位故入自闕升自西階此言已大斂扵
外而歸殯者也如方小歛歸而後大歛則其子惟加
免扵首亦未麻弁入自門升自阼階使如生還(集補)
曾子問曰君之喪既引聞父母之喪如之何孔子曰遂
既封而歸不俟子(封古音窆胡如字)
既引謂喪在塗封封土扵墳子謂嗣君君喪在塗
而聞父母喪遂送君喪封墳即先反不待其嗣君(鄭氏)
(胡氏)
曾子問曰父母之喪既引及塗聞君薨如之何孔子曰
遂既封改服而往
葬時著免聞君喪則待葬畢改袒括髮而往(鄭氏孔氏說)
曾子問曰宗子為士庶子為大夫其祭也如之何孔子
曰以上牲祭扵宗子之家祝曰孝子某為介子某薦其
常事(為于偽反)
上牲大夫少牢介副也有助義牲從貴祭從長(補)
若宗子有罪居扵他國庶子為大夫其祭也祝曰孝子
某使介子某執其常事
庶子之貴者攝祭仍用宗子主名(補)
攝主不厭祭不旅不假不綏祭不配(厭於艷反假讀為嘏)
厭謂飫神旅謂旅酬嘏謂受福綏祭謂既祭而蔵其
減毁之堕配謂祝辭以某妃配某氏庶子為攝主
不敢備禮(孔氏)
布奠扵賓賓奠而不舉
布奠謂主人酬賓布此奠爵扵賓薦之北賓奠謂賓
取薦北之爵奠扵薦南而不舉此方酬之始而即不
舉謂止而不行旅酬之事也亦承上文攝主不備禮
而言所以釋不旅之義(用鄭氏孔氏補)
不歸肉其辭扵賓曰宗兄宗弟宗子在他國使某辭
攝主不敢如常禮歸助祭者肉故辭以宗子在他國
不得備禮也此亦承上文(補)
曾子問曰宗子去在他國庶子無爵而居者可以祭乎
孔子曰祭哉請問其祭如之何孔子曰望墓而為壇以
時祭若宗子死告扵墓而後祭扵家宗子死稱名不言
孝身沒而已子游之徒有庶子祭者以此若義也今之
祭者不首其義故誣扵祭也
哉者以無正文疑而度量之辭身沒而已者以宗子
死而代之祭終身不敢稱孝以自同扵宗子至身沒
而子繼則子可稱孝矣若順也首本也誣猶妄也
宗子在他國而庶子無爵者攝之祭不敢祭扵家避
宗子也宗子死而代之祭雖祭扵家而不敢稱孝亦
避宗子也子游之徒有庶子祭者用之順扵義也今
之祭者不本扵義妄而已也(補)
曾子問曰祭必有尸乎若厭祭亦可乎孔子曰祭成喪
者必有尸尸必以孫孫幼則使人抱之無孫則取扵同
姓可也祭殤必厭盖弗成也祭成喪而無尸是殤之也
孔子曰有隂厭有陽厭
祭成人必有尸尸以象神盖侑食而使之飫者也殤
未成人祭之無尸直設饌食以厭飫其神故謂之厭
也適殤隂厭祭扵奥而其地闇也庶殤陽厭西北隅
向戶而其地明也曾子疑立尸以人代神遂問若厭
祭不用尸亦可乎孔子謂祭成人而無尸是殤之也
不可(補)
曾子曰殤不祔祭何謂隂厭陽厭
祭成人亦有隂厭陽厭今孔子扵殤亦言有隂厭陽
厭故曾子疑而問之然成人之祭迎尸之前祝酌奠
奠之且饗是名隂厭尸起之後徹爼敦設西北隅是
名陽厭隂厭陽厭盖兼用之也祭殤者適則隂厭庶
則陽厭禮不兼用名同而禮則異也孔子復條析之
如後(補)
孔子曰宗子為殤而死庶子弗為後也其吉祭特牲祭
殤不舉無肵爼無玄酒不告利成是為隂厭凡殤與無
後者祭扵宗子之家當室之白尊扵東房是謂陽厭(肵音)
(其)
吉祭者從卒哭後之祭也用特牲者尊宗子從成人
也不舉者不舉肺也肵爼者尸所食歸餘之爼也玄
酒者元酒用水也利成者利謂養而其禮成也凡隂
厭者皆無此禮也當室之白謂西北隅得戶眀處此
謂陽厭而其禮又殺也
曾子問曰葬引至扵堩日有食之則有變乎且不乎孔
子曰昔者吾從老聃助葬扵巷黨及堩日有食之老聃
曰丘止柩就道右止哭以聽變既明反而後行曰禮也
反葬而丘問之曰夫柩不可以反者也日有食之不知
其已之遲數則豈如行哉老聃曰諸侯朝天子見日而
行逮日而舍奠大夫使見日而行逮日而舍夫柩不蚤
出不莫宿見星而行者唯罪人與奔父母之喪者乎日
有食之安知其不見星也且君子行禮不以人之親痁
患吾聞諸老聃云(堩古鄧反從才用反數音速使色吏反莫音暮痁始占反)
堩道塗也巷黨黨名也就道右者停柩在道東北嚮
以對南嚮而行來之人使之相左凡吉事交相左凶
事交相右柩處右而使行来者相左也已止也數讀
為速舍奠每將舍奠行主也痁病也柩行不見星
懼姦慝也日食未知還明之時安知其不見星若冒
行是以人之親病扵危亡之患故老子戒其止不行
而孔子述其言(補)
曾子問曰為君使而卒扵舍禮曰公館復私館不復凡
所使之國有司所授舍則公館已何謂私館不復也孔
子曰善乎問之也自卿大夫士之家曰私館公館與公
所為曰公館公館復此之謂也
復者始死招魂曾子疑使者所舍皆公館安有私
館不復之禮孔子謂士大夫自相停舍為私館公家
所造之館與公家所為使之停舍者為公館公館情
伸可復私館妨其主人情屈不可復(補)
曾子問曰下殤土周葬扵園遂輿機而往塗邇故也今
墓遠則其葬也如之何孔子曰吾聞諸老聃曰昔者史
佚有子而死下殤也墓遠召公謂之曰何以不棺歛扵
宫中史佚曰吾敢乎哉召公言扵周公周公曰豈不可
史佚行之下殤用棺衣棺自史佚始也(倌古患反)
土周者堲周夏之瓦棺也園者墓園有草木處不遠
葬扵墓也輿機機者尸之牀輿謂抗舉之以繩輿舉
其牀以適扵園就移入土周不歛扵室也史佚者周
成王時賢史下殤不歛扵宫中以葬扵園路近也
曾子問若路遠當如何孔子述老子之言謂昔史佚
下殤路遠召公勸歛扵宫中不敢謀之周公以為可
而行之矣用棺衣棺謂宫中用棺早歛至墓又衣以
棺也(集)
曾子問曰卿大夫將為尸扵公受宿矣而有齊衰内喪
則如之何孔子曰出舍扵公館以待事禮也孔子曰尸
弁冕而出卿大夫士皆下之尸必式必有前驅
受宿謂受宿齊戒也既受宿而有齊衰之喪出舍公
館待祭事畢然後歸哭孔子因併言尸出之禮(孔氏)
子夏問曰三年之喪卒哭金革之事無辟也者禮與初
有司與孔子曰夏后氏三年之喪既殯而致事殷人既
葬而致事記曰君子不奪人之親亦不可奪親也此之
謂乎子夏曰金革之事無辟也者非與孔子曰吾聞諸
老聃曰昔者魯公伯禽有為為之也今以三年之喪從
其利者吾弗知也(與音餘)
子夏問居喪而事金革禮歟始扵有司之命歟孔子
告以古禮居喪則致其事子夏因又問然則居喪而
事金革者非歟孔子又述老子之言謂伯禽居喪而
伐徐戎者國事之急有為為之也今貪人土地利而
為之者吾不知其可也(補)
黃氏日抄卷十七
