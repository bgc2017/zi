黃氏日抄卷六十八宋黃震撰
讀文集十
葉水心文集
奏議
淳熙上殿劄子大略云恢復一大事而言者皆曰敵難
攻當乘機不可動當待時夫機自我發非彼之乘時
自我為何彼之待敵之難攻者豈真難而不可動者
豈真不可正以我自有所難我自有所不可蓋其難
有四國是一也議論二也人才三也法度四也其不
可有五兵以多而遂至於弱財以多而遂至於乏不
信官而信吏不任人而任法不用賢能而用資格凡
五也若置而不論因而不改則我之難者真難矣敵
豈復有易攻之機我之不可者真不可矣敵豈復有
可動之時
應詔條奏六事謂六事未善皆治國之意未明之故國
勢也士也民也兵也財也紀綱法度也愚謹按上殿
當孝宗臨御二十六年應詔當光宗受禪初年
又上執政薦士
辯兵部郎官朱元晦劄子此晦翁為林栗所劾而水心
辨之者按栗時為法從水心非言官又所學與晦翁
不相下非平昔相黨友者一旦不忍其誣出位抗言
廷斥不少恕此當與汲長孺面責公孫弘張湯者同
科嗚呼壮哉然晦翁初不以此重輕而水心則由此
與之重矣
淮西論鐵錢五事甚悉
嘉泰上殿三劄一言人材當和平二論湖南每小歉不
自給漕司宜擇利源為水旱急難百姓指凖之地三
論泉南南外宗子請受準元指揮轉運司應副一半
本州代宣信建昌邵武上供銀一萬五千六百餘
兩四郡應副本州絹今轉運司不支錢宣與建昌邵
武不還絹
開禧上殿劄大略謂恢復危事先定其論而後修實政
行實德何名之賦害民最甚何等横費裁節宜先減
所入之額定所出之費不須對補便可蠲除(東南歲賦八千)
(萬緡)
安集兩淮申省状因民之欲令其依山阻水
屯田畫一申請状真州於瓜步滁州於定山和州於楊
林石䟦三處並量築堡塢此外深入第二層差
續陳堡塢利害状募勇士渡江北劫敵營凡十數往返
取其俘馘以報江南人心始安敵亦由此卷甲遁矣
三國孫氏常以江北守江不以江南守江見團結山
水為寨者四十七處謹按水心淳熙上殿以復讎
為第一大事至開禧用兵又指以為至險至危事宜
識事機者然猶為韓侂胄用金陵之行一語不踐夫
兵固非為士者所宜輕言非言之難而為之難也
大學講義前後接續皆講禮器公蓋欲以禮為治者所
講率明白而釋回增美質一語講之尤粹若曰私欲
頗僻所謂回也禮與之周旋而同其作止使之陰自
消弭如冰之於水春風之被物所謂釋回也禮之所
加猶玉之山龍其文猶素之藻繢其章也豈不煥乎
其愈明哉所謂增美質也辭雖不免於文而理則善
矣至講下文如竹箭之有筠也如松栢之有心也則
謂禮之於人可學而至非如竹箭松栢之本有而無
待乎人愚意此公自有所見而經意未必然也松竹
之有筠有心正以比君子之有禮豈顧二之而反謂
其非如也哉然公之所以通連其講者實歸宿於末
章欲稱財而為禮不雜於人欲之流放以禮從天下
而帝王之綂緒接也嗚呼後世之取財於民視古百
十倍而用益不足民窮到骨朘削愈甚此禮之不立
而財愈多愈乏使然也公尚禮學而尤精究財賦本
末欲起而救之至切也講義其微意所在乎第恐講
道天子之學猶有本領在而此又其節焉爾
表啓
文平意順水心大手筆也四六語如此近世雕鏤自以
為工者何如也卷六卷七皆古詩如超然北齋虎丘
皆水心為浙西憲司幹官時作也
記
漢王新修學記歷叙江漢古今材質文有節奏可觀煙
霏樓記公守蘄時所作寫景状物佳
溫公祠堂記公生光州因以為名王聞詩守光改祠之
而水心為記謂公猶常人爾充實積久為宋元臣此
最善言公者
樂清三賢祠王龜齡與錢堯卿賈如規也
醉樂亭記永嘉俗尚西山之游吏因邏酒𣙜利數倍宣
城孫公為郡始縱民自飲作新亭以休遨者名醉樂
記未及古今政教尤佳
石洞書院記東陽郭欽止得石洞作室儲書禮名士以
教鄉里之秀者
千佛閣記因人情施舍而及治道之中
白石經藏記記少年游歷可觀末以其成先志而記之
亦得體
龜山祠堂記楊氏子孫賣宅太守余景瞻贖還之又修
補其漏闕因以祠龜山記文優緩而理趣高
平陽縣代納坊場錢記知縣汪季良以所没造偽會田
及廢寺田求提舉孟植上之朝求就賜縣用禾利補
青册錢許之記文載敗闕坊名錢之擾甚切
敬亭後記謂程氏誨學者先以敬為非當先復禮蓋水
心之學然也愚按乾淳間正國家一昌明之會諸儒彬
彬輩出而說各不同晦翁本大學致知格物以極於治
國平天下工夫細密而象山斥其支離直謂即心是道
陳同甫修皇帝王霸之學欲前承後續力拄乾坤成事
業而不問純駁至陳傅良則又精史學欲專修漢唐制
度吏治之功其餘亦各紛紛而大要不出此四者不歸
朱則歸陸不陸則又二陳之歸雖精粗高下難一律齊
而皆能自白其說皆足以使人易知獨水心混然於四
者之間總言綂緒病學者之言
心而不及性則似不滿於陸又以功利之說為卑則
似不滿於二陳至於朱則忘言焉水心豈欲集諸儒
之大成者乎然未嘗明言綂緒果為何物令人曉然
易知如諸儒者嘗略窺其所指為綂緒者似以禮為
主故其言曰學必始於復禮禮復而敬立矣安上治
民莫善於禮若然則又似專言推行於文物制度之
禮以防民之非者也非吾夫子所指根本於吾内心
之禮使克去巳私而復之者也禮不先於克己禮將
何自而復學不先於敬巳私又何自而克己且未知
所以復禮又何以使民俗之復禮而公之言綂緒又
將何所從始耶且功利之學不必問也義理之學不
容不辯也公於義理獨不滿於陸而不及朱似於朱
無忤者然朱之學正主程而程之學專主敬乃反以
程子之言敬為非又何耶且敬也者堯舜禹湯文武
周公孔子以來相傳之說非程子自為之說也蘇子
瞻千古竒材獨以輕薄讎程子終身思所以破其敬
之說尚終其身不能而水心欲破之宜其說之不能
自白也
上蔡祠堂記謝顯道獨一子克念流落台州尋亦死克
念有子偕偕三子無衣食替人承符引黃㽦為郡訪
得之請見抗賓主禮給冠帶錢米置田宅祠顯道於
學
瑞安修學記若但豎數十屋而宫羣數十士而飯而曰
教養盡是矣何易也愚謂此痛快語
北村記為尚書吳興沈公作也文有雅韻讀之如閱山
水畫一竒也王文正祠堂記文有餘韻亦一竒也
葉嶺書房記為蔡任作亦佳
風雩堂李伯珍築之豫章之囿而水心為記風雩今為
聖門一大議論善形容者往往極於高明水心謂舞
雩魯之禊事點不敢必放用丼服閭里耳說極平實
而文采燁然可讀也
溫州修學記以周恭叔鄭景望薛士龍陳君舉四人為
永嘉相承之儒宗
紹興諸暨二莊一備修海堤一備鹿鳴舉送嘉定七年
太守趙彦倓所建記末尤拳拳於鑑湖之未復
郭氏種德庵記為磊卿兄弟作也其略曰家非德不興
德非種不成雖一人之家未嘗不與天地同其長久
所以不能者人毁之也謙者種之盈者毁讓者種之
爭者毁廉者種之貪者毁退者種之進者毁種不求
獲不敢毁不敢成聖人之德也
溫州社稷記以社稷神明之正與世俗淫誣對形文極
華贍
季子廟記戒晉陵之俗多訟文字好
南安三先生祠堂記謂周子二程當著令通禮
台州三先生祠堂記提刑羅適侍郎陳公輔詹事陳良
翰也
宜興修學記謂荆溪禹貢中江愚按禹貢明指岷山江
為中江公何忽有此言也
寳婺觀即八詠樓也唐為觀太守洪邁請令名
連州開楞伽峽記嘉泰二年崖墜壅水李華疏之小石
繂運大石鑱落上以火攻下以堰取餘隱石平流中
創巨靈鑿貫木百鈞擣之糜碎
湖州勝賞樓自柳惲江南曲始
序
石庵蔡瑞藏書教族人於墓側者
陰陽精義序朱伯起師鄭景望與景元友嗜地理學著
書二十篇公謂蘇子瞻居陽羡而葬嵩山朱公元晦
聽蔡季通預卜藏穴好竒者固通人大儒常患也余
特載其師友源流
紀年備遺平陽朱黼作也黼字文昭師陳君舉
徐致中論書法如匠造屋木之分寸必應繩墨故分為
點畫合而為字無妄施者
巽巖集序略曰自有文字以來名世數十大抵以筆勢
縱放凌厲馳騁為極功風霆怒而江河流六驥調而
八音和春輝秋明而海澄嶽静也公未嘗藻黻琢鏤
以媚俗為意曾點之瑟方希化人之酒欲清又非以
聲色臭味自怡悦也愚謂水心此言亦寫胷中之所
自得者歟巽巖蜀人李燾也著通鑑長編二子壁&KR1033;
皆名世
周會卿詩序一幹之蘭芳香出林豈紛然桃李能限斷
哉
松廬集序杜甫送楊六判官使西蕃詩直下無冒子始
末只一意令翁常之作頗似之
歸愚翁文集序為鄭伯英作即景望弟景元者也景元
及第第四人既任秀州判官終其身二十餘年不復
仕諸公貴人知其才大氣剛中心畏之故也孔翠鸞
鳳矜其華采顧影自耀為世珍惜是固然也若夫蛟
龍之興雲雨則雷電皆至霮䨴百里豈區區然露小
技衒細巧而足哉
翁靈舒詩集序云起魏晉歷齊梁士之通塞無不以詩
而唐尤甚彼區區一生窮其術而不悔者固將以求
達也如必待達而後工工而無益於用捨之數則奚
賴焉君頭髮大半白旁縣田一頃蛙鳴聒他姓城隅
之館水石粗足而不能居也愚觀靈舒四靈之一也
水心所以斥罵者如此而世以晩唐詩名者尚遥拜
之為宗師可嘆也已
周南仲後序譏其求異而無成
黃文叔周禮序略曰周禮晩出而劉歆遽行大壞矣蘇
綽又壞矣王安石又壞矣孔子未嘗言周官孟子亦
以為不可得聞一旦驟至如竒方大藥非黃帝神農
所名無制使服食之法而庸夫鄙人妄咀吞之不眩
亂顛錯幾希
法明寺教藏記為僧師昶作也終之曰夫浮屠以身為
旅泊而嚴其宫室不已以言為贅疣而傳於文字愈
多固余所不解嘗以問昶昶亦不能言也
宗紀序謂佛學入中國其書具在有胡僧教以盡棄舊
書不用畔佛之學而自為學倒佛之言而自為言皆
自以為已即佛而甚者至以為過於佛也
吕子陽老子說序謂每嘆六經孔孟舉世共習其魁俊
偉特者乃或去為佛老莊列之說怪神靈霍相與眩
亂甚至山棲絶俗木食澗飲以守其言異哉愚按此
兩序識到理明尤水心文之絶特者可以成誦故表
出之
胡尚書序尚書名沂餘姚人富貴有節無侵尋之求嘗
喻國體猶半存之身
題跋
題畫婆湏密女載程正叔斥秦少游詞語䙝天事河豚
雖毒而人能啖之毒又甚矣
石月硯屏中涵樹影
戴肖望病詣王大受曰無苦久客心動耳留薦燠館食
軟膩把酒談笑肖望欣然忘還(題拙齋詩後)
潘彦庶輕鄙舉子學出經入史於衆人思慮不到處下
議論空寫卷子上竟莫遇精識
題劉潜夫南嶽詩建大將旗鼓非子孰當何必四靈哉
題周簡之文云外學乃致窮之道
題義役保正長法不承引帖催二税今州縣以例相驅
士民同苦至預醵錢給費名曰義役然則有司失義
甚矣
祭父
澗底之松山上之苗言崇高者易憑也(祭韓子師尚書)
髴髣(祭王才叔倒壓韻)
墓誌銘
徐誼待制提舉浙西言水不可疏謂舊田溝澮當濬圍
田下脚無輒開已開未填當捺合行是三說農不病
矣似於今不合其責趙丞相為忠則忠為姦則姦非
言也然薦蔡必勝終定策
蔡必勝武舉第一人不見曾覿光宗疾與趙丞相定
議用韓侂胄白太皇立寧考時趙彦逾戒郭杲
飭宿衞
陳傳良墓誌以水心為之宜有大可觀如昌黎誌子厚
然而寂寞反尋常者不及可嘆也
著作正字二劉公墓誌銘著作諱夙字賓之莆人試館
職言薦舉之弊此執政大臣為惠而不為政致之也
陳執中章子厚人知其小人也然能不以官私其親
今將告執政大臣曰子為子厚乎子為執中乎則艴
然怒矣至其行事則有為子厚執中所不為者矣上
封事論覿大淵尤切知衢州郡人祠之徙溫州禱雨
全家淡食八十餘日以疾還莆率鄉人救荒愬莆之
剰米斛於朝盡蠲之弟正字諱朔字復之紹興庚辰
省試第一調溫州戶曹計口受禄以其餘救飢疫飼
棄兒召對奏曰陛下何不延納憤激敢言之士而聽
訐直難堪之言因以自考察成敗得失知福清縣聽
訟使兩詞自詣市食挂錢於門然嘗諫止雍公所主
恢復議雖晦翁辨之不從將自有所見歟嘗行秦溪
有道殣者久駐棺瘞乃去過劔津見覆舟者號呼解鄭
夫人髻金救之二公皆樂朋友死日家無留貲著作
子彌正正字子起晦起世皆登科彌正至侍郎子克
莊今為法從號後村以文顯愚觀水心誌陳君舉墓
寂寥慊然今二劉官不為顯文無行於世者而所載
言行曄然耀人盖所誌諸公貴人皆無此及者故節
錄特備
寳謨劉公穎字公實衢人特立有治行以壽終
曾侍郎漸建昌南城人辨其非侂胄黨正以其為侂胄
黨諱之故耳如曰侂胄死素抑者多用趙彦逾亦在
中公争之不容可槩見也穎茂穎秀其子云
薛待制弼政和進士宣靖間間關共難南渡後守閩楚
平賊百七十部然本岳飛參謀而為秦檜用永嘉人
黃尚書度字文叔越人注詩書周禮著史編年考天文
理井田兵法病養兵欲屯田陰復府衞吳挺死請合
興利合東西川論韓侂胄御筆事制置江淮降鹽城
賊嘗言紹興至今三罷兵所增之賦皆當斥以還民
陳謙永嘉人為京西運判時襄陽師李奕後帥皇甫斌
皆密受侂胄意擾邊起事公謂復讎大義乃倚羣盜
剽奪之豈得以敗亡為戲乎遂以公緫領湖廣斌師
遂大出初敗支河池再敗方城郭倬至宿李爽至壽
皆潰金州秦世輔未及行而潰蓋開禧所謂用兵如
此公在襄陽陂北城貯水三百尺既至鄂米悉運赴
襄又念安州亦兵衝募守三關言雖不用亦完二城
祭酒李祥無錫人趙丞相免公争曰頃夀皇崩兩宫
隔絶留正棄印亡汝愚不畏族誅决策社稷臣也
陳同甫王道甫墓誌銘同甫婺州以解頭薦著中興五
論不報後十年在太學上書至再復不報又十年親
至金陵視形勢復上書終不報在廷皆怒以為狂鄉
人為燕會同坐者歸暴死疑有毒入大理獄民吕興
何廿四毆吕天濟且死恨曰陳上舍使殺我復入大
理獄少卿鄭汝諧直之未幾策進士第一未至官病
一夕卒道甫名自中平陽人登第仕不顕多竒節同
甫稱之水心曰鮑叔管仲友也鮑卑而管貴美在叔
也王猛薛強友也王顯而薛晦過在強也同甫得以死
後餘力引而齊之使道甫亦得而傳是以併誌
趙彦橚無錫人禱雨請罷催止合衣税朝士無不造侂
胄門公歎曰諸人今枉此是易後直之甚難知汀州
捕葉八子知平江置嘉定縣鑿錦帆涇為總領籍軍
額之亡減錢百萬緡
王柟木叔永嘉人知績溪修陂塘知江陰開渠五百餘
里壞瘟神像不見蘇師旦止鄧友龍北伐侂胄死竄
流不絶公謂非朝廷福(江陰渠無百里)
蔡行之凝重竟日或不通一語陳龍川與辨抵日接夜
若懸江河同甫謝不能乃已雖幼以文顯無浮巧輕
豔之作官至兵部尚書四子籥節策範
趙師&KR0759;吳人有吏材十餘年中四知臨安府志中多載
其與侂胄異然愚聞之長老言最佞侂胄者也
施師點信州人事孝宗知樞密院六年而退所陳多
寬䘏之事嘗言治盜當委牧守但責巡尉何以禁暴
樞密汪勃徽州人紹興二年登第十三年和親擇不與
趙張同好惡者佐佑執政勃遂為監察御史其賢不
肖可知也乃云為檜所忌欲蓋而彰矣然檜於一時
同惡既借官爵啖之以盡其力位逼則斥去如奴隸
勃之見忌亦非公曲筆蓋紀實而是非自見者也汪
綱汪統皆孫綱始求志於公云
劉彌正劉夙子也幼率諸弟勤苦緝故業貧不能得膏
火鄰嫗夜績者光射公牖輙擕書就之後皆中第其
在朝丞相陳自強惡其不附已開禧敵入寇遂用公
提淮鹽蓋以陷之危地自兵起鹽商不行公盡通鹽
利就為運判後為浙漕敵使自淮至浙凡送迎之事
皆公裁定為成式其為浙漕也不與内臣相見官至
吏部侍郎子克莊
周淳中瑞安人及第嘗改官為宰為帥機輒乞祠至老
死初買廢山鑿平為宅大竹長松回合蔽虧緝嵐紺
池煥霍房戶常終歲閉戶花香鳥鳴暢然怡適不問
外事
詹體仁浦江人師晦翁篤厚君子也為浮梁尉不受資
當入朝定高宗諡提舉浙西開漕渠浚練湖置斗
門總領湖廣放諸州積欠百餘萬築武昌萬金堤除
静江閣税錢萬四千除雜税朱膠八千或疑公空有
司之藏為百姓地而財常源源暴暴如泉湧山聚自
趙丞相去士多失職賴公收擢初嘗後其舅張氏既
復為詹經營兩家如一日
状元姚穎官終平江倅年三十四
丘文定之父仁不忍校費幾盡産母臧氏既寡力貧教
子
池州貴池縣葉氏三世二百餘人四十餘室不别盤案
而飯百年
毉痊王大受饒州人住烏鎮死因葬湖州内袐腹脹
痛以半硫圓碾生薑調乳香下之立愈
東陽郭氏墓誌載其富盛自立
徐定字德操泉州晉江人其父少孤隨母歸吕氏因以
為姓五十年公不知其徐氏子也父且死以告公憤
泣與二弟來行在皆擢進士第復姓徐氏至朝散大
夫知潮州有治行云
載陳傅良妻張令人甚賢不信方術不崇釋老不畏巫
鬼
鮑潚清卿病足水心誌其循行園林住磐石上數花鬚
嗅松葉出指水心状清卿為猴者也
餘姚孫椿年字永叔之宏之父也
永嘉林正仲名頥叔為羅源主簿舊俗死喪者焚屍糜
其骨衆薰合和凌風飄颺命曰升天以尤細為孝正
仲雕文禁止治塜甓藏之始變其俗
王聞詩龜齡之子也聞詩之子䕫王聞禮亦龜齡之子
仕至運使而聞詩至提刑
徐道暉誌專評詩
邵叔豹墓誌載岱山事
鄭耕老莆人也兵火後更營四明學
錢之望晉陵人少以策贊虞雍公捷瓜洲符離之役謁
張忠獻既第守楚四年揚三年前後反復為上言
大抵以屯田民兵萬弩手山水寨為進戰退守之要
大奚山盜起知廣州滅之移廬州皆有政績
省元錢易直樂清人十歲工文稍長知古學雲蒸川流
筆態横生
劉起晦字建翁正字名朔之子也能繼其父而官亦止
正字子希醇希深
知處州蒋行簡治郡以愛惜知縣為本數為上言民困
具載誌中可觀也
侍郎陳景思故相康伯之孫信州人奏言欲裕民力當
寬州縣偽學禁嚴獨與晦翁往來不廢
吳興李浹故參政孫不見蘇師旦與開禧異議有識士
也
臨海周子及名泊除大學正一見上即盡言天下事有
王抃起吏胥預密議宰相御史相與依憑上以泊之
言而去之
處州陳葵字叔向魏益之教以盡棄所懷獨立於物之
初忽大悟遂以師道歸益之反陋朱吕之學水心辨
以一造而盡獲莊佛氏之妄也語簡而精然猶委曲
其文曰昔孔子稱憤啓悱發舉一而返三而孟子亦
言充其四端至於能保四海往往牽借而所指亦近
於今世之所謂悟者愚謂待其憤而後啓之待其悱
而後𤼵之舉一返三使以類推此孔子欲學者自盡
其力而不徒師之恃耳非悟也充其四端至於能保
四海此修身以至平天下堯舜三代已試之效具在
皆實理也非悟也
黃㽦字子耕魯直之從孫其先自金華徙分寧子耕師
晦翁治台州多政績水心載之甚詳然子耕亦嘗宰
華亭縣今製錦堂所創也政績亦不少今闕不載而
獨言其知盧陽縣當考
劉子怡居鄉救三大荒
龐藴夫婦破家從禪至賣漉籬自給男女不婚嫁争相
為死水心載其事於鮑潚妻劉夫人之誌况潚夫婦
也愚謂此皆全家病風耳
周南仲對策言今所謂道學朋黨正皇極所用之人也
召試館職言今廟堂無能盡出胥吏蒼頭盧兒干政
接踵漿酒粱肉瀾飜其家根本大壞矣南仲從水心
苦學之士也子深源乙丑進士
胡崇禮名樽餘姚人尚書名沂之子拱之弟衞衍其二
子也誌云先世故書緹囊珍篋重封之屏凡遺字籠
玩往復或移日蓋譏之也又云初朱元晦吕伯恭以
道學教閩浙士有陸子静後出號稱徑要簡捷諸生
或立語已感動悟入以故越人為其學尤衆兩併笠
夜續燈聚崇禮之家皆澄坐内觀蓋譏之尤深也然
亦工矣
虞夫人父事北辰求九天女而生詩書若素習教其子
莫子純及第第一人愚甲辰客於越施氏聞老石先
生之言曰莫魁既第母嘆曰朵花既開只看花無澆
者矣石故莫之同經友也觀此則母之賢為益信
徐文淵名璣與徐照翁卷趙師秀四人共趣唐詩平陽
林善補及弟葬其母陳氏鹽亭山為光孝寺冒争踰
二年乃克葬水心誌云嗚呼有是哉夫貲不足以買
山而葬於官荒之山此譽士之窮王政所必矜也遁
耕織之勞而欲擅山海之富此異端之横王法所必
黜也銘曰徂徠躬耕葬百喪使皆如此訟何當虆梩
而揜孰在亡夫人之歸天與岡愚按水心此筆氣直
語壮愧死當時符移紛紛之有司矣
楊愿以秦檜用嘗參政葬越
鄭景元名伯英景望弟也擢高第以祠禄終水心謂志
士
陳表民常警戒其子曰薦送由州縣比鄉舉里選猶近
也今縻歲月捐父母棄室家以争優校可乎得喪命
也若謹無然其子遵行之必鄉貢不太學三子增埴
止善皆登進士第
孟猷良甫孟導達甫皆從水心良甫生繼華達甫生繼
勤繼勲繼勇隆祐姪曾孫今居吴
唐氏王棐生母
史漸進翁八行詔之孫父木再薦漸入學五子登第彌
忠彌恕彌愈彌鞏彌忞也嵩之兄弟其孫宣繒其甥
長潭王公誌夢龍侍郎父也
陳少南名鵬飛永嘉人有詩書傳嘗教秦熺以貶死
崇國趙公不息行状載善政最多汝談汝譡其孫
張李樗状載光州可移治處名沙窩亦多載淮事
水心能力排老莊正矣乃併譏程伊川則異論也
能力主恢復正矣乃反斥張魏公則大言也能力
詆本朝兵財靡弊天下而至於弱正矣乃欲割兩
淮江南荆湖棄諸人以免養兵獨以兩浙為守又
欲抑三等戶代兵兹又靡弊削弱之尤者也水心
之見稱於世者獨其銘誌序䟦筆力横肆爾近世
自號得水心文法者乃以陰寓譏罵為能愚觀水
心文雖間譏罵實皆顯白如曰旁縣田一頃蛙鳴
聒他姓此顯斥翁靈舒廢家業而工晩唐詩直以
為世戒非陰寓也如曰蛛絲委架詩書愠鷺羽空
陂菡萏愁此明言陳益謙不讀書而冒儒衣冠不
得已為作詩非陰寓也如曰丁村未嘗有此其村
民不學而崛起未可知惟數花鬚嗅松葉世傳状
鮑清卿為猴精此為譏諷然他日誌其妻劉氏直
舉龐藴夫婦棄家學佛至賣漉篱此其偏好自有
取輕者終篇述其治行甚褒瑕瑜不相揜也借曰
水心時一以文為戲可盡以例其餘耶學之者不
于其横肆而獨于其戲者耶嗚呼水心之傳世者
僅此而學之者又辱之且關學者心術故為之
辯
水心外集
序𤼵
大意謂制科許極言天下事而治道本不如是之易言
後進之士耳剽目習運竒於異說之餘求夸於陳言之
外足以敗天下之定勢而何以為守宜特發其大意而
無至於盡言
君德二篇
謂人君以道服天下非以名位臨天下而世之言君道
者或以令或以權或以法其君之德固削矣而以智巧
從事是未得服天下之道徒恃名位以臨之其有大度
不疑以深結其民臣之心者亦不過留名位之術惟古
之聖人真見其當然而事事以實行之此則人君實德
而服天下之道也愚按前之一說正不得攻而三者亦
有天下者所不得而廢後之言真見者其君果何從而
能見其真所謂真者果何指夫亦開闔馳騁以極文字
之變態是豈果君德之的論耶
治勢三篇
謂人主當以身為天下之勢而後世之勢在外戚在權
臣在宦官或匹夫士卒其勢無所不在若西晉傾覆特
起於公卿子弟里巷書生游談聚話沉湎淫佚而已我祖
宗之為天下其要在使無女寵無宦官無外戚無權臣
無姦臣隨其萌蘖尋即除治所以致靖康之變者五患
有其四焉耳非前日所憂之西北二寇蓋天下之勢在
内而不在外也今天下之勢因治久忘戰而女真自恣
天子方御征伐又十餘年天下始習兵革散戰而天子
已厭武紹興之末青鄆亳宋之間豪傑響應或號三十
萬而天下終以不振習安難變乃其勢然今天下之士
惟嗜利桀行者乃或叩閽言邊而明見利害之人則皆
深念根本然則天下之勢固不可使之盡變也愚按此
論平實而意若陰不滿於陳同甫諸人
國本三篇
國本者祖宗所以立國之意也我朝大意有二曰隆禮
以御其臣恤刑以愛其民也真宗仁宗以來大臣將去
為之遷官加賜神宗嘗欲汰其臣而不忍始益宫觀廩
粟章子厚嘗欲興劉摯之獄而哲宗不從蔡京又欲殺
天下士而徽宗不聽紹興初誤聽宰相誅諫官二人尋
下詔謝天下故姦臣不得借殺士以為資今世之用刑
比漢唐為輕今世之民自得罪者無幾而坐茶鹽𣙜酤
田役稅賦者十六七比三代則為重然三代肉刑殘壊
至於終身亦已甚矣後世制刑雖三代不能及此二事
天下安之久矣不顧而變安危必自此始愚按此深識
我朝立國之意者也我朝立國以仁盡去秦漢後不道
之事而此二事為著
民事三篇
謂今授田之制亡而猶歲以具文勤農何也有民必使
之闢地今吳越民多而地不足相搏取為衣食荆楚古
繁實孫劉所資以争天下更唐五代不復振今荒墟無
聚落分吳越以實荆楚當今急務也儒者欲復井田既
時異不可行而俗吏抑兼并之說則人主既未能自養
小民富人者小民所賴不可豫置疾惡破壞之也隨時
立制使無甚富甚貧其庶乎愚按此諳練之說也特未
知所以立制者何如而可無甚富甚貧耳或者董仲舒
限田之說乎
財計三篇
謂理財與聚歛異今言理財者聚歛而已故君子避理
財之名而小人執理財之權自古聖賢無不理財必也
如父共子之財而權天下之有餘不足可也奈何君子
不理而諉之小人哉自楮幣行而錢隱物穹設法以消
天下之利莫甚於此官兵吏之冗食者多而不知退考
其原如富人用侈而賣田疇鬻寳器以充之不竭盡不
止愚按此天下之名言而冗費則不止官兵吏三者而
已也所謂泉府必周公法恐又信周禮太過
官法三篇
謂漢宣帝號責實而徒課細碎為失實今治不過若漢
宣帝且舉以羣臣百僚為不足用而上自用也謂冗官
始魏晉自文武分而昔之侍衞用文者今武士宦官專
之自官吏分而昔之所辟曹掾今吏胥專之此選舉甚
狹而官猥多也謂患其冗者抑之以法此當甄别使賢
者能者堪之奈何操利天下之權而反以抑也愚按三
說皆考訂之言但力辨古人非事簡而力言古人之事
為多亦似信周禮太過竊意古人不過教民自為生養
若盡如周禮期會恐奔走無虛日民不聊生爾
士學二篇
謂孔孟守三代之說於春秋戰國之世迂闊之名自此
始今必得真迂闊者而用之其庶乎古者養士而後取
今不養而取之當因今之學以取士而務養其心愚
按此乾淳間議論也然不知養其心者當何如耶若近
年以来士習實壞於學縣有學則無恥者分其糧公厨
終歲無炊煙郡有學則強俠者多取市井子之資聚食
其中以庇門戶七箸聲歇輙雲散無蹤國有學則争圖
分數乞免解免省者千岐萬轍上亦屈法從之甚至受
金叩閽助權勢去異已者士習之壞反皆學校之為鬭
之於勝負之場而誘之於利禄之區曰可以養其心有
是理否乎果欲養其心必也因今之學而用古之道州
縣學盡除職俸太學盡除校分無勝負之争無利禄之
誘而後士得自有其宂而自養之水心雖乾淳之論而
其時學法已行不明言其非疑有遺論且天下何嘗無
賢士之自養者何世無有學校科舉之較程文如博奕
偶勝於士之賢否何預要在謹簡於入仕之後幸而得
賢者能者則必用之不幸而得愚不肖者雖自學校科
舉中來必終斥之用舍不于學校不于科舉而于其人
庶幾士習稍知趨向若夫轉移變化又自在本原之地
若曰因今之學以取士而欲養其心愚未之能信
兵權二篇
謂兵必用詐自孫武始武事闔閭嘗入楚暴師不返嘗
言越不足畏卒敗欈李武之術無救人國家今其氣焰
興起若將與聖賢並稱而右科武學又使之讀誦其書
是徒以不仁之心相授况今淮以北皆吾之民方當流
涕以對之尚安用武之術數十年來天下士好竒言而
言兵者尤竒皆中一時之欲而不顧天下之利害必也
實言乎不多殺邦本不搖無暴征横歛而將得人則兵
可用愚謂言兵若此斯儒者矣視老泉輩平生師孫子
之學霄壤矣
外論四篇
謂中國之待夷狄有義有名有權契丹更六聖百二十
年無敗盟而約女真共滅其國在前日為失義女真吾
仇也今日請和尤為無名視其所以來而權之必有先
勝之形變困重難舉而使輕利易為此在朝廷大政紀
綱憲度之際而乃略淮以守江守江以安閩浙此其去
中原也遠矣其言慷慨激發讀之使人痛憤愚謂果守
江果安閩浙機至事成中原亦非遠正恐江自為守而
人未嘗守江閩浙百需所仰又未必其能安而人自安
於閩浙耳
總義一篇
論聖經之題辭也謂古之治足以為經聖人載之以詔
後世至于今而經始明世之君子可即其故而深思矣
易
謂易非道所以用道聖人以道易天下後世聽其自易
而世始亂文王孔子於是作易易之書備而易之道始
窮曲學小數出入鬼神而無以為用於天下莫若反其
本而求之象爻愚按此論未之前聞也以愚所聞則正
以理無定形亦無終窮故以變易之謂道而謂易非道
何耶變易者正道之用而反謂所以用道何耶事萬變
而不齊而理無不在故此道謂之易初非先天而開物
逆料治亂之變而立之防亦非世有已亂事有已失出
而移風易俗之類以救其弊而謂聖人以道易天下何
耶易者道之形於事事物物順之則吉逆之則悔吝凶
吉者治之事悔吝凶者亂之事後世不知易也故亂日
多耳乃謂聽其自易而世始亂何耶文王孔子之作易
正欲使人人知道如是則吉如是則悔吝凶傳之萬世
而道之用無窮也顧謂易之書備而道始窮何耶易備
天人之道微之而為陰陽變化顯之而為日用常行理
本無所不包故曰易有聖人之道四焉以卜筮者尚其
占而象爻者正以占其變也謂出入鬼神為無用必反
而求之象爻又何耶此固愚未之前聞必水心自有所
見者雖然未諭也
書
謂書為帝王之常心周穆王秦穆公既悔過而復得其
常心此亦一說然周穆王秦穆公恐於堯舜不若是班
而常心亦非所以論聖人也常心者不以饑寒而變之
名也
詩
謂言周人之最詳者莫如詩聖人養天下以中𤼵人心
以和蓋詩之道至周而後備雖其怨刺猶深原憤𤼵而
不忍愚按此亦言詩者之常談特水心長於文其形容
有過人者
春秋
謂治人之道人能自正於心者雖聖人不能加也行之
事矣折而從仁義禮樂者則治之也佚是其次也聞人
之是己非己為喜懼因其喜懼而治之是又其次不以
是非為喜懼而必待賞罰聖人之治人至是止矣春秋
之作又所以治夫仁義禮樂是非賞罰之所不能治者
也然其用之之法有三原其情察其勢使人心厭然我
服然後斷之理舜能事瞽瞍而天下不能為子箕子能
事紂而天下不能為臣湯事葛文王事昆夷而天下不
能為國是何耶是未之思是之謂理故春秋者道之極
而聖人之終事也愚按世謂春秋為賞罰之書而賞罰
必斷之理此不過兩言己足然人人能言之今其模寫
次第多為曲折則水心之文法然爾
周禮
謂周禮之書一用而反至於亂者古者天子自治止一
國又有聖賢為之臣久於官而不去其為地狹為民寡
治之者衆行之以誠故米鹽靡密無不盡今也包夷貊
之外以為域事雖毫髮一自上出法嚴令具不得搖手
無聖賢為之臣不久於其官而又有苟簡詐偽之心乃
欲靡密無不盡以求合周禮此人情不安而至於亂也
愚按周之建官偹於尚書周官一篇各率其屬聽之六
卿而為君之要在六卿得人而止其詳則自孟子時巳
不得聞矣必如今周禮所載六鄉六遂之地能幾何而
可養官司胥徒二三萬東西胥會朝夕讀法民且奔走
不暇而何所措手足此書出於王莽用於王安石皆亂
天下恐不可以其名列於經而盡信其書必古書也亦
不過周官一篇注疏耳大訓何在而名經耶雖然歸之
世變不同而謂周禮不可行於後世此則善為周禮解
嘲蓋未有過水心者也
管子
謂王政之壞始於管仲而成於鞅斯若桑弘羊之於漢
又管仲商鞅所不忍為至唐之衰取民無所不盡又有
弘羊所不屑為壞之也非一人之力則復之也必非一
人之功聖人不千歲而一起聖人不繼世而皆遇故夫
陋俗之與論王政終不合矣其言哀痛切至嗚呼悲夫
老子
謂老耼厭聖人之仁義禮樂而欲一切返太樸之初不
知聖人之為此仁義禮樂者正以消伏天下之機巧詐
偽也今欲盡廢是與天下以機相示微相使也耼自變
於俗而謂聖人變之乎愚謂聖人不過行其所當然老
子乃欲去其所當然者耳此則昌黎原道之說盡之無
為則天下决不能自治勢必出於慘刻以勝其不治者
此則太史公老子之傳盡之若謂耼自變於俗則耼且
有辭
孔子家語
謂家語左傳禮記皆近聖人之世而所載皆不能知其
言後世若荀卿司馬遷揚雄亦皆不足以知聖賢之言
今世之知言者談性命而聖賢之實猶未著愚謂此借
家語以排世之談性命者謂均之不知聖言爾然豈其
倫耶且不明斥性命之說為不知聖言者果何在豈亦
如論治特發其大意而不盡言必待佐天子得行其道
然後自以己之說而易天下耶雖然濂洛性命之說大
明於天下有日矣水心思以易之也難哉
莊子
謂莊周知聖人最深而玩聖人最甚不得志於當世而
放意狂言其怨憤之切異於屈原者鮮矣然而人道之
倫顛錯而不叙事物之情遺落而不理以養生送死飢
食渴飲之大節而付之儻蕩不羈之人小足以亡身大
足以亡天下流患盖未巳也愚謂此論理義之精到文
辭之警切前無古人後無作者自古明天下之正道無
出於晦翁大學中庸章句序斥天下之非道無出於韓
文公原道今有此論又足為原道之配但謂其知聖人
及以屈原為比未然爾
揚雄太玄
謂玄以準易而不得聖人之意者三易以明天下而雄
名玄一也卦以八數而玄之八十一首雜取文字之餘
二也易更三聖玄以一人之思備羣聖人之力三也
左氏春秋
謂左氏去孔子既遠而能錄古者典刑十數以扶翼春
秋
戰國策
謂成周論士用於天子周襄取士之法壞士猶各自貴
於其國侯國取士之法亦廢士去為家臣獨公哲衮季
項未嘗仕於大夫未幾兼并禍興故家亡失士始恣睢
四出奮口舌以要其君固流靡使然也始皇李斯遷怒
而擒滅之豈為天下之道哉
史記
謂孔子時上世圖籍具在多放棄而不錄史遷不能知
其意紛然記之以夸竒使後世溺於見聞蕩於未流又
戕民害政之術盡出其中而戰國秦楚事皆天下人資
取為不肖者於是異端之學復肆與聖人之道相亂矣
三國志
謂春秋三國之世號為多才非世道之幸也尚忍言之
愚謂人才用而後見世方多事而後人才出其勢則然
漢唐之興何嘗無人才有英雄之君以主之天下賴以
定于一不見其紛紛之迹耳以罪人才可耶
五代史
謂唐非天亡而自亡盜賊不肖皆足得國人主所當惕
然自懼愚謂五代朝榮暮瘁亦自取滅亡耳然掃除亂
略以開聖世太平之基亦周世宗
總述
謂唐虞三代上之治為皇極下之教為大學行之天下
為中庸漢以來無能明之者今世之學始於心而三者
始明然唐虞三代由外無不合故心不勞而道自存今
之為道者務出内以治外常患不合故具列其義天下
得詳焉其論甚異意其真有可得而詳者及詳皇極大
學中庸三論則與今世所讀洪範大學中庸三書本旨
不見其有一語類者玩索再三如適異國見蠻夷君臣
問答議論曲折次第非無可聞之聲終無可曉之說嗚
呼噫嘻何為而至是耶夫水心一水心也其論兵財民
俗明白貫徹筆端有口一何竒也其論皇極大學中庸
但見其班班有字而玩索莫曉一何甚也豈世自有能
詳之者耶抑姑俟千百歲後又出一水心而後能詳水
心之說耶不然水心所論皇極大學中庸恐别自有其
書非世所通讀之三書也耶
傅說
謂高宗注想傾信為以其心而通物愚謂傅說事本無
可論而論三代事本不必若是其文深山之舜莘野之
伊傅岩之說皆當世偉人特未加之位耳傅說固非泛
然胥靡也一念之切精誠交通夢亦其理之常而非異
也水心之為此者特望人君之深信其臣歟
崔寔
謂寔勸其君以嚴刑為無術此長者之言也
諸葛亮
謂亮借興漢之名以見於世今世有昭然不可掩之名
義而非必借於外愚謂借亮以警當世可也謂亮為外
借不可也
蘇綽
謂商鞅以後皆謂古治為不可復行綽佐宇文泰方高
氏扼關而攻西人凜不自保乃猶用古人治國之常道
卒并齊滅梁益無敵於天下愚謂唐太宗之治多宇文
之遺而水心之論即魏徵所以斥封德彛者也
王通
謂聖人未嘗絶後世而王通續經獨得孔子之意以道
觀世則世無適而非道愚恐漢晉元魏未必真得唐虞
三代之道王通續經亦未必真得孔子之意水心若曠
然大觀混精粗誠偽而不問固無不可者若以道觀世
則道固未嘗無劑量其間也
廷對
主說謂以庸君行善政天下未亂以聖君行弊政天下
不可治矣答前代道仁禮樂皆雅淡不事華藻答當時
事多明勿謂宰相失職專限資格助吏部行有司之事
謂諫官不諫諍反侵御史之事兩制侍從不講大政而
弊精神於微文責儒臣太備而獨當前世養兵之患不
能寬横斂而裕民力及復讎在堅决信任其人大抵純
净非近世排仗語為多者比也
始議
其一謂國朝不務平西北小人因間復燕而國之守以
離其論偉矣愚意竊謂尚有當講求者耳唐虞三代所
自有惟千里若侯服以至要荒則聽其人之自守不過
懷以德接以禮故事少而國易治秦漢盡併天下制於
一人甚至反為夷狄於夷狄殺無辜之民以貪非其有
之地鞭長不及馬腹而國無寧日矣我太祖内收藩鎮
兵使無諸侯彊大如封建末流之弊外因邊酋各為守
無直鄰彊敵如秦漢守塞轉粟戍兵之擾處混一之勢
而能周盡天下之慮孰有加於我太祖者哉大計未
集而後之謀國者輕挑強敵豈惟非太祖之心亦異
於古人所以御天下之道矣必欲勤遠略定西北為盡
天下之慮談何容易耶其謂建炎嗣統獨失河東二年
始失河南北紹興元年始失京東西三年又失五路粘
罕死嘗舉數千里地以還我兀术背盟分畫纔淮以南
顔亮屠殞歸義之民處處屯聚京東西秦鳳熙河州縣
相次而服宰輔繼舊盟反割四要郡畀之其言備盡南
渡曲折愚嘗謂中原不失於南渡之前因南渡而後中
原失意正謂此然念靖康而後中原尚有可復之機者
三宗忠簡肅清宫禁結山東河北義勇以請聖駕還京
此一機也中原可不煩兵而復岳鄂王收復兩京所向
無前此一機也中原可乘勝而復逆亮速禍京東西等
處響應思歸此一機也中原可乘機而復迨我孝宗
已非南渡初憤痛方新機會鼎來之比況湯思退史浩
諸人遇中原思歸者則還之金使甘心焉儒生尚何以
空談為哉雖然中原遺黎已歷祖孫三數世惓惓吾
宋者猶新其二謂國朝皆人主自為之遂廢人而用
法廢官而用吏故人才衰乏外削中弱以天下之大而
畏人又自熙豐以來世變紛更紹興以來小人挾制隆
興以來取民已困猶以為仁俗衰時迫誰與謀長此所
以不能盡天下之慮
取燕三篇
中原在望百年未復而首謀取燕已幾於不切事情矣
又以高祖滅項為比豈類也哉高祖能滅項羽而不能
不困於白登故夫事定之後不可以比方争之初而與
夷狄争區區不可以比撫定中夏之事今必曰得燕薊
關隘而後吾國可以立秦築長城矣果帝萬世乎然則
讀水心取燕三篇不若誦吳起在德不在險一語
息虛論二篇
其一論親征斥萊公為無識之甚嘻甚矣其二論待時
謂越二十年之内日夜所為皆報吳然後可言待則正
論也
實謀一篇
謂四總領為戶部之害經緫制折帛錢為諸州之害版
帳月樁為諸縣之害此財以多為累也四屯駐大軍耗
總領之財廂禁土兵耗州縣之財是兵以多為累也法
度以密為累而治道不舉紀綱以專為患而國威不立
皆熟於治體之言也
財總論二篇
謂邊一有警賦歛輒增既增後不可復減祖宗盛時
所入比漢唐一再倍熙寧元豐以後隨處之封樁役錢
之寬剩青苗之結息比治平以前數倍蔡京變鈔法以
後比熙寧又再倍渡江以至於今視宣和又再倍此精
於財用本末之言也
經總制錢
李憲經始熙河始有所謂經制財用童貫繼之亦曰經
制蓋措畫以足一方之用方臘殘破東南陳亨伯以大
漕兼經制使减役錢除頭子賣糟酵以相補靖康召募
翁彦國以知江寧兼總制強括民財數百萬維揚駐蹕
吕熙浩葉夢得總財事議用陳亨伯所收經制錢者酒
税頭子所取猶止一二百萬其後戶部轉運使動添窠
名黃子游柳約之徒或以造船或以供軍遞添酒稅隨
刻頭子孟庾以執政為總制耆戶長壮丁雇始行起𤼵
二制並出色額數十酒有柳運副王祠部都督府二分
本柄虧折官本茶有秤頭篰息油單靨面商税有增添
七分免役有一分寬剰得産有勘合典賣有牙契僧道
有免丁截撥有縻費所收之多至千七百萬截取以畀
總領所之外戶部經用十八出於經制於是州縣之誅
求者江湖為月樁兩浙福建為版帳向之士大夫猶有
知其不善今新進者矜奮視兩税為何物而況遠及貢
賦之法乎蓋王安石之法桑弘羊劉晏所不道蔡京之
法又王安石所不道而經總制之為錢也雖吳居厚蔡
京亦羞為之故經總制錢不除則縣以版帳月樁無失
乎郡之經常為無罪郡以經總制錢無失乎戶部之經
費為有能而人才日衰昔之號為壮縣富州者今所在
皆不可舉手齊民中産僅足者今轉徙為盜賊凍餓而
生民日困左右望而羅其細碎而國用日乏愚按水心
之言懇切哀痛經總制錢誠所當除也而錢之未易除
者兵之未省也水心此言為兵張本也
和買折帛二篇
謂和買惟軍衣未可裁損其他宫禁官吏時節支賜一
切不行可也謂既有夏税折帛又有和買折帛且本以
有所不足於夏税而和買以足之今二者均折於義何
取必鈎攷其凡目而後可有所是正也
茶鹽
謂茶鹽𣙜之太甚利之太深刑之太重
兵總論二
謂邊兵當因其地練其民不待内地之兵食宿衞兵當
因都邑近民教成番上與募士雜用廩其半而不全養
大將屯兵悉募教精銳全養之州郡守兵以州郡之人
守之不以州郡之力養之今四者皆募而竭國力以供
其衣食力則已困用則不可太祖收藩鎮權汰兵使
極少治兵使極嚴正非恃兵以為固數不滿二十萬自
恃兵為國之說熾慶歷至有百萬兵盡用衰世刻剥之
術取於民以㗖之及不可用則又俛首事仇使之自安
營伍中王安石知兵之不勝食而猶悟籍兵之不必多
教保甲至四五十萬陰欲代正兵正兵不可代而天下
之勢愈弱紹聖以後保甲復治正兵自若大觀政和中
保甲至六七十萬平民相挺化為盜賊斡离不挾兵纔
萬餘莫有敵者倉卒召勤王而寇掠遍天下矣
四屯駐大兵
謂秦檜約諸軍支遣之數分天下之財命朝臣緫領之
疲盡南方之財力以養此四大兵惴惴常不足昔祖宗
竭天下財以養天下兵固前世所無而今日竭南方以
養四屯又祖宗所無地則北為重財則南為多運吾多
財取地於北則可奈何盡耗於三十萬之瘁卒襲五六
十年之積弊以為庸將腐閹賣鬻富貴之地乎
廂禁軍弓手土兵
謂廂軍供雜役禁軍教戰守弓手為縣之巡徼土兵為
鄉之控扼今州郡二税及酒税窠名盡以上供者朝廷
既以養大兵而州郡以其自當用度者盡以養廂禁土
兵故不减宿衞屯駐兵國力不寬不減廂禁弓手土兵
州郡力不寬
法度總論
謂唐虞三代國自行其政家自專其業秦漢晉隋唐一
郡行其一郡一縣行其一縣本朝懲創五季細者愈細
密者愈密搖手舉足輙有法禁故君子不可用而用小
人官不可任而任吏人情事理不可信而信法用人以
資格為利而資格為用人之害銓選以考任為利而考
任為銓選之害薦舉以關陞改官為利而關陞改官為
薦舉之害至於任子則有數害員郎即得蔭補為一害
太中大夫待制以上蔭京官為一害一人入仕世爵無
窮為一害科舉亦有數害取以藝既薄於古今併藝失
之為一害古者化天下為士使知義今化以入官為一
害解額一定為一害一預鄉貢老不成名錫以官為一
害以利誘天下為學校之害責以記誦為制科之害進
人於應用之文為宏詞之害保正長通天下患之而役
法為害定為新書以一條貫而新書為害禁切監司反
甚州縣而監司之法為害府史胥徒植根固本而胥吏
為害行經界則經界為害行保甲則保甲為害行方田
則方田為害行青苗市易則青苗市易為害舉事立法
無非所以求利而事立法行則無非為害賢者以為是
必不可去之害愚者則恃其有是害小人則或求甚於
所害願揭其條目而治之去害而就利使天下曠然一
日得行於昭昭之塗
資格
資格者生於世之不治賢否混并而無所别故以此限
之非善法明矣而李沆十數人以守資格得名而其時
亦以致治蓋能先别其流品其人有自小官其望已足
以為卿相特欲其敭歷以實之而已若此者可謂得資
格之利今也無有流品資深者叙進格到者次遷侍從
不薦士執政不舉賢執資格以進曰此足以任此矣此
所謂受資格之害也
銓選
吏部者朝廷喉舌之處尚書侍郎者天子貴近之臣與
之以天下士大夫甄别黜陟之柄乃曰一切有法蓋大
臣不知職任止以堂除為大權無怪銓選奉行文書若
堂除盡歸銓部然後大臣知職任而銓選亦能少助朝
廷用人尚書侍郎不虚設矣
薦舉
謂使天下之大吏得舉天下之卑官宜若為善法矣今
乃為大害盍多其考累其任使其積日計月無過者循
至京官則士之稍自重者知有常途不汲汲焉卑身卑
體以求舉而舉人者亦不困於求者之多真能舉賢以
報上愚謂此今世第一當務之急也夫人主所與共治
天下者人才耳今顧困於三薦關陞五薦改官之弊例
中朝士大夫弊於為人求監司太守弊於無以應中朝
之求下之小官弊於宛轉中朝以代已之求甚至交易
成市以求充所謂三者五者弊例之數而人才淪胥以
敗矣所與共治天下者將誰屬邪水心積日計月循至
京官之說雖猶不免於賢愚同滯然猶愈於今之賢者
以不求而困不肖者反以肆求而達也嗚呼悲夫奈何
亦未之能行耶
任子
謂員郎非甚重之官常調至此者可勿復與若從官宰
執子弟則以今所與員郎者與之可也愚謂水心之議
是矣然行之一家必自出於賢士大夫之意行之天下
必自出於人主之意必建議者行之則韓范嘗朝奏而
夕斥矣烏乎行
科舉
謂一預鄉貢錫之官盖藝祖閔天下士有更五代困
場屋者因為之賜愚按邵氏聞見錄載富鄭公以私故
交段希元等耳今謂藝祖當考
學校
謂大學以利誘天下獻頌拜表希望恩澤一有不及謗
議喧然謂州縣學徒以聚食而俊秀者不願今宜稍重
大學擇大儒相與講習而州縣學宜考察以上聞愚謂
士風之壞極矣王者必世而後仁非一旦法度之所能
為也因今之俗而欲變今之法欲講習之彼且潰而四
出欲考察之是太學之利誘又徧誘天下州縣學矣
制科
謂制舉之法反密於科舉徒立法以困天下泛然能記
誦者豪傑不屑也故哲宗以為今進士策有過此者
而制科再廢其幸而取者往往不迨科舉之俊且其為
急官爵計耳
宏詞
謂朝廷詔告典冊之文當使簡直宏大敷暢義理以風
曉天下典謨訓誥諸書是也四六對偶銘檄贊頌循㳂
漢末以及宋齊此真兩漢刀筆吏能之而不作者而今
世謂之竒文絶技以此取天下士而用之於朝廷何哉
且又有甚悖戾者熙寧既禁士之求仕者為詞賦而反
以美官誘巳仕者使為宏詞既以為宏詞則其人已自
絶於道德性命且昔因罷詞賦而置詞科今詞賦經義
並行則宏詞直當罷之而已
役法
昔者保伍其民有保正副戶長則催科耆長則追胥皆
有雇直其後以起發上供而耆戶長之役盡歸保正副
新書
謂本朝以之為經而勑令格式隨時修立自嘉祐熙寧
元豐元祐紹聖大觀政和紹興皆自為書乾道淳熙已
再成書不任人而任法姑任人以行法可矣
吏胥
謂今世號公人世界官無封建而吏有封建天下事立
成書而付之吏得知而官不得知胡不使新進士及任
子之應仕者更迭為之受財鬻獄必大減且因以習士
大夫使有材一利也無根固窟穴二利也稍去冗官争
奪伺候之風漸息三利也愚謂水心此義固善更合考
漢世辟掾事其長之禮何若必拜立左右恐今世習驕
成俗為新進士任子者不屑爾
監司
謂操制監司非時不得巡歷或巡歷不得過三日吏卒
批劵所受禮饋皆有禁一失也運司剗刷州郡財賦提
舉司督責茶鹽提刑司催趣經總制錢印給僧道免丁
由子下法不義反甚州郡二失也
紀綱一
謂紀綱法度一事也法度其細紀綱其大本朝細大俱
失愚聞先儒謂本朝大綱亡萬目亦不甚舉盖指三綱
關天理人心者也水心有取於秦漢之強而不滿於本
朝之弱盖他有所謂紀綱矣豈有激之言乎
紀綱二
謂唐失其道捐内地為藩鎮内外皆堅而人主不能自
安本朝反其弊内外皆柔有大不可安者
紀綱三
謂富弼韓琦不能以歲月成天下事王安石欲反之而
不知其紀綱内外之間
紀綱四
謂李綱議分京東河北用唐藩鎮法措置已陋括馬歛
財搔動天下張浚趙鼎泛然於事機之會
終論一二
請分兩淮江南荆湖為四鎮以今駐劄兵各委之財賦
皆得自用朝廷無復與則經緫制鎮可罷而朝廷寬愚
謂水心欲寬朝廷者欲寬民也然四鎮何以養兵將不
各竭其民乎且不特此也本朝以仁立國柔弱之弊大
略似周而夷狄之禍亦略似周周東遷不復振我南渡
能復振者封建之勢分諸人州縣之權握於我耳既南
渡矣可更盡舉州縣棄之四鎮乎且水心獨不聞唐之
藩鎮乎太祖正懲其弊而盡收諸道兵財之權今若
復棄之四鎮四鎮將各竭民力以自固我亦將何所取
以制四鎮若四鎮之說行天下事去久矣豈特不能寬
朝廷而已哉水心既欲分四鎮以寬朝廷又欲籍三等
以上戶為兵罷廂禁軍弓手以寬州縣州縣縱寬民不
愈擾乎且兩淮江南荆湖儻屬四鎮朝廷所自有不過
兩浙兩浙將何以制四鎮州縣又烏乎寬
終論三四
謂阿骨打初豪其部中不堪契丹主延禧之煩擾囚執
而叛延禧政亂不交鋒而得國阿骨打死吳乞買不能
主令而斡离不黏罕分之其後兀术來江南空千里無
當之者未嘗與之戰敗則黏罕兀木何能獨過古之夷
狄而遂取中原哉且彼所欲得河北河東且山東河南
之地先以與張邦昌後以與劉豫後又以歸我我不能
守彼方據之彼其生長極北一朝起於不顧死命之中
楊朴者因教以稱帝郭藥師又導以犯闕黏罕兀木本
無其志也自紹興十一年之後不惟我之所欲在和其
女真亦以和為利其事在一大戰而勝之耳愚觀水心
議論邊情甚悉然欲一大戰必有勾踐苦心實政乃可
非可以議論為也
終論五
謂趙鼎汎然於事機之間張浚任疎尤為無統紀又無
倚仗而秦檜之論入且謂中原響應張浚而來皆為不
義之人志念不靖何哉立論之太無忌憚
終論六
謂不當進而置兵者四襄陽出宛洛興元出秦鳳必入
勢也合淝出亳宋㳂海取齊不必進者也當守置兵者
二建康鄂州也不二十萬足以滿之
終論七
雖以取秦荆襄取韓魏淮取梁汴㳂海雖不當齊可取
齊不知水心此言果能如韓信於高祖孔明昭烈言之
必能行耶亦姑言之者耶然韓信孔明次第而舉未嘗
分兵四出且荆襄於韓魏㳂海於齊皆非所取恐亦自
敗之道果善用兵自淮鼓行四逹矣
上殿劄子
論乘機待時四難五不可已見正集(淳熙十四年孝宗之二十六年也)
應詔條奏六事
光宗初即位時所上也六事謂國勢也士也民也兵也
財也紀綱法度也六事未善以微弱分裂讎恥弊壊之
時而處以中國全盛夷狄賓服之勢不能先明所以治
其國之意也大槩欲寬賦省兵振弱為強此水心平生
憂國愛君之志其謂國家有休兵之實過於文景而天
下被用兵之害甚於武帝此言頗切事情(亦已見正集)
後緫
水心别集水心論治之書也别集後緫又其救世之策
也極論本朝兵以多而弱財以多而乏任法而不任
人一事以上盡出專制而天下之勢至攣縮而不可
為為之激烈憤痛開闔數萬言蓋能言之士莫之能
尚也然論治猶醫然論已壞之證易而求必效之方
難水心始論歷詆本朝先正大臣無一知治體而要
其究極乃謂不能如秦之強始論必欲取幽燕守關
塞然後可以立國而要其究極乃欲於東南一隅更
裂兩淮江南荆湖而授之人始論欲盡省養兵之費
以寬民而要其究極乃欲買官田召民租佃如私家
以贍兵食夫其欲取幽燕者欲強其國如秦也欲省
養兵以寬民者欲厚其力取幽燕也欲買官田者欲
省以民養兵之擾也千條萬緒宛轉鋪張而卒歸宿
於買官田買官田果必效之方否耶世降俗漓法密
文弊民之不可一日與官接猶羊之不可與虎羣也
且豈獨官於民為然衣食稍裕之家以其田使鄰之
人佃之所經由不過一二顔情稔熟之奴隸而鄰之
人已不勝其田主之苛取奴隸之姦欺矣又稍稍積
而至於富貴之家以其田使鄉之人佃之其苛取其
奸欺甚至虐不可支有舉室而逃或捐性命以相嚮
者矣顧欲官買田而民佃之耶今觀水心先以水心
溫州一郡為準欲繞城三十里内買其田一半計穀
九萬八千一百二十五扛以養兵二千七百二十二
人官吏卒掌之者七十六人鄉官及保甲頭催之者
七十人作米者百二十人出納期會下至□箕苕菷
之費無不會計曲盡水心自謂可以永免擾民矣然
必為監官為鄉官為吏卒甲頭者人人水心也世世
水心其人也則量租可無斛面納租可無費錢催租
可無椎剥其或我水心而人不水心也此一時之人
水心而後之人不水心也則今世官取斛面往往倍
正斛是溫州盡三十里所出不足以供租入之半也
其柰何今世納官租之費石不下三數貫是既盡三
十里所出又須别營錢以資納也其柰何今世吏卒
催租雞犬為盡徒虧官額以飽私囊是三十里倍錢
納租之外又將不勝其横擾且虧官也其柰何且其
立法之細亦多難久者如監官廳子月支錢二貫二
貫果足以贍其養者乎催租甲頭歲支穀一扛一扛
果足以償其勞者乎脚子三十名無請給無請給而
有家食官作者乎大抵人情之於剥民如蚊蟁吮血
苟有其隙不約胥會所謂監官一員必且增監門必
且增斛面必且以機察提督江湖乞丐之靡必且干
勢要挾闊書求為司門求為敖口求為催租官况於
吏卒何可預防數之一者必且增而十數之十者必
且增而百况其私取何可預限官租之贏既倍而吏
卒之擾又煩正恐佃戶逃而追業主業主逃而追親
丁不特繞城三十里地荒民散四境亦蕭然矣水心
乃曰所行止傅城而數百千里不預聞焉豈但思其
利而不暇思其害者乎且水心徧舉本朝法度凡其
為利無一非害祖宗之思慮亦深於水心矣久且
不能無害豈水心之官田獨能保其無害者乎嗚呼
必水心之言用也天下之擾久矣景定三年甲子春
後學黃震謹書
黃氏日抄卷六十八
