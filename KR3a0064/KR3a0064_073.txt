黃氏日抄卷七十三宋黃震撰
申明(四)
第三任分司鎮江條陳轉般倉事(下)
辭提刑司發到省劄陞差提領所幹官狀(甲子五月)
今月二十六日凖本司發下省劄一道備本司元申以
遙領轉般倉非便乞從省所别差京官分司蒙公朝止
就差某管幹而未蒙明該仍屬本司同提領為之聞命
震驚蓋本司之所申者期於得實公朝之所行者重於
改作期於得實者上官之至忠重於改作者聖君之至
仁而某惴惴之私則謂公朝已從申則宜别差官未差
官而暫以某承乏則宜且屬本司然此猶以一身之誼
言之也抑猶有公事之利害在遽言之則為僭終不言
則為隱僭之罪止於一身而隱之弊關乎軍國敢席藁
待罪而言之竊計公事之利害有三其一曰本司仍同
提領而分司仍屬本司同此倉可保其無弊其二曰本
司不同提領而分司别自差官則弊在十年之後其三
曰鎮江自置同提領而就以某提刑司舊屬官為之則
弊在目前嘗攷本倉初屬總領所繼屬發運司皆以干
預出納久而不能無弊逮至改屬提刑司始以風憲之
權隔手以防出納通變至此而已極檢柅至此而已精
所未便者獨有相去隔驀之患尚如本司元申之說然
使分委得人常能以使長之心為心則隔千里可同對
面處僻遠如其親臨則亦何遙領之足慮且遙領之弊
不過不能盡革倉吏之奸耳正使司存切近吏奸亦焉
能盡革而司存不預出納本司清淨無弊則遙領之為
利也大矣某所謂可保其無弊者此也其或不隸本司
而别差資望已重之官則官稱屬於省所職事可以專
達寄司之地非不一時改容以相禮切近之倉非不一
時悚息以聽命然日引月長人情好大監司既不得而
檢柅朝省又未免於隔遠吏祿簿書之費萬一有取於
倉敖毫髮之贏則流弊難防初意浸失某所謂弊在十
年之後者此也某山林鄙人率而信直口尚不曾問家
事身亦安能防吏奸承乏此來偶逃曠敗正以仰藉本
司之威重不過奉行本司之文書獸非畏狐正畏虎耳
今若使某一旦自以同提領為稱則向也以監司而同
提領今也以監司舊屬官而同提領向也近屬於監司
緩急猶易於上達今也遠屬於朝省申請不可以立應
是將以重之適以輕之矣且其屬本司也倉官有舉有
刺今選人而同提領舉刺其將安屬乎其屬本司也分
司有吏有祿今小官自為司存吏祿其將安仰乎兼本
司之同提領也不惟督倉場亦且督綱運倉場雖在鎮
江而綱運遠自吳門此事又將誰屬曾謂九品青衫之
文移而可動吳門之會府乎力小任重運掉無策某所
謂弊在目前者此也區區欲望台賜特賜備申乞從公
朝就其見行略加裁酌必欲稍重其權或許容本司選
辟京官一員為分司提管則上不失公朝重於改作之
至仁下不失本司期於得實之至忠庶於本倉公私兩
便某雖以僭越得罪萬萬不敢辭所有省劄一道委實
不敢祇受謹用繳納見到某無任皇恐俯伏俟命之至
申省控辭改差充官田所幹辦公事省劄狀
近者恭凖省劄備坐指揮以朝廷買公田正欲免和糴
之擾而州縣催公租又反效和糴之擾急於革弊分遣
幹官既令某兼管於三郡又令某條具於一日有以仰
見聖朝勤恤民隱至深至切疏剔弊源不極不止為之
感激思奮詢訪屢日乃知三郡之規模已成公田之關
係甚大其間尚有餘弊是以州縣不能無擾其弊若除
其擾自息鎮江分司之官正自不必增創不必增創而
創之反以滋他日之擾敢僭陳之夫人戶置田比近尚
或不免欺蔽官司置田諸郡豈能遽就條理朝廷知其
然兩年以來日夜講究惟恐一事之未得其實則一毫
之有擾於民然皆朝廷自察其隱微州縣未嘗明申其
積害故今日見行之事雖已得其三而未及講行之事
尚猶有其二如佃主則使之相離如苗稅則為之理豁
如磽瘠則諭之整換凡此三者皆朝廷今日之所見行
惟是浙右之地濱江皆山如鎮江江隂及常州之晉陵
武進循江而東岡脈隆起地磽而多乾故鎮江江隂從
來不在和糴之數常州畝數雖與蘇秀略等而和糴則
半之正以其風俗雨稍愆期即種蕎麥荳粟不足充軍
餉故也去歲置田之初適值中夏缺雨某去歲六月十
七日被提刑司檄至金壇縣問獄事自洪塘堰無水至
縣五十二里尚多未種之田自六月被檄後至八月二
十日監浚犇牛河往來常州境上兩岸所見止種荳麥
則此等所買公田不能盡出租米可知矣州縣若以實
聞朝廷必為減放催其所有何至於擾奈何恐妨公租
反為掩覆賢者雖受其訴旱之狀而不申甚者至焚其
訴旱之狀而不恤或未嘗種田而令納租或本非種稻
而令納米催而至擾其勢則然此州縣不曾申聞而朝
廷講行之所未及者一也此事則鎮江等三郡之所同
又買公田本為軍糧例軍糧例是糙米聞中間曾凖指
揮就毗陵别撥一項解發行在舂糙為白州縣因而計
其舂折之數於本色發行轉般倉供軍之米亦令每石
增納一斗八升謂之折糙是於元額幾十增其二矣夫
不全熟而使之全納既已甚難計納數而又復加二此
豈可強催而至擾亦勢使然此州縣不曾申聞而朝廷
講行之所未及者二也此事則常州一郡之所獨今來
若蒙朝省勘會前件速降指揮今後間遇水旱年分應
有管官田並照民田一體從實減放不許強抑全納反
將常州一郡照諸郡體例止納元額糙米不許抑令折
糙則為王民種官田納官租自然如期而足上下相安
如鄰側佃戶之於田業即主矣州縣吏胥雖欲為擾豈
可得哉故某因僭謂州縣之弊不在擾民而在於不能
達民隱今日之救弊但當達民隱而不當輕於置分司
民隱不達弊根未除州縣已擾又增分司其為擾也不
致多乎盖自來諸司之文移法必經州縣百姓生長之
見聞亦惟知有州縣昔唐明皇御樓觀者填隘能止之
者惟一縣丞我真宗東封百姓雜遝能揮之者惟一縣
尉夫以百官六軍之所不能遏而丞尉能遏之事不經
州縣事其有可行者乎既而免經州縣而又創分司以
督州縣則分列曹案不過隂受計囑以寬期限分遣走
卒不過公肆誅求以為展再豈徒無益害且益甚議者
乃以九江茶鹽分司為比不知茶鹽之有分司不過坐
守一津以待四方商賈之自至鎮江若創分司是將徧
走三郡以趣諸莊租米之必來茶鹽乃無日不生之利
商賈時至常足以給司存之費租米乃一歲一有之利
百姓良苦尚何以飽吏卒之欲鎮江若創分司三郡之
莊官佃戶自此無寧日而公田之利祇見其害矣某實
不敢以一身目前之計遂貽公事無窮之累所合具申
乞賜矜察使公田之弊盡除而州縣之擾自絶米吾之
米不過聽司右者自為收之實三郡莫大之幸須至具
申者
辭省劄備他官條具令遵守狀
照會某六月二十九日申時遞中恭凖省劄備坐董提
幹方提幹連銜條劃公田事件劄某照應遵守某照得
此係各官各郡之事也鎮江等三郡非他郡比但當革
三郡公田之弊不當置鎮江分司之官已於今月二十
三日回申訖今來劄下事理於某無預所合具申
辭省劄令就常州置司狀
照得今月十二日元凖省劄之初以未知各郡事體容
到各郡體訪至十五日脚氣發作不可親行遂加採問
見得三郡之事非他郡比但當革弊使人戶自與州縣
相安不可創官使州縣吏添分司搔擾事關民命難徇
身謀已瀝血忱備見公牘於今月二十三日申發訖今
來所凖置司常州指揮盖在某前件申明未到之前所
合具申尚書省乞賜指揮撿照某二十三日所申事理
施行所有此處三郡分司委難創置使其置於常州亦
猶置於鎮江無益有損其弊則一不敢不以實聞
辭省劄發下官田所鑄銅印及人吏狀
照對某七月初二日凖省劄差人吏賫印記令某日下
置司管幹公田事某昨凖元降指揮之初未知因依所
以未敢倉猝遽言繼後逐一體訪見得置田養軍自是
當今之良策買田得實安有難催之租米官置田而租
難情事惟必有當深察者矣以某所見鎮江江隂及常
州之晉陵武進皆是沿江一帶高岡磽土所種多係蕎
麥荳粟當時被差之官不能仰體朝廷美意據實申明
又不與之斟酌地里土産據數收買方且欺罔捻合虚
張多數以高地而為良田以荳麥而為租米以所産三
斗五斗而為八斗一石去歲旱乾三郡為甚恐妨公租
又復掩覆甚至焚其訴旱之狀五百紙而設長枷六具
大榜州門以脅之他如常州多種荳麥或紅尖小米其
俗以白米為難得而非白米不可以納官故州縣人吏
置買之時勒令該說白米白米者白色之米非舂白之
米也自古及令通天之下何嘗以舂白米散軍亦何嘗
有以舂白米納租耶為之官者乃復以白色為舂白抑
令每石增納折糙一斗八升又如丹陽縣至大之斗不
過一百三十合耳而已死之趙知縣乃一無賴不學之
窮宗室乘時射利賣弄百出遂繆以每斗作一百六十
合展計省斗虚裝數目不顧無窮之害姑塞一時之責
夫收買既不靠實旱歉又不受訴而反增擡虚數以取
之催而至擾夫亦何怪為今之計不過導達民隱掃除
餘弊據其實有催之所納由省所而劄州郡由州縣而
督莊官綱舉目張米可立辦奈何無一人肯以實告直
至上勤廟堂自為體訪知其有擾方隨地遣官耶嚮使
公朝非切切民隱明目達聰則州縣官養成病根雖一
旦潰裂而莫寤不知朝廷何負於士大夫而士大夫之
負國乃如此乎然某不佞竊謂知其擾而革弊可也知
其擾而創官不可也某每見天下之官無如分司之擾
盖縣之吏卒犯法人戶可以訴之州州之吏卒犯法人
戶可以訴之監司惟是分司獨無忌憚惡少無藉視為
淵藪其始雖不過十數輩公差之人其後終不免添至
百數輩家人之屬此事在在而然實亦勢使之然夫單
夫獨漢州縣必不相畏成羣鼓隊小人方可作威所隸
既非一處所遣又非一人枝節生開自然煩擾其於公
事略無所益豈徒無益害又甚焉蓋深村僻港既非外
州吏卒之所識而外州吏卒亦非村民百姓之所識不
過坐守州縣以督期限需索錢酒以歸養膳私囊有一
分之實則公事受一分之虧移掩救急不過此數事有
必然人所共曉公田之弊已如此而可猥增分司以弊
之乎某己未冬作尉吳門孫提舉差訪鹽場利病親見
華亭分司之害乞申朝廷省罷去年有季運使領兩浙
鹽事之初首欲差某為分司某寧饑困旅邸三月而不
就豈有今日反為分司之開山身自言之而身自背之
者惟有訪求民瘼納忠聖朝已瀝血忱先具公牘乞賜
明降指揮減放今後三郡水旱及放免常州一郡折糙
虚數於六月二十三日申發去訖今凖發下前項人吏
印記委實不敢祇受因有前件續聞之弊倂用盡言以
聞伏望公朝念買田供軍之本善察貪官俗吏之蔽欺
哀閭閻疾苦之莫伸速賜革弊以全大利不勝民命國
脈之幸某小吏僭越無任皇懼俯伏席藁待罪之至
辭提領所帖令就常州置司狀
照對某七月初五日凖提領田事所帖令某於常州置
分司某竊見此事但當革三郡公田之弊不可創鎮江
分司之官分司之官若創則公田之弊滋甚縱使改置
於常州亦猶創置於鎮江有損無益其弊則等已詳利
害兩申朝省其一發於六月二十三日其二發於七月
初二日如蒙矜察特見施行此朝廷之至仁三郡之大
幸如某言微不能感動惟有席藁待罪豈敢苟誤國事
兼某每見天下之官無如分司之擾開慶元年冬曾申
孫提舉乞申朝廷省罷華亭分司去年春曾力辭季運
使分司之委今此提刑司同提領倉事委官就倉亦名
分司雖收支自有倉官奉行不過文書又立乎會府之
下總餉之則浮寄孤寓眇若一萍某猶恐日衍月長人
情好大初意浸失流弊難防亦曾於去年六月十三日
申前任孫提刑言分司係是晩創合行省去之因今年
五月二十六日申今任季提刑言分司若許專達弊在
十年之後其人皆在其案皆存可問而知一語不妄豈
有今日公田之事跨三郡八縣環千里之廣總一二百
莊人戶數千之衆奉承者過方此嗷嗷乃敢有欺蔽不
與陳乞更革有疾苦不與據實聲訴反於遼邈無據之
地明知其事之不可行乃創名分司身奬走卒為害民
之開山者乎目今日之事兩言可決米若易催何必分
司米若難催必有其故譬之醫病亦求其受病之源而
已分司豈能自達於人戶必經州縣分司豈能自達於
州縣必遣吏卒不救其病源而創分司此公田之烏喙
他伏望台慈備申公朝速賜寢免此處分司之官豈特
三郡之幸實國事之幸國脈之幸也某一介小吏冒犯
威尊無任僭越皇懼待罪之至
申提刑司乞批書離任狀
照對某七月初七日恭凖省劄以某辭免公田奉聖旨
免差某草茅妄發分宜譴斥聖朝寬大即賜矜從某已
於七月初八日早望闕謝恩訖某舊領之職未委曾不
差人改替在某於義合不俟交代先次批書離任須至
申者(八月十四日奉聖旨仍舊任)
申提刑司修倉為經久計狀
照對轉般倉添造一新真可謂百年之盛事然官司事
任責者少正當立經久之良規盖倉必甃地鋪板然後
米可免蒸濕撿視天地字敖尚有餘板是舊來置倉無
不如此昨者修盖六十二敖任事者不肯計料地板等
費今來再造一十八敖已蒙鎮江府計料申明謂宜申
乞早賜回降使其當此冰凍難於用泥之時急以工力
解板鋪地此可為倉之經久計者一也倉可常常整漏
然後板免損壊昨者鎮江府提領此倉特置修倉司一
瓦之損雨過必葺一隙之開穴露必補自淳熙造倉五
六十年間不待大興修倉之役者此之力也自發運司
提領而鎮江此司遂廢滴雨塊土之隙浸成牆頽棟橈
之大迨某去夏祇役申請之時敖可貯米者已不能三
之一而遺材廢瓦仆地消盡者滿目矣向若常常整葺
亦何至大壊若此某因而訪聞老吏知鎮江修倉司姓
名之尚可記者曰湯德湯之前界曰鮑德皆以壕寨兼
修此倉今幸鎮江陳知府銳於體國若從朝省劄下委
其再創此司仍於官錢許歲撥錢若干為費則倉之堅
久可保其與淳熙等此可為倉之經久計者二也某人
微位下凡事何敢僭言而費大役難官事良可愛惜職
事所係僭越以聞如無可疑乞賜申明施行
回申省劄狀(咸淳元年)
照對某正月十四日恭凖省劄令某常切到倉痛革弊
倖或倉斗故為邀阻或米色不堪支遣並與從公區處
仰一自具遵禀申某即已遵禀敢倂以見行申聞鎮江
等三郡初納時米色多有不好内開沙莊常茂實一戶
納癡粳米最為嫩怯一盫即壊見堆在廊未敢交納已
申提刑司備申朝省聽候指揮又丹陽竇莊官有多年
陳蛀米八十餘石常州季宅幹人包到久陳紅赤小米
樣稱有三十來石此兩項恐是幹人探試賣弄為衆口
踏路遂即面諭勒令退換别米訖丹徒徐莊官四百餘
石粞碎夾雜最多朱莊官五百餘石間有癡粳此兩項
已與嚴監篩擇交收及令責狀後來不許再納此等米
訖自此區處之後納戶稍知忌憚不敢苦以惡米到倉
間有不中各與篩颺隨即交納並無停滯某見今日日
絶早率同官下倉米到即時審交青天白日之所照臨
十手十目之所指視米色果好倉斗安得強以為惡米
色果惡納戶安得強以為好既是親臨可以無弊以上
係鎮江等三郡事體如此若平江府米只據已到皆是
乾淨但莊官欲與船戶點數止肯以元量入船一斛出
卸既俛取於木履樣洞船之底又覆量於數尺地蘆蓆
之上以致艱難遲滯萬石成綱者十日不能上岸或繼
此諸莊輻輳則填塞擔閣豈不有誤官事此項巳申提
刑司乞移文所屬官司曉諭莊官多帶親人多賫解器
米到頓卸以便摺運外所合幷申明省照會須至申者
申提刑司區處交米狀
照對交米之要有二一曰催趲收數二曰措置倉敖本
倉自春以來常是欠米交收蓋米船困於吕城一埧之
般剝無繇而前也數日以來米船擁倂而倉中亦尚欠
米交收盖米船自鬲湖繞出吕城埧西徑從丹陽七里
橋入河羣然而至而鎮江府所差彈壓兵將以編排資
次為息争之術米船亦各守資次動以刀鎗相向無一
船敢先入也某因於司存之名分深念變通之無策事
勢急迫屢具申聞路里迢遙未即報應遂便宜權遣本
廳節級同卸運鄭路鈐彈壓陳統制各廳節級自倉東
栲栳閘至沿河十里外抄尋已到未得入閘米船每莊
各先放十船入閘倂將河步釘界分為二十段令其處
處同時出卸十二日交及二萬二千五百三十二石一
斗三升十三日天明嘗有微雨亦交收二萬四十五石
九斗六升自今遇晴更可日增則催趲收數已可無慮
矣所慮者却在倉敖本倉元修六十二敖皆已充滿續
起十八敖僅有麗水列張四敖是去冬築立牆脚可備
目下應救纔收即支之用其餘皆是見行築牆四圍上
下無不蒸濕縱是畢工斷斷不可安米總所北倉聞曾
請借敖眼些少本倉曾申總所取會未據帖報某亦曾
蒙使牒委令踏逐繼具回申乞劄下鎮江府踏逐有無
公私空閒屋宇亦未凖行下此外只有支去一敖則可
收一敖近來制總諸司兩淮諸郡支米者却漸陸續所
委官亦無不盡心但聞布袋不多船隻不繼所支終亦
不及所收之數如今月十二日支者一萬八百石十三
日支者八千石而已何緣便得一日可有二三萬石空
敖以應本倉續收數目所合具申乞即賜備申朝省速
作區處行下以憑交收須至申者
申提刑司自劾乞去狀
照對不能者止聖有明訓自劾去官古有成法粤從世
俗苟賤知為身計而不知為公家計黽勉竊祿因循誤
事直待執法之官彈擊力去則事已無及所誤多矣某
謹自按某氣弱才疎力薄任重公租米船隻擁倂轉般
倉敖眼充斥措置無策申明不早以致人言沸騰朝省
行下至謂訪聞實斛虚槩多量盜用此事雖未見實跡
分幹雖不預交收聖朝寬大雖止從行下禁戢未遽見
之施行但盜之一字豈士大夫之所宜蒙況轉般倉關
係軍餉甚大萬一官果為盜其於虧誤國事夫豈小小
此而不汰如後患何區區欲望台慈體念國事之公毋
䘏屬吏之私特賜敷奏公朝及備申諫院御史臺速將
某罷官或與鐫降為小官誤事貪祿不去者之戒别選
材能以辦轉般倉軍餉大計不勝國事之幸須至自劾
申聞者
第四任行在點撿所撿察
申京尹洪尚書覆帖
某趨承日久感恩甚深所不敢頻造而疊凟者退安愚
分爾今事有關於官府而言偶聞於道路者雖計必崇
聽之所已知然亦不敢不以告頃者大府住免應兌米
局市井間歡聲如雷元價每斗二貫八百兩日間即減
至二貫人莫不以為此住免米局之效近兩日俄又增
至二貫六伯某聞之頗驚亟加詢訪皆云米局雖住而
局吏仍點船取樣因而隂用私計掯約米舖糶數米數
稍多即排抑不容入栅仍如未曾住局之時米客聞風
又不敢嚮此米價所以復增爾區區愚慮切恐並緣為
奸之徒反因此歸罪於住局而有復置之請欲望速與
體訪果如所聞即倂免點船取樣之類一切聽從民便
大榜柵頭昭示意向以勸來者明公以平齋先生之正
傳位躋八座再尹鄉邦已幸光前絶後切須於米局事
極意照料俾無遺憾某不勝拳拳伏乞台照(咸淳三年丁卯十二)
(月初四日)
黃氏日抄卷七十三
