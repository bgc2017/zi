黃氏日抄卷三十六宋黃震撰
讀本朝諸儒理學書(四)
晦庵先生文集(三)
記
高士軒記取漢世高士不肯爲主簿者名同安簿廳
之軒云士非有意於自高然其所以超然獨立於萬
物之表者亦非有待於外而後高
官書記先生爲同安縣學請於都督府方公得書九百
八十五卷
射圃記紹興二十五年同安縣有警先生與監稅曹沆備
西北隅因作射圃
蘇丞相祠記蘇公熙寕中辭王安石引拔其後與李才
元宋次道稱三舍人先生謂學者所宜師也爲之立
祠
漳州教授廳記教授之職難矣以爲易者則苟道也
牧齋記孔子曰貧而樂又曰古之學者爲己豈以飢寒
者動其心豈以挾策讀書者謂之學哉
歸樂堂記爲朱彦實作也大略云或者怵廹勢利而不
能歸或歸矣厭苦淡泊顧慕疇昔不能忘情豈知歸
之爲樂或知之矣顧前日仕宦之所爲有不能無愧
悔於心者於其所樂雖欲安之不能也然則仕而能
歸歸而能樂者亦豈不難哉
游御史祠記游酢字定夫建陽人明道知扶溝縣召公
来職學事得其微言於是盡棄其學而學焉方其在
徽廟初爲御史未幾爲郡江淮間退而閒居以卒楊
龜山誌其墓所著書有中庸義易說詩二南義論孟
雜解既卒四十一年當癸未歲延平陳公爲郡始祠
之學
通鑑室記張仲隆有志與才新一室列通鑑其中日盡
數卷求所以處事之方屬先生爲記而先生以仁之
說進之愚觀先生嘗作序送仲隆謂聖賢言治以仁
義爲先而不以功利爲急得非有見於其心術之偏
而逆折其萌者乎
南嶽游山後記先生與張南軒諸公共游將别破約賦
詩又言詩本言志其流乃幾至於喪志記其說爲戒
轉運司蠲塩錢記福建塩息歲入緡錢十萬以其一予
漕司佐州縣用度且市貢金其二爲鈔法商人歲輸
京師錢六萬六千有竒其後鈔法中㢮因以委漕司
而增其額它用之取具於塩者亦且數倍州縣至不
能供孝廟臨御之五年詔免州縣逋負塩錢九十七
萬又詔歲入鈔錢三十二萬者罷之鈔額復祖宗之
舊逋負捐累歲之積使州縣吏無所旁緣以漁獵其
民遂爲記
上蔡語錄後記頃校定上蔡語錄削去板本五十餘章後
胡藉溪於吕祖謙得江表民辨道錄則凡向所削五
十餘章然後知爲江公所著云
崇安縣學二公祠記清獻趙公嘗爲之宰胡文定其邑
里人知縣温陵諸葛侯乾道四年合而爲之祠
克齋記大略云性情之德無所不備而一言足以盡其
妙曰仁求仁盖亦多術而一言足以舉其要曰克已
復禮克之克之而又克之以至於一旦豁然欲盡而
理純則其胷中之所存者豈不粹然天地生物之心
而藹然其若春陽之温哉此記爲會稽石子重作最
明白當讀
味道堂記爲何鎬叔京作也叔京之父少受中庸於東
平馬先生取知味之說故名
劉氏墨莊記劉清之子澄五世祖工部事太宗没無餘
貲獨有圖書數千卷夫人陳氏指以語諸子曰此乃
父所謂墨莊也其後子孫世以文章爲聞人而子澄
尤篤志義理之學先生謂耕道而熟仁者將於是在
盡心堂記范伯崇爲廬陵錄事取王制語謂刑一成而
不可變故君子盡心焉者以名堂先生記之云以風
曉當世
五夫社倉記乾道戊子先生與劉君如愚勸分以振其
鄉崇安縣之荒俄而盗𤼵浦城乃請於郡太守徐公
嚞得粟六百斛予鄉之人無復從盗王公淮繼之守
是年冬民以粟償官命留里中而正其籍明年先生
請歲一斂散俾願貸者出息十二小饑則施半息大
侵則盡蠲之王公報皆施行如章沈公度繼之又請
倣古法爲社倉以儲貯云
雲谷記地在建陽縣西北七十里蘆山之顛其入徑在
安將院東牓曰南澗循澗北上里餘俛入薈翳多竒
石懸瀑又北捨澗循山折而東行數百步得石壁瀑
布當中而下視諸懸水爲最長徑當其委跣揭而度
北入雲谷谷口爲闋以限内外西循小山而上歴石
池山楹藥圃井泉東寮折旋南入竹中草堂三間是
爲晦庵東起層嶂右起小山而南峯出其背孤秀莫
擬俯仰其間不自知身之高地之迥直可旁日月而
臨風雨也堂後結草爲廬稍上山頂北望俯見武夷
諸峯作石臺名懷仙小山之東南出西下隠隠見山
前村落作臺曰揮手南循岡脊其上小平曰雲社其
徑之東曰西寮行東峯至絶頂平處俯而四瞰面各
數百里連峯有無遠近環合彩翠雲濤昏旦萬狀非
世人所嘗見也絶頂北下則爲北澗矣盖此山脊爲崇
安建陽南北之境環數百里之山未有高焉者耕山
鈞水養性讀書彈琴鼓缶以詠先生之風亦足以樂
而忘死矣
名堂室記紫陽山在徽州先君子故家婺源往遊而樂
之既来閩中思之不置以紫陽書堂刻其印章敬以
所刻牓所居之聽事又其尉尤溪日自病卞急取佩
韋之義名聽事東偏則取以揭之於寢晦堂者燕居
之所也盖取屏山所嘗字而祝之說曰木晦於根春
容曄敷人晦於身神明内腴示不敢忘先生之教堂
旁兩夾室左曰敬齋右曰義齋盖讀易得其兩言曰
敬以直内義以方外未知用力之方及讀中庸見所
論戒慎恐懼得持敬之本讀大學見所論格物致知
得明義之端而二者之功一動一静又有合乎周子
太極之論也
建康府明道先生祠記淳熙三年資政建安劉公守建
康以屬邑上元明道先生少日宦游處也均田塞堤
及民之政爲多脯龍折竿教民之意亦備而兵革變
故風聲無復傳者奉祠致意而請先生記之先生謂
上元之政於明道先生懼未足稱揚也然其言曰一
命之士苟存心於愛物於人必有所濟則其中之所
存又烏可以小大而議之哉
婺源縣學蔵書閣記道之在天下固未有飽食安坐無
所猷爲而忽然知之兀然得之者也故傅說之告高
宗曰學於古訓乃有獲而孔子之教人亦曰好古敏
以求之
江山縣學記邑有儒先曰徐公誠叟受業程氏之門人
講道於家弟子常以百數
拙齋記趙侯景明守臨川更造所謂秋聲齋者曰非予
之拙則孰宜居之哉先生亦曰非予之拙則亦孰宜
記之哉抑君子之學以其一而固也是以近於拙極
其言則正其誼不謀其利明其道不計其功是亦拙
而已矣趙侯之學盖將進此若予之拙乃其材之不
足而何足以語此
袁州濓溪祠堂記河圖出而八卦畫洛書呈而九疇叙
而孔子於斯文之興喪亦未嘗不推之於天若濓溪
先生其天之所畀而得乎斯道之傳者歟不由師傳
默契道體建圖屬書根極領要而周公孔子孟氏之
傳煥然𤼵明於斯世非天之所畀其孰能與於此
静江府學記學立於唐觀察使李昌䕫其後廢爲浮屠
之室者三南軒始斥而一新之
袁州三先生祠記三先生濓溪二程也紹興初胡文定
嘗欲加程氏以爵使列從祀其後建安魏掞之爲太
學官又以其事白宰相且請廢王安石父子勿祠近
歲乃詔罷所謂臨川伯雱者議臣有能條奏前二議
推之以及濓溪則三先生詞徧天下愚按嘉定間祠
三先生罷安石皆已如先生之願望矣所謂事久論
定正理不可磨滅者非耶
建陽縣學蔵書記讀聖賢之言而不通於心不有於
身者猶不免爲書肆况其所讀又非聖賢之書哉
建陽四賢祠記九江蕭之敏敏中宰建陽問邑之先賢
得三御史而祠之曰陳洙師道曰陳師錫伯修曰游
酢定夫敏中去不數年亦爲御史會稽姚寅耆宰邑
復以蕭配之更榜曰四賢
隆興府濓溪祠記謂先生之言其高極乎無極太極之
妙而其實不離乎日用之間其幽探乎隂陽五行造
化之賾而其實不離乎仁義禮智剛柔善惡之際其
體用之一源顯微之無間秦漢以下誠未有臻斯理
者而其實則不外乎六經論語中庸大學七篇之所
傳也
江陵府曲江楼記張敬夫守荆州直學門之南鑿門臨
白河爲楼其上大江重湖一目千里而西陵諸山亦
隠見於雲空煙水之外曰此非曲江公所謂江陵郡
城南楼者耶扁曰曲江先生爲發明曠百世而相感
之意
卧龍庵記庵在廬山五乳峯下劉君嘗隠居辟糓先生
守南康屬崔嘉彦因其舊縳屋又緣名潭之義畫
諸葛公象堂中既而又爲嘉彦記西原庵嘉彦嘗以
耕戰之策干趙忠簡云
婺源縣三先生祠記云既得日見先生之貎象而瞻仰
之曷若遂讀其書求其指以反諸身而行之乎
江西運司養濟院記尤公袤及趙公芮捐四方聘幣不
以入於家合之爲錢三百七十萬買田千一百十一
畆得佛舍廢址增屋并得故僧田六頃爲之
韶州濓溪祠記自孟子既没歴選諸儒以論興復開創
汛掃平一之功信未有高焉者也
鄂州社稷壇記社者山林川澤丘陵墳衍原隰五土之
祗勾龍氏其配稷則止爲原隰之祇能生五榖者后
稷其配風師箕雨師畢雷神則唐制所與雨師同壇
而祀五者二氣之良能天地之功用流行於覆載間
以育萬物而民生頼焉者
崇安縣學田記三代士各受田而其入學也有時故自
食其食至漢元成間乃謂孔子布衣養徒三千而增
學官弟子員不復限以員數其後無以給之而至於
罷若崇安此田則藉浮屠之絶者五寺歸之學
石鼓書院記書院在衡州唐人李寬所爲國初嘗賜勑
額其後稍徙而東爲州學淳熙十二年潘畤復於舊
基興書院
漳州東溪先生高公祠記高公名登字彦先靖康游太
學與陳少陽伏闕紹興初又與秦檜議不合去爲静
江古縣被檄試進士潮州策閩浙水沴之所由檜聞
大怒奪官徙容州屬疾自作埋銘奮髯張目而逝後
三十年田澹爲郡博士始祠於學
新安道院記道院休寕宰祝汝玉所爲也道之得名正
以人所共由之路而非無事之謂顧其名此乃若專
取乎無事無乃出於浮屠老子之謂而汝玉未之思
耶
玉山劉氏義學記士大夫或徒步至三公能毋爲州里
災害則足矣
上蔡祠記以生意論仁以實理論誠以常惺論敬以求
是論窮理而直指窮理居敬爲入德之門
冰玉堂記曾致虛訪劉凝之舊居爲之繪劉凝之劉道
原父子以陳忠肅嘗館於是也繪而侑之
鄂州稽古閣記取足於心者佛老空虛之邪見
邵州濓溪祠記祠舊以張九成侑潘侯燾始特祀濓溪
信州大成殿記士子習熟見聞知有科舉而不知有學
問
跋
䟦胡五峯詩初先生不出仕有浮雲一任閒舒卷萬古
青山只麽青之句五峯譏其有體無用爲詩箴之有
山中出雲雨太虛一洗塵埃山更好之句五年而先
生聞之則五峯已死矣因爲之䟦愚按體立則用存
體用未嘗相離士君子修身求爲可用於世此體之
立也先生隠居讀書則用已在其中世之汲汲於利
祿者體之不立用於何有五峯有體無用之說似合
斟酌此先生䟦語有恨不及卒請其目之說歟
䟦劉元城言行錄謂公授學於司馬公得不妄語之
一言拳拳服膺終身不失故其進而議於朝者無
隠情退而語於家者無愧詞愚按先生𤼵明元城
不妄語極有補世教今世士大夫之議於朝者果皆
由中之語否耶
書潜虛圖後温公晩著此書及易說皆非全書今其全
者先生謂贗本也今敵入洛傳令軍中無得驚動司
馬太師家
書麻衣心易後先生指其謂雷自天下而𤼵山自天下
而墜皆無理之妄談謂一陽生於子月而應在卯月
乃術家之小數謂破體煉之乃成全體乃爐火之末
技謂人間萬事悉是假合又佛者之幻語盖湘隂簿
戴師愈所著而托名麻衣
䟦李少膺脞說三代正朔雖不改時與月而春秋紀春無
冰則固以周正紀事也石林葉氏又考左傳所記蔡
足取麥榖鄧来朝三事以爲經傳所記有例差兩
月者是經用周正而傳取國史有自用夏正者失於
更改也詩中月數多用夏正書金縢秋大熟亦是夏
時此爲不改時月之驗甚明但孟子所謂七八月乃
五六月所謂十一月十二月乃九月十月爲不可曉
䟦黃本仲友朋說謂人倫有五而其理則一而友朋又
所藉以維持是理
䟦歐公帖歐陽公作字如其爲文外若優游中實剛勁
䟦白鹿洞講義陸子静来自金谿先生率僚友諸生請
爲之講而跋之云切中學者隠微深錮之病愚按象
山此時講君子喻於義小人喻於利分别明白至今
讀之令人竦動宜晦翁之嘆賞也象山之来游晦翁
之請講友誼藹然豈復有前日鵝湖之氣象哉使象
山更加之夀則極高明而道中庸未必不與晦翁一
也
跋鄭景元簡六經於死生之際無述焉盖以是爲常事
也獨論語檀弓記曾子寢疾事爲詳其言不過保
身謹禮與語學者以持守之方於是見聖賢之學所
貴重乃在此非若浮屠氏之不察於理而徒以坐亡立
脫爲竒也
書曾子後世傳曾子書獨取大戴禮十篇充之劉清之
子澄集其言行雜見語孟他書者爲曾子七篇
題法書今人不及古人豈獨此一事推是以往庶乎其
能自強矣
跋朱喻二公法帖書學莫盛於唐然人各以所長自見
而漢魏之楷法遂廢本朝名勝亦不過以唐人爲法
至於黃米而欹傾側媚狂怪怒張之勢極矣近歲朱
鴻臚喻工部者出乃能超然遠覧追迹元常於千載
之上
跋蔣邕州墓銘嗚呼世固未嘗無材也惟其生於窮荒
下邑既無以自振而又知自貴重不肯希世取寵遂以
陸沉下僚
跋周元翁法帖楊者明州僧讀書至老不輟持論甚正
常云農家有百錢斗粟之贏必謹蔵之與僧乃已民
安得不貧故其住山不營土木不遣其徒出勾䟽曰
吾不忍助民蠹也
跋黃山谷詩杜子美詩序有言虎搪突䕫人藩籬者䕫
人正謂䕫州人耳而山谷詩乃有虎䕫藩之句今此
頌又用躨躅字按躨跜見靈光殿賦且爲蚪龍動貎
元無觸義不知山谷何所㩀也
書楚辭恊韻後大招怊遽同韻王岐公亦用遽與昭同
韻
跋朱奉使狀金人䧟會稽李鄴以城降衛士唐某怒甚
懷磚石狙擊不中被執至死罵不絶口越人義而祠
之
跋徐来叔歸師堂詩孟子之言正爲不知反求諸身者
設非上智生知豈能不藉師友而獨得之哉
跋吕舍人清溪類藁饒節者一旦毁削膚髮殄絶天倫
諸公環視無一能救或乃從旁嗟嘆以爲不可及
跋余岩起集謂前輩當官立事以強毅果斷爲得近年
風俗一變專以醖藉襲蔵圓熟軟美爲尚
跋曾仲恭文謂前輩文字議論雄偉故宣和之後建紹
繼起危亂雖極而士氣不衰近歲例以容冶調笑爲
工無復丈夫之氣識者盖深憂之愚按先生當乾淳
盛際所感歎已如此讀而深悲之併記以自厲
跋辨志錄伯恭作此書章責李和卿所次略不同
跋卨侯行實天下事有其實足矣又使他人餙虚詞以
贊之雖累千百言亦何所加於其實也哉
跋程子禘說祭法言有虞氏宗堯非也苟非其子雖授
舜以天下之重不可謂之父
跋郭長陽醫書寸關尺之法郭公備載難經語而取丁
德用密排三指之法以釋之竊意指有肥瘠臂有長
短或未得爲定論經之所以分寸尺者皆自關而前却
以距乎魚際尺澤今諸書皆無的論惟千金以爲寸
口處其骨自高關尺皆由是却取若與經文不合俗
傳脉訣韻語直指高骨爲關而分其前後爲尺寸隂
陽之位似得難經本指然世之高醫以其贗也棄而
羞言之
跋道士陳景元詩元祐間王仲至嘗薦景元使校中祕
道書范醇夫極論其不可且引王韶章厚開邊時引
僧自隨有經略察訪大師之誚今日豈可使館閣有
編校大師耶
跋向伯元遺戒自佛教入中國治喪者一用其法在唐
惟姚文獻在本朝則司馬公程張諸君子近世張忠
獻始斥不用向伯元少受學於胡文定及啟手足親
書戒子孫勿爲世俗所謂道場者
書河圖洛書後明堂篇有二九四七五三六一八之語而
鄭注云法龜文也則漢人固以九數者爲洛書矣
跋吳道子畫所謂天龍八部者亦不免爲焦頭爛額之
客
跋韓魏公帖王荆公書皆如大忙中寫韓公未嘗一筆作
行草勢書札於德性相關如此
跋沙隨帖離騷九章之欸與范增撞玉斗之唉聲皆近
哀訓譍也亦作上聲故元次山有欸乃曲柳詩亦用
此二字音靄襖近世乃有倒讀之者又或寫欸爲欵
誤益甚矣
書釣臺范公記文後人不容復措手中間江子我一記獨
書歲月最得體近乃有作記力辨嚴公非素隠者康
節和明道詩云安知不是打乖人此言有味也
跋集注杜詩注非蘇公作乃閩中鄭昂尚明偽爲之
不養出母議嫁母非出也不可無服養之則築室於外
銘贊
講座銘四齋銘鼓銘皆先生弱冠主同安簿時之爲也
後學可以自勵矣
學古齋銘爲周嗣恭作敬恕齋銘爲陳師中作求放心
齋銘爲程正思作皆切巳工夫之語亦隨其人之資
而告之敬齋箴則先生自警者作聖工夫於斯爲至
易五贊曰原象曰述旨曰明筮曰稽類曰警學皆明古
易之所以然復卦贊則君子體易之要道也
六先生贊於濓溪贊其啟道之秘於明道贊其會道之
全於伊川贊其守道之正於横渠贊其求道之勇於
康節贊其窮隂陽造化之妙而微不滿於其忘物於
涑水贊其極堅實博大之功而微不滿於其致知然
則於斯六者學者宜何先曰以横渠之勇審伊川之
正其餘可以次第通
南軒贊許其王佐事業東莱贊稱其温恭君子
聚星亭贊先生晩年道不行姑取陳太丘寔訪荀朗陵淑
浮沉閭里粹然盛德之事圖之贊之以自適然寔之
孫曰陳羣淑之孫曰荀彧時皆隨侍擁寘膝前後皆
背漢從操先生所以寓戶門之戒世道之憂亦微矣
表啟祝文
謝表通啟皆和平直叙世之掇拾古語牽對爲工者可
觀矣祝文皆以誠通神明不爲文
祭文
祭南軒云兄宜以是行之當時我盍以是傳之來裔其
彼此相期如此
祭陸子夀略云念昔鵝湖實初識面度兄不可遽以辨
屈知兄必將返而深觀逮予辭官兄乃枉教相與極
論道合志同
碑銘行狀
劉子羽忠顕公劉鞈之長子佐忠顕公守越破方臘守
真定却敵與張魏公密謀誅叛將范瓊魏公使川陜
以爲上賓富平之戰争之不得果敗魏公退保興州
子羽單騎出秦州用吳玠守和尚原卒全蜀境以蔽
上流其後魏公入相大議北討使公察虛實公還言
敵未可圖已而淮西軍果亂及論和戎非久計秦檜
罷之歸遂薨
龍學吳明可少客臨安一日聞士女傾都南下皆行哭
失聲云宗留守死矣公爲嗚咽爲詩哭之語甚悲壯
即日傳播郵亭傳舍處處題寫名以此顕
觀文劉珙子羽之子也爲禮官時秦檜以符䜟議進諡
其父不時往其爲中書時繳還左降御史杜莘老之
詔及力止楊存中爲江淮宣撫其帥湖南時平盗在
政府時除福建鈔塩歲額二萬萬罷江西和糴及廣
西折塩米錢又蠲諸路積逋金榖巨億計知建康奏
閣夏税六千萬萬蠲秋米十六萬六千餘斛臨薨戒不
得用浮屠治喪
張南軒神道碑首言聖學不傳言理者歸佛老論事者
騖管商近得吾敬夫而天下士乃知理未始不該於
事而事未始不根於理次言公明復讎大義次言公
歴仕爲嚴州奏蠲丁塩錢絹爲吏部奏罷發運均輸
爲廣西經略奏以塩息什三予諸郡出漕司緡錢四
十萬以半爲諸倉買塩之本半爲諸州運塩之費邕
管斗入羣蠻中則爲之簡補兵備究買馬横山之弊
奏革之爲江陵府捕姦民之舍盗者斬之簡閱兵籍
以請得祠終年四十八
直秘閣范如圭神道碑如圭字伯逹爲武安推官白其
帥將斬人之誤曰柰何重易一字而輕數人之命爲
秘書正字却敵使之館簿且手書抵檜曰公不喪心
不病狂柰何一且爲此若不改圖必且遺臭萬世通
判荆南府不爲戶部催積逋白後帥奏蠲之知泉州
蠲屬縣負課十三四
黃中美不受張邦昌偽命移檄而去當時不約而去此
者亦四十人
旌忠愍節廟碑靖康時故簽書張忠文公叔夜以南道
之師千里赴難事不就絶食死其後敵窺關陜知同
州鄭威愍公驤嬰孤城以死守二公衣冠皆葬信州
之境紹興二年守臣永嘉王自中爲奏立廟請額云
煥章王公神道碑公名師愈婺州人父喪貧不得窆族
欲火葬公號泣不食者屡日分教臨江郡守延僧杲
說法獨不往聽繼南軒守嚴州乞免丁絹錢而止輸
本色除金部使督諸郡積通緡錢七百萬公曰此錢
徒有名耳督之未必有得而文移一下所擾者不知
幾人持其事不下遂出知饒州郡歲輸米十二萬石
於建康後爲總所移他處道里之費無所取公力請
無得改撥爲福建漕蠲汀州宿逋而下其塩直且損
合解緡錢五萬留州以寬之
義靈廟碑方臘之亂台守趙資道其丞李景淵謀遁去
戶曹滕公膺奮義死守卒全其城後又保南都守陳
蔡云
劉屏山墓表忠顯公劉鞈之子名子翬字彦冲嘗通判
興化軍退居屏山下盡棄人間事自號病翁者十七
年而終年四十七晦翁少從之游告以不遠復者吾
三字符
劉龜年放之後宰武陵部使者以治行聞於朝秩滿止
詣銓注官而歸不一見丞相臨終召諸子告之曰觀
星歷書吾殆止此汝曹勉旃毋爲門戶羞
令人羅氏常所服禮衣横帔如民間法
安人王氏其夫范㴶閱具獄從旁曰毋憚淹晷之勞使
彼負没世之冤也
白水劉致中名勉之幼入太學時蔡京方禁挾元祐書
致中隂求竊讀棄錄牒見元城龜山請業南渡後特
詔詣闕秦檜不使見上止令試策後省遂謝病歸是
爲晦翁婦翁且少師事之云
魏元履名掞之嘗客衢守章傑家會趙忠簡公薨海上
葬常山傑怨趙公又希秦檜意逮繋其家元履以書
噍傑徑歸後以遺逸詔守太學錄異時學官不與諸
生接元履日進而教誨之請廢安石父子勿祀而祀
二程數以政事質責宰相罷歸
特奏李君云臨事無隂據利便之心
端明黃中字通老其先有名膺者自光州固始入居邵
武至公十二世矣公初受族叔祖潜善奏蔭後舉進
士第二名使敵回言敵治汴湯思退以沈介不言而
公言之大怒三年而完亮入嘗對財賦半入内帑請
悉以歸左藏有詔更以内藏激賞爲左藏南庫六和
塔城宰相命逹官書四十二章經獨公不預
翁蒙之爲常山尉郡守使搜趙忠簡家往来書䟽蒙之
密令焚之而後搜其後張晉彦以子孝祥魁天下忤
秦檜逮繋獨罄家貲得白金百兩遺之(此事合考孝祥本檜之客)
(以罵道學而得魁)
郭份從事湖南運司有羡緡錢十萬欲獻之朝公曰此
非可繼也督運常德阻山溪輕装淺舟水陸俱進
慈溪王庭秀女嫁任賢臣賢臣攝武昌有俸饋如真太
守告其夫曰異時貧甚宜不聊生亦且至今日矣今
幸粗足何以是自汚哉其孫爲任希夷
石子重爲同安丞縣以旱請蠲租太守怒檄君杖主吏
君移書太守曰杖吏細事耳所繋則大民今皇皇無
以爲命縱不能救忍復箝其口乎知武進郡守欲爲
寓第属役於縣君不可曰吾爲天子牧民豈爲若人
治第者耶
篤行趙彦遠名善應汝愚丞相父也生朝必哭於廟有
欲爲禮者號泣向之其配李氏嘗刲股以愈姑之疾
江介爲進賢令曰民飢而令食之猶子飢而母乳之也
敢幸賞乎會詔蠲半租白部使者程大昌曰但減其
半則整畸就盈全戶輸一升者名減五合猶輸一升
若自全戶三升以下悉蠲之則貧民被實惠矣有旨
新沿道廐置君言廣西馬歲不過三十綱綱不過五
十疋新圖乃度爲容二百四十疋者亦何爲不察兵
吏之盗其廪而必病民以豐其屋
劉平甫名玶病翁先生之子補官餘三十年亦未嘗一
日仕州縣世濟隠德云
黃洧清臣爲廣東運判罷官估除市籍蠲口賦十五萬
蜑之役州縣者悉免之改使湖南凡非法取民如茶
租如甲札如戶帖如乳香如茶引一禁絶之
黃瑀宰永春縣士子上謁者接之於學一毫之私不敢
及平生非其義雖寒且饑不可得而衣食閩俗多火
葬哀號不肯在臺與杜莘老相好其子名幹是爲勉
齋先生
括蒼潘景憲與東莱爲同年進士年高於東莱而師事
之子自覺登第曰此足以代我矣遂致其事
左司張維南劔人每謂符離之役失於輕舉而人心終
不以爲非四郡之棄急於休息而人心終不以爲是
其治静江平易近民治軍甚嚴禱祠不于佛老將漕
江東爲營屋二萬三千間先爲一間於治舍用是計
徒庸爲左司曰都司助調鼎實幾微所關若是貼擬
即涉筆書不問可否安用我輩耶
宋若淵初有欲移公漕臺者公曰欺君誣祖吾不忍也
嘗監永康軍衛江稅或勸獻其贏曰獨不爲後人計
耶知神泉縣幅紙書負租民無敢後邑産黃雀歲供
諸司以百萬計公請罷之嘗因輪對請損宗戚歲時
賜予貴臣給使宣借百司吏禄之費
金華潘畤自其叔父中書公良貴起家而命之官嘗知
興化女官道士求勑額挾簽樞張說屬公上其事公
不可興築洋城陳覇二斗門及木蘭陂以溉田歲饑
募客舟予錢傳糴而寬其期使私得一再往返入對
乞蠲州縣民間舊逋而内出禁錢以補上供之缺常
使戶部支計有餘則州縣寬而民力裕矣廣南大奚
山斗入海中以魚塩爲命時置都塩使者禁之公曰
争小利起大盗將誰使任其責耶拒不行公娶李莊
簡女而女嫁史彌遠以賢稱公常謂㩁茶鹽非古法
不忍盡以律令從事
李閣學名椿父升進士起家官至朝奉敵難以救父被
傷卒公奉母南走年十五五十二方改秩以初任衡
山尉繼爲衡州判官遂家於衡嘗見胡文定公退與
其諸子言曰椿願天下人無不唯是之求張魏公知
之遂辟以爲屬委以經畫淮甸張公嘆實材之難得
公曰豈可厚誣惟不惡逆耳而甘遜志則庶其肯来
矣張公再相公勸之去不忍决果罷公知鄂州墾荒
田移廣西提刑罷所復昭州金坑移湖南運判賑糶
損配數行部罷諸常從者所至州取吏卒使令除檢
詳沮簽書張說所主買馬舍邕就宜及招軍殿最之
說遷左司言三衙兵有用當益諸州兵無用當銷銷
之之術死亡勿補它時一以御前兵分屯出爲湖南
運副减桂陽月樁錢歲萬二千緡而損民税折銀之
直免戶部配鬻乳香衡嶽廟火公言天實厭其非制
請無復屋而築壇以望不報除農卿言朝廷戶部自
分彼此告借索還有同市道願革而正之兼臨安府
奏巨璫及没入僧私宇三月解去知婺州會詔市牛
筋五千斤公奏一牛筋纔四兩是欲屠二萬牛也上
爲收前詔爲吏部侍郎與吏約所予奪悉䟽著令既
行而未允重坐吏嘗奏保淮則楚州盱眙昭信濠梁
渦口花靨正陽光州皆不可不守保江則高郵六合
瓦梁濡須巢湖北峽亦要地知太平州言和州惟利
商筭輙穿支港以内舟首尾皆屬之江此自隳天險
上亟命塞港六十九致仕再帥湖南賑荒撫軍力請
應配者秪坐加役流髠鉗三年免毋黥湼使得自新
免竄逸免逓送廣至恩召和氣議者笑其迂不行歸
老衡之横塘居官儉而法官燭不入中門家人不用
公家供帳方曾覿位使相竟不往謁有言太尉不奈
李某何者曰誠無奈其不顧官職何生正夫正夫生
大謙(近尹京名芾者乃其曾孫)
婺源縢洙子璘初預薦以所得勸駕禮贖士族女之落
倡家者
范如圭伯逹胡文定甥在館論事與時相不合請奉祠
十年
張魏公行狀公諱浚字德遠唐相九齡弟節使九臯十
四世孫祖紘慶歷中舉茂材異等陳禦戎策欲以陜
西河北河東割兵屬將父咸元祐舉賢良方正其後
章惇因之罷其科更置宏詞公當二聖北狩馳赴壽
聖於南京在維揚言敵且至汪黃不之信既渡江留
吳門禦賊唱義兵誅苖傳劉正彦撫定淮盗蔣慶兵
數萬請撫關陜與劉子羽誅范瓊而行富平既敗用
二吳保蜀朝廷遣王似貳公公奏似不可用辛丙劾
罷公會敵入寇復起公視師敵聞公用宵遁遂拜平
章事撫沿江兵平湖寇薦韓岳可倚大事劉豫入寇
公排衆議却之徽廟凶問至奏𤼵喪興師酈瓊叛去公
乞去而秦檜主和貶公永州公自永力奏和不可恃
起知福州敵敗盟公部將劉錡成順昌之捷檜召錡
還貶公連州居四年移永州檜誣公與李光胡寅等
謀大逆凡賢士五十三人皆預獄上而檜死公因星
變應詔言事檜之黨沈該万俟卨湯思退等復謫公
於永又四年歸潭完亮兵至起公知建康用張子盖
破海州之圍規取山東孝宗立欲用公而史浩沮之
公力爭上用公都督公命李顯忠出濠州趨靈壁邵
宏淵出泗州趨虹縣戚方將舟師出淮陽中原震動
歸附日至顕忠聞敵大至引兵夜歸敵初無一騎過
宿者素主和者因而抵巇湯思退令尹穡論罷公敵
索四郡上復大拜公兼都督然猶用湯思退尹穡詆
公愈力公再罷至死而王業終偏安祖宗百世之讎
至今未之能復矣
丞相陳俊卿莆人爲御史奏將不知有威士不知有恩
劾湯思退楊存中罷之乞用張忠獻請減大禮浮費
及冗官妄用隆興初參贊張公都督既歸會錢端禮
起戚里駸駸入相公弗附端禮建國是之說公力詆
其非端禮卒不相公參大政會洪邁述淵覿言鄭聞
當除右史遂質於上出淵覿與同列劾奏洪邁姦佞
斥之乾道四年大拜薦虞允文爲右相允文建請朝
陵寢公議不合求去允文遂遣使竟不得要領而曾
覿亦召還歴使相躋保傅士大夫莫敢有言者
籍溪先生胡憲字原仲入大學與白水劉致中竊誦伊
洛書揖諸生歸隠以特召入言敵必敗盟元臣宿將
惟張浚劉錡在䟽入即求去
先生父吏部公行狀諱松字喬年既脱場屋放意詩文
既而用力於河洛之學以胡世將謝克家之薦得召
試論中興事會張相去國時議欲撤兩淮之戍公力
爭及秦檜主和公又力爭檜使言者罷公迄自請祠
屏居建溪討尋舊學以終
延平李先生諱侗字愿中劔浦人聞郡人羅仲素得河
洛之學於楊龜山而從之游謝絶世故餘四十年會
閩帥玉山汪公以書禮来迎卒於府治年七十一二
子友直信甫登進士第
羅博文生歲始用晬盤一無所顧獨前取性理書展玩
久之
陳良翰請核兵籍以豊財用省堂選以抑奔競論湯思
退姦邪誤國張浚精忠老謀及張罷而湯主和議敵
大入幾不可支太學諸生數百人請召用公及胡銓
王十朋等而斬思退王之望尹穡洪适謂之四姦思
退等雖敗然邊備遂不復張天下至今恨之
奉使朱弁先生族祖也靖康應募使敵與後使者洪皓
誓守節凡十六年紹興癸亥約和公乃與皓及歴陽
張邵同歸爲檜所抑卒於臨安府白龜池寓舍厝智
果院後張定叟爲之遷葬積善峯下而先生狀之有
聘游集
公移
南康公移諭民言寬恤之方教民修孝弟之行訪錄先
賢興修洞學注孝經庶人章使民持誦揭律文别籍
條禁兄弟争財勸農纖悉於稼穡之事救災先切於
流徙之戒納苖減市例減斗斛約束禁差夫抑打酒
及社倉之條畫具焉
浙東客次榜刺舉不敢徇情不許投書獻啟
除永嘉秦檜祠移文略云究其設心何止誤國天不誅
檜誰其弱秦尚使有祠無乃未講雖捐田以示濡沫
恐出市恩然設像以厠英賢何以爲訓
州縣牒州案已判須經通判職官方得行遣縣官逐日
聚廳公共簽押然後施行愚謂必得其人可也否則
事愈滯而廳吏各求賂矣
漳州榜爭競些少結成仇讎細民如此已足嗟傷間有
士人亦不免此何忍一切以柱後惠文爲事而不深
求所以感發其善心者哉請自惟所訴或涉虛偽或
無大利害仰早悔悟降心相從曉諭居喪持服勸
諭女道還俗及勸諭事目戒龍岩縣拒捕
潭州諭詞訴條目必經書鋪必守限日諸廂收領不許
隔宿街市作閙監納先下拳錢訴上戶占據田業不
拘入務南嶽寺觀山不許斫伐
晦庵先生續集
書
答黃直卿書誤舉偽學人許令首正又書舉狀說不
係偽學鄭明州欲薦潘恭叔對以必於章中刊去此
語然後敢受鄭亦從之楊敬仲大不以爲然又書
云前此學徒真偽難辨今得煆煉一番夾雜者無所
逃矣陸子静謂游夏不能盡棄其學以從夫子惟
琴張曾晢牧皮真有得於夫子又書陳君舉門人
曹噐遠来不免極言其學之非儀禮䟽義家鄉邦
國四類已付明州人編入不應舉之說終所未曉
試固未必得一試亦未害又書云今歲欲便不應舉
何其勇也然親闈責望此事恐未得自專二孫鉅
鈞久煩教誨做得依本分舉業秀才足矣
答蔡季通講論徒爲虚語臨事只是舊習某實懼焉
廟議今廟不成廟即且依程夫子說自高祖而下亦
未爲僭極星福州只廿四度福州至此已差四度自
此至岳臺只差八度豈非天旋地轉閩浙却是天地
之中耶諸友相聚一日之間須着一兩時辰作科
舉外工夫龜山語錄諸疑皆中其病然二先生語
中亦皆有如此處必記者之失致曲者非致夫曲
乃因曲而加功觀過者非觀夫過乃因過而觀理
如何見得上下察是隠處當時便合引上天之載無
聲無臭以明至隠之義不應却引鳶飛魚躍至顯之
事爲言見得說不行此無可疑也八音金石爲綱
領絲竹匏土包括於中革木無當於聲律但爲樂之
節王朴不知變律之法自中吕再生黃鍾則因不
得不爲黃鍾之半以爲清聲矣但今變半等律亦生
於極其本則十三弦者皆黃鍾耳又前書云王朴以
一爲正以一爲變未知變律之說故以其半爲清
韓詩挈提陬維上文角根爲辰卯則此當爲寅位孟陬
東北之維白鹿若無人主張讀書即有田亦無益
耳擔子輕重他人不覺惟擔不起者自知之耳
法噐都未見都昌一二人好資質念得蘇文熟了壊
了見識又書法噐固不敢望着實讀書者亦少
與蔡伯静天經孰若一大圓象鑚穴爲星而虛其常隠
之規以爲甕口乃設短軸於北極之外以綴而運之
又設短柱於南極之北以承甕口遂自甕口設四柱
小梯以入其中而於梯末架空北入以爲地平使可
仰窺而不失渾體史記歷書大餘之數第二年即
差小餘之數第三年即差
答劉晦伯浙東學者修潔可喜者多楊敬仲孫季和皆
已薦之諸葛誠之兄弟亦時来相聚但我見太重
小兒不知作文能入律否又書云欲招一人教諸孫
須得兼通經義聲律不得已只能經義亦可韓文因
方李申尊信閣本及舊本反將諸家校定者妄改考
異一書專爲此發
答劉韜仲督賦正是索千金於乞丐之夫亦無下手脚
處不恤則得罪於民不辨則得罪於上官
答趙都運今所謂理財豈復有義正是豪奪耳
與田子真謂是者還是非者還非方是自然之平不别
是非而但欲其平此元祐之調停元符之建中所以
敗也
答尤尚書袤龜山靖康論事頗多汪文編時楊家子弟
避禍請刪去李侍郎不見故長編不載和靖論講和
亦不可不載禹貢論得之開豁甚多歎服無已恨
未見畫圖
答江隠君辨精義入神云義者宜而已精猶察之云爾
神則於事物所宜毫釐委曲無所不悉有不可容言
之妙
與鄭景實云仙遊故相葉公之爲縣月計所須令民以
漸輸送故縣帑無餘積而月解無餘欠正當法此稍
寬縣道愚往歲見今端明陳公昉知慶元量月用以
均之縣晏然無事其用此法耶抑暗合耶
答劉德修參同契絶無善本近校得一通令人刊行
與方耕道謂幕客正要蚤晩從容密罄忠益又云官吏
縱弛亦當以漸整頓豈容一旦遽行商君之令乎
答盧提幹力行其所已知而勉求其所未至則循循有
序日有可見之效矣
往坡帖與儲行之云過事有可尊主澤民者便忘軀爲
之禍福得喪付與造物陶通明乃陶隠居别號獨
樂園詩作淵明字誤也吾黨例多困窮只得存活
得過便是十分亨泰矣
與方伯謨偶記楊敬仲答人書云恭惟某官讀聖人書
既飽而嬉甚可笑然亦多着題也
與陳彦忠易自伏羲始畫八卦文王重爲六十四作繋
卦彖辭周公作繫辭爻辭孔子作彖象文言繫辭說卦
序卦雜卦而彖象繫辭分上下是爲十翼舊說如此
承問及之
答李伯諫書云欽夫言仁及太極解屡勸其收起印板
語孟解雖無鄉時過高之失而寬縱草率絶難點檢
通監綱目漢末接三國託其修南北朝屬張允善
分修
與長子受之云只勤謹二字循之而上有無限好事又
云大凡禮數務要恭謹詳緩(此係遣從吕東莱特)
跋
跋魏丞相使敵國夫夀皇屈已和戎豈其獲已然非丞
相夀春公之深謀壯節猶幾不足以成之豈興事造
功之果爲不易耶
答問
答劉韜仲問柳下惠自信其直道而行不以三黜爲辱
批云得之
答李孝述問大學既知復慮而後得批定静安是未有
事時胷次洒然慮是正與事接處又問一物未格
便覺此一物之理與吾不相入既格之後便覺彼物
之理便爲吾心素有之理批云極是
玉山人浦城劉尉(觀光)出先世所得帖淳祐
庚戍附刊建安
與劉德華(允迪)蒙喻義學記不欲但以勢榮禄利爲言
故不復叙植桂之名(餘篇皆南康詢荒政)
六經之文皆道秦漢以後之文鮮復關於道甚者
害道韓文公始復古文而猶未必盡純於道我朝
諸儒始明古道而又未嘗盡發於文至晦庵先生
表章四書開示後學復作易本義作詩傳面授作
書傳分授作禮經䟽義且謂春秋本魯史舊文於
是明聖人正大本心以破後世穿鑿凡例謂周禮
周公未必盡行於是教學者非所宜先於身事一
句無預提挈綱維䟽别緩急無一不使復還古初
六經之道頼之而昭昭乎如揭中天之日月其爲
文也孰大於是宜不必復以文集爲矣然其天才
卓絶學力宏肆落筆成章殆於天造其剖析性理
之精微則日精月明其窮詰邪說之隠遁則神搜
霆擊其感慨忠義發明離騷則苦雨凄風之變態
其泛應人事遊戱翰墨則行雲流水之自然究而
言之皆此道之流行猶化工之妙造也程夫子有
言觀萬物而後盡化工之妙愚故一一伏讀之而
抄記如右孔子元氣也孟子泰山岩岩氣象也故
孟子於議論排闢之間亦有隨時而異者而晦庵
先生似之如荆公誤國東坡忠讜先生平日盖所屡
言及汪玉山主張蘇學太過先生則又寧以荆公
爲賢故讀先生之書者其别有三如語類則門人
之所記也如書翰則一時之所發也如論著則平
生之所審定也語類之所記或遺其本旨則有書
翰之詳說在書翰之所說或異於平日則有著述
之定說在然議論固至著述而定若其欲復肉刑
恐亦不可不審盖天下之義理無窮先生未嘗自
足學者所當參考而謹思咸淳八年五月十一日
後學黃震再書於臨川郡齋
黃氏日抄卷三十六
