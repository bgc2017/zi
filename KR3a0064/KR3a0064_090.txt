黃氏日抄卷九十宋黃震撰
序
潤泮講義序
夫子之言渾涵不露至孟子而後發為雄辯為楊墨也
濂洛諸儒文亦甚簡至朱子而後辯折無遺為禪學也
不然聖賢之學修身行己推以仁民愛物而止耳果言
語文字云乎哉而學者不察也或襲而演焉或起而角
焉或竊取以鉤名利焉三者之趣雖不同大要皆不過
汨於言語文字之弊而吾朱子之望後世者孤矣余友
潘君叔良分教京口講說其職也學本朱子時出新意
蓋於體認有自得者今而後踐之身施之人吾徒尚皆
勉之哉
三省齋序
學之不講久矣非不講也講之過也高談性命揣摩圖
象而孔門切己之實用則弗思焉曾是謂善學者乎牟
氏子德範年少而識老學博而文粹家藏書二萬卷日
孜孜其間而獨取曾子之說以日三省名其齋既得之
矣又俾余為之說余謂此義曉然何說之持顧力行何
如耳然天運不息人心易怠力行亦豈易能者哉曾子
曰籩豆之事則有司存謂專心於所當務也又曰士不
可以不弘毅謂自任之勇也夫其以弘毅為之本而不
以籩豆之類分其志此殆曾子所能日三省而吾徒當
勉之
姜山族譜序
千枝一本耳萬𣲖一源耳林林總總者偏天下其初皆
一人之身耳然木有榦水有脉次第之來可尋也人之
序烏乎尋曰在古有小宗大宗在後世以名字為行耳
余宗人秀發一日謂余曰我祖太傅公唐末持節鄉郡
聚族姜山世以一字加名之上若下以志别無紊者自
從祖德器甫初以父命後其兄已而兄有子復還其初
族或謂其嘗穆也不以與昭齒自是名字錯出不復各
於其行雖欲如程氏春祭祖先之禮自始祖而下高祖
而上合祭之昭穆尊卑其將焉考乃圖為譜使名雖不
以行别而行則可以圖别焉余謂此篤倫理之大者敬
述其語序其所圖之意云
贈台州薛大丞序
天下之伎術皆為民生蠧惟醫為有益故世或以儒醫
並稱尊之也然使一堕於伎術之習則儒亦羞學余於
淳祐丁未來天台明年識其名醫薛君見其持心厚處
事詳於鄉黨稱善不稱惡術雖醫而習則儒矣諸子之
彬彬而儒也亦宜哉余故喜而為之祝曰君善醫人君
之子且持君之心以醫國矣
拙逸軒序
濂溪先生作拙賦慨然有使天下還淳返朴之意金壇
劉君直儒特摭其一語自名其軒曰拙逸愚謂此潜藏
所以為發達蛟龍在淵象也一旦雷雨作解如周子以
洗冤澤物為己任雖僻遠無所憚勞矣直儒終得逸乎
哉
袁餉管坊雅序
爾雅注蟲魚識者嘗卑之象澦袁君子龍取凡蟲魚有
得於五常之性者類之為書使人隨物自省用以防範
人心名之曰坊雅嗚呼世乃有若是之類蟲魚書者耶
世之為類書者鮮不以玩物蠱人心今乃一變之為人
心計耶化沙礫為南金即稊稗示道妙卓乎哉袁君坊
雅之作也雖然天生萬物人為最靈範圍天地曲成萬
物皆人心之為也反貿物以防歟人惟其靈思慮易擾
而物引之五性之能存者蓋寡物惟不靈其性顓一苟
有得焉終其身由之而不變人之或反愧扵物者特繫
於此人之所當因以自省者宜亦莫切於此人心虛靈
一念内覺萬物皆備於我矣詩不云乎天生烝民有物
有則民之秉彛好是懿德坊雅庶幾乎大雅之一助
餘姚縣鄉飲序
孔子稱吾觀於鄉而知王道之易易蓋自古者井田以
養之庠序以教之衣食既足漸摩有素一旦示之以齒
序揖遜故孝弟之心有不期而自生後世言政而不及
禮者固無望或好禮矣儻不自政始則亦類堕於空文
餘姚固名邑然已積二十年令無得善解則其施於民
者可知矣雖有古人之禮在庸得而講諸三山陳侯維
嘉者始剔舊蠧而一新之休聲善聞日新月盛三年政
成乃行鄉飲禮少長雍雍觀者悦服蓋必如陳侯之政
而後禮可行焉耳推此也以往所謂王道之易易者其
將庶幾乎
送陳山長赴紫陽書院序
古之所謂治者導廸天理民彛使各歸於理而已自後
世以簿書期會為治典教之責獨歸學校之官至三舍
法行學校又一變為程文利禄之地雖職教者亦言不
暇及於理所謂天理民彛如一髮引千鈞之寄獨賴諸
儒之書院在耳桐川陳君粹德篤行君子也出而長紫
陽書院合因書中心之隠惻以告之然紫陽夫子之言
發諸生多自剛毅入願君之益勉之也咸淳五年四月
十二日後學黃震
約梅衆妙集序
山陰蔚上人好彈琴賦詩自扁其居曰約梅一時士大
夫多題詠之上人又摭其膾炙人口者為衆妙集以求
序於余余謂旨哉約梅之稱乎一太極之流行無往不
復方冬之窮生意幾絶一花初白天地皆春此生生不
息之呈露而梅之謂也上人顧與之何約乎夫上人佛
者也佛不言生生而言往生上人宜念念西方與蓮為
約者而暇與梅約乎豈往生者未可知而生生者不可
欺乎上人能與梅約必其有得於此者故為之序咸淳
庚午立冬日慈谿黃震
訓族編序
蕭山邑之不可為幾年矣番陽胡君文伯為之未數月
名實已孚於上下豈無以為之本而能爾哉君本姓朱
嘗歸而喪其生母廬墓三年因日聚朱之子弟訓飭之
久而成編其目凡三由父母而兄弟而宗族各先之以
聖人之明訓次之以古人之懿行而復終之以有司不
可犯之成法讀者竦然或疑其太嚴不知君由朱而後
於胡既不得終其所性之天廬墓而訓其族又適處號
痛㒺極之地故其言哀苦懇切不極不止此正其本心
之發見而誠之謂也夫惟其誠也則以其修之身者行
之家以其行之家者施之政君未數月名實已孚非有
本而能爾耶縣佐三山李君吉德參會復請君此編將
鋟之梓以惠邑之人而囑余言為序余謂此君以身教
者也顧何言之待而亦竊有願言者孔門之教人諄諄
然惟以孝弟為本自利欲之侵蝕天理之易昏孟子不
得已始出而言性言天周子又極而言陰陽造化之原
皆揭之以正性之所從來使人超然獨立於萬物之表
利欲不得昏以充擴此性之孝弟達之天下為仁爾近
世士大夫乃非性命不言甚至疾有子言孝弟為支離
嘻亦甚矣乃今以孝弟訓人復昉見於胡君豈惟民俗
賴之士大夫之風俗其亦將庶矣乎咸淳六年十月望
贈張帥幹序
咸淳庚午秋余護試紹興府與番昜張若鳳首入院虛
堂夜永相與劇談見其講學必主於明理論政必先扵
澤物知其有得於是者相好也及其將行也求贈言余
謂余所欲言者子既盡言之矣余又何言然士大夫非
平居講求之難而處窮通臨利害之為難若鳳妙年掇
高科今垂二十年猶(闕)不以嬰其心而
守是益確進是益勇養(闕)宏於古
人乎何遜
送撫州新參太學生序
子入太學何如哉朋四海之英近天子之光相與游泳
感發其間蘄異日為天下國家用士之入太學其不甚
盛乎哉顧太學一也而古今之變則不同蓋(闕)
家有塾黨有庠積而至游天子
之學㴠養益至(闕)德業之大成此三代之
太學也承秦絶學之後(闕)晚出無所取正
立之學而置之師此西漢之太學也(闕)
尼以匹夫養二千士始設飲食為養(闕)
考德問業之實漸以衰此東漢以後之太學也謂保桑
梓者舉於鄉游庠序者舉扵學而併指游學為(闕)
進之路此唐之太學也盡復古道取湖
學之法(闕)使士各務實用一毫利禄不以
雜之此(闕)本朝(闕)太學也立學規以禁切其
公議設舍法而誘啖以(闕)此蔡京當國時
太學也破舍法之委折以開捷徑(闕)姓名之
虛偽以示寬恩此鄭清之當國時太學也(闕)
學一也古今之變乃如此然士之自立者詎容(闕)
今而異哉咸淳七年撫州之士入太學者士(闕)
行也酌之酒而贈之言其必毅然以古
(闕)負聖天子教養之意焉是年
十月二日
陳藏一後集序
陳藏一撫人也以詩文遭際先皇帝獲事(闕)令東宫
(闕)今上踐祚一日遷藏一四官執法者持不歸老
故鄉忽朝攜詩文過余謂前集已得西山(闕)
二大老為序此後集也幸續序
之余謂序何待(闕)藏一之出處二大老所
不及見者恐不容不一言(闕)昔司馬相如以
文得幸漢天子今之藏一昔之相如(闕)相如
作大人等賦徒侈上心藏一之在上前則(闕)
惴小心相如誇耀其鄉至使縣令負弩前驅藏一(闕)
余撫州退然一布衣口不復道前日事其賢扵
(闕)又何如哉然相如富貴窮當時聲名昭
後世藏一(闕)今日幾類流落不偶者此足以
彰今聖天子盛德(闕)公法掩私恩也藏一怡
然自得其亦有見扵是(闕)雖然視孟浩然
亦未為不遇矣咸淳七年十一
隨隠詩集序
陳藏一以詩文際遇先皇帝事(闕)
寵燁然及歸老故鄉依然一布衣余嘗(闕)
其人之賢過相如遠矣藏一有子克紹
(闕)隠亦以詩來求余為序余謂此
騷壇世將也搴旗助噪余何敢後特未知隨隠之號何
如耳夫詩固隠者事也然昔魏閑之繼魏野父子皆以
清吟名世其視權勢若將浼焉謂之曰隠可也隨隠君
方以父任禄仕宫庭間柰何遽號隨隠豈風月正其素
習禄仕非其得已姑託此以自明其心耶余觀寶晉米
氏亦父子世承異恩而片言隻字流布人間至今如九
鼎大吕愈久愈珍世未嘗以其非郊島之寒落而少之
也然則詩固隠者事也亦非必其身隠而後其詩顯也
米氏高風逸韻必有出於際遇之外者矣隨隠於米氏
則元暉之比也黃山谷嘗得元暉印贈之元暉竟以為
序竟以字行隨隠詩集改號次暉如何媿余非山谷耳
晦庵與江玉汝往復帖序
閒居言學在官言政自吾夫子與門弟子答問已然矣
乾淳之盛晦庵先生與南軒東萊書問往復固亦無不
然凡門人事先生於武夷山中者片言隻字一皆講學
而不及政所居之勢然也自是裒集類聚積而汗牛充
棟至今流布於天下者無非言理之書不善學者遂或
流而為空言矣不知古之正心誠意者正將推之治國
平天下言語文字云乎哉玉汝江公宰永興時先生方
守南康郵筒絡繹往往講政必欲相與救民疾苦而躋
之蘇息之域然則江公之所與往復者在官之書而學
之見於用者也其於門人之與往復者閒居之書講求
為可用之學者也南軒東萊之與往復者居官居閒之
書兼有之居則言學出則言政者也先生以千載之道
統為任不以一時之遇合為意出仕五十年居官纔五
考世不患不見其明理之書患不見其論政之書耳江
公之殁先生誌之故嘗深嗟痛惜恨公之學不得盡見
於用而凡所用之見於書者世猶未之見也公之孫某
咸淳七年治克類先生與公一往一復之書聚為巨編
知前人之心補學者之缺公之家可謂世有人矣書成
明年因鄱陽胡繼張以其書來屬余紀其篇首僭為言
其所見如此
韓載叔障東集序
余戊辰省闈得今潮陽尉韓君聞佳士而未識也任牢
官江汪又獲與茶鹽司幹辦公事韓君同官即潮陽尉
之親兄一門之秀如此豈無所自來哉一日君出示所
謂障東集實迺翁載叔甫建策于邑決水勢於巽流一
邑利之其為利者害之幾陷虎口而載叔奮不顧曰吾
以利衆也而載叔終其身不遇然自今觀之韓君兄弟
聲名學問如春方達果孰為之本而能爾哉乃知用心
於利衆者天之所報必豐此非可以旦夕觀也天下事
大於一邑之水者多矣君之兄弟他日持迺翁之心以
争之所利當益多而障東集斯有光
文鑑注釋序
文辭不待注釋也所待注釋者人名地理若草木蟲魚
非所通識者耳世之注文選注杜詩注蘇黃其片言隻
字偶與古合率穿鑿傅會若謂古人必餖飣然後為文
何哉楚詞舊注或未免此一經朱文公疏其字義之難
通而𤼵其旨意之攸歸至今讀者如揭日月我朝五星
聚奎諸儒輩出文章雄視千古東萊吕公承詔裒選為
文鑑浩如淵海未有為之注釋惠陽史君師公始昉為
之一用文公楚詞之法凡國朝之典故諸賢之出處世
道之升降亦無不瞭然於其間遂輔成我宋一代全書
嗚呼其傳之不朽矣咸淳九年正月
讀詩私記序
詩自衞宏作小序諸儒往往憑之以說詩隨其所發理
趣雖精而詩之所以作則世遠未必知其果然否也王
雪山鄭夾漈始各捨序而言詩朱晦庵因夾漈而酌以
人情天理之自然而折衷之所以開示後學者已明且
要東萊吕氏讀詩時嘗雜記諸儒之舊說未及成書公
已下世學者以其與晦庵之說異而與舊傳之諸說同
也或莫適從臨川章君叔平因兩家之異參諸說之詳
斷以己見各以私記無一語隨人之後其用功之精勤
與謙虛不敢自信之意果何如哉余得而讀之三嘆不
忍去手方欲從之面請則已拜予祠之命東歸矣姑志
篇末而歸之尚俟後會云咸淳癸酉閏六月
欽德載閑道集序
佛老之害極矣余戊辰輪對嘗力以告於上退而欲集
一書以諗之同志者未能也若溪欽君德載忽寄示余
閑道集正余所欲集讀之三太息因附致其區區焉夫
人莫大於天地父母之恩乃忍於一切讐絶之而反信
邪說之無以為有豈無人心哉特怵於死生之變耳彼
知人之所畏者死也故預為無常之說以撼搖之謂天
地為幻化謂父母為冤債謂凡所生生無非火宅甚至
疾視其身為仇讐而愚者既信之矣彼又知其說之繆
於理也又肆為反常之說以掃除之謂善惡為無二謂
修學為不可謂即心是佛萬法皆空甚至疾視天下之
正理為障礙而高虛者反復信之於是胥天下皆邪說
士大夫係民觀瞻者無不助其虐而甚其禍雖講眀儒
學者亦或陰移於其說而不自知如飲狂泉之國矣然
原其邪說之得行皆始於人心之畏死不知有生而有
死所以生生而不窮此即寒暑陰陽之代謝此即草木
榮華之開落何怪之有而欲求免何法可免而為其所
愚世豈有信其說而果不生不死者哉區區之見欲諗
於同志者如此未知果然否若夫為其徒者本皆吾赤
子凡其居處衣食無非吾聖人者徒以口舌自異吾聖
人正如不沾聖化弄兵潢池耳死生之理明邪說不得
行世豈復有從叛者哉咸淳癸酉十二月黃震序
送道士宋茗舍歸江西序
道士宗從璟生江西山水窟復東游會稽羅取四眀天
台之勝盡以彈琴賦詩而歸隠所謂茗舍者乎問天下
名山大川皆君之居何必茗舍哉答謂茗舍實從璟所
生去臨川城北六十里其山奇以矗其水清以泚其地
幽絶闃寂不惟富貴者足跡所不到凡奇花異卉可悦
富貴人耳目者一不生之惟茗生焉不待蒔植此扶輿
清淑之所鍾蓋天産也而俗又莫之識往往與凡草俱
老於春風曉露間及過時而或取之尚為絶品苦過而
微甘其味悠然以長與世之所修事而品題者夐異使
其得如建溪殘春先發攙取造化其遇於世當何如哉
從璟為之惜故願歸修茗事以成其清耳子聞而異之
夫苦者求道之切甘者得道之趣也其味悠然以長者
樂道之深也於君修茗事得君修道法君真奇士哉然
謹勿破茗之天真如建溪俗子攙取造化萬一香味落
富貴人齒牙即與奇花異卉悦富貴人者同一俗況予
嘗持節江西官之征茗殊急予切切愛護之不敢行此
語又可使趙贊王涯輩得剽聞哉玉川子於此最得趣
乘兩腋清風之生尚欲問巔崖蒼生之苦江西吾赤子
今皆無恙否他時有便幸報平安咸淳十年正月十二
日雲臺散吏黃震序
劉養晦孝經解序
人生而知愛其親是良心莫先扵孝也親親而後能仁
民仁民而後能愛物是百行莫先於孝也孩提之童即
授之以孝經之書是講學莫先於孝也孝無一日而可
忘則孝經亦豈容一日忘然今之世諸子百家訓釋演
說者汗牛充棟甚至淫詞曼曲亦然獨孝經自司馬公
指解朱文公刊誤之外未有繼焉何哉非新之求而舊
之忘歟句讀之習而義理之弗考歟借之為啟蒙之筌
蹄未嘗體之為躬行之根底歟嗚呼年至慮易境變心
移髫齓之所咿啞而習讀祖父之所保抱而教誨棄若
土梗漫不復省於孝其親之書若此於其親為何如尚
何望其孝悌興行而民用和睦如吾聖人之云耶余友
劉君養晦粹德之士也博取諸書之嘗及於孝者萃而
為孝經解寧多而毋敢略寧淺而無敢深雖為童子設
而關其終身也雖為家庭設而關乎天下也繼自今人
皆以養晦之心為心而愓然自反無一日而忘孝經亦
將無一日而忘孝世道其庶矣乎咸淳十年九月二十
日黃震拜手謹書
玉笥山道士徐師澹詩集序
玉笥山道士徐清夫訪余月湖精舍出示余圖一軸曰
雪溪詩一編曰和蛬雪溪其自號和蛬其自吟也披其
圖萬山玉削漁樵跡滅吟肩短蓬殆於愁絶一何其清
也閱其編粉澤淨除陳言一掃妙語泠然殆扵天造又
何其清也然則詩之清即圖之清也詩不併以雪溪名
而又以和蛬名清豈有二也耶霜露既降秋蛬夜鳴造
化之清之始也淺碧流澌岸雪深尺造化之清之極也
人心與造化相流通必銷落世慮冰雪吾心斯可言清
之極否則心聲之發必有不能掩焉者反異於秋蛬之
天籟自鳴矣故必有雪溪之胷襟而後有和蛬之聲韻
圖之清詩之寄詩之清心之寫心之清造化之合也後
必有合而題之曰雪溪先生和蛬吟則知清夫之清源
於老聃氏所謂天得一之清矣咸淳十年九月一十一
日雲臺散吏黃震
書贈薛留耕
淳祐丁未戊申歲余客於台州使君時為客者紛然惟
余與留耕薛君安其素及余西上薛君送余蓼溪余臨
别贈之言曰舉世滔滔病一貪君攻醫學獨曾參十年
州館無私謁萬里交情只雅談殿上呼盧終喝六歲寒
論友更無三天公有意君知否歸看青䆫四五男時薛
君讀書者四男未有五也牽於字句及之耳去之二十
四年余倅紹興捧檄台州慮囚薛君過余愀然言曰兩
子能文者蚤世兩子存者不甚愜吾之心幸已生第五
子未知方來果何如也又六年余持節鄉部薛君復携
其第五子過余而言曰此子今已讀書肄業鄉校君父
得異人丹竈之術此子亦能世之矣余笑曰然則前三
十年蓼溪之請不其驗於此乎且進其子而勉之曰而
父號留耕而子其勉之耕而穫當在子德祐元年六月
二十五日慈谿黃震書于鄞之月湖之涵虚館
黃氏日抄卷九十
