黃氏日抄卷六十二宋黃震撰
讀文集
蘇文
詩
土苴作平聲押當考又噫去聲本飽氣作嘆息用亦當
考按莊子土苴以治天下指糞草也當作上聲若平
聲則别有義矣大塊噫氣非嘆息當作平聲若去聲
亦别有文義
徑山道中詩聽瑩本上聲惑也作去聲押則義訓為淨
榜與謗同音本作榜進船也此詩跨涉四五韻不相
通者前輩只取聲韻相近則協而易讀不可以近世
之程文用韻律之也
清齋二字出七卷惜花篇蓬沓於潜女大銀櫛之名
也罷亞二字稻之態非作稻名也登玲瓏山詩翠
浪舞翻紅罷亞白雲穿破碧玲瓏又答任師中家漢
公詩罷亞百頃稻雍容千年儲皆用虛字對
次韻沈長官不獨飯山嘲我瘦也應糠覈怪君肥又十
卷中有次韻王鞏泛舟詩沈君清瘦不勝衣邊老便
便帶十圍皆肥瘦之對
次韻曹輔從來佳茗似佳人此句恰與若把西湖比西
子是天生之對次韻毛滂芋火對懶殘懶字是作闌
字讀俗只用闌字
論
論八首東坡寫景詠物論說天下事無一不曲盡其妙
如化工之賦形萬物至論孔子從先進謂先進為仕
進之初論正統不過虛名簒弑者與聖人同稱而無
害而反斥章子貶曹魏之非恐亦文人之自主其說
未必聖人之本旨萬世之通言也念中庸之不可能
固如此哉
策問
謂職官令錄與郡守四者為國家棄材之委而仕不達
者之所盤桓而無聊此從世輕外之弊也謂郡縣皆
土木之像而像安出與南軒記灕江堯山之詞
合謂土木之像巍然於上而籩豆簠簋俯伏以就與
晦翁席地以祠夫子之說合謂漢因秦制不害為漢
唐因隋制不害為唐又況積安不事於改此當坡老
晩年變王氏紛更之弊而言與其所上萬年書論新
法者合然少年策略等說因過於革今其為說亦恐
微過於因惟聖人通其變之說為無弊歟
雜文
明正謂自悲者為惑謂人之無與而不悲者為正善於
曉人者也然人情亦安能無悲若頑不之恤又非人
情殆類異端之說恐亦未得以為正也
稼說論厚積薄發自喻論道之難見盖為不務學者戒
也
問養生曰和曰安察物之精自得之趣也
虎畏不懼己者其證有三似有此理
謂六一翁均五物為一歐陽子不免寓情於物然亦人
之情蘇子廣之以齊物之說則莊老之學未必歐陽
命名之本心也
湯泉七惟驪山居勝絶而坐明皇之累以為抱器適用
不擇所處之戒盖借以警世爾
字同義異可破世俗以經解經之弊
詩至於杜子美文至於韓退之書至於顔魯公畫至於
吴道子古今之變天下之能事畢矣此東坡博學高
識知味之言然大要引三君子以重道子
叙說
謂牡丹草木之智巧便佞者也形容精矣然猶以宋廣
平鐵心石腸賦梅花自解而身為之記巧佞之惑人
雖明知者不免歟
張湯宜無後以達賢有後揚雄宜有後以盜名無後此
特為晁補之發揚前人之幽光耳司馬公無後蔽賢
盜名者耶雖然公之言不害其警世
叙顔鳬繹詩論精實而無枝詞以及世變叙王定國詩
論流落而無怨誹以原古始議論關涉論詩者可觀
也
聖散子治一切傷寒
叙田表聖奏議憂治世危明主之說極高歸之二宗之
聖尤高以賈太傅為比以待來者舉行意味殊深長
矣
孔北海英才孔明王佐張安道崖絶重臣也蘇子引二
人以叙張之文以其皆不求以文鳴非以其人若是
班也引伊尹太公管樂淮隂諸葛證范文正公以事
業之素定於畎畝材品雖不同文正真無愧古人者
也引孔孟昌黎證歐陽子以斯文之可以扶世變然
歐陽子闢異端追古作真與昌黎等推而達之孔孟
之斯文尚有濓洛在且非此之謂文也其末也復斷
自韓愈以下雜引陸䞇李白為比而不復言孔孟豈
蘇子雖推本孔孟借以張大之而其劑量則固自有
在耶
字楊薦以尊己俾自愛重而毋恃聰明後學所當深味
與妄自尊大為尊者其說正相南北
表狀
徐州賀河平一聯方其决也本吏失其防而非天意及
其復也盖天助有德而非人功此與散文無異不過
言理但取其齊比易讀盖表啓本如此
表啓
賀坤成節放億萬之羽毛未若消兵以全赤子飯無數
之緇褐豈如散廪以活飢民此類皆說理不求工於
文近世表啓文雖工而理缺矣二十七卷啓三十首
皆散文之句語相似而便於讀耳陸宣公奏議體也
書
上韓太尉謂西漢之衰其大臣守尋常而不務大略東
漢之末士大夫多竒節而不循正道富公與太尉皆
號為寬長者而不可犯以非義
上富丞相書謂明公勇冠天下仁及百世天下士不可
進說也衞武九十有五猶日箴戒於國明公居其全
天下效其偏無棄卓越狡悍者
上曾丞相書謂鬻千金之璧者不於肆坐五達之衢呶
呶自以為希世之珍則其所鬻者可知矣愚謂此真
善喻而相天下士莫此為切也何近世士大夫鑚刺
其門者為上賓而靖退自將者略不過而問耶嗚呼
此千金之璧不可得而見珍其所珍非吾之所謂珍
也
上兩制書言任法好名之弊
上劉侍讀書言天下之所少者非才也氣也愚謂人才
以氣為主此論得之又言凡所以成者其氣也其所
以敗者其才也愚謂此主論之過幾於偏矣氣者人
之所得以生才者足以有為之名人皆可與為善是
為天之降才亦以其有為故謂之氣推此以為天下
國家皆以才名之氣養以直則所發剛大故人才以
氣為主其實成天下之事者才也遂吾身之才者氣
也才氣雖異名二之亦不可今以才為敗是見才於
流弊而不見才於本原見才於後世而不見才於古
人也
上韓魏公論場務書議以官權與民於擾攘急迫之中
行寬大閒暇久長之政
上蔡省主論放欠書皆更數赦而曹吏不許
答安師孟書云吾子既得不驕而日知其所不足以其
既第也
上韓丞相論災傷云重復撿按則飢民索之溝壑間矣
論均稅云民安其舊無所歸怨今用一切之法而民
怨始有所歸矣又云某在錢塘每執筆斷犯鹽者未嘗
不流涕也又云兩浙之民以鹽得罪者歲萬七千人
終不能禁
上文侍中論捕盜賞輕
上文侍中論𣙜鹽謂禍莫大於作始
答舒煥黃魯直以下諸書皆道情契不及國事
與秦太虛書說在黃州挂錢梁上日用百五十錢之法
武昌山水佳絶食物多賤人情相與之樂善處困者
也
答李琮問王天常論叛蠻乞弟事可且罷諸將兵獨精
選一轉運使及一瀘州知州經畫如趙充國之於先
零鄧訓之征羌及月支胡李固援益州刺史張喬破
滅叛羌倒舉祝良張喬平交趾而不遣兵皆磨以歲
月萬全之舉也初漢永和中遣中郎將尹就討叛羌
益州諺曰敵來尚可尹來殺我遣兵之擾如此可不
謹哉
與朱鄂州書論養子不舉之事甚悉
記
凌虛臺記末句云盖世有足恃者而不在乎臺之存亡
也其論甚高其文尤妙終篇收拾盡在此句而意在
言外諷詠不盡昔王師席所謂文之韻者此類
中和勝相院記言佛之難成勞苦卑辱非僥倖小民之
所樂今剟其患專取其利治其荒唐之說務為不可
知愚謂作院記如此斯忠於佛者矣
墨君堂記謂得志遂茂而不驕不得志瘁瘠而不辱論
竹至此斯不玩物矣
墨妙亭記知命者必盡人事然後理足而無憾真理到
之言可以發明孟子不立巖牆之說
錢塘六井唐李長源所作清湖中相國井其西為西井
西而北為金牛池又北而西附城為方井為白龜池
又北而東錢塘縣治南為小方井而金牛之廢久矣
嘉祐中沈文通絶河而至美俗坊為南井其疏湧金
池為上中下則熙寧五年陳述古
大悲閣記其中無心其口無言其身無為則飽食游嬉
而已是為大以欺佛者也
超然臺記謂物皆可樂人之所欲無窮而物之可以足
吾欲者有盡無往而不樂者盖游於物之外也
雩泉記謂吁嗟以求雨而神應之吁嗟其所不獲而吏
弗應為媿於神愚謂此反己之至而求神之本也吾
平時哀吾民之吁嗟神其有不一旦哀吾之吁嗟者
乎
醉白堂記反覆將白樂天韓魏公參錯相形而終之以
取名也廉之說尊韓之意隱然自見於言外矣
盖公堂記喻人以氣為主食為輔而病藥之過以明蕭
曹牧民於百戰一切與之休息而天下安善乎其揚
盖公之清淨也繁文之弊至今極矣其禍民殆不減
百戰嗚呼安得如盖公之說而一洗之
李氏山房藏書記謂昔見書之難而今有書不讀
寶繪堂記論古之嗜書畫有害其國凶其身者君子可
寓意於物而不可留意於物譬之煙雲之過眼百鳥
之感耳豈不欣然接之去而不復念也
滕縣公堂記謂宫室有所從受而傳之無窮今日不治
後日之費必倍此論亦居官者所當深察也
思堂記特主無思之說愚謂心之官則思自古未聞無
思之說天下何思何慮言理有自然不待思者也不
思而得言德盛仁熟不必思者也如朋從爾思思而
不學之類則戒人之過於思也思不可無也東坡才
高識敏事既立就而又習用道家之說以愛惜精神
為心故剏言無思非孔孟教人意也自得之趣不可
以訓者也
石氏畫苑記子由嘗言所貴於畫者為其似也似猶可
貴况其真者吾行都邑田野所見人物皆吾畫笥也
所不見者獨鬼神耳當賴畫而識然人亦安用見鬼
此說正合愚素心欲宣之言而莫能者敬書以破世
俗嗜畫之癖
碑
李太白碑隂記東坡竒才逸筆簸弄千古甚至武王不
見恕而李太白之失節孔北海之無成獨拳拳痛惜
抆拭而大書之盖其平生備歷危難萬變不懾專以
氣為主二子亦負其竒氣而不幸者神交千載共一
太息也
表忠觀碑先王之志我則行之匪私于錢惟以勸忠此
等識高理到發明精切錢王功德真有如東坡所言
者非過也歐陽公作五代史反加譏詆雖頌言其美
史責其全不可例論然唐末五代天下肝腦塗地獨
錢氏全護百萬生靈之命若無事時越百年未嘗失
臣節而例以僭亂之儔略無旌别於其間不已冤乎
征賦之重當是小國事大外治軍旅戰爭之世賦其
財而全其生有不容不然者此豈可以承平事責之
哉我有宋混一而後可以薄賦此昔太祖救民之功
所以為大矣
宸奎閣碑論懷璉指佛之妙與孔老合者欲以寤仁宗
此論恐當於本原上觀若徒以言之偶合者則東坡
嘗謂六經字同義異不可牽據矣何乃不充其類耶
賜龍腦鉢盂對使者焚之而用瓦鐵此則璉能自守
其法然辭之則可焚之者慢上以取名也理亦未安
函胡二字出石鐘山記
傳
陳希亮公弼傳公平生不肯為墓誌而自輯公弼之遺
事為之傳公弼之剛勁敏决有大過人者然學公弼
不成吾恐其為郅都之流道德之味無餘也讀是傳
者又不可不内自省方山子傳則公弼之幼子名慥
官不及而以乃父遺風放浪山澤者耳非蘇子之善
形容一介之豪何以垂名後世耶
青詞祝文
青詞祝文皆以情與神語
行狀
温公德業三王佐坡老文章萬古竒凛凛遺編生氣在
史遷而下固無之
神道碑
富鄭公神道碑以公使敵比萊公澶淵之功為多宋興
百年安靖二公之力偉論也
趙清獻公神道碑謂在官守不專於寬在言責不專於
直善觀人者
温公之得人心生榮死哀自堯舜三代之佐皆無其比
者何哉嗚呼事盖有因變而彰者矣王安石行新法
天下苦之公以爭新法不便辭樞副不拜退居洛十
五年人心感其我愛而悲其身之退者為何如一旦
值二聖臨御順民心之所欲相而相之凡天下之所
善於安石者一洗而盡人心之鬱於久望而决於一
遂者為何如望之十五年之久慰之一旦之頃而俄
薨背於三月之遽人心之伸於久鬱而驚其忽逝者
又何如嗚呼温公之得人心盖有因事變而彰者矣
堯舜三代之佐始終與天下相忘於無事帝力且不
知其有况相臣乎蘇子不此之言而歸之天要其歸
皆天地其論高矣公之事業不於安石欺神廟之
日而伸於二聖更新法之初蘇子不特歸重於二
聖之進用而尤歸重於神廟之深知尤高論哉
墓誌銘
范景仁墓誌銘形容景仁之潔己與君實之救世同科
非蘇子其孰能察之
四十卷皆記偈佛家語
後集
銘
鼎銘謂禹鼎為用器此灼然考見始末之論
雜文
外曾祖程公逸事直冤獄報應可為世訓
剛說辨太剛則折云士患不剛耳折不折天也非剛之
罪此論甚壯
續養生論載鉛虎汞龍之說
策
擬策剴切而忠厚盖東坡晚年閱變既深之文
志林
蘇子謂武王非聖人孔子所不敢言也謂孔氏之家法
孟軻始亂之儒者所不忍言也謂荀文若為聖人之
徒自昔立議論者無此言也於武王孟子何損於荀
文若何益獨可為蘇子惜耳
謂周之東遷為一敗而鬻田宅歷舉避寇遷都未有不
亡不即亡未有能復振者為證可為萬世明戒矣我
朝當陽九之厄所失纔河北三數郡中原固自若也
汪黃謀擁駕而南宗忠簡二十五疏力請還京而不
見聽忠簡憂死中原始失可不痛哉
謂秦遠交近攻以次取齊為巧空國以舉楚為拙雖涉
權術亦名言也
謂秦罷侯置守為時所趨可矣以柳宗元之論為萬世
法恐主之已甚也昔五帝三王以盛德為天下共主
而聽其人之自治秦始力戰而兼有之尺布斗粟皆
輸王府矣顧以帝王為私秦為公孰公孰私耶
論揚雄譏子胥種蠡為兒童之見愚謂雄譏種蠡不強
諫則過矣子胥以楚臣子而鞭荆王尸籍館之事是
預弑逆之謀也譏之未為過又以論商鞅弘羊之功
為史遷大罪此固有感之言然亦足為萬世警
增勸羽立義帝使為楚謀歟事成將置羽何地為羽謀
歟又將置義帝何地故羽欲成事勢不得不殺義帝
既殺義帝則身犯弑逆之名勢不得不亡增之拙謀
莫此為甚而蘇子以論增之功既誤矣增實事羽為
君義帝不過增所假設以欺人者乃謂增與羽比肩
而事義帝力能誅羽則誅之何哉
論春秋戰國之士為天民之秀傑而失職者善觀世變
作亦足以見東坡胷次宏闊足以包容天下之士
然戰國世變難以常論而士之淪胥其間往往多盜
賊小人之為若盡以為天民之秀傑則恐大過顧天
下紛擾政教莫施士隨時以自媒亦難以當世事責
之耳
古有攝主秦漢以來以母后攝此論甚精足以破歐陽
子隱公非攝之說
鄭子華論備載不以疑忌殺人者為盛德事其說甚厚
有補將來
表狀劄子
謝除兩職兼禮部尚書表說講學事老成忠切極可玩
啓
揚州到任啓但未歸田之須臾猶思報國之萬一警語
也
書
杭州上執政兩書揚州上吕相書論災傷民事婉切動
人愚謂古今善言天下事如賈誼之宏闊陸宣公之
的切蘇子瞻之暢達皆間世人豪天佑人之國家而
篤生者也
答謝孝廉一書論辭達之說謂揚雄以艱深文淺易太
玄法言皆琱蟲者而徒費於辭
答劉沔書譏文選
記碑
通惠泉記謂長安昊天觀井水與惠山泉通
韓文公廟碑非東坡不能為此非文公不足以當此千
古竒觀也
墓誌神道碑
文定公遠識雅量不動如山可謂國之重臣矣而蘇子
之銘公首曰大道之行士貴其身維人求我匪我求
人然則公之所能不動非以是哉有志之士盖亦知
所用力之地矣
滕元發墓誌銘王子立墓誌銘寶月師陸道士墓誌
趙康靖公槩神道碑碑首論我朝以仁為家法一時卿
相大臣含垢匿瑕氣象使人為之鄙吝消釋就館漣
水以鄧餘慶不法而去之已足占其平生所到及身
為漣水捐公帑之利歲免殺魚十餘萬此其一念之
仁又如何哉
釋教
東坡為儒者言論天下事明白如見為佛者言談苦空
法宛轉無窮惟以儒證佛則不可曉如南華長老題
名記援子思孟子之類是也
奏議
東坡平日議論多雜佛老獨議學校貢舉書斥士大夫
主佛老之為非可不謂忠於告君者哉
買燈狀内帑所儲孰非民力最為警策語
上皇帝書結人心厚風俗存紀綱三事忠厚婉切東坡
平生喜功之念於是一掃於懲戒王安石新法之餘
矣再書尤極痛快如曰是非邪正兩言而足豈有别
生義理曲加粉飾而能欺天下哉此論痛快犁然當
心不特朝廷行事為然人生一舉動以上皆可反觀
矣
京東除盜狀欲權免三百斤以下鹽税庶幾盍亦反其
本者不疾惡於末流之弊而已也
徐州上皇帝書及山川形勝久長大計區區於簿書期
會之間者可以觀矣
乞醫病囚狀具載治平手詔熙寧劄子折衷其說毋坐
獄官罪而課醫病者功罪
在登州日乞還水軍以禦戎乞罷𣙜鹽以弭盜
給田募役狀乞毋取役法寬剰錢而陳差役五利二弊
條合行十二事
乞免給散青苗錢斛狀有云農家量入為出縮衣節食
雖貧亦足若令分外得錢則費廣何所不至不可設
法網民使快一時非理之用而不慮後日催納之患
以萬乘君父之尊而負放債取利之謗皆痛切之言
也
論每事降詔約束狀謂天子法天無言而治大事乃言
在三代為訓誥誓命漢以下為制誥皆所以鼓舞天
下不輕用也今一事一詔䙝慢王言莫此為甚願重
惜王言待大事而發則天下聳然敬應
辨館職策問第二首備述與温公爭役法事
論鬼章凡四狀謂阿里骨董氊賊臣偽書求立執政不
審輕授節鉞而鬼章叛今雖得鬼章不足輒賀亦不
可輕殺當其與温溪心共討阿里骨所謂以夷狄攻
又且乞戒邊吏毋擾郡縣諸羌之地使兵連無窮可
謂精密之見矣
葉祖洽狀元也初考官定第三等覆考官定第五等時
東坡為編排官亦奏乞黜落然則一日之長定於風
簾燭影片時之下特寄於幸不幸耳科甲何足以論
天下士哉
知貢舉備奏巡鋪内臣摧辱舉子而巡鋪始於練亨父
為試官凌忽致喧閧而然欲立法羅織舉人者罰之
諭恩榜得官貪冒者衆經明行修請記者衆並行廢罷
科甲舊出聖意今著定令則非矣
富弼母在殯仁宗罷春燕
災沴狀說容芘小人極切
周穜乞用安石配享神廟東坡悔舉自劾力言小人
不可復縱之狀
乞賜州學書板狀惟恐養士之不廣近世為師儒官屑
屑然惟務限節士子者可以觀矣
捉顔益顔章禁勘而人戶並納好絹得禁戢之要領也
乞度牒脩廨宇狀云孫沔作中和堂梅摯作有美堂蔡
襄作清暑堂皆務創新不肯脩舊旨哉言乎足以窮
官廨朽壞之原矣
論高麗進奉狀得光武閉玉關之意相如張騫輩小人
生事夷狄以弊中國者當愧死地下也
論役法狀辨差役雇役利害明白
奏西湖不可廢五事及申省六條既開葑以復湖復閘
閉江潮不得入鹽橋河而引湖水入清湖河者凡五
道以相灌輸可為杭州萬世功矣
奏戶部勾取度牒狀云不惜飢民而惜此數百紙度牒
惜毫毛之費致丘山之損
應詔論四事狀有云民之疾苦州縣官日夜殘傷其肌
體散離其父子破壞其生業為國歛怨而了無絲毫
上助國用某人市易戶抵當積欠鹽錢産業當酒揀
下絹賖欠錢數目雖多皆是空文放之則損虛名而
收實惠不放則存虛數而受實禍三五年後勢窮理
盡不得不放當此之時亦不得謂之聖恩矣
奏浙西災傷預於七月起請乞凖來年賑濟其貼黃有
云豐熟不須先知人又爭奏災傷正合預備相顧不
言旨哉言乎東坡陳乞痛快警切往往類此至云如
所司以謂不須凖備即令各具保明結罪此則東坡
之智所以防人之㒺奏者也
乞禁商旅通外國狀備載慶歷以後編勅而許聽蕃國
商販自元豐八年始
相度凖備賑濟狀云所乞數目雖廣而所損錢數不多
若待饑饉已成然後垂救則所費十倍無救於事凡
四狀第四狀云開春纔見米價增長便將義倉常平
米賤價出糶但市價不長則一郡之民人人受賜
乞樁管錢氏地利房錢修墳廟拳拳忠厚之意見於言
外
奏開石門河以避浮山嶮用侯臨之策也奏鑿吳江以
疏太湖之溢繳單鍔之書也集衆義以利無窮用心
之廣大如此
乞郡兩劄平生出處莫詳焉惜其氣之未平耳
單鍔論吳中水利大略謂譬之一身五堰則首也荆溪
則咽喉也百瀆則心也震澤則腹也傍通太湖衆瀆
則脉絡衆竅也吳江則足也五堰以上受宣歙池陽
九江之水使入蕪湖百瀆在宜興今存者四十九條
自西堰之下衆川由荆溪入震澤注于江以入海地
傾東南其勢然也自慶歷二年欲便糧運遂築北隄
横截江流五六十里遂致震澤之水常溢今欲泄震
澤之水莫若以吳江岸鑿其土為木橋千所以通糧
運而隨橋谼開茭蘆為港走水
奏聞糴狀檢會編勅諸興販㪷斛雖遇災傷官司不得
禁止
乞備賑濟狀常平錢米只許糶糴以平市價全活自衆
若召募工役及依乞丐人例給與則本錢日耗乞立
法不得支用
汝隂尉李直方捕盜乞酬賞
論理積欠官之所得至微而胥徒所取盖無虛日俗謂
此等為縣胥食邑戶水旱不肯放税例皆拖欠兩税
較其所欠與依實檢放無異明堂赦放非獨失信於
上帝所在轉運提刑皆以摧欠為先務不復以䘏民
為意盖函矢異業所居使然轉運司隔州差官覆按
使官吏畏憚不敢盡實檢放小人淺見只為朝廷惜
錢不為君父惜民鬼腊(出再論積欠劄子)
論綱稍欠折狀載劉晏以一千貫造船破五百貫為千
繫人欺隱之資至杜侍御以一千石船分造五百石
船二隻吳堯卿又勘會每船物料估給無復寬剰船
始敗壞而餽運不繼天下之大計未嘗不成於大度
之士而敗於寒陋之小人也今糧綱欠折因點檢收
稅刻剥得糧綱税錢一萬貫而今朝廷失䧟綱運米
三十萬石
乞罷税務賞格謂人人務為刻薄以希歲終之賞
乞罷宿州修城謂妨墳墓六千九百所乞免五穀力勝
税錢謂以物與人物盡而止以法活人法行無窮
奏内中車子爭道謂女不當與齋祠
論高麗買書利害謂東平王子求書漢大臣不予晉韓
起買玉環於鄭商人子産不許今若許買則文書山
積於高麗而雲布於契丹使敵人周知山川險要邊
防利害為害至大不可許
上圓丘合祭六議謂祀上帝則地祗在焉分祀有三不
可夏至不可舉大衆一也軍賞不可復加二也神祗
所素歆動則有吉凶禍福三也
乞改居喪婚娶條謂釋喪而婚鄰於禽犢
奏馬徹不可屏出學謂三學凡有進獻文字先經長貳
看詳可否甚非子産不毁鄉校魏相去副封之意也
上進陸贄奏議謂智如子房而文則過辨如賈誼而才
不疎
詩賦論題備錄上下全文始於元祐六年五月二十六
日東坡奏請不掩其所不知也無書不記如東坡而
待士之寬如此己則淺學而阻難他人者可觀矣
赴定州以不得上殿朝辭遂上書勸處靜觀動守安稳
萬全之策
謂戰兵尚不足於守謂保甲不可驅之於戰惟弓箭社
人戶與強敵為鄰自守骨肉墳墓皆處必爭之地世
世結髮與敵戰再狀乞修整此社時契丹已為達靼
所叛
乞將陳損米乘饑年借貸上戶賑濟佃客愚恐借貸必
有追償之擾以陳損而求易新利官害民矣
乞修北嶽安天元聖帝廟(定州曲陽縣)
代張方平諫用兵書歷叙神廟朝諸臣用兵次第薛
向為橫山之謀韓絳效深入之計師徒喪敗方且以
敗為恥於是王韶構禍於熙河章惇造釁於横山熊
本發難於渝瀘皆困弊腹心取無用之地以為功故
沈起劉彛復發於安南使十餘萬人暴死十六五而
李憲之師復出於洮州矣今喜於一勝凱捷稱賀赫
然耳目之觀耳至遠方之民肝腦屠於白刃筋骨絶
於餽餉不得而見也慈父孝子孤臣寡婦之哭聲不
得而聞也譬猶屠殺以為膳羞食者甚美死者甚苦
况用人之命以為耳目之觀乎其言哀痛切至真可
為萬世人主好用兵人臣好生事者之戒
代勝甫論西夏書臣僚欲用兵西方醫人欲下一日而
愈者也臣願陛下之用兵如彭祖之觀井然後為得
也
代李琮論京東盜賊謂窮其黨而去之不如因其材而
用之使部内隂求豪猾之士或有武力或多權謀或
通知術數而曉兵或家富於財而好施皆召而勸奬
使以告捕自效但能拔擢數人則一路自然競勸每
州搜羅得一二十人即耳目徧地盜賊無容足之處
矣
吕誨記温公以後事無一言及家私惟云今朝廷事尚
可救願公竭力
内制
安燾乞外郡不允榮親莫大於功名養志不專於甘旨
繳文彦博吕公著免拜劄子禮經八十拜君命者一坐
再至謂傳命而拜非朝見也然則不免周天子賜齊
桓公胙曰伯舅耋老無下拜謂拜於堂上非不拜
也然且不敢鍾繇以足疾乘車就坐疑若不拜然無
明文馬燧延英不拜盖臨時優禮我祖宗朝如吕端
老病亦止臨時傳宣不拜生擒鬼章奏告歸功於
祖宗批答文彦博乞致仕奏帖吕公著吕大防
范純仁制端午帖阿里骨詔苗授制太后手
詔裁减蔭補錫宴樂語
外制
王安石贈太傅制司馬公韓維三代封贈吕惠卿責授
皆題之顯文暢者可法也
和陶詩
穎濱之序謂東坡責居儋耳華屋玉食之念不存於胷
中謂子瞻嘗稱轍詩有古人之風自以為不若似皆
非所宜言述東坡之論陶詩謂質而實綺癯而實腴
則名言也
陶詩如採菊東籬下悠然見南山等句真機自然直與
天地上下同流東坡擬和至盡未免有心矣然憂患
之餘有感於淵明之自適其適者意在言外不為詩
發也君子讀其和詩而悲之
暫聚水上萍忽散風中雲二句見第四卷和與殷晉安
詩
淵明桃花源記叙武陵人自云先世避秦亂來此則漁
人所見乃其子孫非秦人不死者特其地深阻與外
人間隔耳非有神異東坡載蜀青城老人村險遠不
識鹽醬亦桃源之比仇池世稱福地而王欽臣嘗奉
使過之有九十九泉萬山所環可避世如桃源然則
世有增廣桃源之事為神仙者甚矣其好怪也使果
神仙安有不知今為何世而待問漁人者乎
東坡之文如長江大河一瀉千里至其混浩流轉
曲折變化之妙則無復可以名狀盖能文之士莫
之能尚也而尤長於指陳世事述叙民生疾苦方
其年少氣銳尚欲汛掃宿弊更張百度有賈太傅
流涕漢庭之風及既懲創王氏一意忠厚思與天
下休息其言切中民隱發越懇到使巖廊崇高之
地如親見閭閻哀痛之情有不能不惻然感動者
真可垂訓萬世矣嗚呼休哉然至義理之精微則
當求之伊洛之書
黃氏日抄卷六十二
