黃氏日抄卷一宋黃震撰
讀孝經
漢興河間人顔芝之子得孝經十八章是為今文
孝經魯恭王壞孔子屋壁得孝經二十二章是為
古文孝經鄭康成諸儒主今文孔安國馬融主古
文而今文獨行唐明皇詔議二家孰從劉知幾謂
宜行古文諸儒爭之卒亦行今文明皇自註孝經
遂用今文十八章者為定本我朝司馬温公在秘
閣始專主古文孝經作為指解而上之至以世俗
信偽疑真為言愚按孝經一耳古文今文特所傳
微有不同如首章今文云仲尼居曾子侍古文則
云仲尼閒居曾子侍坐今文云子曰先王有至德
要道古文則云子曰參先王有至德要道今文云
夫孝德之本也教之所由生也古文則云夫孝德
之本教之所由生文之或增或減不過如此於大
義固無不同至於分章之多寡今文三才章其政
不嚴而治與先王見教之可以化民通為一章古
文則分為二章今文聖治章第九其所因者本也
與父子之道天性通為一章古文亦分為二章不
愛其親而愛他人者古文又分為一章章句之分
合率不過如此於大義亦無不同古文又云閨門
之内具禮矣乎嚴父嚴兄妻子臣妾猶百姓徒役
也此二十二字今文全無之而古文自為一章與
前之分章者三共增為二十二所異者又不過如
此非今文與古文各為一書也若以今文為偽而
必以古文為真恐未必然至晦庵朱先生因衡山
胡侍郎及玉山汪端明之言就古文孝經作孝經
刊誤以天子至庶人五章皆去子曰與引詩云之
語而併五章為一章云疑所謂孝經者本文止如
此而指此為經其餘則移置次第而名之為傳并
刊其用他書竄入者如孝天之經地之義至因地
之義為春秋左氏傳載子太叔為趙簡子道子産
之言如以順則逆以下為左氏傳所載季文子北
宫文子之言如進思盡忠退思補過亦左傳所載
士貞子之言遂以孝經為出於漢初左氏傳未盛
行之前且云不知何世何人為之凡係先儒考孝
經之異同如此愚按孝經視論語雖有衍文其每
章引詩為斷雖與劉向說苑新序列女傳文法相
類而孝為百行之本孔門發明孝之為義自是萬
世學者所當拳拳服膺他皆文義之細而不容不
考至晦庵疏剔瞭然矣嚴父配天一章晦庵謂孝
之所以為大者本自有親切處使為人臣子者皆
有今將之心反陷於大不孝此非天下通訓而戒
學者詳之其義為尤精愚按中庸以追王大王王
季為達孝亦與此章嚴父配天之孝同旨古人發
言義各有主學者宜審所躬行焉若夫推其事之
至極至於非其分之當言如晦庵所云者則不可
不知也(今將事見公羊傳昭元年)
黃氏日抄卷一
