黃氏日抄卷六十一宋黃震撰
讀文集(三)
歐陽文
詩
顔跖總說處提顔子云豈減跖所榮跖本無榮顔本不
當與跖較榮辱而歐公云爾全用所字斡意蓋跖自
以為榮者若說跖之榮則非矣初讀疑之三味乃見
黃牛峽詩不是黃牛滯客舟謂江惡舟遲常見此石在
山也
憶山詩說三峽江如自天傾岸立兩崖鬭
哭曼卿謂才高不少下闊若與世疎
送惠勤詩敘東南宫居飲食山水之勝捨之而從我求
仁義
水谷夜行詩微風動涼襟曉氣清餘睡見平旦氣象極
工此詩說蘇子美詩雄梅聖俞詩清
班班林間鳩寄其夫人之詩也云易安由寡求此其為
家之法
暮春詩遊絲最無事百尺拖晴光有太平氣象
牡丹圖有元化朴散之語然洛陽以此成俗而歐公初
譜之亦助其瀾者也
憎蚊詩始以乾坤廣大之語終以麟鳳不見之語詠微
物而先以大者言之文法也掃庭露青天坐月蔭嘉
木汝寧無他時忍此見迫促語意清絶矣
寄題滄浪亭風高月白最宜夜極切末借鴟夷言之﨑
嶇世路欲脫去反以身試蛟龍淵豈如扁舟任飃兀
紅蕖渌浪搖醉眠飜得絶佳
菱溪大石一詩形容布置可觀文法
紫石屏歌文之竒者也廬山高詩文之豪者也橄㰖詩
言忠愛答子華安無詩指陳治道之要者也橄㰖詩
曰餳飴兒女甜遺味久則那奉答子華詩曰蠧弊革
僥倖濫官絶貪昏牧羊而去狼未為不仁人
梅聖俞寄銀杏詩鵝毛贈千里所重以其人鴨脚雖百
箇得之誠可珍又七卷李侯家鴨脚云鴨脚生江南
自注云京師無鴨脚李駙馬自南方移植蓋銀杏名
鴨脚中原所無也今江南有草名鴨脚而此果則自
名銀杏
車螯一名車娥歐詩有泥居殼屋之語蚓無心(八卷怪竹)
(辯)
贈沈博士(遵)歌言琴調醉翁吟也云我昔被謫居滁上
名雖為翁實少年前詩又云我時四十猶彊力自號
醉翁聊戱客
送吳生論改過甚暢
樂哉襄陽人送劉從廣先序襄陽之勝而勉以德化其
文騷以婉
洗兒歌為聖俞作簡而勁
夜聞風聲苦暑君勿厭初涼君勿歡暑在物猶盛涼歸
歲將寒(云云)不獨草木爾君形安得完此等善觀時
變感慨有味
白鸚鵡詩先將白兔說擺兩陣方合說又三節而終焉
文法最可觀乾蝦字宇出清明前詩
又酬聖俞韻歡情雖漸鮮老意益相親形容晩年交游
之意最工頭魚海魚之大而謫死者
歸田春夏詩有味殆田園雜興之祖歟
明妃曲推手為琵却手琶是琵琶兩字也
鬼車一首先序其聲之怪次述老婢撲燈之說以言其
所以為怪終之不足怪而呼婢炷燈焉且亂之曰須
臾雲散衆星出夜静皎月流清光曲盡文章之妙矣
讀書一首始言讀書之樂中言仕宦不暇讀而終之以
乃知讀書之樂無限前後照暎文亦甚妙
鵯鵊者催明之鳥京師謂之夏雞
贈李士寧一首文宏放
感事四首闢學仙者之妄甚精切如曰一旦隨物化反
言仙已成如曰等為不在世與鬼亦何殊
昇天檜一首其說謂老子自此乘白鹿昇天如上虞劉
樊升仙木之類也歐詩曰惟能乘變化所以為神仙
驅鸞駕鶴須臾間飄忽不見如雲煙奈何此鹿起平
地更假草木相攀緣乃知神仙事茫昧真偽莫究徒
相傳
齊州有舜泉四字丹書萬仞崖四句見戱石唐山隱
者末章
古賦
蟬聲賦秋聲賦之脫灑病暑賦憎蒼蠅賦之布置皆當
成誦山中之樂一首贈慧勤者摹寫變化亦一大竒
論
正統論費辭數千言不過進秦於三代秦果三代哉其
說謂周之君臣稽首自歸於秦周果誠心授有德者
哉謂桀紂不廢夏商之說則始皇未可廢秦始皇豈
亦承祖宗深仁厚澤數百年素定之天下如桀紂雖
不肖亦不得不以其祖宗之故俾襲世次者哉且其
欲尊秦也則咎論者之私東晉私元魏然東晉豈不
正於秦元魏豈不賢於秦而公切切然抑彼揚此者
豈私秦哉秦何人而公私之哉豈難累萬言世豈有以
公故而謂秦三代者哉
本論謂堯舜三代時禮義明佛不能入善矣復使當時
其人已入其法不行則為確論今按佛生方當周之
衰去中國極遠不相通至漢開西域而佛說久益盛
至後漢以漸入中國者時勢則然非昔不能入而今
可入也謂禮義者勝佛之本當修其本以勝之善矣
然人不為佛之徒屋不為佛之居徒有其虚文浮傳
於世如異說妖術之類則可使人講明禮義此之信
不彼之信是為勝之今按齊梁元魏以來自萬乘以
下尊事之人民歸其陷誘石祖夷狄以攻吾中國之
仁義山川為其吞併立寨中國以朘吾民生之膏血
雖有禮義已無所施顧反日講而修之則佛無所施
奚必火其書廬其居又果何見也且公之為此說特
譬之善醫者不攻其疾務養其氣耳獨不聞若藥不
瞑眩厥疾不瘳乎客邪外毒深入心腹而不攻之去
且立而視其死矣何氣之可養養氣之說特可施之
攻疾已去之後疾已危劇氣僅一縷捨疾不攻而徒
曰養氣亦何氣之可養乎甚矣攻佛法之害政昌黎
之說盡之攻佛教之害人心晦菴之說盡之不能明
言其所以害而徒疾聲大呼以泄其憤石徂徠之怪
說盡之歐陽公所謂上續昌黎斯文之傳者正以闢
佛一事然本論不過就昌黎改易新說而適以消剛
為柔如閉關息兵惟敵之縱而曰我修政事者爾嗚
呼殆所謂能言距楊墨者皆聖人之徒歟
朋黨論謂君子有真朋足以解萬世人主之疑為君難
論謂用人聽言專決之失在於違衆足以指萬世人
主之迷
易或問謂大衍筮占之一法繫辭非聖人之作穆姜道
乾卦文言乃先夫子之生十五年筮占之法雖是而
言則非蓍數無所配合隂陽無老少乾坤無定策乾
用九坤用六皆謂以其所用者名爻
春秋論謂學者不信經而信傳不信孔子而信三子隱
公非攝趙盾非弑許世子止非不嘗藥亂之者三子
也起隱公止獲麟皆因舊史而修之義不在此也卓
哉之見讀春秋者可以三隅反矣
泰誓論謂十一年伐紂即武王即位之十一年無文王
稱王改元之說一惟取信於經
縱囚論上下相賊字恐太甚要是三代後盛事若夫聖
人不立異以為高不逆情以干譽則至論也
神道碑墓誌
丞相文惠公陳堯佐神道碑潮州戮鱷魚壽州活饑
民(自出米為倡)而浙堤錢塘(薪土易竹籠石)滑州築陳公堤治開
封一以誠諭少年無犯法者凡公外庸之略如此為
太常丞十三年不遷為起居郎七年不遷而十典大
藩六為轉運使位極人臣壽八十二與伯仲堯叟咨
己貴而諫議公省華尚無恙天下以陳氏世家為榮
范文正公神道碑幼孤刻苦慨然有志於天下為諫官
以争廢郭后貶制西賊參大政碑中所著皆繫天下
國家之大者
王質神道碑盗殺其徒而自首原之所以疑壞其黨而
開其自新若殺而不首既獲而亦原非法意
文簡公程琳治益州燈夕火起預戒人救止不以白有
言軍謀變者笑曰吾自知之卒無事治開封數歲治
益精明為三司禁中有所取未嘗予為參政每宰相
欲有所私輒衆折之西北宿重兵嘗任河北陜西之
重威惠信著
王文正神道碑槩言其為賢宰相而徐述其寡言笑善
處大事數項終以不求恩澤
晏元獻為相當元昊反請監罷軍無以陣圖授諸將此
最革弊之大者
余靖居四諫官之一使敵得其要領破儂智高經制五
管十年移檄而交趾平
張谷羸而能久冀褒贈以榮其親
周太傅行三年喪歐公發越甚至
唐介之父之墓發明有子之榮
瀧岡阡表述其母記父之言謂祭而豐不如養之薄謂
治死獄嘗求其生
丁寳臣喪其兄三年
薛奎舉進士為州第一以讓王嚴析富人貲為三以
嫁其三女治蜀尹京寬猛異施參大政慚不及古
人而懼後世譏歐公與王拱辰皆其壻也
王拱辰之父為潁州司法有朱氏殺盗當死公曰為法
所以輔善而禁惡也今殺良民為惡盗報仇豈法意
耶
蔡君謨之弟君山誌自無狀有一節深一節文法極可
觀誌黃夢升文法亦類之
誌薛簡肅之子質夫死而無後論自古賢人君子未必
有後其功德名譽垂世而不朽者非皆因其子孫而
傳為善者可以不懈為簡肅公者可以無憾發明精
切
誌尹師魯天下未必盡知其材其言哀痛
歐陽載誅浮圖誘民投水者杜杞平蠻殺降公於
程文簡既為神道碑又誌其墓
杜祁公墓誌公越人葬應天府三代皆顯官家故饒財
然愚按邵氏聞見錄謂其貧依濟隂宰蓋初年流落
事也
尹源師魯之兄
梅讓者詢之兄堯臣字聖俞之父
蘇舜欽字子美祁公之壻以祠神會廢居滄浪今蘇州
韓園也鎻聽事載其誌云鎻其聽去舉進士
王堯臣體量西事薦用韓范安撫涇原言將不中御權
三司使去蠧弊積錢數千萬為樞密副使裁損濫恩
吳育治開封京師肅清元昊反獨言其不足責
李端懿大長公主之子每曰士起寒苦以學行自名至
牽利欲遂亡其所守况驕佚易習而生長富貴間耶
許元長於治財先是錢不足償賈人入粟塞下者少公
請高塞粟之價下南鹽以償之使東南去滯積而西
北之粟盈曰此輕重之術也歲漕不給治千艘浮江
而上所過州縣留三月食其餘悉發而州縣之廪遠
近以次相補由是不數月京師足食而為司十三年
餘粟百萬不獻羨餘
孫甫字之翰在諫院多直言雖為杜祁公所薦尹洙所
善言之不避
梅聖俞窮而工詩
江鄰幾亦長於詩
薛長孺良孺墓誌皆簡肅公奎之猶子
徂徠先生墓誌葬五世未葬者七十喪作慶歷詩褒貶
大臣太學之興自先生始
樞副胡宿墓誌興湖學築塘封還揚懷敏詞頭清儉謹
重發不可回而其要歸於忠厚少嘗善一浮圖謂有
秘術能化瓦石為黃金公曰非吾欲也
蔡君謨誌諱襄四諫官之一救唐介知泉福有惠政興
學校經術定表制禁蠱毒教醫藥治京談笑無留事
治財纖悉皆可法不書温成皇后碑
劉敞仲原誌知制誥封還石全彬詞頭奉使知敵山
川諫仁宗受尊號治揚鄆永興皆有惠政博學無不
通一揮九制
三十七卷皆宗室墓誌無一壽者
狀
蔡齊行狀倅濰州有刻稅印者緩其獄丁謂欲邀致相
拒不受不為太后記景德寺知密州除公稅弛鹽禁
沮惕太妃垂簾辨荆王獄勸納叛蠻不聽後為亂契
丹兵屯幽州公料其必不動狀之終曰按兵部尚書
於今為三品其法當諡敢告有司然則行狀為諡議
設也不著三代姓氏
許逖行狀諭邊事趙普稱之知興元修蕭何山河堰諭
京湖蠻知揚州笞子弟不法者曰此非吏法乃代汝
父兄教也
記
泗州先春亭記先敘其修堤次餞勞之亭次通漕之亭
然後歸先春亭而證以單子過陳見其川澤不陂梁
客至不授館羈旅無所寓之說謂皆三代為政之法
而張侯之善為政也
夷陵縣至喜堂先敘其儉陋次敘朱侯能變其俗次自
敘得善地而忘其憂
峽州至喜亭記敘岷江之險舟人至此而喜
御書閣記為登真宫作也善回護而不主佛老之說
畫舫齋記始言為燕居而作次反言舟之履險而終歸
舟行之樂三節照應
王彦章畫像記述其以竒取勝以嘆時事文字展轉不
窮
榖城縣夫子廟記釋奠有樂無尸而釋菜無樂皆禮之
略者今於其略者又不備焉
吉州學記思見道化之成
豐樂亭記叙滁於五代被兵而今無事以歸德於上
醉翁亭記以文為戱者也
滁州菱溪石記偽吳時貴將劉金園石六公取其二尚
存者置郡治因以劉氏興衰為戒使後來者不復取
而去
海陵許氏南園記許子春以發運使治七十六州之材
治數畝地以為園不足施其智亦不足書而紀其三
世孝悌之迹庶幾園有連理駢枝之木不争巢不擇
子而哺之禽鳥焉
真州東園記為發運使施正君許子春判官馬仲塗三
人相得而作記園池之勝皆疇昔榛莽
浮槎山記取陸羽茶經善論水以山水為上江次之井
為下浮槎乃山水之亂泉漫流者張又新載劉伯芻
李季卿列水次第不次浮槎而次龍池為非
有美堂記天下之兼得其至美與其樂者惟錢塘而錢
塘之兼美惟有美堂盡得之
相州晝錦堂記載韓公大節出晝錦之榮之外
仁宗御飛白記因子履得御賜而及朝廷一時之盛
峴山亭記記羊叔子遺風
序
章望之字表民序列一鄉一國以至天下萬世之望
祕演詩集序惟儼文集序二僧皆石曼卿故交因曼卿
而序之
詩譜後序載慶歷四年始得詩譜於絳州而補正之謂
先儒之論非悖理害經悖理害經者不必相詆訾盡其說
而不通然後得以論正
集古錄目序論犀象珠玉皆難得之物而好之者無不
至古刻字書非難得而不至者好之不力也自序好
之專一終不以彼易此
蘇氏文集序為子美作傷其不遇
鄭荀改名序論諸子獨荀卿好聖人學荀卿而又進焉
則孰能禦
韻緫五篇僧鑒聿所類序其用心之專
送楊寘序言學琴於孫道滋其樂可以忘疾
送曾鞏試黜而歸不非同進不罪有司思廣其學而堅
其守
田畫之祖為將平蜀江南有功天下既定而畫以白衣
試有司因與之登夷陵慨然覧王師嚮所用武之山
川
謝氏詩序謝景山母好學通經女弟希孟能詩
送張唐民歸青州序三代王道備士生其間故多賢後
世士有賢者尤可貴於三代之士
送王陶序君子之用剛審力視時而又深戒於其初
孫子後序注孫子者三家曹公杜牧陳皥而梅聖俞復
為之注
梅氏詩集謂非詩之能窮人殆窮者而後工也惜聖俞
幸生盛世老不得志而為窮者之詩
宋秘丞宣獻公之子不以門地驕人學問好古常若不
足
送徐無黨死而不朽者惟修於身其次施於事勤一世
盡心於文字間者可悲也
廖倚謂無龜書出洛之事
外制集序仁宗用韓富范銳意太平公知制誥
禮部唱和序從王著考貢士六千五百絶不通人者五
十日因相為歌詩以宣其底滯
内制集序論青詞齊文用釋老之說祈禳秘祝近里巷
之事而制誥拘於四六果可謂之文章歟
帝王世次圖闢太史公本紀之失凡帝王事可法於後
世者孔子蓋論著之矣久遠難明不知不害為君子
者不道也
思穎序歸田錄序皆誌求閒之意但歸田序有不能依
阿取容一語雖反說以譏世理恐未安
六一居士傳記藏書一萬卷集錄金石遺文一千卷琴
一張棋一局酒一壺與己為六一以軒裳珪組為累
而以老於五物之間為適
書
通進司上書言治西賊三事其一曰通漕運乞浚治汴
渠求裴耀卿所開陸運十八里泝河而入渭以通水
運又自武昌漢陽襄郢沿漢十一二州漕物頓之南
陽為輕車置十五六舖以入關以通陸運其二曰盡
地利乞驅游手及鄉兵以耕閒田其三曰權商賈謂
大商不妬販夫之分其利今國家反妬大商之分其
利欲專而反損
準詔言事上書謂非無兵無將無財無禦戎之策無可
任之臣而患不謹號令不明賞罰不責功實
答陜西安撫范龍圖辭辟命謂非惟在上者以知人為
難士雖貧賤以身許人固亦不易
答李詡書言性非學者所急且釋中庸率性謂性無常
必有以率之亦異乎諸儒之為訓矣
上杜中丞論舉石介為主簿尋被罷而不争議論婉切
極可觀
與曾鞏論氏族謂考於史記皆不合
策問
周禮六官之屬五萬餘人如其不耕而賦何以給之
疑中庸誠明之說恐未安又疑大傳生卦之說
周禮詢事讀法一歲凡幾疑官不得安其府民不得安
其居
祭文
祈晴雨祭文
外集
詩
多與尹師魯梅聖俞作云師魯天下才又詩云聖俞翹
楚才嘗答聖俞詩云文會沗余盟詩壇推子將公以
文自任謂詩不及聖俞也
捕蝗詩言蝗當早捕或以踐苗為戒而不捕者非
落頭鮮(均州俗好腐魚落頭鮮見第六卷送黃通之詩)
贈王介甫詩翰林風月三千首吏部文章二百年老去
自憐心尚在後來誰與子争先(見第七卷凡八句)
致仕後詩尤灑落見第七卷
賦
螟蛉賦謂儒家之子卒為商世家之子卒為皂隸是螟
蛉之不若也此為感慨餘不及此
州名急就章以州名叶韻自一字至二十四字惟高富
瀧當四州偶遺
論
時論三篇原弊言農兵儲言屯耕塞垣言邊界
石鷁論謂左氏以石隕為星鷁退為風公羊言視石數
鷁而次其言榖梁言微物而謹紀其數皆非也
三年無改問謂蹈道則未愚按夫子之言甚明無可辨
者今以其喪服言恐非本旨
易或問謂繫辭非聖人之言
詩解自是一家
墓誌銘
祁公碑銘云負材與畜德者所享不同
楊公誌始分弘農之籍籍錢塘
先君墓表母述其言謂祭必泣曰祭而豐不如養之薄
也御酒食又泣曰昔不足而今有餘其何及也為吏
夜燭治官書曰求其生猶失之死而況世常求其死
也
記
樊侯廟災記盜有刳神像之腹者既而大雨雹人咸駭
謂神怒公謂侯不能保其心腹腎腸而反貽怒於無
罪之民風霆雨雹天所以震耀威罰有司者侯又得
以濫用之耶豈適會民之自災也邪愚謂公正論也
不必更設疑辭耳
東齋記為河南主簿張應之作也謂閒居平心以養思
慮故曰齋每體之不康則取六經百氏若古人述作
之文章誦之愛其深博閎達雄富偉麗之說則必茫
乎以思暢乎以平釋然不知疾之在體愚謂此公自
得之趣託之以發者也
偃虹堤記洞庭天下之險而岳陽荆潭黔蜀四會之衝
也以百步之隄禦天下至險不測之虞惠其民而及
於荆潭黔蜀凡往來湖中無遠邇之人皆蒙其利焉
則滕侯之惠利可以數計哉夫事不患於不成而患
於易壞自古賢智之士為其民捍患興利其遺跡往
往而在使其繼者皆如已往之心則民到于今受其
賜天下豈有遺利乎
大明水記陸羽茶經論山水上江水次井水下未嘗品
第天下之水味至張又新為煎茶水記始云劉伯芻
謂水七等又載羽為李秀卿論水有二十種水味有
美惡而已欲求天下之水一一而次第之者妄說也
羽論水惡渟浸而喜泉源故井取汲者江雖長然衆
水雜聚故次山水惟此說近物理云
三琴記吾家三琴其一金暉一石暉一玉暉金暉聲暢
而遠石暉清實而緩玉暉和而有餘然惟石暉無光
置之燭下黑白分明老人之所宜也琴曲不必多學
要於自適琴亦不必多藏然已有之不必棄
序
送方希則序希則茂才入官三舉進士不利昔公孫嘗
退歸鄉人再推射策遂第一更生書數十上每聞報
罷而終為漢名臣以希則之資材識業而沈冥鬱堙
者豈非天將張之而固翕之耶夫良工晩成者器之
大後發先至者驥之良異日垂光虹蜺濯髮雲漢使
諸儒後生企仰而不暇此固希則禇嚢中所畜爾
送陳經秀才序隋煬帝初營宫洛陽望邙山南望曰此
豈非龍門耶世因謂之龍門非禹貢所謂龍門者也
然山形中斷巖崖缺呀若斷若鑱山兩麓浸流中可
以登高顧望自長夏而往纔十八里然洛陽多達官
不可輒輕出幸時一往則騶奴從騎吏屬遮道唱呵
後先前儐旁扶登覧未周意已怠矣故非有激流上
下與魚鳥相遨遊徙倚之適也然能得此者惟卑且
閒者能之
送楊子聦序河南大府也參軍欲進自達不可得其間
能以頭角頎然而出者鮮矣其才能之美非有異乎
衆莫能也其能出其頭角矣若去而之他州郡不特
頎然而出矣
送廖倚序元氣之融結為山川山川之秀麗稱衡湘其
蒸為雲霓其生為杞梓人居其間得之為俊傑秀才
生衡山之陽而秀麗之精英者得之猶多故其文則
雲霓其材則杞梓
送梅聖俞序至寳潛乎山川之幽而能先羣物以貴於
世者負其有異而已士固有潛乎卑位而與夫庸庸
之流俯仰上下然卒不混者其文章才美之光氣亦
有輝然而特見者矣梅君聖俞其所謂輝然特見而
精者耶余嘗與之徜徉於嵩洛之下每得絶崖倒壑
深林古宇則必相與吟哦其間始而歡然以相得終
則暢然覺乎薰蒸浸漬之為益也
刪正黃庭經序無仙子自號無仙以警世人之學仙者
也禹走天下乘四載治百川可謂勞其形矣而壽百
年顔子蕭然卧於陋巷簞食瓢飲外不誘於物内不
動於心可謂至樂矣而年不及三十蓋命有短長禀
之於天非人力之所能為也惟不自戕賊而各盡其
天年則二人之所同黃庭經者魏晉間道士養生之
書也世人執竒怪訛舛之書欲求生而反害其生者
可不哀哉若大雅君子則豈取於此
傳易圖序謂今周易所載非孔子文言之全皆出乎講
師臨時之說且謂今行世者惟有王弼易其源出於
費氏孔子之古經亡矣愚謂此公一人之言爾
月石硯屏歌序張景山虢州治石橋一石中有月形石
色紫而月白月中有樹森森然其文黑而枝葉老勁
雖工畫者不能為
傳
桑懌傳懌開封雍邱人舉進士再不中耕汝穎間歲凶
汝旁諸縣多盜懌白令召少年戒盜不可為少年皆
諾有老父死未斂盜脫其衣懌疑少年王生者夜入
其家探其篋不使知覺明日縳之詰共盜者送縣皆
伏法又嘗之郟城遇盜獨格殺數人又聞襄城有盜
十許人獨提一劔以往殺數人縳其餘汝旁縣為之
無盜京城轉運司奏其事授郟城尉俘惡盜王伯明
道景祐之交有惡盜二十三人不能捕樞密院召懌
至京使名捕懌變為盜服入一媪家饋之如盜媪以
為真盜稍就語及羣盜曰彼聞桑懌來皆遁矣又聞
懌閉營不出今皆還某在某處懌盡鉤得之部分軍
士凡二十三人一日皆獲交趾獠叛殺海上巡檢往
者數軰不能定因命懌往盡手殺還授閤門祗候譲
不受予謂曰讓必不聽徒以好名取譏懌歎曰譏何
累若欲避名則善皆不可為已卒讓之
書
上范司諫書謂天下事惟宰相可行惟臺諫可言然臺
諫失職取譏百世所繫尤重司諫之赴召人已期其
必為諫官為諫官矣乃久不言士平居患不得言得
言矣乃有待是終無一人言也鋪叙有法與昌黎諫
臣論相表裏
與張秀才書謂市之門旦而啓商者趨焉賈者坐焉持
寳而欲價者之焉賫金而求寳者亦之焉閒民無資
攘臂以游者亦之焉洛陽天下之大市也來而欲價
者有矣坐而為之輕重者有矣子居其間其官位學
行無動人也是非可否不足取信也其亦無資而攘
臂以游者也又書云生於孔子之絶後而反欲求堯
舜之已前所謂務高言而鮮事實者也夫二典之文
豈不為文孟軻之言道豈不為道而其事乃世人之
甚易知而近者蓋切於事實而已
與石推官攻其書法之怪
與高司諫書攻其不救范希文也云希文平生剛正今
以言事觸宰相足下不能為辨其非辜不過作一不
才諫官爾乃反昂然自得毁其賢以為當黜夫力所
不能為乃愚者之不逮以智文其過此君子之賊也
且希文果不賢耶當其驟用時何不一為天子辨其
不賢待其自敗然後隨而非之若果賢耶則今日天
子與宰相以忤意逐賢人足下不得不言是則足下
以希文為賢亦不免責以為不賢亦不免責前日又
聞御史臺牓朝堂戒百官不得越職言事是可言者
惟諫官爾若足下又遂不言是天下無得言者也昨
日安石貶官師魯待罪足下猶能以面目見士大夫
出入朝中稱諫官是不復知人間有羞恥事若猶以
希文為不賢而當逐則予所言乃是朋邪願足下直
攜此書於朝使正予罪而誅之使天下釋然知希文
之當逐亦諫臣之一效也此書既上高若訥果以聞
於朝而公貶夷陵令
與尹師魯書公貶後作也云五六十年來天生此輩沈
默異怪布在世間相帥成風忽見吾輩作此事下至
竈間老婢亦相驚怪交口議之不知此事古人日日
有也每見前世有名人當論事時感激不避誅死及
到貶所則戚戚怨嗟有不堪雖韓文公不免此累用
此戒安道慎勿作戚戚之文師魯無修此語則處之
之心又可知矣争氣(與謝景山書荀子曰有争氣者不可與辨)
答孫正之書三十年前尚好文華嗜酒歌呼聖人為樂
而不知其非也及後少識聖人之道而博其經咎則
已布出而不可追矣
與王源叔問古碑字縣有古碑圖經以為儒翟先生碑
其題額乃云喜儒學先生碑學字疑非翟字莫有識
者說文亦不載
與陳員外書言狀牒之原古惟鉛刀竹木而削札為刺
止達姓名寓書於簡止為問好官府公事上而下者
曰符曰檄下而上者曰狀位等相往來曰移曰牒非
公事以意曉下曰教下以私自達其長候問請謝曰
牋記書啓唐世稍增始於刺謁有參候起因為狀五
代始復以候問請謝加狀牒之儀如公事肩從齒
序
答宋咸書聖人之言在人情不遠
答陳知明書士之相知不必接其迹也
問王深甫唐時有五月一日會朝之禮
祝文
祈雨旱非人力之能為雨者神龍之所作
譜
歐陽譜圖序少康封庶子守禹祀是為越至句踐五世
孫無疆為楚所滅楚封其子蹄於烏程歐餘山之陽
為歐陽亭侯子孫遂以為氏其後居千乘者所謂歐
陽生居渤海者所謂渤海赫赫歐陽堅石堅石名建
趙王倫之亂見殺其族南奔長沙至歐陽琮為吉州
刺史因家吉州琮八世生萬又為吉州安福令而歐
陽公之祖始居沙溪沙溪分屬永豐公初孤母攜居
隨州老居潁州惟葬母嘗一歸吉州時年四十七
硯譜端石出端溪本以子石為上俗訛以紫石為上然
十無一二發墨者歙石出龍尾溪以金星為貴有鋒
鋩者尤佳大抵多發墨端又以北嵓為上龍尾又以
深溪為上較其優劣龍尾遠出端溪上相州古瓦朽
腐不可用今人澄泥作瓦埋土中久乃用為硯凡瓦
皆發墨優於石
記跋
洛陽牡丹記洛陽於牡丹不名而直曰花以名之著不
假曰牡丹而可知也其品曰姚黃曰魏紫曰細葉壽
安曰鞓紅曰牛家黃曰潛溪緋曰左紫曰獻來紅曰
葉底紫曰鶴翎紅曰添色紅曰倒暈檀心曰朱砂紅
曰九蘂真珠曰延州紅曰多葉紫曰麤葉壽安曰丹州
紅曰蓮花萼曰百兩金曰鹿胎花曰甘草黃曰一㩎
紅曰玉板白洛陽至東京六驛舊不進花其進自留
守李迪始花不接不佳其接以社後重陽前花木去
地五七寸截之乃接封以堆蒻葉作菴罩之南向留
小戶達氣至春乃去此接花法也種花盡去舊土以
細土用白斂末一片和之以殺蟲之食根者此種花
法也澆花用日未出或日西時九月旬一澆十月十
一月三二日一澆正月隔日一澆二月一日一澆此
澆花法也花每生每去其小者止留一二朵花落即
剪其枝勿容結子春初去蒻菴即護以棘使氣暖此
養花法也
讀李翺文謂韓愈嘗有賦不過羨二鳥之光榮歎一飽
之無時爾翺為幽懷賦慮行道之猶非又怪神堯以
一旅取天下後世子孫不能以天下取河北為憂然
公蓋有感之言也
論尹師魯墓誌謂述其文曰簡而有法惟春秋可當述
其學曰通知古今惟孔孟可當愚意文簡有法各隨
其宜豈必春秋通知古今各隨其分豈必孔孟未聞
文王諡文而孔文子不可謂之文也公與師魯平生
交而故為譏貶何哉俄又云然在師魯猶為末事若
果末事何必春秋然後可當孔孟然後可當愚恐其
首尾又自背馳也
書荔枝譜後牡丹花之絶而無甘實荔枝果之絶而非
名花二者不兼萬物之美故各得極其精
跋學士院題名云宰輔有任責之憂神仙無爵禄之寵
既都榮顯又享清閒惟學士也頃俾參政却思玉堂
如在天上
題青州山齋不意平生想見而不能道以言者乃為己
有
程文
斵雕為樸賦第四韻結聯云圭磨嶽鎮歸璞玉以全真
罍去山雲表瓦鐏而務德愚恐無此理鎮圭雲罍古
人制度非漢人之所斵雕且斵雕者史臣形容反樸
之意然爾
三皇設言民不違論破題即云夫至治之極也塗耳目
以愚民之識暢希夷以合道之極然則歐公初年其
學亦自黃老來也
易童子問
不赦者良醫之針石赦者奔馬之委轡(出策問)
公自述其見也然世有伊川傳矣至繫辭則謂與文言
說卦皆非聖人
内制
自序近體不可言文章其論高矣繼言集錄以備退閒
檢視嘆士大夫之盛衰幾於世俗之論殊無謂也
表狀啟
謝宣召入翰林狀使車入里君命在門閭巷驚傳豈識
朝廷之故事搢紳竦歎以為儒者之至榮恩既異於
常倫人愈難於稱職
乞出表狀多怨蔣之竒彭永思之攻己詆斥語多不平
繼乞根究飛語之所從來事卒得直二人貶而公亦
出
乞出表退止一辭今臣三請(云云)老將疾以偕來形與
神而俱瘁昔而少健黔驢之伎已窮今也病衰駑馬
之疲難強始露肺肝之懇乞收骸骨歸又忠信所
以事上理無弗踐之空言進退各有其宜力或不能
而當止雖禮者引年之制必待及時而身有負薪之
憂亦容辭仕又口誦退休之言身貪榮進之寵既
自違於言行豈不愧於心顔雖聖度之兼容必公議
之難遏必也處之無愧然後得以為榮
上胥學士意啓等皆少年之作一句一故事非晩年明
白言意者比
回李舍人惟帝制之坦明必訓辭之深厚金相玉振煥
三代之文章雷動風行警四方之耳目遂歸鴻筆增
重本朝
奏議
論麟州事宜謂有之則困河東棄之則失河外莫若擇
一土豪委之自守非王吉不可苟善守則世任之愚
謂此古要荒之法而我太祖禦西北邊之故智也安
邊之策莫此為上河東一路實收錢自足支遣乞
罷鑄鐵錢毋誘民犯死河東緣邊地禁不耕而仰
糴北界陳四害乞耕禁地契丹劉三掇自向化南
歸陳可納者五
上時宰書論河北地産謂東負大海鹽稅弛以利民西
有高山産寳又官禁不取惟有平地可耕者又少所
助不過酒稅而用度無常及用不足則不過上干朝
廷乞銀絹而配疲民號為變轉爾惟官減費移有無
尚可禆萬一
論韓范杜富相繼罷黜小人必讒為朋黨專權者
論兩制以上罷舉轉運使副省府推判官皆因仲淹等
出外欺妄攻擊
論契丹侵銀坊冶谷地界乃為元昊所敗慮我乘虚必
解仇復合此將來之患不可不憂
薦王安石吕公著充諫官
論罷修奉先寺等謂紀綱隳頽未能整緝而務修祠廟
託名祖宗張大事體要所歸止為小人圖利睦親宅
神御殿於禮不宜乞寢罷慶基殿只令三司整補不
理勞績奉先寺乞勒寺家自修
乞不幸温成廟
論陳執中不學無識乞罷相論狄青得軍情有訛言乞
罷樞使皆極言無隠如指斥己死之姦此時公為法
從非居言職也而言若此可謂無負論思之選矣嗚
呼執中不以官職為房奩物狄青不以智高難辨之
骸欺朝廷自今觀之皆庶幾大臣之事者而公與同
朝略不少恕後世具位之臣豈復有執中狄青之比
而稱功頌德者同然一辭亦果何哉
第四卷三狀並論修河謂故道淤高水不然行故決惟
當順導防捍之李仲昌小人主修六㙮河之說不可
用
水災疏乞立皇嗣去狄青用五行傳簡宗廟則水為災
及水隂類武臣亦隂類為說再論水災乞用包拯
張瓌吕公著王安石并乞安撫京東西及住上供米
救兩浙旱
論賈昌朝除樞密劄子謂聽言在先察毁譽之人陛
下用昌朝雖斷自聖心亦左右積漸稱譽之力此語
極道得婉而切
第六卷乞編學士院制詔須朝廷降指揮所貴久遠遵
行
論郭皇后影殿說内臣監修利於偷竊官物僥求恩賞
故多起事端務廣興作
論選皇子說兗國公主既出降今誰與語言可承顔色
此善於乘機之論也
封回梁舉直内降論舉直不欲受過於其身寧彰陛
下之過於中外此罪重於元犯
乞刪去九經正義中䜟緯
議學狀云人之材行若不因臨事而見則守常循理無
異衆人苟欲異衆則必為迃僻竒怪以取德行之名
愚謂此天下名言也觀近世徐霖輩可見
論日歷狀元修撰之官惟據諸司供報而不敢書所見
聞又撰述既成必錄本進呈今乞並考驗事實及乞
更不進本
許懷德不進第二讓官表歐公再論之不恕
乞定兩制員數謂官以難得為貴人以得職為榮
論包拯連逐三司使張方平宋祈代其位蹊田奪牛豈
得無過整冠納履當避可疑拯雖本無心而今後言
事者不為人信諫諍之效因拯而壞為朝廷惜
論舊納茶稅今變租錢其害五
論均稅希旨額外生數乞罷均
論臺諫官唐介等早牽復謂方今諫人主易論大臣難
介等因言大臣得罪不悔王陶因韓絳薦舉與絳争
議徇公滅私乞召還介等
薦布衣劉羲叟蘇洵陳烈舉胡瑗居太學梅堯臣充直
講蘇軾應制科章望之曾鞏王回充館職劉攽吕惠
卿充館職乞與尹洙孤子構一官皆汲汲人材忠厚
盛心也蘇洵舉詞謂履行淳固淳字似未切或者學
雖縱横而操履自正謂惠卿端雅豈其初年心術未
露亦飭躬盜名者耶
辭侍讀謂學士相承多兼此職云學士俸薄朝恩添請
官以人輕一至於此其再辭謂既已陳述若不踐言
則貪榮冒寵不止尋常之責而虚辭飾讓又為矯偽
之人
辭給事中謂自以疾病求罷豈可又轉一官
乞洪州凡上七劄拳拳以乞便營緝墳墓為言
論權貴子弟衝移選人
聖躬康裕乞許臣寮上殿
水入大社乞專大臣充修大社大稷使
契丹求御容既已許之不可中止
祀儀十七祭並乞據開寳通禮自外而内
乞禁舉人懷挾
論西班之濫干求内降人乞加本罪二等
乞相度權住所開孟陽新河謂所掘墳墓骨殖子孫環
守號慟其甚貧者用火燒焚是中原風俗皆以焚骨
為痛今鎮江一帶望近淮鄉已無火化者以火化其
親惟浙間數郡愚民耳又云所開新河入白溝河
下源高仰水勢難行
保舉人行止乞指定乞館職官用崇文緫目將見缺書
於三館取索校定
乞罷放燈
禁雕文字
學士院舉臺官只獨員不肯隨衆同舉
舉丁寳臣因遭儂賊事停官也
馬政劄子云唐世牧地西起隴右金城平涼天水外暨
河曲内則岐豳涇寧東接銀夏又東至樓煩皆唐養
馬之地今河東嵐石間及汾河之側乃唐樓煩監地
又狀只據見在草地打量已為民間侵耕地上更不
根究
論逐路取人劄子謂王者無外天下一家盡聚諸路貢
士混合為一而惟材是擇若逐路分取則東南之人
合格而落者多矣西北之人不合格而得者多矣
乞奬用孫沔謂慶歷罷兵二十餘年經用舊人惟孫沔
在
言西邊事宜謂祚諒必叛今人謀武備非慶歷時恬不
知兵之比當以五路之兵番休出入移前日所擾我
者擾之
論館職兩劄謂取士之失在先材能而後儒學先吏事
而後文章愚謂儒學非止館職文章之謂或者公之
門庭然歟
翰林學士為内制中書舍人知制誥為外制并雜學士
待制通為兩制
館職三路進士高科大臣薦舉歲月疇勞
論青苗兩劄有曰田野之民不知周官泉府為何物但
見官中放債每錢一百文要二十文利爾又曰夏料
錢春中俵散青黃不接以為濟惠尚有說焉秋料於
五月俵散正是蠶麥登熟何名濟闕直放債取利爾
乞散錢不取息乞秋料罷而不散此簡切語也
辭吏侍三劄英宗踐祚恩也乞出共七劄主濮議為吕
誨諸人所攻也謝手詔兩劄蒙宣諭復留也
乞出劄辨臺官所論隂醜事也乞致仕劄既得請守亳
因以疾辭也上殿劄明司馬公乞立英宗不自言功
也
辭青州劄自亳州得除也辭兵部尚書劄領青州而辭
其所除官也乞青州劄既到青州一年後也辭太原
府劄自青州易鎮時也乞致仕劄到太原申前請也
次劄援太宗時太常少卿孔承恭年六十一致仕自
是歸老潁上而奏議終矣
奏事錄
記仁宗四十年不御爐不揮扇至嘉祐八年設爐火而
上益不豫
濮議
歐陽晩年之鬱鬱者被隂私之謗也時議之謗及隂私
者激於公主濮議之力也而公之主濮議深苦至集
為濮議者四卷錄其次第又設為或問以發明之然
滔滔數萬言皆以禮記為所生父母降服一語為未
嘗因降服而不稱父母耳然既明言所後者三年而
於所生者降服則尊無二上明矣謂所生父母者蓋
本其初而名之非有兩父母也未為人之後以生我
者為父母已為人之後以命我者為父母立言者於
既命之後而指本生之稱自宜因其舊以父母稱未
必其人同此一時並稱兩父母也公亦何苦力辨而
至於困辱危身哉况帝王正統相傳有自又非可常
人比耶
崇文總目
易類易三家田何焦贑費直也田何傳施孟梁丘最盛
至後漢陳元鄭衆康成傳費易而田易亡及王弼為
注亦用卦象相離之經其傳至今
書類伏生所傳為今文尚書孔惠所藏屋壁安國所定
者號古文尚書陳隋間孔傳獨行晉梅賾以伏生舜
典足其篇唐孝明不喜隸古更今文行於世
詩類魯申公齊轅固燕韓嬰與河間毛公號四詩平帝
時毛始列於學其後馬融賈逵鄭衆康成皆毛學
禮類漢興禮出淹中后戴諸儒補綴得百餘篇三鄭王
肅之徒皆精其學
樂類樂之沿革惟見史志
春秋類公羊高榖梁赤左丘明鄒氏夾氏自漢惟三家
盛行
于役志
貶夷陵時行程也
歸田錄
太祖初幸相國寺僧錄贊寧奏見在佛不拜過去佛故
至今焚香不拜
李庶幾在餅肆中一餅熟成一韻太宗聞之大怒故孫
何為第一
馮道和凝同在中書和問馮新靴價馮舉左足曰九百
和詬小吏吾靴何用一千八百馮徐舉右足曰此亦
九百於是烘堂大笑
舊制侍衞親軍與殿前分兩司自侍衞司不置馬步軍
都指揮使而馬與步自分為二故與殿前司為三衙
仁宗至和二年不豫兩府至寢閤問聖體見用漆唾盂
素甆盞藥衾褥皆黃紽色皆故暗宫人遽取新衾覆
其上
内中舊有玉石三清像在真遊殿而大内火遷玉清玉
清火遷洞真洞真火遷上清上清火遷景靈景靈懼
亟遷迎祥池水心殿都人謂之行火真君
觀文殿是隋煬帝殿名
張齊賢體肥大飲食至一大桶晏元獻清瘦如削筯卷
半餅食之元獻幕客王琪骨立張亢肥大琪謂亢牛
亢謂琪猴琪嘲亢曰張亢觸牆成八字亢應聲曰王
琪望月呌三聲
湯餅唐謂之不托晉束晢餅賦已有饅頭之稱
淮南糟蟹一器數十蟹以皂筴半挺置其中則經歲不
沙愚頃見吳司戶(良弼)云蟹掩入椒一粒不沙樓稅
院(瑛)云蟹以夜糟不沙併記於此歐公又載翡翠盞
屑金又犀解為小塊紙褁寘懷中待熱急擣應手如
粉
澎浪磯訛為彭郎小孤山訛為小姑而謂彭郎為小姑
之壻小姑立廟封聖母愚往歲聞平江村落有伍子
胥廟訛為姊夫杜拾遺訛為十姨亦塑女形而村民
為併廟云嫁姊夫世所謂神類此者衆
詩話國朝詩僧九人進士許洞會之分題出一紙約曰
不得犯此一字其字乃山水風雲竹石花草雪霜星
月禽鳥之類於是諸僧皆閣筆
筆說
老氏說謂老氏比諸子為簡要愚觀老氏首言道可道
非常道又曰可道非道是首破天下萬世常行之理
而後來之蕩空者皆從而衍之也又謂其覈見人情
尤精愚觀其翕張予奪皆揣摩之術也又謂其治人
之術為至愚觀其卑退不争又鉤致之術也公之譽
老氏者三說似皆可疑
富貴貧賤說貧賤常思富貴富貴必履危機惟不思而
得既得而不患失者其庶幾乎愚謂此公涉世之言
鐘□說聲在木乎在銅乎果在空器之中乎愚謂此禪
家風旛之說也兩物相應造化自然初無可議
學書静中至樂說不寓心於物者真所謂至人也寓於
有益者君子也愚按寓於有益主學書也君子則自
謂也而又有羨於至人則老莊之說先入為主也夫
至人者莊子創為戲言以薄聖人非果有其人也至
人之次為真人其後有秦始皇魏大武嘗實其名而
至人則至今未聞也何羨之有
菊說家菊性涼味甘野菊性熱味苦
道無常名說謂道無常名所以尊於萬物此不可曉愚
恐道流行於萬物間非别為一物在萬物之上也
試筆
琴枕說老莊之徒多萬物以盡人情信有心也哉愚不
知何說
王文康公戒子弟吾平生不以全幅紙作封皮
佛書數十萬言可數談而盡愚謂此名言也佛書初無
可言多作提頭敷衍耳
樂府
皆豔詞也
集古錄
多收墟墓碑間有事迹與史不同者以證史之訛缺自
後漢以來公卿之門生故吏始立碑頌德以伸感慕
至唐而子孫立碑
苟有可以用於世不必皆聖賢之作蚩尤作五兵紂作
漆器不以二人之惡而廢萬世之利也篆字出於李
斯亦然
梁書言武帝得王羲之所書千字命周興嗣以韻次之
今法帖有漢章帝百餘字有海鹹河淡之類
吳季子墓銘世傳孔子書按孔子未嘗至吳開元殷仲
容摸搨以傳大歷中蕭定又刻於石
碑者石柱耳古者刻石為碑謂之碑銘後世伐石刻文
既非同柱石不宜謂之碑文元稹稱修桐栢宫碑甚
無謂也
漢有銀青金紫之號青紫者綬也金銀乃其印章綬所
以繫印後世官不佩印此名虚設矣隋唐有隨身魚袋
而青紫為服色所謂金紫者服紫衣而佩金魚耳
李德裕立茅山三像老君孔子尹真人而自號上清玄
都大洞三景弟子
今之使額皆唐宦者之職
社稷壇制見唐遷新禮記
何仙姑衡州人晩年黑瘦一衰媪
佛之徒曰無生者畏死也老之徒曰不死者貪生也死
生天地之常理畏者不可苟免貪者不可苟得
附錄
祭歐公文荆公東坡者極可觀吳充為行狀韓魏公
為誌銘皆與實蘇轍為神道碑不及也諭孔子文不
在兹乎而敘及漢唐文字殊未安語亦有未安處如
云秦人雖以塗炭遇之不能廢也又云嘉祐之政世
多以為得不明言得者何事云歷七郡守歷七郡可
矣既曰歷又曰守似贅豈刊本誤耶史傳凡四後二
傳文方簡明
事迹公之子發等所述公平生之行事備焉凡傳誌
皆取此其載唐書成公不肯看詳列傳宋公歎曰自
古文人好相凌掩此事前未有也愚謂宋公文澁語
苦歐公不欲分受後世之譏耳宋公感之益自知其
文之不合於歐公也
神清洞謝絳遊嵩山見峭壁有若四字云神清之洞
疑古苔蘚自成文
公之子棐知襄州曾布執政其婦兄魏泰來居襄占公
私田園棐抑之坐貶後入黨籍
歐公年譜
公吉州永豐人綿州推官名觀之子四歲而孤隨母鄭
依其舅家於隨年十歲借書李氏得昌黎文於敝簏中
乞得之力學焉二十歲自隨州薦名禮部二十四歲當
天聖八年以再薦魁禮部三十歲責司諫高若訥不救
范文正坐貶夷陵令年三十四范公起為陜西經略辟
公掌書記不就三十七知諫院三十八使河東四言麟
州不可廢又使河北救降卒幾被殺者二千人三十九
坐孤甥張氏置産事出知滁州四十二知揚州四十三
移潁州樂西湖之勝將卜居四十四知應天州四十六
丁母憂歸潁州明年歸葬母吉州冬復還居潁四十八
為翰林學士兼史館明年上書論宰相陳執中出使契
丹五十一知貢舉五十二知開封府五十三充御試詳
定官五十四拜樞密副使又明年參知政事五十七輔
英宗即位年六十争濮議明年去國六十二知青州始
令長子發築室於潁六十四乞知壽州更號六一居士
明年致仕年六十六薨
唐文三變至韓文公方能盡掃八代之衰追配六
經之作嗚呼亦難哉文公没未幾俳語之習已復
如舊天下事創之難而傳之尤不易故治日常少
而亂日常多蓋往往而然矣歐陽公起十歲孤童
得文公遺文六卷於李氏敝簏酷好而疾趨之能
使古文粲然復興今垂三百年如公尚存時非有
卓絶之資超絶前古疇克至此迹其文詞盎温而
自然暢達夫豈人力之所可強宋興百年元氣胥
會鍾之異人固應然爾蘇文忠公繼生是時公實
奬掖而與之俱歐陽公之摸寫事情使人宛然如
見蘇公之開陳治道使人惻然動心皆前無古人
矣然蘇公以公繼韓文公上達孔孟謂即孔子之
所謂斯文此則其一門之授受所見然耳公雖亦
闢異端而不免歸尊老氏思慕至人辨繫辭非聖
人之言謂嬴秦當繼三代之統視韓文公原道原
性等作已恐不同況孔子之所謂斯文者又非言
語文字之云乎故求義理者必於伊洛言文章者
必於歐蘇盛哉我朝諸儒輩出學者惟其所之焉
特不必指此為彼爾
黃氏日抄卷六十一
