玉泉子小說家𩔖一(雜事之屬)
提要
(臣)等謹案玉泉子一卷不著撰人名氏所記
皆唐代雜事亦多採他小說為之如開卷裴
度一條全同因話錄韓昶金根車事先載尚
書故實不盡其所自作也宋史藝文志載玉
泉子見聞真錄五卷與此本卷數不符似别
一書書錄解題作玉泉筆端三卷稱前有中
和三年序末有䟦稱出於淮海相公之孫扶
風李昭德家此本皆無之然中和為僖宗年
號而書中有昭宗之文時代不符則亦決非
此本書錄解題又云别一本號玉泉子比此
本少數條而多五十二條無序䟦錄其所多
者為一卷此本共八十二條或即陳振孫所
錄之一卷而書錄解題訛八字為五字耶三
者之中此猶約略近之矣乾隆四十三年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
